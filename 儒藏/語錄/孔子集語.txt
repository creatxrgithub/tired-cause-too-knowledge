孔子集語

﹝淸﹞孫星衍輯

序

《孔子集語》者﹐陽湖孫觀察星衍字伯淵所撰也。孔子修百王之道以詔來者﹐六經而外﹐傳記百家所載微言大義﹐足以羽儀經業﹑導揚儒風者﹐往往而有。其纂輯成書者﹐梁武帝《孔子正言》二十卷﹑王勃《次論語》十卷﹐皆不存見。存楊簡《先聖大訓》十卷﹑薛據《孔子集語》二卷﹑潘士達《論語外篇》二十卷﹐而薛書最顯﹐不免掛漏。近人曹廷棟﹐又爲《孔子逸語》十卷﹐援稽失實﹐不足論。

嘉慶辛未歲﹐觀察引疾歸田﹐惜儒書之闕失﹐乃博搜羣籍﹐綜核異同﹐增多薛書六七倍﹐而仍名之爲《孔子集語》者﹐識所緣起也。其纂輯大例﹐《易十翼》《禮小戴記》《春秋左氏傳》《孝經》《論語》《孟子》﹐舉世誦習﹐不載。《家語》《孔叢子》﹐有成書專行﹐不載。《史記》孔子世家﹑弟子傳﹐易檢亦不載。其餘羣經傳注﹑祕緯﹑諸史﹑諸子﹐以及唐宋人類書﹐巨篇只句畢登﹐無所去取﹐皆明言出處篇卷。或疑文脫句﹐酌加按語﹐或一事而彼此互見﹐且五六見﹐得失短長﹐可互證得之。

逾年﹐初稿成。又二年﹐屬其友人烏程嚴可均﹐略仿《說苑》體裁﹐理而董之。覆檢羣書﹐是正訛字﹐更移次第﹐增益闕遺﹐爲十四篇﹕勸學第一﹐孝本第二﹐五性第三﹐六藝第四﹐主徳第五﹐臣術第六﹐交道第七﹐論人第八﹐論政第九﹐博物第十﹐事譜第十一﹐雜事第十二﹐遺讖第十三﹐寓言第十四。篇各爲捲﹐六藝﹑事譜﹑寓言捲大﹐分爲上下﹐以十四篇爲十七卷。勸學等篇﹐與正經相表裏。遺讖不醇﹐寓言蓋依托。乃雕版於金陵﹐公諸後世。

──嚴可均爲之序表

山東督糧道臣孫星衍稽首頓首上言﹐臣所撰《孔子集語》十四篇成﹐謹奉表上進者。伏以黃顓授道﹐丹書備北面之儀﹔河洛浮圖﹐元扈有東巡之典。蓋折衷俟諸至聖﹐而稽古所以同天。欽惟我皇上雅詠宗經﹐臨雍尊聖。如天蕩蕩﹐堯本難名﹐猶日孜孜﹐禹思聞善。芻蕘之所必采﹐謨訓況有明徵。昔在孔子﹐微言大義﹐史氏有將絕之虞﹐性道文章﹐及門有難聞之嘆。故易翼﹑麟書而外﹐緯候載其遺言﹐《孝經》《論語》之餘﹐子史傳其佚說。吾無隱爾﹐絕賢哲之贊詞﹐天何言哉﹗托素王之眇論﹐而籍亡七國。書散嬴秦﹐畏鉆仰之髙堅﹐孰网羅其放失﹖

臣拜恩繡斧﹐承乏奎婁﹐慕禮器而升堂﹐歷歲時以載筆﹐識大識小﹐一話一言﹐靡不綜其異同﹐徵其典據﹐撞鐘以莛﹐冀有餘音﹐集腋成裘﹐多存粹白。其六經所載﹐謹避雷同﹐三豕傳訛﹐悉加讎正。或有寓言依托﹐小說流傳﹐恐魚目之混珠﹐窺豹斑而撥霧﹐醇疵不雜﹐仿晏嬰內外之篇﹐事類相從。比《說苑》區分之目﹐視宋臣薛據之帙﹐采獲加多。勘曹氏廷棟之書﹐增刪期當。昔方言屬艸﹐有子駿之旁求﹐封禪畱書﹐因所忠而奏上。臣職容專達﹐病久罷閒﹐附闕裏之上公﹐述聖門之祖徳。恭呈乙覽﹐或爲座側之資﹐廣布儒林﹐聊比壁中之簡。臣無任屏營惶恐﹐瞻天望闕﹐踴躍歡忭。

謹因衍聖公臣慶鎔﹐奉表恭進以聞。卷一

﹝勸學一﹞

《尙書大傳略說》子曰「君子不可以不學﹐見人不可以不飭。不飭無貌﹐無貌不敬﹐不敬無禮﹐無禮不立。夫遠而有光者﹐飭也﹔近而逾明者﹐學也。譬之如圩邪﹐水潦集焉﹐菅蒲生焉。從上觀之﹐誰知其非源水也﹗」

《大戴禮勸學》孔子曰「野哉﹗君子不可以不學﹐見人不可以不飾。不飾無貌﹐無貌不敬﹐不敬無禮﹐無禮不立。夫遠而有光者﹐飾也﹔近而逾明者﹐學也。譬之如污邪﹐水潦灟焉﹐莞蒲生焉。從上觀之﹐誰知其非源泉也﹗」

《說苑建本》孔子曰「鯉﹐君子不可以不學﹐見人不可以不飾。不飾則無根﹐無根則失理﹐失理則不忠﹐不忠則失禮﹐失禮則不立。夫遠而有光者﹐飾也﹔近而逾明者﹐學也。譬之如污池﹐水潦注焉﹐菅蒲生之。從上觀之﹐知其非源也。」

《韓詩外傳》一孔子曰「君子有三憂﹕弗知﹐可無憂與﹖知而不學﹐可無憂與﹖學而不行﹐可無憂與﹖」

《韓詩外傳》六子曰「不學而好思﹐𨿽知不廣矣﹔學而慢其身﹐𨿽學不尊矣﹔不以誠立﹐𨿽立不久矣﹔誠未著而好言﹐𨿽言不信矣。美材也﹐而不聞君子之道。隱小物以害大物者﹐災必及身矣。」

《韓詩外傳》六孔子曰「可與言終日而不倦者﹐其惟學乎﹗其身體不足觀也﹐勇力不足憚也﹐族姓不足稱也﹐宗祖不足道也﹐而可以聞於四方而昭於諸侯者﹐其惟學乎﹗」

《說苑建本》孔子曰「可以與人終日而不倦者﹐其惟學乎﹗其身體不足觀也﹐其勇力不足憚也﹐其先祖不足稱也﹐其族姓不足道也﹐然而可以開四方而昭於諸侯者﹐其惟學乎﹗」

《韓詩外傳》八孔子燕居﹐子貢攝齊而前曰「弟子事夫子有年矣﹐才竭而智罷﹐振於學問﹐不敢復進﹐請一休焉。」孔子曰「賜也欲焉休乎﹖」曰「賜欲休於事君。」孔子曰「《詩》云﹕『夙夜匪懈﹐以事一人。』爲之若此﹐其不易也﹐若之何其休也﹗」曰「賜欲休於事父母。」孔子曰「《詩》云﹕『孝子不匱﹐永錫爾類。』爲之若此﹐其不易也﹐如之何其休也﹗」曰「賜欲休於事兄弟。」孔子曰「《詩》云﹕『妻子好合﹐如鼓瑟琴。兄弟旣翕﹐和樂且耽。』爲之若此﹐其不易也﹐如之何其休也﹗」曰「賜欲休於耕田。」孔子曰「《詩》云﹕『晝爾於茅﹐宵爾索抃﹐亟其乘屋﹐其始播百谷。』爲之若此﹐其不易也﹐若之何其休也﹗」子貢曰「君子亦有休乎﹖」孔子曰「闔棺兮乃止播兮﹐不知其時之易遷兮。此之謂君子所休也。」

《荀子大略》子貢問於孔子曰「賜倦於學矣﹐願息事君。」孔子曰「《詩》云﹕『溫恭朝夕﹐執事有恪。』事君難﹐事君焉可息哉﹗」「然則賜願息事親。」孔子曰「《詩》云﹕『孝子不匱﹐永錫爾類。』事親難﹐事親焉可息哉﹗」「然則賜願息於妻子」。孔子曰「《詩》云﹕『刑於寡妻﹐至於兄弟﹐以禦於家邦。』妻子難﹐妻子焉可息哉﹗」「然則賜願息於朋友。」孔子曰「《詩》云﹕『朋友攸攝﹐攝以威儀。』朋友難﹐朋友焉可息哉﹗」「然則賜願息耕。」孔子曰「《詩》云﹕『晝爾於茅﹐宵爾索抃﹐亟其乘屋﹐其始播百谷。』耕難﹐耕焉可息哉﹗」「然則賜無息者乎﹖」孔子曰「望其壙﹐臯如也﹐塡如也﹐鬲如也﹐此則知所息矣。」子貢曰「大哉死乎﹗君子息焉﹐小人休焉。」

《列子天瑞》子貢倦於學﹐告仲尼曰「願有所息。」仲尼曰「生無所息。」子貢曰「然則賜息無所乎﹖」仲尼曰「有焉耳﹗望其壙﹐﹝擇﹐去「扌」﹞如也﹐宰如也﹐墳如也﹐鬲如也﹐則知所息矣。」子貢曰「大哉死乎﹗君子息焉﹐小人伏焉。」仲尼曰「賜﹐汝知之矣。人胥知生之樂﹐未知生之苦﹔知老之憊﹐未知老之佚﹔知死之惡﹐未知死之息也。」

《大戴禮勸學》孔子曰「吾嘗終日思矣﹐不如須臾之所學﹔吾嘗跂而望之﹐不如升髙而博見也。升髙而招﹐非臂之長也﹐而見者遠﹔順風而呼﹐非聲加疾也﹐而聞者著。假車馬者﹐非利足也﹐而致千里﹐假舟楫者﹐非能水也﹐而絕江海。君子之性﹐非異也﹐而善假於物也。」

《荀子宥坐》孔子曰「吾有恥也﹐吾有鄙也﹐吾有殆也。幼不能彊學﹐老無以教之﹐吾恥之﹔去其故鄕﹐事君而達﹐卒遇故人﹐曾無舊言﹐吾鄙之﹔與小人處者﹐吾殆之也。」

《荀子宥坐》孔子曰「如垤而進﹐吾與之﹔如丘而止﹐吾已矣。」今學曾未如疣贅﹐則具然欲爲人師。

《荀子宥坐》子貢觀於魯廟之北堂﹐出而問於孔子曰「向者﹐賜觀於太廟之北堂﹐吾亦未輟﹐還復瞻被九蓋皆繼﹐彼有說邪﹖匠過絕邪﹖」孔子曰「太廟之堂亦嘗有說﹐官致良工﹐因麗節文。非無良材也﹐蓋曰貴文也。」

《荀子子道》子路問於孔子曰「君子亦有憂乎﹖」孔子曰「君子﹐其未得也﹐則樂其意﹔旣已得之﹐又樂其治。是以有終身之樂﹐無一日之憂。小人﹐其未得也﹐則憂不得﹔旣已得之﹐又恐失之。是以有終身之憂﹐無一日之樂也。」

《說苑雜言》子路問孔子曰「君子亦有憂乎﹖」孔子曰「無也。君子之修其行﹐未得﹐則樂其意﹔旣已得﹐又樂其知。是以有終身之樂﹐無一日之憂。小人則不然﹐其未之得﹐則憂不得﹔旣已得之﹐又恐失之。是以有終日之憂﹐無一日之樂。」

《荀子法行》孔子曰「君子有三思﹐而不可不思也﹕少而不學﹐長無能也﹔老而不教﹐死無思也﹔有而不施﹐窮無與也。是故君子少思長則學﹐老思死則教﹐有思窮則施。」

《禦覽》六百七引《愼子》孔子曰「丘少而好學﹐晚而聞道。此以博矣。」

《羣書治要》《尸子勸學》夫子曰「車﹐惟恐地之不堅也﹔舟﹐惟恐水之不深也。有其器﹐則以人之難爲易﹔夫道﹐以人之難爲易也。」

《羣書治要》《尸子處道》孔子曰「欲知則問﹐欲能則學﹐欲給則豫﹐欲善則肄。國亂則擇其邪人去之﹐則國治矣﹔胸中亂﹐則擇其邪欲而去﹐則徳正矣。」

《意林》一引《尸子》孔子云「誦詩讀書﹐與古人居﹔讀書誦詩﹐與古人謀。」

《莊子雜篇讓王》孔子謂顏回曰「回﹗來。家貧居卑﹐胡不仕乎﹖」顏回對曰「不願仕。回有郭外之田五十畝﹐足以給掞粥﹔郭內之田十畝﹐足以爲絲麻﹔鼓琴﹐足以自娛﹔所學夫子之道者﹐足以自樂也。回不願仕。」孔子愀然變容曰「善哉﹗回之意。丘聞之﹐知足者﹐不以利自累也﹔審自得者﹐失之而不懼﹔行修於內者﹐無位而不怍。丘誦之久矣﹐今於回而後見之﹐是丘之得也。」

《呂氏春秋季春紀尊師》子貢問孔子曰「後世將何以稱夫子﹖」孔子曰「吾何足以稱哉﹗勿已者﹐則好學而不厭﹐好教而不倦﹐其惟此邪﹗」

《淮南子要略》孔子修成康之道﹐述周公之訓﹐以教七十子。使服其衣冠﹐修其篇籍﹐故儒者之學生焉。

《說苑建本》孔子謂子路曰「汝何好﹖」子路曰「好長劍。」孔子曰「非此之問也。請以汝之所能﹐加之以學﹐豈可及哉﹗」子路曰「學亦有益乎﹖」孔子曰「夫人君無諫臣則失政﹐士無教友則失徳﹔狂馬不釋其策﹐操弓不返於檠﹔木受繩則直﹐人受諫則聖﹔受學重問﹐孰不順成﹔毀仁惡士﹐且近於刑。君子不可以不學。」子路曰「南山有竹﹐弗揉自直﹐斬而射之﹐通於犀革。又何學爲乎﹖」孔子曰「括而羽之﹐鏃而砥礪之﹐其入不益深乎﹖」子路拜曰「敬受教哉﹗」

《說苑建本》子路問於孔子曰「請釋古之學﹐而行由之意﹐可乎﹖」孔子曰「不可。昔者﹐東夷慕諸夏之義﹐有女﹐其夫死﹐爲之內私婿﹐終身不嫁。不嫁則不嫁矣﹐然非貞節之義也。蒼梧之弟﹐娶妻而美好﹐請與兄易。忠則忠矣﹐然非禮也。今子欲釋古之學﹐而行子之意﹐庸知子用非爲是﹐用是爲非乎﹖不順其初﹐𨿽欲悔之﹐難哉﹗」

《說苑貴徳》子路持劍﹐孔子問曰「由安用此乎﹖」子路曰「善古者固以善之﹐不善古者固以自衛。」孔子曰「君子以忠爲質﹐以仁爲衛﹐不出環堵之內﹐而聞千里之外。不善﹐以忠化寇﹐暴以仁圍﹐何必持劍乎﹗」子路曰「由也請攝齊以事先生矣。」

《中論治學》孔子曰「弗學何以行﹖弗思何以得﹖小子勉之﹐斯可以爲人師矣。」

《中論修本》孔子曰「弟子勉之﹗汝毋自捨﹐人猶捨汝﹐況自捨乎﹗人違汝其遠矣。」

《中論修本》孔子謂子張曰「師﹐吾欲聞彼將以攺此也﹔聞彼而不攺﹐此𨿽聞何益﹖」

《中論修本》孔子曰「小人何以壽爲﹖一日之不能善矣﹐久惡﹐惡之甚也。」

卷二

﹝孝本二﹞

《尙書大傳》孔子對子張曰「男子三十而娶﹐女子二十而嫁。女二十而通織瑽績紡之事﹐黼黻文章之美﹔不若是﹐則上無以孝於舅姑﹐下無以事夫養子也。舜﹐父頑母嚚﹐不見室家之端﹐故謂之鰥。」

《尙書大傳》《書》曰「髙宗梁闇﹐三年不言。何爲梁闇也﹖」傳曰「髙宗居凶廬﹐三年不言﹐此之謂梁闇。」子張曰「何爲也﹖」孔子曰「古者君薨﹐世子聽於冢宰三年﹐不敢服先王之服﹐履先王之位而聽焉。以民臣之義﹐則不可一日無君矣﹔不可一日無君﹐猶不可一日無天也。以孝子之隱乎﹐則孝子三年弗居矣。故曰﹕『義者﹐彼也﹔隱者﹐此也。』遠彼而近此﹐則孝子之道備矣。」

《韓詩外傳》八曾子有過﹐曾皙引杖擊之。僕地﹐有間乃蘇﹐起曰「先生得無病乎﹖」魯人賢曾子﹐以告夫子。夫子告門人﹕「參﹗來。汝不聞昔者舜爲人子乎﹖小箠則待笞﹐大杖則逃。索而使之﹐未嘗不在側﹔索而殺之﹐未嘗可得。今汝委身以待暴怒﹐拱立不去﹐非王者之民﹐其罪何如﹖」

《說苑建本》曾子蕓瓜而誤斬其根﹐曾皙怒﹐援大杖擊之。曾子僕地﹐有頃蘇﹐蹶然而起﹐進曰「曩者參得罪於大人﹐大人用力教參﹐得無疾乎﹖」退屏﹐鼓琴而歌﹐欲令曾皙聽其歌聲﹐令知其平也。孔子聞之﹐告門人曰「參﹗來。勿內也。」曾子自以無罪﹐使人謝孔子。孔子曰「汝聞瞽瞍有子﹐名曰舜。舜之事父也﹐索而使之﹐未嘗不在側﹔求而殺之﹐未嘗可得。小箠則待﹐大箠則走﹐以逃暴怒也。今子委身以待暴怒﹐立體而不去﹐殺身以陷父不義。不孝孰是大乎﹖汝非天子之民邪﹖殺天子之民﹐罪奚如﹖」

《韓詩外傳》九孔子行﹐聞哭聲甚悲。孔子曰「驅驅﹐前有賢者。」至﹐則臯魚也。被褐擁鐮﹐哭於道傍。孔子辟車與之言曰「子非有喪﹐何哭之悲也﹖」臯魚曰「吾失之三矣﹕少而學﹐遊諸侯﹐以後吾親﹐失之一也﹔髙尙吾志﹐間吾事君﹐失之二也﹔與友厚而小絕之﹐失之三也。樹欲靜而風不止﹐子欲養而親不待也。往而不可追者﹐年也﹔去而不可得見者﹐親也。吾請從此辭矣。」立槁而死。孔子曰「弟子誡之﹐足以識矣。」於是門人辭歸而養親者﹐十有三人。

《說苑敬愼》孔子行遊中路﹐聞哭者聲﹐其音甚悲。孔子曰「驅之﹗驅之﹗前有異人音。」少進﹐見之﹐丘吾子也。擁鐮帶索而哭。孔子辟車而下問曰「夫子非有喪也﹐何哭之悲也﹖」丘吾子對曰「吾有三失。」孔子曰「願聞三失。」丘吾子對曰「吾少好學問﹐周徧天下﹐還後吾親亡﹐一失也﹔事君奢驕﹐諫不遂﹐是二失也﹔厚交友而後絕﹐三失也。樹欲靜乎風不定﹐子欲養乎親不待。往而不來者﹐年也﹔不可得再見者﹐親也。請從此辭。」則自刎而死。孔子曰「弟子記之﹐此足以爲戒也。」於是弟子歸養親者十三人。

《韓詩外傳》十太王亶父有子﹐曰太伯﹑仲雍﹑季歷。歷有子﹐曰昌。太伯知太王賢昌﹐而欲季爲後也。太伯去之吳。太王將死﹐謂曰「我死﹐汝往讓兩兄﹐彼卽不來﹐汝有義而安。」太王薨﹐季之吳告伯仲﹐伯仲從季而歸。羣臣欲伯之立季﹐季又讓。伯謂仲曰「今羣臣欲我立季﹐季又讓﹐何以處之﹖」仲曰「刑有所謂矣﹐要於扶微者﹐可以立季。」季遂立﹐而養文王﹐文王果受命而王。孔子曰「太伯獨見﹐王季獨知﹔伯見父志﹐季知父心。故太王﹑太伯﹑王季﹐可謂見始知終﹐而能承志矣。」

《大戴禮曾子立孝》子曰「可人也﹐吾任其過﹔不可人也﹐吾辭其罪。」《詩》云「有子七人﹐莫慰母心」﹐子之辭也。「夙興夜寐﹐無忝爾所生」﹐言不自捨也。不恥其親﹐君子之孝也。

《大戴禮曾子大孝》樂正子春下堂而傷其足﹐傷瘳﹐數月不出﹐猶有憂色。門弟子問曰「夫子傷足瘳矣﹐數月不出﹐猶有憂色﹐何也﹖」樂正子春曰「善﹐如爾之問也。吾聞之曾子﹐曾子聞諸夫子﹐曰﹕『天之所生﹐地之所養﹐人爲大矣。父母全而生之﹐子全而歸之﹐可謂孝矣﹔不虧其體﹐可謂全矣。』故君子頃步之不敢忘也。今予忘夫孝之道矣﹐予是以有憂色。」

《呂氏春秋孝行覽》樂正子春下堂而傷足﹐瘳而數月不出﹐猶有憂色。門人問之曰「夫子下堂而傷足﹐瘳而數月不出﹐猶有憂色﹐敢問其故﹖」樂正子春曰「善乎而問之。吾聞之曾子﹐曾子聞之仲尼﹕『父母全而生之﹐子全而歸之﹐不虧其身﹐不損其形﹐可謂孝矣。』君子無行﹐咫步而忘之。余忘孝道﹐是以憂。」

《大戴禮曾子大孝》夫子曰「伐一木﹐殺一獸﹐不以其時﹐非孝也。」

《荀子子道》魯哀公問於孔子曰「子從父命﹐孝乎﹖臣從君命﹐貞乎﹖」三問﹐孔子不對。孔子趨出﹐以語子貢曰「向者君問丘曰﹕『子從父命﹐孝乎﹖臣從君命﹐貞乎﹖』三問而丘不對﹐賜以爲何如﹖」子貢曰「子從父命﹐孝矣﹔臣從君命﹐貞矣。夫子有奚對焉﹖」孔子曰「小人哉﹗賜不識也。昔萬乘之國﹐有爭臣四人﹐則封疆不削﹔千乘之國﹐有爭臣三人﹐則社稷不危﹔百乘之家﹐有爭臣二人﹐則宗廟不毀。父有爭子﹐不行無禮﹔士有爭友﹐不爲不義。故子從父﹐奚子孝﹖臣從君﹐奚臣貞﹖審其所以從之之謂孝﹑之謂貞也。」

《荀子子道》子路問於孔子曰「有人於此﹐夙興夜寐﹐耕耘樹藝﹐手足胼胝以養其親﹐然而無孝之名﹐何也﹖」孔子曰「意者身不敬與﹖辭不遜與﹖色不順與﹖古之人有言曰﹕『衣與繆與﹐不女聊。』今夙興夜寐﹐耕耘樹藝﹐手足胼胝以養其親。無此三者﹐則何以爲而無孝之名也﹖」孔子曰「由志之﹐吾語汝。𨿽有國士之力﹐不能自舉其身﹐非無力也﹐勢不可也。故入而行不修﹐身之罪也﹔出而名不彰﹐友之過也。故君子入則篤行﹐出則友賢﹐何爲而無孝之名也﹖」

《韓詩外傳》九子路曰「有人於斯﹐夙興夜寐﹐手足胼胝而面目黧黑﹐樹藝五穀﹐以事其親﹐而無孝子之名者﹐何也﹖」孔子曰「吾意者身未敬邪﹖色不順邪﹖辭不遜邪﹖古人有言曰﹕『衣歟食歟﹐曾不爾卽。』」「子勞以事其親﹐無此三者﹐何爲無孝之名﹖意者所友﹐非仁人邪﹖」「坐﹗語汝。𨿽有國士之力﹐不能自舉其身﹐非無力也﹐勢不便也。是以君子入則篤孝﹐出則友賢﹐何爲其無孝子之名﹖」

《莊子寓言》曾子再仕而心再化﹐曰「吾及親仕﹐三釜而心樂﹔後仕三千鐘﹐不洎﹐吾心悲。」弟子問於仲尼曰「若參者﹐可謂無所縣其罪乎﹖」曰「旣已縣矣。夫無所縣者﹐可以有哀乎﹖彼視三釜﹑三千鐘﹐如觀雀蚊虻相過乎前也。」

《韓非子五蠹》魯人從君戰﹐三戰三北。仲尼問其故﹐對曰「吾有老父﹐身死莫之養也。」仲尼以爲孝﹐舉而上之。

《呂氏春秋仲冬紀當務》楚有直躬者﹐其父竊羊而謁之上。上執而將誅之﹐直躬者請代之。將誅矣﹐告吏曰「父竊羊而謁之﹐不亦信乎﹗父誅而代之﹐不亦孝乎﹗信且孝而誅之﹐國將有不誅者乎﹗」荊王聞之﹐乃不誅也。孔子聞之﹐曰「異哉﹗直躬之爲信也﹐一父而載取名焉。」

《新序雜事》一昔者﹐舜自耕稼陶漁而躬孝友﹐父瞽瞍頑﹑母嚚及弟象傲皆下愚不移﹐舜盡孝道以供養瞽瞍﹐瞽瞍與象爲浚井塗廩之謀﹐欲以殺舜。舜孝益篤﹐出田則號泣﹐年五十猶嬰兒慕﹐可謂至孝矣。故耕於歷山﹐歷山之耕者讓畔﹔陶於河濱﹐河濱之陶者器不苦窳﹔漁於雷澤﹐雷澤之漁者分均。及立爲天子﹐天下化之﹐蠻夷率服。北發渠搜﹐南撫交阯﹐莫不慕義﹐麟鳳在郊。故孔子曰「孝弟之至﹐通於神明﹐光於四海﹐舜之謂也。」孔子在州裏﹐篤行孝道﹐居於闕黨﹐闕黨之子弟畋漁﹐分有親者得多﹐孝以化之也。是以七十二子自遠方至﹐服從其徳。

《說苑建本》孔子曰「行身有六本﹐本立焉﹐然後爲君子。立體有義矣﹐而孝爲本﹔處喪有禮矣﹐而哀爲本﹔戰陣有隊矣﹐而勇爲本﹔治政有理矣﹐而能爲本﹔居國有禮矣﹐而嗣爲本﹔生財有時矣﹐而力爲本。」

《說苑建本》夫子亦云「人之行﹐莫大於孝。」

《說苑權謀》魯公索氏將祭而亡其牲﹐孔子聞之曰「公索氏比及三年必亡矣。」後一年而亡。弟子問曰「昔公索氏亡牲﹐夫子曰﹕『比及三年必亡矣。』今期年而亡﹐夫子何以知其將亡也﹖」孔子曰「祭之爲言索也。索也者﹐盡也﹐乃孝子所以自盡於親也。至祭而亡其牲﹐則余所亡者多矣﹐吾以此知其將亡也。」

《說苑辧物》子貢問孔子﹕「死人有知無知也﹖」孔子曰「吾欲言死者有知也﹐恐孝子順孫妨生以送死也﹔欲言無知﹐恐不孝子孫棄不葬也。賜欲知死人有知將無知也﹐死徐自知之﹐猶未晚也。」

《說苑反質》魯有儉者﹐瓦鬲煮食。食之而美﹐盛之土鉶之器﹐以進孔子。孔子受之﹐歡然而悅﹐如受大牢之饋。弟子曰「瓦甂﹐陋器也﹔煮食﹐薄膳也。而先生何喜如此乎﹖」孔子曰「吾聞好諫者思其君﹐食美者念其親。吾非以饌爲厚也﹐以其食美而思我親也。」

《搜神記》曾子從仲尼在楚而心動﹐辭歸問母。母曰「思爾嚙指。」孔子聞之曰「曾參之孝﹐精感萬里。」

《禦覽》四百十三引《師覺授孝子傳》老萊子者﹐楚人﹐行年七十﹐父母俱存。至孝蒸蒸﹐常著班斕之衣﹐爲親取飲﹐上堂腳跌﹐恐傷父母之心﹐僵僕爲嬰兒啼。孔子曰「父母老﹐常言不稱老﹐爲其傷老也。若老萊子﹐可謂不失孺子之心矣﹗」

《禦覽》四百八十二引《師覺授孝子傳》仲子崔者﹐仲由之子也。初﹐子路仕衛﹐赴蒯聵之亂﹐衛人狐黶時守門﹐殺子路。子崔旣長﹐告孔子﹐欲報父仇。夫子曰「行矣﹗」子崔卽行。黶知之﹐曰「夫君子不掩人之不備﹐須後日﹐於城西決戰。」其日﹐黶持蒲弓木戟而與子崔戰而死。

《亢倉子訓道》閔子騫問仲尼﹕「道之與孝相去奚若﹖」仲尼曰「道者﹐自然之妙用﹔孝者﹐人道之至徳。夫其包運天地﹐發育萬物﹐曲成萬類﹐布丕性壽。其功至實﹐而不爲物府﹐不爲事官﹐無爲功屍。捫求視聽﹐莫得而有﹐字之曰道﹔用之於人﹐字之曰孝。孝者﹐善事父母之名也。夫善事父母﹐敬順爲本﹐意以承之﹐順承顏色﹐無所不至﹐發一言﹐舉一意﹐不敢忘父母﹔營一手﹐措一足﹐不敢忘父母。事君不敢不忠﹐朋友不敢不信﹐臨下不敢不敬﹐向善不敢不勤﹐𨿽居獨室之中﹐亦不敢懈其誠。此之謂全孝。故至誠之至﹐通乎神明﹐光於四海﹐有感必應。善事父母之所致也。昔者虞舜﹐其大孝矣﹗庶母惑父﹐屢憎害之﹐舜心益恭﹐懼而無怨﹐謀使浚井﹐下土實之。於時天休震動﹐神明駿赫﹐導穴而出﹐奉養滋謹。由是元徳茂盛﹐爲天下君。善事父母之所致也。文王之爲太子也﹐其大孝矣﹗朝夕必至乎寢門之外﹐問寺人曰﹕『玆日安否如何﹖』曰﹕『安。』太子溫然喜色。小不安節﹐太子色憂滿容。朝夕食上﹐太子必視寒暖之節﹔食下﹐必知膳羞所進。然後退。寺人言疾﹐太子肅冠而齋﹐膳宰之饌﹐必敬視之﹔湯液之貢﹐必親嘗之。嘗饌善﹐則太子亦能食﹔嘗饌寡﹐太子亦不能飽。以至於復初﹐然後亦復初。君後有過﹐怡聲以諷﹔君後所愛﹐𨿽小物必嚴龔。是故孝成於身﹐道洽天下。《雅》曰﹕『文王陟降﹐在帝左右。』言文王靜作進退﹐天必贊之﹐故紂不能害。夢啟之壽﹐卜世三十﹐卜年七百﹐天所命也。善事父母之所致也。」閔子騫曰「善。事父母之道﹐旣幸聞矣。敢問教子之義﹖」仲尼曰「凡三王教子﹐必視禮樂。樂所以修內﹐禮所以修外﹐禮樂交修﹐則徳容發輝於貌﹐故能溫恭而文明。夫爲人臣者﹐殺其身有益於君則爲之﹐況利其身以善其君乎﹖是故擇建忠良貞正之士爲之師傅﹐欲其知父子﹑君臣﹑長幼之道。夫知爲人子﹐然後可以爲人父﹔知爲人臣﹐然後可以爲人君﹔知事人﹐然後能使人。此三王教子之義也。」閔子騫退而事之於家﹐三年無間於父母昆弟之言。交遊稱其信﹐鄕黨稱其仁﹐宗族稱其弟。徳行之聲﹐溢於天下。此善事父母之所致也。

卷三

﹝五性三﹞

《禦覽》四百十九引《尙書大傳》子張曰「仁者何樂於山也﹖」孔子曰「夫山者﹐﹛艸忌﹜然髙﹐﹛艸忌﹜然髙則何樂焉﹖山﹐艸木生焉﹐鳥獸蕃焉﹐財用殖焉。生財用而無私﹐爲四方皆伐焉﹐每無私予焉。出云風﹐以通乎天地之間﹐陰陽和合﹐雨露之澤﹐萬物以成﹐百姓以饗。此仁者之所以樂於山者也。」

《韓詩外傳》一哀公問孔子曰「有智﹐壽乎﹖」孔子曰「然。人有三死而非命也者﹐自取之也。居處不理﹐飲食不節﹐勞過者﹐病共殺之﹔居下而好幹上﹐嗜欲無厭﹐求索不止者﹐刑共殺之﹔少以敵眾﹐弱以侮彊﹐忿不量力者﹐兵共殺之。故有三死而非命者﹐自取之也。」

《說苑雜言》魯哀公問於孔子曰「有智者﹐壽乎﹖」孔子曰「然。人有三死而非命也者﹐人自取之。夫寢處不時﹐飲食不節﹐佚勞過度者﹐疾共殺之﹔居下位而上忤其君﹐嗜欲無厭而求不止者﹐刑共殺之﹔少以犯眾﹐弱以侮彊﹐忿怒不量力者﹐兵共殺之。此三死者﹐非命也﹐人自取之。」

《韓詩外傳》二孔子曰「口欲味﹐心欲佚﹐教之以仁﹔心欲兵﹐身惡勞﹐教之以恭﹔好辯論而畏懼﹐教之以勇﹔目好色﹐耳好聲﹐教之以義。《易》曰﹕『艮其限﹐列其摐﹐厲薰心。』《詩》曰﹕『吁嗟女兮﹐無與士耽。』皆防邪禁佚﹐調和心志。」

《韓詩外傳》五孔子曰「夫談說之術﹐齊莊以立之﹐端誠以處之﹐堅彊以待之﹐辟稱以諭之﹐分別以明之﹐歡忻芬芳以送之﹐寶之珍之﹐貴之神之。如是﹐則說恆無不行矣。夫是之謂能貴其所貴若夫無類之說﹐不形之行﹐不贊之辭﹐君子愼之﹗」

《大戴禮保傅》孔子曰「少成若天性﹐習貫之爲常。」

《賈子新書保傅》孔子曰「少成若天性﹐習貫如自然。」

《大戴禮記勸學》子貢曰「君子見大川必觀﹐何也﹖」孔子曰「夫水者﹐君子比徳焉。徧與之而無私﹐似徳﹔所及者生﹐所不及者死﹐似仁﹔其流行痺下﹐倨句皆循其理﹐似義﹔其赴百仞之谿不疑﹐似勇﹔淺者流行深淵不測﹐似智﹔弱約危通﹐似察﹔受惡不讓﹐似眞﹔苞裏不淸以入﹐鮮潔以出﹐似善﹔化必出﹐量必平﹐似正﹔盈不求槪﹐似厲﹔折必以東西﹐似意。是以見大川必觀焉。」

《荀子宥坐》孔子觀於東流之水﹐子貢問於孔子曰「君子之所以見大水必觀焉者﹐何也﹖」孔子曰「夫水大徧與諸生而無爲也﹐似徳﹔其流也埤下﹐裾拘必循其理﹐似義﹔其洸洸乎不淈盡﹐似道﹔若有決行之﹐其應佚若聲響﹐其赴百仞之谷不懼﹐似勇﹔主量必平﹐似法﹔盈不求槪﹐似正﹔淖約微達﹐似察﹔以出以入﹐就鮮潔﹐似善﹔化其萬折也必東﹐似志。是故君子見大水必觀焉。」

《說苑雜言》子貢問曰「君子見大水必觀焉﹐何也﹖」孔子曰「夫水者﹐君子比徳焉。徧予而無私﹐似徳﹔所及者生﹐似仁﹔其流卑下﹐句倨皆循其理﹐似義﹔淺者流行﹐深者不測﹐似智﹔其赴百仞之谷不疑﹐似勇﹔綿弱而微達﹐似察﹔受惡不讓﹐似包﹔蒙不淸以入﹐鮮潔以出﹐似善﹔化至量必平﹐似正﹔盈不求槪﹐似度﹔其萬折必東﹐似意。是以君子見大水必觀焉爾也。」

《後漢書李固傳》固奏記孔子曰「智者見變思刑﹐愚者睹怪諱名。」

《荀子仲尼》孔子曰「巧而好度﹐必節﹔勇而好同﹐必勝﹔知而好謙﹐必賢。」

《說苑雜言》孔子曰「巧而好度﹐必工﹔勇而好同﹐必勝﹔知而好謀﹐必成。愚者反是。夫處重擅寵﹐專事妒賢﹐愚者之情也。志驕傲而輕舊怨﹐是以尊位則必危﹐任重則必崩﹐擅寵則必辱。」

《荀子儒效》孔子曰「周公其盛乎﹗身貴而愈恭﹐家富而愈儉﹐勝敵而愈戒。」

《荀子王霸》孔子曰「知者之知﹐固以多矣﹐有以守少﹐能無察乎﹗愚者之知﹐固以少矣﹐有以守多﹐能無狂乎﹗」

《荀子子道》子路盛服見孔子﹐孔子曰「由﹐是裾裾何也﹖昔者江出於岷山﹐其始出也﹐其源可以濫觴﹐及其至江之津也﹐不放舟﹐不避風﹐則不可涉也﹐非維下流水多邪﹖今汝服旣盛﹐顏色充盈﹐天下且孰肯諫汝矣﹗由﹗」子路趨而出﹐攺服而入﹐蓋猶若也。孔子曰「志之﹐吾語汝。奮於言者華﹐奮於行者伐﹐色知而有能者﹐小人也。故君子知之曰知之﹐不知曰不知﹐言之要也﹔能之曰能之﹐不能曰不能﹐行之至也。言要則知﹐行至則仁。旣知且仁﹐夫惡有不足矣哉﹗」

《韓詩外傳》三傳曰「子路盛服以見孔子﹐孔子曰﹕『由﹐疏疏者何也﹖昔者江於濆﹐其始出也﹐不足濫觴﹐及其至乎江之津也﹐不方舟﹐不避風﹐不可渡也﹐非其眾川之多歟﹖今汝衣服其盛﹐顏色充滿﹐天下有誰加汝哉﹗』子路趨出﹐攺服而入﹐蓋攝如也。孔子曰﹕『由志之﹐吾語汝。夫愼於言者不嘩﹐愼於行者不伐﹐色知而有長者﹐小人也。故君子知之爲知之﹐不知爲不知﹐言之要也﹔能之爲能之﹐不能爲不能﹐行之要也。言要則知﹐行要則仁。旣知且仁﹐又何加哉﹗」

《說苑雜言》子路盛服而見孔子﹐孔子曰「由﹐是襜襜者何也﹖昔者江水出於岷山﹐其始也﹐大足以濫觴﹐及至江之津也﹐不方舟﹐不避風﹐不可渡也﹐非惟下流眾川之多乎﹖今若衣服甚盛﹐顏色充盈﹐天下誰肯加若者哉﹗」子路趨而出﹐攺服而入﹐蓋自如也。孔子曰「由記之﹐吾語若。賁於言者﹐華也﹔奮於行者﹐伐也﹔夫色智而有能者﹐小人也。故君子知之爲知之﹐不知爲不知﹐言之要也﹔能之爲能﹐不能爲不能﹐行之至也。言要則知﹐行要則仁。旣知且仁﹐夫有何加矣哉﹗由﹗」

《荀子子道》子路人﹐子曰「由﹐知者若何﹖仁者若何﹖」子路對曰「知者使人知己﹐仁者使人愛己。」子曰「可謂士矣。」子貢入﹐子曰「賜﹐知者若何﹖仁者若何﹖」子貢對曰「知者知人﹐仁者愛人。」子曰「可謂士君子矣。」顏淵入﹐子曰「回﹐知者若何﹖仁者若何﹖」顏淵對曰「知者自知﹐仁者自愛。」子曰「可謂明君子矣。」

《荀子法行》子貢問於孔子曰「君子之所以貴玉而賤瑉者﹐何也﹖爲夫玉之少而瑉之多邪﹖」孔子曰「惡﹗賜﹐是何言也﹗夫君子豈多而賤之﹑少而貴之哉﹗夫玉者﹐君子比徳焉。溫潤而澤﹐仁也﹔縝栗而理﹐知也﹔堅剛而不屈﹐義也﹔廉而不劌﹐行也﹔折而不橈﹐勇也﹔瑕適並見﹐情也﹔扣之﹐其聲淸揚而遠聞﹐其止輟然辭也。故𨿽有瑉之雕雕﹐不若玉之章章。《詩》曰﹕『言念君子﹐溫其如玉。』」此之謂也。

《列子仲尼》子夏問孔子曰「顏回之爲人奚若﹖」子曰「回之仁﹐賢於丘也。」曰「子貢之爲人奚若﹖」子曰「賜之辧﹐賢於丘也。」曰「子路之爲人奚若﹖」子曰「由之勇﹐賢於丘也。」曰「子張之爲人奚若﹖」子曰「師之莊﹐賢於丘也。」子夏避席而問曰「然則四子者﹐何爲事夫子﹖」曰「居﹐吾語汝。夫回能仁而不能反﹐賜能辧而不能訥﹐由能勇而不能怯﹐師能莊而不能同。兼四子之有以易吾﹐吾弗許也。此其所以事吾而不貳也。」

《淮南子人間訓》人或問孔子曰「顏回﹐何如人也﹖」曰「仁人也﹐丘弗如也。」「子貢﹐何如人也﹖」曰「辯人也﹐丘弗如也。」「子路﹐何如人也﹖」曰「勇人也﹐丘弗如也。」賓曰「三人皆賢賢﹐而爲夫子役﹐何也﹖」孔子曰「丘能仁且忍﹐辯且訥﹐勇且怯﹐以三子之能易丘一道﹐丘弗爲也。」孔子知所施之也。

《說苑雜言》子夏問仲尼曰「顏淵之爲人也何若﹖」曰「回之信﹐賢於丘也。」曰「子貢之爲人也何若﹖」曰「賜之敏﹐賢於丘也。」曰「子路之爲人也何若﹖」曰「由之勇﹐賢於丘也。」曰「子張之爲人何若﹖」曰「師之莊﹐賢於丘也。」於是子夏避席而問曰「然則四者何爲事先生﹖」曰「坐﹐吾語汝。回能信而不能反﹐賜能敏而不能屈﹐由能勇而不能怯﹐師能莊而不能同。兼此四者﹐丘不爲也。」

《論衡定賢》或問於孔子曰「顏淵何人也﹖」曰「仁人也﹐丘不如也。」「子貢何人也﹖」曰「辯人也﹐丘弗如也。」「子路何人也﹖」曰「勇人也﹐丘弗如也。」客曰「三子者﹐皆賢於夫子﹐而爲夫子服役﹐何也﹖」孔子曰「丘能仁且忍﹐辯且詘﹐勇且怯﹐以三子之能易丘之道﹐弗爲也。」

《禦覽》八百三十引《尸子》孔子曰「詘寸而信尺﹐小枉而大直﹐吾弗爲也。」

《法言》五百宋咸注孔子曰「君子之行已﹐可以詘則詘﹐可以伸則伸。」

《呂氏春秋孟冬紀異用》孔子之弟子從遠方來者﹐孔子荷杖而問之曰「子之公﹐不有恙乎﹖」搏杖而揖之﹐問曰「子之父母﹐不有恙乎﹖」置杖而問曰「子之兄弟﹐不有恙乎﹖」﹝木戈﹞步而倍之﹐問曰「子之妻子﹐不有恙乎﹖」

《賈子容經》子贛由其家來謁於孔子﹐孔子正顏﹐舉杖磬折而立﹐曰「子之大親﹐毋乃不寧乎﹖」放杖而立﹐曰「子之兄弟﹐亦得無恙乎﹖」曳杖倍下行﹐曰「妻子家中﹐得無病乎﹖」故身之倨佝﹐手之髙下﹐顏色聲气﹐各有宜稱。所以明尊卑﹑別疏戚也。

《淮南子繆稱訓》夫子見禾之三變也﹐滔滔然曰「狐向丘而死﹐我其首禾焉。」

薛據《孔子集語》引《新序》孔子謂曾子曰「君子不以利害義﹐則恥辱安從生哉﹗官怠於宦成﹐病加於少愈﹐禍生於怠惰﹐孝衰於妻子。察此四者﹐愼終如始。」

《說苑君道》魯哀公問於孔子曰「吾聞君子不博﹐有之乎﹖」孔子對曰「有之。」哀公曰「何爲其不博也﹖」孔子對曰「爲其有二乘。」哀公曰「有二乘﹐則何爲不博也﹖」孔子對曰「爲行惡道也。」哀公懼焉﹐有間﹐曰「若是乎﹗君子之惡惡道之甚也。」孔子對曰「惡惡道不能甚﹐則其好善道亦不能甚﹔好善道不能甚﹐則百姓之親之也亦不能甚。《詩》云﹕『未見君子﹐憂心惙惙﹐亦旣見止﹐亦旣覯止﹐我心則說。』《詩》之好善道之甚也如此。」哀公曰「善哉﹗吾聞君子成人之美﹐不成人之惡。微孔子﹐吾焉聞斯言也哉﹗」

《說苑敬愼》顏回將西遊﹐問於孔子曰「何以爲身﹖」孔子曰「恭敬忠信﹐可以爲身。恭則免於眾﹐敬則人愛之﹐忠則人與之﹐信則人恃之。人所愛﹐人所與﹐人所恃﹐必免於患矣。可以臨國家﹐何況於身乎﹗」

《說苑雜言》子路將行﹐辭於仲尼。曰「贈汝以車乎﹖以言乎﹖」子路曰「請以言。」仲尼曰「不彊不遠﹐不勞無功﹐不忠無親﹐不信無復﹐不恭無禮。愼此五者﹐可以長久矣。」

《說苑雜言》孔子曰「中人之情﹐有餘則侈﹐不足則儉﹐無禁則淫﹐無度則失﹐縱欲則敗。飲食有量﹐衣服有節﹐宮室有度﹐畜聚有數﹐車器有限﹐以防亂之源也。」故夫度量不可不明也﹐善欲不可不聽也。

《說苑雜言》孔子曰「君子終日言不遺己之憂﹐終日行不遺已之患﹐惟智者有之。故恐懼所以除患也﹐恭敬所以越難也。終身爲之﹐一言敗之﹐可不愼乎﹗」

《說苑辧物》顏淵問於仲尼曰「成人之行何若﹖」子曰「成人之行﹐達乎情性之理﹐通乎物類之變﹐知幽明之故﹐睹遊气之源。若此﹐而可謂成人。旣知天道﹐行躬以仁義﹐飭身以禮樂。夫仁義禮樂﹐成人之行也。窮神知化﹐徳之盛也。」

《潛夫論浮侈》孔子曰「多貨財傷於徳﹐獘則沒禮。」

《中論貴驗》孔子曰「欲人之信己也﹐則微言而篤行之﹐篤行之則用日久﹐用日久則事著明﹐事著明則有目莫不見也﹐有耳莫不聞也﹐其可誣哉﹗」

《中論貴言》孔子曰「惟君子然後能貴其言﹐貴其色﹐小人能乎哉﹖」

《中論核辯》孔子曰「小人毀訾以爲辯﹐絞急以爲智﹐不遜以爲勇。」

卷四

﹝六藝四上﹞

《周易乾鑿度》仲尼﹐魯人。生不知易本﹐偶筮其命﹐得旅﹐請益於商瞿氏。曰「子有聖智而無位。」孔子泣而曰「天也命也﹗鳳鳥不來﹐河無圖至。嗚呼﹗天命之也。」嘆訖而後息志﹐停讀《禮》﹐止史削。五十究《易》﹐作《十翼》﹐明也﹐明易幾教。若曰「終日而作﹐思之於古聖﹐頤師於姬昌法旦。」作九問﹑十惡﹐七正﹑八嘆﹐上下系辭﹐大道﹑大數﹐大法﹑大義。易書中爲通聖之問﹐明者以爲聖賢矣。孔子曰「吾以觀之曰﹐仁者見爲仁幾之文﹐智者見爲智幾之問﹐聖者見爲通神之文。仁者見之爲之仁﹐智者見之爲之智。隨仁智也。」

《周易乾鑿度》孔子曰「易者﹐易也。變易也﹐不易也。管三成徳﹐爲道苞吁。易者﹐以言其徳也﹐通情無門﹐藏神無內也。光明四通﹐佼易立節。天地爛明﹐日月星辰布設﹐八卦錯序﹐律曆調列﹐五緯順軌﹐四時和栗孳結。四瀆通情﹐優遊信潔﹐根著浮流﹐气更相實﹐虛無感動﹐淸淨昭哲﹐移物致耀﹐至誠專密﹐不煩不橈﹐淡泊不失。此其易也。變易也者﹐其气也﹐天地不變﹐不能通气。五行疊終﹐四時更廢。君臣取象﹐變節相和﹐能消者息﹐必專者敗。君臣不變﹐不能成朝﹐紂行酷虐﹐天地反﹐文王下呂﹐九尾見。夫婦不變﹐不能成家﹐妲已擅寵﹐殷以之破。大任順季﹐享國七百。此其變易也。不易也者﹐其位也。天在上﹐地在下﹐君南面﹐臣北面﹐父坐子伏。此其不易也。故易者﹐天地之道也。乾坤之徳﹐萬物之寶。至哉易﹐一元以爲元紀。」

《周易乾鑿度》孔子曰「方上古之時﹐人民無別﹐羣物無殊﹐未有衣食器用之利。於是伏羲乃仰觀象於天﹐俯觀法於地﹐中觀萬物之宜﹐始作八卦﹐以通神明之徳﹐以類萬物之情。故易者﹐所以繼天地﹐理人倫而明王道。是故八卦以建﹐五气以立﹐五常以之行。象法乾坤﹐順陰陽﹐以正君臣父子夫婦之義。度時制宜﹐作网罟﹐以畋以漁﹐以贍人用。於是人民乃治﹐君親以尊﹐臣子以順﹐羣生和洽﹐各安其性﹐八卦之用。伏羲氏之王天下也﹐始作八卦﹐結繩而爲网罟﹐以畋以漁。蓋取諸離﹐質者無文﹐以天言﹐此易之意。夫八卦之變﹐象感在人。文王因性情之宜﹐爲之節文。」

《周易乾鑿度》孔子曰「易始於太極﹐太極分而爲二﹐故生天地。天地有春秋冬夏之節﹐故生四時。四時各有陰陽剛柔之分﹐故生八卦。八卦成列﹐天地之道立﹐雷風水火山澤之象定矣。其布散用事也﹐震生物於東方﹐位在二月﹔巽散之於東南﹐位在四月﹔離長之於南方﹐位在五月﹔坤養之於西南方﹐位在六月﹔兌收之於西方﹐位在八月﹔乾制之於西北方﹐位在十月﹔坎藏之於北方﹐位在十一月﹔艮終始之於東北方﹐位在十二月。八卦之气終﹐則四正四維之分明﹐生長收藏之道備﹐陰陽之體定﹐神明之徳通﹐而萬物各以其類成矣。皆易之所苞也。至矣哉﹗易之徳也。」

《周易乾鑿度》孔子曰「歲三百六十日而天气周﹐八卦用事各四十五日﹐方備歲焉。故艮漸正月﹐巽漸三月﹐坤漸七月﹐乾漸九月﹐而各以卦之所言爲月也。乾者﹐天也﹐終而爲萬物始﹔北方﹐萬物所始也﹐故乾位在於十月。艮者﹐止物者也﹐故在四時之終﹐位在十二月﹔巽者﹐陰始順陽者也﹐陽始壯於東南方﹐故位在四月。坤者﹐地之道也﹐形正六月﹐四維正紀﹐經緯仲﹐序度畢矣。」

《周易乾鑿度》孔子曰「乾坤﹐陰陽之主也。陽始於亥﹐形於丑﹐乾位在西北﹐陽祖微據始也。陰始於巳﹐形於未﹐據正立位﹐故坤位在西南﹐陰之正也。君道倡始﹐臣道終正﹐是以干位在亥﹐坤位在未﹐所以明陰陽之職﹐定君臣之位也。」

《周易乾鑿度》孔子曰「八卦之序成立﹐則五气變形。故人生而應八卦之體﹐得五气以爲五常﹐仁義禮智信是也。夫萬物始出於震﹐震﹐東方之卦也﹐陽气始生﹐受形之道也﹐故東方爲仁。成於離﹐離﹐南方之卦也﹐陽得正於上﹐陰得正於下﹐尊卑之象定﹐禮之序也﹐故南方爲禮。入於兌﹐兌﹐西方之卦也﹐陰用事而萬物得其宜﹐義之理也﹐故西方爲義。漸於坎﹐坎﹐北方之卦也﹐陰气形盛﹐陰陽气含閉﹐信之類也﹐故北方爲信。夫四方之義﹐皆統於中央﹐故乾坤艮巽﹐位在四維﹐中央所以繩四方行也﹐智之決也﹐故中央爲智。故道興於仁﹐立於禮﹐理於義﹐定於信﹐成於智。五者﹐道徳之分﹐天人之際也。聖人所以通天意﹐理人倫而明至道也。」

《周易乾鑿度》孔子曰「陽三陰四﹐位之正也﹐故易卦六十四﹐分而爲上下﹐象陰陽也。夫陽道統而奇﹐故上篇三十﹐所以象陽也﹔陰道不純而偶﹐故下篇三十四﹐所以法陰也。乾坤者﹐陰陽之根本﹐萬物之祖宗也。爲上篇始者﹐尊之也。離爲日﹐坎爲月﹐日月之道﹐陰陽之經﹐所以終始萬物﹐故以坎離爲終。咸恆者﹐男女之始﹐夫婦之道也。人道之興﹐必由夫婦﹐所以奉承祖宗﹐爲天地主也。故爲下篇始者﹐貴之也﹐旣濟未濟爲最終者﹐所以明戒愼而存王道。」

《京氏易傳》下孔子曰「陽三陰四﹐位之正也。三者﹐東方之數﹐東方日之所出﹐又圓者徑一而開三也。四者﹐西方之數﹐西方日之所入﹐又方者﹐徑一而取四也。言日月終天之道﹐故易卦六十四﹐分上下﹐象陰陽也。奇耦之數﹐取之於乾坤。乾坤者﹐陰陽之根本。坎離者﹐陰陽之性命。分四營而成易﹐十有八變而成卦。卦象定﹐吉凶明﹐得失降﹐五行分。四象順則吉﹐逆則凶﹐故曰吉凶悔吝生乎動。又曰明得失於四序﹐運機布度﹐其气轉易﹐主者亦當﹐則天而行﹐與時消息﹐安而不忘亡﹐將以順性命之理﹐極蓍龜之源﹐重三成六﹐能事畢矣。分天地乾坤之象﹐益之以甲乙壬癸﹐震巽之象配庚辛﹐坎離之象配戊己﹐艮兌之象配丙丁﹐八卦分陰陽六位五行﹐光明四通﹐變易立節。天地若不變易﹐不能通气。五行疊終﹐四時更廢﹐變動不居﹐周流六虛﹐上下無常﹐剛柔相易﹐不可以爲典要。惟變所適﹐吉凶共列於位﹐進退明乎機要﹐易之變化六爻﹐不可據以隨時所占。」

《周易乾鑿度》孔子曰「泰者﹐天地交通﹐陰陽用事﹐長養萬物也﹔否者﹐天地不交通﹐陰陽不用事﹐止萬物之長也。上經象陽﹐故以乾爲首﹐坤爲次﹐先泰而後否。損者陰用事﹐澤損山而萬物損也﹐下損以事其上﹔益者陽用事﹐而雷風益萬物也﹐上自損以益下。下經以法陰﹐故以咸爲始﹐恆爲次﹐先損而後益﹐各順其類也。」

《周易乾鑿度》孔子曰「升者﹐十二月之卦也。陽气升上﹐陰气欲承﹐萬物始進。譬猶文王之修積道徳﹐宏開基業﹐始卽升平之路。當此時也﹐鄰國被化﹐岐民和洽﹐是以六四蒙澤而承吉﹐九三可處王位﹐享於岐山﹐爲報徳也。明陰以顯陽之化﹐民臣之順徳也﹐故言無咎。」

《周易乾鑿度》孔子曰「益之六二﹐或益之十朋之龜﹐弗克違。永貞吉﹐王用享於帝。吉﹐益者﹐正月之卦也。天气下施﹐萬物皆益﹐言王者之法天地﹐施政教﹐而天下被陽徳﹐蒙王化﹐如美寶﹐莫能違害。永貞其道﹐咸受吉化﹐徳施四海﹐能繼天道也。王用享於帝者﹐言祭天也﹐三王之郊﹐一用夏正﹐天气三微而成一著﹐三著而成一體﹐方知此之時﹐天地交﹐萬物通﹐故泰益之卦﹐皆夏之正也﹐此四時之正﹐不易之道也。故三王之郊﹐一用夏正﹐所以順四時﹐法天地之道也。」

《周易乾鑿度》孔子曰「隨上六﹐拘系之﹐乃從維之。王用享於西山﹐隨者二月之卦﹐隨徳施行﹐藩決難解﹐萬物隨陽而出﹐故上六欲九五拘系之﹐維持之﹐明被陽化而陰隨從之也。譬猶文王之崇至徳﹐顯中和之美﹐拘民以禮﹐系民以義。當此之時﹐仁恩所加﹐靡不隨從﹐咸悅其徳﹐得用道之王﹐故言王用享於西山。」

《周易乾鑿度》孔子曰「陽消陰言夬﹐陰消陽言剝者﹐萬物之祖也。斷制除害﹐全物爲務﹐夬之爲言決也。當三月之時﹐陽盛息消﹐夬陰之气﹐萬物畢生﹐靡不蒙化。譬猶王者之崇至徳﹐奉承天命﹐伐決小人﹐以安百姓﹐故謂之決。夫陰傷害爲行﹐故剝之爲行剝也。當九月之時﹐陽气衰消﹐而陰終不能盡陽﹐小人不能決君子也﹐謂之剝﹐言不安而已。是以夬之九五言決﹐小人剝之﹐六五言盛殺萬物﹐皆剝墮落。譬猶君子之道衰﹐小人之道盛﹐侵害之行興﹐安全之道廢﹐陰貫魚而欲承君子也。」

《周易乾鑿度》孔子曰「易有六位三才﹐天地人道之分際也。三才之道﹐天﹑地﹑人也。天有陰陽﹐地有柔剛﹐人有仁義﹐法此三者﹐故生六位。六位之變﹐陽爻者﹐制於天也﹐陰爻者﹐系於地也。天動而施曰仁﹐地靜而理曰義﹐仁成而上﹐義成而下﹐上者專制﹐下者順從﹐正形於人﹐則道徳立而尊卑定矣。此天地人道之分際也。天地之气﹐必有終始﹐六位之設﹐皆由上下﹐故易始於一﹐分於二﹐通於三﹐�於四﹐盛於五﹐終於上。初爲元士﹐二爲大夫﹐三爲三公﹐四爲諸侯﹐五爲天子﹐上爲宗廟。凡此六者﹐陰陽所以進退﹐君臣所以升降﹐萬人所以爲象則也。故陰陽有盛衰﹐人道有得失﹐聖人因其象﹐隨其變﹐爲之設卦。方盛則托吉﹐將衰則寄凶﹐陰陽不正﹐皆爲失位﹐其應實而有之﹐皆失義。善𨿽微細﹐必見吉端﹔惡𨿽纖介﹐必有悔吝。所以極天地之變﹐盡萬物之情﹐明王事也。丘系之曰﹕立象以盡意﹐設卦以盡情僞﹐系辭焉以盡其言。」

《周易乾鑿度》孔子曰「易六位正﹐王度見矣。」

《周易乾鑿度》孔子曰「易有君人五號也﹕帝者﹐天稱也﹔王者﹐美行也﹔天子者﹐爵號也﹔大君者﹐與上行異也﹔大人者﹐聖明徳備也。變文以著名﹐題徳以別操﹐王者﹐天下所歸往。《易》曰﹕『在師中﹐吉無咎﹐王三錫命﹐師者眾也。』言有盛徳﹐行中和﹐順民心﹐天下歸往之﹐莫不美命爲王也。行師以除民害﹐賜命以長﹐世徳之盛。天子者﹐繼天理物﹐攺一統﹐各得其宜﹐父天母地﹐以養萬民﹐至尊之號也。《易》曰﹕『公用享於天子。』大君者﹐君人之盛者也。《易》曰﹕『知臨﹐大君之宜﹐吉。』臨者﹐大也﹐陽气在內﹐中和之盛﹐應於盛位﹐浸大之化﹐行於萬民﹐故言宜處王位﹐施大化﹐爲大君矣。臣民欲被化之詞也。大人者﹐聖人之在位者也。夫大人者﹐與天地合其徳。《易》曰﹕『見龍在田﹐利見大人。』又曰﹕『飛龍在天﹐利見大人。』言徳化施行﹐天地之和﹐故曰大人。」

《周易乾鑿度》孔子曰「旣濟九三﹐髙宗伐鬼方﹐三年克之。髙宗者﹐武丁也﹐湯之後有徳之君也。九月之時﹐陽失正位﹐盛徳旣衰﹐而九三得正﹐下陰能終其道﹐濟成萬物﹐猶殷道中衰﹐王道陵遲。至於髙宗﹐內理其國﹐以得民心﹐扶救衰微﹐伐徵遠方﹐三年而惡消滅﹐王道成。殷人髙而宗之﹐文王挺以校易﹐勸徳也。」

《周易乾鑿度》孔子曰「易本陰陽﹐以譬於物也。掇序帝乙﹑箕子﹑髙宗著徳﹐易者所以昭天道﹑定王業也。上術先聖﹐考諸近世﹐采美善以見王事﹐言帝乙﹑箕子﹑髙宗明有法也。美帝乙之嫁妹﹐順天地之道﹐以立嫁娶之義﹐義立則妃匹正﹐妃匹正則王化全。」

《周易乾鑿度》孔子曰「泰者﹐正月之卦也。陽气始通﹐陰道執順﹐故因此以見湯之嫁妹﹐能順天地之道﹑立教戒之義也﹐至於歸妹。八月卦也﹐陽气歸下﹐陰气方盛﹐故復以見湯妹之嫁﹐以天子貴妹而能自卑﹐順從變節而欲承陽者﹐以執湯之戒。是以因時變一用﹐見帝乙之道﹐所以彰湯之美﹐明陰陽之義也。孔子曰﹕自成湯至帝乙。帝乙﹐湯之元孫之孫也。此帝乙﹐卽湯也。殷錄質﹐以生日爲名﹐順天性也﹐元孫之孫﹐外絕恩矣。同以乙日生﹐疏可同名。湯以乙生﹐嫁妹﹐本天地﹐正夫婦﹐夫婦正﹐王道興矣。故曰﹕《易》之帝乙﹐爲成湯﹐《書》之帝乙六世王﹐同名不害以明功。」

《周易乾鑿度》孔子曰「紱者﹐所以別尊卑﹑彰有徳也﹐故朱赤者﹐盛色也。是以聖人法以爲紱服﹐欲百世不易也﹐故困九五。文王爲紂三公﹐故言困於赤紱也。至於九二﹐周將王﹐故言朱紱方來﹐不易之法也。」

《周易乾鑿度》孔子曰「《易》天子﹑三公﹑諸侯紱服﹐皆同色。困九二﹐困於酒食﹔朱紱方來﹐九五劓刖﹐困於赤茀。夫困之九二﹐有中和﹐居亂世﹐交於小人﹔困於酒食者﹐困於祿也。朱茀者﹐天子賜大夫之服﹐而有九二﹐大人之行﹐將賜之朱茀﹐其位在二﹐故以大夫言之。至於九五﹐劓刖者不安也﹐文王在諸侯之位﹐上困於紂也﹐故曰劓刖困於赤茀。夫執中和﹐順時變﹐所以全王徳﹑通至美也﹐乃徐有說。丘記彖曰﹕困而不失其所亨。貞﹐大人吉﹐以剛中也。文王因陰陽﹐定消息﹐立乾坤﹐統天地。夫有形者生於無形﹐則乾坤安從生。故曰﹕有太易﹐有太初﹐有太始﹐有太素。太易者﹐未見气﹔太初者﹐气之始﹔太始者﹐形之始﹔太素者﹐質之始。气形質具而未相離﹐故曰渾淪。言萬物相渾淪而未相離﹐視之不見﹐聽之不聞﹐循之不得﹐故曰易也。易無形埒也﹐易變而爲﹐一一變而爲七﹐七變而爲九。九者﹐气變之究也﹐乃復變而爲一。一者形變之始﹐淸輕上爲天﹐濁重下爲地。物有始﹐有壯﹐有究﹐故三畫而成乾﹐乾坤相並俱生。物有陰陽﹐因而重之﹐故六畫而成卦。卦者﹐掛也﹐掛萬物﹐視而見之。故三畫已下爲地﹐四畫已上爲天。物感以動﹐類相應也﹐易气從下生﹐故動於地之下﹐則應於天之下﹐動於地之中﹐則應於天之中﹐動於地之上﹐則應於天之上。故初以四﹐二以五﹐三以上﹐此謂之應。陽動而進﹐陰動而退﹐故陽以七﹑陰以八﹐爲彖易﹐一陰一陽﹐合而爲十五之謂道。陽變七之九﹐陰變八之六﹐亦合於十五﹐則彖變之數若一。陽動而進﹐變七之九﹐象其气之息也﹔陰動而退﹐變八之六﹐象其气之消也。故太一取其數以行九宮﹐四正四維﹐皆合於十五。五音﹑六律﹑七宿﹐由此作焉。八卦之生物也﹐畫六爻之移气﹐周而從卦。八卦數二十四﹐以生陰陽﹐衍之﹐皆合之於度量。陽析九﹐陰析六﹐陰陽之析﹐各百九十二﹐以四時乘之﹐八而周﹐三十二而大周﹐三百八十四爻﹐萬一千五百二十析也。故卦當歲﹐爻當月﹐析當日﹐大衍之數﹐必五十以成變化而行鬼神也。故曰﹕日十者﹐五音也﹔辰十二者﹐六律也﹔星二十八者﹐七宿也。凡五十﹐所以大閡物而出之者﹐故六十四卦﹑三百八十四爻﹐戒各有所系焉。故陽唱而陰和﹐男行而女隨﹐天道左旋﹐地道右遷﹐二卦十二爻而期一歲。乾﹐陽也﹔坤﹐陰也。並治而交錯行。乾貞於十一月子﹐左行﹐陽時六﹔坤貞於六月未﹐右行﹐陰時六。以奉順成其歲﹐歲終次從於屯蒙。屯蒙主歲﹐屯爲陽﹐貞於十二月丑﹐其爻左行﹐以間時而治六辰﹔蒙爲陰﹐貞於正月寅﹐其爻右行﹐亦間時而治六辰。歲終則從其次卦。陽卦以其辰爲貞﹐丑與左行﹐間辰卦遇大畜﹐艮之二世﹐九二甲寅木爲世﹐六五景子水爲應﹐世生外﹐象生象來﹐爻生互內﹐象艮別子﹐應有五子。一子短命。」顏回云「何以知之﹖」「內象是本子﹐一艮變爲二丑三陽。爻五﹐於是五子﹐一子短命。」「何以知短命﹖」「他以故也。」

《京氏易傳》下孔子易云「有四易﹕一世二世爲地易﹐三世四世爲人易﹐五世六世爲天易﹐遊魂歸魂爲鬼易。八卦鬼爲系爻﹐財爲制爻﹐天地爲義爻﹐福徳爲寶爻﹐同气爲專爻。龍徳十一月在子﹐在坎卦﹐左行。虎刑五月午﹐在離卦﹐右行。甲乙庚辛天官﹐申酉地官。丙丁壬癸天官﹐亥子地官。戊己甲乙天官﹐寅卯地官。壬癸戊己天官﹐辰戌地官。靜爲悔﹐發爲貞﹐貞爲本﹐悔爲末。初爻上﹐二爻中﹐三爻下。三月之數以成。一月初爻三日﹐二爻三日﹐三爻三日﹐名九日。余有一日﹐名曰閏餘。初爻十日爲上旬﹐二爻十日爲中旬﹐三爻十日爲下旬。三旬三十﹐積旬成月﹐積月成年。八八六十四卦﹐分六十四卦﹐配三百八十四爻﹐成萬一千五百二十策。定气候二十四﹐考五行於運命﹐人事天道﹐日月星辰﹐局於指掌。吉凶見乎其位﹐系乎吉凶﹐悔吝生乎動。寅中有生火﹐亥中有生木﹐巳中有生金﹐申中有生水﹔丑中有死金﹐戌中有死火﹐未中有死木﹐辰中有死水。土兼於中﹐建子陽生﹐建午陰生﹐二气相衝﹐吉凶明矣。積算隨卦起宮﹐乾坤震巽坎離艮兌﹐八卦相蕩﹐二气陽入陰﹐陰入陽﹐二气交互不停﹐故曰生生之謂易。天地之內﹐無不通也。乾起巳﹐坤起亥﹐震起午﹐巽起辰﹐坎起子﹐離起丑﹐艮起寅﹐兌起�﹐�於六十四卦。遇王則吉﹐廢則凶﹐衝則破﹐刑則敗﹐死則危﹐生則榮。考其義理﹐其可通乎﹗分三十爲中﹐六十爲上﹐三十爲下﹐總一百二十﹐通陰陽之數也。新新不停﹐生生相續﹐故淡泊不而治六辰。陰卦與陽卦同位者﹐退一辰以爲貞﹐其爻右行﹐間辰而治六辰。泰否之卦﹐獨各貞其辰﹐共北辰﹐左行相隨也﹐中孚爲陽﹐貞於十一月子﹐小過爲陰﹐貞於六月未﹐法於乾坤﹐三十二歲期而周。六十四卦﹐三百八十四爻﹐萬一千五百二十析﹐復從於貞﹐歷以三百六十五日四分度之一爲一歲。易以三百六十析當期之日﹐此律曆數也。五歲再閏﹐故再扐而後卦﹐以應律曆之數。故乾坤气合戌亥﹐音受二子之節﹐陽生秀白之州﹐載鐘名太一之精也﹐其帝一世﹐紀錄事﹐明期推移﹐不奪而消焉。」

《周易乾鑿度》孔子曰「三萬一千九百二十歲﹐錄圖受命﹐易姓三十二紀。徳有七﹐其三法天﹐其四法地。五王有三十五半。聖人君子消息﹐卦純者爲帝﹐不純者爲王。六子上不及帝﹐下有過王﹐故六子𨿽純﹐不爲乾坤。」

《周易坤靈圖》丘序曰「天經曰﹕乾﹐元亨利貞。爻曰﹕飛龍在天﹐利見大人。故徳配天地﹐天地不私公位﹐稱之曰帝。故堯天之精陽﹐萬物莫不從者。故乾居西北﹐乾用事﹐萬物蟄伏。致乎萬物蟄伏﹐故能致乎萬人之化。經曰﹕用九。經曰﹕震下乾上﹐無妄。天精起﹐帝必有洪水之災。天生聖人﹐使殺之﹐故言乃統天也。丘括義﹐因象助類﹐辭曰﹕天無雲而雷﹐先王以茂對時育萬物。經曰﹕乾下艮上﹐大畜﹐天災將至﹐預畜而待之﹐人免於饑﹐故曰元亨。上下皆通﹐各載其性﹐故曰利貞。至徳之萌﹐五星若連珠﹐日月如合璧。天精起﹐斗口有位﹐雞鳴斗運﹐行復始﹐莫敢當之。黃星笰於北斗﹐必以戊己日﹐其先無芒﹐行文元武動事﹐莫之敢拒。」

《史記仲尼弟子傳正義》引《中備》魯人商瞿使﹐向齊國。瞿年四十﹐今復使行遠路﹐畏慮﹐恐絕無子。夫子正月與瞿母筮﹐告曰「後有五丈夫子。」子貢曰「何以知子﹖」曰「失其所﹐確然示人﹐陰陽運行﹐一寒一暑﹐五行互用﹐一吉一凶﹐以通神明之徳﹐以類萬物之情。故《易》所以斷天下之理﹐定之以人倫而明王道。八卦建五气﹐立五常﹐法象乾坤﹐順於陰陽﹐以正君臣父子之義。故《易》曰﹕元亨利貞。夫作《易》所以垂教﹐教之所被﹐本被於有無。且《易》者﹐包備有無。有吉則有凶﹐有凶則有吉﹐生吉凶之義﹐始於五行﹐終於八卦。從無入有﹐見災於星辰也﹔從有入無﹐見象於陰陽也。陰陽之義﹐歲月分也﹔歲月旣分﹐吉凶定矣。故曰八卦成列﹐象在其中矣。六爻上下﹐天地陰陽運轉﹐有無之象﹐配乎人事。八卦仰觀俯察﹐在乎人﹐隱顯災祥﹐在乎天﹐考天時﹐察人事﹐在乎卦。八卦之要﹐始於乾坤﹐通乎萬物。故曰《易》﹐窮則變﹐變則通﹐通則久。久於其道﹐其理得矣。卜筮非襲於吉﹐惟變所適﹐窮理盡性於玆矣。」

《困學紀聞》引《京氏易積算法》夫子曰「八卦因伏羲﹐曁於神農。重乎八純﹐聖理元微﹐易道難究。迄乎西伯父子﹐研理窮通﹐上下囊括﹐推爻考象﹐配卦世應﹐加乎星宿﹐局於六十四所﹐二十四气﹐分天地之數﹐定人倫之理﹐驗日月之行﹐尋五行之端。災祥進退﹐莫不因玆而兆矣。故考天地日月星辰山川艸木虫魚鳥獸之情狀﹐運气生死休咎﹐不可執一隅。故曰易含萬象。」

《韓詩外傳》八孔子曰「《易》先同人後大有﹐承之以謙﹐不亦可乎﹗」故天道虧盈而益謙﹐地道變盈而流謙﹐鬼神害盈而福謙﹐人道惡盈而好謙。謙者﹐抑事而損者也。持盈之道﹐抑而損之﹐此謙徳之於行也。順之者吉﹐逆之者凶。五帝旣沒﹐三王旣衰﹐能行謙徳者﹐其惟周公乎﹗文王之子﹐武王之弟﹐成王之叔父﹐假天子之尊位七年﹐所執贄而師見者十人﹐所還質而友見者十三人﹐窮巷白屋之士﹐所先見者四十九人﹐時進善者百人﹐官朝者千人﹐諫臣五人﹐輔臣五人﹐拂臣六人﹐載干戈以至於封侯﹐而同姓之士百人。孔子曰「猶以周公爲天下賞﹐則以同族爲眾﹐而異族爲寡也。」故徳行寬容﹐而守之以恭者榮﹔土地廣大﹐而守之以儉者安﹔位尊祿重﹐而守之以卑者貴﹔人眾兵彊﹐而守之以畏者勝﹔聰明睿智﹐而守之以愚者哲﹔博聞彊記﹐而守之以淺者不溢。此六者﹐皆謙徳也。《易》曰﹕謙亨﹐君子有終。吉。能以終吉者﹐君子之道也。貴爲天子﹐富有四海﹐而徳不謙﹐以亡其身者﹐桀紂是也﹐而況眾庶乎﹖夫《易》有一道焉﹐大足以治天下﹐中足以安家國﹐近足以守其身者﹐其惟謙徳乎﹗」

《大戴禮易本命》子曰「夫易之生人﹑禽獸﹑萬物﹑昆虫﹐各有以生。或奇或偶﹐或飛或行﹐而莫知其情﹐惟達道徳者﹐能原本之矣。天一﹐地二﹐人三﹐三三而九﹐九九八十一。一主日﹐日數十﹐故人十月而生。八九七十二﹐偶以承奇﹐奇主辰﹐辰主月﹐月主馬﹐故馬十二月而生。七九六十三﹐三主斗﹐斗主狗﹐故狗三月而生。六九五十四﹐四主時﹐時主豕﹐故豕四月而生。五九四十五﹐五主音﹐音主猿﹐故猿五月而生。四九三十六﹐六主律﹐律主禽鹿﹐故禽鹿六月而生也。三九二十七﹐七主星﹐星主虎﹐故虎七月而生。二九十八﹐八主風﹐風主虫﹐故虫八月化也。其餘各以其類也。鳥魚皆生於陰而屬於陽﹐故鳥魚皆卵。魚遊於水﹐鳥飛於云﹐故冬燕雀入於海﹐化而爲蚧。萬物之性各異類﹐故蠶食而不飲﹐蟬飲而不食﹐蜉蝣不飲不食﹐介鱗夏食冬蟄。齕吞者八竅而卵生﹐咀嚾者九竅而胎生﹐四足者無羽翼﹐戴角者無上齒﹐無角者膏而無前齒﹐有羽者脂而無後齒。晝生者類父﹐夜生者類母。凡地東西爲緯﹐南北爲經。山爲積徳﹐川爲積刑。髙者爲生﹐下者爲死。丘陵爲牡﹐溪谷爲牝。蜯蛤龜珠﹐與月盛虛。是故堅土之人肥﹐虛土之人大﹐沙土之人細﹐息土之人美﹐秏土之人醜。是故食水者善游能寒﹐食土者無心而不息﹐食木者多力而拂﹐食艸者善走而愚﹐食桑者有絲而蛾﹐食肉者勇敢而捍﹐食穀者智惠而巧﹐食气者神明而壽﹐不食者不生而神。故曰﹕有羽之虫三百六十﹐而鳳凰爲之長﹔有毛之虫三百六十﹐而麒麟爲之長﹔有甲之虫三百六十﹐而神龜爲之長﹔有鱗之虫三百六十﹐而蛟龍爲之長﹔倮之虫三百六十﹐而聖人爲之長。此乾坤之美類﹐禽獸萬物之數也。故帝王好壞巢破卵﹐則鳳凰不翔焉﹔好竭水搏魚﹐則蛟龍不出焉﹔好刳胎殺夭﹐則麒麟不來焉﹔好塡溪塞谷﹐則神龜不出焉。故王者動必以道﹐靜必以理﹐動不以道﹐靜不以理﹐則自夭而不壽。妖孽數起﹐神靈不見﹐風雨不時﹐暴風水旱並興。人民夭死﹐五穀不滋﹐六畜不蕃息。」

盧辯《大戴禮易本命》注孔子曰「聖人智通於大道﹐應化而不窮﹐能測萬品之情也。」

《後漢書郎珝傳》孔子曰「雷之始發大壯始﹐君弱臣彊從解起。」

《呂氏春秋愼行論壹行》孔子卜﹐得賁。孔子曰「不吉。」子貢曰「夫賁亦好矣﹐何謂不吉乎﹖」孔子曰「夫白而白﹐黑而黑。夫賁﹐又何好乎﹖」

《說苑反質》孔子卦得賁﹐喟然仰而嘆息﹐意不平。子張進﹐舉手而問曰「師聞賁者吉卦﹐而嘆之乎﹖」孔子曰「賁﹐非正色也﹐是以嘆之。吾思夫質素﹐白當正白﹐黑當正黑。文質又何也﹖吾亦聞之﹐丹漆不文﹐白玉不雕﹐寶珠不飾﹐何也﹖質有餘者不受飾也。」

《淮南子人間訓》孔子讀《易》至損益﹐未嘗不憤然而嘆曰「益損者﹐其王者之事與﹖事或欲以利之﹐適足以害之﹔或欲害之﹐乃反以利之。利害之反﹐禍福之門戶﹐不可不察也。」

《說苑敬愼》孔子讀《易》至於損﹑益﹐則喟然而嘆。子夏避席而問曰「夫子何爲嘆﹖」孔子曰「夫自損者益﹐自益者缺﹐吾是以嘆也。」子夏曰「然則學者不可以益乎﹖」孔子曰「否。天之道﹐成者未嘗得久也。夫學者以虛受之﹐故曰得。苟不知持滿﹐則天下之善言不得入其耳矣。昔堯履天子之位﹐猶允恭以持之﹐虛靜以待下﹐故百載以逾盛﹐迄今而益章。昆吾自臧而滿意﹐窮髙而不衰﹐故當時而虧敗﹐迄今而逾惡。是非損益之徵與﹖吾故曰﹐謙也者﹐致恭以存其位者也。夫丰明而動﹐故能大﹐苟大則虧矣﹐吾戒之。故曰天下之善言不得入其耳矣。日中則昃﹐月盈則食。天地盈虛﹐與時消息。是以聖人不敢當盛﹐升輿而遇三人則下﹐二人則軾﹐調其盈虛﹐故能長久也。」子夏曰「善。請終身誦之。」

《論衡卜筮》子路問孔子曰「豬肩羊膊﹐可以得兆﹐萑葦槁芼﹐可以得數﹐何必以蓍龜﹖」孔子曰「不然﹐蓋取其名也。夫蓍之爲言耆也﹐龜之爲言舊也。明狐疑之事﹐當問耆舊也。」

《抱朴子內篇袪惑》有古彊者云「孔子嘗勸我讀《易》﹐云﹕『此良書也﹐丘竊好之。韋編三絕﹐鐵撾三折。今乃大悟。』」

《尙書序疏》引《尙書緯》孔子求書﹐得黃帝元孫帝魁之書﹐迄於秦穆公﹐凡三千二百四十篇。斷遠取近﹐定可以爲世法者百二十篇。以百二篇爲《尙書》﹐十八篇爲《中候》。

《尙書大傳》鄭注心明曰聖。孔子說休徵曰「聖者﹐通也。兼四而明﹐則所謂聖。聖者﹐包貌言視聽而載之以思心者﹐通以待之君。思心不通﹐則是不能心明其事也。」

《尙書大傳》孔子曰「吾於《洛誥》﹐見周公之徳光明於上下﹐勤施四方﹐旁作穆穆﹐至於海表﹐莫敢不來服﹐莫敢不來享﹐以勤文王之鮮光﹐以揚武王之大訓﹐而天下大洽。故曰聖之與聖也﹐猶規之相周﹐矩之相襲也。」

《尙書大傳》子張曰「堯舜之主﹐二人刑而天下治﹐何則﹖教誠而愛深也﹐一夫而被此五刑。」子龍子曰「未可謂能爲書。」孔子曰「不然也﹐五刑有此教。」

《尙書大傳略說》子夏讀《書》畢﹐見於夫子﹐夫子問焉﹕「子何爲於《書》﹖」子夏對曰「《書》之論事也﹐昭昭如日月之代明﹐離離若星辰之錯行﹐上有堯舜之道﹐下有三王之義。商所受於夫子﹐志之於心﹐弗敢忘也。𨿽退而巖居河濟之間﹐深山之中﹐作壞室﹐編蓬戶﹐尙彈琴其中﹐以歌先王之風。則可以發憤慷慨﹐忘己貧賤﹐有人亦樂之﹐無人亦樂之﹐而忽不知憂患與死也。」夫子造然變色曰「嘻﹗子殆可與言《書》矣。𨿽然﹐見其表﹐未見其裏也。」顏淵曰「何爲也﹖」子曰「窺其門而不入其中﹐觀其奧藏之所在乎﹖然藏又非難也。丘嘗悉心盡志以入其則﹐前有髙岸﹐後有大溪﹐塡塡正立而已。是故堯典可以觀美﹐禹貢可以觀事﹐咎繇可以觀治﹐鴻範可以觀度﹐六誓可以觀義﹐五誥可以觀仁﹐甫刑可以觀誡。通斯七觀﹐《書》之大義舉矣。」

《韓詩外傳》二子夏讀《詩》已畢﹐夫子問曰「爾亦何大於《詩》矣﹖」子夏對曰「《詩》之於事也﹐昭昭乎若日月之光明﹐燎燎乎如星辰之錯行﹐上有堯舜之道﹐下有三王之義﹐弟子不敢忘。𨿽居蓬戶之中﹐彈琴以詠先王之風﹐有人亦樂之﹐無人亦樂之﹐亦可發憤忘食矣。《詩》曰﹕『衡門之下﹐可以棲遲﹔泌之洋洋﹐可以療饑。』」夫子造然變容﹐曰「嘻﹗吾子殆可以言《詩》已矣。然子以見其表﹐未見其裏。」顏淵曰「其表已見﹐其裏又何有哉﹖」孔子曰「窺其門不入其中﹐安知其奧藏之所在乎﹖然藏又非難也。丘嘗悉心盡志已入其中﹐前有髙岸﹐後有深谷﹐泠泠然如此旣立而已矣。不能見其裏﹐未謂精微者也。」

《說苑敬愼》孔子曰「存亡禍福﹐皆在己而已。天災地妖﹐亦不能殺也。昔者殷王帝辛之時﹐爵生烏於城之隅﹐工人占之曰﹕凡小以生巨﹐國家必祉﹐王名必倍。帝辛喜爵之徳﹐不治國家﹐亢暴無極﹐外寇乃至﹐遂亡殷國。此逆天之時﹐詭福反爲禍。至殷王武丁之時﹐先王道缺﹐刑法弛﹐桑穀俱生於朝﹐七日而大拱。工人占之曰﹕桑穀者﹐野物也。野物生於朝﹐意朝亡乎﹖武丁恐駭﹐側身修行﹐思昔先王之政﹐興滅國﹐繼絕世﹐舉逸民﹐明養老之道。三年之後﹐遠方之君﹐重譯而朝者六國。此迎天時﹐得禍反爲福也。故妖孽者﹐天所以警天子諸侯也﹔惡夢者﹐所以警士大夫也。故妖孽不勝善政﹐惡夢不勝善行也。至治之極﹐禍反爲福。故太甲曰﹕天作孽﹐猶可違﹔自作孽﹐不可逭。」

《史記三代世表》褚少孫補贊孔子曰「昔者堯命契爲子氏﹐爲有湯也。命后稷爲姬氏﹐爲有文王也。太王命季歷﹐明天瑞也。太伯之吳﹐遂生源也。」

《意林》四王逸正部仲尼敍書﹐上謂天談﹐下謂民語。兼該男女﹐究其表裏。

《隸釋》四周憬銘孔子曰「禹不決江疏河﹐吾其魚矣﹗」

卷五

﹝六藝四下﹞

《禦覽》八百四引《詩含神霧》孔子曰「詩者﹐天地之心﹐君徳之祖﹐百福之宗﹐萬物之戶也。刻之玉版﹐藏之金府。」

《毛詩木瓜傳》孔子曰「吾於木瓜﹐見苞苴之禮行。」

《韓詩外傳》五子夏問曰「《關雎》何以爲《國風》始也﹖」孔子曰「《關雎》至矣乎﹗夫《關雎》之人﹐仰則天﹐俯則地﹐幽幽冥冥﹐徳之所藏﹐紛紛沸沸﹐道之所行﹐如神龍變化﹐斐斐文章。大哉﹗《關雎》之道也。萬物之所系﹐羣生之所懸命也﹐河洛出書圖﹐麟鳳翔乎郊。不由《關雎》之道﹐則《關雎》之事將奚由至矣哉﹖夫六經之策﹐皆歸論汲汲﹐蓋取之乎《關雎》。《關雎》之事大矣哉﹗馮馮翊翊﹐自東自西﹐自南自北﹐無思不服。子其勉彊之﹐思服之。天地之間﹐生民之屬﹐王道之原﹐不外此矣﹗」子夏喟然嘆曰「大哉《關雎》﹗乃天地之基也。」

《呂氏春秋季春紀先己》《詩》曰「執轡如組。」孔子曰「審此言也﹐可以爲天下。」子貢曰「何其躁也。」孔子曰「非謂其躁也﹐謂其爲之於此而成文於彼也﹐聖人組修其身而成文於天下矣。」

《鹽鐵論相刺》孔子曰「詩人疾之不能默﹐丘疾之不能伏。」是以東西南北﹐七十說而不用﹐然後退而修王道﹐作《春秋》﹐垂之萬載之後﹐天下折中焉。

《論衡對作》孔子曰「詩人疾之不能默﹐丘疾之不能伏。」是以論也。

《鹽鐵論執務》孔子曰「吾於河廣﹐知徳之至也。而欲得之﹐各反其本﹐復諸古而已。」

《說苑貴徳》孔子曰「吾於《甘棠》﹐見宗廟之敬也。甚尊其人﹐必敬其位﹐順安萬物﹐古聖之道幾哉﹗」

《說苑敬愼》孔子論《詩》﹐至於《正月》之六章﹐懼然曰「不逢時之君子﹐豈不殆哉﹗從上依世則廢道﹐違上離俗則危身﹐世不與善﹐己獨由之﹐則曰非妖則孽也。是以桀殺關龍逢﹐紂殺王子比干。故賢者不遇時﹐常恐不終焉。《詩》曰﹕『謂天蓋髙﹐不敢不局﹔謂地蓋厚﹐不敢不蹐。』」此之謂也。

《漢書劉向傳》孔子論《詩》﹐至於「殷士膚敏﹐灌將於京」﹐喟然嘆曰「大哉天命﹗善不可不傳於子孫﹐是以富貴無常﹐不如是﹐則王公其何以戒愼﹗民萌何以勸勉﹗」

《毛詩素冠傳》子夏三年之喪畢﹐見於夫子﹐援琴而弦﹐衎衎而樂﹐作而曰「先王制禮﹐不敢不及。」夫子曰「君子也。」閔子騫三年之喪畢﹐見於夫子﹐援琴而弦﹐切切而哀﹐作而曰「先王制禮﹐不敢過也。」夫子曰「君子也。」子路曰「敢問何謂也﹖」夫子曰「子夏哀已盡﹐能引而致之於禮﹐故曰君子也﹔閔子騫哀未盡﹐能自割以禮﹐故曰君子也。夫三年之喪﹐賢者之所輕﹐不肖者之所勉。」

《淮南子繆稱訓》閔子騫三年之喪畢﹐援琴而彈其弦是也﹐其聲切切而哀。夫子曰「弦則是也﹐其聲非也。」

《說苑修文》子夏三年之喪畢﹐見於孔子。孔子與之琴﹐使之弦﹐援琴而弦﹐衎衎而樂﹐作而曰「先王制禮﹐不敢不及也。」子曰「君子也。」閔子騫三年之喪畢﹐見於孔子。孔子與之琴﹐使之弦。援琴而弦﹐切切而悲﹐作而曰「先王制禮﹐不敢過也。」孔子曰「君子也。」子貢問曰「閔子哀不盡﹐子曰『君子也』﹔子夏哀已盡﹐子曰『君子也』。賜也惑﹐敢問何謂﹖」孔子曰「閔子哀未盡﹐能斷之以禮﹐故曰君子也﹔子夏哀已盡﹐能引而致之﹐故曰君子也。夫三年之喪﹐固優者之所屈﹐劣者之所勉。」

《後漢張奮傳》孔子謂子夏曰「禮以修外﹐樂以修內。丘已矣夫﹗」

《大戴禮記哀公問》哀公問於孔子曰「大禮何如﹖君子之言禮﹐何其尊也﹖」孔子曰「丘也小人﹐何足以知禮﹗」君曰「否。吾子言之也。」孔子曰「丘聞之也﹐民之所由生﹐禮爲大。非禮無以節事天地之神明也﹐非禮無以辧君臣上下長幼之位也﹐非禮無以別男女父子兄弟之親﹑昏姻疏數之交也。君子以此之爲尊敬然﹐然後以其所能教百姓﹐不廢其會節﹔有成事﹐然後治其雕鏤文章黼黻以嗣﹔其順之﹐然後言其喪算﹐備其鼎俎﹐設其豕臘﹐修其宗廟﹐歲時以敬祭祀﹐以序宗族。則安其居處﹐醜其衣服﹐卑其宮室﹐車不雕幾﹐器不刻鏤﹐食不貳味﹐以與民同利。昔之君子之行禮者如此。」公曰「今之君子﹐胡莫之行也﹖」孔子曰「今之君子﹐好色無厭﹐淫徳不倦﹐荒怠敖慢﹐固民是盡﹐忤其眾以伐有道﹐求得當欲﹐不以其所。古之用民者由前﹐今之用民者由後。今之君子莫爲禮也。」

孔子侍坐於哀公﹐哀公曰「敢問人道誰爲大﹖」孔子愀然作色而對曰「君及此言也﹐百姓之徳也﹐固臣敢無辭而對。人道﹐政爲大。」公曰「敢問何謂爲政﹖」孔子對曰「政者﹐正也。君爲正﹐則百姓從政矣。君之所爲﹐百姓之所從也﹔君所不爲﹐百姓何從﹖」公曰「敢問爲政如之何﹖」孔子對曰「夫婦別﹐父子親﹐君臣嚴。三者正﹐則庶民從之矣。」公曰「寡人𨿽無似也﹐願聞所以行三言之道﹐可得而聞乎﹖」孔子對曰「古之爲政﹐愛人爲大﹔所以治愛人﹐禮爲大﹔所以治禮﹐敬爲大﹔敬之至也﹐大昏爲大。大昏至矣﹐大昏旣至﹐冕而親迎﹐親之也。親之也者﹐親之也。是故君子興敬爲親﹐捨敬是遺親也。弗愛不親﹐弗敬不正。愛與敬﹐其政之本與﹗」公曰「寡人願有言﹐然冕而親迎﹐不已重乎﹖」孔子愀然作色而對曰「合二姓之好﹐以繼先聖之後﹐以爲天地社稷宗廟之主﹐君何謂已重乎﹖」公曰「寡人固。不固﹐焉得聞此言也﹖寡人欲問﹐不得其辭﹐請少進。」孔子曰「天地不合﹐萬物不生。大昏﹐萬世之嗣也。君何以謂已重焉﹗」孔子遂有言曰「內以治宗廟之禮﹐足以配天地之神明﹔出以治直言之禮﹐足以立上下之敬。物恥足以振之﹐國恥足以興之。爲政先禮﹐禮者﹐政之本與﹗」孔子遂言曰「昔三代明王之政﹐必敬其妻子也有道。妻也者﹐親之主也﹐敢不敬與﹖子也者﹐親之後也﹐敢不敬與﹖君子無不敬也﹐敬身爲大。身也者﹐親之枝也﹐敢不敬與﹖不能敬其身﹐是傷其親﹔傷其親﹐是傷其本﹔傷其本﹐枝從而亡。三者﹐百姓之象也。身以及身﹐子以及子﹐配以及配﹐君子行此三者﹐則愾乎天下矣﹗大王之道也如此﹐國家順矣。」

公曰「敢問何謂敬身﹖」孔子對曰「君子過言﹐則民作辭﹔過動﹐則民作則。君子言不過辭﹐動不過則﹐百姓不命而敬恭。如是﹐則能敬其身﹔能敬其身﹐則能成其親矣。」公曰「敢問何謂成親﹖」孔子對曰「君子也者﹐人之成名也。百姓歸之名﹐謂之君子之子﹐是使其親爲君子也。是爲成其親名也已。」孔子遂言曰「古之爲政﹐愛人爲大﹔不能愛人﹐不能有其身﹔不能有其身﹐不能安土﹔不能安土﹐不能樂天﹔不能樂天﹐不能成身。」公曰「敢問何謂成身﹖」孔子對曰「不過乎物。」公曰「敢問君子何貴乎天道也﹖」孔子對曰「貴其不已﹐如日月西東相從而不已也﹐是天道也﹔不閉其久也﹐是天道也﹔無爲物成﹐是天道也﹔已成而明﹐是天道也。」

公曰「寡人蠢愚冥煩﹐子識之心也。」孔子蹴然避席而對曰「仁人不過乎物﹐孝子不過乎物﹐是仁人之事親也如事天﹐事天如事親﹐是故孝子成身。」公曰「寡人旣聞是言也﹐無如後罪何﹖」孔子對曰「君之及此言也﹐是臣之福也。」

《穀梁》桓三年傳子貢曰「冕而親迎﹐不已重乎」﹖孔子曰「合二姓之好﹐以繼萬世之後﹐何謂已重乎﹖」

《大戴禮禮察》孔子曰「君子之道﹐譬猶防與﹖」夫禮之塞﹐亂之所從生也﹐猶防之塞﹐水之所從來也。故以舊防爲無用而壞之者﹐必有水敗﹔以舊禮爲無所用而去之者﹐必有亂患。故婚姻之禮廢﹐則夫婦之道苦而淫辟之罪多矣﹔鄕飲酒之禮廢﹐則長幼之序失而爭鬥之獄繁矣﹔聘射之禮廢﹐則諸侯之行惡而盈溢之敗起矣﹔喪祭之禮廢﹐則臣子之恩薄而倍死忘生之禮眾矣。

凡人之知﹐能見已然﹐不能見將然。禮者﹐禁於將然之前﹔而法者﹐禁於已然之後。是故法之用易見﹐而禮之所爲生難知也。若夫慶賞以勸善﹐刑罰以懲惡﹐先王執此之正﹐堅如金石﹐行此之信﹐順如四時﹐處此之功﹐無私如天地﹐爾豈顧不用哉﹗然如曰禮云禮云﹐貴絕惡於未萌而起敬於微眇﹐使民日徙善遠罪而不自知也。」

《大戴禮曾子天圓》曾子曰「參嘗聞之夫子曰﹕『天道曰圓﹐地道曰方﹐方曰幽而圓曰明。明者﹐吐气者也﹐是故外景﹔幽者﹐含气者也﹐是故內景。」

《白虎通社稷》曾子問曰「諸侯之祭社稷﹐俎豆旣陳﹐聞天子崩﹐如之何﹖」孔子曰「廢。臣子哀痛之﹐不敢終於禮也。」

《白虎通封公侯》曾子問曰「立適以長不以賢﹐何﹖」「以言爲賢不肖﹐不可知也。」

《白虎通嫁娶》曾子問曰「昏禮﹐旣納幣﹐有吉日﹐女之父母死﹐何如﹖」孔子曰「婿使人弔之。如婿之父母死﹐女亦使人弔之﹐父喪稱父﹐母喪稱母﹐父母不在﹐則稱伯父世母。婿已葬﹐婿之伯父叔父使人致命女氏曰﹕『某子有父母之喪﹐不得嗣爲兄弟。』使某致命﹐女氏許諾。不敢嫁﹐禮也。婿免喪﹐女父使人請。婿不娶而後嫁之﹐禮也。女之父母死﹐婿亦如之。」

《白虎通喪服》曾子問曰「君薨旣殯﹐而臣有父母之喪﹐則如之何﹖」孔子曰「歸居於家﹐有殷事則之君所﹐朝夕否。」曰「君旣斂﹐而臣有父母之喪﹐則如之何﹖」孔子曰「歸殯哭而反於君所﹐有殷事則歸﹐朝夕否。大夫室老行事﹐士則子孫行事。夫內子有殷事則亦如之君所﹐朝夕否。」

《白虎通喪服》子夏問曰「三年之喪旣卒哭﹐金革之事無避者﹐禮與﹖」孔子曰「吾聞諸老聃曰﹕『魯公伯禽﹐則有爲之也。』今以三年之喪從其利者﹐不知也。」

《漢書藝文志》仲尼有言「禮失而求諸野。」

《韓非子外儲說左下》孔子侍坐於魯哀公﹐哀公賜之桃與黍﹐哀公請用。孔子先飯黍而後啖桃﹐左右皆掩口而笑。哀公曰「黍者﹐非飯之也﹐以雪桃也。」仲尼對曰「丘知之矣。夫黍者五穀之長也﹐祭先王爲上盛﹔果蓏有六而桃爲下﹐祭先王不得入廟。丘聞之也﹐君子以賤雪貴﹐不聞以貴雪賤。今以五穀之長雪果蓏之下﹐是從上雪下也。丘以爲妨義﹐故不敢以先於宗廟之盛也。

《呂氏春秋孟冬紀安死》魯季孫有喪﹐孔子往弔之﹐入門而左﹐從客也。主人以玙璠收﹐孔子徑庭而趨﹐歷級而上﹐曰「以寶玉收﹐譬之猶暴骸中原也。」

《淮南子繆稱訓》子曰「鈞之哭也﹐曰﹕『子予柰何兮乘我何﹐其哀則同﹐其所以哀則異﹐故哀樂之襲人情也深矣。』」

《說苑修文》孔子曰「移風易俗﹐莫善於樂﹔安上治民﹐莫善於禮。」是故聖王修禮文﹐設庠序﹐陳鐘鼓﹐天子辟雍﹐諸侯泮宮﹐所以行徳化。

《說苑修文》孔子曰「無體之禮﹐敬也﹔無服之喪﹐憂也﹔無聲之樂﹐歡也﹔不言而信﹐不動而威﹐不施而仁﹐志也。鐘鼓之聲﹐怒而擊之則武﹐憂而擊之則悲﹐喜而擊之則樂。其志變﹐其聲亦變﹐其志誠通乎金石﹐而況人乎﹗」

《論衡儒增》孔子曰「言不文﹐或時不言。」

《論衡實知》魯以偶人葬﹐而孔子嘆。

《水經注》六引《喪服要記》魯哀公祖載其父﹐孔子問曰「寧設桂樹乎﹖」哀公曰「不也。桂樹者﹐起於介子推。子推﹐晉之人也﹐文公有內難﹐出國之狄﹐子推隨其行﹐割肉以續軍糧。後文公復國﹐忽忘子推﹐子推奉唱而歌﹐文公始悟。當受爵祿﹐子推奔介山﹐抱木而燒死。國人葬之。恐其神魂濆於地﹐故作桂樹焉。吾父生於宮殿﹐死於枕席﹐何用桂樹爲﹖」

《藝文類聚》八十五引《喪服要記》昔者魯哀公祖載其父﹐孔子問曰「寧設五穀囊乎﹖」哀公曰「不也。五穀囊者﹐起伯夷﹑叔齊不食周粟而餓死首陽山﹐恐魂之饑﹐故作五穀囊。吾父食味含哺而死﹐何用此爲﹖」

《禦覽》五百四十八引《喪服要記》魯哀公葬父﹐孔子問曰「寧設菇廬乎﹖」哀公曰「菇廬起太伯。太伯出奔﹐聞古公崩﹐還赴喪﹐故作菇廬以彰其屍。吾父無太伯之罪﹐何用此爲﹖」

《禦覽》五百五十二引《喪服要記》魯哀公葬父﹐孔子問曰「寧設桐人乎﹖」哀公曰「桐人起於虞卿。齊人遇惡繼母﹐不得養父﹐死不能葬﹐知有過﹐故作桐人。吾父生得供養﹐何桐人爲﹖」

《禦覽》八百八十六引《喪服要記》魯哀公葬其父﹐孔子問曰「寧設魂衣乎﹖」哀公曰「魂衣起宛荊於山之下﹐道逢寒死﹐友哀﹐往迎其屍﹐憫神之寒﹐故作魂衣。吾父生服錦繡﹐死於衣被﹐何魂衣爲﹖」

《禦覽》九百六十七引《喪服要記》昔者魯哀公祖載其父﹐孔子問曰「寧設三桃湯乎﹖」答曰「不也。桃湯者﹐起於衛靈公。有女嫁﹐乳母送新婦就夫家﹐道聞夫死﹐乳母欲將新婦返。新婦曰﹕『女有三從﹐今屬於人﹐死當卒哀。』因駕素車白馬進到夫家﹐治三桃湯以沐﹐死者。出東門北隅﹐禮三終﹐使死者不恨。吾父無所恨﹐何用三桃湯爲﹖」

《路史》後紀十三注引《喪服要記》魯哀公葬其父﹐孔子問曰「寧設表門乎﹖」公曰「夫表門起於禹。禹治洪水﹐故表其門以紀其功。吾父無功﹐何用焉﹖」

《抱朴子外篇譏惑》孔子云「喪親者﹐若嬰兒之失母﹐其號豈常聲之有﹖寧令哀有餘而禮不足。」

《五行大義》四孔子曰「夏正得天。」

《韓詩外傳》五孔子學鼓琴於師襄子而不進﹐師襄子曰「夫子可以進矣。」孔子曰「丘已得其曲矣﹐未得其數也。」有間曰「夫子可以進矣。」曰「丘已得其數矣﹐未得其意也。」有間﹐復曰「夫子可以進矣。」曰「丘已得其人矣﹐未得其類也。」有間曰「邈然遠望﹐洋洋乎﹗翼翼乎﹗必作此樂也。默然思﹐戚然而悵﹐以王天下﹐以朝諸侯者﹐其惟文王乎﹗」師襄子避席再拜曰「善。師以爲文王之操也。」故孔子持文王之聲﹐知文王之爲人。師襄子曰「敢問何以知其文王之操也﹖」孔子曰「然。夫仁者好偉﹐和者好粉﹐智者好彈﹐有殷勤之意者好麗。丘是以知文王之操也。」

《淮南子主術訓》孔子學鼓琴於師襄﹐而諭文王之志﹐見微以知明矣。

《韓詩外傳》七昔者孔子鼓瑟﹐曾子﹑子貢側耳而聽﹐曲終﹐曾子曰「嗟乎﹗夫子瑟聲殆有貪狼之心﹑邪僻之行﹐何其不仁趨利之甚﹖」子貢以爲然﹐不對而入。夫子望見子貢有諫過之色﹐應難之狀﹐釋瑟而待之。子貢以曾子之言告。子曰「嗟乎﹗夫參﹐天下賢人也﹐其習知音矣。向者丘鼓瑟﹐有鼠出遊﹐貍見於屋﹐循梁微行﹐造焉而避﹐厭目曲脊﹐求而不得﹐丘以瑟浮其音。參以丘爲貪狼邪僻﹐不亦宜乎﹗」

《禦覽》八十一引《樂動聲儀》孔子曰「簫韶者﹐舜之遺音也。溫潤以和﹐似南風之至﹐其爲音﹐如寒暑風雨之動物﹐如物之動人﹐雷動獸禽﹐風雨動魚龍﹐仁義動君子﹐財色動小人﹐是以聖人務其本。」

《白虎通三教》引《樂稽耀嘉》顏回問﹕「三教變虞夏﹐何如﹖」曰「教者﹐所以追補敗政﹐靡敝混濁﹐謂之治也。舜之承堯﹐無爲易也。」

《五行大義》一引《樂緯》孔子曰「丘吹律定姓﹐一言得土﹐曰宮﹔三言得火﹐曰徵﹔五言得水﹐曰羽﹔七言得金﹐曰商﹔九言得木﹐曰角。」

《禦覽》十六引《春秋演孔圖》孔子曰「丘援律吹命﹐陰得羽之宮。」

《魯語》下魯哀公問於孔子曰「吾聞夔一足﹐信乎﹖」對曰「夔﹐人也﹐何其一足也﹗夔通於聲﹐堯曰﹕『夔一而已。』使爲樂正﹐故君子曰﹕『夔有一足。』非一足也。」

《韓非子外儲說左下》魯哀公問於孔子曰「吾聞古者有夔﹐一足﹐其果信有一足乎﹖」孔子對曰「不也。夔非一足也。夔者﹐忿戾惡心﹐人多不喜說也。𨿽然﹐其所以得免於人害者﹐以其信也。人皆曰﹕『獨此一足矣。』夔非一足也﹐一而足也。」哀公曰「審而是固足矣。」一曰﹐哀公問於孔子曰「吾聞夔一足﹐信乎﹖」曰「夔﹐人也。何故一足﹖彼其無他異﹐而獨通於聲﹐堯曰﹕『夔一而足矣。』使爲樂正。故君子曰﹕『夔有一足。』非一足也。」

《呂氏春秋愼行論察傳》魯哀公問於孔子曰「樂正夔一足﹐信乎﹖」孔子曰「昔者﹐舜欲以樂傳教於天下﹐乃令重黎舉夔於艸莽之中而進之﹐舜以爲樂正。夔於是正六律﹐和五聲﹐以通八風﹐而天下大服。重黎又欲益求人﹐舜曰﹕『夫樂﹐天地之精也﹐得失之節也﹐故惟聖人爲能和樂之本也。夔能和之﹐以平天下。若夔者﹐一而足矣。』故曰夔一足﹐非一足也。」

《淮南子主術訓》夫榮啟期一彈﹐而孔子三日樂。感於和。

《說苑修文》子路鼓瑟有北鄙之聲﹐孔子聞之曰「信矣﹗由之不才也。」冉有侍﹐孔子曰「求﹗來。爾奚不謂由﹖夫先王之制音也﹐奏中聲﹐爲中節﹐流入於南﹐不歸於北。南者﹐生育之鄕﹔北者﹐殺伐之域。故君子執中以爲本﹐務生以爲基。故其音溫和而居中﹐以象生育之气﹐憂哀悲痛之感﹐不加乎心﹐暴厲淫荒之動﹐不在乎體。夫然者﹐乃治存之風﹐安樂之爲也。彼小人則不然﹐執末以論本﹐務剛以爲基。故其音湫厲而微末﹐以象殺伐之气﹐和節中正之感﹐不加乎心﹐溫儼恭莊之動﹐不存乎體。夫殺者﹐乃亂亡之風﹐奔北之爲也。昔舜造南風之聲﹐其興也勃焉﹐至今王公述而不釋﹔紂爲北鄙之聲﹐其廢也忽焉﹐至今王公以爲笑。彼舜以匹夫﹐積正合仁﹐履中行善﹐而卒以興﹔紂以天子﹐好慢淫荒﹐剛厲暴賊﹐而卒以滅。今由也﹐匹夫之徒﹐布衣之醜也。旣無意乎先王之制﹐而又有亡國之聲﹐豈能保七尺之身哉﹗」冉有以告子路﹐子路曰「由之罪也。小人不能耳陷而入於斯﹐宜矣夫子之言也。」遂自悔﹐不食﹐七日而骨立焉。孔子曰「由之攺過矣。」

《公羊》哀十四年疏引《揆命篇》孔子年七十歲知圖書﹐作《春秋》。

《禦覽》十六引《洪範五行傳》孔子作《春秋》﹐正春﹐正秋﹐所以重歷也。

《禦覽》九百二十三引《禮稽命徵》孔子謂子夏曰「鴝鵒至﹐非中國之禽也。」

《文選》答賓戲注引《春秋元命包》孔子曰「丘作《春秋》﹐始於元﹐終於麟﹐王道成也。」

《儀禮士冠禮》疏引《春秋演孔圖》孔子修《春秋》﹐九月而成。卜之﹐得陽豫之卦。

《公羊》哀十四年疏引《演孔圖》獲麟而作《春秋》﹐九月書成。

《初學記》二十一引《春秋握誠圖》孔子作《春秋》﹐陳天人之際﹐記異考符。

《古微書》引《春秋說題辭》孔子言曰「五變入臼﹐米出甲﹐謂磑之爲糲米也﹐舂之則稗米也﹐皞之則鑿米也﹐臿之則毀米也﹐又鳷擇之﹐﹝白易﹞﹝白差﹞之﹐則爲晶米。」

引《春秋命歷序》孔子始《春秋》﹐退修殷之故歷﹐使其數可傳於後﹐《春秋》宜以殷曆正之。

《公羊》僖四年解詁孔子曰「書之重﹐辭之復。嗚呼﹗不可不察﹐其中必有美者焉。」

《公羊》成八年解詁孔子曰「皇象元﹐逍遙術﹐無文字﹐徳明謚。」

《公羊》昭十二年疏引《春秋說》孔子作《春秋》﹐一萬八千字﹐九月而書成。以授遊夏之徒﹐遊夏之徒不能攺一字。

《史記太史公自序》子曰「我欲載之空言﹐不如見之行事之深切著明也。」

《公羊》隱公第一疏引《閔因敍》昔孔子受端門之命﹐制春秋之義﹐使子夏等十四人求周史記﹐得百二十國寶書﹐九月經立。

《春秋繁露兪予》仲尼之作春秋也﹐上探正天﹐端王公之位﹐萬物民之所欲﹐下明得失﹐起賢才以待後聖。故引史記﹐理往事﹐正是非也。王公史記十二公之間﹐皆衰世之事﹐故門人惑。孔子曰「吾因其行事而加乎王心焉。」以爲見之空言﹐不如行事博深切。故子貢﹑閔子﹑公肩子﹐言其切而爲國家賢也。其爲切而至於殺君亡國﹐奔走不得保社稷﹐其所以然﹐是皆不明於道﹐不覽於《春秋》也。故衛子夏言﹕有國家者不可不學《春秋》﹐不學《春秋》﹐則無以見前後旁側之危﹐則不知國之大柄﹑君子重任也。故或脇窮失國﹐扌拿殺於位﹐一朝至爾。苟能述《春秋》之法﹐致行其道﹐豈徒除禍哉﹗乃堯舜之徳也。故《世子》曰「功及子孫﹐光輝百世﹐聖王之徳﹐莫美於世。」故予先言《春秋》詳己而略人﹐因其國而容天下。《春秋》之道﹐大得之則以王﹐小得之則以霸。故曾子﹑子石盛美齊侯安諸侯﹐尊天子。霸王之道﹐皆本於仁。仁﹐天心﹐故次以天心。愛人之大者﹐莫大於思患而豫防之﹐故蔡得意於吳﹐魯得意於齊﹐而《春秋》皆不告﹐故次以言怨人不可通﹐敵國不可狎﹐擾竊之國不可使久親﹐皆防患爲民除患之意也。不愛民之漸乃至於死亡﹐故言楚靈王﹑晉厲公生弒於位﹐不仁之所致也。故善宋襄公不厄人﹐不由其道而勝﹐不如由其道而敗﹐《春秋》貴之﹐將以變習俗而成王化也。故夏言春秋重人﹐諸譏皆本此。或奢侈使人憤怨﹐或暴虐賊害人﹐終皆禍及身。故子池言魯莊築臺﹐丹楹刻桷﹐晉厲之刑刻意者﹐皆不得以壽終。上奢侈﹐刑又急﹐皆不內恕﹐求備於人﹐故次以《春秋》緣人情﹐赦小過﹐而《傳》明之曰「君子辭也。」孔子明得失﹐見成敗﹐疾時世之不仁失王。孔子曰「吾因行事」﹐赦小過。《傳》又明之曰「君子辭也。」孔子曰「吾因行事﹐加吾王心焉。」假其位號以正人倫﹐因其成敗以明順逆﹐故其所善﹐則桓文行之而遂﹐其所惡﹐則亂國行之終以敗。故始言大惡殺君亡國﹐終言赦小國﹐是以始於粗糲﹐終於精微﹐教化流行﹐徳澤大洽﹐天下之人﹐人有士君子之行而少過矣﹐亦譏二名之意也。

《穀梁》桓二年傳孔子曰「名從主人﹐物從中國。」

《穀梁》桓十四年傳孔子曰「聽遠音者﹐聞其疾而不聞其舒﹔望遠者﹐察其貌而不察其形。立乎定哀﹐以指隱桓﹐隱桓之日遠矣。」

《穀梁》僖十六年傳子曰「石﹐無知之物﹔鶃﹐微有知之物。石無知﹐故日之﹔鶃﹐微有知之物﹐故月之。君子之於物﹐無所苟而已。」

《穀梁》哀十三年傳吳王夫差曰「好冠﹐來。」孔子曰「大矣哉﹗夫差未能言冠而欲冠也。」

《藝文類聚》八十引《莊子》仲尼讀書﹐老聃倚竈觚而聽之﹐曰「是何書也﹖」曰「《春秋》也。」

《韓非子內儲說上七術》魯哀公問於仲尼曰「《春秋》之記曰﹕『冬﹐十二月﹐濆霜不殺菽。』何爲記此﹖」仲尼對曰「此言可以殺而不殺也。夫宜殺而不殺﹐桃李冬實﹐天失道﹐艸木猶犯幹之﹐而況於人君乎﹖」

《鹽鐵論散不足》孔子讀史記﹐喟然而嘆﹐傷正徳之廢﹐君臣之危也。

《論衡效力》孔子﹐周世多力之人也。作《春秋》﹐刪五經﹐祕書微文﹐無所不定。

《論衡超奇》孔子作《春秋》﹐以示王意。

《論衡超奇》孔子得史記以作《春秋》。及其立義創意﹐褒貶賞誅﹐不復因史記者﹐眇思自出於胸中也。

《說苑君道》孔子曰「文王似元年﹐武王似春王﹐周公似正月。文王以王季爲父﹐以太任爲母﹐以太姒爲妃﹐以武王﹑周公爲子﹐以泰顚﹑閎夭爲臣﹐其本美矣。武王正其身以正其國﹐正其國以正天下。伐無道﹐刑有罪﹐一動天下正﹐其事正矣。春致其時﹐萬物皆得生﹔君致其道﹐萬人皆及治。周公戴己而天下順之﹐其誠至矣。」

《說苑君道》孔子曰「夏道不亡﹐商徳不作﹔商徳不亡﹐周徳不作﹔周徳不亡﹐《春秋》不作﹔《春秋》作而後君子知周道亡也。」

《說苑至公》夫子行﹐說七十諸侯﹐無定處﹐意欲使天下之民各得其所。而道不行﹐退而修《春秋》。采豪毛之善﹐貶纖介之惡﹐人事浹﹐王道備﹐精和聖制﹐上通於天而麟至﹐此天之知夫子也。於是喟然而嘆曰「天以至明爲不可蔽乎﹐日何爲而食﹖地以至安爲不可危乎﹐地何爲而動﹖天地而尙有動蔽﹐是故賢聖說於世而不得行其道﹐故災異並作也。」

《周禮九嬪》注孔子云「日者﹐天之明﹔月者﹐地之理。陰契制﹐故月上屬爲天﹐使婦從夫﹐放月紀。」

《春秋左傳》序疏引《孝經鉤命決》《春秋》﹐二尺四寸書之﹔《孝經》﹐一尺二寸書之。

《公羊》序疏引《鉤命決》孔子在庶﹐徳無所施﹐功無所就﹐志在《春秋》﹐行在《孝經》。

《禦覽》六百十引《鉤命決》《孝經》者﹐篇題就號也﹐所以表指括意﹐序中書名﹐出義見道﹐曰著一字﹐苞十八章﹐爲天地喉襟﹐道要徳本﹐故挺以題符篇冠就。又曰曾子撰﹐斯問曰「孝乎﹖文駁不同乎﹖」子曰「吾作《孝經》﹐以素王無爵之賞﹑斧鉞之誅﹐與先王以托權目﹐至徳要道以題行首」。仲尼以立情性﹐言子曰以開號列曾子﹐示撰輔《書》《詩》以合謀。

《公羊》哀十四年疏引《孝經說》孔子曰「《春秋》屬商﹐《孝經》屬參。」

《公羊》哀十四年疏引《孝經說》丘以匹夫﹐徒步以制正法。

《論衡雷虛》《論語》﹐迅雷風烈必變﹔《禮記》﹐有疾風迅雷甚雨則必變。𨿽夜必興﹐衣服﹐冠而坐。子曰「天之與人﹐猶父子。有父爲之變﹐子安能忽﹖故天變﹐己亦宜變﹐順天時﹐示已不違也。」

《說文》《逸論語》曰「玉粲之璱兮﹐其裛猛也。」

《說文》《逸論語》曰「如玉之瑩。」

《初學記》二十七《逸論語》曰「玉十謂之區﹐治玉謂之琢﹐亦謂之雕。瑳﹐玉色鮮白也﹔瑩﹐玉色也﹔瑛﹐玉光也﹔瓊﹐赤玉也﹔璇瑾瑜﹐美玉也﹔璑﹐三采玉也﹔玲瑲琤瑣瑝﹐玉聲也﹔枿﹐玉佩也﹔璬﹐充耳也﹔璪﹐玉飾以水藻也。」

《初學記》二十七《逸論語》曰「璠玙﹐魯之寶玉也。孔子曰﹕『美哉璠玙﹗遠而望之﹐奐若也﹔近而視之﹐瑟若也。一則理勝﹐一則孚勝。』」

《文選》劉歆移書太常博士注引《論語讖》自衛反魯﹐刪《詩》《書》﹐修《春秋》。

《文選》齊安陸王碑文注引《論語讖》仲尼居鄕黨﹐捲懷道美。

《說文》孔子曰「一貫三爲王。」

《說文》孔子曰「推十合一爲士。」

《說文》孔子曰「烏﹐盱呼也。取其助气﹐故以爲烏呼。」

《說文》孔子曰「牛羊之字﹐以形舉也。」

《說文》孔子曰「黍可爲酒﹐禾入水也。」

《說文》孔子曰「粟之爲言續也。」

《說文》孔子曰「在人下﹐故詰屈。」

《說文》孔子曰「貉之爲言惡也。」

《說文》孔子曰「視犬之字﹐如畫狗也。」

《說文》孔子曰「狗﹐叩也。叩气吠以守。」

《史記滑稽列傳》孔子曰「六藝於治﹐一也。《禮》以節人﹐《樂》以發和﹐《書》以道事﹐《詩》以達意﹐《易》以神化﹐《春秋》以義。」

《白虎通五經》孔子居周之末世﹐王道陵遲﹐禮義廢壞﹐彊陵弱﹐眾暴寡﹐天子不敢誅﹐方伯不敢伐。閔道徳之不行﹐故周流應聘﹐冀行其道徳。自衛反魯﹐自知不用﹐故追定五經﹐以行其道。

《論衡佚文》孝武皇帝封弟爲魯恭王﹐恭王壞孔子宅以爲宮﹐得佚《尙書》百篇﹐《禮》三百﹐《春秋》三十篇﹐《論語》二十一篇。卷六

﹝主徳五﹞

《尙書大傳》武丁祭成湯﹐有雉飛升鼎耳而雊。武丁問諸祖己﹐祖己曰「雉者﹐野鳥也﹐不當升鼎。今升鼎者﹐欲爲用也。無則遠方將有來朝者乎﹗」故武丁內反諸己﹐以思先王之道﹐三年﹐編髮重譯來朝者六國。孔子曰「吾於髙宗肜日﹐見徳之有報之疾也。」

《尙書大傳略說》孔子曰「心之精神是謂聖。」

《史記補三皇本紀》引《韓詩》自古封太山﹑禪梁甫者﹐萬有餘家。仲尼觀之﹐不能盡識。

《白虎通封禪》孔子曰「升泰山﹐觀易姓之王可得而數者﹐七十有餘。」

《韓詩外傳》三楚莊王寢疾﹐卜之﹐曰「河爲祟。」大夫曰「請用牲。」莊王曰「止。古者聖王之祭﹐不過望﹐濉漳江漢﹐楚之望也。寡人𨿽不得﹐河非所獲罪也。」遂不祭﹐三日﹐而疾有瘳。孔子聞之曰「楚莊王之霸﹐其有方矣。制節守職﹐反身不貳。其霸不亦宜乎﹗」

《說苑君道》楚昭王有疾﹐卜之﹐曰「河爲祟。」大夫請用三牲焉。王曰「止。古者﹐先王割地制土﹐祭不過望。江漢睢漳﹐楚之望也。禍福之至﹐不是過也。不谷𨿽不徳﹐河非所獲罪也。」遂不祭焉。仲尼聞之曰「昭王可謂知天道矣﹐其不失國﹐宜哉﹗」

《韓詩外傳》七孔子曰「明王有三懼﹕一曰處尊位而恐不聞其過﹐二曰得志而恐驕﹐三曰聞天下之至道而恐不能行。」

《大戴禮主言》孔子閒居﹐曾子侍。孔子曰「參﹐今之君子﹐惟士與大夫之言之間也﹐其至於君子之言者﹐甚希矣。於乎﹗吾主言其不出而死乎﹖哀哉﹗」曾子起曰「敢問何謂主言﹖」孔子不應。曾子懼﹐肅然摳衣下席﹐曰「弟子知其不孫也﹐得夫子之閒也難﹐是以敢問也。」孔子不應。曾子懼﹐退負序而立。孔子曰「參﹐汝可語明主之道與﹖」曾子曰「不敢以爲足也。得夫子之閒也難﹐是以敢問。」孔子曰「吾語女。道者﹐所以明徳也﹔徳者﹐所以尊道也。是故非徳不尊﹐非道不明。𨿽有國馬﹐不教不服﹐不可以取千里﹔𨿽有博地眾民﹐不以其地治之﹐不可以霸主。是故昔者明主﹐內修七教﹐外行三至。七教修焉可以守﹐三至行焉可以徵﹔七教不修﹐𨿽守不固﹐三至不行﹐𨿽徵不服。是故明主之守也﹐必折衝乎千里之外﹐其徵也﹐衽席之上還師。是故內修七教而上不勞﹐外行三至而財不費﹐此之謂明主之道也。」曾子曰「敢問不費不勞﹐可以爲明乎﹖」孔子愀然揚麋﹐曰「參﹐女以明主爲勞乎﹖昔者舜左禹而右臯陶﹐不下席而天下治。夫政之不中﹐君之過也﹔政之旣中﹐令之不行﹐職事者之罪也。明主奚爲其勞也﹖昔者明主關譏而不徵﹐市廛而不稅﹐稅十取一﹐使民之力﹐歲不過三日﹐入山澤以時﹐有禁而無徵。此六者﹐取財之路也。明主捨其四者而節其二者﹐明主焉取其費也。」

曾子曰「敢問何謂七教﹖」孔子曰「上敬老則下益孝﹐上順齒則下益悌﹐上樂施則下益諒﹐上親賢則下擇友﹐上好徳則下不隱﹐上惡貪則下恥爭﹐上彊果則下廉恥﹐民皆有別﹐則貞則正。亦不勞矣﹐此謂七教。七教者﹐治民之本也﹐教定是正矣。上者﹐民之表也﹐表正則何物不正﹖是故君先立於仁﹐則大夫忠而士信﹐民惇﹐工璞﹐商愨﹐女憧﹐婦空空。七者﹐教之志也﹐七者布諸天下而不窕﹐內諸尋常之室而不塞。是故聖人等之以禮﹐立之以義﹐行之以順﹐而民棄惡也如灌。」曾子曰「弟子則不足﹐道則至矣。」孔子曰「參﹐姑止﹐又有焉。昔者明主之治民有法﹐必別地以州之﹐分屬而治之﹐然後賢民無所隱﹐暴民無所伏﹐使有司日省﹐如時考之﹐歲誘賢焉﹐則賢者親﹐不肖者懼。使之哀鰥寡﹐養孤獨﹐卹貧窮﹐誘孝悌﹐選賢舉能。此七者修﹐則四海之內﹐無刑民矣。上之親下也如腹心﹐則下之親上也如保子之見慈母也﹐上下之相親如此﹐然後令則從﹐施則行。因民旣邇者說﹐遠者來懷﹐然後布指知寸﹐布手知尺﹐舒肘知尋﹐十尋而索。百步而堵﹐三百步而裏﹐千步而井﹐三井而句烈﹐三句烈而距﹐五十里而封﹐百里而有都邑﹐乃爲蓄積衣裘焉﹐使處者卹﹐行者有興亡﹐是以蠻夷諸夏﹐𨿽衣冠不同﹑言語不合﹐莫不來至﹐朝覲於王。故曰﹕無市而民不乏﹐無刑而民不違。畢弋田獵之得﹐不以盈宮室也﹐徵斂於百姓﹐非以充府庫也。慢怛以補不足﹐禮節以損有餘。故曰﹕多信而寡貌﹐其禮可守﹐其信可復﹐其迹可履。其於信也﹐如四時春秋冬夏﹔其博有萬民也﹐如饑而食﹑如渴而飲﹐下土之人信之夫﹗暑熱凍寒﹐遠若邇﹐非道邇也﹐及其明徳也。是以兵革不動而威﹐用利不施而親﹐此之謂明主之守也。折衝乎千里之外﹐此之謂也。」

曾子曰「敢問何謂三至﹖」孔子曰「至禮不讓而天下治﹐至賞不費而天下之士說﹐至樂無聲而天下之民和。明主篤行三至﹐故天下之君可得而知也﹐天下之士可得而臣也﹐天下之民可得而用也。」曾子曰「敢問何謂也﹖」孔子曰「昔者明主以盡知天下良士之名﹐旣知其名﹐又知其數﹐旣知其數﹐又知其所在。明主因天下之爵以尊天下之士﹐此之謂至禮不讓而天下治﹔因天下之祿﹐以富天下之士﹐此之謂至賞不費而天下之士說﹔天下之士說﹐則天下之明譽興﹐此之謂至樂無聲而天下之民和。故曰﹕所謂天下之至仁者﹐能合天下之至親者也﹔所謂天下之至知者﹐能用天下之至和者也﹔所謂天下之至明者﹐能選天下之至良者也。此三者咸通﹐然後可以徵。是故仁者莫大於愛人﹐知者莫大於知賢﹐政者莫大於官賢。有土之君修此三者﹐則四海之內拱而視﹐然後可以徵。明主之所徵﹐必道之所廢者也﹐彼廢道而不行﹐然後誅其君﹐致其徵﹐弔其民而不奪其財也。故曰﹕明主之徵也﹐猶時雨也﹐至則民說矣。是故行施彌博﹐得親彌眾﹐此之謂衽席之上乎還師。」

《大戴禮五帝徳》宰我問於孔子曰「昔者予聞諸榮伊令﹐黃帝三百年。請問黃帝者人邪﹖抑非人邪﹖何以至於三百年乎﹖」孔子曰「予﹐禹湯文武成王周公﹐可勝觀邪﹗夫黃帝尙矣﹐女何以爲﹖先生難言之。」宰我曰「上世之傳﹐隱微之說﹐卒業之辧﹐閽忽之意﹐非君子之道也。則予之問也固矣。」孔子曰「黃帝﹐少典之子也﹐曰軒轅。生而神靈﹐弱而能言﹐幼而彗齊﹐長而惇敏﹐成而聰明。治五气﹐設五量﹐撫萬民﹐度四方﹐教熊罷貔豹虎﹐以與赤帝戰於版泉之野﹐三戰﹐然後得行其志。黃帝黼黻衣﹐大帶﹐黼裳﹐乘龍扆云﹐以順天地之紀﹐幽明之故﹐死生之說﹐存亡之難。時播百谷艸木﹐故教化淳鳥獸昆虫﹐歷離日月星辰﹐極畋土石金玉。勞心力耳目﹐節用水火材物。生而民得其利百年﹐死而民畏其神百年﹐亡而民用其教百年﹐故曰三百年。」

宰我請問帝顓頊﹐孔子曰「五帝用說﹐三王用度﹐女欲一日辯聞古昔之說﹐躁哉予也﹗」宰我曰「昔者予也聞諸夫子曰﹕『小子無有宿問。』」孔子曰「顓頊﹐黃帝之孫﹐昌意之子也﹐曰髙陽。洪淵以有謀﹐疏通而知事﹐養材以任地﹐履時以象天﹐依鬼神以制義﹐治气以教民﹐潔誠以祭祀。乘龍而至四海﹐北至於幽陵﹐南至於交趾﹐西濟於流沙﹐東至於蟠木。動靜之物﹐大小之神﹐日月所照﹐莫不祇勵。」

宰我曰「請問帝嚳﹖」孔子曰「元囂之孫﹐醓極之子也﹐曰髙辛。生而神靈﹐自言其名﹐博施利物﹐不於其身。聰以知遠﹐明以察微。順天之義﹐知民之急。仁而威﹐惠而信﹐修身而天下服。取地之財而節用之﹐撫教萬民而利誨之﹐歷日月而迎送之﹐明鬼神而敬事之。其色鬱鬱﹐其徳嶷嶷。其動也時﹐其服也士。春夏乘龍﹐秋冬乘馬﹐黃黼黻衣﹐執中而獲天下。日月所照﹐風雨所至﹐莫不從順。」

宰我曰「請問帝堯﹖」孔子曰「髙辛之子也﹐曰放勛。其仁如天﹐其知如神﹐就之如日﹐望之如雲。富而不驕﹐貴而不豫。黃黼黻衣﹐丹車白馬。伯夷主禮﹐龍﹑夔教舞﹐舉舜﹑彭祖而任之﹐四時先民治之。流共工於幽州﹐以變北狄﹔放驩兜於崇山﹐以變南蠻﹔殺三苗於三危﹐以變西戎﹔殛鯀於羽山﹐以變東夷。其言不貳﹐其徳不回﹐四海之內﹐舟輿所至﹐莫不說夷。」

宰我曰「請問帝舜﹖」孔子曰「蟜牛之孫﹐瞽叟之子也﹐曰重華。好學孝友﹐聞於四海﹐陶家事親﹐寬裕溫良。教惇而知時﹐畏天而愛民﹐卹遠而親親。承受大命﹐依於倪皇﹐睿明通知﹐爲天下王。使禹敷士﹐主名山川﹐以利於民。使后稷播種﹐務勤嘉谷﹐以作飲食。羲和掌歷﹐敬授民時。使益行火﹐以辟山萊。伯夷主禮﹐以節天下。夔作樂﹐以歌吁舞﹐和以鐘鼓。臯陶作士﹐忠信疏通﹐知民之情。契作司徒﹐教民孝友﹐敬政率經。其言不惑﹐其徳不慝﹐舉賢而天下平。南撫交趾﹐大放鮮支﹑渠廋﹑氐﹑羌﹐北山﹑戎﹑發﹑息愼﹐東長﹑鳥夷羽民。舜之少也﹐惡悴勞苦﹐二十以孝聞乎天下﹐三十在位﹐嗣帝所﹐五十乃死﹐葬於蒼梧之野。」

宰我曰「請問禹﹖」孔子曰「髙陽之孫﹐鯀之子也﹐曰文命。敏給克濟﹐其徳不回﹐其仁可親﹐其言可信。聲爲律﹐身爲度﹐稱以上士。亹亹穆穆﹐爲綱爲紀。巡九州﹐通九道﹐陂九澤﹐度九山。爲神主﹐爲民父母。左準繩﹐右規矩﹐履四時﹐據四海﹐平九州﹐戴九天﹐明耳目﹐治天下。舉臯陶與益以贊其身﹐舉干戈以徵不享不道無徳之民﹐四海之內﹐舟車所至﹐莫不賓服。」

孔子曰「予﹐大者如說﹐民說至矣。予也非其人也。」宰我曰「予也不足誠也﹐敬承命矣。」他日﹐宰我以語人。有爲道諸夫子之所﹐孔子曰「吾欲以顏色取人﹐於滅明邪攺之﹔吾欲以語言取人﹐於予邪攺之﹔吾欲以容貌取人﹐於師邪攺之。」宰我聞之﹐懼﹐不敢見。

《大戴禮虞戴徳》公曰「昔有虞戴徳何以﹖深慮何及﹖髙舉安取﹖」子曰「君以聞之﹐惟丘無以更也。君之聞如未成也﹐黃帝慕修之。」曰「明法於天﹐明開施教於民﹐行此﹐以上明於天化也。物必起﹐是故民命而弗攺也。」公曰「善哉﹗以天教於民﹐可以班乎﹖」子曰「可哉。𨿽可而弗由﹐此以上知所以行斧鉞也。父之於子﹐天也﹔君之於臣﹐天也。有子不事父﹐有臣不事君﹐是非反天而到行邪﹖故有子不事父﹐不順﹔有臣不事君﹐必刃。順天作刑﹐地生庶物。是故聖人之教於民也﹐率天如祖地﹐能用民徳﹐是以髙舉不過天﹐深慮不過地﹐質知而好仁﹐能用民力﹐此三常之禮明而名不蹇。禮失則壞﹐名失則惛。是故上古不諱﹐正天名也。天子之宮四通﹐正地事也。天子禦珽﹐諸侯禦荼﹐大夫服笏﹐正民徳也。斂此三者而一舉之﹐戴天履地﹐以順民事。天子告朔於諸侯﹐率天道而敬行之﹐以示威於天下也。諸侯內貢於天子﹐率名鎙地實也。是以不至必誅。諸侯相見﹐卿爲介﹐以其教士畢行﹐使仁守﹐會朝於天子。天子以歲二月爲壇於東郊﹐建五色﹐設五兵﹐具五味﹐陳六律﹐品奏五聲﹐聽明教。置離﹐抗大侯﹐規鵠﹐堅物。九卿佐三公﹐三公佐天子。天子踐位﹐諸侯各以其屬就位﹐乃升諸侯。諸侯之教士﹐教士執弓挾矢﹐揖讓而升﹐履物以射其地。心端容色正﹐時以敩伎﹐時有慶以地﹐不時有讓以地。天下之有道也﹐有天子存﹐國之有道也﹐君得其正﹐家之不亂也﹐有仁父存。是故聖人之教於民也﹐以其近而見者﹐稽其遠而明者。天事曰明﹐地事曰昌﹐人事曰比﹐兩以慶。違此三者﹐謂之愚民。愚民曰姦﹐姦必誅。是以天下平而國家治﹐民亦無貸﹐居小不約﹐居大則治﹐眾則集﹐寡則繆﹐祀則得福﹐以徵則服﹐此惟官民之上徳也。」

公曰「三代之相授﹐必更制典物﹐道乎﹖」子曰「否。猷徳保﹐保惛乎前﹐以小繼大﹐變民示也。」公曰「善哉﹗子之察教我也。」子曰「丘於君﹐惟無言﹐言必盡﹐於他人則否。」公曰「教他人則如何﹖」子曰「否。丘則不能。昔商老彭及仲傀﹐政之教大夫﹐官之教士﹐技之教庶人。揚則抑﹐抑則揚﹐綴以徳行﹐不任以言。庶人以言﹐猶以夏后之狖懷袍褐也﹐行不越境。」公曰「善哉﹗我則問政﹐子事教我。」子曰「君問已參黃帝之制﹐制之大禮也。」公曰「先聖之道斯爲美乎﹖」子曰「斯爲美。𨿽有美者﹐必偏。屬於斯﹐昭天之福﹐迎之以祥﹔作地之福﹐制之以昌﹔興民之徳﹐守之以長。」公曰「善哉﹗」

《大戴禮誥志》公曰「誥志無荒﹐以會民義﹐齋戒必敬﹐會時必節﹐犧牲必全﹐齊盛必潔﹐上下禋祀﹐外內無失節﹐其可以省怨遠災乎﹖」子曰「丘未知其可以省怨也。」公曰「然則何以事神﹖」子曰「以禮會時。夫民見其禮則上下援﹐援則樂﹐樂斯無憂﹐以此怨省而亂不作也。夫禮﹐會其四時﹐四孟四季五牲五穀﹐順至必時其節也。丘未知其可以遠災也。」公曰「然則爲此何以﹖」子曰「知仁合則天地成﹐天地成則庶物時﹐庶物時則民財敬﹐民財敬以時作﹐時作則節事﹐節事以動眾﹐動眾則有極﹐有極以使民則勸﹐勸則有功﹐有功則無怨﹐無怨則嗣世久﹐惟聖人。是故政以勝眾﹐非以陵眾﹔眾以勝事﹐非以傷事﹔事以靖民﹐非以徵民。故地廣而民眾﹐非以爲災長之祿也。丘聞周太史曰﹕政不率天﹐下不由人﹐則凡事易壞而難成。虞史伯夷曰﹕明﹐孟也﹔幽幼也﹔明幽﹐雌雄也。雌雄疊興而順﹐至正之統也。日歸於西﹐起明於東﹔月歸於東﹐起明於西。虞夏之歷﹐正建於孟春﹐於時冰泮發蟄﹐百艸權輿﹐瑞雉無釋。物乃歲俱生於東﹐以順四時﹐卒於冬分。於時雞三號﹐卒明。載於靑色﹐撫十二月節﹐卒於丑。日月成歲歷﹐再閏以順天道﹐此謂歲虞汁月。天曰作明﹐曰與﹐維天是載﹔地曰作昌﹐曰與﹐維地是事﹔人曰作樂﹐曰與﹐維民是嬉。民之動能﹐不遠厥事﹔民之悲色﹐不遠厥徳﹐此謂表裏時合。物之所生﹐而蕃昌之道如此。天生物﹐地養物﹐物備興而時用常節﹐曰聖人﹔主祭於天﹐曰天子。天子崩﹐步於四川﹐代於四山﹐卒葬曰帝。天作仁﹐地作富﹐人作治﹐樂治不倦﹐財富時節﹐是故聖人嗣則治。文王治以俟時﹐湯治以伐亂﹐禹治以移眾。眾服﹐以立天下。堯貴以樂治時﹐舉舜。舜治以徳使力。在國統民如恕﹐在家撫官而國。安之勿變﹐勸之勿沮﹐民咸廢惡如進良。上誘善而行罰﹐百姓盡於仁而遂安之﹐此古之明制之治天下也。仁者爲聖﹐貴次﹐力次﹐美次﹐射禦次。古之治天下者必聖人﹐聖人有國﹐則日月不食﹐星辰不隕﹐勃海不運﹐河不滿溢﹐川澤不竭﹐山不崩解﹐陵不施谷﹐川浴不處﹐深淵不涸。於時龍至不閉﹐鳳降忘翼﹐鷙獸忘攫﹐爪鳥忘距﹐蜂蠆不螫嬰兒﹐蚊虻不食天駒﹐洛出服﹐河出圖。自上世以來﹐莫不降仁。國家之昌﹐國家之臧﹐信仁。是故不賞不罰﹐如民咸盡力﹐車不建戈﹐遠邇咸服﹐允使來往﹐他賓畢極﹐無怨無惡﹐率惟懿徳。此無空禮﹐無空名。賢人並憂﹐殘毒以時省﹐舉良良﹐舉善善﹐卹民使仁﹐日敩仁賓也。」

《大戴禮用兵》公曰「用兵者﹐其由不祥乎﹖」子曰「胡爲其不祥也﹖聖人之用兵也﹐以禁殘止暴於天下也。及後世貪者之用兵也﹐以刈百姓﹐危國家也。」公曰「古之戎兵﹐何世安起﹖」子曰「傷害之生久矣﹐與民皆生。」公曰「蚩尢作兵與﹖」子曰「否。蚩尢﹐庶人之貪者也﹐及利無義﹐不顧厥親﹐以喪厥身。蚩尢﹐惛欲欲而無厭者也﹐何器之能作﹖蜂蠆挾螫而生見害﹐而校以衛厥身者也。人生有喜怒﹐故兵之作﹐與民皆生﹐聖人利用而彌之﹐亂人興之喪厥身。《詩》云﹕『魚在在藻﹐厥志在餌。』『鮮民之生矣﹐不如死之久矣。』『校徳不塞﹐嗣武於孫子』。聖人愛百姓而憂海內﹐及後世之人﹐思其徳必稱其仁﹐故今之道堯﹑舜﹑禹﹑湯﹑文﹑武者﹐猶威致王今若存。夫民思其徳﹐必稱其人﹐朝夕祝之﹐升聞皇天﹐上神歆焉﹐故永其世而丰其年也。夏桀﹑商紂﹐羸暴於天下﹐暴極不辜﹐殺戮無罪﹐不祥於天。粒食之民﹐布散厥親﹐疏遠國老﹐幼色是與﹐而暴慢是親﹐讒貸處穀﹐法言法行處辟﹐夭替天道﹐逆亂四時﹐禮樂不行﹐而幼風是禦﹐歷失制﹐攝提失方﹐鄒大無紀﹐不告朔於諸侯﹐玉瑞不行﹐諸侯力政﹐不朝於天子﹐六蠻四夷﹐交伐於中國。於是降之災﹐水旱臻焉﹐霜雪大滿﹐甘露不降﹐百艸蔫黃﹐五穀不升﹐民多夭疾﹐六畜飠卒眥﹐此太上之不論不議也。夭傷厥身﹐失墜天下。夫天下之報﹐殃於無徳者﹐必與其民。」公懼焉﹐曰「在民上者﹐可以無懼乎哉﹖」

《大戴禮少間》公曰「今日少間﹐我請言情於子。」子愀然變色﹐遷席而辭曰「君不可以言情於臣﹐臣請言情於君。君則不可。」公曰「師之而不言情焉﹐其私不同。」子曰「否。臣事君而不言情於君﹐則不臣﹔君而不言情於臣﹐則不君。有臣而不臣猶可﹐有君而不君﹐民無所錯手足。」公曰「吾度其上下﹐咸通之﹐權其輕重居之﹐準民之色﹐目旣見之﹐鼓民之聲﹐耳旣聞之﹐動民之徳﹐心旣和之﹐通民之欲﹐兼而壹之﹐愛民親賢而教不能﹐民庶說乎﹖」子曰「說則說矣﹐可以爲家﹐不可以爲國。」公曰「可以爲家﹐胡爲不可以爲國﹖國之民﹐家之民也。」子曰「國之民﹐誠家之民也。然其名異﹐不可同也。同名同食曰同等。惟不同等﹐民以知極﹐故天子昭有神於天地之間﹐以示威於天下也。諸侯修禮於內﹐以事天子﹔大夫修官守職﹐以事其君﹔士修四衛﹐執技論力﹐以聽乎大夫﹔庶人仰視天文﹐俯視地理﹐力時使以聽乎父母。此惟不同等﹐民以可治也。」公曰「善哉﹗上與下不同乎﹖」子曰「將以時同時不同﹐上謂之閒﹐下謂之多疾。君時同於民﹐布政也﹔民時同於君﹐服聽也。上下相報﹐而終於施﹐大猶已成﹐發其小者﹐遠猶已成﹐發其近者。將行重器﹐先其輕者﹐先淸而後濁者﹐天地也。天政曰正﹐地政曰生﹐人政曰辯。苟本正﹐則華英必得其節以秀孚矣﹐此官民之道也。」公曰「善哉﹗請少復進焉。」

子曰「昔堯取人民狀﹐舜取人以色﹐禹取人以言﹐湯取人以聲﹐文王取人以度。此四代五王之取人﹐以治天下如此。」公曰「嘻﹗善之不同也。」子曰「何謂其不同也﹖」公曰「同乎﹖」子曰「同。」公曰「人狀可知乎﹖」子曰「不可知也。」公曰「五王取人﹐各有以舉之﹐胡爲人之不可知也﹖」子曰「五王取人﹐比而視﹐相而望。五王取人﹐各以己焉﹐是以同狀。」公曰「以子相人何如﹖」子曰「否﹐丘則不能。五王取人﹐丘也傳聞之以委於君。丘則否能﹐亦又不能。」公曰「我聞子之言﹐始蒙矣。」子曰「由君居之﹐成於純﹐胡爲其蒙也﹗𨿽古之治天下者﹐豈生於異州哉﹗昔虞舜以天徳嗣堯﹐布功散徳制禮。朔方幽都來服﹐南撫交趾﹐出入日月﹐莫不率俾﹐西王母來獻其白琯﹐粒食之民﹐昭然明視﹐民明教﹐通於四海﹐海外肅愼﹑北發﹑渠搜﹑氐﹑羌來服。舜有﹐禹代興﹐禹卒受命﹐乃遷邑姚姓於陳﹐作物配天﹐修徳使力﹐民明教﹐通於四海﹐海之外﹐肅愼﹑北發﹑渠搜﹑氐﹑羌來服。禹崩﹐十有七世﹐乃有末孫桀卽位。桀不率先王之明徳﹐乃荒耽於酒﹐淫泆於樂﹐徳昏政亂﹐作宮髙臺污池土察﹐以民爲虐﹐粒食之民﹐惛焉幾亡。乃有商履代興﹐商履循禮法﹐以觀天子﹐天子不說﹐則嫌於死。成湯卒受天命﹐不忍天下粒食之民刈戮﹐不得以疾死﹐故乃放移夏桀﹐散亡其佐﹐乃遷姒姓於杞。發厥明徳﹐順民天心嗇地﹐作物配天﹐制典慈民﹐咸合諸侯。作八政﹐命於總章﹐服禹功以修舜緒﹐爲副於天。粒食之民﹐昭然明視﹐民明教﹐通於四海﹐海之外肅愼﹑北發﹑渠搜﹑氐﹑羌來服。成湯卒崩﹐殷徳小破﹐二十有二世乃有武丁卽位。開先祖之府﹐取其明法﹐以爲君臣上下之節﹐殷民更眩﹐近者說﹐遠者至﹐粒食之民﹐昭然明視。武丁年崩﹐殷徳大破﹐九世乃有末孫紂卽位。紂不率先王之明徳﹐乃上祖夏桀行﹐荒耽於酒﹐淫佚於樂﹐徳昏政亂﹐作宮室髙臺污池土察﹐以爲民虐。粒食之民﹐忽然幾亡。乃有周昌霸諸侯以佐之﹐紂不說諸侯之聽於周昌﹐則嫌於死。乃退伐崇許魏﹐以客事天子。文王卒受天命﹐作物配天﹐制無用﹐行三明﹐親親尙賢﹐民明教﹐通於四海﹐海之外肅愼﹑北發﹑渠搜﹑氐﹑羌來服。君其志焉﹐或傒將至也。」公曰「大哉﹗子之教我政也。列五王之徳﹐煩煩如繁諸乎﹗」

子曰「君無譽臣﹐臣之言未盡﹐請盡臣之言﹐君如財之。曰「於此有功匠焉﹐有利器焉﹐有措扶焉﹐以時令其藏必周密﹐發如用之﹐可以知古﹐可以察今﹐可以事親﹐可以事君﹐可用於生﹐又用之死﹐吉凶並興﹐禍福相生﹐卒反生福﹐大徳配天。」公愀然其色﹐曰「難立哉﹗」子曰「臣願君之立知如以觀聞也。時天之气﹐用地之財﹐以生殺於民﹐民之死﹐不可以教。」公曰「我行之﹐其可乎﹖」子曰「惟此在君﹐君曰足﹐臣恐其不足﹐君曰不足。舉其前﹐必舉其後﹐舉其左﹐必舉其右。君旣教矣﹐安能無善﹗」公吁焉其色﹐曰「大哉﹗子之教我制也。政之丰也﹐如未之成也。」子曰「君知未成﹐言未盡也。凡艸木根鞁傷﹐則枝葉必偏枯﹐偏枯是爲不實﹐谷亦如之。上失政大﹐及小人畜谷。」公曰「所謂失政者﹐若夏商之謂乎﹖」子曰「否。若夏商者﹐天奪之魄﹐不生徳焉。」公曰「然則何以謂失政﹖」子曰「所謂失政者﹐疆蔞未虧﹐人民未變﹐鬼神未亡﹐水土未灊﹐糟者猶糟﹐實者猶實﹐玉者猶玉﹐血者猶血﹐酒者猶酒﹐優以繼湛﹐政出自家門﹐此之謂失政也。非天是反﹐人自反。臣故曰﹕君無言情於臣﹐君無假人器﹐君無假人名。」公曰「善哉﹗」。

《公羊》襄二十九年何休解詁孔子曰「三皇設言﹐民不違﹔五帝畫像﹐世順機﹔三王肉刑﹐揆漸加﹔應世黠巧﹐姦僞多。」

《初學記》九引《七經義綱》孔子曰「天子之徳﹐感天地﹐洞八方。以化合神者﹐稱皇﹔徳合天者﹐稱帝﹔徳合仁義者﹐稱王。」

《藝文類聚》十一引《帝王世紀》孔子稱天子之徳﹐感天地﹐洞八方。是以化合神者﹐稱皇﹔徳合天地者﹐稱帝﹔仁義合者﹐稱王。

《史記商君傳》孔丘有言曰「推賢而戴者進﹐聚不肖而王者退。」

《後漢書翟黼傳》黼上疏孔子曰「吐珠於澤﹐誰能不含﹖」

《後漢書李云傳》云上書孔子曰「帝者﹐諦也。」

《後漢書五行志》注引《魏志》髙堂隆對孔子曰「災者﹐修類應行﹐精祲相感﹐以戒人君。」

《荀子王制》孔子曰「大節是也﹐小節是也﹐上君也﹔大節是也﹐小節一出焉﹐一入焉﹐中君也﹔大節非也﹐小節𨿽是也﹐吾無觀其餘矣。」

《荀子哀公》魯哀公問舜冠於孔子﹐孔子不對。三問﹐不對。哀公曰「寡人問舜冠於子﹐何以不言也﹖」孔子曰「古之王者﹐有務而拘領者矣﹐其政好生而惡殺焉﹐是以鳳在列樹﹐麟在郊野﹐烏鵲之巢﹐可俯而窺也。君不此問而問舜冠﹐所以不對也。」

《荀子哀公》魯哀公問於孔子曰「寡人生於深宮之中﹐長於婦人之手﹐寡人未嘗知哀也﹐未嘗知憂也﹐未嘗知勞也﹐未嘗知懼也﹐未嘗知危也。」孔子曰「君之所問﹐聖君之問也。丘﹐小人也﹐何足以知之﹖」曰「非吾子無所聞之也。」孔子曰「君入廟門而右﹐登自阼階﹐仰視榱棟﹐俯見幾筵﹐其器存﹐其人亡﹐君以此思哀﹐則哀將焉不至矣﹗君昧爽而櫛冠﹐平明而聽朝﹐一物不應﹐亂之端也﹐君以此思憂﹐則憂將焉不至矣﹗君平明而聽朝﹐日昃而退﹐諸侯之子孫﹐必有在君之末庭者﹐君以此思勞﹐則勞將焉不至矣﹗君出魯之四門以望魯四郊﹐亡國之虛則必有數蓋焉﹐君以此思懼﹐則懼將焉不至矣﹗且丘聞之﹐君者﹐舟也﹔庶人者﹐水也。水則載舟﹐水則覆舟。君以此思危﹐則危將焉不至矣﹗」

《新序雜事》四哀公問孔子曰「寡人生乎深宮之中﹐長於婦人之手﹐寡人未嘗知哀也﹐未嘗知憂也﹐未嘗知勞也﹐未嘗知懼也﹐未嘗知危也。」孔子辟席曰「吾君之問﹐乃聖君之問也。丘﹐小人也﹐何足以言之﹖」哀公曰「否。吾子就席﹐微吾子無所聞之矣。」孔子就席曰「然。君入廟門﹐升自阼階﹐仰見榱棟﹐俯見幾筵﹐其器存﹐其人亡﹐君以此思哀﹐則哀將安不至矣﹗君昧爽而櫛冠﹐平旦而聽朝﹐一物不應﹐亂之端也﹐君以此思憂﹐則憂將安不至矣﹗君平旦而聽朝﹐日昃而退﹐諸侯之子孫必有在君之門庭者﹐君以此思勞﹐則勞將安不至矣﹗君出魯之四門以望魯之四郊﹐亡國之墟列必有數矣﹐君以此思懼﹐則懼將安不至矣﹗丘聞之﹐君者﹐舟也﹔庶人者﹐水也。水則載舟﹐水則覆舟。君以此思危﹐則危將安不至矣﹗夫執國之柄﹐履民之上﹐懍乎如以腐索禦奔馬。《易》曰﹕『履虎尾。』《詩》曰﹕『如履薄冰﹐不亦危乎﹗』」哀公再拜曰「寡人𨿽不敏﹐請事斯語矣。」

《荀子哀公》魯哀公問於孔子曰「紳﹑委﹑章﹑甫﹐有益於仁乎﹖」孔子蹴然曰「君號然也﹗資衰苴杖者不聽樂﹐非耳不能聞也﹐服使然也﹔黼衣﹑黻裳者不茹葷﹐非口不能味也﹐服使然也。且丘聞之﹐好肆不守折﹐長者不爲市。竊其有益與其無益﹐君其知之矣。」

《羣書治要》《尸子治天下》鄭簡公謂子產曰「飲酒之不樂﹐鐘鼓之不鳴﹐寡人之任也﹔國家之不乂﹐朝廷之不治﹐與諸侯交之不得志﹐子之任也。」子產治鄭﹐國無盜賊﹐道無餓人。孔子曰「若鄭簡公之好樂﹐𨿽抱鐘而朝可也。」

《羣書治要》《尸子處道》孔子曰「君者﹐盂也﹔民者﹐水也。盂方則水方﹐盂圓則水圓﹐上何好而民不從﹖」

《韓非子外儲說左上》孔子曰「爲人君者﹐猶盂也﹐民猶水也。盂方水方﹐盂圜水圜。」

《禦覽》七十九引《尸子》子貢曰「古者黃帝四面﹐信乎﹖」孔子曰「黃帝取合己者四人﹐使治四方﹐不計而耕﹐不約而成。此之謂四面。」

《禦覽》四百九十引《尸子》魯哀公問孔子曰「魯有大忘﹐徙而忘其妻﹐有諸﹖」孔子曰「此忘之小者也。昔商紂有臣曰王子須﹐務爲諂﹐使其君樂須臾之樂而忘終身之憂。」

《說苑敬愼》魯哀公問孔子曰「予聞忘之甚者﹐徙而忘其妻﹐有諸乎﹖」孔子對曰「此非忘之甚者也。忘之甚者﹐忘其身。」哀公曰「可得聞與﹖」對曰「昔夏桀貴爲天子﹐富有天下﹐不修禹之道﹐毀壞辟法﹐裂絕世祀﹐荒淫於樂﹐沈酗於酒﹐其臣有左師觸龍者諂諛不止。湯誅桀﹐左師觸龍者身死﹐四支不同壇而居﹐此忘其身者也。」哀公愀然變色曰「善。」

《禦覽》六百二十引《尸子》孔子謂子夏曰「汝知君子之爲君乎﹖」子夏曰「魚失水則死﹐水失魚﹐猶爲水也。」孔子曰「商﹐汝知之。」

《韓非子內儲說上七術》魯哀公問於孔子曰「鄙諺曰﹕『莫眾而迷。』今寡人舉事﹐與羣臣慮之而國愈亂﹐其故何也﹖」孔子對曰「明主之問臣﹐一人知之﹐一人不知也。如是者﹐明主在上﹐羣臣直議於下﹐今羣臣無不一辭同軌乎﹗季孫者﹐舉魯國盡化爲一﹐君𨿽問境內之人﹐猶不免於亂也。」

《韓非子外儲說左上》晉文公攻原﹐裹十日糧﹐遂與大夫期﹐十日至原。十日而原不下﹐擊金而退﹐罷兵而去。士有從原中出者曰「原三日卽下矣﹗」羣臣左右諫曰「夫原之食竭力盡矣﹐君姑待之。」公曰「吾與士期十日﹐不去﹐是亡吾信也。得原失信﹐吾不爲也。」遂罷兵而去。原人聞曰「有君如彼其信也﹐可無歸乎﹗」乃降公。衛人聞曰「有君如彼其信也﹐可無從乎﹗」乃降公。孔子聞而記之曰「攻原得衛者﹐信也。」

《韓非子外儲說右上》堯欲傳天下於舜﹐鯀諫曰「不祥哉﹗孰以天下而傳之於匹夫乎﹖」堯不聽﹐舉兵而誅殺鯀於羽山之郊。共工又諫曰「孰以天下而傳之於匹夫乎﹖」堯不聽﹐又舉兵而誅共工於幽州之都。於是天下莫敢言無傳天下於舜。仲尼聞之曰「堯之知舜之賢﹐非其難者也﹔夫至乎誅諫者必傳之舜﹐乃其難也。」一曰「不以其所疑敗其所察﹐則難也。」

《韓非子難一》歷山之農者侵畔﹐舜往耕焉﹐期年﹐糝畝正﹔河濱之漁者爭坻﹐舜往漁焉﹐期年﹐而讓長﹔東夷之陶者﹐器苦窳﹐舜往陶焉﹐期年﹐而器牢。仲尼嘆曰「耕﹑漁與陶﹐非舜官也。而舜往爲之者﹐所以救敗也。舜其信仁乎﹗乃躬耕處苦而民從之﹐故曰聖人之徳化乎﹗」

《韓非子難一》晉文公將與楚人戰﹐召舅犯問之﹐曰「吾將與楚人戰﹐彼眾我寡﹐爲之柰何﹖」舅犯曰「臣聞之﹐繁禮君子﹐不厭忠信﹐戰陳之間﹐不厭詐僞。君其詐之而已矣。」文公辭舅犯﹐因召雍季而問之曰「我將與楚人戰﹐彼眾我寡﹐爲之柰何﹖」雍季對曰「焚林而田﹐偸取多獸﹐後必無獸。以詐遇民﹐偸取一時﹐後必無復。」文公曰「善。」辭雍季。以舅犯之謀與楚人戰﹐以敗之。歸而行爵﹐先雍季而後舅犯。羣臣曰「城濮之事﹐舅犯謀也。夫用其言而後其身﹐可乎﹖」文公曰「此非君所知也。夫舅犯言﹐一時之權也﹐雍季言﹐萬世之利也。」仲尼聞之曰「文公之霸也﹐宜哉﹗旣知一時之權﹐又知萬世之利。」

《呂氏春秋孝行覽義賞》昔晉文公將與楚人戰於城濮﹐召咎犯而問曰「楚眾我寡﹐柰何而可﹖」咎犯對曰「臣聞繁禮之君﹐不足於文﹐繁戰之君﹐不足於詐。君亦詐之而已。」文公以咎犯言告雍季﹐雍季曰「竭澤而漁﹐豈不獲得﹖而明年無魚﹔焚藪而田﹐豈不獲得﹖而明年無獸。詐僞之道﹐𨿽今偸可﹐後將無復。非長術也。」文公用咎犯之言而敗楚人於城濮﹐反而爲賞雍季在上。左右諫曰「城濮之功﹐咎犯之謀也。君用其言而賞後其身﹐或者不可乎﹖」文公曰「雍季之言﹐百世之利也﹔咎犯之言﹐一時之務也。焉有以一時之務先百世之利者乎﹖」孔子聞之曰「臨難用詐﹐足以卻敵﹔反而尊賢﹐足以報徳。文公𨿽不終始﹐足以霸矣﹗」

《韓非子難二》昔者文王侵盂﹑克莒﹑舉酆﹐三舉事而紂惡之。文王乃懼﹐請入洛西之地﹐赤壤之國﹐方千里以請解炮烙之刑。天下皆說。仲尼聞之曰「仁哉文王﹗輕千里之國而請解炮烙之刑﹐智哉文王﹗出千里之地而得天下之心。」

《呂氏春秋季春紀先己》孔子見魯哀公﹐哀公曰「有語寡人曰﹕『爲國家者﹐爲之堂上而已矣。』寡人以爲迂言也。」孔子曰「此非迂言也。丘聞之﹐得之於身者得之人﹐失之於身者失之人﹐不出於門戶而天下治者﹐其惟知反於己身者乎﹗」

《說苑政理》衛靈公謂孔子曰「有語寡人『爲國家者﹐謹之於廟堂之上而國家治矣』﹐其可乎﹖」孔子曰「可。愛人者﹐則人愛之﹔惡人者﹐則人惡之。知得之己者﹐亦知得之人。所謂不出於環堵之室而知天下者﹐知反之己者也。」

《呂氏春秋貴直論過理》糟丘酒池肉圃﹐爲格雕柱而桔諸侯﹐不適也﹔刑鬼侯之女而取其環﹐截涉者脛而視其髓﹐殺梅伯而遺文王其醢﹐不適也﹔文王貌受﹐以告諸侯﹐作爲璇室﹐築爲頃宮﹐剖孕婦而觀其化﹐殺比干而視其心﹐不適也。孔子聞之曰「其竅通﹐則比干不死矣。夏商之之所以亡也。」

《陸賈新語無爲》孔子曰「移風易俗﹐豈家至之哉﹗先之於身而已矣。」

《淮南子齊俗訓》晉平公出言而不當﹐師曠舉琴而撞之﹐跌衽宮壁﹐左右欲塗之。平公曰「捨之﹐以此爲寡人失。」孔子聞之曰「平公非不痛其體也﹐欲來諫者也。」

《新序雜事》四晉人伐楚。三捨不止。大夫曰「請擊之。」莊王曰「先君之時﹐晉不伐楚﹐及孤之身﹐而晉伐楚﹐是寡人之過也﹐如何其辱諸大夫也﹗」大夫曰「先君之時﹐晉不伐楚﹔及臣之身﹐而晉伐楚﹐是臣之罪也﹐請擊之。」莊王俯泣而起﹐拜諸大夫。晉人聞之﹐曰「君臣爭以過爲在己﹐且君下其臣猶如此﹐所謂上下一心﹐三軍同力﹐未可攻也。」乃夜還師。孔子聞之曰「楚莊王霸﹐其有方矣﹗下士以一言而敵還﹐以安社稷。其霸﹐不亦宜乎﹗《詩》曰﹕『柔遠能邇﹐以定我王。』」此之謂也。

《新序雜事》五哀公問於孔子曰「寡人聞之﹐東益宅不祥﹐信有之乎﹖」孔子曰「不祥有五﹐而東益不與焉。夫損人而益己﹐身之不祥也﹔棄老取幼﹐家之不祥也﹔擇賢用不肖﹐國之不祥也﹔老者不教﹐幼者不學﹐俗之不祥也﹔聖人伏匿﹐天下之不祥也。故不祥有五﹐而東益不與焉。《詩》曰﹕『各敬爾儀﹐天命不又。』未聞東益之與爲命也。」

《文選》孫子荊爲石苞與孫皓書注引《新序》孔子曰「聖人𨿽生異世﹐相襲若規矩。」

《說苑君道》虞人與芮人質其成於文王﹐入文王之境﹐則見其人民之讓爲士大夫﹔入其國﹐則見其士大夫讓爲公卿。二國者相謂曰「其人民讓爲士大夫﹐其士大夫讓爲公卿﹐然則此其君亦讓爲天下而不居矣。」二國者未見文王之身而讓其所爭﹐以爲閒田而反。孔子曰「大哉﹗文王之道乎﹗其不可加矣﹗不動而變﹐無爲而成﹐敬愼恭已而虞﹑芮自平。故《書》曰﹕『惟文王之敬忌。』」此之謂也。

《說苑政理》子貢問治民於孔子﹐孔子曰「懍懍焉﹐如以腐索禦奔馬。」子貢曰「何其畏也﹖」孔子曰「夫通達之國皆人也﹐以道導之﹐則吾畜也﹔不以道導之﹐則吾仇也。若何而毋畏﹗」

《說苑政理》仲尼見梁君﹐梁君問仲尼曰「吾欲長有國﹐吾欲列都之得﹐吾欲使民安不惑﹐吾欲使士竭其力﹐吾欲使日月當時﹐吾欲使聖人自來﹐吾欲使官府治﹐爲之柰何﹖」仲尼對曰「千乘之君﹐萬乘之主﹐問於丘者多矣﹐未嘗有如主君問丘之術也﹐然而盡可得也。丘聞之﹐兩君相親﹐則長有國﹔君惠臣忠﹐則列都之得﹔無殺不辜﹐毋釋罪人﹐則民不惑﹔益士祿賞﹐則竭其力﹔尊天敬鬼﹐則日月當時﹔善爲刑罰﹐則聖人自來﹔尙賢使能﹐則官府治。」梁君曰「豈有不然哉﹗」

《說苑尊賢》齊景公問於孔子曰「秦穆公其國小﹐處僻而霸﹐何也﹖」對曰「其國小而志大﹐𨿽處僻而其政中﹐其舉果﹐其謀和﹐其令不偸﹐親舉五羖大夫於系縲之中﹐與之語三日而授之政。以此取之﹐𨿽王可也﹐霸則小矣。」

《說苑尊賢》魯哀公問於孔子曰「當今之時﹐君子誰賢﹖」對曰「衛靈公。」公曰「吾聞之﹐其閨門之內﹐姑姊妹無別。」對曰「臣觀於朝廷﹐未觀於堂陛之間也。靈公之弟曰公子渠牟﹐其知足以治千乘之國﹐其信足以守之﹐而靈公愛之。又有士曰王林﹐國有賢人﹐必進而任之﹐無不達也﹐不能達﹐退而與分其祿﹐而靈公尊之。又有士曰慶足﹐國有大事﹐則進而治之﹐無不濟也﹐而靈公說之。史蠙去衛﹐靈公邸捨三月﹐琴瑟不禦﹐待史蠙之入也而後入。臣是以知其賢也。」

《說苑正諫》孔子曰「良藥苦於口利於病﹐忠言逆於耳利於行。故武王諤諤而昌﹐紂嘿嘿而亡。君無諤諤之臣﹐父無諤諤之子﹐兄無諤諤之弟﹐夫無諤諤之婦﹐士無諤諤之友﹐其亡可立而待。故曰君失之﹐臣得之﹔父失之﹐子得之﹔兄失之﹐弟得之﹔夫失之﹐婦得之﹔士失之﹐友得之。故無亡國破家﹐悖父亂子﹐放兄棄弟﹐狂夫淫婦﹐絕交敗友。」

《說苑權謀》齊桓公將伐山戎孤竹﹐使人請助於魯。魯君進羣臣而謀﹐皆曰「師行數千里﹐入蠻夷之地﹐必不反矣。」於是魯許助之而不行。齊已伐山戎孤竹﹐而欲移兵於魯﹐管仲曰「不可。諸侯未親﹐今又伐遠而還誅近鄰﹐鄰國不親﹐非霸王之道。君之所得山戎之寶器者﹐中國之所鮮也﹐不可以不進周公之廟乎﹗」桓公乃分山戎之寶﹐獻之周公之廟。明年﹐起兵伐莒﹐魯下令丁男悉發﹐五尺童子皆至。孔子曰「聖人轉禍爲福﹐報怨以徳。」此之謂也。

《潛夫論愼微》仲尼曰「湯﹑武非一善而王﹐桀﹑紂非一惡而亡。故�代之廢興也﹐在其所積。積善多者﹐𨿽有一惡﹐是謂誤失﹐未足以亡﹔積惡多者﹐𨿽有一善﹐是謂誤�﹐未足以王。」

孔子曰「𨿽明天子﹐熒惑必謀。禍福之徵﹐愼察用之。」

《風俗通》五孔子曰「火上不可握﹐熒惑班變不可息志﹐帝應其修無極。」卷七

﹝臣術六﹞

《尙書大傳》孔子曰「文王得四臣﹐丘亦得四友焉。自吾得回也﹐門人加親﹐是非胥附邪﹗自吾得賜也﹐遠方之士日至﹐是非奔輳邪﹗自吾得師也﹐前有輝﹐後有光﹐是非先後邪﹗自吾得由也﹐惡言不至於門﹐是非禦侮邪﹗文王有四臣以免虎口﹐丘亦有四友以禦侮。」

《韓詩外傳》五孔子侍坐於季孫﹐季孫之宰通曰「君使人假馬﹐其與之乎﹖」孔子曰「吾聞君取於臣﹐謂之取﹐不曰假。」季孫悟﹐告宰通曰「今以往﹐君有取謂之取﹐無曰假。」

《韓詩外傳》七孔子曰「昔者﹐周公事文王﹐行無專制﹐事無由己﹐身若不勝衣﹐言若不出口﹐有奉持於前﹐洞洞焉若將失之﹐可謂子矣。武王崩﹐成王幼﹐周公承文武之業﹐履天子之位﹐聽天子之政﹐徵夷狄之亂﹐誅管﹑蔡之罪﹐抱成王而朝諸侯﹐誅賞制斷﹐無所顧問﹐威動天地﹐振恐海內﹐可謂能武矣。成王壯﹐周公致政﹐北面而事之﹐請然後行﹐無伐矜之色﹐可謂臣矣。故一人之身﹐能三變者﹐所以應時也。」

《韓詩外傳》七子貢問大臣﹐子曰「齊有鮑叔﹐鄭有子皮。」子貢曰「否。齊有管仲﹐鄭有東裏子產。」孔子曰「產﹐薦也。」子貢曰「然則薦賢賢於賢﹖」曰「知賢﹐智也﹔推賢﹐仁也﹔引賢﹐義也。有此三者﹐又何加焉﹗」

《說苑臣術》子貢問孔子曰「今之人臣﹐孰爲賢﹖」孔子曰「吾未識也。往者齊有鮑叔﹐鄭有子皮﹐賢者也。」子貢曰﹕然則齊無管仲﹑鄭無子產乎﹖」子曰「賜﹐汝徒知其一不知其二。汝聞進賢爲賢邪﹖用力爲賢邪﹖」子貢曰「進賢爲賢。」子曰「然吾聞鮑叔之進管仲也﹐聞子皮之進子產也﹐未聞管仲﹑子產有所進也。」

《劉子薦賢》昔﹐子貢問於孔子曰「誰爲大賢﹖」子曰「齊有鮑叔﹑鄭有子皮。」子貢曰「齊無管仲﹑鄭無子產乎﹖」子曰「吾聞進賢爲賢﹐非賢爲不肖﹐鮑叔薦管仲﹐子皮薦子產﹐未聞二子有所舉也。」

《晏子春秋諫下》晏子使於魯﹐比其反也﹐景公使國人起大臺之役﹐歲寒不已﹐凍餒之者鄕有焉﹐國人望晏子。晏子至﹐已復事﹐公乃坐﹐飲酒樂。晏子曰「君若賜臣﹐臣請歌之。」歌曰「庶民之言曰﹕『凍水洗我﹐若之何﹗太上靡散我﹐若之何﹗』」歌終﹐喟然嘆而流涕。公就止之曰「夫子曷爲至此﹖殆爲大臺之役夫﹗寡人將速罷之。」晏子再拜。出而不言﹐遂如大臺﹐執朴鞭其不務者﹐曰「吾細人也﹐皆有蓋廬﹐以辟燥濕﹐君爲一臺而不速成﹐何爲﹖」國人皆曰「晏子助天爲虐。」晏子歸﹐未至﹐而君出令趣罷役﹐車馳而人趨。仲尼聞之﹐喟然嘆曰「古之善爲人臣者﹐聲名歸之君﹐禍災歸之身﹐入則切磋其君之不善﹐出則髙譽其君之徳義﹐是以𨿽事惰君﹐能使垂衣裳﹐朝諸侯﹐不敢伐其功。當此道者﹐其晏子是邪﹗」

《晏子春秋問下》梁丘據問晏子曰「子事三君﹐君不同心﹐而子俱順焉﹐仁人固多心乎﹖」晏子對曰「嬰聞之﹐順愛不懈﹐可以使百姓﹐彊暴不忠﹐不可以使一人。一心可以事百君﹐三心不可以事一君。」仲尼聞之曰「小子識之﹗晏子以一心事百君者也。」

《晏子春秋雜上》晏子使魯﹐仲尼使門弟子往觀。子貢反﹐報曰「孰謂晏子習於禮乎﹖夫禮曰﹕『登階不歷﹐堂上不趨﹐授玉不跪。』今晏子皆反此﹐孰謂晏子習於禮者﹖」晏子旣已有事於魯君﹐退見仲尼﹐仲尼曰「夫禮﹐登階不歷﹐堂上不趨﹐授玉不跪。夫子反此乎﹖」晏子曰「嬰聞兩楹之間﹐君臣有位焉﹐君行其一﹐臣行其二。君之來速﹐是以登階歷堂上趨以及位也。君授玉卑﹐故跪以下之。且吾聞之﹐大者不逾閒﹐小者出入可也。」晏子出﹐仲尼送之以賓客之禮﹐不計之義﹐維晏子爲能行之。

《韓詩外傳》四晏子聘魯﹐上堂則趨﹐授玉則跪。子貢怪之﹐問孔子曰「晏子知禮乎﹖今者晏子來聘魯﹐上堂則趨﹐授玉則跪﹐何也﹖」孔子曰「其有方矣﹐待其見我﹐我將問焉。」俄而晏子至﹐孔子問之﹐晏子對曰「夫上堂之禮﹐君行一﹐臣行二。今君行疾﹐臣敢不趨乎﹖今君之授幣也﹐卑臣敢不跪乎﹖」孔子曰「善。禮中又有禮。賜﹐寡使也﹐何足以識禮也﹗《詩》曰『禮儀卒度﹐笑語卒獲』。」晏子之謂也。

《晏子春秋外篇上》仲尼曰「靈公污﹐晏子事之以整齊﹔莊公壯﹐晏子事之以宣武﹔景公奢﹐晏子事之以恭儉。君子也﹗相三君而善不通下﹐晏子細人也。」晏子聞之﹐見仲尼曰「嬰聞君子有譏於嬰﹐是以來見。如嬰者﹐豈能以道食人者哉﹗嬰之宗族待嬰而祀其先人者數百家﹐與齊國之間士待嬰而舉火者數百家﹐臣爲此仕者也。如臣者﹐豈能以道食人者哉﹗」晏子出﹐仲尼送之以賓客之禮﹐再拜其辱。反﹐命門弟子曰「救民之姓而不誇﹐行補三君而不有﹐晏子果君子也。」

《長短經懼誡》引《尸子》昔周公反政﹐孔子非之曰「周公其不聖乎﹗以天下讓﹐不爲兆人也。」

《三國誌魏文帝紀》注許芝奏引《春秋大傳》周公何以不之魯﹖蓋以爲𨿽有繼體守文之君﹐不害聖人受命而王。」周公反政﹐尸子以爲孔子非之﹐以爲周公不聖﹐不爲兆民也。

《三國誌魏文帝紀》注輔國將軍等奏孔子曰「周公其爲不聖乎﹖以天下讓。是天地日月﹐輕去萬物也。」

《韓非子外儲說右下》衛君入朝於周﹐周行人問其號﹐對曰「諸侯辟疆。」周行人卻之曰「諸侯不得與天子同號。」衛君乃自更曰「諸侯毀。」而後內之。仲尼聞之曰「遠哉禁逼﹗虛名不以借人﹐況實事乎﹗」

《韓非子難一》襄子圍於晉陽中﹐出圍﹐賞有功者五人﹐髙赫爲賞首。張孟談曰「晉陽之事﹐赫無大功﹐今爲賞首﹐何也﹖」襄子曰「晉陽之事﹐寡人國家危﹑社稷殆矣。吾羣臣無有不驕侮之意者﹐惟赫子不失君臣之禮﹐是以先之。」仲尼聞之曰「善賞哉﹗襄子賞一人﹐而天下爲人臣者不敢失禮矣。」

《呂氏春秋孝行覽義賞》趙襄子出圍﹐賞有功者五人﹐髙赫爲首。張孟談曰「晉陽之中﹐赫無大功﹐賞而爲首﹐何也﹖」襄子曰「寡人之國危﹑社稷殆﹐身在憂約之中﹐與寡人交而不失君臣之禮者﹐惟赫。吾是以先之。」仲尼聞之曰「襄子可謂善賞矣﹗賞一人﹐而天下之爲人臣莫敢失禮。」

《說苑復恩》趙襄子見圍於晉陽﹐罷圍﹐賞有功之臣五人﹐髙赫無功而受上賞﹐五人皆怒。張孟談謂襄子曰「晉陽之中﹐赫無大功﹐今與之上賞﹐何也﹖」襄子曰「吾在拘厄之中﹐不失臣主之禮﹐惟赫也。子𨿽有功﹐皆驕。寡人與赫上賞﹐不亦可乎﹖」仲尼聞之曰「趙襄子可謂善賞士乎﹗賞一人﹐而天下之人臣莫敢失君臣之禮矣。」

《呂氏春秋孟春紀去私》晉平公問於祁黃羊曰「南陽無令﹐其誰可而爲之﹖」祁黃羊對曰「解狐可。」平公曰「解狐非子之仇邪﹖」對曰「君問可﹐非問臣之仇也。」平公曰「善。」遂用之﹐國人稱善焉。居有間﹐平公又問祁黃羊曰「國無尉﹐其誰可而爲之﹖」對曰「午可。」平公曰「午非子之子邪﹖」對曰「君問可﹐非問臣之子也。」平公曰「善。」又遂用之﹐國人稱善焉。孔子聞之曰「善哉﹗祁黃羊之論也。外舉不避仇﹐內舉不避子﹐祁黃羊可謂公矣﹗」

《呂氏春秋不苟論》武王至殷郊﹐系墮。五人禦於前﹐莫肯之爲﹐曰「吾所以事君者﹐非系也。」武王左釋白羽﹐右釋黃鉞﹐勉而自爲系。孔子聞之曰「此五人者﹐之所以爲王者佐也﹐不肖主之所弗安也。」故天子有不勝細民者﹐天下有不勝千乘者。

《呂氏春秋士容論務大》孔子曰「燕爵爭善處於一屋之下﹐母子相哺也﹐區區焉相樂也﹐自以爲安矣。竈突決﹐上棟焚﹐燕爵顏色不變﹐是何也﹖不知禍之將及之也﹐不亦愚乎﹗爲人臣而免於燕爵之智者﹐寡矣﹗」

《鹽鐵論通有》昔孫叔敖相楚﹐妻不衣帛﹐馬不秣粟。孔子曰「不可。大儉極下﹐此蟋蟀所爲作也。」

《鹽鐵論褒賢》季孟之權﹐三桓之富﹐不可及也。孔子爲之曰「微爲人臣﹐權均於君﹑富侔於國者﹐亡﹗」

《說苑臣術》簡子有臣尹綽﹑赦厥﹐簡子曰「厥愛我﹐諫我必不於眾人中﹔綽也﹐不愛我﹐諫我必於眾人中。」尹綽曰「厥也﹐愛君之醜﹐而不愛君之過也﹔臣愛君之過﹐而不愛君之丑。」孔子曰「君子哉尹綽﹗而訾不譽也。」

《說苑復恩》孔子曰「北方有獸﹐其名曰蹷﹐前足鼠﹐後足兔。是獸也﹐甚矣其愛蛩蛩﹑巨虛也﹐食得甘艸﹐必嚙以遺蛩蛩﹑巨虛﹐蛩蛩﹑巨虛見人將來﹐必負蹶以走。蹶非性之愛蛩蛩﹑巨虛也﹐爲其假足之故也﹔二獸者﹐亦非性之愛蹷也﹐爲其得甘艸而遺之故也。夫禽獸昆虫﹐猶知比假而相有報也﹐況於士君子之欲興名利於天下者乎﹖」

《說苑尊賢》介子推行年十五而相荊﹐仲尼聞之﹐使人往視﹐還﹐曰「廊下有二十五俊士﹐堂上有二十五老人。」仲尼曰「合二十五人之智﹐智於湯武﹔並二十五人之力﹐力於彭祖。以治天下﹐其固免矣﹗」

《說苑尊賢》孔子閒居﹐喟然而嘆曰「銅鞮伯華而無死﹐天下其有定矣﹗」子路曰「願聞其爲人也何若﹖」孔子曰「其幼也﹐敏而好學﹔其壯也﹐有勇而不屈﹔其老也﹐有道而能以下人。」子路曰「其幼也﹐敏而好學﹐則可﹔其壯也﹐有勇而不屈﹐則可﹔夫有道又誰下哉﹖」孔子曰「由不知也。吾聞之﹐以眾攻寡﹐而無不消也﹔以貴下賤﹐無不得也。昔在周公旦﹐制天下之政﹐而下士七十人﹐豈無道哉﹖欲得士之故也。夫有道而能下於天下之士﹐君子乎哉﹗」

《說苑正諫》諫有五﹕一曰正諫﹐二曰降諫﹐三曰忠諫﹐四曰戇諫﹐五曰諷諫。孔子曰「吾從其諷諫矣乎﹗」夫不諫則危君﹐固諫則危身﹐與其危君﹐寧危身﹐危身而終不用﹐則諫亦無功矣。智者度君權時﹐調其緩急﹐而處其宜﹐上不敢危君﹐下不以危身。故在國而國不危﹐在身而身不殆。

《白虎通諫諍》孔子曰「諫有五﹐吾從諷之諫。事君﹐進思盡忠﹐退思補過﹐去而不訕﹐諫而不露。」

《說苑正諫》楚昭王欲之荊臺遊﹐司馬子綦進諫曰「荊臺之遊﹐左洞庭之波﹐右彭蠡之水﹐南望獵山﹐下臨方淮﹐其樂使人遺老而忘死﹐人君遊者﹐盡以亡其國。願大王勿往遊焉。」王曰「荊臺乃吾地也﹐有地而遊之﹐子何爲絕我遊乎﹖」怒而擊之。於是令尹子西駕安車四馬﹐徑於殿下﹐曰「今日荊臺之遊﹐不可不觀也。」王登車而拊其背曰「荊臺之遊﹐與子共樂之矣。」步馬十里﹐引轡而止﹐曰「臣不敢下車﹐願得有道﹐大王肯聽之乎﹖」王曰「第言之。」令尹子西曰「臣聞之﹐爲人臣而忠其君者﹐爵祿不足以賞也﹔爲人臣而諛其君者﹐刑罰不足以誅也。若司馬子綦者﹐忠臣也﹔若臣者﹐諛臣也。願大王殺臣之軀﹐罰臣之家﹐而祿司馬子綦。」王曰「若我能止聽﹐公子獨能禁我遊耳。後世遊之﹐無有極時﹐柰何﹖」令尹子西曰「欲禁後世易耳﹐願大王山陵崩阤﹐爲陵於荊臺﹐未嘗有持鐘鼓管弦之樂而遊於父之墓上者也。」於是王還車﹐卒不遊荊臺﹐令罷先置。孔子從魯聞之﹐曰「美哉令尹子西﹗諫之於十里之前﹐而權之於百世之後者也。」

《說苑雜言》齊髙廷問於孔子曰「廷不曠山﹐不直地﹐衣蓑﹐提執﹐精气以問事君之道﹐願夫子告之。」孔子曰「貞以干之﹐敬以輔之﹐待人無倦﹐見君子則舉之﹐見小人則退之﹐去爾惡心﹐而忠與之﹐敏其行﹐修其禮﹐千里之外﹐親如兄弟。若行不敏﹐禮不合﹐對門不通矣。」

《抱朴子外篇逸民》昔顏回死﹐魯定公將躬弔焉﹐使人訪仲尼。仲尼曰「凡在邦內﹐皆臣也。」定公乃升﹐自東階﹐行君禮焉。

《長短經臣術》子貢曰「陳靈公君臣宣淫於朝﹐泄冶諫而殺之﹐是與比干同也﹐可謂仁乎﹖」子曰「比干於紂﹐親則叔父﹐官則少師﹐忠款之心﹐在於存宗廟而已。故以必死爭之﹐冀身死之後﹐而紂悔悟﹐其本情在乎仁也。泄冶位爲下大夫﹐無骨肉之親﹐懷寵不去。以區區之一身﹐欲正一國之淫昏﹐死而無益﹐可謂懷矣。《詩》云﹕『民之多僻﹐無自立辟。』其泄冶之謂乎﹗」卷八

﹝交道七﹞

《韓詩外傳》九孔子出遊少原之野﹐有婦人中澤而哭﹐其音甚哀。孔子怪之﹐使弟子問焉﹐曰「夫人何哭之哀﹖」婦人對曰「向者﹐刈蓍薪亡吾蓍簪﹐吾是以哀也。」弟子曰「刈蓍薪而亡蓍簪﹐有何悲焉﹖」婦人曰「非傷亡簪也﹐蓋不忘故也。」

《韓詩外傳》九子路曰「人善我﹐我亦善之﹔人不善我﹐我不善之。」子貢曰「人善我﹐我亦善之﹔人不善我﹐我則引之進退而已耳。」顏回曰「人善我﹐我亦善之﹔人不善我﹐我亦善之。」三子所持各異﹐問於夫子﹐夫子曰「由之所言﹐蠻貊之言也﹔賜之所言﹐朋友之言也﹔回之所言﹐親屬之言也。」

《韓詩外傳》十顏淵問於孔子曰「淵願貧如富﹐賤如貴﹐無勇而威﹐與士交通﹐終身無患難﹐亦且可乎﹖」孔子曰「善哉回也﹗夫貧而如富﹐其知足而無欲也﹔賤而如貴﹐其讓而有禮也﹔無勇而威﹐其恭敬而不失於人也﹔終身無患難﹐其擇言而出之也。若回者﹐其至乎﹗𨿽上古聖人﹐亦如此而已。」

《荀子王霸》孔子曰「審吾所以適人﹐適人之所以來我也。」

《荀子堯問》子貢問於孔子曰「賜爲人下而未知也。」孔子曰「爲人下者﹐其猶土也﹗深抇之而得甘泉焉﹐樹之而五穀蕃焉﹐艸木殖焉﹐禽獸育焉﹐生則立焉﹐死則入焉﹐多其功而不息。爲人下者﹐其猶土也。」

《韓詩外傳》七孔子閒居﹐子貢侍坐﹐請問「爲人下之道﹐柰何﹖」孔子曰「善哉﹗爾之問也。爲人下﹐其猶土乎﹗」子貢未達。孔子曰「夫土者﹐掘之得甘泉焉﹐樹之得五穀焉﹐艸木植焉﹐鳥獸魚鱉遂焉﹐生則立焉﹐死則入焉﹐多功不言﹐賞世不絕﹐故曰能爲下者﹐其惟土乎﹗」子貢曰「賜𨿽不敏﹐請事斯語。」

《說苑臣術》子貢問孔子曰「賜爲人下﹐而未知所以爲人下之道也。」孔子曰「爲人下者﹐其猶土乎﹗種之則五穀生焉﹐掘之則甘泉出焉﹐艸木植焉﹐禽獸育焉﹐生人立焉﹐死人入焉﹐多其功而不言。爲人下者﹐其猶土乎﹗」

《羣書治要》《尸子明堂》孔子曰「大哉河海乎﹗下之也。夫河下天下之川﹐故廣﹔人下天下之士﹐故大。」

《羣書治要》《尸子處道》仲尼曰「得之身者得之民﹐失之身者失之民﹐不出於戶而知天下﹐不下其堂而治四方。知反之於己者也。」

《說苑敬愼》孔子見羅者﹐其所得者皆黃口也。孔子曰「黃口盡得﹐大爵獨不得﹐何也﹖」羅者對曰「黃口從大爵者不得﹐大爵從黃口者可得。」孔子顧謂弟子曰「君子愼所從﹐不得其人則有羅网之患。」

《說苑雜言》曾子曰「吾聞夫子之三言﹐未之能行也。夫子見人之一善而忘其百非﹐是夫子之易事也﹔夫子見人有善若己有之﹐是夫子之不爭也﹔聞善必躬親行之﹐然後道之﹐是夫子之能勞也。夫子之能勞也﹐夫子之不爭也﹐夫子之易事也﹐吾學夫子之三言而未能行。」

《說苑雜言》孔子將行﹐無蓋。弟子曰「子夏有蓋﹐可以行。」孔子曰「商之爲人也﹐甚短於財。吾聞與人交者﹐推其長者﹐違其短者﹐故能久長矣。」

《說苑雜言》子路行﹐辭於仲尼曰「敢問新交取親若何﹖言寡可行若何﹖長爲善士而無犯若何﹖」仲尼曰「新交取親﹐其忠乎﹔言寡可行﹐其信乎﹔長爲善士而無犯﹐其禮乎。」

《說苑雜言》孔子曰「以富貴爲人下者﹐何人不與﹖以富貴敬愛人者﹐何人不親﹖眾言不逆﹐可謂知言矣﹔眾向之﹐可謂知時矣。」

《說苑雜言》孔子曰「夫富而能富人者﹐欲貧而不可得也﹔貴而能貴人者﹐欲賤而不可得也﹔達而能達人者﹐欲窮而不可得也。」

《說苑雜言》仲尼曰「非其地而樹之﹐不生也﹔非其人而語之﹐弗聽也。得其人﹐如聚沙而雨之﹔非其人﹐如聚聾而鼓之。」

《說苑雜言》孔子曰「船非水不可行﹐水入船中﹐則其沒也。」故曰君子不可不嚴也﹐小人不可不閉也。

《說苑雜言》孔子曰「依賢固不困﹐依富固不窮。馬趼折而復行者何﹖以輔足眾也。」

《說苑雜言》孔子曰「不知其子﹐視其所友﹔不知其君﹐視其所使。」又曰「與善人居﹐如入蘭芷之室﹐久而不聞其香﹐則與之化矣﹔與惡人居﹐如入鮑魚之肆﹐久而不聞其臭﹐亦與之化矣。」

《中論貴驗》孔子曰「居而得賢友﹐福之次也。」

卷九

﹝論人八﹞

《繹史》九十五引《尙書大傳》東郭子思問於子貢﹐曰「夫子之門﹐何其雜也﹖」子貢曰「夫隱栝之旁多枉木﹐良醫之門多疾人﹐砥礪之旁多頑鈍。」夫子聞之﹐曰「修道以俟天下﹐來者不止﹐是以雜也。」

《說苑雜言》東郭子惠問於子貢﹐曰「夫子之門﹐何其雜也﹖」子貢曰「夫隱栝之旁多枉木﹐良醫之門多疾人﹐砥礪之旁多頑鈍。夫子修道以俟天下﹐來者不止﹐是以雜也。」

《毛詩巷伯傳》昔者﹐顏叔子獨處於室﹐鄰之釐婦又獨處於室﹐夜暴風雨至而室壞。婦人趨而至﹐顏叔子納之﹐而使執燭﹐放乎旦而蒸盡﹐縮屋而繼之。自以爲辟嫌之不審矣。若其審者﹐宜若魯人然。魯人有男子獨處於室﹐鄰之釐婦又獨處於室﹐夜暴風雨至而室壞。婦人趨而托之﹐男子閉戶而不納。婦人自牖與之言曰「子何爲不納我乎﹖」男子曰「吾聞之也﹐男子不六十不閒居。今子幼﹐吾亦幼﹐不可以納子。」婦人曰「子何不若柳下惠然﹖嫗不逮門之女﹐國人不稱其亂。」男子曰「柳下惠固可﹐吾固不可﹐吾將以吾不可學柳下惠之可。」孔子曰「欲學柳下惠者﹐未有似於是者也。」

《韓詩外傳》一荊伐陳﹐陳西門壞﹐因其降民使修之﹐孔子過而不式。子貢執轡而問曰「禮﹐過三人則下﹐二人則式。今陳之修門者眾矣﹐夫子不爲式﹐何也﹖」孔子曰「國亡而弗知﹐不智也﹔知而不爭﹐非忠也﹔亡而不死﹐非勇也。修門者𨿽眾﹐不能行一於此﹐吾故弗式也。」

《說苑立節》楚伐陳﹐陳西門燔﹐因使其降民修之。孔子過之﹐不軾。子路曰「禮﹐過三人則下車﹐過二人則軾。今陳修門者人數眾矣﹐夫子何爲不軾﹖」孔子曰「丘聞之﹐國亡而不知﹐不智﹔知而不爭﹐不忠﹔忠而不死﹐不廉。今陳修門者﹐不行一於此﹐丘故不爲軾也。」

《韓詩外傳》二子路與巫馬期薪於韞丘之下﹐陳之富人有處師氏者﹐脂車百乘﹐觴於韞丘之上。子路與巫馬期曰「使子無忘子之所知﹐亦無進子之所能﹐得此富﹐終身無復見夫子﹐子爲之乎﹖」巫馬期喟然仰天而嘆﹐騑然投鐮於地﹐曰「吾嘗聞之夫子﹕『勇士不忘喪其元﹐志士仁人不忘在溝壑。』子不知予與﹖試予與﹖意者其志與﹖」子路心慚﹐故負薪先歸。孔子曰「由﹐來﹗何爲偕出而先返也﹖」子路曰「向也由與巫馬期薪於韞丘之下﹐陳之富人有處師氏者﹐脂車百乘﹐觴於韞丘之上。由謂巫馬期曰﹕『使子無忘子之所知﹐亦無進子之所能﹐得此富﹐終身無復見夫子﹐子爲之乎﹖』巫馬期喟然仰天而嘆﹐騑然投鐮於地﹐曰﹕『吾嘗聞之夫子﹐勇士不忘喪其元﹐志士仁人不忘在溝壑。子不知予與﹖試予與﹖意者其志與﹖』由也心慚﹐故先負薪歸。」孔子援琴而彈。《詩》曰「肅肅鴇羽﹐集於苞栩。王事靡盬﹐不能藝稷黍。父母何怙﹖悠悠蒼天﹐曷其有所﹗」予道不行邪﹖使汝願者。

《韓詩外傳》二孔子曰「士有五﹕有勢尊貴者﹐有家富厚者﹐有資勇悍者﹐有心智惠者﹐有貌美好者。勢尊貴者﹐不以愛民行義理﹐而反以暴敖。家富厚者﹐不以振窮救不足﹐而反以侈靡無度。資勇悍者﹐不以衛上攻戰﹐而反以侵陵私鬥。心智惠者﹐不以端計數﹐而反以事姦飾詐。貌美好者﹐不以統朝蒞民﹐而反以蠱姦從欲。此五者﹐所謂士失其美質者也。」

《韓詩外傳》三舜生於諸馮﹐遷於負夏﹐卒於鳴條﹐東夷之人也﹔文王生於岐周﹐卒於畢郢﹐西夷之人也。地之相去也﹐千有餘裏﹐世之相後也﹐千有餘歲﹐然得志行乎中國﹐若合符節。孔子曰「先聖後聖﹐其揆一也。」

《韓詩外傳》四孔子見客。客去﹐顏淵曰「客仁也﹖」孔子曰「恨兮其心﹐顙兮其口﹐仁則吾不知也﹐言之所聚也。」顏淵蹙然變色﹐曰「良玉度尺﹐𨿽有十仞之土﹐不能掩其光﹔良珠度寸﹐𨿽有百仞之水﹐不能掩其瑩。夫形體也色心也﹐閔閔乎其薄也。苟有溫良在中﹐則眉睫著之矣。瑕疵在中﹐則眉睫不能匿之。」詩曰「鼓鐘於宮﹐聲聞於外。」

《禦覽》五百十引《髙士傳》客有候孔子者﹐顏淵問曰「客何人也﹖」孔子曰「宵兮法兮﹐吾不測也。夫良玉徑尺﹐𨿽十仞之土不能掩其光﹔明珠徑寸﹐𨿽有函丈之石不能戢其曜。苟縕矣﹐自厚容止可知矣。」

《韓詩外傳》七孔子遊於景山之上﹐子路﹑子貢﹑顏淵從。孔子曰「君子登髙必賦。小子願者﹐何言其願。丘將啟汝。」子路曰「由願奮長戟﹐蕩三軍﹐乳虎在後﹐仇敵在前﹐蠡躍蛟奮﹐進救兩國之患。」孔子曰「勇士哉﹗」子貢曰「兩國構難﹐壯士列陳﹐塵埃張天﹐賜不持一尺之兵﹐一斗之糧﹐解兩國之難。用賜者存﹐不用賜者亡。」孔子曰「辯士哉﹗」顏回不願。孔子曰「回﹐何不願﹖」顏淵曰「二子已願﹐故不敢願。」孔子曰「不同﹐意各有事焉。回其願﹐丘將啟汝。」顏淵曰「願得小國而相之。主以道制﹐臣以徳化﹐君臣同心﹐外內相應。列國諸侯﹐莫不從義向風﹐壯者趨而進﹐老者扶而至。教行乎百姓﹐徳施乎四蠻﹐莫不釋兵﹐輻輳乎四門。天下咸獲永寧﹐蝖飛蠕動﹐各樂其性進賢使能﹐各任其事。於是君綏於上﹐臣和於下﹐垂拱無爲﹐動作中道﹐從容得禮。言仁義者賞﹐言戰鬥者死。則由何進而救﹐賜何難之解﹖」孔子曰「聖士哉﹗大人出﹐小人匿﹔聖者起﹐賢者伏。回與執政﹐則由﹑賜焉施其能哉﹗」

《韓詩外傳》九孔子與子貢﹑子路﹑顏淵遊於戎山之上。孔子喟然嘆曰「二三子各言爾志﹐予將覽焉。由爾何如﹖」對曰「得白羽如月﹐赤羽如日﹐擊鐘鼓者﹐上聞於天﹐下槊於地﹐使將而攻之﹐惟由爲能。」孔子曰「勇士哉﹗賜爾何如﹖」對曰「得素衣縞冠﹐使於兩國之間﹐不持尺寸之兵﹐升斗之糧﹐使兩國相親如弟兄。」孔子曰「辯士哉﹗回爾何如﹖」對曰「鮑魚不與蘭茝同笥而藏﹐桀紂不與堯舜同時而治。二子已言﹐回何言哉﹖」孔子曰「回有鄙之心。」顏淵曰「願得明王聖主爲之相﹐使城郭不治﹐溝池不鑿﹐陰陽和調﹐家給人足﹐鑄庫兵以爲農器。」孔子曰「大士哉﹗由來﹐區區汝何攻﹖賜來﹐便便汝何使﹖願得之冠爲子宰焉。」

《說苑指武》孔子北遊﹐東上農山﹐子路﹑子貢﹑顏淵從焉。孔子喟然嘆曰「登髙望下﹐使人心悲。二三子者﹐各言爾志﹐丘將聽之。」子路曰「願得白羽若月﹐赤羽若日﹐鐘鼓之音﹐上聞乎天﹐旌旗翩翻﹐下蟠於地﹐由且舉兵而擊之﹐必也攘地千里﹐獨由能耳。使夫二子爲我從焉。」孔子曰「勇哉士乎﹗憤憤者乎﹗」子貢曰「賜也願齊﹑楚合戰於莽洋之野﹐兩壘相當﹐旌旗相望﹐塵埃相接﹐接戰構兵。賜願著縞衣白冠﹐陳說白刃之間﹐解兩國之患﹐獨賜能耳。使夫二子者爲我從焉。」孔子曰「辯哉士乎﹗仙仙者乎﹗」顏淵獨不言﹐孔子曰「回﹐來﹐若獨何不願乎﹖」顏淵曰「文武之事﹐二子已言之﹐回何敢與焉﹗」孔子曰「若鄙心不與焉﹐第言之。」顏淵曰「回聞鮑魚﹑蘭芷﹐不同篋而藏﹐堯﹑舜﹑桀﹑紂﹐不同國而治。二子之言﹐與回言異。回願得明王聖主而相之﹐使城郭不修﹐溝池不越﹐鍛劍戟以爲農器﹐使天下千歲無戰鬥之患。如此﹐則由何憤憤而擊﹐賜又何仙仙而使乎﹖」孔子曰「美哉徳乎﹗姚姚者乎﹗」子路舉手問曰「願聞夫子之意。」孔子曰「吾所願者﹐顏氏之計。吾願負衣冠而從顏氏子也。」

《大戴禮哀公問五義》魯哀公問於孔子曰「吾欲論吾國之士﹐與之爲政﹐何如者取之﹖」孔子對曰「生乎今之世﹐志古之道﹐居今之俗﹐服古之服﹐捨此而爲非者﹐不亦鮮乎﹗」哀公曰「然則今夫章甫﹑句屨﹑紳帶而縉笏者﹐此皆賢乎﹖」孔子曰「否﹐不必然。今夫端衣元裳冕而乘路者﹐志不在於食葷﹔斬衰蕑屨杖而歠粥者﹐志不在於飲食。故生乎今之世﹐志古之道﹐居今之俗﹐服古之服﹐捨此而爲非者﹐𨿽有﹐不亦鮮乎﹗」哀公曰「善。何如則可謂庸人矣﹖」孔子對曰「所謂庸人者﹐口不能道善言﹐而志不邑邑﹔不能選賢人善士而托其身焉﹐以爲已憂﹔動行不知所務﹐止力不知所定﹐日選於物﹐不知所貴﹔從物而流﹐不知所歸﹔五鑿爲政﹐心從而壞。若此﹐則可謂庸人矣。」哀公曰「善。何如則可謂士矣﹖」孔子對曰「所謂士者﹐𨿽不能盡道術﹐必有所由焉﹔𨿽不能盡善盡美﹐必有所處焉。是故知不務多﹐而務審其所知﹔行不務多﹐而務審其所由﹔言不務多﹐而務審其所謂。知旣知之﹐行旣由之﹐言旣順之﹐若夫性命肌膚之不可易也。富貴不足以益﹐貧賤不足以損。若此﹐則可謂士矣。」哀公曰「善。何如則可謂君子矣﹖」孔子對曰「所謂君子者﹐躬行忠信﹐其心不買﹐仁義在己﹐而不害不志﹐聞志廣博﹐而色不伐﹐思慮明達而辭不爭。君子猶然如將可及也﹐而不可及也。如此﹐可謂君子矣。」哀公曰「善。敢問何如可謂賢人矣﹖」孔子對曰「所謂賢人者﹐好惡與民同情﹐取捨與民同統﹐行中矩繩而不傷於本﹐言足法於天下而不害於其身﹐躬爲匹夫而願富﹐貴爲諸侯而無財。如此﹐則可謂賢人矣。」哀公曰「善。敢問何如可謂聖人矣﹖」孔子對曰「所謂聖人者﹐知通乎大道﹐應變而不窮﹐能測萬物之情性者也。大道者﹐所以變化而凝成萬物者也﹔情性也者﹐所以理然不然取捨者也。故其事大﹐配乎天地﹐參乎日月﹐雜於云霓﹐總要萬物﹐穆穆純純﹐其莫之能循﹐若天之司﹐莫之能職﹐百姓淡然不知其善。若此﹐則可謂聖人矣。」哀公曰「善。」孔子出﹐哀公送之。

《荀子哀公》魯哀公問於孔子曰「吾欲論吾國之士﹐與之治國﹐敢問何如之邪﹖」孔子對曰「生今之世﹐志古之道﹐居今之俗﹐服古之服﹐捨此而爲非者﹐不亦鮮乎﹗」哀公曰「然則夫章甫﹑絇屨﹑紳而搢笏者﹐此賢乎﹖」孔子對曰「不必然。夫端衣元裳才而乘路者﹐志不在於食葷﹔斬衰菅屨杖而啜粥者﹐志不在於酒肉。生今之世﹐志古之道﹐居今之俗﹐服古之服﹐捨此而爲非者﹐𨿽有﹐不亦鮮乎﹗」哀公曰「善﹗」孔子曰「人有五儀﹕有庸人﹐有士﹐有君子﹐有賢人﹐有大聖。」哀公曰「敢問何如斯可謂庸人矣﹖」孔子對曰「所謂庸人者﹐口不能道善言﹐心不知色色﹔不知選賢人善士托其身焉以爲己憂﹐勤行不知所務﹐止交不知所定﹔日選擇於物﹐不知所貴﹔從物如流﹐不知所歸﹔五鑿爲正﹐心從而壞。如此﹐則可謂庸人矣。」哀公曰「善﹗敢問何如斯可謂士矣﹖」孔子對曰「所謂士者﹐𨿽不能盡道術﹐必有率也﹐𨿽不能徧美善﹐必有處也。是故知不務多﹐務審其所知﹔言不務多﹐務審其所謂﹔行不務多﹐務審其所由。故知旣已知之矣﹐言旣已謂之矣﹐行旣已由之矣﹐則若性命肌膚之不可易也。故富貴不足以益也﹐卑賤不足以損也。如此﹐則可謂士矣。」哀公曰「善﹗敢問何如斯可謂君子矣﹖」孔子對曰「所謂君子者﹐言忠信而心不徳﹐仁義在身而色不伐﹐思慮明通而辭不爭﹐故猶然如將可及者﹐君子也。」哀公曰「善﹗敢問何如斯可謂賢人矣﹖」孔子對曰「所謂賢人者﹐行中規繩而不傷於本﹐言足法於天下而不傷於身﹐富有天下而無怨財﹐布施天下而不病貧。如此﹐則可謂賢人矣。」哀公曰「善﹗敢問何如斯可謂大聖矣﹖」孔子對曰「所謂大聖者﹐知通乎大道﹐應變而不窮﹐辧乎萬物之情性者也。大道者﹐所以變化遂成萬物也﹔情性者﹐所以理然不﹑取捨也。是故其事大辧乎天地﹐明察乎日月﹐總要萬物於風雨﹐繆繆肫肫﹐其事不可循﹐若天之嗣﹐其事不可識﹐百姓淺然不識其鄰。若此﹐則可謂大聖矣。」哀公曰「善﹗」

《大戴禮衛將軍文子》衛將軍文子問於子貢曰「吾聞夫子之施教也﹐先以《詩》﹐世道者孝悌﹐說之以義而觀諸體﹐成之以文徳。蓋受教者七十有餘人﹐聞之孰爲賢也﹖」子貢對﹐辭以不知。文子曰「吾子學焉﹐何謂不知也﹖」子貢對曰「賢人無妄﹐知賢則難。故君子曰﹕智莫難於知人。此以難也。」文子曰「若夫知賢﹐人莫不難。吾子親遊焉﹐是敢問也。」子貢對曰「夫子之門人﹐蓋三就焉。賜有逮及焉﹐有未及焉﹐不得辯知也。」文子曰「吾子之所及﹐請問其行也。」子貢對曰「夙興夜寐﹐諷誦崇禮﹐行不貳過﹐稱言不苟﹐是顏淵之行也。孔子說之以《詩》《詩》云﹕『媚玆一人﹐應侯順徳。永言孝思﹐孝思惟則。』故國一逢有徳之君﹐世受顯命﹐不失厥名﹐以禦於天子以申之。在貧如客﹐使其臣如藉﹐不遷怒﹐不探怨﹐不錄舊罪﹐是冉雍之行也。孔子曰﹕『有士君子﹐有眾使也﹐有刑用也﹐然後怒﹐匹夫之怒﹐惟以亡其身。』《詩》云『靡不有初﹐鮮克有終』﹐以告之。不畏彊禦﹐不侮矜寡﹐其言曰性﹐都其富哉﹐任其戎﹐是仲由之行也。夫子未知以文也﹐《詩》云『受小共大共﹐爲下國恂蒙﹐何天之寵﹐傅奏其勇』。夫彊乎武哉﹐文不勝其質﹐恭老卹孤﹐不忘賓旅﹐好學省物而不勤﹐是冉求之行也。孔子因而語之曰﹕『好學則智﹐卹孤則惠﹐恭老則近禮﹐克篤恭以天下﹐其稱之也﹐宜爲國老。』志通而好禮﹐擯相兩君之事﹐篤雅其有禮節也﹐是公西赤之行也。孔子曰﹕『禮儀三百﹐可勉能也﹐威儀三千﹐則難也。』公西赤問曰﹕『何謂也﹖』孔子曰﹕『貌以擯禮﹐禮以擯辭﹐是之謂也。主人聞之以成。』孔子之語人也﹐曰﹕『當賓客之事則通矣。』謂門人曰﹕『二三子欲學賓客之禮者﹐於赤也。』滿而不滿﹐實如虛﹐通之如不及﹐先生難之﹐不學其貌﹐竟其徳﹐惇其言﹐於人也﹐無所不信﹐其橋大人也常以皓皓﹐是以眉壽﹐是曾參之行也。孔子曰﹕『孝﹐徳之始也﹔弟﹐徳之序也﹔信﹐徳之厚也﹔忠﹐徳之正也。參也﹐中夫四徳者矣哉﹗』以此稱之也。業功不伐﹐貴位不善﹐不侮可侮﹐不佚可佚﹐不敖無告﹐是顓孫之行也。孔子言之曰﹕『其不伐﹐則猶可能也﹐其不獘百姓者﹐則仁也。』《詩》云﹕『愷悌君子﹐民之父母。』夫子以其仁爲大也。學以深﹐厲以斷﹐送迎必敬﹐上友下交﹐銀手如斷﹐是卜商之行也。孔子曰﹕『《詩》云﹕式夷式己﹐無小人殆。而商也﹐其可謂不險也。』貴之不喜﹐賤之不怒﹐苟於民利矣﹐廉於其事上也﹐以佐其下﹐是澹臺滅明之行也。孔子曰﹕『獨貴獨富﹐君子恥之﹐夫也中之矣。』先成其慮﹐及事而用之﹐是故不忘﹐是言偃之行也。孔子曰﹕『欲能則學﹐欲知則問﹐欲善則訊﹐欲給則豫。當是如偃也得之矣。』獨居思仁﹐公言言義﹐其聞之《詩》也﹐一日三復白圭之玷﹐是南宮縚之行也。夫子信其仁﹐以爲異姓。自見孔子﹐入戶未嘗越屨﹐往來過人不履影﹐開蟄不殺﹐方長不折﹐執親之喪﹐未嘗見齒﹐是髙柴之行也。孔子曰﹕『髙柴執親之喪﹐則難能也﹔開蟄不殺﹐則天道也﹔方長不折﹐則恕也。恕則仁也。湯恭以恕﹐是以日躋也。』此賜之所親睹也。吾子有命而訊﹐賜則不足以知賢。」文子曰「吾聞之也﹐國有道則賢人興焉﹐中人用焉﹐百姓歸焉。若吾子之語審茂﹐則一諸侯之相也﹐亦未逢明君也。」

子貢旣與衛將軍文子言﹐適魯﹐見孔子曰「衛將軍問二三子之行於賜也﹐不一而三﹐賜也辭不獲命﹐以所見者對矣﹐未知中否﹐請嘗以告。」孔子曰「言之。」子貢以其質告。孔子旣聞之﹐笑曰「賜﹐汝偉爲知人。賜﹗」子貢對曰「賜也焉能知人﹐此賜之所親睹也。」孔子曰「是汝所親也。吾語女﹐耳之所未聞﹐目之所未見﹐思之所未至﹐智之所未及者乎﹖」子貢曰「賜得﹐則願聞之也。」孔子曰「不克不忌﹐不念舊惡﹐蓋伯夷﹑叔齊之行也。晉平公問於祁傒曰﹕『羊舌大夫﹐晉國之良大夫也﹐其行如何﹖』祁傒對﹐辭曰﹕『不知也。』公曰﹕『吾聞女少長乎其所﹐女其閹知之。』祁傒對曰﹕『其幼也恭而遜﹐恥而不使其過宿也。其爲侯大夫也悉善﹐而謙其端也。其爲公車尉也信﹐而好直其功也。至於其爲和容也﹐溫良而好禮﹐博聞而時出其志也。』公曰﹕『向者問女﹐女何曰弗知也﹖』祁傒對曰﹕『每位攺變﹐未知所止﹐是以不知。』蓋羊舌大夫之行也。畏天而敬人﹐服義而行信﹐孝乎父而恭於兄﹐好從善而鎙往﹐蓋趙文子之行也。其事君也﹐不敢愛其死﹐然亦不忘其身謀其身﹐不遺其友﹐君陳則進﹐不陳則行而退﹐蓋隨武子之行也。其爲人之淵泉也﹐多聞而難誕也﹐不內辭﹐足以沒世﹐國家有道﹐其言足以生﹐國家無道﹐其默足以容﹐蓋桐提伯華之行也。外寬而內直﹐自設於隱栝之中﹐直己而不直於人﹐以善存﹐亡汲汲﹐蓋蘧伯玉之行也。孝子慈幼﹐允徳稟義﹐約貨去怨﹐蓋柳下惠之行也。其言曰﹕『君𨿽不諒於臣﹐臣不可以不量於君。』是故君擇臣而使之﹐臣擇君而事之﹐有道順君﹐無道橫命﹐晏平仲之行也。徳恭而行信﹐終日言﹐不在尢之內﹐在尢之外﹐貧而樂也﹐蓋老萊子之行也。易行以俟天命﹐居下位而不援其上﹐觀於四方也﹐不忘其親﹐苟思其親﹐不盡其樂﹐以不能學爲己終身之憂﹐蓋介山子推之行也。」

《羣書治要》《尸子勸學》孔子曰「自娛於隱栝之中﹐直己而不直人﹐以善廢而不邑邑﹐蘧伯玉之行也。」

《穀梁》成五年傳梁山崩﹐壅遏河三日不流。晉君召伯尊而問焉﹐伯尊來﹐遇輦者。輦者不辟﹐使車右下而鞭之。輦者曰「所以鞭我者﹐其取道遠矣﹗」伯尊下車而問焉﹐曰「子有聞乎﹖」對曰「梁山崩﹐壅遏河三日不流。」伯尊曰「君爲此召我也﹐爲之柰何﹖」輦者曰「天有山﹐天崩之﹐天有河﹐天壅之。𨿽召伯尊﹐如之何﹖」伯尊由忠問焉﹐輦者曰「君親素縞帥羣臣而哭之﹐旣而祠焉﹐斯流矣。」伯尊至﹐君問之曰「梁山崩﹐壅遏河三日不流﹐爲之柰何﹖」伯尊曰「君親素縞﹐帥羣臣而哭之﹐旣而祠焉﹐斯流矣。」孔子聞之曰「伯尊其無績乎﹖攘善也。」

《韓詩外傳》八梁山崩﹐晉君召大夫伯宗。道逢輦者﹐以其輦服。伯宗使其右下﹐欲鞭之。輦者曰「君趨道﹐豈不遠矣﹗不知事而行﹐可乎﹖」伯宗喜﹐問其居。曰「絳人也。」伯宗曰「子亦有聞乎﹖」曰「梁山崩﹐壅河﹐顧三日不流﹐是以召子。」伯宗曰「如之何﹖」曰「天有山﹐天崩之﹐天有河﹐天壅之。伯宗將如之何﹖」伯宗私問之﹐曰「君其率羣臣素服而哭之﹐旣而祠焉﹐河斯流矣。」伯宗問其姓名﹐弗告。伯宗到﹐君問伯宗﹐以其言對。於是君素服率羣臣而哭之﹐旣而祠焉﹐河斯流矣。君問伯宗何以知之﹐伯宗不言受輦者﹐詐以自知。孔子聞之曰「伯宗其無後﹗攘人之善。」

《魯語》下公父文伯退朝﹐朝其母﹐其母方績。文伯曰「以歜之家而主猶績﹐懼忓季孫之怒也。其以歜爲不能事主乎﹖」其母嘆曰「魯其亡乎﹖使僮子備官而未之聞邪﹖居﹐吾語汝。昔聖王之處民也﹐擇瘠土而處之﹐勞其民而用之﹐故長王天下。夫民勞則思﹐思則善心生﹔逸則淫﹐淫則忘善﹐忘善則惡心生。沃土之民不材﹐淫也﹔瘠土之民﹐莫不向義﹐勞也。是故天子大采朝日﹐與三公九卿祖識地徳﹐日中考政﹐與百官之政事﹐師尹維旅牧相宣序民事。少采夕月﹐與太史司載糾虔天刑。日入監九禦﹐使潔奉禘郊之粢盛﹐而後卽安諸侯朝修天子之業命。晝考其國職﹐夕省其典刑﹐夜儆百工﹐使無慆淫﹐而後卽安。卿大夫朝考其職﹐晝講其庶政﹐夕序其業﹐夜庀其家事﹐而後卽安士。朝而受業﹐晝而習貫﹐夕而習復﹐夜而計過無憾﹐而後卽安。自庶人以下﹐明而動﹐晦而休﹐無日以怠﹐王后親織元紞﹐公侯之夫人加之以紘綖﹐卿之內子爲大帶﹐命婦成祭服﹐列士之妻加之以朝服。自庶士以下﹐皆衣其夫。社而賦事﹐蒸而獻功﹐男女效績﹐愆則有辟﹐古之制也。君子勞心﹐小人勞力﹐先王之訓也。自上以下﹐誰敢淫心捨力﹖今我寡也﹐爾又在下位﹐朝夕處事﹐猶恐忘先人之業﹐況有怠惰﹐其何以避辟﹖吾冀而朝夕修我曰﹕必無廢先人。爾今曰﹕胡不自安﹖以是承君之官﹐余懼穆伯之絕嗣也。」仲尼聞之曰「弟子志之﹐季氏之婦不淫矣。」

《魯語》下公父文伯之母﹐季康子之從祖叔母也。康子往焉﹐﹝門爲﹞門與之言﹐皆不逾閾。祭悼子﹐康子與焉﹐胙不受徹俎不宴﹐宗不具不繹﹐繹不盡飫則退。仲尼聞之﹐以爲別於男女之禮矣。

《魯語》下公父文伯卒﹐其母戒其妾曰「吾聞之﹐好內﹐女死之﹔好外﹐士死之。今吾子夭死﹐吾惡其以好內聞也。二三婦之辱共先者祀﹐請無瘠色﹐無洵涕﹐無掐膺﹐無憂容﹐有降服﹐無加服﹐從禮而靜﹐是昭吾子也。」仲尼聞之曰「女知莫若婦﹐男知莫若夫。公父氏之婦﹐智也夫。欲明其子之令徳。」

《魯語》下公父文伯之母朝哭穆伯而暮哭文伯。仲尼聞之曰「季氏之婦﹐可謂知禮矣。愛而無私﹐上下有章。」

《晏子春秋諫上》景公之時﹐雨雪三日而不霽﹐公衣狐白之裘﹐坐堂側陛。晏子入見﹐立有間。公曰「怪哉﹗雨雪三日而天不寒。」晏子對曰「天不寒乎﹖」公笑。晏子曰「嬰聞古之賢君飽而知人之饑﹐溫而知人之寒﹐逸而知人之勞。今君不知也。」公曰「善﹗寡人聞命矣。」乃令出裘發粟﹐與饑寒。令所睹於塗者﹐無問其鄕﹔所睹於裏者﹐無問其家﹔循國計數﹐無言其名。士旣事者兼月﹐疾者兼歲。孔子聞之曰「晏子能明其所欲﹐景公能行其所善也。」

《晏子春秋諫下》景公之嬖妾嬰子死﹐公守之﹐三日不食﹐膚著於席不去﹐左右以復﹐而君無聽焉。晏子入﹐復曰「有術客與醫俱言曰『聞嬰子病死﹐願請治之』。」公喜﹐遽起﹐曰「病猶可爲乎﹖」晏子曰「客之道也﹐以爲良醫也﹐請嘗試之。君請屏﹐潔沐浴飲食﹐間病者之宮﹐彼亦將有鬼神之事焉。」公曰「諾。」屏而沐浴。晏子令棺人入斂﹐已斂﹐而復曰「醫不能治病﹐已斂矣﹐不敢不以聞。」公作色不悅﹐曰「夫子以醫命寡人﹐而不使視﹐將斂而不以聞﹐吾之爲君﹐名而已矣。」晏子曰「君獨不知死者之不可以生邪﹖嬰聞之﹐君正臣從謂之順﹐君僻臣從謂之逆。今君不道順而行僻﹐從邪者邇﹐導害者遠﹐讒諛萌通﹐而賢良廢滅﹐是以諂諛繁於間﹐邪行交於國也。昔吾先君桓公用管仲而霸﹐嬖乎豎刁而滅﹐今君薄於賢人之禮而厚嬖妾之哀。且古聖王畜私不傷行﹐斂死不失愛﹐送死不失哀。行傷則溺己﹐愛失則傷生﹐哀失則害性﹐是故聖王節之也。卽畢殮﹐不畱生事﹐棺槨衣衾﹐不以害生養﹐哭泣處哀﹐不以害生道。今朽屍以畱生﹐廣愛以傷行﹐修哀以害性﹐君之失矣。故諸侯之賓客慚入吾國﹐本朝之臣慚守其職﹐崇君之行﹐不可以導民﹐從君之欲﹐不可以持國。且嬰聞之﹐朽而不殮謂之僇屍﹐臭而不收謂之陳胔﹐反明王之性﹐行百姓之誹﹐而內嬖妾於僇胔﹐此之爲不可。」公曰「寡人不識﹐請因夫子而爲之。」晏子復曰「國之士大夫﹑諸侯﹑四鄰賓客﹐皆在外﹐君其哭而節之。」仲尼聞之曰「星之昭昭﹐不若月之曀曀﹐小事之成﹐不若大事之廢﹐君子之非﹐賢於小人之是也。其晏子之謂歟﹗」

《晏子春秋雜上》晉平公欲伐齊﹐使範昭往觀焉。景公觴之﹐飲酒酣﹐範昭曰「請君之棄樽。」公曰「酌寡人之樽﹐進之於客。」範昭已飲﹐晏子曰「徹樽﹐更之。」樽觶具矣﹐範昭佯醉﹐不悅而起舞﹐謂太師曰「能爲我調成周之樂乎﹖吾爲子舞之。」太師曰「冥臣不習。」範昭趨而出。景公謂晏子曰「晉大國也﹐使人來將觀吾政。今子怒大國之使者﹐將柰何﹖」晏子曰「夫範昭之爲人也﹐非陋而不知禮也﹐且欲試吾君臣﹐故絕之也。」景公謂太師曰「子何以不爲客調成周之樂乎﹖」太師對曰「夫成周之樂﹐天子之樂也﹐調之﹐必人主舞之。今範昭人臣﹐欲舞天子之樂﹐臣故不爲也。」範昭歸以報平公曰「齊未可伐也。臣欲試其君而晏子識之﹐臣欲犯其禮而太師知之。」仲尼聞曰「夫不出於尊俎之間而知千里之外﹐其晏子之謂也。可謂折衝矣﹗而太師其與焉。」

《韓詩外傳》八晉平公使範昭觀齊國之政﹐景公錫之宴。晏子在前﹐範昭趨曰「願君之倅樽以爲壽。」景公顧左右曰「酌寡人樽獻之客。」範昭飲。晏子對曰「徹去樽。」範昭不說﹐起舞﹐顧太師曰「子爲我奏成周之樂﹐願舞。」太師對曰「盲臣不習。」範昭起﹐出門。景公謂晏子曰「夫晉﹐天下大國也﹐使範昭來觀齊國之政。今子怒大國之使者﹐將柰何﹖」晏子曰「範昭之爲人也﹐非陋而不知禮也﹐是欲試吾君﹐嬰故不從。」於是景公召太師而問之曰「範昭使子奏成周之樂﹐何故不調﹖」對如晏子。於是範昭歸報平公曰「齊未可並也。吾試其君﹐晏子知之﹔吾犯其樂﹐太師知之。」孔子聞之曰「善乎﹗晏子不出俎豆之間﹐折衝千里。」

《新序雜事》一晉平公欲伐齊﹐使範昭往觀焉。景公賜之﹐酒酣﹐範昭曰「願請君之樽酌。」公曰「酌寡人之樽﹐進之於客。」範昭已飲。晏子曰「徹樽﹐更之。」樽觶具矣﹐範昭佯醉﹐不悅而起舞﹐謂太師曰「能爲我調成周之樂乎﹖吾爲子舞之。」太師曰「冥臣不習。」範昭趨而出。景公謂晏子曰「晉大國也﹐使人來將觀吾政也。今子怒大國之使者﹐將柰何﹖」晏子曰「夫範昭之爲人﹐非陋而不識禮也﹐且欲試吾君臣﹐故絕之也。」景公謂太師曰「子何以不爲客調成周之樂乎﹖」太師對曰「夫成周之樂﹐天子之樂也﹐若調之﹐必人主舞之。今範昭人臣也﹐而欲舞天子之樂﹐臣故不爲也。」範昭歸以告平公曰「齊未可伐也。臣欲試其君而晏子識之﹐臣欲犯其禮而太師知之。」仲尼聞之曰「夫不出於樽俎之間而知千里之外﹐其晏子之謂乎﹗可謂折衝矣﹐而太師其與焉。」

《晏子春秋雜上》晏子居晏桓子之喪﹐粗衰﹐斬﹐苴絰帶﹐杖﹐菅履﹐食粥﹐居倚廬﹐寢苫﹐枕艸。其家老曰「非大夫喪父之禮也。」晏子曰「惟卿爲大夫。」曾子以聞孔子﹐孔子曰「晏子可謂能遠害矣。不以己之是駁人之非﹐遜辭以避咎﹐義也夫﹗」

《荀子大略》子謂子家駒續然大夫﹐不如晏子。晏子﹐功用之臣也﹐不如子產。子產﹐惠人也﹐不如管仲。管仲之爲人﹐力功不力義﹐力知不力仁﹐野人也﹐不可以爲天子大夫。

《荀子子道》子路問於孔子曰「魯大夫練而牀﹐禮邪﹖」夫子曰「吾不知也。」子路出﹐謂子貢﹐曰「吾以夫子爲無所不知﹐夫子徒有所不知。」子貢曰「汝何問哉﹖」子路曰「由問『魯大夫練而牀﹐禮邪﹖』夫子曰『吾不知也。』」子貢曰「吾將爲汝問之。」子貢問曰「練而牀﹐禮邪﹖」孔子曰「非禮也。」子貢出﹐謂子路曰「汝謂夫子爲有所不知乎﹖夫子徒無所不知﹐汝問非也。禮﹐居是邑﹐不非其大夫。」

《荀子哀公》魯哀公問於孔子曰「請問取人﹖」孔子對曰「無取健﹐無取泬﹐無取口啍。健﹐貪也﹔泬﹐亂也﹔口啍﹐誕也。故弓調而後求勁焉﹐馬服而後求良焉﹐士信愨而後求知能焉。士不信愨而有多知能﹐譬之其豺狼也﹐不可以身尒也。語曰﹕『桓公用其賊﹐文公用其盜。』故明主任計不信怒﹐闇主信怒不任計。計勝怒者彊﹐怒勝計者亡。」

《韓詩外傳》四哀公問取人。孔子曰「無取健﹐無取佞﹐無取口讒。健﹐驕也﹔佞﹐諂也﹔讒﹐誕也。故弓調﹐然後求勁焉﹔馬服﹐然後求良焉﹔士信愨﹐而後求知焉。士不信焉﹐又多知﹐譬之豺狼﹐其難以身近也。《周書》曰﹕『爲虎傅翼也﹐不亦殆乎﹗』」

《說苑尊賢》哀公問於孔子曰「人何若而可取也﹖」孔子對曰「無取拑者﹐無取倢者﹐毋取口銳者。」哀公曰「何謂也﹖」孔子曰「拑者大給利﹐不言盡用﹔倢者必欲兼人﹐不可以爲法也﹔口銳者多誕而寡信﹐後恐不驗也。夫弓矢和調﹐而後求其中焉﹔馬愨願順﹐然後求其良材焉﹔人必忠信重厚﹐然後求其知能焉。今人有不忠信重厚而多知能﹐如此人者﹐譬猶豺狼與﹐不可以身近也。是故先其仁信之誠者﹐然後親之﹐於是有知能者﹐然後任之。故曰親仁而使能。夫取人之術也﹐觀其言而察其行。夫言者所以抒其胸而發其情者也﹐能行之士﹐必能言之﹐是故先觀其言而揆其行。𨿽有姦軌之人﹐無以逃其情矣。」哀公曰「善。」

《列子天瑞》孔子遊於太山﹐見榮啟期行乎郕之野﹐鹿裘帶索﹐鼓琴而歌。孔子問曰「先生所以樂﹐何也﹖」對曰「吾樂甚多﹕天生萬物﹐惟人爲貴﹐而吾得爲人﹐是一樂也﹔男女之別﹐男尊女卑﹐故以男爲貴﹐吾旣得爲男矣﹐是二樂也﹔人生有不見日月﹑不免𦇤褓者﹐吾旣已行年九十矣﹐是三樂也。貧者士之常也﹐死者人之終也﹐處常得終﹐當何憂哉﹖」孔子曰「善乎﹗能自寬者也。」

《禦覽》三百八十三引《新序》孔子見宋榮啟期﹐老﹐白首﹐衣獘服﹐鼓琴自樂。孔子問曰「先生老而窮﹐何樂也﹖」啟期曰「吾有三樂﹕天生萬物﹐以人爲貴﹐吾得爲人﹐一樂也﹔人生以男爲貴﹐吾得爲男﹐二樂也﹔人生命有夭傷﹐吾年九十歲﹐是三樂也。貧者士之常﹐死者人之終﹐居常以守終﹐何不樂乎﹖」

《說苑雜言》孔子見榮啟期﹐衣鹿皮裘﹐鼓瑟而歌。孔子問曰「先生何樂也﹖」對曰「吾樂甚多﹕天生萬物﹐惟人爲貴﹐吾旣已得爲人﹐是一樂也﹔人以男爲貴﹐吾旣已得爲男﹐是爲二樂也﹔人生不免𦇤褓﹐吾年已九十五﹐是三樂也。夫貧者﹐士之常也﹔死者﹐民之終也。處常待終﹐當何憂乎﹖」

《列子說符》趙襄子使新稚穆子攻翟﹐勝之﹐取左人﹑中人﹐使遽人謁之。襄子方食而有憂色﹐左右曰「一朝而兩城下﹐此人之所喜也。今君有憂色﹐何也﹖」襄子曰「夫江河之大也﹐不過三日。飄風暴雨不終朝﹐日中不須臾。今趙氏之徳行無所施於積﹐一朝而兩城下﹐亡其及我哉﹗」孔子聞之曰「趙氏其昌乎﹗」

《呂氏春秋愼大覽》趙襄子攻翟﹐勝老人﹑中人﹐使使者來謁之。襄子方食摶飯﹐有憂色。左右曰「一朝而兩城下﹐此人之所以喜也。今君有憂色﹐何﹖」襄子曰「江河之大也﹐不過三日。飄風暴雨﹐日中不須臾。今趙氏之徳行﹐無所於積﹐一朝而兩城下﹐亡其及我乎﹗」孔子聞之曰「趙氏其昌乎﹗」

《淮南子道應訓》趙襄子攻翟﹐而勝之尢人終人﹐使者來謁之。襄子方將食而有憂色。左右曰「一朝而兩城下﹐此人之所喜也。今君有憂色﹐何也﹖」襄子曰「江河之大也﹐不過三日。飄風暴雨﹐日中不須臾。今趙氏之徳行無所積﹐今一朝兩城下﹐亡其及我乎﹗」孔子聞之曰「趙氏其昌乎﹗」

《莊子列禦寇》孔子曰「凡人心險於山川﹐難於知天。天猶有春秋冬夏旦暮之期﹐人者厚貌深情。故有貌願而益﹐有長若不肖﹐有順懷而達﹐有堅而縵﹐有緩而釬。故其就義若渴者﹐其去義若熱。故君子遠使之而觀其忠﹐近使之而觀其敬﹐煩使之而觀其能﹐卒然問焉而觀其知﹐急與之期而觀其信﹐委之以財而觀其仁﹐告之以危而觀其節﹐醉之以酒而觀其側﹐雜之以處而觀其色。九徵至﹐不肖人得矣。」

《禦覽》九百十五引《莊子》老子見孔子﹐從弟子五人。問曰「前爲誰﹖」對曰「子路﹐勇且多力。其次子貢爲智﹐曾子爲孝﹐顏回爲仁﹐子張爲武。」老子嘆曰「吾聞南方有鳥﹐名鳳凰。其所居也﹐積石千里﹐河水出下﹐鳳凰居止。天爲生食﹐其樹名瓊枝﹐髙百仞﹐以璆琳瑯玕爲實。天又爲生離朱一人﹐三頭遞起﹐以伺瑯玕。鳳鳥之文﹐戴聖嬰仁﹐右智左賢。」

《韓非子說林下》孔子謂弟子曰「孰能導子西之釣名也﹖」子貢曰「賜也能﹐乃導之﹐不復疑也。」孔子曰「寬哉﹗不被於利。絜哉﹗民性有恆。曲爲曲﹐直爲直。」孔子曰「子西不免白公之難﹐子西死焉。」

《韓非子外儲說左下》管仲相齊﹐曰「臣貴矣﹐然而臣貧。」桓公曰「使子有三歸之家。」曰「臣富矣﹐然而臣卑。」桓公使立於髙國之上。曰「臣尊矣﹐然而臣疏。」乃立爲仲父。孔子聞而非之曰「泰侈逼上。」一曰「仲父出﹐朱蓋靑衣﹐置鼓而歸﹐庭有陳鼎﹐家有三歸。」孔子曰「良大夫也﹐其侈逼上。」

《韓非子顯學》孔子曰﹕以容取人乎﹐失之子羽﹔以言取人乎﹐失之宰予。」

薛據《集語》引《說苑》子曰「以容取人﹐失之子羽﹔以言取人﹐失之宰予。澹臺子羽﹐君子之容也﹐與之久處而言不充其貌﹔宰予之辭﹐雅而文也﹐與之久處而智不充其辯。」

《禦覽》四百六十九引《王孫子》趙簡子獵於晉陽之山﹐撫轡而嘆。董安於曰「今遊獵﹐樂也﹐而主君嘆﹐敢問何故也﹖」簡子曰「汝不知也。吾效廏養食穀之馬以千數﹐合宮養多力之士日數百﹐欲以獵獸也。吾憂鄰國養賢以獵吾也。」孔子聞之曰「簡子知所嘆也。」

《呂氏春秋恃君覽知分》荊有次非者﹐得寶劍於幹遂﹐還反涉江﹐至於中流﹐有兩蛟夾繞其船。次非謂舟人曰「子嘗見兩蛟繞船能兩活者乎﹖」船人曰「未之見也。」次非攘臂袪衣﹐拔寶劍曰「此江中之腐肉朽骨也﹐棄劍以全己﹐余奚愛焉﹗」於是赴江刺蛟殺之而復上船﹐舟中之人皆得活。荊王聞之﹐仕之執圭。孔子聞之曰「夫善哉﹗不以腐肉朽骨而棄劍者﹐其次非之謂乎﹗」

《淮南子道應訓》荊有佽非﹐得寶劍於幹隊﹐還反度江﹐至於中流﹐陽侯之波﹐兩蛟俠繞其船。佽非謂枻船者曰「嘗有如此而得活者乎﹖」對曰「未嘗見也。」於是佽非瞑目﹐勃然攘臂拔劍曰「武士可以仁義之禮說也﹐不可劫而奪也。此江中之腐肉朽骨﹐棄劍而已﹐余有奚愛焉﹗」赴江刺蛟﹐遂斷其頭﹐船中人盡活。風波畢除﹐荊爵爲執圭。孔子聞之曰「夫善哉﹗腐肉朽骨棄劍者﹐佽非之謂乎﹗」

《呂氏春秋恃君覽召類》士尹池爲荊使於宋﹐司城子罕觴之。南家之墻犨於前而不直﹐西家之潦徑其宮而不止。士尹池問其故﹐司城子罕曰「南家工人也﹐爲鞔百也。吾將徙之﹐其父曰﹕『吾恃爲鞔以食三世矣﹐今徙之﹐是宋國之求鞔者不知吾處也﹐吾將不食。願相國之憂吾不食也。』爲是故﹐吾弗徙也。西家髙﹐吾宮庳﹐潦之經吾宮也利﹐故弗禁也。」士尹池歸荊﹐荊王適興兵而攻宋﹐士尹池諫於荊王曰「宋不可攻也。其主賢﹐其相仁。賢者能得民﹐仁者能用人。荊國攻之﹐其無功而爲天下笑乎﹗」故釋宋而攻鄭。孔子聞之曰「夫修之於廟堂之上﹐而折衝乎千里之外者﹐其司城子罕之謂乎﹗」

《新序刺奢》士尹池爲荊使於宋﹐司城子罕止而觴之。南家之墻擁於前而不直﹐西家之潦經其宮而不止。士尹池問其故﹐子罕曰「南家工人也﹐爲鞔者也。吾將徙之﹐其父曰﹕『吾恃爲鞔已食三世矣﹐今徙﹐是宋邦之求鞔者不知吾處也﹐吾將不食。願相國之憂吾不食也。』爲是故﹐吾不徙。西家髙﹐吾宮卑﹐潦之經吾宮也利﹐爲是故﹐不禁也。」士尹池歸荊﹐適興兵欲攻宋。士尹池諫於王曰「宋不可攻也。其主賢﹐其相仁。賢者得民﹐仁者能用人。攻之無功爲天下笑﹗」楚釋宋而攻鄭。孔子聞之曰「夫修之於廟堂之上﹐而折衝於千里之外者﹐司城子罕之謂也﹗」

《呂氏春秋恃君覽觀表》郈成子爲魯聘於晉﹐過衛﹐右宰穀臣止而觴之。陳樂而不樂﹐酒酣而送之以璧。顧反﹐過而弗辭。其僕曰「向者右宰穀臣之觴吾子也甚歡﹐今侯渫過而弗辭﹖」郈成子曰「夫止而觴我﹐與我歡也﹔陳樂而不樂﹐告我憂也﹔酒酣而送我以璧﹐寄之我也。若由是觀之﹐衛其有亂乎﹗」倍衛三十里﹐聞寧喜之難作﹐右宰穀臣死之。還車而臨﹐三舉而歸。至﹐使人迎其妻子﹐隔宅而異之﹐分祿而食之。其子長而反其璧。孔子聞之曰「夫智可以微謀﹑仁可以托財者﹐其郈成子之謂乎﹗」

《呂氏春秋愼行論求人》晉人欲攻鄭﹐令叔向聘焉﹐視其有人與無人。子產爲之詩曰「子惠思我﹐褰裳涉洧﹐子不思我﹐豈無他士﹗」叔向歸曰「鄭有人﹐子產在焉﹐不可攻也。秦﹑荊近﹐其詩有異心﹐不可攻也。」晉人乃輟攻鄭。孔子曰「《詩》云﹕『無競惟人。』子產一稱而鄭國免。」

《鹽鐵論大論》孔子曰「進見而不以能往者﹐非賢士才女也。」

《新序雜事》四鄭人遊於鄕校﹐以議執政之善否。然明謂子產曰「何不毀鄕校﹖」子產曰「胡爲﹖夫人朝夕遊焉﹐以議執政之善否。其所善者﹐吾將行之﹔其所惡者﹐吾將攺之。是吾師也﹐如之何毀之﹖吾聞爲國忠信以損怨﹐不聞作威以防怨。譬之若防川也﹐大決所犯﹐傷人必多﹐吾不能救也﹐不如小決之使導﹐吾聞而藥之也。」然明曰「蔑也﹐乃今知吾子之信可事也。小人實不材。若果行此﹐其鄭國實賴之﹐豈惟二三臣﹗」仲尼聞是語也﹐曰「以是觀之﹐人謂子產不仁﹐吾不信也。」

《新序刺奢》魯孟獻子聘於晉﹐韓宣子觴之。三徙﹐鐘石之懸﹐不移而具。獻子曰「富哉家﹗」宣子曰「子之家孰與我家富﹖」獻子曰「吾家甚貧。惟有二士﹐曰顏回﹑玆無靈者﹐使吾邦家安平﹐百姓和協。惟此二者耳﹐吾盡於此矣。」客出﹐宣子曰「彼君子也﹐以畜賢爲富﹔我鄙人也﹐以鐘石金玉爲富。」孔子曰「孟獻子之富﹐可著於春秋。」

《說苑立節》曾子衣敝衣以耕。魯君使人往致邑焉﹐曰「請以此修衣。」曾子不受。反﹐復往﹐又不受。使者曰「先生非求於人﹐人則獻之﹐奚爲不受﹖」曾子曰「臣聞之﹐受人者畏人﹐予人者驕人。縱子有賜﹐不我驕也﹐我能勿畏乎﹖」終不受。孔子聞之曰「參之言﹐足以全其節也。」

《說苑復恩》東閭子嘗富貴而後乞﹐人問之曰「公何爲如是﹖」曰「吾自知。吾嘗相六七年﹐未嘗薦一人也﹔吾嘗富三千萬者再﹐未嘗富一人也。不知七出身之咎然也。」孔子曰「物之難矣﹐小大多少﹐各有怨惡﹐數之理也﹐人而得之在於外假之也。」

《說苑善說》子路問於孔子曰「管仲何如人也﹖」子曰「大人也。」子路曰「昔者﹐管子說襄公﹐襄公不說﹐是不辯也﹔欲立公子糾而不能﹐是無能也﹔家殘於齊而無憂色﹐是不慈也﹔桎梏而居檻車中無慚色﹐是無愧也﹔事所射之君﹐是不貞也﹔召忽死之﹐管子不死﹐是無仁也。夫子何以大之﹖」子曰「管仲說襄公﹐襄公不說﹐管子非不辯也﹐襄公不知說也﹔欲立子糾而不能﹐非無能也﹐不遇時也﹔家殘於齊而無憂色﹐非不慈也﹐知命也﹔桎梏居檻車而無慚色﹐非無愧也﹐自裁也﹔事所射之君﹐非不貞也﹐知權也﹔召忽死之﹐管子不死﹐非無仁也。召忽者﹐人臣之材也﹐不死則三軍之虜也﹐死之則名聞天下﹐夫何爲不死哉﹖管子者﹐天子之佐﹑諸侯之相也﹐死之則不免爲溝中之瘠﹐不死則功復用於天下﹐夫何爲死之哉﹖由﹐汝不知也。」

《說苑權謀》孔子問漆雕馬人曰「子事臧文仲﹑武仲﹑孺子容﹐三大夫者﹐孰爲賢﹖」漆雕馬人對曰「臧氏家有龜焉﹐名曰蔡。文仲立﹐三年爲一兆焉﹔武仲立﹐三年爲二兆焉﹔孺子容立﹐三年爲三兆焉。馬人見之矣。若夫三大夫之賢不賢﹐馬人不識也。」孔子曰「君子哉﹗漆雕氏之子。其言人之美也﹐隱而顯﹔其言人之過也﹐微而著。故智不能及﹐明不能見﹐得無數卜乎﹖」

《說苑權謀》中行文子出亡至邊﹐從者曰「爲此嗇夫者﹐君人也﹐胡不休焉﹐且待後車者﹖」文子曰「異日吾好音﹐此子遺吾琴﹔吾好佩﹐又遺吾玉。是不非吾過者也﹐自容於我者也﹐吾恐其以我求容也。」遂不入。後車入門。文子問嗇夫之所在﹐執而殺之。仲尼聞之曰「中行文子背道失義以亡其國﹐然後得之﹐猶活其身。道不可遺也﹐若此。」

《說苑雜言》孔子曰「回﹐若有君子之道四﹕彊於行己﹐弱於受諫﹐怵於待祿﹐愼於持身。」

《說苑雜言》仲尼曰「史蠙有君子之道三﹕不仕而敬上﹐不祀而敬鬼﹐直能曲於人。」

《說苑雜言》孔子曰「丘死之後﹐商也日益﹐賜也日損。商也好與賢己者處﹐賜也好說不如己者。」

《潛夫論志氏姓》周靈王之太子晉﹐幼有成徳﹐聰明博達﹐溫恭惇敏。穀﹑雒水斗﹐將毀王宮﹐欲壅之。太子晉諫﹐以爲不順天心﹐不若修政。晉平公使叔譽聘於周﹐見太子﹐與之言﹐五稱而三窮﹐逡巡而退﹐歸告平公曰「太子晉行年十五﹐而譽弗能與言﹐君請事之。」平公遣師曠見太子晉﹐太子晉與言﹐師曠服徳﹐深相結也。乃問師曠曰「吾聞太師能知人年之長短。」師曠對曰「女色赤白﹐女聲淸汗﹐火色不壽。」晉曰「然。吾後三年將上賓於帝﹐女愼無言﹐殃將及女。」其後三年而太子死。孔子聞之曰「惜夫﹗殺吾君也。」

《繹史》九十五引《畱靑日札》公冶長貧而閒居﹐無以給食。其雀飛鳴其捨﹐呼之曰「公冶長﹗公冶長﹗南山有个虎馱羊﹐爾食肉﹐我食腸﹐當亟取之勿彷徨。」子長如其言﹐往取食之。及亡羊者迹之﹐得其角﹐乃以爲偸。訟之魯君﹐魯君不信鳥語﹐逮系之獄。孔子素知之﹐爲之白於魯君﹐亦不解也。於是嘆曰「𨿽在縲紲之中﹐非其罪也。」未幾﹐子長在獄捨﹐雀復飛鳴其上﹐呼之曰「公冶長﹗公冶長﹗齊人出師侵我疆﹐沂水上﹐嶧山旁﹐當亟禦之勿彷徨。」子長介獄吏白之魯君﹐魯君亦勿信也。姑如其言﹐往迹之﹐則齊師果將及矣。急發兵應敵﹐遂獲大勝。因釋公冶長而厚賜之﹐欲爵爲大夫﹐辭不受。蓋恥因禽語以得祿也﹐後世遂廢其學。

卷十

﹝論政九﹞

《尙書大傳》子曰「古之聽民者﹐察貧窮﹐哀孤獨﹐矜寡﹐宥老幼﹐不肖無告﹐有過必赦﹐小罪勿增﹐大罪勿累﹐老弱不受刑﹐有過不受罰。故老而受刑謂之悖﹐弱而受刑謂之溇﹐不赦有過謂之賊﹐逆率過以小謂之枳。故與其殺不辜﹐寧失有罪﹔與其增以有罪﹐寧失過以有赦。」

《尙書大傳》孔子如衛﹐人謂曰「公甫不能聽訟。」子曰「非公甫之不能聽獄也。公甫之聽獄也﹐有罪者懼﹐無罪者恥﹐民近禮矣。」

《尙書大傳》子曰「聽訟𨿽得其指﹐必哀矜之。死者不可復生﹐斷者不可復續也。《書》曰﹕『哀矜折獄。』」

《尙書大傳》子曰「吳越之俗﹐男女同川而浴。其刑重而不勝﹐由無禮也。中國之教﹐內外有分﹐男女不同椸枷﹐不同巾櫛。其刑重而勝﹐由有禮也。語曰﹕『夏后不殺不刑﹐罰有罪而民不輕犯﹐死罰二千鸑。』」

《尙書大傳》子曰「今之聽民者﹐求所以殺之﹔古之聽民者﹐求所以生之。不得其所以生之之道﹐乃刑殺﹐君與臣會焉。」

《尙書大傳》孔子曰「古之刑者省之﹐今之刑者繁之。其教﹐古者有禮然後有刑﹐是以刑省也。今也反是﹐無禮而齊之以刑﹐是以繁也。《書》曰﹕『伯夷降典禮﹐折民以刑。』謂有禮然後有刑也。又曰﹕『玆殷罰有倫。』今也反是﹐諸侯不同聽﹐每君異法﹐聽無有倫﹐是故法之難也。」

《後漢五行志》注引《尙書大傳》鄭注孔子說《春秋》曰「政以不由王出﹐不得爲政﹐則王君出政之號也。」

《韓詩外傳》二髙墻丰上激下﹐未必崩也。降雨興﹐流潦至﹐則崩必先矣。艸木根荄淺﹐未必撅也。飄風興﹐暴雨墜﹐則撅必先矣。君子居是邦也﹐不崇仁義﹐尊賢臣﹐以理萬物﹐未必亡也。一旦有非常之變﹐諸侯交爭﹐人趨車馳﹐迫然禍至﹐乃始憂愁﹐乾喉焦唇﹐仰天而嘆﹐庶幾乎望其安也﹐不亦晚乎﹖孔子曰「不愼其前而悔其後。嗟乎﹗𨿽悔無及矣。」

《說苑建本》丰墻紘下﹐未必崩也﹔流行潦至﹐壞必先矣。樹本淺﹑根垓不深﹐未必撅也﹔飄風起﹐暴雨至﹐拔必先矣。君子居於是國﹐不崇仁義﹐不尊賢臣﹐未必亡也。然一旦有非常之變﹐車馳人走﹐指而禍至﹐乃始幹喉焦唇﹐仰天而嘆﹐庶幾焉天其救之﹐不亦難乎﹖孔子曰「不愼其前而悔其後﹐𨿽悔無及矣。」

《韓詩外傳》二傳曰「孔子云﹕美哉﹐顏無父之禦也﹐馬知後有與而輕之﹐知上有人而愛之。馬親其正而愛其事﹐如使馬能言﹐彼將必曰﹕『樂哉﹐今日之騶也﹗』至於顏淪﹐少衰矣。馬知後有輿而輕之﹐知上有人而敬之。馬親其正而敬其事﹐如使馬能言﹐彼將必曰﹕『騶來﹗其人之使我也。』至於顏夷而衰焉。馬知後有輿而重之﹐知上有人而畏之。馬親其正而畏其事﹐如使馬能言﹐彼將必曰﹕『騶來﹗騶來﹗女不騶﹐彼將殺女。』故禦馬有法矣﹐禦民有道矣﹐法得則馬和而歡﹐道得則民安而集。《詩》曰﹕『執轡如組﹐兩驂如舞。』」此之謂也。

《韓詩外傳》三傳曰「宋大水﹐魯人弔之曰﹕『天降淫雨﹐害於粢盛﹐延及君地﹐以憂執政﹐使臣敬弔。』宋人應之曰﹕『寡人不仁﹐齋戒不修﹐使民不時﹐天加以災﹐又遺君憂。拜命之辱。』孔子聞之曰﹕『宋國其庶幾矣﹗』弟子曰﹕『何謂﹖』孔子曰﹕『昔桀紂不任其過﹐其亡也忽焉。成﹑湯﹑文王知任其過﹐其興也勃焉。過而攺之﹐是不過也。』宋人聞之﹐乃夙興夜寐﹐弔死問疾﹐戮力宇內。三歲﹐年丰政平。」

《韓詩外傳》六子路治蒲三年﹐孔子過之﹐入境而善之﹐曰「由恭敬以信矣。」入邑﹐曰「善哉﹗由忠信以寬矣。」至庭﹐曰「善哉﹗由明察以斷矣。」子貢執轡而問曰「夫子未見由而三稱善﹐可得聞乎﹖」孔子曰「入其境﹐田疇甚易﹐艸萊甚辟﹐此恭敬以信﹐故民盡力。入其邑﹐墉屋甚尊﹐樹木甚茂﹐此忠信以寬﹐其民不偸。入其庭﹐甚閒﹐此明察以斷﹐故民不擾也。」

《韓詩外傳》八子賤治單父﹐其民附。孔子曰「告丘之所以治之者。」對曰「不齊時發倉廩﹐振困窮﹐補不足。」孔子曰「是小人附耳﹐未也。」對曰「賞有能﹐招賢才﹐退不肖。」孔子曰「是士附耳﹐未也。」對曰「所父事者三人﹐所兄事者五人﹐所友者十有二人﹐所師者一人。」孔子曰「所父事者三人﹐所兄事者五人﹐足以教弟矣﹔所友者十有二人﹐足以祛壅蔽矣﹔所師者一人﹐足以慮無失策﹐舉無敗功矣。惜乎不齊爲之大功﹐乃與堯舜參矣。」

《說苑政理》孔子謂宓子賤曰「子治單父而眾說﹐語丘所以爲之者。」曰「不齊父其父﹐子其子﹐卹諸孤而哀喪紀。」孔子曰「善﹐小節也﹐小民附矣﹐猶未足也。」曰「不齊也所父事者三人﹐所兄事者五人﹐所友者十一人。」孔子曰「父事三人﹐可以教孝矣﹔兄事五人﹐可以教弟矣﹔友十一人﹐可以教學矣。中節也﹐中民附矣﹐猶未足也。」曰「此地民有賢於不齊者五人﹐不齊事之﹐皆教不齊所以治之術。」孔子曰「欲其大者﹐乃於此在矣。昔者﹐堯﹑舜淸微其身﹐以聽觀天下﹐務來賢人。夫舉賢者﹐百福之宗也﹐而神明之主也。不齊之所治者小也﹐不齊所治者大﹐其與堯﹑舜繼矣。」

《大戴禮子張問入官》子張問入官於孔子﹐孔子曰「安身取譽﹐爲難也。」子張曰「安身取譽﹐如何﹖」孔子曰「有善勿專﹐教不能勿搢﹐己過勿發﹐失言勿踦﹐不善辭勿遂﹐行事勿畱。君子入官﹐自行此六路者﹐則身安譽至而政從矣。且夫忿數者﹐獄之所由生也﹔距諫者﹐慮之所以塞也﹔慢易者﹐禮之所以失也﹔墮怠者﹐時之所以後也﹔奢侈者﹐財之所以不足也﹔專者﹐事之所以不成也﹔歷者﹐獄之所由生也。君子入官﹐除七路者﹐則身安譽至而政從矣。故君子南面臨官﹐大城而公治之﹐精知而略行之﹐合是忠信﹐考是大倫﹐存是美惡﹐而進是利﹐而除是害﹐而無求其報焉﹐而民情可得也。故臨之無抗民之志﹐勝之無犯民之言﹐量之無狡民之辭﹐養之無擾於時﹐愛之勿寬於刑﹐言此則身安譽至而民自得也。故君子南面臨官﹐所見邇﹐故明不可獘也﹔所求邇﹐故不勞而得也﹔所以治者約﹐故不用眾而譽至也。法象在內故不遠﹐源泉不竭故天下積也﹐而木不寡短長﹐人得其量﹐故治而不亂。故六者貫乎心﹐藏乎志﹐形乎色﹐發乎聲。若此則身安而譽至而民自得也。故君子南面臨官﹐不治則亂至﹐亂至則爭﹐爭之至又反於亂。是故寡裕以容其民﹐慈愛以優柔之﹐而民自得也已。故躬行者﹐政之始也﹔調悅者﹐情之道也。善政行易則民不怨﹐言調悅則民不辧法﹐仁在身則民顯以佚之也。財利之生徵矣﹐貪以不得﹔善政必簡矣﹐苟以亂之﹔善言必聽矣﹐詳以失之﹔規諫日至﹐煩以不聽矣。言之善者﹐在所日聞﹔行之善者﹐在所能爲。故上者﹐民之儀也﹔有司執政﹐民之表也﹔邇臣便辟者﹐羣臣僕之倫也。故儀不正則民失誓﹐表獘則百姓亂﹐邇臣便辟不正廉﹐而羣臣服污矣。故不可不愼乎三倫矣﹗故君子修身﹐反道察說﹐而邇道之服存焉。是故夫工女必自擇絲麻﹐良工必自擇賫材﹐賢君良上必自擇左右始。故佚諸取人﹐勞於治事﹔勞於取人﹐佚於治事。故君子欲譽﹐則謹其所便﹔欲名﹐則謹於左右。故上者﹐辟如緣木者﹐務髙而畏下者滋甚。六馬之離﹐必於四面之衢﹔民之離道﹐必於上之佚政也。故上者尊嚴而絕﹐百姓者卑賤而神。民而愛之則存﹐惡之則亡也。故君子南面臨官﹐貴而不驕﹐富恭有本能圖﹐修業居久而譚﹐情邇暢而及乎遠﹐察一而關於多﹐一物治而萬物不亂者﹐以身爲本者也。故君子蒞民﹐不可以不知民之性﹐達諸民之情﹐旣知其以生有習﹐然後民特從命也。故世舉則民親之﹐政均則民無怨。故君子蒞民﹐不臨以髙﹐不道以遠﹐不責民之所不能。今臨之明王之成功﹐則民嚴而不迎也﹐道以數年之業﹐則民疾﹐疾則辟矣。故古者冕而前旒﹐所以蔽明也﹔統纊塞耳﹐所以弇聰也。故水至淸則無魚﹐人至察則無徒。故枉而直之﹐使自得之﹔優而柔之﹐使自求之﹔揆而度之﹐使自索之。民有小罪﹐必以其善以赦其過﹐如死使之生﹐其善也﹐是以上下親而不離。故惠者﹐政之始也﹔政不正﹐則不可教也﹔不習﹐則民不可使也。故君子欲言之見信也者﹐莫若先虛其內也﹔欲政之速行也者﹐莫若以身先之也﹔欲民之速服也者﹐莫若以道禦之也。故不先以身﹐𨿽行必鄰矣﹔不以道禦之﹐𨿽服必彊矣。故非忠信﹐則無可以取親於百姓矣﹔外內不相應﹐則無可以取信者矣。四者﹐治民之統也。」

《大戴禮千乘》公曰「千乘之國﹐受命於天子﹐通其四疆﹐教其書社﹐循其灌廟﹐建其宗主﹐設其四佐﹐列其五官﹐處其朝市﹐爲仁如何﹖」子曰「不仁國不化。」公曰「何如之謂仁﹖」子曰「不淫於色。」子曰「立妃設如太廟然﹐乃中治﹐中治不相陵﹐不相陵斯庶嬪遧﹐遧則事上靜﹐靜斯潔信在中。朝大夫必愼以恭﹐出會謀事必敬以愼﹐言長幼小大必中度。此國家之所以崇也。立子設如宗社﹐宗社先示威﹐威明顯見﹐辧爵集徳﹐是以母弟官子咸有臣志﹐莫敢援於外﹐大夫中婦私謁不行﹐此所以使五官治執事政也。夫政以教百姓﹐百姓齊以嘉善﹐故蠱佞不生﹐此之謂良民。國有道則民昌﹐此國家之所以大遂也。卿設如大門﹐大門顯美﹐小大尊卑中度﹐開明閉幽﹐內祿出災﹐以順天道﹐近者閒焉﹐遠者稽焉。君發禁﹐宰而行之以時﹐通於地﹐散布於小﹐理天之災祥﹐地寶丰省﹐及民共饗其祿﹐共任其災﹐此國家之所以和也。國有四輔﹐輔﹐卿也。卿設如四體﹐毋易事﹐毋假名﹐毋重食。凡事尙賢進能﹐使知事﹐爵不世﹐能之不愆。凡民﹐戴名以能﹐食力以時成﹐以事立。此所以使民讓也。民咸孝弟而安讓﹐此以怨省而亂不作也﹐此國之所以長也。下無用則國家富﹐上有義則國家治﹐長有禮則民不爭﹐立有神則國家敬﹐兼而愛之則民無怨心﹐以爲無命則民不偸。昔者先王立此六者而樹之徳﹐此國家之所以茂也。設其四佐而官之﹕司徒典春﹐以教民之不則時﹑不若﹑不令。成長幼老疾孤寡﹐以時通於四疆。有闔而不通﹐有煩而不治﹐則民不樂生﹐不利衣食。凡民之藏貯以及川之神明加於民者﹐發圖功謀﹐齋戒必敬﹐會時必節。日﹑歷﹑巫﹑祝﹐執伎以守官﹐俟命而作﹐祈王年﹐禱民命及畜谷﹑蜚徵﹑庶虞艸。方春三月﹐緩施生育﹐動作百物﹐於時有事﹐享於皇祖皇考﹐朝孤子八人﹐以成春事。司馬司夏﹐以教士車甲。凡士執伎論功﹐修四衛﹐彊股肱﹐質射禦﹐才武聰慧﹐治眾長卒﹐所以爲儀綴於國﹐出可以爲率﹐誘於軍旅﹐四方諸侯之遊士﹑國中賢余﹐秀興閱焉。方夏三月﹐養長秀﹐蕃庶物﹐於時有事﹐享於皇祖皇考﹐爵士之有慶者七人﹐以成夏事。司寇司秋﹐以聽獄訟﹐治民之煩亂﹐執權變民中。凡民之不刑﹐崩本以要間﹐作起不敬﹐以欺惑憧愚。作於財賄﹑六畜﹑五穀曰盜﹐誘居室家有君子曰義﹐子女專曰妖﹐飭五兵及木石曰賊﹐以中情出﹐小曰間﹐大曰講﹐利辭以亂屬曰讒﹐以財投長曰貸。凡犯天子之禁﹐陳刑制辟﹐以追國民之不率上教者。夫是故一家三夫道行﹐三人飲食﹐哀樂平﹐無獄。方秋三月﹐收斂以時﹐於時有事﹐嘗新於皇祖皇考﹐食農夫九人﹐以成秋事。司空司冬﹐以制度制地事。準揆山林﹐規表衍沃﹐畜水行衰濯浸﹐以節四時之事。治地遠近﹐以任民力﹐以節民食。太古食壯之食﹐攻老之事。」

公曰「功事不少而餱糧不多乎﹖」子曰「太古之民﹐秀長以壽者﹐食也﹔在今之民﹐羸醜以胔者﹐事也。太古無遊民﹐食節事時﹐民各安其居﹐樂其宮室﹐服事信上﹐上下交信﹐地移民在﹔今之世﹐上治不平﹐民治不和﹐百姓不安其居﹐不樂其宮﹐老疾用財﹐壯狡用力﹐於玆民遊﹐薄事貪食﹐於玆民憂。古者殷書爲成男成女名屬﹐升於公門﹐此以气食得節﹐作事得時﹐勸有功﹐夏服君事不及靯﹐冬服君事不及凍﹐是故年谷不成﹐天之饑饉﹐道無殣者﹔在今之世﹐男女屬散﹐名不升於公門﹐此以气食不節﹐作事不成﹐天之饑饉﹐於時委民﹐不得以疾死。是故立民之居﹐必於中國之休地﹐因寒暑之和﹐六畜育焉﹐五穀宜焉。辧輕重﹐制剛柔﹐和五味﹐以節食時事。東辟之民曰夷﹐精以僥﹐至於大遠﹐有不火食者矣。南辟之民曰蠻﹐信以朴﹐至於大遠﹐有不火食者矣。西辟之民曰戎﹐勁以剛﹐至於大遠﹐有不火食者矣。北辟之民曰狄﹐肥以戾﹐至於大遠﹐有不火食者矣。及中國之民曰五方之民﹐有安民﹐和味﹐鹹有實用利器﹐知通之﹐信令之。及量地度居﹐邑有城郭﹐立朝市﹐地以度邑﹐以度民﹐以觀安危。距封後利﹐先慮久固﹐依固可守﹐爲奧可久﹐能節四時之事﹐霜露時降。方冬三月﹐艸木落﹐庶虞藏﹐五穀必畜於倉﹐於時有事﹐蒸於皇祖皇考﹐息國老六人﹐以成冬事。民咸知孤寡之必不失也﹐咸知有大功之必進等也﹐咸知用勞力之必以時息也﹐推而內之水火﹐入也弗之顧矣。而況有彊適在前﹐有君長正之者乎﹗」公曰「善哉﹗」

《大戴禮四代》公曰「四代之政刑﹐論其明者﹐可以爲法乎﹖」子曰「何哉﹗四代之政刑皆可法也。」公曰「以我行之﹐其可乎﹖」子曰「否﹐不可。臣願君之立知而以觀聞也。四代之政刑﹐君若用之﹐則緩急將有所不節﹐不節君將約之﹐約之卒將棄法﹐棄法是無以爲國家也。」公曰「巧匠輔繩而斫﹐胡爲其棄法也﹖」子曰「心未之度﹐習未之狎﹐此以數逾而棄法也。夫規矩準繩鈞衡﹐此昔者先王之所以爲天下也。小以及大﹐近以知遠﹐今日行之﹐可以知古﹐可以察今﹐其此邪﹗水火金木土谷﹐此謂六府﹐廢一不可﹐進二不可﹐民並用之﹐今日行之﹐可以知古﹐可以察今﹐其此邪﹗昔夏商之未興也﹐伯夷謂此二帝之眇。」公曰「長國治民恆幹﹐論政之大體以教民辧﹐歷大道以時地性﹐興民之陽徳以教民事﹐上服周室之典以順事天子﹐修政勤禮以交諸侯﹐大節無廢﹐小眇其後乎﹖」子曰「否﹐不可後也。《詩》云『東有開明』﹐於時雞三號﹐以興庶虞﹐庶虞動﹐蜚徵作。嗇民執功﹐百艸咸淳﹐地傾水流之。是以天子盛服朝日於東堂﹐以教敬示威於天下也。是以祭祀昭有神明﹐燕食昭有慈愛﹐宗廟之事昭有義﹐率禮朝廷﹐昭有五官﹐無廢甲冑之戒﹐昭果毅以聽﹐天子曰崩﹐諸侯曰薨﹐大夫曰卒﹐士曰不祿﹐庶人曰死。昭哀﹐哀愛無失節﹐是以父慈子孝﹑兄愛弟敬。此昔先王之所先施於民也。君而後此﹐則爲國家失本矣。」公曰「善哉﹗子察教我也。」子曰「向也君之言善﹐執國之節也。君先眇而後善﹐中備以君子言﹐可以知古﹐可以察今﹐奐然而興民壹始。」公曰「是非吾言也﹐吾一聞於師也。」子吁焉其色﹐曰「嘻﹗君行道矣。」公曰「道邪﹖」子曰「道也。」公曰「吾未能知人﹐未能取人。」子曰「君何爲不觀器視才。」公曰「視可明乎﹖」子曰「可以表儀。」公曰「願學之。」子曰「平原大藪﹐瞻其艸之髙丰茂者﹐必有怪鳥獸居之。且艸可財也﹐如艾而夷之﹐其地必宜五穀。髙山多林﹐必有怪虎豹蕃孕焉﹐深淵大川﹐必有蛟龍焉﹐民亦如之。君察之﹐可以見器見才矣。」公曰「吾猶未也。」子曰「羣然﹐戚然﹐頤然﹐﹝擇﹐去「扌」﹞然﹐踖然﹐柱然﹐抽然﹐首然﹐僉然﹐湛然﹐淵淵然﹐淑淑然﹐齊齊然﹐節節然﹐穆穆然﹐皇皇然﹐見才色修聲不視聞﹐怪物恪命不攺志﹐舌不更气﹐君見之舉也。得之取也﹐有事事也﹐事必與食﹐食必與位﹐無相越逾。昔虞舜天徳嗣堯﹐取相十有六人如此。」公曰「嘻﹐美哉﹗子道廣矣。」曰「由徳徑徑﹐吾恐惛而不能用也﹐何以哉﹗」公曰「請問圖徳何尙﹖」子曰「聖﹐知之華也﹔知﹐仁之實也﹔仁﹐信之器也﹔信﹐義之重也﹔義﹐利之本也。委利生孽。」公曰「嘻﹗言之至也。道天地以民輔之﹐聖人何尙﹖」子曰「有天徳﹐有地徳﹐有人徳﹐此謂三徳。三徳率行﹐乃有陰陽。陽曰徳﹐陰曰刑。」公曰「善哉﹗再聞此矣﹐陽徳何出﹖」子曰「陽徳出禮﹐禮出刑﹐刑出慮﹐慮則節事於近﹐而揚聲於遠。」公曰「善哉﹗載事何以﹖」子曰「徳以監位﹐位以充局﹐局以觀功﹐功以養民﹐民於此乎上。」公曰「祿不可後乎﹖」子曰「食爲味﹐味爲气﹐气爲志﹐發志爲言﹐發言定名﹐名以出信﹐信載義而行之﹐祿不可後也。」公曰「所謂民與天地相參者﹐何謂也﹖」子曰「天道以視﹐地道以履﹐人道以稽。廢一曰失統﹐恐不長饗國。」公愀然其色。子曰「君藏玉﹐惟愼用之﹐𨿽愼敬而勿愛﹐民亦如之。執事無貳﹐五官有差﹐喜無並愛﹐卑無加尊﹐淺無測深﹐小無招大﹐此謂楣機。楣機賓薦不蒙。昔舜徵薦此道於堯﹐堯親用之﹐不亂上下。」公曰「請問民徵﹖」子曰「無以爲也﹐難行。」公曰「願學之﹐幾必能。」子曰「貪於味不讓﹐妨於政﹔願富不久﹐妨於政﹔慕寵假貴﹐妨於政﹔治民惡眾﹐妨於政﹔爲父不慈﹐妨於政﹔爲子不孝﹐妨於政﹔大縱耳目﹐妨於政﹔好色失志﹐妨於政﹔好見小利﹐妨於政﹔變從無節﹐撓弱不立﹐妨於政﹔剛毅犯神﹐妨於政﹔鬼神過節﹐妨於政。幼勿與眾﹐克勿與比﹐依勿與謀﹐放勿與遊﹐徼勿與事﹐臣聞之弗慶﹐非事君也。君聞之弗用﹐以亂厥徳﹐臣將慶其簡者。蓋人有可知者焉﹐貌色聲眾有美焉﹐必有美質在其中者矣﹔貌色聲眾有惡焉﹐必有惡質在其中者矣。此者﹐伯夷之所後出也。」子曰「伯夷建國建政﹐修國修政。」公曰「善哉﹗」

《大戴禮小辯》公曰「寡人欲學小辯﹐以觀於政﹐其可乎﹖」子曰「否﹐不可。社稷之主愛日﹐日不可得﹐學不可以辯。是故昔者先王學齊大道﹐以觀於政。天子學樂辯風﹐制禮以行政。諸侯學禮辯官﹐政以行事﹐以尊事天子。大夫學徳別義﹐矜行以事君。士學順辯言以遂志。庶人聽長辯禁﹐農以行力。如此猶恐不濟﹐柰何其小辯乎﹖」公曰「不辯則何以爲政﹖」子曰「辯而不小。夫小辯破言﹐小言破義﹐小義破道﹐道小不通﹐通道必簡。是故循弦以觀於樂﹐足以辯風矣﹔《爾雅》以觀於古﹐足以辯言矣﹔傳言以象﹐反舌皆至﹐可謂簡矣。夫道不簡則不行﹐不行則不樂。夫亦固十期之變﹐由不可旣也﹐而況天下之言乎﹗」曰「微子之言﹐吾壹樂辯言。」子曰「辯言之樂﹐不若治政之樂。辯言之樂不下席﹐治政之樂皇於四海。夫政善則民說﹐民說則歸之如流水﹐親之如父母﹐諸侯初入而後臣之﹐安用辯言。」公曰「然則吾何學而可﹖」子曰「禮樂而力﹐忠信其君﹐其習可乎﹗」公曰「多與我言忠信﹐而不可以入患。」子曰「毋乃旣明忠信之備﹐而口倦其君﹐則不可而有﹔明忠信之備﹐而又能行之﹐則可立待也。君朝而行忠信﹐百官承事﹐忠滿於中而發於外﹐刑於民而放於四海﹐天下其孰能患之﹖」公曰「請學忠信之備。」子曰「惟社稷之主﹐實知忠信。若丘也﹐綴學之徒﹐安知忠信﹗」公曰「非吾子問之而焉也﹖」子三辭。將對﹐公曰「彊避。」子曰「彊侍。丘聞大道不隱﹐丘言之。君發之於朝﹐行之於國﹐一國之人莫不知﹐何一之彊辟﹖丘聞之﹐忠有九知﹕知忠必知中﹐知中必知恕﹐知恕必知外﹐知外必知徳﹐知徳必知政﹐知政必知官﹐知官必知事﹐知事必知患﹐知患必知備。若動而無備﹐患而弗知﹐死亡而弗知﹐安與知忠信﹖內思畢必曰中﹐以應實曰知恕﹐內恕度曰知外﹐外內參意曰知徳﹐徳以柔政曰知政﹐正義辯方曰知官﹐官治物則曰知事﹐事戒不虞曰知備﹐毋患曰樂﹐樂義曰終。」

《淮南子泰族訓》孔子曰「小辯破言﹐小利破義﹐小藝破道﹐小見不達﹐達必簡。河以逶蛇故能遠﹐山以陵遲故能髙﹐陰陽無爲故能和﹐道以優柔故能化。」

《魯語》下季康子欲以田賦﹐使冉有訪諸仲尼。仲尼不對﹐私於冉有曰「求﹐來﹗女不聞乎﹖先王制土﹐籍田以力而砥其遠邇﹐賦裏以入而量其有無﹐任力以夫而議其老幼。於是乎有鰥寡孤疾﹐有軍旅之出則徵之﹐無則已。其歲收﹐田一井﹐出稯禾秉芻缶米﹐不是過也﹐先王以爲足。若子季孫欲其法也﹐則有周公之籍矣。若犯法﹐則苟而賦﹐又何訪焉﹗」

《春秋繁露王道》臧孫辰請糴於齊。孔子曰「君子爲國﹐必有三年之積。一年不孰乃請糴﹐失君之職也。」

《春秋繁露身之養重於義》仲尼曰「國有道﹐𨿽加刑也﹐無刑國﹔無道﹐𨿽殺之﹐不可勝也。」

《白虎通三教》引《樂稽燿嘉》顏回尙三教﹐變虞夏何如﹖曰「教者﹐所以追補敗政。靡獘混濁﹐謂之治也。舜之承堯無爲易也。」

《漢書刑法志》孔子曰「古之知法者﹐能省刑﹐本也﹔今之知法者﹐不失有罪﹐末矣。」又曰「今之聽獄者﹐求所以殺之﹔古之聽獄者﹐求所以生之。」

《晏子春秋問上》景公問於晏子曰「爲政何患﹖」晏子對曰「患善惡之不分。」公曰「何以察之﹖」對曰「審擇左右。左右善﹐則百僚各得其所宜而善惡分。」孔子聞之曰「此言也信矣﹗善進則不善無由入矣﹐不善進則善無由入矣。」

《說苑政理》齊侯問於晏子曰「爲政何患﹖」對曰「患善惡之不分。」公曰「何以察之﹖」對曰「審擇左右。左右善﹐則百僚各得其所宜而善惡分。」孔子聞之曰「此言也信矣﹗善言進則不善無由入矣﹐不進善言則善無由入矣。」

《荀子正論》孔子曰「天下有道﹐盜其先變乎﹗」

《荀子宥坐》孔子爲魯司寇﹐有父子訟者﹐孔子拘之﹐三月不別。其父請止﹐孔子捨之。季孫聞之不悅﹐曰「是老也﹐欺予﹐語予曰﹕『爲國家必以孝。』今殺一人以戮不孝﹐又捨之。」冉子以告﹐孔子慨然嘆曰「嗚呼﹗上失之﹐下殺之﹐其可乎﹖不教其民而聽其獄﹐殺不辜也。三軍大敗不可斬也﹐獄犴不治不可刑也。罪不在民故也。嫚令謹誅﹐賊也﹔令有時﹐斂也無時﹐暴也﹔不教而責成功﹐虐也。已此三者﹐然後刑可卽也。《書》曰﹕『義刑義殺﹐勿庸以卽﹐予維曰未有順事。』言先教也。故先王旣陳之以道﹐上先服之﹔若不可﹐尙賢以綦之﹔若不可﹐廢不能以單之。綦三年而百姓往矣。邪民不從﹐然後俟之以刑﹐則民知罪矣。《詩》曰﹕『尹氏太師﹐維周之氐。秉國之均﹐四方是維。天子是庳﹐卑民不迷。』是以威厲而不試﹐刑錯而不用﹐此之謂也。今之世則不然﹐亂其教﹐繁其刑﹐其民迷惑而陷焉﹐則從而制之﹐是以刑彌繁而邪不勝。三尺之岸而虛車不能登也﹐百仞之山任負登車焉﹐何則﹖陵遲故也。數仞之墻而民不逾也﹐百仞之山而豎子馮而遊焉﹐陵遲故也。今夫世之陵遲亦久矣﹐而能使民勿逾乎﹖《詩》曰﹕『周道如砥﹐其直如矢。君子所履﹐小人所視。眷焉顧之﹐潸然出涕。』豈不哀哉﹗《詩》曰﹕『瞻彼日月﹐悠悠我思。道之雲遠﹐曷云能來﹗』」子曰「伊稽首﹐不其有來乎﹖」

《韓詩外傳》三傳曰﹕魯有父子訟者﹐康子欲殺之。孔子曰「未可殺也。夫民父子訟之爲不義久矣﹐是則上失其道。上有道﹐是人亡矣。」訟者聞之﹐請無訟。康子曰「治民以孝。殺一不義以僇不孝﹐不亦可乎﹖」孔子曰「否。不教而聽其獄﹐殺不辜也。三軍大敗﹐不可誅也。獄讞不治﹐不可刑也。上陳之教而先服之﹐則百姓從風矣邪﹗行不從﹐然後俟之以刑﹐則民知罪矣。夫一仞之墻﹐民不能逾﹐百仞之山﹐童子登遊焉﹐陵遲故也。今其仁義之陵遲久矣﹐能謂民無逾乎﹖《詩》曰﹕『俾民不迷。』昔之君子﹐道其百姓不使迷﹐是以威厲而刑措不用也。故形其仁義﹐謹其教道﹐使民目晰焉而見之﹐使民耳晰焉而聞之﹐使民心晰焉而知之﹐則道不迷而民志不惑矣。《詩》曰﹕『示我顯徳行。』故道義不易﹐民不由也。禮樂不明﹐民不見也。《詩》曰﹕『周道如砥﹐其直如矢。』言其易也。『君子所履﹐小人所視』﹐言其明也。『眷言顧之﹐潸焉出涕。』哀其不聞禮教而就刑誅也。夫散其本教而待之刑辟﹐猶決其牢而發以毒矢也﹐亦不哀乎﹗故曰未可殺也。昔者先王使民以禮﹐譬之如禦也。刑者﹐鞭策也。今猶無轡銜而鞭策以禦也。欲馬之進﹐則策其後﹐欲馬之退﹐則策其前﹐禦者以勞而馬亦多傷矣。今猶此也﹐上憂勞而民多罹刑。《詩》曰﹕『人而無禮﹐胡不遄死。』爲上無禮﹐則不免乎患﹐爲下無禮﹐則不免乎刑。上下無禮﹐胡不遄死﹗」康子避席再拜曰「僕𨿽不敏﹐請承此語矣。」孔子退朝﹐門人子路難曰「父子訟﹐道邪﹖」孔子曰「非也。」子路曰「然則夫子胡爲君子而免之也﹖」孔子曰「不戒責成﹐害也﹐慢令致期﹐暴也﹐不教而誅﹐賊也。君子爲政﹐避此三者。且《詩》曰﹕『載色載笑﹐匪怒伊教。』」

《說苑政理》魯有父子訟者﹐康子曰「殺之。」孔子曰「未可殺也。夫民不知子父訟之不善者久矣﹐是則上過也。上有道﹐是人亡矣。」康子曰「夫治民以孝爲本﹐今殺一人以戮不孝﹐不亦可乎﹖」孔子曰「不孝而誅之﹐是虐殺不辜也。三軍大敗﹐不可誅也﹔獄訟不治﹐不可刑也﹔上陳之教﹐而先服之﹐則百姓從風矣﹔躬行不從﹐而後俟之以刑﹐則民知罪矣。夫一仞之墻﹐民不能逾﹐百仞之山﹐童子升而遊焉﹐陵遲故也。今是仁義之陵遲久矣﹐能謂民弗逾乎﹖《詩》曰﹕『俾民不迷。』昔者﹐君子導其百姓不使迷﹐是以威厲而不至﹐刑錯而不用也。」於是訟者聞之﹐乃請無訟。

《長短經政體》孔子曰「上失其道而殺其下﹐非禮也。故三軍大敗不可斬﹐獄犴不知不可刑﹐何也﹖上教之不行﹐罪不在人故也。夫慢令謹誅﹐賊也﹔徵斂無時﹐暴也﹔不誡責成﹐虐也。政無此三者﹐然後刑卽可也。陳道徳以先服之﹐猶不可﹐則尙賢以勸之﹐又不可﹐則廢不能以憚之﹐而猶有邪人不從化者﹐然後待之以刑矣。」

《禦覽》六百三十三引《愼子》孔子云「有虞氏不賞不罰﹐夏后氏賞而不罰﹐殷人罰而不賞﹐周人罰且賞。罰﹐禁也﹔賞﹐使也。」

《羣書治要》《尸子發蒙》孔子曰「臨事而懼﹐希不濟。」

《韓非子內儲說上七術》魯人燒積澤﹐天北風﹐火南倚﹐恐燒國。哀公懼﹐自將眾輒救火者﹐左右無人﹐盡逐獸而火不救。乃召問仲尼﹐仲尼曰「夫逐獸者樂而無罰﹐救火者苦而無賞﹐此火之所以無救也。」哀公曰「善。」仲尼曰「事急﹐不及以賞。救火者盡賞之﹐則國不足以賞於人。請徒行罰。」哀公曰「善﹗」於是仲尼乃下令曰「不救火者﹐比降北之罪﹔逐獸者﹐比入禁之罪。」令下未徧而火已救矣。

《韓非子外儲說左下》孔子相衛﹐弟子子臯爲獄吏﹐刖人足﹐所刖者守門。人有惡孔子於衛君者曰「尼欲作亂。」衛君欲執孔子﹐孔子走﹐弟子皆逃。子臯從出門﹐跀危引之而逃之門下室中﹐吏追不得。夜半﹐子臯問跀危曰「吾不能虧主之法令而親刖子之足﹐是子報仇之時也。而子何故乃肯逃我﹖我何以得此於子﹖」跀危曰「吾斷足也﹐固吾罪當之﹐不可柰何。然方公之獄治臣也﹐公傾側法令﹐先後臣以言﹐欲臣之免也甚﹐而臣知之。及獄決罪定﹐公憱然不說﹐形於顏色﹐臣見又知之。非私臣而然也﹐夫天性仁心固然也﹐此臣之所以說而徳公也。」

《韓非子外儲說左下》孔子曰「善爲吏者樹徳﹐不能爲吏者樹怨。槪者﹐平量者也。吏者﹐平法者也。治國者不可失平也。」

《說苑至公》子羔爲衛政﹐刖人之足。衛之君臣亂﹐子羔走郭門﹐郭門閉﹐刖者守門﹐曰「於彼有缺。」子羔曰「君子不逾。」曰「於彼有竇」。子羔曰「君子不遂。」曰「於此有室。」子羔入。追者罷﹐子羔將去﹐謂刖者曰「吾不能虧損主之法令﹐而親刖子之足。吾在難中﹐此乃子之報怨時也﹐何故逃我﹖」刖者曰「斷足﹐固我罪也﹐無可柰何。君之治臣也﹐傾側法令﹐先後臣以法﹐欲臣之免於法也﹐臣知之。獄決罪定﹐臨當論刑﹐君愀然不樂﹐見於顏色﹐臣又知之。君豈私臣哉﹗天生仁人之心﹐其固然也。此臣之所以脫君也。」孔子聞之曰「善爲吏者樹徳﹐不善爲吏者樹怨﹐公行之也﹐其子羔之謂歟﹖」

《韓非子外儲說左下》仲尼曰「與其使民諂下也﹐寧使民諂上。」

《韓非子外儲說右上》季孫相魯﹐子路爲郈令。魯以五月起眾爲長溝﹐當此之時﹐子路以其私秩粟爲漿飯﹐要作溝者於五父之衢而餐之。孔子聞之﹐使子貢往覆其飯﹐擊毀其器﹐曰「魯君有民﹐子奚爲乃餐之﹖」子路怫然怒﹐攘肱而入請曰「夫子疾由之爲仁義乎﹖所學於夫子者﹐仁義也。仁義者﹐與天下共其所有而同其利者也。今以由之秩粟而餐民不可﹐何也﹖」孔子曰「由之野也﹐吾以女知之。女徒未及也﹐女故如是之不知禮也。女之餐之﹐爲愛之也。夫禮﹐天子愛天下﹐諸侯愛竟內﹐大夫愛官職﹐士愛其家。過其所愛曰侵。今魯君有民而子擅愛之﹐是子侵也﹐不亦誣乎﹖」言未卒﹐而季孫使者至﹐讓曰「肥也起民而使之﹐先生使弟子令徒役而餐之﹐將奪肥之民邪﹖」孔子駕而去魯。

《說苑臣術》子路爲蒲令﹐備水災﹐與民春修溝瀆。爲人煩苦﹐故予人一簞食﹐一壺漿。孔子聞之﹐使子貢復之。子路忿然不悅﹐往見夫子曰「由也以暴雨將至﹐恐有水災﹐故與人修溝瀆以備之﹐而民多匱於食﹐故與人一簞食﹑一壺漿﹐而夫子使賜止之﹐何也﹖夫子止由之行仁也﹖夫子以仁教而禁其行仁也﹐由也不受。」子曰「爾以民爲餓﹐何不告於君﹐發倉廩以給食之﹐而汝以私饋之﹐是汝不明君之惠﹐見汝之徳義也。速己則可矣﹐否則爾之受罪不久矣。」子路心服而退也。

《韓非子難三》葉公子髙問政於仲尼﹐仲尼曰「政在說近而來遠。」哀公問政於仲尼﹐仲尼曰「政在選賢。」齊景公問政於仲尼﹐仲尼曰「政在節財。」三公出﹐子貢問曰「三公問夫子政﹐一也﹐夫子對之不同﹐何也﹖」仲尼曰「葉都大而國小﹐民有背心﹐故曰政在說近而來遠。魯哀公有大臣三人﹐外障距諸侯四鄰之士﹐內比周而以愚其君﹐使宗廟不埽除﹐社稷不血食者﹐必是三臣也﹐故曰政在選賢。齊景公築雍門﹑爲路寢﹐一朝而以三百乘之家賜者三﹐故曰政在節財。」

《尙書大傳略說》子貢曰「葉公問政於夫子﹐子曰政在附近而來遠﹔魯哀公問政﹐子曰政在於論臣﹔齊景公問政﹐子曰政在於節用。三君問政﹐夫子應之不同﹐然則政有異乎﹖」夫子曰「荊之地廣而都狹﹐民有離志焉﹐故曰在於附近而來遠。哀公有臣三人﹐內比周以惑其君﹐外障距諸侯賓客以蔽其明﹐故曰政在論臣。齊景公奢於臺榭﹐淫於苑囿﹐五官之樂不解﹐一旦賜人百乘之家者三﹐故曰節用。」

《說苑政理》子貢曰「葉公問政於夫子﹐夫子曰﹕『政在附近而來遠。』魯哀公問政於夫子﹐夫子曰﹕『政在於諭臣。』齊景公問政於夫子﹐夫子曰﹕『政在於節用。』三君問政於夫子﹐夫子應之不同﹐然則政有異乎﹖」孔子曰「夫荊之地廣而都狹﹐民有離志焉﹐故曰在於附近而來遠。哀公有臣三人﹐內比周公以惑其君﹐外障距諸侯賓客﹐以蔽其明﹐故曰政在諭臣。齊景公奢於臺榭﹐淫於苑囿﹐五官之樂不解﹐一旦而賜人百乘之家者三﹐故曰政在於節用。此三者﹐政也。《詩》不云乎﹐『亂離斯瘼﹐爰其適歸。』此傷離散以爲亂者也。『匪其止共﹐惟王之卬。』此傷姦臣蔽主以爲亂者也。『相亂蔑資﹐曾莫惠我師。』此傷奢侈不節以爲亂者也。察此三者之所欲﹐政其同乎哉﹗」

《呂氏春秋先識覽察微》魯國之法﹐魯人爲人臣妾於諸侯﹐有能贖之者﹐取其金於府。子貢贖魯人於諸侯﹐來而讓﹐不取其金。孔子曰「賜失之矣。自今以往﹐魯人不贖人矣﹐取其金則無損於行﹐不取其金則不復贖人矣。」

《呂氏春秋先識覽察微》子路拯溺者﹐其人拜之以牛﹐子路受之。孔子曰「魯人必拯溺者矣。」孔子見之以細﹐觀化遠也。

《淮南子道應訓》魯國之法﹐魯人爲人妾於諸侯﹐有能贖之者﹐取金於府。子貢贖魯人於諸侯﹐來而辭﹐不受金。孔子曰「賜失之矣。夫聖人之舉事也﹐可以移風易俗而受教順﹐可施後世﹐非獨以適身之行也。今國之富者寡而貧者眾﹐贖而受金﹐則爲不廉﹐不受金﹐則不復贖人。自今以來﹐魯人不復贖於諸侯矣。」

《淮南子齊俗訓》子路拯溺而受牛﹐謝孔子曰「魯國必好救人於患﹐子贛贖人而不受金於府。」孔子曰「魯國不復贖人矣。」子路受而勸徳﹐子贛讓而止善。孔子之明﹐以小知大﹐以近知遠﹐通於論者也。

《說苑政理》魯國之法﹐魯人有贖臣妾於諸侯者﹐取金於府。子貢贖人於諸侯﹐而還其金。孔子聞之曰「賜失之矣。聖人之舉事也﹐可以移風易俗﹐而教導可施於百姓﹐非獨適其身之行也。今魯國富者寡而貧者眾﹐贖而受金﹐則爲不廉﹐不受則後莫復贖。自今以來﹐魯人不復贖矣。」

《呂氏春秋審應覽具備》宓子賤治亶父﹐恐魯君之聽說人﹐而令已不得行其術也﹐將辭而行﹐請近吏二人於魯君與之俱。至於亶父﹐邑吏皆朝。宓子賤令吏二人書﹐吏方將書﹐宓子賤從旁時掣搖其肘﹐吏書之不善﹐則宓子賤爲之怒。吏甚患之﹐辭而請歸。宓子賤曰「子之書甚不善﹐子勉歸矣。」二吏歸報於君﹐曰「宓子不可爲書。」君曰「何故﹖」吏對曰「宓子使臣書而掣搖臣之肘﹐書惡而有甚怒﹐吏皆笑宓子﹐此臣所以辭而去也。」魯君太息而嘆曰「宓子以此諫寡人之不肖也。寡人之亂子﹐而令宓子不得行其術﹐必數有之矣。微二人﹐寡人幾過。」遂發所愛而令之亶父﹐告宓子曰「自今以來﹐亶父非寡人之有也﹐子之有也。有便於亶父者﹐子決爲之矣。五歲而言其要。」宓子敬諾﹐乃得行其術於亶父。三年﹐巫馬旗短褐衣敝裘而往觀化於亶父﹐見夜漁者﹐得則捨之。巫馬旗問之曰「漁爲得也﹐今子得而捨之﹐何也﹖」對曰「宓子不欲人之取小魚也﹐所捨者小魚也。」巫馬旗歸﹐告孔子曰「宓子之徳至矣﹐使小民暗行若有嚴刑於旁。敢問宓子何以至於此﹖」孔子曰「丘嘗與之言曰﹕『誠乎此者刑乎彼。』宓子必行此術於亶父也。」

《新序雜事》二魯君使宓子賤爲單父宰﹐子賤辭去。因請借善書者二人﹐使書憲書教品﹐魯君與之至單父。使書﹐子賤從旁引其肘﹐書醜則怒之﹐欲好書則又引之。書者患之﹐請辭而去﹐歸以告魯君。魯君曰「子賤苦吾擾之﹐使不得施其善政也。」乃命有司無得擅徵發單父﹐單父之化大治。故孔子曰「君子哉子賤﹗魯無君者﹐斯安取斯美其徳也﹗」

《淮南子道應訓》季子治亶父三年﹐而巫馬期才衣短褐易容貌往觀化焉。見夜魚釋之﹐巫馬期問焉﹐曰「凡子所爲魚者﹐欲得也。今得而釋之﹐何也﹖」漁者對曰「季子不欲人取小魚也。所得者小魚﹐是以釋之。」巫馬期歸以報孔子曰「季子之徳至矣﹗使人暗行若有嚴刑在其側者。季子何以至於此﹖」孔子曰「丘嘗問之以治言﹐曰『誡於此者刑於彼』。季子必行此術也。」

《水經》泗水注宓子賤之治也﹐孔子使巫馬期觀政。入其境﹐見夜漁者﹐問曰「子得魚輒放﹐何也﹖」曰「小者﹐吾大夫欲長育之故也。」子聞之曰「誠彼刑此﹐子賤得之善矣。惜哉不齊﹗所治者小也。」

《鹽鐵論憂邊》孔子曰「不通於論者﹐難於言﹔治道不同者﹐不相與謀。」

《新序雜事》五孔子北之山戎氏﹐有婦人哭於路者﹐其哭甚哀。孔子立輿而問曰「曷爲哭哀至於此也﹖」婦人對曰「往年虎食我夫﹐今虎食我子﹐是以哀也。」孔子曰「嘻﹗若是則曷爲不去也﹖」曰「其政平﹐其吏不苛﹐吾以是不能去也。」孔子顧子貢曰「弟子記之。夫政之不平而吏苛﹐乃甚於虎狼矣。《詩》云﹕『降喪饑饉﹐斬伐四國。』夫政不平也﹐乃斬伐四國﹐而況二人乎﹖其不去﹐宜哉﹗」

《論衡遭虎》孔子行魯林中﹐婦人哭甚哀。使子貢問之何以哭之哀也﹐曰「去年虎食吾夫﹐今年食吾子﹐是以哭哀也。」子貢曰「若此﹐何不去也﹖」對曰「吾善其政之不苛﹐吏之不暴也。」子貢還報孔子﹐孔子曰「弟子識諸。苛政暴吏﹐甚於虎也。」

《說苑建本》子貢問爲政﹐孔子曰「富之旣富﹐乃教之也。此治國之本也。」

《說苑政理》齊桓公出獵﹐逐鹿而走﹐入山谷之中﹐見一老公而問之曰「是爲何谷﹖」對曰「爲愚公之谷。」桓公曰「何故﹖」對曰「以臣名之。」桓公曰「今視公之儀狀﹐非愚人也﹐何爲以公名﹖」對曰「臣請陳之。臣故畜牸牛﹐生子而大﹐賣之而買駒﹐少年曰﹕『牛不能生馬。』遂持駒去。傍鄰聞之﹐以臣爲愚﹐故名此谷爲愚公之谷。」桓公曰「公誠愚矣﹗夫何爲而與之﹖」桓公遂歸﹐明日朝﹐以告管仲。管仲正衿再拜曰「此夷吾之愚也。使堯在上﹐咎繇爲理﹐安有取人之駒者乎﹖若有見暴如是叟者﹐又必不與也﹐公知獄訟之不正﹐故與之耳﹐請退而修政。」孔子曰「弟子記之﹐桓公霸君也﹐管仲賢佐也﹐猶有以智爲愚者也﹐況不及桓公﹑管仲者也﹗」

《說苑政理》魯哀公問政於孔子﹐對曰「政有使民富且壽。」哀公曰「何謂也﹖」孔子曰「薄賦斂則民富﹐無事則遠罪﹐遠罪則民壽。」公曰「若是﹐則寡人貧矣。」孔子曰「《詩》云﹕『凱悌君子﹐民之父母。』未見其子富而父母貧者也。」

《說苑政理》宓子賤爲單父宰﹐辭於夫子。夫子曰「毋迎而距也﹐毋望而許也。許之則失守﹐距之則閉塞。譬如髙山深淵﹐仰之不可極﹐度之不可測也。」子賤曰「善﹐敢不承命乎﹗」

《說苑政理》孔子弟子有孔蔑者﹐與宓子賤皆仕。孔子往過孔蔑﹐問之曰「自子之仕者﹐何得何亡﹖」孔蔑曰「自吾仕者﹐未有所得﹐而有所亡者三﹐曰﹕王事若襲﹐學焉得習﹐以是學不得明也﹐所亡者一也﹔奉祿少﹐鬻鬻不足及親戚﹐親戚益疏矣﹐所亡者二也﹔公事多急﹐不得弔死視病﹐是以朋友益疏矣﹐所亡者三也。」孔子不說﹐而復往見子賤﹐曰「自子之仕﹐何得何亡﹖」子賤曰「自吾之仕﹐未有所亡﹐而所得者三﹕始誦之文﹐今履而行之﹐是學日益明也﹐所得者一也﹔奉祿𨿽少﹐鬻鬻得及親戚﹐是以親戚益親也﹐所得者二也﹔公事𨿽急﹐夜勤弔死視病﹐是以朋友益親也﹐所得者三也。」孔子謂子賤曰「君子哉若人﹗君子哉若人﹗魯無君子者﹐斯焉取斯﹗」

《說苑政理》子路治蒲﹐見於孔子曰「由願受教。」孔子曰「蒲多壯士﹐又難治也。然吾語汝﹕恭以敬﹐可以攝勇﹔寬以正﹐可以容眾﹔恭以潔﹐可以親上。」

《說苑政理》子貢爲信陽令﹐辭孔子而行﹐孔子曰「力之順之﹐因子之時﹐無奪無伐﹐無暴無盜。」子貢曰「賜少日事君子﹐君子固有盜者邪﹖」孔子曰「夫以不肖伐賢﹐是謂奪也﹔以賢伐不肖﹐是謂伐也﹔緩其令﹐急其誅﹐是謂暴也﹔取人善以自爲己﹐是謂盜也。君子之盜﹐豈必當財幣乎﹖吾聞之曰﹐知爲吏者﹐奉法利民﹔不知爲吏者﹐枉法以侵民﹐此皆怨之所由生也。臨官莫如平﹐臨財莫如廉﹐廉平之守﹐不可攻也。匿人之善者﹐是謂蔽賢也﹔揚人之惡者﹐是謂小人也﹔不內相教而外相謗者﹐是謂不足親也。言人之善者﹐有所得而無所傷也﹔言人之惡者﹐無所得而有所傷也。故君子愼言語矣﹐毋先己而後人﹐擇言出之﹐令口如耳。」

《說苑政理》孔子見季康子﹐康子未說﹐孔子又見之。宰予曰「吾聞之夫子曰﹕『王公不聘不動。』今吾子之見司寇也﹐少數矣﹗」孔子曰「魯國以眾相陵﹐以兵相暴之日久矣﹐而有司不治﹐聘我者其孰大乎於是﹗」魯人聞之曰「聖人將治﹐可以不先自爲刑罰乎﹗」自是之後﹐國無爭者。孔子謂弟子曰「違山十里﹐蟪蛄之聲﹐猶尙存耳。政事無如膺之矣。」

《續博物志》十孔子曰﹕違山十里﹐蟪蛄之聲猶在於耳。政事惡嘩而善肅。

《說苑尊賢》齊桓公使管仲治國﹐管仲對曰「賤不能臨貴。」桓公以爲上卿﹐而國不治。桓公曰「何故﹖」管仲對曰「貧不能使富。」桓公賜之齊國市租一年﹐而國不治。桓公曰「何故﹖」對曰「疏不能制親。」桓公立以爲仲父﹐齊國大安﹐而遂霸天下。孔子曰「管仲之賢﹐不得此三權者﹐亦不能使其君南面而霸矣。」

《說苑尊賢》子路問於孔子曰「治國何如﹖」孔子曰「在於尊賢而賤不肖。」子路曰「範﹑中行氏尊賢而賤不肖﹐其亡何也﹖」曰「範﹑中行氏尊賢而不能用也﹐賤不肖而不能去也﹐賢者知其不己用而怨之﹐不肖者知其賤己而仇之。賢者怨之﹐不肖者仇之﹐怨仇並前﹐中行氏𨿽欲無亡﹐得乎﹖」

《說苑指武》魯哀公問於仲尼曰「吾欲小則守﹐大則攻﹐其道若何﹖」仲尼曰「若朝廷有禮﹐上下有親﹐民之眾皆君之畜也﹐君將誰攻﹖若朝廷無禮﹐上下無親﹐民眾皆君之仇也﹐君將誰與守﹖」

《說苑雜言》孔子曰「鞭朴之子﹐不從父之教﹔刑戮之民﹐不從君之政。言疾之難行﹐故君子不急斷﹐不意使﹐以爲亂源。」

《中論愼所從》孔子曰「知不可由﹐斯知所由矣。」

《金樓子立言下》子曰「滌杯而食﹐洗爵而飲﹐可以養家客﹐未可以饗三軍。兕虎在後﹐隋珠在前﹐弗及掇珠﹐先避後患。聞雷掩耳﹐見電瞑目﹐耳聞所惡﹐不如無聞﹐目見所惡﹐不如無見。火可見而不可握﹐水可循而不可毀﹐故有象之屬﹐莫貴於火﹐有形之類﹐莫尊於水。身曲影直者﹐未之聞也。用百人之所能﹐則百人之力舉﹐譬若伐樹而引其本﹐千枝萬葉﹐莫能弗從也。」

《亢倉子農道》孔子之言「冬飽則身溫﹐夏飽則身涼。」卷十一

﹝博物十﹞

《魯語》下季桓子穿井﹐獲如土缶﹐其中有羊焉。使問之仲尼曰「吾穿井而獲狗﹐何也﹖」對曰「以丘之所聞﹐羊也。丘聞之﹐木石之怪﹐曰夔蝄蜽﹔水之怪﹐曰龍罔象﹔土之怪﹐曰勣羊。」

《說苑辧物》季桓子穿井得土缶﹐中有羊。以問孔子﹐言得狗。孔子曰「以吾所聞﹐非狗﹐乃羊也。木之怪夔罔兩﹐水之怪龍罔象﹐土之怪勣羊也﹐非狗也。」桓子曰「善哉﹗」

《搜神記》十二季桓子穿井﹐獲如土缶﹐其中有羊焉。使問之仲尼曰「吾穿井而獲狗﹐何邪﹖」對曰「以丘所聞﹐羊也。丘聞之﹐木石之怪﹐夔蝄蜽﹔水之怪﹐龍罔象﹔土中之怪﹐曰賁羊。」

《初學記》七引《韓詩外傳》魯哀公使人穿井﹐三月不得泉﹐得一玉羊﹐哀公甚懼。孔子聞之曰「水之精爲玉﹐土之精爲羊﹐此羊肝乃土爾。」哀公使人殺羊﹐其肝卽土也。

《文選》齊故安陸王碑注引《韓詩外傳》孔子曰「水之精爲玉﹐老蒲爲葦﹐願無怪之。」

《禦覽》九百二引《韓詩外傳》魯哀公使人穿井﹐三月不得泉﹐得一玉羊焉﹐公以爲祥﹐使祝鼓舞之﹐欲上於天﹐羊不能上。孔子見公曰「水之精爲玉﹐土之精爲羊﹐願無怪之。此羊肝﹐土也。」公使殺之﹐視肝卽土矣。

《魯語》下吳伐越﹐墮會稽﹐獲骨焉﹐節專車。吳子使來好聘﹐且問之仲尼﹐曰「無以吾命﹐賓發幣於大夫。」及仲尼﹐仲尼爵之﹐旣徹俎而宴。客執骨而問曰「敢問骨何爲大﹖」仲尼曰「丘聞之﹐昔禹致羣神於會稽之山﹐防風氏後至﹐禹殺而戮之﹐其骨節專車﹐此爲大矣。」客曰「敢問誰守爲神﹖」仲尼曰「山川之靈﹐足以紀綱天下者﹐其守爲神﹐社稷之守者爲公侯﹐皆屬於王者。」客曰「防風何守也﹖」仲尼曰「汪芒氏之君也﹐守封﹑嵎之山者也﹐爲漆姓﹐在虞﹑夏﹑商爲汪芒氏﹐於周爲長狄﹐今爲大人。」客曰「人長之極幾何﹖」仲尼曰「僬僥氏長三尺﹐短之至也﹐長者不過十數之極也。」

《說苑辧物》吳伐越﹐隳會稽﹐得骨專車。使使問孔子曰「骨何者最大﹖」孔子曰「禹致羣臣會稽山﹐防風氏後至﹐禹殺而戮之﹐其骨節專車﹐此爲大矣。」使者曰「誰爲神﹖」孔子曰「山川之靈足以紀綱天下者﹐其守爲神﹐社稷爲公侯﹐山川之祀爲諸侯﹐皆屬於王者。」曰「防風氏何守﹖」孔子曰「汪芒氏之君守封﹑嵎之山者也。其神爲釐姓﹐在虞﹑夏爲防風氏﹐商爲汪芒氏﹐於周爲長狄氏﹐今謂大人。」使者曰「人長幾何﹖」孔子曰「僬僥氏三尺﹐短之至也﹔長者不過十﹐數之極也。」使者曰「善哉﹗聖人也。」

《魯語》下仲尼在陳﹐有隼集於陳侯之庭而死﹐楛矢貫之﹐石砮其長尺有咫。陳惠公使人以隼如仲尼之館問之。仲尼曰「隼之來也遠矣﹐此肅愼氏之矢也。昔武王克商﹐通道於九夷﹑百蠻﹐使各以其方賄來貢﹐使無忘職業。於是肅愼氏貢楛矢﹑石砮﹐其長尺有咫。先王欲昭其令徳之致遠也﹐以示後人﹐使永監焉﹐故銘其栝曰『肅愼氏之貢矢』﹐以分大姬﹐配虞胡公而封諸陳。古者分同姓以珍玉﹐展親也﹔分異姓以遠方之職貢﹐使無忘服也。故分陳以肅愼氏之貢﹐君若使有司求諸故府﹐其可得也。」使求﹐得之金櫝﹐如之。

《說苑辧物》仲尼在陳﹐有隼集於陳侯之廷而死﹐楛矢貫之﹐石砮矢長尺而咫。陳侯使問孔子﹐孔子曰「隼之來也遠矣﹐此肅愼氏之矢也。昔武王克商﹐通道九夷﹑百蠻﹐使各以其方賄來貢﹐思無忘職業。於是肅愼氏貢楛矢﹑石砮﹐長尺而咫。先王欲昭其令徳之致﹐故銘其栝曰﹕『肅愼氏貢楛矢。』以勞大姬﹐配虞胡公﹐而封諸陳。分同姓以珍玉﹐展親也﹔分別姓以遠方職貢﹐使無忘服也。故分陳以肅愼氏之矢。」試求之故府﹐果得焉。

《初學記》十六引《晏子春秋》齊景公爲大鐘﹐將懸之。仲尼﹑伯常騫﹑晏子三人俱來朝﹐皆曰鐘將毀。撞之果毀﹐公召三子問之。晏子曰「鐘大非禮﹐是以曰將毀。」仲尼曰「鐘大懸下﹐其气不得上薄﹐是以曰將毀。」伯常騫曰「今日庚申﹐雷日也。陰莫勝於雷﹐是以曰將毀。」

《說苑辧物》楚昭王渡江﹐有物大如斗﹐直觸王舟﹐止於舟中。昭王大怪之﹐使聘問孔子。孔子曰「此名萍實﹐令剖而食之。惟霸者能獲之﹐此吉祥也。」其後齊有飛鳥﹐一足﹐來下﹐止於殿前﹐舒翅而跳。齊侯大怪之﹐又使聘問孔子。孔子曰「此名商羊﹐急告民﹐趣治溝渠﹐天將大雨。」於是如之﹐天果大雨。諸國皆水﹐齊獨以安。孔子歸﹐弟子請問。孔子曰「異哉﹗小兒謠曰﹕『楚王渡江得萍實﹐大如拳﹐赤如日﹐剖而食之美如蜜。』此楚之應也。兒又有兩兩相牽﹐屈一足而跳﹐曰﹕『天將大雨﹐商羊起舞。』今齊獲之﹐亦其應也。夫謠之後﹐未嘗不有應隨者也。」故聖人非獨守道而已也﹐睹物記也﹐卽得其應矣。

《論衡明雩》孔子出﹐使子路賫雨具﹐有頃﹐天果大雨﹐子路問其故。孔子曰「昨暮月離於畢﹐後日﹐月復離畢。」孔子出﹐子路請賫雨具﹐孔子不聽﹐出果無雨﹐子路問其故。孔子曰「昔日月離其陰﹐故雨﹔昨暮月離其陽﹐故不雨。」

《論衡卜筮》魯將伐越﹐筮之﹐得鼎折足。子貢占之﹐以爲凶。何則﹖鼎而折足﹐行用足﹐故謂之凶。孔子占之﹐以爲吉。曰「越人水居﹐行用舟﹐不用足﹐故謂之吉。」魯伐越﹐果克之。

《論衡實知》孔子未嘗見猩猩﹐至輒能名之。然而孔子名猩猩﹐聞昭人之歌。

《繹史孔子類記》四引《衝波傳》有烏九尾﹐孔子與子夏見之﹐人以問﹐孔子曰「鶬也。」子夏曰「何以知之﹖」孔子曰「河上之歌云﹕『鶬兮鶬兮﹐逆毛衰兮﹐一身九尾長兮。』」

《廣韻》十三末鴰字注引《韓詩》孔子渡江﹐見之異眾﹐莫能名。孔子嘗聞河上人歌曰「鴰兮鴰兮﹐逆毛衰兮﹐一身九尾長兮﹐鶬鴰也」。

《北戶錄》上引《白澤圖》鬼車﹐昔孔子子夏所見﹐故歌之﹐其圖九首。

虞世南撰《夫子廟堂碑》辧飛龜於石函。

卷十二

﹝事譜十一﹞﹝上﹞

《詩商頌序疏》引《世本》宋湣公生弗甫何﹐弗甫何生宋父﹐宋父生正考甫﹐正考甫生孔父嘉。爲宋司馬﹐華督殺之﹐而絕其世。其子木金父降爲士﹐木金父生祁父﹐祁父生防叔。爲華氏所逼﹐奔魯爲防大夫。故曰「防叔﹐防叔生伯夏﹐伯夏生叔梁紇﹐叔梁紇生仲尼。」

《潛夫論志氏姓》閔公子弗父何生宋父﹐宋父生世子﹐世子生正考父﹐正考父生孔父嘉﹐孔父嘉生子木金父。木金父降爲士﹐故曰滅於宋。金父生祁父﹐祁父生防叔。防叔爲華氏所逼﹐出奔魯﹐爲防大夫﹐故曰防叔。防叔生伯夏﹐伯夏生叔梁紇﹐爲鄹大夫﹐故曰鄹叔紇。生孔子。

《續博物志》二孔子生於魯襄公二十二年。

《韓詩外傳》二孔子遭齊程本子於郯之間﹐傾蓋而語終日﹐有間﹐顧子路曰「由﹐來﹗取束帛十匹以贈先生。」子路不對。有間﹐又顧謂曰「取束帛十匹以贈先生﹗」子路率爾而對曰「昔者由也聞之於夫子﹐士不中道相見﹐女無媒而嫁者﹐君子不行也。」孔子曰「夫《詩》不云乎﹐『野有蔓艸﹐零露漙兮。有美一人﹐靑揚宛兮﹐邂逅相遇﹐適我願兮。』且夫齊程本子﹐天下之賢士也﹐吾於是而不贈﹐終身不之見也。大徳不逾閒﹐小徳出入可也。」

《說苑尊賢》孔子之郯﹐遭程子於途﹐傾蓋而語終日﹐有間﹐顧子路曰「取束帛一以贈先生。」子路不對。有間﹐又顧曰「取束帛一以贈先生。」子路屑然對曰「由聞之也﹐士不中而見﹐女無媒而嫁﹐君子不行也。」孔子曰「由﹐《詩》不云乎﹐『野有蔓艸﹐零露漙兮。有美一人﹐淸揚婉兮﹐邂逅相遇﹐適我願兮。』今程子天下之賢士也﹐於是不贈﹐終身不見。大徳毋逾閒﹐小徳出入可也。」

《子華子》子華子反自郯﹐遭孔子於途﹐傾蓋相顧﹐相語終日﹐甚相歡也。孔子命子路曰「取束帛以贈先生。」子路屑然而對曰「由聞之﹐士不中間見﹐女嫁無媒﹐君子不以交﹐禮也。」子曰「固哉﹗由也。《詩》不云乎﹐『有美一人﹐淸揚婉兮﹐邂逅相遇﹐適我願兮。』今程子天下之賢士也﹐於斯不贈﹐則終身弗能見也。小子行之。」

《髙士傳》孔子年十七遂適周﹐見老聃。

《莊子外篇天道》孔子西藏書於周室﹐子路謀曰「由聞周之徵藏史有老聃者﹐免而歸居。夫子欲藏書﹐則試往因焉。」孔子曰「善。」往見老聃﹐而老聃不許。於是紵十二經以說。老聃中其說﹐曰「大謾﹐願聞其要。」孔子曰「要在仁義。」老聃曰「請問仁義﹐人之性邪﹖」孔子曰「然。君子不仁則不成﹐不義則不生。仁義﹐眞人之性也。又將奚爲矣﹖」老聃曰「請問何謂仁義﹖」孔子曰「中心物愷﹐兼愛無私﹐此仁義之情也。」

《說苑敬愼》孔子之周﹐觀於太廟右陛之前﹐有金人焉﹐三緘其口﹐而銘其背曰「古之愼言人也﹐戒之哉﹗戒之哉﹗無多言﹐多言多敗﹔無多事﹐多事多患﹔安樂必戒﹐無行所悔。勿謂何傷﹐其禍將長﹔勿謂何害﹐其禍將大﹔勿謂何殘﹐其禍將然﹔勿謂莫聞﹐天妖伺人。熒熒不滅﹐炎炎柰何﹔涓涓不壅﹐將成江河﹔綿綿不絕﹐將成网羅﹔靑靑不伐﹐將尋斧柯。誠不能愼之﹐禍之根也﹔曰是何傷﹐禍之門也。彊梁者不得其死﹐好勝者必遇其敵﹐盜怨主人﹐民害其貴。君子知天下之不可蓋也﹐故後之﹐下之﹐使人慕之﹐執雌持下﹐莫能與之爭者。人皆趨彼﹐我獨守此﹔眾人惑惑﹐我獨不從﹔內藏我知﹐不與人論技。我𨿽尊髙﹐人莫害我。夫江河長百谷者﹐以其卑下也。天道無親﹐常與善人。戒之哉﹗戒之哉﹗」孔子顧謂弟子曰「記之﹗此言𨿽鄙﹐而中事情。《詩》曰﹕『戰戰兢兢﹐如臨深淵﹐如履薄冰。』行身如此﹐豈以口遇禍哉﹗」

《說苑雜言》孔子曰「自季孫之賜我千鐘﹐而友益親﹔自南宮項叔之乘我車也﹐而道加行。故道﹐有時而後重﹐有勢而後行。微夫二子之賜﹐丘之道幾於廢也。」

《荀子宥坐》孔子觀於魯桓公之廟﹐有欹器焉。孔子問於守廟者曰「此爲何器﹖」守廟者曰「此蓋爲宥坐之器。」孔子曰「吾聞宥坐之器者﹐虛則欹﹐中則正﹐滿則覆。」孔子顧謂弟子曰「注水焉。」弟子挹水而注之﹐中而正﹐滿而覆﹐虛而欹。孔子喟然而嘆曰「吁﹗惡有滿而不覆者哉﹗」子路曰「敢問持滿有道乎﹖」孔子曰「聰明聖知﹐守之以愚﹔功被天下﹐守之以讓﹔勇力撫世﹐守之以怯﹔富有四海﹐守之以謙。此所謂挹而損之之道也。」

《韓詩外傳》三孔子觀於周廟﹐有欹器焉。孔子問於守廟者曰「此謂何器也﹖」對曰「此蓋爲宥坐之器。」孔子曰「聞宥坐器﹐滿則覆﹐虛則欹﹐中則正﹐有之乎﹖」對曰「然。」孔子使子路取水試之﹐滿則覆﹐中則正﹐虛則欹。孔子喟然而嘆曰「嗚呼﹗惡有滿而不覆者哉﹗」子路曰「敢問持滿有道乎﹖」孔子曰「持滿之道﹐抑而損之。」子路曰「損之有道乎﹖」孔子曰「徳行寬裕者﹐守之以恭﹔土地廣大者﹐守之以儉﹔祿位尊盛者﹐守之以卑﹔人眾兵彊者﹐守之以畏﹔聰明睿知者﹐守之以愚﹔博聞彊記者﹐守之以淺。夫是之謂抑而損之。」

《淮南子道應訓》孔子觀桓公之廟有器焉﹐謂之宥卮。孔子曰「善哉﹗予得見此器。」顧曰「弟子取水。」水至﹐灌之﹐其中則正﹐其盈則覆。孔子造然革容曰「善哉﹗持盈者乎﹗」子貢在側﹐曰「請問持盈。」曰「益而損之。」曰「何謂益而損之﹖」曰「夫物盛而衰﹐樂極而悲﹐日中而移﹐月盈而虧。是故聰明睿知﹐守之以愚﹔多聞博辯﹐守之以陋﹔武力毅勇﹐守之以畏﹔富貴廣大﹐守之以儉﹔徳施天下﹐守之以讓。此五者﹐先王所以守天下而弗失也。反此五者﹐未嘗不危也。」

《說苑敬愼》孔子觀於周廟﹐而有欹器焉。孔子問守廟者曰「此爲何器﹖」對曰「蓋爲宥坐之器。」孔子曰「吾聞宥坐之器﹐滿則覆﹐虛則欹﹐中則正。有之乎﹖」對曰「然。」孔子使子路取水而試之﹐滿則覆﹐中則正﹐虛則欹。孔子喟然嘆曰「嗚呼﹗惡有滿而不覆者哉﹗」子路曰「敢問持滿有道乎﹖」孔子曰「持滿之道﹐挹而損之。」子路曰「損之有道乎﹖」孔子曰「髙而能下﹐滿而能虛﹐富而能儉﹐貴而能卑﹐智而能愚﹐勇而能怯﹐辯而能訥﹐博而能淺﹐明而能闇﹐是謂損而不極。能行此道﹐惟至徳者及之。《易》曰﹕『不損而益之﹐故損﹔自損而終﹐故益。』」

《呂氏春秋離俗覽舉難》季孫氏劫公家﹐孔子欲諭術則見外﹐於是受養而便說。魯國以訾﹐孔子曰「龍食乎淸而遊乎淸﹐螭食乎淸而遊乎濁﹐魚食乎濁而遊乎濁。今丘上不及龍﹐下不若魚﹐丘其螭邪﹗」

《論衡龍虛》孔子曰「龍食於淸遊於淸﹐龜食於淸遊於濁﹐魚食於濁遊於淸。丘上不及龍﹐下不爲魚﹐中止其龜與﹗」

《說苑修文》孔子至齊郭門之外﹐遇一嬰兒﹐挈一壺相與俱行。其視精﹐其心正﹐其行端。孔子謂禦曰「趣驅之﹐趣驅之﹗韶樂方作。」孔子至彼聞韶﹐三月不知肉味。

《晏子春秋外篇下》仲尼遊齊﹐見景公。景公曰「先生奚不見寡人宰乎﹖」仲尼對曰「臣聞晏子事三君而得順焉﹐是有三心﹐所以不見也。」仲尼出﹐景公以其言告晏子﹐晏子對曰「不然﹗嬰爲三心﹐三君爲一心故﹐三君皆欲其國之安﹐是以嬰得順也。嬰聞之﹐是而非之﹐非而是之﹐猶非也。孔丘必據處此一心矣。」

《晏子春秋外篇下》仲尼之齊﹐見景公而不見晏子。子貢曰「見君不見其從政者﹐可乎﹖」仲尼曰「吾聞晏子事三君而順焉﹐吾疑其爲人。」晏子聞之﹐曰「嬰則齊之世民也﹐不維其行﹐不識其過﹐不能自立也。嬰聞之﹐有幸見愛﹐無幸見惡﹐誹譽爲類﹐聲響相應﹐見行而從之者也。嬰聞之﹐以一心事三君者﹐所以順焉﹔以三心事一君者﹐不順焉。今未見嬰之行而非其順也。嬰聞之﹐君子獨立不慚於影﹐獨寢不慚於魂。孔子拔樹削迹﹐不自以爲辱﹔窮陳﹑蔡﹐不自以爲約﹔非人不得其故﹐是猶澤人之非斤斧﹐山人之非网罟也。出之其口﹐不知其困也﹐始吾望傅而貴之﹐今吾望傅而疑之。」仲尼聞之曰「語有之﹕言發於爾﹐不可止於遠也﹔行存於身﹐不可掩於眾也。吾竊議晏子而不中夫人之過﹐吾罪幾矣﹗丘聞君子過人以爲友﹐不及人以爲師。今丘失言於夫子﹐譏之﹐是吾師也。」因宰我而謝焉﹐然仲尼見之。

《說苑權謀》孔子與齊景公坐﹐左右白曰「周使來﹐言周廟燔。」齊景公出問曰「何廟也﹖」孔子曰「是釐王廟也。」景公曰「何以知之﹖」孔子曰「《詩》云﹕『皇皇上帝﹐其命不忒。天之與人﹐必報有徳。』禍亦如之。夫釐王變文﹑武之制而作元黃﹐宮室輿馬奢侈﹐不可振也。故天殃其廟。是以知之。」景公曰「天何不殃其身﹖」曰「天以文王之故也。若殃其身﹐文王之祀﹐無乃絕乎﹖故殃其廟﹐以章其過也。」左右入報曰「周釐王廟也。」景公大驚﹐起﹐再拜曰「善哉﹗聖人之智﹐豈不大乎﹗」

《晏子春秋外篇下》仲尼之齊﹐見景公﹐景公說之﹐欲封之以爾稽﹐以告晏子。晏子對曰「不可。彼浩裾自順﹐不可以教下﹔好樂綏於民﹐不可使親治﹔立命而建事﹐不可使守職﹔厚葬破民貧國﹐久喪道哀費日﹐不可使子民﹔行之難者在內﹐而傳者無其外﹐故異於服﹐勉於行﹐不可以道眾而馴百姓。自大賢之滅﹐周室之卑也﹐威儀加多而民行滋薄﹐聲樂繁充而世徳滋衰。今孔丘盛聲樂以侈世﹐飾弦歌鼓舞以聚徒﹐繁登降之禮﹐趨翔之節以觀眾﹐博學不可以儀世﹐勞思不可以補民﹐兼壽不能殫其教﹐當年不能究其禮﹐積財不能贍其樂﹐繁飾邪術以營世君﹐盛爲聲樂以淫愚其民。其道也﹐不可以示世﹔其教也﹐不可以導民。今欲封之﹐以移齊國之俗﹐非所以道眾存民也。」公曰「善。」於是厚其禮而畱其封﹐敬見不問其道。仲尼乃行。

《墨子非儒下》孔丘之齊﹐見景公。景公說﹐欲封之以尼谿﹐以告晏子。晏子曰「不可。夫儒﹐浩居而自順者也﹐不可以教下﹔好樂而淫人﹐不可使親治﹔立命而怠事﹐不可使守職﹔宗喪循哀﹐不可使慈民﹔機服勉容﹐不可使導眾。孔丘盛容修飾以蠱世﹐弦歌鼓舞以聚徒﹐繁登降之禮以示儀﹐務趨翔之節以勸眾。儒學不可使議世﹐勞思不可以補民﹐絫壽不能盡其學﹐當年不能行其禮﹐積財不能贍其樂。繁飾邪術﹐以營世君﹐盛爲聲樂﹐以淫遇民。其道不可以期世﹐其學不可以導眾。今君封之以利齊俗﹐非所以導國先眾。」公曰「善。」於是厚其禮﹐畱其封﹐敬見而不問其道。孔丘乃恚怒於景公與晏子。乃樹鴟夷子皮於田常之門﹐告南郭惠子以所欲爲﹐歸於魯。

《呂氏春秋離俗覽髙義》孔子見齊景公﹐景公致廩丘以爲養﹐孔子辭不受。入﹐謂弟子曰「吾聞君子當功以受祿﹐今說景公﹐景公未之行﹐而賜之廩丘﹐其不知丘亦甚矣。」令弟子趣駕而行。

《淮南子氾論訓下》孔子辭廩丘﹐終不盜刀鉤。

《說苑立節》孔子見齊景公﹐景公致廩丘以爲養﹐孔子辭不受。出﹐謂弟子曰「吾聞君子當功以受祿﹐今說景公﹐景公未之行﹐而賜我廩丘﹐其不知丘亦甚矣。」遂辭而行。

《韓詩外傳》八傳曰﹕予小子使爾繼邵公之後﹐受命者必以其祖命之。孔子爲魯司寇﹐命之曰「宋公之子弗甫有孫﹐魯孔丘﹐命爾爲司寇。」孔子曰「弗甫惇及厥辟將不堪。」公曰「不妄。」

《禦覽》二百八引《苻子》魯侯欲以孔丘爲司徒﹐將召三桓議之。乃謂左丘明曰「寡人欲以孔子爲司徒﹐而授以魯政焉。寡人將欲詢諸三子。」左丘明曰「孔丘其聖人與﹗夫聖人任政﹐過者離位焉。君𨿽欲謀﹐其將弗合乎﹗」魯侯曰「吾子奚以知之﹖」丘明曰「周人有愛裘而好珍羞﹐欲爲千金之裘而與狐謀其皮﹐欲具少牢之珍而與羊謀其羞。言水卒﹐狐相率逃於重邱之下﹐羊相呼藏於深林之中與﹗聖人十年不制一裘﹐五年不具一牢﹐何者﹖周人之謀失之矣。今君欲以孔丘爲司徒﹐召三桓而議之﹐亦與狐謀裘與羊謀羞哉﹗」於是魯侯遂不與三桓謀﹐而召孔丘爲司徒。

《呂氏春秋孝行覽遇合》孔子周流海內﹐再幹世主﹐如齊至衛﹐所見八十餘君。委質於弟子者三千人﹐達徒七十人。萬乘之主得一人用可爲師﹐不於無人。以此遊﹐僅至於魯司寇。

《荀子儒效》仲尼將爲司寇﹐沈猶氏不敢朝飲其羊﹐公愼氏出其妻﹐愼潰氏逾境而徙﹐魯之粥牛馬者不豫賈。必蚤正以待之者也。居於闕黨。闕黨之子弟罔不分﹐有親者﹐取多孝悌以化之也。

《新序雜事》一魯有沈猶氏者﹐旦飲羊飽之以欺市人﹐公愼氏有妻而淫﹐愼潰氏奢侈驕佚﹐魯市之鬻牛馬善豫賈。孔子將爲魯司寇﹐沈猶氏不敢朝飲其羊﹐公愼氏出其妻﹐愼潰氏逾境而徙﹐魯之鬻馬牛不豫賈﹐布正以待之也。旣爲司寇﹐季孟墮郈費之城﹐齊人歸所侵魯之地﹐由積正之所致也。

《呂氏春秋先識覽樂成》孔子始用於魯﹐魯人幹誦之曰「麛裘而緌﹐投之無戾﹔緌而麛裘﹐投之無郵。」用三年﹐男子行乎途右﹐女子行乎途左﹐財物之遺者﹐民莫之舉。

《淮南子泰族訓》孔子爲魯司寇﹐道不拾遺﹐市買不豫賈﹐田漁皆讓長﹐而斑白不負戴﹐非法之所能致也。

《公羊》定十年解詁頰谷之會﹐齊侯作侏儒之樂﹐欲以執定公。孔子曰「匹夫而熒惑於諸侯者﹐誅﹗」於是誅侏儒﹐首足異處。齊侯大懼﹐曲節從教。

《穀梁》定十年傳頰谷之會﹐孔子相焉。兩君就壇﹐兩相相揖。齊人鼓噪而起﹐欲以執魯君。孔子歷階而上﹐不盡一等﹐而視歸乎齊侯曰「兩君合好﹐夷狄之民何爲來爲﹖」命司馬止之。齊侯逡巡而謝曰「寡人之過也。」退而屬其二三大夫曰「夫人率其君﹐與之行古人之道﹐二三子獨率我而入夷狄之俗﹐何爲﹖」罷會﹐齊人使優施舞於魯君之幕下。孔子曰「笑君者罪當死﹗」使司馬行法焉﹐首足異門而出。齊人來歸鄆﹑讙﹑龜陰之田者﹐蓋爲此也。

《陸賈新語辧惑》魯定公之時﹐與齊侯會於夾谷﹐孔子行相事。兩君升壇﹐兩相處下而相揖﹐君臣之禮濟濟備焉。齊人鼓噪而起﹐欲執魯公。孔子歷階而上﹐不盡一等﹐而立謂齊侯曰「兩君合好以禮﹐相率以樂相化。臣聞嘉樂不野合﹐犧象之薦不下堂﹐夷狄之民﹐何求爲﹖」命司馬請止之。定公曰「諾。」齊侯逡巡而避席曰「寡人之過。」退而自責大夫﹐罷會。齊人使優旃舞於魯公之幕下﹐傲戲欲候魯君之隙﹐以執定公。孔子嘆曰「君辱臣當死﹗」使司馬行法斬焉﹐首足異門而出。於是齊人瞿然﹐而恐君臣易操﹐不安其故行。乃歸魯四邑之侵地﹐終無乘魯之心。

《公羊》定十二年解詁郈﹐叔孫氏所食邑﹔費﹐季氏所食邑。二大夫宰吏數叛﹐患之﹐以問孔子。孔子曰「陪臣執國命。采長數叛者﹐坐邑有城池之固﹐家有甲兵之藏故也。」季氏說其言而墮之。

《春秋繁露五行相勝》火者﹐司馬也。司馬爲讒﹐反言易辭以譖訴人﹐內離骨肉之親﹐外疏忠臣﹐賢聖旋亡﹐讒邪日昌﹐魯上大夫季孫是也。專權擅勢﹐薄國威徳﹐反以怠惡﹐譖訴其羣臣﹐劫惑其君。孔子爲魯司寇﹐據義行法﹐季孫自消﹐墮費郈城﹐兵甲有差。夫火者﹐大朝﹐有讒邪熒惑其君﹐執法誅之。執法者﹐水也﹐故曰水勝火。

《春秋繁露五行相生》北方者水﹐執法司寇也。司寇尙禮﹐君臣有位﹐長幼有序﹐朝廷有爵﹐鄕黨以齒﹐升降揖讓﹐般伏拜謁﹐折旋中矩﹐立而磬折﹐拱則抱鼓﹐執衡而藏﹐至淸廉平﹐賂遺不受﹐請謁不聽﹐據法聽訟﹐無有所阿﹐孔子是也。爲魯司寇﹐斷獄屯屯﹐與眾共之﹐不敢自專﹐是死者不恨﹐生者不怨。

《鹽鐵論備胡》孔子仕於魯﹐前仕三月及齊平﹐後仕三月及鄭平﹐務以徳安近而綏遠。當此之時﹐魯無敵國之謀﹐鄰境之患﹐彊臣變節而忠順﹐故季柏隳其都城﹐大國畏義而合好﹐齊人來歸鄆﹑郈﹑龜陰之田。

《說苑至公》孔子爲魯司寇﹐聽獄必師斷﹐惇惇然皆立﹐然後君子進曰「某子以爲何若﹐某子以爲云云。」又曰﹕某子以爲何若﹐某子曰云云。」辯矣﹐然後君子幾當從某子云云乎。以君子之知﹐豈必待某子之云云﹐然後知所以斷獄哉﹗君子之敬讓也﹐文辭有可與人共之者﹐君子不獨有也。

《荀子宥坐》孔子爲魯攝相﹐朝七日而誅少正卯。門人進問曰「夫少正卯﹐魯之聞人也。夫子爲政而始誅之﹐得無失乎﹖」孔子曰「居﹐吾語汝其故。人有惡者五﹐而盜竊不與焉﹕一曰心達而險﹐二曰行辟而堅﹐三曰言僞而辯﹐四曰記醜而博﹐五曰順非而澤。此五者﹐有一於人則不得免於君子之誅﹐而少正卯兼有之。故居處足以聚徒成羣﹐言談足以飾邪營眾﹐彊足以反是獨立。此小人之桀雄也﹐不可不誅也。是以湯誅尹諧﹐文王誅潘止﹐周公誅管叔﹐太公誅華仕﹐管仲誅付裏乙﹐子產誅鄧析﹑史付。此七子者﹐皆異世同心﹐不可不誅也。《詩》曰「憂心悄悄﹐慍於羣小。』小人成羣﹐斯足憂矣﹗」

《尹文子聖人》孔丘攝魯相七日﹐而誅少正卯。門人進問曰「夫少正卯﹐魯之聞人也。夫子爲政而先誅﹐得無失乎﹖」孔子曰「居﹐吾語汝其故。人有惡者五﹐而竊盜姦私不與焉﹕一曰心達而險﹐二曰行僻而堅﹐三曰言僞而辧﹐四曰彊記而博﹐五曰順非而澤。此五者﹐有一於人則不免君子之誅﹐而少正卯兼有之。故居處足以聚徒成羣﹐言談足以飾邪熒眾﹐彊記足以反是獨立。此小人﹐雄桀也﹐不可不誅也。是以湯誅尹諧﹐文王誅潘正﹐太公誅華士﹐管仲誅付裏乙﹐子產誅鄧析﹑史付。此六子者﹐異世而同心﹐不可不誅也。《詩》曰﹕『憂心悄悄﹐慍於羣小。』小人成羣﹐斯足畏也﹗」

《淮南子氾論訓》孔子誅少正卯﹐而魯國之邪塞。

《說苑指武》孔子爲魯司寇﹐七日而誅少正卯於東觀之下。門人聞之趨而進﹐至者不言﹐其意皆一也。子貢後至﹐趨而進曰「夫少正卯者﹐魯國之聞人矣。夫子始爲政﹐何以先誅之﹖」孔子曰「賜也﹐非爾所及也。夫王者之誅有五﹐而盜竊不與焉﹕一曰心辧而險﹐二曰言僞而辯﹐三曰行辟而堅﹐四曰志愚而博﹐五曰順非而澤。此五者﹐皆有辧知聰達之名﹐而非其眞也。苟行以僞﹐則其知足以移眾﹐彊足以獨立﹐此姦人之雄也﹐不可不誅。夫有五者之一﹐則不免於誅﹐今少正卯兼之。是以先誅之也。昔者﹐湯誅蠋沐﹐太公誅潘阯﹐管仲誅史附裏﹐子產誅鄧析﹐此五子未有不誅也。所謂誅之者﹐非爲其晝則攻盜﹐暮則穿窬也﹐皆傾覆之徒也。此固君子之所疑﹐愚者之所惑也。《詩》云﹕『憂心悄悄﹐慍於羣小。』此之謂矣﹗」

《論衡講瑞》子貢事孔子﹐一年自謂過孔子﹐二年自謂與孔子同﹐三年自知不及孔子。當一年二年之時﹐未知孔子聖也﹐三年之後﹐然乃知之。以子貢知孔子﹐三年乃定。世儒無子貢之才﹐其見聖人﹐不從之學﹐任倉卒之視﹐無三年之接﹐自謂知聖﹐誤矣。少正卯在魯﹐與孔子並。孔子之門﹐三盈三虛﹐惟顏淵不去﹐顏淵獨知孔子聖也。夫門人去孔子歸少正卯﹐不徒不能知孔子之聖﹐又不能知少正卯﹐門人皆惑。子貢曰「夫少正卯﹐魯之聞人也。子爲政﹐何以先之﹖」孔子曰「賜退﹗非爾所及。」

《劉子心隱》少正卯在魯﹐與孔子同時。孔子門人﹐三盈三虛﹐惟顏淵不去﹐獨知聖人之徳也。夫門人去仲尼而皈少正卯﹐非不知仲尼之聖﹐亦不知少正卯之佞。子貢曰「少正卯﹐魯之聞人也。夫子爲政﹐何以先之﹖」子曰「賜也還﹗非爾所及也。夫少正卯﹐心逆而蠤﹐行辟而堅﹐言僞而辯﹐詞鄙而博﹐順非而澤。有此五僞而亂聖人﹐以子貢之明而不能見﹐知人之難也﹗」

《韓非子內儲說下》仲尼爲政於魯﹐道不拾遺﹐齊景公患之。黎且謂景公曰「去仲尼猶吹毛耳。君何不迎之以重祿髙位﹐遺哀公以女樂以驕榮其意。哀公新樂之﹐必怠於政。仲尼必諫﹐諫而不聽﹐必輕絕於魯景公。」曰「善。」乃令黎且以女樂六遺哀公﹐哀公樂之﹐果怠於政。仲尼諫﹐不聽﹐去而之楚。

《晏子春秋外篇下》仲尼相魯﹐景公患之。謂晏子曰「鄰國有聖人﹐敵國之憂也。今孔子相魯﹐若何﹖」晏子對曰「君其勿憂。彼魯君﹐弱主也﹔孔子﹐聖相也。君不如陰重孔子﹐設以相齊﹐孔子彊諫而不聽﹐必驕魯而有齊﹐君勿納也。夫絕於魯﹐無主於齊﹐孔子困矣。」居期年﹐孔子去魯之齊﹐景公不納﹐故困於陳﹑蔡之間。

《陸賈新語辧惑》孔子遭君暗臣亂﹐眾邪在位﹐政道隔於三家﹐仁義閉於公門﹐故作《公陵之歌》﹐傷無權力於世。

《琴操》《龜山操》者﹐孔子所作也。齊人饋女樂﹐季桓子受之﹐魯君閉門不聽朝。當此之時﹐季氏專政﹐上僣天子﹐下畔大夫﹐賢聖斥逐﹐讒邪滿朝。孔子欲諫不得﹐退而望魯﹐魯有龜山蔽之。辟季氏於龜山﹐托勢位於斧柯。季氏專政﹐猶龜山蔽魯也﹐傷政道之陵遲﹐閔百姓不得其所﹐欲誅季氏而力不能﹐於是援琴而歌云「予欲望魯兮﹐龜山蔽之﹐手無斧柯﹐柰龜山何﹗」

卷十三

﹝事譜十一﹞﹝下﹞

《韓詩外傳》五孔子抱聖人之心﹐彷徨乎道徳之域﹐逍遙乎無形之鄕﹐倚天理﹐觀人情﹐明終始﹐知得失。故興仁義﹐厭勢利﹐以持養之。於時周室微﹐王道絕﹐諸侯力政﹐彊劫弱﹐眾暴寡﹐百姓靡安﹐莫之紀綱﹐禮儀廢壞﹐人倫不理。於是孔子自東自西﹐自南自北﹐匍匐救之。

《韓詩外傳》六孔子行﹐簡子將殺陽虎﹐孔子似之﹐帶甲以圍孔子捨。子路慍怒﹐奮戟將下。孔子止之曰「由﹗何仁義之寡裕也。夫《詩》《書》之不習﹐禮樂之不講﹐是丘之罪也。若吾非陽虎而以我爲陽虎﹐則非丘之罪也﹐命也﹗我歌子和若。」子路歌﹐孔子和之﹐三終而圍罷。

《莊子外篇秋水》孔子遊於匡﹐宋人圍之數匝﹐而弦歌不輟。子路入見曰「何夫子之娛也﹖」孔子曰「來﹗吾語女。我諱窮久矣﹐而不免﹐命也﹔求通久矣﹐而不得﹐時也。當堯舜﹐而天下無窮人﹐非知得也﹔當桀紂﹐而天下無通人﹐非知失也。時勢適然。夫水行不避蛟龍者﹐漁父之勇也﹔陸行不避兕虎者﹐獵夫之勇也﹔白刃交於前﹐視死若生者﹐烈士之勇也﹔知窮之有命﹐知通之有時﹐臨大難而不懼者﹐聖人之勇也。由處矣﹗吾命有所制矣﹗」無幾何﹐將甲者進﹐辭曰「以爲陽虎也﹐故圍之。今非也﹐請辭而退。」

《說苑雜言》孔子之宋﹐匡簡子將殺陽虎﹐孔子似之﹐甲士以圍孔子之舍。子路怒﹐奮戟將下斗。孔子止之曰「何仁義之不免俗也﹗夫《詩》《書》之不習﹐禮樂之不修也﹐是丘之過也。若似陽虎﹐則非丘之罪也。命也夫﹗由﹐歌﹐吾和汝。」子路歌﹐孔子和之﹐三終而甲罷。

《琴操》孔子厄者﹐孔子使顏淵執轡﹐到匡郭外。顏淵舉策指匡﹐穿垣曰「往與陽虎。」正從此入﹐匡人聞其言﹐孔子貌似陽虎﹐告匡君曰「往者陽虎﹐今復來至。」乃率眾圍孔子﹐數日不解﹐弟子皆有饑色。於是孔子仰天而嘆曰「君子固亦窮乎﹗」子路聞孔子之言悲感﹐悖然大怒﹐張目奮劍﹐聲如鐘鼓﹐顧謂二三子曰「使吾有此厄也﹗」孔子曰「由﹐來﹗今汝欲鬥名﹐爲戮我於天下﹐爲汝悲歌而感之﹐汝皆和我。」由等唯唯。孔子乃引琴而歌﹐音曲甚哀﹐有暴風擊拒﹐軍士僵僕。於是匡人乃知孔子聖人﹐瓦解而去。

《呂氏春秋愼大覽貴因》孔子道彌子瑕﹐見釐夫人﹐因也。

《淮南子泰族訓》孔子欲行王道﹐東西南北七十說而無所偶﹐故因衛夫人彌子瑕﹐而欲通其道。

《鹽鐵論論儒》孔子適衛﹐因嬖臣彌子瑕以見衛夫人﹐子路不說。

《藝文類聚》六十七引《典略》孔子返衛﹐衛夫人南子使人謂之曰「四方君子之來者﹐必見寡小君。」孔子不得已見之。夫人在錦帷中﹐孔子北面稽首﹐夫人自帷中再拜﹐環珮之聲璆然。

《呂氏春秋恃君覽召類》趙簡子將襲衛﹐使史默往睹之。期以一月﹐六月而後返。趙簡子曰「何其久也﹖」史默曰「謀利而得害﹐猶弗察也。今蘧伯玉爲相﹐史蠙佐焉﹐孔子爲客﹐子貢使令於君前甚聽。《易》曰﹕『渙其羣元。吉。』渙者﹐賢也﹔羣者﹐眾也﹔元者﹐吉之始也。渙其羣元吉者﹐其佐多賢也。」簡子按兵而不動。

《鹽鐵論論儒》孔子能方不能圓﹐故饑於黎丘。

《藝文類聚》三十引《典略》孔子過宋﹐與弟子習禮於樹下。宋司馬桓魋使人拔其樹﹐去適於野。

《韓詩外傳》九孔子出衛之東門﹐逆姑布子卿﹐曰「二三子引車避。有人將來﹐必相我者也。志之。」姑布子卿亦曰「二三子引車避。有聖人將來。」孔子下步﹐姑布子卿迎而視之五十步﹐從而望之五十步﹐顧子貢曰「是何爲者也﹖」子貢曰「賜之師也﹐所謂魯孔丘也。」姑布子卿曰「是魯孔丘歟﹖吾固聞之。」子貢曰「賜之師﹐何如﹖」姑布子卿曰「得堯之顙﹐舜之目﹐禹之頸﹐臯陶之喙。從前視之﹐盎盎乎似有王者﹐從後視之﹐髙肩弱脊。此惟不及四聖者也。」子貢吁然。姑布子卿曰「子何患焉﹖污面而不惡﹐葭喙而不藉﹐遠而望之﹐羸乎若喪家之狗。子何患焉﹖」子貢以告孔子。孔子無所辭﹐獨辭喪家之狗耳﹐曰「丘何敢乎﹖」子貢曰「污面而不惡﹐葭喙而不藉﹐賜以知之矣。不知喪家狗﹐何足辭也﹖」子曰「賜﹐汝獨不見夫喪家之狗歟﹖旣斂而槨﹐布器而祭﹐顧望無人﹐意欲施之﹐上無明王﹐下無賢士方伯﹐王道衰﹐政教失﹐彊陵弱﹐眾暴寡﹐百姓縱心﹐莫之綱紀。是以固以丘爲欲當之者也﹐丘何敢乎﹗」

《白虎通壽命》夫子過鄭﹐與弟子相失﹐獨立郭門外。或謂子貢曰「東門有一人﹐其頭似堯﹐其頸似臯繇﹐其肩似子產﹐然自要以下﹐不及禹三寸﹐儡儡如喪家之狗。」子貢以告孔子﹐孔子喟然而笑曰「形狀﹐未也。如喪家之狗﹐然哉乎﹗然哉乎﹗」

《論衡骨相》孔子適鄭﹐與弟子相失﹐孔子獨立鄭東門。鄭人或問子貢曰「東門有人﹐其頭似堯﹐其項若臯陶﹐肩類子產﹐然自腰以下﹐不及禹三寸﹐傫々若喪家之狗。」子貢以告孔子﹐孔子欣然笑曰「形狀﹐未也。如喪家狗﹐然哉﹗然哉﹗」

《三國魏劉廙傳》注引《新序》趙簡子欲專天下﹐謂其相曰「趙有犢隹﹐晉有鐸鳴﹐魯有孔丘﹐吾殺三人者﹐天下可王也。」於是乃召犢隹﹑鐸鳴而問政焉﹐已卽殺之。使使者聘孔子於魯﹐以胖牛肉迎於河上。使者謂船人曰「孔子卽上船﹐中河必流而殺之。」孔子至﹐使者致命﹐進胖牛之肉。孔子仰天而嘆曰「美哉水乎﹗洋洋乎﹐使丘不濟此水者﹐命也夫﹗」子路趨而進曰「敢問何謂也﹖」孔子曰「夫犢隹﹑鐸鳴﹐晉國之賢大夫也。趙簡子未得意之時﹐須而後從政﹐及其得意也﹐殺之。黃龍不反於涸澤﹐鳳凰不離其罻羅。故刳胎焚林則麒麟不臻﹐覆巢破卵則鳳皇不翔﹐竭澤而漁則龜龍不見。鳥獸之於不仁﹐猶知避之﹐況丘乎﹗故虎嘯而谷風起﹐龍興而景云見﹐擊庭鐘於外﹐而黃鐘應於內﹐夫物類之相感﹐精神之相應﹐若響之應聲﹐影之象形﹐故君子違傷其類者。今彼已殺吾類矣﹐何爲之此乎﹗」於是遂回車﹐不渡而還。

《說苑權謀》趙簡子曰「晉有澤鳴﹑犢犨﹐魯有孔丘﹐吾殺此三人﹐則天下可圖也。」於是乃召澤鳴﹑犢犨﹐任之以政而殺之。使人聘孔子於魯﹐孔子至河﹐臨水而觀曰「美哉水﹐洋洋乎﹗丘之不濟於此﹐命也夫﹗」子路趨進曰「敢問奚謂也﹖」孔子曰「夫澤鳴﹑犢犨﹐晉國之賢大夫也。趙簡子之未得志也﹐與之同聞見﹔及其得志也﹐殺之而後從政。故丘聞之﹐刳胎焚夭則麒麟不至﹐幹澤而漁蛟龍不遊﹐覆巢毀卵則鳳凰不翔。丘聞之﹐君子重傷其類者也。」

《琴操》《將歸操》者﹐孔子之所作也。趙簡子循執玉帛以聘孔子﹐孔子將往﹐未至渡狄水﹐聞趙殺其賢大夫竇鳴犢。喟然而嘆之曰「夫趙之所以治者﹐鳴犢之力也。殺鳴犢而聘余﹐何丘之往也﹖夫燔林而田則麒麟不至﹐覆巢破卵則鳳凰不翔。鳥獸尙惡傷類﹐而況君子哉﹗」於是援琴而鼓之云「翺翔於衛﹐復我舊居﹐從吾所好﹐其樂只且。」

《水經》河水注五昔趙鞅殺鳴犢﹐仲尼臨河而嘆﹐自是而返。曰「丘之不濟﹐命也夫﹗」琴操以爲﹐孔子臨狄水而歌矣﹐曰「狄水衍兮風揚波﹐船楫顚倒更相加」。

《莊子雜篇寓言》莊子謂惠子曰「孔子行年六十而六十化﹐始時所是﹐卒而非之。未知今之所謂是之非五十九非也﹖」惠子曰「孔子勤志服知也。」莊子曰「孔子謝之矣﹐而其未之嘗言。孔子云﹕夫受才乎大本﹐復靈以生。鳴而當律﹐言而當法﹐利義陳乎前﹐而好惡是非直服人之口而已矣。使人乃以心服而不敢蘁立﹐定天下之定。已乎﹗已乎﹗吾且不得及彼乎﹗」

《墨子耕柱》葉公子髙問政於仲尼曰「善爲政者﹐若之何﹖」仲尼對曰「善爲政者﹐遠者近之﹐而舊者新之。」

《莊子內篇人間世》葉公子髙將使於齊﹐問於仲尼曰「王使諸梁也甚重﹐齊之待使者﹐蓋將甚敬而不急。匹夫猶未可動也﹐而況諸侯乎﹖吾甚栗之。子嘗語諸梁也﹐曰﹕『凡事若小若大﹐寡不道以歡成。』事若不成﹐則必有人道之患﹔事若成﹐則必有陰陽之患。若成若不成而後無患者﹐惟有徳者能之。吾食也﹐執粗而不臧﹐爨無欲淸之人。今吾朝受命而夕飲水﹐我其內熱與﹖吾未至乎事之情﹐而旣有陰陽之患矣﹔事若不成﹐必有人道之患。是兩也﹐爲人臣者不足以任之﹐子其有以語我來﹗」仲尼曰「天下有大戒二﹕其一﹐命也﹔其一﹐義也。子之愛親﹐命也﹐不可解於心﹔臣之事君﹐義也﹐無適而非君也﹐無所逃於天地之間。是之謂大戒。是以夫事其親者﹐不擇地而安之﹐孝之至也﹔夫事其君者﹐不擇事而安之﹐忠之盛也﹔自事其心者﹐哀樂不易施乎前﹐知其不可柰何而安之若命﹐徳之至也。爲人臣子者﹐固有所不得已。行事之情而忘其身﹐何暇至於悅生而惡死﹖夫子其行可矣﹗丘請復以所聞﹕凡交﹐近則必相靡以信﹐遠則必忠之以言﹐言必或傳之。夫傳兩喜兩怒之言﹐天下之難者也。夫兩喜必多溢美之言﹐兩怒必多溢惡之言。凡溢之類妄﹐妄則其信之也莫﹐莫則傳言者殃。故《法言》曰﹕『傳其常情﹐無傳其溢言﹐則幾乎全。』且以巧鬥力者﹐始乎陽﹐常卒乎陰﹐泰至則多奇巧﹔以禮飲酒者﹐始乎治﹐常卒乎亂﹐泰至則多奇樂。凡事亦然。始乎諒﹐常卒乎鄙。其作始也簡﹐其將畢也必巨。言者﹐風波也﹔行者﹐實喪也。夫風波易以動﹐實喪易以危。故忿設無由﹐巧言偏辭。獸死不擇音﹐气息茀然﹐於是並生心厲。克核太至﹐則必有不肖之心應之﹐而不知其然也。苟爲不知其然也﹐孰知其所終﹖故《法言》曰﹕『無遷令﹐無勸成。』過度﹐益也。遷令﹐勸成殆事。美成在久﹐惡成不及攺。可不愼與﹗且夫乘物以遊心﹐托不得已以養中﹐至矣。何作爲報也﹗莫若爲致命。此其難者。」

《荀子宥坐》孔子南適楚﹐厄於陳﹑蔡之間﹐七日不火食﹐藜羹不糝﹐弟子皆有饑色。子路進問之曰「由聞之﹕爲善者天報之以福﹐爲不善者天報之以禍。今夫子累徳﹑積義﹑懷美﹐行之日久矣﹐奚居之隱也﹖」孔子曰「由不識﹐吾語汝。汝以知者爲必用邪﹖王子比干不見剖心乎﹖汝以忠者爲必用邪﹖關龍逢不見刑乎﹖汝以爲諫者爲必用邪﹖伍子胥不磔姑蘇東門外乎﹖夫遇不遇者﹐時也﹔賢不肖者﹐材也。君子博學深謀不遇時者多矣。由是觀之﹐不遇世者眾矣﹐何獨丘也哉﹗夫芷蘭生於深林﹐非以無人而不芳。君子之學﹐非爲通也。爲窮而不困﹐憂而意不衰也﹐知禍福終始而心不惑也。夫賢不肖者﹐材也﹔爲不爲者﹐人也﹔遇不遇者﹐時也﹔死生者﹐命也。今有其人不遇其時﹐𨿽賢﹐其能行乎﹖苟遇其時﹐何難之有﹖故君子博學深謀修身端行以俟其時。孔子曰「由﹐居﹐吾語汝。昔晉公子重耳霸心生於曹﹐越王句踐霸心生於會稽﹐齊桓公小白霸心生於莒。故居不隱者思不遠﹐身不佚者志不廣﹐女庸安知吾不得之桑落之下﹗」

《韓詩外傳》七孔子困於陳﹑蔡之間﹐卽三經之席﹐七日不食﹐藜羹不糝﹐弟子有饑色﹐讀書習禮樂不休。子路進諫曰「爲善者﹐天報之以福﹔爲不善者﹐天報之以賊。今夫子積徳累仁﹐爲善久矣。意者尙有遺行乎﹐奚居之隱也﹖」孔子曰「由﹐來﹗汝小人也﹐未講於論也。居﹐吾語汝。子以知者爲無罪乎﹐則王子比干何爲刳心而死﹖子以義者爲聽乎﹐則伍子胥何爲抉目而縣吳東門﹖子以廉者爲用乎﹐則伯夷﹑叔齊何爲餓於首陽之山﹖子以忠者爲用乎﹐則鮑叔何爲而不用﹑葉公子髙終身不仕﹑鮑焦抱木而泣﹑子推登山而燔﹖故君子博學深謀﹐不遇時者眾矣﹐豈獨丘哉﹗賢不肖者﹐材也﹔遇不遇者﹐時也。今無有時﹐賢安所用哉﹖故虞舜耕於歷山之陽﹐立爲天子﹐其遇堯也。傅說負土而版築﹐以爲大夫﹐其遇武丁也。伊尹固有莘氏僮也﹐負鼎操俎調五味﹐而立爲相﹐其遇湯也。呂望行年五十﹐賣食棘津﹐年七十屠於朝歌﹐九十乃爲天子師﹐則遇文王也。管夷吾束縛自檻車﹐以爲仲父﹐則遇齊桓公也。百里奚自賣五羊之皮﹐爲秦伯牧牛﹐舉爲大夫﹐則遇秦繆公也。虞丘於天下﹐以爲令尹﹐讓於孫叔敖﹐則遇楚莊王也。伍子胥前功多﹐後戮死﹐非知有盛衰也﹐前遇闔閭﹐後遇夫差也。夫驥罷鹽車﹐此非無形容也﹐莫知之也。使驥不得伯樂﹐安得千里之足﹖造父亦無千里之手矣。夫蘭茝生於茂林之中﹐深山之間﹐人莫見之﹐故不芬。夫學者非爲通也﹐爲窮而不困﹐憂而志不衰﹐先知禍福之始﹐而心無惑焉。故聖人隱居深念﹐獨聞獨見。夫舜亦賢聖矣﹐南面而治天下﹐惟其遇堯也。使舜居桀紂之世﹐能自免於刑戮之中﹐則爲善矣﹐亦何位之有﹖桀殺關龍逢﹐紂殺王子比干﹐當此之時﹐豈關龍逢無知而王子比干不慧乎哉﹗此皆不遇時也。故君子務學﹐修身端行而須其時者也。子無惑焉。」

《說苑雜言》孔子困於陳﹑蔡之間﹐居環堵之內﹐席三經之席﹐七日不食﹐藜羹不糝﹐弟子皆有饑色﹐讀《詩》《書》﹐治禮不休。子路進諫曰「凡人爲善者﹐天報以福﹔爲不善者﹐天報以禍。今先生積徳行爲善久矣﹐意者尙有遺行乎﹐奚居隱也﹖」孔子曰「由﹐來﹗汝不知﹐坐﹐吾語汝。子以夫知者爲無不知乎﹐則王子比干何爲剖心而死﹖以諫者爲必聽邪﹐伍子胥何爲抉目於吳東門﹖子以廉者爲必用乎﹐伯夷﹑叔齊何爲餓死於首陽山之下﹖子以忠者爲必用乎﹐則鮑莊何爲而肉枯﹐荊公子髙終身不顯﹐鮑焦抱木而立枯﹐介子推登山焚死﹖故夫君子博學深謀﹐不遇時者眾矣﹐豈獨丘哉﹗賢不肖者﹐才也﹔爲不爲者﹐人也﹔遇不遇者﹐時也﹔死生者﹐命也。有其才不遇其時﹐𨿽才不用。苟遇其時﹐何難之有﹖故舜耕歷山﹐而逃於河畔﹐立爲天子﹐則其遇堯也。傅說負壤土﹐釋版築﹐而立佐天子﹐則其遇武丁也。伊尹﹐有莘氏媵臣也﹐負鼎俎﹐調五味﹐而佐天子﹐則其遇成湯也。呂望行年五十﹐賣食於棘津﹐行年七十﹐屠牛朝歌﹐行年九十﹐爲天子師﹐則其遇文王也。管夷吾束縛膠目﹐居檻車中﹐自車中起爲仲父﹐則其遇齊桓公也。百里夷自賣取五羊皮﹐伯氏牧羊﹐以爲卿大夫﹐則其遇秦穆公也。沈尹名聞天下﹐以爲令尹﹐而讓孫叔敖﹐則其遇楚莊王也。伍子胥前多功﹐後戮死﹐非其智益衰也﹐前遇闔閭﹐後遇夫差也。夫驥厄罷鹽車﹐非無驥狀也﹐夫世莫能知也。使驥得王良﹑造父﹐驥無千里之足乎﹖芝蘭生深林﹐非爲無人而不香。故學者非爲通也﹐爲窮而不困也﹐憂而不衰也﹐此知禍福之始而心不惑也。聖人之深念獨知獨見。舜亦賢聖矣﹐南面治天下﹐惟其遇堯也。使舜居桀﹑紂之世﹐能自免刑戮固可也﹐又何官得治乎﹖夫桀殺關龍逢﹐而紂殺王子比干﹐當是時﹐豈關龍逢無知而比干無惠哉﹗此桀﹑紂無道之世然。也故君子疾學﹐修身端行﹐以須其時也。」

《說苑雜言》孔子遭難陳﹑蔡之境﹐絕糧﹐弟子皆有饑色。孔子歌兩柱之間﹐子路入見曰「夫子之歌﹐禮乎﹖」孔子不應﹐曲終而曰「由﹐君子好樂爲無驕也﹐小人好樂爲無懾也﹐其誰知之﹐子不我知而從我者乎﹖」子路不說﹐授幹而舞﹐三終而出。及至七日﹐孔子修樂不休。子路慍見曰「夫子之修樂﹐時乎﹖」孔子不應﹐樂終而曰「由﹐昔者齊桓霸心生於莒﹐句踐霸心生於會稽﹐晉文霸心生於驪氏。故居不幽則思不遠﹐身不約則智不廣﹐庸知而不遇之於是興﹖」明日﹐免於厄。子貢執轡曰「二三子從夫子而遇此難也﹐其不可忘已。」孔子曰「惡﹐是何也﹗《語》不云乎﹖『三折肱而成良醫。』夫陳﹑蔡之間﹐丘之幸也。二三子從丘者﹐皆幸人也。吾聞人君不困不成王﹐列士不困不成行。昔者﹐湯困於呂﹐文王困於羑里﹐秦穆公困於殽﹐齊桓困於長勺﹐句踐困於會稽﹐晉文困於驪氏。夫困之爲道﹐從寒之及暖﹐暖之及寒也。惟賢者獨知而難言之也。《易》曰﹕『困﹐亨貞﹐大人吉﹐無咎。』有言不信。聖人所與人難言信也。」

《莊子雜篇讓王》孔子窮於陳﹑蔡之間﹐七日不火食﹐藜羹不糝﹐顏色甚憊﹐而弦歌於室。顏回擇菜﹐子路﹑子貢相與言曰「夫子再逐於魯﹐削迹於衛﹐伐樹於宋﹐窮於商﹑周﹐圍於陳﹑蔡。殺夫子者無罪﹐藉夫子者無禁。弦歌鼓琴未嘗絕音﹐君子之無恥也若此乎﹖」顏回無以應﹐入告孔子﹐孔子推琴﹐喟然而嘆曰「由與賜﹐細人也﹗召而來﹐吾語之。」子路﹑子貢入﹐子路曰「如此者可謂窮矣﹗」孔子曰「是何言也﹗君子通於道之謂通﹐窮於道之謂窮。今丘抱仁義之道﹐以遭亂世之患﹐其何窮之爲﹗故內省而不窮於道﹐臨難而不失其徳。天寒旣至﹐霜雪旣降﹐吾是以知松柏之茂也。陳﹑蔡之隘﹐於丘其幸乎﹗」孔子削然反﹐琴而弦歌﹐子路扢然執幹而舞。子貢曰「吾不知天之髙也﹐地之下也﹗」古之得道者﹐窮亦樂﹐通亦樂。所樂非窮通也﹐道徳於此﹐則窮通爲寒暑風雨之序矣。故許由娛於潁陽﹐而共伯得乎共首。

《呂氏春秋孝行覽愼人》孔子窮於陳﹑蔡之間﹐七日不嘗食﹐藜羹不糝。宰予備矣﹐孔子弦歌於室﹐顏回擇菜於外﹐子路與子貢相與而言曰「夫子逐於魯﹐削迹於衛﹐伐樹於宋﹐窮於陳﹑蔡。殺夫子者無罪﹐藉夫子者不禁。夫子弦歌鼓舞﹐未嘗絕音。蓋君子之無所丑也若此乎﹖」顏回無以對﹐入以告孔子﹐孔子扢然推琴﹐喟然而嘆曰「由與賜﹐小人也﹗召﹐吾語之。」子路與子貢入﹐子貢曰「如此者可謂窮矣﹗」孔子曰「是何言也﹗君子達於道之謂達﹐窮於道之謂窮。今丘也拘仁義之道﹐以遭亂世之患﹐其所也﹐何窮之謂﹖故內省而不疚於道﹐臨難而不失其徳。大寒旣至﹐霜雪旣降﹐吾是以知松柏之茂也。昔桓公得之莒﹐文公得之曹﹐越王得之會稽。陳﹑蔡之厄﹐於丘其幸乎﹗」孔子烈然返瑟而弦﹐子路抗然執幹而舞。子貢曰「吾不知天之髙也﹐不知地之下也。」古之得道者﹐窮亦樂﹐達亦樂。所樂非窮達也﹐道得於此﹐則窮達一也﹐爲寒暑風雨之序矣。故許由虞乎潁陽﹐而共伯得乎共首。

《風俗通》七孔子困於陳﹑蔡之間﹐七日不嘗粒﹐藜羹不糝﹐而猶弦琴於室。顏回擇菜於戶外﹐子路﹑子貢相與言曰「夫子逐於魯﹐削迹於衛﹐拔樹於宋﹐今復見厄於此。殺夫子者無罪﹐籍夫子者不禁。夫子弦歌鼓舞﹐未嘗絕音。蓋君子之無恥也若此乎﹖」顏淵無以對﹐以告孔子﹐孔子恬然推琴﹐喟然而嘆曰「由與賜﹐小人也﹗召﹐吾語之。」子路與子貢入﹐子路曰「如此可謂窮矣﹗」夫子曰「由﹐是何言也﹗君子通於道之謂通﹐窮於道之謂窮。今丘抱仁義之道﹐以遭亂世之患﹐其何窮之爲﹖故內省不疚於道﹐臨難而不失其徳。大寒旣至﹐霜雪旣降﹐吾是以知松柏之茂也。昔者桓公得之莒﹐文公得之曹﹐越得之會稽。陳﹑蔡之厄﹐於丘其幸乎﹗」

《莊子外篇山木》孔子窮於陳﹑蔡之間﹐七日不火食﹐左據槁木﹑右擊槁枝﹐而歌焱氏之風。有其具而無其數﹐有其聲而無宮角﹐木聲與人聲﹐犁然有當於人之心。顏回端拱還目而窺之﹐仲尼恐其廣己而造大也﹐愛己而造哀也﹐曰「回﹐無受天損易﹐無受人益難﹐無始而非卒也﹐人與天一也。夫今之歌者其誰乎﹖」回曰「敢問無受天損易﹖」仲尼曰「饑渴寒暑﹐窮桎不行﹐天地之行也﹐運物之泄也﹐言與之偕遊之謂也。爲人臣者﹐不敢去之。執臣之道猶若是﹐而況乎所以待天乎﹗」「何謂無受人益難﹖」仲尼曰「始用四達﹐爵祿並至而不窮﹐物之所利﹐乃非己也﹐吾命有在外者也。君子不爲盜﹐賢人不爲竊﹐吾若取之﹐何哉﹖故曰鳥莫知於鷾鴯﹐目之所不宜處﹐不給視﹐𨿽落其實﹐棄之而走。其畏人也﹐而襲諸人間﹐社稷存焉爾。」「何謂無始而非卒﹖」仲尼曰「化其萬物而不知其禪之者﹐焉知其所終﹐焉知其所始﹖正而待之而已耳。」「何謂人與天一邪﹖」仲尼曰「有人﹐天也﹔有天﹐亦天也。人之不能有天﹐性也。聖人晏然體逝而終矣。」

《墨子非儒》孔丘窮於陳﹑蔡之間﹐藜羹不糝。十日﹐子路爲享豚﹐孔丘不問肉之所由來而食﹔號人衣以酤酒﹐孔丘不問酒之所由來而飲。哀公迎孔丘﹐席不端弗坐﹐割不正弗食。子路進﹐請曰「何其與陳﹑蔡反也﹖」孔丘曰「來﹐吾語汝。曩與女爲苟生﹐今與女爲苟義。」

《呂氏春秋審分覽任數》孔子窮乎陳﹑蔡之間﹐藜羹不斟﹐七日不嘗粒﹐晝寢。顏回索米﹐得而爨之﹐幾熟﹐孔子望見顏回攫其甑中而食之。選間﹐食熟﹐謁孔子而進食。孔子佯爲不見之。孔子起曰「今者夢見先君﹐食潔而後饋。」顏回對曰「不可。向者煤室入甑中﹐棄食不祥﹐回攫而飯之。」孔子嘆曰「所信者目也﹐而目猶不可信﹔所恃者心也﹐而心猶不足恃。弟子記之﹕知人固不易矣。」

《論衡知實》顏淵炊飯﹐塵落甑中﹐欲置之則不淸﹐投地則棄飯﹐掇而食之。孔子望見﹐以爲竊食。

《說苑貴徳》孔子之楚﹐有漁者獻魚甚彊﹐孔子不受。獻魚者曰「天暑﹐遠市﹐賣之不售﹐思欲棄之﹐不若獻之君子。」孔子再拜﹐受。使弟子埽除﹐將祭之。弟子曰「夫人將棄之﹐今夫子將祭之﹐何也﹖」孔子曰「吾聞之﹐務施而不腐餘財者﹐聖人也。今受聖人之賜﹐可無祭乎﹖」

《說苑雜言》楚昭王召孔子﹐將使執政﹐而封以書社七百。子西謂楚王曰「王之臣﹐用兵有如子路者乎﹖使諸侯有如宰予者乎﹖長官五官有如子貢者乎﹖昔文王處酆﹐武王處鎬﹐酆﹑鎬之間﹐百乘之地﹐伐上殺主﹐立爲天子﹐世皆曰聖王。今以孔子之賢而有書社七百里之地﹐而三子佐之﹐非楚之利也。」楚王遂止。

《莊子內篇人間世》孔子適楚﹐楚狂接輿遊其門曰「鳳兮鳳兮﹗何如徳之衰也﹖來世不可待﹐往世不可追也﹗天下有道﹐聖人成焉﹐天下無道﹐聖人生焉。方今之時﹐僅免刑焉。福輕乎羽﹐莫之知載﹐禍重乎地﹐莫之知避。已乎﹗已乎﹗臨人以徳﹐殆乎﹗殆乎﹗畫地而趨。迷陽迷陽﹐無傷吾行﹐吾行郤曲﹐無傷吾足。」山木自寇也﹐膏火自煎也。桂可食﹐故伐之﹐漆可用﹐故割之。人皆知有用之用﹐而莫知無用之用也。

《琴操》《猗蘭操》者﹐孔子所作也。孔子歷聘諸侯﹐諸侯莫能任。自衛反魯﹐過隱谷之中﹐見薌蘭獨茂﹐喟然嘆曰「夫蘭當爲王者香﹐今乃獨茂﹐與眾艸爲伍﹐譬猶賢者不逢時﹐與鄙夫爲倫也。」乃止車援琴鼓之云「習習谷風﹐以陰以雨﹐之子於歸﹐遠送於野。何彼蒼天﹐不得其所﹐逍遙九州﹐無所定處。世人闇蔽﹐不知賢者﹐年紀逝邁﹐一身將老。」自傷不逢時﹐托辭於薌蘭云。

《越絕書》七昔者﹐陳成恆相齊簡公﹐欲爲亂﹐憚齊邦鮑晏﹐故徙其兵而伐魯。魯君憂也﹐孔子患之﹐乃召門人弟子而謂之曰「諸侯有相伐者尙恥之﹐今魯﹐父母之邦也﹐丘墓存焉﹐今齊將伐之﹐可無一出乎﹖」顏淵辭出﹐孔子止之。子路辭出﹐孔子止之。子貢辭出﹐孔子遣之。

《吳越春秋夫差內傳》十三年﹐齊大夫陳成恆欲弒簡公﹐陰憚齊國鮑晏﹐故前興兵伐魯。魯君憂之﹐孔子患之﹐召門人而謂之曰「諸侯有相伐者﹐丘嘗恥之。夫魯﹐父母之國也﹐丘墓在焉﹐今齊將伐之﹐子無意一出邪﹖」子路辭出﹐孔子止之。子張﹑子石請行﹐孔子弗許。子貢辭出﹐孔子遣之。

《越絕書外傳本事》子貢與夫子坐﹐告夫子曰「太宰死。」夫子曰「不死也。」如是者再。子貢再拜而問﹕「何以知之﹖」夫子曰「天生宰嚭者﹐欲以亡吳﹔吳今未亡﹐宰何病乎﹖」後人來言不死。

《淮南子人間訓》昔者衛君朝於吳﹐吳王囚之﹐欲流之於海﹐說者冠蓋相望而弗能止。魯君聞之﹐撤鐘鼓之縣﹐縞素而朝。仲尼入見﹐曰「君胡爲有憂色﹖」魯君曰「諸侯無親﹐以諸侯爲親﹔大夫無黨﹐以大夫爲黨。今衛君朝於吳王﹐吳王囚之﹐而欲流之於海。執衛君之仁義而遭此難也﹐吾欲免之而不能爲﹐柰何﹖」仲尼曰「若欲免之﹐則請子貢行。」魯君召子貢﹐授之將軍之印。子貢辭曰「貴無益於解患﹐在所由之道。」斂躬而行﹐至於吳﹐見太宰嚭。太宰嚭甚說之﹐欲薦之於王。子貢曰「子不能行說於王﹐柰何吾因子也。」太宰嚭曰「子焉知予之不能也。」子貢曰「衛君之來也﹐衛國之半曰﹕『不若朝於晉。』其半曰﹕『不若朝於吳。』然衛君以爲吳可以歸骸骨也﹐故束身以受命。今子受衛君而囚之﹐又欲流之於海﹐是賞言朝於晉者而罰言朝於吳也。且衛君之來也﹐諸侯皆以爲耆龜兆﹐今朝於吳而不利﹐則皆移心於晉矣。子欲成伯王之業﹐不亦難乎﹖」太宰嚭入﹐復之於王。王報出令於百官曰「比十日﹐而衛君之禮不具者死。」子貢可謂知所以說矣。

《史記衛世家》孔子聞衛亂﹐曰「嗟乎﹗柴也其來乎﹗由也其死矣﹗」

《禦覽》八百六十五引《風俗通》子路感雷精而生﹐尙剛好勇。死﹐衛人醢之。孔子覆醢﹐每聞雷聲惻怛耳。

《拾遺記》二孔子相魯之時﹐有神鳳遊集。至哀公之末﹐不復來翔。故云「鳳鳥不至﹐可爲悲矣。」

《初學記》二十九引《孝經右契》孔子夜夢丰沛邦﹐有赤煙气起。顏回﹑子夏侶往觀之﹐驅車到楚西北範氏之廟﹐見芻兒捶麟﹐傷其前左足﹐束薪而覆之。孔子曰「兒﹐來﹗汝姓爲誰﹖」曰「吾姓爲赤松子﹐時橋﹐名受紀。」孔子曰「汝豈有所見乎﹖」「吾所見一禽﹐如麕羊頭﹐頭上有角﹐其末有肉﹐方以是西走。」孔子發薪下﹐麟視孔子而往﹐麟蒙其耳﹐吐三卷書。孔子精而讀之。

《搜神記》八魯哀公十四年﹐孔子夜夢三槐之間﹑丰沛之邦有赤氤气起﹐乃呼顏淵﹑子夏同往觀之﹐驅車到楚西北範氏街﹐見芻兒打麟﹐傷其左前足﹐束薪而覆之。孔子曰「兒﹐來﹗汝姓﹐爲誰兒﹖」曰「吾姓爲赤松﹐名時喬﹐字受紀。」孔子曰「汝豈有所見乎﹖」兒曰「吾所見一禽﹐如麕羊頭﹐頭上有角﹐其末有肉﹐方以是西走。」孔子曰「天下已有主也﹐爲赤劉﹐陳項爲輔。五星入井﹐從歲星。」兒發薪下﹐麟示孔子﹐孔子趨而往﹐麟向孔子蒙其耳﹐吐三卷圖。廣三寸﹐長八寸﹐每卷二十四字﹐其言赤劉當起。曰「周亡赤气起﹐火曜興玄。丘制命﹐帝卯金。」

《拾遺記》三周靈王立﹐二十一年﹐孔子生於魯。襄公之世﹐夜有二蒼龍自天而下﹐來附徵在之房﹐因夢而生孔子。有二神女擎香露於空中而來﹐以沐浴徵在。天帝下奏鈞天之樂﹐列於顏氏之房﹐空中有聲﹐言天感生聖子﹐故降以和樂笙鏞之音﹐異於俗世也。又有五老列於徵在之庭﹐則五星之精也。夫子未生時﹐有麟吐玉書於闕里人家﹐文雲『水精之子孫﹐衰周而素王』。故二龍繞室﹐五星降庭﹐徵在賢明﹐知爲神異﹐乃以繡紱系麟角信﹐宿而麟去。相者云﹐夫子系殷湯水徳而素王。至敬王之末﹐魯定公十四年﹐魯人鋤商田得麟﹐以示夫子。系角之紱尙猶在焉﹐夫子知命之將終﹐乃抱麟解紱﹐涕泗滂沱。且麟出之時﹐及解紱之歲﹐垂百年矣。

《藝文類聚》十引《琴操》魯哀公十四年﹐西狩。薪者獲麟﹐擊之﹐傷其左足﹐將以示孔子。孔子道與相逢﹐見﹐俯而泣﹐抱麟曰「爾孰爲來哉﹗孰爲來哉﹗」反袂拭面﹐乃歌曰「唐虞世兮麟鳳遊﹐今非其時來何求﹐麟兮麟兮我心憂﹗」仰視其人﹐龍顏日月。夫子奉麟之口﹐須臾取三卷圖﹐一爲赤伏﹐劉季興爲王。二爲周滅﹐夫子將終。三爲漢制﹐造作《孝經》。夫子還﹐謂子夏曰「新王將起﹐其如得麟者。」

《禦覽》二十一又七百二十四引《公孫尼子》孔子有疾﹐哀公使醫視之。醫曰「子居處飲食何如﹖」孔子曰「丘春居葛室﹐夏居密陽﹐秋不風﹐冬不煬﹐飲食不造﹐飲酒不勤。」醫曰「是良藥也。」

《繹史孔子類記》四引《莊子》孔子病﹐子貢出﹐卜。孔子曰「吾坐席不敢先﹐居處若齋﹐飲食若祭﹐吾卜之久矣。」

《論衡別通》孔子病﹐商瞿卜﹐期日中。孔子曰「取書來﹐比至日中﹐何事乎﹗」

《劉子崇學》宣尼臨沒﹐手不釋卷。

《水經注》二十五引《春秋說題辭》孔子卒﹐以所受黃玉葬魯城北。

《論衡紀妖》孔子當泗水而葬﹐泗水卻流。

《禦覽》五百六十引《皇覽冢墓記》魯大夫叔梁紇冢﹐在魯國東陽聚安泉東北八十五步﹐名曰防冢。民傳曰﹕防墳於防﹐地微髙。孔子冢﹐魯城北便門外南去城十里﹐冢營方百畝﹐冢南北廣十步﹐東西十步﹐髙丈二尺。冢爲祠壇﹐方六尺﹐與地方平﹐無祠堂。冢塋中樹以百數﹐皆異種﹐魯人世世皆無能名其樹者。民傳云﹕孔子弟子﹐異國人﹐各持其國樹來種之。孔子塋中不生荊棘及刺人艸。伯魚冢﹐孔子冢東邊﹐與孔子並﹐大小相望。子思冢﹐在孔子冢南﹐亦大小相望。

《金樓子誌怪》孔子冢﹐在魯城北﹐塋中樹以百數﹐皆異種﹐魯人世世無能名者。傳言孔子弟子﹐旣皆異國之人﹐各持其國樹來種之。孔子塋中﹐至今不生荊棘艸木。

《漢書魯恭王傳》恭王初﹐好治宮室﹐壞孔子舊宅以廣其宮。聞鐘磬琴瑟之音﹐遂不敢復壞。於其壁中﹐得古文經傳。

《水經注》二十五泗水廟屋三間﹕夫子在西間東向﹐顏母在中間南向﹐夫人隔東一間東向。夫人牀前有石硯一枚﹐作甚朴﹐云平生時物也。卷十四

﹝雜事十二﹞

《禮記檀弓疏》引《論語撰考讖》叔梁紇與徵在禱尼丘山﹐感黑龍之精以生仲尼。

《藝文類聚》八十八引《春秋演孔圖》孔子母徵在遊大冢之陂。睡﹐夢黑帝使請與己交。語曰「女乳必於空桑之中﹐覺則若感﹐生丘於空桑之中。」

《後漢班固傳下》注引《演孔圖》孔子母徵在夢感黑帝而生﹐故曰元聖。

《論衡實知》孔子生不知其父﹐若母匿之﹐吹律﹐自知殷宋大夫子氏之世也。

《禦覽》三百七十一引《演孔圖》孔胸文曰﹕制作定世符運。

《禦覽》三百七十七引《演孔圖》孔子長十尺﹐大九圍﹐坐如蹲龍﹐立如牽牛﹐就之如昴﹐望之如斗。

《禦覽》三百六十七引《孝經援神契》孔子海口﹐言若含澤。

《禦覽》三百六十七引《孝經鉤命決》仲尼舌理七重﹐陳重授度。

《禦覽》三百六十八引《鉤命決》仲尼斗唇﹐吐教陳機授度。

《禦覽》三百六十八引《鉤命決》夫子駢齒﹐注象鉤星也。

《禦覽》三百六十八引《鉤命決》夫子輔喉。

《禦覽》三百七十引《鉤命決》仲尼虎掌﹐是謂威射。

《禦覽》三百七十一引《鉤命決》仲尼龜脊。

《禦覽》三百七十一引《論語摘輔象》孔子胸應矩﹐是謂儀古。

《荀子非相》仲尼長。

《荀子非相》仲尼之狀﹐面如蒙魌。

《白虎通姓名》孔子首類魯國尼丘山﹐故名爲丘。

《論衡骨相》孔子反羽。

《禦覽》六百九十八引《論語隱義注》孔子至蔡﹐解於客捨。夜有人取孔子乙只屐去﹐盜者置屐於受盜家。孔子屐長一尺四寸﹐與凡人屐異。

《路史後紀》十注引《世本》杇頂﹑反首﹑張面。

《路史後紀》十生而頨頂﹐故名丘﹐而字仲尼。四十有九表﹐堤眉﹐谷竅﹐參臂﹐駢脇﹐要大十圍﹐長九尺有六寸﹐時謂長人。

《戰國策》七甘羅曰「夫項橐生﹐七歲而爲孔子師。」

《淮南子修務訓》夫項托七歲爲孔子師﹐孔子有以聽其言也。

《淮南子說林訓》髙誘注項托年七歲﹐窮難﹐孔子而爲之作師。

《論衡實知》夫項托年七歲﹐教孔子。

《禦覽》四百四引《春秋後語》甘羅曰「夫項橐十歲﹐爲孔子師。」

《呂氏春秋仲春紀當染》孔子學於老聃﹑孟蘇﹑夔靖叔。

《白虎通辟雍》孔子師老聃。

《說苑尊賢》鮑龍跪石而登褵﹐孔子爲之下車。

《劉子知人》鮑龍跪石而吟﹐仲尼爲之下車。

《晏子春秋問上》故臣聞仲尼居處惰倦﹐廉隅不正﹐則季次﹑原憲侍﹔气郁而疾﹐志意不通﹐則仲由﹑卜商侍﹔徳不盛﹐行不厚﹐則顏回﹑騫雍侍。

《聖賢羣輔錄》《廣博物志》二十引《尸子》仲尼志意不立﹐子路侍﹔儀服不修﹐公西華侍﹔禮不習﹐子貢侍﹔辭不辯﹐宰我侍﹔亡忽古今﹐顏回侍﹔節小物﹐冉伯牛侍。曰「吾以夫六子自勵也。」

《韓詩外傳》九傳曰﹕孔子過康子﹐子張子夏從。孔子入坐﹐二子相與論﹐終日不決。子夏辭气甚溢﹐顏色甚變。子張曰「子亦聞夫子之議論邪﹖徐言褷褷﹐威儀翼翼﹐後言先默﹐得之推讓﹐巍巍乎﹐蕩蕩乎﹐道有歸矣﹗小人之論也﹐專意自是﹐言人之非﹐瞋目扼腕﹐疾言噴噴﹐口沸目赤。一幸得勝﹐疾笑嗌嗌。威儀固陋﹐辭气鄙俗﹐是以君子賤之也。」

《賈子容經》子路見孔子之背磬折﹐舉哀﹐曰「惟由也見。」孔子聞之曰「由也何以遺亡也。」

《列子說符》孔子之勁﹐能拓國門之關﹐而不肯以力聞。

《呂氏春秋愼大覽愼大》孔子之勁﹐舉國門之關﹐而不肯以力聞。

《淮南子道應訓》孔子勁﹐杓國門之關﹐而不肯以力聞。

《淮南子主術訓》孔子之通﹐智過於萇宏﹐勇服於孟賁﹐足躡於郊菟﹐力招城關﹐能亦多矣﹗然而勇力不聞﹐伎巧不知﹐專行孝道﹐以成素王。事亦鮮矣﹗春秋二百四十二年﹐亡國五十二﹐弒君三十六﹐采善鉏醜﹐以成王道。論亦博矣﹗然而圍於匡﹐顏色不變﹐弦歌不徹﹐臨死亡之地﹐犯患難之危﹐據義行理而志不懾。分亦明矣﹗然而爲魯司寇﹐聽獄必爲斷﹔作爲春秋﹐不道鬼神﹐不敢專已。

《呂氏春秋審分覽不二》孔子貴仁。

《淮南子修務訓》孔子無黔突。

《劉子惜時》仲尼淒淒突﹐不暇黔。

《論衡須頌》孔子顯三累之行。

《論衡幸遇》魯城門久朽欲頓﹐孔子過之﹐趨而疾行。左右曰「久矣﹗」孔子曰「惡其久也。」孔子戒愼已甚﹐如過遭壞﹐可謂不幸也。故孔子曰「君子有不幸而無有幸﹐小人有幸而無不幸。」

《論衡言毒》孔子見陽虎﹐卻行﹐白汗交流。

《禦覽》六十三引《論語比考讖》水名盜泉﹐仲尼不漱。注曰﹕夫子教於洙泗之間﹐今於城北二水之中﹐卽夫子領徒之所也。

《文選》陸機猛虎行注引《尸子》孔子至於勝母﹐暮矣﹐而不宿﹔過於盜泉﹐渴矣﹐而不飲。惡其名也。

《說苑說叢》水名盜泉﹐孔子不飲。

《後漢鐘離意傳》孔子忍渴於盜泉之水。

《呂氏春秋孝行覽遇合》文王嗜昌蒲菹﹐孔子聞而服之﹐縮頞而食之。三年﹐然後勝之。

《論衡語增》傳語曰「文王飲酒千鐘﹐孔子百觚。」

《列子說符》宋人有好行仁義者﹐三世不懈。家無故黑牛生白犢﹐以問孔子。孔子曰「此吉祥也﹐以薦上帝。」居一年﹐其父無故而盲。其牛又復生白犢﹐其父又復令其子問孔子。其子曰「前問之而失明﹐又何問乎﹖」父曰「聖人之言﹐先迕後合。其事未究﹐姑復問之。」其子又復問孔子。孔子曰「吉祥也。」復教以祭。其子歸致命。其父曰「行孔子之言也。」居一年﹐其子又無故而盲。其後楚攻宋﹐圍其城﹐民易子而食之﹐析骸而炊之﹐丁壯者皆乘城而戰﹐死者大半。此人以父子有疾皆免﹐及圍解而疾俱復。

《北堂書鈔》百三十七引《韓詩外傳》孔子使子貢﹐爲其不來﹐孔子占之﹐遇鼎。謂弟子曰「占之遇鼎﹐皆言無足而不來。」顏回掩口而笑。孔子曰「回也何哂乎﹖」曰「回謂賜必來。」孔子曰「何如也﹖」回對曰「乘舟而來矣。」賜果至矣。

《藝文類聚》七十一引《衝波傳》孔子使子貢﹐久而不來。孔子謂弟子占之﹐遇鼎﹐皆言無足不來。顏回掩口而笑。子曰「回也哂﹐謂賜來也﹖」曰「無足者﹐乘舟而來至矣。」淸旦朝﹐子貢果至﹐驗如顏回之言。

《說苑辧物》孔子晨立堂上﹐聞哭者聲音甚悲﹐孔子援琴而鼓之﹐其音同也。孔子出﹐而弟子有吒者。問﹕「誰也﹖」曰「回也。」孔子曰「回何爲而吒﹖」回曰「今者有哭者﹐其音甚悲﹐非獨哭死﹐又哭生離者。」孔子曰「何以知之﹖」回曰「似完山之鳥。」孔子曰「何如﹖」回曰「完山之鳥生四子﹐羽翼已成﹐乃離四海﹐哀鳴送之﹐爲是往而不復返也。」孔子使人問哭者﹐哭者曰「父死家貧﹐賣子以葬之﹐將與其別也。」孔子曰「善哉﹗聖人也。」

《莊子雜篇外物》宋元君夜半而夢人被髮窺阿門曰「予自宰路之淵﹐予爲淸江使河伯之所﹐漁者余且得予。」元君覺﹐使人占之﹐曰「此神龜也。」君曰「漁者有餘且乎﹖」左右曰「有。」君曰「令余且會朝。」明日﹐余且朝﹐君曰「漁何得﹖」對曰「且之网﹐得白龜焉﹐箕圓五尺。」君曰「獻若之龜。」龜至﹐君再欲殺之﹐再欲活之﹐心疑﹐卜之曰「殺龜以卜﹐吉。」乃刳﹐龜七十二鉆而無遺筴。仲尼曰「神龜能見夢於元君而不能避余且之网﹔知能七十二鉆而無遺筴﹐而不能避刳腸之患。如是﹐則知有所困﹐神有所不及也。」

《史記》褚少孫補龜策傳孔子聞之曰「神龜知吉凶﹐而骨直空枯。日爲陽徳而君於天下﹐辱於三足之烏﹔月爲刑而相佐﹐見食於蝦蟆。蝟辱於鵲﹐騰蛇之神而殆於卽且。竹外有節理﹐中直空虛﹔松柏爲百木長﹐而守門閭。日辰不全﹐故有孤虛。黃金有疵﹐白玉有瑕。事有所疾﹐亦有所徐﹔物有所拘﹐亦有所據﹔罔有所數﹐亦有所疏﹔人有所貴﹐亦有所不如。何可而適乎﹖物安可全乎﹖天尙不全﹐故世爲屋﹐不成三瓦而居之﹐以應之天。天下有階﹐物不全乃生也。」

《春秋繁露山川頌》孔子曰「山川神祇﹐立寶藏﹐殖器用﹐資曲直。含大者可以爲宮室臺榭﹐小者可以爲舟輿浮灄。大者無不中﹐小者無不入。持斧則斫﹐折鐮則艾。生人立﹐禽獸伏﹐死人入。多其功而不言﹐是以君子取譬也。」

《說苑修文》孔子見子桑伯子﹐子桑伯子不衣冠而處﹐弟子曰「夫子何爲見此人乎﹖」曰「其質美而無文﹐吾欲說而文之。」孔子去﹐子桑伯子門人不說﹐曰「何爲見孔子乎﹖」曰﹕其質美而文繁﹐吾欲說而去其文。」

《說苑反質》仲尼問於老聃曰「甚矣﹗道之於今難行也。吾比執道委質以當世之君﹐而不我受也。道之於今難行也。」老子曰「夫說者流於聽﹐言者亂於辭。如此二者﹐則道不可委矣。」

《中論審大臣》魯人見仲尼之好讓而不爭也﹐亦謂之無能。

《韓詩外傳》一孔子南遊適楚﹐至於阿谷之隧﹐有處子佩瑱而浣者。孔子曰「彼婦人其可與言矣乎﹖」抽觴以授子貢﹐曰「善爲之辭﹐以觀其語。」子貢曰「吾北鄙之人也﹐將南之楚。逢天之暑﹐思心潭潭﹐願乞一飲﹐以表我心。」婦人對曰「阿谷之隧﹐隱曲之汜﹐其水載淸載濁﹐流而趨海﹐欲飲則飲﹐何問婦人乎﹖」受子貢觴﹐迎流而挹之﹐奐然而棄之﹐促流而挹之﹐奐然而溢之﹐坐置之沙上﹐曰「禮固不親授。」子貢以告。孔子曰「丘知之矣。」抽琴去其軫﹐以授子貢﹐曰「善爲之辭﹐以觀其語。」子貢曰「向子之言﹐穆如淸風﹐不悖我語﹐和暢我心。於此有琴而無軫﹐願借子以調其音。」婦人對曰「吾鄙野之人也﹐僻陋而無心﹐五音不知﹐安能調琴﹖」子貢以告。孔子曰「丘知之矣。」抽絺綌五兩以授子貢﹐曰「善爲之辭﹐以觀其語。」子貢曰「吾北鄙之人也﹐將南之楚。於此有絺綌五兩﹐吾不敢以當子身﹐敢置之水浦。」婦人對曰「客之行﹐差遲乖人﹐分其資財﹐棄之野鄙。吾年甚少﹐何敢受子﹖子不早去﹐今竊有狂夫守之者矣。」

《列女傳辯通》阿谷處女者﹐阿谷之隧浣者也。孔子南遊過阿谷之隧﹐見處子佩瑱而浣。孔子謂子貢曰「彼浣者其可與言乎﹖」抽觴以授子貢﹐曰「爲之辭﹐以觀其志。」子貢曰「我北鄙之人也﹐自北䢐南﹐將欲之楚﹐逢天之暑﹐我思譚譚﹐願乞一飲﹐以伏我心。」處子曰「阿谷之隧﹐隱曲之地﹐其水一淸一濁﹐流入於海﹐欲飲則飲﹐何問乎婢﹖」子授子貢觴﹐迎流而挹之﹐投而棄之﹐從流而挹之﹐滿而溢之﹐跪置沙上﹐曰「禮不親授。」子貢還報其辭。孔子曰「丘已知之矣。」抽琴去其軫﹐以授子貢﹐曰「爲之辭。」子貢往曰「向者聞子之言﹐穆如淸風﹐不拂不寤﹐私復我心。有琴無軫﹐願借子調其音。」處子曰「我鄙野之人也﹐陋固無心﹐五音不知﹐安能調琴﹖」子貢以報孔子。孔子曰「丘已知之矣。」過賢則賓﹐抽絺綌五兩以授子貢﹐曰「爲之辭。」子貢往曰「我北鄙之人也﹐自北䢐南﹐將欲之楚。有絺綌五兩﹐非敢以當子之身也﹐願注之水旁。」處子曰「行客之人﹐嗟然永久﹐分其資財﹐棄於野鄙。妾年甚少﹐何敢受子﹖子不早命﹐竊有狂夫名之者矣。」子貢以告孔子。孔子曰「丘已知之矣﹗斯婦人達於人情而知禮。」

《楚辭七諫》路室之女方桑兮﹐孔子過之以自侍。王逸注﹕言孔子出遊﹐過於客捨。其女方采桑﹐一心不視﹐善其貞信﹐故以自侍。

《北堂書鈔》一百六引《琴操》孔子遊於臘山﹐見取薪而哭。長梓上有孤鶼﹐乃承而歌之。

《藝文類聚》三十四引《琴操》孔子遊於泰山﹐見薪者哭﹐甚哀。孔子問之﹐薪者曰「吾自傷﹐故哀爾。」

《繹史孔子類記》四引《吳越春秋》夫差聞孔子至吳﹐微服觀之。或人傷其指﹐王怒欲索﹐或而誅之。子胥諫﹐乃止。

《吳越春秋句踐伐吳外傳》十越王旣已誅忠臣﹐霸於關東。從瑯琊起觀臺﹐周七里﹐以望東海﹐死士八千人﹐戈船三百艘。居無幾﹐躬求賢士。孔子聞之﹐從弟子奉先王雅琴禮樂奏於越。越王乃被唐夷之甲﹐帶步光之劍﹐杖屈盧之矛﹐出死士以三百人﹐爲陳關下。孔子有頃到﹐越王曰「唯唯﹐夫子何以教之﹖」孔子曰「丘能述五帝三王之道﹐故奏雅琴以獻之大王。」越王喟然嘆曰「越性脆而愚﹐水行山處﹐以船爲車﹐以楫爲馬﹐往若飄風﹐去則難從。說兵敢死﹐越之常也。夫子何說而欲教之﹖」孔子不答﹐因辭而去。

《越絕書》八句踐伐吳﹐霸關東。從瑯琊起觀臺﹐周九里﹐以望東海﹐死士八千人﹐戈船三百艘。居無幾﹐躬求賢聖。孔子從弟子七十人﹐奉先王雅琴治禮往奏。句踐乃身被賜夷之甲﹐帶步光之劍﹐杖物盧之矛﹐出死士三百人﹐爲陣關下。孔子有頃到越﹐越王曰「唯唯﹐夫子何以教之﹖」孔子對曰「丘能述五帝三王之道﹐故奏雅琴至大王所。」句踐喟然嘆曰「夫越性脆而愚﹐水行而山處﹐以船爲車﹐以楫爲馬﹐往若飄風﹐去則難從。銳兵任死﹐越之常性也。夫子異則不可。」於是孔子辭﹐弟子莫能從乎﹗

《繹史孔子類記》一引《衝波傳》孔子去衛適陳﹐途中見二女采桑。子曰「南枝窈窕北枝長。」答曰「夫子遊陳必絕糧﹐九曲明珠穿不得﹐著來問我采桑娘。」夫子至陳﹐大夫發兵圍之﹐令穿九曲珠乃釋其厄。夫子不能﹐使回賜返問之﹐其家謬言女出外﹐以一瓜獻二子﹐子貢曰「瓜子在內也。」女乃出語曰「用蜜塗珠﹐絲將系蟻﹐蟻將系絲﹐如不肯過﹐用煙燻之。」子依其言﹐乃能穿之﹐於是絕糧七日。

《搜神記》十九孔子厄於陳﹐弦歌於館中。夜有一人長九尺餘﹐著皂衣﹐髙冠﹐大吒﹐聲動左右。子貢進﹐問﹕「何人邪﹖」便提子貢而挾之。子路引出﹐與戰於庭﹐有頃未勝。孔子察之﹐見其甲車間時時開如掌﹐孔子曰「何不探其甲車﹖」引而奮登﹐子路引之﹐沒手僕於地﹐乃是大釭魚也﹐長九尺餘。孔子曰「此物也﹐何爲來哉﹖吾聞物老則羣精依之﹐因衰而至﹐此其來也。豈以吾遇厄絕糧﹑從者病乎﹖夫六畜之物﹐及龜蛇魚鱉艸木之屬﹐久者神皆馮依﹐能爲妖怪﹐故謂之五酉。五酉者﹐五行之方﹐皆有其物。酉者﹐老也﹐物老則爲怪。殺之則已﹐夫何患焉﹗或者天之未喪斯文﹐以是系予之命乎﹖不然﹐何爲至於斯也﹗」弦歌不輟。子路烹之﹐其味滋﹐病者興﹐明日遂行。

《金樓子雜記上》孔子出遊於山﹐使子路取水。逢虎於水﹐與戰﹐攬尾得之﹐納於懷中。取水還﹐問孔子曰「上士殺虎如之何﹖」子曰「上士殺虎持虎頭。」「中士殺虎如之何﹖」子曰「中士殺虎持虎耳。」又問﹕「下士殺虎如之何﹖」子曰「下士殺虎捉虎尾。」子路出尾棄之。復懷石盤曰「夫子知虎在水而使我取水。是欲殺我也﹐乃欲殺夫子。問﹕「上士殺人如之何﹖」曰「用筆端。」「中士殺人如之何﹖」曰「用語言。」「下士殺人如之何﹖」曰「用石盤。」子路乃棄盤而去。

《繹史孔子類記》四引《吳越春秋》禹治洪水﹐至牧徳之山﹐見神人焉﹐謂禹曰「勞子之形﹐役子之慮﹐以治洪水。無乃怠乎﹖我有靈寶五符﹐以役蛟龍水豹。」因授禹而誡之曰「事畢可祕於靈山。」禹成功後藏於洞庭苞山之穴。至吳王闔閭之時﹐有龍威丈人得符獻之﹐吳王以示羣臣﹐皆莫能識﹐乃令賫符以問孔子﹐曰「吳王閒居﹐有赤烏銜此書以至王所﹐莫辧其文﹐故令遠問。」孔子曰「昔禹治水於牧徳之山﹐遇神人授以靈寶五符﹐後藏洞庭之苞山。君王所得﹐無乃是乎﹖赤鳥之事﹐丘所未聞。」

《抱朴子內篇辧問》《靈寶經》有《正機平衡飛龜授帙》三篇﹐皆仙術也。吳王伐石以治宮室﹐而於合石之中﹐得紫文金簡之書﹐不能讀之﹐使使者持以問仲尼﹐而欺仲尼曰「吳王閒居﹐有赤雀銜書以置殿上﹐不知其義﹐故遠咨呈。」仲尼以視之﹐曰「此乃靈寶之方﹐長生之法﹐禹之所服﹐隱在水邦﹐年齊天地﹐朝於紫庭者也。禹將仙化﹐封之名山石函之中﹐乃今赤雀銜之﹐殆天授也。」

《繹史孔子類記》四引《靈寶要略》昔太上以《靈寶五篇》眞文以授帝嚳﹐帝嚳將仙﹐封之於鐘山。至夏禹巡狩﹐度弱水﹐登鐘山﹐逐得是文﹐後復封之包山洞庭之室。吳王闔閭出遊包山﹐見一人自言姓山名隱居﹐闔閭扣之﹐乃入洞庭取素書一卷﹐呈闔閭。其文不可識﹐令人賫之問孔子。孔子曰「丘聞童謠曰﹕『吳王出遊觀震湖﹐龍威丈人山隱居﹐北上包山入云墟﹐乃入洞庭竊禹書﹐天地大文不可舒﹐此文長傳百六初﹐若彊取出喪國廬。』」闔閭乃尊事之。

《禦覽》四十六引《吳地記》包山在縣西一百三十里﹐中有洞庭﹐深遠世莫能測。吳王使靈威丈人入洞穴﹐十七日不能盡﹐因得玉葉﹐上刻《靈寶二卷》。使示孔子﹐云「禹之書也。」

《禦覽》一百五十七引《東觀漢記》鮑永﹐字君長﹐爲魯郡太守。時彭丰等不肯降﹐後孔子闕裏無故荊棘自辟﹐從講室埽除至孔裏。永異之﹐召郡府謂曰「方今厄急﹐而闕裏無故自滌﹐意豈夫子欲令太守大行饗誅無狀也﹖」修學校。理請丰等會﹐手格殺之。

《禦覽》九百二十二引崔鴻《十六國春秋》北涼錄昔魯人有浮海而失津者﹐至於亶州﹐見仲尼及七十子遊於海中﹐與魯人一體杖﹐令閉目乘之﹐使歸告魯侯﹐築城以備寇。魯人出海﹐投杖水中﹐乃龍也。具以狀告﹐魯侯不信。俄而羣燕數萬﹐銜土培城。魯侯乃大城曲阜﹐迄而齊寇至﹐攻魯不克而還。

卷十五

﹝遺讖十三﹞

《周易乾鑿度》孔子曰﹕洛書摘亡辟曰﹕建紀者﹐歲也。成姬倉有命在河聖﹐孔表雄徳。庶人受命﹐握麟徵。

《周易乾鑿度》孔子曰﹕推卽位之術﹕乾坤三﹐上中下。坤變初六復﹐曰正陽﹐在下爲聖人。故一聖﹐二庸﹐三君子﹐四庸﹐五聖﹐六庸﹐七小人﹐八君子﹐九小人﹐十君子﹐十一小人﹐十二君子﹐十三聖人﹐十四庸人﹐十五君子﹐十六庸人﹐十七聖人﹐十八庸人﹐十九小人﹐二十君子﹐二十一小人﹐二十二君子﹐二十三小人﹐二十四君子﹐二十五聖人﹐二十六庸人﹐二十七君子﹐二十八庸人﹐二十九聖人﹐三十庸人﹐三十一小人﹐三十二君子﹐三十三小人﹐三十四君子﹐三十五小人﹐三十六君子﹐三十七聖人﹐三十八庸人﹐三十九君子﹐四十小人﹐四十一聖人﹐四十二庸人。孔子曰﹕極至徳之世﹐不過此。乾三十二世消﹐坤三十六世消。代聖人者仁﹐繼之者庸人。仁世淫﹐庸世懇。二陰之精射三陽﹐當卦自埽﹐知命守錄其可防。鉤鈐解﹐命圖興。孔子曰﹕丘文以候﹐授明之出﹐莫能雍。

《周易乾鑿度》孔子曰﹕復十八世消﹐以三六也﹔臨十二世消﹐以二六也﹔泰三十世消﹐以二九﹑二六也﹔大壯二十四世消﹐以二九﹑一六也﹔夬三十二世消﹐以三九﹑一四也。

《周易乾鑿度》孔子曰﹕妒一世消﹐無所據也﹔遁一世消﹐據不正也﹔否十世消﹐以二五也﹔觀二十世消﹐以二五﹑四六也﹔剝十二世消﹐以三四也。

《周易乾鑿度》孔子軌﹐以七百六十爲世軌者。堯以甲子受天元爲推術。七往六來﹐八往九來﹐七爲世軌者。文王推爻﹐四乃術數。

《周易乾鑿度》孔子曰﹕以爻正月﹐爲享國數。存六期者﹐天子欲求水旱之厄﹐以位入軌年數﹐除軌算盡﹐則厄所遭也。甲乙爲饑﹐丙丁爲旱﹐戊己爲中興﹐庚辛爲兵﹐壬癸爲水。臥算爲年﹐立算爲日﹐必除先入軌年數﹐水旱兵饑得矣。如是﹐乃救災度厄矣。陽之法。

《周易乾鑿度》孔子曰﹕天之將降嘉瑞應﹐河水淸﹐三日靑﹐四日靑﹐變爲赤﹐赤變爲黑﹐黑變爲黃﹐各各三日。河中水安井﹐天乃淸明﹐圖乃見。見必南向﹐仰天言。見三日以三日﹐見六日以六日﹐見九日以九日﹐見十二日以十二日﹐見十五日以十五日﹐見皆言其餘日。

《周易乾鑿度》孔子曰﹕帝徳之應洛水﹐先溫九日。後五日變爲五色﹐元黃天地之靜書見矣。負圖出午﹐聖人見五日以五日﹐見十日以十日﹐見十五日以十五日﹐見二十日以二十日﹐見二十五日以二十五日﹐見三十日以三十日。

《周易乾鑿度》孔子曰﹕君子亦於靜﹐若龍而無角。河二日淸﹐二日白﹐二日赤﹐二日黑﹐二日黃。蛇見水中﹐用日也﹐一日辰爲法﹐以一辰二辰﹐以三辰以四五辰﹐以六七辰﹐以八九辰﹐以十辰﹐以十一辰﹐以十二辰。夜不可見﹐水中赤煌煌﹐如火英。圖書﹑蛇皆然也。

《周易乾鑿度》孔子曰﹕復表曰角。臨表龍顏﹐泰表載千﹐大壯表握訴﹐龍角大展。夬表升骨履文。妒表耳參漏﹐足履王﹐知多權。遁表日角連理。否表二好文。觀表出準虎。剝表重童明歷元。此皆律曆運期相﹐一匡之神也。欲所按合誠。洛書靈準聽曰﹕气五﹐機七﹐八合提﹐九爻結﹐八九七十二﹐錄圖起。初世者﹐戲也。姬通紀﹐河圖龍出﹐洛書龜予﹐演亦八者﹐七九也。始倉甄節﹐五七受命。數運不俗﹐守錄以次第相攺﹐七九度變﹐命失寶合﹐七八八名﹐畢升漸喜﹐六十四精聖。性象有錄﹐第以所變畢動﹐動日者提﹐不者殆。易物之愼﹐命不在仵者﹐霸橫者﹐距命歷掘執並投者。上契輔摘﹐推失排絀者﹐咸名紀所錯﹐中與用材毀苴。五行旋代出﹐輔運相拒﹐與更用事﹐終始相討﹐期有從至。有餘運﹐有托除﹐要有知衙﹐合七八以視旋機﹐審矣。

《周易乾鑿度》孔子曰﹕至徳之數﹐先立木金水火土徳。合三百四歲﹐五徳備﹐凡一千五百二十歲。大終復初﹐其求金木水火土徳﹐日名之法。道一紀七十六歲﹐因而四之﹐爲三百四歲。以一歲三百六十五日四分乘之﹐凡爲十一萬一千三十六。以甲爲法除之﹐餘三十六。以三十六甲子始數立﹐立算皆爲甲﹐旁算亦爲甲。以日次次之﹐母算者﹐乃木金火水土徳之日也。徳益三十六﹐五徳而止。六日名甲子木徳﹐主春﹐春生三百四歲。庚子金徳﹐主秋﹐成收﹐三百四歲。丙子火徳﹐主夏﹐長三百四歲。壬子水徳﹐主冬﹐藏三百四歲。戊子土徳﹐主季夏﹐致養三百四歲。六子徳四正﹐四正﹐子午卯酉也。而期四時﹐凡一千五百二十歲﹐終一紀。五徳者﹐所以立尊號﹐論天弗﹐志長久。

《周易乾鑿度》孔子曰﹕丘按錄讖﹐論國定符﹐以春秋西狩﹐題釗表命。予亦握嬉帝之十二﹐當興平嗣出妃妾﹐妾得亂﹐不勤竭承﹐維表循符。當至者塞﹐政在樞。害時失命缺壽﹐以符瑞伏代。災七錄﹐握藉成年。剟裒期﹐凶敕候﹐修身練缺﹐郵專兌﹐兌徳始克﹐免延期。自然之讖﹐推引相拘﹐沮思愈知命不或世﹐帝思圖也。夫天道三微而成一著﹐三著而體成。

《易緯通卦驗》孔子曰﹕太皇之先與燿合﹐元精五帝期以序七神﹐天地成位﹐君臣道生。君五期﹐輔三名﹐以建徳通萬靈。遂皇始出﹐握機矩﹐表計宜﹐其刻曰﹕蒼牙通靈﹐昌之成。孔演命明道經﹐燧人之皇沒。虙戲生﹐本尙芒﹐芒開矩聽﹐八蒼靈惟精﹐不愼明之﹐害類遠振。撢度出表﹐挺後名知﹐命陳效睹﹐三萬一千一終﹐一名虙方牙蒼精﹐作易無書以盡序。

《易緯通卦驗》孔子表洛書摘亡辟曰﹕亡秦者﹐胡也。丘以推秦﹐白精也。其先星﹐感河﹐出圖﹐挺白﹐以胡誰亡﹖胡之名﹐行之名﹐行之萌﹐秦爲赤軀﹐非命王﹐故帝表有七五命七以永慶王。以火代黑﹐黑畏黃精之起﹐因威萌﹐虙羲作易。仲﹐仲命徳維紀衡。周文增通八八之節﹐轉序三百八十四爻﹐以系王命之瑞。謀三十五君﹐常其一也。興亡殊方﹐各有其祥﹐封於泰山﹐禪於梁陰。易姓之起﹐刻石明號。丘表大命謀天皇﹐巽奎坤艮﹐出亡興之街。仲者帝命所保﹐行文出加政﹐撥臣陽候七﹐陰候八﹐皆行子午﹐視卯酉相違遠﹐期衝﹐六千三百變。非摘亡據興﹐盡在文昌所會。增卦爻﹐可以先知珍瑞之類﹐繱厓之將。審其系象﹐通神明明者類﹐視七若九﹐八卦以推七九之微﹐錄圖準命略爲世﹐題萌表試。故十二月十二日﹐政八風二十四無﹐其相應之驗。猶響之應人動作言語也。故正其本而萬物理﹐失之毫釐﹐差以千里。

《易緯辧終備》孔子表河圖皇參持曰﹕天以斗視﹐日發明﹐皇以戲招﹐始掛八卦談。

《易緯是類謀》孔子演曰﹕天子亡徵﹐九聖人起﹐有八符﹐運之以斗﹐稅之以昴﹐五七布舒﹐河出錄圖﹐雒授變書。

《文選》漢髙祖功臣頌注引《尙書璇璣鈐》孔子曰﹕五帝出﹐受錄圖。

《隸釋》史晨祠孔廟碑引《尙書考靈耀》丘生倉際﹐觸期稽度﹐爲赤制﹐故作春秋﹐以明文命﹐綴紀撰書﹐修定禮義。

《文選》齊安陸王碑文注引《春秋元命包》孔子曰﹕扶桑者﹐日所出﹐房所立﹐其耀盛。蒼神用事﹐精感姜原﹐卦得震﹐震者動而光﹐故知周蒼﹐代殷者﹐爲姬昌。人形龍顏﹐長大﹐精翼日﹐衣靑光。

《公羊》哀十四年解詁得麟之後﹐天下血書魯端門﹐曰﹕趨作法﹐孔聖沒﹐周姬亡。彗東出﹐秦政起﹐胡破術﹐書紀散﹐孔不絕。子夏明日往視之﹐血書飛爲赤鳥﹐化爲白書﹐署曰﹕演孔圖﹐中有作圖制法之狀。

《禦覽》八百四又九百十四引《春秋演孔圖》孔子論經﹐有鳥化爲書﹐孔子奉以告天﹐赤爵集書上﹐化爲黃玉。刻曰﹕孔提命﹐作應法﹐爲赤制。

《藝文類聚》九十八引《演孔圖》趣作法﹐聖沒﹐周姬亡。彗東出﹐秦政﹐胡破術﹐書記散﹐孔不絕。此魯端門血書。十三年冬﹐有星孛東方﹐說題曰﹕麟徳之月﹐天當有血書端門。子夏至期往視﹐逢一卽言﹐門有血書﹐往寫之﹐血蜚鳥化爲帛﹐鳥消﹐書出﹐署曰﹕演孔圖。

《禦覽》六百六引《演孔圖》孔子曰﹕丘作《春秋》﹐天授演孔圖﹐中有大玉﹐刻一版曰﹕璇璣一低一昂是七期﹐驗敗毀滅之徵也。

《禦覽》八十四引《春秋感精符》孔子按錄書﹐含觀五常英﹐人知姬昌爲蒼帝精。

《北堂書鈔》八十五拜揖引《孝經右契》制作《孝經》﹐道備﹐使七十二弟子向北辰星而磬折﹐使曾子抱《河》《洛》﹐事北面。孔子衣絳單衣﹐向北辰星而拜者也。

《事類賦》十五注引《孝經援神契》孔子制作《孝經》﹐使七十二子向北辰磬折﹐使曾子抱《河》《洛》﹐事北向。孔子霢縹筆﹑衣絳單衣﹐向北辰而拜。

《搜神記》八孔子修《春秋》﹑制《孝經》旣成﹐齋戒﹐向北辰而拜﹐告備於天。乃洪郁起白霧摩地﹐赤虹自上而下﹐化爲黃玉﹐長三尺﹐上有刻文。孔子跪受而讀之﹐曰﹕寶文出劉季﹐握卯金刀﹐在軫北﹐字禾子﹐天下服。

《宋書符瑞志》孔子作《春秋》﹑制《孝經》旣成﹐使七十二弟子向北辰星磬折而立﹐使曾子抱《河》《洛》﹐事北向。孔子齋戒﹐向北辰而拜﹐告備於天﹐曰﹕《孝經》四卷﹐《春秋》《河》《洛》凡八十一卷﹐謹已備。天乃洪郁起白霧摩地﹐赤虹自上下﹐化爲黃玉﹐長三尺﹐上有刻文。孔子跪受而讀之﹐曰﹕寶文出﹐劉季握卯金刀﹐在軫北﹐字禾子﹐天下服。

《隸釋》史晨祠孔廟碑引《孝經授神契》丘立制命﹐帝卯行。

《禦覽》六百十引《孝經中契》丘學《孝經》﹐文成道立﹐齊以白天﹐則玄云踴紫官。開北門﹐角亢星北落司命。天使書題﹐號孝經篇。云神星裳﹐孔丘知元﹐今使陽衢乘紫麟﹐下告地主要道之君。後年麟至﹐口吐圖文﹐北落郎服﹐書魯端門﹐隱形不見。子夏往觀﹐寫得十七字﹐余字滅消文﹐其餘飛爲赤鳥﹐翔靡靑雲。

《文選》曹顏遠思友人詩注又劉歆《移書讓太常博士》注引《論語崇爵讖》子夏六十四人﹐共撰仲尼微言﹐以當素王。

《禦覽》二百七引《論語摘輔像》仲尼爲素王﹐顏淵爲司徒。

《禦覽》五引《論語讖》仲尼曰﹕吾聞堯率舜等遊首山﹐觀河渚。有五老遊河渚﹐一老曰﹕《河圖》將來告帝期﹐二老曰﹕《河圖》將來告帝謀﹐三老曰﹕《河圖》將來告帝書﹐四老曰﹕《河圖》將來告帝圖﹐五老曰﹕《河圖》將來告帝筮。龍銜玉苞﹐金泥玉檢封盛書﹐五老飛爲流星﹐上入昴。

《禦覽》八十一引《論語撰考讖》堯﹑舜升登首山﹐觀河渚﹐有五老遊於河渚﹐相謂曰﹕《河圖》將來告帝期。五老流星﹐上昴﹐有須赤龍負玉苞舒圖出﹐堯與大舜等共發﹐曰﹕帝當樞百則禪虞。堯喟然嘆曰﹕咨爾舜﹐天之歷數﹐在爾躬。

《論衡實知》孔子將死﹐遺讖書﹐曰「不知何一男子﹐自謂秦始皇﹐上我之堂﹐踞我之牀﹐顚倒我衣裳﹐至沙丘而亡。」又曰「董仲舒亂我書。」又書曰「亡秦者﹐胡也。」

《後漢郎覬傳》覬對《尙書》曰﹕孔子曰「漢三百載﹐計歷攺憲。」

《三國誌魏文紀》注引《孔子玉版》定天下者﹐魏公子桓。

《後漢鐘離意傳》注引《意別傳》意爲魯相﹐到官﹐出私錢萬三千文﹐付戶曹孔袴修夫子車。身入廟﹐拭機席劍履。男子張伯除堂下艸﹐土中得玉璧七枚﹐伯懷其一﹐以六枚白意﹐意令主簿安置幾前。孔子教授堂下牀首有懸甕﹐意召孔袴問﹕「此何甕也﹖」對曰「夫子甕也。背有丹書﹐人莫敢發也。」意曰「夫子聖人﹐所以遺甕﹐欲以懸示後賢。」因發之﹐中得素書﹐文曰「後世修吾書﹐董仲舒﹔護吾車﹐拭吾履﹐發吾笥﹐會稽鐘離意。璧有七﹐張伯藏其一。」意卽召問伯﹐果服焉。

《續漢郡國志》注補引《鐘離意別傳》意省堂有孔子小車乘﹐皆朽敗。意自糶俸雇漆膠之直﹐請魯民治之﹐及護幾席劍履﹐後得甕﹐中素書曰「護吾履﹐鐘離意。」

《續漢郡國志》注補引《漢晉春秋》鐘離意相魯﹐見仲尼廟頹毀。會諸生於廟中﹐慨然嘆曰「蔽芾甘棠﹐勿剪勿伐﹐況見聖人廟乎﹗」遂躬畱治之。周觀輿服之在焉﹐自仲尼以來﹐莫之開也。意發視之﹐得古文策。書曰「亂吾書﹐董仲舒﹔治吾堂﹐鐘離意。璧有七﹐張伯懷其一。」意尋案未了而卒。張伯者﹐治中庭治地﹐得六璧上之。意曰「此有七﹐何以不遂﹖」伯懼﹐探璧懷中。魯咸以爲神。

《水經注》二十五泗水魯人藏孔子所乘車於廟中﹐是顏路所請者也。獻帝時遇火燒之。永平中﹐鐘離爲魯相﹐到官﹐出私錢萬三千文﹐付戶曹孔袴治夫子車。身入廟﹐拭幾席劍履。男子張伯除堂下艸﹐土中得玉璧七枚﹐伯懷其一﹐以六枚白意。意令主簿安置幾前。孔子寢堂牀首有懸甕﹐意召孔袴問﹕「何等甕也﹖」對曰「夫子甕也。背有丹書﹐人勿敢發也。」意曰「夫子聖人﹐所以遺甕﹐欲以懸示後賢耳。」發之﹐中得素書﹐文曰「後世修吾書﹐董仲舒﹔護吾車﹐拭吾履﹐發吾笥﹐會稽鐘離意。璧有七﹐張伯藏其一。」意卽召問﹐伯果服焉。

卷十六

﹝寓言十四﹞﹝上﹞

《禦覽》八百十八引《韓詩外傳》孔子﹑顏淵登魯泰山﹐望吳閶門。淵曰「見一匹練﹐前有生藍。」子曰「白馬﹐藍芻也。」

《禦覽》八百九十七引《論衡》儒書稱孔子與顏淵俱登魯東山﹐望吳閶門。謂曰「爾何見﹖」「一匹練﹐前生藍。」孔子曰「噫﹗此白馬﹐蘆芻。」使人視之﹐果然。

《論衡書虛》傳書或言﹕顏淵與孔子俱上魯太山﹐孔子東南望﹐吳閶門外有系白馬﹐引顏淵指以示之﹐曰「若見吳閶門乎﹖」顏淵曰「見之。」孔子曰「門外何有﹖」曰「有如系練之狀。」孔子撫其目而止之﹐因與俱下。下而顏淵發白齒落﹐遂以病死。蓋以精神不能若孔子﹐彊力自極﹐精華竭盡﹐故夭死。

《續博物志》七顏淵與孔子俱上泰山﹐東南望吳昌門外﹐孔子見白馬﹐引顏淵指之﹕「若見吳昌門乎﹖」顏淵曰「見之。有系練之狀。」孔子撫其目而止之。顏淵發白齒落﹐遂以病死。蓋精力不及聖人而彊役之也。

《列子天瑞》林類年且百歲﹐底春被裘﹐拾遺穗於故畦﹐並歌並進。孔子適衛﹐望之於野﹐顧謂弟子曰「彼叟可與言者﹐試往訊之。」子貢請行。逆之壠端﹐面之而嘆曰「先生曾不悔乎﹐而行歌拾穗﹖」林類行不畱﹐歌不輟。子貢叩之不已﹐乃仰而應曰「吾何悔邪﹖」子貢曰「先生少不勤行﹐長不競時﹐老無妻子﹐死期將至﹐亦有何樂而拾穗行歌乎﹖」林類笑曰「吾之所以爲樂﹐人皆有之﹐而反以爲憂。少不勤行﹐長不競時﹐故能壽若此﹔老無妻子﹐死期將至﹐故能樂若此。」子貢曰「壽者人之情﹐死者人之惡。子以死爲樂﹐何也﹖」林類曰「死之與生﹐一往一反﹐故死於是者﹐安知不生於彼﹖故吾知其不相若矣。吾又安知營營而求生非惑乎﹖亦又安知吾今之死不愈昔之生乎﹖」子貢聞之﹐不諭其意﹐還以告夫子。夫子曰「吾知其可與言﹐果然。然彼得之而不盡者也。」

《列子黃帝》範氏有子曰子華﹐善養私名﹐舉國服之。有寵於晉君﹐不仕而居三卿之右。目所偏視﹐晉國爵之﹔口所偏肥﹐晉國黜之。遊其庭者侔於朝。子華使其俠客以智鄙相攻﹐彊弱相淩。𨿽傷破於前﹐不用介意。終日夜以此爲戲樂﹐國殆成俗。禾生﹑子伯﹐範氏之上客﹐出行﹐經坰外﹐宿於田更商丘開之舍。中夜﹐禾生﹑子伯二人相與言子華之名勢﹐能使存者亡﹐亡者存﹐富者貧﹐貧者富。商丘開先窘於饑寒﹐潛於牖北聽之。因假糧荷畚之子華之門。子華之門徒皆世族也﹐縞衣乘軒﹐緩步闊視。顧見商丘開﹐年老力弱﹐面目黎黑﹐衣冠不檢﹐莫不眲之。旣而狎侮欺詒﹐擋扌必挨抌﹐亡所不爲。商丘開常無慍容﹐而諸客之技單﹐憊於戲笑﹐遂與商丘開俱乘髙臺﹐於眾中漫言曰「有能自投下者﹐賞百金。」眾皆競應。商丘開以爲信然﹐遂先投下﹐形若飛鳥﹐揚於地﹐肌骨無毀。範氏之黨以爲偶然﹐未詎怪也。因復指河曲之淫隈曰「彼中有寶珠﹐泳可得也。」商丘開復從而泳之﹐旣出﹐果得珠焉。眾昉同疑﹐子華昉令豫肉食衣帛之次。俄而範氏之藏大火。子華曰「若能入火取錦者﹐從所得多少賞若。」商丘開往﹐無難色﹐入火往還﹐埃不漫﹐身不焦。範氏之黨以爲有道﹐乃共謝之曰「吾不知子之有道而誕子﹐吾不知子之神人而辱子。子其愚我也﹐子其聾我也﹐子其盲我也。敢問其道。」商丘開曰「吾亡道。𨿽吾之心﹐亦不知所以。𨿽然﹐有一於此﹐試與子言之。曩子二客之宿吾捨也﹐聞譽範氏之勢﹐能使存者亡﹐亡者存﹐富者貧﹐貧者富。吾誠之無二心﹐故不遠而來。及來﹐以子黨之言皆實也﹐惟恐誠之之不至﹐行之之不及﹐不知形體之所措﹐利害之所存也。心一而已。物無迕者﹐如斯而已。今昉知子黨之誕我﹐我內藏猜慮﹐外矜觀聽﹐追幸昔日之不焦溺也﹐怛然內熱﹐惕然震悸矣。水火豈復可近哉﹗」自此之後﹐範氏門徒遇乞兒馬醫﹐弗敢辱也﹐必下車而揖之。宰我聞之﹐以告仲尼。仲尼曰「汝弗知乎﹖夫至信之人﹐可以感物也。動天地﹐感鬼神﹐橫六合而無逆者﹐豈但履危險入水火而已哉﹖商丘開信僞物猶不逆﹐況彼我皆誠哉﹖小子識之﹗」

《列子黃帝》顏回問乎仲尼曰「吾嘗濟乎觴深之淵矣﹐津人操舟若神。吾問焉﹐曰﹕『操舟可學邪﹖』曰﹕『可﹐能游者可教也﹐善游者數能。乃若夫沒人﹐則未嘗見舟而謖操之也。吾問焉﹐而不告。敢問何謂也﹖」仲尼曰「噫﹗吾與若玩其文也久矣﹐而未達其實﹐而固且道與﹗能游者可教也﹐輕水也﹔善游者之數能也﹐忘水也。乃若夫沒人之未嘗見舟而謖操之也﹐彼視淵若陵﹐視舟之覆猶其車卻也。覆卻萬物方陳乎前而不得入其捨。惡往而不暇﹖以瓦摳者巧﹐以鉤摳者憚﹐以黃金摳者惛。巧一也﹐而有所矜﹐則重外也。凡重外者拱內。」

《莊子外篇達生》顏回問仲尼曰「吾嘗濟乎觴深之淵﹐津人操舟若神。吾問焉﹐曰﹕『操舟可學邪﹖』曰﹕『可﹐善游者數能。若乃夫沒人﹐則未嘗見舟而便操之也。吾問焉﹐而不吾告。敢問何謂也﹖」仲尼曰「善游者數能﹐忘水也。若乃夫沒人之未嘗見舟而便操之也﹐彼視淵若陵﹐視舟之覆猶其車卻也。覆卻萬方陳乎前而不得入其捨﹐惡往而不暇﹖以瓦注者巧﹐以鉤注者憚﹐以黃金注者殙。其巧一也﹐而有所矜﹐則重外也。凡外重者內拙。」

《列子黃帝》孔子觀於呂梁﹐懸水三十仞﹐流沫三十里﹐黿鼉魚鱉之所不能遊也。見一丈夫遊之﹐以爲有苦而欲死者也﹐使弟子並流而承之。數百步而出﹐被髮行歌﹐而遊於棠行。孔子從而問之曰「呂梁懸水三十仞﹐流沫三十里﹐黿鼉魚鱉所不能遊。向吾見子蹈之﹐以爲有苦而欲死者﹐使弟子並流將承子。子出而被髮行歌﹐吾以子爲鬼也。察子﹐則人也。請問蹈水有道乎﹖」曰「亡﹐吾無道。吾始乎故﹐長乎性﹐成乎命﹐與賫俱入﹐與汨皆出﹐從水之道而不爲私焉﹐此吾所以蹈之也。」孔子曰「何謂始乎故﹐長乎性﹐成乎命也﹖」曰「吾生於陵而安於陵﹐故也﹔長於水而安於水﹐性也﹔不知吾所以然而然﹐命也。」

《莊子外篇達生》孔子觀於呂梁﹐縣水三十仞﹐流沫四十里﹐黿鼉魚鱉之所不能遊也。見一丈夫遊之﹐以爲有苦而欲死也﹐使弟子並流而拯之。數百步而出﹐被髮行歌﹐而遊於塘下。孔子從而問焉﹐曰「吾以子爲鬼﹐察子則人也。請問蹈水有道乎﹖」曰「亡﹐吾無道。吾始乎故﹐長乎性﹐成乎命。與齊俱入﹐與汨偕出﹐從水之道而不爲私焉。此吾所以蹈之也。」孔子曰「何謂始乎故﹐長乎性﹐成乎命﹖」曰「吾生於陵而安於陵﹐故也﹔長於水而安於水﹐性也﹔不知吾所以然而然﹐命也。」

《列子黃帝》仲尼適楚﹐出於林中﹐見篔僂者承蜩﹐猶掇之也。仲尼曰「子巧乎﹖有道邪﹖」曰「我有道也。五﹑六月累垸﹐二而不墜﹐則失者錙銖﹔累三而不墜﹐則失者十一﹔累五而不墜﹐猶掇之也。吾處也﹐若橛株駒﹔吾執臂﹐若槁木之枝。𨿽天地之大﹑萬物之多﹐而惟蜩翼之知。吾不反側﹐不以萬物易蜩之翼﹐何爲而不得﹖」孔子顧謂弟子曰「用志不分﹐乃凝於神。其篔僂丈人之謂乎﹗」丈人曰「汝逢衣徒也﹐亦何知問是乎﹖修汝所以﹐而後載言其上。」

《莊子外篇達生》仲尼適楚﹐出於林中﹐見篔僂者承蜩﹐猶掇之也。仲尼曰「子巧乎﹖有道邪﹖」曰「我有道也。五﹑六月累丸﹐二而不墜﹐則失者錙銖﹔累三而不墜﹐則失者十一﹔累五而不墜﹐猶掇之也。吾處身也﹐若厥株拘﹔吾執臂也﹐若槁木之枝。𨿽天地之大﹑萬物之多﹐而惟蜩翼之知。吾不反不側﹐不以萬物易蜩之翼﹐何爲而不得﹖」孔子顧謂弟子曰「用志不分﹐乃凝於神。其篔僂丈人之謂乎﹗」

《列子黃帝》趙襄子率徒十萬狩於中山﹐藉仍燔林﹐扇赫百里。有一人從石壁中出﹐隨煙燼上下﹐眾謂鬼物。火過﹐徐行而出﹐若無所經涉者。襄子怪而畱之﹐徐而察之﹕形色七竅﹐人也﹔气息聲音﹐人也。問﹕「奚道而處石﹖奚道而入火﹖」其人曰「奚物而謂石﹖奚物而謂火﹖」襄子曰「而向之所出者﹐石也﹔而向之所入者﹐火也。」其人曰「不知也。」魏文侯聞之﹐問子夏曰「彼何人哉﹖」子夏曰「以商所聞夫子之言﹐和者大同於物﹐物無得傷閡者﹐遊金石﹐蹈水火﹐皆可也。」文侯曰「吾子奚不爲之﹖」子夏曰「刳心去智﹐商未之能。𨿽然﹐試語之有暇矣。」文侯曰「夫子奚不爲之﹖」子夏曰「夫子能之而能不爲者也。」文侯大說。

《列子周穆王》宋陽裏華子中年病忘﹐朝取而夕忘﹐夕與而朝忘﹐在途則忘行﹐在室則忘坐﹐今不識先﹐後不識今。闔室毒之。謁史而卜之﹐弗占﹔謁巫而禱之﹐弗禁﹔謁醫而攻之﹐弗已。魯有儒生自媒能治之﹐華子之妻子以居產之半請其方。儒生曰「此固非卦兆之所占﹐非祈請之所禱﹐非藥石之所攻。吾試化其心﹐變其慮﹐庶幾其瘳乎﹗」於是試露之﹐而求衣﹔饑之﹐而求食﹔幽之﹐而求明。儒生欣然告其子曰「疾可已也。然吾之方密﹐傳世不以告人。試屏左右﹐獨與居室七日。」從之。莫知其所施爲也﹐而積年之疾一朝都除。華子旣悟﹐乃大怒﹐黜妻罰子﹐操戈逐儒生。宋人執而問其以﹐華子曰「曩吾忘也﹐蕩蕩然不覺天地之有無。今頓識旣往﹐數十年來存亡﹑得失﹑哀樂﹑好惡﹐擾擾萬緒起矣。吾恐將來之存亡﹑得失﹑哀樂﹑好惡之亂吾心如此也﹐須臾之亡﹐可復得乎﹖」子貢聞而怪之﹐以告孔子。孔子曰「此非汝所及乎﹗」顧謂顏回記之。

《列子仲尼》仲尼閒居﹐子貢入侍﹐而有憂色。子貢不敢問﹐出告顏回﹐顏回援琴而歌。孔子聞之﹐果召回入﹐問曰「若奚獨樂﹖」回曰「夫子奚獨憂﹖」孔子曰「先言爾志。」曰「吾昔聞之夫子曰﹕『樂天知命﹐故不憂。』回所以樂也。」孔子愀然有間﹐曰「有是言哉﹖汝之意失矣。此吾昔日之言爾﹐請以今言爲正也。汝徒知樂天知命之無憂﹐未知樂天知命有憂之大也。今告若其實﹕修一身﹐任窮達﹐知去來之非我﹐亡變亂於心慮﹐爾之所謂樂天知命之無憂也。曩吾修《詩》《書》﹐正禮樂﹐將以治天下﹐遺來世﹐非但修一身﹐治魯國而已。而魯之君臣日失其序﹐仁義益衰﹐情性益薄﹐此道不行一國與當年﹐其如天下與來世矣﹗吾始知詩書禮樂無救於治亂﹐而未知所以革之之方﹐此樂天知命者之所憂。𨿽然﹐吾得之矣。夫樂而知者﹐非古人之謂樂知也。無樂無知﹐是眞樂眞知。故無所不樂﹐無所不知﹐無所不憂﹐無所不爲。詩書禮樂﹐何棄之有﹖革之何爲﹖」顏回北面拜手曰「回亦得之矣。」出告子貢﹐子貢茫然自失﹐歸家淫思七日﹐不寢不食﹐以至骨立。顏回重往諭之﹐乃反丘門﹐弦歌誦書﹐終身不輟。

《列子仲尼》陳大夫聘魯﹐私見叔孫氏。叔孫曰「吾國有聖人。」曰「非孔丘耶﹖」曰「是也。」「何以知其聖乎﹖」叔孫氏曰「吾常聞之顏回曰﹐『孔丘能廢心而用形。』」陳大夫曰「吾國亦有聖人﹐子弗知乎﹖」曰「聖人孰謂﹖」曰「老聃之弟子有亢倉子者﹐得聃之道﹐能以耳視而目聽。」魯侯聞之大驚﹐使上卿厚禮而致之。亢倉子應聘而至﹐魯侯卑辭請問之。亢倉子曰「傳之者妄。我能視聽不用耳目﹐不能易耳目之用。」魯侯曰「此增異矣。其道柰何﹖寡人終願聞之。」亢倉子曰「我體合於心﹐心合於气﹐气合於神﹐神合於無。其有介然之有﹐惟然之音﹐𨿽遠在八荒之外﹐近在眉睫之內﹐來幹我者﹐我必知之。乃不知是我七孔四支之所覺﹐心腹六藏之所知﹐其自知而已矣。」魯侯大悅。他日以告仲尼﹐仲尼笑而不答。

商太宰見孔子曰「丘聖者歟﹖」孔子曰「聖則丘何敢﹗然則丘博學多識者也。」商太宰曰「三王聖者歟﹖」孔子曰「三王善任智勇者﹐聖則丘不知。」曰「五帝聖者歟﹖」孔子曰「五帝善任仁義者﹐聖則丘弗知。」曰「三皇聖者歟﹖」孔子曰「三皇善任因時者﹐聖則丘弗知。」商太宰大駭曰「然則孰者爲聖﹖」孔子動容有間﹐曰「西方之人有聖者焉﹐不治而不亂﹐不言而自信﹐不化而自行﹐蕩蕩乎民無能名焉﹐丘疑其爲聖。弗知眞爲聖歟﹖眞不聖歟﹖」商太宰嘿然心計﹐曰「孔丘欺我哉﹗」

《韓非子說林上》子圉見孔子於商太宰。孔子出﹐子圉入﹐請問客。太宰曰「吾已見孔子﹐則視子猶蚤虱之細者也。吾今見之於君。」子圉恐孔子貴於君也﹐因請太宰曰「君已見孔子﹐孔子亦將視子猶蚤虱也。」太宰因弗復見也。

《列子湯問》孔子東遊﹐見兩小兒辯斗﹐問其故。一兒曰「我以日始出時去人近﹐而日中時遠也。」一兒以日初出遠﹐而日中時近也。一兒曰「日初出大如車蓋﹐及日中﹐則如盤盂﹐此不爲遠者小而近者大乎﹖」一兒曰「日初出滄滄涼涼﹐及其日中如探湯﹐此不爲近者熱而遠者涼乎﹖」孔子不能決也﹐兩小兒笑曰「孰爲汝多知乎﹖」

《金樓子立言上》孔子東遊﹐見兩小兒相鬥。一兒曰「我以日初出去人近。」一兒曰「日中近。」一兒曰「日初出如車蓋﹐至中裁如盤盂﹐豈不近者大遠者小﹖」一兒曰「日初出滄滄涼涼﹐至日中有如探湯﹐此非遠者涼近者熱邪﹖」孔子亦不知日中天而小﹐落扶桑而大。

《列子說符》孔子自衛反魯﹐息駕乎河梁而觀焉。有懸水三十仞﹐圜流九十里﹐魚鱉弗能遊﹐黿鼉弗能居。有一丈夫方將厲之﹐孔子使人並涯止之曰「此懸水三十仞﹐圜流九十里﹐魚鱉弗能遊﹐黿鼉弗能居也﹐意者難可以濟乎﹖」丈夫不以錯意﹐遂度而出。孔子問之曰「巧乎﹖有道術乎﹖所以能入而出者﹐何也﹖」丈夫對曰「始吾之入也﹐先以忠信﹔及吾之出也﹐又從以忠信。忠信錯吾軀於波流﹐而吾不敢用私﹐所以能入而復出者﹐以此也。」孔子謂弟子曰「二三子識之﹗水且猶可以忠信誠身親之。而況人乎﹗」

《說苑雜言》孔子觀於呂梁﹐懸水四十仞﹐環流九十里﹐魚鱉不能過﹐黿鼉不敢居。有一丈夫方將涉之﹐孔子使人並崖而止之曰「此懸水四十仞﹐圜流九十里﹐魚鱉不敢過﹐黿鼉不敢居﹐意者難可濟也﹖」丈夫不以錯意﹐遂渡而出。孔子問﹕「子巧乎﹖且有道術乎﹖所以能入而出者﹐何也﹖」丈夫對曰「始吾入﹐先以忠信﹔吾之出也﹐又從以忠信。忠信錯吾軀於波流﹐而吾不敢用私。吾所以能入而復出也。」孔子謂弟子曰「水而尙可以忠信義久而身親之﹐況於人乎﹗」

《列子說符》白公問孔子曰「人可與微言乎﹖」孔子不應。白公問曰「若以石投水﹐何如﹖」孔子曰「吳之善沒者能取之。」曰「若以水投水﹐何如﹖」孔子曰「淄澠之合﹐易牙嘗而知之。」白公曰「人故不可與微言乎﹖」孔子曰「何爲不可﹖惟知言之謂者乎﹗夫知言之謂者﹐不以言言也。爭魚者濡﹐逐獸者趨﹐非樂之也。故至言去言﹐至爲無爲。夫淺知之所爭者末矣。」白公不得已﹐遂死於浴室。

《呂氏春秋審應覽精諭》白公問於孔子曰「人可與微言乎﹖」孔子不應。白公曰「若以石投水﹐奚若﹖」孔子曰「沒人能取之。」白公曰「若以水投水﹐奚若﹖」孔子曰「淄澠之合者﹐易牙嘗而知之。」白公曰「然則人不可與微言乎﹖」孔子曰「胡爲不可﹖惟知言之謂者﹐爲可耳。」

《淮南子道應訓》白公問於孔子曰「人可以微言﹖」孔子不應。白公曰「若以石投水中﹐何如﹖」曰「吳越之善沒者能取之矣。」曰「若以水投水﹐何如﹖」孔子曰「菑澠之水合﹐易牙嘗而知之。」白公曰「然則人固不可與微言乎﹖」孔子曰「何謂不可﹖誰知言之謂者乎﹗夫知言之謂者﹐不以言言也。爭魚者濡﹐逐獸者趍﹐非樂之者也。故至言去言﹐至爲無爲。夫淺知之所爭者末矣。」白公不得也﹐故死於浴室。

《莊子內篇人間世》顏回見仲尼﹐請行。曰「奚之﹖」曰「將之衛。」曰「奚爲焉﹖」曰「回聞衛君﹐其年壯﹐其行獨。輕用其國﹐而不見其過。輕用民死﹐死者以國量乎澤﹐若蕉﹐民其無如矣﹗回嘗聞之夫子曰﹕『治國去之﹐亂國就之。醫門多疾。』願以所聞思其所行﹐則庶幾其國有瘳乎﹗」仲尼曰「嘻﹐若往而殆刑耳﹗夫道不欲雜﹐雜則多﹐多則擾﹐擾則憂﹐憂而不救。古之至人﹐先存諸己而後存諸人﹐所存於己者未定﹐何暇至於暴人之所行﹗且若亦知夫徳之所蕩而知之所爲出乎哉﹖徳蕩乎名﹐知出乎爭。名也者﹐相軋也﹔知也者﹐爭之器也。二者凶器﹐非所以盡行也。且徳厚信矼﹐未達人气﹔名聞不爭﹐未達人心。而彊以仁義繩墨之言衒暴人之前者﹐是以人惡有其美也﹐命之曰菑人。菑人者﹐人必反菑之﹐若殆爲人菑夫。且苟爲悅賢而惡不肖﹐惡用而求有以異﹖若惟無詔﹐王公必將乘人而斗其捷﹐而目將熒之﹐而色將平之﹐口將營之﹐容將形之﹐心且成之。是以火救火﹐以水救水﹐名之曰益多﹐順始無窮。若殆以不信厚言﹐必死於暴人之前矣﹗且昔者桀殺關龍逢﹐紂殺王子比干﹐是皆修其身以下傴拊人之民﹐以下拂其上者也﹐故其君因其修以擠之。是好名者也。昔者堯攻叢枝﹑胥敖﹐禹攻有扈﹐國爲虛厲﹐身爲刑戮﹐其用兵不止﹐其求實無已。是皆求名實者也﹐而獨不聞之乎﹖名實者﹐聖人之所不能勝也﹐而況若乎﹗𨿽然﹐若必有以也﹐嘗以語我來。」顏回曰「端而虛﹐勉而一﹐則可乎﹖」曰「惡﹗惡可﹗夫以陽爲充孔揚﹐采色不定﹐常人之所不違﹐因案人之所感﹐以求容與其心﹐名之曰日漸之徳不成﹐而況大徳乎﹗將執而不化﹐外合而內不訾﹐其庸簹可乎﹗」「然則我內直而外曲﹐成而上比。內直者﹐與天爲徒。與天爲徒者﹐知天子之與己皆天之所子﹐而獨以己言蘄乎而人善之﹐蘄乎而人不善之邪﹖若然者﹐人謂之童子﹐是之謂與天爲徒。外曲者﹐與人之爲徒也。擎﹑跽﹑曲拳﹐人臣之禮也。人皆爲之﹐吾敢不爲邪﹖爲人之所爲者﹐人亦無疵焉﹐是之謂與人爲徒。成而上比者﹐與古爲徒。其言𨿽教﹐祇之實也。古之有也﹐非吾有也。若然者﹐𨿽直不爲病﹐是之謂與古爲徒。若是﹐則可乎﹖」仲尼曰「惡﹗惡可﹗大多政﹐法而不諜。𨿽固﹐亦無罪。𨿽然﹐止是耳矣﹐夫胡可以及化﹗猶師心者也。」顏回曰「吾無以進矣﹐敢問其方﹖」仲尼曰「齋﹐吾將語若。有而爲之﹐其易邪﹖易之者﹐皞天不宜。」顏回曰「回之家貧﹐惟不飲酒不茹葷者數月矣。若此﹐則可以爲齋乎﹖」曰「是祭祀之齋﹐非心齋也。」回曰「敢問心齋﹖」仲尼曰「若一志﹐無聽之以耳而聽之以心﹐無聽之以心而聽之以气。聽止於耳﹐心止於符。气也者﹐虛而待物者也。惟道集虛。虛者﹐心齋也。」顏回曰「回之未始得使﹐實自回也﹔得使之也﹐未始有回也。可謂虛乎﹖」夫子曰「盡矣﹗吾語若。若能入遊其樊﹐而無感其名﹐入則鳴﹐不入則止。無門無毒﹐一宅而寓於不得已﹐則幾矣。絕迹易﹐無行地難。爲人使易以僞﹐爲天使難以僞。聞以有翼飛者矣﹐未聞以無翼飛者也﹔聞以有知知者矣﹐未聞以無知知者也。瞻彼閱者﹐虛室生白﹐吉祥止止﹐夫且不止﹐是之謂坐馳。夫徇耳目內通﹐而外於心知﹐鬼神將來舍﹐而況人乎﹗是萬物之化也﹐禹﹑舜之所紐也﹐伏羲﹑幾蘧之所行終﹐而況散焉者乎﹗」

《莊子內篇徳充符》魯有兀者王駘﹐從之遊者﹐與仲尼相若。常季問於仲尼曰「王駘﹐兀者也﹐從之遊者﹐與夫子中分魯。立不教﹐坐不議﹐虛而往﹐實而歸。固有不言之教﹐無形而心成者邪﹖是何人也﹖」仲尼曰「夫子聖人也﹐丘也直後而未往耳﹗丘將以爲師﹐而況不若丘者乎﹗奚假魯國﹗丘將引天下而與從之。」常季曰「彼兀者也﹐而王先生﹐其與庸亦遠矣﹗若然者﹐其用心也﹐獨若之何﹖」仲尼曰「死生亦大矣﹐而不得與之變﹐𨿽天地覆墜﹐亦將不與之遺。審乎無假﹐而不與物遷﹐命物之化﹐而守其宗者也。」常季曰「何謂也﹖」仲尼曰「自其異者視之﹐肝膽楚越也﹔自其同者視之﹐萬物皆一也。夫若然者﹐且不知耳目之所宜﹐而遊心乎徳之和﹐物視其所一﹐而不見其所喪﹐視喪其足﹐猶遺土也。」常季曰「彼爲己﹐以其知得其心﹐以其心得其常心﹐物何爲最之哉﹖」仲尼曰「人莫鑑於流水﹐而鑑於止水﹐惟止能止眾止。受命於地﹐惟松柏獨也在﹐冬夏靑靑﹐受命於天﹐惟舜獨也正﹐在萬物之首﹐幸能正生﹐以正眾生。夫保始之徵﹐不懼之實。勇士一人﹐雄入於九軍﹐將求名而能自要者﹐而猶若是﹐而況官天地﹐府萬物﹐直寓六骸﹐象耳目﹐一知之所知﹐而心未嘗死者乎﹗」彼且擇日而登假﹐人則從是也。彼且何肯以物爲事乎﹗」

《莊子內篇徳充符》魯有兀者叔山無趾﹐踵見仲尼。仲尼曰「子不謹﹐前旣犯患若是矣。𨿽今來﹐何及矣﹖」無趾曰「吾惟不知務而輕用吾身﹐吾以是亡足﹔今吾來也﹐猶有尊足者存﹐吾是以務全之也。夫天無不覆﹐地無不載﹐吾以夫子爲天地﹐安知夫子之猶若是也﹗」孔子曰「丘則陋矣﹗夫子胡不入乎﹖請講以所聞。」無趾出﹐孔子曰「弟子勉之﹗夫無趾﹐兀者也﹐猶務學以復補前行之惡﹐而況全徳之人乎﹗」無趾語老聘曰「孔丘之於至人﹐其未邪﹖彼何賓賓以學子爲﹖彼且蘄以綍詭幻怪之名聞﹐不知至人之以是爲己桎梏邪﹖」老聃曰「胡不直使彼以死生爲一條﹐以可不可爲一貫者﹐解其桎梏﹐其可乎﹖」無趾曰「天刑之﹐安可解﹖」

《莊子內篇徳充符》魯哀公問於仲尼曰「衛有惡人焉﹐曰哀駘它。丈夫與之處者﹐思而不能去也。婦人見之﹐請於父母曰﹕『與人爲妻﹐寧爲夫子妾者』﹐十數而未止也。未嘗有聞其唱者也﹐常和人而已矣。無君人之位以濟乎人之死﹐無聚祿以望人之腹。又以惡駭天下﹐和而不唱﹐知不出乎四域﹐且而雌雄合乎前﹐是必有異乎人者也。寡人召而觀之﹐果以惡駭天下。與寡人處﹐不至以月數﹐而寡人有意乎其爲人也。不至乎期年﹐而寡人信之﹐國無宰﹐而寡人傳國焉。悶然而後應﹐氾而若辭﹐寡人醜乎﹖卒授之國。無幾何也﹐去寡人而行﹐寡人卹焉﹐若有亡也﹐若無與樂是國也。是何人者也﹖」仲尼曰「丘也嘗使於楚矣﹐適見﹝禾屯﹞子食於其死母者﹐少焉眴若﹐皆棄之而走﹐不見已焉爾﹐不得類焉爾。所愛其母者﹐非愛其形也﹐愛使其形者也。戰而死者﹐其人之葬也﹐不以翣資﹐刖者之屨﹐無爲愛之﹐皆無其本矣。爲天子之諸禦﹐不爪剪﹐不穿耳﹐取妻者止於外﹐不得復使。形全猶足以爲爾﹐而況全徳之人乎﹗今哀駘它未言而信﹐無功而親﹐使人授己國﹐惟恐其不受也﹐是必才全而徳不形者也。」哀公曰「何謂才全﹖」仲尼曰「死生存亡﹐窮達貧富﹐賢與不肖﹐毀譽﹑饑渴﹑寒暑﹐是事之變﹐命之行也。日夜相代乎前﹐而知不能規乎其始者也。故不足以滑和﹐不可入於靈府。使之和豫通而不失於兌﹐使日夜無郤而與物爲春﹐是接而生時乎心者也。是之謂才全。」「何謂徳不形﹖」曰「平者﹐水停之盛也。其可以爲法也﹐內保之而外不蕩也。徳者﹐成和之修也。徳不形者﹐物不能離也。」哀公異日以告閔子曰「始也﹐吾以南面而君天下﹐執民之紀而憂其死﹐吾自以爲至通矣。今吾聞至人之言﹐恐吾無其實﹐輕用吾身而亡吾國。吾與孔丘﹐非君臣也﹐徳友而已矣。」

《莊子內篇大宗師》子桑戶﹑孟子反﹑子琴張三人相與友﹐曰「孰能相與於無相與﹑相爲於無相爲﹖孰能登天遊霧﹑撓挑無極﹑相忘以生﹑無所終窮﹖」三人相視而笑﹐莫逆於心﹐遂相與友﹐莫然。有間﹐而子桑戶死﹐未葬。孔子聞之﹐使子貢往待事焉。或編曲﹐或鼓琴﹐相和而歌曰「嗟來桑戶兮﹗嗟來桑戶乎﹗而已反其眞﹐而我猶爲人猗。」子貢趨而進曰「敢問臨屍而歌﹐禮乎﹖」二人相視而笑﹐曰「是惡知禮意﹖」子貢反﹐以告孔子﹐曰「彼何人者邪﹖修行無有﹐而外其形骸﹐臨屍而歌﹐顏色不變﹐無以命之﹐彼何人者邪﹖」孔子曰「彼遊方之外者也﹐而丘遊方之內者也﹐外內不相及﹐而丘使汝往弔之﹐丘則陋矣﹗彼方且與造物者爲人﹐而遊乎天地之一气﹐彼以生爲附贅縣疣﹐以死爲決疣潰癰。夫若然者﹐又惡知死生先後之所在﹖假於異物﹐托於同體﹐忘其肝膽﹐遺其耳目﹐反覆終始﹐不知端倪。芒然彷徨乎塵垢之外﹐逍遙乎無爲之業﹐彼又惡能憒憒然爲世俗之禮﹐以觀眾人之耳目哉﹖」子貢曰「然則夫子何方之依﹖」曰「丘﹐天之戮民也﹐𨿽然﹐吾與汝共之。」子貢曰「敢問其方﹖」孔子曰「魚相造乎水﹐人相造乎道﹔相造乎水者﹐穿池而養給﹐相造乎道者﹐無事而生定。故曰﹕『魚相忘乎江湖﹐人相忘乎道術。』」子貢曰「敢問畸人﹖」曰「畸人者﹐畸於人而侔於天﹐故曰﹕『天之小人﹐人之君子﹐人之君子﹐天之小人也。』」

《莊子內篇大宗師》顏回問仲尼曰「孟孫才其母死﹐哭泣無涕﹐中心不蹙﹐居喪不哀﹐無是三者﹐以善處喪。蓋魯國固有無其實而得其名者乎﹖回壹怪之。」仲尼曰「夫孟孫氏盡之矣﹐進於知矣﹐惟簡之而不得﹐夫已有所簡矣。孟孫氏不知所以生﹐不知所以死﹐不知就先﹐不知就後﹐若化爲物﹐以待其所不知之化已乎﹖且方將化﹐惡知不化哉﹖方將不化﹐惡知已化哉﹖吾特與汝﹐其夢未始覺者邪﹖且彼有駭形而無損心﹐有旦宅而無情死﹐孟孫氏特覺人哭亦哭﹐是自其所以乃。且也相與吾之耳矣﹐庸詎知吾所謂吾之乎﹖且汝夢爲鳥而厲乎天﹐夢爲魚而沒於淵﹐不識今之言者﹐其覺者乎﹖其夢者乎﹖造適不及笑﹐獻笑不及排﹐安排而去化﹐乃入於寥天一。」

《莊子內篇大宗師》顏回曰「回益矣﹗」仲尼曰「何謂也﹖」曰「回忘仁義矣。」曰「可矣﹐猶未也。」它日復見曰「回益矣。」曰「何謂也﹖」曰「回忘禮樂矣。」曰「可矣﹐猶未也。」它日復見曰「回益矣。」曰「何謂也﹖」曰「回坐忘矣。」仲尼蹴然曰「何謂坐忘﹖」顏回曰「墮枝體﹐黜聰明﹐離形去知﹐同於大通﹐此謂坐忘。」仲尼曰「同則無好也﹐化則無常也﹐而果其賢乎﹖丘也請從而後也。」

《淮南子道應訓》顏回謂仲尼曰「回益矣。」仲尼曰「何謂也﹖」曰「回忘禮樂矣。」仲尼曰「可矣﹐猶未也。」異日復見曰「回益矣。」仲尼曰「何謂也﹖」曰「回忘仁義矣。」仲尼曰「可矣﹐猶未也。」異日復見曰「回坐忘矣。」仲尼造然曰「何謂坐忘﹖」顏回曰「隳支體﹐黜聰明﹐離形去知﹐洞於化通﹐是謂坐忘。」仲尼曰「洞則無善也﹐化則無常矣﹐而夫子薦賢﹐丘請從之後。」

《莊子外篇天地》夫子問於老聃曰「有人治道若相放﹐可不可﹐然不然﹐辯者有言曰﹕『離堅白﹐若縣宇。』若是則可謂聖人乎﹖」老聃曰「是胥易技系﹐勞形怵心者也。執貍之狗成思﹐猨狙之便﹐自山林來。丘﹐予告若而所不能聞﹐與而所不能言。凡有首有趾﹐無心無耳者眾﹐有形者與無形無狀而皆存者﹐盡無。其動止也﹐其死生也﹐其廢起也﹐此又非其所以也。有治在人﹐忘乎物﹐忘乎天﹐其名爲忘己。忘己之人﹐是之謂入於天。」

《莊子外篇天地》子貢南遊於楚﹐反於晉﹐過漢陰﹐見一丈人方將爲圃畦﹐鑿隧而入井﹐抱甕而出灌﹐搰々﹢然用力甚多﹐而見功寡。子貢曰「有械於此﹐一日浸百畦﹐用力甚寡﹐而見功多﹐夫子不欲乎﹖」爲圃者仰而視之﹐曰「柰何﹖」曰「鑿木爲機﹐後重前輕﹐挈水若抽﹐數如泆湯﹐其名爲橰。」爲圃者忿然作色﹐而笑曰「吾聞之吾師﹐有機械者必有機事﹐有機事者必有機心﹔機心存於胸中﹐則純白不備﹔純白不備﹐則神生不定﹔神生不定者﹐道之所不載也。吾非不知﹐羞而不爲也。」子貢瞞然慚﹐俯而不對。有間﹐爲圃者曰「子奚爲者邪﹖」曰「孔丘之徒也。」爲圃者曰「子非夫博學以擬聖﹐於於以蓋眾﹐獨弦哀歌以賣名聲於天下者乎﹖汝方將忘汝神气﹐墮汝形骸﹐而庶幾乎﹖而身之不能治﹐而何暇治天下乎﹖子往矣﹗無乏吾事。」子貢卑陬失色﹐頊頊然不自得﹐行三十里而後愈。其弟子曰「向之人何爲者邪﹖夫子何故見之變容失色﹑終日不自反邪﹖」曰「始吾以爲天下一人耳﹖不知復有夫人也。吾聞之夫子﹐事求可﹐功求成﹐用力少見功多者﹐聖人之道。今徒不然﹐執道者徳全﹐徳全者形全﹐形全者神全﹐神全者﹐聖人之道也。托生與民並行而不知其所之﹐汒乎淳備哉﹗功利機巧﹐必忘夫人之心。若夫人者﹐非其志不之﹐非其心不爲﹐𨿽以天下譽之得﹐其所謂謷然不顧﹐以天下非之失﹐其所謂儻然不受。天下之非譽無益損焉﹐是謂全徳之人哉﹗我之謂風波之民。」反於魯﹐以告孔子。孔子曰「彼假修渾沌氏之術者也﹐識其一﹐不知其二﹔治其內﹐而不治其外。夫明白入素﹐無爲復朴﹐體性抱神﹐以遊世俗之間者﹐汝將固驚邪﹖且渾沌氏之術﹐予與汝何足以識之哉﹖」

《莊子外篇天運》孔子西遊於衛﹐顏淵問師金曰「以夫子之行爲奚如﹖」師金曰「惜乎而夫子其窮哉﹗」顏淵曰「何也﹖」師金曰「夫芻狗之未陳也﹐盛以篋衍﹐巾以文繡﹐屍祝齋戒以將之﹔及其已陳也﹐行者踐其首脊﹐蘇者取而爨之而已。將復取而盛以篋衍﹐巾以文繡﹐遊居寢臥其下﹐彼不得夢﹐必且數瞇焉。今而夫子亦取先王已陳芻狗﹐取弟子遊居寢臥其下﹐故伐樹於宋﹐削迹於衛﹐窮於商周﹐是非其夢邪﹖圍於陳蔡﹐七日不火食﹐死生相與鄰﹐是非其瞇邪﹖夫水行莫如用舟﹐而陸行莫如用車﹐以舟之可行於水也﹐而求推之於陸﹐則沒世不行。尋常古今﹐非水陸與﹖周魯非舟車與﹖今蘄行周於魯﹐是猶推舟於陸也。勞而無功﹐身必有殃。彼未知夫無方之傳﹐應物而不窮者也。且子獨不見夫桔橰者乎﹖引之則俯﹐捨之則仰﹐彼人之所引﹐非引人也﹐故俯仰而不得罪於人。故夫三皇五帝之禮義法度﹐不矜於同﹐而矜於治。故譬三皇五帝之禮義法度﹐其猶柤梨橘柚邪﹖其味相反而皆可於口。故禮義法度者﹐應時而變者也。今取柤狙而衣以周公之服﹐彼必齕嚙挽裂﹐盡去而後慊。觀古今之異﹐猶柤狙之異乎周公也。故西施病心而顰其裏﹐其裏之醜人見而美之﹐歸亦捧心而顰其裏﹐其裏之富人見之﹐堅閉門而不出﹔貧人見之﹐挈妻子而去之走。彼知美顰而不知顰之所以美。惜乎﹗而夫子其窮哉﹗」

卷十七

﹝寓言十四﹞﹝下﹞

《莊子外篇天運》孔子行年五十有一而不聞道﹐乃南之沛﹐見老聃。老聃曰「子來乎﹖吾聞子北方之賢者也﹐子亦得道乎﹖」孔子曰「未得也。」老子曰「子惡乎求之哉﹖」曰「吾求之於度數﹐五年而未得也。」老子曰「子又惡乎求之哉﹖」曰「吾求之於陰陽﹐十有二年而未得。」老子曰「然。使道而可獻﹐則人莫不獻之於其君﹔使道而可進﹐則人莫不進之於其親﹔使道而可以告人﹐則人莫不告其兄弟﹔使道而可以與人﹐則人莫不與其子孫。然而不可者﹐無他也﹐中無主而不止﹐外無正而不行。由中出者﹐不受於外﹐聖人不出﹔由外入者﹐無主於中﹐聖人不隱。名﹐公器也﹐不可多取。仁義﹐先王之蘧廬也﹐止可以一宿而不可久處﹐覯而多貴。古之至人﹐假道於仁﹐托宿於義﹐以遊逍遙之墟﹐食於苟簡之田﹐立於不貸之圃。逍遙﹐無爲也﹔苟簡﹐易養也﹔不貸﹐無出也。古者謂是采眞之遊。以富爲是者﹐不能讓祿﹔以顯爲是者﹐不能讓名﹔親權者﹐不能與人柄。操之則栗﹐捨之則悲﹐而一無所鑑﹐以窺其所不休者﹐是天之戮民也。怨﹑恩﹑取﹑與﹑諫﹑教﹑生﹑殺﹐八者﹐正之器也。惟循大變無所湮者﹐爲能用之。故曰﹕正者﹐正也﹐其心以爲不然者﹐天門弗開矣。」

孔子見老聃而語仁義。老聃曰「夫播糠瞇目﹐則天地四方易位矣﹔蛟虻絪膚﹐則通昔不寐矣。夫仁義憯然﹐乃憤吾心﹐亂莫大焉。吾子使天下無失其朴﹐吾子亦放風而動﹐總徳而立矣﹐又奚傑然若負建鼓而求亡子者邪﹖夫鵠不日浴而白﹐烏不日黔而黑。黑白之朴﹐不足以爲辯﹔名譽之觀﹐不足以爲廣。泉涸﹐魚相與處於陸﹐相呴以濕﹐相濡以沫﹐不若相忘於江湖。」

孔子見老聃歸﹐三日不談。弟子問曰「夫子見老聃﹐亦將何規哉﹖」孔子曰「吾乃今於是乎見龍﹗龍﹐合而成體﹐散而成章﹐乘乎雲气而養乎陰陽。予口張而不能脇﹐予又何規老聃哉﹗」子貢曰「然則人固有尸居而龍見﹐雷聲而淵默﹐發動如天地者乎﹖賜亦可得而觀乎﹖」遂以孔子聲見老聃﹐老聃方將倨堂而應微曰「予年運而往矣﹐子將何以戒我乎﹖」子貢曰「夫三王五帝之治天下不同﹐其系聲名一也。而先生獨以爲非聖人﹐如何哉﹖」老聃曰「小子少進﹐子何以謂不同﹖」對曰「堯授舜﹐舜授禹﹐禹用力而湯用兵﹐文王順紂而不敢逆﹐武王逆紂而不肯順﹐故曰不同。」老聃曰「小子少進﹐余語汝三王﹑五帝之治天下。黃帝之治天下﹐使民心一﹐民有其親死不哭而民不非也。堯之治天下﹐使民心親﹐民有爲其親殺其殺而民不非也。舜之治天下﹐使民心競﹐民孕婦十月生子﹐子生五月而能言﹐不至乎孩而始誰﹐則人始有夭矣。禹之治天下﹐使民心變﹐人有心而兵有順﹐殺盜非殺﹐人自爲種而天下耳。是以天下大駭﹐儒﹑墨皆起﹐其作始有倫﹐而今乎婦女﹐何言哉﹗余語汝﹕三皇﹑五帝之治天下﹐名曰治之而亂莫甚焉。三皇之知﹐上悖日月之明﹐下睽山川之精﹐中墮四時之施。其知僣於﹛厲虫﹜蠆之尾﹐鮮規之獸﹐莫得安其性命之情者﹐而猶自以爲聖人﹐不可恥乎﹖其無恥也﹗」子貢蹴蹴然﹐立不安。

孔子謂老聃曰「丘治《詩》《書》《禮》《樂》《易》《春秋》六經﹐自以爲久矣﹐孰知其故矣。以姦者七十二君﹐論先王之道﹐而明周﹑召之迹﹐一君無所鉤用﹐甚矣夫﹗人之難說也﹗道之難明邪﹗」老子曰「幸矣﹐子之不遇治世之君也。夫六經﹐先王之陳迹也﹐豈其所以迹哉﹖今子之所言﹐猶迹也。夫迹﹐履之所出﹐而迹豈履哉﹗夫白鶂之相視﹐眸子不運而風化﹔虫﹐雄鳴於上風﹐雌應於下風而化。類自爲雌雄﹐故風化。性不可易﹐命不可變﹐時不可止﹐道不可壅。苟得於道﹐無自而不可﹔失焉者﹐無自而可。」孔子不出三月﹐復見曰「丘得之矣﹗鳥鵲孺﹐魚傅沫﹐細要者化﹐有弟而兄啼。久矣夫﹗丘不與化爲人﹗不與化爲人﹐安能化人﹗」老子曰「可﹐丘得之矣﹗」

《史記老莊申韓列傳》孔子適周﹐將問禮於老子。老子曰「子所言者﹐其人與骨皆已朽矣﹐獨其言在耳。且君子得其時則駕﹐不得其時則蓬累而行。吾聞之﹐良賈深藏若虛﹐君子盛徳﹐容貌若愚。去子之驕气與多欲﹐態色與淫志﹐是皆無益於子之身。吾所以告子﹐若是而已。」孔子去﹐謂弟子曰「鳥﹐吾知其能飛﹔魚﹐吾知其能遊﹔獸﹐吾知其能走。走者可以爲罔﹐遊者可以爲綸﹐飛者可以爲矰。至於龍吾不能知﹐其乘風雲而上天。吾今日見老子﹐其猶龍邪﹗」

《論衡龍虛》孔子曰「遊者可爲网﹐飛者可爲矰。至於龍也﹐吾不知﹐其乘風雲上升。今日見老子﹐其猶龍乎﹗」

《論衡知實》孔子曰「遊者可爲綸﹐走者可爲矰。至於龍﹐吾不知﹐乘雲風上升。今日見老子﹐其猶龍邪﹗」

《莊子外篇至樂》顏淵東之齊﹐孔子有憂色。子貢下席而問曰「小子敢問﹕回東之齊﹐夫子有憂色﹐何邪﹖」孔子曰「善哉汝問。昔者管子有言﹐丘甚善之﹐曰﹕『褚小者不可以懷大﹐綆短者不可以汲深。』夫若是者﹐以爲命有所成而形有所適也﹐夫不可損益。吾恐回與齊侯言堯﹑舜﹑黃帝之道﹐而重以燧人﹑神農之言。彼將內求於己而不得﹐不得則惑﹐人惑則死。且汝獨不聞邪﹖昔者海鳥止於魯郊﹐魯侯禦而觴之於廟﹐奏《九韶》以爲樂﹐具太牢以爲膳。鳥乃眩視憂悲﹐不敢食一臠﹐不敢飲一杯﹐三日而死。此以己養養鳥也﹐非以鳥養養鳥也。夫以鳥養養鳥者﹐宜棲之深林﹐遊之壇陸﹐浮之江湖﹐食之蠙﹑鰷﹐隨行列而止﹐委蛇而處。彼惟人言之惡聞﹐奚以夫譊々爲乎﹖《咸池》《九韶》之樂﹐張之洞庭之野﹐鳥聞之而飛﹐獸聞之而走﹐魚聞之而下入。人卒聞之﹐相與還而觀之。魚處水而生﹐人處水而死﹐彼必相與異﹐其好惡故異也。故先聖不一其能﹐不同其事。名止於實﹐義設於適﹐是之謂條達而福持。」

《莊子外篇達生》仲尼曰「無入而藏﹐無出而陽﹐柴立其中央。三者若得﹐其名必極。夫畏塗者十殺一人﹐則父子兄弟相戒也﹐必盛卒徒而後敢出焉﹐不亦知乎﹗人之所取畏者﹐衽席之上﹐飲食之間﹐而不知爲之戒者﹐過也。」

《莊子外篇山木》孔子圍於陳﹑蔡之間﹐七日不火食。太公任往弔之﹐曰「子幾死乎﹖」曰「然。」「子惡死乎﹖」曰「然。」任曰「予嘗言不死之道﹐東海有鳥焉﹐名曰意怠﹐其爲鳥也﹐翂翂渼渼﹐而似無能﹐引援而飛﹐迫脇而棲﹐進不敢爲前﹐退不敢爲後﹐食不敢先嘗﹐必取其緒。是故其行列不斥﹐而外人卒不得害﹐是以免於患。直木先伐﹐甘井先竭﹐子其意者﹐飾知以驚愚﹐修身以明污﹐昭昭乎如揭日月而行﹐故不免也。昔吾聞之大成之人曰﹕『自伐者無功﹐功成者墮﹐名成者虧。』孰能去功與名而還與眾人﹖道流而不明居﹐得行而不名處﹐純純常常﹐乃比於狂﹐削迹捐勢﹐不爲功名。是故無責於人﹐人亦無責焉。至人不聞﹐子何喜哉﹖」孔子曰「善哉﹗辭其交遊﹐去其弟子﹐逃於大澤﹐衣裘褐﹐食杼栗﹐入獸不亂羣﹐入鳥不亂行。鳥獸不惡﹐而況人乎﹗」

《莊子外篇山木》孔子問子桑虖曰「吾再逐於魯﹐伐樹於宋﹐削迹於衛﹐窮於商﹑周﹐圍於陳﹑蔡之間。吾犯此數患﹐親交益疏﹐徒友益散。何與﹖」子桑虖曰「子獨不聞假人之亡與﹖林回棄千金之璧﹐負赤子而趨。或曰『爲其布與﹖赤子之布寡矣﹔爲其累與﹖赤子之累多矣。棄千金之璧﹐負赤子而趨﹐何也﹖』林回曰﹕『彼以利合﹐此以天屬也。』夫以利合者﹐迫窮禍患害相棄也﹔以天屬者﹐迫窮禍患害相收也。夫相收之與相棄﹐亦遠矣﹗且君子之交淡若水﹐小人之交甘若醴﹔君子淡以親﹐小人甘以絕。彼無故以合者﹐則無故以離。」孔子曰「敬聞命矣﹗」徐行翔佯而歸﹐絕學捐書﹐弟子無益於前﹐其愛益加進。

《莊子外篇田子方》溫伯雪子適齊﹐捨於魯。魯人有請見之者﹐溫伯雪子曰「不可。吾聞中國之君子﹐明乎禮義而陋於知人心﹐吾不欲見也。」至於齊﹐反舍於魯。是人也﹐又請見。溫伯雪子曰「往也蘄見我﹐今也又蘄見我﹐是必有以振我也。」出而見客﹐入而嘆。明日見客﹐又入而嘆。其僕曰「每見之客也﹐必入而嘆﹐何邪﹖」曰「吾固告子矣﹐中國之民﹐明乎禮義而陋乎知人心。昔之見我者﹐進退一成規﹐一成矩﹔從容一若龍﹐一若虎。其諫我也似子﹐其道我也似父。是以嘆也。」仲尼見之而不言﹐子路曰「吾子欲見溫伯雪子久矣﹐見之而不言﹐何邪﹖」仲尼曰「若夫人者﹐目擊而道存矣﹗亦不可以容聲矣﹗」

《呂氏春秋審應覽精諭》孔子見溫伯雪子﹐不言而出。子貢曰「夫子之欲見溫伯雪子好矣﹐今也見之而不言﹐其故何也﹖」孔子曰「若夫人者目擊而道存矣﹗不可以容聲矣﹗」

《莊子外篇田子方》顏淵問於仲尼曰「夫子步亦步﹐夫子趨亦趨﹐夫子馳亦馳﹐夫子奔逸絕塵﹐而回瞠若乎後矣﹗」夫子曰「回﹐何謂邪﹖」曰「夫子步亦步也﹐夫子言亦言也﹐夫子趨亦趨也﹐夫子辯亦辯也﹐夫子馳亦馳也﹐夫子言道﹐回亦言道也。及奔逸絕塵﹐而回瞠若乎後者。夫子不言而信﹐不比而周﹐無器而民淊乎前﹐而不知所以然而已矣。」仲尼曰「惡﹗可不察與﹗夫哀莫大於心死﹐而人死亦次之。日出東方而入於西極﹐萬物莫不比方。有目有趾者﹐待是而後成功。是出則存﹐是入則亡。萬物亦然﹐有待也而死﹐有待也而生。吾一受其成形﹐而不化以待盡。效物而動﹐日夜無隙﹐而不知其所終。薰然其成形﹐知命不能規乎其前﹐丘以是日䢐。吾終身與汝交一臂而失之﹐可不哀與﹗汝殆著乎吾所以著也。彼已盡矣﹐而汝求之以爲有﹐是求馬於唐肆也。吾服汝也甚忘﹐汝服吾也亦甚忘。𨿽然﹐汝奚患焉﹗𨿽忘乎故吾﹐吾有不忘者存。」

《淮南子齊俗訓》孔子謂顏回曰「吾服汝也忘﹐而汝服於我也亦忘。𨿽然﹐汝𨿽忘乎吾﹐猶有不忘者存。」

《論衡自然》孔子謂顏淵曰「吾服汝﹐忘也﹔汝之服於我﹐亦忘也。」

《莊子外篇田子方》孔子見老聃。老聃新沐﹐方將被髮而乾﹐芃然似非人。孔子便而待之﹐少焉見曰「丘也眩與﹖其信然與﹖向者先生形體掘若槁木﹐似遺物離人而立於獨也。」老聃曰「吾遊於物之初。」孔子曰「何謂邪﹖」曰「心困焉而不能知﹐口辟焉而不能言﹐嘗爲汝議乎其將。至陰肅肅﹐至陽赫赫。肅肅出乎天﹐赫赫發乎地﹐兩者交通成和而物生焉﹐或爲之紀而莫見其形。消息滿虛﹐一晦一明﹐日攺月化﹐日有所爲﹐而莫見其功。生有所乎萌﹐死有所乎歸﹐始終相反乎無端﹐而莫知乎其所窮。非是也﹐且孰爲之宗﹖」孔子曰「請問遊是﹖」老聃曰「夫得是﹐至美至樂也﹐得至美而遊乎至樂﹐謂之至人。」孔子曰「願聞其方。」曰「艸食之獸﹐不疾易藪﹔水生之虫﹐不疾易水。行小變而不失其大常也。喜怒哀樂﹐不入於胸次。夫天下也者﹐萬物之所一也。得其所一而同焉﹐則四支百體將爲塵垢﹐而死生終始將爲晝夜而莫之能滑﹐而況得喪禍福之所介乎﹗棄隸者若棄泥塗﹐知身貴於隸也﹐貴在於我而不失於變。且萬化而未始有極也﹐夫孰足以患心﹗已爲道者解乎此。」孔子曰「夫子徳配天地﹐而猶假至言以修心。古之君子﹐孰能脫焉﹖」老聃曰「不然。夫水之於汋也﹐無爲而才自然矣﹔至人之於徳也﹐不修而物不能離焉。若天之自髙﹐地之自厚﹐日月之自明。夫何修焉﹗」孔子出﹐以告顏回﹐曰「丘之於道也﹐其猶醯雞與﹗微夫子之發吾覆也﹐吾不知天地之大全也。」

《莊子外篇田子方》文王觀於臧﹐見一丈夫釣﹐而其釣莫釣﹐非持其釣﹐有釣者也﹐常釣也。文王欲舉而授之政﹐而恐大臣父兄之弗安也﹔欲終而釋之﹐而不忍百姓之無天也。於是旦而屬諸大夫曰「昔者﹐寡人夢﹐見良人黑色而髯﹐乘駁馬而偏朱蹄﹐號曰﹕寓而政於臧丈人﹐庶幾乎民有瘳乎﹗」諸大夫蹴然曰「先君王也。」文王曰「然則卜之。」諸大夫曰「先君之命王﹐其無它﹐又何卜焉﹗」遂迎臧丈人而授之政。典法無更﹐偏令無出。三年﹐文王觀於國﹐則列士壞植散羣﹐長官者不成徳﹐鐘斛不敢入於四境。列士壞植散羣﹐則尙同也﹔長官者不成徳﹐則同務也﹔鐘斛不敢入於四境﹐則諸侯無二心也。文王於是焉以爲太師﹐北面而問曰「政可以及天下乎﹖」臧丈人昧然而不應﹐泛然而辭﹐朝令而夜遁﹐終身無聞。顏淵問於仲尼曰「文王其猶未邪﹖又何以夢爲乎﹖」仲尼曰「默﹗汝無言。夫文王盡之也﹐而又何論刺焉﹖彼直以循斯須也。」

《莊子外篇田子方》肩吾問於孫叔敖曰「子三爲令尹而不榮華﹐三去之而無憂色。吾始也疑子﹐今視子之鼻間栩栩然﹐子之用心獨柰何﹖」孫叔敖曰「吾何以過人哉﹗吾以其來不可卻也﹐其去不可止也﹔吾以爲得失之非我也﹐而無憂色而已矣﹐我何以過人哉﹗且不知其在彼乎﹖其在我乎﹖其在彼邪﹐亡乎我﹔在我邪﹐亡乎彼。方將躊躇﹐方將四顧﹐何暇至乎人貴人賤哉﹗」仲尼聞之曰「古之眞人﹐知者不得說﹐美人不得濫﹐盜人不得劫﹐伏戲﹑黃帝不得友。死生亦大矣﹐而無變乎已﹐況爵祿乎﹗若然者﹐其神經乎大山而無介﹐入乎淵泉而不濡﹐處卑細而不憊﹐充滿天地﹐旣以與人﹐已愈有。」

《莊子外篇知北遊》孔子問於老聃曰「今日晏閒﹐敢問至道﹖」老聃曰「汝齊戒﹐疏瀹而心﹐澡雪而精神﹐掊擊而知。夫道﹐窅然難言哉﹗將爲汝言其崖略。夫昭昭生於冥冥﹐有倫生於無形﹐精神生於道﹐形本生於精﹐而萬物以形相生。故九竅者胎生﹐八竅者卵生。其來無迹﹐其往無崖﹐無門無房﹐四達之皇皇也。邀於此者﹐四枝彊﹐思慮恂達﹐耳目聰明﹐其用心不勞﹐其應物無方。天不得不髙﹐地不得不廣﹐日月不得不行﹐萬物不得不昌﹐此其道與﹗且夫博之不必知﹐辯之不必慧﹐聖人以斷之矣。若夫益之而不加益﹐損之而不加損者﹐聖人之所保也。淵淵乎其若海﹐巍巍乎其終則復始也。運量萬物而不匱﹐則君子之道﹐彼其外與﹗萬物皆往資焉而不匱﹐此其道與﹗中國有人焉﹐非陰非陽﹐處於天地之間﹐直且爲人﹐將反於宗。自本觀之﹐生者﹐喑窅物也﹐𨿽有壽夭﹐相去幾何﹗須臾之說也﹐奚足以爲堯﹑桀之是非﹗果有理﹐人倫𨿽難﹐所以相齒。聖人遭之而不違﹐過之而不守。調而應之﹐徳也﹔偶而應之﹐道也。帝之所興﹐王之所起也。人生天地之間﹐若白駒之過郤﹐忽然而已。注然勃然﹐莫不出焉﹔油然漻然﹐莫不入焉。已化而生﹐又化而死。生物哀之﹐人類悲之。解其天弢墮其天帙﹐紛乎宛乎﹐魂魄將往﹐乃身從之﹐乃大歸乎﹗不形之形﹐形之不形﹐是人之所同知也﹐非將至之所務也﹐此眾人之所同論也。彼至則不論﹐論則不至。明見無值﹐辯不若默。道不可聞﹐聞不若塞。此之謂大得。」

《莊子外篇知北遊》冉求問於仲尼曰「未有天地可知邪﹖」仲尼曰「可。古猶今也。」冉求失問而退﹐明日復見曰「昔者吾問『未有天地可知乎﹖』﹐夫子曰﹕『可。古猶今也。』昔者吾昭然﹐今日吾昧然。敢問何謂也﹖」仲尼曰「昔之昭然也﹐神者先受之﹔今之昧然也﹐且又不爲神者求邪﹗無古無今。無始無終﹐未有子孫﹐而有子孫﹐可乎﹖」冉求未對。仲尼曰「已矣﹗未應矣﹗不以生生死﹐不以死死生﹐死生有待邪﹗皆有所一體。有先天地生者﹐物邪﹖物物者非物。物出不得先物也﹐猶其有物也無已。聖人之愛人也終無己者﹐亦乃取於是者也。」

《莊子外篇知北遊》顏淵問乎仲尼曰「回嘗聞諸夫子曰﹕『無有所將﹐無有所迎。』回敢問其遊﹖」仲尼曰「古之人﹐外化而內不化﹔今之人﹐內化而外不化。與物化者﹐一不化者也。安化安不化﹐安與之相靡﹐必與之莫多。狶氏之囿﹐黃帝之圃﹐有虞氏之宮﹐湯﹑武之室。君子之人﹐若儒﹑墨者師﹐故以是非相齏也﹐而況今之人乎﹖聖人處物不傷物。不傷物者﹐物亦不能傷也。惟無所傷者﹐爲能與人相將迎。山林與﹗臯壤與﹗使我欣欣然而樂與﹗樂未畢也﹐哀又繼之﹐哀樂之來﹐吾不能禦﹐其去﹐弗能止。悲夫﹗世人直謂物逆旅耳﹗夫知遇而不知所不遇﹐知能能而不能所不能。無知無能者﹐固人之所不免也。夫務免乎人之所不免者﹐豈不亦悲哉﹗至言去言﹐至爲去爲。齊知之所知﹐則淺矣。」

《莊子雜篇徐無鬼》仲尼之楚﹐楚王觴之﹐孫叔敖執爵而立﹐市南宜僚受酒而祭曰「古之人乎﹐於此言已。」曰「丘也聞不言之言矣﹐未之嘗言﹐於此乎言之。市南宜僚弄丸而兩家之難解﹐孫叔敖甘寢秉羽而郢人投兵。丘願有喙三尺。彼之謂不道之道﹐此之謂不言之辯﹐故徳總乎道之所一﹐而言休乎知之所不知﹐至矣。道之所一者﹐徳不能同也﹔知之所不能知者﹐辯不能舉也。名若儒﹑墨而凶矣。故海不辭東流﹐大之至也。聖人並包天地﹐澤及天下﹐而不知其誰氏。是故生無爵﹐死無謚﹐實不聚﹐名不立﹐此之謂大人。狗不以善吠爲良﹐人不以善言爲賢﹐而況爲大乎﹗夫爲大不足以爲大﹐而況爲徳乎﹗夫大備矣﹐莫大天地﹐然奚求焉而大備矣。知大備者﹐無求﹑無失﹑無棄﹐不以物易己也。反己而不窮﹐循古而不摩﹐大人之誠。」

《莊子雜篇則陽》孔子之楚﹐捨於蟻丘之漿。其鄰有夫妻臣妾登極者﹐子路曰「是稯稯何爲者邪﹖」仲尼曰「是聖人僕也。是自埋於民﹐自藏於畔﹐其聲銷﹐其志無窮﹐其口𨿽言﹐其心未嘗言﹐方且與世違而心不屑與之俱。是陸沈者也﹐是其市南宜僚邪﹖」子路請往召之﹐孔子曰「已矣﹗彼知丘之著於己也﹐知丘之適楚也﹐以丘爲必使楚王之召己也﹐彼且以丘爲佞人也。夫若然者﹐其於佞人也羞聞其言﹐而況親見其身乎﹗而何以爲存﹖」子路往視之﹐其室虛矣。

《莊子雜篇則陽》仲尼問於太師大弢﹑伯常騫﹑狶韋曰「夫衛靈公飲酒湛樂﹐不聽國家之政﹔田獵畢弋﹐不應諸侯之際。其所以爲靈公者﹐何邪﹖」大弢曰「是因是也。」伯常騫曰「夫靈公有妻三人﹐同濫而浴﹐史蠙奉禦而進所﹐搏幣而扶翼﹐其慢若彼之甚也﹐見賢人若此其肅也﹐是其所以爲靈公也。」弢韋曰「夫靈公也死﹐卜葬於故墓不吉﹐卜葬於沙丘而吉。掘之數仞﹐得石槨焉﹐洗而視之﹐有銘焉曰﹕『不馮其子﹐靈公奪而埋之。』夫靈公之爲靈也久矣﹐之二人何足以識之﹖」

《莊子雜篇外物》老萊子之弟子出薪﹐遇仲尼。反以告曰「有人於彼﹐修上而趍下﹐末僂而後耳﹐視若營四海﹐不知其誰氏之子﹖」老萊子曰「是丘也﹐召而來﹗」仲尼至。曰「丘﹐去汝躬矜﹐與汝容知﹐斯爲君子矣。」仲尼揖而退﹐蹙然攺容而問曰「業可得進乎﹖」老萊子曰「夫不忍一世之傷﹐而驁萬世之患﹐抑固窶邪﹖亡其略弗及邪﹖惠以歡爲驁﹐終身之醜﹐中民之行進焉耳。相引以名﹐相結以隱。與其譽堯而非桀﹐不如兩忘而閉其所譽。反無非傷也﹐動無非邪也。聖人躊躇以興事﹐以每成功﹐柰何哉其載焉終矜爾﹗」

《莊子雜篇盜跖》孔子與柳下季爲友。柳下季之弟名曰盜跖。盜跖從卒九千人﹐橫行天下﹐侵暴諸侯﹐穴室樞戶﹐驅人牛馬﹐取人婦女﹐貪得忘親﹐不顧父母兄弟﹐不祭先祖。所過之邑﹐大國守城﹐小國入保﹐萬民苦之。孔子謂柳下季曰「夫爲人父者﹐必能詔其子﹔爲人兄者﹐必能教其弟。若父不能詔其子﹐兄不能教其弟﹐則無貴父子兄弟之親矣。今先生世之才士也﹐弟爲盜跖﹐爲天下害而弗能教也﹐丘竊爲先生羞之﹗丘請爲先生往說之。」柳下季曰「先生言爲人父者必能詔其子﹐爲人兄者必能教其弟﹔若子不聽父之詔﹐弟不受兄之教﹐𨿽今先生之辯﹐將柰之何哉﹖且跖之爲人也﹐心如湧泉﹐意如飄風﹐彊足以距敵﹐辯足以飾非﹐順其心則喜﹐逆其心則怒﹐易辱人以言。先生必無往。」孔子不聽﹐顏回爲馭﹐子貢爲右﹐往見盜跖。盜跖乃方休卒徒大山之陽﹐膾人肝而壒之。孔子下車而前﹐見謁者曰「魯人孔丘聞將軍髙義﹐敬再拜謁者。」謁者入通﹐盜跖聞之大怒﹐目如明星﹐發上指冠﹐曰「此夫魯國之巧僞人孔丘非邪﹗爲我告之﹕爾作言造語﹐妄稱文武﹐冠枝木之冠﹐帶死牛之脇﹐多辭謬說﹐不耕而食﹐不織而衣﹐搖唇鼓舌﹐擅生是非﹐以迷天下之主﹐使天下學士不反其本﹐妄作孝弟﹐而僥幸於封侯富貴者也。子之罪大極重﹐疾走歸﹗不然﹐我將以子肝益晝脯之膳。」孔子復通曰「丘得幸於季﹐願望履幕下。」謁者復通。盜跖曰「使來前﹗」孔子趨而進﹐避席反走﹐再拜盜跖。盜跖大怒﹐兩展其足﹐案劍瞋目﹐聲如乳虎﹐曰「丘來前﹗若所言順吾意則生﹐逆吾心則死﹗」孔子曰「丘聞之﹐凡天下有三徳﹕生而長大﹐美好無雙﹐少長貴賤﹐見而皆悅之﹐此上徳也﹔知維天地﹐能辯諸物﹐此中徳也﹔勇悍果敢﹐聚眾率兵﹐此下徳也。凡人有此一徳者﹐足以南面稱孤矣。今將軍兼此三者﹐身長八尺二寸﹐面目有光﹐唇如激丹﹐齒如齊貝﹐音中黃鐘﹐而名曰盜跖﹐丘竊爲將軍恥不取焉﹗將軍有意聽臣﹐臣請南使吳越﹐北使齊魯﹐東使宋衛﹐西使晉楚﹐使爲將軍造大城數百里﹐立數十萬戶之邑﹐尊將軍爲諸侯﹐與天下更始﹐罷兵休卒﹐收養昆弟﹐共祭先祖﹐此聖人才士之行﹐而天下之願也。」盜跖大怒﹐曰「丘來前﹗夫可規以利而可諫以言者﹐皆愚陋恆民之謂耳。今長大美好﹐人見而說之者﹐此吾父母之遺徳也﹐丘𨿽不吾譽﹐吾獨不自知邪﹖且吾聞之﹐好面譽人者﹐亦好背而毀之。今丘告我以大城眾民﹐是欲規我以利﹐而恆民畜我也﹐安可長久也﹖城之大者﹐莫大乎天下矣。堯﹑舜有天下﹐子孫無置錐之地﹔湯﹑武立爲天子﹐而後世絕滅﹐非以其利大故邪﹖且吾聞之﹐古者禽獸多而人民少﹐於是皆巢居以避之﹐晝拾橡栗﹐暮棲木上﹐故命之曰有巢氏之民。古者民不知衣服﹐夏多積薪﹐冬則煬之﹐故命之曰知生之民。神農之世﹐臥則居居﹐起則於於﹐民知其母﹐不知其父﹐與麋鹿共處﹐耕而食﹐織而衣﹐無有相害之心﹐此至徳之隆也。然而黃帝不能致徳﹐與蚩尢戰於涿鹿之野﹐流血百里。堯﹑舜作﹐立羣臣﹐湯放其主﹐武王殺紂。自是之後﹐以彊陵弱﹐以眾暴寡。湯﹑武以來﹐皆亂人之徒也。今子修文﹑武之道﹐掌天下之辯﹐以教後世﹐縫衣淺帶﹐矯言僞行﹐以迷惑天下之主而欲求富貴焉﹐盜莫大於子﹗天下何故不謂子爲盜丘而乃謂我爲盜跖﹖子以甘辭說子路而使從之﹐使子路去其危冠﹐解其長劍﹐而受教於子﹐天下皆曰孔丘能止暴禁非﹐其卒之也﹐子路欲殺衛君而事不成﹐身菹於衛東門之上﹐是子教之不至也﹗子自謂才士聖人邪﹗則再逐於魯﹐削迹於衛﹐窮於齊﹐圍於陳﹑蔡﹐不容身於天下﹐子教子路菹此患﹐上無以爲身﹐下無以爲人﹐子之道豈足貴邪﹖世之所髙﹐莫若黃帝﹐黃帝尙不能全徳而戰涿鹿之野﹐流血百里。堯不慈﹐舜不孝﹐禹偏枯﹐湯放其主﹐武王伐紂﹐文王拘裏。此六子者﹐世之所髙也﹐孰論之﹐皆以利惑其眞而彊反其情性﹐其行乃甚可羞也﹗世之所謂賢士伯夷﹑叔齊﹐伯夷﹑叔齊辭孤竹之君﹐而餓死於首陽之山﹐骨肉不葬﹔鮑焦飾行非世﹐抱木而死﹔申徒狄諫而不聽﹐負石自投於河﹐爲魚鱉所食﹔介子推至忠也﹐自割其股以食文公﹐文公後背之﹐子推怒而去﹐抱木而燔死﹔尾生與女子期於梁下﹐女子不來﹐水至不去﹐抱梁柱而死。此四者﹐無異於磔犬﹑流豕﹑操瓢而乞者﹐皆離名輕死﹐不念本養壽命者也。世之所謂忠臣者﹐莫若王子比干﹑伍子胥。子胥沈江﹐比干剖心﹐此二子者﹐世謂忠臣也﹐然卒爲天下笑。自上觀之﹐至於子胥﹑比干﹐皆不足貴也。丘之所以說我者﹐若告我以鬼事﹐則我不能知也﹔若告吾以人事者﹐不過此矣﹐皆吾所聞知也。今吾告子以人之情﹕目欲視色﹐耳欲聽聲﹐口欲察味﹐志气欲盈。人上壽百歲﹐中壽八十﹐下壽六十﹐除病瘐﹑死喪﹑憂患﹐其中開口而笑者﹐一月之中﹐不過四五日而已矣。天與地無窮﹐人死者有時﹐操有時之具而托於無窮之間﹐忽然無異騏驥之馳過隙也。不能悅其志意﹐養其壽命者﹐皆非通道者也。丘之所言﹐皆吾之所棄也。亟去走歸﹐無復言之﹗子之道狂狂伋伋﹐詐巧虛僞事也﹐非可以全眞也﹐奚足論哉﹗」孔子再拜﹐趨走出門上車﹐執轡三失﹐目芒然無見﹐色若死灰﹐據軾低頭﹐不能出气。歸到魯東門外﹐適遇柳下季。柳下季曰「今者闕然數日不見﹐車馬有行色﹐得微往見跖邪﹖」孔子仰天而嘆曰「然﹗」柳下季曰「跖得無逆汝意若前乎﹖」孔子曰「然。丘所謂無病而自灸也﹗疾走料虎頭﹐編虎須﹐幾不免虎口哉﹗」

《莊子雜篇漁父》孔子遊乎緇帷之林﹐休坐乎杏壇之上﹐弟子讀書﹐孔子弦歌鼓琴奏曲未半﹐有漁父者下船而來﹐須眉交白﹐被髮揄袂﹐行原以上﹐距陸而止﹐左手據膝﹐右手持頤以聽﹐曲終而招子貢﹑子路。二人俱對﹐客指孔子曰「彼何爲者也﹖」子路對曰「魯之君子也。」客問其族﹐子路對曰「族孔氏。」客曰「孔氏者﹐何治也﹖」子路未應﹐子貢對曰「孔氏者﹐性服忠信﹐身行仁義﹐飾禮樂﹐選人倫﹐上以忠於世主﹐下以化於齊民﹐將以利天下。此孔氏之所治也。」又問曰「有土之君與﹖」子貢曰「非也。」「侯王之佐與﹖」子貢曰「非也。」客乃笑而還行﹐言曰「仁則仁矣﹐恐不免其身﹐苦心勞形﹐以危其眞﹐嗚呼遠哉﹗其分於道也。」子貢還報孔子﹐孔子推琴而起曰「其聖人與﹗」乃下求之﹐至於澤畔﹐方將杖拏而引其船﹐顧見孔子﹐還向而立﹐孔子反走﹐再拜而進。客曰「子將何求﹖」孔子曰「曩者先生有緒言而去﹐丘不肖﹐未知所謂﹐竊待於下風﹐幸聞咳唾之音﹐以卒相丘也。」客曰「嘻﹗甚矣子之好學也。」孔子再拜而起曰「丘少而修學以至於今﹐六十九歲矣﹗無所得聞至教﹐敢不虛心﹗」客曰「同類相從﹐同聲相應﹐固天之理也。吾請釋吾之所有而經子之所以。子之所以者﹐人事也。天子﹑諸侯﹑大夫﹑庶人﹐此四者自正﹐治之美也。四者離位﹐而亂莫大焉。官治其職﹐人憂其事﹐乃無所陵。故田荒室露﹐衣食不足﹐徵賦不屬﹐妻妾不和﹐長少無序﹐庶人之憂也。能不勝任﹐官事不治﹐行不淸白﹐羣下荒怠﹐功美不有﹐爵祿不持﹐大夫之憂也。廷無忠臣﹐國家昏亂﹐工技不巧﹐貢職不美﹐春秋後倫﹐不順天子﹐諸侯之憂也。陰陽不和﹐寒暑不時﹐以傷庶物﹐諸侯暴亂﹐擅相攘伐﹐以殘民人﹐禮樂不節﹐財用窮匱﹐人倫不飭﹐百姓淫亂﹐天子有司之憂也。今子旣上無君侯有司之勢﹐而下無大臣職事之官﹐而擅飾禮樂﹐選人倫﹐以化齊民﹐不泰多事乎﹖且人有八疵﹐事有四患﹐不可不察也。非其事而事之﹐謂之總﹔莫之顧而進之﹐謂之佞﹔希意道言﹐謂之諂﹔不擇是非而言﹐謂之諛﹔好言人之惡﹐謂之讒﹔析交離親﹐謂之賊﹔稱譽詐僞以敗惡人﹐謂之慝﹔不擇善否﹐兩容顏適﹐偸拔其所欲﹐謂之險。此八疵者﹐外以亂人﹐內以傷身﹐君子不友﹐明君不臣。所謂四患者﹕好經大事﹐變更身常﹐以掛功名﹐謂之叨﹔專知擅事﹐侵人自用﹐謂之貪﹔見過不更﹐聞諫愈甚﹐謂之很﹔人同於己則可﹐不同於己﹐𨿽善不善﹐謂之矜。此四患也。能去八疵﹐無行四患﹐而始可教已。」孔子愀然而嘆﹐再拜而起曰「丘再逐於魯﹐削迹於衛﹐伐樹於宋﹐圍於陳﹑蔡。丘不知所失﹐而離此四謗者﹐何也﹖」客淒然變容﹐曰「甚矣﹐子之難悟也﹗人有畏影惡迹而去之走者﹐舉足愈數而迹愈多﹐走愈疾而影不離身﹐自以爲尙遲﹐疾走不休﹐絕力而死。不知處陰以休影﹐處靜以息迹﹐愚亦甚矣﹗子審仁義之間﹐察同異之際﹐觀動靜之變﹐適受與之度﹐理好惡之情﹐和喜怒之節﹐而幾於不免矣。謹修而身﹐愼守其眞﹐還以物與人﹐則無所累矣。今不修之身而求之人﹐不亦外乎﹗」孔子愀然曰「請問何謂眞﹖」客曰「眞者﹐精誠之至也。不精不誠﹐不能動人。故彊哭者﹐𨿽悲不哀﹔彊怒者﹐𨿽嚴不威﹔彊親者﹐𨿽笑不和。眞悲無聲而哀﹐眞怒未發而威﹐眞親未笑而和。眞在內者﹐神動於外﹐是所以貴眞也。其用於人理也﹐事親則慈孝﹐事君則忠貞﹐飲酒則歡樂﹐處喪則悲哀。忠貞以功爲主﹐飲酒以樂爲主﹐處喪以哀爲主﹐事親以適爲主。功成之美﹐無一其迹矣﹔事親以適﹐不論所以矣﹔飲酒以樂﹐不選其具矣﹔處喪以哀﹐無問其禮矣。禮者﹐世俗之所爲也﹔眞者﹐所以受於天也﹐自然不可易也。故聖人法天貴眞﹐不拘於俗﹔愚者反此﹐不能法天而卹於人﹐不知貴眞﹐祿祿而受變於俗﹐故不足。惜哉﹗子之蚤湛於人僞﹐而晚聞大道也。」孔子又再拜而起曰「今者丘得遇也﹐若天幸然。先生不羞而比之服役﹐而身教之。敢問捨所在﹐請因受業而卒學大道。」客曰「吾聞之﹕可與往者與之﹐至於妙道﹔不可與往者﹐不知其道﹐愼勿與之﹐身乃無咎。子勉之﹗吾去子矣﹗吾去子矣﹗」乃刺船而去﹐延緣葦間。顏淵還車﹐子路受綏﹐孔子不顧﹐待水波定﹐不聞音﹐而後敢乘。子路旁車而問曰「由得爲役久矣﹐未嘗見夫子遇人如此其威也。萬乘之主﹐千乘之君﹐見夫子未嘗不分庭伉禮﹐夫子猶有倨傲之容。今漁父杖拏逆立﹐而夫子曲要磬折﹐再拜而應﹐得無太甚乎﹖門人皆怪夫子矣﹐漁父何以得此乎﹖」孔子伏軾而嘆曰「甚矣由之難化也﹗湛於禮義有間矣﹐而朴鄙之心至今未去。進﹗吾語汝。夫遇長不敬﹐失禮也﹔見賢不尊﹐不仁也。彼非至仁﹐不能下人﹔下人不精﹐不得其眞﹐故長傷身。惜哉﹗不仁之於人也禍莫大焉﹐而由獨擅之﹗且道者﹐萬物之所由也﹐庶物失之者死﹐得之者生﹔爲事逆之則敗﹐順之則成。故道之所在﹐聖人尊之。今漁父之於道﹐可謂有矣﹗吾敢不敬乎﹗」

《莊子雜篇列禦寇》魯哀公問於顏闔曰「吾以仲尼爲貞幹﹐國其有瘳乎﹖」曰「殆哉汲乎﹗仲尼方且飾羽而畫﹐從事華辭﹐以支爲旨﹐忍性以視民而不知不信﹐愛乎心﹐宰乎神﹐夫何足以上民﹖彼宜女與﹖予頤與﹖誤而可矣。今使民離實學僞﹐非所以視民也。爲後世慮﹐不若休之﹐難治也。施於人而不忘﹐非天布也。商賈不齒﹐𨿽以士齒之﹐神者弗齒。爲外刑者﹐金與木也﹔爲內刑者﹐動與過也。宵人之離外刑者﹐金木訙之﹔離內刑者﹐陰陽食之。夫免乎外內之刑者﹐惟眞人能之。」

《繹史孔子類記》四引《莊子》孔子捨於沙丘﹐見主人。曰「辯士也。」子路曰「夫子何以識之﹖」曰「其口窮踦﹐其鼻空大﹐其服博﹐其睫流。其舉足也髙﹐其踐地也深﹐鹿合而牛捨。」

《韓非子內儲說上》殷之法﹐刑棄灰於街者。子貢以爲重﹐問之仲尼。仲尼曰「知治之道也。夫棄灰於街必掩人﹐掩人﹐人必怒﹐怒則鬥﹐鬥必三族相殘也。此三族之道也﹐𨿽刑之可也。且夫重罰者﹐人之所惡也﹐而無棄灰﹐人之所易也。使人行之所易﹐而無離所惡﹐此治之道。」一曰﹕殷之法﹐棄灰於公道者斷其手。子貢曰「棄灰之罪輕﹐斷手之罰重﹐古人何太毅也﹖」曰「無棄灰﹐所易也﹔斷手﹐所惡也。行所易﹐不關所惡﹐故人以爲易﹐故行之。」

《公孫龍子迹府》楚王張繁弱之弓﹐載忘歸之矢﹐以射蛟兕於云夢之圃﹐而喪其弓。左右請求之﹐王曰「止。楚人遺弓﹐楚人得之﹐又何求焉﹖」仲尼聞之曰「楚王仁義而未遂也。亦曰人亡弓﹑人得之而已﹐何必楚﹖」

《呂氏春秋孟春紀貴公》荊人有遺弓者而不肯索﹐曰「荊人遺之﹐荊人得之﹐又何索焉﹖」孔子聞之曰「去其荊而可矣。」

《說苑至公》楚共王出獵﹐而遺其弓﹐左右請求之。共王曰「止﹗楚人遺弓﹐楚人得之﹐又何求焉﹖」仲尼聞之曰「惜乎其不大﹗亦曰人遺弓﹐人得之而已﹐何必楚也﹖」

《呂氏春秋孝行覽必己》孔子行道而息﹐馬逸﹐食人之稼﹐野人取其馬。子貢請往說之﹐畢辭﹐野人不聽。有鄙人始事孔子者曰「請往說之。」因謂野人曰「子不耕於東海﹐吾不耕於西海也。吾馬何得不食子之禾﹖」其野人大說﹐相謂曰「說亦皆如此其辯也﹗獨如向之人﹖」解馬而與之。

《淮南子人間訓》孔子行遊﹐馬失﹐食農夫之稼﹐野人怒﹐取馬而系之。子貢往說之﹐卑辭而不能得也。孔子曰「夫以人之所不能聽說人﹐譬以太牢享野獸﹐以九韶樂飛鳥也。予之罪也﹐非彼人之過也。」乃使馬圉往說之。至見野人曰「予耕於東海﹐至於西海﹐吾馬之失﹐安得不食子之苗﹖」野人大喜﹐解馬而與之。

《論衡自然》宋人或刻木爲楮葉﹐三年乃成。孔子曰「使地三年乃成一葉﹐則萬物之有葉者﹐寡矣。」

《禦覽》六百十六引《神仙傳》孔子讀書﹐老子見而問曰「是何書也﹖」曰「禮也﹐聖人亦讀之。」老子云「聖人可也﹐汝曷爲復讀之﹖」

