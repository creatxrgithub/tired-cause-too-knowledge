

《樵語》﹝明﹞湛若水

門人沈珠潘子嘉世禮同刊

《泉翁大全樵語》序

嘉靖甲申冬﹐我師甘泉先生旣主南雍教事﹐習振頹﹐率徳約禮﹐一月而大綱陳﹐三月而眾務舉。於是開講院以授及門之徒﹐辟觀光館以處四方來學之士。諄誨之餘﹐首出《大科訓規》﹐次出《知新明論》﹐次出《二禮訓測》﹐次乃出《樵語》焉。蓋先生教人﹐循循善誘﹐而《樵語》者﹐寔先生設教西樵時﹐門人所錄也。先生之學﹐啟乎江門﹐契乎濂洛﹐而上溯乎洙泗﹐純粹中正﹐備見諸所著﹐是編則其精要爾。諸生因相與刊之﹐以廣先生之教云。

嘉請四年﹐孟夏丙辰﹐門人維揚沈珠頓首謹�。

《樵語》正文

一本第一凡十四章

鄧生問﹕「忠信也﹐禮也﹐敬也﹐孰先﹖」甘泉子曰「曷或先焉﹖曷或後焉﹖其一本乎﹗忠信﹑其心也﹐禮﹑其事也。莫非敬也。故敬而後有忠信﹐有忠信而後有禮容。」

陳公贊問﹕「三年學不至於谷。」曰「其志篤矣。顏﹑閔其人矣。開也﹐其庶矣乎﹗」

陳公贊問﹕「禹無間﹐然其無舉也歟﹖」曰「無舉﹐非以語聖也。禹之聖也﹐其猶諸百煉之金矣乎﹗渾合無間﹐是之謂盛徳。」

仕鳴問﹕「誠自成。」曰「誠自我立也。」問﹕「道自道。」曰。「道自誠行也。」又問。曰「有其誠則有其人﹐無其誠則無其人。無其人則生理息﹐生理息則物我喪。哀哉﹗是故﹐誠也者﹐成也。一人已﹐合內外而性之者也。故時措之宜﹐惟盡性者能之。」

甘泉子曰「大其心﹐然後能全體天地之性。故曰「盡其心者﹐知其性也。」心之廣大也﹐物或蔽之﹐物或偏之﹐烏乎盡﹖盡也者﹐復其大者也﹐而性之全體焉見矣。今之小其心者﹐如掩鑑焉﹐一隙之明﹐照者幾希矣。故盡心﹑知性﹑知天。明乎此﹐然後存養有所措﹐學之能事畢矣。」

楊生曰「心何爲而可盡﹖」甘泉子曰「其敬乎﹗至敬無累﹐明鑑無蔽。」問﹕「予欲無言。」曰「四時行﹐百物生﹐其言之至乎﹗」「何謂至言﹖」曰「其示之道體爾矣。其夫子之言性與天道乎﹗」

甘泉子語仕鳴曰「佛老之學﹐陰道也﹔故尙鬼﹐其學也主靜。聖賢之學﹐陽道也﹔故尙人﹐其學也主動。主動者﹐其執事敬之謂乎﹗是故大易之道﹐貴陽而賤陰。君子愼動。」

書曰「小徳大徳。」小大惟一﹐小徳者﹐其川流乎﹗大徳者﹐其惇化乎﹗其徳惟一﹐實一無二。

登山觀海﹐學者其知聖道矣乎﹗大道之用�����一以貫之耳。成章後達﹐溥博淵泉而時出之﹐����學之至矣。

陳生問「文質」。曰「質也者﹐其貞幹乎﹗其於心也﹐爲忠信。文也者﹐其華采乎﹗其於道也﹐爲儀文。忠信而無文者﹐有之矣﹐以其陋也﹐故野。儀文而不忠實者﹐有之矣﹐以其誕也﹐故史。夫惟實徳積於中﹐暢於四肢﹐內外合徳﹐謂之有徳﹐其彬彬之君子乎﹗是故性與天道﹐夫子之文章﹐其致一也。」

甘泉子曰「吾觀於大易﹐而知道器之不可以二二也。爻之陰陽剛柔﹐器也﹔得其中焉﹐道也。器譬則气也﹐道譬則性也。气得其中正焉﹐理也﹐性也。是故性气一體。或者以互言之﹐二之也夫。故孟氏曰﹕『形色天性也。』又曰﹕『有物有則。』則也者﹐其中正也。易曰﹕『一陰一陽之謂道。』其陰陽合徳也乎﹗」

甘泉子曰「先以目者﹐利攸往﹔先以知者﹐利於行。」或問焉。曰「不惑。惑焉﹐不中矣﹔中﹐不惑也。世之冥行而不求之知﹐惑矣。是故中道者鮮矣。故曰﹕『其中﹐非爾力也。』學者如射﹐射者審的而後發﹐發無不中矣。易曰﹕『精義入神﹐以致用也。』」

甘泉子曰「智也者﹐其天道之貞﹐以終始萬事﹝乎﹗是故智﹞者﹐顯於始﹐藏於終。顯以生之﹐藏以成之。生之﹝者效發於﹞天﹔成之者效存於地。故智者可以知來﹐可以藏往﹐智﹝之﹞功用大矣哉﹗」

善學者如懸鑑焉﹐明其體矣﹐物至而照焉﹐不遷以就之。如遷就焉﹐本體亡矣。易曰「憧憧往來﹐朋從爾思。」遷也夫。

語道第二凡十四章

或問﹕「鬼神之徳之盛。」曰「不知也。」又問。曰「誠。知體物不遺﹐與不見不聞之爲一不可掩﹐然後知誠之所爲。知誠之所爲者﹐然後知鬼神之情狀。知鬼神之情狀﹐然後可與語道。」

知及仁不守﹐知不行也。及守而不莊﹐不暢於四肢也。知仁莊而教不以禮﹐不發於事業也。知及﹐始也﹔動禮﹐終焉。君子成己成物之學備矣。

善思者如井﹐井不遷而泉至。故思不出其位﹐善思者夫。

甘泉子語楊生曰「而知博約之義乎﹖觀蜜之采采﹐則知博文矣。觀蜜之釀而成﹐則知約禮矣。今之儒者﹐彊記而冥行﹐其諸異乎顏氏之子之博約矣。」或曰「博約擬諸采釀﹐盡矣乎﹖」曰「否。夫彼﹐外物也。若夫博之﹐博我也﹐約之﹐約我也。我自有之也﹐烏乎外﹖」

蜾裸負螟蛉之子﹐封而祝之﹐久則肖之﹐其气質之變化也。猶乎異形也﹐而況於人之同類者乎﹗故古之善師者﹐相禪受以意﹐故能變﹐變則化。今之相師者﹐不虛以受﹐實以信﹐而欲變化以至於道也﹐不亦難乎﹗

或問﹕「道。」曰「於物物而求之。」他日有問道。曰「合物物而求之。」門人惑。曰「於物物而求之﹐其小者也。合物物而求之﹐其大者也。」他日又有問者﹐則告之曰「於物物之中﹐合物物之中而求之。夫中也者﹐道也。知小而不知大者﹐不足以語全﹔知大而不知小者﹐不足以語分﹔知小大而不知中﹐可與語器﹐不可以語道。夫知小大道器之爲一體﹐則幾矣。」

或問﹕「學何學矣﹖」曰「學乎天地與我一者也。」「何謂一﹖」曰「宇宙內其有二乎﹖二焉﹐息矣。知宇宙間一我與天地也﹐故君子法之以自彊不息。是故家國天下之事﹐無一而非性也。」

或曰「請學何學﹖」曰「其大學乎﹗」曰「有要乎﹖」曰「有﹐止至善爲要。」曰「何先﹖」曰「先知止而後定靜安慮﹐是故以言乎止至善之功﹐至矣﹔以言乎天下國家之大﹐斯其要矣。故曰「在格物。」物格而家國天下無餘蘊矣﹐至矣﹐盡矣。其旨也微乎﹗」

甘泉子曰「君子之志法乎天﹐行法乎地﹐其變化法乎四時﹐故能與天地並。志法乎天﹐故遠而無外。天包乎地﹐行法乎地﹐故近而無遺。變化法乎四時﹐時而出之﹐故出而無窮。」

君子敬可以生仁﹐定可以生智﹐思可以生勇。夫能敬而後定﹐故定而不寂﹔能定而後思﹐故思而無邪。敬定思一也。仁不欲方﹐智不欲圓﹐勇不欲動。兼而有之﹐可與入道。

或問﹕「政。」曰「在正身。天下國家與身一也﹐有一不知﹐不可謂之知性﹔有一不盡﹐不可謂之盡性。」

性也者﹐其天地之生生者乎﹗其於人心也﹐爲生理。道也者﹐其生生之中正者乎﹗其於生理也﹐爲中和。夫中正者﹐天之道也﹔中和者﹐人之道也。反是則辟焉戾焉﹐不足以爲道﹐君子不道焉。

楊仕鳴問於甘泉子曰「鸞也欲歸與朋友共求田﹐而爲之井﹐使耕於是﹐學於是﹐相親讓於是﹐以爲世軌﹐可乎﹖」甘泉子曰「善哉志﹗」或曰「欲行王政而毋井田﹐可乎﹖曰「田不分則民不均﹐民不均則富者侈﹐貧者困﹐貧者困則衣食不足﹐衣食不足則禮義不興。𨿽有孝子慈孫﹐不能相保﹐不能相保則兵生﹐兵生而食不足﹐此滅亡之道也。故分田則衣食足而教可興﹐兵藏於農而國可守﹐公入無軍國之費﹐是以其君安富尊榮﹐而垂拱無爲也。故一事而有三利者﹐分田之謂矣。」或曰「行王政而毋學﹝校可乎﹖」曰「﹞田以基之﹐教以成之﹐君臣﹑父子﹑夫婦﹑兄弟﹑朋友﹝相接以﹞禮而化於道﹐上下聯屬而不可解﹐和气致而天地位﹐此之謂盛徳。」或曰「欲毋封建也﹐可乎﹖」曰「王者大公而無我。井田﹐公於民者也﹔封建﹐公於臣者也。未有公於下而下不公於上者也。天下大公謂之仁域。夫分而治之則專﹐專則民受其惠。此至仁之術也。」或曰「欲毋肉刑也﹐可乎﹖」曰「可則堯舜之仁爲之矣。夫愚民﹐殺之而不見其形﹐則不知戒﹐戒而使遠之﹐仁之術也。」

楊仕鳴問﹕「學存諸心矣﹐必求以養之者何﹖」甘泉子曰「夫性根於中﹐其人之元气乎﹗其艸木之根乎﹗人之元气必谷肉之气以養之﹐艸木之根必培灌以養之。故天之生物也﹐鼓之雷霆﹐潤之風雨﹐其養之者與其元气一也。況人之義理根於性﹐不學焉則息﹐息則不能生。生生不已﹐以至於光大也。故義理無內外。」

敬徳第三凡十二章

甘泉子曰「集義者﹐如集聚百貨之歸也。夫敬﹐徳之聚也。君子虛以居之﹐問以聚之﹐而眾理會焉。故能生生者﹐根於中者也。記曰「漙博淵泉而時出之。」今之以事事而集之﹐謂之襲則可﹐謂之集則不可。」

楊生問﹕「燔牛祀天﹐天者﹐物之父母也。如以其子���父母也。可乎﹖」甘泉子默然有間﹐曰「而知仁而未���今夫以谷畜養者﹐而謂之以兄弟養也﹐可乎﹖人﹐天地之貴者也。天髙地下﹐尊卑位矣。萬物散殊﹐貴賤辧矣。人之爲養也﹐以祀其祖考﹐祀於天地﹐報本之義也。」

陳公贊曰「閉關孰與親師友也乎﹖其自閉也乎﹖」甘泉子曰「然。古之人有病離索矣﹐尙師友於典籍。今夫有師友而不知親焉﹐自閉也孰其甚焉﹗是故師友者﹐可以知﹑可以養﹐講習﹑知也﹔相觀﹑養也。周子曰「道義由師友有之。」可不重乎﹖」

馮生問﹕「言動可謹矣﹐而視聽爲難﹐以讀書亂之﹐可乎﹖」曰「未也。」﹐公贊曰「淫聲美色以醜惡視之﹐可乎﹖」曰「未也。」少默曰「知其非禮而不再視聽﹐何如﹖」﹕「亦未也。夫心亦在乎主之而已﹐主立而外物不能入。易曰「艮其背﹐不獲其身﹔行其庭﹐不見其人。」有主也夫。否則𨿽雅聲正色﹐亦引之而已矣。」

甘泉子曰「作易者其知道乎﹗道也者﹐器也﹔器也者﹐卦畫也﹔卦畫也者﹐道之體也。卦畫立﹐而中不中﹑正不正﹐於是乎見矣。故卦畫毀則無以見易﹐器毀無以見道。捨器而言道﹐遠矣。是故善學易者﹐莫先乎畫﹐觀其畫焉﹐思過半矣。合而通之﹐存乎徳行。」

甘泉子嘆曰「道之不明﹐學之廢也。先諸小學。」或曰「邁矣﹐爲之柰何﹖」甘泉子曰「有一言可以兼之者﹐曰「執事敬。」」

或有非晦翁者﹐甘泉子曰「如之何其非之﹐其志也﹑學也﹑行也﹐將班諸孔門可也。孔門諸子之學之入之異也﹐如之何其非之﹖」楊仕鳴曰「苟班諸孔門﹐其猶遊﹑夏之間乎﹖」曰「然。」

陳生﹑楊生﹑馮生侍坐。甘泉子喟然嘆曰「古之學者學諸海﹐今之學者學諸山。曰「何謂學山﹖」曰「學山者自髙﹐故土或傾焉。」「何謂學海﹖」曰「學海者自卑﹐故流必滿焉。是故山有日損﹐海有日益﹐知損益之大﹐可與語學矣。」

甘泉子語門弟子曰「今之自是者﹐若坐諸室而闔之門焉。其有見焉者﹐寡矣。故善學者不自是﹐如出諸室﹐坐諸堂﹐辟其門然。其猶未已﹐將出諸大門之外﹐求其臺而登焉。物莫蔽之﹐斯謂之大智。夫學至物我皆忘﹐然後能捨我以從人﹐從人而後謂之聰明。故好問好察﹐樂取於人以爲善﹐非大聖其孰能之。」

或問﹕「如何斯可爲人師矣﹖」曰「得中而立焉﹐斯可矣。剛不剛﹑柔不柔﹑而剛柔者法焉﹐以去其不中而已矣。師也者﹐猶諸醫也﹐學者其猶諸病也。醫以就諸中和而已。醫而偏焉﹐殺人之術也﹔師而辟焉﹐陷人之道也。可不謹乎﹖」

或曰「博聞彊記者﹐則可以師乎﹖」「博聞彊記而﹝可師焉﹞﹐盍師諸書肆。」

甘泉子曰「夫治心者﹐如調馬矣。習心之狂猶夫馬也﹐故調之而後熟。思則思﹐不思則不思﹐思不思在我一體也。今夫求心者偏於靜﹐不求於動﹐不習之於事﹐譬諸系馬於肆而求其良﹐不可得也。」楊生曰「敢問思不思一者何謂也﹖」曰「譬之鑑焉﹐物至照之﹐不至則不照﹐照不照皆此體也。學在去其蔽之者而已矣。」楊生曰「子盡心之義﹐其斯之謂歟﹖」曰「然﹐以此而照﹐性孰不可知﹖充是心也﹐精義入神﹐聰明睿智﹐以達天徳。」

純學第四凡十四章

「孟氏﹐其聖學之純乎﹗」曰「請問其全。」曰「其盡心矣﹐盡心其知性矣。知天事天﹐達諸天之所爲﹐是故性與天道之極乎﹗」

存省一心﹐孰分動靜﹖分則離﹐一則合﹐合則無間﹐無間則無息。

或問﹕「九思。」曰「事九而思一也。」請聞焉。曰「思曰睿﹐睿者通﹐通於萬事﹐事變乎前而思一也。是故知一貫之教矣﹐聖學之功﹐一而已矣。」

或問﹕「知覺之與思慮也有異乎﹖」曰「不同﹐知覺者心之體也﹐思慮者心之用也。靈而應﹐明而照﹐通乎萬變而不汩﹐夫然後能盡心之神。明照而無遺﹐靈應而無方。」

曰「小道者何也﹖」曰「小人之道也﹐其諸異乎聖人之道矣。故自醫卜之曲﹐必信必果之硜硜﹐以至夷惠之淸和﹐皆小焉以成章。然而囿於器﹐故致遠恐泥。夫惟聖人之道﹐通乎微入乎神而達諸天。」

楊生問﹕「擴充之指。」曰「非外有所增而致力也。存而養之﹐養則生﹐生則大﹐大則廣﹐廣則塞。是故至大配天﹐至廣配地﹐充塞配萬化﹐其擴充之謂乎﹗夫藝木者﹐根立而養之﹐則發而茂﹐茂而實﹐有不得已焉耳。」

易曰「知至至之﹐知終終之。」始終一知也。知終始乎聖學﹐故天常照而已矣。學在常知而已矣﹐故知則不昧﹐不昧則不失﹐是故知存存而道義出矣。

陳生問﹕「盡心者﹐其忠之謂乎﹖」曰「忠之義博矣﹐貫乎始終者也。盡心者﹐其始也。盡心則中﹐中心爲忠﹐及其至也﹐知性知天。存養以事天﹐成乎其忠也。」

楊仕鳴曰「子之修二禮矣﹐請述樂焉。」甘泉子曰「樂書之亡也久矣﹐樂記其傳也。淳公有志而弗之就﹐夫不忘之全經﹐其在六律矣乎﹐而本於黃鐘﹐黃鐘本於中和。」

或問﹕「廟祀。」曰「祭之猶喪也﹐繼哀以養也。三年之喪自天子達﹐而祭之獨不得達乎﹖故人之喪也﹐四世而服盡﹐則亦必四世而祭盡也。」曰「禮﹐官師一廟而祖禰同﹐何如﹖」曰「廟有多寡﹐以定上下之倫﹐義也。無廟而祭未盡者﹐官師同廟﹐仁也。」曰「不備廟者則如之何﹖」曰「於一廟之中﹐室東西一﹐祀髙曾。其東西少前而卻﹐爲室二﹐祀祖禰。室其中北一﹐祀始分之祖﹐其別子小宗也。故四代遷而始祖不遷﹐以系族也。祭則各獻以專其尊也﹐庶乎得孝子仁人之心矣。」曰「祀始分祖豈有僣乎﹖」曰「人莫不有始也﹐忘始者不仁不孝。」

一理至而三徳立﹐三徳立而五道行﹐如曰「以此行彼而已矣。」是行仁義云爾﹐烏乎一﹖

一呼一吸﹐生生之理。生理根於中﹐呼吸感應乎內外。皆天之气﹐下根乎上﹐上根乎下﹐下根上根﹐萬物一體。消息升降盈虛之間﹐有不得已焉。彼隔以皮膚﹐昧者不察﹐因以起私爾矣。」

聰明睿智﹐乃心之神﹐通乎四徳。彼寬裕溫柔﹑發彊剛毅﹑齊莊中正﹑文理密察﹐皆感而發﹐徳之用爾。能知天徳﹐神而明之﹐非天下之至聖﹐其孰能與於此﹗

大徳惇化﹐小徳川流﹐惟敬而無失者能一之。

授受第五凡十一章

甘泉子曰「孔門授受﹐惟顏氏之子其至矣乎﹗����參也求諸萬﹐故夫子叩其一﹐其惟顏氏之子乎。博文約禮﹐萬一貫矣。子貢亞於曾子﹐曾子亞於顏子。」

或曰「學必由中出矣。」甘泉子曰「何往非中矣﹖心體物而不遺﹐故無外。無外安有中﹖故有外之心﹐不足以盡性。夫惟堯之心光被四表矣﹐故心也者﹐無遠近﹐無內外。」

甘泉子語東山子曰「人之愛其身也﹐不如愛其物矣。愛其心也﹐不如愛其身矣。」「何謂愛身不如愛物﹖」曰「今夫爲衣食﹑宮室﹑器械﹐未有不能而自爲之者也﹐必求夫良者。至於身之病也則不然﹐護疾忌醫﹐以沒其身﹐此之謂愛身不如愛物。」「何謂愛心不如愛身﹖」曰「病或求醫﹐饑寒則求衣食焉。至於心之病也則不然﹐曰「吾自能正心也﹐吾旣已知之也。」自暴自棄以終其身﹐是之謂愛心不如愛身。舜之好問﹐禹之拜昌言﹐其自愛也至矣。」

甘泉子語諸生曰「伊尹之言覺也﹐其至道乎﹗故學﹐覺而已矣。覺則正心生﹐不覺則邪心生﹔覺則達諸天﹐不覺則陷於人。故聰明聖知達諸天徳﹐聖人之覺也。覺生於思﹐思曰睿﹐睿作聖﹐其惟覺乎﹗」

仕鳴問致知涵養之別。甘泉子曰「無二。」又問。曰「知之所至﹐養亦至焉。是故知與養並行而不離也。」

甘泉子謂門弟子曰「諸生何其不切切爾也。譬���焉﹐行則有岐﹐岐則疑﹐疑則問﹐不問者不行者也。」諸生悚然。

門人有問忠之道。曰「中心。」問恕。曰「如心。中心﹐其天下之大本乎﹗如心﹐其天下之達道乎﹗中心則體物而不遺﹐如心擴而充之﹐天地位﹐萬物育﹐故忠恕則成位乎其中矣。大哉﹗」

甘泉子曰「可欲之善﹐其明善乎﹗天下之大本也。有諸己之信﹐其誠身乎﹗要在謹獨。誠明並進﹐達之天下﹐善推其所爲。」

諸生進揖﹐甘泉子謂士徳曰「夫良知者﹐非外鑠者乎﹗旣不以外鑠而有﹐亦不以外誘而亡﹐气習蔽之則蒙耳。故學所以發蒙以擴其良知也﹐不博學則不能發蒙﹐蒙不發則長而愚。」

有以宇宙爲大而本心爲近者。甘泉子曰「烏乎二﹖大包乎近矣﹐近囿乎大矣﹐是故允哲乎此而後能合一。今夫存乎人之身者﹐四肢與心均一體也﹐豈以心爲近乎﹖四肢爲大乎﹖故心痛則四肢皆病矣﹔四肢痛﹐則心亦病矣。無尺寸之膚不知﹐無尺寸之膚不愛也。無尺寸之膚不愛﹐則亦無尺寸之膚不養也。故手足痿痺皆謂之不仁。」

士徳曰「曷謂學﹖」曰「學也者﹐覺也。人之良知蔽﹝於气習﹐故﹞生而蒙﹐學問思辧所以發其蒙而覺之也﹐覺則復其良知之本體矣。如夢有覺之者﹐非外益之也。伊尹曰「天之生斯民也。使先知覺後知﹐先覺覺後覺。」」

愛敬第六凡十二章

「孩提以往﹐無不知愛也﹐無不知敬也。然不知愛敬人之親長者﹐不能擴其知者也。」士徳問曰「何謂達﹖」甘泉子曰「至於盜也盡然﹐然愛其親而殺人之親﹐可謂仁乎﹖敬其兄而殺人之兄﹐可謂義乎﹖故知致之﹐而無弗愛且敬焉﹐夫然後謂之仁義。夫民物一體也久矣。」

三子侍坐﹐問聖學。甘泉子曰「夫學﹐性情焉耳矣。」敢問其說。曰「不怨天﹐不尢人﹐孔子也。不遷怒﹐不貳過﹐顏子也。故知性情之學者﹐可與道中庸矣。是故下學上達﹐與天地相似﹐故同徳。」

霍平易曰「子之教人也﹐何學矣﹖」甘泉子曰「其敬乎﹗汝爲敬也何如﹖」曰「專一。」甘泉子曰「專一於事而遷於事也﹐可謂敬乎﹖故一則不遷﹐成性存存。」

士徳曰「觀於朱子之晚年也﹐悔前之讀書﹐而置書以求其心﹐其切至矣。」甘泉子曰「吾惑焉﹐未能一也。心與書合一而後可學古訓﹐可學古訓而後可發聰明。故一則養志﹐二則喪志。一則執事敬﹐二則役耳目。」

諸生有言知﹐士徳曰「卽行卽知。」甘泉子曰「子瞑目能履乎。故爲學者如履路矣。視而行之﹐行而視之﹐知行並進﹐其進其深﹐優入聖域。」

古訓者﹐其聖人之精乎﹗其猶之規矩矣。以規發員﹐以矩發方﹐以精發精。規不規﹐矩不矩﹐遠於聰明之巧矣。故學則聰明日生﹐不學則聰明日窒。古訓者﹐聖人天聰明之蘊也。彼楊﹑墨﹑釋﹑老者﹐各任其私知﹐不講於古訓之疾歟﹗孟子曰「公輸子之巧﹐不以規矩﹐不能成方員。規矩﹐方圓之至也﹔聖人﹐人倫之至也。」」

仕鳴問﹕「何以格致﹖」曰「其體認天理乎﹗是故默觀之乎未發﹐學之乎古訓﹐辧之乎師友﹐察之乎感應。知之所至﹐行亦至焉﹐合一無二。」

士徳﹑公贊﹑仕鳴從遊於云端之下﹐甘泉子問之曰「子之遊也﹐於本心何如﹖苟不遷焉﹐一遊一息﹐無非養矣。學在多言乎哉﹖學問思辧焉﹐察其體而養之﹐守則賢﹐化則聖。」

或問求放心之說。曰「聖賢之訓﹐爲心焉耳矣。故學問於古訓﹐感發其本心﹐其諸異乎釋之求之與﹗」

士徳仕鳴曰「古之學者﹐有知而行﹐行而知者與﹖」曰「知止而定﹐知而行也。物格知至﹐行而知也。知而行����知之至也。」未達。曰「子以膏梁之味﹐未食者知����者知之乎。」

仕鳴問曰「敬之與思也﹐何辧﹖」甘泉子曰「心之官則思﹐思者﹐心之知覺也。非敬則思或邪焉。敬也者﹐思之規矩也﹐故君子愼思。」

元气第七凡十二章

甘泉子語士徳﹑公贊﹑士鳴曰「人之有是元气也﹐無天地之气以養之﹐可乎﹖」曰「不可。」曰「無飲食之气以養之﹐可乎﹖」曰「不可。」曰「不喘息焉﹐不飲食焉﹐可乎﹖」曰「否﹐死矣。」「人之良知﹐其猶元气乎﹗學問以養之﹐其譬諸端息飲食之气乎﹗養則生﹐生則發。」

甘泉子曰「善治病者﹐先元气而後攻疾。養元气卽攻疾矣﹐苟專於攻疾﹐是又一病也。善學道者﹐先正經而後救偏。正經卽救偏矣﹐苟專於救偏﹐是又一偏也。今之救偏者﹐如立諸西以矯東之人﹐東西皆偏也。是故君子反經以立諸中﹐中道立而偏者正矣。」

甘泉子問士徳曰「王子之教人也﹐有擇與﹖」曰「無也。」曰「聖人天地之化﹐美惡並育﹐何擇之有﹖有擇者有外也﹐有外之心﹐不足以肖天地之心。」

默識者其學之至歟﹗學之不厭﹐明乎此矣。是故大本立而問學﹐則學有本﹐大本立而不問學﹐則不足以精義。精義入神。」

士徳仕鳴問易。甘泉子曰「一陰一陽之謂道。」曰「爲之說者﹐陸也混﹐朱也離﹐有諸﹖」曰「一陰一陽﹐陰陽合徳﹐其天地之中乎﹗夫道﹐中而已矣。喜怒哀樂之气也﹐得其中焉﹐和也﹐天下之達道也。故耳目之聖明﹐道气之同形﹐孰或混諸﹖孰或離諸﹖」

天下之病二﹐驕﹑吝而已矣。驕﹑吝亡﹐然後可以合於道。弘則不吝﹐毅則不驕。謂驕爲毅﹐奚啻千里﹗

或問集義。曰「集也者﹐集也﹔集也者﹐聚也。記曰「敬﹑徳之聚也。」必有事焉而勿正﹐心勿忘﹐勿助長﹐敬以聚徳也。夫非求外也﹐外則襲矣。」

車裘之共敝﹐緼袍狐貉之共立﹐而無憾不恥﹐同一心也。

或問顏﹑孟同異﹐甘泉子曰「同道。今夫驕者必以盈气爲孟﹐吝者必以歉气爲顏﹐豈足以知顏﹑孟。顏子以至順而全天下之至健﹐故曰「回何敢死。」孟子以至健而具天下之至順﹐故曰「無暴其气。」不同道不足以爲顏﹑孟。」

仕鳴曰「聖賢﹐知行一歟﹖」甘泉子曰「孰或離之﹖孰或混之﹖並行而不悖。」

或問學何要矣﹐曰「敬。」曰「敬何存矣﹖」曰「思。」曰「思何﹝主﹖﹞曰「思」無邪。」曰「何謂無邪﹖」曰「非所思而思焉﹐𨿽正﹐邪也。﹝曰「如之」何斯能思無邪矣﹖」曰「默識天理。」

甘於盤追咎其病曰「吾欲去之﹐何道﹖」甘泉子曰「先立乎大本則自去矣。」曰「何謂大本﹖」曰「在存天理。故曰「好仁者無以尙之。」」﹞

聖教第八凡十章

或問曰「聖人之教若是異乎﹖旣曰「欲立欲達」﹐又曰「不啟不發」﹐何也﹖」曰「欲立欲達﹐聖人之本心也﹔不啟不發﹐聖人之無情也。其並行不悖乎﹗」或曰「曷謂無情﹖」曰「啟發應乎憤悱。是故聖人順物之情而無情。」

甘泉子曰「不怨天﹐不尢人﹐其無意必固我之致乎﹗」

古之世也﹐善人多﹐故其習也易成。後世之善人寡﹐故其習也難成。甚矣﹐習之系乎學也久矣。

或謂修身知本之說。曰「修身故能身體天理不違﹐是之謂物格。物格則聞道﹐故曰「知本」﹐故曰「知至」。」

甘泉子言曰「學莫大乎內外合一﹐一則無事矣。」或曰「以心合物﹐孰能一之﹖」曰「莫大於不與。」曰「如之何斯可至之﹖」曰「習。習以漸。」未達。曰「盍觀諸鳥雛之習也﹐以漸而髙遠。」

甘泉子曰「惟精惟一﹐所以格物﹐精一無二﹐詣道之至。」

君子深造以道﹐其格物之謂乎﹗自得者﹐其知﹝至之謂乎﹗﹞居安資深逢原﹐其心身家國天下本諸此矣。孟���得諸大學。

或曰「莊子爲道日損﹐非歟﹖」曰「吾庸有取焉爾。道無損益﹐損害爲益。小損則小益﹐大損則大益﹐小損則賢﹐大損則聖。」

君恪問﹕「或謂在天地者性也﹐賦於人者非性也。如之何﹖」

甘泉子曰「天人判矣﹐天一人也﹐人一天也。不知天人之合一﹐不足以語性。」

或謂中庸之要。曰「在謹獨。」問大學之要。曰「在格物。」曰「何謂謹獨﹖」曰「養其中而已矣。」「何謂格物﹖」曰「修身而已矣。修身而後知本﹐存其中而後知微。知隱知中﹐立天下之大本﹐而和生焉﹐盡天下之達道。」

克艱第九凡十四章

大禹克艱﹐其克己之原乎﹗其修身爲政之本乎﹗

仕鳴問﹕「知行合一﹐信斯言也﹖」甘泉子曰「曷曰知乎﹖曷曰行乎﹖知者行之幾﹐行者知之實。孟子曰「智之實﹐知斯二者弗去。」然而知行並進也夫。」

公贊﹑仕鳴侍﹐問﹕「動心﹑不動心何以異﹖」甘泉子曰「心動乎天則生﹐故欲其動。心動於物則死﹐故欲其不動。是故能動心而後能不動心﹐能動之至可賢﹐不動之至﹝可聖﹞。」

仕鳴問﹕「本心宇宙何以異﹖」甘泉子曰「本心宇宙﹝一也。今﹞夫火之光與其所照﹐一而已矣。故不知本心者﹐不足以語天地萬物同體之理﹔不知天地萬物同體者﹐不足以語本心之全。夫何異﹖」

赤子之心﹐其眞心乎﹗大人不失赤子之心﹐存而廓之耳。

於盤曰「霍子以先生求學於事爲是。」曰「吾不知何事非心。」又曰「霍子以或者求學於心爲非。」曰「吾不知何心非事。心迹之判﹐道之惑也久矣。」

甘泉子語諸生曰「智崇禮卑﹐其不可二之矣。」或問﹕「何居﹖」曰「崇法天﹐卑法地﹐天地其可以二乎﹖是故知行異名而並進﹐達於天徳。知圓而行方﹐知遠而行近。」

仕鳴問知行合一。甘泉子曰「其並進乎﹗是故離知而行﹐非聖人之行﹔離行而知﹐非聖人之知。」

君恪曰「諸欲同根而異發﹐有諸﹖」甘泉子曰「然。萬理同根而異感﹐故在君爲仁﹐在臣爲敬﹐在父爲慈﹐在子爲孝﹐在友爲信。在所以感之者﹐是故君子惇本。」

君卓曰「知止﹐其在心之天理歟﹖」甘泉子曰「莫非心也﹐心體物而不遺。」曰「何謂格物﹖」曰「物至而後義生﹐義生而後知有所措。」

「易曰「鼓萬物不與聖人同憂。」其聖人不能爲天之所爲乎﹖」曰「此聖人能爲天之所不能爲者也﹐故能彌綸﹝輔相﹞以成其能。彼釋者自以無心擬諸天﹐不亦妄乎﹗」

鄭啟範問本立。曰「其天下之大本乎﹗」問道生。曰「其天下之達道乎﹗大本立矣﹐達道生焉。譬諸木﹐其根深則苗而秀﹐秀而實﹐不可遏焉耳。」

啟範請學﹐甘泉子曰「執事敬﹐其內外一本之道乎﹗」問敬。曰「主一。」問主一。曰「無適。」問無適。曰「無物。是故君子應萬事而不與﹐故能一。」

鄭啟範曰「吾向也不敢望於聖賢﹐求別於鄕人而已。﹝聞子﹞之言﹐﹝竊﹞有志焉。甘泉子曰「聖非分外也﹐如」其分﹝外﹐疇其彊﹞之﹐是故惟聖賢然後能盡性﹐盡性然後成人﹐哀﹝莫大於﹞不成人﹐弗思爾矣。」

乘除第十凡十七章

甘泉子與諸生刈於垂虹之田﹐有播焉﹐有插焉。播者獲也少﹐插者其獲也多。問之傭﹐傭曰「早之播也獲少﹐則其晚也兼多﹔早之插也獲多﹐則其晚也必少。甘泉子顧謂諸生曰「其天地乘除之理乎﹗於耕獲之中有學焉。弟子識之﹐何思何慮。」

誠不可掩﹐聲亦不可掩。誠以藏顯﹐聲以藏隱﹐故韶武之聲﹝一作美﹞﹐韶盡善而武未盡善﹐聽聲而知之﹐由顯以之隱也。﹝故﹞吉人凶人之言﹐方垣而聽焉。吉必知之﹐不吉必知之。如聞琴而知殺心﹐聽歷代之樂而知其徳﹐不可掩也。

或問道。甘泉子曰「吾得之洪範矣﹐知偏黨反側作好惡之非道﹐則知中正矣。中正者﹐天下之至道也﹐是故無意必固我﹐而發皆中節﹐君子可以知道矣」

陳子宗享曰「人者天地之心﹐以得其气歟﹖」甘泉子曰「子之言其幾矣﹗其幾矣﹗由是而充之﹐其知道矣﹗是故人者也﹑天地也﹐呼吸通焉。彼以皮膚之間﹐何足以知人﹖何足以知天地﹖」

�生曰「絕四﹐其聖人教人之至也乎﹗其正心盡﹝言﹞��。夫四﹝者亡﹞而後心正﹐心正而後能盡斯言也﹐其�致之先乎﹗」

語叔輝﹑公贊﹑體剛﹐以「艮不獲身不見人」之義﹐由不見人也﹐然後能有所見。

「﹝格﹞物則內外合一﹐知行並進。」未達。曰「理無內外。」

孟氏之養气﹐其養性乎﹗性與气一也﹐示人以易見也。﹝攺﹞其說曰「气之中者性也。故其爲气也﹐配道與義。」

能近取譬﹐近取諸身。欲立欲達﹐可欲之善﹐立人達人﹐擴而充之。故自近始也﹐譬其諭也﹐諭其明也﹐近取諸身﹐但明乎善。知皆立人達人﹐不假外求。

黎璽問﹕「舉斯心加彼也﹐何心﹖」曰「其本心乎﹗老老幼幼﹐及人之老幼﹔刑寡妻﹐至兄弟﹐以禦家邦﹔皆自此心焉擴之。故知此者﹐其知絜矩矣乎﹗」

問薛尙謙﹕「聖賢之學同乎﹖否也﹖」尙謙曰「有安勉。」曰「有聖人之學矣﹐有賢人之學矣。聖人﹐先天之學也﹔賢人﹐後天之學也。聖人先於立誠﹐故擬之於幹﹐賢人先於修存﹐故擬之於坤。乾知大始﹐其徳乎﹗坤作成物﹐其業乎﹗徳業合﹐斯可配天地。」

古之學也必傳受其大﹐是以知學問思辧篤行之﹐���而不離乎此也﹐曷謂大﹖曰「天理」。�者其心學乎﹗通乎內外﹐達諸天徳﹐一以貫之。

�問曰「孔門一貫之教﹐其惟曾子乎﹖」曰「施諸羣弟子�非一也﹐如其心事之判﹐則爲病痿人矣。何以爲至﹖」

門人有問﹕「聖可學歟﹖」曰「可。」曰「如之何﹖」曰「在變化。士而賢﹐賢而聖﹐聖而天﹐變化也。今夫飛潛之類﹐變化則有之矣。如其學不變不化﹐可以人而不如飛潛乎﹖」曰「孰變化之﹖」曰「沈潛剛克﹐髙明柔克﹐克之者其心乎﹗心之中正﹐其變化之矩也。」

或問曰「昔人有言﹐王化行而後田可井也﹐然歟﹖」曰「孟氏子之告齊﹑梁﹑滕君也﹐豈三國之王化已行乎﹖必先田裏而後學校﹐仰事俯育而後驅之善﹐是故欲行王化者必自井田始﹐然非其人不行。」

語鐘景星﹑陳謨﹑郭肇幹﹑黎璽曰「汝知學之要乎﹖」曰「請問焉。」曰「其灑而落之乎﹗」曰「孰謂灑落﹖」曰「其廓淸乎﹗美或窒焉﹐惡或窒焉﹐不廓淸之﹐不足以入道。」

