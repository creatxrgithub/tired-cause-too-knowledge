

欽定四庫全書

禦制執中成憲序

惟我

皇考法天行健一日萬防宵旰不遑猶以其閒

簡命儒臣采錄經史子集所載自古帝王元徳顯功訏謨大訓以及名臣奏章先儒語類深切治道者次第進呈

皇考親爲刪定命曰執中成憲始於雍正六年仲春成於十三年中夏未及刋布而我

皇考遽遐棄臣民予小子向𨿽承

訓示一二節全編則未之見也嗣統後每以防暇始發而讀之旣卒業然後知

聖心聖學實與堯舜孔子同揆而汲汲於是編則専以啟迪後人昭垂標凖也間嘗殫思大學一書因見仲尼祖述堯舜之實義焉其所謂眀徳者卽虞書所謂道心也所謂眀眀徳者懼其爲人心所蔽也所謂格物致知者嚴辧人心道心之界以盡萬事萬物之理卽書所謂惟精也所謂正心誠意者力祛人心之雜以致道心之純卽書所謂惟一也所謂修身齊家治國平天下而止於至善者卽書所謂允執厥中也然極乎執中之量則惟堯舜爲無歉而中之散見扵萬事萬物者則不惟三代聖王卽秦漢以後仁厚英哲之君下及中主亦必有一事二事之合焉不獨臯夔益契伊傅周召孔曽思孟卽近代羣儒文士亦必有一話一言之合焉故中庸曰舜好問而好察邇言執其兩端用其中扵民蓋中之理無事無物而不具亦無人而不知是卽明徳之根扵性而不息者而惟舜能察之惟舜能執之惟舜能用之故善與人同合徳扵天地我

皇考編定是書自二帝三王之事古聖賢之言下逮羣儒文士之可節取者兼收而不遺用是道也

皇考之治天下無一事不審其則無一物能匿其情卽書所謂惟精大學所謂物格而知至無一時之不敬無一念之不誠卽書所謂惟一大學所謂心正而意誠故凡施於政教者或予或奪或寛或嚴或抑遲速之稍有不同而無不立乎大中可爲民極卽書所謂執中大學所謂身修家齊國治天下平而眀徳新民皆止扵至善也而所以立綱陳紀更化善治其大者皆斷自

聖心而細者亦博采扵眾議有其人不能皆入扵善而一言之中必不廢焉卽中庸所謂好問好察執兩用中也然我

皇考聰眀睿智夙具於

聖性而養成扵

聖學者已數十年故

皇考之惟精乃不思而得

皇考之惟一乃不勉而中

皇考之執中而化成天下乃從容中道無爲而成豈復有資扵是書所以

親爲刪定者正恐在後之恫懵然無見扵執中立極之道爰示之以成憲也豈惟予小子奉以終身惟日兢兢無

敢逾越哉世世子孫苟能服膺勿失而溯其淵源則扵堯舜孔子之道一以貫之矣豈惟君人者舎是無以建其有極以消天下之偏陂反側哉凡百有位果能是訓是行則上之可輔理成化以著勲猷而下亦可以謹身而寡過扵以謨眀弼諧共臻喜起眀良之盛無難矣乾隆丙辰三月望日

欽定四庫全書

子部一

禦定執中成憲

儒家類

提要

【臣】等謹案

禦定執中成憲八卷雍正六年春

世宗憲皇帝勅撰雍正十三年夏書成奏

進仰防

裁定

宣付

武英殿校刋乾隆三年告蕆

禦制序文頒行前四卷錄帝堯以來至明孝宗嘉言善政後四卷皆唐虞至明諸臣論說有所禆於治道者其或奧防未顯疑義未明則折衷以

論以闡發其理蘊評斷其是非昔孔子刪書斷自唐虞始著帝王經世之法後來遞相推衍互

有發明禦制之書惟唐之帝範敷陳得失爲最悉官撰之本惟明之君鑑縷舉事迹爲最詳然帝範頗參雜說詞意或不深醇君鑑旁摭諸書義例亦爲冗雜至於宋之洪範政鑑以焦贛京房之說附防於武王箕子之文益離其宗蓋聖人之道統惟聖人能傳之聖人之治法亦惟聖人能述之非可以彊而及也我

世宗憲皇帝聖徳神功上超三古闡明帝學

論定是編汰駁存精刪繁舉要凡遺文舊籍一經持擇卽作典謨猶虞帝心親闡執中之理殷宗典學自述成憲之監也𨿽百篇之裁於洙泗何以加玆

家法貽畱以鞏萬世之丕基者豈偶然歟乾隆四十

八年三月恭校上

總纂官【臣】紀昀【臣】陸錫【臣】孫士毅

總校

官【臣】陸費

墀

欽定執中成憲目錄

子部一

卷一

儒家類

唐帝堯

虞帝舜

夏王禹

商王湯

商王太甲

商王盤庚

商王武丁

周文王

周武王

周成王

周康王

周穆王

漢髙祖皇帝

漢太宗孝文皇帝

卷二

漢孝景皇帝

漢世宗孝武皇帝

漢中宗孝宣皇帝

漢世祖光武皇帝

漢顯宗孝眀皇帝

漢肅宗孝章皇帝

漢孝和皇帝

晉世祖武皇帝

南齊世祖武皇帝

梁髙祖武皇帝

魏太宗眀元皇帝

魏髙祖孝文皇帝

魏世宗宣武皇帝

唐髙祖皇帝

唐太宗皇帝

卷三

唐太宗皇帝

唐徳宗皇帝

唐憲宗皇帝

唐文宗皇帝

唐宣宗皇帝

後周世宗皇帝

宋太祖皇帝

宋太宗皇帝

宋眞宗皇帝

宋仁宗皇帝

宋神宗皇帝

宋髙宗皇帝

宋孝宗皇帝

宋理宗皇帝

金世宗皇帝

金章宗皇帝

元太祖皇帝

元憲宗皇帝

元世祖皇帝

元仁宗皇帝

卷四

眀太祖髙皇帝

眀成祖文皇帝

眀仁宗昭皇帝

眀宣宗章皇帝

眀憲宗純皇帝

眀孝宗敬皇帝

卷五

唐虞

商

周

卷六

漢

三國

卷七

晉

南北朝

隋

唐

宋【上】

卷八

宋【下】

金

元

眀

欽定四庫全書

欽定執中成憲卷一

唐帝堯

書稽於眾舎己從人不虐無告不廢困窮惟帝時克論語堯曰咨爾舜天之歷數在爾躬允執其中六韜帝堯王天下之時吏忠正奉法者尊其位亷潔愛人者厚其祿民有孝慈者愛敬之盡力農桑者慰勉之旌別淑慝表其門閭平心正節以法度禁邪僞所憎者有功必賞所愛者有罪必罰存養天下鰥寡孤獨賑贍禍亡之家其自奉也甚薄其賦役也甚寡故萬民富樂而無饑寒之色

家語帝富而不驕貴而能降伯夷典禮夔龍典樂流四凶而天下服其言不忒其徳不回

新書帝堯曰吾存心於先古加意於窮民痛萬姓之罹罪憂眾生之不遂也故一民或饑曰此我饑之也一民或寒曰此我寒之也一民有罪曰此我陷之也

仁行而義立徳博而化富故不賞而民勸不罸而民治先恕而後行

虞帝舜

書敷奏以言眀試以功車服以庸

象以典刑流宥五刑鞭作官刑撲作敎刑金作贖刑眚災肆赦怙終賊刑欽哉欽哉惟刑之卹哉

詢於四嶽辟四門眀四目達四聰

咨十有二牧曰食哉惟時柔逺能邇惇徳允元而難任人【蔡沈集元仁厚之人也難拒絕也任包藏凶惡之人也】

帝曰咨汝二十有二人欽哉惟時亮天功三載考績三考黜陟幽眀庶績咸熙

帝曰臯陶惟玆臣庶罔或幹予正汝作士眀於五刑以弼五教期於予治刑期於無刑民協於中時乃功懋哉臯陶曰帝徳罔愆臨下以簡禦眾以寛罰弗及嗣賞延於世宥過無大刑故無小罪疑惟輕功疑惟重與其殺不辜寧失不經好生之徳洽於民心玆用不犯於有司

帝曰人心惟危道心惟微惟精惟一允執厥中無稽之言勿聽弗詢之謀勿庸可愛非君可畏非民眾非元後何戴後非眾罔與守邦欽哉愼乃有位敬修其可願

帝曰吁臣哉鄰哉鄰哉臣哉【蔡沈曰臣以人言鄰以職言】

帝曰予違汝弼汝無面從退有後言欽四鄰庶頑讒說若不在時侯以眀之撻以記之書用識哉欲並生哉工以納言時而颺之格則承之庸之否則威之【蔡沈曰在時指忠直爲言侯射侯也眀者欲眀其果頑愚防說與否也撻撲也蓋懲之使記而不忘也識志也錄其過惡以志於冊也】

帝庸作歌曰敇天之命惟時惟防乃歌曰股肱喜哉元首起哉百工熙哉臯陶拜手稽首颺言曰念哉率作興事愼乃憲欽哉屢省乃成欽哉乃賡載歌曰元首眀哉股肱良哉庶事康哉又歌曰元首叢脞哉股肱惰哉萬事墮哉帝拜曰兪往欽哉

中庸孔子曰舜好問而好察邇言隠惡而善執其兩端用其中於民

孟子舜聞一善言見一善行若決江河沛然莫之能禦也

孔子曰舜其至孝矣五十而慕

禮記有虞氏貴徳而尙齒

養國老於上庠養庶老於下庠

孔子曰虞帝君天下子民如父母有憯怛之愛有忠利之敎親而尊安而敬威而愛富而有禮恵而能散家語舜之爲君也其政好生而惡殺其任授賢而替不肖徳若天地而靜虛化若四時而變物是以四海承風暢於異類鳳翔麟至鳥獸馴徳無他好生故也虞舜寛裕而溫良惇敏而知時畏天而愛民卹逺而親近

禦制論

虞舜好生而惡殺蓋生者發育長養之意是以聖人好之殺者閉藏收斂之威是以聖人惡之二者皆天地四時自然之功用故下文曰徳若天地而靜虛化若四時而變物蓋天地以靜虛爲徳故其生殺也以神應而無心四時以變物爲能故其生殺也亦化行於不悖觀風霆雨露之兼施秋肅春溫之疊嬗則知天地四時之有殺正天地四時之惡殺正天地四時之好生也聖人合天地四時以爲心故惡殺而不能不用殺如四凶之誅五刑之作皆堯舜好生惡殺之實心實政若務好生之虛名而以無殺爲惡殺則其流必出於姑息之一途政寛民慢如水弱之玩而多死是非眞能惡殺乃適成其爲好殺也豈天地好生惡殺之心豈聖人好生惡殺之道乎帝堯之言曰一人有罪此我陷之也惟存此心然後可以惡殺蓋眀罰敇法正以遏惡善順天休命期於人人皆知逺殺其斯爲眞能惡殺者乎

新書舜曰吾盡吾敬以事吾上故見謂忠焉吾盡吾敬以接吾敵故見謂信焉吾盡吾敬以使吾下故見謂愛焉

夏王禹

書禹曰後克艱厥後臣克艱厥臣政乃乂黎民敏徳又曰恵迪吉從逆凶惟影響

又曰徳惟善政政在養民水火金木土谷惟修正徳利用厚生惟和九功惟敍九敍惟歌戒之用休董之用威勸之以九歌俾勿壊

禹克勤於邦克儉於家不自滿假

又曰知人則哲能官人安民則恵黎民懷之

又曰民可近不可下民惟邦本本固邦寧

又曰先王克謹天戒臣人克有常憲百官修輔厥後惟眀眀【蔡沈曰修輔者各修其職以輔其君也】

禦制論

人君出治仰承天命俯臨百官必也上之眀於天戒而省愆修徳以承眷佑之恩下之眀於百官修輔之道而選才任能以收贊襄之益故曰厥後惟眀眀也苟不能眀於天戒是不知敬天固無足論矣不能眀於百官修輔之道必至賢否混淆誠僞雜出失辧才論官之宜而庶績皆爲叢脞矣是以百官修輔之當眀與眀天戒而並重也

孟子禹惡旨酒而好善言

史記禹爲人敏給克勤其徳不違其仁可親其言可信聲爲律身爲度稱以出亹亹穆穆爲綱爲紀晉書大禹聖者乃惜寸陰

商王湯

書王曰惟皇上帝降衷於下民若有恆性克綏厥猷惟後

又曰爾有善朕弗敢蔽罪當朕躬弗敢自赦惟簡在上帝之心其爾萬方有罪在予一人予一人有罪無以爾萬方

仲虺曰惟王不邇聲色不殖貨利徳懋懋官功懋懋賞用人惟已攺過不吝克寛克仁彰信兆民

又曰王懋昭大徳建中於民以義制事以禮制心垂裕後昆

伊尹曰先王肈修人紀從諫弗咈先民時若居上克眀爲下克忠與人不求備檢身若不及

又曰敷求哲人俾輔於爾後嗣

傅說曰監於先王成憲其永無愆

詩不競不絿不剛不柔敷政優優百祿是遒

大學湯之盤銘曰苟日新日日新又日新

孟子湯執中立賢無方

史記湯出見野張网四面祝曰自天下四方皆入吾网湯曰嘻盡之矣乃去其三面祝曰欲左左欲右右不用命乃入吾网諸侯聞之曰湯徳至矣及禽獸

禦制論

成湯解网三面史記以爲諸侯恱服稱其徳及禽獸由斯而言則是聖人當日設爲解网之事以籠絡人心聳動觀聽類於權術之爲非聖人之心也且旣有解网之仁則當其放桀南巢何爲不解网而釋之乎以此詰問將不免於後人之疑矣朕謂聖人之心至公無私慶賞刑威皆因物付物而已所執之法如网張於一面而三面皆虛左右之間皆人人可生之地乃人或不肯由三面以自全而甘心蹈一面之网則聖人亦無如之何矣若夏桀者自蹈於一面之网者也書曰天討有罪聖人奉若天道而已何所容心於其間哉

湯曰人視水見形視民知治不

商王太甲

書王曰天作孽猶可違自作孽不可逭

禦制論

天以仁愛爲心必無作孽於人之理此皆由人之自取也其雲天作孽者乃人有過失天降災異以示儆而人能恐懼修省自可潛爲轉移故曰猶可違也若有過愆而上天垂訓仍無忌憚不知畏懼故曰自作孽也其能逭乎

商王盤庚

書王曰若网在綱有條而不紊若農服田力穡乃亦有秋【蔡沈曰綱舉則目張諭下從上也力於田則有秋成之望諭勤有功也】

禦制論

爲政之道大綱舉而後眾目張所謂大綱者莫有過於農事田功也是以聖人知服田力穡之爲綱而所其無逸惟念小民之依則乃亦有秋者卽网之有條而不紊也由是而家給人足時和年丰百度之修眀萬邦之作乂莫不於農事統之矣

又曰汝分猷念以相從各設中於乃心【蔡沈曰分猷者分君之所圖而共圗之分念者分君之所念而共念之相從相與也中者極至之理謂各以極至之理存於心也】

禦制論

分猷分念人臣之職也但事有至當之理不及不可過亦不可所謂中也若能得中則所分之猷所分之念皆有益於國計民生苟不得中則𨿽有佐理之才何能獲贊襄之益乎而此大中之理又不待外求也人性皆善返之此心而自得故曰各設中於乃心

商王武丁

書說命曰朝夕納誨以輔臺徳若金用汝作礪若濟巨川用汝作舟楫若嵗大旱用汝作霖雨啟乃心沃朕心若藥弗瞑厥疾弗瘳若跣弗視地厥足用傷【蔡沈曰啟乃心者開其心而無隠沃朕心者漑我心而厭飫也弗瞑諭臣之言不苦口也弗視地諭我之行無所見也】

又曰股肱惟人良臣惟聖

禦制論

股肱之道左右元首與庶司百職承流宣化者不同故必得其人乃可以翊贊君上康濟兆民若居股肱之任而不能盡股肱之道則非其人矣是卽伊尹所稱任官惟賢才左右惟其人之義也至於才全徳備盡啟沃寅亮之功而爲良臣者此乃禹臯稷契伊尹周公之流立臣道之極所謂聖人者也故曰良臣惟聖若云良臣輔而君聖何以良臣如箕子比干而不能輔導君徳於萬一乎此専爲臣道而發者況辭意顯然甚易眀曉後人因聖字不敢居遂勉彊詮解大失本旨矣

又曰惟後非賢不乂【乂治也】惟賢非後不食【食食祿也】其爾克紹乃辟於先王永綏民

禦制論

惟賢非後不食舊說賢人待食於君斯亦淺之乎言賢矣朕謂賢非後不食者乃聖賢之心必欲得君以行其道否則憂國憂民寢食爲之不寧又或如易井渫不食禮記獲而弗食之義言賢者抱道而不遇主譬猶淸泉嘉谷而不得爲人所食也

詩天命降監下民有嚴不僣不濫不敢怠遑命於下國封建厥福【朱子曰言天命降監不在乎他皆在民之視聽則下民亦有嚴矣惟賞不僣刑不濫而不敢怠遑則天命之以天下而大建其國此商宗所以受命而中興也】

周文王

書武王曰文王克眀徳愼罸不敢侮鰥寡庸庸祗祗威威顯民【蔡沈曰用其所當用敬其所當敬威其所當威一聽於理而已無與焉故徳著於民】周公曰文王卑服卽康功田功【蔡沈曰卑服卽禹所謂惡衣服也康功安民之功田功養民之功】徽柔懿恭懷保小民恵鮮鰥寡自朝至於日中昃不遑暇食用咸和萬民

詩維此文王小心翼翼昭事上帝聿懷多福厥徳不回以受方國

雝雝在宮肅肅在廟【朱子曰在閨門之中則極其和在宗廟之中則極其敬】不顯亦臨無射亦保【朱子曰𨿽幽隠亦若有臨之者𨿽無厭斁亦若有所守】不聞亦式不諌亦入【朱子曰無所前聞自合於法𨿽無諌諍亦入於善】肆成人有徳小子有造古之人無斁譽髦斯士【朱子曰言文王之徳純亦不已故令斯士皆有譽於天下而成其俊乂之美】

大學詩云穆穆文王於緝熙敬止爲人君止於仁爲人臣止於敬爲人子止於孝爲人父止於慈與國人交止於信

孟子詩云王赫斯怒爰整其旅以遏䢐莒以篤周祜以對於天下此文王之勇也文王一怒而安天下之民

文王視民如傷望道而未之見

禦制論

常人不能見道而自妄以爲聞道者無足論矣若夫文王乃生安之聖身在道中動容周旋自然中道從心所欲皆合天理渾然與道爲一孟子曰望道而未之見者此正言文王聖不自聖惟恐或離於中道卽無斁亦保之義也

禮記詩曰眀發不寐有懷二人文王之詩也祭之眀日饗而致之又從而思之

逸周書文王召太子發曰我所保與所守之子孫吾厚徳而廣恵不爲驕侈不爲泰靡童牛不服童馬不馳【童牛犢也童馬駒也不服不馳所以長養之也】士不失其宜萬物不失其性天下不失時以成萬材萬材已成牧以爲人【卽孟子所謂斧斤以時入山林材木不可勝用之意】天下利之而勿徳是爲大仁

周武王

書王曰惟天地萬物父母惟人萬物之靈亶聰眀作元後元後作民父母

禦制論

臯陶曰天聰眀自我民聰眀武王曰天視自我民視天聽自我民聽是天不自聰眀而以百姓之視聽爲聰眀聰眀而以百姓之視聽爲聰眀爲人主者必能眀四目達四聰以天下人之耳目爲耳目方能理無不燭物無不照謂之亶聰眀而克盡元後父母之道其自恃爲神靈天縱者非亶聰眀之道也

又曰我聞吉人爲善惟日不足

又曰天視自我民視天聽自我民聽百姓有過在予一人

又曰天畏棐忱【蔡沈曰天命不常𨿽甚可畏然誠則輔之】民情大可見小人難保往盡乃心無康好逸豫乃其乂民我聞曰怨不在大亦不在小恵不恵懋不懋【蔡沈曰恵者順於理懋者勉於行言民之怨不在事之大小惟視在上之能順與不能順能勉與不能勉耳】

禦制論

聖人以仁民愛物爲心自無斂怨之理以大公至正爲道亦無避怨之方斂怨者咈百姓以從已之欲者也避怨者違道以干百姓之譽者也夫己之欲必不可從而百姓之譽亦不可幹何也天下之人心不同則含怨之情亦異善者之所不怨者必惡者之所怨惡者之所不怨者必善者之所怨是以爲人君者不在乎辧怨端之大小而爲之去就不在乎統怨端之大小而爲之趨避惟問我之所行恵與不恵懋與不懋而已吾果恵而順於理卽任怨之意果懋而勤於事卽任勞之意則在己者信無可怨兆庶之廣卽中有怨之之人而無可怨之實則𨿽怨猶不怨也不能如是則不怨猶怨也實心愛民之君臣常任怨任勞而有所不卹不辭卽如子產古之賢臣也爲政之初百姓怨之迨及三年百姓頌之同一子產也同一民情也同一子產之政也而先後之間民情迥異如此然則爲政者惟凖於理而已何所用其取舎哉又曰人有小罪非眚【眚謂過誤】乃惟終自作不典【謂其固爲亂常之事】式爾【謂用意如此】有厥罪小乃不可不殺乃有大罪非終乃惟眚災適爾【謂偶爾如此】旣道極厥辜【謂盡輸其情】時乃不可殺

又曰人無於水監當於民監【水監能見人之妍醜民監則其得失可知】論語謹權量審法度修廢官四方之政行焉興滅國繼絕世舉逸民天下之民歸心焉

中庸武王善繼人之志善述人之事

孟子書曰天降下民作之君作之師惟曰其助上帝寵之四方有罪無罪惟我在天下曷敢有越厥志一人衡行於天下武王恥之此武王之勇也而武王亦一怒而安天下之民

禦制論

君師之道非有兩端君師之責亦非分屬爲君者敎養並施正徳利用厚生缺一不可其理自兼爲師是師道卽在君道之中未有爲君而不兼師者也爲師者以先知覺後知以先覺覺後覺而君道亦寓孔子爲萬世師表其所垂之道法人人尊奉率由實如臣服且千古帝王無不奉令而承教則君道卽在師道中矣君師之任有不可岐視者

武王不泄邇不忘逺

大戴禮武王踐阼召師尙父而問焉曰黃帝顓頊之道存乎師尙父曰在丹書書之言曰敬勝怠者吉怠勝敬者滅義勝欲者從欲勝義者凶王聞書之言若恐懼退而爲戒書席銘曰安樂必敬無行可悔一反一側亦不可以忘【席所以爲安故因爲戒】鑑銘曰見爾前慮爾後【鑑所以爲眀故因爲戒】帶銘曰愼戒必恭恭則壽【帶所以爲禮故因爲戒】屨履之銘曰愼之勞勞則富【屨履所以爲行故因爲戒】牖銘曰隨天之時以地之財敬祀皇天敬以先時【牖所以受天眀故因爲戒】劍銘曰帶之以爲服動必行徳行徳則興【劍所以爲佩故因爲戒】

周成王

書惟周王撫萬邦巡侯甸四徵弗庭綏厥兆民六服羣辟罔不承徳歸於宗周董正治官王曰若昔大猷制治於未亂保邦於未危曰唐虞稽古建官惟百內有百揆四嶽外有州牧侯伯庶政惟和萬國咸寧夏商官倍亦克用乂眀王立政不惟其官惟其人今予小子祗勤於徳夙夜不逮仰惟前代時若訓迪厥官立太師太傅太保玆惟三公論道經邦燮理陰陽官不必備惟其人少師少傅少保曰三孤貳公化寅亮天地弼予一人冡宰掌邦治統百官均四海司徒掌邦教敷五典擾兆民宗伯掌邦禮治神人和上下司馬掌邦政統六師平邦國司寇掌邦禁詰姦慝刑暴亂司空掌邦土居四民時地利六卿分職各率其屬以倡九牧阜成兆民六年五服一朝又六年王乃時巡考制度於四嶽諸侯各朝於方嶽大眀黜陟王曰嗚呼凡我有官君子欽乃攸司愼乃出令令出惟行弗惟反以公滅私民其允懷學古入官議事以制政乃不迷其爾典常作之師無以利口亂厥官蓄疑敗謀怠忽荒政不學墻面蒞事惟煩戒爾卿士功崇惟志業廣惟勤惟克果斷乃罔後艱位不期驕祿不期侈恭儉惟徳無載爾僞作徳心逸日休作僞心勞日拙居寵思危罔不惟畏弗畏入畏【不知祗畏則入於可畏之中】推賢讓能庶官乃和不和政龎舉能其官惟爾之能稱匪其人惟爾不任王曰嗚呼三事曁大夫敬爾有官亂爾有政以佑乃辟永康兆民萬邦惟無斁王曰我聞曰至治馨香感於神眀黍稷非馨眀徳惟馨爾尙式時周公之猷訓惟日孜孜無敢逸豫又曰爾有嘉謀嘉猷則入告爾後於內爾乃順之於外曰斯謀斯猷惟我後之徳嗚呼臣人咸若時惟良顯哉

禦制論

成王此語乃向君陳而言故敎以善則歸君一徳一心之義當如此也若爲臣者果有嘉謀嘉猷入告於君可以福蒼生而利社稷則爲君者亦自播於眾以表彰其善焉蓋君陳臣也故成王訓以爲臣之道而成王之所以爲君者已在不言之表矣若言成王爲一偏之論則大失古聖王垂訓之深意苦心也又曰寛而有制從容以和

又曰必有忍其乃有濟有容徳乃大

越絕書成王時賞賜不加於無功刑罰不加於無罪天下家給人足禾黍茂羙使人以時說之以禮說苑成王曰凡處尊位者必以敬下順徳撙節安靜以借之諌者勿振以威勿格以言博采其詞乃擇可觀夫有文無武無以威下有武無文民畏不親文武俱行威徳乃成旣成威徳民服以親

周康王

書王曰旌別淑慝表厥宅裏彰善癉惡樹之風聲弗率訓典殊厥井疆俾克畏慕申畫郊圻愼固封守【蔡沈曰申申眀愼戒嚴也】以康四海

又曰資富能訓【蔡沈曰資猶借也謂借於富而能率循教訓】惟以永年惟徳惟義時乃大訓不由古訓於何其訓

又曰罔曰弗克惟旣厥心罔曰民寡惟愼厥事欽若先王成烈以休於前政【蔡沈曰弗克者畏其難而不敢爲民寡者易其事以爲不足爲】

周穆王

書王曰夏暑雨小民惟曰怨咨冬祈寒小民亦惟曰怨咨厥惟艱哉思其艱以圖其易民乃寧【蔡沈曰艱者饑寒之艱易者衣食之易】

又曰昔在文武聰眀齊聖小大之臣咸懷忠良其侍禦僕從罔非正人以旦夕承弼厥辟出入起居罔有不欽發號施令罔有不臧下民祗若萬邦咸休又曰愼簡乃僚無以巧言令色便辟側媚其惟吉士又曰𨿽畏勿畏𨿽休勿休惟敬五刑以成三徳一人有慶兆民賴之其寧惟永【孔頴達曰汝所行事𨿽見畏勿自謂可敬畏𨿽見羙勿自謂有徳羙欲其謙而勿自恃也惟當敬愼用此五刑以成剛柔正直之三徳以輔我天子天子有善事則億兆賴之此乃安寧久長之道也】

又曰兩造具備師聽五辭五辭簡孚正於五刑五刑不簡正於五罰五罰不服正於五過【蔡沈曰兩造兩爭者皆至也具備者詞證皆在也師眾也五辭麗於五刑之辭也簡核其實也孚無可疑也正質也五辭簡核而可信乃質於五刑也不簡者辭與刑參差不應刑之疑者也罰贖也疑於刑則質於罰也不服者辭與罰又不應罰之疑者也過誤也疑於罰則質於過而宥免之也】

又曰五刑之疑有赦五罰之疑有赦【孔安國曰刑疑赦從罰罰疑赦從免】

禦制論

刑罰之疑而後有赦疑者其事瞹昧而難知遊移而莫定聖人罪疑惟輕故赦之也若無可疑則無可赦矣帝王之道賞不僣而刑不濫夫刑之失入固爲濫而失出亦爲濫後世相沿於刑罰之情狀顯然供證歷歷者猶屢加平反而減等以示寛則是於不疑者亦矜卹之矣若復援肆赦之文槪爲宥釋則姑息之害其濫不亦甚乎有眀刑之責者極當詳愼

又曰上刑適輕下服下刑適重上服輕重諸罰有權刑罰世輕世重惟齊非齊有倫有要【蔡沈曰事在上刑而情適輕則服下刑舜之宥過無大也事在下刑而情適重則服上刑舜之刑故無小也輕重諸罰有權者權一人之輕重也刑罰世輕世重者權一世之輕重也惟齊非齊者法之權也有倫有要者法之經也言刑罰𨿽惟權變是適而齊之以不齊至其倫要所在蓋有截然而不可紊者】

又曰非佞折獄惟良折獄罔非在中察辭於差非從惟從哀敬折獄眀啟刑書胥占咸庶中正其刑其罸其審克之【蔡沈曰非口才辯給之人可以折獄惟溫良長者視民如傷者能折獄而無不在中此言聽獄者當擇其人也察辭於差者辭非情實終必有差聽訟之要必於其差而察之非從惟從者察辭不可偏主猶曰不然而然所以審輕重而取中也哀敬折獄者惻怛敬畏以求其情也眀啟刑書胥占者詳眀法律而與眾占度也咸庶中王者皆庶防其無過忒也於是刑之罰之又當審克之此言聽獄者當盡其心也】

漢髙祖皇帝

前漢書項籍將季布數窘帝項籍滅帝購求布千金滕公言於上上乃赦布召拜郎中布母弟丁公亦爲項籍將逐窘帝彭城西短兵接帝急顧曰兩賢豈相戹哉丁公引兵而還及項籍滅丁公謁見帝以徇軍中曰丁公爲臣不忠使項王失天下者也遂斬之曰使後世爲人臣無效丁公也

髙祖寛眀而仁恕知人善任使加之以誠信好謀達於聽受見善如不及用人如由己從諌如順流趨時如響赴英雄陳力羣策畢舉

漢太宗孝文皇帝

史記上曰蓋聞天道禍自怨起而福由徳興百官之非宜由朕躬今祕祝之官移過於下以彰吾之不徳朕甚不取其除之

前漢書文帝曰法正則民慤【顏師古曰慤謹也】罪當則民從詔曰方春和時艸木羣生之物皆有以自樂而吾百姓鰥寡孤獨窮困之人或阽於死亡【如淳曰阽近邊欲墮之意】而莫之省憂爲民父母將何如其議所以振貸之【顏師古曰振起也爲給貸之令其存立也】

詔曰農天下之大本也民所恃以生也而民或不務本而事末故生不遂朕憂其然故今玆親率羣臣農以勸之其賜天下民今年田租之半

詔曰道民之路在於務本朕親率天下農十年於今而野不加辟嵗一不登民有饑色是從事焉尙寡而吏未加務也吾詔書數下嵗勸民種樹【顏師古曰樹謂藝殖也】而功未興是吏奉吾詔不勤而勸民不眀也且吾農民甚苦而吏莫之省將何以勸焉其賜農民今年租稅之半

制詔禦史蓋聞有虞氏之時畫衣冠異章服以爲戮而民弗犯何治之至也今法有肉刑三而姦不止【黥劓刖左右趾】其咎安在非乃朕徳之薄而敎不眀與吾甚自愧故夫訓道不純而愚民陷焉詩曰愷悌君子民之父母今人有過敎未施而刑已加焉或欲攺行爲善而道無繇至朕甚憐之夫刑至斷支體刻肌膚終身不息【顏師古曰息生也】何其刑之痛而不徳也豈稱爲民父母之意哉其除肉刑有以易之

詔曰先王逺施不求其報望祀不祈其福右賢左戚【顏師古曰以賢爲上然後及親也】先民後已至眀之極也今吾聞祠官祝釐皆歸福於朕躬不爲百姓朕甚愧之其令祠官致敬無有所祈

詔諸侯王公卿郡守舉賢良能直言極諌者上親策詔之曰昔者大禹勤求賢士施及方外四極之內舟車所至人迹所及靡不聞命以輔其不逮近者獻其眀逺者通厥聰比善戮力以翼天子是以大禹能亡失徳夏以長楙【顏師古曰楙羙也】髙皇帝親除大害去亂從【顏師古曰亂謂作亂者從謂合從者】並建豪英以爲官師爲諌諍輔天子之闕而翼戴漢宗也賴天之靈宗廟之福方內以安澤及四夷今朕獲執天下之正以承宗廟之祀朕旣不徳又不敏眀不能燭而智不能治此大夫之所著聞也故詔有司諸侯王三公九卿及主郡吏各帥其志以選賢良眀於國家之大體通於人事之始終及能直言極諌者各有人數將以匡朕之不逮二三大夫之行當此三道【張晏曰三道國體人事直言也】朕甚嘉之故登大夫於朝親諭朕志大夫其上三道之要及永惟朕之不徳吏之不平政之不宣民之不寧四者之闕悉陳其志毋有所隠上以薦先帝之宗廟下以興愚民之休利著之於篇朕親覽焉觀大夫所以佐朕至與不至書之周之宻之重之閉之興自朕躬【顏師古曰言朕自發視之】大夫其正論毋枉執事【張晏曰毋爲有司枉撓也】烏虖戒之二三大夫其帥志毋怠

詔曰閒者數年比不登又有水旱疾疫之災朕甚憂之愚而不眀未達其咎意者朕之政有所失而行有過與乃天道有不順地利或不得人事多失和神廢不享與何以致此將百官之奉養或費無用之事或多與何其民食之寡乏也夫度田非益寡而計民未加益以口量地其於古猶有餘而食之甚不足者其咎安在無乃百姓之從事於末以害農者蕃爲酒醪以靡谷者多六畜之食焉者眾與細大之義吾未能得其中其與丞相列侯吏二千石博士議之有可以佐百姓者率意逺思無有所隠

文帝每朝郎從官上書疏未嘗不止輦受其言不可用置之言可采未嘗不稱善

孝文皇帝時有獻千里馬者詔曰鸞旗在前屬車在後吉行日五十里師行日三十里朕乘千里之馬獨先安之於是還馬與道裏費而下詔曰朕不受獻也其令四方毋求來獻

欽定執中成憲卷一

欽定四庫全書

欽定執中成憲卷二

漢孝景皇帝

前漢書詔曰法令度量所以禁暴止邪也獄人之大命死者不可復生吏或不奉法令以貨賂爲市朋黨比周以苛爲察以刻爲眀令亡罪者失職【顏師古曰失其常理也】朕甚憐之有罪者不伏罪姦法爲暴【李斐曰姦法因法作姦也】甚亡謂也諸獄疑若𨿽文致於法而於人心不厭者輒讞之【顏師古曰厭服也讞平議也】

詔曰雕文刻鏤傷農事者也錦繡纂組害女紅者也農事傷則饑之本也女紅害則寒之原也夫饑寒並至而能亡爲非者寡矣朕親耕後親桑以奉宗廟粢盛祭服爲天下先不受獻減大官省繇賦欲天下務農蠶素有蓄積以備災害彊毋攘弱眾毋暴寡老耆以壽終幼孤得遂長今嵗或不登民食頗寡其咎安在或詐僞爲吏吏以貨賂爲市漁奪百姓侵牟萬民

縣丞長吏也姦法與盜盜【顏師古曰與盜盜者共盜爲盜耳】甚亡謂也其令二千石各修其職不事官職耗亂者【顏師古曰耗不眀也】丞相以聞請其罪

詔曰農天下之本也黃金珠玉饑不可食寒不可衣以爲幣用不識其終始【顏師古曰幣者所以通有無易貴賤也】間嵗或不登意爲末者眾農民寡也其令郡國務勸農桑益種樹可得衣食物吏發民若取庸【韋昭曰發民用其民取庸用其資以顧用】采黃金珠玉者坐臧爲盜【謂與盜贓同罪】二千石聽者與同罪

詔曰髙年老長人所尊敬也鰥寡不屬逮者【罪非己造爲人所累曰逮不屬逮不連及也】人所哀憐也其著令年八十以上八嵗以下及孕者未乳師朱儒【如淳曰師樂師盲瞽者朱儒短人不能走者】當鞠繋者頌繋之【顏師古曰頌寛容之不桎梏也】

漢世宗孝武皇帝

前漢書詔丞相禦史列侯中二千石二千石諸侯相舉賢良方正直言極諌之士丞相衛綰奏所舉賢良或治申商韓非蘇秦張儀之言請皆罷奏可

詔曰公卿大夫所使總方略壹統類廣敎化羙風俗也夫本仁祖義襃徳錄賢勸善刑暴五帝三王所由昌也朕夙興夜寐嘉與宇內之士臻於斯路故旅耆老【顏師古曰旅耆老者加恵於耆老之人若賓旅也】復孝敬選豪俊講文學稽參政事祈進民心深詔執事興防舉孝庶防成風紹休聖緒夫十室之邑必有忠信三人並行厥有我師今或至闔郡而不薦一人是化不下究而積行之君子壅於上聞也二千石官長紀綱人倫將何以佐朕燭幽隠勸元元厲蒸庶崇鄕黨之訓哉且進賢受上賞蔽賢蒙顯戮古之道也其與中二千石禮官博士議不舉者罪

禦制論

漢武帝下求賢之詔而曰議不舉者罪蓋其求賢若渇之意迫切於中故其形於教令者如此夫知人則哲古帝其難之故人不難於舉而難於所舉之公且眀也使臣工果賢則不待罪之而自能舉卽或不舉亦必有不舉之故舉不舉公當則均有益卽此亦可以觀舉者之心志如臣工未必皆賢則所舉何能盡當又豈可繩之以法使之借口以不得已濫舉塞責乎古者進賢受上賞蔽賢防顯戮蓋謂素所深知之賢而媢嫉遏抑不與同升耳非槪言不舉者俱加之以重罰也

詔曰仁不異逺義不辭難【顏師古曰逺近如一是爲仁也不憚艱難是爲義也】今京師𨿽未爲丰年山林池澤之饒與民共之今水潦移於江南迫隆冬至朕懼其饑寒不活江南之地火耕水耨【應劭曰燒艸下水種稻艸與稻並生髙七八寸因悉芟去復下水灌之艸死獨稻長所謂火耕水耨】方下巴蜀之粟致之江陵遣博士等分循行諭告所抵無令重困【抵至也謂分循所至無令煩擾使饑寒之民重受其困也】吏民有振救饑民免其戹者具舉以聞

詔曰農天下之本也泉流灌寖所以育五穀也左右內史地【京畿所統曰內史言其在內以別於諸郡守也其地卽京兆馮翊扶風三輔之地】名山川原甚眾細民未知其利故爲通溝瀆畜陂澤所以備旱也今內史稻田租挈重不與郡同【顏師古曰租挈收田租之約令也郡謂四方諸郡也】其議減令吏民勉農盡地利平繇行水勿使失時【顏師古曰平繇者均齊渠堰之力役謂俱得水利也】

漢中宗孝宣皇帝

前漢書令郡臣得奏封事以知下情五日一聽事自丞相以下各奉職奏事以敷奏其言考試功能侍中尙書功勞當遷及有異善厚加賞賜

詔曰朕旣不逮導民不眀反側晨興念慮萬方不忘元元惟恐羞先帝聖徳故並舉賢良方正以親萬姓歷載臻玆然而俗化闕焉曰孝弟也者其爲仁之本與其令郡國舉孝弟有行義聞於鄕裏者各一人詔曰死者不可生刑者不可息【顏師古曰息生長也】此先帝之所重而吏未稱今繋者或以掠辜若饑寒瘦死獄中【蘓林曰囚徒病律名爲瘦】何用心逆人道也朕甚痛之其令郡國嵗上繋囚以掠笞若瘦死者所坐名縣爵裏丞相禦史課殿最以聞

詔曰獄者萬民之命所以禁暴止邪養育羣生也能使生者不怨死者不恨則可謂文吏矣今則不然用法或持巧心析律貳端深淺不平增辭飾非以成其罪奏不如實上亦亡繇知此朕之不眀吏之不稱四方黎民將何仰哉二千石各察官屬勿用此人吏務平法或擅興繇役飾廚稱過使客越職逾法以取名譽譬猶踐薄冰以待白日豈不殆哉今天下頗被疾疫之災朕甚湣之其令郡國被災甚者毋出今年租賦

詔曰蓋聞天子尊事天地修祀山川古今通禮也閒者上帝之祠闕而不親十有餘年朕甚懼焉朕親飭躬齋戒親奉祀爲百姓蒙嘉气獲丰年焉

詔曰蓋聞上古之治君臣同心舉措曲直各得其所是以上下和洽海內康平其徳弗可及已朕旣不眀數申詔公卿大夫務行寛大順民所疾苦將欲配三王之隆眀先帝之徳也今吏或以不禁姦邪爲寛大縱釋有罪爲不苛或以酷惡爲賢皆失其中奉詔宣化如此豈不繆哉方今天下少事繇後省減兵革不動而民多貧盜賊不止其咎安在上計簿【計簿謂戶口錢谷之數及案訊諸囚論課殿最之簿也每嵗終郡國遣使詣京師上之】具文而已務爲欺謾以避其課三公不以爲意朕將何任諸請詔省卒徒自給者皆止禦史察計簿疑非實者按之使眞僞毋相亂

詔曰潁川太守黃霸宣布詔令百姓向化孝子悌弟貞婦順孫日以眾多田者讓畔道不拾遺養視鰥寡贍助貧窮獄或八年無重罪囚吏民向於敎化興於行誼可謂賢人君子矣其賜爵闗內侯黃金百斤

漢世祖光武皇帝

後漢書帝封功臣皆爲列侯下詔曰人情得足苦於放縱快須臾之欲忘愼罰之義惟諸將業逺功大誠欲於無窮宜如臨深淵如履薄冰戰戰栗栗日愼一日

詔曰世以厚葬爲徳薄終爲鄙至於富者奢侈貧者單財【李賢曰單盡也】法令不能禁禮義不能止其布告天下令知忠臣孝子慈兄悌弟薄葬送終之義

異國有獻名馬者日行千里又進寶劍賈兼百金詔以馬駕鼔車劍賜騎士損上林池籞之官廢騁望弋獵之事其以手迹賜方國者皆一札十行細書成文勤約之風行於上下

詔曰有徳之君以所樂樂人無徳之君以所樂樂身樂人者其樂長樂身者不久而亡舎近謀逺者勞而無功舎逺謀近者逸而有終

漢顯宗孝眀皇帝

後漢書詔曰方春戒節人以耕桑其敇有司務順時气使無煩擾今選舉不實邪佞未去權門請托殘吏放手【李賢曰放手謂貪縱爲非】有司眀奏罪名並正舉者【李賢曰舉非其人並正舉主之罪】又郡國每因徴發輕爲姦利詭責羸弱先急下貧【詭猶僞也下猶賤也縱豪彊故詭責嬴弱緩富實故先急下貧】其務在均平無令枉刻

詔曰防貴致哀禮存寧儉今百姓送終之制競爲奢靡生者無儋石之儲而財力盡於墳土伏臘無糟糖而牲牢兼於一奠糜破積世之業以供終朝之費子孫饑寒豈祖考之意哉又車服制度恣極耳目田荒不耕防食者眾有司具申眀科禁宜於今者宣下郡國

漢肅宗孝章皇帝

後漢書詔曰三事大夫【李賢曰三事三公也】莫肻夙夜小雅之所傷也予違汝弼汝無面從股肱之正義也羣後百僚勉思厥職各貢忠誠稱朕意焉

詔曰昔仲弓季氏之家臣子防武城之小宰孔氏猶誨以賢才問以得人眀政無大小以得人爲本夫鄕舉裏選必累功勞今刺史守相不眀眞僞茂才孝亷嵗以百數旣非能顯而當授之政事【能顯謂才能顯著】甚無謂也每尋前世舉人貢士或起甽畞不繋閥閱敷奏以言則文章可采眀試以功則政有異迹文質彬彬朕甚嘉之其令太傅三公中二千石郡國守相舉賢良方正能直言極諌之士各一人

詔曰蓋三代導人敎學爲本孔子曰學之不講是吾憂也於戲其勉之哉

漢孝和皇帝

後漢書詔曰隄防溝渠所以順助地理通利壅塞今廢慢懈弛不以爲負刺史二千石其隨宜疏導勿因緣妄發以爲煩擾將顯行其罰

晉世祖武皇帝

晉書詔曰𨿽詔有所欲及奏得可而於事不便者皆不可隠情

詔以汲郡太守王宏勤卹百姓督勸開荒五千餘頃遇年普饑而郡界獨無匱乏其賜谷千斛布告天下

南齊世祖武皇帝

南齊書有司以天文失度請禳之上曰應天以實不以文我克己求治思隆恵政若災眚在我禳之何益詔曰婚禮下達人倫攸始周官設媒氏之職國風興及時之詠四爵內陳義不期侈三鼎外列事豈存奢晚俗浮麗歷玆永久每思懲革而民未知禁乃聞同牢之費華泰尢甚膳羞方丈有過王侯富者扇其驕風貧者恥躬不逮或以供帳未具動致推遷年不再來盛時忽往宜爲節文頒之士庶並可擬則公朝方樏供設合之禮無虧寧儉之義斯在如故有違繩之以法

梁髙祖武皇帝

梁書詔曰經國有體必詢諸朝所以尙書置令僕丞郎旦旦上朝以議時事前共籌懷然後奏聞頃者不爾每有疑事倚立求決古人有云主非堯舜何得發言便是是故放勲之聖猶咨四嶽重華之叡亦待多士豈朕寡徳所能獨斷自今尙書中有疑事前於朝堂參議然後啟聞不得習常其軍機要切前須諮審自依舊典

魏太宗眀元皇帝

魏書敇有司勸課畱農者曰前志有之人生在勤勤則不匱凡庶民之不畜者祭無牲不耕者祭無盛不樹者死無槨不蠶者衣無帛不績者防無衰教行三農生殖五穀教行園囿毓長艸木教行虞衡山澤作材教行藪牧養蕃鳥獸教行百工飭成器用教行商賈阜通貨賄教行嬪婦化治絲枲教行臣妾事勤力役自是民皆力勤故歳數丰穰畜牧滋息

魏髙祖孝文皇帝

魏書詔曰今牧民者與朕共治天下也宜簡其徭役先之勸奬相其水陸務盡地利使農夫外布桑婦內勤若輕有徴發致奪民時以侵擅論民有不從長教惰於農桑者加以罪刑

詔曰婚娉過禮則嫁娶有失時之厚送終則生者有糜費之苦聖王知其如此故申之以禮數約之以法禁廼者民漸奢尙婚越軌致貧富相髙貴賤無別朕今憲章舊典只案先制著之律令永爲定準詔曰朕承祖宗夙夜惟懼然聽政之際猶慮未周至於案文審獄思聞已過自今羣官奏事當獻可替否無或面從俾朕之過彰於逺近

詔曰文武之道自古並行威福之地必也相借故三五至仁尙有徵伐之事夏殷眀叡未捨兵甲之行然則天下𨿽平忘戰者殆不教民戰可謂棄之是以周立司馬之官漢置將軍之職皆所以輔文彊武威肅四方者矣國家𨿽崇文以懷九服修武以寧八荒然於習武之方猶爲未盡今則訓文有典敎武闕然將於馬射之前先行講武之式可敇有司豫修埓其列陣之儀五戎之數別俟後敇

詔曰三載考績自古通經三考黜陟以彰能否今若待三考然後黜陟可黜者不足爲遲可進者大成賖緩是以朕今三載一考考卽黜陟欲令愚滯無妨於賢者才能不壅於下位各令當曹考其優劣爲三等六品以下尙書重問五品以上朕將親與公卿論其善惡上上者遷之下下者黜之中中者守其本任北史詔禁圖防祕緯諸巫覡假稱神妄說吉凶及委巷諸非墳典所載者嚴加禁斷

魏世宗宣武皇帝

魏書詔曰諸州刺史不親民事緩於督察郡縣稽逋旬月之間才一覽決淹獄久訟動延時序百姓怨嗟方成困尙書可眀條制申下四方令日親庶事嚴敇守宰不得因循寛怠虧政

唐髙祖皇帝

舊唐書詔皇族子孫及功臣子弟於祕書外省別立小學

髙祖命劉文靜與當朝通識之士更刋律令謂曰本設法令使人共解而往代相承多爲隠語執法之官緣此舞弄宜更刋定務使易知

西突厥曷薩那可汗獻大珠於髙祖髙祖勞之曰珠信爲寶朕所重者赤心珠無所用竟不受之

孫伏伽初以三事上諌【三事謂納諌諍戒遊戲及擇任太子諸王羣僚也】髙祖覽之大恱下詔曰秦以不聞其過而亡典籍豈無先誡臣僕謟諛故弗之覺也漢髙祖反正從諌如流洎乎文景繼業宣元承緒不由斯道孰隆景祚周隋之季忠臣結舌一言防邦良足深誡永言於此常深嘆息朕每惟寡薄恭膺寶命𨿽不能性於天道庶思勉力常冀弼諧以匡不逮而羣工卿士罕進直言將申虛受之懷物所未諭萬年縣法曹孫伏伽至誠慷慨詞義懇切指陳得失無所回避非有不次之舉曷貽利行之益伏伽旣懷諒直宜處憲司可治書侍禦史仍頒示逺近知朕意焉

雍州萬年人宋興貴累世同居躬耕致養至興貴已四從矣髙祖聞而嘉之詔曰人稟五常仁義爲重士有百行孝敬爲先自古哲王經邦致治設教垂範皆尙於斯叔世澆訛人多僞薄修身克己事資誘勸朕躬膺靈命撫臨四海湣玆獘俗方思遷導宋興貴立操雍和志情友穆同居合防累代積年務本力農崇謙履順長名教惇立風俗宜加襃顯以勸將來可表其門閭蠲免課役布告天下使眀知之

髙祖賜髙麗王建武書曰朕恭膺寶命君臨率土只順三靈綏柔萬國普天之下情均撫字日月所照咸使乂安王旣統攝遼左世居藩服思稟正朔逺循職貢故遣使者跋渉山川申布誠懇朕甚嘉焉方今六合寧晏四海淸平玉帛旣通道路無壅方申輯睦永惇聘好各保疆場豈非盛羙但隋氏季年連兵搆難攻戰之所各失其民遂使骨肉乖離室家分析多歷年嵗怨曠不申今二國通和義無阻異在此所有髙麗人等已令追括尋卽遣送彼處有此國人者王可放還務盡撫育之方共仁恕之道於是建武悉捜括華人以禮賓送前後至者萬數

唐太宗皇帝

貞觀政要中書令房齡奏言秦府舊左右未得官者並怨前宮及齊府左右處分之先己太宗曰古稱至公者蓋謂平恕無私丹朱商均子也而堯舜廢之管叔蔡叔兄弟也而周公誅之故知君人者以天下爲公無私於物昔諸葛孔眀小國之相猶曰吾心如稱不能爲人作輕重況我今理大國乎朕與公等衣食出於百姓此則人力已奉於上而上恩未被於下今所以擇賢才者蓋爲求安百姓也用人但問堪否豈以新故異情凡一面尙且相親況舊人而頓忘也才若不堪亦豈以舊人而先用今不論其能不能而直言其嗟怨豈是至公之道耶

太宗謂侍臣曰爲君之道必須先存百姓若損百姓以奉其身猶割股以啖腹腹飽而身斃欲安天下必須先正其身未有身正而影曲上理而下亂者朕每思傷其身者不在外物皆由嗜欲以成其禍若耽嗜滋味玩恱聲色所願旣多所損滋大旣妨政事又擾生人至於出一非理之言則萬姓爲之解體怨讟旣作離叛亦興朕每思此不敢縱逸

又曰正主任邪臣不能致理正臣事邪主亦不能致理惟君臣相遇有同魚水則海內可安朕𨿽不眀幸諸公數相匡救冀憑直言鯁議致天下太平

謂蕭瑀曰朕少好弓矢自謂能盡其妙近得良弓十數以示弓工乃曰皆非良材也朕問其故工曰木心不正則脈理皆邪弓𨿽剛勁而遣箭不直非良弓也朕始悟焉朕以弧矢定四方用弓多矣而猶不得其理況朕有天下之日淺得爲理之意固未及於弓弓猶失之而況於理乎自是詔京官五品以上更宿中書內省每召見皆賜坐與語詢訪外事務知百姓利害政教得失焉

有上書請去佞臣者太宗謂曰朕之所任皆以爲賢卿知佞者誰耶對曰臣居艸澤不的知佞者請陛下佯怒以試羣臣若能不畏雷霆直言進諫則是正人順情阿旨則是佞人太宗謂封徳彜曰流水淸濁在其源也君者政源人庶猶水君自爲詐欲臣下行直是猶源濁而望水淸理不可得朕常以魏武帝多詭詐深鄙其爲人如此豈可堪爲教令謂上書人曰朕欲使大信行於天下不欲以詐道訓俗卿言𨿽善朕所不取也

太宗從容謂侍臣曰周武平紂之亂以有天下秦皇因周之衰遂吞六國其得天下不殊祚運長短若此之相懸也尙書右僕射蕭瑀進曰紂爲無道天下苦之故八百諸侯不期而防周室微六國無罪秦氏専任智力吞食諸侯平定𨿽同人情則異太宗曰不然周旣克殷務仁義秦旣得志専行詐力非但取之有異抑亦守之不同祚之修短意在玆乎

又曰人有眀珠莫不貴重若以彈雀豈非可惜況人之性命甚於眀珠見金錢財帛不懼刑网徑卽受納乃是不惜性命眀珠是身外之物尙不可彈雀何況性命之重乃以博財物耶羣臣若能備盡忠直益國利人則官爵立至皆不能以此道求榮遂妄受財物贓賄旣露其身亦殞實爲可笑帝王亦然恣情放逸勞役無度信任羣小疎逺忠正有一於此豈不滅亡隋煬帝奢侈自賢身死匹夫之手亦可爲笑

謂房齡曰自此倘有樂工雜類假使術逾儕輩者只可特賜錢帛以賞其能必不可超授官爵與夫朝賢君子比肩而立同坐而食遺諸衣冠以爲恥累謂侍臣曰朕今孜孜求士欲専心政道聞有好人則抽擢驅使而議者多稱彼皆宰臣親故公等但至公行事勿避此言便爲形迹古人內舉不避親外舉不避讐爲舉得其賢故也但能舉用得才𨿽是子弟及有讐嫌不得不舉

王珪拜諫議大夫每推誠盡節多所獻納太宗謂曰卿所論皆中朕之失自古人君莫不欲社稷永安然而不得者祗爲不聞己過或聞而不能攺故也今朕有所失卿能直言朕復聞過能攺何慮社稷之不安乎

謂朝集使曰任土作貢布在前典當州所產則充庭實比聞都督刺史邀射聲名厥土所賦或嫌其不善逾竟外求更相仿效遂以成俗極爲勞擾宜攺此獘不得更然

謂侍臣曰朕謂亂離之後風俗難移比觀百姓漸知亷恥官人奉法盜賊日稀故知人無常俗但政有治亂耳是以爲國之道必須撫之以仁義示之以威信因人之心去其苛刻不作異端自然安靜公等宜共行此事也

又曰眀主思短而益善暗主防短而永愚朕今志在君臣上下各盡至公共相切磋以成理道公等各宜務盡忠讜匡救朕惡終不以直言忤意輙相責怒又曰人言作天子則得自尊崇無所畏懼朕則以爲正合自守謙恭常懷畏懼昔舜誡禹曰汝惟不矜天下莫與汝爭能汝惟不伐天下莫與汝爭功又易曰人道惡盈而好謙凡爲天子若惟自尊崇不守謙恭者在身倘有不是之事誰肻犯顏諌奏朕每思出一言行一事必上畏皇天下懼羣臣天髙聽卑何得不畏羣公卿士皆見瞻仰何得不懼以此思之但知常謙常懼猶恐不稱天心及百姓意也

太常少卿祖孝孫奏所定新樂太宗曰禮樂之作是聖人緣物設教以爲撙節治政善惡豈此之由禦史大夫杜淹對曰前代興亡實由於樂陳將亡也爲玉樹後庭花齊將亡也而爲伴侶曲行路聞之莫不悲泣所謂亡國之音以是觀之實由於樂太宗曰不然夫音聲豈能感人歡者聞之則恱哀者聽之則悲悲恱在於人心非由樂也將亡之政其人心苦然苦心相感故聞則悲耳何樂聲哀怨能使恱者悲乎今玉樹伴侶之曲其聲俱存朕能爲公奏之知公必不悲耳

謂侍臣曰古人云君猶器也人猶水也方圓在於器不在於水故堯舜率天下以仁而人從之桀紂率天下以暴而人從之下之所行皆從上之所好至如梁武帝父子惟好釋氏老氏之教終日談論苦空未嘗以軍國典章爲意及侯景率兵向闕尙書郎以下多不解乘馬孝元帝在於江陵爲萬紐於謹所圍猶講老子不輟百寮皆戎衣以聽此事亦足爲鑑戒朕今所好者惟在堯舜之道周孔之敎以爲如鳥有翼如魚依水失之必死不可暫無耳

又曰朕每夜恆思百姓閒事或至夜半不寐惟恐都督刺史或不堪養百姓故於屏風上錄其姓名坐臥恆看在官如有善事亦具列於名下朕居深宮之中視聽不能及逺所委者惟都督刺史此輩實理亂所系尢須得人

又曰朕嘗謂貪人不解愛財也至如內外官五品以上祿秩優厚一年所得其數自多若受人財賄不過數萬一朝彰露祿秩削奪此豈是解愛財物規小得而大失者也且爲主貪必防其國爲臣貪必亡其身詩云大風有隧貪人敗類固非謬言也昔秦恵王欲伐蜀不知其逕乃刻五石牛置金其後蜀人見之以爲牛能便金蜀王使五丁力士拖牛入蜀道成秦師隨而伐之蜀國遂亡漢大司農田延年贓賄三千萬事覺自死如此之流何可勝記朕今以蜀王爲元龜卿等亦須以延年爲覆轍也

謂房齡等曰朕比見隋代遺老咸稱髙熲善爲相者遂觀其本可謂公平正直尢識治體又漢微巳來諸葛亮爲丞相亦甚平直陳壽稱亮之爲政開誠心布公道盡忠益時者𨿽讐必賞犯法怠慢者𨿽親必罰卿等豈可不企慕及之朕今每慕前代帝王之善者卿等亦可慕宰相之賢者

謂公卿曰朕終日孜孜非但憂憐百姓亦欲使卿等長守富貴天非不髙地非不厚朕常兢兢業業以畏天地卿等若能小心奉法常如朕畏天地非但百姓安寧自身常得懽樂古人云賢者多財損其志愚者多財生其過此言可爲深誡若狥私貪濁非止壊公法損百姓縱事未發閒中心豈不常懼恐懼旣多亦有因而致死大丈夫豈得苟貪財物以害及身命使子孫每懷愧恥耶卿等宜深思此言

謂房齡等曰自古帝王多任情喜怒喜則濫賞無功怒則濫殺無罪是以天下防亂莫不由此朕今夙夜未嘗不以此爲心恆欲公等盡情極諌公等亦須受人諌語豈得以人言不同己意便卽防短不納若不能受諌安能諫人

謂侍臣曰治國與養病無異也病人覺愈彌須將防若復觸犯必至殞命治國亦然天下稍安尢須兢愼若便驕逸必至防敗今天下安危系之於朕故日愼一日𨿽休勿休然耳目股肱寄於卿輩旣義均一體宜協力同心事有不安可極言無隱倘君臣相疑不能備盡肝膈實爲國之大害也

又曰朕比見眾議以祥瑞爲羙事頻有表賀慶如朕本心但使天下太平家給人足𨿽無祥瑞亦可比徳於堯舜夫爲人君當須至公理天下以得萬姓之懽心若堯舜在上百姓敬之如天地愛之如父母動作興事人皆樂之發號施令人皆恱之此是大祥瑞也自此後諸州所有祥瑞並不用申奏

又曰天下愚人者多智人者少智者不肻爲惡愚人好犯憲章凡赦宥之防惟及不軌之輩古語云小人之幸君子之不幸一嵗再赦善人喑啞凡養稂莠者傷禾稼恵姦宄者賊良人昔文王作罰刑玆無赦又蜀先主嘗謂諸葛亮曰吾周旋陳元方鄭康成之間每見啟告理亂之道備矣曽不語赦故諸葛亮理蜀十年不赦而蜀大化梁武帝每年數赦卒至傾敗夫謀小仁者大仁之賊故我有天下已來絕不放赦今四海安寧禮義興行非常之恩彌不可數將恐愚人常冀僥幸惟欲犯法不能攺過

謂左庶子於志寧杜正倫曰卿等輔導太子常須爲說百姓間利害事朕年十八猶在民間百姓艱難無不諳練及居帝位每商量處置或時有乖疏得人諫諍方始覺悟若無忠諌者爲說何由行得好事況太子生長深宮百姓艱難都不聞見乎且人主安危所系不可輙爲驕縱但出敇云有諌者卽斬必知天下士庶無敢更發直言故克己勵精容納諌諍卿等常須以此意共相談說每見有不是事宜極言切諫令有所裨益也

謂侍中魏徴曰自古侯王能自保全者甚少皆由生長富貴好尙驕逸多不解親君子逺小人故爾朕所有子弟欲使見前言往行冀其以爲規範因命徴錄古來帝王子弟成敗事名爲自古諸侯王善惡錄以賜諸王

謂侍臣曰朕每閒居靜坐則自內省恆恐上不稱天心下爲百姓所怨但思正人匡諫欲令耳目外通下無怨滯又比見人來奏事者多有怖慴言語致失次第尋常奏事情猶如此況欲諫諍必當畏犯逆鱗所以每有諫者縱不合朕心朕亦不以爲忤若卽嗔責深恐人懷戰懼豈肻更言

又曰往昔初平京師宮中羙女珍玩無院不滿帝意猶不足徴求無巳兼東西徵討窮兵黷武百姓不堪遂致滅亡此皆朕所目見故夙夜孜孜惟欲淸淨使天下無事遂得徭役不興年谷丰稔百姓安樂夫治國猶如栽樹本根不揺則枝葉茂榮君能淸淨百姓何得不安樂乎

又曰林深則鳥棲水廣則魚防仁義積則物自歸之人皆知畏避災害不知行仁義則災害不生夫仁義之道當思之在心常令相繼若斯須懈怠去之已逺猶如飲食資身恆令腹飽乃可存其性命

又曰夫以銅爲鏡可以正衣冠以古爲鏡可以知興替以人爲鏡可以眀得失朕嘗保此三鏡以防己過今魏徴殂逝遂亡一鏡矣

謂諫議大夫褚遂良曰朕所爲事若有不當或有其漸或已將終皆宜進諌比見前史或有人臣諫事遂答云業已爲之或道業已許之竟不爲停攺此則危亡之禍可反手而待也

詔曰比來有司斷獄多據律文𨿽情在可矜而不敢違法守文定罪或恐有寃自今門下省復有據法合死而情在可矜者宜錄狀奏聞

欽定執中成憲卷二﹤子部﹐儒家類﹐欽定執中成憲﹥

欽定四庫全書

欽定執中成憲卷三

唐太宗皇帝

舊唐書貞觀元年陳君賔轉鄧州刺史州邑喪亂之後百姓流離君賔至才期月皆來復業二年天下諸州並遭霜澇君賔一境獨免當年多有儲積蒲虞等州戶口盡入其境逐食太宗下詔勞之曰朕以隋末亂離毒被海內率土百姓零落殆盡州裏蕭條十不存一寤寐思之心焉若疚是以日昃忘食未明求衣曉夜孜孜惟以安養爲慮每見水旱降災霜雹失所撫躬責己自慚徳薄恐貧乏之黎庶不免饑餒傾竭倉廩普加賑卹其有一人絕食若朕奪之分命庶寮盡心匡救去年關內六州及蒲虞陜鼎等復遭亢旱禾稼不登糧儲旣少遂令分房就食比聞刺史以下及百姓等並識朕懷逐糧戶到逓相安養廻還之日各有贏糧乃別賫布帛以申贈遺如此用意嘉嘆良

深一則知水旱無常彼此逓相拯贍不慮凶年二則知禮譲興行輕財重義四海士庶皆爲兄弟變澆薄之風教仁慈之俗政化如此朕復何憂其安置房口官人支配得所並令考司錄爲功最養戶百姓不恡財帛已勅下者免今年調物宜知此意善相勸勉太宗嘗嫌上封者眾不近事實欲加黜責魏徴奏曰古者立誹謗之木欲聞己過今之封事謗木之流也陛下思聞得失只可恣其陳道若所言衷則有益於陛下若不衷無損於國家太宗曰此言是也並勞而遣之

資治通鑑上謂侍臣曰吾聞西域賈胡得羙珠剖身以藏之有諸侍臣曰有之上曰人皆知彼之愛珠而不愛其身也吏受賕抵法與帝王徇奢欲而亡國者何以異於彼胡之可笑耶

又曰朕有二喜一懼比年丰稔長安斗粟直三四錢一喜也北虜久服邊鄙無虞二喜也治安則驕侈易生驕侈則危亡立至此一懼也

又曰人主惟有一心而攻之者甚眾或以勇力或以辯口或以諂諛或以姦詐或以嗜欲輻輳攻之各求自售以取寵祿人主少懈而受其一則危亡隨之此其所以難也

唐徳宗皇帝

舊唐書王希全將赴靈州獻體要八章多所規諫徳宗深納之乃著君臣箴以賜之其詞曰夫惟徳惠人惟辟奉天從諫則聖共理惟賢皇立有極駿命不易總萬幾以成務齊六合之殊致一心不能獨鑑一目不能周視敷求哲人式序在位於戲君之任臣必求一徳臣之事君咸思正直何啟沃之所宜自古今而未得且以讜言者逆耳讒諛者伺側故下情未通而上聴已惑俾夫忠賢敗於凶慝譬彼輕舟烝徒楫之亦有和羮宰夫膳之孰云理國不自得師覆車之軌予甚懲而髙以下升和由甘受惟君無良亦臣之咎聞諸辛毗牽魏後則有禽息竭忠碎首勉思獻替以平可否勿謂無傷自防而彰勿謂何害積小成大事有隱而必見令旣出而焉悔鼓鐘在宮聲聞於外浩然渉水朕未有艾將負扆以虛心期盡忠而納誨在昔稷契實匡舜禹近玆魏徵佐我文祖君臣協徳混一區宇肆予寡昧獲纉丕緒臣哉鄰哉爾翼爾輔髙秋始肅我武惟揚輟此禁衛殿於大邦戀闕方甚嘉言乃昌是規是諌金玉其相辭髙理要入徳知方總彼千慮備於八章宣父有言起予者商殷有盤銘周有欹器或戒以詞或警以事披圗演義發於爾志與金鏡而髙懸將座右而同置人皆有初鮮愼厥終汝其夙夜期保朕躬無曰爾身在外而誠不通一言之應千里攸同導彼遐徐達予四聰華彜仰徳時乃之功旣往旣來懷賢忡忡唱予和汝式示深衷

唐憲宗皇帝

舊唐書憲宗嗣位之初讀列聖實錄見貞觀開元故事竦慕不能釋卷顧謂丞相曰太宗之創業如此元宗之致理如此旣覽國史乃知萬倍不如先聖當先聖之代猶湏宰執臣寮同心輔助豈朕今日能獨爲理哉自是延英議政晝漏率下五六刻方退

唐文宗皇帝

舊唐書詔曰儉以足用令出惟行著在前經斯爲理本朕自臨四海湣元元之久困日昃忘食宵興疚懷𨿽文繡之飾尙愧茅茨之儉亦諭卿士形於詔條如聞積習流余風未革車服第室相髙以華靡之制資用寶貨同啟於貪冒之源有司不禁侈俗玆扇蓋朕教導之未敷使兆庶昩於恥尙也其何以足用行令臻於至理與永念慙嘆迨玆申勅自今內外班列職位之士各務素朴玆國風有僣侈尢甚者禦史糾上主者宣示中外知朕意焉

唐宣宗皇帝

資治通鑑上與宰相論元和循吏孰爲第一周墀曰臣嘗守土江西聞觀察使韋丹功徳被於八州沒四十年老稚歌思如丹尙存詔史館修撰杜牧撰丹遺愛碑以紀之仍擢其子河陽觀察判官宙爲禦史

後周世宗皇帝

資治通鑑詔曰朕於卿大夫才不能盡知面不能盡識若不采其言而觀其行審其意而察其忠則何以見器識之淺深知任用之得失若言之不入罪實在予茍求之不言咎將誰執

宋太祖皇帝

宋史令自今諸州嵗受稅租及筦貨利上供物帛悉官給舟車輸送京師毋役民妨農

帝一日罷朝坐便殿不樂者久之左右請其故曰爾謂爲天子容易耶早作乘快誤決一事故不樂耳詔曰民生在勤所寶惟谷先王之明訓也朕奄宅中夏爲之司牧睠乃億兆期臻富庶矧農桑之業爲衣食之原今陽和在辰土膏脈起當播種之云始慮遊惰之尙多茍力作之不勤則秋斂之何望諸州長吏等任居牧守職司勸課所宜惇率黎庶勉勵農功俾比屋之人服勞於南畝三時之務無失於西成極其藨蓘之勤用致茨梁之詠懋功信賞國典在焉詔曰丰年之詠播於頌聲廣蓄之訓垂於載籍今三時不害百姓小康田裏無愁嘆之聲壠畝有遺滯之穗州縣長吏等職司牧養義當勸率俾及嵗穰各務儲積或值凶歉不至匱乏古者倉廩實禮節興所宜禁民蒱博勿致遊惰戒其崇儉免於靡谷申嚴條教稱朕意焉

太祖召王昭素問治世飬身之術昭素曰治世莫若愛民飬身莫若寡欲太祖重其言書於屏風

通鑑永寜公主因侍坐與皇后同言曰官家作天子日久豈不能用黃金裝肩輿乘以出入帝笑曰我以四海爲富宮殿悉以金銀爲飾力亦可辦但念我爲天下守財耳豈可妄用古稱以一人治天下不以天下奉一人茍以自奉養爲意使天下之人何仰哉當勿復言

宋太宗皇帝

宋史上曰凡士未達見當世之務戾於理者則怏怏於心及列於位得以獻可替否當盡其所蘊𨿽言未必盡中亦當僉議而更之俾協於道朕固不以崇髙自恃使人不敢言也

又曰世之治亂在賞當其功罰當其罪卽無不治謂爲飾喜怒之具卽無不亂卿等愼之

謂宋琪等曰在昔帝王多以崇髙自處顏色嚴毅左右無敢質言者朕與卿等周旋欵曲商確時事蓋欲通上下之情無有壅蔽卿等但直道而行無得有所顧避

諭宰臣曰每閱大理奏案節目小未備移文案覆動渉數千里外禁系淹久甚可憐也卿等詳酌非人命所系卽量罪區分勿湏再鞫

謂宰相曰中外臣僚若皆畱心政務天下安有不治者古人宰一邑守一郡使飛蝗避境猛虎渡河況能惠飬黎庶申理寃滯豈不感召和气乎朕每自勤不怠此志必無攺易或云有司細故帝王不富親決朕意則異乎是若以尊極自居則下情不能上達矣令內外官凡所舉薦有變節逾矩者自首則原其聨坐之罪

詔郡縣有治行尢異吏民畏服居官亷恪蒞事明敏闘訟衰息倉廩盈羨寇盜剪滅部內肅淸者本道轉運司各以名聞當驛置赴闕親問其狀加旌賞焉其貪冒無狀淹延闘訟逾越憲度盜賊競起部內不治者亦條其狀以聞當行貶斥

帝親選京朝官三十餘人自書戒諭之言於印紙曰勤政愛民奉法除姦方可書爲勞績且謂錢若水曰奉法除姦之言恐諸臣未諭因而生事可語之曰除姦之要在乎奉法

太宗幸國子監召孫奭講書至事不師古以克永世匪說攸聞帝曰此至言也商宗乃得賢相如此耶因咨嗟久之

詔曰古者振木鐸於路所以來四方之風謠設獸樽於庭所以延羣臣之諌諍在朝內外官自今或知民間利病及時政得失並得直言無隱

詔曰昔舜之有天下也選於眾而舉善人則不仁不善者斯逺矣矧今提封至廣設官尢眾銓選旣限於常調英俊或沈於下僚俾振滯淹屬在倫類傳不云乎如有所譽者其有所試矣朕當親覧而進之其令常參官舉升朝官者各二人

通鑑帝遷守臣得楊延慶等十餘人命爲知州因謂宰相曰刺史之任最爲親民茍非其人民受其禍昔秦彭守潁川教化大行境內多瑞宋琪曰秦彭一郡守政善而天應之若此況君天下者乎

宋眞宗皇帝

宋史詔曰朕爲民司牧罔敢逸豫冀聞闕政屢詔讜言而羣臣奏對罕有極陳得失豈詢求之未至何循黙以自持其令禦史臺諭內外官各上所見勿爲顧避

宋仁宗皇帝

帝學經筵講尙書洪範五事帝曰王者之用五事皆本於五行乎王洙對曰王者治五行得其性則五事皆善故五事得則有休徴五事失則有咎徴是以聖人克謹天戒以修其身帝曰人君奉天在於修徳夙夜兢兢戒愼於未形尙恐不至必俟天有譴告然後修徳此豈畏天之道也

宋史詔曰學猶殖也不學將落遜志務時敏厥修乃來朕慮天下之士或有遺也旣以臨軒較得失而憂其屢不中科則衰邁而無所成退不能返其裏閭而進不得預於祿仕故常數之外特爲之甄采而狃於寛恩遂隳素業茍簡成風甚可恥也自今宜篤進厥學無習僥幸

詔守令或貪恣耄昏以弛爲寛以苛爲察以增賦斂爲勞以出入刑罰爲能而部使者莫之舉劾自今其各思率職勿撓幸勿縱有罪以稱朕意

詔曰國家設制策之科將博詢於鯁議有能規朕躬之過失陳宰相之闕遺紏中外之姦回斥左右之朋比述未明之機事貢無隱之宻謀以至防省之官阿私而罔上郡國之吏專恣以濫刑或通受貨財潛行請托或恃憑勢敢事貪殘並許極言朕當親覧其令百官遇起居日轉對在外臣僚亦許其實封以聞詔曰夫和平醇一之政行則民休羙之气應險刻媮薄之路啟則民戚之變生蓋風化之感天下其猶影響之相從也禦史執法甞爲朕言宜深詔執事以遏浮競之風其令中書門下務采端厚忠實可以表厲風俗之士並進於朝以啟廸朕心其詭激辧巧敢渉朋比之迹者必行放棄之罰庶幾朝廷淸明百異消弭以起治平咨爾攸司其服朕命

詔曰朕惟善治之主以天下耳目爲視聴而不自任其聰明耳目之官今臺諌之任也夫以四海之廣萬事之眾臺官數人不能以周知固將詢及士大夫而其間傾邪險害之徒不惟朝廷義理所在謂職在言責勢必施行輙狥己之愛憎倚依形似扇造語言以中善良豈朕所以圖治之意哉其令中書門下開儆百工務行惇實

通鑑輔臣以雨稱賀帝曰天久不雨朕每焚香上禱昨夕寢殿中忽聞防雷遽起冠帯露立殿下湏防雨至衣皆沾濕移刻雨霽再拜以謝方敢升階比欲下詔罪己撤樂減膳又恐近於崇飾虛名不若夙夜精心宻禱敢受賀乎

宋神宗皇帝

宋史帝曰灌漑之利農事大本但陜西河東民素不習此茍享其利後必樂趨三白渠爲利尢大有舊迹可極力修治凡防積水湏自下流開導則澮易治書所謂濬澮距川是也

詔曰傳曰近臣盡規以其榮恥與上同也今在此位者視朕過失與朝廷政事之闕黙而不言乃或私議竊嘆若以其責不在己夫豈皆習見成俗以爲當然其亦有含章懷寶待倡而發者也今百度墮弛風俗偸墮薄蝕災異譴告不一此誠忠賢助朕憂惕以創制攺法救除患之時宜令侍從官自今視朕過失與朝廷政事之闕無有巨細各具章極言無隱噫言善而不用朕有厥咎道之而不言爾爲不恭朕將用此攷察在位所以事君之實而明黜陟焉

宋髙宗皇帝

言行錄上曰人心國之本也𨿽有土地若失人心亦不可立國

宋史幸祕書監頒手詔曰士習爲空言而不爲有用之學久矣爾其勉修術業益勵猷爲一徳一心以共赴亨嘉之防用丕承我祖宗之大訓顧不羙歟呂頤浩等以旱乞罷政帝賜詔曰與其去位曷若同寅協恭交修不逮思所以克厭天心者

通鑑以黃庭堅所書戒石銘頒於州縣令刻石文曰爾俸爾祿民膏民脂下民易虐上天難欺

宋孝宗皇帝

宋史詔曰獄重事也用法一傾則民無所措手足比年以來治獄之吏巧持多端隨意輕重之朕甚患焉其自今革玩習之明審克之公使姦不容情罰必當罪用廸於刑之中勉之哉毋忽

詔曰朕惟旱漧水溢之災堯湯盛時有不能免民未告病者備先具也豫章諸郡縣但阡陌近水者苖秀而實髙仰之地雨不時至苖輙就槁意水利不修失所以爲旱備乎唐韋丹爲江西觀察使治陂塘五百九十九所灌田萬二千頃此特施之一道其利如此矧天下至廣也農爲生之本也泉流灌漑所以毓五穀也今諸道名山川原甚眾民未知其利然則通溝瀆瀦波澤監司守令顧非其職歟其爲朕相邱陵原隰之宜勉農桑盡地利平繇行水勿使失時𨿽有丰凶而力田者不至措手受亦天人相因之理也朕將卽勤惰而寓賞罰焉

通鑑帝作敬天圗謂輔臣曰無逸一篇享國長久皆本於寅畏朕近日取尙書所載敬天事編爲兩圗朝夕觀覧以自警省虞允文對曰惟陛下盡躬行之實敬畏不已必有明效大驗帝然之

帝謂葉衡等曰朝廷用人止論其賢否如何不可有黨如唐之牛李其黨相攻四十年不觧皆緣主聴不明所以至此文宗乃言去河北賊易去朝中朋黨難朕常笑之爲人主者但公是公非何緣有黨又曰近來士大夫好倡爲淸議此語一出切恐相師成風便以趨事赴功者爲猥俗以矯激沽譽者爲淸髙駸駸不已如東漢激成黨錮之風深害治體豈可不戒卿等宜書諸紳

趙雄奏事上曰今夏蠶麥甚熟絲米價平可喜雄奏孟子語王道始於不饑不寒上曰近世士大夫好髙論恥言農事防有西晉風豈知周禮與易言理財周公孔子曷甞不以理財爲務

宋理宗皇帝

通鑑詔曰朕粵稽盛帝明王制治保邦曷甞不以人材爲先務蓋𨿽堯舜之法度文武之方防茍非其人是廸是循則亦徒法而已故必賴濟濟之賢藹藹之士布列中外道徳一而風俗同然後可望其舉行不悖相繼於長久也我國家舊設進士一科得人爲盛三百年間所以保乂王家垂休億載者厥功茂哉久蠧滋近年尢甚非無佳士穎出由此其選然窮經學古者或病於詞華植徳勵行者難防其蘊奧髙才大器者往往局於纎悉繩墨之末是以官甚冗而才愈乏家殊俗而風益漓至於冒國法以茍營假儒官而挾防俚言亂雅勦說趨時使習之者反賊其良而取之者莫任其咎人情至此咸欲變通蓋披閱先朝名臣奏議其論取士之法非一惟程顥頤兄弟深明治道酌古準今綱條詳明用意肫切今三省詳議參酌其可行者條具以聞務於科舉令甲無大更張以妥安士心而於進士之外舉所以崇尙經術考察徳行選用材能之道立爲一代之典陶成四方之風庶幾丰芑之仁垂之萬世顧不羙歟

金世宗皇帝

上諭左宣徽使敬嗣暉曰凡爲人臣上欲要君之恩下欲幹民之譽必虧忠節卿冝戒之

謂宰臣曰朕觀在位之臣初入仕時競求聲譽以取爵位亦旣顯達卽狥黙茍容爲自安計朕甚不取宜宣諭百官使知朕意

又曰朕已行之事卿等以爲成命不可復更但承順而已一無執奏且卿等凡有奏何甞不從自今朕防𨿽出宜審而行有未便者卽奏攺之或在下位有言尙書省所行未便亦當從而攺之毋拒而不從上與親王宰執從官從容論古今興廢事曰經籍之興其來久矣垂教後世無不盡善今之學者旣能誦之必湏行之然知而不能行者多矣茍不能行誦之何益女直舊風最爲純直𨿽不知書然其祭天地敬尊戚尊耆老接賓客信朋友禮意欵曲皆出自然其善與古書所載無異汝輩當習學之舊風不可忘也諭宰臣曰凡已經奏斷事有未當卿等勿謂已行不爲奏聞攺正朕以萬幾之繁豈無一失卿等但言之朕當更攺必無吝也

尙書省奏擬同知永寜軍節度使事阿古爾爲刺史上曰阿古爾年幼於事未練授佐貳官可也平章政事唐古安禮奏曰臣等以阿古爾宗室故擬是職上曰郡守系千里休戚安可不擇人而私其親耶若以親親之恩賜與𨿽厚無害於政使之治郡而非其才一境何賴焉

謂宰臣曰帝王之政固以寛慈爲徳然如梁武帝專務寛慈以至紀綱大壊朕甞思之賞罰不濫卽是寛政也余復何爲

謂宰執曰齊桓中庸主也得一管仲遂成霸業朕夙夜以思惟恐失人朕旣不知卿等又不薦必俟全才而後舉蓋亦難矣如舉某人長於某事朕亦量才用之又言人之有幹能固不易得然不若徳行之士最優也

謂大臣曰國初風俗淳儉居家惟布衣非大防賔客未甞輙烹羊豕朕甞念當時節儉之風不欲妄費凡宮中之官與賜之食者皆有常數

謂宰臣曰朕觀唐史惟魏徵善諌所言皆國家大事甚得諌臣之體近時臺諌惟指摘一二細碎事姑以塞責未甞有及國家大利害者豈知而不言歟毋乃亦不知也

有司奏重修上京禦容殿上謂宰臣曰宮殿制度茍務華飾必不堅固今仁政殿遼時所建全無華飾但見他處嵗嵗修完惟此殿如舊以此見虛華無實者不能經久也今土木之工滅裂尢甚下則吏與工匠相結爲姦侵尅工物上則戶工部官支錢度材惟務茍辦至有工役才畢隨卽欹漏者姦茍且勞民費財莫甚於此自今體究重抵以罪

金章宗皇帝

金史詔戒諭尙書省曰國家之治在乎紀綱紀綱所先賞罰必信今乃上自省部之重下逮司縣之間律度弗循私懷自便遷延曠嵗茍且成風習此爲恆從何致理朝廷者百官之本京師者諸夏之儀其朂自今各懲已往遵繩奉法竭力赴功無枉撓以徇情無依違而避勢壹歸於正用範乃民

元太祖皇帝

元史太祖有訓欲治身先治心欲責人先責己

元憲宗皇帝

元史帝諭羣臣曰爾軰若得朕奨諭之言卽志气驕逸志气驕逸而災禍有不隨至者乎爾軰其戒之

元世祖皇帝

元史世祖卽位之初首詔天下國以民爲本民以衣食爲本衣食以農桑爲本於是頒農桑輯要之書於民俾民崇本抑末

命宣撫司官勸農桑抑遊惰禮髙年問民疾苦舉文學才識可以從政及茂才異等列名上聞以聴擢用其職官污濫及民不孝弟者量輕重議罰

帝立禦史臺以塔齊爾爲禦史大夫張雄飛爲侍禦史且戒之曰卿等旣爲臺官職在直言朕爲汝君茍所行未善亦當極諌況百官乎汝宜如朕意人𨿽嫉妬汝朕能爲汝地也

帝曰朕於廷臣有戅直忠言未嘗不恱而受之違忤者亦未嘗加罪蓋欲養忠直而退諛侫也

元仁宗皇帝

元史詹事院臣啟金州獻色克色哩洞請遣使采之帝曰所寶惟賢色克色哩何用焉若此者後勿復聞先是近侍言賈人有售羙珠者帝曰吾服禦雅不喜飾以珠璣生民膏血不可輕耗汝等當廣進賢才以恭儉愛人相規不可以奢靡蠧財相導言者慚而退

詔曰朕賴天地祖宗之靈纂承聖緒永惟治古之隆羣生咸遂國以乂寜朕夙興夜寐不敢怠遑任賢使能興滯補闕庶其臻玆斂時五福用敷錫厥庶民朕之志也

帝曰夫法者所以辧上下定民志自古及今未有法不立而天下治者使人君制法宰相能守而勿失則下民知所畏避綱紀可正風俗可厚其或法弛民慢怨言並興欲求治安豈不難哉

顧謂侍臣曰卿等以朕居帝位爲安耶朕惟太祖創業艱難世祖混一疆宇兢業守成恆懼不能當天心繩祖武使萬方百姓樂得其所朕念慮在玆卿等固不知也

詔曰比嵗設立科舉以取人材尙慮髙尙之士晦迹邱園無從可致各處其有隱居行義才徳髙邁深明治道不求聞達者所在官司具姓名牒報本道廉訪司覆奏察聞以備錄用又屢詔求言於下使得進言於上𨿽指斥時政並無譴責往往采擇其言任用其人列諸庶位以圖治功其他著書立言禆益教化啟廸後人者亦斟酌錄用著爲常式云

欽定執中成憲卷三

欽定四庫全書

欽定執中成憲卷四

明太祖髙皇帝

洪武寶訓右禦史大夫鄧愈等各言便宜事太祖覽之謂愈等曰治天下當先其重且急者而後及其輕且緩者今天下初定所急者衣食所重者教化衣食給而民生遂教化行而習俗羙足衣食者在於勸農桑明教化者在於興學校學校興則君子務徳農桑舉則小人務本如是爲治則不勞而政舉矣今卿軰所言皆國家之不可闕者但非所急卿等國之大臣於經國之道庇民之術尙當爲予盡心焉

太祖與侍臣論及創業之難曰朕賴將帥之力掃除禍亂以成大業今四海漸平朕豈不欲休息以自娛然所畏者天所懼者民苟所爲一有不當上違天意下失民心馴至其極而天怒人怨未有不危亡者矣朕每念及之中心惕然

又曰人主能以天下之好惡爲好惡則公以天下之智識爲智識則明

又曰人之常情多矜已能多言人過君子則不然揚人之善不矜巳之善貸人之過不貸己之過

又曰萬事不可以耳目察惟虛心以應之萬方不可以智力服惟誠心以待之

太祖退朝顧謂翰林學士劉三吾曰朕歷年久而益懼者恐爲治之心有懈也懈心一生百事皆廢生民休戚系焉故日愼一日惟恐弗及如是而治效猶有未臻甚矣爲治之難也自昔先王之治必本於愛民然愛民而無實心則民必不防其澤民不防其澤則眾心離於下積怨聚於上國欲不危難矣朕每思此爲之惕然

太祖將告祀南郊戒飭百官執事曰人以一心對越上帝毫髮不誠怠心必乘其機瞬息不敬私欲必投其隙夫動天地感神惟誠與敬耳人莫不以天之髙逺神幽隱而有忽心然天𨿽髙所鑑甚邇鬼神𨿽幽所臨則顯能知天人之理不二則吾之誠敬自不容於少忽矣今當大祀百官執事之人各宜愼之洪武四年命建奉先殿謂禮部尙書陶凱曰朕聞事死如事生朕祖考陟遐已久不能致其生事之誠然於追逺之道豈敢怠忽復感嘆曰飬親之樂不足於生前思親之苦徒切於身後今嵗時致享則於太廟至於晨昏謁見節序告奠古必有其所爾其考論以聞

謂侍臣宋濓等曰自古聖哲之君知天下之難保也故逺聲色去奢靡以圖天下之安是以天命眷顧久而不厭後世中才之主當天下無事侈心縱欲鮮克有終至於秦始皇漢武帝好尙神仙以求長生疲精勞神卒無所得使移此心以圗治天下安有不理以朕觀之人君能淸心寡欲勤於政事不作無益以害有益使民安田裏足衣食熙熙皥皥而不自知此卽神仙也功業垂於簡冊聲名流於後世此卽長生不死也夫恍惚之事難憑幽怪之說易惑在謹其所好尙耳朕常夙夜兢業圗天下之安其敢遊心於此謂侍臣曰人君不能無好尙要當愼之蓋好功則貪名者進好財則言利者進好術則遊談者進好防則巧侫者進夫偏於好者鮮有不累其心故好功不如好徳好財不如好廉好術不如好信好防不如好直夫好得其正未有不治好失其正未有不亂所以不可不愼也

謂羣臣曰謀國之道習於舊聞者當適時宜狃於近俗者當計逺患茍泥古而不通今溺近而忘於逺者皆非也故凡政事設施必欲有利於天下可貽於後世不可茍且惟事目前蓋國家之事所系非小一令之善爲四海之福一令不善有無窮之患不可不愼也

又曰人有精金必求良冶而範之有羙玉必求良工而琢之至於子弟有羙質不求明師教之豈愛子弟不如金玉耶蓋師所以模範學者使之成器因其材力各俾造就朕諸子將有天下國家之責功臣子弟將有職任之寄教之之道當以正心爲本心正則萬事皆理矣茍導之不以正爲眾欲所攻其害不可勝言卿等宜輔以實學毋徒效文士記誦章句而已太祖與儒臣論易至天地飬萬物聖人飬賢以及萬民曰人主職在飬民但能飬賢與之共治則民皆得所飬然知人最難若所養果賢而使之治民則國無虛祿民獲實惠茍所飬非賢反厲其民何補於國哉故人主飬賢非難知賢爲難

謂秦府右相文原吉等曰蓄藥所以防病積貨所以防貧用賢所以輔徳朕爲諸子擇賢以爲之輔爾等居左右宜朝夕規誨以成其徳人情於大事或能謹之而常忽於細防夫細行不謹大徳必虧姑息小過大愆必至故塞水者必於其源源塞而流絕伐木者必於其根根斷而木防矣設王有所違失爾若曰所失者小可勿言也則是大失將至俟其大失將至然後規之救有所弗及矣夫善𨿽小可以成名惡𨿽小足以亡身凡歷代賢王著名方冊其臣亦皆賢者故能濟其羙爾等職在輔導宜盡心所事

諭學士朱升等曰治天下者修身爲本正家爲先正家之道始於謹夫婦后妃𨿽母儀天下然不可使與政事至於嬪嬙之屬不過備職事侍巾櫛若寵之太過則驕恣犯分上下失序觀歷代宮閫政由內出鮮有不爲禍亂者也故內嬖惑人甚於鴆毒惟賢明之主能察之於未然其他未有不爲所惑者卿等爲我纂述女戒及古賢妃之事可爲法者使後世子孫知所持守

太祖與侍臣論用人之道曰人主以明爲治而不自用其明當取眾人之見以爲明夫爝火之光豈勝於列炬眾人之見必廣於一人故用天下之賢才以爲治使天下之情幽隱畢達則明無不照而治道成矣茍自作聰明而不取眾長欲治道之成不可得也謂廷臣曰治國之道必先通言路言猶水也欲其長流水塞則眾流障遏言塞則上下壅蔽今予以一人而酬應天下之務非兼聴廣詢何以知其得失詩曰先民有言詢於芻蕘夫芻蕘至賤者也古人尙有取於其言況左右前後之人與共事者豈無一得之長乎諸公所建明當備陳之

諭侍臣曰毀譽之言不可不辧也人固有卓然自立不同於流俗而得毀者亦有諂媚狎暱同乎污俗而得譽者夫毀者未必眞不賢而譽之者未必眞賢也第所遇有幸不幸耳人主能知其毀者果然爲賢則誣謗之言可息而人亦不至於受抑矣知其譽者果然不肖則偏陂之私可絕而人亦不至於幸進矣問君子於小人小人未必能知君子鮮有不爲所毀問小人於小人其朋黨阿私則所譽者必多矣惟君子則處心公正然後能得毀譽之正故取人爲難而知言爲尢難也

諭羣臣曰古之賢君常憂治世而古之賢臣亦憂治君然賢臣之憂治君者君常安而明主之憂治世者世常治今土宇日廣斯民日蕃而予心未嘗一日忘其憂何也久困之民未盡蘇息撫綏之方未盡得宜卿等能同予之憂乎能同予憂庶幾格天心而和气可致矣若徒竊位茍祿於生民之利病漫不加省卒之禍敗隨至不可得而救矣可不懼哉

太祖與羣臣論民間事曰四民之業莫勞於農觀其終嵗勤勞少得休息時和嵗丰數口之家猶可足食不幸水旱年谷不登則舉家饑困朕一食一衣則念稼穡機杼之勤爾等居有廣廈乘有肥馬衣有文繡食有膏粱當念民勞大抵百姓足而後國富百姓逸而後國安未有民困窮而國獨富安者爾等其思佐朕裕民之道庶幾食祿無愧

太祖觀漢武帝紀顧謂翰林待制吳沈曰人君理財之道視國如家可也一家之內父子不異貲其父經營儲積未有不爲其子計者父子而異貲家必隳矣君民猶父子也若惟損民以益君民衣食不給而君獨富豈有是理哉

太祖閱內藏慨然謂臣下曰此皆民力所供蓄積爲天下之用吾何敢私茍奢侈妄費取一己之娛殫耳目之樂是以天下之積爲一己之奉也今天下已平國家無事封賞之外正宜儉約以省浮費

太祖謂侍臣曰淡泊可以飬志儉素可以飬徳縱欲敗度奢侈移性故奇技哇淫皆役心損徳之具朕觀元世祖在位躬行儉朴遂成一統之業至庚申帝驕淫奢侈飫粱肉於犬豕致怨怒於神人故逸豫未終敗亡隨至此近代之事可爲明鑑朕常以此訓諸子使知所警戒則可長保國家矣

命博士許存仁進講經史存仁講尙書洪範篇至休徵咎徵之應太祖曰天道微妙難知人事感通易見天人一理必以類應稽之往昔君能修徳則七政順度雨暘應期災害不生不能修徳則三辰失行旱潦不時災異疊見其應如響箕子以是告武王以爲君人者之儆戒今宜體此下修人事上合天道然豈特爲人上者當勉爲人臣者亦當修省以輔其君上下交修斯爲格天之本

謂侍臣曰吾自起兵以來凡有所爲意向始萌天必垂象示之其兆先見故常加儆省不敢逸豫侍臣曰天髙在上其監在下故能修省者防福不能者受禍太祖曰天垂象所以警乎下人君能體天之道謹而無失亦有變災而爲祥者故宋公一言熒惑移次齊侯暴露甘雨應期災祥之來𨿽曰在天實由人致也又曰前代庸君暗主莫不以垂拱無爲借口縱恣荒寜不親政事孰不知治天下者無逸然後可逸若以荒寜怠政爲垂拱無爲帝舜何爲曰耄期倦於勤大禹何以惜寸陰文王何以日昃不食且人君日理萬幾怠心一生則庶務壅滯貽患不可勝言朕卽位有年常以勤勵自勉未旦卽臨朝晡時而後還宮夜臥不能安席披衣而起或仰觀天象見一星失次卽爲憂惕或量度民事有當速行者卽次第筆記待旦發遣朕非不欲暫安但祗畏天命不敢故耳朕言及此者但恐羣臣以天下無事便欲逸樂股肱旣惰元首叢脞民何所賴書云功崇惟志業廣惟勤爾羣臣但能以此爲勉朕無憂矣

太祖與侍臣論治身之道曰人之害莫大於欲欲非止於男女宮室飲食服禦而已凡求私便於己者皆是也然惟禮可以制之先王制禮所以防欲也禮廢則欲肆爲君而廢禮縱欲則毒流於民爲臣而廢禮縱欲則禍延於家故循禮可以寡過肆欲必至滅身侍臣進講尙書無逸篇太祖曰自昔有國家者未有不以勤而興以逸而廢勤與逸理亂盛衰所系也人君當存惕厲不可少怠以圗其終成王之時天下晏然周公輔政乃作是書反覆開諭上自天命之精防下至民生稼穡之艱難以及閭裏小民之怨詛莫不具載周公之愛君先事而慮其意深矣朕每觀是篇必反覆詳味求古人之用心常令儒臣書於殿壁朝夕省閱以爲鑑戒今日講之深愜朕心聞之愈益警惕

太祖頗聞公侯中有好神仙者悉召至諭之曰神仙之術以長生爲說而又謬爲不死之藥以欺人故前代帝王及大臣多好之然卒無驗且有服藥以喪其身者蓋由富貴之極惟恐一旦身歿不能久享其樂是以一心好之縱使其術信然可以長生何故四海之內千百年間曽無一人得其術而久住於世者若謂神仙混物非凡人所能識此乃欺世之言切不可信人能懲忿窒欲飬以中和自可延年有善足稱名垂不朽𨿽死猶生何必枯坐服藥以求不死況萬無此理當痛絕之

太祖閱漢書謂侍臣曰漢髙以追逐狡比武臣發縱指示比文臣譬諭𨿽切而語則偏重朕謂建立基業猶搆大廈剪伐斵削必資武臣藻繪粉飾必資文臣用文而不用武是斧斤未施而先加黝堊用武而不用文是棟宇已就而不加塗塈二者均失之爲天下者文武相資庶無偏陂

諭戶部臣曰善爲政者賦民而民不困役民而民不勞故民力紓財用足今天下有司能用心於賦役使民不至於勞困則民豈有不足田野豈有不安爭訟豈有不息官府豈有不淸如此則民豈有不受其福者乎民旣受福爲官長者亦得以享其福矣近來有司不以民爲心動卽殃民殃民者禍亦隨之茍能憂民之貧而慮民之困使民得以厚其生此可謂善爲政也爾等勉之

太祖禦謹身殿翰林學士劉三吾侍因論治民之道三吾言南北風俗不同有可以徳化有當以威制太祖曰地有南北民無兩心帝王一視同仁豈有彼此之間汝謂南方風气柔弱故可以徳化北方風气剛勁故當以威制然君子小人何地無之君子懷徳小人畏威施之各有攸當烏可槪以一言乎三吾悚服稽首而退

謂宰臣曰朕每燕居思天下之事未嘗一日自安蓋治天下猶治絲一絲不理則眾緒棼亂故凡遇事必精思而後行惟恐不當致生姦以殃吾民以此不敢頃刻安逸至於刑法尢所關心然此非一人所能獨理卿等皆湏防心庶幾民無寃抑刑獄淸省漢宣帝言獄者所以禁暴止姦養育羣生甚得用法之意卿等宜體之毋忽也

命刑部都察院斷事等官審錄囚徒太祖曰錄囚務在情得其眞刑當其罪大抵人之隱曲難明獄之疑似難辧故往往有經審錄尋復反異蓋由審刑者之失以至此耳故善理獄者在推至公之心擴至明之見則巧僞無所隱疑似無所惑自然訟平理直枉者得申系者得釋茍存心失公聼防不明是猶舎衡以求平掩鑑以索照獄何由得理事何由防直今命爾等審錄囚徒務以公破私明辧惑毋使巧僞繁滋而疑讞不決生者拘幽於囹圄死者受寃於地下非惟負朕愼刑之心實違上天好生之意凡錄囚之際必預先稽閱前牘詳審再三具實以聞

謂侍臣曰賞罰者國之大權人君操賞罰之權以禦天下一本於至公故有功者𨿽所憎必賞有罪者𨿽所愛必罰賞以當功上不爲徳罰以當罪下不敢怨不以小嫌而妨大政不以私意而害至公庶有以服天下之心

太祖遣人諭大將軍徐逹副將軍常遇春曰聞將軍巳下齊魯諸郡中外皆慶予獨謂勝而能戒者可以常勝安而能警者可以常安戒者𨿽勝若始戰警者𨿽安若履危夫屢勝之兵易驕久勞之師易潰能慮於敗乃可以無敗能愼於成乃可以有成必湏周防謹宻常若臨敵勿生懈怠爲人所乘愼之愼之徵南將軍湯和移師進攻延平太祖遣使賫勅諭和曰軍中之事難於執一惟當以徳服人必其負固弗順然後威以震之凡推徳必先邇者邇者逺之所瞻示威必先大者大者小之所憑邇服則逺來大懾則小懼又曰若欲人不違己當使之以信欲人成功當任之以專不信則令不一不專則有所分矣凡此皆汝所短故特諭爾

太祖禦奉天殿受朝賀大宴羣臣宴畢太祖見諸功臣進退有禮召前諭之曰朝廷之間以禮爲主人之有禮如衣之有章朕聞元世祖命巴延阿珠二人平江南班師之日世祖遣儒臣許衡賫酒迎之兩人推譲莫肻先飲巴延曰阿珠之功當先酌阿珠曰巴延之功當先酌相譲者久之衡嘆曰賢矣哉古有防劍擊柱而爭功者視此何如今觀卿等𨿽出身行陣而進退周旋不失禮度朕爲之喜卿等能始終如此何患後世無稱道之者

命京衛將士練習武藝是時諸將率師平中原入關陜而將士之畱京師者多安逸太祖諭之曰凡事必預備然後有濟先時浚流臨旱免憂已涸而汲沃焦弗及汝等當閒暇之日宜練習武藝不可謂無事便可宴安也夫溺於宴安者必至於危亡安而慮危者乃可以常安又曰成功非易保祿尢難今國家之用人正如用車茍有齟齬不行卽移載他車矣汝等其戒之諸將皆頓首謝

謂諸武臣曰治定功成頒爵授祿爾等享有富貴正當與賢人君子講學以明道理以廣見聞通達古今之務以成逺大之器豈可茍且自足止於武夫而已夫位而不知學徒長驕傲之心生今而不知古豈識成敗之迹古之良將皆文武相資爾等不可以爲兩途有識者必然吾言其次在從違之間其下者耳若不聞吾言諄切爾等其勉識之

太祖親閱武於教塲旣罷諭諸將臣曰畜兵所以衛民勞民所以飬兵兵民相資彼此相利今爾等無耕耨之勞而充其食無織絍之苦而足其衣是皆出於民也然無知之徒不知捍禦之道橫起淩虐之心以害其民民受其害而至於困者是自損其衣食之夲也不仁甚矣爾等勤勞建功皆已榮顯宜戒其縱恣之心體朕卹下之意且貴能思賤富能思貧者善處富貴也憂能同其憂樂能同其樂者善體眾情也不違下民之欲斯能合上天之心合乎上天之心斯可以享有富貴矣

永道桂陽諸州蠻宼竊發命金吾右衞指揮同知陸齡率兵討之諭之曰蠻夷梗化自作不靖今命卿等討之軍旅之事以仁爲本以威爲用申明號令不可姑息號令明則士有勵心姑息行則人懷怠志士心勵𨿽少必濟人志怠𨿽眾弗克所謂仁者非姑息所謂威者非殺伐仁以撫眾威以振旅則鮮有不克齡受命行皆討平之

諭省府臣曰爾諸大臣旣受封爵進職位可謂尊顯矣當同心輔國以享祿位朕嘗思古之君臣居安不忘儆戒盈滿常懼驕縱兢兢業業日愼一日故能始終相保不失富貴大抵開基創業之主待功臣非不欲始終盡善如韓信彭越自不能保全其功深可惜也至承平之後舊臣多有獲罪者防其所以蓋其事主之心日驕富貴之志日淫以致於敗古人置欹器於座側正以戒其驕盈耳汝等宜戒愼之又謂都督府臣康茂才等曰汝等今成大功豈汝一人之能哉非軍士同心效力曷能致此切不可挾功驕恣輕忽下人若此則鮮有不敗者朕故拳拳爲爾等言之古之人主待其臣下往往以術駕馭不以至誠相感故易生猜疑今吾以直言告汝常相儆戒非止在於汝身汝又當以朕意訓汝子孫則可與國同其長久矣

諭來朝守令曰朕設置百官各司厥職以分理庶務惟郡守縣令爲牧民之官凡賦斂徭役訴訟皆先由縣次方至府若縣令賢明則賦斂平徭役均訴訟簡一縣之事旣治則府可以無憂矣茍縣官貪虐以毒民或怠荒以廢事民間利病屍坐不聞不惟民受其殃府亦受其矣爲府官者知其能繩其姦貪去其闒茸請更賢者而任之則上下皆安矣若知而不舉上下防蔽𨿽茍且一時終必爲其所累智人君子必能察於此矣爾等勿謂身居逺外朕不能知異日政績有聞必有嘉賞顧爾等爲政何如耳

吏部奏用國子生十四人皆爲六品以下官太祖諭之曰事君之道惟盡忠不欺治民之道惟至公無蔽凡一郡一邑之民必有饑寒不得其所者有獄訟寃抑者有賢才不舉者有豪猾蠧民者汝等到任能不爲私欲所蔽人言所惑則方寸自明而諸可息一牽於私欲而惑於人言則防然如坐暗室饑寒者無由獲濟寃抑者無由伸理賢才壅蔽而豪猾縱橫則爲廢職矣古人有言人始入官如入暗室久而乃明明乃治汝等切記之毋爲人蔽惑也

謂將臣曰用兵之道必先固其本本固而戰多勝少敗何謂本內是也內欲其實實則難破何謂實有備之謂也後世不知務此至有戰勝之餘遂忘武偹往往至於取敗人孰不曰天下平定之時可以息兵偃武殊不知治兵然後可以言息兵講武而後可以言偃武若晉徹州郡之偹卒召五胡之擾唐徹中國之備終致安史之亂此無備之驗也夫當天下無虞之時正湏常守不虞之戒然則武備其可一日而忘哉有禦史自廣西還進平蠻六防內有曰立威太祖覽畢諭之曰汝說甚善但立威之說亦有偏耳夫中國之與蠻夷在制馭之何如蓋蠻夷非威不畏非惠不懷然一於威則不能感其心一於惠則不能懾其暴惟威惠並行此馭蠻夷之道也古人有言以懷徳畏威爲彊正以此耳

謂廷臣曰朕常命寺人發庫藏中古鏡十餘以鑑容貎多失眞召冶工數人而問之莫能答最後一人言曰鍜錬不至範模不正故鏡體偏邪照人失眞朕聞之惕然感悟夫鏡一物耳略有偏邪乃不可鑑形人君主宰天下辧別邪正審察是非皆原於心心有不正百度乖矣正心之功其可忽乎

明成祖文皇帝

大訓記各布政司府州官進表者辭歸上諭曰治天下者以天下之心爲心治一方者以一方之心爲心朕居君位夙夜念慮未嘗忘民每思飲食衣服百物之奉皆出民力民或有寒不得衣饑不得食勞不得息朕何忍獨安爾等皆以賢才爲國家任牧民之職夫受人寄者當盡已之力爲人上者當推已之心治民之道惠飬爲急不害播種則民無饑不妨蠶桑則民無寒蓋民之衣食皆出己力未嘗仰給公家惟賴公家統理以免彊淩眾暴之患耳爾等當明其利害順其好惡去其爲惡之人則爲善者自安懲其趨末之習則務本者自固況數年以來軍旅供給民勞爲甚今略得休息正如病者初差宜保養調防若復勞擾病將愈深其歸戒之

周王橚來朝且獻騶虞百僚稱賀以爲皇上至仁格天所致旣罷朝上謂侍臣曰適聞羣臣言不覺惕然天下之大如一夫有怨豈得謂仁一念不誠豈能格天朕方夙夜慚懼何可便謂騶虞是天降祥於朕侍臣曰此天心眞不偶然者上曰祥瑞之來易令人驕是以古之明主皆遇祥自警未嘗因祥自怠警怠者國之安危系焉騶虞若果爲祥在朕更當加愼上禦右順門覽奏牘時禦案有鎭紙金獅欹側將墜給事中耿通趨進移置案中上顧侍臣曰一器之微置於危處則危置於安處則安天下大器也獨可置之於危乎尢湏安之天下𨿽安不可忘危故小事必謹小不謹而積之將至大患小過必攺小不攺而積之將至大壊皆致危之道也

上顧諸論用兵之法曰兵法云多算勝少算不勝蓋用兵之際智在勇先不可忽也馭眾之道固湏步武整肅進退以律然必將帥撫士卒如父兄於子弟則士卒附將帥亦如手足之捍頭目上下一心乃克有濟至於同列尢湏和協一隊當敵則各隊防應左右前後莫不皆然譬如舟行遇風同舟之人齊力以奮波濤𨿽險靡不獲濟爾等勉之

明仁宗昭皇帝

大訓記刑部尙書金純左都禦史劉觀等奏刑名畢上諭之曰朕於刑法未嘗敢以喜怒增損卿等鞫獄之際亦當虛心聴察量其情實有罪不可幸免無罪不可濫刑持法明信則人有所畏而不敢犯若不明其情而任已輕重或迎合朕意使人含寃抱恨者朕之所惡卿等其以爲戒卿等皆國大臣非獨自己當存矜獄之心如朕一時過於嫉惡處法失中卿等更湏執正毋以乖迕爲慮朕不難於從善也

明史通政使請以四方雨澤章奏送給事中收貯帝曰祖宗令天下奏雨澤欲知水旱以施卹民之政積之通政司旣失之矣今又令收貯是欲上之人終不知也自今奏至卽以聞

明宣宗章皇帝

大訓記上諭吏部尙書蹇義等曰前命禦史考察在外等官政欲任賢退不肖庶幾民受其惠近聞考察之官少能著實但信偏言更不博詢其有勤於職業因理公務不免施刑小人不喜誣爲酷暴反致罷退庸濫之官綱紀不立人所狎玩或貪贓賄低首下气依阿度日小人貪其易與乃更保畱如此不當孔子曰眾好惡必察焉宜嚴戒飭之務盡至公毋使正人受誣小人得志如或不當責有所歸

上禦奉天門諭三法司官曰朕夜來觀周書立政篇有云式敬爾繇獄以長我王國此深有意味蓋能敬愼用刑不致枉濫則仁恩浹洽足以培固國本福祚豈不靈長今不必論效驗但當以敬爲主有虞欽卹正是此意卿等宜夙夜勿忘

謂侍臣曰三代以下人主唐太宗善納諌當時之臣若魏徴王珪亦善諌故有貞觀之治宋太祖嘗曰唐太宗受人諌疏常自引咎不以爲恥不若已不爲非使人無可諌二者孰是侍臣對曰宋太祖所言爲優上曰宋太祖固是務本之論然人所行豈能皆是若禹聞善言則拜湯從諌弗咈攺過不吝禹湯猶取善於人況其下者乎朕以爲人君者當以太宗爲法

明憲宗純皇帝

明史山西巡撫何喬新劾奏遲延獄詞僉事尙敬劉源因言凡二司不決斷詞訟者半年之上悉宜奏請執問帝曰刑獄重事周書曰要囚服念五六日至於旬時特爲未得其情者言耳茍得其情卽宜決斷無罪拘幽往往瘐死是刑官殺之也故律特著淹禁罪囚之條其卽以喬新所奏通行天下

明孝宗敬皇帝

寶訓上視學行釋奠禮禦彜倫堂賜勅勉勵諸生曰朕惟自古帝王本綱常以致治必以學校爲首務焉學校所以明人倫也孔子述經垂教莫先乎此我祖宗奄有寰宇建學育材文教誕敷治化旁洽肆朕繼統之初聿遵成憲擇日視學只謁先師孔子退卽彜倫堂聴講經書因以勸勵師生夫治本於道道載於經所當講明而體行者舎綱常何以哉朕躬行圗治惟古帝王是期爾師生其亦以古之賢才是勵於經必防其精防之奧於綱常倫理必盡其允蹈之功蘊之爲徳行措之爲事業大足以尊主庇民次足以修政立事罔俾濟濟之詠專羙有周則我明治化將與唐虞於變時雍匹休矣欽哉故諭

勅刑部都察院大理寺曰朕惟刑以輔治用之貴得其平刑平則善有所勸惡有所懲而人心服天道和不平則不足以勸善懲惡而人心不服天道乖災變之來誠有不能免焉故特戒飭爾等各加敬愼仍行南京三法司及天下大小問刑衙門今後問刑之際務必存心以仁恕持法以公平察辭辧色詳審其情罪所當重者重之以懲惡毋務姑息而不顧縱惡長姦之非罪所當輕者輕之以宥過毋事苛刻而致有抑鬱稱寃之嘆其或證驗無憑情隱難明者尢當加意推究毋或致於一時而冀不坐罪於他日如此庶不背古聖人欽卹之訓而於朕刑期無刑之治亦有裨益焉

欽定執中成憲卷四﹤子部﹐儒家類﹐欽定執中成憲﹥

欽定四庫全書

欽定執中成憲卷五

唐虞

書益曰吁戒哉儆戒無虞罔失法度罔遊於逸罔淫於樂任賢勿貳去邪勿疑疑謀勿成百志惟熙【蔡沈曰百志猶百慮也言方寸之間光輝明白】防違道以干百姓之譽防咈百姓以從己之欲無怠無荒四夷來王

益贊於禹曰惟徳動天無逺弗屆滿招損謙受益時乃天道

皐陶曰都愼厥身修思永惇敍九族庶明勵翼邇可逺在玆【蔡沈曰愼者言不可不致其謹也身修則無言行之失思永則非淺近之謀厚敍九族則親親恩篤而家齊矣庶明勵翼則羣哲勉輔而國治矣邇近也言近而可推之逺者正此道也蓋身修家齊國治而天下平矣】

又曰無教逸欲有邦兢兢業業一日二日萬幾無曠庶官天工人其代之【蔡沈曰無教逸欲有邦者言天子當以勤儉率諸侯不可以逸欲導之也一日二日者言其日之至淺萬防者言其防事之至多也蓋一日二日之間事防之來且至萬】

【焉是可一日而縦欲乎】

又曰天敍有典勅我五典五惇哉天秩有禮自我五禮有庸哉【蔡沈曰有庸當作五庸】同寅協恭和衷哉【蔡沈曰敍者君臣父子兄弟夫婦朋友之倫敍也秩者尊卑貴賤等級隆殺之品秩也言典禮𨿽天所敍秩然正之使敍而益厚用之使秩而有常則在我而已故君臣當同其寅畏協其恭敬誠一無間融會流通而民彜物則各得其正所謂和衷也】天命有徳五服五章哉天討有罪五刑五用哉政事懋哉懋哉【懋勉也】天聰明自我民聰明天明畏【蔡沈曰明者顯其善畏者威其惡】自我民明威【蔡沈曰威古文作畏】逹於上下敬哉有土【蔡沈曰言天之聰明非有視聽也因民之視聽以爲聰明天之明畏非有好惡也因民之好惡以爲明畏上下上天下民也言天人一理通逹無間民心所存卽天理之所在而吾心之敬是又合天民而一之者也有天下者可不知所以敬之哉】

商

書仲虺曰徳日新萬邦惟懷志自滿九族乃離王懋昭大徳建中於民以義制事以禮制心垂裕後昆予聞曰能自得師者王謂人莫已若者亡好問則裕自用則小

伊尹曰今王嗣厥徳防不在初立愛惟親立敬惟長始於家邦終於四海

又曰嗣王祗厥身念哉聖謨洋洋嘉言孔彰惟上帝不常作善降之百祥作不善降之百殃爾惟徳防小萬邦惟慶爾惟不徳防大墜厥宗【蔡沈曰言勿以小善而不爲萬邦之慶積於小勿以小惡而爲之厥宗之墜不在大蓋善必積而後成惡𨿽小而可懼】

又曰愼乃儉徳惟懷永圖若虞機張往省括於度則釋【蔡沈曰括矢括也釋發也言若虞人之射努機旣張必往察其括之合於法度然後發之則發無不中矣】欽厥止率乃祖攸行惟朕以懌萬世有辭

又曰奉先思孝接下思恭視逺惟明聽徳惟聰朕承王之休無斁【蔡沈曰思孝則不敢違其祖思恭則不敢忽其臣惟亦思也思明則所視者逺而不蔽於淺近思聰則所聽者徳而不惑於憸邪】

又曰惟天無親克敬惟親民防常懷懷於有仁神無常享享於克誠天位艱哉徳惟治否徳亂與治同道防不興與亂同事防不亡終始愼厥與惟明明後又曰若升髙必自下若陟遐必自邇無輕民事惟難無安厥位惟危愼終於始有言逆於汝心必求諸道有言遜於汝志必求諸非道【眞徳秀曰聽言之道當求義理之當不當順意見之偏茍合乎理𨿽逆吾意不可不從茍拂乎理𨿽順吾意不可不察】

又曰君防以辯言亂舊政臣防以寵利居成功邦其永孚於休

又曰天難諶【諶信也】命靡常常厥徳保厥位厥徳靡常九有以亡

又曰非天私我有商惟天佑於一徳非商求於下民惟民歸於一徳徳惟一動防不吉徳二三動防不凶惟吉凶不僣在人惟天降災祥在徳【蔡沈曰僣差也惟吉凶不差在人者惟天之降災祥在徳故也】

又曰任官惟賢才左右惟其人【蔡沈曰左右者輔弼大臣非賢才之稱可盡故曰惟其人】臣爲上爲徳【蔡沈曰爲上爲徳左右厥辟也不曰君而曰徳者兼君道而言也】爲下爲民其難其愼惟和惟一【蔡沈曰難者難於任用愼者愼於聽察所以防小人也和者可否相濟一者始終如一所以任君子也】徳無常師主善爲師善無常主協於克一【蔡沈曰克一者能一之謂也博而求之於不一之善約而會之於至一之理此聖學始終條理之序也】

說苑伊尹曰王者得賢材以自輔然後治也𨿽有堯舜之明而股肱不備則主恩不流化澤不行故明君在上愼於擇士務於求賢設四佐以自輔有英俊以治官尊其爵重其祿賢者進以顯榮罷者退而勞力是以主無遺憂下無邪慝百官能治臣下樂職恩流羣生潤澤艸木昔者虞舜左禹右皐陶不下堂而天下治此使能之效也

書傅說曰惟木從繩則正後從諫則聖後克聖臣不命其承疇敢不只若王之休命【蔡沈曰言君果從諌臣𨿽不命猶且承之況命之如此誰敢不敬順其美命乎】

又曰明王奉若天道建邦設都樹後王君公承以大夫師長不惟逸豫惟以亂民【亂治也】惟天聰明惟聖時憲惟臣欽若惟民從乂【蔡沈曰天之聰明無所不聞無所不見無他公而已矣人君法天之聰明一出於公則臣敬順而民亦從治矣】

又曰慮善以動動惟厥時【蔡沈曰善當乎理也時時措之宜也】

又曰惟厥攸居政事惟醇【蔡沈曰居止而安之義安於義理之所止也義理安於自然則一矣一故政事醇而不雜也】

又曰非知之艱行之維艱王忱不艱允協於先王成徳惟說不言有厥咎【蔡沈曰王忱不艱言王忱信之亦不爲難】

又曰人求多聞時惟建事學於古訓乃有獲事不師古以克永世匪說攸聞【蔡沈曰人求多聞者是惟立事然必學古訓深識義理然後有得】惟學遜志務時敏厥修乃來允懷於玆道積於厥躬【蔡沈曰遜其志如有所不能敏於學如有所不及虛以受人勤以勵己則其所修如泉始逹源源乎其來矣篤信而深念乎此則道積於身不可以一二計矣】惟斆學半念終始典於學厥徳修防覺【蔡沈曰斆教也言教人居學之半始之自學學也終之教人亦學也一念終始常在於學無少閒斷則徳之所修有不知其然而然者矣】

周

書箕子曰人之有能有爲使羞其行而邦其昌【蔡沈曰羞進也使進其行則官使者皆賢才而邦國昌盛矣】

又曰惟辟作福惟辟作威惟辟玉食臣無有作福作威玉食臣之有作福作威玉食其害於而家凶於而國人用側頗僻民用僣忒

三略呂望曰軍井未逹將不言渇軍幕未辦將不言倦軍竈未炊將不言饑與之安與之危故其眾可合而不可離以其恩素篤謀素和也

書召公奭曰不作無益害有益功乃成不貴異物賤用物民乃足

又曰不寶逺物則逺人格所寶惟賢則邇人安又曰夙夜防或不勤不矜細行終累大徳爲山九仞功虧一簣

周公曰君子所其無逸先知稼穡之艱難乃逸則知小人之依【蔡沈曰先知稼穡之艱難乃逸者以勤居逸也】

逸周書周公曰王者所佩在徳徳在利民昌大在自克無過在數懲不困在豫愼見禍在未形除害在能斷安民在知過用兵在知時勝大患在合人心施捨在平心不幸在不聞其過福在受諫基在愛民固在親賢禍福在所密利害在所近存亾在所用尊在愼威安在恭已

國語史佚曰動莫若敬居莫若儉徳莫若讓事莫若咨

左傳周任曰爲國家者見惡如農夫之務去艸焉芟夷蘊崇之【蘊崇積聚也】絕其根本勿使能殖則善者信矣又曰爲政者不賞私勞不罰私怨

國語虢文公曰夫民之大事在農上帝之粢盛於是乎出民之蕃庶於是乎生事之共給【共供也】於是乎在和協輯睦於是乎興財用蕃殖於是乎始惇龎純固於是乎成

左傳季梁曰夫民神之主也是以聖王先成民而後致力於神故務其三時修其五教親其九族以致其禋祀於是乎民和而神降之福故動則有成

國語內史過曰國之將興其君齊明衷正【齊齋也】精潔惠和其徳足以昭其馨香其恵足以同其民人神饗而民聽民神無怨故明神降之觀其徳政而均布福焉

曹劌曰夫惠本而後民歸之民和而後神降之福若布徳於民而平均其政事君子務治而小人務力動不違時器不過用財用不匱莫不共祀是以用民無不聽求福無不丰

管子管夷吾曰凡牧民者欲民之可禦也欲民之可禦則法不可不審法者將立朝廷者也將立朝廷者則爵服不可不貴也爵服加於不義則民賤其爵服民賤其爵服則人主不尊人主不尊則令不行矣法者將用民力者也將用民力者則祿賞不可不重也祿賞加於無功則民輕其祿賞民輕其祿賞則上無以勸民上無以勸民則令不行矣

又曰規矩者方圓之正也𨿽有巧目利手不如拙規矩之正方圓也故巧者能生規矩不能廢規矩而正方圓𨿽聖人能生法不能廢法而治國

又曰天子有善讓徳於天諸侯有善慶之於天子大夫有善納之於君民有善本於父慶之於長老此道法之所從來是治本也

又曰𨿽有明君百步之外聽而不聞閒之堵墻窺而不見也而名爲明君者君善用其臣臣善納其忠也信以繼信善以傳善【君信而臣繼之君善而臣傳之】是以四海之內可得而治

又曰天不爲一物枉其時【冬不爲松柏不凋輟其霜雪夏不爲薺麥枯死止其雨露】明君聖人亦不爲一人枉其法天行其所行而萬物被其利聖人亦行其所行而百姓被其利

又曰昔年七十九代之君法制不一號令不同然俱王天下者何也必國富而粟多也夫國富多粟生於農故先王貴之凡爲國之急者必先禁末作文巧末作文巧禁則民無所遊食民無所遊食則必農民事農則田墾田墾則粟多粟多則國富國富者兵彊兵彊者戰勝戰勝者地廣是以先王知眾民彊兵廣地富國之必生於粟也故禁末作止奇巧而利農事又曰目貴明耳貴聰心貴智以天下之目視則無不見也以天下之耳聽則無不聞也以天下之心慮則無不知也

又曰天生四時地生萬財以養萬物而無取焉明主配天地者也教民以時勸之以耕織以厚其養而不伐其功不私其利故曰能予而無取者天地之配也又曰天之道滿而不溢盛而不衰明主法象天道故貴而不驕富而不奢行理而不惰故能長守貴富久有天下而不失也故曰持滿者與天

又曰國有四維一曰禮二曰義三曰亷四曰恥又曰一年之計莫如樹谷十年之計莫如樹木終身之計莫如樹人

又曰人君泄則言實之士不進言實之士不進則國之情僞不竭於上

又曰夫民別而聽之則愚合而聽之則聖𨿽有湯武之徳復合於市人之言是以明君順人心安情性而發於眾心之所聚先王善與民爲一體與民爲一體則是以國守國以民守民也

又曰天因人聖人因天

又曰公之所加罪𨿽重下無怨气私之所加賞𨿽多士不爲歡

又曰明主之治國也其當賞者羣臣不得辭也其當罰者羣臣不敢避也夫賞功誅罪所以爲天下致利除害也艸茅弗去則害禾谷盜賊弗誅則傷良民夫捨公法而行私惠則是利姦邪而長暴亂也行私惠而賞無功則是使民偸幸而望於上也行私惠而赦有罪則是使民輕上而易爲非也夫捨公法用私意明主不爲也

又曰錯國於不傾之地積於不涸之倉藏於不竭之府下令於流水之原使民於不爭之官明必行之路開必得之門不爲不可成不求不可得不處不可久不行不可復錯國於不傾之地者授有徳也積於不涸之倉者務五穀也藏於不竭之府者養桑麻育六畜也下令於流水之原者令順民心也使民於不爭之官者使各爲其所長也明必行之路者嚴刑罰也開必得之門者信慶賞也不爲不可成者量民力也不求不可得者不彊民以其所惡也不處不可久者不偸取一世也不行不可復者不欺其民也故授有徳則國安務五穀則食足養桑麻育六畜則民富令順民心則威令行使民各爲其所長則用備嚴刑罰則民逺邪信慶賞則民輕難量民力則事無不成不彊民以其所惡則詐僞不生不偸取一世則民無怨心不欺其民則下親其上

又曰人主之所以令則行禁則止者必令於民之所好而禁於民之所惡也民之情莫不欲生而惡死莫不欲利而惡害故令於生利人則令行禁於殺害人則禁止

又曰斷制五刑各當其名罪人不怨善人不驚又曰疑今者察之古不知來者視之往萬事之生也異趣而同歸古今一也

又曰時者得天義者得人旣時且義故能得天與人又曰主不周密則正言直行之士危正言直行之士危則人臣黨而成羣

又曰凡民之從上也非從口之所言從情之所好者也上之所好民必甚焉明君知民之必以上爲心也故置法以自治立儀以自正也

又曰心治是國治也治心在於中治言出於口治事加於民故功作而民從

又曰聽言之道勿望而距勿望而許許之則失守距之則閉塞

又曰凡人莫不欲利而惡害是故與天下同利者天下扶之擅天下之利者天下謀之天下所謀𨿽立必隳天下所扶𨿽髙不危

又曰明主之道卑賤不待尊貴而見大臣不因左右而進故無壅遏之患

國語晉文公問於郭偃曰始也吾以國爲易今也難對曰君以爲易其難也將至矣君以爲難其易也將至矣

左傳胥臣曰敬徳之聚也能敬必有徳

熊旅曰民生在勤勤則不匱

又曰夫武禁暴戢兵保大定功安民和眾丰財者也【丰財謂綏萬邦屢丰年也】

國語王孫說曰聖人之施捨也議之其喜怒取與也亦議之是以不主寛恵亦不主猛毅主徳義而已範燮曰賢者寵至而益戒不足者爲寵驕

又曰徳福之基也無徳而福隆猶無基而厚墉也其壊也無日矣

左傳臧孫紇曰在上位者灑濯其心壹以待人軌度其信可明徴也而後可以治人夫上之所爲民之歸也上所不爲而民或爲之是以加刑罰焉而莫敢不懲若上之所爲而民亦爲之乃其所也又可禁乎【灑讀作洗】

士弱曰政不可不愼也務三而已一曰擇人二曰因民三曰從時

子太叔問政於子產子產曰政如農功日夜思之思其始而成其終朝夕而行之行無越思【思而後行】如農之有畔【言其次】其過鮮矣

鄭人遊於鄕校以論執政【論其得失】然明謂子產曰毀鄕校如何子產曰何爲夫人朝夕退而遊焉以議執政之善否其所善者吾則行之其所惡者吾則攺之是吾師也若之何毀之我聞忠善以損怨【爲忠善則怨謗息】不聞作威以防怨【欲毀鄕校卽作威】豈不遽止然猶防川大決所犯傷人必多吾不克救也不如小決使道【道通也】不如吾聞而藥之也【以爲已藥石】

又曰君子有四時朝以聽政晝以訪問夕以修令夜以安身

衛侯問北宮文子曰何爲威儀對曰有威而可畏謂之威有儀而可象謂之儀君有君之威儀其臣畏而愛之則而象之故能有其國家令聞長世臣有臣之威儀其下畏而愛之故能守其官職保族宜家故君子在位可畏施捨可愛進退可度周旋可則容止可觀作事可法徳行可象聲气可樂動作有文言語有章以臨其民謂之有威儀也

晏嬰曰君令臣忠父慈子孝兄愛弟敬夫和妻柔姑慈婦聽禮之經也君令而不違臣忠而不貳父慈而教子孝而箴兄愛而友弟敬而順夫和而義妻柔而貞姑慈而從婦聽而婉禮之質也

又曰君人執信臣人執恭忠信篤敬上下同之天之道也

又曰君所爲可而有否焉臣獻其否以成其可君所爲否而有可焉臣獻其可而去其否是以政成而不幹

晏子春秋晏嬰曰先王之立愛以勸善也其立惡以禁暴也昔者三代之興也利於國者愛之害於國者惡之故明所愛而賢良眾明所惡而邪僻滅

又曰古之聖王其行公正而無邪故讒人不得入不阿黨不私色故羣徒之卒不得容薄身厚民故聚斂之人不得行

又曰賢君之治國其政任賢其行愛民其取下節其自養儉從邪害民者有罪進善舉過者有賞其政刻上而饒下赦過而救窮不因喜以加賞不因怒以加罰不從欲以勞民不修怨而危國上無驕行下無諂徳上無私義下無竊權上無朽蠧之藏下無凍餒之民賢君之治國若此

左傳閔馬父曰禍福無門惟人所召

易孔子彖傳曰泰小往大來吉亨則是天地交而萬物通也上下交而其志同也【朱子曰泰通也小謂陰大謂陽言坤往居外幹來居內】

謙亨天道下濟而光明地道卑而上行天道虧盈而益謙地道變盈而流謙神害盈而福謙人道惡盈而好謙謙尊而光卑而不可逾君子之終也【朱子曰人能謙則其居尊者其徳愈光其居卑者人亦莫能過】

天地以順動故日月不過而四時不忒聖人以順動則刑罰淸而民服

天地養萬物聖人養賢以及萬民

天地感而萬物化生聖人感人心而天下和平觀其所感而天地萬物之情可見矣

日月得天而能久照四時變化而能久成聖人久於其道而天下化成觀其所恆而天地萬物之情可見矣

家人女正位乎內男正位乎外男女正天地之大義也家人有嚴君焉父母之謂也父父子子兄兄弟弟夫夫婦婦而家道正正家而天下定矣

兌說也剛中而柔外說以利貞是以順乎天而應乎人說以先民民忘其勞說以犯難民忘其死說之大民勸矣哉【程子曰君子之道其說於民如天地之施感於心而悅服無斁故以之先民則民悅隨而忘其勞率之以犯難則民心悅服於義而不卹其死】

天地節而四時成節以制度不傷財不害民

象傳曰天地交泰後以財成天地之道輔相天地之宜以左右民【程子曰裁成謂體天地交泰之道而裁制成其施爲之方也輔相天地之宜天地通泰則萬物茂遂人君體之而爲法制使民用天時因地利輔助化育之功成其丰美之利也如春气發生萬物則爲播種之法秋气成實萬物則爲收斂之法乃輔相天地之宜以左右輔助於民也民之生必賴君上爲之法制以教率輔翼之乃得遂其生養是左右之也】

風雷益君子以見善則遷有過則攺

文言曰元者善之長也亨者嘉之會也利者義之和也貞者事之幹也君子體仁足以長人嘉會足以合禮利物足以和義貞固足以干事【朱子曰以仁爲體則無一物不在所愛之中故足以長人嘉其所會則無不合禮使物各得其所利則義無不和貞固者知正之所在而固守之故足以爲事之幹】君子行此四徳者故曰乾元亨利貞系辭傳曰勞謙君子有終吉【此謙九三爻辭】子曰勞而不伐有功而不徳厚之至也語以其功下人者也徳言盛禮言恭謙也者致恭以存其位者也【朱子曰徳言盛禮言恭言徳欲其盛禮欲其恭也】

不出戶庭無咎【此節初九爻辭】子曰亂之所生也則言語以爲階君不密則失臣臣不密則失身防事不密則害成是以君子愼密而不出也

天地之大徳曰生聖人之大寶曰位何以守位曰仁何以聚人曰財理財正辭禁民爲非曰義【朱子曰正辭便只是分別是非】

禮記孔子曰儒有內稱不避親外舉不避怨程功積事不求厚祿推賢而進逹之不望其報君得其志茍利國家不求富貴其舉賢援能有如此者

又曰夫禮先王以承天之道以治人之情

又曰張而不弛文武弗能也弛而不張文武弗爲也一張一弛文武之道也

又曰立愛自親始教民睦也立敬自長始教民順也教以慈睦而民貴有親教以敬長而民貴用命孝以事親順以聽命錯諸天下無所不行

孔子侍坐於哀公公曰敢問何謂爲政孔子對曰政者正也君爲正則百姓從政矣君之所爲百姓之所從也君所不爲百姓何從公曰敢問爲政如之何孔子對曰夫婦別父子親君臣嚴三者正則庶物從之矣

子夏曰三王之徳參於天地敢問何如斯可謂參天地矣孔子曰奉三無私以勞天下子夏曰敢問何謂三無私孔子曰天無私覆地無私載日月無私照奉斯三者以勞天下此之謂三無私

孔子曰下之事上也不從其所令從其所行上好是物下必有甚者矣故上之所好惡不可不愼也是民之表也

又曰民以君爲心君以民爲體心荘則體舒心肅則容敬心好之身必安之君好之民必欲之

孝經孔子曰愛親者不敢惡於人敬親者不敢慢於人愛敬盡於事親而徳教加於百姓刑於四海蓋天子之孝也甫刑云一人有慶兆民賴之

又曰在上不驕髙而不危制節謹度滿而不溢髙而不危所以長守貴也滿而不溢所以長守富也富貴不離其身然後能保其社稷而和其民人蓋諸侯之孝也詩曰戰戰兢兢如臨深淵如履薄冰

又曰夫孝天之經也地之義也民之行也天地之經而民是則之則天之明因地之利以順天下是以其教不肅而成其政不嚴而治先王見教之可以化民也是故先之以博愛而民莫遺其親陳之以徳義而民興行先之以敬讓而民不爭導之以禮樂而民和睦示之以好惡而民知禁

又曰昔者明王之以孝治天下也不敢遺小國之臣而況於公侯伯子男乎故得萬國之歡心以事其先王治國者不敢侮於鰥寡而況於士民乎故得百姓之歡心以事其先君

又曰君子言思可道行思可樂徳義可尊作事可法容止可觀進退可度以臨其民是以其民畏而愛之則而象之故能成其徳教而行其政令

又曰君子之事上也進思盡忠退思補過將順其美匡救其惡故上下能相親也

左傳仲尼曰政寛則民慢慢則糾之以猛【糾猶攝也】猛則民殘殘則施之以寛寛以濟猛猛以濟寛政是以和又曰君子之行也度於禮施取其厚事舉其中斂從其薄

大戴禮孔子曰君子之道譬則防歟夫禮之塞亂之所從生也猶防之塞水之所從來也故以舊防爲無用而壊之者必有水敗以舊禮爲無用而去之者必有亂患凡人之知能見已然不能見將然禮者禁於將然之前而法者禁於已然之後是故法之用易見而禮之所爲難知也若夫慶賞以勸善刑罰以懲惡先王執此之正堅如金石行此之信順如四時處此之公無私如天地豈顧不用哉然曰禮云禮云者貴絕惡於未萌而起教於微渺使民日徙善逺罪而不自知也

又曰福莫長於無咎

又曰工女必自擇絲麻良工必自擇賫材賢君良上必自擇左右是故佚於取人勞於治事勞於取人佚於治事

又曰父之於子天也君之於臣天也有子不事父有臣不事君是非反天而倒行耶故有子不事父不順有臣不事君必刃

家語孔子曰禦四馬者正六轡禦天下者正六官同是車馬或以致千里或不及數百里以其所爲進退緩急異也同是官法或以致平或以致亂者亦以其所爲進退緩急異也

晏子春秋孔子曰古之善爲人臣者聲名歸之君禍災歸之身入則切磋其君之不善出則髙譽其君之徳義

賈誼新書孔子曰少成若天性習慣成自然

說苑孔子曰弓調而後求勁焉馬服而後求良焉士信慤而後求知能焉

韓詩外傳子路曰敢問持滿有道乎孔子曰持滿之道抑而損之子路曰損之有道乎孔子曰徳行寛裕者守之以恭土地廣大者守之以儉祿位尊盛者守之以卑人眾兵彊者守之以畏聰明睿智者守之以愚博聞彊記者守之以淺夫是之謂抑而損之荀子顏淵曰鳥窮則啄獸窮則攫人窮則詐自古及今未有窮其下而無危者也

大戴禮曽子曰君子成人之美朝有過夕攺則與之夕有過朝攺則與之

又曰目者心之孚也言者行之指也作於中則播於外也故曰以其見者占其隱者

又曰先憂事者後樂事先樂事者後憂事

又曰古者天子日旦思其四海之內戰戰惟恐不能乂諸侯日旦思其四封之內戰戰惟恐失損之大夫士日旦思其官戰戰惟恐不能勝庶人日旦思其事戰戰惟恐刑罰之至也是故臨事而栗者鮮不濟又曰與父言言畜子與子言言事父與兄言言友弟與弟言言承兄與君言言使臣與臣言言事君又曰孝子善事君

又曰與君子遊苾乎如入蘭芷之室久而不聞則與之化矣與小人遊忒乎如入鮑魚之次久而不聞則與之化矣是以君子愼其所去就與君子遊如長日加益而不自知也與小人遊如履薄冰每履而下防何而不陷乎哉

公羊傳公羊髙曰君子之善善也長惡惡也短惡惡止其身善善及其子孫

子華子程本曰上下洞逹而無疑是以天下和平天下之所以平者政平也政之所以平者人平也人之所以平者心平也

荀子荀卿曰田野縣鄙者財之本也垣窌倉廩者財之末也【窌窖也】百姓時和事業得敍者貨之源也等賦府庫【等賦以差等制賦也】貨之流也故明主必謹養其和節其流開其源而時斟酌焉使天下必有餘而上不憂其不足如是則上下俱富交無所藏之是知國計之極也故禹十年水湯七年旱而天下無菜色者十年之後年谷丰熟而陳積有餘是無他故焉知本末源流之謂也

又曰義與利者人之所兩有也𨿽堯舜不能去民之欲利然而能使其欲利不克其好義也上重義則義克利上重利則利克義故天子不言多少諸侯不言利害大夫不言得喪士不通財貨從士以上皆羞利而不與民爭利樂分施而恥積藏

又曰公生明偏生闇端慤生通詐僞生塞誠信生神誇誕生惑

又曰有治人無治法

陳囂問孫卿子曰先生議兵常以仁義爲本仁者愛人義者循理然則又何以兵爲孫卿子曰非汝所知也彼仁者愛人故惡人之害之也義者循理故惡人之亂之也彼兵者所以禁暴除害也非爭奪也又曰刑當罪則威不當罪則侮爵當賢則貴不當賢則賤

又曰天不爲人之惡寒也而輟冬地不爲人之惡遼逺也而輟廣君子不爲小人之匈匈也而輟行又曰聖人無欲無惡無始無終無近無逺無博無淺無古無今兼陳萬物而中懸衡焉是以眾異不得相蔽也

又曰人心譬如槃水正措而勿動則湛濁在下而淸明在上則可以見須眉而察理矣微風過之湛濁動乎下淸明亂乎上則不可以得形之正也心亦如是矣導之以理養之以淸物莫之傾則足以定是非決嫌疑矣小物引之其正外易其心內傾則不足以察麤理矣

又曰以仁心說以學心聽以公心辧【說教人也聽聽人之言也辧辧其是非也】

又曰王者尙賢使能而等位不遺惜願禁悍而刑罰不過使百姓暁然皆知爲善於家而取賞於朝也爲不善於幽而防刑於顯也

欽定執中成憲卷五

欽定四庫全書

欽定執中成憲卷六

漢

新書賈誼曰操徳而固則威立教順而必則令行周聽則不蔽稽驗則不惑明好惡則民心化密事端則君道神凡權重者必謹於事令行者必謹於言則過鮮矣

史記張釋之曰法者天子所與天下公共也法如此而更重之是法不信於民也廷尉天下之平也一傾而天下用法皆爲輕重民安所錯其手足

韓詩外傳韓嬰曰原天命治心術理好惡適性情而治道畢矣原天命則不惑禍福不惑禍福則動靜修治心術則不妄喜怒不妄喜怒則賞罰不阿理好惡則不貪無用不貪無用則不害物性適情性則不過欲不過欲則養性知足四者不求於外不假於人反諸己而存矣

又曰善禦者不忘其馬善射者不忘其弓善爲上者不忘其下誠愛而利之四海之內闔若一家

又曰君子有主善之心而無勝人之色徳足以君天下而無驕肆之容

又曰昔者聖王不出戶而知天下不窺牖而見天道非目能視乎千里之前非耳能聞乎千里之外以己之情量之也已惡饑寒則知天下之欲衣食也已惡勞苦則知天下之欲安佚也已惡衰乏則知天下之欲富足也知此三者聖王之所以不降席而匡天下也

又曰昔之君子道其百姓不使之迷型其仁義謹其教道使民目晰焉而見之使民耳晰焉而聞之使民心晰焉而知之則道不迷而民志不惑矣詩曰示我顯徳行故道義不易民不由也禮樂不明民不見也詩曰周道如砥其直如矢言其易也君子所履小人所視言其明也睠言顧之澘焉出涕哀其不聞禮義而就刑誅也

又曰夫霜雪雨露殺生萬物者也天無事焉猶之貴天也執法按文治官治民者有司也君無事焉猶之尊君也夫辟土殖谷者后稷也決江疏河者禹也聽獄執中者皐陶也然而聖後者堯也故有道以禦之能者爲己用無道以禦之身𨿽多能猶將無益於存亡矣

又曰順道而行順理而言公平無私不爲安肆志不爲危激行

又曰智如泉源行可以爲表儀者人師也智可以砥礪行可以爲輔弼者人友也據法守職而不敢爲非者人吏也當前順意一呼再諾者人隸也故上主以人師爲佐中主以人友爲佐下主以人吏爲佐危亡之主以人隸爲佐

又曰治國者譬若乎張琴然大急則小弦絕矣又曰觀布衣者其友皆孝悌篤謹畏令如此者家必日益而身曰安此所謂吉人者也觀事君者其友皆誠信有行好善如此者措事日益官職日進此所謂吉臣者也人主朝臣多賢左右多忠主有失敗皆交爭正諫如此者國日安主日尊名聲日顯此所謂吉主者也

又曰賞勉罰偸則民不怠兼聽齊明則天下歸之明其分職考其事業較其官能莫不理法則公道逹而私門塞公義立而私事息如是則持厚者進而佞諂者止貪戾者退而亷節者起

又曰崇恩博利以懷眾明好惡以正法度率民力稼學校庠序以立教事老養孤以化民升賢賞功以勸善懲姦絀失以醜惡講禦習射以防患禁姦止邪以除害接賢連友以廣智宗親族附以益彊

又曰聖人何以不可欺也曰聖人以己度人者也以心度心以情度情以類度類

前漢書董仲舒曰爲人君者正心以正朝廷正朝廷以正百官正百官以正萬民正萬民以正四方四方正逺近莫敢不一於正而無有邪气姦其間者是以陰陽調而風雨時羣生和而萬民殖五穀熟而艸木茂天地之間被潤澤而大丰美四海之內聞盛徳而皆徠臣諸福之物可致之祥莫不畢至

又曰夫萬民之從利也如水之走下不以教化隄防之不能止也是故教化立而姦邪皆止者其隄防完也教化廢而姦邪並出刑罰不能勝者其隄防壊也古之王者明於此是故南面而治天下莫不以教化爲大務立大學以教於國設庠序以化於邑漸民以仁摩民以義節民以禮故其刑罰甚輕而禁不犯者教化行而習俗美也

又曰天者羣物之祖也故徧覆包涵而無所殊建日月風雨以和之經陰陽寒暑以成之故聖人法天而立道亦溥愛而無私布徳施仁以厚之設誼立禮以導之春者天之所以生也仁者君之所以愛也夏者天之所以長也徳者君之所以養也霜者天之所以殺也刑者君之所以罰也

又曰彊勉學問則聞見博而知益明彊勉行道則徳日起而大有功此皆可使還至而立有效也詩曰夙夜匪懈書曰懋哉懋哉皆彊勉之謂也

又曰天子之大夫者下民之所視效逺方之所四面而內望也近者視而效之逺者望而效之豈可居賢人之位而爲庶人行哉夫皇皇求財利常恐匱乏者庶人之意也皇皇求仁義常恐不能化民者大夫之意也易曰負且乘致防至乘車者君子之事也負擔者小人之事也此言居君子之位而爲庶人之行者其禍患必至也

春秋繁露董仲舒曰考績絀陟計事除廢有益者謂之公無益者謂之煩挈名責實不得虛言有功者賞有罪者罰賞罰用於實不用於名賢愚在於質不在於文則百官勸職爭進其功

又曰天髙其位而下其施藏其形而見其光髙其位所以爲尊也下其施所以爲仁也藏其形所以爲神見其光所以爲明也爲人主者法天之行內深藏所以爲神外博觀所以爲明也任羣賢以受成不自勞於事所以爲尊也泛愛羣生不以喜怒賞罰所以爲仁也

又曰聖人之爲天下興利也其猶春气之生艸也各因其生小大而量其多少其爲天下除害也若川瀆之瀉於海也各順其勢傾側而制於南北

又曰人主以好惡喜怒變俗習天以暖淸寒暑化艸木人主之好惡喜怒必當義乃出若暖淸寒暑必當其時乃發也使好惡喜怒未嘗差也如春秋冬夏未嘗過也可謂參天矣

又曰天有和有徳有平有威春者天之和也夏者天之徳也秋者天之平也冬者天之威也天之序必先和然後發徳必先平然後發威以此觀之𨿽有所愉而喜必先和心以求其當然後發慶賞以立其徳𨿽有所忿而怒必先平心以求其正然後發刑罰以立其威若是者謂之天徳

前漢書韓安國曰聖人以天下爲度者也不以己之私怒傷天下之公義

又曰聞之利不什不易業功不百不變常是故古之人君謀事必就聖發政必擇語【語古人之善語也】重作事也史記司馬遷曰觀三代損益乃知緣人情而制禮依人性而作儀經緯萬端規矩無所不貫誘進以仁義束縛以刑罰所以總一海內而整齊萬民也

前漢書東方朔曰天有常度地有常形君子有常行君子道其常小人計其功

鹽鐵論桓寛曰治不可以煩煩則亂治不可以怠怠則廢

又曰牧民之道除其所疾適其所安安而不擾使而不勞是以百姓勸業而樂公賦

又曰築城者先厚其基而後求其髙育民者先厚其業而後求其贍

又曰古者篤教以導民明辟以正刑刑之於治猶防之於禦也良工不能無防而禦有防而勿用聖人假法以成教教成而刑不施

前漢書王褎曰夫賢者國家之器用也所任賢則趨捨省而功施普器用利則用力少而就效眾

路溫舒曰獄者天下之大命也死者不可復生絕者不可復續書曰與其殺不辜寧失不經夫人情安則樂生痛則思死捶楚之下何求而不得故囚人不勝痛則飾辭以視之吏治者利其然則指道以明之上奏畏郤則鍛鏈而周內之蓋奏當之成𨿽皐陶聽之猶以爲死有餘辜何則成練者眾文致之罪明也魏相曰誅亂禁暴謂之義兵兵義則王敵加於己不得已而起者謂之應兵兵應者勝

劉向曰舜命九官濟濟相讓和之至也眾賢和於朝則萬物和於野故簫韶九成而鳯凰來儀擊石拊石百獸率舞四海之內靡不和寧及至周文開基西郊雜遝眾賢防不肅和崇推讓之風以銷分爭之訟周公歌詠文王之徳其詩曰於穆淸廟肅雍顯相濟濟多士秉文之徳當此之時武王周公繼政朝臣和於內萬國驩於外故盡得其驩心以事其先祖其詩曰有來雍雍至止肅肅相維辟公天子穆穆言四方皆以和來也諸侯和於下天應報於上故周頌曰降福穰穰以和致和獲天助也

又曰執狐疑之心者來讒賊之口持不斷之意者開羣枉之門讒邪進則眾賢退羣枉盛則正士消故易有否泰小人道長君子道消君子道消則政日亂故爲否否者閉而亂也君子道長小人道消小人道消則政日治故爲泰泰者通而治也

又曰昔孔子與顏淵子貢更相稱譽不爲朋黨禹稷與皐陶轉相汲引不爲比周何則忠於爲國無邪心也故賢人在上位則引而聚之於朝易曰飛龍在天大人聚也【顏師古曰言聖人正位臨馭四方則賢人君子皆來見也】在下位則思與其類俱進易曰防茅茹以其彚徵吉【鄭氏曰茹牽引也彚類也顏師古曰徵行也】在上則引其類在下則推其類故湯用伊尹不仁者逺而眾賢至類相致也

說苑劉向曰巍巍乎惟天爲大惟堯則之此蓋人君之公也夫以公與天下其徳大矣推之於此行之於彼萬姓之所載後世之所則也彼人臣之公治官事則不營私家當公法則不阿親戚奉公舉賢不避仇讎忠於事君仁於利下伊呂是也故顯名存於今是之謂公

又曰易曰君子以除戎器戒不虞夫兵不可玩玩則無威兵不可廢廢則召宼故明王之制國也上不玩兵下不廢武

又曰賢臣之事君也受官之日以主爲父以國爲家以士人爲兄弟故茍有可以安國家利人民者不避其難不憚其勞以成其義

又曰聖人布徳施惠非求報於百姓也郊望禘嘗非求報於神也山致其髙雲雨起焉水致其潔蛟龍生焉君子致其道徳而福祿歸焉夫有陰徳者必有陽報有隱行者必有昭名

又曰人臣之行有六正六邪六正者一曰萌牙未動形兆未見昭然獨見存亡之防得失之要預禁乎未然之前使主超然立乎顯榮之處天下稱焉如此者純臣也二曰虛心白意進善通道勉主以禮誼諭主以長防將順其美匡救其惡功成事立歸善於君不敢自伐其勞如此者良臣也三曰夙興夜寐進賢不懈數稱於往古之徳行事以厲主意庶防有益以安國家社稷宗廟如此者忠臣也四曰察幽隠見成敗早防而救之引而復之塞其間絕其源轉禍以爲福使君終以無憂如此者智臣也五曰守文奉法任官職事辭祿讓賜不受餽遺衣服端齊飲食節儉如此者貞臣也六曰國家昬亂所爲不道然而敢犯主之顏面言主之過失不辭其誅身死國安不悔所行如此者直臣也是爲六正也六邪者一曰安官貪祿營於私家不務公事懷其智藏其能主饑於論渇於防猶不肯盡節容容乎與世沈浮上下左右觀望如此者具臣也二曰主所言皆曰善主所爲皆曰可隠求主之所好進之以快主耳目偸合茍容與主爲樂不顧其後害如此者諛臣也三曰中實頗險外容貌小謹巧言令色又心嫉賢所欲進則明其美而隠其惡所欲退則明其過而匿其美使主妄行過任賞罰不當號令不行如此者姦臣也四曰智足以飾非辧足以行說反言易辭而成文章內離骨肉之親外妬亂朝廷如此者讒臣也五曰専權擅勢持操國事以爲輕重於私門成黨以富其家又復增加威勢擅矯主命以自貴顯如此者賊臣也六曰諂言以邪墜主不義朋黨比周以蔽明主入則辯言好辭出則更復異其言語使白黒無別是非無間使主惡名布於境內聞於四鄰如此者亡國之臣也是謂六邪

又曰髙上尊賢無以驕人聰明聖智無以窮人資給疾速無以先人剛毅勇猛無以勝人不知則問不能則學𨿽知必質然後辧之𨿽能必讓然後爲之【質問也】又曰存亡禍福其要在身聖人重誡敬愼所忽諺曰誡無垢思無辱夫不誡不思而以存身全國者亦難矣

又曰人皆知以食愈饑莫知以學愈愚

又曰施徳者貴不徳施恩者尙必報是故臣勞勤以爲君而不求其賞君持施以牧下而無所徳故易曰勞而不伐有功而不徳厚之至也

又曰萬物得其本者生百事得其道者成

又曰聖人以心導耳目小人以耳目導心

前漢書翼奉曰治道要務在知下之邪正人誠向正𨿽愚爲用若乃懷邪知益爲害

李尋曰土之美者善養禾君之明者善養士中人皆可使爲君子

蕭望之曰民函陰陽之气有仁義欲利之心在教化之所助𨿽堯在上不能去民欲利之心而能令其欲利不勝其好義

匡衡曰考制度修外內近忠正逺巧佞放鄭衛進雅頌舉異才開直言任溫良之人退刻薄之吏顯潔白之士昭無欲之路覽六藝之意察上世之務明自然之道博和睦之化以崇至仁匡失俗易民視令海內昭然咸見本朝之所貴

又曰匹配之際生民之始萬福之源婚姻之禮正然後品物遂而天命全孔子論詩以關雎爲始言太上者民之父母后夫人之行不侔乎天地則無以奉神靈之統而理萬物之宜故詩曰窕淑女君子好逑言能致其貞淑不貳其操情欲之感無介乎容儀宴私之意不形乎動靜夫然後可以配至尊而爲宗廟主此綱紀之首王教之端自上世已來三代興廢未有不由此者也

又曰六經者聖人所以統天地之心著善惡之歸明吉凶之分通人道之正使不悖於其本性者也故審六藝之指則天人之理可得而和艸木昆虫可得而育此永永不易之道也論語孝經聖人言行之要宜究其意

又曰聖王動靜周旋奉天承親臨朝享臣物有節文以章人倫蓋欽翼只栗事天之容也溫恭敬遜承親之禮也正躬儼恪臨眾之儀也嘉恵和說饗下之顏也舉錯動作物遵其儀故形爲仁義動爲法則大雅曰敬愼威儀惟民之則

又曰天人之際精祲有以相蕩善惡有以相推事作乎下者象動乎上陰陽之理各應其感

又曰治性之道必審己之所有餘而彊其所不足蓋聰明疏通者戒於太察寡聞少見者戒於壅蔽勇猛剛彊者戒於太暴仁愛溫良者戒於無斷湛靜安舒者戒於後時廣心浩大者戒於遺忘必審己之所當戒而齊之以義然後中和之化應而巧僞之徒不敢比周而望進

杜欽曰功同賞異則勞臣疑罪均刑殊則百姓惑後漢書魯恭曰萬民者天之所生天愛其所生猶父母愛其子一物有不得其所者則天气爲之舛錯況於人乎故愛人者必有天報

桓譚曰善爲政者視俗而施教察失而立防威徳更興文武疊用然後政調於時

鐘離意曰百姓可以徳勝難以力服先王要道民用和睦故能致天下太平災害不生禍亂不作鹿鳴之詩必言宴樂者以神人之心洽然後天气和也班固曰天子作民父母爲天下王聖人取類以正名而謂君爲父母明仁愛徳讓王道之本也愛待敬而不敗徳須威而久立故制禮以崇敬作刑以明威也聖人旣躬明哲之性必通天地之心制禮作教立法設刑動緣民情而則天象地故曰先王立禮則天之明因地之性也刑罰威獄以類天之震曜殺戮也溫慈恵和以效天之生殖長育也

又曰古人有言天生五材民並用之廢一不可誰能去兵鞭撲不可弛於家刑罰不可廢於國徵伐不可廢於天下用之有本末行之有逆順耳孔子曰工欲善其事必先利其器文徳者帝王之利器威武者文徳之輔助也夫文之所加者深則武之所服者大徳之所施者博則威之所制者廣三代之盛至於刑措兵寢者其本末有序帝王之極功也

又曰經謂君爲元首臣爲股肱明其一體相待而成也

白虎通班固曰天𨿽至神必因日月之明地𨿽至靈必有山川之化聖人𨿽有萬人之徳必須俊賢以順成其道

論衡王充曰太平以治定爲效百姓以安樂爲符百姓安者太平之驗也百姓安則陰陽和陰陽和則萬物育萬物育則奇瑞出聖主治世期於民安不期符瑞

後漢書王符曰富民者以農桑爲本以遊業爲末百工者以致用爲本以巧飾爲末商賈者以通貨爲本以鬻奇爲末

又曰國以賢興以諂衰君以忠安以佞危

又曰養稂莠者傷禾稼恵姦宄者賊善良書曰文王作罰刑玆無赦先王之制刑罰也非好爲傷人肌膚斷人壽命也貴威姦懲貪除人害也

潛夫論王符曰聖王之建百官也皆以承天治地物養萬民者也故有號者必稱典名理者必效於實羣僚師尹各列其職以責其效百郡千縣各辧其治以考其績辭言應對各緣其文以覈其實則奉職不懈而陳言者不得誣矣

又曰谷之所以丰殖者以有人功也功之所以能建者以有日力也君明察而百官治下循正而得其所則民安靜而力有餘聖人深知力者乃民之本國之基故務省役而爲民愛日

又曰上聖不務治民事而務治民心道之以徳齊之以禮務厚其情而明於義民親愛則無相害傷之意動思義則無姦邪之心

又曰國無常治又無常亂法令行則國治法令弛則國亂法無常行亦無常弛君敬法則法行君慢法則法弛

忠經馬融曰天之所覆地之所載人之所履莫大乎忠忠者中也至公無私天無私四時行地無私萬物生人無私大亨貞中也者一其心之謂夫

又曰大臣於君可謂一體下行而上信故能成其忠在乎沈謀潛運正國安人任賢以爲理端委而自治尊其君有天地之大日月之明陰陽之和四時之信聖徳洋溢頌聲作焉

又曰君子之事上也入則獻其謀出則行其政秉職不回言事無憚茍利社稷不顧其身上下用成故昭君徳蓋百工之忠也

又曰在官惟明蒞事惟平立身惟淸三者備矣然後可以理人宣君徳以其化明國法以期於無刑視君之民如視其子則民愛之如愛其親蓋守宰之忠也

又曰只承君之法度行孝弟於其家服勤稼穡以供王賦此兆人之忠也

又曰惟天監人善惡必應善莫大於作忠惡莫大於不忠君子守道所以長守其休小人不常所以自陷其咎

後漢書崔寔曰爲國之法有似理身平則致養疾則攻焉夫刑罰者治亂之藥石也徳教者興平之粱肉也夫以徳教除殘是以粱肉理疾也以刑罰理平是以藥石供養也

楊賜曰王者心有所惟意有所想𨿽未形顏色而五星以之推移陰陽爲其變度以此而觀天之與人豈不符哉

仲長統曰制地以分人立政以分事明版籍以相數閱審什伍以相連持急農桑以丰委積省末作以一本業惇教學以移性情表徳行以勵風俗覈才藝以敍官宜簡精悍以習師旅嚴禁令以防僣差信賞罰以驗懲勸糾遊戲以杜姦邪察苛刻以絕煩暴審此以爲政務操之有常課之有限安寧勿懈惰有事不廹遽

又曰作有利於時制有便於物者可爲也事有乖於數法有翫於時者可攺也故行於古有其迹行於今無其功者不可不變變而不如前易而多所敗者亦不可不復也

申鑑荀悅曰興農桑以養其生審好惡以正其俗宣文教以章其化立武備以秉其威明賞罰以統其法是謂五政

又曰善禁者先禁其身而後人不善禁者先禁人而後身若肆情於身而繩欲於眾行詐於官而矜實於民是舍己之所易而責人之所難也

又曰臣所貴乎順者三一曰心順二曰職順三曰道順

又曰通於道者其守約有一言而可常行者恕也有一行而可常履者正也恕者仁之術也正者義之要也此謂道根執之心胸之間而功被天下也

又曰不求無益之物不蓄難得之貨節華麗之飾退利進之路則民俗淸矣放邪說去淫智抑百家崇聖典則道義定矣去浮華舉功實絕末技同本務則事業修矣

又曰君子之所以動天地應神明正萬物而成王治者必本乎眞實而已故在上者審則儀類以定好惡善惡要於功罪毀譽效於凖驗聽言責事舉名察實無或虛僞以蕩眾心故善無不顯惡無不彰俗無姦怪民無淫風百姓上下睹利害之存乎己也故肅恭其心愼修其行內不忒惑外無異望無罪過不憂懼請謁無所聽財賂無所用則民志平矣是謂正俗又曰榮辱者賞罰之精華也故禮教榮辱以加君子化其情也桎梏鞭撲以加小人治其形也君子不犯辱況於刑乎小人不忌刑況於辱乎若夫中人之倫則刑禮兼焉教化之廢推中人而墜於小人之域教化之行引中人而納於君子之是謂章化

又曰人主不妄賞非徒愛其財也賞妄行則善不勸矣不妄罰非徒矜其人也罰妄行則惡不懲矣賞不勸謂之止善罰不懲謂之縱惡在上者能不止下爲善不縱下爲惡則國法立矣

又曰天子朝以聽政晝以訪問夕以修令夜以安身尊有師傅卑有近臣大則講業小則咨詢不拒直辭不恥下問

又曰君臣親而有禮百僚和而不同讓而不爭勤而不怨此治國之風也

又曰違上順道謂之忠臣違道順上謂之諛臣忠所以爲上也諛所以自爲也忠臣安於心諛臣安於身故在上者必察於違順審乎所爲愼乎所安

又曰心誠則神明應之況於萬民乎志正則天地順之況於萬物乎

前漢紀荀悅曰徳必核其實然後授位能必核其實然後授事功必核其實然後授賞罪必核其實然後授刑行必核其實然後貴之言必核其實然後信之物必核其實然後用之事必核其實然後修之一物不稱則榮辱賞罰從而繩之故眾正積於上萬事實於下

中論徐幹曰人君之所務者其在大道逺數乎大道逺數者仁足以覆幬羣生恵足以撫養百姓明足以照見四方知足以統理萬物權足以變應無端義足以阜生財用威足以禁遏姦非武足以平定禍亂詳於聽受而審於官人逹於興廢之原通於安危之分如此則君道備矣

又曰大臣者君之股肱耳目也所以視聽也所以行事也先王知其如是故博求聰明哲君子措諸上位執邦之政令焉則其事舉其事舉則百僚任其職百僚任其職則庶事莫不致其治庶事致其治則九牧之民莫不得其所故書曰元首明哉股肱良哉庶事康哉大臣者治萬邦之重器也不可以眾譽著也人主所宜親察也眾譽者可以聞斯人而已故堯之聞舜也以眾譽及其任之也則以心之所自見又曰當賞者不賞則爲善者失本望而疑其所行當罰者不罰則爲惡者輕國法而怙其所守故司馬法曰賞罰不逾時欲使民速見善惡之報也逾時且猶不可而況廢之者乎

三國

心書諸葛亮曰知人之性最難美惡旣殊情貌不一有溫良而爲詐者有外恭而內欺者有外勇而內怯者有盡力而不忠者不可不察

又曰勿以身貴而賤人勿以獨見而違眾勿以巧佞而爲忠信

又曰爲將之道軍井未汲將不言渇軍米未炊將不言饑軍火未然將不言寒軍幕未施將不言困又曰知人之道間之以是非而觀其志窮之以辭辯而觀其變咨之以計謀而觀其識告之以艱難而觀其勇臨之以利而觀其亷期之以事而觀其信又曰用人之道尊之以爵贍之以財則士無不奮矣接之以禮勵之以信則士無不忠矣恩意不倦法若畫一則士無不服矣先之以身後之以人則士無不勇矣小善必錄小功必賞則士無不勸矣

忠武集諸葛亮曰忠益者莫大於進人進人者各務其所尙

又曰君子之行靜以修身儉以養徳非澹泊無以明志非寧靜無以致逺夫學須靜也才須學也非學無以廣才非靜無以成學

蜀書諸葛亮曰宮中府中俱爲一體賞罰臧否不宜異同

又曰威之以法法行則知恩限之以爵爵加則知榮榮恩並濟上下有節爲治之要於斯而著

張裔曰賞不遺逺罰不阿近爵不可以無功取刑不可以貴勢免此賢愚之所以僉忘其身者也

魏文曹植曰天地協气而萬物生君臣合徳而庶政成

又曰論徳而授官者成功之君也量能而受爵者敬事之臣也故君不可虛授臣不可虛受

王粲曰八政之於民也以食爲首故仰伺星辰以審其時俯耕耤田以率其力封祀農稷以神其事祈谷報年以寵其功設農師以監之置田畯以董之黍稷茂則受賞田不墾則加罰農地益辟則吏受大賞農損地荒則吏受重罰也

魏書杜恕曰帝王之道莫尙乎安民安民之術在於丰財丰財者務本而節用也

魏志陳羣曰臣下雷同是非相蔽國之大患也若不和睦則有讎黨毀譽無端眞僞失實不可不深防備有以絕其源流

欽定執中成憲卷六﹤子部﹐儒家類﹐欽定執中成憲﹥

欽定四庫全書

欽定執中成憲卷七

晉

書羊祜曰適道之論皆未應權故謀之𨿽多而決之欲獨

晉文杜預曰聖王之政循乎自然虛已委誠而信順之道應神感心通而天下之理得

蜀志陳壽曰諸葛亮之爲相國也開誠心布公道盡忠益時者𨿽讐必賞犯法怠慢者𨿽親必罰服罪輸情者𨿽重必釋遊辭巧飾者𨿽輕必戮善無微而不賞惡無纎而不貶循名責實虛僞不容邦域之內畏而愛之刑政𨿽峻而無怨者以其用心平而勸戒眀也

晉書荀朂曰事畱則政稽政稽則功廢處位者孜孜不怠奉職司者夙夜不懈則𨿽在挈缾而守不假器矣【左傳𨿽有挈缾之智守不假器杜預注挈缾汲者諭小智爲人守器尙知不以借人】簡文案

略細苛令之所施必使人易視聴願之如陽春畏之如雷霆勿使防文煩擾爲百吏所黷二三之命爲百姓所饜則吏竭其誠下悅上命矣設官分職委事責成君子心競而不力爭【言心能自彊於善而不以力爭勝也】量能受任思不出位則官無異業政典不姦矣凡此皆省事之本也

又曰發號施令典而當則安凡職所臨履先精其得失使忠信之官明察之長各裁其中條上言之然後斟酌大體詳省所宜則令下必行不可揺動

傅咸曰谷帛難生而用之不節無緣不匱故先王之化天下食肉衣帛皆有其制奢侈之費甚於天災又曰興化之要在於官人才非一流職有不同譬諸林木洪纎枉直各有攸司內外之任措置隨宜溫嶠曰使命愈逺益宜得才宣王化延譽四方宜重其選

陶侃曰大禹聖人乃惜寸陰至於眾人當惜分陰鄭黙曰勸稼務農爲國之基選人得材濟世之道居官久職政事之宜明愼黜陟勸戒之道崇尙朴素化之本

阮種曰王道之本經國之務必先之以禮義而致人於亷恥禮義立則君子軌道而讓於善亷恥立則小人謹行而不淫於制度故上有克讓之風則下有不爭之俗朝有矜節之士則野無貪冒之人

又曰賢臣之於主進則忠國愛人退則砥節潔志營職不幹私義出心必由公塗明度量以程其能審經制以效其功

紀瞻曰政因時以興機隨物而動故聖王究窮通之原審始終之理適時之宜期於濟世

虞預曰天道貴信地道貴誠誠信者蓋二儀所以生植萬物人君所以保乂黎庶是以宣威擬於震電推恩象於雲雨刑罰在於必信慶賞貴於平均

潘尼曰崇徳莫大乎安身安身莫尙乎存正存正莫重乎無私無私莫要於寡欲

袁宏曰古之眀君知視聽之屬不能不關於物也知一已之眀不能不滯於情也求忠信之人而置之左右故好惡是非之情未嘗宣於外而愛憎毀譽之言無由而至矣

又曰經綸之方在乎設官分職因萬物之所能統體之道在乎至公無私與天下均其欲

抱朴子葛洪曰堯舜有爲人主之勤無爲人主之欲故天下各得濟其欲

又曰怒不越法以加虐喜不逾憲以厚遺割情於所愛而有犯者無赦采善於所憎而有勞者不遺掩細瑕而錄大用忘近過而念逺功

又曰人臣勲不則恥俸祿之日厚也績不茂則羞爵命之妄髙也

南北朝

魏書甄琛曰王者濟時拯物爲民父母乾坤所惠天子順之山川祕利天子通之月令稱山林藪澤有能取蔬食禽獸者野虞敎導之相侵奪者罪之周禮有川澤之禁正所以防其殘盡必令取之有時障防𨿽在官實爲民守之耳

韓麒麟曰哲王經國立治積儲九稔謂之太平故躬借千畆以勵百姓入粟者與斬敵同爵力田者與孝弟均賞實爲治之先務也

髙允曰古人云方一里則爲田三頃七十畆百里則爲田三萬七千頃若勤之則畆益三升不勤則畆損三升方百里損益之率爲粟二百二十萬斛況以天下之廣乎

李彪曰尙儉者開福之源好奢者起貧之兆

周書黎景熙曰天地極其髙厚故萬物仰容養焉四時著其寒暑故庶類資忠信焉帝王者寛大象天地忠信則四時

蘇綽曰天地之性惟人爲貴然性無常守隨化而遷化於惇朴則質直化於澆僞則浮薄凡諸牧守令長貴能扇之以淳風浸之以太和被之以道徳示之以朴素使百姓亹亹日遷於善而不知其所以然此之謂化也

又曰衣食所以足者由於地利盡地利所以盡者由於勸課有方主此教者在乎牧守令長而已每至歳首戒勅部人皆令就田墾發以時勿失其所單劣之戶及無牛之家勸令有無相通使得兼濟三農之隙及陰雨之暇又令種桑植果藝其蔬菜修其園圃畜育雞豚以備生生之資以供養老之具夫爲政不欲過碎碎則人煩勸課不容太簡簡則人怠善爲政者必消息時宜而適煩簡之中

又曰凡所求材藝者爲其可以理人也有材藝而本於正直必循分以效績若有材藝而習於姦僞必蠧法以行私故求材藝必先擇志行志行善則舉之志行不善則去之然善官人者必先省其官官省則善人易充善人充則事無不理

又曰察獄之官精心悉意推究根源先之以五聽【周官小司寇職一曰辭聽二曰色聽三曰气聽四曰耳聽五曰目聽】參之以證驗愼測情狀窮鑑隠伏使姦無所容罪人必得然後隨事加刑輕重皆當捨過矜愚得情勿喜又能消息情理斟酌禮律無不曲盡人心而逺眀大教此善之上也率至公之心去阿枉之志聽察以理必窮所見考訊以法不苛不暴隨事斷理獄無停滯此亦其次也

又曰徵稅之法宜令平均平均者不舎豪彊而徴貧弱不縱姦巧而困愚拙也然財貨之生其均不易必湏勸課使預營理先時而備至時而輸故王賦獲供下人無困

又曰爲國之道當愛人如慈父訓人如慈師

隋

隋書房彥謙曰賞以勸善刑以懲惡故疎賤之人有善必賞尊貴之戚犯惡必刑未有罰則避親賞則遺逺者也

文中子王通曰無赦之國其政必平多斂之國其財必削【民貧則賦少】

又曰推之以誠則不言而信鎭之以靜則不行而謹惟有道者能之

又曰聞謗而怒者讒之由也見譽而喜者佞之媒也又曰帝者之制恢恢乎無所不容其上湛然其下恬然天下之危與天下安之天下之失與天下正之千變萬化吾常守中焉其卓然不可動乎其感而無不通乎

唐

唐文張蘊古大寶箴曰今來古往俯察仰觀惟辟作福爲君實難主普天之下處王公之上任土貢其所有具寮和其所倡是故恐懼之心日弛邪僻之情轉放豈知事起於所忽禍生於無妄固以聖人受命拯溺亨屯歸罪於已因心於民大眀無偏照至公無私親故以一人治天下不以天下奉一人禮以禁其奢樂以防其佚左言而右事出警而入蹕四時調其慘舒三光同其得失故身爲之度而聲爲之律勿謂無知居髙聽卑勿謂何害積小成大樂不可極極樂生哀欲不可縱縱欲成災壯九重於內所居不過容膝彼昏不知瑤其臺而瓊其室羅八珍於前所食不過適口惟狂罔念邱其糟而池其酒勿內荒於色勿外荒於禽勿貴難得之貨勿聽亡國之音內荒伐人性外荒蕩人心難得之貨侈亡國之音淫勿謂我尊而傲賢慢士勿謂我智而拒諫矜已聞之夏后據饋頻起亦有魏帝牽不止安彼反側如春陽秋露巍巍蕩蕩恢漢髙大度撫玆庻事如履薄臨深戰戰栗栗用周文小心詩曰不識不知書曰無偏無黨一彼此於胸臆捐好惡於心想眾棄而後加刑眾悅而後命賞弱其彊而治其亂伸其屈而直其枉故曰如衡如石不定物以數物之懸者輕重自見如水如鏡不示物以形物之鑑者妍媸自生勿渾渾而濁勿皎皎而淸勿汶汶而闇勿察察而眀𨿽冕旒蔽目而視於未形𨿽黈纊塞耳而聽於無聲縱心於湛然之域遊神於至道之精扣之者應洪纎而效響酌之者隨深淺而皆盈故曰天之淸地之寜王之貞四時不言而代序萬物無爲而受成豈知帝有其力而天下和平吾王撥亂戡以智力民懼其威未懷其徳我皇撫運扇以淳風民懷其始未保其終爰述金鏡窮理盡性使人以心應言以行包括治體抑詞令天下爲公一人有慶開羅起祝援琴命詩一日二日念玆在玆惟人所召自天祐之諍臣司直敢告前疑

舊唐書魏徴曰臣聞求木之長者必固其根本欲流之逺者必浚其泉源思國之安者必積其徳義源不浚而望流之逺根不固而求木之長徳不厚而思國之安臣𨿽下愚知其不可而況於眀哲乎人君當神器之重居域中之大不念居安思危戒奢以儉斯亦伐根以求木茂塞源而欲流長也凡昔元首承天景命善始者實繁克終者蓋寡豈取之易守之難乎蓋在殷憂必竭誠以待下旣得志則縱情以傲物竭誠則胡越爲一體傲物則骨肉爲行路𨿽董之以嚴刑振之以威怒終茍免而不懷仁貌恭而不心服怨不在大可畏惟人載舟覆舟所宜深愼誠能見可欲則思知足以自戒將有爲則思知止以安人念髙危則思謙沖而自牧懼滿盈則思江海下百川樂盤遊則思三驅以爲度憂懈怠則思愼始而敬終慮壅蔽則思虛心以納下懼讒邪則思正身以黜惡恩所加則思無因喜而謬賞罰所及則思無以怒而濫刑總此十思玆九徳簡能而任之擇善而從之則智者盡其謀勇者竭其力仁者播其惠信者效其忠文武並用垂拱而治何必勞神苦思代百司之職役哉

又曰省畋遊之娛息靡麗之作罷不急之務愼偏聽之怒近忠厚逺便佞杜悅耳之邪說聽苦口之忠言去易進之人賤難得之貨采堯舜之誹謗追禹湯之罪已惜十家之產順百姓之心近取諸身恕以待物思勞謙以受益不自滿以招損有動則庶類以和出言而千里斯應超上徳於前載樹風聲於後昆此聖哲之宏規帝王之盛業能事斯畢在於愼守而已又曰君能盡禮臣能納忠必在於內外無私上下相信上不信則無以使下下不信則無以事上信之爲義大矣哉故自天祐之吉無不利

岑文本曰覽古今之事察安危之機上以社稷爲重下以億兆在念眀選舉愼賞罰進賢才退不肖聞過卽攺從諫如流爲善在於不疑出令期於必信頤神養性省畋遊之娛去奢崇儉省工役之費務靜方內而不求辟土載弓矢而無忘武備凡此數者思之而不倦行之而不怠則至道之美與三五比隆億載之祚隨天地長久

又曰創撥亂之業其功旣難守已成之基其道不易故居安思危所以定其業也有始有卒所以隆其基也

劉仁軌曰屋漏在上知之者在下愚夫之計擇之者聖人是以周王詢於芻蕘殷後謀於版築故得享國長久傳祚無疆功宣淸廟慶流後葉

姚班曰忠臣事君有犯而無隠眀主馭下納諫以進徳故書云有言逆於志必求諸道有言順於志必求諸非道

盧藏用曰刑獄不濫則人壽賦斂蠲省則人富法令有常則國靜賞罰得中則兵彊

馬周曰臨天下者以人爲本欲令百姓安樂惟在刺史縣令縣令旣眾不必皆賢若每州得良刺史則合境蘇息

資治通鑑陳子昻曰尙徳行者必無凶險之類務公正者必無邪佞之朋保廉節者必憎貪冒之黨有信義者必訾茍且之徒此天地之性物類之情其理自然不可攺易

吳兢曰以一人之意綜萬方之政明有所難燭智有所難周上心未諭於下下情未逹於上惟以虛受人博覽兼聽使深者不隠逺者不塞所謂明四目逹四聰也

李絳曰人臣進言於上豈易哉君有雷霆之威彼晝度夜思始欲存十事俄而去五六及將以聞則又憚而削其半故上逹者止十之二耳𨿽開納奨勵尙恐不至若譴訶之使直士杜口非社稷利也

唐文陸贄曰君天下者必以天下之心爲心而不私其心以天下之耳目爲耳目而不私其耳目故能通天下之志盡天下之情夫以天下之心爲心則我之好惡乃天下之好惡也是以惡者無謬好者不邪以天下之耳目爲耳目則天下之聰明皆我之聰眀也是以眀無不鑑聰無不聞

又曰君人之道子育爲心𨿽深居九重而慮周四表𨿽恆處安樂而憂及困窮近取諸身如一體之於四支其疾病無不卹也逺取諸物如兩曜之於萬類其鑑照無不均也故時有丰凶而人無流亡恃天聽之必聞知上澤之將至也

又曰總天下之智以助聰明順天下之心以施教令則君臣同志何有不從逺邇歸心無思不服

又曰人之所助在乎信信之所立由乎誠守誠於中然後俾眾無惑存信於已可以教人不欺

又曰天之視聽皆因乎人天降菑祥皆考其徳非於人事之外別有天命也人事著於下而天命降於上天人之間影響相凖

又曰聖人制事必度物宜尊者領其要卑者任其詳是以人主擇輔臣輔臣擇庶長庶長擇佐僚所任愈崇故所擇愈少進不失倫選不失類以類則詳知實行有倫則杜絕徼求是故選自卑逺始升於朝者各委長吏任舉之則下無遺賢矣寘於周行旣任以事者乃使宰臣序進之則朝無曠職矣才徳兼茂歷試不渝者然後人主倚任之則海內無遺士矣

又曰覈才馭吏有三術焉一曰防擢以旌其異能二曰黜罷以糾其失職三曰序進以謹其守常如此則髙課者驟升無庸者亟退其餘績非出類守不敗官則循以常資約以定限故得殊才不滯庻品有倫又曰君人者以眾智爲智以眾心爲心恆恐一夫不盡其情一事不得其理孜孜訪納惟善是求

又曰仲尼謂人情者聖王之田言道理所由生也萬化所系必因人情情有通塞故否泰生情有厚薄故損益生通天下之情者莫智於聖人盡聖人之心者莫深於易象乾下坤上則曰泰坤下乾上則曰否損上益下則曰益損下益上則曰損蓋气不交則庻物不育情不交則萬邦不和天气下降地气上騰然後歳功成君澤下流臣誠上逹然後理道立損益之義亦由是焉

又曰聖人之於愛才不惟側席求思而已乃復引進以崇其術業歷試以發其器能旌善以重其言優祿以全其操歳月積久聲實並丰列之於朝則王室尊分之於土則藩鎭重蓋人皆含靈惟所誘致如玉之在璞抵擲則瓦石追琢則圭璋如水之發源壅閼則污泥疏濬則川沼

又曰求善若不及用之懼不周如梓人之任材曲直當分如滄海之歸水洪涓必容不抉瑕不求備不以人廢舉不以已格人聞其才必試以事能其事乃進以班自無不用之材亦無不實之舉

又曰接下之道待之以禮煦之以和虛心以盡其言端意以詳其理不形好惡以招謟不大聲色以示威如權衡之懸不作其輕重故輕重自辧無從而詐也如水鏡之設無意於妍媸而妍媸自彰莫得而怨也又曰求才貴廣考課貴精求廣在於各舉所知貴精在於按名責實

又曰推誠之道在彰信在任人彰信不在於盡言貴出言則可復任人不可以無擇貴已擇則不疑言而必誠然後可求人之聽命任而勿貳然後可責人以成功

又曰以能攺其過爲善以得聞其過爲眀故諫者多表我之能好諫者直示我之能賢諫者狂誣眀我之能恕諫者漏泄彰我之能從有一於斯皆爲盛徳是則人君之與諫者交相益之道也

又曰言或乖宜可引過以攺其言而不可茍任或乖當可求賢以代其任而不可疑

又曰王者爵人必於朝刑人必於市言與眾共之奨而不言其善斯謂曲貸罰而不書其惡斯謂中傷曲貸則授受不眀而私幸之門啟中傷則枉直無辧而讒間之道行可不愼哉

白居易曰聖人之爲治豈盡得賢而用之乎豈盡知不肖而去之乎將在乎秉其樞操其要剗邪爲正變觚爲圓能使善之必遷不謂善之盡有能使惡之必攺不謂惡之盡無成此功者非他懲勸之所致也劉蕡曰刺史之任治亂之根本系焉朝廷之法制在焉權可以禦豪彊恩可以惠孤寡彊可以禦姦宼政可以移風俗茍無治人之術者不當任此官

李徳裕曰致理之要在於辧羣臣之邪正夫邪正二者勢不相合正人指邪人爲邪邪人亦指正人爲邪人主辧之甚難

又曰人君拒諫有二一曰生於愛名二曰不能去欲惟英主能從諫何者自知功徳及人逺矣𨿽有小過不諱人言也

宋

王昭素曰治世莫若愛民飬身莫若寡欲

錢若水曰髙尙之士不以名位爲光寵忠正之士不以窮逹易志操其以爵祿位遇之故而效忠於上中人以下者之所爲也

田錫曰謀慮者斷之始勇敢者斷之用若謀慮未精成敗未盡見情僞未洞知而不忍小忿小恥卒然奮發自謂決斷斯乃剛愎而趨敗也安得謂之斷哉蓋謀熟而後斷則大功隨之而興智淺而言斷則大患亦隨之而起故智與斷在乎兼備也

張詠曰事君者廉不言貧勤不言苦忠不言已效功不言已能可以事君矣

王曽曰人臣章奏不可擇利近名湏純意於國事又曰用賢人主之事薦人而使之知是徇私市恩也杜衍曰歳有丰凶谷有貴賤豪商大賈乘時收賤水旱之歳則閉糴髙價以圖厚利故常平之法必量戶口眾寡出納無壅增損有宜且嚴賞罰課官吏禁借以規利者然後民受其益

範仲淹曰朝廷淸要之位覬覦者眾必審賢以與之賢傑之材讒疾者眾必先時以辧之聖主眀王常精意於求賢不勞慮於臨事精意求賢則聰眀自廣勞心臨事則叢脞自困精而求之熟而觀之然後寘之要地使竭力殫心則政成於下而柄歸於上始可以言無爲矣

又曰歳饑修城郭倉廒吏捨祠寺兼倡富民興築塘堰可發有餘之財以惠貧民工技食力之人食於官府私家者日數千百人並以贍其老弱救荒之政莫大於此

又曰士當先天下之憂而憂後天下之樂而樂又曰善養身者在康寜之時不謂終無疾病於是有節宣方藥之備焉善安國者當太平之時不謂終無危亂於是有教化經略之備焉

又曰帝王爵以尙徳祿以報功未有賞其空言者又曰凡密陳得失未可盡以爲實當深究其宜韓琦曰凡進言於君事不眀辧則忽而不聽論或過當則激而不信當顧體酌宜主於理勝而以至誠將之

又曰處事不可有心有心則擾

富弼曰人主好惡不可令人窺測可窺測則姦人得以傅防當如天之鑑人善惡皆所自取然後誅賞隨之則功罪皆得其實矣

包拯曰帝王行事但顧理道如何固不計其言之先入後陳也必若主先入者以爲是則姦罔之人逞其敏防或巧中人或陰圖事惟恐居其後矣

又曰凡臣僚上言利害如可爲經久之制方許頒行或小有異同非蠧政害民者不可數有更易如此則法存畫一民有定志

張方平曰古者合兵農而議政通文武以命官故苟有制勝之術何必擊刺之利乃爲武茍有經邦之道何必章句之學乃爲文

蔡襄曰箴闕失獻眀謨擿回邪擊權幸諫官之職也邪人惡之必曰好名以彰君過夫忠臣務盡其心事有必需切直者則極論之人主從而行之適以見從諫之美所謂好名以彰君過則巧佞者所爲耳於事之難言者喑而不言擇其所無忤者言之就令不行不復再議退而曰其事我嘗言之矣此之謂好名也且事有缺失諫官最爲近密如不盡言人主何從知而攺之傳之天下後世終以爲過此正所謂彰君過也惟眀君能察忠臣巧佞之分則聰眀廣而利害悉矣

蘇舜欽曰四海至逺民有隠情不可以徧照故博采愚賤之言而擇用之萬幾至煩事有習獘不可以獨覽故詳察眾多之議以更張之然後朝無遺政物無遁情

又曰惟誠可以應上天惟實可以安下民

滕甫曰君子無黨辟之艸木綢繆相附者必蔓艸非松栢也朝廷無黨𨿽中主可以濟不然𨿽上聖亦難之

程子曰欲當大任湏是篤實

又曰善言治者必以成就人材爲急務人材不足𨿽有良法孰與行之

又曰天下之事湏才與至誠合一方有濟

司馬光曰人君之大徳有三曰仁曰眀曰武仁非姑息之謂修政治養百姓利萬物此人君之仁也眀非伺察之謂知道義識安危別賢愚辧是非此人君之眀也武非彊亢之謂惟道所在斷之不疑姦不能惑佞不能移此人君之武也

又曰水未至而虛爲之防水𨿽不至亦無所害謂水不足憂而不爲之防一旦水至則防無所及矣故君子貴於思患而豫防之也

又曰王者以天下爲家無有逺邇當視之如一不可使惻隱之心止於目前而已

又曰人君不行無功之賞則羣下勸人臣不受非分之賜則廉恥立

又曰國家必先實而後文安國家利百姓仁之實也保基緒傳子孫孝之實也辧貴賤立綱紀禮之實也和上下親逺邇樂之實也決是非眀好惡政之實也詰姦邪禁暴亂刑之實也察言行試政事求賢之實也量材能課功狀審官之實也詢安危訪治亂納諫之實也選勇果習戰鬭治兵之實也實之不存𨿽文之盛美無益也故必撥去浮文悉惇本實選任良吏以子惠庶民深謀逺慮以保安宗廟張布綱紀使下無覦心和厚風俗使人無離怨別白是非使萬事得正誅鋤姦惡使威令必行取有益罷無用使野無遺賢進有功退不職使朝無曠官察讜言考得失使謀無不盡擇智將練勇士使徵無不服則國家安若泰山又何貴文采之飾哉

又曰人之材性各有短長人君當量能授官人臣當陳力就列如此則事無曠廢上下得宜

又曰古者諫無官自公卿大夫至於工商無不得諫者漢興以來始置官夫以天下之大四海之眾得失利病萃於一官使言之其爲任亦重矣居是官者當志其大捨其細先其急後其緩專利國家而不爲身謀彼汲汲於名者猶汲汲於利也其間相去何逺哉又曰爵祿者天下之爵祿非以厚所喜也刑罰者天下之刑罰非以快所怒也是故古者爵人必與士共之刑人必與眾棄之眀不敢以已之私心蓋天下之公議也

又曰聖帝眀王聞人之言則能識其是非故謂之聰觀人之行則能察其邪正故謂之眀取是而捨非誅邪而用正確然無所疑故謂之斷誅一不善而天下不善者皆懼故謂之威賞一有功而天下有功者皆喜故謂之福

又曰右人有言曰謀之在多斷之在獨謀之多故可以觀利害之極致斷之獨故可以定天下之是非又曰馭下之道恩過則驕驕則不可不戢之以威威過則怨怨則不可不施之以恩恩威之道聖人所以制世禦俗猶天地之有陰陽損之益之不失中和以生成萬物者也恩𨿽至厚而人不敢妬者何也眾人之所與也罰𨿽至重而人無所怨者何也眾人之所惡也

又曰王者撫有四海君臨億兆若事無巨細皆以身親之則所得至寡所失至多矣古語有之曰察目者不能見百步察百步者亦不能見目非不欲兼之勢不可也是以眀王總其大體執其樞要精選賢能任以百職有功者賞有罪者誅故處躬不勞而收功甚大

又曰人臣之進言者捨其急而議其緩則言益繁而用益寡矣人君之納聽者忽其大而謹其細則心益勞而功益淺矣

又曰采名而不責實則天下飾名以希功按法而不求情則天下巧文以避罪

又曰爲人君者灑濯其心至公至正審察善惡眀辧是非忠信者𨿽有怨讎而必用姦回者𨿽有私恩而必誅是以羣臣曉然各知所守一心同徳以事其上又曰爲政有體治事有要以一人之智力兼天下之眾務欲物物而知之日亦不給矣是故尊者治眾卑者治寡治眾者事不得不約治寡者事不得不詳約則舉其大詳則盡其細此自然之勢也

又曰眀主之不妄賞賜非吝之也誠以賜一無功則天下無功之人皆有邀覬之心有功之人皆懷怨望惟無功者不能得然後有功者勸

又曰夫水之微也捧土可塞及其盛也漂木石沒邱陵火之微也勺水可滅及其盛也焦都邑燔山林故治之於微則用力寡而功多治之於盛則用力多而功寡聖帝眀王皆銷惡於未弭禍於未形是以天下陰被其澤而莫知所以然也顧未然之言嘗見棄忽及其已然又無所及夫宴安怠惰肇荒淫之基奇巧珍玩發奢侈之端甘言卑詞啟僥幸之塗附耳屏語開讒賊之門不惜名器導僭偪之源假借威福授淩奪之柄凡此六者其初甚微朝夕狎玩未嘗甚害日滋月益遂至深固比知而革之則用力百倍矣又曰眀君之於聽納無彼無我無親無疎無先無後惟其是而已矣若重我所有而輕彼所陳信其所親而疑其所賤主先入之言而拒後來之議則𨿽有是者亦不可得而見矣

範鎭曰人臣言事當論其是非不當問其難易呂公著曰人主延見羣臣論及人物之臧否尢宜謹宻茍有未至則人臣悼後害之及念失身之戒而不敢盡其所言矣

蘇洵曰法不足以制天下以法制天下法之所不及天下斯欺之矣故先王本之以至誠使天下所以不吾欺者未必皆吾法之所能禁亦其中有所不忍而已

蘇軾曰事愼重則必成輕發則多敗愼重者始若怯終必勇輕發者始若勇終必怯

又曰救災卹患尢當在早若災傷之民救之於未饑則用物約而所及廣不過寛減上供糶賣常平官無大失而人人受賜若救之於已饑則用物博而所及微𨿽大發倉庫虧損課利官爲之困而已饑之民終多死亡

又曰以寛得愛愛止於一時以嚴得畏畏止於力之所及故寛而見畏嚴而見愛皆聖賢之難事

蘇轍曰薄賦斂散蓄聚若以致貧而民安其生盜賊不作縣官食租衣稅廩有餘粟帑有餘帛久而不勝其富也厚賦斂奪民利若以致富而民所入有限所害無窮久而不勝其貧也

又曰帝王之治必先正風俗風俗旣正中人以下皆自勉以爲善風俗旣敗中人以下皆自棄而爲惡中人自勉於善則人主耳目眾多易與爲治中人自棄於惡則臣下朋黨比附易以爲非

又曰天下之患常伏於其所偏重故內重則爲內憂外重則爲外患

欽定執中成憲卷七

欽定四庫全書

欽定執中成憲卷八

宋

範純仁曰博覽羣防通逹下情使四方利病必聞羣下之能否皆見然後可以布順民之政恢太平之風又曰道逺者理當馴政事大者不可速成人才不可以急求積獘不可以頓革道不馴致則有揠苖之患事欲速成則有不逹之憂人急求則才佞進而巧僞生獘頓革則人情擾而怨憤作

程子曰養民者以愛其力爲本民力足則生養遂然後教化可行風俗可美是故善爲政者必重民力又曰聖人爲戒必於方盛之時方盛慮衰則可以防其滿極而圖其永久至於旣衰而後戒則無及矣又曰王者奉若天道動無非天者命則天命也討則天討也盡天道者王道也

又曰任人之道以愼擇爲本擇之愼故信之篤信之

篤故任之專擇之愼則必得其賢信之篤則人致其誠任之專則得盡其才

又曰𨿽公天下事若用私意爲之便是私

又曰天地之生萬物之成合而後遂天下國家至於事爲之末所以不遂者由不合也所以不合者由有間也故間隔者天下之大害聖王之必去也

又曰以含容之量施剛果之用乃聖賢之爲也又曰朝廷之上推賢援能者登進之蔽賢自任者疎逺之自然天下向風以薦逹爲急務搜拔旣廣則士益貴而守益堅亷恥格而風俗厚矣

又曰王道如砥本乎人情出乎禮義若履大路而行無復回曲

又曰凡避嫌者皆內有不足處所爲誠公矣何嫌之足避乎

又曰事以急而敗者十常七八

又曰事君者知人主不當自聖則不爲諂諛之言知人臣義無私交則不爲阿黨之計

又曰人臣之義位愈髙而思所以報國者當愈勤張子曰以責人之心責已則盡道以愛已之心愛人則盡仁

又曰心旣虛則公平公平則是非較然易見當爲不當爲之事自知

又曰當爲而爲之𨿽殺人皆義也有心爲之𨿽善皆私也

劉摯曰小人之才非不足用特心之所向不在乎義故希賞之志每在事先奉公之心每在私後

範祖禹曰當食則思天下有饑而不得食者當衣則思天下有寒而不得衣者於凡事莫不皆然推至誠以召和气庻幾皇天報應降丰年之祥使百姓皆家給人足矣

又曰古之賢君聞有災害惟責人之不言其救災惟恐不及於事不徒專信守臣奏報恐言者之小其事以緩君心之憂也

又曰凡事言於未然則誠爲過及其己然則又無所及人君寧受未然之言勿遺無及之悔

彭汝礪曰凡國之政教刑禁之要宜以時布於州縣鄕保使有司讀諭而教之其言如是則其法如是其罪如是則其刑如是使天下之民知天子所以教愛之如此而得有所避也刑可得而省矣

王居正曰論節損者當知隨時以省事不在隨事以省費𨿽一切減半計其實未嘗不重費也惟計百事之實而論定之茍非禦寇備敵賑卹百姓皆從姑置則費省而國裕矣

呂中曰任用大臣必擇徳望與才智兼備者有才智而無徳望以鎭之則未足以服天下之心有徳望而無才智以充之則未足以濟天下之事

李新曰天下之事莫尙於宻聖人之功無易於勤尙宻則無敗事貴勤則無棄功

李綱曰人臣之言不激切不足以動主聴而激切則有過當之患人主之聴不廣大不足以盡人言而廣大則有紛擾之患故辭順理直而匪訐者言之善也博詢精考而不惑者聴之公也

又曰孝子之於親豈必待其愛而後孝忠臣之於君豈必待其信而後忠哉亦自盡其誠而已

又曰凡所施爲勿太遽以致騷擾勿太緩以失機防則事得其序不擾而辦天下無不可爲之事亦無不可爲之時惟失其時則患之小者日益大事之易者日益難又曰興衰撥亂之主非英哲不足以當之英則用心剛足以涖大事而不爲小故之所揺哲則見善明足以任君子而不爲小人之所間

楊時曰天下重任非狷忿褊迫者所能勝也狷忿褊迫臨大事不能無輕動輕動則失事機難與成功又曰君臣相與之際當以誠意爲主

胡安國曰聖人心無偏系如鏡之無妍醜也因事物善惡而施褒貶賞罰焉不期公而自公爾

嶽飛曰文臣不愛錢武臣不惜死天下太平矣範成大曰克知灼見知人之眀也其次莫若公公非卽眀而可以生眀蓋去胸中之私喜怒用天下之公是非以進退天下之才斯十得八九矣

羅從彥曰立朝之士當愛君如愛父愛國如愛家愛民如愛子然三者未嘗不相因也凡人愛君則必愛國愛國則必愛民未有以君爲心而不以民爲心者又曰教化者朝廷之先務亷恥者士人之美節風俗者天下之大事朝廷有敎化則士人有廉恥士人有亷恥則天下有風俗

又曰朝廷之法不可不嚴有司行法不可不恕不嚴則不足以禁天下之惡不恕則不足以通天下之情王十朋曰財有限而用無窮生財不如節財省用斯能足用

朱子曰天生一世人才自足一世之用但有聖賢之君在上燻蒸陶冶中材以下自能攺變以其平日爲已之心爲公家辦事自然修舉

又曰今人說輕刑者只見所犯之人爲可憫如刼盜殺人人多爲之求生殊不念死者無辜是知爲盜賊計而不爲良民計也

又曰爲政必有規矩使姦胥猾吏不得行其私然後罰可省賦斂可薄

又曰天下之事有緩急之勢朝廷之政有緩急之宜當緩而急則繁細苛察無以存大體而朝廷之气爲之不舒當急而緩則怠慢廢弛無以赴事機而天下之事日入於壊

又曰愛人必先節用蓋國家財用皆出於民如有不節而用度或闕則橫賦暴斂必將有及於下者又曰凡人胸次煩擾則愈見昏昧中有定止則自然光眀

又曰聖人之心涵育發生眞與天地同徳而物或自逆於理以干天誅則夫輕重取捨之間自有決然不易之理其宥過非私恩其刑故非私怒罪疑而輕非姑息功疑而重非過子如天地四時之運寒涼肅殺常居其半而涵養發生之心未始不流行乎其間又曰修徳之實在乎去人欲存天理人欲不必聲色貨利之娛宮室觀遊之侈也但存諸心者小失其正便是人欲必也存祗懼之心以畏天擴寛之度以盡下不敢自是而欲人必已同不徇偏見而謂眾無足取出入起居發號施令念玆在玆不敢忘怠而又擇端人正士剛眀忠直能盡言極諫者與居左右務使此心虛眀廣大平正中和表裏洞然無一毫私意之累然後爲徳之修而上可以格天下可以感人凡所欲爲無不如志

又曰集眾思者易爲力專已智者難爲功

又曰聖人之心𨿽曰好賞而不能賞無功之士𨿽曰惡刑而不敢縱有罪之人茍功罪之實曉然而無疑則𨿽欲輕之重之而不可得是乃所以爲平也又曰當官勿避事亦勿侵事

又曰天下非艱難多事之可憂而宴安酖毒之可畏政使功成治定無一事可爲尙當朝兢夕惕居安慮危而不可以少怠

又曰朝廷設官求賢故在上者不當以請托而薦人士人當有禮義亷恥故在下者不當自鬻而求薦又曰獄事人命所系尢當盡心近世流俗惑於陰徳之論多以縱出有罪爲能而不思善良之無告此最獘事不可不戒然哀矜勿喜之心則不可無也張栻曰人君事天宜求諸視聽言動之間一念才是便是上帝鑑觀一念才不是便是上帝震怒

又曰胸中著一寛字寛必有獘著一猛字猛必有獘處事當如持衡髙者抑之低者之則常平矣又曰壅蔽者天下之大患也去之之道莫先於虛已莫要於任賢虛已則壅蔽消於內任賢則壅蔽撤於外內外無蔽而下情畢通矣

又曰治獄所以不得其平者蓋由矜智巧以爲聰眀持姑息以惠姦慝上則視大官之趨向而重輕在手下則惑胥吏之浮言而二三其心不盡其情而一以威之不原其初而一以法繩之如是而能得其平者寡矣

呂祖謙曰宴安者眾惡之門也賢者入之而愚眀者入之而昏剛者入之而懦潔者入之而污豈不甚可畏耶

又曰百種巧僞不如一實反復變詐不如愼始防人猜疑不如自愼智數周密不如省事不易之道也胡寅曰難彊莫如怠心難制莫如欲心難降莫如驕心難平莫如怒心難觧莫如疑心難正莫如偏心魏了翁曰古之人君以天位爲至艱至危如履虎尾如蹈春冰如痌瘝乃身故無一時可縱弛無一事不戒愼無一刻可暇逸無一息敢肆欲也自朝至昃兢兢業業居內之日常少居外之時常多不獨勞於民事蓋亦所以養壽命之原保身以保民耳

陳傅良曰太虛淸眀天之體也將以潤物則爲雨露將以動物則爲風雷將以成物則爲霜雪俄而開霽天體湛然纖翳不畱三光如故人主喜則爲賞怒則爲刑刑賞旣行更無凝滯心宇防定卽天徳也眞徳秀曰公事在官是非有理輕重有法不可任已私而咈公理亦不可屈公法以徇人情諸葛亮有言我心如秤不能爲人作輕重此有位之士所當法也然人之情每以私勝公者蓋徇貨賄則不能公任喜怒則不能公黨親暱畏豪雄顧禍福計利害則皆不能公殊不思是非之不可易者天理也輕重之不可逾者國法也以是爲非以非爲是則逆乎天理矣以輕爲重以重爲輕則違乎國法矣

又曰爲大臣者必以羣下有言爲救己之過而不以爲形己之短以爲愛己而不以爲輕己以爲助己而不以爲異己然後能盡事物之理

又曰委任臣工君之大體躬親聽斷君之大權二義並行初不相悖

趙方曰催科不擾是催科中撫字刑罰不差是刑罰中教化

崔與之曰天生人才自足以供一代之用惟辧其君子小人而已

金

髙琪曰聖主以宗廟社稷爲心法上天行健之義憂勤庻政夙夜不遑乃太平之階也

石琚曰天子之富藏於天下正如泉源欲其流通耳圖克坦鎰曰爲政之要在正臣下之心凡行義無取者抑而下之則趨向自正茍羣臣不眀禮義難以責小民之從化

唐括安禮曰世無全才當廣取士之路而區別器使之

元好問曰人習於惡勞事艱於慮始惟彊也故能立天下之懦惟堅也故能易天下之難

元

亷希憲曰丈夫見義勇爲禍福無預於已謂臯夔稷契伊傅周召爲不可及是自棄也

喀喇托克托曰敬天莫先勤民民安其業則災沴自弭奕赫抵雅爾丁曰讀律不能變通以適事宜譬之醫者𨿽善方論而不能切脈用藥於疾痛奚益

許衡曰治人者法也守法者人也人法相維上安下順則不勞而治

又曰古人舉賢不敢自名欲恩澤出於君也刑人亦然不可使人知出於已如月星皆借日以爲光與日相逺則光盛猶臣逺於君則聲名大威權重及近日卻失其光臣道陰道理當如此

又曰人心猶印板然板本不差𨿽摹千萬本皆不差本旣差矣摹之於紙無不差者

又曰地力之生物有數人力之成物有限取之有度用之有節則常足取之無度用之無節則常不足生物之丰歉由天用物之多少由人

又曰推勘公事已得其情適當其法不旁求深入是卽利人也俗吏不逹此理專以出罪爲心謂之陰徳夫履正奉公嫉惡舉善人臣之道也有違於此則惡者當害之而反利之善者當利之而反害之顯不能逃其刑責幽不能欺於神眀陰徳何有焉

王鶚曰應天者惟以至誠拯民者莫如實惠

吳澄曰居官以亷爲本然不眀則爲吏所蔽𨿽亷何補眀矣而其心不仁則深刻嚴酷縱其下漁獵躪躒略無惻隠之意或其心𨿽仁而短於裁決徒有仁心而民不被其澤仁而不能故也或其才𨿽能而意之所向不無少偏終亦不免於疵能而未公故也全此五善乃可爲官

又曰士大夫治官如治家則何事不可辦

又曰學以眀義理仕以行政事所眀者本所行者用也本之所培者深則用之所逹者優

陳祐曰大臣貴和不貴同和於義則公道昭眀同於利則私怨生

揭徯斯曰爲政以儲才爲要養之於位望未隆之先而用之於經歷庻務之後則無失材廢事之患余闕曰知祖宗得天下之難則必能求其所以得之之道矣知其所以得天下之道則知所以保天下之道矣孟子曰三代之得天下也以仁此祖宗得天下之道也易曰何以守位曰仁此子孫保天下之道也富珠哩翀曰聖人之治天下其爲道也動與天準其爲法也燦若列星使民畏罪遷善而吏不敢舞智禦人蓋鞭笞斧鉞與禮樂教化相爲表裏及其至則民協於中刑措不用道法本無二故也

陳天祥曰國家之與百姓上下如同一身民乃國之血气國乃民之膚體血气完實則膚體康彊未有耗其血气而能使膚體丰榮者是故民富則國富民貧則國貧民安則國安民困則國困其理然也

眀

劉基曰夫將以一身統三軍者也三軍之耳目齊於一人故耳齊則聰目齊則明心齊則一萬夫一力天下無敵

宋濓曰天生烝民莫不有欲欲動情勝詭僞日滋彊暴縱其侵陵柔懦無以自立故聖人設刑憲以爲之防欲使惡者知懼而善者獲寜傳所謂獄者萬民之命所恃以禁暴止邪養育羣生者也譬諸禾黍必刈稂莠而後苖始茂茍梗化敗俗之徒不誅𨿽堯舜不能以爲治

王禕曰古今之變不同儀章制度不能久而無獘及其旣獘則必損益之以求其當審其宜而後可行而其本在乎因天道順人情故禮之本所以合理也不可不同禮之用所以適變也不必盡同

又曰人君莫先於法天道莫急於順人心法天道順人心則存於心者自然忠厚施於政者自然廣大祈天永命之道未有越此者

又曰法有定論而兵無常形出入離合動有節制向背取捨各適事機非特人莫知吾之所以然𨿽吾亦不能先必其所以然譬之槃之走丸丸走於槃縱橫圜直系於臨時不可必知所可必知者丸之不能出於槃也

方孝孺曰治天下有道仁義禮樂之謂也治天下有法慶賞刑威之謂也古之爲法者以仁義禮樂爲谷粟而以慶賞刑威爲鹽醢故功成而民不病棄谷粟而食鹽醢此亂之所由生也

又曰人君之學莫大於治心立政而治心之術有五持敬以弭安肆之寡欲以遏侈縱之漸養慈愛之端以充其仁伐驕泰之气以固其守擇賢士自輔以閒其邪五者立然後可以爲政而爲政之方有七眀而不至於苛寛而不流於縱嚴而不近於刻仁而不溺於無斷智而不入於詐妄納諫而能委任無逸而能不變此爲政之本也

於謙曰用兵之法不測如陰陽難知如神貴在臨期應變難以一定而求去來之間如飄風驟雨應敵之餘非勇無以挫其鋒非智無以破其詐必謀勇兼濟而後可以成功

又曰華夏蠻貊之人皆系朝廷赤子兵刑不得已而施貴在恩威並行然後人無不服故防姦禦侮之道固難一於招撫亦難專於誅殺蓋可撫則撫可捕則捕貴在相機而行隨宜而處也

薛瑄曰爲政當以公平正大行之是非毀譽皆所不卹必欲曲徇人情使人人譽悅則失公正之體非君子之道也

又曰法立貴乎必行立而不行徒爲虛文適足以啟下人之玩

又曰世有賣法以求賄者此誠何心哉夫法所以治姦頑也姦頑有犯執法以治之則良善者獲伸矣若納賄而縱釋姦頑則良善之寃抑何自而伸哉使良善之寃抑不伸是不惟不能治姦頑而又所以長姦頑也據髙位載顯名秉三尺者忍爲此乎

又曰治獄有四要公慈明剛公則不偏慈則不刻眀則能照剛則能斷

又曰不欺君自不欺心始

又曰正以處心亷以律已忠以事君防以事長信以接物寛以待下敬以處事此居官之七要也

又曰固不可假公法以報私讐亦不可假公法以報私徳

又曰世之廉者有三有見理眀而不妄取者有尙名節而不茍取者有畏法律保爵祿而不敢取者見理眀而不妄取無所爲而然上也尙名節而不茍取狷介之士其次也畏法律保爵祿而不敢取則勉彊而然斯又爲次也

又曰堯典以欽之辭始益稷以欽之辭終則堯舜傳心之要可知矣

又曰法者天討也或重或輕一付之無心可也或治姦頑而務爲寛縱暴其小慈欲使人感已之惠其慢天討也甚矣

李時勉曰國家所恃長久者天命與人心也而天命常視人心爲去畱欲得人心必惇敎化必修禮讓必遂其生養必足其衣食使其知父子君臣之義被道徳仁義之化休養田裏不見貪殘之政將災沴不作太平可臻

呂坤曰廟堂之上以養正气爲先海宇之內以飬元气爲本能使賢人君子無鬰心之言則正气培矣能使羣黎百姓無腹誹之語則元气固矣

又曰人情之所易忽莫如漸天下之大可畏莫如漸漸之始也𨿽君子不以爲意有謂其當防者𨿽君子亦以爲迂不知其積重難返之勢天地聖人亦無如何其所由來者漸也

又曰四肢百骸一痛癢間心無不知一脈相通之故也守令者郡縣之脈也監司者一省一路之脈也君相者天下之脈也故心之所及四海莫不精神政令所加萬姓莫不鼔舞

又曰善用威者不輕怒善用恩者不妄施

又曰易偏執而難中正者已也易偸惰而難振作者眾也易壊亂而難整飭者事也故爲政要鼔舞不倦綱常張紀常理

又曰有以姑息匪人市寛厚名有以毛舉細故市精眀名皆偏也聖人之寛厚不使物有所恃聖人之精眀不使人無所容惇大中自有分曉

又曰爲政者貴因時事在當因不爲後人開無故之端事在當革不爲後人長不救之禍

又曰自委質後此身原不屬我朝廷名分爲朝廷守之一毫貶損不得非抗也一毫髙抗不得非卑也朝廷法紀爲朝廷執之一毫徇人不得非固也一毫任已不得非葸也

又曰物理人情自然而已聖人得其自然者以觀天下而天下之人不能逃聖人之洞察握其自然者以還天下而天下之人不覺爲聖人所斡旋卽其立法以繩物有近於矯拂然拂其人欲之私而順其天理之公故𨿽有倔彊錮蔽之人莫不警悟而馴服又曰天地之財要看從來處又要看歸宿處從來處要丰要養歸宿處要約要節

又曰天下之患成於怠忽者居其半成於激廹者居其半惟聖人能消禍於未形弭患於旣著夫是之謂知微知彰知微者不動聲色要在能察幾知彰者不激怒濤要在能審勢

邱濬曰聖人之心未嘗自聖世𨿽已治而猶有願治之心言𨿽畢陳而恆有渴聞之念

又曰人以漸而用而出類之才則不以漸官以次而除而切要之職則不以次

又曰報國孰爲大薦賢爲大蓋竭一身之智力其效少竭眾人之智力其效多

又曰天下之大譬則人之一身焉一身之中外有四肢百體內有五臟六腑其气息之相通血脈之周流無一時之可息無一處之可滯故治天下者恆以其身視天下無尺寸之膚不愛則無尺寸之膚不養身處乎宮庭氊廈之上而心常存乎郡國閭裏之中又曰財生於地而成於天所以致其用者人也天地歳歳有所生人生歳歳有所用歳用之數不可少而歳生之物或不給茍非歳歳爲之制先期而計其數先事而爲之備至於臨事而爲之措置則有弗及者矣

又曰聖人之用刑𨿽若不得已而實不容己也於不容己之中而存不得己之心不容己者上天討罪之義不得己者聖人愛物之仁

劉大夏曰居官以正己爲先所謂正己非特當戒利亦當逺名

李東陽曰節用如閘河然節一分則上有一分之益廣儲如蓄源然積一分則下有一分之利

楊一淸曰無事當如有事時隄防有事當如無事時鎭靜

王守仁曰古之人能以天地萬物爲一體故能通天下之志凡舉事宜必爲之但見其易而成之不見其難今居官者多反是豈見不到此乎亦由無忠誠惻怛之心以愛其民不肯身任地方利害爲久逺之圖凡所施爲不本於精神心術而惟事補輳掇拾支吾粉飾於其外以茍幸吾身之無事徒有虛名而無實用可張皇於暫時而不可施行永久者勞逸煩簡相去逺矣

邵寶曰勿以一方爲小勿以一人爲寡勿以一事爲防勿以一時爲近天下一方之防也眾人一人之聚也萬事一事之集也萬世一世之積也可不愼哉又曰聽信不惑於親近則采納不患於不覈好尙不徇於同異則品鑑不患於不當喜怒不逐於愛憎則取捨不患於不公

楊繼盛曰天下之事每成於憂而敗於喜夫喜則縱縱則視天下之事皆易也而忽心生憂則畏畏則視天下之事皆難也而愼心生愼忽之間天下之治亂所系

屠隆曰大臣之道懸鑑持衡適於中和而不偏偏則爲害惟虛眀之人辧焉

又曰人臣體國蓋以國家爲身體也人之於身體勞逸欲均饑飽欲時起居欲愼寒暑欲調養其血脈惜其精神何所不到人臣以調護身體者調防國家則莫如注念黔首是故節其勞逸問其饑寒敎以義理厚其風俗去其慆淫防其疾苦有利於民者興之如口腹之得美飲食也有害於民者去之如面目之去贅疣也以此體國乃人臣之道

又曰天地間太和元气盎然流行造化得之以久長人物得之以化育治天下者自當惇大醇厚然或寛而無節簡事而流於廢弛愛人而傷於姑息天下玩焉又當濟之以嚴肅紀綱申法度令天下無敢梗吾之化者而後慈愛之心得以宣布人物相生相養各得其所蓋寛者仁之用也嚴者義之用也義所以成其仁也

張居正曰天之生財在官在民止有此數譬之於人稟賦彊弱自有定分善養生者惟撙節愛惜不以嗜欲戕之亦皆足以卻病而延壽

潘季馴曰夫避難趨易爭一時之便而略其害非長防也襲功於身而遺艱於後人非純臣之節也王誨曰一念之逸萬事之隳一時之逸終身之疵法天行健惟日孜孜惟聖克念無不在玆堯兢舜業並稱巍巍惟無逸乃能有逸惟有爲是以無爲王家屛曰聖王馭世爵人而人以爲榮者其命徳公也賞人而人以爲勸者其論功當也官不擇徳則名器防而得之不足爲榮賞不程勞則恩澤濫而觀者莫知所勸

葉向髙曰谷惟虛也而後風入之澤惟虛也而後水鐘之心惟虛也而後善歸之眀主知獨聞之易以壅也故與天下共聞之爲聰知獨見之易以蔽也故與天下共見之爲眀收萬耳目爲一耳目合萬心思爲一心思含其聰而聰益徹晦其眀而眀逾光幽隠燭於燃犀情僞瑩於觀火邪正之路別於黑白得失之機辧若列眉

顧憲成曰官輦轂舉念不在君父官封疆舉念不在百姓卽有他美君子不齒

髙攀龍曰夫賑饑不難於饑者必賑而難於賑者必饑賑者未必饑則饑者未必活何者以有限之財當無窮之冒必不繼也惟是隨門逐戶什伍相稽當時給票據票給米自無中間展轉獘竇民受實惠又曰心本明又湏人自明之故放於外則不眀復於內則眀著於欲則不眀循乎理則眀動於气則不眀安於止則眀荒於怠則不眀居於敬則眀騖於動則不眀主於靜則眀明與不眀在一念轉移間也又曰朝廷膏澤至州縣始致之民州縣不賢則民不安賢者視君爲天不敢欺也視民爲子不忍傷也則奉法修職皆出於心之所不容已非有爲也

又曰人心各有陰私故各成隔礙凡居位者必自心先無陰私而後可潛消人之陰私自心先無隔礙而後可潛通人之隔礙惟君國是念毋身家茍營而後可濟於艱難

趙南星曰人之爲善爲姦皆必以才故愛才者易至於容姦而擊姦者易至於棄才

又曰天下承平久則居官者習於逸樂逸樂久則節行不立節行不立則綱紀廢弛而名分陵夷

周宗建曰大臣者小臣之表也大臣公則小臣自不敢以私見大臣正則小臣自不敢以私幹大臣剛方自任則小臣自不敢優遊取適大臣髙尙自矢則小臣自不敢耽戀求容

葉伯巨曰天下趨於治也猶堅冰之將泮也冰之堅非太陽一日之光能消之也陽气發生土脈微動和气燻蒸然後融釋聖人之治天下亦猶是也刑以威之禮以導之漸民以仁摩民以義而後其化熙熙也周怡曰人臣以盡心體國爲忠協力濟事爲和捨己從人爲虛忘讐序賢爲公自古及今未有不由此而治者也

劉廷蘭曰天下之事非一家私議故可否相濟乃謂之和君臣且然況於共事之人所宜協一徳以成厥美聖莫髙於周召猶有不相說之時豈可捨社稷安危之計而顧私家疑忌之嫌哉

欽定執中成憲卷八

