汰存錄紀辧

原序云﹕『夫名教之存﹐存於賢者﹔然不存於賢者之口﹐而存於天地不易之正气。天地不易之正气無他焉﹐理而已矣。此非特不賢者不能倒置﹐𨿽賢者亦不能增損也。不賢者而欲倒置﹐益見其非﹔賢者而欲增損﹐則失其是矣。吾鄕夏子彜仲素爲海士之同學﹐而爲忠襄竹亭之所許可。遭變捐軀﹐潔身自靖﹔其子存古﹐復殉難南都﹕一家節烈﹐爲千古之完人無疑也。乃身歿之後﹐有所謂「幸存錄」者出焉。論若和平﹐意實顚倒﹔黃子見而懼焉﹐以爲此小人之嚆矢﹐不可以不辧而論之。余曰「此殆非夏子之言﹐其爲小人附會之言也。夫夏子自戊午以後﹐立身本末﹐天下皆知之。𨿽平生和厚﹐而疾邪扶正﹐不減臥子。而是錄矢口而論﹐大非生平。意者憸壬之夫見夏子死難之後﹐無子無孫﹑無兄無弟﹐而其人品足以表著古今﹑其論足以取信於當世﹔於是托而誣焉﹐以爲可以因是而淆是非之實矣。而不知在夏子而賢﹐決無此錄﹔夏子而實有此錄﹐亦未得卽爲賢者之定論也。故使夏子而實有此錄﹐亦未得損正人之毫末﹔而況其未必然耶﹗夫鏡已懸矣﹑石已出矣﹐魅於何藏﹖而於白日之中﹐猶爲昏夜之惑﹔而且援末以誣其本﹑借僞以傾其眞﹐後人奚適從焉﹗噫﹗變革之後﹐每多僞書惑世誣民﹐關系不小﹔黃子信以爲實而辧之﹐其爲名教之閒也其矣。凡負天地之正气者﹐但信其理﹐無徇其人﹔理之邪正有乖﹐則言之眞僞可從而辧矣。由此言之﹐卽無汰存可也。同學巢鳴盛端明氏識』。

原按云﹕『近見野史多有是非倒置者。推原其故﹐大略本於夏彜仲允彜「幸存錄」。彜仲難死﹐人亦遂從而信之。豈知其師齊人張延登——延登者攻東林者也﹐以延登之是非爲是非﹐其倒置宜矣。獨怪彜仲人品將存千秋﹐並存此錄﹐則其爲玷也大矣﹗謂之「不幸存錄」可也。晚進不知本末﹐迷於向背﹔余故稍摘其一二﹐所以愛彜仲耳。南雷居士黃宗羲識』。

彜仲曰﹕『兩黨之最可恨者﹐專喜逢迎附會。若有進和平之說者﹐卽疑其異己﹐必操戈攻之』。又曰﹕『二黨之於國事﹐皆不可謂無罪。平心論之﹐始而領袖者爲顧﹑鄒諸賢﹐繼爲楊﹑左﹐又繼爲文﹑姚﹐最後如張溥﹑馬世奇輩﹐皆文章气節足動一時﹔而攻東林者﹐始爲四明﹐繼爲元﹑趙﹐繼爲崔﹑魏﹐又繼爲馬﹑阮﹐皆公論所不與也。東林中亦多敗類﹐攻東林者亦間有淸操獨立之人﹔然其領袖之人﹐殆天淵也。東林之持論髙﹐而於籌邊制寇﹐卒無實著。攻東林者自謂孤立任怨﹐然未嘗爲朝廷振一法紀﹔徒以忮刻勝﹐可謂之聚怨而不可謂之任怨也。其無濟國事﹐兩者同之耳』。

愚按君子﹑小人無兩立之理﹐此彜仲學問第一差處。毅宗亦非不知東林之爲君子﹐而以其倚附者之不純爲君子也﹐故疑之﹔亦非不知攻東林者之爲小人也﹐而以其可以制乎東林﹐故參用之。卒之君子盡去﹐而小人獨存﹔是毅宗之所以亡國者﹐和平之說害之也。彜仲猶見不悟﹐反追惜其不出乎此﹐可謂昧於治亂之故矣。且君子亦辧其是非﹑邪正耳﹐此而是也正也﹐則異己者之必爲非與邪。今必以其未知和平也﹐使正者有資乎邪﹑是者有資乎非﹐猶可謂之君子乎﹖

夫天下之議論不可專一﹐而天下之流品不可不專一也。故同異之在流品﹑議論﹐兩者相似而實遠。如宋之洛﹑蜀﹐議論之異也﹔漢之黨人﹑宦官﹐其異在流品﹐不在議論。在議論者﹐和平之說﹐未可盡廢﹔在流品者﹐此治彼亂間不容髮﹐如之何其和平也﹗假如三案﹐外視之﹐議論之異耳。然主瘋癲者﹐鄭氏之私人也﹔主進藥﹑安選侍者崔文升﹐魏忠賢之私人也﹕其異在流品矣。彜仲乃欲以洛﹑蜀之論﹐而談東漢之黨錮﹔以東林﹑攻東林爲兩黨﹐眞若此銖彼兩者﹐無怪乎其設淫辭而助之攻也﹗彜仲亦知攻東林者領袖之爲小人﹐而謂其間亦間有淸操獨立之人﹔天下有淸操獨立者而肯同於四明﹑同於弈趙﹑同於崔魏﹑同於馬阮乎﹖肯同於小人而謂之淸操獨立﹐吾不信也。於此而講和平﹐是猶怪李﹑杜以曹節﹑王甫爲異己也。

東林之名﹐講學者不過數人耳﹑倚附者亦不過數人耳﹐以此數人者而名爲黨可也。乃言國本者謂之東林﹑爭科場者謂之東林﹑攻奄人者謂之東林﹐以至言奪情姦相討賊﹑凡一議之正﹑一人之不隨流俗者﹐無不謂之東林。由此而逆推之﹐則劾江陵者﹐亦可曰東林也﹔劾分宜者﹐劾劉瑾﹑王振者﹐亦可謂之東林也。然則東林豈眞有名目哉﹗亦攻東林者加之名目而已。今必欲無黨﹐是禁古今不爲君子而後可也。

東林中多敗類﹐夫豈不然﹗然不特東林也﹐程門之邢恕﹑龜山之陸棠﹐何獨異於是﹖故以敗類罪東林﹐猶以短喪竊屨毀孔﹑孟也。彜仲以籌邊制寇﹐東林無實著﹔夫籌邊制寇之實著在親君子﹑遠小人而已。天﹑崇兩廟﹐不用東林以致敗﹔而責備東林以籌邊制寇﹐豈彜仲別有功利之術與﹖

張差之事﹐彜仲曰﹕『東宮侍衛蕭條﹐至外人闖入﹐漸不可長﹔諸臣危言之﹐自不可少。顧事聯宮禁﹐勢難結案﹔則田叔燒梁獄詞﹐亦調停不得已之術也。二說互相濟而不得兩相仇』。又曰﹕『國戚凶謀﹐顧不用鴆而用梃﹑不用中官而用外人﹐皆情之所無』。

愚按張差一案﹐當參以王曰幹之案而後明。先是﹐王曰幹告變﹐已有龐保﹑劉成二閹姓名。使差果瘋癲也﹐其所招姓名﹐安能與之暗合﹖謂差仇此二閹﹐不應王曰幹亦仇此二閹﹗若二閹不與聞其故﹐則神宗何難出此二閹﹐使廷臣訊鞫以暴白鄭氏之心迹於天下而滅口禁中乎﹖且其時訊鞫張差者無不得賂﹐而以吳中彥爲囊槖﹔試問此賂出之誰氏﹖而誰氏何以出此賂乎﹖事之明顯如此﹐有何葛藤﹖今於水落石出之後﹐彜仲猶爲此言﹐何也﹖江右王猶定語余﹕當時張差尙同一人闖入﹐名婁光義﹐前門兌錢爲業者也﹔以多力得脫﹐亡命江湖。猶定曾迹之﹐然亦不必須此爲證也。當是時﹐鄭氏爲謀﹐無所不極﹔巫蠱毒梃﹐交發並至。彜仲疑其術之未工﹐則閻樂之殺二世﹑伶人之困莊宗﹐無不可疑矣。田叔之燒獄辭也﹐以太后在上﹐而梁王又弟也。今以神宗之妾﹐爲人臣者正當格其蠱惑之心﹐何嫌何忌﹖在田叔爲錫類﹑在此爲逢君﹐不當以之相比。

彜仲又曰﹕『某處分之法﹐不過以二閹結局』。夫得二閹者﹐王公之寀之力也。微王公且不及二閹﹐以王公而得二閹﹐尙曰瘋癲﹑曰仇口﹐而肯以二閹結局哉﹖

彜仲曰﹕『東林奏李可灼進藥﹐懷不軌心﹐方從哲故賞之﹔其論爲太過』。

愚按紅丸一案﹐亦當參以崔文升之進藥而後明。當光宗憑幾之日﹐紅丸進與不進﹐皆不可爲﹔故李可灼者﹐庸醫之殺人也。其所以使光宗至於此者﹐蠱之以美色﹑決之以利劑﹐則鄭氏與鄭之私人崔文升等爲之。至是不用梃而用鴆﹑不用外人而用中官﹐彜仲豈又以爲情之所無乎﹖是故紅丸而效﹐非從哲之所喜也﹔紅丸而不效﹐亦非從哲之所惡也。從哲之主者在鄭氏﹐而以議之爲太過乎﹗

彜仲曰﹕『賈繼春言先帝至孝﹐何至一妾一女不能遺庇﹖亦未可盡言其非﹐然宮之應移似屬定禮』。

愚按彜仲旣知宮之不可不移矣﹐而又以爭移宮者之爲調停﹐何也﹖夫調停之說﹐有過當而後生焉。選侍不過移宮耳﹐有何痛苦﹑有何不得其所而煩外廷之調停哉﹖就使繼春無所窺伺﹑無所指使﹐亦是宦官宮妾之愛其君沾沾而爲之計慮﹐分香賣履之事也。彜仲之見﹐陋矣。

彜仲曰﹕『李三才少負才名﹐爲山東藩臬極有名。余館於山東﹐李已去二十年﹐民歌思之不忘﹔謂大姦大盜﹐皆李所摛治殆盡﹐民得安生也。王錫爵特召時﹐手疏甚密。三才鉤得之﹐泄言於眾﹐謂錫爵以臺省爲禽獸﹔臺省由此益攻錫爵。三才多取與﹐結客徧天下﹔顧憲成之左右譽言日至﹐意其眞足以干國矣』。又曰﹕『三才負才而守不潔﹔及爲淮撫﹐垂涎大拜﹐挾縱橫之術與言者爲難﹔公論益絀之﹐而東林受累不小』。

愚按李道甫在部郎﹐則以救魏懋忠謫﹔在藩臬﹐則去而民思之﹔在淮撫﹐則稅閹鼠伏不敢動﹕眞干國之才也。其取友﹕則顧端文救之於被劾﹑劉忠正薦之於旣廢﹐獨小人言其貪耳。然身死之後﹐書畫亦折賣殆盡﹔貪者固如是乎﹖彜仲於賢者之言漫不加省﹐卽身所歷之見聞﹐亦不敢信﹔至小人之讒口﹐則拳拳奉之而勿失﹐不可解也。

彜仲曰﹕『楊繼垣首參崔呈秀﹐不宜入逆案』。

愚按定逆案者﹐諸公不學無術之過也﹔旣不足以制小人﹐徒使小人百計翻之﹐凶於爾國﹐可不悲夫﹖夫逆案之定﹐以外官交結近侍也﹔而交結之源不去﹐猶伏火而蓋之以薪也。當時諑州爲交結之窟穴﹐瞬息相通﹐而楊繼垣﹑徐大化爲之謀主。其呼應於南北者﹐則阮大鋮﹑喬應甲﹑賈繼春之徒十數人爲之魁。其力旣足以鉤致後進﹐而後進之急於富貴者﹐由之而得結交之綫索﹔故此十數人者𨿽不出﹐而出者皆其分身也。由是而議論終不可絀﹐終毅宗之世﹐其名𨿽不翻﹑其實未嘗不翻也。若其時將此十數人者聲其導源橫流之罪﹐可誅則誅之﹐其餘槪以脇從之例﹔則逆案何必定哉﹗

楊繼垣之參崔呈秀﹐止其瞻風望气﹐由交結而得之也。黃瓊之諫桓帝曰﹕『尙書周永﹐昔爲沛令﹔素事梁冀﹐越拜今職。見冀將衰﹐乃陽毀示忠﹐遂因姦計﹐亦取封侯。又黃門狎邪﹐自冀興盛﹐共構姦宄﹔臨冀當誅﹐無可設巧﹐復記其惡﹐以要爵賞。陛下不審別眞僞﹐復與忠臣並時顯封﹐使朱紫共色﹐粉墨雜糅』。彜仲之言而然﹐則桓帝之侯周永﹑封黃門﹐亦未可非也。

彜仲曰﹕『王永光亦淸執﹐王恭廠之變﹐其疏獨侃侃。崇禎初﹐爲冢宰﹐東林必欲逐而去之﹔永光憤激爲難﹐引用袁宏勛﹑張道浚輩﹐再啟玄黃之爭﹐實已甚之故耳』。

愚按﹕小人不同﹐有把持局面之小人﹑有隨波逐浪之小人﹐虎彪十孩兒之類隨波逐浪﹐吾所謂脇從者也﹔逆案內之楊繼垣﹑徐大化等﹑逆案外之王永光﹑溫體仁等把持局面﹐吾所謂魁之十數人者也。逆閹旣誅﹐逆案未定﹐楊繼垣把持之﹔逆案已定﹐王永光把持之﹕皆紹述逆閹之政者也。袁宏勛﹑髙捷﹑史■﹝範上土下﹞一輩小人﹐翩翩而進﹐以錮君子而抑之。使爲己甚﹐則進君子退小人﹐皆不可矣。

彜仲曰﹕『溫之秉政﹐臺省攻之者後先相繼﹐皆以門戶異同﹑非盡由國家起見也。公平言之﹐不納苞苴﹐是其一長矣﹔庇私黨﹑排異己﹐亦未嘗爲之有迹』。

愚按溫體仁之苞苴﹐巧於納者也﹔周延儒不巧於納者也。觀其後之富﹐豈不納苞苴者所致乎﹖哀哉﹗毅宗之受其愚也。其在揆地﹐日以進小人﹑退君子爲事﹐何可悉數﹗蔡﹑唐﹑薛﹑葉之私黨﹐猶謂無庇之迹乎﹖文﹑何﹑黃﹑劉之異己﹐猶謂無排之迹乎﹖從來姦相無有不庇私黨﹑排異己者﹐惟體仁多一反復耳﹗愚嘗言有明之亡﹐方﹑沈﹑溫﹑蔡﹐湖州之力也。

彜仲曰﹕『範景文﹑謝升﹐於二黨皆虛公不滯』。

愚按得交於文貞﹐蓋無日不欲師法劉忠正者也。其在吏部﹐以爭先忠端公年例去官﹐於何而別其非東林乎﹖謝升傳溫體仁衣缽﹐謂其不滯於小人﹐升亦不受也。蓋從來未有中立而不爲小人者也。

………﹝﹖﹞

古今爲君者昏至弘光而極﹐爲相者姦至馬士英而極﹐不逮明者而知之也﹔有何冤可理﹗而彜仲稱士英立心疏闊﹐無殺人之意。夫周仲駁﹑雷介公﹐獨非其所殺者乎﹖左光先﹑呂大器﹑黃澍﹐獨非其所逮者乎﹖但不能殺之耳。天下稍定﹐則吾輩皆不能免﹐吾不知如何而始謂之欲殺人也。稱弘光寬仁虛己﹐然則晉惠﹑東昏﹐皆足以當之。

彜仲謂﹕『張捷﹑楊維垣﹐不得以其攻東林也而少之』。

愚按維垣殺妾僞死﹐書名於柩﹐逃至中途﹐爲亂兵所殺﹔此小人之狡獪適得其常﹐可無論矣。惟張捷傳聞縊死雞鳴山﹔捷與馬﹑阮﹑楊﹑蔡朋比亡國﹐計無復之而死﹐其徇於天下﹐猶許綰之鼠首也。齊莊公之弒﹐賈舉﹑州綽﹑邴師﹑公孫敖﹑封具﹑鐸父﹑襄伊﹑僂堙皆死。晏子曰﹕『爲己死而爲己亡﹐非其私暱﹐誰敢任之』﹗蓋言諸臣導君於不善也。捷非導君於不善者乎﹖琴張聞宗魯死﹐將往弔之﹔仲尼曰﹕『齊豹之盜﹑孟縶之賊﹐女何弔焉』﹗馬﹑阮之罪﹐甚於齊豹﹔捷之賊國﹐甚於孟縶﹕是先聖所不許弔者也。以張捷之死南都與王振之死土木﹐同科者也。

