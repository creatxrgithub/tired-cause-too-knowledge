心經宋眞徳秀

帝曰﹕人心惟危﹐道心惟微﹐惟精惟一﹐允執厥中

朱子曰﹕心之虛靈知覺一而已矣。而以爲有心人道﹐心之異者﹐以其或生於形气之私﹑或原於性命之正﹐而所以爲知覺者不同﹐是以或危殆而不安﹐或微妙而難見爾。然人莫不有是形﹐故𨿽上智不能無人心﹐亦莫不有是性。故𨿽下愚不能無道心。二者雜於方寸之間﹐而不知所以治之﹐則危者愈危﹐微者愈微﹐而天理之公﹐卒無以勝夫人欲之私矣。精則察﹐夫二者之間而不雜也。一則守其本心之正而不離也﹐從事於斯無少間斷﹐必使道心常爲一身之主﹐而人心每聽命焉。則危者安﹑微者著﹐而動靜云爲自無過不及之差矣。

詩曰﹕上帝臨女﹐無貳爾心

又曰﹕無貳無虞﹐上帝臨女。

毛氏注曰﹕言無敢懷貳心也。

朱子曰﹕知天命之必然而贊其決也。

眞西山讀書記曰﹕此武王伐紂之事﹐詩意𨿽主伐紂﹐而言然學者平居諷詠其辭﹐凜然如上帝之實臨其上﹐則所以爲閒邪存誠之助﹐顧不大哉﹗又見善而無必爲之勇﹐或以利害得喪二其心者﹐亦宜味此言以自決也。

詩曰﹕視爾友君子﹐輯柔爾顏﹐不遐有愆。相在爾室﹐尙不愧於屋漏。無曰不顯﹐莫予云覯。神之格思﹐不可度思﹐矧可射思﹗

鄭氏曰﹕神見人之爲也。女無謂是幽昧不明﹐無見我者﹐神見女矣。

朱子曰﹕言視爾友於君子之時﹐和柔爾之顏色﹐其戒懼之意﹐常若自省曰﹐豈不至於有過乎﹖蓋常人之情﹐其修於顯者無不如此﹐然視爾獨居於室之時﹐亦當庶幾不愧於屋漏﹐無曰此非顯明之處而莫予見也。當知鬼神之妙﹐無物不體﹐其至於是﹐有不可得而測者。不顯亦臨猶懼有失﹐況可厭射而不敬乎﹖此言不但修之於外﹐又當戒謹恐懼乎其所不睹不聞也。

易乾之九二﹐子曰庸言之信﹐庸行之謹。閒邪存其誠。

程子曰﹕庸信庸謹﹐造次必於是也。

又曰﹕閒邪則誠自存﹐不是外面將一个誠來存著。

又曰﹕如何是閒邪﹖非禮而勿視聽言動﹐邪斯閒矣。

易坤之六二﹐君子敬以直內﹐義以方外﹐敬義立而徳不孤﹐直方大﹐不習無不利﹐則不疑其所行也。

伊川曰﹕敬立而內直﹐義形而外方。義形於外﹐非在外也。

又曰﹕主一之謂敬﹐直內乃是主一之義。至於不敢欺﹐不敢慢﹑尙不愧於屋漏﹐皆是敬之事也。但存此涵養﹐久之自然天理明。

又曰﹕心敬則內自直。

龜山楊氏曰﹕盡其誠心而無僞焉﹐所謂直也。若施之於事﹐則厚薄隆殺一定而不可易爲有方矣。所主者敬而義﹐則自此出焉﹐故有風外之辧。

損之象曰﹕山下有澤損。君子以懲忿窒欲。

伊川曰﹕修己之道所當損者﹐惟忿與欲。故懲戒其忿怒﹐窒塞其意欲也。

龜山楊氏曰﹕九思終於忿思﹐難見得思義以此。

益之象曰﹕風雷益﹔君子以見善則遷﹐有過則攺。

王氏注曰﹕遷善攺過益莫大焉。

程子曰﹕見善能遷則可以盡天下之善﹐有過能攺則無過矣。益於人者莫大於是。

復之初九﹕不復遠﹐無祗悔﹐元吉。子曰﹕顏氏之子其殆庶幾乎﹐有不善未嘗不知﹐知之未嘗復行也。

伊川曰﹕失而後有復﹐不失則何復之有﹖惟失之不遠而復﹐則不至於悔﹐大善而吉也。

又曰﹕不遠而復者﹐君子所以修其身之道也。學問之無他﹐惟其知不善則速攺以從善而已。

橫渠曰﹕知不善未嘗復行﹐不貳過也。

子絕四﹕毋意﹑毋必﹑毋固﹑毋我。

朱子曰﹕意﹐私意也。必﹑期必也。固﹑執滯也。我﹐私己也。

顏淵問仁。子曰「克己復禮爲仁。一日克己復禮﹐天下歸仁焉。爲仁由己﹐而由人乎哉」顏淵曰「請問其目」子曰「非禮勿視﹐非禮勿聽﹐非禮勿言﹐非禮勿動。」顏淵曰「回𨿽不敏﹐請事斯語矣。

楊子曰﹕勝己之私謂之克。

伊川曰﹕非禮處便是私意。旣是私意﹐如何得仁﹖凡人須是克盡己私﹐皆歸於禮﹐方始是仁。

謝氏曰﹕克己須從性﹐偏難克處克將去。

仲弓問仁。子曰「出門如見大賓﹐使民如承大祭﹔己所不欲﹐勿施於人。在邦無怨﹐在家無怨。」仲弓曰「雍𨿽不敏﹐請事斯語矣。

伊川曰﹕如見大賓﹐如承大祭﹐敬也。敬則不私。一不敬則私欲萬端害於仁矣。

中庸﹕天命之謂性﹐率性之謂道﹐修道之謂教。道也者﹐不可須臾離也﹔可離﹐非道也。是故君子戒愼乎所不睹﹐恐懼乎所不聞。莫見乎隱﹐莫顯乎微﹐故君子愼其獨也。喜怒哀樂之未發﹐謂之中﹔發而皆中節﹐謂之和。中也者﹐天下之大本也﹔和也者﹐天下之達道也。致中和﹐天地位焉﹐萬物育焉。

朱子曰﹕子思首明道之本原出於天而不易其實體﹐備於己而不可離﹐次言存養省察之要﹐終言聖神功化之極。蓋欲學者於此反求諸身而自得之﹐以去夫外誘之私而充其本然之善。

又曰﹕君子之心常存敬畏﹐𨿽不見聞亦不敢忽。所以存天理之本然﹐而不使離於須臾之頃也。

又曰﹕隱﹐暗處也。微﹐細事也。獨者﹐人所不知而己所獨知之地也。言幽暗之中﹐細微之事﹐迹𨿽未形而幾則已動﹐人𨿽不知而己獨知之﹐則是天下之事無有著見明顯而過於此者。是以君子旣常戒懼﹐而於此尢加謹焉﹐所以遏人欲於將萌﹐而不使其滋長於隱微之中﹐以至離道之遠也。

詩云「潛𨿽伏矣﹐亦孔之昭。」故君子內省不疚﹐無惡於志。君子之所不可及者﹐其惟人之所不見乎。詩云「相在爾室﹐尙不愧於屋漏。」故君子不動而敬﹐不言而信。

程子曰﹕學始於不欺暗室。

又曰﹕不愧屋漏與謹獨是持養气象。

朱子曰﹕人之所不見﹐此君子謹獨之事也。承上文又言君子之戒謹恐懼無時不然﹐不待言動而後敬信﹐則其爲己之功益加密矣。

大學﹕所謂誠其意者﹐毋自欺也。如惡惡臭﹐如好好色﹐此之謂自謙。故君子必愼其獨也。小人閒居爲不善﹐無所不至﹐見君子而後厭然﹐揜其不善而著其善。人之視己﹐如見其肺肝然﹐則何益矣。此謂誠於中﹐形於外﹐故君子必愼其獨也。曾子曰﹕十目所視﹐十手所指﹐其嚴乎。富潤屋﹐徳潤身﹐心廣體胖﹐故君子必誠其意。

朱子曰﹕獨者﹐人所不知而己所獨知之地也。言欲自修者知爲善以去其惡﹐則當實用其力﹐而禁止其自欺。使其惡惡則如惡惡臭﹐好善則如好好色﹐皆務決去﹐而求必得之﹐以自快足於己﹐不可徒苟且以殉外而爲人也。然其實與不實﹐蓋有他人所不及知而己獨知之者﹐故必謹之於此以審其幾焉。

鄭氏注曰﹕厭讀爲黶。厭閉藏貌也。

朱子曰﹕厭然﹐消沮閉藏之貌。此言小人陰爲不善﹐而陽欲掩之﹐則是非不知善之當爲與惡之當去也﹔但不能實用其力以至此耳。然欲掩其惡而卒不可掩﹐欲詐爲善而卒不可詐﹐則亦何益之有哉﹗此君子所以重以爲戒﹐而必謹其獨也。

又曰﹕心無愧怍﹐則廣大寬平﹐而體常舒泰。

所謂修身在正其心者﹕身有所忿懥﹐則不得其正﹔有所恐懼﹐則不得其正﹔有所好樂﹐則不得其正﹔有所憂患﹐則不得其正﹔心不在焉﹐視而不見﹐聽而不聞﹐食而不知其味。此謂修身在正其心。

朱子曰﹕四者皆心之用﹐而人所不能無者。然一有之而不能察﹐則欲動情勝﹐而其用之所行﹐或不能不失其正矣。

又曰﹕心有不存﹐則無以檢其身﹐是以君子必察乎此而敬以直之﹐然後此心常存而身無不修也。

樂記﹕君子曰禮樂不可斯須去身。致樂以治心﹐則易直子諒之心油然生矣。易直子諒之心生則樂﹐樂則安﹐安則久﹐久則天﹐天則神。天則不言而信﹐神則不怒而威﹐致樂以治心者也。致禮以治躬則莊敬﹐莊敬則嚴威。心中斯須不和不樂﹐而鄙詐之心入之矣﹐外貌斯須不莊不敬﹐而易慢之心入之矣。故樂也者﹐動於內者也﹔禮也者﹐動於外者也。樂極和﹐禮極順。內和而外順﹐則民瞻其顏色而弗與爭也﹐望其容貌而民不生易慢焉。故徳煇動於內﹐而民莫不承聽﹐理髮諸外﹐而民莫不承順。故曰﹕致禮樂之道﹐舉而錯之﹐天下無難矣。

唐孔氏曰﹕和易正直子愛諒信。

鄭氏注曰﹕致猶深審也﹐油然新生好貌也﹐善心生則寡於利欲﹐則樂矣。

又曰﹕樂由中出﹐故治心﹔禮自外作﹐故治躬。

又曰﹕鄙詐入之謂利欲生。

君子反情以和其志﹐比類以成其行﹐姦聲亂色﹐不習於聽﹐淫樂慝禮﹐不接心術﹐惰慢邪辟之气﹐不設於身體﹔使耳目鼻口心智百體﹐皆由順正以行其義。

唐孔氏曰﹕反情﹐反去情欲也。比類﹐比擬善類也。

君子樂得其道﹐小人樂得其欲。以道制欲﹐則樂而不亂﹔以欲忘道﹐則惑而不樂。

鄭氏注曰﹕道謂仁義﹐欲謂淫邪也。

程子曰﹕人𨿽不能無欲﹐然當有以制之。無以制之而惟欲之從﹐則人道廢而入於禽獸矣。

孟子曰﹕人皆有不忍人之心。先王有不忍人之心﹐斯有不忍人之政矣。以不忍人之心﹐行不忍人之政﹐治天下可運之掌上。所以謂人皆有不忍人之心者﹕今人作見孺子將入於井﹐皆有怵惕惻隱之心﹔非所以內交於孺子之父母也﹐非所以要譽於鄕黨朋友也﹐非惡其聲而然也。由是觀之﹐無惻隱之心﹐非人也﹔無羞惡之心﹐非人也﹔無辭讓之心﹐非人也﹔無是非之心﹐非人也。惻隱之心﹐仁之端也﹔羞惡之心﹐義之端也﹔辭讓之心﹐禮之端也﹔是非之心﹐智之端也。人之有是四端也﹐猶其有四體也。有是四端而自謂不能者﹐自賊者也﹔謂其君不能者﹐賊其君者也。凡有四端於我者﹐知皆擴而充之矣。若火之始然﹐泉之始達。苟能充之﹐足以保四海﹔苟不充之﹐不足以事父母。

朱子曰﹕人之所以爲心﹐不外乎是四者﹐故因論惻隱而悉數之。言人若無此﹐則不得謂之人﹐所以明其必有也。

又曰﹕擴﹐推廣之意。充﹐滿也。四端在我﹐隨處發見。知皆卽此推廣之﹐以滿其所賦之量﹐則其日新又新﹐將有不能自已者。能由此而遂充之﹐𨿽保四海可也。

又曰﹕此章所論人之性情﹐心之體用﹐最爲詳密﹐讀者宜深味之。

程子曰﹕人皆有是心﹐惟君子爲能擴而充之。不能然者﹐皆自棄也。然其充與不充﹐亦在我而已矣。

孟子曰﹕矢人豈不仁於函人哉﹗矢人惟恐不傷人﹐函人惟恐傷人。巫匠亦然。故術不可不愼也。孔子曰﹕裏仁爲美﹔擇不處仁﹐焉得智﹗夫仁﹐天之尊爵也﹐人之安宅也﹐莫之禦而不仁﹐是不智也。不仁不智﹐無禮無義﹐人役也。人役而恥爲役﹐由弓人而恥爲弓。矢人而恥爲矢也。如恥之﹐莫如爲仁。仁者如射﹕射者正己而後發﹐發而不中﹐不怨勝己者﹐反求諸己而已矣。

朱子曰﹕仁﹑義﹑禮﹑智﹐皆天所與之良貴。而仁者天地生物之心﹐得之最先﹐而兼統四者﹐所謂元者善之長也﹐故曰尊爵。在人則爲本心全體之徳﹐有天理自然之安﹐無人欲陷溺之危。人當常在其中﹐而不可須臾離者也﹐故曰安宅。

又曰﹕此亦因人愧恥之心﹐而引之使志於仁也。不言智﹑禮﹑義者﹐仁該全體。能爲仁﹐則三者在其中矣。

孟子曰﹕大人者﹐不失其赤子之心者也。

朱子曰﹕大人智周萬物﹐赤子全未有知﹐其心疑若甚不同矣。然其不爲物誘而純一無僞﹐則未嘗不同也。故言其所以爲大人者特在於此。

孟子曰﹕牛山之木嘗美矣﹐以其郊於大國也﹐斧斤伐之﹐可以爲美乎﹖是其日夜之所息﹐雨露之所潤﹐非無萌蘗之生焉﹐牛羊又從而牧之﹐是以若彼濯濯也。人見其濯濯也﹐以爲未嘗有材焉﹐此豈山之性也哉﹖𨿽存乎人者﹐豈無仁義之心哉﹖其所以放其良心者﹐亦猶斧斤之於木也﹐旦旦而伐之﹐可以爲美乎﹖其日夜之所息﹐平旦之气﹐其好惡與人相近也者幾希﹐則其旦晝之所爲﹐有梏亡之矣。梏之反覆﹐則其夜气不足以存﹔夜气不足以存﹐則其違禽獸不遠矣。人見其禽獸也﹐而以爲未嘗有才焉者﹐是豈人之情也哉﹖故苟得其養﹐無物不長﹔苟失其養﹐無物不消。孔子曰﹕『操則存﹐捨則亡﹔出入無時﹐莫知其鄕。』惟心之謂與﹖

朱子曰﹕良心者﹐本然之善心﹐卽所謂仁義之心也。平旦之气﹐謂未與物接之時﹐淸明之气也。好惡與人相近﹐言得人心之所同然也。幾希﹐不多也。梏﹐械也。反復﹐展轉也。言人之良心𨿽已放失﹐然其日夜之間﹐亦必有所生長。故平旦未與物接﹐其气淸明之際﹐良心猶必有發見者。但其發見至微﹐而旦晝所爲之不善﹐又已隨而梏亡之﹐如山木旣伐﹐猶有萌蘗﹐而牛羊又牧之也。晝之所爲﹐旣熾則必有以害其夜之所息﹐夜之所息旣薄則愈不能勝其晝之所爲﹐是以展轉相害。至於平旦之气亦不能淸﹐而不足以存其仁義之良心也。又曰﹕孔子言心﹐操之則在此﹐捨之則失去﹐其出入無定時﹐亦無定處如此。孟子引之﹐以明心之神明不測﹐得失之易﹐而保守之難﹐不可頃刻失其養也。

程子曰﹕心豈有出入﹖亦以操捨而言耳。操之之道﹐敬以直內而已。愚聞之師曰﹐此章之指最爲要切﹐學者宜熟玩而深省之。

孟子曰﹕仁﹐人心也﹔義﹐人路也。捨其路而弗由﹐放其心而不知求﹐哀哉。人有雞犬放﹐則知求之﹐有放心而不知求。學問之道無他﹐求其放心而已矣。

程子曰﹕心本善而流於不善﹐所謂放也。

朱子曰﹕仁者心之徳也﹐程子所謂心譬如谷種﹐生之性乃仁也﹐卽此意也。然但謂之仁則不知其切於己﹐故反而名之曰人心﹐則可以見其爲此身酬酢萬變之主﹐而不可須臾失矣。義者行事之宜﹐謂之人路﹐則可以見其爲出入往來必由之道﹐而不可須臾捨矣。

又曰﹕至貴在我而自失之﹐是可哀已。

又曰﹕學問之事固非一端﹐然皆以求夫不失本心之正而已﹐無他道也。

程子曰﹕聖賢千言萬語﹐只是教人將己放之心約之使反復入身來﹐自能尋向上去﹐下學而上達也。此章孟子指示學者用力之方最爲深切﹐學者所宜服膺而勿失也。

孟子曰﹕今有無名之指屈而不信﹐非疾痛害事也﹐如有能信之者﹐同不遠秦楚之路﹐爲指之不若人也。指不若人﹐則知惡之﹔心不若人﹐則不知惡﹐此之謂不知類。

朱子曰﹕不知類言其不知以類而推之。

孟子曰﹕人之於身也﹐兼所愛。兼所愛﹐則兼所養也。無尺寸之膚不愛焉﹐則無盡寸之膚不養也。所以考其善不善者﹐豈有他哉﹖於己取之而已矣。體有貴賤﹐有小大。無以小害大﹐無以賤害貴。養其小者爲小人﹐養其大者爲大人。今有場師﹐捨其梧檟﹐狀其樲棘﹐則爲賤場師焉。養其一指而失其肩背﹐而不知也﹐則爲狼疾人也。飲食之人﹐則人賤之矣﹐爲其養小以失大也。飲食之人無有失也﹐則口腹豈適爲尺寸之膚哉﹖

朱子曰﹕賤而小者口腹也﹐貴而大者心志也。

公都子問曰「鈞是人也﹐或爲大人﹐或爲小人何也﹖」孟子曰「從其大體爲大人﹐從其小體爲小。」曰「鈞是人也﹐或從其大體﹐或從其小體﹐何也﹖」曰「耳目之官不思﹐而蔽於物﹐物交物﹐則引之而已矣。心之官則思。思則得之﹐不思則不得也﹐此天之所與我者。先立乎其大者﹐則其小者弗能奪也﹐此爲大人而已矣。」

朱子曰﹕官之爲言主﹐耳主聽﹐目主視﹐而不能思﹐是以蔽於外物。心則主思﹐而外物不能蔽﹐此耳目所以爲小體而心所以爲大體也。耳目旣爲小體而蔽於物﹐則亦一物爾。以外物交於此物﹐則引之而去必矣。心𨿽大體而能不蔽於物﹐然或不思則不得於理﹐而耳目用事﹐終亦不免爲物所引而去也。此二者所以𨿽皆出於天賦而其大者又不可以不先立也。

孟子曰﹕饑者甘食﹐渴者甘飲﹐是未得飲食之正也﹐饑渴害之也。豈惟口腹有饑渴之害﹖人心亦皆有害。人能無以饑渴之害爲心害﹐則不及人不爲憂矣。

朱子曰﹕口腹爲饑渴所害﹐故於飲食不暇擇﹐而失其正味﹔人心爲貧賤所害﹐故於富貴不暇擇﹐而失其正理也。

又曰﹕人能不以貧賤之故而動其心﹐則過人遠矣。此章言人不可以小害大﹐不可以末害本。

孟子曰﹕魚我所欲也﹐熊掌亦我所欲也。二者不可得兼﹐捨魚而取熊掌者也。生亦我所欲也﹐義亦我所欲也﹔二者不可得兼﹐捨生而取義者也。生亦我所欲﹐所欲有甚於生者﹐故不爲苟得也﹔死亦我所惡﹐所惡有甚於死者﹐故患有所不辟也。如使人之所欲莫甚於生﹐則凡可以得生者﹐何不用也﹖使人之所惡莫甚於死者﹐則凡可以辟患者﹐何不爲也﹖由是則生而有不用也﹐由是則可以辟患而有不爲也﹐是故所欲有甚於生者﹐所惡有甚於死者。非獨賢才有是心也﹐人皆有之﹐賢者能勿喪耳。一簞食﹐一豆羹﹐得之則生﹐弗得則死﹐呼爾而與之﹐行道之人弗受﹔蹴爾而與之﹐乞人不屑也﹔萬鐘不辯禮義而受之。萬鐘於我何加焉﹖爲宮室之美﹑妻妾之奉﹑所識窮乏者得我與﹖鄕爲身死而不受﹐今爲宮室之美爲之﹔鄕爲身死而不受﹐今爲妻妾之奉爲之﹔鄕爲身死而不受﹐今爲所識窮乏者得我而爲之﹐是亦不可以已乎﹖此之謂失其本心。

朱子曰﹕本心謂羞惡之心。言三者身外之物﹐其得失比生死爲甚輕﹐鄕爲身死猶不肯受呼蹴之食﹐今乃爲三者而受無禮義之萬鐘﹐是豈不可以止乎。蓋羞惡之心人所固有﹐然或能決死生於危迫之際﹐而不免計丰約於宴安之時﹐是以君子不可頃刻而不省察於斯焉。

孟子曰﹕雞鳴而起﹐孳孳爲善者﹐舜之徒也﹔雞鳴而起﹐孳孳爲利者﹐跖之徒也。欲知舜與跖之分﹐無他﹐利與善之間也。

程子曰﹕言間者謂相去不遠﹐所爭毫末耳﹐善與利公私而已矣。才出於善﹐便以利言也。

楊氏曰﹕舜跖之相去遠矣﹐而其分﹐乃在利善之閒而已﹐是豈可以不謹﹖然講之不熟﹐見之不明﹐未有不以利爲義者﹐又學者所當深察也。

或問﹕雞鳴而起﹐若未接物﹐如何爲善﹖程子曰﹕只主於敬﹐便是爲善。

孟子曰﹕養心莫善於寡欲。其爲人也寡欲﹐𨿽有不存焉者﹐寡矣﹔其爲人也多欲﹐𨿽有存焉者﹐寡矣。

朱子曰﹕欲謂口鼻耳目四肢之所欲﹐𨿽人之所不能無﹐然多而不節﹐則未有不失其本心者。學者所當深戒也。

程子曰﹕不必沈溺然後爲欲﹐但有所向﹐則爲欲矣。

南軒曰﹕有所向則爲欲﹐多欲則百慮紛紜﹐其心外馳﹐尙何所存乎。

周子養心說﹕孟子曰「養心莫善於寡欲。其爲人也寡欲﹐𨿽有不存焉者﹐寡矣﹔其爲人也多欲﹐𨿽有存焉者﹐寡矣。」予謂養心不止於寡焉而存耳﹐蓋寡焉以至於無。無則誠立﹑明通。誠立﹐賢也﹔明通﹐聖也。是聖賢非性生﹐必養心而至之。養心之善有大焉如此﹐存乎其人而已。

周子通書曰﹕聖可學乎﹖曰﹕可。曰﹕有要乎﹖曰﹕有。請聞焉。曰﹕一爲要。一者無欲也﹐無欲則靜虛﹑動直﹐靜虛則明﹐明則通﹔動直則公﹐公則溥。明通公溥﹐庶矣乎﹗

程子曰﹕顏淵問克己復禮之目﹐子曰﹐『非禮勿視﹐非禮勿聽﹐非禮勿言﹐非禮勿動』﹐四者身之用也。由乎中而應乎外﹐制於外所以養其中也。顏淵事斯語﹐所以進於聖人。後之學聖人者﹐宜服膺而勿失也﹐因箴以自警。其視箴曰﹕『心兮本虛﹐應物無迹。操之有要﹐視爲之則。蔽交於前﹐其中則遷。制之於外﹐以安其內。克己復禮﹐久而誠矣。』其聽箴曰﹕『人有秉彜﹐本乎天性。知誘物化﹐遂亡其正。卓彼先覺﹐知止有定。閒邪存誠﹐非禮勿聽。』其言箴曰﹕『人心之動﹐因言以宣。發禁躁妄﹐內斯靜專。矧是樞機﹐興戎出好﹐吉凶榮辱﹐惟其所召。傷易則誕﹐傷煩則支﹐己肆物忤﹐出悖來違。非法不道﹐欽哉訓辭﹗』其動箴曰『哲人知幾﹐誠之於思﹔志士勵行﹐守之於爲。順理則裕﹐從欲惟危﹔造次克念﹐戰兢自持。習與性成﹐聖賢同歸。

範氏心箴曰﹕茫茫堪輿﹐俯仰無垠。人於其間﹐眇然有身。是身之微﹐大倉稊米﹐參爲三才﹐曰惟心耳。往古來今﹐孰無此心﹖心爲形役﹐乃獸乃禽。惟口耳目﹐手足動靜﹐投閒抵隙﹐爲厥心病。一心之微﹐眾欲攻之﹐其與存者﹐嗚呼幾希﹗君子存誠﹐克念克敬﹐天君泰然﹐百體從令。

朱子敬齋箴曰﹕正其衣冠﹐尊其瞻視﹔潛心以居﹐對越上帝﹐足容必重﹐手容必恭﹔擇地而蹈﹐折旋蟻封。出門如賓﹐承事如祭﹔戰戰兢兢﹐罔敢或易。守口如瓶﹐防意如城﹔洞洞屬屬﹐罔敢或輕。不東以西﹐不南以北﹔當事而存﹐靡他其適。勿貳以二﹐勿參以三﹔惟精惟一﹐萬變是監。從事於斯。是曰持敬﹔動靜弗違﹐表裏交正。須臾有間﹐私欲萬端﹔不火而熱﹐不冰而寒。毫裏有差﹐天壤易處﹔三綱旣淪﹐九法亦頚。嗚呼小子。念哉敬哉﹗墨卿司戒﹐敢告靈臺。

求放心齋銘曰﹕天地變化﹐其心孔仁。成之在我﹐則主於身。其主伊何﹐神明不測。發揮萬變﹐立此人極。晷刻放之﹐千里其奔。非誠曷有﹐非敬曷存﹖孰放孰求﹐孰亡孰有﹖詘伸在臂﹐反覆惟手﹐防微謹獨﹐玆守之常。切問近思﹐曰惟以相。

尊徳性齋銘曰﹕維皇上帝﹐降此下民。何以予之﹐曰義與仁。維義與仁﹐維帝之則。欽斯承斯﹐猶懼弗克。孰昏且狂﹐苟賤汗卑。淫視傾聽﹐惰其四支﹐褻天之明﹐嫚人之紀。甘此下流﹐眾惡之委﹐我其監此。祗粟厥心﹐有幽其室。有赫其臨﹐執玉奉盈。須臾顚沛﹐任重道悠。其敢或怠。

西山心經贊

舜禹授受﹐十有六言﹐萬世心學﹐此其淵源。人心伊何﹐生於形气﹐簞食萬鐘﹐辭受必辧。克治存養﹐交致其功。舜何人哉﹐期與之同。維此道心﹐萬善之主﹐天之予我﹐此其大者。斂之方寸﹐太極在躬。散之萬事﹐其用弗窮。若寶靈龜﹐若奉拱璧﹐念玆在玆﹐其可弗力。相古先民﹐歷歷相傳﹐操約施博﹐孰此爲先。我來作州﹐茅塞是懼。爰輯格言﹐以滌肺腑。明牕棐幾﹐淸晝鑪燻﹐開卷肅然﹐事我天君。

右心經﹕西山先生摭聖賢格言﹐自爲之贊者也。先生之心學由考亭而溯濂洛洙泗之源﹐存養之功至矣。故其行己也﹐上帝臨女﹐可以對越而無愧。其臨民也﹐若保赤子。癢屙疾痛﹐眞切於吾身。其立朝也﹐憂國如饑渴﹐所言皆至誠﹐惻怛之所形﹐而非以衒直也。其將勸講﹐若齋戒以交神明而冀其感悟也。迨退而築室粵山之下﹐𨿽晏息之地﹐常如君父之臨其前。其著書﹐皆本於中庸大學。𨿽遊戲翰墨﹐一出於正也。然猶夜气有箴﹐勿齋有箴﹐敬義齋有銘。晚再守泉﹐復輯成是書﹐晨興必焚香危坐﹐誦十數過﹐蓋無一日不學﹐亦無一事非學。其內外交相養如此。若愚老將至矣﹐學不加進﹐然尙竊有志焉﹐手抄此經﹐晝誦而夜思之﹐庶幾其萬一﹐鋟板於郡學﹐與同志勉云。端平攺元十月旣望後學顏若愚敬書。

