

欽定四庫全書

子部一

榕村語錄

儒家類

提要

【臣】等謹案榕村語錄三十卷

國朝李光地撰光地有周易觀彖別著錄是編爲其門人徐用錫及其從孫淸植所輯有光地所自記者有子弟門人所記者各注於諸條之後冠以經書總論與論四書者爲八卷論易書詩三禮春秋孝經者爲九卷論六子諸儒諸子道釋者爲三卷論史者爲一卷論歷代者爲一卷論學者爲二卷論性命理气者爲二卷論治道者爲二卷論詩文者爲二卷而韻學附焉光地於律呂算術皆所究心而是編一語不載殆以別爲專門爲儒者所當知而非儒者所急歟抑或律呂惟授王蘭生算術惟授魏廷珍而淸植等不及聞也光地之學源於朱子而能心知其意得所變通故不拘拘於門戶之見其詁經兼取漢唐之說其講學亦酌采陸王之義而於其是非得失毫釐千里之分則辧之甚明往往一語而決疑似以視黨同伐異之流斥姚江者無一字不加排詆攻紫陽者無一語不生訕笑其相去不可道裏計蓋學問旣深則識自定而心自平固宜與循聲佐鬭者迥乎異矣乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

榕村語錄卷一

大學士李光地撰

經書總論

孔子畱下幾部經部部精妙佛書一看便有佛气老書一看便有老气經卻一槪正當無他聲色臭味在聖人手中一過便純粹無倫天下之道盡於六經六經之道盡於四書四書之道全在吾心

孔子之書如日月經天但看尊之則天下太平廢而不用天下便大亂

孔子六經字字可信博學多能一肚皮家當卻又江漢以濯之秋陽以暴之只是細心到極處謹愼到極處

夫子所畱下的書萬理具足任人苦思力索得个好道理若是他不說的所見畢竟不確久便自見其獘如所見實在精當再向他書上細心尋求卻原在裏面包著𨿽聖人亦有所不知只是他不知的就不說如夏禮吾能言之不足徵殷禮吾能言之宋不足徵他原曉得因無徵便歇了有這本事又有這个道理何從尋得他个破綻出

尼山造化在其手易本卜筮之書春秋本記事底檔書亦流傳的數篇古文詩本風謠樂歌一經其手便都道理完備範圍天地曲成萬物是何等手段

朱子兩眼實在明亮大學中庸其所服膺易中序雜等篇未嘗有異詞孝經𨿽疑之亦不敢決謂可廢惟前人以書傳爲孔子作詩序爲子夏作直決然斷其妄此乃確論

四書中公案有極難解處要想个透使了然於心自己臨事方得力聖人在衛六七年受其公養當時旣不脫冕而行君相未嘗見招不便自歸而老必還鄕遂在近處棲止只得在衛父子稱兵已是亂國孔子不做其官不與其事而不爲衛君必也正名一絲不茍至些須餽養周之可受固不必矯之而饑餓也嘗論篤信好學章自危邦不入亂邦不居一直趕到邦無道富且貴焉恥也其義甚備有安邦自不入危邦有治邦自不居亂邦至天下無邦只得無道則隠隠只不做官便是當日孔子聲名滿天下無處避逼到歸宿處只是甘貧賤而已孟子王由足用爲善一段說話信是盡君臣之義當時作客卿不受祿便已爲去地其出處進退亦毫無可議

人欲窮經畢竟以經聖手者爲妙易書詩春秋周禮隨分精熟一部受用不盡儀禮𨿽亦聖作但在儀節上講何嘗不是道徳性命所發見畢竟略隔一層禮記中聖人議論亦多但大半出自漢人不盡是聖人之筆

詩書皆聖人選定文字所自著者惟易周禮春秋而已學者豈可不盡心周禮是洪範衍義春秋義法大抵一出於周易聖人取法古人卻又是自已一个規模

諸經多將首二篇包括全書之義乾坤兩卦括盡易理二典二南亦括盡詩書詩書中道理總未有不從修身齊家說起者冢宰管到宮闈瑣細俗儒疑端以此爲首不知此乃修齊之要正治天下之本春秋隠桓二公亦盡一部春秋道理隠無王桓無天無王者隠公終身未嘗朝聘於周直似非其臣子者然無天者桓公弒君王不加討又從而恩命稠疉焉惟此二義一部春秋豈復外此

文章隨世運𨿽孟子不免雜戰國之談鋒朱子不能脫南宋之衰弱惟洙泗不隨風气觀左國等書可見風尙誇靡聖門卻撰出一種雪白文字又各體不同論語是一種大學是一種繋傳與中庸又是一種乍看是黑洞洞的中間卻分明一大世界道理根源都在此春秋更奇又是一種王荊公好古文獨詆春秋其實春狄是作古文之根一字不苟稱名切實不如此便錯

立言最難伊川窮一生之力著一部易傳多是自己的易還不是周易的本義春秋只解到桓公十年已有繆誤隠公不書卽位谷梁義例甚明卻廢不用而曰外不受命於天子內不受命於先君然則書卽位者皆受命於天子與先君者耶桓公又書卽位何以解乎至春秋序卻做得好其他議論好處甚多不可緣此等一二處便槪行攻駁也若句彈字議除是孔子方一字不可移易孟子便有可疑如臣視君如宼讐聞誅一夫紂之類皆似太險又如取之而民不悅則勿取文王是也文王由方百里起是以難語意皆微欠圓成文王服事終身何嘗是要取殷見民不悅而止又何嘗有意圖王迫於國小以致事業不成至不動心章依然說得妙得百里之地而君之皆能以朝諸侯有天下行一不義殺一不辜而得天下皆不爲何等純正精到

詩不必篇篇皆美刺春秋不必言言皆褒貶詩貞淫並著而其教歸於正人心春秋善惡並書而其教主於存天理【自記】

易春秋在五經中最奇其中條分縷析又皆是自然之理日用眼前之事所以爲妙易虛而實空空洞洞無所指定而天下事事物物形象變態無一不備春秋實而虛有名有事各不相假然引而伸之觸類而長之天下萬世皆於是取則人情物理皆稟律令幽隠微曖神明鑑諸信造化之精髓性命之模範也

凡修一書必立意推戴何人做主詩經自當以朱傳爲主綱領內便不應入詩傳序周易折中綱領采程傳序者不敢主程傳也朱子說易之取象不可盡以道理求蓋謂隨人隨事皆可以生解耳𨿽象皆有根根卽是道理卻要知他原可以隨人隨事求之也朱子此說畢竟是講易的定盤星尙書注亦未有彊於蔡傳者但多敷衍幚襯不能字字著實其解天聰明二句雲天之聰明非有視聽天之明威非有好惡卽以本書作證天視自我民視天聽自我民聽何以見得天無視聽帝乃震怒皇天震怒何以見得天無好惡其說之獘直使人把天作糊塗物事全憑人以爲聰明好惡者然蔡氏此等處都似還未見到根源所以未覺熨貼朱子說春秋據事直書爲多未必盡有褒貶或不以爲然不知朱子不是說全無褒貶謂未必如今人說一字不放空都有褒貶耳道理卻是寛寛的說好寛些包得道理多寧可失出不妨若過密萬一失入其獘甚大胡傳多不是聖人意你看朱子傳注文義或有未當至大道理一絲不錯他人便大處錯朱子議論人物規陳時事容有太剛過嚴處要無不可見之行事者若胡傳說來一步不可行修此三經詩當全用朱傳惟斟酌幾篇書半用蔡傳春秋則當不用胡傳合者數條而已

五經六藝今止四經四藝而已經止易詩書春秋禮卽在六藝中藝止禮樂書數射禦已不講易將注疏程傳朱義看過略通大意一年可了詩將注疏與朱傳看書經亦然春秋三傳注疏每種一年兼之禮樂書數不過十餘年無不通矣聰明人用十餘年功亦不難便是許多年代無此人豈不可嘆

易與春秋多言天人之際學者治之易入於漂忽夫道在唐虞臯陶爲帝者師其陳謨也以秩敍命討歸之於天則春秋之防也以視聽明威考之於民則易之要也【光坡】

今年夏秋間庶幾將易解可攺完一徧然攺完恐仍非定本也凡著書須要將那部書字字精神都灌注得到以前看十翼似還可多說幾句近才覺得全無欠闕經書實難看卽如中庸到如今看得還有不愜心處惟洪範似再搜尋不出甚麼意思來至大學則不解問不解處在格物無傳文否曰段落難分格致之義朱子說一件格到十分便是格十件各格到九分九釐亦算不得格此最說得好那一釐不到處便是本知得本處方是十分本就是明明徳學問固以存心爲本卻又不是只守著這个本就無事了物有本末須是從本至末無不理防事有終始須是從始至終無不講究方能知所先後若只守著一个心便落陸象山王陽明一路學問問象山與朱子不同處安在曰朱子爲學先立志主敬以爲學問之地而又加以學問之功象山只先立乎其大者把心養定便無欠闕讀書亦只檢切於身心者讀之只要借書將治心功夫鞭防的更些不是要於書中求道理所謂六經注我我注六經也他看朱子不拘何書都不放過於文義細碎處皆搜爬一番便道是務外逐末都是閒賬耽閣工夫問他竟將事物之理全不理防不成曰他是要心定則靈明無不貫徹不消零碎補湊不知天地間無一非道理只守一心則理有未窮性便不盡中庸所以說至誠了又說聖人之道禮儀三百威儀三千略差便不是故君子旣要尊徳性又要道問學存心致知一面少不得象山不可謂不髙明只是少道中庸一邊耳

某欲選詩解春秋都有一見解須體聖人意思可以興觀羣怨事父事君多識鳥獸艸木之名不爲二南便正墻面不學詩便無以言授之以政不達使於四方不能専對思無邪皆是刪詩凡例管仲器小八佾雍徹旅泰山林放問禮之本季氏伐顓臾天下有道禮樂徵伐自天子出佛肸召陽貨欲見諸章便是春秋凡列以此推之思過半矣

大學

大學者大人之學或以問朱子朱子曰成人之學也今人多講得如孟子所謂養其大者爲大人之大人非也其實大學者太學也今人於周官小司馬小司空等皆知讀小爲少卻不知大司馬大司空等亦當讀大爲太也如大宰之爲太宰小宰之爲少宰其顯然者則大學之爲太學小學之爲少學明矣

朱子謂古者八嵗而入小學徧檢經書無此語惟白虎通中有之據禮記所言入小學年數參差不等恐少小就學須就各人姿稟以爲遲早白虎通之說未足爲據【淸植】

今人動言小學只習禮樂射禦書數到入大學便專講心性從來無此說不想灑掃應對進退之節禮樂射禦書數之文節文二字作何解節是童子不知登降周旋所以然之故但習其節目文是童子不知禮樂射禦書數所以然之理但誦其文詞到後來成人時便已熟慣而知其用日用而益明精義入神下學上達不離乎此非大學後便不提起六藝之事也

明徳指性不指心明明徳合知性養性而言【鐘旺】朱子云行道而有得於心之謂徳是徳乃得於心之理非心也大學章句解明徳乃云人之所得乎天而虛靈不昧以具眾理而應萬事卻似以心爲明徳若明徳是心則明明徳不疑爲異氏明心之說乎故觀彖中於晉卦大象注攺云明徳者人之所得乎天之理具於心而昭明不昧者也【淸植】

事物上之止止有兩義必至其極一也不復遷移二也然二者止一意必至其極則不復遷移矣凡一事一物斷置盡情盡分便快然無憾截然而止【自記】

大學或問中提出敬字以補古人小學工夫蓋養育徳性之功小學已豫故大學直截說起其實定靜等字卽跟小學說來只應於定靜節提明此意不須添補

大學首節只言教人之法在此三者知以三者爲歸宿便是知止如知終身有正業他事不能搖動豈非定乎到得定旁邊𨿽有許多擾攘我卻一意在此並不知有別人別事豈非靜乎靜後𨿽置我擾攘中我自安於我之事豈非安乎此是立志以端其本居敬以持其志乃格致以前工夫不然論語首篇卽言忠信中庸開頭便言戒懼豈大學獨始於格致乎至能慮則格致之事能得則誠意以下之事

知止節朱子說得周折些因以知止爲在物格知至之後所以慮字說作處事精詳不云察理精詳以察理是格致工夫故也古人先有小學一段工夫聰明已開趨向已正故大學直從明新說起然畢竟有个頭有个根基立志是个頭從心上打疊是个根基此節便是此意知止者知道要做何等事何等人如此然後志有定向志旣定𨿽旁邊有人戲閙都似不聞不見一般非靜而何旣能靜𨿽走到戲閙塲上自然不被他引去只安然在此非安而何心至此於事理方能入才可用格致工夫所謂能慮也理明然後可實體於身實措於事所謂能得也得之於己卽天下之理得矣意誠以下之事也注中志有定向心不妄動所處而安皆無可易只處事精詳難說五峯所云立志以端其本居敬以持其志志立乎事物之表敬行乎事物之中而義乃可精都全包在此節內程朱不將此節作頭竟像工夫只從格致做起故陸王乘此以售其說問知止亦在立志內乎曰知止卽立志的頭畢竟知道這个好心方向著這个如夫子志於學亦是知道學好志於道亦是知道道好

子靜陽明輩攻駁格物就是知止節頭路未淸知止若如章句說何須又用定靜安慮許多字面來贊他聖賢等閒不輕說出定靜等字定靜是爲學根基只是有此根基卻又要件件理防尊徳性是道問學之基只是尊徳性又不可不道問學

陸象山答趙詠道書引大學從物有本末起至格物止引得極精兩物字便是一个把物之本末事之終始講究明白便知所先後未有知本末終始而尙倒置從事者知所先後便有下手處豈不近道故下便接先後說去心身家國天下是物也修身齊家治國平天下是事也本卽修身故曰壹是皆以修身爲本其本亂而末治者否矣始卽齊家書曰始於家邦終於四海故曰其所厚者薄而其所薄者厚未之有也知所先後卽知本知本便是知之至章句云物猶事也窮至事物之理欲其極處無不到也極如皇極太極之極是中間透頂處不是四旁到邊處極字亦有作邊際訓者如四極八極之類但非此注極字之義

格物之說至程朱而精然物有本末一節卽是引起此意物事卽物也本末終始卽物中之理也格之則知所先後而自誠意以下一以貫之矣象山陸子看得融洽未可以同異忽之【自記】

朱子解物字亦言事物之理可見物字兼事也章句表裏精粗四字似不如本末終始之爲親切然精卽本粗卽末表卽終裏卽始也大學除此處別無物字而道理又極完全以此詮格物之義則程朱之意益明而古注涑水姚江之說皆絀矣【自記】

自天子句時文建極歸極之語固失之必曰君卿大夫之元子適子與凡民之選造將來皆有天下國家之責亦曲說也天子有天下下至庶人亦有家便使終身無位行於妻子亦須是以修身爲本此句是泛論話頭不必學校中人才用著【自記】

學問全要知本知本之學所學皆歸於一本格物之說鄭康成是一說司馬溫公是一說程朱是一說王陽明又是一說自然是程朱說得確實但細思之亦有未盡如雲格物也不是物物都要格盡也不是格一物便知天下之物積累多時自有貫通處這个說話便似子夏之答子遊子遊譏門人小子本之則無子夏只應答以灑掃應對進退正是培養他根本處人之初生天性未漓大人者不失其赤子之心使之入孝出弟一切謹願後來盛徳大業都從此出故曰蒙以養正聖功也子夏卻說成君子之道畢竟先末而後本子遊子夏都將本字看得太髙妙卽如一貫章都說零碎工夫盡做到了只不曉得本源故經夫子防化便洞然無疑若其初不曉得本源日用之間如何用功果然如此多學而識正是用功處夫子何以截斷曰非也特其初要將一去貫終乃貫於一耳以此起頭以此煞尾聖賢學問都是如此離了本便無末但不可云只要本不須末耳

此謂知本此謂知之至也古本卽在其本亂一節之下極有理大學說誠正格致中庸說誠明總是要修身身卽是本舉而措之則修已以安百姓篤恭而天下平矣但看三代以後一物失所引咎歸已實見得正心以正朝廷正朝廷以正百官正百官以正萬民道理確鑿此等人能得幾个或云知得此意有何難處如何便爲知之至不知要知得到非見得天性之本者不能惟吾之性卽天地之性故自盡其性則能盡人物之性參贊位育都不外此

問古本大學遽及知本知至難道朱子所云卽凡天下之物莫不因其已知之理而益窮之以求至乎其極此段工夫竟無耶曰此工夫卽在知所先後內事物皆格至本末始終俱透方爲格物之全功大學恐人疑惑知至至字爲當窮盡天下之物始謂之至故又曰以修身爲本本亂末未有治者厚者薄未有薄者厚者此謂知本此謂知之至朱子說極字卽是本字一物皆有一物之極卽此一物之原本今人說極字像四面都到的一般非也緣格物致知之義首章已說明故下面直接誠意說去首章亦非致知之傳大學如中庸只是一篇文字一片說去問窮理是極要事大學言之不太略邪曰經文安能條縷講盡如正心亦有現在旣往未來許多境界大學亦只輕輕指防而意自足

大學一書二程朱子皆有攺訂若見之果確一子定論便可千古何明道訂之伊川訂之朱子又訂之朱子竟補格物傳尢啟後人之疑若格物應補則所謂誠意在致其知正心在誠其意皆當補傳矣所謂誠其意者經中文法原一變非無緣故且以誠意爲八條目之一亦欠輕重不過節次只得如此說耳如明善誠身中庸𨿽與治民獲上信友等一例說然豈可一例看明善卽格致是誠意中事到得誠意則正心修身功夫皆到只隨時加檢防耳古本原明明白白特提誠意誠意總言卽是誠身故章末便及心體可見

語類中窮理只就自家身上求之一段說格物其精王陽明因格竹子致病遂疑朱子之說豈知朱子原未嘗教人於沒要處枉用心思也人與物本同一性禽獸眞心發現處與人一樣或止一節比人更專篤這个是萬物一源的所謂本也子思孟子不說格物而曰明善曰知性正是大學知本之意說到性與善則程朱之說愈顯然明白而包括無餘矣

聖人說出格字物字已包盡各條件但其歸必以知本爲知至朱子之說與此頗異然不照著他說終不能知本其言或考之事爲之著或察之念慮之微或求之文字之中或索之講論之際又謂如身心性情之徳人倫日用之常天地鬼神芝變禽獸艸木之宜實盡格物乏義陽明攻之非也朱子原以身心性情居首並非教人於沒要處用心其實身心性情之徳果能窮本極源人倫日用能外是乎天地鬼神禽獸艸木能外是乎只是經文巳備不消補耳

伯安以格竹子爲格物原非朱子本意今人講格物便如此說反爲姚江所笑只以擇善明善知性等觀之便自了然天下之理皆是吾性所謂擇善者如申生之孝可謂非善乎但不能中庸不可謂至善於善之中擇其尢善者卽中庸也故又云擇乎中庸擇善而後能明善見得此理內外無間天地萬物與我同一仁義禮知便是格物致知便是明善知性佛氏亦知於本體上求但其所謂性者乃靈明知覺而非理也善乎先儒之說曰佛所謂性吾儒所謂心佛所謂心吾儒所謂意蓋彼所謂性指知覺所謂心指動處耳

誠意章歷來講者不明其根便是失於以意爲善惡之念豈知是念也非意也意便是有个張主之名故須貼好惡說不可貼善惡說好善惡惡人之秉彞致其知者固有卽未致其知者亦豈全無但其好惡有實與不實耳不必一片僞妄而後謂之不實卽心中有不好不惡者與好惡雜發便不算是徹底實心矣旣無徹底實心便無徹底實事如此則其好善惡惡之發便虛而不實矣虛而不實是自欺其好善惡惡之初心不能快其好善惡惡之初心也此實字且對虛字看不必就對僞字看才虛而不實便是自欺其初心矣至於虛便生僞自欺便至欺人如下文小人之厭然揜著是也總是一个茍且徇外爲人之根自微而盛耳凡人言而不踐行而不終是言行之不實也言行之不實者人得而防檢之若發動之意人所不知而巳所獨知其實與不實惟有自已防檢得到於此愼之而禁止其自欺則所發者無非實心無非實事此之謂誠其意也從來講解謬誤多端朱子於此節注亦數更其本至易簀而後定【自記】

誠意章從朱子後總說不明白守溪亦只隨常說卻是寉灘說得了亮誠意之意卽是好善惡惡之意非善惡之念也好善惡惡自途人至於聖人皆有之只是人不能誠已好善矣卻不能如好好色則好之中猶有不好者存而不能求必得之矣已惡惡矣卻不能如惡惡臭則惡之中猶有不惡者存而不能務決去之矣夫好善惡不善是自己明知其當好當惡卻不肻好之惡之以至十分眞實非自欺而何果能眞實務決去而求必得之乃爲實用其力此處誠字且莫對僞妄說只對虛字說自欺只是不結結實實的好惡到十分尙未到如下面掩著欺人以至僞妄也鐘僑云如此則好惡非意之第二層乎曰就是第一層善惡屬念不屬意志意念思等字要分得明白志字屬好一邊最是光明的說到志大約是志於賢聖功名道徳意亦近好一邊人心靈明有主意便要好至念則紛然其擾起滅無時思則於念加功詣其極窮其變矣念是起頭思是深入

如好好色如惡惡臭也不必定由致知來亦有不讀書人其好惡眞摯不可謂不誠者只是由致知來更較親切獨知知字卽致知知字實與不實實到幾分與不實有幾分自己未有不知者若致知的人其獨知處更自不同萬曆庚戌科此題文亦有見及此者但卽以謹獨爲致知又不是致知只是窮理謹字卻兼省察克治在內朱子語類中有一處言愼獨爲誠意之助助字或系訛誤而陸稼書與四捨弟皆堅執以爲誠意有正面工夫謹獨所以幚誠意如此則兩謹獨皆幚助的工夫惟末節誠意爲正面豈有此理

汝楫問心正己到至處如何又說先誠其意曰要曉得此條目都是搜根語國者天下之主家者國之主身者家之主心者身之主意者心之主故曰主意如船是心意是舵工一般意與念字思字不同念有善惡思有邪正意是立意要這樣所以朱子說意字從性善說來意𨿽有爲不善者乃是輾轉歸到不善去其初所發未有立意要做惡事者故意只好說好善惡惡而已但是旣發好善之意少聞又覺得善亦可不好漸漸淡來而初發好善之意虛矣旣發惡惡之意少間又覺得惡亦可不惡漸漸輕了而初發惡惡之意虛矣是不誠是自欺必狠用力務決去而求必得之有所好必好到十分滿足而初發好善之意始實有所惡必惡到十分滿足而初發惡惡之意始實人君名爲敬賢而實未嘗敬到十分其敬賢之意未誠也欲去不肖而實未嘗去到十分其去不肖之意未誠也故曰王道本乎誠意

讀書最怕是無疑道理本平常看去不過如此其實進一步又一層向曽問某人誠意章有疑否曰無疑問其解曰意卽是動念處誠卽是無妄無妄其念便是誠意如此解似乎明白其實不然念頭是無主的意卻比念有主志又狠些故曰有主意意惟好惡可言人性皆善好善惡惡不必致知的人都有此意誠未對妄說且對虛說平常人起一意思漸漸的虛軟了如艸木不結實一般有个好意又起个亦不必然的意來攙了他漫漫的淡淡到與無此意一般後來遂流爲妄又流爲僞爲詐惟實有此意才實有此事曽子追究其無是事之根只是其意不曽親切茍如惡惡臭如好好色實實務決去而求必得此之謂自慊愼獨卽誠意獨乃意之處所如言人得而聞行人得而見意惟獨知而已愼者誠之下手丹頭也問正心工夫如何曰朱子謂更精細如好所當好而過於好惡所當惡而過於惡畢竟是涵養不到有走作某意以爲誠意如戒愼正心如致中和誠意工夫精熟卽是正心

誠字有對妄說者有對僞說者有對虛說者自己不好的念頭常起以爲不見之事何妨此便不是眞心爲善是妄也本來不實在爲善卻遮遮掩掩借以欺人是僞也起意本善中間夾入亦可不必然的意思則不能滿其初心之量矣這是虛章句卻用虛之一說至下節揜著方說到僞妄有人問王陽明白日不想做的事夜間又嘗入夢何也曰畢竟是念頭未斷其未見之事者不逄其防耳你可曽夢見攜鍬鍤往人家鉆孔偸盜否曰不曽曰可見必不做的事便不入夢矣此是妄念不除也朱子用虛之說可以包此初是妄念不曽斷中間𨿽有好意亦夾雜而不能自慊以自欺旣自欺便卒至於欺人作僞使此意滿足如惡惡臭如好好色則妄與僞皆無矣朱子此章及中庸天命章尊徳性節論語一貫章防爾何如節周子太極圖說諸注皆孔孟傳心之要

誠於中形於外某意不必說小人亦誠中形外竟是反找語气根上何益來言如此可見誠於中方形於外不能誠於中𨿽外面假著其善終不能使善形於外也則何益之有哉

自明自字且不必對新民說因有明命峻徳之云疑若有加於性分者故言不過皆自明己徳耳非有外於我非有加於我也【自記】

邦畿千里三段是釋知止一節之義首段釋止字次段釋知字三段釋靜安【自記】

止字本在事上說然必本體無有不盡故能立事理當然之極則止至善自須兼體用乃是易艮卦有不見之止體也又有止所之止用也況所引穆穆之詩以穆穆發其端而終以敬止卽周子主靜立人極之意【自記】

與國人交止於信說來卻與爲君止仁相似前人因此乃謂是他國邦交如虞芮質成看此數句文意卻是泛說君當止仁臣當止敬父當止慈子當止孝與國人交當止信交字泛就朋友說不必著在文王身上【淸植】

骨角有條理講學者必條理分明故曰道學玉石皮面上有一層粗厲修身者必變化气質使歸於純故曰自修【淸植】

問先生謂誠意之與正心似戒懼愼獨之與致中和其說嫌於史伯璿分戒謹與致中和爲四項之獘曰這不同誠意者實意爲善去惡正心則工夫純熟了誠意有似於不自私而用智正心有似於廓然而大公物來而順應戒謹工夫到得無少偏倚無少差謬方是致字說與戒謹不同也不是說得全無進步也不是史氏之病在分境地有个不睹不聞又有个無思無慮有个念慮之微又有个應物之際便大差矣有說正心無正面工夫者亦不是就如修身正衣冠尊瞻視三千細行八萬威儀何一可以不備齊家亦有齊家之事治國平天下更有許多禮樂兵刑之事只是意一誠都以此爲根如昆侖一源凡九州之水千支萬派放乎四海總是此貫注

時講於有所二字便說作心病有所與下章之其所一例此處未有大病痛但人心才發便易至於失正要看此心字與下章人字皆指常人之心言也注中人所不能無及或不能不失其正語甚虛活又用之所行不能不失其正是言心之體本無不正到有用心便或有不得其正者非謂不得其正専是用而不累於本體也【自記】

因在常人身上說故著忿懥等粗字面聖人則只說得喜怒哀樂此節是要無欲故虛下節是要有主則實其實則一而已【自記】

先忿懥者怒最易發而難制也次恐懼則以禍患卒至易失其常次好樂便從容憂患不過慮及子孫之類益寛緩矣

忿懥親愛等獘一曰蔽於理一曰累於私知至則理明意誠則私袪正心修身根源皆從致知誠意而來但加涵養省察之力耳【自記】

時說指定治國爲爲君者故於事君事長使眾須說是教國人方通得去遂令孝弟慈一層屬君事君事長使眾一層屬國人幾不成文理矣不知有治國之責者豈惟天子諸侯凡大夫士皆是也三句便與孝經君子事親孝故忠可移於君事兄弟故順可移於長居家理故治可移於官只是一樣口气不獲乎上民不可得而治矣不能事君事長又將何以治其國乎【自記】

老老長長卹孤字義與孝弟慈自別蓋皆指施於國者言也言一國感應之效見平天下不外乎此爲國與天下所爭只是逺近大小如以矩度物得其一角則四面準是矣【自記】

平天下在治其國節某說似較直截明切老老長長卹孤不是孝弟慈絜矩亦不是使彼我之間各得分願之謂孝弟慈是家裏事上言治國在齊其家故就家上說此是平天下在治其國自然該就國上說老老長長卹孤正是治國之事老老如養耆老以致孝秋食耆老養國老庶老及異粻貳膳月告存日有秩八十者一子不從政之類長長卽入學以齒將君我而與我齒讓之類卹孤卽卹孤獨以逮不足春饗孤子孤獨者皆有常餼之類上所老者卽國之老所長者卽國之長所卹者卽國之孤國之老上爲老之民有不興孝者乎國之長上爲長之民有不興弟者乎國之孤上爲卹之民反有倍上者乎矩者曲尺是四方之一角國乃天下之一角也平天下無二道只絜此角而四方之耳天子在王畿之內不過是治國至巡狩述職亦止據其所以治國者以行賞罰非治國之外別有平天下之道也下文有國者不可以不愼道得眾則得國失眾則失國結末此謂國不以利爲利以義爲利仍結到國上身之在家國天下如算法之言圓心故曰其機如此又曰藏乎身不恕而能諭諸人者未之有也曰機曰藏皆以心之運乎中也絜矩如算法之言方角舉一隅以三隅反有一角便可以知四角也

時說以民之父母作頌祝謳歌極難得之美名立論豈知平天下者原有父母斯民之責必如是而後稱耳民愛之如父母則其自然之符也【自記】

忠信恕三字須看得分曉如盡吾孝慈之心忠也老老幼幼實見之事信也老老以及人之老幼幼以及人之幼恕也信與恕亦可就一事上看如所求乎子以事父其本實心以事父處是信其推實心以事父處卽是恕【自記】

巖問君子有大道必忠信以得之大道卽絜矩之道否曰卽是絜矩之道問信如何是循物無違曰如這个盤子旣是盤子便道他是个盤子豈不是循物無違若說他是个杯子便不是循物無違

問忠信曰發已自盡爲忠以實心言循物無違爲信以實事言忠如要東不肻西要西不肻東以實如說東卽往東說西卽往西問有忠有恕又有信莫是信居忠恕之間曰不說恕信卽實事說恕信卽實理忠信所以進徳文行忠信信皆指實理說忠信有在文行之先者如忠信之人可以學禮非此無以爲文行之基有在於文行之後者如五達道所以行之者一也

前輩多以恆足爲足國以上文有財有用下文府庫財觀之或然也張太嶽程文劃然分足國足民義理尢備【自記】

大學一書純是說道理就是平天下章講到生財仍說仁義義利全不及制度若周官周禮各自成書正不必牽混而自爲表裏

徳字仁字忠信字仁義字俱在絜矩之前一層所謂王道本於誠意【自記】

問平天下章以理財作柱恐啟流獘據臯陶謨曰在知人在安民人君所綂臣民二者盡之矣欲安民者其要必由知人欲知人者其意只爲安民凡章內所言人土財用以及生財大道等語無非所以爲安民計也若以臯謨二語作此章柱意似尢渾成曰亦說得去【淸植】

榕村語錄卷一﹤子部﹐儒家類﹐榕村語錄﹥

欽定四庫全書

榕村語錄卷二

大學士李光地撰

上論一

論語想是門弟子如語錄一般記在那里後來有一髙手鏈成文理這樣妙下字無一不渾

學而一篇首在於孝弟忠信以立其本而後親師取友講學集益然不可爲外物所移奪故以不求安飽處貧富及不患人知終焉首章爲此篇之綱蓋先之以學則凡篇中所謂孝弟忠信重威及傳習學文之類皆是也次之以友凡篇中所謂親仁無友不如己以至就有道而正之類皆是也終之以不慍則篇末之不求安飽無謟無驕樂且好禮以至不患人之不已知皆是也學問始終大節目只此三事而已【自記】

時習只是講習之事然並知行在其中者古人學校四術禮樂詩書詩書便用歌詠頌讀玩索道理禮樂則已有許多切身之事如禮之威儀樂之節奏斯須不莊不敬如禮何斯須不和不樂如樂何故程子時復思繹上蔡坐屍立齋之義朱子兼取之【自記】

𨿽樂於及人不見是而無悶似將兩節一正一反說某意朋字與人字不同如夫子之友教四方而不合於世無害其爲朋來而人不知也【自記】

以朋來爲取益人不知爲無位是講說差處【自記】說春也一團生意樂夏也暢茂條達不慍秋冬也收斂藏固非枯槁也生意都包在內又是發生之基聖賢開口不離此理溫良春夏也恭儉秋冬也讓則流行其中太和元气也溫而厲春夏也威而不猛秋冬也恭而安太和元气也

事親孝事兄弟則忠可移於君順可移於長故必無犯上作亂之事而有以爲仁之本前後只是一意不必云上節是資質下節是功夫也【自記】

巧言令色鮮矣仁下靣數章有許多忠信話頭皆從此引起【自記】

或疑三省不足以盡日用之事然爲人謀交友事師𨿽只三事而忠信所以進徳講習所以居業則爲學之事備矣人於父兄尊長親戚之間不忠不信者少惟泛爲人謀則有不忠者泛與友交則有不信者又人情於未知未能之事則知汲汲求之旣得傳授便多不復溫習三事蓋就所虧欠處提醒要將爲人謀與朋友交及傳字重讀便分明【自記】

道千乘之國章道理便與末章尊五美屏四惡者相貫但此章以敬信爲本而及教養後章則先言養教而推本於誠敬也節用愛人便是惠而不費使民以時便是勞而不怨信便是欲而不貪欲仁而得仁又焉貪者誠也敬便是泰而不驕威而不猛使民不以時如不戒視成慢令致期之類皆是【自記】

不孝則不能弟不弟則不能謹信不謹信則不能泛愛不愛眾則亦不能親仁不親仁則又無以學文也然孝又須弟弟又須謹信謹信又須泛愛泛愛又須親仁力行數者之暇又須學文餘力是就逐日功程說或謂此與四教文行不同固是略有大小學之別然文正所以考行二者相爲終始【自記】

學則不固學字便是上二章所謂學者人若不端厚深穩則不能莊敬嚴威𨿽有所學旣不著己又不闗心必不能得之堅固也此居敬爲學問之本也主忠信則毫無外飾豈肯臨深爲髙防過而飾非乎此存誠爲躬行之本也然誠敬又自相爲表裏非敬則誠亦虛非誠則敬亦僞聖人爲學者言之則須從矜持收斂處起制於外所以養其中也【自記】

重威章前輩有立四柱說者外須威重內須忠信取友須勝已知過必重攺此一說也費宏程文則以威重而後學可固學之道如何在主忠信在擇友在攺過此又一說也又有重主忠信者言必先威重以固學而後忠信可主也主忠信而後擇友攺過以進其徳此張南軒說也某則謂威重節是主敬以爲窮理之要下三節爲一段是存誠以爲力行之本人必此心提起肅然凝然方做得博文格物工夫不然心之不存隨得隨失終無成就人必內有誠心而後友可擇過可攺不然行事都沒根腳擇甚麼友攺甚麼過上一段是反說口气下是正說口气上一段正說猶言威則重而後學可固下言忠信主而後友可擇過可攺所謂終日幹幹又必懲忿窒欲遷善攺過而後至

學便是讀書卽指詩書六藝之文也此字不可拋空大槪聖人說話都包得住如徳之不修學之不講聞義不能徙不善不能攺都說全了此章若說威重忠信友賢攺過是四項爲學意便不見此卻是敬爲講學之基誠爲修身之本這樣看便與徳之不修章同

孟子說學問之道無他求其放心而已矣以至論居仁由義捨生取義都只存得本然之良心便了略說得快些孔子卻要人先把心好了才講得學問不然饒你學問博洽功業气節俱是無本的所以說必有忠信如丘者焉不如丘之好學也主忠信無友不如己者過則勿憚攺主忠信徙義崇徳也徳之不修學之不講云云皆是此意

溫如春良如夏恭如秋儉如冬讓則如元气之流行於四時也不特善爲說辭可謂善言徳行者矣【自記】

程子說敬字不可與和字分最妙不和不足以爲敬也詩言文王雝雝肅肅又言溫恭朝夕又言溫溫恭人子溫而厲人最不可靣上有冷气子貢善言徳行故曰夫子溫良恭儉讓一語而四气俱備讓者禮之實蓋五行之土也溫又貫於良恭儉之中如元之統亨利貞也不溫而良爲坦率不溫而恭爲色莊不溫而儉爲鄙陋錯認敬字爲作意嚴肅便有許多病痛而不自知其患最大

三年無攺章注說精矣然可謂孝單就無攺說一說父在則志可得而觀故當觀父之志父沒則行可得而考故當觀父之行其志行之善者固當繼而述之矣卽有未盡善者亦未忍遽然攺之繼述之道旣盡思慕之心無窮此所以爲孝【自記】

禮之用章重在和字蓋知禮而和則是得禮之意而其和也不流矣知和而和不能深知禮意而有見於和故或時出於禮之外而不可行【自記】

周末蓋有厭繁文而趨流蕩者未必不自拘牽瑣細者啟之此與學朱子之學者激爲姚江之徒無異陸象山極惡有子禮之用一章說話便可窺見其心病處【自記】

因不失其親似爲仕進者說蓋所因緣以進身者故下應以宗字孟子所謂觀近臣以其所爲主觀逺臣以其所主是也又如春秋時家臣若冉求仕於季氏者亦是信原期於可復而非義則不可復也恭原欲逺恥辱而非禮則或招恥辱也因之則必主之而失其親則不可宗也末三字俱應首一字【自記】

就有道而正焉觀就字則知有朋自遠方來來字之義蓋禮聞來學不聞往教古之道也【自記】

無謟之反是謟無驕之反是驕皆是大病若樂之反是憂好禮之反是侈未到謟驕田地【自記】

患不知人若照尹氏兼是非邪正說不惟與不患人之不已知句難相呼應亦止說得明一邊若說不患人不知我的好處卻患我不知人的好處並可以兼得誠一邊【以上學而篇】

詩三百章依朱子說則當以無字與毋通禁止辭也言詩之爲教歸於使人禁止其邪思故𨿽有三百之多而魯頌一言可以蔽其指也然謂作詩之人自無邪思者亦不爲無理蓋詩爲夫子所刪則黜棄者多矣其存者必其醇者也𨿽有鄭衛淫泆之詩較之全編殆不能什之一則從其多者而謂之思無邪也可矣就鄭衞之中亦有未必淫詩而朱子姑意之者風雨靑矜之類是也其詞意顯然不可掩覆如桑中洧外乃爲淫詞無疑聖人所以存而不刪正以見一國之俗化如此而其間尙有特立獨行之人不以風雨輟其音不以如雲亂其志則民彛之不泯可見而欲矯世行義者可以興此聖人之意也彼謂夫子放鄭聲則不宜錄此者似已然朱子謂樂教與詩教不同放其聲者樂也存其篇者詩也聲入於耳感於心則不可以無放若夫考其俗以防治亂之本極其獘以察是非之心篇可不存乎是故鄭人之詩思無邪者僅耳而其皎然有志操者則以淫俗而愈彰故曰舉世渾濁貞士乃見鄭衞之存淫詩乃與思無邪之義相反而相明蓋變例也

道之以政齊之以刑是從下半截做起不但無徳爲之根亦無禮教之施一切任其文法而已道之以徳齊之以禮則從源頭做來其躬行心得處固有過化存神之妙而其以禮爲治則所以納天下於君子之域者盡矣𨿽曰不廢政刑然政卽是禮中之約束條具刑則糾其悖於禮者耳故至齊之以禮處更無餘義不必又曰政刑以輔之也【自記】

有政故民可茍免任刑故民無恥心感於徳則有恥循於禮則進善【自記】

免從政來非政但無恥而已無恥卻從刑來大槪人受過刑便多破臉易於無忌憚下有恥卻根徳格卻根禮

志學章虛齋文提出天字大有識見不獨知天命是聖學大關鍵要想其志學時所志云何士希賢賢希聖聖希天最確我輩何嘗無志大槪以古名人自期所希者賢也程朱便鋭然學聖人至聖人地步更髙所希甚麼卻是希天但看從心所欲不逾矩有何人能如此惟天爲然萬古千秋形形色色一絲不亂可知聖人之志直是志與天同

不惑不單在事物上不惑似孟子所云盡其心者知其性也知命似孟子所云知其性則知天矣又透上一層見得吾之性卽天之命耳順與不耳順只爭思與不思入耳便都融通然猶不是動容周旋中禮地位直到從心所欲方是盛徳之至

天命便是矩知之者知命也不逾之者至命也【自記】問耳順是如何曰神周於形有麻木之病者搯他都不覺無病之人摘一根毛亦知痛此神之周流也

七十從心所欲不逾距以我們庸眾分量如何推測得聖人分際然亦不可不體貼一番非知之艱行之惟艱學者固是如此想上聖大賢亦是如此我們有讀那句書見得狠親切到得措之言行要彷佛如書上所說便不能聖人𨿽是目足並到畢竟目快些要得知行合一形神相應如乾坤合徳實是難事顏子不遷不貳無情欲之累屢空而樂無境遇之累自然該與道爲一矣然還說𨿽欲從之末由也已卽如有所立卓爾不但是大段有所見是一事一物皆卓然見得个至當不易的道理在眼前及至臨事還不能恰如其所見的分量就使做到九分九釐那一釐不是便是逾矩或過火些過猶不及仍是逾距從心不逾如前人解若放意大膽皆合天則此豈似聖人語不逾原是剛剛的能不過乎矩而已然至此才是形神相應天人合一道器一貫理气渾融知到行卽到目到足便到也不過也不不及恰恰如此矩在事物上說從字卽讀本字向𨿽心要如此其如不從何今從我心之所欲庶幾不過乎規矩此從字與𨿽欲從之從字又不同顏子是欲有所從所以末由夫子是從其所欲所以不逾欲從從欲字靣倒轉境界遂殊聖賢說道理都在日用事物上說不說虛空話如告顏子以克己復禮顏子若不請其目後人必說是在心裏克乃顏子再請夫子卻說在視聽言動上克如對子張問行說言忠信行篤敬若無此兩句後靣參前倚衡便不知說的是甚麼難道果有个忠信篤敬參前倚衡不過是言行間須臾不可離忠信篤敬耳今人說卓爾亦錯空空底眼中見得个物事及到跟前又不見了如此還是恍惚不曾實實見得顏子是工夫已到實有所見及至言行仍難到恰好田地如平時已知遽忘其怒而觀理之是非至於怒時詞色气象稍不能自然都是逾矩如陳司敗問昭公知禮昭公原知禮又是君孔子便曰知禮及聞巫馬期之言便說丘也幸茍有過人必知之四靣八方道理都完足不曾到聖人地位便不能如此不是別有奇特也

從心所欲者形神相應乾坤合徳也顏子未到聖人想只在此一息【自記】

從心所欲是身體能從心之所欲形能應神形神合一所謂動容周旋中禮者盛徳之至也顏子𨿽欲從之末由也已與此對此地位實在難說須求个實在著落方好如有所立卓爾竟是立則見其參於前在輿則見其倚於衡工夫煉到有形有像如道家竟有嬰兒結成胎了只是不能合而爲一分明見得該如此言說出口來已差了些分明見得該如此行見之於事又差了些聖人則所見如此言行便如此形與神合便是天徳說來像个遊光掠影便不是

生事葬祭事親之始終至於武伯守身之道也子遊教之以敬子夏教之以愛四條包得一部孝經然身體髮膚不敢毀傷則敬愛有根而事之以禮皆自此而推之言𨿽各因其才而理則通乎上下盡此則爲孝子爲仁人矣

助我起予此足以發者也不違則不足以發矣退省其私亦足以發亦字有根發發明吾道也【自記】

君子不器重在體上說用無不周是推出來的話言君子不落在器上總在徳性上用工夫你要求他專長不得此是正意到後來無事不防卻是余意如把余意作正意竟似說多器備器不是不器矣

朱子文集必有所證驗而後實必有所禆助而後安二語爲殆字下注腳【自記】

問攻乎異端不知孔子時有何異端曰那時異端頗多所以刪書斷自唐虞凡洪荒幽渺之說芟除个盡只禮樂詩書春秋周易畱在天地間皆斯須不可離至卑而不可逾者𨿽一以人事爲主而陰陽鬼神無所不該此乃代天地而爲言非聖人自爲之也夫子曰索隱行怪吾弗爲之其意可見後來孟子又閒先聖之道透底言之至周程張朱闡一番幾如大路然後儒尙復說差所以審問愼思明辧闕一不可

人不服多是被錯的一邊人故曰舉直錯諸枉多著一諸字見所舉如此而所錯乃如彼則不特舉者服卽錯者亦無不服矣經書中助字無虛下者【淸植以上爲政篇】

足則吾能徴向來俱作找足之句是感慨語气然玩味吾能徴三字似便謂我自能證吾言不借宋也

盡已之爲忠獨於事君用之者事君之人以眾多故而不盡其心者多也況有利害禍福之在其後則益不盡其心矣

或人問意不是爲仲救解蓋未知夫子小仲之意安在故反覆求其說耳儉乎疑夫子或以吝嗇小仲也知禮乎又疑夫子或以拘謹小仲也後來講知禮乎便把禮字當繁縟靡麗之稱以爲是儉字反靣全不廻頭一顧章旨【自記】

問始作翕如八音備否曰八音不能備有四五音便是古樂有四節每節有三終大抵每終皆有翕純皦繹不必三終四節旣而始具也

翕如純如皦如繹如只宜在气象上說初從何調起而各聲相從如家主在上合家聽命翕聚之至是謂翕如就翕如之中彼此相應無所參差乖異是謂純如𨿽純如和也非同也宮自爲宮商自爲商不相淩亂是謂皦如然非彼此不聨屬也有一气相生之妙是謂繹如升歌笙入間歌合樂皆有此翕純橫說是一套事皦繹竪說是一套事樂以人聲爲重歌是也次之人气管笙是也鞀起管笙堂下之樂玉磬起升歌堂上之樂鼔所以節樂編鐘編磬諸樂皆稟令焉柷圉亦起止所用問管何處用曰天子諸侯下管卿大夫以下便用笙管是堂下用但不知亦三終否無所考矣

問盡美是說功盡善是說徳曰注亦是約略如此其實功也不同徵誅與揖讓自然爭差古人都是實事不似如今唱戲作僞武王陳於商郊俟天休命上帝臨汝無貳爾心自是聖人本領一戎衣天下大定垂拱而天下治何嘗不盡美到底有發駿厲之气與羣後徳讓自別

韶本是舞名故左傳季札觀樂言舞韶箾大夏大濩大武皆舞也魯國不傳聲音止存舞故夫子至齊始聞韶音盡美章不可耑說聲音須兼聲容說徵誅揖讓時防使然舜豈能必定揖讓武豈志於徵誅哉門人嘗舉此爲問朱子亦云吾著此語卽謂時運也若拘泥說便呆象前輩作文多說成謂舜盡美矣又盡善也謂武盡美矣未盡善也這是說樂不是說人從樂想見其人便好從人說到樂便隔一層又子謂二字是記者槪括其辭不是子曰韶盡美矣又盡善也云云舜有臣五人章五臣十亂並舉而末忽出文王一段與此正是一意聖人言語直與天地一般【以上八佾篇】

富與貴章兩个不以其道得之某意皆是說由貧賤而得富貴上句若是本來富貴何云得之下句若說作不以其道得貧賤覺得語气迂回些

問適莫解曰且如無可無不可惟義是從說問主謝說爲是麼曰看聖人是一串說下宋儒因佛老有打作兩截學問故如此說如克己復禮宋儒因有克己而不復禮一等人故云克己了又要復禮覺得夫子亦只一串說下看下四目只云非禮勿視聽言動勿者克己也未嘗又說復禮工夫問想是夫子時未有克己而不復禮一種學問故不說兩層曰夫子亦似知有此獘故說得如此周密曰克己又曰復禮

論語著語妙不患無位患所以立像有所以立而位自致不患莫已知求爲可知像有可知自然有知者豈不似有意求位求知其實人果能有所以立及可知之實自然不把位與知放在心裏且引你到那田地自有見處

問曾子平常工夫非忠恕乎曰自然是恕多曰無忠做恕不出曰曾子隨事精察力行自是誠心如此然如朱子早年以爲人生焉有未發時都是已發又見程子性不容說之語以爲人眞性藏在動靜云爲之先是終身不發的此處本無功可用所以不知涵養只在日用事物上求其合理故急躁刻苦之意多而深潛從容之意少後來始見得程子不是如此說日用間豈有語而無黙豈有動而無靜語時動時是已發黙時靜時卽是未發此處卻有工夫敬以直內是也朱子前靣用功豈不本之於心卻偏在用一邊想曾子當先亦是如此

問一貫爲忠恕無疑但文行忠信主忠信其恕乎忠恕違道不遠夫子終日教人豈至此方特呼曾子而告之且曾子不知體之一是不知忠也忠之不立則孝弟諸務豈作僞而行邪曰曾子隨事精察力行都是零碎工夫故夫子爲提起頭領要看注中一理渾然四字聖人之心渾是一團天理而泛應曲當用各不同直是廓然大公物來順應曾子若平素不曾在忠恕上用功如何防知道夫子之道卽忠恕忠恕卽所得力之處其因呼而拈出者蓋一向知其爲隨事之體至是始知其體之一耳觀夫子鄕黨一篇𨿽凡事都有成格然何一不本於心想曾子旣聞一貫此後便心上工夫多了所謂持志主敬涵養存誠是也大約未聞一貫之先似彊恕而行一貫是反身而誠

一以貫之一卽誠也子貢多學而識原不曾錯夫子好古敏求信而好古多聞多見何嘗不多學而識但多學而識而一以貫之耳問夫子告曾子子貢還是爲他學問已將造到源頭指防他還是爲他用工路頭差撥正他曰二意皆有故注中一云隨事精察而力行之但未知其體之一耳又云積學功至而亦將有得欲其知所本也問一旣是誠如曾子隨事精察而力行之豈無誠意者曰自然是有誠意但未知大本大源之所在學問中原有此境界但看如今學者亦有終日用功講習躬行實踐豈必是假僞然大本大源上實不曽見得柰何所以中庸一書是道學的傳尊徳性而道問學致廣大而盡精微極髙明而道中庸溫故而知新惇厚以崇禮敬義夾持旣要存心又要致知惟孔子是如此做到頭

幾諫章注引記文諫若不入起敬起孝悅則復諫則又敬不違者正是不違父母之心俟其悅而不犯其怒耳非謂不違其幾諫之志也又引與其得罪於鄕黨州閭寧熟諫父母怒不悅而撻之流血不敢疾怨起敬起孝則勞云者正是不避熟諫之勞非專以受撻之苦爲勞也從來講家將諫意入在不違句內而以勞専爲受責似失注意且於不違勞字勉彊【自記】

徳不孤必有鄰謂之鄰則數亦不多鳴鶴在陰幽隱之地也其子和之則非不同類也若翰音登於天則泛濫矣【以上裏仁篇】

聞一知十聞一知二當日子貢似在聰明才智上說朱子卻用伊川評正防語斷之曰明睿所照推測而知一是從心裏照出來一是從眼前窺向去一如人在髙處立下邊皆見一如在平處立對靣看見隔兩層便看不見

焉得剛與焉得儉是一樣口气言棖是欲不是剛緣他或好名或負气外靣振刷得與剛相似故下此駁語至程子推說有欲則無剛是言外意就如器小章推說到不儉不知禮便是器小季路問事鬼神章推說事鬼神之道不外事人死之理不外於生都是言外意

問山節藻棁照注說於事似濶明季黃氏將居蔡及山節藻棁二端俱作僭禮立論何如曰如此等便使朱子說錯何關大義明季人多緣此一二處便狂嘑眾生最是習气饒使是僭亦是其藏龜之室僭爲山節藻棁耳未必文仲之居皆山節藻棁也注中原不害爲以僭立論至因山字藻字謂文仲借此爲龜遊息乃是俗儒謬解注中無是也【淸植】

狂簡兩字都有好處都有病處以狂爲成章以簡爲不知所裁者不穩【自記】

匿怨而友其人病根在匿怨二字非欲人之修怨而直不友其人也如上章夷齊不念舊惡便是不匿怨處不與惡人言望望然去之便是不匿怨而友其人處此數章自微生髙以後皆重在著誠去僞故繼以無憾無伐無施而以忠信卒章皆此意也【自記】

聖賢相隔分量以爲有廣狹者固非而以有待無待言之尢謬只在三無字三之字上分別自覺有憾之意而能到無憾處自覺有伐施之根而到無伐施處便是賢人地位無私之至純乎天理盡人之性盡物之性而無所容心焉則非聖人不能與於此矣以此意看程朱之說才得明白【自記】

十室之邑節注中生知對好學言不對忠信言夫子固生知又未嘗不好學不單靠忠信【以上公冶長篇】

榕村語錄卷二

欽定四庫全書

榕村語錄卷三

大學士李光地撰

上論二

不遷怒不貳過若只當作顏子所養之粹便不是答應好學正靣須知此正是顏子從事用力處也【自記】

子遊是已知澹臺之爲人而舉二事不是才見二事而槪其爲人【自記】

反之有心在奔而殿一而字當眾奔而獨殿非無心居後者也反之無心在將入門一將字此時去敵已逺可以先入反亦入矣惟居後之勢不得遽入非爲是欲入未入以自見其殿也此處看不細膩並後防馬自明俱成巧僞【自記】

不能敬逺是見不透不能後獲是心不純不先之以務義先難卻又無眞見實功無所依據先難只寛說不必粘定爲人【自記】

樂水章是分論知仁之徳不是分論知仁之人世間固有气質偏知偏仁者然非此章所重之意卽以所樂論之天下果有樂水而不樂山樂山而不樂水者乎又人皆偏重上截知仁字某意欲側重下截樂水樂山動靜樂壽字蓋緣人多不得其性情之正而無以完其性命之理以所樂言之樂靡麗紛華者多矣以所存言之凝滯於物膠擾於物者多矣以所養言之百憂感其心萬事勞其形而以伐天眞者多矣惟知仁者則所樂在山水心之所存動靜不失其時而養之所就有以順其性命而無所虧喪焉此所以貴乎知仁也口气鄭重在下截許多好處不是以下截爲知仁兩字形容注釋【自記】

問智屬冬仁屬春如何說知者動仁者靜若云知者體靜用動仁者體動用靜朱子又謂動靜以體言何耶曰動靜二字拘不得如說形動心靜可也說形靜心動亦可也大抵知之爲知神明不測其體動也發用處卻要收斂屬靜仁之爲仁一團生理惇厚篤摯其體靜也發用處卻要周流暢遂屬動

君子博學於文約之以禮禮卽文之切近處文於吾身必竟寛泛些須將切於日用倫常者體察之看之字禮卽在文中𨿽與博我以文約我以禮略不同然其理不二

立之斯立道之斯行聖人事也已欲立而立人已欲達而達人仁者事也立是跕得起達是行得去【淸植以上雍也篇】

信故述好古故不作下句是上句之根【淸植】

黙而識之黙字妙是防防滴滴實求眞得無一毫向外意【淸植】

志於道章卻重在上四字道徳仁藝是現成語須去志他據他依他遊他若如時解下三句便難說

志字兼知行說立志要與道合定下規模做去知行都有至知上行上各有所得皆是徳要守而不失方能涵養到不違仁田地藝是小學便學習但那時學得一件只一件到此見得件件都是天理灑掃應對便可精義入神盛徳之至便動容周旋中禮習於外者皆是心之徳由心出者皆合於物之矩

臨事而懼對暴虎馮河好謀而成對死而無悔蓋暴虎馮河是無懼也死而無悔不計其成也邵子云死天下事易成天下事難若只以斷字下注腳恐未是子路對癥【自記】

富而可求章說可不可指命不如說可不可指義若富爲道理上可求之富如孔子之委吏乘田孟子之抱闗擊柝大舜之陶漁之類何必計名節之卑賤若義理上不可求的只得從吾所好下章所云不義而富且貴於我如浮雲是也委吏乘田孔子不妨爲之至女樂旣受𨿽司防不可一朝居卽此章之事迹也執鞭如古僕夫之類亦有官爵故謂之士

不圖爲樂之至於斯注云不圖舜之作樂至於如此之美覺語意未圓若爲樂卽指韶何不說不圖韶樂不圖舜樂而云爲樂且爲樂卽韶斯字何所著落爲樂只當指凡作樂者說言不料作樂一事妙至於韶也斯字方是指韶猶看人文字言不料文字一道做到此篇之妙若說不料君此文做到這樣妙是輕忽其平日做不到此矣語吻全別

再轉怨乎一問蓋恐夷齊之行𨿽髙或出於矯情狥名而心未能免於幾微悔恨是道理未能十分是當故不無可悔恨處也不是以私心窺古人時講以失國爲悔恨毫釐千里【自記】

子所雅言詩書執禮亦非夫子提出爲教當時學校本以四術教士夫子時時爲人講說耳禮卽包樂在內三者亦有次序詩書在先禮在後博以文而後約以禮之意

詩書可以講誦而禮必須習夫子於門弟子率之習禮而雅言於禮必曰執者以此朱子謂講求數日不能通曉記憶者如其法習之半日卽熟是也

文行忠信卽是信字難說說是實心恐與忠混說是實行又與行混大槪是從言上說其言如此按著事理去考驗他卻一些不差所謂修辭立其誠也忠不是寂然不動與中和之中不同忠訓盡已又訓發已自盡旣謂之發謂之盡可云不動乎如泉流一般潤濕未形者中也其已有動但尙源而未流是忠也忠是此心之發一意肫切披肝露膽還論不到理上來至信方循是理而無違文是實學行是實事忠是盡實心信是循實理

忠信乃爲學之本而列於後可知四術造士三代之所共以文防友古之人皆然彼直指本心狂嘑眾生者非夫子之教也【自記以上述而篇】

泰伯逃後更王季文王又百年而商始亡商之必亡周之必王泰伯烏乎知之況王季文王未嘗革命也泰伯如傳序而行王季文王之事亦孰能禦之何以逃爲故知太王欲翦商而泰伯不從乃史者之誣夫子所謂三以天下讓者美其讓國之無迹由周後日受命而追論之故謂國爲天下耳【自記】

泰伯至徳只宜就讓國說天下與國字亦通用太王翦商是詩人推原興隆之由實自太王始耳太史公遂云有翦商之志乃是亂說太王遷岐孟子謂非擇而取之不得已也方自顧不暇豈得便有圖度天命之心狄人尙不與爭土地而反思伐商必無是理太王不過是尋常愛少子泰伯窺見此意所以處之者卻比夷齊尢善所以稱爲至徳泰伯若明言要讓太王偏愛之失已顯且季歷之受之也難安惟招呼仲雍托言采藥而逃太王無偏愛之迹而季子有不得不立之勢當時竟不知其去之故處得渾然無迹故曰至徳若伯夷之讓便使叔齊不能正其位孤竹君之偏愛復不能隱比泰伯不如逺矣故夫子稱夷齊曰古之賢人又曰民到於今稱之可以對照大凡事處得有聲名就有獘

聖賢言語都兩靣夾出一个理來如所貴乎道者三辭气要求新奇必至背理恐怕背理又大凡俗容貎要戒急暴易至怠慢要戒怠慢又急暴了慢不是驕慢乃怠惰也顏色似無兩層然正字便與信字對正字與出字動字不同人顏色要嚴正些便像裝模作樣是不信要老實直率些又覺得無肅然整齊之意曾子語皆平實周密如此

以能問於不能以多問於寡不是見得我本能本多故意爲此以示謙徳如今且莫說是髙明人卽平常人聽我們說話有他不懂處便是那句話有毛病做一篇文字與人看人有疑處便是那文字有毛病天聰明無人不有顏子實見得他𨿽不能有他所能而我不能處他𨿽寡有我所未有處有一件沒有便是無有一毫不堅實便是虛都是實理堯舜孔子傳派本是如此

聖賢著語妙說臨大節而不可奪可見非大節便可奪不特自己不是處當攺以從人卽是矣或與人情不便有可曲全處正不必固執若大節斷不可奪奪便萬事瓦裂矣

興於詩章不是先讀詩了始習禮習禮了始學樂四術原是自防用功只是得力次第有此幾層如夫子之志於學又云志於道卽興也到得三十而立據於徳方是立至其終渣滓消融徳器成就方是成溯其所由興是得之於詩立是得之於禮成是得之於樂

樂內卽包詩禮聲音以養其耳詩也采色以養其目舞蹈以養其血脈禮也興詩止舉其辭而已立禮只習其數而已至樂則融通浹洽到熟的地位故自古學校之內皆以樂名官唐虞時爲典樂夏殷爲樂正周爲大司樂其歌永言等卽詩也直溫寛栗等卽禮也

問民可使由之不可使知之曰民字重讀其義自見【自記】若聖與仁章定然有人謂夫子竟是聖仁故夫子云云如吾有知乎哉亦然大約論語多是記錄文字多剪頭去尾張橫渠解吾有知乎哉如洪鐘無聲扣之輒應惟其一無所知始無所不知朱子恐其說有獘因攺從平實民可使由之不可使知之帝王立許多法制學校師儒無非欲民知道理得令大家皆知有何不可錯解便可到老莊田地故朱子把可字當能字說蓋上靣必有人欲凡民都使之知的說話故夫子云爾民字當重讀民自有秀者將爲士大夫如何不可使知此謂愚民耳且教他由由得熟自然也知道些非不許他知

三年學不至於谷是言三年之久實下工夫不分心於名利而今闈牘皆云學至三年便可明體達用用世有餘而尙不至於谷爲不易得學問豈有住時𨿽以孔子之聖自志學至立尙須十五年如何三年間學便勾了問是說學至三年心不分不是說學至三年學大成曰此是毫釐之差千里之謬

四書最難講至平常的字靣講起來便有許多意思如篤信好學守死善道二句注云不篤信則不能好學然篤信而不好學則所信或非其正不守死則不能以善其道然守死而不足以善其道則亦徒死而已蓋守死者篤信之效善道者好學之功廻環解來其義無盡危邦不入亂邦不居尙有可入可居之邦也倘天下無邦則若之何只得銷光匿影而隱倘欲隱不得柰何如當日世家子弟生長公族將往那里去隱只是不做官受窮受苦便了這便是守死不是死了方是死有道都是陪說重在下截危邦亂邦恰好該說邦字到天下是綂言就換天下字至於隱之不得只不出仕不消說到天下應只說邦便又換邦字

夫子不單贊堯而言堯之爲君則首句不可略過惟天爲大單主形體言者亦非【自記】

大哉堯之爲君章上節注云以徳言說徳字已包業在內蓋兼體用言也無能名者非淵微神妙不可窺測之謂謂其不可以一善言不可以一端舉蕩蕩乎無所不包如天之廣大無不涵覆形容不足盡其蘊悉數不能終其物耳末節是就中舉其可見者來贊嘆蓋成功文章極其巍煥𨿽有可見之迹然亦如乾坤之容日月之光之不可繪畫則亦卒歸於無能名而已下節卽申上意非謂徳不可名業則可見作兩截話頭又非謂業𨿽可見徳仍不可名抹殺末節也注中堯之徳不可名所可見者此耳猶言堯難名之徳此其可見者也【自記】

問舜有臣五人章忽然說才難忽然說文王語意何甚不倫曰此卽盡美未盡善之注腳也夫子論人多不肯直斷於本朝事尢抑婉轉然其意固顯然也明說周之治可比唐虞但舜揖讓而武徵誅其爲治根本有不同者然文王之世三分有二猶以服事殷周之徳亦可謂至徳也已矣見得若使文王爲之必不止於此也問文王當日伐崇伐宻作都於丰竟自滅其國而取其地尙爲守臣節乎曰文王從羑里歸凡可以救民者竟救了倘再遲幾年天命人心皆歸文王自然亦有不能避武王言文王誕膺天命以撫方夏大邦畏其力小邦懷其徳惟九年大綂未集若文王無此事武王斷不造作以誣其父但是文王做來畢竟不同不露聲色處得不覺其胸中原無私利之意不須暴白人自諒之武王便有英气那些話覺得發露已盡孔子不肯輕以聖人許人惟稱堯曰同天稱舜曰徳爲聖人周公𨿽未嘗明說是聖人但觀其夢見自然許他是聖人了至論武王尊爲天子數句與舜俱同但刪去徳爲聖人一句於湯亦不曽說是聖人與武並舉大約聖人與大賢做事不同得狠周公聖人也伊尹大賢也伊尹便覺得詫異下手甚重其曰玆乃不義習與性成予弗狎於弗順詞气何等嚴厲何如使成王自泣曰昔公勤勞王家惟予衝人弗及知今天動威以彰周公之徳惟朕小子其親逆其气象大不侔矣伯夷之讓與泰伯不同亦是如此

以衣食二字照來則溝洫須與宮室相關況禹是平水土定民居者稼穡乃后稷事今人講來是農師矣注正經界備旱澇不過是解溝洫字義【自記以上防伯篇】

純而從眾是易小過之義拜下違眾是易大過之義【淸植】閒邪是要存誠絕四後畢竟非無物者【自記】

毋意則無所喜毋必則無所樂毋固則無所怒毋我則無所憂故曰復於喜怒哀樂未發之前也【自記】

太宰者與是疑辭子貢固字是決辭太宰何其是耑辭子貢又字是兼辭太宰以多能爲聖合而爲一子貢分開隱然有徳成而上藝成而下意天縱本不甚重天字說得太張皇又字便轉不醒

固字對與字言夫子是聖無疑也又字對何其字言夫子是聖兼多能不可專以多能爲聖也因子貢之言𨿽髙而又未能泯乎多能之見故夫子索性破除曰多乎哉不多也【自記】

時講都將天縱狠說便不得口气又說聖是天縱的多能是夫子添上的豈有此理固天一斷縱之將聖又多能也一气讀皆天縱也將聖是破夫子聖者與太宰問夫子竟是聖人了麼子貢說聖何消說乃天縱之將聖又多能是破何其多能也太宰以爲不是聖如何這樣多能子貢說聖又加之多能耳朱子舉太宰子貢夫子三說問誰道著門人皆舉夫子朱子云其實子貢說得著夫子又是收教人意觀孟子由可欲之爲善一善字直到美大聖神零碎事物就不知些何礙爲聖而孔子卻兼之太宰知我乎不是說子貢不知我乃是虛語言太宰知道我多能的緣故麼吾少也賤故多能鄙事耳君子多乎哉不多也聖人何嘗盡要多能來其意原與子貢同卻將子貢拋開所以爲化工

吾有知乎哉不是自謙若上靣說一無所知下靣又說精粗本末盡其底裏而告之上下不相應其詞不近情理此節知字就不同蓋指防人語記曰記問之學不足以爲人師人說我有一副當知解應付人問非也凡有一事各有一理卽鄙夫空空其來問必有他所疑之兩端我卽剖析其兩端而告之盡語气如是兩端不是本末精粗之類凡問必有兩端若是歸一則無所疑矣觀其字可見卽問之兩端也空空卽指鄙夫聖人重切己之學好古敏求多聞多見都要歸到身心上所謂自得之則居之安居之安則資之深資之深則取之左右逢其源有此源頭活水則取給不窮與那一知半解者不同聖人一靣不欲人落於虛空一靣不欲人滯於口耳要人步步蹈實地滴滴歸到源頭上來故屢屢指防人此章求其實便是女以予爲多學而識之者與非也予一以貫之淺言卽君子多乎哉不多也精粗本末意倒在竭字裏叩是撃破意不是反叩問者

髙堅前後單說聖道之妙不得乃自己身上光景是未到的卓爾之立卓爾是已到的在前之瞻也顏子云夫子步亦步趨亦趨夫子絕塵而奔而回也瞠乎其後數語便是注腳【自記】

仰之彌髙四句某有一解髙謂不可攀堅謂不可入瞻前忽後謂不可及卽步亦步趨亦趨之意如此說須將髙堅說是知瞻忽說是行博文便照髙堅說約禮便照瞻忽說

博約兩字自前輩多說錯博說是萬殊約說是一本不知文中亦有萬殊一本禮中亦有萬殊一本如何分得如書中所載之事物名象萬殊也其理則一本也禮儀三百威儀三千萬殊也使人莊敬其身心則一本也博者恢廓其聞見約者收束其身心博是開廣不是繁多約是繩檢不是約少兩我字方著實卽博學於文約之以禮亦是如此惟博學而詳說之將以反說約也約字是少字不與此同

欲罷不能一條應前文欲罷不能從善誘來旣竭吾才從博約來如有卓立對髙堅前後說至於欲從末由則又是一層髙堅前後𨿽有博約之方善誘之教而亦無所與其力所謂神而明之存乎其人者也【自記】

顏子學問正在兩欲字𨿽欲從之仍是欲罷不能末由也已仍是旣竭吾才𨿽是大可爲化不可爲然卻於此處見他不惰處好學處拳拳服膺處文王望道未見孔子何有於我我無能焉亦是此等意思某因看這一章書悟得從心所欲從字亦不當如平常說所欲卽首節志於學之所欲也本來要如此如今可以從吾所欲而不過乎矩也問不過亦有分寸剛能不過不是信手拈來頭頭是道的話說曰然如此看就是孔子八十九十還可以有進境聖人若斷了工夫便不是聖人此是腳踏實地話大凡讀經書須知此意髙一層看聖人便不是只要低將下來低一層正是髙一層顏子仰鉆瞻忽欲罷不能旣竭吾才如有所立𨿽欲從之末由也已不著實地看竟落禪家機鋒

問自衛反魯章是雅頌得所而後樂正乎抑樂正而後雅頌得所乎曰這都是不明白樂故有此疑難道歸重一邊去說不成樂正豈獨詩一切聲容器數皆在所正方可云樂正然詩言志歌永言聲依永律和聲則詩乃樂之本若雅頌不得其所便有奏肆夏歌雍徹之事如何得樂正夫子使之得其所是正樂之大者故提出說

樂之聲容器數自然一一都要正但樂中一件最大事無如雅頌所謂不得其所者亦有二篇章殘闕失次一也所歌之地與時乖亂二也如今亦不知未正時是如何已正後又是如何都無考據只是據理說不過如此

某閬山賦中說水源一滴處是心源不斷若記問勦襲如溝澮皆盈涸可立待問天一生水惟水似天命正脈夫子取水正是此意曰然不捨晝夜夫子元自有不捨處

後雕二字須說得意思大些方好如禮壊樂崩一人獨守著禮樂舉世皆尙功利一人獨守著仁義孔孟卽所謂後雕者重知字作感慨語便是亂說聖人語言沒有不著實事而作空語者且此章本極和平非激烈語問不言不雕而云後雕何也曰松栢幾曾不雕卻是新葉生時舊葉始落人都不覺故云後雕聖人下字如此斟酌問以諭君子卻於後雕何取曰後雕字自因松栢而下以諭君子如三軍敗時一人殿後是云後敗豈必問其終敗乎詩所云𨿽無老成人尙有典型風雨如晦雞鳴不已近之矣如雲非歲寒不見得松栢本領難道孔孟得行其道反不見得孔孟本領耶

歲寒章說成殺身成仁百折不回恐不是聖人之意松栢非不雕也新葉已生舊葉徐落特後雕而人不覺耳淺而言之如人家門貴盛忽而貴盛者死子孫尙小便覺雕敗使子孫都已達彬彬濟濟老者化去門庭如故便都不覺所謂如松栢之茂無不爾或承也士窮見節義世亂識忠臣何嘗不是不當說成死難如此是必死不是後雕矣謝氏云欲學者必周於徳便說得好後雕竟是生意不斷的意思【以上子罕篇】

防裘長狐貉之厚長字厚字不可略過要對防居字看若禮服則趨蹌升降俯仰進退須稍從輕短耳【自記以上鄕黨篇】

榕村語錄卷三﹤子部﹐儒家類﹐榕村語錄﹥

欽定四庫全書

榕村語錄卷四

大學士李光地撰

下論

徳行一節纒繞不及門從患難窮愁聚散離合上說是陋之至者夫子說皆不及門亦是偶然不在眼前作悲涼太甚語便不相干然是由此說起畢竟還該照應須說諸人以這般學行盡可各自奇燿名卻依棲一終日皇皇的孔子瀕於死而不去無他欲得夫子之道也看書要得最上第一義正是此等

問冉求爲季氏聚斂何卑污至此曰冉求也未必是十分刻剝百姓只是替季氏算計無不到耳他平時聞得夫子講忠於所事旣委贄於季氏便盡心力以事之子路之死孔悝亦是如此他們師聖人都是篤信力行𨿽時有過執處要皆從眞誠發出如無此段意思爲人謀事都不懇切周至直至事敗之後但曰吾曽言之而彼不吾用以此自謝如此等全無誠心講甚麼大道今人爲公家司錢谷一心要得公家富彊者便少不過是要侵牟肥已耳以道事君自非由求所及然由求此意便是根本有此而後可語大臣之道若侵牟肥已乃盜臣也夫子安肯以具臣許之大抵士必有硜硜之節方可進於稱孝稱弟又可進於有恥不辱命若無此段誠確之意便無根柢

問回也其庶乎一節曰注中說成兩截言其近道又能安貧也其實屢空正見其近道賢哉回也一章卽是此節注解

夫子以何以爲問原是要他們用世如何又許曽防因由求不知此皆性分所固有各人胸中卻要自做一番事故夫子一聞防言而不覺深契問此是徇外爲人否曰卻不是此等原是當做的事只是要自表見的念頭不能與捨之則藏底意思並行也問日侍聖人如何尙不能化曰意見最難化今人便有一種日與講性說命亦自領略其人亦不是貪富貴一流只是功名一念卻不能淡覺得畢竟揮霍得一番方快卻又不是爲生民起見古今人情大抵不甚相逺

凡人無事時要得天下有事風塵中才好見己之長是謂幸災樂禍子路率爾而對之言意思便不好夫子與顏子說用捨行藏他忽然挿一句子行三軍則誰與故夫子斷以不得其死胸次气象間著不得此種最是要文中子論李密曰幸災而樂禍愛彊而願勝神明不與也亦是此意

不讓𨿽在率爾上見然卽此用才使气意思到爲政上便能作病非只哂其言之不遜而許其治國之優爲也子路𨿽不率爾而其言中之意不讓自在亦猶曽防气象於其言中可以想見其鏗爾之從容蓋心气之符不期而然者耳【自記】

好仁惡不仁某意不欲分兩人好仁的人卽惡不仁的人四書中所說智仁誠明之類皆是如此看得合一方可分開如明道伊川兩先生便有一是好仁一是惡不仁的意思但兩先生初間立意做工夫豈有分道之理天心好生春夏固是發生秋冬亦是收斂春气以爲發泄之地如看見好人便喜歡見不好人便要他死𨿽不爲不正但如此久之亦恐漸次入於愛之欲其生惡之欲其死一路故𨿽至不好人若他有事犯只得據理法治之不爾便聴他自消自息於天地間何須著意春秋𨿽俱是天气畢竟人當以存春意爲主如侍坐所言曽防說暮春旣是和煦之時春服能成則非年谷不登物力匱乏可知冠者童子能從曽防遊則家門無事從容有餘可知肯從曽防遊則向善親賢可知浴沂風雩詠歸無復有公私苛暴崄之虞可知所以爲有老安少懷意思子路無論其言不讓卽無端想到師旅饑饉就是三年之後能使他有勇知方此三年內已戰鬭死了多少人饑饉死了多少人及至臨陣亦不能保得一个不死何苦說到這里吾輩日用間豈能無此等意思才起時便思有以消化之方好

子路之千乘冉求之六七十五六十非必想做諸侯有舉國以任之便是諸侯之事近來講家拘泥得可笑

撰字及志字要看撰具也防所見根本處髙於三子而所講求用世之具卻不能及故謙云我之所誌異乎三子有應世之具而夫子以各言其志慰之不然夫子問何以防何爲以行樂對時文反言此卽防之酬知殊可笑

防爾何如節在論語中朱子以比一貫之傳皆不作第二義看周程授受尋仲尼顏子樂處後便有吾與防也之意其妙可知注內曽防之學一段是言前意而其言志一段是言中意其胸次悠然一段又是言外意若將言前言外之意盡裝入曽防口中則反害了當日灑落气象以視其言不讓者又加甚矣【自記】

朱子學問全在躬行心得處實有工夫曽防言志節注人欲盡處天理流行隨處充滿無少欠缺人心私欲不除饒你如何打疊到底有些欠缺惟人欲盡處中無罣礙便靜坐亦得看書亦得乘風亦得澡水亦得全然是天理逼塞滿了這是朱子實體驗出來下的注語然旣有此體段又須從容於禮法之塲沈潛乎仁義之府隨處眞積便是曽子底工夫曽防狂者只是存此胸次無卻許多細密所以中庸後半至誠至聖兩段兩面夾來顧寧人講韻學到得意時便曰非達天徳者其孰能知之梅定九推算到得意時便曰以是知首之爲聖人也實則就將顧梅諸公並籠將來亦未必是聖人故曰君子多乎哉不多也禮度文饒使件件俱理防得而無至誠一段爲之胚胎終久是朱子所謂俗學然旣打疊得一段心胸又須將禮度文件件理防方是兩邊俱到的學問【淸植】

防爾何如一段注是朱子自家體貼過所以注得如此踏實但若一逕如此不知回頭便可落在莊周一邊去所以曽子便收轉過來孔子說內省不疚夫何憂何懼孟子云仰不愧俯不怍聖人只說到此不似曽防手舞足蹈曽子戰戰兢兢如臨深淵如履薄冰又動容貌斯逺暴慢矣正顏色斯近信矣出辭气斯逺鄙倍矣到後來以能問於不能以多問於寡有若無實若虛犯而不校這是三段工夫人心有一防厲的意思便覺得有一段過意處從戰兢中得樂方是聖賢眞樂便自無獘曾防之樂尙差這些子問原憲克伐怨欲不行只是淸淨此心未曽著得養性工夫曽防亦只是於心上見得大意所以爲狂曰克伐怨欲不行心是冷的曽防便有萬物一體意思心是熱的狂彊於狷者以此問如洗心退藏於密曽防可謂洗心矣但藏密中尙欠理防曰聖人以此洗心此是甚麼物事無這此字卻將甚麼來洗這心洗心藏密是吉凶同患之根然吉凶同患又是洗心之根心是理之根理又是心之根所以中庸言肫肫其仁而後言淵淵其淵浩浩其天【淸植】

曽防莫春數言夫子與之以能見其大然三子之事功卻是腳踏實地學問故安見方六七十如五六十而非邦也者赤也爲之小孰能爲之大皆是褒辭而曽防行不掩言之失亦隱然見於言外【以上先進篇】

克己兼直內方外涵養省察與答仲弓者有詳略無異同【自記】

一日克己復禮天下歸仁焉不是說效驗卽是發明上句言克己復禮卽仁也你能一日克己復禮人便都說你是仁蓋工夫𨿽可以自信然察言觀色合乎公理與否亦須著意如做篇文字人看不下時那處畢竟有些毛病

汝楫問一日克己復禮是用功起頭的一日還是成功的一日曰這便說獃了順著文理說去便一意都包在裏面薛敬軒文添出二日克己復禮便有二日之歸仁𨿽有此理但不必添出陸稼書解動而世爲天下道等句以爲世字是周家八百年之內故只言世不言百世與百世以俟聖人不同若到後世豈不是上焉者之無徵乎此皆拘泥字眼之過也

向看道理不熟講克己復禮爲仁定要補出存養一邊工夫蓋以人欲之私畢竟是事至物來方有也不知靜中一團昬气非己而何所以敬勝怠義勝欲二句便是克己鐵板注腳無事時怠慢之气卽已也人以下文視聴言動皆是指動處說不知都兼兩義如言語不合道理是義一邊少工夫未言時气之浮動意態之輕儇便是敬一邊少工夫言箴中傷易則誕傷煩則支是不敬也己肆物忤出悖來違是不義也豈可謂言而非禮才是已气之浮動意態之輕儇便不是已

視聴言動禁其非禮者須有由禮一邊方是復禮方是儒者之道【自記】

子貢問政章時說全不明白以去兵爲是去其冗者糜餉無益不知三代時兵卽農也只是牛馬車輛衣甲器械要完備敵來則起而應之敵退還復歸農其厲兵講武只在田獵時如何有冗兵糜餉之事就是不得已三字已先說錯若果是存亡呼吸國破只在旦夕則那時兵食已無何勞君去去字還是自能作主的話上一个不得已是新造之邦或值兵荒之後旣是百姓流亡凋敝何暇講武如今衣甲器械且莫問車輛馬牛且莫問搜苗狝狩且莫問只得先招撫安輯休養生息爲主第二个不得已卽哀公所問年饑用不足一般食如食之者寡之食去食云者大荒之時凡百官之俸祿君之羞饍賓客之廩餼祭祀之粢盛一槪莫計算追索寧到餓死大家死亦不可失信於民民亦不肯失信於我這是說到盡頭處聖賢的話要照著可以行得不是空著幾句懸空語支吾問答而已

有友稱王守溪百姓足二句文者先生詰之云文中說百姓足了祭祀賓客一切費用皆於是出不知是正供是科派難道是要行科派姑先休養之以爲朘削地不成此便把題目做呆了此章摠要著眼年饑二字平常說得所答非所問迂濶不切情事哀公時久已十分取二取二原得勾用只因年饑百姓輸納不前故曰年饑用不足是想要設法取盈於二之數未是要多科於二之外也有若曰盍徹乎不是迂論言百姓旣輸納不前何不十分止取其一乎徹字對百姓說哀公悞以有若爲是代籌國用故曰十分取二民尙不輸而所入甚少若取一則所入更不堪矣如之何其徹而益之不足也有子言君此時要謀足用須先固住幾个百姓要如行徹百姓不至離散就令所入儉省用去亦自可支孰與不足不然百姓逃亡田野荒蕪一分所入尙不可得孰與以足者乎如今田主逢年荒租收不起躊躇問人其意必是要催迫佃戶有一人云何不救卹佃戶田主云救卹他自己益發沒得用了其人云有佃戶在歳豈有常饑之理假令佃戶走了則田卒污萊矣是常饑也只當省節用度不可促迫佃戶有子語意是如此本極平正切實非姑泛說君民一體與年饑兩開也百姓足二句若如時文說作欲取姑予是王者因民所利之道無非利民所有之術矣殊有闗涉毫釐千里不可不辧也節用意在孰與不足言外

主忠信徙義卽質直而好義也又析言之則曰修徳講學徙義攺過周子所謂幹幹不息於誠又必遷善攺過而後至皆其義也【自記】

慮以下人不在察言觀色之外卽察言觀色處又慮以下人也使非慮以下人則察言觀色是徇外矣【自記】

注云遲以夫子之言專爲智者之事又未達所以能使枉者直之理此又字是從上文未達生來實則因其疑爲專論智故未達非有兩層也【自記以上顏淵篇】

如有王者必世而後仁說成王道無近功的話頭便不是如舜繼堯禹繼舜何俟必世如有者夫子爲當時言之也後字必字闗如有二字言當今之時上失其道已久人心風俗極敝而不易變如有王者作亦必世而後乃可仁也上章善人爲邦百年亦是說當時殘殺之風已甚故曰百年比例觀之顯然可見萬曆庚辰此章文皆說久道化成只做得王者世而後仁如有必三字不曽做

若父子相庇防而濟其惡則眞曲矣掀然揭之於外又所謂矯枉而過直不得爲直也惟隱字最妙蓋不敢防其惡以傷理又不忍列其過以害情是以直在其中如只說得相隱是至情卻遺了道理一層若孔子諱昭公之取同姓卽就諱處自以爲過處還他公論卻不是回防到底也春秋書法內無惡則𨿽辱不諱諱者皆內惡也此是直在其中之義【自記】

父爲子隠子爲父隠隠字最妙不是回互是不敢響人說吾至親惡事豈有嘿嘿的理不敢響便是理可知所以說直在其中不徒在人情一邊說連天理一邊亦不礙方是觀夫子答司敗孟子論瞽瞍殺人便見得此意名之幽厲𨿽孝子慈孫百世不能攺此義原在那里

問直在其中曰隠則明明爲不善矣故曰直在其中問朱子云凡言在其中者皆不求而自至之辭此在其中與祿在其中不幾不一例乎曰學非所以求祿而祿在其中學有得祿之理也耕非所以求餒而餒在其中耕亦有餒之理乎在其中不必定是一樣虛字眼執定亦不妥如諸字之乎切我不欲人之加之乎我也我亦欲無加之乎人施之乎已而不願亦勿施於人朱子解顯諸仁藏諸用諸字亦作之乎用只得解仁爲濟物之功用爲機緘之妙推仁而出收用而入然仁本在內誠之通也生物之心顯焉用本在外誠之復也成物之功藏焉故下以顯仁爲盛徳藏用爲大業不必以仁爲外用爲內也卽作顯其仁藏其用說有何不可

讀書全要有喜意易傳先云說諸心然後云研諸慮不喜歡則思路無由入顏子云仰之彌髙始云鉆之彌堅仰如髙山仰止之仰覺得聖道不知如何妙有庶幾窺見始可爲人之意狂彊於狷者以此中行之人何嘗無喜悅卻包在內此種最難得至狷便帶冷惟狂則刻刻自喜不是欺人實實自己有得意處

別處說善人地位處便要分別得斟酌卽戎及勝殘章正是說他好處何暇替他稱量本領時文有纒住善人說他質美未學者又有把卽戎兩字說僅可以固圉自存者自謂體認之至不知先差了口气也【自記以上子路篇】

不行與克復從源頭上分別克復大段以天理爲主是根株盡拔的光景不行是以天理遏人欲禁而不發的光景如東漢人矯節勵行豈非賢者但謂之純粹於道則未也不是安仁是仁勉仁非仁只看源頭淸不淸耳克復如禹之治水行所無事不行如鯀之障水有時決防

羿奡之死由簒弒不由射力禹稷之興由聖徳不由躬稼適卻暗了善惡一層單以不應死而死不應得天下而得天下翻作疑案不是疑禹稷羿奡已然之迹乃是疑當世之亂賊簒弒相尋而據有邦家孔子躬明聖而不得位不應定理便差錯了故口設爲疑難而心斷以定理此所以不容答而又不能已於贊也【自記】

不能不勞誨者情也不可不勞誨者理也【自記】

若臧武仲之知四句如謂是指生來材質則藝字說不行蓋言須是學此四人之知廉勇藝而又文之以禮樂也時講竟似虛說天生一人知廉勇藝俱全而又加學與子路無干豈有此理若字是要像他

如其仁如其仁朱子說誰能似其仁者覺得太過或是也就像个仁了的口气一匡天下亦不是說一總都匡正似是就經他匡正了一番爲合

管仲稱仁是一大案程朱說似未諦當細按道理卻宜如此立論蓋子糾不成其爲君也假使襄公當日立糾而使管仲爲傅便有可死之義管仲之從糾不過是倉皇結隊行耳譬如夫婦必經父母之命媒妁之言而後夫亡婦爲之死謂之烈爲之守謂之節若六禮不備邂逅相遇從其所私而爲之死𨿽不可厚非要之旌奬不得匹夫匹婦之爲諒諒本是好字管仲若死亦是諒說不得他不好但比之功在生民則所成就爭差逺矣問夫子何不說明此意而但稱其功之大先生正沈吟間復問想是言外有不能如此立功又不如死之爲愈底意思曰正是如此聖人衝口立言無處不到卻不肯放倒那死的一邊八面俱圓

糾弟桓兄伊川單據薄昭之說耳他處都云子糾是兄只是果系世嫡自然名分有在旣皆庶孽如何居長便當立當時桓糾皆不當立則其孰兄孰弟原可不論魏徵之傳建成髙祖命之也管召之從子糾誰命之乎不過是倉卒逃難各隨一公子走耳其君臣之分甚防所謂可以死可以無死卽此之類如豫讓之不死於中行魏徵不死於李密人並不以爲非也子糾之遇管仲未必國士桓公三薰三沐委國而聴之可謂國士矣妙在聖人亦不說他不死的是總不應答這一節話只稱他的功卻說召忽是匹夫匹婦之諒亦還他个諒字未嘗說他不該死兩面俱存互看自明見得管仲亦少這防諒乃化工之肖物也

不怨尢則不求知下學則無以異於人而致其知及至上達則有人所不及知而天獨知之者朱子所謂兩頭蹉卻此所以莫吾知也【自記】

修己以敬章道理甚難看修己兩字不是空的如說一敬便畢修己之事便差了致知誠意正心修身皆修己之事要離不得一敬字耳安人安百姓亦非是無事但只是舉此而措之耳若說敬則人自安百姓自安卽又差了口气【自記以上憲問篇】

古人之學皆是以心地爲之本聖人固是以一心而涵萬理學者亦當涵養其心以爲窮理之源學者固離不得多見多聞聖人亦何嘗不好古敏求中間只差个生安學利困勉若說聖人自一而萬學者自萬而一卻是裂了道術而聖凡有兩心也所以論語兩个一貫皆是聖人以身立敎指示學者做工夫處若抗而髙之便謬以千里【自記】

兩个一貫皆是敎以知本之學用力之要非如異氏印證契悟之說一經指防便豁然無事也忠恕章注至詳明此章注卽云說見彼章可知兩个一只是一个更無異義何則一本故也漢唐以下學不知本故所謂心學者往往爲異氏所冒知天下之大本而立之則所以貫天下之道者此矣【自記】

問多學而識章曰此章一貫與曽子章同大都聖人全性渾然一防不曽破耗天地間至理都是印證他心裏的原不是零星記在那里東漢人物矯立名節衣冠言動都少破敗便道是吾儒盡頭鄭康成輩博聞彊記著書立說縫掖尊尙以爲是吾儒髙流所以自漢及唐一貫之義何曽明白佛氏見吾儒學問不過至此而止遂將心性之學搶去提唱簸弄精神光怪陸離儒者亦從風而靡豈知吾儒之學寂然不動立天下之大本元是以此爲根只是兩邊都要到敬以直內又義以方外所謂敬義立而徳不孤也直到程朱實實在此做工夫才說得一貫明白吾輩何嘗要作惡只是胸中意念不純以爲在內不純不形於事或者不妨不知卽此便是天命不流大本一差無事不差聖人心源一私不掛一息不間斷三月不違便是顏子問子貢聞一貫𨿽無一語至他日云性與天道不可得而聞想是已明白此義曰禮樂名物何一非由性而出耳目聞見何一非以心爲主性是人之本天道又是性之本故立天下之大本乃知天地之化育

人說一貫是曽子子貢先全不知在心上做工夫夫子於其道之將成以此防化他如和尙付拂子一般他旣聞此便全無事不思曾子子貢若向來不知從心上做工夫如何得到道將成地位且聖門安得有此等學問若起頭全無此一後來如何忽有此一此一原是徹首徹尾但地位不同耳不獨聖人有聖人之一貫賢人有賢人之一貫卽弟子亦有弟子之一貫弟子入則孝一章非弟子之一以貫乎君子不重則不威一章非賢人之一以貫乎只是聖人先但敎你如此用功不提出宗旨來說蓋遽與人說心性難曉且不必中間必要隨事精察而力行之到工夫做得久了乃將熟底一以貫告之提破宗旨益好用功以前非全不知有心是隨時隨事上用心不知大本大源卻要提起以爲綱主耳

曽子聞一貫後經門人問便解以忠恕爲注腳倘當日有問子貢者不知子貢將何以爲對若能以誠明二字作注腳則道理益顯闡矣【淸植】

一以貫或分學識說似有著落學是正往前用功識是將已學的記在胸中學說一貫是心得而理得凡見解不定都是不曽見得自己的心見得自己的心所學便了然無疑識說一貫是心存而理存凡人遺忘都是心不曽存心存則溫來溫去只是此理便不消逐件求記如今都說以一理貫萬理不知一理指著甚麼畢竟說心有把鼻些曽子章忠恕亦只說心無兩一貫也有間又曰一理亦說得去以五常統萬善以一仁統四徳何嘗不是一理然仁人心也理亦在心

無爲而治章注說甚明時文講無爲多根恭已立論如言篤恭而天下平𨿽有此理然非此處本意【淸植】

友其士之仁者仁字要淺說如雲好心人耳子文文子豈非賢孔子不說其仁是仁在賢之上此處賢卻在仁之上故一云事一云友或曰事或在大夫上說友或在士上說曰不然此處說不到勢位斗筲之人何足算也自重在賢上

說春秋者或謂周人攺月不攺時或謂月攺則春移看來須以夫子之言爲據若果不攺時夫子只應言行夏之月不應言行夏之時矣【淸植】

以日至寅而明證歳至寅而生極確今言一日必以一晝一夜爲限言一晝一夜必以日出爲度故夏正得天百王不易【自記】

夫子無所不學想顏子亦是如此不然夏時殷輅周冕韶舞豈是逐旋方去講求者

矜而不爭二句有相似相反二義矜似爭羣似黨矜是持已爭卻務勝人羣是大公黨卻務阿比矜羣皆須兼內外說矜者內而嚴威儼恪壁立萬仞絕無與人爭意見爭勝負之心外而是非可否辧別執守卻非與人爭門戶爭名利羣在內說如看得萬物一體絕無私意要與人同流在外說如和平接物卻非因其人爲我私交才加周旋結納相反意在根本上見相似意在發露處見

一言終身行行字要提淸是指事上說不然何不說誠說敬而只云恕

直道章癸未闈墨其以直道屬民心者固非亦有專主在上之人行直道於斯民者而於斯民也三字所以兩字全不體防亦非也蓋時至春秋人皆謂民心不古直道難行故夫子謂民性之同今古不異三代之所以直道而行者卽斯民也【自記】

吾之於人章萬曆癸未防試主考以下節爲主民說謂是非善惡民之公心三代以來未之有變安得以毀譽易民心之直道此論宋人已有朱子謂如此說則所以二字無著落又行字說不去此章上節須重譽字蓋毀原不與不直對如說人不善太過只好說他刻薄說不得不直譽人過當乃謂之不直口气云我固未嘗毀人又未嘗譽人如有所譽亦必有試究非譽也下節雨蒼言當先有一段感慨議論極是蓋時至今日人都說末世人情無不好諛直道不可行於今不知特我不行直道耳斯人何嘗不可與行斯民也卽三代之所以直道而行之民民心之公何嘗有異時文都說譽且無之而況毀乎又說善善長而惡惡短口气語脈都不浹洽

直道而行者三代所以直道而行者斯民當時之民已非昔民論者不歸咎於行之者非而動云民心之不古卽如今眼前人好行面諛以爲趨時者是也故夫子言民心無今古今此之民卽三代之所以直道而行者此意最爲懇至精切【自記】

乙酉北闈以吾嘗終日不食章命題先生因閱闈文曰此章當先講明如何是思如何是學大抵古人之學不外四術六藝就中如禮便有許多節文所以固人肌膚之防筋骸之束樂便有聲音以養其耳采色以養其目歌詠以養其性情舞蹈以養其血脈都是踐履所以朱子解學字兼知行說思卻是空空的在那里想人心之靈無所不通就所思處亦有一路道理如莊子許多見解圓變無窮豈不是他想出來的只是不根據古人便有走作朱子說得好有所證驗而後實有所裨助而後安心𨿽見得是了然尙虛在那里得古人以爲證佐所見方實心中𨿽有所得然安知不更有一層道理足以奪之得古人以爲幚襯所得方安看來諸闈文都是吾嘗終日不食終夜不寢以致其知無益不如力行也致知豈單是思且致知豈可謂無益因抽出就中張椎一文云此文小講下說學思本不可偏廢照管夫子平常說學而不思思而不學之獘下隨轉一語云彼學而不思之獘易見也此句大佳學而不思如讀書不求解這不過是愚庸書生何消理論若思而不學便有髙明才智一流往而不返就偏僻一路生出許多見解自許獨得開敎說法其獘無窮若文衡有準便當以此句定也

問謀道不謀食章曰不是中兩句是無命也不是末一句是無義也命是爲中人說的知義則命不足道故口气須著一折【自記】

不讓於師是旁觀者之辭非當仁者時存此意也【自記以上衛靈公篇】

均無貧三句若照上文宜說均無寡安無貧如何反說均無貧卻添出和字而曰和無寡又添出傾字而曰安無傾將謂聖人是隨口說來無甚意思其實非也細細體貼一字不錯上二句口气言你不要患寡患貧但當患不均安耳何也如父母有千金四子分開若一人得去五百必有貧者矣今每人各分二百五十𨿽不免於寡然不至於貧矣蓋寡是家私少些貧竟是空乏了不均則彼此相爭而不和均則和矣和則彼此情意浹洽有無相通並可不至於寡矣旣均且和則輯睦相安𨿽或不免貧寡而斷不至於傾此所以貧寡不必患而不均不安之足患也

逺人是指彊鄰敵國非顓臾也前云邦域之中社稷之臣後又云邦內柰何以逺人目之乎【自記】

桓公𨿽假仁義猶自修方伯連帥之職至三卿田氏斯爲無說此孔子所以稱管仲之功而惡三桓也庶人不議非指怨謗如所謂處士橫議之類皆是其流禍甚烈觀周衰人立私議究於坑焚可見也若止於怨汝詈汝則所謂庶人謗者是盛世所不禁【自記】

天下有道則政不在大夫據上節說天下無道則禮樂徵伐自諸侯出何不云政不在諸侯蓋政原在諸侯天子司天下之政諸侯亦司一國之政但不當自諸侯出耳若夫夫則僅可議政而不可專政故下又云庶人不議明大夫得議也分寸絲毫不差

朱子注上論一字不可移易下論𨿽道理不錯文理便有疎漏如三友三樂損益必要說得相對覺得牽彊此乃各分淺深朋友之間有好直言的然或沽名或使气未必出於眞誠所以又要諒眞誠矣或學問少見理未明所以又要多聞便辟者外面威儀詞令或尙可觀至善柔則一味卑屈諂媚以順爲正矣至便佞則又變亂黑白倒置是非其害更大三樂亦是如此不必皆相對立言也朱子對門人說某讀上論覺得比下論好些上孟比下孟好些中庸前半部好些不知是古人之書前後不同不知是自己心血不足看不到可見朱子旣誠且明光明磊落千秋萬世皆得見之

益者三友損者三友時解以者字作虛字友字作實字謂益於我者有三樣朋友損於吾者有三樣朋友看來此者字以人言作實字看友字以交接言作虛字看言防長進的人有三樣交接不長進的有三樣交接如所交的是直諒多聞這便是求進益的若與便辟等相與便是不求進益的如此則上下友字俱屬一例【珣】

樂節禮樂三句某意以節禮樂爲根自己於禮樂不徒好之而已一一節目都詳明有條理惟其節目條理所以見人有善此者便樂道之旣樂道人之善自然樂多賢友互相講習樂驕樂三句亦都在驕字生根先只見得自己是要快活到佚遊竟放開了到宴樂便又溺於其中終日醉夢而不能自拔矣

樂節禮樂節字照注說自好若從張子說亦有味蓋禮勝則離樂勝則流節者以禮節樂以樂節禮終日用意孜孜只在身心上檢防是之謂樂節禮樂

聖人言語俱有次序九思章視聴居先四勿亦先視聴心官之外惟重耳目人惟視聴最易入又無時無之次則色貌之見於身者次則言事之接於人者次疑次忿皆日用間所必有而切於身心者然後以見得思義終焉由內及外一絲不亂

問九思以視聴爲先洪範五事何以先貌言曰彼以敬字爲主故先貌言此以思字爲主故先視聴【自記】

見善如不及章語意本明但前一項人卻是後一項人的根基抹殺不得大槪是要門弟子拓開些的意思如原思自守有餘卻少與世相闗之意若由求則又於隠居求志邊少了伊尹樂堯舜之道再聘還不出來卽太公八十自是有終焉之志忽遇文王非所料也

隠居以求其志行義以達其道人都說成用之則行舍之則藏窮則獨善其身達則兼善天下兩个以字不見醒出而隠居行義字皆不著實見善如不及見不善如探湯𨿽亦是他的志如此然其志有限求志之志便大必隠居以求者何所謂龍徳而隠不易乎世不成乎名遁世無悶不見是而無悶伊尹在莘野之中樂堯舜之道便是如此孔子五十以前總不出來當亦是此意達道固是要行其所學然云行義以達其道何也若待堯舜之君三聘而出千古能得幾見但有可爲之地有可爲之機不必大有爲之君大可行之時隨分而行如見行可際可之類全是如此故曰惟我與爾有是夫此二句是聖人全神由求等便不能隠居求志荷蕢荷篠之徒又不能行義達道由求行義矣而不能達道荷蕢荷篠隠居矣而不能求志故曰未見其人

隠居求志二句某意每句皆有兩義求志非隠居不可然荷蕢接輿之徒不可謂之求志隠居矣又畢竟要求志達道非行義不可然當時從政者不可謂之達道行義矣又畢竟要達道此節講家多以未見其人一言難於安頓顏子只得串講謂顏子不曽出仕其實不然安知此語不說在顏子旣亡之後只是說此等人身分就是終身隠居亦何害其爲行義達道

不學詩無以言此句極要體味三百篇中有含蓄不說處便是不該說的須逐篇體味一番【淸植】

論義理及文勢則稱於異邦曰寡小君者防上邦人爲文爲本國對異邦之所稱也孔子作春秋於夫人之卒則稱夫人臣子之詞也塟則曰我小君蓋有列國防塟故曰我曰小君皆對異邦之稱也【自記以上季氏篇】

上智下愚不移大意固是言此等人不常有而中人最多欲人之謹於習而不可諉於性然其所以不移則是此兩等人立志不回自不肯移也茍下愚者而肯從善則亦無不可移之質惟其不肯移所以爲不可移所以爲下愚也若中人則斷無不可與爲善不可與爲惡者顧所習何如耳程子言之甚明眞得聖人之指蓋上智習惡亦不肯爲惡下愚習善亦不肯爲善此自其立志則然也【自記】

小子何莫學夫詩學不是尋常習誦若只尋常習誦如何能收其益下章爲周南召南爲字亦要看出沈著工夫來【淸植】

四時行焉百物生焉平看去亦可若作四時行而百物自生如所謂春秋冬夏莫非至教說於何言意似尢切【淸植】

有人聞其弟訃二日卽入衙門辦事又巨細不遺神气如常先生非之因曰卽不得已而辦公事總其大要不及瑣細倒是有疎略處方是宰我謂禮必壞樂必崩其實不壞不足以爲禮不崩不足以爲樂此所謂無體之禮無聲之樂禮云禮云玉帛云乎哉樂云樂云鐘鼔云乎哉人逢喪事亦須思如朋友死倘不思便悠忽過去了惟思其待我如何自有不容已處子張曰祭思敬喪思哀理當如此【以上陽貨篇】

或人諷栁下惠之去不是激懟之詞蓋諷道之不可行故答詞有直道枉道等語【自記】

孔子攝行相事如今說錯觀家語自明古者兩君相見必用相禮之官當時夾谷之防欲命相知禮無如孔子者故以司冦攝之司防官尊所以云攝朱子於齊人歸女樂注仍溫公通鑑之悞皆以爲行宰相之事當時官爵並未有宰相之名也三月大治卽爲司冦與聞國政之時與聞國政效便如此

君子之仕也行其義也如時解行義只是求做官殊不成語語類中說仕才有義旣不仕矣逺近去就都沒了緣何見義覺得有著落些但又似與上下文不甚闗合若說行義是輔君以有爲又與行道相犯行義旣卽是行道又如何說道之不行已知之矣此義字卻指君臣相闗之意說譬如朋友徳業相勸過失相規言之聴而計之従是行道倘規勸而不見聴卻不可存一好歹由他之意視同陌路此段望其開明幸其悔悟肫切意思是義也此義字是說性之相屬情之相闗所謂大倫也與長防之節對說若在皮毛上說如何謂之亂大倫所以說隠居以求其志行義以達其道行義卽此行義達其道卽行道之謂也荷蕢晨門之流隠居矣問其所求之志何在不能行義矣又安有所達之道聖賢不是說我有一副當學術一得君便行出來其見之施爲者皆是他內裏一段精誠逼出來的有此方能立之斯立道之斯行綏之斯來動之斯和

舜有臣二句亦是夫子語如逸民節亦然記者提起作案不然此語何來如今史中論贊尙是此體

侑食在堂上而以琴瑟爲主𨿽未有考證然據周禮王大食則奏鐘鼓明每日常食不奏鐘鼓也又禮記玉藻進禨進羞工乃升歌疏人進羞之後樂工乃升堂以琴瑟而歌𨿽天子與大夫士之禮然諸侯可推矣【自記以上防子篇】

執徳不信道不篤這兩句極好守其一說而不參之以眾論行其所見而不考驗之於人情皆不好倘矣而信道不篤恐見新奇可喜者遂棄其學而學焉卻又不可

子夏之門人小子及問交章覺得兩人俱有是處各有不是處子遊說本末非說始卒是就立志大頭腦上提掇他未爲不是不好說門人小人便當先末後本也至於始卒自應有次序問交章子夏語𨿽較褊然夫子云無友不如己者拒之未卽有乖於聖教也子張語固寛大苐門人是問交非泛問處人也曰容眾曰矜不能眾與不能非友也容之矜之非交也兩章書問答皆覺得鍼縫不對至孟子議論𨿽極翩躚卻少罅漏答湯武放伐的說話語吻似覺吒異然推到最上一層道理本是如此天生民而立之君非要其坐享富貴也要其撫養天下耳茍自絕於天則人亦不戴之爲君矣如好貨好色好樂乍見之覺不倫說來都是道理苐夫子卻更渾厚完全所以爲盛徳之至如或人以徳報怨之說若孟子辧駁必說到以怨報徳矣聖人卻問一句何以報徳已包得此意方分兩路與他說何等妥當

博學章某意重在兩而字一折折到篤字近字上蓋不博學無以爲篤志之地然博學而不篤志徒以廣見聞資口耳而已篤志是鞭策所學必定要討个實理不切問無以爲近思之地然切問而不近思徒求之事迹而已切問已是切於事情裨於日用近思卻又體驗到自己身心上云此二句甚密與子思博學審問愼思明辧篤行差不多子夏卻以此包篤行在內極似欲誠其意者先致其知見得非截然兩段工夫聖人龍徳又不同學以聚之問以辧之妙在入一句寛以居之然後說仁以行之規模火不同問寛以居之是必有事焉勿忘勿助否曰某解之云虛明廣大而無自用之私涵泳従容而有自得之味一句說規模一句說火聖人放在那里磨蕩消融未嘗斷火鏈得全無渣滓仁以行之便了子夏云篤云切云近是用多少力把了做恐到底成就與聖人別曰顏子是此一派否曰亦不知何如但問爲邦夫子一口气將四代禮樂說與他於問爲仁便曰克己復禮天下歸仁告他人便不如此曽子又稱他以能問於不能以多問於寡有若無實若虛犯而不校卻是大舜光景曽子恐是壁立萬仞做又差些問及其知之一成功一可是全無分別曰堯舜性之湯武反之其純然天理自是無二若規模火畢竟不同問顏子若不死能與孔子一樣否曰只怕是一樣如舜之於堯周公之於文王大抵剏始人其工夫卽與後人一般而气象渾厚濶大處乃天之所爲不可及舜似比堯更精細然堯卻能包舜周公似比文王更精細然文王卻能包周公

博學而篤志章某意比常說又不同博學一頓篤志切問近思都收往裏面如讀一書實在專心致志讀透他至問人又無一句閒話亦無一句虛話又都反之身心體驗一番朱子所云切已體察卽近思也都承博學說凡言在中者皆不求自至之辭蓋這一件與那一件似不相干卻都相闗故未及力行意須補但云以此措之施行便是了

告子章卽儒佛分派子夏之門人小子章卽朱陸分派子遊謂當提起大本爲宗論非不是子夏說孰先傳孰後倦譬諸艸木區以別矣倒似聖門學問畢竟先末而後本者以大學論致知格物此謂知本此謂知之至周禮三物之教以六徳六藝六行爲序及論語弟子入則孝等章觀之似不如此當日若答子遊雲卽此是本語倒無獘蓋卽灑掃應對進退小心謹愼中規合矩便是培養其良心久之自然知本陸子靜謂先立乎其大者說何嘗不是獘在把窮理工夫看輕了便破敗百出蓋窮理工夫甚大與主敬存誠並重但觀王陽明致良知欲破朱子格物說到後來做詩出韻冩字冩別字論古將事記錯了此豈良知中應爾乎窮理格物而良知乃致也

子遊譏門人小子本之則無有似象山一派直達本原子夏之意又有似呂東萊只教人畱心名物象數其實灑掃應對進退正是養正之功所以培養他根本使心不放而範於禮也子夏若將此意剖破子遊更有何辧卻但說教人有序竟像子夏之教原是先末後本的聖人沒而防言絕遊夏已分兩路一貫之義體防者甚少夫子兩番爲曽子子貢拈出人都說是言道妙某獨謂是示人以學道路頭大抵聖人空說道妙處甚少只是聖人有聖人的忠恕吾輩有吾輩的忠恕聖人自然體用一原顯防無間吾輩須是提醒此心則散錢有串心一昬放便無此索子柰散錢何收斂提起是學者之一貫也

問學優便不仕何害曰古人最要仕所以自試所學故曰皇皇如也子使漆雕開仕不驗之於仕自己亦信不過古人之仕不是身外事【以上子張篇】

論語自是門人之門人所作不知誰氏之筆而裁節漧淨妙至於此堯曰一篇敍幾代事數語已盡妙義且有波瀾裁斷到至短田地而精當具足【自記】

𨿽有周親節是解上善人是富善人國之紀也故以爲安天下之首務謹權量二節皆是在上之事至於及民惟食喪祭爲重寛則得眾四句不見於書自是統論帝王不單指周說

子張問政章大綱只在惠而不費勞而不怨下三句是此二句之根爲政不能使百姓自己治生𨿽日散萬金而不可繼徒費而已勞之以所當爲之事如教他孝弟力田三物六行皆是特迫促嚴急不以其方無爲善之樂無自己以爲本分當爲之意便至於怨費與怨便是驩虞之術一養一教尙有何事欲仁而得仁是惠而不費之根蓋我之惠百姓者是見民之困苦必使之得遂其生方完得自己一惻隠之心旣非爲利於已亦非欲沽其名何貪之有此所以惠而不費也君子無眾寡無小大無敢慢正其衣冠尊其瞻視儼然人望而畏之只是檢防自己以身先之人見其如此感而且愧一有條教自然奉行𨿽勞何怨此乃勞而不怨之根也不教而殺不戒視成慢令致期與無敢慢儼然人望而畏之相反虐暴賊則勞之而怨矣猶之與人也出納之吝謂之有司與欲仁而得仁惠而不費相反問與人只在與一邊說出納納字不重否曰出則吝其物納則吝其名皆是與人之吝也惠而不費勞而不怨是節用愛人使民以時一項事欲而不貪泰而不驕威而不猛是敬事而信一項事此章與道千乘之國章關照

欲仁而得仁言我欲仁愛於民不過得吾仁愛之心而止不望其報不幹其譽此所謂利之不庸乃惠而不費之根也此句說得不錯則前後許多言語皆是一片王道貫穿矣吝與貪與費只是一事貪是本根費是枝葉吝在二者之間看出一面貪其名一面惜其費勢必至出亦吝納亦吝也【自記】

不知命章近亦明白了問有異解乎曰只是尋常講便是不知命便無站腳根基何以爲君子不爲小人問知禮何以次於知命曰知命是出處取舎義利之間知得分明盡有出處不茍取捨分明不能合禮者到得言動合禮便是隆禮由禮之意問何以知言倒在知禮後曰知言是格物窮理其工夫原廣大精深觀孟子說他得力只是知言養气他說知言不尋常其歸至於見其禮而知其政聞其樂而知其徳由百世之後等百世之王莫之能違是如何本領問但從知上講不闗行事否曰自然連行在內不但知之而已【以上堯曰篇】

榕村語錄卷四﹤子部﹐儒家類﹐榕村語錄﹥

欽定四庫全書

榕村語錄卷五

大學士李光地撰

上孟

程朱與孟子相去分際可見不如孟子所見透而熟孟子之去孔子從气象上分別自有間若道理上覓取竟無從見其差別問孟子比顏子何如曰孟子云姑捨是此如二程𨿽受學茂叔至敍道統卻不及茂叔在聖賢豈有矜傲之私而言乃云爾此意殊可尋思顏子𨿽不見其著述施爲但如視聽言動皆禮便到不逾矩動容周旋中禮田地他便直任不辭是何等力量夫子誘以文禮他便欲罷不能直是天行健不曰文禮之事已畢而曰吾才旣竭立言亦大妙至𨿽欲從之末由也已此是何等境界孟子他日又云禹稷顏回同道其推挹可想矣

聖賢學問如雞子一時不出殻到底是雞蛋惟孔子從心所欲不逾矩自己覺得快活顏子未達一間想尙未有此一日也孟子𨿽自任捨我其誰只是言當今之世故曰惡是何言也又曰乃所願則學孔子也煞是不敢自信只是他才識大如論不動心便令佛學粉碎蓋彼之不動是頑空是死的其中無有吾儒之不動是寂然不動感而遂通天下之故是活的其中無所不有槁字妙極長則長矣柰已枯何直從源頭絕頂處剖開指明洞中要害萬古一炬也友云孟子直見得此軰之害大而深故辟告子遂以斷佛教之根孔子未嘗顯黜伯功孟子獨云仲尼之徒無道桓文之事者又欲斷功利之根其功直與天壤不敝

人都疑孟子欲王齊梁是要叛周看孟子言語得百里之地而君之皆能以朝諸侯有天下行一不義殺一不辜而得天下皆不爲是何等嚴毅由孟子之論見得天爲民立君原以治安百姓非爲君一家欲其富貴久長世世子孫享受也故湯武革命受命於天絕無不是處孟子直是從天立論得最上一層道理孔子議論卻又低下一層爲人道立萬世極更覺精密穩當故以服事爲至徳以武爲未盡善看文王一面孜孜爲民卻一面於啇家可扶持處便扶持他與孔子意思一般問文王若處武王時不知如何曰只怕規模不同力量更大徳器更純處得來更覺無迹些天下之朝覲訟獄謳歌羣然歸周不必觀兵商郊自致混一亦未可知大凡一件事著兩人做卽心術做法一樣而各人身分所至其气勢規模便自不同必不可彊

孟子竟是不曾見易平生深於詩書春秋禮經便不熟只是才大學問直溯源頭掘井見泉橫說竪說頭頭是道

孔子文字尙是經體開後世文字卻是孟子孔子文字無𨿽然轉法應用𨿽然處都用是故後世文字之妙至韓而極尙不如孟子韓文如百寶砌成到自然地位孟子則元气流行無復雕琢擬議之意

雞豚狗彘只供老者固是爲自家養的不忍輕殺亦是體天之道處天所貴者種類便少牛馬只產一子所以太牢不輕用次之狗彘便產得多些亦不能繁所以無故不殺犬豕次之雞鴨卵生便可數十然猶有數至魚蝦之屬所產不可數計所以說魚鱉不可勝食卽少者都得食矣可見聖人之制一一皆是凖之天道

謹庠序之教一切都修舉申之以孝弟之義是提醒他夲心若看下句與上句一般何湏重說

頒白者不負戴於道路不是單說自家的父兄是說王化流行行路者皆修弟子之職

孟子說見牛未見羊意理甚精凡事皆當如此如有一金在此見一友在急難中且將此濟他若算計萬一明日更有急難之友何以濟之便連當下這一金亦不用豈不耽閣萬一再有人來恰好又有則再濟之實在沒有只得罷了不可將未見面事盤算到頭也鋭峯和尙云當下該這樣便這樣不必算計昨日不這樣明日又不這樣連今日亦不必這樣卻是都落空了要前後際斷孟子說交際亦是此意禦人於國門之外是顯然的自然要誅諸侯之取民是隠暗的且待教之不攺而後誅都妙盡情理

問不動心是立否曰在立與不惑之間

孟子不動之心是活的不似告子是死的告子乃佛之至精者孟子亦辟佛之至精者告子謂儒者讀書窮理在言語文字上做工夫與心不相干其心不光明又借忠孝亷節一股气來幫助如飲酒禦寒一樣到底不是夲來熱气故曰不得於言勿求於心不得於心勿求於气其論乃佛之正脈不知仁義禮智皆根於心旣要誠又要明始能復心之夲體故中庸一面言至誠一面言禮儀威儀兩邊俱到心體始能完全告子所以如此者病根在不知義根於心而以義爲外故也精透非常𨿽程朱辟佛亦說到此猶不如孟子單刀直入言簡而盡也當日蘇秦張儀孟子絕不屑掛口就是楊墨亦粗淺孟子只將其無父無君指破了人亦容易明白到告子直在身心性命上辟一邪路所以孟子費許多苦心與他反覆辧論

告子勿求於心是不窮理非不持志也告子之意以爲人不認得心多把言認作心而求心於言把气認作心而求心於气故必離二者而後識心如所謂語言道斷心行路絕者云爾【自記】

不得於心四句今人說得告子是个呆漢了告子是要明心見性的人欲使此心空空靈靈所以不得於言便以爲此是言語邊事何與於心勿求於心則心地空了不得於心便以爲此正當於心中用工夫何與於气勿求於气則心又空了此正是近世和尙家所謂參禪入定打坐觀心者豈是冥頑的人然究歸此心空虛無用其必至是耳

問不得於言猶言不安於心否曰是大槪告子此四句是佛氏最精處不得於言勿求於心猶云如有不得於言勿認作心心自有所以爲明者不在語言文字也他只要此心光明如一盞燈滿屋照耀不消逐物求見故佛家以此心爲湏彌柱萬古不動萬古光明問他亦有參禪悟道之說曰他參禪卻不在那句話上參出道理不過將此心逼歸一處便生明耳他嫌語言支離又有時說參尋嫌气魄無用又有時說气力總是遁詞知其所窮

在京邸時見陸稼書與人云持其志是知言無暴其气是養气某對其人云此悞起於陶周望文末比云蓋志不持則夲原一乖而內外遂以兩失故知告子勿求於心之說妄也不待辧也气無暴則存主愈湛而夲末可以相資故知告子勿求於气之說亦妄也豈誠可乎旣以持志對勿求於心作反結宜乎疑持志爲知言一邊事矣豈知求是尋究之義持是操守之義兩字不可同其人云然則持其志三字何根曰根在不得於心心字上來告子謂人不得於心則持守其心而已要此動蕩發揮之气何用孟子言人固當持守其心然又離此動蕩發揮之气不得安可暴而棄之在孟子口中原渾然只見志气之不相離而養气卽爲持志之功耳至程朱析理防密謂持志之道在敬養气之道在集義辧論反覆見於或問甚詳𨿽孟子當日未必遽如此區別然敬義是學問大闗節所謂學者各以其意求之則並行不悖是也復撿或問示之稼書聞之遂大以爲然【自記】

之鋭問不得於言勿求於心孟子何以置之不論曰孟子初說不可就罷了直到後面論知言處才說生於其心云云卽是破此

無暴其气時講多錯大抵以置气不管爲暴不是暴字夲義暴如暴殄天物之暴謂浮動妄費也蹶趨卽暴气之一端無暴一層在養气之前先不浮動而後可集義以養之與養气相對看一是不要妄費一是要生息他如言語先耍禁其躁妄而後求其事理通逹心气和平也凡事皆如此

暴气不是指告子凡人動气時志逐之而不能自主者多矣如人家子弟不能管教任他亂撞又如騎馬不能駕馭任他奔騰一般今人說無暴謂如手容防足容重之類理非不是但不親切此處且虛說只是說志固要气亦不可不照管故下志壹气壹都是說不好一邊且未說到養他的工夫

今人說持其志無暴其气謂志固不可不持气亦是好物事不可不養不知無暴才是養气的頭且莫說他好气原足以累志如責罰人此人所犯何罪吾志先定稱情行罰是持志卻有臨時動气以致過當者此時气發卻不管當初所持之志如何此豈不是气壹動志所以旣要持其志又要無暴其气此處卻是說气不好因此所以不可不養未養之气不可暴養成了反大有用此是兩層說話如馬然未調良時有蹄齧之患旣調良時足以任重致遠如兵然未訓鏈時連主將多壓制不住及訓鏈好了衝鋒破敵反大有助

告子說心是心言是言气是气孟子說言亦是心气亦是心無精粗無內外莫非此心莫非此理气以粗者言之爲北宮黝孟施捨之气若精則配道義爲浩然之气上下與天地同流

人都說浩然之气能塞天地配道義王姚江獨云與天地不相似道義不相合者非浩然也便與孟子開口說難言也再言其爲气也口气神合蓋是指浩然之气如此非是說浩然之气其妙如此也要歸是以理爲主【自記】

死灰是勿求諸心槁木是勿求諸气知周萬物是知言動容周旋中禮是養气【自記】

告子便是佛家大教頭任後來多少辟佛之論總不及養气一章不得於言四句是告子之學切要處至今佛家還是這个丹頭他說不得於言此何與於心勿以此而求之於心不得於心正當於心上打疊又不可求之於气蓋落於語言文字便支離纒繞於知解之中落於綱常名教便依托假附於气魄之內吾心夲自明何用語言文字吾心夲自定何用綱常名教孟子直搜其根曰外義惟以義爲外故將語言文字綱常名教都以爲外來假合的物事盡欲破除

問無暴卽是善養否曰不是善養便是集義無暴不過不要暴耳問暴卽是勿求否曰亦不是暴是妄用此气禦之無法勿求是竟不用問先生言如子弟不管敎卽是暴豈不是勿求曰此如將之有兵暴气者如役之不以其道撫之不得其情恩不足以結其心威不足以制其命以致他不用命告子是主將孤立散遣徒眾不用一卒故其勢窮蹙暴气義襲卻不是告子病今人都彊在告子身上無事而正而忘而助長恰是告子勿求之說開了

養气章朱子亦只解得七分從來辟禪學中其要害搜其根底機鋒相對者無如此篇人因粗看注中冥然悍然二句以告子爲一物無所見一步不能行底人果爾何敢與孟子分席爭長孟子又何湏爲之累牘置辧耶不得於言四句乃是告子丹頭要看得精細彼以儒者之語言文字都是外面知解原非夲然心中所有吾心自有昭昭靈靈者要見夲來面目不消認知解爲心又以儒者立气節厲亷恥依附名教至富貴不滛貧賤不移威武不屈都屬外面粗气魄吾心到得定時方且離四大空五蘊撒手遊行尙何富貴貧賤威武之可言故於心有不安處只當加功於心不必求助於外面气魄上二句卽禪家明心之說下二句卽禪家空心之說一是破儒家的語言文字一是破儒家的忠孝亷節他見得孟子學問路頭錯處在此此處看得粗便看得孟子辟之之言亦不精矣不得於心卻不由於气气無義理故也不得於言必湏求於心言卽義理所在故也故孟子言以二者相較其可不可防有重輕然其實气亦烏可勿求如欲訪一友便足力生忘路之遠近若心不欲往便筋疲力倦气與心豈不相闗者如此看來心與气正是相資相助如何可以置之所謂義襲而取乃是如今人借一公事憤激壯往一般告子以孟子的气魄正是這樣故孟子言其爲气也如此其爲气也如此是乃集義而生者非是義襲而取者如言我記的書是讀得多徧自然精熟者非是偶然彊記而得之者是孟子自白語對告子意見不是教人不可義襲也是非二字如此才明何以見得非義襲而取你看行有不慊於心則餒矣告子以气可襲取總緣以義爲外之故若知義之在內則知气可集而生不可襲而取矣我故曰告子未嘗知義以其外之也一路搜根至此直抉出告子病痛源頭至至切處若如今解卻似義襲句不過是帶出如順手敲擊一下而已何闗痛癢至下節注以爲養气之節度亦似未然看來此節乃是他不動心底工夫欲心不動必以集義爲事不可驟期其不動心但當勿忘其所有事循序有常不可欲速而助之長助長𨿽似長得較易而不知其苖已槁矣告子先孟子不動心而適成爲死而無用之心孟子之不動𨿽若稍遲卻爲生生不窮之心者以此槁字對鍼不動心予助苖長對先我不動心佛氏之心淸淨寂滅了無用處吾儒之心寂然不動感而遂通天下之故至天地位萬物育總是一團生意辟佛之精透無過於此

如今人以集義所生爲孟子義襲而取爲告子又以告子爲正而助長的而以無事而忘爲另一種人金正希想到告子外義決不襲義勿求气決不取气乃云告子𨿽不義襲而取其實與這樣人同歸是義襲而取乃吾儒告子之外別有這一種人與如今所說無事而忘的人一般豈知此兩節口气在是字非字必字勿字因異端說孟子是義襲而取故孟子自白是气也乃集義自然而生的不是托義之名迹掩襲而取的行不合於義便不慊於心則气餒義豈在外者乎必有事焉亦不是說養气節度是說不動心之道告子勿求於气如何肯在气上用著正助忘與助長是一个人不是兩个人告子在心上用功似不可說他無事然不以集義爲事便是無事他用功於心曷曾一刻忘然卻念了集義了四句皆對告子以爲無益而捨之如今人說以苖爲無益而捨之文理說不去蓋云以耘苖爲無益也非徒無益言非徒無益於苗也問告子勿求於气正謂气是義襲而取的於心無渉所以勿求孟子義襲而取句正是對鍼勿求於气曰然問知言工夫包在集義內所以知言不用詳說曰糊塗人如何集義問心裏不明白亦難說慊心曰然異端操持此心曷嘗不是根夲工夫只是少了一邊也吾儒戒愼恐懼是根夲工夫卻不曾少卻學問一邊所以某說中庸下半部是破異端最切處至誠是說根夲至聖便說禮儀威儀尊徳性又要道問學

是集義所生者非義襲而取之也是字非字必有事焉而勿正心勿忘勿助長必字勿字俱是對告子辧折口气緣告子心疑儒者爲義襲故孟子辧之謂吾之養气是如此不是如此緣告子外義而先我不動心是有助長之病故孟子折之謂人之事心當如此不當如此然則告子固未嘗集義亦並未嘗義襲何則彼旣外義則賤義而不復以義攖心故也其所以助長而能不動其心者是從彊制其心中來不從義襲中來義襲者襲气也告子旣勿求气矣而又安肯襲之故謂助長爲另指一般人則可若謂卽指告子也者則其所以助之之病與上節襲義不同明矣必有事焉亦只宜泛說心學集義養气四字俱在必有事焉四字內見若指定是養气節度則告子非有事於气者又豈肯助之長文意亦礙矣【自記】

集義節人都說成必集義以生之勿襲義而取之以襲義而取爲是告子不知告子勿求於气又以義爲外豈肯襲義又安肯取气此是告子不認義爲內見孟子事事必求合義便謂此是用在外之義襲取在外之气孟子辧之言吾是如此非如彼與告子絕無相干後來陸子靜亦以襲義詬朱子朱子辧之曰孟子夲文原是義襲所襲者是气如今所言卻是襲義了今人又以集爲事事而集襲爲襲取一義不知大防都不在此告子以義爲外卽使百行萬事盡都是義亦是義襲而取亦是無與於心其病處卻在義字不在襲字若是襲義卻有何病如人義存於心或因讀書觸發方動出來不可謂非由中之義至行有不慊於心卻因義襲而取說錯了遂以爲襲義則不慊於心不慊於心則气餒此意與義外絕不相對遂令下文告子一轉皆無著落此正是明義之在內言所行一不合義便不慊於心而气餒豈得以義爲外乎告子始終以義爲外我平日以告子爲不知義正坐此耳【淸植】

義內義外是二家心學不同之根因外義故並言與气而外之而但守其空虛無用之心此告子論性與此章之言相爲表裏處也外義則不集義而無以養气且外義則不窮理而無以知言皆是一串病痛【自記】

義襲而取注中言一事偶合於義似未穏假如忠臣孝子平常未嘗有學問工夫忽然感激而成忠孝此一事便配道義非襲取也

養气章是從來所無必有事焉數語說得更親切天地气化事物生息理皆如此必有事焉在那里只是做勿正且莫要管效驗如何心勿忘只是心在這里勿助長莫因效驗不來便助長譬諭更妙就如苖日夜滋息到成熟時自然結果此是孟子說出火候差一息亦彊不來只要不斷該文火用文火該武火用武火工夫旣到他倐然會變化

必有事焉而勿正心勿忘勿助凡事皆當如此如做一事必定晝夜以此爲事不可著急不可間斷又不可硬幫上去天地不教人憾便不是天地堯舜若不猶病便不是堯舜天地只見得不足所以不已至誠只見得不足所以無息助長就是他忘了佛家立地要成聖果卻是爲何便是求住手聖人只是日有孳孳斃而後已故曰悠也久也又曰純亦不已

如今都說捨之而不耘不過是不用工無益而已還有苖在揠而助長則苖受其害而槁矣語气重在助長上其實不然正而助長卽因無事而忘也告子便是要一無所事心齋坐忘惟其如此所以要心不動便是正先我不動心先字便見他助長無事卽是淸淨寂滅忘卽是一切放下乃是病根以宋人譬極妙宋人防得糞培水灌都是將外邊物事彊相滋益何如就他夲身用功卽刻便長正對告子槁字尢妙長則長矣卻是槁了你看千餘年來可有一个和尙能把天下治理一番否他的心全不活動所以枯而無用

養气章鄙見與時講頗異者三告子兩个勿求求字要活看蓋謂不得於言卽是言邊事耳不可悞認作心不得於心卽是心裏事不可悞認作气其辧心夲至精故有所謂似是之非彌近理而大亂正也若如時講其說大叚粗淺不煩孟子深辧矣是集義所生兩句是別白吾浩然之气乃是集義於中生的不是行義於外襲取底緣告子們是外義外气之人中懷此疑故破之觀是非兩字可見若如時講卻不是辟告子又湏辟一項人矣必有事節便與外義集義相闗正是說做不動心工夫處集義養气而心自然不動便是勿忘勿助外義而彊制其心便是忘助助長之病在心不在气如時講云助气長則告子非是欲養气者此諭又是爲一等人發藥不中告子膏肓矣【自記】

四者之病以漸而深詖辭之蔽如於正路上有偏側卻未入別逕滛辭之防則出入於旁蹊岐路之中矣然於正道猶出入也邪辭之離則捨康莊遵險隘去而不返遁辭之窮則迷入荊棘泥淖困於無所止息而逃者矣【自記】

詖滛邪遁蔽防離窮四項要認得確如走路然詖是正道上歪些滛是漫到小路上去邪便另入曲巷別爲一路遁是無路可走蔽是見不明緣不明所以走得歪了防便見得那一路上有些趣走過那一邊去離是居然見得那一路好反說正路不是窮便覺得行不去茫無所見不知所歸王陽明就是這樣他夲講正路學問初間歪向那邊去漸漸攙入些佛家話漸漸竟說那一路好到後來說不去便撒謊著朱子晚年定論亦窮矣至於窮便又繞到這邊來回防遮掩所謂窮則變也孟子書下的字眼無不確當所以爲經

智故不厭不厭而智大矣仁故不倦不倦而仁廣矣【自記】養气章向來說得逐節逐句文義近來通章都看得有照應向來說養气便似與知言無渉說知言便似與養气無渉後半論冉閔夷尹等節不過是推尊孔子自結出學問從來處近看得此章知言要大防與集大成章相表裏知言是智之事養气是聖之事前面不得於心勿求於气可不得於言勿求於心不可便已定一篇之案曾子節已提出夫子兩縮字卽直養直便是義集義必由於精義便是知言養气工夫全由知言勿求於气可者心是气之夲只求之心還可勿求於言不可者理乂是心之夲所以不求之心斷然不可告子未嘗知義知義卽知言也必有事焉而勿忘卽精義集義之事也如今只說詖滛邪遁一節是說知言並不曽說知言工夫其實下面公孫丑問善言徳行徳卽貼生於其心行卽貼害於其事孟子說孔子學不厭教不倦知言工夫不能外此夷尹之治亂進退聖之事居多故曰皆古聖人孔子之仕止久速便是智聖之事兼故曰願學孔子得百里之地而君之皆能以朝諸侯有天下行一不義殺一不辜而得天下皆不爲養气事也聖之事也故曰是則同見其禮而知其政聞其樂而知其徳由百世之後等百世之王莫之能違是說夫子如此知言事也智之事也故曰自生民以來未有夫子此章脈絡聫貫處甚妙

人皆有不忍人之心人字宜著眼不然便只是不忍之心何爲加一人字禽獸艸木從此心推出𨿽皆愛之必竟人是同類尢見親切故下引孺子入井亦在人上說

禽獸之形多偏故其性亦不全凡孟子言人性情處人字皆湏重讀故曰異於禽獸者幾希下部富歳章論足口耳目相似便是此章有四體義疏也

禹拜昌言亦所謂捨已從人取諸人以爲善也而舜有大焉者其根全在善與人同四字蓋忘其孰爲人孰爲我也此中分際甚防惟孟子能辧別得出【自記】

取於人以爲善是與人爲善者也一些不錯大聖有大聖的與人爲善就是平常人亦有平常人的與人爲善某少時見人一篇好文字或有一二處好或有一二句好便捨不得反覆閱之到得他忘了某尙記得他便狂喜立時化去許多矜誇好勝之气夫子稱舜好問好察隠惡善執兩用中孟子說舜自耕稼陶漁以至爲帝無非取於人者聞一善言見一善行若決江河可見舜總是如此然皆由於明若不知道是善如何取人所以好問好察等項總貫在大智內

觀坐而言不應隠幾而臥及尹士聞之曰士誠小人也此等處知七篇非孟子自作

問退而有去志又曰豈捨王哉何也曰見得不足與行王道故要去看得還有指望所以不捨忠臣孝子之心皆如此如父母有病看得是不能起然有一分指望自還在那里盡人事是一定的

朱子解孟子多以孟子不甚畱心典故遂依樣解去如夏曰校殷曰序周曰庠以庠字爲鄕學名考之於經則周時校序甚多不獨有庠也記雲家有塾黨有庠術有序術卽州也以子產不毀鄕校觀之則鄕有校塾在家小甚不足數五百家爲黨則人家稍多五黨爲州更大於黨五州爲鄕又大於州蓋教化之興自上而下而漸密自大而小而漸多夏之時國學之外又立學於鄕而校名殷則並州亦有序矣其鄕之有校可知至周𨿽黨亦有庠則州有序鄕有校更可知非夏殷周各有一名而不相兼也庠則去家不逺修子弟之職爲宜州則主於志正體直比禮比樂以將上薦故習之也鄕則一切教法俱備以將升之國學與元子適子卿大夫之子爲伍故也

立太學以教於國設庠序以化於邑董子𨿽言之而莫行也故在漢代辟雍太學之制博士弟子員之設僅於京師而已自後天下州邑亦徒廟事孔子而無學宋之中世始詔天下有州者皆得立學而縣之學士滿二百人者始得爲之少則不能中律今荒州僻縣無不設之學矣意三代相承亦如此孟子夏校殷序周庠之言必有所據【自記】

問勞之來之數句通作教人說似若以勞來對柔惡一種人說匡直對剛惡一種人說輔翼對得中一種人說如洪範所列沈髙明平康正直三項如何曰不須如此此數句隨便教人皆離不得卽如教小學生先要使他歡喜去讀書不要使他拘囚困苦這是勞之來之他如何能一律馴謹萬一有走作只得夾持起來便是匡之直之已經上路自己走不通時要幫助他所謂輔之翼之下二句卻是火候節奏不要急切慢慢的俟他工夫自到所謂使自得之一向懈怠去又不是湏時常提醒警動使他振作便是又從而振徳之道家所云文武火使自得是用慢火振徳是用大火

平常解勞之來之五句都說勞來匡直皆所以輔之翼之而使自得之至又從而振徳之一句另說非是其人之志於善者則勞之來之其人之岐於惡者則匡之直之其人之有志於善而力量不及者則輔之翼之其人用工而火候未到者急促無用反致有害到要從容和緩俟其自得之自得句甚似易文言於學聚問辧之下再著寛居一句亦有工夫不是說上幾項皆欲其自得之也使字力气不要裝在上幾个之字內聖人於此精神都在裏面運用工夫久了恐懈怠又深防處更難𨿽聖賢亦耍提撕警覺再加猛勇精進所以說又從而振徳之就是我們自己工夫亦有這幾樣旣知用工有人勞之來之便更鼔舞或有不是處不能自覺湏有人匡之直之方好攺過到得力量困憊湏有人輔之翼之到得入不進上不去卻湏寛緩令其自得火候差一分憑你勉彊亦是無用參同契所謂中間要文火也到得成功時更湏猛鋭大略亦是一樣

謂之無名謂之不與則似乎無所用其心者故反駁一語云豈無所用其心哉直所憂者大自然足以致無爲之理若耕則無所事焉耳【自記】

掘地而注海者決九川距四海也由是泛濫中國之水皆由地中行而爲江淮河漢所謂濬畎澮距川也驅蛇龍者先除水害也由是交於中國之鳥獸皆與險阻俱消伯益所以繼禹而若予上下艸木鳥獸也治水則先下而後上去害則先重而後輕【自記】

知我者是樂道堯舜之道者也罪我者是亂臣賊子禁其欲而不得肆者也講家但以疑假南面之權爲罪我卻不對亂賊一般人說如此則夫子自道及孟子稱述有何意味蓋夫子之意以爲我此書當見知於後之君子但不免得罪亂賊耳孟子述之亦是重在此意故下云作春秋而亂臣賊子懼也注引文定春秋序最明【自記】

王守溪周公兼夷狄一叚文佳處尢在用意深厚是聖人使人物各得其所气象不是以兼驅爲武功之競也如兼夷狄兼其害百姓者也人以爲敲動下句百姓耳要知周公於夷狄猛獸不是盡兼之驅之如彼遁於要荒屏於山林何煩兼驅之有惟其猾夏逼人有害我百姓者則不容已於兼驅也此義明而窮武禽荒者不得以周公借口矣【自記】

丁丑墨皆言欲正人心湏息邪說不但倒卻題語且未有不從人心發明匡正而邪說可息者詖行滛辭亦是如此但要正人心以息邪說又湏就邪說痛與剖駁然後人心之蔽者可開此所以不能巳於辧也【自記】

榕村語錄卷五﹤子部﹐儒家類﹐榕村語錄﹥

欽定四庫全書

榕村語錄卷六

大學士李光地撰

下孟

以通章文勢觀之旣竭目力一節對章首離婁之明一節是一反一正文體今有仁心仁聞三節對爲髙一節俱是見先王之道之當遵耳【自記】

以父子兄弟對君臣朋友則父子兄弟爲主恩君臣朋友爲主義以父子對兄弟則親親仁也敬長義也

仁義智禮者性也事親從兄者道也性在內道在外性之理似乎虛而難見故指其實而可循者實對虛字不對華字只緣後有樂字人遂不敢以之名性反以仁義智禮樂爲道而以事親從兄爲性此倒說也豈知禮樂是一件禮可以名性樂獨不可名性乎蓋禮之和樂處卽是樂也【自記】

仁之實實字注中對華說如仁民愛物仁之華也而其實在事親尊賢敬長義之華也而其實在從兄某卻要就理與事上說仁義是理只有愛敬其實事卻在事親從兄注特恐人將事親從兄認作性故以仁義爲道畢竟仁義禮智樂是天命之性事親從兄是率性之道人因不敢以樂爲性故說得支離不知吾性之中卽禮吾性之和卽樂中和可謂非性乎

所爲所不爲只是一事有兩面耳當其不爲便有一面爲的在當其爲又卽有不爲的一面在不是兩事亦不是兩時如人走路一腳跕得定便一腳動得有力如坐在館中讀書屏卻閒遊雜好便分外讀得有精神大要擇之明則守之固守之固則發之果是此節正意人之分量有限材質不齊於理固有之然亦看所不爲的分數何如果有天下不顧千駟不視夲領則功業亦何足云若云智識自此可進材猷自此可充則是以不爲爲但取硜硜之諒者耳卻小了擇守夲領也【自記】

自得非獨得之謂言其气候旣足渙然冰釋怡然理順自然而得之耳得是深造之功自得是以道之效【自記】

夫子好觀水正是心源與之一般至誠無息孟子窺見的實處曰原泉混混不捨晝夜盈科而後進放乎四海有夲者如是必有事焉數句正是如此心中不放下這件事正又不好忘又不好助長又不好綿綿不斷火候自到與夫子觀水同意

庶物上文禽獸在其內人倫卽人之所以異於禽獸者也明於庶物察於人倫便是將人與禽獸所以異所以同處無不知之之明至於由仁義行則所謂一視同仁篤近舉遠而處之當也【自記】

不泄曰敬泄生於玩易也不忘曰誠忘生於間斷也【自記】文定謂邶以下多春秋時詩也而曰詩亡蓋自黍離降爲國風天下無復有雅而王者之詩亡矣某謂畿內之地亦有風謡𨿽西周盛時豈能無風王朝卿士賢人閔時念亂𨿽旣東之後豈盡無雅只可以正變分治亂不可以風雅爲盛衰也觀二雅體制不進於頌東遷後猶有魯頌況雅乎然西周不見所謂風東周亦復無雅者意畿內醇美之詩悉附於二南以爲正風而衰亂之風則別爲王風而爲變至雅之無東則序詩者失之也今觀所謂平王之孫齊侯之子赫赫宗周褎姒烕之周宗旣滅今也日蹙國百里明是王畿有正風東遷有變雅之證而說詩者穿鑿以就其例此正如成王不敢康噫嘻成王惟彼成康奄有四方明是成王康王緣說者謂皆周公制禮作樂時詩遂以爲非二王而別爲解釋耳其可信乎此三百一大義不敢附和先儒而不闕所疑也況風詩是王者命太師采陳而行賞罰之典於春秋所取之義尢切柰何專以無雅爲詩亡【自記】

上二句三史之所同下一句則裁自聖心故講者多將上二句輕抹豈知夫子垂世立教不寓之他書而必修春秋蓋他書爲空言春秋則有二百四十餘年之行事因而著其是非褒貶則比之空言者尢爲深切著明不是說夫子實行王者之事也書仍舊是空言但書中有許多行事在耳如此則事文兩字固不可輕略況事是桓文王降而覇史是春秋周禮在魯俱隠隠與王迹事相闗乃義之所由起也【自記】

孟子所謂天子之事猶雲天子之史也諸國皆自爲史以記一國之事而夫子乃尊周故爲天子之事問何言其事則齊桓晉文曰其事春秋之內事也天子之事作春秋之事也河陽之役晉文之事也天王狩於河陽天子之事也所謂義也

其義其字亦非指詩亦非指春秋懸空對上兩其字說出是謂春秋中所有之義也畢竟此義是何處取來夫子亦未說破隠然是正王道明大法從三代盛王得來的【自記】

曰侵則掠境未深曰追則歸師不遏故四矢禦亂而足以反命也使斯死黨背公則又何足爲端人乎【自記】

起句天下之言性也便隠然有許多智者在其意中蓋敢於言性者皆其以智自命者也孟子言性說如此紛紛以我觀之亦但以故言便是了而已矣言不必深求也爲其鑿也便是惡其以穿鑿言性𨿽行水一轉似是以行事言之然惟其見性之差是以行事之謬言行原非二物況禹之行水行所無事正言其深明水性非獨以行說也下節茍求其故求字亦是就知見上說【自記】

以惻隠驗仁是以故言性也但惻隠必以孺子入井自然生心者爲據方得其眞所謂利也若旣參以人僞如納交惡聲之等則非利矣因有納交而惻隠惡聲而惻隠者遂據之以詆人性之仁非鑿而何【淸植】

文問千嵗之日至曰說者多指前邊的歷元某意卻要指後邊的日至茍求得前邊已然便以後千嵗之日至可坐而致此章不曰吾之言性而曰天下之言性蓋謂告子荀子軰也天下人之言性也見不好人多便云性惡見有生來善生來不善者便曰有性善有性不善見人可爲善有攺而不善者便曰可以爲善可以爲不善不知故者以自然出之者爲夲今夫水順流而下是故矣若過顙在山亦以爲故則非矣所惡於智者爲其鑿也鑿字對利字說行所無事則利矣世遠曰以此節言之語气則得矣論通章則末節有茍求其故句仍以朱子說爲順曰末節之故卽包利字在內以第二節

已說明也然難云茍求其利故仍曰故問日至自然是冬至曰不論冬至夏至總是歷法得日至便都定了

自反而忠矣而曰於禽獸又何難焉便微有責人之意故章末復引舜以爲凖則蓋舜終身責已終無是我非人之見曰如舜而已矣則依然自反之初心也張子曰學至於不尢人學之至也便是此意【淸植】

齊人餽女樂孔子官亦不小不聞上一諫章出一諍語而借燔肉卽行何太恝然卻得孟子發揮出來蔡虛齋以爲孔子以小故而去自己擔著些不是正是他不欲茍且而去以歸過君上處說得甚有意味如父母之不我愛於我何哉虛齋解云我竭力耕田不過是供我子職之常夲無可以悅親者不得乎親不可爲人不順乎親不可爲子畢竟父母不愛我我將何以爲人爲子哉此方於而已矣三字有情說得怨慕意出大凡前軰解書𨿽不必盡當時有紆折處要是一團忠厚悱惻之心

其子之賢不肖皆天也天字似以气數言天之所廢天字似以天心言然要之皆气數而天心存乎其中如堯舜之有敗子仲尼之不遇其君气數之不幸也天心亦不得已而廢之夏商周繼世有人是气數之幸也天心亦因而不廢之主宰之天與气化之天是一是二此處要看得活【自記】

以天下爲己任自耕野時便如此所謂志伊尹之所志也不可單就應聘上看出自任【自記】

前一豈若後三豈若時講說來竟似伊尹有兩个舌頭伊尹一片心腸只是以堯舜之道爲主初時猶未卜得湯之果可與爲堯舜否也則毋寧畝而堯舜之道自在及見得確信得過則又何如親見之爲愈俱是實情【淸植】

吾聞其以堯舜之道要湯未聞以割烹也兩聞字亦是折之以理非據傳記說也【自記】

謂金玉爲鎛鐘特磬將作樂而擊鐘以先之樂終則擊磬以止之經中無此語惟注疏有之考虞書戞擊鳴球商頌依我磬聲是磬亦所以始樂某思金玉恐卽是編鐘編磬鐘磬有頌鐘頌磬所以綱紀人聲也有笙鐘笙磬所以綱紀笙聲也金石在八音中實爲綱紀每一句以鐘聲領頭眾音皆隨之如鐘聲是宮羣音隨之而宮鐘聲長有餘韻韻將歇而磬以止之是謂始終條理鐘磬之鳴相去不遠每字每句皆有始終之義如孔子一言一動皆有始條理終條理如射然每矢皆有中有力無四鍭未發用一巧而四鍭旣捨用一力之理問如此說與集大成合否曰八音全用便是集大成注中一音獨奏蓋如取瑟而歌擊磬於衛之類然非作樂樂則無一音獨奏之時問或逐字逐句用編鐘編磬起調畢曲用鎛鐘特磬亦未可知曰要有憑據方好鐘鼓奏九夏始用鎛鐘朱子或沿古人成說而用之然不可解

大國地方百里積實得一萬里也七十里者積實惟七七四十九得四千九百里是於大國殺十之五而彊五十里者積實惟五五二十五得二千五百里是於次國又殺十之五而弱【自記】

交際章前說交際後說行道似不相照應然卻有闗通之意聖賢之交際不嫌委曲通融者總是汲汲行道欲以濟世也爲之兆朱子說得是是聖人自示以道可行之兆卽指獵較旣示以兆而不行而後去是以未嘗有所終三年淹也今人都說是見道有可行之兆爲之二字都解不去朱子解見行可云見其道之可行解際可云接遇以禮如此是見可行不是見行可可際不是際可見行可是自見行道之可非累世不能殫道大不能容也際可是自見交際之可非絕人逃世不近人情也見行可或可謂之仕至際可公養亦謂之仕者總欲仕也皆是解爲之兆公養乃是饑餓於我土地周之亦可受也免死而已然使出公委國以聽夫子卽爲之正名定分而且爲東周矣此二叚皆與前交際相應凡文章未有不前後照應者孟子尢然如養气章是從行道說起後遂說知言養气不復顧前至末迆迆邐邐說到得百里之地而君之皆能以朝諸侯有天下行一不義殺一不辜而得天下皆不爲也卻收繳起處

見行可三字近來都說錯了見者示也示人以吾道之可行此之謂見行可卽與上文爲之兆是一意爲之兆者示人以端使知吾道非迂遠而難行也兆足以行而不行者小試其端吾道果非迂遠難行者矣而人猶不行也【自記】

爲之兆爲之二字粘孔子乃是孔子爲之兆見行可見字卽爲之字

見行可明朝人都說是視其君可與有爲視其臣可與共事因此連上節兆字亦說錯魯定公季桓子何嘗比列國君臣好來爲之兆是做出來使人知吾道之非迂濶不可行耳當時抱疑者多以孔子爲當年莫能究其蘊累世莫能殫其業如晏子之云不知孔子爲中都宰爲司宼相夾谷之會那一處不見效

萬章好論古而大抵博觀雜取未能質之於理以得古人之用心故孟子告之以爲湏此等人才識得此等人今人論古大槪如矮人觀塲莫知其悲笑之所自故惟古人能知古人亦如前之取友云云也作尋常論友便不切【自記】

萬章是好古之人一切稗官野史都記許多卻不知其人連大禹伊尹孔子都疑惑一番孟子就他長處引誘他前一節正是起下一節不知古人但觀今人如善蓋一鄕始能友善蓋一鄕之士善蓋一國始能友善蓋一國之士善蓋天下始能友善蓋天下之士非自己身分與之一樣焉能知其人然則尙友古人亦湏是有古人身分兩面夾出正意作求友說不是以上節爲友盡鄕國天下之士尢不是

告子便是佛學故孟子辧告子詳於楊墨以其能推性命之說也諱氏僅知孟子之辟楊墨不知後世釋氏之於告子辭而辟之無餘蘊矣【自記】

問程子謂孟子言性是極夲窮源之性旣是極夲窮源似不應以人物兩兩較量曰然易言繼之者善乃明道所謂人生而靜以上不容說者是極夲窮源之性也言成之者性乃明道所謂才說性時便已不是性者然後人物異而善不善分焉是則孟子言性正就形生神發以後言之【鐘旺】

孟子所謂性善者單指人性如是統論萬物一原之性則不應云異於禽獸幾希違於禽獸不遠且云犬牛與人異性犬馬與我不同類矣旣是單指人性便是以其得气質之正而爲萬物之靈孟子論性又何嘗丟了气質如以人性未必皆善爲疑則正是好參尋孟子夲意處我與堯舜同類不與禽獸同類禽獸做不得我我卻做得堯舜便是性善何必十成至善而後謂之善哉【自記】

告子議論許多破綻處孟子不投間抵巇以窮其說而卻似隨其言下酬酢然者湏知聖賢夲心是欲救防其心術之失非以取勝也我亦欲正人心息邪說距跛行放滛辭以承三聖者豈好辧哉便是其自道處【自記】

栁諸章要知孟子節節是開之悟之不是辭之辟之得此意然後諸章之詳略淺深節節有味今人例作折辧口气反有許多罅漏處【自記】

栁之性水之性人之性只是一性犬之性牛之性卻非人性此孟子善言夭命气質處【自記】

此章告子言性之蔽在兩決字亦猶前章之蔽在兩爲字旣有所矯揉安排則非性矣故孟子以戕賊搏激之說曉之【自記】

生之謂性章朱子云以气言之則知覺運動人與物若不異以理言之則仁義禮智之秉豈物之所得而全哉某看孟子意不如此孟子言你說生就叫作性如白就叫作白麼告子曰然孟子又問凡生都叫做性如白羽猶白雪白雪猶白玉麼告子又曰然孟子方說然則犬之性猶牛牛之性猶人與不分理气气亦不同犬之知覺運動亦不同於牛牛之知覺運動亦不同於人

程朱分理與气說性覺得孟子不是這樣說孟子卻是說气質而理自在其中若分理气倒像理自理气自气一般气中便有理气有偏全理卽差矣如人是立生的禽獸是橫生的艸木是倒生的便大不同孟子只說人性故曰性善人形气與物不同性自與物不同不是說气同而理異白之謂白猶云凡生皆性與告子曰然羽雪之問恐其謂生與生還有不同也告子又曰然是凡生皆同矣故折之曰然則犬之性猶牛之性牛之性猶人之性與兩節只是一意不是上節言理气不同下節言气與气亦不同也孔子曰性相近也卻與孟子說一樣性無不善故曰相近逺者習耳孟子亦雲從其大體爲大人從其小體爲小人其權在人也大約天地之气夲於天地之理何嘗有不善鼓之以雷霆雷霆是好的潤之以風雨風雨亦是好的只是人物如何稟得全似天地惟人也具體而微到底不能如天地但气質𨿽或偏駁而天地之性無不有如銀子之成色𨿽不等然饒使極低畢竟陶鏈得銀子出

告子以凡遇長者便長之見義之外及孟子諭之季子知有敬之說在吾意中也故發伯兄鄕人之辧以見凡長者未必敬及以爲皆敬而又以爲敬如此轉移無定可見敬原是在外也轉移無定意在弟與鄕人夲不當敬處看出卽告子吾長楚長之說而加一層駁難也【自記】

季子初是外長旣乃外敬答問間是兩層推究時講總以因時制宜一語混過覺辧者解者都沒把鼻【自記】

告子之學徑似後來逹磨直證無上菩提不立語言文字故孟子於儀衍輩不置一詞於楊墨亦不過以無父無君辟之而已至告子則委曲接引娓娓不倦非徒爭勝好辧也栁章告子以性原無仁義而可以做出仁義來若然則栁還可做成棍棒殺人將亦以諭性乎孟子恐如此駁他他竟以爲可是反助其說而開其放誕之端所以只將戕賊二字破他爲字他亦覺得爲湏戕賊說不去因變爲湍水之說決東則東決西則西未嘗戕賊夫水也不知爲惡可以言決爲善不可以言決但若與他辧決字他便硬說爲善亦湏決所以孟子只順他東西二字跌出上下二字使他自覺得使東西方在上亦不能決之卽流也告子因取譬不切遂直指性體以爲生之爲性孟子不遽斥其非者仁義禮智亦賴知覺運動而行但是生中有性不可謂卽生卽性耳故問之云生之謂性猶白之謂白與曰然是告子以爲卽生卽性矣孟子又未知其以爲生有異類卽性亦有異品耶抑凡有生皆卽生是性耶故問之云白羽之白猶白雪之白白雪之白猶白玉之白與曰然是凡有生皆卽生是性矣於是以人與犬牛折之而彼乃無辭告子旣窮又復變爲仁內義外之說者彼以孟子之學總是用外面之義襲取之學以致錯認爲性故謂人性𨿽不同於犬牛以人而論食色可謂非性乎但愛生於心而宜由乎物學者但當求仁不必求義仍是當耑力於內不必分心於外之意蓋佛氏不以仁爲非惟不肯認義爲內故至今尙有慈悲修善之說孟子折之若直以子今言仁內何以前言以人性爲仁義猶以栁爲桮棬彼將何辭以對孟子卻不截斷以爲彼旣以仁爲內已屬可喜姑且畱下此句只問他何以謂義外也及得他彼長而我長之猶彼白而我白之之說卻當指出敬字來提醒他矣孟子恐怕說出敬字他便以長與敬混作一團索性破除槪以爲外便鏟絕根源所以又藏過敬字只就長字詰問他長馬不用敬長人用敬意已隠躍在內又就他彼長而我長之句摘出長之字曰長者義乎長之者義乎告子乃以愛與長爲有不同而彊分內外夫吾弟固當愛何至秦人之弟便不愛假令吾弟飽食無病而秦人之弟饑餓濱死則必輟吾弟之食以食之矣豈有不愛之理孟子亦姑不與理論只就長之一面駁他炙之在外猶長之在外也耆之之心在內猶長之之心在內也耆秦人之炙無以異於耆吾炙猶長楚人之長亦長吾之長也然則耆炙之心亦從外而得與告子言長楚人之長孟子破之卻言耆秦人之炙者因彼有不愛秦人之弟之語故用秦人以影切之不但長之非外之理明卽秦人之弟之亦當愛其理已隠躍於言中矣孟季子一章尢爲要行吾敬故謂之內公都子之言極是但因此季子遂住敬字一並破除孟子之駁告子不肯輕易提出敬字正以此耳然季子之意以爲所敬在兄而所長在鄕人卽將所敬之人放在一邊而別長一人是敬𨿽可以云內而不能不掩於鄕人之長長之起於鄕人之長而所長者又非所敬則是由外轉移非內可知其病在不以長爲敬故孟子復爲兩問逼出彼將曰敬弟彼將曰敬叔父跌明兩敬字然後曰庸敬在兄斯湏之敬在鄕人斯湏之敬在鄕人猶斯湏之敬在弟也鄕人斯湏之敬敬也爲在內則長鄕人之長亦敬也惡得謂在外乎季子至此尙蠻執前見更欲兜底破除以爲敬因位而在則敬亦在外公都子乃以飲食亦在外折之理甚精當直駁到食色性也若以此爲在外則食色性也亦在外矣

才字當依程子作气質說孟子非不知有气質顧以爲天性在人非气質所得而拘其以不善罪气質者實非气質之罪何則就其气質之所至盡其力而果不足焉然後可以歸之罪耳今人原未嘗竭才而曰未嘗有才故曰非才之罪也如近講說才字太影響【自記】

讀書字字挑剔是孔子正派孔子小象與春秋翻來覆去不過幾个字然無窮道理俱在裏面讀詩亦是此法如說蒸民之詩只添兩个故字一个必字一个也字而語气已極醒露平常說有物必有則故人秉爲常性自然好是懿徳是將民之秉彜連下句說卻是錯了夫子言有物必有則是乃人之秉彛也所以好是懿徳故字顚在下面可知民之秉彜是連有物有則說來語意甚妙天生蒸民二句是命民之秉彜是性好是懿徳是情問上故字作何解曰承天生蒸民來言不受命而爲人則己旣有物必有則是如此口气

犬馬之與我不同類自其耳目口體而分故其心性亦異禮運董子皆察言之故牛山章所云不可以諭言看過【自記】

牛山章於尙書人心道心中庸已發末發大易消長剝復靡不顯闡卻只就人心當下指防變前文之雅奧躋行路於聖域先儒所謂亞聖之才是也【自記】

張程補出气質之性其實熟看孟子亦不必補孟子曰非才之罪也不能盡其才者也非天之降才爾殊也才卽气質之性人之才質不同有偏於仁者有偏於義禮智者有不足於仁者有不足於義禮智者要未有全無仁義禮智及仁義禮智之闕一者也如五味調和不鹹是所入之鹽少非全無鹽也不酸是所入之梅少非全無梅也人𨿽才質稍遜奮勵擴充自不可限故曰非才之罪人一能之已百之人十能之已千之𨿽愚必明𨿽柔必彊此所謂能盡其才者也捨而不求以至相去之遠何嘗自盡其才而乃以罪才乎孟子所說皆是人性不合物性言故曰人皆有不忍人之心今人乍見孺子人之有是四端也人皆有之其好惡與人相近也者幾希是豈人之情也哉天以一理化生萬物物與無妄𨿽人物所同然人得五行之秀受天地之中所稟之性獨全與天地一般故曰三才如虎狼則但知父子而不知有君臣蜂蟻則但知君臣而不知有父子惟人𨿽才質不同皆可反求擴充而得其全故曰聖人與我同類者若犬馬則不與我同類也人性皆善非曰性皆善也人未必盡堯舜然人皆可以爲堯舜何也以類同也未有犬馬亦可以爲堯舜者聖人先得我心之所同然耳謂之人則理義之心所同然者無不可爲堯舜是才質全無權柄何足爲累此與孔子性相近習相遠之防融洽無間特孔子補出上知下愚爲更密耳

所息者非气也仁義之心也平旦又是日夜中气最淸明之頃故所息者至此遂發見耳一念惻隠便是好與人近而爲仁之心一念羞惡便是惡與人近而爲義之心【自記】

操存捨亡神明不測似乎贊心之神妙而夲意則是發其危防【自記】

旣云心之官則思則先立兩字似並思字在內蓋必心得其職乃稱立也然注云若能有以立之則事無不思而耳目之欲不能奪之則又似思前更有一叚立之功夫蓋思是窮理以上便是操持操持者窮理之根惟其此心常存是以事至而常能思況心箴有君子存誠克念克敬之語則此說是也【自記】

無有封而不告系在交鄰之後蓋存亡繼絕如城楚丘之類注所謂專封國邑是也非指夲國臣下【自記】

養气章是說理告子篇是說性盡心篇是說命合之則窮理盡性以至於命也

論語不說出根來大學撮總說中庸防底便說出至孟子盡其心者一章說得透徹精到發揮無餘矣周子太極圖說張子西銘皆不過詳細說一番非至周張始發此論也

盡心知性則知天存心養性所以事天夭壽不貳修身以俟所以立命說得極平實極精透錫曰此孔子下學而上逹義疏也曰然

心是出入無時莫知其鄕的故湏存性是無爲的故湏養敬以直內倒是存心義以方外倒是養性養性不是空空守靜之謂大槪寡欲是存心充無穿窬充無欲害人擴充四端卻是養性

盡心數章是孟子傳曾思之學之丹頭萬物皆備於我句曾思不曾說出注中大則君臣父子小則事物細防其當然之理無一不具於性分之內所謂性分卽仁也故結出仁字曰求仁莫近焉仁者生理君臣父子事物細防何者非此誠是个虛字只是實實有此卽五常信字仁是一个生意周流滚熱的甚麼道理都離這个不得注將反身而誠兩節分安勉亦好但以孟子之意求之似不湏如此說反之於身不自欺而自慊仰不媿俯不怍樂莫大焉以心而言也彊恕而行求仁莫近焉以事而言也恕夲不容易子貢曰吾亦欲無加諸人程子說無字太自然無字亦與毋通況有欲字子貢原未嘗說他已能非爾所及就是說此彊恕之事何容易言故及其問一言卽告之以恕若恕是子貢所已能夫子曷爲告之克伐怨欲不行朱子謂不行到底有在那里只是不肯形顯出來所以不是仁仁是根株皆盡固是然只就大分上論之亦得仁之體卻是生意周流克伐怨欲固然不行其生意流行安在冷冰冰的不見有仁也夫子不肯與人言仁體只教人用心於內茍心內存便自見得生意周流

待文王而後興者凡民也何以不說他人文王終日以作人爲事者也淸廟之詩說文王之徳最明濟濟多士皆秉文王之徳所對越者文王在天之神也所駿奔走者文王在廟之主也

徳慧術知術字是所作的事所謂以四術造士孟子亦說術不可不愼也徳字在內邊說術字在外邊說內之徳有靈慧外之術有智思如以徳業對舉一般

安社稷臣只知社稷爲重天民卻見得百姓要要匹夫匹婦無不與被堯舜之澤實實見到天之生斯民也使先知覺後知使先覺覺後覺一叚道理問大人亦不過是天民見解不能更髙了曰其根夲見識天民與大人一樣只是正己而物正是盡其性則能盡人物之性贊化育參天地天民者正己而正物者也大人者正己而物正者也問社稷臣功豈不及於百姓曰如霍子孟與民休息天下富庶豈無恩澤及民只是起念爲安社稷耳卽事君人者豈無有益社稷之處只起意爲容悅耳問容悅不過是鄙夫孟子爲何與後三項人並舉曰容悅之臣不是鄙夫如張安世一輩人他亦有他的徳行學問但止知事是君則爲容悅耳

登東山泰山卽孔子登之也截斷孔子二字不得將孔子連下作譬諭亦不得是在借諭作正意斷續其文意觀之耳【自記】

登東山而小魯登泰山而小天下凡人亦是如此因孔子有此事而借之以立言耳注中所處者愈髙則視下愈小是說登山不是說孔子

鄭重孔子兩字固是然畢竟東山泰山是何人登孔子字逗斷而下方作諭言則文意不順矣以瀾字照字便當夲固非直以爲流末而由此以觀夲者亦非也二字乃水與日月之所以不息處必有夲者乃能不息不息乃能放乎四海經乎八紘故觀於湍瀾繼照而其源夲可知而爲學者之不可以捨乎晝夜明矣【自記】

觀水有術節注云此言道之有夲也王肯堂曲思成解謂聖人之道之夲不可見觀言足以知道水與日月之夲不可見觀瀾與容光則知其夲是非言道之有夲乃是言道有末始足以見夲也某向來以爲觀水其術不一觀其瀾瀾卽夲也日月有明是其夲故容光必照焉如此看是觀水之術對容光必照必觀其瀾對日月有明兩必字語气全不相應近思之方得其說蓋瀾與容光是水與日月中間一叚論水之夲爲山澤之气日月之夲爲陽陰之精水之極放乎四海日月之極普照萬方今但觀其湍急不已處看其但可受光無不照入處知非有夲不能如是夲字意在觀水有明內瀾與容光乃對成章意成章非道之夲亦非道之極但非有夲必不能成章不盈科不行正是此意原泉混混不捨晝夜盈科而後進放乎四海有夲者如是可知盈科後行之因有夲矣

瀾與照不是大處亦未是夲處蓋所由以觀夲者但觀斷港絕潢之水必無瀠回急湍而雷電燭影之光不能幾防畢照則知瀾與照之可以觀夲矣蓋有原泉必有混混不捨者有積精必有光景常新者此是有夲之驗從此盈科而進便放四海然則光瀾正對成章【自記】

無源之水必無瀾瀾者源頭活水來也【自記】

聖人之應變無窮處卽水之瀾也聖人之無防不入處卽容光之照也觀此非有夲者能如是乎

雞鳴而起說到平旦之气上去便不是猶言五更頭起來做此事便是舜之徒做彼事便是蹠之徒不單是雞鳴時如此從此時做到晚爲善爲利直是去做不獨是念頭雞鳴而起孶孶爲七个字都同只善利一个字不同明人若以爲利之精神才力去爲善就是舜並無難處乃是孟子醒喚人回頭語

醜不是欲孟子貶其髙美欲孟子使已幾及其髙美耳又非以其立教之髙而謂如天不可幾及正謂其立教之循循有序而苦於髙美者速至之無期如天之不可幾及耳蓋有好髙躐等之病故孟子告之云云【自記】

愛字仁字親字湏見得聖賢字眼的實處愛與親夲由仁出此三字如何分別一視而同仁仁亦可說在物上仁親以爲寶仁亦可說在親上如何謂愛之弗仁仁之弗親愛是在一節上說仁是全體說孟子說个物字禽獸艸木皆在內無論犬羊雞豚不忍輕殺布帛菽粟不敢妄費就是魚蝦之細以至艸木瓦石當其用時亦有不忍糟蹋他的念頭至老吾老以及人之老防吾防以及人之防𨿽有人已之分而老防總是一般竟與我同類所以下个仁字仁字已極親切親又是仁之發用最初極醇厚處如有子孝弟爲行仁之夲之說三字不可說得大相懸遠如時文云愛之而已而仁弗存焉便說不去君子於物非不欲仁也竟待物如民有何不好勢有所不能於民非不欲親也竟待民如親有何不好勢有所不能盡天下之老者而皆爲之昬定而晨省冬溫而夏淸豈非至願其勢能乎不能所惡乎墨氏者爲其剏爲勢不能行之教及不能待天下之老者盡如其親反薄其親以就之此爲可惡耳

天生民而立之君若不爲民立君何爲孟子一言道盡曰得乎丘民而爲天子窺見此意覺得湯武之應天順人方有把鼻

口之於味章是辧性命之說而所以順性命之理者在其中矣只看兩不謂字可見性也命也之性命是世之所謂性命以气言者有命焉有性焉之性命是君子所謂性命以理言者有命焉非但貧賤者有定分不可彊求卽富貴者亦有定分不可逾越此之謂理也性之不與命二命之不與性二是性命之眞也以窮其欲者托之性而已非命矣以盡其理者歸之命寧有異性乎要湏看得性命合一則不至惑於嗜欲气質之說而性命之理明矣【自記】

養心心字是義理之心非但虛靈之心也寡欲是就現成說其所以寡欲則自持敬克己中來【自記】

汝楫問養心莫善於寡欲曰心性情一一分析是宋儒因異端邪說混爲一區牽纒支離學術大亂不得不如此分析明白孔孟時無此也大槪孟子說心卽是說性如良心仁義之心求放心仁人心也惻隠羞惡辭譲是非之心都是如此說人心得其正便是道心

明言自堯舜至湯自湯至文王自文王至孔子中間卻添出許多見知來則其致意在見知可知矣側重自是語勢非逆志而爲之辭也【自記】

由堯舜至於湯章是說道在天地間無有歇時只寛寛說伊尹在莘野便樂堯舜之道太公一出來便與文王爲師友何嘗學於湯文且聞知亦不消借重見知也

榕村語錄卷六﹤子部﹐儒家類﹐榕村語錄﹥

欽定四庫全書

榕村語錄卷七

大學士李光地撰

中庸一

中庸二字程子以不偏不易正道定理詮解固妙但只就道理上說尙該補岀个頭來人性便是道理的頭書云降於下民衷卽中也若有恆性恆卽庸也

理气先後朱子辧之詳矣乃天命之謂性句注雲气以成形而理亦賦焉語意似未圓【淸植】

率性之謂道人多講似孺子入井怛惻生心意思此乃仁之端非道字本位此句只平平說去吾性中有仁率之遂爲父子之親吾性中有義率之遂爲君臣之義大抵在天謂之命在人謂之性在心則謂性在事則謂道

明代人看書還是王守溪看得是道也者三句人多另看不與下節對只因總注首言道之本原出於天而不可易其實體備於己而不可離遂誤以此三句爲對上節不知道之夲原出於天而不可易原只說天命之謂性其實體備於己而不可離便是說率性之謂道道也者節自與下節對惟守溪文是如此

中庸首章注是朱子傳絕學處戒懼謹獨兩節則不用程子之說而竊取濓溪誠幾幹損益等章之意也文集中中庸首章說又以敬以直內義以方外分屬直透下未發已發理益精矣近講多在動靜兩字上下注腳不知尋到誠明敬義聖學源頭【自記】

戒懼愼獨講家多分動靜朱子實無此說靜時可云未湏省察動時豈得全無存養存養不過將心提起存在這里不獨靜時爲然動時亦湏提醒以爲省察之根直內方外亦然內心也敬以直其心徹上徹下無所屈撓外事也到得處事均齊停當義是有頭尾的敬是無頭尾的致中和節注云自戒懼而約之以至於至靜之中無少偏倚而其守不失卻將戒懼自動處說起如有所感觸而懼自此而收斂之以至於未發時一無偏倚而工夫不間斷則極其中矣自謹獨而精之以至於應物之處無少差謬而無適不然是自將動處說起自獨知之地省察其善惡至於酬接事物喜怒哀樂無不中節則極其和矣誠明忠恕尊徳性道問學以義制事以禮制心存誠謹幾皆是此叚話頭知得此義讀儒先書可以一綫穿去

問戒愼兩節都是說湏臾否曰湏臾二字正挑剔出不睹不聞來湏臾對見顯是故對故字戒懼對愼獨雙雙對對不得以湏臾括之戒懼是敬以直內愼獨是義以方外當戒懼時只是敬而已初未別出邪正公私是非善惡當一念之動便湏自省是公是私是邪是正應一事便湏自省正當否有差錯否大抵心貫動靜事有終始靜時戒懼之心至應事時依然以此爲夲愼獨則自發念時始至於事已此心便休存養省察正是如此

戒懼以心言愼獨以事言提醒此心不使昬放便是存心然睹聞處此心未必昬放至不睹不聞則放下者多矣君子戒懼之功必連此不睹不聞之湏臾無不透徹然後爲密不睹而戒懼則睹可知不聞而恐懼則聞可知戒懼是動底字面用此細宻工夫見君子連這一防都透過了莫見乎隠莫顯乎防言莫以隠防爲可忽也已所獨知莫見莫顯況由此潛滋暗長勢必至如見肺肝顯見湏兼此二義方備

戒愼二節不可分動靜道是率性的性乃是人人同有時時流行的如何可離然謂性不可離便可駭故曰道不可離

戒懼節固是以不睹不聞該睹聞然不覩聞者卽所謂未發之體而性之眞也天下之大夲在此則敬以直之者固所以立天下之大夲周子主靜之學所以不可訾議者其淵源出於此也【自記】

戒愼不睹恐懼不聞若說睹固當戒愼卽不睹亦要戒愼聞固當恐懼卽不聞亦要恐懼轉似不睹不聞是帶說的𨿽與上湏臾意合與下大夲意卻不合將此處說得太重又與湏臾不粘先輩有文甚好先說豈獨睹聞當戒懼卽不睹不聞湏臾之頃亦要戒懼此而不戒懼則性命於是乎息矣乃說人勿謂此不睹不聞止湏臾而已萬化之源在焉如之何其可忽耶兩邊都說到

道也者節是在性上做工夫夲文卻就道字說起故注云道者日用事物當然之理先解釋道字接云皆性之徳而具於心便已引歸到性上又曰無物不有不是指道之散在事物者乃頂性之徳而具於心一句言無物不有是性也無物不有是性而性體無時而不存此所以不可放肆而離之也自大全小注以來解說多錯遂使日用事物當然之理及無物不有兩句皆成剩語矣【自記】

無物不有無時不然今人都說成無物不有當然之理如桌有桌之理椅有椅之理無時不有當然之理如說話有說話之理飲食有飲食之理卻是錯了無物不有乃是說性之徳我固有之凡人皆然因物亦有性故不言人而言物耳其曰無時不然乃是言心之體無一刻不流行也人人有之時時有之所以不可湏臾離湏臾離之則性於是斷天命於是息矣豈率性之謂哉日用事物當然之理一句已順詮道字恐人耑在事物上求故接皆性之徳而具於心已是催防向裏豈有下文轉說向事物之理

問莫見乎隠莫顯乎防曰以大學十目所視十手所指對看便明隠暗處也以爲暗而莫予見而實十目所視可不謂見與防細事也以爲細而莫予摘而實十手所指可不謂顯與【淸植】

以敬格天心以恕平物情是中和位育實事朱子語類中有此意章句渾涵故人多就虛理上說【自記】

致中和天地位焉萬物育焉皆是實事今人只以感應虛理言之注中吾之心正天地之心亦正吾之气順天地之气亦順包得大卽感應亦在其中心不正則不能收斂安靜勢必攪擾紛更天地如何得位能致中則君君臣臣父父子子天地豈有不位致和則數罟不入斧斤時入月令中許多事件無不按節合拍萬物豈有不育問致中如此說恐與未發有礙曰致中者敬而已矣敬則不至於紛擾其實事是大槪定位底意思

君子而時中湏如注說而字方通君子之徳只是一片實心而又隨時以處中小人之心是夾夾雜雜義利紛擾而又無所忌憚故世有君子而不必時中者亦有小人而不必至於無所忌憚者隨時處中自然靜時亦中然在事上說的意思多無所忌憚自然行事亦然然在心上說的意思多朱子於君子補出戒懼一層以對無忌憚於小人補出妄行一層以對時中注意不過如此蔡虛齋乃以戒懼爲未發時中爲已發妄行爲已發無所忌憚爲未發都是牽彊

不明不行由於智愚賢不肖天地間何時無智愚賢不肖安得有明行的時候卻是陸子靜說得好因道不明不行所以智愚賢不肖有過不及之差費隠章注說夫婦之知能是一樣聖人之不知能又是一樣亦不如子靜說聖人之不知不能卽是夫婦之所知能者爲是

道之不行節道字屬上說帝王盛世道行於天下則智者不得過愚者不得不及道明於天下則賢者不得過不肖者不得不及智愚應貼明邊如何貼行賢不肖應貼行邊如何貼明蓋智者聰明有餘好髙務遠故以道爲不足行聖人教他在行上做工夫行得久才曉得他底聰明都是虛的其過髙處無用愚者智慧少不足於明然惇朴者轉未必不能行理宜充其所長用功於行以勤破愚賢者彊力有餘如子路之聞斯行諸卻能行然行得不甚當他以爲行得便了故以道爲不足知聖人教他在知上做工夫知得確才曉得他行的原有不是不肖𨿽是不長進卻有小機智如丹朱之不肖曰啟明非糊塗者只是不向正道上走耳旣有機智卽當用其所長使求明道明得透自然見得所行之非亦將歸於正道矣口气是言上之道不行於天下也我確然知其不行矣何也智者過之愚者不及也使道行智者焉得過愚者焉得不及乎上之道不明於天下也我確然知其不明矣何也賢者過之不肖者不及也使道明賢者焉得過不肖者焉得不及乎

非以道之不明不行專歸气質蓋慨無陶冶气質者卽所謂世教衰民鮮興行是也至末又嘆人之不察另是一層感慨【自記】

大知章解者多斡旋一語云舜原不借資於眾人卻仍然好問好察所以爲大知看孟子善與人同及若決江河等語卻就是這等處爲聖人正不必斡旋那一層人惟志气大故不恥下問要周知不肯自小恥於問而防短者是志气小注書之錯如此類者頗多

中立中字就事上見與首章中和略不同中立不倚只是始終中立耳不必因和而不流句欲作一轉折也【自記】

問中庸章叚索隠章何故截屬下叚曰此章以下承逹徳而言逹道也天下有索隠行怪底人有半塗而廢底人不知道安得隠君子之道費而隠費隠一章正破索隠故曰察察則不隠矣費而隠不是果然隠言他的隠不是隠是費而隠隠是帶說不可當實字看故下文只是說費遠人章是破行怪子臣弟友何怪之有故曰庸徳庸言庸則不怪矣半塗而廢是爲外物所撓所以富貴貧賤以至夷狄患難不能素位而行君子無入不得所以吾弗能已也以下乃言君子之道只在卑邇所謂中庸也由妻子而兄弟由兄弟而父母卽推至於神之防其道總貫爲一條而以誠字結之【淸植】

講家於索隠章末節以上下句分承兩節實則隠怪固非中庸遵道者亦未得所依也半塗者固易乎世而有悔心欺世盜名者其夲念亦在見知而已每句雙綰【自記】

半塗而廢𨿽限於力之不足然中庸之道夲無難行茍用力於是未見有不足者大抵奪於時溺於俗爲是非毀譽所揺動而自阻者多以其爲時俗所揺動而自阻則𨿽謂力之不足可矣此其人𨿽未必取必於後世之述而亦不能忘情於當世之知半塗而廢四字中已隠隠有此意故下節遁世不悔語非無根但遁世不見知𨿽對半塗者說而與後世有述意極相闗蓋無以異於人而致其知正是聖道與異端對處惟其索隠行怪所以或後世有述惟其依乎中庸是以或遁世不見知也【自記】

半塗而廢不言其因何而廢卻於下節逗出一句遁世不見知而不悔便可知其病根索隠行怪亦是圖後世有述總緣名根不斷耳若是世人崇尙遵道彼必且依附名義勉彊做去若好尙已乖不足邀名彼便攺而從俗所以廢也

費隠章破索隠道不遠人章破行怪此書以中庸標名灼知必有此等人惑世誣民故如此立言費隠章兩用察字對隠也不遠人章屢用庸字對怪也費而隠語气猶言道無所謂隠也若言隠乃費而隠耳言隠處都是費不是要發明又費又隠隠與費並重也造端夫婦者此道不知不能者此道察乎天地者亦此道其至髙遠者卽其至卑邇者皆以明其費也注還渾成至因侯氏語以與知與能者爲舂米炊飯之類不知不能者爲名物度數之類其意以不知不能若說卽在日用尋常之中如何喚作聖人惟實以名物度數則𨿽不知不能不害爲聖人耳豈知如此卻說不去章首明言君子之道若夫婦之知能不過是舂米炊飯聖人之不知不能又是名物度數則是君子之道都成不要的物事而所謂五品之逹道豈反置之不議不論耶其實夫婦之知能聖人之不知能皆指五倫是一事不是兩事造端夫婦已明指出矣及其至也其字卽承知能之事說不是兩層若說聖人於五倫豈有不知不能卻大不然堯舜之子不肖周公致辟管叔相傳孔子子思皆出妻聖人之心未必不謂畢竟是我徳不足以化之若彊於我者自然變化有道所謂堯舜猶病都是此意連水旱災荒豈是天地之心天地亦有不能盡處然則不知不能豈虛語耶此道之大便莫載此道之小便莫破上天下地無非此理所以孝經云事父孝故事天明事母孝故事地察天地明察神明彰矣總言其費無別所謂隠也隠字還可以說得故曰費而隠怪字斷說不得豈可曰庸而怪乎故只說庸字

費隠章自程門諸公皆有異論蔡西山似亦欲以費隠雙闗到底見於朱子答書者可推也獨朱子以爲通章皆言道費是已然於隠字卻未免另尋頭腦故曰所以然者隠而莫之見今只用反跌口气破除了隠字便見費外無隠以斥異端索隠之非似爲天成湊泊防言莫質恨未得爲朱子徒也【自記】

費隠章從夫婦知能說到天地若以夫婦之知能爲說居家之道則天地絪緼萬物化醇乃是最大道理如何說語小若說是井臼之類如何又說聖人不知不能若以與知能爲井臼之類不知能爲官禮之類則子臣弟友之屬乃理中之實體如何都遺落了不知夫婦之知能卽子臣弟友也聖人之不知不能亦子臣弟友也一落形器便不能盡道之分孔子不能格定哀之非化三家之僭周公不能弭管蔡之亂焉得謂盡其分就是天地亦不能盡可見道之費其實妙處全在此不能盡上士希賢賢希聖聖希天終身只見得趕不上聖人兢兢業業自彊不息正是爲此天行健亦是如此夫子所以說逝者如斯夫不捨晝夜

費而隠費字重讀言道非不隠也乃眼前都是蓋費而隠耳道非他卽子臣弟友是也諸家錯說之由蓋因夫婦之知能若以爲子臣弟友則此事不可謂之小與語小不符聖人之不知不能若以爲子臣弟友又恐怕說壞了聖人故以與知能爲舂米炊飯之屬以不知能爲象數名物之屬豈知天地間除了子臣弟友更無他道與知能者此也不知能者亦此也日用之間瑣碎節目卽是小其根極夭命至於神化處卽是大此理漫天漫地何有空隙董思白末節文云職覆職載皆鳶魚類易知簡能皆飛躍類說得極佳

防書不熟時越看越有奇思湧出到熟後漸漸覺得沒有話說某向問陸稼書飛躍卽是道否曰不是飛躍好的是道翔而後集是道自投羅网不是道某甚喜其說今思之不消如此講飛躍便是道自投羅网原不是天之所命何湏剖白

飛躍未便是察處要看鳶魚亦自離不得夫婦君臣父子兄弟朋友之理處

上蔡語錄盡可觀但頗雜禪機大約程子語爲上蔡所記者便似謝爲定夫所記者便似防言合其意者便記錄記錄時又以己意略爲增損故也鳶飛魚躍注中引活潑潑地語便是謝氏所記這夲是禪語其實滿天塞地都是此理虎狼之父子蜂蟻之君臣誰使之然哉故云上下察也至實之理有何活潑潑地之可言他夲未嘗死何湏言活

諸家講察乎天地處補足聖人湏云此豈聖人所能盡者如此則費是污漫無紀之謂可謂大謬矣察者費也言𨿽造化之大而其道之著察無異於夫婦也天地猶著察如此況聖人乎上文不知不能正見聖人只在費上做工夫【自記】

問推之於前而不見其始之合引之於後而不見其終之離者道也中庸乃言君子之道造端乎夫婦及其至也察乎天地然則君子二字不可放過君子之盡道始於居室之近而其極至於事天明事地察故道無端也君子之道則造端於夫婦耳道無至也君子之道則及其至也察乎天地耳曰正是如此【淸植】

愛已責人是恆人之心然以此心而愛人責已便是君子之道矣此可見道不遠於人也惟道不遠於人故能推是心者則去道不遠此是通章眞血脈張子𨿽分愛人責已盡仁盡道然總是一个忠恕總是一个君子之道耳【自記】

今人說違道不遠與道不遠人口气寥濶不相聫貫且從違道不遠上推出忠恕未是自然之道然則道不遠人亦在離合之間與伐柯者無異矣捨卻對鍼綫路而尋別節旁枝安能使經意愜洽【自記】

不遠對章防不遠蓋施已不願之心反而觀之則其則不遠此道所以不遠於人也就此勿施之以推吾自盡之心此所以違道不遠也【自記】

盡其道之謂行亦盡其道之謂自得非無往不樂之謂【自記】

正已而不求人幚在上不陵在下不援不怨不尢幚無怨皆是申足文意絕不費絲毫層折只於不求無怨處轉得分明則不願外之理心迹俱合矣不求又根行素來無怨又根自得來【自記】

神非理非气而在理气之間在人則心之神明是已程張所謂天地造化陰陽二气者是這个夲文所謂祭祀如在者亦是這个體於人心爲人心之鬼神亦卽是這个認得眞便看得活【自記】

神𨿽兼聚散屈伸然體物不遺則其聚也神之格思則其伸也顯處卻就聚而伸處見其防也可以謂之散而屈而不可謂之無此理張子正防言之詳矣其以爲屈以神爲伸者又就二物分別字義如此耳實則神皆有屈伸也【自記】

神若說向造化便無著卽祭祀之神也聖人說道理天人合一若行事不能通神明不謂之盡性倫常之道盡便郊焉天神格廟焉人饗皆實理實事

問神章曰天神地祗人以至四時五行雨風露雷一切變化運動無非神充塞宇宙故其性情功效爲甚盛神夲無形聲也然與人心相體而無間焉有可遺之處問物卽指人心乎曰無物不體人在其中但就人心上說易得明白如夭命之性萬物同得然率性之道卻湏就人說方明如何見得體物不遺但看使天下之人齊明盛服以承祭祀是其性情也便洋洋乎如在其上如在其左右是其功效也凡人極舒肆時說著神明便竦然此是何故神與體也神無間於人心故能使人齊明盛服人心無間於神故洋洋如在引詩是證此意以無形無聲言之何防也體物不遺又何顯也是皆誠之不可掩也

神章誠字說向犬命之性原不錯但覺太深如只就气機應感上說又太淺神卻在理气之間兩說皆非恰好分際此叚是說率性之道總重在人倫上所以祭祀節甚要祖考之精神便是自家精神可見天地之神明便是人之神明所謂體物而不可遺也此是實理故曰誠上章妻子和兄弟翕便父母順已引其端下數章推說至於格天受命而卻詳說祭禮此祭祀二字便爲伏案

人必和妻子宜兄弟而後可以順父母盡人倫而後可以格神此上數章相承之意齊明盛服以承祭祀則有如在來格之感矣所謂有其誠則有其神未能事人焉能事是也修徳格天理不過如是但上數章言其理而此下則實以聖人故自大舜文武周公皆盡孝弟以至於諴神動天饗先饗帝者卽上順父母格神之實事也【自記】

孝是大綱徳其一目不當以孝爲徳然孝徳之夲大孝非大徳而何蓋孝至能格天處方是大也緣此說到大徳受命之理【自記】

大孝章若以孝卽爲徳則孝之條件甚多徳爲聖人句原只與尊富饗保四句並列若照王姚江以徳爲聖人爲不虧親之體尊富饗保爲足顯親之名徳又不與孝爲一且除了孝何者爲徳下文兩言大徳更不照管大孝又是何說近看孝經方悟其義孝爲徳之夲盡徳之量乃完孝之事若但能孝於親而不能始於家邦終於四海通於神明光於四海此不過宗族鄕黨稱孝而已必愛敬吾親而因以及人親親而仁民仁民而愛物以至於明天察地徳至此爲大徳乃爲完孝之事若不愛敬吾親而愛敬他人是無徳之夲矣又惡足以語徳乎見得此意大孝大徳方有著落

仁爲五常之夲孝又爲仁之夲仁爲五常之夲者以其爲天地生物之心而人得之以爲心也孝爲仁之夲者又以親爲吾身所自生良心眞切莫先於此也然則孝是徳之夲修徳者必先孝是孝乃徳中事然必修徳之盡乃能完孝之量而可以名孝則徳又是孝中事矣孝經反覆終篇只說此二意此章原是以徳爲大孝之目故前此深辟以孝爲徳之非正恐礙語气耳豈知二義相爲首尾大徳不至格天不足以言大孝然而舜徳之大又豈有大於孝者乎【自記】

因材而篤自天申之是指有生而後之天【自記】

尊富饗保不過是有天下內事不失顯名亦只從一戎衣上看出只是詠嘆而盛言之耳【自記】

周公成文武之徳節講者多以防與祭並論絕不顧斯禮也三字語脈【自記】

斯禮也只是說祭禮是緣祭而及防服又是緣祭而及三者𨿽俱禮制就此章言之則祭爲主防爲賔【自記】

父爲大夫一叚是起下父爲士一叚語平而意側上云祖廟下云宗廟者凡大祫時祫皆合食於太祖之廟故將祭而必先修之也若序昭穆於祖廟之中則列宗羣廟之主皆在故又變文爲宗廟之禮時解有妄分兩節爲大祫時祫者可【自記】

祖廟者太祖之廟宗如殷之三宗周之文武世室是也廟則羣昭羣穆皆是無論大祫時祫羣廟之主皆合食於太祖之廟故將祭必預修之以爲行禮之地故也及祭之日羣廟之主皆入祖廟則以昭穆序其位次故變祖廟言宗廟宗廟之禮句與序爵序事等句一例若以此句籠下則難通踐其位等句指主祭者說

修其祖廟兩節只是祭之先後次敍如此不必以尊親分配又有分時祫大祫及上節爲禮下節爲義者皆非也序昭穆謂是子孫之序考之經傳無所證據蓋只是序祖考之昭穆耳【自記】

祖廟節是祭前事未祭之前必先灑掃祖廟陳其宗器設其裳衣以及羅致水陸之品皆是要預辦的至祭之時羣廟之主皆入太廟而按昭穆以定其位次惟子孫之賢者有職事然後得在廟中故曰所以辧賢序爵指助祭者說三句皆當祭時事旅酬則祭將畢而飲福受胙之事旣畢復燕之於後寢不敢在廟中故曰樂具入奏以綏後祿諸父兄弟備言燕私

序齒亦是就尊卑行輩序之非略去尊卑而一以年爲主也獻酬當止是主人之子弟行之若賔客之子弟如何亦在廟中

天地祖宗是自吾身推而上的天下民物是自吾身推而廣的上頭髙一層則下面濶一層如只推到父母處則旁濶只是兄弟父母生兄弟者也推到祖宗處則旁濶便有許多族姓祖宗生族姓者也如推到天地處則旁濶便包得民物皆在其中天地生民物者也人不孝於父母祖宗者安能愛兄弟族姓不孝於天地者又安能仁民愛物乎若眞能事天地祖宗父母則必能以天地祖宗父母之心爲心此治國所以如示諸掌【自記】

問政章說仁義禮智處後來孟子董子都如此說覺得不如夫子之密仁者人得天地生物之心以爲心無此則禽獸之不如矣故曰人也無所不親而親親爲大義者事理恰當之謂何處不應當理而尊賢爲大人倫𨿽有五父子兄弟皆親親也君臣朋友皆尊賢也一是天性解不開的一是人道差不得的二者盡乎道矣親親之殺尊賢之等今人說是仁有厚薄如父子恩厚至兄弟便稍薄由人及物則愈薄了義有輕重如君臣義重至朋友便稍輕由人及物則愈輕了不知仁如何說得薄義如何說得輕由父子而兄弟父子全是恩深一夲故也兄弟便可理論些道理是自仁而之義至由人及物則鄕鄰交鬭可以閉戶田獲三品可以充庖皆制之以義也由君臣而朋友君臣全是義重至尊故也朋友便可脫略些形骸是自義而之仁至由人及物則交淺者言而不深獸畜者愛而不敬皆通之於仁也仁義往來而或節之或文之故曰禮所生也此處尊賢泛說與九經不同故先親親而後尊賢九經則先尊賢而後親親矣君子修身以親親爲夲故曰不可以不事親不明人道所從來則不知自別於禽獸將何以事親故又當知人繼善成性吾之性卽天之性不知此何以知人故又當知天此節又是一路推到智上去仁義禮又必以智爲先也竊疑子思當日是因此一章乃作一部中庸故此章前半卽是前半部中庸後半卽是後半部中庸

仁者人也親親爲大義者宜也尊賢爲大如今將上句泛說又宜字說作事物之理下句便不切仁者人也親親爲大卽對義說義者宜也尊賢爲大卽對仁說仁在五倫何處不是他貫通大者在親親耳義在五倫何處不用他裁制大者在尊賢耳有夫婦而後有父子那是頭一層至於父子兄弟皆親親也君臣朋友皆尊賢也君擇臣臣亦擇君朋友同徳同術勸善規過都是尊賢君臣朋友固是義難道父母有過不廢幾諫兄弟有過垂涕泣而道非義而何到底屬仁一邊故曰父慈子孝兄弟怡怡父子兄弟固是仁難道君之體臣臣之忠君朋友不相欺負非仁而何到底屬義一邊故云合則畱不合則去忠告而善道之不可則止所以親親之殺不是殺到薄處尊賢之等不是等到輕處殺卽由仁而之義也等卽由義而之仁也禮減而進非與禮背所謂進者由禮而之樂也樂盈而反非與樂背所謂反者由樂而之禮也

親親尊賢重在親字尊字不如是則仁義有所虧性分有所缺而身不修矣下九經重在親字賢字不如是則根夲不固禆補無資而政不舉矣【自記】

思修身節如章句說回應上文理自周密但必欲說尊賢爲親親之夲則理頗窒礙且使智字意不在知人知字內而反在得人之後講明字內求之密塞而反疏脫矣此節只是疊下文體語類申明言之【自記】

夫子說仁義禮又說知天知人便是智是有四件下只說智仁勇三件後又只說明誠兩件末只歸到誠一件此章兩說一字全不爲分解只說到此便住一是道理的頭聖人不欲道破

謙問所以行之者一一者實心也徳是得之於心旣云逹徳如何又云行之以實心曰程子謂仁統言之則包四者偏言之則一事仁卽是誠但與知對則知在窮理邊說仁在力行邊說而擇之必精執之必固處是勇三者如何不以實心爲主無此則三者皆無矣

生安學利分勞逸便錯無教逸欲有那兢兢業業一日二日萬幾何嘗逸來只是生來便識得道理安然而行不由父兄戒訓師友督責便是生知安行若因讀書感發而求知或因父兄師保責勵而求行便是學利從容中道亦是從容而中此道也惟精聖人之生知也惟一聖人之安行也精一豈是恬然無事

人家教子弟最先要把不思不勉從容中道與他講明非是優遊逸獲之謂試觀堯舜之兢業大禹之勤勞文王之勉勉翼翼夫子之一憤一樂何等惕勵精進不如此何以謂之天行健君子以自彊不息乎只是聖人不待有所防勵勸勉而自能從事於此所謂由仁義行非行仁義也若學利則必待防勵勸勉而後然困勉則又必困心衡慮徴色發聲而後能作能諭耳此最要習見之錯入其胸中便爲暴棄之根

九經是對哀公說必令其可行柰何講家盡以爲天子之事如是則惟有天下者用得著有國家者無所用之旣非凡爲天下國家語气且誦此於哀公之前欲何爲也無忘賔旅侯那所申繼絕舉廢治亂持危乃方伯之事至如諸侯無事而相朝使大夫相聘厚往薄來皆邦交之常也注舉爲天下者見一隅耳【自記】

問不惑與不何別曰不惑以見理言是心上事故惑字從心不昡以見事言是目中事故字從目尊賢則啟沃有素其見理也明矣敬大臣則謀斷有資其見事也審矣凡目兩視則瞀亂惟專故明古人云人君之職在擇一相貴專也不然任左右之耳目以爲察察適足以自而已【淸植】

尊其位重其祿同其好惡是三樣親親之法親之賢者則尊其位其餘親屬則重其祿而不任以事再疏屬則吉凶相闗慶弔必通有無相周而已若就一个人說未有居髙位而不食祿者亦未有尊其位重其祿而不同其好惡者三句連疊說出下二句幾成贅語

豫字且莫作先立乎誠說只虛說凡事皆當豫辦以引起下節耳如要與人說這件事細防曲折當機問答如何打防得盡只是大叚湏豫定凡事亦莫泥定逹道逹徳九經之屬問事與行分別曰事卽日用間零碎待人接物之事行是出之於身而成片叚者卽親義序別之行

問豫是豫立其誠否曰自然是誠若不說誠難道言前定是豫先打防許多話待臨時說不成未來的話如何打防只是作文字與說書不同如何先說得出誠字虛齋說下節言立誠以獲上立誠以信友還說得去到下文言立誠以誠身立誠以明善便覺襞積牽彊矣故林次崕知其非而渾之凡事指逹道逹徳九經之屬逹徳內有仁如何說立誠蓋仁是就行事上說故曰所以行之者一也

時講以道字括言事行果爾又說个道字不已贅乎道是平時所習之業如六藝之類平常不曾習射習算急忙叫他射叫他算自然窮了古人爲學不外徳行道藝藝卽道也如下三重章以動括言行論語以徳之不修括下三項皆不是聖人原分幾欵如何以一句包那幾句

誠如孝子事親中心愛敬明便有多少曲折不但是問寢視膳昬定晨省如小杖則受大杖則走事父母幾諫見志不從又敬不違勞而不怨都湏分曉茍徒誠而不明是謂愚忠愚孝

某人云先生言頭尾都是誠中間必湏明如何曰徳性中原有許多道理只是離了問學卻亦不能成就如艸木便以實結實有何不好必湏由根而榦而枝而葉而花方能結實但看松子中原有一顆全松蓮子中原有一顆全蓮後來根榦枝葉花果都在實內何嘗有徳性外之問學來掃去問學便是徳性受虧陸王乃看問學爲外事觀此則其學不足辟矣

問博學之一節似不必說是學利事困勉何嘗不如此曰然卽人一己百人十己千以困勉視學利如此學利視生安亦是如此以困勉視學利是愚柔學利視生安亦是愚柔博學之一節只是說擇善固執

問是問人辧是自己辧別非與人辧也問如何是愼思明辧曰思無不通如天之理應當知其所以然卻去想到禨祥禍福術數上便是不愼愼是斂而歸之於正明辧又是辧於幾防疑似之間如兩說皆善卻辧得一更善者方是至善

榕村語錄卷七﹤子部﹐儒家類﹐榕村語錄﹥

欽定四庫全書

榕村語錄卷八

大學士李光地撰

中庸二

性教兩字分明卽是首章性教注所以分別聖賢兩等蓋性卽天道教卽人道而聖人則能盡其性賢人則由教而入也然就一人論之尊徳性而道問學誠而明也擇善而固執之明而誠也是自誠明自明誠之理自在也但人人皆須從性上做工夫而聖人則合下所性完具聖人亦就學而愈明然教卻是爲中人設故講此節者須於性教分際看得分明而帶出聖賢之等來則與上章言天道人道而繼以安勉之意思同其說並行而不悖矣若竟將性教兩字便作聖賢名號則大失經意【自記】

自惟天下至誠至純亦不已是一叚自大哉聖人之道至天地之所以爲大也是一段惟天下至誠節說至誠致曲及前知節是學至誠說誠至此已完下面是解上面底誠者自成至誠之爲貴是申盡其性誠者非自成已節是申盡人物之性至誠無息至悠久所以成物也是申贊化育博厚配地節是申與天地參不見而章節是申惟天下至誠爲能化以下是說天人合一而以文王結之大哉聖人之道至至道不凝說聖人是對惟天下至誠節尊徳性節對致曲節居上不驕節對前知節是學聖人愚而好自用至不信民弗從是申待其人而後行其人要得徳位兼隆方能修徳凝道夲諸身照尊徳性徴諸庶民以下照道問學此節及知天知人節是申尊徳性道問學節世道世法世則及有譽節是申居上不驕節言其不止於保身而且爲萬世法以下亦是說天人合一而以孔子終之文王非不足於道以其未及制作明備天徳極純故以徳言孔子豈不足於徳而詩書禮樂易象春秋道於是備故以道言

至誠盡性一章以下朱子分天道人道都是硬派不甚貼合致曲節言至誠可學而至但用功到得能誠便形著明動變化可與至誠一般前知節何以見得是言天道國家將興將亡難道大賢以下便不能知道所引執玉髙卑其容俯仰初非聖人事也誠者自成章言天下道理尙多如何至誠便能盡性以誠者人之所以自成而道者人之所當自行也人無實心便不成其爲人有實心則道自行如實心孝自事親盡其道實心忠自事君盡其道可見惟至誠爲能盡其性誠者物之所以成始而成終不誠物都無了如無實心孝便無事親之事無實心忠便無事君之事𨿽有亦具文而已所以君子誠之爲貴也至誠能盡其性何以便能盡人物之性誠者非自成己而已也所以成物也此物字兼人物說成已非他卽吾之仁吾心之不能自己者非仁而何成物非他卽吾之智將吾心一照便知物亦如此如己欲孝卽知人亦欲孝己欲弟卽知人亦欲弟言舉斯心加諸彼而已仁與智皆吾性之所自有也內而已外而物若是兩樣便照不見推不行惟照之便見推之便行故成已與成物是合外內之道時措者言措之人而宜措之物而亦宜不可說措之己巳不可以措言所以至誠能盡其性便能盡人物之性者以此至誠無息以下是解贊化育參天地至誠亦人耳如何便能贊能參蓋至誠便無息君子如不息則能久久則未有不徴徴則未有不悠逺博厚髙明者化育之及物以其覆物載物成物耳而至誠之博厚髙明悠久卽所以覆物載物成物也豈不可以贊化育乎博厚地也至誠之博厚配之髙明天也至誠之髙明配之悠久天地之無疆也至誠之悠久配之豈不與天地並立爲三乎致曲有誠者能形能著能明至誠則不見而章致曲有誠者能動能變至誠則不動而變致曲有誠者至於能化至誠則無爲而成言誠至此盡矣以下乃言天地𨿽大亦只是一誠不貳者誠也不已者亦誠也天是如此文王亦是如此可見至誠便能贊化育參天地

說誠都是說性故以盡性說起至盡人物之性參贊化育都是一片懇惻就與萬物一體上說形著動變亦是就徳性上說自成注云物之所以自成物是君臣父子之類卽是道字莫認做萬物之物無此實心則君臣父子皆虛位尙何仁敬孝慈之足云物之終始物字亦然無誠心卽無道故曰無物非自成已節發明盡人物之性仁知皆歸之性故曰性之徳合外內之道載物覆物成物只是說心之及人至實在行事都在下叚故下叚三百三千議禮制度考文祖述憲章上律下襲有許多事

朱子說道理都要完全至誠盡性章便將知明處當都說了某意只當且就夲體上說人性皆善竟有私意蔽錮至視父母兄弟如陌路者此豈無人性只是不盡其性耳至誠不忍人之心充滿於中不能自解纒綿悱惻無絲毫隔閡老吾老防吾防所謂成已之仁也我如此知道人亦如此並知道物亦如此親親而仁民仁民而愛物所謂成物之智也皆性之徳也故盡其性便盡人物之性至誠數章且只如此說所謂肫肫其仁淵淵其淵浩浩其天者至知明處當意湏到大哉聖人之道一叚方說才各安其部位

論茂對時育萬物則化育是人物之根論盡性則由吾性以盡人物之性由盡人物之性以贊天地之化育是一路透上去

致曲有誠對至誠形著明對性之盡動變化對人物之性盡【自記】

以前知節爲申贊化育參天地之義極有實際蓋自盡性盡人盡物以至贊化參天節節皆有夲分實事理𨿽一而分則殊不可一滚混說【自記】

前知原是吾儒事只是知其理不是知其事如久陰必晴久晴必陰這是理知道某日有雨某時有風這是事事如隔壁人說話如何聽得見所以佛家說在屋裏能知屋外事便是野狐禪陸子靜答陶贊仲書最髙明五經四書所說天命指後天的多都說是作善降祥作不善降殃不肯說吉防禍福有一定的命未來之事豈惟聖人不知連天地亦有不知處到那時候气數所積不得不如此方有這事出來孔子五十知天命難道自五十以往孔子便知道壽止七十三嵗一生不遇所云道之不行已知之者只是見气運壓得極重難返約略其理數如此豈如世俗所云前知哉所以向日有客問前知某說是知其理不是知其事知其理不妨知其事天地神一定不喜客愕然曰何故不喜某云如某與公相交知道你性情如此行事如此這都不妨若你家見某客說某話我都知道豈不是打探你家陰私你豈有不怒之理況知其理𨿽只得大槪其實倒確知其事者必不盡確如亂久必治自是一定道理若說隋之後參井之墟眞人出焉必定是唐太宗後漢之末梁沛之間英雄出焉必定是曹操這便可惡聖人於該知道的知道个透於不該知道的便畱卻一邊黒暗這便是他知道到盡處

至誠之道可以前知朱子說幾動於彼誠動於此鄭康成言天不欺至誠朱子說乃鄭說之根嘗疑禎祥妖孽人皆看見何消至誠始能前知蓋至誠不欺天天亦不欺至誠確是如此但看人有爲神所簸弄者吉不必吉防不必防如卜所以紹天明也至我旣厭不我告猶豈不是天亦欺之乎鄭說甚有味

朱子以誠則生明講前知道理極精但與下祥孽蓍等句不甚對旣誠而生明又何湏說到祥孽蓍之等耶倒是鄭康成粗粗的觧一句甚好言天不欺至誠也幾兆容有不驗者只是爲神所戱弄惟至誠不欺天故天亦不欺至誠不欺二字卽從至誠看出不待推說到生明上去

問前知曰以一定至理前知者是聖賢正經道理外此有二種曰數曰神數者以萬事萬物不外陰陽五行算到精細便能得之神者如人做事必心先盤算心知則神亦知彼能靜一與神明通故知之問亦有其人未生而已預知某年某處生某人行某事者並無動念之人神何由知之曰亦不外推算陰陽五行而得之又有一說凡人於沒要事隨時應付如事有闗系便形不曾動而心先盤算推之天地亦然天地於有闗系人𨿽未生時必先加盤算旣有盤算其象便見

誠者自成卽天命之性道自道卽率性之道人有仁義禮智之性而後成其爲人因有仁而有父子之親因有義而有君臣之義因有禮而有賔主之恭因有智而有賢否之別率性謂道豈非自道乎誠卽實理道卽實事誠者物之終始如要做到大舜田地必是實心要孝才能有終若中間有不誠處𨿽有其事一若無事如心不在焉視而不見此時豈可謂有視是故君子誠之爲貴此處總重自成卽誠之爲貴可見注中道行於彼夲在言外胡雲峯彊作觧事以爲誠者物之終始卽自成不誠無物君子誠之爲貴卽自道甚爲割裂防混誠者非自成己而已聖人說盡已性便說盡物性說修己便說安人說明徳便說新民已物無二道也在已一團實理實心故曰仁以我推人曉然見得同一好惡同一事理故曰智仁智皆性之徳不是假合與生俱全故曰自成是道也內而成已卽外而成物舉斯加彼不間物我故曰合外內之道以時措之而皆得其宜

自古賢說話多說人事從陰陽造化說來者惟濓溪太極圖說爲然朱子說誠者物之所以自成是從頭上說一句教人知夲源其實誠者自成就是說心誠者之誠就當性字說非仁義禮智何以成其爲人有此孝之實心而後成其爲人子有此弟之實心而後成其爲人弟而日用間孝弟之所當行者如奉養如友恭皆職分之所當自盡也誠者物之終始物者事也有此誠心自始至終方能有成如實存孝心自孺慕以至五十而慕方成爲孝子若知好色則慕少艾有妻子則慕妻子仕則慕君𨿽外面未嘗廢孝養之事其實只如無有所以要一事之成必湏誠意周流到底要終身成一个人尢湏誠意周流到底𨿽實心未嘗不是實理但說實理泛些說實心便切實上節平說故次節側到誠上非實心無以行此道故云人之心能無不實乃爲有以自成而道之在我者亦無不行矣成已成物無非誠心周流卽無息也下章故字正接此章朱子分章似未穏從無有以故字作起頭者

誠者自成非指自然者說便有當誠的意思在蓋必有實心而後道可行必有以自成而後有以自道也第二節

便是解明此意故結云君子誠之爲貴第二節

兩物字便當事字防誠者物之終始不誠無物正見心爲事之根誠爲道之夲也講家多失經理注意【自記】

誠者自成性分所固有也道自道職分所當爲也惟能完其性分之所固有斯能盡其職分之所當爲矣何也萬物萬事皆誠爲之終始若人無誠心則應事接物皆虛可見非誠則無道而君子必以誠爲貴也此章自正以前先輩亦說不透大抵誤於大全之說虛齋紫峯說得極好【自記】

誠立於己則道行於已誠及於物則道亦行於彼道行於己則已成矣道行於彼則物成矣成已由誠立於已是仁之常存也仁卽誠也成物由誠及於物是智之善推也知卽誠之明也仁智皆不離乎誠而爲性之徳則是合已與物而爲一道矣【自記】

誠便是實理實理便是性以其盡性而謂之仁以其推而通之人物而謂之智性之仁體於己則道行於己巳之所以成也性之智體於物則道亦行於物物之所以成也已爲內物爲外仁智之徳旣皆性之徳則成已成物之道豈非合外內之道乎【自記】

誠是實理仁是生理一團實理渾然實有於內是謂仁以成已前章惟天下至誠爲能盡其性是也人物之生此心此理同也舉斯心而加諸彼是謂知以成物前章能盡其性則能盡人之性盡物之性是也【自記】

性之徳也人都理會不明白皆因成物智也一句就先解得不是試思性中如何有成物來當其自成便照見物之自成與我一般物之宜成與我一般這便是智仁智是性之徳成已成物是合外內之道向以而道道字指職分之所當爲合外內之道道字作虛字說今思之不必爾兩道字俱是指職分之所當爲性之徳不可說仁智是性的徳如此則性是个空的了仁智卽性徳也

仁者誠之全體智卽仁之明亮處我自己純然仁敬孝慈信自了然見得人亦如此由我推彼一絲不差由人推物亦一絲不差知之旣明舉心加彼自能使他有以全其天以天下無性外之物故也此性之徳合外內之道也時措句全指道說

大槪成已成物有三層天地亦然爲物不貳是一層博厚髙明悠久是一層物生不測是一層至誠無息是一層徴則悠遠博厚髙明是一層功用及於民物是一層五經中直捜天地之根以立言者極少惟爲物不貳是搜根說卽天命之性猶藏著頭天必有性而後有命其爲物不貳於穆不已是天地之性也上文說至誠載物覆物成物至不動而變無爲而成是生物不測之意至誠之功用如此況所配之天地豈可盡乎不知天地之道亦可一言而盡曰其爲物不貳而已不貳則不息若今日如此而明日息便是貳了故章句於無息云旣無虛假補不貳也於不貳云誠故不息補不息也其實是一个此天地之道是就夲體說下天地之道是就發見說生物不測如此皆天爲之然非天之所以爲天也惟於穆不已乃是天之所以爲天聖人亦然口气是如此

中庸言天地之道直至爲物不貳才說到所以然處不貳非他卽一團生理純粹至善處兼無虛假無間斷兩意一橫一直說此道字與下節道字有別此道字如未發之中天命之性下道字如已發之和率性之道問一言而盡單指爲物不貳還是連下句曰單指上句問則字口气似二句相連曰自生物言之萬有不齊似說不盡而其道不過不貳便能生物不測口气是如此生物之前卻有博厚髙明悠久一層包在內

不貳言天地之道博厚髙明悠久又言天地之道蓋不貳者性之夲體博厚髙明悠久者性之發用又六个也字是遙應上文至誠之博厚髙明悠久【自記】

講家將昭昭撮土等都說作剰語甚不妥言自此觀之是如此及其無窮亦是如此若不同便是貳便是息猶之說聖人就小處觀之是如此大處亦是如此一日見得如此終身亦是如此以此見得不貳不息之所發下文純字就是此意注中非由積累而然句似不必如此下語以水觀之洪河之流何等汪洋浩瀚其發源於星宿也一勺耳漸流漸大放乎四海但不得呆說天地聖人是積累而成耳

載華嶽二句言盛大也萬物載焉始言生物

純卽不貳不已卽無息上文以無息言誠結處卻以不已言天上文以不貳言天結處卻以純言文王都成語妙【淸植】

問洋洋優優二節粘聖人說不粘聖人說曰明季有粘聖人說者謂發育峻極是聖人爲之禮儀威儀亦是聖人制之朱子卻只說是道如此此章朱子以洋洋爲道之體優優爲道之用尊徳性照洋洋節道問學照優優節但發育峻極算不得體與無聲無臭不同二節亦分不得大小只好分天人說徳是誠心實意道卽上洋洋優優之道無其人道不虛行無此徳道何由凝下面尊徳性是修徳道問學是凝道茍不至徳節卽是起尊徳性而道問學如今說尊徳性道問學通是修徳凝道之事未免含糊問以禮儀威儀觀之粘聖人說方是曰經緯萬端皆是道之流行故曰天秩天敍不然發育峻極亦可以粘聖人茂對時育萬物非發育乎格於上下非峻極乎只是說得略費力問如何是峻極於天曰蟠天際地塞滿虛空皆是此道發育以形言峻極以气言

自盡性至無息章皆言誠所以發明首章致中以立大夲之意自大哉聖人之道至仲尼章皆言道所以發明首章致和而行逹道之意然盡道卻離不得根夲故論至道必扯著至徳言道問學必扯著尊徳性故曰修道以仁此夲末相資內外交養方爲聖學之全其以尊徳性照洋洋道問學照優優者覺得不合發育峻極皆道之發見於外者與徳性何干

致廣大極髙明不可講入克己躬行意而解者往往犯之注云已知已能而解者必攺爲良知良能克己躬行非尊徳性事而不之疑已知已能是徳性事而又不之信此膚末者之也【自記】

𨿽說不以一毫私欲自累卻與克去己私話頭不同蓋尊徳性是存心之事只好說到立志居敬處若窮理力行乃學問之功也【自記】

只因近學不敢認外面許多爲徳性此門戶所以分也彼爲陸王之學者無論矣三百年確守程朱而於溫故崇禮二句講章制義必曰良知良能不敢用章句已知已能語何哉【自記】

尊徳性只是提醒此心道問學便有許多事今人說致廣大極髙明皆說向事上去不知心體夲是廣大髙明只大叚提撕便是致便是極何嘗有省察克治的意思至溫故惇厚注中分明言已知已能今人必言良知良能上二句全不顧徳性下卻又太照顧了凡學而知能者𨿽由學問中來然得諸已便是徳性如人生下的血气固是父母的然後來飲食養成的難道遂與父母不相干問私欲自累是指著耳目口鼻之私私意自蔽是指著甚麼曰指著隔形骸分爾我廣大是對狹隘之心說髙明是對卑污之心說【自記】

尊徳性是時時提醒此心作主故屬存心心夲廣大也或見有已不見有人便狹隘了還他个空空濶濶便是致廣大故云不以一毫私意自蔽心夲髙明也或耳目口體之欲沾滯沈溺便卑污了還他个漧漧淨淨便是極髙明故云不以一毫私欲自累至涵泳已知惇篤已能後人覺得已知已能似問學而非徳性因攺成良知良能但故字如何算得良知如人調養血气不暴怒不狂喜不勞攘令血气和平是尊徳性一般節飲食善醫藥是道問學一般飲食節而醫藥善所補之血气卽我調養之血气豈以飲食醫藥所生之血气非我夲來而外視之乎問析理處事顯然是一知一行注以致知統之何也曰是用程子涵養湏用敬進學在致知意以知包行也故曰過不及曰節文都有行在中間

廣大髙明湏還他个著落如人無事時總不能忘這軀殻就是睡夢中見一奇味便要先到口何待見之於事才有私意私欲來君子只要天地間都好不從自己形骸上受用所謂平生志不在溫飽這便是致廣大見得我必不肯如世人齷齷齪齪沈溺於卑污之中這便是極髙明磊磊落落心境海濶天空問溫故亦說在尊徳性內何也曰自然是徳性已知的就是徳性萬物皆備於我知道的非在所性之外有故而不能溫由見得不是自家心裏物事故不加愛玩若見得是所性之內自然不肯捨如煨燉在那里一般今人知道了就丟開全不與已切至便是不尊徳性人以前殘忍今日慈祥不好說我夲殘忍今方變作慈祥畢竟是當日失了徳性中之慈祥如今復還了這个慈祥所謂惇厚也問知新湏不在溫故之中方與上下句相對曰未知未能的便是問學已知已能的便是徳性聖賢說話不出此兩端道問學不過是要尊徳性然非尊徳性以爲基夲又將何者去道問學學問之道無他求其放心而已各色學問皆歸於收放心然非先把心收住如何做學問工夫卻是循環相資初非判然爲二

聖人博厚配地君子則致廣大而盡精微聖人髙明配天君子則極髙明而道中庸聖人博厚髙明而悠久如天地富有之業日新之徳君子則溫故而知新惇厚以崇禮【自記】

上文說三百三千待人後行何因說到居上居下有道無道正爲孔子發其端耳【自記】

今天下與今用之兩今字照應湏補出文武制作徳位時三字方有根據不然則是泛然隨時而已【自記】

王天下而制作盡善在昭代惟文武周公足以當之今旣躋文武於三王則考之而不繆之君子又果誰哉講說者思之【自記】

知天知人以學問言也此尙在夲身之前然後說到躬行心得則正是夲諸身正面然後說到事爲經畫才是三重正面【自記】

知天知人時講都說反了謂天地顯然可見神幽隠難知神且質之無疑況天地乎三王已往可考後聖未來難定後聖且俟之不惑況三王乎神包在天地內天且不違而況神乎如何倒說神難知於天地殷因於夏禮所損益可知周因於殷禮所損益可知要知後世但觀前世如何倒說後聖難知於三王言質諸神而無疑以其能知天道也神豈能外天道乎百世以俟聖人而不惑以其能知人道也後聖豈能外人道乎天卽天地之道人卽三王之道問道理精透卽文字亦變化不測單拈兩句卻是倒結四句曰然

注中以動字括言行未穏形於身爲動言行者措於世卽爲禮度文動容周旋中禮故世爲天下道聲爲度故世爲天下法身爲律故世爲天下則【淸植】

有人講世道世法世則世字但指當代不指後代以指後代便與𨿽善無徴者有礙也殊爲拘滯不通此二章書原不必分居上不驕四句爲何止解不驕不倍兩句遺卻兩句某意自大哉聖人之道至此天地之所以爲大也應通爲一章上章旣將盡性說透此章道字卽對性字盡性以文王結盡道以孔子結非不相兼各從其盛言之也道是性之發見無處不有發育峻極底是他三千三百也是他但非其人則不行非至徳則不凝耳尊徳性節皆重下截言尊徳性矣又要道問學下四句皆然方與道字闗合由尊道工夫以優入聖域則上下興廢無所處而不善矣居上四語句句皆有一孔子在內下因言孔子𨿽生衰周居下位然就安於下位把文武周公之道講求到精熟至極處其事𨿽述功倍作者矣又言孔子之尊王非全是依樣安分而已以文武周公之道原好也寡過不是謂民卽指王者三重卽王者所以之而寡過者不曰無過而曰寡者如周正建子武未盡善之類只是大叚不差故曰寡君子之道卽指孔子夲諸身躬行心得也徴諸庶民卽今用之吾從周也不但是遵王制𨿽考三王而不繆矣不但是合人情𨿽天地神無疑悖矣不但當時𨿽百世不惑矣夫子所考訂之禮樂文章直貫乎天人萬世可爲法則此所以與天地同其大而立人極也少時嘗笑時文以君子之道爲時王之制不知所謂時王者何王若指春秋中之十二王豈可當夲諸身數句若指文武又孰爲所考之三王左右求之皆不可解承訛襲謬至今不察

下襲水土如時講意理殊短蓋九土異賦五方異宜民生其間異尙聖人周流天下凡十五國之形勢風俗無不周知而凡所謂救奢以儉救儉以禮其方法又皆講貫透熟故曰齊一變至於魯魯一變至於道如今人爲守令者下車初政動與其民情土俗不甚相宜聖人則無論那一國有委國以聽者他便期月已可三年有成卽此可見其下襲水土處【淸植】

巖問萬物並育而不相害注云人物並生於天地之間各不相害虎豹蛇蠍便傷人人亦彊淩弱眾暴寡卻是難說只好說天之生物甚全無一不具羽毛鱗介皆足以自衛曰兩說皆非此句只好照道並行而不相悖講日月寒暑若似相悖卻少一件不得禽獸艸木種類非一卻是不相妨礙害字不必作傷殘說至相淩相暴相傷相殘乃是有生之後情勢所爲天亦無如之何若說各足則相字不見靣目矣對仲尼講如仕止久速乃道之並行而不相悖動容周旋中禮禮儀三百威儀三千便是萬物並育而不相害一在大處說一在細處說

大徳小徳人亦知爲一夲萬殊然講來卻似一夲是理萬殊是气且有連大徳都講得差謬如老子所謂爲天地根者總緣不認得理气界分淸楚耳【自記】

至誠盡性一叚是從心體上說大哉聖人之道一叚是從發用上說文王當日大邦畏力小邦懷徳事業在天壤中庸卻用以結至誠夫子不得位竟托空言未嘗有制作在世間中庸卻用以結聖人此猶如契敷五教全主文治而詩卻贊其桓撥稷掌教穯全是粗事而詩卻贊爲思文【淸植】

至誠聖人分二大叚若無徴驗還恐分得不是子思又結明此意一章提至聖說得許多物事而不離徳故曰溥博淵泉一章提至誠肫肫淵淵浩浩而惟至聖知之見得至誠卽至聖至聖卽至誠也首章言中和是一書大眼目誠卽中明卽和徳卽中道卽和中卽大徳和卽小徳

誠卽中致中則爲至誠之盡性明卽和致和則爲聖人之盡道至聖之時出而莫不敬信說所謂已發之和也而先之以溥博淵泉言體以及於用也至誠之立夲知化所謂未發之中也而先之以經綸大經言用以及於體也【自記】

小徳川流大徳惇化卽是忠恕卽是中和朱子以至誠至聖兩章分屬蓋是以夫子立致中和之極爲中庸首章大義收束而全書論道於是爲至【自記】

時講多以聰明睿智屬質以下仁義禮知屬徳未妥要是質都是質要是徳都是徳如何分別四徳惟智是兩个有居四徳之先者有居四徳之後者必先見得何者是仁是義是禮方可行是在先的及行到粲然分明井然不差是在後的朱子言屬北方者都是兩个因引譬得許多如蛇是兩物夫婦是兩類冬至前爲今嵗之終冬至後爲來嵗之始子前是昨夜之終子後是今日之始可見中庸文字極密大槪是知之精方能體之盡至體之盡仍歸於知之精以下章推之此是小徳川流是在外說以臨容執敬別觀之則上句又是在內說各句又自分內外說大防則此章是已發之和下章是未發之中

四徳五常中惟貞與智不可以一義詮釋湏兼兩義方盡故朱子釋貞云正而固也中庸已言聰明睿智復言文理宻察文理宻察是由利而貞之智所以成終也聰明睿智是貞下起元之智所以成始也【鐘旺】

聖賢道理精熟其下字眼略略安排便精不可言聰明睿知寛裕溫柔發彊剛毅齊莊中正文理宻察皆有開發收閉上二字開發下二字收閉上二字由內之外下二字由外之內

中庸最好用字眼惟天下至聖章是多少重疊字都有分別聰明在外睿智在內聰是收受尙半在內明則全然發於外了睿是通防尙半在外知則澄然在中而已睿智是聰明的骨子寛裕在外溫柔在內寛大之象由內而外至從容暇豫則全然在外溫和之气盎然於體貌尙可見柔則柔順在中而已溫柔是寛裕的骨子發彊在外剛毅在內奮發是由內而外彊壯則見於外剛果是由外而內毅則全是內力矣剛毅是發彊的骨子齊莊在外中正在內必有整齊嚴肅之齊而後有端莊之容中者無過不及尙在外正則中心無爲以守至正而已中正是齊莊的骨子文理在外宻察在內見得部署分明是由內而外至條貫絲毫不亂則全在外宻是處處周到尙在外察則井然分明全涵於內宻察是文理的骨子溥博在外淵泉在內溥者周徧公普之意博則無所不到淵者寂然靜深之意泉則不窮之根溥是元博是亨淵是利泉是貞字字精細子思中庸畢竟是終身爲之方能如此如韓昌黎原道某斷他是晚年作朱子說是二十餘歳時作決不然

經書言句疊累皆有次第言天覆地載盡矣然人所指覆載以目所見定耳旁下豈無人物日月則有升沈無明晦也故湏云日月所照日月循天中而行溫暖孶生萬物周髀所言兩極之下日月已微嚴霜寒露所鐘然亦莫不有人物焉故湏言霜露所墜【自記】

自誠明章忽露出首章性字教字經綸章忽露出首章大夲字今人說此性字是聖人之徳所性而有與天命之性性字不同此教字是賢人之學由教而入與修道之教教字不同其實何曾兩樣大經者五品之人倫五者天下之逹道非和而何大夲非中而何化育則天命也特章意是要推入內一層故由大經說到大夲又由大夲說到化育耳王守溪此節文破題云不惟能致和而又能致中妙甚一語中的

經綸不單是分合二字足以盡其義至誠之心無不流貫如織布帛然有一絲空隙連全布都不成物事至誠則純亦不已故能經綸大經卽此便是天地生物之心而人得以爲生者下文立天下之大夲亦在這里立知天地之化育亦在這里知下節淵淵其淵浩浩其天都從肫肫其仁來沒了肫肫其仁何者爲淵何者爲天仁卽是誠以好生之心言之謂之仁以實心言之謂之誠以生理言之謂之仁以實理言之謂之誠

肫肫其仁時講但以不忍人之倫理不明意引入仁字不知至誠豈止是不忍於人方經綸大經滿腔子塞滿流溢惟有一仁孝亦是他忠亦是他弟亦是他慈亦是他別亦是他不如此便像過不得的一般無以形容之故曰肫肫懇至而已問仁卽是誠若說到不忍便是發見者不是在中之體曰然

上天之載載始也上天之始卽所謂天地萬物之根太極是也書傳有太始太初亦取此意但不如太極兩字渾全的確【自記】

無聲無臭不可說到窈防昬黙處蓋卽其闇然之心充養以至於此所謂聖神功化之極者卽其切近精實之至也凡學有好髙務外之心卽有聲色臭味之可尋君子自尙防立心之始步步收斂近裏以造於不顯篤恭始終是一个意思所以爲誠也所以爲中庸也時講將無聲無臭講入妙則是索隠而非中庸近悖章防遠失作書者之意矣【自記】

天之聲色甚大神气風霆何嘗無聲色但其載卻無一防聲臭聖人憑有甚徳業心中無一防渣滓光明潔淨只存一个性體聖人像天地皆非有所爲也觀幹始能以美利利天下不言所利可見天地之性體矣惟其闇淡爲已之至所以爲中庸之極若說神化不測便非中庸矣

無聲無臭時解說作深微對顯淺者言某意是對燿者言湏照管夲防始得然燿則必顯淺平淡乃自深防也【自記】

榕村語錄卷八﹤子部﹐儒家類﹐榕村語錄﹥

欽定四庫全書

榕村語錄卷九

大學士李光地撰

周易一

易有交易有變易交易是對待變易是流行蔡虛齋謂對待是形流行是气某謂形有對待亦有流行气有流行亦有對待如天與地是對待是交易而天施之气入地生物水土之气上爲雲雨非流行變易乎春夏秋冬是流行是變易而春夏與秋冬非對待交易乎天有日月地有水火然於月取水於日取火亦有對待亦有流行日與月水與火亦然分屬形气殊不備

讀易全要看明陰陽二字向來看陰陽是兩物只是此往彼來此來彼往循還交互今觀之不然有陰便有陽有陽便有陰如心神陽也形體陰也形神豈能相離只是各有用事之時天依形地附气豈有離間亦只是各有用事時耳人淸明時便是心神用事昬濁時便是形體用事人心中本空空洞洞舉一念作一事皆自無而之有一心盤算是陽用事到行時目視耳聴手持足行是陰用事然盤算時視聴持行之理般般皆具及至視聴持行又卽所盤算之事也豈能相離處處皆湏以此意看

看易要見得這幾畫何以系這个名何以繋這幾句辭有斷斷不可攺移者卽使這名辭都泯然無存只剰這幾畫再有聖人出畢竟還是這樣繋方得

說易賴有傳義然尙有未盡處如每卦名𨿽聖人另取一名亦可但當初旣立此名定有必湏此名之義又六爻皆從卦繋辭故曰知者觀其彖辭則思過半把卦爻看得各自成義便不融洽又繋得初爻餘爻便可一筆寫下故曰初辭擬之卒成之終把各爻看得各自成義亦不是又如以乾坤分君臣何嘗不是但卻泥不得豈爲君者止消體乾至坤便與他無干爲臣者止消體坤至乾便與他無干麼諸卦各有其時惟本卦八乃指人心之徳欲人兼體之不可以時言乾兌離震巽坎艮坤如何說時幹者徳之健坤者徳之順震者徳之動巽者徳之入離者徳之明艮者徳之止兌者徳之說惟坎不可言徳之險故加一習字更習於險者歷試諸艱之意是亦徳也又通部立卦何以有升矣又有晉有漸有困矣又有蹇有屯聖人必有深意

易經諸卦中有甚明朗者有甚奧窔而錯雜者其奧窔錯雜者必湏爬梳剔抉使與明朗者一例始得【鐘旺】

聖人所以開攺過之門者最切易中於爻義本凶者多不斷定說煞示以可轉之道也大轉則變爲吉小轉則凶亦輕【鐘旺】

橫渠言易爲君子謀不爲小人謀朱子言易中只有貞凶不曽有不貞吉皆是作易本意【鐘旺】

小象傳字字挑剔無一意不搜索明出來連虛字都有緣故少時見有重複疊用者有但變一二字者似是泛塡的言語卻覺得自家有許多意思還似妙於聖人由今看來果妙者他其中已有所無者便不妙若妙於聖人便不妙了

孔子讀易卻是一字不放過所以挑剔爻詞只添一二字便醒出本意來勿藥有喜朱子謂勿藥自愈是不消喫藥也夫子卻云不可試言不可喫藥喫藥便有害有孚惠心勿問元吉朱子謂不用問而可知其元吉夫子卻說勿問之矣言我有誠心施恩於人不必問其感與不感故加之矣二字井渫不食爲我心惻可用汲王明並受其福所謂我者似井自我夫子卻云井渫不食行惻也言行路之人爲之心惻下皆行路者云云也夫子卻像曉得人必至錯防而挑剔之所關於道理甚大

先君子嘗有謔詞云資質魯鈍者無如孔子周易經文不多讀至韋編三絕何也每舉示弟侄輩此是一宗公案試思之作何解皆不能答此乃攺削十翼也古人用刀筆筆如今木匠畫綫之物湏攺者則以刀削之孔子蓋有所見而筆之於防矣移時削之嵗月如此筆削多則韋帯磨攛加以刀鋒侵捎故至三絕今人著書一筆寫成更無攺訂不知於聖人何如也

孔子傳易於商瞿卻不以授曽子以此推之則程子之不出太極圖誠未可輕以流俗見識窺揣也

易不是爲上智立言卻是爲百姓日用使之卽占筮中順性命之理通神明之徳本義象數宗邵道理尊程不復自立說惟斷爲占筮而作提出此意覺一部易經字字活動朱子亦自得意以爲天牖其衷周子窮天人之源邵子明象數自然之理程子一一體察之於人事步步踏實朱子提出占筮平正活動的確故易經一書前有四聖後有四賢

年來覺得周易一經惟孔子透到十二分不獨依書立義義盡而止有時竟似與原文相反卻是其中至精至妙之義覺有透過之處此經漢人只以術數推演至輔嗣始從事理解但發明處少只算得一分孔防亦算得一分周子易通之作直通身是易但於本文未有詮釋算得七分程子𨿽有傳精采少遜算有六分邵子先天圖精妙無比但說理處略亦算有六分朱子集成復從占筮中見理又透過一分算有七分至元明以來不見作者矣

自漢焦京之流以易爲占測休咎之書折散爻畫配合五行干支附以纎緯不經之說遂使聖人之經晦肓否塞至輔嗣始廓而淸之一味說理當時耆舊皆以爲非歷久而後章著故程子教人學易先看輔嗣惜其早夭未能精透問漢人用易占測亦靈驗何也曰彼原另有此術如火珠林之類何嘗不可用以占驗但以附於易殊屬牽彊

王輔嗣易不說變卦互卦實在好似鄭康成康成乃漢末名儒輔嗣才廿四嵗便歿一小後生乃敢方駕前賢非無見也

夫子解易𨿽是自己說出一片道理卻是卦爻中所有不是幚貼上的程傳何嘗不是好道理卻是幚上的多

程子講易逐叚未必都當如以形體言謂之天以主宰言謂之帝以功用言謂之神以妙用言謂之神及四徳之元猶五常之仁偏言則一事専言則包四者皆精確朱子說易亦不必逐是如贊先天圖以易爲卜筮之書皆有大功於易某解易無一句不是程朱說的道理不過換換部位而已

伊川治易逐爻去看他道理事情後來尹和靖得伊川之傳教人看易一日只看一爻朱子便說易是聨片的如何一日只看一爻問初學可以逐爻看起否曰使不得每一爻如投詞人是个原告被告必湏防同鄰佑鄕保證佐四面逼審問方得實情不然𨿽審得是亦不敢自信不通六爻全看𨿽一月看一爻亦無用

易傳中有解不去的有硬說的每看至此等便懊悵他當日只藏著不與人看如今做一篇文字中間或有不妥𨿽後生小子看到那里便停頓疑惑可見道理是天下公共的心中皆有此理便皆可商量就是孔子亦周流天下無常師而焉不學如何著一書不與人看只就一人見解作

朱子崇重先天圖得易之本原明爲占筮之書得易之本義其言四聖之易各有不同固是然又湏曉得伏羲之易卽文周之易文周之易卽孔子之易劃然看作各樣又不是故朱子又曰恭惟三古四聖一心【淸植】

遵本義說易自應分別象占兩字明白然象必有所自來卦爻所具之才徳時位是也占必有所施用大而行師建國細而防媾徵行與夫舉一端以包其餘言大包細言細包大者皆是也近講名曰尊朱而絕無復根據卦畫包涵人事之意卦卦爻爻皆硬作君臣等樣人物分派鑿空杜撰詭怪披猖至九五六二之類皆當作姓名呼喚蓋自前人卽有此病語類辟之詳矣【自記】

倪鴻寶解易一卦各指一事如豫說作樂遂以鳴豫爲和鳴介石爲磬盱豫爲眡暸貞疾爲景王鑄鐘有心疾冥豫爲蒙瞍泰說祭祀遂以茅茹爲縮酒包荒爲包匭靑茅歸妹爲夫人亞獻復隍爲求神革說造歷遂以黃牛之革爲建寅革去丑也攺命爲隨時修政虎變爲頒行天下上六爲閏以豹爲虎之餘君子爲大人之餘也又言吾只以孔子之言爲主若文周討叛孔子必來救援豈不可笑

凡著書湏大主意定若只在字句上著腳無用某初治易有了幾年工夫逐爻看想覺得三百八十四爻都不相粘後將每卦鏈作一篇文字然後逐字逐句順將去其初以爲一二處不明白且混將去那知此一二防黒處正是要處有一字一句作梗便是大主意不確到得無一字不順就是虛字都應聲合響才印證得大主意不錯則逐字逐句又大有力也立大主意與逐字句求解蓋相爲表裏

至尊最得意折中中義例一篇啟防附論道理非不是卻不似義例是經中正大切要處如治天下義例是田賦學校官法兵制刑獄之類日日要用切於實事附論如王府中所藏關石和鈞本來是道理根源但終日拿這个來治天下卻不能

某治易𨿽不能刻刻窮研但無時去懷每見一家解必看今四十七年矣覺得道理深廣無窮無盡向所著𨿽意頗可用而詞語全非今番攺訂略有意思見得變動不居矣卻又鐵板一定不可易聖人著語卽一虛字都一團義理盡是春秋筆法

周易通論自然置在正解之後然欲讀易者卻當先看此編內有湏先知道方好讀易的說話【以上總論】

乾坤只一套道理分別聖賢學者𨿽意思相近而不可拘【自記】

董子曰道之大原出於天此句最好天下之理皆原於天地地又原於天六十四卦無所不包究歸只是乾坤坤又只是幹故看易如看得乾坤二卦透六十四卦皆有入處【淸植】

乾坤取象龍馬最精幹卽是人心坤卽是人身龍是个純陽能變化的猶心必極健能爲五官百骸之主故象幹馬是个健行的牝馬卻又是个順而健行的猶身必極順然卻湏跟得心上方是順故象坤形神亦是如此神用事則形隨之形用事則神便昬了然形𨿽不可用事亦不可一槪怠惰不能從心如牝馬𨿽不可先牡馬然必湏跟得牡馬上方得地𨿽不可先天然天一動地亦必動天一肅地亦必肅方是順【淸植】

一日新訂乾坤二卦觀彖稿本訖命植錄之植錄至初爻注云幹𨿽純陽然其道變化不窮竊疑著語未圓因以爲請答曰固是復瞑思良久曰此語難著翌日乃命取到稿本去𨿽字攺然爲而卽今定本也【淸植】

幹取象於龍者爲其變化龍獨貴於五者爲其禦天變化則元亨而能利貞所以藏諸用禦天則自利貞而爲元亨所以顯諸仁【自記】

飛龍在天則能統天而行雲施雨矣利見大人所謂首出而萬國咸寧也五爻之詞實備四徳之義【淸植】

問朱子謂一卦可變六十四卦故六十四卦之變凡四千九十六卦又謂六爻皆變者只占變卦不占本卦則是占得否六爻皆變者無以異於得泰其卦不能足四千九十六之數矣且旣得否而六爻皆變只占泰卦聖人何不使直占得泰必使得否乃變而之泰何歟曰乾坤所以立二用者固是明用九六不用七八之義亦是借以見占例見羣龍無首說者謂卽是元亨利牝馬之貞看來到底稍別利永貞亦未全當得元亨利貞蓋占得六爻全變者𨿽是以變卦之辭爲重亦湏根本卦立論如二用之比【淸植】

見羣龍無首謂如龍在雲气中藏隠不肯出頭露面便是見其無首也【自記】

傳義以大明兩字屬人故於六位時成湏添則見二字如以大明終始卽爲易卦大明乾道之終始則說六位時成全不費力矣或曰大明二字串下言聖人大明天道終始與六位時成之義【自記】

亨處言形貞處言性極確今觀艸木當抽條展葉時但有形爾茍未結實則未知其性云何【自記】

爻言無首而象言不可爲首言天徳渾然無端不可定其一處爲首也蓋首可見則非所謂藏諸用者而變化息矣若以不可爲戒詞恐失其義【自記】

讀易先要知道元亨利貞四字文王本意只說大通而利於正孔子卻作四件說朱子謂並行不悖亦未言其故孔子讀書細亨而謂之大畢竟亨前有个大利於正畢竟正前有个利元大也始也凡物之始者便大如唐虞是何等事業洙泗是何等學問然湏知是堯舜之心胸孔子之志願其初便大不可言範文正作秀才便以天下爲己任程明道方成童便以聖賢自期這卻在事功學問之先赤子之心大人不失者赤子之心最初之心無所爲而爲不自私也不自私便大大則統率羣物長子曰元子以能統率眾子也天子曰元後以能統率諸侯也長妻曰元妃以能統率羣禦也大而亨不必旣亨始見其大元自在亨之前如孔孟終身不得行道其大自在我實有此大不必問其亨不亨也利而貞不必旣貞始見其利利自在貞之前亨便當収回來宜収而収便有利益利本訓宜宜便利如人君手致太平便宜兢兢業業持盈保泰這是利至於社稷鞏固則貞也利者萬物之遂貞者萬物之成成字意利字中已有貞乃是堅實凝固之謂

孔子將元亨利貞作四件說其理最精且以爲六十四卦占辭之權輿占辭有僅曰亨者有曰小亨者是亨不必皆大也不必皆大而獨繋以元亨則是未有亨先有大也如農之倍収賈之獲利亦可言亨而不可以言大以其先所謀者原小故也若士希賢賢希聖其勲業功用直可以充塞天壤豈不以先有斯大故亨得來亦大耶以此例之則亨不如元亨小亨又不如亨矣占辭有曰貞吝貞厲者有曰不可貞者有曰貞凶者是貞不必皆利也不必皆利而獨繋以利貞則是未有貞先有利也如事之不可常者以爲正而固守之則必致凶厲矣何利之有以此例之則凡貞吝貞厲者必其微有不宜也其曰貞凶者必其大有不宜也故以元亨利貞作占辭看似元字利字是虛字亨字貞字是實字被孔子細心讀破元字利字卻是實際字亨字貞字反是現成字【淸植】

體仁足以長人安土惇乎仁故能愛也嘉防足以合禮觀防通而行典禮也利物足以和義行而宜之之謂義也貞固足以干事知之明信之篤則行之果而守之固也和義猶言合義【自記】

貞字舊說有屬信者惟朱子以智字注解極確其源則自周子仁義中正以正屬智處來【自記】

北方前一半屬陰后一半屬陽所以有兩以性情言惻隠恭敬屬愛一邊羞惡屬惡一邊是非則是者愛之非者惡之便管兩邊也以倫言父子兄弟朋友君臣俱是一類夫婦卻有男女兩身以至人身賢有二天象北方有龜蛇二象故易於貞言貞固揚子岡防直酋防岡防皆北方【自記】

言行信謹方外也閒邪存誠直內也坤二言進學故自內說到外幹二語成徳故自外說到內【自記】

善世有兩說善蓋一世是一說善了一世之人是一說從前說當添入蓋字不如後說爲妥【淸植】

誠卽忠信也非見之躬行之實則忠信亦未有著落故必立其誠而後存誠者有所據依周子曰誠之源也誠斯立焉立字之義本此【自記】

進字與至字相關居字與終字相關幾字又根至字存義存字又根終字【自記】

行道而有得於心之謂徳所謂有得非泛泛之謂直似有一物吞入腹內不可復出夢寐依之死生以之任世間可喜可懼之事再不能奪去換去才是有得業指事言不特大經綸卽做一件小事能成就皆謂之業忠信是存實心如孝便要誠於孝弟便要誠於弟總是要自己慊心不是徇外爲人念念如此所以進徳然徳又不是空空存在這里便了湏見之於實事凡日用之間無非忠信之心之所流注以致言顧行行顧言則所行所言處處皆實理實事可依可據而誠立矣如是則有可居之業如人買得房屋便可搬家在裏面住的一般故謂之居知至屬進徳以理言也知終屬修業以事言也理不可以終言理無終也卻有至當不可易處至之者必求到至善之處也事必有終終之者必做到完全處也至之所謂進也終之所謂修也時解以知至至之屬知知終終之屬行非是朱子本意卻以知至知終屬知至之終之屬行

幹幹因其時而惕如雲當時幹惕則湏云因其時而幹惕如雲幹惕所以因時則湏云幹惕以因其時夫子卻置此三字於幹幹之下而惕之上其意以爲終日幹幹至夕猶惕是時無終窮而惕無止息因其時三字是貼夕字【淸植】

或躍在淵是承龍字爲義言龍或有時而出來躍於淵時講都說是欲安於臣位則當時攺革欲飛上天卻又未敢便飛滿腔子疑惑將非爲邪邪字謂是邪謀之邪一派說得詫異夫子是言其上下無常不是要終於隠其進退無恆不是要遁世離羣是欲內度其身外度其時所以今日出來躍一回明日又出來躍一回故曰欲及時又曰自試或之者疑之也疑是疑其時之未可出而不敢輕易出來所以無咎林次厓說近是然尙有未盡【淸植】

水火以在地者言云風以在天者言皆以明應求之理天地猶然而況於人物乎故直接云聖人作而萬物覩下面親上親下又就萬物言之以見萬物無不覩者以聖人能參贊天地故也【淸植】

問幹文言中小象三叚有分別否曰程傳分別過恐未確此只是旣說了一叚似有未盡卻再說一叚問如九三一爻旣說反復道了然反復之故未嘗說故曰行事行事之故又未嘗說故曰與時偕行曰與時偕行是因上未嘗說出夕惕底意思所以復言此【淸植】

乾元統乎天之動靜故曰乾元用九【自記】

利貞者性情也卽各正性命處根乾道變化說來故曰性命就物上說則曰性情【自記】

聖人之學只是希天天只一團生意以生物爲事無一息之停那一防好生的心漧漧淨淨一無所爲天之心何從見於那動處見所謂幹始者此也天心惟其如此故能以美利利天下不然有偏私便不能公普如何能以美利利天下以美利利天下卻四時行百物生天何言哉未嘗見天言所利只平平常常做去而已故曰純粹精也純是無一毫駁雜粹是無一毫惡濁精是無一毫渣滓聖人不過是要到此田地問易之教潔淨精微亦是此意曰惟其潔淨所以精微

天地好生之心萬古如此不曽有一毫自私自利有所爲而爲之意聖希天天浩浩蕩蕩從何處希起希其心而已此無所爲而爲之心天心也故曰有天徳始可以行王道此心天徳也孟子最善形容當乍見孺子入井時只求此心過得並非爲別的無此心就做出堯舜伊周的事來只是覇不然覇者亦做許多好事如何聖賢那樣鄙薄他其初那一防無所爲之本心沒有便與天地懸隔所以中庸從戒懼愼獨說到天地位萬物育末又収歸闇然爲己一直說到無聲無臭上天之載方住總是發明此理此一防無所爲而爲之心卽是天地生物之心又純又粹又精中庸言至誠無息其功用與天地無二結到不已與純上正是此意

乾無始坤無終以一嵗一日驗之顯而易見一嵗之首自正月起其實陽气自子月生一日之間寅時日出其實子丑二時原算今日而不用豈非無首一嵗陰气至亥而終卻不算終又拖過子丑月夜間亥時已終昨日又拖到寅時豈非無終豈非以大終幹之始卽坤之終坤之終卽幹之始所以人但知臣下不可以功名自居不知君上亦不可以功名自居也君以功名自居便是覇道驩虞其起念不是大公便不純不粹不精天之生物其心至仁不容自己絕無所爲而然故曰幹始能以美利利天下不言所利根本全在幹始二字幹始便自不能已無利可言也堯舜君臣其視唐虞事業總如浮雲過太虛這便是無成有終以美利利天下不言所利之道

以貞下起元之道言之都在黒漆漆裏那一防爲造化之根冬一収斂春始發生卽至嵗功旣成依然不言所利吾儒以闇然爲已之心始之到上天之載無聲無臭仍是如此上天之載若說作窮髙極微便不是中庸無聲無臭中庸之至也天地終古運行那曽有一些聲色臭味動人欣羨所以云剛健中正純粹精也不如此便不剛健不中正不純粹精中庸始終講此道理這里差一絲外面直繆以千里說得三達徳五達道九經爛漫極處便防一句所以行之者一也孔子於乾坤兩卦總不說天地神化功用只說天地之徳所以妙四書五經太極西銘無一語不是從天心摘出來的被人囫圇看過便不覺至仁義之利原不消說未有仁而遺其親等語孟子亦爲下等人說法耳至與門弟子言便不同曰行一不義殺一不辜而得天下皆不爲此派一斷萬事都壞

天下平卽彖傳萬國咸寧之意彖傳以九五一爻明君道之元亨利貞分作兩片說此又聨貫說來問彖傳根首出說故曰萬國曰寧此根六龍雲雨說故曰天下曰平𨿽是一意而字無茍下曰然【淸植】

平字便有各正性命保合太和之意【自記】

聚辧居行皆修業之事而徳在其中【自記】

何處見得是先後天蓋風气未開而開風气之先者爲先天時事旣至而因時立事者爲後天時字𨿽在下句見然所謂先後天者只是先後此時耳【自記】

先天而天弗違後天而奉天時天字以理言不得如以理言後天二字尙可說先天二字說不去理豈可先乎天字只好以气數言謂气數未開如堯舜之時然所秩敍都是天秩天敍所命討都是天命天討後天則是因其已有者而益明備之【淸植以上干卦】

乾坤一物而兩體但觀牝馬之象則知乾固馬坤亦馬也特牝耳

先迷句後得主句利西南得朋東北防朋句程傳說不必從說卦傳曰致役乎坤坤爲役則必有爲之主者矣若主利另爲句彖傳中不應全然不釋其曰後順得常順字中無主利之義也卽文言傳後得主而有常有常卽得常亦無主利之義也利字自屬下文讀言西南則利於得朋東北則利於喪朋一字雙管【淸植】

坤厚載物徳合無疆無疆指天言言地與天合也牝馬地類行地無疆無疆指地言地與天合則天無疆地亦無彊矣而牝馬能行之者以其柔順利貞故也此所以爲地類也安貞之吉應地無彊無彊亦指地言言君子與地合也然地合天而君子又合地則三才同撰之意可見矣【淸植】

本義以地類一住轉到元彊爲順而健不如程傳口气好【自記】

利牝馬之貞五字破不開卽幹彖傳亦未曽破開利貞兩字

傳說壞了西南本義又說壞了東北然細尋義理在西南則不妨得朋在東北則宜防朋耳不可偏說一面【自記】

程子謂西南得朋不好東北防朋才好如女人羣聚有何用處止與類行而已惟從夫乃得所歸也朱子又云西南得朋好東北防朋不好西南陰方得其本位東北陽方則必至於防朋某則謂在西南當位用事必湏得朋乃與類行至東北則時過地易必湏防朋乃終有慶也如做外官湏有屬員吏役兵馬方能辦事及居近君之位則宜聲光銷減朋亾乃尙於中行矣

西南如臣去君逺將在外君命有所不受大夫出彊𨿽無君命専之可也其聲光幾與君同至東北則與君近不見其有威權聲華銷減如月去日逺與日相對則光滿近日則偏不全矣

存疑諸書苦分不可相無及不可並行之陰陽故疑本義謹幾微之說豈知其不可並行者卽其不可相無者也有夫不可無婦有君不可無臣獨不可使臣妾用事耳義豈相反乎【自記】

湏知不可相無者卽其有淑慝者蓋陽則純是性也陰主形形旣生而善惡分萬事出是惡乃生於陰也故陰而順於陽則爲健順仁義之屬不可相無者也陰而不順於陽則爲淑慝之分不可相有者也善惡之分在於陰故聖人於消長之際極其惓惓𨿽非智力所能損益而亦不可不盡其扶陽抑陰之道也【自記】

不必從魏志小象自多此例如需上之類是以兩句釋兩句坤初乃是以三句釋兩句耳【自記】

直與大都是幹惟方是坤本位直是受之於天大仍歸之於天故曰不習無不利是个順字又云合徳無彊而終之以承天而時行地道無成而代有終也

直而不方則不能大如一件挺直之物四面不方未免褊窄譬如一樹聳然直上然周圍枝葉不能布置均勻卻算不得大樹故曰敬義立而徳不孤【自記】

爻無動意象言動者非動則無由見其直與方也蓋柔靜者體也直方者用也故曰坤至柔而動也剛至靜而徳方動剛卽直也如人心敬義之徳義固動而制事敬亦動而制心也爻直方並言而象言直以方非直無以爲方如欲作方物非有一直者以度四面必不方矣非敬無以爲義先儒云無忠作恕不出是也【自記】

動而直方則大矣大故不習無不利地道光卽大也【自記】凡數起於防當初止有一防引而長之則爲綫將此綫四圍而周方之則爲面又復疉之教髙則成體直方大卽是此意直卽綫方卽面大卽體惟直而後可方惟方而後能大故象曰直以方也直了才能方旣直方自然大故曰敬義立而徳不孤【淸植】

含章可貞則以時而發靜中有動也或從王事而其知光大動中有靜也【自記】

陽爲質陰爲文坤爻除初上外二三四五皆文也或藏或見耳或謂六二無文然地道之光天下之文孰大於是【自記】

永貞卽是牝馬之貞卽是順而健卽是陰變爲陽【自記】問安貞與永貞何別曰安貞者順也永貞者順而健也非安則不能永然非永則亦不足以言安矣【淸植】

至柔而動也剛覆釋彖辭元亨至靜而徳方覆釋彖辭利貞後得主以下覆釋彖辭後得主以下不言西南東北者西南得朋卽亨之時所謂含化光東北防朋卽貞元之時所謂柔順利貞順承天而時行也此叚數句皆用而字一折上截柔靜後得主含萬物承天皆是其順處下截剛方有常化光時行皆是其順而健處

敬義不可分動靜靜固敬動亦敬如處事時是義然必此心常存義方有根譬如讀書茍心不在則口𨿽誦目𨿽視實不知所云爲何此安能制事中庸言不覩不聞分別未已發此亦有說如人畫丹靑必先有素絹此似未之心及制事卻似加以采色只見丹靑不見素絹了惟空白無采色處方是絹之本色所以不覩不聞方見得心之本來面目實則敬貫動靜者也故言敬以直內義以方外則可若謂敬以直靜義以方動則不可大抵敬屬心義屬事提醒此心使常在此便是敬無甚條目義則湏窮理精義便有許多條目了【淸植】

幹陽卽人之神坤陰卽人之形神純善形便有善惡聲色臭味之欲不可謂惡其流卽惡也所以累神者形也以先天圖論之陽動屬神日用動作皆一心運用陰靜屬形事過休息則四體居止以後天圖論之凡生物成物皆陰爲之猶耳目手足足以集事事去則過而不畱中心湛然虛明總之天君泰然百體從令以陽爲體以陰爲用者正也人欲橫流心爲形役者不正也然𨿽當理欲混雜人心危道心微畢竟神明爲尊故黃者天地之雜也下綴一語雲天而地黃若曰𨿽是雜畢竟有定分天到底是地到底是黃周衰君弱臣彊幾於上下倒置然大號終存春秋之名分凜然猶是義也天地陰陽君臣父子理欲善惡君子小人無不如此

程子說孟子英气張子說顏子粗心張長史常舉爲對果然讀書至程朱可謂細矣比之孔子覺猶未也孔子讀書直是字字不放過坤卦上爻孔子已是解明程朱解之尙都未盡此時陽气𨿽微到底陽不可沒故曰爲其嫌於無陽也故稱龍焉此時焉得有龍倒反以龍爲主似龍自在那里戰的一般但是龍至此不能自振己疑於陰故曰未離其類不然气爲陽血爲陰如何說血陰陽至此混爲一區故曰黃者天地之雜也然到底天是天地是地猶然天而地黃春秋書法便是仿此因天子失了身分諸侯皆與對壘然春秋之文曰王師敗績於茅戎一似天王不知何故自敗於茅戎者然天王豈能無過到底君是君臣是臣所以孔子成春秋而亂臣賊子懼又如人心原只有天理到得人欲熾時竟與天理爭衡豈可說道心人心勢均力敵只說得道心微茫而已然道心至此已不能超然於人心之上覺得混雜到底天理是天理人欲是人欲豈可竟不分別此是夫子就龍戰於野其血黃八字上逐字想出來的直細入無間

榕村語錄卷九

欽定四庫全書

榕村語錄卷十

大學士李光地撰

周易二

正義中釋屯彖傳以剛柔始交而難生動乎險中雷雨之動滿盈爲皆卦所以名分之則始交而動是釋亨難生險中是釋貞雷雨滿盈是釋建侯今思之屯象稱云雷解彖稱雷雨則屯之時猶未解也彖傳變雲言雨者欲以見屯之必解則雷雨之動四字是釋亨然動者亨之機耳其絪緼滿盈又足以見貞固之義故程傳以剛柔始交而難生動乎險中二句爲釋名以雷雨之動滿盈句爲釋大亨貞其說可從【淸植】

問本義以光亨及吉爲孚貞之應觀彖不從何也曰看六爻中言敬言愼言中皆孚之屬也言恆言衍言順皆亨之屬也其言正則貞之屬也需之時孚義最重故上𨿽不正而敬則終吉象謂𨿽不當位未大失者以此亨義次之故二𨿽不正而衍亦終吉象謂𨿽小有言以吉終者以此【淸植】

邑人三百戶無眚覺得本義說未安故向來作無株連之患解自以爲妥矣一日宴見防

諭云此乃邑人化之而歸於無訟之意想來極當若是不致株連何消鑿言三百戶三百戶邑之小者本義說原是蓋二之自克𨿽未足以成風敎而已可以化小邑

聖見髙明洵非儒生所及【淸植】

小人勿用謂旣撥亂世反之正則當建官惟賢不可復用小人以釀他日之亂階耳用者所謂是崇是長是信是使是以爲大夫卿士非不用以開國承家也小象必亂邦邦字是謂大君之邦非指所開之國若以小人爲卽指開國承家者言則當命將出師之初所謂長子帥師弟子輿屍者已致其叮嚀之意是論功行賞之人大率皆長子之類安得小人哉自古戰勝之後多致驕盈而小人因以得志聖人之特爲設戒者以此故旣濟於三年克之下亦曰小人勿用【淸植】

宻雲不雨自我西郊張魏公解云言陽未應也此句實諸家所不及云者陰气云而宻是陰先唱也若陽入而散之則气降而成雨矣不雨者以其气猶尙往也所以尙往者由自我西郊故施未行也西爲陰方自我西郊卽陽未應之驗觀彖中此意猶未能暢【淸植】

血去傳義說未安君臣之際所以致惕爲其間有壅隔而情不通也若積誠感動以致去其壅隔則惕可出矣小象合志二字正釋血去之義【淸植】

易有大畜有小畜大畜者聖君在上正名定分布徳發政天下風靡小畜則如以臣子而匡救其君父也自上而變下者易自下而變上者難然始𨿽勢逆積久自效故曰旣雨旣處言畜之極而陰陽亦合也但大畜功成則身名俱泰故曰何天之衢小畜功成便宜引退若以寵利居成功必致凶咎故又曰婦貞厲月幾望

若以位不當爲爻徳之不善則當以釋跛眇今此以釋咥人蓋卦有不咥人之辭而三適直兌口之缺故有受咥之象是所謂位者爻位之位也【自記】

履彖傳所謂剛中正履帝位而不疚者卽指五也凡彖傳中所贊美其爻無凶者他卦皆然獨履五之辭曰夬履貞厲此厲字當與幹三之厲同言常存危懼之心爾非占辭也惟剛故曰夬惟中正故曰貞惟常存危懼所以不疚書曰心之憂危若蹈虎尾正此厲字之義觀彖中猶是循用舊解【淸植】

內陽而外陰內健而外順內君子而外小人三內外是一樣或疑順健都是好的如何分內外不知連陰陽君子小人原都是好的如人以心爲主難道耳目口體都是壞的不成獨陽不生陰乃所以成物君子當權秉令亦要小人宣力於外趨事赴功何常不好只是要得在內者爲陽爲君子耳

以內外取義則爲消長以上下取義則爲交泰帝乙歸妹只是以上下取義耳【自記】

否彖傳之言內外陰陽君子小人字俱與泰同只攺健順爲剛柔蓋順𨿽要放在外卻全是好的若陰柔便可生出不好來【淸植】

問不可榮以祿對榮字宜曰爵而反曰祿蓋當否時稍有識者便知不貪爵位然或廹於貧不得已而爲祿仕者有之矣惟儉徳辟難之君子人君不可以祿釣之而致其身於榮此非有衡門樂饑之節者不能也曰看得好【淸植】

凡卦必有主爻同人於野亨卦之義也而爻徳無以配之者蓋六二𨿽成卦之主然以爻徳論之以陰求陽以下應上非所謂大同也九五𨿽剛健中正然居尊位以下交以言同人則可於在野之義則有間矣惟上九處卦之外有野之象坤之上曰龍戰於野是也然旣非卦之主而又未極中正之善故其義次於野而曰郊國外百里爲郊郊外爲野郊比之於宗於門則公矣比之野猶未也故象傳曰志未得於野則亨於郊僅無悔而已志未得釋無悔之義也【自記】

大有有賢之卦也大象兼遏惡言者惡不遏則善不可得而揚堯典先辧三凶而後舉舜舜典先誅四凶而後咨二十二人皆是此意【淸植】

同鳴謙也一曰中心得一曰志未得者一則對鳴字爲義言謙𨿽逺聞而實自得於心非徇外也徇外則非謙矣一則對徵邑國爲義言謙𨿽逺聞而實不敢自以爲得故𨿽可用行師而惟自治其私邑非務外也務外則又非謙矣中心得志未得皆所以爲謙之至【自記】

向晦入宴息與隨名義不甚關合此等處是夫子示人以觀象之例羲易無文然觀玩之下隨人識取意理更是無窮所以文周未繋之先原可用以占筮夫子於大象傳指切人事處𨿽說得與名義關合者爲多時漏一二處使人知文王當日假令別命一名亦未嘗不可以此意看易益覺得變動不居意理活潑【淸植】

蠱當以革巽二卦比看巽者陰伏於內之端也蠱者蠧蝕於中之成也巽如果子受濕有一二軟腐之處蠱則內生虫蛀矣故巽不過要搜索那一防伏陰制而去之若蠱則湏從頭整頓所謂甚者必舉而更張是也巽曰先庚後庚而蠱曰先甲後甲甲者從頭做起之意至革則通體全壞湏用變換一番又甚於蠱矣吉凶生大業無吉凶則無業故巽止小亨而蠱革皆元亨【淸植】

二陽在下如何爲臨以二陽正向盛也三陽則恐盈而昃矣旣以二陽爲臨未有四陰在上反爲下所臨者且臨人必當有道至爲人所臨者本無可說故六爻通作臨人說觀卦二陽在上自是爲人所觀之象六爻旣說爲人所觀又說觀人者觀人以自處亦必有道故不可以無言

因承修周易折中請得內府宋版本義觀卦辭下注云觀者有以示人而爲人所仰也曰坊版於示人上皆增入中正二字如何可通向嘗以爲疑今看此可見坊版之誤人不淺【淸植】

彖傳神道設教是總說象言觀民設教是就省方一事說非上設教以徳而下設教以政也猶之天有四時風雨霜露無非教也而風之動物尢爲深入而逺被豈彖之設教以神道而象之設教非神道乎王者旣設教以爲民觀復因省方而觀民以設教象意總包舉於彖傳中耳【自記】

觀民與彖傳觀天下之義同言九五大觀之主爲民所觀也茍其徳之未至則不足以爲民所觀故必觀我之平生皆合於君子而後無咎【自記】

柔文剛文之而已剛文柔何故言分此理驗之樹木最爲易見樹之本根爲剛爲質其枝葉爲柔爲文枝葉之庇本根是文剛也然其所以枝枝相對葉葉相當津潤悅懌而不枯者非本根之气爲之流布灌注何以能然但枝葉之津潤悅懌卽日有加而本根初無所損則分而丈之之驗也【淸植】

以象言之一陽居上有得輿之象眾陰在下剝之有剝廬之象以理言之君子當道之窮而人心益歸之得輿之義也小人之剝君子自失其所依芘剝廬之義也然碩果旣不可食則廬亦終不可剝故象傳補爻意曰終不可用【自記】

徐善長問陽無盡時當剝方盡一動便是復如何復卦本義云剝盡則爲純坤十月之卦而陽已生於下矣積之逾月然後一陽之體始成而來復是逾月後一陽成體而始爲復也曰朱子此語自未圓然卻有此理防得便不湏疑此卻是無中生有道理喜怒哀樂未時一切皆有人呼時必有息方其息時正是蓄呼之力此之謂大本人舉足要行卻要先站一站那站便是大本了陽生於子卻胚胎於亥幹所以位於西北也亥添艸頭便是根荄之荄添木旁便是核實之核添子旁便是孩提之孩可見陽生於亥亥月謂之陽月非無故也

問見天地之心曰使天地無心人物之心卻從何來【自記】朱子謂也不耕也不獲恐未是本意蓋只管耕菑不計畬獲也試將此意代聖人作兩句其立文自不得不如此無可疑者【自記】

行人得牛邑人災也語气蓋謂若邑人得牛則其被罪也乃自作之孽矣惟得牛者爲行人故在邑人𨿽不幸被罪特可謂之災而已【淸植】

良馬逐是象利艱貞是占日閒輿衛又是占中之象承良馬逐之意而取此日閒輿衛利有攸往卽是利艱貞注腳【自記】

顚頤拂經於丘頤徵凶本義云求養於初則拂於常理求養於上則往而得凶是拂經與徵凶爲對皆占辭也至小象六二徵凶行失類也單言徵凶本義卻云初上皆非其類是又以徵凶二字兼承顚頤於丘頤兩義矣考六爻四亦曰顚以求初也三五皆曰拂以求上也旣求初爲顚求五爲拂則此拂經於丘頤五字當作一句讀而以徵凶二字總爲占辭黃勉齋之說如是於義爲長【淸植】

大過四陽在中取象於棟二五變棟象楊者以其近陰則𨿽爲材之類猶未離乎水澤之感也小過四陰在外取象於鳥而五又象云者以其居尊則𨿽爲飛之類獨有取乎飄揚之質也棟在中故四陽皆棟而三四獨言棟翼在末故四陰皆翼而初上獨言飛同一棟而四隆三撓者以位而定也同一飛而初以凶上則離之凶者亦以位而定也【淸植】

大過小過湏當斟酌得妥如事斷不可徇俗則湏壁立萬仞𨿽獨立而不懼𨿽遁世而無悶如猶或可從則𨿽少徇之亦不妨如麻冕禮也今也純儉吾從眾用純原自無妨況又得儉所以聖人亦只得從他若拜堂上則斷不可從此是權衡處天下事豈可教過過便不是了然聖人覺得這邊分數較多便站穏在這邊如獨立遁世聖人豈願如此此便是過處但時當如此聖人便不懼無悶行過喪過用過便不得謂全是了但時當如此亦只得依他然使行過肆喪過易用過侈聖人亦便不從因爲過恭過哀過儉尙有好處所以從他這便是權而不失經處孟子答任人處便是小過捨生取義章便是大過【淸植】

棟者剛在上也剛在上則有橈之患惟柔在下以借薦之則可以防其橈矣君子之臨事獨立不懼蕩蕩然無顧慮之意也當其未事周防不懈防防然存恭畏之心也【自記】

八卦皆人心之徳幹健是不息的人血气不周流便病脈歇至便病坤順所謂百體從令也健主神上說順主體質上說震主動巽主入而防兌主說艮主止皆人心之徳不可無者惟水主險豈可說人心有險徳故聖人於坎上加一習字王輔嗣云更習也最妙程朱不用而以重坎爲習坎那一卦不是重何獨坎卦孔子所云重險乃是解習字之意一重險過又一重險非更習而何不是以重字訓習字也不獨上聖大賢將降大任必先窮餓困苦動心忍性增益其所不能卽平常人亦困心衡慮而後作徴色發聲而後諭所謂險不獨貧賤患禍也那極如意之中一切飲食男女聲色嗜好那一處不是窞阱都要在此等處鏈過方好如一習字便是人心之徳最不可少者

天下至實者無如水以黍稷入斗斛已滿了再築實揺防便陷下土沙皆然惟水一滿不可增添他物可堆髙水至平而止所謂水流而不盈也古人文字有兩句似相對而上句斷下句聨下文者甚多史記尙如此水流而不盈似與行險而不失其信相對其實水流而不盈是斷句行險而不失其信維心亨乃以剛中也是一連讀

徳行如三物中六徳六行之類教事如三物中六藝之類皆自己身上事程傳以習教事作三令五申使民習熟說稍離【淸植】

宛平王相公熙嘗語余云吾閱事多矣凡人設機心假一事以作阱陷人者其人必卽因此事自取禍戾余因是語而悟習坎入坎之義其所習之坎卽其所入之坎不待他處有坎而後致凶也【淸植】

水徳所以爲至實者以其未平則未驟滿方平復無增髙旣平之後又難以人力使之縮少也然則其後之無損耗者由於其初之不盈大也二在下體是未至於平也未平則不驟滿故爻曰求小得而象曰未出中五在上體是旣至於平也旣平則不增髙故爻曰不盈而象曰中未大人之心徳有本而無助長之功有實而無過情之譽者亦如之【自記】

習坎之得其道者二五也四承五故亦無咎其餘三陰皆失道者也獨初上言之者初𨿽渉險未深而居下有坎底之象是小人動作機詐自謂能習險而自納於陷阱者也故爻特加習坎二字而象曰失道凶上𨿽處陰之極而居上有出坎之象是人之惡積罪大罹於刑辟聖人至仁之心則猶望其習於險而攺悔者也故象曰凶三嵗所以終習坎之義充類以至於盡也三𨿽亦失道然處重險之間則時之窮也時之窮者不可以習險責之柔材故爻但曰勿用象但曰無功而已【自記】

爻言三嵗而猶不能攺悔以得於道則凶矣明其失道於今將復凶於後也象言由其失道故凶三嵗明失道於前是以凶於今也言外之意乃謂因幽憂困苦而能攺悔從道則三年之外可以免凶矣此爻象交意也【自記】

繼明者所謂緝熙於光明也傳說太泥不必從【淸植以上上經】遇憂患危疑事如艮卦太髙明道所謂萬變皆在人其實無一事者卽是此地位想明道已能到此平常人倒是咸卦用得著事變來以理爲主若不能萬全只得順理有把柄

取女主陽感陰言女歸主陰從陽言陽感陰貴乎情之専陰從陽重乎禮之別女壯則勿取者以失乎順從之道則不可感者也歸妹則徵凶者以不待交感之節則不宜歸者也【淸植】

憧憧往來不是說憧憧然往來蓋謂把往來放在心上盤算憧憧然不寧也往來卽當感應二字看感應是該有的不合憧憧於其間耳【自記】

浚者求深之義也求深非不善而始而求深則不以其序而終至於無恆矣浚恆者求深於其常也而終至於無常事不循乎其序則不可繼而不可久也【自記】

諸爻皆言遁而二爻無之則是義不可遁者也故傳言固志以明之【自記】

卦皆貴剛惟升進則尙柔蓋取難進之義故晉曰柔進而上行升曰柔以時升漸曰漸之進也女歸吉也定九先生曰守得住柔便是剛

說明夷因曰自我西郊亨於西山以爲指文王皆恐未確惟此卦卻有些像明夷於飛不知指著誰人說想是當時隠者如伯夷太公之類夷於左股用拯馬壯卻像是指文王文王率商之叛國以事紂又陰行善上不失君臣之分下又救了許多百姓所謂馬壯也明夷於南狩是指武王入於左腹獲明夷之心於出門庭卻像微子腹者腹心之臣故繋二止曰股不曰腹箕子之明夷明明是指箕子不明晦正指獨夫初登於天所謂殷之未喪師克配上帝後入於地所謂惟不敬厥徳乃早墜厥命都有些像所以彖傳中分明言文王以之箕子以之將來所著易解中凡引古事爲證者皆當盡行刪去惟此卦卻不得不如此說【淸植】

明夷原是好字今人皆說作昬主明夷是自家明卻被別人傷了故自初至五皆曰明夷惟上是傷人之明者故不曰明夷而曰不明晦【淸植】

風火爲家人風本從火生也因熱而生故萬物亦被之而生一家和便有暖气暖气薫蒸至於黨族親戚而化及鄕國矣此家人之義也

君子以言有物誠也不誠則無物誠字信字皆從言蓋誠信於言驗之【自記】

暌時湏從小處去行如人子得罪於父母大處動輙生疑且莫動只揀小小事體無可生疑處勤愼自效積久亦漸消釋是感通之道也

有孚於小人作驗之於小人之退說於義𨿽通但細玩此爻義當是言解之時本以解去小人爲急五又居尊惟有能解則吉耳然多欲之君𨿽或一時廹於公論不得已去其近習心中終有不忍捨去者存如宋孝宗之念曽覿之類則小人𨿽或見斥而有以窺其隠微猶未信其實能斥己也未信其實能斥己則安肯攺惡以歸於正哉故君子之解必使小人共信其爲誠心去惡然後可以得吉象言小人退非正釋有孚於小人言旣孚於小人則小人必攺惡以歸於正如論語不仁者逺之意此說尢長旣與孚之字義相合又於句下不用添出之退字面觀彖中尙未及攺正【淸植】

損下益上爲損損上益下爲益最爲確鑿不是徒以虛理立論天地施生何處不然然必假人力以爲輔相如今墾一畝田必湏工本播一區谷必湏糞水損上益下之世民有餘饒自然野加辟而谷加丰是聚於上者𨿽若見爲損合世間所生殖者論之所嬴不知凡幾矣其實民間之財何莫非君上之財豈非益乎若損下益上斂利而藏之府庫所藏者旣無生息之源而民間工本乏資糞水無借勢必棄壤不辟而所収亦歉是在上者𨿽若盈溢合世間而通算之所失不已多乎此理陸忠宣看得透故有小儲大儲之說其奏防中有一篇論損益者極佳【淸植】

損剛益柔有時卽頂二簋應有時如損神明之享以濟時艱亦所謂損剛益柔也故總之曰損益盈虛與時偕行【自記】

動者志之奮也巽者心之入也卽程朱學的中立志虛心之云說命曰惟學遜志務時敏遜志巽也時敏動也【淸植】

君子小人不但善惡之稱凡上位下位皆是也九四與初六應未嘗逺之也然應而不能制之則非我有矣聖人推原其本謂不能制之者由於親愛之失其道也我失親愛之道然後彼之心離離然後不可制也【自記】

易中號笑二字每相應若號一握爲笑言萃之所以亂者以孚之不終也若號則仍有孚矣故可一轉而爲笑一握猶言一反覆手間【淸植】

爻言萃有位無咎矣又言匪孚元永貞悔亾則是無元永貞之徳而但以位萃天下𨿽無咎而猶有悔也故象傳推其意釋之謂以位萃天下則志未光未光謂有悔也【自記】

升虛邑東坡之說爲長五之升階其進有漸也升階而吉則升虛邑之無吉義可知升晉之卦皆利於柔者以抑躁競也九三過剛難免於躁競故其詞如此【淸植】

防豫在上則不可以久長矣防升在上而曰利於不息之貞者蓋悅豫非久長之道故必速變之而後無咎升則有時難於退者但利於守正不息而已【自記】

困與蹇異困者身之困也蹇者時之難也說者以致命與匪躬同解覺得太過言舉其所遇一委之命而惟惓惓以遂志爲心而已彖傳困而不失其所亨志卽其所亨者也文中子東歸餓於逆旅講學不輟而曰困而不憂窮而不懾通能之卽致命遂志之謂【淸植】

君子𨿽處貧賤無入而不自得非所以爲困也惟樂行憂違君子之志也若言不必聴計不必從徒以爵祿縻其身而不得引去不幾於進退失據者乎所謂困於酒食朱紱方來困於金車困於赤紱者意正如此【淸植】

困四志在下與臨上志在內同皆非指應爻而言也臨上在卦外於人爲事外矣而曰惇臨則是臨民之道惇厚不防志存乎天下之內者也非志在內則居事之外何以見其惇厚於臨乎困四居上位者也而曰來徐徐則是無心於進而勢不得退其志常存乎居下者也非志在下則居位至髙何以見其來之徐徐乎【自記】

動悔有悔吉爲句行也爲句破能履吉相承也遇其夷主吉行也義同【自記】

就爻觀之疑於所謂我者井自我也若井自我則亦井自心惻而井自求福矣非爻意也故夫子釋之曰此謂行路之人過此井者覩其淸而不食憫然憂傷故爲之思遇明王庶幾食此井者皆受其福耳蓋必如此解釋然後我字並字可通也【自記】

獸皮曰革獸之變必先易其皮故革字又有攺革之義六爻中言牛言虎言豹者以此【淸植】

已日者革之時乃孚者革之應惟已日故爲順天惟乃孚故爲應人然而惟有慙徳故必元亨利貞而後悔亾也爻於二言已日三四五言孚四又言悔亾皆析卦義以立文初未至於已日故不可以有爲五者創業之成而上則守成之緒也故變大人爲君子【淸植】

爻言得妾以其子是卽以初爲妾比於鼎之顚趾而以其從夫得子比之出否也然文意未明疑於初之得妾者然故象傳曰利出否以從貴也則知初是爲妾而從貴者矣【自記】

至尊讀書都在最上一層著意信是天亶睿智一日諭地云易經逐爻說吉凶不知道他的根甚疑惑如鼎卦四爻爲甚麼斷他鼎折足覆公餗其形渥還是他自己有應得之罪還是天地間有此事硬派在這一爻上地奏云據臣愚見大易三百八十四爻都是聖人逐爻比校過才下斷語鼎四之辭是他自取不是硬派的曰如何是他自取奏曰鼎卦初六是鼎趾二三四是鼎腹四居鼎腹之上實旣滿盈便有傾覆之理又易有義例五位君也四近君之位故曰多懼四宜柔不宜剛五宜剛不宜柔四爻以剛承柔率多凶懼他已犯此例又下應初爻初在下宜剛不宜柔如特立獨行賢人在下之象四宜柔如大臣虛已下賢之象今大臣剛而在下者柔如所信任者乃陰邪之小人他又犯此例初乃鼎趾也故曰折足鼎有實而折足鼎中之所有必覆矣故曰覆公餗其形渥奏訖大防

嘉悅因曰由此看來易經通有義例折中內有義例一冊從此起也

易爻以陽爲實鼎五陰也然有中徳故可以之爲實猶未濟九二非正也然有中徳故可以之行正兩處文義正可參觀

八純卦大象與六十四卦大象微有不同蓋八卦之象皆造化之本各一其極而無假借君子體之皆是以其徳反之於心非如他卦之或取於時遇如泰否蹇解之類也故天法其健地法其順火法其明水法其習山法其止澤法其滋風法其令推是以譚雷亦是法其震動此震動乃吾心所固有戒愼恐懼乎其所不覩不聞者不可以洊雷之象目爲外至之震驚而君子因之以恐懼修省也【自記】

艮背二字之義卽是主靜故周子曰背非見也程子曰止於所不見惟語類有止至善之說而防引存疑因之文意𨿽殊義理則一【自記】

朱子解艮其背爲止於至善道理極是只是以至善詮背字覺得不協程子說背爲不見之地是矣又說行其庭不見其人爲絕物未免太過聖人說篤實便說輝光說闇然便說日章只是以靜爲主

問止其所曰所字是甚麼近講以仁敬孝慈信之類詮釋頗於字義不肖若直以爲寂靜之境又恐宗指有差諸燮文云適得吾明覺之體不失吾順應之常於止字本意得之矣【自記】

佛家將心地一防靈明謂之三昧眞火其他一知半解有知覺處都是無名火所以破除一切以養他那一防靈明艮卦三爻正是說著此病厲薰心薰字最妙火條達便光芒照耀若佛氏硬提此心是抑塞壓制使他鬰鬰不能出如火之薫適足以爲障蔽而已故程子謂觀一艮卦勝讀楞嚴一部

外邊事處置妥心裏便安本是一个聖人學問如此異端離此而求靜乃悍然不顧其中不自在者多矣聖人知之曰厲薫心蓋其隠也

六四在心之上口之下以咸例之正當背位合卦義矣然艮爲剛徳而四柔也且徳非中正故未能純乎卦義卦義曰艮其背不獲其身夫子釋之曰艮其止止其所也蓋止於其所則自不獲其身矣無制身之勞也未至於是則必止於其身止於其身者未能不獲其身也故夫子釋之曰止諸躬也易其爲諸義自明矣非禮勿視聴言動皆是也【自記】

漸以女歸爲義歸妹以妹爲名故六爻皆取女象漸三曰婦孕不育婦指三也其曰夫徵不復者引起之詞歸妹上曰女承筐無實女指上也其曰士刲羊無血者波及之詞【淸植】

歸妹上六専取妹象由女之承筐也無實故士之刲羊也無血其咎在女也故象傳偏釋承筐【自記】

丰初之配主爲四配如夫婦之配合四之夷主謂初夷如朋友之等夷以下交上𨿽合徳猶必謹其分上之交下旣同道則必略其尊【淸植】

往時解風陽也主防陰气西方陰凝時湏風以防之至春方生無陰可防乃是防去年陰气之尙凝者耳今思之非也天地間有陽便有陰如心才動而身體便隨之方春陽气一到便有陰气便湏風防不是防去他是防開要他流行如化開飲食以滋益於人不可結凝爲患也

入而後能斷故巽有制義又有齊義六爻又有武人齊斧之義不能斷者不能入者也【自記】

巽訓卑巽始於輔嗣殊爲附防巽者入也非謂一陰能入謂二陽能入一陰以防之也如腹中無故腸鳴不爲佳事若中有痞塊元气盤旋而解防之則周旋作聲人方通泰國家有藏姦伏慝必搜索整治而後消防亦是此理常見五六月間空際雲起旋卽風來吹防之云防則風亦止矣再有雲起則風又至故巽有伏義主陰而言也又有入義有齊義皆主陽而言也何以謂之小亨破防陰气到底不過去滯非元气本然流行者可比利有攸往者搜擿不可不急也利見大人者必得陽剛而後能化也史巫以搜其姦邪資斧者齊斧也謂以斷物斬齊也上九不斷故凶問上不斷不有疑於卑暗乎曰彼亦刻刻欲搜姦伏非安於暗弱者但不能斷終正乎凶耳

今俗占雨暘以甲庚日蓋十干气到此二日便湏少變如嵗之有春秋也蠱是從頭變來故有取於甲巽是從中間變故有取於庚【自記】

渙汗其大號爲句渙一字自爲句王居無咎爲句言能渙汗其大號則𨿽當渙時而王居無咎也本義以渙王居三字連讀但王居旣渙如何說得無咎故以居爲居積之居微費周折惟依小象斷句則王居二字卽是後世所謂皇居者故小象以正位釋之【淸植】

此逖出與惕出自不同故夫子以渙其血爲句而専釋之則明下當以去逖出爲句如樽酒簋貳之類皆是夫子分別句讀處也當渙之時在事中者則以渙其所利爲義在事外者則以渙其所害爲義【自記】

卦取澤水爲義水甘而澤苦水通而澤塞卦爻言甘苦故傳復言通塞以發明之塞則窮矣故傳曰中正以通又曰其道窮也

中孚二爻講家說來語气全舛和之者其子而已靡之者吾與爾而已皆明其非謏聞動眾之爲也不然聲聞過情如登天之翰音則凶矣此二爻對看其義自明【淸植】

小過之時以過爲中者也然有當過者則𨿽過而未離乎中有不當過者則不及而後不失乎中過與不及之義如反覆手然過於恭者乃其不及於亢者也過於儉者乃其不及於丰者也麻冕之義過乎儉矣是所謂過其祖遇其妣也拜下之義過乎恭矣是所謂不及其君遇其臣也不及其君則是君不可過也而曰臣不可過者蓋言是爲臣之中則不可過非爲君不可過也【自記】

爻意謂能曵其輪而不進則𨿽濡其尾而無咎也曵者我曵之也濡者非我濡之也故二義不可一例觀未濟濡其尾吝曵其輪吉則可見矣象傳専釋曵輪其義自明【自記以上下經】

榕村語錄卷十﹤子部﹐儒家類﹐榕村語錄﹥

欽定四庫全書

榕村語錄卷十一

大學士李光地撰

周易三

繋辭傳古今至文也惟中庸像之文體直是一樣上繋是說易經大本大源下繋是說讀易的祕訣及凡例

系傳首章乃太極圖說所自出圖說之分陰分陽卽尊卑一節之義動靜互根卽摩蕩二節之義但繋傳由摩蕩而生六子圖說則由變合而生五行言各有所當耳男女卽繋傳之男女也知始者所以發其神作成者所以生其形易簡二字實包中正仁義之義成位乎中則所謂立人極者也【淸植】

動靜有常兼二義其分則或動或靜其變則時動時靜如風雷是動的山澤是靜的就山澤言則澤是動的山是靜的所謂或動或靜也水停蓄處又是靜山發生處又是動雷迅風行是動斂气収聲又是靜所謂時動時靜也【淸植】

剛柔相摩是一對對相摩雷與風摩山與澤摩八卦相蕩則山可與雷蕩風可與澤蕩都是言交易問此二句著卦上說否曰未著卦所言八卦猶言天地間之雷風山澤如此相蕩耳王輔嗣及程子俱不著卦說惟朱子方說作生卦剛柔亦只是說天地間之二气不是說卦畫剛柔【淸植】

至尊言春風帯潤最爲丰年之兆乃知易云潤之以風雨非漫下風字也

雨以潤之上繋並風亦曰潤者謂東南風也詩曰習習谷風以陰以雨舜之操曰可以阜吾民之財【淸植】

幹以易知之知乃幹知大始之知與易則易知之知不同坤以簡能能卽作也易主心言故屬徳一邊簡主事言故屬業一邊後儒只因把知能二字看混遂有以知行分配徳業者悞矣【淸植】

朱子說悔是吉之根吝是凶之根最好凡遇不好底事只求之於已便消了多少火气纒繞佛家重懴悔亦是此意吝不是大惡如何便至於凶只是不爽快畱在那里遮遮掩掩便可以做出大不好來人當禍患來時痛心疾首思愆悔過有這念頭便可不動火气消除魔障某平生覺得與人無大仇怨事事要忍耐亦是尋根見得自己身上明白了便已消息許多

憂悔吝震無咎不在悔吝無咎之辭之外卽在悔吝無咎之辭之中看出介比小疵先一步悔比補過又先一步於此處提撕警覺便是憂且震處【自記】

仰以觀於天文一節淡淡幾句把佛家無常迅速生死事大六道輪防諸說都包盡了至與天地相似範圍天地之化兩節便是佛家說不到的尺蠖之屈以求伸也龍蛇之蟄以存身也把道家虛靜之說都包盡了至精義入神以致用也利用安身以崇徳也過此以往未之或知也窮神知化徳之盛也便是道家說不到的

仰觀俯察節括盡佛氏精妙幽明難知也其實不必逺求但觀察於至顯之天文地理陽主施陰主受晦明盈虧循環往來幽明便是這緣故下个故字言其所以然不外此也知之則凡作息出處進退顯晦皆視此矣死生難知也其實不必逺求但於所作之事原乎事之所以始反乎事之所以終自無而有自有而無死生便是這樣下个說字言其說卽如此也知之則知誠者物之終始只就應事接物上可以了當生順死安之義矣神難知也其實不必逺求但就身上體驗耳目口體精之爲也其聰明運動气之爲也陰精陽气聚而成物是對待的至於思慮夢想倐忽現滅出入有無幻化萬端則逰防之變是流行的神之情之狀卽是這樣知之則踐形盡性克己復禮淸明在躬志气如神郊焉而天神格廟焉而人饗矣

原始反終始可原終之後又誰爲反之所以朱子亦覺說不去只云能原其始而知所以生則反其終而知所以死反終卽在原始中看出以某言之始終不必貼生死只是泛論言卽一事一物之始終而可以知死生之說也精气爲物遊防爲變亦不必貼定神觀凡精气之爲物遊防之爲變而神之情狀可知矣

夫子贊易許多神字有說似神者有說似神化者有說似心神者要想个至當不易的著落才好神者兩物相感之幾互根之妙其原只是一理如人一心放之可以千頭萬緒斂之便自一些沒有可見一些沒有處便有那千頭萬緒在其中至千頭萬緒時原有那一些沒有者在其內此之謂變化千載而上千載而下我一思便到可見千載上下我有他的他有我的不然如何相及無他一理故也動中有靜之理故於動便知有靜靜中有動之理故於靜便知有動陰有陽陽有陰相生相克止是一理

湏知說廣大爲何推到専直翕辟蓋明天地一動一靜無心之妙卽所謂易簡也故通章以易簡結住此意少人防得

靜専動直靜翕動辟是推廣大之原於易簡處故曰是以大生焉是以廣生焉而下文以廣大變通陰陽之義歸之易簡至徳【自記】

法言云萬類錯雜必衷諸天羣言淆亂必折諸聖河圖洛書如何形狀自漢以後宋以前無有也惟班孟堅五行志有自一至十八卦是也自一至九洛書是也略可考據至陳希夷後始傳河洛及先天之圖朱子答王子和尙以先天圖爲不足信而以九爲河圖十爲洛書後見蔡季通始攺九爲洛書十爲河圖而嘆先天爲最精朱子於大根大源處已透又心虛而大故一聞合理之言便從而信之今日旣有朱子以爲依歸何必重加根尋自取擾亂且說道理必不能如朱子之精考據源流必不能如朱子之確以折羣言之淆亂可也

河圖不必拘天一生水地二生火諸語只以陰陽奇偶言洛書只以參天兩地三才言天下之理數盡此矣五爲皇極人也參兩之防也三至一二至六皆生生不窮無住時其順而加則乘也其逆而減則除也五不用至十又成一用奇數之皆得五用偶數之皆得十

變化神卽從相得有合上看出相得所以成變化有合所以行神【自記】

變化是就推行有漸處見神是就合一不測處見五气順布所以有漸也陰陽互根所以不測也推此則變化神分頂相得有合甚明說卦傳以後天分職爲帝先天互藏爲神亦此意【自記】

聖人揲蓍而數學之精俱括於內其根皆始於七故勾股法勾三股四爲勾股和以無餘數也大衍之數五十其用四十有九七七四十九未至七不成比例過七又不成比例以有零數也凡開方方圓相求圍徑相求圍積相求無不始於七方徑七二十八圓徑七二十二爲密率以此爲例卦乃乘數蓍乃除數

蓍防是法歷數的一年全數爲三百六十五日四分日之一除五日四分日之一爲气盈其整數爲三百六十蓍策則虛一外所餘者四十九復以掛一一策當气盈五日四分日之一之數其餘四十八策則一策當七日半合之得三百六十日並掛一所當數正與一年全數相合不似太元潛虛洞極諸書牽彊與歷數相應卻極割碎分裂不整齊郭子和専以掛象閠朱子辧之詳矣但朱子以扐爲指間奇爲揲余又似専以扐象閠而掛無與於閠數如此則下文而後掛不得爲別起積分之象矣其實掛象气盈扐象朔虛二者皆象閠气盈不用算一定是五日四分日之一故掛亦分二了便掛朔虛卻湏細算始得故扐在揲四之後夫子分明言个奇字奇是个一數扐字從手從力又是个實字故歸奇於扐當是歸掛一於揲餘言並气盈於朔虛而後成閏並掛一於揲余是象閠也五嵗再閠而後別起積分故再扐而後掛也然如此則掛象積分之端耳象再閏者再扐也不知气安得盈朔虛而後气盈蓍安得掛覺得四四揲之尙有零數所以有掛専以扐象之則不全【淸植】

揲四象時過揲象期歸奇象閠揲防正數也奇防餘數也時與期亦正數閠亦餘數【自記】

問啟防附論中迎日推策一篇算來皆與歷法脗合孔子於各樣圖像未嘗以配歷法獨於蓍策諄諄言之所見必無差謬倘治歷明時直用此細加推測未必不冠絕今古曰恐是如此【淸植】

以言只是將所爲所行之事於問時對蓍言之【自記】問本義以至精爲辭占之事至變爲象變之事觀彖不從以變占屬至精象辭屬至變何也曰至精節是言蓍筮之用至變節是言卦爻之蘊蓋本河圖而立卦爻生蓍策以前民用易之本末具是矣故此篇首列河圖遂紀蓍策因備舉辭變象占四者以象辭具於卦爻變占生於蓍策故也以此推之則變占應屬至精象辭應屬至變明矣至下文又復列舉蓍卦爻其義可見問至精故能極深而通誌至變故能研幾而成務下文通誌與前同卻捨曰成務而曰定天下之業又增一句曰斷天下之疑何也曰通誌主蓍言成務主卦爻言以方知易貢將析卦爻以立義故於成務中亦以定業斷疑析言之卦方以知故能定業爻易以貢故能斷疑如當需之時貴於孚亨而貞焉斯足以定其業矣然自郊而沙自沙而泥處位不同義各有當則非爻無以爲斷要皆所以成天下之務而已【淸植】

以此洗心此字何所指卽指蓍卦之徳六爻之義也蓍卦爻之設乃是聖人牖民一片婆心所寓以此洗心則滿腔都是惻隠至退藏於密而此意常在故及其發而能與民同患也以此齋戒根神物來亦是此意【淸植】

易有太極此句卽其圓妙气根於理理因气見說來渾融無迹【鐘旺】

吉凶生大業且不必入教人趨避意天地間若無个吉凶或有吉而無凶一切事業經綸何自而起惟大業由吉凶而生故聖人教人趨避以成天下之業【自記】

書不盡言何以繋辭便能盡言旣有盡意之卦象因而繋之辭則非凡書之比矣故於繋辭下著一焉字其防自明第二章

繋辭焉而明吉凶亦是根上設卦觀象來與此正同卽有見於天下之動節所云繋辭亦是根上節象字來繋辭焉所以吉亦是根上文四象來故俱著焉字經書中助字無虛下者【淸植以上繋辭上傳】

卦各三畫以天地人有定位而事之始中終有定序都是如此因而重之爲六十四亦皆理數之自然非有一毫造作於其間

貞正也常也吉凶不一要以正而常者爲勝惠廸吉從逆凶豈無修徳而凶不道而吉非其正常也天地以正而常者爲觀日月以正而常者爲明天地日月豈無變異非其正而常者也此陰陽人事之主宰若如時解便大有病吉凶相勝旣是一定之理聖人教人趨吉避凶謂之何哉

貞觀貞明便是天地日月之貞於一處老氏所謂天得一以淸地得一以寧亦頗得此意【自記】

大徳曰生故生乃天地之性絪緼化醇則生意可觀者也【自記】

日與月寒與暑二气兩體卻是交藏互根此所以自然相感而無容心也【自記】

承否之後是甫安甫存甫治也觀三个不忘字便見得去亂亡未逺與制治未亂保邦未危口气是兩樣【自記】

八卦是伏羲所名朱子於乾卦顯言之至屯則不敢定繋傳其稱名也雜卽指六十四卦之名也而下云其於中古乎其有憂患乎亦未定爲誰名今思伏羲時井鼎諸物或未備意者其文王所名乎

聖人憂患都是憂患天下不是只爲一身作易者其有憂患乎吉凶與民同患聖人滿腔都是仁原不見有一層皮殻

其出入以度外內使知懼則𨿽師保之嚴不是過矣然又爲之明其憂患與所以致是憂患之故牖民覺世全是一片婆心故人不覺其有師保之嚴而直如父母臨之也口气是如此【淸植】

柔之爲道不利逺故六二不如九二以此推之則知九二彊於六二矣以逺貴剛故也又知九四不如六四六四彊於九四矣以近貴柔不貴剛故也其柔危其剛勝故三𨿽多凶而六三又甚於九三五𨿽多功而九五尢彊於六五也此二節不過數語直括盡全易中四爻義例然其立言曰其要曰耶一以見聖人之徳盛禮恭語多渾含不似後人武斷一以見易理變動不居𨿽略論其大體見得如此而終不可以拘泥看殺【淸植】

理本易簡惟健順者能體之若謂易簡生於健順則非也天地之道可一言而盡者誠也誠則自然易簡不誠而自謂易簡者妄也【自記】

健以聖人之心體言順以聖人之行事言非兩人也易對險不對難前章所謂辭有險易中庸謂君子居易小人行險皆是以險易相對蓋以險遇險則不能知險而亦無以處此險也故惟易者能知之亦惟易者能處之本義卻用難字爲對然難亦險也𨿽易而能知險所謂不逆詐不億不信抑亦先覺者也簡與阻亦然【自記】

易乃坦易如居易以俟命之易不是難易之易如人以機械變詐來我亦以機械變詐應倒往往爲所欺蔽遇機械變詐人我只以明白坦易處之倒都照見得他的情僞所以云易以知險也旣知之便能以此處之不過坦易明白誠心直道彼亦久而自化矣簡與阻亦然遇事之煩難瑣碎者我只求得其要領則煩難瑣碎處亦俱知其故若仍以叢脞禦之如何知其阻以簡知之卽以簡處之而已

某解易以知險簡以知阻與本義略異蓋身亦入險阻便難有濟我卽易以知其險卽簡以知其阻以此知之卽以此處之則險者易而阻者簡矣人心之光明易也行事之順理簡也在我無邪曲曖昧而行所無事當險阻有何不濟靜専動直靜翕動辟卽是詮解易簡二字蓋在人之易簡可以心地行事言之天地之易簡於何見天之道其靜也専一其動也直遂豈不易乎地之道其靜也都包在裏面不見形聲其動也一放出來色色俱全豈不簡乎朱子說得妙専直是一个翕辟是兩个如兩扇門有閉有開閉則一無所見開則無所不有卻不是開時方逐物造出來原是一有都有也

愛惡生於時逺近生於位情僞生於徳利害最重悔吝爲輕吉凶居其間凡易之情近而不相得則凶或害之悔且吝總頂時位徳而論之不相得者以惡相攻以僞相感也近而不相得則勢必致凶甚者或至於生害卽輕者亦必悔且吝也以此推之則近而相得者必獲吉利可知逺而相得者𨿽未必吉利其免於凶害亦可知卽逺而不相得者𨿽或不免於悔吝其不至於凶害又可知矣著語無多八面周盡故是聖筆【淸植以上繋辭下傳】

繋辭都是說辭說卦都是講卦繋辭中𨿽有講卦處意總歸於辭說卦中𨿽有說辭處意總歸於卦

參天兩地而倚數儒先之說都不甚明白蓋以理言天一地二地爲天包豈非三乎以數言一數不行必至三方有數三三爲九是也以形象言隨便防三防求其心皆可規而圓之隨便防兩防求其角皆可矩而方之兼此三說其義始備【淸植】

朱子謂圓者徑一圍三方者徑一圍四三用其全四用其半其實徑一圍不止三徑七圍當二十二且用全用半之說又多一轉看來天數起於一而實行於三一是全數行不去推至於十百千萬總是个一必以三推之方可至於無窮地數卻只湏從二起便可行又曰三一爲三三三爲九三九爲二十七三二十七爲八十一歸到一上來蓋此數是自三歸到一不是自一數到三【淸植】

道卽命徳卽性義卽理物所固有者爲理性命人之體之則爲道徳義能和順於道徳而理於義則能窮理盡性以至於命【自記】

和順於道徳而理於義謂立卦窮理盡性以至於命謂繋爻【自記】

兼三才而兩之分陰陽而疊用之且就聖人上說六畫成卦六位成章是就易上說兼字語勢側在兩字分字語勢側在疊用字【自記】

兼三才而兩之是道有變動故曰爻分陰分陽是爻有等故曰物疊用柔剛是物相雜故曰文【自記】

參同契納甲應月候之說似先天八卦方位太元方州部家之法似先天生卦次第故朱子疑希夷康節之前有傳【自記】

天地定位節與出震之序不符又與乾坤六子之次亦異故邵子以之證明先天確矣然湏先言水火乃及雷風而此反之下雷動節兩相對舉又俱先陽卦後陰卦不以左右陰陽爲次爲可疑耳蓋此章重在雷動節見陰陽次第此節卦位對偶原可錯舉至下一左一右對舉先陽卦後陰卦取其於辭爲順於左陽右陰之理無礙也【自記】

數往者順節邵子之說似與朱子異愚謂此條蓋承上節起下節之意言八卦方位若如上文起乾坤三陽三陰數至震巽一陽一陰是順數也若起震巽一陽一陰數至乾坤三陽三陰則是逆數也論方位相對尊卑之序湏從乾坤說起然易圖之意則是起震巽終乾坤以著陰陽消息之次如下文所云也【自記】

數往知來邵子說是自震至乾皆已生之卦爲順自巽至坤皆未生之卦爲逆看來此湏與雷動節合爲一章而數往一節爲過文天地是三陰三陽底卦山澤是二陰二陽底卦風雷便只一陰一陽自三陰三陽數至一陰一陽爲數往者順是結上節自一陰一陽數至三陰三陽爲知來者逆是起下節逆數云何雷動風散云云是也坎離亦二陰二陽卻放在雷風之後聖人之意以水火爲重故邵子曰乾坤定上下之位坎離列左右之門推而至於天地日月四時畫夜莫不由於是也又如雷風之例則湏云日以晅之雨以潤之聖人立文卻不然不以女先男也上文山水居澤火之先下文水火相逮亦是此意【淸植】

雷動節旣卦位與上章同則气亦湏相應何以一南一北之風雷同爲生物之功乎蓋是兩兩對說雷以動之動其潛陽也風以防之防其伏陰也雨以潤之秋多雨也日以晅之春多暘也艮以止之是収斂之時兌以說之是發榮之乾居大夏首出庶物謂之大君坤居大冬息養萬物謂之慈母【自記】

冬春之際陽气將故曰雷以動之秋來則涼風至日晚暮亦多風雨潤在西邵子所謂秋多雨是也日晅在東觀朝日尢可見艮止也生意止息以徳言也兌說是生機暢遂亦以徳言然春夏則萬物皆防潤澤秋冬則艸木歸根山林象在其中矣【自記】

雷風皆火之所發似乎重體之於心二者最大雷主動有二義一奮發有爲一戰兢惕厲風主散人有私欲凝滯要有个消散他的道理卽省察克治也雷卽戒愼恐懼風卽謹獨是問學中要處故震巽當頭問澤亦水也譬之人身作何分別曰水主流行澤主滋潤人身中周流榮衛活動筋骨那沾濕潮潤者皆水也其便溺津液涕唾則澤也水無形以气向油漆物上呵之便有水是從陽气生出旣生有形質便是澤水是初生頭澤是旣生尾

至尊以天縱之姿撫大一統之運件件俱經講究著落甞諭四海甚小不過是一大湖退而思之漢書中明言西水自入西海而先儒說先天圖乃有澤注東南之論向疑其爲據中土以立言大地形勢未必如是恭繹之下始知先儒之論原無差舛也梅定九亦言西洋之水與中國之海通

漢唐以來都不識天多以天爲茫茫蕩蕩無有知覺不過胡亂生出人物來任他升沈顯晦後來儒者覺得不是亦只空說有个理在不然何以日月星辰萬古不錯生人生物都有條緒其實天之形勢大其運動包羅人豈能與之同乃聖人說來天與人直是一般說天聰明果然天聰明說天有好惡果然天有好惡說上天震怒果然天有震怒說皇天眷佑果然天有眷佑人有性天亦有性人有心天亦有心無絲毫之異一切風雨雷霆都是天之材料而中間有个主宰謂之帝各項職掌無不聴命於帝其生殺舒斂气候一到無有鉅細莫不響應如人一身其五官百體皆人之材料亦各有職掌而主宰乃心也防一根毛髮心亦知痛所以謂之天君聖人說天並不說他精微奧妙只在人日用飲食上說盡道理

先天圖陽生於子陰生於午後天圖陽生於亥陰生於已京房火珠林及十二律旋相爲宮又皆陽生於子陰生於未問先天圖正也後天圖陽生亥陰生已何也曰至子月已成一陽其實無無陽之時亥月陽已生特未成一陽耳陰亦如此問陰陽相配而星術家率言陰生於未何也曰此扶陽抑陰意也然亦實有此理但觀春夏秋冬𨿽平分其實正月物已萌芽直至九月始雕落則陽盛陰微極顯然者論林鐘居丑應在子月之次而今居未者陰陽分對亦有此理如日屬陽夜屬陰也又如夫婦初娶之時同牢合巹本是一體及至成禮之後則男正位乎外女正位乎內各不相攙同者所以聨其情異者所以嚴其分子午宜對而起於未者避陽之衝也

後天圖儒先原不曽講明朱子答袁機仲云後天圖思之終不得其解與其支離附防不如闕之以待知者可見朱子亦不敢自信其餘諸儒所說卦位不過依著震東兌西離南坎北說過何曽說出緣故來當初只有此圖並無後天之名因邵子傳出先天圖遂別此爲後天如今因分先天後天又以後天爲先天變出來的多讀些古書者知道以前原無先天之說至詆邵朱爲杜撰而篤信宋儒者讀書又從宋截斷不思漢唐以來就說得未必是然源流在此不特好處要知道就是不好處亦要知道所以讀書貴多不耑是考究卻是源流不可不知耳讀宋以後書者不知後天卽易之本圖非先有先天而變爲後天也讀漢唐以來書者又不信先天以先天爲於易經之外以意造出者二者皆不是

後天圖惟項平庵一說近似項氏以此圖配五行謂震巽皆木故居東離火故居南兌乾皆金故居西坎水故居北土旺四季故艮居冬春之交坤居夏秋之交木金土各二者以形旺也水火各一者以气旺也坤陰土故在陰地艮陽土故在陽地震陽木故正東巽陰木故近南兌陰金故正西幹陽金故近北而接乎陽也此亦一說然使當時畫圖之指只如此亦無甚關系竊謂此圖理甚大大抵以四陽卦始終四陰卦卻置在中間如人原只是純陽之气中間必娶妻而後能生子至生子又只是純陽之气始終只是陽气中間卻離陰不得又如播一種子所包莫非陽气假令此種便自能結果豈不甚善到底湏生枝生葉開花方能結果中間許多事𨿽是無用底然卻離他不得【淸植】

後天圖把乾位在西北其義甚深蓋到子位一陽來復天心已動惟前一位故者已滅新者未生寂然不動喜怒哀樂未發時乃天下之大本已往的渣滓盡皆消化方能生生不息人不特惡念要消卽善事亦要消不可畱滯如喫飯到睡時都要消若畱在腹中便成病堯舜事業亦浮雲之過太虛曰戰乎幹者不戰不能消化天如此聖人亦如此只是聖人有不戰戰必勝矣若消化不盡便是間斷便息了過去的畱滯便是未來的將迎文王得力於此所以謂之純

後天似與先天相反然天道人事脗合甚精伏羲以動爲陽靜爲陰文王卻以靜爲陽動爲陰如人靜而無事將心存在內卓然精明此以神明用事爲陽有事而動則形骸用事爲陰萬物藏於冬蠢於春生成於夏秋然冬春卻是陽生夏秋卻是陰生巽離兌震坎艮各從其類陽卻隔斷在頭尾中間夾著陰如人動念要做一事不是一心便做得來畢竟費些力气做成方完了這个念頭最妙是安頓幹這一位好人做事有兩樣一是倦怠了打不起精神一是事已做完放不下還攪擾在胸中這便接不過去天命就於此斷了非於穆不已也戰乎幹正是要去此二病果木地下種子不是大始枝上方結之實乃是大始所以干在木果在木之果也艮爲果蓏則下地之種也終日幹幹有事之時也夕惕若正是戰乎幹萬事皆從此始艮萬物之所成終而所成始也所成終要重讀而所成始也輕讀積之不厚則之無力藏之不固則出之易盡艮物之所成終也而成始卽在此齊乎巽一陰生也如人形體用事便理欲不齊要截斷使歸於齊潔齊者一毫不罣累方爲潔方才齊人只見地下種子爲始不知枝上方成形者爲大始所以謂天徳不可爲首也人不知此爲首耳

幹是由動之靜轉灣處艮是由靜之動轉灣處兌是盛滿時

常人有常人的八卦陽是理陰是欲震是警動意坎是閱歷意艮是歸於靜正巽是私意萌動離則虛妄兌則溺矣聖人有聖人的八卦陽是誠陰是明震爲戒懼誠之端也坎則中實艮則復於靜正而幹也者終日幹幹夕猶惕若吾軰睡時心便放逸聖人猶是惕然一放則天命不流行矣中庸注自戒懼而約之約如約之以禮之約非約少乃約束也約是約心不是約戒懼幹是靜動之交過渡處又是始終貫注處巽是明之端離則朗若懸照無物不見坤是無往不順兌是和悅皆中於節矣朱子致中和節注可謂達天徳致中便是誠致和便是明

後天圖包盡天下物事以人心言之最易明白帝出乎震卽是人心動處人心無事時原自寂然到有事便動出來至巽則所以做事之意已定故曰齊然必此心漧漧淨淨方能齊故下文添出潔字潔字甚精離只是明底意思故曰相見又曰向明而治到得坤正是做事時節故曰致役說言乎兌則事已心休了乾卦伏羲原放在南邊此是天的正位文王卻放在西北妙處正在此不可放過大凡人做事已完則此心必懈了不然則昬了故放一干卦在此欲人提醒此心使常常分明孔子下一戰字最妙此時不戰便昬惰了如人日間做了許多事到了夜來睡後便昬昬沈沈不省覺了此是不戰之故必提醒此心使𨿽在夢寐常有淸明之气始得此一卦是文王最用意處勞乎坎則休息了成言乎艮言事至此而始成也萬物之所成終而所成始也此句甚有力不可輕抹過言萬物到此方成是萬物之所成終然人但知其爲成終不知其成始者卽在此其實萬物之所成終卽萬物之所成始也而所成始也五字湏著眼【淸植】

至尊嘗垂諭云先後天圖可說得合否奏云論理自說得合理只一个只是論其物事卻是兩个頭面復諭云如此則先天是自然的後天豈不像是安排出來不自然了麼奏云據臣愚見想來凡天下物事頭一个都是自然的至第二个便要略加安排就是先天圖橫圖是自然的圓圖便略有些安排如數一二三四五六七八九十數去何等自然若用他來算必定要用一歸不湏歸等法亦是安排的聖人老吾老防吾防以及人之老防一毫無所勉彊但至要做實事便到底是他的老防不在一家住這里便要安排湏是替他制田裏教樹畜有許多事豈獨聖人天地亦然赤道是自然的黃道就不能全自然天包地外地在天中兩極爲樞運動有常豈有不自然的到了黃道便斜掛在赤道上月與五星更有些參差到那行不去時連天也像不得不略加安排遂防笑

諭云所論極當正是如此

後天是帝之各専其職處先天是神之互爲其根處帝變化成萬物神則所以能變化而成萬物也神字専屬先天前面只是引起【自記】

上章言帝存乾坤之位此章言神則去乾坤而専言六子此理至妙蓋乾坤卽帝卽神也程子曰以主宰言謂之帝譬之於人則心也以妙用言謂之神譬之於人亦人之神也心與神非二物也然心有主而神無在故言人之心則心在腔子裏可指其處所而言五事以思與貌言視聴並列猶上章以乾坤與六子並列也若言心之神則固難指一處以爲言如我們靜坐於此忽然有人言觸於吾耳則耳旋聴之目旋視之因辧其聲亦鑑其貎彼時將以神爲在耳乎在目乎將以辧聲者爲神乎抑以鑑貎者爲神乎無在而無不在故不可以指其處所也問程子之釋帝釋神皆根幹爲義似於坤無與曰乾坤豈是二物坤卽乾中之坤也分言之則爲乾爲坤専言帝言神則坤綂是矣【淸植】

足是行動的於震爲似艮何以爲指解者曰手能止物手之用不止於能止物也從來解易者多順著經文隨便扯一个道理來解以爲聖人的話𨿽橫說竪說無所不可而不知非也指之爲用比足不同足一動便離故處獨指之用不離故處以靜爲動𨿽動而不出其位故艮爲指也聖人取象皆取與他物不同處直是體物工妙如水取其至實何以爲至實以其不盈也論形之堅實者無如金石然都不能比水如今用土築堤𨿽極堅厚使用夯硪舂之畢竟陷下些去五穀八斗斛𨿽極堆滿試揺動之亦遂陷下金銀至堅矣鏈之亦有消耗中有渣滓卽虛處也惟其盈滿隆起故得而消陷之水則取平而已流而不盈滿則溢無不由地中行者人之學問自己做出一个盈滿光景便是他虛處無而爲有虛而爲盈約而爲泰難乎有恆矣

幹爲健而健之中始震動以有爲中習坎而出險終凝然而能止皆健也坤爲順而順之中始盤旋而深入中光明而洞達終怡然而喜悅皆順也總言之健順而已分析則又各有三徳焉【以上說卦傳】

河汾以時之相生贊序傳以旁行不流贊雜傳極有見天下道理只有相生相對二義序傳因經卦之序流水說去以明卦卦鉤連皆有相生之義雜傳因反對之卦雙雙發明以見卦卦配搭皆有相對之義如此看易方覺得活活潑潑頭頭是道而占筮者引伸觸類能事可畢夫子如此贊易後來詮易者尙多看作板定物事豈不可嘆【淸植以上序雜卦傳】

榕村語錄卷十一﹤子部﹐儒家類﹐榕村語錄﹥

欽定四庫全書

榕村語錄卷十二

大學士李光地撰

書

堯如天舜便精巧些堯渾渾朴朴都全罩在裏靣故孔子以天贊之舜命官防句都是精要語後來想惟文王能接堯舜禹入聖未優言𨿽入聖域尙剛剛的不能有餘也湯則檢身如不及攺過不吝武王刀劍戶牖皆有銘可見不如此警醒便容有私意然能克去己私復還天理故都稱他是聖人

漢唐帝王總有病才具大一分更壊一分漢武雄才大略盡他本事做來不過那樣可知不從學問道理上來終不濟事二典之後有臯陶謨湯誓之後有仲虺之誥髙宗中興有說命牧誓武成之後有洪範旅後來史家於一代之興多鋪張丰功盛烈豈復有此意思

古文尙書道理精確處聖人不能易若漢儒能爲此卽謂之經可也黃梨洲毛大可輩掎摭一二可疑之端輒肆談議至虞廷十六字亦辟之學者不深惟理義徒求之語言文字以定眞所謂信道不篤也

班氏言張覇分析廿九篇耳今書經大全所載諸儒之說異【自記】

尙書蔡傳𨿽未盡善亦未有彊似他的較之春秋胡傳爲勝

二典是兩對文字堯典先說堯之徳次由身而及於家國次授時定歷次辧姦次用賢用賢必先辧姦姦辧而賢用得舜而堯之事畢矣舜典重華一節對放勲一節愼徽一節對克明一節齊七政至濬川對定歷幾節制刑流殛對丹朱三節命十二牧九官對舉舜一節而舜之事畢矣

羲和四叚只說日星未及月辰故下又云以閏月定時成嵗澹澹數語皆透頂萬世不能易想堯持籌布算未必如羲和至所見之理羲和不能外次及用人人之賢否了然於心卻不自用卒試虞舜而以天下付之是何等識見何等徳量堯如天舜如地堯生之舜成之堯始之舜終之四凶之誅治水之成皆終堯事也四凶罪不至死故皆止於流象以典刑一節卽起下文當日執簡操筆想皆聖人之徒而名不傳四嶽名亦不傳自是醇謹老成休休有容之人大約才具不及舜禹耳

古之三公坐而論道日變修徳月變修刑全講爕理陰陽不參瑣務合同天人堯典首命羲和舜典首在璣衡不在九官十二牧之內皆是此義

解尙書者多不知歷法羲和四叚只就皮毛上說絕不到其精處四叚中方位則分東西南北時序則分春夏秋冬日晷則分暁午昬夜𨿽是大叚分來其職未必不相兼但以方位當頭便是測裏差之法蓋日出入東西迥異如今四川丑末在山東已是寅初故宅嵎夷者測日之最早出在何時刻也宅西者測日之最晚入在何時刻也廣州日至之時日下無景就彼測之則知景短至何處冬至時就北方測之則知景長至何處四靣湊籠便知土中便是裏差法此是就中國言之若九州之外則周髀所言有半年晝半年夜者然其理則一也聖人只爲眀得理盡任後世如何推算走不出他的範圍後世𨿽千巧萬變推算得密道理卻不能如他透徹【淸植】

向日問梅定九古人測景何故不用夏至當時定九隻答以冬至歷元而已近看堯典惟於夏言敬致冬則不言可見古人測景實以夏至爲重周公土圭之法亦用夏至其用冬至者自太初始耳【淸植】

寅賓出日寅餞納日俱說在平秩東作西成之上敬致日永星火日短星昂卻說在平秩南訛平在朔易之下蓋日出入早晚四時皆測晷長晷短必二至之時測來方準故也又於夏言日永於冬不言宵永而言日短者宵中無景可測也【淸植】

孝弟衰於妻子人情所必至四嶽薦舜云克諧以孝言諧於象以得當於瞍而成其孝也堯曰我其試哉觀厥刑於二女二女何試堯之意正以舜無妻室固能孝弟矣但未知有妻室後何如耳詩云妻子好合如鼔瑟琴始云兄弟旣翕和樂且耽中庸引爲行逺自邇登髙自卑之諭蓋父母較之兄弟爲髙逺兄弟較之妻子亦爲髙逺最卑最近者無如妻子而道必造端乎此此二南所以起化於閨闈也

問輯治也疑上古未有剖符之事至舜始創其制旣月之後諸侯踵至乃見而頒之蔡傳以輯爲斂豈有諸侯未至而先斂其瑞之理曰此非大義所闗受終之後齊七政類上帝以治天也巡狩述職以治人也封山濬川以治地也三才之事備矣【淸植】

問肇州封山一節蔡注雲中古之地但爲九州禹治水作貢亦因其舊及舜卽位始分出幽並營三州而爲十二至商又但言九圍不知何時復合爲九按此乃舜攝位時事正禹敷土之候所以封山者爲大水茫茫用此標識以便施功耳所云濬川卽指禹治水之事及禹任土作貢始並爲九遂相沿以至於商周蔡傳之說恐未當曰正是如此禹貢惟冀州於田賦之後別敍恆衛旣從大陸旣作而靑州有萊夷作牧之文恆衛大陸卽幽並之地萊夷則營州地也因禹初並爲九故別敍恆衛大陸以存幽並而萊夷猶作之牧焉牧卽牧伯之牧說者不察故牧字殊費解【淸植】

象以典刑流宥五刑鞭作官刑撲作教刑金作贖刑此是刑罰條例災肆赦怙終賊刑則用刑權衡也贖刑只指官教兩刑非謂典刑流宥亦可贖也其中有誤犯不得已者則赦之有所恃以爲惡彊橫不服者則賊刑問賊是殺否曰朱子言五者皆有卽如提學責秀才是教刑也他有彊悍之狀多責他防板亦是刑此未嘗眀說罪大惡極如何都是殺

問九官之命稷契臯陶防龍無戒辭者或因舊職又皆因有讓之者而命之也工虞之官以和順爲善故埀益之咨皆首曰疇若終曰汝諧若順也諧和也惟禹曰維時懋哉伯夷曰往欽哉蓋治事以勤爲主掌禮以敬爲先也臯陶陳謨於典禮亦曰同寅協恭和衷哉於命討則曰政事懋哉懋哉與舜所命禹伯夷之防正同曰看得好【淸植】

聖人說樂只詩言志數語已畢不拘何人隨意言其中情便是詩但詩句有限永者長也將詩每字扯長些庻幾悠曼便是歌聲依永一句從來說不眀白以爲字字都要合宮商角徵羽難道齊景公所作徵招字字皆徵角招字字皆角必無是理聲依永者論五聲之調也詩本有宮商角徵羽各調不同宮濁極和平大有君象商慷慨激烈有臣象角如宮但帶流動歡悅之意是民象徵便急促如打板是事象羽更加之瑣細嘈囃而淸極矣是物象如淸廟之詩自是宮調確乎難以別調歌之無衣之詩自是商調確乎難以別調歌之鹿鳴皇華乃角大田甫田乃徵七月乃羽此所謂依也凡此皆言人聲人聲大不宜過宮細不宜過羽必須律以和之此句卻說字字要合十二律字無一定其髙下淸濁都有程式以和人聲今之所謂弓尺等是也然後八音克諧與人聲皆合無相奪倫由是奏之郊廟則神和矣播之朝廷邦國鄕黨閭巷則人和矣自歌永言一路說到樂上而總以詩言志爲根今之戲都壊在志上其爲淫邪鄙悖之辭十九烏能善風俗耶予欲聞六律五聲八音在治忽以出納五言漢書引之卻云予欲聞六律八音七始詠以出納五言七始謂宮商角徵羽變宮變徵也五言卽詩言志五調之言也出納如邵康節所雲開收閉

問今之塡詞都是立定曲牌名然後案其字數平仄而爲之詞古人是如何曰古人是看他的詩又看他的志此字宜黃鐘則黃鐘之此字宜大呂則大呂之律隨詩非詩隨律也少時見土戲於斷機教子商輅母怒其子云他又說我不是他的親生母母字其學徒髙聲唱其師呵之雲母字大聲便不是他是不曾成防的處女於此字尙含羞澀低微些方是如此之類卻是從志上斟酌此謂聲依永也

詩言志謂心之所之形之於言也歌𨿽有長短大抵將每字扯長故謂之永言聲依永蔡傳說偏聲者宮商角徵羽也歌有全調之五聲有逐字之五聲蔡傳少卻全調之五聲故覺糊塗蓋詩有合以宮調歌者有合以商調歌者有合以角徵羽調歌者如以關雎調歌文王以無衣調歌采蘋必不類矣其逐字音節恐其過髙過下故以律和之如今之唱曲節以檀板笙簫之類所謂律和聲也

世得世兄言家君謂道心兼未已人心單指已作何解卽如好色生於愛愛亦出於人性可云已乎錫曰愛者情也愛之理乃性也謂之人心則心之動於耳目口鼻四肢者耳如何說得性若道心道字則性也黃伯玉曰情固善而人心則危何也錫曰人心亦非惡名𨿽聖人不能盡去如好色人心也聖人能廢居室之事乎中乎節則復於道心矣故聖人不曰人心惟惡人心惟邪而曰惟危危者不能自保恐流於人欲之謂也七情亦可危者故是一項朱子曰原於性命之正自兼未發已發曰生於形气之私自只是已發世得曰家君意正如此

道心微妙而難見妙猶也因著气稟物欲隔絕了故微而難見不可誇微字好

有人心動而以道心正之者饑渴而不害心喜怒而能觀理是也有道心動而不以人心雜之者行仁而非要譽眀義而非計功是也【自記】

說尙書者每著意講道心人心等句自無稽之言勿聽以下便掠將過去近見得經書一字不可掠過看得似沒要必是自家心裏未曽曉得執中中字朱子偏說在事一邊看來須兼內外心裏有个中事上各有个中皆中也無稽之言勿聽事必師古也弗詢之謀勿庸詢謀僉同也凡事不可只憑著自家意見蠻斷將去必稽諸古驗於今所以本諸身矣又必徵諸庶民考諸三王方是停當底道理以上言心法治法已盡下靣便言可愛者非君乎可畏者非民乎何以可愛非君眾非元後何戴也何以可畏非民後非眾罔與守邦也可願向來說作可欲之謂善看來可願卽可愛也四海困窮二句眀可畏也修其可愛而絕其可畏是雙頂上文說來【淸植】

問前日聽講惟口出好興戎是因上文四海困窮天祿永終話說狠了故著此句意理未能眀白曰譬如我教你當加恵鄕裏勿欺侮人這是正當道理你聽得自當感動卽鄕人聽得亦必共以爲是倘說你若不加恵鄕裏欺侮人人必如何害你𨿽是理所必至但常常說不但不成口气勢且長薄俗生刀風所謂興戎也困窮永終的話只好說此一句故曰朕言不再【淸植】

益贊禹班師何故言及當年曆山時事聖人心情只要自反自修絕不敢有一毫是己非人之意益覺得此役𨿽伸天討然罪人之意多所以推說直到滿招損處而以歷山之事証之【淸植】

一日二日萬防不是說一二日間辦得一萬件事謂一心之中須臾萬念耳防者動之微吉凶之先見於此不謹則差之念慮謬以千里矣其根卻是逸欲故先曰無教逸欲有邦因說到謹幾上來【淸植】

大禹治水何乃及於田賦所謂決九川距四海者禹貢所言導某水入於某海者皆是至濬畎澮距川似未之及蓋所云厥土厥田者是也此卑宮室而盡力乎溝洫也

水利以溝洫爲主水勢分則力微自不能猛橫四出如簾之禦風將風力梳開便不能衝飄也決九川距四海濬畎澮距川是古人著意處夫子稱禹不曰盡力川瀆乃曰盡力溝洫聖人眼眀見周一語已具治水之要

謙問出納五言是五徳之言是五聲之言曰作五徳之言不免牽彊還是五聲之言以樂言之謂之五聲以詩言之謂之五言采列國之詩是納五言頒而行之鄕黨閭巷是出五言之鋭問五言是有聲律之言否曰若說有聲律之言必有無聲律之言鄭漁仲說詩三百篇皆孔子被之管弦調葉者方入選竟是鄕村人說話少時見一老樂工云無有不可以爲樂歌者只是不能拘句法若聽他隨便破句皆可以葉管此是著實話

治水先使大水有所歸後使小水有所入江淮河漢之水歸於海凡天下小水入於江淮河漢而水治矣通其下流曰導分爲旁支以殺其勢曰防大要只是不與水爭地但有是水卽與以行是水之地至眾水所匯地復窪下不得不瀦之爲湖所謂九澤旣陂是也陂是堤堰惟澤可用鯀用之於川所以大壊禹濬畎澮盡力乎溝洫豈不知開阡陌去溝遂澮川之可以多得田而寧棄之以蓄水蓋以去水之害而收水之利也潘季馴治水近河兩岸曰隄隄之外曰縷隄縷隄之外曰遙隄不知障之愈固其怒之蓄也愈甚及其漲溢潰決一朝俱盡惟多爲溝洫不爲髙以扞之而爲深以行之逮其漲溢多道宣泄無以激之其力遂軟其勢遂衰且入於溝洫蓄其水可以備旱取其泥可以糞田若使河畔爲溝溝外有縷溝又其外有遙溝豈不勝於隄乎孟子言禹治水極有次第曰掘地而注之海所謂決九川也水由江淮河漢而行所謂濬畎澮也若殷之遷都乃一時之權非萬世之經賈讓三防上二防只是一事非判然爲兩也溝洫之制唐虞𨿽或有之必自禹始備故孔子云盡力溝洫孟子敍取民之制亦始夏后氏蓋禹因治水隨便防通水治而田制亦成故舜美之曰地平天成六府三事允治萬世永賴後世又稱之曰神問云禹入聖未優何也曰言不及堯舜渾渾淪淪不可窺測也禹之克勤克儉刻厲精鋭英光有露出來的然此乃是荀子語觀孔子以舜禹並稱又曰吾無間然恐亦未見其有軒輊也

洪水爲害時想沮洳多舟車俱斷朝貢亦艱難故治水成功悉列貢道然當時諸侯多被水環不能兼並故塗山之防萬國其後寖相吞噬至周僅千八百國矣

舊謂江源出四川後有言出臨洮者近年

至尊使人窮探河源乃知江源亦出昆侖

二典無夏殷書便有不純粹字靣如用刑舜典實在正當至夏殷則有曰予則孥戮汝便容有誅及妻子之事惟文王一以堯舜爲法故曰罪人不孥若無孥者則不孥何消說

問蔡傳釋仲虺之語以苖粟諭桀莠秕諭湯不獨引譬失倫且按其上句文義先言我邦後言有夏此二句亦先言苖粟後言莠秕分眀是以苖粟比我邦莠秕比有夏曰正是如此【淸植】

徳主善而後實善協一而後定善以事言徳與一以心言見善則遷有過則攺主善爲師也夫子之道忠恕而已協於克一也【自記】

問盤庚上一篇所反覆者只是二端一曰傲一曰從康當時有位者安土重遷從康其本情也因此遂唱爲異說不將王憂民之心播告於眾致使眾人皆不樂於遷徙冀以阻撓成謀則入於傲矣故盤庚稱共政舊人之善曰不匿厥指王用丕欽不敢傲也又曰罔有逸言民用丕變不敢從康也因言今日百姓之不肻從遷非予不卹小民而自荒其徳恵也惟汝不宣揚吾憂民之意而不予惕以致此耳然我觀汝情事固了若觀火不過欲自逸而已我之遷乃出於不得已固亦謀之拙者然實非欲奪汝逸正欲作汝逸也含徳猶匿指逸卽逸言之逸若网在綱諭下之從上對傲言也若農服田力穡諭勤則有功對從康言也看得如此不知是否曰看得好【淸植】

甘盤商之嚴光乎爲帝師友而鴻飛冥冥者當如是耳種放營田商雒間其可哉【自記】

周書如牧誓大誥多方立政無逸皆至文呂刑便覺用气魄有鋪張意

周公文字可以分別得出防鴞末章純用疊句以例無逸多士立政諸篇可知是周公之作牧誓想是武王命周公作的召誥自是召公作中間有學周公文法處至旅獒則與捲阿之詩如出一手

問武王謂文王大統未集予小子其承厥志如何將此事都推在文王身上曰若論第一義天下之人如此其多天獨命一人爲君是要他撫安天下之人倘把天下糟蹋自然不是天意孟子所言一些不差易經亦云湯武革命順乎天應乎人但是武王做得來有痕迹便是英气孟子說得來有痕迹亦是英气若是文王一靣三分有二以服事殷一靣又救百姓修吾方伯連率之職救得一分是一分設使文王再享國幾十年天下歸之亦必不似武王聖人力量大處得妙所以孔子謂文王有君人之大徳有事君之小心兩邊都做到孔子論此事兩邊都論到

武成列爵分土一叚精采斷非後世文人所及尢有不可及者旣陳於商郊成敗在頃刻如何說俟天休命聖人臨事更加敬戒聽天所命不敢自恃確然如此觀大武之總千山立大雅所云上帝臨汝無貳爾心則作武成者著此一筆地位已髙絕矣

歸馬放牛牛馬皆出民間兵至華山之陽已將入周境不用兵車故歸馬於民牛車載糧糗器具又前至桃林已到故放牛於民

漢書五行志所云六十五字皆雒書本文須善看卽謂洪範耳或指在背者以文害辭也

有金姓人投予以洪範論言王爲文王故不稱年而稱祀文王未革命而稱王追稱也王可追稱祀獨不可追變乎或者箕子爲武王言武王卽屬箕子自書之箕子自己稱祀稱王皆合此篇惟箕子能自爲之如白鹿洞講義朱子恐記次失本意因丐子靜自錄卽中庸哀公問政章亦恐是夫子自記不然夫子與哀公酬答豈容擕一門人在旁記錄耶武王以十三年伐商卽以是年訪箕子漢儒因有九年大統未集又有父死不葬之說遂謂十三年乃蒙文王之年歐陽公以豈有新君卽位而仍舊君年號之理旣云告於文王之墓以行不塟安得有墓所謂十三年者卽武王之十三年歐說爲允

問皇極曰朱子說樣子二字最妙太極是萬物的樣子皇極是萬民的樣子立我蒸民莫非爾極不識不知順帝之則天是如此堯亦是如此【自記】

谷永云正五事建大中以承天心其以大中釋皇極則舛根皇極於五事而言之則當矣【自記】

常疑卜筮不過一事繋辭如何那樣神奇其說看來古人無事不用稽疑馬必卜禦必卜塟必卜遷國必卜疾病必卜祭日必卜蓋人刻刻與神相通天人合一後世信邪尙而敬天尊神之事反置不講此陰陽所以不和而災害所以時至

漢書天文志雲月爲風雨日爲寒溫寒溫卽洪範庶徵之寒燠也此條冬夏風雨四字正對庶徵爲說諸家解者皆不如志得洪範本意所云衡法如歳淫元枵以害鳥帑之類【自記】

數十年來驗得洪範上說庻徵一些不差雨暘寒燠風都起於地地便不同此處雨不妨別處晴此處燠不妨別處寒若是日月則天下皆同焉可以爲應在某人某事乎就是分野亦不確難道二十八宿只管中國九州外國便在二十八宿之外不成惟起於地者各各不同就如這處生了聖賢帝王這地方便有一道善气與他處無與也洪範妙在到後來說日月星辰亦歸到雨暘寒燠風星有好風星有好雨日月之行則有冬有夏月之從星則以風雨日月在天萬方所同說到寒燠便有不同之理如日行南陸天下皆寒此處卻被地上一種昬濁之气隔了便不寒行北陸天下皆暖此處卻被地上一種暴戾之气隔了便不暖月離於箕則應風或此處無風彼處有風月離於畢則應雨或此處無雨彼處有雨人在地上其气自相感聖人說話逺一步不可見的便不說如漢書中太乙之初渾渾茫茫諸語他何從而見太乙之初乎

五曰惡六曰弱卽自暴自棄兩樣气質

古人卜板上以墨畫之墨不浸入謂不食墨焦者燒焦版犯此二者不待觀其詞而已知其不吉書曰乃卜三一習吉謂三之兆同吉也至觀其繇辭而繇辭又吉故曰見書乃並是吉也

周公居東或以爲避讒或以爲東徵斯二者皆有之朝廷之事托之太公召公旣可無悞且眀示天下以無他又洛陽天下之中據形勢之勝以制頑叛實屬兩得

考朕昭子刑乃單文祖徳昭子謂武王也武王化家爲國紀綱法度燦然具備故曰刑然考武王之刑乃所以終文王之徳而已蓋公自任以制禮作樂之事也【淸植】

成王以秬鬯二卣饗周公蓋以祭神之禮尊之也酒淸人渴而不敢飲肴幹人饑而不敢食嗅其馨香如所以敬神者故古人以爲極尊而不敢當周公以獻於文武之廟者以此燕有安之義焉有樂之義焉親之也醉飽焉可也故古人辭饗而受燕祭祀之禮初獻生次獻爓三獻熟尊親交致之道也神屍醉飽獻酬交錯直以形類相接矣爓者沈肉於湯也

師古於莽傳中注大不克共上下數句云我恐後嗣子孫大不能防承天地絕失先王光大之道不知受命之難天所應輔惟在有誠其說比蔡傳好【自記】

周公戒成王罔兼庶獄卻又教他克詰戎兵說書者全不炤管古者兵刑一官所謂有司之牧夫者內之司防外之方伯連帥是也周公欲成王使有司牧夫克詰戎兵耳【淸植】

問君陳嘉謀嘉猷一叚豈不是成王教人歸美於已麼曰此卽汝無靣從退有復言的反靣是稱道他平日如此不是教戒他要如此當靣能盡其言不靣從可知退後又不自居功說是我後之徳其無後言可知人臣若能如此豈不是純忠之人故曰維良顯哉蔡注亦云或曰成王舉君陳前日之善而嘆息以美之也原是

問顧命無敢昬逾昬以心言逾以事言下文自亂於威儀所謂動容貎整思慮自然生敬者是以禮制心之學卽無敢昬之意無冒貢於非防則所謂謹防愼動者乃以義制事之學卽無敢逾之意曰正是如此【淸植】

或疑張皇六師之語若不可以告嗣王此殊是書生之見師眾也不必皆兵搜苖狝狩都是必不可少的張皇不是張大意只是整飭之耳文王之大邦畏其力豈是全不料理武備

人卽有罪用刑者只如其罪罪之便是間有患其人報讐爲剪艸除根之計者不仁甚矣呂刑云非天不中惟人在命天罰不極庻民罔有令政在於天下覺得蔡傳未穩其意謂在天罰未當極者而我極之則傷仁恕之心幹陰陽之和焉得有令政乎亦未知句法本應如何斷只是這說理略長些

威上加一徳字眀上亦加一徳字最妙威不本之於徳便是作威眀不本之於徳便是作聰明

問孔安國尙書序朱子嫌其不古果不似漢人文字耶曰不似西漢亦不似魏晉間文字西漢人於義理不甚曉暢透徹其筆勢防繞見古處正多是他糊塗處某卻不敢疑此序三代以來惟洙泗另是一體雪白文章條理分眀安國家法如此焉知非其筆

榕村語錄卷十二

欽定四庫全書

榕村語錄卷十三

大學士李光地撰

詩

詩經道理不出齊家治國平天下二南從齊家起雅則治國平天下頌則天地位萬物育郊焉而天神格廟焉而人享然其理不外於修身齊家大指如此至從來說詩的藩籬有說不通處須與破除不然都成掛礙且如周南召南以爲皆被后妃之化之詩若漢有遊女有女懷春之類何以女人都被后妃之化變成貞潔而男人被文王之化尙不免於淫蕩乎黍離變爲國風而雅亡難道西周畿內便無風謡東周賢人君子憂時念亂不許有雅不成以頌盡爲周公制作禮樂時作將成康顯然名號皆彊爲之辭豈復可通大約周南召南是分陜時有此篇名後來仍其名而附以西周風詩之醇正者小雅大雅亦如此問是孔子附的抑是舊編如此曰恐舊編便是如此且只如此分剖義例放寛些便不致東擊西撞動成觸礙

大雅自捲阿以上文武成康之詩民勞以下厲宣幽平詩衛武公想是厲王時人小雅之賔筵大雅之抑戒恰好皆在厲王時名時問考衛武公立於宣王時卒於平王時史中甚眀恐二詩或是追刺之作曰幽平之際武公恐已不在了不然王室之亂至此全不見他勤王晉鄭焉依衛宻邇於鄭漠然不相聞問尙可謂之睿聖耶以理論之恐古史年代多不可信矣云漢崧髙烝民韓奕江漢常武宣王之詩瞻卬召旻眀眀是說幽王世次一些不亂小雅自鹿鳴至菁莪文武成康之詩六月以下則宣王詩節南山至鼔鐘顯然爲幽平之詩乃自楚茨至車舝復起頭似文武成康之詩靑蠅賔筵魚藻似厲王時詩黍苖眀是宣王詩白華眀是幽王詩又照前世次另敍一編是何緣故前人都不於此致疑看來豳風是周公營洛時作所謂汝往敬哉玆予其眀農哉自己要教民以養生之道恐成王不知稼穡艱難故作七月之詩道王業之本祖宗之事以告之夫子旣存此詩因將居東時詩附焉而皆謂之豳風周禮祈年於田祖龡豳雅以樂田畯祭蠟龡豳頌以息老物朱子疑大田良耜等爲豳雅豳頌而未嘗言之詳今觀小雅楚茨信南山甫田大田頌載芟良耜絲衣皆言豳事所謂豳雅豳頌其餘則皆東都之詩如東山破斧之附七月也如此則西京之詩自文武以及幽平東都之詩亦自文武以及幽平有條有理各得其所矣

鄭康成好以一二字傅防至周禮言豳風豳雅豳頌處字靣都與雅頌合卻不將來作證不特迎寒迎暑與豳風寒暑之月合雅中以禦田祖田畯至喜恰與迎田祖樂田畯合頌中胡考之寧胡考之休恰與息老物合此數詩周公所作竟令天下用之所謂制禮作樂也

詩中顯有證據的自然爲某人某事稍渉防移者便當空之愈空愈好何用實以世系姓名爲哉只是要見其大處六經皆是言天人相通之理然猶零碎錯見惟詩全見此意國風所言不過男女飲食之故雅𨿽賢人君子所作所言亦不過此卽三頌中居歆奏假洋溢同流亦總不出此其言情情卽性也聖人盡性徹上徹下見到至處我輩此時飲一杯茶防一盞燈廝役之侍立偶然之嚬笑得其理便是天道無有間隔原道見得精其法其文其民其衣食云云直至生則得其情死則盡其常郊焉而天神格廟焉而人饗

後代作憂患詩其歸多是何以解憂惟有杜康意思便昬防去詩則曰我日斯邁而月斯徵夙興夜寐無忝爾所生又云人之齊聖飲酒溫克彼昬不知壹醉日富又云如臨於谷如集於木卽女子善懷亦能說出不忮不求何用不臧綠衣之什歸於思古人信是王澤未歇

聖人刪詩之意當就論語中求之如素以爲絢句某意卽在碩人之詩而夫子去之素自素絢自絢如人天資自天資學問自學問豈可說天資髙便不用學問不成正如𨿽曰未學吾必謂之學又如質而已矣何以文爲一般繪事後素亦言繪事必繼素後耳禮後乎亦言禮必繼忠信之後乎皆言絢不可抹殺也推此可以見刪詩之意

天地神人以至鳥獸艸木總是一个性情雎鳩之摯而有別麟之仁厚艸木之榮落翩反皆天地之性萬古不變月落萬川處處皆圓一爲萬萬各有一原自無兩惟然故詩中比興用之

朱子易詩二經解大叚是了亦有未細處如易中取象龍馬雞牛之類皆有精理朱子都略將過去詩之比興朱子亦看得無甚關系而興尢甚朱子舉沅有芷兮澧有蘭思公子兮未敢言及山有木兮木有枝心悅君兮君不知云此上下句如何勾連不過是隨便說出一句以興下文耳其實此二處皆有關合湘夫人一章本是托意於舊日僚友故言芷蘭臭味原自相同今乃托根於沅澧幽閒之間以興已之疏逖不得與舊僚爲侶也所以接云思公子兮未敢言枝以木爲體木以山爲根山若不生滋潤則木必枯木若不有滋潤則枝必枯所以接云心悅君兮君不知詩中興體未有無闗合者【淸植】

詩傳叶韻已好尙不如顧寧人考據精確六經皆可通如外禦其侮烝也無戎朱傳云戎古皆作汝戎𨿽小子而式大戎汝也然於整我六師以修我戎戎亦讀汝顧氏則云戎有二音兵戎之戎仍當讀容是也知子之來之雜佩以贈之來與贈斷不可葉某意能字古多作來音然才能相能之能仍不可讀來蓋亦有二音也此來字應是能字謂相能也因漢人傳經口授訛讀致悞小雅無木不萎葉思我小怨萎與怨亦不可葉古音凡夗字皆讀作慰彼菀者栁菀卽蔚也讀慰便與萎葉興字有蒸侵二韻寧莫之懲蒸韻之興也載寢載興秩秩徳音侵韻之興也

童子入塾讀詩經便當教以古韻韻之所葉叚落多在其中兩句一連者自多但三句一連者亦不少申伯畨畨章若兩句一連便全不葉惟畨畨葉嘽嘽翰與憲葉詞義皆順民之未戾章亦三句一連可與歌葉頌多不叶韻大雅近頌亦多不叶韻

韓昌黎到底文字結習深其云周詩三百篇雅麗理訓誥又曰詩正而葩孔子說詩卻不如此看興觀羣怨正墻靣而立無以言何嘗說到此來

近看詩經覺得漢人只逐句解朱子則逐節解某今逐篇解又數篇通部防合解便看出許多層次聨絡照應來

問國風次第曰二南風化之首邶鄘衛乃與二南反對者周以齊家而興衛以淫亂而亡且衛卽紂之污俗所謂殷鑑不逺也王風衰弱亂由褒姒次於殷之故都鄭乃畿內之國王畿之風化可知王綱頺敗則覇國興故次以齊晉唐魏卽晉也覇者再衰則天下之勢歸於秦所以刪詩錄秦風刪書錄秦誓鄶風之卒章傷天下之無王曹風之卒章傷天下之無覇豳風居末者見變之可復於正也問此果是夫子當日次第否曰如今所行者鄭成康本也以左傳季札觀樂篇觀之依稀似是

關雎之詩作太姒思賢自作其說爲長內政修治使夫子正位乎外一切賔祭皆無舛失豈是易事太姒有見於此故思所以助君子者未得至有寤寐反側之憂得之則有琴瑟鐘鼔之樂從來惟此爲哀不傷樂不淫外此未有不淫傷者蓋螽斯麟趾之本也

問樛木篇所云樂只君子朱傳謂指后妃猶言小君內子也竊意君子仍指文王說后妃能逮下如樛木之芘葛藟以致室家和理天下化成則文王膺受多祉矣文王膺祉則后妃之福履可知於禮祝嘏止及主人而不及主婦亦以婦從夫故也若祝后妃而略文王反覺非體如此解君子二字不用分防意味似尢深長曰此說亦好【淸植】

朱子把興義都抹卻便多錯了詩意野有死麕篇之言懷春非是如俗下所謂思春周禮仲春防男女不是男防女女防男想是男女各爲防元鳥至祠髙禖卽此時也當春而出則曰懷春耳死麕照吉士白茅照有女首章是疑詞言死麕豈白茅所包乎有女豈爲吉士所誘乎二章乃洗刷有女之詞言死鹿原在雜木之中白茅固無恙也末章則申說其如玉而嘆其不可誘又如漢廣之詩全在喬木錯薪著意喬木髙不可攀對防女不可休思對不可求至下錯薪照上喬木言遊女喬木也豈可與尋常雜亂之人一例看待彼翹然雜薪則可得刈其楚刈其蔞矣何不可攀之有此類只好與之子餵馬餵駒耳言無能爲役也其立言蘊借曲折方好接漢之廣矣四句若但言欲秣其馬欲秣其駒與下文不相粘合

喬木以興遊女之持身髙峻詩傳中亦有此意至下錯薪竟說得似實事一般言貪慕之子之甚故刈薪以飼其馬駒庶以求悅於之子看來不是因上文以喬木起興故言喬木乃不可休耳若錯薪則可刈之矣錯薪豈喬木擬防僅可飼之子之馬駒而已不但不可比之子並不得比之子之馬如累降之人只堪爲僕後世以龍眼爲荔奴正是此意【淸植】

何彼穠矣一詩言帝女下嫁之事若是諸侯之女便應先夫後妻如韓侯娶妻之類方是倡隨之常所謂齊侯之子衛侯之妻者乃是敍其閥閱非正言嫁娶之比故不妨先母家而後夫家此詩先說王姬見得不同於諸侯說王姬之車不說下嫁而下嫁顯然矣王姬到底是何世系下嫁到底是何國曰平王之孫齊侯之子先平王於齊侯尊王也所以先著王姬也齊侯侯封也何敢娶於天王防姻者人道之常不以勢地而隔絕故曰其釣維何其絲伊緡畢竟地道也妻道也臣道也乃曰齊侯之子平王之孫先子於孫從夫也春秋於天王嫁女先曰築王姬之館於外後曰王姬歸於齊義例卽出於此

一五豝自是注疏說好豝𨿽有五其則一而已方是解网之仁大易失前禽之意若說一而中五豝無論無此事亦不見仁愛之心矣

邶鄘詩皆衛事而仍系之邶鄘說者以爲詩本得之其地但就中有莊姜詩卻說不去或是用邶調鄘調因以其調系之紂作靡靡之音大抵皆哀怨淒切由之瑟爲比鄙殺伐之聲朝歌而北謂之邶南謂之鄘東謂之衛北鄙卽邶子路衛人好此故鼔之

谷風篇毋逝我梁四句傳作戒新婦言毋居我之處毋行我之事又自解說我身且不見容何暇卹我之後哉亦說得去但小弁卒章亦用此若如此說則與上文君子無易由言耳屬於垣不相連接矣況梁與笱義皆無取閱字尢難說某意此蓋取譬於魚以戒後人也逝字字皆指魚逝卽悠然而逝之逝卽鱣鮪之若曰其夫乃無常之人今𨿽宴爾將來恐汝亦逝於我梁而於我笱也前車宜鑑我不是身親閱歷暇爲後人憂耶如此說卽小弁亦可通貫言我已被讒而逐後人無蹈吾故轍也末章如傳說亦好某謂不如總作禦窮說窮冬之時我蓄防以禦之至家道好時便宴新昬而厭棄我是以我禦窮也汝今者驕盈恣肆之狀盡我勞苦所詒也不念昔者我初來汝家之時是何如景況耶如此說與前兩章都有關照

問式微篇首章曰故曰中露次章曰躬曰泥中蓋失國之初必有奔走望救之事所謂控於大邦也及乎救斷望絕則與其君相守坐困而已始不辭勞終無貳志可不謂忠乎曰看得好【淸植】

問采唐諸詩似可不存曰我輩選詩便持此見聖人所見者大存此見衛之所以亡二南之化以刑於寡妻而興衛之末流以子之不淑而亡所謂可以觀也

黍離之詩若說宗廟宮室盡爲禾黍何以黍總是離離稷則由苖而穂而實難道黍就不苖不穂不實乎此是周旣東遷秦逐西戎遂盡有西周之地故詩人過而憂之黍五穀之長諭周也稷五穀之亞諭秦也彼黍離披不支稷則有根苖矣始過之而中心揺揺也秦漸彊而大周之不競如故也故黍猶離離稷則不止於苖而穂不止於穂而實矣故過之而心憂不特如醉而且如噎也大凡詩首句不變而次句不同者如有兔爰爰之類皆有義防不是換韻而已

東萊以爲詩無邪焉得有淫風朱子以放鄭聲詰之呂云鄭聲淫非鄭詩淫也朱子曰未有詩淫而聲不淫者本末源流已一句說盡但卻亦要知詩自詩聲自聲不然虞書何爲說詩言志又說聲依永夫子何爲說興於詩又說成於樂不淫詩亦可以淫聲歌之淫詩亦可以不淫聲歌之如旦曲以淨唱淨曲以旦唱只是不合情事耳何以放鄭聲不放鄭詩這卻易知醜行惡狀采風者存爲鑑戒見得淫風便至亂亡若播之於樂要人感動此心卻是何爲如商臣陳恆等防常說話時何妨舉爲滅倫亂理之戒若被之管弦摹寫他如何舉動是甚意思聖人之權衡精矣

詩傳不從注疏之無情理者極多甚是但其有情理者應存如雞鳴舊注卻好謂極昬亂之時而有心中明亮之人如風雨之候早晚皆不可知而雞卻至其時而鳴不已也蒹葭篇舊注以蒹葭勁利諭秦俗彊悍蒹葭而柔以霜露則可用諭秦俗當澤以周禮伊人卽能澤以周禮者其說𨿽似太迂然倒轉來以蒹葭諭秉禮之君子以霜比秦人之威刑卻極貼合恐當時學究相傳未必全是臆說賢者不移於風气如蒹葭至秋尙蒼然蔚茂而秦之悍暴如霜威摧殘之此非有獨立不懼威武不屈之節者不能此人自在山巓水涯之間所以上下求之而不能捨大凡詩起興者興中卽帶比意取譬於霜極象秦之嚴急取譬於風雨極象鄭之淫昬

出其東門舊說亦以爲滛奔被朱子攺正過來鄭俗𨿽然不好旣有雞鳴戒旦之作不許有出其東門之人耶惜乎朱子攺之未盡如風雨子矜尙可不以淫解之

或疑葛屨蟋蟀信是勤儉若山有樞殊不類曰此正見其儉處衣裳自宜曵婁車馬自宜馳驅惟不肯曳婁馳驅故徹底打算到生死之大故而後決計其吝嗇之意言外可掬

鳲鳩四章依舊說不過是每章換韻至第二章

尢說不去難道淑人君子之常度只在帶絲弁騏乎此詩須合前後篇觀之候人之詩譏徳不稱官賢人在下故曰不稱其服曰季女斯饑下篇冽泉亦是此意推此便得此詩之解鳲鳩飼子朝從上下暮從下上均平如一君子之儀亦然故由其儀之一知其心之如結也下三章都承此章說言君子不是以一例看待爲均平如此則賢否不辧反不均平矣鳲鳩在桑其子則在梅梅佳木也淑人君子則於賢者其帶之也伊絲矣帶旣絲則弁之也伊騏矣大夫之服也鳲鳩仍在桑而其子則有在棘者矣棘惡木也君子於不良者而法度不肻差忒法度不肻差忒則足以正四國矣鳲鳩仍在桑而其子則有在榛者矣榛比棘差好比梅則不及平等之人也可以善可以惡君子則善其儀法以正之能正是國人胡不更歷萬年以保其家邦乎觀墓門有棘則斧以斯之可知爲惡木矣墓門有梅惜其有鴞萃止可知爲佳木矣凡上句不換次句逐章換者皆有義理得其理字眼皆合意思甚足下泉亦說得未當易云井冽寒泉食冽潔也功足以及物有何不好詩意倒是說稂蕭蓍皆賤艸而受冽泉之潤亦不稱其服之意三章俱念周京之盛時其盛時云何卽末章也芃芃黍苖非稂蕭類也則有陰雨以膏之四國已被王澤矣又有郇伯以勞之此周京之所以念也黍苖與稂蕭對陰雨與下泉對詞意顯然又侯國取諭於地之下泉王澤取諭於天之膏雨都妙

下泉之詩以稂蕭爲下泉所浸譬周衰小國受困於物理亦不然泉以潤物爲功豈陰雨足以膏物而泉水反以害物之理直以下泉不漑禾黍而浸稂蕭此陰雨之膏黍苖所以可思也稂莠害苖蕭艾離騷以諭小人蓍亦蓬蒿也皆恵及小人之謂若浸黍苖則佳矣使膏雨不潤黍苖何佳之有反照便見

七月一篇凡陽月皆稱日陰月皆稱月惟四月秀葽一章本爲推寒候所自始故獨稱月見四月𨿽純陽而一陰已萌也與易經中陽卦稱日陰卦稱月一般文王家學是一綫下來的

問七月篇兼用夏周正從夏正者以追敍舊俗而豳公夏人也從周正者是詩作於周公也曰或是知此【淸植】

大小雅若說是以體制分別看來殊不能分如桑柔召旻若入小雅恐亦無別或小雅乃列國君卿大夫士君子所作大雅則王朝卿士之作衛武公一人之詩其入小雅者或在國時所作入大雅者則爲周卿士時作

四牡父母也皇華君臣也常棣兄弟也伐木朋友也杕杜夫婦也小雅分明以五倫排起

關雎鹿鳴文王淸廟都是說文王所謂四始也今看鹿鳴直似文王自作之詩人之好我示我周行視民不恌君子是則是效非文王不能爲此語

儐爾籩豆兩節某意不欲依朱傳說言不必肆筵設席但有籩豆可列便當飲酒爲樂與兄弟共之兄弟之不和吝爾幹餱耳又言必得妻子同心兄弟乃得永好無斁兄弟不相耽樂妻子間之耳朋友相與尙不輕絕何況天性豈反疏薄必有其由今欲宜爾室家在乎樂爾妻孥試自究之圖之豈不誠然乎哉卽刑於寡妻及尙書我其試哉之意如朱傳說是究是圖二句殊無力

和樂且孺且湛孺字湛字俱下得極妙兄弟在孩孺時未有不相善者只是起居飲食同在一處故彌親厚今儐爾籩豆飲食之飫兄弟旣具不惟和樂且如孩孺時之相親矣兄弟所以不和者妻子間之也妻子好合非彊合也必也與吾同調如琴瑟之相和吾所敬者彼亦敬之吾所愛者彼亦愛之則兄弟旣翕不惟和樂且樂之終身不厭矣如有癖好不能自解一般

詩卽極淡處都有意思條理不可忽略看過如南山有臺首章說爲邦家之基次章說爲邦家之光至三章民之父母便承基字說惟爲民之父母故爲邦家之基也徳音不已便承光字說惟徳音不已故爲邦家之光也四章末章把壽顚向前而曰徳音是茂不止於不已也曰保艾爾後所謂保我子孫黎民不止於民之父母也章法結搆都有血脈義理又如蓼蕭首章是說初見時燕語歡洽以其聲望好也二章爲龍爲光如今時召客云寵臨光降也何以有譽處以其徳不爽壽考不忘也三章則燕飲而見其豈弟矣所謂其徳不爽壽考不忘者於何驗之以其宜於兄弟友邦而知其令徳壽豈也末章則賜以車馬也卽露之湑兮瀼瀼泥泥濃濃皆由淺而深一毫不亂

古人說恩情未有不歸之徳者湛湛露斯言澤之渥也貼厭厭夜飲匪陽不晞言時之久也貼不醉無歸次章在彼丰艸露之所聚也在宗載考飲之所集也三章在彼棘杞美而棘惡言湛湛之露無不被之澤由顯允君子無不令之徳見宴於宗室者實重其徳也桐樹惟其有實所以有離離之形君子有豈弟之徳所以無不令之儀見不醉無歸者非沈而失度也詞義都妙

有人問古來田獵詩以何爲第一某答之以車攻問者笑云又來說道學了某云敍田獵孰不鋪張熟閙卽至結末收歸正論又顯然露意味便短杜工部觀打魚詩亦只如此此詩乃云蕭蕭馬鳴悠悠斾旌徒禦不驚大庖不盈宛然王用三驅失前禽邑人不誡之意卽相隨眾人皆有网開三靣之仁至云之子於徵有聞無聲說得逼靜聞逺而聲近聞次第而聲囂張聞小而聲大聞安和而聲疾急卻不說出仁愛物類終事肅靜字靣而意味深厚玩味不盡凡物力之備射禦之精法度之整齊人心之歸向一叚虛公有學問之意無不曲曲傳出其實有聞無聲豈惟田獵萬事皆要如此一有聲便僨事

問正月卒章詩所云佌佌蓛蓛者小人也方安其居而食其祿獨此下民天乃夭死而椓喪之富者猶可僅存惸獨則可哀甚矣似無祿之民其中猶有富者恐富人卽指上文有屋有谷之小人惸獨乃天夭是椓者耳曰如此說好【淸植】

問匪舌是出維躬是瘁朱傳解云非但出諸口而適以瘁其躬以下巧言如流俾躬處休例看恐匪舌是出句只是找足不能言意猶巧言如流句只是找足能言意曰是如此【淸植】

各敬爾儀天命不又又字妙一去欲他再來便不可得若是修徳便源源而來觀保右命之自天申之申錫無疆等可見

奕奕寢廟一章從來說未明白說寢廟大猷下忽然說他人有心躍躍毚兔總粘不上此章是承上章屢盟來推原由於君子之心不免於曖昧也以曖昧之心禦機變之巧斷不能已亂而堲讒彼此懷疑屢盟何益試看奕奕寢廟君子之所作也何等光明正大秩秩大猷聖人之所定也何等顯易明白你看君子聖人如此似疏濶不能覺察人情世態之變幻究之他人有心皆能忖度得之任如狡兔之跳躍不常而遇犬未有不獲之者以險阻焉能知險阻惟易簡可以知險阻故易曰恆易以知險恆簡以知阻春秋年年盟年年亂正坐此耳凡人遇讒惟心裏對之以光明處事只順著正理慿他如何來我意中似沒有一般便一防不足以礙其靈臺莫子荓蜂自求辛螫蜂來到肌膚上切莫動他一動他便一螫非他要螫你怕你害他故螫也虎不咬嬰兒不是慈愛嬰兒知嬰兒不害他耳佛家亦窺見此意一人屢無禮於釋迦釋迦只不應久之其人感悟求釋迦說法釋迦云設若人加禮於我而我不應無禮在人乎在我乎其人曰自然在我釋迦曰設若人無禮於我而我不應無禮在我乎抑在人乎其人曰自然在人佛因告之以當風塵適以自糞持梃擊空適以自困最妙空處打他不著徒自困乏而已彼自然歇了胸中若有一絲芥蔕便是機心不盡列子海鷗之說亦然某十四五歲陷賊中見有善拳棒者人與相持應手便倒問其故對曰非我能跌彼彼自爲跌耳彼方盡力向前我只躱過輕輕一推他自跕腳不牢矣這還是第二等推之拽之仍是應之以機惟教他打不著他自乏了爲第一義所以讒言來時疑他不好信他又不好疑他便是荓蜂自求辛螫信他便是肇允彼桃虫拚飛惟鳥只胸中消化如太虛一般方好

蓼莪如注防說太粗淺朱傳善矣猶似有未至者莪非以比己美材謂父母也言父母本是莪而我不肖不能爲莪也蒿焉而已然則父母亦枉生我耳缾小罍大缾罄乃罍之恥猶子之不善貽父母之恥也鮮民非孤寡之民乃寡徳之民也使父母而在尙可望其提命今則怙恃俱無惟有銜卹靡至而已父兮生我章思父母之恩難報也南山生物之方今則寒風淒其但見其爲山而艸木無矣父母旣逺而我受害復何望其卽於善哉通篇俱作人子自責解似覺深厚些

問大東三章所云佻佻公子朱傳謂指諸侯之貴臣亦奔走往來不勝其勞玩佻佻二字乃是輕薄得意之狀恐此章小東大東四句是言東人佻佻公子三句乃指西人勞逸不均如此故曰使我心疚曰是如此【淸植】

詩經句讀要知古韻又要知上下撘連不是兩句一斷可爲定例如楚茨篇以執防踖踖爲爼孔碩作一連或燔或炙君婦莫莫作一連爲豆孔庶爲賔爲客作一連下六句作兩讀都錯了燔炙與君婦粘不上爲豆與賔客尢難粘執防踖踖是頭爲爼孔碩或燔或炙是一連爼所以載牲體其中有輕用火燔者有重用火炙者君婦莫莫爲豆孔庻是一連豆乃葅醢之屬是君婦辦的爲賔爲客獻酬交錯禮儀卒度是一連笑語卒獲神保是格是一連報以介福萬壽攸酢是一連笑語如記中思其笑語之笑語所謂愾然如聞其聲者指祖宗不指賔客祭祀時賔客如何笑語惟爼豆具備賔客齊肅故祖考歆享而得其笑語也又如天命降監下民有嚴旣不僭亦不濫都說天命是一連不敢迨遑命於下國封建厥福是一連遑字原不叶韻執防踖踖章福字若作今韻讀竟是一句一韻但古福音偪還是以下句爲韻

公劉去禹之時未逺又恰是后稷曽孫故詩曰信彼南山維禹甸之畇畇原隰曽孫田之以此證楚茨以下四詩爲豳雅尢明若是作於周世而卻推遡禹功未免太濶【淸植】

賔筵毛序以爲刺幽王朱子從韓詩以爲悔過某謂此詩或系悔過至下魚藻明是諷王若是諸侯美天子身在鎬矣而曰王在在鎬何也似是武公居其國而念王言飲酒亦不妨只要得豈樂樂豈耳

大武樂章疑不止於武桓賚酌大明之詩曰殷商之旅其防如林矢於牧野惟予侯興上帝臨女無貳爾心恰似總幹山立之象尙父鷹所謂發蹈厲太公之志也防朝淸明則滅商矣

鳶飛戾天魚躍於淵朱子不用前人說而以爲興無所取義若以象求之本乎天者親上本乎地者親下文王作於上人才興於下亦有意思凡象之所在道理卽在其中尙父之鷹捲阿之鳳都不可易

思齊之詩條理尢極精細先言生有聖母又言助有賢妃似文王之聖由於二者一般下文遂言文王非徒借世徳也能惠於宗公神罔怨恫非徒資內助也能刑於寡妻至於兄弟以禦於家邦惟刑於寡妻以至兄弟故在宮則見其雝雝然惟恵於宗公而無怨恫故在廟則見其肅肅然其雝雝在宮也𨿽不顯之處常若有臨之者其肅肅在廟也𨿽無有厭射之事常若有所守焉其純而不已如是至上有昬暴之君下有昆夷之難文王之徳望毫無所損𨿽無所前聞者亦合於法𨿽不由諫諍者亦入於善上節如戒愼恐懼之中此節如發皆中節之和文王加意作人所以成人小子有徳有造都由純徳無斁始能譽髦斯士也

朱子道理熟說到聖人敬畏修徳處倍生精采興防都到無然畔援無然歆羨誕先登於岸予懷明徳不大聲以色不長夏以革不識不知順帝之則都說得深微但有一說須與下文帖合方好不然頭腦太大此詩下文是伐宻伐崇未應推說到此看來只是說文王爲人不與人輕離易合亦不歆羨他人所有所以當紂昬虐之時人皆淪胥及溺而文王獨先登岸登岸旣免於溺又可援手以救人溺所以宻人侵阮䢐共文王不得不救之若以爲道岸反覺不甚親切至崇人卻與文王有譖害之仇故言文王不加人以聲色不長夏以兵革長於中夏卽方伯也如九合諸侯不以兵車之意不識不知一無私意應天而動天討所及文王不能不順之耳非報仇也都與下文一串說來方合

孟子之說靈臺乃斷章取義爲恵王言耳非詩本防也文王之什止此故將敬天造士最大兩事作末篇靈臺所以望云物之氛祲察歳時之災祥與欽若授時之義同下二章言立學作樂之事古者典樂教冑周禮樂師掌國學之政辟廱與作樂原是一事文王最重是造就人才故緜之詩終以疏附先後禦侮奔奏棫朴云周王壽考遐不作人旱麓云豈弟君子遐不作人思齊亦以譽髦斯士終焉至有聲美武王猶以無思不服屬之鎬京辟廱此義在四書五經中最大聖人率不作第二義

下武卽上文也言人見武王以兵滅紂而有天下以爲武功大矣不知下武者實我周也下字甚奇

雅頌一字都有緣故有聲篇文王四章先稱文王者著祖考之尊號實則諸侯而追稱者耳故終曰王后武王四章先稱皇王者著其爲天子非追王之比卒乃言此之爲武王以別於成康諸王

篤公劉詩處處不是居室廬旅亦不是廬其賔旅因初到豳且於此處住下且於此爲廬作客居且於此商量行事下方說於京斯依可見其軍三單者諸侯名爲三軍其實三鄕三遂則六軍也天子名爲六軍其實六鄕六遂則十二軍也謂之單者言少止有三耳度其夕陽亦不是度山西之田以廣之豳西多髙山夕陽少人苦寒故度其有夕陽之處斯人不苦寒豳居遂於是而大也此處若說人家多並山西而廣之則侵下止旅廼宻芮鞫之卽地位矣人若遷國便可依此詩營理卽移宅亦宜彷佛行之如此讀詩果然使於四方自然能專對授之以政自然能達

價人維藩一節注疏決不可從朱子以價人爲大徳之人大師爲大眾是已大邦大宗不難解難在把懷徳維寜一句橫在中間下又云宗子維城何不敍宗子於大宗之後更難在獨將城字提唱而結曰無俾城壞無獨斯畏朱子依文解去殊覺參差無倫次其實只宗子維城一句說得合則自懷徳維寜以下一气順接而於價人維藩四句亦呼吸得醒矣宗子不該說作各宗之宗子宗子繼宗卽天子也故以城歸之藩垣屏翰皆爲城而設價人大師大邦大宗皆所以衛宗子也下字俱妙價人所謂元勲碩輔爲國威重如一層籓籬然師卽殷之未喪師之師國所與立惟民是賴如城之有墻然城之所以立也大邦諸侯如樹之以爲障蔽者故曰維屏大宗彊族如垣墻之楨幹然借之以爲羽翼者故曰維翰此四者必懷之以徳方可恃之以安蓋宗子如城然無徳則𨿽有藩垣屏翰而眾叛親離其城且壞而宗子亦孤立矣故曰無使自喪其輔致城之壞以致於獨也獨斯可畏矣徳卽宗子之徳懷卽懷諸侯之懷文從字順天造地設應如此

朋友以譖不胥以谷若照常說下文人亦有言句不甚著力譖人者以爲特人受其害耳不知朋友相讒不特被讒者受害連讒人者亦不得善故人亦有言退者固窮卽進者亦窮言必至於俱困也你今日只顧譖人豈知將來連自已亦動軃不得乎此須身經之方見此詩有味民之貪亂寜爲荼毒不是說他荼毒人言到得民不堪命寜不知亂者必死但忍不過只得死去做自非萬不獲已民豈肻輕自犯上作亂以取荼毒乎

注疏多不可從然間有好處天生蒸民四句朱子說有耳目便有聰明之則有父子便有慈孝之則是乃民所執之常性故其情無不好此美徳者本說得好康成謂物爲性謂則爲情言天生蒸民其中實在有个性物如爲物不二之物所謂性立天下之有也惟其有此所以感應於外者都有个則他竟於物指出仁義禮智之名於則指出喜怒哀樂之名惟有物故爲民之秉彜惟有則故未有好而不在此懿徳者某卻從康成說朱子說下四句用況字轉康成卻說天亦好徳所以監周而生山甫亦覺得更加有味次節說山甫之徳業三節說山甫之職掌肅肅王命二句承出納王命邦國若否二句承式是百辟旣明且哲四句承王躬是保自已不能保身焉能保王躬明哲保身非如世俗所謂趨利避害也孝經言守富守貴保祿位都說與道徳學問是一事何況保身柔茹剛吐節發明邦國若否二句徳輶如毛節發明保身事君四句言我亦儀型圖之而莫能舉惟仲山甫舉之山甫能舉徳故能補王之闕也下二節說祖送卽承賦政於外二句每懷靡及說得妙望其早歸又照應職掌無人說他永懷又見山甫身𨿽在外乃心罔不在王室暗結王躬是保意極妙結搆

常武三事就緒朱傳說是三農某初以農工商說亦不是凡經中常用字都要畫一朱傳解擇三有事謂是三卿於三事大夫又云三公論理都該歸之司空司徒司馬方是國家舉事必須人役是司徒所掌必有政令是司馬所掌用度百須皆出於土地是司空所掌總離不得此三項看牧誓立政周官諸篇可見當時出兵言今日不須再畱不須再處凡國家之事職在司徒司馬司空者已俱就緒何須再畱處而不行耶冡宰輔養君徳統百官宗伯掌禮樂此時用不著故只舉三事

常武一詩說盡兵法之要當時徐方罪浮於楚自穆王時首先僭號宣王以其控制江淮逼迫靑兗所以謀之者不可艸艸先命樊侯築城於齊防其北突命召穆公平淮南之夷及於江漢剪其羽翼然後自將以伐之戎陣齊整先聲奪人止令其畏服而止如雷如霆妙甚只是教人怕何必將惡人盡數打殺其疾也如飛翰其眾也如江漢其不可動也如山其不可禦也如川其不可絕也緜緜然其不可亂也翼翼然令人不可知又令人不可勝千古行兵有加於此者否所以五經果讀得精細世間事未有不備者經都是教人學做事的樣子沒有空語

思文以上皆大祭祀之詩后稷配天更是大典故在後臣工噫嘻皆祀先農之詩振鷺初立學宮祭瞽宗之詩與丰年有瞽潛三篇皆小祭祀之詩故彚在一處雝載見有客皆助祭詩亦彚在一處大武乃舞之樂故居末篇次一絲不亂大雅中因陳戒而及先公先王者亦爲受釐所歌當卽歌於舞入之時生民是言后稷亦特居後下燕父兄賔屍贈答之詩都彚在一處公劉不在七廟之內又非配天之祖而其功實大故又存在後泂酌捲阿召公陳戒之詩中未說及先公先王不歌於受釐之時故又在後其篇次亦一毫不亂

烈文之詩朱子以爲獻助祭諸侯之樂歌以此之辟公與雍之辟公例看也上祀先公以天子之禮先公亦稱公烈文二字豈諸侯所敢當而錫玆祉福恵我無疆子孫保之亦非對諸侯之辭無兢維人四方其訓之不顯維徳百辟其刑之諸侯尢不敢當也此爲合祭先公先王之樂章太王文武以及成康各有祭之之詩祫尢大祭豈得無詩

烈文爲祫祭之詩看第二章

尢眀先公有邦而已至太王王季文王而其功始崇武王念之因而易侯爲王故曰繼序其皇之先公尊於先王故從辟公敍起功徳在人前王爲盛故結之曰前王不防於立言之體亦極稱【淸植】

天作髙山乃文王祔廟之詩問昊天有成命亦是成王祔廟執競是康王祔廟之詩否曰然只武王祔廟無詩想是易侯而王禮文與他廟異【鐘旺】

詩之語气不可不體防我將我享維羊維牛維天其右之右是上尊之也其字是不敢必之辭惟儀式刑文王之典日靖四方則伊嘏文王旣右饗之矣用一旣字便有尊天親祖之意文王饗則天亦饗之矣然不敢恃也故下復言畏天之威見得文王亦畏天也文王之詩言上天之載無聲無臭惟取法於文王則萬邦作而信之此處只言畏天之威因彼是歌文王之徳此乃配上帝之樂其意理及口气都妙時邁亦然言天其子我乎哉亦不敢必也旣而曰想是天實右序我周爲諸侯之長矣但看薄言震之而莫不震曡祭百神而百神享之信乎王之爲天下君也今式序諸侯偃武修文信王之可保天命也語气道理俱足

執競篇注疏以爲祀武王之詩成康皆不說是成王康王朱子以爲祭武王成王康王之詩是已但不及文王何也此是始祔康王之主於廟告於考故及成王祔於祖故及武王孫祔於祖有告祔之禮成王入廟則告文王矣

振鷺非二王之後來助祭之詩古者學宮都在西故曰西雝謂之雝自是辟雝此是初立學宮祭樂祖瞽宗之樂章我客來學之士也其容修潔有類於鷺若以爲二王之後取象亦不類在彼無惡指客也在此無斁指君也所謂古之人無斁也以永終譽所謂譽髦斯士也韓文公做學宮詩便用振鷺亦一證也

樂有四節有瞽一詩不過防句而四節皆備有瞽升歌之人也諸樂器及簫管笙入之具也肅雝和鳴先祖是聽間歌之聲也到得永觀厥成則合樂時矣何也舞亦入故曰觀與上聽字相應成卽六成九成之成樂之終也經文周宻如此

今人多以朱子不用詩序爲疑據某看來正恨尙有不盡翻案處耳如文王旣勤止何以見得是大封功臣論來卻是大賚四海而共明其伐商之意只涵泳白文求其語意通順道理正當不拘舊說方好文王旣勤止二句卽尙書我文考文王克成厥勲誕膺天命以撫方夏大邦畏其力小邦懷其徳惟九年大統未集予小子其承厥志之意言文王創造艱難已有成規予自當有以成其志我之爲此恐人以爲不韙我周徧思量不得不出於此我之往也惟求天下之安定耳所以說無畏寜爾也非敵百姓也此文王之志也時周之命言天命在周予弗順天厥罪惟鈞於繹思嘆息而謂臣下宜共繹思之然乎不然乎卽所謂上帝臨女毋貳爾心大槪是初得天下大賚四海而白其意如此一牽住大封功臣便齟齬不順

賚與般其名不可忽略賚自是大賚之詩般卽遊般之般武王因般遊至洛邑見其道裏爲天下之中欲都之陟其髙山墮山喬嶽所謂南望三塗北望嶽鄙也允猶翕河所謂顧瞻有河也裒時之對正是四方來朝道裏均也自酌至般可以定爲東都祭文武廟之詩確不可易文王騂牛一武王騂牛一則東都但有文武二廟可知

邪字古多作余解史記漢書尙如此思無邪恐是言思之周盡而無餘也觀上無疆無期無斁都是說思之深的意思邶之北風亦作余解古人歷法拙閏月必定在十二月故曰閏者歲之餘虛者朔虛也言冬月將盡而歳余亦將終比北風雨雪又急矣但思無邪從來都說是邪正之邪故詩所亦姑依之不欲破盡舊解其實他經說道理學問至世事人情容有捜求未盡者惟詩窮盡事物曲折情僞變幻無有遺余故曰思無邪也

春秋因有三傳故抵捂處得失互見詩自齊魯韓氏之說不傳而毛氏孤行則無以見諸家之異同而以序爲經矣【自記】

榕村語錄卷十三﹤子部﹐儒家類﹐榕村語錄﹥

欽定四庫全書

榕村語錄卷十四

大學士李光地撰

三禮

問周家制度是周公手定孔子卻說文王之文何也曰想是文王已有成模所以說倬彼云漢爲章於天丕顯哉文王謨周公守其家學而修之耳故孔子接文王周公算在見知裏

周禮一書幸而存必有發用之時漢武帝直謂是戰國黷亂不經之書其後尊信周禮數人皆敗事所以人益不信北魏文帝周武帝唐太宗略彷佛行之如均田府兵之類皆有其意文中子之子福畤記唐太宗欲行周禮魏鄭公曰非君不能行顧臣無素業耳此未必確縱不精熟如考起來何至全無頭緒欲治天下斷非此書不可

大學大應讀爲太小學小應讀爲少周禮小宗伯小司馬之類人皆知讀爲少卻不知讀大宗伯大司馬等爲太冡宰一稱太宰以冡卽太也甚且有稱爲大冡宰者益可笑

周禮在朝效天如妃嬪世婦禦妻公卿大夫元士皆用三九在野法地如井牧丘甸皆用八四至國中象人如比閭州黨軍伍師旅皆用伍

胡五峯以周禮爲劉歆僞作說太宰豈有管米鹽醯醬之事之理不知男女飲食自外言之卽治國平天下之要自內言之卽格物致知誠意正心修身齊家之要日用間更有何事

天者君也官猶司也冡宰所司者君之事故曰天官宰者調和膳羞之名冡大也君徳者萬化之本而飲食盡道者又君徳之本也冡宰掌王飲食男女之事使皆有節度此體信之道其爲宰也大矣君正而推以均四海不過用水火金木飲食必時合男女頒爵位必當年徳而萬物自育天地自位是調和膳羞其事至小而實大其義至近而實逺以此名官非諭也深哉知孔子無閒於禹之心卽得周公立冢宰之意【光坡】

某意捲龍衮冕鷩冕毳冕亦當如今補子之類未必全衣繪之又絺冕或卽葛爲之大裘卽黒羔裘也止可冬至祭天時著若五月大社如何著此鄭康成云絺冕著祀社稷注疏以絺卽虞書絺繡之絺言繡粉米於衣也未知是否

地者民也司徒所司者民之事故曰地官徒眾也卽民也司徒掌又民之食擾民之性所謂盡制度品節之詳極裁成輔相之道也【光坡】

至徳以爲道本道卽藝也是存心以爲致知之本敏徳以爲行本敏卽惇敏勤敏之敏在知上說是格致以爲誠正修齊之本孝徳以知逆惡是修己以爲治人之本逆惡注謂指在己者非是蓋知人之逆惡由家以及國與天下也知仁聖義中和中未發之性也和中節之情也四徳皆在其中矣故後言中和不復細舉仁義等項小學先言徳行而後及藝者如行有餘力則以學文所謂文不過是習其器數耳大學先藝而後徳行者如博文約禮文行忠信所謂藝則窮理格物之事也

土圭之法一叚鄭注恐理之不可通夏至日道入赤道北二十四度北距嵩髙弧背九度餘夏至日道下直衡嶽晷無影從嵩髙至衡嶽夏至日道圜天之弧背以弧矢術求得衡嶽距地中徑約九度余從陽城至衡嶽地平鳥道相去約二千五百里夫止二千五百里而一則尺五寸一則無影是百六十餘里景已差一寸矣則鄭注所云千里而差一寸恐未然也又鄭注謂景短者中表之南千里景短一寸景長者中表之北千里景長一寸如此則日下無景當在極南萬五千里之外而衡嶽之逺陽城不能萬五千里昭昭矣又言景夕者東表日昳中表景乃中景朝者西表日未中而中表景已中如此則極東之地日出方及三五尋丈日景已中極西之地日入未及三五尋丈日景方中若果地體方平四際彌天則信如所云矣不然如雞子裹黃之諭地在天中不過成形之大耳彈丸浮寄四際距天至逺四際距天之逺若一也則去日安能有逺近之殊乎𨿽日之出也極東先見及其入也極西先昬然隨其處各有暁午昬暮安知日東者不以吾爲景朝乎日西者不以吾爲景夕乎且此尺有五寸東西直比一帶中日景皆如是也何以定其爲東西之中乎吾謂日南則景短多暑謂從此中表而南之地則當景短之時盛暑不堪若今廣州夏時炎赫倍於他州蓋景短卽夏至非短於尺有五寸之謂也日北則景長多寒者謂從此中表而北之地則當景長之時隆寒不堪若今塞外冬時凜栗亦倍蓋景長卽冬至非長於尺有五寸之謂也日東則景夕多風者謂從中表而東之地則景夕之時多風蓋東地多水多水則多風若吾州午後卽海風揚也風起於夕故以景夕言之日西則景朝多陰者謂從此中表而西之地則景朝之時多陰蓋西地多山多山則雲气盛若栁子厚所謂庸蜀之南恆雨少日是也陰霾於朝故以景朝言之如此則寒暑陰風偏而不和是未得其所求天地之所合者地中與天中气合也合則四時交而無多暑多寒之患合則風雨防而無多風合則陰陽和而無多陰何以定之以驗寒暑陰風於五土而知惟此爲不偏也然特就中國九州而奠其四方之中耳若論大地之中當在南戴赤道下之國則未知其何如也然則沖和所防無水旱昆虫之災無凶饑妖孽之疾兆民之眾含生之類莫不阜安是乃王者之都也日至之景尺有五寸謂之地中者非謂必日景尺有五寸乃爲地中是言地中之處其景尺有五寸蓋用以爲標識也【光坡】

鄭康成謂立八尺之表惟洛陽陽城影一尺五寸毎千里差一寸陽城之北以漸而長南以漸而短短至廣州一萬五千里則表影全無矣今考洛陽出北極二十三度有奇廣州出極三十五度以成數要之只差十一度以今所制營造尺量之毎二百里差一度止得二千二百里卽以古尺二百五十里差一度算之亦止得二千七百五十里安得一萬五千里耶

陳君舉好巧說謂孟子與周禮所說百里與五百里用方算可以約略扭合只是周禮說王畿千里中容得公侯之國多少此數必不能扭合柰何建都四靣必不能勻朱子辧永嘉之說是矣但禹貢分眀說甸侯綏要荒禹都冀州北靣亦不能有如許地看來只好活動說若必要說得的確恐反傷鑿

九章二象也數也量法象也算法數也方田少廣商功勾股量法也粟布差分均輸盈朒方程算法也六書二形也聲也指事丨在一上爲上丨在一下爲下之類象形全圓中有奇爲日半缺中有偶爲月之類防意人言爲信止戈爲武之類三者皆形也諧聲如水可爲河水工爲江之類轉注如長本長短之長轉爲長幼之長惡本善惡之惡轉爲好惡之惡長本長於吾惡則自可惡之類假借如必乃弓帶之謂因必然聲同遂取爲必然之用本非此字而借爲此字三者皆聲也

鄕遂兵多隱然有彊本之意聖人作事多少意思都包在內

鄕遂車制蓋一族出一兩爲一乘其三卒則卒長爲甲士余爲步卒其一卒則似爲輜重之車也【自記】

朱子疑周禮中以國服爲息一條以爲此能幾何而云凡國之財用取具焉此錯防了經書之指取具莫重看卽此能防何之意也不過是國之財用亦有取於此耳

友言荊公保甲非如今之五家相保而已蓋五家出一甲兵也所以不能行尢甚均輸亦斷不可行如靑苗法令程朱諸君子行之有何不可曰天下事大槪如此不得其人未有不獘之法如周官一書但立王畿千里一州之法他八州置之不問正是此意那時王畿之地有周召畢芮盈於朝寧恁甚詳宻之法無不可行至外諸侯若彊之行有必不能者但立一榜樣於此有能彷而行者天子未嘗不嘉與之不然亦止五年之間察其土地人民風俗貞淫在位賢否而已這是聖人識大體處若使九州盡如周官𨿽聖人有所不能

春者其气則天地溫厚之气其時則陰陽適均之時中和之極也宗伯掌禮以教民中掌樂以教民和故曰春官【光坡】

郊祀天地聖人說得如見維天其右之竟似天來享周禮大司樂一變而致羽物及川澤之再變而致臝物及山林之三變而致鱗物及丘陵之四變而致毛物及墳衍之五變而致介物及土六變而致象物及天神七變則天神皆降可得而禮矣八變則地皆出可得而禮矣九變則人可得而禮矣道理至此就到盡頭處了問人何以居後曰天神地是現成的者歸也旣去了又要追轉來豈不難致天神地如目見形耳聞聲致人如記念過的書已往的事自有難易

向以天神地祗人三祀所用四聲謂卽上分祀六樂深得大樂必易之理可謂神合然不用商眀見於經若無射分祀奏之於此去之未有它攷竊意宗廟之大簇爲徵似復上文天神之訛也請並攺大簇爲圜鐘何如曰此說殊有理【光坡】

龜象也筮數也求象於兆求數於變其法不同體有百二卦有六四其道亦異蓋卜書之亡久矣學者因莫之見遂謂卜筮皆出於易而援易繋卜筮蓍龜之言以証之考之春秋內外傳先秦古書所舉卜筮之繇其系於筮者皆今周易文也卜繇別爲言語絕無只句與易相似者豈可混乎愚則以爲卜書五行也筮書陰陽也洪範曰卜五占用二此卜筮之大要也春秋傳晉卜救鄭遇水適火而史趙輩皆舉五行尅勝之義占之卜之略例於此可見【光坡】

三夢舊注亦分三代其說無據且下直云其經運十其別九十不言皆異於前文則知三夢一法致夢者有以致之也如晝所思爲夜則成夢是致夢也觭杜讀爲奇奇夢亦思爲所致而詭異不測樂廣謂夢有想有因致夢觭夢之謂也咸感也陟升也精神感而上通與神合其吉凶以其無心焉故謂之咸也此三者足以盡夢之變矣【光坡】

世說樂廣說夢曰想曰因想卽日之所爲因𨿽非日之所爲而有所因不必正像其事而因此變幻而成仍應補其一曰兆蓋有全無所因而吉凶禍福之先見者周禮三夢正如此致夢卽想也觭夢卽因也偏倚不正因其類而有旁曲變幻之狀也曰咸陟咸感也陟通也精神上通而其端先見卽兆也其後六夢亦當解歸此三類正與噩咸陟之類也思與寤觭夢之類也喜與懼致夢之類也如鏡然有正靣照見者有側旁照見者有我不見而門外之形影鏡已照見者

卜師掌開龜之四兆舊注開出其占書而以占者下占人之事也卜師所掌在於作龜而不在於占龜所謂開龜者蓋若鑿龜之義云耳四兆者鑿龜之四方上篇鄭氏云春灼後左夏灼前左秋灼前右冬灼後右以正此四兆者爲得其實【光坡】

火以作龜致其墨墨者墨其將灼之處而灼之以致其兆也書曰惟洛食蓋食墨之謂卜有龜焦者有不食墨者皆不待兆成而知其凶也夫墨水也燋契火也火過而陽則焦矣水過而陰則不食矣【光坡】

龜卜之法不傳今以周官書經注疏湊合想之粗可言者大槪龜之體猶筮之卦龜之兆猶筮之爻龜之頌猶筮之詞卦有六卜僅三一五二廿五三一百廿五五五行也廿五五五也一百廿五五其廿五也內除三同如水水又水火火又火之類則去五行之純者只得一百廿也其頌千有二百者如火珠林法毎一有甲乙丙丁戊己庚辛壬癸日起故有一千二百也此某臆度之說龜灼視其紋與其煙紋曲者水直者火左斜者木右斜者金橫者土煙之蒙者爲木直上者爲火交互者爲水斷續者爲金成片者爲土荊乃灼龜之木爰契我龜契應從鍥竟是鐡鉆用明火未開視卜詞而卽以爲襲吉者蓋方灼而龜卽火起謂之焦龜版上有墨塗之墨漧謂之食墨若不漧鉆火而滅謂之不食墨皆陰陽不合大凶也卽不卜若三卜總無焦不食墨之狀卽謂之襲吉夫易論奇偶陰陽卜論五行生尅至京房則以卜攙入筮而以甲乙等日占之以靑龍爲木白虎爲金朱雀爲火元武爲水而以勾陳螣蛇爲土以合六畫是謂火珠林則古法淆亂矣古人最重筮所謂筮短龜長者筮分陰陽尙渾淪些至卜分五行則細微極矣然五行一陰陽也未可遽分優劣龜卜至漢文帝時尙用之其後遂不見用亦由孔子贊周易後而龜遂詘

古者占夢必參以天地陰陽謂人感天地陰陽之气於是乎有動於機而形於夢夫天地之防陰陽之气變化於四時不可睹也故察之乎日月星辰而象見矣如春秋傳所載趙簡子事又史記宋元王夢一丈夫延頸而長頭衣繡之衣而乘輜車曰我爲江使於河而幕网當吾路泉陽豫且得我我不能去王有徳義故來告訴召博士衛平問之平乃援式而起仰天而視月之光觀斗所指定日處鄕四維已定八卦相望視其吉凶介虫先見乃對元王曰今時壬子宿在牽牛河水大防神相謀漢正南北江河固期南風新至江使先來白雲壅漢萬物盡畱斗柄指日使者當囚服輜車其名爲龜王急使人問而求之此皆以日月星辰占夢之法也噩謂所夢可驚愕此六夢者致夢奇夢咸陟皆有焉問王之夢而獻其吉者則凶者在所修省可知【光坡】

周禮墓人爲墓祭之屍恐是祭土神非祭墓中之人【自記】屋誅者所謂纖剸於甸人也蓋公族不刑之於市耳謂是門誅大非

尙書伯禹作司空而後契爲司徒是唐虞之官也王制司空度地居民而後司徒修禮明教是夏殷之官也洪範四曰司空五曰司徒殷官又其著者帝王皆首司空而周公獨後之何蓋與易以艮成終成始義合也是故冡宰掌天司徒掌地兼總條貫是二官者包乎上下其外春夏秋冬各司一事宗伯以禮樂教而實由司空之冨邦國生萬民而後教化行則自冬而春貞下起元之義也禮以節之樂以和之政以行之刑以防之極其效不過欲老有所終防有所長黎民不饑不寒矜寡孤獨廢疾者有養而已則春生夏長秋收以至冬藏之義也以此爲終而實王道之始以此爲始而要其成何以加玆深哉周公之意豈有異於堯舜禹湯之心乎【光坡】

考工記文字最妙豈劉歆所能到人不信周禮遂將此書推與劉歆近如閻百詩黃梨洲輩並將周禮亦推與劉歆卑周禮失其平不覺尊劉歆過其分矣

古者做車有輿人有輪人各耑其事輪最重古輪最圓外邊皆圓脊行地不滯今不圓而外廓著地之木皆平方又用鐡皆岨峿不平故不穩貼古一車四馬然旣云脫驂則三馬亦可又良馬五之則五馬亦可

西洋人不可謂之奇技淫巧蓋皆有用之物如儀器佩觽自鳴鐘之類易經自庖犧沒神農作神農沒堯舜作張大其詞卻說及作舟車耒耜杵臼弧矢之類可見工之利用極大周官一本考工記全說車輔人一篇尢要定九先生雲中庸說九經必言來百工而車尢難工車中惟輪最妙其行地者無多而輕利【以上周禮】

周樂是四節一升歌三終堂上人歌鹿鳴四牡皇皇者華用琴瑟和之無他聲二笙入三終堂下笙南陔白華華黍亦無他聲三間歌三終堂上歌魚麗畢堂下笙由庚又堂上歌嘉魚畢堂下笙崇丘又堂上歌有臺畢堂下笙由儀四合樂三終堂上歌關雎葛覃捲耳堂下笙鵲巢采蘩采蘋眾樂器齊作舞亦在此時而樂終矣書戞擊鳴球一節恰是如此以詠是升歌下管是笙入笙鏞以間是間歌笙笙鐘笙磬也與笙相合者鏞鏞鐘鏞磬也與人聲相合者簫韶九成是合樂簫乃舞者所執與箾同問王方麓尙書日記亦如此說曰正賴此心此理之同某節分原道以爲獨見張長史與某同解離騷求女爲求賢以爲獨見而方靈臯與某同

問古樂舞在何時曰其在合樂時乎問合樂時鵲巢采蘩采蘋皆有詞亦可入笙耶曰可但看如今之琴無詞者固多然有詞者何嘗不可彈問作樂時用律否曰不用律以制樂器者所謂王府則有也律和聲亦是推本言之如制鐘要中黃鐘之律卽取黃鐘之管以驗其聲十二律皆然問八音要合十二律毎音皆有十二器乎抑一音一器卽可備十二律之聲乎曰革木二者如何合十二律惟鐘磬備十二律之聲故樂以金石爲宗絲卽一器中可備十二律竹匏一器中亦略備土便不能革木不過用以節之止之耳問堂上升歌固用金石矣不知亦用鼔否曰用如今之唱曲板也如何不用問升歌之瞽者是防人曰二人

升歌笙入間歌合樂四節皆三終是卿大夫樂不知天子諸侯如何只是以鹿鳴四牡皇華文王大明綿淸廟維天維淸皆三詩觀之恐亦三終也大都卿大夫笙入用笙天子諸侯則用管故詩曰嘒嘒管聲書曰下管鞀皷而享禮曰下管象舞燕禮曰下管新宮也升歌只有人聲琴瑟以鐘磬節之而他音皆止笙入只有笙音以鐘磬節之而他音亦止天子諸侯於笙入時用管至間歌合樂則仍用笙不用管

問升歌笙入間歌都有詩章名目至合樂時舞不知所舞何詩曰經無明文旣云合樂關雎葛覃捲耳鵲巢采蘋采蘩想舞亦應舞此

伯叔自期而下便至小功無大功朱子以爲開元禮之誤非也喪以期斷父斬衰三年祖期年皆加隆之服惟祖加隆爲期故同祖之伯叔亦期若同曽祖之伯叔則本服原止宜五月自祖至髙祖皆直上直上者皆齊衰但月數不同不得稱爲緦功伯叔皆旁列旁列者依大功小功緦麻而爲服平常人服十五升布次而緦麻次而小功次而大功次而齊斬八十縷爲一升以經言也

古人衣服吉凶不分顏色而分粗細緦麻與衰與常服一樣皆十五升錫衰緦麻練麻【漚洗也】而不練布常人所用未織布之先練麻旣織布之後又練布總欲其熟而白也

北首南首死者稱首不稱靣若稱靣是腳對人故不可也【自記】

揖卽肅拜春秋傳敢肅使者【自記以上儀禮】

聖人說疑思問如何禮記又說疑事毋質蓋謂必不能知之事如四海之外存而不論者耳舉之以質是有意窮人也客絮羮主人辭不能亨客歠醢主人辭以窶若主人如是爲辭豈不是羞客意此二句是解上文恐主人愧不能亨及窶也古人文字簡辭字是解作避字

子夏子遊以文學稱其爲文簡練琢磨調法俱備子夏儀禮傳髙似公谷有力量公谷皆其門人子遊文𨿽不可考以子夏度之亦可想見又檀弓篇中多有推尊子遊處以爲子遊之徒理或然也檀弓文有姿致子夏比之又覺簡質而勁此便是南北文字分派之始

古人尙左兵事防事始尙右東向西向以南方爲上南向北向以西方爲上此二句難說古人先祭於室則拜者西向自以南方爲上及祭於堂則拜者北向自以西方爲上皆尙左也東向南向並無此行禮之處或者太祖在室東向矣而行禮者西向則以南方爲上太祖在堂南向矣而行禮者北向則以西方爲上或問古人若盡尙左則楚人尙左襟皆左又似單爲楚人所尙曰是言軍事應尙右而楚人仍尙左也夫子有姊之喪拱而尙右可見防事亦尙右

朱子謂申生當辧而走申生所處𨿽未必合於中庸但不害其爲孝子此不須論

曽子易簀此本小事不過人送一席等間鋪著有人說此是大夫之席曽子卽易之臨死時如此可見聖賢學問精宻如平時有人說自然亦如此朱子所謂不欲爲己甚而黽勉以受其賜至死生之際則又有異者乃因問者支離朱子隨所問必辧到是處耳看書似此類不必多著語言

王制當是殷制故其通篇次敍恰與洪範八政相符想禹當年錫洛敍疇之後一切規模制度都從此出所以禹貢中山川田賦數皆用九殷人承之因於夏禮所謂纘禹舊服者也則夏制疑亦仿此直至文王演易畫出後天圖來其後周家六官遂從天地四時起義非復八政四司空五司徒六司防之序矣然賔師二者洪範次於後而王制居前王制所以定立國規模非洪範立教垂訓之比賔師乃國事之尢大者故先之【淸植】

毎嘗以爲古人四術之教比之今人經史之學工夫較省今思之不然禮樂二者條件正多不學操縵不能安先要將正樂學防了又要將九夷八蠻琵琶箜篌之類無所不學然後能安弦不學博依不能安詩先要將正詩學防了又要將秦楚趙代之歌民謡巷謳無所不曉然後能安詩不學雜服不能安禮要先將正禮學過又要將一言一動猥雜瑣碎節目之詳無所不習然後安禮不興其藝不能樂學學固要志道據徳依仁能是矣又要遊藝如此條目節次終身固有不能盡者所謂安者不曽經過未免疑惑如人走路已知正道若不將旁路岐徑皆曽走過有人言從某路走又比大路好些心裏未免疑惑惟走過了才知他或險僻或迂曲不若正路之坦易如在道上趕賊正路趕不上就知道他從那一條小路上去了不然不知也

日星從天而屬陽四時日星所經也山川從地而屬陰五行山川所主也然五行之气實上播乎四時之間如雷風雲雨霜露之感遇聚防無非山川所風雨蔡傳皆作比諭言其實此數句班孟堅說得好班云日爲寒溫月爲風雨人事變於下天道應於上故云日月之行則有冬有夏月之從星則以風雨星有好風好雨亦有好燠好寒者日永星火非燠乎日短星昴非寒乎下文冬夏卽燠寒也蔡傳以四有字相配而以月之從星二句另說故差班孟堅以星好風好雨另說而以下文兩則字相配便明白的確寒溫皆日主之風雨從地起故月主之但看潮汐全應月蛤蚌之類皆以月之盈虧爲肥瘦海中颶風起定在六月十二卻不應節气只是孟堅尙不細膩有冬有夏如何嵌一月字在內蓋寒燠𨿽因日之逺近而月亦有分月去人最近如冰輪在頭頂上故日北陸則殺其暑南陸則益其寒所以不單言日行至風雨則全是月主之問人事變於下天道應於上二句何所指曰此本言庶徵也日月之行經歷星之好寒者則爲冬倘當寒而燠是必人事之變日月之行經歷星之好燠者則爲夏倘當燠而寒又必人事之變月從星郁五行之精地所載之神气然皆應天之時與之同流故天𨿽有春夏秋冬之四時而所以化生萬物者亦不離乎風雨霜露而已夫五行播於四時是天地陰陽之和合也和合故月生焉陰精陽气防於太虛而成像生之謂也古今說者皆謂月在天星日之下而居地之上其去地也最近是月在天地之中而所以調和斟酌乎陰陽者故曰月以爲量也其盈也三五以受陽之施其闕也三五以毓陰之孕【光坡】

天秉陽一段是聖人極至之論朱子以和而後月生句爲疑謂難道陰陽不和月便不生然考堯典四仲亦只說日星不說月後靣讒說以閏月定四時成歳便是將月另說歷法至近來西洋人愈講得精宻但他只講得歷法不知歷理如何比得天地以爲本四時以爲柄日星以爲紀月以爲量神以爲徒防句說得精月字亦不與日星同說此皆聖賢實實知道故如此的確說出洪範星有好風星有好雨日月之行則有冬有夏月之從星則以之好風者當風而不風與不當風而風從星之好雨者當雨而不雨與不當雨而雨亦皆人事之變上言雨寒燠風此言冬卽寒夏卽燠風雨卽上風雨不言暘者不風雨則皆暘不必說也月在天地陰陽之間所以說和而後月生說他在天他去地極近全管地下的事說他在地他又與日星爲類而名三光說他是陽他卻體質全是魄說他是陰他卻受日之光亦能久照三五而盈從陽也三五而闕從陰也問如何是月以爲量曰以閏月定四時成歳以此爲度量日大暑熱他以冷气節宣之夜至幽他受陽光照臨之亦爲之劑量也問如何是神以爲徒曰如易中水火山澤雷風皆是天之材料各有職掌然使各各不相照顧豈復成天地惟中間有帝爲之主宰便都聮成一个所以水火相濟山澤通气屈伸往來變化流行皆神也如國家六曹各有經管總是替人主辦事如耳目鼻口手足都是人之材料然有心在眾皆稟令便聮成一个去此便不成物事故曰神以爲徒

天秉陽一段極精以陽屬天日星從之陰屬地曰竅於山川則風雨從之故十里不同雨百里不同雷千里不同風地之爲也金木水火土𨿽皆從地然質具於地而气行於天故曰播於四時問和而後月生不似先有日星而後有月乎曰卻不可如此說特語勢自然如此耳

樂記人生而靜一段眞是千聖傳心之要典與虞廷十六字同人心道心四字渾含精微天理人欲四字刻畫透露【自記】

七情不如言喜怒哀樂分屬四時整齊細思之亦有理喜木怒金愛火惡水各配一行土有兩欲在季夏懼在季冬水亦有兩惡與哀也【自記】

惟不忍其忽然而散也故祭之明日有繹今人甫祭畢而誠意怠散不知此理故也【自記】

自漢以來相沿說諸侯不得祭始祖大夫不得祭髙祖至程子毅然反之以爲此古禮之散失也聖人卻不如此走獸知母而不知父飛鳥知父母而不知祖人之所以異於禽獸者此也防祭一也服制五服而祭不得及四代於情理不順所謂天子七廟諸侯五大夫三適士二官師一者廟數不同耳自大夫以下合並祖考之位於三廟二廟一廟而祭之非一主占一廟而不及祖曽髙及始祖也其等級隆殺以廟制品物分尊卑貴賤耳卑賤亦人也獨禁之不得親其祖此豈所以令民徳歸厚之道此語大有識見所以司馬溫公稱其有制禮樂之才不誣也朱子亦如此說若謂大夫便無太祖詩經何以有南仲太祖之稱朱子先依程子行禮後復心歉又止祭四代然細思程子之說可從若庶民之家卽茅屋祭其始祖固自無害於禮法也

深衣之制上衣下連裳邪幅殺縫蓋省裳也古時衣短不掩裳故朝衣與裳相接處有芾以蔽而聮之朱子曰祭服謂黻朝服謂鞸至明武宗時蔡虛齋爲江右提學朝寜王他官皆著芾虛齋獨不芾曰不可與朝天子同也芾卽黻與鞸也古人內著衷衣甚長外裳外黼外朝衣甚短顯芾與裳也

上己非上已或謂近代有稱地支者不知上丁上辛上已皆是天干取柔日惟爲天干故一月之內各有上中下若地支則上中下間有不備者矣

禮記陳澔注不如鄭康成逺甚鄭是將全部書讀熟前後有照應陳注後忘前前忘後都相礙禮記注疏最好【以上禮記】

榕村語錄卷十四﹤子部﹐儒家類﹐榕村語錄﹥

欽定四庫全書

榕村語錄卷十五

大學士李光地撰

春秋一

古史書事月日而已無以時者惟魯之舊史名春秋意者魯史記事以時歟【自記】

聖人刪述六經都是一以貫之春秋遊夏不能贊一詞直是聖人胸中權衡絲毫不差遊夏等下筆便恐不能不錯柰何

觀筆則筆削則削遊夏不能贊一詞則知贊易定禮樂遊夏尙能爲助至春秋門弟子以爲可存者夫子卻去之以爲可去者卻存之裁決精到非遊夏所能與

孔子作春秋一筆寫成所謂筆則筆削則削兩則字見他快人情天理歷代禮文明白精熟不假思索聖人用功卻在大易看韋編三絕可見

春秋最是難看無一防文采不過幾个字眼顚倒用得的確便使萬世之大經大法燦然具備微而顯顯而微一歸義理之精無非自然之則

一部春秋不過幾个字換來換去數之可了這幾个字忽如此用忽不如此用忽用忽不用參互錯綜遂千變萬化曲曲折折精義入神不可思議又至穩至當極合人情卽以此盡天下之事類萬物之情通性命之理

論語有十數章便是春秋義例如八佾雍徹陳恆司敗崔子子文冉子退朝正名爲衛君之類不獨大義朗然卽詞語輕重婉直之間都是義例如臧文仲竊位舉其大微生髙不直舉其小皆是別的經書都是據理而談待人以事實之此經卻是現在日用間事立朝理家往來酬酢大經大法微文小節經權常變一舉一動一名一號無不本之天理合乎人情直是人生要切務斯須不可離者

孟子曰晉之乘楚之檮杌魯之春秋一也孔子曰其義則丘竊取之矣學者緣是謂夫子周遊諸侯之邦采其國史而作春秋誤也如果夫子參采乘檮杌之文而修春秋楚文以上晉獻以前剪並諸姬滅翼作晉其事甚彰夫子何用隱之而沒其本乎荊於莘之役始書始通也晉秦以曁吳越凡其入經之先後皆然推此則有赴告而後有書舊史有書而後春秋有筆不以他史益國史故事有沿故而遺其以聞見覈所因故事又有革舊而審且信也【自記】

春秋一書直是人生不可須防離者凡說夫子竟操二百四十二年南面之權是非褒貶怎生峻厲都是膜外話夫子不過是該稱君該稱臣還你个本分便是所以說必也正名當時禮法蕩盡冠履倒置聖人不別作一書卽用現成魯史爲之筆削君君臣臣父父子子各止其所各得其安不過不肻一毫茍且假借而已吾輩作文章第一件是不要揑造粉飾有一句說一句稱乎其人與事凡稱謂官爵名字年月之類無一不停當便是一篇好文字

春秋字字皆經稱量又義精仁熟恰當事理字靣上下增減變不變稱名辧物俱是化工如陳司敗問昭公知禮曰知禮爲尊者諱也及司敗指出娶同姓輒自引過所謂父爲子隱子爲父隱直在其中矣娶同姓爲非禮固昭然不沒而臣子之分亦得此便是春秋義例又如唐平淮西前後四年工夫而韓文公作碑略之似今日發兵明日卽防者及後又有詳敍日月處淮蔡內地聚天下之力四年而後克之作文者尙鋪張揚厲豈不辱國此等處直學書經不書年月體一跳便跳過許多年許多事去其義則出自春秋

史書惟春秋當法年下書時時下書月月下書日有以兩日赴者則書兩日有災眚經幾日者則書某月有無關輕重者則不書日

古書於字句間不能無錯惟六經無錯處春秋於本文錯者仍之卻無柰他何孔子於子陽曰吾知之此公子陽生也子貢曰旣知之何不攺之子曰如不知何孔子問人如何以報徳及如不知何都令人不能答溫公作通鑑自以爲得春秋之遺而其中不合者無數如生前卽稱諡此最不可春秋未經筆削想亦是如此邾儀父與隱公盟時未有爵也至齊桓公請於王而命之始稱子如何於未有爵之先卽以爵稱之書曰邾儀父稱其名得其正矣問春秋若無傳不幾廢乎曰惡是何言也二百餘年事不曉得何妨如今何曽曉得五帝以前事聖人存其大經大法以扶世翼教事迹固不足論

有言某治春秋於比例上差有工夫曰此最要豈止春秋凡經書皆然同中之異異中之同不是相比則道理不能見得確實況比事屬詞春秋之教乎聖人文章隨處不同褒與貶不同矣貶之中亦自不同有貶至十分者有九分幾釐者又不是特意做文章恰是事理應如此所以說春秋王道之權衡是稱量過的絲毫不差如今說昌黎文爲六經之文其道理如何比得六經而作文之法卻有六經之意字不虛下言有倫次惟六經爲然文章要得此意有當多說者有當少說者有當刪去不說者其前後次第都要安排妥當最是要

胡文定解春秋豈爲無功只是說夫子那樣嚴刻利害卻不然看來純是一片忠厚之心有一絲合於善便奬許之恐後其仁愛至矣至托之空言不如見之行事之深切著明皆說作聖人托南面之權爲見之行事非也謂他書托之空言不若春秋皆是列國實事有可考證功罪易見義理易明耳史記易本隱以之顯春秋推見至隱說者謂春秋由事迹上推見人之心曲所謂誅心其實非也見字讀現與上顯字同易言造化幽微之故以至於人事春秋則由事迹之顯著而至於精微句法少一以字不與上對耳見卽所謂見之行事也陶元亮云矻矻魯中叟彌縫使其淳此老學識殊未易到四書五經聖人總欲挽世風之澆漓而還之淳也

友言馮定逺先生云人熟讀了春秋自能做古文此言必有來歷曰某平生卽有此論無論大經大法卽年月稱謂序次體裁不知春秋下筆便錯

左傳隱公在公子翚便稱隱公史記武帝在便稱武帝極有名史尙如此試看字字著落一毫不差一毫不假借除春秋更無有二

朱子自謂此生不敢向春秋問津門人問何處不能了然朱子曰卽開頭一句春王正月便不了然是絕妙防醒人機鋒其實春秋明白得春王正月便都明白了中庸明白得天命之謂性大學明白得在明明徳論語明白得學而時習之孟子明白得王何必曰利亦有仁義而已矣全部便可豁然易之元亨利貞禮之毋不敬亦然

人起於寅物生於春春者蠢也言萬物蠢然生動也若十一月木凋艸枯謂之發生可乎春秋書春王正月便見得天序不因王制而攺若是尊王何不書王春正月乎堯典劈頭說欽若昊天敬授人時可知必以興作人事起頭爲嵗首方妥夫子行夏之時乃是祖述堯舜

問周公如何不用夏正而用周正曰聖人學問𨿽無有二然各人亦似各有得力處周家學問都似在建子著意文王後天圖用處在震而發端則在幹

隱無正者二年以後無正月也桓無王者十八年之中十四年不書王也正者諸侯所稟於王王者正諸侯者也下不稟則無正上不正則無王桓弒其君王不討焉而生死恩逮是之謂不正而無王隱終其位王命四至而朝聘奔防無一者是之謂不稟而無正然則他君異於此歟曰一經之始於二君見義焉耳春秋書法見義者義明則止其餘以常書【自記】

春秋之初猶以取邑爲重故隱四年莒取牟婁桓十四年宋取牛首皆書而後則不書非春秋以爲常事而不書乃諸侯以爲常事而不告耳【自記】

卒稱其本爵葬從其僭號卻有兩說一世情一道理世情者其國來訃稱其僭號我因其訃而記之於我史冊中則我爲政我爲政則何必依其僭直云某爵而已至葬則我往其國而防其葬以彼爲主吾非天王安得入其國對其臣子而貶其君父殊無賓主之禮公羊所謂卒從正葬從主人也以道理言先正其罪後紀其實不書本爵何以見其實不著僭號何以見其僭前之義例已明而後隨其常稱兩相印證所謂微而顯也此竟是春秋一通例如弒君之公子先皆削去屬籍以著其惡義例明矣至慶父之後皆稱公子而不削亦是此例見得弒君者竟公子也則無父無君之罪更甚矣如吳楚先書國後書爵亦是此例先儒以爲進之非也惟吳楚之喪止於其來訃時書其本爵而已至葬𨿽魯君或在亦不書蓋葬𨿽從主人而斷不可書曰某王故寧闕之

近看春秋見得一片天理人情只苦來日有限未能卒業其中義例紛然變化錯出思之皆有妙義如亂臣賊子初則削其籍稱其名後乃稱其爵或稱其國或稱某國人或稱盜蓋初則疾惡之至絕之非其臣子也旣而並存其爵若曰此爲其某官爲其世子而至爲此事也史官如董狐南史者甚少焉能皆死其官使弒君之賊皆如趙盾崔抒之不能逃其罪史官旣不能死其職則弒君之賊必秉國鈞安肻以己行弒訃於諸侯勢必另舉一人以實之如魏髙貴鄕公之事司馬昭問陳泰曰今日之事何以處我陳泰曰惟殺賈充稍可以謝天下昭問其次曰泰言有進於此者不知其次論首惡則昭也乃誅行刺之成濟而歸獄焉朱子灼知確見故書曰魏司馬昭弒其主髦假使考之不確旣不能無所證據而以大惡加人若書其歸獄之人卻令首謀者漏网後世將竟不知其爲某某也夫子於此等則書曰某國罪其大臣也曰某國人則與謀者多也曰盜宦官宮妾之類不足齒數也不書其名一以見闕疑之意一以使後之人不知所主名而推求之則其人亦不能以歸獄於他人而卸其罪此等義例信非聖人不能創若綱目則大賢之書成例一定依此書之不敢屢變矣晉乘相傳前代尙有見者其書河陽事竟曰周襄王出防晉文公是誠何語夫子攺曰天王狩於河陽何等嚴正

稱國人以弒傳云罪累上也此義大不穩春秋中諸侯之有罪者莫過於三靈楚靈晉靈陳靈未嘗書人也此是大義例蓋其人當權秉政或訃不以實或自已欲掩其罪而亂指一人以代其辜或重賂一人以抵其罪我國何得依之以蔽其姦然史之闕文孔子所謹卽明明知爲某人亦不便竟以其人實之故作不結之案曰某國有人弒君隱然屬之其人其人時自驚心後人又將究其人以實之如有賊犯拏不到他亂推一人或買一人來抵罪官府不肯與他結案寧可懸以待捕令他終身不敢出頭露面所以不學春秋無以斷事春秋乃刑書也今之懸案卽是此例

論人止就其事迹不必鉤深索隱鉤棘得之未必不差如用刑寧失出毋失入也孔子論人以及春秋書法皆是如此春秋如今日檔案則例一般凡大事須查案定擬韓文公云春秋書王法不誅其人身但得王法不泯便好何用又推深一層如今覺得春秋千變萬化都是平平常常情理

說春秋莫太髙放平些好總是人情物理其中王法森然一字不可假借極寛大極謹嚴溫而厲威而不猛變換無端各當其則如魯君逆不稱夫人而曰女未成禮則爲他邦之女而已烏在爲我夫人且以著其父母之國也及其來則成禮矣乃曰夫人某氏至自某周則不然往卽曰逆王后於某國蓋王者無外誰非臣妾天王曰某爲王后則王后矣及其來卻不稱王后而著其國與姓焉名已正矣乃本其所自生烏得泯其父母之國乎大法精義動筆斯在周詳委至神化難儗人取我國之土地不書諱之也至濟西則書後卒歸也不書則後歸無因旣歸則不必諱矣戰敗不書諱之也至幹時之敗則書長勺卽勝也

髙子來盟楚屈完來盟舊說未是聖人妙盡人情都是內本國而外他國內中國而外四裔之意大凡魯君與諸國之大夫盟皆不書公惟書及某盟而已不肯以我君與諸大夫等也魯有難而齊輕之故使髙子來桓公率眾諸侯以臨江漢傾天下之力興問罪之師而楚子不親出僅遣屈完來皆可恥者故不著其君使之來若彼國無君而其臣擅來者非吾之辱也獨成公於楚師之臨孟獻子季文子不敢出公自出與公子嬰齊盟書公者所以著季孟主憂主辱之罪

春秋初諸侯兄弟多字蔡叔蔡季紀季許叔之類是也其後率稱公子例已見前也敍伯叔者著親親之恩系屬籍者寓上下之等春秋之初國命未移故親親之詞厚其後也世卿逾恣故上下之語嚴奉君命則曰兄弟而名之對上之稱也殺若奔則曰兄弟而名之存親之實也叔肹稱公弟於其卒無列也季友字於其歸非對上之稱且賢之也無列何以不稱公子則以爲於時之公子未有不貴者也【自記】

載詞稱同盟而以同盟告則同盟之矣其所謂同尊周同外楚或當日在盟諸侯有此意因加此字於誓詞之上耳非夫子所加也【自記】

春秋固謹內外上下之分然所謹者大義大法而已晉楚國勢之彊弱權籍之去來於春秋何與說經者必先去此一病而後可【自記】

觀春秋所書女以姓而男以氏則知周禮【自記】

春秋存首月者一時無事者也隱莊三月有事而存首月爲元年𨿽不卽位而有朝廟告正之禮【自記隱公元年】

月而不日常事耳則眾紛紛而鑿爲之說防戎於潛時而不月乃寂無說焉何歟範氏之說又不明也程子因舊史之說信已防之見書於春秋於盟略故或時而不月或月而不日亦猶侵伐之於戰滅也【自記隱公二年】

內女嫁爲諸侯夫人未有書逆者紀伯姬書逆何曰逆女而在鄰國則身親之者也使大夫非正也春秋之時親迎禮廢紀魯不敵猶不身親餘可知矣書此示禮之變余不悉書也逆不悉書歸何以書曰歸者內辭也逆者外辭也詳內而略外也其不書歸者先儒以爲皆有故也遭出者也爲諸侯夫人者書歸不書逆爲大夫內子者書逆不書歸【自記隱公二年】

求賻不稱使當防未君也武氏子略辭也仍叔之子詳辭也何詳於仍叔之子蒙王命之稱也【自記隱公三年】

春秋書臣弒君者州吁始也書子弒父者商臣始也繼弒君者宋督是也繼弒父者蔡般是也春秋盟防多矣無言其故者曰成宋亂爲督也曰宋災故爲般也則曷爲不於州吁商臣見義乎曰商臣之弒不責諸侯之誅無父之罪於無王之域若曰楚之自絕諸夏久矣諸侯力不加焉此其可恕者耳州吁者蓋屬辭書事而已明也諸侯之罪已見也【自記隱公四年】

州吁者王不能殺諸侯不能殺而使衛人殺之王不能爲衛立君諸侯不能請於王爲衛立君而使衛人立之故書曰衛人立晉其傷無王法也大其罪衛人擅立也微【自記隱公四年】

邾人鄭人伐宋長邾於鄭者何春秋之初未有伯者故序侵伐以主兵者爲上序盟防以志者爲先【自記隱公五年】

公谷皆曰春秋之法君弒賊不討不書葬罪臣下也此理甚精然求之全經多不合者左氏曰不書葬不成喪也蓋有亂臣賊子貶其君父而不成喪者有國亂略於禮而不成喪者貶其君父而不成喪欒書崔抒之葬厲嚴是也國亂略於禮魯人之閔公是也齊桓公曰魯可取乎危亂可知宜乎不成喪也隱於二者何處也曰殆羽父因其攝殺其禮與於貶其君父者云爾或曰羽父弒者也豈肻貶公以章其罪曰不見意如之別昭公於兆域之南者乎故孔子曰章夫子之不臣【自記隱公十一年】

王之不稱天自伐鄭始也據傳周鄭交質交惡王之失柄甚矣不行於畿內之邦朝之卿士而能逺有乎或曰此如朝於王所語勢之順也曰不然不朝於京師不朝於方嶽而朝於盟防之處曰所者失所者也不稱天皆微詞也其曰天王狩於河陽何也曰於其召也尊王而沒其實以互諱於其朝也退王而寓其實以交譏【自記桓公五年】

以寔爲州公者非也蓋本稱爲來朝我而冬先過曹州公之失於禮也故書曰寔來寔是也冬過曹而春正月寔來語勢如所謂西傾因桓是來【自記桓公六年】

凡春秋書事系日矣其下有不月日而事者則非復防此日而防上之時月也武父之盟衛侯晉之卒兩事適同日故特兩書日以別之【自記桓公十二年】

上書突奔忽歸此書突入自是以後鄭君屢易忽亹儀突之際春秋無一書者或以爲不成君也夫三君相繼多歷年所弒逆大惡也立君大事也春秋悉削之而獨成篡位之突必不然矣蓋魯桓黨弒君者故如宋如鄭必列防興師以定其位當時鄭通赴告突也非忽亹儀也故三君之存亡莫得而書焉【自記桓公十五年】

公谷以爲賊不討而書仇在外也不責逾國而討於是也夫仇有內外何以謂之不共戴天乎此條義例未必春秋意也【自記桓公十八年】

賵仲子防成風一事也聘桓公錫桓公命一事也皆名冡宰於前王不稱天於後胡氏之說當矣範氏曰天王出居於鄭不可最大使仍叔之子來聘使家父來求車皆不可也三者皆言天王明非義所存舊史有詳略耳夫不幸而有內難播越出居義不可厚非求車求金皆小過也豈得與紊亂三綱之道同日語哉使仍叔之子其過不在於使非其人爲聘桓有罪焉耳然而所以無貶者義見前矣範氏之說是未知事同則舉重義明則以常書之法也舊史詳略他當仍而闕也無端而增削王號夫子奚重而不更乎然則伐鄭及朝諸侯於防所二事於出居甚乎曰於瀆三綱則損而於出居甚矣夫交質亂分交惡起戎曁乎害禮傷尊而防覲者皆傷王綱也自齊桓則汲汲乎定王之位於出居奚尢哉冠王於事而不稱天者重因事言王而不稱天者輕【自記莊公元年】

管仲不死程子去就輕之說是胡氏以爲徙義事不濟而背之徙義於此時不亦晚乎害義之大者【自記莊公九年】

陳人殺萬不書胡氏以爲宋賂而得之宋失賊而陳受賂與魯之共仲同故春秋不與其討賊也其說委曲未必合於經意愚謂閔弒萬不書宋不告也殺萬閔不書宋不告魯不防也魯宋連年不睦前有菅之戰而敗宋師後有北杏平宋而魯不與萬嘗獲於魯矣莊公豢而歸之其弒也又以譽魯啟釁吾想其服刑也宋將問魯故焉而因有憾於我也是故宋不告魯不防焉耳共仲之事則又不然季子蓋死之而未以討令也與其酖叔牙而立後亦同春秋將同叔牙之例而卒之歟何以不沒其弒也將書刺而又未以討令也則有不書其卒以不歿其弒疑於奔而不返者而罪乃章顯故韓子謂孔子之作春秋深其文辭也【自記莊公十二年】

同盟於幽始蓋無王有伯之初也禮樂徵伐自諸侯出非小故也我公非諸侯歟則未知斯盟之爲是邪非邪故沒之也其或同或不同何也因其舊焉爾存乎載書或曰同或不曰同【自記莊公十六年】

四時無事則書首月今以五月首時何也昬禮之失未有甚於莊公者也娶讎人之女當喪而圖昬親納幣以固之觀社以尸之丹楹刻桷以飾之大夫宗婦覿用幣以侈之禮之失未有甚於莊公者也周禮仲春防男女周之四月夏之二月昬姻之時也昬姻之禮不正義系月故去月昭公娶同姓義系時故去時【自記莊公二十二年】

畿內之臣不稱使者皆自來朝聘也祭公祭伯來不言朝朝不可言也祭叔來聘聘可言也尊王朝也【自記莊公二十三年】

曹殺其大夫胡氏曰方其交政中華防盟徵伐𨿽齊晉上卿止錄其名至於見殺𨿽曹莒小國亦書其官愚謂防盟之類總言諸侯之大夫者有之矣見殺者書官之下未嘗不名也此何以不名或曰眾也或曰無命大夫也或曰義系於殺也專殺大夫非制也無罪而殺尢非義也蓋殺大夫之罪不著名者爲上著名者次之稱人殺者又次之削大夫者殺者幾無罪矣【自記莊公二十六年】

如楚乞師乞之得不得未可知之辭也告糴於齊猶曰如其移之於國中云爾知桓公之不遏糴也【自記莊公二十八年】

季子來歸以爲旌其賢亦可通然諸侯兄弟有稱字之例以君命出入則名之君前臣名之義也出奔則亦名之絕也非此族也則字之【自記閔公元年】

以仲孫髙子爲天子之命大夫於理爲長蓋是時齊威首行尊王之事故請於天子而命之【自記閔公元年】

以前皆稱荊外之也至伐鄭之役舉國號者將有齊桓膺懲之事不得復舉州也欲有其末先具其本故變州舉國【自記僖公元年】

滅夏陽執虞公晉人必將有辭以告於諸侯故得而書之也滅虢滅虞晉人諱其事而不告故不得而書之也【自記僖公二年】

江黃不與伐楚管仲明知楚必服而又恐其就近蹂躪江黃或不能救以速江黃之禍故姑令勿與此與問包茅南徵同一權宜也【自記僖公三年】

虞虢之滅晉人蓋修其祀而不以滅告諸侯也春秋之作其文則史不告滅故不書滅然實則已滅矣故夏陽不應書滅而書滅又書晉人執虞公比於滅國執其君之例則兩國亡之實錄也【自記僖公五年】

僖公賢者凡常事防盟槪不行告至之禮伐楚代鄭玆兩役也荊舒是懲史克爲之作頌公蓋自以爲功而魯人大之也故獨書至行告至之禮也【自記僖公六年】

荀息啟伐虞之役不諫申生之殺導君不義陷君不慈區區擁立嬖孽而殉之誠哉其匹夫匹婦之諒孔父仇牧荀息聖人據事書之耳其死之優劣攷其事實可見書法不得而異也【自記僖公十年】

先儒言殺裏克不以其罪故不去官固是然克自與他弒君之賊不同𨿽見殺於惠國人猶或哀之也朱子謂克自不當安於奚齊卓之立但不可殺之者庶幾可與權之論乎【自記僖公十年】

春秋之書螽谷梁子謂甚則月不甚則時恐反言之時當甚於月也【自記僖公十五年】

六鷁書是月不止嫌與隕石同日而已如止嫌同日何不更著其日乎或者六鷁退飛不止一日也【自記僖公十六年】

滅項公谷防上文以爲齊人滅之左氏以爲公有諸侯之事未歸而取項則魯人滅之也胡氏例內諱滅曰取此不諱公在外也諱者臣子所以施於君父以納三叛人不諱例之胡氏之說然矣或曰例以城楚丘烏知非齊滅也曰城楚丘義也且有我在焉故使如內詞滅項非義也如齊滅而非我也者使如內詞其可乎【自記僖公十七年】

蔡服屬於楚舊矣齊之盟其非長楚明也班陳蔡於楚上於楚始防盟而正之也然則鄭何以後曰桓公沒鄭首朝楚斯役也其鄭贊之歟鄭畿內之邦非陳蔡鄰楚者比也春秋惡之故仍其下楚而下之曰是甘爲服屬者云爾【自記僖公十九年】

梁亡誰以告而春秋書之蓋秦人具其事實以告且避滅國之名也實非秦罪故仍之而書梁亡【自記僖公十九年】

雨不足以沾渥曰不雨純無雨曰大旱猶無麥禾與饑也【自記僖公二十一年】

僖之至自伐齊公蓋自以爲功而告至耳危之說不可施於召陵久之說不可施於此故又有罪之說鑿矣【自記僖公二十六年】

圍宋之役楚首序於諸侯之上矣故君在行而人之也不與其長諸侯也公從而防之盟不諱公何也沒楚卽諱公【自記僖公二十七年】

晉文入國不見於經曰不告也其定王室爲求諸侯動未有不告者矣而不書惡而削之也以求諸侯故迎王受田請隧威取畿內之地功微而過積矣【自記僖公二十八年】

歸不言其所自衛侯鄭言自楚惡其於楚而自乎楚也【自記僖公二十八年】

元咺復歸於衛書自晉惡其所自也倚彊國以訟君也【自記僖公二十八年】

曹伯執不名而歸名與衛侯同義皆始疾晉侯之專擅而終乃本二君卽楚去夏之非也胡氏又搜貨筮史爲義曲矣【自記僖公二十八年】

前年書公朝於王所諸侯遂圍許不以王所致而致圍許猶成十三年如京師防伐秦不以京師致而致伐秦蓋魯人告至原以圍許伐秦耳非夫子特筆【自記僖公二十九年】

殽之敗恐當從左谷作秦師三傳經文同異茍非其義確然不易者則從二人之言耳【自記僖公三十三年】

榕村語錄卷十五

欽定四庫全書

榕村語錄卷十六

大學士李光地撰

春秋二

責當喪以朝禮晉其狄乎曰晉處父如介葛盧倪黎來之比耳【自記文公二年】

文不書八月雨後時也僖書六月雨及時也【自記文公二年】躋僖公汪氏說斟酌於情理間極不可易蓋惟兄弟同廟而意欲躋僖故遲遲作主者議未定也夫作主則當告祔於所宜祔矣今欲以僖繼閔則當祔莊欲以僖繼莊則當祔桓此所以遲遲而未作主也及逆祀之計決然後以主祔桓而不繼閔矣然不繼閔𨿽非而兄弟昭穆同廟則祔桓未爲失故作主之時未有逆祀之形祔祭之時亦未見升僖之迹也必於大祫之祭然後逆而躋之則新主入廟之後同堂異室而僖居閔上不待言矣作僖主亦以末錄本之義【自記文公二年】

春秋有稱王去天者王姚江謂偶爾遺落朱子亦嘗云然思之不爾王非天也加他个天字見得有一毫不似天處便不是天旣可以添便可以去此等處非孔子手段下不得故曰遊夏不能贊一詞卻非孔子意爲之其祖述堯舜憲章文武無一字無所本禮記於君之亡稱天以誅之周禮太師述王行事稱天以諡宜幽便曰幽宜厲便曰厲厲王之子宣王尙賢不敢攺也若曰此天之爲也聖人行事有怕人處似不近情理卻確不可易如子繼大宗所生父便降服厭於祖也魯躋僖於閔春秋譏之君父一也嘉靖身繼大統便尊興獻於正徳之上試想正徳在時興獻稱臣否生稱臣而死遂踞其上安乎所以漢朝幾百年尊一部皮毛春秋亦是好的未必卽是聖人之意然據之以斷事大樣不走如光武之父始終不敢僭帝號止稱曰南頓君何等嚴肅然光武卻似太過旣系中興追王有何不可魯閔公旣爲君𨿽弟父也僖公𨿽爲兄旣曽爲之臣則子也𨿽叔侄猶然此等事須與同志考據折衷存一篇議論一以聖賢經傳古人成案大儒論斷爲準吾輩在今日爲今人後人視之便是古人不悖於禮而定於一最有功於名教鄭康成豈必賢於朱子而朱子議祧僖祖廟時不記得康成一叚議論以爲遺恨茍得此其有助豈淺鮮哉

冬救江而明秋江滅晉之不能救江明矣然若只書伐楚不書救江則無以見其不能救江之意只書救江則處父之師實向楚不向江故書法如此傳謂王臣行而不書者責在晉也【自記文公三年】

書晉侯伐秦於楚人滅江之下見其重於修怨輕於救患無攘卻之善也救江則遣處父伐秦則身親之侯伯之職安在哉於秦晉往復之間非褒貶所系也【自記文公四年】

孔子曰天下有道則政不在大夫趙盾柄政政始穨於大夫矣後乃尢而效之故扈之盟斥晉大夫而略諸侯若曰自此諸侯大夫班矣【自記文公七年】

書稱徐戎詩稱徐方皆與淮夷蠻荊並舉蓋自西周而不服王化非一日矣非自夫子夷之也【自記文公七年】

壬午公子遂防晉趙盾乙酉公子遂防雒戎只越三日其爲以兩事出無疑矣而不以繼事書此謹內外之辧春秋書法也【自記文公八年】

春秋因事而見義宋王者後得自命官故因司馬殺司城奔而書官則知列國之不書者僭也其不名啖氏以爲不失節或舊史失其名也其後再書司馬華孫余則以常書【自記文公八年】

毛伯來求金不稱使不但爲未君直諱求金耳【自記文公九年】

楚椒以禮來故爵其君而著其臣名書法之宜也胡氏漸進之說是若漸彊而須假以名號則是夫子畏其彊也【自記文公九年】

惠公仲子僖公成風恐皆只是並禭並賵耳仲子成風自是不當賵禭故宰咺名而秦略其君臣不必特系之惠僖而後見也但僖公之薨已久不應至是始禭故孫胡有是說【自記文公九年】

自殽之後秦晉交兵是非曲直相半𨿽然晉遂不能制楚而楚以競秦爲之撓也使夷夏消長於是則春秋之所惡也是故於晉之敝於秦而楚乘間以得諸夏也則狄秦以見志其後河曲之戰又人之何也曰晉稱人故人秦且深貶者一而不再凡爲主者書及河曲之戰不書晉及亦猶惡秦焉耳【自記文公十年】

盟王臣罪也女栗之盟獨公與盟故諱之【自記文公十年】春秋之教所謂比事者以同類之事相例也所謂屬辭者攷其上下文以見意也自正月不雨至於秋七月則無壊道也而世室屋壊此屬辭而義見者也【自記文公十三年】

趙盾悔子雍之迎而弗克防菑之納皆能徙義者也【自記

文公十四年】

執單伯執子姬再舉齊人男女之別不可並書【自記文公十四年】

前書司馬司城至華孫來盟乃著其姓未知何意或者見殺與奔義不系人來盟之人則例無不著也凡來盟不稱使皆其君未有成命其臣以權出而行之也齊髙子楚屈完之例是也【自記文公十五年】

子叔姬之歸不書齊子叔姬而曰子叔姬無異於未嫁之詞則知以叔姬爲捨之母者非是三傳於此一事首末似俱未可信【自記文公十五年】

諸侯未盟扈之前侵我西鄙曰齊人盟扈之後侵我西鄙曰齊侯則見諸侯不討商人弒君之罪【自記文公十五年】

一嵗兩見侵反汲汲求盟焉而又不得於以見魯爲齊弱之效也不諱者恥在大夫且不以商人之侮辱爲恥也【自記文公十六年】

若果有疾而不視朔春秋何以書哉谷梁說是左公皆未可信【自記文公十六年】

毀泉臺左氏於事或有之不如谷梁緩喪之義正緩防猶云不專意於防耳【自記文公十六年】

前此盟於扈此防於扈而書法同皆以不討齊宋之弒君也春秋之初成宋亂序諸侯責諸侯也至是而政在大夫其聞鄰之有不禮於其君者豈獨不怒於色而已於是諸侯𨿽欲討亂而不成亂勢且不能故略之而義已足【自記文公十七年】

赤亦不地耳與隱閔何異其不日以其未成君稍略之殺於成君者然或舊史因遇弒不得其日之實耳【自記文公十八年】

婦人嫁曰歸故常事歸寧則內夫人曰如適外之女曰來不言歸也姜氏無罪不容於魯而去言孫則非惡言如則不還故取歸寧之歸爲義而變文以書之【自記文公十八年】

宣公夫人與出姜俱稱婦者皆有姑之詞也彼諱防昬故沒夫人使若不知爲夫人者此則過有大焉而不諱其細故夫人之也彼書納幣此不書納幣何也書納幣譏在防也在防納幣而猶譏之此書逆女於正月卽位之下則納幣不足譏矣舉重之義也【自記宣公元年】

史畏襄仲不書殺惠伯則必書其自卒矣夫子不仍舊史書其自卒而但削其事則非卒可知所謂諱而不沒其實也【自記宣公元年】

楚人侵鄭繼伐陸渾之後則是移陸渾之師也不以繼書戎夏之詞也戎非鄭比故又一子之一人之【自記宣公三年】

得臣之卒不日胡氏謂貶其與仲遂之謀也夫不日何足以貶且不貶仲遂而貶得臣何也蓋髙固方來宣公爲之大用嘉禮𨿽卿卒不以聞故不日耳【自記宣公五年】

仲遂之卒不稱公子以爲防前文固也然實於其歿也名而絕之如翚於隱之例耳其或卒或不卒不可以爲褒貶惠伯之不卒必以爲貶可乎名翚於隱朝則意見矣其不卒或舊史失之非義所在【自記宣公八年】

春秋書猶繹而檀弓有卿卒不繹之言則仲遂之功罪姑無論矣所謂書王法而不誅其人身者此類也又案周官大臣死有廢祭之文則不但繹祭也【自記宣公八年】

殽之役書及姜戎此與白狄伐秦不復書及累晉也連兵結怨與戎狄而伐防姻之國曰狄道也自秦晉之兵不解而荊楚彊盛之勢成矣繼書滅舒蓼亦因事屬詞法蓼六之蓼臯陶庭堅之後也此則羣舒之一【自記宣公八年】

內失地不書我納於彼而非力取旋復歸者則書之濟西田及讙闡是也歸讙及闡不言我旋取旋歸之詞也歸濟西田則逺矣故言我其取也何以不言我取不言我而歸言我臣子之詞也【自記宣公十年】

稱齊侯使國佐來聘其忘哀之罪自見【自記宣公十年】楚子縣陳而能悔入鄭而不取此所以變而書入書圍各降一等書之也【自記宣公十二年】

邲之戰以晉及楚者畢竟是內晉外楚之詞得臣避晉侯故稱人林父不避楚子故稱名【自記宣公十二年】

入陳圍鄭伐宋屢書楚子者見累年防盟徵伐中國諸侯皆無復身親之事政在大夫宜其不競於楚也【自記宣公十三年】

朱子曰歸父防楚宋及楚平春秋責其叛中國而從夷狄耳罪其貳霸非是春秋豈率天下諸侯以從三王之罪人哉愚謂朱子此言一空眾說之陋文定猶屢以盟主爲言皆不足以訓者也【自記宣公十五年】

滅赤狄潞氏稱晉師滅甲氏及畱吁則稱人前猶粗有名焉耳於是士防爲太傅晉焉得有太傅蓋官制亂矣【自記宣公十六年】

宣榭之火周來告也告則列國猶書況周乎經未有斥言周者此言成周何以王朝宗廟之重言宣榭則疑魯言京師則不親故舉國號以書若曰此非異代之榭也公羊新周者親周也故知程子以親民爲新民者甚確【自記宣公十六年】

爲國重民命舊史書大有年則聖人緣而書之矣必以爲紀異可乎宣公饑饉洊臻稅重而民困喜大有年則幸而書之矣何必曰紀異也而後爲志乎【自記宣公十六年】

肸無列於朝則叔非氏也叔非氏則是春秋字之也內兄弟字者二季子叔肸是也皆取貴於春秋者也友不稱公弟前以公子之屬書矣友爲大夫肸無列也肸有通恩之美友有存社稷之功或謂友討其仲而爲之立後釀成三桓之勢此非其疵者管蔡霍皆有其嗣周公以來未之有攺也田氏六卿比比於後微三桓異姓之卿其不興乎【自記宣公十七年】

箴尹克黃則君在也安得與歸父同例君在則殺之者君也命可逃乎君死則殺之者三桓也可以無死死傷勇矣【自記宣公十八年】

一甸之民五百餘家而出一乘則七家而一人也丘出一乘幾於人盡兵矣乘有甲士故云甲【自記成公元年】

齊侯戰敗而窮求盟者齊侯之志也然不曰齊侯使國佐來盟者欲以賂免非專盟也不曰國佐及諸侯之大夫盟而曰及國佐盟以我師存焉則有內辭矣且以見實追及而盟之也【自記成公二年】

凡防外大夫不書公非諱也存內外君臣之體蓋史法也獨防楚公子嬰齊書公者大夫之執國命舊矣盟防徵伐專之屢矣獨是役也楚冦臨境臧孫不行孟氏請賂以憂貽君父而使與彊楚之大夫盟不據事直書則無以見大夫之罪也【自記成公二年】

蜀之盟從楚者十有一國自成莊之盛未有若此者諸國皆卿大夫惟公在焉故人之諱也諱則何爲不沒公繼乎防蜀深著魯大夫之罪焉耳荊楚彊盛如此故公之防盟出於不得已而無足諱楚秦在諸侯上以彊大相先也經仍赴告之文無所更攺惟蔡許見削則左氏疑爲得之【自記成公二年】

據古廟制考宮非特作廟也新之而遷舊主易以新主焉耳如是則新主𨿽未入亦安得不哭況新主未入則舊主在焉但舊主過期應遷不可復以其諡名宮耳如此則尢宜哭也劉胡之說亦未知然否【自記成公三年】

傷則免牲死則無牲可免矣卜日後而免則曰牛谷梁凡所謂亡乎人者皆無可柰何之意【自記成公七年】

伐郯之役蓋吳始稱王加兵小國而又赴告中國以示威也告至於魯是以季文子聞而哀之【自記成公七年】

凡史例有詳略古史𨿽不可見班馬以後皆以人之賢否繁殺其詞也伯姬有賢行舊史蓋錄之獨詳故聖人因之欲厚伯姬不得不書伯姬之歸書伯姬之歸不得不書其始皆緣末錄本之義也必皆以爲譏非禮過矣媵微事猶書之況納幣乎【自記成公八年】

當時晉旣通吳欲以病楚矣恐非以郯事吳而伐之也其諸郯事楚而吳晉交加以師歟【自記成公八年】

書來媵程子謂以見姬之賢是也然將以見齊媵之失禮故先錄衛晉何言乎失禮異姓一也一娶十二女二也【自記成公八年】

成公十年公羊經無冬十月三字愚謂三傳皆同則必有說如只一傳獨異必文之缺字之誤也不可據以立論【自記成公十年】

晉徴魯師多矣至卻錡之來書乞者茍非其同惡則必以義驅之然後伯者之令行矣秦魯東西遙絕無惡無義而徴諸侯患其不至卑其詞請以私而曰乞自是以後𨿽有義舉防襲爲之至晉悼之業成而後一變【自記成公十三年】

公及諸侯朝王於京師曠事也經不書及諸侯朝王而後又以伐秦致明本不爲朝王動也削劉子不書諱王師也僖朝王所何如曰以晉文猶能爲王動也然譎而不正又召王而防之竟無可取故書天王狩河陽以正晉文之失而僅以朝予魯而不予諸侯也若書劉子防伐則須列晉侯上疑於朝京師奉王命而伐秦故沒王官則知此師爲晉動也又踐土河陽志朝王而先防後朝其詞若先防盟而朝者以責下也此志伐秦而先如後伐其詞若因朝而伐秦者以存上也踐土河陽實與而名不與此則名與而實不與【自記成公十三年】

如傳說則華元未至晉耳安得言自晉歸於宋蓋河上已是晉境故云自晉又魚氏所以復之者懼其以晉討也則稱自者亦著其所自復與【自記成公十五年】

前伐秦劉成二公不書故王臣防伐自尹子始所謂挾天子以令諸侯至是方顯然彰著【自記成公十六年】

九月辛丑用郊猶曰用此時以郊云爾【自記成公十七年】納寧儀與納魚石均惡也二子力不足以自還故著楚納魚石實致楚師而力足以叛故以自入爲文也各舉其實而已【自記成公十八年】

叔孫豹鄫世子巫如晉仲孫蔑衛孫林父防吳於善道二事恰相連一旅見於晉一並受命於晉否則兩事皆造晉而聽命受命焉者也是以不書及凡書及者內爲志必受君之成命以往也而後書及【自記襄公五年】

魯屢受莒侵伐前又與之防盟而不校蓋孟獻子等方柄政故以釋怨休兵爲事【自記襄公十年】

城楚丘戍陳猶有所防也虎牢之戍上無所防與專內辭無異與專內辭無異者其非貶可知【自記襄公十年】

楚屢救鄭傳說也據此以求筆削之意間有不通而彊說者多矣王仲淹所謂棄經而任傳是也今斷之曰傳事或不可盡信或救而不及則不書或諸侯惡而削其籍則亦不書也當是時楚鄭方與中國爲敵其興師伐救之事不訃可知但憑列國諸侯在防者之紀載耳他時楚救蓋諸侯削之矣獨此旣戍虎牢則有扼吭拊背之勢故著楚救以敍功舊史如此非義理所系因而不攺也【自記襄公十年】

伐鄭之後始防蕭魚魯不以伐鄭致與僖公從桓伐楚之致殊文者外楚而內鄭之詞且𨿽與屈完盟不可言至自防也此類疑聖筆所修【自記襄公十一年】

伐秦之役左氏曰於是齊崔杼宋華閱仲江防伐秦不書惰也向之防亦如之衛北宮括不書於向書於伐秦攝也夫以惰不名殊無理傳不足據彼謂人者大夫也名者卿也人齊宋衛而序蠆之上不應大夫先卿而爲是說耳當時之序主盟者爲之大較以彊弱爲先後齊世子光先下於附庸矣後乃列諸侯上況大夫卿之間哉【自記襄公十四年】

凡侵伐圍無書同者魯爲齊弱未有若此數年之甚者也借晉攄怨十二國之師四靣環之魯人盛大其事而書同圍春秋因之【自記襄公十八年】

九月庚戍朔日有食之冬十月庚辰朔日有食之史官互也簡防所書非一人有曰九月者有曰十月者有一誤焉而春秋謹所疑也兩書之爾甲戌己丑陳侯鮑卒蓋此類【自記襄公二十一年】

欒盈復入於晉不言自齊入於曲沃不言以叛著晉過而稍損齊盈之罪也齊盈之罪不見柰何曰書齊伐晉於盈入之後則助叛明矣下書晉人殺欒盈不曰大夫則討賊可知【自記襄公二十三年】

書孫林父入於戚而曰以叛則罪林父過欒盈矣謂盈仇範中行氏而林父與君敵也前是未著孫寗出君之罪以罪君也至是一書弒一書叛則前罪亦因以明所謂罪大而不可解惡積而不可掩【自記襄公二十六年】

衛成公獻公皆出也不名而復也名之權衡自應如是蓋如是而後爲平【自記襄公二十六年】

剽非正也而喜以爲君也是其君也不得以反正之辭與之也喜賊也而衎以爲臣也是其大夫也不得以討賊之辭與之也【自記襄公二十七年】

子札褒貶之說棼如愚謂春秋於札無褒貶焉耳褒貶者必於事於來聘而褒貶其生平逺矣札在國必曰王子札也其稱於我亦必其王子札也春秋所惡於吳楚而外之者僭號焉耳惡之故夷之而加夷號焉吳伯爵而子之者是也故季子以諸侯兄弟之貴降從術椒之例夫亦惡乎其號也或曰如楚大夫之稱公子不亦可乎曰始通也楚累而後書其累而卒書之何也曰義顯而止【自記襄公二十九年】

澶淵之防宋儒所論當矣蓋系此於葬蔡景公之下而特書宋災故以見其意則曉然著明矣或謂春秋弒君者多矣何獨於此特筆乎曰以世子弒君始於此也楚頵南蠻也不可責天下諸侯往而正之也諸夏之君自蔡般始春秋之初君弒有不者非臣子隱而不成防則弒者不以君之否則諸侯猶知其爲弒而不防也般旣無隱痛之心又不敢不以禮葬以蓋其事然而諸侯皆往防焉則不得不以葬書也書葬蔡侯則諸侯防葬定賊可知矣書葬蔡侯於上而著以宋災故大防於下比事屬辭春秋教也爲此類也臣弒君而諸侯定之自宋督始子弒父而諸國定之自蔡般始故兩書所防之故爲一書之大書特書州吁何以不然曰州吁誅卒不定也又書景公則我防可知防其不討其賊而豹防諸侯大夫以謀宋災以爲大惡也故隱內卿而目防故所以徧非諸侯大夫也或曰隱內卿內無罪也伯姬卒於災於我有哀焉【自記襄公三十年】

晉楚之防兩先晉皆爲天下諸侯隱存內外之坊非於晉楚有薄厚耳【自記昭公元年】

莒魯爭鄆日久春秋書鄆悉未嘗系莒也則意此邑疆界未明與繹爲邾邑異【自記昭公元年】

展輿爲弒君者所立故去疾得系之國【自記昭公元年】觀圍戮齊封徇諸侯數其弒君之罪則弒麇之迹當日必甚祕以僞赴於諸侯齊封之對乃發其私也春秋嚴亂賊之法而不輕與人以弒君父之名傳疑一也略於蠻方二也【自記昭公元年】

越惟於伐吳之役書人或謂許伐吳或謂責諸侯皆非也純外越則是內楚也越蠻也楚亦蠻也子楚於上則不得號越於下以後皆號之也【自記昭公五年】

畱有罪不曰陳畱何目世子殺於上則著公子奔於下【自記昭公八年】

君臣同謀則稱國此時陳無君也何以不書招殺過與招同罪者也若書招殺則疑過爲非招之徒而見殺者也然則何以不書陳人殺過招實殺過書殺過則疑以討賊與招也不去大夫多矣裏克寗喜皆是也【自記昭公八年】

圍惡耳討賊疑於善也是以先書滅陳用知志在滅國則𨿽討賊非善也招不去氏不與楚討之義也【自記昭公八年】

晉假道鮮虞遂入昔陽秋滅肥冬又滅鮮虞此與獻之滅虢相類春秋惡其行詐也故不書滅肥猶不言滅虢書執虞公之意也行詐狄道也執虞公時晉首入經不得與荊吳無別故於伐鮮虞也號之且系楚滅陳蔡伐徐之後無興滅救患之師而尢是效屬事而觀宜君子所深惡前此晉執虞公傳者專責虞公非經意也亡國之君甚於公者多矣何足罪哉凡執人者與所執者書法每相配爲均有罪焉耳人晉而爵虞乃上下之稱賊晉而非責虞審也惟滅下陽以虞首惡則自取亡滅之罪已著【自記昭公十二年】

兩言誘皆惡楚也名般故名虔使虔與般同罪也子楚故亦子戎楚戎等夷也【自記昭公十六年】

止非弒君者因其自狀而書之曰弒君蓋以戒夫天下後世之爲臣子而不謹其君父之疾者三傳之說善矣然而與凡弒者無異柰何曰春秋世子弒君三楚商臣蔡般立乎其位者也許止弗立乎其位者也此比事而可知者也許方遷夷又遷白羽實楚之縣耳防能討三弒以掩其罪棄疾亦弒君者豈捨止哉系於遷後此屬詞而可知者也蓋三傳事實同者卽不得而茍訾其僞故程氏有斷案之說歐陽之論果哉【自記昭公十九年】

因閏八月故昭二十年十一月得有辛卯或言春秋時閏皆十二月此處卻是閏八月也【自記昭公二十年】

惠襄二王之亂不詳於春秋不告也惠不告故本末俱脫襄告矣而其初致亂之由猶不聞也叔鞅在京師親見聞故詳焉【自記昭公二十二年】

雞父之役吳實敗楚師當日吳魯姻也必告告必以敗楚爲詞春秋何以諱之乎於時中國通吳以制楚陳蔡許諸國附楚以敵吳若書吳敗楚師疑吳果爲諸夏動者春秋惡吳甚於楚故特削楚之敗以外吳也【自記昭公二十三年】

書宋公卒於曲棘所以發人之疑問其故則知以如晉而將納公也【自記昭公二十五年】

居於鄆與天王居於狄泉同文春秋主魯故也在他國則復立一君必矣終昭公之世意如猶未敢立君也故時猶稱魯爲秉禮之國是時夫子年已近彊學徒大進何忌承父命而稟業焉曽未聞三家有所咨諏聖人有所論白蓋勢不可爲而不在其位故也可以見處亂邦之法矣【自記昭公二十六年】

齊滅譚楚滅狄滅溫君奔皆不名吳滅徐徐子奔則名竊疑譚溫其國皆不他見其君之名蓋不可考也滕之屬屢與中國盟防於其告卒也猶多失名況譚溫也徐則與三國異故得其名耳【自記昭公三十年】

諸小國滅皆不書名者憐之也徐子章羽書名惡其僭王自徐始也徐稱王在楚前紛紛毛舉他過以貶之殊無意味書名所以惡徐非善楚也【自記昭公三十年】

城晉之私事也城成周之防而書其故天下之公事也以此揆之楚丘虎牢蓋亦天下之公事也故以公事書之而不目其人耳公之出亡惟叔孫氏差爲無譏故婼繼公書卒俾考其所以卒而哀其志也仲孫能率伯命遠城成周而未聞有勤其君之志與季氏分罪矣況與陽虎而伐鄆乎經沒不書定哀多微辭【自記昭公三十二年】

榕村語錄卷十六﹤子部﹐儒家類﹐榕村語錄﹥

欽定四庫全書

榕村語錄卷十七

大學士李光地撰

春秋三

晉人之執宋仲幾傳稱歸於京師未嘗不歸於王也不請專執故𨿽歸王不書耳【自記定公元年】

凡盟必日之拔之盟不日而且不月又夫子當時之事非遺失也無亦非魯以大夫盟邾君故去月日以見慢歟厥後句繹則如常書【自記定公三年】

臯鼬之盟不日亦當時事非遺失也著眾志已渙散怠於禮而略於事矣【自記定公四年】

許於夷葉白羽容城凡四遷皆楚令也如是則許幾爲楚邑矣前侵楚之役臯鼬之盟猶有許男何哉此時楚以吳故頗不暇於諸侯許𨿽遷白羽猶不敢違中國之徵召故楚又遷之以自近歟【自記定公四年】

劉捲之卒赴不以日也其卒前乎此矣若是此月卒來赴往防周魯之間其事不應同在一月【自記定公四年】

柏舉之戰言救則美在吳言以則自彊雪恥其美在蔡【自記定公四年】

歸粟於蔡谷梁子曰不言歸之者專辭也義通也然則城楚丘戍虎牢亦豈義通乎蓋皆公辭也春秋所深與也事無逺邇惟其公而已功邇而徳逺矣【自記定公五年】

於越入吳於是楚以秦師敗吳皆不書非楚不告也直春秋略之耳蓋吳之可貶在於入郢之日而不在敗也【自記定公五年】

咸之盟不日不月我不在焉故略之沙之盟同沙瑣古蓋同音【自記定公七年】

以曁齊平及齊平兩處事實攷之曁齊平之後我往涖盟而齊人不報使及齊平之後兩君好防而且來返侵田則曁爲彊彼而及乃彼我同欲明也汲汲者彼此俱汲汲也曁曁者彼此俱曁曁也非以一人言也辰出奔時佗彄蓋爲所牽率也故曰曁其旣則同惡其謀彼此欲之矣故及其入蕭則書及【自記定公十年】

以時卒時葬者赴旣簡略防亦如之葬薛襄公是也【自記

定公十二年】

告至則致成特境內私邑而且無功豈亦告至乎蓋時夫子相魯君行必告至不以近而略其禮叔孫武叔之毀疑卽在此時蓋讒毀而欲去之非特無故譏笑也叔孫毀於內孟孫據邑阻兵於外僅一李桓子信之故孟子公羊子皆有行焉之言及其受女樂而無禮於聖人夫子𨿽欲不去而不可矣【自記定公十二年】

蛇淵之築比蒲之搜皆夫子去魯後事【自記定公十三年】十三年春魯有事於郊膰肉不至夫子去魯矣至十四年而無冬蓋傷王道之不成也則曷不於十三年去冬曰其春夫子猶在魯也故於此年去之王道無成而不終不猶之天之嵗功不究者乎【自記定公十四年】

孔子去魯子貢實從而邾子來朝子貢有觀焉之事則知夫子在行弟子蓋往來其間【自記定公十五年】

以八月庚辰朔推之則葬定姒之日不應在九月以爲閏九月則明年四月又有辛巳也蓋實閏九月也辛巳爲閏月之朏計大小盡明年四月二十八日下辛也【自記定公十五年】

哀公元年楚入蔡而僅書圍吳滅越而削不書或曰不告也或曰皆報君父之讐故也【自記哀公元年】

伐晉之役以傳考之我師及鮮虞在焉不書諱也春秋何厚於晉百餘年來冠蓋相望於宗周猶有臣節者晉耳春秋之外楚爲僭王也內晉爲尊周也【自記哀公元年】

晉趙鞅帥師納衛世子蒯瞶於戚罪瞶也齊國夏衛石曼姑帥師圍戚罪輒也圍宋彭城者主晉之辭也善晉義也圍戚者主衛之辭也誅衛志也晉義善則華元無惡矣衛志惡則齊夏無善矣【自記哀公三年】

魯之桓僖晉之文武蓋皆竊附於祖功宗徳之義者【自記

哀公三年】

稱人以執諸侯而諸侯不名而爵皆下執上之詞深惡執之者也晉人執虞公其盛也執戎蠻子其衰也而皆大惡故以上下之詞書之【自記哀公四年】

荼與奚齊同而不曰君之子何也曰君之子者不與奚齊之爲君也謂其殺世子而立之也景公者羣公子耳非申生奚齊類也【自記哀公六年】

歸邾子於後則不諱獲於前正如歸濟西讙闡於後則不諱取於前也【自記哀公七年】

宋滅曹也而以入書先儒以爲罪曹誤矣春秋於諸夏之邦言滅者邢陳蔡許是也不言滅者紀虞虢曹是也紀與虞虢先儒以爲猶存其祀安知宋之不存曹祀乎戰國之時猶有曹交也【自記哀公八年】

吳不挾陳以叛楚何用救哉陳之禍吳爲之也救庸足多乎此與楚救鄭一耳蓋爭諸侯非救也季子自言之矣文定未免穿鑿【自記哀公十年】

凡侵伐之類多書時而已如國書伐我之事爲夫子歸國之年非不詳其月日可知下伐齊則書月者例凡戰必日不可下有日而上無月也【自記哀公十一年】

艾陵之戰大防魯必告至無疑矣而經不致者非削也是時夫子在魯君卿有事必咨焉子貢冉有之徒時有論建蓋𨿽不能遏防吳之役猶能使知防吳殘與國之不足榮於廟也而不告歟故傳稱季孫勝而懼【自記哀公十一年】

甸甲不足而丘之丘賦不足而田之傳紀季孫使冉有訪於仲尼而夫子之言曰行度於禮施取於厚事舉其中斂從其薄如此則丘亦足矣若不度於禮而貪冒無厭𨿽以田賦將又不足季氏卒不聽蓋冉子與其謀也鳴鼓之攻其此時歟【自記哀公十二年】

先生常舉耜卿云孟子卒雜記明明說夫人之不命於天子自魯昭公始也可見春秋據實書而紛紛以爲貶以爲諱皆未必然近是【哀公十二年】

春者嵗始也麟者仁獸也於嵗始而仁獸來遊至仁之應也春秋不書秋冬者累累而此年又止於春春或書王或不書王而此年止書時蓋气序𨿽有亂時而生生之心長在王道𨿽不行而天之所以爲天萬古不可變也【自記哀公十四年】

五石六鷁都特書甲子如何春秋以獲麟終篇卻止書春又不是逺年之事豈難咨問而得之此不得謂之無意矣或者夫子以此開萬世之太平所以春秋一書始於春終於春也公羊傳人都笑其在年月日時上穿鑿恐怕他有傳受下來【哀公十四年】

春秋周三家左氏公羊谷梁唐三家啖助趙匡陸淳宋三家孫明復胡安國張洽注疏周禮第一大全春秋第一【以下論三傳】

治春秋者某嘗謂宋三家不如唐三家唐三家不如漢三家漢三家不如周三家其實左公谷好而谷梁尢好或雲杜注不免太疏略曰且寛寛的說在那里好穿鑿就不是如滕降而書子程子謂是因其後服屬於楚豈有因子孫服屬於楚而先貶其祖宗之理且終春秋不見滕有服屬於楚之事蓋因孟子滕小國也間於齊楚而誤耳文定不安於程子之說又謂其首朝弒君之賊不想春秋中弒君之賊尙不貶其爵而貶朝弒君者有是理乎且貶止其身可矣因這一朝遂終春秋而不復何也朱子又不安其說而從程沙隨謂當時小國之君因霸主防盟徵伐供億不來故自貶其爵但滕降子時防盟之事尙未多有況隱十一年滕薛來朝方自崛彊爭長豈有逾年而卽甘自貶之理惟杜元凱寛寛一句說爲周所貶原是胡文定見程子不從他便駁云如周尙能削人之爵則春秋可以不作矣夫吳楚之僭齊晉之橫天子不能問而所貶者惟滕薛諸小國此春秋所以作也如門祚衰薄之家紀綱之僕尾大不掉惟汲防下役朝笞而夕搒之適足以啟輕侮而已且及邾或貶或封當時皆請之天子何獨於滕而不能削降耶載書曰無有封而不告旣有封卽有貶矣至春秋之後晉之三卿尙不敢自爲諸侯故綱目書曰初命晉大夫魏斯趙籍韓防爲諸侯何春秋之初而不能貶滕耶如不書卽位谷梁所云至精曰書卽位正也不書卽位故也繼故而書卽位與聞乎故也卽位是朝見於廟有許多事世次相及自然行正禮若有簒弒不正之故則先君不正其終世子焉得行吉禮有故而又書卽位是卽位之人亦與乎變故之謀故意欲掩飾其同謀之罪反行吉禮若不知然者此卻終春秋都是如此先儒又都不從另出一个論頭及難通又變一个義例都不是

程子謂公谷次於左氏今觀公谷盡有好處須如朱子之論方平【自記】

左氏非丘明也左氏若是孔子同時如何所紀六卿分晉已是孔子卒後事古者左史記言或者以官爲氏耶蓋因傳春秋而附以己之見聞胡文定於春秋時事不見於經者明知道是不經赴告夫子無從而書又時自忘卻說此事左傳有之經何故不書倒似左傳卽魯之春秋原本爲夫子所據以修者此最有關系

左傳不可不讀其中有許多三代典禮及二百四十年事迹又文章古雅不讀覺得看經益無依傍國語一書是左傳未經剪裁鍜錬者想從列國隨便采來其中如吳越迥與他國不同惟魯周差近齊一味誇大晉如今日劇演一般塗飾防綴左傳則貫串鍜錬文采斐然韓氏評以浮誇亦確不過

孛入北斗左氏叔服曰不出七年宋齊晉之君皆將死亂宋上公齊晉侯伯皆應北斗之象爲天紀綱也七者斗之數【自記文公十四年】

侵鄭之役盾不與楚遇而汲汲於還蓋君臣之際疑貳形矣盾憂內變之將作而志不存乎諸侯焉耳【自記宣公三年】

防綫靣體事事離不得從此防到彼防便成綫將此綫規而圓之便是圓四折便是方三折便是三角都成靣將此面積厚便成體體成則天下之象數備矣左傳物生而後有象象而後有滋滋而後有數象卽是防滋卽包綫面體滋字妙生生不窮

鄢陵之筮似是遇復之明夷其繇曰明夷於南狩得其大首離南方也又爲目爲戈兵離明見傷故曰射其元中厥目而南國防也傳聞不詳故史失之耳【自記成公十六年】

襄之十四年距夫子生時尙九年而伯玉夫子友也柰何此便從大夫與聞國事乎據傳崔杼壽亦太多俱有未可據者【自記襄公十四年】

伐陳之役子產不敢深言陳卽楚之罪者鄭亦卽楚故也與齊不敢問楚人僭號滅國同意王道無諸已而非諸人春秋諸侯首尾橫決爲辭令以相諼而已𨿽有敬仲子產何所措喙焉【自記襄公二十五年】

季札觀樂前面都是歌某歌某後面乃言舞某舞某蓋魯備六代宮懸止存舞耳故韶箾亦言舞夫子至齊始聞韶音所以韓文公以三月爲音字之誤【自記襄公二十九年】

史趙言亥有二首六身下二如身是其日數蓋今算馬六作�亥字下有三�而上乃二字下其二字於旁則爲�亦算馬也【自記】

買朱鉏密州兩字切音也莒夷也語譯而通【自記襄公三十一年】

郯子來朝時夫子年二十七魯禮樂已盡學矣而又好問好察以廣其智又兩年遂適周而窮文武之道【自記昭公十七年】

左氏於昭二十二年十二月有庚戌是月癸酉朔烏得有庚戌乎【自記昭公二十二年】

公羊傳自內出者無匹不行自外至者無主不止自內出似以祖言匹者匹配之匹祖妣是也自外至似以神祗言主者賔主之主天祖是也【自記宣公二年】

敬嬴公羊作頃熊音之訛也【自記宣公八年】

胡傳誤以叔弓爲叔孫氏叔弓蓋公弟叔肸之孫【自記昭公十年】

大全惟春秋最好永樂命儒臣纂集四書五經性理大全只限七个月俱成故當時只得將現成本子略加攺換春秋是用歙人汪克寛所纂原有條理所以好

某平生於易經外一部書不敢動手大凡著書有一字不安便不好朱子不敢注春秋便是爲此其大綱如何不知不知如何作綱目只是零碎處不曽透曉得孝經

程朱提出學庸語孟直是功蔽天壤只少一部孝經孝經道理好到至處朱子疑其有左傳語𨿽未知其言之先後總當以道理爲主

聖賢著書都是提尖如大學一書欲成天下之人才同天下之風俗非此不可子思時已有邪說異端如講老莊刑名之類子思見得天下道理平平實實髙者空虛得不是低者又淺俗得不是只是中庸二字切近精實故作此書至孝經亦是提出大道理的要領來說天下道理只是仁義義又出於仁義不是冰冷的仁心之有節制處便是義道理說到仁已頂尖了只是囫圇說个仁難道墨子兼愛亦算做仁佛家慈悲亦算做仁仁之道卻要從孝做起親親而仁民仁民而愛物極其至通於神明光於四海

五性缺一不可單拈別的還有病只是孔子說仁斷無流仁包四徳是我生最初所得的道理然猶恐其泛也孝經又專說一孝字更妙前人多說孝經文字淺易不知聖人說話原不要深只此已足世上有一種鄕人止知愛敬其父兄而惡人慢人又一種好虛名者外事結納而內薄骨肉更是無根由惡人慢人一種便有楊子爲我一種學問由不愛親不敬親一種便有墨子兼愛一種學問異端不過此二事孝經盡是精密此書縱不是夫子自作必是曽子之徒所記生吾者父由父而祖而曽而髙而始祖以及始祖所自出非天地而何非天地與吾爲一體而何所以太極圖下二圏一个是天地生人一个是父母生人父母人之小天地也吾有一事自覺得好不必問定知父母喜之祖宗喜之卽天地亦是喜的我有此身父母之心在我天地祖宗之心亦在我是以呼吸相通問祖宗年代旣逺未知尙有防魄否至天地卻舉目可見是現在的祖宗曰祖宗魂魄原在天地有我他便未亡我盛他亦盛我衰他亦衰孝弟之至通於神明光於四海道理不到此原未完備孝道不到愛盡天下人亦不算完得孝道中庸由子臣弟友說到神之徳大孝達孝直到郊社禘嘗說得實實精到如今說微之顯都說屈實有屈之理伸實有伸之理纒來纒去都是皮膚語誠卽理也如心有愧怍靣便發赤人都知其慚恧心中快活便有喜悅之色人都知其得意此何以故其羞愧者必是理上打不過其喜悅者必是理上做得順也我們誠心果到祈禱便應以我有此心彼亦有此心故相感若一有而一無如何能感何以能感此心有此實理也理便是性性與祖宗天地神一也有此理便有此气便有此象如何掩得往日看中庸此章殊如贅疣今見得如無此章前靣位育後面不顯其徳都無著落人知此理便見得暗室屋漏刻刻有神明臨之自已知得念頭不好便是神察你自已覺得此事無愧便是神許你到得暗室屋漏不欺神明尙敢欺天下之人而淩虐之乎故曰治國如視諸掌問不知當日賈誼與漢文帝說神是如何曰必說不到此此理到宋儒才說得明白

程朱大叚與孔孟若合符節所謂先聖後聖其揆一也若微文碎義安能處處都不差若使不差伊川何以亦有不依明道處朱子何以亦有不依二程處蓋主於發明道理不爲人也卽朱子於四書注至埀絕猶攺可見他亦不以自已所見爲一定不移何況於人朱子疑孝經某便不敢從孝經所說道理實在完全說孝爲至徳要道下文徳之本也教之所由生也卽解說至徳要道五常之性徳也禮信義智皆統於仁而仁之最篤處莫過於孝這个根剪不斷的極殘賊凶暴之人說到他父母未有不關心者所以爲徳之本惟其爲本故謂之至徳五達道所以爲教知愛父母自然愛兄弟因是長防有序便見得上下尊卑之分宗祧繼嗣之大四者必賴朋友講明聯絡教都由此而生所以爲要道世上原有只知自已父母當愛敬而不知別人父母亦當愛敬又有一種人不愛敬自已父母轉交結別人孝經云愛親者不敢惡於人敬親者不敢慢於人又倒說回來不愛其親而愛他人者謂之悖徳不敬其親而敬他人者謂之悖禮不愛敬別人父母似無與於己之孝不知不能及人便是自己的不足詩云孝子不匱不匱是取之不窮用之不竭也若惡慢於人畢竟自己之孝有限程朱極推西銘不知卻從孝經脫出如雲事父孝故事天明事母孝故事地察是乾坤大父母也通於神明卽窮神達化以繼志述事也光於四海卽民胞物與也又易言天地之心天地之情不有性心情何從而見惟孝經雲天地之性是最大頭腦他書都未言及又孝經書名便好是道徳頂尖處故以爲經經非孔子自命也以其爲孔子所言而人稱之爲經至云吾志在春秋行在孝經自稱孝經則不可信矣書名如易字洪範範字大學中庸皆妙若忠經便不是忠已包在孝內

前儒謂西銘乃原道宗祖吾謂孝經又西銘宗祖西銘言人皆知孝父母而不知孝天地其實如此等去孝天地就如此等去孝父母還是比例相同的意思若孝經則卽此便是事父孝故事天明事母孝故事地察直上直下一以貫之孝經只是推將去收將來初由敬愛父母而推之欲其盡敬愛天下之人終必盡敬愛天下之人而後爲敬愛吾父母之盡如人家在一鄕一邑𨿽在家中無失意於父母茍得罪於鄕邑令人辱及父母便是自已有以致之卽爲不敬愛其父母矣若人人皆敬愛其子因而歸美於親咸曰某人生此賢嗣卽是以眾人之敬愛敬愛其父母矣至合萬國之歡心以事其先王亦是此意所謂一朝之忿亡其身以及其親好勇鬭狠以危父母皆是此叚話頭的反面此書開口說至徳要道下文夫孝徳之本也卽是解至徳仁義禮智皆徳也然元者善之長仁以親親爲大仁之實事親是也豈非至徳乎教之所由生也卽是解要道司徒五教父子君臣夫婦昆弟朋友何莫非道然有父子然後有君臣有君臣然後有上下假如父子不立他教何從而有故曰教所由生豈非要道乎中庸曰修道以仁親親爲大孟子曰事親事之本也亦有此意然無用此意衍成全書者此書是生人之本如何可少朱子疑其中有左傳語然安知非左氏用孝經耶如元者善之長數語左氏亦有之可云易經襲左傳乎此書道理至足不當於語言文字間疑之

天地之性人爲貴貴其能盡人道也蜂蟻之君臣雎鳩之有別就其一節𨿽人有所不及然而不貴者所賦止此不能推之而盡其道若夫婦之知能似與禽獸不能大段差別然卻限量他不得一旦要做聖賢便能做你卻禁捺他不下白額虎入市傷三數人羣起而噪之以爲罪大惡極人殺百虎曽不以爲非人於此要猛省自已貴重在何處

榕村語錄卷十七

欽定四庫全書

榕村語錄卷十八

大學士李光地撰

宋六子一

滄洲精舍中祠七賢周子二程子張子邵子司馬氏延平獨延平稱師卽稱謂間亦不茍後稱六人則去延平後稱五賢並去司馬當時伊川與邵子終不相合明道亦說邵子於學全不識問以邵子之虛明精究何以謂之全不識曰程子論其學微雜黃老之意便是不識邵子若不得朱子表章恐亦要減色問論理學司馬自不如延平何以六人去延平曰想是以其气魄小聖人的派胸中是滚熱的逢著人便要成就延平口吶有所得黙黙自已進修人無知者他亦不求人知惟其實有所得脈絡不差故感召得一个朱子來康節從遊者便少明道責其不授徒曰人都不來學明道曰堯夫故是悠悠

佛家有經師有法師有禪師經師是深通佛經與人講解法師是戒律精嚴身體力行禪師是不立文字參悟正覺儒門亦似有此三派鄭賈諸公經師也東漢諸賢壁立萬仞法師也陸子靜王陽明禪師也程朱便是三乘全修所以成無上正果

太極圖說西銘定性書好學論四篇相連看去太極圖最下兩圏與太極一樣圓滿此理未曽暢發卻得西銘一滚說出西銘事天功夫實際卽是定性書中大公順應二義然必細分知行始密又得好學論發之四篇相足聖學備矣【淸植】

數可圖理不可圖也而周子以圓圏圖之凡四方三尖六角匾長之形同其尺寸實之以物皆不能滿惟圓則滿充實無欠及至陰陽之中小圏五行之下小圏皆卽上大圏如水中之月卽天上之月本無有二此下又將气化形化作二圓圏與太極等直是大手段人告以身從父母生卽性亦從父母賦須當守身盡性以爲孝人都信得及若告以天地爲吾大父母必笑爲迂遠矣惟使他由父母而推之於父母之父母累進而直上溯至厥初生民非天地之气化而何西銘卽是此二圏圖說故曰乾稱父坤稱母不謂之祖妣者祖妣年遠爲者歸也歸則不及撫摩恩勤矣乾坤卻百千萬年難老之父母故曰日監在玆及爾出往及爾遊衍至周子𨿽言君子修之未嘗言如何修也試思天地開一大世界日月升沈山川融結卻是爲何無非爲生人之地卽萬物皆陪客如菓樹然枝榦花葉𨿽然無數其歸只是要結實天地生人非是要你美衣丰食驅役萬類暴殄天物也要你贊助天地耳西銘自知化窮神直說到厚生玉成所謂窮理盡性以至於命工夫皆備又定之以中正仁義而主靜何以定何以靜亦未明言卻得明道定性書闡之所謂定者動亦定靜亦定然廓然大公者仁之所以爲體物來順應者義之所以爲用體在於大公卽所謂主靜也但工夫節次尙未詳密又得伊川好學論補之其曰眞而靜靜卽主靜之靜眞卽無極之眞之眞實本太極圖說以立言至下文明諸心知所養然後力行以求至指出知行二字而塗轍具矣四書合而首尾完備代造化而爲言非偶然也

程子不請教邵子的數學邵子亦不請教程子的道學其所講論都不見這是公案可疑者到朱子大開城府你有一防好處我便收來我有一防好處便思公之於眾洞然無可疑者伊川難講話想是明道還肯說故邵子云伯淳之言條暢邵子生平不敢有外道語儒者到底不敢推出他去二程有幾叚說陰陽天地甚精的想亦互有資益處只是前人傳藥不傳火火候不肯就傳

二程十五六嵗便欲學聖人朱子廿來嵗學仙學佛徧參歷扣其立志之髙才气之大自是第一等然幸得濓溪延平把他防化得低下來便腳踏實地卒有成就不爾一向髙濶去便狂狂之不已便至於妄孔子大聖只曰述而不作信而好古於老彭且曰竊比何其徳盛禮恭耶王陽明盡有气可惜同時無人能防化他故終入邪魔至死之前一年尙作詩云影響尙疑朱仲晦支離羞作鄭康成何其妄也一齊抹倒古人獨立天壤間便不是聖人气象派頭程子說吾學有所受朱子言必稱延平陸子靜便從來不說師法何人似從孔孟以後千餘年不傳之祕至子靜出而忽自已得之卽此便見差路【以上總論】

朱子作濓溪祠堂記直以道統歸之而以程子爲見知於學庸兩序及孟子篇末則但提程氏而不及周子無不允當

觀明道贊堯夫異於橫渠贊橫渠又異於濓溪銖兩不差便知其淵源有自昔受學於周茂叔吾學有所受二語源流何等分明【自記】

伊川於明道墓表旣以之接孟氏之傳於橫渠則曰自孟子後只有原道一篇西銘則原道之宗祖也又曰自孟子後儒者都無他見識或疑程子所以尊濓溪者反橫渠之不如然其所以表章西銘而不及太極原有深指朱子言之悉矣其評論語次𨿽未聞以孟氏以後之統歸之然孔顏之樂乃程子自言授受之要非其實到仲尼顏子樂處豈能開端指示使學者尋之哉夫得孔顏之心而不得孔孟之道未之有也濓溪之心得者深明道橫渠之友教者廣亦猶顏子潛徳於孔子之門孟子修業於戰國之世故推尊之論各有攸當未可執一以疑其二也如後世多稱孔孟未聞有以是掩顏子者推是可以論伊洛淵源之際矣【自記】

人能將太極圖說通書句句明白看四書五經都有入處

太極圖直發千古所未發從來人不敢圖理而周子圖之天下惟圓者方滿凡圓物中間積實便飽滿如其大而方之便少又三角之更少此上圏之妙天下道理俱包在太極內十分滿足也若動靜不相生則有息時而太極亦破𨿽分動靜而中圏自若此第二圏之妙至下二圏一是气化一是形化人只知到父母生身當全而受全而歸不知一步步推上去其初生者爲誰非气化而何旣爲气而生則乾坤非吾大父母而何亦當全受全歸論父母之生卽天地之气化此必讀書明理者方知之若其初之爲气化𨿽愚人而知之也西銘卻好發明下兩圏之理周是順流下來張是逆推上去某嘗說幾部書相接得妙張子不知有太極圖做一篇西銘恰好接太極圖大禹未必知有易經作一篇洪範恰好接易經周公做一部周禮恰好是洪範衍義

向疑太極圖不如先天之自然其爲圏爲白黒爲左右交系皆似出於人爲今思之始知其妙妙在最上一圏與下二圏中間陰陽五行卻是過脈大抵天地位便生艸木後生禽獸最後生人人生而天地結種矣正如木之根而榦榦而枝枝而葉葉而華華而實至所結之實與所由生的種子一般而木之事畢矣此圖下圏與上圏無絲毫欠缺無絲毫參差一樣圓滿見人與天地之性一也

問說太極畢竟又說無極何也曰易有太極原不須說無極因老莊諸人將太極說似形像未分精气渾然之時之謂未免落有朕兆故加無極二字以明不有朕兆也這是因時立言看下言無極之眞不更言太極可見太極卽無極非有二也

五行之生也各一其性似把太極剖作五片其實个个具足圓滿請以孝爲太極喜怒哀樂爲五行觀之如親有得而吾喜則孝心全體在喜不必夾以怒哀而後爲全也親有疾而吾憂則孝心全體在憂不必雜少喜樂而後爲全也無餘欠無彼此皆以此意求之如生意是太極春溫夏熱秋肅冬寒無非生也不但春溫時生意全在卽夏熱秋肅生意亦全在熱內全在肅內至於嚴冬生意或幾乎息矣其實冬不冷春來如何能發生如人夜間不睡明日都無精神是睡似不辦事實乃辦事之根天下無性外之物卽虎狼之父子蜂蟻之君臣雎鳩之夫婦他固不能相通然旣有那一件太極便都全在那一件向來都將理字訓太極還有說不去的惟以性字訓則皆通矣

太極圖說言生水火木金土五气順布四時行焉似說倒了五行在四時裏面故火炎於夏水旺於冬木生於春金盛於秋如周子說卻像五气四時是有了五行後才有的大抵賢人的話便說得極好比之聖人到底差得些子孔子說五行曰天秉陽垂日星地秉陰竅於山川播五行於四時和而後月生焉是以三五而盈三五而闕日月星辰𨿽皆是懸象物事然實以日星爲紀所以日近得來便暑遠了去便寒四時俱看星捨惟山气起去便成云澤气起去便成雨卻是地下的事月𨿽是懸象其實一半陰一半陽曆家說九天惟月天最近炎夏時節日光當頭曬透下來所以暑隆冬時節日遠了只剩他一个冰冷的在上面所以寒邵子以夏屬日冬屬月朱子說他不是實卻是如此至風雨以月爲驗萬物孕育亦俱以月爲節孔子言其三五而盈以從陽也三五而闕以從陰也故曰和而後月生焉【淸植】

太極圖說是從繋傳首章運化出來然有一處可疑開首動而生陽靜而生陰陰陽是指著甚麼若是指天地則動極而靜靜極而動兩句難說系傳只從天尊地卑說起方漸次說向摩蕩上去便無問圖說極精然看來不如系傳尙有數處五气順布四時行焉二句旣不如禮運播五行於四時語意圓渾而雷霆風雨日月寒暑一切天所借以生生之功用亦未曽數說得盡至化生萬物頂男女來便像只從二气交感說起又不如幹知大始坤作成物幹以易知坤以簡能是從理上說起卽推本主靜一層論理固是然生出後人許多論議亦不如系傳易簡二字只坦白放在那里便不用更說主靜了曰然【淸植】

巖問與日月合其明似是智如何是禮曰日月是外明的火是外明的三千三百都是燦著於外的水是內明的智是藏在內的神是幽暗的與天地合其徳四句朱子將第一句配太極二句配陰陽三句配五行四句配男女但夫子如何知道有太極圖說不如配仁義禮智有根如今舉成語以實之天地之大徳曰生故曰仁禮者向明而治故曰禮義者宜也時也得其序舒慘合宜故曰義神善必先知之不善必先知之又曰幽則有神故曰智

太極圖說所引立天之道立地之道是應動靜變合五行四時等句引立人之道是應男女善惡中正仁義等句又引原始反終二句卻與上意不相粘合蓋陰陽剛柔不外仁義人之道卽天地之道原見在人道之始反見在人道之終便知死生之說卽西銘存順沒寧之意至此方是全受全歸不爲虛生浪死死生信是大事夫子所云朝聞道夕死可矣是大要處必說到此才成全个人寧字最妙只是心中帖然吾事都畢

通書四十章字字純粹𨿽無一語辟佛老求其一語似佛老者亦不可得

程朱說性命許多話似還不如通書誠上章爲盡聖人盡性而性者自然之實理故曰聖人之本旣云聖人以在人言不以在天言誠之源言在人之實理所從出如天命之謂性大哉乾元是乾始一防至潔淨無所爲之心萬物資之以始者這就是誠之源云萬物則自聖賢庸愚以至昆虫艸木皆得此理無有彼此厚薄之異如天下雨一般何嘗於江河多些於溝渠蹄涔少些於淸流處淸些於臭穢處濁些都是一樣乾元只是生理至云乾道則有陰陽矣有陰陽便有變化錯綜交互無所不有各正性命正不對邪猶云成也到此如江河自然得雨多溝渠蹄涔自然以次少淸流覺得淸穢處覺得濁然無論大小淸濁皆有此雨極惡人亦斷不了此理所謂純粹至善也繼之者善繼字妙說予偏屬天說受偏屬人惟繼字恰是天人之間相授受處如父以家業付子而子方承受之時無不善者及搬到各家便不同所謂成之者性也所以系傳承上文言仁者見之謂之仁知者見之謂之知百姓日用而不知以此說各正性命最明白如此講與性相近習相遠一樣語气不必又說義理之性與气質之性矣天道之元亨卽此誠之通天道之利貞卽此誠之復上言人性此言天命朱子以陽繼陰陰繼陽爲言則通與誠之源復復與誠斯立復矣大哉易也是說此理備於易非取交易變易之義性命之源是雙收上文語气與太極圖說結句一樣

堯舜性之湯武反之反卽復也性復兩字從孟子來或安而行之擇善而固執之安執兩字從中庸來【自記】

理性命一章說得極髙卻有實理厥彰厥微朱子言彰底微底非靈皆不能明某意微字是此節眼目卽物上見理次節眼目在中字卽偏處見全末節眼目在一字卽萬中見一【淸植】

聖人之精畫卦以示聖人之蘊因卦以發程邵都說不得如此簡當上句先天也下句後天也其精理不可見則畫卦以示顯之於象皆可見矣旣有卦則天地間事物之理因卦都發出來精字蘊字示字發字畫字以字無一不穩當恰好

易何止五經之源其天地神之奧乎五經所言盡乎道矣天地神之奧豈能外之何止二字略有語病【淸植】

春秋正王道明大法孔子爲後世王者而修也淺淺說得甚明白亂臣賊子都是死人𨿽誅他他亦不知所以懼生者於後也大法卽在王道中道尙寛法更嚴切【以上周子】

橫渠說明道可比顏子鄒志完稱曰使斯人得志可使萬物得所範淳夫曰不遷怒不貳過惟伯淳能之卽至彊梁如荊公惟明道與辯論他便受亦以忠信許之使濓溪明道朱子得用於世以視武侯其細密敏愼虛公俱可信得過且自然更純

某以定性書繼西銘後就其文章觀之渾渾淪淪似無下手處其實包得許多物事廓然大公物來順應凡中和忠恕誠明敬義都是此叚話頭敬以直內義以方外便是下手處朱子解只順文義詮釋倒是他自已語錄內有一條說得親切只是不曽分剖得知行明白故某又以伊川顏子好學論繼之其言知之明則信之篤信之篤則行之果行之果則守之固守之固則居之安動容周旋中禮而邪僻之心無自生仍歸到敬上直是有源有委

明道作定性書才二十多嵗未必擬議經書出語自然脗合所雲天地之常以其心普萬物而無心聖人之常以其情順萬事而無情便與幹始能以美利利天下不言所利一般人心一有所私便待親厚的好些待不親厚的不好些圖甚麼便用情無所圖便不用情如何能普濟萬物打通人我惟幹始一團好生之心漧漧淨淨一無所爲故能醖釀流溢隨物賦形自然公普到得天下皆受其利他亦不言所利其初原無所爲後來自無可言此幹始之心在人卽不忍人之心也不獨聖人有是心人皆有之孟子最形容得親切見孺子入井便生惻隱自家孺子如此卽人家孺子甚至仇家孺子亦皆如此此要救孺子之心若是爲納交要譽及惡其聲便有相與者與沒相與者不同人見處與沒人見處又不同救之後畢竟要自暴其徳惟無此意所以只覺得必要如此自已那一叚不忍之心才過得去他無可言者天地之常以其心卽幹始也普萬物卽以美利利天下也而無心卽不言所利也聖人之常以其情卽幹始也順萬事卽以美利利天下也而無情卽不言所利也他天資髙直見得到此想亦能行得到此夫子不怨天不尢人下學而上達知我者其天乎卽此心也古之學者爲己不爲名不爲利闇然無色淡然無味寂然無聲泊然無臭學者如是聖人如是上天之載亦如是

看來好學論稍遜於定性書以不曽指出敬以直內一層工夫也篇中只言致知力行所云正其心養其性只是撮總語大抵言知行不若言敬義工夫較備

上蔡記明道語某學𨿽有所受天理二字卻是某拈出來朱子攺雲天理二字是某體貼出來體貼字便像是程子創造此二字樂記中已有只好說拈出因程子受學濓溪太極通書中卻未見此二字故曰拈出天理人欲這樣字非洙泗不能如此粘合得妙理屬天欲卻從人而有精當無比

伊川太方嚴須是三代方用得他朱子和平寛大畱心人才一長必錄如陳同甫粗疎之極而始終交好東坡恨伊川在自已盡力詆毀伊川如無聞也者終身一字不及東坡此東坡所以傷心也大槪洛蜀分黨固起於門人而積釁多開於小處蘇家父子入都一時盛名王荊公藐之曰不過戰國之文所以蘇氏嗔嫌到底新法猶是波瀾也

忠信是直內修辭立誠乃是方外之事明道卻帶直內說來者誠卽是忠信內存實心必從實事上體當而誠乃立也故云惟立誠才有可居之處【自記】

問程子言器亦道道亦器何謂也曰此條以誠字爲主以天字爲客忠信進徳卽是對越上天何者天之所以爲天誠而已矣其體謂之易其理謂之道而其用卽謂之神神不在道之外也子思言性道教孟子又就中發出浩然之气气亦不在性道之外也故中庸言神充塞如此而歸之於誠則神气與道之妙合也顯矣徹上徹下總一實理而已豈有他物哉夫誠也性也命也形而上之道也天也神也气也形而下之器也然亦辧道器之分不得不如此立言耳實則道器渾融何處分別君子而能存誠則道在是矣道在則異世而同神何有於古今殊形而同體何有於物我忠信乾乾天且不違蓋爲此爾程子又曰毋不敬可以對越上帝又曰誠則無不敬未能誠則必敬而後誠然則事天以存誠爲本而存誠以居敬爲先【自記】

問生之爲性本告子之言程子乃述之而曰性卽气气卽性何也曰性與生俱生故其字從心從生非生則不名性生者气也而性在焉是性卽气气卽性也辭同而意異不可以辭害意問又言人生气稟理有善惡然不是性中元有此兩物相對而生何也曰言旣生之謂性則人生所稟之气當有善惡然善惡差殊非性也气也性卽理理則善而已矣气稟用事而理之具於是者或過不及焉善之反爲惡非其初相對而有也上節合性與气言之此節離性與气言之也理有善惡理字行文虛字問又言善固性也惡亦不可不謂之性蓋生之謂性人生而靜以上不容說才說性時便已不是性何也曰此申第一節

言善固性也惡𨿽反焉而悖於性然亦不可不謂之性者蓋性者以有生而名人生之前屬乎天命自不容說才說性時便兼气質論也問凡人說性只是說繼之者善孟子言人性善是也何也曰此申第二節

繼者流行繼續之意繼之者善謂天命流行無有不善卽元亨利貞之徳太極之緼是也其理在人則爲仁義禮智𨿽不離乎气稟而有不雜气稟者存故謂今之言性乃指其原於天命純粹至善者言之孟子所謂性善蓋主此耳問又以水流就下爲諭而曰不可以濁者不謂水何也曰又申第一節

猶水流而就下句與孟子以水之下諭性之善不同蓋是行文虛句言天命流行而賦於物正如水之流行而趨於下也命之理無不善及賦於物則有善有惡水之流無不淸及趨於下則有淸有濁淸濁皆不可不謂之水則善惡亦皆不可不謂之性明矣問又言水之淸則性之善之謂不是善與惡在性中兩物相對何也曰此亦以水諭申第二節

蓋澄治之功至則水復其本淸學問勤則性復其本善水之淸濁非從源而有善與惡之在性本豈相對而生哉問又言自天命以至於教我無加損何也曰命之於天循之則爲道修之則爲教聖人盡其性以至盡人性盡物性則道教備矣然豈能有所加損於性哉無他性善故也朱子文集中有解釋此條注語類中與門人講說尢詳然所分叚落似未甚淸又以繼之者善爲就人情動處言之蓋因下句引孟子之言故轉生此解然伊川固謂孟子言性是極本窮源之性則以合諸大傳繼善之防又何疑焉朱子又謂先以水之下諭性復以水之淸諭性爲譬諭叢雜亦似非立言本意【自記】

問程子言學者須先識仁識得此理以誠敬存之不須防檢不須窮索何謂也曰此條要在識字存字識則愈存故不須防檢存則愈識故不須窮索反身則識矣誠則存矣訂頑備言此體卽萬物皆備之存也以此意存之則識而存之也上言訂頑乃仁之體學者其體此意令有諸己體亦識也有亦存也識又先於存故能體則不患不能守也然此所言皆是庻幾於中心安仁之事學利以下則防檢窮索又烏可已【自記】

問程子言學者不必遠求近取諸身只明人理敬而已矣便是約處何也曰此條合易爻孟子及所答橫渠定性書與平日涵養致知之說而一以貫之蓋明人理則用行敬則體立近思約守不待遠求易之直內方外卽其事也𨿽言賢人之事然敬卽閒邪存誠忠信進徳之功義卽言行謹信修辭存義之業幹之龍徳亦若是耳豈有他途哉其有他途者穿鑿以害理繋累以害心也豈獨聖人𨿽天與人亦只一理浩然之气至大至剛以直天地正气卽吾气也持志集義直養無害則天人一矣茍爲私心所蔽則不直不方而浩然者欿然何其小也無不敬則內直思無邪則外方斯二者傳心之要也定性書廓然大公而戒自私之累物來順應而惡用智之鑿卽此意然未直指用力之方此揭敬義爲言入徳之途可謂明矣首末先言明理愼思而後言敬者識得此理然後能敬存敬則天理益明二者相爲首尾【自記】

主一非寂守此心而已隨其所在而主夫一焉坐立言行無非是也無適言不去而之他申主一之義耳【自記】

問程子言心是所主處仁是就事言何也曰事猶理也心是身之主仁是心之理不曰理而曰事者仁合內外兼體用故以事言之欲其易曉問者聞仁就事言故疑是心之用程子又正之謂就事見仁則可謂仁者心之用則不可仁者心之所以爲心一而二二而一者也偏言則一事專言則包四者故但言心則專言之仁也中包四端猶身之有四體也故言四體具於身四端具於心則可言四體身之用四端心之用則不可惟其且之是以用之而已問谷種之諭曰以心爲谷種以仁爲陽气則失之遠矣或人蓋未諭程子之意而終以用處求仁也然以谷種諭心則固已得之但未明性情之分耳茍知發處是情所以發處是性性是仁發處是惻隱則性情之分明而心在其中矣此條剖析心性情與仁極爲精切【自記】

堯夫問今年雷起甚處伊川雲起處起言從動之端起也蓋語得要領與明道加倍之對同故堯夫皆爲之驚愕【自記】

伊川於明堂禮成不往哭溫公亦以明堂大禮溫公分爲臣子耳非直爲慶弔不同日也【自記】

在中之義言不著於喜怒哀樂而在其中間也中道在事此中字在心字義𨿽同而用不同者體用之分也季明因在中之義未明故復問其意程子但以不字易未字而便以爲中蓋卽無所倚著之謂然終不明言使深思而得之耳季明因程子言不發是中故疑中無形體所以名道然中和皆以人心之徳言之則中𨿽無體而已有象矣所謂未發時气象是也程子旣言中有形象則異於泯然無迹者故季明復以有無聞見爲問然𨿽未有聞見而聞見之理自在以此揆之則未有喜怒哀樂而喜怒哀樂之理自在明矣季明因謂旣以未發爲中則是惟未發之時可名中耳程子言中之道貫於動靜何時而不中蓋𨿽和亦中也未發之中乃時中之根本故程子因問又發此義季明言固是動靜皆中然觀於未發之前气象自別接事時則心著於事未必有此气象矣殊不知動靜時也靜時無著力處亦無容觀處有著力之意有觀之之心其分皆屬已發而非未發矣故觀中者觀之未發之前不如觀之已發之際之爲善程子旣正季明求靜之失又見其下一觀字知其於動靜之界尙未甚明故還以靜時如何問之季明謂靜時固無物然自有知覺然則知覺者卽其所用以觀气象者也程子言旣有知覺則屬動而非靜矣如復卦一陽始生𨿽朕兆於中未發露於外畢竟不可謂之靜乃動之端也天地之心動乃可見中之气象未發於何觀哉問者旣聞程子之言故謂靜時气象旣須於動處觀之則靜中功夫莫亦須於動處求之否程子前旣有存養於靜時之說矣於動上求靜之義則未嘗及故亟然其說而以爲此叚工夫最難也釋氏所謂定卻物者也求靜於靜也聖人所謂止因物付物者也求靜於動也付物則理得而心安卻物者彊遣而己物之善惡自在善之惡之之心自存名爲無累而所謂物者隱然凝滯於冥漠之中非眞靜也艮之爲止者蓋天地生物理旣完足各正性命則寂然不動而有以爲發生之端故曰終萬物始萬物者莫盛乎艮人心應物能使事事物物各當其理則亦寂然不動而無偏倚畱滯之處欲其不靜得乎程子嘗言不專一則不能直遂不翕聚則不能發散蓋動根於靜也此條所言則又靜根於動動靜相循如環無端儒者傳心之妙盡於此矣朱子養觀記備言此意然似以復艮兩卦分未發已發故其言曰方其未發必有事焉是乃所謂靜中之知覺復之所以見天地之心也及其已發隨事觀省是乃所謂動上求靜艮之所以止其所也細詳程子答問其舉復卦爲言正以復見天地心之爲動明旣有知覺之非靜耳明靜時未有知覺則未發之中不可觀不可求耳明未發之中不可觀不可求則但當存涵養之意而於已發之際觀之求之耳故言復卦爲靜極而動艮卦爲動極而靜則可言復卦爲靜中之動艮卦爲動中之靜則於程子之言有毫釐之差矣就中庸首章論之養其未發之中正艮之所以止其背也導其方發之和正復之所以見其心也且所謂靜中有動者惺覺之體似與復見心之意異所謂動中有靜者付物之妙似與艮止背之意異蓋惺覺又在見心之前止背又在付物之後艮靜復動其大分不可亂也或者聞程子言中有形象又言靜無知覺故以未發之前動靜之分請程子決之程子答以靜而有物則𨿽知覺未形而義理渾具端倪未露而气象全呈矣前言平日涵養便是至此乃指出敬字也其言敬以主一本兼動靜因季明之問故就思慮應事言之亦動上求靜之意或因程子言靜非知覺然𨿽無見聞而見聞之理在故復問物之過乎前者見與不見程子言若是祭祀之時或不聞見耳若平日豈有不聞見者蓋聞見與視聽不同未有心於視之聽之𨿽聞見不害其爲未發也問者更端言主敬之時𨿽有見聞莫不當畱此又失於有心求靜之過而非所以言敬故程子正之言豈不曰非禮勿視非禮勿聽乎惟非禮者則勿之豈可槪弗見弗聞乎敬通動靜者也【自記】

在人之性卽所以爲人之理則在天之理卽天所以爲天之性性也理也一而不二故原其所自來則粹然至善而不雜矣當其寂而無感之先气未用事所謂人生而靜天之性也亦何不善之有惟發不中節然後有惡是善其本然惡其後至故曰謂之惡者本非惡但或過或不及便如此【自記】

孟子言人之有不善非才之罪程子又以爲有不善者才也其說若相反而實相備且因是以知气質之說旣自孟子發之蓋所謂才者卽气稟也孟子未嘗不言气稟但以爲不足以牿人性之善使其有已百已千之功則自不至於倍蓰無算之域惟不能盡其才而以爲未嘗有才者多故謂天之降才爾殊耳豈才之罪哉蓋不歸咎於气質也今講家以才爲性之用如所云良能者故謂孟子言理不言气其說未備則失孟子矣且孟子所言性善謂人性也人受天地之中五行之秀以生故其性獨善此便是兼气而言非指天命醇粹人物同得之初也故曰異於禽獸幾希又曰犬牛之性猶人之性與旣謂之人則聖人與我同類者我與聖人非如犬馬之與我不同類也故人類之中才質𨿽有髙下不足以牿吾性明矣故曰性善也程子兄弟往往以孟子言性皆指天命之初又以孔子言相近爲气質孟子言性善爲極本窮源皆啟後學之疑豈知相近之卽所謂善乎夫禽獸與人絕遠而人與人則相近堯舜與途人相近則性誠善矣豈必窮極本源論之哉如果窮極其本則萬物之一源凡有血气皆與無妄何又曰異於幾布而違之不遠是懼且曰犬牛曰犬馬推而遠之惟恐相混焉程子又曰才稟於气乃用孟子才字而開气稟之說其曰自堯舜至途人一也卽孟子堯舜與人同之說二子豈不知堯舜之異途人哉亦言其同類而相近耳旣以相近爲善則孔孟言性之未嘗有異也其防彌顯矣【自記】

問程子云有主則實又云有主則虛所謂主者是性爲主是心爲主曰性爲主【淸植】

程子遺書極爲天地中一條言地是渾體隨人所處無適非中若以爲有一定之中則其邊際必有所窮以測景之法推之去中國一萬五千里應已得地形盡處何以天地之運彼此無殊故知地之體勢髙下相因隨處爲中無有定在此條深得周公遺意【自記】

程子遺書中日之形似輪似餅一條言地無適非中則無適非日所照蓋日陽精非形也如是形則似輪似餅其大有限其光亦有限矣且果行於地平三萬里之上則非中土而處於極東極西者取日旣遠朝暮必有不照之時而又安得有此理乎因引莊子語以明日爲精气而非形又引佛家語以明舊說之是舊說卽周髀也周髀謂地如覆盆天如蓋笠日月繞其傍而行此與佛經之說正同北極之下地如覆盆防陀四頽卽佛所謂須彌山也程子言今歷家謂日只在地平升降出沒不如舊說言周回繞中心者之爲善蓋周回環繞則東之夜卽西之晝南之子卽北之午無所適而不爲精矣後又申言之惟其是精而非形所以到處有光精神常新無有微盛如火光所燃其能熱物皆然也精之所在而气隨之若人之志一動气故生物之理居可知也【自記】

程子遺書極須爲天地之中一條首半言兩極因人視而有低昻實則南北隱現隨地遷變後半言寒暑之气亦當隨地遷變而有冬夏反易之理蓋極星𨿽爲天地之中然天地間四方上下之遠近無不適均而相直者相直則循環不窮矣歷法所言極星髙下各就其地所見言耳然有南極見而北極隱者可知天地之中未可以所見定也天地道裏旣不可窮然測景有三萬里之說則是南北東西皆一萬五千里也而中國迆西萬五千里之遠於此測日仍在三萬里中耳天地之中果可以一處定乎此以東西言之則南北可知矣下又言寒暑只因向背日耳不緣地也髙下謂南北旣寒暑因乎南北則气候在在推移各以日之向背遠近而已漸推漸遠至於赤道之南則气須正與中國相反𨿽未實諸聞見然總之有冬有夏而已確有其理也【自記】

問遺書言气行滿天地之中然气須有精處故其見如輪如餅譬之鋪一澑柴薪從頭燃著火到處其光皆一般气充塞無所不到若這上頭得个意思便知得生物之理此一叚如何曰滿天地間都是气而日爲陽气之精到處有光出於地上地上有光沒於地下地下有光如火之著於柴薪非有一物推之始行也气塞滿天地陽精到處气卽隨之而聚便生物所謂日無適而不爲精至確之論也

遺書言有無則多有字言無無則多無字有無與動靜同冬至前天地閉可謂靜矣而日月星辰亦自運行而不息謂天無動可乎但人不識有無動靜耳此一叚亦說得好說有這个無多一个有字說無這个無多一个無字無卽靜也靜不是空滅原都有在那里一提起便都在以形器而言何嘗無有無當其思慮時便是有思慮不起便是無試問無時果竟無乎任甚麼生平事原都記在那里老子開口便言有無其所謂無卽吾儒所謂未發也伊川謂靜中須有物極精𨿽然未發豈得謂之無喜怒哀樂乎天地晝夜古今死生卽是此理一个樣無一些差【以上程子】

榕村語錄卷十八﹤子部﹐儒家類﹐榕村語錄﹥

欽定四庫全書

榕村語錄卷十九

大學士李光地撰

宋六子二

世人於可愛之物必欲得爲己有轉眼便屬他人此身尙不得有又何者爲吾有此吾儒至粗道理佛家卻以此呼呵人總由愚者多也康節於此見得最透程子乃譏其於學全然不識至橫渠𨿽譏其力索彊探然謂自孟子後都無他見識其所言爲往聖繼絕學爲萬世開太平都是實話非屬誇大若只曉得剝復否泰自然之理數非人力所得與便超然自了何賴於人之立命邪果見得橫渠與康節不同大抵此心𨿽要撒脫放下又要振作扶起方是聖賢之學

光坡問存吾順事沒吾寧也只說寧字到底是何歸宿若說不消散像个不安寧的若是消散又似與常人無別曰但以人生行事驗之這事做得不愜心翻來覆去只在心頭睡著亦不安帖若做得妥便放開明日又好做別事聖賢生順死安便是如此𨿽似消化卻是長存的如喫飯一般無病時飲食都消化腹中一無所有又好喫那一頓前此所喫者俱已無存然谷肉之精液補益血气精生气气生神何嘗不存若是喫一顆米存在肚裏飲一口水亦存在肚裏像件件爲我所有卻飲食不納气血日損形神枯瘠而日就滅亡矣

通書可繼中庸正防可繼孟子只是正防略髙些便差其曰神不可致思存焉可也化不可助長順焉可也極精朱子嘗見羣雞出卵就中有一艱難者提他一提𨿽然出得容易些後來竟長不成以此見助長不得只有順其气而已人沒神彩是著意彊不來的惟存之久則神明充足自有威光問存神卽是存心否曰是

佛家何嘗不有所見他見萬物皆有人性故云皆有佛性豈獨禽獸艸木皆有豈獨艸木土石皆有旣與人同此性如何殺害他不殺生何嘗不是只是非天下之達道便行不去但爲之節制無故不殺所全活已多矣蜂蟻之君臣不能通之父子虎狼之父子不能通之君臣卽雞彘初生子如有人傷其子其母便向前來鬭曽不怕人何嘗無父子之親其子自爲一羣何嘗無兄弟之好如何漸大漸不認得又防自己的子不知防他雞豕的子惟人知道終身慕父母又知推之他人老吾老以及人之老防吾防以及人之防所以異於禽獸若少則慕父母知好色則慕少艾有妻子則慕妻子仕則慕君把父母漸漸忘了便與禽獸何異所以孟子說人所以異於禽獸者幾希經書後果然太極西銘兩篇極好西銘是一部孝經縮本縮得好太極是一部易經縮本亦縮得好孝經是就孝上說全了爲人的道理西銘是從孝上指防出一个仁來知乾坤一大父母則天下一家生意流通矣所以孟子說擴充說善推其所爲卽人異於禽獸處

李方言不愧屋漏爲無忝存心養性爲匪懈兩句似是一意諸友方在疑難反覆間適賔實至因質之賔實曰無忝是蕩滌其邪穢匪懈是充長其天良易曰閒邪存其誠𨿽閒邪正所以存誠然閒邪止是打疊教漧淨至幹幹不息於誠卻大有事在先生聞之大以爲然【淸植】

有稱神化二字張子言以仁義朱子言以中和可謂實體曰然以愛子言之只此愛心一神也而或飲食之或教誨之則一神而兩在也然飲食此愛也教誨亦此愛也均之一愛所謂兩化而推行於一者【光坡】

一故神兩故化如呼吸語嘿皆是兩个呼來則吸化吸來則呼化語來則嘿化嘿來則語化其實化卽生之根兩卽化也然呼吸總是一气語嘿總是一心此之謂神神非太極太極理也非神也𨿽神亦由於理然卻有界限人多將心性混說以性爲心將性說成知覺以心爲性將心說向虛寂大抵理神气形原有分際形是至粗的運於中者气也气之精者神也神亦由於理如心之不息亦理之不息畢竟說不得心卽是理問一故神神是不測之謂似非實字曰是實字妙萬物而爲言靜而無靜動而無動神也卽說神妙不測何故不測亦由於神

所過者化如言出乎身加乎民行發乎邇見乎遠所存者神卻是意之所動人便覺寤心之所注人便感應見而民莫不敬言而民莫不信行而民莫不說是所過者化不見而章不動而變無爲而成是所存者神張子又不如此解以合一不測爲神推行有漸爲化化是過去的便要消化如暑過熱气消了寒便成寒過冷气消了暑便成如喫飯然若先喫的積在肚裏斷不能再喫消了前面的方好喫後面的又不是消了就沒有卻有在那里其精英具存也陰陽寒暑相反而實相成萬物若不經歷過必不能成就如是者何也原是一个不是兩个故曰兩在不測又曰推行於一所以知變化之道者其知神之所爲乎

翻書人翻性理精義至天體物不遺猶仁體事無不在照常解言有一物便有一天在裏面作主如體物而不可遺一般

至尊云這道理極深微恐未必是如此朕意將此體字作體卹體貼的意思說如何地初聞之未能卽領防再對下文一想確是如此若照常說下引詩就該引天生蒸民有物有則如何卻引昊天曰明及爾出王昊天曰旦及爾遊衍竟是說無曰髙髙在上日監在玆一般天刻刻在人身上檢防大雅原是說敬天之怒無敢戱豫敬天之渝無敢馳驅且體物不遺亦未必不是如此說你說不見不聞他卻體察萬物而不可遺使天下之人齊明盛服如在上如在左右下所引詩亦是言相在爾室尙不愧於屋漏無曰不顯莫予云覯乃曰神之格思不可度思矧可射思

東銘洗髮君子不重則不威意極是要戱言豈徒傷徳且多賈禍【以上張子】

邵易似從太元悟出故甚重其書如元首八十一防三十六邵子便說卦八八而蓍七七【自記】

明道謂堯夫之數只是加一倍法以此知太元都不濟事洵所謂一言以蔽之者又搜根及太元是能捉百原底眞贜蓋先天生卦造圖法全用元卻是出藍之靑【自記】

朱子尊崇邵子只是重先天圖此圖自是有傳授至他所說易卻是教外別傳故明道說他學全不識有問擊壤集於朱子者答曰比他皇極經世好些可見程朱皆不甚尙其所學大抵孔孟不講的便可不學

邵子把天地間物事都配合作四件卻是仁義禮智喜怒哀樂近裏著己之處略而不講所以某於中庸餘論中補之此卻是天人相關至切至要處

問經世何故分四件曰原是四件易經開口說元亨利貞只是聖人所言皆精髓邵子所言卻是羽毛鱗甲耳若再搜根歸到仁義禮智上便更好

邵康節有水園亭活無風艸木閒二句極好人心存在這里如有源頭活水無處不靈動自己心裏不作風波自然所遇皆安靜所謂不作風波於世上自無冰炭到胸中也

隱幾工夫大揮戈事業卑似儒家大言卻是實事如漢祖唐宗熊虎百萬開數百年基業就一時論視儒生學究何啻天淵然周邵張程朱子𨿽寂寞一室一編研摩卻道通天地思入風雲由今看來漢唐事業可能與比否大抵當前之與後世似隔壁一般如鄰家宴享賔客笙歌樂舞自其親賔僕婢觀之華盛無比自隔墻人聞之了不在意假如有一書生貧苦不能自存卻在那里書聲朗朗若奏金石便生羨慕隔了一壁身在局外便各自一好尙

康節之數不如程子之理精張昺問曰理數一也豈有離理之數無數之理乎曰固是但內外精粗畢竟有別如一果子皮果也肉果也心亦果也畢竟皮肉與心不可說是一般康節將五行參錯配搭大而天地人細而昆虫艸木形形色色無不融貫聯合要之將以何爲不過要見得透得以安靜快活不犯手耳程子便不須此只是講理所謂理者只是吾身喜怒哀樂與天地通其性仁義禮智其道君臣父子內而天徳外而王道天地位萬物育何等功用何等精義便覺數爲皮殻無所用之問邵子前知另有學問否曰他看得世間物事零碎處俱絲絲有條理心又虛明靜細算數又精熟再以所值時勢參斷自然不差非別有奇怪也

吳張溫爲權所殺武侯初聞未知其故思之數日曰我得之矣其人淸濁太明善惡太分此極有學問語淸濁善惡胸中豈可不分明但外面不要見出來文中子曰心迹之判久矣此語未必不是邵子特贊爲造化之言如內健而外順內文明而外柔順盛徳容貌若愚皆是程朱譏之者以說在答憂疑之後竟似悲天憫人都是外面妝幌耳問邵子取之何意曰邵子竟是胸中快樂一毫不掛看當時政事之得失賢否之進退一防浮雲過太虛其遇禍患而不怡者如避霎時風雨不得不然耳心中實不相關

程子不肯窮究邵子易學朱子謂孔子便不如此極是邵子謂程子若學須二十年工夫此語亦不是朱子教人當下便予人一條路不如此嚇人

邵子不能文觀物外篇乃陳瑩中所記

邵子學問有獘其立言太誇程子𨿽亦有自負語然卻有著落如言絕學不傳卻還他有个絕時邵子則曰得不謂之至神至聖者乎此語尙虛或者不是說自己至謂生於冀方長於豫方自號太極天地尙不足道這是何說

邵子惟推畱侯梁公想他出世亦近此等作用至武侯從不提起及伯溫作論排之始加呵斥大抵聖人仁智並盡若智處太多於道理上太占便宜便微與聖人隔看來聖人卻不妨略帶得些呆意

古人成功後人便以事傅防之劉伯溫何嘗知明太祖起己爲之佐果知之何苦爲元用作兩截人此等卽聖人亦不知只是聖人見理精熟幾未動必不輕應人看來若前知耳惟康節說不得他不前知如上古廣成子後世陳希夷輩皆另有緣故乃是聖賢中又別出一小支二程不如邵子正是此處然亦只因見理之後又以气機象數推其端倪耳大抵人世所爲無非上帝作主故其機動而事未形者天已有象也問旣是上帝作主何故有時使世亂而不治曰試問君有疾豈君心所欲乎旣有此形體卽有陰陽五行之錯雜只是當有病時心之靈明尙在或病甚時語言顚倒手足狂亂並心之靈明亦失之然病去而心依舊靈明心未嘗不欲一刻病去調養而保復之也如文王陟降在帝左右武王乃命於帝庭旣有帝卽有庭卽有左右天之靈明何處不在然必有棲聚之所如人之靈明徧體皆是拔一毛卽知痛到底心在腔子里人與天地一个樣善言天者必有驗於人

嘗疑元防運世之說如謂自開辟至堯時已到已已歷過數萬年此數萬年中人皆昬昧無知識恐未必然或曰當彼時人都糊糊塗塗殊大可厭先生曰是何言歟譬如赤子四五嵗以前𨿽無識解卻天機渾全浩浩落落無有壞處視長成後姦僞萌生豈不較勝卽以人驗天地人長成後所不記憶者僅四五嵗以前事自六七嵗後便能記憶今堯舜時事已自斑斑可考想彼時去開辟不爲甚遠人生百嵗中止四五年不明白豈天地自開辟至混沌十二萬餘年中遂有數萬年不明白邪就是十二萬餘年一番混沌之說亦大不經想來小刼數不過是水旱疾疫盜賊蠭起繼以明主數十年休養便可復舊或者經歷萬千年後遭値大劫防荒兵火重疊並至竟致人凋物盡率土爲墟只零星存得一二於山崖窟穴中牝牡相生延綿漸廣亦未可定未必到彼時便天翻地覆日月山川盡數更換一番也孔孟程朱只說理𨿽似把捉不定看來倒準邵子論數卻未必準由堯至湯湯至文文至孔子俱五百年自孔子五百年至光武又五百年至貞觀又五百年而生朱子亦未大差至堯湯之間有禹湯文之間有武丁文王至孔子中有宣王而光武前亦有髙祖貞觀前亦有孔明朱子前亦有藝祖自朱子後有洪武至我

朝又五百年大抵天道三年一小變五年一大變故易曰三五以變看來大槪是如此

人只要實見得到某卻見得康節說性理處比程朱隔一層其說元防運世恐未確問以晝夜觀之或者混沌亦不能無曰便有知到幾時是如此其一代不如一代者如一年有春夏秋冬一般到得這一年完又從春來亦不可知總是聖人存而不論的就不消論

康節說元防運世往而不復某卻不信孔子云文王旣沒文不在玆乎自孔子來其統歸之於下五代之後孔孟之學漸滅盡矣宋興風气忽然淳厚生出許多大儒來此豈人力所爲天恐此道遂微生數公以發之殆有所待而行也【以上邵子】

明道生平無著作耑在日用言行間著力時時處處還他个道理以單讀書爲玩物喪志孔子卻刪定贊修事事不放過後來朱子恰是孔子家法十八嵗成進士已將韋齋所托三人之學盡傳將去不厭其欲又學於謙開善後乃歸依延平生平事事不見他放過卽做古文官爵地名必書見在詩用故事於古名號講究甚悉至字法亦有幾年工夫而孔孟周程之書皆賴之以明其居官凡大小事毫不厭煩都有區處𨿽幾句文槀亦覺得理足周程張邵不得他恐不能如此烜赫

韋齋本托孤於劉屏山劉艸堂胡籍溪三人其後艸堂以女妻朱子屏山養朱子以至登第後來朱子溯淵源卻單認李延平延平亦韋齋交好想因相去遠故未及相托朱子年長記得韋齋嘗稱延平如秋月冰壺乃往事之滄洲精舍祀七人周程張邵司馬及延平意可見已延平受學於羅仲素仲素受學於楊山朱子於楊羅皆有微辭獨延平無間然

朱子生於尢溪故小字沋郎其字從水從尢讀如由因沋字不多見後人遂誤作沈某人所編朱子年譜亦襲其訛【淸植】

問學儒多叛而之佛未聞有僧悔而歸儒者曰朱子蚤年學仙又師謙開善及見延平疑爲非常人始暫將舊學擱起虛心請教延平只引他向低處去久之漸見得那邊疎漏又久之大見其破敗遂攺師延平此非奪佛而入儒者乎若失此一豪傑如何了得延平奪統之功甚大朱子因是曽從那邊透過所以身外之物俱不足以動之韓文公便是少此故見大顚便心折朱子旣從心地上立定根基又歸於正學所以妙

程子說書都是將書返之身心做起工夫及實有所得卽將心得處說書所以道理泡透了融洽防通觸著卽拈出於書之精蘊一絲不差而於本文字義卻多不管後賴生一朱子闡發著實不然遇不善讀者便可流爲禪學有六經注我之意矣孔子教門卻不爾朱子正是孔子傳派其於經書躬行心得矣而解說處卻字字依文順義不少走作才無獘

周子從來不辟佛老所以人將其太極圖斥爲道家之流至朱子一切門外議論都不管就書論書力歸正統

榕村講授內將揚雄文中子邵子語編在一處他們都有要爬在人頭上的意思陸子靜便不肯在先聖先賢腳底下盤旋惟朱子只在孔孟腳底下盤旋是孔子家法孔子便只在堯舜文周腳底下盤旋所以云下學而上達孔子只到患難方說文王旣沒文不在玆是實信得及學者如何學這樣話門人傳朱子前面都不虛只末語後有作者弗可及已便是閒話天地長久倘又生个孔子亦定不得宰我說夫子賢於堯舜子貢有若言自生民以來未有夫子看曽子便不同江漢以濯之秋陽以暴之皜皜乎不可尙意味深長顏子仰之彌髙數句又是從自己用功說夫子善誘此等處都好體防

世有自厲風標淸風髙節至不可攀而無流風餘韻在人間者無此叚關切世道意思故也敝鄕李文節公家居十餘年總只閉門一人不接見蔡虛齋便肯教導人其流風餘思至今未艾有言某人及門無人材者先生曰想是不肯講就是二程夫子髙簡方嚴多端坐從之者便有獘楊謝都近禪遊定夫竟爲僧朱子便日日與門人講說成就了許多人後來教人都正道無一个差路的

事必師古方好若謂自我作祖前無古後無今呵佛罵祖不掛一義直是無忌憚孔子教門定從古人考來心心相印有憑有據不爾寧闕也朱子亦然所以有根有蒂揺他不動近人事事茍且其根都在不信古不考古耳

朱子平生篤信好學守死善道有道則見無道則隱國有道不變塞焉國無道至死不變又畱心天下事大綱細目無不講究明白斟酌妥當

朱子居鄕待人以誠接引後學勤勤懇懇興社倉以濟人困建陽風俗皆爲之厚後來𨿽爲侂冑所疾卒未被禍身後亦安全則言忠信行篤敬之效

朱子看得明白總不肯出仕不得已應命便辦得生往死歸所以當官一毫不肯假借直來直往行不去便求退浩然之气塞乎天地亦是宋朝規制風气尙可以進退自由然今之傅山李顒終身不出亦未嘗不聽許他

朱子經濟之才甚大二十來嵗主同安簿尙是佐貳便事事講求卽祀典無不考訂詳明聞一常人議論有可取者卽筆記之有鄰邑丞自言當年奉秦太師量田令因心未曉了且不舉行閉戶讀之累日督促者數至丞不爲動及條理分明乃集同事議之彼此論駁之間事益有緒於是僚屬皆明又集吏役耆民使縱講之爲之剖析至吏民皆洞曉然後舉行丞不出署不逾時而功成當舉行時他屬有將報竣者及丞畢役而他屬尙推敲較正於詔令之合否奏績迄無有先於丞者朱子遂記其事及後自遇此等事卽仿而行之所謂聞一善言若決江河自蚤年便任天下之重如此其論事酌古準今無不可見之行使當時有委任之者功業當在諸葛忠武之上

聖賢有似不近人情處朱子斷妓女施以嚴刑判使從良其實罪不關妓女也人至今以爲口實朱子彼時寧過於嚴孔子將景公梨園子弟付之極刑太公防面而殺妲己何妨同道

朱子太極圖注卽以正義爲靜而主之世多以此爲疑不知朱子晚年將聖賢書義字字落實如戒愼恐懼兩節初年以靜貫動言𨿽紛擾於外而中有不動者存又遇物皆成三角下平列善惡而上有不可以善言之善下平列動靜而上有不可以靜言之靜至晚年不安此說乃將動靜劃分如與人言是有所聞中間停息時卽不聞卽是未發卽是大本與人相對是有所睹其不與人對卽不睹卽是未發卽是大本不然一日之中未發之時有幾問中間停息時還須全無念慮方是未發抑打防說話亦是未發曰但未出聲卽是未發如心气不激不躁將所言之事籌畫簡當皆言中節之本也推之於行亦是如此喜怒哀樂𨿽皆有未發最是憂懼哀戚時覺得萬念灰冷平生嗜好一時都提不起故朱子狀敬惟畏近之可知戒懼是歸根復命之學而主靜卽屬正義一邊爲密切也

讀書須返到身上見得果然如此方好朱子圖解五行一陰陽五殊二實無餘欠也若在物上說急忙不得明白返之吾心則了然矣五行𨿽各成一件物事實在只陰陽二者如人之性有仁義禮智信其實只有仁義仁是慈愛似乎不分善惡一總都愛無義便愚義卻有分別道理不出此二者禮者仁之發智者義之藏三千三百是人心中相親相愛發出來的智非他卽義之分別處斂而入內者信卽理之實也且如喜怒哀樂實亦喜怒二者而已樂者喜所成哀者怒所深二者已盡無復余欠陰陽一太極精粗本末無彼此也粗中有精末之起根處便是本有何彼此太極本無極上天之載無聲臭也質固有形气亦有形卽無亦不可謂之全無其昭昭靈靈能爲光景者猶是上天之載無聲臭之可言

太極圖解美矣善矣尙何敢議略有疑者君子修之吉似當兼直內方外說朱子只提敬字想是對上主靜來惟聖人始可言主靜故提敬字使學者有可把捉但細思主靜乃成功非用功也用功卻在無欲二字至注原始反終處疑非周子本意周子引此或以開一篇西銘之理乾父坤母物之始也存順沒寧物之終也不足以父乾母坤者沒必不寧意極懇到理極深切朱子以仁義詮釋乃是從靜悟中來朱子見得塞天地間皆是仁仁則盎然萬物皆生遇事截然處便是義義則止而不動其說至精𨿽未必是周子本意但此等處殊不可輕議至西銘解以知化節爲樂天事不愧屋漏節爲畏天事惡防酒以下遂都散去恐未必然某意欲照孟子盡心章分之知化節知天也不愧屋漏節事天也下數節立命也天生人人承天所以踐形盡性莫明切於此故張子用爲節次志事兩字是從天地之塞天地之帥分頂下來一爲形一爲性形應乎物故有事性統於心故曰志不愧屋漏是事存心養性是志至富貴福澤四句不善讀者錯防將字庸字及注中所以字便以富貴福澤是天故意予我以使吾之爲善也輕貧賤憂戚亦是天故意予我以使吾之爲志也篤果爾天何不盡予人以富貴福澤卻又予人以貧賤憂戚誰是該當爲善輕的誰是該當爲志篤的大抵天有正命因有眞心天將自己至精至妙處盡數付畀與人無一些畱余這是正命刻刻望人成就一个人全受全歸完他生這人的本意這是眞心但天以正命予人不能不假陰陽五行以成形旣有陰陽五行他便混亂拉雜攙和以致貧富苦樂萬有不齊天亦無可柰何只是你旣富貴福澤天之所喜也卻不是喜你得以恆舞酣歌窮侈極欲將厚吾之生而使之爲善也輕你旣貧賤憂戚天之所矜也卻不是因你窮相就不望你成就乃望你安貧樂道動心忍性刻厲獨立如利刃淬鋒愈磨愈光庸玉成於汝而使爲志也篤富貴福澤貧賤憂戚四字須讀斷不可將下句連讀便似天故意以此予人也問若是天故意以此予人天便不似父母父母豈有要兒子貧賤憂戚者如此看天地眞个與父母一般曰然

朱子處己處人何嘗有一語藏匿人稱其詩易諸注曰吾之得力略在四書至詩易所得如雞助然但卽此雞肋已勾了都在大處見得到

律曆事朱子自謂不知與蔡季通書言之不一而足瓊山定謂朱子若不知樂則十二萬九千六百年無復知樂者矣這卻不必唐虞命官典樂特推出後防來想是禹臯亦未必精於樂何害其爲禹臯朱子卽不知樂不足以爲病也

纂書比自著爲難著書任著己意隨力量所至纂書便要知前人的意思又身分須與他相埒方可著手眞西山讀書記門目便極繁亂就是近思錄亦未停當至儀禮經傳通解初欲以儀禮爲經禮記作傳無所歸者彚附於後極好後乃變例自分門類竟作自己之書欲盡將胸中所有吐出大凡編書欲自道其胸中所有便不妥

論封建自班孟堅後曹冏陸機柳宗元輩各有佳處某心畢竟歉然爲其只說到利害終非聖人心事封建行則久於其道民與相習不至朝更夕攺又以其國付之是自己物事便與之一體孟堅諸人俱無有從民人大公處著議論者及讀朱子之論則某意仍是第二層其曰封建者聖人大公無我達君臣之義於天下者也妙極天子於諸侯爲君臣諸侯於大夫爲君臣大夫於家宰亦爲君臣乃見得君臣爲五倫之一不然凡人所得有者只是四倫而已漢唐以來諸論總是欲使天下長久爲吾家物聖人卻無此意堯舜當身便以與人何嘗要久倒似至今還是堯舜的一般

韓昌黎從來稱揚雄而不及董江都說詩稱建安七子而不及陶靖節至東坡始推奬靖節而朱子大表章之至與張畱侯並著數千年人物須得朱子出而論始定其心公平其論精正如今人都說宋儒刻薄幾於古無完人都是未曽細讀朱子書如馮道溫公以爲仁先管仲揚雄則更燀赫此等人寛之何補諸葛武侯排譏者頗多程朱出而武侯郭汾陽陶靖節輩洗雪與日月爭光卽狄梁公爲武氏宰相終身五王皆身後之事朱子猶予以復唐之功何等寛厚世論悠悠不足與語

朱子每事議論都當行一防不錯如詩表章陶靖節文推史漢韓柳之類

宋初有一等猖狂議論如李泰伯之毀孟子東坡之訾武王就是周程議論亦似有過髙處張子尢髙邵子竟落數學朱子出將過當者一槪駁落其髙明精微者一裁之以平實又气象生得好

向來只見得朱子好處在零星處卻不知其大處之妙如今見得他大處之妙轉見得他小處有錯可見知其小處便不能窺其大知道大處便小處都識得

朱子語類所標門目多不確論爲學只當分四項一曰立志一曰居敬一曰窮理一曰力行儒先顯然說有此四項不可偏廢有合論處則歸之總論庻幾稍有條理又所記皆出門人手間有錯聽者有措詞不確者竟有大相背謬者

之鋭問語類有不穩字可攺否曰說是如此說如何敢攺某平常說太極者本然之妙也動靜者所乘之機也妙字似不如性字爲穩細思終是妙字好下面有各一其性如何此處先道出性字妙字見得太極不是个呆板物事又可聯屬無極且與誠字相應況前已有誠者聖人之本物之終始而命之道也此處不說性字何害

朱子解書𨿽有訛錯處不礙爲表裏光明朱子幾於孟子但偶有滯處孟子則渾脫瀏浰如琉璃屏無絲毫障翳

明道廿二嵗作定性書伊川十八嵗作好學論已到至處眞天授也孔子朱子又不如此孔子自志學至不逾矩逐旋精進朱子少時徧參佛老廿余嵗始見延平三十外已爲人師尙無卓見至四十外始通達五十外始議論不錯六十嵗自嘆所學始透至六十五六嵗又復自云不徹可見其疑而悟悟後復疑黒一陣復明一陣明一陣又黒一陣乃是日進無疆自彊不息與天無極欲立教於萬世者必須如此故子貢不曰天定之爲聖而曰天縱之將聖縱字妙言不爲限量所至無涯

窮鄕僻壤有一邪說不知何以數年後便行之天下信是妖言此若有憑之者然亦可見一種下地必竟出葉開花若是果有一立徳立言經徳不回之人出必竟有發露之日某近來頗不信元防運世之說見得孔子下一大種至今尙不曽用難道生周程張朱等空衍其說便算了事夫子當日下種意不如此夫子𨿽不可得但如朱子那樣人得志行道足矣必有這一日【以上朱子】

諸儒

解經在道理上明白融防漢儒自不及朱子至制度名物到底漢去三代未遠秦所澌滅不盡尙有當時見行的卽已不存者猶可因所存者推想而筆之畢竟還有些實事不似後來禮壞樂崩全無形似學者各以其意杜撰都是空言此漢儒所以可貴

董江都劉子政學皆醇其微疵處是好言災異必推某事以實之便有難通處

董子應五百年而生班孟堅度其時而爲言於史遷董子劉向揚雄諸人皆所指擬看來似尢屬意於劉而終不能定以今觀之則江都是

董子不獨深於春秋亦深於易其云道之大原出於天非深於易安能說得到此

董子說得好到得天行肅殺已是無物可殺試看雪霜嚴寒時萬物成實皆已收藏過了只是一片白地全無所有一交春百物發生天便全是和气如人肅然整齊卻是在無事之時到得與人相接卻不可如此所以明道先生獨坐時如泥塑人至接物全是一團和气蓋天徳是如此孔子所謂嚴威儼恪以事父母父母亦不安矣然無事時此一叚肅然整齊又不可少所謂敬而後和肅而後雍有三冬之閉固而後有三春之發生也

春秋繁露自是贗作江都所著尙多今不傳耳然三防已足何必多其論性命雲天地之性人爲貴論天道云陽居大夏而陰積於空虛不用之處皆極精之語

續書不可少許多三代遺制在其中若法言世間便無此書亦不爲缺欠至康成注卻不可少無此三禮無從看起

鄭康成學問博其說亦多自造當時孔北海甚服之然已謂其多穿鑿矣

王輔嗣注易時計年方二十許後來卽以伊川大儒眼髙千古自非大悖繆者卽不敢駁之聖賢不忘本始其厚如此輔嗣之前視易或作歷日看或作防緯看言理之竅開自輔嗣其功甚大韓文公𨿽云非三代兩漢之書不敢觀然未見其於經有所發明也故某嘗竊論其人終是文章學問聰明極頂未嘗思透義理𨿽自言處若忘行若遺儼乎其若思茫乎其若迷似周公之繼日待旦孔子之不食不寢而終歸於陳言之務去是所用心皆在立意造語所讀書皆是觀其文法因天資髙遂見到古人作文意思義理上生來又原自正直故辟佛老立節槪不是單在道理上索求故其評經如奇而法正而葩謹嚴浮誇等語𨿽無一不當而於諸經究不能有成書

漢唐以來有議論不決者當以董韓爲斷韓子不獨學問文章好其人亦不說欺人語生平辟佛老只在日用倫常禮樂文物上說他豈不能作精微之論只消如此說而精微之論已盡在其中詩書所言道理宗派正是如此四嶽之稱舜也父頑母嚚象傲克諧以孝益贊之亦惟曰號泣於旻天於父母防防齋栗禹之自敍但曰啟呱呱而泣予弗子惟荒度土功舜了不異於人不過如匹夫匹婦哭泣依戀於父母之前禹不過是要蓋前人之愆汲汲皇皇做些事功卽堯之大至於則天而堯典所載只尋常事而其實感天地格神至誠大聖已立人極老佛談元說妙都是人用不著的何嘗是道

韓文公二十來嵗數傳道多一揚雄三十嵗作送文暢序又少一孟子都是識見未定到四十嵗作原道便斬釘截鐡云軻之死不得其傳卓有定見矣至與孟尙書書乃是晚年之作耑提出孟子以爲功不在禹下而自己幾幸續在後荀揚半字不提起學識精進如此孟子亦然其先方自以爲當名世之數自疑自問到晚年才知得孔子便接堯舜禹湯文王之傳而已乃孔子之見知也韓文公原道幾句開周程張朱之端周程張朱如日中天韓公則東有啟明也千秋萬世韓公之從祀再推他不去

唐時佛教盛行不得韓公大聲疾呼再過些年竟埒正教矣韓公膽气頗大當時老子是朝廷祖宗和尙又是國師韓公一無顧忌唾罵無所不至其气竟壓得他下歐陽公亦辟佛气便弱韓公辟佛𨿽不若程朱之精然是先鋒驅除到程朱便據有城池矣

周子通書三十嵗便成程子易傳至晚年尙不敢以示人蓋自寫胸中語尙易而發明經傳最難要不失作者之意不及則漏其本義過則溢於本文文須簡簡須盡韓文公著述自命終身注論語不成眞明白人

柳子厚謂昌黎勝似子云此是確論陳梓云想於易義歷數昌黎不及子云曰子云歷數承襲漢歷都是錯的昌黎易學𨿽不知如何但如奇而法及諍臣論所引釋皆深知易者又如春秋謹嚴及春秋書王法不誅其人身等語便見其精於春秋春秋之作是孔子爲萬世人倫起見絕不關那幾个人只要大經大法常存天壤便是了至所貶斥之人其死已久有何誅殛後人呆將這幾个人窮其本末搜求毫毛不直一笑

韓文公說他要做官他並不曽入伾文黨說他不能耐貧亦不見他受誰不義之財而諌佛骨使庭湊曽無一毫虧折至其文字中所見道理直如日星河嶽千古推仰將數百年尊尙之佛教一旦出孤力以麾斥之是何等見識

人不近小人是大端韓文公生平與當時權要姦邪臭味不投絕不沾染歐陽公生平幚靠都是韓範一邊直至濮議方與司馬溫公異歐陽公旣自說不曽讀過儀禮如何便議大禮後來張孚敬竟用之而興獻之主直入太廟壓武宗之上此千古未有之事而永叔爲之倡但永叔止議尊以帝號未謂便可入主也孚敬因此將永叔從祀孔廟可笑

伊川謂退之卻倒學了大要韓子是理義與文章兼營非如歐蘇專以文章爲事卽曽子固想亦是將此事略入思議其梁書目錄序非曽用心者安得有此【鐘旺】

司馬文正言忠信行篤敬終身無失學者翕然服之只是聰明睿知少不足耳

上蔡見識髙明說得精彩想要打起精神說髙一層出來故有程門醉人之誚【鐘旺】

山終日坐在門限上或說是門前石上不是門閾大約性情寛緩看他劾王介甫卻摘其鳬鷖章解可見【鐘旺】

以虛心與立志並言北溪所見自是心最要虛方能容受得許多義理不虛則中自壅塞了一切嘉言善行皆格不入【鐘旺】

朱子後儒者眞西山許魯齋气象最好眞醇正許篤實【鐘旺】

朱子之後語錄無有過於許魯齋者魯齋說理大有警醒處他語錄不過二三十張近閩中所刻卻將幾條好的刪去可笑

魯齋不曽全見朱子各樣好書卻是躬行精到其見理已到透處陸稼書不得謂其不壁立萬仞某督學至靈壽見其生徒文字荒謬問陸則羣瞪目如隔世人古人到一處憑他地方荒僻人才鮮少必定淘沙揀金有些教澤陸在靈壽七年行取入都何至使本治毫無流風餘思魯齋做幾年祭酒後來人才便多出其門

河南懷慶府出韓文公又出許魯齋山川靈秀非他可比人以龍門出子長又出文中子又出薛文淸爲盛較之河南未爲過也韓子勝子長魯齋可兼文中子薛文淸

胡雲峯在元時極爲有名儒者說書專用巧彼此鉤搭如今人做巧搭時文一般最有可喜處亦有可厭處

文中子是要擬論語故東說一叚西說一叚薛文淸讀書記何故亦不以類成編論孟是門人彚集亦略以類相從間有相因而附者若自己作書自然要有條理

吾鄕蔡虛齋林次崖陳紫峯先生於四書易經皆有數十年工夫近來節攺者多久便磨滅某嘗欲去其支蔓存其簡要爲一帙書而未暇

宋末有善相者一朝臣引至閣中歷相諸公出云首座極顯末座凶不可言首座乃畱夣炎末座則文山先生也聞畱子孫以遺像求題於蔡虛齋題云狀元兼宰相屈身事讐胡遺容猶左衽畫工是董狐前輩直气如此文集中又載一僧人以三教圖求題虛齋題云三人行必有我師焉擇其善者而從之又曰自生民以來未有孔子也觀此則畱題當有之

昌黎論一事便一事透徹此人煞有用明朝人學問事功都不透想是讀書不專之過只有蔡虛齋專精四書易經而年只五十七又貧不能多得書如朱子語類都不曽見故到底不明白理气二字然薦廿餘人於王三原皆有成就識寧王必反便拂衣歸已不是無用人

榕村語錄卷十九﹤子部﹐儒家類﹐榕村語錄﹥

欽定四庫全書

榕村語錄卷二十

大學士李光地撰

諸子

管子士鄕十五士鄕卽農也朱子謂士鄕俱爲士則無農故鄕止十五非也工商之子俱不許出仕惟農之子得爲士故謂之士鄕

管子有畏威如疾之言未必脫略規矩定須精嚴但根本曠闕耳【自記】

管子云一年之計樹谷十年之計樹木百年之計樹人句句都好若再加一句千年之計樹徳更完全問管子不解道此想卽是他器小處曰然他見處只到得樹人而止

武經七書孫子外餘者皆僞子書如天祿閣乃明代蘇州一秀才所作何友具知其名姓

自漢以來荀揚都與孟子並稱惟韓文公斷爲擇焉不精語焉不詳至司馬溫公邵康節又推尊揚雄幾在孟子之上後來一被程子黜落而人翕然信之者實見得到也

見得性善則人我一也便能感化人成就人故曰盡己性則能盡人物性荀卿當日聲勢大於孟子孟子日漸尊崇荀卿日就消歇至今孟子爲吾敎宗祖而擯荀卿如路人別派以此

荀子文字比揚子還條暢其論事甚精采但說性惡太可厭

董江都後韓昌黎前惟法言中論中說三書表表中多名言

揚子仕莽固可罪但法言中殊有可采且當其時遂知推尊孟子亦必有見未可以其人而廢其書【鐘旺】

太元中顯然頌莽功徳所云漢公分明是安漢公溫公注云公與功同不知下面阿衡字如何解得去豈漢天子之功如阿衡耶注書若此等最不可朱子斷無此病

王氏盛時天下皆知其將變梅福麼麼遠吏尙知逃避揚子云自謂心通造化獨濡滯不去看來亦非全爲利祿特以京師聞見廣好讀書觀於外夷來朝必細問其土俗風物可見又其人呆見莽謙恭下士卽實以爲周公到後來事已決裂便是怕死不復敢與之異

司馬文正謂揚雄過於孟子曾王又推服之以爲箕子至程朱出而論始定其實揚雄罪過不必到事莽就是作太元將羲文周孔一齊都做了罪己不容於誅王荊公罪過亦不必到行新法只以春秋爲斷爛朝報而廢之罪亦已不容於誅這都是心病可見其無忌憚

偶看譚子化書極有名理苐說到盡頭處只說得神气惟孔子說天地便說他的徳揚子云著太元思入風雲實亦只說到神气而止皇極經世盡精妙程子謂其泄漏天機尙不離此窠臼聖人言道只說理言天地只說徳

洪範五福首壽偉長中論中有說一系得之於天者一系得之於王澤者得之王澤是帝王養育出來的此段議論極好子書自法言中說之外如中論申鑑盡有好語

文中子說公旦爲周一叚甚精周公之風雨綢繆似欲使子孫相繼天下永遠屬之我家迹近於私不知世無賢聖旣不可行堯舜之事若子孫之世及者又不爲啟沃輔翼使稱其位則害及於人矣故曰安家者所以寧天下也存我者所以厚蒼生也人心道心本在一區要人簡別後世便是寧天下者所以安家也厚蒼生者所以存我也周公謂宗社安而天下安子孫存而百姓治有何不好若是子孫不賢不如速亡故遷都之議曰洛邑之地四達而平使有徳易以興無徳易以衰卽如人家子孫果能繼述祖宗之志事便使科名接踵豈非好事若防上賊下惟利是視要他富貴何用倒不如使他貧賤困苦旣不至害人或者動心忍性反有向善之機道理原是如此此條比韓子對禹問說得更詳盡

中說問聖人有憂一叚程子譏其心迹之判一句果然有獘只是曲爲彌縫亦自有說如天有陰晴倘或淫太何嘗不咨嘆憂苦祈禱紛紜至其上一層太虛穆淸有何雨晴天下皆憂聖人亦憂天下皆疑聖人亦疑至於樂天知命窮理盡性有何憂疑如此說亦未爲悖繆也

文中子謂天綂元气地綂元形人綂元識邵子宗之不善讀者便謂天地只是形气惟人有知識是天地無知識也連人者天地之心一語都錯防了謂天之心全在人如天之視聽全在人之視聽其實人之視聽皆天之視聽人之心卽天之心非天無心惟人有心也

朱子於文中子推許不小荀揚不足比卽韓文公尙不如其懇惻而有條理此是何等地位只是世人將他與揚雄並斥者爲其僣擬夫子也

文中子元經是假的中說內有防條假的

文中子鼓蕩之什門人皆沾襟象山白鹿洞講義利聞者多揮涕何以能爾想他皆有許大精彩聳動得人【鐘旺】

陸子靜才本大其爲荊門州至境內無賊路不拾遺又明敏於事造一城估計五十萬人者他用五千人尅日而就若不死便大用必有可觀故朱子謂渡江以來惟我與子靜八字著腳做著巳工夫子靜亦稱朱子爲泰山喬嶽於立社倉法劾唐仲友皆稱之不遺餘力使子靜爲相必用朱子朱子爲相必用子靜若論學術道理就使子靜成掀天事業到底朱子是子靜不是

陸子靜要人把心地打掃潔淨若一肚子熬糟讀書亦不相干但只空空的無一防物事在內終日江漢濯秋陽暴濯暴些甚麼畢竟朱子有把捉孔子家法是如此

問陸金谿不喜人說性其意云何曰想是厭性中分仁義禮智信許多條項但無柰性實心虛心只空蕩蕩底言性則道理鑿鑿實實心方有憑據【鐘旺】

陸子靜只在吾道上說得過些王陽明方可謂之詖淫邪遁子靜只是賢知之過

或言朱子與陳同甫書其理易明似無容深辧曰是第一皮義利關頭速須痛與截斷【鐘旺】

姚江所編朱子晚年定論一書羅整庵細查年分與辧姚江詞屈乃曰當時在畱都學者爭閙不得已以此權教一言虛誑他皆無用天下後世如整庵者豈少知此之爲權敎無不疑爲權敎矣誰肯從之

明儒無及宋儒者卽姚江亦不如象山遠甚象山是要仁義忠信漧漧淨淨只是學術不是姚江便有權詐習气直是姦雄故作用錯處多問可方張乖崖否曰不止自當突過合曹操荀文若爲一庶其似之

張淨峯極不服姚江年廿五時親至其家與辧論淨峯曰如何言明明徳在親民姚江曰欲明吾孝之徳在親吾之親欲明吾忠之徳在親吾之君淨峯曰如此只說得明明徳省察一邊不可以該存養一邊姚江笑而不答淨峯遂大喜以爲難倒姚江其文集中首載此條不知到得親親親君存養巳在內如何說該不得特爲姚江所不屑辧耳當日只應就文義折之大學云大學之道在明明徳在親民未嘗言明明徳之道在親民也且卽其言而反之言欲親吾之親在明吾徳之孝有何不可卽此便可窮之姚江又分首節爲生安次節爲學利三節爲困勉佛家有上中下三根姚江處處提闡可笑

姚江才气好事起倉卒驅市人而戰若使當風塵時正未可測問使他爲相何如曰使不得用其偏見私說廢蔑古人成法害不可勝言友云最可惡者末年附防永嘉議禮希望起用曰這郤是懸斷誅心未免深文或者他見解卽是如此亦未可定只是殺遲仲容降賊三百人於宴席卻是爲何嘗問施靖海以處置降兵之法渠謂有老板成法任他多少編入吾軍伍中可也降賊卽慮其反覆殱厥渠魁足矣盡數勦戮可謂忍心害理至桂萼輩深嫉其學彈章詆毀極其不堪此卻不可爲據

淝水之戰𨿽屬僥幸然人气不動便有勝理陽明撫贛命下季明徳聞之知其必立功業人問之曰某觸之不動孫北海承澤極惡陽明學術嘗舉陽明與學徒講論其夫人忽閙出掀其几案拋其書帙曰諸君勿信此老廝誑因枚數其平居姦私事門人竊窺陽明顏色和霽如不聞者久之夫人入陽明徐整書案復理前論若無中間一叚事者以爲非人情某曰恐卽此已足以擒寧王矣北海爲失笑北海又時舉正徳實錄中人參陽明與寧王交通及閨門穢事某曰吾軰評其學術不正只論學術可已此等謗誣恐不足憑賢豪豈能免此

所惡於姚江者爲其以四書六經皆是閒賑直指人心立地成佛耳其流毒無窮王龍溪已不像樣萬曆以後怪百出姚江作俑也讀書人不思經義株守傳注字字膠執牽經合傳甚至並傳意亦失之姚江因厭薄此等故反其道以治之不思此等固陋處但就其說以破之足矣何至大決藩籬而不顧耶

道釋

孔子之敎自與天壤相敝除是不以君爲君不以父爲父孔子之敎便無用處欲壞孔子之敎先破君父之說佛氏不隨世法是無君父母反拜是無父此乃出來欲壞孔子之敎者而卒之忠孝根心如何壞得楊止無君墨止無父而佛氏兼之此事前人辟之已盡吾儒但當自反把我們這邊做得好

孔子敎弟子只以仁爲宗又復發揮孝道都是從根上說正與佛家對鍼佛氏無根故先從父母妻子上斷絕一路差去

孟子敍道綂曰見知聞知道豈不貴行而云知者正派要如領路人領差了行更有害當下不覺到歸宿處便大壞

楊墨被孟子指著病痛深切處曰無父無君是禽獸也故其書遂無傳範蔚宗西域傳贊宋景文李蔚傳贊皆是捜佛之根其人其書多是中國人假托增飾有憑有據並不與他耑辧道理所以中其膏肓

莊老滅敎佛滅道禪滅性其所見一耳議論則以漸而深入【自記】

佛氏善言心老氏善言气都說得精吾儒言性他那兩件便都包在裏面

佛以心法觀天地老謂開口气便泄皆吾儒所當資取者

問桃源中了無文物不幾於禽獸之食息乎曰彼中有純气自有人倫淳朴恩愛與禽獸別若有文物純气便有發散之意問有人豈能不爭無主焉能和輯曰若爭便是純气將散矣文物固是气之發露然气旣漓又須以此維持之如人受參茋之補便是元气有虧然元气已損又須以此補之老子曰聖人不死大盜不止不知世旣生盜聖人𨿽死又焉能止老子所云說了一截脫了一截

老子生十有三死十有三出生入死十有三有字不是又字解者都指出十三種以實之如周禮息僞十有二亦枚舉以實之支離牽彊不可通十有三者十分中冇三分實三分三去零數耳十有二者十分中有二分亦二分半去零數耳必有寢衣長一身有半不欲露體耳非齋服也半此身之長短衣也朱子謂長視身而又得半亦太不便矣三分天下有二幸而有其字不然亦將謂三分之外又有二分乎

老子惟貴大患若身難解只是生於憂患之意易所謂貞疾恆不死也寵辱若驚者以寵來辱我故若驚大患來便貴之若愛其身者以爲有此便可不放逸怠傲以至於死也卻是愛其身不是要害其身然又不是以平常之養身奉身者爲愛又要不有其身所謂外其身而身存也聖人看得道理熟平平常常說出來他們窺見些子便以爲祕妙又做奇文字楦出精彩來

道徳經𨿽亦有意理某卻不甘爲之發明初意欲與參同契離騷爲三奇書合刻今看來非二書匹也如道可道非常道名可名非常名聲口總不正又如將欲取之必姑與之總流爲機權陰謀口角若參同契便無此惡態陰符經撮道徳五千言爲三叚不是沒見解人握機經亦是傳古陣法者非泛作大約是戰國穀子之流

爲善無近名爲惡無近刑緣督以爲經爲惡兩字太險豈敎人惡亦可爲但莫近刑乎嘗與澤州陳先生論此以爲爲善得無近名乎爲惡得無近刑乎只是緣督以爲經澤州大喜數日後又得一解云爲善何必卽有近名湮沒者不少爲惡何必卽有近刑漏网者亦多不因名而爲善不畏刑而不爲惡只是緣督以爲經耳澤州又大喜以爲更好

至尊常諭朕看參同契恐俱是說人身上的話未必是說別項地奏曰臣向來正是如此說如陰符說絕利一源用師十倍絕利是將諸般利欲都斷絕了只在源頭上専一用工便如用師十倍三反晝夜用師萬倍是說工夫不斷刻刻相續便如用師萬倍復防

諭云正是如此又奏臣有一親戚好道家說臣嘗問之云鐵亦好物可以定子午道家總不貴重只說丹砂鉛汞豈以其爲罏鼎之用烹煉大藥可以服食耶他應曰然臣曰以愚觀之殊不爾蓋銅鐵煉到底只是銅鐵惟砂裏有金鉛裏有銀都非從外覓得可以煉出寶來以諭人血肉之軀有至寶存焉天之明命在其中可以煉得出來只是要不斷火如所謂必有事焉勿正勿忘勿助長也又防

諭云如此方是他本意因說絕利一源絕了好不然便向別瓦礫中尋寶如何能得但須三反晝夜不防工夫方好絕利一源吾儒之持敬也三反晝夜吾儒之集義也時甲午四月十六日

某因參同契悟得易經道理參同契只說一身其實一身卽天地凡陰皆魄也凡陽皆魂也陰以陽爲本陽以陰爲基天之神气包乎地外然離地便散漫無歸郤要貫注地中以成歲功地若不資天之神气便成頑塊何能生物如人之形體不稟命於心之神明則五官百骸皆不得所然心神若不宅此形體何以爲寄托之地故魂守魄卽魄拘魂初無二

乾坤合撰天地同符但看世間凡气所貫皆天也地在天中初非截然天爲一物地爲一物也說易者見以乾爲君坤爲臣卽以君臣論君要畱心臣民所謂天道下濟也亢則有悔矣臣要一心王室所謂承天時行也否則有咎矣其理亦是如此參同契以人身言乾坤則神魂其幹也體魄其坤也神不得形何所附麗故爲遊魂形不得神何所作爲故爲滯魄惟刻刻相守合而爲一形卽神神卽形則丹還矣此卽天地交泰水火旣濟之理從來說易者卻不曽說到又發明出先天圖位故知其傳授必有端緒

參同契取象龍虎是竊用周易龍馬而變其號龍取變化飛騰卻潛藏於淵以譬人心騖八極一收便在腔子裏是魂也虎伏於山林人不能見然一嘯風生郤威猛不過是魄也但馬比虎更覺穏妙馬本是乾而坤爲牝馬如牡馬行到那里牝馬亦行到那里本是一物但有牝牡之分更精

參同契向日分章叚頗不錯今又見得明白些其警發於吾身心者甚切大約先黑方白方黃而終於紅是謂之丹日之出也先紅而白而黃而黑人與艸木之生也亦然而道家工夫反之所謂順則爲人逆則成仙也他的黑是收視反聽不說話將耳目口三寶閉塞了直使形如槁木心如死灰久之黑中生出明來便是白所謂虛室生白到得魂守魄魄拘魂魂不遊而魄不昧便是黃後來一團純陽眞火陰邪之气都燒化了所謂童顏是也這便是紅紅則丹成矣吾儒工夫亦然以中庸言之戒懼黑也愼獨白也致中和黃也至天地位萬物育紅也佛家工夫亦同其云發大願力卽吾儒之立志其云悟卽吾儒之致知其云修卽吾儒之力行明儒說三敎源頭本同但工夫各別卻反說了工夫卻同只是源頭不同發願力同爲甚麼發願力便不同吾儒是大公的從天地萬物道理上起見道家卻只爲一己只要神气常存佛家看這个猶粗只要此心光明照徹乾坤亦是爲一己不特佛老就是市井人亦必先發願要做財主方講求取利之法然後經營力作所以元亨利貞四字夫子作四項極當亨與貞都是同的元與利卻不同佛老與百工技藝俱有做到亨通之時只是問他大不大耳俱有守之而不變處只是問他宜不宜耳吾儒便大便宜所以五性最重仁義問道家如此用工果能使此身常存否曰亦不知如何想必神气久長些他並不是糊糊塗塗做神仙他盡千思萬想天地陰陽萬物變化人身形神都要知其故亦不是防常人問魄拘魂魂守魄如何用工想亦不過定心心不放則魂魄俱安矣曰魂守魄卽魄拘魂無兩層心定自是主宰亦要明魂魄之理問他亦千思萬想豈不耗心气曰他所思想者卽是他的事不是遊思妄想如一想魂卽如見自己的魂一想魄卽如見自己的魄與尋常思想不同若是心如頑石只像勞山上人嬾久神气足不須飲食年歲長遠一無所知不過如土石龜鶴耳有何足取問他只說黑白黃赤是水金土火何爲不說靑曰想是怕人戀住生气他結末卻說丹成後須要在人世立功功行圓滿方能升天吾儒將仁放在頭上他將仁放在尾上

參同契道理就是吾儒亦用得著一半其要在愼言語節飲食懲忿窒欲而已愼言語與懲忿爲一邊事懼耗气也節飲食與窒欲爲一邊事懼損精也至那一半成仙事卻用不著如孫吳兵法亦有一半用得著整行陣嚴紀律衛民保境是所用也其說得疑疑神處便爲吾儒所不道

參同不取銅鐵之類而取丹砂鉛汞者取其中有至寶以諭人軀殻中有至寶耳丹朱砂也中有白金砂卽披砂見金之砂中有黃金鉛汞中皆有白金四者不加淘洗烹煉不過是丹砂鉛汞一加淘洗烹鏈便有至寶人不去修錬不過是一皮囊與艸木朽腐一經修煉便可成聖賢豈非至寶問還丹何義曰丹原非一件物事不過是赤色謂之還丹者初丹後不丹復歸於丹故曰還人初生本紅故曰赤子後長大漸白由白而黃死而黑凡艸木之芽先紅後靑白後黃落後枯黑日初出紅後白晚黃夜黑仙家當人紅白時他只守黑所謂之又眾妙之門到得人死時他活起來人黑時他亮起來一直復還嬰兒之赤故謂之還丹

參同契言甚簡易其言天地陰陽卽吾身之陰陽也其言黃老淸靜而天下治如吾身之虛靜水火調伏而壽命長也其下手工夫不過魂守魄魄拘魂魂者靈明動作但任其浮馳則爲遊魂魄者寂嘿堅定但任其昬頽則爲滯魄當魂放逸時須把心捉來不許妄爲紛雜是爲魄拘魂魂爲魄所拘則魂常精明不散而魄亦不頽然昬惰是爲魂守魄問參同契之說易與吾儒合否曰彼不過仍漢儒之言耳漢儒言易以六十四卦配合年月日時七十二二十四气𨿽逐日之陰晴皆爲豫定又不是推得一年便可印板鑿定明年又有活法又參之以人事如人事變易象亦應之參同之言易仍是如此問修煉工夫何以與此相應曰有死子午有活子午死子午者天之子午也自子至午爲陽宜飲食動作自午至子爲陰宜閉戶守中活子午者吾身之子午也但倦怠時是子也便宜吐气運行不使防昧覺得有放逸蕩散意思是午也便宜收視反聽寂然不動問與七十二二十四气有相應處否曰亦相應到那節气換時比常時工夫又加謹若後來道家鑪丹及守庚申諸說皆誕慢不經參同無是也妙在與吾儒說工夫處都是一樣卽佛家亦是如此大約三敎工夫都是從收放心做起而吾儒看得一艸一木遂生得所無一不與我性分相關佛道兩家連自己父子兄弟夫婦亦視爲膜外此處道理大不相同

參同契首尾武中間文與吾儒工夫一樣初時立志要勇猛直前及末後直逹天徳竿頭更進又要武中間勿防勿助卻要文

道家從漢便分兩路魏伯陽修心性張道陵講符法佛敎兼此兩種大約釋道二敎其初亦是隠居修道人因他枯槁淸寂巖居穴處恐招異物之害故學些術法以禦之及其苗裔欲爲表章遂說元說怪張皇附防無所不有卻失了他本來面目

致命遂志致吾之禍福壽夭於命而必求遂吾志也如致其身亦是利害生死悉置度外非以殞身爲致也古人說命字都是指天命今以屬人如身字一般經書中無是也此想起於道家道家以心之靈明元神謂之性身之元精元气不死者謂之命修性修命是兩樣工夫兩者俱進是性命防修命字屬人矣問修命者務一切不管心死而後气足倘修性則必窮理致知苦思勞心豈不有礙於修命之說曰觀參同契說千周萬徧可見窮理致知他都有只是窮他修性修命之理致他修性修命之知耳如此焉得有礙於修命乎

某深信得人有長存之理萬物之生人爲貴艸木有數千年不死者禽獸亦有千年者豈人之壽止於百年乎蓋人之不死者在神明而不在形骸聞山左勞山湖廣武當山皆有數百年不死之人不飲食不水火身輕體健如鳥獸然躡峻跳澗如履平地然此乃道家所賤彼言修煉亦重神气不貴此也由此觀之聖賢自有長存不敝者神明耳

李文節閉戶多年做一部百鏈艸許多軟調不見精采何也友曰他只在那里錬自己的若讀前人書而錬之便佳先生曰是可知道家修煉無用

陰符經著語太險不如參同平易渾穆其書只虛說在這里隨人用用他修道亦可用他行兵亦可用他治國亦可分那一叚是說道那一叚是說兵那一叚是說治國便呆了只是以陰爲主便露殺機乃黃老之指非聖賢之道也

陰符者以陰爲符得陰則可以招呼羣有指揮如意卽陽亦爲用矣殺機正其所取猶吾儒言克己之意故曰天發殺機移星易宿地發殺機龍蛇起陸人發殺機天地反覆都是說殺之爲用大今人都解作殺機不好大失作者之防

傅奕辟佛語亦諦當但卻篤信老子至戒子孫猶以道敎當從與聖人之書當讀並舉不知佛氏卽脫胎於老子故韓子原道新唐書李蔚傳贊皆從老子說起佛精於老禪又精於佛其實禪學何嘗是西域來就是中國人替他妝防李蔚傳贊最說得透朱子釋氏論文筆𨿽不古精當第一

辟佛幾篇名文該彚在一處範蔚宗西域傳贊傅弈表韓子原道佛骨表與孟簡書宋景文李蔚傳贊朱子釋氏論佛氏無所逃匿矣

四十二章經是佛家原文盡有名理如磨麫驢身𨿽行道心道不行無禮來犯者如對風揚塵持梃擊空皆是妙論次之佛遺敎經他皆中國人傅防爲之

佛子從西來不立文字直指人心淸淨虛無一切皆空其視世儒馳逐於功名富貴緣飾於名迹語言直與眾生一道看所以髙明之士被其煽誘湛溺而不返只覺得他的是不知吾儒原是如此但旣有了滌去己私這一邊又要有推以及人那一邊才好聖人之道本末兼該物我一體平平正正萬古不磨直到周程張朱此理才說明把向來推與佛敎那一邊的道理都收回來所以其功大

人心道心本在一區愛私也我必自愛其親乃知人皆愛其親推其愛親之心以及人則公矣貨財利也我必自資於貨財乃知人各資於貨財推其資於貨財之心而不相奪則義矣佛家獘病在斷截此心事皆無根焉能有物

譬諭最難佛家說心性之體如明鏡一般物來必現隨物見形然鏡內空空的一無所有冷冰冰全無生意惟程子心如谷種一諭極妙蓋谷種內根荄枝葉花實無所不全而其中一防生理則仁也心屬火仁屬木是滚熱發生的與金之寒冷不類所以鏡取譬不得凡陽一邊都暖陰一邊都冷佛家以鏡諭心性所以斷絕身累齊向空滅好說神厭煩人事

息心不是人心當息道心不當息喜怒哀樂未發之時亦息心也朱子云有滅息之息而後有生息之息甚妙寒冬閉藏來春發生之气全在此時蓄養就是禪家亦破枯禪云不可有惡心不可有善心亦不可無記無記竟枯滅矣但他所不欲枯滅者心之神明吾儒所云不可枯滅者天命之性也佛家不是一槪滅絕其心朱子說告子防然無覺悍然不顧究其歸自是如此他做工夫亦不如此

儒者心安理得靜亦定動亦定各止其所佛家忍心害理彊行割截把捉豈獨空爲頑空卽明亦是頑明

問佛敎說不去行不去如人盡從他一世人類便絕曰他原說不要人盡不防娶就是這樣亦說不去聖人敎人是自己行了敎人行如說防娶是好道理他就該從人若說是不好道理如何又敎人行天地間無此道理敎法

和尙說來說去總是爲自己吾儒講的事都是世上用得著的卽此便分公私

釋氏之發大願力是吾儒之立志也要常惺惺是吾儒之主敬也徧參歷扣是吾儒之致知也戒律精嚴是吾儒之力行也但他之立志致知力行都是他的事與吾儒絕不相似凡吾儒之所宜有事者他都以爲大戒如人從父母而生故篤愛之他便不認父母是斷愛根揀極難處一刀兩斷他以爲人之愛都是生於習染卽愛父母亦是私心不過貪其乳哺鞠養之惠而已假如自幼無知時養於他姓受其鞠育亦便愛之可見都是有緣之愛不若從無我中發大慈悲普度人天方是無根之愛其愛也眞而大孔孟卻說世上豈有無根之人卽從根上愛起吾儒與釋氏不同處本易見不知前輩何以都說不透見得只是不分明

釋氏說三寶亦說得好如我們古來有堯舜禹湯文武周孔以爲宗仰便是皈依佛聖人畱下幾部經孜孜誦法便是皈依法有周程張朱幾个儒先視爲榜樣便是昄依僧

佛家輪廻之說卽循環始終之理亦無足怪只是說得呆了便不可信春夏之發生都是冬間閉藏之气人記得書多便防做文章窮得理明便論理不錯平素更事久臨事便諳練喫飯多精神便彊旺受之於內的卽是發之於外的只說得不呆便不妨

嘗問僧鋭峯曰輪廻之說無乃誕幻僧曰此有何奇不必逺求佛法觀天地只以心法觀之生死如晝夜晝夜相循環心之起滅無時其起者卽其滅者豈有二耶又問人有惡變爲禽獸禽獸有善又變爲人信乎曰有此理便有此事但看人一日之間念慮起伏几番爲人幾番爲禽獸矣輪廻之說以是思之覺得此說殊有理如我們起一善念便覺光明正大不獨念頭是人耳目口體無一非人他人看亦如此若起一惡念不獨念頭是禽獸耳目口體無一非禽獸造化在我何必閆王又問做工夫以知識爲先乎修行爲先乎曰發大願力爲先問假如識見不到修行不到空有大願力可乎曰也好菩薩不是一樣有初地菩薩便是他願力旣堅𨿽功夫未到亦不妨旣有此願力識見才是眞識見修行才是眞修行問願力發來多不能久是如何曰此有二病一爲從前不曽用功覺得今日難從半路做起一爲力小圖大恐後來工夫不能接續須得此願發時從前種種譬如昨日死從後種種譬如今日生前後都要截斷問羅漢與菩薩分別曰羅漢見人不善發嗔怒心菩薩見人不善發悲湣心問所存心曰亦不存於善亦不存於惡又不是昬然不醒此便似吾儒未發之中又嘗舉公案有人自許心能做得主了僧曰醒時做得主夣時做得主否其人曰也做得主僧曰有夢時做得主無夢時做得主否其人便不敢自許凡此皆彼敎中之至精至粹語

佛家說心亦好只是上不能通諸性下不能通諸事須知心如此乃是實理如此又要把此事處得當方好

佛家以佛爲轉輪王蓋以心轉宇宙實有此理孟子云塞乎天地之間人意思到那里气卽到那里不然如何充得

林次崖存疑辟陽明數叚卻不中其要害他的病根在無善無惡心之體但觀有道君子於事物未交寂然端坐時滿腔無非善意通身都是善气豈得云無善若無善此等气象從何處來問佛家說無善無惡善知識气象何如曰一看莊肅細看冰冷固無惡狀了無善容卽與其無善無惡相應也

或言佛敎能使人外形骸見危致命然唐人多溺於佛卻沈沒聲利不見其淸防節義者多於後世及朱子之學興殉節者皆視死如歸宋明以還可以觀矣

聖人說經綸大經是一叚肫肫其仁所發實是從化育中出來的聖人所言所行都是爲此吾輩聞有人呼風喚雨卻不生景仰心聞得忠臣孝子可師可法便心悅誠服卽此便見得天地之心亦是如此左慈周顚仙冷謙殺亦殺他不死嶽武穆被秦檜一殺便死然今卻不羨慕左慈周顚仙冷謙而景仰武穆左慈果是手叚大何不除了曹操別推个賢臣輔漢顚仙亦不能除陳友諒終須洪武動兵可知此種毫無所用就是畫一道符誦幾句咒拘得來亦只是未散呆魂問符咒何以能拘曰朱子說得好公旣信佛卽公軰如何不信今有一異狀之僧便傾城往觀施捨駢雜這些人死了如魂魄不散自然還是如此須知幽明人一也看得極平常方是道理髙一邊的人說世無低一邊的人說是事皆爲政聖人說道理因拈中庸二字最妙

漢時六經皆有緯書光武因劉秀爲天子一言便尊爲聖經桓譚言其不足信輒罪其非聖直至隋文帝始燒除之聖人極數知來不過推之以理如寒往暑來乃感應之必然者癡人以爲聖人於後世某一个人姓張姓李名甲名乙皆知之不直一噱聖人之訓曰將興致祥將亡致孽確然實理實事遇災異則恐懼修省不此之務而耑以禳報爲事至終日在吉凶上作無益算計勢必爲物所愚有當凶而反致祥者矣

陰陽雜術某閱歷多矣何嘗有驗卽有驗者亦是說得多了偶然撞著耳惟聖人之敎一以人事爲主你學字防寫字學文章防做文章如人喫飯防飽不喫防餓一般何等切實大約人之精神魄力甚大𨿽偏僻之學逼出一叚光怪亦能驚動人子云作太口中吐出白鳯劉更生喜言神怪藜火老人感之而至若聖賢平正學問卻無是也蓋其气已與日星河嶽合矣

友言明太祖曽遣人向天竺求經又各王分封皆以一僧傅之姚廣孝則燕王傅也先生曰洪武亦不是信佛大抵人不能無所畏當其分爭時匹夫匹婦皆吾敵至天下一統無外患可虞欲保社稷長子孫便懼神思以邀福而除禍未有不爲僧道所愚者自非聖人斷不能免夾雜念頭惟聖人胸中了亮道理看得透知到我卽天天卽我坦然做去有何畏懼

鄧文潔說他不要學聖賢亦不要學天地不知要學甚麼其刻苦至終日跪庭中石上漬血斑斕到底不見他怎樣超妙王鳯州季明徳軰後來做出文字都通不去所謂自詖而淫而邪而遁必至於窮而後已也

朱方旦初至京傾動一時猗氏衛先生在朝班極詆之適史子修聮坐色殊不懌猗氏並責之子修曰我非孟浪信從其敎者彼實能起死人而生之𨿽欲不信從得乎猗氏詢其詳子修曰吾妻病已三年委牀待斃聞朱至往叩之朱曰俟吾察其命盡與否君姑還餘卽至某問先生能遽來耶朱曰不須余來病者自知是夜妻竟安臥又聞室中有異香至雞鳴時妻欠伸而覺曰汗透矣索衣易之勸其少間妻曰我愈矣適夢至一公有大官命吏撿簿須臾吏白曰史鶴齡妻壽限未盡但災厄甚重忽聞屏後有人曰旣壽限未盡令其夫婦皈依道敎以禳解其災可乎大官起立拱諾曰受朱先生敎因命余歸遂蹶然而起猗氏聞言悚然遂與子修俱詣朱朱曰余閉目見諸賢聖開目見天注想旣久自然與天地賢聖同歸公輩讀書而不知其何義顧諟天之明命非此之謂耶猗氏遂亦大服嘗邀某同往修謁某先索方旦所著書觀之得其中說質言二種書中別字無數想來天上無不識字的神仙遂堅辭不往後方旦被罪行刑於湖廣市曹監斬者卽其弟子王新命也將斬前一日尙慰其弟子曰毋怖明日午時當有赦至其怪誕至此問當史家求禱時何以能然曰妖術本不足論但以吾道推之何妨如是當其淸修苦行或者神亦甘爲所驅役逮至奉儗王侯驕淫過度則神棄之矣至所云注想亦有可取我輩平生何嘗注想一件事都是悠悠忽忽老死而已用志不分乃凝於神有能晝夜不防念念不捨者吾未之見也

有行取官許三禮者放言髙論開口便說人莫要錯了路頭一大聖一大賢一大儒環極魏先生者沖虛君子也聞其言爲所悚動乃謂某曰余不能測其學問髙深君當一見之及見頃三禮言其宗防云云某問之曰所謂大聖者必孔子也若大賢則顏子大儒則程朱也三禮曰然某曰程朱去孔子千五百年不能得師或至錯了路頭顏子親見孔子孔子何不指以大聖路頭任其錯走豈顏子天姿僅可以賢抑孔子祕而不宣耶三禮無以應翌日爲環極述之環極深爲稱嘆久之某入朝班猶聞三禮向人稱說云云可見其糊塗一世

人之語不近情理都是言妖今見得佛老果不足辧𨿽不曽細讀其書但旣不是我們的道理便不是此道理外更無道理曹武惠兵已過江南唐始焚卻佛經曰今而知捨周公孔子之道無足以治天下者二氏說說妙我們治天下著他一防便害事

榕村語錄卷二十﹤子部﹐儒家類﹐榕村語錄﹥

欽定四庫全書

榕村語錄卷二十一

大學士李光地撰

史

古時史官當其職以死守之馬班𨿽不及古至今讀其書扵漢何嘗肯輕假借明太祖見修元史有醜詆的悉令攺訂𨿽是盛徳事要非古義此是爲天地間存一公案旣付之其人隨彼舉職不須更行監制

某四十年紀不喜看史以閱歷世故未深故也頃看通鑑甚易爲力祗以身經者多看他處得如何有處得髙出吾輩者有反不及者須是四書這一邊先看得有个底子看史方有益如無一些把柄便讀盡廿一史道理都不著實

看史漢三國傳紀必須以類相從長者短者分者合者詳者略者有以此人事迹列彼傳中者又如稱名爵年月日時或載或不載之類皆要講其體例緣故總之要先治春秋才有根本某常說做理學文字不能離學庸論孟易經學古文不能離尙書學記事不能離春秋學詩不能離三百篇五經是各樣文字的根本

兩漢史內但是有名人傳俱應檢抄熟看長人學問不單取其好處就其不是處亦可爲鑑

史書總是公修便壞古者以此爲耑家學馬班皆父子相續而成就是歐陽公宋景文亦聽其自出手筆當修史時朝廷但資廩給而已唐書中歐陽公所任惟志其餘盡系景文作景文拙扵序事書成送與歐公攺訂歐公以其前輩辭之看來新唐書到底不算好

作史不是易事史漢二書俱父子相繼尙未及成史記中或書沛公或書髙租稱謂俱不一朱子謂因未成書不曾一例攺正是也漢書又經大家補得許多方成【淸植】

左傳中有先王典制亦有小道鄙說有君子格言亦有小人謬論大略可與史記並稱而已凡稱仲尼曰者多不確如趙盾越境乃免殊不爲當史記載伯夷叩馬事歐王皆辧其妄亦有理二老久受養扵西伯何至叩馬時乃似初識又前云武王告扵文王之墓載主而行後卻云父死不不安得有墓潁濵譏子長淺陋不學疎略輕信朱子以其言爲當子長時古文尙書周禮左傳俱未出子長所見但國語耳至孟堅時古文尙書周禮左傳皆出而劉向父子從內府得許多祕書孟堅亦得觀之其識見筆力又能運鑄諸書只是文字骨气雄健處遜子長耳實則學問之醇識見之卓殆有過之

某未領鄕薦時曽將左傳分類編纂言禮者一處言樂者一處言兵者一處言卜筮者一處嘉言善行一處如此容易記未及編成以人事而廢昔蘇子容記得史熟東坡問之答曰吾曽將某年某月下將事系之編得一次復將事下系以某年某月又編得一次編來編去遂熟東坡曰吾何嘗不如此下工夫畢竟公記得大槪欲史熟須如此

凡文字不可走了樣子史記剏一个樣後來史書便依他敍記諸文韓昌黎剏一个樣後來亦便依他其初剏爲者都非常人若後來不是此等人生要剏爲便不成樣子太史公文字似不如昌黎一字不可增減然其不如處正是好似他處太史公無意寫出昌黎有意裁剪也韓文力去排偶太史公卻似隨筆寫下自不排偶常有三四件事一筆寫去自然各樣句調班史便煉作幾句相對太史公與昌黎覺有天人之別

班馬史贊議論亦多不錯班固揚雄贊褒貶俱當司馬項羽贊突以重瞳爲舜苖裔殊無脈理至結末論自不刋

司馬子長筆力周衰諸子不及也其文渾渾噩噩結搆處大人莫知所措置昌黎較周密論筆气到底史公髙班孟堅得劉向揚雄班彪諸人講貫議論意理自較完備筆力卻不及史公

史記大都剪裁別人的多就是當代列傳恐亦有底稿自著者只有諸侯王年表諸篇卻便見他筆力傳贊一兩行有說得不是的亦有沒甚意味的班孟堅文多排語至如禮樂志等便不用排豈讓子長所以老蘇云遷固之雄剛

問人言漢書爲史書正體看來畢竟史記爲正史是紀事之書史記自己不肯多著議論如周紀前引書中入左傳後入戰國防剪裁其文而已此正體也至伯夷傳人動云變體列傳爲太史公剏體豈有自剏一體開頭一篇卽用變體者其所謂傳卽據舊傳文而云然也前後著議論而已曰極是宋史不好便是坐此有許多好文字不入卻自己塡上許多話但史記扵賈誼不錄治安策董子不錄天人三策卻不如班史爲善

史記議論誠有翩躚處然其志歸扵尊孔子謂先黃老而後六經其自序作書之意何不祖述黃老耶

朱子謂史記彊似漢書果然近來因輯樂律見漢書律曆志許多沒要語如鐘種也陽气種種然而生也竟是混語史記要去他一个閒字亦難字字都是骨子

漢書節人文字多未工如治安防中間項欵皆不淸太史公秦楚之際月表以徳若彼用力若此蓋一綂若斯之難也孟堅節作以徳若彼以力若此其艱難也其艱難也四字總承上兩句與史記原不甚異但使讀者連以力句讀意指便混不若史記明亮又孟堅歸重在秦以暴故失之易而漢興之速史公卻歸重前代以封建故得之難秦以郡縣故失之易漢興以來諸侯年表言因封地太濶以致僭逆其後分封子弟始得彊榦弱枝歸扵以仁義爲本可見史公胸中大有見解只是遊俠貨殖之類皆崇奬之以此讓孟堅出一頭地班氏父子兄弟自成一家學天官律曆乃出大家之手友曰史記列遊俠貨殖或亦有見見得先王法制盡廢將來兼並吞噬不在上而在下則俠猾爭攘者出而持世矣曰如此宜露其意以抑遏之反爲之揚其波無是理也

孟堅文字𨿽不如子長雄健然識見醇正議論皆是韓文公絕不見提起想以其勦襲揚劉議論耳文公果不勦襲然孟堅正未可輕其評論二劉及董仲舒揚子云諸人皆精當戰國文字之气習識議至孟堅始變盡子長亦非戰國文字其髙視濶步中有斷處而穿田過脈皆有鍼綫髙出左國之上但議論多是戰國耳

漢書乃孟堅湊籠劉揚諸家而成者殊可觀十志惟天文五行穿鑿余俱典實淵茂

後世情僞之變無所不有讀史乃練逹人情之學左傳尙不能備後世情僞若漢書則幾備矣

爲天下除殘去賊宜縞素爲資畱侯之謀扵漢髙此爲第一【自記】

陸象山有武帝優扵文帝論以爲拊髀之嘆不如輪臺之哀至謂二帝三王之心吾扵武帝見之使帝誠存二帝三王之心平生所爲皆宜自訟何特貳師喪敗爲可悔𨿽悔而猶有恥諱之意哉推其詞指當見之以此便爲優扵文帝之決欲窺堯禹用心亦好奇之論【自記】

漢書扵平後下云安漢公太傅大司馬莽女也此只宜用莽女也三字【自記】

婁敬言周公營洛是欲令以徳致人不欲阻險令後世驕奢虐民見解直是儒者能知聖人之心豈辧士乎至贊和親之防而曰冒頓在固爲子壻死卽外孫爲單於豈敢與大父抗禮則失之迂矣旣知冒頓之殺父何謂其不敢與外祖抗也【自記】

史稱良多病未嘗特將非也良之智慮深長固如是耳【自記】

賈子所云糾纒者言糾之急則轉亦急翻覆久而後定也應說未盡【自記】

鼂錯欲敎太子以術數此等議論皆戰國亡秦之餘酷習俗溺人故𨿽以文帝天資粹美而不能辧也以錯爲太子家令顧反以賈生傅梁王豈不輕重失宜之甚【自記】

李廣蘇建傳贊心字與鄰葉非是班史中如此類極多古韻至漢時已差謬【自記】

韋成傳中諸奏宜與郊祀志相聮綴以備一代之議以應古者郊廟之本文不當扵韋傳見之蓋作者文重思繁未及釐正耳【自記】

劉更生之獻鴻寶苑祕書乃少賤好奇不足爲更生累【自記】

李尋傳日將旦淸風發一叚乃有師授之言左傳中有明夷之謙一叚可參看【自記】

谷永黑龍之對俱是爲異姓游說漢以火徳王如何更以黒龍爲同姓至攻至尊之惡固是爲王氏蔽防然充成帝之行卽微王氏能久安乎春秋深探其本而反自貴者始𨿽有伊尹周公不得捨此而彼是攻也永則可議矣庸可謂此言之非是乎劉子政懇懇扵同異姓之間而格心之論無聞亦缺事也【自記】

揚雄贊以序爲論瑕瑜不相覆極妙贊體【自記】

酷吏傳贊扵甫刑報虐以威之意不可不揭爲世鑑也惜未之及【自記】

貨殖傳貪賈三之亷賈五之二句孟說似未是貪賈以十計而三之謂得十之三分余也亷賈以十計而五之謂息十之二也【自記】

西域傳中天篤天竺也卽身毒明帝迎佛在前班傳曽不一及故知其事本微後人張大之其云日所出日所入之理史中未明蓋未通周髀之說耳【自記】

孟堅西域傳贊立論如彼而定遠竪功西海白首僅還豈其家庭平昔議論漫相乖剌耶故自古功名之防違厥素心者多矣西域諸種何辜而仲升積年薙狝之唐王龍標箜篌引發此意【自記】

漢書敍傳中窮逹有命吉凶由人二句精極若以爲窮逹由人吉凶有命則大謬矣【自記】

敍傳中律曆志贊可謂潔淨精微【自記】

漢書十志天文乃曹大家所補五行多荒誕之說郊祀敍漢武事太繁然三敍亦精餘七志俱好【自記】

房中歌云簫勺羣慝簫勺卽消爍也晉灼謂簫舜樂勺周樂者非是又云安其所樂終產樂終產世繼緒所字與緒字葉兩產字相葉又云澤大大字恐久字之訛下文徳施大者也世防壽者久也久字便與保壽葉【自記】

禮樂志循首迄末議論純粹孟堅儒術之文【自記】刑法志因井田而制軍賦一叚當采以補周官少司徒之章【自記】

漢文除肉刑而張蒼等扵當斬右趾者忽進以死刑求輕反重議事鹵莽至此【自記】

漢書食貨志云有賦有稅稅謂公田什一及工商衡虞之入賦共車馬甲兵士徒之役充實府庫賜予之用稅給郊社宗廟百神之祀天子奉養百官祿食庶事之費康成注周官甚差得此正之又雲約法省禁輕田租什五而稅一量吏祿度官用以賦扵民而山川園池市肆租稅之入自天子以至封君湯沐邑皆各爲私奉養不領扵天子之經費此漢家致太平根本也猶有古者公天下之心焉【自記】

所云律曆志者因歷法用黃鐘起算故前半說律爲後半算歷張本也後行四分曆便不與律相干史記分爲二何嘗合來後世修史者不察遂俱云律曆志豈不可笑【自記】

黃鐘之宮另爲一管非十二律中之黃鐘也與京房之準梁帝之通正相似長亦九寸而以三分之法穴其旁吹之若今簫篴之類可據以爲準而定諸律故六律六呂此管皆可以生之而爲律本也月令十二月皆有所中之律中央律中黃鐘之宮蓋謂此耳緣今呂覽錯互三九二字讀者遂不得其解而妄爲之說紛拏喧豗千餘年扵此矣只細讀漢志自見【自記】

律曆志言丑未居其衝乃陰陽之要妙諸術莫不用之【自記】

漢志云玉衡杓建天之綱也日月初纒星之紀也綱紀之交以原始造設合樂用焉律呂唱和以育生成化歌奏用焉指顧取象然後陰陽萬物靡不條鬯該成蓋日在子則斗建丑日在丑則斗建子日在午則斗建未日在未則斗建午綱紀之交謂子丑午未之際也周官大司樂分六樂而序之者是律呂唱和一歌一奏分祭之樂也下條圜鐘爲宮乃黃鐘之誤用黃鐘祀天林鐘祭地是以綱紀之交爲陰陽之首大祭之樂也此條文義至深莫得其意又曰此叚說樂至精蓋周官祭祀天神地只人用三綂之律爲宮而四望從天山川從地祖妣同饗故云合樂其樂天用黃鐘地用林鐘今周禮天作圜鐘者與宗廟之文互也想班氏爲志時尙未差失綱紀之交謂斗建與日躔相遇交互處乃子丑午未之間也其時陰陽初生造化萬物故大祀天地則用之其餘分祭則天地四望山川先妣先祖各有歌奏如奏黃鐘則歌大呂奏太簇則歌應鐘以其合辰之律相爲唱和因其陰陽終始生成以取義類此則分祭之所用也二祭皆因依法象使陰陽萬物條鬯該成者也【自記】

律曆志嘉量一條與周官考工防氏章今所據以定黃鐘知其以積實爲主而不紛紛扵圍徑之誤者賴有此耳故皆曰聲中黃鐘【自記】

律曆志以權屬水衡屬火矩屬金規屬木繩屬中央須云木規金矩水準火繩而土爲權衡以生四者乃與篇首之義相應【自記】

律曆志云壽王課此三年下只言其歷最疎課最下也顏注以爲下獄者非【自記】

大初法至朔同日爲章交蝕一終爲防分盡日首爲綂綂首日名復扵甲子爲元其日法以八十一爲分又十九之以一千五百三十九爲小分以三百六十五日又小分三百八十五者爲日周天之數以二十九日又小分三百一十七者爲月防日之數十二防不盡歲气而閏餘生焉十九年七閏則气朔分齊是爲一章然每月合朔不在周道之交則防而不蝕歷法五月二十三分月之二十而一近交凡一百三十五月而一當交當交則蝕分盡章之日月𨿽防扵冬至而不當交積二十七章然後朔日冬至交防分窮故謂之防以日法計之一歲全日之外小分三百八十五比之四分曆法而稍贏蓋侵小分四之一也章防至朔之分不在日首積之一千五百三十九年恰贏小分三百八十五其明年景復則去酉入子而冬至交防起扵日首而無餘分矣故爲一綂也然甲子者日名之始必气朔肇扵此日乃得歷本故初綂而得甲子次綂而得甲辰三綂而得甲申三綂旣盡復值甲子朔夜半冬至子云所謂章防綂元與蝕俱沒則後元之端也三綂歷劉歆因太初而作者又云所謂去酉入子者四年而景一復初年冬至在子次年冬至在卯三年冬至在午四年冬至在酉第五年始又復扵子今一千五百三十九年則四年之數未盡是冬至當在酉也然有日分所贏之小分四之一者積至此時恰贏小分三百八十五滿四分日之數則冬至已不在酉而在子矣【自記】

黃帝得寶鼎神防神策卽蓍策也此一叚傳聞只是黃帝作歷事耳黃帝得策作歷正與取竹造律同一符應卿自不解【自記】

子長扵武帝時事多不諱故論史必推史漢不獨文章佳以其出扵直也文中子以三國誌爲勝兩漢看來魏吳有底本便多文飾不能簡實惟蜀志則承祚自爲之字字不虛

作史全要簡潔蜀志後主二年終歲止八字曰勸農殖谷閉關息民只此的是良史才

魏吳二志皆有底稿不能盡如承祚意至蜀不立史官反得盡己之意筆則筆削則削如張嶷傳載其與費褘書戒其太簡易恐有姦人不測之禍又與吳諸葛恪書戒其根本不淸但欲立功扵外恐爲人所圖後來皆應只此二書便顯出其人他不足論何等有識關侯傳載關侯爲曹操所得操使張遼說降關侯曰吾極知曹公待我厚然吾受劉將軍厚恩誓以共死不可背之吾終不畱吾要當立效以報曹公乃去遼報曹公曹公義之只此一叚三人身分皆見

蜀志最好魏吳二志俱不如吳志尢虛華只是蜀志亦有太簡處裴注斷不可少

問三國誌扵曹操未建國之先𨿽稱太祖至爲魏公則稱公爲魏王則稱王曹丕未簒時亦只稱王明其爲漢王公也至吳則未稱帝之先只書名惟先主始終稱先主似承祚意中巳將蜀作正綂如朱子之見曰亦未知其意果何如或者承祚是蜀遺臣故書法稍別然此書爲文中子所推重不爲無故【淸植】

隋書天文志極好唐書天文志是張燕公筆詞采太勝沈約所作宋書其志中說天體處最詳明

韓文公順宗實錄質實得經意無虛詞無遺事方是實錄彼正不屑學史漢人反以爲訾議何也

唐鑑議論及新唐書論贊朱子俱稱之今看來敍事不及史漢至論贊兩漢後未見其匹比五代史尙覺差勝

五代史無人物事迹底子不好故覺得闇然無色通鑑從韓趙魏爲諸侯起朱子𨿽有詩譏之言履霜堅冰其來已久不到此時王靈始下替然又稱他不直接春秋畱空一段是不敢僣妄處左傳終扵智伯之滅而通鑑接此自居扵傳卻有體史記𨿽多可議亦自有意思結搆如世家始泰伯列傳始伯夷貴讓也卽尙書首二典詩首文王春秋始隠公之意

通鑑扵己所不喜者並其人削之如屈平是也扵己所疑者輒刪去之如隆中對是也昔人評孔子作春秋錄毫髮之善溫公作通鑑掩日月之光指屈平也

通鑑遺漏者甚多如關侯對張遼數語全載不過四五行便精采動人義气凜然何必剪裁武侯抜三千戶而歸賔僚都賀武侯愀然不樂謂普天之下莫非漢民使之困扵豺狼皆亮之罪那一段气象議論甚好孫權下令稱武侯信感陰陽誠動天地𨿽是異國之語都應登載何爲削去若斟酌裁減再查閱廿一史增入要處別成一部小鑑狠好惜年老無工夫柰何

錫言某門人陳大章最熟通鑑檢得其中疎誤處便作一篇文字辧駁之聞其師謂之曰不消如此只注其下云應作如何足矣宇宙間幾部大書譬如祖父遺訓萬一偶誤只好說我當日記得是如此若侃侃辧證便非立言之體先生曰正是如此今人讀程朱書扵其道理精純處毫不理防至扵地名人名制度偶然疎舛便當作天來大事狂呼大叫累幅不休𨿽說得是亦令人厭所謂辭有體要也

春秋是當日史書全本提綱耳不然僅存此敎人如何看綱目似亦不必加目只云通鑑提綱卽以通鑑爲目何等好如今目覺看不得某意當編一小鑑全要簡如夫子刪書不妨架空多少年無一字但須識見大又博學方可做此事友云通鑑如許大部而隆中語卻不全載殊不是曰正是若編小鑑如天人策出師表之類須立例在前云爲世傳誦者不載不然恐太多

千古選書如易書詩春秋各具一體裁爲萬代文章之祖朱子不安扵文中子司馬溫公之所謂綂者而修綱目止綱爲朱子所定目便付之門人多欠商量所輯小學許白雲𨿽極稱之但恐其中忽載一叚極古雅經傳忽載一叚常言俗語義理何嘗不佳論體裁未免雜

綱目尙少剪裁春秋好在沒要事刪削一空存其大經大法而已多無爲也

文中子扵南北朝奪綂歸北亦有意思晉𨿽簒弒然旣一綂其子孫播遷江東中國衣冠文物在焉得不以爲正綂乎宋齊梁陳相繼簒奪年代復促晉滅恰值元魏興扵北修明禮樂慨然欲復古制春秋之法中國用夷禮則夷之夷進扵中國則中國之天意無中外也後分爲東西髙齊無復人道宇文能整理則以正統予周隋恰好承周之後此以人事體貼天意頗亦有見至朱子則一總細注扵下不分正閏萬代可行自更簡易正大若其次則文中子也通鑑不妥當不及文中子多矣

舊唐書把張曲江杜工部韓文公傳都說得不成體面所以有新唐書之修然新唐書亦爲武后立紀何耶綱目扵三國時以綂歸蜀扵武后時書帝在某處已是眼髙千古前五代王仲淹以綂歸北歐陽公又欲奪以歸南至後五代有言南唐爲唐後者歐陽公以爲無據反以晉漢相簒爲正綂𨿽有予之以綂正所以著其罪之說畢竟牽彊溫公因之大約都認做天有一綫的綂串下來一般朱子始創分注之例妙絕天至此時亦未嘗有所専屬矣至熒惑守心惟魏應之無論災祥之說不確卽果爾亦是天气非人心天理也

通鑑有狠不妥處如以曹氏爲正綂卻書諸葛亮入冦其立例但簒得共主位者便爲正綂起自他處者則爲賊文中子扵五代時忽奪此與彼忽奪彼與此只爲每年要存一年號便沒擺布朱子忽想一例只書甲子分注其下𨿽聖人復起不能易矣

綱目大體已無可議只有秦家十餘年竟當準王莽例黜之班孟堅所云余分閏位也其年數旣不多扵莽而莽罪在漢一代秦惡流毒萬世復浮扵莽若以秦時無他姓爲主莽時亦無他姓爲主也不過以莽後仍爲漢秦後不爲周耳實卽以漢繼周有何不可

綱目扵楚漢之際五年間分注先楚而後漢似不可依楚漢並起漢先入關仁暴復異自當先漢

因論呂後事曰後儒偏固之論最是廢後事斷定以爲不可如譏光武廢郭后是也假使當時髙祖廢呂后未見呂后之惡後儒亦必譏之如光武矣出妻聖人所不禁至如國本之說亦不盡然要當視其本如何秦始皇外扶蘇而內胡亥隋文帝廢勇立廣善惡顚倒此自不可若如漢武立孝昭有何不是天下大事果然太子狠不好卻說萬萬動不得難道舉祖宗之天下而喪之其可乎此類須有斟酌光武之過不在廢後在不任三公而柄歸臺閣不先六經而篤信防緯一壞政事一壞名教此論俗人以爲迂濶其實切近後來明帝遂求佛敎魏伯陽之參同張道陵之道術都起扵東漢光武焉得辭貽謀之過

後世必謂太子換不得皇后廢不得似覺太執只是換得不當廢得不當便不可此處當兼賢否論不全以嫡長論也如昌邑不道則宗社爲重霍子孟尙可廢立何況君父堯舜人倫之至欲爲天下得人竟捨己子立他人他人尙可何況己子擇賢而立光武廢郭后詔雲宮闈之內有若鷹鸇果爾如何可爲後方正學譏之云糟糠之妻尙如此貧賤之交可知矣羊裘老子早知幾爲向桐江釣煙水他一生迂拘不能成事的本領盡見扵此嚴子陵一段極有趣的事被他說得冰冷無味試看權文公詩能使薄者淳持此報故人識見議論豈不比正學較髙範文正公云非先生無以見光武之大非光武無以成先生之髙𨿽略誇張卻是實事

問漢孝獻廢時蜀人誤傳已崩先主諡爲孝湣綱目旣以綂予蜀帝諡似應以蜀爲正曰想因蜀是諡扵生前故姑仍通鑑或是朱子偶失檢防亦未可定【淸植】

綱目是非褒貶𨿽稍嚴些然大要不差以某之意如曹操司馬懿倒底不曽正名卽依律固是死罪但死之中亦要分別與王莽朱溫不同莽溫自應立斬操懿還可秋後處決否

古今言莽操若以孔子援情定罪畢竟操少別倒底不曽簒𨿽曰苟天命在我吾其爲周文王然比莽身爲之則差矣若使操後接以陳思終守臣節則操豈至被此名哉

某扵朱程議論有不敢附和者二條程子論管仲與魏鄭公不同恐未然桓與糾俱是奔竄管仲隨子糾非奉先君命也不過急時合夥原算不得君臣魏鄭公所輔者太子上尙有髙祖受髙祖命輔之建成死太宗召之鄭公神色自若太宗責之鄭公曰太子若聽徵言豈有今日之事其分不過至此而止若髙祖命他輔太宗他卽輔之有一君無二君管仲尊攘之功與貞觀之治亦差不多貞觀之治鄭公之力爲多若以功準過二人相彷不得優管而劣魏朱子進狄梁公而斥荀文若武氏立周廟攺唐年號梁公爲之宰相徒以中宗尙在勤勤以姑母曉譬薦五王成身後功遂謂反周爲唐至荀文若初佐曹操削平禍亂操未遽有逆謀也及欲加九錫文若卽憤恚至死未見得有共謀簒弒之端若不論迹而誅心心亦何據之有且後來魏受漢禪功臣配享無文若在內則魏之外文若明甚何所憑而謂之漢賊哉只好責備他不識人不見幾孔明謂曹操挾天子以令諸侯周公瑾謂操𨿽漢相實漢賊英雄識人預先見得甚明程子責子云不能見幾法言中尙謂王莽爲周公不責以死而責以不識人便無詞矣只是程朱到此等處見得明把得定處得是伊川一見哲宗便有去志朱子扵寧宗亦然如此立身方可責備人

梁公與姚宋皆事武后武易國號廢唐廟巳是移祚諸公俯首爲臣豈逆知有五王在後耶君子論人須恕後旣成事諸公賢者足明無他荀文若猶爲漢臣未爲魏臣至自戕其生以求免扵大惡其志亦可悲矣而朱子罪之不巳謂其爲唐衡婿文若方二歲唐衡已死則結親乃其父爲之何以爲文若罪哉【自記】

近看續綱目令人悶絕續綱目三字就不妥何不續春秋綱目正不易續寧各自爲一部書可也綱目之有發明後人爲之商素庵輩自作而自發明之又贊曰續綱目作而亂臣賊子懼豈不令人破口況其議論剌謬尢不可言陳洪進值五代亂盜據漳泉二州宋已平海宇洪進獻二州地正與錢鏐同而尢之曰春秋重死守社稷故貶之春秋諸國受之天子傳之先君洪進之地誰予之誰傳之耶此例一開是必欲使爲賊者𨿽已四海淸平尙負固拒命殺人盈城盈野力窮勢盡而後就始爲合春秋之義耶

宋史應重爲之三百餘年人物實過前代卻蕪蔓若此豈不可惜作史要有剪裁我輩生在後代便要依傍彼時人品學問之可信者如朱子語類文集言行錄極是要書某自幼聞得長老言朱子說秦檜有中興之功嶽武穆彊橫卽任之果専亦恐不能成功及後讀朱子書何嘗有此此乃瓊山乖異之說也朱子到淛東卽檄毀秦檜祠門人問中興諸人有在嶽侯上者否朱子尋思有間曰次第無人如此痛惡推服乃以瓊山之論加之何妄誕至此但是朱子有褒貶過便當依他只有張徳遠卻要斟酌魏延楊儀不過有才武侯尙終身愛防南渡人物以李忠定嶽武穆爲最徳遠乃彈劾忠定與武穆亦嘗有隙卻是爲何班史有可爲萬世法者史記內不必攺的漢書卽全用之今如要傳濂溪明道伊川豈能加扵朱子有不備者論贊中增之可耳言行錄成朱子悔之曰黃魯直孝行惇篤惜未入然存此語已與入同

友言某觀宋史亦易修只把幾个大人物大姦惡作主其餘不關扵國勢綱常者都附其下數語而足略有聲焰者便多幾句不必盡立傳曰如此便省許多閒話只揀其關系萬古綱常者記在那里豈不漧淨人間之史便是天地紀簿如人有得意事提起足以悅心大不如意事提起足以警醒便勾了宋史儒林外又有道學子云云周公孔子一儒也不知道學如何又在儒外友曰董江都在漢另立傳不混在儒林內倘修宋史周程張朱當彷此例曰然就是史漢立些名目原不古可傳者傳之何以名目爲友曰歸震川云人嫌宋史太多吾尙嫌其太少爲其事實多所遺漏也今人因此竟謂宋史尙宜增添直是癡人前不可說夢又人謂五代史太少某卻謂其太多五代原無人物何必立許多傳以某看來如綱領分明宋史亦不難修曰此元不是易事眞个明有人非幽有責只是宋史前面人物朱子都秤量過便可據以爲準如邵康節傳便用明道志周子傳便用朱子狀此類不必另做不備者贊內補之可也史遷書已不滿扵文中子謂其記繁而志寡只看唐虞之書所存幾何想爲夫子所刪甚多故史不須繁也

凡律算等書當直截說明本防不可牽扯陰陽五行八卦配搭豈必無理但無益扵本義都成閒話

古來史書不可盡信某今有一法若修後來之史只據人之可信者信之如程朱心平理明其褒貶自當不錯再據其人自著之書如姚江自有文集破敗百出未有自誣之理想春秋戰國時異說自是無數孔孟一舉刪之秦漢間邪說亦多太史公扵不雅馴者刪去許多尙有好奇之論班孟堅始淘汰精純可以爲法

欲搜廿一史中取其有關扵修齊治平之要者彷東萊太事記爲一編又搜歷代典制沿革及後世如何可以通行者略彷通考各著爲論爲一編但恐無此歲月耳

榕村語錄卷二十一

欽定四庫全書

榕村語錄卷二十二

大學士李光地撰

歷代

舜葬蒼梧是廣西已入版圗禹防塗山是浙東已入版圖不知宣王中興赫聲濯靈何以淮徐卽呼爲戎夷江南湖廣春秋時皆擯爲荊吳非我族類大抵諸侯各君其國天子有道則來朝否則職貢不至聲敎遂阻定九先生曰觀武丁朝諸侯有天下可見武丁未出諸侯不可得而朝也總之王畿𨿽爲萬國系屬而各國卻委其自治聖人公天下之心原是如此

武王取商不聞商家有死難之人當時箕子膠鬲以下自然尙有其人因武王處得好大家便相安並不見膠鬲出爲周用周亦不曽彊膠髙使爲己用這便是兩盡其道

管仲器小且不須推說到正心修徳致主王道上去假令孔子請討陳恆魯從其請斷無奪齊國土之事不過誅其罪人置君而去至義聲滿天下自然四方仰而待命如文王之世矣孟子之以齊王亦是以齊之地行政救民使天下歸心耳斷不是要奪周家天下而有之也古者方伯専徵或天子以所徵之地賞功則可受又或要荒之外蠢動暴害者取之可也古公初時國甚小後來便大想是多得西戎之地耳斷沒有聖賢利人之有而攘而據之之事管仲便是又滅幾个小國駁雜不純

問使孔子爲君爲相亦如堯舜周公足矣曰只怕此周公更渾然無迹些孔子漧淨無比事事穏又收得好𨿽曰危邦不入他卻曽入亂邦不居他卻曽居所謂磨而不燐湼而不緇江漢以濯之秋陽以暴之

商鞅開阡陌可見以前阡陌尙存三代田制如何急忙變得盡直至鞅始無遺又人之爲兵亦鞅爲之信是千古罪人不過要變換新法奪人相位就做出此等事商鞅李斯當不得位時好讀不正之書著不正議論及得志便惡焰滔天所以讀書要正當莫著怪僻之論有此一叚怪論便恐有發作時

孟子言好善優於天下大學之一个臣便是此二字注腳有此二字無所不有蕭何與髙祖同起丰沛良平皆後進髙祖任用之何無幾微不平之意自己老老實實的管糧餉又薦一韓信賴以成功故功爲諸臣冠

人但知焚書者李斯不知蕭何不爲無罪何原是吏故從入關止知收圖籍爲錢糧兵馬計經書皆置不問至項羽一炬乃盡澌滅秦人所禁禁其行於民間者耳所謂王府則有者固在也

韓信之敗就在聞酈生下齊自恥不如遂襲而取之功必欲自己出敗之根也韓信等之善將如蛛之結网蜂之釀蜜他的偏長是天生的亦有學問他學問於這一路偏容易偏在行

程朱身分髙又見得到直眼大如箕三代下所推者不過幾人董江都諸葛武侯文中子韓文公餘則稱陸敬輿郭汾陽如韓魏公則曰間气範文正則曰才气老成

某看漢儒中如江都武侯實在做得事來次之便算賈長沙劉更生班孟堅孟堅一部漢書何所不有議論又得要領後人議其品行似屬過苛當日竇憲出徵朝廷命固從之豈得不行旣與同行憲得功而歸要地做篇文字豈得不作更生峭直忠鯁但略傷急躁長沙不及董葛醇正夾雜霸道

漢文以長沙傅梁王以鼂錯傅大子可謂誤於擇師客言王莽未簒時覺得天下無他伶俐旣簒位一日呆似一日曰便是古人說得好欺天者天亦欺之防人者人亦防之穆穆之天未必做此伎倆神便有許多駁雜的來弄你

鉅鹿昆陽皆以少勝眾項羽一戰而驕諸侯膝行而前气焰太露光武一味收斂伯升爲更始所殺夜間涙濕枕席平居卻不露聲色便是成事气量

古來髙隠人不盡是防世多是志願極大見不能然遂決意不臣人武侯不立史官他自看得功業不上眼故不屑記如不遇先主自然髙隠終身孫曹豈足掛眼嚴子陵便是看得光武未能十分像意所以不肯出卽邵康節先生亦是英霸之資

耿鄧輩贊光武以濟艱難不過保全天下之人身子陵髙風峻節不污新莽亦不臣光武乃能激厲天下之人心東漢末宦禍黨錮頻興而赴仁蹈義者視死如歸子陵之力也於易蠱者事也故皆曰幹至上獨曰不事王侯志可則也蓋所幹者更大不可謂非事也定九先生曰孟子答士何事曰尙志正是此義

弔嚴子陵詩文以權文公範文正公爲絕唱權詩直說到風尙爲淳而曰焉用佐天子持此報故人髙濶純粹又是實事範記兩邊說得到一邊髙一邊大包涵甚遠明太祖著論乃曰子陵若在難乎免於今之世殊欠度量王姚江自以驅馳王事而以荷簣譏之意亦褊淺

方正學作子陵詩極可厭古今君臣惟此最飄灑是一叚佳話有何放不過定要說得掃興至此況郭后又安知其無可廢之道友云其實麗華卻是糟糠郭后反是後來所立至呂東萊以宋語爲諷郭後事宋薨於建武六年廢郭后乃十五年事安得預爲諷耶古人亦有憒憒時

漢宣綜核名實𨿽小康竟弄成一名法天下至孝明始銳意興復禮樂𨿽止皮毛然已能使人尙名節可見禮樂之功大

鄧伯道事小學采之其實有過處弟子固要保全己子縱不能兩顧聽他追隨不上萬一得活亦不可知何必在樹上使賊戕之郭巨之子必不得已只好聽他饑斃埋之殊屬害理這都是漢晉人好名之

客气用事好名作威其人必不可與共事李元禮爲司校尉宦官之弟已避入柱中便當住手乘此以懾羣小足矣何必破柱殺之以致激變武侯事事嚴肅卻又肯放過所以妙

漢之髙文武宣明章諸帝天分皆不及先主先主遺命幾句語似平常而所見甚髙勿以善小而不爲勿以惡小而爲之是何等胸次識解髙文武宣諸君都用不得武侯卽唐太宗好自見聰明亦未必用得

項羽精采最是沈船破釡能斷而行所以成破秦之功其無用之狀全見於鴻門之宴非謂卿子冠軍與髙祖皆宜殺祗於適合機宜與不中機宜處見其大槪耳項羽起手殺太守便規模不好昭烈舉事郤有度不輕殺人其於督郵也鞭之而已口不離仁義之言遺詔數言老靠決斷

先主不忍東徵之舉後來武侯收拾便如人遭瀕死大病𨿽已痊可元气終未能復假令當年能忍姑與吳和俟曹操死後以先主之英偉加武侯之幹濟據河渭上流以爭天下必大得志人不能如聖人之大公便須堅忍一能堅忍成就便不可量孟子以太王配勾踐總押在畏天上說銖兩不差

帝王總以知人爲要昭烈論學問文采智謀勇略俱不及曹操當時陳元龍鄭康成輩皆推重之可見他認得人得王霸之要又名義正得一武侯增多少气焰後來又肯讀書至遺詔乃己筆在漢詔中爲第一大約大英雄未有不學問者

孟子言行一不義殺一不辜而得天下不爲故曰善戰者服上刑連諸侯者次之辟艸萊任土地者次之辟艸萊任土地有何妨爲其惟導世主以富彊勢必至奪民之利而歸之上也其論獨夫直推到天生民而立之君原是爲民來都是透頂議論近來讀史將此意一觀覺得三代下不堪著眼曹操之惡不消到暗移神器誅戮忠良只看他報陶謙之讐將徐州雞犬不畱一陶謙耳徐州之人何辜這便是賊盜所爲昭烈逃至長阪已是臨危尙不忍棄百姓武侯便有孟子家法朱子論其拔三千戶而歸云是皆歸命於漢者不爾恐魏人屠之非因街亭之敗欲以此遮當其罪其論確矣武侯之外如郭令公範文正公司馬溫公皆實有孟子之意但武侯做得來尢一毫不苟能令司馬懿老姦宿猾不敢動手爲儒者吐气不然那一輩盜賊以爲儒者竟無用但空言誇大耳

曹操挾天子以令諸侯名目甚正當時天下士翕然歸之逆節並未萌也武侯不往而反南遷靜中已窺見其底裏矣當時形勢人物俱看得了了於中本意拚得終身不出及見先主帝室之冑赤心白意可與共事方肯委身此其出處合於聖賢者

三代後武侯是个小周公朱子是个小孔子具體而微武侯才大器宏通身絕無火气𨿽以伊川之刻覈每與周公同舉亦尊之至矣

近世惟朱子八面打開光明洞逹無一防黑暗處可以起人疑惑武侯亦是如此其求救於吳而曰若事之不濟此乃天也安能復爲之下此是實話出於至誠若如戰國策士之掉口舌權亦黠獪豈能受其揶揄法正一飯之恩必酬睚眥之怨必報人以爲言武侯曰主公之在公安進退狼跋孝直爲之輔翼令翺翔不可復制如何使不得行其意武侯立法甚嚴自律極謹而權於人情又極寛明是爲情面卽直說無復遮防人說陳壽與武侯有仇故說他奇謀爲短不知此句卻是武侯功臣九合諸侯不以兵車管仲卽不用奇謀何況武侯武侯行兵竟是太公方叔之遺孫吳一片詭詐成何局面妙在武侯又不迂濶口中亦不說不用奇謀只似引繩墨切事情而所行都是直接三代之事如今尋武侯一防黑暗處亦沒有

武侯有手段後人以司馬溫公比之溫公是个好人才具焉能比武侯當時曹操𨿽死謀臣猛將尙多兵經百鏈三分天下有其二武侯用彈丸之蜀三五年間魏人栗栗應舉者都不應舉以待蜀漢之至是何聲勢觀所以治蜀一事不苟惟取益州一節被人議論朱子到此亦嘆息云便是後代聖賢難做武侯本意倒要先主受劉表之讓當時若受了荊州荊益相連劉璋闇弱聲罪西徵何等光明正大後來據荊襲益畢竟虧理只因先主爲主武侯未必把持得住如東徵之役亦不能止君臣之際難言之矣武侯去旣去不得不取益州又無站腳處柰何

昭烈之取蜀武侯不設一謀不著一語然隆中之對未嘗不以此爲言大防武侯卽取蜀亦必有道不肯不光明正大耳

朱子謂漢唐來做事宻者惟武侯猶未免有疎處不知朱子說他疎處安在豈以荊州單付關侯及用馬謖之類耶關侯與先主如骨肉必不容他人監押荊州之任又非關侯不可馬謖𨿽敗更見眾整武侯軍見前面敗而不動所以魏人謂之動如風止如山

吳臨川言不聞聖人之道𨿽徳行如司馬文正才略如諸葛忠武亦未足以興禮樂此是宋人習气語錫曰文中子云孔明無死禮樂有興然橫渠有云若不聞性與天道而欲制禮作樂者末矣然則武侯能聞性與天道乎曰禪家有悟而修者有修而悟者湯武反之亦是勉勉不巳功夫純熟透到性天上來武侯不是粗節豪傑看他一言一動毫不苟且安知其不直透上一層若李忠定便疎節濶目饒使才略大極其能事不過做到恢復使天下富彊而止禮樂要無私無我至誠大公本之躬行心得之餘薰蒸流溢人人皆信而從之合下便郊焉而格廟焉而饗不是但考核制度頒行天下卽算得數禮樂不是濶遠事自日用行習家庭微曖何處不是能興禮樂之人須時時事事無一不合禮樂又須詳考古來因革之變紀數音節源流之故審時度務合於變通損益之宜博學詳說至精至當方可見之設施

後世用兵都不能出孫吳之外惟武侯脫去此窠臼管仲伐楚不問僣王之罪而尋摘至小不可考校之事朱子謂是不肯殘民之意樂毅威力本可下齊其不進或亦有此意故文中子許夏侯泰初善發其蘊武侯自比管樂必當有見武侯節制之師法令嚴明其兵與渭濱之民雜處而若不知是何等調度文中子云孔明不死禮樂有興今以臆度之若興禮樂恐武侯不及朱子考求得精細然就其設施凡廬舍供饋井竈混厠皆井然有法巳是禮內外和輯上下安服遠近感動巳是樂卽以意爲之必不大差

武侯同時人無不服身後人無不服𨿽讐敵如魏吳亦無不服先主目空一世計見武侯時年已四十餘武侯才二十六歲一見便傾倒世謂陳壽與武侯有隙而貶之大謬陳壽進諸葛文集表前說管蕭之亞者漢人眼孔耳後面比之召公又謂以佚道使以生道殺尙有何不足如今想他不及聖人卻不在據荊取益倒是勸進表𨿽非出其手畢竟武侯爲首中間塡許多防緯若是程朱斷有斟酌又手寫申韓以授後主申韓有何佳處此則聖人不爲也豈所謂天民之未粹者亦近之乎

立朝與僚屬同事最不可露出我是正人的意思害事最大東吳張溫被罪而死武侯聞之疑訝不得其故久之曰我得之矣淸濁太明此便是武侯大處不如此不能用人不能成事

時務隨事不同春秋書楚爲子假令孔子厄陳蔡時楚子發兵救之圍旣解而延見畢竟不得稱他爲子孫權稱帝正是漢賊孔明不討而稱賀此類正可參想

問程朱自然都做得事當時伊川若交付他西夏朱子交付他恢復未知能如武侯否曰朱子自然做得來只是像武侯不像武侯未可知問伊川畢竟如何曰須是從人主以至宮中府中一切都依他整理一番他才做不然便罷若是從劉先主先主略不依他他自然卽回隆中去了武侯旣被先主折節下賢從他出來不大差亦便隨分做了聖人中如周公旣有聖人之徳又通身才藝自是不同若伊呂想其作用亦未必遠過武侯管仲才大又有學問只是較之武侯卻許多不如非是說他必然繼周而王才算功烈不卑只尊攘二字他便做得有限桓公四十年中並不見朝王一次至以天下諸侯臨楚不過數說他兩件沒要事𨿽朱子替他原情有不肯殘民之說終是不能制楚之命才如此武侯亦賀孫權卽位卻是事機當然必如此方好並力於魏魏滅不怕吳不服與管仲不同

孔明有巧思木牛流馬亦是想出來的腳用四小輪容易行動棧道路窄車大難行牛馬卻步窄前用一人牽動其後十數俱可牽連而行

靜中工夫惟閒時可用孔明自廿六歲出來日倥傯於戎馬之間曽無刻暇而曰學須靜也才須學也想他天資髙時時將心提起用著實落工夫來

朋友要取直諒自己受益不受盡言者始於予智終於至愚夫子稱舜好問好察不必賢智之言始足聽也耕問奴織問婢他所素習必勝於我武侯天資髙曰廣諮詢曰聞過必攺而無吝色曰吾心如秤不能爲物作輕重故功𨿽未成而信格神明勢傾天下當時稱服了無異詞後世傳誦久而彌光

武侯以區區之蜀能抗衡於吳魏者得人之力也宮中府中須一體不宜內外異法親賢臣遠小人不過淡淡數語實則千古治亂之經故可與伊訓說命相表裏

徐元直說俗儒不知世務識時務者爲俊傑武侯云劉繇王朗各據州郡論安言議動引聖人今歲不戰明年不徵使孫策坐大遂據江東正所謂俗儒也

朱子謂陳羣爲賊佐命詞嚴而義正荀攸自應入此例彧𨿽爲操謀主至與操謀簒必無其事彧之侍中原是漢官未嘗仕操操建國稱魏則彧死而後操爲之彧阻董昭以致殺身一節亦自可取若其防於宦官則彧方二歲其父爲之耳彧之罪當從末減【鐘旺】

龎士元論人才不肯求全責備這个心胸便可以稱鳯雛

蜀漢𨿽小年數不多卻有可觀人物之盛亦不止一武侯卽如關侯對張遼言吾極知曹公待我厚但吾受劉將軍厚恩誓以共死不可悖之吾終不畱吾要當立效以報曹公乃去何等磊落趙子龍不受第宅曰霍去病尙曰匈奴未滅何以家爲漢室未復無所用此又謂漢賊曹操非孫權都中義理張翼徳釋嚴顏奉之上坐而受敎何等風誼受劉子初之侮慢而不怒何等气度至後尙有蔣公琰費文偉卽姜伯約亦有意思朱子以正綂歸之允當熒惑守心之說渺茫不可知惟以人道大義爲定方爲正理魏之人物惟曹子建耳仲逹輩不足道也江東人物惟周公瑾次魯子敬余不足道也

趙雲張嶷不獨有將略其見事明決持重老成實古重臣之選

管寧不仕名望甚重果是何如曰其人未免雜些黃老气本傳中載他一篇文字細撿便見【淸植】

司馬懿有功於魏甚大其耐得定處便是他的作用便是髙手

作事要个底子如行兵古人有幾句不可易的要言若頓兵堅城之下置之死地而後生窮防勿追之類至兩軍相抗哀者勝則又片言居要矣鄧艾已至蜀是死兵自宜堅壁淸野勿與交鋒諸葛瞻遽與之戰全不知乃翁兵法者

知人任人是人君大事取人以身從根本做下來者頗少如苻堅淫昬無比爲用王景略便能立國唐武宗任李徳裕亦有效只是錯的狠多所以知人是難事

唐太宗天資英發若有人引他到正路上便當他不起因爲他只學得駕馭人之法𨿽聳動得外國人聞其崩而面終不是至誠動物也凡人處事都不消自己暴白只這防心萬古人皆知之

唐太宗事事料理過又承蘇綽之後所以治效爲三代以下所僅見但大根本巳錯了又所謂敷求哲人俾輔於爾後嗣者絕不加意所以再傳而有武氏之禍

立言最要端直魏鄭公顏魯公爲人忠亮節義如此魯公爲文往往雜於浮屠之說鄭公作李宻墓志感宻舊恩猶之可也更稱贊楊素極其推髙豈非失言【鐘旺】

商周之際除夷齊外微箕且就武王之封商容亦受武王之表書錄微子易系明夷詩歌白馬孔子亦曰殷有三仁總量其心之無他而一於仁也是心非可假托而人遂信之也皎日霽月萬夫皆見狄梁公親相武后反唐又身後事而儒者諒其爲唐蓋當日無可退休之勢只得委蛇以圖濟又自下位以至爲相皆有淸惠及民故經世所推者子房梁公而已大抵天生民而立之司牧非徒以榮之將使助天而生養斯民也苟以救民爲心𨿽湯武之放伐大易以爲順天應人管仲之事讐聖人以爲仁孟子曰民爲貴社稷次之所見精矣

遇時勢極難處只有一無依傍聽天順理不作主意而已施將軍說飄洋遇風者只有砍倒大桅隨風所吹或得近岸不爾無不覆者郭汾陽善用此法拋置生死於度外倒得身名俱泰當時若欲萬全久無汾陽矣此理周易說盡

汾陽純忠無私然才具略短不得臨淮相助恐難成功郭李素不相睦及郭爲帥李乃自縛請罪郭驚謝之曰王室多難豈修私怨時耶遂兩相交契此等處實髙人數等易傳以孔明與周公並舉而以汾陽次之果非等閒

唐人設科有學窺孔顏道侔伊呂等目終唐之世惟張曲江中伊呂科孔顏一科竟爲虛設紱問窺字不爲十分深造如韓退之還可充得此科否曰退之果能窺見然終是狂不是孔顏底气象有間又曰若將退之充孔顏科陸忠宣充伊呂科亦還去得忠宣盡有經緯【淸植】

易言有親則可久卽盛徳至善不能防之意大凡久而不防者須是徳至誠感人才能久而不防宋時有書生弔仁宗詩云桑麻不擾歲常登邊將無功吏不能四十二年如夢覺春風吹淚過昭陵吏下著不能二字妙寫出含容寛厚與漢武非武健嚴酷惡能勝任者不啻逕庭此亦是有親可久但不能有功可大耳當時賢姦疊進用人無常安能立功如何不受西夏的气總是明白要旣有誠心又要明善所以程朱說格致那樣鄭重看來如鳥防翼缺一不可

顏魯公忠義彊直至死不變陸子靜推唐有三人顏魯公杜子美陸宣公而韓文公不與焉朱子爲王梅溪作序所推剛者五人漢之武侯唐之杜工部魯公宋之範文正公及梅溪其人爲朱陸所稱豈偶然哉問文正聲價竟在韓魏公上曰天地間最重是成就人材宋之道學派是文正開的其心量光明廣大歐陽公亦喜汲引後進然近於詞章意思多文正則理學气節奇才異能無不兼收所以聲光烜赫

富鄭公文潞公看來不過是有學問的老實端正一邊人範文正事業不必勝人而爲第一流者功在推奨人才故陳止齋謂百年用其餘也王荊舒人品何嘗不髙而罪不可赦者以其摧殘人才也要造就當下人才要培養後來人才武侯不得培養工夫且造就當下的忠厚者用其徳技勇者用其才所以能建功立事

伊尹云匹夫匹婦不獲自盡民主防與成厥功天地間道理是公共的人說不妥到底有些毛病所以武侯只要人攻其短不是故意如此他髙明直見得事理無盡非一人之見便能至當不易裁斷𨿽是一人眾議必要周盡竟是以能問不能以多問寡有若無實若虛的本領此卻是聖賢窮理治事根本王荊公只爲少卻這段意思便萬事瓦裂武侯在艸廬見龎徳公便拜身爲將相見許司徒亦拜此是何等意度王荊公於韓富諸公皆視之若無有日對明道先生猶謂其言如上壁兩目不見人如何成事凡做事與人商量有好處推與眾人卽是與人爲善之意

荊公變科舉之制亦是如何將孔子所定之經竟欲重加去取去儀禮又去春秋至詆爲斷爛朝報而自己作三經新義盡廢前人之說幾幾欲奪孔子之席狂妄孰甚焉論理如此其見之事可知程朱𨿽疵駁前人惟至漢而止然漢人有片言之善何嘗不錄如望道而未之見漢儒解作見殷之天命未攺賢人尙多望太平而未之見溫公至據以疑孟子此等不辧是防漢儒而疎孔孟矣事有同行而異情者此類是也

王介甫若治一郡比東坡彊介甫事事畱心實欲立事東坡輕財重義淸防髙濶文采風流至民生政務不似介甫有實心

宋神宗之用荊公明建文之用正學皆非前代所有惜其敗事令儒者短气建文時本無人神宗對著明道寧宗對著朱子而嘆無人其然豈其然乎

神宗升遐時邵伯溫問明道曰時事將如何曰司馬君實呂晦叔相矣曰果相如何曰君實擔當不暁事晦叔暁事不擔當以熙丰之人除熙丰之政以漸則可不然衣冠之禍未艾後一一如其言然朱子謂明道爲之則可不然君子小人亦難雜然並處大約明道卻能如此孫盛稱諸葛威略能撿衛異端撿者知也衛者行也略撿也威衛也惟知仁勇全而至誠者能之

李忠定每用輒效次第井然只是略急些竟是一粗武侯

武穆歸來時風色已可見入作樞宻何如且韜晦自全如王沂公之於丁謂徐文貞之於嚴嵩忍耐以待其變大抵君子欲攻小人則小人之黨必固不如且放松其黨必自相攻擊乃可相機而動

古今兩大恨秋風五丈原一也金牌十二道二也一天爲之一人爲之武侯正命猶可武穆直枉死牢獄且並其子戮於市曹然至今三尺童子莫不知尊武侯武穆亦莫不切齒秦檜人心卽是天心可知及身之事乃气數之雜耳敝鄕蔡京子孫都認作忠惠公子孫呂惠卿子孫俱不肯認惠卿爲祖有子孫而滅絕然則天之性其可違乎

門人問中興將帥還有在嶽侯上者否朱子凝神良久曰次第無人所貴於聖賢者以其言可信使人物事迹千載下據以得其實耳武穆死時朱子已廿余歲豈有見聞不確者丘瓊山說秦檜有存宋之功武穆不死亦未必能平金人後人錯記或指作朱子語可笑之甚

張徳逺爲宋齊愈劾去李忠定齊愈何人也乃首出張邦昌姓名擁戴邦昌者自是忠定終於不起而宋祚遂終於臨安後又不喜武穆全是私意𨿽朱子爲作行狀不敢謂非徇南軒情面也問此亦可見南軒差處父旣官至將相功罪須付之史官與士大夫公論何用粉飾表暴曰然程子於大中朱子於韋齋毫無溢美大中當承平之世不汲汲仕進一見茂叔卽知爲非常人遣子從學是何等人品韋齋獨先排擊秦檜是何等气節而其子不多稱焉蓋如此然後人信之若裝防些無實之事人便非笑然則非自非笑其父也一間耳禹言四凶舉其三諱父惡也道理不過如是而止是非者天下之公非可以私情移也錫曰此事流獘甚逺馴至於今守身誠身都不講甚至供養俱不周惟於親死之後架空撰爲志狀或經營入鄕賢祠便以爲孝子尊親之至以致學宮之內儈伍叢雜賢者恥與爲列廼知道理一錯其獘有不可言者先生曰然魏公後亦復薦忠定魏公得罪忠定亦救之大抵魏公尙是正經人但糊塗太甚耳

張魏公平生只管誤事朱子每多恕詞或以南軒之故呂舜從仕張邦昌則不可訓𨿽以東萊力爲廻防亦不得不直其辭【鐘旺】

胡康侯以秦檜爲王佐這病就見在春秋傳上論古人不著古人則看今人亦不著今人矣大約知人從虛公窮理上來的便不差亦是天分居多各人眼神不同又單講辦事而不論根本便易錯

薦賢育才上聖之美節王荊公見得人皆不己若得位行政總不得賢能之力便是規模器局小規模器局小則才亦小矣先主從不識武侯聽徐元直語就懇切求見屈躬三顧卒收其效荊公聞濂溪名一再相訪而不得見遂忿然不復往胡文定提舉湖北時謝上蔡爲應城令文定因行部欲往謁先之以書上蔡不報文定未至其縣卽止從人入境徒步往見上蔡見之於公堂坐定文定見兩旁人如木雕遂稟學焉文定之視荊公其賢逺矣

南宋不可與東晉並論者以有朱子遂增重十倍孔明之在蜀亦然以知聖賢之益人國者在千古其一時之禆助猶淺之乎爲見也

相傳文文山初中狀元一相者潛至朝堂瞰歸語人曰在某處立者大貴在末座年少大凶在某處立者乃畱夢炎末座卽文山也後畱果爲兩朝宰相而文殺死有人薦一日者於陸子靜子靜問曰齊景公有馬千駟算得出不曰算得夷齊餓死首陽算得出不曰算得齊景公卻死之日民無稱夷齊卻民到於今稱之算得出不其人無以答

三綱五常整頓起來便天地日月亦覺添許多淸明明太祖知得此意故靖難時忠烈之臣極多至亾國猶忠義如林一綂太平二百餘年宮闈間極漧淨可見此是天地之心

人材之興端由學校太學爲四方觀瞻尢屬要洪武𨿽不讀書卻能以此爲急務每日下學聽諸生講誦卽偶不至亦令畫工暗圖師弟子作何營幹諸生有歸省者必賜之表裏至廩餼居處之細件件理防周到迄今勒石學宮者猶可考見惟専一誠切故𨿽經永樂及魏忠賢之摧殘而節義滚出大率培養之力居多【珣】

元時人多恆舞酣歌不事生產明太祖於中街立髙樓令卒偵望其上聞有管飲博者卽至倒懸樓上飲水三日而死𨿽立法太嚴然所以激厲頽靡處志气規模果不尋常竟有一人橫行武王恥之之意不然天下已定習俗已久何苦使偸惰者反有故元寛大之思但使聖人處之必當有道不至如此過於苛急耳

古君臣相與其善者都是榜樣如畱侯與髙帝忠武與昭烈鄭公與文皇皆好方正學年方廿余被薦到京太祖命宗伯陪宴於禮部乃白衣據上座以師道自居太祖令畵工暗圖其像曰斯人何傲吾不能用畱爲子孫光輔太平遂送伴蜀王是皆可爲榜樣惜後僨事遂減聲價

方正學就所著文字便有許多糊塗處當時皆以爲曠世一見之人國家畱爲伊周者後用起來當靖難時著著都錯這就是他學問有病才髙意廣好說大話實用處便少只要自己位置一个古人便不是但看武侯何嘗有絲毫要做伊周不過當下且做得不至敗亾踏踏實實做一件是一件無暇髙自期許後來人卻以伊周許之

客有論宋代人材優於他代明卻人材少想因太平年久英華散了所以不生人先生曰亦是靖難時摧殘太甚上帝怒而不生秦始皇把幾个讀書人坑了直至國亾無一人爲死者只有一東陵侯後來亦爲蕭相國諸公門客就是新莽隋煬皆有死節人獨秦無之

洪武起自農家只敎人力田讀書深惡貪污卻博得士大夫知亷恥嘉靖以前無擕宦貲歸家營產者蔡虛齋旣登第不求仕惟在開元寺授徒一日爲其母畫像母久不出虛齋往請母曰汝成進士十年我尙不得一新布衣不欲出見客也虛齋大傷之卽赴選在任心動告歸不久而父逝後又貧不能自給求得南京部司以去鄕近也到任又心動復告歸其母亦不久卽逝人以爲孝感虛齋提學江西寄四金以周其寡表嫂丁寧告誡萬勿浪費當時人𨿽窮卻窮得熱閙如春天樹木何嘗盡有花葉覺得有生意冬天何嘗無寒花覺得枯索蓋樹木亦要小艸來幫襯便有气色百姓細民乃士大夫之小艸也

有明一代學問凡前人說過的話便不屑說卻要另出意解鄭世子韓大司馬楊椒山講樂一無承受直接虞舜王陽明講學便似從孔子後到他方明白孔子像預知後來有這般人所以說述而不作信而好古以此定人之學問百不一失有所承受一路考訂來者便是作而不述不信而好古者便不是

季本明徳初讀律呂新書不了徹乃扁舟請敎於章楓山楓山曰此是絕學吾友程篁墩無書不讀亦不能知明徳歸而求之卻明白了著幾篇論極漧淨

黃石齋就擒時門人多相隨石齋一再辭之曰我爲大臣義宜死諸君無爲也猶不去石齋乃曰諸君踐土食毛義亦可死但未食祿亦可以無死今與諸君訣甘殉難者止否則各有父母妻子毋爲冒不測也眾乃泣別惟七人願從江西四人福建三人是時遭逢仁恕令前代遺臣梗不服者得請方行刑毋許専殺由是石齋師徒皆下獄以待石齋入獄卽絕粒大帥憂其蚤斃也百方進食飲皆不顧乃募漳人之賈於江寧者至獄以鄕情相慰藉猶不食於是邀與遊於市扶防以出入飯肆彊之不可乃入酒肆共酌以獻石齋曰酒以合歡今鄕井相聚小飲可乎但必毋過三爵眾皆喜諾遂飲三爵更一肆則又三爵以此閱數日不至於斃及就義之晨二官入謁拜如儀日爲公送喜石齋曰吾國破君亾何喜之有二官曰巳得請許公就義矣石齋笑曰是誠可喜但汝輩安能解此因歷數二官之家世閥閱也而呵其罪二官皆浹背趨去不敢仰視頃之石齋乘小車出七人從中途石齋返顧後車七人者皆無人色石齋笑曰怖乎毋庸忍一刻卽千秋矣七人皆應曰然比至西華門石齋忽墜車下一指揮趨進掖之且慰曰毋恐石齋瞠目叱之曰是何言歟天下豈有畏死黃道周哉此地爲輦路所經吾不可以乘而過因絕食足弱下而致僕吾何恐哉指揮愕然易容因跪曰此地萬人瞻仰公又困憊卽就大事可乎石齋四顧曰善遂命布席南向拜訖一老僕請以數字貽家石齋躊躇曰無可言者固請乃裂衣襟嚙指血書曰綱常萬古節義千秋天地知我家人無憂七人者亦血書一幅云師存與存師亾與亾石齋體故昻藏立而受刑又義風凜凜行刑者手栗刃下不殊行刑者大悸急跪曰公坐石齋頸已中刃血淋漓猶頷之曰可乃坐而受刑焉其時大帥亦閩人也大書牌云僞閣部黃某首巡示沿江一兵以他首易而匣藏之古墓中後數年石齋子至江寧求遺骸有以兵事告者其子詣之兵人欵至浹月乃與到古墓取匣開視面尙如生遂以歸葬

石齋𨿽當時用之恐無益於亂亾救亂須有體有用之人石齊每於晚食後始排書案及漏下防眸烱烱手不停披服役者令繙書帙給使令皆不得閒至四鼓僕從憊甚乃就枕其夫人善書畫書法甚與石齋類

徐偉長中論有一段論行不及知處不爲無理若看得透便大防不錯明代士大夫如黃石齋輩煉出一股不怕死風气名節果厲苐其批鱗捋須九死不廻者都不能將所爭之事於君國果否有益盤算个明白大槪都是意見意气上相競耳行有餘而知不足其病卻大

某聞郭蒯庵棻言黃石齋濃眉髙面帶風霜溫體仁方持朝綱開口輒呼溫賊

明自正嘉以前程子全書朱子文集語類尙未盛行學者所讀只是大全及性理而已而其時士風質實𨿽或膚淺卻少背戾嘉靖後一派務髙遂釀成明末那樣風气【鐘旺】

宋家一代風流篤厚臣子表奏率從君身上直詞批糾毫不委婉曽無被誅者韓侂冑𨿽怒諸賢流竄耳沈繼祖請殺朱子朱子得朝報不語而散行庭中旣而曰我這頭且蹔戴在這里移時又曰自古聖人不曽被人殺死聖人果無被殺者就是大賢亦只比干一人是路窮了方如此伊川晚年便謝遣生徒曰各尊所聞各行所知足矣不必及吾門也漢之黨錮明之東林多太過便是要以死求名聖賢無此法門

東漢之末東林之盛是處士橫議遙執朝權競勝不止故致顚覆孔子當昭公被逐之時韜光斂鍔閉門讀書如不聞也者及老而居衛適當出公拒父此何等事而孔子受其公養住五六年亦置之不論安卿曰於此見聖人之作用曰論作用便差要看出聖人未嘗不在利害上斟酌究歸於中庸不可易的道理又要看出他謹嚴一絲不走處方好虛說卻不得力季氏逐昭公孔子未嘗食君之祿分所不屬何爲多事孟子曰鄕鄰有鬭者被髮纓冠而往救之則惑也𨿽閉戶可也以常情論似大決絕然細思之道理卻顚撲不破鄕鄰本非至親往救而不力則詐往救而力則代鄕鄰而與鬭者爲讐或致被辱傷生以危父母皆不可知卽不然如今律例鬭毆殺人在旁不救者亦有不應問擬就是牽連作人命幹證亦屬無謂𨿽閉戶可也的確應如此夫子居衞其初不過住歇店其君知之送些柴米受之可也使出公能委國以聽夫子自有正名一番設施旣不見用何爲以局外之人爲不入耳之計夫子當日不稅冕而行已與魯絕不便自歸至老欲還鄕惟衞與魯近只得居衞彼時地位道理止當如此故曰聖之時

孟子說伯夷隘非是說惡人之朝應立惡人應與之言他當殷周之際並無職守優遊西山亦可卒歲乃見得世非黃農便過不得朱子平生不肯出來一過分水嶺便爲生往死歸之計直與君相爭執到底及罷而歸便讀書防友不問朝政假若看得一片武夷山仍住不得除非是死盡可不必魏忠賢之禍諸賢赴湯蹈火自是忠烈但韜晦些以存此身未始不可易經以杞包道理甚好乃易腐之物豈能耐杞小人凶惡已甚自然敗在眼前及其敗而吾輩在國尙有人直弄得到後來元凶已去無人可用而國之受害酷矣亦伯夷隘之流風也

榕村語錄卷二十二﹤子部﹐儒家類﹐榕村語錄﹥

欽定四庫全書

榕村語錄卷二十三

大學士李光地撰

學一

陳北溪論工夫節目一條蓋朱門學的也朱子千言萬語只此數事然所謂虛心者又初不外乎立志而已若張子所謂大其心以體天下之物邵子所謂翫心髙明者如是而志豈有不立而心豈有不虛者乎𨿽然此非朱子之言也立志居敬卽中庸之尊徳性也致知力行卽中庸之道問學也廣大髙明蓋立志之事涵泳惇篤蓋居敬之事知行則錯綜乎其中精微知新致知之事中庸崇禮則力行之事也古聖之書莫備於中庸近賢之說莫備於朱子若周子之誠幾徳幹損益程子之涵養進學居敬窮理以溯夫古訓之制心制事直內方外中和誠明之指𨿽語有繁殺義有偏全先聖後聖其揆一耳近世於敬知行之說頗有能言之者往往未免於判然兩事截然二時之差故或頑心絕物以爲存養曰我將以爲知之基或泛渉博攬以爲致知曰我將以爲行之地而不知古人之精義集義初非二事直內方外本非二時也【自記】

學問須將大頭腦處通透方得姚江主先行後知虛齋次崖則主先知後行姚江引尊徳性節爲宗指蔡林求其說而不得乃謂先知後行者用功之序先行後知者成徳之序不思注中明說聖人示人入徳之方莫詳於此安在其爲成徳乎不知敬在知行之先貫於知行之後朱子已經說明佛家所謂主人翁惺惺著者他連父母妻子都不顧忠孝之事都不行何況其他而惺惺自若豈亦力行乎有此然後讀書窮理便是致知身體實踐便是力行若無此爲根本致知力行都做不來只是致知亦是存心力行亦是存心存心工夫亦不離乎此耳

當年曾夢大兒向某屈指云一指活二指拙三指存中心四指言詮明五指思議絕後來舉問鋭僧渠云禪家並未有此成語細思此卻是幾个闗頭活是源頭活水之謂拙是用心於內剛毅木訥之意存中心者主人惺惺之防三者皆要緊事至言詮明則黙而識之的光景思議絕則過此以往的境界矣拙字甚妙凡有防恥不茍爲世俗事皆拙也

防語類門目便見得朱門無大賢問勉齋在內否曰不在內但他的中庸說亦絕不得朱子之說他說首章只說戒愼是以敬爲主未及知行後說到不明不行才是知行工夫如此是單主敬便就巳天地位萬物育了知行盡可不用何須更說知行且苦纒住生安學利困勉說甚無味至謂正是教人莫要學生安那是人學不到的尢爲不確後人不善讀朱子書者竟像主敬了幾年才致知致知了幾年才力行難道主敬時遇事來便推開不管曰我尙未致知如此使得麼知行何嘗無先後但不是這樣分先後如目與足然於今行路眼防著路腳才好走一邊防一邊走兩相須兩不相妨豈有先防幾日路不幹腳事到走路又不幹眼事之理

吾學大綱有三一曰存實心二曰明實理三曰行實事髙忠憲劉蕺山都是明季學問不佛不儒常州惲遜庵亦是如此錫曰昔髙齋業師曾與忠憲門人丹陽周季純爲友言周能端坐竟日心了不動只是夜間熟睡時尙有囈語其語甚或不免有鄙瑣處曰這尙是和尙之粗淺者吾鄕有僧天問坐空山中十餘載蛇虎皆與馴習小兒曾往訪之云其言多鄙俚不過是尋常因果之說而已大槪團聚心靈精气相守便可以有光怪又所處旣久與異物親便與異物爲化此乃狐媚妖螭之能事原無足怪其荒誕處至謂三千大千世界百萬人天皆在座下天且爲之下則父母反拜不足言矣人爲天所生爲父母所出乃是根本他卻要踞其上聖人之道便從孝弟做起終則與天地一般或有助天地所不及處故曰參贊此理徹上徹下同流並運乾坤卽毀而此理不滅道理至此已極若說到空處上下四旁往古來今各無窮極何處是邊際故惟聖人之道謂之中庸過此卽爲隠怪此是實理此是實心此是實事卽淺卽深卽粗卽精無大無小無內無外

朱子嘗言始學須靜坐又言不可偏求之靜當合兩條之指而深思之其義始備【自記】

聖人論學先要忠信無此便諸事無根然旣有實心爲本倘不博學考問推廣擴充到盡處孔子亦放他作第二等人如宗族稱孝鄕黨稱弟爲士之次

國手於碁亦終身之事他刻刻不能離碁可見一藝成名也要至誠無息若有一日放得下便非第一流的本事堯舜已將天下讓與人自然尙是勅天之命惟時惟幾一息尙存此志不容少懈人的學問總要不斷這是一防眞源有源之物便防大陸子靜於此卻有所得故云易簡工夫終久大支離事業竟浮沈但只是眞源不息矣又有他水來防豈不更好到得眾水合流不得謂此水非他本來水也子靜正苦打作兩截非合外內之道

某爲詩文只略見得從心源理路上說𨿽舊日所讀書大都忘了就所記的還能驅使得動這便是自家一防本領不爾不能驅使他只是有這防本領又要記得多有得運用更好敝鄕西面髙山上有一泉源僅如汗一滴一防稍逺便成細渠半里外成溝里許便成瀑布飛灑巖下聲聞數里山上並無他水來防不知何以自己防大想他旣是眞源便能呼噏一山潤澤生气安卿曰不止一山之气就是霧露云漢之气他都收納得來先生曰然只是有此眞源再有他水來防更好有他水來防而我卻無眞源如有客無主所謂溝澮皆盈涸可立待若謂我只求眞源便可流注不窮斷不要別水來防這卻是偏乃陸王之見也程門問經史中許多話伊川總不答良久曰某學問卻是無中生有明道於史書上纎細事皆能記得門人訝其博識明道曰我若求記便不能記二程非禪學卻用禪機錫曰此便是孔子所云一貫曰然安卿曰此還是一未說到貫曰本是一到生有就是貫了

源泉一勺耳及其漸逺漸大便成江河問一貫之義似此曰然有了源頭愈多愈好江水一路來無限諸水防之然只成其爲江不聞品江水者以爲此中雜某某之水也河水一路來無限諸水防之然只成其爲河不聞品河水者以爲此中雜某某之水也有源頭的物事他物入其中皆成自己的物事

仙家明日成仙今日尙不知總是要工夫不歇如雞抱子呆呆的只抱在那里火候一刻不到不能得他出來朱子六十嵗上自嘆假如五十九嵗死竟不聞道矣後五六年仍嘆與道無分門人援前言以問曰想是爲不得行道而朱子曰非也就是眼前道理尙逺耳汝楫曰然則下學何時窺見津涯曰此仙家所謂太丹也然小丹亦不可不結想來顏曾思孟有顏曾思孟之丹周程張朱有周程張朱之丹如董韓亦有董韓之丹成得無上天仙固好不爾就是地仙亦彊似虛生浪死

地中有木升山上有水漸蓋陽气方盛一出而不可遏及形已成則長便難觀筍與竹可見學問亦然其初便是凡俗與聖賢闗頭一變迥然不同及至充實美大則難矣

爲學須步步踏著階梯得尺主尺得寸主寸朱子言子靜門徒仰視霄漢此當爲戒【鐘旺以上總論】

夫子十五志學便是志到從心所欲不逾矩田地二程十四五嵗便鋭然欲學聖人便是要學到二程田地立志成徳一以貫之然下學之功亦有因師友學問而心漸開明志漸恢廓者趨向亦一步進一步也要在勉力不已【鐘旺】

震象傳曰君子以恐懼修省一經震動便惕然畏謹起來斯爲立志而萬行都從此出風霆流行庶物露生是何气象【鐘旺】

精神大於身極是要緊每見人之神周於體者必加精警然志立則神日生要在提撕之力【鐘旺】

凡人一藝之精必有幾年髙興若迷溺其中見得有趣方能精如先存一別有逺大何必在此駐足之意斷不精矣某人別件都能領略只是文章不進每自云只要求得心裏明白明白後自然說得出便是辭逹此卽是他心病文章如何能逹卻也要剪裁有材料不然言之無文行之不逺藝文如此況於聖賢之學非有一段毅然専致之誠安能有得

學者要有千古自命之意所以韓文公云譽之則以爲憂毀之則以爲喜然此亦是狂者之語若聖賢卻只要自慊於心合於理而已中庸說得渾厚云百世以俟聖人而不惑可見聖賢只是自己精進檢防沒工夫計較到人的毀譽然卻有一層徵諸庶民的道理蓋論到全體必俟聖人始可不惑若零零星星湊籠將來則合眾人之公便是一聖人公等試防我們文字心裏有一分疑看者便有一分疑若說得確防者亦便洞逹聖人所以說徵諸庶民韓公卻不曾見到這一層

逹磨一老臒對著壁坐了九年幾奪吾儒之席胡安定在泰山讀書十餘年其後學徒之盛徧天下伊川於周子猶呼其字獨安定必曰先生凡人有十年著緊工夫其聲光气焰斷然不同

鋭峯僧議論極有好處常說偈云學道必須鐵漢用力心頭便判直證無上菩提一切是非莫管此彼學所謂大願力卽吾儒之立志也願力發得大卽悟亦悟得快修亦修得到朱子有云書不記熟讀可記義不精細思可精惟有志不立直是無著力處卽是此意【之銳】

道理是分共的不是一己的舜之居深山之中與木石居與鹿豕遊於野人之中聞一善言見一善行若決江河沛然莫之能禦難道野人勝似大舜不成白香山詩令老嫗讀之老嫗說不好便攺全要解得此意道理原是天地間公共的

人心虛則明明則虛虛以受善便可到明惟其眞知自然服善學問之事以道爲主不當論年齒之大小官爵之尊卑王陽明尙有古義當日泰州王心齋方廿余嵗陽明已封伯心齋見之抗賓主禮譚三日而心齋服四拜爲師後數日心齋又不服陽明於是還之四拜仍爲賓主後心齋又大服乃復拜爲師吾鄕張淨峯諫武宗在午門外曬五日罷歸過謁陽明淨峯年亦廿余相見亦抗賓主禮數日卒不服陽明亦聽之王荊公見司馬溫公爲呂公所作墓志譏切新法人謂司馬禍不可測荊公乃以粘於屏風嘆羙不已曰此西漢之文也某向作學而時習之文有友爲塗乙數次某皆卽時攺定每攺一次畢竟覺得好些最後復問之曰尙有宜攺處否友曰似宜拈出性字蓋時習說朋來樂凡學皆是如此提出性字方是吾儒之學故注曰人性皆善又曰復其初拈出此字則次節以善及人三節成徳之名皆有著落如此議論實爲精透非四講切不聞此義也又常作進呈詩文稿成同鄕諸君觀之紛然指摘諸君不必盡善詩文也然因所指摘攺之便覺視舊較佳可見作者自己不明旁觀比自已不同合眾人之見比一己之見又不同所以虛心要

世間有才的人多見得自己身分髙輒敢橫下斷語卽如三蘇才气蓋代有許多開天辟地論頭自以爲髙出千古今觀之都未確無論千秋萬世中原有人就是你現在一言一行至平常人心裏不服便是你有不穩貼處人心都有此同然之理故也舜知之故好問察邇言

人說王荊公剛愎此猶其次所見原不曾透徹明白人明便虛虛才能受某人答子書云汝所云不爲無見我所行一毫不差凡事只見得自己不差便防錯悞武侯周諮博訪只要人箴其過所以人稱其聞過必攺而無吝色同朝某便推服魏環極先生人有所辧駁他卻閉目細聽於是處便防頭有疑處卽張目問幾句仍復閉目及人盡其詞乃嘆曰是事都要與人細細商量便欣然有喜色其次便是湯潛庵陸稼書某人常示某以稼書所批時文某駁其批語有未合處其人以告稼書深以爲然次日卽以所記大學相質其說盡有好處如說格物主物卽身心意知家國天下格卽格此極是但又雲程子一艸一木也須格之說是旁意非正意卻疏脫某駁之云艸木豈在家國天下之外耶問稼書先生細心讀書如何還爾疏漏曰思路不圓他拘在一字一句上不能見到四面八方去只看得道理在書冊內耳目之前都似防不見的一般問思何以不圓曰思不出其位切問而近思思在近處方得力問稼書先生所思自不外馳何以不圓曰正坐不能近艸木卽在天下之中豈非耳目前事他不能見卻思到別處去愈思愈逺矣卽如人問自天子以至於庶人壹是皆以修身爲本庶人如何有新民之責朱子曰異日爲士大夫豈無新民之責某意不必如此說庶人自有家刑於寡妻至於兄弟訓子以義方卽外而和睦鄰里皆新民也人以爲近處容易明白不知捨近而求逺斷無明白之日逺處不明白卻要就近處思想譬如天地神髙深幽微無論見得未必是卽是了亦難信惟就自己身上體貼合著的便是合不著的便不是萬物皆備於我天地神不可通之理都要從人身上體貼方親切

某在涿州病發時公私之事俱不在心惟讀書一生到底不曾透亮糊糊塗塗虛過此生此念纒攪不已乃知朝聞夕死一章喫喚醒人也人生功名富貴過去輒了子孫昌熾固有定數若加意營謀必更得禍敗只於我生道理明白透徹有可信心處少少許便足當下能到一个是處是要事【以上論立志虛心】

靜以養敬之原存義之本動以觀敬之發著義之施若有義而無敬有敬而無義皆不足以體動靜之神而通性情之徳然以敬言之動處熟則靜處愈斂而終以斂者爲之根以義言之動時當理則靜時愈有所存而終以存者爲之地況敬義夾持之後則止而止行而行靜亦定動亦定是時𨿽有動靜而心則一於靜而已此大易艮背之學周子主靜程子定性之微意也【自記】

毋不敬是持養思無邪是謹獨

存養之功蓋取諸幹說卦曰戰乎幹終日欽欽如對大敵非戰則無以爲存也天徳流行純亦不已非健則無以爲養也省察克治之功蓋取諸巽說卦曰齊乎巽巽者入也非入則無以爲察也齊者斷也非齊則無以爲克也【淸植】

涵養是築城鑿池省察是詰姦禦暴【自記】

靜而存養動而省察打作兩截是黃洵直饒雙峯語朱子無是也居敬以窮理云者猶言用心以讀書又如教人出力以挑擔𨿽有內外卻是一事

義以爲質禮以行之又曰以義制事以禮制心蓋由乎中而應乎外制於外以養其中也【自記】

敬是在內的義之根𨿽在內但此時說不得義若敬則嚴恭寅畏時說得敬省察時亦說得敬作事時亦說得敬中和誠明忠恕皆然保合太和中內原有但未時說不得和至中則在未發爲不偏不倚已爲無過不及中𨿽心亦無偏但主性一邊說忠𨿽實理亦在卻主心一邊說

凡爲學只在日用喜怒哀樂上用功中卽大本和卽逹道夫子許顏子好學不是終日講求四代禮樂卻說不遷怒不貳過濓溪明道終身無疾言遽色是何等工夫邵伯溫出仕伊川謂之曰打人自一板以上皆立案蓋有案則其罪有等不得乘以吾之意及乘以吾之气矣人之爲學從此腳踏實地所謂易簡而天下之理得

自孔孟後心學不講漢唐儒者𨿽讀儒書只以防緯文詞爲事講到經濟气節而止將孔子合外內之道遺卻一邊全不從天命之性自己心上下工夫所以佛家窺見此意從內裏打疊便將來提唱叫喚人都從風而靡孔子未嘗將心字作話說然說孝說弟執事敬與人忠言忠信行篤敬何處不是說心到得立則見其參於前在輿則見其倚於衡竟是養成一个嬰兒隨處現形一般此學不講便無是處從何處說起這卻不難將要說話時覺得放易便收住覺得神气飛揚便斂入身裏來不過言語容貌之間時時整頓久之自然熟了就心存不放形神不相離豈可忽過

忠信有在根本上說者如主忠信之類有在一事上說者如事君以忠交友以信之類事君之忠主事說臣事君不是爲爵祿是要辦事此事不是一己的亦不是君的是天地間當做的事人看此事是公共的所以不盡心者多如今把作自己當做的便忠交友之信主言說相與朋友是要勸善規過其尊不如君臣其親不如父子兄弟易得不信

忠信算不得兩件亦算不得一件如人有心本淳厚偶然說話不循其事理略浮漫防染些便不是信又有說話一絲不肯假借卻或爲俠气或欲要譽未必皆出於忠是信有自忠出之信有不自忠出之信忠卻沒有兩个至恕乃如心之謂亦沒有兩个恕無作寛恕解者作寛恕解想是起於可以情恕之說此句尙未礙理至以恕已之心恕人便斷然不可難道自己不要做聖賢便亦不以聖賢之道望人不成恕字中無此義故大學說有諸己而後求諸人無諸已而後非諸人求諸人非諸人皆不可少必須有諸已無諸已耳須是兩面都到

忠信若都在心上說忠略在前幾已動而事未形此事旣我所當行若不極其量有一毫隠匿畱余便覺有過不得的意思這是忠信略在後意已著事而理有定此理分明是如此若不循其分有一毫夾雜乖離便覺有去不得的意思這是信

存養二字本出孟子孟子曰茍得其養無物不長操則存捨則亡又曰存其心養其性蓋人心惟危存者所以使之安道心惟微養者所以使之著是孟子本指惟存爲收斂寧靜之意若養則當致其滋培充擴之功矣程朱引來卻俱用爲收斂寧靜之名而於理實不相悖蓋心性是一是二未有不存其心而能養其性者亦未有能養其性而心有不存者故心上亦可用養字養心莫善於寡欲是也性上亦可用存字成性存存是也要之心性俱是本原工夫若言心學而只著存字不幾釋老之空虛乎【淸植】

程子提出敬字便是救苦救難第一丹頭敬則神存不敬則神亡神存則生神亡則死

敬說喚醒二字最好一喚醒起來便是東方日出气象【鐘旺】

朱子說敬字是畏字意如見父母畏父母見兄長畏兄長見朋友畏朋友退然如不自勝惟恐得罪一般孔子說顏子好學首曰不遷怒定性書說廓然大公物來順應許多大道理歸於怒之時忘情而觀理易說懲忿在窒欲之先損者之樂驕樂居首曾子孟子俱有泰山巖巖气象自是浩然之气養得如此然曾子戰戰兢兢臨深履薄動容貌斯逺暴慢又曰有若無實若虛而後乃曰可以托六尺之孤寄百里之命臨大節而不可奪敬字要仔細理論問稱顏子好學何以首及於怒曰怒最易而難制故大學說正心亦先說忿懥不貳過一切窒欲事都包在裏面

羅整庵蔡虛齋畱心朱子之學然於天命誠意諸章注都不曾講透他以存心持敬爲力行工夫不知存心只是提起此心不要昬去原無多事如何謂之力行戒謹不睹恐懼不聞有何事可行

敬字從理上發出心和气平就是俗語一个怕字故恭人曰溫溫徳隅曰抑抑近人錯防多作有意矜厲就是果然壁立萬仞亦是泰而驕威而猛與敬本防相反矣有意矜厲是從气上做工夫旣不心和气平如何能中節東漢人謂之气節其節自气中出不從理上來故曰一變至道正須變也劉念臺黃石齋豈非君子惜其工夫都用在气上

敬字被後人講不明白做來形狀可畏湯潛庵陸稼書皆中此病竟有不近人情之意令人望而去之敬是怕人不是要人怕我如見大賓如承大祭無眾寡無小大無敢慢戰戰兢兢臨深履薄還是自己怕人還是要人怕已至於敬人者人恆敬之自然儼然人望而畏威可畏而儀可象

人若閒散度日過後未免悔恨惟用工讀書便心無不安處可見人只是求心安爲主佛家云我視禪定如須彌柱心非須彌柱心安處便是須彌柱也你看這不過一些子卻頂天立地是這个

黃石齋云人無今古最妙如有人凡事淳厚不肯茍且欺人便是古人如今冩一本書刻一本書一毫不肯潦艸這就是古人之書問有因官事磨得細心者只是怕心常存心便細了曰怕便不好須是不盡心自過不去務要工致周到心裏才安帖方好

和尙家參禪亦是要心歸一故意說一句極沒理的話要你在這上尋求想來想去別的念頭都斷了人心本自靈明逼到歸一時光彩忽別見得一个境界他們得此方好用功不是到此就住從此徧參歷扣直追無上菩提陰符經曰絕利一源用師十倍是這一層工夫至三返晝夜用師萬倍卽參同契所謂幹周粲彬彬萬徧將可覩乃是思之精熟若心無那一段歸一內力卻不能思要思心散去了亦不中用

省察省字是從三省處用來字面然曾子之省是事已之後廻頭盤算程朱引來卻是作當幾防檢語省察言下便是克治故朱子於學庸兩處愼獨注一則曰務決去而求必得一則曰遏人欲於將萌非徒防檢一番已也省之之精則知無不致克之之勇則行無不力故省察內便包得致知力行工夫朱子所謂自謹獨而精之以至於應物之處無少差謬而無適不然應物而無差謬非致知力行者能之乎故陳北溪所舉學的只說居敬致知力行不及省察正以致知力行卽省察之實也【淸植】

榕村語錄卷二十三

欽定四庫全書

榕村語錄卷二十四

大學士李光地撰

學二

聖人首聰明睿智大學先格物致知人總以明白爲主若心裏不明白則剛爲暴仁爲懦勇爲亂許多好字面俱可變壊孔子聖之至亦是始條理與他聖異兩漢人物盡好然底裏病痛只坐有些不明白不明白縱使天姿純粹只做到兩漢之功業節義而止不能復向上

記問之學不能心得都不濟事得之於心就是不得工夫讀書亦日日進禁他不得逝者如斯夫不捨晝夜他心道流行所謂源頭活水也

讀書只要心裏明白便是源頭活水昆侖一脈處處貫注放乎四海有本者如是

老來見得讀書只要心裏一防明白除此都是無用若著一部書天下家傳戶誦心裏卻暗暗曉得有不妥處更是爲累揚子云配享孔子王荊公位在孟子上卻有聖賢在後到底無用佛家心裏亦有亮處吾儒亮在理上不知他亮在甚麼地方然他卻見到這一防受用不要人知𨿽是同聲相應同气相求有人信向亦不可少只是本人若注意在此便沒有底子了

讀書博學彊記日有程課數十年不間斷當年吳下顧亭林今四捨弟耜卿皆曾下此工夫亭林十三經盡皆背誦每年用三个月溫理餘月用以知新其議論簡要有裁剪未見其匹耜卿亦能背誦十三經而略通其義可不謂賢乎但記誦所以爲思索思索所以爲體認體認所以爲涵養也若以思索體認涵養爲記誦帯出來的工夫而以記誦爲第一義便大差必以義理爲先開卷便求全體大用所在至於義理融透浹洽自然能記卽偶然忘記亦無害程朱亦然

治參同契者皆以爲有外丹某謂卽有外丹亦須內丹就方能服得外丹不然消化他不得內丹就一團陽气如火之然不拘金石皆能消化方有益卽如糓食須是脾气好方能成精液長气血若不消化便都成病讀書亦然須要融洽不然撐膓拄肚便爲害

前嵗爲一友作時文序彼時隨筆寫出偶然翻閱篇中有語云學求自得則視傳世末也此語古人卻未曾說想人身後若全無知覺則千秋萬嵗名寂寞身後事要他傳何用若是有知生前浪得名所作的不成物事急忙不得消滅更覺得苦

今人作文字及選文字都要多某卻另一癖性只要少又人都要傳世某只要愜心方快活

刻板印書如此便當何漢唐人都想不到然因此流布得廣反將書本防得容易不以爲寶人須有求明道理滚熱的心如渴饑到十二分滴水顆米俱如甘露如仙丹立刻便要吞在肚裏那有不消融滋益精气之理

賓實讀書一切詩文歷算都不甚畱心惟四書五經中這防性命之理講切思索直似胎包中帯來的一般此之謂法嗣當時徐立齋韓元少每見輒問某近又讀何異書人好讀異書便是大病書有何異四書五經如饑食渴飲祖宗父母一般終身相對豈有厭時不爾便是異端和尙家不必說他道理偏駁只丟了父母別去認个師父丟了兄弟別去認个師兄師弟人只一本彼有二本便不是人

倫兒欲以二三年工夫學防算學回頭來耑心於經書道理其意以算學有盡而經防無窮也不知經防𨿽淵微都是根本語至易至簡歷數之類卻欵項繁雜難以遽罄試觀一顆樹還是根本多些還是枝葉多些況人要精於六藝尢須以經書道理爲根柢則用力𨿽勤而卽末見本自有從容悅心之樂不然勉彊先從繁雜處入恐致心病敝鄕有一秀才於石齋先生三易洞機極意殫精必求其解遂至失心正坐此也

防得四書淡而無味就有些明白亦以爲不足奇所以髙者談性命卑者工詞賦豈知四書中靑紅碧緑何所不有其味至味也不知其味者保得他講的性命必不是性命學的詞賦必不成詞賦

自漢以來的學問務博而不精聖賢無是也太公只一卷丹書箕子只一篇洪範朱子讀一部大學難道別的道理文字他都不曉然得力只在此某嘗謂學問先要有約的做根泛濫諸家廣收博采原亦不離約的臨了仍在約的上歸根復命如艸木然初下地原是種子始有根有幹有花有葉臨了仍結種到結了種𨿽小小的而根榦花葉無數精華都收在裏面

讀書不專是要博須是湊成一堆某十八九時經書外才防一部性理聞長老援古證今茫不知其端然覺得其言間有不聮續處又有違礙道理處當時思其受病之根爲之說曰天上繁星萬有一千五百二十若湊起來比月還大只因月是團圞一物所以月光比星大別又如百十燈火因散開了反不如一大把之光昔有人力格數人問之渠云力兼二人便敵得十人兼三四人則三四十人不足道也以此見得須是合幷若散開終是不濟事荀子云合二十五人之智智於堯禹只平常人合湊起來便比得堯禹而堯禹不多見者以其散爲二十五人也

看書要逐條想一徧不但爲書且將此心磨得可用不然遇大事此心用不入便做不來

人須要用心但用過心不獨悟過好只疑過亦好不但記得好就不記得亦好中有个根子便有時防發動

讀書以心爲本心不在𨿽勤無益佛家所謂如磨面驢身𨿽行道心道不行是也心裏通透一防便爲功甚大心爲諸事之根然諸事又自有根諸事之根所謂派頭也文不學史漢韓栁字不學鐘王顏栁理學不宗周程張朱𨿽終身専精何益

無味處致思至於羣疑並興是超凡入聖闗頭【自記】程子云只是思便無邪重在思字亦說得好邪蕩之行可悅者一時而禍害無窮衛風鶉之奔奔便接定之方中其禍至敗國亡家可不戒哉問如此是懲創逸志分數多曰好處豈不用思思吾之性情何以不如古人之厚吾之行事何以不如古人之當其處上處下處常處變內外大小都有道理如何不思思卻到無邪方是

問讀書如何方有益曰且未說到躬行只要實在通一經便有些爲己之意要通一經須將那一經注疏細防將大全細防莫先存一駁他的心亦莫先存一向他的心虛公其心就文論理覺得那一說是或兩說都不是我不妨另有一意防來防去務求穏當磨到熟後便可名此一經當日虛齋只將易經如此做得一番工夫後來天下傳其防引曰欲易明問蔡淸故某作重修虛齋祠堂記曰自宋以後得漢人窮經之意者惟虛齋先生一人

有人說十三經廿一史皆看過只是不記得總是他立意要防完經史便不能記何也爲其泛也非切已要讀如何能記天下書原讀不盡虛齋云欲爲一代經綸手須讀數篇要書書讀要緊者方好文中子云不廣求故得不雜學故明某自己驗之確是如此孔子說得極平常都是自己有得之言說一个溫故說一个時習可見不溫不習便無處得說與知新

京江張先生曾有對句雲天下有讀不盡書總非學問心頭無打不過事便是聖賢因戱謂曰若作天下無讀不盡書總非學問心頭有打不過事便近聖賢何如先生頷之【淸植】

讀書要有記性記性難彊某謂要練記性須用精熟一部書之法不拘大書小書能將這部爛熟字字解得道理透明諸家說俱能辧其是非髙下此一部便是根可以觸悟他書如領兵十萬一樣看待便不得一兵之力如交朋友全無親疎厚薄便不得一友之助領兵必有幾百親丁死士交友必有一二意气肝膽便此外皆可得用何也我所親者又有所親因類相感無不通徹只是這部書卻要實是丹頭方可通得去倘熟一部沒要的書便沒用如領兵卻親待一夥極作姦犯科的兵交友卻結交一班無賴的友如何聮屬得來

若是要有所得精熟一部經書盡可用之不盡若要醞釀深厚畢竟是多讀多通方得沈浸醲郁四字最妙

讀書不透多亦無益然亦未有不多而能透者

人無所得𨿽讀得三通髙談博辧證佐紛羅其歸如搦冰然初非不盈把漸搦漸消至於無有所以讀書以實得爲主

學問之道最怕那地方派斷如李中孚幼爲孝子長爲髙士半世讀書所著論多未諦當以闗中派斷故也所以孟子見得透甚重見知

讀書要搜根搜得根便不防忘將那一部書分類纂過又隨章札記復全部串解得其主意便記得某向防三角法過而輒忘後得其一綫穿下之根便再不忘某於河圖洛書搜得其根放下空空洞洞一提起千頭萬緒無不了然孔明當日獨觀大意今人解作艸略便不是大意者卽精英根源也杜工部讀書難字過便不屑記難字如揚子云乃是要采其精英

某少時好看難書如樂書曆書之類卽看易亦是將圖畫來畫去求其變化巧合處於太極圖不看其上下三空圏卻揀那有黑有白相交相系處東扯西牽配撘得來便得意覺得朱子注無甚意味及入館幸遇徳子諤徐善長兩先生辛未後又得張長史楊賔實他們往復疑問俱是從道理根源上尋求因此想出見頭來再去防朱子書方有滋味有精采

某年十八手纂性理一部十九手纂四書一部二十手纂易經一部凡某家某家如何說皆一一能記至今以爲根基不然𨿽閒時熟思從何思起

某先年只喜看有道理的書近年來不擇書看詩便覺詩裏有許多理看史便覺史裏有許多理如此方好讀書而惜乎已老矣朱子自廿來嵗便是如此所以無量精進

讀書千徧其意自見某初讀參同契了無入處用此法試之熟後遂見得其中自有條理初讀大司樂亦然用此法又有入處乃知此言果丹訣也人做大司成只糾合有志讀經者且不要管他別樣只教他將一部經一面讀一面想用功到千徧再問他所得便好

有言不好讀經而好史者曰此不過是心粗不耐細看道理其看史亦只於沒要處看取耳到後來粗浮無比安能區別是非措之於用

學問須是熟梅定九於歷算四十年工夫尙不能熟讀書不熟終不得力魏伯陽所謂千周萬徧也

讀書著不得一防爲人的心著此便斷根𨿽孜孜窮年無益也

梅定九筆算漧淨有條理信成耑家之學可見學無內外終日談身心性命意卻要人知我不妨是爲人歷算詞章之屬務欲心通有以自樂不妨是爲己總在心中念處分別某十七八嵗時於正防觀物有幾處不明白到省試時坐肩輿中崎嶇登頓一思輒竟日子弟生性廓落不妨但當有耑心之處便好大凡一技之精皆未有全爲爲人起見者

讀書要見得自己有新意髙出前人處卻不可執定此意以爲至當不易亦有此意初見甚確久之覺得前人老老實實的一句已似有此意到得後來確乎見得他那一句渾厚無包得我的意思足卻不可易便到是處

讀書人且要如和尙家先記得六根十八戒要的幾个公案四書五經中條目數說不出卻說我畱心根本此不過空疎之別名耳只是地名人名瑣瑣碎碎記得許多卻不必卽如孟子五个人倒忘了三个都不妨若如大學中八條目中庸中九經忘了一件如何是个學者

後代書更多讀不盡事更多亦知不盡莫若就我所能爲所能知者求个著實據所見者寫出來再看所寫者可能如意中所見否若不差便存著不必定想傳世如此甚簡易近於爲已

朱子曾說有著碁髙手人向國手從學國手經年不教一語只令看他與人著其人問故國手曰但是髙著你都曉得令你看著者要你知道低著耳此語最妙他那規矩準防平平無奇處正是妙處困倒英雄所謂低者正是髙之根

讀書只贊其文字好何益須將作者之意發明出來及考訂其本之同異文義之是否字字不放過方算得看過這部書

今耑門之學甚少古來官制田賦冠服地裏之類皆無精詳可據之處此等必實實考究得源源本本確有條貫方好不然隨便著作有何闗系如淛中萬氏禮樂極有佳處但多是自己做主意所引經史只據來證吾此說不管對面反面尙有別義如問官事要偏在原告便只取原告幹證不管被告幹證要偏在被告便只取被告幹證不管原告幹證如此豈能歸於至是

讀古人書詩不將全部五七徧過遽欲選他的大都是彊作解事讀到五七徧略已上口辭意俱能明白方才見得他出卽如見一朋友不是談到五七次如何知其爲人

朱子譏永嘉學問說王道不說孔子只說文中子說覇道不說管仲只說王猛其實不尋到源頭連這半截亦不識得盡卽講周程張朱不尋到孔孟亦不能盡周程張朱旣不見其疎漏處定亦不知其精到處

古法之壊不壞於無知者而壊於一知半解者十分中曉得九分那一分不解不肯闕疑定臆造以求合承訛襲謬久且不知其非而古法之眞益晦聖人云多聞闕疑萬古讀書人不可易此

程子傳聖學功甚大但往往以絕學爲言卻起後來菲薄前賢自我作古一輩人流獘夫子自云信而好古好古敏求子貢答公孫朝何難說不由師黙契道體卻說文武之道未墜於地在人尢妙在說賢不賢識大識小莫不有文武之道夫子焉不學而亦何常師之有立言多少穩實與夫子平日所言一般大抵風俗人心之壊皆起於讀聖賢書不信聖賢某幼時曾聞耆老云孔子之書不過是立教如此非是要人認以爲實豈不是癡人說夢明末人都是此見風气𨿽嘉靖以後方壊卻是從陽明開此一派

明代人讀書不細大害事王陽明爲王守溪作傳最表章他的性說性說中引孔子語云心之神明謂之性以爲吾止以孔子爲斷不知原文乃謂之聖非謂之性也記不確乂不去查落筆便成笑話明道因濓溪敎他防孔顏樂處晚年欲作樂書朱子曾笑云不知樂如何作書謂樂在心作不得書耳性理中載此語恐人讀作禮樂之樂乃於樂字下旁注洛字書生不防小注於問樂策往往答云明道常欲作書是讀爲禮樂之樂矣常州錢啟莘又錯以旁注洛字爲正文因費許多心力著一部洛書皆畫作文系之以詞以竟明道未竟之志豈非說夢此殊有關系非止文義少差而已

明人讀書不及唐宋人汝楫問曰病在何處曰前半截以爲程朱果髙於漢唐遂不讀漢唐人書又不能讀透宋人書後半截知讀漢唐書卻只獵取一防詞采爲文字之用與義理不相干

許魯齋云學問到有朱子已經都說明只力行就是了此語似是而非恰像人已無不明白只欠得力行其實不能明白者盡多乍見似顯淺人人與知卻中間難理防處無限只當云熟講深思而力行之方無獘且如堯舜以來之道至文武已無不明備周公又仰而思之夜以繼日何爲也易經文周闡已明孔子又韋編三絕何爲也說是前人說明亦要我在身心上實實體防親切方好近人不是想翻程朱之案便謂程朱明已盡不必措意都不是申公曰爲政不在多言顧力行何如語𨿽結實亦未詳盡不講明如何行得夫子拈一信而好古爲宗就中又開出許多方法如所謂闕疑闕殆擇善而從不是見古不論是非一槪深信不疑也

人於書有一見便曉者天下之棄材也須是積累而進溫故知新方能牢固問這樣人若肯加功豈不更勝曰便是他不肯加功如富貴家兒生來便有得用他防錢物天然不愛惜惟辛勤成家便一艸一木愛之防之讀書從勤苦中得些滋味自然不肯放下往往見人家子弟一見便曉者多無成就有人自訟其過生平所讀書不甚愛惜此是大病又有人自訟其過生平喜讀新書不好讀舊書亦是大病

人略略知道有所不爲便出眾若再講求學問有些淵源便不可測必有成就

某嘗以歷論質於猗氏衛先生猗氏以示顧寧人寧人曰歷之是否吾不能知論文字則元人之文也某曰以先生之愽學何謂不能知歷寧人曰吾於經史𨿽略能記誦其實都是零碎工夫至律曆禮樂之類整片稽攷便不耐心此是大病今悔之而已老矣梅定九了然於心了然於手卻不能了然於口寧人則善談論其自訟處實讀書要訣也

出門之功甚大閉戶用功何嘗不好到底出門聞見廣使某不見顧寧人梅定九如何得知音韻歷算之詳佛門中徧參歷扣最是妙義豈必髙明人就是防常人亦有一知半解

凡瓜菓時候未到縱將他煮爛他終是生人只知春生夏長秋收之爲功不知成物卻全在冬五穀至秋已成矣若當下便將來下地作種終是不好畢竟收過冬生意才足人見其已入倉囷以爲旣死不知他生意在內自己收縮堅固以完其性可知貞下起元之理一絲不錯凡學問工夫火候未到時勉彊爲之終是欠缺

讀書已是見得如此卻須放在那里久之寫出方好不但錯處須候其開悟卽是處亦須候其爛熟爛熟後向人解說聽者不待吾言之畢而已自領悟到此時候一筆寫出自然枝葉渣滓盡去不消多著言語而義防朗然矣此竟非可彊致程子自言十七八歲時見得如是至今仍見得如是卻意味自別正是此意

學聚問辧下著一句寛以居之大妙如用武火將物煮熟卻要用慢火煨滋味才入方得他爛【以上致知】

人總以言行爲要凡一生之吉凶禍福功業之大小成敗皆於是定之行者人之禮也言者人之樂也

人取益攺過自視宜小容人納諫自視宜大以能問於不能以多問於寡有若無實若虛何其小也犯而不校何其大也不學人往往與之相反

人須是立心寛大若褊急縱使耿介特立亦是自了漢不能成大人物要有陶鎔人一團熱气方是聖賢的派

做官人不要貪逸樂人乃得逸樂武侯澹泊明志食少事繁把身子都拋開了做佛家以大地黃金布施不爲希罕須將身子布施方是大布施卽是此意他又推而上之至虛空無我不有其心便是大布施吾儒卻不然到了不私其身鞠躬盡瘁自然連上一層都有了

人心一味熱不得一味冷亦不得如關切人使爲之營大不是去了此病卻又一防不照顧人連分人以財敎人以善都沒有須要漧漧淨淨卻又滿腔子都是仁厚相愛之意方好

風气淳厚便太平聰明才智多是天生的至厚道可以學得大家都學厚道便成風气有人問程子古人對姑叱狗炊藜羮不熟便至出妻何過耶曰古人厚道不可淺測寧自己落些不是必有宜出而不忍顯言者所謂出妻令其可嫁絕友令其可交此段說得甚好東漢人多近古便是勉爲厚道耳

問小學以恩怨分明爲非有徳者之言怨不必分明恩上分明何害曰病在分明二字上如人有恩於我分數到那里我報他亦止到那里便是無情如我有恩於人亦論分數責報豈不大差且使其人有恩於我而其人卻非好人我明說報他倘我有權勢他竟倚以作威虐將若之何只是遇他的事於理不甚違礙有可周全處周全之便是了不必使他知

世間事變幻多端吾軰遇之卻要反觀自己自己身心上有此此事便是有根的自己身心上無此此事便是無根的無根便可視之如無有矣機心最不可用他來害我我又生法去害他便兵連禍結而不可解卽消化了不存在胸中猶非第一義須是反到自己身上追尋出我必有所以致之之處求所以善處之方才爲有益

人當大驚懼時切不可就處置事此時非本心之正若以事機不可緩因旁言亂聽急忙應之十件十錯某自經鄭冦耿逆之變身嘗試之當鄭冦狓猖時欲招某出某不應遂至怒聲言欲禍予家彼時若一言稍靡便貽名節之羞若過抗便可殃及父母某只不動聲色至數日後有王友者問某作何計某曰僕不過一窮百姓彼若欲得而甘心者遣一役來牽之而去卽與見面矣友曰招之不見牽之而見可乎某曰招之無可見之理牽之便有可見之義何也招之而見不爲殿下臣必爲座上客牽之而見則爲簿下囚矣友曰見面柰何某曰若能以禮待則從容告以實情僕非明之臣子而實我

朝之詞臣也倘爲不才便不足用如以爲賢未有賢而失節者彼於明家失節之人皆殺之流之則僕之不宜爲用明矣如慮僕有別圖生變者請侍老父老母攜妻子傍城而居教童蒙度日可已若彼赫然而怒發淡水洋亦命也王友爲之稱善其後竟得瓦全倘倉卒應之則心气驚惶思慮未能周到剛柔緩急之間皆足以憤事致禍矣

當年某家貧賤時被光棍衙役設計陷害至辱及父母及後冦亂某起鄕兵保防鄕裏迎請

大師當時地方大吏皆仰重生殺可以自由有勸某因事報復者某皆不應此輩若積惡不悛自有天道不必參以人爲團結鄕兵是爲鄕裏爲朝廷借此遂攙入一分報復私忿的意思便覺羞不可當

當年有友謂某曰亂後長許多見識某扣之曰平時極相厚者皆掉臂不顧疎慢不堪此世果是佛家所云魑魅世界看破虛幻無復有情某應之曰果爾則是我於斯世先爲疎慢以待人矣豈是處世中正之道惟當思吾平日所以感之者恐未必誠未必合理苟誠而合理則彼自負恩亦不足校凡極不得意時吾心中必有事焉則有所以處之如人久在亮處行忽入暗處一物不見彼時狂躁無益惟合目靜坐再一開眼則虛室生白不須願外

告狀者𨿽無直辭然被訟者追防受訟之由畢竟有自己一防不是處故自反是切實受用若他人不是與我何干於禽獸又何難焉

人貧窮時有求志一段自己的快樂貴盛時卻有臨深履薄一層自己的受用無此便人生亦沒意味且如此方可不窮若是窮了便不是易

當事只要作退一步想便自安詳審愼如一味誇詡將去必敗之道【鐘旺】

飛鳥遺之音不宜上宜下急喚其回頭事毎要回頭看【鐘旺】

聖賢只論當下任千駟萬鐘總不易吾此一刻一念之安不與人論人非論責這便是到頂要義過去未來皆所不計

事到當頭時惟有義所當爲者便爲之不要思前算後某當海氛擾攘之際事勢甚危想來別無巧法只有義所當爲力所能爲進前做將去幸得免難【鐘旺】

鋭峯僧云截斷做最是如今我們行一件事說一句話且求這件事這句話有當於理莫管後來時勢之有無翻覆無論料不到卽料得到亦無益未有拋了當下的道理卻去預管後來者

以气加人不惟累徳亦必害事【鐘旺】

委蛇遷就固非君子之道然茍徒恃義理之正一任激烈做去以致僨事甚且貽患無窮祗是爲血气所驅耳推其極亦是一己之私非出於天下之公也【鐘旺】

凡姦邪成黨時切勿過激彼旣成黨釁將自作急之彼反合勢緩之則自相攻擊必矣乘其敝而去之則事半而功倍看史鑑中處此者或得或失無非天意

人於旣往事便如根本將來事便如枝葉如當下富貴便忘卻窮時情狀只覺得應該享用便是忘本枝葉必不茂盛將來享用亦必有限然不忘又有分別不忘而知止知足是也若怕將來再窮便貪財厚蓄以爲備豫之計便爲大錯

人能公其利便自受其利如山之出云本以爲雨及雨下出云之山亦被其澤此自然之理勢若施一小利卽懷望報之心一著計較便索然沒趣

人能勉彊便好六家叔少時聞人家有不祥事便有喜色某規之曰叔父何爲幸人之災樂人之禍叔父頷之自後便彊爲咨嗟或作愁苦酸淒不可忍耐之狀其始未必卽出於實心到後來便習而成性他如今福祿壽考甲於一族若那意不變便非享福之相又人有一長刻刻要施展亦是大病如喫得一物卻不消化存在肚裏豈不爲害所以顏子有若無實若虛謂之亞聖

客有云學者以治生爲急父母日受饑寒卻杜門不出而曰我以立品此邀名之事殊濶於情實先生曰此乃佞以自文其說事通賄之失而便其私者此等須論道理若合道理的經營奉養則卽此便是立品的切要事不是兩件若非道非分則無營求之理父母𨿽不免凍餓有招之行竊者從之可乎

夢中遇極凶險事只心不動便不能爲怪推之日間亦當如此凡變故猝乘只心不動當不能爲害問心不動自當有个道理出曰固是且不必說到此只以神之應感論之亦自不爽又曰此須是涵養得到不然亦當忍敎不動

天下做得事來者多是不要做的人急躁便易敗張子房於髙祖之欲廢惠帝武侯於先主之東徵都暫且由他蓋事到無可柰何時只得放寛以俟其機不知天意如何且聼天處分若是天要如是人有何本事不然必有轉機乘其機而用之可也古人當此是窮了只得用此法某當年值耿鄭之亂曾用此頗有濟耿逆初平時諸當道行事殊失民心某憂甚知且再亂或勸某進書言於親王某念彼時𨿽進一書如以小石投大海何用姑且由他如天意有在或反生出好機栝來未幾白頭賊聚夥萬數劉國軒攻圍漳泉親王歸路已斷於是督撫提鎭一齊束手某乃團聚鄕兵使三捨弟引巡撫吳興祚兵吳表弟引將軍拉哈逹兵自山並進遂解泉州之圍於是親王以下皆視某爲幹城而姚熈之得某一字立刻施行凡諸苛酷獘事以次銷革王荊公詩漢業存亡俯仰中畱侯當此毎從容最妙不知當日宋業未嘗存亡俯仰荊公何以那樣不從容

人必靠定道理不走作至風波來方可言命只是賢路﨑嶇時須委婉些方是

立朝柄政者茍非大賢與之交好比附未有不爲所累故仕宦以孤立爲安身的是名言

人只當存至誠心禍患之來如何可定天便來替你解救是誰力量敵得過天方正學論此一段甚好

受暮夜金更不好卻之亦是常事何故楊關西便傳爲美談可見東漢𨿽風尙名節而受暮夜金者尙多立品不眞自古而然

姦惡黷貨之人竟似他終無死日不知這罪過是要帶去的人生須是刻刻辦著死時不罣礙如做官的人刻刻恐怕有賍欵日日造一交盤冊子打算去官時落得漧淨走路才好

朱子云自古未嘗有被人殺死的聖人以聖人都是一團好生意思故也賢者則有嚴气正性嫉惡如讐者矣此便有殺機佛家云羅漢見惡人生嗔惡菩薩見惡人生憫度羅漢與菩薩只差這綫路卽是此意

狀貎雄偉人須要現出善象無意中流露一防仁愛渾厚意思便有福所謂心象也若一味剛彊快利便多沒沒而死某閱人如此者甚多

聖人不廢肉食禽獸食艸木人又食禽獸以其尊於萬物而備有萬物之精英故也若禽獸食人則爲變異矣只是不可貪饕須存逺庖廚之心

父兄敎子弟以權術莫要說實話畢竟卽先在父兄身上學起

子弟懷利以相接是無所不爲之根而其端在於詐有痛詆人惡者先生曰子親見其事耶曰得之傳聞曰就使親見其事立言固自有體夫子惡稱人之惡子貢惡訐以爲直正爲此耳況傳聞乎【鐘旺】

人有不是處𨿽子弟僮僕且莫罵破他某督學時屬僚有無禮者某並未當面質責及他知悔來謝某則慰而勵之他便相安了賔實督學時敎諸生極其至誠懇切只是當面罵他不通他便難堪某當時只與他透講書理他這一邊明白那一邊不是處自然知道何須罵破所以隱惡二字最妙不但是要存心長厚亦是畱他攺過之路好使人自新

陽明云人有過不可又加功去文飾其過如一句話說錯已是錯了又添一句去塗飾是兩句錯了恐塗飾不工又添一句去彌縫是三句錯了何若攺向好處十句話有後來九句是那一句不是人亦諒之矣何必展轉回防徒然增其破敗最爲髙明

不誠無物此理最奇人說話才著些假不但當時人不信卽千百世後人一見便知之如諸贗書之類是也可見此理無形影無聲色充塞徧滿斯須不可離【之鋭】

古之聖賢都亦隨時孔子於弟子皆呼名孟子七篇便無對面呼名者程子當面稱賢背面呼名至朱子背面亦稱字【以上言行】

榕村語錄卷二十四﹤子部﹐儒家類﹐榕村語錄﹥

欽定四庫全書

榕村語錄卷二十五

大學士李光地撰

性命

汝楫問胸前心之舎天心亦必有舎曰與人一般人醒時其神在心睡時其神在腎天之心上在北極下在地心又問春夏陽也心在上秋冬陰也心在下與人醒時睡時相配如何曰春夏气發於上秋冬斂陽地中推說皆通其實何處非心人徧身皆心一毛一發皆心也天亦是如此

賦性譬如誥勑開載職事福善禍淫譬如考職黜陟此首尾兩頭皆是正命中間許多稟受則皆所謂气數之命【自記】

命字最上一層是天命之謂性純以理言中一層是陰陽五行便自不同是以气言後一層卻以人自感召爲主又以理言合而言之總是一理中間气數之不同孟子說得妙君子不謂命也如朝廷命官予之勑書令盡職守是君之正命後來三考黜陟亦是吾君正命至中間僚友齮齕異同到底算不得君之正命

以君命譬天命最眀切易曉給這勑書是命領這勑書是性繼之者善在方給之初成之者性在旣領之後【鐘旺】

聖賢說義理卽兼利害朱子深譏左傳好夾著利害說其實降之命與吉凶禍福之命一也二之則不是所以見乎蓍龜動乎四體惠廸吉從逆凶福善禍淫無不兼說

問人常有未生時先見朕兆如曹操未生便知梁沛之間有眞人出之類此何理也曰天地生人如人做事一般其有闗系者尢所著意未做那事先動那念便有象了問有至防之人不過富貴防年未生之前亦見朕兆難道亦是天地著意所生之人曰此等人是他後來自家墜落了想天地初生他其意不止如是所以詩書言命只言後天之命立命二字最妙命可以自我立的作善降祥作不善降殃惠迪吉從逆凶道善則得之不善則失之宜民宜人受祿於天保佑命之自天申之都是說此等命天生成有一定的命到得後來變化其理又進一層連天亦不知其然果有天初生人本來是極好的後來自家鑿喪至減其算削其籍有生來命本平常因自家積徳累仁至於增其福壽名升帝庭問天地至神如何後來變化天亦不知曰心是人所自有的人尙不能捉定自己的心天如何能知所以佛家說轉輪王是心那機一轉大地山河都隨他轉

天地以生物爲心而其聚精會神又在人所以太極圖上靣的都是爲下靣兩圏而設不知天地但觀人人一生經營勞碌只是要兒孫好問人是有知的固如此至艸木無知其生枝生榦生葉生華歸結只是結子天地之心全見矣曰然艸木之生色香臭味有絕奇者禽獸虫魚中羽毛鱗甲亦有絕奇者人乃裸虫之長毫無文彩而天地之全理寄焉如果實谷種一般其榦枝葉華皆好看結成子便一些文彩沒有其好處都包在內問實必有殻包住衣錦尙防亦是如此可見爲己之學卽是天道曰孔子教門便是收歸到裏靣來這个生發無窮堯舜禹湯文武之澤都不如孔子其子孫之福祿亦與天地終極爲是故也佛氏圓滿二字最妙圓始滿滿始圓艸木之實其圓滿者乃生气之所歸也種先圓勾萌甲拆便不圓到得結實又圓問如喜怒哀樂未發是圓的發便不圓到得和仍是圓曰然

人爲天地之心果然人多錯會某亦讀之累年始解謂人爲天地之心反一語便可謂天地爲人之皮殻故愚誕之輩至有疑天地爲無知者卽從此起也人爲天地之心乃謂天地之精神命脈皆在人耳禽獸艸木皆得天地之性而不能全惟人得之最全故曰天地之性人爲貴貴者貴於他物也猶之父母生子父母之精神命脈皆在兒子非謂父母爲兒子之皮殻也就如一身之中說人之神气爲天體魄爲地知識爲人便不是只好說魂之靈屬天魄之靈屬地周子張子便說得不錯周子以人之應萬事配天地之生萬物極是張子說乾稱父坤稱母予玆藐焉乃混然中處又極是

王陽眀說萬物一體處言見赤子入井惻然救之是赤子一體也見禽獸被傷欲活之是禽獸一體也見艸木摧折欲防之是艸木一體也見磚瓦傾欹欲全之是磚瓦一體也又翻轉來說瓦石所愛也使有艸木萌蘗屈抑其下則不惜擲瓦石而出之覺心安而理得也艸木所愛也使畜牧無資則不惜芟艸木而用之又覺心安而理得也禽獸所愛也值賔祭則殺而饗之又覺心安而理得也至人尢所愛也一簞食一豆羮得之則生弗得則死有路人與吾之父兄並在前舎路人而活父兄又覺心安而理得也此皆非安排而後有者論皆極精某復因其說而推之瓦石無害於人卽觸之不過傷肌而已艸木則有腐腸爛胃毒人至死者艸木生於肥土而不驕生於瘠土而不求𨿽有毒艸人不食之不能爲災也禽獸得食則爭其尢悍鷙者噬踶嚙無所不至矣禽獸一飽而止過而輙忘人則蠅頭之利不肯相讓盈千累萬不自知止百年將盡竟不少休睚眥之怨沒身不解以致相讐相殺興戈起戎害徧生民辜及朽骨視艸木禽獸之惡千萬倍矣似乎荀子之言不爲過不知天以全副本領予人原千萬倍於物所以以不善用之其機智才力亦千萬倍於物且如瓦石止是供人之用至艸木則能滋益天和培助元气瓦石不能也禽獸中如雞犬之鳴吠牛馬之致逺其尢靈者如蜂蟻鴻雁之類艸木不及也至於人自身而家而國而天下實能修齊治平則財成輔相上下咸若直至參贊位育彌綸天地𨿽天亦不能限量他艸木禽獸能之乎

艸木本在下末在上禽獸橫生惟人頭向上如天之圓足在下如地之方淸气升上濁气降下與天地同看來有天地不久便有人邵康節謂天地空閒許多年始生人物未必然唐虞去洪荒亦未必太逺

指節可以觀天掌文可以察地大抵天地之數至五而全河圖洛書皆以五居中人手足五指得天地全數然大拇指與四指不同止兩節又虛而不用數十二支不用拇指中指長應夏小指短應冬食指無名指一般應春秋後掌髙處應山起西北注水於中窪處必定從食指邊泄去應澤注東南至右手方位已變而西北東南不異故曰天地之性人爲貴禽獸便不如此

天地生气無處不到石蟹在海能走石燕在洞能飛出則爲石此石中所生之禽獸也污潦之水蛆蠓生焉糞壤之內蚋化焉生其中食其中便肖其形便同其性牛馬艸食穀食虎狼肉食不能相兼也人無不宜是稟天地之气全也气全者以其理全也虎狼之父子蜂蟻之君臣何嘗不倍篤於人而他則不知【以上論命】

性之不明也虛齋整庵欲於气之曲折處見性姚江以昭昭靈靈言之皆難以口舌爭須知气不過運動神不過知覺而所發之理乃性也如見孺子入井而惻隠能惻隠者气也知惻隠者神也而惻惻然發於不自覺動於不得不然此處非气非神乃情之正而性之眞也程子稱形而上下爲截斷分明朱子言太極陰陽當離合觀可謂精切【光坡】

性字自孔孟後惟董江都明於天性知自貴於物數句說得好自後汨於佛老都是以气質爲性以心之靈明爲性至韓文公旣以仁義禮智信爲性卻又疑孟子性善之說難道有不好的仁義禮智信麼直到程朱出來把性字說一个透程朱后又糊塗了伊川說性卽理也蔡虛齋羅整庵輩著實參想以爲天地之气若偏於陰偏於陽便不是理陰了又陽陽了又陰陰陽得中便是理已經說得近傍卻還隔一層爲甚麼陰了又陽陽了又陰這是天地不能自已萬古不易極純極粹至好的一个性連天地亦不知其所以然只是不如此便過不得此生理也生理卻在心裏所以程子說心如谷種因爲性如此所以動而陽陽是好的靜而陰陰亦是好的春夏之生長固是生物秋冬之肅殺亦是生物人得之以爲性亦是如此萬古剪不斷連人亦不知其何故只是如此便安不如此便不安聖人愛人固是生人殺人亦是生人此處看得明白慿你橫說竪說道理都不錯知道這道理天地間那一个物類那一件事情是不與我相闗渉的知道這个卻說他是气質不得說他是心之靈明不得

善固本之性惡亦必尋其根朱子謂陽主生陰主殺主字覺得太重如形體陰也心思陽也豈有形體主於爲惡之理然惡卻從形體而生故人以心思爲主而貫徹形體則形體亦善以形體爲主而役使天君則心思亦惡善出於心惡亦出於心如君命官盡忠效職乃君命也枉法行私非君命也然盡忠效職固憑君命以行事卽枉法行私何嘗不假君命以作威畢竟盡忠效職者君命之本然枉法行私非君命之本然也如此看惡字有根而亦不礙於本性之善矣

知好善惡惡之爲性原不錯但要知何以能知好善與惡惡必我有善而彼之善與我之善合故好之彼之惡與我之善不合故惡之其所以合不合者非我有極善之性何以能然程子以谷種諭性便是谷種裏靣是有的釋氏以鏡諭性便非明鏡裏靣是無的谷種是熱的明鏡是冷的以善言性便盡天下人物皆視爲一體痛癢相闗公其所有而已不勞一團和樂之象以知覺言性便以已爲明視人爲暗自智而愚人尊己而卑人私其所有而欲分以度人必有隔閡之象所以性善之說明便見得天下之人皆有性善老吾老以及人之老防吾防以及人之防養之教之歡欣和厚佛教以眾生迷妄思欲度脫不知上老老他便知孝上長長他便知弟何嘗迷妄總之聖賢仁愛是熱的佛家慈悲是冷的如告子之不動心是死的孟子之不動心是活的活的便是熱的死的便是冷的

至尊因說新制律管分寸與古合以羊頭山黍實之亦是一千二百裝自然多防顆松些自然少防顆大槪是一千二百就如說性善難道个个都是一樣是大槪人性都善不甚相逺耳這一句說性善甚精到

問性只在心內否曰通身全是性毛竅中都是性但最中光亮發見處是心耳問光明只是心不是性曰然問心如谷種何處是性曰谷種生處尙不是性所以生之萬古不變者爲性性本無形如大麥萬古是大麥小麥萬古是小麥不是性如此如何不會變有性所以有許多物事若沒有這个不會變不肯住的如何有這許多物事所以云性立天下之有

人與天地本是一个其分界處只在一軀殻而百凡雕斵隔離之患皆從此生聖人所以說克己己私克去得盡則踐形盡性我便是天卽中庸所云至聖至誠也人物皆稟此理以生吾渾身都是天理而人物自化又加之在已有學問處物有法度則存神過化而贊天地夫何疑

姚江以一段靈明者爲性𨿽少近裏然所見乃心而非性也心便有別但看聲色臭味平時多少耽著至遇疾病便生厭惡遇患難便不復思想惟孝弟忠信則坎之中轉見誠篤至於生死利害更生精采故知人心道心確然兩个可見義理之性不以形骸而生自不與形骸俱斃嗜欲之性皆因形骸而有自與形骸俱亡此處認得確發言行事大段不出定盤星矣

王陽明格竹子的性乃格其葉何以三心何以空他木皆通直他何以有節不知此形器也非性也𨿽細說亦各有緣故如鱗屬木水生木故鱗如波紋禽屬火木生火故羽如木葉而食棲於樹獸屬金土生金故毛似艸而深蔵於巖谷介屬水金生水故殻似金石之堅裸虫似人屬土故居於平地分屬五行卻不是他的性惟孔子說得盡繼之者善也成之者性也天命本至善人物承繼來無不善及至成形便有不同今欲求物之性總離不了五倫不特虎狼父子蜂蟻君臣雎鳩夫婦卽艸木亦然以類叢生是其朋友也有牝牡是其夫婦也移樹必是花開時問其故曰樹最防花欲結子也是其父子也其不能全者形器限之也其不能斷者同一性善也天地與人共此一性所以萬古不易萬古不息

王守溪許多時文都看不出他的底裏到做性論便露出馬腳蓋以金水諭性全是佛家語也性是熱的物事不是冷的物事是屬陽不是屬陰論人性當以木火諭之如艸木之實其中原具有根榦枝葉花實及一得土气而根榦枝葉花實都出其中性便是如此木火屬發生金水屬收蔵如晝夜然吾儒所說性是白日事佛家所說性是夜間事聖賢說四徳便說元說五常便說仁元足以統亨利貞仁足以統禮義智佛家卻不道元而道貞不道仁而道智都落空了

人物皆有五性其參合之中和者爲人偏駁者爲物至甚偏駁之後則美者亦亡矣人之中有賢不肖理亦如是【自記以上論性】

仁智相連仁收進來便是智智發出去便是仁禮義相連禮是燦然有文若不停當如何謂之禮而停當恰好處便是義信流行於四者之內而位次乃在禮義之中極有理禮都排在外靣若無實心以爲之本便是詐僞惟有實心故一歸於實事而合於義也

五常仁可以統四徳生意無不貫也信可以統四徳誠心無不存也智可以統四徳收住四徳又貞下起元也

數中一三五可以做主五行水木土可以作主五气冬春中可以做主五性智仁信可以做主禮義卻做不得主

仁爲四端之首故中庸云肫肫其仁智能成始成終故中庸始之以聰明睿智而終之以文理密察【自記】

聖人不輕說死惟到仁曰殺身成仁信曰自古有死𨿽死而生之理存勇士不忘喪其元終非其至者但謂之勇士而已

問程子屢駁以愛爲仁之說愛者仁之用而非卽仁也曰朱子仁說已辧此旣曰愛者仁之用獨不可反其說曰仁者愛之體乎問雞雛之說云何曰全在那一防嫩處如嬰兒依戀父母那一防眞心乃最初之心也大舜做出多少事業其根本卻是大孝終身慕父母五十而慕

覺固不可以言仁亦不可以言智覺者心也仁智者性也在天地覺譬則神仁智是生物蔵物之理【自記】

人心中只有一團生理發出來便是愛愛不可卽謂之仁然其理則仁也爲甚麼又說公則仁大槪人不能全其仁者只是爲私欲所蔽隔克去己私仁心自在公字有工夫愛字無工夫公便愛心自然流出如一片土地但不使瓦石壓占自會生艸若彊恕則在公與仁之先惟不能仁故用彊恕耳然無忠做恕不出才說恕忠便在內

智是兩个而暗蔵在內的夫婦是兩類又躱在人不見處的以此推之北是幽暗之方黑是幽暗之色水外闇冬閉蔵貞則收斂堅固憂懼亦是隠隠在內盤算的腎亦兩个蔵而不露無不如此

機智是無用的聖人未嘗不有在胸中卻不拏出來用所以董子說陽居大夏以生育長養爲事陰居大冬卻積於空虛不用之處聖人用底只是仁禮義智是蔵在內的義猶半用智全不用若拏出來用便害事如人多端籠絡我架詞作勢我只以老實應之他句句虛我句句實自然他通身伎倆都沒用處你若再以機變應之益發多出事來必敗之道也只是義智卻是內裏必要有的不是可以無的

後世君子於四徳中耑用一智些小利害卽便百般趨避問所用恐亦非正經的智曰就是正經的智亦用不得智本是蔵在內的不可以用豈獨智卽義亦半用半不用如事不當做則不做便了若張揚表暴便有病故用義便有東漢末流黨錮之禍用智便流於詐僞姦巧之歸三代以上専用仁禮問文理密察是用智否曰全在內寛裕溫柔也是他齋荘中正也是他發彊剛毅也是他其本位卻是文理密察又問舉錯是用智否曰說到舉錯已交付與義矣智所以成始成終仁之惻隠義之羞惡禮之辭讓只是一樣獨是非有兩類是處管仁禮非處管羞惡【以上論五常】

性無所不在情亦無所不在心亦無所不在求之五行之位則性之全體屬水心之光明屬火情之萌芽屬木

心者性之郛廓心如物之皮殻性是皮殻中包裹的故言心必合性言方是本來的心【鐘旺】

萬物皆天萬事皆心心是易知事是簡能【自記】

知識者人心是非者道心【自記】

心統性情形生神發後便著如此說若論自來須先說性而後及心心亦性之所生也及有此心則性具於中感物而動而情生焉又曰心亦性之所生此句甚險然理卻如此有一團要發見的意思便是生理

火在人爲心在天爲日日之所及而物生心之所到而事始

人通身皆心也心所不能通處便不是正理若是理之所在心無不通豈止一身凡天地日月星辰之可窺測往古來今之可推求者皆是心之所到通天地古今止是一心汝楫問朱子云心者神明升降之舎妙甚平時只說作心是神明之所棲止不知升降二字是活動的如眼鏡之照日光不是定在一處正側轉動間光亦隨之而移曰然

汝楫問血肉之心卽心乎曰此心之室周身皆心也當年與徳子諤徐善長所言皆錯其時於一切天理人欲都從動靜分看便不是陰與陽都是好的如何說陽善陰惡陽气也陰形也气非理也然气與理近猶之心非性也然心與性近一切欲心都從形體上生來如鼻欲聞好香口要喫好味之類凡此非卽惡也中節仍是善惟過則惡耳虞廷說道心是從天理而發者說人心是從形體而發者饑渴之於飲食是人心也嘑蹴不受則仍道心也人心道心大體小體都從此分別能中節則人心與道心一矣【以上論心】

性有仁義禮智發則爲惻隠羞惡辭讓是非情亦然愛欲惡懼其根也發則爲喜怒哀樂愛發爲喜欲發爲樂惡發爲怒懼發爲哀言七情者除卻樂字耳以配元亨利貞春夏秋冬循環不已無非是者喜尙無獘到得樂便手舞足蹈易至於過樂與怒不相渉何以樂必變怒但看樂之時心滿意足气易驕盈覺得少不如意便不快活無論不當怒而怒就是怒得有理然忍著不怒何妨試問此時設在患難中亦有此盛气否怒之後如何轉爲哀凡怒過未有不悔者如漢武窮兵黷武天下困苦晚年輪臺之詔何其哀切至哀便有好消息來蓋隆冬閉塞時春意已萌動矣由喜至樂由怒至哀皆不妨最是由樂至怒這一節不好歸根復命總在一懼字懼貫始終便都好一部易全以懼字爲用神爲丹頭以懼始以懼終而每爻皆有當爻之位的道理懼誠也爻位明也以誠貫明易道也

情之發有有次第的有隨感而發的有次第者如元亨利貞隨感而發者如水火金木所謂其發之也仁其裁之也義其行之也中其處之也正分明是有次第然卽其隨感而發者惻隠是初動的辭讓是著見的羞惡是收轉的是非是包蔵的𨿽因事疊見而亦未嘗無次第也【自記】

惻隠辭讓羞惡是非與喜怒哀樂皆情也惻隠便是喜之正气辭讓便是樂之正气羞惡便是怒之正气是非便是憂之正气憂又有惻隠意蓋北方原有二气人能憂則惻隠之心生矣【自記】

喜怒哀樂固以懼字爲丹頭又想土寄旺於四時喜怒哀樂應有一平字象土天道之變以漸而至春至夏夏至秋秋至冬無今日大熱明日大寒之事畢竟以漸而變是平也寅卯辰辰爲土巳午未未爲土申酉戌戌爲土亥子丑丑爲土土气沖和和平下來漸漸而變喜至樂怒至哀尙以類相從其勢順惟樂變怒哀變喜若太驟故營陽王哀樂過人其哭之慘戚便哀感行路方退而歡笑如常朱子謂是不恆其徳孔子是日哭則不歌正是此意當其樂樂得平些移時怒怒亦輕些此理勢之必然懼與平亦有分別懼剛而平柔懼淸而平濁懼屬智屬水平屬信屬土平是轉灣處懼是起頭處天不可說懼健字便是懼喜變樂怒變哀固須平樂變怒哀變喜尢須平四時如此五行亦如此金生水木生火可不用土水生木離土不得火生土土生金必用土才生出金來汝楫說平卽思也洪範配土先生大以爲然

虛齋防引中畫喜怒哀樂中間著个思字甚好總是收轉念頭無處放心便是聖人希天都離不了此意

喜怒哀樂歸到仁義禮智便無獘以仁喜以禮樂以義怒以智哀有何獘病喜怒哀樂通乎仁義禮智又通乎元亨利貞便達天徳下驗之吉凶悔吝人道無餘矣問中庸自喜怒哀樂起直到位育正是此意曰然

聖人之心喜怒哀懼都有但中節耳如子畏於匡莞爾而笑無君皇皇防服過宋之類呂原明在太學因胡安定見伊川顏子好學論曰眞儒出矣遂首先禮拜伊川後來卻學佛一日馬行壊橋墮水防死及起卻自咎曰墮橋便墮橋何爲心動從此便在這上頭加工這便異端不是吾儒正道問使孟子際此亦動心否曰不動便是告子矣孟子死心塌地服孔子就在可以仕則仕可以止則止可以久則久可以速則速這防个則字終身摹仿不能到

怒最易發而難制只是理不明若明白時自然有節天下事只要明白貞下起元先有智而後有仁若是智不足便仁也差了

怒後卽自己不悔勢亦必歸到哀上來此天地陰陽自然之理倘用別的來接接不上果接之以喜樂這就窮了有死之道

無憂患時作憂患想亦可以忘怒問程子只說觀理之是非倘理當怒者自然該怒何爲又想憂患以平之曰先要忘了才會隨事觀理謂之忘怒是怒已平了是土怒之發也如火於時自加一段收斂退蔵之意便是以水濟火以水濟火則怒忘矣便看水一澄便有泥火一撲滅便有灰皆成土汝楫云懲窒二字是訣曰又以明爲主看破他的機闗懲窒亦易爲力

天道元亨利貞賦而爲仁義禮智發而爲喜怒哀樂著事爲吉吝凶悔成效爲治盛亂衰皆相配喜樂怒哀發見於外卻是愛欲惡懼爲之根不愛何喜不欲何樂不惡何怒不懼何哀哀卽憂也大槪喜哀無甚病病全在樂怒上樂便驕滿驕滿易生怒到得哀便有向好消息懼字是回斡造化的金丹喜樂怒時能懼便不過懼便是禮儀三百威儀三千之根懼便有和樂生所以程子云肅則雍人君遇水旱兵荒則懼然必無事時從心中發出大懼方好凡人遇事精神防亂粗厲浮動便不中用惟懼便思量處之之道至主意定則不爲他端所惑矣終日欽欽若對大敵到得金鼓齊鳴決防兩陣卻意思安閒如不欲戰治亂都是天運然亦不容無別治由乎天而成乎人亂由乎人而成乎天天無不治之理推其根由乎天而經綸締造以成之則治矣情欲利害推其根由乎人人事壊天感之而沴气作天札災厲至則亂矣懼者致治保邦之要聖人諄切言之道理要處原無多聖人丹頭在此佛爲轉輪王以心轉乾坤也懼卽是轉輪法凡看人亦當以此爲訣其人無故知所惕懼或有所觸而警動非常便是爲善之人有道之器

元亨利貞配春夏秋冬仁義禮智喜怒哀樂吉凶悔吝從古是如此說至配禮樂兵刑而七情中又添出樂字爲八是某方如此說禮所以飾喜樂所以飾樂兵出於怒所謂一怒而安天下之民刑歸於哀所謂哀矜欽卹內有愛外始有喜內有欲外始有樂內有惡外始有怒內有懼外始有哀聖人說顏子好學卻說不遷怒程子定性書亦云忘怒觀理蓋喜樂治之象怒哀則亂之象故聖賢於此兢兢然根源卻不在怒而在樂變怒上當樂之時便要畱意也丹頭卻在懼字當樂之時便提醒一提醒自然不過由喜而樂由樂而怒由怒而哀由哀而復喜其過度處皆用思所謂土寄旺於四時也學者用工卻在喜怒哀樂上喜樂怒哀治而天下平矣天地位萬物育不是空話是實事老吾老防吾防以及人之老防一怒而安天下之民哀矜鰥寡樂以天下何嘗不是實事不單是空講道理每年勾囚但看成案都是樂與怒上死的鬭毆讐謀也盜刧滛欲也不曽有喜與哀便致極刑者邵子皇極經世遇物皆成四片卻不曽如此配得【以上論情】

榕村語錄卷二十五

欽定四庫全書

榕村語錄卷二十六

大學士李光地撰

理气

大極天之性帝天之心

先有理而後有气有明一代𨿽極純儒亦不明此理蔡虛齋謂天地間二气滚作一團其不亂處卽是理羅整庵謂理卽气之轉折處如春轉到夏夏轉到秋自古及今何嘗有一毫差錯此便是理某初讀其書只覺得不帖然不知其病在何處及讀薛文淸讀書錄有性卽气之最好處頗賞其語而未暢至五十一嵗後忽悟得三說之差總是理气先後不分明耳先有理而後有气不是今日有了理明日才有气如形而上者爲道形而下者爲器豈判然分作兩截只是論等級畢竟道屬上器屬下論層次畢竟理在先气在後理能生气气不能生理大凡道理不明白處卽以人身驗之如人之歡欣暴厲者气也但未有漠然無喜而忽歡忻恬然無怒而忽暴厲之事何以有喜以有仁之理故也何以有怒以有義之理故也喜中乎仁之節則喜得其理矣怒中乎義之節則怒得其理矣是未發之先此理本自充滿堅實於中故及其已發自有條理明乎此則知天地𨿽气化遷流萬端雜糅亦有不能自主之時卻有萬古不變的一个性在惟其如此所以人𨿽物欲陷溺气質昬蔽惟狂克念作聖天下𨿽大而君子以爲篤恭可平世𨿽大亂而聖賢以爲反手可治卽謂气滚作一團其不亂者卽理到底有所以不亂者在謂气流行不已其轉折處卽理到底有所以轉折者在蔡羅之說但說到發而中節之和不曾見得未發之中誠也中也太極也卽性也誠者性之實理中者性之不偏不倚無過不及有未發之不偏不倚而後有已發之無過不及極者造化之樞紐品彚之根柢樞紐自其生物之旋運有主處言如戶之闔辟無端而扉柱不移故運行不已而其生不窮也根柢自所生之物歸根復命處言如艸木之種入地榦枝華葉而結果如種故物之形千態萬狀而無一不全其天也又曰極者至極之義卽樞紐之說標準之名卽根柢之說見到此便覺得聖賢儒先所言無一處不合

理气固不可分作兩截然豈得謂無先後如有仁之理一感於事便有溫和之气有義之理一感於事便有果決之气

虛齋理气性命說得全不是門人於其身後翻出他自記一篇欲將太極圖說動而陽靜而陰之本體攺作全體不知一攺全體便鶻突了蓋從頭便有此太極也人物尙有性豈天地之大而無性太極者天地之性也有太極便不能無陰陽一直流出毫無虛假毫無間斷若本原上明白𨿽虛齋之說亦說得通但須知有太極自有陰陽不可說從陰陽始見太極如說由情見性未始不可但須知有性斯有情斷不可說惟有情乃可從此見性也有太極自有陰陽與因陰陽而見太極是大闗頭由彼說竟有以气爲性之病張長史於某極有益長史初登第自言在監中試無欲故靜題他論中有一段言禪定便說靜故無欲此論大妙靜故無欲者勉彊要靜也無欲故靜者自然而靜也一日某問之曰理是何物可是萬事萬物有當然而不可易卽見得有自然而不容己者否曰看來卻須倒轉來有自然而不容己的故有當然而不可易的此言殊有味如人忠孝之心有一段不可解處是自然不容己才有陳善閉邪視無形聽無聲種種當然之事與其從气上說理於此見不如從理上說气於此出爲是又一日因講爲物不貳復問之曰爲物的是甚麼生物的又是甚麼曰其爲物的就是其生物的某曰這不是向日所說有自然而不容己的故有當然而不可易的麼曰便是

蔡虛齋分別理气不淸直認气爲理固不是又或離气以言理謂未有天地之先天地旣壊之後理依然在亦不須推說到此【鐘旺】

程子言性卽理也今當言理卽性也不知性之卽理則以習爲性而混於善惡以空爲性而入於虛無不知理之卽性則求髙深之理而差於日用溺泛濫之理而昧於本源性卽理也是天命之無妄也理卽性也是萬物之皆備也

理卽性也實實有个本體在卽幹之元而人之性也有此便不得不動不得不靜故朱子解太極曰卽陰陽而指其本體不雜乎陰陽而爲言極精程朱說來若合符節此外惟眞西山有些意思余不能也

汝楫問性卽理也理可是條理否曰是條理孔子曰窮理盡性以至於命和順於道徳而理於義順性命之理謂之理都是在事物上說君臣父子夫婦昆弟朋友不相紊亂這是理然此理不是到事物上才有性卽有仁義禮智不可混矣命卽有陰陽五行不可亂矣順性命之理說得最好性命皆理也程子說性卽理也是因人把性字說空了故指防此句其實在事物爲理人之所秉爲性天之所降爲命命本以天言性本以人言理本以事物言道亦理也但理以事物條理言道以人所行之路言然又曰形而上者謂之道曰天道曰天理曰天心皆是借用字眼其曰天徳亦借用字眼徳本以得之於已言故曰行道而有得於心謂之徳其曰天命亦借用臣受君之命的命字其實命字仍非本源天有天之性若沒有緣故命个甚麼程子兄弟一生只把這防个字眼想得分明說得確當如曰在物爲理處物爲義皆至精言理始於孔子言性始於成湯曰惟皇上帝降於下民若有恆性將命字作賦予於人之理言始於劉子曰人受天地之中以生謂之命以前言命多作天之歷數言

理須活看如陽善陰惡若說陽是生气陰是殺气生气善殺气惡如此天何爲用此殺气豈有意欲殺乎有陽不能無陰猶之有陰不能無陽也豈有善必須有惡乎蓋天陽也地陰也人之心神陽也形體陰也人心本無不善卽形體亦非不善特不善皆起於形體耳從其大體爲大人從其小體爲小人耳欲姦聲目欲淫色四肢安於惰慢以饑渴之害爲心害何者不生於形體若天君泰然百體從令則惟有一善而已不見有不善惟有一陽而已不見有陰也如君豈可無臣父豈可無子夫豈可無妻然若臣不稟君之令子不從父之教妻不受夫之節制便不好若臣能盡職子能承教妻能宜家但見君父及夫之好處而已𨿽各分些功名而不専其美也此方說得通【以上理气】

天的大意只是生人如艸木的大意只是結子旣欲結子繁多勢必先爲地步不得不有根株枝榦又必有陪生者不得不有葉至結子時千顆萬顆無不與種子相肖𨿽其中有秕細不成實者亦無不與種子相肖天要生人不得不辟世界以爲之地步又必生物以陪之人生𨿽至萬億無不與天相肖故皆能心天之心行天之道盡其性以盡人物之性眞與天一般何則以天亦只此性而人全得之故也其中卽有庸愚昬惡之人如秕細不成之實然其性亦無不與天肖也物𨿽不能自外此性要不能如人之全以限於气類之偏蔽故也見得天人同一性自能節節皆通佛家任他虛空粉碎靈光照徹總不離乎气吾儒平平常常下學上達而所見無非理气有滅時理無毀時故謂之至誠誠者實也

某見得一个道理頗有闗系老子淮南子邵康節都說天地未有以前渾渾沌沌動靜不分及到有動靜才有天地人物卽張橫渠亦說坱然太虛升降飛揚淸而浮者爲陽濁而降者爲陰連太極圖說亦不離此意某讀易覺得孔子從不說到天地之先系說天尊地卑然後說到剛柔相摩八卦相蕩又云乾坤毀則無以見易易不可見則乾坤或防乎息都是從天地說起蓋六合之外存而不論無稽之言無復證據者聖人便不言康節謂過午運後天地日就消滅聖人不復生亦未必然恐天地本無壊時就有大劫數不過一經大亂人物防乎滅盡便像初開辟一般𨿽不敢執定此說然如堯舜這樣人忽生出一个來亦定不得堯舜不過是个至好的人最平常一防不奇怪再生防个好人一幚便是唐虞有何異

看天似無心然從事事物物體貼來覺得處處都似算計過一畨如黃道赤道不同極常疑何不同極省得步算多少周折細想若同一極必有百年只見半日半月之處惟略一差互便隠見盈虧都均齊矣

呼如春夏便是內外之气皆充盈也吸如秋冬便是內外之气皆揫斂也但充盈卻是內虛揫斂卻是內實耳【自記】

分野之說荒誕無理𨿽祖衝之約略言之亦大段不的確以左傳中兩處觀之似是分封時以某星賜某人使其國有水旱疾疫得而祭禳之未必以此分疆畫界也

某舊以地𨿽是天之渣滓因天气旋轉地在中間又爲精气之會今看來精气之會四字未完確蓋是天之精气凝實處天凝實在中間故萬物象之凝實俱在中間【自記】

中國不可言地之中惟可言得天地之中气當黃道下處日直到頂上其熱太劇當赤道下處一嵗兩春夏秋冬立春春分爲春夏立夏夏至爲秋冬立秋秋分又爲春夏立冬冬至又爲秋冬惟中國寒暑晝夜適均而不過所以形骸端整文物盛備

語云百川東注某嘗疑中國不過居地數十分之一西邊之水西流者甚多如何據此以論大地其實地𨿽似圓毬亦似有上下一般西北沙漠之外無非髙山曠野卽西流之水皆是有防的不似東南之海無有邊際蓋東南如血脈所注之處古人語終不錯

地至圓無有上下周遭人皆戴天履地無有偏側倒置錫曰此蓋地大之故如蟻行於雞卵之下但見其大不見其倒曰固是亦由人與地本相粘聯如虫行承塵上有時失足墮地不見有人墮向天本乎天者親上本乎地者親下旣有形質不能離地矣

朱子言自大庾嶺之北水皆北流南髙北下嶺南水皆南流北髙南下故浙江冬寒夏熱向嘗笑其語以爲何處不是冬寒夏熱故語類四纂削去此語其實應存蓋冬更寒而夏加熱也有嶺爲背夏則南風不到故加熱冬則北風無遮故更寒浙閩相去直算不過四五百里如何浙江大雪而嶺南便少爲此故也

繹史雲天地之精華爲四時有四時而後有五行水之精爲月火之精爲日又云天皇十三个頭地皇十一个頭人皇九个頭大可笑四時乃因日而有日傍近气溫爲春在頭上大熱爲夏稍逺便涼爲秋大逺便冷爲冬據周髀經及西洋人說則半年寒半年暑者有之一年有兩春夏秋冬者有之與中國對過的地方中國的南極是他的北極中國的北極是他的南極中國寒他卻暑中國暑他卻寒如此倒說先有寒暑後有日月可乎所以聖人萬古之師一切幽荒唐之說刪去淨盡說理气只從天地說起又只說現在的至天地以前天地之終都不說刪書斷自唐虞以前就有文字孔子都不存不似他家從混沌之始懸空揣度以啟後來編通鑑者荒唐幽怪之謬就是天地之初或有神怪事亦不必記只該就有條理處記起

問寒暑之節可驗陰陽之消長而論寒暑乃以去日逺近之故則是地形爲之與陰陽之气不相干矣曰君以日與天爲二乎日卽天之心卽天之目心目到處便是神气流行心目不到處便是神气休息大浪山之北我之冬至卽彼之夏至我之夏至卽彼之冬至然彼之冬至猶我之冬至彼之夏至猶我之夏至無二理也

問日行南陸便寒行北陸便暑間有一年不寒又有一處獨寒者何故曰人事爲之也雨暘寒燠風隨人所偏之气勝便能感召其中又以爲一方之主者所召之气爲多

日似有面背一般朝似面相向故色紅而暖旣中而昃似面已掉轉故色淡而漸寒不爾夜气久而日初出應寒何以暖日气蒸至半日臨晚應暖何以寒且果實東照者先紅西照者尙靑向舉以問梅定九梅云想果實受露朝日烘入則滋液浹洽而先紅西日則露幹久矣故有異未知是否【以上天地】

至誠之心無一事可離得如五行都是土土气流行無有不貫土旺四季之說出於京房耳問何以謂之旺於四季曰以其交際處尢爲易見耳天之气化還難遽曉至存乎人者可以類推如喜樂怒哀是木火金水也土何在思是也喜之過而樂到將樂時思一思便喜不至過分樂之極而怒到將怒時思一思便樂不至過分怒哀亦然發而皆中節謂之和和气卽土气從來言五行者有三文王後天圖土有艮坤月令呂覽土在中央京房則土旺四季旺四季者是於交際處見在中央者是播五行於四時若不將季夏屬土便止有四行矣至文王之說於理尢長單水如何生得木單火如何生得金畢竟須土若金生水木生火可不須土他如納甲之說五行旣不依生之次第又不依行之次第然今星命地形家皆用之納音之說尢無理

天地一嵗生生之气於木驗之水火金土亦自爲消息虛盈但不如木之著耳是亦木包四行之證緣此可見五行內木得生气之全也【自記】

人有問木何以長於五行者朱子以生气答之極是而未盡蓋具五行之全徳者無如木始發生繼暢茂又繼而收斂又繼而閉蔵由閉蔵又復發生如仁之貫五常元之貫四徳也

火外明內闇水外闇內明火照人影在外水照人影在內大都外明者必須內闇所謂外精明而內渾厚也外闇者必須內明所謂內文明而外柔順也

水在地中有陽气推蕩他方會敷散潤澤如人身有血陽气盛方能睟然見於面不爾便血不華色面帯靑黃黑气

土气原流貫於五行之始終而發見卻於辰未戌丑到此節一節才度過去【以上五行】

夫子不語怪神不說有亦不說無又說敬而逺之不說正神亦不說邪神到得敬而逺之卽神亦都爲民用務民之義至於天地位萬物育不特山川社稷各效其職卽郵表畷貓虎之類都有職事年丰則祀之否則八蠟不通以罰之一不語一敬而逺竟是鍜鏈神之法聖門賢者信是畱心一云子不語怪力亂神一云子罕言利與命與仁一云子所雅言詩書執禮嗚呼盡之矣

問人感天似比感人較易曰自然是如此天者吾之父母也人者吾之同類相與也

問天無心而成化果然無心否曰以爲無心連人亦可謂之無心以爲有心連天亦可謂之有心人在天地間不過偶然气聚能蓄多少靈光尙然有知覺何況天地卽父慈子孝君仁臣忠兄友弟恭夫倡婦隨亦是感應自然之理不得謂之有心然謂之無心可乎山川之陰气升而爲雲天以陽气壓下遂成雨亦升降自然之理然便有云師風伯雷公電母運行於其中旣過便都不知歸於何所天地總是一气塞滿有气便有象有象便有神

天原發防中言神雲天地無空處如一窪之水虫魚生焉糞壤之內蛆蚓生焉以及冰至寒也而有雪蛆雪蟇冰蠶之屬火至熱也而有火防之類由此觀之至防者气也而气之中有物至寂者虛也而虛之中亦有物气與虛而鬼神居焉推而論之卻有此理人但因其平生之立心行事死而以類相從憑依感觸而有托焉或淸明剛正與明神合而爲神或幽暗乖戾與鬼怪合而爲鬼佛家說人死後看一防亮處行好人亮處入人神道惡人亮處入畜生道亦是此理

鬼神嗜好與人一般此理詩中言之最詳禮始於飲食詩從夫婦居室說起便以此事其祖考以此賽其田祖以此而社以此而郊問想因神亦人之遊魂其生時習於此故神魂亦如此曰天豈亦人爲之而曰上帝居歆何也不須倒看人飲食之性從何來

先天而天不違後天而奉天時天且不違而況於人乎況於鬼神乎分明說鬼神在天地之外安得謂鬼神無職事但鬼神亦須人幚如勾龍配土神后稷配谷神不獨是功徳在人亦因他這一件精通便就是這物事之主問有邪曲不正之鬼神否曰有邵子曰幽暗巖厓生鬼魅這一種喜禍惡福喜亂惡治喜暗惡明喜邪惡正一番亂他一番出現如王章亂而盜賊猖獗卽平時亦有王法管不到處姦還時作也

問離騷言扣帝閽之類想古時便有與神鬼相通之術曰觀尙書乃命重黎絕地天通可見堯舜之前地天相通至堯舜絕之乃不相通佛家說許多荒唐話亦怪他不得他那里原相通非全掉謊也只是中庸之道乃天地之經此道明一切鬼神皆服故絕他他就不敢通逺他他亦不敢怨

鬼神與人不是兩个我人也吾之祖父則鬼神矣謂不與我一體可乎推而上之則厥初生民非天地所生而何同爲天地所生皆是一气自古忠臣孝子聖賢豪傑之有靈而爲神者皆與吾一體矣只是聖人說得妙敬鬼神而逺之不敬不是不逺又不是故爲之禮以裁制之應存者存應革者革各以其分則陰陽和而災沴息

人總是一心此心與鬼神本是一气故天地古今無復間隔如今闗忠義之神禱祈多應豈果有忠義之奔馳於天下哉忠義之義气本在天地人心自有其義气心皆向之則忠義之神所憑也人讀易經若於天地萬物求之都隔只於心求之則伏羲文王周公孔子都是我

人有大好事終身不忘有大可愧恥事亦終身不忘其忘者都是平常沒要者耳然亦不可謂不存在那里偶然觸發卻又記起天地間無此物無此影像有此物便有此影像況如堯舜禹湯文武周孔之神乃是天地生平得意事如何忘得只是王莽董卓李林甫秦檜之徒亦與天壤同敝是天地大不得意事桓溫乃是別有肺腸遺臭萬年有何好處如今喫一香物惟恐不噯气悞喫臭物惟恐噯气臭气噴出如何過得

先時重伍子胥後重朱虛侯今乃重闗忠義只因其人當日死時有一段鬱結處人人爲之鬱結以人之鬱結合之神之鬱結自然兩相感通至於鬱結之久非祭賽祠廟鼓樂祝祈之盛不足以宣泄其气故致香火之盛迨鬱結之气漸平則香火亦漸減理自如此皆人心爲之

程朱說道理極精至說鬼神猶有未盡處朱子說人形旣銷亡還有甚麼存於天地間此卻小差卽以人心與事驗之當其心與事相合時居然有此事至事過後未嘗想要記此事然已有在心裏到久後偶然題起又記得就是全忘了到底有一影子未事之先心爲形事爲影旣事之後事爲形心爲影天地旣生過這一个形就是過去了亦有此一个影大約以心法觀之極確一念便是萬事旦夕卽是百年百年卽是千古問艸木禽獸亦天地所生也豈旣銷化後亦有影乎曰其靈異者尙能爲物怪至尋常者如人於沒要事隨過便銷銷過亦無矣大槪取精多而用物宏者其存爲多

人有不安於心者此事常記得不忘若做得合理便帖然放下人死爲厲此必有不安也聖賢死則與天地泯然同流無不安也非無也其理與天地合天地存則聖賢亦存張子云沒吾寧也寧字見到至處

至而伸者爲神反而歸者爲鬼是解釋鬼神字義人發動於外者爲神蔵記於內者爲鬼統言之只是神別言之卻有鬼神之分先儒解何以喚作鬼是反而歸的何以喚作神是至而伸的

或疑人死爲鬼使古來靈魂都在豈不塞滿世界此卻不然如人讀過的書做過的事說過的話𨿽多年還記得何嘗見塞滿胸腹鬼亦有消去的只是存者自不少又人有已忘的事追思復記起來者如鬼神你不問他似是無的及誠心求之便又有應

物類形骸長而神理短人則形骸短而神理長艸木如松柏之類有千年者龜鶴亦久而不死人則不能然人𨿽死而神理常存物類則不能此最易知以尋常日用間驗之如人做一器皿不破毀他他便常在倘一破毀卽不復有矣若作一文字𨿽毀去還可記誦

起來神理存也況大而至於道徳本於心性萬古常畱誰得而滅之𨿽艸木禽獸久蹔不同類人之靈蠢亦不同類然大段如此

祖考精神便是自家精神上蔡之言盡矣其曰自家要有便有要無便無卻說得稍脫了人心上有天地間便是有了故明道說無說有之語最圓活而朱子一言以斷之曰有【鐘旺】

朱子事事體貼過能知鬼神情狀一日論怪事深詆佛法之非有人曰信有之朱子曰公見否其人曰曽見有鬼爲祟但聞寺鐘一扣則鬼一伏朱子曰大抵鬼亦公輩所爲生時如此信向死後焉得不爾𨿽似戲言卻有名理

鬼神不得謂之無但不可與相接見如水火然兩者本相濟然不可見面人或與鬼神夢寐相接尙隔一層若直見之便非佳事

人怕鬼自是胸中愧怍多

神鬼精怪要分得淸天地日星河嶽之神無非生气以至人之魂皆神也人旣死其魄不防則鬼也精則龍精狐精之類是有一物而修練久能變幻出入神鬼之間卽人之仙亦是此類至怪則不正之气所生如山之怪曰夔罔兩水之怪曰龍罔象山魈木魅之屬是也今人一槪名之曰鬼則頇無別矣

陳梓言物有有性而無心者先生問曰何謂曰如磚瓦之類先生曰是何言歟有性卽有心天地間木石之類久則能成精怪靈者象人蠢者象鳥獸若無心何以成形如管輅卜碓精和尙家破竈公案皆是土石而云無心可乎

鬼神是有的佛家說轉生事是偶然有的如雞變爲蜃雀變爲蛤何嘗个个如是

佛家輪廻之說最難信五經說鬼神多矣並未嘗說到此偶想在天成像在地成形覺得有些意思象與形總是一气凡物皆然如水在地其气升於天便爲云及云之墮而下則爲雨爲水如日在天乃象也以地下之陽燧取之則爲火人在地下天上亦必有象所以說魂升於天孔子亦謂其气發揚於上爲昭明以此論之則聖賢轉生亦有此理總是天地淸明之气耳想是當其爲云不自知其爲水當其爲水亦不自知其爲云

韓宗伯慕廬病困時某往之宗伯曰正有一事欲仗大筆傳信某問何事曰病中見得幽冥之故灼然不爽吾初疾原非大癥止因眾祟繞榻徹夜叫讙連旬不能合眼以致病勢日臻某日諸鬼忽相約於西河防赴席甫晡相率而去吾竟得寧寢及旦使人訪問則西河防人果於是夜普度施食自是後諸復還吾亦遂不寐以至於困某曰今者諸鬼在何處曰見君在坐退處榻後矣此事向不以爲信今將記錄示後病不能執筆故以相囑此某面得之宗伯者大抵僧家之普度卽先王祭厲之義於理所有者卽不當斷以爲無但不宜如和尙家說得來全是物爲政耳【淸植】

一友人看佛書公案極多嘗爲某言渠曽攜眷歸鄕舟次杭州一女才二嵗許匍匐坐側呼曰汝明日午時死如是者三渠若不聞又呼曰汝不死則我死如是者亦三渠又若不聞至明日卒皆無它其後友人享有多壽女亦出嫁成家當時友人謂某曰若聞言驚愕必致它異凡此皆是看公案方能解得問死生有命豈因驚愕鬼物便能死人乎曰亦有此理如兩軍相當不動便不敗挑戰者只得敵軍一動事便濟矣某當日與海賊相拒時舎弟有妻弟某者使舎弟來告曰賊己遣兵五千取道永春火藥手五百取道安溪兩路並發志在相滅渠從永春來見賊已駐卓埔卓埔距余鄕僅三十里耳彼時若驚愕動足便可禍生蕭墻幸某堅然不動惟令集眾以俟別分遣二人偵之兩路皆不見一賊旣還報其人猶惇促余行某乃笑而止之

同年沈尙仁曽臥病三年而後起雲爲前生事與鬼鬭訟自此遂盡見鬼物某登第後與陳友造之談幽防事陳難之曰溫公言三代以前不聞有地獄轉生事自佛法入中國便逐旋添出何也沈云果然如此如今陰司何嘗不日日添出事與陽世一般又云人於不平事多言豈無鬼神以爲鬼神正直殊大不然如嶽瀆正神何嘗閒管都是不好的邪鬼多事還不如陽世尙有公道豈惟人死爲鬼廟中泥塑吏役皆能爲祟嘗於早間變人出來日出便退入廟中陳友笑之某曰亦有此理管輅傳中舊碓乃成大鳥以其啄與翅似也大凡土木之類皆能以其形似化爲人物錫曰可見生气無一不貫曰然

閩中有眞人元女諸神能行醫方療人疾病往往有驗此𨿽非人事之正然旣有功於人則君子不禁先王八蠟迎貓迎虎貓虎之神何足祭以其有功於人耳年不順成則八蠟不通無益於人則絕之【以上神】

天地如雞卵古人𨿽有其說而未竟其論唐之淳風一行宋之堯夫元之郭太史許魯齋明之劉伯溫皆聰明絕世而皆不知天地之俱爲圓體自西人利瑪竇輩入中國言地原無上下無正面四周人著其上中國人爭笑之豈知自彼國至中國防於繞地一周此事乃彼所目見並非浪詞至梅定九出始發明周髀經以爲原如此說何必西學因爲補其闕正其訛於是周髀煥然大明周髀言地如饅首天如上下雨傘合籠日月在腰如在雨傘合縫處人在日月之下不正當傘脊處西人言中國東西南三靣皆有人惟北方尙未開辟盡是林樹鬼魅靑燐而已中國不見之星甚多西人都圖將來乃知聖人無所不通周禮中說九州只以景長景短景夕景朝數語盡之至天地全局只以周髀盡之

周髀自張平子蔡伯喈皆以爲非周公之書後人遂謂其荒誕不經惟唐人趙君卿爲之注程朱二子𨿽頗露其端而未窮其防至梅定九始大加發明遂至統掠中西之學爲歷學不祧之祖其功甚大周髀言北極之下有朝生而暮獲者人指爲謾趙氏注之云以北極之下有以半年爲晝半年爲夜者故也此語忒煞聰明蓋北極下日在天腰其在上半盤繞時全是晝及旋到下半便全是夜此理甚確問其地若彼尙能生物乎曰天地之大徳曰生生意無所不到故雪中有雪蛆離雪則殂火山內有火樹火鼠離火則死彼處自有彼處所生之物或非中國五穀耳卽如昌平州溫泉其湯中遊魚無數萍艸自然鮮緑將魚投之冷水便僵無非此理

四遊之說朱子屢述之而不悟其非何也謂地於春夏秋冬相那移三萬里如人在舟中舟移而人不知果爾則看北極髙度當四時不同何以北極出地之度萬古不攺耶周髀只周公問商髙一篇爲經其餘皆傳間有假托無理之語卻有精到處分別觀之可也程子謂日無時而不爲精地無處而不爲中妙極此分明是說地圓而不指明其故闕於所不見也又云地無窮者如無端也亦極好

朱子言天天不宜以恆星爲體當立有定之度數記之天乃動物仍當於天外立一太虛不動之天以測之此說卽今西曆之宗動天也其言九層之天近人者最和暖故能生人物逺得一層運轉得較似一層至第九層則不可言與今西曆所云九層一一脗合

地平之說是地與天相際也程子以爲四邊有空濶則地在天中一彈丸耳極得其理【自記】

朱子語類中論歷不過六七條而已盡理法之防妙今西曆最侈爲獨解處不能加也【自記】

三萬里之說無可稽信朱子又謂三萬里者日軌相距之數耳非地只有三萬里也故語類以程子之言爲悞然施之於用則千里一寸之法自不可通自陽城至衡嶽又無萬五千里以爲二至相距亦防襲之說耳今新曆卻以極度推算凡二百五十里而移一度地之周圍凡九萬里三分取一其徑三萬或古者三萬里之說意正如此而傳者失之故或言四方之逰或言二至之距皆不可曉也【自記】

天圓地方之說蓋以動靜體性言之實則形气渾淪相周古人卵中裹黃之諭是已歷家又以地平爲說亦卽目所察天在地之上下隠顯各半而名之爾夫至順極厚非方非平髙下相循渾淪旁薄者地之本體然也其南北兩端以去日逺近爲寒暑之差東西以見日早晚爲晝夜之度東之夜乃西之晝南之暑乃北之寒也如是則東西南北安有一定之中南北或以極爲中或以赤道爲中者亦天之中非地之中也此理周髀言之至悉而漢氏以下莫有知者近新曆之家侈爲獨得歷詆前說防數萬言惜乎無以髀蓋之術告之者【自記】

今言嵗十二年塡二十八年火二年金水皆一年行一度者舉大約耳實皆有餘分惟金水則一日一度一嵗一周萬古不差毫髮何則金水從陽先後者也使有防防之差則不能追及日而後先之而與三星無異矣張子正防云塡星地類而從天故其追日最緩木一嵗一盛衰故嵗歷一辰木者生道天地之中气故遲疾中也火日質而防故其遲倍日金水從日蓋陰必從陽物感自然精防之理也【自記】

定九言古不知有嵗差後頗有言者李淳風又掃落不講直至一行始援證鑿鑿一行比李博雅其言天自爲天嵗自爲嵗至精

楊某說歷法每髙妙自奇使人無可攀躋梅定九則極低平隨人扣之皆言下卽得門戶恐卽此便是楊不及梅處大凡說道理平處卽是髙處

張平子造地動儀甚奇各處地震皆知之司儀者報聞及彼處奏到時刻皆應不知何理定九先生云先業師倪先生云地動儀當是極平平之至少有動便傾響何處地震其餘勢所及者必逺人不覺而此器平極遂有聲至其語之過於神奇者或有潤飾也

從來歷學須以梅定九爲第一曩在京師見某所著歷象本要有未當處許爲攺訂乃防往天津經年不報某作字趣之報書云西說是矣然中歷古有其說者不得槪置使西人専美至古說有得其意而詞未達者須爲達之又恐於其本意有所走作故須斟酌非造次可定且尊筆文皆簡明下筆時尢須淘汰取精文气方稱及後訂訖寄示觀之果如其言此人心虛而厚委曲從容非見到十分的確不肯出口落筆故其書無一字不可信者

西人歷算比中國自覺細密但不知天人相通之理如古人說日變修徳月變修刑西人便說日月交食五星淩犯乃運行定數無闗災異不知天於人君猶父母也父母或有病飲食不進豈不是風寒燥濕所感自然有的但爲子孫者自應憂苦求所以然之故必先自反於身或自己有不是處觸怒致然否則亦是我有調理不周而致然因爲徬徨求醫斷無有說疾病人所時有不須管他之理無論天子卽督撫於一省知府於一郡知縣於一邑皆有社稷人民之責皆當修省卽士庶𨿽至卑賤似不足以召天變然據理亦當修省如父母怒別个兒子時凡爲兒子者俱當畏懼父母斷不因其畏懼而謂我本怒他於爾無與而反增其怒者通天地人之謂儒揚雄謂知天而不知人則技西人此等說話直是陰助人無忌憚天變不足畏之說【以上歷法】

榕村語錄卷二十六﹤子部﹐儒家類﹐榕村語錄﹥

欽定四庫全書

榕村語錄卷二十七

大學士李光地撰

治道一

天下有道不止是朝廷淸明連士庶人都依傍著道理上行方算

淸明在上重濁在下其實息息相應如天气淸朗則地下百物滋生人靣上光潤則體中無病果然朝廷淸明便百姓殷實矣

艸木無根豈能開花結實學問不有心得總不相干功名亦然聖賢事業悉從方寸流出不然𨿽做得一匡九合猶是器小此根卽是天地之根

順天下之情定天下之分兩者不可缺一

虛文多一件實事便少一件

作事不可過粗亦不可過細講求得太繁碎不特人難行覺得自己亦難行只得不行若算計到其事之利害又算計到自己之聲名得失如何有這樣萬全的事故計較得及於民者有七八分利益只得就去做

爲治事事要不拂民獨有毒水而漁焚山而獵卻宜禁一用此無復噍類矣孟子說數罟不入斧斤時入不如此民用不繼

興北方水利以省漕運之煩除天下阨塞要害畱兵外其餘城守半用民兵卽阨塞要害處亦仿屯衛之制以省養兵之費而厚官俸以蘇民困是切時要務制度全壞於宋以周禮爲本而參以漢唐與明之法其庶乎

人要剪除惡人須自己果能無惡才服人如淫祠豈不宜毀但自己道理足心地光明气焰大於他他就無說不爾他便不服西漢諸事艸艸郊用五畤原廟陵廟紛然無理卻人民樂業至匡韋輩引經據古盡廢不制之祀毅然欲明先王之道而盜賊蜂起饑饉洊至日就淍敝諸事不古獨在這事上復古徒爲紛擾而已何當於治所以立身治國皆要有本末徹底澄淸方能一綫做成

某以兵部侍郎銜出爲督學古北口總兵官馬進良不依儀注輙抗行某初不與較及某爲巡撫某標下把總葉保告馬酷刑事下巡撫馬甚懼不知某胸中何曾有所記掛只看理體如何葉保本是刁悍之徒總兵將把總掌嘴未爲酷刑武官大一級打一級軍法也此闗朝家體統把總遽敢以私憤告總兵乃亂民也某問葉保流三千里奏上攺發寜古塔湏知設官所以爲民然必由官以及民不爾便民亦不靖如一顆大樹畢竟由根以及幹由榦以及枝由枝以及葉然其榦其枝其葉何嘗不與根貫爲一體細栁營中但聞軍令不聞天子詔文帝喜之者喜其奉將軍令卽天子所用之將軍仍奉天子詔也人都是一般上農夫不過食九人何以授糈詔祿至有千石萬石者豈非不均之甚卻是理當如此其功徳足以及人也易云養賢以及萬民必養賢而後及民只是徳要與爵稱小徳役大徳小賢役大賢若下犯上少陵長小加大賤陵貴當下便是無王法典史得治百姓所挾者縣令之勢縣令所挾者府道之勢由是而藩臬而督撫其所以然都是奉天子威靈耳

福建大吏又請開捐實倉殊覺不必大槪事不從根本上做只從半中腰做起便不見其利只見其害如今地方倉谷大半都爲官吏侵盜那移且福建潮濕實在浥爛亦有之旣至虧空私行攤派上司借端盤查需索使費層累申咨部行駁詰文案紛冗生出許多事端而害總歸於民倒不如且聽其自然總督又因海賊之故請禁海上捕魚之船不知如今海賊不比當年鄭成功等有巢穴傍海如舟山海壇南澳廈門臺灣諸島皆是官兵駐札海賊無駐足處其行劫不過如陸地之賊偶然盜竊耳陸地之賊何嘗斷何獨異於水賊且渠輩仍在岸上居住何嘗以海爲家如文官畱心查訪安挿武官設法捜捕但得其魁首一二人便可平息閩廣小民以捕魚爲生一行禁止民便失業況漁船不行則所行者惟賊船而已如禁夜然不許良民夜行行者獨彊盜與夥盜之營兵而已當年遷海禁海使百萬無辜室廬田產蕩然不存饑寒流離而死者不可勝數其實海賊一切銅鐵硝黃何所不有通海者就是耿精忠王進功營弁猾吏貪兵姦民是但許耿精忠王進功營弁猾吏貪兵姦民通海而不許良民下海也何益之有哉目下法禁何嘗不具而不肯奉法者官也非民也如今但講求任用好人一切疎節濶目便自然利及百姓矣

治天下樣樣皆當講求第一是要有根本湯曰朕躬有罪無以萬方萬方有罪罪在朕躬武王曰作之君作之師有罪無罪惟我在天下何敢有越厥志一人橫行於天下武王恥之有此便要算他是聖人論語堯曰章能得幾行書直是說盡

聖人爲政惠而不費不要百姓感恩但存望報之心便有限了豈必望報心裏記得有此便害事

臣道無成而代有終坤之含章是已卽君亦不宜自張其功一有功績恩徳欲人見之知之便不精不純耕者吾田鑿者吾井帝力於我何有羣龍無首不言所利皆是此意天下平萬國寜平寜而止無他神妙天地亦是如此

人有不善一能羞惕便不可量古人不說無過而重攺過故顏子不成湯不吝凡惡人直言敢諫者欲以動無過舉自髙也適以得愎諫言莫予違之名而不知受諫攺過爲聖賢至髙之行而不可及也自古稱攺過之善者穆王作甫刑出於逺遊之後秦穆思一个臣發於敗殽之餘漢武輪臺之詔感於窮兵殃民之末聖賢儒先皆矜重而錄之管仲謂小白惕而有大慮知所惕懼便是圖治之根本及葵丘之防微有震矜而叛者九國惕之意怠矣

立國以民爲邦本固是但中間士大夫一層卻要人君不與民接如大帥令將弁將弁令士卒便可聯如臂指恩信不及於將弁到得有變而望士卒越將弁而衛大帥亦僅矣故養賢以及萬民乃一定之理

古聖賢心熱無比明知天下不能常春而不秋常治而不亂就是得幾年人物安育風俗醇美亦樂莫大焉孔孟之所不能一日忘者孔子至夢奠兩楹尙想明王孟子言數過時可捨予其誰無一刻忘世至老始悟五百年之運孔子當之而已爲見知聖賢皆無先存一教後世之意在其胸中者

讀書人須看得宇宙間事皆我分內才好郡國立學多方培養不過要培養得此意出

古人仕以救民當官盡職乃分內事非爲君也鄕人有新制一服者其子索之不與乃曰父不以此服見予欲兒爲父讀書不可得也鄕裏傳以爲笑今人以做好官爲爲君與此何異

做官者不思令君重但思令君親不求見敬於君専求見愛於君最是惡消息

做大臣要知古意又知時務方才做得些事古今只是一樣不是兩截不知時務算不得知古意不知古意亦算不得知時務做事全要推功讓能大家做方可以久些若凡事多要是我做便有病便不能久此卽王伯之分所以伯道一時𨿽哄得人過後便消滅無餘

旣爲大臣顧不得情靣所以謂之公者不宜復有私也所云孤者甚危而無偶也若要人人叫好則大壞極敝矣

聞江蘇張孝先撫軍一到任吳下人便歌頌曰不是好消息暗地在那里做叫人不覺方好一近名便有毛病許魯齋說凡做事就教人歡喜便不好喜歡是不能久長的物事

士大夫老自當退天地亦有休息時寒冬至物多凋枯此不是無用卻於生物有功古者憲老而不乞言但觀法他的模樣並不敢勞其言語原有此種道理如老臣致政之後天下仰其徳望何嘗無補不是奔走禦侮方爲有用

治者事有條理也亂者紛無頭緒也顧亭林云小官多而大官少則治信然文中子曰唐虞三代不可復見捨兩漢吾何之先儒或笑其陋其實三代之流風善政惟漢猶近當時守土之吏自郡守上更無人郡有十縣縣有令長又有三老嗇夫遊徼三老卽今之鄕約也掌教化嗇夫卽今之甲長也主錢糧遊徼卽今之練總也司盜賊縣有十鄕鄕有鄕長又有鄕三老嗇夫遊徼略如縣制鄕有十亭亭有亭長凡三老嗇夫遊徼皆郡守自行啟除薦之朝亦卽爲之錄用猶見聖人辟門之意此等皆卽用本縣之人其名俱載在宦籍故漢書列之百官志非比如今之鄕約甲長練總皆無賴之徒爲之並無職銜他自知貪饕事敗不過笞逐於其微賤無損也故趨利爲非不少顧惜漢時內之黃門執防一切左右服役之人以至外之三老嗇夫遊徼大抵皆用士人所以吏治可觀三老之類惟其爲官也故亦榮於鄕食其祿而不肯自棄惟其爲本鄕之人也故各習知其風土人情有一盜則知其根株不逾時而獲矣有一訟則知其孰曲孰直而爲之調停排觧其拖累寢擱者寡矣於土田並知其疆界以及其買賣所自𨿽刁誣無所施從與民親切處料理故得其情而事省

某初入館時同人聯一小防一日魏環極先生至靣有喜色問之曰道長爾講參董漢防差快人意某曰以僕觀之不爲好事先生詰其故某曰漢唐屢下求賢之詔訪積行遺逸之士此段意思甚好此典久未及行範覲公獨舉其人以爲他處倡朝家置之顯要未必非買千里馬骨之意今被劾則薦者削色聞風者閉口所闗不在漢防一人也且謂曾受笞辱卽不宜舉人之受笞亦當問其官爲何官事爲何事假令以枉法受賕之官笞不畏彊禦之人此其過在笞者乎在受笞者乎縱使少年不謹率徳攺行亦不必追其旣往公冶長在縲絏之中不害爲可妻妻尙可官獨不可乎古人或取之奴僕或取之盜賊盜賊猶取況受笞乎先生防首曰是蓋當時授漢策以臺諫諸言官不平謂傷衙門體靣𨿽先生初時亦不以此見爲非其實皆私意也後某爲閣學時方舉博以充翰林館中亦以破例沸然有謂某宜力爭者某不應宋時舉大科無論已仕未仕皆許赴試中式者官在諸科上進士之専爲翰林非古也朝家官人考徳論材非吾輩所能私也

人身分愈髙工夫愈深愈見得天下多好人自己不濟轉見得人都不如我動嘆天下無人聖人隨材器使最妙人各有一長避其所短用其所長孰不思有以自見在上者又惟恐其功業之不成奬勵優容之到後來多把朝家發楦得不可測度連气運都覺得隆盛工虞水火終身只辦得一事後世都以爲聖人原不是聖人之世人都多一耳目口鼻只是聖人器使得妙西蜀人物能有幾个經孔明用來便覺得足用因其材也不然𨿽人材之多如宋仁宗神宗時用之不盡其材只如無有一般神宗臨朝對程明道尙嘆天下無人豈無人哉不能用耳

自古小康亦必有人若一時屈指無人便可爲戰栗問旣知無人畢竟如何才好曰須是求賢豈惟求賢又要興教化重師儒養出人才方可選而用之一部易經卽乾坤兩卦尙有戒辭惟一涉尊賢養賢便無不吉祥者可見尊賢是無上妙道

古時命官惟視徳徳懋懋官功懋懋賞是有功者止於賞而官不及焉此是治天下之要道而其根卻在不邇聲色不殖貨利課官且先講淸亷已得要領王荊公說得好伯夷在伊尹之後數百年而孟子品居第一以其淸也

人能革靣聖人已許其爲善這便是天地之心革面已是革心之漸況面何由革畢竟從心裏動了愧悔方能革就是趨風气圖功名亦且引他到這邊來久之習慣自然天良亦現矣某人對策云假亷吏不如眞貪官或欲髙拔之某不可因奏云爲官至於眞貪貪固極矣不應尙有罪浮於此者況假亷吏在他𨿽帶些假在地方生民已受其利矣升平之官大家以亷介相尙豈必盡出於心之本然但得相釀成風不敢更變所裨於世道者已多奏訖大防嘉許

做州縣官全要體認父母二字須實引父母的事任在身上養之敎之有此誠心爲本大段已得又須委曲以得其心

爲守令要在周知民情甚非易事必以心著實推求刻刻做題目入思議來方好先歷州縣而後爲大吏民間事體都閱歷過做來自較熟【鐘旺】

書吏實少好人然欲天下太平必先此輩孟子說班爵祿卻自庶人在官者始漢家吏治曹椽得自辟用最妙此輩都用讀書人從下面好起不相欺事便易辦不爾𨿽上有嚴明之官覺察不到者多

太平之世民生日滋而土不加廣欲其地利之盡則水利不可不興溝渠開泄大以成大小以成小隨地宜而修之要在守令得人著實畱心耳【鐘旺】

明代𨿽經泰平然諸事多未曾整理如直山東盡可開溝洫修水利治其田土以省漕運乃置之不理安坐而待哺於東南使江淮之間有竊發者中梗漕運則靑冀兗豫幽並之地無以取給矣

世間要熱閙須耐得幾年冷淡人儉朴了方能富厚但敎民儉又湏兼勤南方勤而不儉北方儉而不勤教之勤儉矣又自官府躬尙簡朴與民休息自然民气日復若只要外面熱閙饒使百須具舉到處興修究所自來皆出蚩蚩者之膏血安能使家給人足

平糶以出富民之谷此法最妙古人立倉曰常平曰社皆是此意至借賑蓋不得已耳

以教化防閒爲無益豈有此理卽如眼花了用眼鏡一遮便都看見若說待我閉目靜坐養出精光𨿽有此理然當下用不著卽如狐裘以禦寒當下便暖難道倒說待我保養元气足時自不用此不成

聖世教化行人材眾多彼此薰蒸徳品淳厚意思深融如米谷多置釡中則飯成倍美人家制蛤醬備置五味終有艸气不如捕魚家囤置一處其味自佳彼此初不相假借惟互相醖釀其美自倍

教人而人服從卻有兩路一是示以心得一是誘以功利七十子之服從示以心得也漢之經學唐宋之詩賦明之制藝誘以功利也聖人在位躬行心得以施教化又官不及私暱爵罔及惡徳人材安得不盛

教養人材最要某督學直時於文武童生中有能背誦四書全經小注及三經五經並有膂力武藝者皆試之文理粗通便爲拔取此是勸誘之法久之自然皆歸實學六藝之風庶幾可復

宋時監試卽今鄕試省試卽今防試廷試卽今殿試也監試及額者省試不中明年仍入監試省試及額者廷試不中明年仍入省試進士有五甲六甲其一甲亦不止三人有五六人不等一甲方得簽判後甲則丞簿尉一年一考自張元廷試黜落謁韓魏公公命作雪詩元得句云戰罷玉龍三百萬殘鱗敗甲滿天飛公厭之不顧元忿竄西夏見用遂使中原疲於奔命自是廷試者不復黜落矣問簿尉皆用士人使皆得至大僚此法殊善曰如今吏員出身自知終身不能望正印長官亦知其無復逺大賤而陵之他自然一心圖富安得不姦貪百出若槪用士人勿以資格相限必知自愛以幸進取矣親民之官得其人天下便易治宋時簽判尙在通判下惟一甲大科得做

明代科塲解大紳便作永樂命擬人所不講事爲問解泄之於其鄕人吉安一府遂至鼎甲居其二前十名居其七狀元曾棨記資好將書冊上語成片冩入至卷紙不足書於殿磚上永樂閱卷未完傳問具以對乃命就磚上錄而閱之吾鄕李九我蘇紫溪自少同學後蘇復從李受業而丁丑先逹至癸未李防試至都主其家蘇以部曹爲同考臨入闈問如何看文字李曰子才髙遇有平淡文字恐系有學有養之士宜畱心不可輕棄李捲適在蘇房已置之矣忽思李言覆閱乃大稱賞薦之遂得元彼時尙有古道言不及私亦以信二公之生平不茍

先王禮樂都有原故如制禮便將神情狀都安置體貼妥當在內樂的緣故不知如何便感天人格神其制十二律幾个竹管便與天地之气相應卻甚奇

某看禮樂亦不是難事如今把禮斟酌令至易簡人不難行自然樂從樂便把如今的戲整頓起來就是樂孟子斷得直截今之樂由古之樂人多在律管上講究卽使得了虞舜的律管作起韶樂亦不必一時便鳳儀獸舞家語中記孔子入齊見童子揖讓於道曰疾驅車韶樂將作矣此等話皆荒唐安上治民莫善於禮移風易俗莫善於樂若只郊廟中作樂就是雲門咸池韶頀大武亦只天地神聞之如何天下風俗就防移易自然是人人見聞才能移風易俗如今人看戲到那忠孝苦難時便涕泗交流移易風俗可見不難

伊川論禘謂以所出之帝爲東向之尊其餘合食於前此說爲長朱子但謂以始祖配之【自記】

古人的樣子莫要走他的他不敢破決的事畢竟破決不得如入繼之君自尊其親𨿽濮安懿王亦終未曾入廟至明世宗居然將興獻入廟坐於武宗之上不知當日曾經北面如何能相安旣非創業時追尊之比而使爲帝於身沒之後不復有宗法後世能從我乎

繼嗣之君於所生父須還他一个稱呼卽稱皇考尙未全不是伊川謂當稱皇伯父亦無據至明世宗直入其父之主加武宗之上孝子不爲人後要做孝子就莫卽帝位旣卽帝位又不承前面統緒豈有此理這是太祖傳來之統不可以私其父者

聖廟從祀之禮斟酌停當最難前日議朱子升堂將位於顏曽思孟之下某奏朱子功徳𨿽不讓顏曾思孟但十哲俱是聖門先賢一旦加其上恐朱子亦不安似不如列於十哲之下爲是果防兪允

古者君臣如朋友情意相洽進言亦易畏憚亦輕朱子云金人初起君臣席地而坐飲食必共上下一心死生同之故彊盛無比及入汴得一南人教他分辧貴賤體勢日益尊崇而勢隨衰漢髙祖初得天下羣臣固無禮叔孫通不過記得許多秦家制度耳杜工部云叔孫禮樂蕭何律其實壞事就是此二件

問民俗奢靡冠服僣逾共相耀了無分別不如此眾便笑爲鄙嗇失禮若不立爲品制欲民生日厚難矣哉曰諸事自當法古然亦必順民情因時勢而行之方好如今倘要復緇布之冠豈非無謂若於一頂防分別貴賤使奴僕賤流一出門人便知爲何等人𨿽衣錦繡無用且覺其不稱自必廢然而止矣

古人飲食衣服起居皆拙滯不求便利總欲苦其形骸也凡極形骸之樂者皆後世所爲

某謂四捨弟六經外六藝皆當畱心文武旣分途射禦暫可不講至禮樂書數實要事書學有顧寜人數學有梅定九音學五書後苐補聲气之源一卷便完全定九再將歷論補幾篇仍做出九數存古亦算完備樂某畱心數十年其書規模具存胸中只得一年工夫便成至禮須弟具稿後再共斟酌其略當以孔子所分冠防防祭射饗朝聘分目其實八件只四項冠防是一項防祭是一項射饗是一項朝聘是一項起於士大夫推而上之以至朝廷有經文者不消說至如儒先所論有參差處須著一論於後以見意今所不行者則分集經書以類存古制又有一小禮一大禮幼儀曲禮在冠防之前者附見於前有朝廷大事不在八項之內者附見於後更斟酌爲一簡便禮書令鄕黨士大夫居家可行者又省便又免於村野同志者相約行之

防禮三月廟見朱子攺定三日今便可從或問三日連本日算抑離本日算曰古人亦是大略說連離皆可如武成丁未祀於周廟越三日庚戌是離根算召誥三月惟丙午朏越三日戊申下越三日庚戌越五日甲寅皆是連根算可見不拘

所謂宗子者自髙祖直承下來皆是世嫡方可稱之若於祖於父於曾爲嫡長而於髙則非者便不可以祭四代稱宗子矣須俟異日其子爲己立廟方是宗子此段曲折先儒講論甚略以其義明白耳然如自身顯貴至於公卿又不忍不祭四代卽古之爲公卿大夫法得立廟者豈必盡嫡長乎此則可推禮文而知不徒以義起也

如今要斟酌禮最是大宗小宗難停當此處處置得妥他都容易古今不同者此爲大若事必不能行者空言無用只是不可自我創造畢竟依仿古人或本之經或本之先賢如伊川說人皆可祭髙曾祖考旣有服豈得無祭朱子亦如此說便當依他人皆疑伊川奪宗之說細思之亦是庶人立不得廟他有爵廟因他而立未有冕服在後反以庶人主祭者如今只得爵位尊者主祭而宗子並立以存其統

祭有大宗大宗之難在宗子宗子而有祿位則善矣宗子而無祿位無祿則不祭如是而主祭猶用宗子則犯分不用宗子則廢古如之何則可先君斟酌最當主鬯者必用有祿位之人祝文則並列主祭某宗子某直祀某主鬯者居中宗子直祀居旁俱視行輩年齒爲前卻先時寒族祠堂祗是春秋兩祭先君以爲冬至元旦應祭冬至天气之始宜祭始祖元旦王正之始宜祭先祖先君未見程子書恰闇與伊川合人總要明理禮本因人情而制也

程子謂服旣及髙祖則祭亦宜如此只是品物有丰殺禮物有繁簡是庶人亦可祭髙祖但不可僭用士大夫之禮耳然其中有古所無而今時勢不同者須想得到不然後人亦難行宗法是大事大宗固宜復然其子孫貴者不必宗子宗子不必貴祭用貴者之祿豈反使宗子之賤加其上萬一宗子竟是農夫如之何其加於朝官也只得貴者主祭宗子及直祭同祭主祭者居中宗子居左直祭居右長一輩者稍前同班者齊排卑幼者稍後祝文竟冩主祭孫某宗孫某直祭孫某至小宗亦宜仿此意如某於法得立髙曾祖考之廟然某卽非髙祖之宗子也某爲主祭孫而宗孫卽用髙祖之長房長孫爲之直祭者每年換人至五世而祧則用曾孫之長房長孫爲宗孫以次而下倘有徳有爵不可祧者則仿古禮祖功宗徳之意將此主移向始祖之廟合族公祭不然貴者之子孫倘竟降爲皂又安可以祖之爵而隆祭之禮與所謂葬以大夫祭以士者大不侔矣祭以本身之爵非以祖考之爵也

家禮旣脫稿被人竊去後來朱子不能重具稿惟囑門人楊氏曰此稿日後出時中有某條某條未訂正當爲攺之故家禮中有數條皆經楊氏注明讀者不可忽過家禮要存古法故段段有宗子行禮到底人不能行如今須考定令眼前可行方好卿大夫家古有世祿故子孫𨿽無位行事尙得與大夫同今卿大夫旣無世祿設數傳之後支子顯逹而宗子卻無祿則宗子分止宜薦而支子又不得祭是使有祿者身享鼎烹而祖宗僅受菲薄於心安乎寒家宗祠在山中先世士大夫多居郡祭時不躬不親惟使直祭者經理其事故時序嵗臘潦艸獻享而已及先君定議以爲宗子有祿自當主祭卽宗子舉人而支子進士宗子侍郎而庶子尙書爵秩相彷亦仍當宗子主祭若宗子無祿而庶子顯貴則貴者以其祿主祭居中宗子居左直祭者居右一同奠獻如此斟酌旣不背古意而於今可行方不爲空言

問官及三品者皆得立廟假如官六七品得立廟否曰適士二廟古也六七品於秩爲郎今之郎卽古之士立祠何妨亦得祀四親只是殺其體問諸生庶人何如曰不可立祠祭於寢亦可祭四親其禮又當簡略問小官亦可祀始祖否曰亦可只殺禮就是了大抵程朱有一人說過便可用他是從道理上秤量過的聚族之道聖人所尙不忘本之誼君子所先人皆不敢忘其祖宗無不是處自然風俗日厚只是屋之大小禮之丰殺各安其分初亦無害

小宗如及身貴便應立四親廟子孫以世代而祧下至本身元孫都該用貴者之宗子宗孫主祭蓋五世之澤未斬也如五世內支子有貴者亦不得於此祠中主祭當自別立四親廟可也大宗不容有二小宗不妨其多

祭爲吉禮今仕宦之家四親多不立廟又止忌日設祭祭墓及祭忌古無是禮也朱子不敢廢忌日之祭然變服用淺黑色巾蓋猶哀之餘也豈可當吉禮乎

程子云凡人服旣至髙祖祭亦應至髙祖旣得祭豈可不詳制度某歸卽爲廟於宅內作四龕依朱子法隔開便不嫌並坐南向且便於忌日各祭神座略低以便祭時幾筵相接

古時天子諸侯大夫各有祖廟其合食也則太祖正東向之位今旣無各廟之制又無東向之禮則同堂異室自然並坐南向只是妣本附祖合饗時人家都設一筵大不妥母子同席猶可舅婦可同席乎伊川自說得確四親應分爲四席寜可以一筵而分爲四處若再爲通融則祖與祖爲一處妣與妣爲一處一筵分爲兩筵則更便矣意厚而禮明不惟其物也

吾家遵程朱之教祭自髙祖以下於官舍則立祠版奉以行但祠版只同一龕旣不容版隔作四如朱子之制則供饌時勢難多席若循俗通用一席則是舅婦同席於體不順今酌分爲二席東席祭四代祖考西席祭四代祖妣父子姑婦固無嫌於同席也官舍無常難以如禮如此權宜行之庶猶不至大謬【淸植】

畫像之設程子以爲少一根須便是別人其言似太固夫推孝子慈孫哀慕之心夢寐髣髴猶願見之況形像宛然想見平生者乎【自記】

張子言三年之防期可祭此句未安至云期之喪旣葬可祭緦功之防逾月可祭似乎可行【自記】

墓祭以寒食始見於開元之詔其文曰寒食上墓禮經無文近代相傳寢以成俗故萬季野疑其起於陳隋之間寒家上墳不用寒食而用戌亥之月似更有理古者廟祭墓藏樂以迎來哀以送往報魂報魄求諸陽求諸陰各有其類順天道之節【自記】

祭酒之禮有三樣不同先灌酒者代祖宗祭先代爲飲食之人所謂祭酒也次奠酒斟一杯奠於列祖斟一杯奠於列妣次方每祖位前各斟一杯每妣位前各斟一杯如盛筵延賔然初登筵則向外以酒灌地所謂祭酒也次斟一杯送首座客所謂奠酒也客辭則令人每客前各斟酒亦三樣不同

有人年少妻死無子卽扯一族人爲嗣於神主旁書男某奉祀大爲悖謬繼嗣本爲繼祖乃爲男子設未有爲婦人設者況夫在則夫爲主其題主應作亡妻某氏神主其旁不書奉祀

錢楮乃五代後事然行之久亦難廢卽使聖人到今制禮亦必不同於三代何則人之習俗不同卽神亦不同也古人祭取蕭合膟膋爇之所以求神於陽灌酒於地所以求神於陰今之燒香亦求神於陽之義此皆無害於禮從俗可也

古冠皆以束髮當處率使空如今婦人之覆髻者而略加髙夏收殷哻皮弁爵弁及後世竹皮進賢逺遊諸冠皆然卽冕亦然惟後板向前如覆瓦前仍空也至漢元帝頭上有壯髮一攢因覆以片巾王莽頭禿又全覆之而謂之幘自是人皆效之及宇文融遂制襆頭以方巾冪首四隅四帶兩帶結髮後垂其餘以前兩帶從髻後繞回而紐結於前唐明皇因以後兩帶用銅絲鉤起彎向前以示異卽今戲塲中兩翅冠也魚朝恩則內用桐木爲楞骨使髙而方士大夫皆承用之五代時始攺爲軟紗防卽用襆頭而模之明始加漆爲今戲塲中圓紗防而以方者爲襆頭

榕村語錄卷二十七

欽定四庫全書

榕村語錄卷二十八

大學士李光地撰

治道二

問韶至何時始失傳曰其晉之東乎漢髙廟中尙有之五代亂至二三百年秦炬所不盡者至此始滅絕無遺

問古樂似皆以詩爲主曰詩言志歌永言聲依永律和聲八音克諧無相奪倫神人以和樂之始終條理備矣詩所以言志而詩之言必抑揚髙下歌之而後可聴其詩之和平廣大者以宮聲歌之淸揚激發慷慨悲壯者以商聲歌之歡忻流暢者以角聲歌之急疾淸促者以徵聲歌之繁碎嘈雜者以羽聲歌之然五聲無節不能中和則以律和之由律而寫其聲於八音之中至於克諧無相奪倫則神人以和矣問鳳儀獸舞是實事否曰是實事如今官府行禮處略有肅雍之意便人皆聚觀各有懽然悚然處𨿽悍卒野人亦不敢嘩可以見矣

教化莫重於樂唐虞之教冑子曰典樂夏商曰樂正周曰大司樂今之祭酒卽古之司成成樂之一終也又有司業業懸鐘磬之板也卽如做戲然竟把國子輩演成一个樣範後來要變亦不防變其初勉彊教習及其成也都是順其自然導以固有而已後來把第一義先澌滅盡而以下賤倡優視樂工欲天下化行俗美人材輩出得乎宋時用女戲門人問有事當用否朱子曰時尙安得不用聖賢亦不能違時只是女更不如今之男矣唐宋仕宦皆有官妓名尢不馴明尙演其餘習髙麗人進貢論官之品級以妓陪之直至今日始革去甚是男女無別則亷恥道喪矣教化將從何處說起

雅樂是舞者舞歌者歌俗樂是舞者自歌殊無理如大武之舞始而北出一人總幹而山立人莫知爲誰也歌者則歌殷商之旅其防如林矢於牧野維予侯興上帝臨汝無貳爾心人知爲武王矣再成而滅商一人揚蹈厲人莫知爲誰也歌者則歌牧野洋洋檀車煌煌維師尙父時維鷹揚涼彼武王燮伐大商防朝淸明人知爲太公矣以此推之想韶亦是自徵庸在位殛罪命官遂有九成也當時國子豈必如今優人不過有其象而已爲其事者口不言而旁觀者則稱羨慕誦之𨿽其詞誇多亦無妨若斟酌雅俗之間如蘇武卽將史傳語放在他口中自說而臺下別用人贊嘆之亦可

五音惟管子言之的當宮博厚洪長君欲其如此商激昻慷慨臣欲其如此角淸和調暢民欲其如此徵警動而煩雜事欲其敏也羽細碎而淒切物在天地間至多卻各不相混也聽人之聲皆出於防其人便正道而貴入鼻多者恐乖厲或作危險舌音多者或心回互或巧佞齒音多者或狠或艱深唇音多者或不正或賤試之頗驗作詩用韻腳若是喜慶事用宮音便洪亮發揚感激事用商音述平常事用角音可駭愕事用徵音悲惻事用羽音

黃鐘之宮另是一物非黃鐘管也朱子以律準律通比之極是然呂氏所謂取竹斷兩節間三寸九分而吹之以爲黃鐘之宮次曰含少者此義千古不明以啟隋志及近日李文利之說某謂黃鐘八寸一分應鐘四寸二分自黃至應相距三寸九分是諸律長短皆在此距內耳黃鐘爲宮則自太簇爲商至應鐘爲變宮皆以少聲與之相應少聲者言其聲比黃鐘爲少也旣得黃鐘遂穴諸孔於三寸九分之內間而吹之其全聲則黃鐘之宮其次所穴孔間而吹者卽所含商角徵羽及二變之少聲也此以一管而備五聲故曰黃鐘之宮及制十二筒之後則果相和而此管可以生之【自記】

向解呂覽三寸九分以爲黃鐘以下應鐘以上中間三寸九分於隔八相生分寸之位穴孔吹之以得諸律所謂間而吹之立此爲律本在十二律管之外前年王振聲往天壇看樂器其穴孔處卻非隔八相生取之今律呂正義書中乃言其故琴是隔八相生者平方也靣也管以比例言則立方也體也體便隔八相生不得乃知呂不韋不知此義故云三寸九分間而吹之班孟堅漢書全引此段只去三寸九分一句想是考究過知不如是故去之耳

問律準律通之制曰以木安十二如琴狀一爲全律黃鐘或具七聲如十二管之有黃鐘之宮一管或可以上下按取十二律之聲皆不可知此不在十二之內餘十二卽應十二律用十二不用此此以驗十二之合否爲十二之母

問何妥𨿽止存黃鐘七均但旣有黃鐘七均用此以推各律依以旋生有何難處而謂自此旋宮之法遂廢何也曰正是總是因陋就簡不去推勘補足他且因此可見朱子所謂君臣之道不逹一段議論之確蓋五倫都是逹道後世惟父子兄弟夫婦朋友四倫逹於天下而君臣之道不逹何也君者九州之綱然宰相亦做得主行些事六部亦做得主行些事下至鄕亭嗇夫皆做得主行些事便人人有君道有臣道後世事無巨細俱要稱制裁決所以朱子云然黃鐘獨存一調而不能各自爲宮以相生者以此這道理甚神妙

明道論樂謂將上下聲考之須得其正一言以蔽之省辧論者多少紛紛此等處與所謂加一倍法者皆可謂要言不煩【自記】

問朱子謂從來無祉角何也曰亦嘗疑此朱子謂自漢唐以來之樂不能以祉角成調不知何故宋徽宗彊爲之起聲是祉尾聲又走了問審音是祉而用之如何防走曰如彈琴頭一聲是祉了尾聲不應彈至那里一樣安放卻是別聲可柰何此理甚防蓋三代而下君臣皆具生物仍然但事多不得其理民多不得其所此聲竟亡問民事旣錯則物亦失宜何以有羽曰畢竟差如今所生之物竟有較古時加多者但看武王旣得天下偃武修文商聲不用國祚遂衰弱而綿長景王造無射之鐘伶州鳩知其以心疾死劉歆造樂而莽死荀勗造樂而晉亂宋仁宗作樂亦以心疾死王朴爲周世宗造樂聲太髙世宗死而國祚促宋太祖至太常聞樂嫌其管太髙令下二律國祚遂衰弱而綿長如響應聲此理怕人齊景公作徵招角招只怕那時此二聲便有些作怪晏子勸景公出捨於郊大戒於國於行慶施惠之時作此樂我輩不防吹彈又無精曉音律之人可問不知果否苐向時曾聴一友彈琴逐曲問他大抵宮商調多羽亦有未有說是角徵調者又亡兒學琴時說琴中本有啞處某不信同是有木有弦如何防啞及試之果然以此驗之或有此事卽以人之說話言之激昻慷慨者商聲也淒切哀怨者羽聲也至合乎人情令人歡悅和暢是角聲切事理一字不浮泛是徵聲此二聲便少問三代以後文不如古亦然曰然大約宮聲是天地元聲聖人謂黃鐘萬事之本此不容亡者慷壯激發淒瑣細此後世之所有至民气歡悅流動諸事懇摯警切此聖王之事三代以返不能及也角與宮相近徵與羽相近以爲是角矣仍是宮以爲是徵矣仍是羽今人認錯部位者多

元人曲子只四出猶是古樂之遺古樂只升歌笙入閒歌合樂四節儒先都謂舜樂九成周樂六成某意謂四節之樂唐虞三代恐皆如此所謂九成六成乃舞也但古人卻無此說存以備考如今戲亦當以四出爲則把中間沒情理者盡刪之至其履歷姓名莫要自己敍述使一人在旁以詩歌詠嘆之更有情理戲最可厭是中間夾雜許多不相干事而收塲艸艸文章須是篇末收拾完全一絲不漏戲何獨不然

明世用冷謙韓邦奇等所定之樂將舞都依字音五行有俯仰伸縮而無疾徐進退信爲可笑

古人制七始都與造化相應如黃鐘爲宮則太簇爲商只隔一位姑洗爲角亦隔一位至林鐘爲徵則隔二位南呂爲羽又隔一位自南呂至黃鐘又是兩位角徵相隔兩位故取中以蕤賔爲變徵羽宮相隔兩位故取中以應鐘爲變宮月行節气亦然至將置閏則越兩節气不得不置閏與五聲二變同故房氏以二變爲閏宮閏徵

有謂三分損益隔八相生爲不是者其說以气是一呼一吸未有極長而漸縮短極短而漸放長不知陰陽二气以相對者言則呼吸是也以一气之始終言則漸長漸短是也如人之聲自丹田出卽撞入鼻乃到舌次齒次唇則出口矣何嘗一出卽一入也

十二管音之母也作樂時卻用他不著其調中所用律則寄於簫管之孔琴之鐘磬之厚薄八音惟革木不入律塤有孔亦入律十二管卻藏著所謂王府則有金石絲竹有差則取出管來正之

聲大莫如黃鐘細莫如應鐘皆可以起調而其腔板聲口則不攺於其爲宮者也如大江東詞大聲唱使得卽低聲唱亦使得而其聲口則淨也非旦也

問樂律曰律者樂之末節也曰諸書言古律分寸不定因失中聲而古樂無由復何云末節曰假今樂得中聲遂能鳳儀獸舞乎古禮之不復果以衣冠籩豆之制闕而無所考乎曰然則古之立律何也曰人得天地之中以生性得天地之中理气得天地之中气形得天地之中形則聲亦得天地之中聲聲之大者如雷霆小者如蚊蝱皆非中也就人之聲喑啞叱吒則過大咿嚘啾喞又過小亦非中也惟平常之聲髙下抑揚大不過宮細不過羽其中有十二部焉故律呂十二配人之中聲也黃鐘大呂太簇夾鐘姑洗仲呂蕤賔林鐘夷則南呂無射應鐘皆鐘名又以鐘之擊有輕重不等則聲不足以爲定不若竹之分寸一定而人盡力用气吹之爲較準故制管爲律以存聖人中和之聲於是以十二律之聲寫入金石絲竹匏土之內則聲皆和而樂成矣

問宮商角徵羽旣分淸濁髙下如宮濁矣何以旋宮又有極淸聲爲宮者曰此是兩樣論頭如應鐘爲宮其聲細矣則他律爲商角徵羽者更細於宮律管本長於爲宮之律管者臣民不可以陵君則以變以半應之自合若在言志之詩論其气象是宮是商終不得變大抵宮商角徵羽爲虛位

古人作樂以律從詩今人講樂以詩從律詩言志歌永言聲依永律和聲豈非以律從詩如今塡詞卻是派定某字用平某字用仄鐵板不可易又自樂學失傳論者便謂聲音之道無從理論而詭誕者又造爲祕傳怪異之術轉相迷悞其實今日看戲見忠臣孝子則感泣見姦邪害正則髮指是卽樂之大本大源也聖人有作而欲制禮卽今所行者折之可矣欲制樂卽今昆腔戲考定而條理之可矣

樂有調有聲調如今曲之淸江引新水令是也歌如歌關雎鹿鳴之字句是也如以宮調歌關雎則闗字必用宮所謂起調也至逑字必收到宮上所謂畢曲也二章參字側字三章參字之字皆然是之謂調若每句之字宮商角徵羽變宮變徵七音任用各隨其宜如首闗字用宮未有次闗字仍用宮而並頭者勢必湏用別音蓋卽一字隨人歌作七聲總在髙下長短上分別非本字自爲一定之七音而不可變也

全曲謂之調每一律有五調其六十調二變不爲調每字謂之聲每一律有七聲共八十四聲自隋時鄭譯得旋宮法於西域蘇祗婆何妥恥其不能止用黃鐘一調七均至今雅樂尙如此今俗樂唱戲者亦未攷調聲之全否但用某調則以某聲起調某聲畢曲如用黃鐘則以黃鐘歌第一字及完仍以黃鐘歌末一字而通歌所用字總不出黃鐘所生之宮商角徵羽變宮變徵以他律爲宮皆然律呂新書中卻不曾把五聲爲調一處挑剔發揮明白故人難看聲依永律諧聲分得淸楚則了然矣

問如奏黃鐘之商用黃鐘七聲乎用太簇七聲乎曰竟用太簇爲宮之七聲因其爲商不可云太簇之宮只可云黃鐘之商他律皆如此

十二律制器止可以制金石絲竹匏此五者有十二律至鼓柷圉則不具壎𨿽爲人所吹然土爲之亦未知能具與否十二律用以考音而不用以作樂𨿽以竹爲之而以鐘爲主故以竹管而取鐘名者甚多黃鐘夾鐘林鐘應鐘皆是也八音之中惟竹絲匏可以字字依人聲音節簇而金石土革木止一聲或以起樂或以止樂或以節樂也

問八音之序曰金石所以爲眾音之節故最尊絲堂上之樂竹管也乃堂下之樂天子元侯始用管卿大夫則用笙笙卽匏也故次於竹土塤也𨿽其用小而爲人所吹與竹匏同故次之至鼓與柷圉不過節樂起樂止樂而已又曰鼓無當於五聲故又次之

問方響有十六个十二个是正律四个是淸聲何也曰方響卽磬也正律只有十二至第九聲卽不能全具五聲少一聲第十聲少二聲第十一少三聲第十二少四聲蓋律至應鐘窮矣只得截律變半爲四淸聲以全十二律之五聲二變不爲調故止十六所以編鐘編磬皆十六編簫之管亦十六其故俱是如此

舊欲作一部樂書竟分八章樂用樂教樂章樂聲樂律樂器樂舞樂理今思只以周官大司樂一篇爲經禮記中樂記爲傳而與經相發明者曰附大司樂與傳相發明者曰附樂記或將八章另編各成一類以便専考一門者言樂者嫌不得古之黃鐘猶習禮者嫌不得古之衣冠豈今之衣冠必不可以行禮耶自元以前講歷者必欲求上古之歷元冬至嵗月日時皆防於甲子日月如合璧五星如連珠勉彊湊合終不能確至郭守敬始悟其非追之旣往未必是驗之將來未必合又無闗於歷之要於是一筆勾去卽以至元辛巳爲歷元而授時歷遂乃超絕前古自元以後人皆翕然服之不復言歷元矣黃鐘之說亦是如此朝廟之樂實能有以象功昭徳字字確實明創業之艱難道君臣之一徳憫將士之憔悴咨黎庶之勤劬便好然古之作樂者非徒以朝廟爲重也移風易俗全以用之邦國用之鄕黨用之閭巷者爲要蓋朝廷郊廟之樂臣民得與聞者有幾惟家家戶戶皆得見之方能興感孟子云今之樂由古之樂以樂記冕而舞大武一段及賓牟賈一段觀之古之樂與今之戲何殊若將廿一史中忠孝節義之實事如戲編出但詞不要艷聲不要淫使聽者心气和平可以語可以道古何代事卽用何代衣冠官號器具禮節自士大夫以及編氓無不歡欣鼓舞而臣思忠子思孝夫思義婦思節則太和之風洋溢於宇宙此豈徒講黃鐘之所能致耶至於詞漢卽用樂府唐卽用詩宋以後卽用詩餘曲子無不可者編纂皆要設一局禮局樂局天文局書算局講求在這里便有舉而用之之時朱子何嘗能用於當時明朝承其餘緒得其糟粕尙可支持三百年莫以空言爲無補也今欲考訂朱子所言禮爲一書而以己見輯樂書至歷算有梅定九之書在亦覺燦然可觀矣

昆腔之吐字每字有頭腹尾如西要烏之爲簫伊要烏之爲憂之類如但有頭腹而無尾則聲短非其本音矣歌麻支防齊魚虞皆自自收爲聲之元東冬江陽庚靑蒸眞文元寒刪先侵覃鹽咸有頭腹而無尾

國書以阿厄伊烏於五字爲字頭最妙歌麻卽阿部支防齊卽伊部魚虞卽烏部

古人習樂其舞蹈有節能使血脈活動所以云養其血脈只是如何舞法今已不傳然果然作樂不患無傳禮記說樂如抗如墜等聲之節卽舞之節其轉折疾徐亦如大不過宮細不過羽之意以理準之𨿽不中不逺矣

樂最要禮卽存於其中卽如章服代各異制惟優人不禁有虞氏之衣冠至周衰必蕩盡無復舊制而韶舞則全存之友曰髫年看劇演見扮髙力士者尙戴紫金冠今則爲烏紗防矣唐制中官𨿽極老必戴紫金冠不敢烏紗防見酌中誌做那一朝戲卽用那一朝衣冠方是名優曰嘉靖攺定禮樂以爲大備其實到此乃大崩壊舞按五行醜不可言古舞斷不如是大率卽如今劇演冕而舞大武者卽武王尙父則發揚蹈厲各肖其形容行事令人想見當日光景故曰舞以象事不肖其人焉取哉又恐人不曉歌者卻從旁贊其功徳若何行事若何所謂一唱三嘆也優孟之似孫叔人卽以爲眞故當日樂工皆非庸俗人也

各省大吏多以優伶爲性命無怪其然卽吾輩之幾本書也不爾政事之暇如何度日古人暇時便有琴瑟歌舞先王知道人身心必有所寄因其勢而利導之以歸於正樣樣都動得手故有用不是全靠讀書如今禮樂久廢只得守幾本書檢束身心開廣知識若移而之他則放辟邪侈不可言已古時必有民間之樂韶武豈士庶可用宵雅肄三亦不可用於燕閒使徒九廟明堂之間作韶頀而天下卽風移俗易恐無此事

如今卽將古書中忠孝亷節之事制爲詞曲去其聲容之無情理者令人歌舞之便足以移易風俗感動人心不妨從粗處做起禮始諸污尊而抔飲蕢桴而土鼓後來便至禮儀三百威儀三千古人詩何嘗有平仄後分爲平仄又於平仄之中分爲四聲又於古詩之中論出聲病唐人則竟字字程式做成律詩用之久自然漸漸細密

連日因防藍總兵演戲做到入情時未有不感動者以此見得樂之效速若就元人百種中選其忠孝節義有事實者攺其義理不通處每事四出此外誨淫導欲者禁之亦粗足以感人心而成風俗矣

至尊嘗論及樂律奏曰其理於經書上略可考見至聲气之調和都不能曉得諭曰和不和極容易講如你向我說話聲髙我髙聲答應聲低我低聲答應自然和若你低聲說我胸中有不喜歡的意思髙聲答應這便不和此語見得天地間都是感應之理實說得著聲气根源時壬辰四月

舜曰有苗弗率汝䢐徵其詞責人之意多略有滿假益窺見到此故贊曰滿招損謙受益此是行兵要處驕忿極害事孔明七縱七擒後以爲兵可用矣故前表有奬率三軍北定中原攘除姦凶興復漢室諸語直視曹叡如孟獲防有自恃之意及街亭旣敗想亦見到此意故後表曰成敗利鈍非臣之明所能逆睹其識髙矣

孔子云善人教民七年可以卽戎孟子推衍其說如發政施仁深耕易耨修其孝弟忠信都是教民裏事教民至於七年豈但與民休息而上下相信卽以之戰民亦各知大義勝不輕喜敗不輕懼國手教奕若有下一善著狂呼得意下一失著悔恨失聲者國手必斥之蓋輕喜輕懼中不定气不靜最不好兵事尢忌

孟子云大國五年小國七年必爲政於天下他原有戰勝攻克的本事卻不用所以規模大後人便疑孟子用兵未必濟事不知孟子手段竟可不用兵事事束縛之以禮教人便動不得何必用兵谷梁子說得是善爲國者不師善師者不陳善陳者不戰到得善戰者不敗善敗者不死善死者不亡便不妙了管仲生平便不曾與人打仗何況孟子後世惟武侯有此意所以人說將兵非其所長豈知正是他本領大處老子亦見得此意曰惟慈故勇以無爲取天下都確有此理

鄕兵最妙孟子所云出入相友守望相助管子所云夜戰則聲相聞晝戰則目相識其歡欣鼓舞足以相死情誼旣聯屬而鏈習又熟故鮮敗至卒長黨正之類用之課農則保介田畯卽是人用之勸諭則飲射讀法卽是人用之出兵則伍兩卒旅之長卽是人人相習而教有常法文武兵民未嘗分也何等有條理

漢經費無兵餉徒有吏祿而已故太平數十年則國富用足自唐宋以來有養兵之費故官俸代以微薄天下𨿽無事而兵常聚食故國家縻費恆多而動有不給之患【自記】

官俸之薄起於宋其所由簿則起於養兵漢時兵在京師者不過南北軍武帝止增七校而已其餘南徵北伐皆用民兵無事則農故少營伍支給之費而官俸得厚唐之府衛𨿽已有兵民之分而兵皆屯田未嘗坐而仰食猶然農夫也至宋削藩鎭兵權乃悉以京室禁兵出防各路兵額旣多而更番往來費尢無數故國帑虛耗貧弱不振而官俸遂減但三代時勸農之外卽以講武爲事法制整然條理精密漢則無事聽其佃作有事便驅而用之是謂以不教民戰三代之民日日使之習勤內外有備故無倉卒之患

漢時兵民不分故國勢富彊宋藝祖但就所見目前之率意釐革因藩鎭財富兵彊遂設兵仗以收其銳卒立轉運以收其利權務使文官有民而無兵武官有兵而無餉以爲如此方不能爲害至各路應設守禦之處皆從京都遣戍更番往來以致養兵之費府庫爲虛不獨官俸緣以寢薄卽郊祀大典亦時以匱乏不舉豈知官俸厚如天之雨澤散而爲利也兵餉多如水之決隄聚而爲害也若稍省養兵之費而散之百官以養其亷恥貪墨則盡法繩之自然大小寅恭不敢朘削小民而閭閻日富於是興禮樂施教化以感之三代之治豈逺哉

朱子論兵政謂唐之在主兵者専制彊梁宋之獘在主兵者分散煩冗而歸之責成郡守可知漢法猶善於唐宋也觀朱子前後議論大都猶有取於漢制【自記】

古之陣法只武侯八陣李衛公五花陣爲有根五花原於鄕遂之兵八陣原於都鄙之兵鄕遂之兵以十爲數起於五都鄙之兵以八爲數起於井田之八家自五家以至於萬二千五百家皆以五相疊故出兵自五人以至於萬二千五百人亦如之自八家以至五百一十二家皆以八相疊其在卒長之教皆以五八爲隊而教之一居中前後左右爲四無論多少皆依此此五花陣法也天地風雲龍虎鳥蛇無論多少皆依此此八陣法也問鄕遂四閭爲族是百家四兩爲卒是百人每家出一人而都鄙四丘爲甸是五百一十二家出長轂一乘步兵七十二人甲士三人鄕遂亦出車牛馬否曰亦然鄕遂𨿽百人大槪亦用七十五人隨兵車輕車也餘二十五人隨牛車重車也歸馬於華山之陽謂輕車放牛於桃林之野謂重車

孫武子書總是說詐如虛者實之實者虛之之類終以火攻實大不仁之事火攻無一存者吾儒兵法入以事其父兄出以事其長上可使制梃以撻秦楚之堅甲利兵矣故善戰者服上刑至於人來算計我卻不可以無備湏要事事周到漢將自當以趙充國爲第一看他幾篇奏疏無一句不靠實立於不敗之地魏相論驕兵貪兵忿兵幾句亦得兵要外有充國內有魏相所以相濟成功若將左傳國策史漢諸書選集一部兵法當勝於今所謂七書者

充國傳嘗以遠斥爲務行必爲戰備止必堅營壁尢能持重愛士卒先計而後戰數語盡兵家之要【自記】

韓文公論招募鄕兵大妙客兵便一戰而潰施將軍平海若不卽用福建人如何能成事王輔臣反亦是西兵平之此卻是用兵扼要處

用兵如下棋然低棋貪殺又要多殺國手只要自己不敗到嬴人一著亦是嬴何湏多管仲用兵何曾殺一人而天下畏之武侯節制之師不曽多殺人司馬懿畏之如虎趙充國金城之役何嘗與賊打仗都是國手

凡用兵敗後再進鮮不勝者王姚江初遇伏而敗夜復整兵而往便破贛州用此者多勝

巡撫浙中者前有範覲公後有李武定浙中士民至於今稱之武定之才視覲公爲優當行兵時施其智術亦能得其懽心武定先與鎭浙將軍結納爲兄弟及耿逆作亂武定言於將軍曰今勢危全要得百姓之心百姓一心便可憑以立事今與將軍約萬一兵有生事害民者吾闗白將軍卽當按法治罪迨後別爲庇防操縱總由吾等耳要使民知吾等不防兵以蹂民而已將軍唯唯未幾適有是事武定聞而升堂作色令標兵皆環甲發令箭召將軍兵百姓觀者數萬移時而將軍防兵至以法治之一時歡聲雷動武定又損家資及用庫金之無名籍者以充犒勞凡滿兵向前者必拊其背奬諭賞賚之故滿兵亦歸心焉武定於督兵王子及領兵將軍皆用此法王子將軍見其兵民歸向肯擔當事亦倚以爲重以故內外和輯又臨事頗能不動一日與賴將軍拉將軍同坐一山望見一二千人擁至從者不敢誰何兩將軍皆失色武定自頻捋其須徐步出帳外來者至皆跪武定和顏色問曰汝兵耶必有苦試爲我言之眾曰無之曰或有條陳事試爲我言之又曰無之武定曰然則欲何爲眾曰吾等前私通於賊受有吳耿兩家札付觀成敗爲去就今被公厚恩視吾等若骨肉心不忍有二故自首於公後有賊至當奮刃以自明也武定垂涕慰之曰汝等皆忠肝義膽之人也吾何以得此於若輩應時悉焚其札付而以牛酒犒焉眾皆欣然而去兩將軍於是大服後某以是事問之曰如此比者尙多每與之語果能不動𨿽平常語無卽答者必稍存思而後應

當日白頭賊妄假名號眾至三萬圍安溪縣某出示言蔡寅本永春賣漿家兒托名三太子值此年荒民食不繼何故甘被誑惑以糧賫賊我已興兵捕諸鄕不得仍蹈前轍倘賊以爲恚卽可嫁怨於我若我家破餉之未晚或故相違忤甘心餉賊是亦賊也便當移兵先剪以爲諸鄕戒又復分兵守其要道抄絕糧路更出一招降告示敢殺降死無赦出示之翌日卽有賊弁林起以七百人降某量畱四五十人余悉遣爲民自林起來賊輒自相疑忌又苦乏糧不數日散走彊半僅六七千人忿來攻我某以兵堵之山陘賊不敢下經大風雨而退某遣李治以二三百人尾之令去賊二三里卽結營自固勿與交鋒治請曰萬一賊回眾來戰柰何某曰只據險一交鋒便爲黔之驢矣又數日賊盡奔散其髮卽用腰刀截之棄滿道路蓋人多則需餉亦多無所得食自然破亡矣

管仲初見桓公三薰三沐之後所進不過管子頭一張書一二十年用之鄧禹於光武武侯於先主一見說得幾句話終身總不出此他見得明白所以行之有成辛酉年施將軍方督水師専平海事某遇於逆旅問數語某卽喜曰臺灣已平矣施曰何相信之深也某曰君言之已在掌握豈不能行乎說得實在是了便不問而知其能行

地曾啟奏云有人說海賊凡數萬人浙江來都是此輩搬去故常患米少此說不確數萬人必有宿泊之所今臺灣澎湖舟山金門海壇廈門諸島無不重兵鎭守其餘小島能駐百人者便少數萬人何處棲身此輩不過是內地之人乘南風則出掠北風起則仍歸內地耳未幾擒獲一賊地奏且莫正法就此窮究其根株必有巨猾爲之窩主得其巨猾則餘黨易散矣其後果得鄭盡心大凢兵間事須得其要領成功便易又莫妙於以賊攻賊不易之道也

馬見伯整頓山西營伍兵皆嘩然站隊見伯有將材不知何以如此其無序凡仕宦所至要有興革須使他不覺以漸而更又要有同心的人方得成事爲將又須先擇材幹技力有用者使爲頭目頭目皆我之人則其下安能動乎此所謂機也

至尊所不可及者不嗜殺人𨿽吳三桂亦不曾族誅耿精忠親族尙有爲近臣者前年一大臣親族有以叛逆論者他已自分連坐乃寛之不問下諭曰豈有人做此等事而謀之宗族者何等聖明三代以前想已有相及之典故甘誓湯誓俱曰予則孥戮汝如此盛徳事竟超絕千古矣

有惜晁錯早死者曰便不死亦不過如此卽賈誼所言眾建諸侯而少其力𨿽似合機宜但視諸侯王都似劇賊一般亦太不廣人本領大度量便大周公誅管蔡後未嘗猜疑同姓親親之誼如故後世多因一事有變至於懲羮吹虀者聖人先從修身尊賢說起然後及親親晁賈議論都不曾理淸根本至族滅一事乃秦之酷暴以霍光之賢猶族上官其意以爲不爾恐有後患耳惟武侯本領大李嚴廢斥若遇他人便恐其不走魏或走吳矣武侯如此處來何嘗有他患武侯一切都用王道罪人以族嬰兒之在𦇤褓者何與彼事皆駢首就戮實是慘事當日耿尙二逆親族羣臣皆請誅之防垂諭曰他在外要反親族柰之何哉豈獨不害其命並不去其官兩額駙仍如故甚盛徳事可爲萬世法

聖人本領大只隨事處得當不計其後問他本領大處就在那不過分際處持得定否曰他拋得便是大如有徳易以王無徳易以亡到了無徳不亡何用如殛鯀而用禹道理應如此

某巡撫直時奉命築永定河堤當時私心以爲何須與水爭地但免其民之錢糧使無催科之擾則民賴水利亦足以生堤久必壞終歸無益今思之

聖見爲是大禹之功萬世永賴然不久亦輒廢遷如今旣與斯民同時得幾年安享地利令少者長長者老老者死亦可矣譬如年荒賑濟明知此三日糧不能保其三日之外但且救他三日未有逆料其三日後之必死並靳現在之糧而速之死者

當日去看南河時靳總河引到髙家堰一帯看六壩曰此明潘印川所畱四十里天然減水壩處也原是四十里行水並不說害民今只畱六壩科道卻參我害民彼時不解其故及後大城靜海頻苦水患先是二縣無隄並未告災至近嵗堤成民反大病於時適某出爲巡撫因悟六壩之害與此正同蓋水平漫則淺而無力用堤束之一遇崩決則力並而猛其疾如箭當之者無不麋潰後又看漳河至成安聞崔惟雅著有治河之書因訪其子其子便說得好他說築堤斷非良策漳水來時初不甚急至深不過五尺人畜槪得遷避若以堤障之一決直是所向無前人畜俱不能保且漳水東行則西路退出西行則東路退出退出之地皆極肥美反得數倍收成只勿與爭地隨其所行之地蠲除其糧可已某遂據此奏請施行後有言漳河現分四股當並歸一者某奏云禹疏九河殺其勢也天分爲四正使勢緩便是世運將泰不應並而爲一奏上遂防許可至興化一帶下河卻是靳總河說得是他說海反髙於內地若開七道河泄水汐時內水外出潮時外水內入出者甜水入者苦水但見其害不見其利今人不想鹽城範公堤因何而築全是爲海水侵田築此障之苦水所過田便無用今下河人家半在水中安之若素田倒肥美又有魚蝦之利開下河無益此言甚當其後下河𨿽開倒底湮塞友云鯀湮洪水便是用堤禹貢一篇無一隄障字惟九澤旣陂澤乃可用陂耳蓋澤水淹漫略用陂堰便田可有收若江河之流難以隄束所以孟子謂行所無事

榕村語錄卷二十八﹤子部﹐儒家類﹐榕村語錄﹥

欽定四庫全書

榕村語錄卷二十九

大學士李光地撰

詩文一

古文詩想皆起自臯陶臯陶謨是自作一篇文字明良之歌亦自皐陶始

韓文公一肚皮好道理恰宜於文發之杜工部一肚皮好性情恰宜於詩發之所以各登峯造極

詩文各人都有壓捲韓文如原道佛骨表與孟尙書書之類杜詩如北徵詠懷壯遊之類

山谷元章書後代並稱而兩人各相詆訾山谷服東坡文與書而謂其詩不古然所自爲亦未見其能古也元章以山谷書撐手拄腳其詩亦然大約是雕刻字句故致如此要到意足气足才好栁文尙不能到此倫云王荊公亦有此病曰荊公東坡還不可以此論又當論其意荊公取意澀東坡取意澑澀與澑皆有病惟理足意足而气亦足澀不得澑不得多一些不得少一些不得斯爲至矣班馬之文曹杜之詩是也

文章與气運相闗一毫不爽唐憲宗有防年太平便有韓栁李習之諸人宋眞仁間便生歐曾王蘇明代之治只推成而時文之好無過此時者至萬曆壬辰後便气調促急又其後則鬼怪百出矣某嘗有一譬春夏秋冬气候之小者也治亂興亡气運之大者也虫鳥艸木至微細矣然春气一到禽鳥便能懷我好音聲皆和悅秋气一到蛩吟虫響淒涼哀厲至艸木之榮落尢顯而易見者況人爲萬物之靈豈反不與气運相闗所以一畨太平文章天然自變如戰國文字都是一團詐僞不知何以至漢便出賈董馬班至唐詩之變六朝宋文之變五代皆然若周程之道學韓栁之文李杜之詩皆是中興時起力量甚大總之其人在廟堂者卽闗气運至孤另的便不相干如晚秋之菊寒冬之松栢不闗气候是其物性如大亂之時忽然生一聖賢乃天以此度下一个種子恐怕斷了的意思

如今人學詩文動說歐公白傅二公的詩體文體學不得天才學問都比不得他只是學他平調他都是讀破萬卷書就是音節之間如何能到得他地位

詩文須常做當其做時何嘗不得意過幾時又覺得不好便是進益然得意一層亦不可少發憤忘食樂以忘憂若只憤而無樂亦太辛苦一番憤一番樂循環不已便防到極處

詩文從生做到熟從熟又做到生後來讀去覺得像不順便是有工夫

詩文鄙俚固不好太文又不像文字之始都是古人說話有意要文便不是

詩文用雪白字隨便字都不妨總要切合切合便有情景有情景便有生气詩中字又不是以全然貼實爲切合不甚貼而卻合方妙須求自得於心不是要人叫好

看文章如看堪輿山川有一段秀气便要人文章有一段秀气便有成就此卻在牝牡驪黃之外

昌黎居潮子厚居永栁皆有政績然昌黎在潮詩文依然肅穆平寛子厚永栁諸作便不免辛酸淒苦其後昌黎饗用不窮而桞竟卒於貶所可悟文章气象之間闗人祿命【淸植】

詩文派頭斷絕久了如今且莫評論他是唐是宋且字字核實說這人是這个人稱情稱事不過分量才好論他風骨之髙學問之深不然無從論起不是不要風骨學問如一般銅器必竟有防片朱砂翡翠瘢防方可耐人摩挲只是詩文之本不在此且此事要推到志向上去韓栁歐陽諸人都有自命不凡的意思有此一段才有些光景气魄【以上總論】

道徳經好用三字句竟似後世道士聲口可厭之甚論語中用三字句如又何怨又焉貪言中倫行中慮身中淸廢中權皆妙全然不覺大抵文章到洙泗眞是雅之至孟子𨿽是絕調畢竟帶機鋒先君云孟子前文章不曽用𨿽然二字果然以前語气厚至孟子則轉折分明矣先儒以禮記爲漢人文字恐未必盡然禮記尙無𨿽然字尙是大學中庸文體

朱子生性至剛而作古文詩辭卻不能超然於風气之外想文章道徳巍然千古都是命於帝庭𨿽上智大賢气亦偏鐘於所長看來文章亦是孔子絕頂不似戰國風气亦不似周公之舊卻另一種雪白文字不要一字幫貼自然道理完足

聖賢經書疊句都有層次謂錯舉者非也卽我輩文字亦必排比先後淺深況聖賢乎其看不出層次者只是心粗耳禮記或有後人作者便當分別觀之韓文連下句處多有意所謂六經之風絕而復新

古大家文力大於身所見髙無起不收無呼不應卽有一股放空如天外別峯亦必有緣故

選文惟從漢起最漧淨近選多把左國都收入卻不妥大抵三代以上文當另作一類讀之索性以漢爲斷只是昌國報惠王信陵上魏王二書割捨不得想來有一法將此二篇收入史記選內便無遺憾矣

仲舒三策皆面對文字非才大學富道理精熟安能一筆冩出而字字醇確匡衡文亦好但朱子言其似策段不是胸中流出細看果有些像朱子評論古人不差銖黍

古人自當讀漢文亦是彼時風气厚自然風調不同卽三國李興代劉祭武侯文陳壽上諸葛文集表後世惟韓栁王防防能之然亦須極得意作至武侯正議栁王不能也諌絕孫權𨿽蘇張無此辧幾句便盡情勢

曹子建才大其文都像一口气噴出韓文要追復三代轉有斧鑿之意司馬子長便一气吐出子長孟堅乃文家不祧之祖

潘勗爲曹操加九錫文此武侯所謂奉進驩兜滔天之辭也有友故爲千之論極口贊佳卻是亂道卽如曹操所與羣下教甚古篇中亦未必無實話卻選他不得試看伊周何嘗不退位豈慮有他選詩文若無此決斷便可不選不論其人與理而徒取其詞則不勝選矣惟史書又是一例欲以見善惡興敗之由故槪載之

曹操自敍令文字甚好詩亦有佳者但防番徘徊卒置之他比不得桞子厚王荊公二人只是錯誤執拗耳非亂臣賊子也曹丕詩文竟是婦人軟得不成話論古人當有分別如王維鄭防𨿽杜工部朋友厚道爲之表暴其實皆已被祿山所污若太白卻不同永王璘是唐之宗支彼時明皇已走宗社無主永王有恢復之志與叛逆豈可同日而語

武侯不知所讀何書識見作用規模气象都是三代聖賢光景卽其文字絕不似東漢出師表正議諫絕孫權書才幾句說事理是如何透曹子建气魄甚大但比之武侯便是文人之文不脫華藻

武侯出師表自肺腑流出卽以文章論亦居最頂惟韓子最頂文字方能到他地位如佛骨表與孟尙書書是也此等皆當另一格視之韓子學那樣文字便過之進學解好似客難解嘲諸作書張中丞傳後好似史遷惟原道是學大學中庸卻不及要亦精矣如栁子厚王荊公必不能爲出師表文字三蘇惟東坡天姿髙推服出師表老泉子由皆譏貶武侯去之尙逺故也

問武侯答李嚴書言𨿽十命可受自來無十命之事卽此一言便可想見其未出艸廬時確然有天子不得臣之志又可見使其功業有成如伊尹之復政告歸固所優爲曰然【淸植】

韓文公口中不提起江都武侯故知其單畱心於文字朱子於武侯外便稱陸宣公昌黎出宣公之門等閒並不道及想嫌其文排悶也宣公在軍中恁樣處置得停當才大心細其奏議語語俱是實理實事學問又海涵地負只是排體不髙古耳

文人中如陸宣公韓文公盡有實用知古卻又通今看宣公奏議𨿽根本於經書而處置都合機宜韓公論淮西黃家賊及復讐禘祫等議皆確中事理問王荊公文字看得出他能壞天下否曰看得出他作文字見有人與他意思相同者卽便毀稿此便是大病我有此說方不敢自信有人相同正可爲證佐爲何削去某分原道段落自以爲獨見及見張長史亦如此分更喜所見之不謬也

古文近頗知其作法但不暇做工夫問如何曰其本自然要以經書道理爲主文字卻不要規摹那一家教人看得似那一家便非其至短者要有意思長者要有裁剪栁州與楊誨之說車書凡數千言字字琢鏈又是一气流出連虛字要換他一个亦不得卽寒溫語皆妙大都韓栁動筆卽一兩行都是畱意無茍作者到後信筆冩來無不入妙又字眼亦要當取材於兩漢若字眼不古雅文字便減色古文內著不得工麗對句古詩對句太多亦六朝始然唐初尙襲其餘習至工部始洗脫

得唐人書佛經眞迹筆筆著力曰古今人差處就在此若不用力𨿽千行萬字總無足取試將韓栁文字於極不要處拈出一句看來總有斤兩可見其字字經意今人連篇累牘隨手冩可謂不誠無物錫因論古物與今物別處只是茍且與不茍且梅先生曰古人諸物都是從內裏邊做出來的

栁子敍事學史漢便是史漢韓子不肯學史漢髙於史漢張中丞傳後敍亦仿伯夷等傳體而詞調風格毫不步趨段太尉逸事狀居然是孟堅極得意文字

栁集中載與退之詩文甚多退之豈無酬答今不復見殆自削其稿耳子厚臨歿托夢得爲求退之作志及退之許諾夢得喜不自勝至迎其柩而告慰之子厚固知其作志必不假借然傳於千載無疑也退之與劉書稱子厚文雄深雅健似司馬子長夢得言之今韓集亦無此

原性起兩句極精程子曰心如谷種其生之理爲性其陽气之則情也故性字從心從生言生理之與生俱生者也情字從心從靑如艸木之萌芽初發感於物而生者也【自記】

原性本甚精其不足處不在認錯孟子性善之防只在末後少兩三行文字把其所以爲性者五發揮明白不貳過論末一段語都有條理不是亂塡

原性言仁義禮智信原道只言仁義以仁義包五常也二篇著作之先後可見【自記】

原道通篇排釋老而首論老氏之失極是髙處蓋佛書多是華人附益大率原於老子之指而淫於莊列之幻詞故後漢書新唐詩皆探本老氏論之【自記】

古人文字難看原道連程朱亦看不透程子謂從博愛說起沒有頭腦不知他已有原性了若復從性上說起非原道也喜怒哀樂之未發只是大本而皆中節乃是達道原道自當從發處說朱子說他引大學漏了格物致知爲不知學不知他引此正對佛教所以下面斷一語今也欲治其心而外天下國家引到格致便與佛不對鍼欲治其心而外天下國家一語甚精洞中其汝楫云原毀不過是題目有个原字門人便編做一處其實韓子未嘗以此與性道並原也曰原鬼亦是感觸而作故云適丁民之有是時也元都是門人彚在一處的

有謂原道開口一句便不穩當仁自是心之徳愛之理如何曰博愛之謂仁某答之曰仁是性他原性已講過了這是原道原性是說天命之謂性原道是說率性之謂道故云博愛與行而宜之相對

今日繙韓文果是才大如復讐禘祫黃家賊平淮西事宜與栁中丞論兵佛骨表與孟尙書書之類洗刷得一个閒字沒有事理直說个透馬班尙是漢文此則洙泗之派也惟武侯𨿽不學文而所傳數篇皆然愈讀愈有味因他人品髙胸中有許多眞意思眞見解气又完全直冩出來便自不同凡詩文書翰之類若務爲名家積累工夫自然可到若要登峯造極直須第一流人

龍噓气成云一首寄托至深取類至廣精而言之則如道義之生气徳行之發爲事業文章皆是也大而言之則如君臣之遇合朋友之應求聖人之風興起於百世之下皆是也【自記】

作文章熟後𨿽無意冩出必有結搆有呼應如韓子讀儀禮一篇首兩句是反起一篇意中間說無用於今而聖人之制度不可泯沒是照應第二句意而結完之後言掇其大要奇辭奧防以備覽觀而已是照應第一句意而結完之末嘆恨不得生及其時則兩意俱結也【自記】

每疑韓公說唐初羣臣材識不逺然當時有太史令傅奕可謂特立排佛者韓子何以無取及觀奕傳則其垂訓也惟重老氏以列於名教之首末乃毆佛得其一而昧其二矣宜乎韓公之所輕也【自記】

觀韓子論禮典兵刑處豈可以文學之科限之其老練精核逺侔武侯近比宣公【自記】

宋人論程伊川曰三代以下凡事必求其是者伊川一人而已伊川之門上蔡謝氏則以求是二字爲窮理之要韓子以求是論文此其所以獨出於諸家歟【自記】

孔子之道徳不可贊也故韓子作處州廟碑贊其祀典之盛以推夫所謂生民未有者極爲得體栁子厚作廟碑亦曰茍贊其道如譽天地之大褒日月之明非愚則惑不可犯也皆深得後學敬愼之意【自記】

平淮西碑自九年至十二年惟首尾見年月中間許多事而年月悉不書一則諱淹時之久一則略諸將之無功也【自記】

維時河北方跋扈不朝董邵南不得志於有司而適斯土是何意哉故韓子微言諷之獨弔望諸君者望諸君失意出奔終身不敢謀人之奴也與送李端公命意大略相似【自記】

觀答侯生書則韓公眞善注解書者惜乎其論語注未就而不傳也今有傳者蓋僞作耳【自記】

韓文言物不得其平則鳴其意以爲有動於中則鳴耳而以爲不得其平殊不確其下有五臣防等如何說不得其平又說防不能以文詞鳴以韶鳴殊可笑便是文人趁筆之習至說六朝文章之病字字確切此公於文章一事當行也

問韓文公云醇而後肆肆是工夫是天分曰自是工夫理明白了然後能放筆言之如東坡便是肆而不醇就他的話亦說得一片只是推敲起來不勝病痛

文章要曲用曲筆便似其中林巒澗壑不可窺測惟韓文公防作直文章以所見道理足本色已深厚

韓文選定七十一篇若再去其有疎漏者十許篇存六十許篇眞是文宗其气極古雅如西漢人而又無其累墜只原性一篇有不盡當處然卻去不得要以他壓捲若去此則原道無根矣

某選韓文許多精奇瑋麗者俱不登然凡昌黎之粹然一出於正有體有用確可見之行事而有補於世者盡此矣其他或有病痛或無闗輕重隨人自去揀讀

問選韓文甚少送董邵南序何爲入選曰聞得友人說當時不得志者往河北都是要從亂賊故此文弔望諸君爲其不忘燕也此闗系忠孝豈容不錄凡文字有寄托者便好答李翊書亦好但太似自己一生學問供狀爲賢者諱故去之

昌黎時在字句上畱意其後門人衍成惡派如皇甫湜等故意將下一字移上上一字移下欲以見古再傳至杜牧等句幾不可讀矣

栁子厚記韓文公論天一叚甚翩躚𨿽是偶然戲語亦可見其不知天天地萬古不歇止是生物而生物之中又是以人爲主凡禽獸艸木無不愛其子者至人一生經營無非爲子生子又要克家天地之意猶是也若凶殘貪惡之人乃是種子自生蠧與天地無干所以有太極西銘諸書此理始明白

栁文精金美玉獨識見議論未若漢書之精當子厚之文亞於孟堅退之之文過於子長韓文直追周其質直處正是其髙處

看來古文詩俱到家者惟陳思栁州耳韓便文好於詩栁州文字莫要論其道理意思何如只就其文論𨿽千餘言要刪他一个虛字不得

劉蛻孫樵數家𨿽皆小品不無可觀就中孫樵又爲差勝

文字扯長起於宋人長便薄太公丹書行防多大禮說出來才只四句箕子洪範三才俱備才只一千零四十三字老子道徳經不知講出他的多少道理才只五千言宋人一篇防便要萬言是何意思

文只要簡淨蹲防拖曳皆詞之累韓文簡潔如此三蘇則專事虛翻而已至南宋一味冗長若非理足者有何意味【鐘旺】

歐蘇之文何嘗不好然見解不甚透自是本領差說事說理皆不透韓栁便透如復讐議栁已淩牙厲齒言之鑿鑿韓就理論之更明而盡朱子文字何嘗能到馬班韓栁但理足便覺得任他才學筆力馳騁藻耀都壓他不下如封建論孟堅之雄博子厚之精悍一遇朱子平淡說來足令二公失色伊川不以文名今看來兩漢之文也所上諸札子春秋序道理旣足字字確實有斤兩比朱子文字更古

古文自史漢後只讀韓栁曾王便足曾王學問如何能過韓栁韓栁遇一通經守師說之人那樣推服媿赧曾王便輕肆譏彈

王守溪評文謂昌黎後惟半山得宗派不數歐蘇最有識見

東坡文亦有好的只是薄大凡浮動囂張處便薄歐文微弱最是曾子固厚王荊公气亦彊文亦古但深求之卻是學成的不是本來如是

作古文要歸於眞實不爾心先不古文何能古東坡作韓文公廟碑便稱其揮斥佛老之功張皇誇大及作大悲閣諸浮圖記又稱佛之妙窮天極地卻是一口兩舌其歸談儒儒亦不精談禪禪亦不精只落得要做好文章卒至文章亦不好所以聖人說修辭立其誠

東坡文字大約帶澁的便好飄飄欲仙者便不佳其小文字極妙盛稱其防論者不知文者也議論旣博雜筆力又冗弱何足取至彈劾程子而以爲姦豈不荒唐可笑卽謂王荊公姦人亦不服

作文要一意到底有結搆說到後來還與起處相照東坡潮州韓文公廟碑頭腦太大下正當發揮其排斥異端獨力自任之艱苦卻接云談笑而麾之便不的當是東坡風度矣至開衡山之云馴鱷魚之暴等句益沒要下面一路說開去遂以立廟結不復照顧起處矣

文章有立言之體東坡才旣髙功夫亦深只是道理不正當武王何嘗無可議處只武王非聖人也一句便令人不欲看你非聖人何由硬下此句你卽聖人亦如此說不得孔子生平贊聖人總不肯說煞動云也與都是想象未定語

爲文有本有末所謂本非必定是聖賢道理本人所見透處便是本蘇明允所說多非正道卻有透處便是他的本次公文字鋪張似有得說收來卻無實際所以不如東坡

陳后山張文潛二晁文字皆好黃山谷有孫樵輩風气但太破碎蘇不如韓然其門下士如此數公恐自不亞韓門

陸象山文字筆力爽透象山文學王半山朱子文學曾南丰只因學道便住手故都未成

記得某人說學古文須從朱子起此言卻好看朱子後來文字不似其少作有古文气調朱子正不欲其似古文也只是一句有一句事理卽疊下數語皆有疊下數語著落一字不肯落空入手作文須得如此

古人作書如司馬通鑑朱子綱目皆借朋友生徒之力想杜佑通典亦然今人動欲成以一人之手其無成也必矣諸葛公木牛流馬鑄甲造弩諸事皆假人爲之能用人便是才大

漢有董子及劉子政鄭康成唐有韓昌黎宋有周程張朱明二百餘年全不出人想因靖難搜窮種類而胡廣楊榮金防孜皆迎降無恥之輩歷相多年士气遂盡試看其一代所傳著述可與董劉韓比並者爲誰卽今顧亭林之音學梅定九之算學亦明朝所未有徐文定之崇禎曆書尙是西洋人作算不得徐氏之書梅顧二書是中庸裏邊有的一是車同軌所資一是書同文所資

宋潛溪方正學輩文字亦佳要選如曾王名篇者了不可得卽老泉子由亦有精采有明一代人皆無之

看歸震川王道思古文拖防說去又不明白兩三行可了者千餘言尙不了令人气悶顧寧人說明文不如元果然當明季時如李贄之焚書藏書怪亂不經卽黃石齋的著作亦是雜博欺人其時長老多好此種卻將周程張朱之書譏笑以爲事事都是宋人壞卻惟先君性篤好之王弇州古文一時風靡先君以爲村气甚妙後來聞得人人皆以爲不好大凡那一書古今來都推奬過只我一人不服便當想自己的錯處若是人人都叫不好便就不錯了一面好古一面又要擇善而從看古文亦當如此

萬季野於明文推宋金華黃梨洲而以黃爲更好其實黃何能比宋宋尙能造句至黃議論之偏駁粗淺又無論矣

友云泰州人但知有王心齋不知有儲柴墟柴墟古文甚溫雅無虛套當時學者自然首推蔡介夫其次只得算王伯安然同時人初未論定而柴墟獨兩屈指推服其送介夫歸序甚好卽此已見其具眼曰文章品題各人意異某以爲惟字字與之核實其自肺腑中流出有闗系者便佳如海忠介諌世宗疏陳紫峯易經著述序調𨿽不古皆由中之盛气坌湧而出自是可存

做古文這件事想是與學道相似自歐曾王蘇後亦斷了六七百年問先生何不繼續此事曰見得到那里只是須要工夫心裏覺得於經書上明白一防是一防受用比文章又要些問韓文公亦見道曰他便是被花艸牽累了不爾耑心並力到道理經書上當又自不同

問某人古文如何曰𨿽提得起筆但是向外走的學問此派傳衍已久尙未見傑出有人不但儒先爲性命之學者不爾卽韓栁歐曾蘇王之學亦不爾方做得幾篇文字出韓文公非三代兩漢之書不敢觀非不能觀不敢也下句非聖人之志不敢存略大些然實是立志如此韓文公如此志向如此讀書所成就尙貽儒宗訾議大要從初讀書時意向是如何成就便是如何佛家所以說證甚麼因便結甚麼果

古人終身不得幾篇好文字著一書便竭畢生精力今人動輒成集不數月便成一書如何得好

作古文要曲折學古文須先學作論蓋判斷事理如審官司必四面八方都折倒他方可定案如此則周周折折都要想到有一處不到便成罅漏久之不知不覺意思層疊不求深厚自然深厚今仿古文者多從傳志學起卻不是

某友看古文不從議論文字入手先讀碑板文字亦是一病所爲文亦長於碑板若敍事文便不出色學文自當先教議論暢達逐漸縮斂方佳如今看小學生文其下筆論頭汨汨不休者便有成若短短粗通𨿽有些筆意思路到底有限

墓志只該志其姓氏卒而已謾誇虛譽無當也且此等斷不傳鬼神亦不許顏子並無著述只孔子誇他幾句四書存他幾句萬古不磨武侯不立史官到得陳壽作志蜀並無文字可采所以蜀志獨少然由今觀之魏吳二志大率虛浮蜀志𨿽不多是何等光焰所以人貴實事

做古文只要不說謊聖賢𨿽於父母亦不虛加一語加以虛譽人必指而笑之是貽父母羞辱也且稱人曷必全備如孝徳之本也孔子未嘗以稱顏子豈顏子未孝耶舜稱大孝他聖不聞豈他聖都未孝耶

某近得一作文之法如有人有事可作文者先將其人其事想出我所欲語旣有所見便信筆直書達意而止旣成且閣下一邊過幾日再看加之裁剪有不明白者攺之意未足者補之字眼冗泛者去之務使詞加少而意加多又有結搆畢竟可觀

作文且未須說得體制法度第一先要明白若那事考究得十分明白據事直書自然不煩刪減而閒文自去詞必古矣

作詩不可句句相承如此則太直似文字非詩矣卽文字太直亦未爲佳朱子說古人文字有六七十里不廻頭者他卻見得不能做得朱子文字卻是步步廻頭抓住主意說到底朱子論各色文藝都在行文須錯綜見意曲折生姿李習之教人看獲麟解一句一轉可悟作文之法卻不教人看原道

今人作文動稱伊川爲正叔朱子爲仲晦𨿽中庸亦稱仲尼然古今旣異卽當致其尊禮亂稱先賢名字斷使不得作文字此等須有義例

文字要攺𨿽孔子猶然歐公醉翁亭記原稿起處有數十字粘之臥內再四攺訂到後來只得環滁皆山也五字平生所爲文都是如此甚至有不存原稿一字者孔子作春秋筆則筆削則削說者謂筆是錄舊削是刪舊恐未必爾就是那幾个字眼下得有未妥便削去故遊夏不能贊一詞

文字詞气雅俗尙有能辧之者至句中有眼人多不講其鬭湊成文者卽有一段好處必不能通篇自圓其說文中有一兩句似無甚闗系卻是他爲文眼目說話𨿽多終須歸到發明此句上這是傳下來的一防法脈

巖云作文字不可稱人曰子子稱重寧稱君可也曰古名人稱過便可稱子亦通稱書傳皆然韓栁歐蘇如此用亦用之而已如嵗在某干支嵗次某干支本謂嵗星在某次某非謂年嵗在某次第及某也如今年戊子子與丑合歲在元枵之次矣但今如此用人反大怪𨿽朱子亦錯爲之柰何某總不用直云康熈某甲子而已大凡地名官名作文字都應從今之名何必以古名換之令後世反無所考證文之古雅不在此

今舞刀者皆取美觀臨時一無所用惟善刀者筋節著實當之者便不能支蓋虛處費去用處便不著實如學書者尋常作字不著實依法冩冩時一定手滑不得力文章亦然【以上論文】

文字不可怪所以舊來立法科塲文謂之淸通中式淸通二字最好本色文字句句有實理實事這樣文字不容易必須多讀書又用過水磨工夫方能到非空疎淺易之謂也

選文字宜簡嚴孔子刪書取其有用者動輒架漏過幾百年所以妙如今無論選古文時文卽將其文當作經看一字不放過方好

王安石陳傅良的八股似對不對甚古所謂八股宗者不可不看如詩有古詩及古歌謠之類也

時文名句與詩詞不同要從性命道理上出中庸纘緒節時文皆講成三王綂緒未成至武王才了得三王之志竟似周家父子祖孫累世欲闇干天位者然豈非大悖不知纘緒者言能修徳行仁不墮基業到得天與人歸一著戎衣便有天下故𨿽以臣伐君而不失顯名一戎衣句非結上文乃起下文重一戎衣不重有天下惟明初楊慈文是如此發明大有闗系所以八股不可輕忽

明代時文洪永宣景天爲初成爲盛正嘉爲中慶曆爲晚天啟以後不足錄已

問王守溪時文筆气似不能髙於明初人曰唐初詩亦有髙於工部者然不如工部之集大成以體不備也制義至守溪而體大備某少時頗怪守溪文無甚拔出者近乃知其體制朴實書理純宻以前人語句多對而不對參差灑落𨿽頗近古終不如守溪裁對整齊是制義正法如唐初律詩平仄不盡葉終不若工部字律宻細聲響和諧爲得律詩之正

做時文要口气口气不差道理亦不差解經便是如此口气錯道理都錯

房書坊刻始於李一可謂作俑坊刻出而八股亡矣如人終日多讀經史久之做出古文自有可觀若只采幾篇左國數篇韓栁手此一編以爲樣子欲其能作古文得乎

某初次防試將所作時文就正於鄕前輩王命嶽恥古就中一篇批云骨節尙大某請此批是優是劣答云骨節大不得脈絡一綫謂之單微無龎然而大之狀知道單微便宻細粗大不是好消息此論大妙

時文之壞由於不肯看書書理懵然而思以詞采勝則必求新奇靈變以悅人之耳目遂至離經叛道而不可止矣

文章先通順了其火候有時豈能彊所未至但世有一種從心裏放逸昬惰志气不立的人先時聰明才華盡有到後來漸漸消亡實可惜了

臨文在題之皮毛上鋪排似是而非心思不入了無神气至於膚淺無味最怕人病卻中在根本上【以上論科舉之文】

榕村語錄卷二十九

欽定四庫全書

榕村語錄卷三十

大學士李光地撰

詩文二

離騷頃注得一過看出此人學問條理讀的書旣多一字不亂下都合義理今人不得其意說他憂惶瞀亂所以一句說向天一句說到地何嘗如此此人若及聖門恐不在遊夏后陳良楚產也悅周公仲尼之道北方之學者未能或之先然絕無片言隻字傳於今而屈子乃不朽可見一防羽毛文采亦不可少

騷體最難作屈子後惟漢武帝瓠子秋風可以步武文中子東徵歌非大有意思人不能作

鋪張賦原不好就是上林子虛長楊兩京三都皆賦之祖已不爲佳何論其餘就中兩京差優耳漢賦漢之俗文英華唐之俗文詩餘宋之俗文𨿽不爲可也

昌黎賦數篇別具風調得騷人精髓栁賦不及太白賦尢差【淸植】

唐賦小巧與詩餘同成戲具凡詩內纎俗惡派語皆可入其體固爾至今所傳唐人名句亦不多【以上論賦】

韓文公龜山操周公有鬼分明是有靈有神之謂若下神靈字便腐鬼字卻是字訣學古歌操要直若油便嫩只是意直筆又直便難看所以筆調字眼上又須略變

曹子建四言詩一气呵成如衝口歕出絕不用一句詩經調陶淵明便將詩經成句冩出韓文公又覺得有意雕刻洗脫不如子建自然栁詩諸體俱工長律尢超絕無一語不從漢魏出卻又陶鏈精熟東坡詩無甚好處引用故事亦不知揀擇然天才自勝隨意冩出便有境界山谷如一丘一壑小小結構歐公自負能詩如太白自負能文俱不佳

詩選從來無善本不知河汾所選若何孔子云不學詩無以言夫言日用切近之事莫過於禮言今古經權之事莫過於書言陰陽水火吉凶悔吝之事莫過於易何以止說學詩蓋溫柔惇厚長於諷諭主文而譎諌言之者無罪聞之者足以戒此一叚意思非他經所兼也孔子言語與他賢不同處全在此如論學曰不亦說乎不亦樂乎不亦君子乎論巧令之無當於仁而尙曰鮮矣患難時極自信語止曰其如予何曰文不在玆乎極其責備止曰毋乃爾是過與是誰之過與則將焉用彼相矣至吾恐季孫之憂不在顓臾而在蕭墻之內反似替他籌畫一般極其譏刺而曰何如其知也曰再斯可矣極其痛詆而曰是可忍也孰不可忍也曰奚取於三家之堂此等處果是得力於詩就是責宰予之晝寢責子路之野其言似極峭直此如詩中有蘇公孟子之作之類然到後來又以聼言觀行名正言順等道理從寛說來令人意消故作詩者全要含蓄蘊借意在言外以此意求詩唐以下便少宋詩尢少朱子有幾首道理極透意思極足而格調亦下問意理透足便佳何必論其格調曰詩不同格調差詩便差若止取其意理何不做一小文何必詩詩說盡便不是夫子未嘗說作詩之法然觀於子貢之悟學子夏之悟禮皆亟許其可與言詩及所說興觀羣怨之等作詩之法便可想見朱子詩不到處卽在說事理太盡也問邵子謂刪後無詩想是見得此意曰又不好全然拋卻三百篇獨絕千古者不過幾篇其餘如春秋時作何必盡過漢唐人

某欲選古唐詩之有性情闗於人倫日用者數百首令子弟自防讀之大抵詩以性情爲主試觀三百篇何嘗有一篇全言景色者詩要渾厚不要雕刻有義理便渾厚淺露便是雕刻然又須自己雕刻過方知他不雕刻之妙曾聞一友人說唐詩間有一二句解不去者句中有一二字解不去者其妙處多在此宋詩則斷無解不去的便覺意味淺薄向曽作銅雀防詩極詆曹丕無人倫不遺餘力後翻得唐人崔國輔詩只用四句五言絕已盡云朝日照紅妝擬上銅雀防畫睂猶未了魏帝使人催帝非曹丕而何自己覺得粗疎村气不自己作過竟不解他的好處此言殊是

某近選詩必篇中有緣故方存不然𨿽做得好無闗於人讀了亦醞醸不出甚好意思來如此選擇自漢至宋不過三百餘首但觀論語中興觀羣怨及無以言專對四方達於政事正墻面而立等語可見聖人刪詩都是要有實濟杜詩細加選擇尙存五十餘首李詩卻是一種仙气都沒收煞絕無吉凶與民同患一段意思工部見元結兩首詩就那樣傾倒送朋友之官皆拳拳以忠君愛民爲囑忠告善道非太白可比

古來芳藻名篇豈必篇篇入選去取之間要當有一防意思在若必全說道理亦不是有經史在何取有韻之文性情二字差近之觸物感事卻闗到性情上倘樂而滛哀而傷說得太過亦不足存

詩之體制只有古律二項樂府不宜編在古詩之外凡詩皆樂也詩以四言爲正然三言五言長短句三百篇中已有但未有耑用三言五言以成章者耳唐山夫人乃以三言成章又有以五七言成章者諸體皆備於漢魏惟律起於唐今人以漢魏作爲樂府後來作爲古詩舛矣如今唱者爲曲子不唱者爲詩餘其實一也

選詩自應從蘇李起而以蘇冠卽其詩亦當冠首骨肉緣技葉結交亦有因二句便足蔽詩之義言骨肉固同根共命卽結交之友亦非無因天下大矣何獨這幾人該做朋友蓋或意气相投或徳業相勸卽唐虞之五臣周之十亂孔子之七十二弟子皆是有因者也首句可該父子兄弟夫婦次句可該君臣朋友意味深厚

焦仲卿妻詩是古今極有名作看來那件事𨿽可憐但處得未爲妥當不足垂教且著語太多過於冗長故刪之

蔡文姬悲憤詩纒綿哀怨立言稱情有體實開曹杜一派絕作也十八拍意思不過如此反覺得似安於外域不願復回者故汰之

曹子建詩欲尋其奇句不可得友云他實得些風騷之意琢句乃是因胸中沒有道理意思只得於此覓長自張恊輩起至陶靖節一洗此風杜工部𨿽亦琢句都在自己閒作至於闗系大篇便以淳朴爲主如北徵詠懷諸作所謂詩看子建親者曰然

曹子建人亦有意思當丕簒位私自痛哭丕聞而惡之其詩多寄托之詞而歸於懇摯忠厚六朝人宗之以爲源出國風信然【鐘旺】

武侯詩只一首讀者多不得其意武侯使人各盡其材儀延輩皆非端人而用之終身此實成大業之本是詩諷刺俱在言外曰誰能爲此謀國相齊晏子若曰是誰之謀乃相國之尊齊國之大晏子之所爲也相國之尊而不能用齊之大而不能容勝於深文醜詆矣且中間以士目三人以讒言斥晏子下語顯然矣

陶淵明詩有杜韓不能到處其語气似未說明義蘊實已包涵在內如羲農去我久一首識見超出尋常自秦漢來黃老盛行都說聖賢以禮樂詩書教得人姦僞叢生此詩卻說汲汲魯中叟彌縫使其淳黃老之說如言人元气本足卻被後來飲食藥餌戕賊生命不知陰陽之气自初而盛而老知識開後人事錯雜嗜欲紛起亦理勢之自然所以用飲食藥餌者正欲保固其先天元气也鳯鳥𨿽不至到底禮樂一新自仲尼沒而微言絕七十子亡而大義乖老莊之學果兆焚坑之禍不知詩書所以明民非愚民也何罪而至此漢之伏生孔安國輩惇勤辛苦存此六籍如何至今又不以此爲事終日馳驅於名利之塲不見有問津於此者下遂一筆澑到飲酒上去謂我若不快飲亦尢而效之豈不負此儒巾乎其澑到酒者彼何等時元亮尙敢講學立教自標榜耶但恨多謬誤君當恕醉人又謙得有意思謂吾之行事謬誤於詩書禮樂者麯蘗之托而昬防之逃非得己也謝靈運鮑明逺之徒稍見才華無一免者可以觀矣

靖節詩推周孔處甚多其逃於酒者避劉宋耳當時若行表言坊其能免乎韓子惜其不遇孔子議論甚正但與阮籍同譏則未必然其論詩亦不列陶而反及謝故論詩亦必經朱子而後定

自沈約有四聲八病之說而詩遂趨於律今旣爲此體便當莫犯八病沈時本無律體今觀梁陳間詩便有許多竟是律詩者無非求去八病耳

明逺詩雕鏤已窮工妙任唐人如何造作不能到此明季黃石齋倪鴻寶乃是欲學此種而意理不足徒至多不可解明逺句句生新有言外之意詞盡而意不盡他手作此等詩多覺破碎纎小他卻才力大饒有一片淸幽之气可與子建雙峯並峙無與方駕者

王子安述祖徳詩嫌其後半衰颯卽年不永之相所以當初不選今觀之宜選文中子蹤迹防昧似有似無惟觀此詩可知實有其人不宜沒也

文詩乃天地元聲莫知其然而然唐初詩人何嘗不師六朝然陳子昂輩出聲气便不同覺得淸而厚此豈人能爲之

問曲江詩何如曰曲江才華英或不如人至性情品格幾無與比君子哉若人問摩詰曰他是元暉子山一派聲韻諧和對仗工巧所以無一首不可被諸管弦只是說到淸閒髙雅而止無甚深義錢起亦是此種至宋此派遂絕問燕公曰他才气大大率唐初如陳子昂王勃楊烱王績杜審言沈佺期及燕許之屬又是一種气調迥乎不同問昌黎曰他不可以初盛中晚論別爲一家韓門孟賈張三家文昌爲最東野骨節尙大問太白曰他天才妙一般用事用字眼都飄飄在雲霄之上此人學不得無其才斷不能到

燕許信大手筆尙不脫六朝腔調如膽猶忠作屏心故道爲鄰劍舞輕離別歌酣防苦辛云覆連行在風廻助掃除之類其調都教唐人用爛至老杜北徵詠懷一洗此陋直攄胸臆眞气流注另一風格只是唐初人語意气象寛舒博大是太平气運如邊鎭戍歌連夜動京城燎火徹明開雲間東嶺千重出樹裏南湖一片明之句中晚無是也卽江間波浪兼天湧塞上風雲接地陰何嘗不雄而悲切無比如陳子昂丘陵徒自出賢聖幾凋枯何嘗不悲壯卻無急廹激烈之气韓文公七律𨿽少如將軍舊壓三司貴相國新兼五等崇橫飛玉盞家山曉逺蹀金珂塞艸春之類亦極意莊嚴淸雅絕倫

防閣體是唐初人做得不同如去歳荊南梅似雪一首又大樣又脫套燕公最擅此長陳子昂杜審言沈佺期王勃之流其詩皆有一段渾厚處足見開國气象若魏鄭公一篇气格之髙乃所謂開太平者

張曲江詩溫柔惇厚詩之教也陶靖節尙偏於山林枯槁曲江乃更渾全曲江歷貧富貴賤體兼雅頌陶則專於風騷耳韓文公不提起豈以其句句對偶是六朝派耶韓論文亦從不提董賈大抵他自己位置太髙

詩能窮人𨿽未必然亦不可開口便悲哀張曲江韋左司詩俱和平溫厚可以養人性情

唐人七言律詩某意以張燕公去嵗荊南梅似雪一首爲第一情景詞調都合嘗欲推老杜一首爲冠不可得或者玉露凋傷楓樹林乎

李杜韓栁四家詩缺一不可如長干行之類不但像漢魏更覺得飄灑𨿽工部不能工部五七言古詩初亦仿摹漢魏晚乃自開派頭一空依傍冠絕古今韓詩直追漢魏以前要造希微淡泊田地栁詩中漢魏亦有些六朝亦有些工夫獨到至香山義山諸家詩集𨿽大而力量气味爭差逺矣

韓文公平生不輕許人獨於李杜詩稱之不容口極平常語入老杜口便厚便大便雄偉其气盛也韓贈張籍贈崔立之諸長篇比之北徵詠懷畢竟差些以韓多直句而杜句皆曲也

論詩太白如酒少陵如飯有杜可無李有李不可無杜李太白唐人推之在杜上者以當時被之管弦聲調易葉而杜少拗也

杜諸體詩皆妙絕千古只絕句須譲太白絕句要飄逸蘊借如峨嵋山月問余何事諸作實是絕調然昔人亦有推王龍標秦時明月漢時闗爲第一者

杜工部气盛其長律一團气在裏面鬰勃其爲人也好善韓文公於古人詩少所許可工部連六朝人無不推奬

工部詩有性情就是少時作已有一段纒綿委曲之意如太白與杜詩不過思君若汶水浩蕩寄南徵而已杜卻云渭北春天樹江東日暮云何時一尊酒重與細論文便委婉有情致

工部厚道其詩已駕乎六朝卻平生人人宗仰至太白則曰自從建安來綺麗不足珍一齊抹倒矣末云絕筆於獲麟亦太矜張未聞孔子耑能詩也工部文章千古事二句已極自任到下面立言卻無此等狀態卽是當代詞人無不推揚王維鄭虔已至失節而懇懇切切爲之解救此豈淺中人可及

杜詩俱以北徵爲第一倫兒曾說詠懷自起至放歌頗愁絕一气噴出無一句重復又有轉折似更妙細觀之果然此等詩起處最難若是宋人便落譚理窠臼他人便流誇大謙虛太過又不稱立言直是妙結處亦好

子美北徵無一對句昌黎與崔羣詩燕席謝不詣二句便對栁詩不能如此髙古其工妙者多似六朝然哭淩司馬與韋道安二詩𨿽曹子建把筆不能過友云昨夜思韓文公南溪始泛詩說到野人來餽作幾行冩工部何氏山林詩野老來看客河魚不取錢只疑淳朴處自有一山川輕輕四句便包括在裏又妙有風韻所以昌黎那樣嘆服工部自云詩看子建親把庾鮑竟推與太白矣

杜詩如宿昔試安命自私猶畏天榮華敵勲業嵗暮有嚴霜以玆悟生理獨恥事干謁之類都耐思索玩味韓詩便無此等句法又如北徵說回紇兵不宜多而曰聖心頗虛佇時議气欲奪似人都曉得此之爲禍𨿽只說至此不肯說盡然以前後推之何嘗不盡看杜詩須如此細看

老杜詩說安內攘外都有幾句好說話老馬夜知道蒼鷹饑著人便是用兵要語知道形勢經過戰塲者所謂老馬選將之法也至於卒伍不過飲食勞苦體卹頒給他便爲用如鷹饑則就食飽則颺去此使卒之要也顧寧人說經書後有幾部書可以治天下前漢書其一杜詩其一也

杜詩爲自家保全喜得便雅淡爲國家收復喜得便狂蕩立言之體皆妙

文物多師古朝廷半老儒直辭寧戮辱賢路不﨑嶇極有意味如風塵三尺劍社稷一戎衣何嘗不好然漢髙祖豈不如此至此四句卻是貞觀致治之根道得出太宗擅長處當時承宇文之後文物獨盛而十八學士之屬半於朝廷然不聼其言𨿽多奚爲若後進無人亦非長治之道詩家誰見到此然使入宋人口中便直而淺薄其妙在朴而雅朝廷半老儒似不成語卻造句甚古有斲華反朴之意

赤驥頓長纓一首不過世無用我將欲捲懷之意公幹輩皆有此等詩卻不如杜之深厚至杜之長歌卻不如鮑明逺曹子建鮑明逺陶淵明三家直開三派曹全以气勝開杜韓之派鮑才人之詩頓挫淩厲開太白之派靖節閒雅自然開韋蘇州之派

杜長篇時有累句如臣如忽至理君豈棄此物學母無不爲等俱不成語然以此見其大

擅長謂工部自許不過是賦料揚雄敵詩看子建親如何便道致君堯舜上再使風俗淳果然可議後想來正見古人不欺處其志大而不相掩者就存其眞聖門狂者本是如此韓文公亦是一面自許一面疎漏卻不怕人笑若後人爲之必加彌縫矣

工部一部集自首至尾尋不出他一防自見不足處只覺得從十來嵗以至於老件件都好這是一件大病韓文公就有知道不足處

韓詩溫柔惇厚纒綿悱惻不如工部然如所云春秋書王法不誅其人身則工部有不及者蓋春秋立義之最大處懼亂賊者懼後世之亂賊也若本人之身已爲亂賊尙何畏於死後之誅此等實說著深微千古不刋陶詩汲汲魯中叟彌縫使其淳當時風尙盛道老莊以爲周孔之道鑿朴生僞而淵明謂孔子欲使其淳可知連上眞字亦非放達謔浪之謂以此意選詩便寥寥矣

某人論南山詩痛加貶斥曰卻不必大凡前人詩文都有一用神以爲祕訣韓文公作詩將前人一字不入胸中以爲吾於此時有此時情景於此人有此人情事肖者便新不如此縱工何益南山詩所列彼時所見實有此許多情狀他乃一气吐出誰禁得他只是後人不必效此耳

栁子厚長律無一不精以弱嵗遊元圃知命儒爲貴二篇爲最二篇又以知命篇爲尢弱嵗篇因劉夢得用五十韻有欲索性將麻韻用盡之意間或不能自然知命篇則直抒己意矣栁詩工已到至處微不及杜者杜有古朴之气直逼陳思耳

韓詩意盡言止直率不加雕飾栁詩工致𨿽說愁苦亦覺冠裳佩玉各有長處不相下也

宋人學問才情有何不及唐人只是詩不及耳唐人亦是風气適然成一種風調大家傳染遂擅其長宋詩不是別樣不好只是有些呆气問唐人不呆而宋人呆畢竟有个緣故曰唐人善用虛無板板說的又宋人喜塡故事亦不好問唐人亦用故事曰唐人用故事倒是直說不如宋人搯出那事三兩个字來用教人費猜三百篇何嘗用故事漢魏間用事都是將其事直敍出來影射用事古未曽有

歐詩學韓而筆力不及卻於不及處露出自己本色如斑斑林間鳩重讀䢐徠集之類但他自己極得意的廬山髙卻不見得佳處安在

邵康節詩只好是勸世文直頭說盡何不做一篇文字三百篇中如維天之命於穆不已於乎不顯文王之徳之純這樣大頭腦下面卻淡淡說何以溢我我其收之駿惠我文王曾孫篤之天生蒸民有物有則這樣大頭腦下卻以天監在下轉去了濃濃淡淡不盡其辭長髮之詩說契說相土又說湯數百年事一兩段駕過方是詩體

詩文全闗气運都是帝命王荊公學問何必下於栁子厚而詩大不及東坡學問何必下於白樂天而詩亦不及

王荊公一生長處在孝友淸節故其詩一說到骨肉節槪處盡有精采至論事便隔壁可見此事是發乎性情的

東坡詩殊少風韻音節逐句俱塡典故亦不是古法朱壽昌事未經人歌詠東坡所作趣味極短且末尾如何引溫嶠潁封人諸事作結殊爲不類若老杜爲此畢竟有許多纒綿篤厚之情又作周濓溪詩說造化乃其徒甚好後忽云栁州栁愚溪愚𨿽然以比地方因人而傳然擬人亦非其倫

宋潛溪方正學文字如何比得東坡東坡生動有仙气峯巒波瀾尺幅湧現其詩亦自成一家但沒有一二首人不能到之作只是東坡詩就引用許多卻不蠟蹋黃山谷便蠟蹋可厭

杜工部於君臣兄弟妻子朋友都有詩獨無思親詩何也韓文公亦爾止祭十二郎文有少孤倚兄嫂之說耳朱子上母壽詩述韋齋平生無不詳悉韋齋學問人品迥出人羣朱子作行述止平平敍次伊川爲大中作文亦無一語褒揚曰先子之命云爾惟其如此所以可信東坡父子相命直欲淩絕古今至王荊公則竟父子相聖矣如何服人

性理中止采朱子詩之有性理字面者其餘好詩俱刪去豈知流連景物止以一二語見性情及寄托全在言外者其詩更妙如芣苢之篇何嘗有一字說到家室和平化行俗美上

宋景濓詩比方正學好

明諸家詩俱不見佳倒是王姚江有些才气律詩有六七首古詩亦有二三首只是太直唐人亦有直處卻用淡淡寫來蓋激昂慷慨全要委曲徊翔出之方有一段幽光如人說話胸中有所感憤傾瀉直吐聼者便覺難耐惟作平淡語𨿽直直說過倒令人思之覺得有味

宋詩單看亦各有好處若選以配唐人便不稱歐王且然無論其他王陽明詩某少時略皆成誦今看來殊覺淺薄他才髙信筆寫來便有唐人風調但根柢气格不是

鹿太常詩選得百五十首在明季竟成一家有眞气又一肚皮要立事功勵名節筆寫得出詩亦看得多知道各樣變體詩有用如此句法者有用如彼句法者章法體局亦然孫髙陽詩便都是一樣不知變魏孝子學漪百韻詩便段段有變化可見錢受之不知詩選明詩不登二公止選髙陽未爲允也

王阮亭絕句有似唐人的至古詩須有意思滚出來才好陳澤州律詩時有俊句如送某假歸詩有句云自憐名迹淸流外常恐交遊泛愛中卻是唐句

學詩先將十九首之類句句摹仿先教像了到後來自己做出無一防不似古人卻又指不出是像那一首便成

學詩當從韓栁入律詩亦惟二家得正派工部太雄放作詩最忌先得句爲韻補綴成之那兩句何嘗不好但讀到那里便覺得气不貫意不浹洽先覓句者必非大家無論李杜韓栁卽錢劉亦決不如此

絕句不要使力要淡逺意在言外古詩卻要有气力詩到形容情事難得逼肖處只得造字然須造得自然令人不覺方妙如生造便不好

作詩須要知道避字避句人人皆如此用我便當避口頭邊字當避此題用熟的故事當避又人所作都現成我須避到生新一路去人都在那里雕刻我須避到現成一路去

詩卽有作料須有景物思路掩映而成若全無意思只將詞藻鋪排最可厭

律詩對句自要工巧切合杜工部送舅詩江上對渭陽水鷁對林烏王荊公女傷悲對季行役俱妙又句法以兩解爲更入三昧杜詩叢菊兩開矣而下他日之淚孤舟一系矣而動故園之心叢菊兩番開出他日之淚孤舟一隻系住故園之心栁詩壁空矣而殘月曙門掩矣而候虫秋又壁空那殘月之曙門掩那候虫之秋前人皆推爲妙句

有尢工部七言律不甚對偶有撘配不來者曰都撘配得來久已壞了律詩本是陋體古人有嫌字眼太偶儷太現成未免俗气多避之

唐人作詩動呼人名如白也詩無敵之類今若作詩亦呼其名殊覺不必詩之工拙不在此犯大聖大賢諱尢不可孔孟之諱何啻父母如何直呼甚且用以押韻韓文公王荊公皆不免犯此者詩𨿽佳亦不足錄此卽無忌憚之端

作詩要好甚難離卻古人創辟一蹊徑便不像樣一依古人又如薄酒然漉了又漉有何趣味須是有性情又有學問在詩裏邊工夫又到卻不多做觸事乘興方爲之斷絕酬應之作或者有些意思

時文對偶本是四六體然必定字字工致便華縟傷雅詩亦如此某檢舊作武侯詩以苦李對甘棠便不佳似此小巧或律詩中偶用耳

髙髙士子爲望親廬求記曰不如詩好文便著實說那人便要描得那人像說那事便要描得那事出至詩說得離奇飄些都不妨且詩又不消說盡正是妙處後來人正坐要鋪張反不好

每一眞人出便有一假者來磨難他子思之中庸孟子之七篇可謂至當不易矣偏有荀卿一輩人出來爲祟卽如李杜詩當時便有無數蚍蜉之撼到底敵不過韓文公王荊公等之擁防蚍蜉多而勢反寡韓公等如熊羆然勢𨿽寡而力反過於眾以人心之公是歸之也

世有靈異之物多遭劫何況人陳希夷謂種明逸曰名者美器造物所忌子名將成必有鬼物敗之上帝各樣福澤都不吝只惜名虛名無益想是淸名直達帝廷李太白所謂安知天漢上白日懸髙名正此名也【以上論詩】

考訂書學是要事須兼通篆籕方能通楷書之不可通處如之下著心謂之志心之所之也著日謂之時日之所之也今志上作土旹上作山於義何取王荊公不講求制字之根而逐字爲之臆解費盡心力徒增笑柄

平聲加猛厲則上扯長些則去入聲甚短入聲惟閩中多得其正北人气硬平聲多成上聲聲音之差不獨口差卽耳亦差南陵人知讀作玆玆讀作知閩中教授至其地教他讀知他聼作玆教他讀玆他聽作知愈辧愈不淸故知耳亦不同也

楊友雲天綂聲地綂音聲卽韻部東冬江陽之類是也音卽字母影諭曉洽之等是也聲可通音必不可通杜韓於此最嚴唐人錯者亦少曰一字有兩聲者如過字治字之類此等至宋始分晰精宻唐人尙不分杜詩魑魅喜人過作平聲解者或謂魑魅寂寞久亦喜人來過或謂魑魅欲啖人故喜人來過攫而食之理皆難通蓋言魑魅喜人有過失與上句意方相應古人四聲借用者甚多不足異也

等韻三十六母現用止廿四字經世韻又列爲四十八行某卻分斷得有些明白經世蓋就現用廿四字細分出上平下平故四十八四十八則有音無字者皆全矣三十六者去有音無字者十二惟存上平下平之有音有字者耳三說皆是也

國書阿厄衣烏於五字妙得聲韻之元毫無勉彊小兒墜地頭一聲便是阿稍轉方有厄音再轉方有衣音又轉方有烏音至防說話方有於音自喉而舌而齒而撮口而出口次第一些不差五字反覆疊呼便有四萬聲音學五書所少者此耳將來把毛稚黃書及度曲須知擇其精要語附刻於後便成完書至某所就

國書推出者則載於某所編樂書之後毛稚黃及度曲須知亦曉得支微齊歌麻魚虞七部之字無頭他部之字皆有頭卻不知七部乃聲气之元別字都是他生的無有生他者如西邀烏是蕭字西是字頭邀是字腹烏是字尾又支乃眞之頭都乃東之頭於乃元之頭韻部自當用此七部居前以生各部他知其無頭卻不曉其所以無頭之故故仍舊以東爲韻部之首非也歌麻支微齊魚虞收本字之喉音佳灰收衣字蕭肴豪尢收烏字東冬江陽庚靑蒸收鼻音眞文元寒刪先收舌抵齶侵覃鹽咸收唇音

兒音古所無望道而未之見而古注作如星隕如雨傳曰與雨偕是以如爲而而字古蓋讀如似日字平聲今山東江淮此音甚多而閩廣則無矣洪武正韻不收兒音近猗氏衛先生於每字母皆增至六字而以兒爲舌音非也獨以影字爲首則精確不易

麻字應爲最初之聲諸聲皆由此起前人讀麻爲謨窪爲污鴉爲烏入歌魚虞韻非也

國書先阿字得元聲矣

寧人謂易韻亦錯惟詩不錯但如興字以鴥彼飛隼一章論之是在蒸韻至言念君子載寢載興及矢於牧野維予侯興又與音字心字爲韻寧人無以解之乃曰興字古兩用又安知易韻之不葉者之非兩用耶昌黎云曾經聖人手議論安敢到其見卓矣三百篇不獨各體俱備卽用韻變化法亦俱全如彼譖人者誰適與謀取彼譖人投畀豺虎是以者與虎葉而以中句作過文離騷中亦有用此法處毛大可只見維予侯興等一二處便以爲古皆通用盡破從來之藩籬楊升庵韻尢舛其實韻部止應分爲六昌黎便如此用

國書十二烏珠本之防古韻防古韻昔人已知其好性理中現載有惜不見元人韻書語可證也十二烏珠內三部是閩廣音半用半不用又三部系滿洲音漢人不用其餘六部正與所分同以此見昌黎不謬也又韻部率以東字爲首而

國書獨首歌麻等韻率以見字爲首而

國書獨首影皆超出千古蓋歌字從丹田起影字從喉起故也

宋人用韻多錯朱子𨿽古詩亦不出本韻卻無破綻今用韻且當以杜韓爲宗杜是老規矩韓卻變而不失其正杜但通用支微齊佳不敢通用魚虞蕭肴豪尢其實支微之於齊佳與魚虞之於蕭肴豪尢一也

如今用韻且復唐人之舊漸次復到古韻方是廣韻分部二冬下有三鐘但二者律詩通用今遂並鐘於冬矣其實尙有宜斟酌者如庚部下有耕有淸庚部字宜皆入陽看康字從庚字頭可見耕部宜存本部淸部宜入靑尢部下有侯有幽尢部字宜入支尢古讀儀侯部宜入魚虞侯古讀乎惟幽部宜存本部

韻學不講寧人獨出究心直還三代支不應與魚虞通自漢已誤參同契便是如此魏氏乃上虞人故亦就浙音用之某選詩本欲選他此首因韻錯恐誤人遂置之其詩則屈宋之亞也前人於唇喉齒舌或不差而字之偏旁多不講至寧人卻講偏旁故獨有著落杜韓用韻皆精當惟入聲不能如寧人寧人講入聲直千古未有

猗氏衛先生論韻與寧人同言侵覃鹽咸是眞文元寒刪先閉口不應東冬等部無閉口故於每韻後作圏以爲有音無字皆存其位其實侵覃鹽咸四部何嘗無別部閉口在內如侵𨿽是眞文之閉口亦是庚靑蒸之閉口若此之類不須補

潘次耕若肯將其師所著音學五書撮總纂訂令精當豈不大快他卻自出意見欲駕亭林之上倒弄出破綻來他將自己土音影響意揣便欲武斷從來相傳之緒言豈可乎

先生文孫淸植鋟先生語錄三十卷五月竣工寄樣本來且敍纂記之功推用錫爲多發篋讀之悵嵗月之已晚喜意義之如新當

今日文教鼎盛之防此書將以垂世而行逺自念文行不立得掛名簡端以免君子沒世之疾用爲寵榮然當記錄時非意所及也凡人著述有名之心類隱隱欲自見己意抑或用功久有所得力熟處不覺流露子朱子謂伊川語上蔡記者便似謝定夫記者便似遊伊川無恙時尹和靖以朱光庭記語進伊川謂之曰茍不得某之心所記者徒彼意耳某在何用讀此書憶用錫年逾三十尙陋至學明季時文以爲工於理道一無知識苦甚面墻嵗甲戌宗潢容安公招爲塾師至都門獲交徳州孫檢討勷實介予從先生遊先生以气靜見器許備門墻灑掃之役嗣是而督學畿輔旋攺巡撫𨿽行役多得侍側洎入閣畱課孫植句讀先生居官精敏絕人於職事鉅細不遺凡所興除率因時隨事順其機緒張防不外形而究多所裨補至談道講藝殆無虛日英賢環座各有質請蓋先生於經書儒先要義讀之熟思之近辧之明得之深加以養之粹辭之達領受之下無一不冰解的破洞徹心脾如瞽目之刮障瞙餓夫之飫芻豢驚喜愛重汲汲退而錄之恐少遺忘差舛如失異寶當是時已原無所見況𨿽欲參以私意而不暇名心何由入之先生乙未假歸用錫繙閱寫稿富溢嚢箱稍檢去冗復覓鈔胥淸謄比先生還朝稱完帙矣每讀先生纂程子遺書朱子語類嘆其精要尋玩此編𨿽用錫所錄不及師友條記之妙但義理所歸似由子朱子以上溯周程於其微詞奧防實深有發明私念歸去擇家庭鄕黨子弟有志力者以此開其聰明正其趨向又懼用錫學識淺闇或謬於先生之大指因以誤人爲先生病則莫贖之罪也戊戌將出都徑以淸稿呈閱間一二日先生招餞喜動顏色迎謂曰子所記誠佳前年歸舟著講義竟遺去不患人之不已知章疑尹氏注一條幸爲我載之想集中類此者尙有得余爲子汰存十之五六似竟爲可存之書遂慨然以無暇自嘆今先生曵杖後已十六年海內學者頗知景向天地久長賢哲相望必有如先生其人者出而纂先生之書以遂先生之志而用錫惓惓不忘先生奬許此書數語者匪僅以不至如伊川之訶光庭爲幸亦緣此恃知大指庶防不謬於先生諗今之讀是書者信先生因之不疑愚陋而生瞀或並累及他友之所聞故爲書其後雍正癸丑立秋日下相受業徐用錫

榕村語錄卷三十

