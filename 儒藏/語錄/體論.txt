體論三國杜恕

君第一

人主之大患﹐莫大乎好名。人主好名﹐則羣臣知所要矣。夫名﹐所以名善者也﹐善修而名自隨之﹐非好之之所能得也。苟好之甚﹐則必僞行要名﹐而姦臣以僞事應之﹐一人而受其慶﹐則舉天下應之矣。君以僞化天下﹐欲貞信惇朴﹐誠難矣﹗𨿽有至聰至達之主﹐由無緣見其非而知其僞﹐況庸主乎﹖人主之髙而處隩﹐譬猶遊雲夢而迷惑﹐當借左右以正東西者也。左曰「功巍巍矣」﹐右曰「名赫赫乎」﹐今日聞斯論﹐明日聞斯論﹐苟不校之以事類﹐則人主囂然自以爲名齊乎堯﹑舜而化洽乎泰平也。羣臣璅璅﹐皆不足任也。堯﹑舜之臣﹐宜獨斷者也。不足任之臣﹐當受成者也。以獨斷之君﹐與受成之臣﹐帥訛僞之俗﹐而天下治者﹐未之有也。

夫聖人之修其身﹐所以禦羣臣也﹔禦羣臣也﹝《全三國文》無此四字﹐非也﹞﹐所以化萬民也。其法輕而易守﹐其禮簡而易持﹐其求諸己也誠﹐其化諸人也深。苟非其人﹐道不虛行﹔苟非其道﹐治不虛應。是以古之聖君之於其臣也﹐疾則視之無數﹐死則臨其大斂小斂﹐爲徹膳不舉樂﹐豈徒色取仁而實違之者哉﹗乃慘怚之心﹐出於自然﹐形於顏色﹐世未有不自然而能得人自然者也。色取仁而實違之者﹐謂之虛。不以誠待其臣﹐而望其臣以誠事己﹐謂之愚。虛愚之君﹐未有能得人之死力者也。故《書》稱「君爲元首﹐臣爲股肱」﹐期其一體﹐相須而成也。而儉﹝《全三國文》作「險」。嚴可均曰「舊作儉﹐以意攺。」﹞僞淺薄之士﹐有商鞅﹑韓非﹑申不害者﹐專飾巧辯邪僞之術﹐以熒惑諸侯﹐著法術之書﹐其言云「尊君而卑臣。」上以尊君取容於人主﹐下以卑臣得售其姦說。此聽受之端﹐參言之要﹐不可不愼﹝《全三國文》有「也」字﹞。元首已尊矣﹐而復云「尊之」﹐是以君過乎頭也﹔股肱已卑矣﹐而復曰「卑之」﹐是使其臣不及乎手足也。君過乎頭而臣不及乎手足﹐是離其體也。君臣體離而望治化之洽﹐未之前聞也。且夫術家說又云「明主之道﹐當外禦羣臣﹐內疑妻子。」其引證連類﹐非不辯且悅也﹐然不免於利口之覆國家也。何以言之﹖夫善進﹐不善無由入﹔不善進﹐善亦無由入。故湯舉伊尹而不仁者遠﹐何畏乎驩兜﹖何遷乎有苗﹖夫姧臣賊子﹐下愚不移之人﹐自古及今﹐未嘗不有也。百歲一人﹐是爲繼踵﹔千里一人﹐是爲比肩。而舉以爲戒﹐是猶一噎而禁人﹝本脫「人」字﹐依《長短經﹟是非》引加﹞食也。噎者𨿽少﹐餓者必多﹐未知姧臣賊子處之云何。且令人主魁然獨立﹐是無臣子也﹐又誰爲君父乎﹗是猶髠其枝而欲根之蔭﹐揜其目而欲視之明﹐襲獨立之迹而願其扶疏也。

夫徇名好術之主﹐又有惑焉。皆曰「爲君之道﹐凡事當密。」人主苟密﹐則羣臣無所容其巧﹐而不敢怠於職﹐此卽趙髙之敎二世不當聽朝之類也﹐是好乘髙履危而笑先僵者也。《易》曰「機事不密則害成。」《易》稱機事﹐不謂凡事也﹐不謂宜共而獨之也﹐不謂釋公而行私也。人主欲以之匿病飾非﹐而人臣反以之竊寵擅權﹐疑似之間﹐可不察歟﹖

夫設官分職﹐君之體也﹔委任責成﹐君之體也﹔好謀無倦﹐君之體也﹔寬以得眾﹐君之體也﹔含垢藏疾﹐君之體也﹔不動如山﹐君之體也﹔難知如淵﹝《意林》作「陰」。嚴可均曰「避唐諱﹐因攺就《孫子》也。」﹞﹐君之體也。君有君人之體﹐其臣畏而愛之﹐此文王所以戒百辟也。夫何法術之有哉﹗故善爲政者﹐務在於擇人而已。及其求人也﹐總其大略﹐不具其小善﹐則不失賢矣。故曰「記人之功﹐忘人之過﹐宜爲君者也。」人有厚徳﹐無問其小節﹕人有大譽﹝《意林》作「舉」﹞﹐無訾其小故。自古及今﹐未有能全其行者也。和氏之璧不能無瑕﹐隋﹝《意林》作「隨」﹞侯之珠不能無颣﹐然天下寶之者﹐不以小故妨大美也。不以小故妨大美﹐故能成大功。夫成大功﹐在己而已﹐何具之於人也﹗今之從政者﹐稱賢聖則先乎商﹑韓﹐言治道則師乎法術。法術之禦世﹐有似鐵轡之禦觀﹐非必能制馬也﹐適所以梏其手也。人君之數至少﹐而人臣之數至眾﹐以至少禦眾﹐其勢不勝也。人主任術﹐而欲禦其臣無術﹐其勢不禁也。俱任術﹐則至少者不便也。故君使臣以禮﹐則臣事君以忠。晏平仲對齊景公﹕「君若棄禮﹐則齊國五尺之童皆能勝嬰﹐又能勝君。所以服者﹐以有禮也。」今末世棄禮﹐任術之君之於其身也﹐得無所不能勝五尺之童子乎﹖三代之亡﹐非其法亡也﹐禦法者非其人也。苟得其人﹐王良﹑造父能以腐索禦奔駟﹔伊尹﹑太公能以敗法禦捍民。苟非其人﹐不由其道﹐索𨿽堅﹐馬必敗﹔法𨿽明﹐民必叛。柰何乎萬乘之主﹐釋人而任法哉﹗且世未嘗無賢也﹐求賢之務非其道﹐故常不遇之也。除去湯﹑武聖人之君﹐任賢之功﹐近觀齊桓﹐中才之主耳﹐猶知勞於索人﹐逸於任之﹐不疑子糾之親﹐不忘射鉤之怨﹐蕩然而委政焉﹐不已明乎﹗九合諸侯﹐壹匡天下﹐不已榮乎﹗一曰仲父﹐二曰仲父﹐不已優乎﹗孰與秦二世懸石程書﹐愈密愈亂﹐爲之愈勤﹐而天下愈叛﹐至於弒死。以斯二者觀之﹐優劣之相懸﹐亡之相背﹐不亦昭昭乎﹗夫人生莫不欲安存而惡危亡﹐莫不欲榮樂而惡勞辱也﹐終恆不得其所欲而不免乎所惡者何﹖帳У酪病Ｓ麑m室之崇麗也﹐必懸重賞而求良匠﹐內不以阿親戚﹐外不以遺疎遠﹐必得其人然後授之﹐故宮室崇麗而處之逸樂。至於求其輔佐﹐獨不若是之公也﹐惟便辟親近者之用﹐故圖國不如圖捨﹐是人主之大患也。使賢者爲之﹐與不肖者議之﹔使智者慮之﹐與愚者斷之﹔使修士履之﹐與邪人疑之﹕此又人主之所患也。

夫賞賢使能﹐則民知其方﹔賞罰明必則民不偸﹐兼聰齊明則天下歸之。然後明分職﹐序事業﹐公道開而私門塞矣。如此則忠公者進﹐而佞悅者止﹔虛僞者退﹐而貞實者起。自羣臣以下﹐至乎庶人﹐莫不修己而後敢安其職業﹐變心易慮﹐反其端愨﹐此之謂政化之極。審斯論者﹐明君之體畢矣。﹝《羣書治要》﹞臣第二

人臣之於其君也﹐猶四支之戴元首﹐耳目之爲心使也﹐皆相須而成爲體﹐相得而後爲治者也。故《虞書》曰「臣作股肱耳目。」而屠蒯亦云「汝爲君目﹐將司明也﹔汝爲君耳﹐將司聰也。」然則君人者安可以斯須無臣﹐臣人者安可以斯須無君﹖斯須無君﹐斯須無臣﹐是斯須無身也。故臣之事君﹐猶子之事父而加敬焉。父子至親矣﹐然其相須尙不及乎身之與手足也。身之於手足﹐可謂無間矣﹐然而聖人猶復督而致之﹐故其化益淳﹐其恩益密﹐自然不覺敎化之移也。姧人離而間之﹐故使其臣自疑於下﹐而令其君孤立乎上﹐君臣相疑﹐上下離心﹐乃姧人之所以爲劫殺之資也。然夫中才之主﹐明不及乎治化之原﹐而感於僞術似是之說﹐故備之愈密﹐而姧人愈甚。譬猶登髙者﹐愈懼愈危﹐愈危愈墜﹐孰如早去邪徑而就夫大道乎﹗

凡士之結髮束脩﹐立志於家門﹐欲以事君也﹐宗族稱孝焉﹐鄕黨稱悌焉。及志乎學﹐自托於師友﹐師貴其義﹐而友安其信﹐孝悌以篤﹐信義又著﹐以此立身﹐以此事君﹐何待乎法然後爲安﹖及其爲人臣也﹐稱才居位﹐稱能受祿﹐不面譽以求親﹐不偸悅以苟合﹐公家之利﹐知無不爲也。上足以尊主安國﹐下足以丰財阜民﹐謀事不忘其君﹐圖身不忘其國﹐內匡其過﹐外揚其義﹐不下比以闇上﹐不上同以病下。見善行之如不及﹐見賢舉之如不容﹐內舉不避親戚﹐外舉不避仇讎。程功積事而不望其報﹐進賢達能而不求其賞。道塗不爭險易之利﹐見難而無苟免之心。其身可殺﹐而其守不可奪﹐此直道之臣﹐所以佐賢明之主﹐致治平之功者也。

若夫主明而臣闇﹐主闇而臣僞﹐有盡忠不見信﹐有見信而不盡忠﹐混淆於臣主之分﹐出入於治亂之間﹐或被褐懷玉以待時﹐或巧言令色以容身﹐又可勝盡哉﹗是以古之全其道者﹐進則正﹐退則曲﹐正則與世樂其業﹐曲則全身歸於道﹐不傲世以華眾﹐不立髙以爲名﹐不爲苟得以偸安﹐不爲苟免而無恥。夫修之於鄕閭﹐壞之於朝廷﹐可惜也﹔修之於己立﹐壞之於闔棺﹐可惜也。君子惜玆二者﹐是以有殺身以成仁﹐無求生以害仁﹐況害仁以求寵乎﹗故孔子曰「不義而富且貴﹐於我如浮雲。」若夫智慮足以圖國﹐忠貞足以悟主﹐公平足以懷眾﹐溫柔足以服人﹔不誹毀以取進﹐不刻人以自入﹐不苟容以隱忠﹐不耽祿以傷髙﹐通則使上卹其下﹐窮則敎下順其上。故用於上則民安﹐行於下則君尊﹐可謂進不失忠﹐退不失行﹐此正士之義﹐爲臣之體也。凡趣捨之患﹐在於見可欲而不慮其敗﹐見可利而不慮其害﹐故動近於危辱。昔孫叔敖三相楚國而其心愈卑﹐每益祿而其施愈博﹐位滋髙而其禮愈恭。正考父傴僂而走﹐晏平仲辭其賜邑﹐此皆守滿以衝﹐爲臣之體也。夫不憂主之不尊於天下﹐而惟憂己之不富貴﹐此古之所謂庸人﹐而今之所謂顯士﹐小人之所榮慕﹐而君子之所以爲恥也。

凡人臣之論﹐所以事君者有四﹕有賢主之臣﹐有明主之臣﹐有中主之臣﹐有庸主之臣。上能尊主﹐下能壹民﹐物至能應﹐事起能辧﹐敎化流於下﹐如影響之應形聲﹐此賢主之臣也﹔內足以壹民﹐外足以拒難﹐民親而士信之﹐身之所長不以怫君﹐身之所短不﹝嚴可均曰「當有以字。」﹞取功﹐此明主之臣也﹔君有過事﹐能壹心同力﹐相與諫而正之﹐以解國之大患﹐成君之大榮﹐此中主之臣也﹔端殻而守法﹐壹心以事君﹐君有過事﹐𨿽不能正諫﹐其憂見於顏色﹐此庸主之臣也﹔以庸主之臣也事賢主則從﹐以賢主之臣事庸主則凶﹐古之所以成其名者﹐皆度主而行者也。修之在己﹐而遭遇有時﹐是以古人抱麟而泣也。夫名不可以虛僞取也﹐不可以比周爭也﹐故君子務修諸內而讓之於外﹐務積於身而處之以不足。夫爲人臣﹐其猶土乎﹝《意林》作「如土也」﹞﹐萬物載焉而不辭其重﹐水瀆污焉而不辭其下﹐艸木殖﹝《意林》作「植」﹞焉而不有其功﹐此成功而不處﹐爲臣之體也。若夫處大位﹑任大事﹑荷重權於萬乘之國﹐必無後患者﹐其上莫如推賢讓能﹐而安隨其後﹐不爲管仲﹐卽爲鮑叔耳。其次莫如廣樹而並進之﹐不爲魏成子﹐卽爲翟黃耳。安有壅君蔽主專權之害哉﹗此事君之道﹐爲臣之體也。﹝《羣書治要》﹞言第三

束脩之業﹐其上在於不言﹐其次莫如寡知也。故諺曰「使口如鼻﹐至老不失。」﹝《類聚》卷十七﹑《禦覽》卷三百六十七引《體論》。嚴可均曰「當在《言篇》。」行第四

夫行也者﹐舉趾所由之徑路也﹐東西南北之趣捨也﹐君子小人之分界也﹐吉凶榮辱之皂白也。由南則失北也﹐由東則失西矣。由乎利則失爲君子﹐由乎義則失爲小人﹐吉凶榮辱之所由生﹐義利爲之本母也﹐是以君子愼趣捨焉。

君子居必選鄕﹐遊必擇士。﹝《意林》卷五﹞

夫君子直道以耦世﹐小人枉行以取容﹔君子揜人之過以長善﹐小人毀人之善以爲功﹔君子寬賢容眾以爲道﹐小人徼訐懷詐以爲智﹔君子下學而無常師﹐小人恥學而羞不能﹕此又君子小人之分界也。君子心有所定﹐計有所守﹐智不務多﹐務行其所知﹔行不務多﹐務審其所由。安之若性﹐行之如不及。小人則不然﹐心不在乎道義之經﹐口不吐乎訓誥之言﹐不擇賢以托身﹐不力行以自定﹐隨轉如流﹐不知所執﹐此又君子小人之分界也。君子之養其心﹐莫善於鍘７蛘﹐君子所以懷萬物也。天不言而人推髙焉﹐地不言而人推厚焉﹐四時不言而人期焉﹐此以至照咭病Ｕ者﹐天地之大定﹐而君子之所守也。天地有紀矣﹐不誠則不能化育﹔君臣有義矣﹐不誠則不能相臨﹔父子有禮矣﹐不誠則疏﹔夫婦有恩矣﹐不誠則離﹔交接有分矣﹐不誠則絕。以義應當﹐曲得其情﹐其惟誠乎﹗﹝《羣書治要》﹞

可以使鬼者﹐錢也﹔可以使神者﹐誠也。﹝《禦覽》卷八百三十六﹞政第五

孔子曰「爲政以徳。」又曰「導之以徳﹐齊之以禮﹐有恥且格。」然則徳之爲政大矣﹐而禮次之也。夫徳禮也者﹐其導民之具歟。太上養化﹐使民日遷善而不知其所以然﹐此治之上也。其次使民交讓﹐處勞而不怨﹐此治之次也。其下正法﹐使民利賞而勸善﹐畏刑而不敢爲非﹐此治之下也。夫善禦民者﹐其猶禦馬乎﹖正其衘勒﹐齊其轡策﹐均馬力﹐和馬心﹐故能不勞而極千里﹔善禦民者﹐壹其徳禮﹐正其百官﹐齊民力﹐和民心﹐是故令不再而民從﹐刑不用而天下化治。所貴聖人者﹐非貴其隨罪而作刑也﹐貴其防亂之所生也。是以至人之爲治也﹐處國於不傾之地﹐積政於萬全之鄕﹐載徳於不止之輿﹐行令於無竭之倉﹐使民於不爭之塗﹐開法於必得之方。庶民﹐水也﹔君子﹐舟也。水所以載舟﹐亦所以覆舟﹝「處國」以下六十字從《意林》補﹞。民有小罪﹐必求其善﹐以赦其過﹔民有大罪﹐必原其故﹐以仁輔化﹔是故上下親而不離﹐道化流而不蘊。夫君子欲政之速行﹐莫如以道禦之也。皐繇瘖而爲大理﹐有不貴乎言也﹔師曠盲而爲大宰﹐有不貴乎見也﹕惟神化之爲貴。是故聖王冕而前旒﹐所以蔽明﹔黈纊充耳﹐所以揜聰也。

觀夫獘俗偸薄之政﹐﹝嚴可均曰「當有廣字。」﹞耳目以效聰明﹐設倚伏以探民情﹐是爲以軍政虜其民也。而望民之信向之﹐可謂不識乎分者矣。難哉﹐爲君也﹗夫君﹐尊嚴而威﹐髙遠而危﹔民者﹐卑賤而恭﹐愚弱而神。惡之則國亡﹐愛之則國存。禦民者必明此要﹐故南面而臨官﹐不敢以其富貴驕人﹐有諸中而能圖外﹐取諸身而能暢遠﹐觀一物而貫乎萬者﹐以身爲本也。夫欲知天之終始也﹐今日是也﹔欲知千萬之情﹐一人情是也。故爲政者不可以不知民之情﹐知民﹝嚴可均曰「當有之情二字。」﹞然後民乃從令﹐己所不欲﹐不施之於人﹐令安得不從乎﹗故善政者﹐簡而易行﹐則民不變﹔法存身而民象之﹐則民不怨。近臣便嬖﹐百官因之而後達﹐則羣臣自污也。是以爲政者﹐必愼擇其左右。左右正則人主正矣﹐人主正則夫號令安得曲耶﹖天下大惡有五﹐而盜竊不豫焉﹗一曰心達而性險﹐二曰行僻而志堅﹐三曰言僞而辭辯﹐四曰記醜而諭博﹐五曰循非而言澤。此五者﹐有一於人﹐則不可以不誅﹐況兼而有之﹖置之左右﹐訪之以事﹐而人主能立其身者﹐未之有也。﹝《羣書治要》﹞法第六

夫淫逸﹝《貞觀政要》卷六作「泆」﹞盜竊百姓之所惡也﹐我從而刑之殘之刻剝之﹝此七字《貞觀政要》作「刑罰之」﹞﹐𨿽過乎當﹐百姓不以我﹝「我」字據《貞觀政要》補﹞爲暴者﹐公也﹔怨曠饑寒亦百姓之所惡也﹐遁而陷於﹝《貞觀政要》作「之」﹞法﹐我從而寛宥之﹐𨿽及於刑﹐必加隱惻焉﹐百姓不以我爲偏者﹐公也。我之所重﹐百姓之所憎也﹔我之所輕﹐百姓之所憐也。是故賞約﹝《貞觀政要》作「輕」﹞而勸善﹐刑省而禁姧。由此言之﹐公之於法﹐無不可也﹐過輕亦可﹐過重亦可﹔私之於法﹐無可也﹐過輕則縱姦﹐過重則傷善。今之爲法者﹐不平公私之分而辯輕重之文﹐不本百姓之心而謹奏當之書﹐是治化在身而走求之也。

聖人之於法也已公矣﹐然猶身懼其未也﹐故曰「與其害善﹐寧其利淫。」知刑當之難必也﹐從而救之以化﹐此上古之所務也。後之治﹝《貞觀政要》作「理」﹞獄者則不然﹐未訊罪人則先爲之意﹐及其訊之﹝「則」下九字據《貞觀政要》補﹞﹐則驅而致之意﹐謂之能﹔下不探獄之所由﹐生爲之分﹐而上求人主之微旨以爲制﹐謂之忠。其當官也能﹐其事上也忠﹐則名利隨而與之﹐驅世而陷此﹝《貞觀政要》作「之」﹞﹐以﹝《貞觀政要》作「欲」﹞望道化之隆﹐亦不幾矣﹝《貞觀政要》作「亦難矣」﹞。凡聽訟決﹝《貞觀政要》作「吏」﹞獄﹐必原父子之親﹐立君臣之義﹐權輕重之敍﹝《貞觀政要》作「序」﹞﹐測淺深之量﹐悉其聰明﹐致其忠愛﹐然後察之。疑則與眾共之﹐眾疑則從輕者﹐所以重之也。非爲法不具也﹐以爲法不獨立﹐當須賢明共聽斷之也。故舜命皐繇曰「汝作士﹐惟刑之卹。」又復加之以三誶﹝《貞觀政要》作「訊」﹞。眾所謂﹝《貞觀政要》無「謂」字﹞善﹐然後斷之﹐是以爲法參之人情也。故《春秋傳》曰「小大之獄﹐𨿽不能察﹐必以情。」而世俗拘愚苛刻之吏﹐以爲情也者﹐取貨賂者也﹐立愛憎者也﹐佑親戚者也﹐陷怨讎者也﹐何世俗小吏之情與夫古人之懸遠乎﹗無乃風化使之然邪﹖有司以此情疑之羣吏﹐人主以此情疑之有司﹐是君臣上下不通相疑也。不通相疑﹐欲其盡忠立節﹐亦難矣。苟非忠節﹐免而無恥﹐免而無恥﹐以民安所厝其手足乎﹖

春秋之時﹐王道浸壞﹐敎化不行﹐子產相鄭而鑄《刑書》﹐偸薄之政﹐自此始矣。逮至戰國﹐韓任申子﹐秦用商鞅﹐連相坐之法﹐造參夷之誅。至於始皇﹐兼吞六國﹐遂滅禮義之官﹐專任刑罰﹐而姧邪並生﹐天下叛之。髙祖約法三章﹐而天下大悅。及孝文卽位﹐躬修玄黙﹐論議務在寬厚﹐天下化之﹐有刑厝之風。至於孝武﹐徵發煩數﹐百姓虛耗﹐窮民犯法﹐酷吏擊斷﹐姦宄不勝﹐於是張湯﹑趙禹之屬﹐條定法令﹐轉相比況﹐禁固積密﹐文書盈於機格﹐典者不能徧覩﹐姦吏因緣爲市﹐議者咸怨傷之。凡治﹝《貞觀政要》作「理」﹞獄之情﹐必本所犯之事﹐以爲之主﹐不放﹝《貞觀政要》作「敢」﹞訊﹐不旁求﹐不貴多端﹐以見聰明也。故律正其舉劾﹝本作「效」﹐舊校云「效疑劾。」按《貞觀政要》作「劾」﹐據攺﹞之法﹐參伍其辭﹐以求實也﹐非所以飾實也。但當參伍聰明之耳目﹐不使獄吏斷練飾治﹐成辭於手也。孔子曰「古之聽獄﹐求所以生之也﹔今之聽獄﹐求所以殺之也。」故析﹝本作「斥」﹐據《貞觀政要》攺﹞言以破律﹐詆﹝《貞觀政要》作「任」﹞案以成法﹐執左道以亂政﹐皆王誅之所必加也。﹝《羣書治要》《貞觀政要》卷六﹞聽察第七

夫聽察者﹐乃存亡之門戶﹐安危之機要也。若人主聽察不博﹐偏受所信﹐則謀有所漏﹐不盡良策﹔若博其觀聽﹐納受無方﹐考察不精﹐則數有所亂矣。人主以獨聽之聰﹐考察成敗之數﹐利害之說﹐雜而並至﹐以干窺聽﹐如此﹐誠至精之難﹐在於人主耳﹐不在竭誠納謀﹐盡己之策者也。若人主聽察不差﹐納受不謬﹐則計濟事全﹐利倍功大﹐治隆而國富﹐民彊而敵滅矣。若過聽不精﹐納受不審﹐則計困事敗﹐利喪功虧﹐國貧而兵弱﹐治亂而勢危矣。聽察之所考﹐不可不精﹐不可不審者﹐如此急也。凡有國之主﹐不可謂舉國無深謀之臣﹐闔朝無智策之士也。在聽察所考﹐精與不精﹐審與不審耳。何以驗其然乎﹖在昔漢祖者﹐聰聽之主也﹐納陳恢之謀﹐則下南陽﹐不用婁敬之計則困平城。廣武君者﹐策謀之士也。韓信納其計則燕﹑齊舉﹐陳余不用其謀﹐則泜水敗。由此觀之﹐漢祖之聽﹐未必一闇一聰也﹐在於精與不精耳﹔廣武之謀﹐非爲一拙一工也。在用與不用耳。不可謂事濟者有計策之士﹐覆敗者無深謀之臣也。吳王夫差拒子胥之謀﹐納宰嚭之說﹐國滅身亡者﹐不可謂無深謀之臣也﹔楚懷王拒屈原之計﹐納靳尙之策﹐沒秦而不反者﹐不可謂無計劃之士也。虞公不用宮奇之嘩珈稌x﹐仇由不聽赤章之言亡於智氏﹔蹇叔之哭不能濟崤澠之覆﹐趙括之母不能救長平之敗﹕此皆人主之聽不精不審耳。由此觀之﹐天下之國莫不皆有忠臣謀士也。或喪師敗軍﹐危身亡國者﹐誠在人主之聽﹐不精不審。取忠臣﹐謀博士﹐將何國無之乎﹖

臣以爲忠良慮治益國之臣﹐必竭誠納謀﹐懇惻而不隱者﹐欲以究盡治亂之數﹐舒展安危之策耳。故準聖主明君﹐莫不皆有獻可退否納忠之臣也。昔者帝舜﹐大聖之君也﹐猶有咎繇獻謨﹐夏禹納戒。曁至殷之成湯﹐周之文﹑武﹐皆亦至聖之君也﹐然必俟伊尹爲輔﹐呂尙爲師﹐然後乃能興功濟業﹐混一天下者﹐誠視聽之聰察﹐須忠良爲耳目也。由此觀之﹐忠良慮治益國之臣者﹐得不師蹤往古﹐襲迹前聖﹐投命自盡﹐以輔佐視聽乎﹗夫人君者﹐以至尊之聰聽﹐總萬機而賢﹝舊校云「賢當作監。」﹞之﹐以至貴之明察﹐料治亂而考焉﹐將當能皆窮究其孔要﹐料盡其門戶乎﹖其數必用有所遺漏﹐不有忠臣良謀輔佐視聽者﹐則凡百機微有所不聞矣。何以論其然乎﹖夫人君所以尊異於人者﹐順志養眞也。歡康之虞﹐則嚴樂盈耳﹐玩好足目﹐美色充欲﹐麗服適體。遠眺迥望﹐則登云表之崇臺﹔逍遙容豫﹐則歷飛閣之髙觀。嬉乎綠水之淸池﹐遊乎桂林之芳園﹐弋鳬與鴈﹐從禽逐獸﹐行與毛嬙俱﹐入與西施處﹐將當何從體覺窮愁之戚悴﹐識鰥獨之難堪乎﹖食則膳鼎幾爼﹐庶羞兼品﹐酸甘盈備﹐珍饌充庭﹐奏樂而進﹐鳴鐘而徹﹐間饋代至﹐口不絕味﹐將當何從﹝嚴可均曰「據前後文當有體字。」﹞覺饑餒之阨艱﹐識困餓之難堪乎﹖暑則被霧縠﹐襲纖絺﹐處華屋之大廈﹐居重蔭之玄堂﹐褰羅帷以來淸風﹐烈凝冰以遏微暑。侍者禦粉扇﹐典衣易輕裳﹐飄飄焉有秋日之涼﹐將當何從體覺炎夏之郁赫﹐識毒熱之難堪乎﹖寒則服綿袍﹐襲輕裘﹐綿衾貂蓐﹐疊茵累席﹐居隩密之深室﹐處復帟之重幄﹐熾猛炭於室隅以起溫﹐禦玉巵之旨酒以禦寒﹐焰焰焉有夏日之熱﹐將當何從體覺隆冬之慘烈﹐識毒寒之難堪乎﹖此數者諢o從得而知之者也。凡百機微如此比類者﹐必用遺漏﹐有所未詳也。如此則至忠之臣者得不輔佐視聽以起寤遺忘乎﹖﹝《羣書治要》﹞用兵第八

天生五材﹐民並用之﹐廢一不可﹐誰能去兵﹖故兵之來也久矣。所以威不軌而昭文徳﹐所以討彊暴而除殘賊也。聖人以興﹐亂人以廢﹐廢興存亡﹐皆兵之由也。昔五帝不能偃﹐況衰世乎﹗

濫殺無辜之民﹐以養不義之君﹐非兵之體也﹔殫天下之財﹐以贍一人之求﹐非兵之體也﹔怙其兵甲之器﹐矜其變詐之謀﹐欲以定威取名﹐非兵之體也﹔虜其君﹐隸其臣﹐遷其社﹐易其民﹐非兵之體也。故夫霸王之用兵也﹐始之以義﹐終之以仁﹕將以存亡﹐非以亡存也﹔將以禁暴﹐非以爲暴也。

兵之來也﹐以除不義而授﹝《全後漢文》作「援」﹞徳﹐克其國不傷其民﹐廢其君而不易其政﹐尊其俊秀﹐顯其賢良﹐賑其孤寡﹐卹其窮困。百姓聞之欣然﹐簞食壷漿以迎其君﹐奚之遲也﹖以湯武之師﹐用兵之﹝宋本《禦覽》無「之」字﹐《全後漢文》有﹐據補﹞上也﹐誰與交鋒而接刃哉﹗

所謂善用兵者﹐先弱敵而後戰者也。若乃徵之以義以責其過﹐振之以武以威其淫﹐懷之以徳以誓其民﹐置之以仁以救其危﹕此四者﹐用兵之體。所謂因民之欲﹐乘民之力也

治國家﹐理境內﹐施仁義﹐布徳惠﹐明勸賞﹐黜幽昧﹐功臣附親﹐士卒和輯﹐上下一心﹐君臣同徳﹐指麾而響應﹐此上兵之體也。地廣民眾﹐主賢將能﹐國富﹐賞罰信﹐未至交兵而敵人亡遁﹐此次兵之體也。知地之形﹐因險阨之利﹐明奇正之變﹐審進退之宜﹐援枹而鼓之﹐黃塵四起﹐乃以決勝﹐此用兵之下﹐非兵之體也。

夫徳義足以懷天下之民﹐事業足以當天下之急﹐選舉足以得賢才之用﹐則兵之所加﹐若勁風振槁﹐此兵之體也。﹝以上六條並見《禦覽》卷二百七十一﹞

恕性疎愶﹐但飽食而已﹐家有書傳﹐頗嘗涉歷﹐父憂行喪﹐在禮多愆﹐孝聲不聞。後除中郎﹐又作黃門郎。同朝友人問余志﹐余答曰﹕見大臣論議﹐或黨甲苦乙所親﹐或黨乙謗甲所親﹐余處甲乙之間﹐幸無毀譽耳。﹝《意林》卷五﹞

以爲人倫之大綱﹐莫重於君臣﹔立身之基本﹐莫大於言行﹔安上理民﹐莫精於政法﹔勝殘去殺﹐莫善於用兵。夫禮也者﹐萬物之體也﹐萬物皆得其體﹐無有不善﹐故謂之《體論》。﹝《三國誌﹟魏書》本傳注引《杜氏新書》。嚴可均曰「蓋用《體論﹟自敍》篇。」﹞

