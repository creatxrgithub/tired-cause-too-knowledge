《湘學略》

﹝近人﹞李肖聃著

湘學略自敍

民國十三年七月﹐長沙《大公報》成立十年﹐新化李景僑抱一屬余爲文以紀﹐余艸《湘學小史》數萬言以應。後又十年﹐抱一又屬余文其記念之冊﹐﹐復爲《湘學敍錄》十餘篇予之。今年夏﹐余來嶽麓分教文學﹐湘鄕譚戒甫先生督述湖南學術以詔諸生﹐爰輯舊聞﹐重加新案﹐粗述其略﹐待後加詳。昔明湘潭周聖楷伯孔嘗輯《楚寶》一書﹐淸羅汝懷研生爲《湖南文徴。百九十卷﹐新化鄧顯鶴湘臯修《沅湘耆舊集》﹐而湘綺王翁亦欲紀述淸儒﹐勒成湘史﹐將以致維桑之深敬﹐闡南學之靈光。余之纂此﹐猶先賢之意也。

《通書》啟聖﹐太極象天﹐卓爾元公﹐實牖宋賢。述濂溪學略第一。

武夷修業﹐碧泉講道﹐南國羣賢﹐相從幽討。述衡麓學略第二。

求仁希顏﹐考亭畏友﹐有子大賢﹐厥考無咎。述南軒學略第三。

窮理主靜﹐上契周程﹐博綜百家﹐集宋大成。述紫陽學略第四。

宣公求仁﹐楚士知寶﹐能大師傳﹐畏齋一老。述嶽麓學略第五。

姚江事業﹐超邁前賢﹐遠播流風﹐人我湘川。述陽明學略第六。

明季大儒﹐孫李顧黃﹐貞晦深沈﹐孰與夕堂。述船山學略第七。

元朗宗朱﹐守道不離﹐都講雲麓﹐學者有師。述恆齋學略第八。

專經三禮﹐卓然經師﹐遺著成灰﹐誰與求之。述九溪學略第九。

中淸畸士﹐龔魏齊名﹐固哉枚叔﹐乃弔二生。述邵陽學略第十。

宗主陸張﹐厥賴玆老﹐能相元侯﹐偕登大道。述鏡海學略第十一。

觥觥蕓閣﹐手輯箴言﹐名嗣紹聞﹐用大學門。述益陽學略第十二。

祕書承監﹐經世垂文﹐門有相侯﹐弈葉流芬。述二賀學略第十三。

叔績抗節﹐南村流詠﹐猗彼兩賢﹐生民托命。述鄒鄧學略第十四。

終集武勛﹐又深霸略﹐世變方興﹐英儒不作。述曾左學略第十五。

兵機萬變﹐儒學至精﹐眞儒戡亂﹐千載垂聲。述羅山學略第十六。

養知卓識﹐前無古人﹐遠持龍節﹐聲動西鄰。述玉池學略第十七。

吳杜雅儒﹐蘇君節土﹐亦有獬鈞﹐沈深藻思。述嶽陽學略第十八。

玄思振采﹐托體蒙莊﹐述史傳經﹐光我湖湘。述湘綺學略第十九。

南菁集經﹐東華操翰﹐張我楚風﹐上通炎漢。述葵園學略第二十。

博文綜史﹐學貫羣經﹐海人慕業﹐南斗一星。述鹿門學略第二十一。

麗廔觀古﹐博聚羣書﹐傷哉牛缺﹐殲此鴻儒。述郋園學略第二十二。

圭齋顯元﹐愼甫隱淸﹐赤手摶龍﹐厥有譚卿。述瀏陽學略第二十三。

湘水譚經﹐我思荷屋﹐牖此邦人﹐貫三漱六。述校經學略第二十四。

蔣蔡流芳﹐傳自漢家﹐仍世承風﹐摛此南華。述諸儒學略第二十五。

學海回瀾﹐會集眾流﹐羣賢過化﹐重我湘州。述流寓學略第二十六。

民國三十五年十月二十八日﹐長沙李肖聃述書於麓西精舍。

濂溪學略第一

朱子濂溪先生事實記

先生世家道州營道縣濂溪之上﹐姓周氏﹐名惇實﹐字茂叔﹐後避英宗舊名﹐攺惇頤。用舅氏龍圖閣學士鄭公向奏﹐授洪州分寧縣主簿。縣有獄久不決﹐先生至﹐一訊立辧﹐眾口交稱之。部使者薦以爲南安軍司理參軍﹐移郴及桂陽令﹐用薦者攺大理寺丞﹐知洪州南昌縣事﹐簽書合州判官事﹐通判虔州事﹐攺永州﹐權發遣邵州事。熙寧初﹐用趙淸獻公﹑呂正獻公薦﹐爲廣南東路轉運判官﹐攺提點刑獄公事。未幾而病﹐亦會水齧其先墓﹐遂求南康軍以歸。旣葬﹐上其印綬﹐分司南京。時趙公再尹成都﹐復奏起先生﹐朝命及門而先生卒矣﹐熙寧六年六月七日也。年五十有七。葬江州徳化縣淸泉社。先生博學力行﹐聞道甚早﹐遇事剛果有古人風﹐爲政精密嚴恕﹐務盡道理。嘗作《太極圖》《易說》《易通》數十篇。在南安時﹐年少不爲守所知﹐洛人程公珦攝通守事﹐視其气貌非常人﹐與語﹐知其爲學知道也﹐因與爲友﹐且使二子往受學焉。及爲郎﹐故事當舉代﹐每一遷授﹐輒以先生名聞。在郴時﹐郡守李公初平知其賢﹐與之語而嘆曰「吾欲讀書﹐何如﹖」先生曰「公老﹐無及矣。某也請得爲公言之。」於是初平日聽先生語﹐二年﹐果有得。而程公二子﹐卽所謂河南二先生也。南安獄有囚﹐法不當死﹐轉運使王逵欲深治之。逵苛刻﹐吏無敢相可否﹐先生獨力爭之。不聽﹐則置手板歸﹐取告身委之而去﹐曰「如此尙可仕乎﹗殺人以媚人﹐吾不爲也。」逵亦感悟﹐囚得不死。在郴﹑桂陽皆有治績。來南昌縣﹐人迎喜曰「是能辧分寧獄者﹐吾屬得所訴矣。」於是更相告語﹐莫違教命。蓋不惟以抵罪爲憂﹐實以污善政爲恥也。在合州﹐事不經先生手﹐吏不敢決。苟下之﹐民不肯從。蜀之賢人君子皆喜稱之。趙公時爲使者﹐人或讒先生﹐趙公臨之甚威﹐而先生處之超然﹐然趙公疑終不釋。及守虔﹐先生適佐州事﹐趙公熟視其所爲﹐乃寤﹐執其手曰「幾失君矣﹐今日乃和周茂叔也。」於邵州﹐新學校以教其人。及使嶺表﹐不憚出入之勤﹐瘴毒之侵﹐𨿽荒崖絕島﹐人迹所不至者﹐必緩視徐按﹐務以洗冤澤物爲己任。施設措置﹐未及盡其所爲﹐而病以歸矣。自少信古好義﹐以名節自砥礪。奉己甚約﹐俸祿盡以周宗族﹑奉賓友﹐家或無百錢之儲。李初平卒﹐子幼﹐護其喪歸葬之﹐又往來經紀其家﹐終始不懈。及分司而歸﹐妻子饘粥或不給﹐而亦曠然不以爲意也。襟懷飄酒﹐雅有髙趣。尢樂佳山水﹐遇適意處﹐或徜徉終日。廬山之麓有溪焉﹐發源於蓮華峯下﹐潔淸紺寒﹐下合於湓江﹐先生濯纓而樂之﹐因寓以濂溪之號﹐而築書堂於其上。豫章黃太史庭堅詩而序之曰「茂叔人品甚髙﹐胸中灑落﹐如光風霽月。」知徳者亦深有取其言云。

外有《江州重建濂溪先生書堂記》《韶州濂溪詞記》。

通書

誠者﹐聖人之本。大哉乾元﹐萬物資始﹐誠之源也。乾道變化﹐各正性命﹐誠斯立焉﹐純粹至善者也。故曰﹕一陰一陽之謂道﹐繼之者善也﹐成之者性也。元亨﹐誠之通﹔利貞﹐誠之復。大哉《易》也﹐性命之原乎﹗誠上第一

聖﹐誠而已矣。誠﹐五常之本﹐百行之源也。靜無而動有﹐至正而明達也。五常百行﹐非誠非也﹐邪暗塞也﹐故誠則無事矣。至易而行難﹔果而確﹐無難焉。故曰﹕一日克己復禮﹐天下歸仁焉。誠下第二

誠無爲﹐幾善惡。徳愛曰仁﹐宜曰義﹐理曰禮﹐通曰智﹐守曰信。性焉安焉之謂聖﹔復焉執焉之謂賢﹔發微不可見﹐充周不可窮之謂神。誠幾徳第三

寂然不動者誠也﹔感而遂通者神也﹔動而未形有無之間者幾也。誠精故明﹐神應故妙﹐幾微故幽。誠神幾﹐日聖人。聖第四

動而正曰道﹐用而和曰徳。匪仁﹑匪義﹑匪禮﹑匪智﹑匪信﹐悉邪也。邪動﹐辱也﹐甚焉害也。故君子愼動。愼動第五

聖人之道﹐仁義中正而已矣。守之貴﹐行之利﹐廓之配天地。豈不易簡﹐豈爲難知﹐不守不行不廓耳。道第六

或問曰﹕曷爲天下善﹖曰師。曰﹕何謂也﹖曰﹕性者﹐剛柔善惡中而已矣。不達﹐曰﹕剛善﹐爲義﹑爲直﹑爲斷﹑爲嚴毅﹑爲幹固﹔惡﹐爲猛﹑爲隘﹑爲彊梁。柔善﹐爲慈﹑爲順﹑爲巽﹔惡﹐爲懦弱﹑爲無斷﹑爲邪佞。惟中也者﹐和也﹐中節也﹐天下之達道也﹐聖人之事也。故聖人立教﹐俾人自易其惡﹐自至其中而止矣。故先覺覺後覺﹐暗者求於明﹐而師道立矣。師道立則善人多﹐善人多則朝廷正而天下治矣。師第七

人之生﹐不幸不聞過﹔大不幸無恥。必有處﹐則可教﹔聞過﹐則可賢。幸第八

《洪範》曰「思曰睿﹐睿作聖。」無思﹐本也﹔思通﹐用也。幾動於彼﹐誠動於此﹐無思而無不通﹐爲聖人。不思則不能通微﹐不睿則不能無不通。是則無不通生於通微﹐通微生於思。故思者﹐聖功之本而吉凶之機也。《易》曰「君子見幾而作﹐不俟終日。」又曰「知幾其神乎﹗」思第九

聖希天﹐賢希聖﹐士希賢。伊尹﹑顏淵﹐大賢也。伊尹恥其君不爲堯舜﹐一夫不得其所﹐若撻於市。顏淵不遷怒﹐不貳過﹐三月不違仁。志伊尹之所志﹐學顏子之所學。過則聖﹐及則賢﹐不及則亦不失於令名。志學第十

天以陽生萬物﹐以陰成萬物。生﹐仁也﹔成﹐義也。故聖人在上﹐以仁育萬物﹐以義正萬民。天道行而萬物順﹐聖徳修而萬民化。大順大化﹐不見其迹﹐莫知其然之謂神。故天下之眾﹐本在一人。道豈遠乎哉﹗術豈多乎哉﹗順化第十一

十室之邑﹐人人提耳而教且不及﹐況天下之廣﹑兆民之眾哉﹗曰﹕純其心而已矣。仁義禮智四者﹐動靜言貌視聽無違之謂純。心純則賢才輔﹐賢才輔則天下治。純心要矣﹐用賢急焉。治第十二

禮﹐理也﹔樂﹐和也。陰陽理而後和。君君﹐臣臣﹑父父﹑子子﹑兄兄﹑弟弟﹑夫夫﹑婦婦﹐萬物各得其理然後和。故禮先而樂後。禮樂第十三

實勝﹐善也。名勝﹐恥也。故君子進徳修業﹐孽孳不息﹐務實勝也。徳業有未著﹐則恐恐然畏人知﹐遠恥也。小人則僞而已。故君子曰休﹐小人曰憂。務實第十四

有善不及。曰﹕不及則學焉。問曰﹕有不善。曰﹕不善則告之不善﹐且勸曰﹐庶幾有攺乎﹗斯爲君子。有善一﹐不善二﹐則學其一而勸其二。有語曰﹕斯人有是之不善﹐非大惡也。則曰﹕孰無過焉﹖知其不能攺﹐攺則爲君子矣﹐不攺爲惡﹐惡者天惡之。波豈無畏耶﹖烏知其不能攺﹖故君於悉有眾善﹐無弗愛且敬焉。愛敬第十五

動而無靜﹐靜而無動﹐物也﹔動而無動﹐靜而無靜﹐神也。動而無動﹐靜而無靜﹐非不動不靜也。物﹐則不通﹔神﹐妙萬物。水陰根陽﹐火陽根陰。五行陰陽﹐陰陽太極。四時運行﹐萬物終始。混兮辟兮﹐其無窮兮。動靜第十六

古者聖王制禮法﹐修教化﹐三綱正﹐九疇敍﹐百姓大和﹐萬物咸若﹐乃作樂以宣八風之气﹐以平天下之情。故樂聲淡而不傷﹐和而不淫。入其耳﹐感其心﹐莫不淡且和焉。淡則欲心平﹐和則躁心釋。優柔平中﹐徳之盛也。天下化中﹐治之至也。是謂道配天地﹐古之極也。後世禮法不修﹐政刑苛紊﹐縱欲敗度。下民困苦。謂古樂不足聽也﹐代變新聲﹐妖淫愁怨﹐導欲增悲﹐不能自止﹐故有賊君棄父輕生敗倫不可禁者矣。嗚呼﹗樂者﹐古以平心﹐今以助欲﹔古以宣化﹐今以長怨。不復古禮﹐不變今樂﹐而欲至治者遠矣。樂上第十七

樂者﹐本乎政也。政善民安﹐則天下之心和。故聖人作樂以宣暢其和心﹐達於天地﹐天地之气感而大和焉。天地和則萬物順﹐故神祗格﹐鳥獸馴。樂中第十八

樂聲淡則聽心平﹐樂辭善則歌者慕﹐故風移而俗易矣。妖聲艷詞之化也亦然。樂下第十九

聖可學乎﹖曰﹕可。曰﹕有要乎﹖曰﹕有。請問焉﹐曰﹕一爲要。一者﹐無欲也。無欲﹐則靜虛動直。靜虛則明﹐明則通。動直則公﹐公則溥。明通公溥﹐庶矣乎﹗聖學第二十

公於己者公於人﹐未有不公於己而能公於人也。明不至則疑生﹐明無疑也。謂能疑爲明﹐何啻千里﹗公明第二十一

厥彰厥微﹐匪靈弗瑩。剛善剛惡﹐柔亦如之﹐中焉止矣。二气五行﹐化生萬物。五殊二實﹐二本則一。是萬爲一﹐一實萬分。萬一各正﹐小大有定。理性命第二十二

顏子一簞食﹐一瓢飲﹐在陋巷﹐人不堪其憂﹐而不攺其樂。夫富貴﹐人所愛也﹐顏子不愛不求而樂乎貧者﹐獨何心哉﹖天地間有至貴至富可愛可求而異乎彼者﹐見其大而忘其小焉爾。見其大則心泰﹐心泰則無不足﹐無不足則富貴貧賤處之一也﹐處之一則能化而齊﹐故顏子亞聖。顏子第二十三

天地間至尊者道﹐至貴者徳而已矣。至難得者人﹐人而至難得者﹐道徳有於身而已矣。求人至難得者有於身﹐非師友則不可得也已。師友上第二十四

道義者﹐身有之則貴且尊。人生而蒙﹐長無師友則愚﹐是道義由師友有之﹐而得貴且尊﹐其義不亦重乎﹗其聚不亦樂乎﹗師友下第二十五

仲由喜聞過﹐令名無窮焉。今人有過不喜人規﹐如護疾而忌醫﹐寧滅其身而無悟也﹐噫﹗過第二十六

天下﹐勢而已矣。勢﹐輕重也。極重不可反﹐識其重而亟反之可也。反之﹐力也。識不早﹐力不易也。力而不競﹐天也。不識不力﹐人也。天乎﹐人也何尢﹗勢第二十七

文所以載道也。輪轅飾而人弗庸﹐徒飾也﹐況虛車乎﹖文辭﹐藝也。道徳﹐實也。篤其實而藝者書之﹐美則愛﹐愛則傳焉。賢者得以學而至之﹐是爲教。故曰言之無文﹐行之不遠。然不賢者﹐𨿽父兄臨之﹐師保勉之﹐不學也﹐彊之不從也。不知務道徳而第以文辭爲能者﹐藝焉而已。噫﹗獘也久矣。文辭第二十八

不憤不啟﹐不悱不發﹐舉一隅不以三隅反﹐則不復也。子曰﹕予欲無言。天何言哉﹖四時行焉﹐百物生焉。然則聖人之蘊﹐微顏子殆不可見。發聖人之蘊﹐教萬世無窮者﹐顏子也。聖同天﹐不亦深乎﹗常人有一聞知﹐恐人不速知其有也﹐急人知而名也﹐薄亦甚矣。聖蘊第二十九

聖人之精﹐畫卦以示﹔聖人之蘊﹐因卦以發。卦不畫﹐聖人之精不可得而見。微卦﹐聖人之蘊殆不可悉得而聞。《易》何止五經之源﹐其天地鬼神之奧乎﹗精蘊第三十

君子乾乾不息於誠﹐然必懲忿窒欲﹐遷善攺過而後至。乾之用﹐其善是﹐損益之大莫是過﹐聖人之旨深哉﹗吉凶悔吝生乎動﹐噫﹐吉一而已﹐動可不愼乎﹗《乾》《損》《益》動第三十一

治天下有本﹐身之謂也。治天下有則﹐家之謂也。本必端﹔端本﹐誠心而已矣。則必善﹔善則﹐和親而已矣。家難而天下易﹐家親而天下疏也。家人離﹐必起於婦人﹐故《睽》次《家人》﹐以二女同居而志不同行也。堯所以釐降二女於潙汭﹐舜可禪乎﹖吾玆試矣。是治天下觀於家﹐治家觀身而已矣。身端﹐心誠之謂也。誠心﹐復其不善之動而已矣。不善之動﹐妄也。妄復則無妄矣﹐無妄則誠矣。故《無妄》次《復》﹐而曰先王以茂對時育萬物﹐深哉﹗《家人》《睽》《復》《無妄》第三十二

君子以道充爲貴﹐身安爲富﹐故常泰﹐無不足﹐而視軒冕﹐塵視珠玉﹐其重無加焉爾。富貴第三十三

聖人之道﹐入乎耳﹐存乎心﹐蘊之爲徳行﹐行之爲事業﹐彼以文辭而已者﹐陋矣。陋第三十四

至誠則動﹐動則變﹐變則化。故曰﹕擬之而後言﹐議之而後動。擬議以成其變化。擬議第三十五

天以春生萬物﹐止之以秋。物之生也﹐旣成矣﹐不止則過焉﹐故得秋以成。聖人之法天﹐以政養萬民﹐肅之以刑。民之盛也﹐欲動情勝﹐利害相攻﹐不止則賊滅無倫焉﹐故得刑以治。情僞微曖﹐其變千狀﹐苟非中正明達果斷者﹐不能治也。《訟》卦曰「利見大人」﹐以剛得中也。《噬嗑》曰﹔「利用獄」﹐以動而明也。嗚呼﹗天下之廣﹐主刑者民之司命也﹐任用可不愼乎﹗刑第三十六

聖人之道﹐至公而已矣。或曰﹕何謂也﹖曰﹕天地至公而已矣。公第三十七

《春秋》﹐正王道﹑明大法也﹐孔子爲後世王者而修也。亂臣賊子﹐誅死者於前﹐所以懼生者於後也。宜夫萬世無窮王祀夫於﹐報徳報功之無盡焉。孔子第三十八

道徳髙厚﹐教化無窮﹐實與天地參而四時同﹐其惟孔子乎﹗孔子第三十九

童蒙求我﹐我正果行如筮焉。筮﹐叩神也﹐再三則凟矣﹐凟則不告也。

山下出泉﹐靜而淸也﹐汨則亂。亂﹐不決也。愼哉﹐其惟時中乎﹗艮其背﹐背非見也。靜則止﹐止非爲也。爲不止矣﹐其道也深乎﹗《蒙》《艮》第四十

太極圖說

無極而太極。太極動而生陽。動極而靜﹐靜而生陰。靜極復動。一動一靜﹐互爲其根。分陰分陽﹐兩儀生焉。陽變陰合﹐而生水火木金土。五气順布﹐四時行焉。五行一陰陽也﹐陰陽一太極也﹐太極本無極也。五行之生也﹐各一其性。無極之眞﹐二五之精。妙合而凝。乾道成男﹐坤道成女。二气交感﹐化生萬物。萬物生生而變化無窮焉﹐惟人也得其秀而最靈。形旣生矣﹐神發知矣﹐五性感動而善惡分﹑萬事出矣。聖人定之以中正仁義而主靜﹝自注云﹕無欲故靜﹞﹐立人極焉。故聖人與天地合其徳﹐日月合其明﹐四時合其序﹐鬼神合其吉凶。君子修之吉﹐小人悖之凶。故曰﹕立天之道﹐曰陰與陽﹔立地之道﹐曰柔與剛﹔立人之道﹐曰仁與義。又曰﹕原始反終﹐故知死生之說。大哉《易》也﹐斯其至矣。

按﹕朱﹑陸《太極圖說》之辧﹑黃梨洲《太極圖講義》﹑劉靜修《記太極圖說後》﹑吳艸廬《釋太極無極》﹐名義至明。而明丰坊作《易辧》﹐黃宗炎《圖學辧惑》﹑胡渭《易圖明辧》﹑毛奇齡《圖書原舛》﹐爭辧尢多。至謂宋陳摶以華山道士與種放﹑李漑輩搜道書《無極尊經》及張角九宮﹐倡太極﹑河洛諸教﹐作道學統宗﹐而周﹑邵﹑二程援道入儒﹐其說至悍。方植之作《漢學商兌》﹐已詳辧之。而周子之學﹐則自黃山谷﹑胡五峯﹑張南軒﹑黃勉齋﹑魏鶴山﹑黃東發﹑髙景逸諸公﹐久有定論。而眞西山﹑顧涇陽謂其與伏羲畫卦同功﹐譽爲生知之聖﹐則已過矣。惟其門自二程外﹐惟安仁周文敏﹑遂寧傅耆﹑郡守李初平﹑咸平王拱辰﹑許昌許渤。孫奇逢《理學宗傳》﹑黃嗣東《濂學志》《聖學淵源錄》述之亦備。張宣公謂周子之言足以羽翼六經而大有功於後學者﹐莫粹於《通書》四十章﹐而無極之眞原於道家者流﹐必非周子之作也。

朱子《濂溪先生像贊》曰「道喪千載﹐聖遠言湮﹐不有先覺﹐孰開我人﹖書不盡言﹐圖不盡意﹐風月無邊﹐庭艸交翠。」曾文正《湖南文徵序》﹐亦謂宋之周子出於其間﹐作《太極圖說》《通書》﹐上與《周易》同風﹐下而百代逸才舉莫能越其範圍也。

衡麓學略第二

胡安國﹐字康侯﹐建之崇安人﹐紹聖四年進士﹐除荊南教授﹐入爲大學博士﹐提舉湖南學事。後落職﹐奉祠休於衡嶽之下﹐卒謚文定。著《春秋傳》《資治通鑑舉要補遺》。其爲荊門教授時﹐楊龜山代之﹐因識遊酢﹑謝良佐。其學得力於上蔡爲多﹐常言「學以立志爲先﹐以忠信爲本﹐以致知爲窮理之門﹐以致敬爲持養之道。」其講友鄒道鄕浩﹑朱漢上震﹑曾開﹑劉君曼燮﹑向子韶﹑唐處厚鞏﹝荊南人﹞﹐同調爲葉嗣忠廷珪﹐門人則江全叔琦﹑曾吉甫幾﹑範伯達如圭﹑薛徳老徽言﹑胡邦衡銓﹑胡季臯襄﹑譚子立知禮﹝長沙人﹞﹑韓叔夏璜﹑李壽翁椿﹑方困齋疇﹑劉順寧芮﹑黎才翁明﹝長沙人﹞。湖湘學派之盛﹐才翁最有功焉。又有向深之沈及向涪﹑向浯﹑汪玉山﹑應辰閭﹑邱逢辰昕﹑徐舜鄰時動﹑王致榮樞﹐皆文定髙弟。而湘潭楊子中訓從文定碧泉講捨最久。彪虎臣漢明之父約﹐於文定之南渡熊湘﹐一見有得於心﹐及其子長﹐遂命受業胡門。衡山樂徳秀洪從文定遊。

武夷家學

胡寅﹐字明仲﹐崇安人﹐文定之弟子也﹐爲祕書省校書郎時﹐楊龜山時爲祭酒﹐乃稟學焉。所著有《讀史管見》《論語詳說》﹑詩文《斐然集》。學者稱致堂先生。著《崇正辧》﹐多晰儒佛之界。

胡宏﹐字仁仲﹐文定季子﹐自幼志於大道﹐嘗見楊龜山於京師﹐卒傳其父之學。優遊衡山二十餘年﹐張南軒師之﹐學者稱五峯先生。所著有《知言》《皇王大紀》及詩文集。

胡寧﹐字和仲﹐文定次子﹐學者稱爲茅堂先生。文定作《春秋傳》﹐修纂檢討盡出其手。又自著《春秋通旨》﹐此書在元初趙復最傳之﹝江漢先生﹞。胡憲﹐字原仲﹐文定從父兄子﹐從文定學﹐會悟程氏之說﹐學者稱籍溪先生﹐朱子事之最久。

胡大時﹐字季隨﹐五峯季子。南軒從學五峯﹐季隨隨學於南軒﹐又往來於朱子﹐有《湖南答問》。

胡實﹐字廣仲﹐五峯從弟﹐卒時年三十八。與考亭﹑南軒皆有辧論﹐未嘗苟合﹐有《廣仲問答》。

胡大原﹐字伯逢。五峯從子﹐致堂長子也。守其師說﹐與朱﹑張辧論﹐不以朱子知言疑義爲然﹐有《伯逢問答》。

胡大本﹐字季立﹐茅堂次子﹐伯逢從弟﹐與南軒共學於嶽麓。

按淸全祖望謝山《書宋史胡文定傳後》曰「致堂﹑籍溪﹑五峯﹑茅堂四先生﹐並以大儒樹節南宋之初﹐蓋當時伊洛世適﹐莫有過於文定一門者。四先生歿後﹐廣仲尙能禪其家學﹐而伯逢﹑季隨兄弟遊於朱﹑張之門﹐稱髙弟﹐可謂盛矣。」

附舊作湘潭諸胡著述

考淸同治中﹐湘潭胡筠帆先生知廣東南海縣事﹐館番禺陳蘭甫先生於家﹐令子錫燕﹑伯薊從受業﹐陳先生以《詩經》《通鑑》授之。伯薊著有《詩古音繹》及《通鑑校勘記》各如幹捲﹐又手臨蘇書陶集如幹捲。中間返湖﹐將赴粵從師﹐不幸落水死﹐蘭甫哭之慟。伯薊有四子﹐伯曰元儀﹐字子威﹐光緒乙酉科拔貢﹐能明父學﹐有《周書王會篇注》《王會圖贊》《孫卿子注》。其《荀子別傳》及《考異》二十二事﹐王先謙采入《荀子集解》中。別有《觀身篇》﹐言養生之術。其《北海三考》﹐寧鄕劉宗向刻入《湖南叢書》﹔《毛詩譜訂》如幹捲﹐先謙錄入《經解》續編。別有《胡氏世典》《胡氏家集》《蘭茝襲斐集》《綢發叢稿》《瞻闋集》《虛步姜詞》。先生家貧﹐寒冬禦袷﹐故人饋以金﹐卻之不受。某年中采券五千金﹐以償夙債﹐余盡分與兄弟﹐而食貧以死。義寧陳三立伯嚴爲詩挽之甚哀。遺稿數卷﹐伯嚴及湘鄕曾廣鈞重伯﹑善化汪詒書頌年皆爲之序。其弟子長沙楊樹達語予﹕「吾師制行苦卓﹐始墨翟﹑顏﹑李之亞。」至其學所長在考證﹐詩詞其緒餘耳。仲日元常﹐字子彜﹐究心篆法﹐有《論書絕句》若干首﹐又嘗校刻《通鑑》﹐其學蓋長於史。以附貢終。叔曰元直﹐字子正﹐舉乙酉科拔貢﹐主四川萬縣白巖書院﹐善教諸生﹐尢長文章。歲暮將歸﹐遣僕買舟﹐忽閉門自經以卒。門徒痛哭﹐私謚曰端敏先生﹐刻其癸甲試賦經解詩詞文筆以爲《端敏遺書》。子正自號介堂﹐卒時年才四十。長沙袁緒欽淑予語予﹕於正應校經堂及詁經書院月課﹐常列超等﹐其才雋逸﹐非一世人也。季曰元玉﹐字子瑞﹐光緒戊子優貢﹐始隨諸兄學﹐又爲王闓運女夫﹐摳衣請業﹐所詣益邃﹐有《駁春秋名字解詁》一卷﹐先謙亦刻入《經解》。先謙纂錄諸書﹐不錄生存人作﹐獨於胡氏兄弟所述不限常例﹐蓋痛湘人經學之陋﹐欲鄕後進聞而興慕也。別有《鄭許字義異同評》及《璧沼集》如於捲﹝未刻﹞。子瑞客死京師﹐其從弟元倓子靖始爲返櫬歸葬。伯嚴常言「胡氏世治經學﹐至子靖始闌入新說。」建堂西園﹐號曰「明徳興邦」﹐新彥羣集其門﹐諸子弟亦遊學遠西﹐罕治故業﹐家學稍變矣。余觀蘭甫爲嶺外大師﹐與南海朱次琦子襄齊名。子襄著書﹐臨死自焚其稿﹐予讀其遺集﹐其學沈潛於義理﹐宣發乎詞章﹐而歸本於經世澤物﹐故其爲縣有循聲﹐門人康有爲能顯其學﹐以彰於世。蘭甫之學﹐究聲律以同天﹐箋《水經》以釋地﹐其學宗昆山顧氏﹐作《東塾讀書記》以仰企《日知》之緒﹐而晚年父子相依﹐日鈔《朱子語類》﹐其心尢欲海鄭﹑朱之爭﹐通漢﹑宋之郵﹐與湘鄕曾文正國藩持論若合符契。其平生通今博古﹐精思力踐﹐又誠無愧於古人﹐故同﹑光學者羣相崇仰。獨湘潭葉氏徳輝訾其《漢儒通義》爲調和漢﹑宋﹐捨田蕓田。吾讀其書而服其精審﹐知葉氏未諭其用心也。吾欲胡氏承東塾之傳﹐崇朱子之學﹐以教湘中子弟﹐故爲攸縣龍紱瑞作《樂誠堂記》﹐發其端焉。尢願靖翁裒刻諸胡叢書﹐示其子姓﹐俾無忘先緒也。

南軒學略第三

張栻﹐字敬夫﹐一字樂齋﹐號南軒﹐廣漢人﹐遷於衡陽。少從胡五峯問程氏學﹐五峯以所聞孔門論仁親切之旨告之﹐益自奮厲﹐以古聖賢自期﹐作《希顏錄》以見志。著有《論語孟子說》《太極圖說》《經世編年》等書﹐弟子編有《南軒答問》。其仁說謂求仁莫大乎克己。《與劉共甫書》謂﹕「學之用極天地﹐而其端不遠乎視聽食息之間﹐識其端則大體可求﹐明其體則妙用可充。」《與呂伯恭書》謂﹕「吾曹當相與講明聖學﹐庶有正人心承三聖事業。」及寢疾﹐微吟曰「捨瑟而作﹐敢忘事上之忠﹔鼓缶而歌﹐當盡順終之理。」乃自作遺表。黃宗羲謂朱子生平相與切磋得力者﹐東萊﹑象山﹑南軒數人﹐而東萊則言其雜﹐象山則言其禪﹐惟南軒爲所佩服。一則曰「敬夫見識卓然不可及﹐從遊之久﹐反復開益爲多」﹔一則曰「敬夫學問愈髙﹐所見卓然出人意表﹐近讀其語說﹐不覺胸中灑然﹐誠可嘆服。」其講友自朱﹑呂外﹐則趙忠定汝愚﹑潘顯謨疇﹑吳知州松年﹑張縣令傑﹐學侶則陳止齋傅良﹑胡季立大本﹑張知軍寓﹑呂司監陟。呂字升卿﹐累官監司﹐與南軒遊﹐零陵人也。門人則胡季隨大時﹐彭止堂龜年﹐吳畏齋獵﹝醴陵人﹞﹐遊默齋九言﹑受齋九功﹐宇文顧齋紹節輩。又南軒嶽麓之教﹐身後不衰。宋之亡也﹐嶽麓精舍諸生乘城共守﹐及破﹐死者無算。當元時﹐私淑南軒之學者﹐有巴陵人方敏中﹐年十二通《春秋》﹐厲志以傳墜緒﹐書其室曰「明軒」﹐髙尙不仕﹐從遊者教以克己爲要﹐顧其詳不可得聞﹐僅見臨川《江漢敍錄》。

南軒弟子﹐見於梨洲《嶽麓諸儒學案》者﹕

胡大時季隨﹐崇安人﹐五峯季子﹐學於南軒﹐南軒以女妻之。湖湘學者﹐以季隨爲第一。

彭龜年子壽﹐淸江人﹐得程氏《易》﹐讀之至忘寢食﹐從南軒質疑而學益明。

吳獵﹐字徳夫﹐醴陵人﹐學者稱爲畏齋先生。遷居善化。年二十三見張宣公。稱其宏裕朗暢。嘗謂聖賢教人﹐莫先於求仁。乃以孔門問答及周﹑程以來言仁者﹐萃類疏析﹐以請正宣公﹐宣公是之。其《畏齋集》六十卷﹐今已無存﹐然畏齋能以宣公求仁之學而施之於經綸之大者。

遊九言﹐字誠之﹐建陽人。始學於宣公﹐宣公教以求放心﹐久之有得﹐學者稱默齋先生。

周奭﹐字允升﹐湘鄕人。南軒問天與太極如何﹐奭謂「天﹐形體也﹔太極﹐性也。惟聖人能盡性。人極所以立。」南軒以爲然。

吳倫﹐字子常﹐零陵人。南軒帥江陵﹐以先生從﹐臨終謂之曰「蟬蛻人欲之私。舂容天理之妙。」

蔣復﹐字汝行﹐零陵人。隱居東山﹐介然自守﹐所著有《淡巖文集》。

零陵之從南軒者﹐先生與吳倫最有名。

鐘如愚﹐字師顏﹐湘潭人﹐南軒之弟子也。年十六﹐以書問仁﹐因畱受業。晚官嶺海﹐引年而歸﹐除南嶽書院山長﹐監南嶽廟。

王居仁﹐字習隱﹐常寧人﹐嘗與襲蓋卿同學於南軒﹐登進士。

趙方﹐字彥直﹐衡山人﹐早從南軒學。

蔣元夫﹐淸湘人﹐從南軒遊﹐亦嘗學於象山。

謝用賓﹐祁陽人。少跌宕負才气。嘗讀南軒《希顏錄》而慕之﹐造謁門下﹐求一言可以終身行之者。南軒曰「其敬乎。」自是守之不替。

蕭佐﹐字定夫﹐湘鄕人。其父故從五峯胡氏學﹐於張宣公爲同門﹐佐因受業於宣公﹐授以居敬之旨。朱子帥長沙﹐以進徳之說請益。曰﹕守先師之訓十五年矣﹐今見先生﹐如見先師也。鶴山嘗爲作《師友堂銘》。

按南軒之父爲張魏公浚﹐符離之敗﹐厥罪至重﹐而枉殺曲端﹐又等於秦檜之殺嶽飛。梁任公啟超謂徒以其子講學。浚爲朱子所父事﹐爲作行狀數萬言﹐故人遂忘其罪。梁守師學﹐崇陸王而抑程朱﹐其說固無足怪﹐而王士禎《帶經堂詩話》亦於浚有微詞。《易》曰「有子﹐考無咎。」魏公之罪﹐賴賢子而末減﹐《記》所謂「將爲善﹐思貽父母令名」也。南軒講學於嶽麓﹐傳道於二江湘蜀﹐門徒之盛﹐一時無兩。余昔居城南書院﹐考其遺迹﹐嘗欲仿歐陽坦齋《嶽麓文鈔》例﹐別爲《城南文鈔》一編﹐平江方克剛小川聞而韙之。吾書未成﹐方亦卽世。吾昔聞先師錢先生﹝名維驥﹐字碩人﹞言﹐寧鄕諸張多南軒裔﹐未之察也。及避寇安化﹐至黃材茅坪官山之麓﹐則魏公父子雙墓巍然在焉。前立南軒詞﹐有榜署曰「紫陽畏友」。後取其遺集而讀之﹐所求仁之說﹐希顏之錄﹐誠學者所當深察也。湖南以朱﹑張講學滯湘﹐有洙泗之風。今嶽麓攺建大學﹐特立文科﹐紫陽之緒不墜﹐而城南鞠爲茂艸﹐南軒之風寂然。同爲大儒﹐顯晦各異﹐宜羅子元鯤發憤而道也。

紫陽學略第四

朱子二十九歲時﹐見李先生於延平﹝名侗﹞﹐得理一分殊之旨。歸自同安﹐彌樂其道。以親老食貧﹐不能待次﹐請奉祠監潭州南嶽廟。三十三歲時﹐孝宗卽位﹐髙宗內禪﹐復差監南嶽廟。三十六歲時﹐以時相方主和議﹐復差監嶽廟。三十七歲﹐始與張欽夫﹝卽敬夫﹞通書﹐論未發之中。三十八歲﹐訪南軒張公敬夫於潭州。《與曹晉叔書》云「九月八日抵長沙﹐荷敬夫愛予甚篤﹐相與講明其所未聞﹐日有聞學之益。敬夫學問愈髙﹐所見卓然﹐議論出人意表。近讀其語說﹐不覺胸中灑然﹐誠可嘆服。」冬十一月﹐偕南軒登南嶽衡山﹐有《南嶽酬唱集》﹐南軒爲序。文集有《南嶽遊山後記》。《南軒集》有《送元晦尊兄詩》﹐朱子有答詩。四十時復有乞嶽廟札子。五十一歲聞南軒之赴。六十四歲時除知潭州﹑荊湖南路安撫使﹐辭不就職﹐不許。明年五月五日到官。長沙士子﹐夙知向學﹐及鄰郡數百里間﹐學子雲集。朱子誨誘不倦﹐坐席至不能容﹐溢於戶外。有《祭張敬夫城南祠文》《祭南軒墓文》。修復嶽麓書院﹐有《委教授牒》云﹕

「本州州學之外﹐復置嶽麓書院﹐本爲有志之士求師取友﹐以爲優遊肄業之地。故前帥忠肅對公特因舊基﹐復創新館。延請故侍講張公先生往來其間﹐使四方來學之士得以傳道授業解惑焉。而比年以來﹐師道陵夷﹐講論廢息﹐士气不振﹐議者惜之。當職叨冒假守﹐到官兩月﹐困守簿書﹐未及一往。除已請到醴陵黎君貢士充講書職事﹐與學錄鄭貢士同行措置外﹐今議別置額外學生十員﹐以處四方來學之士。其廩給依州學則例。更不補試﹐聽候當職考察搜訪﹐徑行撥入。凡使爲學者知所當務﹐不專在區區課試之間﹐實非小補。牒教授及帖書院照會施行。」

朱子窮日之力治郡事甚勞﹐夜則與諸生講論﹐隨事而答﹐略無倦色。多訓以切己務實﹐毋厭卑近而慕髙遠。懇惻至到﹐聞者感動。六月﹐請放歸田裏。八月﹐寧宗卽位﹐召赴行在。計朱子在嶽麓講學﹐前後止三閱月耳。集中有《諭諸生》《諭諸職事》二文﹐亦非爲嶽麓而發。湖南從學者﹐不及南軒之多且著﹐以其在湘月日之短耳。然「忠孝廉節」四字刻於講堂﹐「赫曦』﹑「自卑」兩亭立於山麓﹐湘浦有朱張之渡﹐瀟湘有洙泗之風﹐大儒過化存神之妙﹐又豈論其時之久暫哉﹗

朱﹑張登嶽麓赫曦臺聯句云「泛舟長沙渚﹐振策湘山岑。﹝朱﹞煙雲眇變化﹐宇宙窮髙深。懷古壯士志﹐憂時君子心。﹝張﹞寄言塵中客﹐莽蒼誰能尋﹖﹝朱﹞」

湘人著書敍述朱學者略次於後

《易本義質》四卷明衡陽王介之著

《周易本義拾遺》六卷淸善化李文炤著

《周易附說》一卷淸湘鄕羅澤南著

《易鑑》三十八卷淸安仁歐陽厚均著

《尙書辧僞》五卷淸善化唐煥著。宋人疑梅氏古文之僞者﹐始於朱子與吳棫

《儀禮經傳通解集注》四十六卷淸善化李文炤著

《孝經刊誤辧釋》淸善化唐文華著

《學庸講義》﹝名《嶽麓講義》﹞淸善化李文炤著

《讀四書大全說》一卷明衡陽王夫之著《四書集注考證》十六卷淸邵陽唐方燿著

《四書朱注疏》三十六卷淸新化段起玲著

《四書朱義纂要》四十卷淸武陵楊丕復著

《通鑑綱目拾遺證正》淸桃源黎邦彥著

《通鑑綱目集義》五十九卷淸善化李芳華著

《朱子年譜綱目》十二卷淸新寧李元祿著

《朱子五忠祠傳略考正》《五忠祠續傳》淸新化鄧顯鶴著

《嶽麓書院志》十卷明善化吳道行著

《嶽麓書院志》明攸縣陳論著

《嶽麓書院志》八卷明寧鄕陶之典著

《朱子語錄》一卷宋湘潭鐘震著。湘鄕蕭佐舒髙﹑衡陽林子蒙﹑常寧襲蓋卿皆有此書

《紫陽傳授錄》﹝舊志爲《池州語錄》﹞淸平江李杞著

《近思錄集解》十四卷﹑《太極解拾遺》一卷﹑《通書解擡遺》一卷《後錄》一卷﹑《西銘拾遺》一卷《後錄》一卷﹑《正蒙集解》九卷﹑《朱子語類約編》淸善化李文炤著

《朱子學案》八十卷﹑《國朝學案小識》二十卷﹑《四砭齋省身日課》四卷淸善化唐鑑著

《入徳津梁》二十八卷淸湘陰王之鈇著

《五子見心錄》三卷﹑《從學札記》一卷淸瀏陽朱文炢著

《弟子箴言》十六卷淸益陽胡達源著

《西銘講義》一卷﹑《姚江學辧》二卷﹑《人極衍義》一卷淸湘鄕羅澤南著

《思辧錄疑義》一卷淸湘鄕劉蓉著

《近思錄釋》明衡陽王夫之著

《朱子文語纂編》十四卷淸邵陽車鼎丰著

《近思錄注析微》淸邵陽車鼎賁著

《辧類編》三卷﹑《切己錄》淸邵陽車無咎著

《讀書日記》四卷﹑《惜日筆記》二十卷淸武陵趙愼畛著

《嶽麓書院學規》淸善化李文炤著

《小學補注》淸善化唐文華著

《小學韻語》淸湘鄕羅澤南著

《明道書院約言》淸湘潭黃舒昺著

《耐庵集》淸善化賀長齡著

《寒松堂集》淸善化賀熙齡著

按曾文正《羅山神道碑》云「洛閩之緒﹐近世所捐﹐姚江事業﹐或邁前賢。」咸同諸公﹐始多尊崇紫陽﹐而幹略又同新建。曾﹑羅逝後﹐老輩多宗漢師。自皮先生爲《南學講義》﹐言乾嘉漢學皆出宋儒﹐且多出於朱子﹐羣士始稍解迷惑。迄梁啟超衍其師說﹐著書時詆程朱﹐謂但讀王懋竑《朱子年譜》卽可卒業。吾恐學者迷於其說﹐盡屏朱子之書而不讀也﹐昔年作《朱學篇》云﹕

古之聖人﹐有伏羲﹑神農﹑堯﹑舜﹑禹﹑湯﹑文﹑武﹑周公。自孔子集其成﹐而治聖學者皆宗孔。宋之賢人﹐有周﹑程﹑張﹑邵﹐及楊時龜山﹑羅從彥豫章﹑李侗延平﹐皆爲大儒。自朱子集其成﹐而治宋學者皆宗朱。故朱子者﹐孔子後一人也。濂溪著《太極圖說》《通書》﹐橫渠著《西銘》《正蒙》﹐二程亦有《遺書》﹐皆足千古。卽象山﹑陽明﹐或崇徳性﹐或致良知﹐皆有孤詣。然王言滿街都是聖人﹐陸言六經皆我注腳﹐持論過髙。求其博大精深﹐可法可師﹐實推朱子爲最。朱子師法伊川。伊川不看雜書﹐著述惟有《易傳》﹐朱子則學問極博﹐著述極多。伊川晚年謝遣生徒﹐朱子則𨿽遭黨禁﹐講學不輟﹐故徒黨最眾。又工爲文章﹐兼有政績﹐孔門四科﹐一身兼之。庚子封事﹐言大本在正心術以立紀綱。戊申封事﹐上陳六事﹐而務本於正心誠意。此聖門徳行之科也。平生歷官﹐皆有政績。提舉浙東﹐孝宗稱其政事可觀。其居鄕行社倉法﹐正值靑苗法壞之後﹐朱子變通其意﹐後人奏請通行﹐至今尙沿其制。其知潭州時﹐得丞相趙汝愚密書﹐云將內禪﹐朱子知赦書將到﹐先斬獄中死囚。故方苞謂王崐繩曰﹕汝毋以朱子爲奄奄气息人也。觀朱子戊申封事及浙東救荒諸政﹐𨿽晚明楊﹑左之直節﹐前漢趙﹑張之政績﹐亦不是過。此聖門政事之科也。言理學者﹐多不能文﹐語錄講章﹐俚俗可厭。朱子古文﹐光明疏達﹐風格出於曾鞏﹐而論學尢精﹐气體大似韓﹑歐﹐而見道尢粹。顧亭林﹑李宏齋均學其文。今觀其集﹐各體備善﹐而與象山陸子論太極無極之書﹐與陳亮龍川論王伯義利之辧﹐尢爲義正詞嚴﹐讀之使人興起。下至小文短跋﹐亦皆精妙絕倫。理學諸儒﹐莫能與比。此聖門言語之科也。朱於早年從劉彥衝﹑胡憲講求禪學﹐見於文集。三十一歲師事延平﹝李侗﹞﹐乃始專宗程氏。四十以後﹐見道不行﹐發憤著書﹐《易》有《本義》《詩》有《集傳》《四書》有《集注》《通鑑》有《綱目》《楚詞》有《集注》﹐乃至《參同契》亦有《考論》﹐六十七歲猶修《儀禮經傳通解》。淸儒考據之學﹐實由朱子啟之。此聖門文學之科也。先師皮鹿門先生學兼漢宋﹐《南學講義》指示最詳。而葉吏部徳輝爲《經學通誥》﹐亦言南宋經學以朱子爲大宗。其後王應鱗﹑黃震﹝著《東發日鈔》﹞遂開淸顧﹑惠二家之業。亭林之學﹐出自朱子。元和惠氏﹐三世傳經﹐自周惕﹝著《詩說》﹞﹑士奇﹝著《易說》《禮說》《春秋說》﹞至棟而大盛﹐皆朱學也。江永爲《鄕黨圖考》《深衣考誤》《儀禮釋例》﹐其學純出於宋。其徒戴震旣畔本師﹐而於朱子亦妄肆抨擊。不知朱子考論五經﹐《易》復古本﹐《書》辟僞孔﹐《詩》采三家﹐《禮》通古今﹐《綱目》上續麟經﹐《尙書》有蔡沈《集傳》﹐樂有蔡元定西山《律呂新書》﹐皆朱弟子。是六經通學﹐鄭玄以後惟朱一人。吾觀漢學諸家﹐但藉單詞碎義﹐輕笮宋賢﹐西河﹑東原﹐攻朱尢甚。姚姬傳曰﹕博聞彊識﹐以助宋君子之遺忘可也﹐欲將以跨越宋君子則不可也。曾文正亦言﹕五子立言﹐大者多合於洙泗﹐何可議也。至其訓釋諸經﹐小有不當﹐故當取近世經說以輔翼之﹐又可擯棄羣言以自隘乎﹖陳澧爲《漢儒通義》﹐乃倡漢宋調和之說。日本井上哲次郎考論彼邦朱派哲學﹐有藤原惺﹑窩林羅山﹑木下順庵﹑雨森芳洲﹑安東省庵﹑室鳩巢諸人﹐而以山崎暗齋﹑佐藤一齋﹑佐久間象山諸儒爲最著。朱舜水之瑜於明亡入東傳道﹐亦朱學也。故彼徳川幕府敬重紫陽﹐而中國來元明淸四代亦崇朱學。井上謂朱學宗旨﹐在完成人格﹐斥功利而重道徳。其言亦可味也。先友楊君懷中謂朱子上法孔子﹐小學繼大學﹐《近思錄》似《論語》《四書》配六經﹐《綱目》配《春秋》。自孔子卒後﹐千六百年而有朱子﹐實命世之大賢也﹝孔子卒於周敬王四十一年﹐朱子生於宋髙宗建炎四年﹐凡千六百一十七年﹞。

附朱子著書年月考﹝依王白田《朱子年譜》﹞

三十歲﹐校定《謝上蔡先生語錄》。

三十四歲﹐《論語要義》成﹐《論語訓蒙口義》成。

三十五歲﹐《困學恐聞》編成。

三十九歲﹐《程氏遺書》成。

四十三歲﹐《論孟精義》成﹐《資治通鑑綱目》成﹐《八朝名臣言行錄》成。冬十月﹐《西銘解義》成。

四十四歲﹐《太極圖解》《通書解》成。六月﹐《程氏外書》成﹐《伊洛淵源錄》成。

四十五歲﹐編次《古今家祭禮》。

四十六歲﹐《近思錄》成﹐朱子與呂祖謙同撰。淸江永作《集注》。

四十八歲﹐《論孟集注或問》成﹐《詩集傳》成﹐《周易本義》成。

五十七歲﹐《易學啟蒙》成﹐《孝經刊誤》成。

五十八歲﹐《小學書》成。淸尹嘉銓有《小學義疏》。

六十歲﹐序《大學章句》﹐序《中庸章句》。

六十三歲﹐《孟子要略》成。劉傳瑩﹑曾國藩有校本﹐在曾文正集中。

六十七歲﹐始修《儀禮經傳通解》。

六十八歲﹐《韓文考異》成。

六十九歲﹐集《書》傳。

七十歲﹐《楚詞集注後語辧證》成。

七十歲﹐攺《大學誠意》章。

嶽麓學略第五

南軒門人﹕

胡先生大時﹐字季隨﹐崇安人﹐五峯季子。南軒從學五峯﹐大時從學南軒﹐南軒以女妻之。湖湘學者﹐以先生與吳獵畏齋爲第一。又往來與朱子問難﹐有《湖南答問》。教學者靜坐默識﹐使其泥滓漸漸消去。研討《程氏遺書》至詳。南軒編《希顏錄》﹐如《莊子》諸書所載﹐多削去。先生云「諸書亦須玩味﹐不可容易指以爲非而削之。」

彭止堂先生龜年﹐字子壽﹐淸江人﹐得程氏《易》讀之﹐至忘寢食。從南軒質疑而學益明。登乾道五年進士第﹐官至寶漢閣待制﹐卒謚忠肅。常言「《大學》格物致知之外﹐非別有誠意正心修身齊家治國平天下之道﹐其疏於各條之下者﹐卽格物致知之事﹐未嘗有闕文也。」又言「大本者卽此理之存﹐達道者卽此道之行﹐未有極其中而不和者﹐未有天地位而萬物不育者。不必分說時中者﹐以其全得此理﹐故無時而不中﹐非就時上取中也。」

吳畏齋先生獵﹐字徳夫﹐醴陵人﹐遷居善化。年二十三見張宣公﹐稱其宏裕疏暢。常謂聖賢教人莫先求仁。登進士第﹐光宗時召試守正字﹐以祕閣修撰知江陵府。金人犯境﹐分道夾攻。金人遁去﹐吳曦反於蜀﹐命獵充四川安撫制置使。召還。卒謚文定。黃勉齋曰「近日圖維國事﹐善資於人﹐未有如吳公者。」魏鶴山亦曰﹔「吳公碩大寬深﹐山嶽鎭而江河流。」有《畏齋集》六十卷﹐今已無存。其平生所爲﹐有得於宣公求仁之學﹐而施之於經綸之大。

遊默齋先生九言﹐字誠之﹐建陽人。官至知光化軍﹑荊鄂宣撫參謀官﹐謚文淸。始學宣公﹐教以求放心。

遊受齋先生九功﹐字勉之﹐建陽人。居官淸愼廉恪﹐與兄九言自爲師友﹐講明理學﹐卒謚莊簡。

周飲齋先生奭﹐字允升﹐湘鄕人。乾道間領鄕薦。南軒問天與太極何如﹐先生曰﹕天可言配﹐太極不可言合。天﹐形體也﹔太極﹐住也。惟聖人能盡性﹐人極所以立。

趙善佐﹐宇佐卿﹐邵武人。知泰州﹑常徳府﹑贛州﹐卒官。著有《易疑問答》。嘗受學於南軒﹐亦從朱子遊。

吳倫﹐字子常﹐零陵人。南軒帥江陵﹐以先生從。臨終謂先生曰﹕蟬蛻人欲之私﹐舂容天理之妙。

蔣復﹐字汝行﹐隱居東山﹐介然自守。所著有《淡巖文集》。零陵事南軒者﹐蔣與吳倫最有名。

陳琦﹐字擇之﹐號克齋﹐臨江人﹐事南軒﹐爲衡陽主簿﹐從入桂蜀﹐負用世才﹐遇事迎刃而解。

鐘如愚﹐字師顏﹐湘潭人﹐年十六﹐書抵南軒問仁﹐因畱受業。弱冠中進士科﹐晚官嶺海﹐歸除南備書院山長。

王居仁﹐字習隱﹐常寧人﹐學於南軒。

趙方﹐字彥直﹐衡山人﹐早從南軒學。官至刑部尙書﹑京湖制置大使﹐謚忠肅。

梁子彊﹐字仁伯﹐不知何所人﹐南軒髙弟﹐官潭州教授。

鐘炤之﹐字彥昭﹐樂平人﹐紹興進土﹐爲善化尉﹐從南軒遊。南軒手書《淇澳》一章﹐期以學問到則天理明而本心立。

蔣元夫﹐淸湘人﹐從南軒遊﹐亦嘗學於象山。

謝用賓﹐祁陽人﹐少跌宕負才气﹐嘗讀南軒《希顏錄》而慕之﹐造門求一言可以行之終身者。南軒曰﹕其敬乎。自是守之不替。

蕭佐﹐字定夫﹐湘鄕人﹐故從五峯胡氏學﹐又受業於宣公﹐授以居敬之旨。朱子帥長沙﹐又從請益。魏鶴山爲作《師友堂銘》。

全祖望云「宣公身後﹐湖湘弟子有從止齋﹑岷隱遊者﹐如彭忠肅公之節槪﹐二遊﹑文淸﹑莊簡公之徳器﹐以至胡盤谷輩﹐嶽麓之巨子也。再傳而得漫塘﹝劉宰﹞﹑實齋﹝王遂﹞﹐誰謂張氏之學弱於朱子乎﹗」

余案﹕南軒講學﹐上希顏子之聖﹐究心求仁之說﹐與朱子講學嶽麓﹑城南之間﹐千年以來﹐流風猶存。余嘗過寧鄕茅坪官山親拜其墓﹐與其父魏公浚之塚相依。魏公符離之敗﹐僨事至大﹐其冤殺曲端﹐不下秦檜之於嶽飛﹐而以子爲大儒﹐得請朱子撰狀﹐遂緣賢嗣減父惡聲﹐《易》所謂「有子﹐考無咎」者。又有方敏中者﹐巴陵人也﹐當元世﹐私淑南軒之學﹐自年十二輒通《春秋》﹐厲志以傳墜緒﹐書其室曰「明軒」﹐髙尙不仕﹐從遊者以克己爲要。又有潭人張唐廣漢﹐張敬夫後﹐景炎二年﹐與趙璠等起兵應文丞相。明年﹐丞相見執﹐唐兵敗被獲死。《湖廣舊志》作張鏜。衡山人﹐僕射浚之孫。又《督府忠義傳》載﹕長沙人﹐先儒栻諸孫。

湖南先儒﹐如周濂溪之講學營道﹐楊龜山﹝時﹞之知瀏陽﹐胡安國之提舉湖南學事﹐倡明絕學﹐胡五峯之優遊衡山﹐主講碧泉﹐以及朱﹑張之會講﹐述已如前矣。外此則眞西山徳秀以安撫使知潭州﹐用周﹑程﹑朱﹑張之學勸勉士子﹐魏了翁華甫以資政殿學士知潭州﹐崇重道學。建昌人李燔﹐以進士從朱子學﹐後判潭州。明時山陰張元忭常言「朱﹑陸學本同原﹐後人妄分門戶。」後浮沈湘﹐入武彜。萬曆間﹐李天植迎主嶽麓。余姚王喬齡本陽明髙弟﹐嘉靖中任長沙兵備﹐講道嶽麓﹐闡發良知。宋湘陰周式兩爲嶽麓書院山長﹐眞宗召見﹐拜國子學主簿。國史《經籍志》載﹐式有《毛詩箋傳辧誤》八卷。醴陵吳獵徳夫﹐從學南軒﹐淳熙間﹐潘疇聘充嶽麓堂長﹐有《畏齋文集》。同時其縣人黎貢臣昭文﹐以貢生受業朱子﹐充嶽麓講書執事。湘鄕彪居正徳美﹐從胡文定父子講明經學﹐不事進取﹐爲嶽麓堂長。淳耀進士歐陽守道公權運使﹐吳子良聘爲嶽麓山長﹐發明孟子正人心之論。明正徳四年﹐學道陳鳳梧以攸縣諸生陳論志趣髙邁﹐取爲山長。論作《嶽麓書院志》。福州人葉性﹐弘治中爲善化教諭﹐充養有道﹐郡丞楊茂元聘充嶽麓山長。而宋開寶中﹐朱洞守潭州﹐始創書院﹐以待四方學者。眞宗時﹐李允則知潭州﹐興學嶽麓。崇安劉珙共父於乾道元年爲湖南安撫﹐興復書院﹐養士千人﹐延情南軒主教。鄞縣陳鋼﹐弘治初判長沙﹐訪朱﹑張遺址﹐修建講堂。同縣楊茂元﹐弘治間爲山東副使﹐以忤權貴謫同知﹐加意書院﹐表章紫陽遺迹。

陽明學略第六

蔣信﹐宇卿實﹐號道林﹐楚之常徳人。少而莊嚴﹐盛暑未嘗袒裼。不信形家術﹐毋歿﹐自擇髙爽之地以葬。登嘉靖十一年進士第﹐授戶部主事﹐轉兵部員外郎。出爲四川僉事﹐興利除害若嗜欲。有道士以妖術禁人﹐先生召之﹐術不復驗﹐置之法。升貴州提學副使﹐建書院二所﹐曰「正學」﹐曰「文明」﹐擇士之秀出者養之於中﹐而示以趨向﹐使不汩沒於流俗。龍場有陽明祠﹐置祭田以永其香火。湖廣淸浪﹑五衛諸生鄕試﹐去省險遠﹐多不能達﹐乃增貴州解額﹐使之附試。尋告病歸﹐禦史以擅離職守劾之﹐削籍。後奉恩例冠帶閒住。先生築精舍於桃花岡﹐學徒雲集﹐遠方來者﹐卽以精舍學田廩之。先生危坐其中﹐絃歌不輟﹐惟家祭始一入城。間或出遊﹐則所至迎請開講。三十八年十二月庚子卒﹐年七十七。屬纊時作詩曰「吾儒傳性卽傳神﹐豈向風塵滯此身﹖分付萬桃岡上月﹐要須今夜一齊明。」先生初無所師授﹐與冀闇齋考索於書本之間。先生謂﹕「《大學》知止當是識仁體」闇齋躍然曰「如此則定靜安慮卽是以誠敬存之。」陽明在龍場﹐見先生之詩而稱之﹐先生遂與闇齋師事焉。已應貢入京師﹐師事甘泉。及甘泉在南雍﹐及其門者甚眾﹐則令先生分教之。先生棄官歸﹐甘泉遊南嶽﹐先生又從之彌月。後四年﹐人廣東省甘泉。又八年﹐甘泉再遊南嶽﹐先生又從之。是故先生之學﹐得於甘泉者爲多也。

冀元亨﹐字惟乾﹐號同齋﹐楚之武陵人。陽明謫龍場﹐先生與蔣道林往師焉﹐從之廬陵﹐逾年而歸。正徳十一年﹐湖廣鄕試﹐有司以格物致知發策﹐先生不從朱注﹐以所聞於陽明者爲對﹐主司奇而錄之。陽明在贛。先生又從之﹐主教濂溪書院。宸濠致書問學﹐陽明使先生往答之。濠談王霸之略﹐先生昧昧﹐第與之論學而已。濠拊掌謂人曰「人癡一至是耶﹖」一日講《西銘》﹐先生反復陳君臣之義本於一體以動濠﹐濠大詫之。先生從容復理前語﹐濠曰「此生大有膽气。」遂遣歸。濠敗﹐忌陽明者欲借先生以陷之﹐逮至京師﹐榜掠不服﹐科道交章頌冤。出獄五日而卒。在獄與諸囚講說﹐使囚能忘其苦。先生嘗謂道林曰「贛中諸子﹐頗能靜坐﹐苟無見於仁體﹐槁坐何益﹖」觀其不挫志於艱危﹐情所言之非虛也。癸未南宮發策﹐以心學爲譏﹐余姚有徐珊者﹐亦陽明之門人﹐不對而出。先生之對與徐珊之不對﹐一時兩髙之。而珊爲辰州同知﹐侵餉縊死。時人爲之語曰「君子學道則害人﹐小人學道則縊死。」人羞稱之﹐所謂蓋棺論定者非耶﹖黃宗羲《楚中王門學案》云「楚學之盛﹐惟耿天臺一派﹐自秦州流入。當陽明在時﹐其信從者尙少。道林﹑闇齋﹑劉觀時出自武陵﹐故武陵之及門﹐獨冠全楚。觀徐曰仁同遊得山詩﹐王文明應奎﹐胡珊鳴玉﹐劉獻徳重﹐楊礿介誠﹐何鳳韶汝諧﹐唐演汝淵龍﹑起霄正之﹐尙可考也。然道林實得陽明之傳。天臺之派𨿽盛﹐反多破壞良知學脈﹐惡可較哉。」

按﹕考黃梨洲之充明儒學案。﹐可知明代王學之盛。翻日本井上哲次郎所著《日本陽明學派之哲學》﹐則知彼國西鄕隆盛﹑山鹿素行輩﹐皆爲王學巨子﹐與朱子學派互爲消長。蓋姚江良知之說﹐本於孟氏﹔朱子虛靜重禮之教﹐原自荀卿。惟彼兩賢﹐皆爲聖翼。故逮季明五子﹐船山崇仰橫渠﹐亭林﹑二曲尊信考亭﹐夏峯兼采朱﹑陸﹐梨洲學本蕺山﹐則純宗新建。吾湘先賢﹐多宗朱子﹐然威同時﹐王壯武珍崛起湘鄕﹐實始尊師陽明。曾惠敏紀澤語其外舅劉中丞蓉﹐辦言宗信姚江之人﹐多能建立功業﹐在朱學末流之上。見於《歸璞齋詩鈔》之自注。曾文正壯年𨿽亦附從唐鏡海﹑劉霞仙之議﹐以糾王氏直指本心之說﹐而老年與夏弢甫書﹐則盛稱王門弟子之卓有建樹者﹐皆得力於師教。卽文正之入而講學﹐出而戡亂﹐亦與陽明略同。惟其專務躬行﹐不輕立說﹝薛福成代李鴻章瀝陳督臣忠勛事績疏﹞﹐爲稍異耳。近時武陵宋教仁遁初﹐主知行合一之教﹐以致良知爲義。長沙曹猛庵亦然。湘中子弟﹐皆知向往。而章炳麟﹑嚴復﹐乃於王學肆其訾謷。彼殆見其末流墮入狂禪﹐而忘其大本植於鄒孟也。

船山學略第七

鄧顯鶴船山遺書目錄序

《周易內傳》十二卷《發例》一卷﹑《周易大象解》一卷﹑《周易稗疏》二卷﹑《周易考異》一卷﹑《周易外傳》七卷﹑《書經稗疏》四卷﹑《尙書考異》﹝有目。未見書﹞﹑《尙書引義》六卷﹑《詩經稗疏》五卷﹝舊本二卷﹐四庫本四卷﹞﹑《詩經專異》一卷﹝附《協韻辧》﹞﹑《詩廣傳》五卷﹑《禮記章句》四十九卷﹑《春秋稗疏》二卷﹑《春秋家說》七卷﹑《春秋世論》五卷﹝舊本二卷﹞﹑《續春秋在氏傳博議》二卷﹑《四書訓義》三十八卷﹝又名《授諸生講義》﹞﹑《四書稗疏》二卷﹝舊本一卷﹞﹑《四書考異》一卷﹑《讀四書大全說》十卷﹑《四書詳解》﹝未見﹞﹑《說文廣義》三卷﹐凡經類二十二部﹐已見二十部﹐都一百六十四卷﹔未見二部﹐無卷數。

《讀通鑑論》三十卷﹑《宋論》十五卷﹑《大行錄》﹝未見﹞﹐凡史類三部﹐已見二部﹐都四十五卷﹔未見一部﹐無卷數。

《張子正蒙注》九卷﹑《近思錄釋》﹝未見﹞﹑《思問錄內篇》一卷《外篇》一卷﹑《俟解》一卷﹑《噩夢》一卷﹑《呂覽釋》﹝未見﹞﹑《淮南子注》﹝未見﹞﹑《黃書》一卷﹑《識小錄》一卷﹑《搔首問》﹝未見﹞﹑《龍源夜話》《老子衍》一卷﹑《莊子解》三十三卷﹑《莊子通》﹝未見﹞﹑《愚鼓歌》一卷﹑《相宗絡索》一卷﹑《三藏法師八識規矩論贊》﹐凡子類十七部﹐已見十二部﹐都五十一卷﹔未見五部﹐無卷數。

《楚辭通釋》十四卷﹑《姜齋文集》十卷﹝卷一論三首﹑仿符命一首﹑連珠二十五首﹐卷二傳二首﹑行狀二首﹑墓志銘四首﹑記一首﹐卷三序五首﹑書後二首﹑跋一首﹐卷四啟一首﹑尺牘十首﹐卷五九昭﹐卷六九礪﹐卷七賦五首﹐卷八賦三首﹐卷九像贊一首﹑雜物贊十六首﹑銘十一首﹐卷十家世節錄八則﹞﹑《姜齋詩集》十卷﹝卷一《五十自定稿》﹐卷二《六十自定稿》﹐卷三《七十自定稿》﹐卷四《柳岸吟》﹐卷六《遣興詩》﹐卷七《和梅花百詠》﹐卷八《洞庭秋》﹐卷九《雁字詩》﹐卷十《仿體》﹞﹑《姜齋詩餘》三卷﹝卷一《船山鼓棹初集》﹐卷二《船山鼓棹二集》﹐卷三《瀟湘八景詞》﹞﹑《姜齋詩話》三卷﹝卷一《詩繹》﹐原附《詩經稗疏》後﹐卷二《夕堂永日內編》﹐卷三《南窗漫記》﹞﹑《憶得》﹝未見﹞﹑《姜齋外集》四卷﹝卷一《船山制義》﹐卷二《船山經義》﹐卷三《夕堂永日緒論外編》﹐卷四《龍舟會》雜劇。舊目又有《買薇稿》《漧濤園初集》﹐二書未見﹐殆亦詩文集也﹐附識其名於此﹞﹑《夕堂永日》《八代文選》十九卷﹑《八代詩選》﹝未見﹞﹑《四唐詩選》﹝未見﹞﹐凡集類十部﹐已見六部﹐都六十三卷﹔未見四部﹐無卷數。

右衡陽王先生著書五十二種﹐已見三十八種﹐都三百二十三卷。著錄於四庫者﹐曰《周易稗疏》四卷《考異》一卷﹐曰《尙書稗疏》四卷﹐曰《詩經稗流》四卷《考異》一卷﹐曰《春秋稗疏》二卷﹐凡六種。存目於四庫者﹐曰《尙書引義》六卷﹐曰《春秋家說》三卷﹐凡二種。舊已刊者﹐曰《周易大象解》一卷﹐曰《春秋世論》二卷﹐《四書稗疏》一卷《考異》一卷﹐曰《老子衍》一卷﹐曰《莊子解》三十三卷﹐曰《楚辭通釋》十四卷﹐曰《正蒙注》四卷﹐曰《思問錄》二卷﹐曰《俟解》一卷﹐凡十種。外文集﹑詩集﹑詩餘﹑詩話復有數卷﹐皆奇零不成部帙﹐余俱鈔本﹐其未見者存佚不可知。舊刊之本類坊刻﹐且日久漫漶﹐顯鶴病之﹐嘗慨然發憤﹐思購求先生全書﹐精審鋟木﹐嘉惠來學。以是彊聒於人﹐無應者。道光己亥﹐寓長沙﹐時方輯《沅湘耆舊集》﹐徵求先生遺詩。一日﹐先生族裔有居湘潭名世全者﹐介其友歐陽君兆熊訪余於城南旅寓﹐以先生詩集來﹐且具道先生六世孫承佺具藏先生各種遺書於家﹐世全將謀壽諸梨棗。余大喜過望。次年春﹐遂開雕於長沙﹐以校讎之役屬吾邑人鄒漢勛。其後二年﹐次第刊成《周易內傳》十二卷﹑《周易大象解》一卷﹑《周易稗疏》二卷《考異》一卷﹑《周易外傳》七卷﹑《書經稗疏》四卷﹑《尙書引義》六卷﹑《詩經稗疏》五卷《考異》一卷﹑《詩廣傳》五卷﹑《禮記章句》四十九卷﹑《春秋稗疏》二卷﹑《春秋家說》七卷﹑《春秋世論》五卷﹑《續春秋左氏傳博議》二卷﹑《四書訓義》三十八卷﹑《四書稗疏》二卷《考異》一卷﹐大凡十八種﹐都百五十卷。書成﹐以全書目錄寄示顯鶴﹐乃僭書其後曰﹕

班史有言﹐古之儒者﹐博學乎六藝之文。六藝者﹐王教之典籍﹐先聖所以明天道﹑正人倫﹑致至治之成法。自孔子沒而大道微﹐七十子之徒遺言墜緒不絕如縷﹐遭秦燔滅﹐蕩然無存。漢興﹐收拾餘燼﹐始立專門﹐各抱一經﹐私相授受﹐亦互相嫉妒。馬﹑鄭諸懦﹐始貫穿羣籍﹐鉆研訓詰。迄其蔽也﹐雜於讖緯﹐墮於支離破碎。魏晉以後﹐崇尙虛無﹐流爲佛老﹐學術紛岐﹐世運榛塞﹐聖人之道唏矣。唐代義疏之作﹐具有端緒﹐而是非得失﹐未有折衷。宋世眞儒出﹐羣經乃有定論。至於近代﹐學者疾陋儒空談心性﹐逸於考古﹐遂至厭薄程﹑朱﹐專考求古人制度名物以爲博﹐甚則刺取先儒刪落踳駁謬悠之論以爲異。而一二天資髙曠之士﹐又往往誤於良知之說﹐敢爲髙論﹐狂瞽一世﹐著書愈多﹐聖道愈蔀。先生不然﹐生平論學﹐以漢儒爲門戶﹐以宋五子爲堂奧﹐而學道淵源﹐尢在《正蒙》一書﹐以爲張子之學﹐上承孔孟之志﹐下救來玆之失﹐如皎日麗天﹐無幽不燭﹐聖人復起﹐未之能易﹐惟其門人未有殆庶者。而當時巨公﹐如富﹑文﹑司馬諸公﹐張子皆以素位隱居﹐未由相爲羽翼﹐其道之行﹐曾不得比於邵康節之數學。而世之信從者寡﹐道之誠然者不著﹐是以不百年而異說興﹐又不二百年而邪說熾。其推本陰陽法象之狀﹐往來原反之政﹐反復辧論﹐累千百言﹐所以歸咎上蔡﹑象山﹑姚江者甚峻。或疑其言太過﹐要其議論精卓﹐踐履篤實﹐粹然一軌於正﹐固無以易也。先生生當鼎革﹐自以先世爲明世臣﹐存亡與共﹐甲申後﹐崎嶇嶺表﹐備嘗險阻。旣知事之不可爲﹐乃退而著書﹐竄伏祁﹑永﹑漣﹑邵山中﹐流離困苦﹐一歲數徙其處﹐最後乃定湘西蒸左之石船山﹐築觀生居以終。故國之戚﹐生死不忘﹐其志潔而芳﹐其言哀以思﹐百世下猶將聞風興起﹐況生同裏閈﹑親讀其書者乎﹗當是時﹐海內儒碩﹐北有容城﹐西有盩厔﹐東南則昆山﹑余姚﹐而亭林先生爲之魁。先生刻苦似二曲﹐貞晦過夏峯﹐多聞博學﹐志節皎然﹐不愧顧﹑黃兩先生。顧諸君子肥遁自甘﹐聲名益炳﹐羔幣充庭﹐幹旌在野﹐𨿽隱逸之薦﹐鴻博之徵﹐皆以死拒﹐而公卿交口﹐天子動容﹐其志易白﹐其書易行。先生竄身瑤峒﹐絕迹人間﹐席棘飴荼﹐聲影不出林莽﹐門人故舊﹐又無一有气力者爲之推挽﹐歿後四十年﹐遺書散佚﹐其子敔始爲之收輯推闡﹐上之督學宜興潘先生﹐因緣得上史館﹐立傳儒林﹐而其書仍湮滅不傳﹐後生小子至有能舉其名姓﹐可哀也已。當代經師﹐後先生而起者﹐無慮百十家。所言皆有根柢﹐不爲空談﹐蓋經學至本朝爲極盛矣。然諸家所著﹐有據爲新義﹐輒爲先生所已言者﹐四庫總目於《春秋稗疏》曾及之。以余所見﹐尢非一事﹐蓋未見其書也。近時儀徵相國裒輯國朝《經解》﹐刻於廣南﹐所收甚廣﹐獨不及先生﹐其他更何論已。先生出處本末﹐略見潘宜興﹑儲六雅﹑全謝山﹑余存吾諸文集中。顯鶴增輯《楚寶》﹐文苑亦有傳﹐不具述。獨詳述先生學業之大者著於篇﹐使世之讀先生書者有所考焉。

曾國藩王船山遺書序

王船山先生遺書﹐同治四年十月刻竣﹐凡三百二十二卷。國藩校閱者﹐《禮記章句》四十九卷﹑《張子正蒙注》九卷﹑《讀通鑑論》三十卷﹑《宋論》十五卷﹑《四書》《易》《詩》《春秋》諸經稗疏﹑考異十四卷﹐訂正訛脫百七十餘事。軍中鮮暇﹐不克細紬全編﹐乃爲序曰﹕

昔仲尼好語求仁﹐而雅言執禮﹐孟氏亦仁義井稱﹐蓋聖王所以平物我之情﹐而息天下之爭﹐內之莫大於仁﹐外之莫急於禮。自孔孟在時﹐老莊已鄙棄禮教﹐楊墨之指不同而同於賊仁。厥後眾流岐出﹐載籍焚燒﹐微言中絕﹐人紀紊焉。漢儒掇拾遺經﹐小戴氏乃作《記》以存禮於什一。又千餘年﹐宋儒遠承墜緒﹐橫渠張氏乃作《正蒙》﹐以討論爲仁之方。船山先生注《正蒙》數萬言﹐注《禮記》數十萬言﹐幽以究民物之同原﹐顯以綱維萬事﹐弭世亂於未形。其於古昔明體達用盈科後進之旨﹐往往近之。先生名夫之﹐字而農﹐以崇禎十五年舉於鄕﹐目睹是時朝政刻核無親﹐而士大未又馳騖聲气﹐東林﹑復社之徒﹐村黨伐仇﹐頹俗日敝﹐故其書中黜申韓之術﹐嫉朋黨之風﹐長言三嘆而未有已。旣一仕桂藩爲行人司﹐知事終不可爲﹐乃匿迹永﹑郴﹑衡﹑邵之間﹐終老於湘西之石船山。聖淸大定﹐訪求隱逸﹐鴻博之士﹐次第登進﹐𨿽顧亭林﹑李二曲輩之艱貞﹐徵聘尙不絕於廬﹐獨先生深閟同藏﹐邈焉無與。平生痛詆黨人標榜之習﹐不欲身隱而文著﹑來反唇之訕笑﹐用是其身長遁﹐其名寂寂﹐其學亦竟不顯於世。荒山敝榻﹐終歲孳孳﹐以求所謂育物之仁﹑經邦之禮﹐窮探極論﹐千變而不離其宗﹐曠百世不見知而無所於悔。先生歿後﹐巨儒疊興﹐或攻良知捷獲之說﹐或辧易圖之鑿﹐或詳考名物訓詁音韻﹐正《詩集傳》之疏﹐或修補三禮時享之儀﹐號爲卓絕﹐先生皆已發之於前﹐與後賢若合符契。𨿽其著述太繁﹐醇駁互見﹐然固可謂博文約禮﹑命世獨立之君子已。道光十九年﹐先生裔孫世全始刊刻百五十卷﹐新化鄧顯鶴湘臯實主其事﹐湘潭歐陽兆熊曉晴贊成之。咸豐四年﹐寇犯湘潭﹐板毀於火。同治初元﹐吾弟國荃乃謀重刻﹐而增益百七十二卷﹐仍以歐陽君董其役﹐南匯張文虎嘯山﹑儀徵劉毓菘伯山等分任校讎。庀局於安慶﹐蕆事於金陵﹐先生之書於是粗備。後之學者﹐有能秉心敬恕﹐綜貫本末﹐將亦不釋乎此也。

李元度王而農先生事略

先生姓王氏﹐諱夫之﹐字而農﹐號姜齋﹐湖南衡陽人。父朝聘﹐副貢生。先生年冠﹐與兄介之同舉崇禎壬午鄕試﹐以道梗未與計偕。明年﹐張獻忠陷衡州﹐走匿南嶽雙髻峯下。賊執其父爲質﹐先生自引刀刺其支體﹐舁往易父。賊見其重創﹐免之。父子俱得脫。十七年﹐北京陷﹐明年﹐淸師下金陵。唐﹑桂二藩稱號﹐督師何騰皎屯長沙﹐堵允錫駐常徳﹐兩公不相能﹐乃上章監軍章曠﹐調和南北兩軍。章不能用﹐諸公奔覆﹐章以憂死。順治四年﹐淸師下湖南。走桂林﹐大學士瞿式耜薦於桂王﹐以父憂﹐請終制﹐服闋﹐授行人。是時桂王建國肇慶﹐移駐武岡﹐走靖州﹑柳州﹐大學土嚴起恆皆從﹐復從至肇慶。時朝端水火﹐有吳﹑楚黨之目。王在梧州﹐吳黨攻陷楚黨劉湘客等於獄﹐將置之死。夫之走告嚴公﹐謂諸臣崎嶇從王﹐而以黨人殺之﹐則志士解體﹐誰共危亡﹖嚴感其言﹐跽王舟力救。貞毓輩惡之。夫之三上疏劾吳黨王化澄﹐化澄恚甚﹐欲殺之﹐乃返桂林﹐復依瞿公。聞母病﹐歸﹐母已前卒。其後瞿公殉節桂林﹐嚴公被害南寧﹐緬甸亦已覆沒﹐乃晦匿郴﹑永﹑漣﹑邵間﹐後歸衡山石船山﹐築室曰觀生居以終。

按先生書﹐道光十九年庚子﹐族孫世佺始刻行﹐鄧顯鶴主其事﹐咸豐四年毀於兵。同治初元﹐湘鄕曾國荃再刻之。民國某年﹐醴陵何鍵又刻之﹐益以《相宗絡索》數種。湘陰郭嵩燾喜言其學﹐主思賢講捨﹑城南書院﹐皆立祠祀之。湘潭羅正鈞爲《船山師友記》﹐淸泉王之春又編《船山年譜》﹐瀏陽劉人熙亦立社長沙﹐編行《船山學報》。其先﹐衡陽彭玉麟奏設船山書院﹐光緒中從祀孔子廟廷﹐而善化皮先生﹑瀏陽譚嗣同皆好稱引其說。𨿽四庫提要時糾其立論之疏﹐曾國藩日記亦間舉其失﹐李元度作《李綱論》﹐謂其好惡拂人之性。要其抱越石之孤忠﹐希橫渠之正學﹐其堅苦之操﹐貞亮之節﹐殆爲明季五儒之冠。章炳麟謂三王不識字。與半山﹑湘綺同譏﹐此特訾其《說文廣義》之繆﹐所見小矣。

恆齋學略第八

恆齋名文炤﹐字元朗﹐善化人﹐幼知向學﹐十歲適郡城﹐其父攜往文廟﹐告以先賢儒配享從祀之故﹐嘆曰「如此庶不枉一生。」十歲補博士弟子員﹐博通經史。舉康熙癸巳鄕試﹐官谷城教諭。與同裏熊班若﹑邵陵車補旃﹑潙山張石攻﹑邵陽壬醒齋諸人勉爲濂洛關閩之學。於書無所不讀﹐子史梵書亦必批其根底。性純孝﹐躬行實踐﹐篤於人倫﹐以扶持世教爲任。主講嶽麓書院數年﹐從遊者眾﹐悉訓以修己治人之學。著《周易拾遺》六卷﹑《周禮集傳》六卷﹑《春秋集傳》十卷﹑《太極通書拾遺後錄》蘭捲﹑《西銘拾遺後錄》三卷﹑《正蒙集解》九卷﹑《近思錄集解》十四卷﹑《感興詩解》一卷﹑《訓子詩解》一卷﹑《家禮拾遺》三卷﹑《恆齋文集》十二卷傳於世。其未出者﹐《語類約編》《聖學淵源錄》《四書詳說》《楚詞集注拾遺》《增刪儀禮經傳通解》《古文醇》《古詩的》。先生之學﹐一以朱子爲歸﹐其《近思錄集解序》曰﹕

「昔者衰周之運﹐百家競作﹐孔孟之徒有憂之﹐集微言而成《論語》﹐遵正學而著七篇﹐使學者不迷於向方﹐其功盛矣。自秦漢以降﹐道術分裂﹐荀﹑楊﹑王﹑韓﹐各駕其說而不能相一。有宋周子﹐以先知先覺之詣﹐建圖屬書﹐弁冕羣言﹐以傳之程氏﹐而張氏亦與有聞焉。推演廣大﹐辧析精微﹐所謂爲天地立心﹐爲生民立命﹐爲往聖繼絕學﹐爲萬世開太平者也。顧其業至廣﹐其說愈詳﹐學者乃或望洋而興嘆﹐甚至未嘗究其額末而妄肆詆訶。有如陸九淵議太極之非﹐是大原可得而淹也﹔林栗攻《西銘》之失﹐是宏綱可得而絕也﹔程迥詆主敬之誤﹐是聖功可得而廢也﹔陳亮疑道治天下之迂﹐是王猷可得而雜也。朱子蓋深閔之﹐不得已而作《近思錄》﹐著性命之蘊﹐而天下之言道者有所宗﹔揭進修之要﹐而天下之言學者有所準。至於窮理居敬克己之方﹐齊家治國平天下之法﹐以逮應物教人制心之則﹐與夫閒邪宗正之歸﹐莫不舉之有要﹐循之有序﹐誠可以羽翼四子﹐而補其所未備焉。欲求四君子之道﹐而不先之以是書﹐固不得其門而入矣。然其微辭奧義﹐多未易曉﹐朱子𨿽往往發明之﹐而散見於羣書﹐學者欲觀其聚焉而不可得也。竊不自揆﹐爲之裒集而次列之﹐而又收其意之相類與其說之相資者﹐條而附之﹐以備一家之言。至其所闕之處﹐則取葉氏﹑陳氏﹑薛氏﹑胡氏之言以補之﹐間亦或附己意於其間﹐庶幾可以便觀覽﹐備遺忘﹐以待同志者之取裁而已。烏呼﹗學者誠能遜志於此書﹐則諸子百家皆難爲言﹐而於內聖外王之道﹐不患其無階以升。較之役志於詞章之中﹐老死於訓詁之下﹐風推浪旋﹐無以自拔﹐而猶自矜衣盔之傳者﹐其小大之不同量爲何如也﹗聊志其槪以自警云。」

其《語錄約編序》曰﹕

「大化之運。元必歸貞﹐道統之傳﹐開必有會。是故修和之盛﹐司空告其成﹔謨烈之垂﹐家相成其徳。洙泗衍其傳﹐命世發其蘊﹐斯蓋卓然自立於一代﹐而萬世共由之也。秦灰旣烈﹐聖道中淪﹐𨿽董﹑韓﹑孫﹑石之才﹐而莫能振其緒。迨濂洛疊起﹐而道統於是乎中興。然合志者未免夷﹑惠之偏﹐及門者鮮有顏﹑曾之匹﹐而道術亦復爲天下裂矣。藉六經以文姦言﹐托三代以飾虐政﹐蠱中於君心﹐毒流於生民﹐是王氏之學也。尙縱橫之詭習﹐揚稽﹑阮之餘波﹐其文足以滅質﹐其博足以溺心﹐是蘇氏之學也。恃履忠蹈信之資﹐蔑知育窮理之學﹐醇大而疵亦不細﹐功多而過亦不少﹐是司馬氏之學也。以佛乘爲道岸﹐以禪悟爲儒修﹐肆淫波邪遁之詞﹐攻螟螣蝥賊之技﹐是張氏之學也。昧心性之本原﹐務徳業之崇廣﹐九層之臺﹐不積於累土﹐千里之行﹐不謹於舉步﹐是胡氏之學也。譏問學爲榛塞﹐詆思辧爲陸沈﹐聚精會神而以爲徳行﹐任性率意而以爲天機﹐是陸氏之學也。擇善之不明﹐而托於渾厚﹐立己之不固﹐而流爲通融﹐博學多聞固有之﹐守約窮源則未也﹐是呂氏之學也。卽器而謂之道﹐卽物而謂之則﹐侈心於制度之末﹐鑿智於文爲之繁﹐是永嘉陳氏之學也。義與利雙行﹐王與霸雜用﹐枉己而思以直人﹐詘身而思以伸道﹐是永康陳氏之學也。神䢐聖伏﹐百喙爭鳴﹐於是晦翁朱子獨與敬夫﹑季通左驂右介﹐攘剔之﹐扶持之﹐然後聖道大明﹐如日月之經天﹐江河之行地。從遊之士﹐幾徧天下﹐而訓誨諄懇﹐提撕反復﹐憂之深而言之切﹐慮之遠而說之詳。顧記錄之多﹐未免重復﹐識見之誤﹐未免舛訛。敬軒薛子﹐蓋屢以刪攺詔後之人﹐而未有承其志者。竊不自揣﹐擇其言之精粹者﹐勒爲一編﹐名之曰「約」。至若《四書》《五經》《太極》《通書》《西銘》之說﹐則前民固已裒集於傳注之下﹐惟程﹑張之書之發明者﹐則附於《近思》之集解﹐禮儀之辧晰者﹐則附於《家禮》之拾遺﹐故其所編者獨此而已。其他文集則將入古文之選﹐而獨取知舊門人之問答列於各傳之末焉。烏乎﹗宋之道統﹐先知先覺﹐周子以之﹐其斯道之元乎﹔有典有則﹐程子以之﹐其斯道之亨乎﹔無內無垠﹐朱子以之﹐其斯道之利貞乎。然則讀是書者﹐何異聆大成之再集也哉﹗」

卒﹐祀鄕賢相。

按宋世朱洞守長沙﹐大修嶽麓書院﹐禮湘陰周式爲山長﹐自是掌教其中﹐見於志乘者代有聞人。至淸而先生與寧鄕王文淸九溪﹐湘潭羅典愼齋﹐安仁歐陽坤坦齋﹐長沙丁伊輔善慶﹑徐棻云衢﹐訾以朱子之學提倡後生。九溪有《學約》﹐刻於院壁﹔愼齋著《凝園九經管見》﹔坦齋編嶽麓詩文詞鈔三書。又有歐陽正煥書「整齊嚴肅」四字﹐與朱子所書「忠孝廉節」並列講堂。其時肄業院生﹐若益陽胡達源蕓閣﹑湘鄕曾國藩滌生﹑新寧劉長佑印渠輩﹐多命世英傑。丁公能以身教﹐生徒翼翼﹐無敢逾越禮法。徐公髙年重望﹐人不敢嬉。至王先謙掌教二十餘年﹐著書葵園﹐日不暇給﹐門士承風﹐撰述獨多。蓋自南海吳榮光設湘水校經堂於院中﹐其後移於天心閣﹑湘春門外﹐大修書院﹐學政調髙才失肄習其間﹐羣相矜以漢學﹐成蓉鏡﹑杜貴墀來爲都講。光緒以來﹐士風一變﹐然湘潭黃舒昺正軒﹑長沙嚴家鬯秬香﹑石門閻鎭珩季蓉輩主持正學﹐院生如寧鄕成克襄贊君﹑湘譚胡元儀子成﹑長沙杜本崇喬生﹐篤崇宋儒﹐嶽麓之流風未遂絕﹐在土大夫之倡導後生﹑以身作則耳。明攸縣陳論輯《書院志》﹐在正徳年。前起孫存志輯於嘉請七年﹐善化吳道行志輯於崇禎六年。淸寧鄕陶之典作志﹐稱宋開寶九年始創書院﹐咸平間詔賜國子監書。乾道元年﹐南軒來主教事﹐紫陽訪友長沙﹐聚徒講學﹐一時稱盛。

九溪學略第九

王文淸﹐字廷鑑﹐號九溪﹐寧鄕人。少工文學﹐舉雍正二年進士﹐官嶽州府教授。以母憂歸﹐哀毀逾禮。乾隆元年﹐召試博學鴻詞﹐未入選﹐以薦爲三禮﹑律呂各館纂修官﹐補內閣中書﹐遷宗人府主事﹐考授禦史﹐告養歸。旋丁父憂﹐年六十餘矣﹐猶哭踴如孺子慕。主嶽麓書院十餘年﹐多所成就。撰《儀禮分節句讀》﹐以句讀爲主﹐略爲箋注﹐不欲其繁。又《周禮會要》六卷﹐亦約括注疏諸說﹐疏通字義﹐以便學者。又著《考古源流》二百卷。卒年九十有二﹐祀鄕賢﹐並附祀嶽麓屈子祠。

寧鄕立縣以來﹐學士相望﹐而以宋之山齋易氏﹐淸之九溪王氏﹑虎癡黃氏最爲博學多聞。山齋《周易》《周禮》總義﹐著錄四庫﹐刻入《湖南叢書》。余曾拜其墓下﹐訪識山樓遺迹﹐爲低回者久之。虎癡名本驥﹐道光舉人﹐官止教諭﹐深通金石﹐有《三長物齋叢書》。九溪曾舉鴻博﹐掌教嶽麓﹐五膺徵召﹐其名最顯。觀其《學約》《學箴》刻示諸生者﹐皆本朱子說以立言﹐知其得力於宋學者深也。遺書傳於世者﹐僅《考古略補》數種﹐非其至者。近其裔孫刻《紐經室遺艸》數卷﹐余爲敍言。昔年曾爲其遺囑作跋﹐登於《湘學敍錄》。其縣人以詩顯者﹐嘩嘩至數十家﹐縣誌藝文之美且多﹐殆與湘潭相埒。而卓然以守洛閩之緒以詔其徒友者﹐則成贊鈞先生克襄也。

王九溪先生遺囑跋

湖湘學業﹐光於中世﹐明淸兩代﹐彪炳四王。姜齋逸士﹐書已刻於鄧﹑曾﹔湘綺﹑葵園﹐學盛行於南朔。惟獨九溪一老﹐僻處潙江﹐遺書不行於士林﹐後學寡知其名姓。予讀其遺囑﹐有深慨焉。先生拔起窮鄕﹐獨治朴學﹐由教授而舉鴻博﹐自中書入位纂修。經禮與於校刊﹐律呂又其專習。於是有《周禮》《儀禮》會要之作﹐有《儀禮》分節之編。生康熙全盛之朝﹐治俗士不爲之學。故吳廷華服其精博﹐多采其言﹔呂南村敬其閎通﹐遣男受業。事見《皇淸經解》﹐詳於《十學薪傳》﹝王昶《湖海文傳》中有呂泰《十學薪傳敍》﹐可見九溪學術之大凡﹞。故榕門表其閭爲經學之鄕﹐上擬鄭康成通徳之裏。遺碑在道﹐深刻大書。予過其旁﹐低回嘆想。蓋先生於三禮之學﹐所造深矣﹝先生故宅在寧鄕大株樹﹐里人呼日「學堂灣」﹐爲先生當年家居授徒處。桂林陳文恭撫湘時﹐曾過其家試生徒所讀書﹐諸經注疏多能成誦﹐故立碑以表之﹞。而農之造《宋論》﹐識冠古令。壬甫之志湘軍﹐文追班﹑範。益吾閣學注史尢多。先生集典制大文百四十一卷﹐著《讀古原始》十餘萬言﹐而其《考古源流》一書﹐尢爲畢生精力所萃﹐京師已有錄副﹐而遺稿至今不傳。外有《考古原始》《宋理學考》﹐亦不行世。今惟《考古略補》猶行人間。文之精者不存﹐存者或非其至﹐九泉之憾﹐何日能無。往曾毅勇崇獎二通﹐閻鎭珩通考六典﹐人稱深識﹐挺爲英儒。而先生手校歐史﹐殿本載其姓名﹔畱意藝文﹐南皮列於史目。而李元度著先生事略﹐羅汝懷爲《綠漪文鈔》﹐記其行事﹐都傷簡略。年時漸遠﹐後進難聞﹐則先生治史之勤又將湮沒矣。詩文予所見者﹐有《鋤經文略》《詩艸》數卷﹔其未見者﹐有《寄生艸》《風燭吟》《天祿賦艸》諸篇。其《海內嚶鳴》一集﹐皆名賢唱和之作﹐惜其稿佚﹐風流寂然。其餘若《麓山學約》﹐刻石於講堂﹐《九溪家訓》﹐鏤版於宗牒﹐縣書省誌﹐紀載綦詳。而遺囑所載﹐又有《詩匯》五十卷﹑《詩文餘話》五卷﹑《行己便記》四卷﹑《隨手雜記》四卷﹐都止存目﹐未見原書。寧鄕近世文士輩興﹐隆觀易最以詩名﹐程頌萬號精語業﹐廖松陔著《珠泉》之集﹐梅英傑有《胡譜》之編﹐錢次郇述《硯慵說詩》﹐傅紹巖有《東池詩稿》﹐皆生淸季﹐體近變風。先生示範於二百年前﹐畱稿至數千百首﹐抗聲倡導﹐厥績最多﹐而妙句不傳於人間﹐詩名遠遜於後輩。文章光气﹐顯晦殊時﹐傳否亦有命焉﹐蓋難得而具論矣。予與先生生鄰里閈﹐總角聞其才譽﹐弱冠見其遺書﹐蓋先師錢子於先生爲外孫﹐而朱氏舅家近先生之故宅。每過講學之堂﹐尙想著書之業﹐痛其遺編燒於劫火﹐後嗣失其家藏。蓋朗軒﹑坦齋﹐論學承朱﹐而先生考禮﹐篤宗宋先儒。賀﹑魏二賢﹐經世垂編﹐而先生典制﹐實開其先。鄒究坤輿﹐左精《紀要》﹐而先生釋地﹐致精水道。曾﹑王﹑二郭﹐士禮最明﹐由先生開道﹐後進循程。蓋先生始爲最苦﹐而後學繼軌收聲。是以桐城姚永朴述先賢軼事﹐獨於湖南諸老稱先生爲鴻生﹐蓋微特有淸一代寧鄕無斯鴻碩﹐卽湖外百年儒林寡此耆英矣。烏呼﹗遺書自毀﹐朱次琦要有大名﹔著述成灰﹐邵懿辰終爲顯學。述其事行﹐詔我鄕人。

邵陽學略第十

魏默深先生源

源字默深﹐晚字承貫﹐邵陽人。父曰邦魯﹐官寶山主簿﹐從漵浦嚴如熤受奇門六壬策﹐多奇中。源少家於吳﹐道光壬午科由選拔貢生舉順天鄕試﹐名冠南士。納資爲內閣中書﹐攺知州。甲辰成進士﹐年已五十有一﹐以知州發江蘇﹐權東臺﹑興化。己酉大水﹐河道總督議啟閘﹐力爭不得﹐躬往訴總督陸建瀛﹐勘驗獲免。署海州運同﹐緝梟匪二百餘人﹐獲鹽十餘萬入官。補髙郵知州﹐坐事免官﹐副都禦史疏復之。所著《古微堂內篇》﹐曰《默觚》﹐論學者十四﹐論治者十六。外篇於經有《說文擬雅》《庸易通義》《書古微》《詩古微》《小經古經》《大學古本》《孝經集傳》《曾子章句》《子思子章句》《論語孟子類編》《孟子小記》《董子春秋發微》《孔子年表孟子年表考》﹐於史有《皇朝經世文編》《明代食兵二政錄》《聖武記》《海國圖誌》《元史新編》﹐於子有《老子本義》《孫子集注》﹐於集有孔﹑盂﹑曾﹑顏﹑周﹑程﹑朱﹑陸﹑楊慈湖﹑王文成﹑明儒髙劉二子贊﹐及碑﹑銘﹑序﹑傳﹑箋﹑奏各若干篇。

按源著《兩漢經師今古文家法考》﹐謂讀《後漢書儒林傳》﹐衛﹑杜﹑馬﹑賈諸君子承劉歆之緒論﹐創立費﹑孔﹑毛﹑左古文之宗﹐土苴西京十四博士今文之學﹐謂之俗儒廢書。而喟夫西漢經師承七十子微言大義﹐《易》則施﹑孟﹑梁丘﹐皆能以占變知來﹔《書》則大小夏侯﹑歐陽﹑兒寬﹐皆能以《洪範》匡主﹔《詩》則申公﹑轅固生﹑韓嬰﹑王吉﹑韋孟﹑匡衡﹐皆以三百五篇當諫書﹔《春秋》則董仲舒﹑雋不疑之決獄﹔《禮》則魯諸生﹑賈誼﹑韋玄成之議制度﹔而蕭望之等皆以《孝經》《論語》保傅輔道。求之東京﹐未有聞焉。其文章述作﹐則陸賈《新語》以《詩》《書》說髙祖﹐賈誼《新書》爲漢定制作﹐《春秋繁露》《尙書大傳》《韓詩外傳》﹑劉向《五行》﹑揚雄《太玄》﹐皆以其自得之學範陰陽﹑矩聖學﹐斐然與三代同風﹐而東京亦未有聞焉。故旣爲《詩古微》二十二卷﹐以發揮齊﹑魯﹑韓三家詩之微言大誼﹐以豁除《毛詩》美刺正變之滯例﹐而揭周﹑孔制禮作樂之用心於來世。又爲《書古微》若干捲﹐黜東晉梅賾之僞﹐以返於馬﹑鄭古文﹐復辧馬﹑鄭古文說之臆造﹐以返於伏生﹑歐陽及馬遷﹑孔安國問故之學。後來皮鹿門先生爲《今文尙書考證》《詩經通論》﹐王先謙爲《尙書孔傳參正》《詩三家義集疏》﹐屹立晚淸﹐爲今文大師﹐而源實開其先焉。諸史之中﹐元史最雜﹐淸邵晉涵爲《元史類編》﹐錢大昕爲《宋遼金元四史朔閏考》《遼金元三史拾遺》《元史氏族表》《元史藝文志》﹝別有《元史稿》百卷未刊﹞﹐汪輝祖爲《元史本證》。源更據以爲《元史新編》。後來洪鈞爲《元史譯文證補》﹐至膠州柯先生紹忞﹐遂成《新元史》。王先謙亦有《元史補遺》。而所撰《聖武記》﹐發揚淸代之武功﹐詳紀軍行之大事﹐後來王闓運之《湘軍誌》﹑朱克敬之《湘武記》﹐皆象其例而爲之﹐此其有功於史學也。海通以來﹐西力東侵﹐中朝大官懵於外事﹐源則據林則徐所譯之《四洲志》﹐又據歷代史誌及明以來島志﹐以爲《海國圖誌》六十卷﹐引明臣之言「欲平海上之倭患﹐先平人心之積患」﹐而示國人以夷攻夷﹑以夷款夷﹑師夷之長技以制夷之道。其時徐繼畬之《瀛寰誌略》尙始出書﹐夏燮之《中西紀事》亦未行世﹐而源生於山鄕﹐神遊九域。道光二十七年﹐增爲百卷﹐重刻揚州﹐國人承風﹐爭習外事。於是郭嵩燾﹑曾紀澤爲出使名卿﹐王先謙爲《五洲地誌》《泰西通鑑》《日本源流考》﹐王樹楠爲《希臘春秋》《歐洲列國紀事本末》﹐黃遵憲爲《日本國志》﹐傅雲龍爲《日本圖經考》﹐其所始莫先斯志﹐此其有功於外事也。

明黃淮《歷代名臣奏議》三百五十卷﹐今不多見。乾隆四十六年敕編之《明名臣奏議》二十卷不傳人間。惟陸耀《切問齋文鈔》﹐專選切實之文。源與善化賀長齡同編《皇朝經世文編》一百二十卷﹐首論學術治體﹐以觀其通﹐分論六部大政﹐以窮其變。書成於道光六年之冬﹐而曾﹑左經濟之學﹐皆取材於是書。其後南匯張文虎嘯山以爲續編﹐某某爲三編﹑四編﹐而麥孟華嗣爲新編﹐海上書肆別有所謂統編﹐皆以是書爲初祖﹐此其有功於經濟也。

湖南佛學﹐發光甚早。潙山﹑衡嶽﹐古徳尢多。濂溪學宗太極﹐而問法於壽涯。船山學宗橫渠。而爲《相宗絡索》《三藏法師八識規矩論贊》。自余名老﹐贊佛亦多。源刻淨土四經﹐揭倡宗風。曹耀湘輩嗣興﹐以流通釋典自任。《維摩經疏》﹐宋後久佚不傳﹐南北二藏及淸代龍藏均未收蓄。而朝鮮獨有傳本﹐耀湘托人鈔取﹐刻之長沙。其後吳雁舟嘉瑞﹑李亦圜希聖﹑鄭叔進沅﹑杜喬生本崇。郭振鏞涵齋皆內事儒修﹐外惇梵行。至於居士成林﹐淨行有園﹐人習《法華》之經﹐家聞圓覺之義﹐笑歐修《本論》之謬﹐病昌黎辟佛之非。則其有功於佛法也。推聞長老言﹐魏晚年信形家言﹐攺葬數世祖墓於髙郵﹐是誠賢智之蔽。葉徳輝謂魏老病風魔以死﹐爲攻擊古文之報﹐章炳鱗《錢塘弔龔﹑魏二生賦》﹐謂「亂流而趨古微兮﹐亦夫子之陷濘」﹐是有今古文之見存焉。左文襄宗棠謂龔﹑魏齊名﹐龔之實用遠不及魏﹐斯篤論矣。

邵陽又有曾廉﹐著《元書》數十卷﹑《蠡庵集》十餘卷。

鏡海學略第十一

曾文正《唐愨愼公墓志銘》云﹕

公諱鑑﹐號鏡海﹐唐氏。先世自江西丰城徙居湖南之善化﹐四傳至諱煥者﹐以舉人官至山東平度州知州﹐公之祖也。生子仲冕﹐以進士卽用知縣﹐官至陜西布政使﹐公之父也。平度君以子貴﹐誥贈通奉大夫﹐配李氏﹑譚氏俱封夫人。譚夫人歿而葬於山東之肥城﹐布政君及配寧夫人皆踵葬肥城。公以父命徙籍山東﹐故又爲肥城人焉。少而邁異精勤﹐嗜學如渴。以廩生入資爲臨湘縣訓導﹐嘉慶十二年舉於鄕﹐十四年成進士﹐攺翰林院庶吉士﹐又二年授職檢討﹐又六年補浙江道監察禦史﹐充甲戊科會試同考官﹑戊寅科順天鄕試同考官。坐論淮鹽引地一疏﹐吏議鐫級﹐以六部員外郎降補。會宣宗登極﹐詔中外大臣各舉所知﹐諸城劉文恭公鐶之薦公﹐由是有廣西知府之命。厥後再爲平樂府知府﹐一爲安徽徽寧池太廣道﹐量移江安十府糧道﹐拜山西按察使﹐遷貴州按察使﹐擢浙江布政使﹐遷江寧布政使﹐敭歷於外蓋二十年。其守平樂也﹐亭平民瑤之獄而解其仇﹐屢磔劇盜﹐境內肅然。是時布政君解組東歸﹐僑居金陵﹐公聞母病﹐卽引疾去官﹐省親江南。旣遭內外之艱﹐皆北葬肥城。廬墓讀《禮》。服闕﹐以例仍發廣西﹐再守平樂。道光十二年﹐廣東﹑湖南生瑤爲亂﹐公出防邊圉﹐內譏姦宄﹐往來富川﹑賀縣﹐安撫熟瑤﹐獸擾而兒畜之﹐設立五原學捨﹐延師教讀﹐羣瑤大悅。擒郡中煽亂者譚於先等十餘人﹐立斬以徇﹐而貰其脇從千餘﹐火其名籍﹐一無所問。其按察貴州也﹐平反疑獄﹐歸美令長﹐曰﹕非吾能止之﹐某縣尹來省﹐自易之耳。其在江寧﹐拯災修廢﹐百度畢張。時總督陶文毅公澍寢疾﹐公代行使院政事﹐文牘如山﹐賓僚塡咽﹐昧爽而勤職﹐丙夜而不休﹐忘寢輟餐﹐形神交瘁。而言者乃劫其多病近藥﹐廢閣公事﹐又雜摭他端以相訾毀。朝廷遣使者按問﹐率無左證。宣宗知公端謹﹐一切弗論。忌者或憚其方嚴。未幾﹐內召爲太常寺卿﹐道光二十年四月也。公潛研性道﹐宗尙洛閩諸賢﹐所至以是敕其躬﹐亦以牖於人﹐亦時時論著以垂於後。在翰林時﹐著有《朱子年譜考異》《省身日錄》《畿輔水利》等書。在廣西著《讀易反身錄》﹑居喪著《讀禮小事記》。官平樂時﹐延納人士入署﹐親與講授。設立義塾﹐誨誘塞畯。官貴州時亦如之﹐官江寧時亦如之。及入爲九卿﹐又著《易牖》《學案小識》等書﹐扶掖賢俊﹐倡導正學。時如今相國倭仁艮峯﹑侍郎吳廷棟竹如﹑侍禦竇垿蘭泉﹑何文貞公桂珍輩皆從公考徳問業﹐國藩亦追陪幾杖﹐商榷古今。觀其陋室危坐﹐精思力踐﹐年近七十﹐斯須必敬﹐蓋先儒堅苦者亞﹐時賢殆不逮也。已而致仕南歸﹐主講金陵書院。文宗踐阼﹐有詔召公赴闕。凡進對十有五次﹐中外利獘無所不罄。諭旨以其力陳衰老﹐不復彊之服官﹐令還江南﹐矜式多士。公至鐘山﹐學徒益盛。以賊犯湖南﹐急欲歸展先塋﹐咸豐三年﹐乃自浙還湘﹐卜居於寧鄕之善嶺山。深衣疏食﹐泊然自怡。晚歲著《讀易小識》﹐編次《朱子全集》﹐別爲義例以發紫陽之蘊。十一年辛西正月十八日病卒﹐春秋八十有四。其家函封遺疏﹐郵寄東流軍中﹐國藩以聞﹐天子軫悼﹐予謚確愼。配王氏﹑楊氏皆封夫人﹐前卒。無子﹐以弟子爾藻嗣。女四人﹐適某某。孫女三人。某年月日葬公某縣某鄕某山。又八年﹐國藩始追爲之銘。銘曰﹕

俗學徇時﹐行與名釣。孰捐其華﹐而練其要﹖唐公翼翼﹐與世殊趨。懼明戒旦﹐篤信程朱。有譏其隘﹐或諷以迂。浩然不顧﹐履我康衢。顯皇初政﹐詔徵國老。造膝前陳﹐嘉謨要道。願致吾君﹐上躋軒昊。進退以禮﹐斂玆宏抱。宦遊所至﹐我求童蒙。晚居京國﹐羣彥景從。何才不育﹐有金皆熔。以善孳善﹐偕之大同。播此芬韻﹐昭示無窮。

曾國藩書學案小識後

唐先生撰輯《國朝學案》﹐命國藩校字付梓﹐旣畢役﹐乃謹書其後曰﹕天生斯民﹐予以健順五常之性﹐豈以自淑而已﹐將使育民淑世而彌縫天地之缺憾﹐其於天下之物無所不當究﹐。二儀之奠﹐日月星辰之紀﹐氓庶之生成﹐鬼神之情狀﹐艸木鳥獸之咸若﹐灑掃應對進退之瑣﹐皆吾性分之所有事﹐故曰萬物皆備於我。人者﹐天地之心也。聖人者﹐其智足以周知庶物﹐其才能時措而咸宜﹐然不敢縱心以自恣﹐必求權度而絜之。以舜之濬哲﹐猶且好問好察。周公思有不合﹐則夜以繼日。孔予﹐聖之盛也﹐而有事乎好古敏求。顏淵﹑孟子之賢﹐亦曰博文﹐曰集義。蓋欲完吾性分之一源﹐則當明凡物萬殊之等﹔欲悉萬殊之等﹐則莫若卽物而窮理﹐卽物而窮理云者﹐古昔賢聖共由之軌﹐非朱於一家之創解也。自陸象山氏以本心爲訓﹐而明之餘姚王氏乃頗遙承其緒﹐其說主於良知﹐謂吾心自有天則﹐不當支離而求諸事物。夫天則誠是也﹐目巧所至﹐不繼之以規矩準繩﹐遂可據乎﹖且以舜﹑周公﹑孔子﹑顏﹑孟子知如彼﹐而猶好問好察﹐夜以繼日﹐好古敏求﹐博文而集義之勤如此﹐況以中人之質而重物欲之累﹐而謂念念不過乎則﹐其能無少誣耶﹖自是以後﹐沿其流者百輩﹐間有豪傑之士﹐思有以救其偏﹐變一說則生一蔽。髙景逸﹑顧涇陽之學﹐以靜坐爲主﹐所重乃在知覺﹐此變而蔽者也。近世乾嘉之間﹐諸儒務爲浩博﹐惠定宇﹑戴東原之流﹐鉤研詁訓。本河間獻王實事求是之旨﹐薄宋賢爲空疏。夫所謂事者非物乎﹖是者非理乎﹖實事求是﹐非卽朱子所稱卽物窮理者乎﹖名目自髙﹐詆毀日月﹐亦變而蔽者也。別有顏習齋﹑李恕谷氏之學﹐忍嗜欲﹐苦筋骨﹐力勤於見﹐迹等於許行之並耕﹐病宋賢爲無用﹐又一蔽也。由前之蔽﹐排王氏而不塞其源﹐是五十步笑百步之類矣。由後之二蔽﹐矯王氏而過乎正﹐是因噎廢食之類矣。我朝崇儒重道﹐正學翕興﹐平湖陸子﹑桐鄕張子﹐辟詖辭而反經﹐確乎其不可拔。陸桴亭﹑顧亭林之徒﹐博大精微﹐體用兼賅。其他巨公碩學﹐項領相望﹐二百年來﹐大小醇疵區以別矣。唐先生於是輯爲此編﹐大率居敬而不偏於靜﹐格物而不病於瑣﹐力行而不迫於隘﹐三者交修﹐采擇名言﹐略依此例。其或守王氏之故轍﹐與變王氏而鄰於前三者之蔽﹐則皆釐而剔之。豈好辯哉﹖去古日遠﹐百家各以其意自鳴﹐尊丹非素﹐無術相勝﹐𨿽其尢近理者亦不能饜人人之心而無異辭。道不同不相爲謀﹐則亦已矣。若其有嗜於此而取途焉﹐則且多其識﹐去其矜﹐無以聞道自標﹐無以方隅自囿﹐不爲口耳之求而求自得焉﹐是則君子者已﹐是唐先生與人爲善之志也。

按愨愼之父仲冕﹐世稱陶山先生﹐與孫星衍同年進士﹐著有《岱覽》諸書。愨愼少承家訓﹐亦習於漢學之說﹐旣乃一變至道﹐篤宗宋儒。《學案小識》其書義例不無可訾﹐故魯一同通父與人書多所評議﹐梁啟超亦然。曾文正作《先生生日同人寄懷詩序》云「先生爲學﹐自治其身心﹐所急或不沾沾於文藝之短長﹐故士之騖才技而競聲稱者﹐亦罕過而勤焉。」作《送唐先生南歸序》﹐謂「未有不嚴於事長之禮而可以成徳者。」曾於愨愼𨿽未執贄受業﹐然固以心師之﹝《家書》﹞。同時左公師事賀蔗農﹐胡公師事姚桂軒﹐後來易佩紳笏山之師事王茂蔭﹐皆事長成徳之例也。

益陽學略第十二

胡達源﹐字淸甫﹐號云閣﹐嘉慶進士﹐官至少詹事﹐著有《弟子箴言》《妙香室文集》﹐其子文忠公林翼立書院益陽﹐曾文正爲之記云﹕

「國藩以道光戊戌通籍於朝﹐湘人官京師者多同時輩流﹐其射策先朝耆年宿望﹐凋散略盡﹐而少詹事益陽胡云閣先生獨爲老師祭酒﹐鄕之人就而考徳稽疑﹐如幽得燭﹐眾以無隕。而哲嗣潤芝亦以編修趾美名父﹐回翔館閣﹐今兵部侍郎湖北巡撫﹐海內稱爲宮保胡公者是也。少詹君晚而撰《弟子箴言》十四卷﹐國藩實嘗受而讀之﹐自灑掃應對以曁天地經綸﹑百家學術﹐靡不畢具﹐甄錄古人嘉言﹐衷以己意﹐詞淺而旨深﹔要使學者自幼而端所習﹐隨其材之大小董勸漸摩﹐徐底於成而已。竊嘗究觀夫天之生斯人也﹐上智者不常﹐下愚者亦不常﹐擾擾萬眾﹐大率皆中材耳。中材者﹐導之東而東﹐導之西而西﹐習於善而善﹐習於惡而惡。其始瞳焉無所知識﹐未幾而騁嗜欲﹐逐眾好﹐漸長漸貫﹐而成自然。由一二人以達於通都﹐漸流漸廣﹐而成風俗。風之爲物﹐控之若無有﹐鰌之若易靡﹐及其旣成﹐發大木﹐拔大屋﹐一動而萬里應﹐窮天人之力而莫之能禦。先王鑑於此﹐欲民生早愼所習﹐於是設爲學校以教之。琴瑟鼓鐘以習其耳﹐俎豆登降以習其目﹐詩書諷誦以習其口﹐射禦投壺以習其筋力﹐書升以作其能﹐而郊遂以作其恥。故其髙材則道足濟天下﹐而智周萬匯﹐其次亦不失爲圭璧自飭之士﹐賈生有言﹕『習與正人居之﹐不能毋正﹐猶生長於齊﹐不能不齊言也。』其不然歟﹖侍郎自開府湖北以來。卽以移風易俗爲己任。自部曲之長﹑郡縣之吏曁百執事﹐片善微長不敢自暴﹐而褒許隨之﹐曰﹔『爾之發見者微﹐而善端宏大﹐不可量也。』或有過差﹐方圖蓋覆﹐譴亦及之﹐曰﹕『此猶小眚﹐過是﹐誅罰重矣。』與其新不苛其舊﹐表其獨不遺其同﹐上下兢兢。日有課﹐月有舉。當時推湖北人才極盛﹐侍郎則曰﹕『吾先入箴言中育才之法如此﹐吾詎能繼述﹐直什一耳。』咸豐十年﹐侍郎治鄂六載矣﹐功成而化洽。又以一湖之隔﹐吾教成於北﹐而反遺吾父母之邦﹐其謂我何﹗於是建箴言書院﹐將萃益陽之士而大淑之。置良田以廩生徒﹐儲典籍以饋孤陋。寬其塗轍而嚴其教條﹐崇實而黜華﹐賤通而尙介。循是不廢﹐豈惟一邑之幸﹐卽漢之十三家法﹑宋之洛閩﹐淵源於是乎在。後有名世者出﹐觀於胡氏父子仍世育才肫肫之意﹐與余小子愼其所習之說﹐可以興矣。」

湘鄕王君季範校刊《弟子箴言》﹐屬余作序云﹕

「益陽胡宮詹云閣先生講業嶽麓時﹐受業於山長湘潭羅鴻路臚愼齋之門﹐獲聞宋儒者之緒論。官京師﹐攝記舊聞﹐益以師說﹐以爲《弟子箴言》﹐自奮志﹑勤學至於才識﹑經濟﹐凡十六卷。成書於道光十五年﹐其子文忠公爲校字刊行。迄光緒二十一年﹐吳尙書大澂巡撫湖南﹐重加評識﹐以授蒲圻但督糧湘良﹐刻之長沙。湘鄕王君季範近就但本重印﹐以示諸生﹐而屬余爲序。余嘗讀曾文正公《箴言書院記》及左文襄公所造碑銘﹐於人才因於所習及諸老生講學經世之效﹐已熟聞而心服之矣。文忠公秉瑋異之才﹐早入翰林﹐回翔臺閣﹐風流豪宕﹐天下以爲俊士。旣以江南試士罷官﹐復遭宮詹之喪﹐戢景禮廬﹐痛刮曩習﹐慨然有康濟斯民之志。於是典郡於黔南﹐開府於鄂州﹐蕩寇禮賢﹐殫思矢誠﹐謀國之忠﹐進徳之勇﹐爲淸中興名臣之冠。而文忠則曰﹕『吾先人箴言遺教﹐未能述其十一也。』及其晚年﹐猶師事老儒姚君桂軒﹐日受《論語》要義。湘陰郭侍郎筠仙爲敍﹐言公志行至詳。今去文忠公之薨六七十年﹐而風會詭變﹐世亂方亟。方面之長﹐不聞屈心以優賢﹐校學之師﹐罔或正身以率士﹐上下相蒙﹐才賢日衰。季範勤勤舉鄕賢之訓以詔生徒﹐吾悲其孤行而寡和也。然風教之移﹐視曹好之所趨﹐而術學之昌﹐資賢儒之善道。季範旣爲郡學之長﹐卹然有世教之憂﹐願益抗心而潛晞﹐反躬而力求﹐使諸生無逐聲利之好﹐而事身心之修。異時吾郡英賢輩興﹐畢志力以扶世宙﹐其大本必是之由也。傳曰﹕『師道立則善人多。』吾述此勉吾季範﹐亦以爲羣士勸焉。癸酉八月。」

益陽先賢﹐未得詳考﹐就所知者﹐曹月庵被舉鴻博﹐文未入雅﹐而涉學甚博。湯海秋鵬才气奔放﹐爲古近體詩及《四書》文﹐數月而得千篇﹐所著《浮邱子》九十篇﹐曾公𨿽致譏評﹐然祭湯文稱「韓悍莊誇﹐苟卿之蘊﹐鏖義斗文﹐百合愈奮」者﹐其才自不可及也。胡氏父子以理學﹑經濟著聞﹐箴言院生才賢輩起。亡友曾運乾星笠﹐少與陳新寰鼎忠同著《通史序例》﹐曾後著《三禮通論》《喪服釋例》《尙書正讀》《廣韻研究》諸書﹐以都講湖南大學﹐疾終辰溪﹐𨿽學行已荷上褒﹐而遺書尙未行世﹐然資江近世朴學﹐殆未有能及星笠者矣。

二賀學略第十三

賀長齡﹐字耦耕﹐號西涯﹐晚號耐庵﹐嘉慶進土﹐道光時累擢貴州巡撫。在黔九年﹐多有惠政﹐升任雲貴總督﹐降補河南布政使﹐坐永昌回變落職。平生篤宗理學﹐以導養身心爲主。工爲文章﹐有《耐庵集》。所纂有《孝經集注》《勸學纂言》。又與邵陽魏源同輯《皇朝經世文編》﹐言經濟者宗之。

撫黔時﹐通書曾文正京師論學﹐文正復書云﹕

「二月接奉手示﹐兼辱雅貺﹐過蒙矜寵﹐獎飾溢量。國藩本以無本之學﹐尋聲逐響﹐自從鏡海先生遊﹐稍乃粗識指歸﹐坐眢見明﹐亦耿耿耳。乃甫涉向道之藩﹐遽釣過情之譽﹐是再辱也。蓋嘗抉剔平生之病源﹐養癰藏癅﹐百孔雜出﹐而其要在不誠而已矣。竊以爲天地之所以不息﹐國之所以立﹐賢人之徳業之所以可大可久﹐皆誠爲之也。故曰誠者物之終始﹐不誠無物。今之學者﹐言考據則持爲騁辧之柄﹐講經濟則據爲獵名之津﹐言之者不怍﹐信之者貴耳﹐轉相欺謾﹐不以爲恥。至如仕途積習﹐益尙虛文﹐姦獘所在﹐蹈之而不怪﹐知之而不言﹐彼此塗飾﹐聊以自保﹐泄泄成風﹐阿同駭異。故每私發狂議﹐謂今日而言治術﹐則莫若綜核名實﹐今日而言學術﹐則莫若取篤實踐履之士。物窮則變﹐救浮華者莫如質。積翫之後﹐振之以猛﹐意在斯乎﹗方今時事孔棘﹐追究厲階之生﹐何嘗不歸咎於發難者。彼豈實見天下之大計﹐當痛懲而廓淸之哉﹖豈豫知今日之變﹐實能自我收之哉﹖不過以語言欺人﹐思先登要路耳﹗國藩以玆內省﹐早歲所爲涉覽書冊﹑講求眾藝者﹐何一非欺人之事﹐所爲髙談古今﹑嘐嘐自許者﹐何一非欺人之言﹗中夜以思﹐汗下如霤。頃觀先生所爲楹帖『道在存誠』云云﹐旨哉其闇然君子之言乎﹗果乎誠而不欺﹐則聖學王道又有他哉﹗鏡海先生庶幾不欺者也。倭艮峯前輩﹝名仁﹐謚文端﹞見過自訟﹐言動無妄。吳竹如比部﹝名廷棟﹐官至侍郎﹞天質木訥﹐貞足幹事。同鄕則黎月橋前輩﹝湘潭人﹐曾公集中有黎之父母生日序﹞至性肫肫﹐陳岱云﹝名源衮﹐茶陵人﹐官吉安知府﹞﹑馮樹堂﹝名卓懷﹐曾公稱其好學﹞有志力學﹐皆趨於篤實者也。國藩𨿽愚柔﹐旣聞明訓﹐敢不請事。若夫讀書之道﹐博學詳說﹐經世之才﹐徧采廣詢﹐自度智慧聰明﹐終恐有所不逮。惟當謹守繩墨。不敢以浮誇導子弟﹐不敢以暴棄殆父母之遺體。其有所進﹐幸也﹐無所進﹐終吾身而已矣。辱承扶掖之盛心﹐恐不察其鄙淺﹐而期許過實﹐故謹布一二﹐以爲請益之地﹐亦附於皇華三拜之義云。」

賀熙齡﹐字光甫﹐號蔗農﹐嘉慶進士。始與兄長齡同舉於鄕﹐由禦史官臺州知府﹐有《寒香館文鈔》﹐歸主城南書院﹐造士甚眾。湘陰左文襄公宗棠少脫弛不羈﹐賴其教而成才。曾公心師鏡海﹐左公受業蔗農﹐鏡海得「愨愼」﹐左公爲耦耕請說﹐致受申斥﹐身後之顯晦不同。然吾善化自李恆齋而後﹐理學眞儒世稱賀﹑唐二公。迄淸末造﹐猶有李禎佐周守介介之節﹐張惟儁子熔究洛閩之歸﹐而張文襄之洞﹑夏震武靈峯論述湘學﹐咸以二賀爲正宗。此鄕後進所宜知也。耦耕之女夫勞文毅崇光﹐官至雲貴總督﹐立有勛績﹐有《常惺惺齋日記》若干捲﹐亦深於宋學﹐而有婦翁之風者。

鄒鄧學略第十四

季元度先正事略

鄒先生漢勛﹐字叔勣﹐湖南新化人。兄弟六人﹐少秉庭訓﹐皆以才稱﹐而先生爲最。年十五﹐通左氏義﹐佐伯氏纂《左氏地圖說》﹔十六七佐伯氏纂《博物隨鈔》﹐佐仲氏纂《山經集譜》諸書﹔十八九纂《六國春秋》。鄕居苦書少﹐輒詣郡學借觀﹐手錄口誦﹐於天文推步﹑方輿沿革﹑六書九數之屬﹐靡不研究﹐而制舉業不循繩尺﹐久困童子試。道光十七年﹐學使試以《三江九江考》﹐異之﹐拔補郡學生﹐旋食廩餼。當先生孜孜爲學時﹐人無知者﹐惟同縣鄧顯鶴湘臯深異之﹐惜其霾縕裏閈﹐無由出與名流結納﹐以擴見聞﹐招至寧鄕學捨﹐同編蔡忠烈公遺集﹐旋校刊王而農先生遺書數十種﹐先生知名自此始。湘臯修《寶慶府誌》﹐先生與焉﹐所論述爲多。郡守黃君宅中量移黔中﹐招先生往﹐至則爭相延致﹐而貴陽﹑大定﹑興義﹑安順諸郡誌以次蕆事﹐其中形勢說﹑循吏傳﹐皆洞中日後情事。羅文僖繞典﹑胡文忠林翼時方官黔﹐深與契合。先生居黔五載﹐歸裏而有邵陽之獄。初﹐族中有枉死者﹐令不爲申理。諸生某爭於縣庭﹐先生隨眾往觀﹐令並執而幽之﹐將中以法。湘臯力救之﹐事得解。是歲爲咸豐元年﹐先生舉鄕試。明年﹐禮部試報罷﹐東之淮上﹐訪同郡魏源默深於髙郵﹐互出所著相參訂。越歲﹐賊陷江寧﹐默深畀以《遼史》及《尙書》未定稿﹐促其間道歸長沙。時南昌告警﹐先生弟漢章已隨江忠烈公援江西﹐侍郎曾國藩新募楚勇千人﹐令江君忠淑偕先生率以往。圍解﹐敍勞以知縣用。未幾﹐忠烈擢安徽巡撫﹐約先生相從﹐遂同及於難。先是省會移廬州﹐賊由桐﹑舒往犯。忠烈道病﹐至六安﹐益劇﹐所部勇僅開化﹑鎭筸兵數百人﹐倍道前進。先生守大西門﹐賊三爲燧道攻之﹐城坍數丈﹐登陴矣﹐先生力擊卻之。忠烈專疏上其功﹐有詔褒獎﹐以同知直隸州用﹐賞戴花翎。時援師營城外五里不得入﹐而廬州守所部勇目徐淮久與賊通﹐臘月十六夜過半﹐賊緣北城入。詰旦﹐忠烈投水自盡。先生命酒﹐左手執杯﹐右手持劍﹐大呼殺賊。賊至格鬥﹐間斃賊數人。賊怒﹐刃中項﹐血淋浪﹐項偏折。兩卒掖之﹐前走數武﹐死之。時年四十有九。事聞﹐贈道銜﹐予卹蔭﹐祀廬州及湖南昭忠祠。先生生時﹐母氏夢虎﹐驚而寤。少溺苦於學﹐罔捨晝夜﹐衣履垢敝﹐不稍修飾。兄弟互相師友﹐志在勵名節﹐惇气誼。前後館谷所入﹐不下數千金﹐悉供購書周急之用﹐家無擔石儲﹐弗計也。所纂《貴陽府誌》百十二卷﹑《大定府誌》六十卷﹑《興義府誌》二十四卷﹑《安順府誌》五十卷﹐皆刊行。又《學藝齋文集》三十六卷﹑詩詞十六卷﹑《讀書偶得》三十六卷﹑《谷梁傳例》十四卷﹑《廣韻表》十卷﹑《說文諧聲簿》十六卷﹑《夏小正義疏》一卷﹑《易象隱義》二卷﹑《雜卦圖說》一卷﹑《卦象推廣》一卷﹑《六國春秋》二十四卷﹑《顓頊憲考》二卷﹑《帝系詁》一卷﹑《詩序去害釋滯發微》四卷﹐凡十四種﹐藏於家。

按章炳麟「娘日歸泥說」實原於鄒叔子之音論。

附舊作新化諸鄒著述考

新化學者﹐世稱鄒﹑鄧。鄧氏自湘臯及其兄子瑤﹑子琮外﹐無著者。而鄒氏自望之先生文蘇以篤學受知錢學使南園﹐絕意仕進﹐建古經堂以教其子。有子六人﹐長曰漢紀﹐字伯申﹐長於小學﹐著《五音表》《典均》《二十二字母考》《幼稚字譜》《重言連語》諸書。自神珙﹑守溫作三十六字母﹐後戴震節爲二十字﹐漢紀以《廣韻》較之﹐省爲二十二字﹐考其音變﹐世稱精審。其《字譜》博考古文奇宇﹐辧正訛俗﹐有益學者。又著《左氏春秋地圖說》﹐於顧氏棟髙《春秋地理表》﹑江氏愼修《春秋地理考》多所訂正。次曰漢潢﹐字仲辰﹐學長於《易》﹐著有《周易卦气解稽覽圖》《序卦解》﹐以陰陽家言闡明古說。三曰叔績﹐字漢勛﹐死三河之難﹐天下號爲烈士。其學見於《鄒叔子遺書》。四曰漢嘉﹐字叔申﹐精於輿地﹐著《寶慶疆裏記》二十卷﹑《山川記》八卷﹑《險要記》六卷﹑《湖湘水地記》四卷﹑《黔滇楚粵水道考》二十卷﹑《皇輿圖記》十六卷﹐兵書﹑小說﹑詩文集各若干捲。其著地記﹐嘗裹糧日走百里﹐親歷山川﹐以求證驗。六曰漢池﹐字季深﹐精於天算﹐所著《度裏表》﹐長沙丁氏取忠爲刊行之﹐胡文忠修《一統圖》﹐據之以定方位。又精研歷法﹐爲《西周正朔考》。《兩漢月表》﹐以正朔晦月見弦望滿虧。凡著書二十餘種。伯申子世琦﹑叔績子世繁﹑叔申子世靑﹐皆學有淵源。世琦字伯韓﹐精於工藝﹐洪楊之役﹐長沙﹑寶慶各巨炮多爲所制。伯申之孫代過攺之﹑仲辰之孫代藩價人﹑叔績之孫代鈞沅帆﹐最爲顯名﹐湖外稱爲「三鄒」。攺之校勘魏默深《元史新編》﹐補苴罅漏﹐見其學力。沅帆精於輿地﹐隨使歐州﹐慕效西法﹐繪制地圖﹐歸設輿地學會於武昌﹐其弟子多爲大師﹐著有《西徵紀程》及湖北府縣誌。價人博究羣書﹐尢嗜爲古文詞﹐出遊日本﹐講學麓山﹐老始治《易》﹐未成書而卒﹐所著惟《寧岡縣誌》刊行﹐余均藏其女家。

按王湘綺作《鄒漢勛傳》﹐玆不述。鄧湘臯作文蘇墓志銘云「距新化縣治南八十里﹐曰羅洪村﹐是爲首望山麓﹐其下有君子儒焉﹐姓鄒氏﹐名文蘇﹐字望之﹐景山其自號也。鄒氏自五代時有瓚者仕於楊氏﹐徐溫秉國﹐棄官來湖南﹐自以楊氏臣﹐不願仕馬氏﹐竄入梅山谿洞中爲客戶。宋熙寧間開梅山﹐置新化縣﹐爲新化人。君髙祖懋極﹐縣學生﹐祖養蒙﹐父睿﹐三世皆以行誼載府縣誌。君性穎敏嗜學﹐片言隻字必鉤稽其源流同異。年十二﹐隸郡學籍。學使昆明錢灃﹐性嚴厲﹐試士﹐終日坐堂皇閱卷﹐以別紙記其訛俗字﹐計點畫加撲責。君試日﹐以中石飲羽命題。備舉熊渠﹑養由基﹑李廣三事﹐卷中無訛俗字。學使大奇之﹐欲將去竟所學﹐君以事兩寡母辭。次年科試﹐爲廩膳生﹐越歲舉行拔貢﹐銳意以君充選﹐而猾胥索百金始注冊﹐弗得﹐竟以此不與試。嘉慶十六年﹐循資充歲貢﹐乃絕意進取﹐教授鄕裏﹐辟精舍爲古經堂﹐制依《周禮》﹐與弟子肄《士禮》十七篇於中。嘗屈竹蔑爲渾儀﹔制綸杸【巾匕】﹐比爲古弁冕深衣禮服。又以車制難明﹐與子通紀依近世江氏﹑戴氏所圖古制﹐以寸代尺﹐制爲車﹐窮十晝夜之力成之﹐於是鄕曲學徒始稍聞有捎藪﹑菑蚤﹑輢【車爻】﹑骹股之目。君考證典禮﹐力尊漢學﹐而於心性之說﹐確守宋儒。嘗曰﹕『里巷迂生﹐抱學究一經﹐不知鄭﹑賈爲何人﹐近時儒碩﹐又厭薄程朱﹐務爭勝於名物﹐拾末而遺本。語細而昧大﹐學術所關﹐非細故也。』君至孝﹐丁嫡母憂﹐哀毀骨立。事生母曾太夫人﹐彌盡色養。課子嚴﹐不及程輒怒﹐聞太夫人言卽解。一日怒甚﹐太夫人使漢紀聚灰爲《禹貢》山川圖﹐自臨上坐視﹐婦吳侍焉﹐君繼配也﹐邑名士蘭柴詩老女﹐於地理爲專門學﹐從旁指漢紀誤。君聞太夫人在堂﹐屏息趨出﹐忻然意解﹐更督漢紀布置﹐以爲歡笑﹐又可想見君母子兄弟間與於喁娛侍之樂﹐爲不可及也。」

曾國藩鄧湘臯先生墓表

失生新化鄧氏﹐諱顯鶴﹐字子立﹐遠近稱爲湘臯先生。先生自甫掇科名﹐卽已厭薄仕進﹐慏然有志於古之作者﹐與同裏歐陽紹洛磵東以詩相厲。客遊燕﹑齊﹑淮揚﹑嶺南﹐所至悲愉抑塞﹐一寓於詩﹐覷幽刺怪﹐遏之使平﹐終歲顓顓﹐誓不履近人之藩﹐而又恥不逮古人。每有篇什﹐輒就磵東與相違覆﹐引繩落斧﹐剖晰毫釐﹐書問三反﹐或終不得當﹐交嘲互訟﹐神囚形瘁﹐已而窒極得通﹐則又互慰大歡﹐以爲解此者﹐天下之至豪也。先生以嘉慶九年甲子科舉於鄕﹐道光六年大挑二等﹐官寧鄕縣訓導﹐凡十有三年﹐引疾歸。其遺外時榮而有事著述﹐與磵東略同。然磵東持律矜嚴﹐體勢稍褊﹐先生則波瀾益壯﹐跌宕昭彰。磵東墻宇自峻﹐與人少可﹐先生則闡揚先達﹐獎寵後進﹐知之惟恐不盡﹐傳播之惟恐不博且久。用是門庭日廣﹐而纂述亦獨多﹐詩歌所不能表者﹐益爲古文辭以彰顯之。其於湖南文獻﹐搜討尢勤﹐如饑渴之於飲食﹐如有大譴隨其後﹐驅迫而爲之者。以爲洞庭以南﹐服嶺以北﹐旁薄淸絕﹐屈原﹑賈誼傷心之地也﹐通人志士仍世相望﹐而文字放佚﹐湮郁不宣﹐君子懼焉。於是搜訪濱資郡縣名流佳什﹐輯《資江耆舊集》六十四卷。東起漓源﹐西接黔中﹐北匯於江﹐全省之方輿略備﹐巨制零章﹐甄采略盡﹐爲《沅湘耆舊集》二百卷。徧求周聖楷《楚寶》一書﹐匡謬拾遺﹐爲《楚寶增輯考異》四十五卷。繪《鄕材經緯圖》以詔地事。詳述永明播越之臣﹐以旌忠烈。爲《寶慶府誌》百五十七卷﹑《武岡州誌》三十四卷。衡陽王夫之﹐明季遺老﹐國史儒林傳列於冊首﹐而邦人罕能舉其姓名﹐乃旁求遺書﹐得五十餘種﹐爲校刊者百八十卷。瀏陽歐陽文公玄全集久佚﹐流俗本編次失倫﹐爲覆審補輯若干捲。大儒周子權守邵州﹐錄其微言﹐副以傳譜之屬﹐爲《周子遺書》若干捲。所至釐定祀典﹐褒崇節烈﹐爲《召伯祠從祀諸人錄》一卷﹑《朱子五忠祠傳略考證》一卷﹑《五忠祠續傳》一卷﹑《明季湖南殉節諸人傳略》二卷。嗚呼﹐可謂勤矣﹗蓋千秋者﹐人與人相續而成焉者也﹐惟眾人甘與艸木者伍﹐腐而腐耳。自稍有智識﹐卽不能無冀於不朽之名。智尢大者﹐所冀尢遠焉。人能弘道﹐無如命何﹐或碌碌而有聲﹐或瑰材而蒙垢﹐或佳惡同時同位同﹐而顯晦迥別﹐或覃思孤詣﹐而終古無人省錄﹐彼各有幸有不幸﹐於來者何與﹖先生乃舉湖南之仁人學子﹐薄技微長﹐一一掇拾而光大之﹐將非長逝者之所托命耶﹖何其厚也。先生生於乾隆四十二年十二月十六日﹐卒於咸豐元年閏八月二十五日﹐春秋七十有五。曾祖元臣﹐祖勝逵﹐父長智。妻曹氏﹐仁厚淑愼﹐裏黨欽之。妾何氏。子二﹕琳﹐廩貢生﹐候選訓導﹐前卒﹔琮﹐道光丁酉科拔貢生﹐癸卯科舉人。父歿後一月﹐以毀終。女子子三人。孫四﹕光黼﹑光緗﹑光紱﹑光組。曾孫大程。自先生以名儒篤行昌其家﹐羣從子姓﹐皆孝友力學﹐兄子瑤尢賢而能文章。先生之書﹐其不系於《湖南文獻》者﹐又有《南村艸堂詩鈔》二十四卷﹑《文鈔》二十卷﹑《易述》八卷﹑《毛詩表》二卷﹑《校勘玉篇廣韻札記》二卷﹑《自訂年譜》二卷﹐瑤皆敬謹弆藏﹐其未刊者皆寫定﹐可傳於世。先生內行完粹﹐教澤在人﹐瑤所爲行狀甚詳﹐此故不著﹐獨著其治詩之精﹐與其有功於鄕先哲者﹐揭於墓道﹐以式鄕邦﹐而訊異世。

曾左學略第十五

曾國藩﹐字伯涵﹐一字滌生﹐湘鄕曾氏。先世本居衡陽。道光進士﹐官至武英殿大學士﹑兩江總督﹐以平江南功封毅勇侯﹐同治十二年卒﹐年六十二。公始在湘﹐與郭嵩燾﹑劉蓉爲友﹐相尙以宋儒義理之學。官京師﹐與唐鑑﹑倭仁﹑竇垿﹑何桂珍﹑胡達源輩遊﹐日相與考徳問業﹐手書日記多自責之言。而事鑑尢謹﹐謂𨿽未執贄受業﹐固已心師之矣。始與劉蓉通書﹐不附和諸儒重道輕文之說﹐亦斥陸王直指本心之非。及與夏弢甫書﹐則歷舉明代偉人得力王學者之徳業﹐而稱陳建之《學蔀通辧》爲阿附時相而作。作《勸學篇》示直隸士子﹐則言義理﹑考據﹑詞章三者皆可入道。故其平生篤崇宋儒﹐不廢漢學﹐不輕立說﹐專務躬行﹐卒能提絜羣賢﹐中興淸業﹐所就出諸葛亮﹑陸贄﹑司馬光諸公之上。所著有奏議﹑書牘﹑批牘若干捲﹐《求闕齋詩文集》若干捲﹐《讀書錄》《鳴原堂論文》若干捲﹐手書日記若干捲。又纂集經史百家﹑《十八家詩鈔》﹝元十九家﹐今存十八家﹞若干捲。門人記述者﹐有王鼎臣《日記類鈔》《求闕齋弟子記》若干捲。後學纂述者﹐有梁啟超《曾文正嘉言鈔》若干捲﹐某君《曾公學案》若干捲﹐何貽琨《評傳》若干捲。域外論評者有日本柴崎山郎《東方偉人》及美國解威廉《曾國藩傳》各書。公所著《聖哲畫像記》﹐自文﹑周﹑孔﹑孟下逮顧﹑秦﹑姚﹑王三十二人﹐論其徳業﹐垂示子孫。有冀州趙衡系以諸人傳記﹐又別圖其遺像﹐都爲一冊以補之。蓋衡事桐城吳摯甫汝綸於蓮池﹐於公爲再傳弟子也。而湘陰郭立山復齋顧譏其以諸賢分隸四科之非﹐長沙鄭沅叔進又議公所見之陋﹐愚未敢附和。至浙人章炳麟太炎﹑夏震武靈峯皆深詆曾公﹐詞至獷悍。吾讀蔡公鍔手錄《曾胡用兵要略》以教諸將﹐黃公興稱公制行之嚴吾當奉以爲師﹝見《黃公哀榮錄》﹞﹐願吾湘後進毋惑於世論﹐以自慢其鄕賢也。

曾公聖哲畫像記

國藩志學不早﹐中歲側身朝列﹐竊窺陳編﹐稍涉先聖昔賢魁儒長者之緒。駑緩多病﹐百無一成﹐軍旅馳驅﹐蓋以蕪廢﹐喪亂未平﹐而吾年將五十矣。往者吾讀班固《藝文志》及馬氏《經籍考》﹐見其所列書目﹐叢雜猥多﹐作者姓氏至於不可勝數。或昭昭於日月﹐或湮沒而無聞。及爲文淵閣直閣校理﹐每歲二月﹐侍從宣宗皇帝入閣﹐得觀《四庫全書》﹐其富過於前代所藏遠甚﹐而存目之書數十萬卷尙不在此列。嗚呼﹐何其多也﹗𨿽有生知之資﹐累世不能竟其業﹐況其下焉者乎﹗故書籍之浩浩﹐著述者之眾﹐若江海然﹐非一人之腹所能盡飲也﹐要在愼擇焉而已。余自度其不逮﹐乃擇古今聖哲三十餘人﹐命兒子紀澤圖其遺像﹐都爲一卷﹐藏之家塾。後嗣有志讀書﹐取足於此﹐不必廣心博騖﹐而斯文之傳﹐莫大乎是矣。昔在漢世﹐若武梁祠﹑魯靈光段皆圖畫偉人事迹﹐而《列女傳》亦有畫像。感發興起﹐由來已舊。習其器矣﹐進而索其神﹐通其微﹐合其莫﹐心誠求之﹐仁遠乎哉﹗國藩記。

堯舜禹湯﹐史臣記言而已﹐至文王拘幽﹐始立文字﹐演《周易》。周孔代興﹐六經炳著﹐斯道備矣。秦漢以來﹐孟子蓋與莊﹑荀並稱﹐至唐韓氏獨尊異之﹐而宋之賢者以爲可濟之尼山之次﹐崇其書以配《論語》﹐後之論者﹐莫之能易也。玆以亞於三聖人後云。

左氏傳經﹐多述二周典禮﹐而好稱引奇誕﹐文辭爛然﹐浮於質矣。太史公稱莊子之書皆寓言﹐吾觀子長所爲《史記》﹐寓言亦居十之六七。班氏閎識孤懷不逮子長遠甚﹐然經世之典﹐六藝之旨﹐文字之源﹐幽明之情狀﹐燦然大備﹐豈與夫鬥筲者爭得失於一先生之前﹐姝姝而自悅者哉﹗

諸葛公當擾攘之世﹐被服儒者﹐從容中道。陸敬輿事多疑之主﹐馭難馴之將﹐燭之以至明﹐將之以至誠﹐譬若禦駑馬登峻阪﹐縱橫險阻而不失其馳﹐何其神也。範希文﹑司馬君實遭時差隆﹐然堅卓誠信﹐各有孤詣﹐其以道自持﹐蔚成風俗﹐意量亦遠矣。昔劉向稱董仲舒王佐之才﹐伊呂無以加﹐管晏之屬殆不能及﹐而劉歆以爲董子師友所漸﹐曾不能幾乎遊﹑夏。以予觀﹐四賢者𨿽未逮乎伊呂﹐固將賢於董子﹐惜乎不得如劉向父子而論定耳。

自朱子表章周於﹑二程子﹑張子﹐以爲上接孔孟之傳﹐後世君相師儒篤守其說﹐莫之或易。乾隆中﹐閎儒輩起﹐訓詁博辧﹐度越昔賢﹐別立徽志﹐號曰「漢學」。擯有宋五子之術﹐以謂不得獨尊﹐而篤信五子者﹐亦屏棄漢學﹐以爲破碎害道﹐齗齗焉而未有已。吾觀五子立言﹐其大者多合於洙泗﹐何可議也。其訓釋諸經﹐小有不當﹐固當取近世經說以輔翼之﹐又可屏棄羣言以自隘乎﹖斯二者亦懼譏焉。

西漢文章﹐如子云﹑相如之雄偉﹐此天地遒勁之气﹐得於陽與剛之美者也﹐此天地之義气也。劉向﹑匡衡之淵懿﹐此天地溫厚之气﹐得於陰與柔之美者也﹐此天地之仁气也。東漢以還﹐淹雅無慚於古﹐而風骨少隤矣。韓﹑柳之作﹐盡取楊﹑馬之雄奇萬變﹐而內之於薄物小篇之中﹐豈不詭哉﹗歐陽氏﹑曾氏皆法韓公﹐而體質於匡﹑劉爲近。文章之變﹐莫可窮詰﹐要之不出此二途﹐𨿽百世可知也。

余鈔今古詩﹐自魏晉至國朝﹐得十九家。蓋詩之爲道廣矣﹐嗜好趨向﹐各視其性之所近﹐猶庶羞百味﹐羅列鼎俎﹐但取適吾口者﹐嚌之得飽而已。必窮盡天下之佳肴﹐辧嘗而後供一饌﹐是大惑也﹔必彊天下之舌﹐盡效吾之所嗜﹐是大愚也。莊子有言「大惑者終身不解﹐大愚者終身不靈。」余於十九家中﹐又篤守夫四人者焉﹕唐之李﹑杜﹐宋之蘇﹑黃。好之者十有七八﹐非之者亦且二三。余懼蹈莊子不解不靈之譏﹐則取足於是終身焉已耳。

司馬子長网羅舊聞﹐貫串三古﹐而八書頗病其略。班氏志較詳矣﹐而斷代爲書﹐無以觀其會通。欲周覽經世之大法﹐必自杜氏《通典》始矣。馬端臨《通考》﹐杜氏伯仲之間﹐鄭《志》非其倫也。百年以來﹐學者講求形聲故訓﹐專治《說文》﹐多宗許﹑鄭﹐少談杜﹑馬﹐吾以許﹑鄭考先王制作之源﹐杜﹑馬辧後世因革之要﹐其於實事求是一也。

先王之道﹐所謂修己治人﹑經緯萬匯者﹐何歸乎﹖亦曰禮而已矣。秦滅書籍﹐漢代諸儒之所掇拾﹐鄭康成之所以卓絕﹐皆以禮也。杜君卿《通典》﹐言禮者十居其六﹐其識已跨越八代矣。有宋張子﹑朱子之所討論﹐馬貴與﹑王伯厚之所纂輯﹐莫不以禮爲兢兢。我朝學者以顧亭林爲宗﹐國史儒林傳裒然冠首﹐吾讀其書﹐言及禮俗教化﹐則毅然有守先待後﹑捨我其誰之志﹐何其壯也﹗厥後張嵩庵作《中庸論》﹐及江愼修﹑戴東原輩﹐尢以禮爲先務﹐而秦尙書蕙田遂纂《五禮通考》﹐舉天下古今幽明萬事﹐而一經之以禮﹐可謂體大而思精矣。吾圖畫國朝先正遺像﹐首顧先生﹐次秦文恭公﹐亦豈無微旨哉﹗桐城姚鼐姬傳﹑髙郵王念孫懷祖﹐其學皆不純於禮﹐然姚先生持論閎通﹐國藩之粗解文章﹐由姚先生啟之也。王氏父子集小學訓詁之大成﹐夐乎不可幾已﹐故以殿焉。姚姬傳氏言學問之途有三﹔曰義理﹐曰詞章﹐曰考據。戴東原氏亦以爲言。如文﹑周﹑孔﹑孟之聖﹐左﹑莊﹑馬﹑班之才﹐誠不可以一方體論矣。至若葛﹑陸﹑範﹑馬﹐在聖門則以徳行而兼政事也﹔周﹑程﹑張﹑朱﹐在聖門則徳行之科也﹐皆義理也。韓﹑柳﹑歐﹑曾﹑李﹑杜﹑蘇﹑黃﹐在聖門則言語之科也﹐所謂詞章者也。許﹑鄭﹑杜﹑馬﹑顧﹑秦﹑姚﹑王﹐在聖門則文學之科也。顧﹑秦於杜﹑馬爲近﹐姚﹑王於許﹑鄭爲近﹐皆考據也。此三十二子者﹐師其一人﹐讀其一書﹐終身用之有不能盡。若猶有陋於此而求益於外﹐譬若掘井九仞而不及泉﹐則以一井爲隘﹐必廣掘數十百井﹐身老力疲﹐而卒無見泉之一日﹐其庸有當乎﹗

自浮屠氏言因果禍福﹐而爲善獲報之說深中於人心﹐牢固而不可破。士方其占畢咿晤﹐則期報於科第祿仕。或少讀古書﹐窺著作之林﹐則責報於遐邇之譽﹐後世之名。纂述未及終編﹐輒冀得一二有力之口﹐騰播人人之耳﹐以償吾勞也。朝耕而暮獲﹐一施而十報﹐譬若沽酒市脯﹐喧聒以責之貸者﹐又取倍稱之息焉。祿利之不遂﹐則徼倖於沒世不可知之名﹐甚者至謂孔子生不得位﹐歿而俎豆之報隆於堯舜﹐鬱鬱者以相證慰﹐何其陋歟﹗今夫三家之市﹐利析錙銖﹐或百錢逋負﹐怨及孫子。若通闤貿易﹐瑰貨山積﹐動逾千金﹐則百錢之有無﹐有不暇計較有矣。富商大賈﹐黃金百萬﹐公私流衍﹐則數十百緡之費﹐有不暇計較者矣。均是人也﹐所操者大﹐猶有不暇計其小者﹐況天之所操尢大﹐而於世人毫未之善﹑口耳分寸之學。而一一謀所以報之﹐不亦勞哉﹗商之貨殖同時同而或贏或絀﹐射策者之所業同而或中或罷﹐爲學著書之深淺同而或傳或不傳﹐或名或不名﹐亦皆有命焉﹐非可彊而幾也。古之君子﹐蓋無日不憂﹐無日不樂。道之不明﹐己之不免爲鄕人﹐一息之或懈﹐憂也。居易以俟命﹐下學而上達﹐仰不愧而俯不怍﹐樂也。自文王﹑周﹑孔三聖人以下﹐至於王氏﹐莫不憂以終身﹐樂以終身。無所於祈﹐何所爲報﹖己則自晦﹐何有於名﹖惟莊周﹑司馬遷﹑柳宗元三人者﹐傷悼不遇﹐怨悱形於簡冊﹐其於聖賢自得之樂﹐稍違異矣。然彼自惜不世之才﹐非夫無實而汲汲時名者比也。苟汲汲於名﹐則去三十二子也遠矣。將適燕晉而南其轅﹐其於術不亦疏哉﹗

文﹑周﹑孔﹑孟﹑班﹑馬﹑左﹑莊﹑葛﹑陸﹑範﹑馬﹑周﹑程﹑朱﹑張﹑韓﹑柳﹑歐﹑曾﹑李﹑杜﹑蘇﹑黃﹑許﹑鄭﹑杜﹑馬﹑顧﹑秦﹑姚﹑王三十二人﹐俎豆馨香﹐臨之在上﹐質之在旁。

按曾公與劉孟容書﹐謂聞此間有工爲古文辭者﹐就求其術﹐乃桐城姚郎中鼐之緒論﹐其言誠有可取﹐於是取司馬遷﹑班固﹑韓愈之作﹐悉心而讀之。姚永朴筆記謂公從戴鈞衡存莊假得《惜抱軒尺牘》﹐始發憤有志於古。《聖哲畫像記》謂國藩之粗解文章﹐由姚先生啟之﹐蓋自梅﹑戴聞其法式﹐非從姚受業也。其後爲古文四象﹐亦就姚答魯絜非書所云陽剛陰柔之說而加以闡發。《經史百家雜鈔》則較《古文辭類纂》小有異同。蓋曾公爲文效法韓﹑歐﹐而輔益以漢賦之气體。平生寢饋於《漢書》﹐沈酣於《文選》﹐欲以戴﹑段﹑錢﹑王之訓詁﹐發爲卿﹑云﹑潘﹑郭之文章。其於文學所志甚大﹐𨿽老年才退﹐或未足以逮其所見﹐然其健者實足頡頏前修﹐故吳南屏謂《歐陽生文集序》詞甚雄偉﹐气力在震川﹑廬陵之上。章炳麟睥睨一世﹐獨稱曾文正之壯美﹐謂其碑銘足媲班﹑韓。王先謙則稱其以雄直之气﹐閎通之識﹐發爲文章﹐冠絕今古。上考湘州先民﹐濂溪揚聲於宋代﹐西涯奮藻於明朝﹐姜齋著書於衡陽﹐天門造述於資水﹐較其所詣﹐無足比美曾公。自公斥尊道貶文之說﹐明詞章義理之分﹐合奇偶於一鑪﹐循陰陽之大順﹐而同時友朋若郭筠仙﹑劉孟容﹑吳南屏輩﹐皆卓然以古文自名。門士如武昌張廉卿裕釗﹑桐城吳摯甫汝綸﹑無錫薛叔耘福成﹑遵義黎蒓齋庶昌﹐皆親從受業﹐守其師說﹐友教四方。蒓齋與長沙王益吾俱續《古文辭類纂》﹐然王則繼惜抱之書﹐黎則衍《雜鈔》之緒﹐其於宣揚文教則同。自是以後﹐王龍文﹝易名補﹞之《平養堂集》﹐良有端緒﹔羅正鈞之《斪庵文錄》﹐亦見規摹。羅所撰《左文襄年譜》《船山師友記》﹐皆有史法。趙啟霖之《瀞園集》﹑李楨之《畹蘭齋集》﹑王先謙之《虛受堂集》﹑黃兆枚之《芥滄集》﹐矩矱森然。若王闓運之《湘綺樓集》《湘軍誌》﹐則淵乎入大雅之林。六七十年湖外文章之學﹐卓然爲天下之魁﹐卽至於今﹐學荒文敝﹐士有喪斯之痛﹐然深山窮巷之中﹐猶有守先士之義例﹐冥然欲追古人而與之齊者﹐於以知曾公之武烈僅彪炳於一時﹐而其文藻之流芬乃沾漑於無旣也。曾公贈梅伯言詩云「文筆昌黎百世師﹐桐城諸老實宗之。方姚以後無專詣﹐嘉道之間又一奇。碧海鰲呿鯨掣候﹐靑山花放水流時。兩般意境今消歇﹐他日曹溪付與誰﹖」致慨深矣。

曾公文章髙世﹐而同鄕後進未嘗相從以學文爲事。其子惠敏公紀澤有《歸朴集》《詩鈔》數卷。公所最賞孫廣鈞重伯有《環天室詩集》行世﹐駢體文數卷未刻﹐蓋能嗣公之業者。

湘陰左公宗棠﹐字季髙﹝據公孫臺生云﹕公以從弟監生執照入闈中舉﹐因用從弟之名。本行十一﹐非行十三﹞﹐家世儒素。父曰觀瀾﹐以廩生聚徒教授自給。公少不羈﹐肄業城南書院時﹐究心兵事地理﹐慨然以天下自任﹐奴視俗士。院長善化賀蔗農熙齡偉其才﹐授以程朱之書﹐公始折節事學﹐欲以義理爲本﹐發爲事功。涇陽徐太常法績定夫於道光十二年壬辰科主試湖南﹐自房薦外搜取遺才﹐以落卷得舉者六人﹐公與巴陵吳敏樹南屏﹑武陵楊彜珍性農與焉。旋主講醴陵淥江書院﹐以聯語爲安化陶文毅公澍所知﹐延至小淹﹐課其子弟。陶官兩江總督﹐家有藏書﹐公館其家八年﹐討論國聞﹐究心經世。買田於縣之梓木洞柳莊﹐授徒講學。巡撫銅山張公亮基延主軍幕。花縣駱文忠秉璋繼任﹐益倚重之﹐事賴以辦。以永州鎭總兵樊燮不職﹐公爲艸疏劾之﹐樊訴於鄂督官文﹐將召至武昌對簿﹐胡文忠公林翼抵書力救。同縣郭侍郎嵩燾時爲南書房翰林﹐以語陳尙書孚恩﹐言公曠代霸才。宗人府府丞宗稷辰密陳﹕「天下不可一日無湖南﹐湖南不可一日無左宗棠」﹐請破格擢用。於是有四品京堂幫辦曾國藩軍務之命。曾公奏言﹕左某剛明耐苦﹐曉暢戎機﹐宜獨當一面。遂奏薦督辦浙江軍務﹐旋以太常寺卿實授巡撫。公奏言﹕浙事之壞﹐在於歷任督撫全不知兵。因言任事以後﹐四年可肅淸浙境。江南平﹐以功封二等恪靖伯﹐升任閩浙總督。見夷禍日急﹐陰有爭雄海上之志﹐奏設船政局於福州﹐起江西巡撫沈葆楨爲大臣﹐督造兵艦。旋移督陜甘﹐徵剿叛回﹐督師出關。以西事方亟﹐軍餉不繼﹐奏借洋債六百萬兩。中外大臣多持異議﹐中朝重違其意﹐卒從其請。公奏設甘肅新疆行省﹐以劉錦棠爲巡撫。於蘭州設書院﹐以教多士。西域平﹐進封二等恪靖侯﹐授體仁閣大學士﹐充軍機大臣。公以邊帥驟任中樞﹐大官多擠之﹐出督兩江﹐尋授欽差大臣﹐督辦福建軍務。光緒十二年丙戌歲薨﹐年七十有五﹐予謚文襄。有文集數卷﹝原名《盾鼻余沈》﹞﹐書牘若干捲﹐奏議若干捲﹐家書若干捲。

按曾﹑左二公爲湖南近古人豪﹐曾公身後﹐門生故吏誦徳不衰﹐左公則人多遺議。當時郭嵩燾之去粵撫﹐已憤其排斥多門。曾公亦言﹕」左公日夜訾謷鄙人﹐鄙人絕不與辧﹐以此心差閒而口差逸。」又言﹕」余於左公之以怨報徳﹐心中誠不能無介介。」余見公在湘幕時予人書札﹐多詆曾公爲僞﹐蓋壯年气盛之詞。其後於曾公亦推其實心任事﹐而議論終多不合。作《銅官感舊圖序》﹐謂明乎死生之故﹐成敗之說不足以動之﹐公之大捷不喜﹐偶挫不憂﹐皆本此意。又言「吾蒞兩江﹐距公之亡已十餘年﹐於公之所爲多所更定﹐天下之相諒與否﹐非所敢知﹐然求夫理之至是﹐行乎心之所安﹐則可以告之己﹐亦可以告之公也」其文簡重渾括﹐誠如曾公之所褒。集中如《區田說》﹐可見其畱心民事。公嘗自署曰「湘上農人」﹐有終老柳莊之意。其平生忠孝大節﹐實得力於二賀先生﹐觀其《上蔗農夫子書》及爲耦耕先生請謚疏﹐可見其志事。又嘗手抄張楊園語錄﹐寫刻程子《四箴》﹐重刻張淸恪伯行《正誼堂全書》及《祭桂丹盟文》﹐皆純乎宋學家言。亦嘗附和孫芝房之說﹐謂粵寇之亂﹐原爲漢學﹐其論稍鄰於激。而其心地光明偉俊﹐固近古英霸之才也。惟其平生輕視文士﹐楊彜珍與之鄕試同年﹐而公不甚禮之﹐與書其子孝威云「汝見楊公﹐恪持子侄之禮﹐然不可向之請教﹐其人其文皆非我所佩服。」及在甘涼幕中﹐自施補華均甫外﹝有《澤存堂集》﹐浙之烏程人﹞﹐無一文士。其卒也﹐自國史立傳外﹐其家子弟亦未求人爲神道行狀之文﹐以郭公與公有宿嫌﹐湘綺又非公所敬也。幸得湘潭羅正鈞順循爲編年譜﹐公之志業略見其中。吳摯甫爲作墓志銘﹐葉郋園謂公子某嫌其於公有微詞﹐棄而不用。然公之勛業制行﹐讀公遺書可以槪見。其與曾公晚年不和﹐皆爲軍國大事﹐而非出於私爭。觀劉銘傳剿回成功﹐特疏揚曾公薦賢爲國之美。於曾公薨後﹐撫其子女﹐有如家人﹐曾公孫廣熔履初嘗爲余道之。大賢相交之厚﹐非鄕裏後生所能幾及也。而王湘綺謂公在軍機﹐爲王文韶耕虞所輕﹐淸望頓減。而李嶽瑞《春冰室野乘》載史念祖繩之與人書﹐謂內地人不聞九邊泣血之聲﹐以此爲公身後之遺議﹐無知之夫﹐從而譏之。然吾聞公少年讀書時自題其齋云「身無半畝﹐心憂天下﹔讀破萬卷﹐神交古人。」豪邁之气﹐可激懦者﹐宜乎胡文忠謂橫覽七十二州﹐其才無有出其右者。惟曾公奇公智略﹐故薦之獨當一面﹐使得盡其才。惟公知重曾公﹐故所爭在謀事之大﹐而不及其私事。其所以能此﹐皆由大儒之學超於俗士﹐故能原本義理﹐發爲事業。王文韶循謹之人﹐無足知公﹐其譏議豈能爲公輕重﹖而淸史列傳亦稱公在京師﹐朝士頗厭苦之。是或公晚年豪宕自喜﹐有以召之。左公云「余交曾公有年﹐晚以議論時事﹐兩不相合。」蓋曾公處功名之際﹐善用黃老﹐平金陵後﹐裁撤湘軍。左公則提兵十萬﹐經營西域﹐而曾公有暫棄關外﹑專淸關內之奏。曾於西人嘗稱其以商賈之國而有君子之風﹐故於其交還代徵海關商稅﹐深致嘉嘆﹔而左則頗以夷酋畜之。曾公於馭外常持和節﹐而公於伊犁之役﹐持論廩廩向敵。及曾薨﹐而公挽之云「謀國之忠﹐知人之明﹐自愧不如元輔﹔同心若金﹐攻錯若石﹐相期無負平生。」二公交誼始末如此﹐非好相攻擊也。

左公性雄傑自喜﹐俯視輩流。始居湘幕﹐常以諸葛自況。與人書署曰「老亮」﹐而呼郭崑燾意城爲「新亮」。自誇其妙算無窮﹐以督撫不可遽幾﹐欲爲知縣營官以自效。其文章之美不逮曾公﹐然集中周夫人﹑長子孝威夫婦墓志銘﹐情感至深。爲其兄景喬舍人宗植作《愼齋文集序》﹐讀之淒然﹐深同气之感。舍人以第一人領湘解﹐公兄弟同舉也。《祭胡文忠文》實大聲閎﹐不愧名篇。《海國圖誌》《銅官感舊圖》二序﹑《徐太常墓表》《箴言書院碑銘》﹐皆其得意之作。黎庶昌續纂古文﹐亦選取十餘篇。詩非所長﹐而聯語甚妙。始主淥江﹐作歡迎陶公澍聯云「春殿語從容﹐廿載家山﹐印心室在﹔大江流日夜﹐八州子弟﹐翹首公歸。」題洞庭神祠云「迢遙旅路三千﹐我原過客﹔管領重湖八百﹐君亦書生。」陜甘湖南會館聯云「百二關河﹐十年徵戍﹔八千子弟﹐九塞聲名。」

郭子靜刻《八賢手札》﹐陳肪仙﹑史士良皆刻公書札﹐其子孫又刻公家書。其作吏訓子﹐皆重朴黜華。嘗與書郭意城云「人家子弟﹐孩子气尙不妨﹐惟公子气﹑名士气斷宜剗除淨盡。」公長子舉人孝威﹐以喪母毀卒。次子孝寬早逝。季子孝同﹐以宗人府丞陳臬江蘇﹐老精篆法﹐上嗣名父。陳伯嚴贈詩云「湘陰相國回天手﹐遺烈昭昭動帝閽。有子克家仍患難﹐雄姿妙略見根源。」其風采可想也。兄子左潛壬臾﹐深於算學﹐與曾公仲子紀鴻栗諴同列名於淸史疇人傳。諸女皆能爲詩。周夫人有《飭性齋集》若干捲。

王壯武珍﹐才气橫溢﹐曾公不能用﹐公獨激賞其才﹐而亦糾其詆斥陽明之失。王公薨﹐公聘其女爲子婦﹐謂吾以求將種也。

羅山學略第十六

曾國藩羅忠節公神道碑

公諱澤南﹐字仲嶽﹐號羅山﹐湘鄕羅氏。咸豐四五年間﹐公以諸生提兵破賊﹐屢建大勛﹐朝野嘆仰﹐以爲名將﹐而不知其平生志事﹐裕於學者久矣。公之學﹐其大者以爲天地萬物本吾一體。量不周於六合﹐澤不被於匹夫﹐虧辱莫大焉。凜降衷之大原﹐思主靜以研幾﹐於是乎宗張子而有《西銘講義》一卷﹐宗周子而著《人極衍義》一卷。幼儀不愼﹐則居敬無基﹐異說不辧﹐則謬以千里﹐於是乎宗朱子而著《小學韻語》一卷﹑《姚江學辧》二卷。嚴義利之閒﹐窮陰陽之變﹐旁及州域形勢﹑百家述作﹐靡不研討﹐於是乎有《讀孟子札記》二卷﹑《周易本義衍言》若干捲﹑《皇輿要覽》若干捲﹑《詩文集》八卷。其爲說𨿽多﹐而其本躬修以保四海﹐未嘗不同歸也。始公家世貧甚﹐曾祖王父日阮﹑王父拱詩﹐皆以公貴﹐贈通奉大夫。父嘉旦﹐公歿後賞加頭品頂帶。曾祖王母蕭氏﹑王母賀氏﹑母蕭氏﹐皆贈夫人。公少就學﹐王父屢典衣市米﹐節縮於家﹐專餉於塾。年十九卽藉課徒取資自給。喪其母﹐又喪其兄﹐旋喪王父﹐十年之中﹐連遭期功之戚十有一。嘗以試罷徒步夜歸﹐家人以歲饑不能具食﹐妻以連哭三子喪明。公益自刻厲﹐不憂門庭多故﹐而憂所學不能拔俗而人聖﹐不恥生事之艱﹐而恥無術以濟天下。其後年逾三十﹐乃補學官附生﹐逾四十乃以廩生舉孝廉方正。假館四方﹐窮年汲汲﹐與其徒講論濂洛關閩之緒﹐瘏口焦思﹐大暢厥旨。未幾兵事起﹐湘中書生多拯大難﹐立勛名﹐大率公弟子也。咸豐二年﹐粵賊攻長沙﹐縣令召公練鄕勇以備不虞。省城解圍。明年春﹐巡撫張公亮基檄公帶勇至長沙。維時國藩奉命督治團練﹐因與公講求束伍技擊之法﹐晨夕訓練。擊土寇於桂東﹐擒逆黨於衡山。其夏﹐賊圍江西省城﹐乃益募湘勇二千﹐輔以新寧之勇﹑鎭筸之兵﹐檄公赴援南昌。湘軍越境討賊﹐自此始矣。旣解南昌之圍﹐復破賊於安福。歸及衡州﹐殲土匪於永興。四年春﹐湖北之賊大舉南侵﹐官軍失利於嶽陽﹐克捷於湘潭。提督塔齊布追賊至嶽州﹐余檄公與李續賓佐之。公扼大橋以遏其衝﹐凡七戰而羣賊潰。嶽州平﹐乘勝逐北﹐連復三縣。將攻武昌﹐公手一圖就余決策﹕師出兩路﹐以塔公進洪山一路﹐。而自請攻花園一路﹐當其堅者。如其策﹐果克武昌﹑漢陽兩城。賊旣東奔﹐追及於興國﹐大膊於田家鎭。公提卒二千﹐禦數十倍之寇﹐蹙之江濱﹐掛石墜崖﹐死者萬計﹐而水師亦斷橫江鐵鎖﹐燔賊舟數千。當是時﹐公名震天下。前此累功保至道員花翎﹐至是有寧紹臺道之命﹐加按察使銜。旣而引兵北渡﹐克廣濟﹑黃梅﹐賞葉普鏗額巴圖魯名號。又引兵南渡﹐攻圍九江﹐進規湖口。賊堅守不可遽下﹐適會水師分兵人宮亭湖﹐江上之軍不利﹐而湖北諸軍屢敗﹐賊自黃梅長驅西上﹐武昌再陷﹐公太息深憂﹐嘆世變之未已也﹐益討部眾而申警之﹐或解說《周易》以自遣云。時別賊陷饒州﹑弋陽﹐公入江西援剿﹐大戰弋陽﹐克之。賊陷廣信﹐又戰信州﹐克之。又以其間收復徳興﹑景徳鎭。東路甫定﹐而義寧復陷。公軍渡湖漢而西﹐至則示形杭口﹐而暗進鰲嶺﹐屯髙峯以瞰敵﹐﹑設三伏以要之﹐四戰而賊大熸。義寧旣克﹐有詔加布政使銜。公以書抵國藩﹐具論吳楚形勢﹐欲取九江湖口﹐法當先圖武昌﹐欲取武昌﹐法當先淸嶽﹑鄂之交。於是馳疏以公回援武漢﹐朝廷嘉焉。略通城﹐克崇陽﹐挫衄於豪頭堡﹐大捷於蒲圻。將達武昌﹐巡撫胡文忠公歡迎勞問﹐凡事咨而後行。城外賊壘鏟除略盡﹐殄滅有緒矣。公以霧中搏戰﹐中槍子﹐傷創甚﹐咸豐六年三月初八日卒於軍﹐春秋五十。事聞﹐天子震悼﹐依巡撫例賜卹﹐二子皆賞給舉人﹐三省建立專祠﹐予謚忠節。公在軍四載﹐論數省安危皆爲一家骨肉之事﹐與其所注《西銘》之指相符。其臨陣審固乃發﹐亦本主靜察幾之說。而行軍好相度山川脈絡﹐又其講求輿圖之效。君子是以知公之功所蓄積者夙也﹐非天幸也。配張氏﹐誥封夫人。妾周氏。子兆作﹐配胡氏﹔兆升﹐配曾氏﹐國藩第三女也。余與學公以學行相勗﹐又相從於金革﹐申之以婚姻﹐乃摭其大節﹐銘諸墓道。銘曰﹕

漸車之澗﹐積潦縱橫﹐崇朝卽涸﹐捲勢收聲。大江西來﹐其源萬里﹐澤溥寰區﹐不矜厥美。無本者竭﹐有本者昌﹐羅公淵默﹐所蓄孔長。洞徹天人﹐潛晞往聖﹐一物未康。終虧吾性。提師苦戰﹐荊揚二州﹐斧彼凶堅﹐爲民復仇。矯矯學徒﹐相從徵討﹐朝出鏖戰﹐暮歸講道。洛閩之緒﹐近世所捐﹐姚江事業﹐或邁前賢。公愼其趨﹐旣辧其詭﹐仍立丰功﹐一雪斯恥。大本內植﹐偉績外充﹐玆謂豪傑﹐百世可宗。

羅山弟子錄

王珍﹐亦作錱﹐字璞山﹐湘鄕人。幼至孝。年二十四爲諸生﹐從羅忠節公澤南遊﹐公深器之。咸豐二年﹐粵軍入湘﹐縣令朱孫詒令招鄕勇千人教練﹐以羅公將中營﹐珍將左營﹐羅信南將右營。其冬入省垣﹐與曾文正講求兵事﹐號曰「湘勇」。負才气﹐語天下事甚易﹐文正患之﹐稍裁汰其募勇﹐由是與曾不合。後以羅公戰歿武昌﹐引兵入鄂﹐病卒於樂安﹐年三十有三﹐予謚壯武。有遺集若干捲。平生師事羅山﹐而公服膺陽明王氏。軍暇讀《孝經》《四書》。其部將張運蘭﹑王開化﹑王文瑞﹑劉典﹝陜西巡撫﹐謚果敏﹞﹑王開琳﹑黃萬友﹑丁長勝皆爲時良將﹐劉松山﹝謚忠壯﹞尢稱絕倫﹐其用兵皆守師法。

李續賓﹐字迪庵﹐沈毅寡言笑。羅公講學裏中﹐李從受學。後以督師立功。死三河之難﹐部下死者六千人﹐曾國華﹑何忠駿輩皆殉。淸文宗手詔﹕「惜我良將﹐不克令終﹐尙冀忠靈不昧﹐再生申甫以佐予也。」事迹詳曾公所作神道碑及朱孔彰《中興將帥別傳》。

李續宜﹐字希庵﹐謚勇毅﹐仕至安徽巡撫﹐續賓弟也。與兄同受業羅公﹐以躬行不逮爲恥。常謂求才之效﹐不可必得﹐求才之道﹐仍須自盡。事迹詳曾公所作神道碑。

蔣益澧﹐字薌泉﹐謚果敏。羅公募湘左營﹐令益澧將之。積功至廣東巡撫﹑閩浙總督。在軍與士卒同甘苦﹐守其師說。

劉騰鴻﹐字峙蘭﹐湘鄕人﹐謚武烈。少讀書﹐不遇。駱秉章令率湘勇五百人剿巴陵土匪﹐乘勝復蒲圻。羅公攻武昌﹐一見知爲將才﹐令增募五百人。遂師事羅公。行軍紀律極嚴﹐卒取民一鴨﹐立斬以徇。平生見善若驚﹐疾惡若仇。見同列攘功委過﹐輒憤憤不平。父象觀常戒之。攻九江殉節後﹐父書聯語弔之曰「不死於賊﹐必死於小人﹐今而後吾知免矣﹔未能事君﹐焉能事父母﹐已焉哉天實爲之。」

鐘近衡﹐字苔洲﹐少端愨﹐師事羅公﹐與聞宋儒飭躬克己之緒。自立課程日注﹐言動有過﹐自責如疾在身。羅公稱之﹐嘗謂劉公蓉曰﹔「吾門爲已之學﹐鐘生其庶幾乎。」王壯武奉駱秉章檄﹐增募湘軍六營﹐鐘與弟近濂各領一營。於蒲圻羊樓司遇敵﹐死之。從子愼閤﹑禹庭及弟近濂皆戰歿﹐一門殉難者五人。

易良幹﹐與王壯武有葭莩之親。壯武與弟開仍書云「昨見妹倩易臨莊﹐有儒雅之度﹐自言年已及冠﹐學問一無所成﹐恐遂終於淹沒﹐欲藉予爲階﹐往見羅先生。」咸豐三年﹐與羅信東鎭南﹑謝秀才邦翰從羅公援江西﹐戰死南昌城下。曾公嘆曰﹕湘中子弟敢深入﹐𨿽敗猶榮﹐官兵弗如也。時夏廷樾將中軍﹐謝邦翰將左軍﹐羅公將右軍。邦翰死﹐李續賓將左軍。其初三百六十人爲一營﹐羅公將中軍﹐王珍將左軍﹐羅秀才信南將右軍﹐皆湘鄕人。

王開仍﹐字心牧﹐珍弟﹔朱宗程﹐字鐵橋﹔康景暉﹐字斗山﹔羅信北﹐字鏡堃﹔翁篔登﹐字云窗﹔易良翰﹐字芝生﹔潘鴻燾﹐字伊卿﹔左樞﹐字夢星﹐羅信南﹐字云甫﹔咸豐初﹐與羅公分領湘軍。按湖南之盛﹐始於湘軍﹐湘軍之將﹐多事羅山。大儒平亂之效﹐湘中講學之風﹐皆自羅山而大著。羅山攻洪山搏戰﹐左額中槍﹐歸而創劇﹐日夜危坐不寐﹐語喃喃﹐皆時事。口占忠義祠楹聯﹐使人書之﹐忽開目索紙筆﹐仰臥書曰「亂極時立得定﹐才是有用之學。」及病不能起﹐握手語胡文忠林翼曰「恨事未了﹐與迪庵好爲之。」語畢而逝。公貌朴气沈﹐究心性理﹐通知世務﹐見諸實行。湘鄕一縣之人﹐徵伐徧於十八行省﹐羅山之力爲多。儒門出將﹐書生知兵﹐較其功烈﹐近古未有也。

玉池學略第十七

王先謙兵部左侍郎郭公神道碑

公諱嵩燾﹐字伯琛﹐筠仙其自號﹐晚更號玉池老人﹐築室曰養知書屋﹐學者又稱養知先生﹐湘陰郭氏。余昔爲公弟意城先生碑銘﹐旣詳其世系矣。公自幼端愨﹐有成人之度。稍長﹐遊學嶽麓書院﹐與湘鄕曾文正公國藩﹑劉公蓉相友善﹐切劘以道義。於書靡不通究﹐𨿽蓬戶獨處﹐其意淵然﹐以天下爲量。尢自厲勤苦﹐質直好義﹐必忠必信﹐矢之終身﹐蓋其得於天性與自力於學者如此。由縣學生中試道光丁酉舉人﹐丁未成進士﹐攺翰林院庶吉士﹐回籍丁父母憂。粵寇起﹐犯湖南﹐曾公以侍郎居憂﹐奉詔辦理團練﹐未出﹐公至其家﹐陳說大義﹐曾公感動﹐起視師。時苦費絀﹐公爲親歷郡邑﹐勸捐濟餉﹐並請於巡撫﹐開鹽釐捐局﹐商定章程﹐大局遂振。賊圍江西省城﹐公率勇馳援﹐言於江忠烈公忠源﹕賊踞江路勢盛﹐官兵無船﹐宜制戰艦備攻剿。江公韙之。公爲艸奏﹐奉旨允行。後曾公用舟師踣賊金陵﹐由公發其端也。江西圍解﹐論功授編修﹐回京供職﹐入直南書房。咸豐九年﹐隨科爾沁親王僧格林沁辦天津海防﹐賞花翎。命赴山東海口察辦稅務。引疾歸。同治元年﹐特授蘇松糧儲道﹐擢兩淮鹽運使﹐賞三品頂戴﹐署廣東巡撫。嘉應州賊平﹐晉二品。五年解任。十三年﹐特召赴京。光緒元年﹐授福建按察使。尋命以侍郎候補﹐在總理各國事務衙門行走。充出使英法大臣﹐補兵部左侍郎。差旋抵滬﹐以病免。公之官運使也﹐時庫儲垂罄﹐兵餉積懸﹐公具詳總督﹐請各營配鹽由運司掣驗。提督李世忠擁重兵行私鹽﹐莫敢何問。公遣人緝獲入官﹐運政大暢﹐餉給庫充。粵盜艇多﹐師船與盜比爲商旅害﹐公別造戰船﹐領以能將﹐破東江石龍盜村﹐遂收汰師船﹐次及西北省河﹐悉斂歸官﹐歲省餉十餘萬。裁釐卡以杜中飽﹐增入數十萬。別庫儲捐款﹐不領於經費者﹐糧道司之﹐兩歲亦積二百餘萬。其綜理精密多此類。嘗以國朝二百年來﹐休養生息﹐民物熾丰﹐聲教迄海外﹐環地球諸國羣集戶庭﹐非撻伐所及﹐旣以違言積釁﹐隱忍曲全﹐臣子與國爲體﹐當深思因應之宜﹐力戒宋明紛呶積習﹐以弭近憂而宏遠謨。故其與外人交﹐一持公誠﹐屏气矜﹐罔不識於和劑﹐於必應辧難者﹐仍據理直爭無假借﹐西人咸敬服焉。自海外歸十三年﹐以光緒十七年辛卯六月十三日卒於家﹐距其生嘉慶二十三年戊寅三月七日﹐年七十四。夫人同邑陳氏﹐繼室太倉錢氏﹐妾周氏﹑鳳氏﹑梁氏﹑李氏。子三﹔剛基﹐陳出﹐能文﹐早卒﹔焯瑩﹐鳳出﹐縣學生﹔立瑛﹐梁出。女五﹐適左﹑周﹑李﹐其二殤。孫本含﹑本謀﹐縣學生。曾孫道傳﹑道伊。公廉介不苟得﹐任運使時﹐書吏白收數倍前相什﹐例可支匣費萬餘金。公曰﹕此偶然耳﹐卽久任未必能如是﹐行事當令後人循守﹐今多取﹐後援爲例﹐乃階之厲也。不許。出使三年﹐取諸公者﹐惟薪水﹑屋租二事。律己厚而待人寬﹐嘗言「廉者君子以自責﹐不宜以責人﹔惠者君子以自盡﹐不宜以望於人。」時以爲名言。歸主城南書院﹐兼辟思賢講捨曾公祠東﹐祀船山王子﹐與學者肄習其中。啟迪後進如不及﹐尢以扶植善類﹑獎拔孤寒爲己任﹐歿後多流涕者。生平撰著大半散佚﹐存者《禮記質疑》四十九卷﹑《大學質疑》一卷﹑《中庸質疑》二卷﹑《訂正朱子家禮》六卷﹑《養知書屋文集》二十八卷﹑《詩集》十七卷﹑《奏議》十二卷﹑《讀書記》若干捲﹑《湘陰圖志》三十四卷﹑《會合聯吟》一卷﹑《家譜》一卷﹐已刻行。其未刊者﹐《周易釋例》四卷﹑《毛詩餘義》二卷﹑《綏邊徵實》二十四卷﹑《官書》若干捲﹑《尺牘》若干捲。公自卜兆縣東七十里飄峯山﹐首已趾亥﹐葬以歿年九月九日。焯瑩等涕泣請銘其墓道之碑﹐乃爲銘曰﹕

謂公弗顯﹐聯翩節麾。志業宏多﹐欿如未施。眾榮我蔑﹐趣與世揆。思以先覺﹐覺彼後知﹐利在國家﹐豈圖其私﹖蠻貊或行﹐州裏或疑﹐匪誠未至﹐人心積巇。召歸輟駕﹐遘疾江湄﹐天日掩照﹐時命孔哀。心不負君﹐魂淸魄夷﹐孰聞天馬﹐徒戀敝帷。皦爾風節﹐百世之師﹐文章滿家﹐鸞鳳其儀。謗與身滅﹐積久彌輝﹐考三不朽﹐視此穹碑。

按公之弟崑燾意城﹐以舉人參贊湘幕﹐稽核釐捐﹐官至京卿﹐有《云臥山莊別集》如幹捲。崙燾志城﹐亦以諸生治釐﹐有《蘿華山館詩文集》若干捲。皆以干略經濟著聞於時。曾文正嘗稱﹕「湘陰三郭﹐論學則一二三﹐論才則三二一。」蓋於侍郎幹濟之實微致其疑﹐故作序送其南歸﹐謂其才而無所成﹐望去其扞格﹐至於純熟。其官江蘇督糧也﹐曾公與書李公鴻章﹐謂筠仙著述之才﹐難任繁劇之任。其倡修《湖南通誌》也﹐又譏其微有衒博之意。至爲左文襄所劾﹐憤怒形於簡冊﹐作《自敍》以自明其志﹐則其門人袁漱瑜緒欽亦微譏其隘焉。然其學根柢宋儒﹐故能極深研幾﹐以窮天下之變。以中國士大夫自怙其私﹐以求遏抑天地之機﹐未有能勝者。故於宋儒之崇獎言官﹑劫持政府﹐謂爲虛憍而恃气﹐故嘗欲爲《綏邊徵實》﹐以明漢唐以前馭外之略﹐以覺天下之囂囂。今其書未傳人間﹐而朱克敬爲《邊事類鈔》﹐似承其意而爲之者。其使倫惇時上李鴻章書﹐於泰西所以致富彊之故洞若觀火﹐蓋其讀書觀理﹐有以知西方文化之大原﹐而不惑於南宋以來七百年流俗之論﹐其識髙出於羣公之上﹐故當時拘學小生羣起而攻之。倫惇使旋﹐不還朝復命﹐而竟歸老湖湘之間﹐日窮《禮》經以自遣﹐尊祀船山王子以訓士。其文章於曾公外特爲大家﹐然特其餘事耳。

公與湘鄕劉蓉孟容年少齊名﹐同爲曾公至交﹐而所學稍異。劉公少時專精朱子之書﹐毅然欲追古聖哲而與之齊﹐於曾公之銳志功名﹑郭公之疲精詞業﹐皆謂非儒者所急。以諸生贊駱文忠軍幕﹐數年之間﹐由四川布政超授陜西巡撫﹐吏治兵略有聞於時。爲某言者所劾﹐抗疏自辧﹐謂臣於鉆營無恥之事﹐非特不敢見之於事﹐並不敢存之於心﹐非特不敢存之於心﹐並不敢形之於夢寐﹐益其自治之精尙有大於此者﹐而某某習爲無恥之事﹐乃竟厚誣天下無復有知廉恥之人﹐此何理也﹗及罷官歸裏﹐築繹禮堂﹑玩易閣﹐日窮經其中。與書曾公﹐謂所居疑在蓬島之間﹐置身若在周秦以前。曾稱其研精三《禮》﹐洞澈先王經世宰物之本﹐遂欲有所撰述﹐以覺後世之昏昏。又言文章欲追歐陽修輩而與之齊﹐而志願有大於此者。故曾公居京師時作詩﹐有「夜夜夢魂何處繞﹖大湖南北兩劉生」﹝漢陽劉傳瑩茮云﹞﹐又云「我思竟何屬﹖四海一劉蓉」﹐其敬重殆在郭公之上也。然劉公言《禮》之書今亦不傳﹐今僅見其《思辧錄質疑》一卷﹑《養晦堂詩文集》若干捲﹑《奏議》若干捲﹐讀之使人慨然興起也。

附舊作湘陰諸郭著述考

湘陰郭筠仙侍郎所著書﹐已刻者爲《禮記章句質疑》若干捲﹑《大學章句質疑》若干捲﹑《校定朱子家禮》若干捲﹑《奏議》若干捲﹑《養知書屋詩文集》若干捲﹑《自敍》若干捲﹑《使西紀程》若干捲﹑《湘陰圖志》若於捲﹐未刻者《史記校注》若干捲﹑《讀子札記》若干捲﹑《日記》若干捲。其弟意城崑燾有《云臥山莊別集》若干捲﹐志城崙燾有《蘿華山館集》若干捲﹐子焯瑩子燮所著有《諸子通誼》《棲流略》《讀騷大例》《楚詞注》及詩文集若干捲﹐族子立山復初有《三禮注》若干捲﹑《論語朱注疏》若干捲﹑《文學研究法》若干捲﹑《復齋文集》若干捲﹐崑燾之孫振鏞涵齋有《韓愈論佛骨表糾繆》一卷。

昔侍郎言﹐吾郭氏在湘陰族不逾百人﹐而不失爲著姓﹐徒以科名不絕而已。侍郎於淸時號精洋務﹐嘗言中國士大夫自怙其私﹐以求遏抑天下之機﹐未有能勝之者。及其使英返湘﹐主講思賢講捨及城南書院﹐日與生徒講明禮學﹐尢好王船山書﹐謂其精詳逾於朱子﹐豈與彼徇外媚時者悉棄吾所固有而惟夷之師哉﹗其學冠中興諸公﹐而不得藉手以濟斯民。左文襄宗棠旣訾其迂謬﹐曾文正國藩亦稱侍郎著作之才﹐難勝煩劇之任﹐竟令其以文儒終老﹐玆中國之不幸也。其長子剛基旣早卒﹐焯瑩晚出﹐才敏軼倫﹐葉郋園至稱其學出侍郎上。吾觀焯瑩校釋《管子》﹐意所未安﹐於先說亦不曲從﹐郋園之稱之者﹐殆指考訂章句之細。至侍郎讀書觀理﹐洞燭幾先﹐其識超越前人﹐無與抗手﹐焯瑩𨿽賢﹐恐難趾美名父也。崑燾運籌於幕府﹐崙燾典司於榷稅﹐考其始進﹐皆以元兄。然曾重伯言其祖文正公最重崑燾﹐亦稱許崙燾﹐謂郭氏兄弟論學則一二三﹐論才則三二一﹐則其自效鄕裏﹐亦由乎幹略也。復齋少事侍郎﹐其學實純乎禮。其文章淸淡簡朴﹐自成一家。行誼髙卓﹐世以方淸張履祥考夫。卒後﹐長沙黃兆枚作傳。其友孫文昱語予﹕「復初讀書﹐初無伏案之功﹐而天資超越﹐一有研討﹐能知其深。嘗終日靜坐不倦。詣人談﹐意所可﹐往往至夜分﹐非主人相促﹐乃或忘歸也。」天機渾然﹐與世無爭﹐而忠義之性秉於內定﹐殆非一世之士也。振鏞之父慶藩子靜﹐有《莊子集釋》行世﹐他所著述多未刊行。振鏞幼習庭聞﹐長而登第﹐於其家建壽曾之閣﹐追慕湘鄕公之爲人﹐其志固矯然異乎常人矣。近乃歸心釋宗﹐博稽經律﹐深詆昌黎韓子之陋﹐其言博辧﹐儒者不能難之﹐而孫文昱獨言涵齋此文可以不作。文昱醇儒﹐不欲士友馳思於系表﹐意可念也。近侍郎家業日衰﹐所築養知書屋﹑東山艸堂﹑玉池別墅皆已易主﹐其孫本深貧等寒土﹐而學業能承其先﹐名賢之貽後﹐夫豈同於庸俗哉﹗

嶽陽學略第十八

巴陵吳敏樹﹐字本琛﹐號南屏﹐道光某科﹐與左宗棠同以落卷被舉於徐太常法績﹐詳所爲《太常徐先生傳》。生有異行﹐不樂仕進﹐爲瀏陽學官﹐未幾辭去﹐而自放於山水間。常至京師訪梅伯言﹑項幾山﹑朱伯韓諸人。時梅倡文會﹐主桐城宗派之說﹐吳謂爲文必得力於古書﹐奚近時宗派之足云。然吳少好歸熙甫文﹐嘗爲《歸文別鈔》《史記別鈔》﹐意自震川﹑廬陵上效司馬子長。所爲文意態安閒﹐深得山水之趣。曾文正稱其遊記字字若履危石而下﹐落紙乃遲重絕倫。與曾﹑左至交﹐而未嘗幹以私。曾平江南﹐一往訪之。其人品至髙。有《柈湖文錄》若干捲﹑《詩錄》若干捲﹐又有《國風原指》若干捲﹐王湘綺箋《詩》實據之。

同縣舉人杜貴墀﹐字仲丹﹐研精朴學﹐有《漢律輯證》若干捲﹑《典禮質疑》若干捲﹑《巴陵人物志》若干捲﹑《詩文集》若干捲﹐合爲《桐華館叢書》。主省城校經書院十餘年﹐髙才生多出其門。尢工倚聲﹐王葵園選《湘中六家詞》﹐與湘潭王壬秋﹑蔡與循﹑新化李舜欽﹑長沙周荇農﹑張雨珊之作都爲一集。

平江李元度次靑﹐以舉人從軍﹐官至貴州布政使﹐有《天嶽山館文集》若干捲﹝詩集爲縣人陳右長鏃所得﹐未刻﹞﹐別有《小學弦歌》《南嶽誌》若干捲﹐其所纂《先正事略》﹐曾文正爲之序﹐書已久傳人間。

蘇輿﹐字阜康﹐以庶吉士攺官郵傳部郎中﹐受學於長沙王葵園﹐疏證羣書﹐不讓於師。所著《春秋繁露義證專若干捲》﹐又有《自怡室文》若干捲﹐《宋元官私版本考》《南齊文錄》未成。余昔年曾爲其遺集序云﹕

「平江蘇郎中輿沒已八年﹐顏息庵先生爲定遺集﹐督余爲序。曩於試牘讀君文篇﹐時君方籍學官﹐登名拔萃﹐元和學使﹝江標﹞重其淸才。於時湘學始衰﹐粵人來教。素王攺制﹐托齊學之微言﹔赤烏傳書﹐張緯候之異說。時長沙祭酒主持楚學﹐郋園吏部觗斥康生﹐君奉手從師﹐低頭事友﹐裒其辧學之作﹐都爲異教之編﹐自敍簡端﹐述其作意﹐欲守西湘之學統﹐遏南海之狂流。屏事下幃﹐研精儒業。法蘭臺之史﹐校晏嬰之書﹔錄南齊之美詞﹐考宋元之板本。益以餘閒﹐沈思翰藻﹐散詞振桐城之緒﹐儷體承捲施之風。志陶生之墓﹐護彼靈華﹔作火庫之銘﹐壽之貞石。後登玉署﹐復歷墨川﹝曾遊歷日本東京﹞。鯉庭獻壽﹐傳孝婦之美圖﹔海國觀風﹐成東遊之新錄。歸官郵部﹐供職郎曹﹐於是於其官暇﹐成《春秋繁露義證》若干捲。謂玉杯竹林之屬﹐非廣川之元書﹔新周故宋之談﹐亦先師之末義。眭孟用此被戮﹐步舒以爲大愚﹐故何休釋《傳》之詞﹐但述胡毋之說。公羊且蒙譏議﹐董書益難自存。自龔劉闡其玄思﹐宋戴離其本旨﹐後生襲繆﹐大儒蒙譏。君乃據曉樓之注文﹐依抱經之校本﹐旁引蓉生之答問﹐上徵承貫之發微﹐萃集羣言﹐折衷古誼﹐期於江都之精論不汩於後師﹐新學之狂言永絕於淸代。而噴泉四咽﹐獨掌難堙﹐景命卒淪﹐優時成痗﹐甫逾四十﹐殂化煙舟。求其遺稿於家﹐又得《辛亥濺淚集》若干捲﹐中傷童昏之失國﹐斥神姦之纂宗﹐見《哀郢》之孤忠﹐流悲音於《心史》﹐較之劬庵﹝湘潭羅正鈞﹞殉難之錄﹐補松﹝錢塘吳慶坻﹞碧血之編﹐負痛尢深﹐傷心獨至。故論君名節﹐則忠孝無虧於古人﹔考君學業﹐則文章可傳於後世。正誼明道﹐上企醇儒之傳﹔發憤潛心﹐下究天人之業。而年未逮其所志﹐位不竟其所施。晚值亂離﹐銜哀入地。黃髮之父﹐慘殞於凶鋒﹔蓬頭之子﹐莫傳其素業。文儒身後﹐同類咸悲。息庵平生論學﹐不阿於同門﹐老年懷舊﹐爲編其遺著﹐古道照日﹐髙誼薄雲﹐承授簡於鄙生﹐遂綴名於簡末。」

臨湘吳獬鳳蓀﹐少以文章著聲﹐潘祖蔭伯寅喜收名士﹐稱爲湖南才子﹐有集若干捲。華容孫瑴明時編《古微書》數卷﹐以存緯候之遺。近人平江歐陽之鈞重衡﹐有《淸儒學案》《淸經義考》﹐別有《哀遼東賦》﹐依庾子山《哀江南賦》原韻﹐哀深詞雅﹐湘綺之嗣音也。歐學於兩湖書院﹐師事張文襄﹑梁文忠﹐皆爲編案云。

湘綺學略第十九

湘綺翁學業文章﹐吾昔年跋其遺書﹐敍述盡矣。其爲《八代詩選》《唐詩選》﹐手批《詩經》﹐開示後生﹐尢多妙義。湖南之詩﹐唐時惟李文山最著﹐淸乾隆時選《全唐詩》﹐湖外止此一人。明李文正東陽擅聲臺閣﹐《西涯樂府》尢爲擅場。梁端輯《明三十家詩》﹐推服文正甚至。季明則王船山詩特沈雄﹐外此則湘潭陳鵬年滄洲﹑張九鉞陶園﹑寧鄕陶汝鼐密庵﹑新化歐陽兆洛磵東﹑巴陵毛西垣﹑道州何紹基東洲﹐皆奮筆爲詩。曾文正筆力驁雄﹐實始崇仰山谷。後進相師成風﹐義寧陳三立伯嚴最爲大家﹐所著《散原詩存》﹐大爲江西生色。湘綺學此﹐始宗陸﹑謝﹐擬摹《選》詩﹐得其神理。集中如《獨行謠》《妾薄命》﹐皆其少作﹐而《圓明園宮詞》則二十五歲所爲也。門人才弱﹐多不能學其詩﹐翁亦戒其門人毋妄學我。有名者縣人楊承瓚虎公﹑桂陽夏壽田午詒﹑陳完夫﹑衡陽劉異豢龍﹐皆得其一體。近體詩所作絕少。淸末翟鴻禨﹑端方﹑岑春萱﹑袁世凱先後罷官﹐曾廣鈞爲《落花四韻》﹐假湘綺名登報。廣鈞亦嘗從翁問詩﹐然气味不類。葉徳輝訾爲優孟衣冠﹐而甚贊葵園之作爲淸眞雅健。葵園詩純學杜﹑蘇﹐與翁師承固異也。葉挽翁聯云「廿一史林苑爭傳﹐若論系出文中﹐魏晉六朝無漢學﹔四十載雲龍相逐﹐敢曰恥居王后﹐江河萬古愧唐賢。」又和其《食瓜詩》﹐謂駑馬追風﹐不自知其鈍。是葉於翁之經學多所譏評﹐於其詞章則不能稍毀之也。近日湖南之詩﹐長沙黃兆枚宇逵《芥滄館集》﹐亡友益陽曾運乾星笠極稱其工﹐謂鄕先輩之作能似之者蓋寡。黃自稱山谷詩孫﹐亦導源於雙井者也。湘綺少時與攸縣龍伯臯皞臣﹑長沙李壽蓉寰仙﹑武岡鄧彌綸彌之﹑輔綸葆之號爲湘中五子。彌之有《白香亭集》﹐名最著。民國三年﹐寧鄕程頌萬於大議刻魏源古微堂﹑何紹基東洲艸堂﹑葆之藻川堂詩﹐標爲《楚南三集》﹐而未果。廖大隱《楚風補》﹑鄧南村《沅湘耆舊集》亦無人賡續爲之。然湘潭羅汝懷研生有《潭雅集》﹐寧鄕廖基棫次峯有《潙寧詩選》﹐是在各縣有心人搜集之耳。嘗論湖南詩人﹐近世惟漢壽易順鼎石甫其才最髙﹐同時樊雲門﹑曾重伯皆不能及。《遊廬山詩》怪偉雄肆﹐有如天馬騰空﹐不可控勒﹐張文襄讀之傾倒。使能如湘綺翁之好學﹐至老不倦﹐則吾未能測其所至也。

附舊作湘綺遺書跋

湖南學術﹐盛於近世。明淸兩代﹐乃有四王﹕船山於《易》尢精﹐九溪考古最悉﹐葵園長於史學﹐湘綺號曰儒宗。其所論著﹐於經有《周易說》十一篇﹐《今古文尙書箋》二十九篇﹑《詩補箋》二十篇﹑《禮經箋》十七篇﹑《周官箋》六篇﹑《禮記箋》四十六篇﹑《春秋公羊何氏箋》十一篇﹑《論語訓》二十篇﹑《爾雅注》十九篇﹑《尙書大傳補注》七卷﹑《夏小正注》一卷﹑《逸周書注》七卷﹑《谷梁申義》一卷﹐於子有《老子注》一卷﹑《莊予內篇注》七卷《雜篇注》二卷﹑《墨子注》七十一篇﹑《鶡冠子注》一篇﹑《寫定孫子》十三篇﹐於史有《湘軍誌》十六篇﹑《桂陽州誌》十七篇﹑《衡陽縣誌》十篇﹑《東安縣誌》七篇﹑《湘潭縣誌》十二篇﹑《王氏族譜》四卷﹑《史贊》十七卷﹑《論夷務書》若干捲﹑《日記》若干捲﹐於集有《楚詞釋》十篇附《髙唐賦注》一篇﹑《湘綺樓詩集》十八卷﹑《杜若集》二卷﹑《夜雪集》一卷《後集》一卷﹑《七夕詞》一卷﹑《湘綺樓詩外集》二卷﹑《文集》二十六卷《外集》二卷﹑《詞鈔》一卷。其選錄者﹐曰《八代詩選》二十卷﹑《唐詩選》十三卷﹑《唐十家詩選》十六卷﹑《漢魏六朝文選》若干捲。別有《王志》四卷﹑《箋啟》八卷。其有目無書及成書未刻者﹐尙不在此數也。翁稟上哲之姿﹐述前聖之業﹐學窮道奧﹐徳應昌期﹐際運代之屯艱﹐托玄思於素業。詩披神霧﹐補北海之長箋﹔書定禮堂﹐著曲臺之後記。其於公羊之學﹐尢闡劭公之微﹐井研衍其師傳﹐南海襲其緒論﹐有淸季世﹐巍然大師。𨿽天官妄肆譏評﹐而楚學實成宗派。蚍蜉撼樹﹐輕薄爲文﹐徒自損其品名﹐曾何傷於日月。此其經學之湛深也。

君子之道﹐或隱或見﹐聖人之行﹐一龍一蛇。道隱小成﹐學迷玄象。問禮懵於柱下﹐訪道忽乎七篇。惟翁泯物我之大齊﹐明儒墨之相用﹐蟬蛻污泥﹐蓬累而行。行旣充符﹐道宜應帝﹐徳機旣杜﹐天倪以和。消遙大化之中﹐遊戲人間之世。指白非馬﹐其道猶龍﹐滑稽玩世﹐莊諧雜出。足使諸鄒杜口﹐曼倩降心﹐天下奉爲談宗﹐麈尾揮其玉屑。則其道術之玄深也。

翁惆悵鴻筆﹐寢饋麟經﹐以爲秦來文宗﹐世推班馬﹐殫精史漢﹐奮志纂修。久放浪於江湖﹐未回翔於玉署﹐自撰軍志﹐張我湘人。紀曾侯以紹安陽﹐述籌餉而師平準﹐較彼朱克敬﹑王定安所造﹐實乃雅俗區分。其他桂陽﹑衡陽之書﹐湘潭﹑東安之志﹐皆斂雄才於方紀﹐納萬變於小篇。舊日湘中山水之記﹐先儒耆舊之書﹐較此華章﹐黯然失色。蓋默深聖武之記﹐無此偉觀﹐玉池湘陰之圖﹐遜玆雅韻。斯其史裁之麗密也。

湘州文學﹐始盛東京﹐典午以來﹐惟傳羅﹑李。歐陽僅以書著﹐茶陵稍用詩名。淸代則王﹑魏揚聲﹐鄧﹑曾並美。翁生含秀質﹐天挺人英﹐天才自髙﹐工力交至。擬昌谷髙軒之過﹐早成薄命之詩﹔當士衡入洛之年﹐能續蘭成之賦。藉甚聖童之譽﹐巍然詞伯之稱。固已增湖湘之景光﹐畱江山之髙韻。及乎圓明詩出﹐壓元相之連昌﹔秋醒詞成﹐過東坡之赤壁。以及狀剛直彭公之行﹐爲伯元叔績之傳﹐文筆嚴淸﹐華實並茂﹐足使文儒俯首﹐宿學傾心。湘中稱名士無雙﹐海內號勝流第一。𨿽越縵薇蓀﹐或肆他端之毀﹔而江河萬古﹐何損文章之名。迹其樹義之精﹐出詞之雅﹐日光玉潔﹐周情孔思。卿云而後﹐僅見斯文﹐唐宋以來﹐無此作者。蓋翁以文若之逸才﹐勤伯業之老學﹐復治申培之經術﹐享伏勝之大年﹐卓然大成﹐敻絕百代。此卽離居異域﹐生不同時﹐猶或聞聲而相思﹐觀文而遙契﹐而況鄕裏後進﹐追隨杖履﹐晉接音塵﹐親讀叢書﹐叩聞口說者乎﹗本念庵之遺意﹐署後學以拜陽明﹔思退之之狂言﹐非仲尼不稱弟子。敬述其略﹐以告鄕人。

葵園學略第二十

長沙閣學﹐季淸巨儒﹐著書滿家﹐門庭廣大。予嘗論其尊崇經學似儀徵阮相國﹐釐正文章擬桐城姚郎中﹐校注羣史若嘉定錢宮詹﹐考證諸子如髙郵王觀察。而考其平生著書﹐尢有功於楚學。蓋湘州人物﹐盛自東京﹐自晉迄唐﹐輩興文彥。昔賢著錄﹐如晉張方之《楚國先賢》﹑鄧湘臯之《沅湘耆舊》﹑周聖楷之纂述《楚寶》﹑羅研生之《湖南文徵》﹐義主褒美鄕賢﹐甄錄或傷浮濫。先生念經術之不明﹐望鄕人之奮厲﹐以爲姜齋稗疏﹐提要時有微詞﹐凝園管見﹐通方訾其巨謬。求如易袚之說《易》﹐觀國之《學林》﹐羅氏之述《尙書》﹐周子之言太極﹐在於淸代﹐難值其人。故於續刊《經解》之時﹐畱意表章湖湘之學。於魏﹑鄒數公而外﹐兼錄湘潭二胡之書。人競及於生存﹐例不拘於故事﹐特相誘掖﹐深具孤懷。其後先生集疏三家之詩﹐參正安國之傳﹐無不采同人之說﹐集眾家之長﹐重皮先經學之深﹐兼及其子﹝先生稱皮鹿門先生深於經學﹐任舉一義﹐觸處洞然。又《與蘇阜康書》云「讀皮先生《經學通論》﹐令人愧汗無地。」其爲《詩三家義集疏》﹐采皮先生仲子嘉祐至數十條﹞﹔服郋園涉覽之博﹐多取其長﹝先生注《釋名》《水經注》《世說新語》《漢書》﹐采葉吏部徳輝說最多﹞。後生見聞﹐邁逾前古﹐多能明古今之別﹐知漢宋之分﹐實由先生最爲老師。又都書局﹐思賢所刻﹐津逮貧生﹐講捨髙才﹐今爲老宿﹐傳其舊業﹐迥異時流。郭復初以三禮成家﹐孫季虞用六書名業﹐師承所自﹐都出王門。此有功於楚之經學也。

《漢書》之學﹐盛自湘人﹐何東洲於班史爲專精﹐曾太傅列孟堅於聖哲﹐其後周荇農覃心陳志﹐郭玉池評校史公。先生補注班史﹐垂老方成。博采羣言﹐裁量眾說﹐於郭﹝玉池﹞﹑王﹝湘綺﹞﹑瞿﹝止庵﹞﹑杜﹝仲丹﹞之著﹐王﹝理庵﹞﹑皮﹝鹿門先生﹞﹑葉﹝郋園﹞﹑李﹝楨﹐佐周﹞之書﹐阜康﹝平江蘇輿﹞﹑伯成﹝安化陶憲曾﹞之校刊﹐同宗四王之札記﹝長沙王文斌及先生從弟先和﹑先惠﹑先恭﹑先愼四人﹞﹐苟有可采﹐靡不兼收。其後集解範書﹐則黃﹝山﹞﹑柳﹝從辰﹞效其勞﹐經緯五洲﹐則曹﹝典球﹞﹑王﹝達﹞分其役。乃至兩唐合注﹐《元史》拾補﹐亦多依郇廬﹝湘鄕陳毅﹞之成說﹐據古微﹝邵陽魏源﹞之新編。葑菲不遺﹐洪纖悉記。彌尊往哲﹐復畏後生。求有裨於髙深﹐益足徵其識量。此有功於楚之史學也。

九流之學﹐楚士號精﹐兩王有衍莊之書﹐魏﹑易﹝佩紳﹞傳解老之業﹔曹鏡初造《墨子箋解》﹐易石甫有《淮南新疏》。綢發經生﹐最精蘭陵之書﹝湘潭胡元儀子威﹞﹔孟純文人﹐亦有釋莊之集﹝湘陰郭慶藩子靜﹞。而其先則曾太傅能言其大﹝太傅嘗言「諸子皆可師」﹞﹐李布政﹝元度﹞能知其深﹝次靑嘗言「曾公自苦等於禹墨﹐持法則用申韓﹐善處功名之際則用黃老」﹞。先生集解《荀子》﹐多采大胡之言﹔繼釋莊書﹐又承小郭之後。用心各有疏密﹐義例不無略詳﹝劉申叔之《荀子校釋》﹑馬其昶之《莊子故》﹐多能拾先生之遺﹞。然其後陳治仲爲《墨子正義》﹐蘇阜康校《晏子春秋》﹐羅庶丹爲《呂覽詮言》﹐楊遇夫撰《老子古義》﹐溯其原始﹐啟自先生。前哲之醍鬯旣宏﹐後進之慕效自廣。近時資濱戴子﹐倡名學於麓山﹝益陽戴潤珂有《諸子槪論》﹐其縣人羅潤泉有《墨子解義》﹞﹐漣浦譚君﹐振玄風於江漢﹝湘鄕譚戒甫著《形名墨辯》諸書﹐其師顏昌峣著《管子校義》﹐顏則葵園門人也﹞﹐大湖南北﹐厥道益光。此有功於楚之子學也。

在昔靈均見放﹐傳騷賦於湘南﹔羣玉善詩﹐標英聲於唐代。明有西涯之樂府﹐淸有陶園之新詩。益洗蠻風﹐登諸華琰。而耦耕經世之集﹐不錄文人﹔湘鄕雜鈔之編﹐未嚴義法。先生於是續夢谷之類纂﹐示古文之準繩﹐錄求闕﹑柈湖之粹﹐采南村壯學之英。孫集蒼筤﹐取其說虎。三十九人之內﹐湘中著錄五家。玆編旣出﹐羣士知歸。其後黎庶昌之續纂﹐異實同名﹔蔣瑞藻之補編﹐錄新遺舊。而坊賈注釋﹐巨繆百生﹝中華書局王文濡注本批繆最多﹞﹐滋可痛也。又先生類纂驕文﹐以補王聞修之《法海》﹐李申耆之《類鈔》。《雕龍》則論贊分門﹐《史通》則全書入錄﹔傅毅則移漢入晉﹐袁序﹝吳谷人《袁簡齋壽序》﹞則有目無文。尋其例條﹐小有歧異﹐然而取裁丰贍﹐斷制精嚴。而選師伏之序賦﹐殆將百首﹔錄湘綺之頌贊﹐亦且廿篇。自余周﹑郭之詞﹝自庵﹑玉池﹞﹐蔡﹝枚功﹞﹑孫﹝芝房﹞之制﹐皆加甄集﹐大振湘文。而阜康被錄﹐翊云見遺﹐豈由阿好之私﹐蓋實擇詳之愼。至於詩餘之作﹐選輯六家﹐湘雨振其風流﹐桐華飛其麗藻﹐尢足振新聲於湖外﹐傳逸響於江潭。幼學尋途﹐作家輩起﹐而先生刻思益﹑養知之集﹐梓磵東﹑西垣之詩。復修先徳遺書﹐刊行詩義標準。是皆本源忠孝﹐發抒性靈。當代奉爲宗工﹝湘綺雲﹕益吾自命宗工﹞﹐前輩服其史筆﹝郭筠老見先生所補《明史忠正傳》﹐嘆爲範蔚宗一流人﹞。其詩亦淸眞精湛﹐卓爾名家。惟儷體僅見四六之弁言﹐駢纂之序例﹐亦能究義神之竅奧﹐判雅俗於毫芒﹐矩矱森然﹐芥滄興嘆﹝見長沙黃吏部兆枚所爲《郭編修家傳》﹞。此有功於楚之文學也。

綜玆四部﹐集諸一身。纂述鴻編﹐發揚巨業。其名馳於域外﹐其書傳於寰中。湘國靈光﹐皕年寡兩。而考其自譜﹐則先生弱而失怙﹐困至傭書。迨雅步於玉堂﹐乃專精於靑簡﹐始由纂錄之業﹐上窺著作之林。出掌文衡﹐入爲祭酒﹐比牒早登宰相﹐門徒多至大官。使先生久宦京華﹐迥翔臺閣﹐固當班躋公輔﹐官軼瞿張。而先生抗疏劾姦﹐拂衣歸隱﹐辟葵園於北郭﹐主鹿苑之經壇。門無俗客﹐惟停問字之車﹔業不他紛﹐雅意藏山之策。虛懷取善﹐樂受人言。友朋賴以成名﹐善類蒙其庇護。屬舊新之交會﹐或譏刺之相乘﹐而先生飾巾待終﹐幃堂講業。煙舟避地﹐猶編詩義之書﹔涼塘伏居﹐日校蔚宗之史。克全晚節﹐挺爲貞儒﹐用能張大楚風﹐集成淸學。惟盛業必傳百世﹐史書列傳儒林﹐生大儒不爲一鄕﹐同裏先蒙其教澤。敬書夙感﹐用質同岑。

先生身後﹐淸史列傳儒林。吳慶坻曾爲銘幽﹐黃兆枚爲表墓。先生有自編年譜﹐詳敍生平。此篇因其生日設祭﹐其嗣子屬爲之耳。余於生前未嘗一見先生﹐第喜讀其所著書﹐以爲有裨於始學﹐嘉惠於寒畯﹐爲一時前輩所不及。其晚年節行﹐羣士尢同尊之。亡友羅焌庶丹挽先生云「周末諸子﹐荀卿最爲老師﹐若論勝國耆儒﹐惟有先生推祭酒﹔長沙二王﹐葵園克全晚節﹐竊本念庵遺意﹐止稱後學拜陽明。」今年公祭﹐余撰文云﹕

「湖湘開辟﹐玄黃判剖﹐堂堂文宗﹐肇此祭酒。玉池此贊﹐言大非誇﹐猗若我公﹐撰述成家。上箋羣經﹐下證國史﹐旁論文章﹐用逮諸子。四十餘年﹐楚學生光﹐長沙大師﹐並稱二王。湘綺通玄﹐行同莊列﹐公則守常﹐克全晚節。宗風旣詭﹐學脈分流﹐門徒誦義﹐肅若嚴秋。梁﹝鼎芬﹞﹑陳﹝毅﹞﹑吳﹝慶坻﹞﹑黃﹝兆枚﹞﹐爲世佚老﹐厥修曷由﹐師訓是保。嗟余後學﹐知讀公書﹐生朝設奠﹐懷徳崇儒。湘水澄波﹐學林在巷﹐秋云在天﹐公靈來降。」

鹿門學略第二十一

善化皮先生所著書﹐其已刻者﹐曰《經訓書院自課文》三卷﹑《師伏堂駢文》六卷﹑《經學通論》五卷﹑《經學歷史》一卷﹑《尙書大傳疏證》七卷﹑《今文尙書冤詞平議》二卷﹑《孝經鄭注疏》二卷﹑《鄭志疏證》八卷附《鄭記考證》一卷﹑《聖證論補評》二卷﹑《六藝論疏證》一卷﹑《魯禮禘祫義疏證》一卷﹑《王制箋》一卷﹑《漢碑引經考》六卷附《漢碑引緯考》一卷﹑《箴膏肓發墨守起廢疾疏證》一卷﹑《師伏堂筆記》一卷﹑《師伏堂詞》一卷﹑《師伏堂詩艸》六卷﹑《鑑古堂日記》二卷﹐其日記有目而書佚者﹐有《宙合堂詠古詩》一卷﹑《史記引尙書考實》一卷﹐別有《南學會講義》十餘篇。先生當同治時﹐年才弱冠﹐與益陽王徳基﹑長沙閻土良輩以茂才績學舉癸酉科拔貢﹐湘綺王先生賦詩贊異﹐謂爲文學名人。及光緒壬午﹐先生舉順天鄕試﹐於是年逾三十﹐始覃思經術。初治《尙書》﹐考證今文﹐疏證大傳﹐著書十餘萬言。旣數困於春官﹐遂絕意仕進。主講江西經訓書院﹐日以朴學訓示生徒。暇則杜門造述﹐從事於《尙書》之學﹐號爲專經大師。旁治《通鑑》及顧﹑王諸大儒之書﹐慨然有用世之志。丁戊之間﹐主講長沙南學會﹐議論貫通古今﹐弭爭泯患﹐多精到之言。政變以後﹐爲羣小所厄﹐身罹黨禁﹐授徒城中。精治鄭學﹐成書又十餘萬言。上窮六籍之原﹐中涉緯候之奧﹐多先師之逸典﹐小儒淺聞不能究宣者﹐先生皆爲發其覆而究其歸。及著三疾疏證﹑《孝經鄭注疏》﹐世尢多其取精用宏﹐與《今文尙書考證》同爲不刊之書。興學令下﹐大吏聘先生主講學堂﹐於是爲《經學歷史》以授嶽麓諸生。其書明羣籍之大義﹐述今學之家法﹐足裨始學。又慮所言微略﹐復造《五經通論》以鬯厥旨。長沙王葵園先生讀而嘆服﹐遺書門人蘇輿﹐謂令人愧汗無地。蓋先生始壯專經﹐啟於湘綺先生﹔中年著書﹐多與郋園葉先生商榷名例﹔晚年論學﹐與葵園尢訢合無間。葵園有所著述﹐未嘗不藉助先生﹐先生纂述成編﹐葵園未嘗不以官錢刻之。其文及詩多先生少作﹐然葵園類纂驕文﹐錄先生所制至九十餘篇。自先生存時﹐書已流傳人間﹐及其歿後﹐遺著及於海外。日本博士有專治先生之學者﹐皆言先生治經之精﹐或且出二王先生上。或者謂先生力贊維新﹐若逆知世變﹐識力髙出世儒。予觀先生戊戌講學湘中﹐特慨乎膠州之役﹐睹義寧陳巡撫寶箴發憤有爲﹐出而相贊耳。諸人旣敗﹐牽率先生﹐著書終老﹐先生固安之若素。其《春秋講義》及《經學歷史》﹐當世小生或敢妄事詆誹﹐然彼於先王之學未能深究﹐恣爲狂論﹐無足較也。膠州柯先生紹忞主修《淸史》﹐於《藝文志》錄先生著書﹐而儒林不爲立傳﹐世以爲恨。然今之《淸史》未爲定本﹐且以先生之學﹐鉤深致遠﹐卓犖沈冥﹐當世巨儒﹐早有定論﹐豈假良史之詞而聲名始傳於後哉﹗始先生仲子吉人在時﹐嘗屬余爲《南學講義敍》﹐未敢率爲﹐而吉人早逝。今吉人之子名振輯刻先生遺書﹐督之爲敍﹐伏念自己亥至今將四十年﹐於先生之學﹐無能繼述萬一﹐書此不能不恧焉自愧也。

先師皮先生師伏堂文﹐王閣學先謙選入《駢文類纂》者都九十六篇。今觀其篇目﹐若《倉帝史》《皇氏頌》《宓戲畫卦頌》《舜陵銘》《尙書大傳疏證》《尙書中候疏證》《史記引尙書考》《六藝論疏證》《魯禮褅祫施志疏證》《駁五經異議疏證自序》及春秋列國名臣﹑漢雲臺中興諸將﹑嶽麓書院六君子頌﹝宋朱公洞﹑周公式﹑李公允則﹑劉公宏明﹑陳公鋼﹑楊公茂元﹞及他雜文連珠之屬﹐凡百餘篇。謹爲標識﹐僭書其後曰﹕

圓靈垂象﹐日月耀其光華﹔柔祗成形﹐河嶽章其動靜。道靡兩而不立﹐物無奇而非偶。取象天地﹐形成文章。乾健坤順﹐義始於《文言》﹔陽剛陰柔﹐美生於《易》象。文章重儷﹐厥誼至明﹐伊古才流﹐昭宣此旨﹐𨿽體有朴艷﹐而意歸一揆。自世士炫其浮質﹐賢儒乃笮文人。六朝俳偶﹐退之薄而不爲﹔宋時四六﹐君實謝非素習。道喪文敝﹐名徳移風﹐世尊古文﹐托義髙尙。有淸厲學﹐華實並茂。臯文﹑容甫﹐發經籍之眞光﹔季逑﹑巽軒﹐窮聖言於素業。卑谷人浮艷之作﹐陋迦陵側媚之詞。正聲旣張﹐淫音輟響。故淸一代文業﹐上與兩漢比隆﹐由其究精雅詁﹐研討微言﹐師彥和之眞經﹐法準南之原道﹐用能取熔古義﹐自鑄新詞也。湘州文學﹐肇盛梁唐。文山攬秀於詩章﹐西涯擅聲於樂府。姜齋文雄而詩麗﹐承貫論健而詞豪。蓋代文宗﹐羣推湘綺。江南之賦﹐並美於蘭成。秋醒之詞﹐尢髙於玉局。信可謂抉天章於云漢﹐振屈宋之英聲者矣。先生生遜淸之季年﹐值湘文之盛日﹐少登拔萃﹐旋領鄕闈﹐藉甚聲華﹐煥乎文采。連珠與士衡並美﹐遊記共道元生色。雙淸制贊﹐已垂彤史之輝﹔瀛州序頌﹐復紀文皇之盛。已可揚聲華屋﹐騰藻云崖。先生矢志讀書﹐殫精治史﹐謂道不原於周﹑孔﹐則旁出多歧﹔文不徵於馬﹑班﹐則義終無本。於是爲遷《記》引《書》之考﹐賦兩漢詠史之詩。談古於宙合之堂﹐講學於經訓之院。林苑不能分傳﹐經文乃合一途。故古泉雜序﹐郋園必乞於鹿門﹔湖外作家﹐華鬗推之爲鴻筆也。昔竹坨第工詞章﹐東原不長文學﹐左海惟精禮制﹐西莊獨事校刊。乾嘉漢師﹐文尢蕪雜﹐諷籀書九千字﹐說《堯典》三萬言﹐羣士騰譏﹐寡能備善。君旣究羣經之玄意﹐兼都雅之髙文﹐精義人神﹐煉才就範。非姬漢之書不談﹐匪羲黃之旨不傳﹐檢緯候於綠圖﹐校珍文於丹策。彼戴氏遺書之序﹐丰芑通訓之詞﹐稱述學原﹐世稱美造。而先生所自作至數十餘篇﹐寧惟魯齊家法﹐藉墨藻以光新﹔亦使伏賈薪傳﹐永遺聲於文藪。故考其學業﹐則經學挺出於淸儒﹔論其文章﹐則根底特殊於華士。斯學林之公論﹐非門士之私言。而枚叔著議﹐駁其三書﹐俳山論文﹐黜玆一老﹐則彼陳漢章之敢爲狂論﹐陳大丘之橫肆抨彈﹐奚足辧乎﹖愚以弱年獲侍講席﹐親承緒論﹐奄遘心喪﹐敢自負於師門﹐特用章乎遺教﹐且詔學者知尊重焉。

皮先生之《經學通論》﹐已收入《四部叢刊》。章炳鱗駁先生三書﹐特指其《經學歷史》《春秋講義》《王制箋》諸書﹐謂其不守今文師說耳。其先爲校經生一篇﹐稱抱一家之學﹐鉤深而致之遠﹐上規平津﹐下撫西莊。梁啟超則稱其《孝經鄭注疏》取精用宏﹐爲傳世不朽之作。其會通漢宋﹐啟發迂舊﹐尢在《南學會講義》十餘篇。當時登諸《湘報》﹐未嘗編爲專冊。其謂淸儒漢學原出宋賢﹐則較章學誠之說尢爲明鬯。學誠《文史通義朱陸篇》言今人有薄朱氏之學者﹐卽朱氏之數傳而後起者﹐其人亦不自知也。沿朱氏之學﹐一傳而爲勉齋﹑九峯﹐再傳而爲西山﹑鶴山﹑東發﹑厚齋﹐三傳而爲仁山﹑白雲﹐四傳而爲潛溪﹑義烏﹐五傳而爲寧人﹑百詩。今承朱氏之後﹐所見出於前人﹐不知卽是前人之遺緒﹐是以後歷而貶羲和也。先生則謂古無目錄之學﹐至宋而始有王堯臣《崇文總目》﹑陳振孫《直齋書錄解題》。古無金石之學﹐至宋而始有趙明誠《金石錄》﹑歐陽修《集古錄》諸書。至於疑《僞古文尙書》﹐始自吳才老﹑朱子﹔搜輯漢人舊注﹐始自王伯厚應麟﹔尊信《詩序》﹐始於呂祖謙伯恭﹔糾正史傳﹐則有吳縝《新唐書糾繆》《五代史記纂誤》﹐吳仁傑《兩漢刊誤補遺》。而吳棫考論古韻﹐邢昺爲《爾雅》作疏﹐徐鉉校定《說文》﹐徐鍇爲作系傳﹐《困學紀聞》《東發日鈔》﹐又日知﹑潛邱﹑養新諸記錄所本。故遜淸一代之學術﹐無一不淵源於宋儒。故先生答葉徳輝書﹐謂弟所學本兼漢宋﹐而於講說注重解二家之紛。惜及門弟子江西經訓書院及湖南諸生多止傳其詞章﹐少能承其經學﹐惟同縣舉人譚紹裘貽仲﹑羅焌庶丹爲知先生之學。譚主北京大學經席﹐著述未傳。羅始爲《孝經鄭注疏證》二十卷﹑《孝經敍錄師儒傳述考》一卷﹐見先生鄭注疏。自愧不如﹐別著《周易鄭注疏證》《論語集注疏證》《大戴禮集解》《爾雅本義疏證》《爾雅正字》《夏小正經傳考》《讀孟子札記》《九經古義補》《石鼓文集釋》《金文隸古定》《揚子云年譜》《太玄集解》《呂子集釋》《韓子補注》《列子校注》《孫子注集證》﹐多已成書﹐其諸子學述則爲嶽麓大學講義﹐平生敬重先生﹐自稱私淑弟子。世論吾縣學人﹐亦以羅之所業差能繼先生之後﹐惟生時未相從受業耳。日本博士狩野直喜研究先生之書﹐常於京都大學爲諸生講演。其孫名振編有《年譜》一卷。

郋園學略第二十二

湘潭葉郋園所著書﹐於經有《周禮鄭注攺字考》六卷﹑《儀禮鄭注攺字考》十七卷﹑《禮部鄭注攺字考》二十卷﹑《春秋三傳地名異文考》六卷﹑《春秋三傳人名異文考》六卷﹑《經學通誥》附《經學緒言》六卷﹑《孝經述義》三卷﹑《天文本論語校勘記》一卷﹑《孟子劉熙注》一卷﹔於小學有《六書古微》十卷﹑《同聲假借字考》二卷﹑《釋人疏證》二卷﹑《說文讀若考》八卷﹑《說文籀文考證》二卷﹔於子有輯《傅子》三卷《訂誤》一卷﹑《鬻子》二卷﹑《孫柔之瑞應圖記》一卷﹑《淮南萬畢術》一卷﹑《星命眞原》十卷﹔於史有《隋書經籍志考證》六卷﹑《漢律疏證》六卷﹑輯《山公啟事》一卷﹑《山公佚事》一卷﹑《宋趙忠定奏議別錄》八卷﹑《宋紹興祕書省續編到四庫闕書目考證》二卷﹑《四庫全書總目板本考》二十卷﹑《觀古堂藏書目錄》四卷﹑《郋園讀書志》十卷﹑《書林淸話》十卷《餘話》二卷﹑《藏書十約》一卷﹔於集有《古泉雜誌》四卷﹑《消夏百一詩》二卷﹑《觀畫百詠》四卷﹑《和金檜門觀劇絕句》一卷﹑《昆侖皕詠》二卷﹑《南遊集》一卷﹑《書空集》一卷﹑《歲寒集》一卷﹑《漢上集》一卷﹑《於京集》一卷﹑《還吳集》四卷﹑《北徵集》四卷﹑《浮湘集》一卷﹑《山居文錄》四卷﹑《北遊文存》二卷﹑《翼教叢編》六卷﹑《覺迷要錄》四卷﹑《輶軒今語評》二卷。其所刻《觀古堂麗廔叢書書目叢刊》又都幾百卷。賢子啟倬總爲《郋園全書》﹐屬某識於篇首。徵之漢志﹐言儒家者流遊文六藝之中﹐畱意仁義之際﹐宗師仲尼﹐於道最髙。漢自武帝以後﹐道術統乎聖經﹐羣儒宗於孔氏。劉子政父子爲《別錄》《七略》﹐以定眾家之歸﹔許叔重爲《說文解字》﹐用考制作之原。後之儒者﹐欲究達詁而討學近津﹐必先從事焉。魏晉迄唐﹐士習玄風﹐宋明諸儒﹐殫心性道﹐讀書習業﹐或與漢師殊方。至於有淸﹐昆山顧氏﹑元和惠氏﹐實窮經而反本﹐振兩京之遺緒。下逮乾嘉﹐碩彥朋興﹐而髙郵王氏﹑金壇段氏﹑陽湖孫氏尢號專經大師。先生始治許學﹐服膺段氏﹐所述旁采桂馥﹑王筠諸家﹐爲《說文故訓》三十卷。其《讀書志證》﹐發諸書異同﹐是正鄙生謬說﹐大類王氏《雜識》。而博綜百家﹐董校集籍﹐尢蔚焉與孫氏同風。先生故家於吳﹐自其考雨村公始移籍湘中。當光緒中葉﹐縣人王侍講闓運﹑長沙王閣學先謙以名徳巨儒都講書院﹐羣士承風﹐奉手其門。先生治學﹐守吳先生遺法﹐與侍講異趣﹐於閣學爲再傳弟子﹐執禮甚謹﹐論學亦不苟同。而於同光今文師說﹐疾其誣妄惑世﹐頌言攻之。丁酉﹑戊戌間﹐南海康有爲﹑新會梁啟超緣飾經術﹐謀變舊政。先生家居﹐著書辧說﹐措詞甚峻。康梁旣敗﹐平江蘇輿匯次先生論述﹐以爲《翼教叢編》。先生復著《覺迷要錄》﹐用儆羣士。故新進或仇疾先生﹐而老生宿學遠近稱仰﹐用是名動天下。四方士過長沙﹐必造先生寓廬。日本鹽谷溫﹑松崎鶴雄輩浮湘問學﹐先生爲造《六書古微》以詔之。生性亢直﹐勇言利病﹐院司施政﹐咨而後行。故先生以主事鄕居三十年﹐輩齒遠後二王﹐而名聲與齊。先師皮鹿門先生所學與先生別尙﹐而服其淹博﹐每有造述﹐多從商略名例。閣學纂注《漢書》《釋名》《世說》諸編﹐胥藉助先生。蓋先生藏書﹐多湖外舊家所無。其考校板本﹐識別正僞﹐集有淸諸家之長﹐而述其詳於《書林淸話》。其平居持論﹐嘗謂崇聖不可以徒致﹐必首事於通經﹔通經不可以陵節﹐必循途於識字。而詔後學以所從入﹐必先於簿錄考溯其遠流﹐開示其閫奧。故先生編述𨿽多﹐大要以二者爲歸。至其餘力所及﹐旁通乎星命﹐雜涉於詞曲﹐其原亦出於《易》與《詩》。論者謂湘州皕年以來﹐文儒相望﹐而甄微廣術﹐孤詣致精﹐撰集窮乎眾流﹐徒人及於域外﹐未有若先生者也。先生平生行誼﹐詳自定年譜及長沙黃兆枚﹑善化許崇熙所爲傳志﹐玆不悉記。其行業之大系於季淸治亂及湖南學術者﹐具列於篇後。有篤古之倫﹐秉執學心﹐鉤稽庶藝﹐其必有資於是也。

按宛平徐仁鑄研甫督學湖南﹐時梁啟超主時務學堂﹐以《公羊》《孟子》教授學生﹐頗張其師康有爲之說﹐又爲徐作《輶軒今語》以示多士。葉會試固出徐門﹐乃爲評語以譏之﹐時光緒二十四年戊戌歲也。其年八月變作﹐康梁亡命﹐新舊水火﹐葉輯當時老生之作以爲《翼教叢編》﹐又爲《覺迷要錄》數卷﹐於是名動天下。性好藏書﹐葵園﹑鹿門兩先生著述﹐多從假借。所著書多﹐《說文讀若考》《六書古微》﹐專門家或能糾其違失。獨所輯《書林淸話》稱述藏家故實﹐廣來名人燕語﹐學者謂其必傳。《觀古堂書目》辧章學術﹐開示法程﹐出湘潭袁芝瑛臥雪樓﹑巴陵方柳橋碧琳瑯館二家著錄之上。湖南藏書﹐世稱道州何氏﹐而東洲生無著錄﹐其書今已散亡。葉氏書今亦多失﹐然其羣從猶有能紬經好古﹑昌衍其業者。

瀏陽學略第二十三

朱文炢﹐字愼甫﹐天資穎異﹐篤志性命之學﹐以宋五子爲依歸。常曰「讀書所以明道也﹐未有不通四子五經而能明道者﹐亦未有不明濂洛關閩之道而能通四子五經者。」其學以誠爲本﹐以敬爲宗﹐以精義集義爲程途﹐以明體達用爲究竟。後益殫心《易象》《春秋》﹐謂《易象》內聖之學﹐《春秋》外王之書﹐學不明《易象》﹐無以窺道之全﹐不通《春秋》﹐無以極道之大。由是博考精思﹐凡天文﹑歷算﹑律呂﹑諸子百家﹐罔不究其得失。性至孝﹐省父武昌﹐與江陵訓導胡大章﹑監利王柏心友善。繼奉兩親南旋。居父喪﹐哀毀疏食。善化賀長齡聘掌書記﹐以母老辭。著有《大易粹言》《春秋本義》《中庸箋注》《五子見心錄》《聖學罪譯》。曾國藩作遺書序﹐稱其所爲書有《從學雜記》一卷﹑《文集》一卷﹑《三傳備說》﹐今佚。其《易圖正旨》推闡九圖之義﹐與徳淸胡渭﹑寶應王懋竑氏之說不合。山居僻左﹐不及盡睹當世通人成說﹐小有歧異﹐未爲颣也。

歐陽中鵠﹐字節吾﹐以內閣中書官至廣西按察使﹐卒﹐有《詩集》一卷。譚嗣同師之﹐號爲瓣姜先生﹐以其尊船山王子之學也。

劉人熙﹐字艮生﹐同治某科舉湖南鄕試第一﹐官廣西道員。嘗讀《黃書》﹐懷種族之痛。戊戌政變﹐門人譚嗣同與六士之難﹝劉光第﹑楊銳﹑康廣仁﹑林旭﹑楊深秀與譚﹞。辛亥軍起﹐遂立船山學社於長沙曾公祠思賢講捨中﹐集羣土講學。嘗著《琴書申邱》﹐述其人邱榖士之說﹐自稱老憂國難﹐道與世違。其卒也﹐善化黃膺鹿泉撰聯挽之云「京國舊朝官﹐曾購遺書題《楚寶》﹔天民猶先覺﹐長畱遺象配船山。」學者稱蔚廬先生。

按瀏陽之學﹐最顯者爲元時歐陽玄。玄字幼功﹐八歲能日記數千言﹐長於經史百家靡不研究﹐伊洛諸儒原委尢爲淹貫。延祐中登第﹐官至翰林學士承旨﹐歷官四十餘年﹐髙文典冊多出其手﹐有《圭齋文集》。瀏之學者至立書院以祀之。至淸而譚嗣同復生特起。嗣同爲湖北巡撫名繼洵者之子﹐少時受學於歐陽中鵠﹑劉人熙﹐著有《寥天一閣文》若干捲﹑《莽蒼蒼齋詩》若干捲﹑《石菊影廬》若干捲。壯學劍於安化黃仲弢﹐著有《劍經衍葛》一卷。又有《思緯氤氳臺短書》一篇﹑《仁學》數十篇。其爲文深於吾土老佛之言﹐而推衍西方浪漫者之說﹐老學拘生見之咋舌。其死於戊戌之難也﹐在獄爲絕命詞以自遣云「望門投止思張儉﹐忍死須臾待杜根。我自橫刀向天笑﹐去畱肝膽兩昆侖。」梁啟超爲作傳﹐謂其一念淸徳宗﹐一念康有爲也。吾皮鹿門師作挽詩哭之﹐其詞絕痛﹐不在《師伏堂詩集》﹐今錄於日記中。而郭焯瑩稱其駢詞沈麗﹐可與汪中相抗。故復生較其文采﹐已奮藻於才林﹐語其忠節﹐亦追迹於往烈﹐眞天下奇男子也。自復生死而唐才常激而發難﹐湘中少年死者五十餘人。至辛亥武昌軍起﹐而淸命以淪﹐大亂以作﹐而生民之禍不可救矣。

復生《莽蒼蒼集》﹐自題「三十以前舊學第一種」。其題麥孺博扇云「無端過去生中事﹐兜上矇矓業眼來。燭下髑髏誰一劍﹐尊前屍塚夢三槐。金裘噴血和天鬥﹐雪竹聞歌匝地哀。徐甲儻容心懺悔﹐願身成骨骨成灰。」﹝一﹞「死生流轉不相值﹐天地翻時忽一逢。且喜無情成解脫﹐欲追前事已冥濛。桐花院落烏頭白﹐芳艸汀洲雁淚紅。再世金環彈指過﹐結空爲色又俄空。」﹝二﹞「柳花夙有何冤業﹐萍末相遭乃爾奇。直到化淚方是聚﹐只今墮水尙成離。焉能忍此而終古﹐亦與之爲無町畦。我佛天親魔眷屬﹐一時散去劫僧祗。」﹝三﹞

康有爲挽復生詩云「復生奇男子﹐神劍吐光芒。」又曰「吾道有譚生﹐大地放光明。」

校經學略第二十四

淸嘉道間﹐天下趨於漢學﹐洛閩之緒爲世所捐。儀徵阮元伯元﹝一字蕓臺﹞爲兩廣總督﹐立學海堂於粵秀山﹐以經史教士﹐不課時藝﹐門下諸生如侯康輩多能著書。其後各省學者皆嘆時文之敝﹐思別立講院﹐以通經學古爲事﹐如浙江詁經精舍﹑江西經訓書院﹐其尢著者。而南海吳榮光荷屋伯榮固爲阮公弟子﹐博學工書畫﹐精鑑金石﹐有《歷代名人年譜》《筠淸館金石錄》《白雲山人詩稿》《吾學錄》﹑綠伽南館諸集。撫湘時﹐見諸書院第課諸生以時文﹐思有以矯變之﹐乃設湘水校經堂於嶽麓﹐以經義﹑治事﹑詞章分科試士﹐拔其尢者﹐召至節署﹐賜食贈金﹐由是羣彥奮興於學。其後移堂於南門天心閣下。至光緒初﹐侯官張文厚公亨嘉燮鈞來爲湖南學政﹐始奏攺爲校經書院﹐建築於湘春門外。歲由學使甄別髙才﹐肄業其中。儲圖籍以肆其觀﹐厚膏火以供其乏﹐禮延通儒爲之都講。六七十年來﹐湖南人才多出斯堂。院長寶應成蓉鏡芙卿﹐有《周易釋文例》《尙書歷譜》《禹貢班義述》《春秋日至譜》《春秋世族譜拾遺》《鄭志考證》《釋名補證》《史漢駢枝》《宋史地理誌校勘記》《絅思堂答問》《漢太初考》《心巢文錄》。巴陵杜貴墀仲丹亦著《漢律輯證》《典禮質疑》﹑詩文諸集﹐合爲《桐華館叢書》。二人主教最久﹐生徒亦多。幹略則鳳凰熊希齡秉三﹑湘鄕杜兪云秋﹔忠烈則黔陽黃忠浩澤生﹝黃死於辛亥之難﹐鄕人錄其所著爲《黃黔陽集》﹞﹔篤宗宋學﹐詆斥戴震﹐則寧鄕成克襄贊君﹐晚授禮學館顧問﹐不赴﹐張文厚所重者也﹔詞章則湘鄕李希聖亦園﹐有《雁影齋詩集》﹐宗法義山﹐又著書紀庚子年義和團事﹐文甚詳雅﹐晚好佛書﹐又得方柳橋藏書﹐盡爲題跋。長沙袁緒欽漱瑜﹐始從湘潭黃舒昺正軒遊﹐從事程朱之學﹐後乃以詞章調入校經﹐旁從郭嵩燾筠仙問學﹐究心經世之務﹐有《幔亭遺詩》若干捲﹐未刻駢文傳於世者﹐沈博絕麗﹐𨿽微傷繁富﹐然軼羣之才也﹐以戶部主事終。及元和江標來爲學使﹐設實學會於堂中﹐以史﹑算﹑輿地﹑交涉﹑掌故﹑商務六科課士﹐編爲《湘學新報》﹐唐才常﹑楊毓燐﹝後更名守仁﹐投英國利物浦死﹞﹑陳維鎰﹑李鈞鼐輩皆司編纂﹐舊時漢宋之業漸廢。湘潭胡元儀子威始亦校經學生﹐著書甚眾﹝別詳余所述《湘潭諸胡著述考》中﹞﹐義寧陳三立伯嚴以胡與寧鄕成君爲校經漢宋二學之冠。吾縣杜本崇喬生坦庵秀才時亦入校經﹐其後典試福建﹐守郡四川﹐及居裏時﹐亦曾主講事。杜以詞章時藝著聲﹐老而究心釋典﹐能外形骸﹐以理自勝﹐臨沒賦詩﹐有「頗通淸靜理﹐不作去來悲」之句﹐蓋掌院之賢者。昔葉郋園詩言「三吳漢學入湖湘﹐求闕齋同思益堂」﹐蓋以曾文正之尊崇髙郵王氏﹐列入聖哲﹐周荇農先生之校注四史﹐博采諸家﹐使吾湖南之士多知皖﹑浙之學。其後王葵園輯《皇淸經解續編》《南菁書院叢書》﹐則專以提倡漢學爲事。若校經書院﹐實湖南漢學之大會也。光緒時﹐沅州知府朱其懿設沅水校經堂。彭剛直玉燐設船山書院﹐王湘綺久爲院長。劉琨蘊齋立詁經書院﹐命題試士。郭筠仙亦於曾文正祠設思賢講捨。皆不課時文。外縣則寧鄕玉潭書院亦設經課。於是吾鄕士人皆知讀書﹐不復如陳堯農主講城南時專講四書匯參﹐王雁峯之喜爲時文。荷屋倡始之功﹐於是爲大。亡友楊昌濟懷中昔遊英國﹐謂校經教法與倫惇大學文科無異﹐知淸末立學盡廢書院﹐於事非宜。張之洞復設存古學堂於武昌﹐亦思有以救其獘也。校經院會今爲廣益中學。余昔年曾紀其事﹐今特述其略云。

諸儒學略第二十五

《喪服要記》一卷﹐漢湘鄕蔣琬撰﹝《隋書經籍志》﹞。章炳麟云﹕湖南人士﹐始後漢桂陽蔡倫。倫誠宦者﹐然史稱其有才學﹐校讎經典﹐倫實監理﹐斯固弘恭﹑史遊之次﹐又始造樹膚魚网爲紙﹐中夏文化升降之迹﹐倫有力焉。其後蜀有蔣琬﹑劉巴之徒興於零陵﹐琬代諸葛亮執政﹐成勞炳然。巴在漢末稱髙士﹐聲及吳會﹐諸葛亮自言運籌帷幄不及子初遠甚﹐譽或少過﹐然蜀世文誥策命皆巴所爲﹐誠文章之雋也。及晉﹐有桂陽羅含﹐桓溫稱之﹐以爲江左之秀﹐豈惟荊楚而已﹝見《晉書文苑傳。﹞﹐其文迹可睹者有《湘中記》﹐時見援引﹐盛道湘水之美﹐信而有徵。是數子者﹐皆湖南之令。

《禹貢疆理廣記》六卷﹝趙希弁《讀書附志》﹞。同時衡山廖偁有《洪範論》﹝見《經義考》﹞。《周官總義》三十卷﹝見《四庫提要》﹞﹑《周禮辧疑》﹝《一統志》﹞﹑《周易總義》三十卷﹑《易學舉隅》四卷﹐寧鄕易祓撰。《宋史藝文志》載長沙譚世勣有《易傳》十卷。《經義考》載湘陰彭宗茂有《易解》。趙希弁《讀書附志》載衡山樂洪有《卦气圖》一卷。《經義考》載周子《易通》一卷。《四庫總目》載武陵丁易柬有《周易象義》十卷。而《唐書藝文志》安鄕陰宏道有《周易新傳疏》十卷。宋湘陰周式有《毛詩箋傳辧誤》八卷﹝國史《經籍志》﹞。《經義考》言茶陵譚世選有《毛詩傳》二十卷。《宋史》本傳言永明周堯卿有《詩說》三十卷。《唐書藝文志》載唐陰宏道有《春秋左氏傳序》一卷。宋長沙狄遵度有《春秋雜說》。晉南平車允有《講孝經義》四卷﹝見《舊唐書經籍志》﹞。周式有《論語集解辧惑》十卷《拾遺》一卷。周子有《論語說》。《經義考》載羣經總義則吳獵有《經解》﹐而明時華容孫玨有《古微書》三十六卷。小學則宋茶陵陳仁子有《韻史》三百卷﹝潛研堂《補元史藝文志》﹞。

史部﹕正史則唐時歐陽詢奉敕撰《魏書》《陳書》。唐湘潭路振奉敕撰太祖﹑太宗兩朝國史一百十卷﹝《玉海》﹞。元歐陽玄爲宋﹑遼﹑金三史總裁官。晉湘陰鄧燦有《晉紀》十一卷﹑《元明紀》十篇﹑《晉陽秋》三十二卷。而宋湘鄕王容修光﹑寧二宗日曆。元歐陽玄督修泰定帝﹑明﹑文﹑寧三宗實錄。明夏原吉撰太祖﹑太宗﹑仁宗實錄﹐李東陽撰憲宗﹑孝宗實錄。紀事本末則宋瀏陽湯璹有《建炎徳安守禦錄》一卷。別史則宋長沙孟瑜有《野史》三十卷﹝《玉海》﹞。雜史則宋湘鄕何烈有《靖康拾遺錄》﹝《書錄解題》﹞﹔祁陽陶牧有《五代史補》五卷﹝宋志﹞。載記則湘潭路振有《九國誌》四十九卷﹝宋志﹞。《輿地紀勝》載晉臨沅廖某有廖氏譜。而《禦覽》引《魏階別傳》《晉羅含別傳》﹐皆失撰人名氏。吳張勝有《桂陽先賢畫贊》﹐劉彧《長沙耆舊傳贊》﹐見於隋志。《楚國先賢傳贊》《零陵武陵先賢傳》《嶽陽名賢傳》﹐皆失撰人名氏﹐時代未詳。隋志載耒陽羅含《湘中山水記》﹐明時已佚。梁武陵黃閔有《神壤記》﹐隋宋居士有《衡山記》﹐唐盧拯有《湘中山水記》﹐見於隋志及《通誌略》。唐常林有《義陵記》﹐晉郭仲產﹑庾仲雍﹑甄烈皆有《湘州記》﹐見隋志﹑《禦覽》。劉宋盛宏之《荊州記》﹐見隋志。梁宜都宗懍﹑唐京兆杜公瞻皆有《荊楚歲時記》。

子部﹕雜記則宋長沙王觀國《學林》。類書則唐歐陽詢《藝文類聚》。道家則晉鄧燦有《老子注》﹐見《宋書》本傳。

湘潭王氏輯《劉令居集》﹐署曰丞陽劉巴撰。摯虞《文章流別》言魏零陵周不賢有《文論》四首。隋志載晉《羅含集》三卷﹑桂陽《谷儉集》一卷。《唐書張正見傳》載陳《陰常侍集》一卷。唐志錄長沙劉蛻《文泉子集》十卷﹑《李羣玉集》一卷《後集》五卷。

元明以來﹐作者輩出﹐詳見於明湘潭周聖楷之《楚寶》﹑羅汝懷之《湖南文徵》﹑鄧顯鶴之沅湘耆舊﹑資江耆舊集。而毛國翰之《湖南女士詩鈔》﹑王先謙之《湘中六家詞》﹑羅汝懷之《潭雅集》﹑楊丕復之《常徳文徵》﹑廖基棫之《潙寧詩選》﹐亦其類也。昔王湘綺與李子政書﹐亟道楚南文學盛於遜淸﹐王船山﹑魏承貫﹑何東洲﹑曾太傅先後輩興﹐欲敍源流﹐勒成湘史﹐上應枝江之瑞﹐下垂南國之型。姜泳洪濟寰嘗欲撰《長沙文徵》﹐張大首郡﹐墓艸已宿﹐靑簡待編﹐望好事者繼其志也。

流寓學略第二十六

周末﹐屈原被放﹐至於湘南﹐憂愁幽思而作《離騷》諸篇。懷石自投汨羅以死。《史記》本傳

賈誼﹐洛陽人﹐爲長沙王太傅﹐過湘水﹐投書以弔屈原﹐又作《鵩鳥賦》。《史記》本傳

漢司馬遷﹐年十歲誦古文﹐二十而南遊江淮﹐上會稽探禹穴﹐窺九疑﹐浮於沅湘。《史記太史公自序》

晉陶淡﹐太尉侃之孫﹐好讀《易》﹐於長沙臨湘山中結廬居之。《晉書》本傳

齊宗測﹐南陽人﹐少靜退不樂人間﹐嘗遊衡山七嶺﹐著《衡山記》。《南齊書》本傳

梁吳均﹐吳興人﹐有《至湘州望南嶽》及《發湘州贈親故別》諸詩。《詩紀》

陳江總﹐濟陽人。《衡州九日詩》云「聊以著書情﹐暫遣他鄕日。」《詩紀》

隋楊溫﹐髙祖母弟瓚子。兄綸以怨望徙朱崖﹐溫坐徙零陵﹐作《零陵賦》以自寄。《隋書滕穆王瓚傳》

唐趙冬曦﹐定州人﹐開元初流嶽州﹐與刺史張說登樓唱和。《全唐詩傳》

韋宙﹐京兆人﹐爲永州刺史。嘗隱居衡山﹐有書堂。又盧璠﹐範陽人﹐亦有書堂在衡山。《南嶽總勝集》

元結﹐汝州人﹐曾任道州刺史﹐去官﹐隱祁陽。嘗撰《大唐中興頌》﹐屬顏眞卿大書﹐刻之浯溪。舊志《金石志》

李白﹐隴西人﹐以永王璘事流夜郎﹐泛洞庭﹐上三峽﹐遇赦得釋﹐還憩嶽陽﹐有《九日登巴陵置酒望洞庭水軍》詩。薛仲邕撰《年譜》

李泌﹐京兆人﹐肅宗時隱衡山。《唐書》本傳

杜甫﹐襄陽人﹐大歷中﹐出瞿塘﹐下江陵﹐溯沅湘以登衡山﹐因客耒陽望獄調。《唐書》本傳﹐杜甫集中有《遊道林寺》《宿花石戍》諸詩

韓愈﹐昌黎人﹐貞元十九年爲陽山令﹐過郴州﹐有《郴州祈雨》及《郴口》諸詩﹔自郴至衡﹐有《合江亭》及《謁衡嶽廟》詩﹔自衡至潭﹐有《陪杜侍禦遊湘西寺》及《湘中寺》詩﹔自此泛洞庭﹐有《阻風贈張十一》詩﹔至嶽州﹐有《別竇司直》詩。朱子《韓文考異》

柳宗元﹐河東人﹐貶永州刺史﹐有《永州七記》《零陵三亭》《零陵郡復乳穴記》。《陪永州崔使君讌謙南池序》

柳宗直﹐河東人﹐隨兄宗元至永州﹐著《西漢文類》﹐年三十卒於永州。柳宗元《祭十郎文》

吳武陵﹐信州人﹐元和進士﹐坐事流永州﹐柳宗元與論三代受命之符﹐作《貞符》一篇。柳集

裴休﹐濟源人﹐乾符中﹐由太子少保分司東都﹐歷荊南節度使。嘗講道益陽﹐有白鹿銜花而聽。《一統志》

段成式﹐臨淄人﹐文昌子﹐仕至太常少卿。寓襄陽﹐徙辰州﹐撰《酉陽雜俎》三十卷。《楚紀》

夏侯嘉正﹐江陵人﹐太平興國中進士﹐著作佐郎﹐使於巴陵﹐爲《洞庭賦》。《宋史》本傳

章望之﹐浦城人﹐嘗南泛湖湘﹐山水勝處無所不歷﹐有歌詩雜文數十篇。《宋史》本傳

範仲淹﹐吳人﹐嘗讀書於安鄕。《宋史》本傳

胡安國﹐崇安人﹐宦遊荊楚﹐因家衡嶽下﹐築碧泉書堂﹐著《春秋傳》。《宋史》本傳﹐別詳《衡麓學略》

曾幾﹐河南人﹐避地衡嶽﹐與胡安國遊。

黃庭堅﹐分寧人﹐崇寧三年﹐遷宜州道﹐出零陵﹐泊舟浯溪﹐尋元結遺迹﹐至《中興頌》厓下﹐畱宿三日﹐賦詩題壁﹐後人謂之小磨厓。《山谷集》

李燾﹐丹陵人﹐紹興進士﹐官敷文閣學士。徙居瀏陽﹐撰《資擡通鑑長編》九百七十八卷。

胡銓﹐廬陵人﹐建炎進士﹐紹興五年﹐除樞密院編修﹐以忤秦檜﹐編管新州﹐量移衡州﹐嘗寓西湖﹐與衡士講學其中。《宋史》本傳

汪藻﹐徳興人﹐博極羣書﹐老不釋卷﹐官顯謨閣學士﹐奪職﹐居永州﹐卒﹐有《浮溪集》。《宋史》本傳

戴溪﹐永嘉人﹐監南嶽廟﹐領石鼓書院山長﹐有《論語孟子答問》。《宋史》本傳﹑《書錄解題》

林用中﹐三山人﹐元祐中監南嶽廟﹐與朱子﹐張栻遊嶽﹐憩方廣﹐晨夕唱和﹐極一時之盛。《南嶽誌》

周必大﹐廬陵人﹐遊學安仁﹐讀書於淸溪及縣東之玉峯。

吳翌﹐建陽人﹐遊學衡山﹐師事胡宏﹐又與張栻遊。運副蕭之敏聘掌嶽麓書院﹐辭不就。築室衡山﹐榜曰澄齋。朱子撰《行狀》

蔡元定﹐建陽人﹐以僞學禁謫道州﹐至春陵﹐遠近來學者益眾﹐學者稱西山先生。《宋史》本傳

蔡沈﹐元定子﹐從元定謫道州﹐父子相對﹐以義理自怡悅。《宋史蔡元定傳》

魏了翁﹐蒲江人﹐嘗知常徳府。降居靖州﹐湖湘之士不遠千里從學﹐著《九經要義》百卷。《宋史》本傳

歐陽守道﹐吉州人﹐淳祐進士﹐湖南轉運副使吳子良聘爲嶽麓副山長。守道初升講﹐發明孟氏正人心承三聖之說﹐學者悅服。《宋史》本傳

虞集﹐蜀人﹐九歲寓長沙就外傅﹐盡讀諸經﹐通其大義。《元史》本傳

王申子﹐邛峽人﹐元季隱居慈利﹐著《大易輯說》《春秋類傳》。《明一統志》

薛瑄﹐河津人﹐宣徳中出監湖南銀場﹐日探性理諸書﹐學益進。《明史》本傳

楊士奇﹐泰和人﹐早孤貧甚﹐力學授徒自給﹐多遊湖湘間。《明史》本傳

陳獻章﹐新會人﹐遊衡山﹐與諸生講學於兜率寺。再遊南嶽。復與諸生講學其上。《一統志》

葉釗﹐丰城人﹐嘗講學衡陽﹐及卒﹐學者祀之石鼓書院。《明史》本傳

王守仁﹐余姚人﹐謫龍場驛丞﹐道出辰州﹐愛虎溪山之勝﹐宿僧房彌月﹐沅陵進士唐愈賢從之遊。嘉靖初﹐又與其徒錢﹑王﹑張﹑繆俱遊南嶽﹐日與衡士講學﹐從者百餘人。舊《通誌》

趙貞吉﹐內江人﹐嘉靖中以廷諍忤旨﹐謫典史﹐僑寓益陽﹐講學龍州書院。《湖南通誌》

湛若水﹐增城人﹐與王守仁同學而異趣。嘉靖甲辰﹐年八十﹐因與武陵蔣信有約﹐遂自羅浮攜門人駱堯知等遊衡山﹐築室紫雲峯麓﹐與衡士講學其中﹐久乃歸。又十年﹐若水年九十﹐復遊衡﹐泊舟石鼓﹐再登南嶽﹐棲遲數月﹐顏若童稚。《湖廣通誌》

羅洪先﹐吉水人﹐嘉靖中﹐嘗微服訪黃門祝詠於衡陽﹐遂登南嶽﹐與僧楚石爲方外交﹐手植松數株﹐至今人呼「念庵松」。《三楚文獻錄》

鄒守益﹐江西安福人﹐嘉靖中講學石鼓書院﹐著《教言》二十五篇。《三楚文獻錄》

尹臺﹐永新人﹐嘗與湛若水﹑鄒守益共登衡嶽﹐訪朱﹑張遺迹﹐爲買山立祠﹐重刻《遊嶽詩集》舊《志》

孫應驁﹐揚州人﹐嘉靖中爲湖廣布政使﹐慕武陵蔣信之學﹐開講桃岡之側。舊《志》﹝按信字卿實﹐先師王守仁﹐復事湛若水﹐官貴州提學副使﹐踐履篤實﹐學者稱爲正學先生﹐有道林諸集及《蔣道林文粹》﹞

鄒元標﹐吉水人﹐嘗寓辰州﹐遊大酉鐘鼓洞﹐流連歌詠。舊《志》

李渭﹐銅仁人﹐任廣東參政﹐隆慶五年講學石鼓﹐久之﹐自衡嶽﹑九疑訪濂溪故里﹐衡士多從遊者。舊《通誌》

茅坤﹐歸安人﹐巡按兩廣﹐道出衡陽﹐因講學石鼓書院。舊《通誌》

袁宏道﹐公安人﹐慕桃源山水之勝﹐扁舟入武陵﹐居徳山半年﹐徧遊桃川﹑漁仙諸勝﹐皆有記。義通誌。

艾南英﹐東鄕人﹐崇禎間客衡陽﹐序張龍生詩。《艾千子集》

黃道周﹐漳浦人﹐崇禎中謫戍辰州。《明史周延儒傳》

蒙正發﹐崇陽人﹐寓衡陽﹐著有《三湘從事錄》《欵乃聲》諸稿。《通誌》

錢邦芑﹐丹徒人﹐明亡爲僧﹐寄籍武陵﹐與門下土講《易》﹐卒於寶慶﹐著書二十餘種。《楚風補》

張士玙﹐鐘祥人﹐明亡﹐走平江﹐黃冠教授﹐文士多出其門。著有《太極圖解》《四書講》行世。《通誌》

紀昀﹐獻縣人﹐雍正七年﹐張世芳知臨武縣﹐聘主義學﹐時爲諸生。《臨武志》

按曾文正《湖南文徵序》云「湖南之爲邦﹐北枕大江﹐南薄五嶺﹐西接黔蜀﹐羣苗所萃﹐蓋亦山國荒僻之亞。然周之末世﹐屈原出於其間﹐《離騷》諸篇﹐爲後世言情韻者所祖。」屈子楚人﹐非生於湘中﹐第被放至此耳。然流風所被﹐化及千年﹐此州之士﹐盡洗蠻風﹐登諸華琰。其後昌黎開南嶽之云﹐子厚攬永州之勝﹐胡安國講學於碧泉﹐朱﹑張宣道於嶽麓。大賢所至﹐羣彥景從﹐過化存神之妙﹐有非淺人所能共諭者﹐稍述其略﹐示鄕人焉。

