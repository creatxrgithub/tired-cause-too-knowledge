三魚堂剩言淸陸隴其

卷一計二十條

卷二計三十九條

卷三計三十二條

卷四計二十七條

卷五計四十五條

卷六計四十二條

卷七計二十六條

卷八計三十二條

卷九計三十七條

卷十計一十六條

卷十一計二十條

卷十二計三十三條

三魚堂剩言十二卷國朝陸隴其撰本名日抄皆平時札記之文未分門目其甥金山陳濟排次成編𨿽亦不立標題而推求其例則一卷至四卷皆說五經五卷六卷皆說四書而附太極圖說近思錄小學數條七卷八卷皆說諸儒得失九卷至十二卷皆說子史而亦間論雜事昔朱子博極羣書於古今之事一一窮究其原委而別白其是非故凡所考論悉有根據不爲懸揣臆斷之談隴其傳朱子之學爲國朝醇儒第一是書乃其緒餘而於名物訓詁典章度數一一精核乃如此凡漢注唐疏爲講學諸家所不道者亦皆研思探索多所取裁可知一代通儒其持論具有本末必不空言誠敬屏棄詩書自謂得聖賢之心法其於朱陸異同非不委曲詳明剖析疑似而詞气和平使人自領亦未嘗堅分壁壘以詬厲相爭蓋諸儒所得者淺故爭其名而不足隴其所得者深故務其實而有餘觀於是編可以見其造詣矣

三魚堂剩言卷一監察禦史贈內閣學士陸隴其撰

閱天原發微鮑寜辧正曰朱子易本義以陰陽之變解易字以陰陽之理名太極則太極爲易之本明矣節齋蔡氏謂易乃太極之所自出又解易字作無極字則易反在太極之先矣豈不大乖乎節齋又云主太極而言則太極在陰陽之先主陰陽而言則太極在陰陽之內亦非朱子太極無不在之意而未知理气本無先後也節齋又謂陰靜陽動靜者常偏居動者常去來與周子一動一靜互爲其根之旨亦不同而天原發微皆承其謬而未之正辧正極有功於發微偶思乾南坤北而交則應干北坤南然後天方位乾西北坤西南各退位居之者想是日中則昃月盈則虧怕處其盛之意

雲峯胡氏云朱子嘗欲於方圓圖內取出方圖在外庶圓圖虛中以象太極然愚意取出方圖固足以見太極之虛置一方圖於內尢足以見太極之虛而實

易有三百八十四爻凡一事便有三百八十四樣看這事做的是何人這个人所處是何位所遇是何時

看復卦咸卦見朱子於復卦象注曰安靜以飬微陽也於咸卦初爻注曰此卦𨿽主於感然六爻皆宜靜而不宜動也復之安靜是言初動之時宜靜以飬之咸之宜靜是言當動之際宜靜以審之皆是周子主靜中意而周子之主靜則又不止於此也

臯陶言載采采第一个采字卽是視其所以第二个采字便有觀由察安意

大禹思日孜孜躬陳治水之績不以爲嫌與趙充國不用浩星賜之計同一老臣保治之志

看徐九一書經大全禹貢恆衛旣從注唐割鹿城置鹿渾縣渾似當作澤又邢趙深三州爲大陸者得之邢似當作祁查一統志可見

孫北海禹貢考謂碣石現在永平未嘗淪入於海此似其獨得之見夏彜仲禹貢注亦未之知也

禹疏九河當時必更有蓄泄之法蓋河者不可不分亦不可分者也不分則勢盛而易潰分則流緩而沙淤故分亦決不分亦決者也禹旣疏九河必立蓄泄之法如今之閘座然水大則通之以殺其勢水緩則閉之而勿分其力三代以下守其法所以無河患後世廢之則潰決而不可爲矣愚因潘季馴之治河而悟及於此

閱咸有一徳蔡注恍然有悟予向疑一貫之旨孔門自曾子而外不輕以示人而伊尹輙以告太甲曰善無常主協於克一得無疑其躐等無序乎細玩無自廣以狹人之注然後知其用功之要全在乎此而所謂恊於克一者乃是教以立志必期至乎此而非其下手工夫也蔡注體會及此可謂精矣夫子告哀公曰所以行之者一亦是此意而必繼之曰凡事豫則立又繼之以擇善固執皆是下手工夫

講麟之趾振振公子見得公子之气習是最難仁厚的此不是文王后妃之徳不能到此

騶虞壹發五豝朱傳於庶類繁殖見其仁注疏以不盡殺見其仁不如朱傳之大

看左傳伶州鳩論景王鑄大鐘悟詩所云無田甫田惟莠驕驕卽是此理若讀書人不知循序漸進之法便爲伶州鳩甫田詩人所譏

看唐風山有樞講章云忌作晉人曠達語乃知此詩與古詩所云生年不滿百常懷千歳憂晝短苦夜長何不秉燭遊大相逺蓋惟恐儉不中禮則虛過一生急欲自範於禮有朝聞夕死可矣之意是相勉以好樂無荒之樂非相勉以衣裳楚楚之樂不是要及時行樂是要及時行禮正所謂憂深思逺也蟋蟀之憂深思逺蓋惟恐解其拘者或失於縱廣其儉者或荒於奢山樞之憂深思逺則又鞭策之使急歸於不拘不縱不儉不奢之域也有蟋蟀之憂則不至於矯枉過正矣有山樞之憂則不至於因循不斷矣他人是愉亦不是怕落他人手亦是恐他人矯我之枉遂至於奢縱

看詩燮伐大商朱子以順天命解燮字注疏則以國語伶州鳩之言五位三所者解之便如今星家之講命一般是漢儒之不如宋儒處

詩庤乃錢鎛奄觀銍艾錢以啟土鎛以去艸銍以獲稻錢又謂之銚又作鍬又卽臿蓋卽今南方所謂鏵也鎛又謂之鋤又作鉏今南北皆謂之鋤但南狹而北闊耳銍又謂之鎌錢鎛銍皆在耒耜之外今之犂乃耒耜之變古人不用牛耕故不曰犂而曰耒耜見周禮匠人注疏按今犂頭鐡器及下種之器名樓者其頭上樓北人皆謂之鏵然則銚與鏵卽耒與耜三才圖會下種器名樓車

絲衣章朱子旣不依注疏繹祭之說而門堂二字尙仍注疏之舊而偶未攺蓋正祭省器在廟堂不於門堂

見詩經說約顧麟士亦引魯詩世學甚矣僞書之易悞人也

明舒芬謂周禮者至誠盡性之書也又謂周禮與儀禮戴記猶蜀之於吳魏也賈氏以儀禮爲本周禮爲末謬妄已甚朱子乃不正之是其所惑也舒氏尊周禮是也而以此抑儀禮則過矣其尊周子而貶程子亦是此病

三魚堂剩言卷二

看左傳疏孔頴達序謂賈逵服虔之徒雜取公羊榖梁以釋左氏方鑿員枘杜元凱左氏集解專取丘明之傳以釋孔氏之經所謂以膠投漆愚因思今日講程朱之學而雜取象山陽明之說是猶賈服之訓左傳也

又杜序疏云史非一人辭無定式故日月參差不可齊等及仲尼修攺因魯史成文舊有日者因而詳之舊無日者因而略之旣自有詳略不可以爲褒貶故春秋諸事皆不以日月爲例其以日月爲義例者惟卿卒日食二事而已故隱元年冬十有二月公子益師卒傳曰公不與小斂故不書日桓十七年冬十月朔日有食之傳曰不書日官失之也二條以外皆無義例公羊榖梁之書或日或月妄生褒貶先儒溺於二傳橫爲左氏造日月褒貶之例又曰春秋無日無月者十有四月無時者二或史文先闕而仲尼不攺或仲尼備文而後人脫誤此皆說得最是

周禮有太史小史內史外史孔疏謂諸侯無內外史然劉炫引康誥太史友內史友似諸侯有內史矣則曰徧舉記傳諸侯無內史之文又季孫召外史掌惡臣言外史似有內史矣則曰外史猶史居在南謂之南史耳南史當是小史南史外史非官名也又左史右史亦非史官之名也皆能自伸其說藝文志云左史記言右史記事玉藻云動則左史書之言則右史書之二文不同孔疏以陰陽動靜之理推之而主玉藻又云周禮諸史𨿽皆掌書仍不知所記春秋定是何史

又疏云春秋之文詳略不等螟螽蜚蜮皆害物之虫蜚蜮言有螟螽不言有諸侯反國或言自某歸或言歸自某晉伐鮮虞吳入郢直舉國名不言將帥及郊與用郊皆無所發諸侯出奔或名或不名是其史舊有詳略義例不存於此故不必皆攺也此亦去了許多葛藤

杜序謂發傳之體有三疏云是發凡正例新意變例歸趣非例三者所云發凡正例者傳稱凡者五十先儒多雲丘明以意作傳無新舊之例惟杜則發發凡言例是周公垂法史書舊章所云變意新例者經文顯者傳本其纎微經文幽者傳闡使明著有自發大義者有史所不書卽以爲義者皆是新意所謂歸趣非例者經無義例不著善惡故傳直言其指歸趣向而已非褒貶之例也此三者括盡春秋之大綱

又杜序云爲例之情有五疏云五曰懲惡而勸善者與上微而顯不異但勸戒緩者在微而顯之條貶責切者在懲惡勸善之例先儒發例如此者甚多朱子於戒愼恐懼中提出愼獨卽此意也

杜氏駁去素王素臣黜周王魯之說最有功於春秋

春王正月之說當折衷於程朱是周正非夏正

吳志伊春王正月辧三篇大意謂春秋自主周正若周禮則以夏正雜周正詩歌所詠則如今人稱攝提孟陬等語不泥昭代時令安得以周禮豳風而並疑左傳春秋諸書乎又謂商周攺時月秦攺歳始不攺時月亦不得彊合而一之以致彼此交疑其言商亦攺時月者則據梓愼云於夏爲三月於商爲四月於周爲五月漢律曆志云夏爲十月商爲十一月陳寵云陽气始萌天以爲正周以爲春陽气上通地以爲正殷以爲春陽气已至人以爲正夏以爲春有此數據則殷之攺時攺月可知書之言惟元祀十有二月者今子月耳卽位宜於歳首而不於歳首未踰年不應攺元而攺元則夏忠商質亦難以周禮證夏商也若夫秦則攺年始而不攺時月以閏月爲後九月史記確有所據而文頴顏師古輩泥商周攺月之見更謂秦以十月爲正月若史家所載皆太初時追攺非當時本稱則又拘矣其論甚辧然吾謂梓愼陳寵之言或以夏周之時月而遙推商之時月亦未可知難定謂攺時攺月商周則同踰年攺元商周則異總之古事難以臆斷也

孔疏論鄭伯克段只譏其失教而以處心積慮之說爲非最是覺伯恭博議未免過當

閱杜注弔生不及哀疏中詳言其旣葬除喪之意此杜注之最差處

隱三年日食條下引襄廿二年九月十月皆日食廿四年七月八月皆日食注疏皆不能言其故此誠不可解注疏曲沃卽聞喜也而今則曲沃聞喜爲二縣翼卽絳也而今則翼城絳州爲一州一縣又按疏唐叔始封在太原晉陽縣則今之太原府也成侯徙曲沃穆侯徙絳則今之絳州其後又遷新田則今之絳縣皆在平陽府蓋益遷而西南去始封之都甚逺

孔疏論董狐書法不隱孔子稱爲良史而春秋魯君見弒左氏以爲諱國惡禮也見仁非一塗此論亦最是

僖元年諱國惡下孔疏說得此意尢精

閱孔疏論桓不書王榖梁以爲桓無王故不書王杜氏以爲王不頒歷故不書王劉炫以爲闕文三說未敢定爲孰是但劉據襄二十七年哀十二年傳稱司曆過也杜氏釋例皆指爲魯司曆似歷非王朝所班且子朝之亂王位且未定何能班歷而亦書王駁得甚是孔氏則又以爲歷或諸侯所爲亦遙稟天子正朔子朝之亂經仍稱王不責人所不得也猶如大夫之卒公疾在外𨿽不與小斂亦同書日之限辧得亦最好

桓三年日食孔疏論所以食之故未甚明查通考交食之法自隋以前猶未詳著大抵朔望值交不問內外入限便食惟隋張冑元獨得其妙以爲日行黃道月行月道交絡黃道外十三日有奇而入經黃道謂之交若月行內道在黃道之北則食多有驗月行外道在黃道之南𨿽遇正交無由掩映食多不驗孔氏去隋尙近看來猶未通此法其云食有上下者行有髙下謂月在日南從南入食南下北髙則食起於下月在日北從北入食則食發於髙此恐亦未確昭七年疏云每一百七十三日有餘則日月之道一交交則日月必食可見孔氏尙未知張冑元之法

有年大有年之書先儒云桓宣不宜有而有杜孔皆不主此說頗覺平正

左傳春搜夏苖秋狝冬狩此是以夏時言觀桓四年春公狩於郎經傳可見杜注亦云田狩從夏時

桓五年州公如曹疏引鄭玄云殷地三等百里七十里五十里武王克殷𨿽制五等之爵而因殷三等之地及周公制禮

大國五百里小國百里所因殷之諸侯亦以功黜陟之是以周世有爵尊而國小爵卑而國大者爵尊國小蓋指州公虞公也此一叚大抵欲調停王制周禮之異同也然尙說得未明因其言推之蓋百里七十里五十里者初封之制也五百至百里者黜陟之制也公侯之地百里有功則可加至五百里四百里伯七十里有功則可加至三百里子男五十里有功則可加至二百一百里若如州虞之屬未嘗加者仍其始封之地而已

閱孔疏論啟蟄而郊明堂位言周之正月郊者蓋春秋之末魯稍僭侈見天子冬至祭天便以正月祀帝記者不察其本遂謂正月爲常又鄭玄注書多用讖緯言天神有六地祇有二天有天皇大帝又有五方之帝地有昆侖之山神又有神州之神大司樂冬至祭於圜丘者祭天皇上帝月令四時迎气於四郊者祭五徳之帝蒼帝其名曰靈威仰赤帝曰赤熛怒黃帝曰含樞紐白帝曰白招拒黑帝曰葉光紀魯無冬至之祭惟祭靈威仰焉惟鄭玄立此爲義而先儒悉不然故王肅言天體惟一安得六天也晉武帝王肅之外孫也泰始之初定南北郊祭一地一天用王肅之義杜君身處晉朝共遵王說集解釋例都不言有二天然則杜意天子冬至所祭魯人啟蟄而郊猶是一天但異時祭耳此注直云祀天南郊不言靈威仰明與鄭異也觀此可見注一書必知此書之來歷

查一綂志云夢澤在徳安之安陸縣南五十里又云在荊門州北連徳安府云夢界考此二處去江尙逺不知何以古云跨江南北查徳安亦古江夏地故注云在江夏安陸枝江華容以地勢言之則云夢又在洞庭之西

閱左傳鄧曼論楚子一段有感於持盈之道向讀所謂余心蕩者未知如何謂之蕩杜注謂蕩動散也動散二字與主一無適正相反臨事而思慮散亂不能專一是之謂蕩非必荒滛放佚然後爲蕩也然以爲盈而蕩者則又何故夫思慮散亂之人必隱然有一段自滿之意若以目前之事爲不難而旁思橫想浸滛至於不可收拾非精神耗散而喪身則謀爲顚倒而僨事然則鄧曼何不於王前一言提醒使之收拾其心以干大事而惟退而竊嘆也曰鄧曼亦必言之而史不及詳然亦知𨿽言之而非一時所能收拾甚矣盈之爲害也蓋楚子之心蕩亦猶莫敖之舉趾髙也然莫敖之病浮可以威救之楚子之病深非一時箴儆所能愈惜乎鄧曼不能見之於早至於此而後知之也

莊二十五年日食孔疏云古之曆書亡矣漢興以來艸創其術三統以爲五月二十三分月之二十而日月交會近世爲歷者皆以爲一百七十二日有餘而日一食觀此條益知孔疏猶未逹隋張冑元交食之法

莊二十六年晉士蒍爲大司空孔疏云晉自文公以後世爲盟主徵伐諸國卿以軍將爲名司空非復卿官故文二年司空士縠非卿也𨿽則非卿職掌不異成十八年傳曰右行辛爲司空使修士蒍之法是其典事同也觀此知當時官制變革名同寔異成二年晉司馬司空皆受一命之服疏云司馬司空本是卿官之名但晉之諸卿皆以三軍將佐爲號其司馬司空皆爲大夫之官

孔疏以筮短龜長爲卜人假托之詞而非正理最是又云臭是气之總名原非善惡之稱但旣謂善气爲香故專以惡气爲臭說臭字亦最明

僖九年甲子晉侯佹諸卒孔疏云春秋之世史失其守赴告之文多違禮制計諸侯之薨當以其薨之月日告於鄰國隠三年傳曰壬戌平王崩赴以庚戌故書之是赴者妄稱日也襄二十八年傳曰王人來告喪問崩日以甲子告故書之是元赴不以日被問乃稱日也文十四年傳曰七月乙卯夜齊商人弒捨齊人定懿公使來告難故書以九月是赴者不言死月魯史不復審問卽書以來告之月也此甲子晉侯卒蓋赴以日而不以月魯史不復審問書其來告之日惟稱甲子而已不知甲子是何月之日故戊辰後也按此外如晉恵公卒於僖二十三年九月而經書於二十四年之冬孔疏皆云是因赴吿而然顧寜人乃據僖五年殺太子申生九年弒卓子十年殺丕鄭十五年戰韓原經傳日月錯互謂是晉用夏正恐不其然𨿽有竹書紀年之證然竹書恐是僞作

味韓簡對晉恵之言見蓍龜能知吉凶不能變吉凶味內史叔興論宋襄之言知災異由陰陽而見不由陰陽而生皆卓然明理之言叔興之言服虔劉炫所解勝於杜氏杜氏將陰陽吉凶各作一項說而以洪範之咎徵及傳所云亂則妖災生皆歸之神道設教而非實辭恐渉於王介甫天變不足畏之說孔疏兩載其義而不敢斷蓋亦知杜氏此說有病也

子玉不肯以瓊弁玉纓祀河子產不肯以瓘斚禳火事相類而不同者子產是恐以鬼神而廢人事子玉是不知借鬼神以安人心孔疏說得甚明

左傳襄王出居於汜杜注云是南泛﹝在襄城縣南﹞秦軍泛南杜云是東泛﹝在滎陽中牟縣南﹞皆屬鄭地皆音凡然今鄭州汜水縣土人又讀作巳不知何故查正韻泛音凡在覃韻汜音巳在紙韻二字不同據襄廿六年疏在中牟襄城者是地名在成臯者是水名成四年晉伐鄭取泛祭孔疏雲杜注中牟縣有東泛襄城縣有西泛知此泛祭非彼二泛而以成臯縣東有汜水者以晉人所取當是鄭之西北界卽今汜水也字書水旁巳爲汜水旁爲泛不相亂也查韻會舉要成臯之汜水音似從巳襄城之泛水音凡從漢髙卽位之泛亦從而音泛曹咎自剄之汜水則卽成臯之汜水也又衛懿公與狄戰滎澤杜注云在河北而一統志卽指爲鄭州之滎澤縣則在河南矣

僖三十年魯饗周公閱有白黑形鹽注云白熬稻黒熬黍疏云榖之白黑惟稻黍爲然予猶憶李子正云北方之細米卽稷髙粱卽黍也又有一種叫黃米者似細米而稍大以孔疏之言証之誠然但以律管累黍之義考之則髙粱恐未必是圓當再考

寗武子不肯祀相而子產勸晉祀鯀孔氏疏亦未甚明

三魚堂剩言卷三

閱左傳文元年閏三月哀二十七年十一月辰在申昭二十年二月日南至哀十二年十二月螽知春秋時閏法差錯最多所以杜預作長歷止就春秋日月考其節候最爲有見孔疏論之亦最詳後世乃欲以春秋驗歷法或欲以歷法證春秋皆見笑於杜氏者矣

文二年孔疏云鄭玄以明堂在國之陽與祖廟別處左氏舊說及賈逵盧植蔡邕服虔等皆以祖廟與明堂爲一故杜同之孔之尊杜最至

寧嬴論剛克柔克俱在修已上說與書解不同而自不相背

晉大夫莫賢於士會父子而範氏不能如韓魏之盛考杜注士會系士蒍之孫宜其後之不昌矣然猶有數世之久則士會父子挽回造化之力也是猶宣徳弘治之繼永樂與

文六年閏月不告朔孔疏云必於月朔爲此告朔聽朔之禮者人君逺細事以全委任之責而又恐移聽於左右故因月朔會羣吏而聽大政非徒議將然也乃所以考已然又惡其密聽之亂公也故顯眾以斷之玩此一段可以識政體

閱左傳文公四不視朔夫不視止於四則視朔之時多矣不知告朔之禮自何年始永廢並不見經傳而論語注云魯文始不視朔蓋其端自此開也

葛藟猶能庇其本根疏云比之隱者謂之興興之顯者謂之比說比興甚好

孔疏疑鄋瞞之種類太奇又疑其處者爲劉氏一句似漢儒之附會疑得亦是

成二年孔疏大路二字莗木是卿大夫車之尊者鄭子蟜叔孫穆子受之於王皆稱大是也金路是諸侯車之尊者亦稱大定四年大路大旗是也玉路天子車之尊者亦稱大顧命大路在賓階面是也又成六年辧內朝外朝凡人君內朝二外朝一內朝二者路門內外之朝也外朝一者庫門外之朝也若諸侯三門臯應路外朝則在應門外魯之三門庫雉路則外朝在雉門外如此之類不看注疏如何得明

夫子論治必先富之然韓獻子曰國饒則民驕佚敬姜曰沃土之民不材蓋聖人原重本富不重末富

欒武子善鈞從眾一言與子犯師直爲壯之說同稱妙絕逢滑論禍福楚子嚢言君命以共亦是這个派頭

孔疏許今潁川許昌是也漢世名許縣耳魏武攺曰許昌靈公遷葉悼公遷夷一名城父又居析一名白羽許男斯遷容城按一綂志許昌卽開封府許州葉卽南陽府裕州葉縣城父在汝州白羽卽鄧州內鄕縣皆是楚地蓋許自葉而夷而析𨿽名爲國其實是楚之縣矣戰國之滕若欲遷時亦是如此想太王之遷亦必奉命於殷亦是此局面

成七年申公巫臣以兩之一卒適吳捨偏兩之一焉疏云惟言畱一偏不見原將車數不知去時幾乘車去也丘明爲傳辭皆易解此獨蹇澀或誤玩之可見文無起伏照應便屬蹇澀

讀季文子對韓穿之言至信以行義一句因思當時最重在信然所謂信只是克踐其言世盡有言之克踐而心實虛浮者所以聖人言信必緊連忠字此是王伯之辧然聖門所以必言忠信者又不是只怕人信而不忠蓋亦怕人忠而不信世有一等人心實無私而力量未足外反爲遺漏此又是學問疏宻之辧學者所當致力𨿽忠而不信也叫不得忠然分看卻是二件

孔疏襄九年辧分野雲天有十二次地有九州島當彼十二次周禮𨿽云皆有分星不知其分誰分之也星紀在於東北吳越寔在東南魯衛東方諸侯遙屬戌亥之次徒以相傳爲說其源不可得而聞之蓋古之聖人有以度知非後人所能測也按孔氏不作斷語最是愚意此必由歷代星官占驗而得之如某宿有變其驗恆在某國遂定以爲此國之分星蓋非一人一代所能定也其理亦本不可解所謂星之與土以精气相屬而不系乎方隅庶幾得之若唐一行山河兩戒之說恐亦近穿鑿襄九年左傳遇艮之八一句孔疏云謂艮之第二爻不變者是八也周易以變爲占占九六之爻連山歸藏以不變爲占占七八之爻此固是矣然傳只云遇艮之八而不云艮之第二爻是八亦未免蹇澀

查地圖山西河津縣是祖乙居耿之耿與解州鹽池相近左傳所謂沃饒而近盬也觀此則殷之河患乃在山西

孔疏襄十一年作三軍云春秋之世兵革逓興出軍多少量敵彊弱士卒之數無復定凖成二年鞌之戰晉車八百乘計有六萬人惟三卿帥之此說甚明然復依鄭氏泥詩公徒三萬一言謂僖公時已有三軍自文公以來懼伯主之令軍多則貢賦多自減爲二軍然其作其捨不見於經者非是故有所捨故不書生出許多葛藤孟氏使半爲臣若子若弟叔孫氏使盡爲臣此處文法亦甚蹇澀大意是言叔孫只取子弟不取父兄比季氏只得一半孟氏只取子弟之半比叔孫又只得一半若無昭五年傳則此處幾不可解又秦後子十里舎車終事八反亦蹇澀

十二年疏因什吏二字知晉十人置吏異於周禮五人爲伍之制亦最細

師曠論衛出君與孟子腹心手足之意一般春秋於此亦只書曰衛侯出奔齊然有以警其君而無以警其臣畢竟可疑楚公子比鄭公子歸生齊陳乞本無其心必書曰弒正可與此同參

襄廿一年疏雲杜解地邑自爲其例言在者指知其處言有者以示不審此例最好

孔疏襄廿二年禦叔以臧武仲爲聖人云此聖字與周禮知仁聖義中和尙書惟狂克念作聖�作聖詩人之齊聖皇父孔聖諸聖字一例看最是

程鄭降階之言本屬善言然因其平素偃蹇知其決不因學問而思謙退故曰不在程鄭必是勢窘而然

襄廿五年楚蒍掩度山林鳩藪澤辧京陵表淳鹵數疆潦規偃豬町原防牧隰臯井衍沃賈逵以爲此九事是賦稅差品山林之地九夫爲度九度而當一井藪澤之地九夫爲鳩八鳩而當一井京陵以下以次而重如周禮一易再易不易之意杜孔𨿽不用其說然疏內仍詳載之蓋左氏之旨𨿽未必然然亦可見土田當分等則從古而然

然明謂視民如子見不仁者誅之子產喜其語而其告太叔則曰政如農功日夜思之吾於是嘆子產之善用言也蓋愛民而惡不仁爲政之道無出此矣而非思則愛惡或至於偏觀子產都鄙有章上下有服及處子析子南之際豈漫然愛惡者哉其得力於思深矣

襄廿七年傳云仲尼使舉是禮也以爲多文辭疏云仲尼見其事善其言使弟子舉是禮以爲後人之法觀此則知禮記所述不必皆三代之制亦有春秋卿大夫所行而仲尼采之者

宋之盟叔孫以違命貶𨿽有小是不錄杜預之說最是而疏闡之亦最明

晏子云在外不得宰我一邑句解云君出亡在外𨿽我一故邑尙不得主之況邶殿乎此說甚是疏以宰訓益以外爲在邶殿之外覺費解

孔疏解小雅大雅云小雅所陳皆小事也大雅所陳皆大事也王道旣衰變雅並作取小雅之音歌其政事之變者謂之變小雅取大雅之音歌其政事之變者謂之變大雅不復由政事之大小也又云正雅與二南同時故曰周徳之衰杜注云衰小也言是周未盛大之時蓋杜注以季子之嘆是嘆正小雅服虔劉炫則以爲嘆變小雅杜似長

亥有二首六身孔疏云古之亥字體殊不然蓋春秋時亥字有二六之體異於古制亦異於小篆

蒍子馮之戒懼也而其子蒍掩至於被戮且掩又非不賢者甚矣權勢之不可戀也此叔孫昭子所以致嘆於髙疆也範武子之戒變鄭公孫黑肱之貴而能貧有位者不可不三復

三魚堂剩言卷四

左傳昭元年子產曰君子有四時朝以聽政晝以訪問夕以修令夜以安身於是乎節宣其气勿使有所壅閉湫底以露其體疏解之曰凡人形神有限不可久用神久用則竭形太勞則敝不可以久勞也神不用則鈍形不用則痿不可以久逸也固當勞逸更逓以宣散其气朝則聽政久則疲疲則易之以訪問訪問久則倦倦則易之以修令修令久則怠怠則易之以安身安身久則滯滯則易之以聽政以後事攺前心則亦所以散其气也此一段可與寛猛相濟之理同看而太史公自序所言蘇子曕禦試策所論皆偏矣又露其體下卽接以玆心不爽而昏亂百度疏云神隨形而盛衰旣露其體則神識亦弱

申丰論雹孔疏引鄭康成云國之失政君子知其大者其次知其小者夫深山窮谷固陰沍寒極陰之處冰凍所聚不取其冰則气蓄不泄結凝而爲伏陰雨水而伏陰薄之則凝而爲雹詳載申丰之言以著藏冰之禮不可廢其實雹不是盡由冰亦政失所致也吾於此知所謂不賢者識其小者執其一隅之見而未知道之大端然道未始不在此也又於此知古人之燮理陰陽周宻無遺

觀毀中軍於施氏成諸臧氏知季氏之巧於卸罪欲名實兼收

女叔齊之論儀與北宮文子之論儀淺深不同而各極其妙

叔向論鑄刑書孔疏有二意其前則曰伊訓云先王肇修人紀制官刑穆王作呂刑周禮司刑掌五刑之法皆是豫制刑矣而云臨事制刑不豫設法者聖王𨿽制刑法舉其大綱但共犯一法情有淺深或輕而難原或重而可恕聽其時事議其輕重𨿽依凖舊條而斷有出入不豫設定法告示下民令不測其淺深常畏威而懼罪也其後則曰子產鑄刑書而叔向責之趙鞅鑄刑鼎而仲尼譏之如此傳文則刑之輕重不可使民知也而李悝作法蕭何造律頒於天下莫之能革以今觀之不可一日而無律也斯有旨矣古者分地建國奕世相承知國爲吾土眾實吾民不生殘賊之意故得臨事議罪秦漢以來長吏以時遷代其民非復已有若任其縱捨必將喜怒變常愛憎攺意不得不作法以齊之此又是一意前說勝愚常云律可定而例不可定前說正是愚意白狄有二有在晉之東者昭十二年注所謂鮮虞白狄別種是也有在晉之西者成十三年所謂白狄及君同州是也

孔疏解三墳五典不偏主一說及解禆竈所論陳災婺女則皆云非吾徒所能測絕不穿鑿最是得體

相疑相忌之際爲禍最速觀於欒髙陳鮑之事可不懼哉

子產處駟乞之事此與邲之戰孫叔敖初則南轅終則曰寜我薄人同一無我

昭二十一年魯待範鞅十一牢據疏因十四年魯人失禮爲鮑國七牢遂致範鞅之怒其後哀七年吳遂徵百牢一失禮遂無有底止益嘆子產之善事大國

叔孫穆子不肯行賂於樂王鮒昭子不肯行賂於範獻子同一正气

晏子論和同疏云說和羮而不言豉古人未有豉也疏亦不言豉爲何物疑卽今之醬據疏謂急就篇乃有鹽豉秦漢以來始爲之

昭二十一年梓愼曰二分二至日有食之不爲災日月之行也分同道也至相過也注云二分日夜等二至長短極然不言日夜等長短極何以便宜日食孔疏亦不甚明

孔疏子太叔論禮條下云旣言天之經不可復言地之經故變文稱義旣言則天之明不可復言則地之性故變文言因因之與則互相通也正是變文使相避耳此可想古人換字之法又太叔云人之能自曲直以赴禮者謂之成人疏云性曲者以禮直之性直者以禮曲之此意亦最精

後夔有子伯封此與堯舜之朱均同

昭二十九年孔疏論重黎烈山只援引經傳絕不武斷最得不知爲不知之意

定四年楚子渉雎濟江入於雲中奔鄖又奔隨疏云郢都在江北雎東王走西渉雎又南濟江乃入於雲中知此云在江南昭三年王與鄭伯佃於江南之夢謂此也言江南之夢則江北亦有夢矣相如子虛賦云云夢者方九百里則此澤跨江南北又云隨義陽隨縣其國在楚之東也鄖江夏雲杜縣則是楚之西南吳師猶尙在楚更東奔隨國者蓋謂楚與隨有恩謂可保守故也今按一統志徳安府治唐爲安州春秋時爲鄖子國鬭辛爲鄖公卽此則此鄖在楚都東北矣又鄖陽府鄖縣古麇國則又在楚都西北矣又荊州府有鄖城在府城南二百里楚昭王時所築此則在楚都西南矣又似與江夏無干又沔陽州景陵縣則古之江夏雲杜然又在楚都東南而非西南未知孰是孫北海據沈存中說謂楚子入云是江北之云恐難信但沈氏定以江北之監利景陵江南之公安石首爲云夢此則近之大抵此澤在江南者迆而西在洞庭之右在江北者迆而東與洞庭遙對矣胡三省通鑑注據漢陽志云云在江北夢在江南見威烈王三十三年鑑斷

定九年晉軍在中牟孔疏疑此與論語之中牟當在河北而非河南之中牟最是定四年辧豫章在江北而非江南之豫章亦是

哀元年傳有田一成有眾一旅杜注云方十里爲成五百人爲旅孔疏謂方十里應有九百夫而止五百人者以井衍沃牧隰臯之法推之二牧而當一井蓋其一百夫授上地不易者其四百夫授一易二而當一則爲五百夫矣最精細

齊國夏衛石曼姑帥師圍戚公羊之說最害義注疏從榖梁而排公羊最是

觀董安於不能免於晉萇弘不能免於周春秋之末至於如此可嘆哉

陳乞僞事髙國一段嘆世途有如此崄巇轅濤塗之譖申侯又不足言矣可畏哉

古書之參錯也如一黃池之會國語則吳先晉左傳則晉先吳一敬王元王史記周本紀十二諸侯年表則以爲敬王崩子元王仁立元王八年崩子定王介立定王元年是魯哀之二十七年世本則以爲敬王崩貞王介立貞王崩元王赤立此但可傳疑難武斷也

孔疏言仲尼感麟而作春秋所以感者以聖人之生非其時道無所施與麟相類故爲感也杜以獲麟之義惟此而已深譏公羊反袂拭面稱吾道窮之說若謂麟應孔子而至則丘明子思孟軻荀卿皆尊崇孔徳何以不言此說最大雅

哀廿七年傳云君子之謀也始中終皆舉之而後入焉注云所謂君子三思此不是始中終皆舉只是一思

孔疏衛在汲郡朝歌文公遷楚丘成公遷帝丘則在東郡濮陽則朝歌已爲狄有後又入於晉然疏未明言

三魚堂剩言卷五

看張爾公大全辧見其於朱子分析處必彊辧其合如大學三綱領至善在明新外朱子或問云慮其禮𨿽粗復而有不純己𨿽粗克而有不盡其說精矣而必辧之曰有不盡不可謂之克有不純便不可謂之復粗克粗復之說似是而非八條目正修在誠意外朱子小注云在官街上差了路其說精矣而必辧之曰信如朱子所云則是誠意尙有缺陷幸有正修兩段可以補其不足果爾則子思孟子之言誠身而不及正修其差錯寧有己乎正修兩傳𨿽屬身心工夫仍在誠意噫是未知朱子所謂必析之有以極其精而不亂然後合之有以盡其大而無餘也

閱黃太衝文知山陰之學其病只在不知朱子所謂析之極其精合之盡其大二語故朱子分八條目而山陰則以誠意爲了義曰致知致此也格物格此也朱子以主敬置八條目之外而山陰則以誠意當主敬太衝與姜定庵書云致知之外乃澄然未發之體因觳觫而不忍因乍見而惻隠此知之已發者吾之所致者在澄然之體由澄然而發見發見者無所容吾致也噫如此說則朱子當因其所發而遂明之一語如何解乎

先儒謂格物之外無致知工夫此言有味蓋捨格物而言致知工夫則惟有良知耳良知不可恃也惟有主靜耳主靜亦不可恃也

講致知格物見朱子言用力之方云或考之事爲之著或察之念慮之微或求之文字之中或索之講論之際愚意此四句中皆有學問思辧在

宋昆友以所作致知格物文示余曰學術異同俱自此句始故欲借此以正世之謬其文大抵謂格物工夫緊接小學小學之後知識漸開亦漸淆故格物者所以擴充其聰明範圍其知識者也豈無生知良知而生知不恆有良知不可恃也做格物工夫似偏似渙而不厭其偏不厭其渙循其緩急輕重審其難易淺深由其當然以及其所以然由勉而幾於安此所以爲小學之終而大學之始也致知在格物猶曰致知者必教之格物云耳全在教者主張其論甚正

魚裳兄弟來予舉盤銘及切磋琢磨之義商之旗公謂茍日新三句內句句皆有切磋琢磨工夫予首肯之

講如保赤子節因思天下事皆不可不學而能此只指一點誠心說耳卽保赤子中亦有許多事須學而能此緣在致知格物後故只重一點誠心說講論語序說辧孔子始生之日查春秋大全公羊言襄公二十一年十有一月庚子孔子生谷梁則書庚子於十月之後以此年十月庚辰朔考之則十一月無庚子庚子乃十月二十一日也谷梁是而公羊非周十月今八月是孔子生日爲八月二十一日無疑也然以史記考之則孔子之生乃在襄公二十二年杜預亦主之朱子論語序說用史記生年而序公羊月日於下於是說者自二十一年十月庚辰朔推之除朔虛六日則以二十二年十月二十七日庚子爲孔子生日寔今之八月二十七日也二說未詳孰是通考吳氏程取索隠之說謂史記以周正十一月爲屬明年故誤而朱子因之當再考大抵以爲二十一日生則當是己酉歲生七十四歳以爲二十七日生則當是庚戌歳生七十三歲

宋昆友論人不知而不慍云人非必君相一家之中父子兄弟亦人也如舜之處頑嚚而克諧以孝卽所謂人不知而不慍也

無友不如己者湏先看道之同不同若道先不同了又不必論如不如又湏看心術之同不同若心術不同矣亦不必論如不如此不如己者與損者三友及道不同二章有別

夫子至於是邦也必聞其政此特自其一邊言之耳有必聞者亦有必不聞者如橫徵暴斂之事豈肯使夫子知之

不失其親一句工夫最難一有所失費許多深思逺慮只救得一半

評奚士柱由誨女一節文見得注中所謂自欺不是掩飾只是气粗不能自知

看知其說者之於天下也二句文覺得此章卽是一貫道理

魏庸齋疑好仁惡不仁隠居求志行義逹道見過內自訟好徳如好色顏曾漆雕開仲弓子路南容盡足以當之何云未見張簣山答之有二意一則云夫子所嘆未見或偶以此勉人或有所感而云非竟以爲空谷足音一則云夫子生平無一日非望道未見之心則是數者尙不能以信諸己安能以信諸人此又是就其極而言當合看末又言此仍非必不可幾之事誠能從內自訟做起由勉歸熟安知不將旦暮遇之尢妙

與學生論子出一題宜主教不躐等說時文多亂拈

忠只是一心恕則千變萬化做得未熟忠自忠恕自恕做得熟了忠自能恕忠信亦然忠是一心之誠信是隨事之誠忠到熟時自無不信未到熟時固有忠而不信者

諭義諭利皆有一貫气象君子之心融洽於義發出來無非是義小人之心融洽於利發出來無非是利

吾斯之未能信一語意味深長蓋大綱之信猶易節目之信最難知處信猶易行處信最難順處信猶易逆處信最難

漆雕開已見大意而能謙退精進所以子說如陳淸瀾學蔀通辧亦可謂已見大意但少此一段气象

心有已發未發之分其發也又有存心處事之分當理而無私心乃是合存心處事言之

不貳過之境界其難處有二一則因循怠忽牽制過將復生一則𨿽有心攺過而見識未到如因噎廢食矯枉過正亦是貳過

張簣山集內有與魏庸齋論尋孔顏樂處庸齋云捨功問效如捨舟渡水捨梯登屋終日尋不能得否則講說髙妙動渉禪機茫無把捉不若溯流窮源從切實下手處尋去水到渠成自有樂地簣山云樂者卽吾之本體成之性得之天非從外面攙和非從後來添設獨恐爲境遷爲物撓爲欲蔽遂舉本來樂體被無端怨尢塡胸滿膺非用一番工夫一番尋求便說曠逹放誕總非向來眞樂又云識本體固難復本體尢難二先生說尋字最好皆本集注朱子之意庸齋又雲從何尋曰下學上逹克己復禮簣山又自述其山房舊有扁命云尋孔顏樂處聨云問孔子何以樂曰發憤忘食問顏子何以樂曰旣竭吾才又云言孔顏樂處卽知思孟樂處皆足補集注所未及

博施濟眾修己以敬二章一是順說一是逆說合看可見體用之妙

亡而爲有三句無忌憚之小人如此鄕願亦如此此二種人皆與有恆相反一則務以驚人一則務以悅人

看讀書錄見文淸云知崇如博文禮卑如約禮又云道問學是知崇尊徳性是禮卑覺中庸論語得此豁然

閱席生衣敝縕袍章文見包孝肅海忠介猶不免以是道爲臧

聖人屏气似不息不是升堂時始屛是無刻不調其气故𨿽升堂時自下而上气易動而不動

與席生講克己二字云己能入於視聽言動亦能入於喜怒哀樂子臣弟友禮樂刑政能急能緩能顯能隱有剛有柔有克伐怨欲意必固我或生於气質或生於習俗千態萬狀而總名之曰已

曾點之春風沂水卽子思之鳶飛魚躍蓋以道極於至大而無外而僅於兵農禮樂求之則狹矣道入於至小而無間而僅於兵農禮樂求之則粗矣隨時隨處隨人皆有當然之理有一毫缺欠便非所以報知己今日有一毫欠缺他日便難保其無欠缺此卽伊尹一夫不獲時予之辜耕莘樂道意思故謂其有堯舜气象但點只此見得未能行得漆雕開所未信者亦是指此境界

簣山語錄云曾點之樂是日月至焉之樂顏子之樂是三月不違之樂但有生熟之分皆是實見與虛見不同看得最好

子路𨿽稱忠信明決片言可以折獄然獄亦有子路所不能決者或人𨿽服而理未合或事可疑而情難得非忠信明決之無用蓋子路之忠信明決與聖人之忠信明決猶有間也亦有聖人之所不知不能者

夫子言舉爾所知爾所不知人其捨諸見聖人論治與綜核之治眞有天壤之別綜核之徒論選舉未有不急防人之欺蔽者聖人則所重在舉爾所知蓋在我一段至誠之念正大之气未有不能動人者何患賢才之不可盡知耶若沾沾以綜核爲事則是名家之所爲一法立而一獘生其爲紛擾不亦甚乎此當與視觀察者同看

刁蒙吉講冉子退朝章云注謂正名分者正政之名則爲君之分正事之名則爲臣之分也講名分二字最明春秋之末漸成一利口世界莊子一書以利口談理戰國策一書以利口議事夫子所以思木訥之近仁然則思剛毅者何曰此則以鄕願多也

朋友切切偲偲分數要看是何等樣朋友當何等樣切偲其性情有剛柔之不同其病痛有深淺之不同其與我交又有久暫之不同𨿽皆當切偲然其中分數湏當酌量

看念臺學言見其論升沈得失之際不能徹底澄淸一日乘間又竊發因思克伐怨欲不行不但是不行到外面叫不得仁就使連念頭都禁住了而其根尙潛伏如程子之見獵畢竟有時而發亦叫未得仁陽明病瘧之諭正是此意中庸所謂無所偏倚是無纎毫病根潛伏也旣又思之朱子言心之未發如鑑空衡平無正不正之可言又曰未發之前气不用事若與此不同何故曰朱子所言是就無病之人說無病之人只怕得發時走作若有病根潛伏則當其未發便叫不得無偏倚

先覺二字有覺之而有以制之者有覺之而不必有以制之者亦有竟不覺而無礙其爲先覺者

天下事不如意者十常八九自世俗觀之不由於天便由於人故天無處不可怨人無處不可尢自君子觀之只是我認理不精處置得不停當無天之可怨無人之可尢

不怨不尢之義眞妙天之可怨處亦多矣人之可尢處亦多矣大抵天人多囿於气質中我以義理律之則見其可怨尢我亦以气質衡之則益見其可怨尢惟靜以聽之而止盡我所當爲久之天與人亦當見諒卽未見諒而我之浩然者質之義理而無愧怍此聖人所謂知我其天也

或言子貢聞一貫之語倘有人問之曰何謂也當如何應之餘曰應之曰夫子之道居敬窮理而已或疑敬字不屬知余云敬統知行

世衰道微君子獨卓然秉正羣起而咻之者不知凡幾也我旣不能過化存神又未能磨不燐湼不淄而與之相爲謀危矣非爲所誘而不知則日角勝而不已故夫子告之曰道不同不相爲謀此爲大賢以下言之也不相謀有二法一如孟子之待楊墨一如孟子之待鄕願非徒棄之而已也故詩曰他山之石可以攻玉

閱子張問仁節會墨因思聖門所謂仁者豈非所謂一乎仁則一矣

勇而無禮是輕浮一流果敢而窒是執物一流勇與剛之分亦如此

逸民章多就其淸一邊言不比孟子分淸和

閱山東首題墨見其以平實淡漠虛靜等字講夫子之墻最妙乃知墻如中庸之言絅宗廟百官猶中庸之言錦絅在外人便不知其錦大全中未有此說然卻不可易講墻字要求著落猶由之瑟章堂室字須有著落也大全中不曾說到此愚前看大全時亦不曾見及此

三魚堂剩言卷六

天命之謂性三句俱在大學首節明徳二字內戒懼愼獨則在上一个明字內

李厚庵言存養工夫該動靜大學八條目不言存養是接小學來句句內有存養作腳也中庸言存養亦便包得擇執工夫下面只是抽出言之耳因言冉永光以存養專屬靜之非

看中庸喜怒哀樂卽或問見朱子謂龜山其慟其喜中固自若之說雜於佛老恍然見聖賢應事之心與異端不同異端之心當喜怒哀樂之時其心漠然同於木石而姑外示如此之形聖賢之心當喜怒哀樂之時則是未發之理髮見在此一事一物之中皆可謂之無心而誠僞之相去天淵

子思前言性道後復言中和蓋言性道或疑其迂逺而道不可離之意猶未甚顯言中和則必不能不謂之大本逹道而不可離也明矣

在物爲理卽逹道也處物爲義卽逹徳也達道達徳俱是性亦俱是命中庸首章言道不言徳者蓋道與徳分言之則爲二專言之則言徳可以包道言道可以包徳爲靈邑諸生評中也者天下之大本也文見其多雲虛能生實予謂惟實能生虛虛安能生實謂虛能生實者此佛老之見也朱子無極而太極之辧專爲此

天地位只是天下大綱都好了故致中便能如此此尙未難萬物育是天下事事都好了湏致和方能如此此最是難事𨿽云體立而後用行然用行更難於體立天命率性大徳小徳徳性問學皆可如此分配天地位萬物育猶言大綱正萬目舉

李厚庵講不行不明章言子弟中有知者愚者不當急求其明且責其行能行然後能明子弟中有賢者不肖者不當急求其行且責其明能明然後能行

講以人治人見雲峯胡氏曰以眾人望人不敢遽以聖人責人正與或問意合史氏伯璇非之者誤也所謂眾人望人中亦有至善在

所以行之者一也此一字與一貫之一本同但一貫之一是功夫熟後得手處此一字起手卽要是徹始徹終者

厚庵欲以尊徳性專就主敬言而以道問學包力行

夢中體認孟子無傷也是乃仁術也一莭此當與釣而不綱弋不射宿不殺胎不伐夭同看愛物之仁只應如此此其所以爲無傷也覺津津有味

孟子養气卽制外養中之法先立乎大是內外本末交相培養

義襲而取不但告子卽從事知言養气者工夫一分未到一分便是義襲

薛文淸論養气章云知言者盡心知性物格知至之功又在持志之先理明則能持志集義而又無忘無助長則浩然之气自生矣余向疑知言持志是一項事歷觀諸講章無有說得明白者得此豁然又曰主敬可以持志少欲可以養气此又補本章所未及

古之井田隨其地宜非通天下可行也觀左傳所云疆以周索疆以戎索及蒍掩牧隰臯井衍沃可見又周禮載師注疏尢明孟子所云野九一國中什一者恐亦是就滕之地形而言

李見羅云仕止久速外別無秋陽江漢此言甚好然卻未盡如喜怒哀樂子臣弟友皆是秋陽江漢又以一貫言之則一个秋陽江漢貫萬个秋陽江漢

閱天之髙也一節文思此章所謂鑿有二種一是不讀書之鑿一是多讀書之鑿不讀書之鑿不知故者也多讀書之鑿不知故之利者也

講千歲之日至可坐而致覺此章易爲良知家所借蓋鑿與不鑿其辧在毫釐之間非居敬窮理未易明白

學生問伯夷伊尹栁下恵與楊墨同異愚因思夷尹恵是中道上之偏楊墨是中道外之偏譬如三間廳夷尹恵皆在中一間但略有些偏若楊墨則偏在兩旁著壁去了

孟子云仁人心也是指仁爲心象山是指心爲仁仁義禮智四者各有體用而以其流行之序言之仁初發出只是一點萌芽及其盛則爲禮及其成則爲義旣成而藏則爲智孟子所以指仁爲人心義爲人路其實仁義禮智皆在心

先立乎大立字工夫兼持志飬气直解專以持志講此立字豈養气工夫在從小體內乎殊誤

與學生講登東山節問曰孔子旣如是不可及何以又曰彼丈夫也我丈夫也余曰且未說及此講至末節曰孔子豈不可及哉但學之當有序

閱聖人百世之師章文想親炙二字見成周風俗之厚伯夷有功焉春秋之末至於戰國栁下恵有功焉

閱大全養心莫善章見黃勉齋一條云孟子嘗言求放心矣又言存其心矣操之則存捨之則亡心之存亡決於操捨而又曰莫善於寡欲何也操存固學者之先務然人惟一心而攻之者眾聲色臭味交乎外榮辱利害動乎內隨感而應無有窮已則淸明純一之體又安能保其常存而不放哉此孟子發明操存之說而又以爲莫善於寡欲也𨿽然寡欲固善矣然非眞知夫天理人欲之分則何以施克治之功哉故格物致知又所以爲寡欲之要此又學者之所當察也愚因想及求放心章雙峯述勉齋之說曰此章首言人心是言仁乃人之心次言放其心而不知求末言學問之道非止一端如講習討論玩索涵養持守踐行擴充克治皆是其所以如此者非有他也不過求我所失之仁而已此乃學問之道也三个心字脈絡聨貫皆是指仁而言依後一條則是寡欲卽在求放心之內依前一條則似寡欲又在求放心之外二條不同然其實一也寡欲卽在求放心內孟子於養心章則又抽出言之耳卽如操存章程子曰操之之道敬以直內而已亦是抽出一敬言之

由堯舜章末二句與好辧章吾爲此懼一句相合此不是誇張語乃是憂深慮逺之語當時守先待後一段臨深履薄光景直從堯舜之兢業發來

思輯四書困勉錄例注疏大全或問俱不必編入不欲廢成書也陸王之學不必多辧有學蔀通辧在也內當分學問思辧行五項采宋元諸儒之言是謂學采明興以來及近年諸儒之言是謂問發先儒之未發以愚按冠之是謂思辧諸說之同異以愚又按冠之是謂辧策勵學者勿徒爲空言以學者讀此章五字冠之是謂行讀太極圖說注深有味乎繼之者善一繼字繼之卽所謂萬物資始也不言始而言繼蓋陰陽無始也此等處朱子發得眞是十分明白

讀書錄謂太極純乎理陽動陰靜兼理气又謂太極在陽動陰靜之前此等處皆看得未融洽非程子體用一源顯微無間動靜無端陰陽無始之意太極圖中之五行非指鑄鼎之金作室之木江河之水鑽燧之火也乃指天地間陰陽之气有此五者耳

程子體用一源顯微無間二語是周子無極而太極一句內意動靜無端陰陽無始二語是周子動極而靜以下之意薛文淸講動靜陰陽最明講體用顯微卻有可疑當查

呂涇野集有云盈天地間皆气也气而形皆物也物而則皆道也知形之顯於有卽道之妙於無知道之妙於無卽形之顯於有非捨形气之外復有所謂道也此論可羽翼太極圖說

聖人定之以中正仁義此卽所謂道心常爲之主而人心聽命焉定之之字指人心承上文善惡分來

學蔀通辧言周子主靜靜字只好做敬字看此最宜玩閱念臺學言見其以靜亦靜動亦靜講周子主靜二字據朱子太極圖解則主靜二字全不是此意此乃是程子定性書之意似不當牽而一之

近思錄載通書第三章

而不載第一章

二章以其不出太極圖說之意也第三章

一幾字乃補圖說所未詳卽邵子所云一陽初動處萬物未生時也圖說言太極通書便言誠圖說言陽動陰靜通書便言誠通誠復圖說言五行通書便言元亨利貞圖說言中正仁義通書便言五常百行圖說言修吉悖凶通書便言邪暗塞果確近思錄第三段程子論中和此是朱子因中和舊說之非而特載此

閱近思錄明道論上天之載無聲無臭其體則謂之易云因思書言人心道心易言形上形下孟子浩然之气四字卻括盡而曰浩然便已理气合一所謂器亦道道亦器也

近思錄不載橫渠由太虛有天之名條及一故神想以其詞未逹意與

近思錄以伊川顏子論列明道定性書前此有深意蓋朱子嘗言定性書一篇之中都不見一个下手處又云定性書不是正心誠意工夫是正心誠意以後事故將伊川之論列於前是卽定性下手工夫也

查近思錄橫渠心統性情一條爲天地立心一條皆正蒙所無儒宗理要卽采之性理近思錄而列於拾遺內蓋張子之書不能盡傳矣

將小學示學生因看立教篇內則一條嘆古人之教必防之於未然必使之以漸進所以教無不成與學生講小學明倫篇內則子事父母一條想見古人一團愛敬之意融結而出分不得某處是愛某處是敬

與學生講小學見禮記說不登髙不臨深不茍訾不茍笑夫茍訾茍笑與登髙臨深一樣可不畏哉

三魚堂剩言卷七

莊渠遺書內有與餘子積書云朱子晚年定論近始見之似不計年之先後論之異同但合己意卽收載之耳今亦無論其它如載答何叔京書所謂因良心發見之微猛省提撕使心不放便是做工夫本領此正中年以前未定之論與中和舊說相同也文公論心學凡三變如存齋記所謂心之爲物不可以形體求不可以聞見得惟存之之久則日用之間若有見焉此則少年學禪見得昭昭靈靈意思及見延平盡悟其失後會南軒始聞五峯之學以察識端倪爲最初下手處未免闕卻平時涵養一節工夫別南軒詩所謂惟應酬酢處特逹見本根答何叔京書尾謂南軒入處精切皆謂此也中和舊說論此尢詳其後自悟其失攺定已發未發之論然後體用不偏動靜交致其力工夫方得渾全此其終身定見也祭南軒文始所同嚌而終所共棄其此類也夫大抵先生自其初年固已卓然有志聖學然未免爲言語文字分卻工夫至於中年以後方有一規模今日正當因先生已定之論而反證其未定者庶幾有所持循也觀此條莊渠之學頗正

唐荊川編諸儒語要十卷髙景逸序云前六卷皆諸先生所自得語後四卷則辧析同異然前六卷載周程張朱五先生上蔡龜山五峯南軒之語而終以象山慈湖白沙陽明之語如河津余幹不得與焉則去取未當也後四卷雜取先儒之言而不注明姓氏則條例未善也又有續語要六卷則系薛文淸吳康齋陳剰夫章楓山胡敬齋曹月川蔡虛齋魏莊渠徐飬齋尢西川呂涇野王心齋羅念庵羅近溪錢緒山王龍溪鄒東廓十七人之言宛陵黃一騰所纂輯也然遺羅整庵邵二泉亦不能無議徐飬齋尢西川未詳其爲何人曹月川余未見其書今觀此編所載如雲人气聚而生气散而死猶旦晝之必然安有死而復生爲人生而復死爲鬼往來不已而爲輪回哉其言卓然又此編載其太極圖說述解序存疑錄序儒者宗統譜序家規輯略序則其書皆傳於世尢西川大約是良知家然其言有甚精當者如雲凡人有向善之心而又使人怪者多是自己勝心气浮有以致之且如講說事理或論文說書少有所見卽思壓人或是挾知故問人言未畢卽伸己意此等處𨿽善亦惡也又或被人規警不肯認過攺悔委曲輾轉尋路出脫則是彼有愛我之心我反拒之以此交人人誰容乎必須虛心平气謙己下人求益不求勝可也又云未悉人言而輙伸己意此學者通病卻在未悉輙伸之間不在議論是非處又云後生於前賢及前軰語言有與我不合者尢須下气抑心反復詳味必不可從然後斷之尢湏克去勝心勿以一言得失輕議前人茍同之與立異皆私心也更學何事又云正大光明之士未免有以善服人之病又雲風水家說壊人心術斷以大義禁而絕之可也六經四書不言風水茍於禮義有闗孔孟當詳說之矣又云我儒言仁統四徳然四徳亦各統仁隨時隨事立名非有偏全之異理一而已按幾亭學言第一卷

內又云禮義智皆仁也言心也若以事則仁義智皆禮而已矣是故教人爲國以禮禮也者三者之暢於四支發於事業者也非禮則三者不可見亦無自行

葉訒庵諄諄以躬行爲重論學不以陽明爲不是出衛爾錫潛齋寤言相示衛亦微向陽明者寤言中云立大志審幾微踏實地又云初學不制俗情無以見至情然至情未能發動終擺脫俗情不來故致曲集義皆因其所發而擴充之使有火然泉逹之勢又云學者未能中行寜爲狂狷未可與權先求有立未能溫良恭儉譲先爲剛毅木訥此皆名言

陸桴亭性善圖說大旨謂人性之善正要在气質上看此只說得朱子不離气質一邊而略了不雜气質一邊此圖甚不必作至論髙顧大旨而深取髙子無聲無臭卽至善也一語謂陽明以善爲有聲臭故說無善無惡豈知善固無聲無臭者乎不知髙子此語亦未是謂善無聲無臭是知無極而未知太極也知沖漠無朕而未知萬象森然已備也𨿽若異乎陽明之說而實與陽明之說同歸也張幹臣困知記序云始也以儒而托於禪旣也以禪之實簒儒復以儒之名攻禪有崇正學之稱而已非正學有辟異端之論而已趨異端此數語曲盡嘉隆以來講學之獘

較對困知記見整庵論薛文淸气有聚散理無聚散之說雲气之聚便是聚之理气之散便是散之理惟其有聚有散是乃所謂理也若云一有一無則非理气無縫隙之論矣此一段說得最好與整庵別處論理气不同余前疑文淸之言未融得此豁然

容城孫奇逢﹝字鍾元﹞理學宗傳一書混朱陸陽明而一之蓋未知考正晚年定論也但慈湖龍溪近溪海門則列在末捲補遺之中蓋亦知其非矣

理學宗傳章本淸心性說曰心學傳自虞廷𨿽曰觀諸孩提之愛敬則人生之初其心本無不善觀之行道乞人不受嘑蹴𨿽牿亡之後本心猶有未盡冺者不知此乃聖賢多方引誘或指點於未喪之前或指點於旣喪之後無非欲人自識其本心以自存也不然人莫不爲孩提也曾有漸長不爲物引習移者乎乞人不受嘑蹴曾有永保此心而勿喪者乎譬之榖種不種不生譬之眞金不淘不淨近之論心學者如之何競指眾人見在之心卽與聖人同也其說甚正然觀其意卻似以心爲主而以理從之不是以理爲主而以心從之又見錢緒山論師門虛寂之旨曰變動周流虛以適變無思無爲寂以通感大易之訓也自聖學衰而微言絕學者執於典要泥於思爲變通感通之旨遂亡彼佛氏者乘其衰而入卽吾儒之精髓用之以主持世教爲吾儒者僅僅自守徒欲以虛聲拒之不足以服其心言及虛寂反從而避忌之不知此原是吾儒家常茶飯淪落失傳以至此耳此其援儒入墨推墨附儒可謂巧矣又論無善無惡曰目無色故能盡天下之色耳無聲故能盡萬物之聲心無善故能盡天下萬事之善直是放言無忌愚思王氏與髙弟語言流傳者宜仿陽明要書例摘而辧之庶使後世不再惑也

象山云六經皆我注腳率天下之人而禍六經者必此言也夫此正朱子所謂以意捉志而非以意逆志也

學者不知正學而輕於信人如理學宗傳所載賀克恭之於白沙南元善徐珊等之於陽明此正朱子所謂篤信而不好學則所信非其正者也﹝南元善字大吉渭南人陽明座師聞講學遂列弟子列徐珊師陽明舉鄕試癸未南宮以心學爲問陰以辟陽明珊讀策問嘆曰吾烏能昧吾知以幸時好耶不對而出聞者難之曰尹彥明後一人也同門歐陽徳魏良弼等直發師旨不諱亦在取列克恭刻白沙像懸於室﹞

黃太衝有沈淸溪墓志言心性之辧亦明大約自羅整庵痛言象山陽明之後如髙景逸劉念臺皆不敢復指心爲性但心性之辧𨿽明亦不過謂心爲气而性爲理心之中有性而性非卽心云爾其欲專守夫心以籠罩夫理則一也特陽明則視理在心外髙劉則視理在心內髙則以靜坐爲主劉則以愼獨爲主而謂無動無靜髙則似周子主靜之說劉則似程子定性之說及朱子中和初說而皆失其眞

江陵請開經筵疏有聖功已密而益密聖徳日新而又新之語因思大學曰又日新孟子曰又從而振徳之此兩又字最有味凡爲學教人俱不可不知此又字

汪苕文與計甫艸書曰宗門之教固有不可思議者然欲合孔子之道與禪爲一則辟諸傾乳入酒終於酒乳俱貶此條似是而非如此言卻似宗門原有妙處但不可與吾儒合則亦何怪天下之從之哉昔之佞佛者多合三教今之佞佛者又多分三教

張瑤山文集內有玉山遺響一種其一條云居茅屋中每從搜覽之暇黙坐觀心焚香一炷𨿽本體照徹不得遽信覺山空人靜諸緣屏退點塵不到精神収拾透裏快然又其序云建我師祠以俎豆薛胡羅髙四先生則其學大抵微近於梁溪

又一條云塘南王公云孔子曰無知陽明言知善知惡是良知姑就初學所及言之使從此透入必透到水窮山盡處乃可夫單提良知旣爲後人所疑而塘南又淺視良知提出無知水盡山窮從何下手此說得好

又一條雲水簾洞天半路斷始以梯升繼則甃石而上然空中階級意在速成根腳不平未及旬日雨過則崩程子曰須是大其心使開辟譬如九層之臺湏大做腳始得又稱康節空中樓閣朱子言其四通八達湏實地上安腳更好嗟嗟夫心之所之曰志學者立志當以君子自待以希聖希賢希天自期最不可薄視此身隘視此心掀天掲地全在腳根否則便小有成就亦非大規模久則且如風中艸任其波靡如水上萍聽其飄蕩做得一分便損一分做得一層便壊一層予是以因山徑之旣成復傾不能不與學者求其所以立腳所以栽根此一條最警切不可不猛省夫康節猶空中樓閣也而況不如康節者乎

簣山集云執著有執著之失和平亦有和平之失此非著實體認者不知

又與人書云人欲合知行爲一我必分知行爲二單提致知不如直說篤行爲明白切實若以力行工夫總以致良知三字盡之𨿽是透脫恐學者竟走入空寂一邊此條最足羽翼程朱又與熊靑嶽書云若提明善二字謂可包知行則致良知亦可包知行姚江復起將有辭於我矣與前言同意不知靑嶽何以有此論

又與羅先生書云令師靑老見解不偏考究有年其閒道錄頗與某私淑羅文莊之意有合又孫北老學問淵深所梓薛文淸胡敬齋羅文莊髙存之四先生學約俱有不謀而同者按此則簣山所推重者此二人而已

又有一書言宗儒語略前序後跋議論參差予所取於簣山者正在於此人能勇於從善如此天下有何事哉使象山有此心則必無無極太極之爭使陽明有此心則必不執良知之說必不爲晚年定論之書今人挾一偏之見恥屈於正論多方以求勝孰知先生之所以不可及者乃在於能屈耶气能抗萬乘之威力足以卻紛華靡麗之習乃區區整庵一書遂退然自下盡攺其故學者非天下之大勇其孰能之乎

閱張簣山與熊靑嶽書論學問經濟𨿽不是兩个畢竟經濟有從學問來者亦有不從學問來者從學問來者學顏子之學卽志伊尹之志不從學問來者則爲驕吝爲器小爲執拗甚至爲姦險非不自謂有猷有爲而其實毒蒼生而悞國事者卽此自命爲經濟之人其論最快

簣山謂夫子之道中以貫之愚謂曽子言忠恕是誠以貫之若程朱重主敬則又是敬以貫之此當互看

簣山語錄上卷云學問止有漸進工夫別無頓悟法門又云諸家言自然言頓悟不問元气虛實専用表散之劑不害人不止矣此最足見其學之正又云儒者言學謂人所說過者不必更說然舍人所說過者更何從說聖賢言語愈讀愈有味越講越無窮又深取章楓山先儒之言已盡之說此足見其學之朴實又論气云無動無靜以所行有動有靜矣气無聚無散以所附有聚有散矣論陰陽云陰陽有相生之時無未生之時此又足見其體認之細

又云儒者之學不宜單提靜字以類於禪然靜則悔吝少亦收斂雜馳之一端此說得亦斟酌

三魚堂剩言卷八

閱學蔀通辧見象山對朱濟道言收拾精神自立主宰當惻隱時自然惻隱當羞惡時自然羞惡因思象山陽明景逸念臺皆是收拾精神一路工夫皆是心學但象山主靜陽明則不分動靜景逸主靜念臺則不分動靜象山陽明則竟不要讀書窮理景逸念臺則略及於讀書窮理象山陽明則指理在心外景逸念臺則指理在心內究竟則一樣指理在心外者如鏡之影指理在心內者如樹之根得失自不同

辧有明之理學較宋更難以陽明之功業髙劉之節義皆天下所信服如順風而呺故辧之尢難

今人見陽明之功業便以譏之者爲刻不知管夷吾之在春秋是何等樣功業孔孟只以一小字一卑字斷之安得以其功而信其學哉且陽明卽有功亦不過在一時而以朱子爲楊墨以孔子爲九千鎰其得罪在萬世吾豈能爲之解耶

眞西山集夜气箴曰必齋其心必肅其躬不敢弛然自放於牀第之上讀至此不覺悚然又云以理論气者濓溪先生之學也以理論數者安樂先生之學也二語最精

黃太衝學案序述有明一代之儒者可謂有功而議論不無偏僻蓋以蕺山一家之言而斷諸儒之同異自然如此愚因思經師與人師不同而人師內又有二種有興起之師有成徳之師若蕺山先生者以爲興起之師則可以爲成徳之師則不可而太衝尊之太過所以多費周旋

髙忠憲與管登之辧云若謂以覺包理則理乃在外又云謂气在虛空中則是張子所謂以萬象爲太虛中所見之物虛是虛气是气不相資入者矣此一條大可理會大抵梁溪一派看得性盡明白卻不認得性中條目又閱其靜坐說乃知髙子所謂性體亦是指心亦大異於程朱矣其不欲言以覺包理特欲自伸其見耳

閱徐鴻洲信古餘論見其論西銘是仁體因悟與萬物流通者仁體也無物不有者仁體也無時不然者仁體也故中庸費隱章論語子在川上章與西銘皆是言仁體

閱紫陽通誌見髙彚旃格致論其學似正於景逸又刁蒙吉寄嚴佩之書不滿涇陽而深推景逸以此與陳幾亭同配享於道南祠其所著潛室札記中亦多格論但於景逸覺服膺太過耳又施璜所著思誠錄訓蒙諸條其論甚正又通誌所載江知黙字月巖汪學聖字惕若皆有志於學而以梁溪爲宗者

閱顧涇凡與髙景逸論學問當從狂狷起腳書此其病根

看薛方山考亭淵源錄序言朱子之言孔子教人之法也陸子之言孟子教人之法也不覺太息孔孟豈有二法哉方山序中旣言老而知朱學之精而又爲調停之說如此蓋終不敢直指陸學爲非也又其末言象山晚年亦得力於朱子以救陽明朱子晚年得力於象山之說亦屬調停

考亭淵源錄第十八卷

載朱子告郭友仁有半日讀書半日靜坐之說郭是從禪學入門者恐此所述未必確用功如何可這樣限定第二十卷

劉淳叟欲做虛靜工夫朱子與言李延平教人靜坐之不然可見郭友仁所述未確

呂涇野集有云衡有銖兩鈞石之星也若爲塵垢所掩則不可得而辧矣天有斗樞三垣五緯二十八宿之星也若爲雲霧所障則不可得而辧矣夫人心之有星猶天與衡也此一段說心最好又云如使顏子之父母不悅於簞瓢乃顏子自以爲樂而不攺則𨿽夫子豈肯稱其賢此亦說得最好又云夫子所謂一以貫之者其約乎故顏子曰約我以禮此看約禮卽一貫與愚向所見不同又云時有升降陰陽盡之矣學無止足鳶魚見之矣陰陽盡窮通得喪皆非在我者也鳶魚見體用顯微皆非在物者也是見道之言又云禹之導江河在拜昌言何以知言之昌在精一以執中未至於禹者在求其病之所切而去之如牛之訒言參之三省說得眞妙又云孔門論學惟仁爲大學仁惟禮爲急經禮三百曲禮三千皆仁也天體物而無不在仁體事而無不存夫子告顏淵之爲仁以非禮勿視聽言動亦是意乎按此一條可見約禮卽是一貫予向疑一貫與此約字不同非也

較王學質疑因思程子言在物爲理處物爲義又云性卽理也此處宜將大學或問中所云心𨿽主乎一身而其體之虛靈足以管乎天下之理理𨿽散在萬物而其用之微妙實不外乎一人之心合看方明仁義禮智皆心之用管乎天下之理者也閱孫徵君年譜嘆近年來南方有一黃黎州北方有一孫鍾元皆是君子然天下學者多被他教得不淸楚

孫鍾元鹿伯順一生苦志只做得不踐迹的事

鹿江村孫徵君皆一代偉人其品之髙則所謂不忮不求何用不臧者也其學之勇則所謂未之能行惟恐有聞者也只是不虛心不細心子路當日亦是這个气象賴聖人之裁成所以終成千古大賢

看學蔀通辧後編朱子答廖子晦一條覺明鏡止可諭心不可諭性朱子大學或問中有鑑空衡平之說論顏子明睿所照亦以明鏡言之皆只是言心至象山論孟子萬物皆備而以鏡中看花言之則是以鏡諭性矣大謬此陳淸瀾所以謂孟子萬物皆備是以萬物之理言陸學之萬物皆備是以萬物之影像言

以六經爲聖人糟粕者猶以虛無之見置在六經外以六經爲我注腳者直以虛無之見置在六經內故王弼之易何晏之論語猶有可取而象山之解經必不可從也

閱儒宗理要內緒言覺其疏淺

黃太衝撰周海門傳云性理也心气也陽明言無善無惡心之體非言性無善無不善以無善無不善爲性者海門之咎也然陽明不曰心卽理乎何可掩也大抵昔之爲王學者樂其病今之爲王學者掩其病

刁蒙吉辧道錄載羅文莊之言曰理一分殊四字本程子論西銘之言其言至簡而推之天下之理無所不盡持此以論性自不湏立天命气質之兩名按整庵尊理一分殊之語可也而便欲以此破除天命气質之名則非矣但知理气之合而不知理气之分可乎

陳遷鶴言閩中從來不染於姚江之學惟一李贄出仕於外與王龍溪交遂習爲橫議

朱陸皆以鏡諭心然一是眞明鏡一是含糊之鏡辧學術異同若在經書文義上辧之則彼此膠執葛藤無已矣且捨文義而單論下手工夫則得失自見

今之回護姚江者有二一則以程朱之意解姚江之語此不過欲寛姚江其病猶小一則以姚江之意解程朱之語此則直欲誣程朱其罪大

昔人云進思盡忠退思補過此與夫子主忠信徙義之意同我人存一至誠無僞之心進而有爲可謂忠矣然其間輕重緩急過差而不合於義者盡多故進思盡忠者必退思補過主忠信者必徙義陽明以致良知三字爲學豈知此也哉

姚江一派學術日異而月不同正嘉之際其詞詖嘉隆之際其詞滛萬曆以後其詞邪至今日其詞遁

日求去過而過不能去者一則起於欲根未盡一則起於習气未除一則起於見識未眞

一篇朱子行狀卽是一篇太極圖說一篇太極圖說卽是一篇朱子行狀

人之喜怒各有气象程子欲人忘其怒而觀理之是非愚更欲人忘其怒而觀怒之气象盡有怒得是而气象不好者

人生處處要樹立一界限事事要斟酌一分寸

天下道理只得一个旋相爲宮之法在醫家則謂之君臣佐使

大人言熊見可之講書但自講一番而不能使其委曲入於童子之耳予因悟聖人言忠又必言恕蓋能盡心而不能推己其獘如此

春秋之義不責下責上不責小人責君子大易之義不憂衰而憂盛以此思之人生何時可不戒謹

三魚堂剩言卷九

初學讀戰國策不如將綱目自威烈王至秦始皇並天下熟讀

綱目序知伯之事於威烈王二十三年序子思之言於顯王二十三年皆是追敍法知伯子思皆綱目前人

綱目書法於孝恵四年帝冠條下云於是帝生十五年矣查荀悅漢紀髙祖崩年孝恵已年十六安得如書法所云又綱目髙祖十年分注內東園公綺裏季夏黃公甪裏先生正誤因杜詩黃綺終辭漢之句遂云綺裏季夏一人也黃公一人也今查漢紀四人曰東園公夏黃公甪裏先生綺裏季安得如正誤之言又查孝恵四年立皇后張氏漢紀綱目俱云是魯元公主女然恐非魯元所親生觀髙帝七年上欲以魯元許匃奴此時尙未歸張敖也安得至孝恵四年遂有如此長女荀悅議其非禮恐亦未考

漢武綱目跅弛二字跅是跅落乃不顧利害之意弛是弛廢乃不循規矩之意注不甚明

綱目𨿽極與嚴光然不載足加帝腹之事蓋不予其傲也

閱桓帝延熹三年綱目趙岐爲皮氏長以宦者左悺兄爲河東太守恥之卽日棄官而歸可謂危行矣惜未能言孫以至家屬受禍此李固之女文姬所以戒其弟也玩綱目言孔北海才疏意廣只是大綱好細目未盡

看國語三川震篇因思後世地震之變多矣不必皆亡伯陽父何以知幽王之亡大抵天變與人事相參人事不爽天變偶至不至於亡如元气壯盛之人偶感風寒也人事旣壊天變又至其亡必矣如元气衰弱之人復遭風寒也觀其言周徳若二代之季可知

國語管子對桓公曰設像以爲民紀式權以相應比綴以度竱本肇未設像者立爲一定之法也式權者用其變通之宜所以善此法也比綴以度以人之眾寡言人有眾寡難以一法治比校之連綴之宜分則分宜合則合各有度焉竱本肇末以事之本末言事有本末難以一法理等量之匡正之宜重而重宜輕而輕亦各有度焉是皆所謂權也國語夙沙釐云吾委質於翟之鼓非委質於晉之鼓也韋昭注云質贄也左傳狐突云策名委質杜注孔疏云質身體也二說不同說異而不妨並存者此類是

史記趙世家獻侯卽位治中牟瓉注中牟應在相州非鄭中牟辧地裏志之失最是項羽紀宋義畱安陽索隠謂應在宋州非相州之安陽辧師古之非最是

公孫弘盡有好處如誅郭解抑卜式殺主父偃皆不可謂不是特阻汲黯董仲舒則不能爲之解

史記公孫弘傳不載其開東合事亦是太史公惡而不知其羙處

閱汲鄭傳鄭俠而和汲俠而淸

讀李斯傳以督責爲王道以申商爲聖人何異指鹿爲馬

史記相如傳序上林八川而云東注太湖何謬至此注不能正而反附會之何也

郭解之謙讓只是一个克字與萬石君之气味全別

讀貨殖傳太史公只知人心不知道心只知气質之性不知義理之性

漢書武帝紀不載輪臺之悔可謂不知要

閱漢書鼌錯傳峭直刻深四字直與深本是美字峭刻便成病痛

蕭望之不悅丙吉而非耿壽昌常平議君子與君子不能盡合從古有之

漢書儒林傳敍易獨詳而於毛詩及春秋三傳甚略毛公及公羊榖梁子皆不載其名及其授受尙書自伏生以上亦絕不知其授受不知其何故漢書循吏儒林二傳學者不可不讀

荀恱三遊論可與班史遊俠論同讀遊字不知當作何解疑是浮也查綱目班荀二論俱采附於誅郭解之下光武紀王莽和戎卒正邳肜及考肜傳則作和成未詳孰是

閱黃子鴻所訂晉地裏志於靑州濟南郡有三疑云按二漢志及宋魏諸志濟南所領如歷城朝陽著土鼓於陵等縣皆同未嘗云有所移徙省廢今此志所領皆北海之縣而本郡故縣槪無一見可疑一也又按漢志有北海郡景帝置後漢不攺魏晉紀中皆有北海王宋魏皆有北海郡今本志濟南所領五縣前後志皆屬北海未嘗云有更置獨此志縣存而郡攺可疑二也又按本志晉凡郡國一百七十三今止一百七十二計失一郡疑卽北海也但通典不詳通考亦仍之蓋其沿誤久矣今當於濟南郡下攺正曰領平陵歷城朝陽著土鼓於陵等縣另增北海郡漢置統縣五始列平壽下密膠東卽墨祝阿五縣於其下其考證甚詳然愚取左傳杜注查之其言濟南當有歷城平陵朝陽及平壽卽墨當屬北海見於桓十八年莊十年襄四年六年二十七年之注信矣但昭二十五年齊侯唁公於野井注云濟南祝阿縣東有野井亭則祝阿在晉固屬濟南也又莊元年齊師遷紀郱鄑郚注云北海都昌縣西有霅城則北海又有都昌也此則又可疑查子鴻艸木原云本志濟南所屬五縣其四縣皆舊屬北海

子鴻言晉書地裏志張氏所置涼州十一郡乃落去西海郡查魏書張軌傳始得之胡三省通鑑注亦以爲亡一郡蓋刻板之訛久矣胡卻不知查魏書耳又沙州內落髙昌一郡戊巳校尉戊巳二字訛作張茂以三字亦查魏書挍正

葉石君言晉書李特載記中﹤角牛﹥字音觸諸本多訛作二字

隋劉炫與牛弘論令史之言讀周禮者不可不知此與李諤之論文體王通之答楊素皆隋代之至言

黃兪邵言元史之疏略甚有一人而前後重出者如藝文志則竟不作當時纂修者皆名儒而疏略如此豈非政令嚴刻諸儒迫於期限遂不及詳愼與元史不作藝文志恐其陋不在史而在元

元史祭祀志言漢承秦敝郊廟之制置周禮不用謀議巡守封禪而方士祠官之說興兄弟相繼共爲一代而統緒亂迨其季世乃合南北二郊爲一𨿽以唐宋盛時皆莫之正按此則古者兄弟相繼各爲一代當考

看元史不忽木傳嘆許魯齋成就人材之功不可及也次焉者王鶚之於闊闊蕭﹤奭斗﹥之於孛術魯翀乎

傳掌雷明書筆力頗弱以張孚敬等置佞幸傳張居正置權臣傳李贄置異教傳其識甚卓

明書張居正贊云居正祖申韓之餘習結曹王之奧援器滿而驕沒身之後名臭家滅明之相本實撥於此萬死莫贖此論甚卓又佞幸傳云桂萼之爲吏部尢私其所厚善而修睚眥怨獨以名薦魏校爲國子祭酒屬使代疏艸其條對經學時政往往精深當上意而校與新建伯王守仁爭名不相下萼爲之構守仁奪世封而校入侍經筵忤旨攺補太常萼不能救此一段說得莊渠甚無色

明書以張玉入亂賊傳而謂髙拱夏言皆不學無術妙極

明之賦役有夏稅秋糧卽唐之租有均徭卽唐之庸有里甲卽唐之調其夏稅秋糧之名𨿽似本楊炎卻與楊炎不同楊炎之法是並均徭里甲總入夏稅秋糧之內

三魚堂剩言卷十

閱陸桴亭分野圖一行所謂自南正達於西正得云漢升气爲山河上流自北正達於東正得云漢降气爲山河下流娵訾在云漢升降中居水行正位故其分野當中州河濟間東井處百川上流故鶉首爲秦蜀墟得兩戒山河之首星紀居河漢下流百川歸焉析木爲云漢末派山河極焉故其分野自南河下流窮南紀之曲東南負海爲星紀自北河末泒窮北紀之曲東北負海爲析木此等處甚明至謂五月一陰生而云漢潛萌於天稷之下十一月一陽生而云漢漸降此不可解云漢在天本有定位似每日有升降不知何故謂升降因月而異﹝此升降似以隱見言﹞

閱桴亭月道圖說始知洪範注所雲月立春春分從靑道者言月行太陽立春春分之道則謂之靑道非謂立春春分之時而月行靑道也月行九道十有九歳而一周非一歳而歷九道也一千六百九十八日有奇而行一道非一季而卽能徧一道也桴亭此圖大有功於學者

查舊所抄圖書編內有雲月上弦於東井下弦於牽牛上弦於牽牛下弦於東井又邵子云冬至之月所行如夏至之日夏至之月所行如冬至之日前數語大抵卽桴亭所云以交初所臨而言也若邵子數言則卻似月一年而歷南北與十九歳而徧九道之說似不同疑月一歳之內𨿽夏南冬北至於極南極北則必十九歳而一周也

月食據欽天監頒行京師月食七分四杪初虧寅正三刻十二分食甚夘正二刻六分復圓辰正初刻是夜初虧月正在申位歷酉至戍而沒乃知邵康節所云冬至之月所行如夏至之日夏至之月所行如冬至之日其言果然蓋以晝夜長短而言非以極南極北而言也

到欽天監會邵武峯談歷邵言西法不能出古法之範圍而多攺頭換面以自異如歳差消長之法西法不能異於古也而將宮次移易則便若大異天周有餘日周不足所以有歳差譬之湍水然在內者勢狹而轉急在外者勢寛而轉稍緩此古法也而西法則分爲幾重天遂若大異惟以地爲圓體此爲獨得而弧矢算法亦勝於郭守敬愚因問天文家之言曰冬至日在箕鬥之黃道此道出辰入申故日亦出辰入申夏至日在井鬼之黃道此道出寅入戍故日亦出寅入戍是日之北而復南南而復北者黃道之勢然也然以歳差推之假使千萬年後冬至日躔退在井鬼則冬至日亦當出寅入戍與武峯曰不然若使冬至日躔退在井鬼則牛鬼之黃道亦攺而南矣蓋所謂日躔在井鬼者非必定與井鬼之宿同在一處也但與之相當耳或南或北固隨時不同也故夏至躔井鬼則此道便出寅入戍冬至躔井鬼則此道便出辰入申余爲之恍然因思向見傅仁均答王孝通曰日躔宿度如郵傳之過宿度旣差黃道隨而變矣余初看之殊不解不知黃道如何樣變今乃悟所謂變者乃南北之異耳但仁均說得不明白不如武峯之言鑿然又思西法謂列宿與天各有運行以此致歳差其說亦不然看來依西法則列宿移而黃道不移依古法則黃道移而列宿不移不知是否當再叩之

天原發微載蔡季通問極星只在天中東西南北皆取正於極而極星皆在上何也文公無以對﹝此段未知出何處﹞按若依今西法論極星則可無疑矣

閱孫北海河紀見昔之論河源者紛紛不一合而言之有三大約言出於闐蔥嶺者其下源也言出昆侖者其中源也言出西番朶甘衛西直四川馬湖蠻部正西三千餘里去雲南麗江西北一千五百里俗傳爲星宿海者其上源也自星宿海東北流經昆侖山之南折而東流復繞昆侖山之北至積石經河州始入中國張騫見其下源而不見其中源昆侖之說見其中源而不見其下源至元學士蒲察篤始窮歷而得之自星宿至昆侖三千餘里自昆侖至積石又三千餘里自積石至龍門又三千餘里而或以爲二萬一千三百餘里者悞也向見言黃河者皆云河舊在汴城北四十里東經虞城下達濟寜洪武二十四年決原武縣黑洋山東經汴城北五里又南至項城入淮而故道遂淤正統十三年又決滎陽過開封城西南而城北之新河又淤自是汴城在河北矣然嘗問從中州來者則今汴城仍在河之南甚疑之今觀河紀載弘治時巡撫徐恪疏云弘治二年以來漸徙而北又決金龍口諸處直趨張秋而汴南之新河又淤乃知所謂汴城在河北者只是正統以後弘治以前之事又按河紀國初糧船自儀眞抵淮安謂之裏河俱分入五壩轉盤黃河謂之外河原不相通後平江伯疏開淸江浦由天妃口徑通黃河仍設閘以司啟閉其後恐黃水灌入河臣乃議塞天妃口以杜黃水創開三里新河設通濟閘以通淮水此段說天妃緣由最明然亦未詳新河創自何人潘季馴楊一魁二人相接爲總河一主築堤束水一主分黃導淮此議論之最不同者河紀中皆言其有功未曾剖析孰非孰是季馴云人欲棄舊以爲新而臣謂故道必不可失人欲分支以殺勢而臣謂濁流必不可分然觀萬曆廿五年總河劉東星疏云河自商虞而下歷丁家道口馬牧集韓家道口趙家圏石將軍廟兩河口出小浮橋下二洪乃賈魯老黃河故道自元及我朝嘉靖年間行之甚利至三十七年北徙濁河而此河遂淤萬曆七年總河潘季馴議復開之以工費浩繁不果則是潘公四治河束水之策𨿽行而故道之策未全用也按潘公第一次治河在嘉靖末只佐朱公衝開新河非其本意第二次治河在隆慶末開所謂故道垂成而廢第三次治河在萬曆六年功成髙堰而故道仍不果行第四次在萬曆十六年惟見嚴閘禁築遙堤諸議不見別作爲但其始終不主開泇之議只就河言河是卽復故道之意也

河紀嘉靖十二年劉天和之治河亦似有見蓋因運河原不用黃河之水故棄魚臺榖亭之淤河不治聽河向趙皮塞南行而專浚漕河此在朱潘楊李之前自成一策嘉靖初尙書胡世寜論河勢南分二道東南一道東分新舊五道說得最詳然只是嘉靖初年黃河之勢不應刪其姓名年月混入禹貢注

王亮士疏浚末議一篇專論濱海形勢卽導淮九則中海口一條之意而此言之特詳大意言北至廟灣南抵泰州二三百里是卽所謂範公堤名場場分卽於堤上按地分界亦猶自淮及揚髙寶各分界於其中也東爲鹽場竈戶居之西爲民田惟民種之挨堤內有大河名曰穿場河沿河各立場分各有石閘泄水入其運鹽港河以達於海是則各場皆有海口矣當年範公造堤之義有二一爲不開穿場河則場分隔絕鹽觔難於轉運一爲髙寶興鹽下河一帶直達鹽場上下彌漫毫無阻隔上水易泄涓滴不畱則民田盡成陸地而海潮泛漲斥鹵倒入則苖稼勢必枯焦又慮水壅莫泄故各造石閘以達港而入於海是卽所謂運鹽各港河也考前朝祖制自範公堤外皆系艸場惟供燒剪不蒔禾稼是以不厭海潮故範公惟於堤上閘口各立水簾而不問閘下之港與河也今艸場旣於前朝變價以充邊餉則在官之艸場盡爲各竈之私產開墾耕刈盡屬禾苖𨿽欲不實爲築壩不可得矣倘惟議開復而不議建閘以時啟閉非持平之論也又云地脈由雍而豫而揚至海而盡此舊說也若海中大勢必至黒洋方爲大海其色深黒而味苦若其出海千餘里𨿽則茫然無際實則非可橫行之地蓋耕牧之地至通泰興鹽而盡其未盡者分沙五支直入大海之中凡千餘里所謂五條沙也潮長則洋洋湯湯茫無畔岸潮落則沙壅土漲深不容尺其沙土堅硬更甚鐡石海船可載數千者必逺而避之惟沙船底窄可以掉臂其中其船卽因沙以得名故海口之間無與於疏防又云若淮黃會而東趨則匯聚於安東對面之馬邏逹義蘓家嘴新溝口栁浦灣五大險工一帶處所入海欲於對岸開一支河以殺河勢又懼有傷安東必築髙堤以固之

又戊申上明公書云築歸仁集等堤鳯泗淮揚民請僉同若議築翟家埧一帶決口則盱泗等州縣必爲力爭謂與彼地不利查萬曆年間潘季馴築塞髙堰決口之後盱泗皆樂丰年載在潘公申辧泗州鄕紳常三省疏中若非當年赫然震怒將常三省力行黜罷髙堰石工焉能告成而不意彼地姦人利於私販又將石工未及之處復行盜決以致貽害若此也

又議用災民畚鍤云細心分別壯健定爲一工派於泥水險要地面每日照六分定例日給米四升銀二分婦女及老幼定爲一工派於髙原地面日給米三升銀三分如其人力微小則量減銀二分若夫跛癃殘疾難資其力役之用而實可課以綯索踣擊之工亦止給以米二升銀二分所有節省銀米存爲犒勞壯健鼔舞工作之費夫役不必逺調而自集災民不必賑卹而共飽又云茍得其人而任之必爲假之以用捨之柄濡之以持久之計裕之以錢榖之資與之以便宜之略重之以斬殺之權而斷不可拘牽之以文墨淆亂之以議論限勒之以程期恐動之以詰責始可漸次以期其功倘決一口而必俟部覆以施工用一錢而必俟估計以銷奏拔一人而必拘資格以注冊罪一夫而必待奏奪以施刑欲求平成立奏此必不得之數

三魚堂剩言卷十一

太倉王石隱刻說文論正自云此書十年靜悟十年考正彚成三十萬言誠宇內所未有之書亦宇內不可少之籍其自喜如此諸莊甫言石隱少習醫壯而友桴亭確庵乃勉於學二子皆兄事之其學不從八股入而能刻勵成一家言

陸翼王博聞而朴實君子也家多藏書如儀禮經傳通解金仁山許白雲眞西山魏鶴山文集及西山讀書記其家多有學蔀通辧一書孫北海亦從翼王借得韓元少徐彥和皆從借抄翼王言北海學博而才敏其所著諸書𨿽不皆精然多有益於學者博學之士皆收入門下相助挍對朱錫鬯顧寜人其尢也顧寜人有日知錄多發先儒所未發又言桴亭確庵當婁東二張盛行之時獨卓然以實學自勵不肯隨聲附和桴亭上馬撫臺二十四欵皆切中時務

胡敬齋集三卷目錄自第五葉後缺疑其書尙不止此查焦弱侯經籍考不載此書卷首有門人鄱陽余佑序其第一篇

奉於生書托其於京中尋程子遺書朱子語類伊洛淵源晦庵文集等書噫先軰於書亦得之難如此

陸翼王言嘉定四先生之文皆本於歸震川蓋震川一脈獨傳於嘉定而及於餘子也震川墓志系唐叔達筆托名於王文肅初文肅欲自作數日不成卒使叔達爲之

翼王又言黃陶庵每在神前以三事自誓不妄取不二色不談人過其就館於常熟也時張公國維巡撫吳中取陶庵觀風第一張公至主人所請與相見甚歡時適有以千金之事求主人爲言於張公者主人適別有一事干張公不便又言勸陶庵言之陶庵堅不肯其人不得已索太翁一書與之曰子言此則我甘旨之奉有餘孝莫甚焉陶庵卒不肯曰不可破我不妄取戒旣第後不肯干瀆有司太翁每以家貧爲言卒不能移其意蓋其誓於神前者皆能力踐其言又言明季士大夫相聚上者言道徳次者論文章最下寜可渉聲色無有及於貨利者餘言陶庵之學間入於禪翼王言陶庵本從濓洛入門後喜靜坐又喜閱壇經諸書因不無夾雜又言此事是非誠難辧在江寜得學蔀通辧乃始知之又言魏環極言孫北海諸書以考正晚年定論爲第一又言嘉定前軰之書嚴永思通鑑是一好書𨿽有云溫公通鑑有資於治者取之無關於治者略之今嚴書所詳溫公非不知之乃其所不取者也然嚴書亦不爲無益又言徐九一𨿽溺於聲色而晚節甚好宜其有子昭發﹝名枋﹞也

吳淞江之白鶴港南有宣聖衣冠墓讀其碑乃孔子四十四代孫稹仕隋爲蘇州刺史因家焉而以宣聖衣冠葬於此循其墓道過一小橋橋北卽先師廟先聖及四配皆塑像左爲啟聖祠祠有孔子周流列國圖右爲子之燕居有吳道子畫聖像石碑二廟後卽先聖衣冠墓墓後有書院守祠僧聖歸居之僧云道子聖像碑其大者相傳爲徐文眞家摹刻亂後埋沒於瓦礫中康熈九年移置於此其小者相傳爲松江顧氏家物則在此已久又云塑像先是萬曆時陸古堂仿闕裏像爲之歲久圯壊今年八月邑中士大夫攺塑以舊像爲不文俱從攺易然失其眞矣陸古堂卽纂廣輿記者

舟中看山曉閣明文選見曾異撰弗人送劉漢中教授廣信序云信州鵝湖古朱陸辧論同異處也自弘正以前則朱勝隆萬以後則陸勝嘉隆之間朱陸爭而勝負各半說得明白然曾意卻是要調停於朱陸之間曾又送林守一序云使司馬子長而與人交必不能成史記其意謂必目中無人獨往獨來然後其气無礙而能著作此不成議論又曹峩雪賀施存梅八十序十分回護謂昭代奄豎之禍三爲振爲瑾爲忠賢而忠賢爲烈頌功徳如莽迫帝後如操私人典兵室有藏甲如產祿南北軍文負文定不能尼振文正文恪不能尼瑾如揚方沸之羮而欲澹灑之以仙掌之露勢所甚難爲時計者獨有抽薪一法耳自寅秋膺簡命緹騎不復出詔獄之威亦稍殺止則以曲逆之沈思運仲弓之妙用委蛇調劑師旣不言世亦不得盡知不然一跌而爲蕃武再跌而爲訓注往事可鑑又何幸焉噫存梅所處何時所居何位所行何事可以抽薪兩字塞責耶共閱倪鴻寶黃石齋文湛持陳明卿譚友夏章大力羅文止艾千子張受先文數十首惟千子宋史禮樂志論差爲有用文字金正希文嫌其多衰颯之气張天如文頗精寔而气多滯有陳弘緒號石莊者文气甚爽未詳其爲何人陳臥子平內盜議頗佳田一儁羅念庵祠田記利瓦伊楨告信陵君祠文俱可人意於愼行與司宼丘公論江陵事書最是有關系文字馮琢庵寄山陰王相公書伍容庵上首輔書是有用之文陳眉公袁石公等書俱纎細無足取又馮琢庵文昌閣記云今祠家多援周天列星而以人事之取斗四星圖繪其象而謂之魁指戴筐六星爲縞衣素舄靑童白馬而謂之文昌夫以懸象著明列宿之次乃能下而與人通其言語文字聽其鐘鼔管鑰饗其牲牢酒醴此其說宜儒者所不道最足醒人

程孟陽耦耕堂集纎細無可取

常熟志修於嘉靖己亥平湖馮汝弼作縣時也查有明一代人物當以吳訥爲第一傳稱其非聖之書不讀文非闗於世教不爲所著有小學集解北漢字義等書永樂時人其所著尊經閣記發明朱子子遊祠記甚明朱子記中引隋書儒林傳序南方之學得其精華及荀卿非十二子篇偸懦憚事無廉恥嗜飲食是子遊氏之儒𨿽引之而不明言其所出得訥記而愈明訥云荀去子遊幾二百載其時弟子鄕人或狃於習俗遂議及子遊故朱子云云修志者邑人鄧韍

古微書者華容人孫瑴纂古讖緯之書而自附以論解偶撿其一叚頗好曰三墳以伏羲爲燧人之子矣鄭玄六藝論又謂遂皇之後歷六紀九十一代至伏羲皇甫世紀云女媧氏亦風姓伏羲之妹也譙周古史考則云遂人次有三姓乃至伏羲伏羲次有三姓乃至女媧鄭玄以大庭氏爲神農之別號而譙周以神農炎帝非一人自神農至炎帝一百三十三姓羅泌路史至以爲軒轅之前別有軒轅而有巢之上更一有巢何上古之多茫冥也夫以帝王至貴而隱冺曶汨猶若此而況於後世一介里巷修名者其孰爲表而傳之使聲施不朽哉見張爾公四書大全辧大約好因史以證經此其所長而多翻朱注非純正之書也比之見聖編則較斂然才又不如內引陳幾亭則稱嘉善陳氏引譚梁生顧麟士則稱或曰

齊東野語系南宋周密字公謹所著內有辧復覆伏三字音義一叚甚好曰復覆伏三字音義相出入易於混亂今各疏於左復有三音房六切者復歸之復也字書訓以往來是也易卦之復毛詩復古復竟土語言可復也克己復禮皆是也易注云還語注猶覆與詩爲恢復之復其義一也扶富切復又之復也字書訓以又是也書復歸於亳詩復會諸侯語復夢周公則不復也及復見復聞之類皆是也芳六切與覆同音者反復之復也易乾象贊反復道也釋文芳六切本亦作覆是也覆亦有三音芳六切者反復之覆也字書訓以反是也中庸傾者覆之注敗也與易反復道也之復音同義異敷救切者覆幬之覆也字書訓以蓋是也扶又切者伏兵也左傳君爲三覆以待之是也伏亦有二音房六切者伏羲之伏也字書訓以伺也匿也隱也是也三伏之伏及伏羲伏生赤伏符皆是也扶富切者鳥抱卵也莊子越雞不能伏鵠卵及後漢大丈夫當雄飛安得雌伏皆是也前五行志元帝初年中丞相府史家雌雞伏子顏云房富反用字者不可以不辧焉

王元羙望太湖詩云靑天不道向外生白日如從此間沒此二句𨿽是形容太湖之寥廊然亦可見人之見識易局於一隅若不從太湖之外看而只就太湖中看則幾疑天日只在太湖邊上矣

江陵答大同巡撫賈春宇曰俺答旣死彼中無主爭王爭印必有一畨擾亂在我惟當沈幾處靜以俟其自定有來控者悉撫以好語使人人皆以孟甞君爲親己然後視其勝者因而與之不宜彊爲主持致滋仇怨也此純是戰國機械以程朱處此當如何曰程朱亦不彊爲主持但其來控則以至誠告之曰朝廷無成心但爾眾共推服能效順者當主之

妹壻陳耐庵好學不倦藏書甚富餘爲顏其堂曰萬卷嘗云窮逹天也若不讀書便不識義理不識義理何以爲人余首肯其言

魏永叔禧延陵書院記云漢唐之黨禍君子與小人相攻也至雒蜀之黨分而君子與君子相攻矣雒蜀之爭是君子之講學與君子之不講學者相攻也至朱陸之黨分近日程朱陽明之說異而君子之講學與講學者相攻矣爲學者各有所得力之處要歸於聖賢之道而己又蔡忠襄傳云姚江王文成公以道學立事功爲三百年一人灑北宋以來儒者之恥於此二文可窺其學孫北海禹貢山水考其中考核亦多可據但每將他人之說與己意夾持間架不淸

汪苕文鈍翁類稿有云古之君子欲進則進欲退則退未有不浩然自得者也今之君子側身遅回於進退之際恆皇皇焉不能自主何也非其人爲之其時爲之也古之君子力耕以爲食力蠺以爲衣俛仰身世無求而皆給故當其不得志而退也畢其生可以無悶今之君子仰無以養其親俯無以育其妻子饑寒之患廹於肌膚此其時與古異矣𨿽不得志其能遁世長往浩然於寂寞無人之地哉吾以是知其難也讀此一段不覺爲之慨然不得不令人思許魯齋治生爲急一語

鈍翁類稿內有王西樵傳載其所作僞詩傳論略云近世所傳子貢詩傳申公詩說皆僞也明有鄞人丰道生好撰僞書自言其家有魯詩世學一書傳自逺祖稷實自撰也又作詩傳托之子貢以爲張本而所謂世學者若相與發明尋有妄人依旁詩傳別撰詩說其體類小序其說與丰氏盡同惟篇次小異道生敍詩傳源流又詭其所從出云魏正始中虞喜奉詔摹石而宋王子韶開河得之其說最支離而同時諸公無覺之者郭子章刻之於楚利瓦伊楨爲序亦不一致疑惟道生同郡周應賓者著九經考異辧之特詳然微周氏其僞亦灼然也凡古書源流存亡眞贗漢藝文隋經籍降及鄭通誌馬通考諸書可覆而按也漢書儒林敍諸家授受尢悉並無一言及子貢詩傳者考虞喜傳亦無奉詔書石經事獨申公爲魯詩漢志魯故二十五卷說二十八卷隋志明言亡於西晉安得至今猶存耶此書本不足以欺後世而姚氏詩疑問引傳說與序等遂若詩傳果出子貢之手者按西樵氏論最有功於詩汪載之集中亦最有見余向固疑之然未知其出於丰坊也

又云公伯寮親與七十子之列而敢於毀季路邢和叔本程門髙弟而遽誣宣仁以附紹述之說比例固好但寮𨿽史記列弟子中而家語無之未可定爲弟子也卽使果弟子矣或在七十人之外而未必在七十人之內卽使在內矣而或在執贄以後叛其師友或在執贄以前未聞聖教皆不可知事遼逺難以臆斷也

讀張文潛集喜其論漢曰文帝之所以裁絳侯者乃所以深愛之宣帝之所以寵霍光者乃所以深害之論徳宗曰徳宗先討田恱是先攻其堅故天下亂憲宗先平元濟是先攻其易故天下定又論魯仲連曰孔子請討陳恆不可則止仲連以布衣而出身救天下之患此墨子摩頂放踵之學論吳起曰起從事於法而不知權此主少國疑眾情未信時之所深忌子產所以欲焚載書論商鞅曰善飬生者和其血气平其心志有賤丈夫焉不能忍歲月之勤而急其效於耳目之前於是服毒石餌惡艸以激之方其效也剛壯勇力倍於平時然不過數年而遺毒餘孽潰裂四出一日皆作而不可制又喜其譏司馬遷之反復詳敍聶政荊軻竇嬰灌夫之事又論邴吉曰虜入雲中詔問丞相禦史以虜所入郡禦史不能對得譴責而丞相能具知見謂憂邊思職夫吉之能知馭吏之力也吉當曰臣與禦史等耳臣之僕有先白臣臣是以知之此其爲能豈獨憂邊思職而已哉吉脫宣帝於死能絕口不道獨貪一馭吏之功殆必不然傳曰思則得之不思則不得也吉未之思與論趙充國云武帝戰匃奴之彊而不能引匃奴於弱而後戰唐太宗知頡利之方彊𨿽足以勝之而未可以無患故與之臨渭水而盟其後李靖以孤軍而功過於衛霍之百戰惟投其時故也勾踐與範蠡謀吳勾踐不能忍而欲發也數矣蠡獨不可至稻蟹之變而遂起而不疑此卽充國之法也論李郭曰李光弼治軍行兵出郭子儀之右而當時諸將皆望風伏子儀子儀能使吐蕃爲父而史思明乃上書請誅光弼大抵光弼之實不及子儀之名子儀安坐而有餘光弼馳騁而不足余嘗思其故讀史思明傳見光弼使烏承恩潛殺史思明事而後知李郭之優劣蓋子儀之爲人至誠不欺主於忠信其胸中洞然大人也故靜則人安其徳動則人伏其義光弼則市井之智盜賊之謀有時而用此於伏人之道小矣漢髙僞遊雲夢𨿽能執韓信而信之反心自此生矣當此時髙才智士亦有輕其君之心故英布貫髙之徒繼踵而起此非伏英雄之道也按文潛之論李郭最正然其論治術則引老子曰將欲翕之必固張之將欲取之必固與之天之將寒也不以霜雪爲之也金石裂土山焦者所以爲今日之霰雪也天之將暑也不以蒸鬰爲之也震風積雪者所以爲今日之炎烈也故聖人未有不尙乎術也此則蘓氏之餘習大抵聖人言術必歸之道蘓氏之徒言道必歸之術

三魚堂剩言卷十二

性理朱子論讀書法曰書只貴讀縱熟看過心裏思量過也不如讀讀來讀去少間曉不得底自然曉得已曉得者越有滋味某舊苦記文字不得後來只是讀今之記得者皆讀之功也又曰讀書之法循序而漸進熟讀而精思愚閱此不覺爽然向來正病在思之功多而讀之功少所以學問不能長進何可不自勵

張瑤山論做詩云後生才得科第去學做詩做詩何用好是李杜撇下許多好人不學卻去學醉漢此等議論大有益學者

張江陵作呂豫所諱調陽墓志云公爲人外溫而心辧中毅而貌和於事吶吶不輕爲可否於人恂恂不茍爲異同甞曰大臣恊心體國茍利社稷嫌怨共之政本之地齗齗而爭如國體何世儒嘐嘐猥小曹參而卑丙吉然則虞廷云寅恭者非耶按江陵之贊呂公者如此而其身則殊不然蓋呂公之爲人亦非中正之道也讀其辛未程策論治不主更張而主綜核綜核二字是江陵本領乃惡更張而遂病孟子之法先王而取荀卿之法後王則過矣

閱威咫叔所作韻法至論縱有四聲橫有七音之說似是而實非謂在樂五聲二變爲七音若喉舌唇齒之音卽止於七亦與樂之七音風馬牛不相及也夫十二律者聲之有定者也宮商者聲之無定者也今以一字而髙下之則十二律殆幾乎徧律尙不可定而可定其爲宮商乎且玊篇韻會及陳獻可其分屬互有不同其爲牽合無疑此論實聞所未聞又相與面論三十六字母宜刪者六宜增者二十有八合之得五十八母切韻指南等書不知聲之有母非三十六字之可統也故有音和類隔等門展轉葛藤又云邵子不用見溪羣疑等母而以他音一百五十二爲母此是振古人豪之識但聲音之數則寔無如是之多也若獻可之韻𨿽云本邵子寔不用邵子之法又雲從來韻譜止爲詩賦限韻而設原非審音而分韻元尙聲律而周氏之韻出一釐千古之訛洪武因之又云自唐以前之詩必以律呂調之而始可合樂至詞曲起則律呂卽在詞曲之中矣辛酉十一月閱邵子書知以律呂配聲音亦是借說非樂中之律呂

眞西山集有葉安仁墓志銘云葉名湜字子是建安人爲安仁令以循吏稱子采末云世逺道散爲政者芻狗其人鬼魅其俗以爲非嚴法峻刑不能服而朝夕所治者敲朴以聚財而已其聞義利先後之說鮮不姍笑以爲迂闊而君用之於治邑不期年間其效章灼若是然則古道不可行於今斯民不可以理義化其又果然與又言君壯歲遊文公朱先生之門得以直養气之說故其爲人磊落明白無所回隠愚向讀葉采近思錄注不知其人觀此知采之學有自來矣

西山集史彌逺乞歸田裏補還服制不允詔曰大臣之義與眾庶不同多事之時視承平亦異夫旣任安危之責則當權輕重之宜其它賜彌逺詔尙多皆極其贊揚至云羣材彚進蔚有慶曆元佑之風公道砥平浸還乾道淳熈之舊西山亦不幸而處此時哉

嗣開叔祖言法不可輕變所變之法𨿽善而小民未必通知則胥吏反因以生姦非數年之久不能得其益又言人之姦獘當預防之不可使至於甚至於甚而後治之則所傷實多

宋昆友言我軰當隨處體認天理亦當隨處培養人材閱昆友謁劉靑田祠詩跋云向聞先生埋金以遺子孫凡有發掘處相傳以爲美談余心疑之誠如所云則管華之不若矣何以爲先生及至括蒼寓城東張賓朋家備問靑田軼事如埋金髮掘俱正統時巨寇鄭諌胡陶得二子孫所爲假先生以欺世爾愚按此爲靑田表白不可不知

臨川四先生止艾東鄕天傭子集中有有用之文泊小貞借宿於蘆花庵庵臨泖濵僧心遺指庵前之泖云此爲橫泖其自泖塔一直上南者爲長泖二泖相並其又南則爲圓泖蓋卽五捨泖也泖字在篇海字彚皆音栁其字始見於陸機對晉武帝之言愚因僧言思所謂三泖者乃陸機一時之言以其傍九峯言之耳若夫五捨泖之南有小泖以及泖橋以南之泖皆不在三泖之數也又泖塔僧漢輪云靑浦北捍山有橫泖爲三泖之一在泖塔東北泖橋以南者爲長泖此說近之

途中看車箱兩旁下又釘一小橫木中間鑿爲半月形含軸其中亦有於小橫木下爲兩足以含軸者此卽考工記注所謂伏兔也又疑車箱四旁木皆謂之軫如今蘆席四旁有邊者亦謂之軫當再考

呂涇野送黃廣東序云今之聽獄也速判結以爲神空囹圄以爲靜遏告訴以爲威習左右以爲察委屬吏以爲體納請謁以爲通久淹禁以爲愼法是以不中而民是以罔措此數語可爲炯戒

涇野浩齋詩敍云自孟子後漢時董汲陳郭諸賢似能行而未盡明隋唐時王韓陸李諸賢似能明而未必行趙宋周張二程馬邵諸賢似能明且行矣而未至此數語說得好又送汪希周序云凡官省下者率知獲上而不知治下知勤簿書而不知勤農桑知信吏胥而不信閭閻知奔走司院而不知行阡陌官是以日遷而民是以日敝此數語形容俗吏最精

涇野又有云學士君子者將以治國平天下者也當其未仕之先所宜急者莫有過於身家身家理而國天下不難矣然而學士君子往往捨其本源巧藝以謀進多術以干顯後𨿽有國天下之責莫從而理也此一段最中學者之病

驗祭品中有黍稷稻粱粳五種粱系髙粱稻乃南方之粳米粳乃南方之糯米黍稷同一種但黍黏而稷不黏獨不用小米吏云前任丁去之想必因祀典上止有黍稷稻粱然予疑今北方所謂小米乃是稷所謂稷乃是黍之不黏者耳故府誌云土人謂飯黍爲稷存之以俟知者其以糯米爲粳此必是吏之偶誤

馬夫以糓數種來看其所謂榖子者有紅黑白三種黒者粘其所謂黍子者有紅白二種皆粘而指庭中所產似黍者則謂之稷子又有一種其穂似狗尾艸者則謂之粱糓其種最貴蓋是粟之別種

行鄕飲酒禮舉觶在賓主獻酢之後今在前恐未是又思今之用湯卽古太羮之意用茶卽古元酒之意

湯潛庵黜滛祠疏當與會典祭厲文同看一是不侮鰥寡一是不畏彊禦君子之待幽明一个理

羣芳譜系新城王象晉所輯亦不爲無用然考艸木而不甚引爾雅及漢唐注疏覺少源委如指飯黍爲稷及將鄭風之荼與邶風之荼看作一物皆是疏處

閱呻吟語問治人之道曰無忿疾於頑竊思頑是最可忿疾者千態萬狀他反要來愚我謗我我涵飬稍不足忿疾便生

一友作生日詩云鐵漢有身經百煉金人無口學三緘二語最好然未易言不善煉者只煉得世情不曾煉得道義不善緘者只緘得當言的不曾緘得不當言的

看夜行燭思此書篇名多淺俗蓋必月川先生因其父之所問以名篇可見納約自牖之意而月川先生一團誠意如春气之隨處充滿有隙便入亦可想見小學是古方夜行燭是因病加減之方

戰國策一書只應列在諸子算不得史

朱子諸封事人但見其一味正直然其中仍有一段忠厚和平之意在所以後來𨿽危而不至於嬰禍

閱潛確類書見其載滹沱河滋河絕無源委眞是無頭學問又太史公律書言卯之爲言茂也此書乃引之以證三泖之泖尢誤按泖字疑本作卯因在正東而言晉人疑此爲東江非無謂也後人於卯旁加水耳蓋三江婁淞皆在東北惟此在正東本艸載陶弘景云佛書稱乳成酪酪成酥酥成醍醐可以悟學問已精益精之境

陳端伯言劉誠意未甞講風水皆世俗附會

唐夢賚言靑城童子八歳能知未來事未幾童子病病愈不復能有所知一鈍人耳邵子昆言有人生而能言其前生事余因憶樗林隨筆中有一條言人生而能知其前生後不復記憶者是有物憑焉此最足破愚俗

範浚蘭溪人卽作心箴者今有香溪集尙存

向疑通鑑纂本載潘氏總論不知其爲何人今見婺源志文苑內有之字伯誠但鑑上多稱陽節潘氏志則稱節齋

錢塞庵﹝名士升﹞少受業於顧涇陽甞手輯涇陽十書其居喪最盡禮以家禮所載與朱子平昔議論多異同作家禮考證一編二書惜未得見

偶閱大學衍義補歷象法二卷見丘瓊山取詩十月之交注而不取堯典天與日月皆左旋之注蓋瓊山亦未知二說之一也

