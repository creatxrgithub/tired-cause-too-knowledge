夕堂永日緒論王夫之

序

《周禮》大司樂以樂徳﹑樂語教國子﹐成童而習之﹐迨聖徳已成﹐而學《韶》者三月。上以迪士﹐君子以自成﹐一惟於此。蓋涵泳淫泆﹐引性情以入微﹐而超事功之煩黷﹐其用神矣。

世教淪夷﹐樂崩而降於優俳。乃天機不可式遏﹐旁出而生學士之心﹐樂語孤傳爲《詩》。《詩》抑不足以盡樂徳之形容﹐又旁出而爲經義。經義𨿽無音律﹐而比次成章﹐才以舒﹐情以導﹐亦所謂言之不足而長言之﹐則固樂語之流也。二者一以心之元聲爲至。捨固有之心﹐受陳人之束﹐則其卑陋不靈﹐病相若也。韻以之諧﹐度以之雅﹐微以之發﹐遠以之致﹐有宣昭而無掩靄﹐有淡宕而無獷戾﹔明於樂者﹐可以論《詩》﹐可以論經義矣。

余自束髮受業經義﹐十六而學韻語﹐閱古今人所作詩不下十萬﹐經義亦數萬首。旣乘山中孤寂之暇﹐有所點定﹐因論其大約如此。可言者﹐言及之﹔有不可言者﹐誰其知之﹖庚午補天穿日﹐船山老夫敍。

夕堂永日緒論內編興﹑觀﹑羣﹑怨﹐詩盡於是矣。經生家析《鹿鳴》《嘉魚》爲羣﹐《柏舟》《小弁》爲怨﹐小人一往之喜怒耳﹐何足以言《詩》﹖「可以」云者﹐隨所「以」而皆「可」也。《詩三百篇》而下﹐惟《十九首》能然。李﹑杜亦仿佛遇之﹐然其能俾人隨觸而皆可﹐亦不數數也。又下或一可焉﹐或無一可者。故許渾允爲惡詩﹐王僧孺﹑庾肩吾及宋人皆爾。

無論詩歌與長行文字﹐俱以意爲主。意猶帥也。無帥之兵﹐謂之烏合。李﹑杜所以稱大家者﹐無意之詩十不得一二也。煙雲泉石﹐花鳥苔林﹐金鋪錦帳﹐寓意則靈。若齊﹑梁綺語﹐宋人摶合成句之出處﹐﹝宋人論詩﹐字字求出處。﹞役心向彼掇索﹐而不卹己情之所自發﹐此之謂小家數﹐總在圈繢中求活計也。

把定一題﹑一人﹑一事﹑一物﹐於其上求形模﹐求比似﹐求詞采﹐求故實﹐如鈍斧子劈櫟柞﹐皮屑粉霏﹐何嘗動得一絲紋理﹖以意爲主﹐勢次之。勢者﹐意中之神理也。惟謝康樂爲能取勢﹐宛轉屈伸﹐以求盡其意﹔意已盡則止﹐殆無剩語﹔夭矯連蜷﹐煙雲繚繞﹐乃眞龍非畫龍也。

「池塘生春艸」﹐「胡蝶飛南園」﹐「明月照積雪」﹐皆心中目中與相融浹﹐一出語時﹐卽得珠圓玉潤﹐要亦各視其所懷來而與景相迎者也。「日暮天無雲﹐春風散微和」﹐想見陶令當時胸次﹐豈夾雜鉛汞人能作此語﹖程子謂見濂溪一月坐春風中。非程子不能知濂溪如此﹐非陶令不能自知如此也。

「僧敲月下門」﹐只是妄想揣摩﹐如說他人夢﹐縱令形容酷似﹐何嘗毫髮關心﹖知然者﹐以其沈吟「推」「敲」二字﹐就他作想也。若卽景會心﹐則或推或敲﹐必居其一﹐因景因情﹐自然靈妙﹐何勞擬議哉﹖「長河落日圓」﹐初無定景﹕「隔水問樵夫」﹐初非想得﹕則禪家所謂現量也。

詩文俱有主賓。無主之賓﹐謂之烏合。俗論以比爲賓﹐以賦爲主﹔以反爲賓﹐以正爲主﹐皆塾師賺童子死法耳。立一主以待賓﹐賓無非主之賓者﹐乃俱有情而相浹洽。若夫「秋風吹渭水﹐落葉滿長安」﹐於賈島何與﹖「湘潭云盡暮煙出﹐巴蜀雪消春水來」﹐於許渾奚涉﹖皆烏合也。「影靜千官裏﹐心蘇七挍前」﹐得主矣﹐尙有痕迹。「花迎劍佩星初落」﹐則賓主歷然﹐熔合一片。

身之所歷﹐目之所見﹐是鐵門限。卽極寫大景﹐如「陰晴眾壑殊」﹑「乾坤日夜浮」﹐亦必不逾此限。非按輿地圖便可云「平野入靑徐」也﹐抑登樓所見者耳。隔垣聽演雜劇﹐可聞其歌﹐不見其舞﹔更遠則但聞鼓聲﹐而可云所演何出乎﹖前有齊﹑梁﹐後有晚唐及宋人﹐皆欺心以炫巧。

一詩止於一時一事﹐自《十九首》至陶﹑謝皆然。「夔府孤城落日斜」﹐繼以「月映荻花」﹐亦自日斜至月出詩乃成耳。若杜陵長篇﹐有歷數月日事者﹐合爲一章。《大雅》有此體。後惟《焦仲卿》《木蘭》二詩爲然。要以從旁追敍﹐非言情之章也。爲歌行則合﹐五言固不互爾。

古詩無定體﹐似可任筆爲之﹐不知自有天然不可越之榘鑊。故李於鱗謂唐無五古詩﹐言亦近是﹔無卽不無﹐但百不得一二而已。所謂榘鑊者﹐意不枝﹐詞不蕩﹐曲折而無痕﹐戍削而不競之謂。若於鱗所云無古詩﹐又惟無其形埒字句與其粗豪之气耳。不爾﹐則「子房未虎嘯」及《玉華宮》二詩﹐乃李﹑杜集中霸气滅盡和平溫厚之意者﹐何以獨入其選中﹖

古詩及歌行換韻者﹐必須韻﹑意不雙轉。自《三百篇》以至庾﹑鮑七言﹐皆不待鉤鎖﹐自然蟬連不絕。此法可通於時文﹐使股法相承﹐股中換气。近有顧夢麟者﹐作《詩經塾講》﹐以轉韻立界限﹐劃斷意旨。劣經生桎梏古人﹐可惡孰甚焉﹗晉《淸商》《三洲》曲及唐人所作﹐有長篇拆開可作數絕句者﹐皆蠚虫相續成一靑蛇之陋習也。

以神理相取﹐在遠近之間。才著手便煞﹐一放手又飄忽去﹐如「物在人亡無見期」﹐捉煞了也。如宋人詠河魨云「春洲生荻芽﹐春岸飛楊花。」饒他有理﹐終是於河魨沒交涉。「靑靑河畔艸」與「綿綿思遠道」﹐何以相因依﹐相含吐﹖神理湊合時﹐自然恰得。

太白胸中浩渺之致﹐漢人皆有之﹐特以微言點出﹐包舉自宏。太白樂府歌行﹐則傾囊而出耳。如射者引弓極滿﹐或卽發矢﹐或遲審久之﹐能忍不能忍﹐其力之大小可知已。要至於太白﹐止矣。一失而爲白樂天﹐本無浩渺之才﹐如決池水﹐旋踵而涸。再失而爲蘇子瞻﹐萎花敗葉﹐隨流而漾。胸次局促﹐亂節狂興所必然也。

「海暗三山雨」接「此鄕多寶玉」不得﹐迆邐說到「花明五嶺春」﹐然後彼句可來﹐又豈嘗無法哉﹖非皎然﹑髙棅之法耳。若果足爲法﹐烏容破之﹖非法之法﹐則破之不盡﹐終不得法。詩之有皎然﹑虞伯生﹐經義之有茅鹿門﹑湯賓尹﹑袁了凡﹐皆畫地成牢以陷人者﹐有死法也。死法之立﹐總緣識量狹小。如演雜劇﹐在方丈臺上﹐故有花樣步位﹐稍移一步則錯亂。若馳騁康莊﹐取途千里﹐而用此步法。𨿽至愚者不爲也。

情景名爲二﹐而實不可離。神於詩者﹐妙合無垠。巧者則有情中景﹐景中情。景中情者﹐如「長安一片月」﹐自然是孤棲憶遠之情﹕「影靜千官裏」﹐自然是喜達行在之情。情中景尢難曲寫﹐如「詩成珠玉在揮毫」﹐寫出才人翰墨淋漓﹐自心欣賞之景。凡此類﹐知者遇之﹔非然﹐亦鶻突看過﹐作等閒語耳。

「更喜年芳入睿才」與「詩成珠玉在揮毫」﹐可稱雙絕。不知者以「入」字「在」字爲用字之巧﹐不知渠自順手湊著。

「欲投人處宿﹐隔水問樵夫」。則山之遼廓荒遠可知﹐與上六句初無異致﹐且得賓主分明﹐非獨頭意識懸相描摹也。「親朋無一字﹐老病有孤舟。」自然是登嶽陽樓詩。嘗試設身作杜陵﹐憑軒遠望觀﹐則心目中二語居然出現﹐此亦情中景也。孟浩然以「舟楫」﹑「垂釣」鉤鎖合題﹐卻自全無干涉。

近體中二聯﹐一情一景﹐一法也。「雲霞出海曙﹐梅柳渡江春。淑气催黃鳥﹐晴光轉綠萍」﹐「雲飛北闕輕陰散﹐雨歇南山積翠來。禦柳已爭梅信發﹐林花不待曉風開」﹐皆景也﹐何者爲情﹖若四句俱情﹐而無景語者﹐尢不可勝數。其得謂之非法乎﹖夫景以情合﹐情以景生﹐初不相離﹐惟意所適。截分兩橛﹐則情不足興﹐而景非其景。且如「九月寒砧催木葉」﹐二句之中﹐情景作對﹕「片石孤云窺色相」四句﹐情景雙收﹐更從何處分析﹖陋人標陋格﹐乃謂「吳楚東南坼」四句﹐上景下情﹐爲律詩憲典﹐不顧杜陵九原大笑。愚不可瘳﹐亦孰與療之﹖

起承轉收﹐一法也。試取初盛唐律驗之﹐誰必株守此法者﹖法莫要於成章﹔立此四法﹐則不成章矣。且道「盧家少婦」一詩作何解﹖是何章法﹖又如「火樹銀花合」﹐渾然一气﹕「亦知戍不返」﹐曲折無端。其他或平鋪六句﹐以二語括之﹔或六七句意已無餘﹐末句用飛白法揚開﹐義趣超遠﹐起不必起﹐收不必收﹐乃使生气靈通﹐成章而達。至若「故國平居有所思」﹐「有所」二字虛籠喝起﹐以下曲江﹑蓬萊﹑昆明﹑紫閣﹐皆所思者﹐此自《大雅》來﹔謝客五言長篇﹐用爲章法﹔杜更藏鋒不露﹐摶合無垠﹐何起何收﹖何承何轉﹖陋人之法﹐烏足展騏驥之足哉﹗近世惟楊用修辧之甚悉。用修工於用法﹐惟其能破陋人之法也。

起承轉收以論詩﹐用教幕客作應酬或可。其或可者﹐八句自爲一首尾也。塾師乃以此作經義法﹐一篇之中﹐四起四收﹐非蠚虫相銜成靑竹蛇而何﹖兩間萬物之生﹐無有尻下出頭枝末生根之理。不謂之不通﹐其可得乎﹖

《樂記》云「凡音之起﹐從人心生也。」固當以穆耳協心爲音律之準。「一三五不論。二四六分明」之說﹐不可恃爲典要。「昔聞洞庭水」﹐「聞」﹑「庭」二字俱平﹐正爾振起。若「今上嶽陽樓」﹐易第三字爲平聲﹐云「今上巴陵樓」﹐則語蹇而戾於聽矣。「八月湖水平」。「月」﹑「水」二字皆仄﹐自可﹔若「涵虛混太淸」易作「混虛涵太淸」﹐爲泥磬土鼓而已。又如「太淸上初日」﹐音律自可﹔若云「太淸初上日」﹐以求合於粘﹐則情文索然﹐不復能成佳句。又如楊用修警句云「誰起東山謝安石﹐爲君談笑淨烽煙」。若謂「安」字失粘﹐更云「誰起東山謝太傅」﹐拖沓便不成響。足見凡言法者﹐皆非法也。釋氏有言「法尙應捨﹐何況非法﹖」藝文家知此﹐思過半矣。

作詩亦須識字。如「思」﹑「應」﹑「教」﹑「令」﹑「吹」﹑「燒」之類。有平仄二聲﹐音別則義亦異。若粘與押韻﹐於此鶻突﹐則荒謬止堪嗤笑。唐人不尋出處﹐不誇字學﹐而犯此者百無一二。宋人以博核見長﹐偏於此多誤。杜陵以酇侯「酇」字作「才何切」﹐平聲粘﹐緣《史》《漢》注自有兩說﹐非不識字也。至廉頗音「婆」﹐相如音「湘」﹐則考據精切矣。蘇子瞻不知《軒轅彌明詩序》「長頸髙結」﹐「結」字作「潔」音﹐稚子之所恥爲﹐而孟浪若此﹗近見有和人韻者﹐以「葑菲」作「芳菲」字音押﹐𨿽不足道﹐亦可爲不學人永鑑。

惟孟浩然「气蒸云夢澤」﹐不知「云土夢作乂」﹐「夢」本音「蒙」﹕「靑陽逼歲除」﹐不知「日月其除」﹐「除」本音「住」。浩然山人之雄長﹐時有秀句﹔而輕飄短昧﹐不得與髙﹑岑﹑王﹑儲齒。近世文徵仲輕秀與相頡頏﹐而思致密贍﹐駸駸欲度其前。

王子敬作一筆艸書﹐遂欲跨右軍而上。字各有形埒﹐不相因仍﹐尙以一筆爲妙境﹐何況詩文本相承遞邪﹗一時一事一意﹐約之止一兩句﹔長言永嘆﹐以寫纏綿悱惻之情﹐詩本教也。《十九首》及《上山采蘼蕪》等篇﹐止以一筆入聖證。自潘嶽以淩雜之心作蕪亂之調﹐而後元聲幾熄。唐以後間有能此者﹐多得之絕句耳。一意中但取一句﹐「松下問童子」是已。如「怪來妝閣閉」﹐又止半旬﹐愈入化境。近世郭奎「多病文園渴未消」一絕﹐仿佛得之。劉伯溫﹑楊用修﹑湯義仍﹑徐文長有純淨者﹐亦無歇筆。至若晚唐餖湊﹐宋人支離﹐俱令生气頓絕。「承恩不在貌﹐教妾若爲容﹖風軟鳥聲碎﹐日髙花影重。」醫家名爲關格﹐死不治。

不能作景語﹐又何能作情語邪﹖古人絕唱句多景語﹐如「髙臺多悲風」﹐「胡蝶飛南園」﹐『池塘生春艸「。」亭臯木葉下「﹐」芙蓉露下落「﹐皆是也﹐而情寓其中矣。以寫景之心理言情﹐則身心中獨諭之微﹐輕安拈出。謝太傅於《毛詩》取」訐謨定命﹐遠猷辰告「﹐以此八字如一串珠﹐將大臣經營國事之心曲﹐寫出次第﹔故與」昔我往矣﹐楊柳依依﹔今我來思﹐雨雪霏霏「同一達情之妙。

有大景﹐有小景﹐有大景中小景。「柳葉開時任好風」﹐「花覆千官淑景移」﹐及「風正一帆懸」﹐「靑靄入看無」﹐皆以小景傳大景之神。若「江流天地外﹐山色有無中」﹐「江山如有待﹐花柳更無私」﹐張皇使大﹐反令落拓不親。宋人所喜﹐偏在此而不在彼。近惟文徵仲《齋宿》等詩﹐能解此妙。

情語能以轉折爲含蓄者﹐惟杜陵居勝﹐「淸渭無情極﹐愁時獨向東」﹐「柔櫓輕鷗外﹐含淒覺汝賢」之類是也。此又與「忽聞歌古調﹐歸思欲沾巾」更進一格﹐益使風力遒上。

含情而能達﹐會景而生心﹐體物而得神﹐則自有靈通之句﹐參化工之妙。若但於句求巧﹐則性情先爲外蕩﹐生意索然矣。松陵體永墮小乘者﹐以無句不巧也。然皮﹑陸二子差有興會﹐猶堪諷詠。若韓退之以險韻﹑奇字﹑古句﹑方言矜其餖輳之巧﹐巧誠巧矣﹐而於心情興會一無所涉﹐適可爲酒令而已。黃魯直﹑米元章益墮此障中。近則王謔庵承其下游﹐不卹才情﹐別尋蹊徑﹐良可惜也。

對偶有極巧者﹐亦是偶然湊手﹐如「金吾」「玉漏」﹑「尋常」「七十」之類﹐初不以此礙於理趣。求巧則適足取笑而已。賈島詩﹕「髙人燒藥罷﹐下馬此林間」﹐以「下馬」對「髙人」﹐噫﹐是何言與﹖

一解弈者﹐以誨人弈爲遊資。後遇一髙手﹐與對弈至十數子﹐輒揶揄之曰「此教師棋耳﹗」詩文立門庭使人學己﹐人一學卽似者﹐自詡爲「大家」﹐爲「才子」﹐亦藝苑教師而已。髙廷禮﹑李獻吉﹑何大復﹑李於鱗﹑王元美﹑鐘伯敬﹑譚友夏﹐所尙異科﹐其歸一也。才立一門庭﹐則但有其局格﹐更無性情﹐更無興會﹐更無思致﹔自縛縛人﹐誰爲之解者﹖昭代風雅﹐自不屬此數公。若劉伯溫之思理﹐髙季迪之韻度﹐劉彥昺之髙華﹐貝廷琚之俊逸。湯義仍之靈警﹐絕壁孤騫﹐無可攀躡﹐人固望洋而返﹔而後以其亭亭嶽嶽之風神﹐與古人相輝映。次則孫仲衍之暢適﹐周履道之蕭淸﹐徐昌谷之密贍﹐髙子業之戍削﹐李賓之之流麗﹐徐文長之豪邁﹐各擅勝場﹐沈酣自得。正以不懸牌開肆﹐充風雅牙行﹐要使光焰熊熊﹐莫能掩抑﹐豈與碌碌餘子爭市易之場哉﹖李文饒有云「好驢馬不逐隊行。」立門庭與依傍門庭者﹐皆逐隊者也。

建立門庭﹐自建安始。曹子建鋪排整飾﹐立階級以賺人升堂﹐用此致諸趨赴之客﹐容易成名﹐伸紙揮毫﹐雷同一律。子桓精思逸韻﹐以絕人攀躋﹐故人不樂從﹐反爲所掩。子建以是壓倒阿兄﹐奪其名譽。實則子桓天才駿發﹐豈子建所能壓倒邪﹖故嗣是而興者﹐如郭景純﹑阮嗣宗﹑謝客﹑陶公乃至左太衝﹑張景陽﹐皆不屑染指建安之羹鼎﹐視子建蔑如矣。降而蕭梁宮體﹐降而王﹑楊﹑盧﹑駱﹐降而大歷十才子﹐降而溫﹑李﹑楊﹑劉。降而江西宗派﹐降而北地﹑信陽﹑瑯邪﹑歷下﹐降而竟陵﹐所翕然從之者﹐皆一時和哄漢耳。宮體盛時﹐卽有庾子山之歌行﹐健筆縱橫﹐不屑煙花簇湊。唐初比偶﹐卽有陳子昂﹑張子壽扢揚大雅。繼以李﹑杜代興﹐杯酒論文﹐雅稱同調﹐而李不襲杜﹐杜不謀李﹐未嘗黨同伐異﹐畫疆墨守。沿及宋人﹐始爭疆壘。歐陽永叔亟反楊億﹑劉筠之靡麗﹐而矯枉已迫﹐還入於枉﹐遂使一代無詩﹐掇拾誇新﹐殆同觴令。胡元浮艷﹐又以矯宋爲工﹐蠻觸之爭﹐要於興觀羣怨絲毫未有當也。伯溫﹑季迪以和緩受之﹐不與元人競勝﹐而自問風雅之津。故洪武間詩教中興﹐洗四百年三變之陋。是知立「才子」之目﹐標一成之法﹐扇動庸才﹐旦仿而夕肖者﹐原不足以羈絡騏驥。惟世無伯樂﹐則駕鹽車上太行者﹐自鳴駿足耳。

所以門庭一立﹐舉世稱爲「才子」﹑爲「名家」者﹐有故。如欲作李﹑何﹑王﹑李門下廝養﹐但買得《韻府羣玉》《詩學大成》《萬姓統宗》《廣輿記》四書置案頭﹐遇題查湊﹐卽無不足。若欲吮竟陵之唾液﹐則不更須爾﹔但就措大家所誦時文「之」﹑「於」﹑「其」﹑「以」﹑「靜」﹑「澹」﹑「歸」﹑「懷」熟活字句湊泊將去﹐卽已居然詞客。如源休一收圖籍﹐卽自謂酇侯﹐何得不向白華殿擁戴朱泚邪﹖爲朱泚者﹐遂褒然自以爲天子矣。舉世悠悠。才不敏﹐學不充﹐思不精﹐情不屬者﹐十姓百家而皆是。有此開方便門大功徳主﹐誰能捨之而去﹖又其下﹐更有皎然《詩式》一派下游﹐印紙門神待塡朱綠者﹐亦號爲詩。莊子曰「人莫悲於心死。」心死矣﹐何不可圖度予雄邪﹖

曹子建之於子桓﹐有仙凡之隔。而人稱子建﹐不知有子桓﹐俗論太抵如此。王敬美風神蘊藉﹐髙出元美上者數等。而俗所歸依﹐獨在元美。元美如吳夫差﹐倚豪气以爭執牛耳﹐勢之所淩灼﹐亦且如之何哉﹖敬美論詩﹐大有玄微之旨。其云河下傭者﹐阿兄卽是。揮毫落紙﹐非云非煙﹐爲五里霧耳。如送蔡子木詩﹕「一去蔡邕誰倒屣﹐可憐王粲獨登樓。」恰好安排﹐一呼卽集﹐非河下傭而何﹖

元美末年以蘇子瞻自任﹐時人亦譽爲「長公再來」。子瞻詩文𨿽多滅裂﹐而以元美擬之﹐則辱子瞻太甚。子瞻野狐禪也﹐元美則吹螺搖鈴﹑演《梁皇懺》一應付僧耳。「爲報鄰雞莫驚覺﹐更容殘夢到江南。」元美竭盡生平﹐能作此兩句不﹖

立門庭者必餖仃﹐非餖仃不可以立門庭。蓋心靈人所自有﹐而不相貸﹐無從開方便法門﹐任陋人支借也。人譏西昆體爲獺祭魚﹐蘇子瞻﹑黃魯直亦獺耳。彼所祭者肥油江豚﹐此所祭者吹沙跳浪之鱨鯊也﹕除卻書本子﹐則更無詩。如劉彥昺詩﹕「山圍曉气蟠龍虎﹐臺枕東風憶鳳凰。」貝廷琚詩﹕「我別語兒溪上宅﹐月當二十四回新。如何萬國尙戎馬﹐只恐四鄰無故人。」用事不用事﹐總以曲寫心靈﹐動人興觀羣怨﹐卻使陋人無從支借。惟其不可支借﹐故無有推建門庭者﹐而獨起四百年之衰。

「落日照大旗﹐馬鳴風蕭蕭」﹐豈以「蕭蕭馬鳴﹐悠悠旆旌」爲出處邪﹖用意別﹐則悲愉之景原不相貸。出語時偶然湊合耳。必求出處﹐宋人之陋也。其尢酸迂不通者﹐旣於詩求出處﹐抑以詩爲出處考證事理。杜詩﹕「我欲相就沽鬥酒﹐恰有三百靑銅錢。」遂據以爲唐時酒價。崔國輔詩﹕「與沽一斗酒﹐恰用十千錢。」就杜陵沽處販酒﹐向崔國輔賣﹐豈不三十倍獲息錢邪﹖求出處者﹐其可笑類如此。

一部杜詩﹐爲劉會盂陻塞者十之五﹐爲《千家注》沈埋者十之七﹐爲謝疊山﹑虞伯生污蔑更無一字矣。開卷《龍門奉先寺》詩﹕「天闕象緯逼﹐云臥衣裳冷。」盡人解一「臥」字不得﹐只作人臥雲中﹐故於「闕」字生許多胡猜亂度。此等下字法﹐乃子美早年未醇處。從陰鏗﹑何遜來﹐向後脫卸乃盡﹐豈黃魯直所知邪﹖至「沙上鳧雛傍母眠」﹐誣爲嘲誚楊貴妃﹑安祿山。則市井惡少造謠歌誚鄰人閨閫惡習﹐施之君父﹐罪不容於死矣。

《小雅。鶴鳴》之詩﹐全用比體﹐不道破一句﹐《三百篇》中創調也。要以俯仰物理而詠嘆之﹐用見理隨物顯﹐惟人所感﹐皆可類通﹔初非有所指斥一人一事﹐不敢明言﹐而姑爲隱語也。若他詩有所指斥﹐則皇父﹑尹氏﹑暴公﹐不憚直斥其名﹐歷數其慝﹐而且自顯其爲家父﹐爲寺人孟子﹐無所規避。《詩》教𨿽云溫厚﹐然光昭之志﹐無畏於天﹐無卹於人。揭日月而行﹐豈女子小人半含不吐之態乎﹖《離騷》𨿽多引諭﹐而直言處亦無所諱。宋人騎兩頭馬﹐欲博忠直之名﹐又畏禍及﹐多作影子語﹐巧相彈射﹐然以此受禍者不少。旣示人以可疑之端﹐則𨿽無所誹誚﹐亦可加以蘿織。觀蘇子瞻烏臺詩案﹐其遠謫窮荒﹐誠自取之矣。而抑不能昂首舒吭以一鳴﹐三木加身﹐則曰「聖主如天萬物春」﹐可恥孰甚焉﹗近人多效此者﹐不知輕薄圓頭惡習﹐君子所不屑久矣。

近體﹐梁﹑陳已有﹐至杜審言而始葉於度。歌行﹐鮑﹑庾初制﹐至李太白而後極其致。蓋創作猶魚之初漾於洲渚﹐繼起者乃泳遊自恣﹐情舒而鱗髻始展也。七言絕句﹐初盛唐旣饒有之﹐稍以鄭重﹐故損其風神。至劉夢得﹐而後宏放出於天然﹐於以揚扢性情﹐馺娑景物﹐無不宛爾成章﹐誠小詩之聖證矣。此體一以才情爲主。言簡者最忌局促﹐局促則必有滯累﹔苟無滯累﹐又蕭索無餘。非有紅壚點雪之襟宇﹐則方欲馳騁﹐忽爾蹇躓﹔意在矜莊﹐只成疲苶。以此求之﹐知率筆口占之難﹐倍於按律合轍也。夢得而後﹐惟天分髙朗者﹐能步其芳塵﹐白樂天﹑蘇子瞻皆有合作﹐近則湯義仍﹑徐文長﹑袁中郎往往能居勝地﹐無不以夢得爲活譜。才與無才﹐情與無情﹐惟此體可以驗之。不能作五言古詩﹐不足入風雅之室﹔不能作七言絕句﹐直是不當作詩。區區近體中覓好對語﹐一四六幕客而已。

七言絕句﹐惟王江寧能無疵纇﹔儲光義﹑崔國輔其次者。至若「秦時明月漢時關」﹐句非不煉﹐格非不髙﹐但可作律詩起句﹔施之小詩﹐未免有頭重之病。若「永盡南天不見云」﹐「永和三日蕩輕舟」﹐「囊無一物獻尊親」。「玉帳分弓射虜營」﹐皆所謂滯累﹐以有襯字故也。其免於滯累者﹐如「只今惟有西江月﹐曾照吳王宮里人」﹐「黃鶴樓中吹玉笛﹐江城五月落梅花」﹐「此夜曲中聞《折柳》﹐何人不起故園情」﹐則又疲苶無生气﹐似欲匆匆結煞。

作詩但求好句﹐已落下乘。況絕句只此數語﹐拆開作一俊語﹐豈復成詩﹖「百戰方夷項﹐三章且易秦﹔功歸蕭相國﹐气盡戚夫人。」恰似一漢髙帝謎子﹔擲開成四片﹐全不相關通。如此作詩﹐所謂「佛出世也救不得」也。

建立門庭﹐已絕望風雅。然其中有本無才情﹐以此爲安身立命之術者﹐如髙廷禮﹑何大復﹑王元美﹑鐘伯敬是也。有才情固自足用﹐而以立門庭故自桎梏者﹐李獻吉是也。其次則譚友夏亦有牙後慧﹐使不與鐘爲徒﹐幾可分文徵仲一席﹐當於其五﹑七言絕句驗之。

論畫者曰「咫尺有萬里之勢。」一「勢」字宜著眼。若不論勢﹐則縮萬里於咫尺﹐直是《廣輿記》前一天下圖耳。五言絕句﹐以此爲落想時第一義。惟盛唐人能得其妙。如「君家住何處﹖妾住在橫塘。停船暫借問﹐或恐是同鄕。」墨气所射﹐四表無窮﹐無字處皆其意也。李獻吉詩﹕「浩浩長江水﹐黃州若个邊﹖岸回山一轉﹐船到堞樓前。」固自不失此風味。

五言絕句自五言古詩來﹐七言絕句自歌行來﹐此二體本在律詩之前﹔律詩從此出﹐演令充暢耳。有云絕句者截取律詩一半﹐或絕前四句﹐或絕後四句﹐或絕首尾各二句﹐或絕中兩聯。審爾﹐斷頭刖足﹐爲刑人而已。不知誰作此說﹐戕人生理﹗自五言古詩來者﹐就一意中圓浮成章﹐字外含遠神﹐以使人思。自歌行來者﹐就一气中駘宕靈通﹐句中有餘韻。以感人情。修短𨿽殊﹐而不可雜冗滯累則一也。五言絕句有平鋪兩聯者﹐亦陰鏗﹑何遜古詩之支裔。七言絕句有對偶﹐如「故鄕今夜思千里﹐霜鬢明朝又一年」﹐亦流動不羈﹐終不可作「江間波浪兼天湧﹐塞上風雲接地陰」平實語。足知絕律四句之說﹐牙行賺客語﹐皮下有血人不受他和哄。

《大雅》中理語造極精微﹐除是周公道得﹐漢以下無人能嗣其響。陳正字﹑張曲江始倡《感遇》之作﹐𨿽所詣不深﹐而本地風光﹐駘宕人性情﹐以引名教之樂者﹐風雅源流﹐於斯不昧矣。朱子和陳﹑張之作﹐亦曠世而一遇。此後惟陳白沙爲能以風韻寫天眞﹐使讀之者如脫鉤而遊杜蘅之沚。王伯安厲聲吆喝﹕「个个人心有仲尼。」乃遊食髡徒夜敲木板叫街語。驕橫鹵莽。以鳴其「蠢動含靈皆有佛性」之說﹐志荒而气因之躁﹐陋矣哉﹗

門庭之外﹐更有數種惡詩﹕有似婦人者﹐有似衲子者﹐有似鄕塾師者﹐有似遊食客者。婦人﹑衲子﹐非無小慧﹔塾師﹑遊客﹐亦侈髙談。但其識量不出鍼綫﹑蔬筍﹑數米﹑量鹽﹑抽丰﹑告貸之中﹐古今上下﹐哀樂了不相關﹔卽令揣度言之﹐亦粵人詠雪﹐但言白冷而已。然此數者﹐亦有所自來﹐以爲依據。似婦人者﹐仿《國風》而失其不淫之度。晉﹑宋以後。柔曼移於壯夫﹔近則王辰玉﹑譚友夏中之。似衲子者﹐其源自東晉來。鐘嶸謂陶令爲隱逸詩人之宗﹐亦以其量不弘而气不勝﹐下此者可知已。自是而賈島固其本色﹐陳無已刻意冥搜﹐止墮齊鹽窠臼﹔近則鐘伯敬通身陷入﹐陳仲醇縱饒綺語﹐亦宋初九僧之流亞耳。似塾師﹑遊客者﹐《衛風。北門》實爲作俑。彼所謂政散民流﹐誣上行私而不可止者﹐夫子錄之﹐以著衛爲狄滅之因耳。陶公「饑來驅我去」﹐誤墮其中。杜陵不審﹐鼓其餘渡。嗣後啼饑號寒﹑望門求索之子﹐奉爲羔雉﹐至陳昂﹑宋登春而醜穢極矣。學詩者一染此數家之習﹐白練受污﹐終不可復白。尙戒之哉﹗

艷詩有述歡好者﹐有述怨情者﹐《三百篇》亦所不廢。顧皆流覽而達其定情﹐非沈迷不反﹐以身爲妖冶之媒也。嗣是作者﹐如「荷葉羅裙一色裁」﹐「昨夜風開露井桃」﹐皆艷極而有所止。至如太白《烏棲曲》諸篇﹐則又寓意髙遠﹐尢爲雅奏。其述怨情者﹐在漢人則有「靑靑河畔艸﹐鬱鬱園中柳」﹐唐人則「閨中少婦不知愁」﹐「西宮夜靜百花香」﹐婉孌中自矜風軌。迨元﹑白起﹐而後將身化作妖冶女子﹐備述衾稠中醜態﹔杜牧之惡其蠱人心﹐敗風俗﹐欲施以典刑﹐非已甚也。近則湯義仍屢爲泚筆﹐而固不失雅步。惟譚友夏渾作靑樓淫咬﹐須眉盡喪﹔潘之恆輩又無論已。《淸商曲》起自晉﹑宋﹐蓋里巷淫哇﹐初非文人所作﹐猶今之《劈破玉》《銀紐絲》耳。操觚者卽不惜廉隅﹐亦何至作《懊依歌》《子夜》《讀曲》﹖

前所列諸惡詩﹐極矣﹔更有猥賤於此者﹐則詩傭是也。詩傭者﹐衰腐廣文﹐應上官之徵索﹔望門幕客﹐受主人之雇托也。彼皆不得已而爲之。而宗子相一流﹐得已不已﹐間則繙書以求之﹐迫則傾腹以出之﹐攢眉叉手﹐自苦何爲﹖其法﹕姓氏﹑官爵﹑邑裏﹑山川﹑寒喧﹑慶弔﹐各以類從﹔移易故實﹐就其腔殼﹔千篇一律﹐代人悲歡﹔迎頭便喝﹐結煞無餘﹔一起一伏﹐一虛一實﹐自詫全體無瑕﹐不知透心全死。風雅下游﹐至此而濁穢無加矣。宋以上未嘗有也。髙廷禮作俑於先﹐宗子相承其衣缽。凡爲傭者﹐得此以擿埴而行﹐而天下之言詩者車載斗量矣。此可爲風雅痛哭者也。

詠物詩﹐齊﹑梁始多有之。其標格髙下﹐猶畫之有匠作﹐有士气。徵故實﹐寫色澤﹐廣比譬﹐𨿽極鏤繪之工。皆匠气也。又其卑者﹐餖湊成篇﹐謎也﹐非詩也。李嶠稱「大手筆」﹐詠物尢其屬意之作﹐裁剪整齊﹐而生意索然﹐亦匠筆耳。至盛唐以後﹐始有卽物達情之作。「自是寢園春薦後﹐非關禦苑鳥銜殘」﹐貼切櫻桃﹐而句皆有意﹐所謂「正在阿堵中」也。「黃鶯弄不足﹐含人末央宮」﹐斷不可移詠梅﹑桃﹑李﹑杏﹐而超然玄遠﹐如九轉還丹﹐仙胎自孕矣。宋人於此茫然﹐愈工愈拙﹐非但「認桃無綠葉﹐道杏有靑枝」爲可姍笑已也。嗣是作者﹐益趨匠畫﹔裏耳喧傳﹐非俗不嘗。袁凱以《白燕》得名﹐而「月明漢水初無影﹐雪滿梁園尙未歸」﹐按字求之﹐總成窒礙。髙季迪《梅花》﹐非無雅韻﹐世所傳誦者﹐偏在「雪滿山中」﹑「月明林下」之句。徐文長﹑袁中郎皆以此炫巧。要之﹐文心不屬﹐何巧之有哉﹖杜陵《白小》諸篇﹐踸踔自尋別路﹐𨿽風韻不足﹐而如黃大癡寫景﹐蒼莽不羣。作者去彼取此﹐不猶善乎﹖禪家有三量﹐惟現量發光﹐爲依佛性﹔比量稍有不審﹐便入非量。況直從非量中施朱而赤﹐施粉而白﹐勺水洗之﹐無鹽之色敗露無餘﹐明眼人豈爲所欺邪﹖

夕堂永日緒論內編終

夕堂永日緒論外編程子與學者說《詩經》﹐止添數字﹐就本文吟詠再三﹐而精義自見。作經義者能爾。洵爲最上一乘文字﹐自非與聖經賢傳融液吻合﹐如自胸中流出者不能。先輩間有此意。知之者鮮。自「四大家」之名立﹐各有蹊徑﹐彊經文以就己規格﹐而此風蕩然矣。

藝苑品題有「大家」之目﹐自論詩者推崇李﹑杜始。李﹑杜允此令名者﹐抑良有故。齊﹑梁以來﹐自命爲作者﹐皆有蹊徑﹐有階級﹔意不逮辭﹐气不充體﹐於事理情志全無干涉﹐依樣相仍﹐就中而組織之﹐如廛居櫛比﹐三間五架﹐門廡廚廁﹐僅取容身﹐茅茨金碧﹐華儉小異﹐而大體實同﹐拙匠窶人仿造﹐卽不相遠﹕此謂小家。李﹑杜則內極才情﹐外周物理﹐言必有意﹐意必由衷﹔或雕或率﹐或麗或淸﹐或放或斂﹐兼該馳騁﹐惟意所適﹐而神气隨禦以行﹐如未央﹑建章﹐千門萬戶﹑玲瓏軒豁﹐無所窒礙﹕此謂大家。而論經義者以推王守溪爲大家之宗。守溪止能排當停勻﹐爲三間五架﹐一衙官廨宇耳﹔但令依仿﹐卽得不甚相遠﹔大義微言﹐皆所不遑研究﹕此正束縛天下文人學者一徽纆而已。陋儒喜其有墻可循以走﹐翕然以「大家」歸之﹐三百餘年﹐如出一口﹐能不令後人笑一代無有眼人乎﹗

錢鶴灘與守溪齊名﹐謂之曰「錢﹑王兩大家」。所傳「惡不仁者」﹐謂「不使加身﹐如避蛇蠍﹝按﹕此字音」褐「﹐其螫人之」蠍「字從」歇「。字尙不識﹐何況文理﹖﹞。不使不仁加身者﹐是何寧靜嚴密工夫﹐而堪此躁戾惡語也﹖惡如蛇蠍﹐乃陳仲子出哇鵝肉﹐忿戾之气﹐正是不仁。以此稱」大家「者﹐緣國初人文字止用平淡點綴﹐初學小生無能仿佛。錢﹑王出。以鈍斧劈堅木手筆﹐用俗情腐詞。著死力講題面﹐陋人始有津濟﹐翕然推奉﹐譽爲」大家「﹐而一代制作﹐至成﹑弘而掃地矣。鶴灘自時文外﹐無他表見﹐惟傳《吳騷》淫俗詞曲數出﹐與梁伯龍﹑陳大聲一流狹邪小人競長。如此人者﹐可使引申經傳之微言乎﹖

下劣文字﹐好作反語﹐亦其天良不容掩處。人能言其所知﹐不能言其所不知。凡反語﹐皆不善﹐不勤﹑不愼之慝。今人晝之所行﹐夜之所思﹐耳之所聞﹐目之所見﹐特此數者﹐終日習熟﹐故自寫供招﹐痛快無蹇澀處。若令於聖賢大義微言從正面上體會﹐教從何處下口﹖無怪乎反之不已﹐一正便托開也。

無法無脈﹐不復成文字。特世所謂「成﹑弘法脈」者﹐法非法﹐脈非脈耳。夫謂之法者﹐如一王所制刑政之章﹐使人奉之。奉法者必有所受﹔吏受法於時王﹐經義固受法於題。故必以法從題﹐不可以題從法﹔以法從題者﹐如因情因理﹐得其平允。以題從法者﹐豫擬一法﹐截割題理而入其中﹐如舞文之吏﹐俾民手足無措。且法者﹐合一事之始終﹐而俾成條貫也。一篇之中爲數小幅﹐一揚則又一抑﹐一伏則又一起﹐各自爲法﹐而析之成局﹐合之異致﹐是爲亂法而已矣。滑之脈者﹐如人身之有十二脈﹐發於趾端﹐達於顚頂﹐藏於肌肉之中﹐督任衝帶﹐互相爲宅﹐縈繞周回﹐微動而流轉不窮﹐合爲一人之生理。若一呼一諾﹐一挑一繳﹐前後相鉤﹐拽之使合﹐是傀儡之絲﹐無生气而但憑牽縱﹐詎可謂之脈邪﹖四家中﹐惟瞿文懿能無束濕之法而有法﹐無分析鉤鎖之脈而有脈﹐其餘非所知也。

鉤略點綴以達微言﹐上也。其次則疏通條達﹐使立言之旨曉然易見﹐俾學者有所從入。又其次則搜索幽隱﹐啟人思致﹐或旁輯古今﹐用徵定理。三者之外﹐無經義矣。大要在實其虛以發微﹐虛其實而不窒。若以塡砌還實﹐而虛處止憑衰弱之气姑爲搖曳﹐則題之奴隸也。四家中﹐亦惟昆湖免此。

塡砌最陋。塡砌濃詞固惡﹐塡砌虛字愈闌珊可憎。作文無他法﹐惟勿賤使字耳。王﹑楊﹑盧﹑駱﹐惟濫故賤。學八大家者﹐「之」﹑「而」﹑「其」「以」﹐層累相疊﹐如刈艸茅﹐無所擇而縛爲一束﹐又如半死蚓﹐沓拖不耐﹐皆賤也。古人修辭立誠﹐下一字卽關生死。曾子固﹑張文潛何足效哉﹗

非有吞云夢者八九之气﹐不能用兩三疊實字﹔非有輕燕受風﹑翩翩自得之妙﹐不能疊用三數虛字。然一虛一實﹐相配成句﹐則又俗不可耐。故造語之難﹐非嵇川南﹑趙夢白﹑湯義仍﹑黃石齋﹐尟不墮者。

對偶語出於詩賦﹐然西漢﹑盛唐皆以意爲主﹐靈活不滯。惟沈約﹑許渾一流人﹐以取靑妃白﹐自矜整煉﹐大手筆所不屑也。宋人則又集古句爲對偶﹐要亦就彼法中攺頭換面﹐其陋一爾。況經義以引申聖賢意立﹐言初非幕客四六之比。邱仲深自詫博雅﹐而以「被髮左衽」﹑「弱肉彊食」兩偶句推獎守溪﹐此七歲童子村塾散學課耳。況以韓文對經語﹐其心目中止知有一韓退之﹐謂可與尼山並駕。陋措大不知好惡﹐乃至於此﹗

鉤鎖之法﹐守溪開其端﹐尙未盡露痕迹﹔至荊川而以爲祕密藏。茅鹿門所批點八大家﹐全恃此以爲法﹐正與皎然《詩式》同一陋耳。本非異體﹐何用環紐﹖搖頭掉尾﹐生气旣已索然﹐並將聖賢大義微言﹐拘牽割裂﹐止求傀儡之綫牽曳得動﹐不知用此何爲﹖

一篇載一意﹐一意則自一气。首尾順成﹐謂之成章﹔詩賦﹑雜文﹑經義有合轍者﹐此也。以此鑑古今人文字﹐醇疵自見。有皎然《詩式》而後無詩﹐有《八大家文鈔》而後無文。立此法者﹐自謂善誘童蒙﹔不知引童蒙入荊棘﹐正在於此。

賈生《治安策》偶用繳回語﹐亦緣「痛哭」「流涕」「長太息」說得駭人﹐故須申明﹐以見其實然耳。蘇﹑曾效之﹐便成厭物。經義有云「其一則云云」﹐有云「其云云者此其一」﹔耳不聵﹐目不盲﹐止兩三段文字﹐何用唱籌歷數﹖凡此類﹐皆《文鈔》引之人荊棘也。

司馬﹑班氏﹐史筆也﹔韓﹑歐序記﹐雜文也﹔皆與經義不相涉。經義豎兩義以引申經文﹐發其立言之旨﹐豈容以史與序記法攙入﹖一段必與一篇相稱﹐一句必與一段相稱。截割彼體﹐生入此中﹐豈復成體﹖要之﹐文章必有體。體者﹐自體也。婦人而髯﹐童子而有巨人之指掌﹐以此謂之某體某體﹐不亦傎乎﹖

試取曹子桓《典論論文》﹑範蔚宗《漢書引語》﹑張思光《自序》讀之﹐古人作文字﹐研慮以悅心﹐精嚴如此。而欲據一「虛起實承」﹑「反起正倒」「前鉤後鎖」之死法﹐瑱腔換字﹐自詫宗工﹐何其易也﹗

四大家未立門庭以前﹐作者不無滯拙﹐而詞旨溫厚﹐不徇詞以失意。守溪起﹐旣標格局﹐抑專以遒勁爲雄﹐怒張之气﹐由此而濫觴焉。及《文鈔》盛行﹐周萊峯﹑王荊石始一以蘇﹑曾爲衣被﹐成片抄襲﹐有文字而無意義﹔至陳棟傅夏器而極矣。隆﹑萬之際﹐一變而愈之於弱靡﹐以語錄代古文﹐以塡詞爲實講﹐以杜撰爲淸新﹐以俚語爲調度﹐以挑撮爲工巧。若黃貞父﹑許子遁之流﹐吟舌嬌澀﹐如鴝鵒學語﹐古今來無此文字﹐遂以湮塞文人之心者數十年。語錄者﹐先儒隨口應問﹐通俗易曉之語﹐其門人不欲潤色失眞﹐非自以爲可傳之章句也。以爲文﹐而更以浮屠半吞不吐之語參之﹐求文之不蕪穢也得乎﹖文凡三變﹐而其依傍以立戶牖﹐己心不屬﹐則一而已矣。萬曆之季﹐李愚公始以堅蒼驅軟媚﹐方孟旋始以流宕散俗冗﹐稍復雅正之音﹐於先正衝穆之度未遑領取。而其變也﹐亦足以起久病之尪矣。

當萬曆中年﹐俚調橫行之下﹐有張君一﹝以誠﹞﹐𨿽入理未深﹐而獨存雅度。君一與許子遜同時。昧心之作﹐至子遜而極。其《樂則生矣》一段文字﹐開講處有數「樂」字﹐鳥語班闌﹐不知音「嶽」音「雒」﹐猶可謂肉團心有一鍼孔乎﹖

承嘉靖末蘇﹑曾泛濫之餘﹐當萬曆初俚調咿呦之始﹐顧涇陽先生獨以博大弘通之才﹐豎大義﹐析微言﹐屹然嶽立。有制藝以來無可匹敵。奪王﹑唐「大家」之名以推轂先生﹐𨿽閱百世﹐不能易吾言也。但以無可躋攀﹐爲流俗所不歆羨耳。黃蘊生欲問津焉﹐而見地不徹﹐能放而不能收。自非實有得於道要而淹貫古今﹐捨糟粕而吸精液﹐惡能不望崖而返﹖

錢受之謂黃蘊生嗣歸熙甫﹐非也。熙甫但能擺落纖弱﹐以亢爽居勝地耳﹐其實外腴中枯﹐靜扣之﹐無一語出自赤心。蘊生言皆有意﹐非熙甫所可匹敵﹔但爲史所困﹐又染指韓﹑蘇﹐未能卓立耳。然蘊生當天步將傾之日﹐外則遼左禍逼﹐內則流寇蜂起﹐黃扉則有溫﹑周﹑楊﹑薛之姦﹐中涓則有張彜憲﹑曹化淳之蠹﹐憂憤塡胸﹐一寓之經義﹐抒其忠悃。傳之異代﹐論世者所必不能廢也。

陳大士史而橫﹐金正希禪而曲。若其離此二者﹐別尋理際﹐獨至處自成一家﹐固賢於歸熙甫之徒矜規格也。若經義正宗﹐在先輩則嵇川南﹐在後代則黃石齋﹑淩茗柯﹑羅文止﹐剔發精微﹐爲經傳傳神﹐抑惡用鹿門﹑震川鋪排局陣爲也﹖先輩中若諸理齋﹑孫月峯﹑湯若士﹑趙儕鶴﹐後起如沈去疑﹑倪伯屏﹑金道隱﹑杜南谷﹑章大力﹑韋孝忍﹝克濟﹐黃岡人﹞﹑姜如須﹝垓﹐山東人﹞﹐亦各亭亭獨立﹐分作者一席。釋氏有言「從門入者﹐不是家珍。」特以無門可入﹐絕陋人攀援之徑﹐放入不知玄賞耳。

孫月峯以紆筆﹐引申搖動言中之意﹐安詳有度﹐自雅作也。乃其晚年論文﹐批點《考工》《檀弓》《公》《谷》諸書﹐剔出殊異語以爲奇峭﹐使學者目眩而心熒。則所損者大矣。萬曆中年杜撰嬌澀之惡習﹐未必不緣此而起。《考工記》乃制度式樣冊子。上令士大夫習之﹐勾考工程﹐而下可令工匠解了﹐故刪去文詞﹐務求精核﹐其中奇字﹐乃三代時方言俗語﹐愚賤通知者﹐非此不足以定物料規制之準﹐非放爲簡僻也。《檀弓》則摘取口中片語﹐如後世《世說新語》之類﹐初非成章文字。《公》《谷》二傳﹐先儒固以爲師弟子問答之言﹐非如《左氏》勒爲成書﹐原自不成尺幅。以此思之﹐三書者﹐亦何奇峭之有﹐而欲效法之邪﹖文字至琢字而陋甚﹔以古人文其固陋﹐具眼人自和哄不得。

文字至撮弄字面而穢極矣。黃葵陽已啟其端﹐至萬曆壬辰而益濫。陳懿典《憲章文武》出題云「國憲王章﹐本朝爲重﹔闡文繹武﹐昭﹛代爲尊。」此是何等語﹐而一時傳誦爲警句﹖嗣後效之以不通者三十餘年。崇禎間諸名人力爲洗滌﹐然猶有云「天無子﹐人之聖者爲其子﹔海無內﹐人之聖者居其內。」﹝「徳爲聖人」四句會墨。﹞如此迷惑喪心之語﹐猶拔作南宮首卷﹐文字安得不陋﹐士習安得不偸邪﹖

良知之說充塞天下﹐人以讀書窮理爲戒。故隆慶戊辰會試﹐「知之爲知之﹐不知爲不知」文﹐以不用《集注》﹐由此而求之一轉。取士教不先而率不謹﹐人士皆束書不觀﹔無可見長﹐則以撮弄字句爲巧﹐嬌吟蹇喫﹐恥笑俱忘。如「戰戰兢兢﹐如履薄冰」﹐而撮云「冰兢」﹕「念終始典於學」﹐而撮云「念典」。乃至市井之談﹐俗醫星相之語﹐如「精神」﹑「命脈」﹑「遭際」﹑「探討」﹑「總之」﹑「大抵」﹑「不過」﹐是何污目聒耳之穢詞﹐皆入聖賢口中﹐而不知其可恥。此嘉靖乙丑以前﹐𨿽不雅馴者﹐亦不至是。湯賓尹以淫娼小人﹐益鼓其焰﹐而燎原之火﹐卒不可撲﹐實則田一儁﹑黃洪憲倡之於早也。

有代字法﹐詩賦用之﹐如月曰「望舒」﹐星曰「玉繩」之類﹐或以點染生色﹐其佳者正爾含情﹐然漢人及李﹑杜﹑髙﹑岑猶不屑也。施之景物﹐已落第二義﹐況字本活而以死句代之乎﹖如敬則是敬﹐更無字可代﹐而所敬與所以敬正自隨所指而異﹔用代字者﹐以「欽翼」﹑「兢惕」代之﹐或以「怠荒」﹑「戲渝」反之﹐直是不識「敬」字﹐支吾抵塞耳。信曰「悖篤」﹐仁曰「慈祥」﹐學曰「敏求」﹐思曰「覃精」﹐善曰「純粹」﹐治曰「經理」﹐皆代字也。先輩中亦有此病﹐自吳季子小注來。有胸有心者﹐不應染指。

疊字不可析用﹐如詩賦「悠悠」而云「悠」﹐「迢迢」而云「迢」﹐「渺渺」而云「渺」﹐皆不成語。「兢兢業業」﹐舊有此文﹐亦不甚雅。「業業」云者﹐如筍虡上崇牙﹐兩兩相次。齟齬不相安之象。時文絕去一字﹐而云「兢業」﹐不知單一「業」字﹐則止是功業﹐連「兢」字如何得成文理﹖此病先輩亦有。若嵇川南﹑趙儕鶴諸公﹑則必不作此生活。

欲除俗陋﹐必多讀古人文字﹐以沐浴而膏潤之。然讀古人文字﹐以心入古文中﹐則得其精髓﹔若以古文塡入心中﹐而亟求吐出﹐則所謂道聽而途說者耳。

經義固必以《章句集注》爲準﹐但不可背戾以浸淫於異端。若《注》所未備﹐補爲發明﹐正先儒所樂得者。如尢公瑛「寡人之於國也」章文﹐以制產﹑重農﹑救荒分三事﹐而以末段歸重汰獸食﹑發倉廩﹐爲目前應迫救荒之先務﹐救荒而後待來年以重農﹐然後徐及制產﹐乃令孟子之敷施調理﹐井然有序。又如金正希「侍於君子有三愆」文﹐謂人有愆而不自知﹐惟侍君子乃知有之﹐而慚惶思攺﹐見人之不可不就正於君子﹔陳大士「欲仁而得仁」文﹐謂欲取於民者﹐薄斂而緩徵之﹐仁者之政也﹐則所得者﹐民皆樂奉而懷恩。固仁者之得也﹐如此乃與不貪相應。諸若此類﹐注所未及﹐詎可以非注所有而謂爲異說乎﹖困死俗陋講章中者﹐自不足以語此。

以酸寒囂競之心說孔﹑孟行藏﹐言之無作﹐且矜快筆。世教焉得而不陵夷哉﹖聖賢𨿽以撥亂反正安天下爲志﹐然乘六龍以禦天﹐潛亢飛躍﹐無不可樂之天﹐無不可安之土。而作經義者﹐非取魯﹑衛﹑齊﹑梁之君臣痛罵以泄其忿﹐則悲歌流涕若無以自容﹐其醜甚矣。「榜前潛下淚﹐眾裏卻藏身」﹐孟郊之所以爲郊也。「愁中天屢陰」﹐譚元春之所以爲元春也。而使君子如此其齷齪乎﹖愚嘗判韓退之爲不知道﹐與揚雄等﹐以《進學解》《送窮文》悻悻然怒﹐潸潸然泣﹔此處不分明﹐則其云「堯﹑舜﹑禹﹑湯相傳」者﹐何嘗夢見所傳何事﹗經義害道﹐莫此爲甚﹐反不如詩賦之翛然於春花秋月間也。

拾一官樣字作題目﹐拈一扼要字作眼目﹐自謂「名家」。實則先儒所謂「只好隔壁聽」者耳。官樣字者﹐如「老者安之」三句。張受先以「王道」二字籠罩。不知夫子言志時﹐但就面前說去﹐初未嘗言以此治平天下。若論其至處﹐則𨿽王者亦待必世後仁之餘﹐方漸與此相應。若行王道者﹐何敢易言及此﹖張之使大。正局之使小耳。又如「哀公問政」章﹐以法祖爲旨者﹐亦官樣話也。經文明言人存而後政可舉﹐亡其人﹐則政𨿽布在方策而必息﹐故必極學問思辧之力﹐以果能好學力行知恥﹐而修仁義禮之人道﹐然後可以治天下國家﹐非但依樣葫蘆﹐遽言法祖﹐如王莽之效周公也。凡此類﹐皆大言無當﹐徒使淺學陋人有所倚之巴鼻而已。扼要字者﹐如程子教學者以主敬﹐乃立本以起用﹐非知有此事便休﹐更不須加功修治之謂。如「止至善」章﹐學修恂粟﹐威儀內外交盡﹐徳乃盛﹐善乃至﹔仁敬﹑孝慈﹑親賢﹑樂利﹑天徳﹑王道之全﹐豈一「敬」字遽足以該括之﹖又如「道千乘之國」章﹐言「敬事」者。但於事言敬﹐初非主一無適之謂﹐與「居敬」言居者抑別﹐固該括下四者不得。聖賢之學﹐原無扼要﹔乘龍禦天﹐無所不用其極。扼要之法﹐乃浮屠所謂「佛法無多子」者﹐孟子謂之「執一賊道」。宋末諸儒﹐𨿽朱門人士﹐皆暗用象山心法﹐拈一字爲主﹐武斷聖賢之言﹐苟趨捷徑。而作經義者﹐依據以塞責。萬曆以後﹐惡習熺然﹐流及百年﹐余焰不熄﹐誠無如之何也。

古者字極簡。秦程邈作隸書﹐尙止三千字。許愼《說文》﹐亦不逮今字十之二三。字簡則取義自廣﹐統此一字﹐隨所用而別﹔熟繹上下文﹐涵泳以求其立言之指﹐則差別畢見矣。如均一「心」字﹐有以虛靈知覺而言者﹐「心之官則思」之類是也﹔有以所存之志而言者。「先正其心」是也﹔有以所發之意而言者﹐「從心所欲」是也﹔有以函仁義爲體﹐爲人所獨有﹐異於禽獸而言者﹐「求放心」及「操則存﹐捨則亡」者是也﹔有統性情而言者﹐四端之心是也﹔有性爲實體﹐心爲虛用﹐與性分言者﹐「盡心知性」與張子所云「性不知簡其心」是也。凡言「天」言「道」皆然﹐隨所指而立義。彼此相襲﹐則言之成章﹐而必淫於異端﹔言之無據而不成章﹐則浮辭充幅﹐而不知其所謂。《大全》小注諸家雜亂於前﹐講章之毒盈天下﹐而否塞晦蒙﹐更無分曉。不能解書﹐何從下筆﹖宜乎爲君子儒者之賤之也。

陋人以鉤鎖呼應法論文﹐因而以鉤鎖呼應法解書﹐豈古先聖賢亦從茅鹿門受八大家衣缽邪﹖如「哀公問政」章﹐於「知仁勇」之仁﹐鉤上「仁義禮」之仁﹕「不動心」章﹐以「勿求於心」之心﹐鉤上「不動」之心。但困死呼應法中﹐更不使孔﹑孟文理得通。何況精義﹗魔法流行﹐其獘遂至於此。

王子敬作一筆艸書﹐世稱「墨妙」。然一帖之中﹐語𨿽連貫﹐而字形向背各殊﹐必於一筆﹐未免有拗折牽連之病。若經義。一題自一理﹐篇自一意﹐豈容有二筆邪﹖旣必一筆﹐何用鉤鎖﹖止緣陋人气不能長﹐如老病喘促﹐必須歇息﹐方更接續。故鉤鎖之法一立﹐而天下翕然從之﹐爲獨參湯以延殘喘。

非此字不足以盡此意﹐則不避其險﹔用此字已足盡此義﹐則不厭其熟。言必曲暢而伸﹐則長言而非有餘﹔意可約略而傳﹐則芟繁從簡而非不足。嵇川南﹑湯義仍諸老所爲獨絕也。避險用熟﹐而意不宣﹐如扣朽木﹔厭熟用險﹐而語成棘﹐如學鳥吟﹔意止此而以虛浮學蘇﹑曾﹐是折腰之蛇﹔義未盡而以迫促仿時調﹐如短項之蛙。才立門庭﹐卽趨魔道﹐四者之病﹐其能免乎﹖

有意之詞﹐𨿽重亦輕﹐詞皆意也。無意而著詞﹐才有點染﹐卽如蹇驢負重﹐四蹄周章﹐無復有能行之勢。故作者必須愼重揀擇﹐勿以俗尙而輕批筆。至若涇陽先生﹐以龍躍虎踞之才﹐左宜右有﹐隨手合轍﹐意至而詞隨﹐更不勞其揀擇﹐非讀書見道者﹐未許涉其津涘。

不博極古今四部書﹐則𨿽有思致﹐爲俗軟活套所淹殺﹐止可求售於俗吏﹐而牽帶泥水﹐不堪挹取。乃一行涉獵﹐便隨筆湧出﹐心靈不發﹐但矜遒勁﹐或務曲折﹐或誇饒美﹐不但入理不眞﹐且接縫處古調今腔﹐兩相粘合﹐自爾不相浹洽﹐縱令摶成﹐必多敗筆。趙儕鶴﹑湯義仍﹑羅文止何嘗一筆仿古﹖而時俗軟套﹐脫盡無餘﹐其讀書用意處別也。

以「外腴中枯」評歸熙甫﹐自信爲允。其擺脫軟美﹐踸厲而行﹐亦自費盡心力。乃徒務間架﹐而於題理全無體認﹐則固不能爲有無也。且其接縫處矯虔無自然之度﹐固當在許石城﹑張小越之下。熙甫子子慕﹐變矯厲爲輕安﹐不失爲儒者之言﹐度越其父遠甚。人言殊不然﹐所謂相者舉肥也。

自李贄以佞舌惑天下﹐袁中郎﹑焦弱侯不揣而推戴之﹐於是以信筆掃抹爲文字﹐而誚含葉精微﹑鍛煉髙卓者爲「咬姜呷醋」。故萬曆壬辰以後﹐文之俗陋﹐亙古未有。如必不經思維者而後爲自然之文﹐則夫子所云艸創﹑討論﹑修飾﹑潤色﹐費爾許斟酌﹐亦「咬姜呷醋」邪﹖比閱陶石簣文集﹐其序﹑記﹑書﹑銘﹐用虛字如蛛絲罥蝶﹐用實字如屐齒粘泥﹐合古今雅俗﹐堆砌成篇﹐無一字從心坎中過﹐眞莊子所謂「出言如哇」者﹐不數行卽令人頭重。蓋當時所尙如此﹐啟﹑禎間始洗滌之。而艾千子猶以「莽莽蒼蒼」論文﹐﹝「蒼」字上聲﹐誤讀爲倉。﹞不知「莽莽蒼蒼」者﹐卽俗所謂「莽撞」﹐孟子所云「茅塞」也。

昔人謂書法至顏魯公而壞﹐以其著力太急﹐失晉人風度也。文章本靜業﹐故曰「仁者之言藹如也」﹐學術風俗皆於此判別。著力急者心气粗﹐則一發不禁﹐其落筆必重﹐皆囂陵競亂之徵也。俗稱歐﹑蘇等爲「大家」﹐試取歐陽公文與蘇明允並觀﹐其靜躁﹑雅俗﹑貞淫﹑昭然可見。心粗筆重﹐則必以縱橫﹑名法兩家之言爲宗主﹐而心術壞﹐世教陵夷矣。明允其明驗也。啟﹑禎諸公欲挽萬曆俗靡之習﹐而競躁之心勝﹐其落筆皆如椎擊﹐刻畫愈極﹐得理愈淺﹔𨿽有才人﹐無可勝澄淸之任。就中惟沈去疑﹑杜南谷爲有超然之致﹐猶未醇也﹐其他勿論已。代聖賢以引伸至理﹐而赬面張拳﹐奚足哉﹖胡元詩人如貫云石﹑薩天錫﹑馮子振﹐欲矯宋詩之衰﹐而羴气乘之﹔啟﹑禎文多類此﹐意者亦天實爲之邪﹖

學蘇明允﹐猖狂譎躁﹐如健訟人彊辭奪理。學曾子固﹐如聽村老判事﹐止此沒要緊話﹐扳今掉古﹐牽曳不休﹐令人不耐。學王介甫﹐如拙子弟效官腔﹐轉折煩難﹐而精神不屬。八家中﹐惟歐陽永叔無此三病﹐而無能學之者。要之﹐更有向上一路在。

譚友夏論詩云「一篇之朴﹐以養一句之靈﹔一句之靈﹐能回一篇之朴。」囈語爾。以朴養靈﹐將置子弟子牧童樵豎中﹐而望其升孝﹑秀之選乎﹖靈能回朴﹐村塢間茅苫土壁﹐塑一關壯繆﹐衮冕執圭﹐席地而坐﹐望其靈之如響﹐爲嗤笑而已。慶﹑歷中﹐經義以一句爭勝。皆此說成之。曹大章「大哉堯之爲君也」章﹐承頭一句云「甚矣﹐帝堯之徳天徳也。」袁黃贊其壓倒萬人。許獬「畏聖人之言」起比一句云「聖言亦庸言耳」。場中以此定爲南宮第一。如實思之﹐有何意味﹖如口給人說酒令﹐適資一笑而已。

聞之論弈者曰「得理爲上﹐取勢次之﹐最下者著。」文之有警句﹐猶棋譜中所注妙著也。妙著者﹐求活不得﹐欲殺無從﹐投隙以解困厄﹐拙棋之爭勝負者在此。若兩俱善弈﹐全局皆居勝地﹐無可用此妙著矣。非謂句不宜工﹐要當如一片白地光明錦﹐不容有一疵纇﹔自始至終﹐合以成章﹔意不盡於句中﹐孰爲警句﹐孰爲不警之句哉﹖求工於句者﹐有廓落語﹐﹝如「聖人一天也」及「非甚盛徳誰能當此﹐而王者又上觀千世﹐下觀千世」之類。﹞有陡頓語﹐﹝如「甚矣帝堯之徳天徳也」之類。﹞有鉤牽語﹐﹝如「畏聖人之言」而云「知所畏者也」之類。﹞有排對語﹐﹝如「被髮左衽﹐弱內彊食」之類。﹞其下則有蔓延語﹐﹝如抄襲《檀弓》「不出而圖吾君﹐苟出而圖吾君」之類。﹞浮枵語﹐﹝如「又進而加詳焉﹐然後浩乎其有得」之類。﹞含糊語﹐﹝如「悠然其可思」之類。﹞答話語﹐﹝如「大抵不離乎」﹑「云云者近是」之類。﹞肥膩語﹐﹝攝《必讀古文》言中俗艷爲句。﹞懵懂語﹐﹝如道徳﹑仁義﹑禮樂﹑詩書等字湊手便用。﹞俗講語﹐﹝「殊不知」﹑「繼之」「大抵」之類。﹞賣弄語。﹝如「入夢之姬公易逝﹐病諸之堯舜難酬」之類。﹞市井語﹐煙花語﹐招承語﹐﹝小題文多此三者。﹞門面語﹐﹝如「天不變道亦不變」﹑「𨿽天子必有父﹐諸侯必有兄」之類。﹞滑利語﹐﹝如「君子之仕也」文云「踐其土而食其毛﹐誰非臣子者」。出口快甚﹐然豈販夫牧豎亦須求仕乎﹖﹞嬌媚語。﹝如「我浮沈之人也與哉」及「性也而情在其中矣」之類。黃貞父好爲短句﹑短比﹐快轉以求媚。近則包長明亦中此病。﹞凡此類﹐始則偶一作者意與湊合﹐不妨用之。陋人驚爲好句﹐相襲而不知其穢﹐皆於句求工之拙法啟之也。

有所謂「開門見山」者﹐言見遠山耳﹐固以縹緲遙映爲勝﹔若一山壁立。當門而峙﹐與面墻奚異﹖曹子建有「面山背壑」之語。彼生長譙﹑許﹐己居鄴城﹐未嘗有山﹐恨不逼近危崖。若使果有此室﹐豈不是倒架屋﹖劣文字起處卽著一斗頓語說煞﹐謂之開門見山﹐不知向後更從何處下筆﹖此獘從「仕宦而至將相﹐富貴而歸故鄕」來﹐彼作法於涼﹐重復申說﹐一篇巳成兩橛﹐何足法也﹖若「環滁皆山也」﹐語𨿽卓立﹐正似遠山遙映耳。陋人自爲文旣爾﹐又且以解聖賢文字。如「哀公問政」章﹐扼定「文武之政」四字﹐通章縈饒﹐更不卹下文云何﹕「誠意」章﹐以「毋自欺也」﹐「也」字應上「者」字﹐一語說煞﹐後復支離。皆當門一山﹐遮斷遙天遠景。豈知古人立言﹐迆邐說去﹐要歸正在結煞處哉﹗

抑有反此者﹐以虛冒籠起﹐至一二百字始見題面﹐此從蘇﹑曾得來﹐韓﹑柳﹑歐陽尙不盡然。然蘇﹑曾但以施之章﹑疏﹑序﹑記﹐抒己意者。經義自有立言端委。如人家族譜﹐但敍本姓源流﹐何用自從混沌初開盤古出說起也﹖昔人謂之爲「壽星頭」﹐洵然。

薛方山每於起冒下急出本文﹐此科場論式也。論取題而推廣言之﹐故可揭過經史本文﹐重抒己意。經義體聖賢之言而綢繹之﹐語盡則止。一句急出﹐則如喉間骨鯁﹐吞吐皆難。一篇之中﹐分爲兩截﹐勢必更端說起﹐項下安頓。此法利於塾師教劣子弟﹐使易收歸本科﹐段段著想。遂翕然稱之爲大家﹔不虞之譽﹐引人入坑塹如此﹗

羅長源論字學云「胸中無數千卷書﹐日用無忠信之行﹐則𨿽躉尾銀鉤﹐八法備舉﹐求其落玉垂金﹐流奕淸舉者﹐乃至一點亦不可得。」嘗服膺此言﹐以爲論文之善﹐莫過於是。而茅鹿門云「吾作文時﹐屋瓦皆爲動搖。」說得恁鬠鬙可畏﹐想訟魁代人作訴牒時﹐當如此下筆。

看《章句集注》﹐須理會先儒云何而作此語﹔非可一抹竄入訓詁中﹐瞑煙繚繞﹐正使雲山莫辧。如「子在川上」注川流「與道爲體」﹐恐學者將川流與道判作二事﹐以水爲借譬﹐劃斷天人﹐失太極渾淪之本體﹐故下此語﹐初非爲逝者不捨晝夜作注。讀者但識得此意﹐則言水卽以言道﹐自合程子之意﹔不可於夫子意中增此四字﹐反使本旨不得暢白。又如「鳶飛戾天」一段﹐《章句》有「活潑潑」語﹐乃以贊子思立言教人之妙﹐使人隨處見道﹐無所執礙﹐以反失當幾之省察。故又云「其要在愼獨」。若子思言此﹐初非以鳶飛魚躍爲活潑潑物事﹐駘宕圓融﹐如浮屠「水流花開」之狂解。若不解此﹐謂魚鳥化機﹐流動無恆﹐則正程子所謂「弄精魂」者。故作經義者﹐當置「活潑潑」三字不須插入﹐但實從道之全體大用﹑充周溥徧上著講。此處不分明﹐引金屑入目﹐宜其文之茫茫白霧也。

陳大士自云三月而徧讀《廿一史》。目力之勝可知。乃其「天之髙也」一節文字﹐於歷法粗率且未曉了﹐出語便成差異。想其讀史時﹐於歷志無能曉處﹐便擲向一壁去。先輩於所未知﹐約略說過﹐卻無背戾﹐惟不欲誇博敏。大士以博敏自雄﹐故亂道。以此推之﹐大士於史﹐凡地理﹑職官﹑兵刑﹑賦役等志﹐俱不蒙其眄睞。若但取列傳艸艸看過﹐於可喜可恨事﹐或爲擊節﹐或爲按劍﹐則一部《風洲綱鑑》足矣﹐何必九十日工夫﹐翻此充棟冊子邪﹖黃蘊生《易》經義說歷法較無舛訛﹐其讀史視大士爲能詳審﹐自不以三月誇速了。乃所言歷法﹐又晉﹑宋以降何承天﹑虞廣刂﹑一行﹑郭守敬所定歲差﹐定朔等精密之法﹔孔子作《易系傳》﹐止據夏﹑周之歷﹐何嘗有此﹖蘊生知解而不知用﹐亦欲誇博敏之失也。近人爭讀《近思錄》資時文之用﹐且問渠「太極」是何物事﹐「淸虛一大」是何形狀﹐「主一無適」何以用功﹖若止記取冊子上語句﹐搭得上輒與抄寫﹐則《近思錄》豈《詩學大成》《四六類函》供汝道聽途說者乎﹖此之謂不知恥。

通身倒入古人懷中﹐王莽學周公。且供笑罵﹐況誦桀之言者乎﹖周萊峯﹑王荊石學蘇氏﹐止取法其語言气勢﹐至說理處﹐自循正大之矩。至陳臥子﹑陳大士﹐將身化作蘇明允。開口便說權說勢。權勢二字﹐乃明允譎詐殘忍﹐以商鞅﹑韓非﹑尉繚爲師﹐賊道殃民之大惡﹐讀孔﹑孟書者何忍效之﹖大士以文人自命者﹐不足深責。臥子嚴气正性﹐大節凜然﹐而斯言之玷不可磨﹐能弗爲之惋惜﹖

妖孽作而妖言興﹐周延儒是已。萬曆後作小題文字﹐有諧謔失度﹐浮艷不雅者﹐然未至如延儒﹔以一代典制文字引伸聖言者﹐而作「豈不爾思」﹑「逾東家墻」等淫穢之詞﹐其無所忌憚如此。伏法之後﹐閨門狼籍不足道﹐乃令神州陸沈而不可挽﹐悲夫﹗

經義之設﹐本以揚榷大義﹐剔發微言﹔或且推廣事理﹐以宣昭實用。小題無當於此數者﹐斯不足以傳世。其有截頭縮腳﹐以善巧脫卸吸引爲工﹐要亦就文句上求語气﹐於理固無多也。守溪作此﹐以剪裁尺幅爲式﹐義味亦復索然﹐特不似後人作諢語耳。若荊川則已開諢語一路﹐如「曾子養曾皙」一段文﹐謂以餘食與人﹐爲春風沂水髙致。其所與者﹐特家中卑幼耳。三家村老翁嫗﹐以卮酒片肉飼幼子童孫﹐亦嘐嘐之狂士乎﹖諢則必鄙倍可笑﹐類如此。此風一染筆性﹐浪子插科打諢﹐與優人無別。有司乃以此求士﹐可謂之舉國如狂矣。惟有一種說事說物單句語﹐於義無與﹐亦無所礙﹐可以靈雋之思致﹐寫令生活。此當以唐人小文字爲影本。劉蛻﹑孫樵﹑白居易﹑段成式集中短篇。潔淨中含靜光遠致﹐聊擬其筆意以駘宕心靈﹐亦文人之樂事也。湯義仍﹑趙儕鶴﹑王謔庵所得在此﹐劉同人亦往往近之﹐餘皆不足比數。

逆惡頑夫語﹐覆載不容﹐而爲之引中﹐心先喪炱。俗劣有司以命題試士﹐無行止措大因習爲之﹐備極凶悖。如「孰謂鄙人之子知禮乎」﹑「謨蓋都君咸我績」之類﹐何忍把筆長言﹖「漢兒學得胡兒語﹐又替胡兒罵漢人」﹐罵漢人且不忍聞﹐何況射天笞地﹖

橫截數語乃至數十語﹐不顧問答條理﹔甚則割裂上章﹐連下章極不相蒙之文﹐但取字迹相似者以命題﹐謂之「巧搭」﹐萬曆以前無此文字。自新學橫行﹐以挑剔字影﹑弄機鋒﹑下轉語爲妙悟﹐以破句斷章﹐隨拈卽是爲宗風﹐於科場命題亦不成章句。如「邦畿千里」二節﹐絕去「可以人而不如鳥乎」﹕「孟懿子問孝」章﹐絕去「子曰生事之以禮」三句﹕「行己有恥﹐使於四方」﹐絕去「不辱君命」﹐皆所謂搭題也。命題如此﹐而求有典有則之文﹐其可得乎﹖唐人選士﹐命作《幽蘭賦》﹐舉子傲岸不肯作﹐主司爲攺《渥窪馬賦》﹐乃曰較可。古人獎進人才如此。而以功令束人﹐使相效以趨於卑陋﹐侮聖言而莫敢違之﹐經義之不足傳﹐非此等使然與﹖

人各占一經﹐已小足以待通儒。乃於所占之經﹐視爲續貂之狗尾。塾課先習浮爛之詞﹐文場取塞終篇之責。五經大指﹐已屬面墻﹔先聖精微﹐永隨茅塞。《詩》則采輯詩賦四六中最下俗艷語﹐用爲無鹽之粉黛﹔詠嘆淫泆之意﹐百無一存。《春秋》則以俗吏愛書﹑訟魁牒狀醜詆之詞﹐取已往之君臣﹐恣其詬厲。數百年來﹐能免此者﹐千無一二。近世名人略爲洗滌﹕《詩》則黃石齋﹑淩茗柯﹐《春秋》則劉同人及路君朝陽﹐逸羣遒上﹐庶幾不負「明經」之目。至若《周易》﹐廣大精微﹐以六虛盡天人之理數。而作經義者限之以君臣出處﹐苟爲位置﹐若有一姓六名二之相﹐建元九五之君﹐或得或失﹐被以褒嘉﹐施以誚責﹐加之勸勉﹐曲爲詰問﹔象占時位﹐罔所聞知﹐黑風吹墮﹐莫能拔出者久矣。《書》惟典﹑謨有論道之言。誓﹑誥乃論臣民之作。典﹑謨辭顯而意深﹐自爲一體。誓﹑誥則雜以方言﹐使人易曉。辭不通今﹐若有僻奧﹐而大指所歸﹐示生人之利害。作經義者一以「危微精一」彊相附會﹐將與介冑之夫﹑田野之氓﹑反側之子談心性乎﹖迷而不反者二百餘年。啟﹑禎以來﹐後起諸公𨿽或不雅馴﹐而窮經得歸趣者間出焉﹔方之慶﹑歷以前﹐自覺積薪居上。

科場文字之蹇劣﹐無足深責者。名利熱中﹐神不淸﹐气不冒﹐莫能引心气以入理而快出之﹐固也。況法制嚴酷﹐幾如罪人之待鞫乎﹖漢﹑晉以上﹐惟不以文字爲仕進之羔雉﹐故各隨所至﹐而卓然爲一家言。隋﹑唐以詩賦取士﹐文場之賦無一傳者﹐詩惟「曲終人不見﹐江上數峯靑」一律而已。燕﹑許﹑髙﹑岑﹑李﹑杜﹑儲﹑王所傳詩﹐皆仕宦後所作﹐閱物多﹐得景大﹐取精宏﹐寄意遠﹐自非局促名場者所及。經義本儒者分內事﹐而一行作吏﹐則置之如隔年曆﹐間有作者﹐只爲子弟作嫁衣裳﹕陳啟新誚爲「敲門磚子」﹐非誣也。惟楊貞復宦稿借經義講學﹐其意良善﹐乃又爲姚江之學所賺﹐非徒見地詖淫﹐文气亦迫促衰弱﹐深可惜也。

爲一代文人而不遇者多矣﹐則膠庠之下﹐自應有偉人傑作﹐睥睨今古。乃嘉﹑隆以前無一傳者。後乃有徐文長渭﹑漏仲容坦之﹑張子延大復數首行世﹐亦無甚超絕處。天啟後﹐社稿充斥﹐終不脫揣摩蹊徑。若錢吉士﹑顧麟士輩﹐欲矯時趨﹐而本領旣薄﹐指趣自卑。因憶昔與黃岡熊渭公寔﹑李云田以默作一種文字﹐不犯一時下圓熟語﹐復不生入古人字句﹐取精煉液﹐以靜光達微言。所業未競﹐而天傾文喪﹐生死契闊﹐念及只爲哽塞。

夕堂永日緒論外編終

