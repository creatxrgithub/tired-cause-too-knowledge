省心雜言宋李邦獻

提要原敍省心雜言跋

提要

《省心雜言》一卷宋李邦獻撰。邦獻懷州人﹐太宰邦彥之弟﹐官至直敷文閣。是書在宋有臨安刋本﹐題爲林逋撰﹐或又以爲尹焞所撰。至宋濂跋其書﹐則謂逋固未嘗著﹐焞亦因和靖之號偶同而誤﹐皆非。其實而王佖所編。《朱子語錄續類》內有《省心錄》乃沈道原作之文﹐必有所據﹐當定爲沈本。陶宗儀《說郛》錄其數條﹐仍署爲林逋所作﹐迄無定論。今考《永樂大典》具載是書﹐共二百餘條﹐蓋依宋時槧本全帙錄入。前有祁寛﹑鄭望之﹑沈浚﹑汪應辰﹑王大實五序﹐後有馬藻﹑項安世﹑樂章三跋﹐並有邦獻孫耆岡及四世孫景初跋﹐三首皆謂此書邦獻所作。耆岡且言曽見手稿﹐而辧世所稱林逋之非。其說出於李氏子孫﹐自屬不誣。又考王安禮爲沈道原作墓志﹐具列所著《詩傳》《論語解》等書﹐並無《省心雜言》之名﹐足證確非道原作。宋濂遽因《朱子語錄》定爲道原﹐其亦考之未審矣。其書切近簡要質﹐而能該於範世勵俗之道﹐頗有發明﹐謹釐正舛誤﹐定爲李氏之書﹐而考證其異同如右。

原敍

夫入徳之門﹐莫大乎知﹐知斯能至﹐知而不至者﹐有矣﹐未有不知﹐而能至者也。是以教𨿽多術﹐一言以蔽之﹐曰知。故有志於天下國家者﹐亦以致知爲本。寓直敷文閣領天臺祠事河內李公﹐知而至之者。昔獲見之於夔峽﹐今三十年﹐公日以通顯﹐分符將指﹐歷官中外﹐至八易使節﹐凡可以利民爲國﹐有知必爲嘗。因將漕帝畿數被召﹐對竭忠以告。上省費以紓民力﹐行所知﹐不少遜避。故於仕已﹐而無喜慍﹐俯仰而無愧怍然。以是受知於君﹐亦以是取異於世﹐其表著於時者﹐如是。有松楸在巴蜀﹐將歸過九江﹐以《省心雜言》一編相示﹐皆平昔銘諸座右者﹐曰﹕毎患知之﹐弗至有得於心﹐輙榜之壁﹐以自警。兒輩錄而藏之﹐積之久至﹐如此𨿽然﹐其敢示他人哉﹖姑欲付子孫以見吾志云耳﹐於戲今而。後乃知公之表﹐著於時者之所自也。其多至數十百章﹐旁見雜出﹐從容中道﹐無所不用其極。非明於憂患與故知﹐至而至之者﹐不能如已。試之醫方已儲之寶﹐聚盍廣﹐其施俾人﹐得而知誠意正心推之﹐以及於天下國家是。乃竭盡所知報上﹐化俗之一端﹐而亦公所當任也。紹興庚辰八月初﹐吉廬阜老圃祁寛謹序。

見性自悟﹐門入者不同十妷﹐以士舉訓兒孫雜言相示﹐敷闡經子與先聖道﹐不悖惜乎﹖桂林地下先生不親見之。丙子春﹐林下老人鄭望之書。

仲尼之學至今光明碩大者﹐曾子傳之於無窮也。曽子之學自一日三省其身爲本﹐三審也﹐非數也﹐後世讀之不詳﹐不可不辯。此省心子之意也﹐因閱雜言﹐乃表而出之。三十年孟冬旦﹐吳興沈浚題。

此心之用與天地﹐相爲無窮。而或者梏於區區之形體﹐受役於物﹐恬不知。反以其未之省也。提刑敷文平居訓飭其家言﹐𨿽不一總﹐而名之曰省心﹐所以遺子孫者﹐豈不大哉﹗丙戌正月上旬﹐玉山汪應辰書。

敷文以家訓一冊見示﹐名以《省心雜言》。書曰﹕人心惟危﹐道心惟微﹐惟精惟一﹐允執厥中。又曰作徳心﹐逸日休。作僞心﹐勞日拙。所謂省心者﹐防危精微﹐以復其初。屛僞進徳﹐以臻其至﹐如斯而已。戊子暮春﹐掲陽王大寶書。

省心雜言

簡言擇交﹐可以無悔吝﹐可以免憂辱。

無瑕之玉﹐可以爲國器。孝悌之子﹐可以爲家瑞。

爲政之要﹐曰公與勤。成家之道﹐曰儉與淸。

聞善言則拜告﹐有過則喜﹐非聖賢不能。

寶貨用之有盡﹐忠孝享之無窮。和以處眾﹐寛以接下﹐恕以待人﹐君子人也。

坐宻室如通衢﹐馭寸心如六馬﹐可以免過。

讒言巧佞言甘﹐忠言直信言寡。

多言則背道﹐多欲則傷生。

語人之短不曰直﹐濟人之惡不曰義。

好勝者必爭﹐貪榮者必辱。

知足則樂﹐務貪則憂。

好名則立異﹐立異則身危﹐故聖人以名爲戒。

內睦者家道昌﹐外睦者人事濟。

不匿人短﹐不周人急﹐非仁義人也。

心不淸﹐則無以見道。志不確﹐則無以立功。

結怨於人﹐謂之種禍。捨善不爲﹐謂之自賊。

諾輕者﹐信必寡。面譽者﹐背必非。

孝於親﹐則子孝。欽於人﹐則眾欽。

聲色者敗徳之具﹐思慮者殘生之本。

爲善不如捨惡﹐救過不如省非。

欲不匱﹐則博施。欲長樂﹐則守分。

廣積不如教子﹐避禍不如省非。

勉彊爲善﹐勝於因循爲惡。

責人者不全交﹐自恕者不攺過。

自滿者敗自矜者愚自賊者忍

多言獲利﹐不如黙而無害。

寡言省謗﹐寡欲保身。行坦途者﹐肆而忽﹐故疾走。則蹷行險途者﹐畏而謹﹐故徐步則不跌﹐然後知安樂。有致死之道﹐憂患爲養生之本﹐可不省諸。

太廟之犧﹐被文繡﹐而悔不及鷦鷯深林一枝之樂也。

廣積聚者﹐遺子孫。以禍害多聲色者﹐殘性命以斤斧。

以眾資已者﹐心逸而事濟。以已禦眾者﹐心勞而怨聚。

自信者﹐人亦信之。胡越猶弟兄。自疑者﹐人亦疑之。身外皆敵國。

漁獵不同風﹐舟車不並容。飲食嗜好﹐禮義貪殘﹐四夷與中國殊若冰炭。至於推誠則不欺﹐守信則不疑﹐非但六合之內可行﹐動天地感鬼神﹐非誠信不可。

爲善如負重登山﹐志𨿽確﹐而力猶恐不及。爲惡如乘駿走阪﹐𨿽不加鞭﹐策而足﹐亦不能制。

務名者﹐殺其身。多財者﹐禍其後。

善惡報緩者﹐非天网疏﹐是欲成君子而滅小人也。

禍福者﹐天地所以愛人也。如雷雨雪霜﹐皆欲生成萬物。故君子恐懼而畏﹐小人僥幸而忽。畏其禍則福生﹐忽其福則禍至。傳所謂禍福無門﹐惟人自召也。

薄於所親﹐而責人重者﹐不可與言交好。名欲速者﹐不可與共謀。貪而喜詐者﹐不可與同利害。忍而好勝者﹐不可與同逸樂。

以忠沽名者﹐訐。以信沽名者﹐詐。以亷沽名者﹐貪。以潔沽名者﹐污。忠信亷潔﹐立身之本﹐非釣名之具也。有一於此﹐鄕原之徒﹐又何足取哉﹗

爲已重者﹐不仁。好廣積者﹐不義。足恭者﹐無禮。貪名者﹐無智。

功名官爵﹐貨財聲色﹐皆謂之欲﹐俱可以殺身。或聞之曰﹕欲可去乎﹖曰﹕不可。饑者欲食﹐寒者欲衣﹐無後者欲子孫﹐是甘於自殺也。然知足而不貪﹐知節而不滛﹐無沽名之心﹐而不求功﹐亦庻幾乎欲可窒也。

立身之道﹐內剛外柔。肥家之道﹐上遜下順。不和﹐不可以接物。不容﹐不可以馭下。

天下有甚於饑食渴飲之道﹖而世或以名稱﹐已或以爲能事﹐哀哉﹗臣之忠子之孝弟之悌是也。孔子以文學爲孝悌之餘事﹐孟子謂良知良能不出於學﹐是非聖人﹐彊人以甚難耳。豈愛欲汩其心﹐而妻子爵祿爲賊忠孝之具。間有得臣子之道者﹐宜乎表出於世﹐苟以孔孟之道反求諸已﹐則知捨孝悌不足以。爲人移孝悌﹐爲忠順則立身﹐行已之道當然﹐世或可稱﹐已何能之有﹖

其出而用藥療疾﹐知古今無方可用。此無他﹐聞見力極則止。至於應變﹐則無有窮盡噫。豈但論醫也﹐士之學問﹐其失正在是。苟以是心反之﹐孳孳旦夜﹐自不知爲有餘﹐縱未能盡愈天下之疾﹐亦庻幾乎十失二三也。

知不足者﹐好學。恥問者﹐自滿。一爲君子﹐一爲小人﹐自取如何耳。

不自重者﹐取辱。不自畏者﹐招禍。不自滿者﹐受益。不自是者﹐博聞。吉凶悔吝自天然﹐無有不由己者。

壽夭在天﹐安危在人。知天理者﹐夭。或可壽忽人事者﹐𨿽安必危。

千斤之石置之立阪之上﹐一力可以落九仭。萬斛之舟溯於急流之中﹐片帆可以去千里。勢使然也。若馳羣馬於平陸﹐集多士於大庭﹐非駿足奇才﹐不可得先。

人之有過失﹐猶身之有疾病﹐攻之以藥石﹐誨之以廉恥﹐𨿽過失﹐不害爲賢者。𨿽疾病﹐不失爲全人。

爲善者不云利﹐逐利者不見善﹐舜跖之徒自此分。捨生取義﹐固不可得。見利思義﹐聖人亦取之。殆哉﹗不可言。況可爲乎﹖孟子答梁惠王之言﹐至矣。

口腹不節﹐致疾之因﹐念慮不正﹐殺身之本。

驕富貴者﹐戚戚。安貧賤者﹐休休。所以景公千駟﹐不及顏子之一瓢也。

外事無大小﹐中欲無淺深﹐有斷則生﹐無斷則死﹐大丈夫以斷爲先。

人皆有好生惡死之心﹐人皆有捨生取死之道﹐何也見善﹖不明耳。

教子弟無他術﹐使耳所聞者善﹐言目所見者善﹐行善根於心﹐則動容周旋﹐無非善。譬如胡越交居﹐再世則語音變﹐幼則視父兄﹐長則視朋友﹐𨿽然善惡有種﹐視先世如何耳。

有過能悔者﹐不失爲君子。知過遂非者﹐其小人歟。

官爵富貴在人﹐謂之儻來。道徳行義在我﹐謂之自得。儻來者足以驕妻妾﹐自得者可以輕公卿。君子所以修天爵而人爵﹐從之。

事親有隱﹐而無犯事。君有犯﹐而無隱事。師無犯﹐無隱。聖人不易之論也。古之所謂犯者﹐以己所見而陳之於君﹐不以犯上爲犯也。後世所謂犯者﹐處卑位而言非﹐其職徒以沽名之心務行其說﹐直前詆訐﹐無益於世。愚以謂若能以事師之道事君﹐無隱則不敢逄君之惡﹐無犯則不忍暴君之失﹐諫可行﹐言可聽﹐膏澤可下於民﹐不亦美歟﹗

欲去病﹐則正本。本固﹐則病可攻﹐藥石可以效。欲齊家﹐則正身﹐身端﹐則家可理﹐號令可以行。固其本﹐端其身﹐非一朝一夕之事也。

事親孝者﹐事君必忠﹐何以知之﹖良知固存﹐𨿽妻子不能移。其愛推此以盡爲臣之道。則爵祿安能易其守。子惟知有親焉。得不孝臣﹐惟知有君﹐安得不忠﹖所以良知者﹐其可忘乎﹖

父慈子孝﹐兄友弟恭﹐相須之理也。然子不可待父慈而後孝﹐弟不可待兄友而後恭。譬猶責人以信﹐然後報之以誠。盡己之當﹐爲君子所以立身之道。非求偹於人也。以禮義爲交際之道﹐以亷恥爲律己之法﹐遊息於是﹐朋友見欽﹐而不敢欺妻子。取法而不敢侮。盡思患預防之理﹐所以譬之四維﹐其可廢而不張乎。

畋獵聲色之娯﹐易而難反。車服口體之奉﹐相尙而無厭。皆非逸豫安樂之道。靜吉動凶﹐徳休僞拙﹐聖人戒告甚切﹐至反身而求﹐樂莫大焉。知此爲君子﹐昧此爲小人。

恐懼者﹐修身之本。事前而恐懼﹐則畏。畏可以免禍。事後而恐懼﹐則悔。悔可以攺過。知者以畏消悔﹐愚者無所畏﹐而不知悔。故智者保身﹐愚者殺身﹐大哉所謂恐懼也。

心可逸﹐形不可不勞﹐道可樂﹐身不可不憂﹐形不勞則怠惰﹐易獘。身不憂則荒淫﹐不立。故逸生於勞﹐而嘗休。樂生於憂﹐而無厭。是逸樂也﹐憂勞其可忘乎﹖

毀譽雜至﹐觀其事﹐則毀譽明﹐善惡混淆。公其心﹐則善惡判﹐此在上之職也。若智效一官﹐能效一職﹐行其所當爲﹐而不問毀譽﹐立乎其中道﹐則善惡如白黑也。

古之人修身以避名﹐今之人飾己以要譽。所以古人臨大節而不奪﹐今人見小利而易守。君子人則不然﹐無古﹑無今﹑無治﹑無亂﹑出則忠﹑入則孝﹑用則智﹑捨則愚。

事親孝﹐則專其愛﹐而妻子不能移。事君忠﹐則盡其職﹐而爵祿不能動。竭力於親者﹐不必湏士類。致身於君者﹐不必問品秩。

黼藻太平﹐戡定禍亂﹐可以謂之忠乎﹖苟有隱於君﹐不若愚下不欺之忠也。列侯而封﹐擊鮮而食﹐可以謂之孝乎﹖苟有違於親﹐不若貧賤養志之孝也。

有聖賢之君﹐無忠直之臣﹐則聰明不能逹逺﹐𨿽聖賢﹐或可欺大哉﹗所謂爲君難。

財用足以富國家﹐一夫可爲。風俗所以系治亂﹐非有位﹐君子不能變。必欲弭禍亂﹐致太平﹐非風俗淳儉不可。

愛君切者﹐不知有富貴。爲己重者﹐不能立功名。

木有所養﹐則根本固﹐而枝葉茂﹐棟梁之材生。水有所養﹐則泉源壯﹐而流派長﹐灌漑之利博。人有所養﹐則志气大﹐而識見明忠義之士出。可不養哉﹗故孟子所謂苟得其養﹐無物不長也。

財不難聚也﹐取予當﹐則富足。國不難治也﹐邪正辧﹐則丕平。風不難化也﹐自上及下﹐而風行。俗不難革也﹐自邇及逺﹐而俗變。

以愛妻子之心事親﹐則曲盡其孝。以保富貴之策奉君﹐則無往不忠。以責人之心責己﹐則寡過。以恕己之心恕人﹐則全交。

士大夫若止以一官之廩祿計﹐則不知其爲素餐。請以驅役之卒﹐奉承之吏﹐供帳居處﹐詳陳悉算﹐則廩然如履冰﹐岌然如臨淵﹐有媿於方寸者多矣。若於奉公治民之。

道不加思﹐則竊人之財﹐不足爲盜矣。

堂下逺於千里﹐況於九重之深﹐𨿽堯舜不能知。比屋有人﹐能以所聞所見上體人君﹐愛民求治之意﹐委曲詳陳之﹐則都兪之間﹐可以弭禍亂﹐不兵而致太平也。

以忠孝遺子孫者﹐昌。以智術遺子孫者﹐亡。以謙接物者﹐彊。以善自衛者﹐良。

爾謀不臧﹐悔之何及﹐爾見不長﹐教之何益。

利心專﹐則背道。私意確﹐則確公。

能自愛者﹐未必能成人。自欺者﹐必罔人。能自儉者﹐未必能周人。自忍者﹐必害人。此無他﹐爲善難﹐爲惡易也。

子之事親﹐不能承顏養志﹐則必不能忠於君弟之事﹐兄不能致恭盡禮﹐則必不能遜於長上。

家不和﹐無以見孝子﹐國不亂﹐無以見忠臣。如是則孝子忠臣不容見於世也。僕竊疑之﹐有人能克諧六親﹐欽順父母家﹐不使不和﹐莫大之孝也。有人能引君當道﹐將順正救國﹐不使之亂﹐莫大之忠也。

嘗謂風俗不淳儉﹐則財用無丰足。蓋貴富者﹐奢侈相尙。奉養之外﹐棄廢。寶貨窮極﹐土木惟務相勝﹐貧賤者專於工巧伎藝﹐古所未見。一日之直可以獲農夫終歲之利﹐故棄本逐末﹐耕桑者少而衣食者多﹐求其盈餘儲積﹐不亦難哉﹗甲冑之士可以責以禦侮﹐州縣之吏不過委以簿書﹐事君而變薄俗﹐非大有力者不可。

婦人悍者﹐必淫。醜者﹐必妬。如士大夫繆者﹐忌險者﹐疑必然之理也。

費萬金爲一瞬之樂﹐孰若散而活餒者幾千百人。處眇軀以廣廈﹐何如庇寒士以一席之地乎﹖

知足者貧賤亦樂﹐不知足者富貴亦憂。

夙興夜寐﹐無非忠孝者﹐人不知天必知之。飽食暖衣﹐恬然自衛者﹐身𨿽安﹐其如子孫何﹖

人之所以異於禽獸艸木者﹐以其有爲耳﹗皮毛齒角﹐禽獸以用。而名香味補﹐瀉艸木以功﹐而著人之生也﹐無徳以表俗﹐無功以及物﹐曾禽獸艸木之不若也﹐哀哉﹗

噐滿則溢﹐人滿則喪。

用心專者﹐雷霆不聞其響。寒暑不知其勞。爲己重者﹐不知富貴可以殺身﹐功名可以及後。行四通八達之衢者﹐不迷。思大公至正之道者﹐不惑。

蠻夷不可以力勝﹐而可以信服鬼神﹐不可以情通﹐而可以誠達﹐況渉世與人﹐爲徒誠信﹐其可捨諸。

歲月己往者﹐不可復。未來者﹐不可期。見在者﹐不可失。爲善﹐則善應。爲惡﹐則惡報。成名滅身﹐惟自取之。

以徳遺後者﹐昌。以禍遺後者﹐亡。謙柔卑退者﹐徳之餘。彊忍姦詐者﹐禍之始。

舜之所以爲孝者﹐有頑父嚚母傲弟﹐人不幸﹐而有此。當克諧如舜﹐不爲甚難。孟子曰舜何人也﹖予何人也有﹐爲者亦若是。

韓非作《說難》﹐而卒斃於說﹐豈非所謂多言數窮之戒耶。

屈己者﹐能處眾。好勝者﹐必遇敵。

欲常服者﹐不爭。欲常樂者﹐自足。

有限之噐﹐投之滿盈﹐則溢。太虛之空﹐物物自容﹐靜。躁寛猛視﹐量之如何耳。

張飽帆於大江﹐驟駿馬於平陸﹐天下之至快﹐反思則憂﹐處不爭之地﹐乘獨後之馬﹐人或我嗤﹐樂莫大焉。

勝於己者﹐可師。拙於己者﹐可役。愛於己者﹐知善而不知惡。憎於己者﹐見惡而不見善。

彊辧者﹐飾非﹐不知過之可攺。謙恭者﹐無諍﹐知善之可遷。善惡在自爲﹐父子不相授﹐堯爲父﹐而有丹朱。舜爲子﹐而有瞽瞍。堯與賢易﹐舜克諧﹐以孝難。

與善人交﹐有終身了無所得者。與不善人交﹐動靜語黙之間﹐亦從而似之。何耶﹖人性如水﹐爲不善﹐如就下。交友之間﹐安可不擇﹖

人之制性﹐當如堤防之制水﹐朝培暮植﹐猶恐蟻漏之易壊﹐若泛濫不固﹐一傾而不可覆也。

近世士大夫多爲子弟所累﹐是溺於愛而甘受其謗﹐殊不知父當不義﹐聖人猶許子諍。子弟不肖﹐而不能令是﹐納於邪而不知義﹐方之訓也。父兄之罪大矣。

綺語背道﹐雜學亂性。

邪正者﹐治亂之本。賞罰者﹐治亂之具。舉正措邪﹐賞善罰惡﹐未有不治者邪。正相雜賞﹐罰不當求﹐治亦難矣哉﹗

不臨難﹐不見忠臣之心。不趨利﹐不知義士之節。

予奪者﹐上之柄﹐臣不得専。賞罰者﹐上之權﹐其可私以循人乎﹖

天下有正道﹐邪不可幹。以邪干正者﹐國不治。天下有公議﹐私不可奪﹐以私奪公者﹐人弗服。

富貴在天﹐取捨在人﹐在天者聽﹐在人者斷﹐善良者聽之﹐道謙損者斷之本。

富貴以道得﹐伊尹是也。貧賤以道守﹐顏淵是也。俱爲聖爲賢﹐負鼎幹湯﹐與簞瓢陋巷﹐勞逸憂樂不可同日而語也。

聖賢師心﹐不師迹。𨿽百世﹐而道同。後世師迹﹐不師心﹐𨿽時同﹐而術異。

目主明五色﹐可以盲其明。耳主聰五音﹐可以聾其聰。非耳目之罪﹐心不正﹐則視聽狂。聰不聰﹐明不明也。

大則治亂邪正﹐小則晝夜死生﹐皆反手耳。反邪則正﹐反亂則治﹐反夜則晝﹐反死則生﹐豈可猶豫苟且而爲哉﹗

耳𨿽聞﹐目不親見者﹐不可從而言之。流言可以惑眾﹐若文其言﹐而貽後世﹐恐是非邪正失實。

憂國者不顧身﹐愛民者不罔上。

以是爲非﹐以非爲是者﹐彊辯﹐足以惑眾。以無爲有﹐以有爲無者﹐便僻﹐足以媚人。心可欺﹐天可欺乎﹖

君子獨立而持正﹐故助之者鮮。小人挾黨以濟私﹐故從之者多。

君子周身以道﹐小人周身以術。

憂天下國家者﹐其慮深﹐其志大﹐其利博﹐其言似迃﹐其合亦寡﹐其遇亦難﹐吾孔孟是也。

趨快捷方式者﹐不問大路。喜佞言者﹐不親正人。

得天地之至和者﹐爲君子。故溫良慈儉。秉陰陽之繆盭者﹐爲小人。故凶詐姦邪。

重名節者﹐識有餘而巧不足。保富貴者﹐智不足而才有餘。智識明者﹐君子。才巧勝者﹐小人。

善惡之性﹐不可易。如水不能燥﹐火不能濕﹐形色語黙之間﹐善惡自見。

古之人孝弟力田行著於鄕州﹐黨族名聞於朝﹐故命之以官。其臨民也。安得不豈弟﹖其從事也﹐安得不服勞﹖其事君也﹐安得不忠﹖

愛身者﹐所以孝於親。愛民者﹐所以忠於君。

髙不可欺者﹐天也。尊不可欺者﹐君也。內不可欺者﹐親也。外不可欺者﹐人也。四者旣不可欺﹐心其可欺乎﹖我心不欺人﹐其欺我乎

溺愛者受制於妻子﹐患失者屈己於富貴。

大丈夫見善明﹐故重名節於泰山﹐用心剛﹐故輕生死如鴻毛。

父善教子者﹐教於孩提。君善責臣者﹐責於冗賤。蓋嗜欲可以奪孝﹐富貴可以奪忠。

爲善易避爲善之名﹐難。不患人易﹐﹝案此句疑有脫文﹞犯而不校﹐難。

渉世應物﹐有以橫逆加我者﹐譬由行艸莽中﹐荊棘之在衣﹐徐行緩解而已。所謂荊棘者﹐亦何心哉﹗如是則方寸不勞﹐而怨可釋。

以言傷人者﹐利如刀斧。以術害人者﹐毒如虎狼。言不可不擇﹐術不可不擇也。

古人畏四知者﹐謂天地彼我必有一知者﹐不得不畏。況處八達之衢﹐爲萬目所視﹐畏乎所當畏﹐行乎所無畏可也。

誠無悔﹐恕無怨﹐和無仇﹐忍無辱。

爲子孫作富貴計者﹐十敗其九。爲人作善方便者﹐其後受惠。

耳不聞人之非﹐目不視人之短﹐口不言人之過﹐庻幾爲君子。

爲善不求人知者﹐謂之陰徳。故其施廣﹐其惠博﹐天報必丰。是故聖人惡要譽﹐君子恥姑息。

仁言不如仁心之誠﹐利近不如利逺之博﹐仁言或失於口﹐惠利近或幾於姑息。

智大心勞者﹐狂。力小任重者﹐踣。

知過之爲過者﹐恐懼不敢爲。不知過之爲過者﹐殺身而後已。

攫金於市者﹐欲心勝而不知有羞惡。求珠於淵者﹐利心專而不顧其沈溺。

晝之所爲夜﹐必思之﹐有善則樂﹐有過則懼﹐君子人也。晝之所爲夜﹐不敢思行險蹈禍﹐以苟僥幸﹐其小人之徒歟。

沽虛譽於小人﹐不若受之於天。遺貨財於子孫﹐不若周人之急。

私心勝者﹐可以滅公。爲己重者﹐不知利物。

不欺﹐不吝﹐不隘﹐不彊者﹐可與人爲徒。

禮義亷恥可以律己﹐不可以繩人。律己則寡過﹐繩人則寡合﹐寡合則非渉世之道﹐是故君子責己﹐小人責人。

徳有餘而爲不足者﹐謙。財有餘而爲不足者﹐鄙。

愚勝智﹐拙勝巧﹐訥勝辯﹐知此者﹐全身。昩此者﹐蹈禍。

合天地者﹐或不能周人情。圖近利者﹐必知其無逺慮。塊土不能障狂瀾﹐匹夫不能振頹俗。

蘇張通六國﹐而皆合。孔孟走天下﹐而不遇。易進難﹐入王霸之道﹐豈止如霄壤。

陶淵明無功徳以及人﹐而名節與古忠臣義士等。何耶﹖豈顏氏子以退爲進﹐寗武子愚不可及之徒歟﹗

巧辯者﹐與道多悖。拙訥者﹐渉世必疏。寜疏於世﹐不可悖於道。

華藻見於外者﹐謂之文。今古積於中者﹐謂之學。苟見道不明﹐用心不正﹐徒只以文過飾非﹐所以在徳行言語政事之下。

求師問友﹐急於教子弟者﹐始於章句中。於文彩終於科第。所謂入孝出悌﹐泛愛親仁﹐則瞢然如冥行﹐豈不違吾宣聖之言乎人。

性如水﹐曲直方圓隨所寓﹐善惡邪正隨所習﹐富貴聲色皆就下﹐不勞習者也。若非見善明﹐用心剛彊﹐忍力行﹐則決堤壞防﹐不流蕩者﹐幾希。

責越人以鞍馬﹐彊胡人以舟楫﹐其猶詢民瘼於貴遊﹐索寶玩於寒士﹐艱哉﹗

用不節財﹐何以丰民﹐不蘓國﹐何以足﹖

君容而斷﹐臣恪而忠﹐父嚴而慈﹐子孝而敬﹐兄愛而訓﹐弟恭而勞﹐夫和而莊﹐婦貞而順﹐人倫之道﹐盡矣﹗處內以睦﹐處外以義﹐檢身以正﹐交際以誠﹐行己之道至矣。

飽藜莧者鄙膏粱﹐樂貧賤者薄富貴﹐安義命者輕死生﹐逺是非者惡臧否。

不欺暗室者﹐肯自欺於心乎﹖不媿屋漏者﹐肯有媿於人乎﹖不欺於心﹐無媿於人﹐庻幾可以希君子。

外重者內輕﹐故保富貴而喪名節。內重者外輕﹐故守道義而樂貧賤。

愛親者﹐保其身。愛君者﹐輕其位。

飽肥甘﹑衣輕暖﹐不知節者損福。廣積聚﹑驕富貴﹐不知止者殺身。

窮不易操﹐達不患失﹐非見善明﹐用心剛者不能。

身之中有小疾痛﹐則醫卜雜進﹐愈而後已。殊不知烹宰物﹐命以快口腹﹐豈不甚於己之疾痛乎﹖戒之哉﹗戒之哉﹗

人有過失﹐己必知之﹐己有過失﹐豈不自知﹐喜是非者檢人﹐畏憂患者檢身。

人以巧勝天﹐天以直勝人﹑小人。

詐而巧﹐似是而非﹐故人悅之者。眾君子誠而拙﹐似迃而直﹐故人知之者寡。

君子小人不並用﹐如燻蕕不同噐。用君子﹐則逺小人。用小人﹐則害君子。

舜耕於歷山﹐伊尹耕於莘野﹐聖賢力田﹐見於經傳。後世以文學明道﹐其獘至於菽麥不分﹐豈止不知稼穡艱難也﹗

哀哉﹗人以麟鳯比君子﹐以豺狼比小人﹐徒論其表耳。麟鳯能瑞世﹐而不能移風易俗﹐君子能厚風俗﹐致太平﹐以來麟鳯。豺狼能害人﹐其狀易別﹐人得以避之。小人深情厚貌﹐毒人而不可防﹐閒豺狼之不若也。

善惡之報速﹐則人畏而爲善。天网𨿽勿漏﹐恐太疏﹐則流中下之性。

少不勤苦﹐老必艱辛﹐少不伏勞﹐老不安逸。

明出處者﹐可以保身。輕死生者﹐可以守節。

梁棟朽者﹐屋傾。賢不肖分者﹐國治。上節下儉者﹐財用足。本重末輕者﹐天下平。

輕財足以聚人﹐律己足以服人﹐量寛足以得人﹐身先足以率人。

無常徳者﹐不可以作醫﹐存亡所系耳。庸人假醫以自誣﹐其初則要厚利﹐虛實補瀉未必適當﹐幸而不死﹐則呼湏百出﹐病者甘心以足其欲。不幸而斃﹐則曰飲食不知禁﹐嗜欲不能節﹐非藥之過也﹐厚載而去。死者何辜焉﹖世無扁鵲﹐望而知死生﹐華佗滌腸而愈疾輕﹐以性命托庸夫﹐何如畏致疾之因﹐固養其本﹐以全天年耶﹖嗚呼哀哉﹗

憂患疾痛皆養生﹐善知識﹐放逐閒廢﹐皆仕宦。善知識﹐不有憂﹐安知樂可爲戒﹖

女相妬於室﹐士相嫉於朝﹐古今通患也。若無貪榮擅寵之心﹐何嫉妬之有﹖

情相親者﹐禮必寡。道相悖者﹐術不同。禮簡者﹐誠術異者爭。

人不可無識。識暗者﹐小人。無識者﹐禽獸。小人捨正而趨邪﹐假善而爲惡。識明者果如是乎﹖禽獸不知父子之親﹐君臣之分﹐識安在哉﹗

利可共而不可獨﹐謀可寡而不可眾﹐獨利則敗﹐眾謀則泄。

火之炎上﹐水之就下﹐順其性﹐則烹飪之功成﹐灌漑之利博。

越鳥巢南﹐胡馬嘶北﹐物之直情﹐而況於人乎﹖

蓋棺能定士之賢愚﹐臨事能見人之操守。

食能止饑﹐飲能止渴﹐畏能止禍﹐足能止貪。

猛虎能食人﹐不幸而遇之﹐必疾走以避。小人能媚人﹐人喜與之親﹐不幸而同利害﹐必巧爲中傷﹐毒人而人不知﹐然機穽之設﹐未若天网之勿漏也。

父之教子必以孝﹐君之責臣必以忠﹐子不子﹐臣不臣﹐安則爲之。

以仁爲宅﹐以禮爲門﹐以義爲路﹐居處於是﹐踐履於是﹐安得不謂之君子。

仁義忠信本自修﹐人必欽崇之﹐放辟邪侈﹐本自賊﹐人必輕鄙之。

莫尊於事君﹐莫嚴於事親﹐莫逺於天地鬼神﹐莫疏於禽獸夷狄﹐一於誠﹐則交際之道無不至矣。

內不欺於妻子者﹐事親必孝。外不欺於朋友者﹐事君必忠。

人性如水﹐水一傾則不可復﹐性一縱則不可反。制水者必以堤防﹐制性者必以禮法。

保生者寡欲﹐保身者避名。無欲易﹐無名難。

善人種徳降祥於天﹐惡人種禍貽殃於後。

妻子之書﹐可以示朋友﹐袵席之言﹐可以白神明﹐俯仰無媿﹐君子之樂也。

以巧得者﹐不肯以拙守巧﹐過則失。以力進者﹐不肯以謙退﹐力窮則墜。

人欲有所爲﹐不必謀於人﹐當謀於心。一人之心﹐千萬人之心﹐也若我心爲可﹐則人亦必以爲可﹐或人心有不可爲者﹐我豈可爲耶。

孝弟忠信之在身﹐猶金玉寶貨之在室﹐擴而行之。於己猶發﹐而施之於人﹐豈不美哉﹗放棄而不知求﹐埋藏而不知用﹐是誰之過歟﹖

天下無甚難事﹐若度己而取﹐量才而授﹐事罔不濟﹐若責聾者修聲﹐瞽者司火﹐非不爲﹐是不能也。

大匠掄材﹑梁棟﹑榱桷﹐非一律。良醫用藥﹑溫涼﹑補瀉﹐不槪用。譬猶造屋瓦者﹐不可爲盤盂﹐鑿柱礎者﹐不可琢璞玉。似是而非﹐非工之過﹐用者之不審也。

出必告﹐反必面﹐昏定晨省﹐問寢視膳﹐是人子之於親﹐無頃刻忘也。今士大夫之家﹐子弟幼則視﹐乳哺長則命﹐師友非不愛也。及其一命在身﹐則挈妻攜子從事於外﹐以親爲客寄。父欲子之進﹐而忘其愛子﹐欲自致顯宦﹐而忘其親。是父不父﹐子不子﹐豈不爲名教罪人。求忠臣於孝子之門﹐固不足誅。賢父兄之過亦多矣。

用過其才則敗事﹐享過其分則喪身。

量有餘﹐則不隘。力有餘﹐則不乏。徳有餘﹐則不爭。色有餘﹐則不妬。

用捨在人﹐不在我。行藏在我﹐不在人。在我者道﹐在人者時。

言﹐心聲也。心正者言直﹐心詖者言誕﹐心不公者﹐言不中理﹐心誇大者﹐言不究實。

事君如事父﹐以實不以文﹐以誠不以巧﹐尊而畏之﹐愛而敬之﹐尊則不敢欺﹐畏則不敢侮﹐愛則不忍隱﹐敬則不忍犯。

伊呂起耕釣傅說﹐舉版築湯文髙宗﹐致治之本也。漢髙祖得先聖之心﹐故用蕭何追亡臣﹐爲將削平禍亂﹐與黼藻太平舉措不同。

欲飽暖者﹐事農桑。興王覇者﹐圖秦晉。農桑者﹐衣食之本。秦晉者﹐兵馬之區。

臥重冰而厚裀褥﹐耽大欲而儲藥石﹐知所患﹐而不知所畏﹐宴安之惑也。

不深耕易耨﹐難以責天時﹐不正心誠意﹐難以服眾議。

有違於親者﹐不足以言孝。有欺於君者﹐不足以言忠。有欲者無剛﹐有私者無斷。

養剛大之气者﹐不溺於富貴。明取捨之義者﹐不戚於貧賤。然後可以斷大事﹐立大節﹐豈小丈夫所能﹖

鍜者夏不畏烈火﹐漁者冬不畏寒冰﹐好名者不顧安危﹐耽欲者不顧生死。

貴賤有分﹐大小有量﹐分在天﹐賤不能貴。量在人﹐小不能大。君子修己以俟天﹐小人怨天而不度己。

憂國者不謀身﹐周人者不私己。

君子去取以是非﹐小人毀譽以好惡﹐君子合以同道﹐小人合以附己。

事無大小﹐理在其中﹐當理者﹐必能踐其言而卒於成。理不當者﹐𨿽詞窮力竭﹐而終於有畫。

孝弟忠信立身之大本。禮義亷恥行己之先務。

竊富貴以巧者﹐甚於穿窬殘性命﹐以欲者過於焚溺。

忠言似苦﹐味之則有理。快捷方式似直﹐行之則背道。忠言難於求知﹐直道惟可行己。

跋

藻嘗謂踐履之學﹐見於日用﹐其本在於正心誠意。其效小用之﹐以齊家﹐大用之﹐以治國平天下﹐乃聖賢相授受之心法也。河內李公太中先生著《省心雜言》一編以貽訓子孫﹐始終不離乎孝弟忠信仁義道徳之說﹐踐履至到﹐發而爲言﹐簡而有法﹐與大學篇相表裏﹐先生不以藻爲愚﹐暇日出所藏﹐以相付授。竊怪子房跪而進履﹐老人夜半授以兵書﹐未免教以殺人。𨿽富貴可獵取﹐非藻所願學焉。是書也﹐實聖賢心法﹐所寓如老子之言道徳﹐聖人將有取焉。乃刋而集之﹐以公其傳吁今之學者﹐文有餘而實不足﹐涸源蹙本﹐能踐其言者﹐鮮矣﹗微此書﹐何以見聖賢之心法也。夫門生右奉議郎﹑權通判興元軍府主管學事﹑兼管內勸農事﹑賜緋魚袋馬藻跋。

人有過﹐己必知之。己有過﹐豈不自知。喜是非者﹐檢人。畏憂患者﹐檢身。善哉言乎﹗此省心之要法也。李公生於太平之世﹐富貴之家﹐老於南遷之後﹐故其所自得者如此。嘉泰甲子二月戊午﹐江陵項安世謹書。

君子之學﹐必盡其心而後能知其性﹐然心難盡也。操則存﹐捨則亡﹐出入無時﹐莫知其鄕﹐可畏也哉。今李氏之學省察之功﹐見於日用者如此﹐其殆庻幾乎﹗嘉定壬申歲重陽節日﹐荊江樂章書。

先大父敷文平居自號省心雜言一編﹐皆箴規訓戒之辭。耆岡兒童時尙及見﹐其手槁板行於蜀﹐名公巨卿書其前後者﹐非一士大夫愛重之﹐以其本刋於池陽﹐於新安﹐皆以爲大父之文也嘉定。戊辰耆岡調官都城﹐見書坊有刋小本鬻於市﹐以爲林和靖之作﹐按和靖處士隱於西湖﹐以詩名﹐坡谷淮海﹐皆稱道之。設有此書﹐諸公樂善好賢﹐豈不揄揚而贊美之。而和靖略無一字自敍﹐一以爲品題者﹐不知妄人俗子何所據而云。然甚可怪也。耆岡通守邵陽敬以舊本摹寫﹐鋟木以廣其傳﹐可以破流俗之惑。使來世鶡冠晏子春秋之疑﹐尙於是乎。可考嘉定壬申仲秋﹐孫奉議郎通判邵州軍州﹑兼管內勸農營田事﹑賜緋魚袋﹑權州事耆岡拜。手謹識景。初四世祖提刑敷文﹐乃丞相文和公之介弟﹐生長太平中﹐更憂患﹐稟賦厚﹐而神气正識見逺﹐而界限明抱負偉﹐而發舒奇。經渉多﹐而酬應定人不知﹐其爲貴人也。是以仕建紹間﹐歷事三朝﹐險夷一節﹐疊被玉音﹐襃寵曰﹕朕知卿所至﹐有愛民之譽。又曰卿平素愛民。一時縉紳歆羨﹐年踰耳順﹐力上掛冠之請。人以比漢二疏﹐優遊林下﹐壽踰八袠﹐人以比洛中諸老。晚年書所見於坐右﹐凡數十條﹐以訓子孫﹐名曰《省心雜言》。明白洞逹﹐沈著痛快﹐雜之語錄中莫辧。刋行已久﹐景初王父通守古邵﹐亦嘗鋟梓。不自意萬里流落之餘﹐往蹇來連﹐連山水郡。唐韓昌黎﹑劉賓客我﹐宋濓溪周元公﹑南軒張宣公﹐或宦遊﹐或客寄﹐轍迹猶香﹐膏馥沾匄﹐士皆希古。則是編﹐又且鋟梓。昔五峯胡先生論通書之指﹐人見其書之約﹐而不知其道之大﹐見其文之質﹐而不知其義之精﹐見其言之澹﹐而不知其味之長。雜言以之東坡蘇先生﹐作《王氏三槐堂記》。嘉其四世孫鞏﹐好徳而文﹐以世其家﹐景初愧焉。敷文公名與﹐字及出處大槪見諸太史氏書﹐墓今並刻之省心﹐乃其道號。文和公名邦彥﹐擢進士第一﹐實政和宰相云。景定三年﹐太歲壬戌良月朔旦﹐四世孫朝散郎知連州軍州事﹑節制屯戍軍馬提舉民兵﹑借紫李景初拜手謹跋

雜言共二百二十八條﹐小子曾■﹝山上乃下﹞復之熟之﹐旦夕筮仕﹐蒼梧在輿﹐則見其倚於衡﹐猶以六經佐三尺法。下元日﹐景初又識。

