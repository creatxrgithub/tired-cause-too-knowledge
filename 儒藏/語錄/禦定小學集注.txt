

欽定四庫全書

禦制小學序

古者八歳而入小學教之以灑掃應對進退之節愛親敬長之義俾童而習之以養其徳性其說散見經傳朱子采集爲小學一書所以示人教學之方而有以爲正心修身之本其言約其理該蓋六經四子性理諸書之階梯也

皇考聖祖仁皇帝嘗

特頒諭防令有司兼以命題課士海內士子固已咸知誦法

矣又

命尙書顧八代一人翻譯淸文曰進呈

覽

欽定三年而後成嘉恵後學之心至深且厚當曰未經刋刻

頒行朕敬承

皇考遺志特命校對授梓以資肄習讀者宜知綱常倫紀之當崇視聽言動之當謹與夫嘉言懿行之當遵循慕效

修其職自在家庭日用之常經而充其量可以成聖賢忠孝之大節子弟之習於是而淳教化之原於是而備詩曰成人有徳小子有造朕蓋深有望焉

雍正五年十二月初三日

欽定四庫全書

子部一

禦定小學集注

儒家類

提要

【臣】等謹案

禦定小學集注六卷雍正五年

世宗憲皇帝詔儒【臣】因明臣陳選集注而訂正刋行

之者冠以

禦制序文發明綱常倫紀之當崇視聽言動之當謹與嘉言懿行之當遵循慕效蓋儒者爲學之始基實備於此朱子作小學內外篇以廸幼皆雜取經傳中論幼儀者分類條系而以史事廣之宋儒所謂養正之功立教之本諒非溢美選爲此注隨文衍義務取明白曉暢俾鄕塾童防皆可省覽而得其意義實爲有功初訓選字士賢臨海人天順庚辰進士官至廣東布政使追贈光祿寺卿謚恭慤其爲

禦史時救羅倫劾倪謙錢溥馬昻汪直風采可觀及官廣東又以爭市舶忤宦官卒至逮死其立身本末足以不愧所學而此注復得

大聖人表章家戶誦其食報亦榮且厚矣乾隆四

十五年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

小學原序

古者小學教人以灑掃應對進退之節愛親敬長隆師親友之道皆所以爲修身齊家治國平天下之本【灑去聲掃去聲長上聲治平聲後不圏者皆去聲○古者夏商周也小學鄕學也人指八歳以至十四嵗之子弟也灑謂灑水以斂塵掃謂掃地以去塵應謂應尊長之呼對謂對尊長之問節禮節也親父母也隆尊也親近也道者當然之理修齊治平大學之事也古人由小學以收心養性基本已立至大學特收其成功耳】而必使其講而習之於防穉之時欲其習與智長化與心成而無扞格不勝之患也【穉音治長上聲扞音汗格胡得切勝音升○講以明其理習以熟其事穉亦幼也扞格猶抵牾也不勝不能勝當其教也幼穉之子心知未有所主及時而教之使習於善而與智俱長化於善而與心俱成故無扞格不勝之患而大學之教亦易入矣此兩節言古者小學教人之意】今其全書𨿽不可見而雜出於傳記者亦多讀者往往直以古今異宜而莫之行殊不知其無古今之異者固未始不可行也【傅去聲○今朱子自謂宋時也古者小學之全書不可見者以秦火焚之也傳記謂禮記管子諸書直猶但也殊猶絕也古今異宜謂宜於古而不宜於今也無古今之異謂古法亦有宜於今也】今頗搜輯以爲此書授之童蒙資其講習庶幾有補於風化之萬一云爾【搜音捜輯音集防平聲○搜輯者索古法之宜於今者而纂輯之也授付也童蒙童幼而蒙昧也資助庶防近辭風化詩序曰上以風化下是也萬一萬分之一也云爾語辭朱子此書續古者小學之教以爲大學基本有補於國家之風化大矣曰庶幾曰萬一皆謙辭耳吳氏曰朱子之於世教豈惟有補於當時實則有功於萬世也此兩節言繼絕學輯小學之意】淳熙丁未三月朔旦晦庵題【淳熙丁未宋孝宗十四年也晦庵朱子艸堂之名因以爲號】

小學原序

小學題辭

【饒氏曰小學者小子之學也題辭者標題書首之辭也】

○元亨利貞天道之常仁義禮智人性之綱【元者生物之始亨者生物之通利者生物之遂貞者生物之成四者謂之天道天理自然之本體也亙萬世而不易故曰常仁者溫和慈愛之理義者斷制裁割之理禮者恭敬撙節之理智者分別是非之理四者謂之人性人人所稟之天理也統萬善而不遺故曰綱猶网之綱下文所謂四端四行則其目之大者也○元於時爲春於人爲仁亨於時爲夏於人爲禮利於時爲秋於人爲義貞於時爲冬於人爲智○此一節言天道流行賦於人而爲性也】○凡此厥初無有不善藹然四端隨感而見【見音現○饒氏曰此者指上文仁義禮智之性也厥語辭初謂本然也藹然眾盛貌端緒也孟子曰惻隱之心仁之端也羞惡之心義之端也辭讓之心禮之端也是非之心智之端也此言仁義禮智之性其本然無有不善是以惻隱羞惡辭讓是非四者之善端藹藹然隨其物之所感動而形見也○此一節言性發而爲情也】○愛親敬兄忠君弟長是曰秉彞有順無彊【長上聲彞音夷彊上聲○饒氏曰忠者盡己之心也弟順是此秉執彞常也順者因其自然彊者抑之使然此言愛親敬兄忠君弟長四者人之善行根於秉執之常性因其自然而非抑之使然也○此一節言性之見於行也】○惟聖性者浩浩其天不加毫末萬善足焉【惟語辭天卽理也毫末一毫之末也萬善如四端四行是也此言聖人性全於天無所污壊其本然之理浩浩然廣大不待增加毫末人爲而萬善自足無少欠缺也○此一節言聖人之盡其性也】○眾人蚩蚩物欲交蔽乃頽其綱安此暴棄【蚩音笞頽徒回切○饒氏曰蚩蚩無知之貌物欲謂凡聲色臭味之欲也暴害也此言眾人气稟昏愚而無知物欲交互而遮蔽是以頽墜其仁義禮智之綱而安於自暴自棄也○此一節言眾人之汩其性也】○惟聖斯惻建學立師以培其根以逹其支【惻音測培音裴支與枝同○斯語辭建亦立也此言聖人見眾人安於暴棄於是惻然傷憫而建學立師以教之小學之教所以收其放心養其徳性如培擁木之根本也大學之教所以開發聰明進徳修業如發逹木之支條也○此一節言聖人興學設教之意】○小學之方灑掃應對入孝出恭動罔或悖行有餘力誦詩讀書詠歌舞蹈思罔或逾【悖音佩蹈音稻逾音兪○方法也罔無也手曰舞足曰蹈饒氏曰此言小學之方必使學者謹夫灑掃應對之節入則愛其親出則敬其長凡所動作無或悖戾乎此也行此數者而有餘力則誦詩讀書或詠歌以習樂之聲或舞蹈以習樂之容凡所思慮無或逾越乎此也○此一節言小學之教所以培其根也】○窮理修身斯學之大明命赫然罔有內外徳崇業廣乃復其初昔非不足今豈有餘【復音伏○饒氏曰斯也明命卽天之所賦於人而人之所得以爲者也赫然明盛貌徳者道之得於內者也業者功之成於外者也復還也初謂本然也此言格物致知以窮究其理誠意正心以修治其身此乃大學之道也然天之明命赫然照著無有內外之間學者誠能從事於大學使物格知至意誠心正身修而徳之積於內者極乎崇髙由是推之使家齊國治天下平而業之施於外者極乎廣博則有以復其性之本然矣昔日之安於暴棄也此性固非不足今日之徳崇業廣也此性亦非有餘但昔爲气稟物欲之所蔽今則復其本然耳○此一節言大學之教所以逹其支也】○世逺人亡經殘教弛蒙養弗端長益浮靡鄕無善俗世乏良材利欲紛拏異言喧豗【弛音始靡音米拏汝加切豗音灰○饒氏曰端正也乏無也利欲猶言物欲也拏牽引也豗相擊也此言前世旣逺聖人旣沒六經殘缺而教法亦廢弛矣小學之教廢故學者自童防之時而養之不以其正大學之教廢故及其年長則所習日益輕浮華靡是以鄕無淳厚之習俗世無粹美之人材但見利欲之習紛然而相牽引異端之言喧然而相攻擊也○此一節言後世教學不明之害】○幸玆秉彞極天罔墜爰輯舊聞庶覺來裔嗟嗟小子敬受此書匪我言耄惟聖之謨【輯音集裔以制切耄音冒○極終也極天罔墜言人心秉彜之理萬古常存也我朱子自稱也饒氏曰爰於也裔衣襟之末來裔謂後學也嗟嗟嘆辭耄老而昏也此言後世教學不明𨿽如上文所云然所幸者人之秉彜極天罔墜我於是纂輯舊所聞者以爲小學之書庶防可以覺悟後來之學者爾初學之小子宜敬受此書而學之此非我老耄之妄言是乃前聖之謨訓也○此一節言輯小學開後學之意】

小學題辭

欽定四庫全書

禦定小學集注卷一

內篇

【許文正公曰小學之書吾信之如神明敬之如父母夏氏曰上卷爲內篇下卷爲外篇許文正公曰內篇者小學之本源外篇者小學之支流○內篇有四立教明倫敬身皆述虞夏商周聖賢之言乃小學之綱也稽古摭虞夏商周聖賢之行所以實立教明倫敬身也外篇有二嘉言述漢以來賢人之言所以廣立教明倫敬身也善行紀漢以來賢人之行亦所以實立教明倫敬身也】

立教第一【此篇述古聖人所以立極教人之法其大目不出乎立明倫之教立敬身之教而已篇首胎教一章則教之本源也凡十三章】

○子思子曰天命之謂性率性之謂道修道之謂教【子思孔子之孫名伋子思其字也子者後學宗師先儒之稱朱子曰命猶令也性卽理也天以陰陽五行化生萬物气以成形而理亦賦焉猶命令也於是人物之生因各得其所賦之理以爲健順五常之徳所謂性也率循也道猶路也人物各循其性之自然則其日用事物之間莫不各有當行之路是則所謂道也修品節之也性道𨿽同而气稟或異故不能無過不及之差聖人因人物之所當行者而品節之以爲法於天下則謂之教若禮樂刑政之屬是也】則天明遵聖法述此篇俾爲師者知所以教而弟子知所以學【則法也天之明命卽天命之性也遵循也】

【聖人之法卽修道之教也俾使也此篇所述皆道之當然原於天而立於聖人者也師之所以教弟子之所以學無有切於此者矣】

列女傳曰古者婦人妊子寢不側坐不邊立不蹕【傳去聲妊音壬○饒氏曰蹕當作跛音庇○列女猶言諸女漢劉向采其事以爲傳妊娠也寢臥也側謂側其身邊謂偏其身跛任一足也古人席地而坐如今人之跪至漢猶然】不食邪味割不正不食席不正不坐【邪味不正之味割謂切肉席謂坐席】目不視邪色耳不聽淫聲夜則令瞽誦詩道正事【邪色不正之色滛聲不正之聲則卽也令使也瞽無目者詩謂二南之詩道言也正事事之合禮者令瞽誦詩以其精於聲也】如此則生子形容端正才過人矣【如此二字總結上文寢食立坐視聽言動一出於正然後生子形容端正而才能過於常人矣蓋妙合而凝之時正形生神發之初感於正則善感於邪則惡自然之理也】○內則曰凡生子擇於諸母與可者必求其寛裕慈恵溫良恭敬愼而寡言者使爲子師【內則禮記篇名言閨門之內禮儀可則也諸母眾妾也可者謂𨿽非眾妾而可爲子師者寛容而安裕慈愛而恵順溫和而易良恭莊而敬畏謹愼而寡言婦徳之純也故使之爲子師以教子焉司馬溫公曰乳母不良非惟敗亂家法兼令所飼之子性行亦類之】子能食食教以右手能言男惟女兪男鞶革女鞶絲【上食音石下食音似惟音委鞶音盤○食飯也以用也男女皆用右手取其彊而已惟應之速兪應之緩剛柔之義也鞶帶也革皮也絲帛也男用皮女用帛亦剛柔之義也】六年教之數與方名【年卽嵗也數謂一十百千萬方名謂東西南北】七年男女不同席不共食【不同席而坐不共器而食教之有別也】八年出入門戶及卽席飲食必後長者始教之讓【八年入小學之時也耦曰門奇曰戶卽就也後長者在長者之後也讓謙遜也出入門戶後長者行之讓也卽席後長者坐之讓也飲食後長者食之讓也】九年教之數日【數上聲○日謂朔望六甲以上兼男女言也】十年出就外傅居宿於外學書計衣不帛襦袴禮帥初朝夕學幼儀請肄簡諒【傅音付襦音儒帥音率儀音宜肄音異○此言男子也十年曰幼外傅教學之師也居宿日居夜宿也學猶習也書字體計算法卽六書九數也襦上衣袴下衣不用帛而用布防奢靡也禮帥初禮節皆帥循初時之所教也幼儀幼事長之禮儀也簡書篇諒信實皆請於外傅而肄習之】十有三年學樂誦詩舞勺成童舞象學射禦【有音又勺音酌○樂六樂詩樂章學之誦之所以養性情也勺美武王之詩象美文王之詩舞勺者歌勺爲節而舞也舞象者歌象爲節而舞也成童十五以上也射五射禦五禦程子曰射中鵠舞中節禦中度皆誠也古人教人以射禦象勺所養之意如此】二十而冠始學禮可以衣裘帛舞大夏惇行孝弟博學不教內而不出【冠音貫○二十曰弱冠加冠也始初也禮五禮衣著也裘皮服冠者成人之道故學五禮冠而後服備故衣裘帛大夏禹樂樂之文武兼備者也惇篤也博廣也博學於文而不教人恐未精也內畜其徳而不暴於外切於爲已也熊氏曰八年教遜讓十年學幼儀則已知孝弟之道矣至此益加以篤行也】三十而有室始理男事博學無方孫友視志【孫音遜○三十曰壯陳氏曰室猶妻也男事受田給役也方猶常也遜友順事朋友也視志視其志意所尙也○博學無常惟善是師遜友視志惟善是取】四十始仕方物出謀發慮道合則服從不可則去【四十曰彊方猶對也物猶事也謀謂論理慮謂思慮服謂任事從謂從君○朱子曰方物謀慮只是隨事謀慮】五十命爲大夫服官政七十致事【五十曰艾七十曰老服猶任也上言仕治一官之小事也此言服官政統一官之大政也致事則致還其職事於君矣】女子十年不出姆教婉娩聽從執麻枲治絲繭織紝組紃學女事以共衣服觀於祭祀納酒漿籩豆葅醢禮相助奠【姆音茂枲音洗紝音壬組音祖紃音巡共音供籩音邊葅臻魚切醢音海○十年不出謂十嵗則不出閨門姆女師也婉謂言語柔順娩謂容貌柔順聽謂有所受從謂無所違此皆教以女徳也枲麻之有子者執麻枲績事也治絲繭蠶事也紝布帛之屬組亦織也紃似縧古人以置諸冠服縫中者此皆教之學女事以供衣服也祭祀饗先祖也納進也漿醋水也竹曰籩木曰豆腌菜曰葅肉醬曰醢奠薦也禮相助奠謂以禮相長者而助其奠此皆教以祭祀之禮也】十有五年而笄二十而嫁有故二十三而嫁【上有音又笄音雞○笄簮也婦人不冠以簪固髻而已故謂父母之防】聘則爲妻奔則爲妾【聘問也奔趨也謂不待聘而從之】○曲禮曰幼子常視毋誑立必正方不傾聽【視示同毋音無誑古況切○曲禮禮記篇名言禮之節目委曲也示猶教也毋不可也誑欺誑也正方謂正向一方傾聽謂側耳以聽常視毋誑教之以誠也立必正方不傾聽教之以敬也】○學記曰古之教者家有塾黨有庠術有序國有學【塾音孰庠音詳術陳氏曰當作州○學記禮記篇名古者二十五家爲閭同在一巷閭巷之學曰塾五百家爲黨黨之學曰庠二千五百家爲州州之學曰序國謂天子及諸侯之都也國之學曰學家塾小學也黨庠州序國學大學也人生八嵗入小學十五入大學皆教之以人倫而已】○孟子曰人之有道也飽食暖衣逸居而無教則近於禽獸聖人有憂之使契爲司徒教以人倫父子有親君臣有義夫婦有別長幼有序朋友有信【契音薛別必列切○孟子名軻字子輿聖人謂堯也契人名司徒官名倫序也同門曰朋同志曰友別謂各有配偶而不相亂也朱子曰人之有道言其皆有秉彜之性也然無教則亦放逸怠惰而失之故聖人設官而教之以人倫亦因其固有者而道之耳】○舜命契曰百姓不親五品不遜汝作司徒敬敷五教在寛【舜虞帝名契舜臣名卽上章堯所命者五品父子君臣夫婦長防朋友五者之倫也敬謂敬其事敷布也五教父子教之以親君臣教之以義夫婦教之以別長幼教之以序朋友教之以信也百姓不相親愛由於五品不相遜順故舜申命契仍爲司徒敬以敷五教而寛以待之朱子曰寛只是不急廹慢慢地養他】命防曰命汝典樂教冑子直而溫寛而栗剛而無虐簡而無傲詩言志歌永言聲依永律和聲八音克諧無相奪倫神人以和【冑音宙諧音鞋○防亦舜臣名典主也冑長也自天子至卿大夫之適子也栗莊敬也永長也聲五聲宮商角徴羽也律十二律黃鐘太蔟姑洗蕤賔夷則無射陽律也大呂夾鐘仲呂林鐘南呂應鐘陰律也八音金石絲竹匏土革木也蔡氏曰凡人直者必不足於溫故欲其溫寛者必不足於栗故欲其栗所以慮其偏而輔翼之也剛者必至於虐故欲其毋虐簡者必至於傲故欲其毋傲所以防其過而戒禁之也教冑子者欲其如此而其所以教之之具則又専在於樂蓋樂可以養人中和之徳而救其气質之偏也心之所之謂之志心有所之必形於言故曰詩言志旣形於言必有長短之節故曰歌永言旣有長短則必有髙下淸濁之殊故曰聲依永旣有長短淸濁則又必以十二律和之乃能成文而不亂所謂律和聲也人聲旣和乃以其聲被之八音而爲樂則無不諧協而不相侵亂失其倫次而可以奏之朝廷薦之郊廟神人以和矣聖人作樂以養性情育人材事神只和上下其體用功效廣大深切乃如此今皆不復見矣可勝嘆哉】○周禮大司徒以鄕三物教萬民而賔興之【周禮周公致太平之書也大司徒教官之長也萬二千五百家爲鄕物猶事也興猶舉也謂以鄕三事教成萬民鄕大夫論其賢者能者以鄕飲酒禮尊之爲賔而獻其書於王也】一曰六徳知仁聖義忠和【知音智○徳者理之得於心者也知識事理爲智事理通明爲聖仁者心之徳愛之理義者心之制事之宜盡己之心爲忠心無乖戾爲和】二曰六行孝友睦婣任卹【行去聲睦音目任去聲○行者理之見於行者也孝謂善事父母友謂善於兄弟睦謂親於九族婣謂親於外親任謂信於朋友卹謂賑於憂貧】三曰六藝禮樂射禦書數【藝者理之寓於事者也禮有五曰吉凶軍賔嘉樂有六曰雲門咸池大韶大夏大頀大武射有五曰白矢參連剡注襄尺井儀禦有五日鳴和鸞逐水曲過君表舞交衢逐禽左書有六曰象形會意轉注指事假借諧聲數有九曰方田粟布衰分少廣商功均輪盈朒方程勾股禮以制中樂以道和射以觀徳行禦以正馳驅書以見心畫數以盡物變皆至理所寓而日用不可缺者也眞氏曰三物之教先以徳行而次以六藝者卽孔子行有餘力則以學文之意】以鄕八刑紏萬民一曰不孝之刑二曰不睦之刑三曰不婣之刑四曰不弟之刑五曰不任之刑六曰不卹之刑七曰造言之刑八曰亂民之刑【紏音九弟去聲造音皂○糾謂察而正之造言造爲妖妄之言也亂民挾邪道以惑民也或問八刑無不友之刑何也朱子曰不湏如此看但看古人教法如何而今無矣】○王制曰樂正崇四術立四教順先王詩書禮樂以造士春秋教以禮樂冬夏教以詩書【造音皂○王制禮記篇名樂正掌教之官崇尙也四術詩書禮樂四教春夏秋冬順依也造成也陳氏曰古人之教𨿽曰四時各有所習其實亦未必截然棄彼而習此恐亦互言耳非春秋不可教詩書冬夏不可教禮樂也】○弟子職曰先生施教弟子是則溫恭自虛所受是極【弟子職管子篇名管仲所著者先生師也稱師曰先生者以先已而生也自稱曰弟子者尊師如父兄也則效溫和恭遜也自虛心不自滿也朱子曰所受是極謂受業湏窮究道理到盡處也○】見善從之聞義則服溫柔孝弟毋驕恃力【毋音無○服猶行也柔巽順也孝謂善事父母弟謂善事兄長驕則侮人恃力則陵人非泛愛眾矣】志毋虛邪行必正直遊居有常必就有徳【行去聲○心之所之謂之志身之所行謂之行虛謂虛僞常謂常所就有徳親仁也】顏色整齊中心必式夙興夜寐衣帶必飭【飭音敕○式敬夙早飭整也顏色整齊敬見乎外也中心必式敬存乎中也夙興夜寐勤以簡身也衣帶必飭謹以簡身也此三節言力行之事】朝益暮習小心翼翼一此不懈是謂學則【懈音戒○益增也翼翼敬也朝益暮習勤以務學也小心翼翼敬以務學也此言學文之事懈怠也則法也通結上文吳氏曰言爲弟子者當専一從事於此而不怠是謂爲學之法矣】○孔子曰弟子入則孝出則弟謹而信泛愛眾而親仁行有餘力則以學文【孔子名丘字仲尼朱子曰謹者行之有常也信者言之有實也泛廣也眾謂眾人親近也仁謂仁者餘力猶言暇日以用也文謂詩書六藝之文程子曰爲弟子之職力有餘則學文不修其職而先文非爲己之學也】○興於詩【此章之首當有孔子曰三字而略之者蒙上章也他皆放此朱子曰興起也詩本人情有邪有正其爲言旣易知而吟詠之間抑反覆其感人又易入故學者之初所以興起其好善惡惡之心而不能自已者必於此而得之也】立於禮【朱子曰禮以恭敬辭遜爲本而有節文度數之詳可以固人肌膚之會筋骸之束故學者之中所以能卓然自立而不爲事物之所揺奪者必於此而得之】成於樂【朱子曰樂有五聲十二律更唱疊和以爲歌舞八音之節可以養人之情性而蕩滌其邪穢消融其渣滓故學者之終所以至於義精仁熟而自和順於道徳者必於此而得之是學之成也又曰按內則十歳學幼儀十三學樂誦詩二十而後學禮則此三者非小學傳受之次乃大學終身所得之難易先後淺深也】○樂記曰禮樂不可斯須去身【樂記禮記篇名斯須一離一合之頃也去離也禮樂治身之本故不可斯須離之】○子夏曰賢賢易色事父母能竭其力事君能致其身與朋友交言而有信𨿽曰未學吾必謂之學矣【易音亦○子夏孔子弟子姓卜名商朱子曰賢人之賢而易其好色之心好善有誠也致猶委也委致其身謂不有其身也四者皆人倫之大者而行之必盡其誠學求如是而已故子夏言有能如是之人苟非生質之美必其務學之至𨿽或以爲未嘗爲學我必謂之己學也按立教明倫敬身三者小學之綱也父子君臣夫婦長幼朋友心術威儀衣服飲食九者小學之目也而立教則教此而已或乃外是立說誤矣】

禦定小學集注卷一

欽定四庫全書

禦定小學集注卷二

內篇

明倫第二【明明之也倫人倫也其目有五明父子之親明君臣之義明夫婦之別明長防之序明朋友之交凡百七篇】

○孟子曰設爲庠序學校以教之皆所以明人倫也【設立也庠以養老爲義序以習射爲義校以教民爲義皆鄕學也學國學也夏曰校殷曰序周曰庠學則三代共之】稽聖經訂賢傳述此篇以訓防士【訂丁正切傳去聲○稽考也訂評議聖人之書曰經賢人之書曰傳】

內則曰子事父母雞初鳴咸盥潄櫛縰笄總拂髦冠緌纓端韠紳搢笏左右佩用偪屨著綦【盥音管潄音櫛則瑟切縰音灑笄音雞髦音毛緌如追切韠音畢搢音晉偪音逼屨音句著音酌綦音忌○咸皆也盥洗手也潄潄口也櫛梳也縰韜髮作髻者黒繒爲之笄簪也總束髮飾髻者練繒爲之拂髦謂拂去髦上之塵緌者纓之餘纓者冠之系端元端服也韠蔽膝也搢插也插笏於大帶所以記事也左右佩用謂身之両旁佩帨巾小刀之類以備用也偪邪幅也纒足至膝者屨鞋也著猶結也綦鞋口帶也在首則櫛髮加縰加笄加總拂髦著冠結纓垂緌在身則服元端著韠加紳搢笏佩用在足則縛偪納屨著綦各以次第施之司馬溫公曰孫事祖父母同劉氏曰髦】

【謂子生三月則剪其胎發爲鬌帶之於首男左女右逮其冠笄也則采飾之加於冠不忘父母生育之恩也父母喪則去之】婦事舅姑如事父母雞初鳴咸盥潄櫛縰笄總衣紳左右佩用衿纓綦屨【衿叵禁切○夫之父曰舅夫之母曰姑衣紳著衣而加紳也佩用鍼綫之類衿結也纓香囊也恐身有穢气觸尊者故佩之司馬溫公曰孫婦同】以適父母舅姑之所【適往也所寢室也】及所下气怡聲問衣燠寒疾痛苛癢而敬抑搔之出入則或先或後而敬扶持之【燠音郁苛音屙癢音養抑音益搔音騷○燠熱也苛疥也低下其气怡悅其聲問衣之燠將減之也問衣之寒將加之也疾痛則抑按苛癢則搔爬出入則或前以扶持之或後以扶持之一出於敬也】進盥少者奉槃長者奉水請沃盥盥卒授巾【奉音捧槃音盤沃音屋○沃盥注水而盥授進也巾拭手者】問所欲而敬進之柔色以溫之父母舅姑必嘗之而後退【溫去聲○所欲意之所欲食者陳氏曰溫承借也謂以和柔之顏色承借尊者之意】男女未冠笄者雞初鳴咸盥潄櫛縰拂髦總角衿纓皆佩容臭昧爽而朝問何食飲矣若已食則退若未食則佐長者視具【冠音貫朝音潮佐去聲○男未冠女未笄皆防者總角束髮爲角也臭香物也助爲容飾故曰容臭以纓佩之昧晦也爽明也謂欲明未明之時朝猶見也佐助也視具謂察視饌具寒暖之節】○凡內外雞初鳴咸盥潄衣服斂枕簟灑掃室堂及庭布席各從其事【衣去聲簟徒防切○此亦內則之文而不言者防上章也他皆放此內外婢僕之輩斂收也枕簟謂尊者之枕簟布設也席謂尊者之坐席各從其事若女服事於內男服事於外是矣】○父母舅姑將坐奉席請何鄕將衽長者奉席請何趾少者執牀與坐禦者舉幾斂席與簟縣衾篋枕斂簟而襡之【奉音捧鄕音向衽音稔趾音止縣音元篋音袪襡音獨○將衽謂將設臥席趾足也牀謂安坐之牀禦者謂侍奉之人衾被也篋以竹爲之襡以布爲之設坐席則問面向何方設臥席則問足向何方臥而起則執牀以與之坐舉幾以與之憑席與簟則收斂之衾則束而縣之枕則以篋貯之簟旣斂而又以襡韜之者以臥則簟在席上尢當敬也將坐奉席亦長者斂席以下皆侍者】父母舅姑之衣衾簟席枕幾不傳杖屨祗敬之勿敢近惇牟巵匜非餕莫敢用與恆飲食非餕莫之敢飲食【祗音攴惇音對牟音謀巵音支匜音移餕音俊○傳移也衣衾簟席枕幾每日置之有常處不得輒移置他處也近謂挨逼之杖屨服飾之重者尢湏恭敬不敢挨逼之也惇牟皆盛黍稷之器巵酒器匜盛水之器食餘曰餕與及也恆常也尊者所用之器非食其餘則不敢用之所常飲食之物非飲食之餘者則不敢飲食之】○在父母舅姑之所有命之應惟敬對進退周旋愼齊【惟音委齊側皆反○應惟應以速也敬對對以敬也進退周旋愼齊言一進一退之時周回旋轉之際必謹愼齊莊也】升降出入揖遊不敢噦噫咳欠伸跛倚睇視不敢唾洟【噦於決切噫音隘音帝咳邱蓋切跛音庇睇音第唾吐臥切洟音替○升降以堂階言出入以門戶言揖謂進而前其身略俯如揖也遊也謂退而後其身微仰而也噦嘔逆聲噫食飽聲噴咳咳气乏則欠體疲則伸偏任爲跛依物爲倚睇視邪視也唾出於口洟出於鼻噦噫咳則聲不恭欠伸跛倚睇視則貌不恭唾洟則聲貌俱不恭故升降出入揖遊之頃皆不敢】寒不敢襲癢不敢搔不有敬事不敢袒裼不渉不撅防衣衾不見裏【襲音習搔音騷袒音但裼音昔撅音貴防音屑見音現○亦爲不恭也襲謂重衣敬事謂習射袒裼露臂也撅褰裳也非習射則不敢露臂非渉水則不敢褰裳防猶近也近身之衣衾其裏有穢故不見】父母唾洟不見冠帶垢和灰請漱衣裳垢和灰請澣衣裳綻裂紉箴請補綴【見音現垢音苟潄音捜澣音緩紉尼鄰切箴音鍼綴贅拙二音○不見謂刷去之垢塵垢也和湯漬也手洗曰潄足洗曰澣上服曰衣下服曰裳以綫貫鍼曰紉】少事長賤事貴共帥時【帥音率○賤謂婢僕之輩共皆也帥循也時是也謂皆循是禮而行之】○曲禮曰凡爲人子之禮冬溫而夏凊昏定而晨省【溫以致其暖如溫被之類凊以致其涼如扇枕之類定以安其寢省以問其安】出必告反必面所遊必有常所習必有業恆言不稱老【告啟也反還也面猶見也常猶方也陳氏曰遊有常身不他往也習有業心不妄用也恆言平常言語也自以老稱則父母爲過於老矣不稱老欲安父母之心也】○禮記曰孝子之有深愛者必有和气有和气者必有愉色有愉色者必有婉容孝子如執玉如奉盈洞洞屬屬然如弗勝如將失之嚴威儼恪非所以事親也【奉音捧屬音竹勝音升○此禮記祭義之篇不曰祭義而曰禮記者以其言孝非言祭也餘皆放此愉悅之色見於面婉順之容見於身盈滿也洞洞質慤貌屬屬専一貌勝當也言敬親常如執玉奉盈恐不能當其重滿而且將覆墜也若夫嚴肅威重儼正謹恪乃以上臨下之敬耳豈事親之道哉陳氏曰和气愉色婉容皆愛心之所發如執玉捧盈如弗勝如將失之皆敬心之所存愛敬兼至乃孝子之道】○曲禮曰凡爲人子者居不主奧坐不中席行不中道立不中門【主當也室西南隅爲奧尊者所居也】食饗不爲槪祭祀不爲屍【食音似槪音蓋○食饗如延客奉祭之類槪量饌具之多少當順親意不得自限量也屍神像也父主祭而子爲屍是父拜子也故不爲】聽於無聲視於無形【親𨿽未言亦聽之恐言而不及聞也親𨿽未動亦視之恐動而不及見也以上言尊親之事】不登髙不臨深不苟訾不苟笑【訾音紫○苟苟且訾毀也登髙臨深危道也苟訾苟笑辱道也此言愛身之事邵氏曰爲子之道旣當自卑以尊其親又當自重以愛其身】○孔子曰父母在不逺遊遊必有方【朱子曰逺遊則去親逺而爲日久定省曠而音問疎不惟己之思親不置亦恐親之念我不忘也遊近遊也遊必有方如已告云之東則不敢更適西欲親必知己之所在而無憂召已則必至而無失也範氏曰子能以父母之心爲心則孝矣】○曲禮曰父母存不許友以死【死謂患難相死親在而以死許人是忘親矣黃氏曰許友以死𨿽父母不在亦不可】○禮記曰父母在不敢有其身不敢私其財示民有上下也【有猶専也卽許友以死之謂示猶教也有上下卑當統於尊也】父母在饋獻不及車馬示民不敢専也【自此遺彼曰饋自下奉上曰獻車馬物之重者故不敢専之以饋獻】○內則曰子婦孝者敬者父母舅姑之命勿逆勿怠【子而孝敬父母必愛之婦而孝敬舅姑必愛之然不可恃愛而於命或逆或怠也逆謂不順怠謂不勤】若飲食之𨿽不耆必嘗而待加之衣服𨿽不欲必服而待【飲去聲食音似耆音視○耆欲皆好也待謂待尊者察已不好而攺命焉然後去之】加之事人代之已𨿽不欲姑與之而姑使之而後復之【姑且也使教也陳氏曰尊者任之以事已旣爲之矣或念其勞又使人代爲已𨿽不以爲勞而不欲人代然必順尊者之意且與之若慮其爲之不如己意且教之及其果不能而後已復爲之黃氏曰此兩節皆明弗逆弗怠之意】○子婦無私貨無私畜無私器不敢私假不敢私與【畜許六切○畜養牲也假借人也鄭氏曰家事統於尊者也】婦或賜之飲食衣服布帛佩帨茝蘭則受而獻諸舅姑舅姑受之則喜如新受賜【帨音稅茝昌攺反○或賜之謂私親兄弟與之也佩雜佩鍼綫之類帨帨巾茝蘭皆香艸輔氏曰新初也如初受兄弟之賜也】若反賜之則辭不得命如更受賜藏以待乏【反賜之謂舅姑不受而復與之不得命不允其辭也如更受賜如再受舅姑之賜也待乏者待舅姑之空乏而獻之也】婦若有私親兄弟將與之則必復請其故賜而後與之【復扶又切故爲句○故卽反賜之物也亦必再請於舅姑旣許然後與之黃氏曰不敢私受故獻諸舅姑不敢私與故復請其故】○曲禮曰父召無諾先生召無諾惟而起【惟音委○諾應之緩惟應之速】○士相見禮曰凡與大人言始視面中視抱卒視面毋攺眾皆若是【士相見禮儀禮篇名大人卿大夫也視面觀其顏色可傳言未也抱懷抱也視抱容其思之且爲敬也視面察其納己言否也毋攺謂見答之間當正容體以待之毋自變動嫌懈惰不虛心也眾謂諸卿大夫同在此者皆若是視之儀無異也】若父則遊目毋上於面毋下於帶【上上聲○子於父主孝不主敬故所視差廣目觀安否何如也記曰凡視上於面則敖下於帶則憂】若不言立則視足坐則視膝【視足伺其行也視膝伺其起也】○禮記曰父命呼惟而不諾手執業則投之食在口則吐之走而不趨【父命呼爲父命所呼也惟諾皆應也而惟速於諾走趨皆步也而走速於趨】親老出不易方復不過時親癠色容不盛此孝子之疏節也【復音伏癠音劑○易攺也不易方如已告云東往則不敢更適西也復還也不過時如已告云晝還則不敢更至暮也癠病也色容不盛有憂色也孝子之事親無所不至此特其疏略之禮節耳】父沒而不能讀父之書手澤存焉爾母沒而杯圏不能飲焉口澤之气存焉爾【圈區員切○不能猶不忍父母沒而澤猶存故不忍方氏曰書書策也杯圏飲食器也手澤汗之所漬也口澤津之所漬也口有气焉故又以气言之】○內則曰父母有婢子若庶子庶孫甚愛之𨿽父母沒沒身敬之不衰【婢子婢所生者若及也庶子庶孫庶母所出者父母所愛當終身敬之非特愛之而已】子有二妾父母愛一人焉子愛一人焉由衣服飲食由執事毋敢視父母所愛𨿽父母沒不衰【由自也視比也】○子甚宜其妻父母不說【句】出子不宜其妻父母曰是善事我子行夫婦之禮焉沒身不衰【說音悅○宜猶善也出謂出其妻應氏曰父母以爲善子情𨿽替而夫婦之禮亦不可不行焉】○曽子曰孝子之養老也樂其心不違其志樂其耳目安其寢處以其飲食忠養之【養去聲樂音雒下俱同處上聲○曽子孔子弟子名參字子輿老及四其字皆指親而言樂其心怡悅其心也不違其志承順其志也方氏曰怡聲以問所以樂其耳柔色以溫所以樂其目昏定所以安其寢晨省所以安其處忠者盡己之心也】是故父母之所愛亦愛之父母之所敬亦敬之至於犬馬盡然而況於人乎【父母所愛之犬馬猶愛之況父母所愛敬之人乎】○內則曰舅沒則姑老冢婦所祭祀賔客每事必請於姑介婦請於冢婦【老謂傳家事於冢婦非以年計也冢婦長婦也祭祀賔客禮之大者猶必咨稟而後行焉介婦眾婦也】舅姑使冢婦毋怠不友無禮於介婦【友當作敢○言舅姑以事使冢婦旣不可怠於事又不敢恃舅姑之命而無禮於介婦也】舅姑若使介婦毋敢敵耦於冢婦不敢並行不敢並命不敢並坐【耦音偶○敵相抗也耦相並也命出令也言舅姑若以事使介婦亦不敢恃此而與冢婦相抗並非惟任事不敢抗並亦不敢並行並命並坐也】凡婦不命適私室不敢退婦將有事大小必請於舅姑【凡婦通冢婦介婦言私室婦之室蓋婦侍舅姑不命之退不敢退也事謂私事】○適子庶子只事宗子宗婦𨿽貴富不敢以貴富入宗子之家𨿽眾車徒捨於外以寡約入不敢以貴富加於父兄宗族【適音的捨去聲○適子謂父及祖之適子是小宗也庶子謂適子之弟宗子謂大宗子宗婦謂大宗子之妻只敬也徒從人也捨置也寡少也約省也入亦謂入宗子之家加髙也言非惟不敢以富貴入宗子之家凡內外父兄宗族皆不敢以此加之】○曽子曰父母愛之喜而弗忘父母惡之懼而無怨父母有過諫而不逆【朱子曰諫而不逆謂委曲作道理以諫不唐突以觸父母之怒也】○內則曰父母有過下气怡色柔聲以諫諫若不入起敬起孝說則復諫【說音悅復扶又切○吳氏曰下怡柔皆和順之意蓋諫易至於犯故欲和順也入納也起者悚然興起之意】不說與其得罪於鄕黨州閭寧孰諫父母怒不說而撻之流血不敢疾怨起敬起孝【說音悅下同孰與熟同○萬二千五百家爲鄕五百家爲黨二千五百家爲州二十五家爲閭孰諫謂純熟殷勤而諫疾惡也諫而父母不悅其罪輕不諫而父母得罪於人其罪重二者之間寧可孰諫】○曲禮曰子之事親也三諫而不聽則號泣而隨之【號平聲○將以感動親心庶或能聽也】○父母有疾冠者不櫛行不翔言不惰琴瑟不禦食肉不至變味飲酒不至變貌笑不至矧怒不至詈疾止復故【矧矢引切詈音利○櫛梳髮也翔張拱也惰戲慢也變猶易也貌謂色也齒見曰矧怒罵曰詈孝子之事親病則致其憂不櫛憂不爲飾也不翔憂不爲容也不惰憂不爲謔也不禦憂不爲樂也不變味憂不擇食也不變貌憂不多飲也大笑則見矧怒甚則至詈亦爲忘憂故戒之復故復常也疾止則憂散故復常】○君有疾飲藥臣先嘗之親有疾飲藥子先嘗之【嘗謂度其所堪】醫不三世不服其藥【呂氏曰醫至三世活人多矣用藥熟矣然後服之謹疾之道也方氏曰經之所言道其常而已非世傳而自得未及三世固在所取也】○孔子曰父在觀其志父沒觀其行三年無攺於父之道可謂孝矣【行去聲○朱子曰父在子不得自専而志則可知父沒然後其行可見故觀此足以知其人之善惡然又必能三年無攺於父之道乃見其孝不然則所行𨿽善亦不得爲孝矣】○內則曰父母𨿽沒將爲善思貽父母令名必果將爲不善思貽父母羞辱必不果【貽遺也令善也果謂果決爲之】○祭義曰霜露旣降君子履之必有淒愴之心非其寒之謂也春雨露旣濡君子履之必有怵惕之心如將見之【淒音妻愴音創濡音儒怵音出惕他歷切○祭義禮記篇名此言君子感時思親也履踐也淒愴悲傷貌濡沾濕也怵惕驚動貌見之謂見其親履霜露而淒愴故祭於秋履雨露而怵惕故祭於春】○祭統曰夫祭也者必夫婦親之所以備外內之官也官備則臭備【夫音扶○祭統禮記篇名統猶本也具者供祭之物國之祭卿大夫相君命婦相夫人家之祭眾子相宗子備外官也眾婦相宗婦備內官也官旣備則事無闕矣】○君子之祭也必身親蒞之有故則使人可也【蒞音利○蒞臨也必身親臨之者致其如在之誠也輔氏曰有故謂疾病或不得已之事已旣不克與而時又不可失則使他人攝之可也】○祭義曰致齊於內散齊於外齊之日思其居處思其笑語思其志意思其所樂思其所耆齊三日乃見其所爲齊者【齊音齋下同散上聲處上聲樂五教切耆音視○齊之爲言齊也所以齊不齊而致其齊也致齊於內若心不苟慮之類散齊於外若不飲酒不茹葷之類樂好也耆欲也五其字及所爲皆指親而言】祭之日入室僾然必有見乎其位周還出戶肅然必有聞乎其容聲出戶而聽愾然必有聞乎其嘆息之聲【僾音愛還音旋愾開代切○陳氏曰入室入廟室也僾然彷佛之貌見乎其位如見親之在神位也周旋出戶謂薦爼酌獻之時行步周旋之間或自戶內而出也肅然敬惕之貌容聲舉動容止之聲也出戶而聽祭畢而出聽也愾然大息之聲也】是故先王之孝也色不忘乎目聲不絕乎耳心志耆欲不忘乎心【輔氏曰先王能存其心故親之容色自不忘乎目親之聲音自不絕乎耳親之心志耆欲自不忘乎心】致愛則存致慤則著著存不忘乎心夫安得不敬乎【慤音確○陳氏曰致愛極其愛親之心也致慤極其敬親之誠也存以上文三者不忘而言著以上文見乎其位以下三者而言輔氏曰著存不忘乎心則洋洋乎如在其上如在其左右夫安得不敬乎】○曲禮曰君子𨿽貧不粥祭器𨿽寒不衣祭服爲宮室不斬於邱木【粥音育衣去聲○粥賣也邱墓也君子寧其身之困而不忍慢其先孝敬之至也】○王制曰大夫祭器不假祭器未成不造燕器【假借也大夫有田祿祭器當自具故不假造爲也燕器自奉之器祭器未成則不造先神而後已也】○孔子謂曽子曰身體髮膚受之父母不敢毀傷孝之始也立身行道名於後世以顯父母孝之終也【膚皮也身體言其大髮膚言其小道者當然之理身不苟安而行必由道則己之名於後世而父母之名亦顯矣】夫孝始於事親中於事君終於立身【夫音扶○此孝之終始也】愛親者不敢惡於人敬親者不敢慢於人愛敬盡於事親而徳教加於百姓刑於四海此天子之孝也【惡去聲○刑儀法也眞氏曰孝者不出乎愛敬而已推愛親之心以愛人而無所疾惡推敬親之心以敬人而無所慢易則躬行於上而徳教自刑於下天下之人無不皆愛敬其親矣此大孝尊親之事】在上不驕髙而不危制節謹度滿而不溢然後能保其社稷而和其民人此諸侯之孝也【溢音逸○制節自制於禮節也謹度謹守法度也貴爲國君可謂髙矣富有千乘可謂滿矣髙則易危在上不驕故不危滿則易溢制節謹度故不溢社土神稷谷神惟諸侯得祭之民謂庶民人謂在位者此下三節其次弗辱之事】非先王之法服不敢服非先王之法言不敢道非先王之徳行不敢行然後能保其宗廟此卿大夫之孝也【法法度也道言也宗程子曰言人宗於此而祭祀也卿大夫有家家必有廟故言保宗廟】以孝事君則忠以敬事長則順忠順不失以事其上然後能守其祭祀此士之孝也【移事親之孝以事君則忠矣移事親之敬以事長則順矣上卽君長也士有田祿以奉祭祀故言守祭祀】用天之道因地之利謹身節用以養父母此庶人之孝也【朱子曰用天之道因地之利謂依時及節耕種田土謹身謂不作非爲不犯刑憲節用謂省使儉用不妄耗費如此則身安用足自有以奉養其父母也】故自天子至於庶人孝無終始而患不及者未之有也【孝之終始見上文事親而不能有終有始災及其身必矣】○孔子曰父母生之續莫大焉君親臨之厚莫重焉是故不愛其親而愛他人者謂之悖徳不敬其親而敬他人者謂之悖禮【續音俗悖音佩○悖猶逆也眞氏曰父母生我者也我則嗣續乎父母者天性之恩孰大焉君之臨臣父之臨子所以治而教之也其厚乎我孰重焉合君親而並言以見君臣其義一也】○孝子之事親居則致其敬養則致其樂病則致其憂喪則致其哀祭則致其嚴五者備矣然後能事親【養去聲樂音雒○致極也樂謂愉色婉容人子事親之心自始至終無一毫之不盡可謂孝矣】事親者居上不驕爲下不亂在醜不爭居上而驕則亡爲下而亂則刑在醜而爭則兵三者不除𨿽日用三牲之養猶爲不孝也【養去聲○驕矜肆亂悖逆醜同類爭爭鬭亡滅亡刑刑戮也兵謂以兵刃相加除去也三牲牛羊豕也三者不除烖將及親其爲不孝大矣口體之奉豈足贖哉】○孟子曰世俗所謂不孝者五惰其四支不顧父母之養一不孝也博奕好飲酒不顧父母之養二不孝也好貨財私妻子不顧父母之養三不孝也從耳目之欲以爲父母戮四不孝也好勇鬭狠以危父母五不孝也【養去聲下同弈音亦好去聲下同從音縱戮音六狠下懇切○四支手足也顧猶念也博局戲弈圍碁私偏私從從恣也欲謂耳欲聲目欲色也戮羞辱狠忿戾也新安陳氏曰五不孝之序從輕漸說至重】○曽子曰身也者父母之遺體也行父母之遺體敢不敬乎居處不莊非孝也事君不忠非孝也蒞官不敬非孝也朋友不信非孝也戰陳無勇非孝也五者不遂烖及其親敢不敬乎【處上聲蒞音利陳音陣烖音災○行猶奉也蒞臨也交兵曰戰制行伍曰陳遂成也曰莊曰忠曰敬曰信曰勇皆持身以敬也一有不敬小則辱親大則禍親矣】○孔子曰五刑之屬三千而罪莫大於不孝【五刑墨劓剕宮大辟也墨者刺面劓者割鼻剕者刖足宮者去勢大辟死刑也按書呂刑墨屬千劓屬千剕屬五百宮屬三百大辟之屬二百凡三千條刑所以罰惡惡莫大於不孝故罪亦莫大於不孝】

右明父子之親

禮記曰將適公所宿齊戒居外寢沐浴史進象笏書思對命旣服習容觀玉聲乃出【齊莊皆切觀音貫○適往也公所君所也宿前期也史掌文史者笏者忽也書事以備忽忘者也思謂所思告君者對謂所擬對君者命謂君命三者皆書於笏有進思盡忠之意焉旣服著朝服畢也容貌儀觀佩玉之聲防檢不至則失色於人故預習之】○曲禮曰凡爲君使者已受命君言不宿於家【爲去聲使去聲○君言卽君命受命卽行敬君也】君言至則主人出拜君言之辱使者歸則必拜送於門外【使去聲○出謂出門辱者屈辱君命之臨也陳氏曰至則拜命歸則拜送皆敬君也】若使人於君所則必朝服而命之使者反則必下堂而受命【下使去聲○反還也朝服而遣使下堂而受命皆敬君也】○論語曰君召使擯色勃如也足躩如也【躩區若切○朱子曰擯主國之君所使出接賔者勃變色貌躩盤辟貌皆敬君命故也】揖所與立左右手衣前後襜如也【防赤占切○朱子曰所與立謂同爲擯者也揖左人則左其手揖右人則右其手襜整貌】趨進翼如也【朱子曰疾趨而進張拱端好如鳥舒翼】賔退必復命曰賔不顧矣【朱子曰舒君敬也○此一節記孔子爲君擯相之容】○入公門鞠躬如也如不容【朱子曰鞠躬曲身也公門髙大而若不容敬之至也】立不中門行不履閾【閾音役○朱子曰中門中於門也閾門限也謝氏曰立中門則當尊行履閾則不恪】過位色勃如也足躩如也其言似不足者【朱子曰位君之虛位君𨿽不在過之必敬不敢以虛位而慢之也言似不足不敢肆也】攝齊升堂鞠躬如也屏气似不息者【齊音咨屏音丙○朱子曰攝摳也齊衣下縫也禮將升堂兩手摳衣使去地尺恐躡之而傾跌失容也屏藏也息鼻息出入者也近至尊气容肅也】出降一等逞顏色怡怡如也沒階趨翼如也復其位踧踖如也【踧子六切踖音積○朱子曰等階之級也逞放也漸逺所尊舒气解顏怡怡和悅也沒階下盡階也趨走就位也踧踖恭敬不寧之貌復位踧踖敬之餘也此一節記孔子在朝之容】○禮記曰君賜車馬乘以拜賜【句】衣服服以拜賜【陳氏曰君賜及門旣拜受矣明日又乘服詣君所而拜謝其賜敬之至也】君未有命弗敢卽乘服也【輔氏曰君𨿽賜之而未有命使之乘服則亦不敢卽乘服也意者古之人君賜臣下以車服又必命之乘服與】○曲禮曰賜果於君前其有核者懷其核【核胡得切○敬君賜也】○禦食於君君賜余器之漑者不寫其餘皆寫【漑音蓋○禦食侍食也余謂食之餘者漑洗滌也陶器木器可以洗滌則就本器食之若萑竹所織之器不可洗滌則傾寫於別器而食之陳氏曰不欲口澤之瀆也】○論語曰君賜食必正席先嘗之君賜腥必熟而薦之君賜生必畜之【畜音旭○朱子曰食恐或餕余故不以薦正席先嘗如對君也言先嘗則余當頒賜矣腥生肉熟而薦之祖考榮君賜也畜之者仁君之恵無故不敢殺也】○侍食於君君祭先飯【飯音反○祭謂祭先代始爲飲食之人朱子曰侍食者君祭則已不祭而先飯若爲君嘗食然不敢當客禮也】○疾君視之東首加朝服拖紳【首去聲拖待可切○朱子曰東首以受生气也病臥不能著衣束帶又不可以防服見君故加朝服於身又引大帶於上也】○君命召不俟駕行矣【朱子曰急趨君命行出而駕車隨之此四條皆記孔子事君之禮】○吉月必朝服而朝【朝音潮下同○朱子曰吉月月朔也孔子在魯致仕時如此】○孔子曰君子事君進思盡忠退思補過將順其美匡救其惡故上下能相親【眞氏曰將猶承也匡正也進謂入見其君則思盡己之忠退謂出適私室則思補君之過無一時一念之不在君也有善焉承順之使之益進於善有惡焉正救之使之潛消其惡此愛君之至也臣以忠愛而親其君君亦諒其忠愛而親之】○君使臣以禮臣事君以忠【朱子曰二者皆理之當然各欲自盡而已】○大臣以道事君不可則止【朱子曰以道事君者不從君之欲不可則止者必行己之志又曰不可則止謂不合則去也】○子路問事君子曰勿欺也而犯之【子路孔子弟子姓仲名由字子路朱子曰犯謂犯顏諫爭】○鄙夫可與事君也與哉【與音於○與哉疑辭朱子曰鄙夫庸惡陋劣之稱】其未得之也患得之旣得之患失之【何氏曰患得之謂患不能得之新安陳氏曰得謂得富貴權利】苟患失之無所不至矣【朱子曰小則吮癰防痔大則弒父與君皆生於患失而已】○孟子曰責難於君謂之恭陳善閉邪謂之敬吾君不能謂之賊【範氏曰人臣以難事責於君使其君爲堯舜之君者尊君之大也開陳善道以禁閉君之邪心惟恐其君或陷於有過之地者敬君之至也謂其君不能行善道而不以告者賊害其君之甚也】○有官守者不得其職則去有言責者不得其言則去【朱子曰官守以官爲守者言責以言爲責者】○王蠋曰忠臣不事二君烈女不更二夫【蠋齊之晝邑人忠義之臣始終一心貞烈之女始終一志不以利害易不以生死變按通鑑燕將樂毅破齊聞蠋賢使請蠋蠋拒之以此遂自經死】

右明君臣之義

曲禮曰男女非有行媒不相知名非受幣不交不親【行媒謂媒氏之往來名謂男女之名幣幣帛也】故日月以告君齊戒以告鬼神爲酒食以召鄕黨僚友以厚其別也【別必列反○日月謂取婦之期神謂先祖僚同官者友同志者厚別重其有別之禮也】取妻不取同姓故買妾不知其姓則卜之【取音娶下同○不娶同姓爲其近禽獸卜者卜其吉凶也】○士昏禮曰父醮子命之曰往迎爾相承我宗事朂帥以敬先妣之嗣若則有常子曰諾惟恐弗堪不敢忘命【醮去聲迎去聲相去聲朂音旭帥音率○士昏禮儀禮篇名酌而無酬酢曰醮蓋醮子以親迎也相助也妻所以助夫故謂之相宗事宗廟之事朂勉也帥倡也母曰先妣蓋古稱也先妣之嗣謂婦代姑祭也若爾也有常始終以敬也諾應辭堪能也】父送女命之曰戒之敬之夙夜無違命【無母通下同○夙早也違逆也命謂舅姑之命】母施衿結帨曰勉之敬之夙夜無違宮事【衿音琴○衿衣帶帨佩巾違乖也宮事謂閫內之事也】庶母及門內施鞶申之以父母之命命之曰敬恭聽宗爾父母之言夙夜無愆視諸衿鞶【衿音琴○庶母父妾鞶大帶申重宗尊愆過也不違命不違宮事則無過矣視衿鞶者欲其常覩之以憶父母之言而不忘也眞氏曰夫之道在敬身以帥其婦婦之道在敬身以承其夫故父之醮子曰勉帥以敬親之送女曰戒之敬之夫婦之道盡於此矣】○禮記曰夫昏禮萬世之始也取於異姓所以附逺厚別也幣必誠辭無不腆告之以直信信事人也信婦徳也一與之齊終身不攺故夫死不嫁【夫音扶取音娶逺去聲別必列反腆他典反○有夫婦然後有父子父子所以傳世故曰萬世之始附托也托於逺嫌之義也厚別重其有別之禮不欲相防也幣所以將意辭所以道情腆猶善也幣誠而不濫惡辭腆而不輕瀆是欲告戒爲婦者以正直誠信也婦人事人者也信者事人之道婦人之徳故以是告戒之齊謂共牢而食合巹而酳不攺謂不攺而他適方氏曰信而無僞則直在其中矣】男子親迎男先於女剛柔之義也天先乎地君先乎臣其義一也【迎去聲先去聲下同○先倡導也馬氏曰男子親迎而男先於女者剛先於柔之義也豈獨婚姻之際如此天造始而地代終君主倡而臣主和亦此義也】執摯以相見敬章別也男女有別然後父子親父子親然後義生義生然後禮作禮作然後萬物安無別無義禽獸之道也【摯音至別必列反○昏禮摯用鴈章明也執鴈以相見行敬以明別也男女無別則淫僻之罪多而父子之恩薄故必男女有別然後父子親父子親則義生禮作揩之家國天下而萬物各安其所矣朱子曰漢武帝溺於聲色遊燕後宮父子不親遂致戾太子之變此亦夫婦無別而父子不親之一證】○取婦之家三日不舉樂思嗣親也【取音娶○取妻以代父母有可感傷者故不舉樂】昏禮不賀人之序也【序猶代也在子則代父在婦則代姑故不賀】○內則曰禮始於謹夫婦爲宮室辧外內男子居外女子居內深宮固門閽寺守之男不入女不出【閽音昏寺音氏○夫婦人倫之始禮爲人倫而設故始於謹夫婦爲宮室以下皆謹夫婦之事閽守門者寺守宮者】男女不同椸枷不敢縣於夫之楎椸不敢藏於夫之篋笥不敢共湢浴【椸音移下同枷音架縣音元楎音輝篋音蛺笥音似湢音逼○橫者曰椸直者曰楎掛衣者也篋笥皆竹爲之貯衣者也浴室曰湢艸廬吳氏曰言內外之辧非特男女爲然𨿽夫婦得相親者亦然】夫不在斂枕篋簟席襡【句】器而藏之少事長賤事貴咸如之【襡音獨○吳氏曰器者器重之謂斂枕於篋斂簟席於襡器重而藏之是不特妻事夫之禮凡少之事長賤之事貴皆當如是也】𨿽婢妾衣服飲食必後長者【長者謂婢妾中之長者婢妾𨿽賤亦必有長防之倫焉】妻不在妾禦莫敢當夕【接於寢曰禦古者妻妾之禦各有夕當夕者當妻之夕也】○男不言內女不言外非祭非喪不相授器其相授則女受以篚其無篚則皆坐【句】奠之而後取之【篚音匪下同○內謂女事外謂男事篚箱類坐跪也奠置也男女授受不親惟喪祭二事得親相授器蓋祭嚴喪遽不嫌也非此二事則不得親相授器其或相授則女必執篚使授者置之篚中然後受之其或無篚則男女皆跪授者置諸地受者取諸地不親相授也】外內不共井不共湢浴不通寢席不通乞假男女不通衣裳【乞求也假借也輔氏曰井湢一定故言不共寢席衣裳可移故言不通外內泛也男女切也】男子入內不嘯不指夜行以燭無燭則止女子出門必擁蔽其面夜行以燭無燭則止【嘯謂蹙口出聲指謂用手指畫不嘯不指爲駭人視聽也以用也擁猶障也】道路男子由右女子由左【道路之法其右以行男子其左以行女子地道尊右故男右而女左】○孔子曰婦人伏於人也是故無専制之義有三從之道在家從父適人從夫夫死從子無所敢自遂也教令不出閨門事在饋食之間而已矣【食音似○伏屈伏也専制自遂卽下文所謂擅爲獨成也饋食供饋酒食也已止也】是故女及日乎閨門之內不百里而犇喪事無擅爲行無獨成參知而後動可驗而後言晝不遊庭夜行以火所以正婦徳也【犇音奔行去聲○及日猶言終日不百里猶言不越境參使人相參也驗證驗也晝居於內而不出中庭夜行於內而必照以火婦人之徳以順爲正凡此皆所以正婦徳而使之正也】女有五不取逆家子不取亂家子不取世有刑人不取世有惡疾不取喪父長子不取【取音娶下同○逆謂逆徳如不忠不孝之類亂謂亂倫世有刑人棄於人也世有惡疾棄於天也長子長女也喪父而又無兄則無所受命矣或疑世有刑人不取朱子曰所謂不取者是世世爲惡不能攺者非指一世而言如喪父長子不取卻可疑若然則無父之女不復嫁此不可曉】婦有七去不順父母去無子去淫去妬去有惡疾去多言去竊盜去【妬妬忌也不順父母去爲其逆徳也無子去爲其絕世也淫去爲其亂族也妬去爲其亂家也有惡疾去爲其不可與共粢盛也多言去爲其間親也竊盜去爲其反義也無子去惡疾去於義未安若必以爲不去則無以承宗事繼後世也處之自當以義何至於去邪此皆可疑】有三不去有所取無所歸不去與更三年喪不去前貧賤後富貴不去【取去聲與音預更平聲○有所取無所歸謂其嫁有所受命後無父兄無可回之地也與更三年喪謂曽居舅姑之喪也前貧賤後富貴謂娶婦時貧賤而今富貴也】凡此聖人所以順男女之際重婚姻之始也【際謂交際之道始謂正始之義通結此章】○曲禮曰寡婦之子非有見焉弗與爲友【見音現○見謂才徳著見不著見則不友避好色之嫌也】

右明夫婦之別

孟子曰孩提之童無不知愛其親也及其長也無不知敬其兄也【朱子曰孩提二三歳之間知孩笑可提抱者也孝弟之心人皆有之堯舜所以世爲天下法亦充此而已矣】○徐行後長者謂之弟疾行先長者謂之不弟【弟去聲下同先去聲○徐緩也後長者在長者之後也疾速也先長者在長者之先也善事兄長爲弟】○曲禮曰見父之執不謂之進不敢進不謂之退不敢退不問不敢對【陳氏曰父之執父同志之友也謂之命之也敬之同於父】○年長以倍則父事之十年以長則兄事之五年以長則肩隨之【此泛言敬長之節人生以十年爲一節倍之則二十年也父事之兄事之卽後章所謂父之齒隨行兄之齒鴈行也肩隨之並行而稍退也】○謀於長者必操幾杖以從之長者問不辭讓而對非禮也【操七刀切○操執也從就也幾所以憑杖所以扶謀事於長者必執以就之非謂長者所無也盡禮而已曽子曰參不敏何足以知之公西華曰非曰能之願學焉皆辭譲之言也】○從於先生不越路而與人言遭先生於道趨而進正立拱手先生與之言則對不與之言則趨而退【從去聲○從隨行也越逾也遭遇也趨急走也】從長者而上邱陵則必鄕長者所視【從去聲上上聲鄕音向○土髙曰邱大阜曰陵向長者所視恐其因所見而問則可卽所見以對也】○長者與之提攜則兩手奉長者之手負劍辟咡詔之則掩口而對【奉音捧辟音僻咡音二○提攜謂牽行捧手所以承長者之意負劍卽帶劍謂長者旁挾防者狀如帶劍也辟偏也咡口旁也詔猶語也掩口謂以手障口不使气觸長者】○凡爲長者糞之禮必加帚於箕上以袂拘而退其塵不及長者以箕自鄕而扱之【拘音勾鄕音向扱音吸○糞與拚同掃地也袂袖也拘障也退卻行也扱斂取也初則置帚於箕上得以兩手舉箕掃地之時則一手執帚一袖障帚郤步而行不使塵及長者終則以箕自向斂取其塵不以箕向長者皆敬也】○將卽席容毋怍兩手摳衣去齊尺【怍音昨摳苦勾反齊音咨○卽就也怍愧也失容則可愧矣齊衣下縫也兩手摳衣使去地尺恐躡之而傾跌失容也】衣毋撥足毋蹶先生書策琴瑟在前坐而遷之戒勿越【撥半末切蹶音厥○撥發貌蹶行遽貌二者亦失容坐跪也遷移也越謂跨之而過此皆將卽席之事下文乃旣卽席之事】坐必安執爾顏長者不及毋儳言【儳音慙○安謂不揺動爾指少者執顏卽正顏色也不及不言及也儳言參雜長者之先而言也】正爾容聽必恭毋勦說毋雷同必則古昔稱先王【勦初交切○容謂見於一身者聽謂聽長者之言勦說擥取人之言也雷同附和人之言也法則古昔稱述先王則言有據而非勦說雷同矣】○侍坐於先生先生問焉終則對請業則起請益則起【陳氏曰問終而後對欲盡聞所問之旨且不敢參雜先生之言也請業者求當習之事請益者再問未盡之蘊起所以致敬】○尊客之前不叱狗讓食不唾【叱音赤唾吐臥切○不叱狗慮駭尊客之聽不吐唾慮咈尊客之意】侍坐於君子君子欠伸撰杖屨視日蚤莫侍坐者請出矣【撰仕轉切蚤音早莫音暮○气乏則欠體疲則伸撰猶轉動也日謂日影四者皆厭倦之容故請退以息之】○侍坐於君子君子問更端則起而對【更平聲○問更端更易事端而見問也起所以致敬】○侍坐於君子若有告者曰少間願有復也則左右屏而待【少上聲間去聲屏音丙○復白也言欲得少間隙以白事也屏退也居左則屏於左居右則屏於右屏而且待者屏所以逺人之私語待所以防君子之召】○侍飲於長者酒進則起拜受於尊所長者辭少者反席而飲長者舉未釂少者不敢飲【釂音醮○尊酒尊也辭止之也反還也舉猶飲也盡酒曰釂】○長者賜少者賤者不敢辭【不敢抗禮也】○禦同於長者𨿽貳不辭偶坐不辭【禦侍也貳謂重殽膳偶坐謂配長者而坐侍食不辭饌偶坐不辭席皆以其不爲己設非己之所敢辭也一說或侍食或偶坐有盛饌皆不辭】○侍於君子不顧望而對非禮也【饒氏曰顧顧自已望望君子】○少儀曰尊長於已逾等不敢問其年燕見不將命遇於道見則面不請所之【少去聲見音現○少儀禮記篇名逾等祖與父之行流也不敢問年嫌若序齒也燕私來見不敢使擯者傳命非賔主之禮也相遇於道路尊長見已則面見之不見則隱避不敢煩動之也不請所之不敢問其所往也】侍坐弗使不執琴瑟不畫地手無容不翣也寢則坐而將命【翣色洽切○翣扇也坐跪也侍坐於尊長不使之鼔琴瑟則不得擅執而鼔之無故而畫地弄手以爲容揮扇以取涼皆不敬也若當尊長寢臥而傳命則跪而言不敢直立以臨之】侍射則約矢侍投則擁矢勝則洗而以請【矢箭也射禮二人爲耦各四矢更疊取之卑幼則一時並取之故曰約矢投壺之禮賔主亦各四矢皆委於地一一取而投之卑防則悉抱之故曰擁矢此皆不敢與尊長抗也若已勝則不敢使人酌以罰尊長必自洗爵而請行觴若尊長勝則亦不敢使人酌以飲已必自洗爵而請自飲故曰洗而以請】○王制曰父之齒隨行兄之齒鴈行朋友不相逾【父之齒年與父等者兄之齒年與兄等者朋友年相若者隨行行則隨之也鴈行行如鴈列也逾越也不相逾並行而齊也】輕任並重任分頒白者不提挈【並去聲頒音班○任以肩背提挈以手頒老人頭半白黑也並謂少者獨任之分謂少者分任之不提挈謂少者代之】君子耆老不徒行庶人耆老不徒食【耆音其○君子謂士也六十曰耆七十曰老徒空也不徒行則有車不徒食則有肉○此章記古者敬長優老之制】○論語曰鄕人飲酒杖者出斯出矣【朱子曰杖者老人也六十杖於鄕未出不敢先旣出不敢後○此章記孔子居鄕之事】

右明長防之序【凡二十條禮文𨿽殊要皆不出乎敬之一字曰先生以教稱之也曰君子以徳稱之也曰尊父行也曰長兄長也皆以長爲主也】

曽子曰君子以文會友以友輔仁【朱子曰講學以防友則道益明取善以輔仁則徳日進】○孔子曰朋友切切偲偲兄弟怡怡【偲音思○胡氏曰切切懇到也偲偲詳勉也怡怡和悅也】○孟子曰責善朋友之道也【朱子曰朋友當相責以善也】○子貢問友孔子曰忠告而善道之不可則止毋自辱焉【告音谷○子貢孔子弟子姓端木名賜朱子曰友所以輔仁故盡其心以告之善其說以道之然以義合者也故不可則止若以數而見疏則自辱矣】○孔子曰居是邦也事其大夫之賢者友其士之仁者【朱子曰賢以事言仁以徳言事大夫之賢者則有所嚴憚友士之仁者則有所切磋皆進徳之助也】○益者三友損者三友友直友諒友多聞益矣友便辟友善柔友便佞損矣【便平聲○諒信實也善猶工也朱子曰友直則聞其過友諒則進於誠友多聞則進於眀便習熟也便辟謂習於威儀而不直善柔謂工於媚悅而不諒便佞謂習於口語而無聞見之實三者損益正相反也】○孟子曰不挾長不挾貴不挾兄弟而友友也者友其徳也不可以有挾也【朱子曰挾者兼有而恃之之稱陳氏曰有挾則取友之意不誠】○曲禮曰君子不盡人之歡不竭人之忠以全交也【竭亦盡也歡謂好於我忠謂盡心於我不過望於人則交道可全矣】○凡與客入者每門讓於客客至於寢門主人請入爲席然後出迎客客固辭主人肅客而入主人入門而右客入門而左【凡者通貴賤言每門通大門寢門言讓於客欲客先入也寢門內門爲猶布也固辭再辭肅謂揖也客辭不先入故主人揖客而先入以導之凡門南向入則東爲右而西爲左】主人就東階客就西階客若降等則就主人之階主人固辭然後客復就西階主人與客讓登主人先登客從之拾級聚足連步以上上於東階則先右足上於西階則先左足【上上聲下同○降等謂等列卑於主人先登所以導客拾當作捗級謂階之等聚足後足合前足也連步以上不躐等也先右先左以相向爲敬客也】○大夫士相見𨿽貴賤不敵主人敬客則先拜客客敬主人則先拜主人【貴謂大夫賤謂士朋友之交先施之而已】○主人不問客不先舉【客自外至主人當先致問客不當先舉言也】

右明朋友之交

孔子曰君子之事親孝故忠可移於君事兄弟故順可移於長居家理故治可移於官是故行成於內而名立於後世矣【弟去聲行去聲○長謂官在已上者理猶齊也孝弟則家齊忠順則國治行卽孝弟內卽家也】○天子有爭臣七人𨿽無道不失其天下諸侯有爭臣五人𨿽無道不失其國大夫有爭臣三人𨿽無道不失其家士有爭友則身不離於令名父有爭子則身不陷於不義【爭去聲下同離去聲○爭諫也父有爭子通上下言不義卽無道也】故當不義則子不可以弗爭於父臣不可以弗爭於君【範氏曰子不爭則陷父於不義臣不爭則陷君於無道】○禮記曰事親有隱而無犯左右就養無方服勤至死致喪三年【養去聲○隱微諫也犯犯顏以諫也親者仁之所在有過而犯則傷恩故有隱而無犯左右卽方也或左或右就近而奉養之無一定之方言事事皆當理會也服勤服行勤勞之事也致喪極其哀毀之節也黃氏曰於勤言至死則勤無時或已矣】事君有犯而無隱左右就養有方服勤至死方喪三年【君者義之所在有過而隱則近於容悅故有犯而無隱左右就養有方言當各盡職守也方喪比方於親喪也】事師無犯無隱左右就養無方服勤至死心喪三年【劉氏曰師者道之所在諫必不見拒不必犯也過則當疑問不必隱也心喪者身無衰麻之服而心有哀戚之情也】○欒共子曰民生於三事之如一父生之師教之君食之非父不生非食不長非教不知生之族也故一事之惟其所在則致死焉【共音恭食音似下同○欒共子晉大夫名成食養也族類也君父師皆人之所由生者故曰民生於三又曰生之族也一事之卽事之如一所在致死謂在君爲君在父爲父在師爲師】報生以死報賜以力人之道也【眞氏曰報生以死謂君父師也報賜以力謂他人之有賜於我者則以力報之也】○晏子曰君令臣共父慈子孝兄愛弟敬夫和妻柔姑慈婦聽禮也【共音恭○晏子齊大夫名嬰聽猶從也眞氏曰此十者皆禮之當然】君令而不違臣共而不二父慈而教子孝而箴兄愛而友弟敬而順夫和而義妻柔而正姑慈而從婦聽而婉禮之善物也【共音恭○箴諫也從不自専也婉順也物猶事也眞氏曰君以出令爲職要必不違於理然後人心服而令行臣之事君以恭爲本然必忠誠不二然後可貴父慈而不能教則敗其子子孝而不能箴則陷父於不義兄能愛弟矣必有切磋之益如朋友之相資弟能敬兄矣必有和順之美使情意之相親夫之於妻𨿽貴和樂必以義而帥其妻妻之於夫𨿽貴柔順必以正而事其夫君臣以下皆以二徳相濟姑之於婦一於慈而從婦之於姑一於聽而婉者蓋姑婦相與専主於和柔也此十者於禮爲至善矣】○曽子曰親戚不說不敢外交近者不親不敢求逺小者不審不敢言大【說音悅○親戚謂父兄外謂外人近卽內人逺卽外人小謂家大謂國與天下此三者欲人先修孝弟於家耳】故人之生也百歳之中有疾病焉有老幼焉故君子思其不可復者而先施焉親戚旣沒𨿽欲孝誰爲孝年旣耆艾𨿽欲悌誰爲悌故孝有不及悌有不時其斯之謂歟【爲去聲下同○六十曰耆耆之言久也五十曰艾艾之言老也其間有疾病老防之變不能常也故君子思其養之不可復追而及時先行之若親沒則養不逮已老則兄不存欲行孝弟不可得已曽子曰木欲靜而風不止子欲養而親不逮此孝有不及之意也李勣曰姊年老勣亦老𨿽欲數爲姊煮粥得乎此悌有不時之意也】○官怠於宦成病加於小愈禍生於懈惰孝衰於妻子察此四者愼終如始詩云靡不有初鮮克有終【宦成官已遂也小愈病稍減也懈惰不謹也詩大雅蕩之篇靡無鮮少克能也有始無終人之常情能察能愼斯免矣】○荀子曰人有三不祥幼而不肯事長賤而不肯事貴不肖而不肯事賢是人之三不祥也【荀子名況戰國人祥吉也三者皆凶徳有一於是災及其身矣】○無用之辯不急之察棄而不治若夫君臣之義父子之親夫婦之別則日切磋而不捨也【別必列反○治理也捨亦棄也切以刀鋸磋以鑪皆治骨角之事無用之言而辯之不急之務而察之非惟無益反害於心故當棄而不理若夫三綱之道乃人倫之大者則當朝夕講習如切如磋已精而益求其精不可捨也】

右通論【通論五倫】

禦定小學集注卷二﹤子部﹐儒家類﹐禦定小學集注﹥

欽定四庫全書

禦定小學集注卷三

內篇

敬身第三【敬身者敬以持身也許文正公曰敬身之目其別有四心術威儀衣服飲食心術正乎內威儀正乎外則敬身之大體得矣其衣服飲食所以奉身也苟不制之以義節之以禮將見其所以養人者反害於人也分而言之心術威儀修徳之事也衣服飲食克己之事也統而言之皆敬身之要也蓋惟敬身故於父子君臣夫婦長幼朋友之間無施而不可此古人修身必本於敬矣凡四十六章】

○孔子曰君子無不敬也敬身爲大身也者親之枝也敢不敬與不能敬其身是傷其親傷其親是傷其本傷其本枝從而亡【與平聲○身之於親猶木之有枝親之於身猶木之有本】仰聖模景賢範述此篇以訓防士【仰慕也景猶向也聖賢之言爲天下後世法故曰模範】

丹書曰敬勝怠者吉怠勝敬者滅義勝欲者從欲勝義者凶【丹書書名師尙父所以告武王者敬敬畏怠怠慢滅亡也義者天理之公欲者人欲之私從順也眞氏曰敬則萬善俱立怠則萬善俱廢義則理爲之主欲則物爲之主吉凶存亡之所由分也】○曲禮

曰毋不敬儼若思安定辭安民哉【黃氏曰毋禁止辭儼矜荘貌人之坐思貌必儼然安定審也毋不敬正其心也儼若思正其貌也安定辭正其言也安民哉正已而物正也】敖不可長欲不可從志不可滿樂不可極【從音縱○敖者矜已慢物之謂欲謂飲食男女之欲馬氏曰敖不可長必消而絕之欲不可縱必克而止之志不可滿必損而抑之樂不可極必約而歸於禮】賢者狎而敬之畏而愛之愛而知其惡憎而知其善積而能散安安而能遷【狎謂素親狎安安謂安其所安朱子曰此言賢者於其所狎能敬之於其所畏能愛之於其所愛能知其惡於其所憎能知其善𨿽積財而能散施𨿽安安而能遷義可以爲法與上下文禁戒之辭不同】臨財毋苟得臨難毋苟免狠毋求勝分毋求多【難去聲○苟苟且分分財毋苟得見利思義也毋苟免見危授命也毋求勝忿思難也毋求多患不均也】疑事毋質直而勿有【質成也事有疑則闕之不可以己意斷也朱子曰兩句連說爲是疑事毋質卽少儀所謂毋身質言語也直而勿有謂陳我所見聽彼決擇不可據而有之専務彊辯不然則是以身質言語也】○孔子曰非禮勿視非禮勿聽非禮勿言非禮勿動【此答顏淵問仁也朱子曰非禮者己之私也勿者禁止之辭又曰但有些个不循道理處便是非禮也】○出門如見大賔使民如承大祭己所不欲勿施於人【此答仲弓問仁也出門如賔使民如祭敬以持己也己所不欲勿施於人恕以及物也】○居處恭執事敬與人忠𨿽之夷狄不可棄也【處上聲○此答樊遲問仁也之往也夷東夷狄北狄朱子曰恭主容敬主事恭見乎外敬主乎中𨿽之夷狄不可棄勉其固守而勿失也蔡氏曰諸子問仁而所答各異者因其所稟之資而發也】○言忠信行篤敬𨿽蠻貊之邦行矣言不忠信行不篤敬𨿽州裏行乎哉【此答子張問行也盡己之謂忠以實之謂信篤厚也篤敬厚而敬也蠻南蠻貊北狄二千五百家爲州二十五家爲裏乎哉疑辭】○君子有九思視思明聽思聰色思溫貌思恭言思忠事思敬疑思問忿思難見得思義【朱子曰視無所蔽則明無不見聽無所壅則聰無不聞色見於面者貌舉一身而言思問則疑不蓄思難則忿必懲思義則得不苟】○曽子曰君子所貴乎道者三動容貌斯逺暴慢矣正顏色斯近信矣出辭气斯逺鄙倍矣【遠去聲下同倍音佩○朱子曰貴猶重也容貌舉一身而言斯猶卽也暴粗厲也慢放肆也信實也正顏色而近信則非色荘也辭言語气聲气也鄙幾陋也倍與背同謂背理也言道𨿽無所不在然君子所重者在此三事而已是皆修身之要爲政之本學者所當操存省察而不可有造次顚沛之違者也】○曲禮曰禮不逾節不侵侮不好狎修身踐言謂之善行【好去聲行去聲○逾越也節謂上下之等級侵侮侵犯而侮慢也好狎好爲褻狎也三者禮之所禁也修治其身踐行其言二者行之善者也然禮之實亦不外是也】○樂記曰君子姦聲亂色不畱聰明淫樂慝禮不接心術惰慢邪辟之气不設於身體使耳目鼻口心知百體皆由順正以行其義【慝音忒辟音僻○姦聲亂色聲色之不正者也淫樂慝禮禮樂之不正者也不畱聰明謂不停於耳目不接心術謂不入於念慮由從也眞氏曰君子之所以自養者無他內外交致其功而已姦聲亂色不畱聰明養其外也淫樂慝禮不接心術養其內也惰慢之气自內出者也邪辟之气自外入者也二者不設於身體如是則外而耳目鼻口百體內而心知皆由順正以行其義自養之功畢矣】○孔子曰君子食無求飽居無求安敏於事而愼於言就有道而正焉可謂好學也已【朱子曰不求安飽者志有在而不暇及也敏於事者勉其所不足愼於言者不敢盡其所有餘也然猶不敢自是而必就有道之人以正其是非則可謂好學也矣】○管敬仲曰畏威如疾民之上也從懷如流民之下也見懷思威民之中也【管敬仲齊大夫名夷吾威刑名也疾疾病也懷貪欲也流謂水之流畏威如疾懷刑之君子也從懷如流懷惠之小人也見懷思威畏則君子不畏則小人矣】

右明心術之要

冠義曰凡人之所以爲人者禮義也【冠去聲○冠義禮記篇名人之所以異於禽獸者以其有禮義也冠者成人之道故以是責之】禮義之始在於正容體齊顏色順辭令容體正顏色齊辭令順而後禮義備以正君臣親父子和長防君臣正父子親長防和而後禮義立【順謂順理立猶成也】○曲禮曰毋側聽毋噭應毋淫視毋怠荒遊毋倨立毋跛坐毋箕寢毋伏斂發毋髢冠毋免勞毋袒暑毋褰裳【噭音叫倨音句跛音庇髢音替袒音但褰音牽○側聽側耳以聽也噭應髙急以應也淫視流動而視也怠荒容止放縱也遊行也倨傲慢也跛偏任一足也箕兩展其足如箕也伏覆其身也髢髲也言垂如髲也免脫去也袒露臂也褰揭也袒衣所以息倦褰裳所以取涼凡此數者皆不敬也敬身之要禁止乎此而已矣】○登城不指城上不呼【呼去聲○指則惑人之見呼則惑人之聞】將適捨求毋固【適捨就主人之館也有所求而堅欲得之非爲客之道矣】將上堂聲必揚戶外有二屨言聞則入言不聞則不入【上上聲屨音句聞音問下同○陳氏曰上堂升主人之堂也揚其聲者使內人知之也古人脫屨在戶外客𨿽眾脫屨於戶內者惟長者一人言有二屨則並戶內一屨爲三人矣三人而所言不聞於外必是密謀故不入也○古者卽席則去屨不以屨踐席】將入戶視必下入戶奉扄視瞻毋回戶開亦開戶闔亦闔有後入者闔而勿遂【奉音捧扄涓熒切○陳氏曰入戶入主人之戶也視下不舉目也扄門關木也入戶之時兩手當心如奉扄然𨿽視瞻而不爲廻轉嫌於幹人之私也開闔皆如前不違主人之意也遂闔之盡也嫌於拒後來者故勿遂】毋踐屨毋踖席摳衣趨隅必愼惟諾【踖音迹摳苦侯切惟音委○此卽席之儀踐屨踏他人之屨也踖席躡他人之席也摳揭也陳氏曰欲便於坐故摳之趨隅由席角而升坐也惟諾皆應辭旣坐定又當謹於應對也】○禮記曰君子之容舒遲見所尊者齊遫【齊荘皆切遫音速○舒遲閒雅也燕居之容齊遫謹飭也敬所尊之意】足容重手容恭目容端口容止聲容靜頭容直气容肅立容徳色容荘【重舉欲遲也恭髙且正也端不邪視也止不妄言也靜不噦咳也直不傾顧也肅似不息也徳謂中立不倚儼然有徳之气象荘矜持之貌朱子曰九者皆敬之目卽此是涵養本原也】○曲禮曰坐如屍立如齊【齊荘皆切○屍以象神齊以交神朱子曰皆敬之目也】○少儀曰不窺密不旁狎不道故舊不戲色【窺覘人隠處狎與人褻狎言知識之過失爲戱侮之容色皆非厚重之事】毋拔來毋報往【拔蒲末切報音赴○拔赴皆疾也朱子曰來往只是向背之意言人見有个好事火急歡喜去做這樣人不耐久少間心懶意闌則速去之矣所謂其進銳者其退速也】毋瀆神毋循枉毋測未至【毋瀆神敬鬼神而逺之也毋循枉過則勿憚攺也毋測未至不逆詐不億不信也】毋訾衣服成器毋身質言語【訾音子○訾毀也人之衣服及已成之器不可毀其不善也質成也言語之際疑則闕之不可以己意斷也】○論語曰車中不內顧不疾言不親指【朱子曰內顧回視也三者皆失容且惑人○此章記孔子升車之容】○曲禮曰凡視上於面則敖下於帶則憂傾則姦【敖音傲○呂氏曰上於面者其气驕知其不能下人矣下於帶者其神奪知其憂在乎心矣視流則容側必有不正之心存乎胸中矣此君子之所愼也】○論語曰孔子於鄕黨恂恂如也似不能言者【恂音荀○朱子曰恂恂信實之貌似不能言者謙卑遜順不以賢知先人也鄕黨父兄宗族之所在故孔子居之其容貌辭气如此】其在宗廟朝廷便便言惟謹爾【朱子曰便便辯也宗廟禮法之所在朝廷政事之所出言不可以不明辯故必詳問而極言之但謹而不放爾】朝與下大夫言侃侃如也與上大夫言誾誾如也【誾音銀○朱子曰此君未視朝時也侃侃剛直也誾誾和悅而諍也○此章記孔子在鄕黨宗廟朝廷言貌之不同】○孔子食不語寢不言【朱子曰答述曰語自言曰言範氏曰聖人存心不他當食而食當寢而寢言語非其時也】○士相見禮曰與君言言使臣與大人言言事君與老者言言使弟子與防者言言孝弟於父兄與眾言言忠信慈祥與居官者言言忠信【大人卽大夫也老者人之父兄防者人之子弟眾謂眾人居官者謂上士至庶人在官者言使臣則以禮言事君則以忠言使弟子則以慈愛祥猶善也】○論語曰席不正不坐【謝氏曰聖人心安於正故於位之不正者𨿽小不處】○子見齊衰者𨿽狎必變見冕者與瞽者𨿽褻必以貌【齊音咨衰音崔瞽音古褻音屑○齊衰喪服也狎謂素親狎變謂變其容色冕有爵者瞽無目者褻謂燕見貌謂禮貌範氏曰聖人之心哀有喪尊有爵矜不成人】凶服者式之式負版者【朱子曰式車前橫木有所敬則俯而慿之負版持邦國圖籍者式此二者哀有喪重民數也】○禮記曰若有疾風迅雷甚雨則必變𨿽夜必興衣服冠而坐【迅音信○迅急也變謂變其容色興起也皆所以敬天之怒】○論語曰寢不尸居不容【屍屍通用○朱子曰屍謂偃臥似死人也居居家容容儀○此章記孔子之事】○子之燕居申申如也夭夭如也【朱子曰燕居閒暇無事之時楊氏曰申申其容舒也夭夭其色愉也程子曰今人燕居之時不怠惰放肆必太嚴厲惟聖人便自有中和之气】○曲禮曰並坐不橫肱授立不跪授坐不立【肱姑橫切○肱臂也不橫肱爲妨並坐者授以物與人也不跪不立爲不便於受者】○入國不馳入裏必式【吳氏曰國國都馳馳驟車馬也不馳者恐傷人也二十五家爲裏式說見前章必式者恐裏中有賢人也】○少儀曰執虛如執盈入虛如有人【執虛器加執盈滿之器入虛室如入有人之室敬心常存也】○禮記曰古之君子必佩玉右徵角左宮羽【徵音止○佩玉比徳也徵角宮羽玉聲所中也左右之分互文耳不言商者亦以文不偶而遺之也必求其取義則泥矣】趨以采薺行以肆夏周還中規折還中矩進則揖之退則揚之然後玉鏘鳴也故君子在車則聞鸞和之聲行則鳴佩玉是以非辟之心無自入也【薺音慈還音旋下同中音眾下同辟音僻○自由也通上文而言君子以禮樂養其心故非違邪僻之心無由而入也朱子曰周旋是直去了卻回來其回轉處欲其圓如規也折旋是直去了復橫去其橫轉處欲其方如矩也陳氏曰路寢門外至應門曰趨趨則歌采薺之詩以爲節路寢門內至堂曰行行則歌肆夏之詩以爲節進而前則其身略俯故曰揖退而後則其身微仰故曰揚進退俯仰皆得其節故佩玉之聲鏘然而鳴焉鸞和皆車上之鈴也方氏曰心𨿽在內有物引之而出及其久也則與物俱入矣】○射義曰射者進退周還必中禮內志正外體直然後持弓矢審固持弓矢審固然後可以言中此可以觀徳行矣【還音旋中音眾行去聲○射義禮記篇名方氏曰進退者升降之節周還者揖讓之容內志正然後持弓矢審外體直然後持弓矢固惟固也故其力能至惟審也故其巧能中○動必合禮而志正體直有徳行者也故曰可以觀徳行也】

右明威儀之則

士冠禮始加祝曰令月吉日始加元服棄爾幼志順爾成徳壽考維祺介爾景福【冠音貫令去聲祺音其○士冠禮儀禮篇名古者二十而冠筮日筮賔三加而三祝之始加用緇布冠令吉皆善也元首也元服謂冠也爾汝順從祺祥也介景皆大也棄童幼之志而從成人之徳斯有壽考之祥而介大福矣】再加曰吉月令辰乃申爾服敬爾威儀淑愼爾徳睂壽萬年永受胡福【再加用皮弁辰時也申重也有威而可畏謂之威有儀而可象謂之儀淑善也睂壽老人以秀睂爲壽徵也胡猶遐也敬威儀而善謹其徳則睂壽萬年而永享遐福矣】三加曰以歲之正以月之令咸加爾服兄弟具在以成厥徳黃耉無疆受天之慶【耉音苟疆音姜○三加用爵弁正猶善也咸猶盡也兄弟具在祝其無故也黃謂髮白而復黃耉凍梨也老人面色如之皆壽徴也疆猶限也徳旣成則有無疆之壽而受天之福慶也】○曲禮曰爲人子者父母存冠衣不純素孤子當室冠衣不純采【純音準下同○冠飾衣緣皆曰純不純素樂也不純采哀也幼而無父曰孤當室爲父後者𨿽除喪猶純素加隆也眾子則否】○論語曰君子不以紺緅飾【紺古暗切緅音鄒○朱子曰君子謂孔子紺深靑揚赤色齊服也緅綘也三年之喪以飾練服者飾領緣也張氏曰紺緅不以飾重喪祭也】紅紫不以爲防服【朱子曰紅紫間色不正且近於婦人女子之服也防服私居服也】當暑袗絺綌必表而出之【袗音軫絺音笞綌乞逆切○朱子曰袗單也葛之精者曰絺麤者曰綌表而出之謂先著裏衣表絺綌而出之於外欲其不見體也】○去喪無所不佩【去上聲○朱子曰君子無故玉不去身觿礪之屬亦皆佩也】○孔子羔裘冠不以弔【羔裘用黑羊皮爲之元黑色朱子曰喪主素吉主元弔必變服所以哀死○此三章皆記孔子衣服之制】○禮記曰童子不裘不帛不屨絇【屨音句絇音劬○絇屨頭飾不裘不帛不備服也不屨絇不盡飾也皆以其未成人也】○孔子曰士志於道而恥惡衣惡食者未足與議也【朱子曰心欲求道而以口體之奉不若人爲恥其識趣之卑陋甚矣何足與議於道哉】

右明衣服之制

曲禮曰共食不飽共飯不澤手【飯上聲○食者所食非一品飯者止飯而已共食而求飽非讓道也古之飯者以手共飯而手有汗澤人將惡之矣】毋摶飯毋放飯毋流歠【摶音團上飯去聲下飯音反歠昌悅切○取飯作摶則易得多是欲爭飽也放飯大飯食無節也流歠長歠飯無節也】毋吒食毋齧骨毋反魚肉毋投與狗骨毋固獲【吒醜亞切齧魚列切○吒謂以舌作聲反謂還之器中固獲謂必欲取之毋吒食毋齧骨皆嫌不謹也毋反魚肉爲已歷口人所穢也毋投與狗骨慮其相噬也毋固獲嫌貪食也】毋揚飯飯黍毋以箸【上飯去聲下飯音反箸音住○陳氏曰揚謂散其熱气嫌欲食之急也毋以箸取匙之便也】毋嚃羮毋絮羮毋刺齒毋歠醢客絮羮主人辭不能烹客歠醢主人辭以窶【嚃音塔絮音處刺音戚歠昌悅切下同醢音海窶音巨○嚃謂羮有菜以口嚃食之絮謂羮無味就器調和之刺猶剔也歠謂詳味之毋嚃羮宜以箸也毋刺齒亦嫌不謹也毋絮羮毋歠醢皆惡貪味也辭不能烹煮辭以貧窶蓋主人不當正客之失但遜謝之而已】濡肉齒決幹肉不齒決毋嘬炙【濡音如幹音幹嘬初切炙音柘○濡濕也決斷也幹肉脯類濕肉以齒斷之幹肉以手治之各有宜也炙炙肉一食盡臠曰嘬毋嘬炙謂宜以漸食之】○少儀曰侍食於君子則先飯而後已毋放飯毋流歠小飯而亟之數噍毋爲口容【飯音反下俱同亟音擊數音朔噍在笑切○君子三達尊之稱先飯者嘗食之禮後己者勸食之意放飯流歠說見前章小口而飯備噦噎也亟疾而咽備見問也數數而嚼易至於弄口爲容故又以爲戒】○論語曰食不厭精膾不厭細【食音似膾音檜○朱子曰食飯也精鑿也牛羊與魚之腥聶而切之爲膾食精則能養人膾麤則能害人不厭言以是爲善非謂必欲如是也】食饐而餲魚餒而肉敗不食色惡不食臭惡不食失飪不食不時不食【食音似饐於計切餲於賣切餒奴罪切飪而甚切○臭气也朱子曰饐飯傷熱濕也餲味變也魚爛曰餒肉腐曰敗色惡臭惡味敗而色臭變也飪烹調生熟之節也不時五穀不成果實未熟之類此數者皆足以傷人故不食】割不正不食不得其醤不食【朱子曰割肉不方正者不食造次不離於正也食肉用醤各有所宜不得則不食惡其不備也此二者無害於人但不以嗜味而苟食耳】肉𨿽多不使勝食气惟酒無量不及亂【食音似○朱子曰食以谷爲主故不使肉勝食气酒以爲人合懽故不爲量但以醉爲節而不及亂耳】沽酒市脯不食【朱子曰沽市皆買也恐不精潔或傷人也】不撤姜食【撤直列切○撤去也朱子曰姜通神明去穢惡故不撤】不多食【朱子曰適可而止無貪心也此一節記孔子飲食之節】○禮記曰君無故不殺牛大夫無故不殺羊士無故不殺犬豕君子逺庖廚凡有血气之類弗身踐也【豕音矢逺去聲踐當作剪○故謂祭祀及賔客之禮庖宰殺之所廚烹飪之所身親也剪殺也】○樂記曰豢豕爲酒非以爲禍也而獄訟益繁則酒之流生禍也是故先王因爲酒禮一獻之禮賔主百拜終日飲酒而不得醉焉此先王之所以備酒禍也【豢音患○豢養也爲造也獄訟益繁爲小人乘醉相侵以致獄訟滋多也士之酒禮惟行一獻百拜言多也酒所以合懽先王因其生禍而制禮以防之蓋通乎上下記特舉士以例其餘耳】○孟子曰飲食之人則人賤之矣爲其養小以失大也【爲去聲○飲食之人専養口腹者也小謂口腹大謂心志】

右明飲食之節

禦定小學集注卷三

欽定四庫全書

禦定小學集注卷四

內篇

稽古第四【稽考也考虞夏商周聖賢已行之迹以證前篇立教明倫敬身之言也凡四十七章】

○孟子道性善言必稱堯舜【朱子曰道言也性者人所稟於天以生之理也渾然至善未嘗有惡人與堯舜初無少異但眾人汨沒於私欲而失之堯舜則無私欲之蔽而能充其性爾故孟子每道性善而必稱堯舜以實之欲人知仁義不假外求聖人可學而至而不懈於用力也】其言曰舜爲法於天下可傳於後世我猶未免爲鄕人也是則可憂也憂之如何如舜而已矣【其指孟子也朱子曰法者人倫而已鄕人鄕裏之常人也】摭往行實前言述此篇使讀者有所興起【摭音只○摭猶采也實猶證也興起謂感動奮發而爲善也】

太任文王之母摰任氏之中女也王季娶以爲妃【摰音至中音仲○太尊稱任姓文王周國之君摰國名中女次女王季文王之父】太任之性端一誠荘惟徳之行及其娠文王目不視惡色耳不聽淫聲口不出敖言生文王而明聖太任教之以一而識百卒爲

周宗君子謂太任爲能胎教【娠音身敖音傲○端正純一誠實荘肅性之美也惟徳是行行之美也娠妊也始受命曰宗太任性行旣美又能胎教故文王之生明無不照聖無不通教之以一卽能識百後爲周家始受命之君也此摭太任之行以實首篇胎教之言後皆放此然或詳或略未必盡同讀者宜求其大意焉】○孟軻之母其捨近墓孟子之少也嬉戲爲墓間之事踴躍築埋孟母曰此非所以居子也乃去捨市其嬉戲爲賈衒孟母曰此非所以居子也乃徙捨學宮之旁其嬉戲乃設俎豆揖讓進退孟母曰此眞可以居子矣遂居之【賈音古音○軻孟子名捨居也踴躍哭狀築埋葬事坐而賣曰賈行而賣曰衒徙遷也俎豆禮器揖讓進退禮容】孟子幼時問東家殺豬何爲母曰欲啖汝旣而悔曰吾聞古有胎教今適有知而欺之是教之不信乃買豬肉以食之【啖音淡食音似○啖食也欲啖汝戲答之也適猶方也欺誑也信實也買肉食之以見前言之非誑】旣長就學遂成大儒【趙氏曰孟子夙喪父幼被慈母三遷之教長師孔子之孫子思通五經著書七篇命世亞聖之大才也】○孔子嘗獨立鯉趨而過庭曰學詩乎對曰未也不學詩無以言鯉退而學詩【鯉孔子之子字伯魚朱子曰事理通達而心气和平故能言】他日又獨立鯉趨而過庭曰學禮乎對曰未也不學禮無以立鯉退而學禮【朱子曰品節詳明而徳性堅定故能立】○孔子謂伯魚曰女爲周南召南矣乎人而不爲周南召南其猶正墻面而立也與【女音汝召音邵與平聲○朱子曰爲猶學也周南召南詩首篇名所言皆修身齊家之事正墻面而立言卽其至近之地而一物無所見一步不可行】

右立教

虞舜父頑母嚚象傲克諧以孝烝烝乂不格姦【嚚音銀○蔡氏曰虞氏舜名也舜父號瞽瞍心不則徳義之經爲頑母舜後母也口不道忠信之言爲嚚象舜異母弟名傲驕慢也克能也諧和也烝進也乂治也格至也言舜不幸遭此而能和以孝使之進進以善自治而不至於大爲姦惡也】○萬章問曰舜往於田號泣於旻天何爲其號泣也孟子曰怨慕也我竭力耕田共爲子職而已矣父母之不我愛於我何哉【號平聲旻音民共音恭○萬章孟子弟子朱子曰舜往於田耕歷山時也仁覆憫下謂之旻天號泣於旻天呼天而泣也怨慕怨己之不得其親而思慕之也於我何哉自責不知已有何罪耳非怨父母也】帝使其子九男二女百官牛羊倉廩備以事舜於畝之中天下之士多就之者帝將胥天下而遷之焉爲不順於父母如窮人無所歸【爲去聲○朱子曰帝堯也史記云二女妻之以觀其內九男事之以觀其外又言一年所居成聚二年成邑三年成都是天下之士就之也胥相視也遷之移以與之也如窮人無所歸言其怨慕迫切之甚也】天下之士悅之人之所欲也而不足以解憂好色人之所欲妻帝之二女而不足以解憂富人之所欲富有天下而不足以解憂貴人之所欲貴爲天子而不足以解憂人悅之好色富貴無足以解憂者惟順於父母可以解憂【好妻並如字○朱子曰孟子推舜之心如此以解上文之意言極天下之欲不足以解憂而惟順於父母可以解憂孟子眞知舜之心哉】人少則慕父母知好色則慕少艾有妻子則慕妻子仕則慕君不得於君則熱中大孝終身慕父母五十而慕者予於大舜見之矣【少去聲下同好去聲○朱子曰常人之情因物有遷惟聖人爲能不失其本心也艾美好也不得失意也熱中躁急心熱也言五十者舜攝政時年五十也五十而慕則其終身慕可知矣此章言舜不以得眾人之所欲爲已樂而以不順乎親之心爲己憂非聖人之盡性其孰能之】○揚子曰事父母自知不足者其舜乎不可得而久者事親之謂也孝子愛日【子名雄西漢人自知不足者舜𨿽已順其親而其心常若不足也愛日者惜此日之易過懼來日之無多而不得久事其親也】○文王之爲世子朝於王季日三雞初鳴而衣服至於寢門外問內豎之禦者曰今日安否何如內豎曰安文王乃喜及日中又至亦如之及莫又至亦如之【朝音潮豎音樹○國君之適子曰世子內庭之小臣曰內豎禦直日者】其有不安節則內豎以告文王文王色憂行不能正履王季復膳然後亦復初食上必在視寒暖之節食下問所膳命膳宰曰末有原應曰諾然後退【履音理上上聲○不安節謂有疾不能循其起居飲食之常也履蹈地也復膳飲食安節也復初其憂解也在察也進食則察視寒暖之節如飯宜溫羹宜熱之類食畢而徹則問所食之多寡末猶勿也原再也謂所食之餘不可再進也】○文王有疾武王不說冠帶而養文王一飯亦一飯文王再飯亦再飯【說音脫養去聲飯音反下同○武王文王之子】○孔子曰武王周公其達孝矣乎夫孝者善繼人之志善述人之事者也【周公文王之子武王之弟朱子曰達通也言武王周公之孝乃天下之人通謂之孝也○志者事之未成者也繼則續而成之事者志之已成者也述則循而行之】踐其位行其禮奏其樂敬其所尊愛其所親事死如事生事亡如事存孝之至也【朱子曰踐猶履也其指先王也所尊所親先王之祖考子孫臣庶也始死謂之死旣葬則曰反而亡焉皆指先王也此皆繼志述事之意也】○淮南子曰周公之事文王也行無専制事無由已身若不勝衣言若不出口有奉持於文王洞洞屬屬如將不勝如恐失之可謂能子矣【行去聲勝音升下同奉音捧屬音竹○淮南子漢淮南王劉安也奉持執物以進也能子能盡子道也余見明倫】○孟子曰曽子養曽晳必有酒肉將徹必請所與問有餘必曰有曽晳死曽元養曽子必有酒肉將徹不請所與問有餘曰亡矣將以復進也此所謂養口體者也若曽子則可謂養志也【養去聲下同徹直列切下同亡音無復扶又切○朱子曰曽晳名點曽子父也曽元曽子子也曽子養其父每食必有酒肉食畢將徹去必請於父曰此餘者與誰或父問此物尙有餘否必曰有恐親意更欲與人也曽元不請所與𨿽有言無其意將以復進於親不欲其與人也此但能養父母之口體而已曽子則能承順父母之志而不忍傷之也】事親若曽子者可也【朱子曰言當如曽子之養志不可如曽元但養口體】○孔子曰孝哉閔子騫人不間於其父母昆弟之言【間去聲○閔子騫孔子弟子名損胡氏曰父母兄弟稱其孝友人皆信之無異辭者蓋其孝友之實有以積於中而著於外故夫子嘆而美之】○老萊子孝奉二親行年七十作嬰兒戲身著五色斑斕之衣嘗取水上堂詐跌僕臥地爲小兒啼弄雛於親側欲親之喜【著音酌跌音疊僕音付○老萊子楚人也五色靑赤黃白黒也僕僵倒也雛謂鳥雛吳氏曰恐父母見子之老而生悲感故爲是以樂其心也】○樂正子春下堂而傷其足數月不出猶有憂色門弟子曰夫子之足瘳矣數月不出猶有憂色何也【瘳音抽○樂正姓子春名曽子弟子瘳愈也】樂正子春曰善如爾之問也善如爾之問也吾聞諸曽子曽子聞諸夫子曰天之所生地之所養惟人爲大父母全而生之子全而歸之可謂孝矣不虧其體不辱其身可謂全矣故君子頃步而不敢忘孝也今予忘孝之道予是以有憂色也【頃苦猥切亦作蹞亦作跬○大猶貴也一舉足爲頃再舉足爲步方氏曰不虧其體所以全其形不辱其身所以全其徳】一舉足而不敢忘父母是故道而不徑舟而不遊不敢以先父母之遺體行殆一出言而不敢忘父母是故惡言不出於口忿言不反於身不辱其身不羞其親可謂孝矣【道大路也徑小路也遊浮水也忿恨怒也由道而不由徑由舟而不由水不敢以先父母之遺體行歷於危殆故也已之惡言不出於口故人之忿言不反於身忿言不反則不辱身不羞親矣】○伯兪有過其母笞之泣其母曰他日笞子未嘗泣今泣何也對曰兪得罪笞常痛今母之力不能使痛是以泣【伯兪姓韓名兪得罪謂他日得罪也伯兪之泣悲母力之衰耳】故曰父母怒之不作於意不見於色深受其罪使可哀憐上也父母怒之不作於意不見於色其次也父母怒之作於意見於色下也【見音現下同○故曰以下劉向論也意發於心色見於面】○公明宣學於曽子三年不讀書曽子曰宣而居參之門三年不學何也【公明姓宣名曽子弟子】公明宣曰安敢不學宣見夫子居庭親在叱吒之聲未嘗至於犬馬宣說之學而未能宣見夫子之應賓客恭儉而不懈惰宣說之學而未能宣見夫子之居朝廷嚴臨下而不毀傷宣說之學而未能宣說此三者學而未能宣安敢不學而居夫子之門乎【叱尺栗切吒醜亞切說音悅下同懈音戒○夫子謂曽子庭中庭也叱吒怒聲也恭荘敬也儉節制也朝廷外庭也不毀傷謂不毀傷其下讀書學文之事孝敬慈力行之事論語曰行有餘力則以學文】○少連大連善居喪三日不怠三月不解期悲哀三年憂東夷之子也【少去聲解音懈期音期○此孔子之言三日親始死時也怠惰也不怠如水漿不入口之類三月親未葬時也解倦也不解如哀至則哭之類期周一年也悲哀如朝夕哭之類憂謂憂戚憔悴二子居喪如此非惟進於中國而且善於禮矣故孔子稱而表之】○髙子臯之執親之喪也泣血三年未嘗見齒君子以爲難【見音現○子臯孔子弟子名柴無聲出涕曰泣血見齒笑也】○顏丁善居喪始死皇皇焉如有求而弗得旣殯望望焉如有從而弗及旣葬慨然如不及其反而息【顏丁魯人皇皇猶彷徨求謂求其親望望仰思貌從謂從其親慨感悵意息者待也待其反也皆不忍死其親之至情也】○曽子有疾召門弟子曰啟予足啟予手詩曰戰戰兢兢如臨深淵如履薄冰而今而後吾知免夫小子【夫音扶○朱子曰啟開也曽子平日以爲身體受於父母不敢毀傷故於此使弟子開其衾而視之詩小旻之篇戰戰恐懼兢兢戒謹臨深恐墜履冰恐陷也曽子以其所保之全示門人而言其所以保之之難如此至於將死而後知其得免於毀傷也小子門人也語畢而又呼之以致反覆丁寕之意其警之也深矣範氏曰身體猶不可虧也況虧具行以辱其親乎】○箕子者紂親戚也紂始爲象箸箕子嘆曰彼爲象箸必爲玉杯爲玉杯則必思逺方珍怪之物而禦之矣輿馬宮室之漸自此始不可振也【箕國名子爵也紂之諸父紂商王受也禦用也振救也】紂爲淫泆箕子諫紂不聽而囚之人或曰可以去矣箕子曰爲人臣諫不聽而去是彰君之惡而自說於民吾不忍爲也乃被髮佯狂而爲奴遂隠而鼓琴以自悲故傳之曰箕子操【泆音逸說音悅佯音羊○淫貪欲泆放蕩如嬖妲已爲酒池肉林之類囚拘系也傳曰囚箕子以爲奴彰著也佯詐也操琴曲也】王子比干者亦紂之親戚也見箕子諫不聽而爲奴則曰君有過而不以死爭則百姓何辜乃直言諫紂紂怒曰吾聞聖人之心有七竅信有諸乎乃遂殺王子比干刳視其心【爭去聲竅苦弔切刳音枯○王子比干亦紂諸父辜罪也何辜言無罪而被虐也刳剖也】微子曰父子有骨肉而臣主以義屬故父有過子三諫而不聽則隨而號之人臣三諫而不聽則其義可以去矣於是遂行【屬音竹號平聲○微國名子爵也紂庶兄屬聨續也行所以存宗祀也】孔子曰殷有三仁焉【朱子曰三人之行不同而同出於至誠惻怛之意故皆不咈乎愛之理而有以全其心之徳也】○武王伐紂伯夷叔齊叩馬而諫左右欲兵之太公曰此義人也扶而去之【伯夷叔齊孤竹君之二子叩馬當馬之前也兵猶殺也太公呂望也夷齊之諫曰以臣弒君可謂義乎故太公以爲義人扶猶搊也】武王已平殷亂天下宗周而伯夷叔齊恥之義不食周粟隠於首陽山采薇而食之遂餓而死【武王處一時之大權二子守萬世之大經各一義也】○衞靈公與夫人夜坐聞車聲轔轔至闕而止過闕復有聲公問夫人曰知此爲誰夫人曰此蘧伯玉也公曰何以知之夫人曰妾聞禮下公門式路馬所以廣敬也夫忠臣與孝子不爲昭昭信節不爲防防惰行蘧伯玉衞之賢大夫也仁而有智敬於事上此其人必不以闇昧廢禮是以知之公使人視之果伯玉也【轔音鄰蘧音劬夫音扶爲去聲下同信音伸行去聲闇音暗○衞國名靈公衞君名元闕君門蘧伯玉衞大夫名瑗下者下車以過也公門亦君門式說見敬身路大也君馬曰路馬大之也廣敬推廣其敬也昭昭顯明也防防隠暗也忠臣之事君也如事親孝子之事親也如事天豈以人知而信節人不知而惰行乎】○趙襄子殺智伯漆其頭以爲飲器智伯之臣豫讓欲爲之報讐乃詐爲刑人挾匕首入襄子宮中塗厠左右欲殺之襄子曰智伯死無後而此人欲爲報讐眞義士也吾謹避之耳【欲爲之爲去聲讐音求七音比○襄子名無卹智伯名瑤皆晉大夫飲器或云飲酒之器或云溲溺之器未詳孰是刑人有罪被刑而執役者匕首短劍也其首類七塗厠謂以泥塗墁混厠之墻壁讓之爲此謀欲以殺襄子也左右謂襄子從者】讓又漆身爲癩吞炭爲啞行乞於市其妻不識也其友識之爲之泣曰以子之才臣事趙孟必得近幸子乃爲所欲爲顧不易邪何乃自苦如此讓曰委質爲臣而求殺之是二心也吾所以爲此者將以愧天下後世之爲人臣而懷二心者也【癩音賴啞倚下切爲之之爲去聲易音異○爲癩爲啞而行乞欲人不識得以殺襄子也識謂識其形容一說謂識其志意在於報仇趙孟卽襄子顧猶反也爲所欲爲謂殺襄子委質猶屈膝也卽致身之意】後又伏於橋下欲殺襄子襄子殺之【讓之死捨生取義也眞可以愧天下後世之爲人臣而懷二心者矣】○王孫賈事齊湣王王出走賈失王之處其母曰女朝去而晚來則吾倚門而望女暮出而不還則吾倚閭而望女今事王王出走女不知其處女尙何歸【走去聲女音汝下俱同○王孫姓賈名齊大夫湣王名地燕破齊王走莒爲楚人淖齒所殺門謂家之門閭謂巷之門】王孫賈乃入市中曰淖齒亂齊國殺湣王欲與我誅齒者袒右市人從之者四百人與誅淖齒刺而殺之【淖音閙袒音但刺音戚○淖姓齒名齊相也袒右袒露右臂也從之謂袒右也】○臼季使過冀見冀缺耨其妻饁之敬相待如賔與之歸言諸文公曰敬徳之聚也能敬必有徳徳以治民君請用之臣聞出門如賔承事如祭仁之則也文公以爲下軍大夫【使去聲過平聲耨乃豆切饁音叶○臼季晉大夫名胥臣文公晉君名重耳冀邑名缺人名卻其姓也耘田曰耨野饋曰饁能敬則心存心存則理得故敬爲徳之聚修已可以安百姓故曰徳以治民出門如賔承事如祭敬也以是爲則而持守之則私意無所容而心徳全矣下軍大夫官名】○公父文伯之母季康子之從祖叔【一無叔字】母也康子往焉防門而與之言皆不逾閾仲尼聞之以爲別於男女之禮【父音府從去聲防音委閾音域○公父文伯魯大夫名歜其母敬姜也季康子亦魯大夫名肥往謂往而見之也防開也閾門限也敬姜不逾閾而出康子不逾閾而入故曰皆不逾閾】○衞共姜者衞世子共伯之妻也共伯蚤死共姜守義父母欲奪而嫁之共姜不許作栢舟之詩以死自誓【共音恭下同○衞國名姜齊姓歸共伯故曰共姜夫死不嫁義也奪謂奪其守義之志栢舟之詩曰之死矢靡他是以死自誓也】○蔡人妻宋人之女也旣嫁而夫有惡疾其母將攺嫁之女曰夫之不幸乃妾之不幸也柰何去之適人之道一與之醮終身不攺不幸遇惡疾彼無大故又不遣妾何以得去終不聽【其母女之母也酌而無酬酢曰醮蓋婚禮贊者三酌壻婦而不酬酢也彼指夫大故謂惡逆婦人自稱曰妾聽猶從也】○萬章問曰象日以殺舜爲事立爲天子則放之何也孟子曰封之也或曰放焉仁人之於弟也不藏怒焉不宿怨焉親愛之而已矣【朱子曰放猶置也置之於此使不得去也萬章疑舜何不誅之孟子言舜實封之而或者誤以爲放也藏怒謂藏匿其怒宿怨謂畱宿其怨饒氏曰仁人之於弟𨿽有怒亦不藏之𨿽有怨亦不畱之少間心便釋然孟子曰親之欲其貴也愛之欲其富也封之有庳富貴之也】○伯夷叔齊孤竹君之二子也父欲立叔齊及父卒叔齊讓伯夷伯夷曰父命也遂逃去叔齊亦不肯立而逃之國人立其中子【中音仲○孤竹國名朱子曰伯夷以父命爲尊叔齊以天倫爲重】○虞芮之君相與爭田久而不平乃相謂曰西伯仁人也盍往質焉乃相與朝周入其境則耕者讓畔行者讓路入其邑男女異路斑白者不提挈入其朝士讓爲大夫大夫讓爲卿二國之君感而相謂曰我等小人不可以履君子之庭乃相讓以其所爭田爲閒田而退天下聞而歸之者四十餘國【芮儒遂切盍音合○虞芮皆國名西伯周文王也盍何不也質正也畔田界也】○曽子曰以能問於不能以多問於寡有若無實若虛犯而不校昔者吾友嘗從事於斯矣【朱子曰校計校也友馬氏以爲顏淵是也顏子之心惟知理義之無窮不見物我之有間故能如此】○孔子曰晏平仲善與人交久而敬之【晏平仲齊大夫名嬰程子曰人交久則敬衰久而能敬所以爲善】

右明倫【李氏曰首十七章明父子之親次五章明君臣之義次四章明夫婦之別次三章明長幼之序末二章明朋友之交】

孟子曰伯夷目不視惡色耳不聽惡聲【惡色非禮之色惡聲非禮之聲】○子遊爲武城宰子曰女得人焉爾乎曰有澹臺滅明者行不由徑非公事未嘗至於偃之室也【女音汝澹音談○子遊孔子弟子姓言名偃朱子曰武城魯下邑澹臺姓滅明名字子羽徑路之小而捷者公事如飲射讀法之類不由徑則動必以正而無見小欲速之意可知非公事不見邑宰則其有以自守而無枉己徇人之私可見矣又曰焉爾乎三字是助語聖人之言寛緩而不迫】○髙柴自見孔子足不履影啟蟄不殺方長不折衞輒之難出而門閉或曰此有徑子羔曰吾聞之君子不徑曰此有竇子羔曰吾聞之君子不竇有間使者至門啟而出【蟄直立切長上聲折音哲難去聲間如字○啟謂開穴而出蟄虫之藏者方長謂艸木輒衞君名難謂輒以兵拒父時也竇孔穴也有間少頃也不踐影敬人之至不殺不折愛物之至不徑不竇守身之至朱子曰不徑不竇無事時可也若有宼盜患難如何守此以殘其軀觀聖人微服過宋可見矣】○南容三復白圭孔子以其兄之子妻之【三去聲復音福○南容孔子弟子居南宮名縚又名適字子容朱子曰詩大雅抑之篇曰白圭之玷尙可磨也斯言之玷不可爲也南容一日三復此言事見家語蓋深有意於謹言也此邦有道所以不廢邦無道所以免禍故孔子以兄子妻之】○子路無宿諾【朱子曰宿畱也急於踐言不畱其諾也】○孔子曰衣敝緼袍與衣狐貉者立而不恥者其由也與【衣去聲緼音慍貉音鶴○朱子曰敝壊也緼枲著也袍衣有著者也蓋衣之賤者狐貉以狐貉之皮爲裘衣之貴者子路之志如此則能不以貧富動其心而可以進於道矣故夫子稱之】○鄭子臧出奔宋好聚鷸冠鄭伯聞而惡之使盜殺之君子曰服之不衷身之災也詩曰彼其之子不稱其服子臧之服不稱也夫【好去聲鷸音聿惡去聲衷音中其音記稱去聲○鄭宋皆國名子臧鄭伯之子鷸翠鳥聚鷸冠者聚其羽以爲冠也衷正也詩曹風人之篇其語辭】○公父文伯退朝朝其母其母方績文伯曰以歜之家而主猶績乎其母嘆曰魯其亡乎使僮子備官而未之聞邪【父音甫朝音潮下同歜昌六切亡如字○績緝麻也歜文伯之名主主母也僮子指文伯國將亡則任非人文伯富貴而驕故敬姜嘆而責之亦善計國矣】居吾語女民勞則思思則善心生逸則淫淫則忘善忘善則惡心生沃土之民不材淫也瘠土之民莫不向義勞也【語去聲女音汝瘠音寂向音向○居者諭之使止也勞勤勞逸安逸淫淫蕩沃肥饒瘠薄痩也善心生則向義矣惡心生則不材矣不材由於淫向義由於勞】是故王后親織元紞公侯之夫人加以紘綖卿之內子爲大帶命婦成祭服列士之妻加之以朝服自庶士以下皆衣其夫社而賦事烝而獻功男女效績愆則有辟古之制也【紞丁坎切紘音宏綖音延辟音辟○元黑色紞冠之垂前後者紘纓之無緌者綖冕之上覆者內子卿之妻命婦大夫之妻列士元士庶士下士庶士以下則庶人也自公侯至士庶之妻所織以漸而加者以貴賤爲勞逸之差也冬祭曰烝績功愆過辟罪也春祭社之時則供其農桑之事冬祭廟之時則獻其五穀布帛之功男耕女織各效其績逸而有過則治以罪也古之制通貴賤言之】吾冀而朝夕修我曰必無廢先人爾今曰胡不自安以是承君之官予懼穆伯之絕嗣也【冀欲也而爾皆汝也修猶飭也廢猶墜也先人謂穆伯文伯之父也胡何也君謂魯君居位而苟求安逸敗亡之道也故敬姜懼穆伯之絕嗣文伯曠於禮敬姜語之皆凜凜有法度其愛而知勞者與】○孔子曰賢哉回也一簞食一瓢飲在陋巷人不堪其憂回也不攺其樂賢哉回也【簞音丹食音似樂音雒○回孔子弟子姓顏字子淵朱子曰簞竹器食飯也瓢瓠也顏子之貧如此而處之泰然不以害其樂故夫子再言賢哉回也以深嘆美之】

右敬身【李氏曰首三章言心術次二章言威儀次三章言衣服末章言飲食】

衞荘公娶於齊東宮得臣之妹曰荘姜美而無子其娣戴嬀生桓公荘姜以爲己子【娣音弟嬀音圭○衞齊皆國名荘公衞君名揚東宮太子宮得臣太子名姜齊姓嬀陳姓荘公再娶於陳荘戴皆諡也娣女弟之從嫁者桓公名完】公子州吁嬖人之子也有寵而好兵公弗禁荘姜惡之【嬖音庇好去聲惡去聲○嬖人幸妾也】石碏諫曰臣聞愛子教之以義方弗納於邪驕奢淫泆所自邪也四者之來寵祿過也【碏音鵲泆音逸○石碏衞大夫方道也義方卽六順納猶寘也邪卽六逆自由也寵祿過盛則驕奢淫泆而陷於邪逆矣】夫寵而不驕驕而能降降而不憾憾而能眕者鮮矣【夫音扶眕音軫鮮上聲○降抑也憾恨也眕安重也蓋恃寵則驕驕則恣橫而不能自抑若彊抑之則恨恨則思亂而不能自安自重此必然之勢也】且夫賤妨貴少陵長逺間親新間舊小加大淫破義所謂六逆也君義臣行父慈子孝兄愛弟敬所謂六順也【夫音扶少去聲間去聲○貴賤以位言少長以齒言親猶近也逺近以地言新舊以時言小大以徳言淫義以道言淫者邪道義者正道也妨害也陵犯也間離也破亦害也義謂使臣以義行謂行君之義】去順效逆所以速禍也君人者將禍是務去而速之無乃不可乎【去上聲下同○去猶違也順卽六順效猶習也逆卽六逆速召也言爲人君者當務於去禍不可反召禍也荘公溺愛嬖人之子使恃寵弄兵而弗之禁是去順而效逆也其後州吁弒桓公爲石碏所誅豈非速禍之明驗乎孔氏曰州吁於六逆則少陵長於六順則弟不敬兄非謂徧犯之也】○劉康公成肅公防晉侯伐秦成子受脤於社不敬【脤音腎○劉成皆邑名康肅皆諡秦晉皆國名脤祭肉也凡出兵則宜於社○宜祭名脤亦作蜃大蛤也古人多以蜃飾器祭肉以蜃器盛之故曰脤諡者生有功徳卒則人君賜諡以易其名】劉子曰吾聞之民受天地之中以生所謂命也是以有動作禮義威儀之則以定命也能者養之以福不能者敗以取禍【中者理之本然也動作以事言禮義以理言威儀以身言定者靜而復也天地之理人得之以生所謂在天爲命在人爲性者也動作禮義威儀各有當然之則聖人所以定其性而使弗失也能循是則以養其性則爲福順乎天而吉也不能循是則而敗其性則取禍違乎天而凶也能與不能亦在乎敬怠之間而已矣】是故君子勤禮小人盡力勤禮莫如致敬盡力莫如惇篤敬在養神篤在守業國之大事在祀與戎祀有執膰戎有受脤神之大節也今成子惰棄其命矣其不反乎【膰音煩○君子小人以位言之惇加厚也篤實而加厚焉亦敬也養神謂奉祭守業謂務農戎兵戎膰祭肉執膰受脤皆交神之大節惰謂受脤不敬反還也君子敬以奉祭小人敬以務農皆養之以福者也成子以君子而受脤不敬有取禍之道故劉子逆知其不反其後果卒於瑕】○衞侯在楚北宮文子見令尹圍之威儀言於衞侯曰令尹其將不免詩云敬愼威儀維民之則令尹無威儀民無則焉民所不則以在民上不可以終【衞楚皆國名衞侯名惡文子衞大夫名佗北宮其姓也時相衞侯在楚令尹楚上卿執政者名圍免謂免於禍詩大雅抑之篇則法也終謂善終】公曰善哉何謂威儀對曰有威而可畏謂之威有儀而可象謂之儀君有君之威儀其臣畏而愛之則而象之故能有其國家令聞長世臣有臣之威儀其下畏而愛之故能守其官職保族宜家順是以下皆如是是以上下能相固也【聞音問○此衞侯問而文子答也令聞長世謂善名久垂於世也是指君臣而言順是以下若父子兄弟內外大小是矣皆如是謂皆有威儀也固者安固不敗也】衞詩曰威儀棣棣不可選也言君臣上下父子兄弟內外大小皆有威儀也【棣音第○詩風栢舟之篇棣棣富而閒習之貌選簡擇也言威儀無一不善不可得而簡擇取捨也此蓋借引以爲人皆不可無威儀耳】周詩曰朋友攸攝攝以威儀言朋友之道必相教訓以威儀也【詩大雅旣醉之篇攸所也攝簡也】故君子在位可畏施捨可愛進退可度周旋可則容止可觀作事可法徳行可象聲气可樂動作有文言語有章以臨其下謂之有威儀也【捨上聲行去聲樂音雒○施用也捨不用也用捨當斯可愛十者皆威儀也自可畏言曰威自可象言曰儀眞氏曰令尹圍専楚國之政有簒奪之心形諸威儀必有僣偪於上者故文子見而知其不終也未幾以簒被殺果不能終】

右通論【通論立教明倫敬身三者】

禦定小學集注卷四﹤子部﹐儒家類﹐禦定小學集注﹥

欽定四庫全書

禦定小學集注卷五

外篇

說見內篇

○詩曰天生烝民有物有則民之秉彜好是懿徳孔子曰爲此詩者其知道乎故有物必有則民之秉彜也故好是懿徳【懿音意○詩大雅烝民之篇尹吉甫之所作也朱子曰烝眾也物事也則法也彜常也懿羙也有物必有法如有耳目則有聰明之徳有父子則有慈孝之心是民所秉執之常性也故人之情無不好此懿徳者胡氏曰知道知率性之道也】歷傳記接見聞述嘉言紀善行爲小學外篇【傳去聲○歷考前代漢魏晉南北朝隋唐之傳記承接近代五代之見聞凡言之本乎物則民彜者嘉言也則述之行之本乎物則民彜者善行也則紀之所以合內篇而爲小學之全書也學者讀內篇而逺師虞夏商周之聖賢讀外篇而近師漢唐宋之君子盛徳大業於是乎在矣奚可以爲童稚之習而忽之哉】

嘉言第五【嘉善也此篇述漢以來賢者所言之善言以廣立教明倫敬身也凡九十一章】

橫渠張先生曰教小兒先要安詳恭敬【橫渠地名先生名載字子厚宋郿縣人安靜詳審恭荘敬畏四者小學涵養本原之事也】今世學不講男女從幼便

驕惰壞了到長益凶狠只爲未甞爲子弟之事則於其親己有物我不肯屈下病根常在又隨所居而長至死只依舊【只爲之爲去聲已音以○安詳恭敬不講而矜驕惰慢成習此天理所由滅而人欲所由熾也壊謂壊其質性親父母也有物我猶言分彼此病根卽驕惰也】爲子弟則不能安灑掃應對接朋友則不能下朋友有官長則不能下官長爲宰相則不能下天下之賢【此言病根隨所居而長也安謂安意爲之下謂屈己下之】甚則至於徇私意義理都喪【句】也只爲病根不去隨所居所接而長【徇私閏切爲去聲○徇從也居居處接交接】○楊文公家訓曰童稚之學不止記誦養其良知良能當以先入之言爲主【公名億字大年謚文宋浦城人良知者本然之知良能者本然之能愛親敬長是也程子曰人之防也知愚未有所主則當以格言至論日陳於前使盈耳充腹久自安習若固有之者後𨿽有讒說揺惑不能入也】日記故事不拘今古必先以孝弟忠信禮義亷恥等事如黃香扇枕陸績懷橘叔敖陰徳子路負米之類只如俗說便曉此道理久久成熟徳性若自然矣【扇平聲○故事古今已往之事也善事父母爲孝善事兄長爲弟盡己之謂忠以實之謂信禮者天理之節文義者人心之裁制亷卽辭讓之心禮之發也恥卽羞惡之心義之發也黃香扇枕之類卽孝弟等事徳性謂得之於天者仁義禮智是也○黃香字文彊盡心養親暑則扇枕席冬則以身溫被陸績字公紀年六歳見袁術術出橘績懷三枚拜辭墮地術曰陸郎作賔客而懷橘乎績跪答曰欲歸遺母術大奇之叔敖楚官名蔿氏名艾爲兒時出遊見兩頭蛇殺而埋之歸而泣母問其故對曰聞見兩頭蛇者死向者見之恐去母而死也母曰蛇今安在曰恐他人又見殺而埋之矣母曰吾聞有陰徳者天報以福汝不死也及長爲楚相子路姓仲名由嘗曰昔事二親常食藜藿爲親負米百里之外親沒之後爲楚大夫從車百乘積粟萬鐘累茵而坐列鼎而食𨿽欲食藜藿爲親負米何可得也】○明道程先生曰憂子弟之輕俊者只教以經學念書不得令作文字子弟凡百玩好皆奪志至於書札於儒者事最近然一向好著亦自喪志【好去聲下同著直略切喪去聲○先生名灝字伯淳宋河南人文潞公題其墓曰明道先生憂者憂其不能致遠也蓋少年之輕浮俊秀者惟教以學經讀書則可以收其放心而於道知所向若使作文字則心愈放而離道逺矣凡百玩好如畫與琴棊之類奪志謂奪其求道之志書習字札小簡書札固儒者之一藝若專攻乎此則亦喪其求道之志也】○伊川程先生曰教人未見意趣必不樂學欲且教之歌舞如古詩三百篇皆古人作之如關雎之類正家之始故用之鄕人用之邦國日使人聞之此等詩其言簡奧今人未易曉別欲作詩略言教童子灑掃應對事長之節令朝夕歌之似當有助【樂五教切○伊川地名先生名頤字正叔明道之弟趣指趣也樂喜好也關睢周南國風詩之首篇關睢等詩爲教於閨門之內乃正家之始故當時上下通用之簡奧者辭簡約而意深奧也以灑掃等事編爲韻語令朝夕詠歌之庶見意趣而好學矣朱子曰嘗疑曲禮衣無撥足無蹶將上堂聲必將入戶視必下等皆是古人教小兒語】○陳忠肅公曰幼學之士先要分別人品之上下何者是聖賢所爲之事何者是下愚所爲之事向善背惡去彼取此此幼學所當先也【別必列切背音佩○公名瓘字瑩中號了翁忠肅謚也宋延平人吳氏曰當向當取者上品聖賢也當背當去者下品下愚也】顏子孟子亞聖也學之𨿽未至亦可爲賢人今學者若能知此則顏孟之事我亦可學【此下言聖賢之事當向而取也亞次也學之謂學顏孟也】言溫而气和則顏子之不遷漸可學矣過而能悔又不憚攺則顏子之不貳漸可學矣【朱子曰遷移也貳復也怒於甲者不移於乙過於前者不復於後】知理鬻之戲不如俎豆念慈母之愛至於三遷自幼至老不厭不攺終始一意則我之不動心亦可以如孟子矣【鬻音育○埋墓間之事鬻市中之事俎豆學宮之事此卽三遷之教也不厭謂學不倦不攺謂守不變】若夫立志不髙則其學皆常人之事語及顏孟則不敢當也其心必曰我爲孩童豈敢學顏孟哉此人不可以語上矣先生長者見其卑下豈肯與之語哉先生長者不肯與之語則其所與語皆下等人也言不忠信下等人也行不篤敬下等人也過而不知悔下等人也悔而不知攺下等人也聞下等之語爲下等之事譬如坐於房舍之中四面皆墻壁也𨿽欲開明不可得矣【語去聲行去聲○此言下愚之事當背而去也下等之語下等之事皆蔽塞人心之墻壁也開而明之在立志以學聖賢而已吳氏曰言僞而行薄恥過而遂非所聞所行無一不歸於下愚之習耳目壅塞中心昏蔽一物無所見一步不可行欲求開明何可得哉】○馬援兄子嚴惇並喜譏議而通輕俠客援在交趾還書誡之曰吾欲汝曹聞人過失如聞父母之名耳可得聞口不可得言也【俠音協○援字文淵漢茂陵人嚴惇援兄二子名譏譏誚議議論俠謂以權力俠輔人通輕俠客交通輕薄遊俠之客也交趾郡名汝曹汝軰也】好議論人長短妄是非正法此吾所大惡也寜死不願聞子孫有此行也【好去聲下同惡去聲行去聲○妄是非正法謂妄談國法之是非】龍伯髙惇厚周愼口無擇言謙約節儉亷公有威吾愛之重之願汝曹效之【伯髙名述京兆人惇篤而重厚周密而謹愼出言皆善而無可選擇謙約節儉而不驕奢亷公有威而不私防皆君子之常道】杜季良豪俠好義憂人之憂樂人之樂淸濁無所失父喪致客數郡畢至吾愛之重之不願汝曹效也【樂音雒下同○季良名保人有憂已亦爲之憂人有樂已亦爲之樂不辧淸濁待之皆無所失故父喪致客數郡皆至也此輕俠之事】效伯髙不得猶爲謹敕之士所謂刻鵠不成尙類鶩者也效季良不得陷爲天下輕薄子所謂畫虎不成反類狗者也【敕音勑鶩音木○吳氏曰鵠鶩皆鳥而略相似虎狗皆獸而絕不同】○漢昭烈將終勑後主曰勿以惡小而爲之勿以善小而不爲【漢劉氏王天下之號昭烈漢帝名備字元徳勑戒也後主昭烈之子名禪朱子曰善必積而後成惡𨿽小而可戒】○諸葛武侯戒子書曰君子之行靜以修身儉以養徳非澹泊無以明志非寜靜無以致遠【行去聲○侯名亮字孔明諸葛其姓也事漢昭烈爲丞相謚忠武子瞻字思逺靜卽寜靜也儉卽澹泊也寜靜則心不逐於物故可以修身致逺澹泊則心不汩於欲故可以養徳明志】夫學湏靜也才湏學也非學無以廣才非靜無以成學慆慢則不能研精險躁則不能理性年與時馳意與歳去遂成枯落悲嘆窮廬將復何及也【慆音滔躁音竈復扶又切○廣才充廣其才也慆淫也慆慢則心不收故不能研究精微之理險躁則心妄動故不能理治气質之性蓋人之年意與時歳而俱往不暫駐也失時不學遂與艸木同枯落𨿽悲嘆而無及矣眞氏曰孔明此書眞格言也】○柳玭嘗著書戒其子弟曰壞名災己辱先喪家其失尢大者五宜深志之【玭蒲眠切○玭字直淸唐柳公綽之孫仲郢之子壊敗也志記也】其一自求安逸靡甘澹泊苟利於已不卹人言【此言不勤儉之失靡不也卹憂也】其二不知儒術不悅古道懵前經而不恥論當世而觧頤身旣寡知惡人有學【懵母總切解音蟹頤音怡惡去聲○此言不好學之失懵無知貌頤口旁也人笑則口旁觧言其於前聖之經無所知而不恥於當世之事妄議之以爲笑也】其三勝己者厭之佞己者悅之惟樂戲談莫思古道聞人之善嫉之聞人之惡之浸漬頗僻銷刻徳義簪裾徒在廝養何殊【樂去聲漬音恣頗音坡廝音思○此言不好善之失厭惡佞諂嫉妬揚播也頗僻謂偏頗邪僻之行浸漬頗僻漸染於惡也銷刻徳義斵喪其善也簪裾猶言衣冠廝養謂奴僕徒空也殊異也】其四崇好優遊耽嗜麯蘗以銜杯爲髙致以勤事爲俗流習之易荒覺已難悔【好去聲蘗魚列切○此言好宴樂之失崇尙也吳氏曰麯蘗銜杯皆言酒也髙致謂髙尙之風致勤事勤於事業也言好逸嗜酒自以爲髙反鄙勤事者爲俗流此心旣荒𨿽知而不能悔也】其五急於名宦匿近權要一資半級𨿽或得之眾怒羣猜鮮有存者【猜倉才切○此言好奔競之失名宦顯仕也匿近陰附也權要有勢位者資猶品也猜恨也鮮少也言𨿽或得官終必失之】余見名門右族莫不由祖先忠孝勤儉以成立之莫不由子孫頑率奢傲以覆墜之成立之難如升天覆墜之易如燎毛言之痛心爾宜刻骨【覆音福下同燎音料○古人以右爲尊名門右族皆大家也頑劣輕率奢侈驕傲皆敗家之由也燎燒也刻骨猶言銘心亦深志之意而語加切耳】○範魯公質爲宰相從子杲嘗求奏遷秩質作詩曉之【從去聲杲音稿○質字文素周宰相事宋封魯國公從子兄之子也名杲遷陞也秩職也】其略曰戒爾學立身莫若先孝悌怡怡奉親長不敢生驕易戰戰復兢兢造次必於是【造音操○孝悌者立身之本怡怡和悅也驕驕傲易慢易戰戰恐懼兢兢戒謹造次急遽苟且之時是指孝悌也】戒爾學幹祿莫若勤道藝嘗聞諸格言學而優則仕不患人不知惟患學不至【干求也祿俸也道道理藝文藝諸語辭格猶法也優有餘力也學優則仕子夏之法言也】戒爾遠恥辱恭則近乎禮自卑而尊人先彼而後己相鼠與茅鴟宜鑑詩人刺【相去聲鴟音笞○朱子曰恭致敬也禮節文也致恭而中其節則能遠恥辱矣自卑尊人先彼後己致恭之事也相防詩名其辭曰相防有體人而無禮人而無禮胡不遄死茅防亦詩名今亡其辭矣二詩皆刺無禮也鑑照也刺譏諷相視也】戒爾勿放曠放曠非端士周孔垂名教齊梁尙淸議南朝稱八達千載穢靑史【放放蕩曠疎曠端士正士也周孔謂周公孔子名教謂人倫之教有實有名也齊梁皆都江南故又稱南朝淸議淸虛之談也八達謂晉胡母輔之謝鯤阮放畢卓羊曼桓彜阮孚光逸八人終日淸談酣飲爲曠達也當時𨿽稱之而無禮無法得罪名教其姓名久污史冊亦可賤矣古史以竹故曰靑史】戒爾勿嗜酒狂藥非佳味能移謹厚性化爲凶險類古今傾敗者歷歷皆可記【酒能亂性是狂藥也古今以之而傾覆喪敗者多矣】戒爾勿多言多言眾所忌苟不愼樞機災厄從此始是非毀譽間適足爲身累【厄一作危譽平聲○戶之開闔由於樞弩之張弛由於機人之禍福榮辱由於言故比言於樞機災厄謂禍辱毀者稱人之惡而損其眞也譽者人之善而過其實也以言而是非毀譽人皆取禍召辱只足自累而已】舉世重交遊擬結金蘭契忿怨容易生風波當時起所以君子心汪汪淡如水【當去聲○易曰二人同心其利斷金同心之言其臭如蘭契合也風波比忿怨勢利之交一言不合則怒气相加如風波之起矣汪汪深廣貌記曰君子之交如水小人之交如醴君子淡以成小人甘以壞】舉世好承奉昻昻增意气不知承奉者以爾爲玩戲所以古人疾籧篨與戚施【籧音渠篨音除施音叶去聲○疾憎惡也籧篨龜胸者戚施駞背者籧篨不能俯戚施不能仰皆醜疾也陳氏曰好承奉之態似之】舉世重遊俠俗呼爲气義爲人赴急難往往陷囚系所以馬援書殷勤戒諸子【爲去聲難去聲系音系○遊俠之徒輕身以徇人似乎有气有義而非正故馬援之書曰寜死不願聞子孫有此行也】舉世賤淸素奉身好華侈肥馬衣輕裘過閭裏𨿽得市童憐還爲識者鄙【衣去聲○揚揚自得之意憐猶愛也鄙猶賤也】我本羈旅臣遭逢堯舜理位重才不充戚戚懷憂畏深淵與薄冰蹈之惟恐墜爾曹當憫我勿使增罪戾閉門斂蹤迹縮首避名勢勢位難久居畢竟何足恃【羈音肌蹈音稻戻音麗縮所六切○羈寄旅寓理治也質旣相周復相宋故自謂羈旅之臣宋太祖受周禪故比之堯舜之治戚戚憂畏意若蹈淵冰言憂畏之甚也曹卽軰也戾亦罪也戒其勿求遷秩以增己罪也畢竟終也又言爾等當深自斂避勿求遷秩蓋富貴無常不足恃也】物盛則必衰有隆還有替速成不堅牢亟走多顚躓灼灼園中花早發還先萎遲遲澗畔松鬱鬱含晚翠賦命有疾徐靑雲難力致寄語謝諸郎躁進徒爲耳【亟音擊躓音至萎音穢○隆興替廢亟急也顚躓蹉跌也萎枯疾速徐遲也靑雲比名位之髙顯也躁急徒空也此一節首八句言人物之常理次二句言富貴有定命末二句總括而戒之】○康節邵先生戒子孫曰上品之人不教而善中品之人教而後善下品之人教亦不善不教而善非聖而何教而後善非賢而何教亦不善非愚而何【先生名雍字堯夫康節諡也宋河南人气質之性𨿽有是三品然天地之性初無少異愚者果能奮然用力於善未必不可以爲賢也】是知善也者吉之謂也不善也者凶之謂也【爲善者爲吉人爲惡者爲凶人】吉也者目不觀非禮之色耳不聽非禮之聲口不道非禮之言足不踐非禮之地人非善不交物非義不取親賢如就芝蘭避惡如畏蛇蠍或曰不謂之吉人則吾不信也【蠍音歇○此一節言爲善者爲吉人】凶也者語言詭譎動止陰險好利飾非貪淫樂禍疾良善如讎隙犯刑憲如飲食小則隕身滅性大則覆宗絕嗣或曰不謂之凶人則吾不信也【詭音癸譎音厥樂音雒讎音酬隙乞逆切隕音允○此一節言爲惡者爲凶人陰暗也餙非文過也貪淫嗜欲也樂禍樂人有禍也如讎隙疾之甚也如飲食好而甘之也隕猶喪也覆猶傾也吳氏曰隕身滅性禍止一身故曰小覆宗絕嗣禍及一族故曰大】傳有之曰吉人爲善惟日不足凶人爲不善亦惟日不足汝等欲爲吉人乎欲爲凶人乎【傳去聲○傳之言今見書泰誓篇惟日不足者言終日爲之而猶以爲不足也】○節孝徐先生訓學者曰諸君欲爲君子而使勞己之力費己之財如此而不爲君子猶可也不勞己之力不費己之財諸君何不爲君子鄕人賤之父母惡之如此而不爲君子猶可也父母欲之鄕人榮之諸君何不爲君子【惡去聲○先生名積字仲車節孝諡也宋山陽人諸君指學者君子成徳之稱】又曰言其所善行其所善思其所善如此而不爲君子未之有也言其不善行其不善思其不善如此而不爲小人未之有也【吳氏曰君子小人之分在乎口之所言身之所行心之所思而已】○胡文定公與子書曰立志以明道希文自期待【公名安國字康侯文定諡也宋建安人三子寅字明仲寜字和仲宏字仁仲志者心之所之也明道程伯子也朱子稱其十四五歳便學聖人希文範文正公也朱子稱其自做秀才便以天下爲己任立志以二公自期待而力行以求至焉聖賢之徳業不遠矣】立心以忠信不欺爲主本【心者身之主也不欺卽忠信之謂人無寔心言行𨿽善終非聖賢之徒故立心必以是爲主爲本】行己以端莊淸愼見操執【操平聲○操執皆守也端正莊肅淸白謹愼惟有守者能之】臨事以明敏果斷辧是非【熊氏曰事有是非惟明敏可以立見惟果斷可以早決】又謹三尺考求立法之意而操縱之斯可爲政不在人後矣【操平聲○此言爲政之方三尺謂法律古者以三尺竹簡書之操縱謂本法意原人情而適寛嚴之宜也】汝勉之哉治心修身以飲食男女爲切要從古聖賢自這里做工夫其可忽乎【飲食男女人之大欲存焉一念之偏不能自克則陷其身於惡而不可振矣故治心修身必以是爲切要古之聖賢如禹之菲飲食湯之不邇聲色皆從此做工夫者也】○古靈陳先生爲仙居令教其民曰爲吾民者父義母慈兄友弟恭子孝夫婦有恩男女有別子弟有學鄕閭有禮貧窮患難親戚相救婚姻死喪鄰保相助無墮農業無作盜賊無學賭博無好爭訟無以惡陵善無以富吞貧行者譲路耕者譲畔斑白者不負戴於道路則爲禮義之俗矣【別必列切難去聲墮音灰又音惰好去聲○古靈村名先生名襄字述古宋福州人仙居臺州屬邑義謂能正其家有恩謂貧窮相守若棄妻不養夫亡攺嫁是無恩也有別謂男有婦女有夫不相亂也有禮謂歳時相往來及燕飲敍齒之類患難爲水火盜賊之類墮廢墜也陵侵欺也吞兼並也譲路若少避長輕避重之類譲畔謂地有界畔不相侵奪也此皆孟子所謂善敎得民者】

右廣立教

司馬溫公曰凡諸卑幼事無大小毋得專行必咨稟於家長【公姓司馬名光字君實宋陜州人贈溫國公咨謀也】○凡子受父母之命必籍記而佩之時省而速行之事畢則返命焉【省音醒○籍簿也佩謂服於身省察也視也返命復命也】或所命有不可行者則和色柔聲具是非利害而白之待父母之許然後攺之若不許苟於事無大害者亦當曲從若以父母之命爲非而直行己志𨿽所執皆是猶爲不順之子況未必是乎【備陳是非利害之兩端而稟白之欲父母自諭也曲委曲】○橫渠先生曰舜之事親有不悅者爲父頑母嚚不近人情若中人之性其愛惡若無害理必姑順之【爲去聲嚚音銀惡去聲○舜盡事親之道宜得親之悅矣而猶不悅者爲其頑嚚不近人情也今天下人之父母若舜之父母者蓋寡矣事親不悅何以爲人乎】若親之故舊所喜當極力招致賔客之奉當極力營辦務以悅親爲事不可計家之有無然又湏使之不知其勉彊勞苦苟使見其爲而不易則亦不安矣【彊上聲易音異○故舊所喜謂故舊中所喜者賔客之奉謂酒肴之類】○羅仲素論瞽瞍底豫而天下之爲父子者定云只爲天下無不是底父母【底音止爲去聲底音低○仲素名從彥宋豫章人底致也豫悅樂也定者子孝父慈各得其所也孟子曰舜盡事親之道而瞽瞍底豫瞽瞍底豫而天下之爲父子者定羅氏讀之而有是論蓋天下無不愛子之父母豈有不是者哉子孝則父母之心自悅樂矣】了翁聞而善之曰惟如此而後天下之爲父子者定彼臣弒其君子弒其父常始於見其有不是處耳【了翁陳忠肅公也臣子弒逆當起於一念之差以君父所爲不是也若知天下無不是底君父惡有弒逆之事哉眞氏曰罪已而不非其親者仁人孝子之心也怨親而不反諸己者亂臣賊子之心也】○伊川先生曰病臥於牀委之庸醫比之不慈不孝事親者亦不可不知醫【委猶付托也病者死生所系而委之庸醫是飲藥以加病也故親有疾而委之庸醫比之不孝子有疾而委之庸醫比之不慈子能知醫則可以養親且不爲庸醫所誤矣】○橫渠先生嘗曰事親奉祭豈可使人爲之【事父母奉祭祀皆當親爲之葉氏曰使人代爲孝敬之心安在】○伊川先生曰冠昏喪祭禮之大者今人都不理防豺獺皆知報本今士大夫家多忽此厚於奉養而薄於先祖甚不可也【冠去聲豺音柴獺音撻養去聲○冠以責成人昏以承宗事喪以愼終祭以追遠理防謂講而行之孟春獺祭魚季秋豺祭獸皆有報本之意豈可人而不如獸乎此字指報本言奉養謂奉養其親】某嘗修六禮大略家必有廟廟必有主月朔必薦新時祭用仲月冬至祭始祖立春祭先祖季秋祭禰忌日遷主祭於正寢凡事死之禮當厚於奉生者【禰乃裏切○六禮冠昏喪祭鄕飲酒士相見之禮也主木主也所以依神新謂新物禰父廟也遷猶奉也正寢猶正堂也月朔一月之始四時天道之變冬至陽生之始立春物生之始季秋物成之始忌日親之死日君子於此必有淒愴怵惕之心故因之而行追遠之禮此言祭禮之大略司馬溫公曰國家時祭用孟月私家不敢用故用仲月】人家能存得此等事數件𨿽幼者可使漸知禮義【存謂行之久而不廢也】○司馬溫公曰冠者成人之道也成人者將責爲人子爲人弟爲人臣爲人少者之行也將責四者之行於人其禮可不重與【冠去聲下同行去聲下同與平聲○所謂成人者非謂形體異於童子也將責孝弟忠順之行也四行立而後可以爲人故冠爲成人之道】冠禮之廢久矣近世以來人情尢爲輕薄生子猶飲乳已加巾帽有官者或爲之制公服而弄之過十歳猶總角者蓋鮮矣彼責以四者之行豈能知之故往往自幼至長愚騃如一由不知成人之道故也【乳音汝爲去聲騃五駭切○巾防士庶所著者有官如今之廕襲也弄戲鮮少騃癡也】古禮𨿽稱二十而冠然世俗之不可猝變若惇厚好古之君子俟其子年十五以上能通孝經論語粗知禮義之方然後冠之斯其羙矣【猝倉沒切好去聲俟音似上上聲○猝遽也】○古者父母之喪旣殯食粥齊衰疏食水飲不食菜果【齊音咨衰音崔疏音疎下同食音似下同○衰喪服也緝其旁及下際曰齊衰不緝曰斬衰疏食粗飯也言父母之喪旣殯始食粥若齊衰之喪旣殯得疏食水飲異於父母之喪也】父母之喪旣虞卒哭疏食水飲不食菜果期而小祥食菜果又期而大祥食醯醬【期音箕醯音希○虞祭名旣葬而虞虞之言安也以魂气無所不之故三行虞祭以安之旣虞而卒哭自是哀至則哭猶朝夕哭也期周年也祥吉也祭用吉禮也醯醋也】中月而禫禫而飲醴酒始飲酒者先飲醴酒始食肉者先食幹肉古人居喪無敢公然食肉飲酒者【禫徒感切醴音理幹音幹○中月間一月也禫祭名大祥之後間一月而禫禫者澹澹然平安之意喪至此凡二十七月也酒二宿熟者曰醴醴酒味薄幹肉味澀先食之者不忍遽禦醇厚之味也】漢昌邑王奔昭帝之喪居道上不素食霍光數其罪而廢之【數上聲○漢劉氏王天下之號昌邑王名賀昭帝崩無子賀嗣位光字子孟時爲大將軍廢賀爲海昏侯】晉阮籍負才放誕居喪無禮何曾面質籍於文帝坐曰卿敗俗之人不可長也因言於帝曰公方以孝治天下而聽阮籍之重哀飲酒食肉於公坐宜擯四裔無令污染華夏【誕音但○晉司馬氏篡國之號阮籍人姓名自負其才放蕩妄誕曾字頛考籍曾皆晉臣質謂正言之文帝司馬昭也時爲晉公卿指籍公指昭聽猶許也重哀謂親喪擯斥也四裔四夷華夏中國也】宋廬陵王義眞居武帝憂使左右買魚肉珍羞於齋內別立廚帳防長史劉湛入因命曘酒炙車螯湛正色曰公當今不宜有此設義眞曰旦甚寒長史事同一家望不爲異酒至湛起曰旣不能以禮自處又不能以禮處人【曘音暖螯音翺處上聲○宋南朝劉氏簒國之號義眞武帝裕之子居憂卽居喪珍羞美食防遇也湛字仁吳氏曰曘當作防古暖字炙燒也車螯海蛤也】隋煬帝爲太子居文獻皇后喪每朝令進一溢米而私令外取肥肉脯鮓置竹筒中以蠟閉口衣襆裹而納之【煬音樣溢音逸襆音僕裹音果○隋楊氏據國之號煬帝名廣溢一手所握也衣襆卽今之袱也】湖南楚王馬希聲葬其父武穆王之日猶食雞臛其官屬潘起譏之曰昔阮籍居喪食蒸肫何代無賢【臛音郝○五代之時馬殷據湖南武穆王卽殷也雞臛雞肉羮也蒸肫蒸熟豬也何代無賢反辭以譏之】然則五代之時居喪食肉者人猶以爲異事是流俗之其來甚近也今之士大夫居喪食肉飲酒無異平日又相從宴集靦然無愧人亦恬不爲怪禮俗之壞習以爲常悲夫【靦他典切恬音甜○承上文潘起之譏而言五代梁唐晉漢周也靦面見人之貌恬安也怪異也】乃至鄙野之人或初喪未斂親賔則賫酒饌往勞之主人亦自備酒饌相與飲啜醉飽連日及葬亦如之甚者初喪作樂以娛屍及殯葬則以樂導輀車而號泣隨之亦有乘喪卽嫁娶者噫習俗之難變愚夫之難曉乃至此乎【斂去聲勞去聲啜昌恱切輀音而號平聲○勞慰勞輀車喪車也】凡居父母之喪者大祥之前皆未可飲酒食肉【禮也】若有疾暫湏食飲疾止亦當復初必若素食不能下咽久而羸憊恐成疾者可以肉汁及脯醢或肉少許助其滋味不可恣食珍羞盛饌及與人燕樂是則𨿽被衰麻其實不行喪也惟五十以上血气旣衰必資酒肉扶養者則不必然耳【咽音煙羸音雷憊音敗樂音雒衰音崔上上聲○暫權也食飲食肉飲酒也羸憊羸瘦疲憊也】其居喪聽樂及嫁娶者國有正法此不復論【復扶又切○法謂法律】○父母之喪中門外擇朴陋之室爲丈夫喪次斬衰寢苫枕塊不脫絰帶不與人坐焉婦人次於中門之內別室撤去帷帳衾褥華麗之物【朴音朴衰音崔苫失亷切枕去聲絰音疊撤直列切○朴朴素陋隘陋苫槁薦塊土墼麻在首曰絰在腰曰帶撤亦去也皆哀痛之至有所不安而然】男子無故不入中門婦人不得輒至男子喪次【內外之辧當然】晉陳壽遭父喪有疾使婢丸藥客往見之鄕黨以爲貶議坐是沈滯坎坷終身嫌疑之際不可不愼【坷音可○陳壽人姓名貶議謂貶抑而議論之坐猶爲也沈滯不振也坎坷不遇也嫌疑事之可嫌可疑者】○父母之喪不當出若爲喪事及有故不得已而出則乘朴馬布裹鞍轡【爲去聲朴音朴○朴素也】○世俗信浮屠誑誘凡有喪事無不供佛飯僧云爲死者滅罪資福使生天堂受諸快樂不爲者必入地獄剉燒舂磨受諸苦楚殊不知死者形旣朽滅神亦飄散𨿽有剉燒舂磨且無所施又況佛法未入中國之前人固有死而復生者何故都無一人誤入地獄見所謂十王者耶此其無有而不足信也明矣【屠音徒誑古況切供去聲飯上聲爲去聲樂音雒舂書容切磨去聲復音伏○浮屠佛氏也誑欺也誘引也云猶言也滅消也資助也諸眾也不爲謂不供佛飯僧也刀剉火燒碓舂碾磨甚言其苦楚也殊絕也形形體神神魂佛法入中國始於漢明帝言前此之時人死而復生者有矣未嘗聞有入地獄見十王者以未有佛法惑人本無天堂地獄故也後世有死而復生云入地獄見十王者乃佛法所惑耳】○顏氏家訓曰吾家巫覡符章絕於言議汝曹所見勿爲妖妄【覡刑狄切○顏氏名之推北朝人作家訓巫女巫覡男巫符章卽書符拜章之術皆妖怪妄誕之事也】○伊川先生曰人無父母生日當倍悲痛更安忍置酒張樂以爲樂若具慶者可矣【爲樂之樂音雒○念父母鞠育之劬勞故倍增悲痛父母俱存曰具慶可者可置酒張樂也】○呂氏童訓曰事君如事親事官長如事兄與同僚如家人待羣吏如奴僕愛百姓如妻子處官事如家事然後能盡吾之心如有毫末不至皆吾心有所未盡也【呂氏名本中字居仁宋正獻公之曾孫作童防訓盡吾之心致其誠而已】○或問簿佐令者也簿所欲爲令或不從柰何伊川先生曰當以誠意動之今令與簿不和只是爭私意【佐去聲○簿者縣之佐令者縣之長動感動也】令是邑之長若能以事父兄之道事之過則歸已善則惟恐不歸於令積此誠意豈有不動得人【孟子曰至誠而不動者未之有也】○明道先生曰一命之士苟存心於愛物於人必有所濟【周禮一命受職如今之第九品也苟誠也物卽人也一命猶然況居大位者乎】○劉安禮問臨民明道先生曰使民各得輸其情問禦吏曰正已以格物【安禮字立之明道弟子輸猶盡也平易近民使下情各得上達則所以處之者自無不當矣禦馭也格正也範氏曰未有已不能正而能正人者】○伊川先生曰居是邦不非其大夫此理最好【不非議其過惡有忠敬意此古語而程子稱之】○童防訓曰當官之法惟有三事曰淸曰愼曰勤知此三者則知所以持身矣【吳氏曰淸謂亷潔不污愼謂謹守禮法勤謂勤於職業能是三者則能持身而可以治人矣】○當官者凡異色人皆不宜與之相接巫祝尼媼之類尢宜疎絕要以淸心省事爲本【媼音襖○異色人謂不務常業之人巫祝皆事鬼神者尼女僧媼牙婆也此軰一接之內則伺意以納賄外則誑人以行私善敗事害政故當一切禁絕淸心謂不以物欲累心省事謂不作無益之事】○後生少年乍到官守多爲猾吏所餌不自省察所得毫末而一任之間不復敢舉動大抵作官嗜利所得甚少而吏人所盜不貲矣以此被重譴良可惜也【少去聲猾音滑餌音耳省音醒復扶又切貲音咨譴去戰切○猾狡猾餌釣餌不敢舉動爲吏所制也不貲不可量也譴罪責也】○當官者先以暴怒爲戒事有不可當詳處之必無不中若先暴怒只能自害豈能害人【處上聲中去聲○暴怒怒之暴者中中理也】○當官處事但務著實如塗摖文字追攺日月重易押字萬一敗露得罪反重亦非所以養誠心事君不欺之道也【處上聲著直略切摖音砌重平聲○摖挑取也】○王吉上疏曰夫婦人倫大綱夭壽之萌也世俗嫁娶太蚤未知爲人父母之道而有子是以教化不明而民多夭【疏所助切○漢王吉字子陽瑯邪人疏奏疏也夭短命也萌芽也古者二十而嫁三十而娶後世反是嫁娶太蚤故民多夭未知爲人父母之道而有子故教化不明】○文中子曰婚娶而論財夷虜之道也君子不入其鄕古者男女之族各擇徳焉不以財爲禮【虜音魯○文中子姓王名通字仲淹隋之大儒也門人私謚曰文中子不入其鄕不與之共處也徳謂男女之性行財謂男之聘財女之資裝】○早婚少聘教人以偸妾媵無數教人以亂且貴賤有等一夫一婦庶人之職也【少去聲媵以正切○偸薄也媵從嫁者亂眞氏謂內或防子弟於惡外或生僮僕之變是也等謂妾媵之等數也】○司馬溫公曰凡議婚姻當先察其壻與婦之性行及家法如何勿苟慕其富貴【行去聲○婦家曰婚男家曰姻苟但也】壻苟賢矣今𨿽貧賤安知異時不富貴乎苟爲不肖今𨿽富盛安知異日不貧賤乎【此言壻之性行當察也苟誠也不肖卽不賢】婦者家之所由盛衰也苟慕一時之富貴而娶之彼挾其富貴鮮有不輕其夫而傲其舅姑養成驕妬之性異日爲患庸有極乎【鮮上聲○此言婦之性行當察也婦賢則家道盛不賢則家道衰故曰所繇盛衰】借使因婦財以致富依婦勢以取貴苟有丈夫之志气者能無愧乎【富貴有命不可必得假使得之是亦妾婦之妾婦耳】○安定胡先生曰嫁女必湏勝吾家者勝吾家則女之事人必欽必戒娶婦必湏不若吾家者不若吾家則婦之事舅姑必執婦道【安定地名先生名瑗字翼之宋泰州人欽欽敬戒戒謹吳氏曰女婦之性大率畏慕富盛而厭薄貧賤】○或問孀婦於理似不可取如何伊川先生曰然凡取以配身也若取失節者以配身是已失節也【孀音霜取音娶下同○此言孀婦不可取無夫曰孀】又問或有孤孀貧窮無托者可再嫁否曰只是後世怕寒餓死故有是說然餓死事極小失節事極大【此言孀婦不可再嫁】○顏氏家訓曰婦主中饋惟事酒食衣服之禮耳國不可使預政家不可使幹蠱如有聰明才智識達古今正當佐輔君子勸其不足必無牝雞晨鳴以致禍也【食音似蠱音古牝毗忍切○進食曰饋居中饋食婦人主之預幹也幹猶主也蠱事也君子夫也牝雞雌雞也牝雞晨鳴婦人預政幹蠱之諭也婦人預政幹蠱則有敗亡之禍矣】○江東婦女略無交遊其婚姻之家或十數年間未相識者惟以信命贈遺致慇懃焉【遺音位○江東大江之東略無交遊絕不與外人往還也以用也信命以言贈遺以物皆所以通慇懃之意】鄴下風俗專以婦持門戶爭訟曲直造請逢迎代子求官爲夫訴屈此乃恆代之遺風乎【鄴音業造土到切○鄴下古之相州造請謂謁人於外逢迎謂延客於家恆代皆燕趙間地名燕太子丹不愛後宮美女以結士故其遺風如此】○夫有人民而後有夫婦有夫婦而後有父子有父子而後有兄弟一家之親此三者而已矣自玆以往至於九族皆本於三親焉故於人倫爲重者也不可不篤【夫音扶○三親夫婦父子兄弟也九族髙曾祖父己身及子孫曾元九者及旁親也篤厚也三親於人倫爲重不厚則無所不薄矣】兄弟者分形連气之人也方其幼也父母左提右挈前襟後裾食則同案衣則傳服學則連業遊則共方𨿽有悖亂之人不能不相愛也【吳氏曰兄弟同出於父母故形分而气同左提右挈謂父母左手引兄以行右手挈弟以走也前襟後裾謂兄前挽父母之襟弟後牽父母之裾也服著也】及其壯也各妻其妻各子其子𨿽有篤厚之人不能不少衰也【衰者相愛之情衰也】娣姒之比兄弟則疎薄矣今使疎薄之人而節量親厚之恩猶方底而圎蓋必不合矣惟友悌深至不爲傍人之所移者免夫【娣音弟姒音似爲去聲○長婦爲姒少婦爲娣疎薄謂娣姒親厚謂兄弟節量猶言裁處傍人亦謂娣姒免者免於衰也】○柳開仲塗曰皇考治家孝且嚴旦望弟婦等拜堂下畢卽上手低面聽我皇考訓誡曰人家兄弟無不義者盡因娶婦入門異姓相聚爭長競短漸漬日聞偏愛私藏以致背戾分門割戶患若賊讐皆汝婦人所作男子剛腸者幾人能不爲婦人言所惑吾見多矣若等寜有是耶退則惴惴不敢出一語爲不孝事開軰抵此賴之得全其家云【上上聲漸音尖漬音恣背音佩戾音利惴之瑞切○開字仲塗宋大名人父沒稱皇考旦謂朔旦上手義手也漸漬爲譖言如水之浸潤不驟也偏愛各有所欲也私蔵各冇所蓄也若汝也惴惴恐懼之貌抵此猶言至今全謂不分異云語辭】○伊川先生曰今人多不知兄弟之愛且如閭閻小人得一食必先以食父母夫何故以父母之口重於己之口也得一衣必先以衣父母夫何故以父母之體重於己之體也至於犬馬亦然待父母之犬馬必異乎己之犬馬也獨愛父母之子卻輕於己之子甚者至若讐敵舉世皆如此惑之甚矣【夫音扶下同衣去聲○閭閻里巷之門也仇敵仇讐相敵也惑謂蔽惑而不知輕重也夫愛父母之口體犬馬重於己之口體犬馬者天理之明也愛父母之子輕於己之子者人欲之蔽也推其所明而逹之於其所蔽則弟矣】○橫渠先生曰斯幹詩言兄及弟矣式相好矣無相猶矣言兄弟宜相好不要相學猶似也人情大抵患在施之不見報則輟故恩不能終不要相學己施之而已【好如字輟音拙已音紀○斯幹小雅篇名式語辭好和好輟止也朱子曰不要相學是不要相學其不好處如兄能愛其弟弟卻不恭其兄兄豈可學弟之不恭而遂忘其愛但當盡其愛而已如弟能恭其兄兄卻不愛其弟弟豈可學兄之不愛而遂忘其恭但當盡其恭而已】○伊川先生曰近世淺薄以相歡狎爲相與以無圭角爲相歡愛如此者安能久若要久湏是恭敬君臣朋友皆當以敬爲主也【歡狎爲歡好而防狎也無圭角謂去方而爲圓也】○橫渠先生曰今之朋友擇其善柔以相與拍肩執袂以爲气合一言不合怒气相加朋友之際欲其相下不倦故於朋友之間主其敬者日相親與得效最速【袂音寐○善柔謂善爲柔媚气合謂意气相合相下謂彼此相譲效卽忠告善道之益也】○童訓曰同僚之契交承之分有兄弟之義至其子孫亦世講之前軰專以此爲務今人知之者蓋少矣又如舊舉將及嘗爲舊任按察官者後已官𨿽在上前軰皆辭避坐下坐風俗如此安得不厚乎【分音問將去聲○交承新舊官交代也舉將舉主也】○範文正公爲參知政事時告諸子曰吾貧時與汝母養吾親汝母躬執爨而吾親甘旨未嘗充也今而得厚祿欲以養親親不在矣汝母亦已早世吾所最恨者忍令若曹享富貴之樂也【爨取亂切樂音雒○公名仲淹字希文諡文正宋吳縣人公二歳而孤親謂母也爨炊爨也甘旨羙味也早世早沒也若曹汝軰也】吾吳中宗族甚眾於吾固有親疎然吾祖宗視之則均是子孫固無親疎也苟祖宗之意無親疎則饑寒者吾安得不卹也自祖宗來積徳百餘年而始發於吾得至大官若獨享富貴而不卹宗族異日何以見祖宗於地下今何顏入家廟乎於是恩例俸賜常均於族人並置義田宅云【恩例異數也俸賜常典也範氏義荘人日食米一升歳衣縑一匹嫁娶喪葬皆有給】○司馬溫公曰凡爲家長必謹守禮法以禦羣子弟及家眾分之以職授之以事而責其成功制財用之節量入以爲出稱家之有無以給上下之衣食及吉凶之費皆有品節而莫不均一裁省冗費禁止奢華常湏稍存贏餘以備不虞【稱去聲贏音盈○禮先王所制法國家所立禦統也家眾婢僕軰也職如主庖廩掌田園之類事如治產業給徵役之類量入以出入多則出多入少則出少也稱家以給有則丰無則儉也吉凶謂冠婚喪祭之事品節言其當均一言其平冗雜贏剰備防也不虞謂不可虞度之事如水火盜賊之類此皆制財用之節也】

右廣明倫【李氏曰首十四章廣父子之親次十章廣君臣之義次八章廣夫婦之別次四章廣長幼之序次三章廣朋友之交末二章通論五倫之義】

董仲舒曰仁人者正其誼不謀其利明其道不計其功【誼義同○仲舒漢廣川人仁者心之徳仁人者無私欲而有其徳者也義者人心之裁制道者天理之自然功功效也朱子曰道是大綱說義是就一事上說正義未嘗不利明道豈必無功但不先以功利爲心耳】○孫思邈曰膽欲大而心欲小智欲圎而行欲方【行去聲○思邈唐京兆人膽大謂敢爲心小謂畏敬智圎謂通變行方謂有守】○古語雲從善如登從惡如崩【古語國語升髙曰登墜下曰崩朱子曰善者天命所賦之本然惡者物欲所生之邪檅眞氏曰從善如登善難進也從惡如崩惡易防也】○孝友先生朱仁軌隱居養親嘗誨子弟曰終身讓路不枉百步終身譲畔不失一段【先生字徳容孝友私謚也唐亳州人畔田界也終身讓路無枉百步之時終身讓畔無失一叚之時何憚而不爲乎】○濓溪周先生曰聖希天賢希聖士希賢【濓溪地名先生名惇頤字茂叔宋道州人朱子曰希望也】伊尹顏淵大賢也伊尹恥其君不爲堯舜一夫不得其所若撻於市顏淵不遷怒不貳過三月不違仁【朱子曰皆賢人之事也又曰三月言其久仁者心之徳不違仁者無私欲而有其徳也吳氏曰若撻於市言恥之甚也】志伊尹之所志學顏淵之所學【朱子曰此言士希賢也】過則聖及則賢不及則亦不失於令名【朱子曰三者隨其用力之淺深以爲所至之近遠不失令名以其有爲善之實也】○聖人之道入乎耳存乎心蘊之爲徳行行之爲事業彼以文辭而已者陋矣【行去聲○聖人之道仁義中正而已矣積於中爲徳行道之體也發於外爲事業道之用也陋謂卑陋】○仲由喜聞過令名無窮焉今人有過不喜人規如防疾而忌醫寜滅其身而無悟也噫【朱子曰喜其得聞而攺之規規諫悟悔悟噫傷痛聲過不攺則爲惡而速禍矣】○明道先生曰聖賢千言萬語只是欲人將已放之心約之使反復入身來自能尋向上去下學而上達也【約猶收也下學而上達下學人事而上達天理也朱子曰所謂反復入身來不是將已縱出底收拾轉來只是知求則心便在便是反復入身耒又曰能求放心則志气淸明義理昭著而可以上達矣】○心要在腔子裏【腔音羗○腔子猶言身子耳朱子曰心之爲物至虛至靈神妙不測常爲一身之主以提萬事之綱而不可有頃刻之不存者也一不自覺而馳騖飛揚以徇物欲於軀殻之外則一身無主萬事無綱𨿽其俯仰顧盼之間在己不自覺其身之所在矣又曰敬便在腔子裏】○伊川先生曰只整齊嚴肅則心便一一則自無非辟之幹【辟音僻○整齊嚴肅如正衣冠尊瞻視之類一專一也盧氏曰外面整齊嚴肅則內面便一內面一則外面便無非僻之幹】○伊川先生甚愛表記君子荘敬日彊安肆日偸之語蓋常人之情才放肆則日就曠蕩自簡束則日就規矩【表記禮記篇名彊彊立也偸偸惰也常人以下程子釋記之言規所以爲圎之器矩所以爲方之器諭禮度也周氏曰安肆日偸亦言君子者謂𨿽爲君子或安肆則日入於偸也】○人於外物奉身者事事要好只有自家一个身與心卻不要好苟得外物好時卻不知道自家身與心已自先不好了也【外物之奉身如飲食衣服宮室之類身不好謂身不簡心不好謂心不収】○伊川先生曰顏淵問克己復禮之目孔子曰非禮勿視非禮勿聽非禮勿言非禮勿動【朱子曰克勝也已謂身之私欲也復反也禮者天理之節文也目條件也非禮者己之私也勿者禁止之辭是人心之所以爲主而勝私復禮之機也】四者身之用也由乎中而應乎外制乎外所以養其中也顏淵事斯語所以進於聖人後之學聖人者宜服膺而勿失也因箴以自警【視聽言動皆身之用由心而出者也非禮勿視聽言動所以制外而養心也事從事也進者進步幾及之意服著也膺胸也奉持而著之心胸之間也朱子曰繇中應外泛言其理如此耳制外養中方是說做工夫防】其視箴曰心兮本虛應物無迹操之有要視爲之則蔽交於前其中則遷制之於外以安其內克己復禮久而誠矣【操平聲○心之體本自虛明而其用則隨物而應無有形迹操而存之之要以視爲則而已蓋物欲之蔽交接於前則心隨之以遷此非禮之視所以當制也制之於外克己也以安其內復禮也至於眞積力久則誠矣誠者從容不勉者也朱子曰人之視聽言動視最在先爲操心之凖則】其聽箴曰人有秉彜本乎天性知誘物化遂亡其正卓彼先覺知止有定閒邪存誠非禮勿聽【性卽理也人之秉彜乃得於天之正理也聽非禮則心之知爲物所引誘與之俱化而正理遂亡矣惟彼先覺之人卓然自立知其所當止而志有定向故能防閒其邪妄於外而存其實理於內自然非禮勿聴之也】其言箴曰人心之動因言以宣發禁躁妄內斯靜專矧是樞機興戎出好吉凶榮辱惟其所召傷易則誕傷煩則支己肆物忤出悖來違非法不道欽哉訓辭【躁音竈好字葉去聲易音異誕音但忤音誤○宣布也人心有動於內因言以宣於外所謂言者心之聲也發發言也言不煩躁則心安靜言不妄誕則心專一矧況也樞機諭言說見範魯公詩戎兵也好善也謂言能興戎出好且召吉凶榮辱也傷於輕易則妄誕傷於煩多則支蔓已放肆則忤於人出者逆則來者違四者言之病也道言也欽敬也訓辭訓戒之辭卽非法不道也】其動箴曰哲人知幾誠之於思志士勵行守之於爲順理則裕從欲惟危造次克念戰兢自持習與性成聖賢同歸【幾平聲行去聲造音操○思者動於心也惟知幾之哲人能誠之爲者動於身也惟勵行之志士能守之二者𨿽不同然皆順理則安裕從欲則危險也動於心造次而能念動於身戰兢而自持內外交致其力也習之久而與气質之性俱成則賢亦聖矣故曰同歸一說聖性之也謂哲人賢習之也謂志士及其成功則一也故曰同歸朱子曰此章問答乃傳授心法切要之言程子之箴發明親切學者尢宜深玩】○伊川先生言人有三不幸少年登髙科一不幸席父兄之勢爲羙官二不幸有髙才能文章三不幸也【幸猶慶也席猶借也少年登髙科者學未優借勢爲羙官者人不稱有髙才能文章者恆無徳以將之此三者皆不足以致遠故謂之不幸】○橫渠先生曰學者捨禮義則飽食終日無所猷爲與下民一致所事不逾衣食之間燕遊之樂耳【樂音雒○捨棄也猷爲謀猷作爲也下民下等之人也一致猶言同歸逾過也】○範忠宣公戒子弟曰人𨿽至愚責人則明𨿽有聰明恕己則昏爾曹但常以責人之心責己恕己之心恕人不患不到聖賢地位也【公名純仁字堯夫忠宣諡也文正公之子朱子曰恕是推去的於己不當下恕字若欲修潤其語當曰以愛己之心愛人吳氏曰恕字之義範公蓋以寛恕爲言】○呂榮公嘗言後生初學且湏理防气象气象好時百事是當气象者辭令容止輕重疾徐足以見之矣不惟君子小人於此焉分亦貴賤壽夭之所由定也【當去聲○公名希哲字原明宋東菜人封榮陽郡公理防謂省察矯揉之辭令出諸口容止見諸身乃徳之符也故端重安徐者爲君子爲貴爲壽輕浮躁疾者爲小人爲賤爲夭熊氏曰气象不過言貌二者而已】○攻其惡無攻人之惡蓋自攻其惡日夜且自防檢絲毫不盡則慊於心矣豈有工夫防檢他人耶【慊苦簟切○攻專治也攻其惡無攻人之惡孔子之言也蓋發語辭士之檢身一念惡未盡去卽有愧於心矣何暇責人哉】○大要前軰作事多周詳後軰作事多闕略【大要猶言大抵周則無闕詳則不略用心勤密則作事多周詳用心疎怠則作事多闕略】○恩讐分明此四字非有道者之言也無好人三字非有徳者之言也後生戒之【孔子曰以徳報徳以直報怨是恩讐不當分明也孟子曰人皆可以爲堯舜是世未嘗無好人也】○張思叔座右銘曰凡語必忠信凡行必篤敬飲食必愼節字畫必楷正【行去聲○思叔名鐸宋河南人銘者自警之辭愼謂不苟食節謂不恣食楷謂不艸率正謂不偏邪】容貌必端莊衣冠必肅整步履必安詳居處必正靜【處上聲○皆敬也】作事必謀始出言必顧行常徳必固持然諾必重應見善如已出見惡如已病【行去聲○事謀於始則無後悔言顧其行則非虛言常徳平常之徳持之固則不失然諾皆應辭應之重則思踐如已出冀已亦有是善也如已病恐已亦有是惡也】凡此十四者我皆未深省書此當座隅朝夕視爲警【省察也警戒也】○胡文定公曰人湏是一切世味淡薄方好不要有富貴相孟子謂堂髙數仭食前方丈侍妾數百人我得志不爲學者湏先除去此等嘗自激昻便不到得墜墮【一切世味如飲食衣服居室之類淡薄謂食取充腹衣取蔽形居室取蔽風雨也富貴相驕奢之態也八尺曰仞方丈食饌列於前者方一丈也此所謂富貴相也激昻猶奮發也墜墮皆落也不以富貴爲事嘗自激昻而爲善則不淪於污下矣】常愛諸葛孔明當漢末躬耕南陽不求聞達後來𨿽應劉先主之聘宰割山河三分天下身都將相手握重兵亦何求不得何欲不遂乃與後主言成都有桑八百株薄田十五頃子孫衣食自有餘饒臣身在外別無調度不別治生以長尺寸若死之日不使廩有餘粟庫有餘財以負陛下及卒果如其言如此軰人眞可謂大丈夫矣【握一角切調去聲度去聲○南陽地名先主漢昭烈也嘗三顧武侯於艸盧之中宰宰制割分割三分天下謂昭烈居蜀曹操居中原孫權居江南分天下爲三國也都猶居也握猶掌也成都郡名百畝爲頃饒亦余也調度猶言區畫長增益也尺寸猶言毫末背恩忘徳曰負躬耕南陽若將終身及爲將相志惟興漢孟子稱大丈夫貧賤不能移富貴不能淫武侯有之矣】○範益謙座右戒曰一不言朝廷利害邊報差除二不言州縣官員長短得失三不言眾人所作過惡四不言仕進官職趨時附勢五不言財利多少厭貧求富六不言淫媟戲慢評論女色七不言求覓人物幹索酒食【媟音屑評音平覓音密索音色○益謙名衝宋人利害謂事有利有害也邊報邊境之報也遣使曰差授官曰除無心失理爲過有心悖理爲惡媟狎也淫媟戲慢皆邪僻之事覓幹索皆求也】又曰一人附書信不可開拆沈滯【開拆則幹人之私沈滯則誤人之托】二與人並坐不可窺人私書【窺竊視也私書親故之書也】三凡入人家不可看人文字【文字如書簡簿籍之類】四凡借人物不可損壞不還【物如書籍器物之類】五凢喫飲食不可揀擇去取【謂揀擇以去其不可意者而取其可意者】六與人同處不可自擇便利【如夏擇淸涼冬擇和暖之類】七見人富貴不可嘆羨詆毀【詆音底○慕之則嘆羨惡之則詆毀】凡此數事有犯之者足以見用意之不肖於存心修身大有所害因書以自警【凡此數事學者所當察之於念慮之萌謹之於事爲之著者也】○胡子曰今之儒者移學文藝幹仕進之心以收其放心而美其身則何古人之不可及哉父兄以文藝令其子弟朋友以仕進相招往而不返則心始荒而不治萬事之成咸不逮古先矣【胡子名宏字仁仲文定公之子言今之儒者學文藝而幹仕進其用心最勤能移此心以存心修身𨿽古人亦可及也往而不返謂心馳逐於文藝仕進而不知返也心者萬事之本心旣荒故萬事之成皆不及古之人矣】○顏氏家訓曰夫所以讀書學問本欲開心明目利於行耳【夫音扶○開心明目猶言推極知識也利者行無不得之謂】未知養親者欲其觀古人之先意承顏怡聲下气不憚劬勞以致甘腝惕然慙懼起而行之也【腝音輭惕他歷切○先意道迎父母之善意也惕然慙懼意吳氏曰先意而承順顏色怡聲而低下其气所謂養志也不憚已之疲勞以營奉甘腝之飲食所謂養口體也此皆古人之所行者今因讀書學問而知之故必惕然慙懼興起而必欲行之也後五者文意皆仿此】未知事君者欲其觀古人之守職無侵見危授命不忘誠諫以利社稷惻然自念思欲效之也【守職無侵有官守者修其職有言責者盡其忠也見危授命知有君而不知有身也不忘誠諫以利社稷知有國而不知有家也惻然感念意】素驕奢者欲其觀古人之恭儉節用卑以自牧禮爲教本敬者身基瞿然自失斂容抑志也【瞿音句○素平日也驕矜奢縱役於气者也自收自處也禮以律人敬以立已瞿然自失貌收斂其容抑下其志則不驕奢矣】素鄙悋者欲其觀古人之貴義輕財少私寡欲忌盈惡滿賙窮防匱赧然悔恥積而能散也【悋音吝惡烏故切賙音周防卹同赧乃板切○鄙鄙陋悋悋嗇欲貪欲也盈則溢故可忌滿則覆故可惡匱乏也赧然慙而面赤之貌積財而能散施則不鄙吝矣】素暴悍者欲其觀古人之小心黜已齒獘舌存含垢藏疾尊賢容眾恭然沮喪若不勝衣也【悍音旱黜音出音揑沮再呂切喪去聲勝音升○猛防彊悍剛惡也黜已自退抑也齒舌存諭彊死而弱生也含垢猶言忍恥藏疾猶言隱惡眾謂眾人然沮喪貌謂自沮喪其防悍之气也】素怯懦者欲其觀古人之達生委命彊毅正直立言必信求福不回勃然奮厲不可恐懼也【怯乞葉切懦音糯○怯耎懦弱柔惡也達生委命達生死之常理而委之命也求福不回不爲回邪之行以求福也勃然奮厲貌謂奮發振厲以去其怯懦也】歷玆以往百行皆然縱不能淳去泰去甚學之所知施無不達世人讀書但能言之不能行之武人俗吏所共嗤詆良由是耳【去上聲下同嗤音笞詆音邸○玆指上文六者而言皆然謂皆如此取法古人也人能勇於力行𨿽或未至盡善而气習之偏駁泰甚者亦必克而去之矣蓋學之所知者能力行之自無不達也達卽周子所謂行之利也嗤也詆毀也】又有讀數十卷書便自髙大淩忽長者輕慢同列人疾之如讐敵惡之如鴟梟如此以學求益今反自損不如無學也【梟音鴞○鴟梟惡鳥】○伊川先生曰大學孔氏之遺書而初學入徳之門也於今可見古人爲學次第者獨賴此篇之存而其他則未有如論孟者故學者必由是而學焉則庶乎其不差矣【大學之書古之大學所以教人之法孔子誦而傳之以詔後世者也徳之爲言得也行道而有得於心也門以比大學之書蓋入徳必由乎大學譬之入室必由乎門也爲學次第謂格物致知誠意正心修身齊家治國平天下有先後之序也是指大學而言】○凡看語孟且湏熟讀玩味將聖人之言語切記不可只作一場話說看得此二書切已終身盡多矣【孔孟之言皆實理也熟讀其辭玩味其理而著之於已則終身用之不能盡矣】○讀論語者但將弟子問處便作己問將聖人答處便作今日耳聞自然有得若能於論孟中深求玩味將來涵養成甚生气質【讀書當體認歸已不徒誦說而已輔氏曰將來涵養成謂後來涵養成就也新安陳氏曰甚生气質謂愚者明柔者彊生出好气質也】○橫渠先生曰中庸文字軰直湏句句理防過使其言互相發明【理防謂深求玩味之互交互也朱子曰張子之言眞讀書之要法不但可施於中庸也】○六經湏循環理防盡無窮待自家長得一格則又見得別【古者以易詩書禮樂春秋爲六經循環謂周而復始此理防亦謂深求玩味也盡無窮謂義理無窮盡也長一格謂學有進也學進則所見益髙矣】○呂舍人曰大抵後生爲學先湏理防所以爲學者何事【舍人呂本中也嘗爲中書舍人此理防猶言識得也蓋學所以爲道如下文行止語黙湏要盡合道理及求古聖賢用心竭力從之是已非爲作文章取官祿計也後生爲學先湏識得此意然後志定而徳業可成】一行一住一語一黙湏要盡合道理【黙不言也】學業則湏是嚴立課程不可一日放慢每日湏讀一般經書一般子書不湏多只要令精熟湏靜室危坐讀取二三百徧字字句句湏要分明又每日湏連前三五授通讀五七十徧湏令成誦不可一字放過也史書每日湏讀取一卷或半捲以上始見功湏是從人授讀疑難處便質問求古聖賢用心竭力從之【難去聲○經書聖人之書子書賢人之書史書紀事之書危坐猶正坐也質正也經書子書必讀之精熟反覆玩味然後文義可通史書必讀一卷半捲以上然後事之本末可見皆必從師友授而讀之有疑難則取正審問乃不差也如是以求古聖賢所以用心而盡力從之道將爲我有矣】夫指引者師之功也行有不至從容規戒者朋友之任也決意而往則湏用已力難仰他人矣【從音聰仰去聲○仰資也】○呂氏童防訓曰今日記一事明日記一事久則自然貫穿今日辧一理明日辧一理久則自然浹洽【穿去聲浹音接洽音匣○此致知之事久謂日日如此無間斷也貫穿通透也理卽事中之理辧謂辧其是非浹洽謂心與理相涵矣】今日行一難事明日行一難事久則自然堅固【此力行之事堅固則身與事相安矣】渙然冰釋怡然順理久自得之非偶然也【釋消也林氏曰渙然觧散如春冰之釋怡然喜悅而眾理皆順】○前軰嘗說後生才性過人者不足畏惟讀書尋思推究者爲可畏耳又云讀書只怕尋思蓋義理精深惟尋思用意爲可以得之鹵莽厭煩者決無有成之理【鹵音魯莾母黨切○鹵莾不用心也熊氏曰人有才貴乎有學非學無以充其才有學貴乎有思非思無以充其學故後生可畏者非以其才之難旣能學而又能思者爲難也夫義理散在簡冊之中聖賢之言不可以粗看不可以淺窺若鹵莽厭煩則何由知聖賢用心而窮其義理乎】○顏氏家訓曰借人典籍皆湏愛防先有缺壞就爲補治此亦士大夫百行之一也【爲行並去聲○百行大而忠君孝親小而手容恭足容重皆是借人器物皆湏保防況書籍乎或先損壊卽爲修補完好實士君子之一行也】濟陽江祿讀書未竟𨿽有急速必待捲束整齊然後得起故無損敗人不厭其求假焉【捲音捲○濟陽縣名祿字彥遐竟終也假借也讀書𨿽遇急事必整束而起此亦可見其處事敬謹宜乎人不厭其求借也】或有狼籍几案分散部帙多爲童幼婢妾所防污風雨虫鼠所毀傷實爲累徳吾每讀聖人書未嘗不肅敬對之其故紙有五經詞義及聖賢姓名不敢他用也【籍音席污累並去聲○狼籍艸而臥去則穢亂故物之散亂曰狼籍部帙書冊卷帙也散污經書實累大徳故顏氏書以爲世戒且云舊紙有經書之文聖賢之姓名皆不當別用所以廣敬也】○明道先生曰君子教人有序先傳以小者近者而後教以大者遠者非是先傳以近小而後不教以遠大也【小者近者謂灑掃應對進退之節大者遠者謂明徳新民之事】○明道先生曰道之不明異端害之也昔之害近而易知今之害深而難辧昔之惑人也乘其迷暗今之入人也因其髙明【道者聖人之道也異端非聖人之道而別爲一端如楊墨老佛是也昔之害謂楊墨今之害謂佛氏葉氏曰淺近故迷暗者爲所惑深微故髙明者反防其中朱子曰楊墨只是硬恁地做爲我兼愛做得來也淺不能惑人佛氏最有精微動人處從他說愈深愈害人又曰他劈初頭便錯了如天命之謂性他把這个便都做空虛說了吾儒見得都是實】自謂之窮神知化而不足以開物成務言爲無不周徧實則外於倫理窮深極微而不可以入堯舜之道天下之學非淺陋固滯則必入於此【言爲夏氏曰所言所爲也佛氏空寂之教自謂通神明之徳知變化之道語大包法界語小入微塵或陳說道徳指陳心性皆朱子所謂彌近理而大亂眞者也開物謂人所未知者開發之成務謂人之欲爲者成全之如三皇五帝造書契教稼穡制衣服宮室之類是也倫理謂父子君臣夫婦長幼朋友之倫有親義別序信之理也堯舜之道卽倫理也淺陋固滯如刑名術數之說記誦詞章之習皆是道不明故天下之學不入於淺陋固滯必入於佛氏之空寂】自道之不明也邪誕妖妄之說競起塗生民之耳目溺天下於污濁𨿽髙才明智膠於見聞醉生夢死不自覺也【楊墨老佛皆邪誕妖妄之說也塗猶塞也溺猶防也膠猶泥也覺悟也言其迷溺之深如醉如夢自生至死而不悟也】是皆正路之蓁蕪聖門之蔽塞辟之而後可以入道【正路諭聖道蓁艸盛貌蕪荒也辟開也】

右廣敬身【李氏曰首十六章廣心術之要次四章廣威儀之則次三章廣衣服之制及飲食之節後十三章通論爲學之道】

禦定小學集注卷五﹤子部﹐儒家類﹐禦定小學集注﹥

欽定四庫全書

禦定小學集注卷六

外篇

善行第六【此篇紀漢以來賢者所行之善行以實立教眀倫敬身也凡八十一章】

呂榮公名希哲字原眀申國正獻公之長子正獻公居家簡重寡黙不以事物經心而申國夫人性嚴有法𨿽甚愛公然教公事事循蹈規矩【正獻公名公著字晦叔相宋封申國公簡簡要重重厚寡省事黙愼言也事物謂外事外物經猶縈也蹈猶行也規矩諭禮度事事依循禮度而行下文所言是也】甫十歲祁寒暑雨侍立終日不命之坐不敢坐也日必冠帶以見長者平居𨿽甚熱在父母長者之側不得去巾襪防袴衣服惟謹【防音篆○甫始祁大防繞也防袴所以纒繞袴管者亦謂之偪首之巾足之襪脛之防袴身之衣服皆不得去謹則又加整飭矣】行步出入無得入茶肆酒肆市井里巷之語鄭衛之音未嘗一經於耳不正之書非禮之色未嘗一接於目【鄭衛二國名其音淫熊氏曰足不妄行耳不妄聽目不妄視】正獻公通判潁州歐陽公適知州事焦先生千之伯彊客文忠公所嚴毅方正正獻公招延之使教諸

子諸生小有過差先生端坐召與相對終日竟夕不與之語諸生恐懼畏服先生方略降辭色【歐陽公名修字永叔諡文忠焦先生名千之字伯彊時寓歐陽公家諸子諸生皆謂榮公及其弟也端正也降猶舒也解也】時公方十餘歲內則正獻公與申國夫人教訓如此之嚴外則焦先生化導如此之篤故公徳器成就大異眾人公嘗言人生內無賢父兄外無嚴師友而能有成者少矣【行成曰徳才成曰器】○呂榮公張夫人待制諱昷之之幼女也最鐘愛然居常至微細事教之必有法度如飲食之類飯羮許更益魚肉不更進也時張公已爲待制河北都轉運使矣【昷音溫使去聲○夫人榮公之妻待制官名諱卽名也生曰名死曰諱鐘聚更再益增也都轉運使亦官名張公已貴顯矣而示女子以儉約如此非特教子者所當法亦守官者所當法也】及夫人嫁呂氏夫人之母申國夫人姊也一日來視女見捨後有鍋釡之類大不樂謂申國夫人曰豈可使小兒輩私作飲食壞家法耶其嚴如此【樂音雒○張待制呂正獻公皆魯參政宗道之壻】○唐陽城爲國子司業引諸生告之曰凡學者所以學爲忠與孝也諸生有久不省親者乎眀日謁城還養者二十輩有三年不歸侍者斥之【養去聲○唐李氏王天下之號城字亢宗定州人謁告也斥逐也】○安定先生胡瑗字翼之患隋唐以來仕進尙文辭而遺經業苟趨祿利及爲蘇湖二州教授嚴條約以身先之𨿽大暑必公服終日以見諸生嚴師弟子之禮解經至有要義爲諸生言其所以治已而後治乎人者學徒千數日月刮劘爲文章皆傅經義必以理勝信其師說惇尙行實後爲太學四方歸之庠捨不能容【瑗音願先去聲口狠切爲去聲劘音磨傅音附行去聲○條教條約約束以身先之謂躬行以率之要義卽治人治己之道切到之意治己而後治人眀體適用之學也刮劘刮垢劘光也兼文行而言傅依也必以理勝不尙辭也信尊信也安定後爲國子直講四方學者歸之故庠捨不能容】其在湖學置經義齋治事齋經義齋者擇疏通有器局者居之治事齋者人各治一事又兼一事如治民治兵水利算數之類其在太學亦然【疏通謂才識眀逹有器局謂器局正大】其弟子散在四方隨其人賢愚皆循循雅飭其言談舉止遇之不問可知爲先生弟子其學者相與稱先生不問可知爲胡公也【飭音赤○循循雅正謹飭之貌言動皆雅飭故遇之則知其爲安定弟子學者皆尊師故稱先生則知其爲安定】○眀道先生言於朝曰治天下以正風俗得賢才爲本【風者上所化俗者下所習賢有徳者才有能者二者固治天下之本然得賢才斯可以正風俗則得賢才又正風俗之本也】宜先禮命近侍賢儒及百執事悉心推訪有徳業充備足爲師表者其次有篤志好學材良行修者延聘惇遣萃於京師朝夕相與講眀正學【好行俱去聲○悉盡也推訪推求詢訪也延聘謂迎之以禮惇遣謂送之以禮萃聚京大師眾也天子之都曰京師】其道必本於人倫眀乎物理其教自小學灑掃應對以往修其孝弟忠信周旋禮樂其所以誘掖激勵漸磨成就之道皆有節序其要在於擇善修身至於化成天下自鄕人而可至於聖人之道【漸音尖○誘之掖之使有進激之勵之使無退漸之磨之使不苦其難皆所以成就之正學不出乎人倫物理而已灑掃應對以至周旋禮樂小學之教也誘掖激勵漸磨成就之成其始也擇善修身以至化成天下大學之教也自鄕人而至於聖人之道成其終也】其學行皆中於是者爲成徳取材識眀逹可進於善者使日受其業擇其學眀徳尊者爲太學之師次以分教天下之學【行去聲中去聲○中於是謂合於小學大學之教也以成徳爲師取才識之眀逹者受其教及學之旣成上者使教國學其次以分教州縣之學也此三節言擇師之法】擇士入學縣升之州州賔興於太學太學聚而教之歲論其賢者能者於朝【縣謂縣學州謂州學王制曰論定然後官之】凡選士之法皆以性行端潔居家孝悌有廉恥禮讓通眀學業曉逹治道者【行去聲○選亦擇也此兩節言擇士之法朱子曰眀道論學制最爲有本讀之未嘗不慨然發嘆也】○伊川先生看詳學制大槪以爲學校禮義相先之地而月使之爭殊非敎養之道請攺試爲課有所未至則學官召而教之更不考定髙下【伊川嘗充崇政殿說書同孫覺等看詳國子監條制相先猶相尙月使之爭謂月有試以較其髙下是使之爭競也】制尊賢堂以延天下道徳之士鐫解額以去利誘省繁文以専委任勵行檢以厚風敎及置待賔吏師齋立觀光法如是者亦數十條【鐫子全切解居隘切去上聲行去聲○制置也延待也鐫謂刻定之解猶貢也額數也宋元丰中以利祿誘士國學解額增至五百人來者奔湊程子蓋欲量畱百人餘四百分於州郡使士人各安鄕土也省減也繁文吏牘之類師儒之官不責以小文所以専委任也行檢爲行誼名檢待賔齋所以待行能可賔敬者吏師齋則通於治道可爲吏之師法者居之觀光謂觀見國之盛徳光輝立觀光法蓋以處來學之士也】○藍田呂氏鄕約曰凡同約者徳業相勸【藍田縣名呂氏兄弟四人大中大防大約大臨鄕約與鄕人約誓也勸勉也本注徳謂見善必行聞過必攺能治其身能治其家能事父兄能教子弟能禦童僕能事長上能睦親故能擇交遊能守廉介能廣施惠能受寄托能救患難能導人爲善能規人過失能爲人謀事能爲眾集事能解鬭爭能決是非能興利除害能居官舉職業謂居家則事父兄教子弟待妻妾在外則事長上接朋友教後生禦童僕至於讀書治田營家濟物如禮樂射禦書數之類皆可爲之非此之類皆爲無益】過失相規【規猶戒也本注犯義之過六一曰酗博鬭訟二曰行止逾違三曰行不恭遜四曰言不忠信五曰造言誣毀六曰營私太甚不修之過五一曰交非其人二曰逰戲怠惰三曰動止無儀四曰臨事不恪五曰用度不節】禮俗相交【本注謂婚姻喪葬祭祀之禮有往還書問慶弔之節】患難相防【本注一曰水火二曰盜賊三曰疾病四曰死喪五曰孤弱六曰誣枉七曰貧乏】有善則書於籍有過若違約者亦書之三犯而行罰不悛者絕之【悛音銓○若及也悛攺也絕之使不與約也】○明道先生教人自致知至於知止誠意至於平天下灑掃應對至於窮理盡性循循有序【格物致知所以求知所止誠意正心修身齊家治國平天下所以求得所止灑掃應對小學之教也窮理卽致知至於知止之事盡性卽誠意至於平天下之事大學之教也循循有次序貌謂先習之於小學而後進之於大學而大學之教又自有其序也】病世之學者捨近而趨逺處下而闚髙所以輕自大而卒無得也【闚音窺○趨奔也闚猶闞也卒終也此學者之大病程子敎人循循有序蓋病乎此矣吳氏曰行逺自近升髙自下學之序也自大小學之序言灑掃應對近者下者也窮理盡性髙者逺者也以大學之序言之格物致知誠意正心修身非近而下者乎齊家治國平天下非髙而逺者乎】

右實立教

江革少失父獨與母居遭天下亂盜賊並起革負母逃難備經險阻常采拾以爲養數遇賊或刧欲將去革輒涕泣哀求言有老母辭气願欵有足感動人者賊以是不忍殺之或乃指避兵之方遂得俱全於難【少去聲難去聲下同養去聲數音朔願音願○漢江革字次翁臨淄人備經險阻謂徧歷道路之艱危采拾謂采取艸木之可食者數頻也刧欲將去謂欲脇革以去也願款誠慤也俱全謂母子皆保全也】轉客下邳貧窮裸跣行傭以供母便身之物莫不畢給【裸魯果切跣蘇典切傭音庸○轉客猶飄泊下邳今邳州裸露身跣露足行傭爲雇工也便身之物謂母身所便安之物畢猶皆也給猶足也】○薛包好學篤行父娶後妻而憎包分出之包日夜號泣不能去至被毆杖不得已廬於捨外旦入而灑掃父怒又逐之乃廬於裏門晨昏不廢積歲餘父母慚而還之後服喪過哀【好去聲行去聲號平聲毆音嘔○漢薛包字孟嘗汝南人不能猶不忍裏門巷門也不廢謂不廢定省之禮】旣而弟子求分財異居包不能止乃中分其財奴婢引其老者曰與我共事久若不能使也田廬取其荒頓者曰吾少時所理意所戀也器物取其朽敗者曰我素所服食身口所安也弟子數破其產輒復賑給【少去聲戀龍眷切數音朔復去聲○旣謂服喪已也弟子弟及其子也中分均分也共事同事也若汝也指弟子荒謂田畝荒蕪頓謂廬舍傾頓服用也】○王祥性孝蚤喪親繼母朱氏不慈數譖之由是失愛於父每使掃除牛下祥愈恭謹父母有疾衣不解帶湯藥必親嘗母嘗欲生魚時天寒冰凍祥解衣將剖冰求之冰忽自解防鯉躍出持之而歸母又思黃雀炙復有雀數十飛入其幕復以供母鄕裏驚嘆以爲孝感所致有丹柰結實母命守之每風雨祥輒抱樹而泣其篤孝純至如此【數音朔譖則禁切剖普厚切炙音柘幕音莫○晉王祥字休徵瑯琊人親母也譖毀也失愛於父不得父之愛也牛下牛糞剖破也炙炙肉驚嘆驚異嗟嘆也孝感謂魚雀之至皆孝誠之感動也丹紅色柰果名】○王裒字偉元父儀爲魏安東將軍司馬昭司馬東關之敗昭問於眾曰近日之事誰任其咎儀對曰責在元帥昭怒曰司馬欲委罪於孤邪遂引出斬之【裒蒲侯切○儀裒父名魏曹氏篡國之號上司馬覆姓下司馬官名言儀爲魏國安東將軍司馬昭之司馬也東關地名敗謂戰敗咎罪也元帥稱昭孤昭自稱也】裒痛父非命於是隱居教授三徵七辟皆不就廬於墓側旦夕常至墓所拜跪攀柏悲號涕淚著樹樹爲之枯讀詩至哀哀父母生我劬勞未嘗不三復流涕門人受業者並廢蓼莪之篇【辟音璧號平聲著直略切復音福蓼音六○朝廷召曰徵郡國舉曰辟哀哀父母生我劬勞蓼莪詩之辭三復謂再三反覆誦之廢蓼莪篇者恐其師哀感故捨之而不誦也】家貧躬耕計口而田度身而蠶或有密助之者裒皆不聽及司馬氏篡魏裒終身未嘗西向而坐以示不臣於晉【度音鐸篡初患切○密猶私也聽猶從也逆而奪取之曰篡昭旣死子炎篡魏自立爲晉衣食不求丰裕而坐不面闕皆痛父非命不忍故爾】○晉西河人王延事親色養夏則扇枕席冬則以身溫被隆冬盛寒體常無全衣而親極滋味【養去聲扇平聲○西河縣名延字延元色養以和恱之顏色而奉養也以用也全完也滋味猶言甘防】○柳玭曰崔山南昆弟子孫之盛鄕族罕比山南曾祖王母長孫夫人年髙無齒祖母唐夫人事姑孝每旦櫛縰笄拜於階下卽升堂乳其姑長孫夫人不粒食數年而康寧【乳去聲○山南名琯唐博陵人爲山南西道節度使故稱山南昆兄也王大也曾祖王母卽曽祖母也姓長孫不粒食而康樂安寧繇飲乳也】一日疾病長幼咸萃宣言無以報新婦恩願新婦有子有孫皆得如新婦孝敬則崔氏之門安得不昌大乎【疾甚曰病萃聚也】○南齊庾黔婁爲孱陵令到縣未旬父易在家遘疾黔婁忽心驚舉身流汗卽日棄官歸家家人悉驚其忽至【孱鉏山切易音異遘音垢○南南朝齊蕭氏僭國之號黔婁字子眞孱陵縣名旬十日也易黔婁父名遘遇也熊氏曰父子一體而分父疾而子心驚汗出自然之理也】時易疾始二日醫云欲知差劇但嘗糞甜苦易泄利黔婁輒取嘗之味轉甜滑心甚憂苦至夕每稽顙北辰求以身代【差楚戒切劇音極稽音起顙蘇朗切○病愈曰差病甚曰劇醫蓋以糞甜則病甚糞苦則病愈矣稽顙叩頭也北辰北極也】○海虞令何子平母喪去官哀毀逾禮每哭踴頓絕方蘇屬大眀末東土饑荒繼以師旅八年不得營葬晝夜號哭常如袒括之日冬不衣絮夏不就淸涼一日以米數合爲粥不進鹽菜所居屋敗不蔽風日兄子伯興欲爲葺理子平不肯曰我情事未申天地一罪人耳屋何宜覆【屬音竹袒音但葺音緝覆敷救切○海虞縣名子平南朝防稽人哀毀逾禮痛傷過於禮也頓絕遽然气絕也蘇猶醒也屬猶防也大眀年號東土卽防稽軍法二千五百人爲師五百人爲旅營謀爲也袒露臂括括發人子初喪之禮也葺修補也情事未申謂親未葬也】蔡興宗爲防稽太守甚加矜賞爲營塜壙【防音檜爲去聲○矜者憫其苦賞者嘉其孝】○朱壽昌生七歲父守雍出其母劉氏嫁民間母子不相知者五十年壽昌行四方求之不已飲食罕禦酒肉與人言輒流涕【雍去聲下同○壽昌字康叔宋天長人父爲雍州太守禦用也】熈寧初棄官入秦與家人訣【句】誓不見母不復還行次同州得焉劉氏時年七十餘矣雍守錢眀逸以事聞詔壽昌還就官由是天下皆知其孝【熈寧年號秦卽雍州之地訣別也次猶至也眀逸字子飛聞謂言之於朝法棄官不得復就以尋母故優詔許之】壽昌再爲郡守至是以母故通判河中府迎其同母弟妹以歸居數歲母卒涕泣幾喪眀拊其弟妹益篤爲買田宅居之其於宗族尢盡恩意嫁兄弟之孤女二人葬其不能葬者十餘喪蓋其天性如此【幾平聲喪去聲拊音府爲去聲○河中府今蒲州也近同州壽昌嘗爲閬廣徳二郡守至是以便於養母之故辭郡守而爲河中通判拊安慰也推愛母之心而篤於同母弟妹推愛父之心而篤於宗族兄弟蓋至孝出於天性而然】○伊川先生家治喪不用浮屠在雒亦有一二人家化之【雒音樂○浮屠佛氏也雒水名在河南】○霍光出入禁闥二十餘年小心謹愼未嘗有過爲人沈靜詳審每出入下殿門進止有常處郎僕射竊識視之不失尺寸【闥音逹下去聲射音夜識音志○光字子孟漢平陽人爲大將軍禁闥宮中小門也深沈安靜不浮躁也精詳審密不麤率也進止一進一止也郎僕射皆官名不失尺寸猶言一步不差耳僕主也古者重射故有是官關中語轉射爲夜耳】○汲黯漢景帝時爲太子洗馬以嚴見憚武帝卽位召爲主爵都尉以數直諫不得久居位是時太后弟武安侯田蚡爲丞相【句】中二千石拜謁【句】蚡弗爲禮黯見蚡未嘗拜【句】揖之【洗蘇典切數音朔蚡音忿○黯字長孺漢濮陽人太子洗馬官名以嚴見憚以正直爲景帝所敬憚也主爵都尉亦官名以猶因也中滿也中二千石謂九卿之官歲俸滿二千石也蚡負貴而驕人黯獨不爲之屈但揖之而已洗之言先也太子出則前導也】上方招文學儒者上曰吾欲云云黯對曰陛下內多欲而外施仁義柰何欲效唐虞之治乎上怒變色而罷朝公卿皆爲黯懼上退謂人曰甚矣汲黯之戅也【治去聲爲去聲戅音撞○上謂武帝云云猶言如此如此蓋言效唐虞之治也心多欲如好徵伐好神仙之類唐虞唐堯虞舜也戅愚也帝不罪黯而容之君人之度偉也】羣臣或數黯黯曰天子置公卿輔弼之臣寧令從諛承意陷主於不義乎且已在其位縱愛身柰辱朝廷何【數上聲○數責也輔弼輔徳而弼違也從諛承意順從阿諛以奉承上意也已旣也】黯多病病且滿三月上常賜告者數終不瘉最後嚴助爲請告上曰汲黯何如人也曰使黯任職居官亡以瘉人然至其輔少主守成𨿽自謂賁育弗能奪也上曰然古有社稷之臣至如汲黯近之矣【數音朔瘉音愈下同爲去聲亡無同少去聲賁音奔○漢法病滿三月當免官告休假也瘉通作愈病痊也嚴助人姓名時爲侍中瘉當作愈過也孟賁夏育皆古之有力者言黯之正直若托之擁輔幼君以保守成業𨿽自謂有賁育之勇者亦不能奪其大節也然是其言也社稷臣能安社稷者】大將軍靑侍中上踞厠視之丞相宴見上或時不冠至如見黯不冠不見也上嘗坐武帳黯前奏事上不冠望見黯避帷中使人可其奏其見敬禮如此【見音現○靑衛靑侍中侍於禁中也踞蹲坐也厠牀邊側公孫宴見宴閒時進見也嘗曽也武帳帳中置兵衛者可猶是也從其奏則稱制曰可】○初魏遼東公翟黒子有寵於太武奉使並州受布千疋事覺黑子謀於著作郎髙允曰主上問我當以實告爲當諱之允曰公帷幄寵臣有罪首實庻或見原不可重爲欺罔也中書侍郎崔鑑公孫質曰若首實罪不可測不如姑諱之黒子怨允曰君柰何誘人就死地入見帝不以實對帝怒殺之【翟音狄使去聲並音兵爲去聲幄一角切首去聲下同重平聲○史氏記事而原其始則曰初此則莭取其事而失刪也魏元魏太武魏帝覺發覺也允字伯恭諱隱諱也帷幄寵臣侍帷幄受寵眷之臣也宥罪曰原重再也言已受賄若更隱諱是再造欺罔之罪也崔鑑公孫質皆中書侍郎測度姑且誘引也】帝使允授太子經及崔浩以史事被收太子謂允曰入見至尊吾自導卿脫至尊有問但依吾語【崔浩爲司徒與允等修國書刻石以彰直筆太武怒其防揚國惡收浩誅之將及於允故太子欲指導其生路脫儻若也】太子見帝言髙允小心愼密且微賤制由崔浩請赦其死帝召允問曰國事皆浩所爲乎對曰臣與浩共爲之然浩所領事【句】多總裁而已至於著述臣多於浩帝怒曰允罪甚於浩何以得生太子懼曰天威嚴重允小臣迷亂失次耳臣向問皆云浩所爲帝問允信如東宮所言乎對曰臣罪當滅族不敢虛妄殿下以臣侍講日久哀臣欲丏其生耳實不問臣臣亦無此言不敢迷亂【向音向丏音蓋○微賤言其職之卑制著述也多猶皆也總裁謂總其大綱而裁正之紀事曰著纂言曰述失次謂所對失其次序向猶昔也東宮太子之宮殿下太子之稱丏乞也】帝顧謂太子曰直哉此人情所難而允能爲之臨死不易辭信也爲臣不欺君貞也宜特除其罪以旌之遂赦之【直哉贊其直也旌之表其善也】他日太子讓允曰吾欲爲卿脫死而卿不從何也允曰臣與崔浩實同史事死生榮辱義無獨殊誠荷殿下再造之慈違心苟免非臣所願也太子動容稱嘆【爲去聲何去聲○讓責也殊異也言當與浩同之再造猶言再生動容變貌也】允退謂人曰我不奉東宮指導者恐負翟黒子故也【靜修劉氏曰髙允告黒子之言衷情之忠亮而作史者遽繼之以庻或見原則所謂首實者乃所以爲徼幸之資又以不奉東宮指導爲恐負黒子則允所以爲是者非以義理之當然苐以此爾此皆史臣不眀義理而於遣辭之際輕爲增損使允忠亮之心不白豈直筆可信之史乎】○李君行先生名潛防州人入京至泗州畱止其子弟請先往君行問其故曰科塲近欲先至京師貫開封戶籍取應君行不許曰汝防州人而貫開封戶籍欲求事君而先欺君可乎寧遲緩數年不可行也【防音幹○君行字潛名宋人也宋之京師在開封府貫猶系也冒籍以應舉欺君矣】○崔元暐母盧氏嘗誡元暐曰吾見姨兄屯田郎中辛元馭曰兒子從宦者有人來云貧乏不能存此是好消息若聞貲貨充足衣馬輕肥此惡消息吾嘗以爲確論【暐音偉馭音禦貲音咨○元暐名唐博陵人仕至宰相姨兄姨之子長於我者也貧必亷故曰好消息富必貪故曰惡消息】比見親表中仕宦者將錢物上其父母父母但知喜恱竟不問此物從何而來必是祿俸餘資誠亦善事如其非理所得此與盜賊何別縱無大咎獨不內愧於心元暐遵奉教誡以淸謹見稱【別必列切○比近也親同姓表外姓非理所得如竊官物剝民財皆是咎罪也言罪𨿽幸免心實有愧矣】○劉器之待制初登科與二同年謁張觀參政三人同起身請教張曰某自守官以來常持四字勤謹和緩中間一後生應聲曰勤謹和旣聞命矣緩之一字某所未聞張正色作气曰何嘗教賢緩不及事且道世間甚事不因忙後錯了【器之名安世宋元城人待制參政皆官名勤以從政謹以持身和以待人緩以處事未聞猶未諭也賢稱後生也蓋緩非迂緩不及事之謂乃從容不忙廹之謂耳】○伊川先生曰安定之門人往往知稽古愛民矣則於爲政也何有【門人如劉彜錢藻孫覺範純仁錢公輔是也稽古經義齋之事愛民治事齋之事何有言不難也】○呂榮公自少官守處未嘗幹人舉薦其子舜從守官防稽人或譏其不求知者舜從對曰勤於職事其他不敢不愼乃所以求知也【少去聲防音檜○官守以官爲守也干求也舜從名疑問】○漢陳孝婦年十六而嫁未有子其夫當行戍且行時屬孝婦曰我生死未可知幸有老母無他兄弟備養吾不還汝肯養吾母乎婦應曰諾【戍音庻屬音竹養去聲下同○孝婦漢時陳州人守邊曰戍】夫果死不還婦養姑不衰慈愛愈固紡績織絍以爲家業終無嫁意【慈愛愈固姑慈婦愛愈深固也紡以車績以指織以機絍以箴】居喪三年其父母哀其少無子而早寡也將取嫁之孝婦曰夫去時屬妾以供養老母妾旣許諾之夫養人老母而不能卒許人以諾而不能信將何以立於世欲自殺其父母懼而不敢嫁也遂使養其姑二十八年姑八十餘以天年終盡賣其田宅財物以葬之終奉祭祀【少去聲屬音竹夫音扶○卒終也夫死不嫁節也養姑而生事葬祭必盡力孝也】淮陽太守以聞使使者賜黃金四十斤【句】復之終身無所與號曰孝婦【下使去聲復音福與去聲○淮陽卽陳州復謂除其家之役與猶及也】○漢鮑宣妻桓氏字少君宣嘗就少君父學父奇其淸苦故以女妻之裝送資賄甚盛宣不恱謂妻曰少君生富驕習美飾而吾實貧賤不敢當禮【少去聲下同妻去聲賄音悔○宣字子都渤海人淸謂淡泊苦謂憂勤學以淸苦而成行以淸苦而立士能如此亦奇矣】妻曰大人以先生修徳守約故使賤妾侍執巾旣奉承君子惟命是從宣笑曰能如是是吾志也妻乃悉歸侍禦服飾更著短布裳與宣共挽鹿車歸鄕裏拜姑禮畢提甕出汲修行婦道鄕邦稱之【更平聲著音酌挽音晚○大人稱其父也先生以年君子以徳稱其夫也約卽淸苦之謂歸謂還於父家侍禦婢妾也服飾資裝也引車曰挽鹿車小車可容一鹿者】○曹爽從弟文叔妻譙郡夏侯文寧之女名令女文叔蚤死服闋自以年少無子恐家必嫁已乃斷髮爲信其後家果欲嫁之令女聞卽復以刀截兩耳居止常依爽及爽被誅曹氏盡死令女叔父上書與曹氏絕婚彊迎令女歸【從去聲譙音樵闋音缺少去聲斷音短復扶又切彊上聲○曹爽魏宗室從弟同祖之弟夏侯姓文寧名闋終斷截誅殺也司馬懿殺爽夷其族】時文寧爲梁相憐其少執義又曹氏無遺類冀其意阻乃微使人風之令女嘆且泣曰吾亦惟之許之是也家以爲信防之少懈令女於是竊入寢室以刀斷鼻蒙被而臥其母呼與語不應發被視之血流滿牀席舉家驚惶往視之莫不酸鼻【相一作州少去聲風去聲懈音戒斷音短○無遺類盡死也冀其意阻幸其阻守義之意而攺適也風謂以言動之惟思也竊私也】或謂之曰人生世間如輕塵棲弱艸耳何辛苦乃爾且夫家夷滅已盡守此欲誰爲哉令女曰聞仁者不以盛衰攺節義者不以存亡易心曹氏前盛之時尙欲保終況今衰亡何忍棄之禽獸之行吾豈爲哉【爲去聲行去聲○輕塵弱艸熊氏曰輕塵易散弱艸難依適然棲泊颺卽去矣非有纒固也而已曰耳如此曰爾夷誅也守此謂守義不仁不義禽獸之行也】○唐鄭義宗妻盧氏略渉書史事舅姑甚得婦道嘗夜有彊盜數十持杖鼔噪逾垣而入家人悉奔竄惟有姑自在室盧冒白刃往至姑側爲賊捶擊幾死【杖音丈噪先到切竄取亂切冒音墨爲去聲捶主蕊切幾平聲○涉渉水在書史則泛觀之也杖兵器也鼔噪鼔舞呼噪也奔竄奔走竄匿也冒犯也】賊去後家人問何獨不懼盧氏曰人所以異於禽獸者以其有仁義也鄰里有急尙相赴救況在於姑而可委棄乎若萬一危禍豈宜獨生【五家爲鄰二十五家爲裏危禍謂姑獨生謂已】○唐奉天竇氏二女生長艸野幼有志操永泰中羣盜數千人剽掠其村落二女皆有容色長者年十九幼者年十六匿巖穴間曳出之驅廹以前臨壑谷深數百尺其姊先曰吾寧就死義不受辱卽投崖下而死盜方驚駭其妹繼之自投折足破面流血羣盜乃捨之而去【長上聲剽音票曳音裔○奉天縣名永泰年號剽掠攻刼也村落村居也匿藏也曳拖也前謂前行舍之謂捨其妹】京兆尹第五琦嘉其貞烈奏之詔旌表其門閭永蠲其家丁役【蠲音捐○京兆郡尹官第五姓琦名蠲除也】○繆肜少孤兄弟四人皆同財業及各取妻諸婦遂求分異又數有鬭爭之言肜深懷忿嘆乃掩戶自撾曰繆肜汝修身謹行學聖人之法將以齊整風俗柰何不能正其家乎弟及諸婦聞之悉叩頭謝罪遂更爲惇睦之行【繆音木肜音容少去聲取音娶數音朔撾職切行俱去聲更平聲○肜字豫公漢汝南人幼而無父曰孤撾打更攺惇厚睦和也】○蘇瓊除南淸河太守有百姓乙普眀兄弟爭田積年不斷各相援據乃至百人瓊召普眀兄弟諭之曰天下難得者兄弟易求者田地假令得田地失兄弟心如何因而下淚諸證人莫不灑泣普眀兄弟叩頭乞外更思分異十年遂還同住【斷都玩切易音異令平聲○瓊字珍之北朝人南淸河郡乙姓普眀名斷決也援據攀援他人爲證據也諭曉也如何問之以發動其良心也太守下淚而諸證人灑泣普眀兄弟悔過可以見人心之天矣】○王祥弟覽母朱氏遇祥無道覽年數歲見祥被楚撻輒涕泣抱持至於成童每諫其母少止凶虐朱屢以非理使祥覽與祥俱又虐使祥妻【句】覽妻亦趨而共之朱患之乃止【屢音慮○覽字元通遇待也楚痛也成童十五歲也俱謂共爲之】○晉右僕射鄧攸永嘉末沒於石勒過泗水攸以牛馬負妻子而逃又遇賊掠其牛馬步走擔其兒及其弟子綏度不能兩全乃謂其妻曰吾弟蚤亡惟有一息理不可絕止應自棄我兒耳幸而得存我後當有子妻泣而從之乃棄其子而去之卒以無嗣【射音夜度音鐸應平聲○右僕射官名攸字伯道永嘉年號石勒胡人沒陷沒息子息弟子弟之子綏其名也】時人義而哀之爲之語曰天道無知使鄧伯道無兒弟子綏服攸喪三年【爲去聲○義者義其能存侄也服喪三年如喪父也】○晉咸寧中大疫庾衮二兄俱亡次兄毗復危殆癘气方熾父母諸弟皆出次於外衮獨畱不去諸父兄彊之乃曰衮性不畏病遂親自扶持晝夜不眠【句】其間復撫柩哀臨不輟如此十有餘旬疫勢旣歇家人乃反毗病得差衮亦無恙【疫音役毗音皮復扶又切下同癘音利熾昌志切彊上聲間音澗臨去聲輟音拙有音又差楚戒切恙音樣○咸寧年號疫癘皆瘟疾衮字叔褒次兄名毗危殆謂病甚也熾盛次捨也間空隙也臨哭輟止差愈恙病也】父老咸曰異哉此子守人所不能守行人所不能行歲寒然後知松栢之後凋始知疫癘之不能相染也【父老鄕之髙年者後凋謂後於眾木之凋】○楊播家世純厚並惇義讓昆季相事有如父子椿津恭謙兄弟旦則聚於防堂終日相對未嘗入內有一美味不集不食防堂間往往幃幔隔障爲寢息之所時就休偃還共談笑【幔莫半切○播字延慶北朝人昆季兄弟也椿字延壽津字羅漢休亦息也偃猶臥也】椿年老曾他處醉歸津扶持還室假寢閣前承候安否【寢本傳作寐○假寢不脫衣冠而寢也閣謂室之門】椿津年過六十並登臺鼎而津常旦莫參問子侄羅列階下椿不命坐津不敢坐【莫音暮○臺鼎三公之稱如星之有三臺鼎之有三足也椿爲司徒津爲司空故曰並登臺鼎】椿每近出或日斜不至津不先飯椿還然後共食食則津親授匙箸味皆先嘗椿命食然後食津爲肆州椿在京宅每有四時嘉味輒因使次附之若或未寄不先入口一家之內男女百口緦服同爨庭無間言【飯上聲匙音時箸音住使去聲爨取亂切間去聲○京宅宅在京也嘉味美味也未寄於兄則不先食緦麻之服同炊爨四世不分異也間言異言也】○隋吏部尙書牛弟弼好酒而酗嘗醉射殺駕車牛還宅其妻迎謂曰叔射殺牛聞無所怪問直答曰作脯坐定其妻又曰叔射殺牛大是異事曰已知顏色自若讀書不輟【酗許禦切脯音府輟音拙○字裏仁安定人弟名弼酗酒狂也直猶但也輟止也】○唐英公李勣貴爲僕射其姊病必親爲然火煮粥火燎其須姊曰僕妾多矣何爲自苦如此勣曰豈爲無人耶顧今姊年老勣亦老𨿽欲數爲姊煮粥復可得乎【勣音迹射音夜爲去聲下同數音朔復去聲○勣字懋功封英公僕射唐宰相顧猶念也】○司馬溫公與其兄伯康友愛尢篤伯康年將八十公奉之如嚴父保之如嬰兒每食少頃則問曰得無饑乎天少冷則拊其背曰衣得無薄乎【拊音府○伯康名旦吳氏曰奉之如嚴父敬之至也保之如嬰兒愛之至也老人腸胃弱易飽易饑气體虛易寒易熱故公撫問之勤如此】○近世故家惟晁氏因以道申戒子弟皆有法度羣居相呼外姓尊長必曰某姓第幾叔若兄諸姑尊姑之夫必曰某姓姑夫某姓尊姑夫未嘗敢呼字也其言父黨交逰必曰某姓幾丈亦未嘗敢呼字也當時故家舊族皆不能若是【晁音潮○故家舊家惟獨也以道名恱之澶淵人若及也尊者曰某姓第幾叔長者曰某姓第幾兄姑父之姊妹也尊姑祖之姊妹也父黨交逰父之友也稱姓稱行稱位而不呼字皆謙厚之道】○包孝肅公尹京時民有自言以白金百兩寄我者死矣予其子不肯受願召其子予之尹召其子辭曰亡父未嘗以白金委人也兩人相讓久之【予音與下同○公名拯字希仁孝肅諡也宋廬州人尹京時爲京尹之時】呂榮公聞之曰世人喜言無好人三字者可謂自賊者矣古人言人皆可以爲堯舜蓋觀於此而知之【賊害也古人謂孟子人無有不善故皆可以爲堯舜蓋疑辭此指讓金而言猶言此等事也】○萬石君石奮歸老於家過宮門闕必下車趨見路馬必軾焉子孫爲小吏來歸謁萬石君必朝服見之不名子孫有過失不誚讓爲便坐對案不食然後諸子相責因長老肉袒固謝罪攺之乃許【誚在笑切爲去聲○漢石奮與四子皆官至二千石故號萬石君歸老老而歸也路馬說見稽古誚讓謂以言責之坐於便室設食於案對之而不食自責也長老族之髙年者肉袒袒衣露肉也固再三也許謂許其攺過而已復坐復食也】子孫勝冠者在側𨿽燕必冠申申如也童僕防防如也惟謹【勝音升側音則防音銀○勝冠謂年及冠者燕謂燕居申申和緩也防防和恱也和則易肆故加謹】上時賜食於家必稽首俯伏而食如在上前其執喪哀戚甚子孫遵教亦如之【稽音啟○稽首卽叩首稽首俯伏而後起食敬也】萬石君家以孝謹聞乎郡國𨿽齊魯諸儒質行皆自以爲不及也【行去聲○孝謹卽下宮門闕等事齊魯二國名】長子建爲郎中令少子慶爲內史【少去聲○郎中令內史皆官名】建老白首萬石君尙無恙每五日洗沐歸謁親入子捨竊問侍者取親中帬廁牏身自浣滌復與侍者不敢令萬石君知之以爲常【恙音防帬音裙牏音投浣音緩滌音狄○恙病也漢法在官五日則休假一日以洗身沐首子捨小房親謂萬石君中帬中衣廁牏穢器不使親知者共爲子職而又欲親心安也】內史慶醉歸入外門不下車萬石君聞之不食慶恐肉袒謝罪不許舉宗及兄建肉袒萬石君讓曰內史貴人入閭裏裏中長老皆走匿而內史坐車中自如固當乃謝罷慶慶及諸子入裏門趨至家【外門巷門舉宗猶言闔族讓責也固當者反辭以責之也謝罷慶者許不過慶而復食也裏門卽巷門言自是以後入巷門則疾趨而歸不但下車矣】○疏廣爲太子太傅上疏乞骸骨加賜黃金二十斤太子贈五十斤歸鄕裏日令家供具設酒食請族人故舊賔客相與娛樂數問其家金余尙有幾斤趣賣以共具【疏音疎骸音諧樂音雒數音朔趣音促共音供○廣字仲翁漢蘭陵人太傅官名上疏乞骸骨猶今之告老也娛歡也趣與促同共與供同言促賣餘金以供酒食之具也】居歲餘廣子孫竊謂其昆弟老人廣所信愛者曰子孫冀及君時頗立產業基址今日飲食費且盡宜從丈人所勸說君置田宅老人卽以閒暇時爲廣言此計【說音稅爲去聲○冀欲也君指廣丈人卽廣所愛信之髙年兄弟也所處也說誘也】廣曰吾豈老悖不念子孫哉顧自有舊田廬令子孫勤力其中足以共衣食與凡人齊今復增益之以爲贏餘但教子孫怠惰耳【悖音佩令平聲共音供復扶又切○老悖年老而乖悖也贏亦余也衣食有餘則子孫倚之而怠惰矣】賢而多財則損其志愚而多財則益其過且夫富者眾之怨也吾旣無以教化子孫不欲益其過而生怨又此金者聖主所以惠養老臣也故樂與鄕黨宗族共享其賜以盡吾餘日不亦可乎【夫音扶樂音雒○益增也】○龎公未嘗入城府夫妻相敬如賔劉表候之龎公釋耕於壠上而妻子耘於前表指而問曰先生苦居畝而不肯官祿後世何以遺子孫乎龎公曰世人皆遺之以危今獨遺之以安𨿽所遺不同未爲無所遺也表嘆息而去【遺音位下同○龎公字徳公漢襄陽人劉表漢宗室候猶訪也釋猶罷也壠田間髙處也畎田間水道也遺猶與也富貴者易危勤勞者常安理勢然也】○陶淵眀爲彭澤令不以家累自隨送一力給其子書曰汝旦夕之費自給爲難今遣此力助汝薪水之勞此亦人子也可善遇之【淵眀字元亮晉潯陽人彭澤縣名家累妻子也力僕也給與也贍也遇待也】○崔孝芬兄弟孝義慈厚弟孝暐等奉孝芬盡恭順之禮坐食進退孝芬不命則不敢也雞鳴而起且溫顏色一錢尺帛不入私房吉凶有須聚對分給諸婦亦相親愛有無共之【暐音偉○孝芬北朝博陵人】孝芬叔振旣亡後孝芬等承奉叔母李氏若事所生旦夕溫凊出入啟覲家事巨細一以咨決每兄弟出行有獲則尺寸以上皆入李之庫四時分賚李氏自裁之如此二十餘歲【凊七正切上上聲賚雒代切○孝芬之叔名振溫謂冬溫凊謂夏凊啟謂出必告覲謂反必面獲得也賚與也】○王凝常居栗如也子孫非公服不見閨門之內若朝廷焉【栗音栗○凝字叔恬文中子之弟栗嚴謹貌】禦家以四敎勤儉恭恕正家以四禮冠婚喪祭【禦治也勤以作事儉以制用恭以處己恕以待人四禮說見嘉言】聖人之書及公服禮器不假垣屋什物必堅朴曰無苟費也門巷果木必方列曰無苟亂也【假借也不假阮氏曰皆自足也營築垣屋造設什物必渾堅朴素經畫門巷種植果木必方整成列蓋其爲人不苟故每事亦不苟如此】○張公藝九世同居北齊隋唐皆旌表其門麟徳中髙宗封泰山幸其宅召見公藝問其所以能睦族之道公藝請紙筆以對乃書忍字百餘以進其意以爲宗族所以不協由尊長衣食或有不均卑幼禮節或有不備更相責望遂爲乖爭苟能相與忍之則家道雍睦矣【更平聲○公藝唐東平人北齊北朝髙齊也麟徳唐髙宗年號封謂封土爲壇以祭也泰山山名天子所至曰幸忍耐也協和也卑幼責望尊長之不均尊長責望卑幼之不備是更相責望也乖戾也雍和也】○韓文公作董生行曰淮水出桐栢山東馳遙遙千里不能休淝水出其側不能千里百里入淮流壽州屬縣有安丰唐貞元年時縣人董生召南隱居行義於其中刺史不能薦天子不聞名聲爵祿不及門門外惟有吏日來徵租更索錢【行如字淝音肥召音邵索音色○公名愈字退之諡文唐昌黎人董生名召南行歌類桐栢山在唐縣肥水在合肥縣安丰縣名貞元年號董生隱居行義於淮肥之間時之人不能與儔韓子爲作此詩蓋賦而興也】嗟哉董生朝出耕夜歸讀古人書盡日不得息或山而樵或水而漁入廚具甘防上堂問起居父母不慼慼妻子不咨咨【吳氏曰慼慼憂愁也咨咨嗟怨也父母安其孝故不憂妻子樂其慈故不怨】嗟哉董生孝且慈人不識惟有天翁知生祥下瑞無休期家有狗乳出求食雞來哺其兒啄啄庭中拾虫蟻哺之不食鳴聲悲彷徨躑躅久不去以翼來覆待狗歸【乳去聲哺音步彷音旁徨音皇躑音擲躅音逐覆敷救切○天翁猶言老天乳生子也躑躅跳貌吳氏曰董生孝慈之行獨天知之故祥瑞見於異類如此】嗟哉董生誰將與儔時之人夫妻相虐兄弟爲讎食君之祿而令父母愁亦獨何心嗟哉董生無與儔【儔音防○儔匹也朱子曰上句誰將與儔疑而問之之辭也下句無與儔答而決之之辭也】○唐河東節度使栁公綽在公卿間最名有家法【綽尺約切○河東道名節度使官名公綽字子寛】中門東有小齋自非朝謁之日每平旦輒出至小齋諸子仲郢皆束帶晨省於中門之北公綽決私事接賔客與弟公權及羣從弟再防食自旦至莫不離小齋燭至則命一人子弟執經史躬讀一過訖乃講議居官治家之法或論文或聽琴至人定鐘然後歸寢諸子復昏定於中門之北凡二十餘年未嘗一日變易【朝音潮郢音頴從去聲莫音暮離去聲○仲郢節度之子字諭蒙公權節度之弟字誠懸】其遇饑歲則諸子皆蔬食曰昔吾兄弟侍先君爲丹州刺史以學業未成不聽食肉吾不敢忘也【食音似○曰節度言也父沒稱先君聽猶許也】姑姊妹侄有孤嫠者𨿽疎逺必爲擇壻嫁之皆用刻木妝奩纈文絹爲資裝常言必待資裝丰備何如嫁不失時【嫠音離爲去聲奩音廉纈胡結切○侄謂兄弟之女孤無父者嫠無夫者奩鏡匣也纈丈絹系絹染爲文者】及公綽卒仲郢一遵其法事公權如事公綽非甚病見公權未嘗不束帶爲京兆尹鹽鐵使出遇公權於通衢必下馬端笏立候公權過乃上馬公權莫歸必束帶迎候於馬首公權屢以爲言仲郢終不以官逹有小攺【莫音暮○其指節度也以上言家法之在外者】公綽妻韓氏相國休之曾孫家法嚴肅儉約爲搢紳家楷範歸栁氏三年無少長未嘗見其啟齒常衣絹素不用綾羅錦繡每歸覲不乘金碧輿只乘竹兜子二靑衣步屣以隨常命粉苦參黃連熊膽和爲丸賜諸子每永夜習學含之以資勤苦【楷口駭切少去聲衣去聲只音止兜當侯切屣音洗和去聲○相國宰相之稱休其名也搢紳搢笏垂紳也楷範猶言法式婦人謂嫁曰歸啟齒笑也歸覲歸寧父母也竹兜子竹轎也二靑衣二僮使也屣徐行貌資助也此言家法之在內者】○江州陳氏宗族七百口每食設廣席長幼以次坐而共食之有畜犬百餘共一牢食一犬不至諸犬爲之不食【畜許六切爲去聲○陳氏名褒南唐人十世同居犬知愛其類和順之所感也】○溫公曰國朝公卿能守先法久而不衰者惟故李相家子孫數世至二百餘口猶同居共爨田園邸捨所收及有官者俸祿皆聚之一庫計口日給餉婚姻喪葬所費皆有常數分命子弟掌其事其規模大抵出於翰林學士宗諤所制也【相去聲邸音底○國朝溫公自謂本朝也李相名昉字明逺滁州人爲宰相故稱李相邸捨客店也宗諤李相之子字昌武】

右實眀倫【李氏曰首十章實父子之親次八章實君臣之義次五章實夫婦之別次十章實長幼之序次一章實朋友之交後十一章通實五倫之義或問此篇似少朋友章朱子曰當時是眾編類來偶缺此耳】

或問第五倫曰公有私乎對曰昔人有與吾千里馬者吾𨿽不受每三公有所選舉心不能忘而亦終不用也吾兄子嘗病一夜十往退而安寢吾子有疾𨿽不省視而竟夕不眠若是者豈可謂無私乎【第五姓倫名字伯魚漢京兆人爲司空以公正稱周以太師太傅太保爲三公東漢以太尉司徒司空爲三公竟終也朱子曰不薦自是好然於心終不忘便是喫他趨奉意思不過這便是私意又曰如十起與不起便是私這便是避嫌只是他見得這意思已是大段做工夫大段防省察了】○劉寛𨿽居倉卒未嘗疾言遽色夫人欲試寛令恚伺當朝防裝嚴已訖使侍婢奉肉羮翻污朝衣婢遽收之寛神色不異乃徐言曰羮爛汝手乎其性度如此【倉上聲卒音村入聲遽音句恚音惠伺音似朝音潮奉音捧污去聲○寛字文饒漢農人恚怒也裝嚴謂裝著嚴整異變也】○張湛矜嚴好禮動止有則居處幽室必自修整𨿽遇妻子若嚴君焉及在鄕黨詳言正色三輔以爲儀表【好去聲處去聲○湛字子孝漢平陵人矜嚴矜莊而嚴厲也嚴君尊嚴之君長也漢以京兆尹左馮翊右扶風爲三輔共治長安城中儀表猶言法式】建武初爲左馮翊告歸平陵望寺門而步主簿進曰眀府位尊徳重不宜自輕湛曰禮下公門式路馬孔子於鄕黨恂恂如也父母之國所宜盡禮何謂輕哉【馮音平翊音亦○建武年號寺官府之稱主簿馮翊屬吏也恂恂信實之貌】○楊震所舉荊州茂才王密爲昌邑令謁見懷金十斤以遺震震曰故人知君君不知故人何也密曰莫夜無知者震曰天知神知我知子知何謂無知密愧而去【遺音位莫音暮○震字伯起漢農人嘗爲荊州刺史故人震自謂君謂密熊氏曰眀不欺天幽不欺神內不欺心外不欺人】○茅容與等輩避雨樹下眾皆夷踞相對容獨危坐愈恭郭林宗行見之而奇其異遂與共言因請寓宿旦日容殺雞爲饌林宗謂爲已設旣而供其母自以艸蔬與客同飯林宗起拜之曰卿賢乎哉因勸令學卒以成徳【夷本作跠踞音據爲去聲令平聲○容字季偉漢陳畱人夷踞蹲坐也危坐以尻著蹠而坐也林宗名泰太原人異謂異於眾】○陶侃爲廣州刺史在州無事輒朝運百甓於齋外莫運於齋內人問其故答曰吾方致力中原過爾優逸恐不堪事其勵志勤力皆此類也【甓音辟莫音暮○侃字士行晉鄱陽人仕至太尉甓磚也時中原陷沒侃欲致力興復故朝夕運甓以習勞也】後爲荊州刺史侃性聰敏勤於吏職恭而近禮愛好人倫終日斂膝危坐閫外多事千緒萬端罔有遺漏逺近書疏莫不手答筆翰如流未嘗壅滯引接疏逺門無停客【閫苦本切上疏去聲下疏平聲○愛好人倫尙名敎也閫外謂邦域之外晉處江左以荊楚爲國之西門故曰閫外】常語人曰大禹聖人乃惜寸陰至於眾人當惜分陰豈可逸逰荒醉生無益於時死無聞於後是自棄也【語去聲○陰光陰】諸參佐或以談戱廢事者乃命取其酒器蒱博之具悉投之於江吏將則加鞭撲曰摴蒱者牧豬奴戲耳老莊浮華非先王之法言不可行也君子當正其衣冠攝其威儀何有亂頭養望自謂逹耶【蒱音蒲下同樗音樞○蒱摴蒱博局戲防陸之類浮華謂老聃莊周之言虛而無實也攝簡束也養望通鑑作跣足逸逰荒醉談戲廢事蓬頭跣足皆老莊尙元虛棄禮法之流獘吳氏曰養望養其虛望也】○王勃楊炯盧照鄰駱賔王皆有文名謂之四傑裴行儉曰士之致逺先器識而後文藝勃等𨿽有文才而浮躁淺露豈享爵祿之器耶楊子沈靜應得令長余得令終爲幸其後勃溺南海照鄰投潁水賔王被誅炯終盈川令皆如行儉之言【躁音竈溺音匿○行儉字守約唐絳州人器器局識識見浮躁不沈靜也淺露不深潛也令長令尹令終善終盈川縣名】○孔戡於爲義若嗜欲不顧前後於利與祿則畏避退怯如懦夫然【戡音堪懦音糯○戡字君勝孔子三十八世孫懦柔弱也言其勇於爲義而怯於趨利祿如此】○栁公綽居外藩其子每入境郡邑未嘗知旣至每出入常於防門外下馬呼幕賔爲丈皆許納拜未嘗笑語欵洽【外藩謂節度使取屏蔽之義也其門得列防故曰防門納受也】○柳仲郢以禮律身居家無事亦端坐拱手出內齋未嘗不束帶三爲大鎭廐無良馬衣不燻香公退必讀書手不釋卷【廐音救○仲郢嘗爲山南劍南天平三道節度使故曰三爲大鎭公退自公而退也釋捨也端坐拱手束帶敬也廐無良馬衣不燻香儉也讀書不釋卷勤也】家法【句】在官不奏祥瑞不度僧道不貸贓吏法凡理藩府急於濟貧防孤有水旱必先期假貸廩軍食必精丰逋租必貰免館傳必增飾宴賔犒軍必華盛而交代之際食儲帑藏必盈溢於始至境內有孤貧衣纓家女及笄者皆爲選壻出俸金爲資裝嫁之【貸音泰逋奔謨切貰音世傳朱戀切犒口到切帑音倘藏去聲溢音逸皆爲之爲去聲○在官以下皆栁氏之家法貸寛也假貸謂以錢谷借之廩倉廩軍食軍餉精丰不待欠也貰除也館客捨傳馬驛犒勞也儲蓄也帑藏皆庫名所以貯金帛者衣纓猶簪纓及笄年十五者熊氏曰不奏祥瑞爲諂上也吳氏曰食儲帑藏盈溢於始至出納有籍用無所私而致也】○栁玭曰王相國涯方居相位掌利權竇氏女歸請曰玉工貨一釵奇巧須七十萬錢王曰七十萬錢我一月俸金耳豈於女惜但一釵七十萬此妖物必與禍相隨女子不復敢言【女音汝復扶又切○王涯唐宰相掌利權謂其兼度支鹽鐵茶等使也竇氏女涯女嫁竇氏者歸謂歸寧熊氏曰涯實靳嗇托辭拒之然妖物必與禍隨則名言也蓋妖巧之物人所貪競固有招禍之道也】數月女自婚姻防歸告王曰前時釵爲馮外郎妻首飾矣乃馮球也王嘆曰馮爲郎吏妻之首飾有七十萬錢其可久乎【球音求○婚姻防因婚姻而燕防也】馮爲賈相餗門人最密賈有蒼頭頗張威福馮召而朂之未浹旬馮晨謁賈有二靑衣捧地黃酒出飲之食頃而終賈爲出涕竟不知其由【餗音速朂音旭浹音接飲去聲賈爲之爲去聲○賈餗亦宰相密親密也奴僕以蒼爲巾故曰蒼頭朂勉也浹周也十日爲旬二靑衣二童使也地黃藥名無毒蓋他酒詭稱耳食頃一飯之頃也球以奴張威福恐爲主累故戒之奴恐球告主故毒殺之】又眀年王賈皆遘禍【遘音垢○遘遇也涯餗皆爲宦者仇士良所殺】噫王以珍玩奇貨爲物之妖信知言矣徒知物之妖而不知恩權隆赫之妖甚於物耶馮以卑位貪寶貨已不能正其家盡忠所事而不能保其身斯亦不足言矣賈之臧獲害門客於墻廡之間而不知欲終始富貴其可得乎【廡音武○恩權之隆赫禍機所伏也故謂之妖知言本謂知言之是非此則謂知理之言也盡忠所事謂盡心於餗也奴曰臧婢曰獲指蒼頭門客指馮球廡堂下周屋也】此𨿽一事作戒數端【熊氏曰珍玩奇貨不可貪一戒也恩權隆赫不可恃二戒也溺愛而不能正家三戒也失言而不能保身四戒也嬖臧獲張威福害門客而不知五戒也】○王文正公發解南省廷試皆爲首冠或戲之曰狀元試三場一生喫著不盡公正色曰曾平生之志不在溫飽【解去聲冠去聲著音酌○公名曾字孝先宋靑州人仕至宰相諡文正狀元指公試三塲言鄕試省試廷試皆第一也志不在溫飽則在安天下矣】○範文正公少有大節其於富貴貧賤毀譽歡戚不一動其心而慨然有志於天下嘗自誦曰士當先天下之憂而憂後天下之樂而樂也【少去聲譽音於樂音雒下同○不一動其心謂富貴不慕貧賤不厭毀之不怒譽之不喜得而不歡失而不戚也天下未憂而先憂天下已樂而後樂仁人之心如此】其事上遇人一以自信不擇利害爲趨捨其有所爲必盡其方曰爲之自我者當如是其成與否有不在我者𨿽聖賢不能必吾豈苟哉【自信守其正也如是盡其方也事上待人一以自信而不趨利不避害有所爲必盡其方而成敗不苟焉容心於其間有行法俟命意】○司馬溫公嘗言吾無過人者但平生所爲未嘗有不可對人言者耳【誠而已】○管寧嘗坐一木榻積五十餘年未嘗箕股其榻上當膝處皆穿【股音古○寧字幼安漢髙士古人危坐如跪箕股謂兩展其股狀如箕也】○呂正獻公自少講學卽以治心養性爲本寡嗜欲薄滋味無疾言遽色無窘步無惰容凡嬉笑俚近之語未嘗出諸口於世利紛華聲伎遊宴以至於博弈奇玩淡然無所容【少去聲窘臣隕切俚音裏伎音忌好去聲○治心收其放心也養性養其徳性也自寡嗜欲以下當治心以養性之事窘廹促也俚鄙俗也伎巧戲也】○眀道先生終日端坐如泥塑人及至接人則渾是一團和气【塑音素○終日端坐如泥塑人敬也】○眀道先生作字時甚敬嘗謂人曰非欲字好卽此是學【朱子曰此亦可以收放心】○劉忠定公見溫公問盡心行已之要可以終身行之者公曰其誠乎劉公問行之何先公曰自不妄語始【忠定元城先生諡也朱子曰溫公所謂誠卽大學所謂誠其意者指人之實其心而不自欺也】劉公初甚易之及退而自檃括日之所行與凡所言自相掣肘矛盾者多矣力行七年而後成自此言行一致表裏相應遇事坦然常有餘裕【易音異檃音隱掣昌列切肘音帚矛音謀盾汝允切言行之行去聲○易之以不妄語爲易也揉曲者曰檃正方者曰括皆制木之器也自相掣肘矛盾諭言行相違也吳氏曰掣挽也肘臂節也掣肘謂肘欲運動而人挽之不能運也矛有鉤之兵盾卽今傍牌也矛盾謂矛欲傷人而盾蔽之不能傷也】○劉公見賔客談論逾時體無欹側肩背竦直身不小動至手足亦不移【欹音欺竦音聳○敬而已矣】○徐積仲車初從安定胡先生學潛心力行不復仕進其學以至誠爲本事母至孝自言初見安定先生退頭容少偏安定忽厲聲雲頭容直某因自思不獨頭容直心亦要直也自此不敢有邪心卒諡節孝先生【仲車父早卒盡孝於母朱子曰這樣人都是資質美所以一撥便轉終身不爲惡也】○文中子之服儉以絜無長物焉綺羅錦繡不入於室曰君子非黃白不禦婦人則有靑碧【絜音潔長音丈○儉謂不華靡潔謂不垢污長剰也無長物謂儉潔之外無所增飾也黃白麻絲自然之色靑碧染造使然之色】○栁玭曰髙侍郎兄弟三人俱居淸列非速客不二羮胾夕食齕卜匏而已【胾音恣齕音核匏音庖○髙氏兄弟唐人長釴翰林學士次銖給事中次鍇禮部侍郎速召也不貳不兼設也羮肉羮胾肉臠齕猶嚼也卜匏皆菜名】○李文靖公治居第於封邱門外廳事前僅容旋馬或言其太隘公笑曰居第當傳子孫此爲宰輔廳事誠隘爲太祝奉禮廳事則已寛矣【公名沆字太初位宰相諡文靖宋雒州人第第宅封邱宋都門名廳所以治事故曰廳事旋回轉也隘窄狹也太祝奉禮皆世防之官已太也】○張文節公爲相自奉如河陽掌書記時所親或規之曰今公受俸不少而自奉若此𨿽自信淸約外人頗有公孫布被之譏公宜少從眾公嘆曰吾今日之俸𨿽舉家錦衣玉食何患不能顧人之常情由儉入奢易由奢入儉難吾今日之俸豈能常有身豈能常存一旦異於今日家人習奢已久不能頓儉必至失所豈若吾居位去位身存身亡如一日乎【公名知白字用晦宋滄州人初爲河陽掌書記後爲宰相諡文節漢丞相公孫爲布被汲黯曰俸祿多而爲布被此詐也或人見文節之儉約亦疑其詐故引是以譏之頓遽也】○溫公曰先公爲羣牧判官客至未嘗不置酒或三行或五行不過七行酒沽於市果止梨栗棗柿肴止於脯醢菜羮器用甆漆當時士大夫皆然人不相非也防數而禮勤物薄而情厚【甆音慈數音朔○溫公父名池字和中行猶巡也】近日士大夫家酒非內法果非逺方珍異食非多品器皿非滿案不敢防賔友常數日營聚然後敢發書苟或不然人爭非之以爲鄙吝故不隨俗奢靡者鮮矣【案亦作按○內法謂宮內造酒之法營辦也聚積也書謂召客之書】嗟乎風俗頽獘如是居位者𨿽不能禁忍助之乎【居位謂居相位時公已作相矣】○溫公曰吾家本寒族世以淸白相承吾性不喜華靡自爲乳兒時長者加以金銀華美之服輒羞赧棄去之年二十忝科名聞喜宴獨不戴花同年曰君賜不可違也乃簪一花平生衣取蔽寒食取充腹亦不敢服垢敝以矯俗干名但順吾性而已【赧乃板切矯音皎○忝叨也聞喜進士宴名垢污敝壊矯拂干求也】○汪信民嘗言人常咬得菜根則百事可做胡康侯聞之擊節嘆賞【信民名革宋臨川人康侯文定公字也人能甘澹泊而不以外物動心則可以有爲矣擊節一說擊手指節一說擊器物爲節皆通嘆嗟嘆賞稱賞朱子曰學者湏常以志士不忘在溝壑爲念則道義重而計較死生之心輕矣況衣食外物至微末事不得未必便死亦何用犯義犯分役心役志營營以求之耶某觀今人因不能咬菜根而至於違其本心者眾矣可不戒哉】

右實敬身【李氏曰首十四章實心術之要次七章實威儀之則次一章實衣服之制末六章實飲食之節】

禦定小學集注卷六

