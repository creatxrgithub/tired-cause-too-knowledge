人譜

【明】劉宗周

自序

友人有示予以袁了凡《功過格》者﹐予讀而疑之。了凡自言嘗授旨雲谷老人﹐及其一生轉移果報﹐皆取之功過﹐鑿鑿不爽。信有之乎﹖予竊以爲病於道也。子曰「道不遠人。」人之爲道而遠人﹐不可以爲道。今之言道者﹐髙之或淪於虛無﹐以爲語性﹐而非性也。卑之或出於功利﹐以爲語命﹐而非命也。非性非命﹐非人也﹐則皆遠人以爲道者也。

然二者同出異名﹐而功利之惑人爲甚。老氏以虛言道﹐佛氏以無言道﹐其說最髙妙﹐𨿽吾儒亦視以爲不及。乃其意主於了生死﹐其要歸之自私。故太上有《感應篇》﹐佛氏亦多言因果。大抵從生死起見﹐而動援虛無以設教﹐猥云功行﹐實恣邪妄﹐與吾儒惠迪從逆之旨霄壤。是虛無之說﹐正功利之尢者也。

了凡學儒者也﹐而篤信因果﹐輒以身示法﹐亦不必實有是事。傳染至今﹐遂爲度世津梁﹐則所關於道術晦明之故﹐有非淺鮮者。予因之有感﹐特本證人之意﹐著《人極圖說》﹐以示學者。繼之以六事功課﹐而記過格終焉。言過不言功﹐以遠利也。總題之曰《人譜》。以爲譜人者﹐莫近於是。學者誠知人之所以爲人﹐而於道亦思過半矣。將馴是而至於聖人之域﹐功崇業廣﹐又何疑乎﹖友人聞之﹐亟許可﹐遂序而傳之。

時崇禎甲戌秋八月閏吉﹐蕺山長者劉宗周書。

人極圖

按此第二﹑第三圖﹐卽濂溪《太極圖》之第二圖﹐然分而爲二﹐自有別解﹐且左右互易﹐學者詳之。

人極圖說

無善而至善﹐心之體也。卽周子所謂太極﹐「太極本無極也」。統三才而言﹐謂之極。分人極而言﹐謂之善。其意一也。

繼之者善也。動而陽也﹐「乾知大始」是也。

成之者性也。靜而陰也﹐「坤作成物」是也。

繇是而之焉﹐達於天下者道也。放勛曰「父子有親﹐君臣有義﹐夫婦有別﹐長幼有序﹐朋友有信。」此五者﹐五性之所以著也。五性旣著﹐萬化出焉。萬化旣行﹐萬性正矣。五性之徳﹐各有專屬﹐以配水火木金土﹐此人道之所以達也。

萬性﹐一性也。性一﹐至善也。至善﹐本無善也。無善之眞﹐分爲二五﹐散爲萬善。上際爲乾﹐下蟠爲坤。乾知大始﹐吾易知也。坤作成物﹐吾簡能也。其俯仰於乾坤之內者﹐皆其與吾之知能者也。乾道成男﹐卽上際之天。坤道成女﹐卽下蟠之地。而萬物之胞與不言可知矣。《西銘》以乾坤爲父母﹐至此以天地爲男女﹐乃見人道之大。

大哉人乎﹗無知而無不知﹐無能而無不能﹐其惟心之所爲乎﹗《易》曰「天下何思何慮﹗天下同歸而殊塗﹐一致而百慮。」天下何思何慮﹗無知之知﹐不慮而知。無能之能﹐不學而能。是之謂無善之善。

君子存之﹐善莫積焉。小人去之﹐過莫加焉。吉凶悔吝﹐惟所感也。積善積不善﹐人禽之路也。知其不善以攺於善﹐始於有善﹐終於無不善。其道至善﹐其要無咎﹐所以盡人之學也。君子存之﹐卽存此何思何慮之心。周子所謂「主靜立人極」是也。然其要歸之善。補過所繇﹐殆與不思善惡之旨異矣。此聖學也。

證人要旨

無極太極一曰凜閒居以體獨。

學以學爲人﹐則必證其所以爲人。證其所以爲人﹐證其所以爲心而已。自昔孔門相傳心法﹐一則曰愼獨﹐再則曰愼獨。夫人心有獨體焉﹐卽天命之性。而率性之道所從出也。愼獨而中和位育﹐天下之能事畢矣。然獨體至微﹐安所容愼﹖惟有一獨處之時可爲下手法。而在小人仍謂之閒居爲不善﹐無所不至。至念及﹐掩著無益之時﹐而已不覺其爽然自失矣。君子曰閒居之地可懼也﹐而轉可圖也。吾姑卽閒居以證此心。此時一念未起﹐無善可著﹐更何不善可爲﹖止有一眞無妄在。不睹不聞之地﹐無所容吾自欺也﹐吾亦與之毋自欺而已。則𨿽一善不立之中﹐而已具有渾然至善之極。君子所爲﹐必愼其獨也。夫一閒居耳﹐小人得之爲萬惡淵藪﹐而君子善反之﹐卽是證性之路。蓋敬肆之分也。敬肆之分﹐人禽之辧也。此證人第一義也。

靜坐是閒中喫緊一事﹐其次則讀書。朱子曰「每日取半日靜坐﹐半日讀書。」如是行之一二年﹐不患無長進。

動而無動二曰卜動念以知幾。

獨體本無動靜﹐而動念其端倪也。動而生陽﹐七情著焉。念如其初﹐則情返乎性。動無不善﹐動亦靜也。轉一念而不善隨之﹐動而動矣。是以君子有愼動之學。七情之動不勝窮﹐而約之爲累心之物﹐則嗜欲忿懥居其大者。《損》之象曰「君子以懲忿窒欲。」懲窒之功﹐正就動念時一加提醒﹐不使復流於過而爲不善。才有不善﹐未嘗不知之而止之。止之而復其初矣。過此以往﹐便有蔓不及圖者。昔人云﹕懲忿如推山﹐窒欲如塡壑。直如此難﹐亦爲圖之於其蔓故耳。學不本之愼獨﹐則心無所主。滋爲物化﹐𨿽終日懲忿﹐只是以忿懲忿﹐終日窒欲﹐只是以欲窒欲。以忿懲忿忿愈增﹐以欲窒欲欲愈潰﹐宜其有取於推山塡壑之象。豈知人心本自無忿﹐忽焉有忿﹐吾知之﹐本自無欲﹐忽焉有欲﹐吾知之。只此知之之時﹐卽是懲之窒之之時。當下廓淸﹐可不費絲毫气力﹐後來徐家保任而已。《易》曰「知幾﹐其神乎﹗」此之謂也。謂非獨體之至神﹐不足以與於此也。

靜而無靜三曰謹威儀以定命。

愼獨之學﹐旣於動念上卜貞邪﹐已足端本澄源﹐而誠於中者形於外﹐容貌辭气之間有爲之符者矣﹐所謂「靜而生陰」也。於焉官𨿽止﹐而神自行﹐仍一一以獨體閒之﹐靜而妙合於動矣。如足容當重﹐無以輕佻心失之。手容當恭﹐無以弛慢心失之。目容當端﹐無以淫僻心失之。口容當止﹐無以煩易心失之。聲容當靜﹐無以暴厲心失之。頭容當直﹐無以邪曲心失之。气容當肅﹐無以浮蕩心失之。立容當徳﹐無以徙倚心失之。色容當莊﹐無以表暴心失之。此記所謂九容也。天命之性不可見﹐而見於容貌辭气之間﹐莫不各有當然之則﹐是卽所謂性也。故曰威儀所以定命。昔橫渠教人﹐專以知禮存性﹑變化气質爲先﹐殆謂是與﹗

五行攸敍四曰惇大倫以凝道。

人生七尺﹐墮地後﹐便爲五大倫關切之身﹐而所性之理與之一齊俱到﹐分寄五行﹐天然定位。父子有親屬少陽之木﹐喜之性也。君臣有義屬少陰之金﹐怒之性也。長幼有序屬太陽之火﹐樂之性也。夫婦有別屬太陰之水﹐哀之性也。朋友有信書陰陽會合之土﹐中之性也。此五者﹐天下之達道也﹐率性之謂道是也。然必待其人而後行﹐故學者工夫﹐自愼獨以來﹐根心生色﹐暢於四肢﹐自當發於事業。而其大者﹐先授之五倫﹐於此尢加致力﹐外之何以極其規模之大﹐內之何以究其節目之詳﹐總期踐履惇篤﹐慥慥君子﹐以無忝此率性之道而已。昔人之言曰﹕五倫間有多少不盡分處。夫惟﹝嘗﹞【常】懷不盡之心﹐而黽黽以從事焉﹐庶幾其逭於責乎﹗

物物太極五曰備百行以考旋。

孟子曰「萬物皆備於我矣。」此非意言之也。只繇五大倫推之﹐盈天地間﹐皆吾父子兄弟﹑夫婦君臣朋友也。其間知之明﹐處之當﹐無不一一責備於君子之身。大是一體﹐關切痛癢。然而其間有一處缺陷﹐便如一體中傷殘了一肢一節﹐不成其爲我。又曰「細行不矜﹐終累大徳。」安見肢節受傷﹐非卽腹心之痛﹖故君子言仁則無所不愛﹐言義則無所不宜﹐言別則無所不辧﹐言序則無所不讓﹐言信則無所不實。至此乃見盡性之學﹐盡倫盡物﹐一以貫之。《易》稱「視履考祥﹐其旋元吉」﹐今學者動言萬物備我﹐恐只是鏡中花﹐略見得光景如此。若是眞見得﹐便須一一與之踐履過。故曰「反身而誠﹐樂莫大焉。」又曰「彊恕而行﹐求仁莫近焉。」反身而誠﹐統體一極也。彊恕而行﹐物物付極也。

其要無咎六曰遷善攺過以作聖。

自古無現成的聖人。卽堯舜不廢兢業。其次只一味遷善攺過﹐便做成聖人﹐如孔子自道可見。學者未歷過上五條公案﹐通身都是罪過。卽已歷過上五條公案﹐通身仍是罪過。才舉一公案﹐如此是善﹐不如此便是過。卽如此是善﹐而善無窮﹐以善進善亦無窮。不如此是過﹐而過無窮﹐因過攺過亦無窮。一遷一攺﹐時遷時攺﹐忽不覺其入於聖人之域。此證人之極則也。然所謂是善是不善﹐本心原自歷落分明。學者但就本心明處一決決定﹐如此不如彼﹐便時時有遷攺工夫可做。更須小心窮理﹐使本心愈明﹐則查簡愈細﹐全靠不得。今日已是見得如此如此﹐而卽以爲了手地也。故曰﹕君子無所不用其極。

紀過格

物先兆一曰微過﹐獨知主之。

妄獨而離其天者是。

以上一過﹐實函後來種種諸過﹐而藏在未起念以前﹐彷佛不可名狀﹐故曰微。原從無過中看出過來者。

妄字最難解﹐直是無病痛可指。如人元气偶虛耳﹐然百邪從此易入。人犯此者﹐便一生受虧﹐無藥可療﹐最可畏也。程子曰「無妄之謂誠。」誠尙在無妄之後﹐誠與僞對﹐妄乃生僞也。妄無面目﹐只一點浮气所中﹐如履霜之象﹐微乎微乎﹗妄根所中曰惑﹐爲利爲名﹐爲生死﹐其粗者﹐爲酒色財气。

動而有動二曰隱過﹐七情主之。

溢喜損者三樂之類。

遷怒尢忌藏怒。

傷哀長戚戚。

多懼憂讒畏譏﹐或遇事變而失其所守。

溺愛多坐妻子。

作惡多坐疏賤。

縱欲耳目口體之屬。

以上諸過﹐過在心﹐藏而未露﹐故曰隱。仍坐前微過來﹐一過積二過。

微過不可見﹐但感之以喜﹐則侈然而溢。感之以怒﹐則怫然而遷。七情皆如是﹐而微過之眞面目﹐於此斯見。今須將微者先行消煞一下﹐然後可議及此耳。

靜而有靜三曰顯過﹐九容主之。

箕踞﹑交股﹑大交﹑小交。趨﹑蹶。以上足容。

擎拳﹑攘臂﹑髙卑任意。以上手容。

偸視﹑邪視﹑視非禮。以上目容。

貌言﹑易言﹑煩言。以上口容。

髙聲﹑謔﹑笑﹑詈罵。以上聲容。

岸冠﹑脫幘﹑搖首﹑側耳。以上頭容。

好剛使气﹑怠懈。以上气容。

跛倚﹑當門﹑履閾。以上立容。

令色﹑遽色﹑作色。以上色容。

以上諸過﹐授於身﹐故曰顯。仍坐前微隱二過來﹐一過積三過。

九容之地﹐卽七情穿插其中。每容都有七種情狀伏在里許。今姑言其略。如箕踞﹐喜也會箕踞﹐怒也會箕踞。其它可以類推。

五行不敍四曰大過﹐五倫主之。

非道事親﹑親過不諫﹑責善﹑輕違教令﹑先意失歡﹑定省失節﹑惟諾不謹﹑奔走不恪﹑私財﹑私出入﹑私交遊﹑浪遊﹑不守成業﹑不謹疾﹑侍疾不致謹﹑讀禮不愼﹑衣服飲食居處。停喪﹑祭祀不敬﹑失齋失戒不備物。繼述無聞﹑忌日不哀﹑飲酒茹葷。事伯叔父母不視父母以降。以上父子類﹐皆坐爲人子者。其爲父而過﹐可以類推。

非道事君﹑長君﹑逢君﹑始進欺君﹑考校筮仕鉆刺之類。遷轉欺君夤緣速化。宦成欺君﹑貪位固寵。不謹﹑疲軟﹑貪﹑酷﹑傲上官﹑陵下位﹑居鄕把持官府﹑囑托私事﹑遲完國課﹑脫漏差徭﹑擅議詔令﹑私議公祖父母官政美惡﹑縱子弟出入衙門﹑誣告。以上君臣類。

交警不時﹑聽婦言﹑反目﹑帷薄不謹﹑如縱婦女入廟燒香之類。私寵婢妾﹑無故娶妾﹑婦言逾閾。以上夫婦類﹐皆坐爲人夫者。其婦而過﹐可以類推。

非道事兄﹑疾行先長﹑衣食淩競﹑語次先舉﹑出入不稟命﹑憂患不卹﹑侍疾不謹﹑私蓄﹑蚤年分爨﹑侵公產﹑異母相嫌﹑鬩墻﹑外訴﹑聽妻子離間﹑貧富相形﹑久疏動定﹑疏視猶子﹑遇族兄弟於途不讓行﹑遇族尊長於途不起居。以上長幼類﹐皆坐爲人幼者。其爲長而過﹐可以類推。

勢交﹑利交﹑濫交﹑狎比匪人﹑延譽﹑恥下問﹑嫉視諍友﹑善不相長﹑過不相規﹑羣居遊談﹑流連酒食﹑緩急不相視﹑初終渝盟﹑匿怨﹑彊聒﹑好爲人師。以上朋友類。

以上諸過﹐過在家國天下﹐故曰大。仍坐前微隱顯三過來﹐一過積四過。

諸大過﹐總在容貌辭气上見。如髙聲一語﹐以之事父則不孝﹐以之事兄則不友。其它可以類推。爲是心上生出來者。

物物不極五曰叢過﹐百行主之。

遊夢﹑戲動﹑謾語﹑嫌疑﹑造次﹑乘危﹑繇徑﹑好閒﹑博﹑奕﹑流連花石﹑好古玩﹑好書畫﹑牀笫私言﹑蚤眠晏起﹑晝處內室﹑狎使婢女﹑挾妓﹑俊僕﹑畜優人﹑觀戲場﹑行不必婦女﹑暑月袒﹑科跣﹑衣冠異制﹑懷居﹑居處器什。輿馬﹑饕飡﹑憎食﹑縱飲﹑深夜飲﹑市飲﹑輕赴人席﹑宴會侈靡﹑輕諾﹑輕假﹑我假人。輕施﹑與人期爽約﹑多取﹑濫受﹑居閒爲利﹑獻媚當途﹑躁進﹑交易不公﹑虧小經紀一文二文以上﹐及買田產短價。拾遺不還﹑持籌﹑田宅方圓﹑嫁娶侈靡﹑誅求親故﹑窮追遠年債負﹑違例取息﹑謀風水﹑有恩不報﹑拒人乞貸﹑遇事不行方便﹑如排難解紛﹑勸善阻惡之類。橫逆相報﹑宿怨﹑武斷鄕曲﹑設誓﹑罵詈﹑習市語﹑稱綽號﹑造歌謠﹑傳流言﹑稱人惡﹑暴人陰事﹑面訐﹑譏議前賢﹑【好】訟﹑主訟﹑失盜窮治﹑捐棄故舊﹑疏九族﹑薄三黨﹑欺鄕裏﹑侮鄰﹝佑﹞【右】﹑慢流寓﹑虐使僕童﹑欺淩寒賤﹑擠無告﹑遇死喪不卹﹑見骼不掩﹑特殺﹑食耕牛野禽﹑殺起蟄﹑無故拔一艸折一木﹑暴殄天物﹑褻瀆神社﹑呵風怨雨﹑棄毀文字﹑雌黃經傳﹑讀書無序﹑作字潦艸﹑輕刻詩文﹑近方士﹑禱賽﹑主創庵院﹑拜僧尼﹑假道學。

以上諸過﹐自微而著﹐分大而小﹐各以其類相從。略以百爲則﹐故曰叢。仍坐前微隱顯大四過來﹐一過積五過。

百過所舉﹐先之以謹獨一關﹐而綱紀之以色食財气﹐終之以學。而畔道者﹐大抵皆從五倫不敍生來。

迷復六曰成過﹐爲眾惡門﹐以克念終焉。

祟門微過成過曰微惡。用小訟法解之﹐閉閣一時。

妖門隱過成過曰隱惡。用小訟法解之﹐閉閣二時。

戾門顯過成過曰顯惡。用小訟法解之﹐閉閣三時。

獸門大過成過曰大惡。用大訟法解之﹐閉閣終日。

賊門叢過成過曰叢惡。輕者用小訟﹐重者用大訟解之。閉閣如前。

聖域諸過成過﹐還以成過得攺地﹐一一進以訟法﹐立登聖域。

以上一過準一惡﹐惡不可縱﹐故終之以聖域。

人𨿽犯極惡大罪﹐其良心仍是不泯﹐依然與聖人一樣。只爲習染所引壞了事。若才提起此心﹐耿耿小明﹐火然泉達﹐滿盤已是聖人。或曰「其如積惡蒙頭何﹗」曰「說在孟子訓惡人齋沐矣。且旣已如此﹐又恁地去﹐可柰何﹖正恐直是不繇人﹐不如此不得。」

訟過法卽靜坐法。

一炷香﹐一盂水﹐置之淨幾﹐布一蒲團座子於下。方會﹐平旦以後﹐一躬﹐就坐。交趺齊手﹐屏息正容﹐正儼威間﹐鑑臨有赫﹐呈我宿疚﹐炳如也。乃進而敕之﹐曰「爾固儼然人耳﹐一朝跌足﹐乃獸乃禽﹐種種墮落﹐嗟何及矣。」應曰「唯唯。」於是方寸兀兀﹐痛汗微星﹐赤光發頰﹐若身親三木者。已乃躍然而奮曰「是予之罪也夫。」則又敕之曰「莫得姑且供認。」又應曰「否否。」頃之一綫淸明之气徐徐來﹐若向太虛然﹐此心便與太虛同體。乃知從前都是妄緣﹐妄則非眞。一眞自若﹐湛湛澄澄﹐迎之無來﹐隨之無去﹐卻是本來眞面目也。此時正好與之葆任﹐忽有一塵起﹐輒吹落﹔又葆任一回﹐忽有一塵起﹐輒吹落。如此數番﹐勿忘勿助﹐勿問效驗如何。一霍間整身而起﹐閉閣終日。

或咎予此說近禪者﹐予已廢之矣。旣而思之曰﹕此靜坐法也。靜坐非學乎﹖程子每見人靜坐﹐便嘆其善學。後人又曰﹕不是教人坐禪入定﹐蓋借以補小學一段求放心工夫。旨哉言乎﹗然則靜坐豈一無事事﹖近髙忠憲有《靜坐說》二通﹐其一是撒手懸崖伎倆﹐其一是小心著地伎倆﹐而公終以後說爲正。今儒者談學﹐每言存養省察﹐又曰「靜而存養﹐動而省察」﹐卻教何處分動靜﹖無思無爲﹐靜乎﹖應事接物﹐動乎﹖𨿽無思無爲﹐而此心常止者自然常運﹔𨿽應事接物﹐而此心常運者自然嘗止。其常運者卽省察之實地﹐而其常止者卽存養之眞機﹐總是一時小心著地工夫。故存養省察二者﹐不可截然分爲兩事﹐而並不可以動靜分也。陸子曰「涵養是主人翁﹐省察是奴婢。」今爲鈍根設法﹐請先其奴者﹐得訟過法。然此外亦別無所謂涵養一門矣。故仍存其說而不廢﹐因補注曰靜坐法。

攺過說一

天命流行﹐物與無妄。人得之以爲心﹐是謂本心﹐何過之有﹖惟是气機乘除之際﹐有不能無過不及之差者。有過而後有不及﹐𨿽不及﹐亦過也。過也而妄乘之﹐爲厥心病矣。乃其造端甚微﹐去無過之地所爭不能毫釐﹐而其究甚大。譬之木﹐自本而根﹐而幹﹐而標。水自源而後及於流﹐盈科放海。故曰「涓涓不息﹐將成江河。綿綿不絕﹐將尋斧柯。」是以君子愼防其微也。防微則時時知過﹐時時攺過。俄而授之隱過矣﹐當念過便從當念攺。又授之顯過矣﹐當身過便從當身攺。又授之大過矣﹐當境過當境攺。又授之叢過矣﹐隨事過隨事攺。攺之則復於無過﹐可喜也。過而不攺﹐是謂過矣。𨿽然﹐且得無攺乎﹖凡此皆卻妄還眞之路﹐而工夫喫緊總在微處得力云。

「子絕四﹐毋意﹐毋必﹐毋固﹐毋我」﹐眞能謹微者也。專言毋我﹐卽顏氏之克己﹐然視子則已粗矣。其次爲原憲之克伐怨欲不行焉﹐視顏則又粗﹐故夫子僅許之曰「可以爲難矣」﹐言幾幾乎其勝之也。張子十五年學个恭而安不成﹐程子曰﹕可知是學不成﹐有多少病痛在。亦爲其徒求之顯著之地耳。司馬溫公則云「某平生無甚過人處﹐但無一事不可對人言者﹐庶幾免於大過乎﹗」若邢恕之一日三簡點﹐則叢過對治法也。眞能攺過者﹐無顯非微﹐無小非大﹐卽邢恕之學﹐未始非孔子之學。故曰「出則事公卿﹐入則事父兄。喪事不敢不勉﹐不爲酒困。」不然﹐其自原憲而下﹐落一格轉粗一格﹐工夫彌難﹐去道彌遠矣。學者須是學孔子之學。

攺過說二

人心自眞而之妄﹐非有妄也﹐但自明而之暗耳。暗則成妄﹐如魑魅不能晝見。然人無有過而不自知者﹐其爲本體之明﹐固未嘗息也。一面明﹐一面暗﹐究也明不勝暗﹐故眞不勝妄﹐則過始有不及攺者矣。非惟不攺﹐又從而文之﹐是暗中加暗﹑妄中加妄也。故學在去蔽﹐不必除妄。

孟子言「君子之過﹐如日月之食。」以諭人心明暗之機﹐極爲親切。蓋本心常明﹐而不能不受暗於過﹐明處是心﹐暗處是過。明中有暗﹐暗中有明﹐明中之暗卽是過﹐暗中之明卽是攺﹐手勢如此親切。但常人之心﹐𨿽明亦暗﹐故知過而歸之文過﹐病不在暗中﹐反在明中。君子之心﹐𨿽暗亦明﹐故就明中用个提醒法﹐立地與之擴充去﹐得力仍在明中也。乃夫子則曰內自訟﹐一似十分用力。然正謂兩造當庭﹐抵死讎對﹐止求个十分明白。才明白﹐便無事也。如一事有過﹐直勘到事前之心果是如何。一念有過﹐直勘到念後之事更當何如。如此反復推勘﹐討个分曉﹐當必有怡然以冰釋者矣。《大易》言補過﹐亦謂此心一經缺陷﹐便立刻與之補出﹐歸於圓滿﹐正圓滿此旭日光明耳。若只是皮面補綴﹐頭痛救頭﹐足痛救足﹐敗缺難掩﹐而彌縫日甚﹐仍謂之文過而已。

𨿽然﹐人固有有過而不自知者矣。昔者子路人告之以有過則喜﹔子曰「丘也幸﹐苟有過﹐人必知之。」然則學者虛心遜志﹐時務察言觀色﹐以輔吾所知之不逮﹐尢有不容緩者。

攺過說三

或曰「知過非難﹐攺過爲難。顏子有不善未嘗不知﹐知之未嘗復行也。有未嘗復行之行﹐而後成未嘗不知之知。今第曰知之而已﹐人無有過而不自知者﹐抑何攺過者之寥寥也﹖」曰﹕知行只是一事。知者行之始﹐行者知之終。知者行之審﹐行者知之實。故言知則不必言行﹐言行亦不必言知﹐而知爲要。夫知有眞知﹐有常知。昔人談虎之說近之。顏子之知﹐本心之知﹐卽知卽行﹐是謂眞知。常人之知﹐習心之知﹐先知後行﹐是謂常知。眞知如明鏡常懸﹐一徹永徹。常知如電光石火﹐轉眼卽除。學者繇常知而進於眞知﹐所以有致知之法。《大學》言致知在格物﹐正言非徒知之﹐實允蹈之也。致之於意而意誠﹐致之於心而心正﹐致之於身而身修﹐致之於家而家齊﹐致之於國而國治﹐致之於天下而天下平。苟其猶有不誠﹑不正﹑不修﹑不齊﹑不治且平焉﹐則亦致吾之知而已矣。此格物之極功也﹐誰謂知過之知非卽攺過之行乎﹖致此之知﹐無過不知。行此之行﹐無過復行。惟無過不知﹐故愈知而愈致。惟無過復行﹐故愈致而愈知。此遷善攺過之學﹐聖人所以沒身未已﹐而致知之功與之俱未已也。昔者程子見獵而喜﹐蓋二十年如一日也。而前此未經感發﹐則此心了不自知﹐尙於何而得攺地﹖又安知旣經感發以後﹐遲之數十年﹐不更作如是觀乎﹖此𨿽細微之惑﹐不足爲賢者累﹐亦以見攺過之難﹐正在知過之尢不易矣。甚矣﹐學以致知爲要也。學者姑於平日聲色貨利之念逐一查簡﹐直用純灰三斗﹐蕩滌肺腸﹐於此露出靈明﹐方許商量。日用過端下落﹐則𨿽謂之行到然後知到﹐亦可。昔者子路有過﹐七日而不食。孔子聞之﹐曰「由知攺過矣。」亦點化語也。若子路﹐可謂力行矣。請取以爲吾黨勵。

按《人譜》作於甲戌﹐重訂於丁丑。而是譜則乙酉五月之絕筆也。一句一字﹐皆經再三參訂而成。向吳巒稺初刻於湖﹐鮑長孺再刻於杭﹐俱舊本也。讀者辧諸﹐無負先君子臨岐苦心。己丑孟秋﹐不孝男汋百拜謹識。

原旨崇禎壬午六月淮上著

原心

盈天地間皆萬物也﹐人其生而最靈者也。生气宅於虛﹐故靈﹐而心其統也﹐生生之主也。其常醒而不昧者﹐思也﹐心之官也。致思而得者﹐慮也。慮之盡﹐覺也。思而有見焉﹐識也。注識而流﹐想也。因感而動﹐念也。動之微而有主者﹐意也﹐心官之眞宅也。主而不遷﹐志也。生機之自然而不容已者﹐欲也。欲而縱﹐過也﹔甚焉﹐惡也。而其無過不及者﹐理也。其理則謂之性﹐謂之命﹐謂之天也。其著於欲者﹐謂之情﹐變而不可窮也。其負情而出﹑充周而不窮者﹐才也。或相什百﹐气與質也。而其爲虛而靈者﹐萬古一日也。效靈於气者﹐神也。效靈於質者﹐鬼也。又合而言之﹐來而伸者神也﹐往而屈者鬼也。心主神﹐其爲是乎﹖子曰「鬼神之爲徳﹐其盛矣乎﹗」此夫子統言心也﹐而言豈一端已乎﹖約言之﹐則曰「心之官則思」也。故善求心者﹐莫先於識官﹐官在則理明﹐气治而神乃尊。自心學不明﹐學者往往以想爲思﹐因以念爲意。及其變也﹐以欲拒理﹐以情偶性﹐以性偶心﹐以气質之性分義理之性﹐而方寸爲之四裂。審如是﹐則心亦出入諸緣之幻物而已﹐烏乎神﹗物以相物﹐烏乎人﹗烏乎人﹗

原性

告子曰「性無善無不善也。」此言似之而非也。夫性無性也﹐況可以善惡言﹖然則性善之說﹐蓋爲時人下藥云。

夫性無性也﹐前人之言略矣。自學術不明﹐戰國諸人始紛紛言性﹐立一說﹐復矯一說﹐宜有當時三者之論。故孟子不得已而標一善字以明宗﹐後之人猶或不能無疑焉。於是又導而爲荀﹑楊﹑韓﹐下至宋儒之說益支。

然則性果無性乎﹖夫性﹐因心而名者也。盈天地間一性也﹐而在人則專以心言。性者﹐心之性也。心之所同然者理也。生而有此理之爲性﹐非性爲心之理也。如謂心但一物而已﹐得性之理以貯之而後靈﹐則心之與性斷然不能爲一物矣﹐吾不知徑寸中從何貯得如許。性理如客子之投懷﹐而不終從吐棄乎﹖

盈天地間一气而已矣﹐气聚而有形﹐形載而有質﹐質具而有體﹐體列而有官﹐官呈而性著焉﹐於是有仁義禮智之名。仁非他也﹐卽惻隱之心是﹔義非他也﹐卽羞惡之心是﹔禮非他也﹐卽辭讓之心是﹔智非他也﹐卽是非之心是也。是孟子明以心言性也。而後之人必曰心自是心﹐性自性﹐一之不可﹐二之不得﹐又展轉和會之不得﹐無乃遁已乎﹖至《中庸》﹐則直以喜怒哀樂逗出中和之名﹐言天命之性卽此而在也﹐此非有異指也。惻隱之心﹐喜之變也﹔羞惡之心﹐怒之變也﹔辭讓之心﹐樂之變也﹔是非之心﹐哀之變也。是子思子又明以心之气言性也。子曰「性相近也」﹐此其所本也。而後之人必曰理自理﹐气自气﹐一之不可﹐二之不得﹐又展轉和會之不得﹐無乃遁已乎﹖嗚呼﹐此性學之所以晦也﹗

然則尊心而賤性﹐可乎﹖夫心﹐囿於形者也﹐形而上者謂之道﹐形而下者謂之器也。上與下﹐一體而兩分﹐而性若踞於形骸之表﹐則已分有常尊矣。故將自其分者而觀之﹐燦然四端﹐物物一太極。又將自其合者而觀之﹐渾然一理﹐統體一太極。此性之所以爲上﹐而心其形之者與﹖卽形而觀﹐無不上也﹔離心而觀﹐上在何所﹖懸想而已。我故曰﹕告子不知性﹐以其外心也。

先儒之言曰﹕孟子以後﹐道不明﹐只是性不明。又曰﹕明此性﹐行此性。夫性何物也﹐而可以明之﹖只恐明之之盡﹐已非性之本然矣。爲此說者﹐皆外心言性者也。外心言性﹐非徒病在性﹐並病在心。心與性兩病﹐而吾道始爲天下裂。子貢曰「夫子之言性與天道﹐不可得而聞也。」則謂之性本無性焉亦可。𨿽然﹐吾固將以存性也。

原道上

道其生於心乎﹐是謂道心。此道體之最眞也﹐而惟微者其狀耳。微而著焉﹐兩端見矣。立人之道﹐仁與義是也。仁義其道之門乎﹗仁其體也﹐義其用也。一體一用立﹐而易行乎其間矣。生生之謂易﹐化而裁之謂之變﹐推而行之謂之通﹐舉而措之天下謂之事業。上而際謂之天﹐下而蟠謂之地﹐中而蕃殖謂之物﹐積而無窮謂之世。明之爲禮樂﹐幽之爲鬼神﹐治之爲刑賞﹐布之爲紀綱﹐成之爲風俗。類而推之﹐莫非道也。約而反之﹐莫非心也。踐而實之﹐所以成人也。

原道下

夫道常而已矣。天地﹐大常而已矣。人心﹐大常而已矣。有老氏者起而言道徳﹐則曰「道可道﹐非常道。名可名﹐非常名」﹐舉仁義而土苴之﹐此所謂反常者也﹐視楊墨之罪著矣。然猶依附於道徳也。至談天衍﹑雕龍奭﹑炙轂輠髡之莊周﹐與夫堅白異同﹑三耳三足之公孫﹑田駢之屬﹐而荒唐極矣。然猶依附於名理也。其後有佛氏者﹐以天地爲塵劫﹐以世界爲患妄﹐以形驅爲假合﹐以日用彜倫事理爲障礙。至此一切無所依附﹐單言一心。心則猶是心﹐孰從而辯之﹖吾儒言心﹐佛氏亦言心﹐佛氏之言心也曰空﹐其進而言性也曰覺﹐而究竟歸其旨於生死。其言空也曰空無﹐空無空之空﹐乃爲眞空。其言覺也曰覺非覺﹐非覺之覺﹐乃爲圓覺。而其言生死也曰本無生死﹐無生無死﹐乃了生死。則吾儒所未及也﹐幾何不率天下而從之乎﹖曰﹕善言心者﹐莫佛氏若也。噫嘻危矣。

居室之近﹐食息起居而已矣。其流行則謂之理﹐其凝成則謂之性﹐其主宰則謂之命﹐合而言之皆心也。是心也﹐未嘗不空﹐而政不必空其空﹐懼其病吾理也。未嘗非覺﹐而政不必覺其覺﹐懼其蝕吾性也。未嘗不知生死﹐而政不必並無生死﹐懼其衡吾命也。

夫學﹐窮理盡性至命而已矣﹐此修道之極則也。於是聖人喟然嘆曰「中庸其至矣乎﹗民鮮能久矣。」而斯道之常﹐遂爲萬世鵠。彼佛氏者﹐方欲依附吾儒﹐求其心而過之﹐其如天地猶是﹐世界猶是﹐一切形驅事理猶是﹐彼亦終不能去而逃之﹐勢不得還與心違﹐而徒以一種恍恍之見自爲顚倒﹐眞如電光之一瞬而水漚之不容﹐隨指而破也﹐烏睹所爲心者乎﹖食心曰蟊﹐殆謂是已。乃今之與二氏辧者﹐皆助流揚波者也。何以言之﹖曰﹕不識心故也。

原學上

古之言學者﹐莫的於孔門﹐而載在《大學》爲獨詳。《大學》首言明明徳﹐又言明明徳於天下﹐何也﹖心本明也﹐故曰明徳。其理則至善是也。學者覺也﹐亦曰效也。效心而覺﹐覺此者也。故《中庸》亦曰明善。善之理一﹐而散於物有萬殊﹐格物致知﹐所以明之也。知而止之﹐得之於一而存之﹐所以誠意也。所存此善﹐所發亦此善﹐所以正心也。所發此善﹐所行亦此善﹐所以修身也。行之於家而家齊﹐行之於國而國治﹐行之於天下而天下平﹐所謂明明徳於天下也。

乃格致之要﹐則其目有五。善通天下以爲量﹐故不博不可以言學。學然後知疑﹐乃授之以問。問以問此善﹐故曰審問。然後致疑﹐乃授之以思。思所以思此善﹐故曰愼思。然後愈疑﹐乃授之以辧。辧以辧此善﹐故曰明辧。然後明﹐乃授之以行。行以行此善﹐故曰篤行﹐則進於徳矣。其徳則所謂仁之於父子也﹐義之於君臣也﹐禮之於賓主也﹐智之於賢者也﹐聖人之於天道也。是故君子求之於父子而行吾之愛焉﹐所以體仁也﹔求之於君臣而行吾之敬焉﹐所以精義也﹔求之於賓主而行吾之讓焉﹐所以制禮也﹔求之於賢否而行吾之哲焉﹐所以用智也﹔求之於天道而至吾之誠焉﹐所以作聖也。此明善之極功也﹐而徳乃進於明矣﹐且大明於天下矣。此所以爲大人之學也。

後之學聖人者如之何﹖亦曰致知而已矣。不致吾知而先求之於本心﹐其失也荒。不致吾知而漫求之於物理﹐其失也支。支且荒﹐聖狂之分也。毫釐之差﹐千里之謬也。

原學中

極天下之尊而無以尙﹐體天下之潔淨精微﹑純粹至善而一物莫之或攖者﹐其惟人心乎﹗向也委其道而去之﹐歸之曰性。人乃眩騖於性之說﹐而倀倀以從事焉﹐至畢世而不可遇﹐終坐此不解之惑以死﹐可不爲之大哀乎﹗

自良知之說倡﹐而人皆知此心此理之可貴﹐約言之曰「天下無心外之理」﹐舉數千年以來晦昧之本心一朝而恢復之﹐可謂取日虞淵﹐洗光咸池。然其於性﹐猶未辧也。予請一言以進之﹐曰﹕天下無心外之性。惟天下無心外之性﹐所以天下無心外之理也。惟天下無心外之理﹐所以天下無心外之學也。而千古心性之統可歸於一﹐於是天下有還心之人矣。向之妄意以爲「性者﹐孰知卽此心是」﹐而其共指以爲心者﹐非心也﹐气血之屬也。向也以气血爲心﹐幾至仇視其心而不可邇﹐今也以性爲心﹐又以非心者分之爲血气之屬﹐而心之體乃見其至尊而無以尙﹐且如是其潔淨精微﹑純粹至善而一物莫之或攖也。惟其至尊而無以尙也﹐故天髙地下﹐萬物散殊﹐惟心之所位置而不見其迹。惟其潔淨精微﹑純粹至善而一物莫之或攖也﹐故大人與天地合徳﹑日月合明﹑四時合序﹑鬼神合吉凶﹐惟心之所統體而不屍其能。此良知之蘊也。

然而不能不囿於气血之中﹐而其爲幾希之著察﹐有時而薄蝕焉。或相什百﹐或相千萬﹐或相倍蓰而無算﹐不能致其知者也。是以君子貴學焉。學維何﹖亦曰與心以權而反之知﹐則气血不足治也。於是順致之以治情﹐而其爲感應酬酢之交可得而順也。於是逆致之以治欲﹐而其爲天人貞勝之幾可得而決也。於是精致之以治識﹐而其爲耳目見聞之地可得而淸也。於是雜致之以治形治器﹐而其爲吉凶修悖之途可得而凖也。凡此皆气血之屬﹐而吾旣一一有以治之﹐則气血皆化爲性矣。性化而知之良乃致﹐心愈尊﹐此學之所以爲至也與﹗

孟子曰「人之所不學而能者﹐其良能也。所不慮而知者﹐其良知也。」古人全舉之﹐而陽明子偏舉之也。

原學下

或問曰「均是人也﹐或爲聖人﹐或爲凡人﹐何居﹖」曰「人則猶是﹐其心或異耳。」曰「均是心也﹐或爲道心﹐或爲人心﹐何居﹖」曰「心則又是﹐其學或異耳。」

何言乎學也﹖人生之初﹐固不甚相遠矣﹐孩而笑﹐咈而啼﹐饑渴嗜欲有同然也。及夫習於齊而齊﹐習於楚而楚﹐始有相徑庭者矣。生長於齊﹐旣而習於楚語焉﹐無弗楚也。生長於楚﹐旣而習於齊語焉﹐無弗齊也。此學之說也。心者﹐齊楚之會也﹐而其知齊而知楚者﹐則心之所以爲道也。知齊之爲善也﹐而習於齊﹐又知楚之爲不善也﹐而益習於齊﹐則𨿽有之楚焉者﹐蓋亦寡矣。然而當是時﹐心方居齊楚之會﹐忽有導我以楚者﹐吾亦從而楚之矣。旣楚之矣﹐仍導我以齊﹐弗顧也﹐習於楚﹐安於楚矣。楚之人又相與咻之﹐而變其善否之情也﹐則惟知有楚而已矣。人之可使爲不善﹐其性亦猶是也。

然則善反吾習焉﹐可乎﹖曰﹕奚爲不可也﹖前日之失足於楚也﹐誤以楚爲齊故也。果誤耳﹐一日而憬然﹐一日而齊之人矣。今而後第謀所以習乎齊者。吾耳習於聽﹐而何以聽無不聰﹐非能益吾以聰也﹐吾知吾聰而已矣。吾目習於視﹐而何以視無不明﹐非能益吾以明也﹐吾知吾視而已矣。吾口習於言﹐而何以言無不從﹐非能益吾以從也﹐吾知吾言而已矣。吾貌習於動﹐而何以動無不恭﹐非能益吾以恭也﹐吾知吾動而已矣。吾知吾聽﹐而天下之聲皆習於聰矣。吾知吾視﹐而天下之色皆習於明矣。吾知吾言﹐而天下之言皆習於從矣。吾知吾動﹐而天下之動皆習於恭矣。吾知吾知﹐而天下之知皆習於獨矣。

𨿽然﹐猶未離乎習也。請進而性焉。靜而與陰俱閉﹐不欲其淪於偸也。動而與陽俱開﹐不欲其流於蕩也。又調之爲喜怒哀樂之節﹐盎然而春也﹐殷然而夏也﹐肅然而秋也﹐慘然而冬也﹐無所待而習﹐無所待而知也﹐此之謂通乎晝夜之道而知﹐則時習之竟義也。

或聞之﹐曰「旨哉﹐聖人之學也。而無以加於習。習其可不愼乎﹗」

劉宗周集卷八說

尋樂說

先儒每令學者尋孔顏樂處﹐所樂何事。或曰樂貧﹐貧無可樂也。或曰樂道﹐樂道不足以盡顏子﹐而況仲尼乎﹖畢竟道亦無可樂故也。此中下落﹐直是深微﹐不可湊泊。

近儒王心齋先生所著《學樂歌》﹐則曰「人心本是樂﹐自將私欲縛。私欲一萌時﹐良知自然覺。一覺便消除﹐人心依舊樂。」又曰「不樂不是學﹐不學不是樂。」又曰「學則樂﹐樂則學。天下之樂﹐無如此學。天下之學﹐無如此樂。」可爲一箭雙雕。學樂公案﹐滿盤托出。就中良知二字﹐是喫緊爲人處。良知之在人﹐本是惺惺。從本體上說﹐卽天理之別名。良知中本無人欲﹐所謂人欲﹐亦從良知受欺後見之﹐其實良知原不可欺也。吾自知之﹐吾自致之﹐此之謂自謙。此是人心眞樂地。子云「飯疏食﹐飲水﹐曲肱而枕之﹐樂亦在其中矣」﹐正謙此良知之謂也。顏子之樂亦然﹐故曰「有不善未嘗不知﹐知之未嘗復行」也。聖人直是無所不知耳。

然致知工夫﹐又自有說。子曰「不義而富且貴﹐於我如浮雲。」義利一關﹐正是良知當判斷處。於此判斷得分明﹐便是致知工夫。然信如子所言﹐則將擇富貴之義者而處之﹐將擇不義之貧賤而去之乎﹖是終身無疏水曲肱分也。窮人欲而滅天理﹐孰大於是﹖子嘗言非道之富貴則不處﹐至非道之貧賤又不去﹐可見道義總無定衡﹐全憑良知判斷﹐良知安處便是義﹐不安處便是不義。至此方是義利關頭最精密處﹐亦便是致知工夫最精密處。必去富貴處貧賤者﹐只爲利之溺人﹐莫甚於富貴﹐學者合下從堅苦刻厲中做起﹐便將那人欲之根一齊砍斷﹐因顯得良知眞面目出來。【前輩嘗言天下無成見良知﹐是也。】

孔門當時教人﹐一則曰求飽求安﹐再則曰惡衣惡食﹐又曰懷居﹐又以顏氏之屢空斥子貢之貨殖﹐而子路縕袍﹐直美之曰何用不臧。至到頭一著﹐猶然以人不知不慍爲君子作斷案﹐可爲深切著明。且夫子明以疏水曲肱言樂﹐𨿽謂之樂貧也可。疏水曲肱而可樂﹐𨿽謂之樂道也可。但昔賢不肯分明說破﹐故懸此公案示人﹐要人思而自得之。他日有「無欲作聖」之旨﹐已是分明說破在﹐只是說得太髙了﹐不若心齋尢爲穩當。

【語曰「如凡人飲水﹐冷暖自知。」】人人此良知﹐人人此天理﹐人人此樂地。惟反求而自得之者﹐能識此中意。所謂「只可自怡悅﹐不堪持贈君」。卽《學樂》一歌﹐亦豈有是處乎﹗

做人說示汋兒

一夕偶顧兒子汋志气庸下﹐將來非惟不克做好人﹐且不克爲庸人。塾師在坐﹐謂﹕「一落庸人﹐更無立腳處。正患此子庸庸耳﹐願先生有以進之。」﹝一本作「予與塾師陳子夜集﹐兒汋侍。謂之曰﹕『汋乎﹗汝年漸長矣﹐而質庸甚。吾縱不敢望汝以學道好修﹐將不克爲庸人乎﹖』塾師曰﹕『先生言過矣。苟庸人也﹐何克爲之﹖有正患此子庸庸耳﹐願先生有以進之。」﹞

余曰「兒得爲庸人﹐幸矣。世間好人如麟鳳騶虞﹐不可多見﹐或累世一出。而惡人往往徧天下。不得已﹐而思其次﹐則如庸人者﹐其立心制行𨿽不免猶有鄕人之累﹐而已浸遠於惡矣。是故庸未易言也。」

「然則學爲庸人乎﹖」曰「非然也。謂學人必自庸人始也。語有之﹕𨿽髙必以下爲基﹐𨿽貴必以賤爲本。是故好髙而欲速者躐也﹐﹝希﹞【飾】詐以近名者姦也﹐道聽而塗說者誕也﹐知見湊泊者妄也。此四者﹐皆做好人之失也﹐庸人無是也。由庸人而積好人﹐若築室於基而爲山於平地也。說在夫子之思有恆矣。」

「然則庸亦有道與﹖」曰「淺言之﹐饑食而渴飲﹐夏葛而冬裘﹐男女而居室﹐莫非道也。深言之﹐飲食之知味﹐室家之宜﹐妻孥之樂﹐蓋亦有至焉者矣。仲尼之聖也﹐而學於庸﹐曰﹕『所求乎子﹐以事父未能也﹔所求乎臣﹐以事君未能也﹔所求乎弟﹐以事兄未能也﹔所求乎朋友﹐先施之未能也。』則庸之至﹐聖人猶病諸矣。故曰庸未易言也。若夫心不存愼終之規﹐口不道訓格之言﹐不擇賢以托其身﹐不力行以堅其志﹐見小暗大﹐從物如流﹐不知所執﹐五鑿爲政﹐心從而壞。此古之所謂庸人者也﹐而實余所謂惡人也﹐則亦不學爲庸者以致是耳。使庸人而庸學焉﹐又焉知其不進於士人乎﹖而且進於君子乎﹖而且進於賢人乎﹖而且進於聖人乎﹖庸詎可忽諸﹗」

師聞之﹐曰「進之時義大矣哉﹗」遂舉以示兒。

做人說二

他日﹐兒跪而請曰「做人之序亦旣聞命矣﹐敢問學之方。」曰「於己取之而已矣。《詩》云﹕『伐柯伐柯﹐其則不遠。』執柯以伐柯﹐睨而視之﹐猶以爲遠。故君子以人治人﹐攺而止。子庸質也﹐姑爲子試庸法。夫庸者必暗﹐暗則宜矯之以哲。庸者必懦﹐懦則宜矯之以彊。庸者必流﹐流則宜矯之以貞。庸者必隘﹐隘則宜矯之以寬。庸者必淺﹐淺則宜矯之以沈。類而推之﹐隨其所病而矯之﹐皆做人之方也。」

「然則其矯之也將若何﹖」曰「暗不自知也﹐試之以是非而暗見﹐則哲者亦見。懦不自知也﹐試之以利害而懦見﹐則彊者亦見。流不自知也﹐試之以嗜欲而流見﹐則貞者亦見。隘不自知也﹐試之以忿懥而隘見﹐則寬者亦見。淺不自知也﹐試之以言語而淺見﹐則沈者亦見。是故窮理所以啟覺也﹐斷義所以養勇也﹐窒欲所以貞操也﹐懲忿所以擴量也﹐謹言所以沈幾也。然而不必求之於遠且大也﹐日用之物﹐有是非焉﹔起居之常﹐有利害焉﹔衣服之地﹐有嗜好焉﹔睚眥之交﹐有忿懥焉﹔惟諾之際﹐有言語焉。積小所以致大也﹐毖近所以及遠也。故君子一日用而不敢忽﹐所以窮天下之理也。一起居而不敢苟﹐所以斷天下之義也。一衣飲而不敢恣﹐所以貞天下之操也。一睚眥而不敢加﹐所以懲及親之忿也。一惟諾而不敢輕﹐所以謹天下之言也。窮天下之理而暗者﹐有天下之大覺矣。斷天下之義而懦者﹐有天下之大勇矣。窒天下之欲而流者﹐有天下之特操矣。懲天下之忿而隘者﹐有天下之大量矣。謹天下之言而淺者﹐有天下之淵沈矣。則學問之能事畢矣。此之謂天下一人而已矣。語曰﹕作之不止﹐乃成君子。其始也出之以矯揉﹐則庸人之伎倆也。矯之不已﹐而體於自然﹐非好人之成徳乎﹖小子勗之﹗」

「然則其不能矯也﹐又將如之何﹖」曰「在立志。」

做人說三

他日又問曰「矯治之法﹐譬之治病者﹐頭療頭﹐足療足﹐分投而應﹐不勝窮也。將亦有一言而操調元之匕者乎﹖」

余乃喟然而嘆曰「是非汝所知也﹐是非汝所知也﹗無已﹐汝姑識人而已乎﹖夫人者﹐天地之秀也﹐萬物之靈也﹐將謂其能饑食渴飲﹑夏葛冬裘﹑男女居室而已乎﹖則亦與禽獸無以異也。而何以稱焉﹖孟子曰﹕『人之所以異於禽獸者幾希﹐庶民去之﹐君子存之。』夫此幾希﹐何物耶﹖以爲非口體﹐不離口體也。以爲非男女﹐不離男女也。以爲在一身﹐仍不離天下也。微乎希乎﹗正目而視之﹐不可得而見。傾耳而聽之﹐不可得而聞也。其稟乎命也﹐則元之善也。其具於性也﹐則喜怒哀樂未發謂之中﹐發而皆中節謂之和也。其宰於身也﹐爲視聽言動﹐視曰明﹐聽曰聰﹐言曰忠﹐動曰敬也。其率之於人倫也﹐在父子謂之仁﹐在君臣謂之義﹐在夫婦謂之別﹐在長幼謂之序﹐在朋友謂之信也。其達於天下﹐則民之胞【也】﹐之與也。其俯仰於天地之間﹐則幹之健也﹐坤之順也。日月之代明﹐四時之錯行﹐而鬼神之柄也。而孰知日囿於七尺之軀者﹐則豎首之禽也獸也。

然則人也﹑禽獸也﹐合體而分之者也。忽然而去之﹐人卽獸。忽然而存之﹐獸卽人。是以君子有存之之法﹐擇之精﹐守之一也。本吾獨而戒懼之﹐所以致中和也。天地位焉﹐萬物育焉﹐存之之極功也。堯舜之所以帝﹐三王之所以王﹐伊周之所以相﹐孔孟之所以師﹐濂洛關建之所以齗齗辧說焉﹐而儒皆是物也。然而庶民未嘗不存也﹐夫婦之愚可以與知焉﹐夫婦之不肖可以能行焉﹐有時而去耳。知其去﹐斯存矣。偶知其有存﹐而又去矣。是以君子有存之之法﹐以戒愼還不睹﹐以恐懼還不聞﹐以中和還喜怒哀樂﹐以仁義還父子君臣﹐以位育還天地萬物﹐如斯而已矣。故孟子又舉舜以爲法﹐而曰明於庶物﹐察於人倫﹐由仁義行﹐非行仁義也。其旨微矣。

後世學術不明﹐有二氏者﹐旣欲棄倫物﹐槌仁義﹐而逃之於虛無。若申韓之刑名﹐管商之富彊﹐蘇張之短長﹐汨沒於功利者無論﹐其有稍知聖人之道﹐如楊墨﹑荀楊﹑馬鄭之流﹐又或失之頗僻附會﹑影響支離﹐而幾希之脈薄蝕於人心久矣。幸有宋諸君子起﹐而紹絕學一綫﹐相傳爲濂溪之立極﹐伊洛之識仁﹐考亭之居敬窮理﹐指點最爲親切。又數百年﹐我明有陽明子者﹐特揭致良知之字爲幾希寫照﹐而人益有以識尋眞之路﹐決起死之功。此眞所謂良醫折肱一劑當調元。而紛紛隨病補治之方﹐亦有所不必用矣。魯齋曰﹕萬般補養皆虛僞﹐只有操心是要歸。蓋亦得其大意云耳。

學者欲爲人﹐不必問庸人與好人階級﹐但自反人身中幾希一點果然存否﹐存則是人﹐人卽是聖人之人﹐更無一點做法。去卽是獸﹐獸中人亦更無做法。」

於是兒起而茫然﹐曰「必竟幾希是何物﹖」曰「此爾父三十年來未了公案﹐難爲汝做答。汝還問之幾希﹐從事讀書而証之。」乃再拜而退。

右《做人說》﹐蓋因示兒而謬書所見云耳。其後二篇問答﹐往往設爲之﹐兒固不作是問﹐余亦不作是答也。𨿽然﹐其如庸庸之見何﹗附書此﹐以免誑語之罪﹐且就正於君子云。

讀書說示兒

子路曰「何必讀書﹐然後爲學。」信斯言也﹐孔門明以讀書爲學﹐而子路顧反言之云。特其所謂讀書者﹐蓋將因此以得吾之心﹐爲求道計耳。故曰「博學而詳說之﹐將以反約也。」

粵自天地旣判﹑萬物蕓生時﹐則有三綱五常。萬事萬化以爲之錯﹐而約之不外於吾心。聖人因而譜之﹐以教天下萬世。後之人占畢而守之﹐始有以儒學名者。故讀書﹐儒者之業也。

曾子曰「所遊必有方﹐所習必有業。」又曰「其少不諷誦﹐其壯也不議論﹐其老不教誨﹐亦可謂無業之人矣。」夫儒者甚無樂乎以文勝也﹐而太史公列九家﹐特謂「儒者博而寡要﹐當年不能究其蘊﹐累世不能殫其功」何也﹖【則亦因其不能詳說反約﹐從此以得吾之心而求道故耳。】

堯舜禹湯文武而旣沒矣﹐其間暴君污吏更相蹂躪﹐橫政之所出﹐橫民之所止﹐至春秋而極。典謨微言﹐不絕如綫。於是仲尼起而修明之﹐刪《詩》《書》﹐定《禮》《樂》﹐修《春秋》﹐贊《周易》﹐以憲萬世﹐而尊之曰經﹐使天下後世復知有唐虞三代之道。故語聖而儒以博鳴者﹐莫仲尼若也﹐而非仲尼之得已也。乃時有老聃出﹐而譏之曰六經﹐聖人之陳迹也﹐而豈其所以迹哉﹖審如其言﹐以之獨爲學可矣﹐以之爲天下萬世﹐則吾不知也。

孔孟而旣沒矣﹐其間異端曲學更相簧鼓﹐邪說之所淫﹐暴行之所壞﹐至五季而極。洙泗微言﹐不絕如綫。於是朱子起而修明之﹐著《集注》《或問》﹐補《小學》﹐修《綱目》﹐纂濂洛之說﹐以教萬世﹐而定之曰傳﹐使天下後世復知有《六經》之道。故語賢而儒以博鳴者﹐莫朱子若也﹐而非朱子之得已也。乃象山出﹐而譏之曰支離﹐又曰「《六經》注我﹐我注《六經》」﹐審如其言﹐以之獨爲學可矣﹐以之爲天下萬世﹐則吾不知也。然則生於孔孟程朱之後者﹐捨孔孟程朱之書不讀﹐又何以自達於道哉﹗

夫人生蠢蠢耳﹐此心熒然﹐喜而笑﹐怒而啼﹐惟有此甘食悅色之性耳。迨夫習於言而言﹐習於服息居處而服息居處﹐而後儼然命之人﹐則其習於學而學﹐亦猶是也。人生而有不識父母者﹐邂逅於逆旅﹐亦逆旅而過之。一旦有人指之曰「此爾父母也﹐爾卽子也。」則過而相持﹐悲喜交集﹐恨相見之晚也。吾有吾心也﹐而不自知也﹐有人指之曰若何而爲心﹐又若何而爲心之所以爲心﹐而吾心恍然。吾心恍以爲是矣﹐人復從而指之曰此若何而是﹐則爲善也不亦勇乎﹖吾心恍以爲非矣﹐人復從而指之曰此若何而非﹐則去惡也不益決乎﹖吾心習以爲是非矣﹐人又指之曰此是而非﹐此非而是﹐則遷善而攺過也不益辧乎﹖由是而及於天下﹐其是是而非非也﹐不亦隨所指而劃然乎﹖

夫書者﹐指點之最眞者也。前言可聞也﹐往行可見也﹐「多聞﹐擇其善者而從之﹐多見而識之」﹐所以牖吾心也。先之《小學》﹐以立其基。進之《大學》﹐以提其綱。次之《中庸》﹐以究其蘊。繼之《論語》﹐以踐其實。終之《孟子》﹐以約其旨。而所謂恍然於心者﹐隨在而有得以得之矣。於是乎讀《易》而得吾心之陰陽焉﹐讀《詩》而得吾心之性情焉﹐讀《書》而得吾心之政事焉﹐讀《禮》而得吾心之節文焉﹐讀《春秋》而得吾心之名分焉。又讀四子以沿其流﹐讀《綱目》以盡其變﹐而吾之心無不自得焉。其餘諸子百家﹐泛涉焉。異端曲學﹐誅斥之可也。於是乎博學以先之﹐審問以合之﹐愼思以入之﹐明辧以析之﹐篤行以體之。審之性情隱微之地﹐致之家國天下之遠﹐通之天地萬物之大﹐而讀書之能事畢矣。儒者之學﹐盡於此矣。故曰﹕讀書﹐儒者之業也。

自後世有不善讀書者﹐專以記誦辭章爲學﹐而失之以口耳﹐且以爲濟惡之具。於是有志之士始去而超然卽心證聖﹐以聞見爲第二義﹐而佛老之徒益從而昌熾其說﹐其究至於猖狂自恣﹐以亂天下。嗚呼﹗溺者挾一瓢而濟﹐一瓢千金也。蓋亦有不善挾者矣﹐乃登岸人或遂因而靳與後溺者以瓢﹐懼其重之溺﹐不知其率天下而溺也。

余嘗從陽明子之學﹐至《拔本塞原論》﹐乃以博古今事變爲亂天下之本﹐信有然乎﹖充其說﹐必束書不觀而後可。夫人心不敢爲惡﹐猶恃此舊冊子作尺寸之堤﹐若又束之髙閣﹐則狂瀾何所不至﹖舊偶閱一書﹐【爲】江陵欲奪情﹐盡指言者爲宋人爛頭巾語。此事惟王新建足以知之。夫江陵欲奪情﹐不管新建不新建﹐何至以新建之賢而動爲亂臣賊子所借口﹖則亦良知之說有以啟之。故君子立教﹐不可不愼也。余因有感﹐而著《讀書說》。

中庸首章說

【盈天地間皆道也﹐而統之不外乎人心。人之所以爲心者﹐性而已矣。以其出於固有而無假於外鑠也﹐故表之爲天命云。「維天之命﹐於穆不已」﹐天之所以爲天也。天卽理之別名﹐此理生生不已處﹐卽是命。以爲別有蒼蒼之天﹑諄諄之命者﹐非也。率此性而道在是﹐道卽性也。修此性而教立焉﹐性至此有全能也。此三言者﹐子思子從大道紛紜薄蝕之後﹐爲之探本窮源﹐以正萬世之道統。然則由教入道者﹐必自復性始矣。道不可離﹐性不可離也。

君子求道於所性之中﹐直從耳目不交處﹐時致吾戒愼恐懼之功﹐而自此以往﹐有不待言者矣。不睹不聞處﹐正獨知之地也。戒愼恐懼四字﹐下得十分鄭重﹐而實未嘗妄參意見於其間。獨體惺惺﹐本無須臾之間﹐吾亦與之爲無間而已。惟其本是惺惺也﹐故一念未起之中﹐耳目有所不及加﹐而天下之可睹可聞者﹐卽於此而在﹐沖漠無朕之中﹐萬象森然已備也﹐故曰莫見莫顯。君子烏得不戒愼恐懼﹐兢兢愼之﹗

「喜怒哀樂之未發謂之中」﹐此獨體也﹐亦隱且微矣。及夫發皆中節﹐而中卽是和﹐所謂「莫見乎隱﹐莫顯乎微」也。未發而常發﹐此獨之所以妙也。中爲天下之大本﹐非卽所謂天命之性乎﹖和爲天下之達道﹐非卽所謂率性之道乎﹖君子由愼獨以致吾中和﹐而天地萬物無所不貫﹑無所不達矣。達於天地﹐天地有不位乎﹖達於萬物﹐萬物有不育乎﹖天地此中和﹐萬物此中和﹐吾心此中和﹐致則俱致﹐一體無間。極之至於光嶽效靈﹐百昌遂性﹐亦道中自有之徵應﹐得之所性而非有待於外者﹐此修道之教所以爲至也。

合而觀之﹐遡道之所自來﹐旣已通於天命之微﹐而極教之所由至﹐又兼舉夫天地萬物之大﹐推之而不見其始﹐引之而不見其終﹐體之動靜顯微之交﹐而不見其有罅隙之可言﹐亦可爲奧衍神奇﹐極天下之至妙者矣。而約其旨﹐不過曰愼獨。獨之外﹐別無本體。愼獨之外﹐別無工夫。此所以爲中庸之道也。

後之儒者﹐謂其說昉之虞廷﹐信矣。乃虞廷言心﹐則曰人曰道﹐而《中庸》直指率性之道﹐無乃混人道而一之乎﹖此言心言性之別也。虞廷言心﹐非分言之則不精﹐不精無以爲至一之地。《中庸》言性﹐性一而已﹐何岐之有﹖然性是一﹐則心不得獨二。天命之所在﹐卽人心之所在。人心之所在﹐卽道心之所在。此虞廷未發之旨也。或曰「有气質之性﹐有義理之性﹐則性亦有二與﹖」爲之說者﹐正本之人心﹑道心而誤焉者也。程子曰「論性不論】气﹐不備。論气不論性﹐不明。二之則不是。」若旣有气質之性﹐又有義理之性﹐將使學者任气質而遺義理﹐則可以爲善﹑可以爲不善之說信矣。又或遺气質而求義理﹐則可以爲善﹑可以爲不善之說信矣。又或衡气質義理而並重﹐則有性善﹑有性不善之說信矣。三者之說信﹐而性善之旨復晦。此孟氏之所憂也。

須知性只是气質之性﹐而義理者气質之本然﹐乃所以爲性也。心只是人心﹐而道者人之所當然﹐乃所以爲心也。人心﹑道心﹐只是一心。气質﹑義理﹐只是一性。識得心一性一﹐則工夫亦一。靜存之外﹐更無動察。主敬之外﹐更無窮理。其究也﹐工夫與本體亦一。此愼獨之說﹐而後之解者往往失之。

昔周元公著《太極圖說》﹐實本之《中庸》﹐至「主靜立人極」一語﹐尢爲愼獨兩字傳神。其後龜山門下一派羅李二先生相傳口訣﹐專教人看喜怒哀樂未發時作何气象﹐朱子親受業於延平﹐固嘗聞此。而程子則以靜字稍偏﹐不若專主於敬。又以敬字未盡﹐益之以窮理之說﹐而曰「涵養須用敬﹐進學在致知」。朱子從而信之﹐初學爲之少變﹐遂以之解《大》《中》﹐謂愼獨之外﹐另有窮理﹝功﹞【工】夫﹐以合於格致誠正之說。仍以愼獨爲動而省察邊事﹐前此另有一項靜存工夫。近日陽明先生始目之爲支離﹐專提致良知三字爲教法﹐而曰「良知只是獨知時」﹐又曰「惟精是惟一工夫﹐博文是約禮工夫﹐致知是誠意工夫﹐明善是誠身工夫」﹐可謂心學獨窺一源。至他日答門人愼獨是致知工夫﹐而以中爲本體﹐無可著力﹐此卻疑是權教。天下未有大本之不立而可從事於道生者﹐工夫用到無可著力處﹐方是眞工夫。故曰勿忘勿助﹐未嘗致纖毫之力﹐此非眞用力於獨體者﹐固不足以知之也。大抵諸儒之見﹐或同或異﹐多系轉相偏矯﹐因病立方﹐盡是權教。至於反身力踐之間﹐未嘗不同歸一路﹐不謬於愼獨之旨。

後之學者﹐無復向語言文字上生葛藤﹐但反求之吾心﹐果何處是根本一著﹐從此得手﹐方窺進步﹐有欲罷不能者。學不知本﹐卽動言本體﹐終無著落。學者但知【卽物】窮理爲支離﹐而不知同一心耳。捨淵淵靜深之地而從事於思慮紛起之後﹑泛應曲當之間﹐正是尋枝摘葉之大者﹐其爲支離之病﹐亦一而已。將持此爲學﹐又何成乎﹗又何成乎﹗

第一義說

朱夫子答梁文叔書曰「近看孟子道性善﹐言必稱堯舜﹐此是第一義。若於此看得透﹐信得及﹐直下便是聖賢﹐便無一毫人欲之私做得病痛。若信不及﹐孟子又說个第二節

工夫﹐又只引成覸﹑顏淵﹑公明儀三段說話﹐教人如此發憤﹐勇猛向前﹐日用之間﹐不得存畱一毫人欲之私在這里﹐此外更無別法。」此朱子晚年見道語也。學者須占定第一義做工夫﹐方是有本領學問﹐此後自然歇手不得。如人行路﹐起腳便是長安道﹐不患不到京師。然性善﹑堯舜人人具有﹐學者何故一向看不透﹑信不及﹖正爲一點靈光都放在人欲之私上﹐直是十分看透﹐遂將本來面目盡成埋沒﹐驟而語之以堯舜﹐不覺驚天動地﹐卻從何處下手來﹖

學者只是克去人欲之私。欲克去人欲之私﹐且就靈光初放處討分曉。果認得是人欲之私﹐便卽﹝時﹞【是】克了。陽明先生致良知三字﹐正要此處用也。孟子他日又說个「道二﹐仁與不仁」﹐不爲堯舜﹐則爲桀紂﹐中間更無一發可容混處。學者上之不敢爲堯舜﹐下之不屑爲桀紂﹐卻於兩下中擇个中庸自便之途﹐以爲至當﹐豈知此身早已落桀紂一途乎﹗故曰﹕紂之不善﹐不如是之甚也。學者惟有中立病難醫﹐凡一切悠悠忽忽﹑不激不昂﹑漫無長進者﹐皆是看來全是一團人欲之私﹐自封自固﹐牢不可破。今旣捉住病根﹐便合信手下藥。學者從成覸﹑顏淵﹑公明儀說話激發不起﹐且急推向桀紂一路上﹐果能自供自認否﹖若供認時﹐便是瞑眩時。若「藥不瞑眩﹐厥疾不瘳」﹐正爲此等人說法。倘下之苟不爲桀紂﹐上之又安得不爲堯舜﹖

求放心說

程子曰「心要在腔子裏。」此本孟子求放心而言。然則人心果有時放外耶﹖卽放外﹐果在何處﹖因讀《孟子》上文云「仁﹐人心也」﹐乃知心有不仁時便是放﹐所謂曠安宅而不居也。故陽明先生曰「程子所謂腔子﹐亦只是天理。」至哉言乎﹗程子又曰「吾學𨿽有所授﹐然天理二字﹐卻是自家體認出來。」夫旣從自家體認而出﹐則非由名相湊泊可知。凡仁與義﹐皆天理之名相﹐而不可卽以名相爲天理﹐謂其不屬自家故也。試問學者何處是自家一路﹖須切己反觀﹐推究到至隱至微處﹐方有著落。此中無一切名相﹐亦並無聲臭可窺﹐只是維玄維默而已。𨿽維玄維默﹐而實無一物不體備其中﹐所謂天也。故理曰天理﹐才著人力﹐便落他家。一屬他家﹐便無歸宿。仔細檢點﹐或以思維放﹐或以卜度放﹐或以安排放﹐或以知故放﹐或以虛空放。只此心動一下﹐便是放。所放甚微﹐而人欲從此而橫流﹐其究甚大。蓋此心旣離﹐自家便有無所不至者。心齋云「凡有所向便是欲﹐有所見便是妄。」旣無所向﹐又無所見﹐便是無極而太極。無極而太極﹐卽自家眞底蘊處。學者只向自家尋底蘊﹐常做體認工夫﹐放亦只放在這里﹐求亦只求在這里﹐豈不至易﹖豈不至簡﹖故求放心三字﹐是學人單題口訣。下士得之爲入道之門﹐上根得之卽達天之路。

靜坐說

人生終日擾擾﹐一著歸根復命處﹐乃在向晦時﹐卽天地萬物不外此理。於此可悟﹐學問宗旨只是主靜也。此處工夫﹐最難下手﹐姑爲學者設方便法﹐且教之靜坐。日用之間﹐除應事接物外﹐苟有餘刻﹐且靜坐。坐間本無一切事﹐卽以無事付之。旣無一切事﹐亦無一切心。無心之心﹐正是本心。瞥起則放下﹐粘滯則掃除﹐只與之常惺惺可也。此時伎倆﹐不合眼﹐不掩耳﹐不趺跏﹐不數息﹐不參話頭﹐只在尋常日用中。有時倦則起﹐有時感則應﹐行住坐臥﹐都作坐觀。食息起居﹐都作靜會。昔人所謂勿忘勿助間﹐未嘗致纖毫之力﹐此其眞消息也。故程子每見人靜坐﹐便嘆其善學。善學云者﹐只此是求放心親切工夫。從此入門﹐卽從此究竟﹐非徒小小方便而已。會得時立地聖域﹐不會得時終身只是狂馳子﹐更無別法可入。不會靜坐﹐且學坐而已。學坐不成﹐更論甚學﹖坐如屍﹐坐時習。學者且從整齊嚴肅入﹐漸進於自然。《詩》云「相在爾室﹐尙不愧於屋漏。」又曰「神之格思﹐不可度思﹐矧可射思﹖」

讀書說

朱夫子嘗言「學者半日靜坐﹐半日讀書。如是三五年﹐必有進步可觀。」今當取以爲法。然除卻靜坐工夫﹐亦無以爲讀書地﹐則其實亦非有兩程候也。學者誠於靜坐得力時﹐徐取古人書讀之﹐便覺古人眞在目前﹐一切引翼提撕匡救之法﹐皆能一一得之於我﹐而其爲讀書之益﹐有不待言者矣。昔賢詩云「萬徑千蹊吾道害﹐四書六籍聖賢心。」學者欲窺聖賢之心﹐遵吾道之正﹐捨《四書》﹑六籍無由。夫聖賢之心﹐卽吾心也。善讀書者﹐第求之吾心而已矣。捨吾心而求聖賢之心﹐卽千言萬語﹐無有是處。陽明先生不喜人讀書﹐令學者直證本心﹐正爲不善讀書者﹐捨吾心而求聖賢之心﹐一似沿門持缽﹐無益貧兒﹐非謂讀書果可廢也。先生又謂﹕博學只是學此理﹐審問只是問此理﹐愼思只是思此理﹐明辧只是辧此理﹐篤行只是行此理。而曰心卽理也。若是乎此心此理之難明﹐而必假途於學問思辧﹐則又將何以學之問之﹑思之辧之而且行之乎﹖曰﹕古人詔我矣。讀書一事﹐非其導師乎﹖卽世有不善讀書者﹐捨吾心而求聖賢之心﹐一似沿門持缽。苟持缽而有得也﹐亦何惜不爲貧兒﹖昔人云﹕士大夫三日不讀書﹐卽覺面目可憎﹐語言無味。彼求之見聞者猶然﹐況有進於此者乎﹖惟爲舉業而讀書﹐不免病道。然有志之士卒不能舎此以用世﹐何可廢也﹖吾更惡夫業舉子而不讀書者。

應事說

學者靜中旣得力﹐又有一段讀書之功﹐自然遇事能應。若靜存不得力﹐所讀之書又只是章句而已﹐則且教之就事上磨練去。自尋常衣飲以外﹐感應酬酢﹐莫非事也。其間千變萬化﹐不可端倪﹐而一一取裁於心﹐如權度之待物。然權度𨿽在我﹐而輕重長短之形仍聽之於物﹐我無與焉。所以情順萬事而無情也。故事無大小﹐皆有理存。劈頭判个是與非﹐見得是處斷然如此﹐𨿽鬼神不避。見得非處斷然不如此﹐𨿽千駟萬鐘不回。又於其中條分縷析﹐銖銖兩兩﹐辧个是中之非﹑非中之是﹐似是之非﹑似非之是﹐從此下手﹐沛然不疑﹐所行動有成績。又凡事有先著﹐當圖難於易﹐爲大於細。有要著﹐一著勝人千萬著。失此不著﹐滿盤敗局。又有先後著﹐如低棋﹐以後著爲先著﹐多是見小欲速之病。又有了著﹐恐事至八九分便放手﹐終成決裂也。蓋見得是非後﹐又當計成敗如此﹐方是有用學問。世有學人﹐居恆談道理井井﹐才與言世務便疏﹐試之以事﹐或一籌莫展。此疏與拙﹐正是此心受病處﹐非關才具。諺云「經一跌﹐長一識。」且須熟察此心受病之原果在何處﹐因痛與之克治去﹐從此再不犯跌﹐庶有長進。學者遇事不能應﹐只有練心法﹐更無練事法。練心之法﹐大要只是胸中無一事而已。無一事﹐乃能事事﹐便是主靜工夫得力處。又曰「多事不如少事﹐省事不如無事。」

處人說

應事接物﹐相爲表裏。學者於天下不能遺一事﹐便於天下不能遺一人。自有生以後﹐此身已屬父母。及其稍長﹐便有兄弟與之比肩。長而有室﹐又有妻子與之室家。至於食毛踐土﹐君臣之義﹐無所不在。惟朋友聯合於稠人廣眾之中﹐似屬疏闊﹐而人生實賴以有覺。合之稱五倫﹐人道之經綸﹐管於此矣。然父子其本也﹐人能孝於親﹐未有不忠於君與友於兄弟者﹐信於朋友者﹐宜於室家者。夫婦一倫﹐尢爲化原。古來大聖賢﹐多從此處發軔來﹐故曰「刑於寡妻﹐至於兄弟﹐以禦於家邦」。蓋居室之間﹐其事最微渺而易忽﹐其惡爲淫僻。學者從此關打過﹐便是眞道徳﹑眞性命﹑眞學問文章。不然﹐只是僞也。自有五倫﹐而舉天下之人皆經緯聯絡其中﹐一盡一切盡﹐一虧一切虧。第一要時時體認出天地萬物一體气象﹐卽遇惡人之見橫逆之來﹐果能作如是觀否﹐彼固一體中人耳﹐才有絲毫隔絕﹐便是斷滅性種。至於知之之明與處之之當﹐皆一體中自然作用﹐非關權術。人第欲以術勝之﹐未有不墮其彀中者。然此際極合理會。陸象山先生曰「除了人情事變﹐無可做工夫。」要知做工夫處果是何事﹐若不知此事﹐只理會个人情事變﹐仍不是工夫。學者知之。

向外馳求說

今爲學者下一頂門鍼﹐卽「向外馳求」四字﹐便做成一生病痛。吾儕試以之自反﹐無不悚然汗浹者。凡人自有生以後﹐耳濡目染﹐動與一切外物作緣﹐以是營營逐逐﹐將全副精神都用在外﹐其來舊矣。學者旣有志於道﹐且將自來一切向外精神盡與之反復身來﹐此後方有下手工夫可說。須知道不是外物﹐反求卽是。故曰「我欲仁﹐斯仁至矣。」無柰積習已久﹐如浪子亡家﹐失其歸路。卽一面回頭﹐一面仍作舊時緣﹐終不知在我爲何物。方且自以爲我矣﹐曰「吾求之身矣。」不知其爲軀殻也。又自以爲我矣﹐曰「吾求之心矣。」不知其爲口耳也。又自以爲我矣﹐曰「吾求之性與命矣。」不知其爲名物象數也。求之於軀殻﹐外矣。求之於耳目﹐愈外矣。求之於名物象數﹐外之外矣。所謂一路向外馳求也。所向是外﹐無往非外。一起居焉外﹐一飲食焉外﹐一動靜語默焉外﹐時而存養焉外﹐時而省察焉外﹐時而遷善攺過焉亦外。此又與於不學之甚者也。是故讀書則以事科舉﹐仕宦則以肥身家﹐勛業則以望公卿﹐气節則以激聲譽﹐文章則以動聽聞﹐何莫而非向外之病乎﹖學者須髮眞實爲我心﹐每日孜孜急急﹐只幹辦在我家當。身是我身﹐非關軀殻﹔心是我心﹐非關口耳﹔性命是我性命﹐非關名物象數。正明目而視之﹐不可得而見﹔傾耳而聽之﹐不可得而聞。非惟人不可得而見聞﹐𨿽吾亦不可得而見聞也。於此體認親切來﹐自起居食息以往﹐無非求在我者。及其求之而得﹐天地萬物無非我有﹐絕不是功名富貴﹑气節文章所謂自得也。總之道體本無內外﹐而學者自以所向分內外。所向在內﹐愈尋求﹐愈歸宿﹐亦愈發皇。故曰「君子之道﹐暗然而日章。」所向在外﹐愈尋求﹐愈決裂﹐亦愈消亡。故曰「小人之道﹐的然而日亡。」學者幸蚤辧諸。

气質說

聖賢教人﹐只指點上一截事﹐而不及下一截。觀《中庸》一書可見。蓋提起上截﹐則其下者不勞而自理。才說下截事﹐如堂下人斷曲直﹐莫適爲主﹐誰其信之﹖「形而上者謂之道﹐形而下者謂之器」是也。人生而有此形骸﹐便有此气質。就中一點眞性命﹐是形而上者。𨿽形上﹐不離形下﹐所以上下易混作一塊。學者開口說變化气質﹐卻從何處討主腦來﹖《通書》曰「性者﹐剛柔善惡﹐中而已矣。」中便是變化气質之方。而《中庸》曰喜怒哀樂未發謂之中﹐卻又無可著力處。從無可著力處用得工夫來﹐正是性體流露時。此時剛柔善惡果立在何處﹐少間便是个中節之和。這方是變化气質工夫。若已落在剛柔善惡上﹐欲自剛而克柔﹐自柔而克剛﹐自惡而之於善﹐已善而終不之於惡﹐便落堂下人伎倆矣。

或問﹕「孟子說善養浩然之气﹐如何﹖」曰﹕才提起浩然之气﹐便屬性命邊事。若孟施捨﹑北宮黝﹑告子之徒﹐只是養个蠢然之气﹐正是气質用事處﹐所以與孟子差別。

習說

或有言學問之功在愼所習者﹐予曰「何謂也﹖」曰「人生而有習矣。一語言焉習﹐一嗜欲焉習﹐一起居焉習﹐一酬酢焉習。有習境﹐因有習聞。有習聞﹐因有習見。有習見﹐因有習心。有習心﹐因有習性。故曰少成若性﹐並其性而爲習焉﹐習可不愼乎﹗習於善則善﹐習於惡則惡﹐猶生長於齊楚﹐不能不齊楚也。習可不愼乎﹗」曰「審如是﹐又誰爲專習之權者而愼之﹖」其人不能答。予曰「學在復性﹐不在愼習。」或曰「何謂也﹖」予告之曰「人生而靜﹐天之性也﹐渾然至善者也。感於物而動﹐乃遷於習焉。習於善則善﹐習於惡則惡﹐斯日遠於性矣。無論習於惡者非性﹐卽習於善者﹐亦豈性善之善乎﹖故曰﹕『性相近﹐習相遠。』蓋教人尊性權也。」「然則學以復性也﹐如之何﹖」曰「性不假復也。復性者﹐復其權而已矣。請卽以習證。習於善則善﹐未有不知其爲善者﹔習於惡則惡﹐未有不知其爲惡者。此知善而知惡者誰乎﹖此性權也。故《易》曰﹕『復以自知。』旣已知其爲善矣﹐且得不爲善乎﹖旣已知其爲惡矣﹐且得不去惡乎﹖知其爲善而爲之﹐爲之也必盡﹐則亦無善可習矣。無善可習﹐反之吾性之初﹐本無善可習也。知其爲惡而去之﹐去之也必盡﹐則亦無惡可習矣。無惡可習﹐反之吾性之初﹐本無惡可習也。此之爲渾然至善﹐依然人生之初﹐而復性之能事畢矣。」「然則習亦可廢乎﹖」曰「何可廢也﹖爲之語言以習之﹐則知其語言以愼之。爲之嗜欲以習之﹐則知其嗜欲以愼之。爲之起居以習之﹐則知其起居以愼之。爲之酬酢以習之﹐則知其酬酢以愼之。如是﹐則卽習卽性矣。凡境卽性境﹐凡聞卽性聞﹐凡見卽性見﹐無心非性﹐無性非習。大抵不離獨知者近是。知之爲言也﹐獨而無偶﹐先天下而立﹐以定一尊﹐而後起者稟焉﹐是之謂性權。」或者乃恍然而解曰「吾乃知愼習之功﹐其必在愼其獨乎﹗」首肯之而去。

治念說崇禎壬午六月

予嘗有無念之說以示學者。或曰「念不可無也。何以故﹖凡人之欲爲善而必果﹐欲爲不善而必不果﹐皆念矣。此而可無乎﹖」曰「無善而取辦於動念之間﹐則已入於僞﹐何善之果爲﹖」「然則爲善去惡柰何﹖」曰「欲爲善﹐則爲之而已矣﹐不必舉念以爲之也。欲去惡﹐則去之而已矣﹐不必舉念以去之也。舉念以爲善﹐念已焉﹐如善何﹖舉念以不爲惡﹐惡已焉﹐如惡何﹖」「又舉一念焉可乎﹖」曰「念念以爲善﹐窮於善矣﹐如念何﹖念念以不爲惡﹐窮於惡矣﹐又如念何﹖」「然則不思善﹑不思惡乎﹖」曰「思者﹐心之官也﹐思則得之。得無所得﹐此謂思善。不思而得﹐失無所失﹐此謂至善。夫佛氏之言﹐似之而非者也。吾病其以念爲思也。」「然則念與思何別﹖」曰「念有起滅﹐思無起滅也。或合之﹐或離之﹐一而二者也。愼思者﹐化念歸思。罔念者﹐轉引思以歸念。毫釐之差﹐千里之謬也。」「然則念可屏也﹖」曰「不可屏也。當是事﹐有是心﹐而念隨焉﹐卽思之警發地也。與時而舉﹐卽與時而化矣。故曰﹕今心爲念﹐又轉一念焉。轉轉不已﹐今是而昨非矣。又屏一念焉﹐屏之不得﹐今非而愈非矣。夫學﹐所以治念也。與思以權而不幹之以浮气﹐則化念歸思矣。化念歸思﹐化思歸虛﹐學之至也。夫思且不可得﹐而況於念乎﹖此爲善去惡之眞法門也。上蔡舉天下何思何慮﹐程子曰﹕尙說得蚤在。已而曰﹕正好用工夫也。」

良知說崇禎癸未十一月

陽明子言良知﹐最有功於後學。然只是傳孟子教法﹐於《大學》之說終有分合。《古本序》曰「大學之道﹐誠意而已矣。誠意之功﹐格物而已矣。格物之極﹐止至善而已矣。止至善之則﹐致良知而已矣。」宛轉說來﹐頗傷气脈。至龍溪所傳《天泉問答》﹐則曰「無善無惡心之體﹐有善有惡意之動﹐知善知惡是良知﹐爲善去惡是格物」﹐益增割裂矣。卽所云良知﹐亦非究竟義也。知善知惡﹐與知愛知敬相似而實不同。知愛知敬﹐知在愛敬之中。知善知惡﹐知在善惡之外。知在愛敬中﹐更無不愛不敬者以參之﹐是以謂之良知。知在善惡外﹐第取分別見﹐謂之良知所發則可﹐而已落第二義矣。且所謂知善知惡﹐蓋從有善有惡而言者也。因有善有惡而後知善知惡﹐是知爲意奴也﹐良在何處﹖又反無善無惡而言者也。本無善無惡﹐而又知善知惡﹐是知爲心祟也﹐良在何處﹖

且《大學》所謂致知﹐亦只是致其知止之知。知止之知﹐卽知先之知。知先之知﹐卽知本之知。惟其知止﹑知先﹑知本也﹐則謂之良知﹐亦得知在止中。良因止見﹐故言知止﹐則不必更言良知。若曰以良知之知知止﹐又以良知之知知先而知本﹐豈不架屋疊牀之甚乎﹖且《大學》明言止於至善矣﹐則惡又從何處來﹖心意知物﹐總是至善中全副家當﹐而必事事以善惡兩糾之﹐若曰去其惡而善乃至﹐姑爲下根人說法。如此﹐則又不當有無善無惡之說矣﹐有則一齊俱有。旣以惡而疑善﹐無則一齊俱無。且將以善而疑惡﹐更從何處討知善知惡之分曉﹖

只因陽明將意字認壞﹐故不得不進而求良於知﹐仍將知字認粗﹐又不得不退而求精於心。種種矛盾﹐固已不待龍溪駁正而知其非《大學》之本旨矣。《大學》開口言明徳﹐因明起照﹐良知自不待言。而又曰「良知卽至善﹐卽未發之中」﹐亦旣恍然有見於知之消息﹐惜轉多此良字耳。

然則良知何知乎﹖知愛而已矣﹐知敬而已矣﹐知皆擴而充之﹐達之天下而已矣。格此之謂格物﹐誠此之謂誠意﹐正此之謂正心﹐舉而措之謂之平天下。陽明曰「致知焉盡之矣。」予亦曰﹕致知焉盡之矣。

生死說

自聖學不明﹐學者每從形器起見﹐看得一身生死事極大﹐將天地萬物都置之膜外﹐此心生生之機早已斷滅種子了。故其工夫顓究到無生一路﹐只畱个覺性不壞﹐再做後來人﹐依舊只是貪生怕死而已。

吾儒之學﹐直從天地萬物一體處看出大身子。天地萬物之始卽吾之始﹐天地萬物之終卽吾之終﹐終終始始﹐無有窮盡。只此是生死之說﹐原來生死只是尋常事。程伯子曰「人將此身放在天地閒﹐大小一例看﹐是甚快活﹗」予謂生死之說﹐正當放在天地閒大小一例看也。於此有知﹐方是窮理盡性至命之學。藉令區區執百年以內之生死而知之﹐則知生之盡只是知个貪生之生﹐知死之盡只是知个怕死之死而已。然則百年生死﹐不必知乎﹖曰﹕奚而不知也﹖子曰「朝聞道﹐夕死可矣」是也。如何是聞道﹖其要只在破除生死心。此正不必遠求百年﹐卽一念之間﹐一起一滅﹐無非生死心造孽。旣無起滅﹐自無生死。又曰「盡語默之道﹐則可以盡去就之道。盡去就之道﹐則可以盡生死之道。」生死非大﹐語默非小。學者時時有生死關頭難過﹐從此理會透﹐天地萬物便是這里﹐方是聞道。

證學雜解崇禎癸未十二月

【明】劉宗周

解一

孔門之學﹐莫先於求仁。仁者人也﹐天地之心也。人得天地之心以爲心﹐生生不息﹐乃成爲人。故人與天地同體﹐而萬物在宥。《西銘》有之﹕「乾﹐吾父。坤﹐吾母。民吾同胞﹐物吾與。」此仁體也﹐卽人體也。然踐形惟肖之說﹐不免以己合彼﹐猶二之也。程子云「言體天地之化﹐已剩一體字。只此便是天地之化。」「只此」云者﹐心卽天卽地卽萬物也。故曰「反身而誠﹐樂莫大焉。」學者若無程子之見﹐驟而語之以《西銘》家當﹐一似說夢也。

解二

「天命流行﹐物與無妄」﹐此所謂「人生而靜以上不容說」也。此處並難著「誠」字。或妄焉﹐亦不容說。妄者﹐眞之似者也。古人惡似而非﹐似者﹐非之微者也。「道心惟微」﹐妄卽依焉。依眞而立﹐卽托眞而行。官骸性命之地﹐猶是人也﹐而生意有弗貫焉者﹐是人非人之間﹐不可方物﹐彊名之曰妄。有妄心﹐斯有妄形﹐因有妄解識﹑妄名理﹑妄言說﹑妄事功﹐以此造成妄世界﹐一切妄也﹐則亦謂之妄人已矣。妄者亡也﹐故曰「罔之生也幸而免」。一生一死﹐眞罔乃見﹐是故君子欲辧之早也。一念未起之先﹐生死關頭﹐最爲喫緊。於此合下淸楚﹐則一眞旣立﹐羣妄皆消。卽妄求眞﹐無妄非眞。以心還心﹐以聰明還耳目﹐以恭重還四體﹐以道徳性命還其固然﹐以上天下地﹑往古來今還宇宙﹐而吾乃儼然﹐人還其人。自此一了百當﹐日用間更有何事﹖通身仍得个靜气而已。

解三

人心自妄根受病以來﹐自微而著﹐益增泄漏﹐遂受之以欺。欺與﹝謙﹞【慊】對﹐言虧欠也。《大學》首嚴自欺。自欺猶云虧心。心體本自圓滿﹐忽有物以攖之﹐便覺有虧欠處。自欺之病﹐如寸隙當堤﹐江河可決。故君子愼獨。愼獨之功﹐只向本心呈露時隨處體認去﹐便得全體熒然﹐與天地合徳﹐何﹝謙﹞【慊】如之﹗﹝謙﹞【慊】則誠﹐閒居之小人﹐掩不善而著善﹐費盡苦心﹐究竟敗缺盡彰﹐自供已確。誠則從此便誠﹐僞則從此滋僞。凜乎凜乎﹗復云不遠﹐何只於悔﹗

解四

自欺受病﹐已是出人入獸關頭﹐更不加愼獨之功﹐轉入人僞。自此卽見君子﹐亦不復有厭然情狀。一味挾智任術﹐色取仁而行違﹐心體至此百碎。進之則爲鄕原﹐似忠信﹐似廉潔﹐欺天罔人﹐無所不至。猶宴然自以爲是﹐全不識人間有廉恥事﹐充其類爲王莽之謙恭﹑馮道之廉謹﹐弒父與君﹐皆繇此出。故欺與僞𨿽相去不遠﹐而罪狀有淺深﹐不可一律論。近世士大夫受病﹐皆坐一僞字﹐使人名之曰假道學。求其止犯欺者﹐已是好根器﹐不可多得。

解五

劉器之學立誠﹐自不妄語始﹐至七年乃成。然則從前語亦妄﹐不語亦妄。卽七年以後﹐猶有不可問者。不觀程伯子喜獵之說乎﹖自非妄根一路火盡煙消﹐安能並卻喉子﹐默默地不動一塵﹖至於不得已而有言﹐如洪鐘有扣﹐大鳴小鳴﹐適還本分﹐此中仍是不出來也。如同是一語﹐多溢一字﹐輕一字﹐都是妄。故云戲言出於思。七年之功﹐談何容易﹖不妄語﹐方不妄動。凡口中道不出者﹐足下自移不去。故君子之學﹐置力全是躬行﹐而操心則在謹言上。戒欺求﹝謙﹞【慊】之功﹐於斯爲要。《易》曰「君子居其室﹐出其言善﹐則千里之外應之﹐況其邇者乎﹖居其室﹐出其言不善﹐則千里之外違之﹐況其邇者乎﹖」嗚呼﹐善不善之辧﹐微矣哉﹗

解六

古人愼獨之學﹐固向意根上討分曉。然其工夫必用到切實處﹐見之躬行。《中庸》言「君子之道﹐造端乎夫婦。」以是徵「莫見乎隱」之實﹐故先之曰「費而隱」﹐而「莫顯乎微」之義卽在其中。「鳶飛戾天」﹐鳶不可見﹐「魚躍於淵」﹐魚不可窺。卽隱卽見﹐卽微卽顯。夫婦之造端如此夫﹗《大戴》亦云「匹夫匹婦相與於陰墻之下﹐明日則或聞其言。」正言莫見莫顯也。乃知幽獨一關﹐惟妻﹑子爲最嚴。於此行不去﹐更無愼獨可說。《詩》稱文王之徳﹐必先刑於寡妻﹐而後至於兄弟﹐以禦於家邦。有味乎﹐《關鴡》之爲《風》始也﹗然則夫婦﹐其人道之本乎﹗

有夫婦而後有父子﹐有父子而後有兄弟﹐有兄弟而後有朋友﹐有朋友而後有君臣。故五倫以君父爲大﹐而夫婦其本也。夫子稱「道不遠人」﹐止言子臣弟友而不及人夫﹐其意固有在﹐夫亦曰﹕君子達乎此四者﹐而其所以爲人夫﹐可得而知也。

解七

心者﹐凡聖之合也﹐而終不能無眞妄之殊﹐則或存或亡之辧耳。存則聖﹐亡則狂﹐故曰克念作聖﹐罔念作狂。後儒喜言心學﹐每深求一步﹐遂有識心之說。又曰「人須自識其眞心。」或駁之曰「心能自識﹐誰爲識之者﹖」余謂心自能識﹐而眞處不易識﹐眞妄雜揉處尢不易識﹐正須操而存之耳。所云「存久自明」是也。若存外求識﹐當其識時﹐而心已亡矣。故識不待求﹐反之卽是。孟子曰「𨿽存乎人者﹐豈無仁義之心哉﹖人自放之耳。」乃夫子則曰「操則存﹐捨則亡﹐出入無時﹐莫知其鄕。」須知此心原自存﹐操則存﹐又何曾加存得些子﹖存無可存﹐故曰「出入無時﹐莫知其鄕」。至此方見此心之不易存﹐所以孟子又言養心。知存養之說者﹐可與識心矣。

解八

良心之放也﹐亦旣知所以求之矣。初求之事物之交﹐而得營構心﹐其爲營與構日不知凡幾也。繼求之應感之際﹐而得緣著心﹐其爲緣與著日不知凡幾也。又求之念慮之隱﹐而得起滅心﹐其爲起與滅日不知凡幾也。又進求之靈覺之地﹐而得通塞心﹐其通與塞日不知凡幾也。又求之虛空之玄漠﹐而得欣厭心﹐欣與厭又日不知凡幾也。以是五者徵心﹐了不可得。吾將縱求之天地萬物﹐而得心體焉﹐其惟「天理」乎﹗天理何理﹖歸之日用。日用何用﹖歸之自然。吾安得操功自然者﹐而與之語心學也哉﹗

解九

學者最忌識神用事。識者載妄之官﹐神之有漏義也。夫心﹐覺而已矣。覺動而識起﹐緣物乃見﹐「物交物﹐則引之而已矣」。覺離本位﹐情識熾﹐然聰明乘之﹐變幻百出。其最近而似焉者爲理識。理識之病﹐深則鑿﹐淺則浮﹐詭則異﹐僻則邪﹐偏則倚﹐支則雜。六者皆賊道之媒﹐而妄之著焉者也。妄非眞也﹐識非覺也。妄盡而覺還其初﹐神在何處﹖故曰﹕學者覺也。

解十

甚矣事心之難也。間嘗求之一覺之頃﹐而得湛然之道心焉。然未可爲據也﹐俄而恍忽焉﹐俄而紛紜焉﹐俄而雜揉焉﹐向之湛然覺者﹐有時而迷矣。請以覺覺之﹐於是有喚醒法﹐朱子所謂「略綽提撕」是也。然已不勝其勞矣。必也﹐求之本覺乎﹖本覺之覺﹐無所緣而覺﹐無所起而自覺﹐要之不離獨位者近是。故曰「闇然而日章」。闇則通微﹐通微則達性﹐達性則誠﹐誠則眞﹐眞則常﹐故君子愼獨。

解十一

此心一眞無妄之體﹐不可端倪﹐乃從覺地指之。覺者﹐心之主也。心有主則實﹐無主則虛﹐實則百邪不能入。無主焉反是。有主之心﹐如家督在堂﹐羣奴爲之奔走。有主之覺﹐如明鏡當空﹐妍媸於焉立獻。昔人呼心爲主人翁﹐以次。又曰﹕主人翁常惺惺否﹖若不是常惺惺﹐又安見所爲主人翁者﹖

解十二

繇知覺﹐有心之名。心本不諱言覺﹐但一忌莽蕩﹐一忌儱侗。儱侗則無體﹐莽蕩則無用。斯二者﹐皆求覺於覺﹐而未嘗好學以誠之﹐容有或失之似是者﹐仍歸之不覺而已。學以明理而去其蔽﹐則體物不遺﹐物各付物﹐物物得所﹐有何二者之病﹖故曰「好智不好學﹐其蔽也賊。」

解十三

古人只言个學字﹐又與思互言﹐又與問並言﹐又兼辧與行﹐則曰「五者廢其一﹐非學也。」學者如此下工夫﹐盡見精神﹐徹內徹外﹐無一毫滲漏。陽明子云「學便是行﹐未有學而不行者。」如學書﹐必須把筆伸紙﹔學射﹐必須操弓挾矢。篤行之﹐只是行之不已耳。因知五者總是一个工夫。然所謂學書學射﹐亦不是恁地便了。《書》云「學於古訓﹐乃有獲。」又曰「學古入官。」故學必以古爲程﹐以前言往行爲則﹐而後求之在我﹐則信諸心者斯篤﹐乃臻覺地焉。世未有懸空求覺之學﹐凡言覺者﹐皆是覺斯理。學焉而不覺﹐則問﹔問焉而不覺﹐則思﹔思焉而不覺﹐則辧﹔辧焉而不覺﹐則行。凡以求覺斯理也。

解十四

《通書》以「誠神幾」蔽聖人之道﹐而又尊其權於思﹐曰﹕思者聖功之本。思以思誠﹐則精以純。思亦知幾﹐則豫以立。思亦盡神﹐則通以變﹐此之謂主靜立極。

解十五

形而下者謂之气﹐形而上者謂之性﹐故曰「性卽气﹐气卽性」。人性上不可添一物﹐學者姑就形下處討个主宰﹐則形上之理卽此而在。孟夫子特鄭重言之﹐曰善養浩然之气是也。然其工夫﹐實從知言來。知言﹐知之至者也。知至則心有所主﹐而志常足以帥气﹐故道義配焉。今之爲暴气者﹐種種蹶趨之狀﹐還中於心﹐爲妄念﹐爲朋思﹐爲任情﹐爲多欲﹐總緣神明無主。如禦馬者失其銜轡﹐馳驟四出﹐非馬之罪也﹐禦馬者之罪也。天道積气耳﹐而樞紐之地﹐乃在北辰﹐故其運爲一元之妙﹐五行順布﹐無愆陽伏陰以干之。向微天樞不動者以爲之主﹐則滿虛空只是一團遊气﹐頃刻而散﹐豈不人消物盡﹖今學者動爲暴气所中﹐苦無法以治之﹐幾欲讎其心﹐一切歸之斷滅。殊不知暴气亦浩然之气所化﹐只爭有主無主間。今若提起主人翁﹐一一還他條理﹐條理處便是義。凡過處是助﹐不及處是忘。忘助兩捐﹐一操一縱﹐適當其宜﹐義於我出﹐萬理無不歸根﹐生气滿腔流露﹐何不浩然﹖去浩然﹐仍只是澄然湛然﹐此中元不動些子﹐是以謂之气卽性。卽此是盡性工夫﹐更無餘事。

解十六

程子曰﹕人無所謂惡者﹐只有過不及。此知道之言也。《中庸》言「喜怒哀樂之未發謂之中。」只此是天命之性﹐故爲天下之大本。才有過不及﹐則偏至之气﹐獨陽不生﹐獨陰不成﹐性種遂已斷滅。如喜之過便是淫﹐又進之以樂而益淫。淫之流爲貪財﹐爲好色。貪財好色不已﹐又有無所不至者﹐而天下之大惡歸焉。怒之過便是傷﹐又進之以哀而益傷。傷之流爲賊人﹐爲害物。賊人害物不已﹐又有無所不至者﹐而天下之大惡歸焉。周子曰「性者﹐剛柔善惡﹐中而已矣。」兼以惡言﹐始乎善﹐常卒乎惡也。易其惡而至於善﹐歸之中焉則已矣。如財色兩關﹐是學人最峻絕處﹐於此跌足﹐更無進步可言。然使一向在財色上止截﹐反有不勝其扞格者﹐以其未嘗非性也。卽使斷然止截得住﹐才絕得淫心﹐已中乖戾心﹐便是傷。學者誠欲拔去病根﹐只教此心有主﹐使一元生意周流而不息﹐則偏至之气自然消融﹐隨其所感而順應之﹐凡爲人心之所有﹐總是天理流行。如此﹐則一病除﹐百病除。除卻貪財心﹐便除卻好色心﹔除卻貪財好色心﹐便除卻賊人害物心。除其心而事自隨之﹐卽是不頓除﹐已有日消月減之勢。此是學者入細工夫﹐非平日戒愼恐懼之極﹑時時見吾未發之中者﹐不足以語此。然則爲善去惡之說非乎﹖孟子曰「人能充無欲害人之心﹐而仁不可勝用也。人能充無穿窬之心﹐而義不可勝用也。」

解十七

人生而有气質之性﹐故理義載焉。此心之所爲同然者也。然必學焉而後有以驗其實。學者﹐理義之矩也。人生而百年﹐未必皆百年也。百年者﹐先天之元气﹐而培養此百年元气﹐全在後天。一日寒暑之不時﹐饑飽之失節﹐而病或侵之﹐久之而至於傷生夭折者有之。心之於立意也﹐猶饑渴之於飲食也﹐一日不再食﹐則饑。一息而非理非義﹐可以爲心乎﹖況有甚焉者乎﹖而其於非理非義也﹐猶客气之有寒暑也。一歲不再衣則寒﹐一息而不治之以理義﹐又可以爲心乎﹖況又有甚焉者乎﹖故心不可不養也。如培養此元气然﹐時起饑飽而達之於所欲﹐無令其苦而不甘也。節其寒暑而閒之於所感﹐無令其疏而授之隙也﹐則理義之悅我心﹐有不可勝用者矣。悅則樂﹐樂則和﹐和則中﹐中則性。

解十八

人生而有气質之病也﹐奚若﹖曰﹕气本於天﹐親上者也。故或失則浮。浮之變爲輕爲薄﹐爲虛誇﹐爲近名﹐爲淫佚﹐爲巧言令色﹐爲猖狂﹐爲無忌憚。又其變也﹐爲遠人而禽。質本乎地﹐親下者也。故或失則粗。粗之變爲重﹐爲濁﹐爲險﹐爲賊﹐爲貪戾﹐爲苛急﹐爲怙終﹐爲無恥﹐爲首鼠觀望。又其變也﹐爲遠人而獸﹐亦各從其類也。夫人也而乃禽乃獸﹐抑豈天地之初乎﹖流失之勢積漸然也。故曰「性相近也﹐習相遠也。」又曰「或相什百﹐或相千萬﹐或相倍蓰而無算者﹐不能盡其才者也。」然則气質何病﹖人自病之耳。旣病矣﹐伊何治之﹖浮者之治亦沈﹐粗者治之以細。更須事事與之對治過。用此工夫旣久﹐便見得此心從气質托體﹐實有不囿於气質者﹐其爲淸明而上際﹐有天道焉。厚重而下凝﹐有地道焉。立天之道陰與陽﹐故運而不息﹐以陽主之﹐以陰順之﹐無有或失之浮者。立地之道柔與剛﹐故處而有常﹐以剛進之﹐以柔反之﹐無有或失之粗者。此之謂以心治气質而气質化。且以气質化性而復其初也。

解十九

子思子從喜怒哀樂之中和指點天命之性﹐而率性之道卽在其中﹐分明一元流行气象。所謂「不識不知﹐順帝之則」﹐全不涉人分上。此言性第一義也。至孟子﹐因當時言性紛紛﹐不得不以善字標宗旨﹐單向心地覺處指點出粹然至善之理﹐曰惻隱﹑羞惡﹑辭讓﹑是非﹐全是人道邊事﹐最有功於學者。𨿽四者之心未始非喜怒哀樂所化﹐然已落面目一班﹐直指之爲仁義禮智名色﹐去人生而靜之體遠矣。學者從孟子之教﹐盡其心以知性而知天﹐庶於未發時气象少有承當。今乃謂喜怒哀樂爲粗幾﹐而必求之義理之性﹐豈知性者乎﹖

解二十

孟子言養心﹐又言養性﹐又言養气。至程子﹐又言養知﹐又每謂學者曰「且更涵養」。養之時義大矣哉﹗故曰「苟得其養﹐無物不長。苟失其養﹐無物不消。」涵養之功﹐只在日用動靜﹑語默衣食之間。就一動一靜﹑一語一默﹑一衣一食理會﹐則謂之養心。就時動時靜﹑時語時默﹑時衣時食理會﹐則曰養气。就卽動卽靜﹑卽語卽默﹑卽衣卽食理會﹐則曰養性。就知動知靜﹑知語知默﹑知衣知飲理會﹐則曰養知。其實一也。就其中分个眞與妄﹐去其不善而之於善﹐卽是省察之說。

解二十一

進學有程乎﹖曰﹕未事於學﹐茫乎如泛海之舟﹐不辧南北。已事於學﹐而涯涘見焉。始學之汩汩流俗之中﹐恍若有見焉﹐得道之大端﹐以聖人爲必可學而至也﹐此立志之說也。語曰「志立而學半。」君子早已要厥終矣。第慮其銳而易挫也﹐乃進而言所守。擇地而蹈﹐無尺寸【或】逾也。守經而行﹐無往來或叛也。卽有語之以圓通徑捷之說﹐可一日而至千里﹐弗屑也。學至此有成行矣﹐乃進而程所安。卽事而理存﹐外不膠於應也。卽心而理得﹐內不執於解也。以推之天地萬物﹐無不凍解於春融而睫得於指掌也。學至此﹐有眞悟矣。乃進而程所至。優焉遊焉﹐弗勞以擾也。厭焉飫焉﹐弗艱以苦也。瞬存而息養﹐人盡而天隨﹐日有孶孶﹐不知年歲之不足也﹐庶幾滿吾初志焉﹐則學之成也。「流水之爲物也﹐盈科而後進」﹐折而愈東﹐必放之海。有本者如是﹐立志之說要已乎﹗

解二十二

問﹕「學貴靜乎﹖」曰「然。眾人失之於動﹐君子得之於靜也。」「學貴敬乎﹖」曰「然。眾人失之於肆﹐君子得之於敬也。」「學貴致知乎﹖」曰「然。眾人日用而不知﹐君子得之於知也。」「三者古人皆言之﹐然則孰爲要﹖」曰「人心之體﹐無不知也﹐亦常止而常靜也。而受病各有輕重。其言靜也者﹐爲躁者藥也。其言敬也者﹐爲肆者藥也。其言知者﹐爲昏者藥也。語曰﹕醫不執方。善學者各視其所受病﹐得門而入﹐無不會歸。」「然則有異乎﹖」曰「周子之主靜﹐蓋到頭語也。程子主敬﹐徹上徹下而一之也。至朱子﹐自謂一生學問從致知入﹐然補傳之說﹐後人或疑其太迂。陽明子又自謂一生學問從致知入﹐然良知之說﹐後人或疑其太徑。總之知無內外﹐學無內外。以爲外也﹐而滯於見聞﹐將孰爲其內者﹖以爲內也﹐而囿於靈明﹐將孰爲其外者﹖合之兩是﹐離之兩傷。善乎程子之言曰﹕『涵養須用敬﹐進學則在致知。』又曰﹕『致知在所養﹐養知莫善於寡欲。』分合之間﹐盡是無獘﹐學者詳之。」

解二十三

天地之大徳曰生﹐而人得以爲生。然有生必有死﹐仍是天地間生生不已之運﹐卽天地亦在囿﹐而況人乎﹖人將此身放在天地間﹐果能大小一例看﹐則一身之成毀﹐何啻艸木之榮枯﹑昆虫之起蟄已乎﹖而人每不勝自私之爲見﹐將生死二字看作極大﹐卻反其道而言之﹐曰無生。蓋曰以無生爲生﹐而後能以無死爲死﹐是謂空體不壞﹐是謂常住眞心。然究竟去住不能自由﹐成毀依然任運﹐徒作此可憐想。且死則死耳﹐卻欲豫先守住精魂﹐使死後有知﹔生則生耳﹐又追數胞胎前事﹐向無是公討來歷﹐豈不擔誤一生﹖「未知生﹐焉知死﹖」「朝聞道﹐夕死可矣。」聖人都教人在生處理會﹐並未嘗兜攬前後際。而後人曲加附會﹐以自伸其生死之說﹐謬矣。嗚呼﹗豈徒知生而已乎﹖生生焉可也。

解二十四

「人之生也直」﹐直便是道。聞道卽是聞此道﹐知生只是知此生。「罔之生也幸而免」﹐「直」「罔」二字﹐其理甚該。聖人理會生死﹐不過如此。惟《大易》之訓頗費解說。其曰「原始反終﹐是故知死生之說」﹐此其意從仰觀俯察﹑知幽明之故來。死生之說卽幽明之故也。下文則繼之曰「鬼神之情狀」﹐因一死一生見鬼神之情狀。幽明﹑死生﹑鬼神﹐豈止以七尺之成毀言乎﹖𨿽七尺之成毀亦死生之大者﹐然原始反終﹐決非生前死後之說﹐始終相因。原其所自﹐卽是終反其所﹐已終卽是始。一終一始﹐自是造化誠通誠復之理。凡天之所以成文﹐地之所以成理者﹐皆是也。而世儒截去上下文﹐必欲以七尺當之﹐章句之謂何﹗季路問死﹐原從事鬼神來。季路所問之鬼神﹐是造化之鬼神﹐故夫子以事人告之。子路未解﹐仍切其指於鬼神之情狀者問之曰死﹐死亦有說乎﹖知死之說﹐則知所以事神乎﹖夫子曰「吾不得而知之也。」務知生而已。仍申前答也。

解二十五

吾學亦何爲也哉﹖「天之生斯民也﹐使先知覺後知﹐使先覺覺後覺」﹐彼天民而先覺者﹐其自任之重﹐固已如此矣。生斯世也﹐爲斯民也﹐請學之爲後覺焉﹐以覺先覺之所覺。曰堯舜之道﹐堯舜之心爲之也。堯舜之心﹐卽吾人之心。同此心﹐同此覺也﹐吾亦覺其同者而已矣。凡夫而立地聖域﹐一時而遠契千秋﹐同故也。

今之言覺者或異焉。理不必分眞妄﹐而合遁於空﹔事不必設取捨﹐而冥求其照。至曰空生大覺﹐如海發漚﹐安往而不異﹖「所惡於智者﹐爲其鑿也。」又曰「學者之病﹐莫大乎自私而用智。」今之言覺者﹐鑿焉而已矣。人之生也﹐饑食而渴飲﹐夏葛而冬裘﹐夫人而知之也。而其爲饑渴寒暑之道﹐又夫人而覺之也。其有不知者﹐非愚不肖之不及﹐則賢智之過者也。而過之害道彌甚﹐彼以爲道不在是也﹐去飲衣而求口體之正﹐去口體而求性命之常﹐則亦豈有覺地乎﹖嗟乎﹐人心之晦也﹗

我思先覺其人者曰孔氏。孔氏之言道也﹐約其旨曰中庸﹐人乃知隱怪者之非道。而庸徳之行﹐一時弒父與君之禍息﹐則吾道之一大覺也。歷春秋而戰國﹐楊墨橫議﹐孟子起而言孔子之道以勝之﹐約其旨曰性善﹐人乃知惡者之非性。而仁昭義立﹐君父之倫益尊於天壤﹐則吾道之一大覺也。然自此言性者﹐人置一喙﹐而天下皆淫於名理﹐遂有明心見性之說。夫性可得而見乎﹖又千餘載﹐濂溪乃倡無極之說﹐其大旨見於《通書》﹐曰「誠者聖人之本」﹐可謂重下注腳﹐則吾道之一覺也。嗣後辧說日繁﹐支離轉甚﹐浸流而爲詞章訓詁﹐於是陽明子起而救之以良知﹐一時喚醒沈迷﹐如長夜之旦﹐則吾道之又一覺也。今天下爭言良知矣﹐及其獘也﹐猖狂者參之以情識﹐而一是皆良﹔超潔者蕩之以玄虛﹐而夷良於賊﹐亦用知者之過也。夫陽明之良知﹐本以救晚近之支離﹐姑借《大學》以明之﹐未必盡《大學》之旨也。而後人專以言《大學》﹐使《大學》之旨晦﹐又借以通佛氏之玄覺﹐使陽明之旨復晦﹐又何怪其說愈詳而言愈厖﹐卒無以救詞章訓詁之錮習而反之正乎﹖

司世教者又起而言誠意之學﹐直以《大學》還《大學》耳。爭之者曰「意﹐稗種也。」予曰嘉谷。又曰「意﹐枝族也。」予曰根荄。是故知本所以知至也﹐知至所以知止也。知止之謂致良知﹐則陽明之本旨也。今之賊道者﹐非不知之患﹐而不致之患﹐不失之情識﹐則失之玄虛﹐皆坐不誠之病﹐而求於意根者疏也。故學以誠意爲極則﹐而不慮之良於此起照。後覺之任﹐其在斯乎﹗

孟子云「我亦欲正人心﹐息邪說﹐距詖行﹐放淫詞﹐以承三聖。」又曰「能言距楊墨者﹐聖人之徒也。」予蓋有志焉﹐而未之逮也。

