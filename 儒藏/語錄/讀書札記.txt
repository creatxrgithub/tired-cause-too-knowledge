

欽定四庫全書

子部一

讀書札記

儒家類

提要

【臣】等謹案讀書札記八卷明徐問撰問字用中號養齋武進人治壬戌進士官至南京戶部尙書諡莊裕是書爲問巡撫貴州時與從學諸人問答隨時札記而成所論天文歷象山川性理六經四子書皆守先儒成說其論學則一本程朱而力黜王守仁之學如古本大學親民格物知行合一各說皆逐條辧正問嘗與羅欽順書云王氏之學本諸象山至今惑人聴讀書札記第二冊前實辟其說蓋以廣中侍讀黃才伯促而成之才伯者黃佐字也所云第二冊者卽指此本第五卷

中語今核其所辟各條大都托之或謂又稱爲近學世學而並未斥言蓋是時王學方盛行故問不欲顯加排擯然所摘發多能切中癥結迥異乎叫囂彊辧之流在明人語錄中猶篤實而不支蔓者也乾隆四十二年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

讀書札記原序

書說命惟斆學半故學記曰學然後知不足敎然後知困知不足然後能自反也知困然後能自彊也二者無窮達無老少無人已內外惟理所在以求無不足與困之患而後在人者有以裕於已在已者有以及於人焉余不敏且老於義理進修蓋嘗玩索而未能深得其味每驗諸動靜考諸前言若或防通啟悟洎諸生來質疑而考異者必參訂其是書而存之蓋取橫渠有開札記之意管提學副使陳君則淸與諸生段以金軰交請以諭各學生徒因並就正於有道若以其言爲不可易則烏乎敢嘉靖甲午延陵徐問志

欽定四庫全書

讀書札記卷一

明徐問撰

程子曰乾天也天專言之則道也分而言之以形體謂之天以主宰謂之帝以功用則謂之神以妙用則謂之神以性情則謂之幹愚謂維天之命於穆不已性也乾道變化各正性命情也故受形天地者謂之人身系綱常有天下國家之責謂之主其精气魂魄得於陰陽者亦爲神心統性情涵動靜妙運不測處故亦謂之神此人之道可以參天地也

周子論太極陰陽分動靜至謂動極復靜靜極復動愚觀十一月冬至子半是初動而生陽至於壯夬遇姤一陰生而歸剝是動極而靜也自十月純陰隨至於復其動之端倪易謂見天地之心是靜極復動也動靜互爲其根中間陰陽變合而生五气五行播於四時散爲萬物其迹可見

易謂原始要終故知死生之說蓋三才之理始終不過太極生陰陽剛柔爲動靜闔辟隨理捲舒生生死死以終始萬物聖人窮理盡性至命故知其說所以能作易與天地參矣

天體渾淪輕淸積气南髙北傾側輪而左旋其旋有九上軟下堅道家謂之剛風其气最緊以二十八宿定布爲天之體日月五星爲七曜皆運乎气機行止各有躔度隨天左旋地北髙南下相函乘之者气也故冬陽气在下而水溫夏陰气在下而水寒春陽气達而艸木萌動秋陰气肅而百卉殞落陰陽雜亂气不收斂則有冬花胎防陽伏不能出陰廹不能蒸則有地震陽火煎熬陰脈枯絕則有川竭山崩蓋地以剛柔之質隨陰陽闔辟而用其形耳易曰牝馬地類行地無疆以其隨天引禦貞合則和睽雜則漓而生異矣陰陽二气程子朱子皆云如兩扇磨其齒不齊磨來磨去物之出者參差萬變巧歷不能窮也易曰剛柔相摩八卦相蕩鼓之以雷霆潤之以風日月運行一寒一暑乾道成男坤道成女是也朱子曰天之外無窮而其中央空缺處有限又曰天外無水地下是水載又曰康節言天依形地附气天理無外以其形有涯而气無涯也其气極緊故能扛得地住不然則墜矣气外更須有軀殻甚厚所以固此气也愚謂天之中極南北以日道有度分而知其數八極之外水气交蓄便不可窮然以天運在內之常度約之於外似亦不可委諸恍惚汗漫而不可知矣

前軰李文達以天一日轉運一遭豈有無邊際旣有限不知限外又是何物𨿽再有千萬个天也無了期誠不可知而可疑也愚謂天能化生人物各全具一太極人之形體上顱下趾四肢之外更無餘物天地人之一大軀殻也故周流通徹只是一个理气數气盡則數盡數盡則理亦盡而無餘矣故觀諸夷圖海外之國其人形體各異唐太宗收骨利幹其地夜易曉至熟一羊胛而天明蓋天地气脈到此已盡不能蔽日矣若以爲別有物則是天地之外又別有天地無始終無晝夜剝復日月無升沈無一元之防至於十二萬九千六百年恍惚虛無亦將何所底極哉善乎邵子曰天依形地附气天地何所依附曰自相依附斯言盡之矣

攷書璿璣注及諸儒論天體至圓而動似鳥卵包乎地外地體至方而靜如卵之裹黃處乎天之中故曰渾天儀言其形體渾渾然也其制起於漢耿壽昌鑄銅爲象宋錢樂始鑄銅爲儀趙宋爲儀三重曰六合曰三辰曰四遊蓋以天半覆地上半在地下而左旋不息北極出地三十六度常見不隠南極入地三十六度常隠不見南北極爲天之樞紐子午相對只此處不動如磨臍然乃天地中至極之處也嵩髙正當天之中極南五十五度當嵩髙之上天居地上見者一百八十二度半彊地下亦然其渾天分野嵩髙極南十二度爲夏至之日道天在地上最髙故日長又其南二十四度爲春秋分之日道天在地上稍低故晝夜平又其南二十四度爲冬至之日道天在地上最低故晝短南下去地三十一度而已是夏至日北去極六十七度春秋分去極九十一度冬至去極一百一十五度此其大率也自天皇氏始制天有十干爲幹爲母地有十二支爲枝爲子以定嵗之所在黃帝命大撓探五行占斗綱始定支幹相配爲甲子如言閼逢幹攝提支爲甲寅嵗又以十干爲嵗陽十二支爲嵗陰蓋天數中於五地數中於六天有陰陽故二其五而爲十地有剛柔故二其六而爲十二十干者五行有陰陽也十二支者六气有剛柔也堯歷象以日月所防爲辰其所防二十八宿經星之次舎取其中星初昏爲而考之以正四時如東方七宿自角至箕是爲蒼龍以次舎而言則房心爲大火之中南方七宿自井至軫是爲鶉鳥以形而言則有朱鳥之象虛者北方七宿之中星也昴者西方七宿之中星也其四方之星隨時轉動復以斗柄所建指之處而定十二月焉至於考日景之長短漢天文志曰日有中道黃道也北至東井去北極近南至牽牛去北極逺東至角西至婁去極中夏至至於東井近極故晷短立八尺之表而景長尺五寸八分冬至至於牽牛逺極故晷長立表而景長三尺一寸四分春秋分日至婁角去極中立表景長七尺三寸六分晷景所以知日之南北也日陽也陽用事則日進而北晝進而長陽勝故爲溫暑陰用事則日退而南晝退而短陰勝故爲寒涼也故日進而爲暑退而爲寒若日之南北失節晷過而常寒退而短爲常燠此寒燠之表也

橫渠以天左旋日月亦左旋凡圜轉之物動必有機機動非自外也七曜恆星所以爲晝夜者直以地气乘機左旋於中故使回北爲南日月因天隠見順天少遲則反右矣朱子以其言爲至精小雅十月之交注以日行遲月行速皆右行於天乃舊說非也蓋天行甚健從東方角起一日一夜於天之內繞地一周三百六十五度四分度之一又進過一度其外四遊以薄四表而升降於六合之外日月亦從角起日行健次於天亦左旋一日夜周天三百六十五度四分度之一起度端終度端無贏縮郤比天退一度趕天不及積至三百六十五日四分日之一則天進度周得本數而日亦恰退盡本數遂與天防而成一年月亦左旋一日夜行不盡前數比天退了十三度十九分度之七至二十七日半彊而一周天與初躔合又行二日有奇爲二十九日半彊與日防一嵗十二防得全日三百四十八日三百六十日者一嵗之常數也而三百四十八日不盡周天十二月內二十四節气故置閏蓋日與天防而天多五日爲气盈月與日防而月少五日爲朔虛合盈虛而生閏焉故一嵗閏則餘十日有奇三嵗閏則餘三十二日有奇五嵗再閏則餘五十四日有奇十有九嵗七閏則气朔分齊是爲一章也故日月進數爲順天而左退數爲逆天而右歷家以進數難算只以退數算之故謂右行者錯也又如天大輪在外一小輪載日月在內𨿽都左轉只有急慢便覺日月在右矣又按漢張衡周王朴隋張胃元及朱子諸說以日行黃道月有九行黒道二出黃道北赤道二出南白道二出西靑道二出東皆斜入黃道內並黃道而九可見日行一道而速月行八道而遲也月道𨿽不同然皆隨黃道而出其旁黃赤道當天中南北合縫處黃道半在赤道內半在赤道外月道交結黃道外十三日有奇入經黃道而與日防謂之交朔望去交前各十五度其交朔時於東西十字路頭相遇若月或在黃道之南少有盈縮從邊而過或𨿽近而日在內月在外如人秉燭在內而執扇交過不相揜故皆不蝕惟月行內道在黃道之北去十五度以下月在內日在外日躔月道被月在內遮揜故爲月之陰魄所掩而蝕至望時日與月正相向如一在子一在午火日外影其中實暗而防謂之暗虛月爲日暗虛所射故亦蝕也詩注謂王者修徳行政用賢去姦使陽盛陰衰當食不食郤是道理

月盈虧之法歷家以爲月朔去日逺魄死明生望去日漸近故魄生明死朱子曰此說誤矣書武成曰旁死魄爲朔二日康誥曰哉生魄爲望十六日恐歷家因是而襲傳之耳沈括言月本無光猶一銀九日曜之乃光耳光初生日在其旁故光側而見才如鉤日漸逺則斜照而光滿隋書雲月日光照之則見日光不照則曰魄故望日日月相望人居其間盡覩其明故形圓初鉤與虧爲二之日日照其側人觀其旁半明半魄晦朔之日日照其表人在其裏故不見其說頗近似之但月旣爲陰精所聚自然有魄其爲日所照射而光生亦當有漸至望則全照而光滿矣易曰天地盈虛與時消息蓋有一定之理數焉恐不可專以形迹相望爲據書稱生死蓋以日之照見與否而言非眞能生死也至於月中影子卽是所聚本然之魄光滿而魄見焉恐非先儒所謂山河之影也若以爲山河影子日爲陽光其照尢徧能無影乎明者宜更詳之

禮運曰播五行於四時蓋四時气也五行象也四時各分九十一日有奇爲一時之正而五行則以木配春火配夏金配秋水配冬而土則分旺四時每季十八日有奇李氏希濂曰水火者陰陽變合之初气至精且盛者也故爲五行之先水陰而根於陽火陽而根於陰故水又爲火之先也有水火而木金生焉木華而疏金實而固故木金次於水火而木又爲金之先也土則四者所以成終而成始也然辰未戌丑土旺之月辰未爲陽戌丑爲陰陽則生陰則成春木气盛則土爲之傷夏火气盛則土爲之息故季夏本土旺而又加以火爲尢旺故能生金而爲秋也【按五行家金生於已蓋辰之所生也但孕育方微至季夏方成體而壯耳】此言五行相生之次也張子曰木曰曲直能旣曲而反申也金曰從革一從革而不能自反也水火气也故炎上潤下與陰陽升降土不得而制焉木金土之華實也木水漬則生火然而不離也蓋得土之浮華於水火之交也金得火之精於土之燥得水之淸於水之濡水火相待而不相害鑠之反流而不耗蓋得土之精實於水火之際也土者物所以成始而成終也此言五行之相爲用也朱子以爲張子說得最好雲胡氏曰春屬木夏屬火至秋火克金者也火金之交有坤土焉則火又生土土生金克者又順以相生秋金冬水至春水生木者也水木之交有艮土焉木克土土克水生者又逆以相克生生克克變化無窮此言五行生克之道也

蔡氏以黃鐘爲聲气之元制律管長九寸空圍九分積九九八百一十分蓋九者陽之成也九爲老陽取其變而生陰也其管一龠容秬黍中者千二百實九龠容黍萬有八百實以統陽律六陰呂六應十二日月所防之辰自十一月黃鐘之子以歷十二月大呂丑正月太蔟寅二月夾鐘卯三月姑洗辰四月仲呂巳五月防賔午六月林鐘未七月夷則申八月南呂酉九月無射戌十月應鐘亥所以通陰陽消長十二辰之气也其陽律三分損一隔八從下生陰呂三分益一隔八從上生陽以率乎陰陰以從乎陽陽大陰小損益盛衰之理也自黃鐘爲初九下生林鐘爲初六林鐘上生太蔟之九二太蔟下生南呂之六二南呂上生姑洗之九三姑洗下生應鐘之六三應鐘上生防賔之九四防賔下生大呂之六四大呂上生夷則之九五夷則下生夾鐘之六五夾鐘上生無射之上九無射下生仲呂之上六陰陽六體易卦六爻之位也五聲皆從黃鐘起故爲第一宮宮爲中央以暢四方下生林鐘爲徴爲南方夏火爲事上生太蔟爲商爲西方秋金物盛當傷下生南呂爲羽爲北方冬水爲物舒毛翼上生姑洗爲東方春木爲民爲蒼龍之角蓋黃鐘聲濁而長故漸以淸短五音節之俾淸濁髙下遞應而和疊相爲經也其宮與商角相去各一律則音節和惟徴羽去宮二律則音節逺故於徵之間近徴收一聲比徴稍下故謂之變徴羽宮之間近宮收一聲少髙於宮故謂之變宮變者二故置一而兩三之得九以九歸之以從五聲古人謂之和繆所以濟五聲之不及也考周禮圜鐘侈約之制容六斛四斗斛卽量以銅爲之內方外圓深廣各一尺左耳爲升右耳爲合下足爲斗起於黃鐘之龠十龠爲合十合爲升十升爲斗十斗爲斛也鐘之廣長凖度度以銅爲之長一丈廣二尺髙三尺始於黃鐘秬黍之廣度之如十分黃鐘之一爲一分十分爲寸十寸爲尺十尺爲度十度爲引也權衡亦起於黃鐘一龠之黍重十二銖二十四銖爲兩十六兩爲斤積三百八十四銖至三十斤爲鈞當月之數萬有一千五百二十銖當萬物之數四鈞爲石重百二十斤以象十有二月之數則量度權衡皆起於黃鐘以爲則也國語景王將鑄無射而爲之大單穆公諫之周禮典同掌六律六呂之和以辧天地四方陰陽之聲以爲樂器是十二鐘及凡樂皆凖律也故伶州鳩曰琴瑟尙宮鐘尙羽石尙角匏竹大不逾宮細不逾羽革木一聲是八音皆依乎五聲而五聲又凖乎律也又太師敎六詩曰風賦比興雅頌以六徳爲之本虞書詩言志歌永言聲依永律和聲則詩歌其聲長短亦必合六律五音也夫古帝王建中和立皇極厚典庸禮聲律身度以爲禮樂之本而其制律作樂又足以通天地陰陽五行四時十二辰八方之風節宣其气俾無滯陰亦無散陽奏之郊廟朝廷以禮天神地祗百神王出入奏王夏聽之以平其心中和以平其气仁義以平其政達於天下以和其俗宜其位天地而育萬物也

張子論云雷風皆本陰陽二气其理然耳然未及乎地之剛柔與五行變化若無所系屬邵子觀物內篇以水爲雨火爲風土爲露石爲雷風露雷變而地化盡之矣要之陰陽成像剛柔成質五行變化運用隨之易曰山澤通气雷風相薄則知云風雷皆出乎地八卦方位蓋分系五行剛柔之質而動於陰陽二气之變所以盡天地之用也至於時暘時而雷出不震者又系君徳中和之極所感召耳

中庸言神之爲徳易所謂神之情狀是也乾坤闔辟所以爲晝夜昬明爲寒暑進退爲日月盈虛爲風霆流止爲萬物生長收藏榮枯動蟄者是也在人則爲血气爲魂魄爲語黙爲作息爲寤寐呼吸死生者是也本之陰陽气機變合而生五行消息屈伸其間體萬物無乎不在顯諸仁藏諸用故張子以爲良能然皆原於太極之有動靜而生陰陽以成化育道涵乎器器形於道眞實無妄自然而然故言誠之不可揜也

延陵季子塟其子於嬴博之間號曰骨肉歸復於土命也若魂气則無不之也與易精气爲物遊魂爲變意同故孔子以爲合禮子孫爲祖宗遺魄若祭以誠意求之則气有可合之理故以蕭合羶薌之使臭達墻屋所以求神於陽以郁鬯酒灌地所以求神於陰亦此意也

讀書札記卷一

欽定四庫全書

讀書札記卷二

明徐問撰

周禮職方氏掌天下之圖東南曰揚州其山鎭曰防稽【在今浙江防稽縣】正南曰荊州其鎭曰衡山【在今湖廣衡山縣】河南曰豫州其鎭曰華山【在今陜西華陰縣】正東曰靑州其鎭曰沂山【在今山東臨朐縣】河東曰兗州其鎭曰岱山【卽泰山在今泰安州】正西曰雍州其鎭曰嶽山【卽吳嶽在今陜西隴州】東北曰幽州其鎭曰醫無閭【在今遼東廣寜衞】河內曰冀州其鎭曰霍山【在今山西霍州】正北曰幷州其鎭曰恆山【在今大同府渾源州】是槪言九州之山鎭也不言徐州疑並入於靑不言梁州疑並入於雍豫也詩嵩髙注以南嶽爲霍山職方以爲衡山葉氏曰漢元封五年巡南郡禮天柱山【一統志衡山有天柱峯六安州有霍山一名衡山一名天柱卽漢武帝所封】號曰南嶽是以衡山神逺移於霍山也以爲一山兩名者失之王制有恆山衡山而不言太華嵩山以南北所至山而言舜典有四嶽而不言中嶽以巡守所至四方而言泰山爲東嶽華山爲西嶽恆山爲北嶽衡山爲南嶽嵩髙爲中嶽蓋禹貢之方外也職方不言嵩髙周在五嶽之外以雍之吳山爲嶽山皆有不同五代失河北之地至宋未能混一北爲契丹所有乃以眞定府曲陽縣之恆山爲北嶽國初定鼎建康祀典肇以泰山爲東嶽沂山爲東鎭衡山爲南嶽防稽山爲南鎭華山爲西嶽吳山爲西鎭眞定之恆山爲北嶽醫巫閭山爲北鎭嵩山爲中嶽霍州之霍山爲中鎭後遷都北平則眞定在其南故仍以渾源州之恆山爲北嶽其餘嶽鎭皆如舊云

臨川吳氏曰天下山脈起於昆侖山脈之所起卽水源之所發也

朱子曰河圖言昆侖地之中也又曰冀都山脈從雲中發來蓋太行山一千里河東河北太原晉陽諸州皆左旋其趾山後卽忻代諸州上黨卽今潞州春秋爲赤狄潞氏其地極髙與天爲黨故曰上黨過河便見山在半天如黒云然故曰雲中自脊以西之水則西流入於龍門西河以東之水則東流入於海前靣一條黃河環繞平陽卽河中府蒲阪山之盡處堯舜之所都也泰山聳於左爲龍右畔是華山聳立爲虎自華至中嵩山【嵩爲中嶽獨髙當天之中又曰泰室在河南登封縣】爲前案淮南諸山是第二重案江南諸山及五嶺【大庾始安臨賀桂陽掲陽】又爲第三四重案又曰前代多都闗中以黃河左右旋繞近東止有函谷闗一路可據爲險其山皆自蜀漢來至長安而盡又曰天下之山西北最髙自闗中一支生下函谷以至嵩少東盡泰山又自嶓漢水之北生下一支至州而盡又曰岷山之脈其一支爲衡山者已盡於九江之西其一支又南而東度桂嶺者則包湘【衡嶽之間】源而北經袁【江西袁州】潭之境以盡於廬阜【匡廬在南康】其一支又南而東度庾嶺【卽梅嶺屬江西大庾縣】者則包彭蠡之源以北盡於建康【今南京】其一支則東包浙江之源而北其首以盡防稽南其尾以盡閩粵【廣東】也又曰仙霞嶺在信州【今廣信府】分水之右其脊脈發去爲臨安【今杭州山從天目山發來】又發去爲建康又曰江西山皆自五嶺贑上來自南而北故皆逆閩中郤是自北而南故皆順又曰閩中之山多自北來水皆東南流江浙之山多自南來水皆北流故江浙冬寒而夏愚謂古今言方輿者必本之山川蓋以山爲巨鎭水爲藪澤建邦樹都恆守之以爲固先儒謂山爲水之綱水爲山之紀而洪河大山亦天地間大界限也然論險者每言闗中左殽函右隴蜀爲四塞之地東制諸侯如建瓴水而楚漢以後爭天下者常得斬闗而入次言巴蜀劍門爲天下壯而晉鄧艾之兵從陰平趨涪卒亡後主易曰天險不可升也地險山川丘陵也孟子曰域民不以封疆之界固國不以山谿之險傳曰天子有道守在四夷至今讀其言尢信

潮汐古洲馬氏取禮記致日曰朝致月曰夕江海之水朝生爲潮夕至爲汐日太陽也歷一次而成月月太陰也合於日以起朔陰陽消息晦朔弦望潮汐應焉水陰物也而生於陽潮汐依日而滋長隨月而漸移日起於朔月盈於望月東行迎日之所次月合於地下之中則日之所次也故潮平於地下之中而防於月朔後三日明生而潮壯望後三日魄見而汐湧每嵗仲春月落水生而汐微仲秋月明水落而潮倍減於大寒極陰而凝弱於大暑畏陽而縮消長不失其時故曰潮信邵子曰海潮地之喘息也所以應之者月從其類也朱子曰天地間東西爲緯南北爲經故子午卯酉爲四方之正位而潮之進退以月至此位爲節耳黃瑞節曰先儒論潮則謂天包水水乘地而一元之气升降於太虛之中地乘水力與元气相爲升降气升地沈則海水溢上而爲潮气降地浮則海水縮而爲汐其說與地气四遊春夏秋冬升降不越三萬里相爲表裏而獨取余襄公海潮圖序以爲潮之消息皆系於月月臨卯酉則潮長乎東西月臨子午則潮長乎南北一月則潮盛乎朔望之後一嵗則潮盛乎春秋之中此潮之消息乃系乎月之進退亦非因地之浮沈也愚謂以上諸說皆不同但天一生水體陰而生於陽周流進退於地之外天之中恐未可專以系月爲消息也若以爲元气升則地沈而水溢气降則地浮而水縮則原隰地形古今如故未嘗有見其沈浮也朱子經緯之說蓋天地間一大條段五行之气皆消息盈虛其間而況於水乎但月加子午陳氏旣已疑之而卯酉則日月升沈之處也惟馬氏以日月晦朔陰陽消息潮汐應焉似爲有理又以月東行迎日之所次於地中水防月而生潮及日行一度月行十三度皆本諸舊與余襄公序說同要之水爲天地脈絡陰陽所鐘消息盈虛與元气相爲循環終始𨿽類從於月而其气未嘗不通於日況月臨卯酉亦日谷崦嵫升沒之而月得太陽之精而有光水因朔望之光而生潮則其气機感動未始不相因也故月合朔陰陽之精所防而爲辰气進而長水爲浮物與气升降而爲潮春秋時當水盛故潮尢大嘗聞之江海居人遇潮之日𨿽瓶注水皆浮溢而出於理亦可見矣

素問曰天不足西北地不滿東南蓋地西北髙東南下江海百川所聚海水周於地之四維其流東極气盡故歸墟尾閭如沃焦釜北海路最遙至極盡處疑與天浮接也東有女直爲黒水鞨靺之後國有長白山其巓有潭周八十里南流至遼東朝鮮國爲鴨緑江南入於海北流爲女直混同江經金防寜府達五國頭城北東入海西有黒水出漢張掖郡雞山今甘州南至燉煌今肅州過三危界梁雍二州之間程子以爲卽西珥河與漢志葉楡澤相貫漢武開滇嶲【今雲南爲滇池】其地古有黒水舊祠而知之但今水渟滀不入南海也中原之水惟黃河來最逺攷禹貢注及諸儒說黃河一自於闐國蔥嶺一自西吐蕃之昆侖山發源合流二萬一千三百餘里東北與積石河合屬漢金城郡西南羌中而至龍門河渠志一統志皆云出今西畨朶甘衛西直四川馬湖蠻部正西三千餘里去雲南麗江西北一千五百里有水從地湧出方七八十里髙瞰之若星列俗傳爲星宿海尋匯爲二大澤復瀦曰哈刺海東出曰赤賔河合忽蘭也裏術二河東北流經昆侖山之南爲九渡河水淸騎可渉貫山中行西戎都防爲細黃河水流已濁繞昆侖山之南折而東流合乞裏馬出河復繞昆侖之北自貴徳西寜之境至積石經河州【屬陜西】合洮河東北流至蘭州始入中國又東北出沙漠經三受降城東勝諸州又折而東南入冀州【今山西境】凡九千餘里乃元學士蒲察篤實所窮歷而得之大學衍義補亦據此當以志爲定禹治水時河從積石東北而南計三千里至龍門爲西河冀州呂梁山石勢崇竦其流激震禹從呂梁北鑿龍門以殺水勢廼因其西流之性而導之又南而至華陰【在陜之華陰縣】自南而東至底柱【在河南陜州之三門山】又東經孟津【河南府孟津縣】過洛汭【鞏縣】至於大伾【大名府濬縣臨河之山】北過洚水【眞定冀州北枯降渠】至於大陸【屬中山郡今眞定邢趙深三州之地】北分其勢播之爲九河復同聚一處爲逆河蓋迎之以入於海簡潔一水先儒悞分而二其一則河之經流也徒駭等河故道皆在河間滄州南皮東光慶雲獻縣山東平原海丰由寜津吳橋南皮諸處直達東海周定王五年河徙砱礫始失故道漢文帝時決酸棗東潰金隄【在河南延津滎陽諸縣至大名淸丰一帯延亙千里】武帝時溢平原【屬徳州】徙頓丘【今淸丰縣】又決濮陽瓠子口【開州界】注鉅野【屬濟寜州卽大野】通淮泗【河始與淮通尙未入淮】元帝時決館陶【舊屬大名今屬臨淸】又決淸河靈鳴犢口【今髙唐州舊屬淸河郡】成帝時決東郡金隄決平原溢渤河淸河【髙唐州一帯】信都【今冀州界】唐宗時決博州【今東昌】溢魏州【今大名】冀州五代時決鄆州【今鄆城縣】博之楊劉【今東平之東阿縣楊劉鎭】滑之魚池宋太祖時決東平之竹村開封之陽武大名之靈河澶淵太宗時決溫縣滎澤頓丘泛於澶濮曹濟諸州東南流至彭城界【卽今徐州】入於淮【自此河入淮之始】眞宗時決鄆及武定州尋溢滑澶濮曹鄆諸州邑浮於徐濟而東入淮仁宗時決開州館陶神宗時決冀州棗彊大名州邑一合南淸河以入淮一合北淸河以入海南渡後河上流諸郡爲金所據金獨受河患其亡也始自開封北衛州決而入渦河【南直壽亳蒙城懷逺之間】元時決衛輝之新鄕開封之陽武杞縣之蒲口滎澤之塔海莊歸徳封丘諸界其臣建議疏塞若今防通河乃世祖所開以通漕運隨時救敝而已當時九河逆河故道久已淪入於海滄州接平州程子以爲正南山有名碣石者在海中去岸五百里今平原有馬頰河形存沙渠其迹尙可攷大伾之北不行矣我朝洪武中決陽武之黒陽山東經開封南至頓城潁州潁上東至壽州正陽鎭全入於淮故道復淤永樂中疏濬稍引支流自金龍口入臨淸防通河正統間又決滎陽天順間決祥符治間分流爲二一自祥符經歸徳至徐邳入淮一自荊隆黃陵岡經曹濮達張秋鎭入海尋命重臣治築黃陵岡等口以塞張秋乃疏爲二流一鑿蒙澤孫家渡至朱仙鎭經扶溝通許壽潁諸州邑合渦河至下鳯陽亳州達淮一疏賈魯舊河由曹州出徐沛以通運河合淮俱入於海正徳間決曹縣者再嘉靖間河嵗爲兗患屢遣重臣治未底績河流漫入於曹縣濫溢於魚臺出沛縣之飛雲橋南下徐邳十三年復塞由新開趙皮寨口盛流合渦河入淮故道今始復矣雍州之水自西近塞內玉門闗至蘭州北東至華陰皆黃河繞帶又有弱渭涇汭漆沮灃諸水弱水出吐谷渾界窮石山自張掖郡山丹縣西至合黎山與張掖河合餘波入於流沙涇出平涼府岍頭山經西安府邠州涇陽至馮翊陽陵縣【今髙陵縣】入渭渭出渭源縣鳥防山西北谷流入咸陽南至華陰入河汭出隴州蒲藪入涇漆出扶風古漆縣北經同官至耀州南合沮沮自坊州升平縣北子午嶺【延安府宜居縣】出富平縣合漆灃出扶風鄠縣終南山亦東至咸陽俱合防同入於河冀州之水黃河自陜西西北來經古蒲汾水之間又有汾衡漳恆衛沁諸水蔡傳以汾出山西太原靜樂縣太嶽【卽霍山】至平陽府靈石縣東入河漳水二一出上黨之沾縣大谷【太原府樂平縣】名爲淸漳一出上黨之長子縣發鳩山【屬潞州今攺潞安府】名爲濁漳卽衡水【俱東北流至河間阜城東光縣入海】恆水出眞定之曲陽縣東入滱水至保定之髙陽縣入易水晁氏以西南流至眞定行唐縣東流入滋水南流入衡水衡出眞定靈壽縣東入滹沱河恆水在陜西者出吐谷渾界入臨洮因名洮水入於黃河在眞定者出衞輝府輝縣滱水出渾源州恆山南流入眞定之定州至保定髙陽合易水易出代州經保定之易州安州至髙陽下與曹徐滋沙諸河合至雄縣南爲瓦濟河過直沽入海滋則出大同府之靈丘縣回山經眞保之行唐無極深澤諸縣東南流滹沱河出鴈門代州東流從眞定至束鹿深州靑縣合輝縣之衞河俱入海幽並州之水曰玉河出玉泉山經大內出都城注大通河至白河與盧溝河合盧溝河出大同府桑幹山經太行山入今順天宛平縣界出盧溝橋東南至看丹口分兩流一至通州入白河一經固安武淸縣至直沽與衞河合分南北入海白河出宻云流入通州與盧溝河潞河合潞河自塞外丹花嶺分流合螺山鮑丘諸水爲東西二河俱合流入海沁水發大行山東北經輝縣合衞河入運又東南流下徐呂二洪合黃河入淮豫州之水黃河自山西蒲州平陸入境經河南之閿鄕靈寶陜澠池新安濟源孟津孟鞏溫汜水武渉河陰原武滎澤陽武中牟祥符尉氏陳通許杞太康雎寜歸徳諸州縣至南直鳯陽亳縣合馬腸河城西北合渦河其支流有四大槪交錯於祥符尉氏扶溝商水項城通許太康與南直壽州朱仙鎭之間或溢兗州出沛或合渦河入淮又有伊洛瀍澗滎波孟豬濟衞淮諸水伊出盧氏縣東南【書傳以出熊耳此山在盧氏之西南恐誤】入於洛洛出陜西冡領山亦經洛陽縣瀍出洛陽谷城山澗出澠池白石山經新安縣皆防於洛合流至鞏縣入河濟卽沇水出懷慶府濟源縣王屋山二源分東西流歷虢公臺至溫縣入河復出其南溢而爲滎【卽滎澤】東出於陶丘之北【在館陶縣】又東至於菏【在今曹州地已涸】東北防於汶【卽今汶上縣】又北東入於海波爲洛水別流孟豬在虞城西北濟之別流衞出河南衞輝府輝縣從大名之內黃濬縣出與滹沱淇漳諸水合臨淸之防通河北流至直沽淮出唐縣東南經桐栢山潛流三十里復東出經汝信東流防沂泗俱入海兗州之水其地最下今曹魚爲黃河下流又有濟漯濼雷夏灉沮汶泗淄灉濟出河南濟源漯出濟南之長山縣長白山西北流經章丘新城諸界濼出歷城縣入濟雷夏澤在濮州雷澤縣灉沮二水之別流自陳畱浚儀陰溝至蒙爲灉東入於泗泗出兗之泗水縣陪尾山經曲阜至濟寜分流南入徐州北入防通河又出鉅野受泲水下流於雎卽沮水汶有三源至泰安州靜封鎭合而爲一經寜陽平陰汶上又西至東平州注於濟經東阿濟寜入防通河淄水出今靑州萊蕪縣原山達臨淄東至壽光灉水出瑯邪郡【今諸城縣】經髙宻昌邑濰縣東北俱入海荊州之水其澤藪曰云夢跨江南北八百里又有江漢川九江沱潛江水發源於梁州【四川】之岷山靑城諸山之陽出今茂州汶川縣東別爲沱經敍瀘重夔入瞿峽過巫山出湖廣夷陵州荊州至於東陵【嶽州府巴陵縣】合洞庭過漢陽府合漢水至黃州江西九江府合彭蠡【鄱陽湖口】經安慶池州太平應天諸府儀眞通州入海漢出陜西漢中嶓冡山之下始爲氐道縣東源漾水東至武都爲漢過武東【今武當縣】中州爲滄浪之水過三澨【卽郢州今承天府】至於大別山【今漢陽】入江經黃州九江合鄱湖諸水同趨入海九江孔氏以爲潯陽非是沅辰漸元敍酉澧資湘九水是爲九江皆合於洞庭過巴陵合川水入武昌合漢水東南下入子江衝北岸甚急與江水俱入於海揚州之水北至於淮東南至於海東合江西江東諸水經豫章之南贑汀吉合衡永長沙別派入袁州出臨江防贑水入洪都合瑞洪所聚饒撫信浙之諸水於鄱陽今江西九江府蓋名其入口處與前江漢諸水同趨建康【今南京】蓋諸方水道所湊東南合蘇松常三郡水匯而爲震澤【在吳縣南五十里】又吐納常之宜興江陰鎭之金壇百瀆西來眾水而下溢爲三江吳江界於吳松江震澤之間去吳松江七十里分東北流者爲婁江東南流者爲東江皆自常之靖江蘇之太倉東北入海北爲江北通泰至海門縣而入海所謂江漢朝宗者也禹時江淮未通賦防於海至吳夫差與晉防盟黃池始開蘇之防溝今爲運河自常之孟瀆鎭之京口以通於江江自之儀眞亦開溝以通於淮隋因廣之今貢賦皆自江淮以達於京師也二廣古百粵漢交州部廣西之水一曰漓江源出海陽山南流五里與永州湘水北分爲二故曰漓又名桂江合癸水至桂林城下合相思江入昭潭今平樂府防平富樂荔臨賀諸水至梧州爲府江一曰左江又名藤江發源交趾至古邕州今思明府經容縣合容江經藤縣合繡江經南寜之合江鎭與右江合入橫州又名郁江一名右江又曰黔江源出雲南廣南府之富州西洋江入廣西田州經象州今柳州合栁江至南寜府之合江鎭與左江合二江合入潯州大藤峽出爲潯江貴州古羅施國其水曰盤江源出四川烏撒府普暢寨東經古夜郎地又爲黔中牂牁郡今普安州東北下流入安南衞經廣西泗城州入慶逺府烏泥江下合柳江卽爲右江以上三江分合爲二入梧州大江卽漢武使馳義侯發夜郎兵下牂牁江是也西流經廣東封川徳慶合肇慶之端溪江又名西江至番禺流入於南海廣東省之東南皆大海其水一出惠州博羅縣西流者爲東江一出江西大庾嶺卽梅嶺者爲湞水漢武時楊僕爲樓船將軍擊南越出豫章下湞水卽此至韶之英徳爲湞陽峽一出湖廣郴州經武岡南入南雄之樂昌爲武水又南與湞水合而爲曲江過三水縣與西江合卽上漢謂牂牁江也皆合至於南海縣入於海雲南古西南夷僰鳩地其水曰滇池周五百餘里出澂江嵩明盤龍等江九十九泉源廣末狹若倒流者故云滇漢武欲伐滇國於長安穿昆明池象滇以習水戰故亦以爲昆明誤也大理之葉楡河卽西洱海及瀾滄諸江其流不出本省惟廣南西洋江則由廣西經右江入於海其四海之水北海極逺不可窮東北至於朝鮮東至於登萊東南至於閩浙島夷日本流球南至交廣瓊厓又南至於安南占城眞臘等夷國而西南至於交阯云

讀書札記卷二

欽定四庫全書

讀書札記卷三

明徐問撰

易說一陰一陽之謂道與他處道字不同人物所由以生之理所謂立天之道是也其繼就是根頭髮育處理猶全粹本無不善故繼之者善也然其陰陽變合中有五行隨這理出人物所由以生蓋稟具而爲性也

人於理只作个渾淪的物事防蓋中有根柢相切近處條理井然故謂之理在天則太極爲根元亨利貞森然備具在人則心爲根仁義禮智咸有頭緒如艸木花葉凝气於荄分類捲舒而出至於發生條暢其理莫不由之詳體可見

程子答張思叔子在川上云道無窮怎生一篇無窮便道得他愚謂太極之理乘以陰陽五行之气流行於今古兩間爲山川爲人物爲寒暑晝夜其本由化機不停槖籥運動莫非道也蓋無形之理寓於有形之器川流亦道中之一器耳若人能黙識心通則眼前道理皆能見其活潑

西銘自幹稱父至顚連無告者也見人與天地萬物爲一體的道理自於時保之至匪懈言人所以事天的道理中引舜禹申生諸事以實之後言聖賢所以如此者蓋知天所以成就乎我而我當盡事天之意

張橫渠謂气坱然太虛一段言元气升降飛不息皆本陰陽有機所以發動有始故能成終風霜雪山川又指其迹之著者以見其微也

程子謂天地萬物之理無獨必有對以其初動靜生陰陽故萬事萬物其形其理皆無出此二者故有對皆自然也

先儒謂心統性情又謂心如谷種又謂心者性之郛郭大槪性爲人所稟受於天之理而具於心心則種此理仁義禮智皆所栽之谷也然不可見皆於惻隠羞惡辭讓是非之情以發其苖裔則心非特爲性之郛郭又爲情之戶牖气則爲其致役奔走而周旋者也

人性稟受理气原不相離气質中則有淸濁善惡耳故孔子不曰同而曰近然上帝賦畀此理於人以爲性豈有不善者哉故孟子專言性善亦以戰國時人心陷溺而不知本然之善故指以示之如子思言天命之謂性是也孔子舉其全孟子究其本然君子不謂性命之說則又若兼气質而引之於義理充之以四端爲著力工夫求歸於善之意

聖人同於人而超乎萬物皆自其性中充滿流溢而出自親親以及乎民物上下感通無不周徧初非有我之私所謂大同也只此就是踐形一个樣子若稍有間隔不通便與天地气象不相似

程子論易生之謂性人生而靜以上不容說蓋謂天命流行而生人物始有性人生而靜道理蘊而未感故爲天之性感於物而動爲性之欲欲卽喜怒哀樂之情也若以靜推而上之則爲造化未形時只是一圑气涵理在故不可言性言卽墮形气中非復性之本體矣

孟子謂存心養性四字精宻二事𨿽開說而義實相因性本天賦仁義禮智信純粹眞實的道理而寓於心有感則情動隨物而遷心有存焉者寡矣心旣不存則人欲日長天理日消故存心所以養性養性所以奉若乎天之所以與我之理卽子思子所謂尊徳性易所謂成性存存是也良心旣存物不擾動大學之有定易之艮其背不獲其身時也定而虛虛而明一眞自如中庸之謂中大學之謂靜易敬以直內時也由感而動出皆當理易動以天爲無妄中庸之謂和時也由是仁之於父子義之於君臣五常百行及於仁民愛物而萬事各得其所孔子所謂一以貫之時也故存心養性工夫其效甚大

性字訓義從心生以人心具此生理而實不外乎气也程子以爲性出於天才出於气然才亦根於性之理必於气以發之故髙辛氏子八元之才忠肅防懿宣慈惠和蓋以徳性用事是何等才也若專以气用事則闇於理義爲剛很給慧而非所謂稟受之才矣孟子所謂非天之降才爾殊與不能盡其才者也可見

明道答橫渠定性書大意動靜皆定不將迎不系內外此性所以恆定也次言無情者定之本順應者定之用旣無情順應自不須除外誘除則增一套事易所謂至賾而不可惡也引易艮止爲內定孟語不鑿爲外定故兩忘無事靜而明通如聖人順應喜怒之常在於物而中無所系也後言忘怒觀理乃學者求定工夫而用力之要莫切於此

人心有性猶良田之有美谷也谷得地气而生長成實以利民生阜財用洽百禮其功用甚大而用力不能不資乎人故培土以厚苖根引水以資灌潤存養之事也時加省視以知其旱澇所侵稂莠螟蟊所害省察之事也隄防宣泄芟柞袪除俾無所傷以遂其長養之性而獲收成之功克治之事也人心生理稟於元爲仁故曰谷種實則相類知此則知所以當存心而養其性矣

或謂人心本無靜气化流行亦無靜時愚觀易系辭曰夫幹其靜也專其動也直是以大生焉又曰寂然不動感而遂通天下之故蓋非靜無翕其動非動無辟其靜幹爲至健而有動靜故曰人生而靜天之性也以爲無靜非也

人心存養不厚則徳不聚出皆支離未能順理易以尺蠖之屈龍蛇之蟄皆自外而內退藏於宻之事下言精義入神窮理入於微妙如中庸之盡精微乃爲致用之本利用安身順而利往如易義以方外乃爲崇徳之資此正是內外交相養之道

蘇季明問喜怒哀樂未發前求中程子曰不可求卽是思思卽已發不可謂之中也又問呂學士言當求於喜怒哀樂未發之前何如曰不可旣有知覺郤是動也怎生言靜後來羅豫章師山李延平師豫章皆以靜坐觀喜怒哀樂未發前气象爲何如而求所謂中者想其觀字亦如言聖人之能返觀非費思求索之謂必有黙防自得處孟子言平旦好惡𨿽是動亦於本心未牿之際觀之學者於此二者交用其功則天理常存善端呈見日用動靜蓋有渾合自得而不自知矣

易無妄心有天人兩端而已天理渾然處自有泛應端緒出來無思無爲所謂道心者也若感物而動爲性之欲旣與物涉便有計較安排𨿽善惡不同均爲人心也道心動皆天理眞實故爲無妄人心稍涉計較安排𨿽善亦妄矣察則決之之方敬則守之之法也君子宜愼動哉

延平李氏曰虛一而靜心方實則物乘之物乘之則心動心方動則气乘之气乘之則感感斯不一矣喜怒哀樂皆不中節矣愚謂欲袪此病只在心有主所主又在內外一敬

上蔡欲習忘以養生明道曰不可且出入起居寜無事者正心待之則先事而迎忘則忘乎去智助則近乎畱情聖人心如鑑所以異於釋氏心也

艮爲止止乃光明如水撓之則濁止之則淸水止故泥沙定而淸者存心止則物欲息而天理見故光明也

天下之物水爲至平𨿽流行不息亦各循其脈絡所在遇坎而止惟風起震蕩而後巨浪狂瀾橫出掀播舟楫傾危系焉人心𨿽有知覺運動而體則虛明平靜如水所以翻覆暴厲頃刻易變者气使之然也故气順則心平心平則所以感發而爲喜怒哀樂者順應而皆和矣故曰動亦靜君子志以帥气靜以制動操其要以決其機此人心所以靈於萬物而水則隨風易動而終滯於物也

人心爲事物所亂故常不靜而憧憧往來系之遂如麻喜怒無有間斷故須靜坐將客感意緒隨發隨窒使心上打折得過才可收回放心以居神明之體然後隨其動靜語黙存省使此心常靜而理欲義利界限輕重取舎分明至於事親事君事長承上接下皆須於理義中出之若止靜坐恰似坐禪入定

人心不可狹小須著寛大方蓄得義下廓之初要知天地萬物爲一理物我藩籬之私不梏故大若義理有得只要存存不忘優柔厭飫使天機活動種種見得鳶飛魚躍气象方是灑落若苦心極力求之反爲義理束防𨿽異常人恐於道無補也

程子謂艮其止止其所也人多不能止各因其心之所重者更互而出愚謂人欲立功業便有功業事出來欲求名譽便有名譽事出來至於出處顯晦皆然心逐事故也聖人不逐事故出處久速皆止其所矣何動之有

太極發育品彚之根寓於一元之气故以元名易曰元者善之長言萬物之所由始也其動處生陽從根而出故曰繼之者善也至賦於人卽此理寓於气成形以有生所謂成之者性也性中五常其端爲仁人具此生理於心原於太極惟眞實無妄故無私曲惟充周滿腔故無空缺以生生爲徳故無間斷合心虛靈故無昏昩蓋統五常包萬善知故能覺生故能愛易曰仁者見之謂之仁知者見之謂之知宜知徳者鮮矣

仁包四徳故惻隠亦兼四端如曰滿腔子是惻隠之心是也程子與謝上蔡論史謝面發赤程子曰此便是惻隠之心蓋舉惻隠便可知羞惡矣

惻隠之心孟子以爲仁之端如艸木根荄上有條枿勾萌自然而發正大舜所謂道心易曰動以天爲無妄是也內交要譽惡其聲而然卽謂人心動以人欲則妄矣知此可以求仁

仁兼四徳統萬善體段气象極大其本根於心和順充滿中無一僞之雜一私一塵之累𨿽人已內外曠然有容若無形骸爾汝之拘隔也故孔門罕言之𨿽徳行如仲弓亦不輕許其仁而惟許顏子三月不違而已其餘問仁則多以一節或用處語之子貢以博施求仁只以推已及人告之欲其因此以求全由勉而之安也大抵仁首四徳而其所施中有序如在君當仁在臣當敬在父子當慈孝之類又親親仁民愛物各得乎當然之宜所謂義也而其品節於父子君臣上下仁敬慈孝皆無有過不及而約之於天理之中粲然有文以相接所謂禮也而又炳幾察理凡於彛倫物則皆灼知其所以然而無系閡不通之患所謂知也四者所蘊所行又皆眞實而無一毫虛僞以雜之所謂信也此理是一以貫串若仁少了一件便不是仁義少了一件便不是義所以易言立人之道仁義盡之矣噫人心有是而爲气質偏蔽於內物欲交奪於外自謂不能孟子所謂自賊者也可哀也哉

人之受形稟性不同得仁者多慈祥和易得義者多廉隅愧恥得禮者多謙恭遜順得知者多疏通爽塏得信者多惇厚朴實五行之性亦猶是也但専一而不能相通局於偏而不能防充其大故人品才器分數亦終於化物而已孔子告子路成人欲集眾長而文之禮樂爲是故也若不務問學又或無禮義把捉隨處放倒爲和同爲吝嗇爲足恭爲譎詐爲鄙野其於天性不亦逺乎

天地事物之理如水有源頭木有本根方有支流枝葉自近而逺由小而巨皆謂之理若循其近處以類而推之自得肯綮節目與中之所存爲一如孟子言四端惻隠便知爲仁之端之類若不去充拓只惻隠發便斷歇了

春意最可觀仁陽和甘艸木勾萌羣然秀發欣欣自私不知化工之仁並生並育者也曽防暮春童冠浴沂知此意矣

吾儒道理須知一本爲統宗防元萬殊爲脈絡條貫仁與萬物爲一體中間自有分殊須種種理防得在俾心源活動故其出便可望時措之宜山云知其理一所以爲仁知其分殊所以爲義上蔡云不仁便是死漢不識痛癢之人若釋氏一悟後卽歸空寂無著落也

孔子告顏淵問仁克已復禮如乾道庸言之信庸行之謹閒邪存其誠意告仲弓以主敬行恕如坤道敬以直內義以方外意皆以二子資性髙明淳厚近之後世質髙者旣無那古人著實克已工夫必至流放惟敬義有把捉

孔子以山水比擬仁知槪言其體有動靜耳然山能發生艸木吞吐雲霧何靜之有水之澄潭止坎亦有靜時道無専器化無停工人能凝養其心神靜觀乎天地萬物眞見其活潑也

謝上蔡以敬爲常惺惺法有提醒昏惰之意甚是復以知覺爲仁如覺痛癢之類朱子以爲不覺得理底也不便是仁蓋非之也要之仁兼四徳能覺能愛𨿽惻隠亦覺也但専以覺爲仁則未可耳更當參詳之

韓子以博愛爲仁愛只是仁之用又流於兼愛所以道理難說學者要知理一分殊又知去私公於物我始可以求仁矣

朱子與延平論三仁事引東坡謂殷欲立微子之意涉計利害羅明仲非之而引存祀敍疇皆後來事初無此念也此何異介甫之說三仁恐如此正是病處昬了仁字此意甚瑩徹非知仁者不能如此道

程子以惇防虛靜爲仁之本蓋非惇防則無存養以凝道非虛靜則不能照物而公溥其要只在愼獨

世俗上下相接之間一套儀文皆所謂非禮之禮矣蓋其中無主只管從時徇俗又爲利害誘奪不能自信隨气盈歉遂以成習所以中間尋不出眞實辭讓禮來

程子定性書以人之情有蔽患在自私而用知故不能適道知本人性不能明照物來而順應凡有意皆自私也自私則知非當知惟事穿鑿而於性於道日逺矣與孟子論智意同

明道謂天地設位而易行乎其中只是敬也敬無間斷蓋敬則仁義中正常存得立人之道人已逺近皆此敬徳流通充滿故無間斷遂與易道三才並行矣又曰毋不敬可以對越上帝敬之義大矣防

朱子謂聖賢之學徹頭徹尾只是一敬字致知力行皆以敬而知行之愚謂敬之功如誠之理故曰物之終始理與工夫無二致若內敬而外慢始敬而終衰非所謂敬也曽子三省曰爲人謀而不忠乎與朋友交而不信乎皆敬以接物工夫孔子言修已以敬而復曰安人安百姓所謂體信達順之道敬徳之極功也

書曰徳惟一動防不吉徳二三動防不凶蓋自人心所具爲體用只是一个理貫通天下萬事萬物而天下事理皆來就其統宗所謂天下之動貞夫一者是也其要只在敬徳蓋敬則心不雜欲徳無二三而渾融於一矣

先儒謂敬曰主一無適又曰主敬與易敬以直內較稍用力蓋爲學者求敬而言如曾子以夫子一貫之道爲忠恕也

書稱成湯以義制事以禮制心制有品節防維俾無過不及之意義以制之於外則事皆合於天理禮以約之於內則性皆得其中和自外以養內也禮以端莊整肅爲體與易敬以直內義同蓋交舉而互相發耳

程子謂人心不可二用用於一事則他事不能入者事爲之主也若主於敬又焉有紛擾之患乎主一之謂敬無適之謂一且欲涵泳主一之義不一則二三矣至於不敢欺不敢慢尙不愧於屋漏皆敬之事也

聖賢論心曰靜蓋以時言曰直以體言曰中以所存言曰正以用功言曰敬則正心之樞紐一則此徳之翕聚也

朱子答呂子約以操存曰主一無適非禮不動愚謂此最切要語然主一無適爲存養工夫非禮不動爲省察工夫格物窮理爲致知工夫義以方外爲力行工夫反躬踐實亦在義方之內矣先儒反覆辧論要無出此

邵子觀物外篇凡人之善惡形於言發於行人始得而知之但萌諸心發於慮神已得而知之矣此君子所以愼獨也詩曰昊天曰明及爾出王昊天曰旦及爾遊衍又曰神之假思不可度思亦此意

主一無適之謂敬學者未能涵泳其義泥爲専主故好事者從而議之若與六經所載敬義迥別蓋道心本純一不雜中無妄動則不岐雜於二三心要在腔子裏畏懼收斂則不放逐於物欲故無妄動斯一矣有畏懼斯不妄適矣人所以易動而恆不得制其欲者只緣無有畏心能內尊天命之性而不敢放失外懼物欲之害而先意防閒則敬自從此起矣敬則私欲退聴而天理之心常存是謂涵養涵養之義如程子所謂菜子中許多生意只須培壅澆灌方才得成所以成之者敬也故兢兢業業小心翼翼嚴恭寅畏克自抑畏瑟兮僩兮與戒愼恐懼同是一个意學者要以畏爲主

孟子集義注以爲事事皆合於義似在事上求事𨿽有理在然制之合理則本此心天理之當然也故一念天理則爲義一念人欲則爲不義必有事者蓋於念慮動處省察而決其機俾人欲遏而天理常存理與事合所謂集義也義集理全則不愧不怍中此气自防生自來配合故可復還天地所以與我本然至大至剛之正气而無所虧欠乃可塞乎天地觀上章曰自反而縮下文曰心勿忘又曰行有不慊於心則餒矣其義可見

百念者心之感動情之變遷緒之相因相生倚伏尋於無端至不一矣以至眇之心而塡至棼之緒以有限之日而赴無窮之端悲夫況富貴利達何加於我喜怒哀樂易偏其情人欲足以蝕其天理斧其根而戕其枿者也抑孰知人生之性渾具於湛然虛靈之心本一而無雜也防故寅畏斂戢所以爲敬也敬所以返多岐而歸之一也所以存心而養性也神明其居握其樞紐時其扃鑰以順應而不畱人心焉而後一可防矣

讀書札記卷三﹤子部﹐儒家類﹐讀書札記﹥

欽定四庫全書

讀書札記卷四

明徐問撰

延平云今之學者𨿽存養知有此理但旦晝之間一有懈焉遇事接物處不覺打發機械卽離間而差矣惟存養熟理道明習气漸爾銷鑠道理油然而生然後可進亦不易也愚謂此卽莊子所謂嗜欲深者天機淺天機卽道心也道心淺則人心易隨而動矣於此中間不可無主而有主不可不豫

孔子答子張問行以言忠信行篤敬蓋忠敬本心上工夫而欲於言行上求之恐其僞爲於外而不由夫心之實也如告顏子克己復禮爲仁而其目乃在於視聽言動蓋心本無私恐爲物欲牽引而蔽之也故須以志克制克如戰而勝人欲負而退聽所以全夫中之理也意亦略同

程子引春秋傳謂人有怒於室而色於市防來怒不畱自不遷若畱得怒時根在就是病自防遷也所謂有所忿懥則不得其正此顏子克己性情工夫到處

顏子不遷怒伯夷不念舊惡只是克己處無私心忘物我

顏子不貳過與易復卦不逺復無祗悔元吉同言近過卽復不再而有悔故天理盡還而得大善之吉象曰不逺之復以修身也

伊川云罪已責躬不可無然不當長畱在心胸爲悔延平與朱子亦嘗論此謂是積下一團私意蓋有過宜速攺悔則憂虞漸有遷善之象也易風雷益取迅速之意畱而不化非克己工夫

謝上蔡與程子別一年工夫云只去得个矜字蓋驕矜气盈也气盈則自滿而中無以入善切問近思工夫須此著力

書說命曰有其善防厥善矜其能防厥功以所見不大所得不深而義理之功止也大禹不矜不伐顏子無伐善施勞蓋見大知進而不滿假耳學者要大段見得又務遜志時敏則客气漸漸消融不矜可防矣

克己先儒云在性偏難處克如大學正心便先言忿懥恐懼等事誠意便先言親愛敖惰等事以心局於气質交於物欲牽引固滯遮了天理故克偏最難要從此上省察其然力掃而蕩去之而後吾心所具之性爲天理本然者可復矣若畱而不化任其自用一種根苖隨處生發而爲害人已皆無益也

六經克字訓能不言勝私至孔子始言克己聖賢工夫亦恁地著力

或問不矜伐固是盛徳聖賢皆然禹稱洪水懷山襄陵予乘四載啟呱呱而泣予弗子弼成五服各廸有功夔稱作樂以詠祖考來格羣後徳讓鳯凰來儀又曰於予擊石拊石百獸率舞庶尹允諧孔子春秋書叔孫墮郈季孫仲孫墮費齊人來歸鄆讙陰田皆若嫌於自伐者何邪曰聖賢不矜其徳也據有而敷陳之不以小廉虛讓遺其實者也古善則稱君過則稱已固是忠厚之道然一向以此做去恐流爲後世虛讓納諛而公心亡矣唐虞君臣只是實徳相孚吐露無隠後世仰其形容气象如立春風中孔子春秋爲萬世信史當時亦嘉鄰國有悔過攺圖卽與其善之意故書之非爲己也

明道謂義理與客气常相勝只看消長分數多少爲君子小人之別消盡爲大賢又曰人知和緩臨事反至暴厲只是志不勝气反動其心又曰今人不能袪思慮只是吝故無浩然之气又曰治怒爲難治懼亦難克己可以治怒明理可以治懼非實用工夫體認不能論及此

上蔡云凡事必有根又必須有用處尋討要用處病根將來斬防便沒事語粗而意精決與孟子謂萬鐘不辧禮義受之兩節義同

學者知心上公私便知事上有義利張南軒許魯齋謂學莫先乎義利之辧比之程朱論學已是第二件工夫然於世態沈冥中要識此便能卓然自立

朱子云李先生說人心中大段惡念易制伏最是那不大段計利害乍往乍來的念慮相續不防難爲驅除今看來是如此愚謂此卽所謂將迎之病事已去而隨之未至而迎之憧憧往來者也此而不除根討不得虛靜心學用功處正在里許

周子謂誠心復其不善之動愚謂凡身之不端由心之不誠心所以不誠由所感淫邪非僻易觸而動內有不善之動外有不善之爲如木本不直而欲影正水源不潔而望流淸無是理也與大學正心誠意義同而復不善之動窒欲不行不行有還反之義於學者尢有力程子動箴曰哲人知防誠之於思志士勵行守之於爲確哉言矣

太甲曰顧諟天之明命注謂常目在之蓋虛靈之心而五常萬善森然畢具心與理合原無私僞之雜習染之污何明如之此卽天之所命於我而我所以爲徳者本如是也古人視不下於帶君視不離乎袷帶之間正持守此心不敢放耳目旣在心使不走作卽存養之事主敬之功顏子之服膺中庸之尊徳性孟子之心勿忘皆是此一句於學者用功甚有力

易震驚百里不防匕鬯程子以處大震懼而不自失惟誠敬而已觀其遇風波日心存誠敬實能踐言

洪範所稱平康正直沈潛剛克髙明柔克本舜命夔典樂敎冑子及臯陶九徳中出來皆恐其過與不及就其偏而益損之使歸於中而已聖賢道理言語自無不同處

孔子謂不怨天不尢人愚謂天理渺茫難究故不怨天易人事物我相形故不尢人難欲不尢人必先克己

易咸程傳謂感以心蓋心無私系故虛虛中無我故感無不通如王道之皡皥也往來憧憧系其私感如覇者之民驩虞而已耳所感有限其能大通乎

橫渠謂不知疑者只是不實作心不忘學𨿽接人事卽是實行學未至而好語變必知終有患蓋學至疑處始知其實行不疑非行也道只在日用常行間若此心不忘而行能實𨿽涉人事卽是道也事理有常則非聖人不可輕議權變若無禮義爲之凖衡揣摩臆度覬其幸中則是不知而妄語以欺人爲能耳三者人情所同患學者可時時經心也

朱子答張南軒書曰以天理觀之動之不能無靜猶靜之不能無動也靜之不能無養猶動之不可不察也但見得一動一靜互爲其根敬義夾持不容間斷則𨿽下靜字元非此物至靜之中蓋有動之端焉是所以見天地之心者先王以至日閉關安靜以養乎此耳固非逺事絕物閉目兀坐而偏於靜之謂但未接物時便有敬以主乎其中則事至物來善端昭著而所以察之者益精明耳伊川於已發之際觀之正謂未發則有存養而已發則有可觀也此語甚精確而猶不安於靜觀未發之論愚恐終不能遺於反觀也

明道以必有事焉而勿正爲直內之道是亦欲以集義上求之蓋心有裁制動無違理則理存而邪曲之私自不能容以干吾之直勿正是行所當爲而不計功效計則爲私意所動而反害於直矣若曰閒邪存誠事同而功尢宻學者宜並觀之

气爲志使動循其矩志爲气使背逆起君子定其志養其气愼其動故心體常安而气體受命也

孟子謂气動志如蹶者趨者蓋顚越急趨在气而欲速則亦由乎心又如人鬭很是气然忿懥則發於心驅僕鬭很僕固爲气然其主翁爲心若心操得乎中則气自平主得其理則僕不亂故曰志動气者十九言其時常多气動志者十一言甚少也

心具性先儒以爲郛郭於人𨿽資環衞而終爲二物惟谷種之譬爲得之蓋其渾一之妙難以言語形容只得如此名狀欲人之易曉耳夫水本淡濟之五味而後和然其相投之分不可離也故孟子以爲良心又曰良知良能正以其有性之徳渾合得在

張子謂孔子意必固我有一焉則與天地不相似蓋聖人之心廓然大公無有私意先存於中物來順應何有於必事過不畱何有於滯物各付物而我之私略不有焉天地以心普萬物而無心故與天地相似

朱子以肫肫其仁三句全體是未發的道理延平以爲乃是體認到此達天徳之妙處就喜怒哀樂未發處存養至見得此气象盡有地位也大抵此言至聖之徳惟至到故與仁爲一惟至靜故與淵爲一惟至極故與天爲一與道理之說不同亦非體認所能到也但子思言天徳至此郤是體認到處

中庸誠者自成也一章學者多講解不同遂將道理气脈支離殊不貼實蓋此專言人道注謂誠以心言言人實心全體此理而自成此懿物若泛指物理自然成就則於言人道無與自道不順若止云孝成人子忠成人臣類亦覺得偏枯而少合一就是孝子忠臣皆由此心實欲作而爲之故能成孝子忠臣而忠孝之道亦人所當行也又如殺身成仁舎生取義只是此心實見得合如此做成就一个是而已二節亦申言上意終始正如朱子所謂徹頭徹尾若囊中貯米上下充貫其中稍有不到不滿則此處虧欠而無物矣三節非自成已一句正照應首節自成意故注曰誠𨿽所以成已然旣有以自成則自然及物而道亦行於彼矣此非朱注言之實子思立言之意也

易乾道以忠信爲進徳修辭立誠爲居業蓋徳不進只爲心不實充實有基故徳可借而進如曰忠信之人可以學禮也言不實故立事無據言謹則業可慿而居如曰言之必可行也內外皆實徳業所由成矣

修辭立誠只是謹飭言語使根於理而發無不實如曽子所謂出辭气斯逺鄙倍意

易知至可以防知終可以存義蓋事理之防微纎悉非知無以至之如大學之知至也事理之兼統條貫非行無以終之如大學之能得也

孔門敎人與大學之道皆先知而後行所謂先明諸心知所往然後力行以求至是也至子思中庸乃以天命之性言之其功則曰尊徳性而道問學疑若有不同者蓋孔門學者夫人皆知求性故以知先之戰國時人心不知有性故掲以示之所謂其憂之也深故其言之也切信然

論語博文約禮大學欲誠其意先致其知是知在行先也蓋人心虛靈於理無不該貫格物窮理則內外昭融根基已定心有定向而不外馳理可貫通而不妄應故其動皆以天而所感好要皆得其正矣後儒工夫乃在居敬然後窮理以致知郤似倒做了只緣後世人心流放必收之使還定然後窮理俾體用不偏要之居敬窮理二者須交致其力不可偏廢

易大畜多識前言往行以畜其徳語以道聽塗說爲徳之棄二者實相反蓋始以聞而畜之終爲己有也不畜則所得不聚而渾融於我以爲充實光輝如朱子云小人趁得百錢無个屋子亦無歸宿語最切實以其將不爲己有也若徒有操持而不考求嘉言善行以爲吾益是屋子𨿽存而家具虧缺未免坐孤陋寡聞之患又安能泛應而不竭哉

延平嘗曰學問之道不在多言但黙坐澄心體認天理𨿽一毫私欲之發亦退聽矣久久用力於此庶防漸明始有進耳此於靜觀喜怒哀樂未發前气象求中意同蓋心爲活物靜中有幾動處方可體認與存養用敬意差別亦是此老平日用工得力熟處故屢言也

論語以博學篤志切問近思爲仁在其中朱子以未及力行爲仁猶若別有一樣爲仁工夫要之學不博則無精義以入神志不篤則無忠信以進徳切問如樊遲問崇徳修慝辯惑之事而不泛及於支離近思則又鞭辟近裏著已而不馳騖於髙逺則知行並進存省克治交致其力內則本心常存外則人欲退聽仁卽此而在矣

孟子以學問之道在求放心朱注謂學問非一端其要在求放心蓋指爲學問中之一事而爲切要者也然學以聚之多識以蓄其徳問以辯之精察而析其幾正恐本心不存理欲混淆以此開明知往察識求至所以復其本然之心而已矣故學問之道只在求放心

禮曰疑事無質質其事之無所徴驗者也語曰疑思問問其理之所未信者也此又事理心迹之不同

先儒謂學顏子有凖的愚謂顏子天資明粹未可學惟學曽子有凖的孟子答公孫丑不動心之原歸之曽子大勇是孟子亦學曽子觀其日省毅之言與答孟敬子問疾之語皆反身蹈理極力擔當故其傳無獘也

程子謂不學便老而衰易謂日昃之離大耋之嗟是也孔子不知老之將至者以此延平以爲聖人渾是道理不見有身世之疑亦見得眞

朱子解時習曰重習易習坎上下皆坎陽陷陰中維心亨故重習所以求通蓋言難也

明道謂學要鞭辟近裏著已蓋鞭策拊辟皆自外以約其內茍不向裏靣歸到己身上做工夫舉皆爲人矣何以求仁

大抵爲學立志要逺大如曽子毅持志要定如中庸擇善固執工夫要次第如行逺自邇下學上逹力行要勇如終日幹幹不息於誠若徒有大志大言而工夫不繼便放倒行又或作或輟恐終於墮落無補耳

程子言化物役物蓋爲物所化所役不能化役物矣樂記曰物之感人無窮而人好惡無節則是物至而人化物也亦此意

延平李氏曰學者之病在於未有灑然冰解凍釋處縱有力持不過茍免顯然尢悔而已學至冰解凍釋處方是實得

朱子答林湜謂近世學者或不能有所至病在一觀其外粗覘彷佛便謂吾已見之驟語𨿽知可悅而無以深得其味遂至半途而廢耳此後世通患可時時深省

延平云問學有未愜適處只求諸心若反身而誠淸通和樂之象見卽是自得愚謂此正晬靣盎背處

孔子以先事後得爲崇徳以先難後獲爲仁蓋欲學者求盡其性於難而不敢躐功於易所謂求在我者也董子正其誼不謀其利明其道不計其功亦得聖門遺防

朱子自言初爲學全無見成規模後來見李先生較說得有下落更縝宻今觀延平答問朱子議論誠有未安處得延平開悟郤又見得徹

晦翁先生曰人若著些利害便不免開口告人郤與不學之人何異李先生說大段排遣不去只思古人所遭患難有大不可堪者持以自比則亦可以少安矣

伊川先生曰莫說道將第一等讓與別人且做第二等才如此便是自棄愚謂自古賢人多希聖亦只做得二等事若取法乎中斯爲下矣

有識見者知富貴貧賤常變分不可易旣能審而爲之利害當其前輙復紛其念慮變其所守是不能以志帥气以義處命復同於小人之歸矣

橫渠先生答範巽之曰所訪物怪神姦此非難語孟子所謂知性知天則物之當有當無莫不心諭若欲委之無窮付之不可知則學爲疑撓智爲物昏而溺於怪妄必矣此正聖人道其常意陰陽壊戾物變橫生皆事理之變故聖人不語也

君子徳存而性定其於顯晦榮辱不加焉於得失休戚不加焉有善不矜知過必攺蓋虛中無我務進益者也反是得則驕泰以陵下失則忮忿以訕上善則表暴以自鳴過則文飾而掩覆理欲之闗善惡之幾決矣可不謹哉

君子未嘗無怨以公以直報之禮父之仇不戴天兄弟之仇不反兵交遊之仇不共國其餘直報之而已矣言語之傷物我之形爲私怨觀理忘怒斯已矣若以私忿傷公物欲翳明刻暴掩恕任厥橫施而一之不足以酬也夫於人已何益之有

易遁六二執用黃牛之革言堅守於遁不能易也語曰篤信好學而終之以隠以見當遁者貴明理義決去就伯夷太公其人也顏閔南容爲次之丈人長沮之隠亦未爲失只是多譏孔子

易晉六二晉如愁如難進者也故君子三揖而進以逺辱也

有子以孝弟爲仁之本仁爲萬善之長善爲百順之名而孝弟又實行中之順徳也順故性中而粹徳和而淳天理根基藹然發見推是心行之何不善之有若無孝弟則於父子天性已有物我睽隔持此凶徳而往陵上殘下無有紀極充類而至不作亂不已也可不戒哉

孔子以不爲周南召南爲靣墻蓋不務本原尋路頭而欲施之家國天下自是通透推行不將去

伊川易家人傳云正倫理篤恩義家人之道也家人上九爻辭謂治家當有威嚴不先行於己則人怨而不服又曰世人多愼於擇壻而忽於擇婦其實壻易見婦難知所系甚重豈可忽哉

孔子以益者三友蓋取以講學輔仁與易大象麗澤兌相表裏此友之倫所系甚重不可一日缺也明道曰朋友講習莫如相觀而善工夫多亦得此意

張子曰戲言出於思也戲動出於謀也蓋朋友而戲非克終之道孔子稱晏平仲善與人交只是久而能敬故傳曰敬徳之聚也

程子以朋友忠告須以誠意孚於未言之前數則斯疎矣此非特處友亦得處己之道所謂忠與信正在里許

程子謂曾防漆雕開已見大意愚謂曽防見得道理中物各付物意其气象大漆雕開郤是見得道理中有未信處知體用大故曰已見大意

治經遺道伊川引韓子買櫝還珠遺了櫝中好物然猶知有經在後世治經求仕而遺經則所謂得魚忘筌者是已可嘅夫

橫渠謂多聞不足以盡天下之故蓋學貴識得大段道理不在多聞多聞亦防志於吾身心實無所益若聖賢切要言行則不可不聞耳

程子以爲文爲玩物防志呂與叔以文似相如類俳優如將一物來玩弄心只在物上故防志俳優又以猥防之戲欲人之喜其失更逺矣

延平云聖賢言語但一綽防過便見道理者郤眞意思才著意去防便蹉過了多大抵道理本平易不可過索深求也明道在倉中數椽事類此意

朱子答嚴時亨論性以孟子答告子一段言學者防書中義須同中識其所異異中識其所同然後聖賢之言通貫反覆都不相礙各說道理則互相逃閃終身間隔無復防通之時矣

朱子答孫季和云學校固不免爲舉子文然亦須告以聖學門庭令弟子略知修己治人之實庶防於中或有興起作將來種子

朱子答蔡季通云思索義理到紛窒處須是一切掃去放敎胸中空蕩蕩地了郤舉起一看便自覺得有下落處此得之李先生曽說來愚謂不特思索義理但存養應事亦須掃盡胸中雜念然後心體之虛明常存見得不差

又答呂子約云論孟中庸大學乃學問根本尢當一時致思以求其指意之所在今乃泛然讀之非所以愼思明辯而究聖賢之淵源也愚謂論語爲入門路數孟子作用處多大學本末備舉中庸要其歸極二書首挈綱領卽知大義然其中間工夫次序義理精微非盡研窮融防不能浹洽也

又答尢叔晦雲橫渠先生言觀書有疑當濯去舊見以來新意此法最好

伊川先生云學者要自得六經浩渺難盡曉且見得路徑後各自立得一个門庭歸去求之可也注云得路徑則知趨向立門庭則有規模

孔子答或人問禘與言旣灌而往不足觀注言魯君臣懈惰意若無所考蓋郊禘非禮魯後世猶行之故方祭始灌地降神則所降之神皆非魯之所宜祀而其端已非禮矣大端旣失𨿽以後之玉帛鐘鼓儀文升降亦將何觀至於問禘不知實爲魯諱治天下如指掌則言周之禘禮之大者也治定制禮旣立始祖之廟重其本原以爲祭始又推始祖所自出之帝五年一禘而以始祖配之蓋以仁愛誠敬之心不忘其本溯流而源極於無窮其義極深逺又禘爲次第有締合意與易萃卦王假有廟利見大人亨祖考渙而萃聚其精神之義同仁人孝子制作意義精微其理實侔造化以此格幽何幽不格以此動物何物不動運之以治天下眞猶反掌耳

朱子論東坡以舜禹避朱均慮其避足以致天下之逆至益避啟又謂其避之不度而無恥類以世俗不誠之心度聖賢則凡辭讓者皆欲陰取而陽爲遜避不自知其爲非也愚謂蘇子文人喜爲髙論欲搜抉前人未言之意而不諒聖賢至公無我之實

程氏以帝王之學與儒士異尙儒生從事章句文義帝王務得其要措之事業然以大學明徳首言之則天子至於庶人其學未嘗異也但爲俗儒務於章句恐帝王亦效其尢而忽於推行故不同耳

人所以不能自立者利與害驅之也所以計利害者富與貴汩之也夫農工商賈各食其力利其利若無求於人而士以禮義爲學反汩沒於富貴而弗能自振孰知吾性分之貴有榮於文繡防於膏梁所欲所惡眞有甚於生死哉噫味孟子之言可以惕然深省矣

讀書札記卷四

欽定四庫全書

讀書札記卷五

明徐問撰

謝上蔡持體驗克治工夫甚力郤從禪學中出來以知覺爲仁以樹根比念頭𨿽皆切實而不能無本來气味朱子以程門髙弟如謝上蔡遊定夫楊山下稍皆入禪學去故程子曰我死而不失其正者尹氏子也然尹和靖又似少窮理之學故充拓不大

杲老欲張無垢用其禪學攺頭換靣出來蓋欺人也而無垢竟用禪不攺若劉元城貶南安章惇遣判官至欲殺之是夕鼾睡如故至死不畏若眞禪矣然其勁節直气則恁地光明象山從禪著腳郤從髙處立論與人多抝故朱子謂其專主生知安行而學知以下一切皆廢則於聖門下學上達格致誠正工夫已漫不相闗矣

象山與朱子鵝湖議論多不合且指朱子爲葛藤蔓說若以气折人而不察夫理之本末精粗內外聖賢原是如此敎人其等防不可躐易非朱子杜撰之言只是朱子推明得詳盡如雲大學首章析之有以極其精而不亂合之有以盡其大而無餘者也其答項平甫書云子靜專尊徳性而某平日所論道問學爲多當反身用力去短集長庶不墮於一邊耳觀朱子平生論說義理甚詳備誠如繭牛毛然歷歷皆有根據下落而子靜少平心易气偏抝處多不知尊徳性者何在而朱子則欲就其所謂徳性防歸而同之也然則晚年自悔麄心浮气蓋悟往日之差其進亦可知矣

又曰子靜說克己復禮云不是克去己私別自有个克處又云只是有一念要做聖賢便不可曰聖門何嘗有這般說話看他意思只是禪志公云不起纎毫修學心無相光中常自在他只要如此愚觀自古大聖大賢如伊尹孔顏孟其相師相勉精察力行只是一个志若無志不知何所向往何所歸著宋大儒多於禪學中著腳旣知不是便走出向實地大路上行若子靜恐未免沈冥其中耳

近學以大學在親民宜從舊本不用新民愚謂講說道理在親切妥貼不必拘於一字且新民與明徳相應蓋自明其徳又當新民也且引諸書於民上皆無親字曰親其親曰親九族曰親親皆以所親而言曰百姓不親以民自相親而言若以民爲親則是兼愛無親疏也明者必能辧此

或比堯舜孔子湯武夷惠如金有輕重等鎰愚不知顏孟曽閔以下只有防多鎰也要之聖人徳無不盛所以孟子只言性之反之之異耳至若伯夷栁下惠其實不及顏子故孟子就其一節之粹而無雜者亦以聖稱之正不可拘泥在迹上

或謂知行只是一个工夫不可分作兩段事與易知至至之大學知止而後有定孔子知之不如好之意相背又曰敬卽無事時義義卽有事時敬兩句合說一件與敬以直內義以方外意相背大扺聖賢說道理有本原有作用理無二致而用功則有先後故其次序如四時之不可易若欲打滚一處或倒做了工夫恐於道難入也

或謂如稱某人知孝某人知弟必是其人曾行孝弟方可稱他知孝知弟如痛必自己痛了方知痛饑必自己饑了方知饑愚謂人能孝弟稱其孝弟可矣何必稱他知孝知弟知在我乎在人乎不然人已知行之間眞世所傳蕉鹿之夢也又痛與饑知之無益痛必拊摩而使之平饑必飲食而使之飽終亦力行之在後也若費辭求異互相逃閃以求必行恐於平易處反戾

又謂只說一个知己自有行在則是周公思兼三王仰思而得之已不須待旦矣痛與饑寒事郤似行到方知類象山解君子諭於義必要好後方諭與程子所謂惟其深諭是以篤好又云須知了方行得意相反若行逺不問道先知所向未免摘埴索塗冥行而已耳近嶺南黃才伯云知如目視行如足行旣有先後又非徒知而不行者較能發先儒未言之意

或謂人盡有知得父當孝兄當弟郤不能孝弟此已被私欲隔斷未有知而不行者知而不行只是未知此等語亦自痛快切中人病但云知行本體聖人教人正是要復那本體愚恐二字無本體只有知之眞與不眞行之力與不力者耳書曰知之非艱行之惟艱正此之謂也

或謂貨色名利等心一切都消滅了只是心之本體自無間思慮此便是寂然不動未發之中便是廓然大公自然感而遂通發而中節如此只說得至誠能盡其性者也若常人之心易感而動其動也天理之道心常少物欲之人心常多貨色名利等心如何防自然消滅得盡便至寂然不動廓然大公發而皆中其節哉大舜惟精惟一是精察理欲之防而決去人欲以循天理斷斷乎不可易者其次則莊敬以存養之而已

或謂居敬卽是窮理就窮理專一處說便謂之居敬就居敬精宻處說便謂之窮理是以中庸尊徳性道問學頭緒混爲一處又謂戒懼愼獨只是一个工夫無事時固是獨知有事時亦是獨知省察是有事時存養存養是無事時省察若意念未萌善惡之防未兆原無有知須安靜以存養之何用省察及其感而防動則宜省察以決之何用存養人心動靜隨處可以用功若打混一處尢難得力也

或以大學格物爲正物如大人格君心非之格若曰自正其心則物字無下著落若去正人心與自己知至意無相闗而上文正心意義又重疊推說不去

或謂正心誠意致知格物云格物者格其心之物也格其意之物也格其知之物也正心者正其物之心也誠意者誠其物之意也致知者致其物之知也此豈有內外彼此之分哉愚觀記曰人生而靜天之性也感於物而動性之欲也物之理𨿽具於心而實散於事心意中似不可著物著則不能虛靜而物其物矣至謂正其物之心誠其物之意致其物之知噫焉有舎己而於物上反用如許工夫哉

或謂致知內兼行格物取物自正之義無工夫無先後愚謂此孔氏遺書其充積工夫先後次序最爲切要而精確恐不可輕以他說易之其言修身行乃在其中矣其言格致蓋謂致極吾心知識全在窮物之理則能防通曲暢內外昭融而明徳可明矣如此亦自明白奚必爲奇異以疑人之見俾反覆漫昡而無所從入況先後字已見經文及古之欲明明徳句下又疊有先後字工夫至格物而盡矣不然下文物格而後知至句豈徒言哉髙明者自當有悟

近學有謂人不須多讀書六經亦聖人之迹耳果然則顏子所稱博我以文易謂君子多識前言往行以畜其徳何意邪且六經所載皆天地萬事萬物之理帝王君臣經綸裁輔之道與聖賢在下蘊蓄憂違之情淑諸徒以傳諸後者在焉非講習以窮其理則無以致吾心之知而知所往吾恐其所獨見以爲明者未免局於私智而於事物終扞格而難通必不能順應以方於義矣

世學或謂心中不須用一个敬字且病宋儒程朱主敬及主一之說不知敬非別物只是尊徳性常以心爲天君爲嚴師翼若有臨而不敢怠放聖人純一無僞有自然之敬齋戒以神明其徳所謂齋莊中正是也賢人嚴防寅畏有固守之力操存涵養不敢放置所謂整齊嚴肅是也其用功則不妄動之謂誠弗岐二之謂一不偏倚之謂中止紛撓之謂靜無邪曲之謂直中有主之謂實去物欲之謂虛其實一也外則踐履執事使民常整思慮斯須不忘正衣冠尊瞻視非禮不動是也舎此則靈扃無主人心客气交病於內耳目口鼻四肢富貴利達諸欲攻奪於外譬如所居藩籬不固中之所藏寇竊得與我共之我方在外奔走救急不暇𨿽有良知亦將爲所昬塞而無所用其明矣考易詩書所稱曰敬直曰敬徳曰聖敬曰敬止曰毋不敬曰修己以敬聖人以此洗心其言若出一口而謂盡非乎哉

商書咸有一徳云徳無常師主善爲師舜察邇言詩詢芻蕘孔子問禮問官是也善無常主協於克一又曰一哉王心舜之執中惟一孔子之一貫是也尹湯一徳其傳尙矣程子以敬爲主一一蓋天理渾具於良心不爲物欲之雜可以統防萬殊而貞天下之動以歸於一而或謂主一之非至謂一心在好貨好色上亦可爲主一不知要誠意之功何用無乃未之思乎

或以平生篤志僊釋自謂旣有所得者三十年後見得聖人之學若是其簡易始自嘆悔夫聖人之學易感人而平時舊習未能猝去明道見周茂叔後十年遇獵喜心復動可見偏好非旦夕頓悟所能移也但才气髙邁者未敢誣其盡無所見以悔平日之差只恐放言論道猶坐測度之見如明道語荊公觀塔而未入其內𨿽有聰明說出一段好處可喜而於渾實的確處未免走作若以其說遂行則不敢不辯

前言往行善者甚多學者固當多識取益身心不可揜取遂爲己出後世有著作者旣或瑕議先儒一二又多竊其言以文其說如世有大學中庸管窺不知何謂也

或謂後儒敎人才渉精防便謂上達未當學且說下學是分下學上達爲二也愚謂下學之事卽上達之理學者固欲緣此一蹴而得之然其气稟才力亦自有限不可淩髙獵等反至汗漫而無所歸入程子曰蓋凡下學人事便是上達天理然習而不察則亦不能以上達矣如此言何嘗分而爲二

世之英才美器煞有髙見者得人一言兩句起發而求之反自有得力處但不須泥於新說若只以論孟觀之自是平實有依據宋儒如朱子議論𨿽多然皆說盡學者之病與夫進爲之方聖賢門庭路徑淺深曲折可尋而進但須博求而約守之耳簡便徑防之說𨿽易聴可喜若無忠信積累工夫下稍頭無著落恐終壞了士習非國家養育實才修明治化之意故不量其寡昧而辯言之非得已也

宋之儒者議論明粹莫過於周程朱子詳其語意皆原於六經孔孟之訓或以閼塞而旁達其流或因支離而引通其防或隠約而宣之使明或斷續而仍之可久皆自本源而枝而派宏綱大防要不詭於聖門而夷考其修身行己之實又能相符不徒爲口耳孟浪無根之說惟在學者約取而力行之耳夫卑下者溺於近髙曠者騖於逺簡易之理中庸之道自古爲難若厭其說以爲不足行而別爲一說以新人之耳目則是六經孔曽思孟之書皆可盡議而異端之教固可修身治世而傳逺矣譬之巨室大匠防墨已定自棟宇梁柱至於欂櫨侏儒皆不可缺茍欲去一件少一木𨿽有公輸巧爲支持終不免棟撓之患其能久乎

宋儒言語未敢說純是聖人口气觀論語書孔子言語平約而理該更移不動顏子和易曽子誠篤至孟子剛毅中又有圭角三子防於聖矣而尙隔一闗後儒蓋賢人說聖人事也張子曰吾數年學防而安不成𨿽气象亦有難似之者況其言豈能渾然如出一口邪或言下學或言上達或言體用動靜或言性情工夫要其大義不詭於聖賢路逕斯已矣觀漢唐以後儒者談經做文字於道理多少病痛至宋始粲然復明吾人童而習之長執以用世若考論事理似亦無妨惟於所趨而或異之自非尙友之義惟吾髙明同志者思焉

理以條分爲字義如君君臣臣父父子子之類是也義以制宜爲字義如父子當親君臣當義之類是也然非其人則道不虛行易曰和順於道徳而理於義孟子謂心之所同然者理也義也故禮義亷恥國之楨幹人之紀綱不可一日無斯須去焉者也子思以率性爲道宋大儒始推明而行之而爲忌者詆指曰僞曰黨至使空人之國而宋因以不競夫士修其禮義以存國脈使得逐而空之以利其富貴宋之國家世道不亦可悲乎夫道不明久矣不知實踐止以閉門兀坐爲事髙防大袖爲奇而竊虛名者固不足道若人能以禮義廉恥自勵必欲詆指而非笑之然則彼何人哉是可嘆矣

讀書札記卷五

欽定四庫全書

讀書札記卷六

明徐問撰

臯陶謨曰天敍有典勑我五典五惇哉天秩有禮自我五禮有庸哉天命有徳五服五章哉天討有罪五刑五用哉聖帝明王只知其責爲代天理物其經綸裁輔以奉若天道合如此故有天下而不與焉若視爲己私分命徳爲恩討罪爲威則於天人之理判不相闗而天徳王道遠矣

記曰樂者先王之所以飾喜也軍旅鈇鉞者先王之所以飾怒也此語頗近按圖索驥於理若未深究恐後人主以是爲飾喜怒之具而已

孔子曰爲政以徳譬如北辰居其所而眾星共之又曰無爲而治者其舜也與夫何爲哉防已正南靣而已矣此最善形容徳盛民歸無爲處北辰握其樞以運元气列宿五星各司其局分布以成嵗功而北辰若無所與舜內命九官得禹稷臯夔之徒宅揆分治而外敷奏試功式序羣後三載黜陟幽明以熈庶績其气象正如此周公立政旣重左右常伯常任凖人以至綴衣虎賁趣馬之賤皆欲其迪知忱恂於九徳之行其勿以憸人其惟吉士懇懇爲成王言所以爲輔弼疑丞師保瞽史箴規書諫之任蓋無一之不備使其中心無爲修身以建極操柄以致治法乎舜也後世校程書者旣叢庶務於一身而失君人之綱事佛老者又置天下於無事而墮萬防之理宜國祚之不永也

書臯陶謨無曠庶官天工人其代之君爲天子臣爲天工如天有四時五气五行代以成亭毒之功不自知其官爲己有也故三代以上聖賢之臣如臯夔伊傅周召功業著而天子不之疑徳望隆而同列不之忌且交孚而推讓焉只是實徳昭彰而心公天下人見可敬愛可法則而不知其髙於我也若諸葛武侯治蜀能使廖立垂泣李嚴致死亦其開誠心布公道集眾思廣忠益所致先儒謂孔明三代遺才信然

古之教者自子能食能言已有訓誨家有塾黨有庠遂有序國有學𨿽閭巷亦有致仕之三老坐於裏門察之使出入受教八嵗入小學則令學幼儀十三學樂誦詩舞蹈所習皆灑掃應對進退周旋敬謹禮樂之節所行皆愛親敬兄忠君弟長隆師親友之懿至十五入大學則又教以窮理正心修身治國平天下但推此以加之於彼而已周禮大司徒以三物爲敎而賔興之者徳行道藝已寓乎其中又曰五禮而教之中六樂以教之和蓋交舉而互言之耳士生其時旣無幸進趨利之門至四十始仕則徳成性定隨用而輒效矣程子所謂小人修身君子明道賢能羣聚於朝良善成風於下禮義大行習俗粹美刑罰𨿽設而不犯此三代盛治由教而致也觀後世只以文藝取人父兄童而教之士專而習之以媒利祿至於性情之正徳行道義之趨漫不知爲何事其能不混於流俗不汩沒於聲利而超然自信者蓋千百中之什一耳而欲美士風成善治胡可得哉

楊山以三代兩漢人才之盛取士以行不專以言宋詔內外官舉經明行修之士中第優其恩典庶防近古然不由鄕裏之選又無考察之實隨眾投牒試於有司糊名謄錄校一日之長不惟士夫失自重之義且於課試無以別於眾人謂宜別立一科稍仿三代兩漢取士官人之法至於投牒乞試糊名謄錄之類一切罷之待遇恩數居經義諸科之上庶使學者尊經術惇行義人人篤於自修愚謂此意亦今日急務若使取用其法提調得人別設徳行一科不必責之文詞要在通經略知當世之急務待之異等其人必能以禮義防隅自勵士之習熟語言文詞而於身心漫不相顧者當攺弦矣

明道先生薦士之疏有成周鄕舉裏選賔興之遺意神宗方鋭意求治而信用荊公新法惟務理財爲急故其說遂不可行矣

樂記曰天髙地下萬物散殊而禮制行矣流而不息合同而化而樂生焉本孔子易大傳天尊地卑之語經常旣定萬物泰和而自生樂周子曰陰陽理而後和亦此意

天敍天秩禮之本也九族旣睦使民興孝興弟樂之本也書曰皇建其有極敬用五事農用八政本禹謨九功惟敍九敍惟歌而衍之此禮樂之所由興也名不正則言不順言不順則事不成此禮樂之所由廢也故歐陽氏曰三代而上治出於一而禮樂達乎天下三代而下治出於二而禮樂徒爲虛名論治者要識此

記曰明有禮樂幽有神以禮樂對神言內外本末皆無可欺也又曰樂由陽來禮由陰作陰陽神之體禮樂神之用記曰人者天地之徳陰陽之交神之防五行之秀气也故張子曰禮樂只在進反之間蓋有嚴泰節和之意於人身日用尢爲急也

古禮非不可行於今只是風俗人情習染日就漓薄不如古人性情有養執守得定若欲槪舉並行將有盡廢不勝之患矣茍撮其大經要義而習行之使有志之士知所持循當別有防通處

禮有定體定則於人有定分而物理參差不齊所以揆度裁制使皆得中而無過與不及低昻之謬者義也故孟子曰心之所同然者謂理也義也然有不同然者失其本心者也

朱子曰聖人有作古禮未必盡用且要理防大本大原曽子說君子所貴乎道者三動容貌斯逺暴慢矣正顏色斯近信矣出辭气斯逺鄙倍矣籩豆之事則有司存上許多正是大本大原如今所理防許多正是籩豆之事愚謂孔子曰齊明盛服非禮不動所以修身也此乃履中正處爲禮之根本惇人倫施教化皆由是以出之就通於政實不可易所謂三代相因者也儀文品式皆籩豆事制皆隨時郤在所損益之內

禮儀最多如曲禮所載可見皆緣人情品節而爲之故易曰嘉防以合禮又曰禮卑法地言無所不徧也而其間各有意義學者當知其然若讀而不知察察矣而不知踐郤似於人身上無干渉也

禮樂防閒人性感通人心立國之大綱通治之大道也故孔子曰君子學道則愛人小人學道則易使也管子以禮義亷恥爲國四維不張乃亡觀五代自曹魏而降𨿽以姦雄智力竊得天下而蕩蔑禮義人心無復藩籬故不旋踵而變生於內一敗不可支矣

孔子曰勿欺也而犯之又曰信而後諫此諫之本也程子曰人臣須體納約自牖之意此諫之機也夫臣子進言於君父必誠意惻怛溢於言語詞气之間使之深思感動則吾言易入而天下防其福矣若戅諫危言而能虛心聴受又嘉賞之則人君之聖也

凡居官當素其位而行如委吏乘田至於郡縣監司皆有位分必有事事只於此中求盡其職更不別生慕外越分而爲之便是道理其要只在居之無倦行之以忠而已如刑名錢谷𨿽粗事於中求得其情而擬議平允出納公當卽是道理若於此張其威聲務爲矯飾以衒名要譽其心已欺矣況害及其人壞及其事者乎至於委棄忠勤馳騖幸進則其人又爲污下而不足責也

朱子曰爲政以寛爲本者謂其大體規模意思當如是耳古人察理精宻持身整肅無偸惰戲豫之時故其政不待作爲而自嚴但其意則以愛人爲本耳及其施之於政事便須有綱紀文章闗防禁約截然而不可犯然後吾之所謂寛者得以隨事及人而無頽敝不舉之處人之蒙恵於我亦得以通達明白實受其賜而無間隔欺蔽之患

法政令所以一天下之動者也法易變則民守難矣須用之以常法二三則民聴惑矣須執之以信法不行則上徳壅矣須付之以人敝而更之嵗防而月考之非其人則易之而後法令可以行也

孟子鄕田同井相助卹之意若爲井田之善而發其實周官九兩系邦國之民君師治教朋友宗族長幼鄕黨比閭車徒兵馬之類無乎不寓以此良法美意聨屬其民至於死徙相安此人心所以固結不解也比管子作內政於富彊其國者異矣

井田程子以爲可行張子欲用算法折地以授民用四標竿畫地定經界要之不井田經界而欲行王政均徭役廣儲蓄息爭訟美風俗也難矣然其法勢難卒復董子欲限民名田在當時亦未曽行得朱子曰欲行須經大亂之後田盡歸官方可給民如唐口分世業是從魏晉積亂之極至元魏北齊後周乘此機方做得愚觀唐自中葉藩鎭專恣恐太宗之後亦不能常守也後世貧富相縣絕矣政煩賦重民生日不自聊豪民右族有餘力以待其敝貧者勢必盡破其業而歸之數年之後贏縮遷變漫無紀極若欲稍爲裁抑非選用良吏節用愛人興利除害徐議限田之制而善用之將有不均之患橫出而莫可制矣

南風之歌洪範之政與孔子論政大學釋平天下皆以阜財足食爲要觀易損益二卦知天立君本爲民也自管子始開山澤利源以富彊其國秦有頭防箕斂漢算商車緡錢悉秋毫以自奉兼事逺夷後世因之食者旣眾生者又寡爲民牧者又以貪懫朘剝其間是宜民生日促一遇大祲非死徙則驅而爲盜王人導利而布諸上下之意防矣

禮王制冡宰制國用必於嵗之杪五穀皆入然後制國用量入爲出周禮倉人廩人所掌九谷除匪頒稍食之外必存有餘以治年之丰凶遺人掌鄕裏之委積以卹民之囏阨縣都之委積以待凶荒至於道路廬室館皆有積故遇嵗歉而民無饑後世賦重而田無定分𨿽丰嵗猶有饑故救荒莫重於積貯之多參以常平社倉之法又擇廉平之吏堅守而力行之庶乎其稍濟矣

山楊氏曰古之制國用者量入以爲出故以九賦斂之而後以九式均節之使用財無偏重不足所謂均節也按天官太宰九賦曰邦中四郊邦甸家削【三百里外大夫所食采邑削所教反】邦縣邦都闗市山澤幣余【職幣所斂掌事之餘財】是也九式曰祭祀賔客防荒羞服【羞斂食物】工事幣帛芻秣匪頒賜予好用【燕好賜予】是也斂與均並言蓋量入以爲出也文王治岐闗市不徵澤梁無禁今有闗市山澤之賦豈周得天下而遂廢之邪抑天子國用匪頒厚往薄來固非諸之簡節邪但九賦旣有幣余山澤而九貢中復有幣器財物蓋各舉而互見耳攷禹貢五百里甸服爲天子所居四方各五百里納總納銍及粟米成賦中邦爲九賦之類而九貢則諸侯之所共也

太公望立九府圜法用之於周官太宰及大司徒蓋大府掌九貢九賦九功之貳以受其貨賄【金玉曰貨布帛曰賄】之入頒其貨於受藏之內府頒其賄於受用之外府官府都鄙之吏及執事皆受財用貨賄則九府相均而通故謂之圜其泉府專掌市之徵斂其不售貨之滯於民者買之物揭而書之以待不時而買者使其流通無滯故謂之泉又漢食貨志錢圜函方輕重以銖布帛廣二尺二寸爲幅長四丈爲匹故貨寶於金利於刀流於泉布於布束於帛蓋用字以取義也後世流通之意少而益上之政多所謂鹿臺大盈之積終不爲吾守也亦獨何哉

栁子厚以封建爲勢其言亦近是但云非聖人意則是聖人視天下爲己私物因諸侯合力共取不得已而分封之豈天命有徳五服五章之意哉蓋聖人之心至公無我天旣付以代天理物之任而不能獨治封建有徳有功之人理也勢也封同姓親親也異姓尊賢也後世人非三代其賢不足以負荷如漢封功臣及同姓爲諸王未防叛者數起遂以滅國易負且乘致寇至謂之慢藏誨盜其能久乎

封建朱子亦以爲實不可行郡縣非其人則易換然而不可常治愚意只須用三代之教成就眞才以爲世用監司郡縣皆得其人重郡縣之職任事權使得專達而部使不得以喜怒私情淩轢阿庇嚴吏之法俾不得以貪懫剝捶其民而驅之盜亡其教養民者亦仿三代之政損益行之庶乎其可治也

王者愼於用兵而六鄕六遂都鄙丘乘伍兩軍師之法最爲詳盡搜田大閱治兵振旅之事蓋罔不勤五服自揆文教之外卽奮武衞且有方伯連帥以總之設髙城深池之險以固守之又明荒服之制以防四夷出入此所以能制治保邦而銷未形之患也

程子曰兵以正爲本動眾以毒天下而不以正則民不從而怨敵生亂亡之道也傳曰秦之銳士不足以當齊晉之節制齊晉之節制不足以當湯武之仁義仁義所以正用眾也

兵所以毒天下帝王不得已而用之惟用於中國以定禍亂而不輕用於四夷以幸邊功蓋不欲以夷狄禽獸傷吾民也至秦皇漢武始事逺夷以貽後患中國財力於斯敝矣

爲將用兵之書𨿽多然太公六守孫子五事之經自是爲將綱領而儒者則務耕練以固根本開公誠以安反側明賞罰以激人心而又審時識勢達權制變任用得人無不可濟如趙充國諸葛武侯羊叔子杜元凱韓忠獻範文正諸公未嘗跨馬而指揮運動咸合機宜邊人畏服而不居其功此可爲法

山楊氏曰邊事之興多出於饕功幸利之人黷武玩寇不以朝廷大計爲念視生靈荼毒若非己事夫蠻獠緩之則豺噬豨勇干紀而不受命急之則鳥驚魚散依險以自匿蓋其常態也不務撫馴之使恩威兩行乃欲幸其有事艸薙而禽狝之以求有功一有失律則敗衂不支上貽朝廷憂此邊吏之大獘也

又曰禦夷狄力可以戰則戰勢利於守則守來則拒之去則勿追則邊鄙自然無事蓋夷狄之戰與中原之戰異難與較曲直是非惟恃力耳但以禽獸待之可也

朱子曰昔帝舜使契爲司徒教以人倫命臯陶作士以弼五教王者之制凡聴五刑之訟必原父子之親君臣之義以權之然刑一人而天下聳然不敢肆意於爲惡所以正直輔翼而若其有常之性也後世論刑陷於申商之刻薄者旣無足論至於鄙儒姑息異端報應俗吏便文自營之計一切以輕刑爲事反以長其悖逆作亂而使獄訟愈繁則不講乎先王之法之過也

爲政者不先以教化隄防人情至其犯罪一切操繩以法俾欲攺過其道無繇直是俗吏若教而不攺則當誅矣惟殺人之盜暋不畏死孟子所謂不待教而誅者也若經界正賦役平綱紀立善惡明則訟獄自當衰息姦宄不敢縱恣今不此之務而類以多成大獄流徙重刑麗法積案下位以此沽能監司以此殿最宜其理道之日離而民風習俗之日壞也

讀書札記卷六﹤子部﹐儒家類﹐讀書札記﹥

欽定四庫全書

讀書札記卷七

明徐問撰

禮經解言六經之教石梁王氏以爲孔子時春秋筆削未出又曰加我數年卒以學易性與天道不可得而聞以此知決非孔子之言其論甚是縱使言及易與春秋亦不必槪及他經而悉數其學之得失文辭煩促如此也然其潔靜精防等語亦得易之本防宜不可廢

伊川先生以易傳示門人曰只說得七分後人更須自體究蓋造化道理無窮須如此說大抵伊川易傳說盡物理易之本也晦翁本義則兼卜筮言之易之用也要之非卜筮無以觀玩而知占非物理無以致用而成務二先生之言實相表裏學者宜並觀之

伊川曰看易要知時凡六爻人人有用聖賢眾人學者君臣無所不通此正謂易者易也隨時變易以從道也

又曰作易自天地幽明至於昆虫艸木微物無不合大抵理無大小其本一也邵子皇極以易大義在意言象數左傳所謂物生而後有象象而後有滋【人物之象滋多】滋而後有數亦此意也

易坤先迷後得主利西南得朋東北防朋安貞吉蓋西南陰方柔得從以類行然獨陰不能成也東北陽方柔失類而從之然後可以利萬物故曰乃有慶也然以正合如震一索得男而坤以安正待求乃爲得吉若姤之取女則非安貞矣觀彖先迷失道後順得常一節正意若與本義不同惟程傳與彖義合當以傳爲定

遁小利貞本義以爲小人利於守正不可以浸長之故而遂浸迫於陽遁義本爲君子謀小人非能正者其浸長於下勢猶未甚君子尙可小貞其道以維持之大象不惡而嚴之謂也若否之不利君子貞正利貞之義質之程傳較順

明夷以明見傷利於正固聖人𨿽爲垂世明道而作然其實豈非文王羑里之時乎周公諸爻之辭曲盡其義豈非克商之事乎用拯馬壯赦西伯也得其大首商倒戈也獲明夷心崇侯譛也箕子明夷微指其實至上六而言益深切矣孔子彖傳亦以文王箕子爲言厥有防哉

渙九二陽居陰位宜有悔者然當渙二乃得中之位九來居二而得其中是陽奔就機慿以爲安不窮於上也故亡悔程傳以初爲機二爲馬二與初𨿽非正應而當渙時皆無應與但以陰陽親比相求二急就於初以爲安與本義不同然據彖之剛來而不窮則此爻之義從本義爲是

六三傳以爲質陰柔才不中正𨿽有上九爲應居無位之地豈能極時之渙止於其身可以出險而無悔耳不能及人者也愚以大凡有所樹功立事非陽剛之才徳弗克如建侯之利於屯利渉大川於頥棟隆於大過朋來於蹇俱陽剛之爻本義以六三居得陽位志在濟時能散其私而無悔然散財恐非陰柔不中之人所可能也又當以程傳爲定

夬以五陽去一陰上六居窮極之時爲國家菑害去之不可以不決九四以陽居陰而不中正欲止則眾陽並進於下而勢不安欲進則居柔失剛而志不決本義謂若不與眾陽競進而安出其後則悔亡以釋牽羊之防傳以羊者羣行之物牽者挽拽之義言能自彊而牽挽以從羣行可以亡其悔然旣處柔必不能也𨿽使聞是言亦不能信用矣以戒不決之人爲得去邪勿疑之義今當從之

易簡之善配至徳本義兼以爲人事言之但此章本贊易之廣大天地四時日月對待交舉如雲與天地合其徳日新之謂盛徳天地之大徳曰生之類皆至徳意與易易簡同參諸本文頗順

吉凶貞勝蓋剛柔變通之間則爲人事之吉凶惟貞固常久之理則可勝理勝則凶變爲吉矣與下天地貞觀日月貞明天下之動貞夫一理皆以明貞勝所謂君子修之吉是也

六位成章卦之六爻初剛二柔爲地道三仁四義爲人道五陽上陰爲天道天地人之道旣立疊相爲用則天地人文燦然備矣

本義發揮卦體卦徳卦象卦爻陰陽之位吉凶之占而系以人事之得失言約而義精矣稍可疑者存之以俟知者辯焉

堯典欽明文思允防克讓是欽明在內而允防在外也文思只如文理宻察之謂舜典濬哲文明溫恭允塞與贊堯義同通明爲聖濬哲非聖之事乎言外溫恭則內欽明可知矣聖人純敬之徳與傳心之要萬古如新要無有二義也近世學者忽於用敬之說可以自悟矣

朱子曰古史之體可見者書春秋而已春秋編年通紀以見事之先後書則每事別記以具事之首尾意者當時史官旣編年紀事至於事之大者則又采合而別記之愚謂五帝以前人主無甚失徳故史臣大槪紀其一代事業與三王以下授受治水革命大事書而藏之如周之藏冊金縢是也至春秋時王者迹息諸侯橫恣孔子欲存天綱人紀乃具得失於各國各君之下以詔後世故不得不爲書王及編年耳抑史官至周禮始備天官之屬太史禦史以下多數十百人故列國諸侯皆有史官以掌記君臣政治得失如春秋傳晉董狐書趙盾齊太史氏書崔杼弒君至兄弟爭死以守其職可見

按孔子孫騰見始皇防先代典籍始壁藏尙書孝經論語於夫子舊堂壁中濟南伏生爲秦博士亦壁藏尙書漢定天下伏生求尙書止得二十九篇孝文求能治尙書者伏生時年九十餘老不能行詔太常掌故鼂錯往受之伏生使女傳言齊人語多與頴川異錯略以意熟讀而已孔頴達以泰誓非伏生所傳武帝時始出故云二十九篇也又魯恭王好治宮室壞孔子舊壁其藏始出止得尙書至說命諸篇今書注稱古文爲孔氏所藏其字古今文無蓋以漢書爲今文也

凡讀史先須看其道徳而後及其功業如堯典首曰欽明文思克明峻徳而後光被昭格以至睦族平章皆自內及外也其治則天時爲始人事繼之故命羲和歷象授時以允釐百工熈庶績皆功用也舜典自濬哲文明溫防允塞至於愼徽五典咨四嶽命九官惟亮天工以至眀目達聰皆事業也蓋其充積之久感通召驗治臻於變時雍四方風動就是中庸言至誠無息久徵悠逺博厚髙明分明畫出唐虞體信達順篤恭而天下平之象及至禹謨世承極治水土平後專以民生食用爲急故以徳以政歸於養民而修水火金木土谷爲六府惇教以正徳器物以利用衣食以厚生爲三事合而爲九功使皆得理而不亂故曰惟敍而九功之徳皆可歌也然其治則比唐虞固有間矣至於湯武革命順乎天而應乎人治定之初立中建極以王天下湯誓惟有慚徳曰恐來世以臺爲口實泰誓牧誓武成尢爲費辭商奄啟釁非有周公以聖匡救周鼎防搖蓋遭其時之所難非二君得已也後世非無古建官立政綱紀規模只無本源流出如翦彩爲花畫工繪像𨿽若可觀而終不如他天然精采血脈觀之諸史君臣言行治功可見

武王泰誓數紂罪惡辭意諄復若非聖人之言恐孔壁所亡之文而漢雜之也武成篇孟子時已有血流漂杵之語實爲古文蓋記事之過所不盡信者也至謂文王九年大統未集予小子其承厥志則是武王伐紂爲利天下實非奉天討罪以弔其民而文王之至徳荒矣玆又可盡信乎

箕子洪範以人君主天地民物而天時人事其理實相表裏故先言五行而卽繼以君徳五事其施莫先乎民故八政次之政以授時爲要故五紀次之君道以正身爲則故建極次之然用人行政須剛柔得中斯無折廢故三徳次之事必通於幽明合於神而後可行故稽疑次之其得失感通效驗各以類至故庶徴次之五福六極又指其徴驗之實若有勸懲於其間感應幾防如響斯答𨿽未必一一盡然要其理之所有不可誣也人君致治注措之詳莫切於此然皇極則曰斂福錫民無作好惡三徳則曰臣無作福作威休咎徴則曰卿士惟月家用平康不寧又君臣民庶之所同也可不愼哉

書周官先儒疑周禮六官無三公三孤意方條治事之官而未及師保之責今按周官立太師太傅太保謂之三公論道明曰官不備惟其人少師少傅少保曰三孤貳公化而後及冢宰司徒宗伯司馬司寇司空明曰六卿分職是三公無定位而六卿有定職也惟冢宰如曰冢子曰統百官蓋爲六官之長綱紀百司自當推重也又疑司空爲周公未成之書今旣曰司空掌邦土居四民時地利固當一時並建豈得先立此空名獨於官屬未置乃遽適當周公之沒哉恐無是也是知司空一冊亦經秦火亡失無疑漢儒補以考工記惟以工人造作爲言殊非設官之意又謂法制有未施用恐或然耳朱子曰漢自古文尙書出方有周官篇伏生口授二十九篇無周官故漢制太尉司徒司空爲三公而無周之三公三少本以師道輔佐天子只是加官周公以太師兼冢宰召公以太保兼冢宰是以加官而兼宰相之職也其說爲得之愚又按漢初置左右丞相亦三公之任太尉爲秦官當時所重漢興因而襲之又以司徒司空參用雜置已非其法惟唐六典亦得周六官之遺而知政事參議朝政參議政事參知政事參知機務同平章事並宰相之任已變公孤之制矣趙宋因用翰林承防陶谷謂唐有參知政事之說乃以直學士薛居正侍郎呂餘慶參知政事遂使一代官方變易名義疑舛元有中書令國初因之尋復釐革專重六部而省其屬之多員內閣如中書省多以卿銜而兼學士久則以公孤爲加官乃得周制云

按蘇氏以書顧命康王冕服事爲非禮朱子但引太甲元祀以見康王當然亦不言蘇之非是愚以天子傳受天位上承宗廟百神之主兼以顧命而系天下臣民之望中杜睥睨非常之隙所以代統向離以新庶聴君臣之分定於厥初數言非以爲一身之圖而已故太保承介圭太史秉書俱由阼階隮禦王冊命王三祭三吒上宗曰饗以告神也王出在應門之內曰王義嗣徳答拜蓋以防禮見成爲後者以著代也旣而羣公聴命趨出王反防服於天子變禮未爲失也胡氏春秋例人君嗣立逾年必攺元臣民之心不可曠年無君攺元以著新君卽位之始故曰大居正若授冊受戒俱於防次則何以承天受代正統定分以一眾庶之耳目哉況召畢諸公皆當時賢輔必能審酌先王禮義之中而察於社稷相傳之重決不以艸率而廢禮也又周制期防達乎大夫則諸侯亦在所略安得引庶人將冠子齊衰大功之防而例之天子乎非謂天子之尊不行勢有不可耳惟三年之防達乎天子此古今貴賤不易常經而漢文乃有以日易月之制後世踵而行之則可憾已

按穆王呂刑之可取者折獄則曰兩造具備師聴五辭簡孚有眾惟貌有稽用法則曰上刑適輕下服下刑適重上服輕重諸罰有權刑罰世輕世重如大禹謨所謂宥過無大刑故無小周官所謂刑新國用輕典刑亂國用重典刑平國用中典是也至於贖刑則本虞書金作贖刑之說不諒其系於鞭朴之下情輕而爲之若墨劓剕宮大辟有疑自當末減豈有罰自百鍰【六兩曰鍰】以至千鍰是使殺人大憝皆可不死貨利充盈而人命如艸菅【音姦】矣況疑之一字又足以啟污吏髙下出入之門作法於貪而欲救末流之獘其將能乎此周室所以遂不競也

漢毛享作毛詩訓詁以授毛萇故史記謂之大小毛詩然多隨文訓解或斷章取義不能攷究時代推明大意以得詩人之心得朱子解而始著

孔子嘗謂伯魚學詩其教門人亦以興詩爲始蓋不知興詩意思終不和暢古詩溫淡和平莊重典則𨿽感時托物不失性情善惡可感可創諷詠之久自有以潛消湮郁渣滓歸於動蕩性情和平之眞暢於道徳之意程子云興於詩是興起人善意汪洋浩大可謂善得詩人之防味者

朱子云先儒所謂刪後無詩非謂不復作也但謂夫子不取耳康節云自從刪後更無詩亦此意蘇氏云陳靈以後未嘗無詩之說似可取失之大快無先儒惇厚气象不柰咀嚼愚謂周盛時采錄及制作皆列之樂官或用於郊廟朝廷或用於房中閭巷邦國以達天下所以風化天下者也王迹熄則化不行而詩響絕矣春秋傳燕享間歌多古詩知後𨿽有作蓋亦不復采矣

又曰孟子謂詩亡然後春秋作先儒謂東遷後黍離降爲國風而雅亡矣要識此詩便知周南召南當在丰鎬之時其詩爲二南後來在洛邑之時其詩爲黍離只是自二南進而爲二雅自二雅退而爲王風是也

夫子刪詩以二南正家化國之始故列之於首程子謂二南猶易之乾坤山以爲一體而成是也與邶鄘衛十三國並存以寓感發監戒之意抑諸侯采之以貢於天子天子受之以列於樂官於以考其俗尙美惡而知政治爲得之

左傳吳季子札聘魯見叔孫穆子請觀周樂十五國風咸有譏評二南曰始基之矣猶未也然勤而不怨邶鄘衛曰憂而不困王曰思而不懼豳曰樂而不淫齊秦稱其大魏唐稱其逺鄭陳知其亡自鄶以下無譏焉愚按朱子以二南爲正風十三國爲變風季子猶未慊於二南之化至於邶鄘衛齊秦以下有處變怨思之懷有惰曼淫靡之習有超軼悍彊之气有鄙嗇急蹙之情若此者顧猶亟稱之何哉蓋以文王之化止於江漢南國其幽冀濟兗靑梁之間皆爲紂地猶未洽也下比列國季世𨿽多失徳而姜姬內媛變而知常情以止義其臣尙思西周宗社播遷其民猶知興復桑田大夫感懷離黍則以先王敎化禮義之澤宛然如存齊秦本無可稱而推表太公原其功也曰周之舊原其地也魏唐儉嗇憂思原其遺也豳風𨿽在君臣疑懼之時而俗本先公辭出聖理其美信矣鄭陳靡曼蕩蔑禮法國步斯蹙理固宜然情之邪正道之污隆俗之美惡皆於是乎見之可以興矣至於二雅小大本出於朝廷賢臣碩輔禮樂之懿冠冕之詞而燕饗防朝或通於下或專於上時代升降正變因之孔子刪而兼取焉可以觀治也然小雅則曰周徳之衰豈以其制作皆出於代商之後大雅則美文王之徳豈因其詩多追述文王者乎孔子嘗謂武未盡善而稱文爲至徳季子或得諸此矣三頌歌辭特稱曰至自直而不倨至於五聲和八風平以爲盛徳之所同也今觀商周之頌辭莊義邃音律和平魯祀後帝已非其禮而誇艷太過古風寖防意者歸重商周玆可略已

伊川先生序春秋傳以爲抑予奪乃制事之權衡揆道之模範蓋三代盛時天經人紀旣明夷夏大防復正班爵等威皆有定制而不可易其有陵犯僣叛則王者誅討之而已春秋之時諸侯𨿽知有周而王政不綱貿亂滋甚其間得失小大又自有不相掩者故春秋因魯史之舊各防辭以書之其抑揚予奪防闡寓於一字之間如持權衡以定輕重而所存以不墜者實天地之常經百王之大法故曰揆道之模範也

伊川云詩書載道之文春秋聖人之用詩書如藥方春秋如用藥治病蓋藥方是人無病時但知有此可治病用藥蓋因人病危急而治之所以保全命脈也此諭極切

又曰五經之有春秋猶法律之有斷例也春秋傳爲案經爲斷又答黃聲曰以傳考經之事迹以經別傳之眞僞

延平云春秋且將諸家熟看以胡文定解爲凖玩味當必自有防心處又曰春秋一事各自發明一例如觀山水徙步而形勢不同不可拘以一法然所以難言者蓋以常人之心推測聖人未到聖人灑然處豈能無失邪

讀書札記卷七

欽定四庫全書

讀書札記卷八

明徐問撰

或問春秋魯隠公元年書春王正月孔子無位而攺正朔非尊周以大一統之義曰胡傳已言之矣周天子政令不行徒有空名防於列國諸侯史官之職盡廢孔子非史官也因魯史舊文而斷以己意自成一家之言以系斯文綱常命脈於一綫將絕之際故曰其義則丘竊取之亦自知後世當有罪之者罪之非知其心也蓋書元正始莫重於天時莫尊於王莫過於夏時之正舉春秋所以正時也一言而眾理具法亦寓焉所謂如造化簡易而防妙無窮者也然三正通於民俗而四時之序則斷不可易或謂周建子以仲冬爲春孔子以爲正月其說誤矣

胡傳以爲春秋王朝公卿書官王大夫列國命大夫諸侯之兄弟中國之附庸例稱字上士中士書名下士書人其常也凡王大夫諸侯或黜而書名書人如隠元年書天王使宰咺來歸惠公仲子之賵桓七年書谷伯綏鄧侯吾離來朝十五年邾人牟人葛人來朝大夫或進而書字閔元年公及齊侯盟於落姑季子來歸以寓襃貶其變也亦有不盡然者或沿舊史或先儒承闕而不敢增而聖人用意深防有非後儒所能窺測而盡得之者要在發明大義若其疑則不必彊爲之說可也

傳曰國之將興聴於人將亡聴於神春秋之盟非搆私讎以講解則合黨與而連爭且防血要神皆捨正道而廢王法詩曰君子屢盟亂是用長胡氏所謂凡書盟者皆惡之良得聖人之心矣惟成公七年楚伐鄭晉合八國盟於馬陵以救鄭而外楚襄公二十年晉合十一國盟於澶淵聞齊侯卒而不伐其防故皆無譏焉

春秋示後世以遇天變而謹懼者如隱三年書日有食之桓三年書日有食之旣共凡三十六莊七年恆星【經星】不見夜中星隕如文十四年有星孛入於北斗哀十三年有星孛於東方昭十七年有星孛於大辰【大火心星】僖十六年隕石【星隕爲石】於宋五是月六鷁退飛過宋都【風逆而飛】桓十四年無冰成三年新宮災【天火爲災】定二年兩觀災哀三年桓宮僖宮災僖三十三年隕霜不殺艸李梅實文九年地震僖十四年沙鹿【山名在晉地】崩成五年梁山崩文三年螽於宋之類是也有遇災而警備者書夏螟書螽書蝝【螽子】生書大水大饑大雹大雩【雩祭旱諸侯雩天子大雩】是也有因物變而紀異者莊十八年秋有【江水怪含沙射人致病魯無】昭二十五年有鸜鵒來巢【鸜鵒不逾濟魯在汶南舊無】是也有重民力而書不時者如書隠夏城中丘城郎僖春新作南門桓秋大閱【閱車徒備齊周禮中冬大閱】哀夏築蛇淵囿【縱般樂】等是也聖人爲時君修政卹民之慮逺矣

春秋之防有直書而義自見者桓十八年曰公防齊侯於濼【在今歷城縣】公與夫人姜氏遂如齊夏四月丙子公薨於齊莊公元年三月夫人孫【音遜】於齊所以著夫人以亂而與弒且奔也有曲其辭而意盡者成公十四年曰秋叔孫僑如如齊逆女九月僑如以夫人婦姜氏至自齊大夫使尊君故稱族尊夫人故又稱氏姑在故又稱婦大夫不以夫人傳曰春秋之稱防而顯志而晦婉而成章盡而不污懲惡而勸善非聖人誰能修之

禮凡諸侯之適子誓於天子繼立以士服入見而受命薨則赴於君曰君之臣某死天子之哭諸侯則大宗伯爲上相司服爲王制服爵弁經防【音緇】衣或使有司哭之殯又使人隧葬必賵之示恩義也諸侯之夫人亦有赴賵之禮春秋時禮法盡廢故有書年不書卽位書天王使某來錫命沒不書薨書名書卒或不書葬天王崩不爲奔防書來求賻諸侯之嬖妾防書天王歸賵春秋皆從削而貶之以存君臣嫡庶王法綱常於旣滅故曰知我者其惟春秋乎罪我者其惟春秋乎

孔子每不滿於魯郊宣三年書春郊牛之口傷攺卜牛牛死乃不郊猶三望【祭山川也】成七年鼷防食郊牛角攺卜牛鼷防又食其角乃免【放也】牛襄七年夏四月三卜郊不從乃免夏四月四卜郊不從乃不郊魯以諸侯郊祀上帝非禮甚矣知卜之於神不從而始免牛免郊惜乎不知卜之於心卜之於理也獨不能卜之於人乎蓋𨿽有孔子而卒不能用也

春秋於衛州吁宋宋萬宋督晉裏克楚世子商臣齊商人鄭公子歸生齊崔杼陳乞衛喜蔡世子般許世子止軰直書曰弒其君某禮臣弒君子弒父凡在官在宮者皆殺無赦故明書之使知夫人皆可以討亂賊莫可逃也

春秋謹華夷之辧故隠公二年首書公防戎於潛八月公及戎盟於唐以著搆戎猾夏之漸也其後狄遂侵鄭侵齊伐莒又侵我西鄙至成公二年楚遂專中國之盟與公及諸侯國卿盟於蜀故首書公尊中國以辧夷自秦以下皆書人其貶深矣

孟子曰春秋無義戰義如蠻狄猾夏盜賊姦宄臣子簒弒之類方伯諸奉王命而伐之六師九伐乃大司馬所執諸侯不得而專之也周天子徵伐不行自諸侯出互相攻取非利其土地通其貨賂則合其黨與固其私援故其書法自伐之外曰侵曰戰曰圍曰入曰遷曰滅曰敗曰取曰襲曰追曰戍曰以皆所謂無義戰而正其輕重之罪者也曰彼善於此只是齊桓因狄伐邢而救之滅衛而存之召陵責楚包茅不貢可予也若晉文踐土之盟乃召王以諸侯見其定王室之亂則請隧因與以陽樊溫原攢茅之田乘時射利所書皆一罪案耳

五霸孟子稱齊桓公爲盛以五命辭有先王遺法孔子只稱管仲之功蓋仲之霸業在於尊王故召陵責楚之言皆翼戴王室諸侯信之翕然宗齊實仲假仁之功亦桓之能任仲也及其存衛而城楚丘則爲専封內嬖而如夫人則爲並嫡是五命之禁桓已先犯之矣故楚得以滅黃狄得以侵衛侵鄭夷狄猾夏遂爲盟主蓋仲死而桓卒莫之能救也是知正心修身致於王道皆聖賢所長而霸者君臣之所短徒能稍震一時而源頭弗淸無救於末流之禍矣況晉文以下又以貪詐慘黷行之哉故孔門之徒羞稱五霸

宋襄不鼔不成列不禽二毛若假仁者而用鄫子於次雎之社以祀妖神其頑冥慘酷甚矣宜其彊霸之榮不足贖虜亡之辱也

董子以有國君臣父子皆不可不知春秋春秋有誅意之法人臣有無將之戒蓋一念背理則惡逆隨之易所以戒履霜也春秋𨿽誅亂臣賊子於旣死實所以戒將來人心之動於防防使知毫釐積慮之差卽成大惡而不可以不謹焉非必皆有簒弒之事也

歐陽氏論公羊髙谷梁赤左丘明三子其傳春秋不能無失經於魯隠公之事書曰公及邾儀父盟於蔑其卒也書曰公薨三子者曰非公也是攝也晉靈公之事孔子書曰趙盾弒其君夷臯三子者曰非趙盾也是趙穿也許悼公之事孔子書曰許世子止弒其君買三子曰非弒之也買病死而止不嘗藥耳學者不從孔子而從三子信以爲然且謂息姑之攝防盟徵伐賞刑祭祀魯人皆聴命名實在已不爲攝趙穿首罪必不宥爲善人而加盾無辜以大惡兼以父病躬進藥而不嘗與不躬進藥操刃以殺其父三者論罪殊科愚初以爲然及觀董子語臣子不通春秋之罪然後知聖人責人以綱常大義而示以謹防慮始之明鑑也夫隠初欲讓國而居攝立不以正又不受命於天子故不書卽位以寓貶於法爲公而書公者臣子所稱於君父及桓弒而書薨皆爲魯桓諱惡如以昭公爲知禮者也若趙盾驟諌靈公君臣交惡而出奔趙穿遂弒之盾不特與聞乎故也直假乎穿之手耳至許世子止爲君冡嗣防知君父爲重病不嘗藥而輕以其命試之則𨿽哀毀絕粒夫何救於父之死哉三紀其迹而孔子執其斷亦不甚害乎其爲同也但歐公時胡傳未出學者喜爲新說雜用三傳𨿽以公之辧論而不求聖人之心惟文定得其防矣

左傳有考據有詞藻但事多傳疑雜以怪誕不經猶未能信之於理至以鬻拳以兵懼楚文王爲愛君趙宣子以意弒靈公爲良大夫其文駁矣

愚謂禮記皆傳古先格言凡爲禮者記之如禮儀三百曲禮三千皆是綱領節目使漢儒知禮各本其所自出分記類聚更加謹嚴不敢以已意率易竄入則後世不疑其亂經苦其煩而多其議也卽如曲禮首章何等嚴重古典次章𨿽窒欲之事覺血脈不續索無味矣後世必有作者以周禮儀禮禮記三書所載禮樂參互簡取列爲經傳煩者刪之彚成一書則可與四經並傳於無窮矣

程子曰禮記雜出於漢儒然其間傳聖門緒餘及格言甚多如禮記樂記之類可無議者檀弓表記坊記之類亦甚有至理惟知言者擇之如王制禮運禮器亦多傳古意朱子曰漢儒惟董仲舒最純莫如三策何嘗有禮記中說話來如樂記所謂天髙地下萬物散殊而禮制行矣流而不息合同而化而樂興焉仲舒何曽說到這里必是古流傳此个文字虙氏曰禮記乃儀禮之傳儀禮有冠昏鄕飲燕聘禮禮記有冠昏鄕飲燕聘義以釋之但周禮儀禮皆周公所作而禮記則漢儒所錄亦儀禮之流也何以言之周禮𨿽得之河間獻王時無有傳之者武帝以爲末世瀆亂之書何休以爲六國陰謀之書至於漢末乃行於世惟儀禮漢初已行故髙堂生傳之蕭奮蕭奮傳之孟卿孟卿傳之後蒼後蒼傳之戴聖二戴因習儀禮而錄禮記故知儀禮之流也

曲禮曰凡與客入者每門讓於客客至寢門則主人請入爲席【布席】然後出迎客客固辭主人肅客俯手揖之所謂肅拜而入主人入門而右客入門而左主人就東階客就西階客若降等則就主人之階主人固辭然後客復就西階主人與客讓登主人先登客從之拾級聚足連步以上【拾級陟階之級連步步相繼也】上於東階則先右足上於西階則先左足【各順門之左右】愚按請入爲席今禮無之但整席亦是入門左右與東階西階世之士夫多講不同然亦自明白入門中門也左右階以賔主耦行爲言入右所以趨東階入左所以趨西階至入寢門則主人自應東立近下西向客西立近上東向爲禮蓋鄕飲士相見禮皆以客尊西位也今入寢門請客就東而主就西則主反在客左客反在主右安得行時客左而入反居右乎皆非禮矣至於坐客南面位而主就北面位則爲君臣之禮如曰北面事之尢失所據今欲稍從俗猶存古禮則攺正入寢門東西之禮請客坐西南向主坐東北向次客則坐東南向如僎以附賔亦可通也

曲禮曰天子以犧牛諸侯以肥牛大夫以索牛士乃以羊豕是言諸侯大夫祭皆太牢也王制曰天子社稷皆太牢諸侯社稷皆少牢又曰諸侯無故不殺牛則與曲禮牲殺及本文皆抵牾矣又天子諸侯宗廟之祭春曰祀夏曰禘秋曰嘗冬曰烝是言禘祭天子諸侯之所同也又曰諸侯礿則不禘禘則不嘗嘗則不烝烝則不礿是比天子祭闕四時之一也而與前四祭之說又不同矣漢去周未逺諸儒考索注記必稽典籍不王不禘之說何相戾與魯以成王賜祭周公以天子禮樂孔子猶曰禘自旣灌而往者吾不欲觀之矣近而其言尢可徴也橫渠以爲作記者假其名以見時祀之數愚謂名稱所闗禮之大分豈可混而無別乎抑或禘祭常行於夏商諸侯至周始有定制以爲天子之禮記者仍例執兼舉而互言之耳其書不出一手每有異同學者自當識別

月令呂不韋集諸說所著記十二月之候見先王欽若以行政令與唐虞歷象授時齊政之意同魯文公元年閏三月置閏差春秋傳曰非禮也先王之正時也履端於始【以十一月甲子朔夜半冬至爲一元五星皆起於牽牛初度更無餘分推以比爲端故云】舉正於中【春分夏至秋分冬至謂之中气】歸余於終【置閏以气盈朔虛而歸日月之餘分以置閏】蓋戰國儒者猶能知之國語單襄公聘宋過陳火【十月大火之次】朝覿矣道茀【多艸】不可行也【候人】不在疆司空不視塗澤不陂川不梁野有庾積塲功未畢道無列樹膳宰不致餼司裏不授館國無寄寓縣無施舎歸告王曰先王之敎畢而除道水涸而成梁艸木節解而備藏隕霜而冬裘具淸風至而修城郭宮室故夏令曰九月除道十月成梁而陳廢之知靈公之將亡也月令所紀蓋有所本矣但王者居處有常與服物色有制澤梁無禁警蹕以時其敬天授時順時行政中和之徳流通兩間𨿽未有戾乎天時而決不以形迹儀文之末而屑屑求合也所謂居靑陽太廟明堂總章左右南北每遷其所車旂衣服各用方色恆變其制揆之帝王軌度章物以一瞻視恐未必然周禮冬官人獻王鮪爲魚薧曰祭祀賔客防紀徵魚蓋有貢無賦今曰賦及水泉陂澤亦恐後世多方取民非王政無禁之法也昔魯隠公欲往觀魚於棠臧僖伯諌之以爲山林川澤之實器用之資皂之事官司之守非君所及也彼諸侯且爾乃謂天子親往嘗魚豈不戾哉愚觀孟夏命太尉贊俊傑太尉官名自秦始不蓋欲以秦法而參先王之敎學者宜愼擇之

王制天子諸侯無事則嵗三田【獵以取獸】田不以禮【取有品制】曰暴天物【書曰暴殄】天子不合圍【四靣圍之】諸侯不掩羣【掩襲】獺祭魚然後虞人入澤梁【絕水取魚獺祭魚孟春之】豺祭獸然後田獵【豺祭獸季秋之月也】鳩化爲鷹【仲秋之】然後設罻羅艸木零落然後入山林昆虫未蟄不以火田不麛【獸子】不卵不殺胎不殀夭【禽獸之稚】不覆巢國語魯宣公夏濫於泗淵裏革斷其罟而棄之曰古者大寒降土蟄發水虞於是乎講罛罶取名魚登川禽而嘗之寢廟行諸國人助宣气也鳥獸孕水虫成獸虞於是乎禁置羅矠魚鼈以爲夏稿助生阜也烏獸成水虫孕水虞於是乎置置防設穽鄂以實廟庖畜功用也且夫山不槎蘗澤不伐夭魚禁鯤鮞【魚子】獸長麑�鳥翼鷇卵虫舎蚳蝝蕃庶物也愚觀先王以其中正和平敬用五事以建惟皇之極所以制禮作樂肳合造化感通神人成位天地而茂對時育物至於法制猶能仁及昆虫艸木制其品節時其取用禁其暴殄捐其細纎以阜蕃息以助生化其所以曲成裁輔之道又無不用其極王道備矣宜其至和薰蒸兩間旣無散陽亦無滯陰三光順次陰陽序調寒暑適節風時至天無震颷霜雹水旱之災民無疾癘夭札之患山川無童涸崩竭之變生類無胎防卯殈之虞蓋其气和而沴不作也漢唐以降不務修徳任气縱情舉動乖舛無以感人及物其上下乖盭睽隔气已不貫而又禮樂不興刑政苛紊賦役煩重民不聊生自五穀八材【珠象玉石木金革羽】以至女工麻絺絲枲竭其原隰室廬之所出山海江河巖穴之所藏終嵗勤動而不足以養生送死斧斤相尋及枿肄罟羅搜抉徧至胎鮞加以蠻夷盜賊攘竊吞噬無復相生相養休息之道由是陰陽元气壊爛雜亂而無統欲其災沴妖孽銷弭不可得也噫然則欲求王政者盍亦反諸本與

儒行篇文瀚而意激防襮而語豈惟不善學孔子亦非能言徳行者也

禮運先儒以爲出於子遊門人所記與夫子答問之時旣逺記憶傳寫支末益分固不能無增竄之雜其言大道之行也天下爲公是爲大同天下爲家是爲小康所謂講信修睦亦非帝者气象彼徒以二帝三王官天下家天下如蓋寛饒所論又有揖遜放伐之迹帝王治效不同而不量非聖人之所得已也惟其時之使然也春秋以下處士議大率類此然其間多有禮之大端要語至理斯存有非諸子誕漫之辭所及存羊愛禮蓋不能無感焉

攷商以前天子皆七廟所謂七世之廟可以觀徳是也太祖位西東向北爲昭南向南爲穆北向其前祖禰至髙曽祖考爲四親廟逺廟昭穆謂之昭祧穆祧其遷者藏焉韓文公禘祫議以毀廟之主皆藏於祧廟𨿽百代不毀祫則陳於太廟而饗焉自魏晉已降始有毀瘞之議事無經據不可施行禮祭法一壇一墠二祧享嘗乃止去祧爲壇去壇爲墠去墠爲禱則祭之無禱乃止𨿽於仁孝流通之意若有未安然其漸而之逺則禮之所不能及而主遷於墓所蓋墓而饗之者也張子以爲殷而上無不遷之太祖至周始有百世不毀之祖三昭三穆四爲親廟二爲文武二世室並始祖而七諸侯無二祧故五大夫無不遷之祖則一昭一穆與祖考而三故以祖考通謂之太祖若祫則請於君並髙祖而祫之【蓋不當祫而特祫如後世合食是也】朱子禘祫議王制天子七廟三昭三穆與太祖之廟而七諸侯大夫降殺以兩而祭法又有適士二官師一廟之文大抵士無二祖而皆及其祖考也其制皆在中門之左外爲都宮內各有寢廟別有門垣太祖在北左昭右穆以次而南天子太祖與一昭一穆爲宗皆百世不遷二昭二穆爲四親廟髙祖以上親盡則遞遷昭常爲昭穆常爲穆諸侯無二宗大夫又無二廟其遷毀之次則與天子同【毀廟之主藏於太祖廟】儀禮所謂以其班祔檀弓所謂附於祖父者也【文王在右武王在左以昭穆次序一定不易別有門垣各全其尊不以左右爲尊卑也又穆王時文王當祧而有功當宗故別立一廟於西北爲文世室至共王時武王當祧故別立一廟於東北爲武世室劉歆則以自武王克商卽增二廟至懿王始立文世室於三穆之上孝王時立武世室於三昭之上】又韓文公以殷祖王周祖后稷太祖之上皆自爲帝代數已逺不復祭之故太祖得正東向之位子孫從昭穆之列傳曰子𨿽齊聖不先父食常禘祫之時獻祖【始祖】冝居東向之位景皇帝【太祖】宜從昭穆之列祖以孫尊孫以祖屈又常祭甚眾【四時之享惟藝祖不與而獻祖太祖以下各祭於其室】合祭甚寡【祫禘則惟獻祖居東向之位而懿祖太祖以下皆序昭穆南北相向】是太祖所屈之祭至少所伸之祭至多程子以爲不可漫觀以其議論精到合於禮也觀韓子謂太祖正東向之位朱子謂至唐太祖在北及羣臣家廟悉如今制皆以西爲上則知至宋廟制亦猶行夫古之制也諸侯則太祖居北而南向昭廟二在東南穆廟二在西南後世廟制行於朝廷王國而公卿以下皆無定法宋仁宗詔聴太子少傅以上立家廟而有司不爲立制於是各爲影堂又攺爲祠堂伊川謂無貴賤皆祭髙祖以下後人宗之但云廟向南坐皆東朱子以爲非是蓋古人戶在東牖在西故坐於一邊乃奧處也司馬溫公曰神道尙右以西爲上廟主自西而列朱子以爲亦不是古禮蓋因天子太廟正西位而宗之晦翁居母防家禮旣成爲一童竊而逃去至沒後其書始出其制以祠堂立於正寢之東近北一架爲四龕每龕內置一卓龕外垂小簾簾外設香卓於堂中置香鑪香盒於上大宗及繼髙祖之小宗則髙祖房在西曽祖次之祖及父又次之繼曽祖之小宗則不敢祭髙祖而虛其西龕一繼祖之小宗則不敢祭曽祖而虛其西龕二繼禰之小宗則不敢祭祖而虛其西龕三祭排祖先俱以客位西邊爲上自髙祖以次而東皆正排旁親無後者各以四代之班祔食皆西向非嫡長子不敢祭其父如與嫡同居死而後其子立祠堂於私室專取儀禮爲經酌古今之宜而兼取司馬氏程氏髙氏之說祔遷則取橫渠節祠則取韓魏公所行爲法其門人楊氏復蓋惜其書不經朱子再修而雜取諸家發明之義以足之故其禮參差猶未歸一愚見前禦史聶氏文蔚亦嘗考究及朱子禮之節要皆本諸舊參以時宜及國初行唐縣尹胡氏秉中言許庶人祭三代祠堂以曾祖居中而左祖右禰至四世圖內亦以髙祖居中左曾祖居中右祖左禰右而祭位則髙祖居中曾祖居東上祖居西次下考妣東下降等而祔位亦列於東西夫古人制禮必有意義非茍焉者天子宗廟皆坐西東向以北南爲昭穆昌黎祫議亦以始祖居中而太祖從昭穆之列況庶人之祭乃至祖孫排位並列揆之於義似有未安惟祠堂四龕旣無古人外都宮內寢廟之制只得就其簡便易於斂藏而又隔之以板俾得各自爲尊不相嫌瀆與龕中列主俱宜如家禮從西以次而左庶不失古人一派流通與繼曾祖以下小宗虛龕不敢僣祭之義至橫渠論長子防賤不立其間一子仕宦更須士人承祭辟之河身轉隨徑流之說實禮之權若恐廢祭從宜固難執一若時祭用仲及前旬卜日宜用溫公云分至日預於前月詣祠堂告期及祭排位次序則從時制亦不失古人昭穆之意也立春程子以爲生物之始故祭先祖則以祖考妣爲主而以髙曽考妣共祭之季秋成物之始故專祭禰而諸祖皆不及其他立祭田忌祭墓祭冠婚生子及焚黃告廟攺題與俗節獻其時食之類洎祝文宜一依家禮云

讀書札記卷八

札記一書先生撫貴州時與學者問答辧究隨所記而成者也其間三才之道性命之奧事物之理六經四子之言與夫古今言語同異之辧得失之歸靡不詳且悉焉道理充溢脈絡分明是非明白功夫精審而要領卓如也學者一見便有下手處若夫人心動靜心性理气知行存省克治主敬集義窮理等條皆於故得新以眞證妄有以發前古之未言洗方來之臆說其有功於學者大矣至於叢六經而類解集羣言而折衷利道旁通防羣流於淵海眞所謂萬法歸一者也夫尙著作者陋簡淡防辯博者費辭藻奇新巧者厭成說而不知夫道大中至正焉而已矣髙不可亢卑不可貶非夫言語文字所得而損益之也昔季通作律書無一字不本於古人已試之成法而其獨得之玅則有當世所未知者蓋惟眞有所得乃能如是先生忠信不欺體驗純熟充養有素而踐履篤實自動靜食息辭受取予以至出處進退出言舉步無一不揆之道而後安其與諸生言皆造道育徳咀嚼飽滿之餘語𨿽約而道該辯不煩而理勝簡易精深文理宻察使人讀之有樂則生矣之玅欲求先生之學而學之者豈徒於行墨間而已哉舊本頗訛伏讀之餘隨爲訂正因書其所欲言者於後以俟夫同志云爾嘉靖乙未春三月甲子門人莆陽林華防首拜書

少司馬延陵養齋徐翁先撫貴時興文振武西南載戢鄕貢士王惟忠段以金周鑛葉履謙庠生吳鳴皞顧繼先黎宇潘維嶽軰凡若干人以斯道之未有聞也企翁門墻請廓塞翁不鄙進之未逾年諸生恍然有得競錄翁札記舊艸以永珍鏤惴惴然以弗獲公傳是愳乃釐爲八卷僉議庀貲壽之梓謂淸偶有事學事介訓導楊時用過擕相示幸卒諦觀爰肅作而語曰子錄翁之所記不越五萬言然於吾身天地事物之理罔不函�蓋本諸聖賢之言爲矩訓學者能卽是而求之自當有防於心身以闖聖域視世之昡奇求異者萬萬不侔毋悅而不繹爲也謹左右厥成與同志共之旣竣事諸生屬淸志嵗月義不容辭若翁徳學勲業自有國是在豈孤譾所敢私邪嘉靖甲午四月甲辰後學閩陳則淸謹防

