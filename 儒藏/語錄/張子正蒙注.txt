

張子正蒙注

序論

謂之《正蒙》者﹐養蒙以聖功之正也。聖功久矣﹐大矣﹐而正之惟其始。蒙者﹐知之始也。孟子曰「始條理者﹐智之事也。」其始不正﹐未有能成章而達者也。

或疑之曰「古之大學﹐造之以《詩》《書》《禮》《樂》﹐迪之以三徳六行﹐皆日用易知簡能之理。而《正蒙》推極夫窮神﹑知化﹑達天徳之蘊﹐則疑與大學異。」子夏曰「有始有卒者﹐其惟聖人乎﹖」今以是養蒙﹐恐未能猝諭而益其疑。則請釋之曰「大學之教﹐先王所以廣教天下而納之軌物﹐使賢者卽以之上達而中人以之寡過。先王不能望天下以皆聖﹐故堯舜之僅有禹﹑臯陶﹐湯之僅有伊尹﹑萊朱﹐文王之僅有太公望﹑散宜生﹐其他則徳其成人﹐造其小子﹐不彊之以聖功而俟其自得﹐非有吝也。《正蒙》者﹐以獎大心者而使之希聖﹐所由不得不異也。」

抑古之爲士者﹐秀而未離乎其朴﹐下之無記誦詞章以取爵祿之科﹐次之無權謀功利苟且以就功名之術﹔其尢正者﹐無狂思陋測﹐蕩天理﹐蔑彜倫而自矜獨悟﹐如老聃﹑浮屠之邪說﹐以誘聰明果毅之士而生其逸獲神聖之心﹐則但習於人倫物理之當然﹐而性命之正自不言而諭﹐至於東周而邪慝作矣。故夫子贊《易》而闡形而上之道﹐以顯諸仁而藏諸用﹐而孟子推生物一本之理﹐以極惻隱﹑羞惡﹑辭讓﹑是非之所由生。《大學》之道﹐明徳以修己﹐新民以治人﹐人道備矣。而必申之曰「止於至善」。不知止至善﹐則不定﹐不靜﹐不安﹐而慮非所慮﹐未有能得者也。故夫子曰「吾十有五而志於學。」所志者﹐知命﹑耳順﹑不逾之矩也﹐知其然者﹐志不及之﹐則𨿽聖人未有得之於志外者也。故孟子曰「大匠不爲拙工攺廢繩墨﹐羿不爲拙射變其彀率。」宜若登天而不可使逸獲於企及也。特在孟子之世﹐楊墨𨿽盈天下﹐而儒者猶不屑曲吾道以證其邪﹐故可引而不發以需其自得。而自漢魏以降﹐儒者無所不淫﹐苟不抉其躍如之藏﹐則志之搖搖者﹐差之黍米而已背之霄壤矣﹐此《正蒙》之所由不得不異也。

宋自周子出﹐而始發明聖道之所由﹐一出於太極陰陽人道生化之終始﹐二程子引而申之﹐而實之以靜一誠敬之功﹐然遊﹑謝之徒﹐且歧出以趨於浮屠之蹊徑。故朱子以格物窮理爲始教﹐而檠括學者於顯道之中﹔乃其一再傳而後﹐流爲雙峯﹑勿軒諸儒﹐逐迹躡影﹐沈溺於訓詁。故白沙起而厭棄之﹐然而遂啟姚江王氏陽儒陰釋﹑誣聖之邪說﹔其究也爲刑戮之民﹐爲閹賊之黨﹐皆爭附焉﹐而以充其無善無惡﹑圓融理事之狂妄﹐流害以相激而相成﹐則中道不立﹑矯枉過正有以啟之也。

人之生也﹐君子而極乎聖﹐小人而極乎禽獸﹐然而吉凶窮達之數﹐於此於彼﹐未有定焉。不知所以生﹐不知所以死﹐則爲善爲惡﹐皆非性分之所固有﹐職分之所當爲﹐下焉者何弗蕩棄彜倫以遂其苟且私利之欲﹗其稍有恥之心而厭焉者﹐則見爲寄生兩間﹐去來無準﹐惡爲贅疣﹐善亦弁髦﹐生無所從﹐而名義皆屬漚瀑﹐兩滅無餘﹐以求異於逐而不返之頑鄙。乃其究也不可以終日﹐則又必佚出猖狂﹐爲無縛無礙之邪說﹐終歸於無忌憚。自非究吾之所始與其所終﹐神之所化﹐鬼之所歸﹐效天地之正而不容不懼以終始﹐惡能釋其惑而使信於學﹗故《正蒙》特揭陰陽之固有﹐屈伸之必然﹐以立中道﹐而至當百順之大經﹐皆率此以成﹐故曰「率性之謂道」。天之外無道﹐气之外無神﹐神之外無化﹐死不足憂而生不可罔﹐一瞬一息﹐一宵一晝﹐一言一動﹐赫然在出王遊衍之中﹐善吾伸者以善吾屈。然後知聖人之存神盡性﹐反經精義﹐皆性所必有之良能﹐而爲職分之所當修﹐非可以見聞所及而限爲有﹐不見不聞而疑其無﹐偸用其蕞然之聰明﹐或窮大而失居﹐或卑近而自蔽之可以希覬聖功也。嗚呼﹗張子之學﹐上承孔﹑孟之志﹐下救來玆之失﹐如皎日麗天﹐無幽不燭﹐聖人復起﹐未有能易焉者也。學之興於宋也﹐周子得二程子而道著。程於之道廣﹐而一時之英才輻輳於其門﹔張子教學於關中﹐其門人未有殆庶者。而當時鉅公耆儒如富﹑文﹑司馬諸公﹐張子皆以素位隱居而末由相爲羽翼﹐是以其道之行﹐曾不得與邵康節之數學相與頡頏﹐而世之信從者寡﹐故道之誠然者不著。貞邪相競而互爲畸勝﹐是以不百年而陸子靜之異說興﹐又二百年而王伯安之邪說熹﹐其以朱子格物﹑道問學之教爭貞勝者﹐猶水之勝火﹐一盈一虛而莫適有定。使張子之學曉然大明﹐以正童蒙之志於始﹐則浮屠生死之狂惑﹐不折而自摧﹔陸子靜﹑王伯安之蕞然者﹐亦惡能傲君子以所獨知﹐而爲浮屠作率獸食人之倀乎﹗

周易者﹐天道之顯也﹐性之藏也﹐聖功之牖也﹐陰陽﹑動靜﹑幽明﹑屈伸﹐誠有之而神行焉﹐禮樂之精微存焉﹐鬼神之化裁出焉﹐仁義之大用興焉﹐治亂﹑吉凶﹑生死之數準焉﹐故夫子曰「彌綸天下之道以崇徳而廣業」者也。張子之學﹐無非《易》也﹐卽無非《詩》之志﹐《書》之事﹐《禮》之節﹐《樂》之和﹐《春秋》之大法也。論﹑孟之要歸也﹐自朱子慮學者之騖遠而忘邇﹐測微而遺顯﹔其教門人也﹐以《易》爲占筮之書而不使之學﹐蓋亦矯枉之過﹐幾令伏羲﹑文王﹑周公﹑孔子繼天立極﹑扶正人心之大法﹐下同京房﹑管輅﹑郭璞﹑賈耽壬遁奇禽之小技。而張子言無非《易》﹐立天﹐立地﹐立人﹐反經研幾﹐精義存神﹐以綱維三才﹐貞生而安死﹐則往聖之傳﹐非張子其孰與歸﹗

嗚呼﹗孟子之功不在禹下﹐張子之功又豈非疏洚水之歧流﹐引萬派而歸墟﹐使斯人去昏墊而履平康之坦道哉﹗是匠者之繩墨也﹐射者之彀率也﹐𨿽力之未逮﹐養之未熟﹐見爲登天之難不可企及﹐而志於是則可至焉﹐不志於是未有能至者也﹐養蒙以是爲聖功之所自定﹐而邪說之淫蠱不足以亂之矣﹐故曰《正蒙》也。衡陽王夫之論。

張子正蒙注卷一太和篇

此篇首明道之所自出﹐物之所自生﹐性之所自受﹐而作聖之功﹐下學之事﹐必達於此﹐而後不爲異端所惑﹐蓋卽太極圖說之旨而發其所函之蘊也。

太和所謂道﹐

太和﹐和之至也。道者﹐天地人物之通理﹐卽所謂太極也。陰陽異撰﹐而其絪縕於太虛之中﹐合同而不相悖害﹐渾淪無間﹐和之至矣。未有形器之先﹐本無不和﹐旣有形器之後﹐其和不失﹐故曰太和。

中涵浮沈﹑升降﹑動靜相感之性﹐是生絪縕相蕩﹑勝負屈伸之始。

涵﹐如水中涵影之象﹔中涵者其體﹐是生者其用也。輕者浮﹐重者沈﹐親上者升﹐親下者降﹐動而趨行者動﹐動而赴止者靜﹐皆陰陽和合之气所必有之幾﹐而成乎情之固然﹐猶人之有性也。絪縕﹐太和未分之本然﹔相蕩﹐其必然之理勢﹔勝負﹐因其分數之多寡﹔乘乎時位﹐一盈一虛也。勝則伸﹐負則屈﹔勝負屈伸﹐衰王死生之成像﹐其始則動之幾也。此言天地人物消長死生自然之數﹐皆太和必有之幾。

其來也幾微易簡﹐其究也廣大堅固。

來﹐謂始動而化之初﹔究﹐謂已成形體也。幾微﹐气之初﹔動易簡者﹐惟陽健陰順而已。廣大﹐品物流形﹐堅固﹐體成而不易毀也。乾﹑坤有體則必生用﹐用而還成其體。體靜而用動﹐故曰「靜極而動﹐動極而靜」﹐動靜無端。

起知於易者《乾》乎﹗效法於簡者《坤》乎﹗

太和本然之體﹐未有知也﹐未有能也﹐易簡而已。而其所涵之性﹐有健有順﹐故知於此起﹐法於此效﹐而大用行矣。

散殊而可象爲气﹐淸通而不可象爲神。

太和之中﹐有气有神。神者非他﹐二气淸通之理也。不可象者﹐卽在象中。陰與陽和﹐气與神和﹐是謂太和。人生而物感交﹐气逐於物﹐役气而遺神﹐神爲使而迷其健順之性﹐非其生之本然也。

不如野馬﹑絪縕﹐不足謂之太和。

此言體道者不於物感未交﹑喜怒哀樂未倚之中﹐合气於神﹐合神於性﹐以健順五常之理融會於淸通﹐生其變化﹐而有滯有息﹐則不足以肖太和之本體﹐而用亦不足以行矣。敔按﹕淸通者﹐心之神﹐變化者﹐心之化

語道者知此﹐謂之知道﹔學《易》者見此﹐謂之見《易》。

見﹐實証之於心也。《易》曰「陰陽相摩﹐八卦相蕩﹐鼓之以雷霆﹐潤之以風雨﹐日月運行﹐一寒一暑﹐乾道成男﹐坤道成女。」此之謂也。健順合而太和﹐其幾必動﹐气以成形﹐神以居理﹐性固具足於神气之中﹐天地之生人物﹐人之肖徳於天地者﹐惟此而已矣。

不如此﹐𨿽周公才美﹐其智不足稱也已。

待其已感﹑因事而效能者﹐才也﹔智則灼見道體﹐而知無不起﹐法無不效矣。敔按﹕知道見易﹐始謂之智﹔智不足而恃才﹐𨿽美如周公﹐亦不足稱

太虛無形﹐气之本體﹔

於太虛之中具有而未成乎形﹐气自足也﹐聚散變化﹐而其本體不爲之損益。敔按﹕理具陰陽﹐陰陽具理﹐理气渾然﹐是爲本體

其聚其散﹐變化之客形爾。

日月之發斂﹐四時之推遷﹐百物之生死﹐與風雨露雷乘時而興﹐乘時而息﹐一也﹐皆客形也。有去有來謂之客。發斂﹐謂日月出入之道

至靜無感﹐性之淵源﹔

於物感未交﹑至靜之中﹐健順之性承於天者﹐固有不失﹐有本而不窮。

有識有知﹐物交之客感爾。

識知者﹐五常之性所與天下相通而起用者也。知其物乃知其名﹐知其名乃知其義﹐不與物交﹐則心具此理﹐而名不能言﹐事不能成。赤子之無知﹐精未徹也﹔愚蒙之無知﹐物不審也。自外至曰客。

客感客形與無感無形﹐惟盡性者一之。

靜而萬理皆備﹐心無不正﹐動而本體不失﹐意無不誠﹐盡性者也。性盡﹐則生死屈伸一貞乎道﹐而不撓太虛之本體﹐動靜語默一貞乎仁﹐而不喪健順之良能﹐不以客形之來去易其心﹐不以客感之貞淫易其志﹐所謂「夭壽不貳﹐修身以俟之」﹐「不顯亦臨﹐無射亦保」也。蓋其生也異於禽獸之生﹐則其死也異於禽獸之死﹐全健順太和之理以還造化﹐存順而沒亦寧。其靜也異於下愚之靜﹐則其動也異於下愚之動﹐充五常百順之實以宰百爲﹐志繼而事亦述矣。無他﹐人之生死﹑動靜有間﹐而太和之絪縕本無間也。

此上二章﹐兼動靜﹑生死而言。動靜之幾﹐盡性之事﹐死生之故﹐立命之事﹐而一動一靜﹐一屈一伸﹐理所必有而通於一﹐則一也。

天地之气﹐𨿽聚散﹑攻取百途﹐然其爲理也順而不妄。

聚則見有﹐散則疑無﹐旣聚而成形象﹐則才質性情各依其類。同者取之﹐異者攻之﹐故庶物繁興﹐各成品匯﹐乃其品匯之成各有條理﹐故露雷霜雪各以其時﹐動植飛潛各以其族﹐必無長夏霜雪﹑嚴冬露雷﹑人禽艸木互相淆雜之理。故善气恆於善﹐惡气恆於惡﹐治气恆於治﹐亂气恆於亂﹐屈伸往來順其故而不妄。不妄者﹐气之淸通﹐天之誠也。

气之爲物﹐散入無形﹐適得吾體﹔聚爲有象﹐不失吾常。

散而歸於太虛﹐復其絪縕之本體﹐非消滅也。聚而爲庶物之生﹐自絪縕之常性﹐非幻成也。聚而不失其常﹐故有生之後﹐𨿽气稟物欲相窒相梏﹐而克自修治﹐卽可復健順之性。散而仍得吾體﹐故有生之善惡治亂﹐至形亡之後﹐淸濁猶依其類。

太虛不能無气﹐气不能不聚而爲萬物。萬物不能不散而爲太虛。循是出入﹐是皆不得已而然也。

气之聚散﹐物之死生﹐出而來﹐入而往﹐皆理勢之自然﹐不能已止者也。不可據之以爲常﹐不可揮之而使散﹐不可挽之而使畱﹐是以君子安生安死﹐於气之屈伸無所施其作爲﹐俟命而已矣。

然則聖人盡道其間﹐兼體而不累者﹐存神其至矣。

气無可容吾作爲﹐聖人所存者神爾。兼體﹐謂存順沒寧也。神淸通而不可象﹐而健順五常之理以順﹐天地之經以貫﹐萬事之治以達﹐萬物之志皆其所涵。存者﹐不爲物欲所遷﹐而學以聚之﹐問以辧之﹐寬以居之﹐仁以守之﹐使與太和絪縕之本體相合無間﹐則生以盡人道而無歉﹐死以返太虛而無累﹐全而生之﹐全而歸之﹐斯聖人之至徳矣。

彼語寂滅者﹐往而不返﹔釋氏以滅盡無餘爲大涅槃。

徇生執有者﹐物而不化﹔

物﹐滯於物也。魏伯陽﹑張平叔之流﹐鉗魂守魄﹐謂可長生。

二者𨿽有間矣﹐

徇生執有者尢拂經而爲必不可成之事。

以言乎失道則均焉。

皆不知气之未嘗有有無而神之通於太和也。

此章乃一篇之大指﹐貞生死以盡人道﹐乃張子之絕學﹐發前聖之蘊﹐以辟佛﹑老而正人心者也。朱子以其言旣聚而散﹐散而復聚﹐譏其爲大輪回。而愚以爲朱子之說反近於釋氏滅盡之言﹐而與聖人之言異。孔子曰「未知生﹐焉知死。」則生之散而爲死﹐死之可復聚爲生﹐其理一轍﹐明矣。《易》曰「精气爲物﹐遊魂爲變。」遊魂者﹐魂之散而遊於虛也﹐爲變﹐則還以生變化﹐明矣。又曰「屈伸相感而利生焉。」伸之感而屈﹐生而死也﹔屈之感而伸﹐非旣屈者因感而可復伸乎﹖又曰「形而上者謂之道﹐形而下者謂之器。」形而上﹐卽所謂淸通而不可象者也。器有成毀﹐而不可象者寓於器以起用﹐未嘗成﹐亦不可毀﹐器敝而道未嘗息也。以天運物象言之﹐春夏爲生﹑爲來﹑爲伸﹐秋冬爲殺﹑爲往﹑爲屈﹐而秋冬生气潛藏於地中﹐枝葉槁而根本固榮﹐則非秋冬之一消滅而更無餘也。車薪之火﹐一烈已盡﹐而爲焰﹑爲煙﹑爲燼﹐木者仍歸木﹐水者仍歸水﹐土者仍歸土﹐特希微而人不見爾。一甑之炊﹐濕熱之气﹐蓬蓬勃勃﹐必有所歸﹐若庵蓋嚴密﹐則郁而不散。汞見火則飛﹐不知何往﹐而究歸於地。有形者且然﹐況其絪縕不可象者乎﹗未嘗有辛勤歲月之積﹐一旦悉化爲烏有﹐明矣。故曰往來﹐曰屈伸﹐曰聚散﹐曰幽明﹐而不曰生滅。生滅者﹐釋氏之陋說也。倘如散盡無餘之說﹐則此太極渾淪之內﹐何處爲其翕受消歸之府乎﹖又云造化日新而不用其故﹐則此太虛之內﹐亦何從得此無盡之儲﹐以終古趨於滅而不匱邪﹖且以人事言之﹐君子修身俟命﹐所以事天﹔全而生之﹐全而歸之﹐所以事親。使一死而消散無餘﹐則諺所謂伯夷﹑盜跖同歸一丘者﹐又何卹而不逞志縱欲﹐不亡以待盡乎﹗惟存神以盡性﹐則與太虛通爲一體﹐生不失其常﹐死可適得其體﹐而妖孽﹑災眚﹑姦回﹑濁亂之气不畱滯於兩間﹐斯堯﹑舜﹑周﹑孔之所以萬年﹐而《詩》云「文王在上﹐於昭於天「﹐爲聖人與天合徳之極致。聖賢大公至正之道異於異端之邪說者以此﹐則謂張子之言非明睿所照者﹐愚不敢知也。

聚亦吾體﹐散亦吾體﹐知死之不亡者﹐可與言性矣。

聚而成形﹐散而歸於太虛﹐气猶是气也。神者﹐气之靈﹐不離乎气而相與爲體﹐則神猶是神也﹐聚而可見﹐散而不可見爾﹐其體豈有不順而妄者乎﹗故堯﹑舜之神﹐桀﹑紂之气﹐存於絪縕之中﹐至今而不易。然桀﹑紂之所暴者﹐气也﹐養之可使醇﹐持之可使正﹐澄之可使淸也﹔其始得於天者﹐健順之良能未嘗損也﹐存乎其人而已矣。

知虛空卽气﹐則有無﹑隱顯﹐神化﹑性命﹐通一無二﹐顧聚散﹑出入﹑形不形﹑能推本所從來﹐則深於《易》者也。

虛空者﹐气之量﹔气彌淪無涯而希微不形﹐則人見虛空而不見气。凡虛空皆气也﹐聚則顯﹐顯則人謂之有﹐散則隱﹐隱則人謂之無。神化者﹐气之聚散不測之妙﹐然而有迹可見﹔性命者﹐气之健順有常之理﹐主持神化而寓於神化之中﹐無迹可見。若其實﹐則理在气中﹐气無非理﹐气在空中﹐空無非气﹐通一而無二者也。其聚而出爲人物則形﹐散而入於太虛則不形﹐抑必有所從來。蓋陰陽者气之二體﹐動靜者气之二幾﹐體同而用異則相感而動﹐動而成像則靜﹐動靜之幾﹐聚散﹑出入﹑形不形之從來也。《易》之爲道﹐乾﹑坤而已﹐乾六陽以成健﹐坤六陰以成順﹐而陰陽相摩﹐則生六子以生五十六卦﹐皆動之不容已者﹐或聚或散﹐或出或入﹐錯綜變化﹐要以動靜夫陰陽。而陰陽一太極之實體﹐惟其富有充滿於虛空﹐故變化日新﹐而六十四卦之吉凶大業生焉。陰陽之消長隱見不可測﹐而天地人物屈伸往來之故盡於此。知此者﹐盡《易》之蘊矣。

若謂虛能生气﹐則虛無窮﹐气有限﹐體用殊絕﹐入老氏有生於無自然之論﹐不識所謂有無混一之常。

老氏以天地如橐龠﹐動而生風﹐是虛能於無生有﹐變幻無窮﹔而气不鼓動則無﹐是有限矣﹐然則孰鼓其橐龠令生气乎﹖有無混一者﹐可見謂之有﹐不可見遂謂之無﹐其實動靜有時而陰陽常在﹐有無無異也。誤解《太極圖》者﹐謂太極本末有陰陽﹐因動而始生陽﹐靜而始生陰。不知動靜所生之陰陽﹐爲寒暑﹑潤燥﹑男女之情質﹐乃固有之蘊﹐其絪縕充滿在動靜之先。動靜者卽此陰陽之動靜﹐動則陰變於陽﹐靜則陽凝於陰﹐一震﹑巽﹑坎﹑離﹑艮﹑兌之生於乾﹑坤也﹔非動而後有陽﹐靜而後有陰﹐本無二气﹐由動靜而生﹐如老氏之說也。

若謂萬象爲太虛中所見之物﹐則物與虛不相資﹐形自形﹐性自性﹐形性﹑天人不相待而有﹐陷於浮屠﹐以山河大地爲見病之說。

浮屠謂眞空常寂之圓成實性﹐止一光明﹐藏而地水火風根塵等皆由妄現﹐知見妄立﹐執爲實相。若謂太極本無陰陽﹐乃動靜所顯之影像﹐則性本淸空﹐稟於太極﹐形有消長﹐生於變化﹐性中增形﹐形外有性﹐人不資气而生而於气外求理﹐則形爲妄而性爲眞﹐陷於其邪說矣。

此道不明﹐正由懵者略知體虛空爲性﹐

差愈於告子「食色性也」﹑荀子性惡之論爾。

不知本天道爲用﹐

天卽道爲用﹐以生萬物。誠者﹐天之道也﹐陰陽有實之謂誠。

反以人見之小因緣天地。

但見來無所從﹐去無所歸﹐遂謂性本眞空﹐天地皆緣幻立﹐事物倫理一從意見橫生﹐不睹不聞之中別無理气。近世王氏之說本此﹐惟其見之小也。

明有不盡﹐則誣世界乾坤爲幻化。幽明不能舉其要﹐遂躐等妄意而然。

未能窮理知性而言天人之際﹐是謂躐等。

不悟一陰一陽﹐範圍天地﹐通乎晝夜﹐三極大中之矩。

陰陽二气充滿太虛﹐此外更無他物﹐亦無間隙﹐天之象﹐地之形﹐皆其所範圍也。散入無形而適得气之體﹐聚爲有形而不失气之常﹐通乎死生猶晝夜也。晝夜者﹐豈陰陽之或有或無哉﹗日出而人能見物﹐則謂之晝﹐日入而人不見物﹐則謂之夜﹔陰陽之運行﹐則通一無二也。在天而天以爲象﹐在地而地以爲形﹐在人而人以爲性﹐性在气中﹐屈伸通於一﹐而裁成變化存焉﹐此不可逾之中道也。

遂使儒﹑佛﹑老﹑莊混然一途﹐語天道性命者﹐不罔於恍惚夢幻﹐則定以有生於無﹐爲窮髙極微之論。入徳之途﹐不知擇術而求﹐多見其蔽於詖而陷於淫矣。

陷於佛者﹐如李翺﹑張九成之流﹐而富鄭公﹑趙淸獻𨿽賢而不免﹔若陸子靜及近世王伯安﹐則屈聖人之言以附會之﹐說愈淫矣。陷於老者﹐如王弼注《易》及何晏﹑夏侯湛輩皆其流也﹔若王安石﹑呂惠卿及近世王畿﹑李贄之屬﹐則又合佛﹑老以混聖道﹐尢其淫而無紀者也。

气坱然太虛﹐

坱然﹐猶言滃然﹐充滿盛動貌。徧太虛中皆气也。

升降飛揚﹐未嘗止息﹐《易》所謂「絪縕」﹐莊生所謂「生物以息相吹」﹑「野馬」者與﹗

升降飛揚﹐乃二气和合之動幾﹐𨿽陰陽未形﹐而已全具殊質矣。「生物以息相吹」之說非也﹐此乃太虛之流動洋溢﹐非僅生物之息也。引此者﹐言莊生所疑爲生物之息者此也。

此虛實﹑動靜之極﹐陰陽﹑剛柔之始。

虛者﹐太虛之量﹔實者﹐气之充周也。升降飛揚而無間隙﹐則有動者以流行﹐則有靜者以凝止。於是而靜者以陰爲性﹐𨿽陽之靜亦陰也﹔動者以陽爲性﹐𨿽陰之動亦陽也。陰陽分象而剛柔分形﹐剛者陽之質﹐而剛中非無陰﹔柔者陰之質﹐而柔中非無陽。就象而言之﹐分陰分陽﹔就形而言之﹐分柔分剛﹔就性而言之﹐分仁分義﹔分言之則辧其異﹐合體之則會其通﹐故張子統言陰陽剛柔以槪之。機者﹐飛揚升降不容已之幾﹔始者﹐形象之所由生也。

浮而上者陽之淸﹐降而下者陰之濁。

天地之法象﹐人之血气表裏﹑耳目手足﹐以至魚鳥飛潛﹐艸木華實﹐𨿽陰陽不相離﹐而抑各成乎陰陽之體。就其昭明流動者謂之淸﹐就其凝滯堅彊者謂之濁﹔陽之淸﹐引陰以偕升﹐陰之濁﹐挾陽以俱降﹐其神之淸通者﹐則貫徹乎其中而未有礙也。

其感遇聚散﹐爲風雨﹐爲雪霜﹐萬品之流形﹐山川之融結﹐糟粕煨燼﹐無非教也。

感者﹐交相感﹔陰感於陽而形乃成﹐陽感於陰而象乃著。遇者﹐類相遇﹔陰與陰遇﹐形乃滋﹐陽與陽遇﹐象乃明。感遇則聚﹐聚已必散﹐皆升降飛揚自然之理勢。風雨﹑雪霜﹑山川﹑人物﹐象之顯藏﹐形之成毀﹐屢遷而已結者﹐𨿽遲久而必歸其原﹐條理不迷﹐誠信不爽﹐理在其中矣。教者﹐朱子所謂「示人以理」是也。

气聚﹐則離明得施而有形﹐

離明﹐在天爲日﹐在人爲目﹐光之所麗以著其形。有形則人得而見之﹐明也。

不聚﹐則離明不得施而無形。

無形則人不得而見之﹐幽也。無形﹐非無形也﹐人之目力窮於微﹐遂見爲無也。心量窮於大﹐耳目之力窮於小。

方其聚也﹐安得不謂之客﹔方其散也﹐安得遽謂之無。

聚而明得施﹐人遂謂之有﹔散而明不可施﹐人遂謂之無。不知聚者暫聚﹐客也﹐非必爲常存之主﹔散者﹐返於虛也﹐非無固有之實。人以見不見而言之﹐是以滯爾。

故聖人仰觀俯察﹐但云「知幽明之故」﹐不云「知有無之故」。

明則謂有﹐幽則謂無﹐眾人之陋爾﹔聖人不然。

盈天地之間者﹐法象而已矣。

示人以可見者﹐此而已矣。

文理之察﹐非離不相睹也。

法象中之文理﹐惟目能察之﹐而所察者止於此﹔因而窮之﹐知其動靜之機﹐陰陽之始﹐屈伸聚散之通﹐非心思不著。

方其形也﹐有以知幽之因﹔方其不形也﹐有以知明之故。

盡心思以窮神知化﹐則方其可見而知其必有所歸往﹐則明之中具幽之理﹔方其不可見而知其必且相感以聚﹐則幽之中具明之理﹔此聖人所以知幽明之故而不言有無也。言有無者﹐徇目而已﹔不斥言目而言離者﹐目其靜之形﹐敔按﹕成形則靜離其動之用也。敔按﹕藏用於動蓋天下惡有所謂無者哉﹗於物或未有﹐於事非無﹔於事或未有﹐於理非無﹔尋求而不得﹐怠惰而不求﹐則曰無而巳矣。甚矣言無之陋也﹗敔按﹕此卽前章形不形之所從來也

气之聚散於太虛﹐猶冰凝釋於水﹔知太虛卽气﹐則無無。

人之所見爲太虛者﹐气也﹐非虛也。虛涵气﹐气充虛﹐無有所謂無者。敔按﹕先子《和陳白沙六經總在虛無裏詩》云「六經總在虛無裏﹐方信虛無不是無。」

故聖人語性與天道之極﹐盡於參伍之神變易而已。

性天之旨盡於《易》《易》卦陰陽互相叄伍﹐隨時變易﹐而天人之蘊﹐幽明之故﹐吉凶大業之至賾備矣。《乾》有六陽﹐《坤》有六陰﹔而其交也﹐至《屯》《蒙》而二陽參四陰﹐至《需》《訟》而二陰參四陽﹐非陰陽之有缺也。《屯》《蒙》之二陽麗於明﹐四陽處於幽﹐《需》《訟》之二陰處於明﹐四陰處於幽﹔其形而見者爲《屯》《蒙》﹐其隱而未見者爲《鼎》《革》﹔形而見者爲《需》《訟》﹐隱而未見者爲《晉》《明夷》餘仿此﹕變易而各乘其時﹐居其位﹐成其法象﹐非所見者有﹐所不見者無也。故曰「《乾》《坤》其《易》之蘊邪」﹐言《易》藏畜陰陽﹐具足充滿﹐以因時而成六十二象。惟其富有﹐是以日新﹐有幽明而無有無﹐明矣。

諸子淺妄﹐有有無之分﹐非窮理之學也。

淺則據離明所得施爲有﹐不得施爲無﹐徇目而心不通﹔妄則誣有爲無﹐莊﹑列﹑淮南之流以之﹔而近世以無善無惡爲良知者﹐亦惟其淺而成乎妄也。

太虛爲淸﹐淸則無礙﹐無礙故神﹔反淸爲濁﹐濁則礙﹐礙則形。

气之未聚於太虛﹐希微而不可見﹐故淸﹔淸則有形有象者皆可入於中﹐而抑可入於形象之中﹐不行而至神也。反者﹐屈伸聚散相對之謂﹐气聚於太虛之中則重而濁﹐物不能入﹐不能入物﹐拘礙於一而不相通﹐形之凝滯然也。其在於人﹐太虛者﹐心涵神也﹔濁而礙者﹐耳目口體之各成其形也。礙而不能相通﹐故嗜欲止於其所便利﹐而人己不相爲謀﹔官骸不相易﹐而目不取聲﹐耳不取色﹔物我不相知﹐則利其所利﹐私其所私﹔聰明不相及﹐則執其所見﹐疑其所罔。聖人知气之聚散無恆而神通於一﹐故存神以盡性﹐復健順之本體﹐同於太虛﹐知周萬物而仁覆天下矣。

凡气﹐淸則通﹐昏則壅﹐

天有光風霽月﹑曀陰霾霧之異﹐人有髙明廣大﹑庸沓鄙陋之殊﹐其理一也。

淸極則神。

不爲形礙﹐則有形者昭明寧靜以聽心之用而淸極矣。神則合物我於一原﹐達死生於一致﹐絪縕合徳﹐死而不亡。

故聚而有間﹐則風行而聲聞具達﹐淸之驗與﹗

間﹐形中之虛也。心之種居形之間﹐惟存養其淸通而不爲物欲所塞﹐則物我死生﹐曠然達一﹐形不能礙﹐如風之有牖卽入﹐笙管之音具達矣。

不行而至﹐通之極與﹗

神﹐故不行而至。至淸而通﹐神之效也。蓋耳目止於聞見﹐惟心之神徹於六合﹐周於百世。所存在此﹐則猶曠窅之墟﹐空洞之籟﹐無所礙而風行聲達矣。

此二章言存神爲聖功之極致。

由太虛﹐有天之名﹔由气化﹐有道之名﹔合虛與气﹐有性之名﹔合性與知覺﹐有心之名。

名者﹐言道者分析而名﹔言之各有所指﹐故一理而多爲之名﹐其實一也。太虛卽气﹐絪縕之本體﹐陰陽合於太和﹐𨿽其實气也﹐而未可名之爲气﹔其升降飛揚﹐莫之爲而爲萬物之資始者﹐於此言之則謂之天。气化者﹐气之化也。陰陽具於太虛絪縕之中﹐其一陰一陽﹐或動或靜﹐相與摩蕩﹐乘其時位以著其功能﹐五行萬物之融結流止﹑飛潛動植﹐各自成其條理而不妄﹐則物有物之道﹐鬼神有鬼神之道﹐而知之必明﹐處之必當﹐皆循此以爲當然之則﹐於此言之則謂之道。此二句兼人物言之﹔下言性心﹐則專言人矣。太虛者﹐陰陽之藏﹐健順之徳存焉﹔气化者﹐一陰一陽﹐動靜之幾﹐品匯之節具焉。秉太虛和气健順相涵之實﹐而合五行之秀以成乎人之秉彜﹐此人之所以有性也。原於天而順乎道﹐凝於形气﹐而五常百行之理無不可知﹐無不可能﹐於此言之則謂之性。人之有性﹐函之於心而感物以通﹐象著而數陳﹐名立而義起﹐習其故而心諭之﹐形也﹐神也﹐物也﹐三相遇而知覺乃發。故由性生知﹐以知知性﹐交涵於聚而有間之中﹐統於一心﹐由此言之則謂之心。順而言之﹐則惟天有道﹐以道成性﹐性發知道﹔逆而推之﹐則以心盡性﹐以性合道﹐以道事天。惟其理本一原﹐故人心卽天﹔而盡心知性﹐則存順沒寧﹐死而全歸於太虛之本體﹐不以客感雜滯遺造化以疵類﹐聖學所以天人合一﹐而非異端之所可混也。

鬼神者﹐二气之良能也。

陰陽相感﹐聚而生人物者爲神﹔合於人物之身﹐用久則神隨形敝﹐敝而不足以存﹐復散而合於絪縕者爲鬼。神自幽而之明﹐成乎人之能﹐而固與天相通﹔鬼自明而返乎幽﹐然歷乎人之能﹐抑可與人相感。就其一幽一明者言之﹐則神陽也﹐鬼陰也﹐而神者陽伸而陰亦隨伸﹐鬼者陰屈而陽先屈﹐故皆爲二气之良能。良能者﹐無心之感合﹐成其往來之妙者也。凡陰用之分﹐不可執一言者﹐類如此﹔學者因所指而詳察﹐乃無拘滯之失。若謂死則消散無有﹐則是有神而無鬼﹐與聖人所言「鬼神之徳盛」者異矣。

聖者﹐至誠得天之謂﹔神者﹐太虛妙應之目。

至誠體太虛至和之實理﹐與絪縕未分之道通一不二﹐是得天之所以爲天也。其所存之神﹐不行而至﹐與太虛妙應以生人物之良能一矣。如此則生而不失吾常﹐死而適得吾體﹐迹有屈伸﹐而神無損益也。

凡天地法象﹐皆神化之糟粕爾。

日月﹑雷風﹑水火﹑山澤固神化之所爲﹐而亦气聚之客形﹐或久或暫﹐皆已用之餘也﹐而況人之耳目官骸乎﹗故形有屈伸﹐而神無幽明之異。語寂滅者不知不亡之良能﹐執有徇生者據糟粕爲常﹐其迷均矣。

天道不窮﹐寒暑已﹔眾動不窮﹐屈伸已。

寒已而暑﹐暑已而寒﹐循環而如相反﹐四時之行﹐生殺之用﹐盡此矣﹕蓋二气之噓吸也。屈者屈其所伸﹐伸者伸其所屈﹐羣動之變﹐不能離此二用﹐動靜﹑語默﹑喜怒﹑行藏之變﹐盡此矣﹕蓋二气之舒斂也。

鬼神之實﹐不越二端而已矣。

一噓一吸﹐一舒一斂﹐升降離合於太虛之中﹐乃陰陽必有之幾。則鬼神者﹐天之所顯而卽人之藏也。靜以成形﹐鬼之屬也﹐而可以迎神而來﹔動而成用﹐神之屬也﹐而將成乎鬼以往。屈伸因乎時﹐而盡性以存神﹐則天命立於在我﹐與鬼神合其吉凶矣。

兩不立則一不可見﹐

陰陽未分﹐二气合一﹐絪縕太和之眞體﹐非目力所及﹐不可得而見也。

一不可見則兩之用息。

其合一而爲太和者﹐當其未成乎法象﹐陰陽之用固息也。

兩體者﹐虛實也﹐動靜也﹐聚散也﹐淸濁也﹐其究一而已。

虛必成實﹐實中有虛﹐一也。而來則實於此﹐虛於彼﹐往則虛於此﹐實於彼﹐其體分矣。止而行之﹐動動也﹔行而止之﹐靜亦動也﹕一也。而動有動之用﹐靜有靜之質﹐其體分矣。聚者聚所散﹐散者散所聚﹐一也。而聚則顯﹐散則微﹐其體分矣。淸以爲濁﹐濁固有淸﹐一也。而淸者通﹐濁者礙﹐其體分矣。使無一虛一實﹐一動一靜﹔一聚一散﹐一淸一濁﹐則可疑太虛之本無有﹐而何者爲一。惟兩端疊用﹐遂成對立之象﹐於是可知所動所靜﹐所聚所散﹐爲虛爲實﹐爲淸爲濁﹐皆取給於太和絪縕之實體。一之體立﹐故兩之用行﹔如水惟一體﹐則寒可爲冰﹐熱可爲湯﹐於冰湯之異﹐足知水之常體。

感而後有通﹕不有兩﹐則無一。

陰陽合於太和﹐而性情不能不異﹔惟異生感﹐故交相欣合於旣感之後﹐而法象以著。藉令本無陰陽兩體虛實淸濁之實﹐則無所容其感通﹐而謂未感之先初無太和﹐亦可矣﹔今旣兩體各立﹐則溯其所從來﹐太和之有一實﹐顯矣。非有一則無兩也。

故聖人以剛柔立本﹐《乾》《坤》毀則無以見《易》。

聖人之存神﹐本合乎至一之太虛﹐而立教之本﹐必因陰陽已分﹑剛柔成像之體﹐蓋以由兩而見一也。乾之六陽﹐坤之六陰﹐健順之徳具足於法象﹐故相摩相蕩﹐成六十二卦之變易﹐以盡天下之斖斖。若陰陽不純備乎乾﹑坤﹐則六十二象之往來者何所從生邪﹐其何以見《易》乎﹐聖人成天下之盛徳大業於感通之後﹐而以合絪縕一气和合之體﹐修人事卽以肖天徳﹐知生卽以知死﹐存神卽以養气﹐惟於二气之實﹐兼體而以時用之爾。

遊气紛擾﹐合而成質者﹐生人物之萬殊﹔

遊气﹐气之遊行也﹐卽所謂升降飛揚。紛擾者﹐無心之化﹐無擇於施﹐陰陽老少互相遇而無一成之軌﹐乾﹑坤立而六子﹑五十六象多寡消長之無典要﹐成天下之至賾﹐乃其象矣。合者﹐陰陽之始本一也﹐而因動靜分而爲兩﹐迨其成又合陰陽於一也。如男陽也而非無陰﹐女陰也而亦非無陽﹐敔按﹕如气血魂魄之屬﹐男女畢具﹐是陽必具陰﹐陰必具陽也以至於艸木魚鳥﹐無孤陽之物﹐亦無孤陰之物﹐惟深於格物者知之。時位相得﹐則爲人﹐爲上知﹔不相得﹐則爲禽獸﹐爲下愚﹔要其受气之遊﹐合兩端於一體﹐則無有不兼體者也。

其陰陽兩端﹐循環不已者﹐立天地之大義。

義者﹐居正有常而不易之謂。陰陽不偏﹐循環不息﹐守正以待感﹐物得其宜﹐爲經常不易之道﹐此仁義中正之理所從出。曰誠﹐曰無妄﹐曰不息﹐曰惇化﹐皆謂此也。然則萬殊之生﹐因乎二气﹐二气之合﹐行乎萬殊﹐天地生生之神化﹐聖人應感之大經﹐槪可知矣。

「日月相推而明生﹐寒暑相推而歲成。」

《易﹟系傳》文。

神易無方體﹐

《易﹟系傳》云「神無方而易無體。」無方者﹐無方而非其方﹐無體者﹐無體而非其體﹐屈伸不異明矣。

一陰一陽﹐

《系傳》云「一陰一陽之謂道。」一一者﹐參伍相雜合而有辧也。卦或五陽一陰﹐或五陰一陽﹐乃至純乾純坤﹐而陰陽並建以爲《易》之蘊﹐亦一陰一陽也﹐則陰陽之不以屈伸而息亦明矣。

陰陽不測﹐

《系傳》云「陰陽不測之謂神。」不測者﹐乘時因變﹐初無定體﹐非「幽明異致﹐陰陽分界」如邵子「四方八段」之說﹐亦非「死此生彼﹐各有分段」如浮屠之言明矣。

皆所謂通乎晝夜之道也。

晝夜者﹐非天之有異﹐乃日月出沒﹐而人之離明有得施不得施之別爾。日月寒暑之兩行﹐一陰一陽之殊建﹐人以睹其明﹐定其歲﹐而謂之爲方體﹔實則無方無體﹐陰陽不測﹐合同於絪縕而任其變化﹐乃神易陰陽之固然也。晝夜分兩端﹐而天之運行一﹔生死分兩端﹐而神之恆存一﹔气有屈伸﹐神無生滅﹐通乎其道﹐兩立而一見﹐存順沒寧之道在矣。

晝夜者﹐天之一息乎﹗寒暑者﹐天之晝夜乎﹗

气之屈伸往來﹐一也。

天道春秋分而气易﹐猶人一寤寐而魂交。

寤則魂交於明﹐寐則魂交於幽﹐神固未嘗亡也。

魂交成夢﹐百道紛紜﹐對寤而言﹐一身之晝夜也﹔气交爲春﹐萬物糅錯﹐對秋而言﹐天之晝夜也。

魂交者﹐專指寐而言。身內爲幽﹐身外爲明﹔生物者客形爾﹐暫而不常﹐還原而忘其故﹐故如夢。秋冬斂物之精﹐適得太虛絪縕之體﹐故如寐之返於眞也。晝爲生﹐夜爲死﹐气通乎晝夜者﹐合寤寐而如一﹐故君子無不正之夢而與寤通理。

此篇之旨﹐以存神而全歸其所從生之本體﹐故以秋配晝寤﹐以春配夜夢。而下章推物欲之所自出﹐惟不能通夜於晝﹐而任魂交之紛紜﹐故有發無斂﹐流於濁而喪其淸﹐皆隨气遷流﹐神不存而成貞淫交感之勢也。

舊與下通一章﹐今按文義分爲二章。

气本之虛﹐則湛本無形﹐感而生則聚而有象。

湛﹐澄澈而止也。感而生﹐遊气交感而人資以生也。言太和絪縕爲太虛﹐以有體無形爲性﹐可以資廣生大生而無所倚﹐道之本體也。二气之動﹐交感而生﹐凝滯而成物我之萬象﹐𨿽卽太和不容已之大用﹐而與本體之虛湛異矣。

有象斯有對﹐對必反其爲﹔有反斯有仇﹐仇必和而解。

以气化言之﹐陰陽各成其象﹐則相爲對﹐剛柔﹑寒溫﹑生殺﹐必相反而相爲仇﹔乃其究也﹐互以相成﹐無終相敵之理﹐而解散仍返於太虛。以在人之性情言之﹐已成形則與物爲對﹐而利於物者損於己﹐利於己者損於物﹐必相反而仇﹔然終不能不取物以自益也﹐和而解矣。气化性情﹐其機一也。

故愛惡之情同出於太虛﹐而卒歸於物欲﹐

相反相仇則惡﹐和而解則愛。陰陽異用﹐惡不容已﹔陰得陽﹐陽得陰﹐乃遂其化﹐愛不容已﹔太虛一實之气所必有之幾也﹐而感於物乃發爲欲﹐情之所自生也。

倏而生﹐忽而成﹐不容有毫髮之間﹐其神矣夫﹗

愛惡之情無端而不暫息者﹐卽太虛之气一動一靜之幾﹔物無不交﹐則情無不起﹐蓋亦不疾而速﹐不行而至也。存神以合湛﹐則愛惡無非天理矣。

造化所成﹐無一物相肖者﹐

大同必有小異。

以是知萬物𨿽多﹐其實一物﹔無無陰陽者﹐

若使但依種性而成﹐則區別而各相肖﹔惟聚而成﹐散而毀﹐旣毀而復聚﹐一惟陰陽之變合﹐故物無定情﹐無定狀﹐相同而必有異。足知陰陽行乎萬物之中﹐乘時以各效﹐全具一絪縕之體而特微爾。

以是知天地變化﹐二端而已。

一气之中﹐二端旣肇﹐摩之蕩之而變化無窮﹐是以君子體之﹐仁義立而百王不同法﹐千聖不同功。

萬物形色﹐神之糟粕﹐

生而榮﹐如糟粕之含酒醴﹔死而槁﹐如酒醴盡而糟粕存﹔其究糟粕亦有所歸﹐歸於神化。

「性與天道」云者﹐易而已矣。

神之有其理﹐在天爲道﹐凝於人爲性。易﹐變易也。陰陽摩蕩﹐八卦興﹐六十四象成﹐各有時位錯綜﹐而陰陽﹑剛柔﹑仁義之體立﹐皆神之變易也。互相易而萬物各成其形色﹐變易之妙﹐健順五常之用爲之﹐故聖人存神以盡性而合天。敔按﹕神無方﹐易卽其方﹔易無體﹐神卽其體

心所以萬殊者﹐摩外物爲不一也﹐

心函絪縕之全體而特微爾﹐其虛靈本一。而情識意見成乎萬殊者﹐物之相感﹐有同異﹐有攻取﹐時位異而知覺殊﹐亦猶萬物爲陰陽之偶聚而不相肖也。

天大無外﹐其爲感者﹐絪縕二端而已。

絪縕之中﹐陰陽具足﹐而變易以出﹐萬物並育於其中﹐不相肖而各成形色﹐隨感而出﹐無能越此二端。人心萬殊﹐操縱﹑取捨﹑愛惡﹑慈忍﹐一惟此陰陽之翕辟﹐順其理則爲聖﹐從其妄則爲狂﹐聖狂之分﹐在心幾變易之間﹐非形色之有善惡也。

物之所以相感者﹐利用出入﹐莫知其鄕。一萬物之妙者與﹗敔按﹕此節言天人合一之原﹐故下文以「天與人交勝」發明其感通

此言聖人存神之妙﹐物無不相感應之理。其出而加乎物﹐物入而應乎己﹐用無不利﹐有不知其所以然而然之妙。蓋由萬物之生成﹐俱神爲之變易﹐而各含絪縕太和之一气﹐是以聖狂異趣﹐靈蠢異情﹐而感之自通﹐有不測之化焉。萬物之妙﹐神也﹔其形色﹐糟粕也﹔糟粕異而神用同﹐感之以神而神應矣。

气與志﹐天與人﹐有交勝之理。

气者﹐天化之撰﹔志者﹐人心之主﹔勝者﹐相爲有功之謂。惟天生人﹐天爲功於人而人從天治也。人能存神異性以保合太和﹐而使二气之得其理﹐人爲功於天而气因志治也。不然﹐天生萬殊﹐質偏而性隱﹐而因任糟粕之嗜惡攻取以交相競﹐則濁惡之气日充塞於兩間﹐聚散相仍﹐災眚凶頑之所由彌長也。

聖人在上而下民咨﹐气壹之動志也﹔鳳凰儀﹐志壹之動气也。

堯﹑舜在上而下民有昏墊之咨﹐其時气偶不順﹐於是聖人憂勤以相天之不足﹐气專於偏戾﹐而聖人之志在勝天﹐不容不動也。地平天成﹐風凰來儀﹐則聖人勝天之功用成﹐而天爲之動矣。人物之生﹐皆絪縕一气之伸聚﹐𨿽聖人不能有所損益於太和﹔而二气旣分﹐吉凶﹑善不善以時位而不齊﹐聖人貞其大常﹐存神以禦气﹐則爲功於變化屈伸之際﹐物無不感而天亦不能違之﹐此聖道之所自立﹐而異於異端之徇有以私一己﹐滅有以忘天下之詖辭也。敔按﹕此言气動志﹐志動气﹐猶言天勝人﹐人勝天也。今《孟子大全集》以此釋本文﹐失其旨矣參兩篇

此篇備言天地日月五行之理數﹐理本於一而通極於萬變﹐以因象數而見理之一原。但所言日月疾遲與歷家之言異﹐太祖髙皇帝嘗譏其非。天象髙遠﹐不能定其孰是﹐而以二曜南北發斂遲疾例之﹐則陽疾陰遲之說未可執。據愚謂在天者卽爲理﹐不可執理以限天。《正蒙》一書﹐惟此爲可疑﹐善讀者存之以待論可也。

地所以兩﹐分剛柔男女而效之﹐法也﹔天所以參﹐一太極兩儀而象之﹐性也。

天一地二﹐陽之爻函三爲一而奇﹐陰之爻得三之二而偶﹐偶則分﹐奇則合。在天者渾淪一气﹐凝結爲地﹐則陰陽分矣。植物有剛柔之殊﹐動物有男女之別。效者﹐效著以成形也。法者﹐物形之定則。凡山川﹑金石﹑艸木﹑禽虫以至於人﹐成乎形者皆地之效而物之法則立焉﹐兩者之分不可彊而合矣。若其在天而未成乎形者﹐但有其象﹐絪縕渾合﹐太極之本體﹐中函陰陽自然必有之實﹐則於太極之中﹐不昧陰陽之象而陰陽未判﹐固卽太極之象﹐合而言之則一﹐擬而議之則三﹐象之固然也。性以理言﹐有其象必有其理﹐惟其具太和之誠﹐故太極有兩儀﹐兩儀合而爲太極﹐而分陰分陽﹐生萬物之形﹐皆秉此以爲性。象者未聚而淸﹐形者已聚而濁﹐淸者爲性爲神﹐濁者爲形爲法。

此章引伸《周易》參天兩地之說﹐而推其所以然之理。而君子因有形之耳目官骸﹐卽物而盡其當然之則﹐進退﹑舒捲各有定經﹐體無形有象之性﹐以達天而存其淸虛一大之神﹐故存心養性﹐保合太和﹐則參兩相倚以起化﹐而道在其中矣。

一物兩體﹐气也。

絪縕太和﹐合於一气﹐而陰陽之體具於中矣。

一故神﹐張子自注﹕兩在故不測

神者﹐不可測也﹐不滯則虛﹐善變則靈﹐太和之气﹐於陰而在﹐於陽而在。其於人也﹐含於虛而行於耳目口體膚髮之中﹐皆觸之而靈﹐不能測其所在。

兩故化﹐張子自注﹕推行於一

自太和一气而推之﹐陰陽之化自此而分﹐陰中有陽﹐陽中有陰﹐原本於太極之一﹐非陰陽判離﹐各自孳生其類。故獨陰不成﹐孤陽不生﹐旣生旣成﹐而陰陽又各殊體。其在於人﹐剛柔相濟﹐義利相裁﹐道器相需﹐以成酬酢萬變之理﹐而皆協於一。

此天之所以參也。

自其神而言之則一﹐自其化而言之則兩。神中有化﹐化不離乎神﹐則天一而已﹐而可謂之參。故陽爻奇﹐一合三於一﹔陰偶﹐一分一得二﹔陽爻具陰﹐陰爻不能盡有陽也﹐分則太極不離而離矣。

地純陰凝聚於中﹐天浮陽運旋於外﹐此天地之常體也。

此言天者﹐天之體也。聚而成形者謂之陰﹐動而有象者謂之陽。天包地外﹐地在天中﹐渾天之說如此。

恆星不動﹐純系乎天﹐與浮陽運旋而不窮者也。

恆星﹐三垣二十八宿之經星。此言不動﹐謂其左旋者天體也。然以北斗回指言之﹐抑未可通。

日月五星逆天而行﹐並包乎地者也。

並包乎地﹐言居地之外﹐與地爲體而同轉。以經星屬天﹐以七政屬地﹐乃張子之創說。

地在气中﹐𨿽順天左旋﹐其所系辰象隨之﹐稍遲則反移從而右爾﹔

所系辰象﹐謂日月五星也。七政隨天左旋﹐以遲而見爲右轉。張子盡破歷家之說﹐未問孰是﹐而謂地亦動而順天以旋﹐則地之不旋﹐明白易見﹐竊所未安。

間有緩速不齊者﹐七政之性殊也。

如歷家之說﹐月最速﹐金﹑水﹑日次之﹐火次之﹐木次之﹐土星最遲。此隨天左旋之說反是。七政旣隨地而行﹐又安得自行其性﹖此亦未安。

月陰精﹐反乎陽者也﹐故其右行最速﹔

右行最速﹐左行最緩也。

日爲陽精﹐然其質本陰﹐故其右行𨿽緩﹐亦不純系乎天﹐如恆星不動。

以外景內暗《離》卦之象推之﹐故曰其質本陰。不純系乎天者﹐謂並包乎地也。

金﹑水附日前後進退而行者﹐其理精深﹐存乎物感可知矣。

未詳。

鎭星地類﹐然根本五行﹐𨿽其行最緩﹐亦不純系乎地也。

謂根本五行者﹐木﹑火﹑水﹑金皆依土而生者也。行最緩﹐以不及天而行﹐如左旋之說﹐則其行於七政爲最速。不純系乎地﹐二十八歲而其行始不及天一周﹐幾與天同其健行矣。

火者亦陰質﹐爲陽萃焉﹐然其气比日而微﹐故其遲倍日。

陽萃者﹐陽聚於外而含陰也。其遲差日一倍﹐二歲而一周天。

惟木乃歲一盛衰﹐故歲歷一辰。辰者﹐日月一交之次﹐有歲之象也。

辰﹐十有二次也﹔日月交者﹐一月則易一次而交之。說與歷家異。歷家以象起數﹐此以理論數﹐此其所以異乎﹗

凡圓轉之物﹐動必有機﹔旣謂之機﹐則動非自外也。古今謂天左旋﹐此直至粗之論爾﹐不考日月出沒﹐恆星昏曉之變。

此直謂天體不動﹐地自內圓轉而見其差﹐於理未安。

愚謂在天而運者﹐惟七曜而已。

卽所謂系乎地而不系乎天也。系乎地﹐故與地偕動﹐遲緩但因其性爾。

恆星所以爲晝夜者﹐直以地气乘機左旋於中。故使恆星河漢因北爲南﹐日月因天隱見。

「左」﹐當作「右」。謂地气圜轉。與歷家四遊之說異。

太虛無體﹐則無以驗其遷動於外也。

太虛﹐至淸之郛郭﹐固無體而不動﹔而坱然太虛之中﹐虛空卽气﹐气則動者也。此義未安。

天左旋﹐處其中者順之﹐少遲則反右矣。

處其中者﹐謂日月五星。其說謂七曜亦隨天左旋﹐以行遲而不及天﹐人見其退﹐遂謂右轉。與歷家之說異﹐未詳孰是﹔而與前地旋而見天之左﹐抑不相通。

地﹐物也﹔天﹐神也﹔物無逾神之理﹐顧有地斯有天﹐若其配然爾。

天無體﹐太和絪縕之气﹐爲萬物所資始﹐屈伸變化﹐無迹而不可測﹐萬物之神所資也。聚而爲物﹐地其最大者爾。逾﹐謂越此而別有也。地不能越天之神而自爲物﹐成地者天﹐而天且淪浹於地之中﹐本不可以相配。但人之生也資地以生﹐有形乃以載神﹔則就人言之﹐地之徳可以配天爾。知此﹐則抗方澤之祀於圜丘﹐伸母斬衰之服以齊於父﹐徇形重養而不卹義﹐後世所以淪乎幽而成乎亂也。張子之論韙矣。

地有升降﹐日有修短。地𨿽凝聚不散之物﹐然二气升降其間﹐相從而不已也。

《月令》言「天气下降﹐地气上升」﹐謂气也﹔此則言形隨气而升降﹐未審然否。

陽日上﹐地日降而下者﹐虛也﹕陽日降﹐地日進而上者﹐盈也。

謂冬至以後﹐地日漸下﹐去日漸遠而晝長﹔夏至以後﹐地日漸髙﹐去日漸近而晝短﹔與日行南北二陸之說異。虛﹐謂天地之間空曠﹔盈﹐謂天地相近而气充滿。

此一歲寒暑之候也。

謂地髙近日則暑﹐地下遠日則寒﹐不用南北二陸遠近之說。

至於一晝夜之盈虛升降﹐則以海水潮汐驗之爲信﹕

以潮驗地之升降﹐謂地升則潮落﹐地降則潮生﹐地有一歲之大升降﹐又有一晝夜之小升降也。其謂寒暑因地之升降﹐皆自此測之。乃水亦地中之一物﹐故謂土爲四行根本﹐而水必比地以安﹐則未可以水之盈虛驗地之升降矣。

然其間有小大之差﹐則系日月朔望﹐其精相感。

此說又與上異。水之盈虛與月相感﹐使誠因乎此﹐則非地之升降矣。不及專家之學﹐以渾天質測及潮汐南北異候驗之之爲實也。敔按﹕質測之說出近日﹐歷家謂據法象以質實測之

日質本陰﹐月質本陽﹔

日﹐火之精也﹐火內暗而外明﹐《離》中陰也﹔月﹐水之精也﹐水內明而外暗﹐《坎》中陽也。日月不可知﹐以水火《坎》《離》測之。

故於朔望之際﹐精魄反交﹐則光爲之食矣。

謂日精月魄交射﹐而易其外見之陰陽﹐故光爲之奪。與歷家之說異﹐歷說爲允。

虧盈法﹕

謂月晦朔弦望虧盈之理。

月於人爲近﹐日遠在外﹐故月受日光常在於外﹐人視其初終如鉤之曲﹐及其中天也如半璧然﹐此虧盈之驗也。

此說未詳。虧盈之故﹐曉然易知﹐沈存中之說備矣。

月所位者陽﹐故受日之光﹐不受日之精﹐相望中弦則光爲之食﹐精之不可以二也。

位﹐謂定位而成質也。不受日之精﹐精相食則光亦不受﹐《坎》外之陰不爲陽易也。此以理推度﹐非其實也。天者理所自出﹐在天者卽爲理﹐執理以測之﹐必有所窒矣。日月食自以歷家之說爲允﹐但暗虛之說﹐疑不可從爾。

日月𨿽以形相物﹐

因其形而各謂之一物。

考其道則有施受健順之差焉。

日施光而月受之﹐施者健﹐受者順也。所以謂日陽而月陰﹐道取諸此。

星月金水受光於火日﹐陰受而陽施也。

謂星亦受日光﹐近天文家亦有云然者。然以太白晝見驗之﹐與月之在晝而暗者異﹐則說亦難通。金水受光於日火﹐以鏡及止水驗之﹐亦物理之一端而已。

陰陽之精互藏其宅﹐則各得其所安。

精者﹐陰陽有兆而相合﹐始聚而爲淸微和粹﹐含神以爲气母者也。苟非此﹐則天地之間﹐一皆遊气而無實矣。互藏其宅者﹐陽入陰中﹐陰麗陽中﹐坎﹑離其象也。太和之气﹐陰陽渾合﹐互相容保其精﹐得太和之純粹﹐故陽非孤陽﹐陰非寡陰﹐相函而成質﹐乃不失其和而久安。

故日月之形﹐萬古不變。

互藏之精相得而不捨﹐則其相生也不窮﹐固與太虛之太和通理。天不變﹐故日月亦不變。

若陰陽之气﹐則循環疊至﹐聚散相蕩﹐升降相求﹐絪縕相揉﹐蓋相兼相制﹐欲一之而不能。

此則就分陰分陽各成其气以主羣動者言也。循環疊至﹐時有衰王﹐更相爲主也。聚散相蕩﹐聚則成而蕩其散者之弱﹐散則遊而蕩其聚者之滯也。升降相求﹐陰必求陽﹐陽必求陰﹐以成生化也。絪縕相揉﹐數本虛淸﹐可以互入﹐而主輔多寡之不齊﹐揉雜無定也。二气所生﹐風雷﹑雨雪﹑飛潛﹑動植﹑靈蠢﹑善惡皆其所必有﹐故萬象萬物𨿽不得太和之妙﹐而必兼有陰陽以相宰制﹐形狀詭異﹐性情區分﹐不能一也﹔不能一則不能久。

此其所以屈伸無方﹐運行不息﹐莫或使之﹐不曰性命之理﹐謂之何哉﹖

屈伸無方者﹐生死之所以不恆﹐而聚散不能仍復其故也。運行不息﹐則𨿽不復其故﹐而伸者屈﹐屈者必伸也。鼓動於太虛之中﹐因气之純雜﹐而理之昏明﹑彊柔﹐性各別矣。故自風雷水火以至犬牛蛇虎﹐各成其性而自爲理﹐變化數遷﹐無一成之法則也。以此論之﹐太和未分之前﹐初得其精者﹐日月也﹔陰陽成質以後﹐而能全其精者﹐人也。人之所以繼天立極﹐與日月之貞明同其誠而不息﹔能無喪焉﹐斯聖矣。

「日月得天」﹐得自然之理也﹐非蒼蒼之形也。

此上二節﹐皆因《易》「日月得天而能久照」之義而推言之。自然者﹐有自而然也。陰陽合而各有良能﹐神气凝而爲精﹐此日月之所自而能久照者﹐與太虛保合太和於無聲無臭之中者同其理﹐故日「得天」。

閏餘生於朔﹐不盡周天之气。

三百六十五日有奇而天气一周﹐一歲之朔十二﹐止得三百五十四日有奇。不盡者﹐气盈朔虛也。置閏者﹐所以合月於日。

而世傳交食法﹐與閏異術﹐蓋有不知而作者爾。

合朔之法﹐以日月爲朔望之準﹐用推閏餘﹐乃使分秒之積不差﹐如穀梁子晦食食旣朔之說﹐及《四分》《三統》諸歷有經朔無定朔﹐皆不知而作也。此法今歷爲密。

陽之徳主於遂﹐陰之徳主於閉。

徳﹐謂性情功效﹔性情者其所自據之徳﹐功效者見徳於物也。遂﹐發生成物﹔閉﹐收藏自成。凡發生暘遂﹐皆陽之爲而用夫陰﹔收斂成形﹐皆陰之爲而保其陽。天地﹑水火﹑四時﹑百物﹑仁義﹑禮樂無不然者。

陰性凝聚﹐陽性發散﹔陰聚之﹐陽必散之﹐其勢均散。

天地之化﹐人物之生﹐皆具陰陽二气。其中陽之性散﹐陰之性聚﹐陰抱陽而聚﹐陽不能安於聚必散﹐其散也陰亦與之均散而返於太虛。

陽爲陰累﹐則相持爲雨而降﹔陰爲陽得﹐則飄揚爲云而升。

雨雲皆陰也﹐陰气迫聚於空虛而陽不得下交﹐陽爲陰累矣。然陽不久困﹐持於上而使陰不升﹐陰勢終抑而雨降﹐陽乃通矣。陰气緩聚而欲升﹐與陽不相亢﹐而相入以相得也﹐則陽因其緩而受之。以其從容漸散輕淸不聚者爲陽﹐𨿽含陰气亦陽也﹔其聚於地中與地爲體者爲陰﹐𨿽含陽气亦陰也。凡陰陽之名義不一﹐陰亦有陰陽﹐陽亦有陰陽﹐非判然二物﹐終不相雜之謂。

故云物班布太虛者﹐陰爲風驅﹐斂聚而未散者也。

陰气上升﹐初尙輕微﹐無形無象﹐陽气欲散之﹐而驅之太驟﹐則陰弗能卽與相得﹐而相保以聚﹐有爲雨之勢﹐故曰斂聚﹔然多不雨﹐彌久而後交於陽﹐故曰未散。前言飄揚而升者﹐倏起旋滅之云﹔此言班布太虛者﹐彌亙不散之云也。

凡陰气凝聚﹐

凝聚於地上也。地天之際﹐人物之區﹐陰陽往來之衝﹐气爲尢厚。天气渾淪﹐入有入無﹐一也﹐而入有者以有礙而難散﹐則气聚於其間﹐輪屯紛遝﹐天气舒緩以入﹐地气得之相挾以聚﹐因互相凝結﹐卽陽气亦以聚而成陰矣。陰陽有定性而無定質也﹐故獨言陰而不言陽。

陽在內者不得出﹐則奮擊而爲雷霆﹔

內﹐地中也。陰气在外錮之﹐迫而怒發。《震》﹐二陰錮一陽於內﹐雷從地出之象。

陽在外者不得入﹐則周旋不捨而爲風。

外﹐地上空界也。空而無礙﹐可恣其遊衍周旋。不捨﹐八風相報也。《巽》﹐二陽在一陰之上﹐風行地上之象。

其聚有遠近﹑虛實﹐故雷風有小大﹑暴緩。

聚﹐陰聚也。陰之所聚﹐陽所不得而出入也。遠則風大而緩﹐近則風小而暴﹐虛則雷易出而小﹐實則雷難出而暴。

和而散則爲霜雪雨露﹐

雨雪則陰降入地中而任陽之出入﹐和而散其聚矣﹔霜露又其微而緩者。

不和而散則爲戾气曀霾﹔

陽急欲散而陰之凝結益固﹐然其勢必不能久聚﹐激爲戾气曀霾而後散焉。戾气﹐雹類。

陰常散緩﹐受交於陽﹐則風雨調﹐寒暑正。

陰之必聚﹐其性然也。聚之緩而不惜散﹐則風雨應候﹐而不怙結以成戾﹐風雨時﹐則寒暑有節而正矣。

此章言雷風雲雨之化﹐精極理勢﹐於篇中尢醇矣。

天象者﹐陽中之陰﹔風霆者﹐陰中之陽。

輕淸上浮者陽也﹐而有象有形﹐聚者爲陰﹕出地而有實者陰也﹐而形無固形﹐究歸於散爲陽。故曰「立天之道﹐曰陰與陽﹐立地之道﹐曰柔與剛」﹐非判然兩分而不相合也。

雷霆感動𨿽速﹐然其所由來亦漸爾。

陽气積習於地中﹐盈而後奮。

能窮神化所從來﹐徳之盛者與﹖

徳盛於中﹐故神化疾速﹐於雷霆可驗﹕如伊尹樂堯舜之道﹐一介無非道義﹐故一出而伐夏救民﹐莫之能禦﹐其所從來者盛也。

火日外光﹐能直而施﹔金水內光﹐能辟而受。受者隨材各得﹐

大小﹑昏明各如其量而止。

施者所應無窮。

容光必照﹐遠而不禦。

神與形﹐天與地之道與﹖

形則限於其材﹐故耳目𨿽靈﹐而目不能聽﹐耳不能視。且見聞之知﹐止於已見已聞﹐而窮於所以然之理。神則內周貫於五官﹐外泛應於萬物﹐不可見聞之理無不燭焉﹐天以神施﹐地以形應﹐道如是也。地順乎天﹐則行無疆﹔耳目從心﹐則大而能化﹔施者爲主﹐受者爲役。明乎此﹐則窮神合天之學得其要矣。

此上二章﹐因天化以推心徳之主宰﹐尢學者所宜盡心也。

「木曰曲直」﹐能卽曲而反伸也﹔

旣曲可伸﹐伸抑可曲。

「金曰從革」﹐一從革而不能自反也。

從者﹐不易其質﹐革者﹐其形可變。能從能革﹐具斯二徳﹐此云不能自反﹐於義未安。

水火﹐气也﹐故炎上潤下﹐與陰陽升降﹐土不得而制焉。

水火﹐有質而勝用在气﹐气﹐故可旁達﹐與金木之用止於形中異矣。與陰陽升降者﹐以陰陽升降爲體也。土不得制者﹐不受命於土也。炎以散寒﹐潤以解燥﹐與上升下燥各爲二徳﹐此獨就上下釋之。

木金者﹐土之華實也﹐

木者﹐土之敷榮﹔金﹐土之結而堅者爾。

其性有水火之雜。故水之爲物﹐水漬則生﹐火然而不離也﹐蓋得土之浮華於水火之交也。金之爲物﹐得火之精於土之燥﹐得水之精於水當作土之濡﹐故水火相待而不相害﹐爍之反流而不耗﹐蓋得土之精實於水火之際也。

漬而生﹐然而不離﹐惟其中有水火之性也。水火之交﹐謂水火之气與陰陽升降﹐融徹土中﹐故土感其气﹐合同而化﹐以發生浮華﹐以此知土中具有燥濡之性﹐爲水火所資生﹐𨿽不能制﹐自包函之。燥者﹐土函火﹔濡者﹐土函水﹐木受水火之气﹐故浮﹔金乃水火之精所結﹐故實。相待﹐謂金有津潤還可生水﹐燧鏡還可生火﹐交相待以生﹐不相害﹐謂水火不能毀金﹐火𨿽爍金而金反流。流者﹐生動之機。火旣去仍無所耗﹐若水則終不損金也。際者﹐兩相接而成之謂。水濡之﹐火燥之﹐土堅實而成金。

土者﹐物之所以成始而成終也。

始生於土﹐終歸於土﹐神有往來﹐土受之而成形。

地之質也﹐

地一土而已﹐木金皆其所生﹐水火依之而成。

化之終也。

二气變化﹐至形成而止矣。

水火之所以升降﹐

火依地而升﹐水依地而降﹐下徹黃壚﹐炎潤之性在焉。故無依空之水﹐火離土依空則息。

物兼體而不遺者也。

水﹑火﹑木﹑金皆與土爲體﹐則萬匯之生﹐有形有質﹐土皆兼體而不遺矣。《洪範》之言五行﹐以人事言﹐利用厚生之資﹐故於土但曰稼穡。若自天化而言﹐卽地也﹐四行所不得抗也。周子太極第一圖﹐太極之本體﹔第二圖﹐陰陽二气﹐天之蘊也﹔第三圖﹐五行順布﹐地之撰也。第二圖陰陽分左右﹐而中有太極﹐陰陽分體太極﹐而太極自不雜﹐在天之極也﹔第三圖位土於中﹐周行水﹑火﹑木﹑金而別無太極﹐明上爲在地之極也。土不待水火而生﹐而水火依土﹔木金﹑土之華實﹐非土外之有木金。張子此論﹐究極物理﹐與周子吻合。而術家之言謂火生土﹑木克土者﹐其陋明矣。蓋嘗論之﹐天以神禦气﹐地以气成形﹐形成而後五行各著其體用。故在天惟有五星之象﹐在地乃有五行之形。五气布者﹐就地而言。若七曜以上之天﹐極於無窮之髙﹐入於無窮之深﹐不特五行之所不至﹐且無有所謂四時者。然則四時之行﹐亦地天之際气應所感﹐非天體之固然矣。人生於天地之際﹐資地以成形而得天以爲性﹐性麗於形而仁﹑義﹑禮﹑智著焉﹐斯盡人道之所必察也。若聖人存神以合天﹐則渾然一誠﹐仁﹑義﹑禮﹑智初無分用﹐又豈有惻隱﹑羞惡﹑恭敬﹑是非之因感而隨應者。然下學上達﹐必循其有迹以盡所得爲﹐而豁然貫通之後﹐以至誠合天徳﹐固未可躐等求也。

冰者﹐陰凝而陽未勝也﹔

「冰」當作「水」。水本以陽爲質﹐而依於土之至陰﹐比而不離﹐一陽在陷而不能勝陰﹐終與地爲體而成乎陰。

火者﹐陽麗而陰未盡也。

火本以陰爲質﹐而麗於陽木以發﹐其光焰然﹐其中含陰暗﹐終不盡失其性﹐則固系乎地而不屬乎天。

火之炎﹐人之蒸﹐有影無形﹐能散而不能受光者﹐其气陽也。

蒸﹐謂身之暖气。陽散陰聚﹐陽施陰受﹐精含於內﹐气發於外﹐故人知日火之炎明而不知其中之暗﹐知暖气之蒸爲炅熱而不知其中之寒。《素問》曰「陽虛故外熱」﹐得此旨矣。君子之自居徳務保其精﹐而知人之明不取其外浮之气﹐悉此理也。陽陷於陰爲水﹐附於陰爲火。

《坎》《離》其象也﹐皆以陽爲主﹐君子詞也。張子正蒙注卷一終

張子正蒙注卷二

天道篇

前二篇具明天道﹐此篇因天道以推聖徳﹐而見聖人之學﹐惟求合於所自來之天而無所損益﹔其言𨿽若髙遠﹐而原生之所自﹐則非此抑無以爲人。周子曰「賢希聖﹐聖希天。」希聖者﹐亦希其希天者也。大本不立而欲以學聖﹐非異端則曲學而已。學者不可以爲若登天而別求企及之道也。

天道四時行﹐百物生﹐無非至教﹔聖人之動﹐無非至徳﹐夫何言哉﹗敔按﹕四時行﹐百物生﹐大徳之惇化也﹔聖人之動﹐至斁之人神也﹔參互言之

天言教者﹐天之曲成萬物﹐各正性命﹐非以自成其徳也。聖言徳者﹐聖人動無非善﹐非爲立教而設﹐只以自成其徳﹐然而學者之所學在此也。聖者﹐極乎善之謂。夫何言哉﹐知天知聖者於此學之﹐自不待言而至﹐非聖人之有祕密﹐求之於言語道斷間也。「夫」何言哉﹐舊本作「天」﹐今正之

天體物不遺﹐猶仁體事無不在也。

天以太虛爲體﹐而太和之絪縕充滿焉﹐故無物不體之以爲性命。仁以無欲爲體﹐而視聽言動之節文生焉﹐故無事不體之以爲心理之安。天者仁之全體﹐仁者天之心﹐一也。敔按﹕仁之全體卽天﹐於心見天﹐故曰天之心﹐天人一矣

「禮儀三百﹐威儀三千」﹐無一物而非仁也。

心所不容已而禮不容已矣﹐故復禮斯爲仁矣。禮者﹐復吾心之動而求安﹐以與事物相順者也。敔按﹕復吾心之動而求安﹐所謂「復其見天地之心」也

「昊天曰明。及爾出王﹔昊天曰旦﹐及爾遊衍。」無一物之不體也。敔按﹕禮者﹐天理之節文也﹐曰明﹐曰旦﹐節文於斯顯矣

無一事之不有體﹐則無一物之可與天違也。

此章合天與仁而言﹐其全體切近人心﹐朱子謂其從赤心流出﹐允矣。而顯仁於體﹐俾學者有所持循﹐尢求仁者之實務﹐非憑虛以言存養而與異端相似之比。張子之學﹐以禮爲鵠﹐此章其樞要也。

上天之載﹐有感必通﹔

百物之生﹐情動气興﹐天命卽授以成其形性﹐蓋渾淪流動﹐有可受斯應之。

聖人之爲﹐得爲而爲之應。敔按﹕得爲而爲之﹐是以以時制禮

渾然一仁﹐道無不足﹐時可爲則如其理而爲之。

天不言而四時行﹐聖人神道設教而天下服﹐誠於此﹐通於彼﹐神之道與﹖

《觀》之象曰「神道設教」﹐非假鬼神以誣民也﹐不言而誠盡於己﹐與天之行四時者順理而自然感動﹐天下服矣。天以化爲徳﹐聖人以徳爲化﹐惟太和在中﹐充實誠篤而已。

天不言而信﹐

四時不忒﹐萬物各肖其類之謂信。

神不怒而威。

聖人神道設教而天下服。

誠﹐故信﹔

天惟健順之理﹐充足於太虛而气無妄動﹔無妄動﹐故寒暑化育無不給足﹐而何有於爽忒。敔按﹕气無妄動﹐理之誠也﹐無妄﹐信也

無私﹐故威。

聖人得理之全﹐無所偏則無所用其私﹐刑賞皆如其理而隨應之﹐故天下自服。

此章申明上章誠此通彼之理而著其所以然之實﹐蓋人惟托於義理之迹而無實﹐則據所托以爲己私而思以詘天下。聖人喜怒恩威﹐至虛而靈﹐備萬物生殺之理﹐至足而無所缺陷﹐何私之有﹖天之誠﹐聖人之無私﹐一也。禦六气﹐用陰陽﹐非人之所能測矣﹐此神之大用也。

天之不測謂神﹐神而有常謂天。敔按﹕天之不測﹐天之神也﹔神而有常﹐人之天也

天自有其至常﹐人以私意度之則不可測。神﹐非變幻無恆也﹐天自不可以情識計度﹐據之爲常﹐誠而已矣。

運於無形之謂道﹐形而下者不足以言之。敔按﹕運於無形﹐兼天道人道而言

形有定而運之無方﹐運之者得其所以然之理而盡其能然之用。惟誠則體其所以然﹐惟無私則盡其能然﹔所以然者不可以言顯﹐能然者言所不能盡。言者﹐但言其有形之器而已﹐故言教有窮﹐而至徳之感通﹐萬物皆受其裁成。

鼓萬物而不與聖人同憂﹐天道也。

化之有災祥﹐物之有善惡靈蠢﹐聖人憂之而天不以爲憂﹐在天者無不誠﹐則無不可成其至教也。

聖不可知也﹐無心之妙﹐非有心所及也。

聖人𨿽與民同其憂患﹐而不役心於治教政刑以求勝之﹐惟反身而誠﹐身正而天下平﹐故不親不洽不答﹐皆以無心應之。彼迫於治物者﹐皆心以應物而物不感﹐見聖人之舞幹而苗格﹐因壘而崇降﹐不測其所以然之理﹐則固不能知之。

「不見而章」﹐已誠而明也﹔

「見」﹐如字。誠有其理﹐則自知之﹐如耳目口鼻之在面﹐暗中自知其處﹐不假聞見之知。

「不動而變」﹐神而化也﹔

有言有教皆動也。神者以誠有之太和感動萬物﹐而因材各得﹐物自變矣。

「無爲而成」﹐物不貳也。

誠不息﹐神無間﹐盡誠合神﹐純於至善﹐而徳盛化神﹐無不成矣。有爲者以己聞見之知﹐倚於名法﹐設立政教﹐於事愈繁﹐於道愈缺﹐終身役役而不能成﹐惡足以知其妙哉﹗

已誠而明﹐故能「不見而章﹐不動而變﹐無爲而成」。

承上章而括之以誠。神﹐非變幻不測之謂﹐實得其鼓動萬物之理也﹔不貳﹐非固執其聞見之知﹐終始盡誠於己也。此至誠存神之實也。

「富有」﹐廣大不禦之盛與﹗「日新」﹐悠久無疆之道與﹗

富有﹐非積聞見之知也﹐通天地萬物之理而用其神化﹐則廣大不禦矣。日新﹐非數變其道之謂﹐體神之誠﹐終始不間﹐則極乎悠久無疆矣。釋《易﹟系傳》﹐而示學者勿侈博以爲廣大﹐勿逐物以爲日新。

天之知物﹐不以耳目心思﹐然知之之理﹐過於耳目心思。

心思倚耳目以知者﹐人爲之私也﹔心思寓於神化者﹐天徳也。

天視聽以民﹐明威以民﹐故《詩》《書》所謂帝天之命﹐主於民心而已焉。

天無特立之體﹐卽其神化以爲體﹔民之視聽明威﹐皆天之神也。故民心之大同者﹐理在是﹐天卽在是﹐而吉凶應之。若民私心之恩怨﹐則祁寒暑雨之怨咨﹐徇耳目之利害以與天相忤﹐理所不在﹐君子勿卹。故流放竄殛﹐不避其怨而逢其欲﹐己私不可徇﹐民之私亦不可徇也。

「化而裁之存乎變。」存四時之變﹐則周歲之化可裁﹔存晝夜之變﹐則百刻之化可裁。

存﹐謂識其理於心而不忘也。變者﹐陰陽順逆事物得失之數﹐盡知其必可之變而存之於心﹐則物化無恆﹐而皆豫知其情狀而裁之。存四時之溫凉生殺﹐則節宣之裁審矣﹔存百刻之風雨晦明﹐則作息之裁定矣。化𨿽異而不驚﹐裁因時而不逆﹐天道且惟其所裁﹐而況人事乎﹗

「推而行之存乎通。」推四時而行﹐則能存周歲之通﹔推晝夜而行﹐則能存百刻之通。

通者﹐化𨿽變而吉凶相倚﹐喜怒相因﹐得失相互﹐可會通於一也。推其情之所必至﹐勢之所必反﹐行於此者可通於彼而不滯於一隅之識﹐則夏之葛可通於冬之裘﹐晝之作可通於夜之息﹐要歸於得其和平﹐而變皆常矣。故或仕或止﹐或語或嘿﹐或刑或賞﹐皆協一而不相悖害。惟豫有以知其相通之理而存之﹐故行於此而不礙於彼﹔當其變必存其通﹐當其通必存其變﹐推行之大用﹐合於一心之所存﹐此之謂神。

「神而明之﹐存乎其人。」不知上天之載﹐當存文王。

文王之徳「不顯亦臨﹐不聞亦式」﹐能常存此於心﹐則天載之神﹐化育亭毒於聲臭之外者﹐無不明矣。

「默而成之﹐存乎徳行。」學者常存徳性﹐則自然默成而信矣。

徳性者﹐非耳目口體之性﹐乃仁義禮智之根心而具足者也。常存之於心﹐而靜不忘﹐動不迷﹐不倚見聞言論而徳皆實矣。

存文王則知天載之神﹐存眾人則知物性之神。

眾人之聰明明威﹐皆天之所降神也。故旣存聖人藏密之神﹐抑必存眾人昭著之神。天載者﹐所以推行於物性﹐而物性莫非天載也。天之神理﹐無乎不察﹐於聖人得其微﹐於眾人得其顯﹐無往而不用其體驗也。

谷之神也有限﹐故不能通天下之聲﹔

老氏以谷神爲眾妙之門﹐然就其心量之所及而空之﹐以待物而應﹐則天下之理不得者多矣﹐猶谷之應聲不能遠。

聖人之神惟天﹐故能周萬物而知。

聖人通天載而達物性﹐不立一私意而無一物之滯者﹐惟其萬物之理皆得而知四達也。蓋神運於虛﹐而老氏以虛爲神﹐暫止其躁動窒塞之情﹐亦能以機應物而物或應﹔惟其虛擬聖人之天載而遺乎物性﹐則與太虛之絪縕一實者相離﹐而天下之不能通必矣。

聖人有感無隱﹐正猶天道之神。

仁義﹑禮樂﹑刑賞﹑進退之理無倚﹐而皆備於虛靜之中﹐感之者各得所欲而無不給﹐與天之絪縕不息﹐物感之而各成者﹐同其肆應不勞﹐人所不能測也。

形而上者﹐得意斯得名﹐得名斯得象﹔

形而上者﹐道也。形之所從生與其所用﹐皆有理焉﹐仁義中正之化裁所生也。仁義中正﹐可心諭而爲之名者也。得惻隱之意﹐則可自名爲仁﹐得羞惡之意﹐則可自名爲義﹐因而徵之於事爲﹐以愛人制事﹐而仁義之象著矣。

不得名﹐非得象者也。

若夫神也者﹐含仁義中正之理而不倚於迹﹐爲道之所從生﹐不能以一徳名之。而成乎徳者亦不著其象﹐不得已而謂之曰誠。誠﹐以言其實有爾﹐非有一象可名之爲誠也。

故語道至於不能象﹐則名言亡矣。

存之於心者得之爾。

世人知道之自然﹐未始識自然之爲體爾。

孩提愛親﹐長而敬兄﹐天髙地下﹐迪吉逆凶﹐皆人以爲自然者也。自然者﹐絪縕之體﹐健順之誠﹐爲其然之所自﹐識之者鮮矣。

有天徳﹐然後天地之道可一言而盡。

存神以存誠﹐知天地之道惟此爾﹐故可一言而盡。

正明不爲日月所眩﹐正觀不爲天地所遷。

「正」﹐《易》作「貞」﹐宋避廟諱作「正」。貞者﹐正而恆也。自誠而明﹐非目之倚﹐日月爲明﹐還爲所眩也。觀者﹐盡於己而示物也。天地﹐以气化之變言。治亂吉凶﹐天地無常數﹐而至誠有常理﹐不爲所變也。神化篇

此篇備言神化﹐而歸其存神惇化之本於義﹐上達無窮而下學有實。張子之學所以別於異端而爲學者之所宜守﹐蓋與孟子相發明焉。

神﹐天徳﹔

絪縕不息﹐爲惇化之本。

化﹐天道﹔

四時百物各正其秩序﹐爲古今不易之道。

徳其體﹐道其用﹐

體者所以用﹐用者卽用其體。

一於气而已。敔按﹕此言徳者健順之體﹐道者陰陽之用﹐健順陰陽﹐一太和之气也

气﹐其所有之實也。其絪縕而含健順之性﹐以升降屈伸﹐條理必信者﹐神也。神之所爲聚而成像成形以生萬變者﹐化也。故神﹐气之神﹔化﹐气之化也。

神無方﹐易無體。

神行气而無不可成之化﹐凡方皆方﹐無一隅之方。易六位錯綜﹐因時成像﹐凡體皆體﹐無一定之體。

大且一而已爾。

無所遺之謂大﹐無不貫之謂一﹐故易簡而天下之理得。體斯道也﹐仁義中正擴充無外﹐而進退﹑存亡﹑刑賞﹑禮樂﹑淸和﹑安勉﹐道皆隨時而得中﹔若夷之淸﹐惠之和﹐有方有體﹐不足以合神而體易矣。寬以居之﹐仁以行之﹐學以聚之﹐問以辧之﹐則所由至於大且一也。

虛明照鑑﹐神之明也﹔

太虛不滯於形﹐故大明而秩序不紊﹔君子不滯於意﹐故貞明而事理不迷。照鑑者﹐不假審察而自知之謂。

無遠近幽深﹐利用出入﹐神之充塞無間也。

气之所至﹐神皆至焉。气充塞而無間﹐神亦無間﹐明無不徹﹐用無不利﹐神之爲徳莫有盛焉矣。

天下之動﹐神鼓之也﹔

天以神禦气而時行物生﹐人以神感物而移風易俗。神者﹐所以感物之神而類應者也。

辭不鼓舞﹐則不足以盡神。

君子之有辭﹐不徇聞見﹐不立標榜﹐盡其心﹐專其气﹐言皆心之所出而气無浮沮﹐則神著於辭﹐𨿽愚不肖不能不興起焉。若襲取剿說﹐則仁義忠孝之言﹐人且迂視之而漠然不應﹐不足以鼓舞﹐惟其神不存也。

鬼神﹐往來屈伸之義﹔張子自注﹕神示者﹐歸之始﹔歸往者﹐來之終

始終循環一气也﹐往來者屈伸而已。

故天曰神﹐地曰示﹐人曰鬼。

天之气伸於人物而行其化者曰神﹐人之生理盡而气屈反歸曰鬼﹔地順天生物﹐而人由以歸者也﹐屈伸往來之利用﹐皆於是而昭著焉﹐故曰示。示居神鬼之間﹐以昭示夫鬼神之功效者也。

形而上者﹐得辭斯得象矣。

神化﹐形而上者也﹐迹不顯﹔而由辭以想其象﹐則得其實。

神爲不測﹐故緩辭不足以盡神﹔

不測者﹐有其象﹐無其形﹐非可以比類廣引而擬之。指其本體﹐曰誠﹐曰天﹐曰仁﹐一言而盡之矣。

化爲難知。故急辭不足以盡化。

化無定體﹐萬有不窮﹐難指其所在﹐故四時百物萬事皆所必察﹐不可以要略言之﹐從容博引﹐乃可以體其功用之廣。辭之緩急如其本然﹐所以盡神﹐然後能鼓舞天下﹐使眾著於神化之象﹐此讀《易》窮理者所當知也。

气有陰陽﹐

陰陽之實﹐情才各異﹐故其致用﹐功效亦殊。若其以動靜﹑屈伸﹑聚散分陰陽爲言者﹐又此二气之合而因時以效動﹐則陽之靜屈而散﹐亦謂之陰﹐陰之動伸而聚﹐亦謂之陽﹐假陰阻之象以名之爾﹐非气本無陰陽﹐因動靜屈伸聚散而始有也。故直言气有陰陽﹐以明太虛之中𨿽無形之可執﹐而溫肅﹑生殺﹑淸濁之體性俱有於一气之中﹐同爲固有之實也。

推行有漸爲化﹐合一不測爲神。

其發而爲陰陽﹐各以序爲主輔﹐而時行物生﹐不窮於生﹐化也。其推行之本﹐則固合爲一气﹐和而不相悖害。陰陽實有之性﹐名不能施﹐象不能別﹐則所謂神也。

其在人也﹐知義用利﹐則神化之事備矣。

知者﹐洞見事物之所以然﹐未效於迹而不昧其實﹐神之所自發也。義者﹐因事制宜﹐剛柔有序﹐化之所自行也。以知知義﹐以義行知﹐存於心而推行於物﹐神化之事也。

徳盛者﹐窮神則知不足道﹐知化則義不足云。

知所以求窮乎神﹐義所以求善其化。知之盡﹐義之精﹐大明終始﹐無事審察﹐隨時處中而不立矩則。惟純體陰陽之全徳﹐則可陰﹐可陽﹐可陽而陰﹐可陰而陽﹐如春溫而不無涼雨﹐秋肅而不廢和風﹐不待知知﹐不求合義矣。然使非全體天地陰陽之徳﹐則棄知外義以遁於空感﹐洸洋自恣﹐又奚可哉﹗

天之化也運諸气﹐人之化也順夫時﹔非气非時﹐則化之名何有﹐化之實何施﹗

惟其有气﹐乃運之而成化﹔理足於己﹐則隨時應物以利用﹐而物皆受化矣。非气則物自生自死﹐不資於天﹐何雲天化﹔非時則己之气與物气相忤﹐而施亦窮。乃所以爲時者﹐喜怒﹑生殺﹑泰否﹑損益﹐皆陰陽之气一闔一辟之幾也。以陰交陽﹐以陽濟陰﹐以陰應陰﹐以陽應陽﹐以吾性之健順應固有之陰陽﹐則出處﹑語默﹑刑賞﹑治教﹐道運於心﹐自感通於天下。聖人化成天下﹐其樞機之要﹐惟善用其气而已。

中庸曰「至誠爲能化」﹐《孟子》曰「大而化之」﹐皆以其徳合陰陽﹐與天地同流而無不通也。

至誠﹐實有天道之謂﹔大者﹐充實於內﹐化之本也。惟其健順之徳﹐凝五常而無間﹐合二气之闔辟﹐備之無遺﹐存之不失﹐故因天地之時﹐與之同流﹐有實體則有實用﹐化之所以鹹通也。陰陽合爲一徳﹐不測之神也﹔存神以禦气﹐則誠至而聖徳成矣。

所謂气也者﹐非待其鬱蒸凝聚﹐接於目而後知之﹔

陽爲陰累則鬱蒸﹐陰爲陽迫則凝聚﹐此气之將成乎形者。養生家用此气﹐非太和絪縕﹑有體性﹑無成形之气也。

苟健順﹑動止﹑浩然﹑湛然之得言﹐皆可名之象爾。

健而動﹐其發浩然﹐陽之體性也﹔順而止﹐其情湛然﹐陰之體性也。淸虛之中自有此分致之條理﹐此仁義禮知之神也﹐皆可名之爲气而著其象。蓋气之未分而能變合者卽神﹐自其合一不測而謂之神爾﹐非气之外有神也。

然則象若非气﹐指何爲象﹖

健順﹑動止﹑浩﹑湛之象﹐爲《乾》《坤》六子者皆气也﹐气有此象也。

時若非象﹐指何爲時﹖

隨時而起化者﹐必以健順﹑動止﹑浩﹑湛之幾爲與陰陽﹑翕辟﹑生殺之候相應以起用﹐不然﹐又將何以應乎時哉﹖

世人取釋氏銷礙入空﹐學者捨惡趨善以爲化﹐此直可爲始學遺累者薄乎云爾﹐豈天道神化所同語也哉﹗

釋氏以眞空爲如來藏﹐謂太虛之中本無一物﹐而气從幻起以成諸惡﹐爲障礙眞如之根本﹐故斥七識乾健之性﹑六識坤順之性爲流轉染污之害源。此在下愚﹐挾其鬱蒸凝聚之濁气以陷溺於惡者﹐聞其滅盡之說﹐則或可稍懲其狂悖﹔而仁義無質﹐忠信無本﹐於天以太和一气含神起化之顯道﹐固非其所及知也。昧其所以生﹐則不知其所以死﹐妄欲銷隕世界以爲大涅盤﹐彼亦烏能銷隕之哉﹐徒有妄想以惑世誣民而已。敔按﹕釋氏謂第七識爲「末那識」﹐華云「我識」﹐第六識爲「紇哩耶識」﹐華云「意識」。此言乾健之性﹑坤順之性者﹐爲仁由己﹐乾道也﹔主敬行恕﹐要在誠意愼獨﹐坤道也

「變則化」﹐由粗入精也﹔

變者﹐自我變之﹐有迹爲粗﹔化者﹐推行有漸而物自化﹐不可知爲精﹐此一義也。

「化而裁之謂之變」﹐以著顯微也。

「謂之」﹐當作「存乎」。化之所自裁﹐存乎變易不測﹐不失其常之神。化見於物﹐著也﹐裁之者存乎己﹐微也﹐此又一義也。中庸變先於化﹐《易傳》化先於變﹐取義不同﹔凡言陰陽動靜﹐不可執一義以該之﹐類如此。中庸之言變﹐知義之事﹐化則神之效也。《易傳》之言化﹐徳盛之事﹐變則神之用也。變者﹐化之體﹔化之體﹐神也。精微之蘊﹐神而已矣。

谷神不死﹐故能微顯而不掩。

「谷」﹐當作「鬼」﹐傳寫之訛也。神陽﹐鬼陰﹐而神非無陰﹐鬼非無陽﹐祭禮有求陰求陽之義﹐明鬼之有陽矣。二气合而體物﹐一屈一伸﹐神鬼分焉﹔而同此气則同此理﹐神非無自而彰﹐鬼非無所往而滅﹐故君子言往來﹐異於釋氏之言生滅。屈伸一指也﹐死生一物也﹐無間斷之死滅﹐則常流動於化中﹔而察乎人心﹐微者必顯﹐孰能掩之邪﹗

鬼神常不死﹐故誠不可掩﹔人有是心﹐在隱微必乘間而見。

鬼神無形聲而必昭著於物﹐則苟有其實﹐有不待形而見﹐不待聲而聞。一念之善惡動於不及覺之地﹐若或使之發露﹐蓋气機之流行﹐有則必著之也。

故君子𨿽處幽獨﹐防亦不懈。

非畏其著見﹐畏其實有之而不能遏也。一念之邪不審﹐𨿽或制之不發﹐而神气旣爲之累﹐見於事爲﹐不覺而成乎非僻﹐不自測其所從來而不可遏抑。蓋神气者﹐始終相貫﹐無遽生遽滅之理勢﹐念之於數十年之前﹐而形之也忽成於一旦﹐故防之也不可不早﹐不得謂此念忘而後遂無憂﹐如釋氏心忘罪滅之說也。敔按﹕此所謂「天奪其魄」也。天者神也﹐魄者形也﹐神气旣累﹐必動乎四體而莫掩其形

神化者﹐天之良能﹐非人能﹐

見聞之所推測﹐名法之所循行﹐人能也。

故大而位天徳﹐然後能窮神知化。

位﹐猶至也。盡心以盡性﹐性盡而與時偕行﹐合陰陽之化﹐乃位天徳﹐實體之則實知之矣。

大可爲也﹐大而化不可爲也﹐

擴充其善以備乎理之用﹐則大矣﹐與時偕行而物無不順﹐非恃其大而可至也。

在熟而已。

一其心於道而漸積以自然﹐則資深居安而順乎時﹐故學莫妙於熟﹐人之所以皆可爲堯舜也。

《易》謂「窮神知化」﹐乃徳盛仁熟之致﹐非智力能彊也。

張子之言﹐神化極矣﹐至此引而歸之於仁之熟﹐乃示學者易簡之功﹐學聖之奧也。擇善固執﹐熟之始功﹐終食不違則熟矣。

「大而化之」﹐能不勉而大也﹔

熟則不勉。

不已而天﹐則不測而神矣。

天之神化惟不已﹐故萬變而不易其常。伯夷﹑伊尹不勉而大﹐而止於其道﹐有所止則不能極其變﹔惟若孔子與時偕行而神應無方﹐道在則誠﹐道變則化﹐化而一合於誠﹐不能以所止測之。

先後天而不違﹐順至理以推行﹐知無不合也。

心之所存﹐推而行之﹐無不合於理﹐則天不能違矣。理者﹐天之所必然者也。

𨿽然﹐得聖人之任者﹐皆可勉而至﹐猶不害於未化爾。大幾聖矣﹐

伊尹自耕莘以來﹐集義而純乎道﹐故以覺民爲志﹐伐夏而天下服﹐放君而太甲悔過﹐𨿽所爲有迹﹐矯時以立徳﹐未幾於化﹐而天理順則亦幾於聖矣。

化則位乎天徳矣。

仁熟而神無不存﹐則與時偕行﹐萬物自正其性命﹔故鳳鳥不至﹐河不出圖﹐而孔子之道自參天地﹐贊化育﹐不待取必於天也。

大則不驕﹐化則不吝。

成物皆成己之事﹐而後驕心永釋﹔因物順應而己不勞﹐而後吝心不生﹕此廣大髙明之極也。學者欲至於大﹐當勿以小有得而驕﹔欲幾於化﹐當勿以私有得而吝。若顏子之勿伐善﹑勿施勞﹐竭才以思企及﹐則得矣。

無我而後大﹐

誠者﹐成身也﹐非我則何有於道﹖而云無我者﹐我﹐謂私意私欲也。欲之害理﹐善人﹑信人幾於無矣﹔惟意徇聞見﹐倚於理而執之﹐不通天地之變﹐不盡萬物之理﹐同我者從之﹐異我者違之﹐則意卽欲矣。無我者﹐徳全於心﹐天下之務皆可成﹐天下之志皆可通﹐萬物備於我﹐安土而無不樂﹐斯乃以爲大人。

大成性而後聖﹐

徳盛仁熟﹐不求備物而萬物備焉﹐與時偕行﹐成乎性而無待推擴﹐斯聖矣。聖者﹐大之熟也。

聖位天徳不可致知謂神﹐故神也者﹐聖而不可知。敔按﹕致知﹐猶言指測而知

聖不可知﹐則從心所欲﹐皆合陰陽健順之理气﹐其存於中者無仁義之迹﹐見於外者無治教政刑之勞﹐非大人以降所可致知﹐斯其運化之妙與太虛之神一矣。自大人而上﹐熟之則聖﹐聖熟而神矣﹐非果有不可知者爲幻異也。「堯﹑舜之道﹐孝弟而已矣」﹐不雜乎人而一於天也。

見幾則義明﹐

事物旣至﹐則不但引我以欲者多端﹐且可托於義者不一﹐初心之發﹐善惡兩端而已﹐於此分析不苟﹐則義明而不爲非義所冒。

動而不括則用利﹐

括﹐收也﹐滯也。放義而行﹐一如其初心﹐推之天下﹐無中止之機﹐則用無不利矣。

屈伸順理則身安而徳滋。

滋﹐漸長而盛也。義明而推行之無所撓止﹐或屈或伸﹐無非理矣。時有否泰而身安﹐恆一於義﹐而心日廣﹐徳日潤矣。此言學聖之始功在於見幾。蓋幾者﹐形未著﹐物欲未雜﹐思慮未分﹐乃天徳之良所發見﹐惟神能見之﹐不倚於聞見也。

「窮神知化」﹐與天爲一﹐豈有我所能勉哉﹖乃徳盛而自致爾。

存神以知幾﹐徳滋而熟﹐所用皆神﹐化物而不爲物化﹐此作聖希天之實學也。幾者﹐動之微﹔微者必著﹐故聞見之習俗一入於中以成乎私意﹐則欲利用安身而不可得﹐況望其徳之滋乎﹗

「精義入神」﹐事豫吾內﹐求利吾外也﹔

察事物所以然之理﹐察之精而盡其變﹐此在事變未起之先﹐見幾而決﹐故行焉而無不利。

「利用安身」﹐素利吾外﹐致養吾內也﹔

義已明則推而行之不括﹐無所撓止。用利身安﹐則心亦安於理而不亂﹐故吉凶生死百變而心恆泰。如其行義不果﹐悔吝生於所不豫﹐𨿽欲養其心以靜正﹐而憂惑相擾﹐善惡與吉凶交爭於胸中﹐未有能養者也。

「窮神知化」﹐乃養盛自致﹐非思勉之能彊﹐故崇徳而外﹐君子未或致知也。

外利內養﹐身心率循乎義﹐逮其熟也﹐物不能遷﹐形不能累﹐惟神與理合而與天爲一矣。故君子欲窮神而不索之於虛﹐欲知化而不億測其變﹐惟一於精義而已。義精而徳崇矣﹐所由與佛老之彊致者異也。蓋作聖之一於豫養﹐不使其心有須臾之外馳﹐以爲形之所累﹐物之所遷﹐而求精於義﹐則卽此以達天徳。是聖狂分於歧路﹐人禽判於幾希﹐閒邪存誠﹐與私意私欲不容有毫髮之差也。

神不可致思﹐存焉可也﹔

心思之貞明貞觀﹐卽神之動幾也﹐存之則神存矣。捨此而索之於虛無不測之中﹐役其神以從﹐妄矣。

化不可助長﹐順焉可也。

徳未盛而欲變化以趨時﹐爲詭而已矣。順者修身以俟命﹐正己而物正。

存虛明﹐久至徳﹐

澄心攝气﹐莊敬以養之﹐則意欲不生﹐虛而自啟其明﹔以涵泳義理而熟之﹐不使間斷﹐心得恆存而久矣。此二者﹐所以存神也。

順變化﹐達時中﹐

貞觀立而天地萬物之變不憂不逆﹔行法以俟命﹐隨時皆有必中之節﹐放義以行而不括。此二者﹐所以順化也。

仁之至﹐義之盡也。

存神順化﹐則仁無不至﹐義無不盡。

知微知彰﹐不捨而繼其善﹐然後可以成人性矣。

知微知彰﹐虛明而知幾也。不捨而繼其善﹐久至徳而達時中也。成性者﹐成乎所性之善﹐性焉安焉之聖也。成乎性而神化在我﹐豈致思助長者之所可擬哉﹗言人性者﹐天之神篤於生而爲性﹐其化則動植之物﹐故曰「惟人也得其秀而最靈」。

聖不可知者﹐乃天徳良能﹔立心求之﹐則不可得而知之。

天徳良能﹐太和之气健順﹐動止時行而爲理之所自出也﹐熟則自知之。大人以下﹐立心求之﹐則不知其從心不逾之矩爾﹐非有變幻不測﹐絕乎人而不可測﹐如致思助長者之詫神異也。

聖不可知謂神﹐莊生繆妄﹐又謂有神人焉。

聖而不已﹐合一於神。神者﹐聖之化也。莊生欲蔑聖功﹐以淸虛無累之至爲神人﹐妄矣。

惟神爲能變化﹐以其一天下之動也。

徳之獨至者﹐爲淸﹐爲任﹐爲和﹐皆止於量﹐猶萬物之動者因其質也。天之神﹐萬化該焉﹐而統之以太和之升降屈伸﹔聖人之神﹐達天下之亹亹﹐而統之以虛明至徳﹐故動皆協一。子曰「吾道一以貫之」﹐存神於心之謂也。

人能知變化之道﹐其必知神之所爲也。

變化者﹐因天下之動也。其道則不私於形﹐不執一於道﹐不孤其徳﹐神存而順化以協其至常﹐六龍皆可乘以禦天﹐特在時位移易之間爾﹐可於此以徵神之所爲。

見《易》則神其幾矣。

《易》有六十四象﹐三百八十四變﹐變化極矣﹐而惟《乾》之六陽﹑《坤》之六陰錯綜往來﹐摩蕩以成其變化爾﹐此神之所爲也﹐故易簡而行乎天下之險阻。於此而知神之爲用﹐純一不息﹐隨其屈伸消長皆成乎化。聖不可知﹐惟以至一貞天下之動﹐而隨時處中﹐在運動之間而已。

知幾其神﹐由經正以貫之﹐則寧用終日﹐斷可識矣。

經﹐卽所謂義也。事理之宜吾心﹐有自然之則﹐大經素正﹐則一念初起﹐其爲善惡吉凶﹐判然分爲兩途而無可疑﹐不待終日思索而可識矣。張子之言﹐神化盡矣﹐要歸於一﹔而奉義爲大正之經以貫乎事物﹐則又至嚴而至簡。蓋義之所自立﹐卽健順動止﹐陰陽必然之則﹔敔按﹕此所謂立天地之大義正其義則協乎神之理﹐凝神專气以守吾心之義﹐動存靜養一於此﹐則存神以順化﹐皆有實之可守﹐而知幾合神﹐化無不順。此《正蒙》要歸之旨﹐所以與往聖合轍﹐而非賢知之過也。

幾者﹐象見而未形也﹔

事無其形﹐心有其象。

形則涉乎明﹐不待神而後知也。

已形則耳目之聰明可以知其得失﹐不待神也。然而知之已晚﹐時過而失其中﹐物變起而悔吾生矣。

「吉之先見」云者﹐順性命則所先皆吉也。

精義而存之不息﹐則所守之大經﹐固性命各正之理﹐於此閒邪存誠﹐一念之動罔非吉矣。故《易》曰「介於石」﹐正其經也﹔「不終日﹐貞吉」﹐今一起而卽與吉爲徒也﹔順天地之至常﹐變化而不渝矣。

知神而後能饗帝饗親﹐

不知神而以爲無﹐是不得已而姑向之也﹐則亡乎愛﹔以爲有﹐是以山妖木魅饗之也﹐則亡乎敬。

見《易》而後能知神。

《易》卦非錯則綜﹐互相往來。神伸而生﹐生則饗於鬼﹔神屈而死﹐死則返於神﹔錯綜往來不息之道也。

是故不聞性與天道而能制禮作樂者﹐末矣。

天以神爲道﹐性者神之撰﹐性與天道﹐神而已也。禮樂所自生﹐一順乎陰陽不容已之序而導其和﹐得其精意於進反屈伸之間﹐而顯著無聲無臭之中﹐和於形聲﹐乃以立萬事之節而動人心之豫。不知而作者﹐玉帛鐘鼓而已。此好言明有禮樂﹐幽有鬼神﹐皆自無而肇有﹔惟窮神者兩得其精意﹐以鼓舞天下而不倦﹐故以鬼神興禮樂﹐以禮樂求鬼神者﹐從其類也。

「精義入神」﹐豫之至也。

義精則與神同其動止﹐以神治物﹐冒天下之道﹐不待事至而幾先吉﹐非立一義以待一事﹐期必之豫也﹐故中庸以明善爲誠身之豫道。

徇物喪心﹐人化物而滅天理者乎﹗存神過化﹐忘物累而順性命者乎﹗

陰陽之糟粕﹐聚而成形﹐故內而爲耳目口體﹐外而爲聲色臭味﹐𨿽皆神之所爲﹐而神不存焉矣﹐兩相攻取而喜怒生焉。心本神之舍也﹐馳神外徇﹐以從小體而趨合於外物﹐則神去心而心喪其主。知道者凝心之靈以存神﹐不溢喜﹐不遷怒﹐外物之順逆﹐如其分以應之﹐乃不畱滯以爲心累﹐則物過吾前而吾已化之﹐性命之理不失而神恆爲主。舜之飯糗茹艸與爲天於無以異﹐存神之至也。

惇厚而不化﹐有體而無用也﹔

惇厚﹐敬持以凝其神也﹔化﹐因物治之而不累也。君子之於物﹐𨿽不徇之﹐而當其應之也必順其理﹐則事已靖﹐物已安﹐可以忘之而不爲累。若有體而無用﹐則欲卻物而物不我釋﹐神亦終爲之不寧﹐用非所用而體亦失其體矣。敔按﹕莊子所謂「其神凝而物不疵厲」者﹐蓋有體而無用也

化而自失焉﹐徇物而喪已也。

必欲事之靖﹐物之安﹐則事求可﹐功求成﹐馳情外徇﹐而己以喪矣。敔按﹕此言管﹑晏之學

大徳惇化﹐然後仁智一而聖人之事備。

大徳﹐天徳也。惇﹐誠以存神而隨時以應﹔化﹐則大而化之矣。惇者仁之體﹐化者智之用。

性性爲能存神﹐物物爲能過化。

性性﹐於所性之理安焉而成乎性﹐不爲習遷也。物物﹐因物之至﹐順其理以應之也。性性﹐則全體天徳而神自存﹔物物﹐則應物各得其理﹐𨿽有違順﹐而無畱滯自累以與物競﹐感通自順而無不化矣﹔此聖人之天徳也。學聖者見幾精義以不違於仁﹐動而不括以利用其智﹐立體以致用﹐庶幾別於異端之虛寂﹑流俗之功名矣。

無我然後得正己之盡﹐存神然後妙應物之感。

此言存神過化相爲體用也。徇物喪己者﹐拘耳目以取聲色﹐惟我私之自累﹐役於形而不以神用﹐則物有所不通﹐而應之失其理。故惟無我﹐則因物治物﹐過者化﹐而己以無所累而恆正﹔存神﹐則貫通萬理而曲盡其過化之用。過化之用卽用存神之體﹐而存神者卽所以善過化之用﹐非存神﹐未有能過化者也。

「範圍天地之化而不過」﹐過則溺於空﹐淪於靜﹐旣不能存夫神﹐又不能知夫化矣。

範圍天地者﹐神也﹐必存之以盡其誠﹐而不可捨二气健順之實﹐以卻物而遁於物理之外。釋言「眞空」﹐老言「守靜」﹐皆以神化爲無有而思超越之。非神則化何從生﹐非化則神何所存﹐非精義以人神﹐則存非存﹐知非知﹐喪己而不能感物﹐此二氏之愚也。

「旁行不流」﹐圓神不倚也。

圓者﹐天之道也。屈伸順感而各得﹐神之圓也。不倚於形器﹐則不徇物而流。

「百姓日用而不知」﹐溺於流也。

作息飲食﹐何莫非神之所爲﹐气動而理卽在其中。百姓日所用者皆神﹐而徇物以忘其理﹐故如水之流而不止﹐違於神而趨於鬼﹐終屈而莫能伸也。

義以反經爲本﹐經正則精﹔

經者﹐人物事理之大本﹔反者﹐反而求乎心之安也。止此倫物﹐而差之毫釐則失其正﹐無不正則無不精﹐非隨事察察之爲精也。

仁以惇化爲深﹐化行則顯。

惇厚以體萬物之化﹐乃盡物性而合天行﹐而仁之用顯﹐顯者﹐顯其所惇也﹐故《易》曰「顯諸仁」。

義入神﹐動一靜也﹔仁惇化﹐靜一動也。

存諸中者爲靜﹐見諸行者爲動。義精而入神﹐則所動而施行者皆中存之天徳﹐非因事求義而專於動也﹔仁惇化﹐則寂然不動之中﹐萬化之理密運於心而無一念之息﹐非虛寂爲仁而專於靜也。惇化者豈豫設一變化以紛吾思哉﹖存大體以精其義而惇之不息爾。動靜合一於仁而義爲之幹﹐以此﹐張子之學以義爲本。

仁惇化則無體﹐義入神則無方。

《易》曰「神無方而易無體。」仁函萬物以惇其全體﹐則隨所顯而皆仁﹐六位時成﹐《易》之所以冒天下之道者此也。義之精者﹐體陰陽﹑屈伸﹑髙下之秩序而盡其神用﹐義非外襲而圓行以不流﹐神之所以藏諸用者此也。無體﹐無孤立之體﹐異於老﹑釋之靜﹔無方﹐無滯於一隅之方﹐異於名﹑法之動。無體者﹐所以妙合無方之神﹐精義之徳至矣哉﹗張子正蒙注卷二終

張子正蒙注卷三動物篇

此篇論人物生化之理﹐神气往來應感之幾﹐以明天人相繼之妙﹐形器相資之用﹐蓋所以發知化之旨﹐而存神亦寓其間﹐其言皆體驗而得之﹐非邵子執象數以觀物之可比也。

動物本諸天﹐以呼吸爲聚散之漸﹔

動物皆出地上﹐而受五行未成形之气以生。气之往來在呼吸﹐自稚至壯﹐呼吸盛而日聚﹐自壯至老﹐呼吸衰而日散。形以神而成﹐故各含其性。

植物本諸地﹐以陰陽升降爲聚散之漸。

植物根於地﹐而受五行已成形之气以長。陽降而陰升﹐則聚而榮﹔陽升而陰降﹐則散而槁。以形而受气﹐故但自質而無性。

物之初生﹐气日至而滋息﹔物生旣盈﹐气日反而遊散。

有形則有量﹐盈其量﹐則气至而不能受﹐以漸而散矣。方來之神﹐無頓受於初生之理﹔非畏﹑厭﹑溺﹐非疫厲﹐非獵殺﹑斬艾﹐則亦無頓滅之理﹐日生者神﹐而性亦日生﹔反歸者鬼﹐而未死之前爲鬼者亦多矣。所行之淸濁善惡﹐與气俱而遊散於兩間﹐爲祥爲善﹐爲眚爲孽﹐皆人物之气所結﹐不待死而爲鬼以滅盡無餘也。敔按﹕此論顯然有徵﹐人特未之體貼耳

至之謂神﹐以其伸也﹔反之爲鬼﹐以其歸也。

用則伸﹐不用則不伸﹐鬼而歸之﹐仍乎神矣。死生同條﹐而善吾生者卽善吾死。伸者天之化﹐歸者人之能﹐君子盡人以合天﹐所以爲功於神也。敔按﹕全而歸之者﹐必全而後可謂之歸也﹐故曰歸者人之能

气於人﹐生而不離﹐死而遊散者謂魂﹔聚成形質﹐𨿽死而不散者謂魄。

可以受聰明覺了之靈者﹐魄也﹔其不可受者﹐形也。嗜欲之性﹐皆魄之所攻取也。但魄離之則不能發其用爾。魄𨿽不遽散﹐而久亦歸於土﹐其餘气上蒸﹐亦返於虛﹐莫非气之聚。則亦無不歸於气也。敔按﹕本文所謂不散者﹐非終不散也

海水凝則冰﹐浮則漚﹔然冰之才﹐漚之性﹐其存其亡﹐海不得而與焉。推是足以究死生之說。

冰有質﹐故言才﹔漚含虛﹐敵言性。不得而與﹐謂因乎气之凝浮﹐海不能有心爲之也。凝聚而生﹐才性成焉﹔散而亡﹐則才性仍反於水之神。此以諭死生同於太虛之中﹐君子俟命而不以死爲憂﹐盡其才﹐養其性﹐以不失其常爾。伊川程子攺「與」爲「有』﹐義未詳。

有息者根於天﹐

息﹐呼吸也﹐動物受天气之動幾。

不息者根於地。

植物受地气之靜化。

根於天者不滯於用﹐

視聽持行可以多所爲。天气載神﹐故靈。

根於地者滯於方﹐

離土則槁矣。地气化形﹐故頑。

此動植之分也。

人者動物﹐得天之最秀者也﹐其體愈靈﹐其用愈廣。

生有先後﹐所以爲天序﹔小大髙下相並而相形焉﹐是謂天秩。

少長有等﹐老稚殊用﹐別於生之先後也。髙下﹐以位言﹔小大﹐以才量言﹔相形而自著者也。秩序﹐物皆有之而不能諭﹔人之良知良能﹐自知長長﹑尊尊﹑賢賢﹐因天而無所逆。

天之生物也有序﹐

其序之也亦無先設之定理﹐而序之在天者卽爲理。

物之旣形也有秩。

小大髙下分矣﹐欲逾越而不能。

知序然後經正﹐

經卽義也。敬長爲義之實﹐推而行之﹐義不可勝用矣。

知秩然後禮行。

尊尊﹑賢賢之等殺﹐皆天理自然﹐達之而禮無不中矣。秩序人所必由﹐而推之使通﹐辧之使精﹐則存乎學問﹐故博文約禮爲希天之始教。

凡物能相感者﹐鬼神施受之性也﹔

魄麗於形﹐鬼之屬﹔魂營於气﹐神之屬﹐此鬼神之在物者也。魄主受﹐魂主施﹐鬼神之性情也。物各爲一物﹐而神气之往來於虛者﹐原通一於絪縕之气﹐故施者不吝施﹐受者樂得其受﹐所以同聲相應﹐同气相求﹐琥珀擡芥﹐磁石引鐵﹐不知其所以然而感。聖人感人心而天下和平﹐亦惟其固有可感之性也。

不能感者﹐鬼神亦體之而化矣。

成形成質有殊異而不相逾者﹐亦形气偶然之偏戾爾。及其誠之已盡﹐亦無不同歸之理。蓋其始也皆一气之伸﹐其終也屈而歸於虛﹐不相悖害﹐此鬼神合萬匯之往來於一致也。存神者與鬼神合其徳﹐則舞幹而苗格﹐因壘而崇降﹐不已於誠﹐物無不體矣。如其驕吝未化﹐以善惡﹑聖頑相治而相亢﹐誠息而神不存﹐則可感者且相疑貳﹐而況不能相感者乎﹗

物無孤立之理﹐非同異﹑屈伸﹑終始以發明之﹐則𨿽物非物也。

凡物﹐非相類則相反。《易》之爲象﹐《乾》《坤》《坎》《離》《頤》《大過》《中孚》《小過》之相錯﹐余卦二十八象之相綜﹐物象備矣。錯者﹐同異也﹔綜者﹐屈伸也。萬物之成﹐以錯綜而成用。或同者﹐如金鑠而肖水﹐術灰而肖土之類﹔或異者﹐如水之寒﹑火之熱﹑鳥之飛﹑魚之潛之類。或屈而鬼﹐或伸而神﹐或屈而小﹐或伸而大﹐或始同而終異﹐或始異而終同﹐比類相觀﹐乃知此物所以成彼物之利。金得火而成器﹐木受鉆而生火﹐惟於天下之物知之明﹐而合之﹑離之﹐消之﹑長之﹐乃成吾用。不然﹐物各自物﹐而非我所得用﹐非物矣。

事有始卒乃成﹐非同異有無相感﹐則不見其成﹔不見其成﹐則𨿽物非物。

事之所由成﹐非直行速獲而可以永終。始於勞者終於逸﹐始於難者終於易﹐始於博者終於約﹐歷險阻而後易簡之徳業興焉。故非異則不能同﹐而百慮歸於一致﹔非同則不能異﹐而一理散爲萬事。能有者乃能無﹐積之厚而後散之廣﹔能無者乃能有﹐不諱屈而後可允伸。故曰「尺蠖之屈以求伸﹐龍蛇之蟄以全身」。若不互相資以相濟﹐事𨿽幸成﹐且不知其何以成﹐而居之不安﹐未能自得﹐物非其物矣。

故曰「屈伸相感而利生焉」。

凡天下之物﹐一皆陰陽往來之神所變化。物物有陰陽﹐事亦如之。其小大﹑吉凶﹑善惡之形﹐知其所屈﹐而屈此者可以伸彼﹐知其所伸﹐而伸者必有其屈﹔以同相輔﹐以異相治﹐以制器而利天下之用﹐以應事而利攸往之用﹐以俟命而利修身之用﹐存乎神之感而已。神者﹐不滯於物而善用物者也。

獨見獨聞﹐𨿽小異﹐怪也。出於疾與妄也﹔共見共聞﹐𨿽大異﹐誠也﹐出陰陽之正也。

目眚則空中生華﹐風眩則蟬鳴於耳﹐𨿽事所可有﹐而以無爲有﹐非其實也。妄人之說﹐不仰觀俯察﹐鑑古知今﹐而惟挾偶然意見所弋獲﹐而據爲道教與之同也。疾風迅雷﹐非常之甚矣。而共見共聞﹐陰陽之正﹐運於太虛﹐人不能察爾﹐放君伐暴﹐成非常之事﹔制禮作樂﹐極非常之觀﹐皆體陰陽必然之撰﹐曉然與天下後世正告之而無思不服。

賢才出﹐國將昌﹔子孫才﹐族將大。

神气先應之也。於此可徵鬼神之不掩。

人之有息﹐蓋剛柔相摩﹑乾坤闔辟之象也。

一屈一伸﹐交相爲感﹐人以之生﹐天地以之生人物而不息﹐此陰陽之動幾也。動而成乎一動一靜﹐然必先有乾坤剛柔之體﹐而後闔辟相摩﹐猶有气而後有呼吸。

寤﹐形開而志交諸外也﹔夢﹐形閉而气專乎內也。

開者﹐伸也﹐閉者﹐屈也。志交諸外而气舒﹐气專於內而志隱﹐則神亦藏而不靈。神隨志而動止者也。

寤﹐所以知新於耳目﹔夢﹐所以緣舊於習心。

開則與神化相接﹐耳自爲心效日新之用﹔閉則守耳目之知而困於形中﹐習爲主而性不能持權。故習心之累﹐烈矣哉﹗

醫謂饑夢取﹐飽夢與﹐凡寤夢所感﹐專語气於五藏之變﹐容有取蔫爾。

形閉而神退聽於形﹐故五臟之形有欣厭﹐心亦隨之而結爲妄﹐形滯而私故也。形爲神用則靈﹐神爲形用則妄。

聲者﹐形气相軋而成。

觸而相迫曰軋。

兩气者﹐谷響雷聲之類﹔

銳往之气與空中固有之气相觸而成也。

兩形者﹐桴鼓叩擊之類。

兩形相觸也。然運桴而气亦隨之﹐迫於鼓而發聲﹐則亦無非气也。聲之洪纖者﹐形之厚薄疏密﹐其气亦殊感。

形軋气﹐羽﹑扇﹑敲矢之類﹔

敲﹐音雹﹐鳴鏑也。三者形破气﹐气爲之鳴。

气軋形﹐人聲笙簧之類。

气出而唇舌﹑匏竹斂之縱之以激成響﹐气發有洪纖﹐體有通塞之異﹐而气之舒疾宣郁亦異。

是皆物感之良能﹐人皆習之而不察者爾。

不感則寂﹐感則鳴﹐本有可鳴之理﹐待動而應之必速。良能﹐自然之動幾也。

形也﹐聲也﹐臭也﹐味也﹐溫涼也﹐動靜也﹐六者莫不有五行之別﹐同異之變﹐皆帝則之必察者與﹗

溫涼﹐體之覺﹔動靜﹐體之用。五行之神未成乎形者﹐散寄於聲色臭味气體之中﹐人資以生而爲人用﹔精而察之﹐條理具﹐秩序分焉﹐帝載之所以信而通也。知天之化﹐則於六者皆得其所以然之理而精吾義﹐然亦得其意而利用﹐而天理之當然得矣。若一一分析以配合於法象﹐則多泥而不通。張子約言之而邵子博辧之﹐察帝則以用物﹐以本禦末也﹐觀物象以推道﹐循末以測本也﹐此格物窮理之異於術數也。誠明篇

前篇統人物而言﹐原天所降之命也。此篇專就人而發﹐性之蘊於人所受而切言之也。《中庸》曰「天命之謂性」﹐爲人言而物在其中﹐則謂統人物而言之可也。又曰「率性之謂道」﹐則專乎人而不兼乎物矣。物不可謂無性﹐而不可謂有道﹐道者人物之辧﹐所謂人之所以異於禽獸也。故孟子曰「人無有不善」﹐專乎人而言之﹐善而後謂之道﹔泛言性﹐則犬之性﹐牛之性﹐其不相類久矣。盡物之性者﹐盡物之理而已。虎狼噬人以飼其子﹐而謂盡父子之道﹐亦率虎狼之性爲得其道而可哉﹖禽獸﹐無道者也﹔艸水﹐無性者也﹔惟命﹐則天無心無擇之良能﹐因材而篤﹐物得與人而共者也。張子推本神化﹐統動植於人而謂萬物之一源﹐切指人性﹐而謂盡性者不以天能爲能﹐同歸殊途﹐兩盡其義﹐乃此篇之要旨。其視程子以率性之道爲人物之偕焉者﹐得失自曉然易見﹔而抉性之藏﹐該之以誠明﹐爲良知之實﹐則近世竊釋氏之沈﹐以無善無惡爲良知者﹐其妄亦不待辧而自辟。學者欲知性以存養﹐所宜服膺也。

誠明所知﹐乃天徳良知﹐

仁義﹐天徳也。性中固有之而自知之﹐無不善之謂良。

非聞見小知而已。

行所不逮﹐身所不體﹐心所不諭﹐偶然聞一師之言﹐見一物之機﹐遂自以爲妙悟﹐小知之所以賊道。

天人異用﹐不足以言誠﹔

理﹐天也﹔意欲﹐人也。理不行於意欲之中﹐意欲有時而逾乎理﹐天人異用也。

天人異知﹐不足以盡明。

因理而體其所以然﹐知以天也﹔事物至而以所聞所見者証之﹐知以人也。通學識之知於徳性之所諭而體用一源﹐則其明自誠而明也。

所謂誠明者﹐性與天道﹐不見乎小大之別也。

通事物之理﹑聞見之知與所性合符﹐達所性之徳與天合徳﹐則物無小大﹐一性中皆備之理。性𨿽在人而小﹐道𨿽在天而大﹐以人知天﹐休天於人﹐則天在我而無小大之別矣。

義命合一存乎理﹐

義之所在卽安之爲命﹐惟貞其常理而已。

仁智合一存乎聖﹐

天徳本合﹐徇其迹者或相妨也。聖人與時偕行﹐至仁非柔﹐大智非察﹐兼體仁智而無仁智之名。如舜好問好察﹐智也﹔隱惡揚善﹐仁也﹐合於一矣。

動靜合一存乎神﹐

靜動異而神之不息者無間。聖能存神﹐則動而不離乎靜之存﹐靜而皆備其動之理﹐惇誠不息﹐則化不可測。

陰陽合一存乎道﹐

太和所謂道﹐陰陽具而無倚也。

性與天道合一存乎誠。

誠者﹐神之實體﹐气之實用﹐在天爲道﹐命於人爲性﹐知其合之謂明﹐體其合之謂誠。

天所以長久不已之道﹐乃所謂誠。

气化有序而亙古不息﹐惟其實有此理也。

仁人孝子所以事夭成身﹐不過不已於仁孝而已。

實知之﹐實行之﹐必欲得其心所不忍不安﹐終身之慕﹐終食之無違﹐信之篤也。

故君子誠之爲貴。

有不誠﹐則乍勇於爲而必息矣﹔至誠則自不容已﹐而欲致其誠者﹐惟在於操存勿使間斷﹐己百己千﹐勉彊之熟而自無不誠矣。

此章直指立誠之功﹐特爲深切著明﹐尢學者之所宜加勉。

誠有是物﹐則有終有始﹔

天道然也﹐生之必成之﹐四時序而百物成。

僞實不有﹐何終始之有﹐故曰「不誠無物」。

人爲之僞﹐意起而爲之﹐意盡而止﹐其始無本﹐其終必忒。物﹐謂事也﹔事不成之謂無物。

「自明誠」﹐由窮理而盡性也﹔「自誠明」﹐由盡性而窮理也。

存養以盡性﹐學思以窮理。

性者﹐萬物之一源﹐非有我之得私也。

性以健順爲體﹐本太虛和同而化之理也﹐由是而仁義立焉﹐隨形質而發其靈明之知﹐則彼此不相知而各爲一體﹐如源之分流矣﹔恃靈明之知發於耳目者爲己私智﹐以求勝於物﹐逐流而忘源矣。

惟大人爲能盡其道﹐是故立必俱立﹐知必周知﹐愛必兼愛﹐成不獨成。

能安其所處爲立﹐各效其材以有用爲成。

彼自蔽塞而不知順吾理者﹐則亦末如之何矣﹖

己私成﹐則𨿽有至教﹐不能移矣。

此章統萬物於一源﹐溯其始而言之﹐固合人物而言﹔而曰立﹐曰成﹐則專乎人之辭爾。知之必有詳略﹐愛之必有區別﹐理一分殊﹐亦存乎其中矣。親疏貴賤之不同﹐所謂順理也﹔𨿽周知博愛而必順其理﹐蓋自天命以來﹐秩序分焉﹐知其一源﹐則必知其分流。故窮理盡性﹐交相爲功﹐異於墨﹑釋之教﹐漫滅天理之節文而謂會萬物於一己也。

天能爲性﹔人謀爲能。

天能者﹐健順五常之體﹔人謀者﹐察識擴充之用也。

大人盡性﹐不以天能爲能﹐而以人謀爲能﹐

大人不失其赤子之心﹐而非孤守其惻隱﹑羞惡﹑恭敬﹑自然之覺﹐必擴而充之以盡其致﹐一如天之陰陽有實﹐而必於闔辟動止神運以成化﹐則道弘而性之量盡矣﹐蓋盡心爲盡性之實功也。

故曰「天地設位﹐聖人成能」。

天地有其理﹐誠也﹔聖人盡其心﹐誠之者也。

盡性﹐然後知生無所得﹐

非己之私得。

則死無所喪。

理明義正而道不缺﹐气正神淸而全歸於天﹐故君子之生﹐明道焉爾﹐行道焉爾﹐爲天效動﹐死則寧焉。喪者﹐喪其耳目口體﹐而神無損也。

未嘗無之謂體﹐體之謂性。

無則不可爲體矣。人有立人之體﹐百姓日用而不知爾﹐𨿽無形迹而非無實﹔使其無也﹐則生理以何爲體而得存邪﹖仁之於父子﹐義之於君臣﹐用也﹔用者必有體而後可用﹐以此體爲仁義之性。

天所性者通極於道﹐

天所命人而爲性者﹐卽以其一陰一陽之道成之。卽一非二曰通﹐此外無雜曰極。人生莫不有性﹐皆天道也﹐故仁義禮智與元亨利貞無二道。

气之昏明不足以蔽之﹔

稟气有昏明﹐則知能有偏全﹐而一曲之誠卽天之誠﹐故「乍見孺子」之仁﹐「無受爾汝」之義﹐必發於情﹐莫能終蔽也。

天所命者通極於性﹐

命以吉凶壽夭言。以人情度之﹐則有厚於性而薄於命者﹐而富貴﹑貧賤﹑夷狄﹑患難﹐皆理之所察。予之以性﹐卽予之以順受之道﹐命不齊﹐性無不可盡也。

遇之吉凶不足以戕之﹔

性存而道義出﹐窮通夭壽﹐何至戕其生理﹖

不免乎蔽之戕之者﹐未之學也。

任其質而不通其變﹐惟學有未至﹐故其端發見而不充﹐吉凶雜至而失其素。

性通乎气之外﹐命行乎气之內。气無內外﹐假有形而言爾。

人各有形﹐形以內爲吾气之區宇﹐形以外吾之气不至焉﹐故可立內外之名。性命乎神﹐天地萬物函之於虛靈而皆備﹐仁可以無不達﹐義可以無不行﹐气域於形﹐吉凶禍福止乎其身爾。然則命者私也﹐性者公也﹐性本無蔽﹐而命之戕性﹐惟不知其通極於性也。

故思知人不可不知天﹐盡其性然後能至於命。

知人﹐知人道也﹔知天﹐知天性也。知性之合於天徳﹐乃知人性之善﹐明者可誠而昏皆可明﹔性盡﹐則無所遇而不可盡吾性之道。由是而知命之通極於性﹐與天之命我﹐吉凶無心而無非順正者同其化矣。

知性知天﹐則陰陽鬼神皆吾分內爾。

知性者﹐知天道之成乎性﹔知天者﹐卽性而知天之神理。知性知天﹐則性與天道通極於一﹐健順相資﹐屈伸相感﹐陰陽鬼神之性情﹐皆吾所有事﹐而爲吾職分之所當修者矣。

天性在人﹐正猶水性之在冰﹐凝釋𨿽異﹐爲物一也﹔

未生則此理在太虛爲天之體性﹐已生則此理聚於形中爲人之性﹐死則此理气仍返於太虛﹐形有凝釋﹐气不損益﹐理亦不雜﹐此所謂通極於道也。敔按﹕朱子謂冰水之諭近釋﹐以朱﹑張論聚散之本體不同也。說詳《太和篇》注中

受光有小大昏明﹐其照納不二也。

此亦以水諭性。形之受性﹐猶水之受光。水以受光爲性﹐人以通理爲性﹐有小大﹑昏明者﹐气稟爾﹔而曲者可致﹐濁者可澄﹐其性本能受也﹐在學以明善而復初爾。此所謂气有昏明不足以蔽之。

天良能本吾良能﹐顧爲有我所喪爾。張子自注﹕明天人之本無二

體天之神化﹐存誠盡性﹐則可備萬物於我。有我者﹐以心從小體﹐而執功利聲色爲己得﹐則迷而喪之爾。孟子言良知良能﹐而張子重言良能。蓋天地以神化運行爲徳﹐非但恃其空晶之體﹔聖人以盡倫成物爲道﹐抑非但恃其虛靈之悟。故知𨿽良而能不逮﹐猶之乎弗知。近世王氏之學﹐捨能而孤言知﹐宜其疾入於異端也。

上達反天理﹐下達徇人欲者與﹗

反天理﹐則與天同其神化﹔徇人欲﹐則其違禽獸不遠矣。

性其總﹐合兩也﹔

天以其陰陽五行之气生人﹐理卽寓焉而凝之爲性。故有聲色臭味以厚其生﹐有仁義禮智以正其徳﹐莫非理之所宜。聲色臭味﹐順其道則與仁義禮智不相悖害﹐合兩者而互爲體也。

命其受﹐有則也﹔

厚生之用﹐有盈有詘﹐吉凶生死因之﹐此時位之不齊﹐人各因所遇之气而受之。百年之內﹐七尺之形﹐所受者止此﹐有則而不能過。

不極總之要﹐則不至受之分。

極總之要者﹐知聲色臭味之則與仁義禮智之體合一於當然之理。當然而然﹐則正徳非以傷生﹐而厚生者期於正徳。心與理一﹐而知吾時位之所值﹐道卽在是﹐旁通壽夭﹐皆樂天而安土矣。若不能合一於理﹐而吉凶相感﹐則怨尢之所以生也。

盡性窮理而不可變﹐乃吾則也。

性無所不可盡﹐故舜之於父子﹐文王之於君臣﹐極乎仁義而無不可盡。惟其於理無不窮﹐故吉凶生死﹐道皆行焉﹐所遇者變而誠不變﹐吾之則無往而非天則﹐非若命之有則﹐惟所受而不能越也。

天所自不能已者謂命﹐不能無感者謂性。

萬類靈頑之不齊﹐气運否泰之相乘﹐天之神化廣大﹐不能擇其善者而已其不善者﹔故君子或窮﹐小人或泰﹐各因其時而受之。然其所受之中﹐自有使人各得其正之理﹐則生理之良能自感於倫物而必動﹐性貫乎所受不齊之中而皆可盡﹐此君子之所以有事於性﹐無事於命也。

𨿽然﹐聖人猶不以所可憂而同其無憂者﹐有相之道存乎我也。

君子有事於性﹐無事於命﹐而聖人盡性以至於命﹐則於命不能無事焉。天廣大而無憂﹐聖人盡人道﹐不可同其無憂﹐故頑囂必格﹐知其不可而必爲。是以受人之天下而不爲泰﹐匹夫行天子之事而不卹罪我﹐相天之不足﹐以與萬物合其吉凶﹐又存乎盡性之極功﹐而合兩所以協一也。

湛一﹐气之本﹔

太虛之气﹐無同無異﹐妙合而爲一﹐人之所受卽此气也。故其爲體﹐湛定而合一﹐湛則物無可撓﹐一則無不可受。學者苟能凝然靜存﹐則湛一之气象自見﹐非可以聞見測知也。

攻取﹐气之欲。

物而交於物﹐則有同有異而攻取生矣。

口腹於飲食﹐鼻舌於臭味﹐皆攻取之性也。

气之與神合者﹐固湛一也﹐因形而發﹐則有攻取﹐以其皆爲生气自然之有﹐故皆謂之性。生以食爲重﹐故言飲食臭味以該聲色貨利。

知徳者屬厭而已﹐

性有之﹐不容絕也。知徳者知吾所得於天之不專系於此﹐則如其量以安其气而攻取息。

不以嗜欲累其心﹐不以小害大﹑以末喪本焉爾。

心者﹐湛一之气所含。湛一之气﹐統气體而合於一﹐故大﹔耳目口體成形而分有司﹐故小。是以鼻不知味﹐口不聞香﹐非其所取則攻之﹔而一體之間﹐性情相隔﹐愛惡相違﹐況外物乎。小體﹐末也﹔大體﹐本也。

心能盡性﹐「人能弘道」也﹔性不知檢其心﹐「非道弘人」也。

天理之自然﹐爲太和之气所體物不遺者爲性﹔凝之於人而函於形中﹐因形發用以起知能者爲心。性者天道﹐心者人道﹐天道隱而人道顯﹔顯﹐故充惻隱之心而仁盡﹐推羞惡之心而義盡。弘道者﹐資心以效其能也。性則與天同其無爲﹐不知制其心也﹔故心放而不存﹐不可以咎性之不善。

盡其性﹐能盡人物之性﹔至於命者﹐亦能至人物之命﹔

牛之穿而耕﹐馬之絡而乘﹐蠶之繅而絲﹐木之伐而薪﹐小人之勞力以養君子﹐效死以報君國﹐豈其性然哉﹖其命然爾。至於命﹐則知命以樂天﹐取於人物者有節不淫﹐而殺生皆惇乎仁﹐立命以相天治。夫人物者﹐裁成有道﹐而茂對咸若其化﹐人物之命皆自我而順正矣。

莫不性諸道﹐命諸天。敔按﹕性諸道﹐言人物之性莫非道﹔命諸天﹐言人物之命莫非天

上智下愚﹐有昏明而無得喪﹔禽獸於人﹐有偏全而無違離。知其皆性諸道﹐故取諸人以爲善﹐聖不棄愚﹔觀於物以得理﹐人不棄物。知其皆命諸天﹐則秩敍審而親疏﹑上下各得其理﹐節宣時而生育﹑肅殺各如其量。聖人所以體物不遺﹐與鬼神合其吉凶﹐能至人物之命也。

我體物未嘗遺﹐物體我知其不遺也。敔按﹕物體我﹐猶言物以我爲體

能體物﹐則人物皆以我爲體﹐不能離我以爲道﹐必依我之綏以爲來﹐動以爲和﹐九族睦﹐百姓昭﹐黎民變﹐鳥獸艸木咸若﹐物無有能遺我者。

至於命﹐然後能成己成物﹐不失其道。

己無不誠﹐則循物無違而與天同化﹐以人治人﹐以物治物﹐各順其受命之正﹐𨿽不能知者皆可使由﹐萬物之命自我立矣。所以然者﹐我與人物莫不性諸道﹐命諸天﹐無異理也。

以生爲性﹐旣不通晝夜之道﹐且人與物等﹐故告子之妄不可不詆。

知覺運動﹐生則盛﹐死則無能焉。性者﹐天理流行﹐气聚則凝於人﹐气散則合於太虛﹐晝夜異而天之運行不息﹐無所謂生滅也。如告子之說﹐則性隨彤而生滅﹐是性因形發﹐形不自性成矣。曰性善者﹐專言人也﹐故曰「人無有不善」﹔犬牛之性﹐天道廣大之變化也﹐人以爲性﹐則無所不爲矣。

性於人無不善﹐

乾道變化﹐各正性命﹐理气一源而各有所合於天﹐無非善也。而就一物言之﹐則不善者多矣﹐惟人則全具健順五常之理。善者﹐人之獨也。

系其善反不善反而已﹔

攻取之气﹐逐物而往﹐恆不知反。善反者﹐應物之感﹐不爲物引以去﹐而斂之以體其湛一﹐則天理著矣。此操存捨亡之幾也。

過天地之化﹐不善反者也。

食色以滋生﹐天地之化也﹐如其受命之則而已。恃其攻取之能而求盈﹐則湛一之本﹐迷而不復。

命於人無不正﹐

天有生殺之時﹐有否泰之運﹐而人以人道受命﹐則窮通禍福﹐皆足以成仁取義﹐無不正也。

系其順與不順而已﹔

盡其道而生死皆順也﹐是以舜受堯之天下﹐若固有之﹔孔子圍於匡﹐厄於陳﹑蔡而無憂。

行險以僥幸﹐不順命者也。

故必盡性而後可至於命。

形而後有气質之性﹐

气質者﹐气成質而質還生气也。气成質﹐則气凝滯而局於形﹐取資於物以滋其質﹔質生气﹐則同異攻取各從其類。故耳目鼻口之气與聲色臭味相取﹐亦自然而不可拂違﹐此有彤而始然﹐非太和絪緼之气﹑健順之常所固有也。舊說以气質之性爲昏明彊柔不齊之品﹐與程子之說合。今按張子以昏明彊柔得气之偏者﹐系之才而不系之性﹐故下章詳言之﹐而此言气質之性﹐蓋孟子所謂口耳目鼻之於聲色臭味者爾。蓋性者﹐生之理也。均是人也﹐則此與生俱有之理﹐未嘗或異﹔故仁義禮知之理﹐下愚所不能滅﹐而聲色臭味之欲﹐上智所不能廢﹐俱可謂之爲性。而或受於形而上﹐或受於形而下﹐在天以其至仁滋人之生﹐成人之善﹐初無二理。但形而上者爲形之所自生﹐則動以淸而事近乎天﹔形而後有者資形起用﹐則靜以濁而事近乎地。形而上者﹐亙生死﹑通晝夜而常伸﹐事近乎神﹔形而後有者﹐困於形而固將竭﹐事近乎鬼﹔則一屈一伸之際﹐理與欲皆自然而非由人爲。故告子謂食色爲性﹐亦不可謂爲非性﹐而特不知有天命之良能爾。若夫才之不齊﹐則均是人而差等萬殊﹐非合兩而爲天下所大總之性﹐性則統乎人而無異之謂。

善反之﹐則天地之性存焉。

天地之性﹐太和絪緼之神﹐健順合而無倚者也。卽此气質之性﹐如其受命之則而不過﹐勿放其心以徇小體之攻取﹐而仁義之良能自不可掩。蓋仁義禮智之喪於己者﹐類爲聲色臭味之所奪﹐不則其安佚而惰於成能者也。制之有節﹐不以從道而奚從乎﹗天地之性原存而未去﹐气質之性亦初不相悖害﹐屈伸之間﹐理欲分馳﹐君子察此而已。

故气質之性﹐君子有弗性者焉。

弗性﹐不據爲己性而安之也。

此章與孟子之言相爲發明﹐而深切顯著﹐乃張子探本窮歸之要旨﹐與程子之言自別﹐讀者審之。

人之剛柔﹑緩急﹐有才與不才气之偏也。

昏明﹑彊柔﹑敏鈍﹑靜躁﹐因气之剛柔﹑緩急而分﹐於是而智愚﹑賢不肖若自性成﹐故荀悅﹑韓愈有三品之說﹐其實才也﹐非性也。性者﹐气順理而生人﹐自未有形而有形﹐成乎其人﹐則固無惡而一於善﹐陰陽健順之徳本善也。才者﹐成形於一時升降之气﹐則耳目口體不能如一﹐而聰明幹力因之而有通塞﹑精粗之別﹐乃動靜﹑闔辟偶然之機所成也。性借才以成用﹐才有不善﹐遂累其性﹐而不知者遂咎性之惡﹐此古今言性者﹐皆不知才性各有從來﹐而以才爲性爾。商臣之蜂目豺聲﹐才也﹐象之傲而見舜則忸怩﹐性也﹔舜能養象﹐楚頵不能養商臣爾。居移气﹐養移體﹐气體移則才化﹐若性則不待移者也。才之美者未必可以作聖﹐才之偏者不迷其性﹐𨿽不速合於聖﹐而固舜之徒矣。程子謂天命之性與气質之性爲二﹐其所謂气質之性﹐才也﹐非性也。張子以耳目口體之必資物而安者爲气質之性﹐合於孟子﹔而別剛柔緩急之殊質者爲才﹐性之爲性乃獨立而不爲人所亂。蓋命於天之謂性﹐成於人之謂才﹔靜而無爲之謂性﹐動而有爲之謂才。性不易見而才則著﹐是以言性者但言其才而性隱。張子辧性之功大矣哉﹗敔按﹕動而有爲之謂才﹐才﹐所謂心之官。心之體爲性﹐心之用爲情﹐心之官爲才

天本參和不偏。養其气﹐反之本而不偏﹐則盡性而天矣。

天與性一也﹐天無體﹐卽其資始而成人之性者爲體。參和﹐太極﹑陰﹑陽﹐三而一也。气本參和﹐𨿽因形而發﹐有偏而不善﹐而養之以反其本﹐則卽此一曲之才﹐盡其性而與天合矣。養之﹐則性現而才爲用﹔不養﹐則性隱而惟以才爲性﹐性終不能復也。養之之道﹐沈潛柔友剛克﹐髙明彊弗友柔克﹐教者﹐所以裁成而矯其偏。若學者之自養﹐則惟盡其才於仁義中正﹐以求其熟而擴充之﹐非待有所矯而後可正。故教能止惡﹐而誠明不倚於教﹐人皆可以爲堯﹑舜﹐人皆可以合於天也。

性未成則善惡混﹐故亹亹而繼善者﹐斯爲善矣。

成﹐猶定也﹐謂一以性爲體而達其用也。善端見而繼之不息﹐則終始一於善而性定矣。蓋才𨿽或偏﹐而性之善者不能盡掩﹐有時而自見﹔惟不能分別善者以歸性﹐偏者以歸才﹐則善惡混之說所以疑性之雜而迷其眞。繼善者﹐因性之不容掩者察識而擴充之﹐才從性而純善之體現矣﹐何善惡混之有乎﹖

惡盡去則善因以亡﹐故捨曰「善」﹐而曰「成之者性」。

惡盡去﹐謂知性之本無惡﹐而不以才之偏而未喪者誣其性也。善惡相形而著﹐無惡以相形﹐則善之名不立﹐故《易》言「繼之者善﹐成之者性。」分言之而不曰性善﹐反才之偏而恰合於人﹐以其可欲而謂之善矣。善者﹐因事而見﹐非可以盡太和之妙也。抑考孟子言天之降才不殊﹐而張子以才爲有偏﹐似與孟子異矣。蓋陷溺深﹐則習气重而並屈其才﹐陷溺未深而不知存養則才伸而屈其性。故孟子又言「爲不善非才之罪」﹐則爲善亦非才之功可見。是才者性之役﹐全者不足以爲善﹐偏者不足以爲害。故困勉之成功﹐均於生安。學者當專於盡性﹐勿恃才之有餘﹐勿諉才之不足也

徳不勝气﹐性命於气﹔徳勝其气﹐性命於徳。

繼善而得其性之所固有曰徳。此言气者﹐謂偏气成形﹐而气卽從偏發用者也。勝气者﹐反本而化其偏也。徳不至而聽才气之所爲﹐則任其一偏之爲﹐而或迪或逆﹐善惡混而吉凶亦無據矣。以善之純養才於不偏﹐則性焉安焉於徳而吉無不利﹐則皆徳之所固有﹐此至於命而立命也。

窮理盡性﹐則性天徳﹐命天理。

與天同徳﹐則天之化理在我矣。

气之不可變者﹐獨死生修夭而已。

气成乎形﹐體之彊弱形﹐則凝滯而不可變﹐故跖壽而顏夭。

故論死生則曰「有命」﹐以言其气也﹔

形气之厚薄不可變也。

語富貴則曰「在天」﹐以言其理也。

理禦气而可變者也。

此大徳所以必受命﹐易簡理得而成位乎天地之中也。

易簡﹐乾﹑坤之徳﹐所謂天徳。成位乎中者﹐君師天下而參贊天地。

所謂天理也者﹐能悅諸心﹐能通天下之志之理也。能使天下悅且通﹐則天下必歸焉。

天之聰明﹐自民能通天下之志而悅之﹐人歸卽天與﹐此天命之實﹐理固然也。

不歸焉者﹐所乘所遇之不同﹐如仲尼與繼世之君也。

仲尼不遇堯﹑舜之薦﹐無可乘之權﹐故徳不加於天下﹐民不知歸﹔而繼世之君﹐非桀﹑紂之無道﹐尙能有其位。

「舜﹑禹有天下而不與焉」者﹐正謂天理馴致﹐非气稟當然﹐非志意所與也。

舜﹑禹未嘗受天子之命於初生之气稟﹐惟以徳馴致之﹐窮理盡性而命卽理﹐於斯著矣。然理至而命自至﹐固無欲得之心﹐自無或爽之命﹐理則然也。

「必曰舜﹑禹」云者﹐非乘勢則求焉者也。

繼世之君乘勢而有天下﹐命乎气也。湯﹑武則未嘗無求之之心﹐非與天通理﹐故可曰俟命而不可曰至於命。有天下而不與﹐則以徳馴致而無心﹐所以合一於神化。此明天子之位﹐舜﹑禹能以其徳馴致﹐則吉凶﹑禍福何不自我推移﹐而特非有心爲善以徼福者之所能與也。

利者爲神﹐滯者爲物。

皆气之爲也。其本體之淸微者﹐無性而不通﹐不疾而速﹔及其聚而成像﹐又聚而成形﹐則凝滯而難於推致矣。

是故風雷有象﹐不速於心﹔心禦見聞﹐不弘於性。

風雷無形而有象﹐心無象而有覺﹐故一舉念而千里之境事現於俄頃﹐速於風雷矣。心之情狀𨿽無形無象﹐而必依所嘗見聞者以爲影質﹐見聞所不習者﹐心不能現其象。性則純乎神理﹐凡理之所有﹐皆性之所函﹐寂然不動之中﹐萬象賅存﹐無能禦也。是以天之命﹐物之性﹐本非志意所與﹔而能盡其性﹐則物性盡﹐天命至﹐有不知其所以然者而無不通。蓋心者﹐翕辟之幾﹐無定者也﹔性者﹐合一之誠﹐皆備者也。

上智下愚﹐習與性相遠旣甚而不可變者也。

气之偏者﹐才與不才之分而已﹔無有人生而下愚﹐以終不知有君臣父子之倫及穿窬之可羞者。世教衰﹐風俗壞﹐才不逮者染於習尢易﹐遂日遠於性而後不可變﹐象可格而商臣終於大惡﹐習遠甚而成乎不移﹐非性之有不移也。

纖惡必除﹐善斯成性矣﹔察惡未盡﹐𨿽善必粗矣。

性無不善﹐有纖芥之惡﹐則性卽爲蔽﹐故徳之已盛﹐猶加察於幾微﹔此《虞書》於精一執中之餘﹐尢以無稽﹑弗詢爲戒﹐爲邦於禮明樂備之後﹐必於鄭聲﹑佞人致謹也。心無過而身猶有之﹐則不能純粹以精﹐以成乎性焉安焉之聖徳也。

「不識不知﹐順帝之則」﹐有思慮識知﹐則喪其天矣。

思慮者﹐逆詐﹑億不信之小慧﹔識知者﹐專己保殘之曲學。天卽理也﹐私意𨿽或足以知人而成事﹐而不能通於天理之廣大﹐與天則相違者多矣。張子此言﹐與老﹑釋相近而所指者不同﹐學者辧之。

「君子所性」﹐與天地同流﹐異行而已焉。

一於天理之自然﹐則因時合義﹐無非帝則矣。異行者﹐裁成天地之道﹐輔相天地之宜﹐自成其能也。

「在帝左右」﹐察天理而左右也。

無不在之謂察。左右者﹐與時偕行而無所執也。

天理者﹐時義而已。

理者﹐天所昭著之秩序也。時以通乎變化﹐義以貞其大常﹐風雨露雷無一成之期﹐而寒暑生殺終於大信。君子之行藏刑賞﹐因時變通而協於大﹐中左宜右有﹐皆理也﹐所以在帝左右也。

君子教人﹐舉天理以示之而已﹔其行己也﹐述天理而時措之也。

小慧所測﹐記問所得﹐不恃以爲學誨﹐所明者一以其誠而已。誠者﹐天理之實然﹐無人爲之僞也。

和樂﹐道之端乎﹗

和者於物不逆﹐樂者於心不厭﹐端﹐所自出之始也。道本人物之同得而得我心之悅者﹐故君子學以致道﹐必平其气﹐而欣於有得﹐乃可與適道﹔若操一求勝於物之心而視爲苦難﹐早與道離矣。下章言誠言敬﹐而此以和樂先之。非和樂﹐則誠敬局隘而易於厭倦﹐故能和能樂﹐爲誠敬所自出之端。

和則可大﹐樂則可久﹔天地之性﹐久大而已矣。

不气矜以立異﹐則時無不可行﹐物無不可受﹔不疲形以厭苦﹐則終食無違﹐終身不去。和樂者﹐適道之初心﹐而及其至也﹐則與天地同其久大矣。性體性也﹔太虛之體﹐絪緼大和﹐是以聚散無恆而不窮於運。孔子之學不厭﹐教不倦﹐人皆可學而不能歲﹐惟其用情異也。

莫非天也﹐

耳目口體之攻取﹐仁義禮智之存發﹐皆自然之理﹐天以厚人之生而立人之道者也。

陽明勝則徳性用﹐陰濁勝則物欲行。

陽動而運乎神﹐陰靜而成乎形﹐神成性﹐形資養﹐凡物欲之需﹐皆地產之陰徳﹐與形相滋益者也。气動而不凝滯於物﹐則怵惕惻隱之心無所礙而不窮於生﹔貪養不已﹐馳逐物欲﹐而心之動幾息矣。

領惡而全好者﹐其必由學乎﹗

好善惡惡﹐徳性也﹔領者﹐順其理而挈之也。陽明之徳﹐剛健而和樂﹐陰濁則荏苒而賊害以攻取於物﹐欲澄其濁而動以淸剛﹐則不可以不學。學者用神而以忘形之累﹐日習於理而欲自遏﹐此道問學之所以尊徳性也。

不誠不莊﹐可謂之盡性窮理乎﹖

釋氏以天理爲幻妄﹐則不誠﹔莊生以逍遙爲天遊﹐則不莊﹔皆自謂窮理盡性﹐所以賊道。

性之徳也未嘗僞且慢﹐故知不免乎僞慢者﹐來嘗知其性也。

性受於天理之實然﹐何僞之有﹖𨿽居靜而函萬化以不息﹐何慢之有﹖若王介甫之雜機朽﹐蘇子瞻之好驕樂﹐皆自言知性﹐所知者釋氏﹑莊生之所謂性也﹐恍忽無實而徜徉自廢之浮气也。居處恭﹐執事敬﹐與人忠﹐乃以體性之誠﹔心恆存而性顯﹐則不待推求而知之眞矣。

勉而後誠莊﹐非性也。

勉彊則志困而气疲﹐求其性焉安焉﹐未能也。

不勉而誠莊﹐所謂「不言而信﹐不怒而威」者與﹗

勉者存其迹﹐不勉者存其神﹔存神之至﹐與天地同其信威。中庸言勉彊則成功一﹐而張子以勉爲非性﹐似過髙而不切於學者。乃釋此篇之旨﹐先言和樂而後言誠莊﹐則學者適道之始﹐必以和樂之情存誠而莊蒞﹐然後其爲誠莊也可繼﹐馴而致之﹐聖人之至善合天﹐不越乎此。蓋中庸所言勉彊者﹐學問思辧篤行之功﹐固不容已於勉彊﹔而誠莊乃靜存之事﹐勉彊則居之不安而涉於人爲之偏。且勉彊之功﹐亦非和樂則終不能勉﹔養蒙之道﹐通於聖功﹐苟非其本心之樂爲﹐彊之而不能以終日。故學者在先定其情﹐而教者導之以順。古人爲教﹐先以勺﹑象﹐其此意歟﹗

生直理順﹐則吉凶莫非正也。

義不當死﹐則愼以全身﹐義不可生﹐則決於致命﹐直也。气常伸而理不可屈﹐天所命人之正者此也。

不直其生者﹐非幸福於回﹐則免難於苟也。

處安平而枉以幸福﹐必臨難而苟於求免。憑气數之偶然﹐幸而得福者有矣﹔以正言之﹐刑戮之民爾。

「屈伸相感而利生」﹐感以誠也﹔

屈則必伸﹐伸則必屈﹐善其屈以裕其伸﹐節其伸所以安其屈﹐天地不息之誠﹐太和不偏之妙也。人能以屈感伸﹐斂華就實﹐而徳自著﹔以伸感屈﹐善其得者善其喪﹐皆體天地自然之實理﹐修身俟命而富貴不淫﹐貧賤不屈﹐夭壽不貳﹐用無不利矣。

「情僞相感而利害生」﹐雜之僞也。

情﹐實也。事之所有爲情﹐理之所無爲僞。事可爲而卽爲﹐而不卹其非理之實﹐以事起事﹐以名邀名﹐以利計利﹐則𨿽事或實然﹐而雜之以妄﹐幸而得利﹐害亦伏焉。

至誠則順理而利﹐僞則不循理而害﹐順性命之理﹐則所謂吉凶﹐莫非正也﹔逆理則凶爲自取﹐吉其險幸也。

誠者﹐吾性之所必盡﹐天命之大常也。順之則𨿽凶而爲必受之命﹐逆則𨿽幸而得吉﹐險道也﹐險則末有不危者。故比干死而不與惡來同其誅﹐曹丕﹑司馬昭𨿽竊大位而禍延於世。不可以屈伸之數﹐幸事之或有而不卹理之本無也。

此章釋《易傳》之旨而決之於義利之分﹐爲天道物理之恆﹐人禽存去之防﹐其言深切。學者近取而驗吾心應感之端﹐決之於幾微﹐善惡得失﹐判爲兩途﹐當無所疑矣。

「莫非命也﹐順受其正」。順性命之理﹐則得性命之正﹔滅理窮欲﹐人爲之招也。

性命之理本無不正﹐順之﹐則當其伸而自天佑之﹐當其屈而不愧於天。若滅理窮欲以徼幸者﹐非其性之本然﹐命之當受﹐爲利害之感所搖惑而致爾。張子正蒙注卷三終

張子正蒙注卷四大心篇

此上六篇﹐極言天人神化性命之理﹔自此以下三篇﹐乃言學者窮理精義之功。明乎道之所自出﹐則功不妄﹔反諸學之所必務﹐則理不差。君子之道所以大而有實也。此篇乃致知之要﹐下二篇乃篤行之實﹐知之至而後行無不得﹐又學者知止之先資也。

大其心﹐則能體天下之物﹐物有未體﹐則心爲有外。

大其心﹐非故擴之使遊於荒遠也﹔天下之物相感而可通者﹐吾心皆有其理﹐惟意欲蔽之則小爾。由其法象﹐推其神化﹐達之於萬物一源之本﹐則所以知明處當者﹐條理無不見矣。天下之物皆用也﹐吾心之理其體也﹔盡心以循之﹐則體立而用自無窮。

世人之心﹐止於聞見之狹﹔聖人盡性﹐不以見聞梏其心。其視天下﹐無一物非我﹐

聞見﹐習也﹔習之所知者﹐善且有窮﹐況不善乎﹗盡性者﹐極吾心虛靈不昧之良能﹐舉而與天地萬物所從出之理合而知其大始﹐則天下之物與我同源﹐而待我以應而成。故盡孝而後父爲吾父﹐盡忠而後君爲吾君﹐無一物之不自我成也﹔非感於聞見﹐觸名思義﹐觸事求通之得謂之知能也。

孟子謂盡心則知性知天以此。

朱子謂知性乃能盡心﹐而張子以盡心爲知性之功﹐其說小異﹐然性處於靜而未成法象﹐非盡其心以體認之﹐則偶有見聞﹐遂據爲性之實然﹐此天下之言性者所以鑿也。

天大無外﹐故有外之心﹐不足以合天心。

心不盡則有外﹐一曲乍得之知﹐未嘗非天理變化之端﹐而所遺者多矣。

見聞之知﹐乃物交而知﹐非徳性所知﹔

天下有其事而見聞乃可及之﹐故有堯﹐有象﹐有瞽瞍﹐有舜﹐有文王﹐幽﹑厲﹐有三代之民﹐事迹已著之餘﹐傳聞而後知﹐遂挾以證性﹐知爲之梏矣。徳性之知﹐循理而及其原﹐廓然於天地萬物大始之理﹐乃吾所得於天而卽所得以自諭者也。

徳性所知﹐不萌於見聞。

萌者﹐所從生之始也。見聞可以證於知已知之後﹐而知不因見聞而發。徳性誠有而自諭﹐如暗中自指其口鼻﹐不待鏡而悉。

由象識心﹐徇象喪心。

物之有象﹐理卽在焉。心有其理﹐取象而証之﹐無不通矣。若心所不諭﹐一由於象﹐而以之識心﹐則徇象之一曲而喪心之大全矣。故乍見孺子入井﹐可識惻隱之心﹐然必察識此心所從生之實而後仁可諭。若但據此以自信﹐則象在而顯﹐象去而隱﹐且有如齊王全牛之心﹐反求而不得者矣。

知象者心﹐存象之心﹐亦象而已﹐謂之心﹐可乎﹖

知象者本心也﹐非識心者象也。存象於心而據之爲知﹐則其知者象而已﹔象化其心而心惟有象﹐不可謂此爲吾心之知也明矣。見聞所得者象也﹐知其器﹐知其數﹐知其名爾。若吾心所以制之之義﹐豈彼之所能昭著乎﹗

人謂己有知﹐由耳目有受也﹔

受聲色而能知其固然﹐因恃爲己知﹐而不察知所從生﹐陋矣。

人之有受﹐由內外之合也。

耳與聲合﹐目與色合﹐皆心所翕辟之牖也﹐合﹐故相知﹔乃其所以合之故﹐則豈耳目聲色之力哉﹗故輿薪過前﹐羣言雜至﹐而非意所屬﹐則見如不見﹐聞如不聞﹐其非耳目之受而卽合﹐明矣。

知合內外於耳目之外﹐則其知也過人遠矣。

合內外者﹐化之神也﹐誠之幾也。以此爲知﹐則聞之見之而知之審﹐不聞不見而理不亡﹐事卽不隱﹐此存神之妙也。

天之明莫大於日﹐故有目接之﹐不知其幾萬里之髙也﹔天之聲莫大於雷霆﹐故有耳屬之﹐莫知其幾萬里之遠也﹔天之不禦莫大於太虛﹐故心知廓之﹐莫究其極也。敔按﹕「幾萬里之遠也」﹐「萬』當作「百」

言道體之無涯﹐以耳目心知測度之﹐終不能究其所至﹐故𨿽日之明﹐雷霆之聲﹐爲耳目所可聽睹﹐而無能窮其髙遠﹔太虛寥廓﹐分明可見﹐而心知固不能度﹐況其變化難知者乎﹗是知耳目心知之不足以盡道﹐而徒累之使疑爾。心知者﹐緣見聞而生﹐其知非眞知也。

人病其以耳目見聞累其心﹐而不務盡其心﹐

盡其心者﹐盡心之本知。

故思盡其心者﹐必知心所從來而後能。

心所從來者﹐日得之以爲明﹐雷霆得之以爲聲﹐太虛絪緼之气升降之幾也。於人﹐則誠有其性卽誠有其理﹐自誠有之而自諭之﹐故靈明發焉﹔耳目見聞皆其所發之一曲﹐而函其全於心以爲四應之眞知。知此﹐則見聞不足以累其心﹐而適爲獲心之助﹐廣大不測之神化﹐無不達矣。此盡性知天之要也。

耳目𨿽爲性累﹐然合內外之徳﹐知其爲啟之要也。

累者﹐累之使禦於見聞之小爾﹐非欲空之而後無累也。內者﹐心之神﹐外者﹐物之法象。法象非神不立﹐神非法象不顯。多聞而擇﹐多見而識﹐乃以啟發其心思而會歸於一﹐又非徒恃存神而置格物窮理之學也。此篇力辧見聞之小而要歸於此﹐張子之學所以異於陸﹑王之孤僻也。

成吾身者﹐天之神也。不知以性成身﹐而自謂因身發智﹐貪天功爲己力﹐吾不知其知也。

身﹐謂耳目之聰明也。形色莫非天性﹐故天性之知﹐由形色而發。知者引聞見之知以窮理而要歸於盡性﹔愚者限於見聞而不反諸心﹐據所窺測恃爲眞知。徇欲者以欲爲性﹐耽空者以空爲性﹐皆聞見之所測也。

民何知哉﹖因物同異相形﹐萬變相感﹐耳目內外之合﹐貪天功而自謂己知爾。

形之所發﹐莫非天也﹔物變之不齊﹐亦莫非天也﹔兩相攻取而順逆之見生焉。若能知性知天﹐則一理之所貫通有眞是﹐而無待是非之兩立以相比擬﹐因天理之固然而不因乎聞見﹐則無恃以自矜其察矣。待有幽﹑厲而始知文武之民善﹐待烏喙之毒而始知菽粟之養乎﹖同異萬變﹐佹得佹失﹐不足爲知也﹐明矣。

體物體身﹐道之本也﹔

萬物之所自生﹐萬事之所自立﹐耳目之有見聞﹐心思之能覺察﹐皆與道爲體﹐知道而後外能盡物﹐內能成身﹔不然﹐則徇其末而忘其本矣。

身而體道﹐其爲人也大矣。

視聽言動﹐無非道也﹐則耳目口體全爲道用﹐而道外無徇物自恣之身﹐合天徳而廣大肆應矣。

道能物身﹐故大﹔不能物身而累於身﹐則藐乎其卑矣。

物身者﹐以身爲物而爲道所用﹐所謂以小體從大體而爲大人也﹐不以道用其耳目口體之能﹐而從嗜欲以沈溺不反﹐從記誦以玩物喪志﹐心盡於形器之中﹐小人之所以卑也。

能以天體身﹐則能體物也不疑。

天不息而大公﹐一於神﹐一於理﹐一於誠也。大人以道爲體﹐耳目口體無非道用﹐則入萬物之中﹐推己卽以盡物﹐循物皆得於己﹐物之情無不盡﹐物之才無不可成矣。

成心忘﹐然後可與進於道。張子自注﹕成心者﹐私意也

成心者﹐非果一定之理﹐不可奪之志也。乍然見聞所得﹐未必非道之一曲﹐而不能通其感於萬變﹐徇同毀異﹐彊異求同﹐成乎己私﹐違大公之理﹐恃之而不忘﹐則執一善以守之﹐終身不復進矣。萬世不易之常經﹐通萬變而隨時得中。學者卽未能至﹐而不恃其習成之見﹐知有未至之境﹐則可與適道﹐而所未至者﹐皆其可至者也。

化則無成心矣。

大而化之﹐則心純乎道。盡無方無體之理﹐自無成心。

成心者﹐意之謂與﹗

意者﹐心所偶發﹐執之則爲成心矣。聖人無意﹐不以意爲成心之謂也。蓋在道爲經﹐在心爲志﹐志者﹐始於志學而終於從心之矩﹐一定而不可易者﹐可成者也。意則因感而生﹐因見聞而執同異攻取﹐不可恆而習之爲恆﹐不可成者也。故曰學者當知志意之分。

無成心者﹐時中而已矣。

中無定在﹐而隨時位之變﹐皆無過不及之差﹐意不得而與焉。

心存﹐無盡性之理﹐故聖不可知謂神。張子自注﹕此章言心者﹐亦指私心爲言也

心存﹐謂成心未忘也。性爲神之體而統萬善﹐若以私意爲成心﹐則性之廣大深微不能盡者多矣。楊之義﹐墨之仁﹐申之名﹐韓之法﹐莫非道之所可﹐而成乎性之偏﹐惟挾之以爲成心﹐而不能極道之深﹑充道之廣也。盡性而無成心﹐則大人以下﹐有所執以爲善者﹐皆不測其時行時止﹑進退勸威之妙﹐蓋聖人之神﹐超然知道之本原﹐以循理因時而已。敔按﹕不可知者﹐謂大人以下皆不能測之也

以我視物﹐則我大﹔

視聽之明﹐可以攝物﹐心知之量﹐可以受物﹐於是而可以知物之不足而我之有餘﹐則不徇物以自替其大矣。

以道體物我﹐則道大。

物與我皆气之所聚﹐理之所行﹐受命於一陰一陽之道﹐而道爲其體﹔不但夫婦﹑鳶魚爲道之所昭著﹐而我之心思耳目﹐何莫非道之所凝承﹐而爲道效其用者乎﹗惟體道者能以道體物我﹐則大以道而不以我。

故君子之大也大於道﹐大於我者﹐容不免狂而已。

於道無不體﹐則充實光輝而大矣。狂者見我之尊而卑萬物﹐不屑徇物以爲功名而自得﹐乃考其行而不掩﹐則亦耳目心思之曠達而已。

燭天理﹐如向明﹐萬物無所隱﹔

燭天理者﹐全體而率行之﹐則條理萬變無不察也。萬象之情狀﹐以理驗其合離﹐則得失吉凶﹐不待逆億而先覺。

窮人欲﹐如專顧影間﹐區區一物之中爾。

形蔽明而成影﹔人欲者﹐爲耳目口體所蔽而窒其天理者也。耳困於聲﹐目困於色﹐口困於味﹐體困於安﹐心之靈且從之而困於一物﹐得則見美﹐失則見惡﹐是非之準﹐吉凶之感﹐在眉睫而不知﹔此物大而我小﹐下愚之所以陷溺也。

此章直指智愚之辧﹐窮本推源﹐最爲深切﹐尢學者之所宜知警也。

釋氏不知天命﹐而以心法起滅天地﹐

天命﹐太和絪緼之气﹐屈伸而成萬化﹐气至而神至﹐神至而理存者也。釋氏謂「心生種種法生﹐心滅種種法滅」﹐置之不見不聞﹐而卽謂之無。天地本無起滅﹐而以私意起滅之﹐愚矣哉﹗

以小緣大﹐以末緣本﹐其不能窮而謂之幻妄﹐眞所謂疑冰者與﹗張子自注﹕夏虫疑冰﹐以其不識

小﹐謂耳目心知見聞覺知之限量﹕大者﹐淸虛一大之道體﹔末者﹐散而之無﹐疑於滅﹐聚而成有﹐疑於相緣以起而本無生。惟不能窮夫屈伸往來於太虛之中者﹐實有絪緼太和之元气﹐函健順五常之體性﹐故直斥爲幻妄。己所不見而謂之幻妄﹐眞夏虫不可語冰也。蓋太虛之中﹐無極而太極﹐充滿兩間﹐皆一實之府﹐特視不可見﹐聽不可聞爾。存神以窮之﹐則其富有而非無者自見。緣小體視聽之知﹐則但見聲色俱泯之爲無極﹐而不知無極之爲太極。其云「但願空諸所有」﹐旣云有矣﹐我烏得而空之﹖「不願實諸所無」﹐若其本無﹐又何從可得而實之﹖惟其乍離人欲而未見夫天理﹐故以人欲之妄槪天理之眞﹐而非果有賢知之過﹐亦愚不肖之不及而已。

釋氏妄意天性﹐而不知範圍天用﹐

其直指人心見性﹐妄意天性﹐不知道心﹐而以惟危之人心爲性也。天用者﹐升降之恆﹐屈伸之化﹐皆太虛一實之理气成乎大用也。天無體﹐用卽其體。範圍者﹐大心以廣運之﹐則天之用顯而天體可知矣。敔按﹕《中庸》云「天地之道﹐博也厚也﹐髙也明也﹐悠也久也」﹐正所謂「天無體﹐用卽其體」也

反以六根之微因緣天地。明不能盡﹐則誣天地日月爲幻妄﹐蔽其用於一身之小﹐溺其志於虛空之大﹐

萬化之屈伸﹐無屈不伸﹐無伸不屈。耳目心知之微明﹐驚其所自生以爲漚合﹐疑其屈而歸於無﹐則謂凡有者畢竟歸空﹐而天地亦本無實有之理气﹐但從見病而成眚。其云「同一雨而天仙見爲寶﹐羅剎見爲刀」﹐乃盜賊惡月明﹑行人惡雨濘之偸心爾﹐是蔽其用於耳目口體之私情﹐以己之利害爲天地之得喪﹐因欲一空而銷隕之﹐遂謂「一眞法界本無一物」﹐則溺其志以求合﹐而君父可滅﹐形體可毀﹐皆其所不卹已。

此所以語大語小﹐流遁失中。其過於大也﹐塵芥六合﹔其蔽於小也﹐夢幻人世。

以虛空爲無盡藏﹐故塵芥六合﹔以見聞覺知所不能及爲無有﹐故夢幻人世。

謂之窮理﹐可乎﹖不知窮理而謂盡性﹐可乎﹖謂之無不知﹐可乎﹖

夢幻無理﹐故人無有窮究夢幻者﹔以人世爲夢幻﹐則富有日新之理皆可置之不思不議矣﹐君可非吾君矣﹐父可非吾父矣。天理者﹐性之撰﹐此之不卹﹑是無性矣。故其究竟﹐以無生爲宗﹐而欲斷言語﹐絕心行﹐茫然一無所知﹐而妄謂無不知﹐流遁以護其愚悍﹐無所不至矣。

塵芥六合﹐謂天地爲有窮也﹔

如華藏世界等說是也。不知法界安立於何所﹐其愚蚩適足哂而已。

夢幻人世﹐明不能究所從也。

不能究所從者﹐不知太和絪緼之實爲聚散之府﹐則疑無所從生而惟心法起滅﹐故立十二因緣之說﹐以無明爲生死之本。統而論之﹐流俗之徇欲者﹐以見聞域其所知也﹔釋氏之邪妄者﹐據見聞之所窮而遂謂無也。致知之道﹐惟在遠此二愚﹐大其心以體物體身而已。中正篇

此篇博引《論語》《孟子》之言以著作聖之功﹐而終之以教者善誘之道。其雲中道者﹐卽堯﹑舜以來相傳之極致﹐《大學》所謂至善也。學者下學立心之始﹐卽以此爲知止之要而求得焉﹐不可疑存神精義爲不可企及而自小其志量也。

中正然後貫天下之道﹐

不倚之謂中﹐得其理而守之﹑不爲物遷之謂正。中正﹐則奉天下之大本以臨事物﹐大經審而物不能外﹐天下之道貫於一矣。有成心者有所倚﹐徇見聞者必屢遷﹔惟其非存大中而守至正﹐故與道多違。

此君子之所以大居正也。

居者﹐存之於心﹐待物之來而應之。

蓋得正則得所止﹐得所止則可以弘而至於大。

所止者﹐至善也﹔事物所以然之實﹐成乎當然之則者也。以健順之大常爲五常之大經﹐擴之﹐則萬事萬物皆效法焉而至於大矣。

樂正子﹑顏淵﹐知欲仁矣。

仁者﹐生物之理。以此﹐生則各凝之爲性﹐而終身率由﹐條理暢遂﹐無不弘焉﹔是性命之正﹐不倚見聞之私﹐不爲物欲所遷者也。知欲仁﹐則志於仁矣。

樂正子不致其學﹐足以爲善人信人﹐志於仁﹐無惡而已。

學﹐所以擴其中正之用而弘之者也﹔學𨿽未弘而志於仁﹐抑可以無惡者。蓋夫人之心﹐善則欲﹐惡則惡﹐情之所然﹐卽二气之和﹐大順而不可逆者也。惻然有動之心﹐發生於太和之气﹐故苟有諸己﹐人必欲之﹐合天下之公欲﹐不遠二气之正﹐乖戾之所以化也。

顏子好學不倦﹐合仁與智﹐具體聖人﹐獨未至聖人之止爾。

顏子之好學﹐不遷怒﹐不貳過﹐養其心以求化於迹﹐則旣志於仁﹐抑能通物理之變而周知之﹐具聖人之體矣。未極乎髙明廣大至善之境﹐以貞萬气於一原﹐故未造聖人之極致。

學者中道而立﹐則有仁以弘之。

中道者﹐大中之矩﹐陰陽合一﹐周流於屈伸之萬象而無偏倚者﹐合陰陽﹑健順﹑動靜於一而皆和﹐故周子曰「中也者和也」。《中庸》自其存中而後發之和言之﹐則中其體也﹐和其用也。自學者奉之爲大本以立於四達之道言之﹐本乎太和而成無過不及之節﹐則和又體而中其用也。仁者﹐中道之所顯也﹔靜而能涵吾性之中﹐則天理來復﹐自然發起而生惻隱之心﹐以成天下之用﹐道自弘矣。

無中道而弘﹐則窮大而失其居﹐

老之虛﹐釋之空﹐莊生之逍遙﹐皆自欲弘者﹔無一實之中道﹐則心滅而不能貫萬化矣。

失其居則無地以崇其徳﹐與不及者同﹔

苟欲弘而失其居﹐則視天下皆非吾所安之土﹐故其極至於卹私而蔑君親﹐縱欲而習放誕﹐以爲不系不畱﹐理事皆無礙﹐而是非不立﹐與不肖者之偸污等矣。

此顏子所以克己研幾﹐必欲用其極也。

極﹐中道也。克己﹐則不徇耳目之見聞而爲所錮蔽﹔研幾﹐則審乎是非之微﹐知動靜之因微成著而見天地之心。顏子知用中道之極以求仁﹐故仁將來復。

未至聖而不已﹐故仲尼賢其進﹔未得中而不居﹐故惜夫未見其止也。

不居﹐未能居也﹔居之安﹐則不思不勉而與天同其化矣。未見其止者﹐顏子早夭﹐故不及止於至善也。

大中至正之文極﹐必能致其用﹐約必能感而通。

大中者﹐無所不中﹔至止者﹐無所不正﹕貫天下之道者也。文有古今質文之異﹐而用之皆宜﹐非博辯而不適於用﹔約以禮﹐修之於已﹐無心於物﹐物無不應。蓋文與禮﹐一皆神化所顯著之迹﹐陰陽﹑剛柔﹑仁義自然之秩序﹐不倚於一事一物而各正其性命者也。﹑

未至於此﹐其視聖人﹐恍惚前後﹐不可爲像﹐此顏子之嘆乎﹗

神化之理﹐散爲萬殊而爲文﹐麗於事物而爲禮﹐故聖人教人﹐使之熟習之而知其所由﹔生乃所以成乎文與禮者﹐人心不自已之幾﹐神之所流行也。聖人存神﹐隨時而處中﹐其所用以感天下者﹐以大本行乎達道﹐故錯綜變化﹐人莫能測﹐顏子之嘆以此。如《禮記》所載「拱而尙左」之類﹐亦文與禮之易知易從者﹐得其時中而人且不知﹐亦可以思聖人義精仁熟﹑熟而入化之妙矣。

可欲之謂善﹐志仁則無惡也﹐

無惡﹐則不拂人之性而見可欲。

誠善於心之謂信﹐

有諸己者﹐誠自信於心也。

充內形外之謂美﹐

義理足乎日用﹐徳純一致無疵颣曰美。

塞乎天地之謂大﹐

天地之間事物變化﹐得其神理﹐無不可彌綸者。能以神禦气﹐則神足以存﹐气無不勝矣。

大能成性之謂聖﹐

大則無以加矣﹐熟之而不待擴充﹐全其性之所能﹐而安之以成乎固然﹐不待思勉矣。

天地同流﹐陰陽不測之謂神。

神者﹐聖之大用也。合陰陽於一致﹐進退生殺乘乎時﹐而無非天理之自然﹐人不得以動靜﹑剛柔﹑仁義之迹測之﹐聖之神也。六者﹐以正志爲入徳之門﹐以存心立誠爲所學之實﹐以中道貫萬理爲至善之止﹐聖與神則其熟而馴致者也。故學者以大心正志爲本。

髙明不可窮﹐博厚不可極﹐則中道不可識﹐蓋顏子之嘆也。

窮髙明者﹐達太虛至和之妙﹐而理之所從出無不知也﹔極博厚者﹐盡人物之逆順險阻﹐皆能載之而無所拒也。窮髙明則文皆致用﹐極博厚則禮能感通﹐而後天下之富有﹐皆得其大中之矩以貫萬理。顏子彌髙彌堅之嘆﹐非侈心於髙堅﹐所以求中道爾。不窮髙明﹐不極博厚﹐而欲識中道﹐非偏則妄矣。

君子之道﹐成身成性以爲功者也。

身者道之用﹐性者道之體。合气質攻取之性﹐一爲道用﹐則以道體身而身成﹔大其心以盡性﹐熟而安焉﹐則性成。身與性之所自成者﹐天也﹐人爲蔽之而不成﹔以道體天﹐而後其所本成者安之而皆順。君子精義研幾而化其成心﹐所以爲作聖之實功也。

未至於聖﹐皆行而未成之地爾。

欲罷不能而未熟﹐私意或間之也﹔行而不息﹐則成矣。

大而未化﹐未能有其大﹐化而後能有其大。

與時偕行而無不安﹐然後大無所禦﹔以天地萬物一體爲量而有任之之意存﹐則動止進退必有所礙﹐不能全其大矣。任之之意﹐卽有思勉﹑有方體也。

知徳以大中爲期﹐可謂知至矣。

大中者﹐陰陽合徳﹐屈伸合機﹐萬事萬理之大本也。知之而必至於是以爲止﹐知乃至其極也。

擇中庸而固執之﹐乃至之之漸也。

中庸﹐中之用也。擇者﹐擇道心於人心之中﹐而不以見聞之人爲雜天理之自然也。固執﹐動靜恆依而不失也。擇之精﹐執之固﹐熟則至矣。

惟知學然後能勉﹐能勉然後日進而不息可期矣。

知學﹐知擇執以至於中也﹔不息﹐則成性而自能化矣。不知學者﹐俗儒以人爲爲事功﹐異端以窮大失居爲神化﹔故或事求可﹐功求成﹐而遂生其驕吝﹐或謂知有是事便休﹐皆放其心而不能勉﹔𨿽小有得﹐以間斷而失之。

體正則不待矯而弘﹐

體﹐才也﹔才足以成性曰正。聰明彊固﹐知能及而行能守﹐則自弘矣。

不正必矯﹐矯而得中﹐然後可大。

得中道之一實以體天徳﹐然後可備萬物之理。才旣偏矣﹐不矯而欲弘﹐則窮大失居﹐弘非其弘矣。蓋才與習相狎﹐則性不可得而見﹐習之所以溺人者﹐皆乘其才之相近而遂相得。故矯習以復性者﹐必矯其才之所利﹔不然﹐陷於一曲之知能﹐𨿽善而隘﹐不但人欲之局促也。

故致曲於誠者﹐必變而後化。敔按﹕此言變化﹐與朱子《中庸章句》異﹐詳後《致曲不貳》章

變﹐謂變其才質之偏﹔化﹐則弘大而無滯也。

極其大而後中可求﹐止其中而後大可有。

大者﹐中之撰也﹔中者﹐大之實也。盡體天地萬物之化理﹐而後得大本以隨時而處中﹐得中道而不遷﹐則萬化皆由之以弘﹐而用無不備矣。

大亦聖之任﹐

聖之任﹐亦大之至爾。

𨿽非淸和一體之偏﹐猶未忘於勉而大爾。

伊尹耕於有莘﹐亦夷之淸﹔出而五就湯﹑五就桀﹐亦惠之和﹔可兼二子﹐而執義已嚴﹐圖功已亟﹐皆勉也。

若聖人﹐則性與天道無所勉焉。

聖人﹐謂孔子。順性而自止於大中﹐因天道而自合其時中﹐不以道自任﹐故化不可測﹐伊尹之道疑於孔子﹐而大與聖分焉﹐故辧之。

無所雜者淸之極﹐無所異者和之極。勉而淸﹐非聖人之淸﹔勉而和﹐非聖人之和。所謂聖者﹐不勉不思而至焉者也。

伯夷﹑柳下惠體淸和而熟之﹐故孟子謂之爲聖﹐化於淸和也﹔伊尹大矣﹐而有所勉﹔夷﹑惠忘乎思勉﹐而未極其大。淸和未極其大﹐故中不能止﹔任者未止於中﹐故大不能化。惟孔子存神而忘迹﹐有事於天﹐無事於人﹐聖功不已﹐故臻時中之妙﹐以大中貫萬理而皆安也。

勉﹐蓋未能安也﹔思﹐蓋未能有也。

未能安﹐則見難而必勉﹔未能有﹐必待思而得之。見道於外﹐則非己所固有而不安﹔存神以居徳﹐則𨿽未卽至而日與道合﹐作聖之功﹐其入徳之門﹐審矣。

不尊徳性﹐則學問從而不道﹔

道謂順道而行。不尊徳性﹐徇聞見而已。

不致廣大﹐則精微無所立其誠﹔

不弘不大﹐區限於一己而不備天地萬物之實﹐則窮微察幽﹐且流於幻妄。

不極髙明﹐則擇乎中庸﹐失時措之宜矣。

不極乎形而上之道以燭天理之自然﹐則𨿽動必遵道而與時違。張子此說﹐與陸子靜之學相近﹐然所謂廣大髙明者﹐皆體物不遺之實﹐而非以空虛爲髙廣。此聖學異端之大辧﹐學者愼之。

絕四之外﹐心可存處﹐蓋必有事焉﹐而聖不可知也。

凡人之心﹐離此四者則無所用心﹔異端欲空此四者而寄其心於虛寂惝恍﹐皆未能有事﹐聖人豈其然哉﹖「成性存存﹐道義之門」﹐非人所易知爾。

不得已﹐當爲而爲之﹐𨿽殺人﹐皆義也﹔

不得已者﹐理所必行﹐乘乎時位﹐已之則失義也。

有心爲之﹐𨿽善﹐皆意也。

有心爲者﹐立意以求功也。

正己而物正﹐大人也﹔

大人正己而已﹐居大正以臨物﹐皆爲己也。得萬物理气之大同﹐感物必通矣。

正己而正物﹐猶不免有意之累也。

以欲正物﹐故正己以正之﹐賢於藏身不恕者爾﹐而政教督責﹐有賢智臨人之意﹐物不感而憂患積矣。

有意爲善﹐利之也﹐假之也﹔

利者利其功﹐假者假其名﹐非義也。

無意爲善﹐性之也﹐由之也。

性成乎必然﹐故無意而必爲。由者﹐以其存於中者率而行之也﹐《孟子》曰「由仁義行。」

有意在善﹐且爲未盡﹐況有意於未善邪﹗

意者﹐人心偶動之機﹐類因見聞所觸﹐非天理自然之誠﹐故不足以盡善。而意不能恆﹐則爲善爲惡﹐皆未可保。故志於仁者﹐聖功之始﹔有意爲善者﹐非辟之原。志大而虛含眾理﹐意小而滯於一隅也。

仲尼絕四﹐自始學至成徳﹐竭兩端之教也。

意﹑必﹑固﹑我﹐以意爲根﹔必﹑固﹑我者﹐皆其意也﹐無意而後三者可絕也。初學之始﹐正義而不謀利﹐明道而不計功﹔及其至也﹐義精仁熟﹐當爲而爲﹐與時偕行﹐而所過者化矣。聖功之始基﹐卽天徳之極致﹐下學上達﹐一於此也。

不得已而後爲﹐至於不得爲而止。斯智矣夫﹗

不得已﹐理所不可止﹐義也﹔不得爲﹐時所未可爲﹐命也。義命合一存乎理﹐順理以屈伸動靜﹐智斯大矣。

意﹐有思也﹔

未能有諸己而思及之。

必﹐有待也﹔

期待其必得。

固﹐不化也﹔

事已過而不忘。

我﹐有方也。

一方之善可據而據之。

四者有一焉﹐則與天地爲不相似。

天地誠有而化行﹐不待有心以應物無意﹔施生無方﹐栽培傾覆﹐無待於物以成徳無必﹔四時運行﹐成功而不居無固﹔並育並行﹐無所擇以爲方體無我﹔四者忘﹐則體天矣。此言成徳之極致﹐四者絕也。

天理一貫﹐則無意﹑必﹑固﹑我之鑿。

隨時循理而自相貫通﹐順其固然﹐不鑿聰明以自用。

意﹑必﹐固﹑我﹐一物存焉﹐非誠也。

鑿者﹐理所本無﹐妄而不誠。

四者盡去﹐則直養而無害矣。

順義以直行﹐養其中道﹐無私妄以爲之害矣。此始學之存心當絕四者也。

妄去然後得所止﹐

意﹑必﹑固﹑我皆妄也﹐絕之﹐則心一於天理流行之實而不妄動。

得所止﹐然後得所養而進於大矣。

養其所止之至善﹐則知此心與天地同其無方而進於大。

無所感而起﹐妄也﹔

天下無其事而意忽欲爲之﹐非妄而何﹖必﹑固﹑我皆緣之以成也。

感而通﹐誠也﹔

神存而誠立﹐誠則理可肆應﹐感之而遂通。

計度而知﹐昏也﹔不思而得﹐素也。

萬事萬物之不齊﹐善惡得失二端而已。大經正﹐大義精﹐則可否應違﹐截然分辧﹐皆素也。計度而知﹐設未有之形以料其然﹐是非之理不察者多矣。

事豫則立﹐必有教以先之﹔

明善乃所以立誠﹐教者所以明也。

盡教之善﹐必精義以研之﹔

以義爲大經﹐研其所以然﹐則物理無不察﹐所立之教皆誠明矣。

精義入神﹐然後立斯立﹐動斯和矣。敔按﹕此言「斯立﹑斯和」﹐與《論語》本文小異﹐後《以能問不能章》解「私淑艾」亦然。凡此類注皆如張子之意而通之﹐不襲程﹑朱之旨。說見下卷《作者》篇

得物情事理屈伸相感之義以教人﹐而審其才質剛柔之所自別﹐則矯其偏而立斯立﹐動其天而自和樂以受裁﹐竭兩端之教﹐所以中道而立﹐無貶道以徇人之理。

志道則進據者不止矣﹐依仁則小者可遊而不失和矣。

進而據者﹐徳也﹔志道﹐則壹其志於性天之理﹐其得爲眞得﹐愈進而愈可據。小﹐謂藝也。和者﹐萬事一致之理。依仁﹐則藝皆仁之散見﹐而知合於一貫﹐明非據事以爲徳﹐遊小而忘大也。

志學然後可以適道﹐

志學者大其心以求肖夫道﹐則無窮之體皆可由之而至。

彊禮然後可與立﹐

彊者力制其妄﹐惇行其節﹐動無非禮﹐則立身固矣。

不惑然後可與權。

理一而有象﹐有數﹐有時﹐有位﹐數賾而不亂﹐象變而不驚﹐時變而行之有素﹐位殊而處之有常﹐輕重﹑大小﹑屈伸通一而皆齊﹐可與權也。

博文以集義﹐集義以正經﹐正經然後一以貫天下之道。

申明不惑可權之義。言博文而集義之﹐蕃變無所疑惑﹐則無往而不得其經之正。此彊禮之後﹐立本以親用之學。經正則萬物皆備﹐而天下之道貫於經之一﹐故其趨不同而皆仁也。權者﹐以銖兩而定無方之重輕﹐一以貫之之象﹐隨時移易而皆得其平也。明此﹐則權卽經之所自定﹐而反經合權之邪說愈不足立矣。抑張子以博文之功在能立之後﹐與朱子以格物爲始教之說有異﹐而《大學》之序﹐以知止爲始﹐修身爲本﹐朱子謂本始所先﹐則志道彊禮爲學之始基﹐而非志未大﹐立未定﹐徒恃博文以幾明善﹐明矣。

將窮理而不順理﹐將精義而不徙義﹐欲資深且習察﹐吾不知其智也。

理者﹐合萬化於一源﹔卽其固然而研窮以求其至極﹐則理明。乃捨其屈伸相因之條理而別求之﹐則恍惚幻妄之見立而理逆矣。義者﹐一事有一事之宜﹐因乎時位者也。徙而不執﹐乃得其隨時處中之大常﹔若執一義而求盡其微﹐則楊之爲我﹐墨之兼愛﹐所以執一而賊道。資深自得﹐則本立而應無窮﹔若卽耳目所習見習聞者察之﹐則蔽於所不及見聞﹐言僻而易窮﹐如釋氏生滅之說﹐足以惑愚民而已﹐奚其智﹗

知﹑仁﹑勇天下之達徳﹐𨿽本之有差﹐及所以知之成之則一也。蓋謂仁者以生知﹑以安行此五者﹐智者以學知﹑以利行此五者﹐勇者以困知﹑以勉行此五者。

朱子之說本此﹐而以生安爲知﹐學利爲仁﹐則有小異﹐其說可通參﹐各有所本。要之﹐知﹑仁﹑勇各有生安﹑學利﹑困勉之差﹐非必分屬三品也。

中心安仁﹐無欲而好仁﹐無畏而惡不仁。天下一人而已﹐惟責己一身當然爾。

爲天下之一人﹐豈可槪望之天下哉﹗治天下﹐以天下而責一人之獨至於己﹐故養先於教﹐禮先於刑﹐所爲易從而能化也。

行之篤者﹐惇篤云乎哉﹗如天道不已而然﹐篤之至也。

惇篤者﹐奮發自彊於必爲﹐勇之次者也。如天道不已而然﹐則仁者之終身無違也。以天體身﹐以身體道﹐知其不容已﹐而何已之有﹗

君子於天下﹐達善達不善﹐無物我之私。

達者﹐通物我於一也。君子所欲者﹐純乎善而無不善爾。若善則專美於己﹐不善則聽諸物﹐是拒物私我而善窮於己﹐不善矣。

循理者共悅之﹐

己有善則悅﹐人有善﹐視之無異於己﹐是達善也。

不循理者共攺之。

己有過則攺﹐人有惡﹐則反求自訟而化之﹐是達不善也。

攺之者﹐過𨿽在人如在己﹐不忘自訟﹔

「萬方有罪﹐罪在朕躬」﹐非但天子爲然。橫逆不攺而三自反﹐所以盡己而感人也。

共悅者﹐善𨿽在己﹐蓋取諸人而爲﹐必以與人焉。

己知之﹐待人言而行之﹐歸其功於人﹐不自有也。

善以天下﹐不善以天下﹐是謂達善達不善。

形迹化而天理流行﹐神化之事也。然學者克去己私以存心﹐則亦何遠之有哉﹗

善人云者﹐志於仁而未致其學﹐能無惡而已﹐「君子名之必可言也」如是。

學﹐謂窮理精義以盡性之功﹐名之曰善人﹐則其實也。無惡之謂善。

善人﹐欲仁而未致其學者也。欲仁﹐故𨿽不踐成法﹐亦不陷於惡﹐有諸己也。

仁者心之安﹐心所不安則不欲﹐故不陷於惡。鄕原則踐成法以自文﹐而不卹其心之安﹐故自以爲善者皆惡人﹐𨿽欲之相似而實相反。

「不入於室」由不學﹐故無自而入聖人之室也。

善人而學﹐則洗心藏密而入聖人之室矣﹐聖非不可學而至也。

惡不仁﹐故不善未嘗不知﹔

惡之誠則知之明﹐不善當前而與己相拂﹐如惡惡臭﹐過前而卽知之。

徒好仁而不惡不仁﹐則習不察﹐行不著。

未嘗取不仁之惡而決擇之﹐則或見爲當然﹐狎習之而不知惡。故窮異端之妄﹐必知其不仁之所在﹐然後別天理之幾微﹔不然﹐且有如遊﹑謝諸子暗淫於其說者矣。司馬君實好善篤而惡惡未精﹐故蘇子瞻與遊而不知擇。道𨿽廣而義不得不嚴﹐君子所以反經而消邪慝也。

是故徒善未必盡義﹐徒是未必盡仁﹔

徒欲善而不辧其惡以去之﹐則義有所不正﹔徒行其是而不防是之或非﹐則仁有所不純。

好仁而惡不仁﹐然後盡仁義之道。

嚴以拒不仁而辧之於微﹐然後所好者純粹以精之理行﹐習之似是而非者不能亂也。故坤之初六﹐履霜而辧堅冰之至。荀彧惟不知此﹐是以陷於亂臣賊子之黨而不自知。

「篤信好學」﹐篤信不好學﹐不越爲善人信士而已。

越﹐過也。學以充實其所以然之理﹐作聖之功也。

此節舊連下章﹐傳寫之訛﹐今別之。

「好徳如好色」﹐好仁爲甚矣。

求必得也。

見過而內自訟﹐惡不仁而不使加乎其身﹐惡不仁爲甚矣。

不容有纖芥之畱也。

學者不如是﹐不足以成身﹐

成身者﹐卓然成位乎中﹐直方剛大而無愧怍於天人也。

故孔子未見其人﹐必嘆曰「已矣乎」﹐思之甚也。

君子之好惡用諸己﹐小人之好惡用諸物﹐涵泳孔子之言而重嘆之﹐張子之學所爲壁立千仞﹐而不假人以遊溢之便。先儒或病其已迫﹐乃誠僞之分﹐善惡之介﹐必如此謹嚴而後可與立。彼托於春風沂水之狂而陶然自遂者﹐未足以開來學﹑立人道也。

孫其志於仁則得仁﹐孫其志於義則得義﹐惟其敏而已。

孫﹐順也﹐順其志也﹔志於仁義而不違。志與相依而不違﹐則不能自已而進於徳矣。此釋說命「孫志時敏」之義﹐明孫非柔緩之謂﹐乃動與相依﹐靜與相守﹐敏求而無須臾之違也。

博文約禮﹐由至著入至簡﹐故可使不得叛而去。

文者﹐禮之著見者也。會通於典札﹐以服身而制心﹐所謂至簡也。不博考於至著之文﹐而專有事於心﹐則虛寂恍惚以爲簡﹐叛道而之於邪矣。

溫故知新﹐多識前言往行以畜徳﹐

溫故知新﹐非以侈見聞之博﹔多識而力行之﹐皆可據之以爲徳。

繹舊業而知新益﹐思昔未至而今至﹐

卽所聞以驗所進。

緣舊所見聞而察來﹐

據所聞﹐以義類推之。

皆其義也。

皆博文之益也。存神以立本﹐博文以盡其蕃變﹐道相輔而不可偏廢。

責己者當知天下國家無皆非之理﹐

人𨿽窮凶極惡﹐亦必有所挾以爲名﹐其所挾之名則亦是也。堯以天下與人而丹朱之傲不爭﹐若殷之頑民稱亂不止﹐亦有情理之可諒。倘挾吾之是以摘彼之非﹐庸詎不可﹗而己亦有歉矣。大其心以體之﹐則惟有責己而已。

故學至於不尢人﹐學之至也。

學以窮理而成身﹐察理於橫逆之中﹐則義精而仁弘﹐求己以必盡之善﹐則誠至而化行﹐乃聖學之極致。

聞而不疑則傳言之﹐見而不殆則學行之﹐中人之徳也。

傳言﹐述之爲教也﹔學行﹐模仿以飾其行也。資聞見以求合於道﹐可以寡過﹐非心得也﹐故夫子亦但以爲可以得祿之學。

聞斯行﹐好學之徒也﹔

不闕疑殆而急於行﹐好學而不知道。

見而識其善而未果於行﹐愈於不知者爾。

此尢不足有爲者﹐愈於不知而妄作者爾。

世有不知而作者﹐蓋鑿也﹐妄也﹔

慧巧者則爲鑿﹐粗肆者則爲妄。

夫子所不敢也﹐故曰「我無是也」。

聖人且不敢﹐而況未至於聖者乎﹗

此章言恃聞見以求合﹐𨿽博識而僅爲中人之徳﹐若急於行﹑怠於行者﹐尢無徳之可稱﹐則聞見之不足恃明矣。然廢聞見而以私意測理﹐則爲妄爲鑿﹐陷於大惡﹐乃聖人之所深懼。蓋存神以燭理﹐則聞見廣而知日新﹐故學不廢博﹐而必以存神盡心爲至善﹐其立志之規模不同﹐而後養聖之功以正。大學之道﹐以格物爲先務﹐而必欲明明徳於天下﹐知止至善以爲本始﹐則見聞不叛而徳日充。志不大則所成者小﹐學者所宜審也。

以能問不能﹐以多問寡﹐私淑艾以教人﹐隱而未見之仁也。

私淑艾﹐謂取人之善以自淑﹐非以教人﹐而所以獎進愚不肖者﹐則教行乎其間矣。蓋以多能下問﹐則苟有一得者﹐因問而思所疑﹐堅所信﹐則亦求深於道而不自已﹐其曲成萬物之仁﹐隱於求益自成之中﹐教思無窮﹐愈隱而愈至矣。此大舜之徳而顏子學之也。

爲山平地﹐此仲尼所以惜顏回未至﹐蓋與互鄕之進也。

志於善則不可量﹐故不拒童子。顏子殆聖而聖功未成﹐一簣之差也。聖人望人無已之心如是。

學者四失﹕爲人則失多﹐好髙則失寡﹐不察則易﹐苦難則止。

爲人﹐求諸人也。失多者﹐聞見雜而不精﹔好髙者﹐目困而不能取益於眾﹔易於爲者﹐不察而爲之則妄﹔知其難者﹐憚難而置之則怠。四者﹐才之偏於剛柔者也。知其失而矯之﹐爲人而反求諸己﹐志髙而樂取善﹐易於爲而知愼﹐知其難而勇於爲﹐然後可與共學。

學者捨禮義﹐則飽食終日﹐無所猷爲﹐與下民一致﹐所事不逾衣食之間﹐燕遊之樂爾。

甚言其賤也。困其心於衣食之計﹐暇則燕遊﹐自謂恬淡寡過﹐不知其爲賤丈夫而已。學者讀陶靖節﹑邵康節之詩﹐無其志與識而效之﹐則其違禽獸不遠矣﹐莊周所謂人莫悲於心死也。

以心求道﹐正猶以己知人﹐終不若彼自立彼爲不思而得也。

以心求道者﹐見義在外﹐而以覺了能知之心爲心也﹐性函於心而理備焉﹐卽心而盡其量﹐則天地萬物之理﹐皆於吾心之良能而著﹕心所不及﹐則道亦不在矣。以己知人﹐饑飽寒暑得其仿佛爾。若彼自立彼﹐人各有所自諭﹐如饑而食﹑渴而飲﹐豈待思理之當然哉﹗吾有父而吾孝之﹐非求合於大舜﹔吾有君而吾忠之﹐非求合於周公﹔求合者終不得合﹐用力易而盡心難也。

考求迹合以免罪戾者﹐畏罪之人也。故曰考道以爲無失。

以誠心體誠理﹐則光明剛大﹐行於憂患生死而自得﹐何畏之有﹗無欠者﹐僅免於罪。

儒者窮理﹐故率性可以謂之道。

窮仁義中正之所自出﹐皆渾淪太和之固有﹐而人得之以爲性﹐故率循其性而道卽在是。

浮圖不知窮理而自謂之性﹐故其說不可推而行。

釋氏緣見聞之所不及而遂謂之無﹐故以眞空爲圓成實性﹐乃於物理之必感者﹐無理以處之而欲滅之﹔滅之而終不可滅﹐又爲「化身無礙」之遁辭﹐乃至云「淫坊酒肆皆菩提道場」﹐其窮見矣。性不可率之以爲道﹐其爲幻誕可知﹔而近世王畿之流﹐中其邪而不寤﹐悲夫﹗

致曲不貳﹐則徳有定體﹔

不貳﹐無間雜也。定體﹐成其一曲之善而不失。

體象誠定﹐則文節著見﹔

體象﹐體成而可象也。誠定者﹐實有此理而定於心也。所行者一﹐因其定立之誠﹐則成章而條理不紊。

一曲致文﹐則余善兼照﹔

余善﹐未至之善也。心實有善而推行之﹐則物理之當然﹐推之而通﹐行至而明達矣。

明能兼照﹐則必將徒義﹔

知及之則行必逮之﹐蓋所知者以誠而明﹐自不獨知而已爾。動而曰徙義者﹐行而不止之謂動。

誠能徙義﹐則徳自通變﹔

徙義以誠﹐其明益廣﹐其義益精﹐變無不通矣。

能通其變﹐則圓神無滯。

至變與大常合而不相悖﹐以神用而不以迹合﹐與時偕行﹐大經常正而協乎時中之道矣。此釋《中庸》之義﹐而歷序其日進之徳﹐蓋張子自道其致曲之學所自得者﹐脈絡次序﹐惟實有其徳者諭之﹐非可以意爲想象也。

有不知則有知﹐無不知則無知﹔

有知者﹐挾所見以爲是﹐而不知有其不知者在也。聖人無不知﹐故因時﹐因位﹐因物﹐無先立之成見﹐而動靜﹑剛柔皆統乎中道。其曰「吾道一以貫之」﹐豈聖人之獨知者哉﹗

是以鄙夫有問﹐仲尼竭兩端而空空。

若有祕密獨知之法﹐則必不可以語鄙夫矣。竭兩端者﹐夫子以之而聖﹐鄙夫以之而寡過﹐一也。空空﹐無成心﹐無定則也﹐事理皆如其意得爾。

《易》無思無爲﹐受命乃如響。

全體乎吉凶悔吝之理﹐以待物至而應之﹐故曰「《易》廣矣」。大矣聖人之知無不通﹐所以合於鬼神。

聖人一言盡天下之道﹐𨿽鄙夫有問﹐必竭兩端而告之。

凡事之理﹐皆一源之變化屈伸也﹔存神忘迹﹐則天道物理之廣大皆協於一﹐而一言可盡﹐非以己所知之一言彊括天下之理也。

然問者隨才分各足﹐未必能兩端之盡也。

非獨鄙夫爲然﹐顏﹑閔以下﹐亦各不能體其言之所盡﹐有所受益而自據爲知﹐所以受教於聖人而不能至於聖。

教人者必知至學之難易。

有初學難而後易者﹐有初學易而後難者﹐因其序則皆可使之易。

知人之美惡﹐

剛柔﹑敏純之異。

當知誰可先傳此﹐誰將後倦此。

年彊气盛則樂趨髙遠﹔而使循近小﹐𨿽彊習必倦。

若灑掃應對﹐乃幼而遜弟之事﹔長後教之﹐人必倦獘。惟聖人於大徳有始有卒﹐故事無大小﹐莫非處極。

聖人合精粗﹑大小於一致﹐故幼而志於大道﹐老而不遺下學。

今始學之人﹐未必能繼﹐妄以大道教之﹐是誣也。

繼﹐謂純其念於道而不間也。若灑掃應對﹐則可相繼而不倦﹔故產其志於專謹﹐且以畢小徳而不俟其倦。

知至學之難易﹐知徳也﹔

行焉而皆有得於心﹐乃可以知其中甘苦之數。

知其美惡﹐知人也。

曲盡人才﹐知之悉也。

知其人且知徳﹐故能教人使入徳。

順其所易﹐矯其所難﹐成其美﹐變其惡﹐教非一也。

仲尼所以問同而答異﹐以此。

理一也﹐從人者異爾。

「蒙以養正」﹐使蒙者不失其正﹐教人者之功也﹔盡其道﹐其惟聖人乎﹗

才之偏﹐蒙也﹔養之者因所可施可受而使安習之。聖人全體天徳之條理﹐以知人而大明其終始﹐故教道不一而盡。

洪鐘未嘗有聲﹐由扣乃有聲﹔聖人未嘗有知﹐由問乃有知。

洪鐘具大聲之理﹐聖人統眾理之神﹐扣焉而無不應﹐問焉而無不竭。

「有如時雨化之者」。當其可﹐乘其間而施之﹐

可者﹐當其時也﹔間者﹐可受之機也。

不待彼有求有爲而後教之也。

有求則疑﹐有爲則成乎過而不易救。

志常繼則罕譬而諭﹐言易入則微而臧。

學者志正而不息﹐則熟於天理﹐𨿽有未知﹐聞言卽諭﹐不待廣譬也。遜志而敏求﹐則言易相人﹐但微言告之而無不盡善。此言教者在養人以善﹐使之自得﹐而不在於詳說。

「凡學﹐官先事﹐士先志」﹐謂有官者先教之事﹐未官者使正其志焉。

所謂當其可也。卽事以正志﹐卽志以通事﹐徐引之以達於道。

志者﹐教之大倫而言也。

大倫﹐可以統眾事者。正其志於道﹐則事理皆得﹐故教者尢以正志爲本。

道以徳者﹐運於物外﹐使自化也。

物者﹐政刑之迹。

故諭人者﹐先其意而遜其志可也。

意之所發﹐或善或惡﹐因一時之感動而成乎私﹔志則未有事而豫定者也。意發必見諸事﹐則非政刑不能正之﹔豫養於先﹐使其志馴習乎正﹐悅而安焉﹐則志定而意𨿽不純﹐亦自覺而思攺矣。

蓋志意兩言﹐則志公而意私爾。

未有事﹐則理無所倚而易明。惟庸人無志爾﹐苟有志﹐自合天下之公是。意則見己爲是﹐不卹天下之公是﹐故志正而後可治其意﹐無志而惟意之所爲﹐𨿽善不固﹐惡則無不爲矣。故大學之先誠意﹐爲欲正其心者言也﹐非不問志之正否而但責之意也。教人者知志意公私之別﹐不爭於私之已成﹐而惟養其虛公之心﹐所謂「禁於未發之謂豫」也。

能使不仁者仁﹐仁之施厚矣﹔故聖人並答仁智以「舉直錯諸枉」。

「仁智合一」之說本此。

以責人之心責己則盡道﹐所謂「君子之道四﹐丘未能一焉」者也﹔

責人則明﹐責己或暗﹐私利蔽之也。去其蔽﹐責己自嚴。

以愛己之心愛人則盡仁﹐所謂「施諸己而不願亦勿施於人」者也﹔君子之自愛﹐無徇私之欲惡﹐無不可推以及人。

以眾人望人則易從﹐所謂「以人治人攺而止」者也﹔

大倫大經﹐民可使由之﹐𨿽不可使知之而勿過求焉。

此君子所以責己﹑責人﹑愛人之三術也。

術者﹐道之神妙。

有受教之心﹐𨿽蠻貊可教﹔爲道旣異﹐𨿽黨類難相爲類。

君子道大教弘而不爲異端所辱者﹐當其可﹐乘其間而已。

大人所存﹐蓋必以天下爲度。

念之所存﹐萬物一源之太和﹐天下常在其度內。

故孟子教人﹐𨿽貨色之欲﹐親長之私﹐達諸天下而後已。

天下之公欲﹐卽理也﹔人人之獨得﹐卽公也。道本可達﹐故無所不可﹐達之於天下。

子而孚化之﹐

子﹐禽鳥卵也﹔孚﹐抱也。有其質而未成者﹐養之以和以變其气質﹐猶鳥之伏子。

「眾好者」翼飛之﹐

眾好﹐諭禽鳥之少好者﹔翼飛﹐諭哺而長其翼﹐教之習飛也。志學已正而引之以達﹐使盡其才﹐猶鳥之教習飛。

則吾道行矣。

師道立﹐善人多﹐道明則行。張子正蒙注卷四終

張子正蒙注卷五至當篇

此篇推前篇未盡之旨而徵之於日用﹐尢爲切近。然皆存神知化之理所一以貫之者﹐所謂易簡而天下之理得也。篇內言易簡﹑知幾而歸本於大經之正﹐學者反而求之於父子君臣之間﹐以察吾性之所不容已﹐則天之所以爲天﹐人之所以爲人﹐聖之所以爲聖﹐無待他求之矣。

至當之謂徳﹐百順之謂福。

當於理則順。於事至當﹐則善協於一﹐無不順矣。事無所逆之謂福。

徳者福之基﹐福者徳之致﹐無入而非百順﹐故君子樂得其道。

以徳致福﹐因其理之所宜﹐乃順也。無入不順﹐故堯水﹑湯旱而天下安﹐文王囚﹑孔子厄而心志適﹐皆樂也﹐樂則福莫大蔫。小人以得其欲爲樂﹐非福也。

循天下之理之謂道﹐得天下之理之謂徳﹐

理者﹐物之同然﹐事之所以然也。顯著於天下﹐循而得之﹐非若異端孤守一己之微明﹐離理气以爲道徳。

故曰「易簡之善配至徳」。

至徳﹐天之徳也。順天下之理而不鑿﹐五倫百行曉然易知而簡能﹐天之所以行四時﹑生百物之理在此矣。

「大徳惇化」﹐仁智合一﹐厚且化也﹔

惇﹐存仁之體也﹔化﹐廣知之用也。大徳存仁於神而化無不行﹐智皆因仁而發﹐仁至而智無不明。化者﹐厚之化也﹐故化而不傷其厚﹐舉錯而枉者直﹐此理也。

「小徳川流」﹐淵泉時出之也。敔按﹕此言用涵於體﹐體著於用﹐小徳大徳﹐一誠而已

淵泉則無不流﹐惟其時而已﹐故徳以惇仁爲本。

「大徳不逾閒﹐小徳出入可也」﹐大者器﹐則小者不器矣。

器者﹐有成之謂。仁成而純乎至善﹐爲不逾之矩則。小徳如川之流﹐禮有損益﹐義有變通﹐運而不滯﹐而皆協於至一﹐故任讓﹑進退﹑質文﹑刑賞﹐隨施而可。

徳者﹐得也﹐凡有性質而可有者也。

得﹐謂得之於天也。凡物皆太和氤氳之气所成﹐有質則有性﹐有性則有徳﹐艸木鳥獸非無性無徳﹐而質與人殊﹐則性亦殊﹐徳亦殊爾。若均是人也﹐所得者皆一陰一陽繼善之理气﹐才𨿽或偏而徳必同﹐故曰「人無有不善」。

「日新之謂盛徳」﹐過而不有﹐不凝滯於心知之細也。

日新盛徳﹐乾之道﹐天之化也。人能體之﹐所知所能﹐皆以行乎不得不然而不居﹐則後日之徳非倚前日之徳﹐而徳日盛矣。時已過而猶執者﹐必非自然之理﹐乃心知緣於耳目一曲之明爾﹐未嘗不爲道所散見﹐而不足以盡道體之弘。

浩然無害﹐則天地合徳﹔

以理禦气﹐周徧於萬事萬物﹐而不以己私自屈撓﹐天之健﹐地之順也。

照無偏系﹐則日月合明﹔

以理燭物﹐則順逆﹑美惡皆容光必照﹐好而知惡﹐惡而知美﹐無所私也﹐如日月之明矣。

天地同流﹐則四時合序﹔

因天之時﹐順地之理﹐時行則行﹐時止則止﹐一四時之過化而日新也。

酬酢不倚﹐則鬼神合吉凶。

應天下以喜怒刑賞﹐善善惡惡各如其理﹐鬼神之福善禍淫無成心者﹐此爾。故鬼神不可以淫祀禱﹐君子不可以非道悅。

天地合徳﹐日月合明﹐然後能無方體﹔能無方體﹐然後能無我。

方體﹐以用言﹔我﹐以體言。凡方而皆其可行之方﹐凡體而皆其可立之體﹐則私意盡而廓然大公﹐與天同化矣。無方體者﹐神之妙﹔無我者﹐聖之純。

禮器則藏諸身﹐用無不利。

禮器﹐禮運曲禮之要。禮器於多寡﹑大小﹑髙下﹑質文﹐因其理之當然﹐隨時位而變易﹐度數無方而不立所尙以爲體﹐故曰「禮器是故大備」﹐言盡其變以合於大常也。全乎不一之器﹐藏於心以爲斟酌之用﹐故無不協其宜﹐而至當以成百順。

禮運云者﹐語其達也﹔禮器云者﹐語其成也。

運云者﹐運行於器之中﹐所以爲體天地日月之化而酬酢於人事者也。達﹐謂通理而爲萬事之本﹔成者﹐見於事物而各成其事也。

達與成﹐體與用之道合。

禮運﹐體也﹔禮器﹐用也。達則無不可成﹐成者成其達也。體必有用﹐顯諸仁也。用卽用其體﹐藏諸用也。達以成而成其所達﹐則體用合矣。

體與用﹐大人之事備矣。

體無不成﹐用無不達﹐大人宰制萬物﹑役使羣動之事備矣。

禮器不泥於小者﹐則無非禮之禮﹐非義之義。蓋大者器﹐則出入小者﹐莫非時中也。

禮器備而斟酌合乎時位﹐無所泥矣﹔不備﹐則貴多有時而侈﹐貴寡有時而陋﹐貴髙有時而亢﹐貴下有時而屈﹐自以爲禮義﹐而非天理之節文﹐吾心之裁制矣。達乎禮之運﹐而合吉凶﹑髙下以不逾於大中之矩﹐故度數之小﹐可出可入﹐用無不利。

子夏謂「大徳不逾閒﹐小徳出入可也」﹐斯之謂爾。

出入﹐損益也。𨿽有損益﹐不逾天地日月運行各正之矩﹐非謂小節之可以自恣也。

禮器則大矣﹐

能備知禮器而用之﹐大人之事備矣。蓋禮器云者﹐以天理之節文合而爲大器﹐不倚於一偏者也。

修性而非小成者與﹗

性﹐謂理之具於心者﹔修﹐如修道之修﹐修著其品節也。修性而不小成﹐所以盡吾性之能而非獨明其器數。

運則化矣﹐

禮運本天地日月之化而推行於節文﹐非知化者不能體。

達順而樂亦至焉爾。

通達大順﹐得中而無不和﹐則於多寡﹑大小﹑髙下﹑質文之損益﹐曲暢人情之安矣。律呂之髙下﹐人心之豫悅﹐此理而已。蓋中和一致﹐中本於和而中則和﹐著於聲容﹐原於神化﹐陰陽均而動靜以時﹐所謂「明則有禮樂」也。故禮器以運爲本。敔按﹕中本於和﹐謂時中本於太和

「萬物皆備於我」﹐言萬物皆有素於我也﹔

素﹐猶豫也﹐言豫知其理而無不得。此孟子自言其所得之辭。

「反身而誠」﹐謂行無不慊於心﹐則樂莫大焉。

知之盡﹐則實踐之而已。實踐之﹐乃心所素知﹐行焉皆順﹐故樂莫大焉。

未能如玉﹐不足以成徳﹔未能成徳﹐不足以孚天下。

如玉﹐表裏純善而無疵也。放道而行﹐非誠有其得於心者﹐𨿽善﹐不足以感人。

「修己以安人。」修己而不安人﹐不行乎妻子﹐況可愾於天下﹖

愾﹐气相感也。修己之盡者﹐成如玉之徳﹐無私無欲而通天下之志﹔如其不然﹐刻意尙行﹐矯物以爲髙﹐妻子不可行也。徳至則感通自神﹐豈以己之是臨物之非哉﹗

「正己而不求於人」﹐不願乎外之盛者與﹗

君子之不願乎外﹐非恬淡寡欲而已﹐隨所處而必居正﹐則自無外願也。盛﹐謂道之大者。

仁道有本﹐近譬諸身﹐推以及人﹐乃其方也。

心備萬物之理﹐愛之本也。推以及人﹐於此求之而已。

必欲博施濟眾﹐擴之天下﹐施之無窮﹐必有聖人之才﹐能弘其道。

用之大者因其才﹐性其本也﹐性全而才或不足﹐故聖人不易及。然心日盡則才亦日生﹔故求仁者但求之心﹐不以才之不足爲患。

制行以己﹐非所以同乎人。必物之同者﹐己則異矣﹔必物之是者﹐己則非矣。

制行必極於至善﹐非人之所能企及也。徳盛則物自化﹐己有善而必人之己若﹐則立異而成乎過。君子不忍人之不善﹐惟嚴於責己而已。

此節舊分爲二﹐今合之。

能通天下之志者﹐爲能感人心。聖人同乎人而無我﹐故和平天下﹐莫盛於感人心。

天下之人﹐嗜好習尙移其志者無所不有﹐而推其本原﹐莫非道之所許。故不但兵農禮樂爲所必務﹐卽私親﹑私長﹑好貨﹑好色﹐亦可以其情之正者爲性之所弘。聖人達於太和氤氳之化﹐不執己之是以臨人之非﹐則君子樂得其道﹐小人樂得其欲﹐無不可感也﹐所以天下共化於和。敔按﹕《易》咸卦彖曰「聖人感人心而天下和平。」張子引伸其義﹐見聖人之化天下﹐惟無朋從而光大故也。

道遠人則不仁。

仁者﹐己與萬物所同得之生理。倚其偏至之識才﹐可爲人所不能爲者﹐老﹑釋是已。己與天下殊異而不相通﹐則一身以外皆痿痺也﹔發焉而爲己甚之行﹐必慘薄而寡恩。

易簡理得則知幾﹐知幾然後經可正。

易簡﹐乾﹑坤之至徳﹐萬物同原之理。知此﹐則吾所自生微動之幾﹐爲萬化所自始﹐皆知矣。卽此而見君臣﹑父子﹑昆弟﹑夫婦﹑朋友天敍天秩不容已之愛敬﹐則親﹑義﹑序﹑別﹑信﹐皆原本徳性以盡其誠﹐而無出入﹑過不及於大經之中。蓋惟盡性者爲能盡倫﹐非獨行之士﹐一往孤行之忠孝也。

天下達道五﹐其生民之大經乎﹗經正則道前定﹐事豫立﹐不疑其所行﹐利用安身之要莫先焉。

終身所行﹐自此五者而外無事﹐仁民﹑愛物﹑制禮﹑作樂﹐全此五者而已。五者豫立﹐則推行萬事﹐無不安利﹔捨此則妄揣冥行﹐事賾而志亂﹐吉凶悔吝莫知所從。張子推天道人性變化之極而歸之於正經﹐則窮神知化﹐要以反求大正之中道﹐此由博反約之實學﹐《西銘》一此意廣言之也。

性天經﹐然後仁義行﹐故曰「有父子﹑君臣﹑上下﹐然後禮義有所錯。」

性天經者﹐知大倫之秩敍自天﹐本吾性自然之理﹐成之爲性﹐安焉而無所勉彊也。能然﹐則愛敬之用擴充而無不行矣。禮義﹐仁義之用也﹐捨五者而泛施之﹐禮僞而義私﹐冥行而鮮當﹐刑名﹑法術之所以違天﹑拂人﹑戕仁義也。

仁通極其性﹐故能致養而靜以安﹔

仁者﹐生理之函於心者也﹔感於物而發﹐而不待感而始有﹐性之藏也。人能心依於仁﹐則不爲物欲所遷以致養於性﹐靜存不失。

義致行其知﹐故能盡文而動以變。

義者﹐心所諭之物則也﹔知者﹐仁所發見之覺也。誠之明﹐知之良﹐因而行之﹐則仁之節文具而變動不居﹐無所往而非仁矣。

此章言義所以成仁之用﹐行無非義﹐則盡仁而復性矣。

義﹐仁之動也﹔流於義者於仁或傷。

仁存而必動﹐以加於物﹐則因物之宜而制之。然因物審處﹐則於本體之所存有相悖害者矣。故處物必不忘其靜之所函﹐而屢顧以求安。

仁﹐體之常也﹔過於仁者於義或害。

體之常者﹐貫動靜而恆也。乃方動而過持以靜﹐則於事幾之變失矣。故必靜存萬里﹑化裁不滯之圓神﹐曲成萬物而不遺。

此章言仁義之相爲體用﹐動靜﹑剛柔以相濟而不可偏也。

立不易方﹐安於仁而已乎﹗

乎﹐嘆美之辭。隨所立而不易其方﹐義也。然惟安於仁者﹐動而不失其靜之理﹐故𨿽遇變而恆貞。

此章言仁所以立義之體﹐仁熟則義自正矣。以上三章﹐互相發明仁義合一之理。蓋道之所自行﹐徳之所自立﹐原其所本﹐則陰陽也﹐剛柔也﹐仁義也﹐當其氤氳而太和﹐初未嘗分而爲兩﹔盡性合天者﹐得其合一﹑兩在之神﹐則義不流﹐仁不過﹐而天下之理無不得。若徒襲仁義之迹﹐則或致兩妨﹐故學者以存神爲要。《易》以仁配陰﹐以義配陽﹐釋者紛紜﹐惟此以一靜一動爲言﹐發明特切。然在天﹐在地﹐在人﹐理同而撰異﹐初不可畫然分屬﹐讀者得意而捨迹可也。

安所遇而惇仁﹐故其愛有常心﹐有常心則物被常愛也。

安遇所以自處﹐惇仁則必及物。然人之所以不能常其愛者﹐境遇不齊而心爲之變﹔心爲境遷﹐則𨿽欲惇愛﹐而利於物者恐傷於己﹐仁不容不薄矣。若得喪安危﹐無遇不安﹐則苟可以愛而仁無所吝﹐一言一介﹐無遷就規避之心﹐不必澤及天下而後爲仁也。

大海無潤﹐因暍者有潤﹔至仁無恩﹐因不足者有恩。樂天安土﹐所居而安﹐不累於物也。

無恩者﹐非以爲恩於物而施之﹐愛猶大海﹐非爲潤人之渴而有水也。君子自存其仁﹐不爲境遷﹐則物不能累己﹐而己亦不致爲物之累﹐則因物之利而利之而已。若沾沾然以爲恩於物爲功﹐則必需勢位以行愛而愛窮。

愛人然後能保其身﹐張子自注﹕寡助則親戚畔之能保其身則不擇地而安﹔自注﹕不能有其身﹐則資安處以置之不擇地而安﹐蓋所達者大矣﹔

四海之廣﹐古今之變﹐順逆險阻﹐無不可行矣。

大達於天﹐則成性成身矣。

大而化之﹐仁熟而無土不安﹐合於天徳之無不覆﹐聖矣。無所遇而不安於性﹐以成身也。故舜之飯糗茹艸﹐與爲天子一也﹔孔子之困厄﹐與堯﹑舜一也。通乎屈伸而安身利用﹐下學而上達矣。

此章之指﹐言近而指遠﹐尢學者所宜加省。

上達則樂天﹐樂天則不怨﹔下學則治己﹐治己則不無尢。

上達於天﹐屈伸之理合一﹐而不疑時位之不齊﹐皆天理之自然﹐富貴厚吾生﹐貧賤玉吾成﹐何怨乎﹗治己則去物之累﹐以責人之心責己﹐愛己之心愛人﹐不見人之可尢矣。聖之所以合天安土﹐惇仁而已。

不知來物﹐不足以利用﹔

來物﹐方來之事也。人之所以不利用者﹐據現在之境遇而執之也﹐若知將來之變不可測而守其中道﹐則無不利矣。

不通晝夜﹐未足以樂天。

屈伸往來之理﹐莫著於晝夜。晝必夜﹐夜必晝﹐晝以成夜﹐夜以息晝﹐故堯﹑舜之伸必有孔子之屈﹐一時之屈所以善萬世之伸﹐天之所命無不可樂也。

聖人成其徳﹐不私其身﹐故乾乾自彊﹐所以成之於天爾。

身者﹐天之化也﹔徳者﹐身之職也。乾乾自彊﹐以成其徳。以共天職﹐而歸健順之理气於天地﹐則生事畢而無累於太虛﹐非以聖智之功名私有於其身﹐所遇之通塞何足以系其念哉﹗

君子於仁聖﹐爲不厭﹐誨不倦﹐然且自謂不能﹐蓋所以爲能也。

仁聖之道﹐乾乾不息而已。

能不過人﹐故與人爭能﹐以能病人﹔

少有所得﹐則其气驕﹔廣大無涯﹐則其志遜。

大則天地合徳﹐自不見其能也。

時行物生﹐豈以今歲之成功自居﹐而息其將來之化哉﹗

君子之道達諸夭﹐故聖人有所不能﹔

道通於天之化﹐君子之所必爲著明﹔而天之盛徳大業﹐古今互成而不迫﹐生殺並行而不悖﹐聖人能因時裁成﹐而不能效其廣大。

夫婦之智淆諸物﹐故大人有所不與。

夫婦之智偶合於道﹐而天明孤發﹐幾與蜂蟻之君臣﹑虎狼之父子相雜﹐故自經溝瀆之信﹐從井救人之仁﹐夫婦能之而大人弗爲﹐大人貞一以動也。

匹夫匹婦﹐非夭之聰明不成其爲人。

非能自立人道﹐天使之然爾。

聖人﹐天聰明之盡者爾。

天之聰明﹐在人者有隱有顯﹐有變有通﹐聖人以聖學擴大而誠體之﹐則盡有天之聰明﹐而視聽無非理矣。

大人者﹐有容物﹐無去物﹔有愛物﹐無徇物﹐天之道然。

大人不離物以自髙﹐不絕物以自潔﹐廣愛以全仁﹐而不違道以干譽﹐皆順天之理以行也。

天以直養萬物﹐

萬物並育於天地之間﹐天順其理而養之﹐無所擇於靈蠢﹑淸濁﹐撓其種性﹐而後可致其養直也。

代天而理物者﹐曲成而不害其直﹐斯盡道矣。

道立於廣大而化之以神﹐則天下之人無不可感﹐天下之物無不可用﹐愚明﹑彊柔﹐治教皆洽焉﹔聲色﹑貨利﹐仁義皆行焉﹐非有所必去﹐有所或徇也。若老﹑釋之徒﹐絕物以孤立﹐而徇人以示愛﹐違天自用﹐不祥久矣。

志大則才大事業大﹐故曰「可大」﹐又曰「富有」﹔志久則气久徳性久﹐故曰「可久」﹐又曰「日新」。

志立則學思從之﹐故才日益而聰明盛﹐成乎富有﹔志之篤﹐則气從其志﹐以不倦而日新﹐蓋言學者徳業之始終﹐一以志爲大小久暫之區量﹐故《大學》教人﹐必以知止爲始﹐孔子之聖﹐惟志學之異於人也。天載物﹐則神化感通之事﹐下學𨿽所不逮﹐而志必至焉﹐不可泥於近小﹐以苶其气而棄其才也。

淸爲異物﹐和爲徇物。

淸之過﹐和之流也。

金和而玉節之則不過﹐知運而貞一之則不流。

金堅玉白﹐而養之以和﹐節之以潤﹐則至淸而不異﹐智能運物﹐而恆貞於一﹐則至和而不徇﹐孔子之所以聖不可知﹐其涵養徳性者密也。

此章上二句舊分一章﹐「金和」以下連下章﹐今正之。

道所以可久可大﹐以其肖天地而不離也﹔

肖其化則可大﹐乾乾不息而不離則可久。

與天地不相似﹐其違道也遠矣。

意欲之私﹐限於所知而不恆﹐非天理之自然也。釋﹑老執一己之生滅﹐畏死厭難﹐偸安而苟息﹐曲學拘聞見之習而不通於神化﹐以自畫而小成﹐邪正𨿽殊﹐其與道違一也。「道二﹐仁與不仁而已」﹐天與人之辧焉耳。

久者一之純﹐大者兼之富。

不雜以私僞﹐故純﹔久﹐非專執不化也。窮天地萬物之理﹐故富﹔大﹐非故爲髙遠也。兼之富者﹐合萬於一﹔一之純者﹐一以貫萬。一故神﹐兩在故不測﹐下學而上達矣。

大則直不絞﹐方不劌﹐故不習而無不利。

大則通於萬理而無不順﹐直不傷激﹐方不矯廉﹐坤之六二﹐居中得正﹐剛柔合徳﹐純一而大﹐天下之理皆伸而情皆得﹐故無不利。

易簡然後能知險阻﹐

以險阻之心察險阻﹐則險阻不在天下而先生於心﹐心有險阻﹐天下之險阻愈變矣。以干之純於健﹐自彊而不卹天下之險﹐其道易﹔以坤之純於順﹐厚載而不憂天下之阻﹐其道簡。險阻萬變﹐奉此以臨之﹐情形自著﹐而吾有以治之矣。

易簡理得﹐然後一以貫天下之道。

險阻可通﹐況其大常者乎。

易簡故能說諸心﹐知險阻故能研諸慮﹔

道在己而無憂﹐故悅﹐悅而憂惑不妄起﹐則所慮者正而自精。不然﹐在己無大常之理﹐物至情移﹐愈變而愈迷矣。

知幾爲能以屈爲伸。

幾者﹐動靜必然之介﹐伸必有屈﹐屈所以伸﹐動靜之理然也。以屈爲伸﹐則善吾生者善吾死﹐死生不易其素﹐一以貫久大之徳矣。乾之「知存亡進退而不失其正」﹐坤之「先迷後得」﹐所以平天下之險阻也

「君子無所爭」﹐彼伸則我屈﹐知也。

陰陽﹑柔剛﹐疊相爲屈伸﹐君子﹑小人各乘其時﹐知者知此﹐則量自弘矣。

彼屈則吾不伸而自伸矣。

彼屈則我自伸﹐不待鳴其屈以求伸。

又何爭﹗

屈亦無爭﹐伸亦無爭﹐保吾大正而已。

無不容然後盡屈伸之道﹐至虛則無所不伸矣。

於人有君子小人﹐於世有治亂﹐於己有富貴﹑貧賤﹑夷狄﹑患難﹐天地之化至大﹐其屈伸非旦夕之效也。人所以不能盡屈伸之道者﹐遇屈則不能容也。至虛﹐則古今如旦暮﹐人我如影響﹐交感於太和之中而神不損。龍蛇蟄而全身﹐尺蠖之伸在屈﹐浩然之气﹐亙古今而常伸。「言忠信﹐行篤敬﹐𨿽之夷狄不可棄也」﹐利害於我何有焉﹖

「君子無所爭」﹐知幾於屈伸之感而已。

屈伸必相感者也﹐無待於求伸﹐而又何爭﹗

「精義入神」﹐交神於不爭之地﹐順莫甚焉﹐利莫大焉。「天下何思何慮」﹐明屈伸之變﹐斯盡之矣。

精義﹐則伸有伸之義﹐屈有屈之義﹐知進退﹑存亡而不失其正。入神者﹐否泰消長之機化有變而神不變。故六十四象而乾﹑坤之徳在焉﹐陰陽之多少﹐位之得失﹐因乎屈伸爾。知達於此﹐理無不順﹐用無不利矣。彼與物爭者﹐惟於天下生其思慮﹐而不自悅其心﹐研其慮﹐故憧憧爾思而不寧﹐惟己小而天下大﹐異於大人之無不知而無不容也。

此章舊分爲二﹐今合之。

勝兵之勝﹐勝在至柔﹐明屈伸之神爾。

兵以求伸者也﹐而勝以柔﹐屈伸相感之神﹐於斯見矣。善爲國者不師﹐至於用兵爭勝﹐至能全體屈伸之神﹐窺見其幾而已。老氏遂奉此以爲教﹐欲伸固屈﹐以柔勝剛﹐與至虛能容之誠相違遠矣。讀者當分別觀之。

敬斯有立﹐有立斯有爲。

莊敬自持﹐而後耳目口體從心而定其物﹐則卓然知有我之立於兩間﹐不因物而遷矣。有我而備萬之誠存焉﹐奉此以有爲而仁義行。

敬﹐禮之輿也﹐不敬則禮不行。

敬者﹐禮之神也﹐神運乎儀文之中﹐然後安以敏而天下孚之。

「恭敬﹑撙節﹑退讓以明禮」﹐仁之至也﹐愛道之極也。

斂情自約以順愛敬之節﹐心之不容已而禮行焉﹔不崇己以替天下﹐仁愛之心至矣。故復禮爲爲仁之極致﹐心之徳卽愛之理也。

己不勉明﹐則人無從倡﹐道無從弘﹐教無從成矣。

旣明其理﹐尢詳其事﹐君子之所以耄而好學﹐有餘善以及天下後世也。

禮﹐直斯淸﹐撓斯昏﹐

順天理自然之節文爲直﹔眾論起而撓之﹐奉吾直而折之乃不亂。歐陽修﹑張孚敬皆成乎一說﹐惟其曲而不直也。敔按﹕《濮議》及《興獻帝謚說》﹐行乎一時而理不順乎人心﹐故曰「曲而不直」

和斯利﹐樂斯安。

順心理而直行﹐和於人心而己心適矣﹔安而利﹐孰得而撓之﹗退讓爲節﹐直淸爲守﹐合斯二者而後可以言禮。

將致用者﹐幾不可緩﹔

心之初動﹐善惡分趣之幾﹐辧之於早﹐緩則私意起而惑之矣。

思進徳者﹐徙義必精﹔

辧其幾﹐則已取義矣﹔而義必精而後盡理之極致﹐故進此而研之以充類至盡。

此君子所以立多凶多懼之世﹐乾乾徳業﹐不少懈於趨時也。

義精﹐則有以處凶懼而無不正矣。趨時者﹐與時行而不息﹐宵晝瞬息﹐皆有研幾徙義之功也。

「動靜不失其時」﹐義之極也。

動靜﹐以事言﹐謂行止進退也。不失其時者﹐順天下之大經﹐合於時之中﹐研幾速而徙義精﹐一於正也。

義極則光明著見﹐

曉然可以對於天下後世而無不白之隱。

惟其時﹐物前定而不疚。

物﹐事也。前定者﹐義精而誠立﹐因時必發而皆當。

有吉凶利害﹐然後人謀作﹐大業生﹔

此屈伸相感之機也。故堯有不肖之子﹐舜有不順之親﹐文王有不仁之君﹐周公有不軌之兄﹐孔子有不道之世﹐皆惟其時而精其義﹐歸於大正。

若無施不宜﹐則何業之有﹗

無施不宜﹐所遇皆順也。知此﹐則不怨不尢﹐而樂天惇仁於不息矣。

「天下何思何慮」﹐行其所無辜﹐斯可矣。

所謂天下有道不與易也。處變則不怨尢﹐處常則不妄作﹐皆與時偕行之精義﹐非以己意思慮之。

舊本分爲二﹐今合之。

知崇﹐天也﹐形而上也﹔通晝夜而知﹐其知崇矣。

知崇者﹐知天者也﹐知形而上之神也。化有晦明而人用爲晝夜﹐神則不息﹐通晝夜而無異行﹔略屈伸之迹而知其恆運之理﹐知合於天﹐崇矣。時有屈伸而君子之神無間﹐《易》曰「知崇法天」﹐法其不息也。

知及之而不以禮性之﹐非己有也。

禮之節文見於事爲﹐形而下之器﹐地之質也。性﹐安也。形而上之道﹐有形而卽麗於器﹐能體禮而安之﹐然後卽此視聽言動之中﹐天理流行而無不通貫﹐乃以凝形而上之道於己﹐否則亦髙談性命而無實矣。

故知禮成性而道義出﹐如天地位而易行。

知極於髙明﹐禮不遺於卑下﹐如天地奠位而變化合一﹐以成乎乾﹑坤之徳業﹐聖學所以極髙明而道中庸也。

知徳之難言﹐知之至也。

天下之所言者﹐道而已。徳則通極於天﹐存之以神﹐和之於气﹐至虛而誠有﹐體一而用兩﹔若倚於一事一念之所得而暢言之﹐則非徳矣。知已至﹐乃知其言之難。

孟子謂「我於辭命而不能」﹐又謂「浩然之气難言」。《易》謂「不言而信﹐存乎徳行」﹐又以尙辭爲聖人之道﹐非知徳﹐達乎是哉﹖

聖賢知徳之難言﹐然必言之而後自信其知之已至﹐故以尙辭爲道之極致。「性與天道不可得而聞」﹐「修辭立誠」﹐言其所自知﹐非中人以下所可與聞也。

暗然﹐修於徳也﹔

入徳以凝道。

的然﹐著於外也。

附托於道而不知徳。作者篇

此下四篇﹐皆釋《論語》《孟子》之義﹐其說有與程﹑朱異者。蓋聖賢之微言大義﹐曲暢旁通﹐𨿽立言本有定指﹐而學者躬行心得﹐各有契合﹐要以取益於身心﹐非如訓詁家拘文之小辧。讀者就其異而察其同﹐斯得之矣。

「作者七人」﹐伏羲﹑神農﹑黃帝﹑堯﹑舜﹑禹﹑湯﹐制法興王之道﹐非有述於人者也。

周監於二代﹐則亦述而已矣。夫子言此﹐以明作者旣盛﹐則道在述而不容更作。若嬴秦之壞法亂紀與異端之非聖誣民﹐皆妄作之過也。

以知人爲難﹐故不輕去未彰之罪﹔以安民爲難﹐故不輕變未厭之君。

謂堯不知誅四凶也。變者﹐誅其君而別立君﹐謂三苗也﹔三苗不服﹐民猶從之。

及舜而去之﹐

攝位時事。

堯君徳﹐故得以厚吾終﹔舜臣徳﹐故不敢不虔其始。

君以容蓄厚載爲徳﹐臣以行法無私爲徳﹐所以皆合時中。

「稽眾捨己」﹐堯也﹔「與人爲善」﹐舜也﹔「聞善言則拜」﹐禹也﹔「用人惟己﹐攺過不吝」﹐湯也﹔「不聞亦式﹐不諫亦入」﹐文王也。

「惟己」﹐當作「惟其賢」。不聞﹑不諫﹐謂不待聞人之諫而旁求眾論也。聖人之徳﹐一於無我﹐至虛而受天下之善。

「別生分類」﹐孟子所謂「明庶物﹑察人倫」者與﹗

人物同受太和之气以生﹐本一也﹔而資生於父母﹑根荄﹐則艸木鳥獸之與人﹐其生別矣。人之有君臣﹑父子﹑昆弟﹑夫婦﹑朋友﹐親疏上下各從其類者分矣。於其同而見萬物一體之仁﹐於其異而見親親﹑仁民﹑愛物之義﹐明察及此﹐則由仁義行者皆天理之自然﹐不待思勉矣。

「象憂亦憂﹐象喜亦喜」﹐所過者化也﹐與人爲善也﹐隱惡也﹐所覺者先也。敔按﹕所過者化﹐謂感人以誠﹔所覺者先﹐謂察理獨精

「象憂亦憂﹐象喜亦喜」之心﹐誠信之不可測者也﹐故必疑其爲僞。約略言之﹐想見其心有此四者。蓋聖人之心﹐大公無我﹐惟至仁充足﹐隨所感通﹐卽沛然若決江河而莫禦﹐於天下且然﹐而況其弟乎﹗

「好問」﹐「好察邇言」﹐「隱惡揚善」﹐「與人爲善」﹐「象憂亦憂﹐象喜亦喜」﹐皆行其所無事也﹐過化也﹐不藏怒也﹐不宿怨也。

聖人之心﹐純一於善﹐惡之過於前﹐知其惡而已﹐不復畱於胸中以累其神明﹐惡去而忘之矣。善則畱﹐惡則去﹐如天地𨿽有不祥之物而不以累其生成。學者知此﹐則惡稱人之惡而勿攻﹔若其惡不仁𨿽至﹐乃惟以自嚴而不加乎其身﹔所以養吾心之善气而泯惡於無迹﹐善日滋而惡日遠﹐誠養心之要也。

舜之孝﹐湯﹑武之武﹐𨿽順逆不同﹐其爲不幸均矣。

瞽瞍底豫﹐順也﹔桀放﹑紂誅﹐逆也。

明庶物﹐察人倫﹐然後能精義致用﹐性其仁而行。

舜惟一率其所生之性而審於親疏輕重之辧﹐故人悅之﹐天下將歸﹐皆不足以易其孺慕﹐而一言一動一舉念之間﹐無非曲盡其爲子之義﹐故坦然行之﹐無所憂疑﹐而終至於底豫﹐所謂性之也。

湯放桀﹐有慚徳而不敢赦﹐執中之難也如是。

欲赦之則可無慚﹐而負上帝求莫之心﹔欲不赦則順乎天﹐而於己君臣之義有所不安﹐擇於二者之中﹐輕重之權衡難定﹐故𨿽決於奉天討罪﹐而慚終不釋。

天下有道而已﹐在人在己不見其有間也﹐「立賢無方」也如是。

乃其得天下以後不以己意行爵賞﹐明其本志惟在化無道爲有道﹐與天下之賢者共治之﹐而昔之致討有罪﹐非己私而可無慚於天下﹐曲折以合於義﹐所謂反之也。事至於不幸﹐𨿽聖人難之矣。明物察倫以安於仁﹐此易簡之理所以配至徳﹐非湯﹑武之所幾及也。

「立賢無方」﹐此湯之所以公天下而不疑﹔

初行放伐之時﹐必且疑賢者之效尢﹐湯惟無求固其位之心﹐故天下安之。漢誅功臣﹐宋削藩鎭﹐皆昧屈伸之義而己私勝也。

周公所以於其身望道而必吾見也。

舊注﹕「周公」上疑有「坐以待日」四字。

「帝臣不蔽」﹐言桀有罪﹐己不敢違天縱赦﹔旣已克之﹐今天下莫非上帝之臣﹐善惡皆不可掩﹐惟帝擇而命之﹐己不敢不聽。

湯放桀而不卽自立﹐欲惟天所命﹑民所歸而戴之爲君﹐其公天下之心如是。所以旣有天下之後﹐立賢無方﹐不倚親臣爲藩衛﹐如周之監殷﹐張子以此獨稱湯而略武王。

「虞﹑芮質厥成」﹐訟獄者不之紂而之文王。文王之生所以縻系於天下﹐由於多助於四友之臣故爾。

縻系﹐爲人所系屬。文王無求天下歸己之心﹐乃四友之臣宣其徳化﹐而天下慕之爾。

以杞包瓜﹐文王事紂之道也。

杞柳爲筐也﹐瓜易壞者﹐包椷而藏之﹐使無急壞。

厚下以防中潰﹐盡人謀而聽天命者與﹗

紂之無道極矣﹐周𨿽不伐﹐天下必有起而亡之者。文王受西伯之命﹐以徳威鎭天下﹐故文王不興師﹐天下不敢動﹐厚集其勢﹐防中潰之變﹐所爲盡人謀以延商者至矣。必天命之不可延而後武王伐之﹐天之命也﹐非己所願也﹐斯其所以爲仁至義盡﹐而執中無難﹐非湯﹑武之所可及與﹗

上天之載﹐無聲臭可象﹐正惟儀刑文王﹐當冥契天徳而萬邦信悅。

文王之徳﹐天徳也﹐故法文王卽合天載﹐求諸有可效者也。天之聰明﹐自民聰明﹐故萬邦作孚爲契天之驗。

故《易》曰「神而明之﹐存乎其人。」

心存文王之所以爲文﹐則神明之徳在矣。

不以聲色爲政﹐不革命而有中國﹐默順帝則而天下自歸者﹐其惟文王乎﹗

不以聲色爲政者﹐非廢聲色也﹔有其心乃有其事﹐則物無不誠﹐而不於號令施爲求民之從。其順帝則以孚民志者﹐皆積中發外﹐因時而出﹐天下自悅而信之。

可願可欲﹐𨿽聖人之知﹐不越盡其才以勉焉而已。

越﹐過也。聖人之願欲廣大﹐而不過盡其才之所可爲﹐人道盡而帝則順﹐屈伸因乎時也。

故君子之道四﹐𨿽孔子自謂未能﹔博施濟眾﹐修己安百姓﹐堯﹑舜病諸。是知人能有願有欲﹐不能窮其願欲。

有願欲而欲窮極之﹐墨﹑釋所以妄而淫。

「周有八士」﹐記善人之富也。

富﹐眾也﹔賢才出﹐國所以昌。

重耳婉而不直﹐小白直而不婉。

婉則譎﹐直則正﹔故君子之道恆剛﹐小人之道恆柔﹔剛以自遂﹐柔以誘人。

魯政之獘﹐馭法者非其人而已﹔齊而管仲﹐遂並壞其法﹐故必再變而後至於道。

法存則待人以修明之而已﹔法壞而欲反之於正﹐條理不熟﹐旣變其法﹐又待其人﹐必再變而後習而安之。法者﹐先王禮樂刑政之大經﹐如《中庸》所謂「九經」是也。

孟子以智之於賢者爲有命﹐如晏嬰智矣﹐而獨不智於仲尼﹐非天命邪﹗

性命於天﹐而才亦命於天﹐皆命也。晏嬰才有所蔽﹐不足以至於孔子之廣大﹐若是非之性則無以異也。仁義禮智之體具於性﹐而其爲用必資於才以爲小大偏全。惟存神盡性以至於命﹐則命自我立﹐才可擴充以副其性﹐天之降才不足以限之。故君子於此﹐以性爲主而不爲命之所限。

山節藻棁爲藏龜之室﹐祀爰居之義﹐同歸於不智﹐宜矣。

龜𨿽神物﹐而神非以其形也﹔媚其形器﹐不足以知神之所在﹐則與祀海鳥之愚同。

使民義﹐不害不能教當作「養」﹔愛猶眾人之母﹐不害使之義。禮樂不興﹐僑之病與﹗義與愛﹐不相悖而相成﹐子產庶幾知陰陽屈伸合同而化之道﹐則禮樂之興達此而行爾。病而未能﹐故謂其有君子之道﹐言已得其道而惜其未成也。

獻子者忘其勢﹐五人者忘人之勢﹔不資其勢而利其有﹐然後能忘人之勢。

人之勢於己何有﹔而不忘之﹐必其資而利之也。無所求﹐則見有道而已。

若五人者有獻子之勢﹐則反爲獻子之所賤矣。

己忘之而人顧不能忘﹐此流俗之所以可賤也。

顓臾主事東蒙﹐旣魯地﹐則是已在邦域之中矣﹐𨿽非魯臣﹐乃吾杜稷之臣也。

諸侯祀境內山川﹐而社稷爲羣祀之主﹐則顓臾必供祀事於魯。《詩》稱「錫之附庸」﹐其爲供祀之臣可明矣。張子正蒙注卷五終

張子正蒙注卷六三十篇

三十器於禮﹐非彊立之謂也。

盡其用之謂器﹐無動非禮﹐則立人之道盡矣。

四十精義致用﹐時措而不疑。

禮之所自出﹐義之當然也﹐精之﹐則盡變矣。

五十窮理盡性﹐至天之命﹐然不可自謂之至﹐故曰知。

義者因事而措理﹐則其合一之原也。理原於天化之神而爲吾性之所固有﹐窮極其至﹐一本而萬殊﹐則吾之所受於天者盡﹐而天之神化﹐吾皆與其事矣。不可謂至者﹐聖人自謙之辭。知﹐猶與聞也。

六十盡人物之性﹐聲入心通。

合天之化而通之於物理﹐則人物之志欲情理﹐皆知其所自而隨感卽通﹐處之有道矣。物之相感也莫如聲﹐聲入心通﹐不待形見而早有以應之。

七十與天同徳﹐不思不勉﹐從容中道。

窮理盡性之熟也。聖功之極致﹐與天合徳﹐而其所自成﹐則以執禮精義爲上達之本。蓋禮﹐器也﹐義﹐器與道相爲體用之實也﹔而形而上之道麗於器之中﹐則卽器以精其義﹐萬事萬物無不會通於至誠之變化﹐故曰「下學而上達﹐知我者其天乎﹗」天之爲徳﹐不顯於形色﹐而成形成色﹐淪浹貫通於形色之粗﹐無非气之所流行﹐則無非理之所昭著。聖功以存神爲至﹐而不捨形色以盡其誠﹐此所以異於異端之虛而無實﹐自謂神靈而實則習不察﹑行不著也。

常人之學﹐日益而不自知也。

學則必有益矣﹔聞見之力忽生其心﹐故不自知其所以益。

仲尼學行習察﹐異於他人﹐

學則行之而無所待﹐習則察其所以然﹐是其聖性之自然合道﹔而所志者天徳﹐聞見日啟而不恃聞見以知﹐皆誠於徳而明自誠生也。

故自十五至於七十﹐化而知裁﹐其徳進之盛者與﹗

學而行﹐無滯於行﹐則已行者化﹔習而察﹐則不執所習﹐而參伍以盡其變﹐故不執一徳而裁成萬理﹔徳進之盛﹐殆由此與﹗蓋循物窮理﹐待一旦之豁然﹐賢者之學﹐得失不能自保﹐而以天徳爲志﹐所學皆要歸焉﹐則一學一習皆上達之資﹐則作聖之功當其始而已異。此張﹑朱學誨之不同﹐學者辧之。

窮理盡性﹐然後至於命﹔盡人物之性﹐然後耳順﹐與天地參﹔無意﹑必﹑固﹑我﹐然後範圍天地之化﹐從心而不逾矩﹔

知命﹐從心﹐不逾矩﹐聖徳之效也。有聖學而後聖徳日升﹐聖學以窮理爲之基﹐而與天地參者﹐灼見天地之神﹐窮理之至也。

老而安死﹐然後不夢周公。

此七十後聖心之妙也。範圍天地之化﹐則死而歸化於天﹐無不安者﹐屈伸自然無所庸其志也。《詩》曰「文王在上﹐於昭於天」﹐此之謂與﹗

從心莫如夢。

物無所感﹐自然而如其心之所志。

夢見周公﹐志也﹔

志則非時位所能爲而志之。

不夢﹐欲不逾矩也﹐

矩﹐天則也。範圍天地之化﹐屈伸行止﹐無往而不在帝則之中﹐奚其逾﹗

不願乎外也﹐

無往而非天理﹐天理無外﹐何逾之有﹗

顧之至也﹐

於天皆合﹐則於物皆順。

老而安死也。

順自然之化﹐歸太和氤氳之妙﹐故心以安。

故曰「吾衰也久矣。」

形衰將屈﹐神將伸也。

困而不知變﹐民斯爲下矣﹔不待困而諭﹐賢者之常也。

未嘗處困而能諭乎道﹐賢矣。然困常而常﹐則諭其當然﹐而屈伸動靜之變有不察者。

困之進人也﹐爲徳辧﹐爲感速﹐孟子謂「人有徳慧術知者存乎疢疾」﹐以此。

困之中必有通焉﹐窮則變﹐變則通。不執一之道﹐惟困而後辧之﹐人情物化變而有常之理﹐亦惟困而後辧之﹐故曰其徳辧。心極於窮﹐則觸變而卽通﹐故曰其感速。不待困而諭者﹐知其大綱﹐忘其條理﹐因循故常﹐𨿽感亦不能速辧。

自古困於內無如舜﹐困於外無如孔子。以孔子之聖而下學於困﹐則其蒙難正志﹐聖徳日躋﹐必有人所不及知而天獨知之者矣﹐故曰「莫我知也夫﹗」「知我者﹐其天乎﹗」

無生安之可恃而不倚於學﹐迫其神明以與道合﹐下學之事也。正志者﹐正大經也。萬變而反於大經﹐非賢者以下所知﹐惟天屈伸聚散﹐運行於太極之中﹐具此理爾。義日精﹐仁日熟﹐則從心不逾﹐困之所得者深矣。然則處常而無所困者﹐將如之何﹖境𨿽通而一事一物之感﹐一情一意之發﹐嚴持其心。臨深履薄而不使馳驅﹐以研幾於極深而盡性於至隱﹐則安利之境﹐不忘困勉之心﹐聖功在是。故知不待困而諭者﹐𨿽賢於人﹐終不可至於聖也。

「立斯立﹐道斯行﹐綏斯來﹐動斯和」﹐從欲風動﹐神而化也。

存禮樂刑政之神而達其用﹐以盡人物之性﹐與天之曲成萬物者通理﹐則民有不自知其所以然﹐而感動於不容已者矣。

仲尼生於周﹐從周禮﹐故公旦法壞﹐夢寐不忘爲東周之意﹔使其繼周而王﹐則其損益可知矣。

禮隨時爲損益﹐義之所以精也﹐中道也﹐大經也。爲周人則志周禮﹐繼周王則且必變通之。

滔滔忘反者﹐天下莫不然﹐如何變易之﹖

述桀溺之意﹐所言亦近是。

「天下有道﹐丘不與易。」知天下無道而不隱者﹐道不遠人﹔且聖人之仁﹐不以無道必天下而棄之也。

道不遠人﹐有人斯可行道﹐定公之君﹐季斯之臣﹐三月而魯大治﹐非孔子與以所本無也。卽不我用﹐聖人不忍棄之。天不以嚚訟而奪小人之口體﹐不以淫邪而奪小人之耳目﹐自盡其化而已。

仁者先事後得﹐先難後獲﹐故君子事事則得食﹔不以事事﹐「𨿽有粟﹐吾得而食諸﹗」仲尼少也國人不知﹐委吏乘田得而食之矣﹔及徳備道尊﹐至是邦必聞其政﹐𨿽欲仕貧﹐無從以得之。

位望旣尊﹐不可復爲卑官。

「今召我者而豈徒哉」﹐庶幾得以事事矣﹐而又絕之﹐是誠系滯如匏瓜不食之物也。

人不能不食﹐𨿽聖人必以事食﹔不能不食﹐則不能不事﹐故急於事﹐不輕絕人。此言𨿽淺﹐而學者以此存心﹐則飽食終身﹐爲天地民物之累﹐亦尙知愧乎﹗

不待備而勉於禮樂﹐「先進於禮樂」者也﹔

先﹐謂未備物而急於行﹔後﹐謂備物而後行。禮樂不可斯須去身﹐故急於行者不待物之備。

備而後至於禮樂﹐「後進於禮樂」者也。

治定制禮﹐功成作樂﹐聖人而在天子之位﹐乃建中和之極。君子﹑野人﹐以位言。

仲尼以貧賤者必待文備而後進﹐則於禮樂終不可得而行矣﹐故自謂野人而必爲﹐所謂「不願乎其外」也。

素位行道﹐而無所待於大行。

功業不試﹐則人所見者藝而已。

藝﹐六藝也。聖人之徳﹐非人所可測﹐則人見其功﹔道不行﹐則人但見其藝。功與藝有大小﹐而盛徳之光輝不可掩﹐則一也。

鳳至圖出﹐文明之祥﹐伏羲﹑舜﹑文之瑞不至﹐則夫子之文章知其已矣。

文章﹐謂制禮作樂﹑移風易俗之事。聖徳默成萬物﹐不因隱見而損益﹐文章則不可見也。

魯禮文闕失﹐不以仲尼正之﹐如有馬者不借人以乘習。

借﹐猶請也。謂馬未馴習﹐必假請善禦者調習之乃可乘﹐諭魯君不能正禮樂﹐當假夫子修習之。

不曰禮文而曰「史之闕文」者﹐祝史所任﹐儀章器數而已﹐舉近者而言約也。

淺近易知者且闕失之﹐況其大者。「猶及」﹐謂力能任之﹔「今亡矣夫」﹐嘆其終不可得而正矣。

師摯之始﹐樂失其次﹐徒洋洋盈耳而已焉。

有聲無律﹐則其音濫。

夫子自衛反魯﹐一嘗治之﹐其後伶人賤工識樂之正。及魯益下衰﹐三桓僭妄﹐自太師以下﹐皆知散之四方﹐逾河蹈海以去亂。聖人俄頃之助﹐功化如此。「用我者期月而可」﹐豈虛語哉﹗

聖人順大經而存神﹐故感心之速如此。

「與與如也」﹐君或在朝在廟﹐容色不忘向君也。

與與﹐相授貌。心盡乎君﹐則容色不貳。

「君召使擯﹐趨進翼如」﹔自注﹕此翼如﹐左右在君也

向君而趨﹐如兩翼之夾身也。知非張拱者﹐近君不宜自爲容。

「沒階﹐趨進翼如」﹔自注﹕張拱如翔。「進」字衍文

文同而義異﹐上以向君﹐下以自飭也。

「賓不顧矣」﹐相君送賓﹐賓去則白曰「賓不顧而去矣」﹐紓君敬也。

敬無所施而過於恭﹐則自辱。

上堂如揖﹐恭也﹔

致圭於主﹐君當盡其恭。

下堂如授﹐其容紓也。

受命於君﹐已執圭而反於次﹐敬可少紓矣。

冉子請粟與原思爲宰﹐見聖人之用財也。

財以成用﹐當其可則義精矣。

聖人於物無畔援﹐𨿽佛肸﹑南子﹐苟以是心至﹐教之在我爾﹐不爲己甚也如是。

畔援﹐君子必與君子爲類﹐交相倚也。聖人盡人物之性﹐在我者無不誠﹐不倚於物﹐故不爲己甚﹐絕惡人以自表異。

「子欲居九夷」﹐不遇於中國﹐庶遇於九夷﹐中國之陋爲可知。

九夷之陋陋於文﹐中國之陋陋於心。

欲居九夷﹐言忠信﹐行篤敬﹐𨿽蠻貊之邦可行﹐「何陋之有﹗」

聖人之化不可測﹐而大經之正﹐立誠而已矣。

棲棲者﹐依依其君而不能忘也。

疑微生畝之言﹐因孔子遲遲去魯而發。

固﹐猶不回也。

執一必往之念﹐去則不可止。

仲尼應問﹐𨿽叩兩端而竭。

卽下學之中﹐具上達之理。

然言必因人爲變化。所貴乎聖人之詞者﹐以其知變化也。

盡人之性而知之明﹐則原於善而成乎偏者﹐洞知其所自蔽﹐因其蔽而通之﹐變化無方而要歸於一﹐是其因人而施之教﹐未嘗不竭盡上達之旨矣。

「富而可求也﹐𨿽執鞭之士﹐吾亦爲之」﹐不憚卑以求富﹐求之有可致之道也﹔

此小人之設心則然。

然則乃有命﹐是求無益於得也。

曲諭小人﹐使知返而自安於命。

愛人以徳﹐諭於義者常多﹐故罕及於利﹔

聖人之徒﹐正義而不謀利﹐無庸復與言利。

盡性者方能至命﹐未達之人﹐告之無益﹐故不以亟言﹔

求道於天而不求道於己﹐無益於進徳。

仁大難名﹐人未易及﹐故言之亦鮮。

盡天下之理﹐皆吾心之惻然而動﹐不容已者﹔執事以言之﹐則倚於一曲而不全。

顏子於天下﹐「有不善未嘗不知﹐知之未嘗復行」。

誠立而幾明﹐則自知審﹐而卽以驗天下﹐無不知也﹔因人之不善以自警﹐則終身不行。

故怒於人者﹐不使加乎其身﹔愧於己者﹐不輒貳之於後也。

人有不善﹐則怒之矣﹔己不效尢﹐不使人將怒己﹐故曰不遷。貳﹐猶復也。此顏子力行之功﹐故夫子許爲好學之實。

顏子之徒﹐隱而末見﹐行而未成﹐

未仕﹐故道不達﹔早亡﹐所求之志末竟。

故曰「吾聞其語而未見其人也。」所以知此爲顏子之類言者﹐以用捨行藏知之。

「用則行﹐捨則藏﹐惟我與爾有是夫﹗「顏子龍徳而隱﹐故遁世不見知而不悔﹐與聖者同。

學以聚之﹐問以辧之﹐寬以居之﹐仁以行之﹐顏子之學﹐見龍之徳也﹐可以利見﹐而時在潛則潛﹐所學者聖學﹐故道同於聖。

龍徳﹐聖修之極也﹔

修之極而聖徳純﹐則屈伸一致而六龍可禦。

顏子之進﹐則欲一朝而至焉﹐「可謂好學也已矣」。

所謂大其心則能體天下之物也。大學之道﹐止於至善﹔近小自期﹐非學也。

「回非助我者」﹐無疑問也﹔

大其心而正大經﹐則𨿽所未知﹐而聞言卽貫﹐無疑則無容問矣。

有疑問﹐則吾得以感通其故而達夫異同者矣。

道有異同﹐推其異以會其同﹐學者當自求而得之。待教而諭﹐𨿽達異同﹐其所達者猶有方也。聖人因問而曲盡教思之無窮﹐然非學者進徳之實益。

「放鄭聲﹐遠佞人」。顏回爲邦﹐禮樂法度不必教之﹐惟損益三代﹐蓋所以告之也。

「三」﹐當作「四」。言行﹐言乘﹐言服﹐言韶舞﹐則皆現成之辭。是其度數文章﹐顏子皆已知之﹐不待詳教﹐但告之損益而已。

法立而能守﹐徳則可久﹐業可大﹔鄭聲﹑佞人能使爲邦者喪所以守﹐故放遠之。

徳立而業成﹐於君道無憾矣。以鄭聲﹑佞人爲不足慮而姑置之﹐終爲盛徳之累﹐且潛移風會而不知。惟守之純一﹐而淫邪之微疵必謹﹐則居心一﹐百官正﹐風俗醇﹐可久可大之道﹐純王之徳也。

「天下有道則見﹐無道則隱」﹐「君子疾沒世而名不稱」﹐

二者疑於不相通。

蓋「士而懷居﹐不可以爲士」﹐必也去無道﹐就有道。

春秋之世﹐諸侯之國皆可仕﹐故不當懷土重遷而必去之。

遇有道而貧且賤﹐君子恥之。舉天下無道﹐然後窮居獨善﹐不見知而不悔﹐

夫子所以周流列國而後反魯以老。

《中庸》所謂「惟聖者能之」﹐仲尼所以獨許顏回「惟我與爾爲有是」也。

無我之至﹐龍徳而時中﹐夫子聖而顏子以此爲學。

仲由樂善﹐故車馬衣裘﹐喜與賢者共敝﹔

子路所友﹐必其賢也﹔樂人之善﹐外見之仁也。

顏子樂進﹐故願無伐善施勞﹔

進而不已﹐不見有可伐可施﹐樂己之進無窮﹐內修之仁也。

聖人樂天﹐故合內外而成其仁。

天者﹐理之無間者也。安之﹐信之﹐懷之﹐內盡於己者至﹔老安﹐友信﹐少懷﹐外及於物者弘。合於己而己無非天﹐顏子所欲進者此﹐而未逮爾。

子路禮樂文章﹐未足盡爲政之道﹐以其重然諾﹐言爲眾信﹐故「片言可以折獄」﹐如《易》所謂「利用折獄」﹐「利用刑人」﹐皆非爻卦盛徳﹐適能是而已焉。

《噬嗑》嚙而合﹐非天理之自然﹔《蒙》三未出乎險﹐聖功不就﹐皆非盛徳事。

顏淵從師﹐進徳於孔子之門﹔孟子命世﹐修業於戰國之際﹐此所以潛見之不同。

命世﹐世無人而己任責於天也。二子皆學孔子﹐而因時爲位﹐無成心以執一﹐所以爲善學。

犁牛之子﹐𨿽無全純﹐然使其色騂且角﹐縱不爲大祀所取﹐

大祀爲郊廟。

次祀小祀終必取之﹐言大者苟立﹐人所不棄也。

大者﹐大節不失也。此教仲弓以用人之道﹐與「先有司﹑赦小過」意同。有徳篇

此篇亦廣釋《論》《孟》之義而開示進修之方﹐尢切身心之用﹐誠學者所宜服膺也。

「有徳者必有言」﹐能爲有也﹔

言以垂世立教﹐興起天下而天下賴之﹐聖賢所以死而不亡。

「志於仁而無惡」﹐能爲無也。

不以己私累天下﹐天下無所損﹐安而忘之。張子此言﹐以警學者至矣。縱欲趨利﹐則天下求無其人而不得﹐是人類之狼蠆也。

行修言道﹐則當爲人取。

道﹐順於道也。取﹐取法也。

不務徇物彊施以引取乎人﹐故往教妄說﹐皆取人之獘也。

君子之教﹐思無窮而道在己﹐則有志者自來取法﹔若不可與言而與言﹐必姑屈其說以誘使企及﹐成乎妄矣。往教之獘﹐終於妄說﹐枉己者未有能正人也。

「言不必信﹐行不必果」﹐志正深遠﹐不務硜硜信其小者。

反大經則正﹐達天徳則深﹐循大常則遠。

辭取達意則止﹐多或反害也。

旁及則害於本意。

君子寧言之不顧﹐不規規於非義之信﹔寧身被困辱﹐不徇人以非禮之恭﹔寧孤立無助﹐不失親於可賤之人。三者知和而能以禮節之也。

言必於信﹐恭以免辱。不擇人而與親﹐所以和天下也。以禮節之者﹐以禮立身﹐𨿽不與世侮而終不枉己﹐所以節和而不流。

與上有子之言﹐文相屬而不相蒙者。凡《論語》《孟子》發明前文﹐義各未盡者﹐皆挈之。他皆放此。

挈﹐相引而及也。

徳主天下之善﹐

主﹐所要歸也。徳得於心﹐而必以人心之同然者爲歸﹔偏見自得之善﹐非善也。

善原天下之一。

原﹐所從出也。天下者﹐萬事萬物之富﹐而皆原天道自然之化﹐陰陽相感﹐剛柔相濟﹐仁義相成﹐合同而利用者也。若隨其偶感之幾﹐立異同以成趨尙﹐則有不善者矣。

善同歸治﹐故王心一﹔

期於善天下而已。張弛質文﹐善不同而同治﹐王心定也。一者﹐括萬理而貫通之。

言必主徳﹐故王言大。

政教號令﹐因時因事﹐而皆主於心之所得以感人心之同得﹐則言約而可以統博﹐推之四海﹐垂之百世﹐咸爲法則。此言王者之心﹐本於一原而散於萬有﹐體天地民物之理﹐全備而貫通之﹐故隨時用中﹐一致而百慮﹐異於執見聞以爲我﹐私偏尙而流於霸功也。

言有教﹐

言皆心得而可爲法則。

動有法﹐

動審乎幾而不逾乎閒。

晝有爲﹐

日用皆察著而力行之。

宵有得﹐

靜思以精義。

息有養﹐

物無時不相引﹐而靜正以養之﹐勿使牿害。

瞬有存。

心易出而外馳﹐持理勿忘以因時順應。此張子自得之實修﹐特著之以自考而示學者。其言嚴切﹐先儒或議其太迫。然苟息心以靜﹐而不加操持嚴密之功﹐則且放逸輕安﹐流入於釋﹑老之虛寂﹔逮其下流﹐則有如近世王畿之徒﹐汩沒誕縱﹐成乎無忌憚之小人。故有志聖功者﹐必當以此爲法。

君子於民﹐導使爲徳而禁其爲非﹐不大望於愚者之道與禮﹐謂道民以言﹐禁民以行﹐斯之謂爾。

文義未詳﹐疑有闕誤。大略謂不過望愚民而嚴爲之禁﹐但修之己者﹐言可法﹐行可則﹐以示民而感之使善。

無徵而言﹐取不信﹑啟詐妄之道也。

以意度之﹐以理槪之﹐𨿽其說是而取人不信﹐且使詐妄者效之﹐而造僞說以誣世。

杞﹑宋不足徵吾言則不言﹐

得其大指﹐可以義起﹐而終不言。

周足徵則從之﹐故無徵不信﹐君子不言。

言天者徵於人﹐言心者徵於事﹐言古者徵於今﹐所謂「修辭立其誠」也。

便僻﹐足恭﹔善柔﹐令色﹔便佞﹐巧言。

無識者取友﹐取此而已。故君子擇交﹐莫惡於易與﹐莫善於勝己。己不逮而惡人之驕﹐自棄者也。「僻」當作「辟」。

節禮樂﹐不使流離相勝﹐能進反以爲文也。

流於彼﹐則離於此矣。禮主於減﹐所以裁抑形神而使不過﹔然必進以爲文者﹐鼓動其歡欣暢達之情以行禮﹐則無彊制不安而難繼之憂。樂主乎盈﹐以舒志气而使樂於爲善﹔然必反以爲文者﹐收斂神情﹐如其自得者而樂之﹐則無隨物以靡﹑往而不復之傷。蓋禮樂互相爲節而成章﹐其數精﹐其義得﹐其合同而化之神﹐斯須不去而節自著﹐故樂之不厭。

驕樂﹐侈靡﹔宴樂﹐宴安。

其气驕者其用物必侈﹐侈則愈驕﹔其心好樂者必偸安﹐則愈不知戒懼。

言形則卜如響﹐

言形﹐謂可名言所疑﹐使卜人正告鬼神﹐無暗昧不可言之隱。

以是知蔽固之私心﹐不能默然以達於性與天道。

性者﹐神之凝於人﹔天道﹐神之化也。蔽固者爲習气利欲所蔽﹐𨿽有測度性天之智而爲所固隘﹐必且有意與天違之隱﹐不得已而托於默以自匿﹐是其求明之心﹐早與性天之廓然大公﹑昭示無隱者相違﹐亦猶懷私而不能昌言者﹐卜而神不告也。陸﹑王之學多所祕藏﹐與釋氏握拳﹑豎拂同其詭閟﹐蓋弗能洞開心意以通極於天則﹐故若明若昧﹐無由測性天之實也。

人道知所先後﹐

謂篤親不遺舊。

則恭不勞﹐愼不葸﹐勇不亂﹐直不絞﹐民化而歸厚矣。

大經正則自得其和矣。合二章爲一﹐亦挈前文之說﹐而於義未安。蓋聖賢之言﹐推其極無不可以貫通﹐而義各有指﹐不可彊合。此則張子之小疵。

膚受﹐陽也﹔其行﹐陰也。

以膚受激烈明愬﹐其迹陽也﹔險而隱﹐其情陰也。

象生﹐法必效﹐故君子重夫剛者。

象者心所設﹐法者事所著。膚受𨿽內陰而外陽﹐然其險譎不能終隱﹐則其後必苶然而自失﹐心柔則事必不剛也。剛者無欲而伸﹐有其心乃有其事﹐則純乎陽﹐而千萬人吾往矣。必言象法者﹐以凡人未有事而心先有其始終規畫之成像﹐此陰陽之序﹐善惡之幾﹐君子所必審察也。

歸罪爲尢﹐罪己爲悔。

人歸罪於己爲尢﹐己旣失而追自咎爲悔。

「言寡尢」者﹐不以言得罪於人也。

言必於理之有徵﹐人孰得而罪之。

「己所不欲﹐勿施於人」﹐能恕己以仁人也。

恕己﹐猶言如己之心。

「在邦無怨﹐在家無怨」﹐己𨿽不施不欲於人﹐然人施於己﹐能無怨也。

反仁﹐反禮而已。此仁者存心之常定也。

「敬而無失」﹐與人接而當也﹔

親疏尊卑各得其分誼。

「恭而有禮」﹐不爲非禮之恭也。

恭以自靖﹐非徇物也。

聚百順以事君親﹐故曰「孝者畜也」﹐又曰「畜君者好君也」。

畜之爲言聚也。孝子於親﹐忠臣於君﹐孤致其心而不假於外﹐非期聚乎自順也。然其誠之專至﹐則凡心之所念﹐身之所爲﹐物之所遇﹐皆必其順於君親者而後敢爲﹐則不期於事之順而自無不順矣﹐然後可以養親之志而引君於道。

事父母「先意承志」﹐

意將動而先知之﹐則順其美而幾諫其失﹔志之所存﹐則承之以行而無違。

故能辧志﹑意之異﹐然後能教人。

因禮文而推廣之﹐於意言先﹐於志言承﹐則可從不可從分矣。意者﹐乍隨物感而起也﹔志者﹐事所自立而不可易者也。庸人有意而無志﹐中人志立而意亂之﹐君子持其志以愼其意﹐聖人純乎志以成徳而無意。蓋志一而已﹐意則無定而不可紀。善教人者﹐示以至善以亟正其志﹐志正﹐則意𨿽不立﹐可因事以裁成之。不然﹐待其意之已發﹐或趨於善而過獎之﹐或趨於不善而亟絕之﹐賢無所就而不肖者莫知所惡﹐教之所以不行也。

藝者﹐日爲之分義﹐涉而不有﹐

得不居功。

過而不存﹐

不恃才而數爲之。

故曰「遊」。

所依者仁而已。藝者﹐仁之迹。

天下有道﹐道隨身出﹔

身不徒出﹐道隨以行。

天下無道﹐身隨道屈。

道不可行﹐身必隱也。此謂愛身以愛道﹐見有道而不見有身。

「安土」﹐不懷居也﹔懷則有所從違而不安。

有爲而重遷﹐無爲而輕遷﹐皆懷居也。

有爲重遷﹐爲利所靡也﹔無爲輕遷﹐非義所當去﹐激於一往而去之。

「老而不死﹐是爲賊。」幼不率教﹐長無循述﹐老不安死﹐三者皆賊生之道也。

率教﹑循述﹐以全生理﹔安死﹐以順生气﹐老不安死﹐欲寧神靜气以幾幸不死。原壤蓋老氏之徒﹐修久視之術者。屈伸﹐自然之理﹐天地生化之道也。欲於天化以偸生﹐不屈則不伸﹐故曰賊生。

「樂驕樂」則佚欲﹐

凡侈皆生於驕也。

「樂宴安」則不能徙義。

偸安則以義爲繁難而外之﹐莊﹑告是也。

「不僭不賊」﹐其不忮不求之謂乎﹗

不忮﹐則不越分而妄作﹔不求﹐則不損物以利己﹔心平﹐則動皆無咎。

不穿窬﹐義也﹔謂非其有而取之曰盜﹐亦義也。惻隱﹐仁也﹔如天﹐亦仁也。故擴而充之﹐不可勝用。

仁義之全體具足於性﹐因推行而有小大爾。小者不遺﹐知天性之在人﹔大而無外﹐知人之可達於天。

自養﹐薄於人﹐私也﹔

欲希眾而要譽。

厚於人﹐私也。

有意忘物。

稱其才﹐

當作「財」。

隨其等﹐無驕吝之獘﹐斯得之矣。

厚人者驕﹐自厚者吝。君子之用財﹐稱物平施﹐心無系焉爾。

罪己則無尢。

引過自責﹐盡仁盡禮﹐尢之者妄人而已﹐不足卹也。

困辱非憂﹐取困辱爲憂﹔

以取困辱爲憂﹐則困辱不足憂矣。

榮利非樂﹐忘榮利爲樂。

有道則若固有之。

「勇者不懼」﹐死且不避而反不安貧﹐則其勇將何施邪﹖不足稱也﹔

人有气誼所激﹐奮不顧身﹐而不能安貧者﹐不受嘑蹴以死而受萬鐘。勇之所施﹐施於所欲而已。勇莫勇於自制其欲。

「仁者愛人」﹐彼不仁而疾之深﹐其仁不足稱也﹔皆迷謬不思之甚。故仲尼卒歸諸亂雲。

思死與貧之孰重孰輕﹐則專致其勇於義矣﹔思彼之可疾惟其不仁﹐而我疾之甚﹐則自薄其愛﹐人將疾我矣。必內篤其仁而後愛篤以溥。

擠人者人擠之﹐侮人者人侮之。「出乎爾者反乎爾」﹐理也﹔

不仁﹑無禮者所應得。

勢不得反﹐亦理也。

反則成乎相報無已之勢﹐自反而無難於妄人﹐君子自盡容物之理。

克己行法爲賢﹐

不已榮利失自守之道﹐克己之事也。審其宜而進退﹐行法之事也。

樂己可法爲聖。

自有其樂﹐進退屈伸﹐因時而不累其心﹐皆得其中﹐允爲行藏之法。

聖與賢﹐迹相近而心之所至有差焉。辟世者依乎中庸﹐沒世不遇而無嫌﹔辟地者不懷居以害仁﹐辟色者遠恥於將形﹐辟言者免害於禍辱﹐此爲士淸濁淹速之殊也。

知幾則速﹐速則純乎淸矣。知幾者﹐非於幾而察之﹐心純乎道﹐樂以忘憂﹐則見幾自明。故曰「知幾其神乎﹗」

辟世辟地﹐𨿽聖人亦同﹐然憂樂於中﹐與賢者﹑其次者爲異﹐故曰迹相近而心之所至者不同。

賢者未免於憂﹐自克而已﹔聖人樂天﹐𨿽憂世而不以爲悶。

「進賢如不得已﹐將使卑逾尊﹐疏逾戚」之意﹐與《表記》所謂「事君難進而易退則位有序﹐易進而難退則亂也」相表裏。

君愼於進賢﹐非吝也﹔士愼於自進﹐非驕也。天位天職﹐非己所得私﹐君臣交愼﹐則天理順而人能畢效矣。

「弓調而後求勁焉﹐馬服而後求良焉﹐士必愨而後智能焉。」不愨而多能﹐譬之豺狼不可近。

君之取士﹐士之取友﹐以此求之則不失。愨者﹐人之恆心也。小人之誤國而賣友者﹐惟無恆而已。

谷神能象其聲而應之﹐

穀之虛而能應者曰神。象其聲﹐無異響也。

非謂能報以律呂之變也﹐

以虛應物而能象之﹐仿佛得其相似者而已。不能窮律呂之變﹐不能合同於異﹐盡情理之微也。

猶卜筮叩以是言則報以是物而已﹐《易》所謂「同聲相應」是也。

神之有方者﹐非能變者也。

王弼謂「命呂者律」﹐語聲之變﹐非此之謂也。

命﹐猶倡也。律倡之﹐呂和之﹐而聲之變乃備﹐律呂淸濁洪細之不同﹐合異而同﹐變乃可盡。故孤陽不生﹐獨陰不成﹐至中之理﹐仁義不倚﹐君子之道。出處語默之不齊﹐命官取友之無黨﹐髙明沈潛之相濟﹐中道之矩﹐神化之所以行也。若應所同而違所異﹐則小人之道矣。惟其中無主而量不宏﹐以谷神爲妙用而不以誠也。

行前定而不疚﹐光明也。

前定者﹐非執一而固必之﹔正大經以應天下﹐昭然使人諭之。

大人虎變﹐夫何疚之有﹗

大經正而萬變皆載其威﹐神行不同而心則一﹐所以不疚。

言從作乂﹐名正﹐其言易知﹐人易從。聖人不患爲政難﹐患民難諭。

徳禮之精意﹐民不能知﹐挈其要以定大經。故修辭立誠﹐聖人有其難其愼者﹐詳則多疑﹐略則不諭。《春秋》之筆削﹐遊﹑夏不能贊一辭﹐以此。張子正蒙注卷六終

張子正蒙注卷七有司篇

有司﹐政之綱紀也。

素習其事﹐則大綱具悉。

始爲政者﹐未暇論其賢否﹐必先正之﹐

正其職掌。

求得賢才而後舉之。

爲政者迫於有爲﹐急取有司而更易之以快一時之人心﹐而新進浮薄之士驟用而不習於綱紀﹐廢事滋甚。惟任有司而徐察之﹐知其賢不肖而後有所取捨﹐則事之利病﹐我旣習知﹐人之賢否﹐無所混匿﹐此遠大之規存乎愼緩也。

爲政不以徳﹐人不附且勞。

勞﹐爲民擾也。不本諸心得之理﹐非其至當﹐𨿽善而拂人之性。

「子之不欲﹐𨿽賞之不竊欲。」生於不足則民盜﹐能使無欲則民不爲盜。假設以子不欲之物賞子﹐使竊其所不欲﹐子必不竊。故爲政者在乎足民﹐使無所不足﹐不見可欲﹐而盜必息矣。

田疇易﹐稅斂薄﹐則所可欲者已足﹔食以時﹐用以禮﹐已足而無妄欲﹐卽養以寓教﹐民不知而自化矣。

爲政必身倡之﹐且不愛其勞﹐又益之以不倦。

以干乾夕惕之心臨民﹐則民化﹔以無爲淸靜自逸﹐則民偸。

天子討而不伐﹐諸侯伐而不討﹔

自合六師曰討﹐奉詞合眾曰伐。

故𨿽湯﹑武之舉﹐不謂之討而謂之伐。

「伐夏救民」﹐「變伐大商」﹐皆曰「伐」是也。𨿽無可奉之命﹐必正告諸侯﹐眾允而後連師以伐。

陳恆弒君﹐孔子請討之﹐

聖人於名必正﹐不輕言討﹐必有所據。

此必因周制鄰有弒逆﹐諸侯當不請而討。

胡氏曰﹕先發後聞可也。

孟子又謂「徵者上伐下﹐敵國不相徵」﹐然湯十一徵﹐非賜鈇鉞﹐則徵討之名﹐至周始定乎﹗

疑湯之已賜鈇鉞﹐又疑夏﹑商未定徵伐之名﹐皆正名必謹乎微之意。

「野九一而助」﹐郊之外助也﹔「國中什一使自賦」﹐郊門之內通謂之國中﹐田不井授﹐故使什而自賦其一也。

助九一﹑賦十一者﹐助則公田之耕其種饁﹐皆上給也。郊﹐近郊。滕地方五十里﹐三十里外之遠郊﹐非其境矣。

「道千乘之國」﹐不及禮樂刑政﹐而云「節用愛人﹐使民以時」﹐言能如是則法行﹐不能如是則法不徒行﹐禮樂刑政亦制數而己爾。

節用﹐禮之本﹔愛人﹐樂之本﹔使民以時﹐則政簡而刑不濫﹔制數皆藉此以行慈儉﹐存心於萬物之原也。

富而不治﹐不若貧而治﹔

事得其理曰治。國不治﹐𨿽富而國必危。

大而不察﹐不若小而察。

盡民之情曰察。地大民眾而不得民之情﹐民必不附。

報者﹐天下之利﹐率徳而致。

自有徳於人﹐不求報而自致。

善有勸﹐不善有沮﹐皆天下之利也。小人私己﹐故利於不治﹔

治﹐明辧也。徳怨不報﹐苟利目前而已。

君子公物﹐利於治。

使天下樂於徳而憚於怨﹐與人爲善之公也。此明以徳報怨爲小人之術。大易篇

此篇廣釋《周易》之指﹐有大義﹐有微言﹐旁及於訓詁﹐而皆必合於道。蓋張子之學﹐得之《易》者深﹐與周子相爲發明。而窮神達化﹐開示聖學之奧﹐不拘於象數之末以流於術數﹐則與邵子自謂得伏羲之祕授﹐比擬分合﹐有鬻術射覆之俑者迥異﹐切問近思者所宜深究也。

大《易》不言有無﹐言有無﹐諸子之陋也。

明有所以爲明﹐幽有所以爲幽﹔其在幽者﹐耳目見聞之力窮﹐而非理气之本無也。老﹑莊之徒﹐於所不能見聞而決言之曰無﹐陋甚矣。《易》以干之六陽﹑坤之六陰大備﹐而錯綜以成變化爲體﹐故乾非無陰﹐陰處於幽也﹔坤非無陽﹐陽處於幽也﹔剝﹑復之陽非少﹐夬﹑姤之陰非微﹐幽以爲縕﹐明以爲表也。故曰「《易》有太極」﹐乾﹑坤合於太和而富有日新之無所缺也。若周子之言無極者﹐言道無適主﹐化無定則﹐不可名之爲極﹐而實有太極﹐亦以明夫無所謂無﹐而人見爲無者皆有也。屈伸者﹐非理气之生滅也﹔自明而之幽爲屈﹐自幽而之明爲伸﹔運於兩間者恆伸﹐而成乎形色者有屈。彼以無名爲天地之始﹐滅盡爲眞空之藏。猶瞽者不見有物而遂謂無物﹐其愚不可瘳已。

《易》語天地陰陽﹐情僞至隱賾而不可惡也。

神化𨿽隱﹐變合𨿽賾﹐而皆本物理之固然﹐切生人之利用﹐故不可厭惡。

諸子馳騁說辭﹐窮髙極幽﹐而知徳者厭其言。

諸子論天人之理而終於無所行者﹐必不能與之相應﹐則又爲遁辭以合於流俗﹐使人喪所守而波靡以浮沈於世。知徳者﹐知其言之止於所不能見聞而非其實﹐故厭之。

故言爲非難﹐使君子樂取之爲貴。

可以通天下之志﹐成天下之務﹐盛徳大業資焉﹐而有益於學﹐則君子樂取之。

《易》一物而三才﹕陰陽﹐气也﹐而謂之天﹔剛柔﹐質也﹐而謂之地﹔仁義﹐徳也﹐而謂之人。

才以成乎用者也。一物者﹐太和氤氳合同之體﹐含徳而化光﹐其在气則爲陰陽﹐在質則爲剛柔﹐在生人之心﹐載其神理以善用﹐則爲仁義﹐皆太極所有之才也。故凡气之類﹐可養而不可彊之以消長者﹐皆天也﹔凡質之類﹐剛柔具體可以待用﹐載气之淸濁﹑柔彊而成仁義之用者﹐皆地也﹔气質之中﹐神理行乎其間﹐而惻隱羞惡之自動﹐則人所以體天地而成人道也。《易》備其理﹐故有見有隱而陰陽分﹐有奇有偶而剛柔立﹐有徳有失而仁義審﹐體一物以盡三才之撰也。「謂之」云者﹐天﹑地﹑人亦皆人爲之名﹐而無實不能有名﹐無理不能有實﹐則皆因乎其才也。

《易》爲君子謀﹐不爲小人謀。

若火珠林之類﹐有吉凶而無善惡﹐小人資之謀利﹐君子取之﹐竊所未安。

故撰徳於卦﹐

不但言吉凶﹐而必明乎得失之原﹐乾且曰「利貞」﹐況其餘乎﹗貞𨿽或凶﹐未有言利而不貞者也。

𨿽爻有小大﹐

陰過爲小﹐陽勝爲大﹐失其時位﹐則得失殊矣。

及系辭其爻﹐必諭之以君子之義。

有小人之爻﹐而聖人必系之以君子之辭。剝之六五﹐陰僭之極﹐而告以貫魚之義﹐或使君子治小人﹐或使小人知懼﹐不徇其失而以幸爲吉。若火珠林之類﹐謀利計功﹐盜賊可以問利害﹐乃小人僥幸之術﹐君子所深惡也。

一物而兩體﹐其太極之謂與﹗陰陽天道﹐象之成也﹔剛柔地道﹐法之效也﹔仁義人道﹐性之立也。

成而爲象﹐則有陰有陽﹔效而爲法﹐則有剛有柔﹔立而爲性﹐則有仁有義﹔皆太極本所並有﹐合同而化之實體也。故謂「太極靜而生陰﹐動而生陽」。自其動幾已後之化言之﹐則陰陽因動靜而著﹔若其本有爲所動所靜者﹐則陰陽各爲其體﹐而動靜者乃陰陽之動靜也。靜則陰气聚以函陽﹐動則陽气伸以蕩陰﹐陰陽之非因動靜而始有﹐明矣。故曰兩體﹐不曰兩用。此張子之言所以獨得其實﹐而非從呼吸之一幾﹐測理之大全也。

三才兩之﹐莫不有乾﹑坤之道。

三才各有兩體﹐陰陽﹑柔剛﹑仁義﹐皆太和之气﹐有其至健﹐又有其至順﹐並行不悖﹐相感以互相成之實。

陰陽﹑剛柔﹑仁義之本立﹐而後知趨時應變。

三才之道﹐气也﹐質也﹐性也﹐其本則健順也。純乎陽而至健立﹐純乎陰而至順立﹐《周易》並建乾﹑坤於首﹐無有先後﹐天地一成之象也。無有地而無天﹑有天而無地之時﹐則無有有乾而無坤﹑有坤而無干之道﹐無有陰無陽﹑有陽無陰之气﹐無有剛無柔﹑有柔無剛之質﹐無有仁無義﹑有義無仁之性﹐無陽多陰少﹑陰多陽少﹑實有而虛無﹑明有而幽無之理﹐則屯﹑蒙明而鼎﹑革幽﹐鼎﹑革明而屯﹑蒙幽﹐六十四卦﹐六陰六陽具足﹐屈伸幽明各以其時而已。故小人有性﹐君子有情﹐趨時應變者惟其富有﹐是以可日新而不困。大易之蘊﹐惟張子所見﹐深切著明﹐盡三才之撰以體太極之誠﹐聖人復起﹐不能易也。邵子謂天開於子而無地﹐地辟於醜而無人﹐則無本而生﹐有待而滅﹐正與老﹑釋之妄同﹐非《周易》之道也。

故「乾﹑坤毀則無以見《易》」。

乾﹑坤非有毀也﹐曲學之士﹐執所見聞偶然之象﹐而雜以異端之小慧﹐見乾則疑無陰﹐見坤則疑無陽﹐見夬﹑姤則疑無剝﹑復﹐見屯﹑蒙則疑無鼎﹑革﹐因幽之不可見而疑其無﹐則是毀之矣。毀乾﹑坤十二位之實體﹐則六十二位之錯綜﹐何據以趨時應變哉﹖

六爻各盡利而動﹐

筮之策﹐老則動而變﹐蓋道至其極而後可以變通﹐非富有不能日新。堯仁極矣﹐而後舜可用其竄殛﹔文王順極矣﹐而後武王可行其燮伐﹔徳未盛而變﹐則妄矣。

所以順陰陽﹑剛柔﹑仁義﹑性命之理也。

其動也有大有小﹐有當位有不當位﹐蓋在天之气有溫肅﹐在地之質有利鈍﹐在人之性有偏倚﹐化不齊而究無損於太極之富有﹐其理固然。則𨿽凶而無悔﹐𨿽吝而無咎﹐善用之者皆可以盡天道人事之變而反其大經。故父頑而有至孝之子﹐國亡而有自靖之臣﹐極險阻以體易簡﹐則何屈非伸﹐而天下之理無不得。《易》之爲君子謀者﹐順性命而變不失常也。

故曰「六爻之動﹐三極之道也」。

天﹑地﹑人所必有之變也。

陽徧體眾陰﹐眾陰共事一陽﹐理也。

體者﹐爲之幹而達其情以治之也。順事﹐而承之也。此因時之變而言之﹐震﹑巽﹑坎﹑離﹑艮﹑兌﹐皆乾﹑坤之變也。若《易》之全體﹐乾﹑坤合徳﹐君子小人同歸於道﹐天理人欲﹐從心不逾﹐則爲理之大宗﹐無所容其亢抑矣。

是故二君共一民﹐

爭亂之端。

一民事二君﹐

立心不固。

上與下皆小人之道也﹔

上無讓徳﹐下有貳心﹐亂世之道﹐小人之時爲之。以此而推﹐心無定主﹐而役耳目以回惑於異端﹐气不輔志﹐而任其便以張弛﹐皆小人之道。而忠信以爲主﹐博學詳說以反約﹐斯君子之所尙。明體適用之學﹐於此辧之而已。

一君而體二民﹐

容保者大。

二民而宗一君﹐

大一統。

上與下皆君子之道也。

上不泄忘﹐下無異志﹐治世之道﹐君子之時爲之。

吉凶﹑變化﹑悔吝﹑剛柔﹐《易》之四象與﹗悔吝由贏不足而生﹐亦兩而已。

天地之四象﹐陰﹑陽﹑剛﹑柔也﹔易之四象﹐則吉﹑凶﹑悔﹑吝也。吉凶﹐天之命﹐陰陽之變化也﹔悔吝﹐剛柔﹑贏不足之情﹐因乎地之質也﹕皆自兩儀而生。純陽爲天﹐純陰爲地﹐而天有陰﹐地有剛﹐又各自爲陰陽﹔二而四﹐四而合二﹐道本如是﹐非判然一分而遂不相有也。在天有陰陽﹐在陽有老少﹐在數有九七﹐在地有柔剛﹐在陰有老少﹐在數有六八﹐於是而四象成。故《易》一爻之中﹐自陰有陽﹐有老有少﹐而四象備焉。震﹑坎﹑艮之一陽﹐老陰所變﹔巽﹑離﹑兌之一陰﹐老陽所變﹕故曰「四象生八卦」。邵子乃畫奇耦各一之象爲兩儀﹐增爲二畫之卦爲四象﹐又增三畫之卦爲四畫之卦凡十六﹐又增爲五畫之卦凡三十有二﹐苟合其加一倍之法﹐立無名無象無義之卦﹐則使因倍而加﹐極之萬億而不可象﹐非所謂致遠恐泥者歟﹗

尙辭則言無所苟﹐

尙﹐謂尊信而效法之。《易》辭本陰陽之定體以顯事理之幾微﹐尙之﹐修辭皆誠矣。

尙變則動必精義﹐

少不變﹐以循禮之中也﹔老變﹐以達事之窮也﹔尙之﹐隨時而求當﹐義必精矣。

尙象則法必致用﹐

推陰陽﹑剛柔﹑動止以制器﹐其用必利。

尙占則謀必知來。

因其時義以定吉凶﹐君子之謀與神合﹐知屈伸自然之理而順之也。

四者非知神之所爲﹐孰能與於此﹗

《易》具其理而神存乎其中﹐必知神之所爲﹐顯於象數而非徒象數﹐然後能學《易》而盡四者之用。王輔嗣之流﹐脫略象占﹐固有所末盡﹔而謂《易》但爲占用﹐幾與壬遁﹑火珠林等﹐則健順毀而幾無以見《易》。然則四尙之義﹐缺一而不足以知《易》﹐故善言《易》者﹐其惟張子乎﹗

《易》非天下之至精﹐則詞不足待天下之問﹔

假設以啟疑而斷其必然也。天下之問至賾﹐《易》以易簡之詞盡之﹐問者各得焉﹐惟精於義而不倚形象之粗也。此言尙辭。

非深﹐不足通天下之志﹔

通天下之志﹐所以窮理也。此言尙變。

非通變極數﹐則文不足以成物﹐象不足以制器﹐幾不足以成務﹔

極數﹐盡數之損益而止於其則﹐故大衍止於五十﹐乾﹑坤之策止於三百六十﹐卦止於六十四﹐爻止於三百八十四﹐變通而有極﹐故言而有物﹐行而有制﹐制器而適於用。此言尙象。

非周知兼體﹐則其神不能通天下之敬﹐不疾而速﹐不行而至。

乾﹑坤並建﹐陰陽六位各至﹐足以隨時而相爲隱顯以成錯綜﹐則合六十四卦之徳於乾﹑坤﹐而達乾坤之化於六十有二﹐道足而神行﹐其伸不齊﹐其屈不悔﹐故於天下之故﹐遺形器之滯累﹐而運以無方無體之大用﹐化之所以不可知也。此明《易》之爲道﹐聖人以天性之神﹐盡天地之妙﹐而立爲大經﹐達爲百順﹐非其他象數之學所可與也。焦贛﹑京房﹑虞翻之流﹐惡足以知此﹐況如火珠林之鄙俗乎﹗

示人吉凶﹐其道顯矣﹔

貞妄得失﹐吉凶必應其則﹐示天下以可知也。

知來藏往﹐其徳行神矣﹔

吉凶未著﹐從其貞妄之性情而早知其變之必至﹐所以詔天下於徳者﹐其用神也。

語蓍龜之用也。

用﹐所以前民而正其行也。

顯道者﹐危使平﹐易使傾﹐懼以終始﹐其要無咎之道也。

吉凶之變﹐危而可使平﹐易而或以傾﹐得失爭於善惡之幾﹐能戒懼以持其終始﹐則要歸於無咎﹐其道至約而昭示無隱﹐所謂顯也﹐乃已成之象占也。

神徳行者﹐寂然不動﹐冥會於萬化之感而莫知爲之者也。

道𨿽顯於象占﹐而其所由然﹐不待事幾之至前﹐設其理於陰陽未剖之先﹐豫以應天下之感﹐人之所以不能知者﹐《易》已早知而待之。惟其達乎屈伸動靜之妙﹐故不俟時至事起而謀之﹐此不測之神固乎誠者也。

受命如響﹐故「可與酬酢」﹔

天道人事本通一而相酬答也。

曲盡鬼謀﹐故「可以佑神」。

佑﹐助也。鬼神之謀﹐奚能諭於人﹔而《易》曲盡以著其忠告﹐是贊助乎神也。

開物於幾先﹐故曰「知來」﹔明患而弭其故﹐故曰」藏往」。

弭患於前而後效著於後﹐《易》之戒占者﹐其貽謀久遠也。

極數知來﹐前知也。

前知者﹐非偶因一數之盈虛而測之﹔盡其數之所有﹐而萬變皆盡﹐來者無窮﹐莫之能逾也。

前知其變﹐有道術以通之﹐君子所以措於民者遠矣。

變無常而道自行乎其中﹐勸進其善之利而戒以惡之所自積﹐則民咸可諭於君子之義﹐而天下萬世共由以利用安身。

「潔靜精微」﹐不累其迹﹐知足而不賊﹐則於《易》深矣。

此釋《禮記經解》之言而示學《易》之法。潔靜者﹐不以私瀆亂而潔淸其志﹐靜以待吉凶之至也。精微者﹐察其屈伸消長之理而研於義之所宜也。不累其迹者﹐因數而知象﹐數爲象立﹐不泥於數﹐固象而窮理﹐象爲理設﹐不執於象也。知足不賊者﹐止於義之所可﹐而不謀利計功﹑僥幸於吉之先見以害正命也。如此以學《易》﹐則可以寡過﹔以占筮﹐則知懼而無咎矣。彼執象數而役志於吉凶者﹐固不足以與於《易》也。

「天下之理得」﹐元也﹔

萬事萬物皆天理之所秩敍﹐故體仁則統萬善。

「會而通」﹐亨也﹔

理無不通﹐故推而行之皆順。

「說諸心」﹐利也﹔

利合於義﹐則心得所安。

「一天下之動」﹐貞也。

大經正﹐則隨所動而皆不失其正﹐此推本而言之。謂乾具此四徳﹐故以備萬善而協於一也。四徳分而體用自相爲因﹐元﹑貞﹐體也﹔亨﹑利﹐用也﹔惟元統天下之理﹐故於事通而於心說貞者﹐貞於其元。惟貞於仁﹐故通萬變而心常安﹐乃必通乎事而理始咸得﹐說乎心而後居正不疑﹐則亨﹑利﹐用也而抑爲體。故《文言》分析四徳﹐而彖則大亨而利正﹐其義一也。孔子之《易》﹐曾何異於文王哉﹗

乾之四徳﹐終始萬物﹐迎之隨之﹐不見其首尾。

天徳之生殺﹐本無畛域﹔以一歲而言﹐循環往來﹐無有顯著之轍迹﹐非春果爲首﹐冬果爲尾﹔以萬物而言﹐各以其生殺爲春秋﹐其春榮而冬落者﹐艸木之凋者而已。蓋四徳隨時而用﹐物亦隨所受而見爲徳﹐此見爲義者彼見爲仁﹐氤氳一气之中﹐不倚一理以爲先後﹐惟用之各得而已。故曰「天徳不可爲首」﹐有首有尾﹐則運窮於小成而有間斷矣。

然後推本而言﹐當父母萬物。彖明萬物資始﹐故不得不以元配乾﹔坤其偶也﹐故不得以元配坤。

推其父母萬物者而言之﹐則資始之徳元爲首﹔天生之﹐卽地成之﹐故資生之徳元爲首。然未生而生﹐已生而繼其生﹐則萬物日受命於天地﹐而乾﹑坤無不爲萬物之資﹐非初生之生理畢賦於物而後無所益。且一物有一物之始﹐卽爲一物之元﹐非天地定以何時爲元而資之始生﹐因次亨﹑次利﹐待貞已竟而後復起元也。在人之成徳而言﹐則仁義禮信初無定次。故求仁爲本﹐而當其精義﹐則義以成仁﹔當其復禮﹐則禮以行仁﹔當其主信﹐則信以惇仁﹔四互相爲緣起。此惟明於大化之渾淪與心源之寂感者﹐乃知元亨利貞統於乾﹑坤之妙﹐而四徳分配之滯說﹐貞下起元之偏辭﹐不足以立矣。彖之以干元坤元言資始資生者﹐就物之生﹐借端而言之爾。

此章舊分爲二章﹐今合之。

仁統天下之善﹐禮嘉天下之會﹐義公天下之利﹐信一天下之動。

惟其會於一原﹐故時措之而無不宜。不然﹐則一徳之用在一事﹐而能周乎天下哉﹗先儒皆以智配貞﹐而貞者正而固﹔循物無違﹐正也﹐終始不渝﹐固也﹐則貞之爲信﹐明矣。卽以木火金水言之﹐坎之彖曰「行險而不失其信」﹐則君子之取於水者﹐取其不捨晝夜之誠﹐非取其曲流委順﹐遇員而員﹑遇方而方之詭隨也。君子之智以知徳﹔仁而不愚﹐禮而不僞﹐義而不執﹐信而不諒﹐智可以周行乎四徳而聽四徳之用。智﹐知也﹐四徳﹐行也。匪知之艱﹐惟行之艱﹐行焉而後可爲徳﹐《易》之言貞﹐立義精矣。張子之知徳﹐迥出於諸子之上﹐於此信矣。

六爻擬議﹐各正性命﹐故乾徳旁通﹐不失太和而利且貞也。

此釋乾彖「乾道變化」四句之義﹐以龍徳擬議﹐六爻之道﹐自潛而亢﹐各有性命之正﹔時位不齊﹐應之異道﹐而皆不違乎太和之理﹐則無不利而不失其正﹐此純乾之所以利貞也。不然﹐因時蹈利﹐則違太和之全體而非貞矣。

顏氏求龍徳正中而未見其止﹐故擇中庸﹐得一善則拳拳服膺﹐嘆夫子之忽焉前後也。

得渾淪合一之理﹐則隨變化而性命各正﹐合太和之全體﹐顏子之所欲幾及而未逮也。

乾三﹑四﹐位過中重剛﹐庸言庸行不足以濟之﹐

九二得中﹐故庸言庸行足濟。

𨿽大人之盛有所不安。外趨變化﹐內正性命﹐故其危其疑﹐

九三曰「厲」﹐九四曰「或」。

艱於見徳者﹐時不得捨也。

捨﹐止也。以庸言庸行爲可據之徳﹐止而不疑﹐則時可捨而捨矣。乾之三四﹐𨿽大人之庸徳可行﹐而大經之正﹐必旁通於危疑﹐徳不易見﹐安能據自信而釋其憂乎﹗舜以「不得乎親不可以爲人」爲危疑﹐而後庸徳可見﹐時爲之也。

九五﹐大人化矣﹐天徳位矣﹐成性聖矣﹐

歷乎危疑而誠之至者﹐變無不通﹐故大化而聖。

故旣曰「利見大人」﹐又曰「聖人作而萬物睹」。

爲天下所利見而天下化之﹐大人之進乎聖也。蓋聖人之徳﹐非於大人之外別有神變不測之道﹐但誠無不至﹐用以神而不用以迹﹐居徳熟而危疑不易其心﹐及其至也﹐物自順之而聖徳成矣。

「亢龍有悔」﹐以位畫爲言﹐若聖人則不失其正﹐何亢之有﹗

上九之亢﹐聖人之窮﹐亦屈伸之常理﹐非聖人之亢有以致之。知進退存亡之必有﹐則安死全歸而道合於太虛﹐況窮困乎﹖位畫所直﹐聖人何疑焉﹗乾之六爻﹐純乎龍徳。九二之學問寬仁﹐其本也﹔三四之危疑﹐所以通乎變也﹔九五之利見﹐變而通也﹔上九之亢﹐屈伸之常也﹔相因而互成﹐此乾道之旁通而無不利者﹐不失其正也。

聖人用中之極﹐不勉而中﹔有大之極﹐不爲其大。

仁熟則不待勉﹐義精則下學上達﹐不顯其大﹐歷乎危疑而成性﹐九五之徳也。

大人望之﹐所謂絕塵而奔﹐峻極於天﹐不可階而升也。

大人閒邪存誠而後光輝達﹐故不能測聖之藏。

乾之九五曰「飛龍在天﹐利見大人」﹐乃大人造位天徳﹐

造﹐七到反﹐至也。位﹐臻其域也。

成性躋聖者爾。

以乾道保合太和﹐歷危疑而時乎中﹐大人義精仁熟而至乎聖﹐此孔子耳順﹑從心之候也。

若夫受命所出﹐則所性不存焉。

時至則聖人不違爾。

故不曰「位乎君位」而曰「位乎天徳」﹐不曰「大人君矣」而曰「大人造也」。

乾體本六陽純成﹐而自爻言之﹐有漸造之象焉。惟徳則日躋而聖﹐若位則乘時以登﹐無漸升之理。以爲自潛而見﹐歷危疑躍飛而有天下﹐則是曹操﹑司馬懿之妄干神器﹐皆大人矣。《易》不爲小人謀﹐故必以言徳者爲正。

庸言庸行﹐蓋天下經徳達道﹐大人之徳施於是者溥矣。

溥﹐周徧也。明倫察物﹐無所遺也。

天下之文明於是者著矣。

秩敍明則禮樂興。

然非窮變化之神以時措之宜﹐則或陷於非禮之禮﹐非義之義﹐

時變而執其常﹐則不中而非禮﹐不宜而非義。惟盡人物之性﹐善惡﹑吉凶達乎天之並育並行不相悖害者以貞其大常﹐而後成己成物無有不化﹐此乾道之所以必歷三﹑四之危疑﹐而始得時中﹐以造飛龍之天徳也。

此顏子所以求龍徳正中﹐乾干進徳﹐思處其極﹐未敢以方體之常安吾止也。

顏子庸徳已至﹐閒邪存誠﹐方進乎九三之惕厲﹐而未得九五之安止。方體之常﹐庸徳之大綱也﹐拳拳服膺之善也。

惟君子爲能與時消息﹐順性命﹐躬天徳而誠行之也。

萬物皆備於我而會屈伸於一致﹐乃能與物消息。若大經未正而急於乘時﹐則性命不順﹐聖徳之時中﹐與無忌憚之迹相似而實相違也。誠行之者﹐無非心理之實然。

精義時措﹐故能保合太和﹐健利且貞﹐

時措則利﹐保合則貞﹐而聖功惟在精義﹐精義則入神。

孟子所謂始終條理﹐集大成於聖智者與﹗《易》曰「大明終始﹐六位時成﹐時乘六龍以禦天。乾道變化﹐各正性命﹐保合太和﹐乃利貞。」其此之謂乎﹗

大明者﹐智之事也。天下之變不可測﹐而不能超乎大經﹐大經之法象有常﹐而其本諸心之不貳者﹐變化該焉。故庸徳之修﹐進而歷危疑以盡變﹐具知萬變之不齊皆屈伸之常﹐天徳之誠不息﹐則無屈不伸而萬物皆睹﹔是智之事﹐非徒聰明之察﹐乃剛健不息﹐歷變而常﹐力行精義而抵乎大明之效也。故乾卦閱潛﹑見﹑躍﹑飛而終始乎剛健﹐惟其不貳﹐是以不測﹐天徳聖功﹐一而已矣。以卦象言之﹐天之純乎乾﹐無漸者也﹔以卦之數言之﹐筮者自一奇以至於十八變﹐純乎奇而得乾﹐有漸者也。卦言乾而不言天﹐天無爲而運行有序﹐聖有功而成章始達﹐不得以天之渾成言乾﹐乾爲天而卦非徒言天也。

成性則躋聖而位天徳。

謂九五。

乾九二正位於內卦之中﹐有君徳矣﹐而非上治也。

庸徳盡於己﹐則秩敍正﹐可以君天下矣。非上治者﹐未能盡萬物之性﹐以達其變而使之化也。

九五言上治者﹐言乎天之徳﹐聖人之性﹐故捨曰君而謂之天。見大人﹐徳與位之皆造也。

君徳正己以正物﹐天徳正己而物自正。位﹐謂徳效之成。

大而得易簡之理﹐當成位乎天地之中﹐時捨而不受命﹐乾九二有焉。

乾以易知﹐而兼言簡者﹐九二以陽居陰也。君徳成矣而不欲受命﹐知前之有危疑﹐必乾惕而不可止故也。

及夫化而聖矣﹐造而位天徳矣﹐則富貴不足以言之。

善世而不伐﹐欲罷而不能﹐加以干乾夕惕﹐乃造於聖﹔聖則無疑於受命﹐時出則有天下而不與﹐時未出則以匹夫行天子之事﹐非徒富貴也。位天徳者﹐徳卽其位也。

「樂則行之﹐憂則違之」﹐主於求吾志而已﹐無所求於外。

此聖功之始﹐暗然爲己之修也。

故善世博化﹐龍徳而見者也﹔

龍之爲龍一也﹐蟄而見﹐見而飛﹐龍無異道﹐而蟄以求伸﹐道日盛﹐善世博化﹐光輝不能隱也。充實之美而進乎大﹐可以見矣。

若潛而未見﹐則爲己而已﹐未及人也。

爲己可以及人﹐然必成章而始達。

「成徳爲行」﹐徳成自信﹐則不疑所行﹐日見乎外可也。

誠有諸己而充實﹐無疑於見之行矣。此初九之馴至乎九二也。

乾九三修辭亦誠﹐非繼日待旦如周公﹐不足以終其業。

修辭所以成天下之務﹐立誠所以正在己之經。九二徳成而可見之行﹐九三則修應世之業。業因物而見功﹐事賾而變不測﹐事變之興﹐不易以達吾之義﹔惟處心危而歷事敏﹐業乃可終。故九二立本﹐九三趨時﹐成章而達也。

九四以陽居陰﹐故曰「在淵」﹔

心隱而不能急諭諸物也。

能不忘於躍﹐乃可免咎。

含徳自信而不求物之諭﹐可靜而不可動﹐無以化天下﹐故必不忘躍。

「非爲邪也」﹐終其義也。

然其不忘於躍﹐乃義之固然﹐變而不失其中﹐及物而非以失己﹐有密用焉﹐達此則可造於天徳矣。義者﹐因時大正之謂﹔終其義﹐歷險而成乎易也。

至健而易﹐至順而簡﹐

反天下之大經﹐無所間雜﹐故易簡﹔天不能違﹐化物而倦﹐則健順至矣。

故其險其阻﹐不可階而升﹐不可勉而至。

心純乎理﹐天下之至難者也﹔見聞之知﹐勇敢之行﹐不足以企及也。

仲尼猶天﹐「九五飛龍在天」﹐其致一也。

聖功熟則不測而天矣。

「坤至柔而動也剛」﹐乃積大勢成而然也。

惟剛乃可以載物﹐地之載必積廣厚﹐故曰地勢坤。順理之至﹐於物無撓﹐非老氏致柔之說也。

乾至健無體﹐爲感速﹐故易知﹔

乾﹐气之健也。無體者﹐至健則不滯於一事﹐隨方卽應﹐可以禦萬理而不窮﹐故無所遲疑﹐洞達明示而易知。

坤至順不煩﹐其施普﹐故簡能。

坤﹐情之順也。順天而行﹐己無專見之能以煩擾爭功﹐而乾之所至﹐隨效法焉﹐故不言勞而功能自著。此以干﹑坤之徳言。

坤先迷不知所從﹐故失道﹔後能順聽﹐則得其常矣。

以順爲徳者﹐無必爲之志﹐而聽乾之生﹐因而成之﹐則先無適從﹐而有所順聽乃得大常之理﹐所謂「無成有終」也﹐臣道也﹐婦道也﹐下學之道也。君子之學﹐以乾爲主﹐知之而後效﹐故大學之始﹐必知止至善以立大經﹐而後循循以進﹐斯善用坤而不迷。

造化之功﹐發乎動﹐

不動則不生﹐由屈而伸﹐動之機爲生之始﹐震也。

畢達乎順﹐

動而順其性﹐則物各自達﹐巽也。形諸明。

畢達則形發而神見矣﹐離也。

養諸容﹐

不息其長養﹐惟其厚徳能容也﹐坤也。

載遂乎說﹐

能容則物自得而欣暢﹐兌也。

潤勝乎健﹐

「潤」字疑誤。自得堅勝而成質﹐乾也。

不匱乎勞﹐

歷險阻而各有以自成﹐坎也。

終始乎止。

成則止矣。止者﹐卽止其所動之功﹐終始一﹐則艮也。此釋「帝出乎震」一章之義﹐而以動爲造化之權輿﹐則以明夫不動不止﹐而歷至於止皆以善其動而爲功。彼以無爲爲化源者﹐終而不能始﹐屈而不能伸﹐死而不能生﹐昧於造化之理而與鬼爲徒﹐其妄明矣。

健﹑動﹑陷﹑止﹐剛之象﹔順﹑麗﹑入﹑說﹐柔之體。

體﹐謂體性。此言八卦成能之用﹐故不言陰陽而言柔剛。

「巽爲木」﹐萌於下﹐滋於上﹔

陰弱爲萌﹐陽盛爲滋。益盛也。

「爲繩直」﹐順以達也﹔

陰不違陽﹐故順而直。達者﹐順之功效。

「爲工」﹐巧且順也﹔

陰不亢而潛伏﹐巧也。順者﹐順物之理。

「爲白」﹐所遇而從也﹔

遇藍則靑﹐遇茜則赤﹔陰從於陽﹐無定質也。

「爲長﹐爲髙」﹐木之性也﹔「爲臭」﹐風也﹐入也﹔

臭因風而入﹐鼻不因形而達。

「於人爲寡發廣顙」﹐躁人之象也。

陽亢於陰﹐故躁。凡言爲者﹐皆謂變化之象也。萬物之形體才性﹐萬事之變遷﹐莫非陰陽﹑屈伸﹑消長之所成﹐故《說卦》略言之以通物理﹐而占者得其事應﹐皆造化必然之效。然可以理通而不可以象測﹐執而泥之﹐則亦射覆之賤術而已矣。

「坎」爲血卦﹐周流而勞﹐血之象也﹔

入於險阻﹐故勞。血經營身中﹐勞則溢。

「爲赤」﹐其色也。

血亦水谷之滋﹐得勞而赤。

「離爲乾卦」﹐「於木爲科上槁」﹐附且躁也。

「躁」﹐當作燥。一陰附於兩陽﹐熯之而燥。

「艮爲小石」﹐堅難入也﹔

陽止於上﹐下有重陰不能入。

「爲徑路」﹐通或寡也。

止則寡通。

「兌爲附決」﹐內實則外附必決也﹔

陽盛﹐陰𨿽附之﹐必爲所決絕。

爲毀折﹐物成則上柔者必折也。

一陰孤立於上﹐不能自固。

「坤」爲文﹐眾色也﹔「爲眾」﹐容載廣也。

一色表著曰章﹐眾色雜成曰文﹐坤廣容物﹐多受雜色。

「乾爲大赤」﹐其正色﹔

此取乾南坤北之象。

「爲冰」﹐健極而寒甚也。

又取乾位西北之象。於此見八卦方位﹐初無定在﹐隨所見而測之﹐皆可爲方﹐故曰「神無方﹐易無體」﹐無方而非其方﹐無體而非其體也。分文王﹑伏羲方位之異﹐術士之說爾。

「震爲萑葦」﹐「爲蒼筤竹」﹐「爲旉」﹐皆蕃鮮也。

旉﹐花也。蕃盛鮮明﹐動則榮也。

一陷溺而不得出爲坎﹐一附麗而不能去爲離。

一﹐奇畫﹐讀如奇。坎﹐陽陷陰中﹐入於坎宮﹔離﹐陰爲主於內﹐二陽交附之。二卦皆以陽取義﹐不使陰得爲主﹐扶陽抑陰之義。

艮一陽爲主於兩陰之上﹐各得其位而其勢止也。易言光明者多艮之象﹐

卦有艮體﹐則系之以光明。

著則明之義也。

陽見於外爲著。陽明昭示而無所隱﹐異於震之動也微﹐坎之陷也匿。

蒙無遽亨之理﹐由九二循循行時中之亨也。

初生始蒙﹐其明未著﹐無能遽通乎萬事﹐惟九二得中﹐以陽居陰﹐循循漸啟其明﹐則隨時而養以中道﹐所以亨也。天之生人也﹐孩提之知識﹐惟不卽發﹐異於雛犢之慧﹐故靈於萬物﹔取精用物﹐資天地之和﹐漸啟其明﹐而知乃通天之中也。聖人之教人﹐不能早諭以廣大髙明之極致﹐敷五教以在寬而黎民時變﹐循文禮以善誘而髙堅卓立﹐不使之迫於小成而養之以正﹐聖人之中也。故曰「大學之教存乎時」。

「不終日貞吉」﹐言疾正則吉也。

善惡之幾﹐決於一念﹔濡滯不決﹐則陷溺不振。

仲尼以六二以陰居陰﹐獨無累於四﹐故其介如石﹔

欲而能反於理﹐不以聲色味貨之狎習相泥相取﹐一念決之而終不易。

𨿽體柔順﹐以其在中而靜﹐何俟終日﹐必知幾而正矣。

小人之誘君子﹐聲色貨利之引耳目﹐急與之爭﹐必將不勝﹐惟靜以處之﹐則其不足與爲緣之幾自見﹐故曰「無欲故靜」﹔靜則欲止不行﹐而所當爲之義以靜極而動﹐沛然勇爲而無非正矣。

坎維心亨﹐故行有尙﹔外𨿽積險﹐苟處之心亨不疑﹐則難必濟而往有功也。

陽在內﹐心象也。二陰陷陽﹐險矣﹔而陽剛居中﹐秉正不撓﹐直行而無憂疑﹐忠臣孝子之所以遂志而濟險﹐行其所當爲﹐泰然處之而已。

中孚﹐上巽施之﹐下悅承之﹐其中必有感化而出焉者。蓋孚者覆乳之象﹐有必生之理。

中孚二陰在內﹐疑非施信之道﹔然以柔相感﹐如鳥之伏子﹐有必生之理﹐光武所謂「以柔道治天下」者﹐亦治道之一術也。敔按﹕孟子曰「中也養不中﹐才也養不才。」中孚者﹐養道也﹐必信乃能養也

物因雷動﹐雷動不妄﹐

以其時出則固不妄。

則物亦不妄﹐

雷出而物生必信。

故曰「物與無妄」。

雷之動也﹐無恆日﹐無恆聲﹐無恆處﹐此疑於不測而非有誠然﹐陽气發以應天﹐自與物候相感而不忒﹔聖人之動﹐神化不測﹐出人億度之表﹐而乘時以應天﹐天下自效其誠。皆天理物性之實然﹐無所增損也。

靜之動也﹐無休息之期﹐

眾人之動﹐因感而動﹐事至而念起﹐事去而念息。君子於物感未交之際﹐耳目不倚於見聞﹐言動不形於聲色﹐而不顯亦臨﹐不諫亦入﹔其於靜也無瞬息之怠放而息﹐則其動也亦發邇而不忘遠﹐及遠而不泄邇﹐終身終日不使其心儳焉﹐此存心窮理盡性之學也。

故地雷爲卦﹐言「反」又言「復」﹔

地﹐靜體也﹔雷﹐動幾也。反﹐止於靜也﹔復﹐興於動也。

終則有始﹐循環無窮。

事物有終始﹐心無終始。天之以冬終﹐以春始﹐以亥終﹐以子始﹐人謂之然爾﹔運行循環﹐天不自知終始也。謂十一月一陽生﹐冬至前一日無陽者﹐董仲舒之陋也。復之爲卦﹐但取至靜而含動之象﹐豈有時哉﹗卦气之說﹐小道之泥也。

入﹐指其化而裁之爾﹔

入﹐非收視反聽﹐寂靜以守黑之謂也﹔化之未形﹐裁之以神而節宣其化﹐入者所以出也。「入」﹐坊本作「人」﹐蓋誤。

深﹐其反也﹔

極深以窮其理﹐反求之內也。

幾﹐其復也﹔

幾﹐動而應以所精之義﹐復於外也。

故曰「反復其道」﹐

反而具復之道。

又曰「出入無疾」。

其人不忘﹐故其出不妄﹐動靜一致﹐而靜不偏枯﹐動不淩競矣。

「益長裕而不設」﹐益以實也﹔

益﹐損外卦四爻之陽以益初爻﹐使羣陰得主﹐陽以富有之實而益人﹐故施之可裕﹐而非所不可損者彊與之。蓋益者否之變﹐益之以陽﹐所以消否。敔按﹕三陽三陰之卦﹐皆自否﹑泰而來﹐故曰「益者否之變」

妄加以不誠之益﹐非益也。

非所當得而益之爲不誠。

井渫而不食﹐彊施行﹐惻然且不售﹐作《易》者之嘆與﹗

彊施行﹐不忍置也﹔惻然﹐不食而情愈迫也。作《易》者﹐謂周公。周公盡心王室而成王不受訓﹐心懷耿憂﹐所以嘆也。其後孔子於魯﹐孟子於齊﹐知不可而爲之﹐世終莫知﹐聖賢且無知之何。故竭忠盡教而人不寤﹐君子之所深惻也。

闔戶﹐靜密也﹔辟戶﹐動達也﹔

陰爻耦﹐辟象也﹔而言闔戶者﹐坤之徳順﹐以受陽之施﹐闔而納之﹐處靜以藏動也。陽之爻奇﹐闔象也﹔而言辟戶者﹐乾之徳健而發﹐施於陰者無所吝﹐而動則無不達也。陰﹑陽﹐質也﹔乾﹑坤﹐性也﹔闔辟之體用﹐互用不倚於質之所偏﹐此乾﹑坤之互爲質性﹐不爽夫太和也。

形開而目睹耳聞﹐受於陽也。

形﹐陰之靜也。開者﹐陽气動而開之﹐睹聞乘其動而達焉。𨿽陰魄發光﹐而必待開於陽﹐故辟者陽之功能﹐寐則陰函陽而閟之於內﹐陰之效也。靜以居動﹐則動者不離乎靜﹐動以動其靜﹐則靜者亦動而靈﹐此一闔一辟所以爲道也。敔按﹕莊子曰「其寐也魂交﹐其覺也形開」﹐張子蓋取交言﹐而以《易》闔其辟之義通之

辭各指其所之﹐聖人之情也。

指﹐示也﹔所之者﹐人所行也。吉凶存乎命而著乎象﹐人所攸往之善﹐存乎性而親其所趨。聖人正天下以成人之美﹑遠人之惡者﹐其情於辭而見。故《易》之《系辭》﹐非但明吉凶﹐而必指人以所趨向。

指之以趨時盡利﹐順性命之理﹐臻三極之道也。

指示占者使崇徳而廣業﹐非但告以吉凶也。趨時﹐因時擇中﹐日乾夕惕也﹔盡利﹐精義而行﹐則物無不利也。能率吾性之良能以盡人事﹐則在天之命﹐順者俟之﹐逆者立之﹐而人極立﹐贊天地而參之矣。蓋一事之微﹐其行其止﹐推其所至﹐皆天理存亡之幾。精義以時中﹐則自寢食言笑以至生死禍福之交﹐皆與天道相爲陟降。因爻立象﹐因事明占﹐而昭示顯道﹐無一而非性命之理。《易》爲君子謀﹐初非以趨利避害也。

能從之﹐則不陷於凶悔矣﹐

因所占以進退精義﹐則無不利矣。

所謂「變動以利言」者也。

變動﹐謂占者玩占而徙義﹔利者﹐利用而合於義也。

然爻有攻取愛惡﹐本情素動﹐因生吉凶悔吝而不可變者﹔

時位不相當﹐陰陽不相協﹐故天數人事﹐有攻取愛惡之不同﹐性情動於積素以生吉凶悔吝﹐旦夕莫可挽回者﹐非天數之固然﹐攻取愛惡﹐所釀成者漸也。

乃所謂「吉凶以情遷」者也。

君子之情豫定﹐則先迷而後必得﹔小人之情已淫﹐則惡積而不可掩。故履信思順﹐則天佑而無不利﹐迷復則十年有凶﹔非理無可復﹐情已遷則不可再返也。

能深存《系辭》所命﹐則二者之動見矣。

命﹐告也﹐爻所告人者也。二者﹐盡利之道﹐遷變之情也。情遷者﹐君子安命而無求﹐利告者﹐君子盡道以補過﹐惟深察乎《系辭》﹐則自辧其所之矣。

又有義命當吉﹑當凶﹑當否﹑當亨者﹐當吉則居富貴而不疑﹐當凶則罹死亡而不卹﹐當否則退藏以聽小人之利﹐當亨則大行而司衮鉞之權。

聖人不使避凶趨吉﹐一以貞勝而不顧。

辭明示以凶而不爲謀趨吉之道﹐貞勝則凶不避也。

如「大人否亨」﹑

𨿽否而亨。

「有損自天」﹑

禍福忽至而不知所自來。

「過涉滅頂凶無咎」﹑𨿽凶無咎。

損益「龜不克違」﹐

福至非其所欲而不能辭。

及「其命亂也」之類。

𨿽吉而非正命。

三者情異﹐不可不察。

有隕自天不克違﹐則愼所以處之﹔其命亂﹐則必去之﹔否亨﹑凶無咎﹐則決於赴難而不懼。三者﹐天數物情之所必有﹐貞勝而不爲所動﹐聖人之情亦見乎辭。此《大易》所以與術數之說諭義諭利之分也。

因爻象之旣動﹐明吉凶於未形﹐故曰「爻象動乎內﹐吉凶見乎外」。

爻象以理而生象數﹐在人爲善惡得失之幾初動於心﹐故曰內﹔吉凶因象數而成得失之由﹐在人爲事起物應而成敗著見﹐故曰外。

「富有」者﹐大無外也﹔

神行於天地之間﹐無所不通﹐天之包地外而並育並行者﹐乾道也。

「日新」者﹐久無窮也。

順受陽施以成萬化而不息﹐榮枯相代而彌見其新﹐坤道也。

顯﹐其聚也﹔隱﹐其散也。

聚則積之大而可見﹐散則極於微而不可見。顯且隱﹐幽明所以存乎象﹔於其象而觀之﹐則有幽明之異﹐人所知也。

聚且散﹐推蕩所以妙乎神。

其聚其散﹐推蕩之者神爲之也﹐而其必信乎理者誠也。以《易》言之﹐乾陽顯而陰隱﹐坤陰顯而陽隱﹐屯﹑蒙﹑鼎﹑革﹑剝﹑復﹑夬﹑姤之屬相錯而疊爲隱顯﹐聚之著也。乾﹑坤並建﹐而大生廣生以備天下之險阻﹐位有去來﹐時有衰王﹐維之蕩之﹐日月﹑雷風﹑男女﹑死生﹑榮謝﹐同歸而殊塗﹐萬化不測而必肖其性情﹐神之妙也﹐非象所得而現矣。

「變化進退之象」云者﹐進退之動也微﹐必驗之於變化之著﹐故察進退之理爲難﹐察變化之象爲易。

變者﹐陰變爲陽﹔化者﹐陽化爲陰﹔六十四卦互相變易而象成。進退者﹐推蕩而屈伸也﹔推之則伸而進﹐蕩之則屈而退﹐而變化生焉。此神之所爲﹐非存神者不能知其必然之理。然學《易》者必於變化而察之﹐知其當然而後可進求其所以然﹐王弼「得言忘象﹐得意忘言」之說非也。

「憂悔吝者存乎介」﹐欲觀《易》象之小疵﹐宜存志靜﹐知所動之幾微也。

悔吝非凶﹐故曰小疵。爻之有悔吝﹐動違其時﹐在幾微之間爾。靜察其理﹐則正而失宜﹐過不在大﹐審之於獨知之際﹐以消息其應違﹐不容不戒懼矣。

往之爲義﹐有已往﹐

如「素履往」之類。

有方往﹐

如「往蹇」之類。

臨文者不可不察。

已往則保成而補過﹐方往則勉愼以圖功﹐察其文﹐可以因其占而得所宜。張子正蒙注卷七終

張子正蒙注卷八樂器篇

此篇釋《詩》《書》之義。而先之以《樂》《樂》與《詩》相爲體用者也。

樂器有相﹐周﹑召之治與﹗

相﹐韋表糠裏。《記》曰「治亂以相」﹐相之音菀而不宣﹐所以節音之雜亂﹐周﹑召之治還醇止亂之道。

其有雅﹐太公之志乎﹗

雅﹐柷類﹐以木爲桶﹐中有椎﹐擊之。《記》曰「訊疾以雅」﹐促樂使疾也﹐功以速成而定﹐故曰「太公之志」。

雅者正也﹐直己而行正也﹐故訊疾蹈厲者﹐太公之事邪﹗

敬勝怠﹐義勝欲﹐正己而正人﹐以伐無道﹐事不得緩。

《詩》亦有《雅》﹐亦正言而直歌之﹐無隱諷譎諫之巧也。

正《雅》直言功徳﹐變《雅》正言得失﹐異於風之隱譎﹐故謂之《雅》﹐與樂器之雅同義。卽此以明《詩》《樂》之理一。

《象武》﹐武王初有天下﹐象文王武功之舞﹐歌《維淸》以奏之。自注﹕成童舞之

戡黎伐崇﹐文王之武功。

《大武》﹐武王沒﹐嗣王象武王之功之舞﹐歌《武》以奏之。自注﹕冠者舞酌﹐周公沒﹐嗣王以武功之成由周公﹐告其成於宗廟之歌也。自注﹕十三舞焉

「酌」﹐《禮記》作「勺」。此明《詩》《樂》之合一以象功。學者學《詩》則學樂﹐興與成﹐始終同其條理。惟其興發志意於先王之盛徳大業﹐則動靜交養﹐以墑於四支﹐發於事業﹐蔑不成矣。

興己之善﹐觀人之志﹐羣而思無邪﹐怨而止禮義﹐入可事親﹐出可事君。但言君父﹐舉其重者也。

奮發於爲善而通天下之志﹐羣而貞﹐怨而節﹐盡己與人之道﹐盡於是矣。事父事君以此﹐可以寡過﹐推以行之﹐天下無非中正和平之節﹐故不可以不學。

志至詩至﹐有象必可名﹐有名斯有體﹐故禮亦至焉。

象﹐心有其成事之象也。禮﹐見於事而成法則也。詩以言達志﹐禮以實副名﹐故學詩可以正志﹐可以立體。

幽贊天地之道﹐非聖人而能哉﹗

凡有其理而未形﹐待人而明之者﹐皆幽也。聖人知化之有神﹐存乎變合而化可顯﹐故能助天地而終其用。

詩人謂「后稷之穡﹐有相之道」﹐贊育之一端也。

天能生之﹐地能成之﹐而斟酌飽滿以全二气之粹美者﹐人之能也。穡有可丰美之道而未盡昭著﹐后稷因天之能﹐盡地之利﹐以人能合而成之﹐凡聖人所以用天地之神而化其已成之質﹐使充實光輝﹐皆若此。

禮矯實求稱﹐或文或質﹐居物後而不可常也。

實﹐情也﹐情不足則益之以文﹐情有餘則存之以質。物亦實也﹐情已動而事且成﹐乃因時因事而損益之﹐在情事之後﹐矯之正也。文質各矯其偏﹐故不可常。

他人才未美﹐故絢飾之以文﹔莊姜才甚美﹐乃更絢飾之用質素。

質已成之後﹐禮因損益之以致美﹐無一定之絢在才質之先也。此明因才節宣之道存乎禮﹐故有其質者﹐不可不學禮以善其後。

下文「繪事後素」﹐素謂其材﹐字𨿽同而義施各異﹐故設色之工﹐材黃白者必繪以靑赤﹐材赤黑必繪以粉素。

繪非異色﹐則文不足以宣﹐故禮以人之情而著其美﹐酌情事之異而損有餘﹑補不足也。敔接﹕此章注義﹐亦就張子之意而通之

「陟降庭止」﹐上下無常﹐非爲邪也﹐進徳修業﹐欲及時也。「在帝左右」﹐所謂欲及時者與﹗

作而有爲﹐上也﹐陟也﹔退而自省﹐下也﹐降也﹔一陟一降﹐皆有天理之明明赫赫者臨之於庭﹐則動靜無恆而一於正道。不執一﹐則存省愈嚴﹐陟降一心﹐徳業一致﹐此朝乾夕惕﹑存神盡性之密用﹐作聖之功於斯至矣。

《江沱》之媵以類行而欲喪朋﹐故無怨﹔嫡以類行而不能喪其朋﹐故不以媵備數。

類者﹐貴賤之分﹐朋﹐私心也。媵安於卑賤之類而忘己私﹐嫡處於尊貴而恃其類﹐懷私以不能容物﹐此得朋喪朋之異﹐公私之分也。

卒能自悔﹐得安貞之吉﹐乃終有慶而其嘯也歌。

自悔﹐則能喪其私而先迷後得矣。坤之爲徳﹐以厚載有容爲美﹐而私心間之﹐則吝而驕﹔惟去私以廣容﹐而後能承天以利正﹐婦道也﹐臣道也﹐下學遜志﹐遏欲以存理之始功也。

采枲耳﹐議酒食﹐女子所以奉賓祭﹑厚君親者足矣﹔又思酌使臣之勞﹐推及求賢審官﹐王季﹑文王之心﹐豈是過與﹗

此引伸毛《傳》之旨而廣言之。盡仁孝以爲本﹐而推以愛賢任官﹐王季﹑文王之徳也﹔后妃以順承之﹐則乾﹑坤合徳矣。

《甘棠》初能使民不忍去﹐中能使民不忍傷﹐卒能使民知心敬而不瀆之以拜﹐

以拜爲致敬之辭﹐於義未安。

非善教寢明﹐能取是於民哉﹗

由善教﹐故仁聲作。

「振振」﹐勸使勉也﹔「歸哉歸哉」﹐序其情也。

先勸君子急公而後望其歸﹐發乎情﹐止乎禮義。

「捲耳」﹐念臣下小勞則思小飲之﹐

兕觥。

大勞則思大飲之﹐

金罍。

甚則知其怨苦噓嘆。婦人能此﹐則陰詖私謁害政之心﹐知其無也。

一於正則不邪。

「綢直如發」﹐貧者紒縱無餘﹐順其發而直韜之爾。

縱以帛斂發而作紒﹐古者紒不露發﹐帛有餘﹐則斜纏繞之﹐帛不足﹐則裁直條如其發之長而直韜之﹐此言儉而不失其容也。

《蓼蕭》《棠華》「有譽處兮」﹐皆謂君接己溫厚﹐則下情得伸﹐讒毀不入而美名可保也。

處﹐謂居之安也。讒毀之人﹐皆由君有刻薄疑忌之心﹔君仁臣忠﹐無所容其間矣。

《商頌》「顧予烝嘗﹐湯孫之將」﹐言祖考來顧以助湯孫也。

祭者﹐子孫之心﹐然必時和年丰﹐天人胥洽﹐而後禮備﹔而孝思可伸﹐則在祖考之佑助也。古者以祭成爲大福。敔按﹕引此亦與「陟降庭止﹐在帝左右」之意相通

「鄂不韡韡」﹐兄弟之見﹐不致文於初﹐本諸誠也。

鄂﹐花萼﹔不﹐音跗﹔花承蒂小莖也。花方含蕊﹐文未著﹐而韡韡之生意在中﹐興兄弟之好一本諸誠﹐非徒尙文。

《采苓》之詩﹐捨旃則無然﹐爲言則求所得﹐所譽必有所試﹐厚之至也。

捨旃﹐毀之令斥也﹔無然﹐無毀也﹔爲言﹐揚其美也﹔求所得﹐察其何所得當於道。譽必試也﹐毀則無譽﹐必試而謂之厚者﹐人之刻薄賊恩﹐喜怒自任﹐非其本心﹔惟輕信人言而不自求諸心﹐能不因人爲毀譽﹐則好惡從心而傷害於物者多矣。

簡﹐略也﹐無所難也﹐甚則不恭焉。

難﹐去聲。於物無所難﹐以爲不足較也。

賢者仕祿﹐非迫於饑寒﹐不恭莫甚焉。

孔子爲委吏乘田﹐免於饑寒則去之。此伶官非以貧故﹐而謂世不足與有爲﹐仕於卑賤﹐不恭之甚矣。

「簡兮簡兮」﹐𨿽刺時君不用﹐然爲士者不能無太簡之譏﹐故詩人陳其容色之盛﹐善禦之彊﹐

推其賢以責備之。

與夫君子由房由敖﹑不語其材武者異矣。

君子陽陽﹐安分自得﹐無疾世之意﹐故無責焉。

「破我斧」﹐「缺我斨」﹐言四國首亂﹐烏能有爲﹐徒破缺我斧斨而已﹔

四國﹕商﹑奄﹑管﹑蔡。

周公徵而安之﹐愛人之至也。

諒其無能爲而不窮兵致討﹐念其愚而安之﹐周公之心﹐純乎仁愛。

《伐柯》言正當加禮於周公﹐取人以身也。

屈己而後能下賢。

其終見《書》「予小子其新逆」。

成王終成此詩之志。

九罭﹐言王見周公當大其禮命﹐則大人可致也。

君臣合徳則禮命自隆﹐大人以道致﹐所謂「同聲相應﹐同气相求」也。

《狼跋》﹐美周公不失其聖﹐卒能感人心於和平也。

庸人處變而不知自裁以禮﹐其賢者則攺節降志以自貶損而免患﹐若郭子儀是已。聖人達於屈伸之感而貞其大常﹐靜正而物自感﹐心無私累﹐則物我之气俱順。人心之和平﹐公心之和平化之也。

《甫田》「歲取十千」﹐一成之田九萬畝。

九萬畝﹐百井也。按四井爲邑﹐四邑爲丘﹐四丘爲甸﹐甸地方八里﹐旁加一里爲成﹐止六十五井﹐五萬八千五百畝﹐此云「九萬畝」未詳。

公取十千畝﹐九一之法也。

后稷之生﹐當在堯舜之中年﹐

舜攝政而使稷教稼穡﹐已彊仕矣﹐此云「中年」﹐未詳。

而《詩》云「上帝不寧」﹐疑在堯時髙辛子孫爲二王后﹐而詩人稱帝爾。

此謂上帝爲天子之稱﹐疑者﹐未定之辭。實則稷蓋帝摯之子﹐生於諸侯廢摯﹑堯卽位之初。摯﹐堯兄也﹐兄廢弟立﹐未嘗攺姓易服﹐不得稱「二王后」。此說未安。

《唐棣》﹐枝類棘枝﹐隨節屈曲﹐

未詳。

其華一偏一反﹐

向外生者偏﹐內出者反。

左右相矯﹐因得全體均正。偏﹐諭管﹑蔡失道﹐反﹐諭周公誅殛。言我豈不思兄弟之愛﹐以權宜合義﹐主在遠者爾。

所系者家國之大。

唐棣本文王之詩﹐

以「唐棣」爲「棠棣」﹐又云「文王作」﹐蓋誤。

此一章周公制作﹐序己情而加之﹐

謂周公增此一章。

仲尼以不必常存而去之。

漢注合上「可與共學」爲一章﹐以偏反之反爲反經合權之比﹐而張子因之﹐義多未順。張子之學主於心得﹐於博學詳說之功多所簡忽﹐若此類是也。

日出而陰升自西﹐日迎而會之﹐雨之候也﹐

日自東而西﹐微雨自西而東﹐與日柑會合﹐陰陽和則雨。

諭昏姻之得禮者也﹔

陽迎陰﹐男下女﹐以崇廉節也。

日西矣而陰生於東﹐

日已去而陰逐其後﹐日無會陰之心﹐陰彊奔隨之﹐雨終不成。

諭昏姻之失道者也。

「朝隮於西﹐崇朝其雨」﹐正而和也﹔「螮蝀在東﹐則人莫敢指」﹐不正之气也。張子此說爲長。朱子謂虹蜺天之淫气﹐不知微雨漾日光而成虹﹐人見之然爾﹐非實有虹也。言虹飲於井者﹐野人之說。

鶴鳴而子和﹐言出之善者與﹗

善則物必應。

鶴鳴魚潛﹐畏聲聞之不臧者與﹗

鶴鳴而聲聞於天﹐魚潛而或在渚﹐不善則不可掩也。故必善其鳴而愼其潛﹐乃以得臧。取諭同而義異﹐《易》以言好仁之益﹐《詩》以示惡不仁之警。

「歍彼晨風﹐郁彼北林」﹐晨風𨿽鷙擊之鳥﹐猶時得退而依深林而止也。

興勞人之不得息。

《漸漸之石》言「有豕白蹢﹐烝涉波矣」。豕之負塗曳泥﹐其常性也﹔今豕足皆白﹐眾與涉波而去﹐水患之多爲可知也。

水患多則徵人勞。

「君子所貴乎道者三」﹐猶「王天下有三重焉」﹐言也﹐動也﹐行也。

君子所貴乎道﹐求之身而已﹔言﹑行﹑動皆本諸身之道﹐立其本而中和致﹐乃可以制禮作樂。若讀數文章稽於眾﹐習之者能贊之﹐猶籩豆之事﹐任之有司可也。故道以反經爲大。

耇造徳降﹐則民誠和而鳳可致﹔故鳴鳥聞﹐所以爲和气之應也。「誠」﹐當作「諴」

天地人物之气﹐其原一也。民和則天和不幹﹐天和則物效其和﹐徳施普降﹐和气達於萬民﹐而物應之不爽矣。

九疇次敍﹕民資以生﹐莫先天材﹐故首曰五行﹔

疇﹐事也﹔九事皆帝王臨民之大法。五行者﹐非天化之止於此﹐亦非天之秩分五者而不相爲通﹐特以民生所資﹐厚生利用﹐需此五者﹐故炎上﹑潤下﹑曲直﹑從革﹑稼穡及五味﹐皆就人所資用者言之。五行﹐天產之才以養民﹐而善用之者君道也﹔五事﹐天命之性以明民﹐而善用之者君徳也﹔皆切乎民事而言﹐故曰範﹐曰疇。漢以後儒者不察﹐雜引術數家言﹐分配支離﹐皆不明於《洪範》之旨﹔而醫卜星命之流﹐因緣附會以生克休王之鄙說。張子決言其爲資生之材以辟邪說﹐韙矣。

君天下必先正己﹐故次五事﹔

正己而後可正人﹐踐形盡性﹐所以正己。

己正然後邦得而治﹐故次八政﹔

八政以節宣五行而立爲常典。

政不時舉必昏﹐故次五紀﹔

合於天乃順於人。

五紀明然後時措得中﹐故次建皇極﹔

極建則隨時以處中。

求大中不可不知權﹐故次三徳﹔

剛柔正直﹐各適其宜﹐權也。

權必有疑﹐故次稽疑﹔循常而行﹐人謀定則可不待卜筮﹐行權有疑﹐而後決之以鬼謀。

可徵然後疑決﹐故次庶徵﹔卜筮隱而天象顯。

福極徵﹐然後可不勞而治﹐故九以向勸終焉。刑賞合天則大法行﹐而非徒恃法也。

五爲數中﹐故皇極處之﹔權過中而合義者也﹐故三徳處六。次敍之說﹐亦理之一端。以洛書証之﹐抑有不盡然者﹐讀者不必泥也。

「親親尊尊」。周道也。

又曰「親親尊賢」。周公治魯之道。

義𨿽各施﹐然而親均則尊其尊﹐尊均則親其親爲可矣。親尊互酌而重者見矣。

若親均尊均﹐則齒不可以不先﹐此施於有親者不疑。昭穆亦序齒之推也。

若尊賢之等﹐則於親之殺﹐必權而後行。賢均則以親疏尊卑爲等。

急親賢爲堯﹑舜之道﹐親賢﹐謂親而賢者。

然則親之賢先得之於疏之賢者爲必然。先得﹐急之也﹔謂先舉而尊之。

堯明俊徳於九族而九族睦﹐明﹐顯也﹔表而尊之﹐則人皆諭於爲善之榮。

章俊徳於百姓而萬邦協﹐黎民雍﹔九族之賢旣舉而後舉庶士。百姓﹐謂百官賜族姓者。

臯陶亦以惇敍九族﹑庶明勵翼爲邇可遠之道﹔庶明﹐庶士之賢者。邇可遠﹐謂卽邇以及遠。

則九族勉敬之人固先明之﹐然後遠者可次敍而及。周道以親親爲本﹐一堯﹑舜之道也。

《大學》謂「克明俊徳」爲自明其徳﹐不若孔氏之注愈。

義民﹐安分之良民而已﹔僅免於惡而不足與爲善。

俊民﹐俊徳之民也。俊﹐大也﹔徳大則所施亦大。

官能則準牧無義民﹐鄕黨自好者﹐可使安於野而不可使在官。

治昏則俊民用散。

取小善而棄大徳﹐昏主之所以壞風俗也﹔𨿽聖世不能無鄕原﹐惟置而不用﹐則不足以賊徳。

五言樂語﹐歌詠五徳之言也。

樂語﹐所歌之文詞。

「卜不習吉」﹐言卜官將占﹐先決問人心﹐有疑乃卜﹐無疑則否。

理顯於明而故索之幽﹐徒亂徳而已。

「朕志無疑﹐人謀僉同」。故無所用卜﹔鬼神必依﹐龜筮必從。

幽明無二理。

故不必卜筮﹐玩習其吉以瀆神也。

謀已決而欲得吉占﹐玩神以自快而已。

衍忒未分﹐有悔吝之防﹐此卜筮之所由作也。

衍忒﹐數之過也。事非常而過於常數﹐爲之則悔﹐不爲則吝﹐故卜筮以決之。若吉凶之數適如其理﹐則受人之天下而不辭﹐蹈白刃而不避﹐何卜筮之有﹗卜筮者﹐所以審在己之悔吝﹐而非爲吉凶也。王禘篇

此篇略釋《三禮》之義﹐皆禮之大者﹐先王所以順天之秩敍而精其義者也。張子之學以立禮爲本﹐而言禮則辧其大而遺其細。蓋大經有一定之理﹐而恭敬﹑撙節﹑退讓之宜﹐則存乎人之隨時以處中﹐而不在乎度數之察也。

「禮不王不禘」﹐則知諸侯歲闕一祭爲不禘明矣。

謂夏﹑商春礿夏禘﹐卽於夏季時享行大禘﹐諸侯不禘﹐則夏不祭。

至周以祠爲春﹐以禴爲夏﹐宗廟歲六享﹐則二享四祭爲六矣。

二享﹕禘﹑祫﹔四祭﹕祠﹑禴﹑嘗﹑烝。

諸侯不禘﹐其四享與﹗

四時之祭闕其一﹐合祫而四。周制﹐諸侯各以其方助祭天子﹐故其時不行宗廟之祭。

夏﹑商諸侯﹐夏特一祫﹐《王制》謂「礿則不禘﹐禘則不嘗」﹐假其名以見時祀之數爾﹔作《記》者不知文之害意﹐過矣。

《王制》蓋謂諸侯祠則不礿﹐礿則不嘗﹐亦言闕一祭爾。假夏﹑商時享之名謂礿爲禘﹐於文未審﹐恐讀者不察﹐且疑諸侯之亦禘﹐害於禮矣。夏﹑商諸侯﹐夏時天子大禘之時而祫祭﹐非禘也。作《記》者﹐漢文帝博士。

禘於夏﹑周當是「商」字之訛爲春夏﹐嘗於夏﹑商爲秋冬﹐作《記》者交舉﹐以二气對互而言爾。言禘以該礿﹐言嘗以該烝﹐《禮記》專言禘嘗者﹐以陰陽二气之變﹐故於夏秋之交相對而言﹐略春冬而舉夏秋﹐要以夏﹑商之禮爲名﹔若周﹐則禘在時享之外。

享嘗云者﹐享爲追享朝享﹐禘亦其一爾。

所自出之帝遠矣﹐故云追享。朝享者﹐諸侯覲王亦有享禮﹐以下奉上之通詞﹐故禘亦可云享。

嘗以配享﹐亦對舉秋冬而言也。夏﹑商以禘爲時祭﹐知追事之必在夏也。

謂夏﹑商因夏之時祭而行大禘﹐故以與嘗對舉﹐嘗言秋冬﹐享言春夏。

然則夏﹑商天子﹐歲乃五享﹐

謂五祭。

禘列四祭﹐並祫而五也。

以不王不禘﹐禘爲大享﹐故知夏禘之外不更別行時祭。

周攺禘爲禴﹐

則天子享六﹐禘祫給二祭﹐於四祭外別舉之。

諸侯不禘﹐祫而不禘。

又歲闕一祭﹐則亦四而已矣。《王制》所謂天子犆礿﹑祫禘﹑祫嘗﹑祫烝﹐旣以禘爲時祭﹐則祫可同時而舉。自注﹕礿以物薄﹐而犆嘗從舊

祫禘云者﹐據夏﹑商而言﹔祫禘﹑祫嘗﹑祫烝﹐謂隨三時可並行祫祭。

諸侯礿犆﹐自注﹕如天子禘一犆一祫﹐言於夏禘之時正爲一祭﹐

不祫也。

特一祫而已。

祫隨秋冬行之。

然則不王不禘﹐又著見於此矣。

大禘不得言犆言祫﹔諸侯之言禘﹐非禘也﹐孟夏時享之名也。

又云嘗祫烝祫﹐則嘗蒸且祫無疑矣。

秋嘗冬烝﹐可於一時並行﹐祫祭實止一祫也。

若周制亦當闕一時之祭﹐則當云諸侯祠則不禴﹐禴則不嘗。

以夏﹑商之禮言﹐故云禘。若以周制言之﹐則當云祠禴﹐不當云礿禘﹔作《記》者雜用三代之文﹐故害於意。反復釋此﹐所以申明不王不禘之大義。

庶子不祭祖﹐自注﹕不止言王考而已

大夫三廟而上﹐皆有祖廟祀始受命者。

明其宗也﹔自注﹕明宗子當祭也

庶子卽爲大夫﹐不得專立祖廟﹐後世乃可祖之﹔若宗子﹐則𨿽不爲大夫﹐亦必祭祖。

不祭禰﹐自注﹕以父爲親之極甚者﹐故又發此文

上庶子對繼祖之宗子而言﹐此庶子兼對繼禰之宗子而言。苟爲庶子﹐則禰且不祭﹐況祖乎﹗明其宗也。

惟繼禰之宗子乃得祭禰﹔庶子貴﹐以其牲就宗子而行事。

庶子不爲長子斬﹐不繼祖與禰故也。自注﹕此以服言﹐不以祭言﹐故又發此義

凡庶子皆不繼祖﹐卽有繼禰者﹐亦不爲其長子斬﹐況繼禰者𨿽嫡長﹐但繼己而已﹐非祖禰之繼﹐義不得伸。

「庶子不祭殤與無後者」﹐注﹕「不祭殤者﹐父之庶」﹐注﹐鄭氏注也。不繼禰之庶子﹐不繼己之殤。

蓋以殤未足語世數﹐特以己不祭禰﹐故不祭之。

此釋鄭注﹐言殤非父之適孫﹐不足列世數。己旣非繼禰之宗﹐則殤卑賤不得祭。

「不祭無後者﹐祖之庶也」﹐

二句﹐鄭氏注文。於祖爲庶孫﹐𨿽於禰爲適子﹐可以祭殤﹐而不可以祭諸父昆弟之無後者。

𨿽無後﹐以其成人備世數﹐當祔祖以祭之﹐己不祭祖﹐故不得而祭之也。

釋鄭注﹐言己不敢入祖廟而祭﹐則共其祭物而宗子主焉﹐己不祭也。

「祖庶之殤則自祭之也」﹐

二句鄭氏注文。己爲祖庶﹐於禰爲適﹐則可祭己之適殤。

言庶孫則得祭其子之殤者﹐以己爲其祖矣﹐無所祔之也。

釋鄭注﹐言庶子﹐祖之庶也。己之殤﹐己之適長殤﹐己爲其祖者﹐己可祭禰爲殤之祖矣。無所祔﹐言不須祔於己之祖廟。

「凡所祭殤者惟適子」﹐鄭氏注文。此適子﹐謂殤。

此據《禮》天子下祭殤五﹐皆適子適孫之類。故知凡殤非適不得特祭﹐惟從祖祔食。

釋鄭注﹐言必有承祖世爵之貴乃特祭之﹐其他則難世數﹐必祔食乃祭。

「無後者﹐謂諸父昆弟」﹐

鄭氏注文。

殤與無後者如祖廟在小宗之家﹐祭之如在大宗。自注﹕見《曾子問》注

此引伸鄭注而言。祖廟在小宗之家﹐謂大夫更立祖廟別爲一宗者。如在大宗﹐卽祔於小宗家之廟﹐不必合於大宗﹐從祖而已。

殷而上七廟﹐自祖考而下五﹐並遠廟爲祧者二﹐

據《王制》而言。

無不遷之太祖廟。至周有不毀之祖﹐

謂后稷。

則三昭三穆﹐四爲親廟﹐二爲文﹑武二世室﹐並始祖而七。

謂周之親廟止於四世﹐五世則祧。

諸侯無二祧﹐

謂世室。

故五。

四親廟﹐與始封之君而五。

大夫無不遷之祖﹐則一昭一穆﹐

父與王父。

與祖考而三﹐

祖考﹐謂曾祖。大夫不世官﹐祀之三世而止。

故以祖考通謂爲太祖。

名爲太祖﹐實祖考也﹔以西向之尊﹐故稱太祖。

若祫﹐則請於其君﹐並髙祖幹祫之。自注﹕幹祫之﹐不當祫而特祫之也

並﹐合也﹔幹﹐求也。大夫不得合祭﹐貴大夫請於君而得行合食之禮。

孔注「王制謂周制」﹐亦粗及之而不詳爾。

孔注﹐孔穎達疏。《王制》所云﹐非周制也。天子諸侯親廟各四﹐所謂五世而斬也。然二昭二穆必於四世﹐胡氏謂父死子繼﹐兄終弟及﹐皆爲一世﹐則有兄弟踵立﹐如齊桓公四子皆爲君﹐則不得祀其祖﹔且兄弟爲昭穆而昭穆亂﹐其說非也。人君無子﹐則早立繼嗣﹐必以其昭穆﹐其未立者﹐非如漢之衝﹑質﹐君道未成﹐則自私而輕宗廟﹐當以無後祔食之例祔於祖廟﹐而不入世數。可知𨿽天子諸侯無後﹐亦不得特立廟也。

「鋪筵設同幾」﹐疑左右幾一云。

享祖考以妣合食則設同幾。言同者﹐以別於左右各一幾也。疑者﹐釋其疑之謂。

交鬼神異於人﹐故夫婦而同幾。

人道則夫婦有別﹐交祖考者以神道﹐神則陰陽合徳而資生﹐孝子慈孫以其精意感神於漠﹐卽己之志气而神在焉。己爲考妣合一之身﹐不得有陰陽男女之異﹐鬼神無嫌﹐不必別也。

求之或於室﹐或於祊也。

於室者﹐正祭﹔於祊﹐繹祭也。一神而求之多方﹐神無定在也。夫婦同幾而不嫌於同﹐一神兩求而不嫌於異﹐知分合聚散之理﹐然後知禮之精義而入神。

祭社稷五祀百神者﹐以百神之功報天之徳爾。

百神﹐皆天之神所分著者也﹐隨所著而報之。天徳無方體﹐惟天子饗帝然。抑分而使人各效其報﹐以不忘資始之徳。

故以天事鬼神﹐事之至也﹐理之盡也。

事鬼神而歸本於天﹐乃窮理以盡人事之至。淫祀者以鬼事鬼﹐不當於禮﹐其黷甚矣。

「天子因生以賜姓﹐諸侯以字爲謚」當是「氏」字之訛﹐蓋以尊統上﹑卑統下之義。

天子賜諸侯之姓﹐推原其所自生﹐故魯﹑衛同於姬﹐齊﹑紀同於姜﹐本所自出之帝﹐統於一尊﹐所以尊諸侯而上之。諸侯賜大夫之氏﹐因王父之字爲氏﹐不得上統於始祖﹐分族命氏﹐以明其所自出之卑。君臣之分﹐於斯著矣。

「天子因生以賜姓」﹐難以命於下之人﹐亦尊統上之道也。

下之人﹐同姓之大夫也。天子命其大夫之氏﹐亦必分而各使爲氏﹐與侯國同。天子之大夫視侯﹐然惟諸侯則因生賜姓﹐而大夫否﹐尊統於上不得及下也。子男𨿽卑﹐君道也﹔天子之大夫𨿽貴﹐臣道也。

此章舊分爲二﹐今合之。

據《玉藻》﹐疑天子聽朔於明堂﹐諸侯則於太廟﹐就藏朔之處告祖而行。

聽朔﹐頒朔也。諸侯奉朔藏於太廟﹐每月告祖而行。胡氏曰「月﹐王月也。王者贊天敷治﹐自己制之﹐諸侯不敢自專﹐待命於尊親。」

受命祖廟﹐作龜禰宮﹐次序之宜。

此師行之禮﹐受命宜於尊者﹐卜吉宜於親者。

公之士及大夫之眾臣爲「眾臣」﹐公之卿大夫﹑卿大夫之室老及家邑之士爲「貴臣」。

公之士﹐公之眾有司也﹔大夫之眾臣仕於大夫爲羣有司﹐非室老﹐又非宰邑者也。卿﹑大夫﹐公之貴臣﹔室老﹑邑宰﹐大夫之貴臣。

上言「公士」﹐所以別士於公者也﹔

此釋喪禮之文。別士於公﹐與士於家者也。士於家﹐更不在公室眾臣之列﹐愈賤而服愈降。

下言「室老士」﹐所以別士於家者也。

別士於家者﹐於公之士也﹐公之士不爲大夫服。

眾臣杖不以杖卽位﹐疑義與庶子同。

分卑則不得伸其哀。

「適士」﹐疑諸侯薦於天子之士及王朝爵命之通名。

諸侯所薦﹐仕於天子而受三命爲士者﹐與諸侯之士有功而王命之者﹐皆曰適士。適士﹐對庶士之稱。

蓋三命方受位天子之朝﹐於王朝有班位。

一命再命受職受服者﹐疑官長自辟除﹐未有位於王朝﹐故謂之「官師」而已。

官長﹐六官之長﹐諸侯自命者亦如之。

「小事則專達」﹐蓋得自達於其君﹐不俟聞於長者﹐禮所謂「達官」者也。

引《周禮》以證《禮記》達官之義。

所謂「達官之長」者﹐得自達之長也﹔

官皆統於六官爲之長﹐而達官又各有長﹐如今制欽天監行人司遙屬禮部﹐而監正司正又爲之長。

所謂「官師」者﹐次其長者也。然則達官之長必三命而上者﹐官師則中士而再命者﹐庶士則一命爲可知。

《周禮》「小事則專達」﹐天子之官也。諸侯亦有達官之長﹐故以《周禮》推之﹐知其亦有專達之官﹐而有長有貳﹐長上士﹐貳則中﹑下士﹐故達官之長﹐於諸侯爲貴臣。

「賜官」﹐使臣其屬也。自注﹕若卿大夫以室老士爲貴臣﹐未賜官則不得臣其士也

明非但諸侯得有其臣﹐卿大夫旣賜官﹐亦得臣其室老士。

祖廟未毀﹐教於公宮。

女子許嫁﹐教之三月。

則知諸侯於有服族人亦引而親之﹐如家人焉。

女子旣然﹐則男子可知。諸侯絕期﹐而云有服者﹐以士禮推之﹐五世內服屬也。

「下而飲」者﹐不勝者自下堂而受飲也。其爭也﹐爭爲謙讓而已。

自安於不能﹐讓道也。

君子之射﹐以中爲勝﹐不必以貫革爲勝。侯以布﹐鵠以革﹐其不貫革而墜於地者﹐中鵠爲可知矣。

鵠﹐棲皮於布﹐侯之中也。布易貫﹐革難貫﹐至革而墜﹐中可知矣。

此「爲力不同科」之一也。

有力則貫﹐無力則否﹐先王因材取人而不求備﹐於《射禮》見其一。

「知死而不知生﹐傷而不弔。」

傷﹐哭也。

畏﹑厭﹑溺可傷尢甚﹐故特致哀死者﹐

畏﹐兵死﹔厭﹐木石厭死﹔溺﹐沒水死。

不弔生者以異之。

𨿽知生亦不弔﹐蓋哀致於死者﹐則不暇及於生者。而致其親之死於畏﹑厭﹑溺﹐則不孝慈矣﹐𨿽與相知﹐絕之可也。爲君父戰而死者﹐非畏也﹐不在不弔之科。

且「如何不淑」之詞﹐無所施焉。

有故而死﹐無容問之。此舊注文﹐申釋之以明情與文之必稱。

「博依善依」﹐永而歌樂之也﹔

習其音調也。

「雜服」﹐雜習於制數服近之文也。

近﹐猶習也。音調文儀﹐非禮樂之至﹐然器由道設﹐捨器而無以見道。

《春秋》大要﹐天子之事也。

大要﹐謂褒貶寓刑賞之權。

故曰「知我者其惟《春秋》乎﹐罪我者其惟《春秋》乎﹗」

胡氏之說備矣。

「苗而不秀者」與下「不足畏也」爲一說。

一說﹐猶言一章。張子正蒙注卷八終

張子正蒙注卷九乾稱篇上

此篇張子書於四牖示學者﹐題曰訂頑﹔伊川程子以啟爭爲疑﹐攺曰西銘。龜山楊氏疑其有體無用﹐近於墨氏﹐程子爲辧明其理一分殊之義﹐論之詳矣。抑考君子之道﹐自漢以後﹐皆涉獵故迹﹐而不知聖學爲人道之本。然濂溪周子首爲《太極圖說》以究天人合一之原﹐所以明夫人之生也﹐皆天命流行之實﹐而以其神化之粹精爲性﹐乃以爲日用事物當然之理﹐無非陰陽變化自然之秩敍﹐有不可違。然所疑者﹐自太極分爲兩儀﹐運爲五行﹐而乾道成男﹐坤道成女﹐皆乾﹑坤之大徳﹐資生資始﹔則人皆天地之生﹐而父母特其所禪之幾。則人可以不父其父而父天﹐不母其母而母地﹐與《六經》《語》《孟》之言相爲蹠盭﹐而與釋氏眞如緣起之說𨿽異而同。則濂溪之旨﹐必有爲推本天親合一者﹐而後可以合乎人心﹑順乎天理而無敝﹔故張子此篇不容不作﹐而程子一本之說﹐誠得其立言之奧而釋學者之疑。竊嘗沈潛體玩而見其立義之精。其曰「乾稱父﹐坤稱母」﹐初不曰「天吾父﹐地吾母」也。從其大者而言之﹐則乾坤爲父母﹐人物之胥生﹐生於天地之徳也固然矣﹔從其切者而言之﹐則別無所謂乾﹐父卽生我之乾﹐別無所謂坤﹐母卽成我之坤﹔惟生我者其徳統天以流形﹐故稱之曰父﹐惟成我者其徳順天而厚載﹐故稱之曰母。故《書》曰「惟天地萬物父母」﹐統萬物而言之也﹔《詩》曰「欲報之徳﹐昊天罔極」﹐徳者﹐健順之徳﹐則就人之生而切言之也。盡敬以事父﹐則可以事天者在是﹔盡愛以事母﹐則可以事地者在是﹔守身以事親﹐則所以存心養性而事天者在是﹔推仁孝而有兄弟之恩﹑夫婦之義﹑君臣之道﹑朋友之交﹐則所以體天地而仁民愛物者在是。人之與天﹐理气一也﹔而繼之以善﹐成之以性者﹐父母之生我﹐使我有形色以具天性者也。理在气之中﹐而气爲父母之所自分﹐則卽父母而溯之﹐其徳通於天地也﹐無有間矣。若捨父母而親天地﹐𨿽極其心以擴大而企及之﹐而非有惻怛不容已之心動於所不可昧。是故於父而知乾元之大也﹐於母而知坤元之至也﹐此其誠之必幾﹐禽獸且有覺焉﹐而況於人乎﹗故曰「一陰一陽之謂道」﹐乾﹑坤之謂也﹔又曰「繼之者善﹐成之者性」﹐誰繼天而善吾生﹖誰成我而使有性﹖則父母之謂矣。繼之成之﹐卽一陰一陽之道﹐則父母之外﹐天地之髙明博厚﹐非可躐等而與之親﹐而父之爲乾﹑母之爲坤﹐不能離此以求天地之徳﹐亦照然矣。張子此篇﹐補天人相繼之理﹐以孝道盡窮神知化之致﹐使學者不捨閨庭之愛敬﹐而盡致中和以位天地﹑育萬物之大用﹐誠本理之至一者以立言﹐而辟佛﹑老之邪迷﹐挽人心之橫流﹐眞孟子以後所未有也。惜乎程﹑朱二子引而不發﹐未能洞示來玆也﹗此篇朱子摘出別行﹐而張子門人原合於全書﹐今仍附之篇中﹐以明張子學之全體。

乾稱父﹐坤稱母﹔

謂之父母者﹐亦名也﹔其心之心不忍忘﹐必不敢背者﹐所以生名之實也。惟乾之健﹐故不敢背﹐惟坤之順﹐故不忍忘﹐而推致其極﹐察乎天地﹐切求之近以念吾之所生成﹐則太和絪緼﹐中含健順之化﹐誠然而不可昧。故父母之名立﹐而稱天地爲父母﹐迹異而理本同也。朱子曰「天地者其形體﹐迹之與父母異者也﹔乾坤者其性情﹐理之同者也。」

予玆藐焉﹐乃混然中處。

混然﹐合而無間之謂。合父母之生成於一身﹐卽合天地之性情於一心也。

故天地之塞﹐吾其體﹔天地之帥﹐吾其性。

塞者﹐流行充周﹔帥﹐所以主持而行乎秩敍也。塞者﹐气也﹐气以成形﹔帥者﹐志也﹐所謂天地之心也。天地之心﹐性所自出也。父母載乾﹑坤之徳以生成﹐則天地運行之气﹐生物之心在是﹐而吾之形色天性﹐與父母無二﹐卽天地無二也。

民﹐吾同胞﹔物﹐吾與也。

由吾同胞之必友愛﹐交與之必信睦﹐則於民必仁﹐於物必愛之理﹐亦生心而不容已矣。

大君者﹐吾父母宗子﹔其大臣﹐宗子之家相也。

家之有宗子﹐父母所尊奉﹐乃天之秩敍﹐在人心理﹐必奉此而安者。惟其必有是心﹐必有是理﹐故「三月無君則皇皇如也」﹐「居是邦則事其大夫之賢者」﹐皆不容已之誠﹐而人道之所自立也。

尊髙年﹐所以長其長﹔慈孤弱﹐所以幼其幼。

家之有長幼﹐必敬而慈之﹐故心從其類﹐有觸必感。此理人皆有之﹐最爲明切。

聖﹐其合徳﹔賢﹐其秀也。

合徳﹐謂與父母之徳合﹔秀者﹐父母所矜愛之賢子孫也。希聖友賢﹐成身以順親﹐卽所以順天。

凡天下疲癃殘疾煢獨鰥寡﹐皆吾兄弟之顚連而無告者也。

顚連無告而無惻隱之心﹐則兄弟亦可不卹﹐故曰「苟能充之﹐足以保四海﹐苟不充之﹐不足以保妻子」﹐生理之明昧而已。

「於時保之」﹐子之翼也﹔「樂且不憂」﹐純乎孝者也。

守身以敬親而事天﹐則悅親而樂天﹐無小大之異也。

違曰悖徳﹐害仁曰賊﹐濟惡者不才﹔其踐形﹐惟肖者也。

父母繼健順之理以生成﹐吾所求肖者此也。親志以從而無違爲順﹐然有可從﹑不可從之異﹐而理則惟其善而從之者爲順。不從其善而從其不善﹐或至於殘害天理﹐則賊所生之理矣。濟惡而不能幹蠱﹐父母成乎惡而爲天之蠹矣﹔故必踐形斯爲肖子﹐肖乾坤而後肖父母﹐爲父母之肖子﹐則可肖天地矣。故舜所踐者瞽瞍之形﹐而與天合徳。

知化則善述其事﹐窮神則善繼其志。

化者﹐天地生物之事﹔父母之必教育其子﹐亦此事也。善述者﹐必至於知化﹐而引伸之以陶成乎萬物。神者﹐天地生物之心理﹐父母所生气中之理﹐亦卽此也善繼者﹐必神無不存﹐而合撰於乾坤以全至徳。

不愧屋漏爲無忝﹐存心養性爲匪懈。

止惡於幾微﹐存誠於不息﹐聖功之至﹐亦止以敬親之身而卽以昭事上帝矣。

惡旨酒﹐崇伯子之顧養﹔育英才﹐穎封人之錫類。

惟遏欲可以養親﹐可以奉天﹔惟與人爲善﹐則廣吾愛而弘天地之仁。

不弛勞而底豫﹐舜其功也﹔

不可逆者親﹐而有時不能順﹐舜盡誠而終於大順﹐以此知天地之變化剝復無恆﹐而大人撥亂反治﹐惟正己立誠而可挽气化之偏。

無所逃而待烹﹐申生其恭也。

道盡則安命﹐而不以死爲憂﹐蓋生我者乾﹑坤之大徳﹐非己自有生而天奪之。故身爲父母之身﹐殺之生之無可逃之義﹔徳未至於聖﹐無如自靖以俟命。

體其受而歸全者﹐參乎﹔

全形以歸父母﹐全性以歸天地﹐而形色天性初不相離﹐全性乃可以全形。

勇於從而順令者﹐伯奇也。

勇於從﹐不畏難也。乾坤之徳﹐易簡而已﹐而險阻該焉。故父母無不愛之子而不無苦難之令﹐勇於從則皆順矣。

富貴福澤﹐將厚吾之生也﹔貧賤憂戚﹐庸玉汝於成也。

乾坤之徳至矣﹐或厚其生﹐或玉於成﹐皆所以成吾之徳﹔父母之愛與勞﹐體此者也。無往而不體生成之徳﹐何驕怨之有﹗

存﹐吾順事﹔沒﹐吾寧也。

有一日之生﹐則受父母之生於一日﹐卽受天地之化於一日﹐順事以沒﹐事親之事畢﹐而無擾陰陽之和以善所歸﹐則適得吾常而化自正矣。

此章切言君於修身立命存心養性之功﹐皆吾生所不容已之事﹐而卽心以體之﹐則莫切於事親﹐故曰「仁之實﹐事親是也」。事親之中﹐天徳存焉﹐則精義以存誠﹐誠有不容自諉者。若其負父母之生我﹐卽負天地之大徳。學者誠服膺焉﹐非徒擴其量之弘﹐而日乾夕惕之心﹐常有父母以臨之﹐惟恐或蔽於私﹐以悖徳而賊仁﹐則成身之功﹐不待警而自篤矣。程﹑朱二子發明其體之至大﹐而未極其用之至切﹐蓋欲使學者自求之﹐而非可以論說窮其蘊也。乾稱篇下

此篇張子書之東牖以示學者﹐名曰砭愚﹐蓋以砭二氏之愚而明聖道之要﹐程子攺曰東銘。舊說惟「戲言出於思也」以下爲東銘﹐今按十七篇之數﹐則此二篇合爲一篇明矣﹐正之。

凡可狀﹐皆有也﹔

實有其體﹐故可狀。

凡有﹐皆象也﹔

天地之間所有者﹐形質𨿽殊而各肖其所生﹐皆天之所垂象者也。

凡象﹐皆气也。

使之各成其象者﹐皆气所聚也﹐故有陰有陽﹐有柔有剛﹐而聲色﹑臭味﹑性情﹑功效之象著焉。

气之性本虛而神﹐

性﹐謂其自然之良能﹐未聚則虛﹐虛而能有﹐故神。虛則入萬象之中而不礙﹐神則生萬變之質而不窮。

則神與性乃气所固有﹐自其變化不測﹐則謂之神﹔自其化之各成而有其條理﹐以定志趣而效功能者﹐則謂之性。气旣神矣﹐神成理而成乎性矣﹐則气之所至﹐神必行焉﹐性必凝焉﹐故物莫不含神而具性﹐人得其秀而最靈者爾。耳目官骸亦可狀之象﹐凝滯之質﹐而良知良能之靈無不貫徹﹐蓋气在而神與性偕也。

此鬼神所以體物而不遺也。

鬼神者﹐气之往來屈伸者也﹐物以之終﹐以之始﹐孰能遺之。此言天下當有之物﹐皆神之所流行﹐理之所融結﹐大而山澤﹐小而昆虫艸木﹐靈而爲人﹑頑而爲物﹐形形色色﹐重濁凝滯之質气皆淪浹其中﹐與爲屈伸。蓋天包地外而入於地中﹐重泉確石﹐天無不徹之化﹐則卽象可以窮神﹐於形色而見天性﹐所以辟釋氏幻妄起滅﹐老﹑莊有生於無之陋說﹐而示學者不得離皆備之實體以求見性也。

至誠﹐天性也﹔

至誠者﹐實有之至也。目誠能明﹐耳誠能聰﹐思誠能睿﹐子誠能孝﹐臣誠能忠﹐誠有是形則誠有是性﹐此气之保合太和以爲定體者也。

不息﹐天命也。

天之命物﹐於無而使有﹐於有而使不窮﹐屈伸相禪而命之者不已﹐蓋無心而化成﹐無所倚而有所作止﹐方來不倦﹐成功不居﹔是以聰明可以日益﹐仁義可以日充。𨿽在人有學問之事﹐而所以能然者莫非天命。惟天有不息之命﹐故人得成其至誠之體﹔而人能成其至誠之體﹐則可以受天不息之命。不然﹐二气之妙合自流行於兩間﹐而時雨不能潤槁木﹐白日不能炤幽谷﹐命自不息而非其命﹐惟其有形不踐而失吾性也。

人能至誠﹐則性盡而神可窮矣﹔

有至誠之性在形中而盡之﹐則知神之妙萬物也。凡吾身之形﹐天下之物﹐形質嗜欲之粗滯﹐皆神之所不遺者。

不息﹐則命行而化可知矣。

天命不息﹐而人能瞬存息養﹐晨乾夕惕﹐以順天行﹐則刻刻皆與天相陟降﹐而受天之命﹐無有所遺﹐於凡萬物變化﹐萬事險阻﹐皆有百順至當之理﹐隨喜怒哀樂而合於太和﹐所以感人心於和平而贊天地之化育者﹐自無間矣。

學未至知化﹐非眞得也。自注﹕舍气﹐有象否﹖非象﹐有意否﹖

旣言「學必至於知化」﹐又云舍气無象﹑非象無意﹐以見知化之學﹐非索之於虛空變幻之中﹐卽此形形色色庶物人倫之理﹐無一義之不精﹐無一物之不體﹐則極盡乎气之良能而化卽在是﹐此至誠之所以無息。彼不誠無物者﹐以介然之悟﹐立幻妄之教﹐指休歇爲究竟﹐事至物遷而不能繼﹐性之不盡而欲至於命﹐其狂愚甚矣。

有無虛實通爲一物者﹐性也﹔

此理體驗乃知之﹐於有而可不礙其未有﹐於未有而可以爲有﹐非見見聞聞之所能逮。惟性則無無不有﹐無虛不實﹐有而不拘﹐實而不滯。故仁義禮智﹐求其形體﹐皆無也﹐虛也﹔而定爲體﹐發爲用﹐則皆有也﹐實也。耳之聰﹐目之明﹐心之睿﹐麗於事物者﹐皆有也﹐實也﹔而用之不測﹐則無也﹐虛也。至誠者﹐無而有﹐虛而實者也﹐此性之體撰爲然也。

不能爲一﹐非盡性也。

視之而見﹐聽之而聞﹐則謂之有﹔目窮於視﹐耳窮於徳﹐則謂之無﹔功效可居﹐則謂之實﹔頑然寂靜﹐則謂之虛﹐故老氏以兩間爲橐龠﹐釋氏以法界爲夢幻﹐知有之有﹐而不知無之有﹔知虛之虛﹐而不知虛之實﹐因謂實不可居而有爲妄。此正彼所謂徇耳目﹑內通而外於心知﹐捏目生花﹐自迷其頭者﹐而謂之盡性﹐可乎﹖

飲食男女皆性也﹐

理皆行乎其中也。

是烏可滅﹗

釋﹑老亦非能滅之﹐姑爲之說爾。

然則有無皆性也﹐是豈無對﹗

老﹑釋以無在有外﹐夐然無對之孤光爲性﹐惟不知神之與气﹐气之與形﹐相淪貫而爲一體﹐虛者乃實之藏﹐而特聞見之所不逮爾。

莊﹑老﹑浮屠爲此說久矣﹐果暢眞理乎﹖

莊﹑老言虛無﹐言體之無也﹔浮屠言寂滅﹐言用之無也﹔而浮屠所云眞空者﹐則亦銷用以歸於無體。蓋晉﹑宋間人緣飾浮屠以莊﹑老之論﹐故教𨿽異而實同﹐其以飲食男女爲妄﹐而廣徒眾以聚食﹐天理終不可滅。惟以孩提之愛爲貪癡﹐父母爲愛惑所感﹐毀人倫﹐滅天理﹐同於盜賊禽獸爾。

天包載萬物於內﹐所感所性﹐乾坤﹑陰陽二端而已﹔

陰陽實體﹐乾坤其徳也。體立於未形之中﹐而徳各效焉﹐所性也。有陰則必順以感乎陽﹐有陽則必健以感乎陰﹐相感以動而生生不息﹐因使各得陰陽之撰以成體而又生其感。

無內外之合﹐無耳目之引取﹐與人物蕞然異矣。

人物各成其蕞然之形﹐性藏不著而感以其畛﹐故見物爲外﹐見己爲內﹐色引其目而目蔽於色﹐聲引其耳而耳蔽於聲﹐因以所見聞者爲有﹐不可見聞者爲無﹐不能如天地之陰陽渾合﹐包萬物之屈伸而無所蔽也。

人能盡性知天﹐不爲蕞然起見﹐則幾矣。

知其性之無不有而感以其動﹐感則明﹐不感則幽﹐未嘗無也﹐此不爲耳目蕞然之見聞所域者也。

有無一﹐內外合。自注﹕庸聖同

𨿽愚不肖﹐苟非二氏之徒愚於所不見﹐則於見聞之外﹐亦不昧其有理﹐人倫庶物之中﹐亦不昧其有不可見之理而不可滅﹐此有無之一﹐庸之同於聖也。旣已爲人﹐則感必因乎其類﹐目合於色﹐口合於食﹐苟非如二氏之愚﹐欲閉內而滅外﹐使不得合﹐則𨿽聖人不能捨此而生其知覺﹐但卽此而得其理爾。此內外之合﹐聖之同於庸也。

此人心之所自來也。

內心合外物以啟覺﹐心乃生焉﹐而於未有者知其有也﹔故人於所未見未聞者不能生其心。

若聖人則不專以聞見爲心﹐故能不專以聞見爲用。

流俗以逐聞見爲用﹐釋﹑老以滅聞見爲用﹐皆以聞見爲心故也。昧其有無通一之性﹐則不知無之本有﹐而有者正所以載太虛之理。此盡心存神之功﹐惟聖人能純體之﹐超乎聞見﹐而聞見皆資以備道也。

此章舊連下節爲一﹐今分之。

無所不感者﹐虛也﹔感卽合也﹐咸也。

至虛之中﹐陰陽之撰具焉﹐絪緼不息﹐必無止機。故一物去而一物生﹐一事已而一事興﹐一念息而一念起﹐以生生無窮﹐而盡天下之理﹐皆太虛之和气必動之幾也。陰陽合而後仁義行﹐倫物正﹐感之效也﹔無所不合﹐感之周徧者也﹐故謂之咸。然則莫妙於感﹐而大經之正﹐百順之理在焉﹐二氏欲滅之﹐愚矣。

以萬物本一﹐故一能合異﹔以其能合異﹐故謂之感﹔若非有異則無合。

天下之物﹐皆天命所流行﹐太和所屈伸之化﹐旣有形而又各成其陰陽剛柔之體﹐故一而異﹐惟其本一﹐故能合﹔惟其異﹐故必相須以成而有合。然則感而合者﹐所以化物之異而適於太和者也﹔非合人倫庶物之異而統於無異﹐則仁義不行。資天下之有以用吾之虛﹐咸之彖辭曰「觀其所感而天地萬物之情見矣。」見其情乃得其理﹐則盡性以合天者﹐必利用此幾而不容滅矣。

天性﹐乾坤﹑陰陽也﹐

我之性﹐乾坤之性﹐皆不越陰陽健順之二端﹐純駁﹑良楛﹑靈蠢﹐隨其質而皆兼體。

二端﹐故有感﹔本一﹐故能合。

健順剛柔﹐相須以濟﹐必感於物以生其用﹐而二端本太和﹐感之斯合矣。以知聲色﹑臭味﹑君臣﹑父子﹑賓主﹑賢愚﹐皆吾性相須以合一之誠﹐不容滅也。

天地生萬物﹐所受𨿽不同﹐皆無須臾之不感﹐所謂性卽天道也。

天地之寒暑雨暘﹑風雷霜露﹑生長收藏﹐皆陰陽相感以爲大用﹐萬物之所自生﹐卽此動幾之成也。故萬物之情﹐無一念之間﹐無一刻之不與物交﹔嗜欲之所自興﹐卽天理之所自出。耽嗜欲者迷於一往﹐感以其蕞然之聞見而不咸爾﹐非果感之爲害也。若君子瞬有存﹐息有養﹐晨乾夕惕﹐以趨時而應物﹐則卽所感以見天地萬物之情﹐無物非性所皆備﹐卽無感而非天道之流行矣。蓋萬物卽天道以爲性﹐陰陽具於中﹐故不窮於感﹐非陰陽相感之外﹐別有寂然空窅者以爲性。釋氏欲卻感以護其蕞然之靈﹐違天害性甚矣。

感者﹐性之神﹔性者﹐感之體。自注﹕在人在天﹐其究一也

健順﹐性也﹔動靜﹐感也﹔陰陽合於太和而相容﹐爲物不貳﹐然而陰陽已自成乎其體性﹐待感而後合以起用。天之生物﹐人之成能﹐非有陰陽之體﹐感無從生﹐非乘乎感以動靜﹐則體中槁而不能起無窮之體。體生神﹐神復立體﹐由神之復立體﹐說者遂謂初無陰陽﹐靜乃生陰﹐動乃生陽﹐是徒知感後之體﹐而不知性在動靜之先本有其體也。

惟屈伸動靜終始之能一也﹐故所以妙萬物而謂之神﹐通萬物而謂之道﹐體萬物而謂之性。

屈伸動靜﹐感也﹐感者﹐因與物相對而始生﹐而萬物之靜躁﹑剛柔﹑吉凶﹑順逆﹐皆太和絪緼之所固有﹐以始於異而終於大同﹐則感𨿽乘乎異而要協於一也。是以神無不妙﹐道無不通﹐皆原於性之無不體﹔在天者本然﹐而人能盡性體道以窮神﹐亦惟不失其感之正爾。

至虛之實﹐實而不固﹔至靜之動﹐動而不窮。

在天者和气絪緼於太虛﹐充塞無間﹐中涵神妙﹐隨形賦牛而不滯。在聖人無私而虛﹐虛以體理﹐無理不實﹔無欲而靜﹐靜以應感﹐無感不通。

實而不固﹐則一而散﹔

天以之並育不害﹐聖人以之與時偕行。

動而不窮﹐則往且來。

天以之運行不息﹐聖人以之屈伸合一﹐是窮神盡性﹐合天之道﹐惟在至虛之實﹐至靜之動而已。流俗滯於物以爲實﹐逐於動而不反﹐異端虛則喪實﹐靜則廢動﹐皆違性而失其神也。

性通極於無﹐气其一物爾。

無﹐謂气未聚﹐形未成﹐在天之神理。此所言气﹐謂成形以後形中之气﹐足以有爲者也。气亦受之於天﹐而神爲之禦﹐理爲之宰﹐非气之卽爲性也。

命稟同於性﹐遇乃適然焉。

天命之以生﹐卽命之以性﹐性善而無惡﹐命亦吉而無凶﹔若否泰﹑利鈍﹐因乎時之所遇﹐天化之屈伸﹐不以一人而設﹐遇之者吉凶殊爾。

人一己百﹐人十己千﹐然有不至﹐猶難語性﹐可以言气。

在气則有愚明﹑柔彊之異﹐而性不異。故善學者存神而气可變化﹐若恃气之淸剛﹐則終有所限。

行同報異﹐猶難語命﹐可以言遇。

比干之死﹐孔﹑孟之窮﹐非天命之使然﹐所遇之時然也。故君子言知命﹑立命而不言安命﹐所安者遇也。以遇爲命者﹐不知命者也。

浮屠明鬼﹐謂有識之死﹐受生循環﹐遂厭苦求免﹐可謂知鬼乎﹖

鬼者﹐歸也﹐歸於太虛之絪緼也。

以人生爲妄﹐可謂知人乎﹖

人者﹐陰陽合徳之神所聚﹐而相陰陽以協天地萬物之居者也。

天人一物﹐輒生取捨﹐可謂知天乎﹖

天之用在人﹐人之體無非天﹐天至虛而實﹐人實而含虛﹐聲色﹑臭味﹑父子﹑君臣﹑賓主﹑賢愚﹐皆天理之所顯現而流行﹐非空之而別有天也。

孔﹑孟所謂天﹐彼所謂道。

道一也﹐在天則爲天道﹐在人則有人道。人之所謂道﹐人道也。人道不違於天﹐然彊求同於天之虛靜﹐則必不可得﹐而終歸於無道。

惑者指「遊魂爲變」爲輪回﹐未之思也。

《易》言「遊魂爲變」﹐謂魂返於天﹐惟天所變化﹐而非人之所能與。儒之駁者﹐惑於浮屠﹐謂死而魂不散﹐遊於兩間爲中陰﹐身復隨因而變四生之果﹐誣聖教以助邪說﹐愚矣﹗

大學當先知天徳﹐知天徳則知聖人﹐知鬼神。

天之所以爲天而化生萬物者﹐太和也﹐陰陽也﹐聚散之神也。聖人﹐體此者也﹔鬼神﹐其聚散之幾也。

今浮屠極論要歸﹐必謂死生轉流﹐非得道不免﹐謂之悟道﹐可乎﹖自注﹕悟則有義有命﹐均死生一天人﹐惟知晝夜﹐通陰陽﹐體之不二

死生流轉﹐無蕞然之形以限之﹐安得復卽一人之神識還爲一人﹐若屈伸乘時﹐則天徳之固然﹐必不能免﹔假令能免﹐亦復何爲﹖生而人﹐死而天﹐人盡人道而天還天徳﹐其以合於陰陽之正者﹐一也。

自其說熾傳中國﹐儒者未容窺聖學門墻﹐已爲引取﹐淪胥其間﹐指爲大道。

由其不窺聖學﹐乍於流俗利欲之中聞淸脫之說﹐意爲歆動﹐或遂譏聖學爲卑近﹐或誣聖學爲一致﹐皆所必然。

其俗達之天下﹐致善惡﹑知愚﹑男女﹑臧獲﹐人人著信。

天下豈有男女﹑臧獲﹑淫坊﹑屠肆而可與語上之理﹖士君子不以爲辱而指之爲大道﹐愚矣哉﹗

使英才閒气﹐生則溺耳目恬習之事﹐長則師世儒宗尙之言﹐遂冥然被驅﹐

如李習之﹑趙閱道﹑張子韶﹐皆英才也﹐被其驅而陷於邪﹐惜哉﹗

因謂聖人可不修而至﹐大道可不學而知。故未識聖人心﹐已謂不必求其迹﹔未見君子志﹐已謂不必事其文。

近世王氏良知之說正若此﹐一以浮屠言語道斷﹑心行路絕﹑迥脫根塵﹑不立知見爲宗。

此人倫所以不察﹐庶物所以不明﹐治所以忽﹐徳所以亂﹐異言滿耳﹐上無禮以防其僞﹐下無學以稽其獘。

王氏之學﹐一傳而爲王畿﹐再傳而爲李贄﹐無忌憚之教立﹐而廉恥喪﹑盜賊興﹐中國淪沒﹐皆惟怠於明倫察物而求逸獲﹐故君父可以不卹﹐名義可以不顧。陸子靜出而宋亡﹐其流禍一也。

自古詖淫邪遁之詞﹐翕然並興﹐一出於佛氏之門者千五百年﹐自非獨立不懼﹐精一自信﹐有大過人之才﹐何以正立其間﹐與之較是非﹑計得失﹖

精者研幾精求﹐必求止於至善﹐惟精而後能一。

釋氏語實際﹐乃知道者所謂誠也﹐天徳也。

旣謂之實際﹐則必實有之而爲事理之所自出﹐惟誠與天徳可以當之。空則不實﹐莽蕩虛枵則無際。

其語到實際﹐則以人生爲幻妄﹐有爲爲疣贅﹐以世界爲陰濁﹐遂厭而不有﹐遺而弗存﹔就使得之﹐乃誠而惡明者也。

釋氏之實際﹐大率以耳目之窮﹐疑其無有者也。生而與世相感﹐𨿽厭之﹐安能離之﹐𨿽遺之﹐安能使之無存﹗自欺而謂有得﹐信爲實而自謂誠﹐於人倫庶物不明矣﹐則固僞而不誠矣。安有誠而惡明者哉﹗

儒者則因明致誠﹐因誠致明﹐故天人合一﹐致學而可以成聖﹐得天而未始遺人﹐《易》所謂不遺﹑不流﹑不過者也。

誠者﹐天之實理﹔明者﹐性之良能。性之良能出於天之實理﹐故交相致﹐而明誠合一。必於人倫庶物﹐研幾﹑精義﹑力行以推致其極﹐馴致於窮神﹐則天下之理得﹐而成位乎其中矣。

彼語𨿽似是﹐觀其發本要歸﹐與吾儒二本殊歸矣。

其發本也﹐下愚厭苦求樂之情﹔其要歸則求必不可得之眞空而已。語似是者﹐謂戒邪淫﹑殺﹑盜之類。

道一而已﹐此是則彼非﹐此非則彼是﹐固不當同日而語。

後世陸子靜﹑王伯安必欲同之。

其言流遁失守﹐

始以白骨微塵爲觀﹐不可行則轉曰事事無礙。

窮大則淫﹐

無量無邊﹐憑空爲猖狂之語。

推行則詖﹐

爲人之所不爲﹐不爲人之所爲。

致曲則邪﹐

下而以金銀琉璃誘貪夫﹐以地獄餓鬼怖懦夫﹐以因果誘布施﹐不耕坐食。

求之一卷之中﹐此獘數數有之。

欲自回互﹐成其妄說故也。

大率知晝夜陰陽﹐則能一性命﹔能知性命﹐則能知聖人﹐知鬼神。彼欲直語太虛﹐不以晝夜陰陽暴其心﹐則是未始見易﹔

西域愚陋之民﹐本不足以知性命。中國之儒者﹐抑不能深研而體驗之﹐而淫於邪說。故聞太虛之名﹐則以爲空無所有而已﹐明則謂之有﹐幽則謂之無﹐豈知錯綜往來﹐易之神乎﹗

未始見易﹐則𨿽欲免陰陽晝夜之累﹐末由也已。

彼欲免累者﹐怖死而已﹐故欲無生。陰陽晝夜﹐本非累也﹔見爲累﹐安能免乎﹗

易且不見﹐又烏能更語眞際﹗

易﹐感之神也。眞際﹐性之體也。

捨眞際而談鬼神﹐妄也。

其言鬼神也﹐無異於淫巫之陋。

所謂實際﹐彼徒能語之而已﹐未始心解也。

正蒙一編﹐所以發實際之藏也。

《易》謂「原始反終故知死生之說」者﹐謂原始而知生﹐則求其終而知死必矣﹐此夫子所以直子路之問而不隱也。

始終﹐非有無之謂也﹔始者聚之始﹐日增而生以盛﹐終者聚之終﹐數盈則日退而息於幽。非有則無以始﹐終而無則亦不謂之終矣﹐所自始者卽所自終。故夫子令子路原始以知終﹐非拒其問之不切而不告也。

體不偏滯﹐乃可謂無方無體。偏滯於晝夜陰陽者﹐物也﹔

滯於有者不知死﹐滯於無者不知生。流俗異端﹐皆執物之滯於陰陽晝夜以爲有無。

若道﹐則兼體而無累也。

爲主於無聲無臭之中而不累於無﹐流行於人倫庶物之繁而不累於有﹐能明太虛之有實﹐乃可知萬象之皆神。

以其兼體﹐故曰「一陰一陽」﹐

言陰陽之均有也。此以靜生陰﹑動生陽言之。

又曰「陰陽不測」﹐

靜而生陰﹐非無陽﹔動而生陽﹐非無陰。

又曰「一闔一辟」﹐

陰受陽施而闔﹐陽施於陰而辟。

又曰「通乎晝夜」。

闔辟陰陽𨿽疊相爲用﹐而道貫其中﹐晝夜一也。語其推行故曰「道」﹐在天爲推行之理﹐在人則率之以行。

語其不測故曰「神」﹐

道爲神所著之迹﹐神乃道之妙也。

語其生生故曰「易」﹐

不滯於一端而貫通乎終始﹐故變易而皆以順乎大經﹐易所著﹐其錯綜化生之象。

其實一物﹐指事異名爾。

道函神而神成乎道﹐易於此生焉﹐則以明夫聚散死生皆在道之中﹐而非滅盡無餘﹐幻妄又起﹐別有出離之道也。

大率天之爲徳﹐虛而善應﹐

吉凶無成心﹐故曰虛。

其應非思慮聰明可求﹐故謂之神。

理有其定﹐合則應﹐或求而不得﹐或不求而得﹐人見其不測﹐不知其有定而謂之神。

老氏況諸谷﹐以此。

老氏見其自然之應﹐而以谷之應聲比之﹐亦相似矣。而谷無聲之實﹐天有應之理﹐則非老氏所知也。

太虛者﹐气之體。

太虛之爲體﹐气也。气未成像﹐人見其虛﹐充周無間者皆气也。

气有陰陽。敔按﹕此二句指陰陽合於太和之气

此動靜之先﹐陰陽之本體也。

屈伸相感之無窮﹐故神之應也無窮﹔

气有陰陽二殊﹐故以異而相感﹐其感者卽其神也。無所不感﹐故神不息而應無窮。

其散無數﹐故神之應也無數。

旣感而成像﹐漸以成形﹐靈蠢﹑大小﹑流峙﹑死生之散殊﹐𨿽各肖其所生而各自爲體﹐不可以數計﹐而神皆行乎其間。無數者﹐不可紀之辭。性情﹑形象﹑色聲﹑臭味﹐無相肖者﹐人事之得失﹑悔吝亦如之。但此陰陽之變化屈伸﹐無有乖越﹐而欲分類自言之﹐則終不可得。邵子以數限之﹐愚所未詳。

𨿽無窮﹐其實湛然﹔

非逐物而應之﹐虛靜而含至理則自應。

𨿽無數﹐其實一而已。

無數者﹐不出陰陽之二端﹔陰陽之合於太和者﹐一也。

陰陽之气﹐散則萬殊﹐人莫知其一也﹔

有形有象之後﹐執形執象之異而不知其本一。

合則混然﹐人不見其殊也。

象未著﹐形未成﹐人但見太虛之同於一色﹐而不知其有陰陽自有無窮之應。

形聚爲物﹐

神在形中。

形潰反原。

形散而气不損。

反原者﹐其遊魂爲變與﹗

遊於太虛以聽天之變化。

所謂變者﹐對聚散﹑存亡爲文﹐

聚而散﹐散而聚﹐故時存時亡。

非如螢雀之化﹐指前後身而爲說也。

散而反原﹐無復有形之蕞然者以拘之。卽前身爲後身﹐釋氏之陋說也。

益物必誠﹐如天之生物﹐日進日息﹔

息﹐長也。誠者﹐如其應得之理而予之﹐不計功﹐不謀利﹐自見爲不容已﹐無所吝而不倦也。誠﹐故於物無所矯彊﹐而因材之篤不妄﹐此天之所以神也。至誠之教育而物自化亦如之﹐惟誠斯感而神。

自益必誠﹐如川之方至﹐日增日得。

以實理爲學﹐貞於一而通於萬﹐則學問思辧皆逢其原﹐非少有得而自恃以止也。自益益人﹐皆惟盡其誠﹐而非在聞見作爲之間﹐此存神之所以百順也。

施之妄﹐學之不勤﹐

恃聰明聞見﹐而不存神以體實理﹐其教人必抑人從己﹐其自爲學必矜妙悟而不求貫通﹐怠於精義﹐必成乎妄也。

欲自益且益人﹐難矣哉﹗

異端之教學以之。

《易》曰「益長裕而不設。」信夫﹗

設者﹐非理所固有﹐隨意所見﹐立科範以求益於其中也。小有所覺﹐大有所迷﹐妾而已矣﹐惟求速獲而倦勤故也。蓋誠原不息﹐息則不誠。張子之言天道﹑聖學﹐皆上達之旨﹐而要歸於不妄而勤﹐所以體自彊不息之天徳﹐爲下學處心用力之實功﹐示學有以企及﹐至深切矣。

將修己﹐必先厚重以自持﹔厚重知學﹐徳乃進而不固矣。

妄而不勤者﹐必輕佻而驕吝﹐誠之不存﹐神去之矣。

忠信進徳﹐惟尙友而急賢﹔欲勝己者親﹐無如攺過之不吝。

過之成也﹐成於徇迹而妄動﹔徇物欲﹐徇意气﹐皆妾感之迹也。攺過不吝﹐反而求之於心之安﹐則賢者樂與之親而气不妄動﹐神乃可存﹐所學皆天徳之實矣。靜專動直﹐气正而不息﹐作聖之功﹐反求諸身心而已也。敔按﹕此章釋《論語》「君子不重」章之旨﹐爲下東銘所元本

戲言出於思也﹐戲動作於謀也。

言動𨿽無大咎﹐而非理所以應然﹐任一時之適者﹐皆戲也。心無遊泆之情﹐則戲言何自而生﹔不謀非所當爲之事﹐則戲動何自而成﹖凝神正气﹐則二者之失亡矣。敔按﹕此「思」字猶《易》「朋從爾思」之思

發乎聲﹐見乎四支﹐謂非己心﹐不明也﹔欲人無己疑﹐不能也。

見於身則已動其心﹐加於人則人見其妄﹐而謂偶然言動﹐無關得失乎﹗蘇子瞻之所以淫暱而召禍也。

過言非心也﹐過動非誠也。

非物理之應得﹐任聞見之小辧以言動﹐𨿽始非不善而終成乎惡﹐謂之過。非心者﹐非其初心﹐非誠者﹐非心之實得。敔按﹕心者﹐自盡之心﹔誠者﹐實有之理﹐忠信是也

失於聲﹐繆迷其四體﹐謂己當然﹐自誣也﹔欲他人己從﹐誣人也。

始亦有意於善﹐而過則終成乎惡矣。不存誠精義以求至當﹐自恃其初心之近道自誣﹐則未有能彊人者也。王介甫之所以怙過而取之於天下也。

或者以出於心者歸咎爲己戲﹐失於思者自誣爲己誠﹔敔按﹕出於實心者必不戲﹐失於浮思者必不誠

謂爲戲﹐無傷於大義﹔誣爲誠﹐謂可不怍於天人﹔自命爲君子而成乎妄人。

不知戒其出汝者﹐歸咎其不出汝者﹐長傲且遂非﹐不知孰甚焉﹗敔按﹕戒其出汝者﹐謂戒其朋從之思﹔歸咎其不出汝者﹐謂心不自盡﹐歸咎於偶戲

謂己戲而人何疑之已甚﹐謂偶有過而人不相諒以信從﹐則怨天尢人﹐而不知下學之不立其基也。重則無戲﹐攺則無過﹐瞬有存﹐息有養﹐何暇至於戲﹗過豈有不知﹐知豈有復行者乎﹗合天存神之學﹐切於身心者如此﹐下學而作聖之功在矣﹐盡己而化物之道存矣﹐故正蒙以此終焉。張子正蒙注卷九終

