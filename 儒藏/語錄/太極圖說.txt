太極圖說

周濂溪

無極而太極。

太極動而生陽﹐動極而靜﹔靜而生陰﹐靜極復動。一動一靜﹐互爲其根﹔分陰分陽﹐兩儀立焉。

陽變陰合﹐而生水﹑火﹑木﹑金﹑土。五气順布﹐四時行焉。

五行﹐一陰陽也﹔陰陽﹐一太極也﹔太極﹐本無極也。五行之生也﹐各一其性。

無極之眞﹐二五之精﹐妙合而凝。乾道成男﹐坤道成女﹔二气交感﹐化生萬物。萬物生生而變化無窮焉。

惟人也﹐得其秀而最靈。形旣生矣﹐神發知矣。五性感動而善惡分﹐萬事出矣。

聖人定之以中正仁義﹝自注﹕聖人之道﹐仁義中正而已矣﹞而主靜﹝自注﹕無欲故靜﹞﹐立人極焉。故聖人與天地合其徳﹑日月合其明﹑四時合其序﹑鬼神合其吉凶。

君子修之吉﹐小人悖之凶。

故曰「立天之道曰陰與陽﹐立地之道曰柔與剛﹐立人之道曰仁與義。」又曰「原始反終﹐故知死生之說。」

大哉易也﹐斯其至矣﹗

太極圖說解﹝附辯﹞

朱子

無極而太極上天之載﹐無聲無臭﹐而實造化之樞紐﹐品匯之根底也。故曰「無極而太極。」非太極之外﹐復有無極也。

太極動而生陽﹐動極而靜﹔靜而生陰﹐靜極復動。一動一靜﹐互爲其根﹔分陰分陽﹐兩儀立焉太極之有動靜﹐是天命之流行也﹐所謂「一陰一陽之謂道」。誠者﹐聖人之本﹐物之始終﹐而命之道也。其動也﹐誠之通也﹐繼之者善﹐萬物之所資以始也﹔其靜也﹐誠之復也﹐成之者性﹐萬物各正其性命也。動極而靜﹐靜極復動﹐一動一靜﹐互爲其根﹐命之所以流行而不已也﹔動而生陽﹐靜而生陰﹐分陰分陽﹐兩儀立焉﹐分之所以一定而不移也。蓋太極者﹐本然之妙也﹔動靜者﹐所乘之機也。太極﹐形而上之道也﹔陰陽﹐形而下之器也。是以自其著者而觀之﹐則動靜不同時﹐陰陽不同位﹐而太極無不在焉﹔自其微者而觀之﹐則沖漠無朕﹐而動靜﹑陰陽之理﹐已悉具於其中矣。𨿽然﹐推之於前﹐而不見其始之合﹔引之於後﹐而不見其終之離也。故程子曰「動靜無端﹐陰陽無始。」非知道者﹐孰能識之。

陽變陰合﹐而生水﹑火﹑木﹑金﹑土。五气順布﹐四時行焉有太極﹐則一動一靜而兩儀分﹔有陰陽﹐則一變一合而五行具。然五行者﹐質具於地﹐而气行於天者也。以質而語其生之序﹐則曰水﹑火﹑木﹑金﹑土﹐而水﹑木﹐陽也﹐火﹑金﹐陰也﹔以气而語其行之序﹐則曰木﹑火﹑土﹑金﹑水﹐而木﹑火﹐陽也﹐金﹑水﹐陰也。又統而言之﹐則气陽而質陰也﹔又錯而言之﹐則動陽而靜陰也。蓋五行之變﹐至於不可窮﹐然無適而非陰陽之道。至其所以爲陰陽者﹐則又無適而非太極之本然也﹐夫豈有所虧欠間隔哉﹗

五行﹐一陰陽也﹔陰陽﹐一太極也﹔太極﹐本無極也。五行之生也﹐各一其性五行具﹐則造化發育之具無不備矣﹐故又卽此而推本之﹐以明其渾然一體﹐莫非無極之妙﹔而無極之妙﹐亦未嘗不各具於一物之中也。蓋五行異質﹐四時異气﹐而皆不能外乎陰陽﹔陰陽異位﹐動靜異時﹐而皆不能離乎太極。至於所以爲太極者﹐又初無聲臭之可言﹐是性之本體然也。天下豈有性外之物哉﹗然五行之生﹐隨其气質而所稟不同﹐所謂「各一其性」也。各一其性﹐則渾然太極之全體﹐無不各具於一物之中﹐而性之無所不在﹐又可見矣。

無極之眞﹐二五之精﹐妙合而凝。「乾道成男﹐坤道成女」﹐二气交感﹐化生萬物。萬物

生生﹐而變化無窮焉夫天下無性外之物﹐而性無不在﹐此無極﹑二五所以混融而無閒者也﹐所謂「妙合」者也。「眞」以理言﹐無妄之謂也﹔「精」以气言﹐不二之名也﹔「凝」者﹐聚也﹐气聚而成形也。蓋性爲之主﹐而陰陽五行爲之經緯錯綜﹐又各以類凝聚而成形焉。陽而健者成男﹐則父之道也﹔陰而順者成女﹐則母之道也。是人物之始﹐以气化而生者也。气聚成形﹐則形交气感﹐遂以形化﹐而人物生生﹐變化無窮矣。自男女而觀之﹐則男女各一其性﹐而男女一太極也﹔自萬物而觀之﹐則萬物各一其性﹐而萬物一太極也。蓋合而言之﹐萬物統體一太極也﹔分而言之﹐一物各具一太極也。所謂天下無性外之物﹐而性無不在者﹐於此尢可以見其全矣。子思子曰「君子語大﹐天下莫能載焉﹔語小﹐天下莫能破焉。」此之謂也。

惟人也﹐得其秀而最靈。形旣生矣﹐神發知矣﹐五性感動﹐而善惡分﹐萬事出矣此言眾人具動靜之理﹐而常失之於動也。蓋人物之生﹐莫不有太極之道焉。然陰陽五行﹐气質交運﹐而人之所稟獨得其秀﹐故其心爲最靈﹐而有以不失其性之全﹐所謂天地之心﹐而人之極也。然形生於陰﹐神發於陽﹐五常之性﹐感物而動﹐而陽善﹑陰惡﹐又以類分﹐而五性之殊﹐散爲萬事。蓋二气五行﹐化生萬物﹐其在人者又如此。自非聖人全體太極有以定之﹐則欲動情勝﹐利害相攻﹐人極不立﹐而違禽獸不遠矣。

聖人定之以中正仁義。聖人之道﹐仁義中正而已矣﹐而主靜。無欲故靜。立人極焉。故「聖人與天地合其徳﹐日月合其明﹐四時合其序﹐鬼神合其吉凶」此言聖人全動靜之徳﹐而常本之於靜也。蓋人稟陰陽五行之秀气以生﹐而聖人之生﹐又得其秀之秀者。是以其行之也中﹐其處之也正﹐其發之也仁﹐其裁之也義。蓋一動一靜﹐莫不有以全夫太極之道﹐而無所虧焉﹐則向之所謂欲動情勝﹑利害相攻者﹐於此乎定矣。然靜者誠之復﹐而性之眞也。茍非此心寂然無欲而靜﹐則又何以酬酢事物之變﹐而一天下之動哉﹗故聖人中正仁義﹐動靜周流﹐而其動也必主乎靜。此其所以成位乎中﹐而天地日月﹑四時鬼神﹐有所不能違也。蓋必體立﹑而後用有以行﹐若程子論乾坤動靜﹐而曰「不專一則不能直遂﹐不翕聚則不能發散」﹐亦此意爾。

君子修之吉﹐小人悖之凶聖人太極之全體﹐一動一靜﹐無適而非中正仁義之極﹐蓋不假修爲而自然也。未至此而修之﹐君子之所以吉也﹔不知此而悖之﹐小人之所以凶也。修之悖之﹐亦在乎敬肆之閒而已矣。敬則欲寡而理明﹐寡之又寡﹐以至於無﹐則靜虛動直﹐而聖可學矣。

故曰「立天之道﹐曰陰與陽﹔立地之道﹐曰柔與剛﹔立人之道﹐曰仁與義。」又曰「原始反終﹐故知死生之說。」陰陽成像﹐天道之所以立也﹔剛柔成質﹐地道之所以立也﹔仁義成徳﹐人道之所以立也。道一而已﹐隨事著見﹐故有三才之別﹐而於其中又各有體用之分焉﹐其實則一太極也。陽也﹐剛也﹐仁也﹐物之始也﹔陰也﹐柔也﹐義也﹐物之終也。能原其始﹐而知所以生﹐則反其終而知所以死矣。此天地之閒﹐綱紀造化﹐流行古今﹐不言之妙。聖人作易﹐其大意蓋不出此﹐故引之以證其說。

大哉易也﹐斯其至矣﹗易之書﹐廣大悉備﹐然語其至極﹐則此圖盡之。其指豈不深哉﹗抑嘗聞之﹐程子昆弟之學於周子也﹐周子手是圖以授之。程子之言性與天道﹐多出於此。然卒未嘗明以此圖示人﹐是則必有微意焉。學者亦不可以不知也。

附辯

愚旣爲此說﹐讀者病其分裂已甚﹐辧詰紛然﹐苦於酬應之不給也﹐故總而論之。

大抵難者﹐或謂不當以繼善成性分陰陽﹐或謂不當以太極陰陽分道器﹐或謂不當以仁義中正分體用﹐或謂不當言一物各具一太極。又有謂體用一源﹐不可言體立而後用行者﹔又有謂仁爲統體﹐不可偏指爲陽動者﹔又有謂仁義中正之分﹐不當反其類者。是數者之說﹐亦皆有理。然惜其於聖賢之意﹐皆得其一而遺其二也。夫道體之全﹐渾然一致﹐而精粗本末﹑內外賓主之分﹐粲然於其中﹐有不可以毫釐差者。此聖賢之言﹐所以或離或合﹐或異或同﹐而乃所以爲道體之全也。今徒知所謂渾然者之爲大而樂言之﹐而不知夫所謂粲然者之未始相離也。是以信同疑異﹐喜合惡離﹐其論每陷於一偏﹐卒爲無星之稱﹑無寸之尺而已。豈不誤哉﹗

夫善之與性﹐不可謂有二物﹐明矣﹗然繼之者善﹐自其陰陽變化而言也﹔成之者性﹐自夫人物稟受而言也。陰陽變化﹐流行而未始有窮﹐陽之動也﹔人物稟受﹐一定而不可易﹐陰之靜也。以此辧之﹐則亦安得無二者之分哉﹗然性善﹐形而上者也﹔陰陽﹐形而下者也。周子之意﹐亦豈直指善爲陽而性爲陰哉。但話其分﹐則以爲當屬之此耳。陰陽太極﹐不可謂有二理必矣。然太極無象﹐而陰陽有气﹐則亦安得而無上下之殊哉﹗此其所以爲道器之別也。故程子曰「形而上爲道﹐形而下爲器﹐須著如此說。然器﹐亦道也﹔道﹐亦器也。」得此意而推之﹐則庶乎其不偏矣。仁義中正﹐同乎一理者也。而析爲體用﹐誠若有未安者。然仁者﹐善之長也﹔中者﹐嘉之會也﹔義者﹐利之宜也﹔正者﹐貞之體也。而元亨者﹐誠之通也﹔利貞者﹐誠之復也。是則安得爲無體用之分哉﹗萬物之生﹐同一太極者也。而謂其各具﹐則亦有可疑者。然一物之中﹐天理完具﹐不相假借﹐不相陵奪﹐此統之所以有宗﹐會之所以有元也。是則安得不曰各具一太極哉﹗

若夫所謂體用一源者﹐程子之言蓋已密矣。其曰「體用一源」者﹐以至微之理言之﹐則沖漠無朕﹐而萬象昭然已具也。其曰「顯微無閒」者﹐以至著之象言之﹐則卽事卽物﹐而此理無乎不在也。言理則先體而後用﹐蓋舉體而用之理已具﹐是所以爲一源也。言事則先顯而後微﹐蓋卽事而理之體可見﹐是所以爲無閒也。然則所謂一源者﹐是豈漫無精粗先後之可言哉﹖況旣曰體立而後用行﹐則亦不嫌於先有此而後有彼矣。

所謂仁爲統體者﹐則程子所謂專言之而包四者是也。然其言蓋曰四徳之元﹐猶五常之仁﹐偏言則一事﹐專言則包四者﹐則是仁之所以包夫四者﹐固未嘗離夫偏言之一事﹐亦未有不識夫偏言之一事而可以驟語夫專言之統體者也。況此圖以仁配義﹐而復以中正參焉。又與陰陽﹑剛柔爲類﹐則亦不得爲專言之矣﹐安得遽以夫統體者言之﹐而昧夫陰陽動靜之別哉﹖至於中之爲用﹐則以無過不及者言之﹐而非指所謂未發之中也。仁不爲體﹐則亦以偏言一事者言之﹐而非指所謂專言之仁也。對此而言﹐則正者所以爲中之榦﹐而義者所以爲仁之質﹐又可知矣。其爲體用﹐亦豈爲無說哉﹖

大抵周子之爲是書﹐語意峻潔而混成﹐條理精密而疏暢。讀者誠能虛心一意﹐反覆潛玩﹐而毋以先入之說亂焉﹐則庶幾其有得乎周子之心﹐而無疑於紛紛之說矣。

《太極圖說述解》﹝附詩﹞

曹月川

太極圖說

無極而太極。

「無極而太極」﹐只是說無形而有理。所謂太極者﹐只二气五行之理﹐非別有物爲太極也。「無」謂無形象﹑無聲气﹑無方所。「極」謂至極﹐理之別名也。「太」者﹐大無以加之稱。天地間凡有形象﹑聲气﹑方所者﹐皆不甚大。如此極者﹐𨿽無聲气﹐而有形象﹑方所焉。惟理﹐則無形象之可見﹐無聲气之可聞﹐無方所之可指﹐而實充塞天地﹐貫徹古今﹐大孰加焉﹖自孟子而後﹐眞知灼見﹐惟一周子耳。故其言曰「無極而太極。」而朱子釋之曰「上天之載﹐無聲無臭﹐「載」字﹐《詩》本以事言﹐《中庸》引之而斷章取義﹐則以理言。此則本《中庸》之義﹐而言理無聲气。而實造化之樞紐﹐品匯之根底也。故曰﹕『無極而太極。』非太極之外﹐復有無極也。太極者﹐本然之妙﹐而有動靜焉。動靜者﹐所乘之機也﹐而無止息焉。且太極之有動靜﹐是天命之流行也﹐所謂『一陰一陽之謂道』。誠者﹐聖人之本﹐物之終始﹐而命之道也。」

太極動而生陽﹐

其動也﹐誠之通也﹐是繼之者善﹐屬陽﹐故曰生陽﹐而萬物之所資以始也。

動極而靜﹔

極者﹐終也。動不常動﹐故動之終則有靜焉。

靜而生陰﹐

其靜也﹐誠之復也﹐是成之者性﹐屬陰﹐故曰生陰﹐而萬物各正其性命也。

靜極復動。

靜不常靜﹐故靜之終則又動焉。

一動一靜﹐互爲其根﹔

太極之動﹐不生於動而生於靜﹐是靜爲動之根。太極之靜﹐不生於靜而生於動﹐是動爲靜之根。

分陰分陽﹐兩儀立焉。

靜﹐則太極之體立而陰以分﹔動﹐則太極之用行而陽以分。於是天地定位而兩儀立矣。其曰「動極而靜」﹐「靜極復動」﹐「一動一靜﹐互爲其根」﹐是命之所以流行而不已也﹔其曰「動而生陽」﹐「靜而生陰」﹐「分陰分陽﹐兩儀立焉」﹐是分之所以一定而不移也。蓋太極﹐形而上之道也﹔陰陽﹐形而下之器也。是以自其著者而觀之﹐則動靜不同時﹐陰陽不同位﹐而太極無不在焉﹔自其微者而觀之﹐則沖漠無朕﹐而動靜﹑陰陽之理﹐已悉具於其中矣。𨿽然﹐推之於前﹐而不見其始之合﹔引之於後﹐而不見其終之離也。故程子曰「動靜無端﹐陰陽無始。」非知道者﹐孰能識之。

陽變陰合﹐而生水﹑火﹑木﹑金﹑土。

陽變而陰﹐而生水與金。陰合而陽﹐而生火與木。土則生於變合之中﹐而陰陽具。

五气順布﹐四時行焉。

自是以來﹐木气布而爲春﹐萬物以生﹔火气布而爲夏﹐萬物以長﹔金气布而爲秋﹐萬物以斂﹔水气布而爲冬﹐萬物以藏﹔土气則寄於四序之間﹐而四時行矣。大抵有太極﹐則一動一靜而兩儀分﹔有陰陽﹐則一變一合而五行具。然五行者﹐質具於地﹐而气行於天者也。以質而語其生之序﹐則曰水﹑火﹑木﹑金﹑土﹐而水﹑木﹐陽也﹐以其通出乎陽動之變也﹐火﹑金﹐陰也﹔以其通出乎陰靜之合也。以气而語其行之序﹐則曰木﹑火﹑土﹑金﹑水﹐而木﹑火﹐陽也﹐以其同居乎陽位也。金﹑水﹐陰也。以其同居乎陰位也。又統而言之﹐則气陽而質陰也﹔五行之成气而行於天者﹐皆曰陽。五行之成形而行於地者﹐皆曰陰。又錯而言之﹐則動陽而靜陰也。水﹑火﹐動而陽者也。木﹑金﹐靜而陰者也。蓋五行之變﹐至於不可窮﹐然無適而非陰陽之道。至其所以爲陰陽者﹐則又無適而非太極之本然也﹐夫豈有所虧欠間隔哉﹗

五行﹐一陰陽也﹔

五行異質﹐四時異气﹐而皆不能外乎陰陽﹐是五行只一陰陽而已。

陰陽﹐一太極也﹔

陰陽異位﹐動靜異時﹐而皆不能離乎太極﹐是陰陽只一太極而已。

太極﹐本無極也。

至於所以爲太極者﹐又初無聲气之可言﹐無形象之可見﹐無方所之可指﹐是性之本體然也。天下豈有性外之物哉﹗

五行之生也﹐各一其性。

性卽太極也。然五行之生﹐隨其气質而所稟不同﹐如「水曰潤下﹐火曰炎上﹐木曰曲直﹐金曰從革」﹐所謂「各一其性」也。各一其性﹐則渾然太極之全體﹐無不各具於一物之中﹐而性之無所不在﹐又可見矣。蓋五行具﹐則造化發育之具無不備矣﹐故又卽此而推本之﹐以明其渾然一體﹐莫非無極之妙﹐亦未嘗不各具於一物之中也。

無極之眞﹐

「眞」以理言﹐無妄之謂也。

二五之精﹐

二﹐陰陽也。五﹐五行也。「精」以气言﹐不二之名也。

妙合而凝。

妙合者﹐理气渾融而無閒也。「凝」者﹐聚也﹐气聚而成形也。蓋性爲之主﹐而陰陽五行爲之經緯錯綜﹐一直一橫曰經緯﹐往來上下曰錯綜。又各以類凝聚而成形焉。則天下無性外之物﹐而性無不在焉。

「乾道成男﹐

乾者﹐陽之气而性之健也。陽而健者成男﹐則父之道也。

坤道成女」﹐

坤者﹐陰之气而性之順也。陰而順者成女﹐則母之道也。

二气交感﹐化生萬物。

於是陰陽二气﹐自相交感﹐則陽施陰受﹐而化生萬類之物﹐是人物之始﹐以气化而生者也。

萬物生生﹐而變化無窮焉。

二五之气﹐聚而成形﹐則人有男女﹐物有牝牡﹔合而成偶﹐則形交气感﹐遂以形化﹐而人物生生﹐變化無窮矣。自男女而觀之﹐則男女各一其性﹐是分而言之﹐而男女一太極也﹔是合而言之。自萬物而觀之﹐則萬物各一其性﹐是分而言之﹐而萬物一太極也。是合而言之。蓋合而言之﹐萬物統體一太極也﹔分而言之﹐一物各具一太極也。所謂天下無性外之物﹐而性無不在者﹐於此尢可以見其全矣。子思子曰「君子語大﹐天下莫能載焉﹔是言其大無外。語小﹐天下莫能破焉。是言其小無內。」此之謂也。

惟人也﹐得其秀而最靈。

𨿽曰人物之生﹐莫不有太極之道焉。然陰陽五行﹐气質交運﹐而人之所稟獨得其秀﹐故其心爲最靈﹐而有以不失其性之全﹐所謂天地之心﹐而人之極也。

形旣生矣﹐

然人之形質﹐旣生於陰靜﹐

神發知矣﹐

則人之精神﹐必發於陽動。

五性感動﹐而善惡分﹐

於是五常之性﹐感物而動﹐而陽善﹑陰惡﹐又以類分。

萬事出矣。

而五性之殊﹐散爲萬事。蓋二气五行﹐化生萬物﹐其在眾人﹐𨿽曰具動靜之理﹐而常失之於動者又如此。自非聖人全體太極有以定之﹐則欲動情勝﹐利害相攻﹐人極不立﹐而違禽獸不遠矣。

聖人定之以中正仁義﹝聖人之道﹐仁義中正而已矣﹞而主靜﹝無欲故靜﹞﹐立人極焉。

此言聖人全動靜之徳﹐而常本之於靜也。蓋人稟陰陽五行之秀气以生﹐而聖人之生﹐又得其秀之秀者。是以其行之也中﹐其處之也正﹐其發之也仁﹐其裁之也義。蓋一動一靜﹐莫不有以全夫太極之道﹐而無所虧焉﹐則所謂欲動情勝﹑利害相攻者﹐於此乎定矣。然靜者誠之復﹐而性之眞。苟非此心寂然無欲而靜﹐則又何以酬酢事物之變﹐而一天下之動哉﹗故聖人中正仁義﹐動靜周流﹐而其動也必主乎靜。是主正義﹐以行中仁﹐而立人極焉。

故「聖人與天地合其徳﹐

此聖人所以成位乎天地之中﹐以言其徳﹐則合乎天地之徳焉。

日月合其明﹐

以言其明﹐則合乎日月之明焉。

四時合其序﹐

以言其序﹐則合乎四時之序焉。

鬼神合其吉凶。」

以言其吉凶﹐則合乎鬼神之吉凶焉。是聖人所爲﹐一於理﹐而天地﹑日月﹑四時﹑鬼神有所不能違也。蓋必體立﹑而後用有以行﹐若程子論乾坤動靜﹐而曰「不專一則不能直遂﹐不翕聚則不能發散」﹐亦此意爾。聖人﹐太極之全體﹐一動一靜﹐無適而非中正﹑仁義之極﹐蓋不假修爲而自然也。

君子修之吉﹐

未至中正仁義之極而修之﹐則君子之所以吉也。

小人悖之凶。

不知中正仁義之極而悖之﹐則小人之所以凶也。修之悖之﹐亦在乎敬肆之閒而已矣。敬則欲寡而理明﹐寡之又寡﹐以至於無﹐則靜虛動直﹐而聖可學矣。

故曰﹕

《系易》聖人有言。

「立天之道﹐曰陰與陽﹔

陰陽成像﹐天道之所以立也。

立地之道﹐曰柔與剛﹔

剛柔成質﹐地道之所以立也。

立人之道﹐曰仁與義。」

仁義成徳﹐人道之所以立也。夫道一而已﹐隨事著見﹐故有三才之別﹐而於其中又各有體用之分焉﹐以天道言﹐則陰體而陽用。以地道言﹐則柔體而剛用。以人道言﹐則義體而仁用。其實則一太極也。

又曰﹕

《系易》聖人又言。

「原始反終﹐故知死生之說。」

陽也﹐立天之道的陽﹐剛也﹐立地之道的剛﹐仁也﹐立人之道的仁﹐物之始也﹔是陽動﹐萬物之所資以爲始也。陰也﹐是立天之道的陰﹐柔也﹐立地之道的柔﹐義也﹐立人之道的義﹐物之終也。是陰靜﹐萬物之所資以爲終也。人而於此﹐能原其始而知所以生﹐則反其終而知所以死矣。此天地之間﹐綱紀造化﹐流行古今﹐不言之妙。聖人作《易》﹐伏羲畫卦﹐文王系辭﹐周公明爻﹐孔子作傳。其大意蓋不出此﹐故周子引之以證其說。

大哉易也﹐斯其至矣﹗

「大哉」﹐嘆美之辭。易﹐《易》書也。斯﹐此圖也。周子《圖說》之末﹐嘆美《易》之爲書﹐廣大悉備﹐然語其至極﹐則此圖盡之。其指豈不深哉﹗抑嘗聞之﹐程子昆弟之學於周子也﹐周子手是圖以授之。程子之言性與天道﹐多出於此。然卒未嘗明以此圖示人﹐是則必有微意焉。所謂微意﹐蓋欲待中人以上可以語上者語之。學者亦不可以不知也。

附詩

端因《太極圖說》中有气化﹑形化﹑死生之說﹐乃述其意而作詩以自諭。

气化

太一分兮作兩儀﹐陰陽辧和化工施。生人生物都無種﹐此是乾坤气化時。

形化

乾坤气化已成形﹐男女雌雄牝牡名。自是生生有形化﹐其中气化自流行。

死生

陰陽二气聚時生﹐到底陰陽散時死。生死陰陽聚散爲﹐古今造化只如此。

輪回

空家不解死生由﹐妄說輪回亂大猷。不有天民先覺老﹐孰開我後繼前修。

