

欽定四庫全書

子部一

雙橋隨筆

儒家類

提要

【臣】等謹案雙橋隨筆十二卷

國朝周召撰召字公右號拙庵衢州人康熈初官陜西鳯縣知縣是編乃其甲寅乙夘間值耿精忠搆逆避兵山中所作雙橋者其山中所居地也捲端標曰受書堂集而以雙橋隨筆爲子目殆全集中之一種歟前有自序稱老生常談誠不足采而藥石之言原以鍼砭兒輩與世無闗所自矜者集中大意在於信道而不信邪事人而不事言理而不言數崇實而不崇虛竊以爲獨立之見若中流一砥云云𨿽自詡似乎太過而所言皆崇禮教斥異端於明末士大夫陽儒陰釋空談性命之尢言之深切於人心風俗頗有所禆惟其隨筆記錄意到卽書不免於重復冗漫又適逢防亂流離奔走不免有憤激之詞往往歸怨於天是則其學之未粹耳乾隆四十三年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

雙橋隨筆原序

生平株守戶外罕窺鳳嶺賦歸則益杜門訪古以課兒輩爲事兒鴻舉業外旁治詩歌古文辭侄曁防孫初攻八股容膝數楹焚香篝燈吚唔聲丙夜不絕余從枕上聽之意甚適也無何閩警陡聞山魈蝟起一時訛言騰嚇闤闠之眾倉皇出城余未嘗爲動而老稚相向驚啼勢不能止遂亦攜至雙橋僦數椽棲焉雙橋在萬山中又有淸流激湍茂林修竹之勝汲泉掃石盡堪自娛柰田廬榛莽糊口無資又在魚睨鹿駭時則終朝仰屋而嘆不復能唱渭城矣然而結習難拋窮未送一門傖腐非作老蠧魚消此雙丸張口防然欠伸足媿此時圖書滿架已遭六丁攫去作烏有先生又無可以酬一防者乃搜索枯腸有平時記誦略皆上口者隨意錄之參以管見而此身閱歷世故人情可悲可愕之事間亦贅焉自去夏迄今纊綃一周帙遂盈寸嗟乎當此礟火雷轟劍防紛挐之際風聲鶴唳一夕數驚每一警聞女哭兒啼奔投無地而余猶戀戀負一破奚嚢防玆數帙風雨踉蹌未嘗釋手蓋亦迂癡實甚供人嗢噱者矣惟是老生常談誠不足采而藥石之言原以鍼砭兒輩與世無關所自矜者集中大意在於信道而不信邪事人而不事言理而不言數崇實而不崇虛竊以爲獨立之見若中流一砥手畀兒輩以代籯金時置案頭勝飲淸酒三升壯其膽識則於闡聖教扶進人心之際不無少補焉綴以爲編意在乎此

康熈十五年歲次丙辰仲冬月拙庵周召序

欽定四庫全書

雙橋隨筆卷一

鳳縣知縣周召撰

戶樞不轉則必腐鎖腹不開則必銹人心不用則必灰蘓長公言人心不可縱放閒散旣久毛髮許事便自不堪筆疇云自小以讀書爲業除把筆攻文外世故茫然不知才有毛髮事則蹙蹙不自寧矣蓋懶惰之害也如此陶侃豪傑士也朝運百甓於齋外暮運百甓於齋內豈無所用其心哉正以人心一懶則百骸俱怠百骸俱怠則心日荒而萬事廢矣訓子弟者不得不以讀書爲急而世情不諳又多防然張口如坐雲霧中人況於玩日愒月而不自惜其年者可無猛省

昔諸葛武侯與司馬仲達治軍渭水克日交戰宣王戎服蒞事使人視武侯獨乘素輿指揮三軍隨其進止宣王嘆曰諸葛君可謂名士矣仲達此評爲臥龍寫照雋永堪思然必如武侯乃稱名士飲酒讀離騷輙冒此稱談何容易

詩文皆不厭攺杜子美云新詩攺罷自長吟歐陽永叔作文先貼於壁時加竄定有終篇不畱一字者黃魯直長年多攺定前作張文潛云世以白樂天詩爲得於容易嘗於洛中一士人家見白公詩艸數紙防竄塗抹及其成篇殆與初作不侔是當時所傳每作詩令一老嫗解之問曰解否不解則又易之故唐末詩近於鄙俚云云樂天之詩實未嘗淺易若此也魏菊莊極言冷齋夜話之謬極是

蜀先主臨終戒後主曰可讀漢書禮記歷觀諸子六韜商君書益人意智孫權嘗謂呂防及蔣欽曰卿今正當塗掌事宜學問以自開益防曰在軍中常苦多務恐不容復讀書權曰孤豈欲卿治經爲博士耶但當令渉獵見往事耳北魏主問李光何事益人神智對曰惟有讀書陳眉公云小兒輩不當以世事分讀書當令以讀書通世事蓋書者神智所由以生而世事所由以達者也世有童而習之迄於白首而問以世務則防然張口如坐雲霧者是豈書之過也哉

談陰陽風水而不爲之惑𨿽賢智之人百無一二焉卽先輩集中亦有暢言其非者然所言者理也而世人猶未悟請以情動之可乎今夫父母之於子自懷胎墮地以迄成人其間察其啼笑伺其饑飽其寒暖疾痛屙癢呴噢抱持艱辛萬狀旣離𦇤褓則又爲之延師爲之擇室在目下旣營衣食之謀憂異日又悉田園之計生前之心血爲兒孫作馬牛已盡枯矣旣歸黃土似可以息肩矣乃一切得喪榮枯窮通壽天與夫至纎極細者仍無不歸其責於就木之人嗟乎父母欲受人子之報生未必能而人子不卹父母之勞死猶不免易不云乎乾父之蠱有子考無咎吾身幸爲男子戴圓履方不能自立而欲邀庇於塜中之枯骨使有遷徙暴露之憂起訟破家之患不但不仁亦不智甚矣且風水之利聽之父母乎父母有知未有不愛其後者也不待風水也聽之地理乎則父母旣無權矣但覓佳地而供奉之可矣不待葬吾父母也然使風水有靈夫塊然之土與人相隔非有手足耳目也何所施爲何所營運能使其家獨防福利而無枯喪貧殀之憂哉不思及此而致父母不獲安於土甚矣世人之愚也子思曰君子居易以俟命孟子曰殀壽不貳修身以俟之不能修己而妄意風水之可以庇人則已近於行險僥幸之計矣考亭而在吾將正言以問之

立心淸恕而體質穏重者乃福徳貴人也開卷有益積善降祥常以此八字自勉並以此告知己此司馬溫公語也歐陽永叔不誇文章蔡君謨不誇書呂濟叔不誇棋柯公南李公素不誇飲酒司馬君實不誇淸約大抵不足則誇也此範蜀公語也學者當以書紳可以陶汰性情變化气質於進徳修業之功所裨不淺

黃金滿籯不如貽子一經所可恨者積書與子孫而子孫未必能讀且有鬻之以供衣食者矣至於先人手撰之書尢宜惜卽不幸而罹兵火之厄必用心設法守之防之勿使遺燬乃有不肖子孫絕無手澤之念覆瓿投混有若芻靈昔人制作因之不傳於世者不知凡幾矣更有甚者如宋司馬伋畏秦檜有私史害正之語遂言洓水記聞非其曾祖光所論者李光家亦舉光所藏書萬卷悉焚之嗟乎祖宗何罪且書亦何罪而爲之後者止以權姦之焰恐爲所累而棄之惟恐不速子孫之不肖抑至於此

秦熺恃其父气焰薰灼手書移郡將欲取王姓之所藏書且許以官其子長子仲信苦學有守號泣拒之曰願守此書以死不願官也郡將以禍福誘脇之皆不聽熺亦不能奪而止有子若是司馬光李光兩家兒泉下有知能無愧死

凡書之成帙者必不可纂韓栁歐蘓之文各自爲篇拔其尢以便初學猶爲近可若夫集有專名另成一種亦各摘其數條攟摭爲部以示博綜非窺豹斑實截鶴脛蹈此說者無如陶氏說郛艸艸拈出僅一二則亦標曰某書某書𨿽云多種但可謂之書目而已其所撰輟耕錄則甚佳

彚輯諸家所撰而無割裂冗碎之傷者古今逸史漢魏叢書稗海祕笈祕書九種諸子文歸紀錄彚編漢魏名家諸刋其經刪訂而不害爲全書則古文互刪爲最他若陳明卿先生八編纂潛確類書皆足以饋貧拯亂士人案頭不可不備

集古今經濟要務以成一書惟邱瓊山大學衍義補朱子撰古今治平略所謂一屋散錢而又有繩以貫之者眞金科玉律之文也

養生者不足以當大事惟送死可以當大事孟子此言豈願世人惟務繁文俗套而絕無人子悲哀痛苦之情哉古之爲制殮葬有制哭踴有節服制有數祭奠有時子思曰喪三日而殯凡附於身者必誠必信勿之有悔焉耳矣三月而葬凢附於棺者必誠必信勿之有悔焉耳矣人子不幸而喪其親考之古制酌而行之合天理而審人情富貴貧賤各稱其家斂形懸棺可以無恨後世之人不知法古而惑於僧道因果之言陰陽風水之術罔極之哀置之局外以七日爲超薦之期奉爲玉律以十殿爲回輪之地妄語陰司鐘鼓嘈雜梵唄紛紜習俗相沿有如兒戱其間以父母起見者十無一二或爲體面宜糚支撐勉力發引之前延賔演劇笑語喧嘩就道之辰結防旌笙簫鼎沸當是時也弔客之帳少實多文孝子之容有聲無淚噫嘻異哉昔樂正子春之母死五日而不食曰吾悔之自吾母而不得吾情吾烏乎用吾情夫過於情而尙自以爲悔況乎不用其情者哉余以爲居親之喪宜考文公家禮稱貧與富斟酌行之而悉去時人之陋習庶不至遺恨於大事之不克襄耳因語兒輩卽以此爲余異日歸山之盟如背斯言是違父之命不孝莫大焉倘慮有招物議以爲儉親者持此篇約略數語奉告姻朋鄕黨諸先生大人可也

周世宗明達英果議論偉然卽位之明年廢天下佛寺三千三百三十六是時中國乏錢乃詔悉燬天下銅佛像以鑄錢嘗曰吾聞佛說以身世爲妄而以利人爲急使其眞身尙在茍利於世猶欲割截況此銅像豈有所惜哉由是羣臣皆不敢言卽此一事三代以後之君幾人能及

太平淸話云先秦兩漢詩文具備晉人淸談書法六朝人四六唐人詩小說宋詩餘元人畫與南北劇皆是獨立一代余謂秦漢詩文晉人書法唐人詩宋詞元畫尙矣至於淸談四六小說南北劇開人疎狂靡麗荒誕淫哇之習爲厲不淺人有宜束於髙閣而文有當付之冷灰者或但取其言與文供人耳目之翫則可耳

顏之推家訓勉學篇文吾七歲時誦靈光殿賦至於今日十年一思猶不遺忘二十之外所誦經書一月廢置便至荒蕪矣桞子厚云賢者不得志於今必取貴於後古之著書者皆是也宋元近欲務此然才薄力劣無異能解𨿽欲秉筆覼縷神志荒耗前後遺忘終不能成章往時讀書自以不至觝滯今皆頑然無復省錄每讀古人一傳數紙以後則再三伸捲復觀姓氏旋又廢失秦太虛云予少時讀書一見輙能成誦疏之亦不甚失然負此自放喜從滑稽飲酒者遊旬朔之間把卷無幾日故𨿽有彊記之力而常廢於不勤此數年來頗發憤自懲艾悔前所爲而聰明衰耗殆不如曩時十一二每閱一事必尋數次終掩卷茫然輙復不省故𨿽有勤苦之勞而常廢於善忘嗟乎羲轂難停桑楡易晚有才之士回憶少年情猶如此中下子弟其何以堪蓋老而好學有如秉燭之明往日蹉跎𨿽悔何及所以禹惜寸陰而吾輩宜惜分陰尙恐坐荒歲月耳

鄭自徐州還髙宻道遇黃巾賊數萬人見皆拜相戒不敢入縣境孫期習京氏易古文尙書家貧不仕事母至孝饔膳莫供乃於大澤中牧豕以資奉養遠人從學者皆執經隴畔黃巾賊起適期裏陌輙相飭約曰莫犯孫先生捨海冦黎盛犯潮州悉毀城堞且縱火至吳子野近居盛登開元寺防見之問左右曰是非蘓內翰藏圖書處否麾兵救之吳氏歲寒堂民屋附近者賴以不毀甚眾嗟乎今之弄兵於萑苻者所在見告矣𨿽如鄭康成孫仲彧蘓和仲者甚少然亦豈無好善喜文之人戒不入境犯捨麾兵救火者乎世上如今半是君是所望於掛書投劍出綠林中而獨稱豪士者

吾子彥書室中修行法心閒手懶則觀法帖以其可逐事放置也手閒心懶則治迂事以其可作可止也心手俱閒則寫字作詩文以其可兼濟也心手俱懶則坐睡以其不彊役於神也心不定宜看詩及雜短故事以其易於見意不滯於久也心閒無事宜看長篇文字或經注或史傳或古人文集此又甚宜於風雨之際及寒夜也

明胡維庸之獄有訴浦江鄭氏與惟庸交通者時四方仇怨相告許凡指爲胡黨率相收坐重獄鄭氏素以孝義聞兄弟六人吏捕之急諸兄弟急欲行其弟鄭湜曰弟在乃使諸兄罹刑辟耶獨詣吏請行仲兄濓先有事京師曁弟至迎謂曰吾家長當任罪弟無與焉湜曰兄老吾往辧之萬一不直弟當服辜二人爭入獄太祖聞俱召至廷勞勉之謂近臣曰有人如此而肯從人爲非耶卽宥之此與孔褒一門爭死事同乃濂等幸遇聖明遂防鑑宥而褒生無道之世罪竟坐焉何所遭之異耶東魏髙歡西魏宇文泰並出一時梟雄權譎足以相抵沙苑邙山之戰機謀疊見勝負互分泰爲彭樂所追身幾擒而幸逸歡爲破胡所窘刄垂及而旋生至於李檦隱身鞍甲令貴血濺徵裳李穆扶主背而追騎不疑蔡祐挾一矢而四面拒敵泰旣仗用命之臣彭樂內腸復戰髙昂奮首示人興慶盡百箭而捐軀叚韶射敵馬以救主歡亦多死綏之士兩虎相爭勢均力敵所謂棋逢敵手鼠鬭穴中勝敗死生之機轉在俄頃當異常急迫時槊下之危歡气殆絕而泰亦驚不得睡枕蔡祐股而始安古來兩軍酣戰左傳所載秦晉齊楚爲奇而此則鉅鹿昆陽之後亦令人口呿舌撟者矣

古之用兵者如周瑜赤壁之焚謝淝水之防韓世忠鎭江之戰虞允文采石之功皆能料敵出奇以少擊眾然而𨿽系人謀亦有天幸焉又未若嶽武穆兵不滿萬屢獲奇功如以八百人破羣盜王善等五十萬眾於南薰門以八千人破曹成十萬眾於桂嶺其戰烏珠於潁昌則以背嵬八百於朱仙鎭則以五百皆破其眾十餘萬王善曹成猶云烏合之眾摧之不難烏珠兵精力鋭所向無前而一遇嶽家軍輙謂撼山猶易用兵之善誠未有如武穆者也

武穆禦兵有取民麻一縷以束芻者立斬以徇卒夜宿民開門願納無敢入者軍號凍死不拆屋餓死不擄掠其嚴如此然在軍中卒有疾武穆親爲調藥諸將遠戍武穆遣妻問勞其家死事者哭之而育其孤或以子婚其女凡有頒犒均給軍吏秋毫不取蓋撫循其下不異於家人婦子故能得眾心而法令所施毫不忍犯惟恩與威並行故也今之爲將者平時不卹士卒刻薄寡恩驅之戰鬭人無固志則有縱之剽掠以悅其心而已矣孰肯出死力以赴敵而有不敢艸菅民命之心哉東漢人爭尙節義後世所難梁冀誣李固下固於獄門生王調貫械上書證固之枉趙承等數十人亦要鈇鑕詣闕通訴太后明之乃赦焉及出獄京師市裏皆稱萬歲冀聞之大驚畏固名徳終爲己害乃更奏前事遂誅之而露固屍於四衢令有敢臨者加其罪固弟子汝南郭亮年始成童防學洛陽乃左提章鉞右持鈇鑕詣闕上書乞收固屍不許因往臨哭陳辭於前遂守喪不去夏門亭長呵之曰李杜二公爲大臣不能安上納忠而興造無端卿曹何等腐生公犯詔書干試有司乎亮曰亮含陰陽以生戴乾履坤義之所動豈知性命何爲以死相懼南陽人董班亦往哭固而殉屍不肯去太后憐之乃聽得襚斂歸葬二人由此顯名曹節等矯詔下陳蕃黃門北寺獄卽日害之徙其家屬宗族門生故吏皆斥免禁錮蕃友人陳畱朱震時爲銍令聞而棄官哭之收葬蕃屍匿其子逸於甘陵界中事覺系獄合門桎梏震受考掠誓死不言故逸得免此數公者立地頂天目無姦佞千載而後死骨猶香蔡邕才名蓋代而知己之感乃付凶人瘐死獄中又何足惜所謂均爲一死而有泰山鴻毛之異者非耶又固女文姬預匿其弟燮難作以付父門生王成成將燮入徐州令變姓名爲酒家傭而成賣卜於市各爲異人陰相往來燮從受學酒家異之意非恆人以女妻燮燮専精經學梁冀伏誅以赦還鄕裏後王成卒燮以禮葬之感傷舊恩每四節爲設上賔之位而祠焉後爲河南尹先是潁川甄邰謟附梁冀爲鄴令有同歲生得罪於冀亡奔邰邰僞納而陰以告冀卽捕殺之邰當遷爲郡守會母亡邰且埋母屍於馬屋先受封然後發喪邰還至洛陽燮行途遇之使卒投車於溝中笞捶亂下大署帛於其背曰謟貴賣友貪官埋母乃具表其狀邰遂廢錮終身其他廉方自守不媿其父卒之日時人感其忠正咸傷惜焉

民間之害莫甚於盜盜起而大兵隨之荊棘生焉亂離之慘有不可言者昔周世宗與將相食於萬歲殿因言兩日大寒朕於宮中食膳深愧無功於民而坐享天祿旣不能躬耕而食惟當親冒矢石爲民除害差可自安耳防哉斯言九重之上每念及此白波無警天下太平矣蓋世宗負英武之姿禦軍號令嚴明人莫敢犯攻城對敵矢石落左右略不動容應機決防出人意表親冒矢石爲民除害誠非虛語宜其登遐之日遠邇哀慕也

蜀之富人輦金餽子云乞附姓名於法言而子云不許至於谷口鄭子眞則津津樂道焉以視索米爲作佳傳者人品何啻霄壤昔人疑劇秦美新非子云之筆未爲無見乃餘更於富人有取焉子云一官拓落寂寞自甘其所著撰俗物見之應取以覆醬瓿耳而若人乃慕一儋石不充之人欲乞數字以爲榮嗟乎今之守錢積谷翁作夜郎王擁貲自大其視負薪行吟織簾苦誦之輩方且厭而唾之以爲不祥尙有若人在其目中哉是今之富人比古之富人其面目肺腸又不堪相對矣子云無劇秦美新事史疑辧之甚悉余詠史詩未免輕訾古人書此以志率筆之悔

昔人謂天下才共一石惟曹子建得八斗乃其與楊徳祖書好人譏彈其文有不善者應時攺定丁敬禮常作小文使之潤飾自以才不過若人爲辭當時目子建者以爲繡虎而欿不自足若是李本寧謂其弱志彊骨虛心實腹故當時獨步鷹擅名振藻發迹髙視之儔無得而逾焉常見少年輩粗能握管或以帖括稍工輙至足髙气不能自主蓋天下大矣身在井中而遽謂天在是何異蜩與鷽鳩之見乎常舉以戒兒輩稍有此心受病不淺大約多讀書廣聞見使器量日開性情日厚則神智日生而不入淺狹輕浮之陋習諸葛武侯訓子寧靜淡泊之言當書之座右時以自儆

司馬溫公家訓云吾記天聖中先公爲郡牧判官客至未嘗不置酒或三行五行多不過七行酒酤於市果止於梨栗棗柿之類殽止於脯醢菜羮器用甆漆當時士大夫家皆然人不相非也會數而禮勤物薄而情厚防政魯公爲諫官眞宗遣使急召之得於酒家旣入問其所來以實對上曰卿爲淸望官柰何飲於酒肆對曰臣家貧客至無器皿肴果故就酒家觴之上以無隠益重之古人居家宴客其儉如此吾鄕邇來俗尙日侈祀神演劇之際爲費不貲余方以過盛爲憂而今歲遂有三山之變城中廬舍蕩若丘墟居家器具如焚如洗偶與徐元公談及此後殘喘幸存我輩聚首但有污樽抔飲而實以太羮元酒耳憶曩時設客稍丰眞覺無謂東漢明帝時公車以反支日不受章奏帝聞而怪曰民廢農業遠來詣闕而復拘以禁忌豈爲政之意乎遂蠲其制

堯夫自號爲安樂先生其西爲甕牖讀書其中晡時飲酒三四甌微醺便止不使至醉喜吟詩作大字書然遇興則爲之不牽彊也大寒暑則不出每出則乘小車爲詩以自詠曰花似錦時髙閣望艸如茵處小車行司馬溫公贈以詩曰林間髙閣望已久花外小車猶未來堯夫隨意所之遇主人喜客則畱三五日又之一家亦如之或經月忘返性𨿽髙潔而對客接人無賢不肖貴賤皆歡然相視自言若至重疾自不能支其有小疾有客對話不自覺疾之去體也後李卓吾亦喜髙潔而肆志不經至取怪民之禍倘以先生爲師辭榮履素杜門著書弄月吟風自有樂地柰何讀孔孟書博帶峩冠爲時命吏一旦披緇枤錫蔑棄倫常而又賦資褊急傲物气髙以畔道離經致干國憲憤激自裁又將誰懟嗟乎若此公者眞所謂自貽伊戚辜負盛世之民耳以視堯夫之平易近人翛然自得其度量相越何止霄壤陳后山詩云書當快意讀易盡客有可人期不來世事相違每如此好懷百歲幾回開又云俗子推不去可人期不來世事每如此我生亦何娛後山此語兩見於詩其胸中紆郁甚矣然以餘思之此不諳人情世故之語也蓋後山端潔人也其家必淡漠而無招權行賄問捨求田經營阿堵之事是其門固俗人之望而卻走者乃有人焉推之而不去則其淡於勢利愛戀後山而不忍遽別可知矣是後山所謂俗子者余疑其爲可人也易不云乎同聲相應同气相求以後山之人之文與詩大雅君子應不待謀而自合不待期而自集矣而乃至於費招呼期不來此必趨炎附勢之輩奔走不遑而懶與文士親近者也尙得謂之可人乎是後山之所謂可人者余疑其爲俗子也故曰此不諳人情世故之語也惟快意書讀之易盡實爲苦事𨿽然處今之時尙有讀易盡之書而不可得者其懷抱之惡又當何如哉是欲求如後山之所苦而不能矣豈不可嘆

明朱君復有諸子斟淑一書歷數成周鬻熊以至於唐馬摠凡五十一家俱有評論𨿽其間推彈射未必盡確而數行之內古人面目其大略俱已拈出其論王充之論衡也以爲春秋戰國以後著書者皆嗜信異理甚舛者膠固前言守弗敢破仲任由千載之下而能獨砥狂瀾剗虛黜謬卽意有過激辭間近瑣乃其精鑑卓識自當淩厲千古使在聖門必不居狂狷之後孔子之所必取也中郎子元之識豈其出後儒下而乃以迂腐酸見力詆豪傑甚爲之扼腕其論劉向也以爲向之忠悃直與三閭大夫後先掩映身爲宗臣而數困於讒不攺其操可謂社稷臣矣孟堅稱爲直諒多聞古之益友似不足以盡之此其論又與東海何柘湖甚合其序說苑略云數千百年之後凡成學治古文者欲考見三代放失舊聞惟子政之書爲雅馴今讀說苑二十篇自君道臣術而下卽繼以建本極於修文終於反質蓋庶幾三王承敝易變之道又豈後代俗傳所得究其防要哉余懼學者承誤習謬使子政之心不白於天下乃爲之辧如此以此序及君復之論論衡者合而觀之則君復之自名其書以爲快誰曰不可

人但知郁林石故事而不知江革亦有之革自武陵王長史除都官尙書將還所給一舸舸艚偏欹不得安臥乃於西陵岸取石數片以實之其淸貧如此

士君子幸入仕版𨿽居下僚爲百里長身去之後不可使人罵而宜使人思宋王元之韓魏公皆居於黃州黃州之民曰吾州𨿽小然王元之韓魏公皆辱居焉以誇於四方之人元之自黃遷蘄州沒於蘄然世之人稱元之者必曰黃州而黃人亦曰吾元之也魏公去黃四十餘年而思之不置至形於詩兩公去後之思若此竊謂黃州土風厚善其民寡求而不爭其士靜而文朴而不陋𨿽閭巷小民知尊敬賢者其私賢人君子以爲寵也固宜若夫荒山小邑僻而遠僿而不文官此地者𨿽治行如卓魯龔黃無由自見僅博地方老防幾滴淚垂而已或曰滴淚𨿽微勝於丰碑髙峙滿眼鋪張者何啻霄壤因述之以告夫世之願學王韓二公者

人生在世惟五倫之屬乃系天常世人好異佛老外又有神仙荒誕不經惑人非淺東坡云世傳桃源事多過其實考淵明所記止言先世避秦亂來此則漁人所見似是其子孫非秦人不死者也又云殺雞作食豈有仙而殺者乎舊說南陽有菊水甘而芳民居三十餘家飲其水者皆壽或至百二三十歲蜀靑城山老人村有見五世孫者道極險遠生不識鹽醯而溪中多枸杞根如龍蛇飲其水故壽從來所謂神仙者大約此等人耳而陳眉公謂道士侯道華喜讀書呂洞賔陳賀元施肩吾皆本書生宋譙定雍孝聞尹天民亦皆以儒士得道定百二十歲故在靑城山中采藥人有見之者讀易尙不輟也此則負天姿喜讀書而爲修煉之說以自奇者世以其蹤迹非常遂以神仙詫異之豈眞有飛升騰舉之術哉𨿽然當此多故之時人如駭鳥驚魚棲身無地使有安土如桃源老人村者而托足焉理亂不聞而得以茍全其性命此卽陸地神仙矣況以多壽之年優遊林壑者歟吾願世之言仙者皆作此想毋爲怪民如左慈於吉之流應以左道伏誅也

世說王子敬病篤道家上章應首過問子敬由來有何同異得失子敬云不覺有餘事惟憶與郗家離婚王敬美云此得入徳行者見子敬生平無隠慝耳余謂子敬不如劉眞長遠甚眞長在郡臨終綿惙聞閣下祠神鼓舞正色曰莫得淫祠外請殺車中牛祭神眞長答曰某之禱久矣勿復爲煩如此方是士君子識力若子敬非不自隠惟過信神之說不敢不言耳然首過止此則其爲人可知以入徳行未可盡非也

文徴仲先生以布衣徴入史局同事諸公皆以其不由科目濫竽木天而嗤笑之乃江陵之敗家奴篋中無非翰林諸公題贈詩扇者而先生處劉瑾宸濠之際超然遠引二氏籍沒求其片紙隻字不可得以視翰苑諸公相去何如哉但以一時之遇爲得意而不計其行與品不幾爲腐鼠之嚇也夫

仕途之難惟縣令爲甚不難於剖繁理劇而難於承事上官昔杜祁公有門生爲令者公戒之曰子之材品一縣令不足施然切當韜晦毋露圭角毀方瓦合求合於中可也不然無益於事徒取禍耳門生曰公平生以直諒忠信取重於天下今反誨某以此何也公曰衍歷任多年上爲帝王所知次爲朝野所信故得以申其志今子爲縣令捲舒休戚系之長吏夫良二千石者固不易得若不相知子烏得以申其志徒取禍耳非欲子毀方瓦合求合於中也余忝鳳令五年謬爲上臺所知以此自恃乃欲稍申所志而厲聲色於藩臺之走冊遲之讒遂蘊於此倘得罪於長吏其取禍又當何如耶祁公所示眞歷盡仕途中險惡之語然所謂毀方瓦合者貴合於中耳若盡屈彊項吏而爲繞指柔亦非公告誡之防矣

文士驅筆縱橫而膽气不副遂以毛錐安用爲兜鍪所輕東魏髙歡將出兵拒西魏行臺郎中杜弼請先除內賊歡問內賊爲誰弼曰諸勲貴掠奪百姓者是也歡不應使軍士皆張弓注矢按矟夾道羅列命弼冒出其間弼戰栗流汗歡乃徐諭之曰矢𨿽注不射刀𨿽舉不擊矟𨿽按不刺爾猶亡魂失膽諸勲貴人身犯鋒鏑百死一生𨿽或貪鄙所取者大豈可同之常人也弼乃頓首謝不及按史弼常爲歡作檄移梁淋漓伉爽辭意並工歷數梁室禍敗如其所料讀者聳聽夫旣張膽陳言當鼎鑊不避復何所憚而至於亡魂失膽戰栗流汗乎此言一出豪貴聞之勢將益肆是弼助之焰而使滋毒於民也悲夫

詩之惡讒人也曰如鬼余以爲人比於鬼尢甚也夫使世果有焉其爲物也天定之矣彼𨿽欲不爲鬼焉而不得也猶之蛇與蠍然天與之毒彼𨿽欲不螫人而亦不得也若夫人天之所賦者仁義禮智其性也君臣父子兄弟夫婦朋友其倫也禮樂詩書其文也衣冠劍佩其儀也一旦而如焉是天命之以人而彼乃自變而爲鬼也其罪加於眞鬼一等矣魏徴有言若人漸澆詭不復反朴今當爲鬼爲魅嗟乎此時世界竟多若是之人矣然使爲鬼魅者並其形而亦變焉可以知其爲而避之矣乃五官四體猶人也聲音笑貌猶人也甚而文章議論猶人也猶然人而實則鬼人又烏得而知之而又烏得而避之甚矣天下惟人而鬼者爲不可測也鬼神二字世人不解誤爲妖邪幻異之物在兒童婦女市井村落中人猶不足怪乃讀書學道號爲正人君子者亦復如是不知何故中庸不云乎神之爲徳其盛矣乎程子曰神天地之功用而造化之迹也張子曰鬼神者二气之良能也朱子曰以二气言則者陰之靈也神者陽之靈也以一气言則至而伸者爲神反而歸者爲鬼其實一而已易曰精气爲物防魂爲變是故知鬼神之情狀本義云陰精陽气聚而成物神之伸也魂防魄降散而爲變鬼之歸也陳紫芝曰天命無妄之理聚於人心者有情有性散於天地者爲爲神性情者人心之神也神者天地之性情也神之義略盡於此可謂深切著明矣而人皆夢夢何也然則孔子所謂敬而遠之者非歟曰孔子敬而遠者謂所當祭之鬼神卽天子之天地諸侯之社稷大夫之五祀士之先庶人之寢是也而今之謂鬼者判官獄卒木客山魈之類非孔子之所謂鬼也今之謂神者天尊大王將軍夫人之類非孔子之所謂神也蓋巫覡僧道禳災懴過等事初不見於有道之時至於衰世而始盛大約不善之人多而畏禍之心急故惟求庇於彼之所謂神者而跪之拜之耳噫嘻使鬼神果如人所謂而又可市以顚倒其福善禍滛之柄則天且譴而責之不能自保矣又何暇徇人之情以相庇防哉此蓋必無之理而倡於惑世誣民者之所爲有心世道者當進而希孟夫子反經之意可也余素持無之論而詈人之爲鬼是復有矣不可以不辯

士君子身價之重輕有不系於科名者韓退之三子綰衮皆擢第衮爲狀元退之名若泰山北斗而狀元衮當時及後世皆無稱焉至於昶止以一字之差傳之至今人猶齒冷然則克家之子固有在此而不在彼者哉孟輔明嗜學行輙載書隨所坐之處不過容膝四面卷軸盈滿時人謂之書窟桞公綽自舉進士至方面嘗抄書不輟九經三史一抄南北史再抄

雙橋隨筆卷一

欽定四庫全書

雙橋隨筆卷二

鳳縣知縣周召撰

宋趙子固不樂仕進隠居州之廣陳鎭時載以一舟舟中琴書尊杓畢具往往泊蓼汀葦崖看夕陽賦曉月爲事嘗到縣縣令宣城梅黻到船謁公公飛棹而去梅佇立岸上言曰昔人所謂名可聞而身不可見殆謂先生與

王匡劉均合兵十五萬擊鄧禹禹軍不利諸將皆勸禹夜去明日匡等以六甲窮日不出禹因得以治軍勒眾明旦匡悉軍出攻禹遂爲禹所破皆棄軍走禹遂定河東

田單使人每食必祭以致烏鳶又故爲神師以事之皆近兒戱無益於事蓋先以疑似置齊人心中則夜見火牛足以駭動取一時之勝此其本意也世之巫覡假神以欺愚人者皆然使火牛之算無人道破必皆以爲神兵助陣矣昔王凝之守郡甚信張天師道敵至但閉門不出謂自有陰兵可以擊賊而不設備遂遇害殷仲堪信天師道禱請神不吝財賄好爲小惠以悅人而短於鑑略鄼城之奔爲桓將馬該所殺隋麯稜守冀州其壻崔履行自言有奇術可使攻者自敗稜信之履行命守城者皆坐毋得妄鬭曰𨿽賊登城爾曹弗怖吾將使賊自縛於是爲壇夜設章醮然後自衣衰絰枤行登北樓慟哭又令婦女升屋四向振裙竇建徳攻之急稜將戰履行固止之俄而城防履行哭猶未已唐越王貞起兵豫州武后命麯崇裕攻之貞使道士及僧誦經以求事成左右及戰士皆帶避兵符已而兵潰及其妻皆自殺慕容彥超據兗州周主攻之先是術者紿彥超云鎭星行至角亢兗州之分其下有福乃立祠而禱之彥超貪吝人無鬭志將卒多出降官軍克城彥超方禱鎭星祠力戰不勝乃焚祠赴井死五代馬希廣信巫覡及僧語爲其兄希萼所攻乃塑鬼於江上舉手以卻希萼兵又作犬像於髙樓手指水西怒目視之兵敗被執臨刑猶誦佛書癡人之可笑如此

武人斷事明白痛快有出於文吏之上者安重榮爲成徳節度有夫婦訟其子不孝者重榮拔劍授其父使自殺之其父泣不忍其母從旁詬夫奪劍而逐其子問之乃繼母也重榮爲叱其母出而從後射殺之文吏執筆而斷豈能如此直截可謂長鎗大防安用毛錐

雞豬魚蒜逢著便喫生老死病時至卽行此達者居易俟命之言所謂素位而行不願乎外也世人吉凶禍福橫於胸中而星相卜祝堪輿陰陽諸家遂巧爲之說以應之已有方寸是非可否不能自決而委其柄於揺唇鼓舌談天說地之人何其不明於理也如諏日一端更爲瑣瑣事無大小非吉不行焉蘇州徐檢庵侍郎老而無子晚年一妾懷孕臨蓐欲產徐預使日者推一吉時以其尙早勸令忍勿生逾時子母俱斃王莽敗張竦客睢陽知有賊當去防反支日不去因爲賊所殺二事皆可笑騃癡者當以爲鑑

孫莘老以文字問歐陽公公曰無他惟勤讀書而多爲之自工世人患作文字少又懶讀書每一篇出卽求過人如此少有至者疵病不必待人指摘多作自能見之東坡謂公以嘗試者告人故尢有味然則世之學爲文字者可不書公此語朝夕誦味之哉

文有似乎滑稽而於人倫日用之間大有裨益者義山雜纂是也中如教子教女須貧必富有智能失本體數則堪與家訓並垂其他𨿽略近於謔而可以玩世可以醒世可以警世可以諭世所謂嬉笑怒罵皆成文章也余謂義山詩人耳而不知其透徹世故人情乃能如是至於王君玉之雜纂續蘓子瞻之二續黃允文之三續慧心巧舌愈出愈奇然但可謂風流雅謔而於堂堂正正處似遜一籌

明嘉靖大禮之役張羅峯議論實有當於天理人情而不可易諸賢羣起而攻之義𨿽嚴而情未合而又過於激毋怪乎世廟之震怒而眷注羅峯遂邀爰立之典也其後何淵請立世室崇祀皇考於太廟羅峯力辯其非其心事可以白於天下後世矣其他則奉祀孔子之禮易王號而稱先師攺塑像而爲木主尢爲卓絕上下數千年誰能見及此者又不可謂非相業之光也王元美先生云公博洽典籍所撰對班班可據其所以合非偶然也天下迫於議禮而口非公者什之九公貴而刺之者什之九久而稱公是非公者半公沒而思之者更什九矣

有人雌黃黃九煙於海昌張先生之前曰此公無所不佳但微嫌其傲耳先生曰渠豈但傲更有一大病痛在其人然攺容急叩之先生徐應曰無他渠病痛在不做官耳任渠傴僂磬折人只以爲傲耳其人始憮然而退嗟乎世態炎涼數言道破然悠悠此輩正須白眼視之耳卽待之以傲又何足怪

孝經可以止訟兼可愈疾昔王漸作孝經義成五十卷事亦該備而漸性鄙朴凡鄕裏有鬭訟漸卽詣門誦義一卷反爲慚謝後有病者漸卽請來誦書尋亦得愈有謂但誦孝經而賊自退者𨿽迂腐可笑然地義天經變薄俗而起沈屙未爲不可君子亦論其理而已矣見怪不怪其怪自壊此語極得夫子不語怪之防唐魏元忠未達時一婢出汲方還見老猿於廚下看火婢驚白之元忠徐曰猿湣我無人爲我執爨甚善又嘗呼蒼頭未應狗代呼之又曰此孝順狗也乃能代我勞嘗獨立有羣防拱手立其前又曰鼠饑就我求食乃令食之夜中鵂鶹鳴其屋端家人將彈之又止之曰鵂鶹晝不見物故夜飛此天地所育不可使南走越北走燕將何所之其後遂絕無怪韋斌聞鴞鳴而流涕李泌笑曰若以好音聽之便不足傷請飲酒不聞鴞音者浮以大白斌遂終夕不厭明張莊簡公悅元旦拜竈有家犬坐於竈上眾大詫公具官服拜竈如故未幾犬下竈遂死眾又詫公又如故此數公者𨿽使墮入羅剎國三頭六臂之形獰猙滿眼亦不過有限伎倆況區區防竊狗偸之類哉長公喜聽人說辭以不能則曰姑妄言之然則言怪者大約是妄耳吾有無妄之理存於中邪不勝正不待禳祛而自滅矣又何足畏

明嘉靖間倭亂江南昆山夏生爲倭所獲自稱能詩倭將以竹輿乘之令從行日與倡和竟免害久之夏生乞歸厚贈而返此倭將又非毆王轂者可比旣知詩能倡和又有厚贈善作詩者豈盡無益然爲夏生者應說倭將諷其主悔禍斂軍入貢庶不負此畨相遇

葉石林每夜必延諸子女兒婦列坐說春秋聽者不悅翁又請余謂與家人言理不如說孝經小學大學論語曲禮內則諸書深切著明人人易曉或不以公爲厭耳𨿽然詞義之明白切近未有如

聖諭十六條者乃朔望宣讀時有同矍相之圃觶之後與者寥寥如聽古樂而惟恐臥柰何哉

趙韓王爲樞宻盧多遜爲翰林學士一日偶同奏事上初攺元幹徳因言此號從古未有韓王從旁稱贊盧曰此僞蜀時號也帝大驚遽令檢史視之果然遂怒以筆抹韓王面曰汝爭得如它多遜韓王經宿不敢洗靣翌日奏對帝方命洗去韓王自謂以半部論語佐帝治天下太祖已誤陛下豈容再誤之語豈亦論語中學來者耶不能佐主齊其家而謂能治天下乎韓王原是花臉一筆之抹爲之添糚耳𨿽命洗去然萬世而下終須障以褚淵之扇羞面見人

文人之筆有離經畔道而啟人以誕妄邪滛之習者如女仙劍俠述異搜神靈鬼暌車北裏平康比紅兒小名錄之類是也唐李圖史補序云言報應敍神述夢卜近帷箔悉去之記事實探物理辧疑惑示勸戒采風俗助談笑則書之陳眉公云著書上者羽翼聖道次者磨礲身心又次者陶汰俗气又次者資輔聰明又次者摩挱歲月有心撰述者當以二公爲法卽太平廣記艷異等書尙應多削以付祖龍況於連篇累牘其害人心術尢在風雲月露之上者哉【王鳳州贈人艶異編晚年令人於各處索還亦是善於攺過處】

宋眞宗東封之謬王旦不能諫止且爲帝謀以朱能所獻天書令冦凖上之凖依違其間復召入相將發之日門生有勸凖者曰公若至河陽稱疾堅求外補此爲上防倘入見卽發幹祐天書詐妄之事此爲次也最下則再入中書爲宰相耳凖不能從遂爲丁謂曹利用所螫成晚節之瑕此不學無術所以取譏當世而旦之披緇剃髮亦不足以洗景靈宮使之羞也

宋李全之亂置帥不得其人如許國徐晞稷劉琸姚衝等皆齷齪庸流一籌莫展使賊弄之股掌之上狡詐百出塗炭生靈及用趙湘善趙葵趙範嶽珂等遣將用兵始有次第新塘一戰遂辟全屍二十年梨花鎗不能撐拄至於賊黨請降朝論不可範曰若明諭朝防愈堅賊心不如陽許以誤之我自爲必討之計乃諭賊以朝廷已許納降但令安撫交過北軍賊等報謝許獻玉帶犒軍黃金四千兩範曰我欲欵賊賊更來欵我乎賊等自知降亦不免始送欵於金至是金遣使來言曰此賊不降能爲兩國患請與大國夾攻之各勿受降範怪其來無故而難於陰絕遣使報之六月大戰於河西三砦賊大敗賊先遣妻孥過淮軍爭欲往斬之不能禁反有起殺頭目者復大戰淮安遂平得探報云宋師一日不攻城淮安卽爲金有矣當全之伏誅也露布以聞帝驚喜太后以手加額而史相彌遠猶以小冦就平止人入賀嗟乎彌遠當朝誤任將帥幾削宋祚豈止淮陽乃喪師辱國不以爲羞而妬功嫉能心猶未死若非範等機權不失調度有方蜂目鋭頭助以妖婦疆之事將有不可言者師中大任安危勝負豈不以人哉

蘓子由晉論云劉聰石勒王惇祖約此其姦詐雄武亦一世之豪也譬如山林之人生於艸木之間大風烈日之所咻雪霜饑饉之所勞苦其筋力骨節之所嘗試者亦已至矣而使王衍王導之倫淸談而當其衝此譬如千金之家居於髙堂之上食肉飲酒不習寒暑之勞而欲以之捍禦山林之勇夫而求其成功此固姦雄之所樂攻而無難者也時至承平任事之人久於酖毒一旦多故而欲使肩宏任鉅其優遊敗事未有切於子由所論者此經略中原所以必屬之陶士行祖士雅諸公茍非其人正須束之髙閣耳

唐太宗追宋金剛於鼠雀谷一日八戰皆破之俘斬數萬人太宗不食二日不解甲三日矣軍中止有一羊與軍士分食之爲將如此那得不勝

友人嘗言吾鄕一先輩苦學人也而性頗迂有盜穴而入其室發袖中焠室有光其僕亂喊呼有賊則亟止之曰謹閉爾口此魁星下視我故文光閃爍耳主僕遂如瘖而聽盜之所爲乍明起將市香楮以謝神顧則室盡空矣至今相傳以爲笑余撫掌曰今日乃疑天祿閣老人得毋爲梁上君子友人亦大噱

世楊椒山先生喜鴉而惡鵲以爲鵲報喜近於諛不如鴉之示人以禍爲甚直也余以爲不然蓋天之生人與物賦形有定鳥鳴之有異猶人聲音之有南北淸濁重輕也鵲聲淸故人聞而好鴉聲濁故人聞而惡好之甚而至於喜則必爲福之兆也惡之甚而至於懼則以爲禍之兆也人心自以喜懼爲禍福與鴉鵲之鳴何與哉先生惡鵲而喜鴉是以鴉與鵲果能示人以禍福也必無此事大凡拘忌之人疑而多畏故事無大小必擇時日語言文字之稍涉不祥者眼不敢見耳不敢聞門墻籬壁之間必有迎祥戩谷福祿等字若此者謂可以致福耳聞之易曰積善之家必有餘慶積不善之家必有餘殃書曰作善降之百祥作不善降之百殃未聞終日稱祥說瑞揀歷占時可以彌災集慶者也餘一生不信陰陽毫無忌諱事至卽行未嘗擇日多有相笑以爲過於矯者余亦株守如故焉

丹徒靳文僖貴之繼夫人年未三十而寡有司爲之奏請旌典事下禮部而儀曹郎與靳有姻因力爲之地禮部尙書吳山曰凡義夫節婦孝子順孫諸旌典爲匹夫匹婦發徳之光以風世耳若士大夫何人不當爲節義孝順者靳夫人旣生受殊封柰何與匹夫爭寵靈乎防赴直入西苑與大學士徐階遇階亦以爲言山正色曰相公亦慮閣老夫人再醮耶階語塞而止馮猶龍曰今日孝順節義諸旌典只有士大夫之家可隨求隨得其次則富家猶間可力營致之匹夫匹婦絕望矣若存吳宗伯之說使士大夫還而自思所以求旌異其親者反以薄待其親庶乎干進之路稍絕而富家營求之餘或可波及卑賤世風稍有振乎

王梅溪見人禮塔呼而告之曰汝有在家佛何不供奉所稱在家佛者謂父母耳哀哀父母生我劬勞欲報深恩昊天罔極今之爲子者問安視膳之儀未嘗少念而歡呼狎暱敬而畏之者酒肉朋友衾裯夫婦與夫黃冠緇衣妄言禍福者也有子若是父母淒涼甚矣而況尙有甚於此焉者安得人人而告之曰汝今子也尋亦爲人父母矣卽以其人之道還治其人之身汝心必恨然則己所勿欲勿施於人柰何施於吾之父母哉

伯兪受父杖而泣父怪之曰往日杖汝未嘗泣今泣何也兪曰往日兒受杖必痛今不甚痛知吾父筋力漸衰是以泣耳嗟乎今有子甘心受杖反以不痛而悲其親之無力者乎

東坡云王彭嘗曰塗巷中小兒薄劣其家所厭苦輙與錢令聚坐聽講古話至說三國事聞劉先主敗顰蹙有出涕者聞曹操敗卽甚喜以是知君子小人之澤百世不斬云云蓋好善惡惡人之至性而小兒猶在未雕未琢之時觸處皆現每見其觀劇未有不快姦邪之受戮而惟恐孝子忠臣貞媛義士之不得其生者春秋滿腹發於自然須眉男子有靦面目而違其本性以防好惡之公對此小兒能不增愧

王齡魁天下以書報其弟夢齡昌齡曰今日唱名防恩賜進士及第惜二親不見痛不可言嫂及聞詩聞禮可以此示之詩禮其子也於十數字中上念二親而不以科名爲喜特報二弟而不以妻子爲先孝友之意具見於此而章孝標孟郊輩得第至有時人洗眼春風得意之句王沂公狀元及第或誇之以爲一生喫著不盡沂公曰平生志不在溫飽而宋祁於上元夜防華燈擁歌妓醉飲達旦兄郊令人云相公寄語學士聞昨夜燒燈夜宴窮極奢侈不知記得那年上元同在州學喫齋煮飯否答曰寄語相公不知那年在州學喫齋煮飯爲甚麼人之器量髙下不同如此

此王謝家物汝輩不須捉此此言極中紈袴子弟習於閒放之病蓋堂前舊燕非不戀巢常爲烏衣巷中人揮塵尾逐去耳牧豬奴戱毋怪運甓翁盡投於水使竹頭木屑皆有用處也

唐後主有看經發願文自稱蓮峯居士宋師攻金陵倉皇中作一疏禱於釋氏願兵退之後許造佛像若干身菩薩若干身齋僧若干萬員建宇殿若干所其數甚多梁武帝捨身奉佛當索蜜惟曰荷荷時無佛來救後主讀書多豈未之見耶癡獃若此不亡何待

節祠張南軒謂黷而不敬朱子答南軒書云今之俗節古所無有故古人𨿽不祭而情亦自安今人旣以此爲重至於是日必具殽羞相宴樂而其節物亦各有宜故世俗之情至於此日不能不思其祖考而復以其物享之𨿽非禮之正然亦人情之不能巳者但不當専用此而廢四時之祭耳夫三王制禮因革不同皆合乎風气之宜而不違乎義理之正正使聖人復起其於今日之義亦必有取矣愚意時祭之外各因鄕俗之舊以其所尙之時所用之物奉以大盤陳於廟中而以告朔之禮奠焉則庶合乎隆殺之節而盡乎委曲之情可行於久遠至於元日履端之祭禮亦無文今亦只用此例時祭用分至則冬至二祭相仍亦近煩凟攺用卜日之制尢見聽命於神不敢自専之意

俗節之祭非古禮然漢唐以來士庶不能廢朱子謂韓魏公處得好謂之節祠殺於正祭遂依而行之其門人記朔旦家廟用酒菓望日用茶重午中元九日之類皆名俗節大祭時每位用四味請出木主俗節小祭只就家廟止二味朔旦及俗節酒止一上斟一杯晦庵所謂依韓魏公而行之者大約是此類歟南軒欲廢俗節之祭晦庵問子端午能不食粽乎重陽能不飲茱萸酒乎不祭而自享於汝安乎陳淳問行時祭則俗節如何曰某家且兩存之問莫簡於時祭否曰是安得不行須是自家亦不飲酒始得此晦庵不敢死其親之心也他日淳問先生除夜有祭否曰無祭惟今人逢歲除宗族咸來宴防或當房妻子上壽爲樂其鄰里親識亦預有餽獻之儀而祖先乃寂寂焉其心亦烏能自安乎淳嘗記先生依婺源舊俗歲暮二十六日烹豕一祭家先就中堂三鼓行禮次日召諸生餕焉又記先生以歲前二十六日夜祭先生云是家間從來如此則晦庵於歲除無祭除夜豈得獨不飲酒不爲樂哉殆前此曾有祭故耳我

國朝亦於嵗除行祫祀禮今士庶家固不應無除夜祭也世俗侈於滛祀以凟神可謂極矣而爲祖宗起見者固甚少也右節祠俗祭二議皆合乎天理當於人情錄之使知昔賢之所尙者孝子慈孫之意世之妄凟上下神而其心在於邀福而求庇其不爲神之所吐者鮮矣洪武二十四年命禮部淸理釋道二教勅曰今之學佛者曰禪曰講法曰瑜珈學道者曰正一曰全眞皆不循本俗違教敗行爲害甚大自今犬下僧道凡各府州縣寺觀𨿽多但存其寛大可容眾者一所並居毋雜處於外與民相混違者治以重罪親故相隠者流願還俗者聽其佛經翻譯已定不許增減詞語道士設醮亦不許拜奏靑詞各遵頒降科儀民有效瑜珈稱善友假張眞人名私造符籙者皆治以重罪天下僧道有創立庵堂寺觀非舊額者悉毀之二十七年榜示天下寺觀凡歸並大寺設砧基道人一人以主差稅每寺觀道士編成

班次一年髙者率領除僧道俱不許奔走於外及交搆有司以書冊稱爲題疏彊求人財其一二人於崇山深谷修禪及學全眞者聽三四人不許毋得私創庵堂若遊方問道必自備路費毋索取於民所至僧寺必掲周知冊驗實不同者挐送有司民問充軍不許收畱爲僧違者並兒童父母皆坐以罪年二十以下願爲僧者亦須父母具告有司具奏方許三年後赴京考試通經典者始給度牒不通者杖爲民有稱白蓮靈寶火居及僧道不務祖風妄爲議論沮令者皆治重罪永樂六年令軍民子弟僮奴自削髮爲僧者並其父兄送京師發山做工畢日就畱爲民種田及盧龍牧馬寺僧擅畱客者罪亦如之十年又以僧道多不守戒律諭禮部將洪武年中嚴禁掲榜申明違者殺不赦十六年定天下僧道府不過四十人州不過三十人縣不過二十人宣徳八年令天下有司闗津但遇削髮之人捕送原籍治罪如律成化十三年又禁約遊方僧人凡持道住持勅建寺觀許二人勅賜並在外寺觀各止許一人治十三年令凡漢人出家習學畨教不拘軍民曾否闗給度牒俱問發原籍各該軍衛有司當差若漢人冒作畨人者發邊衛充軍此餘冬序錄中所載明初之制以處釋道二教者其立法最善並錄於此

明楊文貞公遺囑吾在世已久逾越分願無所遺憾但官品崇重國恩未報𨿽死不能瞑目身後數事須示子孫此吾之治命其遵行之不可違也一隻用幅巾深衣殮須用絞衾庶幾少輕經過閘壩可得穩當一吾平生不曾用過僧道死後亦勿用只依家禮祭祀祭物隨時所有不必丰但設我平日所用冠帶袍服於中行禮祭告之文亦用家禮不用新作一凡今喪家遇親朋來弔者皆散孝此是北方風俗南方素無此禮古禮亦無蓋弔是常禮孝是凶物豈可進凶物請他人爲己持孝大非禮吾死後切不可行或有縉紳大夫來弔待賔者明謝以非禮不敢防凟實非慢也一吾久病數數累公卿大夫垂問感愧甚矣今不能報煩院中一僚友幹凂少保先生宰相公三大夫徧叩列位公卿大人一切遺祭遺賻並止不行至叩至叩同院僚友鄕裏親交及歸途有相知者欲行祭賻皆謝卻之此吾之中懇非矯情也力辭力辭一作急作書托徐尙書大人倘有馳驛上廣東者寄去報道令急急作墳楮原龍川隨擇一處漧燥平穏無凶禍者便選日興工切不可求子孫利達如此然後易成蓋要利達須力學修徳不在風水也磚石石灰務要堅固於外只作一大饅頭必須省費不可吝慳庶得早完若延緩稍遲必累煩鄕裏重吾過矣一柩到家可且安置於學後正防卽擇日葬不可久停蓋死者復土則安矣一啟行回去凡書籍文字並須逐一收拾包裹愛防舟中尢須謹避雨水漏濕片楮隻字不可損壊遺落圖畫亦然

明於忠肅公之先世有顯官至其父防孤貧流落𨿽知家世之貴而不能詳所知者黃鶴山有先塋其兄弟名山壽海壽耳忠肅旣長爲董鏞先生壻先生藏書有元黃文獻公溍集三山大字本載湖南宣尉於九思行狀可考忠肅能知其先以得此文焉耳葉文莊以爲人品家世托之名筆其效有如此蓋董先生子中書舍人璵與文莊鄰居間語及云

有張巡檢者夜夢人告之曰明日有十二位佛來見汝可善待之能爲汝度先祖佑汝一生富貴遲明果有十二僧來巡檢甚喜卽語以夢畱欵甚厚次日請作醮以度其先祖問之曰舟中更有何人請同齋答曰只二行童畱看行李不必請也巡檢宻令其子至舟固請二行童告曰我非行童乃浙江天臺人也父爲某官考滿回鄕遇此十二和尙刼殺一家畱我姊妹二人扮作行童帶來至此煩以此情愫達大人爲雪此寃也其子告之巡檢宻防弓卒約二更醮完擒僧責問取二女証之皆服罪事見百可漫誌中昔蘓長公有夢黃衣道士之事此十二僧想亦善爲其術者幸巡檢以二童起疑宻令其子問之不然必中其計矣世之僧道往往能爲幻術以欺人書之以告信邪而不信道者

明宦官覃吉在東宮口授大學中庸等書導以動作威儀開說府部官守天下民情及宦官専權蠧國之一日東宮誦佛經吉適至驚曰老伴來矣急易孝經誦之吉詭曰得毋誦佛經乎曰非也孝經耳治間太監何文鼎以皇親入禁城觀燈諸事極言下錦衣衛雜治究所主者文鼎曰有兩人但不可執按曰姑言之曰孔子孟子也此二人者皆以閹而知誦法孔孟以輔導其主乃有名爲大儒而沈溺於佛與道之說以背聖人之經者能無汗下

明司禮監秦太監者爲子弟訪師得舉人余洙初不就彊而後可秦謁上坐左右驚訝旣出秦喜曰此人司禮監太監也不怕況我子弟耶及就塾秦子弟皆襲錦衣職位者而余狀貎鄙陋頗防易之旣而有惰者輙加跪責多不服余怒求去子弟輩大懼跪畱乃止秦聞之嘆曰我家子弟不是這个先生如何教得益加敬禮焉後舉進士爲顯官終不屈於人今世師道日衰余嘗聞劉上於所述毘陵二師事而記之然余所授者驕貴子弟秦又一寺人也而賔主無不盡其道其事則尢難矣世之爲師與延師者誰能若是

毘陵某先生致政裏居延師訓二子事之甚謹晨起於門門啟僂而入命童掃地驅塵手熱香入鑪中乃請師出揖之坐相對啜茗一甌然後退以爲常久之師謂先生過勞殊不安請以館童代辭謝再三始從之然亦必於書室傍數武拱立以竢視其童焚香掃地進茶滌溺器畢乃稍前向簾內一揖而去又一某先生亦居林下夫婦老矣僅一子掌上珠也延師訓之師頗嚴一夕與同捨生有所適半晌而至師大恚誚讓久之將有夏楚之儆館童馳報母夫人夫人遣婢傳語爲匄免師怫然遂不責其子而畱一刺爲別竟怫衣去夫人急聞於先生踧踖無計則徧倩親朋爲解不可則攜其子隨兩人負荊以請願受責不可則夫婦皆跪於堂上必面師然後起於是所倩姻若友者相與讓曰君以師道自尊固當然柰何苦兩老人若是膝且腫矣師乃趨出掖兩人起登坐謝罪而後言曰某豈不知爲已甚哉顧今日師道陵遲甚矣某所以爲此將以愧夫依阿軟羙而據人之臯比者某終不可以再往然有某君者耿介方嚴君子也請以自代某得借手以全在三之體幸甚敢固以辭於是先生夫婦曁其子知師意已決不可彊則淚浹於眶久之言別猶逡巡不忍行也藥房主人曰記有之凡學之道嚴師爲難師嚴然後道尊道尊然後民知敬學在三之義師居其一君之所不臣者二當其爲師則勿臣也師之尊也如是時至末流而人之所以待師與師之所以自待有不可言者矣兩先生事聞之餘友劉上於惜不記其姓氏然上於曾道兩家師弟皆相繼登第去毘陵科名甲海內觀其所以尊師若是則蟬聫鵲起之奇豈幸獲哉蓋吾有子弟不可以無師有師矣不知敬且重之而師亦安焉師若此不如無師之爲愈而亦不如不必延師之爲愈也余慕兩先生風範欲效而未能聊爲述之俾觀者有所取則焉

明洪武四年太祖於被問管勾宇文桂嚢中得所藏書信百封內有嘉興登科舉人王軫父家書倩其轉達平涼任所者帝閱其書語言眞切教以忠孝遂下詔略云薄俗中有善於爲人父者如此誰能出其右者勸善懲惡移風易俗實有國之善治令中書遣人賫詔諭往詣其家賜以白金百兩附子五枚川椒五斤絹十疋以旌其賢令有司除本戶雜役依舊應當里長其弓兵不須再役軫父具表稱謝其詔文謝表家書備載水東日記中今僅錄其家書略雲家中上下俱無事倘欲挈家須在彼稍安詳度可否然後來取恐川途迢遞或遷轉不常跋涉勞頓我今稀年又一老景侵尋倘若朝廷容侍親則上章求歸父子相見以盡餘年若宛轉仕途則相見無日矣人說有分俸之例不審果否如得分祿以養亦足爲榮若彼處關支則不必也凡事須淸心潔巳以廉自守食貧處儉儒者之常愼勿以富貴爲念古人云貧乏不能存此是好消息正當以此言爲受用也治民以仁慈爲心報國以忠勤爲本處已當以謙敬學業更須勤力暇日卽以性理之書及諸經畱玩自然所思無邪更須熟讀新律自然守法不惑飲酒當以康節先生爲範不可縱恣分俸之事律許則行否則不可幹其紀也此後倘有的便可買附子一二枚川椒一二斤起稅而來餘物非所覬也云云

雙橋隨筆卷二﹤子部﹐儒家類﹐雙橋隨筆﹥

欽定四庫全書

雙橋隨筆卷三

鳳縣知縣周召撰

張宗緒戒子書窮通有命讀書未必得功名不讀書則流爲市儈矣手目甚嚴力行未必到聖賢不力行則趨入禽犢矣吾行後兒輩當時時痛省刻刻提撕念念追憶箕裘步步不忘父母謝絕無益之事屏去損我之友嬉逰笑謔鬭葉呼盧凡世人以爲快意陶情者當相戒如冦盜水火之不可近庶幾挽回天造感動神父母兄弟歡喜完聚或未可知不然痛哭飄零不知底止不堪回想再不然而傷心風木悲嘆羔烏亦復何及也桞靖公與弟書略我因功名淹蹇致有怔忡之癥有時而劇則神魂俱失然究不敢自暇自逸者懼無以慰先人之志而墮厥業也今汝年少無病不務家人生產惟從事於酒盞楸枰不知此皆豪華之公子山林之散人所以優防而永日者豈吾輩所宜哉虛擲歲月得罪於天弗肯播獲得罪於父勉之勉之程修來諭侄書云侄艱辛不似我輩而所遇亦同當思何以克紹先人計謀自立惟多讀書通大義盡屬輕車否則肇牽車牛昔人不廢要須粗涉典故庶不至猨狙周公體晦公不自棄之人遵平仲急治生之意云云三公訓詞甚切爲子弟者宜以書紳況當亂離之後陵谷變遷不知何等保身克家之計當有百倍於此者尢在觸類引伸形諸夢寐庶幾可企生全於萬一耳

讀書不獨變人气質且能養人精神蓋理義收攝故也靜坐然後知平日之气浮守黙然後知平日之言躁省事然後知平日之費多閉戶然後知平日之交濫近情然後知平日之念刻富貴人宜勸他寛聰明人宜勸他厚待富貴人不難於有禮而難於有體待貧賤人不難於有恩而又難於有禮以上數則皆眉公語也字字藥石拈出以爲座右之銘

孝子褒城縣人以其家甚窶而所業卑旣不自稱於人人亦少稱之者故姓與氏無傳焉今稱孝子則據其行而名之實無忝云孝子居褒之宗家營以善築爲業爲人謹朴自守凡裏中之爲伍伯駔儈气澆而習不端者遇之輙引避不與交片語諸人視之蔑如也而孝子亦復岸然自得未嘗以卑賤迎人無昆季及室獨有母老矣僦斗室容膝奉母其中風雨晦明之際依依左右不少離惟受人直而傭勢宜往亦必負母以行至則與主人約但受已餐分其半飼母而別懷粔籹餦餭之屬以啖之主人弗慳者稍增其糜然孝子甚努力不偸用意沈著細而謹計其所就常浮於他工故人多喜其傭𨿽有母在傍勿厭也褒有修棧之役每歲必興孝子與焉孝子應自食與母居兩地殊苦則又負母以來行視地髙燥而叢篠其上者架棚居焉是時無主人之督得自便孝子則益市醇酒蔬脯曁餈飴之類可以養老者置巖竇中日旰工休輙班荊掖母坐而出所市者羅於前酌酒盈巵跪而壽母母顏未展則以扇代板執竿而舞搖手蹀足爲傀儡狀胡謅而唱其俗所尙藍關調者以娛之母見孝子之跳踉防嘖有如嬰兒嬉戱時遂爲噴飯當是時旁觀者皆笑之而孝子亦復岸然自得也嗟乎己不能孝而笑人之盡其孝夫獨非人子乎哉余以赴郡過褒斜口遙聞歌聲徹林外駐馬聽之問而知爲孝子也淚涔涔下焉蓋余幸邀捧檄之榮而蕞爾殘疆有官無俸不獲迎養二十歲守孤節母以少盡板輿之歡回首倚門情狀欲如孝子一夕不可得令人寸腸欲斷也褒令爲余友劉上於上於每對余異孝子事方欲覈其姓名傳之並旌其閭未幾上於謝事去而余亦鐫級歸矣孝子事恐遂無聞者因爲作傳而其人之始終未悉以俟後人嗟乎世之抱至性砥行立徳於人所不知之地而湮沒不傳者又豈獨一孝子也哉野史氏曰父母之愛其子有不欲其富貴而反欲其貧賤者哉乃妻子備而孝已衰至於陟髙官擁厚貲廣廈曲房邀朋暱寵而寢門膝下愈少問安視膳之蹤矣若孝子一窶人耳何孝思之曲盡也懇至纒綿篤於至性孝子而在余𨿽爲之執鞭猶顙泚焉

余旣爲褒城孝子作傳因憶亡友余孔林曽述明萬曆間某甲事甚異遂並記之甲邑之南鄙柴埠人性麤狠常毆其母母吞聲不敢校惟伺其出也呼天而號甲歸輙止一日甲返而母不知號如故甲以爲詈己大怒瞪目而詬曰嫗乃詈我應送若水中飼魚鱉耳言未竟卽擠母出戶外挾之而奔及岸將投諸河母怖甚搏顙祈免不聽時方晝天宇澄徹無纎云而日遽防大風四起雷電交作沙礫擊人面瞥見火光中捽一人散發裸形繞樹數匝而後擲下當是時人人惴恐皆伏地不敢仰視不知其爲甲也俄而天霽甲母心悸旣殞而蘇掙地呼甲不得舉頭見木杪甲屍在焉燋頭爛額血肉淋漓乃知己爲迅雷擊死矣噫嘻快哉以人子而欲溺其母此人中之梟獍罪不容誅者也而王法未加焉則世之敢逆其親而悍然不顧者復何所憚觀甲之事人心亦可以寒矣𨿽然五刑之罪固莫大於不孝而不忠不孝如蠆如狼縱其身爲禽獸行者蓋不少也安得盡借雷霆之威大索十日以儆其餘也哉

天下無不是的父母人生最難得者兄弟家庭之間此二語宜時時在念而尢以善處婦人爲急蓋婦人之賢者甚少其性愚而偏抝而不知理須調劑之而不致稍開骨肉之釁則竇家之桂常妍而田氏之荊不悴矣至於五倫之內惟兄與弟共處最長相好無尢尢爲至樂昔吐谷渾有子二十人疾病命諸子各獻一箭取一箭授其弟慕容利延使折之利延折之又取十九箭使折之利延不能折阿柴諭之曰汝曹亦知之乎孤則易折眾則難催戮力同心社稷可固言畢而卒袁紹使人招張繡繡欲許之賈詡於繡坐上謂紹使曰歸謝袁本初兄弟不能相容而能容天下士乎紹二子譚尙治兵相攻王修謂譚曰兄弟者手足也譬人將鬭而斷其右臂曰我必勝可乎二子不從卒爲曹操所滅二事前車也人可不思阿柴之言而乃蹈袁氏之覆轍乎哉

劉宋郭世通家貧傭力以養繼母婦生一男夫婦恐廢侍養乃垂瘞之文帝勅榜表門爲孝行焉其事與郭巨同韓退之所謂不腰於市而已幸況復旌其門者也明靑州日照縣民江伯兒者母病刲脇以食不愈禱於岱嶽願母病愈則殺子以祭已而母愈遂殺其三歲子祭之事聞太祖怒曰父子天倫至重禮父母爲長子三年服今百姓乃手殺其子絕滅倫理宜急捕治之遂逮伯兒杖百謫戍海南命禮部詳議旌表孝行事例子之事親居則致其敬養則致其樂有病則拜托良醫嘗進善藥至於呼天禱神此懇切之至情人子之心不容己者若臥冰割股前古所無事出後世亦是間見割肝之舉殘害爲最且如父母止有一子割股割肝或至喪生臥冰或至凍死使父母無依宗祊乏主豈不反爲大不孝乎原其所自愚昩之徒一時激發及務爲詭異之輩以驚世駭俗希求旌表規避徭役割股不已至於割肝割肝不已至於殺子違道傷生莫此爲甚自今人子遇父母病醫治弗愈無所控訴不得已而臥冰割股亦聽其爲不在旌表之例詔從之明祖之議合於天理人情其立教於天下者可謂至當矣王祥後又有王延扣冰事則祥亦扣冰耳非臥也一字之悞遂爲情理之所無而後人傳之以爲不可信矣譽人而失之浮者其至此可嘆也

吾鄕野廟中多奉西楚霸王像出北門四十里而遙有項山焉山之得名與人之所以祀之者未詳所自起明崇正間忽有見王使傳語地方爲之重建者不數日而助貲之家遠近輳輻進香男女踵接如蟻意稍不防輙致神怒數其靈異不啻喑啞叱吒千人俱廢時也然一郡之人奔走若狂僅匝歲而香火寂然矣據一時共駭以爲神見於巫興廟之舉果出王意不知王固蓋世之雄也當烏江失道亭長艤船時𨿽江東足王而以父老堪羞甘心自剄此豈借人口吻以祈血食者哉卽曰魂魄戀故鄕而大江以南通都大邑勝地名山何方蔑有皆可棲身衢地僻處東偏寂寞窮山又屬木魅山魈啼風嘯雨之境王卽無依何心至此此皆村巫野祝造爲神語以誑愚人迨賺錢入槖飽則思颺只有木雕土塑之容淒然獨坐而已王如有知作俑之輩能不寒心而世之爲其所誘者終不以爲怪也此事之無可如何者也宋之韓範一時並著而範之鋒稜少露於韓韓公與範公常議西事不合範公竟拂衣去韓公從後把住其手云希文事便不容商量耶和气滿面範意亦解只此一把手間𨿽剛愎自用者爲之柴柵盡化而況範公乎又富鄭公因濮議與公及歐陽文忠公絕後富公致政居洛每歲生日不論遠近必遣使致書幣甚恭富公但答以老病無書公之禮終不廢至薨乃已公與歐公之薨也富公皆不祭弔富公賢者而客气未融乃爾亦不及公遠矣

收書於未梅雨時開閣廚晾燥隨卽閉門內放七里香花或樟腦不生蠧魚收畫於未梅雨時逐幅抹去蒸防日中曬晾令燥捲入匣以厚紙糊匣口四圍梅後方開匣須杉木桫木爲之內不用紙糊並油漆以辟黴炁宋璟爲人剛直老而彌篤宗時王毛仲有寵百官附之者輻輳毛仲嫁女上問何須毛仲頓首對曰臣萬事已備但未得客上曰張說源乾曜輩豈不可呼耶對曰此則得之上曰知汝所不能致者一人耳必宋璟也對曰然上笑曰朕明日爲汝召客明日上謂宰相曰朕奴毛仲有婚事卿等宜與諸達官悉詣其第旣而日中眾客未敢舉箸待璟久之方至先執酒西向拜謝飲不盡巵遽稱腹痛而歸其守正不撓如此𨿽然稱病而歸在公意誠快但難爲終席盡飲之客如張說源乾曜輩不成顏面耳

古之大將仁敬和厚未有如宋曹彬者位兼將相不以等威自異遇士大夫於塗必引車避之不名下吏每白事必冠而後見知徐州時有吏犯法罪旣具案逾年而後杖之人問其故彬曰吾聞此人新娶婦若杖之其舅姑必以新婦爲不利而朝夕笞詈之吾故緩之耳所居堂閫敝壊子弟請加修葺彬曰時方寒墻壁瓦石之間百虫所蟄吾不欲傷害之也入成都日有獲婦女者彬閉之一第竅以度食戒左右曰是將進禦當謹守衛洎事罷訪其親還之無者嫁之其性如此故其下江南也與諸將焚香共誓克城之日不妄殺一人嗟乎均是人也而藹然仁人君子之心有如是者彼人頭羅剎鬼面夜叉則以殺人爲笑樂夫上天非好生者乎何不盡殄若輩使人人得以全其生而一旦浩刼重逢黑灰瞇眼一世之人如在刀山血海中則惟願天生好人如曹公者出司閫外之柄以活百姓而已

人有胸中未淨𨿽讀書而不能陶汰者與人相對不覺口吻便俗鄭康成在袁紹坐時汝南應劭亦歸於袁因起自贊曰故泰山太守應仲遠北面稱弟子何如鄭笑曰仲尼之門考以四科回賜之徒不稱門閥應有慚色願爲弟子而自炫其官此等語不可以入尋常人耳而況鄭康成乎爲康成所笑固其自取乃餘以爲應當此際自愧失言須匿身無地而但有慚色則史稱其少便好學博覽多聞皆於性情之曠雅沈全無裨益風俗通一書爲之減價矣

李沆爲相王旦參知政事以西北用兵或至旰食旦嘆曰我輩安能坐致太平得優防無事耶沆曰少有憂勤足爲警戒他日四方寧謐朝廷未必無事語云外寧必有內憂譬人有疾常在目前則知憂而治之沆死子必爲相遽與和親一朝疆場無事恐人主漸生侈心耳旦未以爲然沆又日取四方水旱盜賊及不孝惡逆之事奏聞上爲之變色慘然不悅旦以爲細事不足煩上聽且丞相每奏不美之事拂上意沆曰人主少年當使知四方艱難常懷憂懼不然血气方剛不畱意聲色犬馬則土木甲兵禱祠之事作矣吾老矣不及見此參政他日之憂也沆歿後眞宗以契丹旣和西夏納欵遂封嶽祠汾大營宮觀搜講墜典靡有暇日旦親見王欽若丁謂等所爲欲諫則業已同之欲去則上遇之厚乃以沆先識之遠嘆曰李文靖眞聖人也當時遂謂之聖相焉記人之善而過其實有反足以增後世之疑者如中興書載鄧攸棄子全侄事攸棄兒於艸中兒啼鳴追之至暮復及攸明日系兒於樹而去夫兒旣能追及矣卽萬萬不能兩全任其去止可也必欲系而死之父子亦天性也何忍至此此亦必無之事蓋譽之太過而反沒其眞耳余於方正學先生郭巨埋兒論後妄意續貂意亦主此未審果與天理人情之際不相剌謬否

班昭班彪之女曹世叔之妻博學髙才世叔早卒兄固著漢書其八表及天文志未及竟而卒和帝詔昭就東觀藏書閣踵而成之數召入宮令皇后諸貴人師事焉號曰大家每有貢獻異物詔大家作賦頌時漢書始出同郡馬融伏於閣下從昭受讀昭作女誡七篇融令妻子習焉昭妹婿曹丰生亦有才思爲書難之詞有可觀昭年七十餘卒皇后素服舉哀使者監防喪事所著賦頌銘誄問注哀詞書論上疏遺令凡十六篇子婦丁氏爲撰集之又作大家贊焉班氏一門父子兄弟文武皆備可謂奇矣而閨中之學又復如是且其文章宏雅整贍又非雕虫篆刻可比末流鞶帨濫觴之後詠絮頌椒侈而變爲吟壇酒社於古人規誡之義絕無聞焉彤管𨿽輝滛哇可懼使論者遂有無才是徳之嘆古今人不相及乃至於此

學者以變化气質爲先況處家庭骨肉之際乎今之子弟不能陶鎔切劘至以不堪之詞貎加於父兄而不覺此在市儈農牧者流或未足怪名爲開卷把筆之人亦復如是平日讀書何用耶或曰此等習气正坐不讀書故耳若果能則愉色婉容當自有異豈有終日與聖賢相對而炙其嘉言懿行尙有粗厲之气不能自制者哉防稽王道子有疾沈醉世子元顯諷朝廷以己代之道子醒而後知之怒無如之何時人謂道子爲東錄元顯爲西錄西府車馬塡溢東第門可羅雀

王安石與人議事未決其子雱輙披髮跣足而出放言無忌蔡伋與父京爭權至爲診脈以示意未幾罷其官嚴世蕃専恣一時以事請決於其父嵩者嵩必曰可問東樓東樓世蕃號也此數人者以視王溥爲相陳堯佐兄弟皆貴時父與客坐而已猶侍立其賢不肖相去何啻霄壤哉或曰此其咎固在子也然亦羿有罪焉余曰薄乎云爾惡得無罪

王溥爲相父祚家居公卿至溥朝服趨侍坐客不安祚曰豚犬耳勿煩諸公起陳堯佐兄弟三人皆貴父省華無恙賔客至堯佐曁仲季侍立坐客不安省華曰兒子輩耳

元人制作以詩詞劇曲爲長張西銘先生以爲博簺不足道而髙文典冊有在文類中者余讀楊公奐之正統八例總序胡公三省之新注資治通鑑序馬公貴與之文獻通考序熊公朋來之胡氏律論序鐘鼎篆韻序吳公徴之服制考詳序劉公致之太廟室次議文皆嚴潔典雅議論詳確竟可髙出前代先生以爲當集其解經論史者別爲一書眞是衡文巨眼

書宜珍惜不但擘書覆瓿裂紙糊萬萬不可而架上案頭尢須愛防顏之推云吾每讀聖賢之書未嘗不肅衣冠對之其故紙有五經詞義及賢達姓名不敢穢用也司馬溫公謂二子曰賈防藏貨具儒家惟此耳然當知寶惜今釋子老氏猶知尊敬其書豈以吾儒反不如乎趙子昂書跋云聚書藏書良非易事蓋觀者澄神端慮淨幾焚香勿捲腦勿折角勿以爪侵字勿以唾掲幅勿以作枕勿以挾刺隨損隨修隨開隨掩後之得吾書者並奉此法古人愛書之甚叮嚀若此吾家本寒素四壁空懸惟有書數架而已黃金滿籯不如一經兒輩皆能讀書者當知此意而防持之區區卷帙非若平泉艸木之盛招人攫取也

周易六十四卦惟謙卦六爻皆吉故曰謙尊而光夫惟尊而謙故益光耳

西漢之士多智謀薄於名義東京之士尙風節短於權略兼之者三國名臣也而孔明巍然三代王者之佐未易以世論此坡公三國名臣贊陳明卿以爲最確不如歸去行不得也哥哥得過且過鳳凰不如我四句皆鳥音也譯前二句令人戒貪而趨榮冒險之念息譯後二句令人知足而安分守己之情殷詞𨿽簡而味無窮似天假此音以喚醒世人而助教戒之言所不逮謂之一部禽經可也彼桞下黃鸝可以爲俗人鍼砭詩腸鼓吹者豈能及此

明太祖勤於政事每臨食七箸屢廢思得一事卽以片紙書之綴於裳衣得數事則累累滿身若懸鶉焉洎臨朝則一一行之夫以帝王之尊其勤若此至爲士庶者惕厲憂勤而寸陰是惜又當何若顧往往玩日愒月大聖至愚之所由分豈不以人哉

楊升庵曰漢興文章有數等蒯通隋何陸賈酈生遊說之文宗戰國賈山賈誼政事之文宗管晏申韓司馬相如東方朔譎諌之文宗楚詞董仲舒匡衡劉向雄說理之文宗經傳李尋京房術數之文宗防緯司馬遷記事之文宗春秋

明鄒文莊公守益久從王陽明先生逰又與羅文恭洪先唐荊川順之相資切嘗語學者曰目分黑白口辧甘苦鼻別香臭今之人有異三代乎是非在人猶黑白甘苦誣人無是非之心誣其心者也夫孩提而知愛敬入井而知惻隠嘑蹴而知羞惡豈待教而後能哉心之靈明知是知非若黑白甘苦井然不爽自慊自欺在己而已其持論如此亦切實易曉一時推重其學不虛也然性本相近習乃相遠生知以下不得不從學知困知以復其初若但言良知而置工夫於不問則未免爲人所訾議耳

昔王延事母甚孝夏則扇枕冬則溫布母嘗盛冬思生魚延求而不獲扣冰而哭忽有一魚躍出冰上取以進母史臣曰王延扣冰而召鱗扇枕而驅暑𨿽黃香孟宗抑何倫輩云云扣冰事人但知爲王祥而不知王延亦有之

九經徐公爲句容令多惠政積九歲始遷工部營繕司主事將治行而民彊畱之爭延請過捨治觴炙兒稚挽衣而泣曰公毋去我旣不可畱其長者曰公幸恵訓我使我奉之如奉公九經亦揮淚曰無以訓爾曹惟勤與儉及忍耳勤則不廢儉則不侈忍則不爭保身與家之道也生平不嗜食肉惟噉菜佐脫粟嘗圖菜於堂曰古不云乎民不可有此色官不可無此味至是父老刻公所畫菜而書儉勤忍於上曰徐公三字經也家有像而戶戶尸之朝夕必祝焉此三字人人宜讀而當玆變亂之際尢須加意以示後人

唐宣宗時有奴告其主馬曙蓄兵器有異謀者禦史臺命吏發曙私第得犀甲不虛坐貶卲州刺史諫官上論以奴訴郎主在法必治帝命杖殺曙奴一時無不稱快三原王端毅公老而好學在畱都公出有狂生遮道呼萬歲公歸以語客客曰宋張忠定公在蜀軍士忽聚馬首大呼萬歲張公應之甚善公曰止勿言卽退私閣謝賔客弗通精思數防次日以語客客不答公更問乃曰張公徐下馬北面叩頭亦呼萬歲者三公喟然曰吾輩安能及古人彼倉卒應變而有餘吾終日思之而不得也李杲堂曰觀於張忠定公可以知應變之才觀於王端毅公可以知讀史之法

三山林西仲云文公家禮初喪用人代哭三日不絕聲夫哭本於哀豈可以他人代吾不知代者安有此副急淚也禮流於僞乃施之父子之間耶王陽明居喪常有客至不哭客去或哭者甚得哀禮眞良知之學也吾鄕居喪之俗客至則男子哭於外婦人哭於內客去則止至於僧道誦經判斛鐃鼓喧囂之時忽然大聲曰哭則男婦皆噭然而哭忽然大聲曰不要哭則男婦皆寂然而止尢爲可笑晉人曰哀至則哭何常之有餘又以此言爲得哀痛之情理彼用人代哭者固非卽客至不哭者亦未爲得也

元陳樵父患風歲久爲風痰所侵气弱不能吐樵截竹爲筒時吸而出之事見宋景濂文集明李西涯爲其叔父墓志云吾祖母陳宜人苦痰壅叔父與吾父截葦筒吸之二事皆人子愛親憂親之念逼迫而出此乃實情實理實事且有實效何必許願祈神史巫紛若至於違道傷生以爲孝乎

明有超越前事五事尊孔子以先師而祀以天子之禮樂一也優外戚以厚祿而處以安閒之職銜二也政本有規無母后専政之失三也兵權有統鮮悍將拒命之患四也金魚懸掛於歌樓象簡遺忘於妓寢豈非前代之乎禁官妓而嚴官箴惇尙風化五也

程明道雲中有主則實實則患不能入伊川云心有主則虛虛則邪不能入嚴平子云二說皆妙主人在內外客不入故謂實外客不入主人自在故謂虛

楊山天資懿曠濟以學問充養有道徳器早成積於中者純粹而閎深見於外者簡易而平淡閒居和樂色笑可親臨事裁處不動聲色與之逰者羣居終日防然不語飲人以和而鄙惡之態自不形也惟本孟子性善之說發明中庸大學之道有欲知方者爲指其攸趣無所隠也當時公卿大夫之賢者莫不尊信之呂氏本中曰山天資仁厚寛能容物又不見其涯涘不爲崖岸絕俗之行以求世俗名譽與人交始終如一性至孝防喪父母哀毀如成人事繼母尢謹

後唐明宗長興三年令國子監較定五經雕板印賣之其議出於馮道爲刻書之始使後世學者得書之易長樂老人之功亦堪不朽

三代以來皇后之有賢徳者唐長孫氏爲最後仁孝儉素好讀書常與太宗從容商略古事因而獻替裨益多撫字庶孽逾於所生嬪妃以下無不愛戴訓諸子常以謙儉爲先太子乳母以東宮器用少請奏益之後不許曰太子患徳不立名不何患無器用耶後得疾太子請奏赦罪人度人入道後曰死生有命非智力所移赦者國之大事不可數下道釋異端之教蠧國病民皆上素所不爲柰何以吾一婦人使上爲所不爲乎及疾篤與太宗決時房齡以譴歸第後曰齡事陛下久小心愼宻茍無大故不可棄也妾之本宗因緣葭莩以致祿位旣非徳舉易致顚危欲保全之愼勿處之權要妾生無益於人願勿以丘壠勞費天下但依山爲墳器用瓦可也更欲陛下親君子遠小人納忠諫屏讒慝省作役止逰獵則妾死不恨矣嘗采自古婦人得失事爲女則三十卷又嘗著論譏漢明徳馬后不能抑退親戚之權徒戒其車如流水馬如龍是開其禍敗之源而禁其末流也至是宮人以書奏之太宗覽之悲慟以示近臣曰後此書足以垂範百世朕非不知天命而爲無益之悲但入宮不復聞規諌之言失一良佐不能忘懷耳乃召齡使復其位其賢徳節節如此又非宋髙曹向孟諸皇后之所能及

唐徳宗有二事超出古今處其一葬代宗時將發引帝見輼輬車不當馳道問其故有司對曰陛下本命在午不敢衝也帝哭曰安有枉靈駕而謀身利乎命攺轅直午而行肅宗代宗皆喜陰陽神事無大小必謀之卜祝故王璵黎幹以左道得進帝雅不之信山陵但取七月之期事集而發不復擇日其二先是公主下嫁者舅姑拜之婦不答帝命禮官定公主拜見舅姑之禮舅姑坐受於中堂諸父兄姊立受於東序如家人禮自太宗朝下嫁公主已異前代嫁主之法然其意久而復失徳宗始定其制又非他代所能及

後世史臣有不愧董狐齊太史者唐著作郎吳兢撰則天實錄言宋璟激張說使證魏元忠事後說修史見之謬曰劉五殊不相借兢起對曰此兢所爲史艸具在不可使明公枉怨死者同僚皆失色其後說陰祈攺數字兢曰若徇公請則此史不爲直筆何以取信於後世其正直不撓如此

四友齋叢說云朱象司成說有一順門上內臣嘗語余曰我輩在順門上久見時事幾變矣昔日張先生入朝我們多要打个躬蓋言羅峯也後至夏先生我們只平著眼兒看哩今嚴先生與我們拱拱手方始進去蓋屢變屢下矣王元美之贊羅峯云公相而中涓之勢絀至於今垂五十年士大夫得伸其志於朝而黔首得安寢於裏者誰之力也由是觀之羅峯相業卽此一端誰堪與並至於歿未幾居第侵風雨力不能飭而孫多假貸於人以食不更難哉不更難哉

牛不訝其弟之射車牛劉寛不怒其婢之污朝衣曁夏元吉入朝不責館人之燒其襪並存者棄之而行揆之情理亦當如是惟張莊懿以少年爲禦史巡按山東行香日爲酒標掣落其帽而不計人以爲難然亦事同虛舟飄瓦不足爲異又其爲吏部尙書時散衙後回寓路遇一醉漢其人素酗酒無賴旁一人戱之曰汝若奪得此官藤棍方見手叚此人遽前奪去其一公亦不問也及其人酒醒問其妻曰昨日醉歸有甚事故妻曰汝但帶一藤棍回取視之驚曰此文官棍子也訪之乃張尙書明日淸晨頭頂此棍跪長安街上少頃公至前呵止持一棍而來此人乃叩頭請死公聲色自若但命人取其棍不問而去此則眞度量耳

唐桞氏自公綽以來世以孝弟禮法爲士大夫所宗玭常戒其子曰凡門第髙可畏不可恃也立身行己一事有失則得罪重於他人無以見先人於地下此其所以可畏也門髙則驕心易生族盛則爲人所疾懿行實才人未之信小有疵纇眾皆指之此其所以不可恃也故膏粱子弟學宜加勤行宜加檢僅得比眾人耳古今家誡深切著明莫逾於此

唐宋間皆有官妓仕宦者被其牽制往往害政𨿽大人君子亦多惑之至元尢甚惟明太祖始革去之官吏宿娼罪亞殺人一等𨿽赦終身弗敍

王陽明先生客座私祝云但願溫恭直諒之友來此講學論道示以孝友謙和之行徳業相勸過失相規以教訓我子弟使毋防於非僻不願狂躁惰慢之徒來此博奕飲酒長傲飾非導以驕奢滛蕩之事誘以貪財黷貨之謀冥頑無恥煽惑鼔動以益我子弟之不肖嗚乎由前之說是謂良士由後之說是爲凶人我子弟茍遠良士而近凶人是謂逆子戒之戒之

呂文穆父圖與其母不相能並文穆逐出之羇旅於外衣食殆不給龍門山利涉院僧識其爲貴人延致寺中爲鑿山巖爲龕以居文穆處其間九年乃出從秋試一舉爲廷試第一已而防其母以見圖𨿽許納之終不與相見乃同堂異室而居焉後人編劇以王播木蘭寺事及詩移以狀公村夫俗子遂相傳以爲實而士人目中之無書者亦然殊爲可笑

宋儒家教甚嚴昔文中子曰諸葛亮無死禮樂其有興乎邵伯溫遂論武侯未必能興禮樂康節先生見之大怒曰使子齊武侯之肩猶不可議武侯況僅跂其踵乎以武侯之賢安知其不能興禮樂也伯溫由是終身不敢方人

唐宗好神嘗不豫遣中使與女巫乘驛分禱所過煩擾黃州有巫盛年美色從無賴少年數十爲蠧尢甚刺史左震悉收斬之籍其贓數十萬具以狀聞請以其贜代貧民租遣中使還京帝無以罪也

宋慶曆中開寶寺塔災得舊瘞舍利迎入內庭送本寺令士庶瞻仰傳言在內庭時頗有光怪將復建塔余靖言彼一塔不能自衛何福及民凡水艸皆有光水晶及珠之圓者夜亦有光昔梁武造長幹塔舍利常有光臺城之敗何能致福乞不營造仁宗從之

宋英宗治平元年燕國惠和公主下降王宗約英宗欲正其禮尙未遑也及神宗踐阼乃詔公主出降皆行見舅姑禮是時宗約父克成爲開封府判官前一日中使促就第受主見行盥饋禮成大合樂天下榮之

唐宣宗愛女萬壽公主適鄭顥舊例以銀裝車上曰吾欲以儉約化天下當自親者始令依外命婦以銅裝車仍詔公主執婦禮皆如臣庶之法戒以毋得卑夫族預時事顥弟顗常得危疾帝遣使視之還問公主何在曰在慈恩寺觀戱帝怒嘆曰我怪士大夫家不欲與我家爲婚良有以也亟召公主責之曰豈有小郎病不往省視乃觀戱乎由是貴戚皆守禮法如衣冠之族

雙橋隨筆卷三

欽定四庫全書

雙橋隨筆卷四

鳯縣知縣周召撰

俗忌正五九三月不可赴任王勉夫曰張敞爲山陽太守奏曰臣以地節三年五月視事其言如此則知前漢之俗未嘗忌五月也然敞在山陽其責甚難卒以無事其後徴爲膠東相亦不聞有凶橫之說又漢朔方太守碑云延嘉四年九月乙酉詔書遷衙令五年正月到官乃知拘忌之說起於兩漢之後又獨孤及集有爲舒州到任表曰九月到州訖乃知唐人亦有不忌九月者因考諸州唐人題名見不避正五九處亦多雲云大凡拘忌時日者多不甚明理之人耳吾輩以身任事吉凶禍福原不可必亦盡其在我以聽於命可矣休與咎豈時日所能致乎余嘗堅執此說而一時多竊笑者觀王公此論似有同心不獨余之執抝也

盜亦有道明正徳間大盜趙鐩亂河南行剽至鈞州以尙書馬文升家在捨弗攻破泌陽前大學士焦芳已逃匿毀其家發芳篋取其衣冠縛葦若人者而屠裂之曰恨不爲天下殺此賊今之盜但知剽掠耳誰能力辧賢姦痛快人心若此

明楊文襄號爲智嚢其學博才雄善調停應變濟務曉暢邊事羽檄旁午一夕十疏口占指授悉中機宜亦由其用心勤敏故也其在靈州每諭諸將曰無事常如有事時隄防有事常如無事時安靜惟其能隄防故能安靜耳今人當有事時尙然泄泄況於無事乎而欲其不至張皇失措於事故紛紜之際何可得矣

西門豹性急佩韋以自緩董安於性緩佩以自急人生气質不能無偏要在陶鎔變化之耳乃餘又謂兩者交病而與其緩也寜急所以云急非躁卞鹵莽一往用壯之謂也惟以需者事之賊貴於克赴事機勿失其防而已而利用推行之力則當預養於平時以待事之變自古迄今寜有因循委靡之人而可以有爲者哉蓋余性病於急而兒輩則又緩余老矣尙思自治少壯之人何可以勿藥故不禁爲之饒舌耳

五祀門行戶竈中霤亦古人報功之意眉公羣碎錄以爲竈神姓張名禪字子郭又名隗鄭則以竈神爲老婦皆無此理又以爲己丑日夘時上天白人罪過此日祭之得福若然則竈神者可以口腹之奉使之掩惡以爲善其欺上帝也甚矣故孔子曰獲罪於天無所禱也是當時不善之人多有欲借行媚以祈免者故明天道以儆之耳又云竈神名吉利夫人姓王名搏頭又云五行書云五月辰日豬頭祭竈治生萬倍此又好事者造爲此言以歆動奉神邀福之輩似非眉公語也

酉陽雜俎竈神名隗狀如美女又姓張名禪字子郭夫人字卿忌有六女皆名察治常以月晦上天白人罪狀天帝督使下爲地精己丑日出夘時上天禺中下行署此日祭得福其屬神有天帝嬌孫天帝大夫天帝長兄等語荒唐尢甚

偶畜二鵞一雌一雄離鷇未久然出入相傍飲唼以時甚馴也一夕雌者爲野貍所囓而斃其雄哀鳴不食𨿽抱置之水艸間或以飯實其嗉吐弗納而鳴如故蓋三日矣余憐之防欲墮淚嗟乎一禽耳而痛其偶若是彼稱爲人類而無其情與性者不亦可愧也哉

制臺李公之見客也以散衙爲期侍衛皆撤旁無一人惟捧茶者遙伺階下從容顧問談笑藹然𨿽軍務旁午後磚影已昃略無倦容見者如坐春風中也昔胡梅林督兵兩浙極事威嚴介冑之士膝語蛇行不敢舉頭公擁滿漢兵外挫彊敵軍威振赫尢過於胡而麾蓋所臨被難之民擁道而控公駐馬諦聽絕無呵殿聲使人辟易蓋衢人身罹剝膚之慘非公嘔心區畫生死而肉骨焉孑遺之羣寧有噍類公軀幹魁梧修髯玉立宏慈端偉之度溢於眉宇間望而知爲東南福曜云

二十九日未時風雨大作一鄕民之寓彭溪者與其兄曁侄鋤麥於野奔避大樹下雷火追擊之死焉自肩及胯以下凡四創皆鑿痕而膚盡黒詢之里人則一農夫耳無他罪惡也余於是愕然訝愀然悲而又爲之太息也曰嗟乎當今之人有易死者十焉死於冦死於兵死於饑與凍憊與病死於旱與澇賦與役而玆又死於雷乎或曰夫夫也必有其隠慝者也不然則生前之不善受報於今日者也又不然則其命與數所犯而適罹其災者也餘皆以爲不然聞之賞罰之權人所司而禍福之理天爲政天道福善而禍滛所以助人賞罰之所不能及而雷霆者固天授之以斧鉞而示其威以警人世者也上天之倚任旣甚重而下民之性命非可輕則其誅惡也應以魁行有期而不至於誤必無索瘢於菜傭有罪而故延其罰及以命與數殺人之事今之死者以爲其罪未彰歟則非窮凶極惡之人可知也以爲前世之愆歟則漏网於當日者何故且人又無再生之理也若夫數與命皆天也吾又未聞天之殺人不以罪而聽其死於命與數也昔人之志於除惡也曰豺狼當道安問狐貍今之探丸斬木防張蜮射者豈僅豺狼而已哉吾願天威震怒日取大憝巨惡而擊之以儆夫世之敢爲不善者庶防無告之眾得以全其生嗟乎余之不知自量而妄於持論者徒以憫人耳豈敢輒議天哉余疑鄕民之爲雷所擊久而不知其故也一日偶與眾談及而其兄適至焉遂聚而問之其人汪然出涕曰甚矣吾弟之堪憐也惟去嵗之某日因以失物忤吾母吾母呼天而誓且拜焉吾弟亦呼而拜焉其犯天刑者或以是不意已逾數月而仍受其罰也余曰噫有是哉余固知夫天道之無誤也蓋五刑之屬三千而罪莫大於不孝稽之史雷之所殛無非若人者余固知夫天道之無誤也𨿽然不孝之罪誠大矣不可赦矣然而家法可治也官法可治也國法可治也今有人焉視理法爲弁髦父母妻子不顧也弄兵於萑苻之內殺人如麻而眼不少眨焉此豈不足以千天怒乎胡爲至今不殺也今之遺黎苦極矣尫然者僅支皮骨耳而以城社爲蠆尾持牒撼人門而朘其膏與血者胡不稍懲之而聽其昻眉怒目於道也余是以終不能無望於天也蓋不善之人可以欺人而不可以欺天天威之所加𨿽挾權與術者不能遁殛其尢而與之類者無不懼但須一撃之力耳天心如厭亂乎此用重典時也請除亂臣賊子不赦外更爲塗毒生靈之輩鑄刑書焉

明嘉靖間禦史楊公爵給事周公怡工部員外劉公魁皆以言事下錦衣衛劉公年已五十有六矣當封嚢時取俸金三兩與家人治後事比廷杖入獄日與楊周二公誦書講學諸校傍聞其語嘖嘖感動己因神降於箕乞宥三諫臣得防釋放爲民是時世廟方從道教箕神之請其所深信豈非一時左右三公者假爲神語以動九重之聽歟此與韓厥復趙後事同

楊升庵云廣文選中山王文木賦乃以文爲中山王名而題作木賦宋王微詠賦乃誤王爲玉而題云微詠賦下書宋玉之名不知王微乃南宋人史具有姓名阮步兵碑乃東平太守嵇叔良而妄作叔夜不知叔夜之死先於阮也凡前人之著述如此類者甚多宜加考正不應艸艸看過

王守溪震澤長語云閱載籍有得則錄之觀物理有得則錄之有關治體則錄之有禆聞見則錄之

明顧東江丁艱回日錢鶴灘以修撰去官家居一日來作享不同諸士大夫惟約舊朋友四五人其一人姓張以染作爲業學𨿽不逮諸公然好賢常館谷諸公者人持銀一錢買三牲祭物其豬首一枚不能掩豆鵞一魚一及香楮等物而已祭文亦自鶴灘來東江家以片紙起艸取紙書之者祭畢鶴灘坐待令主人持福物來共食東江出語云不得陪諸公坐遂進去諸人食畢而散前輩舉動眞率如此眞可師也

明陳公良謨云余承太宰魚石唐翁所知赴閩臬任過蘭溪特進謁焉臨別翁曰吾欲造君舟一拜柰有足瘍不能步行當遣兒子汝楫代之來予曰小子何敢勞翁但翁官居八座年過七旬天下大老也孔子嘗從大夫之後不可徒行翁學孔子者而顧欲過之耶翁曰固然苐吾楓山先生歸只是步行未嘗乘轎及侄朴庵公竹澗潘公俱守此禮吾其敢違吁浙有楓山猶魯有泰岱遺矩巋然而諸公皆能率履弗越如此視近時少年才登一第還鄕遂乘軒擁蓋過閭裏者果何如耶噫陳公之所不滿者猶少年登第人耳至今日則貲郎滿道气焰薰蒸有過於金湯鍍了之人者使楓山諸先生見之能無掩口

淮南潘子素純作輥卦平江蔡宗魯衛作吝卦扶風馬文璧琬作諞卦睦州邵同桂子作忍黙恕退四卦四明屠豳作傖謔讒諂四卦皆得風刺之防而邵以保身愼言推心知止爲戒於以防世也尢正至於詞之勁而文戲而不謔則輥卦爲最令人解頤邵之韓信胯下張公九世等語未免俚淺之極不堪咀嚼矣

明平江侯陳公豫鎭守臨淸日館舎作詩有檐前絡緯啼之句侯謂艸虫不可言啼遂疏之不知絡緯啼李太白已道之矣客終無以自明二人蓋未嘗讀李詩故也成化間有吏間言時事禮科給事中忌之以激厲風俗之厲不從力參送法司問罪不知厲本古字漢書嘗云風厲勉厲皆不從力此吏亦不能自明二人蓋未嘗讀漢書故也兵部給事中閱兵部題本以使不從女呼吏笞之翌旦有不平者令受笞吏執韻書以進乃赧顏慰遣之此蓋識俗字不識古字故也

張子韶年十四逰郡庠閉閣終日寒折膠暑鑠金不越戶限比舎生穴隙窺之則斂膝危坐對寘大編若與神明伍乃相驚服而尊師之晚年謫居談經自樂手不停披嵗久庭磚足迹依然乃題其柱曰予生平嗜書老來目病執捲就明於此者十四年矣倚立積久雙趺隠然可一笑也

廉希憲布嚕哈雅子也世祖爲皇弟時希憲年十九得入侍一日讀孟子以性善義利仁暴之防對世祖嘉之目曰廉孟子取鄂州時命希憲入籍府庫希憲引儒生百餘拜伏軍門言王師渡江凡軍中俘獲士人宜官購遣還以廣異恩世祖嘉納之還者五百餘人時方尊禮國師命希憲受戒對曰臣受孔子戒矣帝曰孔子亦有戒乎對曰爲臣當忠爲子當孝孔子之戒也此公臨機制變膽略俱優所錄三事皆於名教有關而爲臣爲子之言義簡而盡尢足令士大夫喜尊二氏者對之顏赤世祖稱爲眞男子不虛也

左𨿽好語怪然其云妖由人興也此語極妙凡妖之見於夢或聲影恍惚之間皆由心之所慕與畏與疑而後生而實未嘗有所謂妖也婦女兒童村市中人之所見不能認理無端自惑轉相說漸以爲眞而妖之言語狀貌於是乎無所不至矣昔石普好殺人以爲娛未嘗暫悔也醉中一奴使其指使投之於河指使哀而縱之旣醒而悔指使畏其暴不敢以實告居久之普病見奴爲祟自以必死指使呼奴示之祟不復出普亦愈此妖從疑畏而生者也田蚡司馬景王姚萇沈約劉悟趙普仇鸞之事亦然然數人所爲應致九原茹恨使之爲祟之理又不可謂之盡無尙令姦邪險譎之人不知畏人而畏

眉公先生書孫樵書何易於事曰古來如何君賢令者不少矣無樵等記述防與艸木同腐卽如白樂天秦中吟十詩其立碑篇云我聞望江縣面令撫嫠在官有仁義名不聞京師身歿欲歸葬百姓遮路岐攀轅不得去畱葬此江湄至今道其名男女涕皆垂無人立碑碣惟有邑人知每一讀之爲憮然嘆者良久蓋從古及今何易於麺令常有而孫樵白樂天不常有易於得樵而書其事麺令得樂天而詠以詩復得眉公爲之表出兩人軼事遂堪不朽𨿽爲善者無意於人知以視夫撫字心勞之吏僅載口碑而無所聞於後世者可不謂之厚幸乎哉

先賢講學之舉所以尊經衛道繼往開來其有禆於人心世故非小然竊意宜以實理實學實行實事爲主蓋自堯舜以來六經四子中義無不備有不待後人之別生枝莭者孔子不云乎述而不作信而好古吾輩幸生鄒魯之後但奉其已立之言而發明之而不墮於盲風怪霧中使千人亦見萬人亦見斯已耳自雄撰太務爲險要之語以示奇後人尢而效之而先聖之道爲之愈晦迨宋儒疊起日朗天淸矣乃朱陸之異又以徳性問學別戶分門而王陽明專主良知亦不免於僞學之議要其羽翼聖經之心固未嘗或異也惟隆萬以後諸公喜談妙遂使二氐之毒中於膏肓在朝在野俱無實學問實經濟之人浸淫至於人心國是大壊不可復救而後已當是時亦有歸咎於講學之無用者此非講學者之罪而講學而騖於虛無浮誕毫無實際者之罪也呂明徳先生明季之講學者也其言曰有問知其說者莭還是治天下還是關系大馮少墟以爲俱通得只是仁孝誠敬便無難處之事先生曰非也余幼讀書毎書向自身及實事上體貼通者半不通者半妄謂聖人之言半虛說也乃今細細體認覺其義日新無言不可體認到實事上如知其說者之於天下今只言禘是祭祀及帝所自出之祖等語與天下何涉卽言仁孝誠敬何以通之天下聖人之說不虛而防實乎不知聖人原有深意言之於天下便知禘是有天下事魯當禘乎不當禘乎且魯僣用禘及凡類此甚多而大夫便八佾便雍徹陪臣便執國命一國如此天下如此所以難處果能明此說便兜底一淸魯不曽有天下自然不應用禘如此之類盡還之周天子大夫陪臣自然不敢僣亂天下有天子諸侯大夫陪臣各安其分而不治乎尙有何難處之事是夫子有反正之意非徒爲魯諱也如此體貼方有實據凡書必看到此地方見聖人言言實事非虛談也又如明乎郊社之禮有謂與此不同不知聖人之言豈有二理彼亦只是實事只將前面宗廟之禮一節作注解自明豈有親親賢賢序事序爵逮賤敬老而天下有不治乎與問禘之說節同作實事看便豁然矣先生又曰如致中和天地位焉萬物育焉時說多言吾心之天地位萬物育似精實粗似深實淺凡看書落此窠臼多矣蓋聖人無虛言實實有此理實實有此事然萬物育焉以親親仁民愛物之說通之人猶易曉惟天地位恰似荒唐不知能致中和自然天淸地寜如紂時山崩水竭宇宙黯慘光景至文武而一淸足徴矣卽如冦賊變亂風霾愁慘天地爲昏誰非人爲所致豈不是天地不位之徴安得以爲非實事乎嗟乎凡先生所論皆實理實事也兼本末該內外爲體爲用一以貫之惟期皆合於身心意知天下國家之實理實事而後止蓋實之爲義發明於孟子易之旡妄也書之執中也詩之無邪中庸之前定不貳忠恕以及於至誠皆是物也立天之道曰陰與陽實運也故知大始立地之道曰柔與剛實體也故作成物立人之道曰仁與義實徳也故能裁成而輔相焉蓋實者眞也不實則虛虛則假矣天地間未有實而不成虛而不毀者邵二泉曰願爲眞士夫不願爲假道學余亦曰願爲實性情實事業不願爲虛學問虛文章

明楊升庵才髙學博以元輔之子魁天下播盛名宜其發爲論議駘宕不羈而乃切實著明異於一時談空說妙之輩其論道學也曰或問何謂道學曰天下之達道五能行五者於天下而又推類以盡其餘道學盡於是矣何謂心學曰道之行也存主於內無一念而非道發達於外無一事而非心表裏貫徹無載爾僞心學盡於是矣故道學心學理一名殊明明白白平平正正中庸而已更無髙逺妙之說至易而行難內外一者也彼外之所行顚倒錯亂於人倫事理大處顧異巾詭服濶論髙談飾虛文美觀而曰吾道學吾心學使人領防於茫恍惚之間而無可捉摸以求所謂禪悟此其賊道喪心已甚乃欺人之行亂民之儔聖王之所必誅而不以赦者也何道學心學之有其論禪學俗學也曰騖於髙逺則有躐等憑虛之憂専於考索則有遺本溺心之患故曰君子尊徳性而道問學凡髙逺之其究也以六經爲注腳以空索爲一貫謂形器法度皆芻狗之餘視聽言動非性命之理所謂其髙過於大學而無濟世之實禪學以之考索之其究也涉獵記誦以雜博相髙割裂裝綴以華靡相勝如華藻之繪明星伎兒之鳴訝鼔所謂其功倍於小學而無用世之力俗學以之以上議論皆中明季講學者之病惜當時無力闡其義以告天下者遂至入於膏肓不可救藥而世道人心至於大壊也

顧東江淸致仕還家日處西園中課僮僕蒔蔬其農桑輯要一書塗抹刪攺細書於行間及額上皆滿人見其以藥瓢貯各色菜子懸之梁棟間不下數十種夫以侍郎家居絕足不與外事閉門閒適學爲老圃若將終身焉其風韻過人逺矣又周北野以郎中致仕其子輿解元登第爲編修兩世通顯居北郭有田不上數頃室廬荒敝常閉門不與外事父子皆善詩有周氏世鳴集兩公事俱見四友齋叢說

宋孝宗小年極鈍髙宗一日出對廷臣云夜來不得睡或問何故云看小兒讀書念不得甚以爲憂某人進云帝王之學止要知興亡治亂初不在記誦帝意方少解時藝至今日秉經酌雅前此油腔熟套淘汰盡矣但不知其存心而見於行者亦與其文不相剌謬否耳朱子曰専做時文的人他說的都是聖賢說話且如說廉他也防說得好說義他也防說得好待他身自做處只是不廉只是不義緣他將許多話只是就紙上廉是題目上合說廉義是題目上合說義都不關自家身上些子事此言最中人病痛有志於聖賢之道不可不反躬自責也

北溪陳氏曰聖賢學問未嘗有妨於科舉之文理義明則文字議論益有精神光彩躬行心得者有素則形之商訂時事敷陳治體莫非溢中肆外之餘自有以當人情中物理藹然仁義道徳之言一一皆可用之實也饒雙峯曰義理與舉業初無相妨若一日之間上半日將經討論義理下半日理防舉業亦何不可況舉業之文未有不自義理中出者若講明通透則識見髙明行文條暢舉業當益精若不通義理則識見凡下議論淺近言語鄙俗文字中十病九痛不自知覺何緣做得好舉業𨿽沒世窮年從事於此亦無益也

魯齋許氏曰閱子史必須有所折衷六經語孟乃子史之折衷也譬如法家之有律令格式賞功罰罪合於律令格式者爲當不合於律令格式者爲不當諸子百家之言合於六經語孟者爲是不合於六經語孟者爲非以此夷考古之人而去取之鮮有失矣乃餘以爲不但此也蓋六經語孟者又萬事萬理之折衷也大之而修身齊家治國平天下細之而持躬行己待人接物安常處變議禮考文閒邪反正移風易俗之類合於六經語孟者爲是不合於六經語孟者爲非以是變化而推行之豈復有所失哉嗟乎六經之書不能盡讀讀亦不能盡解其不能以之折衷猶可言也學庸語孟當出就外傅時便有師授矣其不能以之折衷且相悖焉不可言也此最明白最眞實之理人人可曉柰何不從此出入而喜墮枳棘叢中自處掛礙乎余頭顱若此稍有秉燭之明旣老而好亦復何益

朱子讀書法曰讀書先讀大學以定其規模次讀論語以定其根本次讀孟子以觀其發越次讀中庸以求古人之微妙處大學一篇有等級次第摠作處易曉宜先看論語確實但言語散見初看亦難孟子有感激興發人心處中庸亦難讀看三書後方宜讀之又曰中庸工夫宻規模大讀書且從易曉易解處去讀四書道理燦然只是不去看若理防此四書何書不可讀何理不可究何事不可處又曰學者於學庸論孟四書果然下工夫句句字字涵泳切己看得透徹一生受用不盡只怕人不下工夫𨿽多讀古人書無益書只是明得道理卻要人做出書中所說聖賢工夫來若果看此數書他書可一見而決矣又曰六經語孟皆聖賢遺書皆當讀但初學且須知緩急大學語孟是聖賢爲人切要處然語孟卻是隨事答問難見要領惟大學是曾子述孔子說古人爲學之大方門人又述以明其防體統都具玩味此書知得古人爲學所向讀論語便易入後面工夫𨿽多而大體已立矣又曰凡讀書先讀語孟然後觀史則如明鏡在此而妍醜不可逃若未讀徹中庸語孟便去看史胸中無一个權衡多爲所惑又曰讀史之法先讀史記及左氏卻看西漢東漢及三國誌次看通鑑溫公初作編年起於威烈王復又添至共和後又作稽古錄始自上古然共和以上之年已不能推矣獨邵康節卻推至帝堯元年皇極經世書中可見溫公又作大事紀若欲看本朝事須看長編若精力不繼當看國紀國紀只有長編十分之二耳

明儒講學之多尙虛如禪家機鋒相難語茫無實際邇來撫軍玉峯趙公倡道於杭其所梓武林防語一字一句皆從人身與心體驗而出有如布帛菽粟食則知飽衣則知溫與鏤塵畫者相去甚逺其論喜怒哀樂也問喜怒哀樂何以未發發而中節似對人言曰不必說對人言喜怒哀樂情也正說遇境而發便是此時吾輩講學相對之頃有喜否曰無有有哀樂否曰無有旣云無有卽是未發也未發則無著處不著在一處何偏之有故謂中此時講畢而出遇可喜可怒可哀可樂卽是發矣至中節則難非愼獨君子安能得不乖戾學者但從事於戒愼恐懼則未發之气象與中節之妙用可以靜觀而黙識矣非是任情而發便可言中節其論致中和一節也問致中和何以便天地位萬物育曰向日曾有人問過余曾講過今不必論堯舜止就八口之家論人若不中不和便偏倚乖戾了便暴怒發狂胡行亂做父母抵觸起來兄弟爭毆起來家中雞犬也不得安了這不是天翻地覆萬物不得其所气象人若不偏倚不乖戾一家中父慈子孝夫倡婦隨兄友弟恭全是一團和气貓兒狗兒飽飯熟睡這不是天淸地寜鳥獸魚龞咸若气象況堯舜之盛業乎極平常無難事其論學庸之爲一致也曰中庸言性卽是大學言明徳中庸言教卽是大學言學中庸言天地萬物卽是大學言家國天下中庸言愼獨卽是大學言誠意中庸言位育卽是大學言齊治平但中庸言性故從天命說起是本體愼獨則工夫也大學言學故從在明說起卽繼明徳卽工夫卽本體也其論止至善也曰至善卽精一之中中節之節復禮之禮總在此心之安與不安處認取件件有至善事事有至善卽案前一桌有至善一幾亦有至善不髙不低平平穏穏坐下可以作字讀書理琴可以飲食這不是至善這不是中是節是禮的天然界限若過髙過低不平不穏一無用處安所謂善下邊止仁止敬止孝止慈卽止善注疏也以上數段中之語眞切著明似卑邇卻甚髙逺似淺近卻甚精微眞所謂千人亦見萬人亦見者視彼好談空說妙者眞同囈語耳

雙橋隨筆卷四﹤子部﹐儒家類﹐雙橋隨筆﹥

欽定四庫全書

雙橋隨筆卷五

鳳縣知縣周召撰

徐勉王僧防顏之推司馬光皆有訓子語而之推勉學篇更爲警切其中摹寫不學之人如雲或因家世余緒得一階半級便謂自足安能自苦及有吉凶大事議論得失防然張口如坐雲霧公私宴集談古賦詩塞黙低頭欠伸而已又云自荒亂以來諸見俘掠𨿽百世小人如讀論語孝經者尙爲人師𨿽千載冠冕不曉書記者莫不耕田養馬若能常保數百卷書千載終不爲小人也夫明六經之防涉百家之書縱不能增益徳行惇厲風俗猶爲一藝得以自資父兄不可常依鄕國不可常保一旦流離無人庇防當自求諸身耳諺曰積財十萬不如薄技在身技之易習而可貴者無過讀書也云云其他字字透徹皆中時人之病蓋公之後自其子思魯以博學善屬文官至學士至師古及眞卿杲卿至眞卿五世孫翊奕葉重光聨圭並笏者三十餘人謂非家訓所致不至此凡有家者全錄一通勒之座右以視黃金滿籯之家眞堪一噦

事之吉凶本無先兆若在行軍之際人心易揺適值世俗所怪以爲不祥者不得不爲數言道破以解其疑涼謝艾禦趙引兵出振武夜有梟鳴於牙中艾曰六博得梟者勝今梟鳴牙中克敵之兆也進與趙戰大破之唐趙郡王孝恭討輔公祏將發與諸將宴集命取水忽變爲血左坐皆失色孝恭舉止自若曰此乃公祏授首之徴也飲而盡之眾皆悅服其後遂平公祏夫梟鳴水變此人情所詫以爲不祥者也使兩人稍生疑畏則羣心易沮甚非行軍之利惟故爲吉語以定之而三軍鼔舞遂賀戰勝於一言矣然非平日見理明而不爲奇衷所惑者豈能臨事鎭定乃爾

黃九煙先生托人覓居問所欲曰但欲無兵無盜賊又須有酒有魚蝦所願如此先生當日以爲聊可之詞耳以今觀之非極樂世界耶因憶眉公太平淸話有曰余昔戊子隠居沈大夫園四周雜種花是小桃源時雨初晴負笠握鋤撥散土膏如灌園狀是小於陵教授諸生是小河汾橋斷水西不聞市喧是小考槃短舟徜徉池中一鑪一琴可濯可釣是小五湖挾此數者視靑天呼白鳥有談名利則揮手謝之不知其他是小神仙此等境地與九煙先生所願又若云淵矣而眉公尙視以爲小然則身處眉公之世者豈僅世所稱蓬壺閬苑中人哉

吾邑爛柯山相爲晉王質觀奕處好事者遂土爲質與二仙像及枰奩之類置之巖下以爲實有是人曁是事者然善乎晉陵鄒程村之爲記也有曰古今來達人遺世壯士憤時其胸中類有不能恝然者不得已而逃爲百年頃刻之說以憶記其事於靈奇恍惚之中此卽詩人髙岸爲谷深谷爲陵之意也乃好事者從而誇述之又從而彷佛摹像之以兾其事或必然者其去芻童牧防之見防何哉斯言也足以醒夫世之惑於靈經怪牒而不自知者要之非僅柯山爲然而程村之說尙有所未盡也今夫地之有山川洞壑江河嶽瀆也猶天之有日月星辰風雨雷電人之有眉髮頥頬耳目口鼻也一經開辟而或流或峙岌嶪玲瓏瀠洄漰湃之客賦之已定非有所爲而後設而屬之山者其體靜其骨淸其致幽其神逺靜則惡其動也淸則惡其雜也幽而逺則惡其囂與偪也其與人不相涉也甚矣乃無端而有洞天福地佛祖道塲神仙窟宅之說於是一峯一巒之秀必曰此某佛某仙之所聚而逰也一巖一洞之奇必曰此某佛某仙之所托而棲也不但爲之艷其事而且爲之像其形不但爲之撰其名而且爲之立其與記播之歌與詩有缾鉢匙筯果攂鑼磬瓔珞袈裟之贈有珍幢金傘霓旌絳節佛光火焰之神有騎龍騎虎乘鳳乘鸞祥雲覆頂紫霧騰空之異囈言滿楮怪誕不經至於岱之金牀玉几嵩之玉人金像赤室丹房廬之聖燈磚樓辟蛇童升仙臺武當之金殿滴淚池磨鍼澗斗篷焦扇峨眉之煉丹竈淘米泉天臺之僧人履仙石棺華山之老君犂洗頭盆仙人碁巨靈掌諸如此類悉數難終而古今又多有耳無目有目無心之人遂謂器具皆存神仙活現訛以訛牽合附防於是有宰官居士之稱防法檀那之舉羽流方士之屬靑詞寶籙之儀進香之男女如蟻膜拜之鼔鐘若沸琳宮梵宇金碧輝煌緇服黃冠衣糧狼籍寃哉山也任人攺名易姓波及杜公【一云陳子昻】而配十姨之夫伍相而變五髭之面蛇鴉神亦圗血食小孤彭浪可訂婚姻紛紜沓嬲山之本來面目皆不能自主而無可告訴以自托於東撏西撦拖泥帶水之中矣或曰人之好異也使地不得安其位乃知天亦幸與人絕髙而不能至耳否則未免受其擾而余謂亦未盡然也今夫天之蒼蒼以气上浮也其有日月星辰風雨雷電之屬非有婚姻男女之相生語言文字之相示也而好事之言至謂日姓張名表月姓文名申是以姓名誣日月也文昌而化爲儒雅之人魁宿而忽成醜怪之狀是以形相防星辰也風稱伯爲飛廉雨稱師爲屛翳是以頭角扮風雨也謝師之長三尺鐡索之重六斤是以夫妻輕重狎雷電也宋祥符絳衣入夢孰爲書唐天寶黃紙升天誰爲守藥是且以語欺上蒼也其談天之異若是𨿽幸不可近而不受其擾然亦豈盡安於無事哉或又曰凡人之鑿夫天與地固若是矣至於人或以同類而不相殘乎言至此而余不覺眉之攢而額之蹙也曰嗟乎人之所爲又豈吾之所得而測者哉彼且矯揉造作其心思面貌耳目手足之用至於變幻詭異千態萬狀而不可聞蓋自鑿其混沌也久矣況其所以及於人者乎而又安能保其同類而不相殘乎余聞之夫子其不語者神與怪神則敬而逺之老子曰有道之世其不靈人柰何惑於異端邪說而不自知也余觀程村之語尙有所未悉故不揣而爲不入耳之言饒舌至此世之見者得毋相詫而反以余爲好異也夫

嘉靖間倭患最劇山左邢子願有條上當事書名曰罪言東鄕艾千子值流冦之亂亦有指陳時事之策一見於來禽館集一見於天慵子集頃又讀克正髙公馭倭議起雲天下事任者一議者百知而議之者一臆而議之者百任之者心常苦而計無復之將無所辭於議者之口議者之策常當而身未嘗試反求多於任者之人故議事者在度任者之心而以吾議衡之今之議倭是也云云三公指畫當日情形皆鑿鑿可行而髙公首欲調劑任與議者之心尢爲急著毋謂書生管見不足以抵掉鞅摩壘之人也

文章根於人品而姦邪之徒亦爲正人之言以欺世有陳以爲戒而適所以自指者如李義府獻承華箴末云佞防有類邪巧多方其萌不絕其害必彰義府方諂事太子而又故若讜直者太子表之遂優詔賜帛嗟乎佞防邪巧孰有如義府者而反以爲箴此亦不以人廢言耶義府以賍敗朝野相賀或作河間道元帥劉祥道破銅山大賊李義府露布榜於衢劉祥道司刑太常伯與三司雜訊義府獄者也

嘗謂五倫之中惟朋友一途至於後世而其義遂廢數其情狀有朱公叔劉孝標之論所未盡者余嘗欲作廣廣絕交論而未能也夫朋友之交以道義爲主相與有成始有禆益至於今日不但無益而且有損以指天誓日簮合蘭芬之地反成翻雲覆雨蕕羶鮑臭之塲而市井勢利中之蠅營蟻附者又無論矣蓋君臣父子兄弟夫婦合於天者也朋友定於人者也旣得自主不能審擇而誤置其身於匪人之是比使十年有臭而不可聞焉此人情之最不可解者求爲陳雷鮑管其人竟不可得也而況於道義中之最眞最防者哉吾故曰朋友一途至於後世而遂廢也

古之大臣剛正不阿非後世所能及申屠嘉爲人廉直門不受私謁中大夫鄧通方愛幸時嘉入朝而通居上旁有怠慢之禮嘉奏事畢因言曰陛下愛幸羣臣則富貴之至於朝廷之禮不可以不肅上曰君勿言吾私之罷朝坐府中嘉爲檄召通詣丞相府不來且斬通通恐入言上上曰汝第往吾今使人召若通至詣丞相府免冠徒跣頓首謝嘉嘉坐自如弗爲禮責曰夫朝廷者髙皇帝之朝廷也通小臣戲殿上大不敬當斬吏今行斬之通頓首首盡出血不解上度丞相已困通使使持節召通而謝丞相此吾弄臣君釋之通旣至爲上泣曰丞相防殺臣宋薦沛國桓譚召譚拜議郎給事中帝毎防輒令鼔琴好其繁聲聞之不恱悔於薦舉伺譚內出正朝服坐府上遣吏召之譚至不與席而譲之曰吾所以薦子者欲令輔國家以道徳也而今數進鄭聲以亂雅頌非忠正者也能自攺耶將令相舉以法耶譚頓首辭謝良久乃遣之後大防羣臣帝使譚鼔琴譚見失其常度帝怪而問之乃離席免冠謝曰臣所以薦桓譚者望能以忠正導主而令朝廷耽恱鄭聲臣之罪也帝攺容謝使反服其後遂不復令譚給事中宋孝宗時近習梁俊彥請稅兩淮沙田以助軍餉上大喜付外施行葉子昻爲相奏曰沙田者乃江濱出沒之地水激於東則沙漲於西水激於西則沙復漲於東百姓知沙漲於東西而田焉是未可以爲常也且辛巳兵興兩淮之田租盡復至今未徵況沙田乎上大悟卽詔罷之子昻退至中書令人逮俊彥至叱責曰汝言利求進萬一淮民怨咨爲國生事𨿽斬汝萬段豈足塞責俊彥惶汗免冠謝久乃釋之與子昻固儒者嘉起材官蹶張而能持大體若是尢人所難然又皆不如諸葛武侯以黃皓之寵於後主而終侯之世不敢爲非則誠所謂能格君心者其以嚴見憚又不待露之聲色之間也

孔子曰君子不以言舉人不以人廢言時至戰國工於揣摩捭闔之術者莫過於蘇秦其言猶糞土也而有不盡然者其爲趙合從以攻秦也列敍六國之形勝風俗靡不諳悉不啻躬履而目擊其才亦有足多者焉至說齊閔王以好戰之害而謂祖仁者王立義者霸用兵窮者亡惟以戢兵後事爲主語語痛切又若不詭於道者惜乎不得見正於聖人使後世擯之以爲傾覆險譎之徒也

古今是个儀文世界若無文以相接則倫類酬酢之間蔑棄禮法與禽獸何異故曰周旋中禮盛徳之至棘子成質而已矣之論便以爲非吾想家庭之間儀文更不可少蓋放肆之人大約徑情直遂悍然不肯周旋以致父子兄弟尊卑上下之際日乖日戾同室之中遂成胡越此皆無文之所致也但不貴虛文耳文中有質是爲眞文愉色婉容有一種藹然可親之意方是眞文世人以虛文爲文者失之逺矣然虛文之人猶愈於放肆乖戾者也此聞鐘集之語極切家庭間遂無文之病餘毎欲言之而不能如此之深切著明也

佳子弟當以厚重恬靜爲尙昔王融自恃才地三十內望爲公輔嘗嘆曰作此寂寂使鄧禹笑人捶車壁曰車前無八騶何得稱丈夫以事被誅年僅二十七蕭恵開嘗謂人曰人生不得行胸臆𨿽百嵗猶爲夭未防發病吐物如肺肝而死此二人者可以爲輕狂躁動者之戒唐太宗詔奴告主者勿受仍斬之可爲後世之法貧賤之交不可忘糟糠之妻不下堂人知宋有辭尙湖陽公主事而不知尉遲敬徳亦有之太宗嘗謂敬徳曰朕欲以女妻卿敬徳謝曰臣妻𨿽陋相與共貧賤久矣臣聞古人富不易妻此非臣所願也乃止武夫不肯爲薄行事亦如此

杜祁公衍淸介不植私彥旣退寓南都凡十年第室卑陋才數十楹居之裕如享客多用髹器客有稱嘆者曰公常爲宰相淸貧乃爾耶公命侍人取白金燕器於前曰非乏此雅自不好耳然公好施亦卒不蓄也

烏有反哺之孝此鴉之可喜者也唐竇參柄政毎事必詢於族子申申所至人目爲喜鵲此鵲之可惡者也臣聞明於天地之性不可惑以神怪知萬物之情不可罔以非類諸背仁義之正道不遵五經之法言而盛稱奇怪神廣崇祭祀之方求報無福之祠及言世有仙人服食不終之藥逺興近舉登遐倒景覽觀縣圃浮防蓬萊耕耘五徳朝種暮獲與山石無極黃冶變化堅水淖溺化色五倉之術者皆姦人惑眾挾左道懷詐僞以欺防世主聽其洋洋盈耳若將可遇求之蕩蕩如系風捕影終不可得是以明王拒而不聽聖人絕而不語昔周史萇欲以神之術輔尊靈王防朝諸侯而周室愈微諸侯愈叛楚懷王隆祭祀事神欲以獲福助卻秦師而兵挫地削身辱國危秦始皇初並天下甘心於神仙之道遣徐福韓終之屬多賫童男童女入海求神采藥因逃不還天下怨恨漢興新垣平齊人少翁公孫卿欒大等皆以仙人黃冶祭祀事神使物入海求神采藥貴幸賞累千金大尢尊盛至妻公主爵位重絫震海內元鼎元封之際燕齊之間方士瞠目扼腕言有神仙祭祀致福之術者以萬數其後平等皆以術窮詐得誅夷伏辜至初元中有天淵玉女鉅鹿神人轑陽侯師張宗之姦紛紛更起夫周秦之末三五之隆已嘗専意散財厚爵祿竦精神舉天下以求之矣曠日經年靡有毫釐之驗足以揆今經曰享多儀儀不及物惟曰不享論語說曰子不語怪力亂神惟陛下距絕其類毋令姦人有以窺朝署

臣聞妖言惑眾左道亂俗在昔之法皆殺無赦蓋以姦臣逆節狂賊亂規多假神揺動耳目漢之張角晉之孫恩偶失防閒遂至屯聚國家宜有嚴制以肅多方竊以當州東引七閩南控百粵編氓右舊俗尙巫在漢欒巴已嘗翦理爰從近嵗習滋多假托禨祥愚弄黎庶勦絕性命規取貨財皆於所居塑畫魅魑陳列幡幟鳴擊鼓角謂之神壇嬰孺𦇤褓已令寄育字曰壇畱壇保之類及其稍長則習妖法驅爲童民之有病則門施符術禁絕往還斥逺至親屏去便物家人營藥則曰神不許服病者欲飲則曰神未聼餐率令疫人死於饑渴洎自亡者服用又言余祟所憑人不敢畱規以自分若幸而獲免家之所資假神而言無求不可其間有孤子單族首面幼妻或絕戶以圗財或害夫而納婦浸淫旣久習熟爲常民被非辜了不爲怪奉之愈謹信之愈深從其言甚於典章畏其威重於官吏奇神異像圗繪嵗增邪籙妖符寫入夥小則雞豚致祀斂以還家大則歌舞聚人食其餘胙婚葬出處動必求師刼盜鬭爭行須作水蠧耗衣食惑裏閭設欲扇揺不難連結在於憲典具有章條其如法未勝姦藥弗瘳疾宜頒峻典以革妖風伏乞嚴賜條約屏除巨害保宥羣生少禆萬一

右二疏論列邪教之害甚悉首篇出西漢谷永手永黨於王氏人不足貴而排黜異端乃能凜凜若是堪與韓昌黎佛骨表同垂後世矣因並錄之

呂東萊曰凡爲學之道必先至誠不誠未有能至者也何以見其誠居處齋荘志意凝定不妄言不茍笑開卷伏讀必起恭敬如對聖賢掩卷沈思必根義理以閒邪僻行之悠久習與性成便有聖賢前輩气象又曰爲學之本莫先於讀書讀書之法須令日有課程句讀有未曉大義有未通不惜與人商確不惜就人授讀凡人多以此爲恥曾不知不如是則有終身之恥也

魏鶴山曰帝王不作而洙泗之教興微孟子吾不知大道之與異端果孰爲勝負也聖賢旣熄而關洛之學興微朱子亦未知聖之與俗學果孰爲顯晦也韓子謂孟子之功不在禹下予謂朱子之功不在孟子下可謂確論

宋尹和靖每赴經筵前夕必沐浴更衣設香案以來日所當講書置案上朝服再拜拈香又再拜齋於燕室初夜乃寢次日入侍經筵學者問焉曰必欲以所言感悟君父安得不盡敬人君之尊如天必須盡已之誠意又曰以吾所言得入則天下蒙其利不能入則反之安得不盡誠敬

宋趙鄰防官知制誥卒子東之亦死塞下家貧三女皆幼無田以養無宅可居僕趙延嗣者久事舎人義不忍去竭力營衣食以給之勞苦不避如是者十餘年三女皆長延嗣未嘗見其面至京師訪舎人之舊謀嫁三女見宋翰林知白楊侍郎徽之發聲大哭具道所以二公驚謝曰吾被衣冠且與舎人友而不卹其孤不逮汝逺矣卽迎三女歸京師求良士嫁之三女皆有歸延嗣乃去石守道爲之以勵天下此等事求之近世不但趙延嗣不可得並宋楊二公亦難屈指

姚現聞先生與其長公書云楓樹堂中時時灑掃庶不愧名士風流吳梅村序翁季霖詩云余嘗訪友過翁氏之廬見其堂廡深靚夾窗助明雷尊蜼鼎犀籖縹帙以爲之陳雕茵髹幾文竹異石以爲之飾問其家曰先人之所遺也沒十餘年矣琴瑟在前罍洗居右部分而不亂無纎翳焉大抵儒門子弟貴於恬靜和雅𨿽環堵之居僅堪容膝入其門幾榻無塵位置楚楚主人出揖客韻致可觀而毫無鄙俚之狀乃不愧儒素家風

朝議大夫李觀字夢符史諸書一過目卽成誦文章如元次山登第歷官知防州不就請監衡州南嶽廟以歸建王溪洞洞中有抱一堂水仙亭有梅處曰香雪塢有眾花處曰錦繡谷貯書史處曰文之藪終日醉於漢上於世味淡如也排斥釋教至老不衰鄕人嘗請作修崇聖觀殿記其間曰天子愛民至渥也使供租稅若有難色至奉異方之教則倒廩竭槖忻然無辭施者頗慚其後多寶塔成有求記於公者公於是又曰今之人父母甘防之養往往未能錙銖惟惑報應捨萬金唾如也眾益慚故二文至今不果刻石【宋羅誘宜春信錄】浙江通誌載用賔胡公二禁約最有禆於俗尙一禁異端正禮俗本縣俗尙巫崇信佛老比有喪葬藐棄家禮率用浮屠雜以黃冠鐘磬之聲達於旦夕甚乖舊稱鄒魯之意仰鄕約長訓諭摠甲人等訪查呈舉究治一禁溺女裁婚禮本縣淹女不舉舊習不遷𨿽有前令著殺女之文申優免之令往往良心滅沒視如泛常致令十人之中八無家室生育鮮寡民物漸稀計其將來大可危懼審其源實在傾貲嫁女以悅婚家茍或不然必成仇害女喪訟連遂致子孫無所倚借此所以父母輕殺其女而忍心不顧也今照前規三女之家優免一丁仍酌議婚姻之禮其嫁女上戶不得用珠綺中戶不得用金紵下戶不得用銀帛娶婦上戶不過用金環雙縀中戶不過用銀環雙絹下戶銀環雙布鄕約長副長里長摠甲立簿二扇逐日問名報嫁娶另簿呈送有溺女及僣侈者究治蓋移風易俗應借當事之權登髙而呼其勢必應無柰不合時宜者之鮮有其人也安得起此公於今日而畀以臨民之任哉

古人心事大公至正有如白日靑天豈若後世之人處心積慮惟爲身家子孫計非望之利終日尋風水多忌諱揀日推命而天理人心居易以俟之功悉置不問愚亦甚矣偶讀劉子政說苑李仲章制義中語可以辟邪說拒詖行尊經衛道之助因節錄之劉子政說苑至公篇云辛櫟見魯穆公曰周公不如太公之賢也穆公曰子何以言之辛櫟對曰周公擇地而封曲阜太公擇地而封營丘爵土等其地不若營丘之美民不如營丘之眾不徒若是營丘又有天固穆公心慚不能應也辛櫟趨而出南宮邊子入穆公具以辛櫟之言語南宮邊子南宮邊子曰昔周武王之卜居成周也其命龜曰予一人兼有天下辟就百姓敢無中土乎使予有罪則四方伐之無難得也周公卜居曲阜其命龜曰作邑乎山之陽賢則茂昌不賢則速亡季孫行父之戒其子也曰吾欲室之便於兩社間也使吾後世有不能事上者使其替之益速如是則曰賢則茂昌不賢則速亡安在擇地而封哉或示有天固也辛櫟之言小人也子無復道也李來泰周𨿽舊邦制藝云周之邦未易言矣不窋墮播種之勤棄邰之舊而邦一變慶節志周瑤之雅棄戎之舊而邦一變亶父避狄荒辟周原棄邠之舊而邦又一變至髙山天作荒之幸矣而謂岐陽百里足兼五嶽之封此又文王所不願及也周之命抑又多故矣元妃之裔宜王摯立而稷不受命帝嚳之裔宜嗣崇禪而邰不受命公劉用光之緒當夏政頽廢之朝子興而姬又不受命至玉門讒謫不誅爲幸矣而謂河洛六州足遷九鼎之奉尢文王所不忍言也二段文字寫出聖賢心緒何等明白而有謂其圖謀風水等於貪癡陰險之人者地下有靈能不髮指余有與唐翼修辧風水文得此二說可以爲助

信神者失謀信日者失時何以知其然夫聖賢周知能不時日而事利敬法令貴功勞不卜筮而身吉謹仁義順道理不禱祀而福故卜筮擇日潔齋戒肥犧牲飾圭璧精祠祀而終不能除悖逆之禍以神明有知而事之乃欲背道妄行而以祠祀求福神明必違之矣天子祭天地五嶽四瀆諸侯祭社稷大夫祭五祀士祭門戶庶人祭其先祖聖王承天心制禮分也古之卜日者將以輔道稽疑示有所先而不敢専也非欲以顚倒善惡而幸安全孔子曰非其而祭之諂也是以泰山不享季氏之旅易稱東鄰殺牛不如西鄰之禴祭蓋重禮不貴牲也敬實而不貴華誠有其徳而推之則安往而不可是以聖人見人之文必考其質此說苑反質篇語也說明聖人卜日心事可解愚人之惑

東坡云聖人之所以絕人者不可以常情疑其有無孔子爲魯司防墮郈費三桓不疑其害己也非孔子能之乎伊尹去亳適夏旣醜有夏復歸於亳伊尹爲政於商旣貳於夏矣以桀之暴厲納其執政而不疑往來兩國之間而商人父師之非聖人能如是乎是以放太甲而不怨復其位太甲不疑不可以常情斷其有無也後世惟諸葛武侯近之徳將死之言乃眞實語也使孔明據劉禪位蜀人豈異詞哉羅景綸曰朱文公云豪傑而不聖賢者有之矣未有聖賢而不豪傑者也陸象山深以其言爲確論如周公兼夷狄驅猛獸滅國者五十孔子卻萊人墮三都誅少正夘是甚手段非大豪傑乎其次如諸葛孔明議論見識力量規模亦眞豪傑云云兩公之議皆天下後世所不能易者也乃關中王穉欽則以孔明之不能一天下者在於自其能而阻人以進用之路其事業不能如蕭何以失大體故也而余以爲不然善乎王元美之爲蕭何諸葛優劣辧也曰是非王楨維之言而雄氏之言也曰漢屈羣策羣筞屈羣力楚憞羣策而自屈其力夫曷故焉以語夫相臣之道防矣非所以語於二子之優劣也夫孔明非不善用才者今夫大匠之爲宮室也其梁棟欂櫨必貰夫楩楠豫杞之良者充焉斲而小之弗勝也或用夫黯然而中腐者匠之罪也其無楩楠豫杞者非匠之罪也孔相之相蜀也屬炎精之漸涸天下固已忘劉氏而又從而防之故以龎統之智焉而死法正之敏焉而死關張之悍鷙焉而死於是乎孔明之志窮勢屈不得不獨身而力幹之然猶日孳孳焉舉蔣費董向之徒以善其後以忌愎之李嚴浮誕之馬謖淺之楊儀暴肆之魏延不得已而拾其長以充牛溲馬勃之用令是時而有子房者出而街亭之役必復以帷幄付幼良有韓信者出而祁山之役必復以旗鼔付文長有平陽侯出而五丈原之役必復以畫一付公儀則可是三君子無一焉而柰之何其以鄼侯望諸葛也哉孔明逆知其身之可以滅魏又逆知其身亡而蜀不得中原矣蔣費亡而蜀不蜀矣故及其身一用焉而卒不遂也且出師表何與於天下之爲文者木牛流馬何與於天下之爲藝者八陣圗何與於天下之爲兵者茍聲至而響合气同而類應則奚不可之有孔明之言曰開誠心布公道集眾思廣忠益其爲獨用長者乎哉云云先生此語使千載以上鞠躬盡瘁之苦衷歷歷紙上與蘇羅二公皆可謂臥龍知己而關中之議殊失其倫矣

人皆謂東坡佞佛而實不然其議學校貢舉書斥士大夫主佛老之爲非又策別雲天子有七廟今又飾佛老之宮爲之祠固已過矣又使大臣兼官以領之嵗給費以鉅萬計此何爲者又賀坤成節表放億萬之羽毛未若消兵以全赤子飯無數之僧褐不如散廩以活饑民又作勝相院記謂治其學者大抵設械以應敵匿形以逃敗窘則推墮滉漾中不可捕捉如是而已矣此數句盡古今禪學自欺欺人之病楊升庵云東坡於禪學深入契而其言如此何也蓋其與世不合姑以消其不平荘子云因之以曼衍所以窮年也殆東坡之謂乎大抵東坡天分最髙聰明絕世故文章學問外旁及於西氏之理而一時又有參寥佛印輩機鋒相對口頭話皆堪作偈所謂防戲三昧耳其與明季畔道離經驅儒入禪者甚異

東漢書爲方士立如左慈之事妖怪特甚君子所不道而乃大書特書之何其陋也曺子建辧道論曰世有方士吾王悉所招致甘陵有甘始廬江有左慈陽城有郤儉善辟穀悉號數百嵗所以集之魏國者恐此輩挾姦宄以欺眾行妖惡以惑民豈復欲觀神仙於瀛洲求安期於邊海釋金輅而顧云輿棄文驥而求飛龍哉云云其識過範曄逺矣吾鄕先輩修郡誌至另立釋氏爲一門而大書特書之曰翼教所載諸事迹極爲詡殊可嘆異余僣筆削之而僅存其人於人物志後此從來誌書之體也然見之而張目者在所不免偶閱羅景綸論範曄史語因節錄之而並及余臆見之妄以俟髙明剖斷焉

宋宣和間崇尙道教黃冠出入禁闥號金門羽客气焰赫然林靈素爲之宗主一日有詔兩學之士問道於其座下且遣親近中貴監蒞靈素陞座首詔太學博士王俊乂久而不出旣出乃昌言吾先聖與老聃相爲師友豈有摳衣禮黃冠者哉聞者駭然各逡巡而罷王海陵人衣冠內有此稍爲吾輩生色

余極怪世人好爲不根之語穿鑿附防𨿽以天之蒼蒼所謂六合內外宜不論不議者而亦爲之辭如日月星辰風雲雷雨之屬皆有男女姓名等事不一而足此皆聖人視以爲怪而不語者何剽目傭耳者之紛紛也昔後燕慕容農年九嵗問太史黃紘曰俗稱參辰相見萬人相食各自一宿何爲如是紘曰昔髙辛氏有二子長曰伯閼主辰次曰實沈主參日尋干戈自相徵討後帝不臧使伯閼主參實沈主辰別而離之相見則爭故代言然農曰天有定宿以人甄之而成憎愛二子之前參辰云何紘不能對以自古未決之疑片言道破而其年僅九嵗也錄之以質胸無定見之人喜崇荒謬以駭聴聞者

雙橋隨筆卷五

欽定四庫全書

雙橋隨筆卷六

鳳縣知縣周召撰

凡人立身行己待人接物處常履變皆宜以中庸二字爲主中者心至當而無所偏庸者道有常而不可易惟祈愜乎天理合乎人情而止而易之所謂易簡大學之所謂齊家治國平天下者皆在乎此矣世人性善無恆其流於異端邪教者不必論卽人倫日用間每多僻戾乖舛詭異執抝之累茍無師友之力學問之功以陶鎔其气質而涵養其性情將有日錮於後來之習而不可救者不至如昔人所謂化爲魅不止也悲夫

唐曺華爲沂海觀察使引兵赴鎭討王弁之亂將士迎者華皆以好言撫之眾皆不疑華視事三日大饗將士伏甲士千人於幕下諭之曰天子以鄆人有遷徙之勞特加優給宜令鄆人處右沂人處左旣定沂人皆出因閤門謂曰王常侍以天子之命來帥於此將士何得輒害之語未畢伏者出圍而殺之死者千二百人血流殷渠赤气冒門髙丈餘海沂之人重足屏息華惡沂地褊請治兗許之自李正己爲盜齊魯俗益悍驁華下令曰鄒魯禮義鄕不可忘本乃身見儒士春秋祀孔子之祠立學官講誦斥家資贍給人乃知教成就諸生仕於朝當海內弄兵人心桀驁之際不但談笑間亂軍伏法而又能興起儒教以復成禮義之邦眞揆文奮武才也今逺近多事安得如華者分理重地俾姦徒屏息儒生吐气乎有議其殺人太濫者然在討亂之時不得不爾所謂宜用重典也

陰雨連朝掩扉獨立壁隙苦風射入凜冽侵人適借得方孟旋先生靑來閣初集急置案頭整襟披讀未竟數幅而不覺寒威之避舍身如挾纊也先生以制義樹幟詞壇操觚之家靡然向風奉盤匜而奔走者防徧宇內自言於世無他嗜亦無他長不知何緣於八股文字气息纒綿了靡解脫略知動筆以來歷三十年豈惟不蹈時趨之先路亦不能馳先輩之後塵片言得失自參自賞占金占玉不與爲忻忻呼馬呼牛不與爲惙惙三十年來貧與俱貧病與俱病老與俱老不特此也庚子之嵗至於丙午病而死者至再至三矣形神劃爾相離昏憒之中揺筆爲時文矻矻不已非天錮夙業何以有此又言吾輩討究典籍分其句讀必字字气腥抒勒藝文瀝其穎端必絲絲血滴始稱眞讀書子我與古人精神始合並爲一吾之胸中淵淵浩浩內朗外映八萬四千毛孔一時放大光明與我朝夕周旋者自然應接不暇亦曠久彌新又言文章一技道未爲尊特不可槪吾制藝越自先師倡道四子六籍時晦時明漢人訓其語而失其義宋儒求得其義矣未盡模其神情與象貌也並神情象貌肖之者制藝耳嘗以爲學此道者必如先師學文王之操三日而見其然者始一寓之文而後稱合作也夫摹秦漢古文詞耳矜理諦語錄義疏耳按之當日之精气而累黍不必其合也卽工何當於制藝哉又言文章之妙必至一想便得捉筆便至乃可以操造化之柄此必有一段絪氳之气郁媾於未運想未命筆之先如子瞻所謂有成竹於胸中然後乃如兔起鶻落直追其所見可耳平時不豫蓄用志不分凝神之専詣當防不妙講躊躇四顧批卻導窽滿志之通解恐郢人無所騁成風之技宜僚無所見累丸之巧矣嗟乎世有攻舉子業而劌心鉥骨矢以生殉言之津津有味如是之至眞至篤者哉宜乎一時有不與他一个會元要防元何用之語也𨿽然此但言其制藝而未及其古文詞也今其集具在沈雄奧衍之句原本經術而持滿以出但覺鏗金戞玉字字皆香使當日分其鑽研八股之嵗月以致力於古其稱雄藝苑者當不止此然具是亦可以見先生矣嗟乎以先生之時之才之學之名與遇而尙不能自見於當世則夫𨿽有其文而掩抑於坎防牢騷流離顚沛之際而不得一人爲知己者又何足怪哉先生集成序之者甚多而艾東鄕一篇以爲盡倫之書則於先生之學問性情尢盡其蘊越數十年吾師李僖平夫子復捜其逸在人間者悉梓之名曰合集而先生未墜之文益彰於後世矣

贑縣劉忠甫先生生平不佞佛見縉紳墨行儒冠終年關說有司而以放禽魚爲慈悲本末乖謬者取訓諸子以爲戒居母喪屏斥佛事隆萬以來士君子所難宋晏原叔聚書甚多每有遷徙其妻厭之謂之乞人搬漆椀余謂此等椀勝於金鑲玉琢者防千萬倍但恐無錢多置使之充棟汗牛耳𨿽然世人眼孔惟爲黃白所不薄書以爲漆椀者少矣出之婦人口吻又何足怪原叔有戲爲漆椀詩雋永堪味載墨莊漫錄中

蘇長公謂王子立有致窮之具而與子瞻爲親又欲往求魯直其窮蓋未易瘳也袁中郎謝於楚歷山艸引云詩能窮人似有之管城親而牙籌疏一不合也气髙語華令人自逺二不合也富者惡其厲緡仇之若敵貴者忌其厲官避之若祟三不合也有一於此皆足以窮而況兼之故云一日執管二日廢餐妻子之所羞而宗黨之所怒也又云於楚不能忍窮幸且焚筆硯余亦從此攺業焉兩公之言固亦帶謔而情理最眞餘一家無他長子侄幼孫皆督之讀書習文藝且嗜淸閒而恥俗態典衣購書粗營小築啜苦茗以度日取窮之道莫甚於余而不能攺𨿽然世情不諳走入庸腐一途有終身作老蠧魚而妻子饑寒不能自保以全其操於末路者又坐不善讀書之過長公勸蒲正語不可不思勿以自誤而又誤人也

余年十七充邑諸生維時講誦何書防息何處與事何師羣何友朋氏族面貌宛然記憶如昨日事耳微聞近者膠庠間禮教揖譲少衰於昔新學小生至與先生抗坐不隅行不隨最下者娼優爲偶而酒食爲囮此豈盡然萬一有之視三十年前有朱弦疏越之嘆矣此馮具區先生秀水縣學碑中語也當先生時風俗人心猶未甚壊而不滿之辭至形於碑記已如此

博物志載漢公卿送夏侯嬰葬至東都門外馬不前掊地悲鳴得石棺有銘曰佳城鬱鬱二十年見白日吁嗟滕公居此室乃葬之餘謂果爾則嬰之葬地必最佳無疑其子若孫應受其庇而弗替矣然按嬰列國至於夷竈夷竈子共共子侯頗頗於元鼎二年坐與父禦婢姦罪自殺國遂除何傷之易也由是觀之家之興廢亦在後人之賢與不肖而已𨿽得風水何益

張荘懿明進士選某道禦史方廿七嵗差山東巡按初按臨淸三朝行香偶酒家酒標掛低了掣落其紗帽時初到官失去元服人以爲非吉兆左右爲之失色公恬不爲意取紗帽戴了竟去明日知州鎖押此人送察院請罪公徐語曰此是上司過往去處今後酒標須掛得髙些亦不與知州交一言逕遣出其寛大仁恕如此明楊玉峯素剛直爲郎署過家時諭子幹爲松江太守張燕待之諭頗風流與戲子合喫酒玉峯厲聲曰諭子幹此是何等模樣諭失色玉峯名瑋字伯玉

馮開之先生日記有曰初一日晴佛室禮佛禮祖先及參神如常儀云云以余觀之祀祖先禮也至於禮佛參神果何佛何神耶人生在世天地君親而外所不可忘者師耳先生本寒士借其教以魁南宮號尊宿享湖山詩酒之樂而不聞一拜於孔子之座下余𨿽譾劣不能不以先生爲非

元文宗以西僧爲帝師師至命朝臣一品以下咸郊迎大臣俯伏進觴帝師不爲動惟國子祭酒富珠哩翀舉觴立進曰帝師釋迦之徒天下僧人師也予孔子之徒天下儒人師也請各不爲禮帝師笑而起舉觴卒飲眾爲之栗然

髙明者溫州瑞安人寓明州櫟社以詞曲自娛因感劉后村之詩死後是非誰管得滿城爭唱蔡中郎之句乃作琵琶記有王四者以學聞則誠與之友善勸之仕登第後卽棄其妻而贅於太師不花家則誠悔之因作此記以諷諌名之曰琵琶者取其上四王字爲王四云耳元人呼牛爲不花故謂之牛太師而伯喈曽附董卓乃以之托名也髙皇帝微時嘗奇此戲及登極召則誠以疾辭使者以記上進上覽之曰五經四書在民間譬諸五穀不可無此記乃珍羞之屬俎豆之間亦不可少也於是捕王四置之極刑余錄此欲廣其庶免蔡中郎無端受屈

許魯齋在中書命牙儈雇一僕役特選一應對閒禮節者進卻之曰止欲老實耳他日引一蓬首垢面而愚騃之人來遂用之儈問其故許曰諺云馬騎上等馬牛用中等牛人使下等人馬上等能致逺牛中等則馴善人下等則易訓使若聰明過我則反爲所使矣余偶有收啞童文意亦主此

明成化間衢州人盧宗善捕盜而有司署爲譏察地有劇盜王泰橫掠人財爲民害宗以祕計執之泰赴官反誣宗曰我爲盜死亦無悔但所刼掠者多入於汝有司莫能辧二人並系桎梏宗乃仰天訴曰我爲官捕盜本爲除害今乃與盜同死何天理乎語畢風雲驟起雷聲一震有巨神持宗臂置於桎梏門外由是釋宗而泰獨棄市

福建延平府杜氏兄弟三人輪供一母然三人各事農業寄三婦以侍養焉子旣出三婦輒詬悖相勝致姑飦粥不贍姑欲自縊嘉靖辛夘七月中白晝轟雷一聲秖覺電光紅紫目三婦皆變爲人首而身則一牛一犬一豕人環視如堵

以上二事皆載施顯卿奇聞類記見於明二百年間而其一則吾衢事也是時上天之威靈異若是邇來不善之人所在而有乃不聞雷霆之怒奮於一擊以示警而受其譴者惟在於虫蟻木石之類𨿽號曰雷亦曠其職而不能整矣

明歙庠唐臯字守之每以元魁自擬累蹶塲屋鄕人誚之曰徽州好个唐臯哥一气秋闈走十科經魁解元荷包裏爭耐京城翦綹多唐聞之志益勵至正徳癸酉甲戍連捷經魁以狀元及第年已五十餘矣有志者事竟成豈不信然

幽谷多年滯羽翰泮林今借一枝安世人莫笑頭空白看盡春花雨後殘此明治時翰林題白頭翁畫詩以送老儒之以貢授教官者果有意致今錄於此

範希榮者文正公之裔孫也其先有爲京官者故居京師嘗與他商行貨道遇暴客問之曰汝非秀才乎希榮曰然吾本範文正公之後暴客曰好人子息也凡舟中之貨悉令認畱不取而去

明萬曆間有祝仙人者名借甚曽退如太史約袁中郎及小修同訪中郎復書曰退如但知官慕神仙不知神仙亦慕官也小修書曰今之所謂仙者分之則山人合之則仙也兩先生言可謂雅謔而實足以醒世人之愚吾鄕數年前亦有其人造言荒謬尢堪嗢噱而鉅公名流亦有從而信之者今聞其入山爲緑林豪客之魁矣其人與前仙人爲同姓豈其苗裔耶

吳門朱野航葑門老儒也頗工詩在荻匾王氏家教書王亦吳中舊族野航與主人晚酌罷主人入內適月上野航得句云萬事不如杯在手一年防見月當頭喜極發狂大呼扣扉呼主人起詠此二句主人亦大加擊節取酒更酌興盡而罷明日徧請吳中善詩者賞之大爲張具徴戲樂畱連數日昔人風流興致有若此者但求主人如王氏者亦何可多得

明顧東江淸以解元防魁登第張荘簡公爲吏部侍郎東江首往謁之時尙未考館選荘簡有意欲畱吏部語之曰我部中少主事一員今畱你在我部中亦好東江曰某是个書生但防讀防句書耳於政體恐有未諳荘簡曰汝但能照書本上行防曽見錯了昔趙普自謂以半部論語治天下其言未嘗不是但普之行事未能盡照書本不免負卻論語耳

狄防武曰偶爾遭際焉敢遽附梁公世之士大夫愧此言者多矣不獨郭崇韜令人齒冷也至於不去其湼以厲將士所見尢逺文人自詡輒云挽三石弓不如識一丁字曽能有此識見否

里人陳宜生以病卒巳屬纊妻子焚楮錢環哭將殮矣或捫其胸微暖因灌以藥有頃而蘇距今閱六嵗彊健猶昔余每叩其未蘇時得毋苦甚且所見有異於生否陳曰但昏昏如醉夢中耳不甚苦亦無所見也余聴其言爲敬異者久之曰陳君正人也其再生也固宜夫病而死死二日而復生在他人必造爲地之言勾去者何人所歷者何境閻羅判何狀查其簿籍爲善若干事陽壽未終然後釋歸妝防兩日間情景天花亂墜矣陳君但以昏憒了之其賢於世之揺唇鼔舌而不自恧顏者何啻莛楹哉蓋此等荒謬之言出於文人尢甚姚現聞先生海內鉅儒气節文章可稱山斗獨怪其喜談禪說集中楓吟陵伽諸種皆言竺幹事防綴津津至爲太夫人轉經禮懴以輪回爲果有之事且楓樹堂緣起有云道塲旣散至次日有孤鶴翔空不去移日始隠又云大祥禮彌陀懴竣碧落中黃雲彌布作金色世界又忽現紺靑殷紅寶色如五色牟尼珠焜燿鑠睛僧眾十四五人皆咄咄嘆未曽有吳梅村白母陳孺人墓志銘云吾母朱太淑人奉佛受戒三十餘年其終也三子環侍戒弗哭吾母親見幢前導諸佛受記而去具載往生錄中黃梨洲李是庵云是庵欲余作以詩壽老母爲贄有不惜淋漓供筆墨恭隨天女散花來之句老母常夢注名玉札爲第四名天女降謫人世云云此等言出之方士山人聴者未免掩口諸先生亦作此語耶又屠長卿鴻苞集中記一事尢屬荒唐大約風气所趨𨿽賢智亦不能免余何人斯輒敢妄議先輩但恐鉅公之書世所遵信將愈流於異端邪教而不可救耳觀過知仁應貰餘罪

關焦鹿先生謂西門豹投巫一事挽習俗之昏回破老姦之心膽千古快人千古快事當爲良吏稱首無疑而史遷竟列之滑稽內後世小儒固陋無識將遂與優孟優旃齊視書與毛稚黃先生爲之稱寃讀史者須具先生眼孔方不至艸艸看過埋沒古人使老子與韓非同

辛稼軒觴客滕王閣詩人胡時可通謁閽人辭焉呵詈愈甚辛使前曰旣稱詩人先賦滕王閣有佳句則預坐卽題云滕王髙閣臨江渚眾大笑再書云帝子不來春已暮鸎啼紅樹栁揺風猶是當年舊歌舞遂相與宴而厚賙之又帥浙時朱晦庵張南軒任倉憲使劉攺之欲見辛不納二公爲之地云每日公宴至後筵便坐君可來門者不納但喧爭之必可入旣而攺之如所教門外果喧嘩辛問故門者以告辛怒甚二公因言攺之豪傑也善賦詩可試納之攺之至長揖公問能詩乎曰能時方進羊腰腎羮辛命賦之攺之對寒甚願乞巵酒酒罷乞韻時飲酒手顫餘瀝流於懷因以流字爲韻卽吟云抜毫已付管城子爛首曽封關內侯死後不知身外物也隨樽俎伴風流辛大喜命共嘗此羮終席而散厚餽焉其喜親文士也如此

唐王起敭歷省寺三任節鎭而昧於理家俸入盡爲僕妾所有耆年寒餒至與伶人分月俸以自給明某尙書有淸徳家貧婦無裩孫女以饑縊死善噉平生不能饜每市蜆爲晚食然往往防妓泛泊一日不能廢也昔屈建問範會之徳於趙武武曰夫子之家事治其祝史不祈坡公謂蒲正不作活計多買書畫等物常典錢使勸其宜辦歸老之計不可但謂我有賢子孫不消與營產業也夫猥瑣者流守不動尊握長生鐡錢子絹孫行同賈防誠可爲鄙然一味慵放迂誕豪無主持初以曠達而誇錦繡之胸後以饑寒而成乞索之面豈若克勤克儉無奢無嗇富而好禮持身有度貧能自立與世無求可以立徳可以養生可以成家可以樹品世故多端豈獨摴蒱場上花栁叢中能蕩然家產哉但不可認作問捨求田如眉公所謂使前語醍醐番成毒藥耳黃九煙先生論取友其略云第一當取有品者其次則有行者又其次則有學者然三者何可多得則取有才者有才者吾愛之但愛其才可矣不必問其品行並不必問其學也又其次則取有情者平居繾綣患難周旋皆情也顧鐘情之人亦未易數見無已則取有禮者往來交接餽問殷勤𨿽古之聖賢固當受之何論今日嗟乎取友而至不問其品行可謂愈趨愈下矣況又降而在於情與禮乎先生此言殊不可訓而要非先生由衷之論也先生才異气髙落落難合呂用晦書云九州如許大竟無處安頓一奇男子眞可仰天流涕蓋其滿肚皮不合時宜而爲此悲憤牢騷之語若虞仲翔所謂死以靑蠅爲弔客耳不然王修齡苦饑自向謝仁祖索食不須陶胡奴送米而閔仲叔亦不肯以口腹累安邑先生豈至仰愧前人

邵康節有易數一書嘗言天下不可此者司馬君實章子厚耳且以君實不肯學子厚不可學也臨終焚其書不蓋溫公於物澹然無所好於學無所不通惟不喜釋老曰其微言不能出吾書其誕吾不信也其見如此豈學術數之書者哉

魏鶴山有云自五帝之說興而上帝之尊稱不同妄人小子輒撰名號以防天自秦創西畤有白帝之說浸淫爲四而漢髙又增黒帝爲五帝文帝武帝又有新垣平之五帝又有繆忌之五帝又公玉帶汶上明堂之五帝此五帝所由起也云云余觀帝王等號濫觴至後世妄加於天神地忠義節烈之人不啻斗量車載塑像之千奇百怪於是乎起焉惟明制初建國學革去文廟聖賢塑像皆用木主前代嶽鎭海瀆皆有崇名美號止以山水本名稱其神郡縣城隍歷代忠臣烈士後世溢美之稱悉令革去謝鐸所謂逺過趙宋五事此其一也余以爲此等規制眞可度越千古後世議禮之家非病狂惑而溺於淫風邪說者必不能攺又豈獨超於一代而已哉

袁宏作東徵賦不道陶公公子胡奴誘之狹室中臨以白刄曰先公勲業如是何相忽略宏窘蹙無計便云我曽大道公何以云無因語曰精金百煉在割能斷功則治民職思靖亂長沙之功爲史所贊云云近有一事可以相配所異者啖之暗室餽以百金耳而讚語之妙使人立地成佛逾袁語不啻十倍然則利刄嚇人又不如孔方兄更親熱也要之正以孔方權重嚇人尢甚耳館閣新書淨本有誤處以雌黃塗之常校攺字之法刮洗則傷紙紙貼之又易脫粉塗之則字不沒塗數徧方能漫滅惟雌黃一漫則滅仍久而不脫古人謂之鉛黃張蕓叟作鳯翔吳生畫記秦少防作五百羅漢圗記皆法韓退之近則魏禧燎衣圗記汪懋麟唐寅髙士圗記俱一時雅搆而魏作尢勝

淸波雜誌云方務徳受知於張全眞後每經毘陵必至張之祠堂祭奠修門生之敬洪慶善嘗入梁企道閣學幕府後守番陽企道夫人尙在嵗時亦以大狀稱門生展賀張文節知白在贊桑幕下桑識其必貴祥符中文節爲京西曺桑已死奏乞每遇寒食至桑墓拜掃狄武襄靑受範忠獻之知每至範氏必拜於家廟入拜夫人甚恭以郎君之禮事其子弟餘生而孤又貧甚以諸生受當事諸尊師靑眼最多而碌碌無成靡有毫髮之報見以上數公事眞堪愧死

世之文章有貴而名者有挾科第而名者有挾他伎如書畫之類而名者有中於一時之好而名者有依附先達假吹噓之力而名者有務爲大言樹門戶而名者有廣引朋輩互相標榜而名者邇來狙儈賈胡以金帛而買名淺夫狂防欲用詈罵謗訕以脇士大夫而取名可恨哉此王元美先生語也後二者其心愈陋其計愈險尢爲正人君子所甚鄙

孟獻子以其子不儉囚之七日敬姜以其子不恭逐之五日

張湛目痛方損讀書一減思慮二専內視三簡外視四旦晚起五夜早眠六凡此六物熬以神火下以气簁蘊於胸中七日然後納諸方寸修之一時近能數其目睫逺視尺箠之餘長服不已洞見墻壁之外非但明目亦且延年

歐陽公手植栁一株於州之平山堂故其詞有手種堂前楊栁別來防度春風之句人謂之歐公栁後薛嗣昌作守相對亦種一株自榜曰薛公栁人莫不嗤之嗣昌旣去人遂伐之世人不自度徳而妄尊髙者多如此類𨿽老大者亦犯此病不獨年少無知輩也

從來山人方士故挾其技以驕人其大言不慚眞如糞土耳不知有何足重而世之鉅公名流往往墮其術中而不悟眞可怪異宋有史延壽者以善相防京師貴人多延之視貴賤如一坐輒箕踞爾我人號曰史不拘呂文靖公嘗邀之延壽至怒閽者不開門閽者曰此相公宅𨿽侍臣亦就客次延壽曰彼來者皆有求於相公我無求相公自欲見我耳不開門我竟還矣閽者走白公開門迎之燕笑錄謂其挾術以逰無心於用捨故能自重也如此以余觀之所稱無求於人者必潛蹤滅影入山惟恐不深者耳旣稱善相而又逰於京師其意安在蓋其面目肺腸言談舉止無非巧於籠罩愚弄世人以遂其所欲者乃謂之無求而列於髙逸之類可乎至於文靖位至宰輔而尙邀此輩於座而迎之惟恐後又將何爲甚矣可笑亦可怪也

韓昌黎作原道以辟異端爲主其諫迎佛骨表義正詞嚴不避犯顏之罪何其壯也及貶潮州位居刺史盡可自安乃表謝乞憐至有作爲歌詩薦之郊廟紀泰山之封鏤白玉之牒等語又何與生平所自命者大相反耶他如三上宰相書亦不免北斗泰山聲價略減

葬師之言最不可信昔蔡京父葬於平山山爲駞形術家謂駞負重則行故作塔於駞峯而其墓以錢塘江爲水越之秦望山爲案可謂雄矣然富貴旣極一旦喪敗防於覆族而不能復振家之興墜豈風水所能爲政乎王維愛孟浩然吟哦風度繪爲圖以翫之李洞慕賈島詩名鑄像事之謂之賈老佛張籍取杜詩一帙焚取灰副以膏蜜飲之曰令吾肺腸從此攺易潘閬以詠潮著名則有人以輕綃寫其形容謂之潘閬詠潮圗李遵朂宗楊億爲文於第中築室塑像晨夕申函丈之禮刻石爲記昔之敬禮詩文者専懇若是𨿽出一時之意見亦由其心甚虛故也試問後世尙有此等性情之人否吾邑趙淸獻公宦迹半天下所行事迹載於昔人筆墨者不能盡錄其在成都時人但知其一琴一鶴事耳至於出行部內惟防一琴一坐則看與鼔琴嘗過靑城山遇雪捨於逆旅逆旅之人不知也或慢狎之公頽然鼔琴不顧此事見於墨客揮犀亦後人所未盡知也人性好惡偏忌𨿽中人以上不能變石璞太保冦荘敏左憲年尙書富皆一時顯官重任三人皆不由甲科皆不喜進士石在工部遇觀政進士如無人郎中龎勝言年尙書一日越常規於考滿主事三人各考論一道稍劣者輒叱曰爾進士爲此文耶展毓禦史亦言冦公考進士問刑者詬罵不已至屢有撻辱而遇監生則溫然攺容導之此水東日記所載也近日郡侯綏山雷公以乙榜起家亦不喜進士有言及者輒瞠目曰甚麼進士蓋輕之也余謂進士舉監原不必分類顧其人品學問何如耳進士舉監豈盡可重又豈盡可輕者哉蓋過於重進士者固非過於輕進士者亦未爲是也

蘇東坡在黃卽坡之下種稻爲田五十畝牧一牛一日牛忽病防死呼牛醫療之云不識癥狀王夫人多智多經涉語坡曰此牛發痘斑法當以靑蒿作粥啖之如言而效嘗舉以示章子厚曰我自謫居後便作老農更無樂事豈知老妻猶能接黒牡丹也俗呼牛爲黒牡丹子厚曰我更欲畱君與語恐人又謂從牛醫兒來姑且去遂大笑而別

邵康節與韓公在洛每日晴必同行至僧捨韓公每遇佛寺神祠必躬身致敬康節先生笑曰毋乃爲佞乎韓公亦笑自是不爲也

呂晦叔富彥國皆好佛晦叔爲中丞一日報在假館中諸公因問何事在假時劉貢父在座忽大言今日必是十齋日蓋指晦叔好佛也洛中有一僧欲開堂說法司馬公夜過邵堯夫云某聞富彥國呂晦叔欲往聴此甚不可晦叔佞佛已不可勸人亦不怪如何勸得彥國堯夫曰已日暮矣姑任之明日二人果皆往月餘彥國招數客共飯堯夫在焉因問彥國主上以裴晉公之禮起公公何不應命又聞三遣使至公皆臥內見之彥國曰衰病如此其能起否堯夫曰上三命公不起一僧開堂以片紙見呼卽出恐亦未是彥國曰弼亦不曾思量至此

學者惟客气與勝心最爲悞事少時讀書卽聞有朱陸之辧而不知其詳及讀王陽明先生與徐成之書以爲晦翁與象山均屬聖人之徒本無甚異而兩家弟子之論若出於求勝求勝則是動於气也動於气則於義理之正何啻千里而又何是非之論乎其中反覆論辧情理最明其書具在分門別戶者取而讀之當自笑其呶呶之無謂也余謂牛李洛蜀之爭亦坐此病明季之東林亦復不免

李沆爲相接賓客常寡言外議以爲無口瓠沆曰國家大事北有契丹西有夏人日旰條議所以備禦之策非不詳究薦紳如李宗諤趙安仁皆時之英秀與之談皆不能啟發吾意其餘通籍子起坐拜揖尙周章失次卽席必自論功最以希寵奨有何策而與接語茍屈意妄言卽世所謂籠罩也李公此語未免輕薄然孔子不云侍於君子有三愆乎士君子立身行己自有本末形於言論舉止之間而不得其序其人可知矣不屑與之言皆其自取於李公何尢

世有所謂三姑者尼姑道姑卦姑也有謂之六婆者牙婆媒婆師婆防婆藥婆穏婆也此外又有繡花娘者以善鍼刺出入人家因請以教道閨女他日多被誘引成花娘者也有插戴婆者富貴大家婦女赴人之筵席金玉珠翠首飾甚多自不能簮妝則専雇此輩爲之插戴者也更有瞎先生者乃雙目瞽女自幼學習小說詞曲彈琵琶爲生多有美色精伎藝善笑謔可動人者大家婦女驕奢之極無以度日必招致此輩養之深院靜室晝夜狎集晏飲謂之曰先生如杭之陸先生髙先生周先生之類及南唐女冠耿先生者是也以上數種専以淫詞褻語誆騙人家婦女爲其所誘者多致敗壊門風不可收拾畱靑日札中言之甚詳閒有家者見之當不啻如避蛇蠍不容入門方成人家請勒此數行爲主持門內之第一義

宋李邦彥家起於銀工旣貴其母常語昔事諸孫以爲恥母曰宰相家出銀工則可羞銀工家出宰相正爲佳事何恥焉朝野遺記謂其母殊有髙見而甚不然夫邦彥者非當日所稱浪子宰相乎以蹴毬唱曲之人位至宰輔可鄙極矣安在其爲佳事也爲之母者當責之以大義勿爲諧臣媚子以貽門第羞而其言顧淺陋若是亦不出工匠家婦人之見而已矣焉足取

齊家最難事也唐士大夫家禮法最嚴以栁公綽仲郢爲稱首仲郢子珪擢爲右拾遺文館學士給事中爲給事中駁還曰陛下髙懸爵位本待賢良珪家居不稟於義方奉國豈盡於忠節仲郢上表稱子珪才噐庸劣不合塵玷諫垣若誣以不孝卽寃屈爲甚栁公權又訟侵毀之枉上命免珪官且在家修省以栁氏之門而有子如是況漫無庭訓者乎父兄之教不先子弟之率不謹易曰閒有家又曰家人嗃嗃悔厲吉不可以不三復也

錦川石之在土中其始一墩耳之旣久忽以爲古塜又忽以爲郭璞墓又忽以爲石將軍墓愈愈訛愈訛愈怪語云字經三寫烏焉成馬事之久而不可信者大約如是皆起於庸妄無識及好事之徒慮其所爲之不善也欲媚神以祈祐而是非眞僞俱所不遑計如市井中人酒保則祀杜康屠戶則祀樊噲甚而豢牛者以冉伯牛爲牛王賣菜者以蔡伯喈爲園主鬻茶者以陸羽爲茶臣陶其像置煬器間有交易則祭之無則以湯沃之其可笑至此𨿽然此輩目不知書猶不足怪也乃有峩冠博帶通今博古之名流鉅公而亦不免隨波而逐浪焉嘻異哉

昔之正人君子類多古道因過錄載栁元公善張尙書正甫元公之子仲郢嘗遇張於途去蓋下馬而拜張止之不獲他日張言於元公曰壽郎相逢其謙太過元公作色不應久之張起去元公謂客曰張正甫與公綽往還欲使兒於街中騎馬衝公綽耶此人亦不足與語張聞之拜謝以余觀之壽郎仲郢小字也正甫於其父前直呼之亦已難矣而元公猶以爲可怪使其見今之待父執者將何如也噫

魏武帝欲用孔明遣使徴之孔明自陳不樂出身則謝之而不相彊欲用雲長察其無久畱之意使張遼說之羽自陳願歸先主則聽之而不加害楊升庵謂其眞有君人之度不止雄於三國而已又其家法迄文帝思王皆不爲邪教所惑而見於詩歌論議之間亦不可及其欲用孔明事見抱朴子

山陰劉念臺先生有紀過格一曰微過獨知主之二曰隠過七情主之三曰顯過九容主之四曰大過五倫主之五曰叢過百行主之六曰成過爲眾惡門以克念終焉其間條分縷析皆吾人最關切最眞實之事之理幸於趙玉峯撫臺敬一錄中見之學者不可不全錄一通置之案頭以自警

蘇東坡祖名序故爲人作序皆用敍字又以爲未安遂攺作引而謂字序曰字說張蕓叟父名蓋故表中云此乃伏遇云云今人或效之皆非也

雙橋隨筆卷六﹤子部﹐儒家類﹐雙橋隨筆﹥

欽定四庫全書

雙橋隨筆卷七

鳳縣知縣周召撰

晉宋時人𨿽放誕不羈而情關父子處天性切摯亦可以觀如謝虎子嘗上屋燻防胡兒旣無由知父爲此事聞人道癡人有作此者戱笑之時道此非復一過太旣了己之不知因其言次語胡兒曰世人以此謗中郎亦言我共作此胡兒懊熱一月中閉齋不出桓南郡船泊荻渚王大服散後已小醉往看桓桓爲設酒不能冷飲頻語左右令溫酒來桓乃流涕嗚咽殷仲堪父病虛悸聞牀下蟻動謂是牛鬭孝武不知是殷公問仲堪有一殷病如此否仲堪流涕而起曰臣進退惟谷宋武帝嘗稱謝超宗有鳳毛右衛將軍劉道隆在座出超宗曰聞君有異物欲覓一見謝曰懸罄之室何得異物耶道隆武人正觸其父諱曰方侍宴至尊說君有鳳毛謝徒跣還內此數公當日情事使今人處之未必如此唐人喜撰小說如雲溪友議之類誕妄不經其所載李羣玉一事罪過尢重羣玉題黃陵廟詩曰黃陵廟前春已空子規滴血啼松風不知精爽落何處疑是行雲秋色中李公自以春空便到秋色躊躕欲攺之乃有二女郎見曰兒是娥皇女英也二年後當與郎君爲雲雨之逰李君遂悉其所陳俄而影防遂掣其神塑而去至潯陽見段成式具述此事成式戱之曰不知足下是虞舜辟陽侯也羣玉題詩後二年乃逝於洪井按帝堯釐降二女於潙汭所以觀厥型也非尋常女子可知且舜三十徴庸三十在位五十載陟方乃死是舜死時二後皆逾髦年矣後世竹淚之說比於紅顏形之詠歌極其猥媟如雲溪子所載污蔑難堪令人張目此皆立廟塑像者造孽非凡以至此讀明莊儼然之句可知矣然在村婦田氓尙不足怪號爲文士而播防筆尖比於嬉戱防慢聖神莫此爲甚此等紀載之書付之祖龍一炬可也呂文靖生四子公弼公著公奭公孺皆少時文靖與夫人語四兒他日皆系金帶但未知誰作宰相吾將驗之他日四子居外夫人使小鬟持四寶器貯茶而往教令至門故跌而碎之三子皆失聲或走歸告夫人者獨公著凝然不動文靖謂夫人曰此子必作相元祐果大拜朱晦庵答或人論心之問曰心之虛靈無有限量如六合之外思之則至前乎千百世之已往後乎千萬世之未來皆在目前又曰人心至靈千萬里之遠千百世之上一才發念便到那神妙如此卻不去養自旦至暮只管轉展於利欲之中都不知覺此說論心極透內反者不可不知

李紳在鎭有老僧詣謁願以因果諭之紳問阿師何處來答云貧僧從來處來遂決二十曰任從去處去待此等僧法應如此而雲溪友議謂其貧逰惠山寺屢以佛經爲文稿被主僧毆打故終身憾焉抹卻短李惡僧本意矣

唐南中丞卓吳楚逰學十餘年衣布衣乘牝衛薄逰上蔡蔡牧待之似厚而爲客吏阻難每宴集令召則雲南秀才自以衣冠不整稱疾不赴南生羇旅窮愁似無容足之地惟城南鬻飯老媼待之無厭色後亦爲蔡牧遂戮仇吏而報飯嫗焉明侍郎孔公鏞爲諸生時家赤貧饔飱不給每詣學則買二飯充饑五聖閣有道媼見其旦晚經門一日迎入問故公以實告媼心憐之謂曰吾家晝則有齋夜則有燈秀才肯僑居此乎公從之遂得肆志於學後舉進士歸媼已死公斬衰冠送焉巾幗老婦中反多慧眼若此

謝在杭曰唐武宗會昌投龍文自稱承道繼昭明三光弟子南嶽上眞人宋徽宗羣臣上尊號爲玉京金闕七寶元臺紫微上宮靈寶至眞玉宸明皇天道君其上章靑詞自稱奉行玉淸神霄保仙元一六陽三五璇璣七九飛元大法司都天教主噫莫尊於天子百神皆受號令者也而反屈萬乘之稱從黃冠之號不亦兒戱狂惑之甚哉其後會昌旣變起幕帷而宣和亦身膏沙漠九天道教何無感應若是哉又曰古今奉佛之主莫甚於梁武帝唐懿宗奉道之主莫甚於唐武宗宋徽宗求仙之主莫甚於秦始皇漢武帝然大則破國喪身小亦虛耗海內惟崇儒重道之主安富尊榮四海乂安而世之人君往往不以彼易此何也噫無論人君卽士君子讀六經注以取科第而其後也不有非毀先儒棲心釋老者乎背本不祥反古不智是名教之罪人也先生此等議論有裨於世道人心不小然其論觀音眞武及人死爲閻羅王壇神以黑虎變蟋蟀等事若以爲實有者又何淺鄙之甚也所見若此屠緯眞苦談前生之說又何足怪其所載張眞人治狐妖事尢屬荒唐張子韶九成射防集英殿直陳時事極其剴切髙宗感其言擢置第一曰九成文𨿽不甚工然上自朕躬下逮百執事之人無所回避擢置首選誰謂不可當九成之對防也至晡未畢貂璫促之九成曰未也方談及公等其言劉豫則比之狐貍防鴞或傳以示豫豫不勝憤牓之康莊手劍以屬刺客眾爲寒心九成曰欺天罔人惡積禍稔殆自斃矣後因陛對髙宗語之曰逆豫牓卿廷防謀以致害非卿有守豈能獨立不懼故制詞有逆賊聞風而悚懼之語九成慷慨論列讀其防至今凜凜猶有生气在宋人制防中指難多屈也

士大夫與人論事當心平气和不可過激明道先生在熈寧之際惟異於好直者必欲力攻以取勝故王安石多爲之動嘗被防赴中書議事安石方怒言者厲色待之先生徐曰天下之事非一家私議願公平气以聽之安石愧屈又曰熈寧初介甫行新法並用君子小人君子正直不合介甫以爲俗學不通世務斥去小人茍容謟佞介甫以爲有才能知變通用之君子如君實不拜同知樞宻院以去範堯夫辭同修起居注得罪張天褀監察禦史面折介甫被謫介甫性狠眾人皆以爲不可則執之愈堅君子旣去所用皆小人爭爲刻薄故害天下益深使眾君子未與之敵俟其勢久自緩委曲平章尙有聽從之理俾小人無隙以乘其害不至如此之甚也又曰新政之攺亦是吾黨爭之太過成就今日之事塗炭天下亦須兩分其罪可也此語極中言路之病石守道諸公所以不免壊事之譏也

人之愛其妾也甚於妻故諺云妻不如妾夫妻子備而孝己衰況肯嚴於治妾以奉其親乎甚矣李於鱗先生之孝也先生生平極愛蔡姬蔡姬必侍太夫人匕箸一日手制小食上之太夫人不下箸先生目攝蔡姬叱令噉盡蔡姬卽時跽而謝無狀先生稍解夫世之尊先生者但以其文耳而不知其孝也如是柰何不永其傳而使人有天道無知之嘆悠悠彼蒼安得叩關而問之往余過介休見郭外屋燬於火皆神廟也土木之像金身粉貎狼藉瓦礫場中不啻焦頭爛額而旁有字數行雲本裏擇某日祈神火雲云余不覺失笑吾鄕目前之苦野廟叢祠皆罹兵燹村落有僅存者輙誇以爲本境神明助佑之力蓋四鄕所奉之神無非徐王令公姓名面貎皆一人也柰何靈於此而不靈於彼乎況在彼之廟貎血食尙有盛於此者乎或曰聞之某郡城東西門皆有關忠義祠東門迎過西門必投一侍教生帖而後去西門之迎也亦然然則關忠義可分爲二霸王令公之不同也又何足怪

陳眉公巖棲幽事云凡山具設經籍機杼以善俗訓家備藥餌方書以辟邪衛疾儲佳筆名繭以防繪賦詩畱淸醪雜蔬以供賔獨酌補破衲舊笠以犯雪當風蓄綺石奇墨古玉異書以排閒永日制桞絮枕蘆花被以連牀夜話狎黃面老僧白頭漁父以遣老忘機

讀書須窻明幾淨時時拂拭案頭架上位置楚楚不可狼藉無次黃山谷誡子弟云吉蠲筆墨如澡身浴徳揩拭幾硯如攺過遷善敗筆浣墨曠子弟職書幾書硯自黔其面惟弟惟子臨深戰戰此書室銘也敬以書紳庶不犯浣俗主人之意

李及知杭州日市白集一部乃爲終身之恨郎基淸愼無營嘗曰任官之所木枕亦不須作況重於此乎惟頗令人寫書樊宗孟遺之書曰在官寫書亦是風流罪過基答曰觀過知仁斯亦可矣余性極嗜書及知鳳縣但有荒山確石耳無書可市亦無市書之具無書可寫亦無寫書之人欲學兩公而不能無恨並無罪過蓋地方使然𨿽欲不爾不可得非敢自以爲淸也每以語客爲發一粲

孫莘老知福州時民有欠市易錢系獄甚眾有富人岀錢五百萬葺佛殿請於莘老莘老徐曰汝輩所以施錢者何也眾曰願得福耳莘老曰佛殿未甚壊佛又無露坐者孰若以錢爲獄囚償官逋使數百人釋枷鎖之苦其獲福豈不多乎富人不得已諾之卽日輸錢囹圄遂空

歸田錄云太祖初幸相國寺至佛像前焚香問當拜與不拜僧錄贊寧曰不拜問其何故對曰現在佛不拜過去佛帝微笑而頷之遂爲定制至今行幸焚香皆不拜也議者以爲得禮余以爲並寢行幸焚香之舉爲是而歐公亦僅以不拜爲得禮耶

董遐周吹景集中所徴糖字甚多多出僻書又馴雅後有補入唐以後事者更成後勁試閱之不但枵腹枯腸徒有望洋之嘆卽滿架牙籖俱經寓目未能也人柰何輕言博覽

趙子固至升山下舟覆手擎定武榻立水中大呼曰帖在此他物盡失無妨也庾詵愛林泉嘗遇火止出書坐於池上曰惟恐損竹鐘情若此有似於癡然雅人深致千載如見董遐周謂其差勝悠悠者以七尺軀殉胡椒八百斛也信然

範文正公鎭越民曹孫居中死於官其家大窘公乃以俸錢百緡賙之爲具舟擇一老吏送其舟且題詩曰一葉輕帆泛巨川來時暖熱去涼天關防若要知名姓乃是孤兒寡婦船公好義若是麥舟之贈乃家教使然陳咸不聽教謟之言觸屏風睡崔烈子惡其銅臭貽謀不善至爲其子所譏然世少象賢之子𨿽家言世範累牘連篇而終不能挽回其不肖者何也

張士誠據吳中東南名士多投之不可致者惟楊廉夫一人士誠無以爲計一日聞其來吳使人要於路廉夫不得已乃一至賔賢館中士誠聞廉夫至甚喜卽命飲以受賜之酒酒未半廉夫作詩云江南歲歲烽煙起海上年年賜酒來如此烽煙如此酒老夫懷抱幾時開士誠知其不可屈不彊畱也士誠一販負人耳乃能折節下賢而不奪其志勝夫世之坑儒溺冠謾罵而蔑視之者多矣

李笠翁一家言有辯煞說一篇其始以煞爲必無而究主於調停則爲筮期陳牲於庭以迓之此其說與子謂之姑徐徐云爾者何異余以爲吾輩論事亦斷之以理而已人死而有煞此理之必無者也何也凡人與物之在天地間也得气而生气盛而壯气衰而老气竭而死故曰生寄也死歸也本義曰魂遊魄降散而爲變之歸也易曰原始反終故知死生之說記曰神气歸於天形魄歸於地身旣歸矣其生也自無而有其死也自有而無矣又何自有神焉而且分爲雌與雄者依於其人以作祟哉此等不根之語皆僧道陰陽家造爲題目以賺人如吾鄕遣煞關殮接七撞七判斛奔五方逰十殿之類無不可笑乃習俗相沿不行者必以爲怪考之於古居喪之制何嘗有此而不聞讀禮之聲但守狥時之見往者余居太孺人曁伯氏之喪亦不得不踵而行之蓋吾母吾兄而亦不獲用吾情矣盧承慶曰死生至理猶朝有暮吾死斂以常服葬勿卜日余與兒輩約凡世族荒唐之舉一槪屏絕此余生平所最惡而沾沾以爲獨立不懼者萬勿徒畏人言反使泉下之人爲之頓足而張眼

金聖嘆說快云寒士來借銀謂不可啟齒於是唯唯亦說他事我窺其苦意拉向無人處問所需多少急趨入內如數給與然後問其必當速歸料理是事耶爲尙得少畱共飲耶不亦快哉此一快余初歸裏時有之而未嘗待其來借也但諸君不能治生隨手散去數有買菜之益究亦無補安得呂純陽一指防石爲金使天下寒士皆歡顏而余亦爲之暢然無憾也哉

作詩最難事也唐子西云吾於他文不至蹇澁惟作詩甚苦悲吟累日僅能成篇初讀之未見可羞處姑置之明日取讀瑕疵百出輙復悲吟累日反復攺正比之前時循循有加焉復數日取出讀之疵病復出凡如此數四方敢示人然復不能奇也李賀母責賀曰是兒必欲嘔出心肝乃己非過論也今之君子動輙數百言略不經意不甚可愧哉子西此言眞悉作詩痛癢者世人刻燭扣銅盆計步又手但取防而語未工皆爲曹溫諸公所誤耳

唐徳宗初政美處亦多齊總掌後務以刻剝求媚擢爲衢州刺史給事中許孟容封還詔書曰衢州無他虞齊總無殊績忽此超奬殊駭羣情若有可錄願明書勞課然後超攺以解眾疑詔遂畱召孟容奬之

吐突承璀盛修安國寺奏立聖碑先構樓請勅學士撰文欲以萬緡酬之帝命李綘爲之綘言堯舜禹湯未嘗立碑自言聖徳惟秦始皇刻石髙自稱述未知陛下欲何所法且敍修寺之美豈所以光聖徳耶帝命曵倒碑樓承璀言樓大請徐毀撤帝厲聲曰多用牛曵之承璀乃不敢言凡用百牛乃倒

自昔大家婦女有最賢者唐節度使李光進與弟光顏友善光顏先娶其母委以家事母卒後光進乃娶光顏使其妻奉管鑰籍財物歸於其姒光進反之曰新婦逮事先姑命主家事不可易也因相持而泣此𨿽系光進兄弟友於之愛甚篤然亦室中之婦皆能聽之無問言以視世人防墻之變多起於長舌爲厲階者其賢不肖相去何如也至於光進恪遵母命其爲孝子抑又可知矣

嚴平子語錄士君子修身如塑像然形容旣定時復增損脫換以求可觀於世薛諧孟評云三代以上多是追金琢玉各成模範三代以下則如泥塑塗金耳𨿽然亦有之孔明君實元晦金鑄長源子瞻輩玉刻故皆萬古韓退之木居士詩偶然題作木居士便有無窮祈福人蓋當時以枯木類人形因以乞靈也今在衡州之耒陽縣北沿流三十里鰲口寺至今人祀之元丰初年旱暵縣令禱之不應爲令拆而焚之主僧道符乃更刻木爲形而祀之張蕓叟南遷郴州過而見之題詩於壁云波穿火透本無奇初見潮州刺史詩當日老翁終不免後來居士欲何爲山中雷雨誰宜主水底蛟龍睡不知若使天年俱自遂如今已復長孫枝予每憤南方滛祀之多所至有之陸防所謂有雄而毅黝而碩者則曰將軍有溫而願哲而少者則曰某郎有媼而尊嚴者則曰母有婦而容艶者則曰姑而三吳尢甚所主之神不一或曰太尉或曰相公或曰夫人或曰娘子村民家有病不服藥劑惟神是事必先禱之謂之問神茍許其請𨿽冒險以觸憲网必爲之倘不諾其請卒不敢違也凡禱必許以牲祀謝所費不貲禱而不驗病者已殂猶償所許之祭曰勿償其禍必甚無知之俗以神之捍災禦患爲可畏惴惴不敢少懈也豈獨若是乎近者士大夫家亦習此風稍有識者心知其非而見女子之易惑故牽於閨幃之愛亦遂狥俗殊可駭嘆且神聰明正直而壹者也豈有以酒食是嗜而竊禍福以饕餮於愚魯之民豈所謂聰明正直者耶至於嶽也瀆也古先賢徳有功於人載在祀典血食一方者吾敢不欽奉之乎所謂郎者姑者安能禍福於忠信之士吾所未信也世豈無狄梁公爲一革之居士旣爲令之所焚矣彼庸髠者復假托以惑眾則尢可笑云此宋張邦基墨莊漫錄中所載又載衢州一事云衢州防事下有土勢隆起篠本叢生相傳云古塜也舊有碑其文云五百年刺史爲吾守墓以此前後相承皆畏而不敢慢紹聖元年齊安孫賁公素爲守問之左右以是對公命毀去之官吏大恐闔府叩頭以諫公曰借令土中有賢者骨當以禮法遷之乃爲文自祭而除之了無他異但有二石峯長五六尺堅瘦泔潤又有大木之根盤踞其下羣疑遂定石上有刻云乾符五年五月三日安於此押衙徐諷龍山起此石刺史季彀題又刻雲開寶七年重疊峨嵋山於防事前於郡齋文會閣移季公之石安置於此刺史愼知禮題時公素方修州治南韶光園重建淸冷臺堂成乃移二石於堂下名曰雙石嗟乎愼公移石去季公之得石凡九十七年公素之破疑塜出石去愼公又一百二十一年物之顯晦抑自有數第不知峨嵋之廢及冒塜之名自何時也公素一旦嬉笑爲之遂釋千百年之惑張蕓叟有詩云芝蘭𨿽好忌當門何況庭前惡土墩畚鍤才興雙劍出狐貍盡去老松蹲百年守塜眞堪笑一日開軒亦可尊安得擲從天上去成都石筍至今存公素可謂剛毅正直自信之君子也張公所記二事皆可以醒世人之惑於邪說者所關非淺乃衢治古塜之悞不過一石已經孫公移置無復可疑矣後歷年稍遠又爾傳訛復以爲郭璞墓也至明郡守李公遂始出其石發去而爲之記曰衢治防事之前有封嶄然防以竹樹髙與堂等隔離中外莫可洞視卽數十人聚論背立無覺也傳云郭璞墓發之者於守輙不利更數百年莫之決也嘉靖戊戌丰城李遂守郡事惡其當面如樹塞也祝之曰郭公忠而被戮捐軀江東不當與公從爭出入爲胥吏藪也乃啟視之中有錦川石二狀如筍髙可丈許且其碑云唐刺史得而翫之封以去後卽其言封處植竹木因以爲郭璞基云嗚呼禍福之移人也豈必庸眾人哉景純死地處學士類能言之而積疑習舛歷千百年愈益固則不利於守之語有以系之耳是故自私自利之心勝而禍福之說售禍福之說行而是非謬卽目前顯設猶復譸張矧地中之蓋藏乎然李公愛石遺訛妨公惑聽亦可爲玩物之戒也云云嗟乎一石之微耳自乾符迄於明嘉靖不爲不久經數公移置著其事於詩與記不爲不詳謂可以解愚人之惑而釋後世之疑矣乃終不能置而又建其祠於府署傍牓曰石將軍廟彼雄而毅黝而碩者爲將軍猶有其形在也今則頑然二石且又發去而又忽謂之將軍立祠以祀出於何典耶人之可笑一至於此因讀木居士詩並及吾衢移石事備書之以竢世之能爲孫李二公者

唐太和中李徳裕鎭浙西有劉三復者少貧苦學有才思時中人賫禦書至以賜徳裕徳裕試其所爲謂曰子可爲我艸表能立就或歸以創之三復曰文理貴中不貴其速徳裕以爲然三復又請曰漁歌樵唱皆傳公述作願以文集見示徳裕出數軸與之三復乃體而爲表徳裕嘉之因遣詣闕求試果登第歷任臺閣三復沒後其子鄴勅賜及第登廟廊上表雪徳裕以朱厓神櫬歸洛中報其先恩也士大夫美之

宋範延貴爲殿直押兵過金陵張忠定公見爲守因問曰天使延路來曾見有好官員否延貴曰昨過袁州萍鄕縣邑宰張希顏著作𨿽不識之知其好官員也忠定曰何以言之延貴曰自入萍鄕縣境內驛橋道皆完葺田菜墾辟野無惰農及至邑則防肆無賭博市易不敢喧爭夜宿邸中聞更鼔分明以是知其必善政也忠定大笑曰希顏固善矣天使亦好官也卽日同薦於朝此事載東軒筆錄中余閱之亦大笑曰忠定亦好官員也非延貴則不知希顏非忠定則又不知延貴矣使爲官者皆能若是天下豈愁無好官員而百姓寧有不得其所者哉

以子冠氏子者男子通稱孔子大聖孟子大賢例則稱子孔子復號夫子者邢昺孝經疏云孔子嘗爲魯國大夫故弟子連官稱尊之以別餘人也後之尊師者因例曰夫子近時朱文公稱周程特曰子周子子程子復於姓上繋子按公羊傳其曰子沈子子司馬子何休釋云加子姓上名其爲師也若非師而但有徳者不以子冠氏朱子於周程蓋尊師之

本朝以居士稱者實繁卽孟子所謂處士也六經中惟禮記玉藻有曰居士錦帶注道萟處士也居士之名昉此此語載宋蕭參希道錄中乃後世似以喜尊二氏之教與緇黃相契者爲居士林下尊宿多以自稱又非古昔命名之意矣

李賀舉進士有名與賀爭名者毀之曰賀父名晉肅賀不舉進士爲是勸之舉者爲非聽者不察唱而和之同然一辭宋郊爲知制誥仁宗便欲大用有忌其先進者譛之謂其姓符國號名應郊天又曰郊者交也代替之名也宋郊其言不祥仁宗遽命攺之韓退之爲之辯其理始明仁宗爲人所惑而郊名遂攺世之小人𨿽極險惡以正理折之亦何能爲然爲辯者少而爲所惑者多也柰何哉

畱靑日札云吾鄕有田名白雲宗蓋洪武初抄沒元僧之產也元有帕克斯巴號金童少長學富五明故又稱曰巴喇宻特及卒賜號皇天之下一人之上宣文輔治大聖至徳普覺眞智佑國如意大寶法王西天佛子大元帝師至治間特詔郡縣建廟通祀泰定元年又頒各行省爲之塑像二年西臺禦史李昌言西畨僧佩金字圓符絡繹道途騶騎累百傳捨至不能容則假館民捨因迫逐男子奸污婦女白雲宗白蓮宗頗通奸利云云蓋僧之爲害如此而有國者不知禁且崇事之不亦過甚矣乎

傾嚢而付子難承養志之歡繼世而同居漸有防墻之隙四語透徹人情非身歷其境者不能道出

儒教實以其實實天下之虛禪教虛以其虛虛天下之實陳白沙詩云六經皆在虛無裏是欲率古今天下而入禪教也豈儒者之學哉此楊升庵語也極切明時講學先生之病

隆萬以來異學之害日熾武康程叔明送盧新庵集序中言之最詳其略謂耿天臺言學楚中謂孔子素王釋氏空王合儒釋而並尊之天臺之作俑也李載贄師之専言陰隲之事止以其身爲緇流害猶未甚管登之師之爲之捭闔其說以爲佛老二宗異吾夫子之身綱常同吾夫子之言性道性道難聞而於竺經聞所未聞當與周易詩書並傳者也嗟嗟自古惑世誣民有至此極者哉今其說浸淫宇內學士經生往往喜其不經之談爭奔走之飯僧放生之事家傳而戶習之矣不佞菲才綿力恨不能息邪說以正人心不知將何底極心竊憂之云云其言痛切之甚可以爲時氛一砥全篇載金華志中

雙橋隨筆卷七

欽定四庫全書

雙橋隨筆卷八

鳳縣知縣周召撰

凡人作用可預卜於無事之日謝元之伐苻堅也論者以爲必濟蓋觀其平時履屐之間皆得其任耳悠悠忽忽土木形體此輩人正當束之髙閣況曹蜍李志奄奄如在泉下者乎

漏泄陽春爹娘搬販至今未休吐百種鄕談千般扭扮一生人我幾許機謀有限光陰無窮活計汲汲忙忙作馬牛何時了覺來枕上試聽更籌古今多少風流想蠅利蝸名誰到頭看昨日他非今朝我是三回拜相兩度封侯采菊籬邊種花圃內都只到邙山一土邱惺惺漢皮嚢扯破便是骷髏此元吳仲圭畫骷髏而題其上者先生以畫爲元四大家之一而又能詩能書讀此辭董宰稱爲錚錚人物不虛也余慕先生久而於去歲幸獲其眞迹一卷前書篔簹谷記而以偃竹數種繼之詠以絕句眞墨寶也余之甚而今春忽遭瑣尾之憂未卜可與趙子固水中褉帖共稱無恙否暑極讀先生見徹之語如身濯冰壺中因並記之以示後人之善收藏者

明宣廟時兩宮火藏金流入銅中鎔而爲鑪故後世僞造者迥不能及余於漢中得宣鑪一或以爲眞物也余不能辧當之以俟賞鑑家耳

袁忠徹二婿一爲盜死獄中一覆舟死於水二女皆寡忠徹每談相則妻必叱云莫訛言且相婿之目何在曰吾能人相不能天相也然則不能天相可見死生禍福權在於天而人不能與亦惟修身以俟之而已又何必紛紛然以風鑑鳴於當世也哉

呂文穆公未第時薄逰一縣胡旦方隨其父宰是邑遇呂甚薄客有譽呂者曰呂君工於詩宜少加禮胡問詩之警句客舉一篇其卒章曰挑盡寒燈夢不成胡笑曰乃是一瞌睡漢耳呂聞之甚恨而去明年首中甲科使人寄語胡曰瞌睡漢狀元及第矣胡答曰待我明年第二人及第輸君一籌旣而次榜亦首選兩人相見俱甚赧余謂此等气量此等口吻殊爲可笑如淺狹輕狂之輩時或有之胡旦不足惜豈有重厚如文穆而與人爭長論短不能自持若是哉凡記事之書如此類者不可輕信至寃卻古人

宋徽宗亦有明白處宣和元年十一月乙未知溫州蘓起奏臣昨謹將耕借詔書刻石被以云鶴安奉防事仍行下四縣依此施行自此風雨調順禾稼盛茂旣已收獲枯荄又復生穗每畝得谷至一擔七八斗乞令諸路州縣效此施行帝覽奏不樂雲起謟佞一至於此何以儆在位其華飾手詔豈不是相侮可送吏部嗟夫稱祥說瑞借以媚君而其實以君爲可誑相侮二字窺破小人之膽矣

陳后山好苦吟每登覽得句卽急歸臥一榻以被防首家人知之卽貓犬皆逐去嬰兒稚子亦皆抱持寄鄰家待其起就筆硯卽詩已成乃敢復常此等家人最是

難得想亦盡知作詩甘苦者不然何以幫襯若是明賀公欽成化丙戌進士號醫閭先生與人言論侃侃白沙先生曰得毋鋒芒太露乎須涵養令深沈和平乃爲美耳於是作書室於後圃徧書深沈和平向上之語於目前令有警惕必期至是乃已前輩之待相知諄諄告誡若此而受言如賀公則又徧書以自儆皆非後人所能及

陳子昻初入京不爲人知有賣胡琴者價百萬豪貴傳視無辧者子昻突出顧左右曰輦千緡市之眾驚問答曰余善此樂皆曰可得聞乎曰明日可集宣陽裏如期偕往則酒肴畢具置胡琴於前食畢捧琴語曰蜀人陳子昻有文百軸馳走京轂碌碌塵土不爲人知此樂賤工之役豈宜畱心舉而碎之以文軸徧贈會者一日之內聲華溢都下馮猶龍曰唐人重才𨿽一藝一能相與驚傳讚嘆故子昻借胡琴之價出奇以市名而名果成矣若今日不惟文軸無用處𨿽求一聽胡琴者亦不可得惜哉先生此語殊多感慨然余謂更有甚焉者子昻擕百軸文馳走京轂又有千緡碎琴酒肴畢具之力故能出奇市名耳若夫單寒之士交逰無計株守寒窻𨿽抱矕龍繡虎之才身坐井中何由自見然則世之工於文而苦湮沒不彰者欲裝文軸而買胡琴已不可得矣何暇冀人之一賞其技也哉

呂需號水山唐棲人老而負俠骨徐文貞客也當新鄭與文貞修怨時嘗僞爲徐使者持文貞書而謁新鄭新鄭與之酒食不敢以勺粒下口至哀泣號訴達於新鄭之內夫人乳媼以下無不感動垂涕者皆爲文貞潛解之而新鄭之意亦倦遂得書以復文貞而其禍始解昔牛僧孺與李徳裕交惡李氏客不敢言及李丞相門戶如呂需者肯爲文貞持書而且哀泣號訴以致其事之獲解賢於李氏之客遠矣宋子京餘酲猶在而遽爲極其詆斥晏公之制以視水山寧不愧耶

戰國之士反覆傾險蔑棄彛倫不知孝弟爲何物矣善乎趙諒毅之說秦王也秦王謂毅曰趙豹平原君數欺弄寡人趙能殺此二人則可若不能殺請率諸侯受命邯鄲城下毅曰趙豹平原君寡君之母弟也猶大王之有葉陽涇陽君也大王以孝治天下衣服之便於體膳防之嗛於口未嘗不分於葉陽涇陽君葉陽涇陽君之車馬衣服無非大王之服禦者臣聞之有覆巢毀卵而鳳凰不翔刳胎焚夭而麒麟不至今使臣奉大王之令以還報敝國之君畏懼不敢不行毋乃傷葉陽涇陽之心乎秦王曰諾受幣而厚遣之以虎狼之秦而毅乃獨陳孝弟之理根極人情以暢其說𨿽鷙如昭王亦心折焉孟子而後毅亦朝陽之鳴鳳也哉

王無功有田十六頃在河渚間奴婢數十自課種黍春秋釀酒養鳬防蒔藥艸自供與仲長子光服食養性欲見兄弟輙渡河還家逰北山東臯著書自號東臯子所享若是何假南面百城

文人不可無品立心未端不覺形之紙上使旁觀者掩口能無顏甲金陵吳某詩人也有元日懷嚴分宜相國詩一友見之笑曰開歲第一日懷朝中第一人似此便做到臘月晦亦未懷及我輩也至今傳之以爲笑柄蓋此等著作出以示人惟欲假之以增光寵耳充其肺腸何所不至但不知分宜平日亦曾念及此公否

輕言輕諾輕信輕怒輕動輕交輕下筆總是一輕天下禍患皆自此起故穏重嚴愼者到底禍患不能及也閩中武夷山有小桃源居萬峯之中秀色環抱石門一逕可杜而絕其中豁然別一天地有田有水又有村落可爲伴伍養蜂蒸楮可以爲生鵝鴨雞豚可以自給山冦所不及海賊所不到謝在杭以爲武陵避秦之地未必勝此吾鄕遭亂以來避冦之人窮谷深山奔匿殆徧而迄無一家免於剽掠者安得有如小桃源者暫爲家室耶

晉阮裕奉佛法敬信甚至大兒年未弱冠忽被篤疾兒旣是偏所愛重爲之祈請三寶晝夜不懈謂至誠有感者必當防祐而兒竟不濟於是結恨釋氏宿命都除欲以奉佛至誠免兒一死可謂愚甚然猶恨而知攺世有己見其不靈而崇奉之心牢不可破者其惑溺尢在阮裕之上眞可笑也

多讀書而不受書障方得理路透明老涉世而不參世機方得人情爛熟人不可無道心不可作道貌人不可有世情亦不可忽世情此眞深於明理之言

薛文淸曰爲學不是虛談道理須於應事接物處隨在詳審每日不問大事小事處置合宜便是學問到處若泛觀天下之書而不知善處事物究於實何補

吾衢先輩袁公采有世範一書所論物理人情齊家修己之事甚備其書不另見而刻於唐宋叢書中餘才閱數則卽斂襟起焚香讀之奉爲桑梓典型方欲拈出以示兒輩而適遭世亂亦爲有力者負之而趨矣不知何日尙能再購捧置案頭一誦否也

金主雍在諸帝中最爲賢主以夫人烏淩噶氏守節而死終身不立後雅尙儉素命宮中之飾勿得用黃金嘗謂近臣曰朕於宮室惟恐過度其或興修卽損宮人歲費以充之至於佛法尢所未信梁武帝爲同泰寺奴遼道宗以民戶賜寺僧復加以三公之官其惑深矣又曰亡遼日屠羊三百亦豈能盡用徒傷生耳朕每當食時嘗思貧民饑餒猶在己也彼身爲惡而口祈福何益之有其他名言卓識有關治道者甚多中土之君有未能窺其一二者對之能無慚色

呂文穆有知人鑑富言者文穆客也一日入白曰兒子十許歲欲令入書院事廷評太祝文穆許之及見驚曰此兒他日名位與吾相似而勲業遠過於吾令與諸子同學供給甚厚言之子卽弼也後弼兩入相亦以司徒致仕果如其言

眉公巖棲幽事有云不能卜居名山卽於陵阜回復及林木幽翳處辟地數畝築室數楹挿槿作籬編茒爲庭以一畝防竹樹一畝栽花果二畝種菜四壁淸曠空諸所有畜山童灌園薙艸置二三胡牀著亭下挾書研以伴孤寂攜琴奕以遲良友淩晨策杖抵暮言旋此亦可以娛老矣余無力買山惟願得境如此老眼婆娑足怡晚景而再遭離亂遠隔家園幸緣蔦蘿之芘假以書室數楹地處眾山之麓老樹參差鳥聲嚦嚦紙窻布幙淨幾無塵一編少倦則攜鐺出就泉石箕踞長松下看友人對奕或拈險韻緩步搜詩與眉公所言相去𨿽遠亦避亂人一時佳境也但世故方殷家人婦子俱在量柴數米中時憂煎逼所謂俗物來敗人意無可柰何耳石才叔蒼舒與山谷從遊尢妙筆札家蓄圖書甚富文潞公帥長安從借所藏褚遂良聖教序墨迹一觀潞公愛玩不已因令子弟臨一本休日宴僚屬出二本令坐客別之客盛稱公者爲眞反以才叔所收爲僞才叔不出一語以辯笑啟潞公云今日方知蒼舒孤寒潞公大噱坐客赧然凡人身處富貴之地趨附者必多擇人而交甚不可濫潞公稱爲賢者而坐客如此皆蠅營蟻附之徒耳非才叔冷語逼人公在熱閙場中想亦未能看破也

語云教婦初來教子嬰孩北齊安徳王延宗髙文襄第五子母陳氏魏廣王妓也延宗防爲文宣所養甚愛之年十二猶騎置腹上令溺己臍中抱之曰可憐止有此一个封定州刺史於上大便使人在下張口承之後爲周武帝見擒誣反以椒塞口而死

宣和間芒山有盜臨刑母來與之訣盜對母云願如小兒時一吮母乳死且無憾母與之乳盜嚙斷乳頭流血滿面母死盜因告刑者曰吾少也盜一菜一薪吾母見而喜之以至不檢遂有今日故憾殺之嗚呼孟母擇居近於學宮而後定而曾子不敢以言戱其子義方之訓必早豫於未雕未琢時而徒懷防犢之愛使之習與性成而不可救人子之不肖爲父母者豈盡無過

滇俗崇釋信鬼鶴慶元化寺稱有活佛歲時士女會集動數萬人爭以金泥其面林俊按鶴慶命焚之父老爭言犯之者能致雹損稼俊命積薪舉火果雹卽止火發無他遂焚之得金數百兩悉輸之官馮猶龍曰五斗米白蓮教之禍皆以燒香聚眾爲端有地方之責者不得不防其漸非徒醒愚救俗而已夫佛以淸淨爲宗寂防爲教萬無活理且言犯者致雹此山鬼伎倆佛若有靈肯受人誣乎卽果能致雹亦必異物慿之非佛所致也況邪不勝正異物必不能致雹火舉而雹不至大眾亦何說之辭哉云云余謂林公此舉極善而猶龍先生之論亦甚侃侃然尙有可慮蓋處天下事斷之以理而已若必待不雹而後可焚則事之偶然湊合者原不可必萬一方焚而雹適至則其令須寢而父老益將張大其威靈以爲驚世駭俗之實據佛之爲害於是乎愈不可挽矣善乎第五倫之治會稽張詠王曾之禁訛言與錢元懿之斬巫媼也第五倫爲防稽守會稽多淫祀好卜筮民常以牛祭神百姓財產以匱其自食牛肉而不以薦神者發病且死先爲牛鳴前後郡將莫敢禁倫到官移書屬縣曉告百姓其巫祝有依托鬼神詐怖愚民者案論之有妄屠牛者吏輙行罰民初頗恐懼以祝咀妄言倫案之愈急後遂斷絕百姓以安張詠知成都民間訛言有白頭老翁過食男女詠召其屬使訪市肆中有大言其事者但立擒解來明日得一人命戮於市卽日帖然詠曰訛言之興沴气乘之妖則有形訛則有聲止訛之術在於明決不在厭勝也天禧中民間訛言有妖起若飛帽夜搏人自京師以南人皆恐王曾令夜開門敢倡言者卽捕之卒無妖錢元懿牧新定一日閭裏間輙數起火居民頗憂恐有巫楊媼因之遂興妖言曰某所復當火皆如其言民由是競禱之元懿謂左右曰火如巫言巫爲火也宜殺之乃斬媼於市自此火遂熄數公斬釘截鐵之手何等痛快

吾裏中士子異言異服婦女披緇持槵子修西方其老人年貌衰憊則問鼎器拜黃冠講嬰兒奼女養汞燒丹市井下戶炊半菽熟先飯沙門求福果而饑餓其父母與兒女家廟則奉佛修羅天神人而黜祖考世教民風旣至此矣足下勿更益薪攺步而趨就平易使下裏愚氓信足下無他則人我蕩蕩平平偕之大道希聖希天何以加此此郝楚望先生與田肖玉書也今日人心風俗之壊多坐此病焉得當事者刋布此書使家諭而戶曉乎

林唐翁曰檜亡東周之始曹亡春秋之終夫子之刪詩也系曹檜於國風之後檜之卒篇曰思周道也傷天下之無王也曹之卒篇曰思治也傷天下之無伯也觸情縱欲謂之禽獸茍可而行謂之野人安故重遷謂之眾庶辧然否通古今之道謂之士進賢達能謂之大夫敬上愛下謂之諸侯天覆地載謂之天子是故士服黻大夫黼諸侯火天子山龍徳彌盛者才彌縟中彌理者文彌章也

明仁宗好學右文詞翰兼精尢喜科舉之業在靑宮已然踐阼猶不廢每得試錄必指摘瑕病手標疏之以示臣工嘗戱語人曰使我應舉豈不堪作狀元天子憲宗受終日英宗遺言不用殉宮嬪故憲宗賔天亦有是命

王惇如厠誤食甘棗澡豆王安石禁中與宴食釣餌盡楪仁宗言其詐仁和學師茹芮有人餽龍涎餅一盒不知爲香每席各供一楪自旣餐盡復勉彊勸人食之眾皆掩口而不敢言止稱其美而袖之昔人一事不知以爲深恥如王惇茹芮實爲可笑若安石者豈有見釣餌而不識者乎乃終被仁宗看破何苦乃爾

屏之張也直則不可立必也回而曲之輪之轉也方則不可行必也揉而圓之處世亦然故屏必有輻輪必有軸屏𨿽欲曲不可不齊輪𨿽欲圓不可不正君子自處也亦然此於谷山璅言也士君子不幸而處末流之世不曲不圓則出門有礙而天地爲之不寛然圓曲之中而終不失其齊與正然後可以立身可以應物今日之人但求屏之立輪之轉耳後半截語置之腦後矣烏乎可

唐宗禦五鳳樓觀酺宴令三百里內刺史縣令各以聲樂集樓下時多以車載樂工數百皆衣文繡服箱之牛皆爲虎豹犀象之狀魯山令元徳秀惟遣樂工數十人聯袂歌於蒍而己於蒍者徳秀所爲歌也宋時聖壽日州縣皆集僧道誦經惟陸象山令儒生講洪範皇極錫福一章時議韙之載聲樂衣繡以逢君集僧道誦經以媚主一時情狀如戱如癡不復知有帝王賢聖之道矣得魯山象山兩先生差爲儒臣吐气

屠長卿喜談馮開之每以爲譏而已則溺於西方之教口角津津其與長卿書云談者紛紛甲乙可否迄無定論秦皇漢武竭天下以奉之不足徒爲後世笑何況我輩請以一丸泥封戶而專意無生之業云云其爲人謀也如此然獨不思梁武帝奉佛至於捨身而不惜而其得禍也爲更慘又豈止秦皇漢武爲人所笑乎身在夢中而又笑他人之囈語以先生之人品學問文章亦復乃爾眞不可解也

三國誌非僻書也而世人多以爲演義𨿽以季長沙之學亦用明燭達旦等語以爲文徐文長曾有書言之馮開之先生日記內有曰余以嘉善於丞之任有書相聞所寄三國誌乃是俗本演義向在南都一北臺使者見問所刻三國誌得非演義乎余微笑語其實何獨一丞云云蓋今之以演義爲三國誌者比比然矣又何止一丞哉噫

桓榮讀書十五年不窺園何休十七年不窺門劉劉焯十年不出戶徐遵明六年不出門齊沈麟年過八十手寫書滿數十篋徐廣年過八十猶歲讀五經一徧陳瓉年逾九十猶勤筆硯著經史系華十卷

拔巖徒而相恐其駴也夢以先之載釣叟而師恐其疑也卜以先之聖人不得已而諭愚俗也不知者以爲眞夢而娃嬴進矣筮而驪姬進矣

常疑公家文移自上行下者用一仰字而不知其解偶見孔氏雜說謂北史時已有此語北齊孝昭皇帝紀詔定三恪禮義體式有仰議之語然亦未解其義也

雙橋隨筆卷八﹤子部﹐儒家類﹐雙橋隨筆﹥

欽定四庫全書

雙橋隨筆卷九

鳳縣知縣周召撰

世人喜談風水每見鉅公名流以及村氓市叟所至皆然惟餘不自揣竊以爲非然所謂獨拍無聲徒來一握爲笑耳已聞蘭江祝子堅先生所見略同余𨿽未嘗登其堂讀其文而神交已久往往依之以自壯焉玆見唐翼修曾遺一札於子堅謂其集中有大辟風水篇急宜刪去恐以不純之文而爲萬世之口實余竊思之翼修與子堅相得厚且深欲其文之無疵而可傳於後是也而謂其大辟風水之言適足以爲累則非也翼修之言曰風水之說非後代始周公美公劉則曰逝彼百泉瞻彼溥原乃陟南岡乃覯於京又謂旣景乃岡相其陰陽觀其流泉使堪輿果非信則隨地可居公劉何必旣瞻而覯而相而又觀之周公何獨據此以美之乎國風升彼墟矣以望楚矣望楚與堂景山與京美衛文公徙居楚邱詩也使堪輿果無據則隨方可宅衛文何必旣升且望而且景哉詩人何獨據此以美之哉又曰文王遷丰武王遷鎬王業由之以大不然文武固愛民惜財者何忍爲此勞傷事哉噫嘻翼修之說公劉衛文二詩若此所論文武都丰都鎬之謀又若此其溺於世俗之見而誤窺聖人之心可謂甚矣余𨿽固陋請爲子堅辧之今夫儒者之惡堪輿家豈以世之建都立邑搆室爲塋一切宜任運爲之而絕不當有經營圖度之事參於其間哉蓋地之爲地有陰陽南北之位焉有髙下險易之形焉有剛柔燥濕之性焉有寒溫肥瘠之體焉倘如書中所云隨地可居隨方可宅而無事於瞻之覯之相之觀之而且升之望之景之則𨿽置之於污坻幽壑箐莽榛荊腥嵐毒霧攢峯飛瀑風饕雨虐中鼪鼯魚鱉之與親而豺狼狐兔之爲類而皆可以不計乎恐無是理也竊謂作詩者之美公劉衛文以爲建邦啟宇必先定其規模而後從事焉因喜其位置向背之咸宜與水土風物之皆善而歌之詠之非如後世之尋龍步脈所謂八字四元荒唐謬妄之談可以致福利而庇子孫也翼修又曰文王遷丰武王遷鎬王業由之以大云云果若斯言是以周家八百年過歷之天下其得力全在於風水而後稷以來積功累仁之效皆不足道矣況文武視民如傷者也徒以欲大其王業而一旦不愛民不惜財至於勞傷而不顧此與莽操之心腸何異且不聞南宮邊子之折辛櫟乎【見說苑至公篇】曰昔武周之卜居成周也其命曰予一人兼有天下辟就百姓敢無中土乎使予有罪則四方伐之無難得也周公之卜居曲阜也其命曰作邑乎山之陽賢則茂昌不賢則速亡是可以知武周之心矣又不聞武成之言乎曰惟先王建邦啟土公劉克篤前烈太王肇基王迹王季其勤王家我文考克成厥勲以撫有方夏予小子其承厥志當是時一戎衣天下大定矣所謂垂拱而天下治矣更何所未慊而謀再徙以圖之至於勞民傷財而不顧乎此可以知武王之無心擇地矣且以文王之服事殷也三分有二而不敢少攺人臣之節故孔子以至徳歸之至於甲子之役而武王已及暮年矣止以天人之交迫不得已而後應之是豈有心於得天下者而謂王業皆以遷丰遷鎬而後大以文武之聖而其處心積慮顧如是是蓋必無之事也由是觀之文武之遷丰遷鎬也以爲不知王業之由此而大無心得之是周之有天下徳所致天所命人所歸也於風水無與也以爲豫知其業之由此而大而有意圖之是周之有天下人所謀也風水之力也與其家世徳無與也天命人心亦無與也此於風水之說則張矣顧何以白文武之心於天下後世哉故余以爲翼修之說詩溺於俗尙之陋而誤度夫聖人之心也夫喜遵村市中惑人之技而坐聖人以姦雄營算之所爲此尢尙論者之所不忍也余所以不得不代爲子堅辧且爲二聖人辧也錢日礎先生曰子堅風水說引據鑿然但有五經不談風水之語故翼修卽以五經折之餘不自揣而又卽以五經折翼修未知不至深訝否竊謂吾輩旣讀聖賢書所言所行必取裁於五經四子而後定而五經四子中實無談及風水者若夫仰觀天文俯察地理之言見於系辭此聖人用易以財成天地之道輔相天地之宜以左右民之事其道甚大其理甚正堪輿何技而乃引此以爲證乎余以翼修此語爲尢非敬再質之而並以政於日礎先生以爲何如

淩與三評陳大士君子創業垂統爲可繼也文云翦商肇迹乃後人推算之詞耳古公遷岐正髙宗中興之年從何處可萌鼎隧之心光武初念不過希作執金吾孟徳亦止望作一司校尉耳況賢侯之克鐘聖子神孫而敢有非分之覬覦耶此言可證唐君之誤附錄於此漢書藝文志有道三十七家九百九十三篇陰陽二十一家三百六十九篇神仙十家二百五卷似有取於異端邪說而然者然其論道家也曰道家者流蓋出於史官歷記成敗存亡禍福古今之道然後知秉要執本淸虛以自守卑弱以自持此君人南面之術合於堯之克讓易之謙謙一謙而四益此其所長也及放者爲之則欲絕去理學兼棄仁義曰獨任淸虛可以爲治其論陰陽家也曰陰陽家者流蓋出於羲和之官敬順昊天歷象日月星辰敬授人時此其所長也及拘者爲之則牽於禁忌泥於小數舍人事而任神其論神仙家也曰神仙者所以保性命之眞而防求於其外者也聊以蕩意平心同死生之域而無怵惕於胸中然而或者專以爲務則誕欺怪迂之文彌以益多非聖人之所以教也孔子曰索隠行怪後世有述焉吾弗爲之矣其立論若此豈如後世之文人學士悖聖教而溺淫辭如飲狂藥而不知其醉者哉

古今所傳神仙佛皆街談巷語道聽塗說之類當如坡公所謂姑妄言之姑妄聽之可也而世人好怪皆以爲眞如東方朔者班孟堅所謂滑稽之雄耳載其事於傳中最詳又慮後世之人之易惑也故傳後云世所傳他事皆非也又贊後云朔之詼諧逢占射覆其事浮淺行於眾庶童兒牧防莫不耀而後世好事者因取奇言怪語附著之故詳錄焉讀孟堅此語知喜崇怪誕在當時已然至於後世而日甚如屠緯眞儒家者流而其贊朔也亦有濯衣紫海食桃昆侖等論在他人又何足怪

世之皷樓曰譙樓者謂門上爲髙樓以望也畫角之曲有三弄乃曹子建所撰初弄曰爲君難爲臣亦難難又難次弄曰創業難守成亦難難又難三弄曰起家難保家亦難難又難今角音之烏烏者皆難字之曳聲耳所以使人昏曉之間燕息之際聞之有所警發也此見於明胡公儼譙樓畫角三十六弄記夫子建魏之公子又七步八斗才也乃爲此警切之語而起家保家之難尢非處豪華雄貴之地之人所能諳者世間紈袴纎兒恃父兄之庇稍充衣食輙至如癡如騃昏昏醉夢中不知自醒讀此曲可以知警

便中承書知比日侍奉安佳吾子讀書比復如何只是専一勤苦無不成就第一更切檢束操守不可放逸親近師友莫與不勝己者往來薰染習熟壊了人也景陽想已赴省季章當在家凡百必能盡心苦口切須稟承不可有違諺云成人不自在自在不成人此言𨿽淺然實切至之論千萬勉之大學說漫納試讀之不曉處可問季章也未卽相見千萬爲門戶自愛此朱文公與其親戚卑行小柬也見羅景綸鶴林玉露中以爲後生晚輩能寫一通置之座側朝夕觀玩何患不做好人誠然誠然景陽許姓名子春季章姓劉名黼皆廬陵醇儒從文公學季章後爲特奏第一人

侄行年且五十於舉子業可謂苦心矣舉業而入苦心之路其於名理𨿽或精研而於風調不免沈滯嘗聞先輩舉業三字符曰典淺顯予獨更之曰輕淸精然精之一字亦不易得但能輕淸而稍加之以秀逸疎爽則百試百中矣嘗謂頭場七篇最爲喫須如行雲之出岫巧燕之穿簾荷葉之擎露栁絮之飄風萬無過思深搆過思深搆必致重滯艱澁於二三場以後並聽侄之蹀馳驟出經入史千金之駿絕塵而奔亦無不可者先輩舉業之最如王守溪之渾雄臺閣唐荊川之精純典雅汪靑湖之豪爽薛方山之奮躍並所不易得者獨聞韓昌黎有云如駕輕車而就熟路以此攜之爲舉業訣可謂最便法門近日兒維寄來北京鄕試七篇侄嘗誇之當爲舉業中赤幟予獨疑其太橫喜之者什之五而驚且辟易從而厭之者亦什之五而縉兒亦讀之曰但恐落老學官之手當爲覆瓿矣今已垂翅傳聞果被以髙年校文者僅於首篇加數防後並不及覽何則彼且視之爲怪僻不復覽覩矣吾侄之才奇崛魁梧獨恐其一入沈滯便令校文者澁眼縮首千萬放令輕淸而加之以秀逸疎爽斯則侄之老馬長途而姑從康莊以策轡而馳亦所以慰我衰颯懸懸之望也此茅鹿門先生與其侄舉人桂書也習舉業者當以爲法錄之以示後起

錫山王耐軒筆疇足以鍼砭物態時情甚爲有益福淸林公樞謂其句句皆切己條條皆實用誠處己接人之要道宗伯徐太室歸有園麈談漢陂外史謂其月旦人倫雌黃物理包籠連類取譬搜奇自著一家之書不經人道之語雅謔兼陳醇駁互見二書與眉公先生讀書鏡見聞錄安得長者等集皆宜置之案頭時時諷誦勝於飽食暖衣空消白日者幾千萬倍也

梁武帝鋭意釋氏天下從風而靡惟韋叡獨不與林靈素作神霄寶籙自公卿以下羣造其廬拜受籙獨李綱傅崧卿曾機移疾不行元富珠哩翀不拜西僧國師偉哉數公近有爲宗伯執香鑪於道場又有橫玉三公而拜貍奴者何其異也

後周韋孝寛參麟趾殿學士考校圖籍唐薛仁貴著周易新生本義二卷二公皆勇將而精意經術如此楊升庵云牛馬者家畜也縱之坰野則悍鷹鸇者野鳥也一爲系絆則馴此收放心之說也稱爲人而不知學使其心出入無時莫知其鄕其漸入於禽門獸行也宜哉

余嘗謂北鄕項山之謬以爲項羽未嘗至於此然史遷羽本紀中亦有從其季父項梁避仇吳中事吳中今之湖州也相傳羽爲神於湖最烈後爲唐狄仁傑采訪江南移檄毀其祠蠁遂絕

余性不喜談命而邇來姻友相聚輙以五星八字辯難不少休殊厭人耳偶閱陸文裕公燕閒錄載張東白先生語可謂中流一砥遂錄於左以堅餘一偏之見云東白先生張公元禎天順庚辰進士以道學名世嘗爲餘言自小子登朝見士大夫凡三變初登朝士大夫多講政事遂有好政事意蓋指李文達公輩也再登朝士大夫多講文章遂有好文章意蓋指李文正公輩也及今次登朝士大夫多講命爲之微笑是時靳少卿貴字充道徐侍讀穆字舜和皆好推星而翰林諸先生每會晤間皆喜談五星三命故術士逰京師者多獲名利亦一時之風尙也余素不信其術嘗有數說以辟之同年間每以爲抝顧學士鼎臣字九和素善此以爲汝不信自不信命自是有範文正公有言士之進退多言命運而不言行業明君在上固當使人以行業而進多言命運是善惡不辧而歸諸天地豈國家之美事哉其論則正大矣文裕公諱深號儼山

吾衢之在往代能文者最多如何欽聖獻蘓長公之七言長篇至一千五百餘字公以爲佳但因其欲推尊王氏故不甚喜耳然亦遇之未嘗衰也又毛平仲遂初堂書目序亦最條暢非後人手筆所能爲兩公行事不槪見而二篇之作皆於說郛內得之則其湮沒而不傳者蓋亦多矣以是知自古能文之士其姓名之隠顯有幸有不幸焉遂初堂尢延之袤藏書處也

文文山樂安老人墓志有云翁有數事甚異裏傳鬼車鳴者未夜相戒滅明屏息戶內翁開樓大呼願見鬼車卒無有有神以禍福驚人翁過其祠持牛炙如常人莫不危恐翁休休如也嘗有所營造忌某星直某方翁曰犯者殆乎請身當之某星迄不驗爲子納婦或曰婦不利於長翁不爲奪自是諸婚嫁歷家說格不用中年臥疾家人私喚女巫謀爲厭勝翁廉知之彊起逐之出門未屬纊翁黙自念作其像贊若遠逰者顧左右曰吾死勿事緇黃吾志也醫以藥進麾使去問日入乎曰然反面而逝江南之俗尙而信巫翁能自不惑非由耳傳口授殆一至之性然也

孟子功不在禹下非諛語也至於後世乃有訿謷其教至形於詩句以侮之者殊堪髮指明初洪武間欲去其配享尙書錢唐上疏爭之先是有防諫者當射殺之唐卽置棺袒胸當箭太祖見其諫甚切命太醫院療其箭瘡配享得不廢黃南山先生有錢文奇勛之詩曰引棺絕粒箭當胸拚死扶持亞聖公仁義七篇文莫蠧冕旒千載繪仍龍批鱗旣奮回天力沒齒終成衛道功那得洪恩徧寰宇泮宮東畔置祠宮唐象山人元末隠而不見年將六旬見四海定於一赴京敷陳王道以詩稱防授刑部尙書

王思質治其父質庵公之喪其親含殮棺槨靡不誠信然不一雜浮屠及吳俗之禮時人翕然稱之載元美先生自撰思質公行狀中先生喜談禪悅者至爲先公狀則其言如是是知聖人之道非異學所可掩𨿽染指其間者終以不雜浮屠爲正而不能爲之左袒也頃閱司馬溫公語其理尢著今錄於此

世俗言浮屠誑誘於始死及七七日百日期年再期除喪飯僧設道場或作水陸大防寫經造像修建廟塔云爲死者防彌天罪惡必生天堂受種種快樂不爲者必入地獄剉燒舂磨受無邊波叱之味殊不知人生含气血知痛癢或剪爪剃髮從而燒研之已不知苦況於死者形神相離形則入於黃壤朽腐消防與木石等神則飄若風火不知何之借使剉燒舂磨豈復知之且浮屠所謂天堂地獄者計亦以勸善而懲惡也茍不以至公行之𨿽可得而治乎是以唐廬州刺史李舟與妺書曰天堂無則已有則君子登地獄無則已有則小人入世人親死而禱浮屠是不以其爲君子而爲積惡有罪之小人也何待其親之不厚哉就使其親實積惡有罪豈賂浮屠所能免乎此則中智所共知而舉世滔滔信奉之何其易惑而難曉也甚者至有傾家破產然後已與其如此曷若早賣田營墓而葬之乎彼天堂地獄若果有之當與天地俱生自佛法未入中國之前人死而復生者亦有之矣何故無一人誤入地獄見閻羅等十王者耶不學者固不足與言讀書知古者亦可以少悟矣

張宣公帥江陵道經澧澧之士子十數輩執文書郊迎公喜見須眉就馬上長揖索其文視之乃舉劉郡守政迹公擲其文於地曰諸公之來某意其相與講切義理之是非啟告閭閻之利病有以見教今乃不然是特被十隻冷饅頭使耳躍馬徑去澧守上謁亦不容見魏武帝父子不惑仙術武帝樂府精列篇云造化之陶物莫不有終期賢智不能免何爲懷此憂願螭龍之駕思想昆侖居見欺於迂怪志意在蓬萊周孔聖䢐落防稽以墳邱陶陶誰能度君子以弗憂魏文帝折楊桞歌云彭祖稱七百悠悠安可原老適西戎於今竟不還王僑假虛詞赤松乘空言達人識眞僞愚夫好妄傳追念往古事憒憒千萬端百家多迂怪聖道我所觀二詩不信仙術辟其怪誕誠知道守正之言也曹孟徳之卓識比之後來唐之諸君服金丹渇躁而死者豈不天壤哉曹子建辧道論亦言左慈輩之妄其父子相傳家教如此今之儒者能無愧乎

明世宗自號靈霄上淸統雷元陽妙一飛元眞君又加號九天宏教普濟生靈掌陰陽功過大道思仁紫極仙翁一陽眞人元虛元應開化伏魔忠孝帝君又號太上大羅天仙紫極長生聖智昭靈統三元證應玉虛總掌五雷大眞人元都境萬壽帝君世宗爲有明英主而其所稱號比之唐宋二君尢爲可笑邪說之惑人蓋至於此

蜀岷州俗畏疫辛公義爲刺史知其地一人病闔家避之病者多死乃命皆輿置防事暑月防廊皆滿公義設榻晝夜處其間以秩祿具醫藥身自省問病者旣愈召其親戚諭之曰生死有命豈能相染若能相染吾死久矣皆慚謝而去其後人有病者爭就使君其家親戚固畱始相慈愛風俗遂變

隋開皇十二年有司言府藏皆滿無所容積於廊廡於是更辟左藏以受之乃詔曰寧積於人無藏府庫河北河東今年田租三分減一兵減半功調全免

範文正公讀書長白山僧捨日惟煮粟米二升作粥一器經宿遂凝以刀畫爲四塊早飯取二塊斷虀十數莖醋汁半盂入少鹽暖而防之如此者三年

蘓文忠自言平生有三不如人謂著棋喫酒唱曲也林和靖亦自謂所不能者擔糞與著碁耳竊以爲蘓言果不謬而和靖之語未免近於狂

爲人取名及字號與題亭堂齋閣扁牓之類皆宜愼重不可易於下筆唐時有州帥欲作一書而未得名商於通判鮮於廣廣請立名曰逸居集有牛簽判者謂帥曰此是罵公逸居而無教則近於禽獸耳張士誠之名吳士人所取也有謂之者曰此罵公也士誠問故曰公不讀孟子乎有云士誠小人也非罵公而何兩人事有意無意不可知而皆足以釀禍明知之人何苦如是凡虫入人之耳者用生油灌之可稱妙方載彭乘墨客揮犀

古人作文𨿽一字不安在所必攺歐陽公爲魏公晝錦堂記其初起句云仕宦至卿相富貴歸故鄕久之索還原本每句加一而字歸之其愼重如此昔人有以更一字而稱爲師者柰何輕言脫稿也

唐人喜撰小說𨿽以帝王之尊宜立極以爲治者亦造爲誕妄之談如開元夢羣仙一記可爲千古笑端乃宋人至爲立碑勒石建宇塑像設奠致敬香茗之賜不絕此必政和宣和間蔡京輩名其君爲教主道宗皇帝時事耳敗家亡國之君前後一轍如此皆白日見癥也唐采臣先生一跋可以喚醒癡人之夢其於世道人心關系不淺

邪說惑人𨿽以韓魏公之後冠裳最盛而家載公一事云右侍監孫勉監元城埽埽多墊防費公料勉詢有巨黿穴其下伺其出射殺之數日勉方晝臥爲吏迫去爲黿所訟當往証之旣至一宮闕守衛甚嚴吏云紫府眞人宮也仰視眞人乃韓魏公也亟俯伏訴公微勞之曰汝當往陰府證事乎勉述殺黿事公取黃誥示之謂曰黿不與人同彼害汝埽殺之汝職也遣之使去出門遂寤事旣播神皇謂輔臣曰聞說韓爲眞人事否皆曰未之聞也上具道所以咨嗟久之云云此等事皆好事者之所爲使魏公有靈當不勝其怒乃竟載之家傳中人之易惑抑至於此或孫勉子弟欲張先人有射黿事而借魏公以實之亦未可知也

唐徳宗初嗣位尙禮法諒闇中召韓王食馬齒羮不設鹽酪皇姨有寡居者持節入宮妝飾稍過帝見之極不悅異日如禮乃加敬焉

雙橋隨筆卷九

欽定四庫全書

雙橋隨筆卷十

鳳縣知縣周召撰

唐明皇其初英明之主也至天寶以後但見神魂惝恍終日做夢而已試一述之一山人王翼上言見元皇帝言寶山洞有妙寶眞符命張均等求之一楊國忠奏有鳳凰見左藏屋一夢元皇帝云吾像在京城西南百餘里遣使求得之於盩厔迎置興慶宮一陳王府參軍田同秀言元皇帝告以藏靈符在尹喜故宅遣使求得之羣臣上表以寶符潛應年號請於尊號加天寶二字一淸河人崔以淸言見元皇帝雲藏符在武城紫微山勅使往掘亦得之一謂宰臣朕於宮中爲壇爲百姓祈福自艸黃素置案上俄飛升天聞空中語云聖壽延長又煉藥成置壇上及夜欲収又聞空中語云藥未須収此自守防羣臣表賀一云元皇帝降於華淸宮之朝元閣一太白山人李渾等上言見神人言金星洞有玉版石記聖主福壽之符命王鉷求獲之一孫思邈廬峨嵋山聞鑾駕至蜀特來候謁求賜雄黃一羅公逺拄杖爲橋請登月宮見仙女數百舞廣庭聽霓裳羽衣曲蓋明皇之夢至馬嵬坡始覺世人之好神仙佛老者請細觀之庶免作癡人說夢

作文之法譬如城市間物種種有之欲致而爲我用有一物焉曰錢得錢則物皆爲我用作文先有意則經史皆爲我用此東坡教人作文法也

自昔名賢嚴於輩行尢篤通家之好子弟見父執必拜或立受或答半禮或以排年或稱小字書問以從表兄叔自處今則拜禮施諸顯官則有佞貴之嫌爲父執者亦恐憑藉而爲我累通家之契替矣

神慮淡則血气和嗜欲勝則疾疹作唐處士張臯云是爲養身之要宋範忠宣云惟儉可以助亷惟恕可以成徳是爲修身之要皆可銘於座右

有防歐陽公小艸者曰張湯逄君之惡賊殺不辜獨以推賢善有後於漢文忠公推賢善之功一時元宰鉅卿多出其門非湯所敢望其萬一而無湯之罪今其後止有選人三數軰又最困天之報施有時而爽可爲慨嘆云云以余觀之文忠公生平詆佛而其子棐奉釋氏最嚴手持數珠念唄聲不絕客至輙謝以持齋不見有子如是極反其父之所爲可謂肯構肯獲者乎宜其後之不競也然有謂文忠在時棐卽有是僻而亦未嘗禁止之也殊不可解公存日夫人已持齋奉佛家人多效之而公不能禁天下事毎爲婦人所壊

宋孫莘老晚年病目乃擇卒伍中識字稍解事者二人使其子端取西漢左氏等書授以句讀每瞑目危坐室中命二人更讀於旁終一冊則易一人飲之酒一杯使退其喜讀書也如是

宋元丰末學者各崇虛誕章子厚極惡之嘗延一太學生在門下子厚一日適至書室見其講易略問其說其人縱以性命荒忽之言爲對子厚大怒曰何敢對吾亂道亟取杖命左右擒欲擊之其人哀鳴乃得釋此一事在子厚未免太暴然待此等人亦當如是

凡事變起於意外須靜以鎭之而緩爲圖宋文潞公知成都偶大雪喜之連夕防客達旦帳下卒倦於應待有違言忿起拆其井亭共燒以禦寒守牙軍將以聞公曰今夜果寒更有一亭可拆以付餘卒復飲至常時而罷翌日徐問先拆亭者何人杖脊配之臨事若此始無意外之慮然非膽智器量裕於平時者倉卒之間不能無悞也

晏元獻𨿽早富貴而奉養極約惟喜賓客未嘗一日不宴飲而盤饌皆不預辦客至旋營之初但人設一空案一杯旣命酒果實茹漸至亦必以歌樂相佐談笑雜出數行之後案上燦然矣稍闌卽罷遣歌樂曰汝曹呈藝已徧吾當呈藝乃具筆札相與賦詩率以爲常前輩風流如是嗟乎後世之人得毋以冷淡生活爲苦與斯選者有如矍相之圃乎

士人應試當臨塲之際皆擬主司必命之題而預爲之甚有盡錄他人舊作不攺一字而獲售者昔晏元獻爲童子時張文節薦之於朝召至闕下適禦試進士卽令公就試公一見試題曰臣十日前已作此賦賦艸尙在乞別命題及爲館職時天下無事許臣僚擇勝宴飲當時侍從文館士大夫爲燕集以致市樓酒肆往往皆供帳爲遊息之地公是時貧甚不能出獨家居與昆弟讀書二事聞於上眷注日深仁宗朝卒至大用

余不能拒里人之請爲撰建三官廟防而謬以天地水之有禆於人爲之辭所謂姑妄言之耳及聞菽園雜記其言三官所由始者曰漢熹平年間漢中有張修爲太平道張角張魯爲五斗米賊而魯尢盛蓋其祖陵父衡造符書於鶴鳴山制鬼卒祭酒等號有疾者令其身書名氏及服罪之意其一上之天著山上其一埋之地其一沈之水謂之天地水三官三官之名實始於此又爲之評曰水爲五行之一生於天而附於地非外天地而爲物也今以水與天地並列己爲不通之論若其使民服罪之書水官者沈之水地官者埋之地矣天官者旣云上之天則置之雲霄之上可也卻云著之山上然則山非地乎其誣惑蚩蚩之氓甚矣云云由是觀之三官之稱其誕妄也明矣乃吾邑男婦之持三官齋且相率爲防甚多人之至愚一至於此

宋杜君懿以許敬宗風字硯爲潤筆物而求志於孫莘老莘老笑曰敬宗在正堪磔以飼狗耳何以其硯爲蓋硯無字而匣有敬宗名東坡以爲敬宗爲姦時非硯所能知而哀其所遭之不幸則欲存其硯而棄匣以去敬宗之累微東坡硯幾以無罪廢人可不務修徳乎哉朝廷設科取士亦必斟酌而定乃稽之古昔有最爲可異者唐時有士子奔馬入都見者問其何急如此答曰欲赴不求聞達科宋天聖中置髙蹈丘園科許本人於所在自投狀求試夫不求聞達矣而奔馬入都髙蹈丘園矣而投狀求試上以是求而下以是應有例相沿恬不知怪使後世指爲笑端眞不可解也

哲宗時範祖禹爲諫議大夫聞禁中覓乳媼以帝年十四非近女色之時與左諫議大夫劉安世上防勸進徳愛身又乞太皇太后保防聖躬言甚切至太后謂曰乳媼之說外間虛傳也祖禹對曰外議𨿽虛亦足爲先事之戒凡事言於未然則誠爲過及其已然則又無所及言之何益陛下寜受未然之言勿使臣等有無及之悔太后深嘉之蓋豫教子弟一事甚不可緩帝冑猶然而況於大夫士庶之家乎未然之言凡有家者皆宜時時講習可也

書有十體古文者黃帝史蒼頡所造也大篆者周宣王太史史籀所作也籀文者亦周太史史籀所作也小篆者秦始皇丞相李斯所作也八分者秦羽人上谷王次仲所作也書者秦下邽人程邈所作也飛白者後漢左中郎將蔡邕所作也章艸者後漢徴士張伯英所作也

向敏中拜同平章事進右僕射是日學士李宗諤當對帝曰朕自卽位未嘗除僕射今命敏中此殊命也敏中應甚喜又曰敏中今日賀客必多卿往觀之勿言朕意也宗諤旣至敏中謝客門闌寂然宗諤與其親徑入徐賀曰今日聞降麻士大夫莫不歡慰相慶眷依殊越何以至此敏中唯唯又歷陳前世爲僕射者勲徳禮遇之重敏中亦唯唯卒無一言旣退使人問庖中今日有賓親宴飲否亦無一人明日具以所見對帝曰敏中大耐官職以僕射之榮加自天子而自視欿然略不動意非大受之器豈能如是世有少伸寸步而不能自持遂有張皇無限者其度量相去何如也

不羞老圃秋容淡且防寒花晚節香韓魏公在北門重陽詩也公嘗謂保初節易保晚節難故晚節事事尢著力所立特全崔公孺韓魏公妻弟也公執政用監司非其人則曰公居陶鎔之地宜法造化之心造化者以蛇虎害人之物故置蛇於菹澤置虎於山林今公乃置於通衢使爲民害可乎公孺此語直防痛快安得書之銓部堂中使司衡者時時聳聽耶

唐崔祐甫才能應變斷決朝事甚中機權神策軍使王駕鶴者典衛兵久權震內外帝將代之懼其變以問祐甫祐甫曰是無足慮卽召駕鶴畱語移時而代者白志貞已入軍中矣朱泚軍中貓鼠同乳表其瑞詔示宰相常衮衮率羣臣賀祐甫獨曰可弔不可賀詔使問狀對曰臣聞禮迎貓爲其食田防以其爲人去害𨿽細必錄今貓受畜於人不能食防而交乳之毋乃失其性耶貓職不修其應若曰法吏有不觸邪疆吏有不捍敵臣愚以爲當命有司察貪吏誡邊候勤徼巡則貓能致功鼠不爲害淄靑李正己畏帝威斷表獻錢三十萬緡以觀朝廷帝意其詐未能答祐甫曰正己誠詐陛下不如因遣使勞其軍以所獻就賜將士若正己奉承詔書是陛下恩洽士心若不用彼自斂怨軍且亂又使諸藩不以朝廷爲重賄帝曰善正己慚服議者韙其謨謀謂可復貞觀開元之治焉

人之生育本於血气血气有盈與絀而子息之多寡難易以分焉非人力所能爲也世人不察以爲可以求而得於是有未有子而祈之神者有旣有孕而又祈神轉而爲男者有旣生男而寄於僧道爲干兒以祈無災病者此皆惑之甚者也昔崔愼由晚年無子遇異浮屠以術求乃生湜字緇郎及爲相其季父安唶曰吾父兄刻苦以持門戶終爲緇郎所壊後果如其言嗟乎借於僧而得子𨿽佳兒不足貴也況如湜之身屠宗滅者乎晉元帝生子普賜羣臣殷洪喬謝曰皇子誕育普天同慶臣無勲焉而猥頒厚賚中宗笑曰此事豈可使卿有勲耶此𨿽戱語世之祈子與爲人祈子者皆可以發一笑矣

明天順間桂廷珪者嘗館於門達家刻私印曰錦衣西席後松陵驛丞甘某洗馬江朝宗之壻印曰翰林東牀一時笑以爲的對

沈王府長史王庭病大便下血勢瀕危殆一日昬憒中聞有人云服藥誤矣喫小水好庭信之飲溺一碗頃蘇遂日飲之病勢漸退勿醫而愈

輪廻酒卽人尿也人有病者時飲一甌以酒滌口久之有效跌撲損傷胸次脹悶者尢宜用之婦人分娩後卽以和酒煎服無產後諸病南京吏侍章公綸在錦衣獄六七年不通藥餌遇胸膈不利眼痛頭痛輒飲之無不立效

鎖鑰人無如忿與欲者欲動水滲怒甚火炎懲之心火下降腎水上滋此亦吾儒坎離交媾功法何必仙家【環碧小言】

八月某日盜劫大侯嶺嶺在萬山中居民朴野而翁姓者有一女姿容端麗年十四爲賊所得系其臂驅之女啼呼攀楣楣折加箠焉遂大罵曰賊狗吾寧從汝者耶亟斫頭去何以箠爲揮刃擬之則延頸受賊怒其戇也乃斷其喉而死悲夫此萎然者村閨弱質耳至性所激甘死如飴彼徒防須眉者曷用哉余憐其遇欽其烈而恐其事之不也因記其略以俟采風者

習尙之誤不獨晉人以淸談廢務明之中葉士大夫喜參禪說更有甚焉蓋六經四子之義其事最實其理最明而一時論文講萟者必欲鑿以竺幹柱下之說謬妄虛浮茫無眞際浸淫日久人心盡壊而天下之事隨之矣善夫艾千子之評儲紫虛君子戒愼一節文也曰湯霍林評云道只有不覩原無覩所道只有不聞原無聞所於所不覩不聞常若有所謂覩有所謂聞則寂感並融能所雙遣更於何處說說禪如此評文眞孔孟程朱之罪人也亦儲紫虛之罪人也不覩不聞卽末君子之所不可及者其惟人之所不見乎一意耳僞楞嚴拾晉人之淸談爲佛書以欺後世講道瞀儒又拾僞佛書之唾餘以解聖賢之書如此題者眞可恨也不覩而敬則凡覩之時可知矣不聞而畏則凡聞之時可知矣確然經何可指禪入評嗟乎佛老之害甚於楊墨昔賢曽言之矣其與吾道之不相洽也若冰炭然湯喜讀書冠進賢爲時鉅宿而評語若是皆溺於一時之習而不覺形之口吻耳倘無明眼者力排其謬一往狂瀾孰爲之砥東鄕數語有功於孔孟程朱者非淺眞吾道之幹城也

語水陸雯若評廣東蕭俊予一以貫之文云夫子生知尙自語好古敏求其教人也則以博文約禮又曰下學而上達自金溪只空理防一貫以爲先立其大者其時教至姚江而其說更熾初則以一貫廢學識繼則遁辭以先尋一貫而後學識則是先上達而後下學先約禮而後博文節節顚倒恐無此聖賢也朱子謂但主生知安行而學知以下一切都廢卻貫个甚麼談空浩瀚引得一輩士人都顚狂嗟乎誰生厲階至今爲梗可悲可痛也此文獨能於學識中指出一貫實義眞可防講學之失而文之髙爽俊偉足以達之云云蓋孔孟之書其尊於天下萬世而不可廢者惟所言皆實理實學實心實事故也明末講學家喜談奧濫觴而後流入空門一時鉅宿名流若飲狂藥遂不可挽此評極中其病備錄之以爲羽翼經之助

臧榮緒以夫子庚子日生凡庚日必陳五經再拜黃省曽亦以五經奉髙架上朔望拜之有拜五經文余嘗怪明嘉隆以後士大夫相率佞佛若癡若狂稱佛爲師而以弟子自稱捧唄持齋僧跪膜拜無所不至蓋其始也借四子五經爲進取之計洎乎獲售則置之髙閣有若芻靈誰復認孔孟爲吾師爇瓣香一拜其座者蓋其皈依西氏謂之防法而不知孔孟爲何人語以臧黃二公事能無汗下

州天長道中有古塜土人呼爲琉璃王塜馬氏嬾眞子錄辧爲漢廣陵王胥謚厲後人悞以劉厲爲琉璃耳長安董仲舒墓門人至皆下馬謂之下馬陵譌呼爲蝦蟆陵

雙橋隨筆卷十﹤子部﹐儒家類﹐雙橋隨筆﹥

欽定四庫全書

雙橋隨筆卷十一

鳳縣知縣周召撰

晉徐藻妻陳氏與妹劉氏書有云老荘者絕聖棄智渾齊萬物等貴賤忘哀樂非經典所貴名教所取何必輒引以爲諭耶陳筓帷弱質也人引老荘以爲諭猶然不滿況須眉如防者四子五經置之不問而日與方外之流說無生話商出世事何其謬乎昔人遺人以巾幗謂其不異婦人耳而不知婦人中固有尊經典而崇名教識見卓卓如是者而峩冠博帶之士所見乃出於其下眞不可解也

楊炯詩寧爲百夫長勝作一書生大凡多事之世兜鍪防扈气壓儒冠遂使人有投筆之嘆敢云挽一石弓不如識一丁字耶吾衢士子當呼天搶地時防气極矣而猶賴制臺李公多方培植之力今夏嵗試旣嚴冒籍之禁而新生之進謁者至於命坐賜茶從容欵語夫督府至尊嚴也碧油幢下有若天帝云君豈容望見而公之優禮士人破格如是擐甲之眾詫以爲榮至有遇子衿而讓道以馳者古之大臣擁麾出鎭多事威稜求如公者指難多屈蓋兵戈擾攘中鄒魯欲衰之緒借以維持於不墜其有禆於斯文者非淺鮮矣

明三原王公之子自三原來京省公只如貧士止騎騾又公女適宋監生者只乘兩人轎嘗以銀二兩托雲南張鳳知印買寶石叮嚀切勿使公知之其家教如此又河南耿公裕爲禮部尙書時嘗曰吾暮自部歸必經過三原之門見其老蒼頭每持秤買油吾自入仕未嘗買油故每過輒面城而行蓋媿之也

需者事之賊也羅景倫云大凡舉事經防則易成繁重則難濟春秋時宋人殺楚使者楚子聞之投袂而起屨及於窒皇劍及於寢門之外車及於蒲胥之市何其輕防也又管仲規桓公云人君惟優與不敏爲不可優則亡眾不敏不及事余性最喜勤敏常慮兒輩以遲緩廢務令書此語於座以代佩

江山賊擄一婦入營欲犯之不屈死焉畱七言絕六首於壁賊破後有見而錄之者僅存其半詩云欲將脆骨扺狂瀾禍到全身死不難寸縷芳魂何所寄一輪秋月照孤巒拌命非無骨肉恩妾身寜肯茍污存誰憐薄命存家信含淚難禁帶刃吞擡頭猶見燕成窩怨妾無家可若何一死身輕誰爲殯好將白骨葬淸波婦常山人也當此白刃如霜人人茅靡之際而從容就義出於婦人𨿽寥寥數語衝口而出堪與日月爭光矣又一女未筓爲賊所驅自投於井而死亦常山人一邑二事可謂競爽惜無從稽其氏族俾采風者並旌其閭以慰重泉之意耳𨿽然亂離以來賊眾狂逞一時貞媛烈士殞命於瀾翻鼎沸之中者不知凡幾又豈獨一二人湮沒不也哉

朱文公與慶國卓夫人書云聞尊意欲爲五哥經營幹官差遣某竊以爲不可人家子弟多因此壊卻心性蓋其生長富貴本不知艱難一旦仕宦便爲此官只有使長一人可相拘轄又多寛厚長者不欲以法度見繩上無職事了辦之責下無吏民系縶之憂而州縣守令勢反出己下可以陵轢故後生子弟爲此官者無不傲慢縱恣觸事懵然愚意以爲可且爲營一稍在人下職事喫人打罵差遣乃所以成就之若必欲與求幹官乃是置之有過之地誤其終身讀此簡仰見先生愛人以徳之心眞懇若是後生小子能時時讀之味之其禆於身心不小也

屠緯眞在京與人書有云遙想江村夕陽漁舟投浦反照入林沙明如雪花下曬网罟酒家白板靑簾掩映垂栁老翁挈魚提甕出柴門絕勝長安騎馬衝泥也又云毎當馬上千騎颯防堀堁紛紜僕自逍遙仰視云空寄興寥廓踟躕少選而詩成矣又云足下任淸淮渡口煙銷月出水緑霞紅距風沙之地萬里而書來侘傺殊不自得何也數言寫景不啻書中有畫但蕭颯之意殊不是戴紗防人語先生𨿽混迹軟紅塵內而興味淸虛有雲中白鶴之致味其言眞熱閙塲中一帖淸涼散也王陽明少時有童子師督令習走負兩磚於髀間令行十步久之能勝又各益一磚足背皆腫不令得息腫平痛止去磚而行往來如飛此卽陶士行朝夕運甓之意而此師亦非防常學究也心知陽明之不凡而慮其筋骨脆弱不堪勞瘁使之習焉而無所畏𨿽經百折而气不衰矣圮上老人之於張子房亦然一在斂其鋒稜一在堅其骨力同一意見也

黃鐸字希聲永樂中鄕貢舉人授徒昆山從之學者三日不授書惟命以正立必欲堅不動或怪以爲問曰讀書易耳爲人難茍坐立未當他何望焉識者以爲善教明王紳字仲縉學士褘之子年十三宋濓一見奇之曰華川有子蜀王禮聘教授蜀郡痛父遺骸未返丘壠白王走雲南慟哭行求不能得卽奠死所仰天一號幾絕滇人感愴稱王孝子雲南布政使張紞重紳孝爲作弔王翰林文子稌字叔丰有志行壯力問學性至孝紳痛念父沒食不兼味稌遵教子孫相承數十年不變父母喪三年酒肉不入口及卒門人私諡曰孝荘先生人謂之王文節不但有子且有孫凡人家門可表又不在科名勢位之際也

霍光欲以女妻雋不疑不疑固辭不當久之病免又欲以女妻劉徳徳亦固辭慮其盛滿後免爲庶人屏居田間當光爲大將軍時禍福之權在其掌握气焰所薫何止炙手一時倚冰附火之輩須其盼睞方且奔走營謀惟恐不得況一旦妻之以女爲門中嬌客乎兩公乃於炎炎方熾時避而逺之𨿽遭屏棄而不悔其髙識逺見何如也範明友誤墜錦繡囊中遂與其禍人生世上盈虛消息之理蓋可忽乎哉

趙閱道先生諡淸獻趙挺之亦諡淸獻氏族大全因兩公姓諡之同遂誤以趙明誠爲閱道子而曰公二子防明誠不知明誠蓋挺之子也又云李易安趙抃之子明誠妻也其舛誤至此凡紀載之書如此類者不少不可不知又憶曽於某書中見有分別兩公混之故者似以挺之之獻爲憲恨老人善忘而羣書又散失無可考聊記於此以竢好古者正之明誠夫婦前後金石錄序甚佳

程伊川葬說云卜其宅兆卜其地之美惡也非陰陽家所謂禍福者也地之美者則其神靈安子孫盛若培擁其根而枝葉茂理固然矣地之惡者則反是然則曷爲地之美者土色之光潤艸木之茂盛乃其驗也父祖子孫同气彼安則此安彼危則此危亦其理也而拘忌者或以擇地之方位決日之吉凶不亦泥乎甚者不以奉先爲計而専以利後爲圖尢非孝子安厝之用心也惟五患者不得不愼須使異日不爲道路不爲城郭不爲溝池不爲貴勢所奪不爲耕犁所及五患旣除則又鑿池必四五丈遇石必更穿之防水潤也旣葬則以松脂塗棺石灰封墓門此其大略也若夫精畫則又在審思慮矣其各葬者出不得已後不可遷就同葬至於年祀寖逺髙曾不辧亦在盡誠各具棺槨葬之不須假夢寐蓍龜而決也葬之穴尊者居中左昭右穆而次後則或東或西亦左右相對而啟穴也出母不合葬亦不合祭棄女還家以殤穴葬之呂和叔喪說云詩曰凡民有喪匍匐救之不謂死者可救而復生謂生者或不救而死也夫孝子之喪親不能食者三日其哭不絕聲旣病矣杖而後起問而後言其惻怛之心痛疾之意在不欲生則思慮所及𨿽大事有不能周之者而況他哉故親戚僚友鄕黨聞之而往者不但弔死而已莫不爲之致力焉始則置賻禭以周其急三日則共糜粥以扶其羸毎奠則執其禮將葬則助其事其從柩也少者執紼長者専進止其掩壙也壯者盈坎老者從反哭袒而賵焉不足則贈焉不足則賻焉而凡有事則相焉斯可謂能救之矣故適有喪者之詞不曰願見而曰敢見𨿽國君之臨亦曰寡君承事他國之使者曰寡君使某毋敢視賓客主人見賓不以尊卑貴賤莫不拜之明所以謝之且自別於常主也賓見主人無有答其拜者所以助之且自別於常賓也自先王之禮壊後世𨿽其名數而行之者多失其義喪主之待賓也如常主喪賓之見主人也如常賓如常賓故止於弔哭而莫敢與其事如常主故捨其哀而爲衣服飲食以奉之其甚者至於損奉終之禮以謝賓之勤廢弔哀之儀以寛主之費由是則先王之禮意其可以下而已乎今欲行之者𨿽未得盡如禮至於始喪則哭之有事則奠之又能以力之所及爲營喪事之未具者以應其求擇子弟僕之能幹者以助其役易紙幣壺酒之奠以爲禭除供帳饋食之祭以爲與賻凡喪爲之待己者悉以他辭受焉庶幾其可也宋子京治戒云吾沒稱家之有無以治喪殮用濯浣之衣鶴氅裘紗防綫履三日棺三月謹無爲流俗陰陽拘忌也棺用雜木漆其四防三塗卽便止數十年足以臘吾骸朽衣巾而已吾之焄然蒿然皦皦有識者還於造物放之太虛可腐敗者合於黃壚下付無窮吾尙何患掘塜深三丈小爲冡室劣取容棺及明器左置明水二盆酒二缸右置米麹二奩朝服一稱鞾履自副左刻吾志右刻吾銘卽掩壙惟簡儉無以金銅雜物置塜中吾學不名家文章僅及中人不足垂後爲吏在良二千石下猶可容數人無功於國無恵於人不足以請謚於有司不可受贈典又不宜求鉅公作志及碑塜上植五株栢墳髙三尺石翁仲它獸不得用蓋自標置者非千載永安計耳毋作道佛二家齋醮此吾生平所志若等不可違命作之違命作之是死吾也是以吾爲遂無知也葬之日以繪布纒棺而翣引毋作方相俑人陳列衣服器用累吾之儉吾平生語言無過人者謹無妄編綴作集使後世嗤詆吾也吾侍上講勸凡十七年上頗記吾面目姓名然身後不得丐恩澤爲無厭事若等兄弟十四人惟二孺兒未仕此以諉莒公莒公在若等爲不孤矣若等兄弟𨿽有異母者古人謂四海之內皆爲兄弟況兄弟之不懷求合他人人詎信哉縱陽合之彼應笑且憎也若等視吾事莒公如何莒公犮吾云何可以爲法矣人不可以無學至於奏議箋記隨宜爲之天分自有所稟不可彊也要得數百卷書在胸中則不爲人所輕誚矣右錄三先生三篇皆人子愼終追逺之語以示兒輩使余異日易簀後兼覓文公家禮斟酌行之大約必以朴儉爲主不但我家貧薄無力從時且能順我生平最所厭惡之舉而盡去之九原之下暢快實甚茍讀聖賢書而知遵其訓不落婦人女子販負屠沽之見者必不以餘言爲可置也

王槐野先生諱維楨華陰人也爲人戇直朴略自謂受性已定猶僕之貎修幹廣顙昻首軒眉揭膺闊步皆造化陶冶不可移易又云西子者裏之姣好人也一日西子痛心疾乃捧心而顰觀者益以爲艶其裏婦慕之亦捧心而顰家人見之詫曰此固吾家婦柰何倐而化爲鬼也今令僕守吾素卽不投俗猶自稱人變之則化爲鬼家人駭矣僕卽死不願也其自信不移如此故其與浙江趙巡按姜僉事二書因海冦之亂直陳時獘激切痛快皆他人所不能道所不敢道者眞救時之藥石也余於範月工架上得其集讀之謂其爲文多右正嫉邪媺刺惡時抉胸臆以鬯不平曲爲引譬以發奇思眞所謂擲地有聲入土不蠧者不但詞句之沈雄軼蕩令人避三舍也

唐太宗太子冠有司言二月吉請造兵符儀仗太宗曰東作方興宜攺用十月蕭瑀奏據陰陽書不若二月太宗曰吉凶在人若動依陰陽不顧禮義吉可得乎循正而行自與吉防農時急務不可失也太宗英明其見理若是後世之人圖謀吉利瑣瑣於占時擇日而於禮義有不知爲何物者何其昏瞀之甚也

宋孟珙屯黃州邊民來歸者日以千數爲屋三萬間以居之厚加賑貸又慮軍民雜處因於髙阜爲齊安鎭淮二砦以居諸軍二事有禆於民生者不淺在今日惟我督臺李公有之旣搆屋以處難民又於沿城空地多建營房殘民初集得免鳩居之擾自軍興以來大江以南如杜詩所謂各使蒼生有環堵未有若吾西安者也商鞅立法舍人無驗者坐之及公子防之徒告商君欲反發吏捕鞅鞅亡至關下欲捨客捨舍人不知其爲鞅也曰商君之法舍人無驗者坐之鞅喟然嘆曰爲法自斃一至此哉唐武后命來俊臣鞫周興獄俊臣與興方推事對食謂興曰囚多不承當用何法興曰此甚易耳取大甕以炭四周炙之令囚入其中何事不承俊臣索大甕如興法起謂興曰有內狀推兄請入此甕路巖爲相宻奏臣下有罪賜死者令使者剔取結喉三寸以進驗其實至賜巖死乃自羅其酷五代時閩薛文傑以古制檻車疏闊更爲之形如木櫃攢以鐡鋩內向動輒觸之旣成而適以眾怒檻車送文傑於軍前首自入焉武后盛開告宻有魚保家者請鑄銅爲匭以受天下宻奏其器一室四隔上各有竅可入不可出後善之未幾其怨家投匭告保家嘗爲徐敬業作兵器遂伏誅宋盧多遜貶珠崖李苻知開封府言於趙韓王曰珠崖𨿽在海外而水土無他惡貶者多生全春州在內地而近至者必死望追攺前命亦外示寛貸而置於必死之地趙頷之月餘苻坐事貶宣州行軍司馬上怒未己令再貶嶺外趙具述其事卽以苻知春州到郡月餘而卒此六人皆所謂爲法自斃者惡人之報如是始快人心始彰天理

南唐邊鎬初從查文徽克建州凡所俘獲皆全之建人謂之邊佛子及克潭州市不易肆潭人謂之邊菩薩旣而政無紀綱惟日設齋供盛修佛寺潭人失望謂之邊和尙

元盧世榮入中書卽日奏詔理鈔法之獘自謂其生財有法用其法當賦倍增而民不擾翰林學士董文用謂曰此錢取於右丞家耶將取之民耶取於右丞家則吾不知若取於民則有說矣牧羊者嵗常兩剪其毛今牧人日剪以獻主者固悅其得毛之多然羊無以避寒熱旣死且盡毛又可得乎民財有限右丞將盡取之得毋有日剪其毛之患乎世榮不能對從來重賦之諭未有精於此言者

雙橋隨筆卷十一

欽定四庫全書

雙橋隨筆卷十二

鳳縣知縣周召撰

愛敬以養生哀戚以送死墓焉而葬位焉而祭皆本於禮而不可忽者先王教民之通法也喪而用浮屠之術墓而信葬師之說資防報於不可致詰之間徴休咎於無情難驗之川阜上以爲親謀下以爲身利者此古之所未聞也後世闇夫野人多趨信而甘心焉親沒於牀不於禮而於浮屠不哭泣擗踴而於鐘磬鐃鼔非是之務則人交笑以爲簡時可葬矣泥於山川之利否而不卽葬或至於終身或身死而遺槥於子孫甚者子孫恐葬之禍其身舉而棄之水火葬親以禮者世反非之爲愚嗚乎是何其不察而至於此極乎彼浮屠之所謂輪廻者果可信耶天之生人物者二气五行也其運也無窮其續也無端先者過而後者來未嘗相資以爲用者二气五行之常也自艸木而觀之發榮於春盛壯奮長蔚乎而不可遏及乎戒之以凜風申之以霜露昔之沃澤茂長一旦飄而爲浮埃化而爲污泥生理殫盡迹可窺矣其發生於明年者气之始至者爲之也豈復資旣殞之餘榮惟人也亦然得气而生气旣盡而死死則不復有知矣茍有焚炙刲割佚樂適意身且不有而何以受之形盡气盡而魂升魄降無所不盡安能入人胸腹重生於世而謂之輪廻也哉天地至神之气以其流行不窮故久而常新變而不同使必資已死之人爲將生之本則造化之道息矣烏足爲天地倘或有之人固不知之也浮屠亦人耳何自而獨知之彼以其茫昧不可揣索故妄言以誣世夫豈可信而事其教乎孔子謂祭之以禮爲孝則事異端之妄棄聖典而不信者其爲非禮也大矣不孝孰加焉而闇者固安之而不以爲非胡可哉葬師之動人以禍福其說尢怪人之昌隆盛熾者其先必有厚徳之遺賤貧夭絕者必有餘惡之著山川何與焉誕者則不然聞有富貴之人於此則歸福於塋冢曰此某形也此某徴也於葬之法宜爾也聞有貧賤之人於此則曰此葬之罪也此於法宜至於斯者也信斯言也彼人之多財而力足者皆相率而爲不善及乎死也求善地以葬其身則可免子孫於禍夫孰爲善乎由大而論之系乎盛衰者莫大於國都殽函河渭無異也秦帝之亡漢帝之昌隋據之而促唐據之而長果在於善地乎帝王之尊家天下而役海內使地善而可興竭智以營陵廟奚求而不致而亡國敗主相屬則果不在乎此也審矣古之卜宅兆云者以神道定民志也非視岡阜之向背順逆臆度目斷如世之葬師之爲也葬師祖晉郭璞書其書茍可信璞用之以葬其祖者宜有奇驗不誣而璞卒死於簒賊其身不能福而謂能福乎人其可信否耶世之人多信之不知自陷於不肖而莫之贖也嗚乎先王之禮一失而流於野再壊而化於異曁其大壊而不可爲忽乎入於禽獸而不之覺也寧不哀哉自今而往吾不能知其所至矣其心浸淫膠固非空言所能革也吾獨以告吾族人親喪必以三年三年之制必循禮勿以浮屠從事違者生罰之死不祠於先祠葬卜吉凶而勿泥於葬師之說期必以三月三月不能至五月五月不能至七月過一嵗者如違喪禮之罰必刻壙志墓銘力不足者刻其名俾後有考作方氏喪葬儀此明方正學先生宗儀九則之一也浮屠葬師之說余所深惡每欲暢言其謬而筆端庸薾不能盡先生此篇深切著明人人可曉眞有家者所宜取法其有禆於人心風俗非淺鮮也九則其八曰尊祖曰重譜曰睦族曰廣睦曰務學曰謹行曰修徳曰體仁餘皆奉以爲訓而另錄是編於此者浮屠葬師之害浸淫膠固𨿽名流鉅公亦多信之而不以爲非不揣於雜錄中妄陳末議今得先生以爲助則孤掌之鳴可不甚畏故載於筆者不憚再三耳已又得劉伯溫先生書劉禹疇孝行後語亦可以見浮屠之謬並錄焉閱之者當益信也

浮屠之術果何道而能使人信奉之若是哉人情莫不好安樂而惡憂患故揣之必於其所恆懼誘之必於其所恆願然後不待驅而自赴浮屠設爲禍福之說其亦巧於致人與夫四海之眾林林也而無不爲其所致何哉彼固非止於惑愚昧已也人情無不愛其親親沒矣哀痛之情未置而謂防防之中欲加以罪孰不惕然而動於其中哉間有疑焉則羣咻之若目見其死者拘於囹圄受箠撻而望救者故中材之人莫不波馳而蟻附𨿽有篤行守道之親則亦文致其罪以告哀於土偶木俑之前彼固自以爲孝而不知其爲大不孝豈不哀哉且彼謂戕物者必償其死故有牛馬羊豕蛇虺之獄謂天下之蠢動者舉不可殺也今夫虎豹鷹鸇搏擊飛走以食日不知其幾何而獨無罪也哉人之殺物有獄矣虎豹食人而無獄何其重禽獸而輕人也彼又謂婦人之育子者必有大罪故兒女子尢篤信其說以致恩於其母吾不知司是獄者誰與人必有母將捨其母而獄人之母歟將並其母而獄之歟獄其母不孝捨其母而獄人之母不公不孝不公俱不可以令二者必一居焉將見羣起而攻之矣𨿽有獄誰與治之宰天地者帝也彼則謂有佛焉至論佛之所爲呴呴嘔嘔若老婦然有呼而求救不論是非𨿽窮凶極惡無不引手援之使有罪者勿懷刑是以情破法也夫法出於帝而佛破之是自獲罪於天也吾知其無是事也昭昭矣以劉子之賢其不爲所惑無足怪者吾獨悲夫天下之爲劉子者不多也故又爲之言以悟夫知愛其親而不知道者𨿽然今之羣相尊奉而不知厭者又不過尙虛華妝體面及勉彊支撐以了故事而已求其慮親於防防之中有加以罪而惕然動念者又不可得矣悲夫

王百谷先生作吳社編顧文學雲龍又遺書補其所未偹蓋皆憤俗憂時之語也吾鄕最稱寒瘠而邇來俗尙競趨華靡𨿽當兵燹之餘救死不贍而編中所嫉喜譌尙怪輕人道而重神諸陋習亦皆有之舉國譸張若飲狂藥余無力挽回不勝杞人之慮錄編之前後語及顧書附雜記中冀兒輩省覽倘有欲正人心息邪說距詖行放淫詞以維持吾道如孟夫子者乎當不訾余以爲忤俗也

里社之說所以祈年谷祓災祲洽黨裏樂太平而已吳風淫靡喜譌尙怪輕人道而重神捨醫藥而從巫覡毀宗廟而建淫祠黜祖禰而尊野厲嗚乎獘也久矣每春夏之交妄言神降於是遊手逐末亡賴不逞之徒張皇其事亂市井之聽惑稚狂之見朱門纓縷之士白首耄耋之老艸莽鎛笠之夫建牙羆虎之客紅顏窈窕之媛無不驚心奪志移聲動色金錢玉帛川委云輸百戱羅列威儀雜遝啟僣竊之心滋姦慝之行長爭鬭之風決奢淫之漸潰三尺之防廢四民之業嗟乎是社之流生禍也昔郭代公戮豕烏氏之妖亡西門豹沈巫河伯之害息今之長民者不是之問豈所謂魯人獵較孔子亦獵較歟不然是或一道也吾儕小人不可知也己【王百谷吳社編序】

百谷信奇材也可畏哉吳社編之作非徒摛藻適情而已蓋有憫時之懷先事之慮焉他日柄用其所設施而展布者具見之矣第編中一二未盡敢略陳之出武庫之戈矛用公家之甲冑靑衣行酒何等事乎而演之於承平之世昭君出塞胡爲然也而效之於熈靖之朝手搏爭勝何止數輩防首醵財不啻千金輿木偶而入人之門恣所要求假神威以懲人之慢僞張維縶甚者郡倅出遊回車讓道幕僚入請行令戒途此有以滋無忌者之心而來欲逞者之計未幾則盜發附郭之民家禍作嚴城之宦室矣憶得往年嘗一舉之不旋踵旣兆島夷之變此固有識者之所寒心也近者鄕達老成閉扄門巷不容入裏是卽百谷之心焉耳賤子慚無馬遷記事之才徒抱杞人憂天之戚幸以愚言轉致作者使潤色而增損之聞之當道必有讀未終篇推案而起者矣今夫儒服而賊夫儒者有三一曰畔儒樹二氏之幟以簧鼓喜名矜異之士謂其道妙無上而孔孟之言特詳於下學云爾此白晝大都操戈入室而無復忌憚者也一曰間儒以先聖之道不可易也二氏之說不可勝也合而一之姑以惑世使學者無深拒焉而且駸駸入於其中而不覺此策士所謂辭卑而進爲二氏間者也一曰竊儒陽稱孔孟之學而陰宗二氏之防指之曰禪則深避其名而厭然掩之其徒從而推之曰此聖學正脈也二氏之道去聖學非逺也所異者幾希之間耳此以詩禮發冡行之暮夜而憎東方之明者也斯三者其說盈於天下矣春秋之作非惡儒也惡儒而異者也孔子曰攻乎異端斯害也已異端之害猶可言也儒而異異而儒其害何可言也

語曰家有常業𨿽饑不餓夫無常業遊民也豈惟不免於餓放僻邪侈無不至而刑戮隨之矣古之君子帶經而鋤負薪而讀固貧者之業也奚足恥也士而恥貧不足以爲士矣貧而無業不可以爲人也

郁離子言人而不死則天地間無所容人矣死而皆爲則天地間無所容矣乃人之言金丹不死者非獨庸人也髙明名士多好之或傾家亡身而不悟淫祀求福非獨婦人也縉紳大夫篤信之乃願爲僧巫輩嚆矢而不辭彼亦何至於是哉由學術不明人心不正而利之陷溺人一塵之瞇目遂不見嵩華耳

蘭江章文懿公天性朴誠其家居每嵗請門生二次淸明一次冬至一次皆其祭先之福物也兩人共一席有不至者文懿自専一席狼餐而盡若門生續至則夫人自來益之夫人平日與門生皆相見文懿他時只蔬食初非矯彊亦無意必其朴誠之性以爲有則喫無則已順其自然適當如是而止耳以視後來仕宦之家其奢與儉何啻霄壤文懿移居城中宅後有天福山一日本縣有勾攝一罪犯經文懿門前過逕走入其家從天福山逸去差人在文懿家作閙謂藏匿此人文懿令其至內尋索差人直進臥房徧尋不見亦從後門上天福山追趕而去文懿與夫人略不動色焉

張安世家僮數百人皆有技業虞宗治家富殖以奴婢無遊手可法哉余以爲子弟甚多尙有賢與不肖之可慮況家僮數百乎省事不如省官必汰其狡黠而恣肆者用其謹朴而誠厚者可也

唐徐敬業世勣孫也勣慮其狡猾必覆宗偵其出獵縱火焚之敬業卽殺其所乘馬匿腹中浴血而出後以失職怨望起兵討武氏兵敗而死宋胡明仲寅康侯弟之子少桀黠難制父閉之空閣閣有雜木寅盡刻爲人形康侯曰當有以移其心別著書數千卷於其上年餘寅悉成誦不遺一卷後爲有宋名儒兩人皆以少年時駘宕不覊爲祖父所憂而其後來結局相異如此所以然者寅爲儒門子弟習見夫詩書禮義之容一變至道家訓使然若敬業目中惟乃祖軍中戰鬭攻取事耳而世勣阿防立武瞾爲後幾覆唐宗𨿽病中以子孫付弟之言不爲不正僨轅之報又何能免人生世上父兄之教蓋可忽乎哉

程明道兄弟遊成都見治篾篐桶者挾冊就視之則易也篾者曰若嘗學此乎因指未濟男之窮以發問二程遜而問之曰三陽皆失位後閩人袁滋入洛問易於伊川伊川曰易學在蜀盍往求之滋入蜀見賣醤薛翁於卭眉間與語大有所得尙有郭曩氏及譙定與篾叟醤翁皆隱君子也

李凝齋曰文與可畫竹是竹之左氏也子瞻卻類荘子又有息齋李衎者亦以竹名所謂東坡之竹妙而不實息齋之竹眞而不妙者是也梅道人始究極其變流傳旣久眞贗雜錯徐文長云梅花道人畫竹如羣鳯爲鶻所掠翎羽騰閃捎捩變滅之詭𨿽鳯亦不得而知余偶獲道人眞迹祕爲至寶不意竟失於兵火令人悵恨無已玆錄兩公評語當怦怦不釋時揭而讀之庶使當日淋漓走筆之狀彷佛在吾目中聊以自慰耳

造物之理有不可解者吾鄕航埠下洲一帶以木奴爲利然必爲之澆灌修剔其實始繁今秋其地鞠爲茂艸而蓬蒿滿目中仍有橙黃橘緑之景一可異也稻麥及菽不種而生穎而栗者至於如墉如櫛遺滯穗少爲難民之利二可異也或以爲上天好生無盡殺之故而余以爲不然天果好生則意在不殺何待於盡且天果好生則宜止殺而止殺之道在多生好生之人而不生嗜殺之人蓋嗜殺之人少則天下皆得其生矣好生之人多則天下皆免乎殺矣故曰願人常行好事願天常生好人不此之務而喜兵好亂實繁有徒聽其磨牙舕舌殺人如麻而莫之禁於是死者肝腦塗地生者家室流離然後乃出其奇以拯於燼消澌滅之餘天亦可謂惠而不知爲政矣或又以爲刼運所逢天亦無柰子何怨之深也余曰詩云昊天不傭降此鞠凶昊天不惠降此大戻又云謂天蓋髙不敢不局謂地蓋厚不敢不蹐蓋人有疾苦未嘗不呼天也如其有路余將不避虎豹之關而問之奚其怨

沈維時石田之子也性嗜古器物書畫遇名品摩撫諦玩喜見顏色往往傾槖購之菑畬所入足以資是縹囊緗帙爛然充室而襲藏惟謹對客手自展列不欲一示非人至尋核嵗月甄品精駮歷歷有據江南賞鑑家咸推之又喜積書讐勘勤劇曰後人視非貨財必不易散萬一能讀則吾所遺厚矣錢孔周所與遊唐伯虎徐昌谷湯子重王履約履結文徴仲室廬靚深嘉禾秀野性喜蓄書每並金懸購故所積甚富山經地誌稗官小說無所不有遇有所得隨手札記積數巨帙文先生極重之冩贈碧梧髙士圖兩公皆吳人雅人深致迄今相見如對淸泉白石令人滓穢俱消黃山谷云世人惟俗不可醫余謂書兩公事爲一紙燒成一劑用佳茗送下或可以療但恐已入膏肓縱有純灰十斛不能若頭風之易愈耳

宋羅景綸先生有方寸地說取俗語但存方寸地畱與子孫耕二句而衍之也其言親切而有味載所著鶴林玉露中並其全集皆堪諷覽

西家之東卽東家之西我往彼亡紂以甲子亡周不以甲子興乎卜以決疑不疑何卜事之可否當斷於心何以禱爲爲此言者胸如鏡眼如電膽如箕不假思維衝口而出有斬釘截鐡解牛破竹之力彼靑烏赤庭家𨿽有百喙於何處更進一語

帝王之興以徳爲瑞而不在於星雲海嶽鳥獸艸木之奇自昔人好異而有流虹繞電麟遊鳯巢艸生魚躍等語記事之家不能削去益滋後世虛誣誕妄之習而艸澤之間且有假其事以惑愚民而成亂堦者善乎劉子史通之論書事也曰祥瑞之出非闗理亂蓋主上所惑臣下所欺故徳彌少而祥彌多政愈劣而祥愈盛是以桓靈受祉比文景而爲丰劉石應符比曹馬而益倍史官徴其謬說錄彼邪言眞僞莫分是非無別其煩一也蓋說瑞稱祥其謬易見而從古及今鮮有一斥其非者子之論豈非千古卓識

黃山谷與其甥洪駒父書有云尺璧之陰常以三分之一治家以其一讀書以其一爲棋酒公私皆辦矣黃長吉曰公私皆辦語殊近情使人躍從而余以爲最易誤人之語也蓋子弟資性中下者多終朝閉戶尙恐坐馳況於飲酒著棋乎邇有一擢髙第者先是曽以優爲戱一時少年輩不問其人學殖何似也棘闈乍蹶輒謂取科第無事嘔心但如某者止以豪華跌宕之气掇若承蜩耳於是與卷帙漸疏至於流蕩而忘返而其蹭蹬不得志也日益甚然則山谷之意以駒父之天分髙而識力定𨿽分其功於棋酒而不受其累觀其目之爲江南千里駒可見矣故其言如是茍非其人而又有家棅之責則一日之內繼之以夜以一分治家二分讀書棋酒之興偶一爲之餘皆閉目與口勿貽濡首之悔可也張魯祖陵客蜀學道鵠鳴山中造作道書以惑百姓從受道者出五斗米故世號米賊陵死子衡行其道衡死魯復行之防漢中以道教民自號師君孫恩世奉五斗米道叔父防師事杜子恭有祕術泰伏誅恩逃入海眾聞泰死皆以爲蟬蛻登仙故就海中資給恩恩冦臨海爲太守辛景所破窮蹙自投於海而死妖黨及妓妾等皆謂之水仙從死者以百數隋宋賢善爲幻術自稱彌勒出世每夜樓上有光明能變作佛形又懸大鏡於堂上素紙上畫爲蛇爲獸及人形有來禮謁者轉側其鏡遣觀來生形像或暎見紙上蛇形子賢輒告云此罪業也當更禮念又令禮謁乃更人形示之逺近惑信日數千百人遂潛謀作亂將爲無遮佛防因舉兵欲擊乘輿事泄鷹郎將以兵捕之夜至其所繞其所居但見火坑兵不敢進郎將曰此地素無坑止妖妄耳及進無復火矣遂擒斬之以上諸賊自古及今往往有之而愚者爲其所惑遂至狓猖有禦民之任者所宜防微杜漸嚴行左道之禁止亂在於未形其功較易耳郎將惜不記其姓名

三國誌魏書所載濟陰王思蓋濟陰人姓王名思也往見讀史快編以思爲魏宗室而濟陰乃其所封之地遂以曹爲姓而直曰曹思云云其誤甚矣

吾鄕藏書之富如餘四泉徐賓梧葉寅陽方孟旋徐魯人徐雲林諸先生余繩之式如昆季充棟汗牛不數惠車張乘𨿽余家無賜書而四十年間典衣縮食忍凍與饑而購之者大國壇坫之下稍足附江黃焉革代以來諸家所蓄散亡者不少然收合餘燼尙可成師不意此番之變𨿽有汲冡魯壁爲之一空後來子弟誰復知有鄴架曹倉之盛者吾願繼起之彥拓開眼界𨿽力不能購亦效編蒲織栁日營未見之書愼勿以劍首一吷坐井觀天而口誦芝蔴通鑑自矜博覽也

唐華原栁氏自公綽公權開家其後若仲郢若璞若桂若璧若玼皆有家法公權太醫箴玼家訓並宜錄置座右使烏衣子弟讀之毋令以賣綾絹牙郎爲其婢所笑明況鐘始由小吏防爲郎宣徳間以三楊特薦爲蘇州守宣廟賜璽書假便宜治郡政聲赫然爲明時郡守之最王晉溪曰司衡者要識防眞才而用之甲未必皆優於科科未必皆優於貢而甲與科貢之外又未必無奇才異能之士必試之以事而後可見云云歷觀況公治迹益知王公此論不甚河漢或曰甲與科貢之異途自文章始也然卽以文論而科亦有優於甲貢亦有優於科與甲者又不待試之以事而後見也而以一日之遇遂判終身卒無見根知花越格以相視者何哉余不能答

眉公云凡祖諱及名臣與鄕邦先達名字皆當牓帖壁上恐子孫奴有因而相仍者不可不愼

楚昭王時有云如眾赤鳥夾日以飛三日楚子使問諸周太史太史曰其當王身乎若禜之可移於令尹司馬王曰除腹心之疾而置諸股肱何益不谷不有大過天其夭諸有罪受罰又焉移之遂勿禜初昭王有疾卜曰河爲祟王勿祭夫人請祭諸郊王曰三代命祀祭不越望江漢睢漳楚之望也禍福之至不是過也不谷𨿽不徳河非所獲罪也遂弗祀孔子曰楚昭王知大道矣其不失國也宜哉防子曰不禳妖不祭河二事可見楚子於死生禍福理上看得十分透徹非惟可以破眾惑補世教進此便入死生不二之門矣此孔子之所以嘆爲知道也

左傳國語吳越春秋越絕書史記諸書所載吳越兩國君臣情事皆若冩生而國語中夫差刼盟文種倡謀伐吳數段古藻非常讀之令人驚心動魄尢爲諸作之冠古人文字刻畫有若百錬千錘握槧家對之如覩三代鼎彛六朝金粉一時無色

松江徐養齋居鄕每過往還之家見陳設過盛則慘然不樂遂不舉箸或勸之則曰吾今日心齋當茹素也裏中從公之化稍稍崇儉

葉文莊公水東日記云吾平日行李出入未嘗有意擇日每爲同事將官中貴所懇畱聞士大夫喜談星命者亦頗厭之近見富鄭公以祿命不利稱病歐陽公避五月不上官古人乃爾豈亦未能免俗耶余性多偏文莊公所云不擇日不談星命兩事亦頗有之然自謂古人今人中相合者甚少不意文莊公早已爲之矣余之瑣瑣豈敢妄效前賢但得一二同心者差可以自堅耳明孝宗嘗問一內侍云今各衙門官每日早起朝參日間坐衙其同年同僚與故鄕新舊亦湏燕防那得工夫飲酒內侍答云常是夜間飲酒孝宗曰各衙門差使缺人若是夜間飲酒騎馬醉歸那討燈燭今後各官飲酒回家逐舗皆要籠燈傳送兩京盡然𨿽風雪寒凜之夕半夜叫燈未嘗缺乏孝廟之體卹羣臣偹極如是然余以爲當日各衙門官亦皆能體人主優卹臣下之意而兢兢守法則可耳倘因是而流湎無節則半夜叫呼民受其擾反爲逐鋪之累矣

吾邑有廟奉景祐眞君額曰忠烈襆頭金甲目睅而靣藍雜以白圏紅防如世所扮王之狀相傳以爲張睢陽也殊可駭異嘗見桂林辧疑三事其一以爲桂林屬邑有周文王泰伯孟母漢髙祖張良韓信等廟莫究所以及觀建武志邕州亦有髙祖廟云馬伏波徵蠻酋長請降願朝漢天子於是立髙帝廟以祠之又父老相云宋胡穎守潭専毀淫祠惟前代帝王及忠臣烈士祠不毀後穎轉官廣西鄕人聞風皆以淫祠易以帝王名臣之號幸免一時相至今遂不能攺以其所言近理彼溺於淫祠者尙當省哉云云以是觀之則忠烈之稱或假睢陽以爲名亦未可知然邑北之項山有項王廟而四鄕野廟無不奉楚霸王像者又不知何故

宋崇寜大觀間蔡京當國設元祐正人黨籍之禁蘇文忠公文辭字畫存者悉毀之人莫敢讀其文政和中建上淸寶籙宮齋醮之儀偹極誠敬徽廟毎躬造焉一夕道士拜章伏地逾數刻乃起叩其故對曰適至帝所見奎宿奏事良久方畢臣始能逹上帝頗嘆異問奎宿何如人其所奏何事曰所奏不可得聞言此星宿者故端明殿學士蘇軾也帝爲之攺容遂弛其禁友人偶談及此謂余不信陰陽者如此等事眞耶否耶余曰此道士必能敬慕蘇公者故僞其事以動帝聽不覺聳然盡攺前事耳時帝奉道教方極其誠而道士伏地狀及見帝而奎宿奏事等語皆易入其耳或在事之臣有陰爲此計而囑道士爲之亦未可知也又常州報恩寺僧堂新成以板爲壁公題寫幾徧後黨禍作凡公之遺墨所在搜毀寺僧以厚紙糊壁塗之以漆字賴以全至紹興中詔求蘇黃墨迹時僧死久矣一老頭陀知之以告郡守除去漆紙字畫宛然臨本以進老頭陀得祠曺牒爲僧蓋公之片辭隻字人皆愛而防焉若是道人與此僧事皆可傳惜不記其名也

雙橋隨筆卷十二

