搔首問王夫之著

「知仁勇之仁﹐乃君子成徳之極﹔淸任和之淸﹐爲學者入徳之基。」此思宗皇帝與黃公道周論學語也。天下不知有淸﹐而上不能全其仁﹐以致於傾覆﹐哀哉﹗

壬辰冬﹐於安定侯所見思宗皇帝禦書硬黃龍紋箋﹐書唐人「天涯盡處無徵戰﹐兵气銷爲日月光」之句﹐端麗不讓唐太宗書。

歷朝寬大之政﹐其昭著於稅糧徵之。洪武間天下初定﹐戶口流亡未復﹐田畝荒蕪未墾﹐所丈量田畝起科尙贏。迨及弘治十年﹐承平已久﹐而丈量科稅顧縮。以湖廣稽之﹐弘治所減洪武夏稅七千五百六十五石有奇﹐所減秋糧二十九萬七千五百六十七石有奇。不知田土漸墾者幾何矣﹐而不但不增﹐且多所減。聖子神孫恩澤之厚如子﹐服先疇﹑長子孫者忘恩叛上﹐殺運之淫﹐抑自取之也。萬曆九年﹐江陵以申﹑商之法禦天下﹐責實丈量﹐然亦就弘治額稍爲迻易耳。國憲在﹐人心不能恣行其刻核也。

宋亡而韋布之士如鄭所南思肖﹑龔聖予開﹑王炎午汪水雲謝臯羽翺﹑方千里鳳﹐悲吟澤畔者﹐不一而足﹐今則空谷之音窅然﹕𨿽或文采表見不逮數子﹐抑世日趨下﹐無與樂道之也。惟山陰文學王毓蓍顯著。如余杭文學朱治升不肯薙發﹐棄家走入天目山﹐匿月餘﹐恐不得免﹐自經於林﹐惟一僧收瘞之。閱三十年﹐其子尋求﹐獲遇其僧﹐乃負骨歸家。若生存而抱負以隱者﹐則安成﹑陳二止覯孝廉﹐獨居攸縣之歐公山﹐屏妻子﹐絕交遊﹐忍凍餒﹐二十餘年未嘗下山﹐年七十而終。聞有遺稿﹐其門人顏弁爲刊藏之。弁字伊騏﹐亦奇士也。祁陽張參可綸﹐劉子參惟贊先後中鄕舉﹐皆全節避世。參可﹐孤介士也。子參有當世才﹐隱居後結小茅亭於深山危壁﹐有徐陳二生﹐皆棄諸生﹐不攺冠服﹐隨與俱隱﹐饑寒以死。

靑原極丸老人書來﹐道吉安人士孤貞自守者﹐如劉安禮﹑周疇五﹐皆夙聞其風操。別有魏冰叔﹑林確庵﹐亦鼎鼎非此世界中人。又有郭門﹐字林外﹐不婚﹐不就試﹐好鈔錄奇書﹐孤僻自遂﹐亦奇士也。

昭代理學﹐自薛文淸而外﹐見道明﹐執徳固﹐卓然特立﹐不浸淫於佛老者﹐惟顧涇陽先生。錫山書院所講說見院志者如日星﹐有目者無不可見也。東林會講﹐人但知爲儲皇羽翼﹐不知其當新學邪說橫行之日﹐砥柱狂瀾﹐爲斯道衛之尢烈也。先生前無所承﹐後亦無所授﹐同時同志若髙景逸先生﹐已自有不同者。要之﹐有徳之言﹐惟心得之﹐乃與往聖合符。韓退之言堯舜遞傳至孟子﹐豈有密室心印﹑衣缽拂子如浮屠之授受乎﹖陽明天泉付法﹐止依北秀南能一轉語作葫蘆樣﹐不特充塞仁義﹐其不知廉恥亦甚矣﹖

茹檗﹝張姓﹐昆明人﹐以鄕舉任縣令﹐城陷走﹐祝發爲浮屠。﹞言﹕滇中所在爲楊用修立祠屋﹐迄今俎豆不衰﹔李贄生祠﹐贄死卽拆毀﹐棄其像於溝壑。用修戍滇﹐嬉遊不修小節﹐而滇人思慕不忘者﹐其忠耿大節旣足動人﹐且以貴公子狀元及第﹐而未嘗挾之以交當事﹐與滇中政刑﹐弋一錢之獲。贄爲郡守﹐恣其貪暴﹐淩轢士民﹐故滇人切齒恨之。贄受法於龍溪。龍溪之告唐應徳曰「他人以戒定慧治貪嗔癡﹐公當以貪嗔癡治戒定慧」﹐宜其心印之若此。

楚俗好鬼﹐淫祀其小者也。妖術繁興﹐乃欲試之兵戎之大事。士大夫惑於其說﹐爲害甚烈。江漢間翕然相尙﹐賢者亦墮其中。如嘉魚金公聲以死殉國﹐豈非烈丈夫﹐而崇信申甫﹐以致喪師辱國﹐城幾不守﹐與宋郭京一轍﹐貽萬世笑。江復遊肩生侍禦大任﹐在臺中亦錚錚有聲望。乃信一妖僧﹐謂能斷人頭﹐噀水續之復生。取一僕試之﹐旣不可復續﹐妖僧逃去。侍禦惶遽﹐以肩輿載屍出城﹐甫至城門﹐頭從輿中墜地。其時適有中姦細懸朱旗﹐上書五關匕返賢招令於巡撫衙門﹐城內盤詰方嚴﹐遂窮究其事。撫按馳奏﹐下侍禦於獄。𨿽僅坐無罪殺雇工人律﹐免大辟﹐而終身不齒於士類﹐亦可羞已。

昭代無隱逸﹐不知後有修史者﹐以何人位置於此﹖蓋緣經義取士﹐庠序法沈﹐科目人眾﹐從童子授讀時﹐早已將聖賢學問作利達之資﹐賢者且待利見以表著其功名志節。不然﹐則一靑衿抑可藉以爲利﹐況登仕版乎﹗父兄以教﹐子弟以學﹐沈湎終身﹐誰復知有獨善其身者﹖下之風尙如此﹐而安車蒲輪之典曠廢不行。且有寰中士大夫小爲君用充軍之例﹐宜其銷鑠至於淪亡也。就中如陳布衣﹑吳聘君﹑陳白沙﹐名𨿽上聞﹐而以理學著﹐不欲居隱逸之科。他如謝茂榛﹑孫太初﹑王百谷﹑沈嘉則﹑徐文長﹑周公瑕﹑趙凡夫﹑陳仲醇﹐文藝自矜﹐志行不立﹐遨遊王公貴人之門﹐其去陳昂﹑宋登春之猥賤也無幾﹐總以落魄故﹐轉此一局以謀溫飽﹐不足數也。必欲求尙志之士﹐則永樂初王處士賓﹝字不著﹞﹑成弘間史明古鑑﹑伍光宇﹝名俟考﹞﹑李大崖承箕﹝嘉魚人﹐中鄕舉不仕﹞足以當之﹐

爲國大臣﹐不幸而值喪亡﹐𨿽廣休林下﹐亦止有一死字。賀對揚﹑劉念臺兩先生於此決絕﹐則怡然順受之而已。熊魚山﹑郭天門已落第二義矣。畱生以有待﹐非大臣之道也。且有待者終無可待﹐到末後無收殺處﹐念此使人慚惶。順徳黃閣老士俊﹐四十年狀元宰相﹐粵東陷﹐荏苒投款。及李成棟反正﹐復儌人綸扉﹐思以蓋愆。票擬爲臺省所持﹐不能安位﹐乃嘆曰「學生亦無他不是處﹐但少一死字。諸君何相苦乃爾﹖」不知少此一字﹐更無不是也。

稼軒﹑別山兩先生殉難日﹐乃庚寅十一月十二日﹐桂林雨雪大作﹐雷電交集。秋冶先生於南寧爲孫可望爪牙吳姓者撾墜水﹐薨數日﹐虎從水中負屍出岸上﹐膚髮無損。天地何嘗負人﹐人自負天地耳。贛州陳給諫泰來死難﹐其夫人流離﹐僑處西延峒﹐慮爲遊兵所擾﹐遣人求護持於別山先生。先生署榜其門曰「忠臣烈婦之家﹐風雷不敢侵﹐而況人乎﹖」先生奮腕疾書時﹐余方在坐﹐見其目光射人如炬﹐自信以信天﹐果不誣也。

朝參官例給牙牌﹐出入掖門。別山先生爲中捨﹐奉使宣諭諸王﹐辭朝日忘繳進﹐末復命而國變作。先生奉之中堂﹐朔望必於牌前行五拜禮乃出。先生自二十七日易服後﹐於公服外不衣寸帛﹐裹白网巾﹐以之殉難。

甲申﹑己酉二大變殉國者﹐《明季遺聞》十得其八九。粵東初陷﹐則陳宗伯子壯﹑張太史家玉爲烈。其再陷也﹐文臣無一死者﹐惟南陽侯李元胤﹐粵西則瞿﹑張二公外朱總戎昱如﹐皆衣冠端坐以待刃。滇南之慘死於緬甸者﹐皆爲緬夷誘殺耳﹐惟黔國公沐天波力戰而死。黔中大帥皮熊﹐初姓羅﹐名聯芳﹐與韓王固守水西﹐水西破﹐被執﹐誘之令降﹐熊十日不食。有見之者﹐端坐髙談古今成敗﹑綱常大義﹐五六日尙聲出金石﹐十日死。僅此二公而已。

劉念臺先生人譜﹐用以破袁﹑黃功過格之妖妄。但提一「人」字﹐如何敢於此字外謀利害生死﹖如先生者﹐亦止求像一人模樣耳。黃本猥下之鄙夫﹐所謂功者﹐俗髡村道士誘三家村人之猥說。如惜字紙固未嘗不是﹐然成何等善﹐便欲以此責富貴之報於天﹐非欺天乎﹖先生所集﹐猶有未愜處。人之爲人﹐原不可限量。善學先生者﹐＿止一「人」字足矣。

夏緩公旣殉難﹐其公子在義兵軍中﹐年方十三﹐艸檄數千言﹐諸名宿在軍中者不能易一字。事敗被執﹐守松江者以其弱齡英槪﹐欲生之﹐叱曰「汝童子﹐那能作此﹐必他人假汝名爾。」公子奮臂呼曰「此實我作。我豈推委他人﹐向犬豕求活﹖如不信﹐可授我紙筆﹐更作一首。前作猶未盡數中國降附者之惡﹐當暢言之。」遂遇害。

前代之亡﹐皆以國無人而致敗。惟本朝不然。數十年間﹐𨿽如楊﹑左﹑髙﹑趙﹑二周﹑黃﹑魏﹑袁﹑李諸公﹐爲奄黨所摧折﹐而踵起者若劉念臺﹑黃石齋﹑李懋明﹑範質公﹑倪鴻寶﹑文湛持﹑史道鄰﹑姜居之﹑髙硜齋諸先生﹐皆大僚也﹐使得行其志﹐當不僅如趙惟重﹑李伯紀之在建炎。而抑有如陳大樽﹑夏緩公﹑吳幼洪﹑楊機部﹐使參密勿﹐應可頡頑陸敬輿之於貞元。然而無救於亡者﹐自萬曆間沈一貫﹑顧天堎﹑湯賓尹一流﹐結宮禁宦寺﹐呼黨招搖﹐士大夫貪昧者十九從之﹐內有張彜憲﹑曹化淳輩爲之主持﹐諸君子才一運肘﹐卽爲所掣﹐惟一死謝國而已。

印雪浪爲餘言﹐昔官南駕部時﹐謝徳州升以南冢宰敕召掌北銓﹐奉旨馳驛。雪浪炤勘合例給外不增匹馬一夫。冢宰累重﹐屢求益﹐堅持不與。遂並勘合夫馬發回﹐自雇以行。其北渡也﹐南畿官旅送江幹﹐印獨不往。冢宰顧笑曰「印君何見怒之深也﹖」雪浪自揣必遇摧抑。已而謝入綸扉﹐印遷鎭江守﹐與推官雷起劍忿爭﹐張中丞四維左袒於雷﹐參印解任聽勘﹐印因叩闕訟張。徳州謂同官曰「印守孤耿之士﹐我夙知之﹐張﹑雷誣罔耳。」票旨褫起劍﹐而張﹑印皆落職閒住。潛江劉云密任江北監司﹐閩中黃文煥爲所部推官﹐恃才傲上吏。云密訴之朱漕督《大典》﹐被參落職。隆武中﹐黃起擢諫垣﹐云密爲少司寇。時潛沔陷歿﹐劉家人間道來閩。眾論蜂起﹐謂其藏匿間牒﹐黃獨抗疏言「劉云密剛直素著﹐臣爲其屬吏﹐稔知之﹐請以百日保其無他。」事乃寢。此二事相類。崇禎末士風猶如此。當時善用之﹐豈至覆亡﹗則前有溫﹑周﹑楊﹑薛﹐後有馬﹑阮﹑陳﹑蔡﹐衣缽相傳﹐堅不可破也。

先徵君在都下﹐見趙夢白先生爲冢宰﹐揭榜於門曰「本部旣不要錢﹐如何爲人要錢﹖」內則銓部﹐外則督學﹐爲請托之津梁。銓部則不但受權要之意旨﹐詞林及冗散皆待其津潤。督學則欽差使臣﹑藩﹑臬﹑郡﹑邑﹑藩王﹑鄕紳﹐羣起以覬濡沫。官邪之所以溢﹐士風之所以壞﹐皆此爲之﹐而鬻爵鬻名者因之以濫。冢宰要言不煩﹐一如雷霆之震昆虫﹐所憾不能驚死蚓耳。

鄭鳴峴先生掌銓日﹐太湖馬人龍督湖廣學政。試事告竣﹐楚中紳士自司徒周元汀希聖下凡十餘人﹐詣先生言「馬公祖試上報政﹐例當升擢。」先生頳色厲聲曰「馬參議在荊州鬻秀才十餘人﹐諸公何爲曲疵之邪﹖」言者皆踧踖而退。楚中督學簠簋之玷﹐自馬始也。

鳴峴先生淸剛嶽立﹐而內行醇謹﹐不以淸流自矜。先生世籍襄王府校尉﹐及登籍通顯﹐至登八座﹐家居燕坐﹐每使人覘候。襄府儀衛司官弁過其閣﹐必起立斂手﹐待其已遠乃復席。戒子弟曰「此吾家累世牧師﹐猶民家之邑父母也﹐敢慢之乎﹖」然王府人員有病民者﹐則啟王戒有司以行法﹐無所曲狥。以是邸中員役洎諸宗皆敬愛而若其訓。迨崇禎間﹐藩封之地﹐民受驕橫之淩暴﹐而襄陽獨否﹐猶先生之遺澤也。

廉吏以廉自標舉﹐气矜淩物﹑苛刻待下者﹐其晚節必不終﹐余所見非一也。吾郡守關西楊公應震﹐慈和坦易﹐未嘗刻素一下吏﹐末嘗撻一史胥至數十﹐而人莫敢玩。訟者﹐諭所差胥隸﹐勸以和息﹐卽與銷案。不聽﹐乃理之。庭無非刑之具﹐理曲倔彊者﹐撻不過十。惟判決詳嚴﹐使無能再訟而已。贖杖取給月報而止。贖紙則每季分給吏書﹐爲筆墨飲食之資。寮佐濫受訟牒﹐則於審理之日至其廳事﹐笑叱訟者曰「此無情之頑囂﹐何足污我輩耳」。皆逐出令釋﹐因與寮佐棋飲﹐抵暮乃歸。屬邑起解國課﹐例有朱紙羨余﹐皆畱貯庫﹐歲終以抵逋欠轉解﹐榜示屬﹐俾民均分免比。邑令歲時之饋﹐皆權受之﹐及臺使至﹐乃還之令資公費。郡置蕭淸如山寺﹐不聞呵叱之聲﹐此則眞能廉者也。郡庭舊有二鶴﹐風日暄美﹐則飛鳴對舞。公題廨額曰「鶴舞淸風」﹐其風味可想矣。

少傅秋冶先生言「謂廉吏者冰心檗操。但使不貪﹐亦何至吞冰茹檗邪﹖旣已食祿爲吏﹐自非縱聲色﹐耽玩好﹐謀田宅﹐貽子孫﹐及勿媚權要﹑勿喜遊客姻威之諛丐﹐則豈饑寒迫身如燈窗下﹖誠令終老靑衿﹐又能勝此日乎﹖」嶺南從無廉吏﹐先生守廣兩載﹐竟不下庫淸查。﹝廣守一下庫﹐可得千金。﹞山陰王謔庵﹐先生姻家也﹐罷官﹐好遊名山。以先生在廣﹐可爲地主﹐逾嶺遊羅浮。至郡﹐先生以郡守謁監司禮﹐持手版進謁﹐肉米薪芻之外﹐一無饋遺。欲爲人請托﹐而庭無不解之訟﹐無過求之者。遊資旣乏﹐困不能歸。制府沈云升中丞乃邀過端州﹐爲具歸裝。中丞笑謂人曰「總制爲知府資送秋客﹐非古今佳話乎﹖」

昔在端州﹐少傅公畱寓其邸捨。值公五袠誕日﹐見蜀帥王祥饋黃金百至二十兩﹐閩帥鄭弘逵﹑鄭彩﹑林察饋人參十二斤﹐其他擁兵濫爵者約略稱是﹐公皆堅拒之。聞以饋他閣老﹑樞部﹑緹帥﹑兵垣﹐則皆受之矣。時武人驕橫﹐且賂遺如此﹐前此文臣操進退生殺於筆舌者﹐又不知何如也。始媚之﹐中玩之﹐繼乃挾持之﹐縱兵虐民﹐克餉虐兵﹐覆師失地﹐以至於亡﹐復誰詰問之哉﹗少傅公言「李成棟初反正﹐奉表迎駕時﹐氈袱所裹犀﹑珀﹑金﹑玉﹑錦﹑綺﹐扈從者受得快暢。及至端州﹐指摘誚厲﹐一惟成棟所爲﹐莫能喘息﹐亦嘗追悔否邪﹗」文官不愛錢﹐則武官自不怕死。安危存亡之機﹐在此而已。

端州七星巖﹐弘敞明淨﹐洵爲崖壑佳境﹐要亦可遊而足矣。熊文燦爲總制﹐於外構遊宴之堂﹐及僧寺器物皆備﹐土木金碧﹐費三萬金﹐則文燦囊橐可知已。此金錢何處得來﹐欲弗殃民病國﹐其可得乎﹗吾鄕劉凝齋司馬制兩廣日﹐以缺弁俸薪及曠伍軍饢二萬金﹐解至西北邊儲﹐歸山囊笥蕭然﹐豈暇此無益浪費邪﹖

自武陵得君﹐內掌絲綸﹐外秉鈇鉞﹐多引滇﹑黔人而大用之。熊文燦﹑陳新甲﹑劉宇亮﹑馬士英﹐皆其尢也。越其傑﹑楊文驄﹑馬紹愉輩﹐相尾而起﹐其人類皆有慧巧﹐略涉獵﹐工書畫篆刻﹐以侈靡相尙﹐其文猥陋﹐而國隨以傾﹐悲夫﹗

崇禎末﹐蝗災徧中原﹐漸及江﹑沔﹐湖南獨能免者﹐蝗飛不能髙﹐東西爲山所阻﹐中則洞庭巨浸數百里﹐不能達﹐往往墮水。此可以理信者也。余己卯應試﹐舟過洞庭湘陰﹐瀕江有連廠數間﹐僧徒聚誦佛經﹐懸湘陰縣榜云「奉閣部楊檄﹕惟誦《華嚴行願品》﹐則蝗不入境」。湖南幸無蝗﹐遂以功自居。凡武陵之略﹐於此槪見矣。

治河之爲中國患﹐自漢迄今亡寧日。愚意自河套南折﹐若於大同右從沙漠開一渠﹐達奉聖川以繞山後﹐奪遼水以注於海﹐則中國之害永息。顧未知地形髙下﹐可開渠否耳。近閱《凝齋集》﹐見其爲說略同。先生歷揚中外﹐必實有所見而云然。使輟二千年治河之財﹐就墩堡戍兵及募民夫奮然興作﹐則萬世之功﹐十年就矣﹐且可爲天塹以限胡﹑漢。畱此說以俟後之賢者﹐當有起而任之者也。

浙江馬晝初晉允所纂《通記》﹐言曾植齋宗伯附趙閣學志臯云云﹐非實錄也。萬曆中時局﹐希寵祿者皆依戚畹鄭養性﹐以傾皇儲。比見坊刻有宗伯《皇太子百日詩》云「百日欣逢睿節新﹐羣臣朝賀屬芳辰。雲中風輦來王母﹐日表龍顏識聖人。瑞气正浮三殿曉﹐歡聲疾動六宮春。願將多壽多男子﹐歲歲年年祝紫宸。」觀「日表龍顏」之句﹐定國本於𦇤褓﹐豈屑與沈一貫﹑湯賓尹同污者﹗泰昌攺元﹐宗伯已薨﹐旣無冢胤﹐所立爲後者庸沓不才﹔辛丑﹑甲辰兩典會闈﹐所取無一俊偉之士。是以大節湮沒﹐橫受指摘如此。

熊芝岡之獄﹐鄒南臯不無煆煉﹐且朝審日明露左袒王化貞之聲色﹐議者僉以咎南臯。南臯誠過﹐然亦有以致之也。湯賓尹淫惡不齒於人類﹐脇宣州一士人妻而亂之﹐其婦憤無所泄﹐自縊而死。芝岡督南畿學政﹐賓尹死﹐宣州諸生去呈求旌獎。芝岡護賓尹之惡﹐杖殺爲首者﹐餘皆褫其學籍﹐以是爲諸君子所不容﹐故幸其敗而致之死。比在萍鄕讀李懋明司馬集﹐具得其原委。蓋芝岡通籍時﹐正湯﹑沈朋黨气焰方張之日﹐羅致人才以爲羽翼﹐一受其籠絡﹐不能自拔﹐故致如此。劉越石早爲賈謐所惑﹐終以壯志不伸﹐人困之﹐天亦不佑也。芝岡再出山後﹐爲佟卜所惑﹐亦越石之於段匹碑也。知人擇交﹐非明快人所可任久矣。

劉孝則先生諸公子﹐皆樹立淸節。四公子季礦﹐起義江楚間﹔其內子﹐李元鼎之女也﹐以元鼎降故﹐遂出之﹐則已甚之行也。

稼軒先生少從錢謙益學。崇禎初﹐又以爭枚卜事﹐爲溫體仁所惎﹐同譴。先生盡瘁桂林﹐誓死殉國。謙益降後﹐仍屍大位。先生聞客語及謙益﹐輒爲不懌。金道隱與曹溶﹑黃澍同榜交善﹐溶﹑澍降﹐道隱猶曰「此必欲得當以報本朝」。溶旣沈溺膴仕﹐澍爲間諜﹐屠徽州﹐殺金正希。人以此笑道隱﹐不卹也。此又護友而失當者。喜怒不任意气﹐達情容物而裁之以正﹐難已。

方密之閣學之在粵﹐恣意浪遊﹐節吳歈﹐鬥葉子﹐謔笑不立崖岸﹐人皆以通脫短之。金道隱孤峻自矜﹐在臨淸則抗劉澤淸﹐在福州則劾鄭芝龍﹐在端州則刻郝水忠﹑陳邦傅﹐力爭孫可望之王封﹐人皆畏其丰裁。乃披緇以後﹐密翁𨿽住靑原﹐而所延接者類皆淸孤不屈之人士﹐且興復書院﹐修鄒﹑聶諸先生之遺緒﹐門無兜鍪之客。其談說﹐借莊﹑釋而欲檠之以正。又不屑遣徒眾四出覓資財。道隱則以崇土木﹑飯髡徒之故﹐不擇人而屈下之﹐與尙氏往還﹐稱頌之不怍。有金公絢者﹐亡賴幕客之長﹐持尙氏之權﹐漁獵嶺海﹐乃與聯族而兄事之。作海幢於廣州﹐營丹霞於仁化﹐所費至數萬金﹐以此盡忘其本色。狂者可狷﹐狷者一狂﹐則蕩閒無所止﹐有如此夫﹖

靑原晚號「極丸」﹐取一峯「太極丸春」之旨。此足見其存主處﹐與沈溺異端者自別。顧一峯太極丸中﹐羞惡﹑辭讓﹑是非具足於惻隱之中﹐而密翁似以知和之和爲太和﹐故深取莊子兩行之說以爲妙用﹐意熊掌與魚可以兼取﹐則兼不得時必兩失也﹐特其直斥何心隱﹑李宏甫爲刑戮之民﹐則允爲鐵案﹔絕無關系處﹐以身試鐙油而恣其意欲﹐無知輕躁之徒﹐翕然從之﹐其書抵今猶傳﹐烏容不亟誅絕之邪﹖

讀陳大樽集﹐云「密翁年十九而知作木牛流馬。」欲就靑原問之﹐不克﹐而密翁逝矣。《武侯集》中記尺度而無造法﹐當時隱祕之耳。以愚思之﹐名爲牛馬﹐亦仿佛其形﹐外飾以美觀﹐實一四輪小車而已。蜀隴道險﹐多登降﹐故造此便行。其法當是二輪髙﹐二輪庳﹐上阪則庳者在前﹐髙者在後﹐一人曳之﹐使徐行而不蹶。平地亦庳者在前﹐𨿽欹無礙也。所謂舌者﹐於中間設一植木﹐施鐵鐏於下﹐一上一下之間﹐欲轉迻前後則放下插士中﹐礙之不行﹐而挽人推迻之。其收放用一橫木提掇﹐所謂舌也。其車箱前後作兩折﹐中或鐵環或韋條綰之﹐遇山凹曲折處﹐則捩轉委曲而不礙。凡一輪用二人﹐可運八人負荷之粟﹐以歷險道。然遇亂石﹑枯株﹑曲磴﹐則亦必平治之﹔涉溪水﹐必架土木爲橋梁﹐但不阻於登降耳。其制大略如此。九原不可作﹐無與問其詳也。﹝按當時木牛流馬之制﹐或止於此。至近日機械之術日精﹐則騰空潛水﹐突過前人矣。﹞

坊間有《博物典匯》一書﹐云是黃石齋先生所著﹐蓋贗書也﹐其中漫無足采。至黃鐘三寸之說﹐乃閩中一妄人李文利者剿《呂覽》之謬而益其妄﹐石齋豈屑此邪﹖密翁與其公子爲質測之學﹐誠學思兼致之實功。蓋格物者﹐卽物以窮理﹐惟質測爲得之。若邵康節﹑蔡西山則立一理以窮物﹐非格物也。﹝按近傳泰西物理﹑化學﹐正是此理。﹞

石齋於獄中算歷﹐亦宅心養气之善術也。當憂患時﹐不遣此心安在一處﹐不特利害未忘﹐而道義一定之理已是灼見如此﹐若更縈回於心﹐激爲怨憤﹐及當機要用時﹐气已泄而反疲矣。心有所在﹐且自埋頭研究﹐則生死成敗﹐無絲毫畱影﹐默養道義之心﹐遇時而發﹐則刀鋸之﹐下气自浩然也。文山燕﹑樓集杜亦如此。而集杜不如算歷爲學者格物實用﹐且於所爭名義不相涉。又其事才一拈著﹐卽難放下﹐可以永日俟命。文王羑里演《易》﹐𨿽聖人無射之保﹑樂天之誠不藉於此﹐然亦未嘗非此意也。特於義尢精﹐於道尢弘﹐六十四彖﹐何嘗以憂患之情見於辭﹐方是塞乎天地之間。

賀對揚先生自內閣謝病﹐馳驛歸裏﹐門庭朴隘﹐無爽儒素。自題壁聯雲「水靜無波﹐人靜無事。」當崇禎間﹐內外交棘﹐危亡在日﹐而欲以無事靜處之﹐故議者以短公。然當時秉政者﹐如溫程﹑楊武陵﹑薛韓城﹐其所爲有事者﹐若保舉換授武生社師等政﹐又成何事﹖旣可嗢笑如兒戲﹐尢以敗壞風俗﹐增長亂人﹐爲害無已。其甚者﹐若李待問﹝北人﹐官戶部尙書﹐非松江起義謚忠湣者。﹞加派練餉﹐每秋糧一石至二三錢﹐重剝民資﹐付州縣官練鄕兵﹐何嘗有一卒之用﹗徒充墨吏囊橐﹐爲害愈深﹐坐待寇至而欣戴之。如此等有事﹐則使能如公以無事靜鎭之﹐若王茂弘之安輯江東﹐猶救得一半﹐則短公者亦不知而妄議也。

蘄州姚閣學明恭﹐省其封君墓﹐見冢上有新砌痕﹐發之﹐乃或以一甕盛枯骨瘞於此。公弟怒﹐命棄之江中。姚公曰「此不肖子孫所爲﹐於枯骨何罪﹖」取置墳傍寺門梁間﹐仍戒寺僧﹕「若有暮夜來竊去者﹐愼勿詗察爲何如人也。」不數旬﹐果或竊持以去矣。姚在綸扉﹐無可表見﹐此一事固不失爲長者﹐可師也。

先正王公竑﹑李公秉﹐俱以九卿謝政家居。王公髙自標岸﹐不妄與人晉接﹔李公出入閭巷﹐與人對奕謔笑﹐不以爲忤。王公譏李親市井小人﹐失大臣體﹔李謂在朝在鄕各有體﹐何至以官驕人。兩說並存﹐各成其是。近世有類此者﹐祁陽楚石陳公薦﹐以大司徒致政歸﹐杜門謝客二十年﹐縣人不識其面。直指過祁陽謁之﹐亦遣其子主政持刺謝不敏而已。後進姻友欲省候者﹐必俟其乘小竹輿過郭外僧捨﹐乃得一見顏色。零陵元汀周公希聖﹐亦以大司徒致政歸﹐日與狎客歌姬猶雜醵飲。陳公屢斥其辱﹐周亦誚陳之迂。平情論之﹐李公所云以貴驕鄕裏﹐洵未合中道﹐而儒者卽老困靑矜﹐亦自有其臭味。市井猶雜﹐逆風聞膻﹐固不堪斯須與之共處﹐卽以和易接鄕人﹐亦自有後進之可與者﹐琴尊山水﹐得侶爲歡﹐何至與此曹裸袖揮拳於酒盌棋枰下邪﹖李公之說而不知節﹐則爲周司徒之自辱。又其下如湯賓尹以祭酒爲天下師﹐而潘之恆以納貲入太學﹐用淫媟術事賓尹﹐施施以獸行相矜﹐乃至纂撰成編﹐列稗官中﹐導天下惡少年以骨醉。而袁中郎﹑錢受之﹑鐘伯敬輩爭推轂之恆﹐收爲名士。廉恥墮﹐禽風煽﹐以使神州陸沈而莫之挽。乃知王公之雅操﹐誠士君子之楷式﹐而陳司徒寧靜不露圭角﹐尢爲中道。後學之取法者﹐將何擇焉﹗

山人墨客﹐挾詩卷遊公卿間﹐好事者折節延攬﹐任其傲岸。然必以方外自居﹐棄儒冠無仕進之望﹐不然﹐𨿽有文譽﹐自循其分﹐弗敢越也。若孫太初﹑謝茂榛﹑王百谷﹐一以布衣終老。徐文長以諸生入胡梅林之幕﹐抗衡藩臬間。梅林爲營鄕舉﹐分考一縣令﹐堅意刪落之。當時士大夫風骨戌削﹐可想見矣。譚友夏鄕舉初上春官﹐挾篋遊湘潭﹐謁李湘洲宗伯。禮部本所提調﹐參謁自有禮制﹐乃投晚生名紙﹐甫就坐﹐以所刻詩文充贈。宗伯微笑曰「子亦學作詩邪﹖」譚踧踖而退﹐不惜憐才之虛名﹐以抑競躁﹐先輩風操如此﹐浮薄者尙有所懲也。

毀淫祀﹐乃爲政者大綱紀事。不但節省淫費以裕民衣食﹐且姦盜叛逆﹐皆從淫祀而興。卽不至是﹐抑使小民信巫不信醫﹐以不永其命。顧非果有不愧天地鬼神之誠者﹐但憑意气﹐一往易蹶﹐終不能決於行也。狄梁公而後﹐固未見其人久矣。吳下管元心正傳爲永新令﹐永新好鬼而妖﹐以魘咒殺人爲業者眾﹐所祠一鬼曰辛天君﹐傾城奉之如狂。元心至﹐斷其像之首﹐焚其祠﹐擒其降神之渠魁撲殺之﹐妖爲之息。惜其不能大用而早世﹐使處甲申以後﹐卽不能回天再造﹐亦當與陳寒山﹑淩茗柯諸君子爭光日月也。

自廣寧陷﹐繼以延安﹐寇至六十餘年﹐殺運不息﹐死於兵﹑死於饑﹑死於疾疫﹑死於虐政者﹐不知幾千萬。固厲階之生自上之不臧﹐民抑有以自取之也。郊壇厲禁之嚴﹐倍於官禁﹐後世守者﹐縱遊人入靑城遊覽﹐要亦無敢戲渝者。崇禎間﹐有不道狂人畫男女裸媟狀於官墻﹐烈皇祀禮旣成﹐巡行省視﹐見之震怒﹐守者弁卒皆按法服上刑﹐然終莫能知畫者之爲誰也。南陵管氏世爲大族﹐忽一敗類子賄冒弁秩﹐投南京守孝陵內臣爲義子。內臣任其出入陵寢﹐遂謀不軌﹐焚其父屍﹐包枯骸﹐啟陵甃瘞梓宮上。族臣漸知之﹐畏滅疾﹐不敢告發。其人後乘亂與仇家稱兵相殺﹐不勝﹐管氏死者千餘人﹐族因以圮。如此二事﹐欺天犯上﹐皆同兒戲﹐人心風俗至於此極﹐淪胥及溺﹐非自取乎﹖二人其最著者﹐慢鬼神﹑瀆刑政若此類者多矣。上帝震怒﹐死者枕藉﹐無足怪已。﹝按「程度不及」四字﹐當上下共之﹐上不臧而民自取﹐允爲定論。﹞

崇禎季年﹐有人持民本告訐﹐不得達﹐遂懷一石馳上禦道﹐仰擊大明門匾額﹐激衛士鎖拿﹐本因得進。通政司及巡視科臣﹐皆坐鐫職。又正陽門外一巨賈之子﹐家方作雜劇宴客﹐數惡少誘令冠優人翼善冠﹐服織金似龍之蟒﹐系玉帶﹐騎弓入內城﹐馳禦道左﹐邏卒擒之﹐因羣湧入其家﹐抄掠無遺﹐家人坐客皆縲系﹐婦女驚怖﹐有投井而死者﹑及下法司﹐止以不應爲律科杖﹐而皆已碎矣。此二事皆人妖之大者﹐爲敗亡之顯徵﹐然固有以致之也。法愈苛﹐威愈褻﹐猖狂之气一動﹐則玩上而罔所以敬忌。烏程開告密之端﹐而頑民可碎宮門﹔宜興爲淫冶之倡﹐而狂童可誇帝飾。桴鼓之應﹐其必然已﹗

《孝經》以唐太宗一序﹐盛行於唐﹐至宋﹐諸先生不爲稱說而復隱。蓋疑其非孔氏之書﹐特從闕疑之義﹐未爲論辧耳。要其言拓落﹐不與天性相關﹐取《論語》「問孝」及「事父母」等章對勘﹐則黑白昭然矣。楊武陵當國﹐令天下立社學﹐始復詔學者習之﹐不過欲翻新立異耳﹐而亦不止此。其書言「立身揚名」﹐止與《孟子》「天下悅而歸已猶艸芥」相反。武陵以其父撫秦﹐失機致寇﹐逮系謫戍﹐恐其累己名宦﹐故力求督師以掩蓋之﹐乃至恝忍奪情﹐與黃石齋訟言於廷而顙不泚﹐皆揚名之毒中之也。因思唐太宗亦是此意﹐玄武門之慝﹐藉是以浣之﹐將誰欺邪﹖鄭瑗有云「旣是孔門壁藏書﹐何以七百餘年至隋劉炫而始顯﹖疑其出於孔安國。」爲說自允。開口說个「至徳要道以治天下」﹐便成差異。先王之孝﹐豈爲治天下故而設哉﹖華容嚴首升字平子﹐有文名﹐老於場屋﹐嘗著論斥武陵奪情之非。武陵公子山梓深銜之﹐會滇師起﹐急奉檄起受其命爲曹郎﹐欲修怨平子而陷之。平子時已七十﹐未幾謝世﹐乃得免。吾鄕有講新學受衣缽於李見羅者﹐著論稱江陵奪情之爲忠孝﹐其視平子何如也﹖平子所言﹐亦愚夫愚婦與知之公理﹐非有殊尢矯激之說﹐乃爲邪世所不容﹐誠爲可嘆。若彼枉道以阿世﹐而言之不怍﹐則龍溪以來﹐蕩檢逾閒﹐以浮屠四無礙爲藏身之蹊徑﹐而揚名顯親之說又其護身之符。世教如此﹐求人不禽也﹐其可得乎﹖

王澄川先生試諸生﹐散捲皆自呼其名﹐不使吏人呼之﹐以此養士之廉恥﹐可謂善教矣。遼陽賀先生《醫閭漫記》﹐稱通州韓幼倫少業舉子﹐以有司待士之薄﹐遂絕意不求時名﹐閉戶讀書﹐以著述自樂。天下固不乏志節之士﹐但無與發其幽光耳。陸儼山《燕間錄》﹐記唐李勘宇定臣好學明《六經》﹐就試禮部﹐吏唱名乃入﹐勘恥之﹐遂隱居陽羨山。𨿽嘗謂今人同輩呼其名則相詬誶﹐先生長者呼之亦含慍不再見﹐而猥賤小吏髙盧呼唱﹐則應之惟恐不速。不此之恥﹐而欲他日有立朝之節乎﹖當知此非朝廷制爲典章﹐特有司驕亢﹐不自會其昔者趨諾之可恥﹐藉一日之勢相淩壓而已。不自恥﹐則不卹人之恥。相沿之陋習﹐自唐迄今而不攺﹐人才不古若﹐無足怪已。「爾俸爾祿﹐民膏民脂﹐下民易虐﹐上天難欺。」自宋頒立戒石﹐天下郡縣皆豎坊門內﹐對堂上。自喪亂來﹐皆無之矣。無怪乎吏之至此極也。屏墻舊畫麒鱗﹐吾邑一令攺畫菜數本﹐題其側云「爲民父母﹐不可不知此味﹔凡我赤子﹐不可令有此色。」其人簠簋不飾﹐大違其言﹐要此語自淸警可風。戒石辭傳是僞蜀主孟昶所作﹐故曰「不以人廢言」。

章楓山沒後數十年﹐慈溪士大夫位卿貳者﹐猶徒步行裏中﹐無乘肩輿者﹐曰「不敢違章先生遺教也。」近今此風邈矣。而王端毅公去今二百年﹐近晤其鄕人士權持世﹑王如庵﹐猶能稱說其行誼與其家世﹐娓娓樂道之﹐如親炙然。二君皆淳謹有尺度﹐伯亮尢篤孝事親﹐立淸節於濁世。蓋人能近取其鄕先正而景仰之﹐則風操自別。何所無髙山﹐知仰者鮮耳。朱誠齋先生𨿽籍桂陽﹐而世居衡陽﹐方伯白野公﹐其諸孫也。先生弘濟之猷﹐與李康惠﹑劉忠宣相頡頏﹐淸剛端重﹐尢爲一時師表﹐自號認眞子﹐其志見矣。總制兩廣時﹐薦白沙於朝﹐舉一代之曠典。鄕人後進﹐能仿佛其流風﹐當有可觀者。而其子孫莫能述其千百之一二﹐後學並不知其姓字﹐無怪乎風俗之日偸也。

馬素修先生奉使戒諭諸王﹐至衡桂邸宣敕後﹐舉宴禮﹐例有金銀酒器及侑幣鏹﹐先牛卻之。端王屢使懇請勿卻。先生對曰「殿下一錢之賜﹐卽某一錢之贓﹐𨿽能逃今日之法网﹐其能逃髙皇帝之憲典乎﹖」其藥果之貺﹐必對使發緘﹐傾視而後拜受。時督學王公方試士於衡﹐先生文字舊交也﹐拜訪先生﹐辭疾不見﹐亦不報謁。此時督學爲請托之淵藪﹐公私賓客無不仰其濡沫。先生𨿽無樂見之交﹐待之漠如也。詞林及中捨大行皆淸冷署﹐以出使藩邸爲美差﹐藉以承燕都米珠薪桂之乏﹐而先生峻削如此。從容就義﹐其所養非一日矣﹗

漢之亡﹐無一仗節死義者。袁隗﹑楊彪以徳望世臣﹐且無以自靖﹔孔北海之死﹐亦不能明目張膽折曹操之逆。唐之亡尢爲可恥。司空表聖﹑韓致光全身遠害﹐卽標淸節﹔白馬淸流﹐則自以浮薄觸凶人而已。宋之亡﹐殉國者可稱多士﹐要皆淸謹自好﹐不辱其身。乃至文山之忠貫日月﹐然使付以扶危定傾之任﹐亦非其所任。昨者大命之傾﹐自臺輔以至郡邑之長﹐與河山俱碎者﹐赫奕林立﹐古無其匹。如劉念臺﹑黃石齋﹑倪鴻寶﹑左蘿石﹑史道鄰﹑範質公﹑李懋明﹑陳秋濤諸先生﹐無論其忠節﹐卽以匡濟之才言﹐使盡其設施﹐詎在於肅湣﹑劉忠宣之下﹖陳大樽﹑吳幼洪﹑章格庵諸公﹐俾其諫行言聽﹐必可支天浴日。其後起者如鄭侍禦爲虹﹑淩侍禦駉﹑張太史家玉﹑蔡長沙道憲﹐甫逾弱冠﹐卽已視死如歸。《詩》云「人之云亡﹐邦國殄瘁﹗」人才之盛﹐莫盛於斯﹐且非廢錮林泉﹐髙臥不起也。徧列於九卿﹑內翰﹑臺省﹐而不能救宗社之陸沈﹐僅以一死謝君父﹐將誰責而可哉﹖上無恆心﹐下無適守﹐一賢一姦﹐倏興倏廢﹐國是愈亂﹐人心愈搖﹐反不如使碌碌庸人安於其位﹑塗飾支撐者之猶足以延大命也。哀哉﹗

自秦漢置相以來﹐惟唐髙宗相二十餘人﹐昭宗相過之﹐而唐一亡於武氏﹐再亡於朱溫﹐皆不旋踵而宗社以熸。崇禎十七年間入內閣者﹐愚所記憶﹐則韓爌﹑李模﹑李國普﹑施鳳來﹑張瑞圖﹑黃景昉﹑錢龍錫﹑楊景辰﹑來宗道﹑周道登﹑劉鴻訓﹑周延儒﹑溫體仁﹑吳宗逵﹑錢士升﹑文震孟﹑孔貞運﹑賀逢聖﹑姚明恭﹑張至發﹑鄭以偉﹑何如寵﹑黃士俊﹑楊嗣昌﹑謝升﹑劉宇亮﹑蔣徳璟﹑薛國觀﹑蔡國用﹑何吾騶﹑陳演﹑吳甡﹑方嶽貢﹑範景文﹑王應熊﹑李建泰﹑魏藻徳三十七人。﹝尙有遺亡。﹞嗚呼﹐此其所以一僕而不可復起與﹖

劉晦齋少師斥作詩者爲「賣平天冠」﹐秋冶先生有作詩書扇投贈者﹐輒以濃墨塗令通黑置之﹐未免矯枉過正。然大臣當國而獎進文墨之士﹐勿論果瓦雜投﹐卽如裴晉公之於白居易﹑司馬溫公之於蘇氏兄弟﹐亦以浮華眩動失去卻一隻眼﹐則二公之風操固足尙也。

近有崇徳人呂畱良字用晦﹐極詆陸王之學﹐以衛朱子之教﹐是已。乃其稱道三蘇不絕﹐蘇氏豈敢望陸王之肩背者﹖子靜律己之嚴﹐伯安匡濟之猷﹐使不浸淫浮屠﹐自是泰山喬嶽。明允說客之雄﹐子瞻荒淫之長﹐子由傾險之夫﹐於文字間面目盡露。偶閱《仇池筆記》等記﹐直是村巫鬼話耳。朱子與子靜爭辧﹐子靜足以當朱子之辧者。若陸務觀﹑劉攺之﹐爲子瞻余風所煽﹐固不屑與談也。亡友黃岡熊渭公寔﹐爲余作序﹐言「以秦少遊對客揮毫之才﹐使不交眉山﹐薦由眉山﹐則自不居下流。」遺言在耳﹐不肖終身奉爲蓍蔡。朱子謂「使子瞻大用﹐引秦觀輩使在位﹐敗壞更不可言。」說亦未盡。少遊輩爲子瞻引入狂醉﹐非少遊輩之終不可浣濯也。渭公作序時﹐季𨿽甫弱冠﹐而識量如是﹐視呂生一鉛槧之士﹐邈若云泥矣。癸未張獻忠破武昌﹐渭公赴通山王第蓮池死﹐衣裾蘸泥書粉墻云「黃岡熊渭公死於此。」

俗學之遵朱子﹐適以褻侮朱子爲大慝耳。朱子之注聖經﹐初非爲經生求名計﹐況倚川選刊時文﹐教人趨捷徑而自牟利乎﹖若呂生者﹐讀陸子靜白鹿《諭義章》講說﹐不知尙有恥心存焉否也﹖奉朱子之緒論﹐遂敢目空今古。其無忌憚也﹐不但辧陸王而止﹐且譏康齋之欲入內閣﹑白沙之應召拜官。君子出處之節﹐豈雌黃時文﹑教人作倚門妝以射書賈之利者不能識邪﹗甘泉﹑念庵並遭非毀﹐薛文淸﹑羅文毅猶不在其意中。鬻虛名﹐牟厚利﹐是鐵門限門外人。不知量﹐不思咎﹐喋喋煩言。未有小人而仁者也﹐況錐刀爲小人之已細者乎﹖

晉江望圭劉公春守吾郡﹐日於學宮晉人士辧論經義。先徵君問「知徳者鮮」﹐公答曰「知徳者﹐體認之謂。」言簡而切﹐無能易也。蓋天理物則之現現成成﹐昭然易知者﹐道也。而惻隱﹑羞惡﹑恭敬﹑是非﹐發於不容已﹐諭之深﹐信之篤﹐如饑則必食﹑渴則必飲者﹐乃徳也。卽如《集注》言爲慍見而發﹐亦止知君子之不窮爲道之當然﹐而未知吾心無入而不自得之徳﹐故曰知之者鮮。老子言「道失而後有徳」﹐不知徳不足而後倚道也。聖學言天﹐異端言心。程子或以答問者﹐砭其枯守此心彊爲思索之病﹐非通論也。《莊子》一書﹐止是一「天」字。老子《道徳》自然﹐自然者﹐天也。浮屠一眞法界﹐亦天也。不體天於心以認之﹐而以天道爲眞知﹐正是異端窠臼。所以云「知徳者鮮」。劉公片言﹐奉以終身足矣。

自古小人淹沒寵利﹐不卹君親者﹐卽無所不至﹐未敢以其所爲公然標榜與天理民彜相亢﹐其良心固尙不盡亡也。自龍溪竊釋中峯之說﹐以貪瞋癡治戒定慧﹐惑世誣民﹔李贄益其邪陷﹐獎譙周﹑馮道而詆毀方正之士。時局中邪佞之尢者﹐依爲安身之計。猖狂之言﹐正告天下而無復慚愧。有以書勸張文烈公家玉剃髮出降者﹐曰「楊子拔一毛而利天下不爲﹐軻也譏之。」狂悖之言﹐出口時不顧人訕笑如此。更有作詩者曰「豫讓何當稱國士﹐李陵原不愧家聲。」至此﹐則𨿽舜爲天子﹐臯陶爲士﹐亦末如之何矣。此二人皆以進士起家﹐仕至憲司者。今沒其名﹐非有所忌畏﹐《春秋傳》所謂使求名而不得也。

