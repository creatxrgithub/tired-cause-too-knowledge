少儀外傳﹝宋﹞呂祖謙撰

少儀外傳卷上

東萊呂氏曰後生學問且湏理會曲禮少儀禮儀等學灑掃應對進退之事及先理會爾雅訓詁等文字然後可以語上下學而上達自此脫然有得度越諸子也不如此則是躐等犯分陵節終不能成孰先傳焉孰後倦焉不可不察也

滎陽公嘗言後生初學且湏理會气象气象好時百事自當气象者辭令容止輕重疾徐足以見之矣不惟君子小人於此焉分亦貴賤壽夭之所由定也

滎陽公嘗說攻其惡無攻人之惡蓋自攻其惡日夜且自點檢絲毫不盡則慊於心豈有工夫點檢他人邪

楊應之學士言後生學問聰明彊記不足畏惟思索學問尋究者爲可畏耳

東萊公嘗言凡眾人日夕所說之話趙丈仲長諸公都無此話也眾人所作之事如楊公應之李公君行諸公都不做眾人做底事也

滎陽公教學者讀書湏要字字分明仍每句最下一字尢要聲重則記牢

司馬溫公幼時患記問不若人羣居講習眾兄弟旣成誦遊息矣獨下帷絕編﹝案孔子讀易韋編三絕乃指積久功深之時此卽以誦讀爲絕編於義未安蓋相沿之誤﹞迨能背誦乃止用力多者收功遠其所精誦者乃終身不忘矣﹝並童蒙訓﹞今世學不講男女從幼便驕惰壞了到長益凶狠只爲未嘗爲子弟之事則於其親已有物我不肯屈下病根常在病隨所居而長至死只依舊爲子弟則不能安灑掃應對有朋友則不能下朋友有官長則不能下官長爲宰相則不能下天下之賢甚則至於狥私意義理都喪也只爲病根不去隨所居所接而長

今之朋友擇其善柔以相與拍肩執袂以爲气合一言不合怒气相加朋友之際欲其相下不倦難矣﹝並橫渠張氏語錄﹞範忠宣公戒子弟曰人𨿽至愚責人則明𨿽有聰明恕已則昏爾曹但常以責人之心責己恕己之心恕人不患不到聖賢地位也﹝範忠宣公言行錄﹞

幼學之士先要分別人品之上下何者是聖賢所爲之事何者是下愚所爲之事向善背惡去彼取此此幼學所當先也顏子孟子亞聖也學之𨿽未至亦可爲賢人今之學者若能知此則顏孟之事我亦可學言溫而气和則顏子之不遷漸可學矣過而能悔又不憚攺則顏子之不貳漸可學矣知埋鬻之戲不如俎豆念慈母之愛始於三遷自幼至老不厭不攺終始一意則我之不動心亦可如孟子矣若夫立志不髙則其學皆常人之事語及顏孟則不敢當也其心曰我爲孩童豈敢學顏孟哉此人不可以語上矣先生長者見其卑下豈肯與之語哉先生長者不肯與之語則其所與語者皆下等人也言不忠信下等人也行不篤敬下等人也過而不知悔下等人也悔而不知攺下等人也聞下等之語爲下等之事譬如坐於房舍之中四面皆墻壁也𨿽欲開明不可得矣書曰不學墻面孔子曰其猶正墻面而立也與言人不可以不學也楊子曰吾爲開明哉言學聖賢然後心開而意明也﹝陳了翁集﹞

建州有君子曰胡憲曰劉勉之非身所得一毫不受此後生所宜法也近見世人緣親姻故舊干求差遣爲世鄙笑尢可戒也頃年嘗聞元佑間範仲宣作相其子子夷名正平當入遠忠宣欲以恩例換近地子夷堅不肯曰當入遠卽入遠不欲以恩例求僥幸前人立志例皆如此

讀書不輟甚書不讀了萬一都廢且須自今重新勤苦下十分工夫不可因循隱忍甘心作庸人過一生最是行義一事不可放過正心修身念念湏學前輩久久自然相應

大凡爲學湏以見賢爲主孟子曰一鄕之善士斯友一鄕之善士一國之善士斯友一國之善士天下之善士斯友天下之善士然則見賢廣者其徳大見賢寡者其徳小子貢問爲仁而孔子答以工欲善其事必先利其器居是邦也事其大夫之賢者友其士之仁者然則事大夫之賢友士之仁所以利爲仁之器也然則見賢不可以已也只是所謂賢者大湏取捨分明不可二三易所謂定其交而後求者是也

旣能見賢又湏要尊賢若但見而不能尊則與獸畜之無異今人於有勢者則能屈而於賢不能尊是未之熟思若無志於善則何所不可若必有志焉則於此不可苟也韓退之作師說曲中今世人之病大抵古人以爲榮者今人以爲恥如不能尊賢之類是也

爲學之要先要實頭不說大話須是自粗至細自微至顯但不可分粗細微顯爲兩事言忠信行篤敬言必信行必果最是初學要下工夫處作事第一不可苟且不可因循要作便作直是了當方可放下

衣服之制飲食之度字畫之別以至音聲笑語之髙下行步進趨之遲速當一以古人爲法古之善教人者必以此爲本所以養誠閒邪而反人道之正也若於此數事少有舛異若不能自克久久之間必至喪志失身

爲學之本莫先於讀書讀書之法須令日有課程句讀有未曉大義有未通不惜與人商榷不惜就人讀授凡人多以此爲恥曾不知不如是則有終身之恥與其有終身之恥不若忍暫時之恥也又況從人讀授適足以爲榮

陳公瑩中尊敬前輩皆可爲後生法晚年過揚州見滎陽公坐受六拜又拜祖母河南夫人請必無答拜然後拜其與它人語必曰呂公或曰呂侍講其對前輩說後進必斥姓名未嘗少攺

呂進伯爲河南北運判黃魯直爲北京教官托魯直請門客數日斥去之召魯直謂曰此人豈可爲人師某至學院卻見與小子對坐如此豈可爲人師請魯直別請一門客魯直爲之遴選且嚴戒之曰呂運判行古禮賢且加愼旣數日又逐去魯直問所以進伯云此人尢甚卻聞呼小子字豈可爲人師耶﹝並呂舍人答人書﹞

往見滎陽公與楊道孚諸人書外封只押字書中禮數極簡張正素先生子厚於右丞從表兄也未嘗呼字滎陽公以爲禮此道也今亡矣楊應之兄弟平生安貧樂道未嘗少屈於人元丰間親喪服除至京師寓予家楡林舊第日以粗飯置一盆又以一盆盛菜蔬兄弟分食之甘如飴蜜不求於人卒能有所立云大抵後生爲學湏是嚴立課程不可一日放慢每日湏讀一般經書一般子書不湏多只要令精熟湏靜室危坐讀取二三百徧湏令成誦不可一日放過也史書湏每日讀取一卷或半捲以上始見功須是從人授讀疑難處便質問湏是孜孜就人不可自家先自放慢也然此是學之業又湏理會所以爲學者何事一行一住一語一默湏要盡合道理求古聖賢用心竭力從之亦無不至矣夫指引者師之功也行有不至從旁規戒者朋友之任也決意而往則湏用己力難仰他人也﹝並舍人雜說﹞陳瑩中嘗作責沈文送其侄孫幾叟云予元丰乙丑爲禮部貢院點檢官適與校書郎範公淳夫同捨公嘗論顏子之不遷不貳惟伯淳有之餘問公曰伯淳誰也公默然久之曰不知有程伯淳耶予謝曰生長東南實未知也時予年二十九矣自是以來嘗以寡陋自愧得其傳者如楊中立亦未識之也所謂責沈者葉公沈諸梁也葉公問孔子於子路子路不對葉公當世賢者魯有仲尼而不知宜乎子路之不對也瑩中謂世有伯淳而已不知宜自責者也今世之人聞已所不知其不慍而發謗罵者幾希矣況能自責日夜以爲愧乎﹝範太史遺事﹞

了翁之子正由云了翁自是每得明道先生之文必冠帶然後讀之﹝舍人雜說﹞

範太史年十五六時在成都玉泉宅居廳事之西閣晝夜觀書未嘗出戶惟是冬年節出拜尊長禮畢復入閣人不見其喜怒戲笑之容

範太史燕居正色危坐未嘗不冠出入步履皆有常處几案無長物研墨刀筆終歲不易其所平生所觀書如手未觸衣稍華者不服十餘年不易衣亦無垢污履𨿽穿如新皆出於自然未嘗有意如此也

範太史讀書必端坐斂容正書冊然後開未嘗靠側收足盛暑不袒裼祁寒不擁鑪書室中不設榻平生晝日不偃仰也範太史言舊年子弟赴官有乞書於蜀公者蜀公不許曰仕宦不可廣求人知受恩多則難立朝矣元佑中承議郎遊冠卿知咸平縣回一日謁範太史曰畿邑任滿例除監司欲乞一言於鳳池時範子功在中書也公答曰公望實審當爲監司朝廷必湏除授家叔𨿽在政府某未嘗與人告差遣冠卿慚沮而退子衝聞此語因白公曰說與不說皆可也何必面折之公曰如此是欺此人也吾故以誠告之

元佑中舉子吳中應大科以進捲徧投從官文理乖謬李廌方叔爲範太史門賓與諸人同觀撫掌絕倒公偶出見之問所以然皆以實對覽其文數篇不笑亦不言掩卷他語侍坐者亦不敢問他日吳中請見公諭之曰觀足下之文應進士舉且不可況大科乎此必有人相誤請亟歸讀書學文且習進士中辭謝而去﹝並範太史遺事﹞

馬援兄子嚴惇並喜譏議而通輕俠客援前在交趾遺書誡之曰吾欲汝曹聞人過失如聞父母之名耳可得聞口不可得言也好議論人長短妄是非正法此吾所大惡也寧死不願聞子孫有此行也汝曹知吾惡之甚矣所以復言者施衿結褵申父母之戒欲使汝曹不忘之耳龍伯髙惇厚周愼口無擇言謙約節儉廉公有威吾愛之重之願汝曹效之杜季良豪俠好義憂人之憂樂人之樂淸濁無所失父喪致客數郡畢至吾愛之重之不願汝曹效也效伯髙不得猶爲謹敇之士所謂刻鵠不成尙類鶩者也效季良不得陷爲天下輕薄子所謂畫虎不成反類狗者也訖今季良尙未可知郡將下車輒切齒州郡以爲言吾常爲寒心是以不願子孫效也朱勃年十二常候援兄況衣方領能矩步辭言嫻雅援見之自失況知其意酌酒慰援曰勃小器速成智盡此耳卒當從汝稟學勿畏也

桓暯初平中天下亂避地會稽住止山陰縣故魯相鐘離意捨太守王朗餉給糧食布帛牛羊一無所受臨去之際屋中尺寸之物悉疏付主人纖微不漏每當危亡之急其志彌固賓客從者皆肅其行也

江革少失父獨與母居遭天下亂盜賊並起革負母逃難備經阻險常采拾以爲養數遇賊或劫欲將去革輒涕泣求哀言有老母辭气願款有足感動人者賊以是不忍犯之或乃指避兵之方遂得俱全於難革轉客下邳窮貧裸跣行傭以供母便身之物莫不畢給﹝並後漢書﹞

魏董遇人有從學者遇不肯教而云必當先讀百徧言讀書百徧而義自見

魏李秉家誡曰凡人行事年少立身不可不愼勿輕論人勿輕說事如此則悔吝何由而生患禍何從而至矣﹝並三國誌﹞太傅東海王鎭許昌以王安期爲記室參軍雅相知重敇世子毗曰夫學之所益者淺體之所安者深閒習禮度不如式瞻儀形諷味遺言不如親承音旨王參軍人倫之表汝其師之﹝世說﹞

雍州刺史武昌王渾與左右作文檄自號楚王攺年爲元光備置百官以爲戲長史王翼之封呈其手迹八月庚申廢渾爲庶人徙始安郡上遣員外散騎侍郎東海戴明寶詰責渾因逼令自殺時年十七

張率作賦頌二千餘首有虞訥者見而詆之率乃一旦焚毀更爲詩示焉托云沈約訥便句句嗟稱無字不善率曰此吾作也訥慚而退﹝並南史﹞

甄琛舉秀才入都積歲頗以奕棋廢日至乃通夜不止手下蒼頭常令執燭或睡頓大加其杖如此非一奴不勝楚痛乃曰郎君辭父母仕宦若爲讀書執燭不敢辭罪乃以圍棋日夜不息豈是向善之意而肆加杖罰不亦非理琛悵然慚感遂從許赤彪假書研習

後魏楊椿戒子孫曰北都時朝法嚴急太和初吾兄弟三人並居內職兄在髙祖左右吾與津在文明太后左右於時口敇責諸內官十日仰密得一事不列便大嗔嫌諸人多有依敇密列者亦有太后髙祖中間傳言構間者吾兄弟自相誡曰今忝二聖近臣居母子間甚難宜深愼之又列人事亦何容易縱被嗔責愼勿輕言十餘年中未嘗言一人罪時大被嫌責答曰臣等非不聞人言正恐不審仰誤聖聽以是不敢言二聖間言語終不敢輒爾傳通太和二十一年吾從濟州來朝在淸徽堂預宴髙祖謂諸王諸貴曰北京之日太后嚴明左右因此有是非言和朕母子者惟楊椿兄弟遂舉爵賜兄及我酒汝等脫若萬蒙明主知遇宜深愼言語﹝並北史﹞韋昭博奕論云今世之人多不務經術好玩博奕廢事棄業忘寢與食窮日盡明繼以脂燭當其臨局交爭雌雄未決專精銳意神迷體倦人事曠而不修賓旅闕而不接𨿽有太牢之饌韶夏之樂不暇存也至或賭及衣物徙棋易行廉恥之意弛而忿戾之色發然其所志不出一枰之上所務不過方罫之間而空妨日廢業終無補益﹝文選﹞

王楊盧駱謂之四傑裴行儉曰士之致遠先器識而後文藝勃等𨿽有文才而浮澡淺露豈享爵祿之器耶楊子沈靜應得令長余得令終爲幸其後勃溺南海照鄰投潁水賓王被誅炯終盈川令皆如行儉之言閻立本善畫秦府十八學士圖及貞觀中淩煙閣功臣圖並立本之迹也時人咸稱其妙太宗嘗與侍臣學士泛舟於春苑池中有異鳥隨波容與太宗擊賞數四詔坐者爲詠召立本令寫焉時閣外傳呼云畫師閻立本時已爲主爵郎中奔走流汗俯伏池側手揮丹粉瞻望座賓不勝愧赧退誡其子曰吾少好學讀書幸免墻面緣情染翰頗及儕流惟以丹靑見知躬廝役之務辱莫大焉汝宜深誡勿習成末技

姚崇遺令誡子孫曰比日見諸達官身亡以後子孫旣失覆蔭多至貧寒斗尺之間參商是競豈惟自玷仍更辱先無論曲直俱受嗤毀﹝並舊唐書﹞

嬰稚識人顏色知人喜怒便加教誨使爲則爲使止則止比及數歲可省笞罰父母威嚴而有慈則子女畏愼而生孝矣吾見世間無教而有愛每不能然飲食運爲恣其所欲宜誡翻獎應呵反笑至有識知謂法當爾驕慢已習方復制之捶撻至死而無威忿怒日隆而增怨逮乎成長終爲敗徳孔子云少成若天性習慣如自然是也俗諺曰教婦初來教子嬰孩誠哉斯語

梁元帝時有一學士聰明有才爲父所寵失於教義一言之是徧於行路終年譽之一行之非掩藏文飾冀其自攺登婚宦暴慢日滋竟以言語不擇爲周逖抽腸釁鼓云

夫有人民而後有夫婦有夫婦而後有父子有父子而後有兄弟一家之親盡此三者而已矣自玆以往至於九族皆本於三親焉故於人倫爲重者也不可不篤兄弟者分形連气之人也方其幼也父母左提右挈前襟後裾食則同案衣則傳服學則連業遊則共方𨿽有悖亂之人不能不相愛也及其壯也各妻其妻各子其子𨿽有篤厚之人不能不少衰也娣姒之比兄弟則疏薄矣今使疏薄之人而節量親厚之恩猶方底而圓蓋爲不合矣惟友悌深至不爲傍人之所移者免矣

二親旣歿兄弟相顧當如形之與影聲之與響受先人之遺體惜已身之分气非兄弟何念哉兄弟之際異於他人望深則易怨地親則易彌譬猶居室一穴則塞之一隙則塗之故無頹毀之慮如雀鼠之不卹風雨之不防壁陷楹淪無可救矣僕妾之爲雀鼠妻子之爲風雨甚哉

兄弟不睦則子侄不愛子侄不愛則羣從疏薄羣從疏薄則僮僕爲仇敵矣如此則行路皆踖其面而蹈其心誰救之哉人或交天下之士皆有歡愛而失敬於兄者何其能多而不能少也人或將數萬之師得其死力而失恩於弟者何其能疏而不能親也

人之事兄不可不同於事父何愛弟不及愛子乎是反照而不明也

沛國劉琎嘗與兄瓛連棟隔壁瓛呼之數聲不應良久方答瓛怪問之乃云向來未著衣帽故也以此事兄可以免矣

借人典籍皆湏愛護先有缺壞就爲補治此亦士大夫百行之一也濟陽江祿讀書未竟𨿽有急速必待捲束整齊然後得起故無損敗人不厭其求假焉或有狼籍几案分散部帙多爲童幼婢妾之所點污風雨犬鼠之所毀傷實爲累徳吾每讀聖人書未嘗不肅敬對之其故紙有五經詞義及賢達姓名不敢穢用也

凡宗親世數有從父有從祖有族祖江南風俗自玆已往髙秩者通呼爲尊同昭穆者𨿽百世猶稱兄弟若對他人稱之皆云族人河北士人𨿽三二十世猶呼爲從伯從叔梁武帝嘗問一中土人曰卿北人何故不知有族答云骨肉易疏不忍言族耳當時𨿽爲敏對於禮未通

父母疾篤醫𨿽賤𨿽少則涕泣而拜之以求哀也梁孝元在江州嘗有不豫世子方等親拜中兵參軍李猷焉吾生於亂世長於戎馬流離播越聞見已多所值名賢未嘗不神醉魂迷向慕之也人在少年神情未定所與款狎燻漬陶染言笑舉動無心於學潛移暗化自然似之何況操履藝能較明易習者也是以與善人居如入芝蘭之室久而自芳也與惡人居如入鮑魚之肆久而自臭也

梁朝全盛時貴遊子弟多無學術至有諺云上車不落則著作體中何如則祕書無不燻衣剃面傅粉施朱駕長檐車躡髙齒屐坐棋子布方褥憑斑絲隱囊列器玩於左右從容出入望若神仙明經求第則顧人答策三九公宴則假手賦詩當爾之時亦快士也及亂離之後朝市遷革銓衡選舉非復曩者之親當路秉權不見昔時之黨求諸身而無所得施之世而無所用兀若枯木泊若窮流鹿獨戎馬之間轉死溝壑之際當爾之時誠駑材也有學藝者觸地而安自荒亂以來諸見俘虜𨿽百世小人知讀論語孝經者尙爲人師𨿽千載冠冕不曉書記者莫不耕田養馬以此觀之汝可不自勉邪父兄不可常依鄕國不可常保一旦流離無人庇蔭當自求諸身耳諺曰積財千萬不如薄伎在身伎之易習而可貴者無過讀書也人見鄰里親戚有隹快者使子弟慕而學之不知使學古人何其蔽也

所以讀書學問本欲開心明目利於行耳未知養親者欲其觀古人之先意承顏怡聲下气不憚劬勞以致甘懦惕然慚懼起而行之也未知事君者欲其觀古人之守職無侵見危授命不忘箴諫以利社稷惻然自念思欲效之也素驕奢者欲其觀古人之恭儉節用卑以自牧禮爲教本敬者身基瞿然自失斂容抑志也素鄙吝者欲其觀古人之貴義輕財少私寡欲忌盈惡滿賙窮卹匱赧然悔恥積而能散也素暴悍者欲其觀古人之小心黜已含垢藏疾尊賢容眾苶然沮喪若不勝衣也素怯懦者欲其觀古人之彊毅正直立言必信求福不回勃然奮厲不可恐懾也歷玆以往百行皆然世人讀書者但能言之不能行之忠孝無聞仁義不足加以斷一條訟不必得其理宰千戶縣不必理其民問其造屋不必知楣橫而棁豎也問其爲田不必知稷早而黍遲也吟嘯談謔諷詠辭賦事旣優閒材增迂誕軍國經綸略無施用故爲武人俗吏所共嗤詆良由是乎夫學者所以求益耳見人讀數十卷書便自髙大淩忽長者輕慢同列人疾之如仇敵惡之如鴟梟如此以學自損不如無學也

夫字者墳籍根本世之學徒多不曉字讀五經者是徐邈而非許愼習賦頌者信褚詮而忽呂忱明史記者專皮鄒而廢篆籀學漢書者悅應蘇而略蒼雅不知書音是其枝葉小學乃其宗系晉宋以來所有部帙楷正可觀不無俗字非爲大損至梁天監之間斯風未變大同之末訛替滋生蕭子云攺易字體邵陵王頗行訛字﹝前上爲艸能傍作長之類是也﹞朝野翕然以爲楷式畫虎不成多所傷敗爾後墳籍略不可看北朝喪亂之餘書迹鄙陋加以專輒造字猥拙甚於江南乃以百念爲憂言反爲變不用爲罷追來爲歸更生爲蘇先人爲考如此非一徧滿經傳或曰今之經典子皆謂非說文所言子皆云是然則許愼勝孔子乎曰今之經典皆孔子手迹耶客曰今之說文皆許愼手迹乎答曰許愼檢以六文貫以部分使不得誤誤則覺之孔子存其義而不論其文也先儒尙得攺文從意何況書寫流傳耶必如左傳止戈爲武反正爲乏皿虫爲蠱亥有二首六身之類後人自不得輒攺也安敢以說文較其是非哉且余亦不專以說文爲是也其有援引經傳與今乖者未之敢從大抵服其爲書檃括有條例剖析窮根源鄭元注書往往引以爲證若不信其說則冥冥不知一點一畫有何意焉世間小學者不通古今必依小篆是正書記凡爾雅三蒼說文豈能悉得蒼頡本指哉亦是隨代損益各有同異西晉以往字書何可全非但令體例成就不爲專輒耳古字多假借以中爲仲以說爲悅以召爲邵以閒爲閒如此之徒亦不勞攺自有訛繆過成鄙俗亂傍爲舌楫下無耳席中加帶惡上安西鼓外設皮鑿頭生毀獵化爲獦﹝音葛獸名出山海經﹞寵變成竉﹝竉音郎動反孔也故從穴﹞如此之類不可不知吾昔初看說文蚩薄世字從正則懼人不識隨俗則意嫌其非爲是不得下筆也所見漸廣更知通變救前之執將欲半焉若文章著述猶擇微相影響者行之官曹文書世間尺牘幸不違俗也

多見士大夫恥涉農商羞務工伎射旣不能穿札筆則才記姓名飽食醉酒忽忽無事以此銷日以此終年或因家世緒餘得一階半級便謂爲足安能自苦及有吉凶大事議論得失慒然張口如坐雲霧公私宴集談古賦詩塞默低頭欠伸而已有識傍觀代其入地何惜數年勤學長受一生愧辱哉江南閭裏間士大夫或不學問羞爲鄙朴道聽塗說彊事飾辭呼徵質爲周鄭謂霍亂爲博陸上荊州必稱峽西下揚都要雲海郡言食則糊口道錢則孔方問移則楚邱論婚則燕爾及王則無不仲宣語劉則無不公幹凡百一二百件轉相祖述尋問莫知源由施行時復失所

近世有兩人朗悟士也性多營綜略無成名經不足以待問史不足以討論文章無可傳於集錄書迹未堪以畱愛玩卜筮射六得三醫藥治十瘥五音樂在數十人下弓矢在千百人中天文繪畫棋博略得梗槪皆不通熟惜乎以彼神明若省異端當精妙也

梁世士大夫皆尙褒衣博帶大冠髙履出則車輿入則扶侍郊郭之內無乘馬者周宏正爲王宣城所愛給一果下馬常服禦之舉朝以爲放達至乃尙書郎乘馬則糾劾之及侯景之亂膚脆骨柔不堪行步體羸气弱不耐寒暑坐死倉卒者往往而然﹝並顏氏家訓﹞

李習之寄從弟正辭書知爾京兆府取解不得如其所懷念勿在意借如用汝之所知分爲十焉用其九學聖人之道和其心使其餘以與時世進退俯仰如可求也則不啻富且貴矣如非吾力也𨿽盡用其十秪益勞其心矣安能有所得乎李習之答朱載言書古之人相接有等輕重有儀列於經傳皆可詳引如師之於門人則名之於朋友則字而不名稱之於師則𨿽朋友亦名之子曰吾與回言又曰參乎吾道一以貫之又曰若由也不得其死然是師之於門人驗也夫子於鄭兄事子產於齊兄事晏嬰平仲傳曰子謂子產有君子之道四焉又曰晏平仲善與人交子夏曰言遊過矣子張曰子夏云何曾子曰堂堂乎張也是朋友字而不名驗矣子貢曰賜也何敢望回又曰師與商也孰賢子遊曰有澹臺滅明者行不由徑是稱於師𨿽朋友亦名驗也足下之書曰韋君詞楊君潛足下之徳與二君未知先後也而足下齒幼而位卑而皆名之傳曰吾見其與先生並行非求益者也欲速成者也﹝並李文公集﹞

今之儒者移學文藝幹仕進之心以收其放心而美其身則如何古之人不可及哉父兄以文藝令其子弟朋友以仕進相招往而不返則身心始荒而不治萬事之成咸不逮古先矣

能攻人實病者至難也能受人實攻者爲尢難人能攻我實病我能受人實攻朋友之義其庶幾乎不然其不相陷而爲小人者幾希矣﹝並胡氏知言﹞

汪信民嘗言人常咬得菜根則百事可做胡安國康侯聞之擊節嘆賞﹝呂氏師友雜誌﹞

唐充之每稱前輩說後生不能忍詬不足爲人聞人密論不能容受而輕泄之者不足以爲人﹝童蒙訓﹞

吳庠妻謝氏子賀與賓客言及人之長短夫人屏間竊聞之怒笞賀百或解夫人曰臧否士之常何忽笞之若是夫人曰愛其女者必取三復白圭之士而妻之今獨產一子使知義命而出語忘親豈可久之道哉因泣涕不食賀由是恐懼謹默

崇寧中叔巽來省滎陽於符離有故人遇之甚薄及欲行來召飯叔巽欲往人或止之曰此人相待如此之薄何必赴飯叔巽曰不欲與人生睚眥之怨﹝舍人雜錄﹞

劉器之嘗論至誠之道凡事據實而言才涉詐僞後來忘了前話便是脫空據實而言十年二十年後說無異同賢便不說劉安世元來只是脫空漢

田瘦承伯云作官從人奏辟非但賓主便有君臣之義不宜輕也

杜祁公食於家惟一面一飯而已或美其儉公曰衍本一措大爾名位爵祿冠冕服用皆國家者俸入之餘以給親族之貧者常恐浮食焉敢以自奉也一旦名位爵祿國家奪之卻爲一措大又將何以自奉養邪﹝語錄﹞

文正範公之子純仁娶婦將歸或傳婦以羅爲帷幔者公聞之不悅曰羅豈爲幃幔之物邪吾家素淸儉安得亂吾家法敢持至吾家當火於廷﹝遺事﹞

隨初九出門交有功人心所從多所親愛者也常人之情愛之則見其是惡之則見其非故妻孥之言𨿽失而多從所憎之言𨿽善爲惡也苟以親愛而隨之則是私情所與豈合天理故出門而交則有功也出門謂非私匿交不以私故能隨遇而有功

六二系小子失丈夫象曰系小子弗兼與也人之所隨得正則遠邪從非則失是無兩從之理二旣系初則失五矣弗能兼與也所以戒人從正當專一也

隨六三系丈夫失小子丈夫九四也小子初也陽之在上者丈夫也居下者小子也捨初從上得隨之宜也上隨則善也如昏之隨明事之從善上隨也背是從非捨明逐暗下隨也﹝並易傳﹞

桓譚謂秦近君能說堯典篇目兩字之說至千餘言但說若稽古三萬言班固嘆後世經傳旣已乖離博學者又不思多聞闕疑之義而務碎義逃難便辭巧說五字之文至於二三萬言是今滋蔓傷本之獘古人已深斥之矣又隨而踵之循覆車之轍邪彼方自詫曰前之文人才慳而不能宏闡有愧今日之富亦難與言矣

卜子夏首作喪服傳記者曰傳者傳也傳其師說云爾唐陸淳於春秋每一義必稱淳聞於師曰詩則有魯故有韓故有齊後氏故齊孫氏故毛詩故訓傳書則有大小夏侯解故前人惟故之尙如此﹝並眺以道集﹞

王吉爲昌邑王中尉王好遊獵吉上疏諫曰大王不好書術而樂逸遊馮式撙銜馳騁不止口倦乎叱吒手苦於箠轡身勞乎車輿朝則冒霧露晝則被塵埃夏則爲大暑之所暴炙冬則爲風寒之所偃薄數以耎脆之玉體犯勤勞之煩毒非所以全壽命之宗進仁義之隆也夫廣廈之下細旃之上明師居前勸誦在後上論唐虞之際下及殷周之盛考仁聖之風習治國之道欣欣然發憤忘食日新厥徳其樂豈徒銜橛之間哉﹝王吉傳﹞

韓魏公曰以之遇可以成功以之不遇可以免禍者其惟晦乎又曰人情微處須深體之若直用已以處所失多矣又曰君子操履湏當精微放過一事便爲小人所窺韓魏公因論君子小人之際皆當以誠待之但知其爲小人則淺與之接耳凡人至於小人欺已處不覺則已覺則必露其明以破之公獨不然明足以照小人之欺然每受之未嘗形於色也﹝以上並韓魏公語錄﹞

仁宗朝李都尉喜延士大夫盡聲色之樂一時館閣淸流無不往者韓魏公於其間最年少獨未嘗造焉李數召而公數以事辭人有彊之者公曰固欲往但未有名耳公處之不失和李莫能致怨同時諸公亦不以爲介也韓魏公在政府時極有難處置事嘗言天下事無有盡如意湏是隱忍不然不可一日處矣公言時同列二三公不相下語常至相擊待其气定每與平之以理使歸於是𨿽好勝者亦自然不爭也

韓魏公知歐陽永叔不以系辭爲孔子書又多不以文中子爲可取中書相會累年未嘗與之言及也

韓魏公在北門一屬官有小才公多委以事人謂公眞許之他日或問之公曰某人但任術所爲大不惇篤大中其獘

韓魏公爲陜西招討時尹師魯與夏英公不相能師魯於公處卽論英公事英公於公處亦論師魯公皆納之不形遂無事不然不靜矣

韓魏公云臨事若慮得是札定腳做更不移成敗則任他如此方可成務

韓魏公言王文正弟傲不可訓一日遇冬至祀家廟列百壺於堂前弟皆擊破之家人惶駭文正忽自外入見酒流滿路不可行默無一言但攝衣步入堂其後弟忽感悟而復爲善終亦不言﹝已上並魏公別錄﹞

韓魏公重修五代祖塋域記夫謹家諜﹝按諜牒古字通用﹞而心不忘於先塋者孝之大也惟墳墓祀祖之有托故以子孫不絕爲重琦自志於學每見祖先所爲文字與家世銘志則知寶而藏之有遺逸者嘗精意搜掇未始少懈時編歲緝寖以大備其所志先域之所在𨿽距今百有餘年必思博訪而得之卒能不先業推及先塋之八世得以歲時奉祀少慰庸嗣之志向若家牒不謹祖先文字不傳𨿽有孝於祖先之心欲究其宅兆而嚴祀之其可得乎﹝韓魏公文集﹞

古之學者必嚴其師師嚴然後道尊道尊然後篤敬篤敬然後能自守能自守然後果於用果於用然後不畏而不遷三代之衰學校廢至兩漢師道尙存故其學者各守其經以自用是以漢之政理文章與其當時之事後世莫及者其所從來深矣後世師法漸壞而今世無師學之尊嚴故自輕其道輕之則不能至不至則不能篤信信不篤則不知所守守不固則有所畏而物可移是故學者惟俯仰徇時以希祿利爲急至於忘本趨末流而不返夫以不信不固之心守不至之學𨿽欲果於自用莫知其所以用之之道又況有利祿之誘刑禍之懼以遷之哉﹝歐陽文忠集﹞

迂叟曰世之人不以耳視而目食者鮮矣聞者駭曰何謂也迂叟曰衣冠所以爲容觀也稱體斯美矣世人捨其所稱聞人所尙而慕之豈非以耳視者乎飲食之物所以爲味也適口斯善矣世人取果餌而刻鏤之朱綠之以爲盤案之玩豈非以目食者乎

司馬溫公答劉蒙書曰昔張伯松語陳孟公曰人各有性長短自裁子欲爲我亦不能吾而效子亦敗矣馬文淵戒兄子欲其效龍伯髙之周愼謙儉不欲其效杜季良憂人之憂樂人之樂也光愚無似何足以望萬一於古人然私心所慕者

伯松伯髙而不敢爲孟公季良之行也況幼時始能言則誦儒書習謹飭長而爲吏則讀律令守繩墨視地而後敢行頓足而後敢立足下一旦待以陳孟公杜季良之徒光能無駭乎﹝並司馬溫公文集﹞

人之愛其子者或多曰兒幼未有知爾俟其長而教之是猶養惡木之萌芽曰俟其合抱而伐之其用力顧不多哉又如開籠縱鳥而捕之解韁放馬而逐之曷若勿縱勿解之爲易也﹝司馬溫公家訓﹞

孝經曰不愛其親而愛他人者謂之悖徳不敬其親而敬他人者謂之悖禮夫爲人子而事親或虧𨿽有他善累百不能掩也可不愼乎

古之爲士者自十五入學至四十方仕中間自有二十五年學又無利可趨則所志可知須去趨善便自此成徳後之人自童稚間已有汲汲趨利之意何由得向徳樂文仲說鄒浩學士一事亦好嘗見人寫字不端正必須勸戒之或人問之曰每事端正則心自正矣

貴姓子弟於飲食玩好之物之類直是一生將身伏事不解如管城之陳醋瓶洛中之史畫匣是也更有甚事伯淳與君實嘗同觀史畫猶能題品耐煩伯淳問君實能如此與他畫否君實曰自家一个身猶不能自持更有甚工夫到此人於外物奉身者事事要好只有自家一个身與心卻不要好苟得外物好時卻不知道自家身與心卻已先不好了也﹝並程氏遺書﹞

蠱九二幹母之蠱不可貞傳曰子之於母當以柔巽輔道之使得於義不順而致敗蠱則子之罪也從容將順豈無道乎以婦人言之則陰柔可知若伸已剛陽之道遽然矯拂則傷恩所害大矣亦安能入乎在乎屈已下意巽順將承使之身正事治而已故曰不可貞謂不可貞固盡其剛直之道如是乃中道也旅初六旅瑣瑣斯其所取災傳曰六以陰柔在旅之時處於卑下是柔弱之人處旅困而在卑賤所存污下者也志卑之人旣處旅困鄙猥瑣細無所不至乃其所以致悔辱取災咎也世治則庠序之教行有法以率之不率教者有至於移屏不齒又禮義廉恥之風所漸陶父兄朋友之義所勸督故人莫不彊於進學及夫亂世上不復主其教則無以率之風俗雜亂浮偸父兄所教者趨利朋友所習者從時故人莫不肆情廢惰爲自棄之人﹝程氏經解﹞

嘉佑初正獻公會諸婿於東園時韓師朴王正國新登第皆惠穆婿也中休鄰園閒坐正國唱自作小詞甚多景純問師朴曰師朴莫亦有否師朴正色曰豈有此事正獻公書古人詩好衣不近節士體粱肉自怕腹中書兩句於子捨之屏風惠穆公赴人飲食之約未嘗後到曰使主人望望然而客不至吾不忍也﹝並呂氏家塾廣記﹞

凡作書啟先記彼人父祖名諱於几案

恩仇分明此四字非有道者之言也無好人此三字非有徳者之言也後生戒之

世之人以往來宴會書問爲徒費日力不若不講之爲愈是未知先王治人道之意人之所以異於禽獸者以其有禮樂相交接之道也故曰粲然有文以相接歡然有恩以相愛此其所以講信修睦而免於爭奪相殺之患者常消禍於未明也孟子曰出入相友守望相助疾病相扶持則百姓親睦言往來之不可以已也鄕飲酒曰吾觀於鄕而知王道之易易言宴會之不可以已也聘義曰相接以敬讓則不相侵陵言書問之不可以已也此三者所以消禍於未萌而使免於爭奪相接之患也

大要前輩作事多周詳後輩作事多闊略

字者朋友之稱也嘗見前輩先進不呼後進字後進固不敢呼先進字也气類不同者亦不相呼三四十年來先進始有字後進者又觀前輩凡父行父執受拜不跪﹝並酬酢事變﹞

劉器之待制云某初登科與二同年謁張觀參政三人同起身請教張曰某自守官以來常持四字曰勤謹和緩中間一後生應聲曰勤謹和旣聞命矣緩之一字某所未聞張正色作气曰何嘗教賢緩不及事且道世間甚事不因忙後錯了﹝童蒙訓﹞

問某有一病且如作一簡便湏安排言語寫教如法要人傳玩飯一客便要器皿飲饌如法教人感激推此每事皆然先生曰此誇心欲以勝人皆私也作簡請客如法是合做底只下面一句便是病根此病根因甚有只爲不合有已得人道好於我何加孟子謂宮室之美妻妾之奉所識窮乏者得我與皆是有个誇心又問更有一病稱好則溢美稱不好則溢惡此猶是好惡使然且如今日泥濘只是五寸湏說一尺有利害猶且得無利害湏要如此此病在甚處曰欲以意气加人亦是誇心有人做作說話張筋努脈皆爲有已

又問或曰我初學問事必不當人必笑然我未有所得湏直情言之若掩藏畏人笑徒自欺耳此言如何曰是也謂同坐諸子曰亦湏切記此語

謝子與伊川別一年往見之伊川曰相別又一年做得甚工夫謝曰也只是去个矜字曰何故曰子細點檢得來病痛盡在這里若按伏得這个罪過方有向進處伊川點頭因語在坐同志者曰此人爲學切問近思者也余問矜字罪過何故恁地大謝子曰今人做事只管要誇耀別人耳目渾不關自家受用事有底人食前方丈便向人前喫只疏食菜羹卻去房裏爲甚恁地﹝並上蔡謝氏語錄﹞

愚柔之質質之不美也以不美之質求變而美非百倍其功不足以致之今以鹵莽滅裂之學或作或輟以求變不美之質及不能變則曰天質不美非學所能變是果於自棄其爲不仁甚矣

愚者自是而不求自私者以天下非吾事懦者甘爲人下而不辭有是三者欲身之修未之有也﹝呂蕓閣中庸解﹞

劉道原之子羲仲本佳近亦變壞楊子云稱言心聲書心畫羲仲每有書來呼兒輩譯之數四有不能識者字小而闇弱亦其心術之不明類此某每於書畫之間可得其人之大半﹝劉元城語錄﹞

溫公曰凡觀書當先其文辧其音然後可以求其義

今喜以且爲言﹝案以且爲言者如姑且權且之類﹞是非可否不得所安自墮於小人之偸而愧夫君子之篤敬﹝並眺以道集﹞

人湏是一切世味淡薄方好不要有富貴相周恭叔才髙識明初年亦甚好後來只緣累重若把得定盡長進在昔聞明道先生一見呂微仲便曰宰相微仲湏做只是這漢俗謝上蔡云爲他有貴底相態便是俗處王介甫在政事堂只喫魚羹飯因薦兩人不行下殿便乞去云世間何處無魚羹飯爲緣它累輕便去住自在孟子謂堂髙數仞食前方丈侍妾數百人我得志不爲學者湏先除去此等常自激昂便不到得墜墮常愛諸葛孔明當漢末自言臣本布衣躬耕南陽苟全性命於亂世不求聞達於諸侯後來𨿽應劉先主之聘宰割山河三分天下身爲將相手握重兵亦何求不得何欲不遂卻與後主言成都有桑八百株田十五頃子弟衣食自有餘饒臣身在外別無調度不別治生以長尺寸若死之日不使廩有餘粟庫有餘財以負陛下及卒果如其言如此輩人眞可謂大丈夫矣

楊訓同黎才翁侍坐胡文定先生目黎曰爲士人當只知窮經問學不湏及他事如賢前所言誰又詈罵自家誰又道甚言語如此是自家身心都不用理會只了得與人閒爭也孟子曰自反而仁矣自反而有禮矣此物奚宜至哉萬一自家都是亦只得如此待人況罵詈長官親聞乃坐若聽人傳言是來讒賊之口更有何窮已楊訓問胡文定先生避寇諸事如意否先生曰不惟避寇應人切不得望要事事足意得常有些不足處便好人家才事事足意便恰有不好事出

陶淵明爲彭澤令不以家累自隨送一力給其子書曰汝旦夕之費自給爲難今遣此力助汝薪水之勞此亦人子也可善遇之

問人能充無受爾汝之實無所往而不爲義爾汝者是相爾汝之小恩愛否曰湏是壁立萬仞一介不以取諸人方能如此孟子自有此气象故說出此等話如我以吾仁我以吾義我所不爲皆古之制一聞可使寡人得見之語便更不見大凡事不可放過便受爾汝﹝並胡氏傳家錄﹞眺以道篤於親戚故舊及有牽聯之親一日之雅皆委曲惇敍後生從而化者甚眾以道盛文肅家外甥洪炎玉父祖母文城君亦盛氏甥以道於玉父爲尊行一日同會京師玉父未及見以道邂逅僧寺中玉父謂以道曰公丈人行也前此未得一見以道遽折之曰某自是公表叔何丈人行之有玉父再三謝之曰是表叔是表叔但某未曾敢敍致爾以此知遊學之士湏經中原先達鉗椎方能有成也﹝呂氏師友雜誌﹞

國語公父文伯之母告季康子君子能勞後世有繼又謂其子聖王之處民也擇瘠土而處之勞其民而用之故長王天下又曰民勞則思思則善心生逸則淫淫則忘善忘善則惡心生沃土之民不材淫也瘠土之民莫不向義勞也左傳亦言人生在勤勤則不匱以此知勤勞者立身爲善之本不勤不勞萬事不舉今夫細民能勤勞者必無凍餒之患𨿽不親人人亦親之常懶惰者必有饑寒之憂𨿽欲親人人亦不用也公父文伯之母與左傳所記皆故家遺俗相傳之語其必自聖人出也然則後生處身居業其可不以勤勞爲先而懶惰自棄其身哉古人自奉簡約類非後人所能及如飲食髙下固自有制度諸侯無故不殺牛大夫無故不殺羊士無故不殺犬豕此猶是極盛制度也大抵古人得食肉者至少如食肉之祿冰皆與焉肉食者謀之肉食無墨此言貴者方得肉食也莊子九方歅相子綦之子刖而鬻之於齊適當渠公之街然身食肉而終相班超者虎頭燕頷食肉相也以此知古人以食爲貴食肉爲難得比之後人簡約甚矣

春秋以後先王之澤漸遠然善言相傳猶有存者學者得其言猶可詳思而致力也如伍子胥爲人剛戾忍詬能成大事趙襄子言君所以能置無卹爲能忍詬也如忍詬之道微此數人言之後人不知也莊子稱伊尹彊力忍垢亦是道也後世人自處旣不厚而輕用其身皆不知忍詬之道也

前輩嘗教少年毋輕議人毋輕說事惟退而自修可也學記曰幼者聽而弗問皆使人自修不敢輕發養成徳器也鄢陵之戰範丐趨進曰塞井夷竈陳於軍中而疏行首晉楚惟天所授何患焉文子執戈逐之曰國之存亡天也童子何知焉鄭侵蔡有功鄭人皆喜惟子產不順曰小國無文徳而有武功禍莫大焉楚人來討能勿從乎從之晉師必至晉楚伐鄭自今鄭國不四五年弗得寧矣子國怒之曰爾何知國有大命而有正卿童子言之將爲戮矣範宣子子產之言皆切論也而文子子國深抑之如此者正恐後生輕發未成徳器而先招禍敗卒無以立也故此兩人後來所立如此之遠良由老成教之有素中有所主也

紹聖初滎陽公罷經筵捨於京城外華嚴寺俟命者月餘陳無已師道眺伯禹載之唐季實之問皆就華嚴見公亦爲公畱月餘執事左右如親子弟晨夕皆省揖於寢門之外後人能如此尊事前輩者蓋少矣

伊川先生甚愛表記中說君子莊敬曰彊安肆日偸蓋常人之情放肆則日就曠蕩自檢束則日就規矩﹝並舍人雜錄﹞

有人問祁寬曰尹和靖先生尋常說今日政事向背當如何寬曰不曾說渠曰賢曾問否寬曰不曾問曰何故不問寬曰先生教人思不出其位不在其位不謀其政安敢問也渠云孔孟何故說寬曰孔孟亦不曾說渠引孔孟之言寬曰此孔孟在其位爲司寇齊卿時說底至於答一時君臣問政皆時君大臣問政不得不告也觀孔孟說底危行言孫及不謀其政气象方其閒處必不說也曰如此則先生之學焉用寬曰吾每教人必以君臣父子夫婦兄弟朋友之道必欲君君臣臣父父子子則其論政亦大矣奚必指時事而言書云孝乎惟孝友於兄弟是也一日舉示先生先生曰甚善甚善﹝祁居之尹和靖語錄﹞

古之號爲賢士大夫者必謹乎禮必重乎義必從其厚必本其誠者也嗟今之世則異夫是取其便俗於禮不暇謹志急乎利於義不知重澆薄相師於厚不復從貌諛爲敬於誠不必本禮也者貴有別也親戚講拜之禮所以明尊卑長幼之異豈惟親戚凡居父祖之執亦當受子孫致敬今旣論親矣至於致敬則類多交拜尊卑長幼甚矣其無別吉凶禮制人倫所甚重也不宜廢紊今期功至親或以在遠而哀遂不舉或因小隙而不通慰問或乘親喪而殺禮納室或居夫服而暗受聘定憂制在身𨿽拘法弗仕而不妨公肆宴樂婦女衣裝當其無戚或去華彩迨夫居憂翻忌純素吉凶之禮又如是而廢紊若乃偏親在上子孫或私分產業而弗念奉養有闕尊長病未及絕肉未及寒卑幼有發篋盜匿而弗暇銜哀茹苦骨肉弗睦則絕不往來騰謗揚惡而不少隱及其歡和則尊卑無間必褻狎喧嘩而不相避家至丰裕視親戚孤貧而鮮肯賑卹財𨿽吝嗇施緇黃則甚所甘心自山水之說熾子孫多稽畱襄奉廣營宅兆而專希已福自科舉之法壞舉子苟幸中選匿服冒戶而弗顧典憲婚姻之家嫌隙已成則逐婦奪女論勢而弗論義交承之間前政不肯遺後政之利後政或多毀前政之短相忌而不相睦學者自非欲得時文速化之術則莫肯從師不知古人從師本以傳授博約爲事師者自非得其厚資則弗肯售其時文速化之術不知古人爲師本只以教育成才爲樂公舉之法久成私恩或徇權要囑托或喜阿諛巧佞或迫親故於懇或與他人互易其最下者乃受賂遺而不恥而覓舉之士或修文贄爲勤或借勢力爲援或諷士民稱述行績以取信於上或恃親舊稔熟而深切責望其最甚者操持長短而爲脇取之計紛紛干求靡所不至其有專修職業而待知已必擇所知而自薦者鮮矣附炎之態則迎意曲合冀蒙親悅迨勢去無望則罷蹤絕迹視猶路人若乃介潔剛方人惡其不入眾以禮自持人笑其徒自苦志大慮遠者例目爲狂妄安分守義者悉指謂無能徇人情而多可乃得賢者之稱假公帑以妄施必有美政之譽官職以本實之稱爲簡慢而例從過呼書尺以諂諛不情爲恭敬而紛紜多幅親戚往來通問未免頌徳之言交遊品位微差不復相稱以字以丈相呼輩行莫辧以臺相謂貴賤無殊口誦詩書者或行同於市井談論公正者或密趨於偏曲毀譽他人者多徇愛憎而不必有實過尢在身必加文飾而誰肯服理其遊學肄業者不思勉已而常冀異恩其居官任事者績考未立而已希賞典躁進者以交結爲必致之資貪墨者恃行賂爲救解之術富貴遂意則無復存功業之心官年逾格則鮮肯循告老之制見利必圖其所以得臨難必規其所以避父訓其子兄勉其弟交遊之議論同僚之聚話罔不在玆苟可進身益家弗卹害人蠹國士風之虧禮違義從薄尙僞者如此何以責小民之趨正哉宜乎欺詐攘竊放僻邪侈冒犯法令爭訟繁多而莫能禁止也吾每覽簡牘所記夷考先賢言行無非禮義爲歸及觀前輩書尺率皆語簡意盡於交朋則忠告無諂於卑幼則訓誨必嚴其輕重髙下必務得體其惇篤情實自然可慕後進晚生目熟世俗之事耳熟世俗之談恬安所爲未嘗疑怪則是陷溺其心然也夫入時愈深則失正愈遠聞吾說者亦可以自警也﹝何徳將嘆習﹞立身以力學爲先力學以讀書爲本今取六經及論語孟子孝經以字計之毛詩三萬九千二百二十四字尙書二萬五千七百字周禮四萬五千八百六字禮記九萬九千二十字周易二萬四千二百七字春秋左氏傳一十九萬六千八百四十五字論語一萬一千七百字孟子三萬四千六百八十五字孝經一千九百三字大小九經合四十八萬四千九十五字且以中才爲率若日誦三百字不過四年半可畢或以天資稍鈍減中才之半日誦一百五十字亦止九年可畢苟能熟讀而溫習之使入耳著心久不忘失全在日積之功耳裏諺曰積絲成寸積寸成尺寸尺不已遂成丈匹此語𨿽小可心諭大後生勉之﹝鄭氏勤學﹞

龜山楊先生見予作許少伊哀詞云文字間甚能形容少伊但全篇大體似平交哀詞前輩於前後輩之際甚嚴又云有美一人兮丰下而多髯此語固可見其儀形然黃魯直詩玉堂若要眞學士湏用儋州禿鬢翁此近乎不敬不可學也聞之使人心服﹝陳齊之雜錄﹞

凡爲學之道必先至誠不誠未有能至焉者也何以見其誠居處齊莊志意凝定不妄言不苟笑開卷伏讀必起恭敬如對聖賢掩卷沈思必根義理以閒邪僻行之悠久習與性成便有聖賢前輩气象

凡勤學湏是出於本心不待父母先生督責造次不忘寢食在念然後見功苟有人則作無人則輟此之謂爲父母先生勤學非爲已修終無所得

凡讀書必務精熟若或記性遲鈍則多誦徧數自然精熟記得堅固若是徧數不多隻務彊記今日成誦來日便忘其與不曾誦讀何異

凡見人有一行之善則當學之勿以其同時同處貴耳賤目焉﹝並髙登彥先修學門庭﹞

少儀外傳卷下

吾黨訓子弟當先趨向如義利之間內外之分不可不辧夫不使先求在我者而遽使之求在外者豈賢父兄所以養子弟者哉﹝陸子壽書﹞

持身以淸潔處心以公平勿使婦人預外事擇師教子學未成勿使應科舉處庠序衣服器用皆出中制稱家有無濟卹孤貧謹慶弔之禮無蓄異物珍寶美妾少僕接賓客以和睦待奴婢以寬恕﹝治家十事﹞

楚人有善相人所言無遺策聞於國莊王見而問之對曰臣非能相人能觀人之交也布衣也其交皆孝悌篤謹畏令如此者其家必日益身必日安此所謂吉人也官事君者也其交皆誠信而好善如此者事君日益官職日進此所謂吉人也臣非能相人能觀人之交也﹝新序﹞父母正則子孫孝慈是以孔子家兒不知罵曾子家兒不知怒所以然者生而善教也﹝說苑﹞

丙吉子顯甘露中有罪削爵爲關內侯始顯少爲諸曹嘗從祠髙廟至夕牲日乃使出取齊衣丞相吉大怒謂其夫人曰宗廟至重而顯不敬愼亡吾爵者必顯也夫人爲言然後乃已﹝前漢書﹞

茅容字季偉陳畱人也年四十餘耕於野時與等輩避雨樹下眾皆夷倨相對容獨危坐愈恭郭林宗行見之而奇其異遂與共言因請寓宿旦日容殺雞爲饌林宗謂爲已設旣而以供其母自以艸蔬與客同飯林宗起拜之曰卿賢乎哉因勸令學卒以成徳﹝後漢書﹞

靑州人隱蕃逃奔入吳朱據郝普數稱蕃有王佐之才車馬雲集賓客盈堂潘浚子翥亦與蕃周旋饋餉之浚聞大怒疏責翥曰吾受國厚恩志報以命爾輩在都當念恭順親賢慕善何故與降虜交以糧餉之在遠聞此心震面熱惆悵累旬疏到急就往使受杖一百促責所餉當時人咸怪之頃之蕃謀作亂於吳事覺亡走捕得伏誅吳主切責郝普普惶懼自殺朱據禁止歷時乃解卞蘭苦酒消渴時魏明帝信巫女用水方使人持水賜蘭蘭不肯飲詔問其意蘭言治病自當以方藥何信於此帝爲變色而蘭終不服﹝並三國誌﹞

桓常侍聞人道深公者輒曰此公旣有宿名加先達知稱又與先人至交不宜談﹝桓常侍桓彜也深公是僧法深也○案世說作不宜說之﹞王長豫爲人謹順事親盡色養之孝丞相還臺及行未嘗不送至車後常與曹夫人摒擋箱篋長豫亡後丞相還臺登車後哭至臺門曹夫人作簏封而不忍開

劉眞長王仲祖共行日旰未食有相識小人貽其餐肴案甚盛眞長辭焉仲祖曰聊以充虛何苦辭眞長曰小人都不可與作緣

孫興公作庾公誄文旣成示庾道恩庾見慨然送還之曰先君與君自不至於此﹝綽集載誄文曰咨予與公風流同歸擬量托情視公猶師君子之交相與無私虛中納是吐誠誨非𨿽實不敏敬佩弦韋永戢話言口誦心悲﹞

褚大傅南下孫長樂於船中視之言次及劉眞長死孫流涕因諷詠曰人之云亡邦國殄瘁褚大怒曰眞長平生何嘗相比數而卿今日作此面向人﹝並世說﹞

梁賀琛奏今天下守宰所以貪殘良由風俗侈靡使之然也今之燕喜相競誇豪積果如邱陵﹝案賀琛傳作積果如山嶽﹞列肴同綺繡露臺之產不周一燕之資而賓主之間裁取滿腹未及下堂已同臭腐爲吏牧民者致貲巨億罷歸之日不支數年率皆盡於燕飲之物歌舞之具所費事等邱山爲歡止在俄頃乃更追恨向所取之少如虎傅翼增其搏噬一何悖哉﹝梁書○案梁書原本誤作南史南史琛傳無此文今攺正又此條之末原本有失失節之嗟亦民所自患正恥不能及羣故勉彊而爲之二十二字其語𨿽亦見於琛傳而與此條文不相屬蓋此條本節錄琛奏非其原文抄錄之時偶削除不盡誤及旁文耳今亦刪去﹞

魏左將軍李栗性簡慢常對道武舒放不肅咳唾任情道武積其宿過遂誅之﹝北史﹞

顧愷之嘗執命有定分非智力所移惟應恭已守道信天任運而闇者不達妄意徼幸徒虧雅道無關得喪乃以其意命弟子願作定命論﹝南史﹞

齊文宣帝怒臨漳令嵇舍人李文師以賜臣下爲奴中書侍郎鄭頣私謂祠部尙書王昕曰自古無朝士爲奴者昕曰箕子爲之奴頣以白帝曰王元景比陛下於紂帝銜之帝與朝臣酣飲昕稱疾不至帝遣騎執之昕方搖膝吟詠遂斬於前殿

畢義云作書與髙元海論敍時事元海入宮不覺遺之給事中李孝貞得而奏之帝由是疏元海和士開復譖元海帝以馬鞭箠元海六十出爲兗州刺史﹝並北史﹞

鄭餘慶不事華潔後進趨其門者多垢衣敗服以望其知而武儒衡謁見未嘗輒易所好但與之正言直論餘慶因亦重之

敬宗時裴度自興元入覲旣至而朝士持兩端者日擁度門一日度畱客命酒劉棲楚矯求度之歡曲躬附裴耳而語崔咸嫉其矯舉爵罰度曰丞相不當許所由官囁耳語度笑而飲之棲楚不自安趨出坐客皆壯之

王仲舒韋成季呂洞輩爲郎官朋黨輝赫日會聚歌酒慕李藩名彊致同會藩不得已一至仲舒輩好爲訛語俳戲後召藩堅不去曰吾與仲舒輩終日不曉所與言何也後果敗﹝並舊唐書﹞

笞怒廢於家則豎子之過立見刑罰不中則民無所措手足治家之寬猛亦猶國焉梁孝元世有中書舍人治家失度而過嚴刻妻妾遂共貨剌客伺醉而殺之也世間名士但務寬仁至於飲食餉饋童僕減損施惠然諾妻子節量狎侮賓客侵耗鄕黨此亦爲家之巨蠹矣齊吏部侍郎房文烈未嘗嗔怒經霖雨絕糧遣婢糴米因爾逃竄三四許日方復擒之房徐曰舉家無食汝何處來竟無捶撻嘗寄人宅奴婢徹屋爲薪略盡聞之顰蹙卒無一言

昔劉文饒不忍罵奴爲畜產今世愚人遂以相戲或有指名爲豚犢者有識傍觀猶欲掩耳況當之者邪

自古文人多陷輕薄原其所積文章之體標舉興會發引性靈使人矜伐今世文士此患彌切一事偶當一句淸巧神厲九霄志淩千載不覺更有傍人加以砂礫所傷慘於矛戟諷刺之禍速乎風霆深宜防慮以保元吉學問有利鈍文章有巧拙鈍學累功不妨精熟拙文研思終歸蚩鄙但成學士自足爲人必乏天才勿彊操筆吾見世人至無才思自謂淸華流布醜拙亦已眾矣

治點子弟文章以爲聲價大獘事也一則不可常繼終露其情二則學者有憑益不精勵

吾家巫覡禱請絕於言議符書章醮亦無祈焉汝曹所見也勿爲妖妄之費

眞艸書迹江南承晉宋余俗相與事之然此藝不須過精夫巧者勞而智者憂常爲人所役使更覺爲累韋仲將遺戒深有以也王逸少風流才士蕭散名人舉世惟知其書翻以能自蔽也蕭子云每嘆曰吾編齊書自謂可觀惟以筆迹得名亦異事也王褒地冑淸華才學優敏後𨿽入關亦被禮遇猶以書工崎嶇碑碣之間辛苦筆硯之役嘗悔恨曰假使吾不知書可不至今日邪以此觀之愼勿以書自命

治家可儉而不可吝也儉者省約爲禮之謂也吝者窮急不卹之謂也

生民之本要當稼穡而食桑麻以衣蔬果之蓄園場之所產雞豚之膳塒圈之所生爰及棟宇器械樵蘇脂燭莫非種植之物也至能守其業者閉門而爲生之具已足但家無鹽井耳今北土風俗率能躬儉節用以贍衣食江南奢侈多不逮焉

門不停賓古所貴也失教之家閽寺無禮或以主君寢食嗔怒拒客未通江南深以爲恥黃門郎裴之禮好待賓客或有此輩對賓杖之其門生僮僕接於他人折旋俯仰辭色應對莫不肅敬與主無別也

江南朝士因晉中興而渡江本爲羈旅至今八九世未有力田悉資俸祿而食耳假令有者皆信僮僕爲之未嘗目觀起一垡土耘一株苗不知幾月當下幾月當收安識世間余務乎故治官則不了營家則不辦皆優閒之過也

君子當守道崇徳蓄價待時爵祿不登信由天命須求趨競不顧羞慚比較才能斟量功伐厲色揚聲東怨西怒或有劫持宰相瑕疵覬獲酬謝或有諠聒時人視聽求見發遣以此得官謂爲才力何異盜食致飽竊衣取溫哉世見躁競得官者便謂弗索何獲不知時運之來不求亦至矣見靜退未遇者便謂弗爲胡成不知風雲不興徒求無益也凡不求而得者焉可勝算乎﹝並顏氏家訓﹞

張霸卒遺敕諸子曰人生一世但當畏敬於人若不善加已直爲受之﹝後漢書﹞

正獻公平日未嘗較曲直聞謗未嘗辯也少時書於座右曰不善加已直爲受之蓋其初自懲艾也如此﹝童蒙訓﹞嚴彭祖遷太子太傅廉直不事權貴或說曰天時不勝人事君以不修小禮曲意亡貴人左右之助經誼𨿽髙不至宰相願少自勉彊彭祖曰凡通經術固當修行先王之道何可委曲而從俗苟求富貴乎彭祖竟以太傅官終﹝漢書儒林傳﹞

範子夷說仲尼聖人也才作陪臣顏子大賢也簞食瓢飲後之人不及孔顏者遠矣而常嘆仕宦不達何愚之甚若能以自已官爵比之孔顏僥幸甚矣舍人雜說

當官之法惟有三事曰淸曰愼曰勤知此三者則知所以持身矣知此三者可以保祿位可以遠恥辱可以得上之知可以得下之援然世之仕者臨財當事不能自克常自以爲不必敗持不必敗之意則無所不爲矣然事常至於敗而不能自保故設心處事戒之在初不可不察借使役用權智百端補治幸而得免所損已多不若初不爲之爲愈也司馬子微坐忘論云與其巧持於末孰若拙戒於初此天下之要言也當官處事之大法用力簡而見功多無如此言者人能思之豈復有悔吝耶

事君如事親事官長如事兄與同僚如與家人待羣吏如待奴僕愛百姓如愛妻子處官事如處家事然後爲能盡吾之心如有毫末不至皆吾心有所未盡也故事親孝故忠可移於君事兄弟故順可移於長居家理故治可移於官豈有二理哉範侍郎育作庫務官隨時箱籠只置廳事上以防疑謗凡若此類皆守官所宜詳知也當官者勿辭迂謹而深避嫌疑以至誠待人而深避文法如此則可以免

當官者凡異色人皆不宜與之相接巫祝尼媼之類尢宜疏絕要當以淸心省事爲本

當官者先以暴怒爲戒事有不可當詳處必無不中若先暴怒只能自害豈能害人前輩嘗言凡事只怕待待者詳處之謂也蓋詳處之則思慮自出人不能中傷也當官處事務要著實如塗擦文書追攺日月重易押字萬一敗露得罪反重亦非所以養誠心事君不欺之道也百種姦僞不如一實反復變詐不如愼始防人疑眾不如自愼智數周密不如省事不易之道也

當官旣自廉潔又須關防小人如文字歷引之類皆須明白以防中傷不可不致愼不可不詳知也﹝已上並童蒙訓﹞

爲政要得厲威嚴使事事齊整甚易但失於不覺便不是古人作處孔子言居上不寬吾何以觀之哉又曰寬則得眾若使寬非常道聖人不只如此說了今人只要事事如意故覺見寬政悶人不知權柄在手不是使性气處何嘗見百姓不畏官但見官人多虐百姓耳然寬亦須有制始得若百事不管惟務寬大則胥吏舞文弄法不成官府須要權常在已操縱予奪揔不由人盡寬不妨﹝龜山語錄﹞

萬事眞實有命人力計較不得吾平生未嘗幹人在書局亦不謁執政或勸之吾對曰他安能陶鑄我自有命在若信不及風吹艸動便生恐懼憂喜枉做卻閒工夫枉用卻閒心力信得命及便養得气不折挫﹝上蔡謝氏語錄﹞

滎陽公在維揚時東萊公爲曹官所居廨捨無几案以竹縛架上置書冊器皿之屬悉不能具處之甚安其簡儉如此﹝呂氏雜記﹞

蘇丞相子容知毫州有豪民婦被罪當杖以病未科每旬檢校未愈鄧元孚爲譙縣簿謂其子曰尊公髙明平昔以政事稱今豈可爲一豪婦人所紿公爲賢子不可不白但諭醫者如法檢校彼自不誣矣其子白之公曰萬事付公議何容心焉若言語輕重則人有觀望或有可悔旣此婦死元孚大慚服曰某輩狹小豈可測公之用心也﹝蘇氏談訓﹞

後生少年乍到官守多爲猾吏所餌不自省察所得毫末而一任之間不復敢舉動大抵作官嗜利所得甚少而吏人所盜不貲矣以此被重譴良可惜也﹝舍人雜錄﹞

徐仲車先生爲楚州教授嘗言事各有所主不得相侵某借書必白經諭有急故畱門必白直學不敢自專也徐仲車先生嘗言人之同官不可不和和則事無乖逆而下不能爲姦必欲和莫若分過而不掠美﹝並徐仲車語錄﹞

呂文穆不喜記人過初參知政事入朝堂有朝士於簾內指之曰是小子亦參政耶文穆佯爲不聞而過之其同列怒令詰其官位姓名文穆遽止之罷朝同列猶不能平悔不窮問文穆曰若一知其姓名則終不能復忘固不如毋知也且不問之何損時皆服其量﹝涑水記聞﹞

範子夷嘗言其家家學不卑小官居一官便盡心治一官之事只此便是學聖人也若以爲州縣之職徒勞人耳非所以學聖人也﹝程氏遺書﹞

李公擇尙書家嘗置聲妓孫中丞莘老不以爲然滎陽公曰此莫是小節否孫中丞曰此一節亦不小

崇寧初衣服皆尙窄袖狹緣有不如是者皆取怒於時故當時章疏有言褒衣博帶尙存元佑之風矮帽幅巾猶襲姦臣之體蓋東坡喜戴矮帽當時謂之東坡帽黃魯直喜戴幅巾故言襲姦臣之體也韓子蒼大觀間嘗贈予外弟蔡伯世詩云禿巾小帽紛紛是眼明見此褒衣士禿巾小帽皆當時浮薄子所尙關正叔旣被召衣服不攺舊或問之曰正叔若登對衣服當如何正叔曰衣帛帛見衣褐褐見﹝並舍人雜記﹞

孔穎達疏曰讒言之起由數問小事於小人﹝孔穎達詩正義﹞問荊公勿使上知之語信乎曰須看他當時因甚事說此話且如作此事當如何更須詳審未要令上知之又如說一事未甚切當更須如何商量體察今且勿令上知若此類不成是欺君也凡事未見始末更切子細反復推究方可﹝程氏遺書﹞

範子夷說其祖作外任官時與京中人書言居京愼勿竊論曲直不同任言官時取小名受大禍因言吾徒相見正當論行已立身之事耳﹝舍人雜說﹞

齊之季世多以財貨托附外家諠動女謁拜守宰者印組光華車騎輝赫榮兼九族取貴一時而爲執政所患隨而伺察旣以利得必以利殆縱得免死莫不破家然後噬臍亦復何及﹝顏氏家訓﹞

夫門地髙者一事墜先訓則異他人𨿽生可以苟爵位死不可見祖先地下門髙則自驕族盛則人窺嫉實藝懿行人未必信纖瑕微累十手爭指矣所以修巳不得不至爲學不得不堅夫士君子生於世巳無能而望於他人用巳無善而望他人愛猶農夫鹵莽種之而怨天澤不潤𨿽欲弗餒可乎予幼嘗聞先僕射言立已以孝弟爲基恭默爲本畏法爲務勤儉爲法肥家以忍順保交以簡恭廣記如不及求名如儻來蒞官則潔巳省事而後可以言家法家法備然後可以言養人直不近禍廉不沽名憂與禍不偕潔與富不並董生有云弔者在門賀者在閭言憂則恐懼恐懼則福至又曰賀者在門弔者在閭言受福則驕奢驕奢則禍至故世族久近與命位丰約不假問蓍龜星數在處心行事而巳昭國裏崔山南管子孫之盛仕族罕比山南曾祖母長孫夫人年髙無齒祖母唐夫人事姑孝每旦櫛縰笄拜階下升堂乳姑長孫不粒食者數年一日病言無以報吾婦冀子孫皆得如婦孝然則崔之門安得不大乎東都仁和裏裴尙書寬子孫眾盛實爲名閥天后時宰相魏元同選尙書之先爲婿未成婚而魏陷羅織獄家徙嶺表及北還女已逾笄其家議無以爲衣食資願下發爲尼有一尼自外至曰汝福厚丰必有令匹子孫將徧天下宜北歸家人遂不敢議及荊門則裴賫裝以迎矣今勢利之徒捨信誓如反掌則裴之蕃衍乃天之報施也予舊府髙公先君兄弟三人俱居淸列非速客不二羹胾夕食齕卜瓠而已皆保重於世永寧王相國涯居位竇氏女歸請曰玉工貨直七十萬錢王曰七十萬錢豈於汝惜但直若此乃妖物也禍必隨之女不復敢言後爲馮球外郎妻首飾王聞之曰外郎有七十萬錢其可久乎馮爲賈相國餗門人賈有奴頗橫馮愛賈召奴責之奴泣謝未幾馮晨謁賈賈未出有二靑衣賫銀罌出曰公恐君寒奉地黃酒三杯馮悅盡舉之俄病渴且噎因暴卒賈爲嘆息出涕卒不知其由明年王賈皆遇禍噫王以珍玩爲物之妖信知言矣而不知恩權隆赫之妖甚於物耶馮以卑位貪貨不能正其家忠於所事不能保其身不足言矣賈之奴害客於墻廡間而不知欲始終富貴其得乎舒相國元輿與李繁有隙爲禦史鞫譙獄窮致繁罪後舒亦及禍今世人盛言宿業報應曾不思視履考祥事歟夫名門右族莫不由祖考忠孝勤儉以成立之莫不由子孫頑率奢傲以覆墜之成立之難如升天覆墜之易如燎毛予家本以學識禮法稱於士林比見諸家於吉凶禮制有疑者多取正焉喪亂以來門祚衰落基業之重屬於後生夫行道之人徳行文學爲根株正直剛毅爲柯葉有根無葉或可俟時有葉無根膏雨所不能活也至於孝慈友悌忠信篤行乃食之酰醬可一日無哉﹝柳氏家訓﹞

見與董生論周易九六義取老而變以爲畢中和承一行僧得此說異孔穎達疏而以爲新奇彼畢子董子何膚末於學而遽云云也都不知一行僧承韓氏孔氏而果以爲新奇不亦可笑矣哉何畢子董子之不視其書而妄以口承之也君子之學將有以異也必先究窮其書究窮而不得焉乃可以立而正也今二子尙未能讀韓氏注孔氏正義是見其道聽途說者又何能知所謂易者哉﹝柳文與劉禹鍚書﹞

唐僕射柳仲郢鎭郪城有婢失意於成都鬻之刺史蓋巨源﹝案蓋巨源原本作藍巨源今考北夢瑣言及李昉太平廣記所引均作蓋巨源今攺正﹞西川大校累典大郡居苦竹溪女儈以婢導於巨源備賞技巧他日巨源窺牕柳婢侍左通衢有鬻綾羅者召俾就宅蓋於束縑內選擇邊幅舒捲揲之第其厚薄酬酢可否柳婢失聲而僕似中風命扶之而去都無言促令輿還女儈家翌日而瘳詰其所苦靑衣曰𨿽賤人曾爲柳家細婢死矣安能事賣綾絹牙郎乎蜀都聞之皆嗟嘆淸族之家率由禮則﹝出北夢瑣言﹞

孔戡於爲義若嗜欲勇不顧前後於利與祿則畏避退處如怯夫然﹝韓文﹞

有貨玉帶者王文正弟以呈文正文正曰如何弟曰甚佳公命系之曰還見佳否弟曰系之安得自見文正曰自負重而使觀者稱好無乃勞乎我腰間不稱此物亟還之故平生所服止於賜帶

王文正公每見家人服飾似過卽瞑目曰吾門素風一至於此亟令減損故家人或有一衣稍華必於閨內易之不敢令公見焉﹝並名臣遺事﹞

範文正公與朱氏侄書曰汝守官處事小心不得欺與同官和睦盡禮有事只與同官議莫與公人商量莫縱鄕親來部下興販自家且一向淸心做官莫營私利汝看老叔自來如何還曾營私否自家好家門各爲好事以光祖宗﹝範文正公文﹞

鄧州花蠟燭名著天下𨿽京師不能造相傳云是寇萊公燭法公嘗知鄧州而自少年富貴不點油燈尢好夜宴劇飲𨿽寢室亦然燭達旦每罷官去後人至官舍見廁混間燭淚在地往往成堆杜祁公衍爲人淸儉在官未嘗然官燭油燈一炷熒然欲滅與客相對淸談而已二公皆爲名臣而奢儉不同如此然祁公壽考終吉萊公晚有南遷之禍遂歿不反𨿽其不幸亦可以爲戒也﹝歸田錄﹞

梁昭明太子葬其母丁貴嬪遣人求墓地之吉者或賂官者兪三副求賣地云若得錢三百萬以百萬與之三副密啟上言太子所得地不如今地於上爲吉上年老多忌卽命市之葬畢有道士云此地不利長子若厭之或可申延乃爲蠟鵝及諸物埋於墓側長子位宮監鮑邈之魏雅初皆有寵於太子邈之晚見疏於雅乃密啟上云雅爲太子厭禱上遣檢掘果得鵝物大驚將窮其事徐勉固諫而止但誅道士由是太子終身慚憤不能自明及卒上徵其長子南徐州刺史華容公歡至建康欲立以爲嗣銜其前事猶豫久之卒不立庚寅遣還鎭司馬光曰君子之於正道不可少頃離也不可跬步失也以昭明太子之仁孝武帝之慈愛一染嫌疑之迹身以憂死罪及後昆求吉得凶不可湔滌可不戒哉是以詭誕之士奇邪之術君子遠之

朱全忠嘗與僚佐及遊客坐於大柳之下全忠獨言曰此木宜爲車轂眾莫應有遊客數人起應曰宜爲車轂全忠勃然厲聲曰書生輩好順口玩人皆此類也車轂須用夾楡柳木豈可爲之顧左右曰尙何待左右數十人捽言宜爲車轂者悉撲殺之﹝並通鑑﹞

夫人爪牙之利不及虎豹膂力之彊不及熊羆奔走之疾不及麋鹿飛颺之髙不及燕雀苟非羣聚以禦外患則久爲異類食矣是故聖人教人以禮使知父子之親人知愛其父則知愛其兄弟矣知愛其祖則知愛其宗族矣如枝葉之附於根幹手足之系於身首不可離也豈徒使其粲然條理以爲榮觀哉實欲使相爲依庇以捍外患也

聖人知一族不足以獨立也故又爲之甥舅婚媾姻婭以輔之猶懼其未也故又慈養百姓以衛之故愛親者所以愛其身也愛民者所以愛其親也如是則其身安如泰山壽如箕翼他人安得而侮之哉故自古聖賢未有不先親九族然後能施及他人者彼愚者則不然棄其九族遠其兄弟欲以專利其身殊不知身旣孤人斯戕之矣於利何有哉故世之人欲愛其身而棄其宗烏在其能愛身也孔子曰均無貧和無寡安無傾善爲家者盡其所有而均之𨿽糲食不飽獘衣不完人無怨矣夫怨之所生生於自私及有所厚薄也漢世諺曰一尺布尙可縫一斗粟尙可舂言尺布可縫而共衣斗粟可舂而共食譏文帝以天下之富不能容其也

今之爲後世謀者不過廣營生計以遺之田疇連阡陌邸肆跨坊曲粟麥盈囷倉金帛充篋笥慊慊然求之猶未足施施然自以爲子子孫孫累世用之莫能盡也然不知以義方訓其子以禮法齊其家自於十數年中勤身苦體以聚之而子孫以歲時之間奢靡遊蕩以散之反笑其祖考之愚不知自娛又怨其吝嗇無恩於我而厲之也始則欺紿攘竊以充其欲不足則立約舉債於人以俟其死而償之觀其意惟患其祖考之壽也甚者至於有疾不療陰行酖毒亦有之矣然則向之所以利後世者適足以長子孫之惡而爲身禍也頃嘗有士大夫其先亦國朝名臣也家甚富而尢吝嗇斗升之粟尺寸之帛必身自出納鎖而封之晝則佩鑰於身夜則置鑰於枕下病甚困絕不知其子孫竊其鑰開藏室發篋笥取其資財其人復蘇卽捫枕下求鑰不得憤怒遂卒其子孫不哭相與爭匿其財遂致鬥訟其處女亦蒙首執牒自訴於府以爭嫁資爲鄕黨笑蓋由子孫自幼及長惟知有利不知有義故也夫生生之資固人所不可無然勿求多餘多餘希不爲累矣使其子孫果賢邪豈疏糲布褐不能自營死於道路乎若其不賢邪𨿽積金滿室又奚益哉故多藏以遺子孫吾見其愚之甚也﹝並溫公家訓﹞

伯淳作縣常於座右書視民如傷四字云某每日常有愧於此觀其用心應是不錯決撻了人古人於民若保赤子爲其無知也常以無知恕之則𨿽有可怒之事亦無所施其怒無知則固不察其利害所在教之趨利避害全在保者今赤子若無人保則𨿽有坑阱在前蹈之而不知故凡事疑有後害而民所見未到者當與他做主始得州縣近令勸誘富民買鹽勸誘百姓名一入官以後便不可脫爲民父母豈可暫時罔之使之終身受其害

予嘗爲泰州獄掾顏岐夷仲以書勸予治獄次第每一事寫一幅相戒如夏日取罪人早間在東廊晚間在西廊以避日色之類又如獄中遣人勾追之類必使之畢此事不可更別遣人恐其受賂已足不肯畢此事也又如監司郡守嚴刻過當者須平心定气與之委曲詳盡使人相從而後已如未肯從再當如此詳之其不聽者少矣﹝童蒙訓○案今本呂氏童蒙訓無此二條此題童蒙訓似誤﹞

步騭與衛旌俱以種瓜自給會稽焦徵羌郡之豪族人客放縱乃共修剌奉瓜以獻徵羌方在內臥駐之移時旌谷委去騭止之曰本所以來畏其彊也而今捨去欲以爲髙只結怨耳良久徵羌開牖見之身隱幾坐帳中設席置地坐騭旌於牖外旌愈恥之騭辭色自若徵羌作食身享大案肴膳重沓以小盤飯與騭旌惟菜茹而已旌不能食騭極飯致飽乃辭出旌怒騭曰何能忍此騭曰吾等貧賤是以主人以貧賤遇之固其宜也當何所恥﹝三國誌﹞

範云少與領軍長史王垓善雲起宅新成移家始畢垓亡於官舍屍無所歸云以東廂給之移屍自門入躬自營含招復如禮時人以爲難﹝南史﹞

李翛尹京兆莊憲太后崩爲山陵橋道置頓使嗇官費物物裁損靈駕至灞橋從官多不得食始議更造渭城門計錢三萬翛以爲勞不聽使鑿軌道深之柱危不支方過喪而門壞轀輬僅免徹門乃得行翛妄奏車軸折山陵使李逄吉劾罔上請免官﹝唐書﹞

王羆性儉率嘗有臺使至羆爲設食使乃裂去薄餅緣羆曰耕種收獲其功已深舂爨造成用力不少爾之選擇當是未饑命左右撤去之使者愕然大慚﹝北史﹞

劉器之建中崇寧初知潞州部使者觀望治郡中事無巨細皆詳考然竟不得毫髮過往驛劵亦無違法與者部使者亦嘆服之後居南京有府尹取兵白直歷點磨他寓居無有不借禁軍者獨器之未嘗借一人其廉愼如此

峭直深刻之人明習法令所以檢護其身可使無過此其所長然卒有其所長以把持窺剌爲心一二聽之使人沓迫不容苟善其刻而用其深則必置人主於有過之地士有負俗之累而其心坦明出於愷悌不肯欺負人主以賊其民與彼刻深之人相去萬萬豈可以有瑕之玉而置於碔砆之下乎取人於上者將何擇哉﹝陳了翁集﹞賞必當功罰必當罪刻核之論也罪疑惟輕功疑惟重君子長者之心也以君子長者之心則自無刻核之論如君子不盡人之歡不竭人之忠去其臣也必可使復仕去其妻也必可使復嫁如此等論上下燻蒸則太平之功可立致也芝艸生甘露降醴泉出皆是此等和气燻蒸所生﹝舍人雜錄﹞發人私書拆人信物深爲不徳甚者遂至結爲仇怨余得人所附書物𨿽至親卑幼者亦未嘗輒畱必爲附至及人托於某處問訉干求若事非順理而巳之力不及者則可至誠面卻之若巳諾之矣則必須達所欲言至於聽與不聽則在其人凡與賓客對坐及往人家見人得親戚書切不可往觀及注目偸視若促膝並坐目力可及則斂身而退候其收書方復進以續前話若其人置書幾上亦不可取觀須俟其人云某所惠書云云足下請觀之方可一看若書中說事無大小以至戲謔之語皆不可於他處復說凡入人家切不可於几案上及書�等內翻看人家書簡及記事冊子錢谷文簿若人將文字令巳看切不可於背後觀皆無徳之一端也凡借一物上至書冊下至器用苟得巳者則不須借若不獲巳則須愛護過於已物看用才畢便卽歸還切不可以借爲名意在沒納及不加愛惜至有損壞大率豪气者於巳之物多不自愛惜借人物豈可亦如此此非用豪气之所乃無徳之一端也凡飲食蒸餅去皮饅頭去蒂肉去脂皮之類皆非成人所爲乃癡騃無知而已自非生硬臭惡與犯已宿疾之物豈有不可食之理凡與人同坐夏則已擇涼處冬則已擇暖處及與人共食多取先取皆無徳之一端也﹝範益謙自戒﹞

郭逵爲西帥王韶初以措置西事至邊逵知其必生邊患用備邊財賦事連商賈移牒取問韶讀之怒形顏色擲牒於地者久之乃徐取納懷中入而復出對使者碎之逵奏其事上以問韶韶以元牒繳進無一損壞上不悟韶計不直逵言自後逵論韶並不報而韶遂得志矣予舊見前輩語及此事無不切齒而新進小生往往以此談韶不容口近有一士人自言久遊太學論及韶行事亦以此爲智數過人而不以罔上陷老成罪韶往者苟合干進者持此自售亦不足怪不謂經此大變故猶守舊聞如此等輩眞是不識濁淨其可責哉﹝陳齊之雜錄﹞

親友之迫危難也家財巳力當無所吝若橫生圖計無禮請謁非吾教也﹝顏氏家訓﹞

黃髮之人五臟气虛精神耗竭若稍失節宣卽動成危瘵蓋老人倦惰不能自調在人資飬以延遐算爲人子者深宜察其寒溫審其饘藥依四時攝飬之方順五行休王之气恭恪奉親愼無懈怠

春屬木主發生春肝气王肝屬木其味酸木能勝土土屬脾主甘當春之時其飲食之味宜減酸益甘以養脾气肝气盛者調吹气以利之順之則安逆之則少陽不生肝气內變春時陽气初升萬物萌發正二月間乍寒乍熱髙年之人多有宿疾春气所攻則精神昏倦宿患發舉又復經冬已來擁鑪燻衾啖炙飲熱至春成積多所發泄致體熱頭昏膈壅涎嗽四肢勞倦腰腳不任皆天所發之疾也常宜體候若稍覺微疾不可便行疏利恐傷臟腑別生餘疾若別無疾狀或只選食治方中稍涼利飲食調停與進不須服藥常擇和暖日引侍尊親於園亭樓閣虛敞之處使放意登眺用攄滯懷以暢生气時尋花木遊賞以快其意不令孤坐獨眠自生鬱悶春時若親朋請召老人意欲從歡任自遨遊常令的親侍從惟酒不可過飲春時人家多造冷饌米食等不令下與如水團粽粘冷肥膩之物多傷脾胃難得消化大不益老人切宜看承春時遇天气頓暖不可頓減綿衣緣老人气弱骨疏風泠易傷才至春時但令多著夾衣遇暖之時一重重漸減不致暴傷也

夏屬火主於長飬夏心气王心主火能克金金屬肺肺主辛其飲食之味當夏之時宜減苦增辛以飬肺气心气盛者調呵气以疏之順之則安逆之則太陽不長心气內潰盛夏之月最難調攝陰气內伏暑毒外蒸縱意當風任性食冷故人多有餐泄之患況是老人尢宜保輔若檐下弄道穿隙破窗皆不可納涼此爲賊風中人最毒宜居虛堂淨室水次木陰潔淨之處自有淸涼每日淩晨進溫平順气湯一服飲食溫軟不令太飽﹝並飬老奉親書﹞

江南風俗兒生一期爲制新衣盥浴裝飾男則用弓矢紙筆女則刀尺鍼縷並加飲食之物及珍寶服玩置之兒前觀其發意所取以驗貪廉愚智名之爲試兒親表聚集致燕享焉自玆以後二親若在每至此日常有酒食之事而無教之徒𨿽已孤露其日皆爲燕飲酣暢聲樂不知有所感傷﹝顏氏家訓﹞

世間大有病人親朋故舊交遊來問疾其人曾不經一事未讀一方自騁了了詐作明能談說異端或言是虛或道是實或云是風或云是蠱或道是水或云是痰紛紜謬說種種不同破壞病人心意不知孰是遷延未就時不待人欻然致禍各自散走是故大須好人及好名醫識病深淺探賾方書博覽古今是事明解者看病不爾大誤人事﹝孫思邈千金方﹞

言及先人理當感慕江南人事不獲巳須言閥閱必以文翰罕有面論者北人無何便爾說話及相訪問如此之事不可加於人也若言須及者則斂容肅坐世父叔父兄弟各以尊卑輕重爲容色之節皆變於常

江南凡弔者識輕服而不識主人則不於會所而弔他日修名詣其家

陰陽說云辰爲水墓又爲土墓故不得哭王充論衡云辰日不哭哭則重喪今無教者辰日有喪不問輕重舉家淸謐不敢發聲以辭弔客道書又曰晦歌朔哭皆當有罪天奪之算喪家朔望哀感彌深寧當惜壽又不哭也

江左朝臣子孫初釋服朝見二宮皆當泣涕二宮爲之攺容頗有膚色充澤無哀感者梁武薄其爲人多被抑退裴政出服問訊武帝貶瘦枯槁涕泗滂沱武帝目送之曰裴之禮不死也

偏傍之書死有歸煞子孫逃竄莫肯在家畫瓦書符作諸厭勝喪出之日門前然火戶外列灰祓送家鬼章斷注連凡如此者不近人情乃儒雅之罪人彈議所當加也﹝並顏氏家訓﹞胡文定問楊訓相知訓言楊宋臣愷悌君子旣而宋臣受總司差權湘潭令大熱中之官遇疾而終訓請先生言於總司保任爲沒於王事先生曰宋臣固可傷然凡事不必如此計較君子愛人以徳使宋臣在決不喜爲此等事賢能教飬其孤足矣﹝胡氏傳家錄﹞

葬者人生之大事死者以窀穸爲安宅死而未葬猶行而未得其歸也是以孝子𨿽愛親畱之不敢久也古者天子七月諸侯五月大夫三月士逾月誠由禮物有厚薄奔赴有遠近不如是不能集也今王宮以下皆三月而葬蓋以非同位外姻無會葬者故適時之宜更爲之制禮未葬不變服啜粥居倚廬寢苫枕塊旣虞而後有所變蓋孝子之心以爲親未獲所安巳卽不敢安也今世俗信術者妄言以爲葬不擇地及歲月日時則子孫不利禍殃總至有至終喪除服或十年或二十年或終身或累世猶不葬至爲水火所漂焚他人所投棄失亡屍柩不知所之者豈不哀哉人所貴有子孫者爲其死而形體有所付也旣而不葬則與無子孫而死道路者奚以異乎詩曰行有死人尙或殣之況爲人子乃忍棄其親而不葬哉唐太常博士呂才敍葬書曰孝經云卜其宅兆而安厝之蓋以窀穸旣終永安體魄而朝市遷變泉石交侵不可前知故謀之龜筮近代或選年月或相墓田以爲一事失所禍及死生按禮天子諸侯大夫葬皆有月數則是古人不擇年月也春秋九月丁巳葬定公雨不克葬戊午日下昃乃克葬是不擇日也鄭葬簡公司墓之室當路毀之則朝而不毀則日中而子產不毀是不擇時也古之葬者皆於國都之北域兆有常是不擇地也今葬書以爲子孫富貴貧賤大未嘗攺移而野俗無識妖巫妄言逐於擗踴之際擇葬地而希官爵荼毒之秋選葬時而規財利斯言至矣夫死生有命富貴在天固非葬所能移就使能移孝子何忍委其親不葬而求利於己哉世又有用羌胡法自焚其柩收燼骨而葬之者人習爲常恬莫之怪嗚呼訛俗悖戾乃至此乎或曰旅宦遠方貧不能致其柩不焚之何以致其歸葬曰如廉範輩豈其家富邪延陵季子有言骨肉歸復於土命也魂气則無不之也舜爲天子巡狩蒼梧而殂葬於其野彼天子猶然況士民乎必也竭力不能歸其柩卽所亡之地而葬之不猶愈於火焚乎

臥遊錄﹝宋﹞呂祖謙撰

宗少文好山水愛遠遊西陟荊巫南登衡嶽因結宇衡山有尙平之志以疾還江陵嘆曰老疾俱至名山恐難徧覩惟澄懷觀道臥以遊之凡所遊履皆圖之於室謂人曰撫琴動操欲令眾山皆響

蕳文入華林園顧謂左右曰會心處不必在遠翳然林水便自有濠濮間想也不覺鳥獸禽魚自來親人

荀中郎在京口登北固望海云𨿽未覩三山便自使人有陵云意若秦漢之君必當褰裳濡足

支公好鶴住剡東卹山有人遺其雙鶴少時翅長欲飛攴意惜之乃鍛其翮鶴軒翥不復能飛乃反顧翅垂頭視之如有懊喪意林曰旣有陵霄之姿何翫養令翮成置使飛去王司州至吳興印渚中看﹝於潛縣東七十里有印渚渚傍有白石山峻壁四十丈印渚蓋眾溪之下流也印渚已上至縣悉石瀬不可行船印渚已下水道無險故行旅集焉﹞嘆曰非惟使人情開滌亦覺日月淸朗

王子敬雲從山陰道上行山川自相映發使人應接不暇若秋冬之際尢難爲懷

道壹道人從都下還東山經吳中已而會雪下未甚寒諸道人問在道所經壹公曰風霜固所不論乃先集其慘淡郊邑正自飄瞥林岫便自浩然

司馬太傅齋中夜坐於時天月明淨都無纖翳太傅嘆以爲佳謝景重在坐答曰意謂乃不如微云點綴太傅曰卿居心不淨乃復彊欲滓穢太淸邪

庾子嵩目和嶠森森如千丈松𨿽磊砢有節目施之大廈有棟梁之用卞令目叔向朗朗如百間屋

世目李元禮謖謖如勁松下風世目周侯嶷如斷山

王恭始與王建武甚有情後遇袁悅之間遂致疑偶然每至興會故有相思時恭嘗行散至京口射堂於時淸露晨流新桐初引恭目之曰王大故自濯濯

有人詣王太尉遇安丰大將軍丞相在堂往別屋見季胤平子還語人曰今日之行觸目見琳瑯珠玉

庾太尉在武昌秋夜气佳景淸佐吏殷浩王胡之之徒登南樓理詠音調始遒聞函道中有屐聲甚厲定是庾公俄而率左右十許人步來諸賢欲起避之公徐曰老子於此處興復不淺因便據胡牀與諸人詠謔後王逸少下與丞相言及此事丞相曰元規尒時風範不得不少頹右軍答曰惟丘壑獨存

阮步兵嘯聞數百步蘇門山中忽有隱者樵伐者咸共傳說阮籍往觀見其人擁厀巖側籍登嶺就之箕踞相對籍問之仡然不應籍因對之長嘯良久乃笑曰可更作籍復嘯意盡退還半嶺許聞上啾然有聲如數部皷吹林谷傳響顧看乃向人嘯也

王子猷居山陰夜大雪眠覺開室命酌酒四望皎然因起彷徨詠左思招隠詩忽憶戴安道時戴在剡卽便夜乘小船就之經宿方至造門不前而返人問其故王曰吾本乘興而行興盡而返何必見戴

衛洗馬初欲渡江形神慘悴語左右曰見此茫茫不覺百端交集苟未免有情亦復誰能遣此

桓公北徵經金城見前爲瑯耶時所種柳皆已十圍慨然曰本猶如此人何以堪攀枝執條泫然流涙

過江諸人每至美日輙相邀新亭藉卉飲宴周侯中坐而嘆曰風景不殊正自有山河之異皆相視流涕惟王丞相愀然變色曰當共戮力王室克復神州何至作楚囚相對

裴令公目山巨源如登山臨下幽然深遠

蔡司徒在洛見陸機兄弟住參佐廨士三間瓦屋士龍住東頭士衡住西頭士龍爲人文弱可愛士衡長七尺餘聲作鍾聲言多慷慨

有人問袁侍中曰殷仲堪何如韓康伯答曰理義所得優劣乃復未辧然門庭蕭寂居然有名士風流殷不及韓故作誄云荊門晝掩閒庭晏然

元丰六年十月二日夜解衣欲睡月色入戶欣然起行念無與樂者遂至承天寺尋張懷民懷民亦未寐相與步於中庭庭中如積水空明水中藻荇交橫蓋竹栢影也何夜無月何處無竹栢但少閒人如吾兩人耳

吾昔少年時所居書室前有竹栢雜花叢生滿庭眾鳥巢其上武陽君惡殺生兒童婢僕皆不得捕取鳥雀數年間皆巢於低枝其鷇可俯而窺也又有桐花鳳四五日翔集其間此鳥難見而能馴擾殊不畏人閭裏聞之以爲異事此無他不忮之誠信於異類也有野老言鳥雀去人太遠則子有蛇鼠狐貍鴟鳶之憂人旣不殺則自近人者欲免此害也由是觀之異時鳥鵲巢不敢近人者以人爲甚於蛇鼠之類也

登州蓬萊閣上望海如鏡面與天相際忽有如黑豆數點者郡人雲海舶至矣不一炊久已至閣下

嶺南气候不齊吾嘗云菊花開時乃重陽涼天佳月卽中秋不須以日月爲斷也今歲九月殘暑方退旣望之後月出愈遲然予嘗夜起登合江樓或與客遊丰湖入棲禪寺扣羅浮道院登逍遙堂逮曉乃歸杜子美云四更山吐月殘夜水明樓此殆古今絕唱也

建安十年始定冀州濊貊貢艮弓燕代獻名馬時歲之春勾芒司節和風扇物弓燥手弱艸茂獸肥與兄子丹獵於鄴西手獲獐鹿九孤兔三十

自夏曆秋毒熱七八十日不衰炰灼理極意謂不復有淸涼今日忽淒風微雨遂禦夾衣顧念玆歲屈指可盡陶彭澤言今我不爲樂知有來歲不此言眞可爲惕然也

岷山之下凶年以蹲鴟爲糧不復疫癘知此物之宜人也本艸謂芋士芝云益气充饑惠州富此物然人食之者不免瘴吳遠遊曰此非芋之罪也芋當去皮濕紙包煨之火過熟乃熱噉之則松而膩乃能益气充饑今惠州人皆和皮水煮冷啖堅頑少味其發瘴固宜丙子除夜前兩日夜饑甚遠遊煨芋兩枚見啖甚美乃爲書此帖

久在江湖不見偉人前在金山見滕元發乘小舟破巨浪來相訪出船巍然使人神聳好一个沒興底張鎬相公

紹聖二年三月四日詹使君邀予遊白水山佛迹寺浴於湯泉風於懸瀑之下登中嶺望瀑所從出出山肩輿卻行觀山且與客語晚休於荔浦之上曳杖竹陰之下時荔子累累如芡實矣父老指以告予曰是可食公能攜酒復來乎意欣然許之

道京師而東水浮濁流陸走黃塵陂田蒼莽行者勌厭凡八百里始得靈壁張氏之園於汴之陽其外修竹森然以髙喬木蓊然以深其中因汴之餘浸以爲陂池取山之怪石以爲巖阜蒲葦蓮芡有江湖之思椅桐檜栢有山林之气奇花美艸有京洛之態華堂廈屋有吳蜀之巧其深可以隠其富可以養果蔬可以飽鄰里魚鱉筍茹可以饋四方之賓客張氏自其伯父殿中君始家靈壁而爲此園日增治之於今五十餘年矣其木皆十圍岸谷隱然凡園之百物無一不可人意者

今日遊白佛迹山山上布水三十仞雷輥電散未易名狀大略如項羽破章邯時也

僕以元丰三年二月一日至黃州時家在南都獨與兒子邁來郡中無一人舊識者時時策杖至江上望雲濤渺然亦不知有父甫兄弟在江南也居十餘日有長髯者惠然見過乃父甫之弟子辧畱語半日云迫寒食且歸東湖僕送之江上微風細雨葉舟橫江而去僕登夏燠尾髙丘以望之仿佛見舟及武昌步乃還尒後遂相往來及今四周歲相過殆百數遂欲買田而老焉然竟不遂近忽量移臨汝念將復去而後期未可必感物愴然有不勝懷者

莫夜月明獨與邁乘小舟至絕壁下大石側立千仞如猛獸奇鬼森然欲搏人而山上棲鶻聞人聲亦驚起磔磔雲霄間又有若老人欬且笑於山谷者或曰此觀鶴也余方心動欲還而大聲發於水上噌吰如鍾鼓不絕舟人大恐徐而察之則山下皆石穴罅不知其淺深微波入焉涵澹澎湃而爲此也舟回至兩山間將入港口有大石當中流可坐百人空中而多竅與風水相吞吐有窽坎鏜鞳之聲與向之噌吰者相應如樂作焉﹝石鐘山﹞

元丰二年秋後一日余自吳興道杭東還會稽龍井有辯才大師以書邀余入山比出郭日已夕航湖至普寧遇道人參寥問龍井所遣籃輿則曰以不時至去矣是夕天宇開霽林間月出可數豪遂棄舟從參寥杖策並湖而行出雷峯度南屏濯足於惠因澗入靈石塢得支徑上風篁嶺憩於龍井亭酌泉役石而飲之自普寧凡經佛寺十五皆寂不聞人聲道傍廬舍或燈火隠顯艸木深郁流水激激悲鳴殆非人間之境行二鼓矣始至壽聖院謁辯才於潮音堂明日乃還

余謫居黃州辯才參寥遣人致問且以太虛題名相示時去中秋不十日秋潦方漲水而千里月出房心間風露浩然所居去江無十步獨與兒子邁掉小舟至赤壁西望武昌山谷喬木蒼然雲濤際天因錄以寄參寥使以示辯才有便至髙郵亦可錄以寄太虛也

洛陽古帝都山川風气淸明盛麗居之可樂平川廣衍東西數百里嵩山少室天壇王屋岡巒靡迆四顧可挹伊洛瀍澗流出平地故其山川之勝泉流之潔𨿽其閭閻之人與其公侯共之一畮之宮上矚靑山下聽流水奇花修竹布列左右而其貴家巨室園囿亭觀之盛實甲天下

元丰三年夏六月過廬山涉其山之陽入棲賢谷谷中多大石岌嶪相倚水行石間其聲如雷霆如千乘車行者震掉不能自持𨿽三峽之險不過也故其橋曰三峽渡橋而東依山循水水平如白練橫觸巨石匯爲大車輪流轉洶湧窮水之變院據其上游右倚石壁左俯流水石壁之趾僧堂在焉狂峯怪石翔舞於檐上杉松竹箭橫刀倒植蔥倩相紏每大風雨至堂中之人疑將壓焉問於習廬山者曰𨿽玆山之勝棲賢蓋以一二數矣

慈湖陳氏艸堂瀑流出兩山間落於堂後如懸布崩雪如風中云如羣鶴

坐於南軒對修竹數百野鳥數千

晉太元中武陵人捕魚爲業緣溪行忘路之遠近忽逢桃花林夾岸數百步無雜樹芳華鮮美落英繽紛漁人甚異之復前行欲窮其林林盡水源便得一山山有小口仿佛若有光便捨船從口入初極狹才通人復行數十步豁然開朗土地平曠屋舍儼然有良田美地桑竹之屬阡陌交通雞犬相聞其中往來種作男女衣著悉如外人黃髟火垂髫並怡然自樂見漁人乃大驚問所從來具答之便要還家爲設酒殺雞作食村中聞有此人咸來問訊自云先世避秦時亂率妻子邑人來此絕境不復出焉遂與外人間隔問今是何世乃不知有漢無論魏晉此人一一爲具言所聞皆嘆惋餘人各復延至其家皆出酒食停數日辭去此中人語云不足爲外人道也旣出得其船便扶向路處處志之及郡下詣太守說如此太守卽遣人隨其往尋向所志遂迷不復得路南陽劉子驥髙尙士也聞之欣然欲往未果尋病終後遂無問津者

孟嘉字萬年爲徵西大將軍譙國桓溫參軍君嘗爲刺史謝永別駕永會稽人喪亡君求赴義路由永興髙陽許詢有雋才辭榮不受仕每縱心獨往客居縣界嘗乘船近行適逢君過嘆曰都邑美士吾盡識之獨不識此人惟聞中州有孟嘉者將非是乎然亦何由來此使問君之從者君謂其使曰本心相過今先赴義尋還就君及歸遂止信宿雅相知得有若舊交還至轉從事中郎俄遷長史在朝廷隤然仗正順而已門無雜賓常會神情獨得便超然命駕徑之龍山顧景酣宴造夕乃歸溫從容謂君曰人不可無勢我乃能駕禦卿後以疾終於家年五十一始自總至於知命行不苟合言不誇矝未嘗有喜慍之容好酣飲逾多不亂至於任懷得意融然遠寄旁若無人

五柳先生不知何許人也亦不詳其姓氏宅邊有五柳樹因以爲號焉閒靖少言不慕榮利好讀書不求甚解每有會意便欣然忘食性嗜酒家貧不能常得親舊知其如此或置酒而招之造飲輙盡期在必醉旣醉而退曾不恡情去畱環堵蕭然不蔽風日短褐穿結簟瓢屢空晏如也常著文章自娛頗示已志忘懷得失以此自終贊曰黔婁有言不戚戚於貧賤不汲汲於富貴極其言玆若人之儔兮酣觴賦詩以樂其志無懷氏之民歟葛天氏之民歟

每以家獘東西遊走性剛才拙與物多忤自量爲已必貽俗患黽俛辭世使汝等幼而饑寒餘嘗感孺仲賢妻之言敗絮自擁何慚兒子此旣一事矣但恨鄰靡二仲室無菜婦抱玆苦心良獨內愧少學琴書偶愛閒靜開卷有得便欣然忘食見樹木交蔭時鳥變聲亦復歡然有喜常言五六月中北窗下臥遇涼風暫至自謂是羲皇上人意淺識罕謂斯言可保日月遂往機巧好疏緬求在昔眇然如何

田晝字承君陽翟人剛介自守兄弟五人望出繼伯父後盥仲觀粹中亙元邈皆有气節博學能文家居兄弟相從能自樂也與崔鷃徳苻陳恬叔易爲友諸田兄弟在陽翟縣南十里竹林店居其地多竹故名竹林店有屋十數間文史足用陽翟人張宗文秀才與諸田親戚自言頃年自城中月夜步謁諸田適值酒熟花方盛開畱連十許日商搉文字意足而後歸

陽翟辛前輩賢者少以父任得官隱居不仕蘇子容丞相妻弟而二程先生表叔方蘇丞相盛時屢招之不出伊川先生元丰間每歲自洛中至頴昌訪韓持國過陽翟必幸君畱十數日其所居有大屋七間屋後皆奇花異艸終身自樂

