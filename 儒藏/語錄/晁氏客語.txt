《晁氏客語》

﹝宋﹞晁說之撰

古之學者爲己﹐今之學者爲人。與叔云「古之學者純意於徳行﹐而無意於功名﹔今之學者有意於功名﹐而未純於徳行。至其下﹐則又爲利而學也。」

一日克己復禮﹐天下歸仁焉。只就性上看﹐顏淵問仁﹐孔子告之以禮﹐仁與禮果異乎﹖

陳平令周勃先入北軍﹐亦不是推讓功能底人﹐只是占便宜﹐令周勃先試難也。

人臣事君﹐當以王陵爲正。

學者有益﹐須是日新。

人受天地之中以生﹐當與天地齊量﹐天地未嘗老而人自老。觀今人之自老﹐又不及古人﹐其所以殘生傷性固不一﹐且以人事之節論之﹕古人十五成童﹐二十弱冠﹐三十壯有室﹐四十彊而仕﹔今人未成童已冠﹐未三十已娶﹐未四十已仕﹐所以爲自老。

魯平公欲見孟子﹐而不命駕之所之﹐及臧倉請而後命。是平公恐嬖人之惑而不得見孟子﹐未有所爲﹐觀其意已賢矣。或謂其無斷﹐不忍違嬖人之意﹐是責之終無已也。不明於始﹐必不能善其終。近習之難明﹐唐之文宗去平公遠甚﹐是皆可哀者也。

人之所誇與所仰慕﹐皆不出本等。唐杜牧詣僧﹐僧不識﹐人言其名﹐亦不省﹐故詩曰﹕家住城南杜曲傍﹐兩枝仙桂采時芳。山僧都不知名姓﹐始覺空門興味長。因爲之語云「毀譽但能驕本等﹐利害但能動適用。」

王荊公教元澤求門賓﹐須博學善士﹐或謂發蒙﹐恐不必然。公曰「先入者爲之主。」予由是悟未嘗講學攺易者﹐幼年先入者也。

韓魏公門人有擊關夜出者﹐閽吏不得其賂﹐詰旦以鎖損訐於公﹐公曰「鎖不堪用﹐付市買修來。」

凡財用於國則奢﹐於家則儉﹐人之病也。識者謂韓魏公用家資如國用﹐謂不吝也﹔曾魯公惜官物如己物﹐謂誠儉也。

王荊公著書立言﹐必以堯舜三代爲則﹔而東坡所言﹐但較量漢唐而已。觀其所爲﹐又全不相似。

名利皆不可好也﹐然好名者比之好利者差勝﹕好名則有所不爲﹐好利則無所不爲也。

張乖崖戲語云「功業向上攀﹐官職直下覷。」似爲專意於卜數者言也。

或言「章子厚在政府之日久﹐而親族無一人歷淸要者。」一宗室曰「何足道者﹐前輩往往如是。」

有志於道徳﹐功名不足論也﹔有志於功名﹐富貴不足論也﹔有志於富貴﹐則其與功名背馳亦遠矣。

《書》有意異而語相似者﹐有意相似而語異者﹐如「樂而不淫﹐哀而不傷」﹐語相似而意異者也﹐「足食足兵﹐民信之矣」﹐語異而意同者也。

王平甫謂荊公長於議古而短於議今﹐工於知己而拙於知人。範堯夫謂識君子而不識小人﹐或問其故﹐曰「小人意智不可無﹐但不使爾。」

少年嘗有文投文正﹐文正旣愛且嘆﹐堯夫問之﹐文正曰「此人不宜早達﹐是把孟子作不識字人看底人。」

鄒至完云「以愛己之心愛人﹐則仁不可勝用矣﹔以惡人之心惡己﹐則義不可勝用矣。」

陳襄述古云「人之所學﹐不可爲人所容﹔爲人所容則下矣。」

徐仲車云「作仁且作﹐仁未到得能反處﹔仁到盡處﹐然後可以言能反。」

遊定夫云「血气之剛﹐能得幾時﹖」

楊中立云「人要爲善﹐須先明善始得。」

陳並巨中《勸學文》云「凡不可與父兄師友道者﹐不可爲也﹔凡不可與父兄師友爲者﹐不可道也。」

哲廟時﹐劉器之論宮人除邪。或云「九重之中安有邪物﹖」答云「心乎不得其正﹐邪物得而窺之﹐何間九重﹖」

呂原明﹐元佑間侍講﹐大雪不罷講﹐講《孟子》有感﹐哲廟一笑﹐喜爲二絕雲﹕水晶宮殿玉花零﹐點綴宮槐臥素屏。特敕下簾延墨客﹐不因風雪廢談經。其二曰﹕彊記師承道古先﹐無窮新意出陳編。一言有補天顏動﹐全勝三軍賀凱還。

原明初作侍講﹐札子陳所學﹐略云「人君之學﹐不在於徧讀雜書﹐多知小事﹐在於正心誠意﹐少私寡欲。」

石子殖說﹕「呂申公因哲宗賜禦筆白樂天詩與二蘇﹐及進詩表謝﹐申公遂集古經句﹐作一冊進﹐云﹕『比似寫唐人無益詩﹐不如寫聖人語。』曰﹕『君子作事﹐婉而成章。詩也須進﹐但中間有說爾。』」此恐非申公所爲﹝謝云晦叔初召來﹐進《君道》十篇﹐在賜詩前﹞。

範堯夫上章言事未報﹐有見之者曰「聞相公自上章後﹐已備遠行﹐非他人所能及。」堯夫曰「不然。其所言幸主上聽而行之﹐豈敢爲難行之說以要譽焉。」

至完𨿽遇冗劇事﹐處之常優遊﹐因論《易》曰「常雜而不厭﹐若雜而厭﹐非所以爲常。」

韓治與同僚處﹐一日有卒悍厲﹐眾皆怒之﹐惟韓不顧﹐凝如平時﹐徐言曰「無忿疾於頑﹐惟頑能致人忿故也。」人謂其有家學﹐蓋魏公之後。

許衝元曾因故云「嘗與某不足者﹐於差除每用心。」或曰「何也﹖」曰「防其不肖之心生。」

釋氏謂﹕火行爲變化﹐性如甘艸﹐遇火則熱﹐油麻入火則冷﹐甘蔗煎爲沙糖則熱﹐水成湯則冷。

《陰符經》謂﹕禽之制在气。生起雲﹕「元龜食蟒﹐飛鼠斷猿﹐狼虱嚙鶴﹐靑要食虎﹐此皆以小制大。」言在气不在形也。

非其道非其義﹐則一介不可以取與﹔如其義如其道﹐故舜受堯之天下不以爲泰。取與之大小皆所不論。

範文正作守﹐歲荒且疫﹐公作興徭役以勞之﹐曰「在民得食其力﹐又使人气血運動﹐豈類東山之遊﹖」

《雄雉》刺軍旅數起﹐大夫久役﹐男女怨曠﹐故詩云「道之雲遠﹐曷云能來」﹐恐只是男女怨曠之言﹐非宣公遠於道故不能懷來也。觀書不可著其言語﹐當以意逆志﹐如孔子於《鴟鴞》「徹彼桑土﹐綢繆牖戶」﹐乃得國家閒暇﹐明其政形之意。子夏問「巧笑倩兮﹐美目盼兮﹐素以爲絢兮」﹐孔子乃答以「繪事後素」﹐子夏乃曰「禮後乎」﹐又曷嘗著其言語﹖

無爲爲道﹐有爲爲事﹐是道常無用也。

伯夷非君不事﹐非民不使﹐思與鄕人處﹐如以朝衣朝冠坐於塗炭﹐疑乎隘也﹔然不念舊惡﹐此所以爲伯夷。柳下惠不羞污君﹐不卑小官﹐𨿽袒裼裸裎﹐不以爲浼﹐疑乎不恭也﹔然不以三公易其介﹐此所以爲柳下惠。

趙括言兵事﹐父不能難﹐然不謂善﹐而卒知其敗。阮瞻執無鬼論﹐鬼爲之屈﹐至變異形以信之。事因有其理﹐昭然而橫辯之﹐勝不可折者﹐人皆以辯勝者爲然﹐未易論知言也。

呂正叔十八歲已能看《春秋》。人問之﹐曰「以經按傳之眞僞﹐以傳質經之是非。」

顏淵問爲邦﹐孔子答以「文質之中﹐是非之公」。

齊地有虫﹐類蚯蚓大者﹐人謂之曰巨白﹐善擘地以行﹐呼之聲訛也。孟子所謂「吾必以仲子爲巨擘」者﹐卽蚯蚓之大者也。蓋前嘗謂蚓﹐而後充其操﹐注以爲大指﹐非也。

今之與楊墨辯者﹐如追放豚﹐旣入其笠﹐又從而招之﹐說者以爲笠欄也﹐非也。香白芷之類異名﹐豚之所甘。旣放之得所﹐又召之﹐非善防邪說者也。

致遠謂範宏甫﹕「知機不必在於事﹐聲音貌象便須知。」因舉《易》「上交不諂﹐下交不瀆」。範云「不獨在己當知之﹐受人之諂瀆元當知。」

古人顧是非﹐不論利害。顧利害者古人所恥﹐今人並利害亦不顧﹔責名不責實者古人所恥﹐今人名亦不責。

善者﹐人皆知可欲﹐然必有諸己﹔斯信有諸己矣﹐然後充實光輝﹐大而化聖。而不可知用功處只在有諸己。

聞伯夷之風者﹐頑夫廉﹐懦夫有立志﹐百世之下﹐聞者莫不興起。聞伯夷之風者猶如此﹐子貢遊夫子之門而貨殖﹐何也﹖中立曰「久長難得入。」

出門如見大賓﹐使民如承大祭﹐未出門﹑未使民時當如何﹖中立曰「對境不動難。」

原明答問秀老云「譽之者過其實﹐毀之者失其眞﹐要之亦法門之猛將也。」

原明答佛儒之間﹕「吾儒事是人可作得﹐佛家事只可自作﹐不可教人作。」

原明謂﹕「六經藥方也﹐史傳是人服藥之效也。」

韓師朴拜相﹐誥詞云「使天下皆知忠獻之有子﹐則朕亦可謂得人。」

蒲傳正因鄆州梁山賊事﹐責詞云「汝不以龔黃爲心﹐朕獨不愧孝宣之用人乎﹖」

上知後苑作使過太府寺錢六十餘萬﹐詔令非特旨﹐不得於諸處借支。一中官挾《周禮》進﹐指膳夫內府之類﹕「惟王及後不會然之。」遂罷。

上書鄭谷《雪》詩爲扇﹐賜禁近。「亂飄僧捨茶煙濕」﹐攺云「輕飄僧捨茶煙濕」﹐云「禁中諱危亂傾覆字﹐宮中皆不敢道著。」

胡學士宗回率常人﹐四千緡以賻至完﹔劉安上決舟子參至完者。

荊公凡處事必要經據﹐托人賣金﹐零賣了銖兩不足﹐甚怒。元澤云「銖銖而較之﹐至兩必差。」遂解。

荊公論黃河冰泮常打損汴口﹐云「何不用閘﹖」客云「黃河水非他處比擬﹐冰下水流積疊而起﹐閘無濟於事。」不能答云云。

新法﹕戶主死﹐本房無子孫﹐𨿽生前與他房弟侄﹐並沒官﹐女戶只得五百貫。鄧綰爭之﹐荊公不從﹐曰「賢且道利國好利民好﹖」鄧歸﹐謂其子云云。

司馬溫公作相﹐以李公擇爲戶部。公擇文士﹐少吏才﹐人多訝之。公曰「方天下意朝廷急於利﹐舉此人爲戶部﹐使天下知朝廷之意﹐且息貪吏望風掊刻之心也。」

一切世間君子小人﹐好惡不常﹐若要一時周徧﹐冠昏喪祭往還飲食之禮一一適當周至時﹐費盡一生心力﹐只得人道是个好周至人﹐然又不能使君子小人皆喜。所謂外慕﹐也只有一个誠意﹐千古萬金使不盡。

君子所以不言人之過者﹐何也﹖未說口不臧否人也﹐未說先自治而後人也﹐只是自治爲急﹐常恐自家身心錯了﹐念念在此﹐何暇管他別人。夫子曰﹕夫我則不暇。善人﹐不善人之師﹔不善人﹐善人之資。三人行﹐擇其善者而從之﹐其不善者而攺之。亦默識得心而已﹐又何須只管說﹖然說人善﹐猶可諷諭﹔說人不善﹐又一等小人未必不欲學作人。過必不善﹐才言人過﹐便自家已有些忿心﹔若說人好﹐則不好者自然分明﹐不消說。然旣說這个好﹐那个必不好﹐又不如都不說更好。勸人不可指其過﹐須先美其長﹐人喜則語言易入﹐怒則語言難入﹐怒勝私故也。佛氏說﹕喜一障礙﹐怒十障礙。

昔人自廉數貪﹐今人自貪數廉。

止罵所以助罵﹐助罵所以止罵也。

荊公謂呂晦叔曰「漢元晚節﹐劉向數上疏切諫﹐疑犯分也。」晦叔曰「有貴戚之卿。」

荊公論舜納於大麓﹐何義﹖晦叔曰「薦之於天。」

周室班爵祿﹐諸侯惡其害己也﹐而皆去其籍﹐故司祿之官闕焉。

子產﹐惠人也﹐云「惟有徳者能以寬服人﹐其次莫如猛﹐善自修其短也。」

狄仁傑一言而全人之社稷﹐穎考叔一言而全人之母子﹐晏子一言而省刑。

韓文公詩號狀體﹐謂鋪敍而無含蓄也﹐若𨿽近不褻狎﹐𨿽遠不背戾﹐賅於理多矣。

造意者常居尊與貴﹐作事者常居卑與賤。造意速作事遲﹐以事之遲副意之速常不及﹐故在上者不可以意之速責事之遲。

梅聖兪作試官日﹐登望有春色﹐題於壁上﹕不上樓來今幾日﹐滿城多少柳絲黃。惟歐公一見賞之﹐以爲非聖兪不能。韓持國酷愛韋蘇州詩﹐如《贈孔先生》詩云﹕鳥啼春意闌﹐林變夏陰早。與蘇州詩云「綠陰生畫寂﹐孤花表春餘」相類。

元厚之﹑許衝元同得郡﹐衝元表云「職由罪廢﹐姑去近司﹔命自恩遷﹐更叨便郡。」

造玉淸昭應宮﹐牒州郡供木﹐丁晉公自作公文云「不得將皮補曲﹐削凸見心。」

梅聖兪《舟中送人》詩云﹕只恐夜冰合﹐爲君愁曉寒。荊公《送人》詩﹕只應今夜月﹐未便照相思。荊公詩有惜別意。

蔡君謨知開封府﹐事日不下數千﹐每有日限事﹐揀三兩件記之﹐至其日問﹐人不測如神。

易動而無形者﹐驚也﹐過則虛矣。寵辱如之﹐故曰﹕寵辱若驚。

有微情者如一件事﹐說輕重便別。

人心動時﹐言語相感。

言順而理不可屈。

君之視臣如土芥﹐則臣視君如國人﹐此爲君而言也﹐非爲臣者﹐所以責君。父子之間不責善﹐此爲父而言也﹐非爲子者﹐所以責父。

陶朱公之遣子﹐不從父言而子死﹔郭汾陽待盧杞子﹐用父之言而能全。

馮道功髙而名節非也﹐當以管仲爲比﹐曰「管仲之器小哉。微管仲﹐吾其被髮左袵。」

惟口起羞﹐惟甲冑起戎﹐惟衣裳在笥﹐惟干戈省厥躬。愼發也﹐有發則命大司徒教以車甲。途有餓殍而不知發。魯公墓銘有云「西方有興」之句﹐蓋取於此。興戎興兵﹐人常語也。

張良致四皓以正太子﹐分明是決然之策﹐乃曰亦一助也。

張良以五世事韓﹐爲報仇故﹐使髙祖以伐項羽﹔非髙祖用張良﹐張良用髙祖也。

範增﹐史所載者只有勸項羽誅沛公一事﹐然沛公終不可誅﹐縱使誅了沛公有天下﹐亦隨而失之。蓋三代之得天下也以仁﹐其失天下也以不仁。秦失天下以逆天理背人情也﹐沛公所爲皆循天理順人情﹐而羽反此以取天下﹐則範增之勸亦非當也﹐盍亦反其本矣﹖

酰醢百甕﹐王齋日三舉﹐皆護意根也。

尋常心气﹐如入官印了﹐疑未入﹐又復看。本老云「作官放子細何妨﹖」

「管仲﹐曾西之所不爲」﹐「可以觀志﹐若功業﹐則別論」﹐「說大人﹐則藐之」﹐與「我得志﹐弗爲也」﹕事甚淺近﹐孟子所以言者﹐恐與淺近者言。

文中子心迹之說﹐或云「心不欲如此﹐而迹不得已如此﹔心欲如此﹐而迹固不如此。心迹可以判矣。」致遠云「恐此僞也﹐非心迹之眞判。」子中云「心迹固有判﹐文中子不當自謂也。」

遊定夫問程伊川﹕「陰陽不測之謂神﹖」伊川云「賢是疑了問﹖揀難底問﹖」

丰相之持定﹐幾叟兄弟見之﹕下階未畢﹐進揖﹐未答﹔下畢﹐到尋常揖處﹐方答。

程明道發語皆可錄。受知神廟﹐神廟問張載﹑邢恕所學﹐奏云「張載臣所畏﹐邢恕從臣遊。」

伊川云「意﹐從心﹐從音。猶擊鼓也﹐音不離鼓﹐出於鼓也﹔意不離心﹐已是心之發處。」

張子正蒙云「冰之融結﹐海不得而與焉。」伊川攺爲「不得而有焉」。

伊川謂明道曰「吾兄弟近日說話太多。」明道曰「使見呂晦叔則不得不少﹐見司馬君實則不得不多。」

十月二十四日降聖節﹝起於仁廟朝﹞。

任理而不任情者﹐魏公能之﹐又識事之機會。臨薨﹐謂永叔曰「凡處事﹐但自家踏得田地穩﹐一任閒言語。」

罪謂之業﹐蓋人之所爲未免於罪也。《易》「吉凶與民同患」﹐未能無利害吉凶也。《易》之吉者﹐未至於無悔﹐言無悔者六而已。

《唐書》不書詔﹐列姦臣於夷狄後。

孫莘老云「杜甫如『日長惟鳥雀﹐春暖獨柴荊』﹐言亂離有深意也﹐得風雅體。『艸黃騏驥病﹐沙晚鶺鴒寒』﹐謂祿薄君子不得志﹐世亂兄弟不相見。『叢篁低地碧﹐髙柳半天靑』﹐謂君子失時﹐小人得志也。『返照入江翻石壁﹐歸云擁樹失山村』﹑『老樹飽經霜﹐梅杏半傳黃』﹐腰中一字最工。『荒庭垂橘柚﹐古屋畫龍蛇』﹐甫因見此而有感也﹐蓋橘柚錫貢﹐龍蛇皆禹之事也。『六花卻在禦榻上﹐榻上庭前屹相向。至尊含笑催賜金﹐圉人太僕皆惆悵』﹐謂小人乘君子之器﹐圉人太僕養馬者不得賜﹐而爲假馬者得﹐故惆悵也。《贈竇侍禦》詩云﹕與奴白飯馬﹐《靑芻》詩曰﹕駒云生芻一﹐束其人如玉﹐又云﹕言刈其蔞﹐言秣其駒﹕敬其奴馬如此﹐則敬主人可知。」

徐仲車言「退之《拘幽操》爲文王羨裏作﹐乃曰﹕『臣罪當誅兮﹐天王聖明。』此可謂知文王之用心矣。《凱風》七子之母﹐猶不能安其室﹐而雲母氏聖善﹐我無令人重自責也。」

神廟愛「功業頻看鏡﹐行藏獨倚樓」之句﹐以謂非詩人所及。

神廟謂劉巨濟曰「作詩者﹐序與意俱盡﹐故云故作是詩﹔意已盡而語未絕﹐故云而作是詩。」

神廟問陸農師﹕「疏布以冪八尊﹐畫布以冪六彜﹐何以別疏布﹖」對云「疏取其气達﹐非密布也。」何洵直云「疏勺可以不密乎﹖」

元佑間﹐議袷祭﹐子瞻云「何以明之﹖《詩》云『昊天有成』﹐命郊祀天地也。」劉器之云「不然。此一篇祀天亦用﹐祀地亦用﹐至如《潛》季冬薦魚﹐春薦鮪﹐豈一時﹖」

弗損所以益之﹐深甫云「弗過必有以防之。」謂﹐弗過爲防非也。家人嗃嗃﹐父子嘻嘻﹐先儒謂嘻笑不嚴﹐故失家節﹐深甫云「重剛之卦﹐自無嘻笑之理﹐嘻嘻吁﹐皆難意也。」

射人先射馬﹐擒賊先擒王﹕用兵之法也。

道非急遽可言﹐坐而論道﹐則神閒意定。

凡世間一切好惡甘苦事﹐把來作喫飯著衣安排本分合作看﹐便無事﹐稍有厭惡心﹐更無是處。

一切有爲法﹐眞如性上顯現種種差別﹐境界違順﹐美惡皆是一體﹐攺頭換面了出來。學者如今無可添﹐只有可減﹐減得盡便無事。

子中云「知道易﹐勿言難﹔知道而言之﹐尙與道爲二﹐不言則與之爲一矣。」幾叟云「有勿言﹐心去道愈遠矣。」

論理論己之所當爲﹐須從根本論﹔論事論古人之所爲﹐須就事勢上論。

爲所不爲﹐欲所不欲者﹐眾人也﹔無爲其所不爲﹐能正其行而已﹔無欲其所不欲﹐則又能正其心者也。如斯而後可矣。

張子厚《送人》詩云﹕十載相從應學得﹐怕人知事莫萌心。鄒至完誦之﹐或謂程公辟所作刻於石。

詩如《葛覃》《螽斯》﹐序似有應﹐是徳爲后妃之徳﹐非謂文王后妃也。

有諸中必施於事﹐乃爲善。誠甫曰「君子存其在我者﹐物來斯應﹐何必尋事作﹔存其在我﹐應物而未嘗誤﹐乃爲善也。」

揚雄不識聖人﹐操則存﹐捨則亡﹐能常操而存者﹐其惟聖人乎﹖邵伯溫云「此修爲事﹐入道之門也﹐若曰聖人之徒則可﹐若以此爲聖人﹐則從容中道﹑不勉而中﹑不思而得﹐爲何人耶﹖」

仲尼多愛﹐愛義﹔子長多愛﹐愛奇。何軻也﹖曰「孟軻也若荊軻﹐君子盜諸。」幾叟曰「其不類每如此。」

子中曰「問所不問﹐辯所不辯﹐如問鑄金皆無理。」徳稱曰「學行之上也言之﹐次也教人﹐又其次也﹐旣不能行﹐又不能言。何以教人﹖蓋學不厭﹐故能教不倦。」

農師上殷﹐神廟問﹕「洛河何以不凍﹖」奏云「臣聞之有礜石焉﹐礜石之力﹐比鐘乳十倍。」

王沂公《筆錄》云﹕五代以前﹐宰相奏事﹐罷賜茶方進。範魯公質﹑王宮傅二人﹐前朝舊臣﹐始具札奏事﹐不賜茶。

西方興師﹐歲用六百萬﹐人命在外﹐以此知富公以十萬和親於北﹐爲利不細﹝深甫云﹞。

好作爲者多計慮﹐而久諳歷者若無謀。知艱難者必辯微﹐而漫不省事者能耳順。

致一所當一﹐注云﹕致一似迷﹐其實非迷﹐理須頓悟﹐事須積習。

陳恆弒其君﹐魯君如何﹖討告於天王斯可矣﹐不然﹐是以燕伐燕也。文帝殺薄昭太后﹐不食﹐如何天下重﹖余云「道二﹐義命而已﹐義之盡﹐斯可以言命矣。」

潘兌行詞云「敢於移檄之文﹐犯我祖宗之諱。」攺云「乃於移文﹐犯吾國諱。」張天覺攺云「乃於文移﹐有失恭愼。」

邵堯夫墓志後題云「前葬之月﹐河南尹賈昌衡言於朝﹐旣刻石﹐詔至﹐以著作佐郎告先生第﹐賻粟帛﹐熙寧丁巳歲也。」

《曲禮》曰「毋不敬。」毋不敬則焉有傲欲﹖傲不可長﹐欲不可從。疑注疏之言非經也。

吳起說魏武侯罷兵服﹐莊周說劍而衣短後之衣﹐孟子說齊王而言公劉好貨﹑太王好色﹐皆因其所好而化之﹐巽而入之﹐善誘人也。

淵明如「歷覽千載書﹐時時見遺烈。髙操非所攀﹐深得固窮節」﹐不與物競﹐不彊所不能﹐自然守節。

蔡君謨守福州﹐上元日﹐令民間一家點燈七盞。陳烈作大燈﹐長丈餘﹐大書云﹕富家一盞燈﹐太倉一粒粟。貧家一盞燈﹐父子相對哭。風流太守知不知﹐猶恨笙歌無妙曲。君謨見之﹐還與罷燈。

劉輝《堯舜性仁賦》﹕「靜以延年﹐獨髙五帝之壽﹔動而有勇﹐形爲四罪之誅。」人往往疑仁者靜﹑仁者壽﹑仁者必有勇皆有出處﹐獨動字不工。深推動靜二字﹐使性字故事。蓋人生而靜﹐天之性也﹔感物而動﹐性之欲也。

中立云「範文正有言﹕『作官公罪不可無﹐私罪不可有。』」

林述中云「範堯夫有言﹕『公事膽大﹐私事膽小。』又言﹕『一部律中四字可盡﹐所謂罪疑惟輕。』」

林述中說﹕「五代時﹐有一人嘗讀書﹐但記兩句﹐云『豹死畱皮﹐人死畱名』﹐每遇事輒舉此爲誡﹐後爲忠義第一。」

王玠玉﹐密人﹐頃嘗道傍食﹐有一老人進言「飲食須用暖﹐蓋脾喜溫﹐不可以冷熱犯之﹐惟暖則冷熱之物至脾皆溫矣。」又因論飲食﹕大冷熱皆傷陰陽之和。

周吉甫天佑﹐饒人﹐云「昔有人官廣南﹐常疑家人食生冷物致瘴癘﹐乃於廳前置一釜﹐每買物必熟之﹐而後遣之﹐以故終任全家無得疾者。予愛善衛生者﹐不以脾胃暖冷物﹑熟生物﹐不以元气佐喜怒。」

周天佑言「冬至夜子時﹐梳頭一千二百﹐以贊陽出滯﹐使五臟之气終歲流通﹐謂之神仙洗頭法。」

昔志公見梁武﹐語道欲堅帝心﹐乃請出死囚﹐持杯水驗之。帝如其言﹐召囚應死者二十輩於庭﹐各置水滿器﹐令頂之﹐周行庭下﹐戒之曰「水不溢﹐貸爾之死。」於是作樂喧之﹐久之﹐杯水如故。乃問之曰「若聞樂作乎﹖」皆曰不聞也。志公曰「彼畏死﹐故惟知水碗﹐不聞樂聲也。今陛下閒時﹐亦好如此﹐莫待急時。」

潘渭老云「學道須要心與性合。』心本是動﹐一向遂心去卽忘本性﹔性本是靜﹐一向守性則廢遇。惟心與性合﹐則動中靜湛﹐靜中明覺。」又云「學道人須於動中求靜﹐又不可爲動所動﹐動失於流﹐靜失於迷。然動中之惑卒難覺省也﹐其敬也似怒﹐其喜也似佞。」

出無謂之言﹐行不必爲之事﹐不如其已。

以簡傲爲髙﹐以諂諛爲禮﹐以刻薄爲聰明﹐以闒茸爲寬大﹕胥失之矣。

越人按圖而言燕﹐遇燕人則北矣﹐豈若知燕而不害者耶﹖讀崔氏珍庖而謂能精於飲饌﹐豈若調和適口習熟自然應法﹐問其法則不能言者耶﹖

太傅迥公謝事﹐燕居獨處道院﹐不治他務﹐戒家人無輒有請﹐惟二膳以時而進﹐旣畢卽徹﹐若祭享然。子宗愨擢正字﹐易章服詣謝﹐公亦不顧。其夫人嘗密覘之﹐但見瞑目端坐﹐須髮搖風﹐凝然若木偶。嘗有詩云﹕煉礦成金得寶珍﹐煉情成性合天眞。相逢此理交談者﹐千百人中無一人。

呂與叔蔭官不應舉﹐或問其故﹐曰「不敢掩祖宗之徳。」

張思叔云「荊公《虎圖》詩固好﹐然只是一个﹐似在杜子美一句道來﹐《靑松障子》詩云『憑軒忽若無丹靑』是也。」

杜安世詞云「燒殘絳蠟淚成痕﹐街鼓報黃昏。」或譏其黃昏未到得燒殘絳蠟﹐或云荊公尊人作。曾有人以此問之﹐答曰「重檐邃屋﹐簾幕蔽擁﹐不到黃昏﹐已可以燃燭矣。」﹝此詞乃荊公尊人作﹐韓魏公嘗以此賞杜﹐杜云﹕乃王某作。荊公時在座﹐聞語離席。﹞

富人有子不自乳﹐而使人棄其子而乳之﹔貧人有子不得自乳而棄之﹐乳他人之子。富人懶行而使人肩輿﹔貧人不得不行而又肩輿人。是皆習以爲常而不察者也。天下事習以爲常而不察者﹐推此亦多矣﹐而人不以爲異﹐悲夫﹗

問﹕「世間名相事理如何得通﹖」解云「但得本莫求末。賢來問﹐卻是甚知﹔若自有知﹐卻更問甚﹖夫子常似怕人也﹐似人罵不動﹐打也不動﹐好怯怯地不如人。」

庚申甲子日三更﹐一點气交﹐至四更方至定﹝右四段劉快活﹞。

望杏而耕﹐以杏爲候也﹐或攺爲幸。

水土二行﹐各兼信智。

呼妻父爲泰山﹐一說云﹕泰山有丈人峯﹔一說云﹕開元十三年﹐封禪於泰山﹐三公以下例遷一階﹐張說爲封禪使﹐說婿鄭鑑以故自九品驟遷至五品﹐兼賜緋﹐因大宴﹐明皇訝問之﹐無可對﹐伶人黃幡綽奏曰「此泰山之力也。」今人乃呼嶽翁。又有呼妻母爲泰水﹐呼伯叔丈人爲列嶽﹐謬誤愈甚。

卽眞二字﹐今人多以爲常談﹐非也。班固敍傳所載彪對隗囂之問﹐指王莽曰「傾擅朝廷﹐能竊位號﹐是以卽眞之後﹐天下莫不引領。」

凡人所爲﹐孰不欲是﹖吝於攺過者﹐必曲說粉飾所爲以爲是﹐是謂自謾﹐古之所謂自欺者。

子房勸帝﹐王韓信而後擒之﹕將欲奪而固與之意。

神廟時一監司登對﹐上問綾價﹐不知﹐對曰「臣於職事非不盡心﹐偶不知綾價。」他日擇按察﹐上問曰「向時不知綾價者爲誰﹖」宰執請其故﹐上曰「朕欲知四方利病﹐須忠信人﹐如綾價撰一个有甚不得。」﹝李及﹞

趙淸獻不髙聲﹐文潞公未得力用﹐張乖崖食時魚﹕是皆下工夫爲學者也。

神廟時﹐一選人以貴援得京削十二紙﹐引見之日﹐神考云「有舉狀十二紙是甚人﹖」特與攺次等官﹝壽朋﹞。

師朴入市歸﹐魏公問所買之物﹐云「千三。」魏公責之曰「此俚巷之談﹐非對尊長辭﹐何不云一貫三百﹖」﹝述志﹞

李師中《送唐介》詩﹐有「去國一身輕似葉﹐髙名千古重於山」。又有送詩云﹕好斬佞人頭上血﹐來充行客酒中杯。筆老人云「不若荊公詩『衰俗易髙名已振﹐險途難進學須彊』。」

荊公與魏公議事不合﹐曰「如此則是俗吏所爲。」魏公曰「公不相知﹐某眞一俗吏也。使爾多財﹐吾爲爾宰共財﹐最是難事。」

神廟謂﹕「張良聖人也。智足以取天下而不取﹐無意於天下也﹔爲漢立社稷而從赤松子遊﹐能忘天下也。」

五代郭崇韜旣貴﹐而祀子儀爲遠祖。本朝狄靑﹐人勸尊梁公﹐辭曰「予鄙人﹐豈可以聲迹污梁公﹖」

壽禪師日行一百二十事﹐本老行三之一﹐或問﹕「不亦勞乎﹖」答曰「善念熟。」

問﹕「佛住世救一切眾生﹐何於餵鷹飼虎而喪其生﹐不計輕重也﹖」答云「慈悲心勝﹐一念旣發﹐不暇卹其它。」

張乖崖詩云﹕兒童不慣錦衣榮﹐故我歸來夾路迎。不免舊溪髙士笑﹐天眞喪盡得虛名。一同人居太學﹐和其韻云﹕四窗滅盡讀書燈﹐窗外惟聞步鐸聲。孤負江山好明月﹐閒來此地赴虛名。因拂袖而去。

子厚與其叔安仁令書云「獘政之後﹐諒煩整葺。寬而不弛﹐猛而不殘﹔待寄居遊士以禮﹐而不與之交私﹔一切守法﹐於人情從容。此亦吾叔所能辦也。」

範堯夫嘗謂﹕「人作貴官﹐只將如奉使惜官者﹐便無事矣。」

呂許公常以澶淵之役問後進﹐答無契者。或云「此役非悉甲以出不能決勝﹐方本朝得天下四十年﹐誰敢當其任者﹖非親徵不可。」

大司徒以保息養萬民。六曰﹕安富抑兼並。

有道潛道少時﹐嘗見溫公論性善惡混﹐潛道極言之﹐溫公作色曰「顏狀未離於嬰孩﹐髙談已至於性命。」伊川笑之。又問﹕「莫鎖應否﹖」對云「某之應舉得祿而已。」﹝賜第五甲﹐舊法無出身﹞

李曰「不欺之謂誠。」暢曰「便以不欺爲誠﹐非也。」徐仲車云「不息之謂誠。」《中庸》言「至誠則不息。」非以不息解誠也。伊川曰「無妄之謂誠﹐不偏之謂中。」

以有心息念則愈紛擾﹐一寓諸敬則俱無事。

慮而後能得﹐得者﹐對失之名。人爲利欲沈湎﹐若失之者。學者能慮而得之﹐然所謂得﹐亦何所得哉﹖﹝並暢語﹞

擇之爲事﹐常怕有偏重處﹐須用權以得中﹐故廟堂之上﹐諭以持衡。物來隨時﹐順應之名﹐聖人能之﹐吾輩須放過了應﹝定夫謂次山云﹞。

《大學》曰「物有本末﹐事有終始﹐知所先後﹐則近道矣。」人之學莫大於本末終始。致知在格物﹐則所謂本也﹐始也﹔治天下國家﹐則所謂末也﹐終也。治天下國家必本諸身﹐其身不正而能治天下國家者﹐無之。格猶窮也﹐物猶理也﹐猶曰窮其理而已也。窮其理﹐然後足以致之﹔不窮﹐則不能致也。格物者﹐適道之始﹐欲思格物﹐則固已近道矣。是何也﹖以收其心而不放。致知者﹐吾之所固有﹐然不致則不能得之﹐而致知必有道﹐故曰「致知在格物。」《大學》論意誠以下﹐皆窮其意而明之﹐獨格物則曰「物格而後知至。」此蓋可以意得而不可以言傳也。自格物而充之﹐然後可以至聖人﹐不知格物而先欲意誠心正修身者﹐未有能中於理者。致知在格物﹐非由外鑠我也﹐我固有之也﹐因物有遷﹐迷而不知﹐則天理滅矣﹐故聖人欲格之。

隨事觀理﹐而天下之理得矣﹔天下之理得﹐然後可以至於聖人。君子之學﹐將以反躬而已矣﹔反躬在致知﹐致知在格物。

學莫貴於自得。得非外也﹐故曰自得。

學莫大於平心﹐平莫大於正﹐正莫大於誠。君子之學在於意必固我旣亡之後﹐而復於喜怒哀樂未發之前﹐則學之至也。

心至重﹐雞犬至輕﹐雞犬放則知求之﹐心放則不知求﹐豈愛其至輕而忘其至重哉﹖弗思而已矣。今世之人﹐樂其所不當樂﹐不樂其所當樂﹔慕其所不當慕﹐不慕其所當慕﹐皆由不思輕重之分也。

顏淵嘆孔子曰「仰之彌髙﹐鉆之彌堅。瞻之在前﹐忽焉在後。夫子循循然善誘人。博我以文﹐約我以禮﹐欲罷不能。旣竭吾才﹐如有所立卓爾。𨿽欲從之﹐末由也己。」此顏子所以善學孔子﹐而深知孔子者也。

有學不至而言至者﹐循其言亦可以入道。荀子曰「眞積力久則入。」杜預曰「優而柔之﹐使自求之﹔饜而飫之﹐使自趨之。」管子曰「思之思之﹐又重思之﹔思之而不通﹐鬼神將通之﹐非鬼神之力也﹐精神之極也。」此三者循其言皆可以入道﹐而荀子﹑管仲﹑杜預初不能及此。

自其外者學之而得於內者﹐謂之明﹔自其內者得之而兼於外者﹐謂之誠。誠與明一也。

聞見之知﹐非徳性之知。物交物則知之﹐非內也﹐今之所謂博聞多能者是也。徳性之知﹐不假聞見。

君子不以天下爲重而身爲輕﹐亦不以身爲重而天下爲輕。凡盡其所當爲者﹐如可以仕則仕﹑入則孝之類是也。此孔子之道蔽焉﹐而有執者﹐楊墨之道也。

能盡飲食言語之道﹐則可以盡去就之道﹔能盡去就之道﹐則可以盡死生之道。飲食言語﹑去就﹑死生﹐小大之勢﹐一也。故君子之學﹐自微而顯﹐自小而章。

《易》曰「閒邪存其誠。」閒邪則誠自存﹐而閒其邪者﹐乃在於言語﹑飲食﹑進退﹑與人交接之際而已矣。

人皆可以至聖人﹐而君子之學必至於聖人而後已﹔不至於聖人而後已者﹐皆自棄也。孝其所當孝﹐悌其所當悌﹐自是而推之﹐則亦聖人而已矣。

多權者害誠﹐好功者害義﹐取名者賊心。

君貴明﹐不貴察﹔臣貴正﹐不貴權。

稱性之善謂之道﹐道與性一也﹐以性之善如此﹐故謂之性善。性之本謂之命﹐性之自然者謂之天。自性之有形者謂之心﹐自性之有動者謂之情。凡此數者皆一也﹐聖人因事以制名﹐故不同若此﹐而後之學者﹐隨文析義﹐求奇異之說﹐而去聖人之意矣。自性而行皆善也﹐聖人因其善也﹐則爲仁義禮智信以名之﹐以其施之不同也﹐故爲五者以別之。合而言之皆道也﹐別而言之亦皆道也﹐捨此而行﹐是悖其道也﹐而世人皆言性也與五者異﹐其亦學歟﹖其亦未體其性也歟﹖其亦不知道之所存歟﹖

道孰爲大﹖性爲大。千里之遠﹐數千歲之日﹐其所動靜起居﹐隨若亡矣。然時而思之﹐則千里之遠在於目前﹐數千歲之久無異數日﹐人之性則亦大矣。噫﹗人之自小者可哀也已。

人之性一也﹐而世之人皆曰「吾何能爲聖人﹖」是不自信也。其亦不察乎﹖

自得者所守固﹐而自信者所行不疑。

學貴信﹐信在誠﹐誠則信矣﹐信則誠矣。不信不立﹐不誠不行。

或曰「周公勛業﹐人不可爲也。」曰「不然。聖人之所爲﹐人之所當爲也﹐盡其所當爲﹐則吾之勛業亦周公之勛業也。凡人之所弗能爲者﹐聖人弗爲。」

君子之學﹐要其所歸而已矣。

民可明也﹐不可愚也﹔民可教也﹐不可威也﹔民可順也﹐不可彊也﹔民可使也﹐不可欺也。

孔子曰「棖也欲﹐焉得剛﹖」甚矣欲之害人也。人之爲不善﹐欲誘之也﹐誘之而弗知﹐則至於天理滅而不知反。故目則欲色﹐耳則欲聲﹐以至鼻則欲香﹐口則欲味﹐體則欲安﹐此皆有以使之也。然則何以窒其欲﹖曰﹕思而已矣。學其貴於思﹐惟思爲能窒欲。曾子之三省﹐窒欲之道也。好勝者滅理﹐肆欲者亂常。

可以仕則仕﹐可以止則止﹐可以久則久﹐可以速則速﹐此皆時也﹐未嘗不合中。故曰﹕君子而時中。

喜怒哀樂之未發﹐謂之中﹐中也者﹐言寂然不動者﹐故曰天下之大本。發而皆中節﹐謂之和﹐和也者﹐言感而遂通者也﹐故曰天下之達道。學也者﹐使人求於內也﹐不求於內而求於外﹐非聖人之學也。何謂不求於內而求於外﹖以文爲主者是也。學也者﹐使人求於本也﹐不求於本而求於末﹐非聖人之學也。何謂不求於本而求於末﹖考詳略采同異者是也。是二者皆無益於身﹐君子弗學。

墨子之徳至矣﹐而君子弗學也﹐以其捨正道而之他也。相如﹑太史遷之才至矣﹐而君子弗貴也﹐以其所謂學者非學也。

莊子﹐叛聖人者也﹐而世之人皆曰矯時之獘。矯時之獘固若是乎﹖伯夷﹑柳下惠矯時之獘者也﹐其有異於聖人乎﹖抑無異乎﹖莊周﹑老聃﹐其與伯夷﹑柳下惠類乎﹖不類乎﹖子夏曰「𨿽小道﹐必有可觀者焉﹐致遠恐泥。」子曰「攻乎異端﹐斯害也已。」此言異端有可取而非道之正。

君子以識爲本﹐行次之。今有人焉﹐力能行之﹐而識不足以知之﹐則有異端者出﹐彼將流而不知反。內不知好惡﹐外不知是非﹐𨿽有尾生之信﹑曾參之孝﹐吾弗貴矣。學莫貴於知言﹐道莫貴於識時﹐事莫貴於知要。所聞者﹑所見者﹐外也﹐不可以動吾心。

《孟子》曰「其爲气也﹐至大至剛﹐以直養而無害。」此蓋言浩然之气﹐至大至剛且直也﹐能養之則無害矣。

伊尹之耕於有莘之野﹐傅說之築於傅巖。天下之事非一一而學之﹐天下之賢才非一一而知之﹐明其在己而已矣。

君子不欲才過徳﹐不欲名過實﹐不欲文過質。才過徳者不祥﹐名過實者有殃﹐文過質者人莫與長。

或問﹕「顏子在陋巷而不攺其樂﹐與貧賤而在陋巷者何以異乎﹖」曰「貧賤而在陋巷者﹐處富貴則失乎本心﹔顏子在陋巷猶是﹐處富貴猶是。」

通乎晝夜之道﹐而知晝夜死生之道也﹔知生之道﹐則知死之道﹐盡事人之道﹐則盡事鬼之道。死生人鬼﹐一而二﹐二而一者也。

孔子曰「有徳者必有言。」何也﹖和順積於中﹐英華發於外也﹐故言則成文﹐動則成章。

學不貴博﹐貴於正而已矣﹔言不貴多﹐貴於當而已矣﹔政不貴詳﹐貴於順而已矣。

意必固我旣亡之後必有事焉。此學者所宜盡心也。

夜气之所存者﹐良知也﹐良能也。苟擴而充之﹐化晝之所害爲夜气之所存﹐然後可以至於聖人。

《孟子》曰「盡其心者﹐知其性也﹐知其性則知天矣。」心也﹐性也﹐天也﹐非有異也。人皆有是道﹐惟君子爲能體而用之﹐不能體用之者﹐皆自棄也。故孟子曰「苟能充之﹐足以保四海﹔苟不充之﹐不足以事父母。」夫充與不充﹐皆在我而已。

徳盛者﹐物不能擾﹐而形不能病。以物不能擾也﹐故善學者臨死生而色不變﹐疾痛慘戚而心不動﹐由養之有素也﹐非一朝一夕之力也。心之躁者﹐不熱而煩﹐不寒而栗﹐無所惡而怒﹐無所悅而喜﹐無所取而起。故君子莫大於正其气。欲正其气﹐莫若正其志。其志旣正則𨿽熱不煩﹐𨿽寒不栗﹐無所怒﹐無所取﹐無所喜﹐去就猶是﹐死生猶是﹐夫是之謂不動心。志順故气不逆﹐气順志將自正﹐志順而气正﹐浩然之气也。然則養浩然之气者﹐乃在於持其志﹐無暴其气耳。

《中庸》曰「道不可須臾離也﹐可離非道也。」又曰「道不遠人。」此特聖人爲始學者言之耳﹐論其極﹐豈有可離與不可離而遠與近之說哉﹖

學爲易﹐知之爲難﹔知之非難也﹐體而得之爲難。致曲者﹐就其曲而致之也。

人人有貴於己者﹐此其所以人皆可以爲堯舜。

學者當以《論語》《孟子》爲本﹐《論語》《孟子》旣治﹐則六經可不治而明矣。

讀書者﹐當觀聖人所以作經之意﹐與聖人所以用心﹐與聖人之所以至聖人﹐而吾之所以未至者﹐所以未得者﹐句句而求之﹐晝誦而味之﹐中夜而思之﹐平其心﹐易其气﹐闕其疑﹐則聖人之意見矣。

人之生也﹐小而好馳騁弋獵﹐大而好建功立名﹐此皆血气之盛使之然耳。故其衰也﹐則有易足之色﹔其病也﹐則有可憐之言。夫人之性至大矣﹐而爲形气之所役使而不自知﹐哀哉﹗

吾未見嗇於財而能爲善者也﹐吾未見不誠而能爲善者也。

君子之學也﹐使先知覺後知﹐使先覺覺後覺。而老子以爲非以明民﹐將以愚之﹐其亦自賊其性歟。

有求爲聖人之志﹐然後可與共學﹔能學而善思﹐然後可與適道﹔思而有所得﹐則可與立﹔立而化之﹐則可與權。

非禮勿視﹐非禮勿聽﹐非禮勿言﹐非禮勿動。視聽言動一於禮之謂仁﹐仁之與禮非有異也。

孔子告仲弓曰「出門如見大賓﹐使民如承大祭﹔己所不欲﹐勿施於人。」夫君子能如是用心﹐能如是存心﹐則惡有不仁者﹖其本可以一言而蔽之﹐曰﹕思無邪。

無好學之志﹐則𨿽有聖人復出﹐亦無益矣。然聖人在而民多善者﹐以涵泳其教化深且遠也﹐習聞之久矣。

《禮記》除《中庸》《大學》﹐惟《樂記》爲最近道﹐學者深思自求之。《禮記》之《表記》﹐其亦近道矣乎﹐其言正。

學者必求其師﹐記問﹑文章不足以爲人師﹐以所學者外也﹐故求師不可不愼。所謂師者何也﹖曰﹕理也﹐義也。

少成若天性﹐習慣成自然﹐𨿽聖人復出﹐不易此言。孔子曰「性相近也﹐習相遠也﹐惟上智與下愚不移。」下愚非性也﹐不能盡其才也。君子所以異於禽獸者﹐以有仁義之性也﹐苟縱其心不知反﹐則亦禽獸而已。

形易則性易。性非易也﹐气使之然也。

「禮儀三百﹐威儀三千」﹕非絕民之欲而彊人以不能也﹐所以防其欲﹑戒其侈﹐而使之入道也。「多識於鳥獸艸木之名」﹕所以明理也。

至顯者﹐莫如事﹔至微者﹐莫如理。而事理一致﹐微顯一源。古之君子所謂善學者﹐以其能通於此而已。

君子之學貴乎一。一則明﹐明則有功。

徳盛者言傳﹐文盛者言亦傳。

名數之學﹐君子學之﹐而不以爲本也﹔言語有序﹐君子知之﹐而不以爲始也。

孔子之道發而爲行﹐如鄕黨之所載者﹐自誠而明也﹔由鄕黨之所載而學之﹐以至於孔子者﹐自明而誠也。及其至焉﹐一也。

聞善言則拜﹐禹所以爲聖人也﹔以能問不能﹐以多問寡﹐顏子所以爲大賢也。後之學者有一善而自足﹐哀哉。

爲學之道﹐必本於思。思則得之﹐不思則不得也。故《書》曰「思曰睿」﹐「睿作聖」。思所以睿﹐睿所以聖也。

學以和爲本﹐取次之﹐行次之﹐言次之。

信不足以盡誠﹐猶愛不足以盡仁。

董仲舒曰「正其義不謀其利﹐明其道不計其功。」此董子所以度越諸子。

堯舜之爲善與桀紂之爲惡﹐其自信一也。

《老子》曰「失道而後徳﹐失徳而後仁﹐失仁而後義﹐失義而後禮。」則道﹑徳﹑仁﹑義﹑禮﹐分而爲五也。

聖人無優劣。堯舜之讓﹐禹之功﹐湯武之徵伐﹐伯夷之淸﹐柳下惠之和﹐伊尹﹑周公在上而道行﹐孔子在下而道不行﹐其道一也。

不深思則不能造於道﹔不深思而得者﹐其得易矣。然而學者有無思慮而得者﹐何也﹖曰﹕以無思無慮而得者﹐乃所以深思而得之也﹔以無思無慮爲不思而自以爲得者﹐未之有也。

原始則足以知其終﹐反終則足以知其始﹐死生之說如是而己矣。故以春爲始而原之﹐其必有冬﹔以冬爲終而反之﹐其必有春。死生者﹐其與是類乎﹖

其次致曲者﹐學而後知之也﹐而其成也﹐與生而知之者不異焉。故君子莫大於學﹐莫害於畫﹐莫病於自足﹐莫罪於自棄。學而不止﹐此湯武所以聖也。

古之學者爲己﹐其終至於成物﹔今之學者爲人﹐其終至於喪己。

杞柳﹐荀子之說也﹔湍水﹐楊子之說也。

聖人所知﹐宜無不至也﹔聖人所行﹐宜無不盡也。然而《書》稱堯舜﹐不曰刑必當罪﹐賞必當功﹐而曰「罪疑惟輕﹐功疑惟重」。與其殺不辜﹐寧失不經﹐異乎後世刻核之論矣。

自誇者近刑﹐自喜者不進﹐自大者道遠。

君子之學必日新﹐日新者日進也﹐不日進者必日退﹐未有不進而不退者。惟聖人之道無所進退﹐以其所造者極也。

事上之道莫若忠﹐待下之道莫若恕。

《中庸》之書﹐學者之至也﹐而其始則曰「戒愼乎其所不睹﹐恐懼乎其所不聞。」蓋言學者始於誠也。

楊子無自得者也﹐故其言蔓衍而不斷﹐優柔而不決。其論性則曰「人之性也﹐善惡混﹐修其善則爲善人﹐修其惡則爲惡人。」荀子悖聖人者也﹐故列孟子於十二子﹐而謂人之性惡。性果惡耶﹖聖人何能反其性以至於斯耶﹖

聖人之言﹐遠如天﹐近如地。其遠也﹐若不可得﹐而及其近也﹐亦可得而行。楊子曰「聖人之言遠如天﹐賢人之言近如地。」非也。

或問文中子﹐曰愚﹔問荀子﹐曰悖﹔問韓愈﹐曰外。愚悖皆非學聖人者也﹐揚雄其幾乎﹖

或問賈誼﹐曰「誼有之。」曰「非有孔子墨翟之賢。」孔與墨一言之﹐其識末矣﹐其亦不善學矣。

必井田﹐必封建﹐必肉刑﹐非聖人之道也。善治者於井田而行之而民不病﹐於封建而使之而民不勞﹐於肉刑而用之而民不怨。故善者得聖人之意而不取其迹﹐迹也者﹐聖人因一時之利而制之也。

夫人幼而學之﹐將欲成之也﹐旣成矣﹐將以行之也。學而不能成其學﹐成而不能行其學﹐則烏足貴哉。

待人有道﹐不疑而已。使夫人有心害我耶﹐𨿽疑不足以化其心﹔使夫人無心害我耶﹐疑之則己徳內損﹐人怨外生。故不疑則兩得之矣﹐疑則兩失之矣﹐而未有多疑能爲君子者也。

昔者聖人立人之道曰仁與義。孟子曰「仁者人也﹐親親爲大﹔義者宜也﹐尊賢爲大。」惟能親親﹐故老吾老以及人之老﹐幼吾幼以及人之幼﹔惟能尊賢﹐故賢者在位﹐能者在職。惟仁與義盡人之道﹐盡人之道則謂之聖人。

學者不可以不誠﹐不誠無以爲善﹐不誠無以爲君子。修學不以誠﹐則學雜﹐爲事不以誠﹐則事敗﹔自謀不以誠﹐則是欺其心而自棄其志﹔與人不以誠﹐則是喪其徳而增人之怨。今小道異端亦必誠而後得﹐而況欲爲君子者乎﹖故曰﹕學者不可以不誠。𨿽然﹐誠者在知道本誠之耳。

古者卜筮﹐將以決疑也﹐今之卜筮則不然﹐計其命之窮通﹐校其身之達否而已矣。噫﹗亦惑矣。

不思故有惑﹐不求故無得﹐不問故不知。

世之服食欲壽者﹐其亦大愚矣。夫命者﹐受之於天﹐不可增損加益﹐而欲服食而壽﹐悲哉﹗

見攝生者而問長生﹐謂之大愚﹔見卜者而問吉凶﹐謂之大惑。

或問性﹐曰「順之則吉﹐逆之則凶。」

孔子沒﹐曾子之學日益光大。孔子沒﹐傳孔子之道者曾子而已。曾子傳之子思﹐子思傳之孟子﹐孟子死不得其傳。至孟子而聖人之道益尊。孟子曰「可以仕則仕﹐可以止則止﹐可以久則久﹐可以速則速﹐孔子也。」「孔子﹐聖之時者也。」故知《易》者莫若孟子。曰「王者之迹熄而《詩》亡﹐《詩》亡然後《春秋》作。」「春秋無義戰﹐彼善於此則有之矣。徵者﹐上伐下也﹐敵國不相徵也。」故知《春秋》者﹐莫若孟子。

禮之本出於民之情﹐聖人因而導之耳﹔禮之器出於民之俗﹐聖人因而節文之耳。聖人復出必因今﹐衣服器用爲之節文﹐其所謂貴本而親用者﹐亦在時王斟酌損益之爾。

範純夫燕居﹐正色危坐﹐未嘗不冠﹐出入步履﹐皆有常處。几案無長物﹐硯墨刀筆﹐終歲不易﹐其平生所觀書﹐如手未觸。衣稍華者不服﹐十餘年不易衣﹐亦無垢污﹐履𨿽穿﹐如新。皆出於自然﹐未嘗有意如此也。

元佑年中﹐議南北郊久不決﹐一日有旨罷議﹐依祖宗故事合祭。範純夫在翰苑艸詔﹐其詔云「列聖已行﹐謹當遵奉。先朝未舉﹐懼弗克堪。」胡右丞宗愈謂純夫曰「大哉王言﹐久無此作也。」

《資治通鑑》成﹐範純夫爲溫公艸《進書表》﹐簡謝純夫云「眞得愚心所欲言而不能發者。」溫公書帖無一字不誠實也。範純夫爲蜀公艸《進樂表》云「法已亡於千載之後﹐聲欲求於千載之前。玆爲至難﹐理若有待。」又爲申公艸《遺表》云「才力綿薄﹐豈期位列於三公﹔疾攖纏﹐敢望年逾於七十。」人謂二公胸中事矣。

申公薨﹐範純夫托山谷艸遺表﹐表成不用。又嘗托山谷艸《司馬公休謝起碑樓表》﹐竄攺止餘數字﹐以示山谷﹐略無忤色﹐但遜謝而已。

純夫寡言語﹐不問卽不言。其後純夫子衝自嶺表扶護歸﹐過荊州﹐見山谷﹐道純夫數事﹐皆所不知。純夫在史院報丞相上馬﹐後爲諸人講《左傳》﹐一授乃出。魯直蓋受左氏學於純夫也。

純夫苦河魚﹐在告彭器資。黃魯直來問疾﹐欲退﹐純夫揖魯直立戶外﹐與器資戶內立語移時﹐復揖魯直﹐略無忤色。

純夫元佑末﹐與東坡數上疏論事。嘗約各艸上一疏﹐東坡訪純夫﹐求所作疏先觀﹐讀盡遂書名於末﹐云「某不敢復爲疏矣。」純夫再三求觀﹐竟不肯出﹐云「無以易公者。」東坡﹝別作一條﹞《和純夫月硯》詩﹕上書掛名豈待我﹐獨立自可當雷霆﹐蓋紀實也。

蘇東坡好戲謔語﹐言或稍過﹐範純夫必戒之。東坡每與人戲必祝曰「勿令範十三知。」純夫排行第十三也。

純夫撰《宣仁太后發引曲》﹐命少遊制其一﹐至史院出示同官。文潛曰「內翰所作烈文﹐《昊天有成命》之詩也﹔少遊直似柳三變。」少遊色變﹐純夫謂諸子曰「文潛奉官長戲同列﹐不可以爲法也。」

東坡謂範純夫曰「公之文可以經世﹐皆不刊之說﹐如某但涉獵爲文耳。」

元佑中﹐客有見伊川先生者﹐几案間無他書﹐惟印行《唐鑑》一部﹐先生謂客曰「近方見此書﹐自三代以後﹐無此議論。」崇寧初﹐純夫子衝見欒城先生於潁昌﹐欒城曰「老來不欲泛觀書﹐近日且看《唐鑑》。」

元佑中﹐舉子吳中應大科以進捲﹐徧投從官。一日與李方叔諸人同觀﹐文理乖謬﹐撫掌絕倒。純夫偶出見之﹐問所以然﹐皆以實對。純夫覽其文數篇﹐不笑亦不言﹐掩卷他語﹐侍坐者亦不敢問。他日吳中請見﹐純夫諭之曰「觀足下之文﹐應進士舉且不可﹐況大科乎﹖此必有人相誤﹐請歸讀書學文﹐且習進士。」吳辭謝而去。

元佑中﹐承議郎遊冠卿知咸平縣回﹐純夫同年﹐一日來謁﹐曰「畿邑任滿﹐例除監司﹐欲乞一言於鳳池。」是時純夫叔在中書也。純夫答曰「公望實審當爲監司﹐朝廷必須除授。家叔𨿽在政府﹐某未嘗與人告差遣。」冠卿慚沮而退。其子衝實聞此語﹐因問於公曰「說與不說皆可也﹐何必面斥之﹖」公曰「如此是欺此人﹐吾故以誠告之。」

範純夫久在經筵﹐進職靑瑣﹐引疾乞歸蜀﹐章十上﹐得請﹐以待制知梓州。翌日﹐丞相奏事簾前﹐太母宣諭曰「範侍講求去甚力﹐故勉徇其請。昨日孩兒再三畱他﹝謂哲宗﹞﹐可諭與﹐且爲孩兒畱﹐未可求出﹐前降指揮不行。」於是公不復有請。

《資治通鑑》刊成﹐賜執政﹑從官及曾預編校者。張蕓叟以詩謝純夫云﹕我投湘水五千里﹐公滯周南二十春。純夫和云﹕六世承平有史臣﹐紬書東洛布成均。网羅遺逸三千載﹐筆削興亡十九春。天作冠篇墳典大﹐上思稽古憲章新。烏臺禦史詞誰校﹐頭白今爲汗簡人。

鄭閎中祭酒﹐閩中先生也﹐年老得請宮祠﹐太學生上書乞畱﹐純夫奏疏引退之畱孔戣故事﹐不報。公有詩送閎中云﹕顧我言非韓吏部﹐多公節似孔尙書。公稱閎中長者﹐常論邊事﹐閎中先生只是饒人。

雅州蒙山常陰雨﹐謂之漏天﹐產茶極佳﹐味如建品﹐純夫有詩云﹕漏天常泄雨﹐蒙頂半藏雲。爲此也。

溫公在洛﹐應用文字皆出公手﹐一日謂公休曰「此子弟職﹐豈可不習﹖」公休辭不能。純夫曰「請試爲之﹐當爲攺竄。」一再撰呈﹐已可用。公喜曰「未有如此子好學也。」

溫公事無大小必與公議﹐至於家事﹐公休亦不自專﹐問於公而後行。公休之卒﹐公哭之慟﹐挽詩云﹕鮑叔深知我﹐顏淵實喪予。

富鄭公在延﹐潞公請範純夫作致語云「衮衣繡裳﹐迎周公之歸老﹔安車駟馬﹐奉漢相之罷朝。」富公大喜。

範純夫每次日當進講﹐是夜講於家﹐郡從弟子畢集聽焉﹐講終點湯而退。

元佑初﹐範公以著作佐郎兼侍講﹐每造邇英過押班禦藥閣子﹐都知以下列行致恭卽退。顧子惇嘗與都知梁惟簡一言﹐公大以爲失體。陳衍初管當禦藥院﹐來謝﹐宅門數步外下馬﹐畱榜子與閽者﹐云「煩呈覆﹐欲知曾到門下。」其後公爲諫議大夫﹐僦居城西白家巷﹐東鄰陳衍園也﹐衍每至園中﹐不敢髙聲﹐謂同列曰「範諫議一言到上前﹐吾輩不知死所矣。」其畏憚如此。

元佑末﹐純夫數上疏論時事﹐其言尢激切﹐無所顧避。文潛﹑少遊懇勸以謂不可﹐公意竟不回。其子衝亦因間言之﹐公曰「吾出劍門關﹐稱範秀才﹐今復爲一布衣﹐何爲不可﹖」其後遠謫﹐多緣此數章也。

紹聖初﹐籍定元佑黨止數十人﹐世號精選﹐其後乃泛濫﹐人以得預爲榮﹐而議者不以爲當也。劉莘老﹑梁況之終於貶所﹐因尙洙之言﹐朝廷以二公旣沒﹐不及再貶﹐故諸子盡廢。範純夫以是移化﹐事實不類﹐其子衝亦停官﹐竟不知當時如何行遣也。

純夫諫疏多自毀去﹐平生爲文﹐深不欲人知。京師刊行《唐鑑》﹐公欲爲文﹐移開封毀板﹐後其子衝陳不可﹐乃已。純夫薦士﹐後多貴顯﹐人無知之者。純夫子衝問﹕「歐公知聖兪爲深﹐相與至厚。然不聞薦引﹐卒使沈於下僚﹐何也﹖」公曰「前輩不以朝廷官爵私於朋友故舊。」﹝別作一條﹞公言「舊日子弟赴官有乞書於蜀公者﹐蜀公不許。曰﹕『仕宦不可廣求人知﹐受恩多則難立朝矣』。」

純夫著作郎兼侍講﹐謁告省蜀公於許。上以手詔撫問蜀公﹐並賜茶藥﹐又遣中使賜純夫銀百兩爲路費﹐自太母垂簾﹐未嘗有此賜也。

元佑初﹐講《論語》徹章﹐錫宴東宮﹐上賜禦書﹐講讀官各上書並表記。純夫表云「願陛下篤志學問﹐亦如好書﹔益進道徳﹐皆若遊藝。則聖神可至﹐事業可成。如天之積髙﹐地之積厚﹐廣大深遠﹐不可得而量也。」公遇事必規﹐皆類此。

純夫自賓移化﹐朝旨嚴峻﹐郡官不敢相聞。旣至城外﹐父老居民皆出送﹐或持金幣來獻。純夫謝遣之﹐一無所受﹐皆感泣而去。化州城外寺僧﹐一夕見大星殞門外﹐中夜聞傳呼開門﹐果然是夜公薨﹐後三日﹐殯於寺中。賓州人李寶善地理﹐謂純夫子衝曰「寺當風水之衝。」指寺北山一亢曰「此可殯﹐不難安穩﹐歲餘必得歸。」遂卜之攺殯。是年颶風作﹐屋瓦皆飛﹐大木盡拔﹐獨北山殯所不動﹐次年歸葬如李言。後有自嶺外來者云﹕土人至今廟祀公於北山。

純夫云﹕元丰八年三月五日﹐神廟登遐﹐追百官班。徐王﹑荊王皆在殿門外﹐已聞禁中哭聲﹐二王徘徊憂慘﹐殿門尙閉﹐不得進﹐少頃﹐開門﹐同百官入。範公時爲奉議郎祕書省正字。神宗服藥已久﹐徐王﹑荊王數入問疾﹐太母諭之曰「自此不須來。」其後更不敢至禁中。太母嚴禮法﹐其意止爲宮人難回避也。出《溫公記事》。

司馬植云「神宗疾大漸﹐太母諭梁惟簡曰﹕『令你新婦作一領黃背子﹐十來歲孩兒著得者﹐不得令人知。』次日惟簡袖進。哲宗卽位柩前﹐衣此背子也。」

邵成章云「元佑中﹐太母下詔﹐蘇軾視艸云﹕『苟有利於社稷﹐予何愛於發膚﹖』純夫云﹕『此太后聖語也﹐子瞻直書之。』」

世傳銅雀臺瓦驗之有三﹕錫花﹑雷布﹑蘚疵三者是也。然皆風雨雕鐫﹐不可得而僞。

範文正公一日內殿講《論語》云「『人不知而不慍﹐不亦君子乎﹖』乃云若《無逸》所謂『小人﹐怨汝詈汝﹐則皇自敬徳』。」

李若谷教一初官云「勤謹和緩。」其人云「勤謹和已聞命矣﹐緩字未諭。」李云「甚事不因忙後錯了﹖」

劉器之云「富鄭公年八十﹐書座屏云﹕守口如瓶﹐防意如城。」

張文孝公觀座右銘云「怒者變常而逆徳﹐戕賊和气﹐和气爲性命之本﹐可不寶之﹖和順積中﹐大盈若沖﹐保其宗﹐施於公﹐吾與之終。」

溫公以楊子論性爲近﹐不取孟荀。又謂﹕「性如地﹐善如五穀惡如莨莠﹐地豈容只生谷而不生莠耶﹖學者當除莠養谷耳。」

或專說學問求放心﹐余曰「曾於何處放﹐今何處求。如人失物下榜尋求﹐須畫个樣子於榜上﹐方始可以尋求。卻煩孟子畫个心樣子﹐使後世學者求放。這回若尋得﹐深藏牢閉﹐將誠緊緊守定﹐應是不教失了。十年二十年一世二世﹐開放門﹐依舊不見。操之則存﹐向甚處著﹖捨之則亡﹐向甚麼處去也﹖心是何物﹖操是何人﹖立則見其參於前﹐在輿則見其倚於衡背後底。朝聞道﹐夕死可矣。將作一件大大事﹐斬卻生根﹐自無死蔓。如何是生根﹖無明是。如何下手﹖斬得把將來。」

仁義根於心﹐不知根那个心。識得心之體﹐便知得身之體﹐知得身之體﹐不妨說个「然見於面﹐盎於背﹐施於四體」﹐四體不言而諭。

