世緯﹝明﹞袁袠撰

●自序

昔孔子謂﹐我欲載之空言﹐不如見諸行事之深切著明也﹐悲夫﹗古之人苟懷抱材徳者﹐曷嘗不欲匡依明聖﹐興立事業者哉﹗而卒托之空言﹐命也。是以君子進則勒洪伐於鐘彜﹐退則修遺文於方冊﹐身𨿽不得躬行其道﹐文之所垂亦足以自見﹐而爲法於將來。周秦而下﹐善言治理者莫如賈誼﹐其次則王通﹑陸贄﹐又其次則蘇軾﹑王通。《太平十二策》﹐亡逸莫考﹐我欲觀唐宋之事﹐捨陸﹑蘇何適矣﹖夫欲考往而知來者﹐惡可無空言哉﹗是《世緯》之所由作也。客曰﹕古之立辭者﹐不得志則爲之。故屈平放而賦騷﹐虞卿窮而著書。今聖人在位﹐材傑進趨﹐言行計從﹐《世緯》之作何也﹖袁子曰﹕否﹐非是之謂也。夫髙居而逖聽者﹐天子之職也﹔敍官而詔祿者﹐大臣之業也﹔程功而累勞者﹐百司之分也﹔博稽而廣議者﹐眾士之慮也。古者庶人工商﹐有謗有諫﹐而況於士乎。袠也﹐嘗從大夫之後矣﹗官守有恆﹐言責無與﹐未嘗得排閶闔之門﹐趨文石之陛﹐一攄其愚﹐徒以彊壯之年﹐嬰狗馬之疾﹐一旦恐溘先朝露﹐非托筆札何以自見。《世緯》凡二十篇﹐語多刺譏﹐且闊於事情﹐亦知其柄鑿異用竽瑟﹐殊好空言無益﹐祗增多口。有志於應世者﹐亦矜其狂愚﹐采其可用者云爾。

●卷上

○官宗

夫宗室日蕃而祿不給﹐何也﹖封建之法壞﹐而仕宦之途絕也。昔在周室﹐並建諸侯﹐同姓封者什七﹐異姓封者什三﹐各治其國﹐以蕃王室入爲公﹐孤出爲牧伯﹐親疏相制﹐外內聯絡﹐卒賴其力﹐享祚長久。秦壞周法﹐疏忌骨肉﹐闕翦枝葉﹐二世陵遲﹐蕩然亡衛。漢興﹐鑑秦覆轍﹐損益周制﹐𨿽有七國之變﹐而莽操之際﹐猶賴宗室﹐眾彊南頓﹐中山之後奮起﹐徒步光復大業﹐此則親親之明驗也。唐宋封建之法廢﹐而仕宦之途猶足以救其末流﹐侯王將相﹐布列中外﹐是以本根不蹙﹐而枝葉扶疏﹐卒受其蔭。我明艸創﹐髙皇帝鑑周漢之所以得懲。孤秦之所以失宗子﹐分王裂地﹐而封犬牙盤石﹐祟其位號﹐安享祿給﹐不任以事﹐內銷七國之變﹐而外聳維城之固﹐歲朝京師﹐宴賞有度﹐十王有捨﹐宗人有府﹐詩書禮樂炳焉可述﹐仕進之途禁防未設。逮及文皇帝﹐稍稍攝以文法﹐朝覲之典不行﹐仕宦之途以塞﹐生者日眾﹐而歲祿有限﹐分析微弱﹐下同氓隸﹐賢愚壅閼﹐莫能自效﹐分地則不足﹐益祿則無給﹐幹法麗禁者紛紛是也。而議者乃謂宗室不仕髙皇之法﹐此特未之深考耳。古之哲王﹐莫不以親親爲先務﹐故《詩》曰﹕宗子維城。又曰﹕無俾城壞。曹魏竊命﹐忽棄遠謀﹐忌嫉陳思﹐親賢弗用﹐大權下授﹐阼移司馬。《詩》曰﹕本實先撥。此之謂也。譬之縣黎結綠之珍﹐連城夜光之寶﹐委之他人﹐固弗若遺之子姓之愈也。是故固本者﹐莫若親親﹐親親者﹐莫若崇賢﹐崇賢之術在責之保傅﹐而升其俊秀者於鄕學﹐三歲而簡之﹐升之於國學﹐而試之於鄕﹐試之於大宗伯﹐登之於天子﹐隨材以官之﹐詔徳以祿之。賢者進﹐不肖者絀﹐而考課之法﹐黜陟之典與疏遠者等﹐則忠勤之心生﹐而姦逆之節泯。且仕者有祿﹐則歲祿足。不仕者有教﹐則刑法省。施親親之名﹐而享賢賢之利﹐則何弗爲也。

○遴傅

考之《皇明祖訓》﹐凡親王子孫﹐才堪出仕者﹐宗人令具以名聞﹐授任後俱如常選法﹐此髙皇帝意也。夫宗室之才者﹐得仕於朝矣。而儀賓﹑長史等官﹐乃不得爲京朝官﹐此豈祖宗法哉﹗宣徳間﹐有旨﹐漢府親戚﹐不許選官。蓋止爲漢府設也。弘治初﹐布政雍泰﹐連姻秦府﹐得爲宣府都禦史。國初﹐楊士奇以審理副﹐入爲翰林編修﹔周忱以長史﹐累官尙書。弘治間﹐雷霖以徳府長史﹐升提學副使﹐此其證也。夫連姻宗室者﹐不得爲京朝官﹐故衣冠之族﹐與宗室婚者鮮矣。官王府者﹐不得爲京朝官﹐故傅相率不肖矣﹐此非細故也。今之傅王者﹐率老死王國﹐終其身弗齒於有司銓衡者﹐必闒茸則授之﹐耄昏則置之﹐而其人亦且絕望於通顯﹐苟利其祿耳矣﹗是棄之也。欲宗室之循法軌﹐遵理道﹐而乃以闒茸﹑耄昏者傅之﹐甚亡謂也。漢法﹐官王府者﹐必愼簡其人。如董仲舒之於江都﹐賈誼之於長沙﹐田叔之於梁﹐申公之於楚﹐王吉之於昌邑﹐諫諍論議﹐斐然可述﹐𨿽有邪心逆節﹐而猶存畏憚之意。今諸侯王﹐皆血气壯彊﹐而不爲置賢師傅﹐此教之亂也。是故髙煦反於漢﹐寘鐇反於安化﹐宸濠反於南昌﹐此非傅相官京朝之患也﹐置傅相不得其人也。欲宗室之賢﹐莫若遴選傅相﹐而訓之以禮義﹐擇京朝官之有行誼者則爲之。博通古今﹐明當世之務者則爲之。考其殿最﹐均其勞逸﹐出爲傅相﹐入爲公卿﹐略如漢法﹐以不失祖宗之意。是官傅相者﹐有仲舒﹑賈生之稱﹐而宗室獲河間﹑東平之譽﹐維城永固﹐而尾大之患自銷也。

○簡輔

夫內閣者﹐卽今之宰相也。是天子之所與﹐承天地﹑理陰陽﹑和萬物﹑撫四夷者也。而徒取充位之人﹐甚亡謂也。《書》曰﹕官不必備﹐惟其人。蓋言有其人則官之﹐無其人則虛焉。三代以前﹐率用此道。秦始置丞相﹐專任李斯。漢以下置相﹐多非其人﹐蕭﹑曹﹑丙﹑魏﹑房﹑杜﹑姚﹑宋﹐隨時立業﹐固未有熙載代工﹐弘格心之道者也。髙皇帝深慮遠算﹐因胡李之敗﹐鑑蒙古之失﹐博稽往籍﹐略仿周制﹐革丞相﹐而置六部﹐公孤之官﹐不輕畀人。忠勛如劉基﹐親敬如宋濂﹐終其身弗以授也。文皇嗣統﹐妙簡英哲﹐於時解縉﹑楊士奇等七人入直內閣備顧問﹐代王言而已。洪熙以來﹐爵子稍輕。然當時兼保傅者﹐三楊﹑蹇﹑夏﹑黃福﹑錢山之外無聞焉。景順之後﹐保傅滿朝而師尹多辟矣﹐何則﹖祖宗朝﹐凡才望者﹐皆得入參機務。如黃子澄則以太常少卿入﹐薛瑄則以大理少卿入﹐李賢則以吏部侍郎入。而今則非翰林不入內閣矣﹗祖宗朝﹐凡才望者﹐皆得入翰林﹐如宋訥則以助教入﹐胡儼則以知縣入﹐楊士奇則以審理副入﹐周是修則以紀善入﹐劉球則以儀制主事入。而今則非及第庶吉士不入翰林矣﹗夫及第者﹐徼一日之長﹐其所對策多浮泛﹐掇拾務﹐詭時好﹐稍觸忌諱﹐卽抑寘下甲間。有以直言及第﹐如羅倫﹑舒芬之徒﹐復流落不偶﹐壹郁以死。而庶吉士之選﹐尢多徇私﹐不協輿望。其選也﹐必權貴之私人乃得與焉﹐其畱也﹐亦必權貴之私人乃得與焉。凡材識修潔之士﹐悉擯弗用。啟僥幸之門﹐開奔走之路﹐莫此爲甚。文皇帝儲材論相之意﹐蕩無遺矣﹗方其未得志也﹐則惟權貴之門是趨﹐擠排同列﹐不顧廉恥﹔其旣得志也﹐則養驕安祿﹐積日累月﹐坐致髙顯﹔爵位已極﹐則患得患失﹐無所不至。六曹之務﹐進退可否﹐必咨而後行。蓋有天子不知﹐而內閣先聞者矣。上蒙下蔽﹐作威作福﹐可不畏哉﹗故議者以爲﹐今之內閣﹐無丞相之名﹐而有丞相之實﹐殊非髙皇帝不立丞相之本意也﹐必革之而後可以爲理。噫﹐是因噎以廢食﹐懲覆而棄舟也﹗權之所寄不在此則在彼﹐苟得其人何患弗理。如其材也﹐則置之翰林﹐不必其及第庶吉士也﹔如其材也﹐則登之內閣不必其翰林也。凡及第者﹐必直言是取﹐務采輿望焉。庶吉士之選﹐必端良者是畱﹐務采輿望焉。破拘攣之陋格﹐塞請托之私穴﹐官內閣者﹐必極天下之選﹐而公孤之尊﹐弗以輕授兼收並用﹐以復祖宗之故事﹐庶乎其得人也。

○降交

秦制﹐尊君卑臣﹐百官非奉詔不得上殿﹐視其君如天神。然漢興﹐稍變秦制﹐百官得召見論事﹐面折庭爭﹐止輦以受言﹐臨軒以策士﹐前席之問﹐拊髀之嘆﹐𨿽疏遠小臣﹐得與天子相惟諾﹐蓋猶有先王之風焉。唐之貞觀﹑開元﹐宋之慶曆﹐莫不親賢禮下﹐大臣有賜坐之儀﹐造膝之請。諫官有入閣議事﹑對仗讀彈文之典﹐君臣之交藹如也。明興﹐金華數子﹐贊襄獻替﹐分𨿽君臣﹐而情猶父子。乃後復簡楊士奇等七人﹐以備顧問﹐下至牧守﹐咸賜召見﹐不獨察其器能﹐且得問民疾苦﹐周知情僞。觀其君臣同遊之歌﹐亦曩時捲阿宴鎬之盛也。文皇仁宣待下有禮﹐三楊﹑蹇﹑夏日侍帷幄﹐射鳧西苑﹐飲酒極歡﹐賞花賦詩﹐雍容可想。天順間﹐李賢﹑王翺﹐親信寵任﹐事關機務﹐面決可否。孝廟勵精寤寐﹐英哲尊禮元老﹐數開文華﹐講求政理﹐平臺暖閣﹐不時燕見。大學士劉健﹑謝遷﹑李東陽等﹐呼以先生﹐弗名也。六曹之長﹐皆民譽也﹐華容劉公晝﹐日三接吁謨﹐密議左右﹐莫聞君臣﹐一心虞廷之都﹐兪何以過此。今天子神聖﹐削資格而弗拘﹐拔奇材於不次﹐一言當意﹐立躋華要﹐士有起家六七年而秉鈞軸﹐斯亦巖渭非常之遭也。亦嘗數禦便殿﹐延見二三大臣矣﹔亦嘗攺容禮貌﹐宴賞賡歌矣。然延見有時﹐不數語而退﹐天威咫尺﹐分嚴堂陛﹐六曹之長﹐臺諫之司﹐文學侍從之官﹐咸不得與。敬大之禮已渥﹐而下交之情未通﹐流俗之見未能深識﹐不曰天子過勞﹐則曰大臣畏議己者﹐噫﹗爲斯言者﹐非愚卽諂也。人之恆情﹐逸則思欲﹐欲則驕縱之心生﹔勞則思艱﹐艱則兢業之懷切﹐安危理亂﹐鮮不由斯。故《書》曰﹕無教逸欲有邦。程頤有言﹐接賢士大夫之時多﹐親宦宮宮妾之時少﹐則可以涵養气質﹐而燻陶徳性﹐甚矣﹗古人之愛其君也﹗今不思逸欲之喪邦﹐而徒慮憂勤之勞其君﹐是非眞能好君者也。夫大臣者﹐天子所與燮調者也﹐臺諫者﹐獻替者也。文學侍從之官﹐論思啟沃者也﹐皆天子所親信者也。大臣論道於前﹐則臺諫拾遺於後﹐而文學侍從之臣得以引經而對﹐據禮而議﹐面相詰難﹐不出一堂﹐𨿽有讒說弗行也。且以大臣而畏人之議﹐已將焉用彼相哉﹗故曰﹕爲斯言者﹐非愚卽諂也。誠使國有大事﹐天子召大臣者面計之﹐而大臣亦得以其事請見文學之臣﹐輪對以備顧問。而官臺諫者﹐許入閣以議﹐從容賜坐﹐務盡所言﹐謀無遺慮﹐動無過舉﹐政體之得失以盡﹐而羣臣之心術見矣。其經筵日﹐講必妙選﹐端良忠讜﹐明於經術者爲之。講章之進﹐要在剖析經旨﹐切劘政理﹐削浮泛之剿說﹐黜諂諛之故習﹐有疑焉﹐必辧問折衷﹐歸諸至當而後已。而外之方嶽﹑守令﹐於其來朝也﹐特召數人焉。賜之淸問﹐以觀其材識。凡閭閻之情僞利病﹐悉周知之﹐上自親信以逮疏賤﹐若元气之周流於一身﹐流通聯屬﹐無復間隔。嘉猷入告而讜言上﹐聞壅蔽之患銷﹐而太和之休應。《易》曰﹕上下交而其志同。此之謂也。

○誘諫

書曰﹕臣下不匡其刑墨。傳曰﹕興王賞諫臣。夫言路之通塞﹐國家之安危系焉。言者賞﹐不言者罰﹐則言路何患乎弗通。古之哲王蒙瞍有誦﹐工瞽有規﹐立進善之旌﹐設誹謗之木﹐患危言之弗我聞﹐弗患言者之過吁也。古之忠臣批龍鱗﹐嘗虎口﹐剖心而不悔﹐烹鼎而不懾﹐患吾言之弗直﹐弗患聽言者之不我從也。三代以降﹐諫納者莫如唐太宗﹐敢諫者莫如魏徵﹐善乎﹗太宗之作帝範也﹐有曰﹕大臣懷祿而莫諫﹐小臣畏罪而不言﹐夫有國家者﹐使人懷祿畏罪﹐而忠言不聞﹐亡無日矣﹗我明稽古建官﹐而特重臺諫之選﹐給事主封駁﹐禦史專糾彈士﹐有材望者乃得與選。而且許風聞言事﹐言𨿽不實弗罪也。是以士希折檻之風﹐人慕引裾之節﹐竄逐甫去﹐而章疏繼陳。如英皇之北狩﹐武廟之南巡﹐伏闕死諫者﹐踵接於朝。是以王曹濁亂於前﹐錢江簸弄於後﹐鹹包藏禍心﹐謀爲不軌﹐卒賴敢言之土﹐發覺其姦﹐得以亡敗﹐此則諫諍之明效也。夫人主莫不願治而惡亂﹐然順心則喜﹐逆耳則怒﹐人臣莫不慕忠而羞佞﹐然嘉獎則言﹐震怒則默﹐人情然也。是故上有容言之主﹐則下有敢言之臣﹔上有危亡之諱﹐則下多依違之辭。故世不患無魏徵之敢諫﹐而患無唐宗之容言。誠使言者賞﹐不言者罰﹔言之善者則施行之﹐不善者亦優容之﹔溫顏以來之﹐霽威以下之﹔弛諱忌之禁﹐寬指斥之誅﹔不以順逆爲喜怒﹐不以喜怒爲刑賞﹐聽言者有文皇之明﹐則進言者多魏徵之直矣﹗

○廣薦

夫鄕舉﹑裏選﹐所以惇行誼也﹔安車束帛﹐所以搜遺逸也。漢興﹐去古未遠﹐興廉舉孝﹐數詔有司﹐而四誥之招﹐申公之迎﹐嚴光﹑周黨之聘﹐猶足以勵士風而端教本。自科目之制興﹐而弓旌之招廢﹐士習之卑﹐日以污陋。國初取士之塗甚廣。而刑新之典亦嚴﹐士皆避匿不樂仕進﹐故設科無定額﹐而由薦舉進者頗多。髙皇帝初下金陵﹐首開禮賢之館﹐劉基﹑宋濂﹑葉琛﹑王禕﹑陶安﹑章溢數子者﹐皆抱王佐之器﹐命世之材﹐奮起風雲﹐志存竹帛﹐雍雍乎亦曩時稷禼之亞﹐王魏之倫也。宣徳以還﹐禁防漸弛﹐風雅浸微﹐請托繁滋﹐苞苴競進﹐薦舉者多非其人﹐而吏員任子﹐咸處雜流﹐譽髦之選﹐一歸科目﹐勢之所重﹐不得不然。何則﹖糊名易書﹐拔十得五﹐网羅低昂﹐鮮有遺者。法出乎畫一﹐而事存乎至公﹐誠不易之令軌也。然而科目所得﹐采浮華而遺行實﹐習經義而諳時務﹐判不知律﹐策不通今﹐掇拾剽竊﹐以徼有司。童之所習﹐壯之所試﹐不出章句﹐陋亦甚矣﹖是以當官蒞事﹐往往碌碌﹐間有卓犖瑰瑋﹑脫穎軼塵﹑不爲俗學所困者﹐亦千伯之一二耳﹖風頹而不可止﹐俗恬而不知怪﹐此有識者之所爲痛惜也﹗夫科貢足以得經學之士矣﹐而孝弟力田﹑獨行者﹐非薦舉不進。薦舉足以得行誼之士矣﹐而宏詞博學﹑明習政務﹑識達治體者﹐非制科弗庸。今當事者﹐皆因陋就簡﹐以爲經制旣定﹐安用取髙皇帝約束﹐妄紛更爲﹖曾不知薦舉之典﹐固髙皇帝法也﹐今不思廢墜之當修﹐而徒慮紛更之無益﹐不卹科目之未盡出於公﹐而徒病薦舉之多私﹐以是而欲求異材﹐收實用﹐吾見士習日卑﹑而教化益衰也﹗故欲士惇實行﹐莫若修薦舉﹔欲士通世務﹐莫若增制科。制科之法﹐或五歲一舉焉。或三歲一舉焉。詔天下之士﹐凡習知錢谷﹑甲兵﹑水利﹑邊務﹐以至天文﹑律曆﹑書算﹑詩賦﹑技藝﹐咸得以所長自售而登進之﹐因能以授官﹐使專於其職。而薦舉之法﹐則責之撫按藩臬﹐或一郡一人焉﹐或一省一人焉。其謬舉弗勝任者﹐則臺諫得以糾正﹐公卿得以論駁﹐甚者﹐則罷職弗敍。其蔽而弗舉者﹐亦如之。如是﹐則薦舉足以搜遺逸﹐制科足以羅異材﹐而科貢所得明於經術者﹐兼商用之均﹐其殿最甄﹐其賢不肖如此﹐則取士之途廣﹐而士無遺材﹐責實之政成﹐而人無飾行﹐士習可振而政理足觀矣﹗

○崇儒

夫學校者﹐俊秀之關也。師儒者﹐士民之表也。是風化之所自出也﹐賢才之所由進也﹐而俗吏忽之。蓋自黨庠﹑遂序之制壞﹐而鄕舉﹑裏選之意微﹐哲王之彜典旣隳﹐而人材亦浸不如古矣﹗明興﹐嘉尙儒術﹐惇崇教本﹐鄕社有學﹐郡縣有庠﹐卽黨遂之規也。成均有師﹐國子有教﹐卽辟雍之遺也。賢良有薦﹐耆逸有徵﹐卽選造之風也。官祭酒者﹐前有宋訥﹑胡儼之儀軌﹐後有李時勉﹑陳敬宗之剛嚴。督學者﹐則陳選擅其聲。司訓者﹐則魏驥颺其美。身教克修﹐師道卓立。弘治以前﹐人才可觀。自靑衿之刺興﹐而蔬圃之嘆作﹐內之成均﹐循資計祿﹐苟取充位﹐外之鄕學﹐官卑祿薄﹐闒茸耄昏俗所賢者﹐亦不過送迎以爲能﹐升散以爲職耳﹗蒙師里社﹐尢爲無益﹐弦誦滅息﹐教化陵遲﹐人才士習﹐愈趨愈下。董生有言﹐養士莫大乎太學﹐今縱不能得人如宋胡瑗﹐亦宜妙選天下之剛嚴端重﹑可爲人師者以居之﹐不必其翰林也。督學之官﹐國初未有也。正統間﹐黃福建議﹐始設此官。賜以璽書﹐許以言事。且令禦史﹑藩臬﹐毋有所侵越﹐權至重也。今之官此者﹐多以他塗得之﹐進不以正﹐心乎患失﹐且畏禦史之刺劾也。惟言是聽﹐侵撓不已﹐事權移奪﹐無復璽書之意。然則提督之任﹐卽付之禦史足矣﹐安用此紛紛爲邪﹗今宜精簡其人﹐專責久任﹐申敕禦史毋或侵撓。有不如敕者﹐許督學者得以上聞﹐庶事權不分而體統畫一矣。其司鄕學者﹐凡府之教授﹐州之學正﹐縣之教諭﹐必以進士﹐而訓導則以鄕舉歲貢者參焉。增其祿秩﹐優其禮待﹐其卓異者﹐有翰林臺諫之選﹐而歲貢之例必嚴爲之禁。其年耄昏及暗於經術者﹐毋得濫貢。貢則督學者連坐焉。而又妙選弟子員之經明行修者﹐以主里社。如此﹐則黨庠﹑遂序興﹐而茂材異等出矣。

○貴士

夫爵祿以勸功能﹐刑威以懲姦慝﹐二者馭世之大防也。然爵濫則士競進﹑而恬退之風微﹐刑繁則士苟免﹑而廉恥之道喪。《記》曰﹕刑不上大夫。此言士可殺而不可辱也。秦漢以來﹐士也日賤。李斯相也﹐具五刑﹔蕭何侯也﹐縛縲紲。勛如條絳﹐材如遷向﹐幽囚械系﹐宮腐髡鉗﹐辱已甚矣﹗王莽之篡﹐羣臣咸頌功徳以美新﹐死忠徇國者﹐遂無一人﹐賈生之言亦略驗矣。光武中興﹐矯枉過直﹐獎髙節﹐禮逸民﹐東都之季﹐黨錮益嚴﹐而忠節愈勵﹐士皆駢首就戮以扶漢鼎。曁乎宋祖﹐以忠厚立國﹐以廉恥養士﹐及其亡也﹐文﹑陸﹑張﹑謝之徒﹐蹈東海而不悔﹐戮燕市而不挫。由此言之﹐士何負於國哉﹗我國家刑新甚嚴﹐而養士有禮﹐罹大辟者﹐有三覆之規﹐犯嚴科者有八議之典﹐非法不刑﹐酷吏有禁。百七十年﹐司刑者懷於張之平恕﹐而恥湯﹑周之刻深﹐有有功之矜卹﹐而無羅吉之苛虐﹐愼刑貴士﹐蔑以加矣。然而畫一之律有定﹐而多門之政頗繁﹐士之作姦犯科者﹐付之刑部﹑都察院﹐評之大理寺。輕重之弗衷者﹐刑科又得駁正之﹐亦已足矣。今乃下之錦衣衛﹐幽之鎭撫司﹐緝之東廠﹐捕之校尉。夫錦衣﹐親軍也﹔鎭撫﹐武弁也﹔東廠﹐中官也﹔校尉﹐則卒隸也。以介冑之夫﹐而侵刀筆之吏﹐以閹腐奴僕之賤﹐而司執縛討捕之權﹐假狼虎之威﹐以濟其壑之欲。賂多則削重以爲輕﹐賂少則誣虛以爲實﹐事干宮禁﹐言觸諱忌者﹐必嚴刑以報怨﹐絕命以滅口﹐察意向以爲低昂﹐伺喜怒以爲出入﹐其死於榜掠者﹐不可勝紀。如劉球﹑鐘同之徒﹐身殘屍毀﹐遂使懷忠者憤激而不平﹐畏死者怯懦而不敢銷剛直之心﹐沮浩然之气﹐士風陵遲﹐其所由來者漸矣﹗凡獄之經廠衛者﹐則司寇不敢詰﹐廷尉不敢駁﹐刑科不敢糾﹐間有執法之吏﹐翻異成案﹐如薛瑄﹑丁哲﹐禍幾不測﹐司刑者相引以爲戒。然則國家奚賴焉﹖夫鎭撫﹑東廠﹐朝廷之所親信也﹐故以大獄付焉。然稽之往牒﹐未聞其據經守法﹐有釋之定國之賢也﹔未聞其發姦撻伏﹐有張敞﹑廣漢之能也﹐馬順﹑門達﹑汪直﹑錢寧﹐作威作福﹐覆車踵接﹐爲世大戮。今不信士大夫之心﹐而寄耳目於爪牙介冑之士﹔疑公卿之私﹐而任腹心於閹腐奴隸之賤。獄賂繁滋﹐而威權移奪﹐怨歸於上﹐而利專於下。以法守則侵官﹐以典章則破律﹐乖畫一之規﹐而啟多門之獘。其尢甚者﹐則官校之捕人於遠方﹐公求賄賂﹐廠衛之杖士於闕庭﹐立斃箠楚。夫事之在遠方者﹐詔禦史捕之足矣﹐何至紛紛差官校四出乎﹖束縛窘辱﹐得賂則生﹐不賂則死﹐京朝官之有犯者﹐下之法司足矣﹐律當死也﹐據律以議﹐臯殺之可也﹐何至令官校杖之闕庭﹐橫屍以出乎﹖以聖明之朝﹐而執縛加於衣冠﹐榜笞施於卿士﹐恐非所以養士大夫之廉恥而尊朝廷也。是故欲士之死忠徇節﹐莫若養其廉恥﹔欲朝廷之尊安﹐莫若愛養臣下。其有臯也﹐一付之法司﹐而廠﹑衛弗與焉。如法司之破律舞文﹐而市恩以立黨﹐故出入人者﹐必以法治之。則士之寡廉鮮恥者﹐皆懷死忠徇節之報矣﹗

○裁閹

《周禮》﹕閽人﹐王宮每門四人﹐囿遊亦如之。寺人﹐王之正內﹐五人。內豎﹐倍寺人之數﹐若此其簡也。司昏晨﹐以時啟閉。守門﹐囿禦苑正內﹐路寢給使令而已﹐未聞授以政也。故周之盛時﹐未聞有宦寺之禍也。巷伯孟子﹐詩書所稱。曁乎伊戾禍宋﹐寺貂亂齊﹐趙髙亡秦﹐石顯敗漢﹐而刑人之禍不可說也。桓靈之季﹐王甫﹑曹節﹑侯覽等﹐瀆亂國經﹐操斷威福﹐廢立擅權﹐髙下在心﹐禁錮忠賢﹐誅夷陳﹑竇﹐宮闈流血﹐大盜蜂起﹐自古刑人之禍﹐未有若此極者也﹗唐之中葉﹐覆車靡監﹐髙力士﹑魚朝恩﹑李輔國﹑程元振﹐肇釁孽於前﹐仇士良﹑王守澄﹑田令孜﹐崇厲階於後﹐衣冠駢戮﹐道路橫屍﹐甘露之變﹐獨柳之禍﹐言之喪气﹐較之東京尢爲慘烈﹗而世主不悟﹐寄以腹心﹐優其寵祿。童貫之徒﹐卒以亡宋﹐喪亂相尋﹐靡有寧已。我太祖髙皇帝﹐洞覽古事﹐深鑑前失﹐監局之官﹐不得過四品﹐掌宮禁﹑備灑掃而已。宣統以來﹐優假稍過﹐威福漸移王振喜寧﹐諸閹權勢隆赫﹐凶焰燻灼﹐潛通酋虜﹐謀危社稷。遂使英王北狩﹐幾致永嘉﹑靖康之禍﹐猶賴王竑之徒﹐危言正色﹐借劍尙方﹐廷捽馬順﹐以銷肘腋之變。壯矣哉﹗固足以遠紓陳竇之憤﹐近雪鐘劉之冤矣。然而吉祥構逆﹐外連亨彪﹐事發倉猝﹐危而後濟。憲﹑孝兩朝﹐汪直﹑李廣表裏爲姦﹐所幸朝政淸明﹐不甚害事。曁武皇帝之初年﹐劉瑾﹑馬永成等﹐號爲八黨﹐蠱惑聖心﹐斥逐元老﹐洛陽﹑華容﹑鈞陽﹑洪洞諸公﹐相繼竄殛﹐巖廊一空﹐諍臣杜口﹐直士捲舌﹐殺戮之威﹐徧乎縉紳﹐誅求之慘﹐毒及氓庶﹐潛蓄異謀﹐肆行逆迹。向非髙廟神靈﹐武皇獨斷﹐攺玉攺物﹐伊誰禦之﹖夫考之古事旣如彼﹐徵之今事又如此﹐然則興替之原﹐理亂之迹﹐斷可識矣。而議者猶謂﹐呂彊之淸忠﹐楊復光之討賊﹐張承業之存唐﹐光照史冊﹐惡可少也。嗟乎﹗求什一於千伯﹐亦已難矣﹗世主不悟王甫﹑曹節﹑仇士良﹑田令孜等﹐如彼其多﹐而欲望呂彊﹑楊復光﹑張承業三人者﹐如此其寡﹐非甚惑歟﹗何則﹖婦寺之性陰狠賊戾﹐嗜利亡恥﹐朝夕左右﹐浸潰易入﹐甘言柔聲﹐首鼠兩端﹐伺察意向﹐動中所欲﹐苟非燭以至明﹐斷以至剛﹐其不惑溺者鮮矣﹗古者刑人﹐不在君側。《書》曰﹕侍禦僕從﹐罔匪正人。秦漢郎中﹑謁者﹐多士人爲之﹐猶有古意。我國家𨿽純用寺人﹐而不得與政事﹐所以消伏禍﹐杜危機也。誠使政令予奪﹐皆天子獨運於上﹐而心腹耳目寄之忠賢﹐樞機之務﹐一切弗與。其在外鎭守﹑守備﹑織造等官悉罷弗用﹐老耄者汰之﹐狠黠者黜之﹐嚴閹割之禁﹐正交通之誅﹐有缺弗補﹐有罪弗宥﹐略如令狐綯之議﹐以復髙皇帝之故事。吾見宮帷肅淸﹐而肘腋亡患也。

●卷下

○汰異

昔孔子作《春秋》﹐以攘夷狄﹔孟氏談仁義﹐以辟揚墨﹔董生述周孔﹐以黜管商﹔韓愈著《原道》﹐以排佛老﹐而佛老之害爲尢甚。愈之言曰﹕孟氏之功﹐不在禹下﹐然則愈之功﹐豈孟氏下乎﹗世儒支離﹐溺口耳之學﹐昧教化之原﹐知佛老之害﹐而甘心沈溺其中﹐以淸淨爲宗﹐以虛無爲本﹐以慈悲爲教﹐以寂寞爲歸。棄綱常﹐蔑禮法﹐隳政事﹐敗五等之倫﹐廢四民之業。不蠶而衣﹐不耕而食﹐不誦讀而仕﹐不婚姻而配。傷教化﹐亂彜典﹐生人之蠹﹐未有虐於佛老者也。世之言者﹐皆以佛﹑老與吾道並立爲三﹐以釋迦﹑老聃與周孔並。噫﹗是何言歟﹗是何言歟﹗民之初生﹐希希夷夷﹐顓蒙渾噩﹐無思無爲。聖人者出﹐訓以彜倫﹐式以禮法﹐威以刑禁﹐申以命令﹐而後民知向。方羲﹑農﹑堯﹑舜之世﹐惡睹所謂釋老者哉﹗而曰並立爲三﹐誣亦甚矣﹗老氏之學﹐昉於周末﹔佛氏之言﹐興乎東漢。周孔之教衰﹐皇王之道熄﹐而後異說售焉。氓之蚩蚩﹐不究其本﹐而倡爲三教之說。噫﹗斯言也﹐佛老之徒倡之也﹐仲尼之徒無道佛老之事者。然則佛老之教可遂寢歟﹖曰﹕奚爲而不可。韓愈之言曰﹕人其人﹐火其書﹐廬其居﹐斯浸之之術也。周秦以來﹐惑老氏者﹐無如秦皇﹑漢武﹐惑佛氏者﹐無如梁武﹐秦﹑梁以亡﹐漢以亂﹐斯亦足鑑矣﹗而庸君﹑暗主﹐甘心爲之﹐覆轍相尋﹐亦可哀矣﹗髙皇帝旣定天下﹐欲遂滅佛老之教﹐當時諸臣﹐無傅奕之深識﹐而襲蕭禹之庸愚﹐因循苟簡﹐漸以滋蔓﹐周顚仙﹑張三丰﹑天眼尊者之徒﹐妖荒迂誕﹑怪亂不經。成化以來﹐繼曉﹑李孜省輩﹐恣爲幻惑﹐百無一驗﹐伎窮智屈﹐終膏斧鉞。文成五利﹐相繼誅戮﹐斯亦往事之明驗也。有王者作﹐焚其廬﹐火其書﹐人其人﹐習老佛之教者﹐必殺無赦。如此﹐則異端汰﹐而庶民興矣﹗

○距僞

《記》曰﹕天下有道﹐則行有枝葉﹔天下無道﹐則辭有枝葉。辭之繁者﹐行之慝也﹔道之賊也﹐政之蠹也。周衰﹐處士橫議﹐楊墨塞路﹐孟子昌言以距之﹐而後人知楊墨之非。唐季﹐佛老之說橫行乎中國﹐上自天子﹐下逮氓庶﹐翕然信之﹐韓愈《原道》以排之﹐而後人知佛老之非。夫楊墨佛老﹐與吾周孔之道判若黑白﹐可以惑蠢愚﹐而不可以欺賢智﹐故排之也易爲力。今之僞者則不然﹐其所誦讀者周孔之詩書也﹐其所講習者程朱之傳疏也﹐而其所談者則佛老之糟粕也﹐其所行者則桀跖之所弗爲也。假道學之美名﹐以濟其饕餮窮奇之欲﹐剿聖賢之格言﹐以文其膚淺繆悠之說﹐黨同而伐異﹐尊陸以毀朱﹐凡其所言者﹐不出老生之常談﹐庸人孺子皆知其非﹐而士之好名利趨富貴者﹐方以爲孔孟復出也。翕翕訾訾﹐如沸如狂﹐創書院以聚徒﹐而黌校幾廢﹔著語錄以惑世﹐而經史不講。學士薄舉業而弗習﹐縉紳棄官守而弗務﹐以靜坐爲存養﹐以詩歌爲禮樂﹐互相標榜﹐私立門戶﹐以希終南之捷。利合則引援﹐勢傾則擠軋﹐吠聲聚臭﹐牢不可破﹐似是實非﹐固不特紫奪朱鄭亂雅而已。今聖人禦極﹐大道爲公﹐而邪說肆起﹐正學湮蕪﹐壞人心術﹐禍慘乎楊墨﹐災深乎佛老﹐世無孟韓﹐孰能距之﹖聖天子嘗下明詔﹐示禁絕矣﹐而風俗頹敗﹐株連蒂固﹐勢莫能止。昔孔子誅少正卯﹐子產誅鄧析﹐惡其亂政也。然亦未有詆毀先儒﹐蔑棄明詔﹐亂王制﹐蠱人心﹐似是實非﹐如今之僞者也﹐距之如何﹖火其書﹐迸其人﹐不與同中國﹐舉文皇之所以罪朱季友者以罪之。庶乎正學明﹐而異端息﹐邪說不至於誣民矣﹗

○抑躁

今天下之最可憂者﹐莫甚乎士習之躁競。夫躁競者﹐進則恬﹐退者遠﹐而賢不肖倒植﹐教化陵夷。風俗壞敗﹐而淪胥以潰矣。《管子》曰﹕禮義廉恥﹐國之四維。四維不張﹐國乃滅亡。是豈可不爲之寒心哉﹗國初取士﹐先行誼而後辭華﹐獎純實而鄙浮薄﹐士皆避匿﹐不樂仕進。千旌賁乎丘團﹐束帛加乎巖穴﹐上下久任﹐內外均勞﹐大臣有羔羊之風﹐小臣懷貂尾之恥。司衡者﹐秉公綽之廉潔﹐而當官者﹐甘顏駟之沈滯﹐士風朴醇﹐猗歟﹗美矣﹗自久任之法壞﹐而速化之獘滋﹐重內而輕外﹐惡勞而喜逸﹐士希淸貫﹐人競要津﹐牧宰冀臺諫之司﹐郎署徼翰林之選﹐視廟宇爲傳捨﹐剝膏血爲鉤餌。苞苴公行﹐貨賄晝入﹐諂諛成風﹐鉆刺得志﹐未有如今日者也。惡直醜正﹐反蒙譏笑﹐由是淸修者﹐淹屈下僚﹔恬退者﹐肥遁丘壑。而小人比周爲鬼﹑爲蜮﹐鴟鴞嘯乎殿廷﹐蜩螗沸乎宮社﹐陰凝冰堅﹐漸不可救﹐勢之所趨﹐誰能禦之﹖夫司銓者﹐人物之衡鑑﹐庶僚之儀表也。其進也﹐旣不以正﹐則律己也﹐必不嚴。素望旣輕﹐則人多侮。易而貨﹐賄易入﹐不五六年超遷美秩﹐旣富且貴﹐土爭覬覦﹐奔走權門﹐以求必得﹐先後居此者﹐率以贓敗。以若人而望其低昂賢否﹐黜陟幽明﹐譬之責盲者以視遠﹐必不能矣。此官方之所由污濫﹐士風之所由壞敗﹐躁競日繁﹐而廉恥道銷也。昔鮑宣進﹐而王氏斂手﹐楊綰相﹐而黎幹失色。故表儀立﹐則人知法式﹔名器愼﹐則士修行檢﹔采純朴﹐則浮僞屏﹔崇正直﹐則回邪遠﹔擢修潔﹐則食濁畏﹔獎恬退﹐則躁競消﹔風俗美﹐而教化興。四維具張﹐而國家尊安矣。

○久任

漢去古未遠﹐法制尙簡﹐吏咸久於其任﹐如倉氏﹑庫氏類﹐以官爲氏﹐故史稱吏皆老死長子孫。終漢之世多循吏﹐自久任之法壞﹐而吏獘滋矣﹗夫數易長吏﹐則吏皆循資計日以冀遷﹐攺其所施設﹐因循苟簡﹐曾無終歲之計。而繼之者﹐又好爲紛更﹐令方行而遽寢﹐政未成而終罷﹐下之人皇皇焉﹐無復法守﹐而吏胥得並緣爲姦。送故已去﹐而迎新未來﹐其代署者﹐肆爲侵牟﹐狼貪虎苛﹐不饜不止。噫﹗獘亦甚矣﹗國初﹐官皆久任﹐內而公孤﹑六卿﹑臺諫﹑郎署外﹐而方嶽﹑牧守﹑丞簿﹑掾史﹐率九載三考而後敍遷。其稱職者﹐有進秩而無攺任﹐如蹇﹑夏﹑三楊﹑胡濙﹑周忱諸公﹐皆專任責成﹐上下相安﹐無苟且之意﹐列聖繼承﹐守而勿失。自正徳以來﹐閹豎擅命﹐幸塗旁啟﹐士希終南之捷﹐而鄙更生之滯。然淸議頗嚴﹐驟遷速化者﹐羣譏眾訕﹐不旋踵而罷﹐久任之法猶未大壞也。自夫鬻爵之例數開﹐而士之待選於都下者﹐日以停壅。當衡者欲疏通之﹐繇是長吏數易﹐而遷轉無常﹐外之牧守﹑丞簿﹐內之臺諫﹑郎署﹐率不滿一考而卽敍遷。不如是﹐則人多缺少﹐而停壅者益甚。甚者﹐三載考績﹐則令丞以下多不察其材否﹐而槪罷之以處待選之士﹐下旣數易﹐則上必遞遷。曾不數年﹐內而拜京堂官﹐外不失爲方嶽伯者﹐往往是矣。遷轉旣速﹐則罷黜亦易﹐賢愚莫分﹐略不愛惜﹐積薪之諭﹐良可慨嘆﹗上下苟且﹐日冀月望於祿秩之崇庳﹑丰薄﹐而久任之法壞敗極矣﹗今天子明聖﹐深燭此獘﹐亦嘗一詔吏部﹐行久任之法矣。當衡者不考其本﹐而急急焉救其束流﹐知停壅者之當疏通﹐而不知鬻爵之例之當禁﹔知守令之不可數易﹐而不知方嶽之不可輕黜﹐知臺諫郎署之當久於其職﹐而不知公卿之不可易退。故欲行久任之法者﹐必自大臣始﹐上下數易﹐則下不得遞遷﹐而鬻爵之例必閉絕勿開﹐凡府之貳倅﹐邑之令丞﹐必科貢乃授。如是﹐則待選者不至於停壅﹐而當官者莫敢爲苟且﹐庶績其凝﹐而九載三考之法可恆矣。

○惜爵

《記》曰﹕大臣法﹐則小臣廉。夫大臣者﹐是民之表也﹐吏之帥也﹐天子之所尊信而禮教者也﹐秩髙而祿且厚矣﹗是奚所不足而乃屑屑於小吏之賂遺﹐甚者視其貨賄之多寡以爲髙下﹐卽其有無以爲否臧﹐是教之貪也。假令小吏一再入賄﹐卻之而弗受﹐且亟黜焉﹐則墨者遠矣﹗是故苞苴行﹐則碩鼠之風滋﹔簠簋不飭﹐則羔羊之節斁。大臣取之小吏﹐小吏取之民﹐禁隳而俗敗﹐上不法而下亡恥﹐利壅而民日貧﹐而國之喪亂無日矣﹗今天下之凋敝﹐其最者莫若贓吏﹐而吏之犯贓者多出於小官﹐自丞簿以至雜流﹐其不貪者蓋百之一二焉﹐是皆入錢以鬻爵者也。方國家用之不足也﹐經國者曾不與﹐少知治體者熟計之﹐而鬻爵之令下矣。其始下令也﹐以爲是特取之富家大室而已﹐民不加賦﹐而國以足用﹐是亡傷也﹐曾不熟計其利之微而害之博也。夫入錢以鬻爵者﹐皆非有曾史之行也﹐皆非有遊夏之藝也﹐皆非有伯夷之潔也﹐皆非有卓魯之政也﹐是鄕裏之所謂白丁也。而一旦偃然使之臨民﹐法令之弗習也﹐文字之弗通也﹐流濁而品卑﹐監司之弗禮也﹐胥史之弗畏也﹐而其人亦無復敍遷之望﹐闒茸骫骳﹐嗜利亡厭﹐視其初之所入於縣官者﹐必數倍而後止﹐國之所得者亡幾﹐而民之所損者亡算﹐害博而利微﹐政蠹而民耗﹐未有逾此極者也。國初﹐取士之途甚廣﹐而鬻爵之令不行﹐吏之作姦犯科者少﹐而丞簿以下﹐又多以進士爲之﹐其鄕舉歲貢者參用焉﹐愼名器也。正統以後﹐朝野多故﹐師旅數興﹐權宜之制興﹐而鬻爵之令開。於是乎有納粟買馬之例﹐蓋甚不得已也。而入錢拜官者﹐不過處以雜流﹐固未始有偃然爲令得親民者也。今天下泰寧﹐非有金革之事﹐甚不得已也。而數開此例﹐其就選也﹐入錢多者且得爲大縣令﹐名器之濫﹐流品之淆﹐未有如今日者也﹗司衡者﹐稍加之意﹐凡以此例進者﹐悉視故事處以雜流﹐而經國者﹐𨿽甚不得已﹐亦閉而勿開﹐塞僥幸之塗﹐絕冒濫之端﹐懲貪墨之源﹐防衰亂之漸﹐一舉而四利附焉者﹐禁鬻爵之謂也。

○懲墨

司馬召實有言﹕天之生財﹐止有此數﹐不在官則在民。今天下之倉庫﹐所在空虛﹐曾無一年之蓄﹐而縣官所入﹐恆苦於不足用﹐箕斂日急﹐而田野日窮。農夫作苦﹐終歲焦勞不得一飽﹐禾稼甫納﹐面場圃已空﹔破釜無糜﹐敗突不煙﹐妻孥枵腹﹐相對而泣。催科隸下﹐突如豺虎﹐鞭撻不已﹐子女隨鬻﹐愁苦萬狀﹐言之痛心。今日之財﹐下不在民﹐上不在官﹐盈箱累橐﹐一歸貪墨。下車視篆﹐首籍富戶﹐剝削及膚﹐斂括入髓﹐脇以峻刑﹐羅以密法﹐百計敓攘﹐不盡不止。兩浙之民﹐以富爲戚﹐怨口載路﹐思食其肉。而當衡者﹐方利其賂饋﹐苞苴一入﹐立登淸貫﹐貪濁之風﹐煽乎京轂﹐腥穢之臭﹐徧乎遐壤﹐墨吏之得志﹐未有如今日者也。昔桓﹑靈之世﹐崔烈入錢爲司徒﹐史官書之以垂明戒。今之崔烈﹐奚啻百千﹐習以成風﹐恬不知恥。而淸修之士﹐反蒙嗤笑﹐廉潔之吏﹐多見擯逐﹐官失其職﹐民不聊生﹐瀾倒堤潰﹐莫知止極。夫貪墨之吏﹐幸而不敗也﹐則捐其所有之什一﹐已足以躐淸華而據津要﹔不幸而敗也﹐不過奪官﹐甚者﹐發配極矣﹗一經肆赦﹐得歸田裏﹐乃復以其所有者﹐美田宅﹐髙宮室﹐妖冶之妾﹐便給之僕﹐酣歌燕舞﹐蕩心娛意﹐窮奢極欲﹐遺之子孫﹐利及數世﹐揚揚裏閈﹐自謂得計﹐良由贓鉅而罰太輕﹐利博而害甚小﹐導之爲貪﹐奚所忌憚﹖我髙皇帝洞燭民隱﹐深探化本﹐崇廉潔之賞﹐嚴貪墨之誅﹐吏犯贓者﹐置之極典﹐枉法受賄﹐坐以死律。於是當官者懷刑﹐牧民者遠罪﹐吏稱民安﹐幾致刑措。乃後鈔法漸壅﹐贓貫太嚴﹐誅殺不勝﹐不得已而從世輕之典﹐增雜犯之科﹐而墨吏亦漸以肆矣。正統以後﹐贓賄繁滋﹐益以例禁。贓多者發戍﹐甚者﹐則遠配極邊。然發配未幾﹐而詔赦隨下﹐司刑者及貫而止﹐且無籍沒之典﹐髙下任情﹐出入徇私﹐贓者不必問﹐而問者不必贓﹐戍者未幾﹐犯者相繼﹐建言者紛然病之﹐而莫知變通之術。夫律誠不易﹐例則可增﹐如入官給主﹐固有定律。而贓至鉅萬者﹐特以詔例籍沒之﹐其以贓罪戍邊者﹐水不得赦﹐且著爲令。夫戍者不得赦﹐則不得歸享其所入﹐而贓多者必籍﹐則無以遺其子孫﹐彼將畏罪之不暇﹐而何利之有將賞之不貪矣。國朝小吏之俸甚薄﹐而冗員日增﹐俸薄﹐則不足以養廉﹐而中人之性﹐罕克自樹。陳平所謂不受金則無以爲資﹐勢使然也。是故冗員旣增﹐則吏俸不得不薄﹐吏俸薄﹐則犯贓者必多﹐此相因之勢也。假令天子下方尺之詔﹐詔吏部﹕凡冗員之無益者﹐悉汰之﹐而卽以其祿冗員者﹐益小吏之俸。又有籍沒不赦之例以爲之﹐禁本旣正﹐而未流衰止﹐贓吏知畏﹐而民其汔可小康矣乎﹗

○節浮

夫承平久﹐則禁防闊﹐禁防闊﹐則姦僞滋﹐姦僞滋﹐則浮費﹑冗食﹐莫知紀極而財力詘。今六邊之士﹐朝廷之所賴﹐以扡封守者也﹐而日不得一飽﹐寇至﹐則京師震恐﹐人無固志。兩浙之農﹐朝廷之所賴﹐以供軍國者也﹐而日不得一飽﹐歲饑﹐則父鬻子﹐夫鬻妻﹐而道瑾相望。夫人無固志﹐而道殘相望﹐則囂然變其樂生之心﹐而有思亂之志﹐不逃之塞外﹐則挺而爲盜﹐此非細故也。而當事者﹐莫之省憂﹐宴然以爲無虞﹐病伏於膏盲﹐而飲食如故﹐此扁鵲之所以駭而走也。夫歲入有常﹐而悖出無經﹐則財必詘。財詘矣﹐而土木不息。師旅數興﹐其最甚者﹐則官之冗者日益增。裁革之詔未幹﹐而添注之令尋下﹐額外之員溢於常品﹐如工部﹑太常寺﹑光祿寺﹑中書科﹑太醫院﹐皆亡賴之淵藪﹐而耗財之螟媵也。正徳間﹐官方濫極﹐聖天子嗣統下詔淸稽﹐凡傳升﹑乞升者﹐悉汰無遺﹐薄海內外﹐鼓舞稱快﹗今幾復舊矣﹐武官襲替﹑比試之法﹐特故事耳。降革之例﹐曾不一行﹐其帶俸者﹐又數倍於正額。錦衣衛之緝獲妖言彊盜者升俸﹐署級莫敢請問﹐而邊將之上首級論功者﹐歲不知幾何也。軍士失伍﹐而支糧如故﹐上下相欺﹐公私並竭。建言者方急﹐急於理財之術﹐而不知節費之說。夫浮費不節﹐𨿽積如丘山﹐來如江河﹐日朘月削﹐終致陵遲﹐朝滲夕泄﹐立見枯涸﹐𨿽使管﹑商執籌﹐桑﹑孔司計﹐亡益也。古者冢宰制國用﹐量入以爲出﹐必使有九年之蓄﹐而後可以爲國。漢之文﹑景﹐躬行節儉﹐海內富庶。宋神宗銳於富國﹐而暗於知人﹐新法紛紛﹐卒基喪亂。由此觀之﹐則生財之不如節用﹐富國之不如足民﹐亦已明矣﹗今宜特詔吏部﹐凡額外之官﹐如傳升﹑乞升﹑添注﹑塡注﹐自工部以下﹐如前所云者﹐一切革罷。復詔兵部﹐集議以聞﹐新官之襲替﹐一如舊官比試。而比試之法必嚴﹐其不如式者﹐不得襲例﹐應降革者﹐必如例﹐而功賞之濫者﹐必痛裁之。其軍之無丁有糧者﹐以法淸之﹐使不得冒支。再詔戶部﹐通計歲之所入與所出者﹐而消息之必入浮於出而後可。凡營繕賜予﹐尙方監局歲造物料﹐悖出不經者﹐悉罷之。行之數年﹐其鹽課之所贏﹐與太倉之所積貯者﹐悉以籌邊。而復下令時賜民田租之半﹐則六邊之士皆樂戰﹐而兩浙之農悉力田矣。其視不知節費﹐而皇皇於財利者﹐功相萬萬也。

○革奢

痛乎﹗風俗之移人﹐而奢靡之蠢材也。夫一人耕之﹐十人食之﹐則饑者必多﹔一人蠶之﹐十人衣之﹐則寒者必眾﹐此必至之理也。今匹夫耕之﹐區婦蠶之﹐而衣食者千百其人﹐又不特衣食之而已也。窮水陸之珍奇﹐極絲縞之纖華﹐而欲民之亡饑寒﹐胡可得也﹖曾子曰﹕國奢則示之以儉﹐國儉則示之以禮﹐禮者﹐制用之節﹐禁奢之防也。今士大夫之家﹐鮮克由禮﹐而況於齊民乎﹗其大者則喪葬﹑昏娶有同夷狄。古者哭則不歌﹐今乃雜以優伶﹐導以髡緇﹑笙管﹑鐃鼓﹐當哀反樂。會葬者﹐攜妓以相娛﹐主喪者﹐沈湎以忘返。古者婚姻﹐六禮而已。今乃傾貲以相誇﹐假貸以求勝﹔履以珠緣﹐髻以金飾﹐寶玉翠綠﹐奇麗駭觀﹐長衫大袖﹐旬日異制。京師則世祿之家﹐兩浙則富商大賈﹐越禮逾制﹐僭疑王者。是故因室之昏喪者一﹐而中人之破產者幾矣。農夫號於野﹐紅女嘆於室﹐而貴遊之子﹐方厭粱肉而弗嘗﹐棄紈縠而弗禦﹐靡也﹐極矣﹗我髙皇帝躬服節儉﹐首重農桑﹐服捨有等﹐昏喪有制﹐賤不逼貴﹐下不幹上。弘治以前﹐純朴未雕﹐禁防猶在。自逆瑾黷貨﹐繼以寧彬﹐姦贓百萬﹐籍沒無算。曁乎今日﹐人有鄧通之銅山﹐家有郭況之金穴﹐無和戎之策﹐而備魏絳之女樂﹐蔑造唐之勛﹐而侈令公之聲伎。臨食者﹐笑何曾之萬錢﹔執籌者﹐嗤元載之八百。而牧宰之吏﹐方竭民之膏血以奉之﹐上倡下應﹐翕然同風﹐此賈生所以流涕﹑馬廖所以咨嗟也。夫俗奢而不知禁﹐財靡而不知節﹐當官者皆黷貨﹐而力田者多逐末﹐此亦民窮財盡之秋也。及今不理後必無措﹐卽不幸國家有方千里之水旱﹐胡以卹之﹖是故欲富國者﹐莫如足民﹐欲足民者﹐莫如節用。重農桑而抑末作﹐賞廉潔而誅貪墨。禮教以示之﹐刑禁以威之﹐天子公卿躬行於上以爲之先﹐崇漢文之儉朴以修髙皇之法軌﹐則財何以不若水火﹐俗何以不若淳古哉﹗

○正典

今之迆北﹐曾不足當中國之一大郡﹐而寇至則上下震恐﹐惟其所欲﹐無不如志﹐深入內地﹐殺略殆盡。而沿邊諸將﹐曾不敢發一鏃以禦寇﹐土崩瓦解之勢已成﹐而當事者弗寤﹐建言者皆謂天下已安已治矣﹗寇嘗歲一再入﹐水土弗調﹐士馬多物故者﹐且所志不過金繒﹑子女﹑頭畜而止﹐是何能爲﹖噫﹗爲斯言者可斬也﹐天下之勢如腹心旣顚﹐而四肢痿蹙﹐筋骸脈絡無不受病﹐外邪一觸﹐斃可立待﹐而猶謂宴安無事﹐此昔人所謂燕雀處堂厝火積薪之下者也。今天下財竭於東南﹐兵■﹝火替﹞於西北﹐邊備日壞﹐而虜勢日以彊。吉囊侵擾﹐士無息肩﹐俺答﹑阿不孩又爲婚姻矣。瓦剌﹑朵顏﹑兀良哈﹑土魯番諸夷﹐相繼煽動﹐禍且不測。甘肅﹑延夏﹑宣大﹐無歲不兵﹐山西又殘破矣﹗梁鎭﹑馬永﹑劉文﹑王效﹐相繼老死。驍將欲盡﹐而債帥得志﹐驕卒跋扈﹐公謀叛逆。許銘﹑張文錦﹑李瑾﹐橫遭慘酷﹐置之弗問。六同一軍﹐內殺主將﹐而外通酋豪﹐唐之藩鎭曾不若此。是以寇敢深入﹐無復顧忌﹐長驅晉﹑冀﹐遂窺井陘﹐所過殘破﹐殺掠士民四十餘萬﹐長平之坑﹐何以過此﹐此則大同爲之也。夫有功弗賞﹐有罪弗誅﹐𨿽堯舜不能以爲理。髙皇帝之祖訓有曰﹕凡賞罰要當﹐不當則人心不服﹐久則禍必生焉。斯言也﹐眞百王之彜訓也﹗況乎軍旅之事﹐呼吸之間﹐存亡立異﹐賞弗當功﹐則士弗勸也﹐誅弗當罪﹐則士弗懲也。勸懲廢﹐則紀律隳﹐紀律隳﹐則上下解體﹐𨿽有霍﹑衛之勇﹐李﹑郭之忠﹐無能爲也。是故孫武斬宮嬪﹐穰苴戮莊賈﹐世宗誅愛能﹐狄靑殺陳曙﹐如此道也。今六邊諸將﹐覆軍失律﹐輒蔽匿弗以上聞﹐其聞也﹐不過差官往勘﹐輕者罰俸﹐重者降級而已。夫進有必死之危﹐而退無失機之戮﹐人情孰不樂生而惡死﹖此士之所以聞鼓而奔﹐望烽而靡也。寇退則拾其遺落﹐甚者﹐俘邊氓以爲首級﹐上功幕府﹐邀求爵賞﹐遷秩任子﹐濫及本兵。夫功誠宜賞﹐罪亦宜罰﹐今捨丘山之罪弗誅﹐而惟毫毛之功是賞﹐其誰不效尢以相蒙也。山西之事﹐尢可痛憤﹐丁璋以五千饑疲之卒﹐而迎十萬方張之敵﹐揮空弮﹐赴白刃﹐刳剝支解﹐無一人得脫者﹐山西士民無不流涕﹗昔李陵以壯士五千﹐獨當匈奴﹐卒爲降虜﹐馬遷猶以爲有國士之風。以丁璋之忠壯﹐而國家無殊異之典﹐死事之家﹐不蒙優卹﹐此忠臣烈士之所以喪气也﹗夫失機逗畱者斬﹐律至重也﹐今山西殘破﹐奚止失機﹗哭聲震乎原野﹐鋒鏑逮乎嬰豎﹐髑髏山委﹐流血川湧﹐而總兵以下﹐爭先逃匿﹐巡撫大臣﹐束手坐視。大同旣壞﹐禍延山西﹐伊誰之咎﹐而誅殛未行﹐爵位如故﹐刑賞若此﹐殆非所以鼓舞士气而變移宿習也。假令寇復再人﹐又何以責人之盡死力乎﹗是故誅賞之典不正﹐而求將士用命﹐疆場宴寧﹐吾懼其日以陵遲﹐而噬臍無及也。

○實塞

邊境之困於寇者﹐恆苦於兵之不足﹐兵不足而地遼遠﹐則戍守者少﹐而寇之出沒無常﹐彼聚而我分﹐彼眾而我寡﹐此寇之所以數得志也。兵可以多﹐而食恆不足﹐故不經事者﹐數議益兵﹐而曾不虞夫乏食也。食足矣﹐或調或募﹐何患乎無兵。今秦﹑晉﹑燕﹑趙﹐山之東﹐河之南北﹐歲所賦者﹐曾不足以餉軍﹐而誅求供億﹐宗藩﹑官吏﹑驛傳諸費﹐又於是乎取給。烽火有警﹐恆仰給於太倉﹐銀至而虜去矣。士不得一飽﹐而主者輒盈﹐橐邊日益空虛﹐士馬日益雕耗﹐而淺謀者急急於增戍益兵﹐吾懼夫兵之不能枵腹以嘗寇也。夫秦隴﹑河渭﹐古稱富饒﹐沃野數千里﹐秦嘗以一隅而北攘匈奴﹐南吞六國矣。今舉天下之全力﹐而畏吉囊如虎﹐首反居下﹐足反居上﹐此賈生之所以痛哭流涕也﹗國初﹐元裔遠遁﹐猶歲一命將﹐肅淸沙漠。文皇帝三徵迆北﹐數千里外曾不見寇守在﹐四夷屯田﹐達乎河湟﹐牧馬窮乎瀚海﹐鹽賈獲利﹐而飛挽無壅﹐紅粟腐倉﹐牛羊被野﹔士飽而弗試﹐馬肥而弗乘﹐邊陲之樂﹐永宣極矣﹗正統以來﹐閹豎竊簸於內﹐而債帥惰偸於外﹐邊防漸懈﹐寇勢浸彊。曁乎土木之禍﹐喪師蹙地﹐受降之城﹐河套之藪﹐悉爲敵有。士不得耕﹐馬不得牧﹐而屯田壞矣。屯田壞則鹽賈失利﹐鹽賈失利﹐則飛挽不行﹐而延夏﹑甘肅米價翔貴﹐率一鐘而銀二兩矣﹐食之不足﹐此其繇也。古今言實塞者﹐莫善於晁﹑賈﹐𨿽一時權宜之術﹐而實萬世經久之利﹐今其言具在﹐消息損益﹐師其意而不泥其故﹐隨時以立制﹐因土以便俗﹐募民以屯田﹐因田以儲谷﹐因谷以益兵﹐因兵以制寇。時其衣糧﹐增其戍守﹐謹其烽燧﹐遠其斥堠﹐而又特詔戶部講求鹽法﹐博稽其興廢之源﹐而熟計其利害之故﹐寬其歲課﹐減其引額﹐秤掣以時﹐守支無壅﹐痛革其買窩﹑賣窩之獘﹐而略嚴夫餘鹽﹑私鹽之禁﹐使竈丁不失所﹐而富商大賈樂於報中﹐且無令老耄貪墨者以主之。凡鹽課所入﹐悉以餉邊﹐而營繕不急之務﹐一切停罷。籌之數年﹐則飛挽之法通﹐而屯田之利舉﹐富彊之形成﹐而祖宗之典復矣。

○均賦

天下之賦﹐莫重於兩浙﹐而尢莫重於蘇松兩縣耳。歲賦一百二十萬﹐蘇之歲賦三百五十萬有奇。其始因僞吳張士誠之舊額已過重﹐後以漕運之費﹐凡正糧一石﹐復加耗五斗﹐故其重至此。其它徭役科派﹐歲料﹑織造﹑郵驛﹑磚廠諸所徵納者﹐又歲不知幾何也。贓吏之侵漁﹐巨室之並兼﹐肆行而莫禁﹐蘇之困極矣﹗長民者思以救之﹐而未得其術﹐公田變而爲丈量﹐丈量變而爲挨號﹐挨號變而爲牽攤﹐咨詢未廣﹐計慮不周﹐甲可而乙否﹐朝令而夕攺﹐利未獲而害先滋﹐法未成而謗遄起﹐此則更張無漸﹐任用非人之故也。夫丈量之法﹐可行於秦渭﹑燕趙﹑山之東﹑河之南北﹐而不可行於兩浙﹐何則﹖北方沃野千里﹐地皆方幅﹐易於積算﹐髙皇帝嘗命徐達等丈量田畝事﹐竟不成。至若兩浙之田﹐環以溝澮﹐錯以墳衍﹐尖斜曲折﹐勢難整齊﹐世無章亥﹐誰能步之﹗統泰間﹐周文襄公亦嘗行丈量之法﹐昉於昆山﹐匹馬獨行﹐躬自履畝﹐尋復中止﹐今昆山有今量同田是也。夫以中山之謀略﹐文襄之心計﹐猶且難之﹐而況於今日乎﹗其勢必守責之令﹐令責之丞簿﹐丞簿責之耆長﹐耆長責之里甲﹐得賂則減多爲寡﹐不賂則加寡爲多﹐私截步弓﹐僞增畝角﹐以希上指邀功賞者﹐什而九也。挨號之法﹐尢爲舛謬。夫自洪武以至今日﹐百七十餘年矣﹐田數易主﹐額則屢更﹐其魚鱗圖冊﹐變亂浥爛﹐郡縣所攢造﹐後湖所藏者﹐且漫漶不可據﹐而乃欲以民間之圖籍爲定乎﹗此令一下﹐耆長之狡猾者﹐皆僞造圖籍﹐塗以埃塵﹐刷以黝墨﹐以欺長上。至乃移易丘段﹐攺換字圩﹐得賂則減官爲民﹐不賂則加升爲斗﹐紛紛變亂﹐𨿽絲棼叢棘無以諭也﹗不得已而行牽攤之法。夫牽攤誠是也﹐裒多以益寡﹐法旣畫一﹐而民不至大病﹐然地有髙下﹐田有肥瘠﹐山田則病旱﹐水田則病澇﹐而坍江﹑坍湖﹑坍海﹐及積荒﹑拋荒者﹐又不可槪均也。有田則有租﹐而城中之田﹐其無糧者如故﹐甚亡謂也。其法必通﹐計一縣之田﹐爲頃﹑爲畝者幾﹐歲賦者幾﹐而審均之。凡田之髙下肥瘠不大相遠者﹐通爲一則﹐其最髙下者﹐與夫坍江﹑坍湖﹑坍海﹐及積荒﹑拋荒者﹐又通爲一則。而城中之無糧者必槪科之﹐庶乎利多而害少也﹐抑此治其末耳。減額者旣以爲恩﹐則加賦者必以爲怨﹐朝三暮四﹐無異乎狙公之術﹐而欲以蘇﹑兩浙之民未也。故欲修萬世之利者﹐有三術焉﹕均賦也﹐減額也﹐限田也。夫僞吳以一隅而抗﹐天下日事金革﹐其勢不得不重賦以足用。髙皇帝定都金陵﹐資吳﹑會之谷粟﹐因江東之財賦。蓋欲減而未能﹐非能之而不欲也。且今之天下皆王土也﹐何獨天下之賦皆輕﹐而蘇松獨重乎﹖議者必以變亂成法爲言。夫謂變亂者﹐防姦臣之專權﹐亂法罔上行私也。今朝野之人﹐皆知蘇松之重賦﹐法當變通﹐而莫有言者﹐畏變亂之律重也。誠使聖天子下明詔﹐集羣議以行之﹐又何變亂之有﹖無已則減額乎﹖議者必謂軍國之需﹐一日不可缺﹐加賦且不足﹐而乃欲減額乎﹗昔漢文節儉﹐三十稅一﹐且時賜民田租之半。髙皇帝亦嘗數賜民田租矣﹐詔令具在可考也。統泰間﹐周忱﹑況鐘奏減蘇賦七十二萬﹐何獨可行於統泰﹐而不可行於今日乎﹖殆未有周﹑況其人耳﹗誠使三冗旣去﹐鹽法旣修﹐屯田旣復﹐則國課充盈﹐而蘇松之賦額可漸減矣。限田之法𨿽若闊迂﹐而尢爲要切。夫富者連阡陌﹐而貧者無立錐﹐無制故也。今宜稍爲之限﹐使豪右並吞之家﹐有所畏憚﹐而貧者有恆產﹐以爲之資。擇循吏以爲民牧﹐而使之加意於農桑。凡徭役﹑科派﹑歲料﹑織造﹑郵驛﹑磚廠﹐諸所徵納﹐皆以次議減﹐則蘇民小康﹐而天下亦永賴矣。

附錄﹕

世緯一卷﹝江蘇巡撫采進本﹞

明袁袠撰袠字永之號胥臺吳縣人嘉靖丙戌進士官至廣西提學僉事明史文苑傳附見文徵明傳中是書凡二十篇曰官宗曰遴傅曰簡輔曰降交曰誘諫曰廣薦曰崇儒曰貴士曰裁閹曰汰異曰拒僞曰抑躁曰久任曰惜爵曰懲墨曰節浮曰節奢曰正典曰實塞曰均賦其言皆指陳無隱切中時獘𨿽立說不免過激而憂時感事發憤著書亦賈誼痛哭之流亞也當時狃於晏安文恬武嬉朝廷方以無事爲福故袠自序有鑿枘異用竽瑟殊好空言無益祗增多口之語而拒僞一篇講學者尢深嫉之然袠之言曰今之僞者其所誦讀者周孔之詩書也其所講習者程朱之傳疏也而其所談者則佛老之糟粕也黨同而伐異尊陸而毀朱云云蓋指姚江末流之獘有激言之觀於明季袠可謂見微知著矣又烏得惡其害已指爲排抑道學乎﹝四庫全書總目子部儒家類﹞

欽定四庫全書

子部一

儒家類

世緯

提要

臣等謹案世緯二卷明袁袠撰袠字永之號胥臺吳縣人嘉靖丙戌進士官至廣西提學僉事是書凡二十篇曰官宗曰遴傅曰簡輔曰降交曰誘諫曰廣薦曰崇儒曰貴士曰裁閹曰汰異曰距僞曰抑躁曰久任曰惜爵曰懲墨曰節浮曰革奢曰正典曰實塞曰均賦其言皆指陳無隠切中時獘𨿽立說不免過激而憂時感事發憤著書亦賈誼痛哭之流亞也當時狃於晏安文恬武嬉朝廷方以無事爲福故袠自序有鑿枘異用竽瑟殊好空言無益只增多口之語而距僞一篇講學者尢深嫉之然袠之言曰今之僞者其所誦讀者周孔之詩書也其所講習者程朱之傳疏也而其所談者則佛老之糟粕也黨同而伐異尊陸而毀朱云云蓋指姚江末流之極獘有激言之實非排斥正學也

乾隆四十六年二月恭校上

總纂官臣紀昀臣陸錫熊臣孫士毅

總校官臣陸費墀

●世緯原序

昔孔子謂我欲載之空言不如見諸行事之深切著明也悲夫古之人茍懷抱材徳者曷嘗不欲匡依明聖興立事業者哉而卒托之空言命也是以君子進則勒洪伐於鐘彜退則修遺文於方冊身𨿽不得躬行其道文之所垂亦足以自見而爲法於將來周秦而下善言治理者莫如賈誼其次則王通陸贄又其次則蘇軾王通太平十二策亡逸莫考我欲觀唐宋之事舎陸蘇何適矣夫欲考往而知來者惡可無空言哉是世緯之所由作也客曰古之立辭者不得志則爲之故屈平放而賦騷虞卿窮而著書今聖人在位材傑進趨言行計從世緯之作何也袁子曰否非是之謂也夫髙居而逖聽者天子之職也敍官而詔祿者大臣之業也程功而累勞者百司之分也博稽而廣議者眾士之慮也古者庶人工商有謗有諫而況於士乎袠也嘗從大夫之後矣官守有恆言責無與未嘗得排閶闔之門趨文石之陛一攄其愚徒以彊壯之年嬰狗馬之疾一旦恐溘先朝露非托筆札何以自見世緯凡二十篇語多刺譏且闊於事情亦知其枘鑿異用竽瑟殊好空言無益秪增多口有志於應世者亦矜其狂愚采其可用者云爾吳縣袁袠序

●定四庫全書世緯卷上

﹝明﹞袁袠撰

○官宗

夫宗室日蕃而祿不給何也封建之法壞而仕宦之途絕也昔在周室並建諸侯同姓封者什七異姓封者什三各治其國以蕃王室入爲公孤出爲牧伯親疎相制外內聯絡卒賴其力享祚長久秦壞周法疎忌骨肉闕翦枝葉二世陵遲蕩然亡衛漢興鑑秦覆轍損益周制𨿽有七國之變而莽操之際猶賴宗室眾彊南頓中山之後奮起徒步光復大業此則親親之明驗也唐宋封建之法廢而仕宦之途猶足以救其末流侯王將相布列中外是以本根不蹷而枝葉扶疎卒受其蔭我明艸創髙皇帝鑑周漢之所以得懲孤秦之所以失宗子分王裂地而封犬牙盤石崇其位號安享祿給不任以事內銷七國之變而外聳維城之固歲朝京師宴賞有度十王有捨宗人有府詩書禮樂炳焉可述仕進之途禁防未設逮及文皇帝稍稍攝以文法朝覲之典不行仕宦之途以塞生者日眾而歲祿有限分析微弱下同甿隸賢愚壅閼莫能自效分地則不足益祿則無給幹法麗禁者紛紛是也而議者乃謂宗室不仕髙皇之法此特未之深考耳古之哲王莫不以親親爲先務故詩曰宗子維城又曰無俾城壞曹魏竊命忽棄逺謀忌嫉陳思親賢弗用大權下授祚移司馬詩曰本實先撥此之謂也譬之縣黎結綠之珍連城夜光之寶委之他人固弗若遺之子姓之愈也是故固本者莫若親親親親者莫若崇賢崇賢之術在責之保傅而升其俊秀者於鄕學三歲而簡之升之於國學而試之於鄕試之於大宗伯登之於天子隨材以官之詔徳以祿之賢者進不肖者絀而考課之法黜陟之典與疎逺者等則忠勤之心生而姦逆之節泯且仕者有祿則歲祿足不仕者有教則刑法省施親親之名而享賢賢之利則何弗爲也

○遴傅

考之皇明祖訓凡親王子孫才堪出仕者宗人令具以名聞授任後俱如常選法此髙皇帝意也夫宗室之才者得仕於朝矣而儀賓長史等官乃不得爲京朝官此豈祖宗法哉宣徳間有旨漢府親戚不許選官蓋止爲漢府設也弘治初布政雍泰連姻秦府得爲宣府都禦史國初楊士奇以審理副入爲翰林編修周忱以長史累官尙書弘治間雷霖以徳府長史升提學副使此其證也夫連姻宗室者不得爲京朝官故衣冠之族與宗室婚者鮮矣官王府者不得爲京朝官故傅相率不肖矣此非細故也今之傅王者率老死王國終其身弗齒於有司銓衡者必闒茸則授之耄昏則置之而其人亦且絕望於通顯茍利其祿耳矣是棄之也欲宗室之循法軌遵理道而乃以闒茸耄昏者傅之甚亡謂也漢法官王府者必愼簡其人如董仲舒之於江都賈誼之於長沙田叔之於梁申公之於楚王吉之於昌邑諫諍論議斐然可述𨿽有邪心逆節而猶存畏憚之意今諸侯王皆血气壯彊而不爲置賢師傅此教之亂也是故髙煦反於漢寘鐇反於安化宸濠反於南昌此非傅相官京朝之患也置傅相不得其人也欲宗室之賢莫若遴選傅相而訓之以禮義擇京朝官之有行誼者則爲之博通古今明當世之務者則爲之考其殿最均其勞逸出爲傅相入爲公卿略如漢法以不失祖宗之意是官傅相者有仲舒賈生之稱而宗室獲河間東平之譽維城永固而尾大之患自銷也

○簡輔

夫內閣者卽今之宰相也是天子之所與承天地理陰陽和萬民撫四夷者也而徒取充位之人甚亡謂也書曰官不必備惟其人蓋言有其人則官之無其人則虛焉三代以前率用此道秦始置丞相專任李斯漢以下置相多非其人蕭曹丙魏房杜姚宋隨時立業固未有熈載代工弘格心之道者也髙皇帝深慮逺算因胡李之敗鑑元季之失博稽往籍略仿周制革丞相而置六部公孤之官不輕畀人忠勲如劉基親敬如宋濓終其身弗以授也文皇嗣統妙簡英哲於時解縉楊士奇等七人入直內閣備顧問代王言而已洪熈以來爵予稍輕然當時兼保傅者三楊蹇夏黃福錢山之外無聞焉景順之後保傅滿朝而師尹多辟矣何則祖宗朝凡才望者皆得入參機務如黃子澄則以太常少卿入薛瑄則以大理少卿入李賢則以吏部侍郎入而今則非翰林不入內閣矣祖宗朝凡才望者皆得入翰林如宋訥則以助教入胡儼則以知縣入楊士奇則以審理副入周是修則以紀善入劉球則以儀制主事入而今則非及第庶吉士不入翰林矣夫及第者徼一日之長其所對策多浮泛掇拾務詭時好稍觸忌諱卽抑寘下甲間有以直言及第如羅倫舒芬之徒復流落不偶壹郁以死而庶吉士之選尢多狥私不協輿望其選也必權貴之私人乃得與焉其畱也亦必權貴之私人乃得與焉凡材識修潔之士悉擯弗用啟僥幸之門開奔走之路莫此爲甚文皇帝儲材論相之意蕩無遺矣方其未得志也則惟權貴之門是趨擠排同列不顧亷恥其旣得志也則養驕安祿積日累月坐致髙顯爵位已極則患得患失無所不至六曹之務進退可否必咨而後行蓋有天子不知而內閣先聞者矣上蒙下蔽作威作福可不畏哉故議者以爲今之內閣無丞相之名而有丞相之實殊非髙皇帝不立丞相之本意也必革之而後可以爲理噫是因噎以廢食懲覆而棄舟也權之所寄不在此則在彼茍得其人何患弗理如其材也則置之翰林不必其及第庶吉士也如其材也則登之內閣不必其翰林也凡及第者必直言是取務采輿望焉庶吉士之選必端良者是畱務采輿望焉破拘攣之陋格塞請托之私穴官內閣者必極天下之選而公孤之尊弗以輕授兼收並用以復祖宗之故事庶乎其得人也

○降交

秦制尊君卑臣百官非奉詔不得上殿視其君如天神然漢興稍變秦制百官得召見論事面折庭爭止輦以受言臨軒以策士前席之問拊髀之嘆𨿽疎逺小臣得與天子相惟諾蓋猶有先王之風焉唐之貞觀開元宋之慶曆莫不親賢禮下大臣有賜坐之儀造膝之請諫官有入閣議事對仗讀彈文之典君臣之交藹如也明興金華數子贊襄獻替分𨿽君臣而情猶父子乃後復簡楊士奇等七人以備顧問下至牧守咸賜召見不獨察其器能且得問民疾苦周知情僞觀其君臣同遊之歌亦曩時捲阿宴鎬之盛也文皇仁宣待下有禮三楊蹇夏日侍帷幄射鳬西苑飲酒極歡賞花賦詩雍容可想天順間李賢王翺親信寵任事關機務面決可否孝廟勵精寤寐英哲尊禮元老數開文華講求政理平臺暖閣不時燕見大學士劉健謝遷李東陽等呼以先生弗名也六曹之長皆民譽也華容劉公晝日三接吁謨宻議左右莫聞君臣一心虞廷之都兪何以過此今天子神聖削資格而弗拘拔材奇於不次一言當意立躋華要士有起家六七年而秉鈞軸斯亦巖渭非常之遭也亦嘗數禦便殿延見二三大臣矣亦嘗攺容禮貌宴賞賡歌矣然延見有時不數語而退天威咫尺分嚴堂陛六曹之長臺諫之司文學侍從之官咸不得與敬大之禮已渥而下交之情未通流俗之見未能深識不曰天子過勞則曰大臣畏議己者噫爲斯言者非愚卽諂也人之恆情逸則思欲欲則驕縱之心生勞則思艱艱則兢業之懷切安危理亂鮮不由斯故書曰無教逸欲有邦程頤有言接賢士大夫之時多親宦官宮妾之時少則可以涵養气質而燻陶徳性甚矣古人之愛其君也今不思逸欲之喪邦而徒慮憂勤之勞其君是非眞能好君者也夫大臣者天子所與燮調者也臺諫者獻替者也文學侍從之官論思啟沃者也皆天子所親信者也大臣論道於前則臺諫拾遺於後而文學侍從之臣得以引經而對據禮而議面相詰難不出一堂𨿽有讒說弗行也且以大臣而畏人之議已將焉用彼相哉故曰爲斯言者非愚卽諂也誠使國有大事天子召大臣者面計之而大臣亦得以其事請見文學之臣論對以備顧問而官臺諫者許入閣以議從容賜坐務盡所言謀無遺慮動無過舉政體之得失以盡而羣臣之心術見矣其經筵日講必妙選端良忠讜明於經術者爲之講章之進要在剖析經旨切劘政理削浮泛之剿說黜諂諛之故習有疑焉必辧問折衷歸諸至當而後已而外之方嶽守令於其來朝也特召數人焉賜之淸問以觀其材識凡閭閻之情僞利病悉周知之上自親信以逮疎賤若元气之周流於一身疏通聯屬無復間隔嘉猷入告而讜言上聞壅蔽之患銷而太和之休應易曰上下交而其志同此之謂也

○誘諫

書曰臣下不匡其刑墨傳曰興王賞諫臣夫言路之通塞國家之安危系焉言者賞不言者罰則言路何患乎弗通古之哲王蒙瞍有誦工瞽有規立進善之旌設誹謗之木患危言之弗我聞弗惡言者之過訐也古之忠臣批龍鱗嘗虎口剖心而不悔烹鼎而不懾患吾言之弗直弗患聽言者之不我從也三代以降納諫者莫如唐太宗敢諫者莫如魏徵善乎太宗之作帝範也有曰大臣懷祿而莫諫小臣畏罪而不言夫有國家者使人懷祿畏罪而忠言不聞亡無日矣我明稽古建官而特重臺諫之選給事主封駁禦史專糾彈士有材望者乃得與選而且許風聞言事言𨿽不實弗罪也是以士希折檻之風人慕引裾之節竄逐甫去而章疏繼陳如英皇之北狩武廟之南巡伏闕死諫者踵接於朝是以王曹濁亂於前錢江簸弄於後鹹包藏禍心謀爲不軌卒賴敢言之士發覺其姦得以亡敗此則諫諍之明效也夫人主莫不願治而惡亂然順心則喜逆耳則怒人臣莫不慕忠而羞佞然嘉奬則言震怒則黙人情然也是故上有容言之主則下有敢言之臣上有危亡之諱則下多依違之辭故世不患無魏徵之敢諫而患無太宗之容言誠使言者賞不言者罰言之善者則施行之不善者亦優容之溫顏以來之霽威以下之弛諱忌之禁寛指斥之誅不以順逆爲喜怒不以喜怒爲刑賞聽言者有文皇之明則進言者多魏徵之直矣

○廣薦

夫鄕舉裏選所以惇行誼也安車束帛所以搜遺逸也漢興去古未逺興亷舉孝數詔有司而四皓之招申公之迎嚴光周黨之聘猶足以勵士風而端教本自科目之制興而弓旌之招廢士習之卑日以污陋國初取士之塗甚廣而刑新之典亦嚴士皆避匿不樂仕進故設科無定額而由薦舉進者頗多髙皇帝初下金陵首開禮賢之館劉基宋濓葉琛王禕陶安章溢數子者皆抱王佐之器命世之材奮起風雲志存竹帛雍雍乎亦曩時稷卨之亞王魏之倫也宣徳以還禁防漸弛風雅濅微請托繁滋苞苴競進薦舉者多非其人而吏員任子咸處雜流譽髦之選一歸科目勢之所重不得不然何則糊名易書拔十得五网羅低昻鮮有遺者法出乎畫一而事存乎至公誠不易之令軌也然而科目所得采浮華而遺行實習經義而闇時務判不知律策不通今掇拾剽竊以徼有司童之所習壯之所試不出章句陋亦甚矣是以當官蒞事往往碌碌間有卓犖瑰瑋脫頴軼塵不爲俗學所困者亦千伯之一二耳風頹而不可止俗因恬而不知怪此有識者之所爲痛惜也夫科貢足以得經學之士矣而孝弟力田獨行者非薦舉不進薦舉足以得行誼之士矣而宏詞博學明習政務識達治體者非制科弗庸今當事者皆因陋就簡以爲經制旣定安用取髙皇帝約束妄紛更爲曾不知薦舉之典固髙皇帝法也今不思廢墜之當修而徒慮紛更之無益不卹科目之未盡出於公而徒病薦舉之多私以是而欲求異材收實用吾見士習日卑而教化益衰也故欲士惇實行莫若修薦舉欲士通世務莫若增制科制科之法或五歲一舉焉或三歲一舉焉詔天下之士凡習知錢谷甲兵水利邊務以至天文律曆書算詩賦技藝咸得以所長自售而登進之因能以授官使專於其職而薦舉之法則責之撫按藩臬或一郡一人焉或一省一人焉其謬舉弗勝任者則臺諫得以糾正公卿得以論駁甚者則罷職弗敍其蔽而弗舉者亦如之如是則薦舉足以搜遺逸制科足以羅異材而科貢所得明於經術者兼而用之均其殿最甄其賢不肖如此則取士之途廣而士無遺材責實之政成而人無飾行士習可振而政理足觀矣

○崇儒

夫黌校者俊秀之關也師儒者士民之表也是風化之所自出也賢才之所由進也而俗吏忽之蓋自黨庠遂序之制壞而鄕舉裏選之意微哲王之彜典旣隳而人材亦浸不如古矣明興嘉尙儒術惇崇教本鄕社有學郡縣有庠卽黨遂之規也成均有師國子有教卽辟雍之遺也賢良有薦耆逸有徵卽選舉之風也官祭酒者前有宋訥胡儼之儀軌後有李時勉陳敬宗之剛嚴督學者則陳選擅其聲司訓者則魏驥揚其美身教克修師道卓立弘治以前人才可觀自靑衿之刺興而蔬圃之嘆作內之成均循資計祿茍取充位外之鄕學官卑祿薄闒茸耄昬俗所賢者亦不過送迎以爲能升散以爲職耳蒙師里社尢爲無益弦誦滅息教化陵遲人才士習愈趨愈下董生有言養士莫大乎太學今縱不能得人如宋胡亦宜妙選天下之剛嚴端重可爲人師者以居之不必其翰林也督學之官國初未有也正統間黃福建議始設此官賜以璽書許以言事且令禦史藩臬毋有所侵越權至重也今之官此者多以他途得之進不以正心乎患失且畏禦史之刺劾也惟言是聽侵撓不已事權移奪無復璽書之意然則提督之任卽付之禦史足矣安用此紛紛爲邪今宜精簡其人專責久任申勅禦史毋或侵撓有不如勅者許督學者得以上聞庶事權不分而體統畫一矣其司鄕學者凡府之教授州之學正縣之教諭必以進士而訓導則以鄕舉歲貢者參焉增其祿秩優其禮待其卓異者有翰林臺諫之選而歲貢之例必嚴爲之禁其年耄昬及闇於經術者毋得濫貢貢則督學者連坐焉而又妙選弟子員之經明行修者以主里社如此則黨庠遂序興而茂材異等出矣

○貴士

夫爵祿以勸功能刑威以懲姦慝二者馭世之大防也然爵濫則士競進而恬退之風微刑繁則士茍免而亷恥之道喪記曰刑不上大夫此言士可殺而不可辱也秦漢以來士也日賤李斯相也具五刑蕭何侯也縛縲紲勲如條絳材如遷向幽囚械系宮腐髠鉗辱已甚矣王莽之簒羣臣咸頌功徳以美新死忠狥國者遂無一人賈生之言亦略驗矣光武中興矯枉過直奬髙節禮逸民東都之季黨錮益嚴而忠節愈厲士皆駢首就戮以扶漢鼎曁乎宋祖以忠厚立國以亷恥養士及其亡也文陸張謝之徒蹈東海而不悔戮燕市而不挫由此言之士何負於國哉我國家刑新甚嚴而養士有禮罹大辟者有三覆之規犯嚴科者有八議之典非法不刑酷吏有禁百七十年司刑者懷於張之平恕而恥湯周之刻深有有功之矜卹而無羅吉之苛虐愼刑貴士蔑以加矣然而畫一之律有定而多門之政頗繁士之作姦犯科者付之刑部都察院評之大理寺輕重之弗衷者刑科又得駁正之亦已足矣今乃下之錦衣衛幽之鎭撫司緝之東廠捕之校尉夫錦衣親軍也鎭撫武弁也東廠中官也校尉則卒也以介冑之夫而侵刀筆之吏以閹腐奴僕之賤而司執縛討捕之權假狼虎之威以濟其溪壑之欲賂多則削重以爲輕賂少則誣虛以爲實事干宮禁言觸諱忌者必嚴刑以報怨絕命以滅口察意向以爲低昻伺喜怒以爲出入其死於搒掠者不可勝紀如劉球鍾同之徒身殘屍毀遂使懷忠者憤激而不平畏死者怯懦而不敢銷剛直之心沮浩然之气士風陵遲其所由來者漸矣凡獄之經廠衛者則司寇不敢詰廷尉不敢駁刑科不敢糾間有執法之吏翻異成案如薛瑄丁哲禍幾不測司刑者相引以爲戒然則國家奚賴焉夫鎭撫東廠朝廷之所親信也故以大獄付焉然稽之往牒未聞其據經守法有釋之定國之賢也未聞其發姦擿伏有張敞廣漢之能也馬順門達汪直錢寧作威作福覆車踵接爲世大戮今不信士大夫之心而寄耳目於爪牙介冑之士疑公卿之私而任腹心於閹腐奴隸之賤獄賂繁滋而威權移奪怨歸於上而利專於下以法守則侵官以典章則破律乖畫一之規而啟多門之獘其尢甚者則官校之捕人於逺方公求賄賂廠衛之杖士於闕庭立斃箠楚夫事之在逺方者詔禦史捕之足矣何至紛紛差官校四出乎束縛窘辱得賂則生不賂則死京朝官之有犯者下之法司足矣律當死也據律以議辠殺之可也何至令官校杖之闕庭橫屍以出乎以聖明之朝而執縛加於衣冠搒笞施於卿士恐非所以養士大夫之亷恥而尊朝廷也是故欲士之死忠徇節莫若養其亷恥欲朝廷之尊安莫若愛養臣下其有辠也一付之法司而廠衛弗與焉如法司之破律舞文而市恩以立黨故出入人者必以法治之則士之寡亷鮮恥者皆懷死忠徇節之報矣

○裁閹

周禮閽人王宮每門四人囿遊亦如之寺人王之正內五人內豎倍寺人之數若此其簡也司昬晨以時啟閉守門囿禦苑正內路寢給使令而已未聞授以政也故周之盛時未聞有宦寺之禍也巷伯孟子詩書所稱曁乎伊戾禍宋寺貂亂齊趙髙亡秦恭顯敗漢而刑人之禍不可說也桓靈之季王甫曹節侯覽等瀆亂國經操斷威福廢立擅權髙下在心禁錮忠賢誅夷陳竇宮闈流血大盜蜂起自古刑人之禍未有若此極者也唐之中葉覆車靡監髙力士魚朝恩李輔國程元振肇釁孽於前仇士良王守澄田令孜崇厲階於後衣冠駢戮道路橫屍甘露之變獨柳之禍言之喪气較之東京尢爲慘烈而世主不悟寄以腹心優其寵祿童貫之徒卒以亡宋喪亂相尋靡有寧已我太祖髙皇帝洞覽古事深鑑前失監局之官不得過四品掌宮禁備灑掃而已宣統以來優假稍過威福漸移王振喜寧諸閹權勢隆赫凶熖燻灼潛通外國謀危社稷遂使英皇北狩幾致永嘉靖康之禍猶賴王竑之徒危言正色借劍尙方廷捽馬順以銷肘腋之變壯矣哉固足以逺紓陳竇之憤近雪鍾劉之寃矣然而吉祥構逆外連亨彪事發倉猝危而後濟憲孝兩朝汪直李廣表裏爲姦所幸朝政淸明不甚害事曁武皇帝之初年劉瑾馬永成等號爲八黨蠱惑聖心斥逐元老洛陽華容鈞陽洪洞諸公相繼竄殛巖廊一空諍臣杜口直士捲舌殺戮之威徧乎縉紳誅求之慘毒及甿庶潛蓄異謀肆行逆迹向非髙廟神靈武皇獨斷攺玉攺物伊誰禦之夫考之古事旣如彼徵之今事又如此然則興替之原理亂之迹斷可識矣而議者猶謂呂彊之淸忠楊復光之討賊張承業之存唐光昭史冊惡可少也嗟乎求什一於千百亦已難矣世主不悟王甫曹節仇士良田令孜等如彼其多而欲望呂彊楊復光張承業三人者如此其寡非甚惑歟何則婦寺之性陰狠賊戾嗜利亡恥朝夕左右浸漬易入甘言柔聲首鼠兩端伺察意向動中所欲茍非燭以至明斷以至剛其不惑溺者鮮矣古者刑人不在君側書曰侍禦僕從罔匪正人秦漢郎中謁者多士人爲之猶有古意我國家𨿽純用寺人而不得與政事所以消伏禍杜危機也誠使政令予奪皆天子獨運於上而心腹耳目寄之忠賢樞機之務一切弗與其在外鎭守守備織造等官悉罷弗用老耄者汰之狠黠者黜之嚴閹割之禁正交通之誅有缺弗補有罪弗宥略如令狐綯之議以復髙皇帝之故事吾見宮帷肅淸而肘腋亡患也

世緯卷上

●欽定四庫全書

世緯卷下

﹝明﹞袁袠撰

○汰異

昔孔子作春秋以攘夷狄孟氏談仁義以辟楊墨董生述周孔以黜管商韓愈著原道以排佛老而佛老之害爲尢甚愈之言曰孟氏之功不在禹下然則愈之功豈孟氏下乎世儒支離溺口耳之學昧教化之原知佛老之害而甘心沈溺其中以淸淨爲宗以虛無爲本以慈悲爲教以寂滅爲歸棄綱常蔑禮法隳政事敗五等之倫廢四民之業不蠶而衣不耕而食不誦讀而仕不婚姻而配傷教化亂彛典生人之蠧未有虐於佛老者也世之言者皆以佛老與吾道並立爲三以釋迦老聃與周孔並噫是何言歟是何言歟民之初生希希夷夷顓蒙渾噩無思無爲聖人者出訓以彛倫式以禮法威以刑禁申以命令而後民知向方羲農堯舜之世惡覩所謂釋老者哉而曰並立爲三誣亦甚矣老氏之學昉於周末佛氏之言興乎東漢周孔之教衰皇王之道熄而後異說售焉氓之蚩蚩不究其本而倡爲三教之說噫斯言也佛老之徒倡之也仲尼之徒無道佛老之事者然則佛老之教可遂寢歟曰奚爲而不可韓愈之言曰人其人火其書廬其居斯寢之之術也周秦以來惑老氏者無如秦皇漢武惑佛氏者無如蕭梁秦梁以亡漢以亂斯亦足鑑矣而或不之察甘心爲之覆轍相尋亦可哀矣髙皇帝旣定天下欲遂滅佛老之教當時諸臣無傅奕之深識而襲蕭瑀之庸愚因循茍簡漸以滋蔓周顚仙張三丰天眼尊者之徒妖荒迂誕怪亂不經成化以來繼曉李孜省軰恣爲幻惑百無一驗伎窮智屈終膏斧鉞文成五利相繼誅戮斯亦往事之明驗也有王者作焚其廬火其書人其人習老佛之教者必殺無赦如此則異端汰而庶民興矣

○距僞

記曰天下有道則行有枝葉天下無道則辭有枝葉辭之繁者行之慝也道之賊也政之蠧也周衰處士橫議楊墨塞路孟軻昌言以距之而後人知楊墨之非唐季佛老之說橫行乎中國上自天子下逮甿庶翕然信之韓愈原道以排之而後人知佛老之非夫楊墨佛老與吾周孔之道判若黑白可以惑憃愚而不可以欺賢智故排之也易爲力今之僞者則不然其所誦讀者周孔之詩書也其所講習者程朱之傳疏也而其所談者則佛老之糟粕也其所行者則桀跖之所弗爲也假道學之美名以濟其饕餮窮奇之欲剿聖賢之格言以文其膚淺繆悠之說黨同而伐異尊陸以毀朱凡其所言者不出老生之常談庸人孺子皆知其非而士之好名利趨富貴者方以爲孔孟復出也翕翕訾訾如沸如狂創書院以聚徒而黌校幾廢著語錄以惑世而經史不講學士薄舉業而弗習縉紳棄官守而弗務以靜坐爲存養以詩歌爲禮樂互相標榜私立門戶以希終南之捷利合則引援勢傾則擠軋吠聲聚臭牢不可破似是實非固不特紫奪朱鄭亂雅而已今聖人禦極大道爲公而邪說肆起正學湮蕪壞人心術禍慘乎楊墨災深乎佛老世無軻愈孰能距之聖天子嘗下明詔示禁絕矣而風俗頹敗株連蒂固勢莫能止昔孔子誅少正卯子產誅鄧析惡其亂政也然亦未有詆毀先儒蔑棄明詔亂王制蠱人心似是實非如今之僞者也距之如何火其書迸其人不與同中國舉文皇之所以罪朱季友者以罪之庶乎正學明而異端息邪說不至於誣民矣

○抑躁

今天下之最可憂者莫甚乎士習之躁競夫躁競者進則恬退者逺而賢不肖倒植教化陵夷風俗壞敗而淪胥以潰矣管子曰禮義亷恥國之四維四維不張國乃滅亡是豈可不爲之寒心哉國初取士先行誼而後辭華奬純實而鄙浮薄士皆避匿不樂仕進幹旌賁乎丘園束帛加乎巖穴上下久任內外均勞大臣有羔羊之風小臣懷貂尾之恥司衡者秉公綽之亷潔而當官者甘顏駟之沈滯士風朴醇猗歟美矣自久任之法壞而速化之獘滋重內而輕外惡勞而喜逸士希淸貫人競要津牧宰冀臺諫之司郎署徼翰林之選視廨宇爲傳捨剝膏血爲鉤餌苞苴公行貨賄晝入諂諛成風鉆刺得志未有如今日者也惡直醜正反蒙譏笑由是淸修者淹屈下僚恬退者肥遁丘壑而小人比周爲鬼爲蜮鴟鴞嘯乎殿廷蜩螗沸乎宮社陰凝冰堅漸不可救勢之所趨誰能禦之夫司銓者人物之衡鑑庶僚之儀表也其進也旣不以正則律己也必不嚴素望旣輕則人多侮易而貨賄易入不五六年超遷美秩旣富且貴士爭覬覦奔走權門以求必得先後居此者率以贓敗以若人而望其低昂賢否黜陟幽明譬之責盲者以視逺必不能矣此官方之所由污濫士風之所由壞敗躁競日繁而亷恥道銷也昔鮑宣進而王氏斂手楊綰相而黎幹失色故表儀立則人知法式名器愼則士修行檢采純朴則浮僞屏崇正直則回邪逺擢修潔則貪濁畏奬恬退則躁競消風俗美而教化興四維其張而國家尊安矣

○久任

漢去古未逺法制尙簡吏咸久於其任如倉氏庾氏類以官爲氏故史稱吏皆老死長子孫終漢之世多循吏自久任之法壞而吏獘滋矣夫數易長吏則吏皆循資計日以冀遷攺其所施設因循茍簡曾無終歲之計而繼之者又好爲紛更令方行而遽寢政未成而中罷下之人皇皇焉無復法守而吏胥得並緣爲姦送故已去而迎新未來其代署者肆爲侵牟狼貪虎苛不饜不止噫獘亦甚矣國初官皆久任內而公孤六卿臺諫郎署外而方嶽牧守丞簿掾史率九載三考而後敍遷其稱職者有進秩而無攺任如蹇夏三楊胡濙周忱諸公皆專任責成上下相安無茍且之意列聖繼承守而勿失自正徳以來閹豎擅命幸塗旁啟士希終南之捷而鄙更生之滯然淸議頗嚴驟遷速化者羣譏眾訕不旋踵而罷久任之法猶未大壞也自夫鬻爵之例數開而士之待選於都下者日以停壅當衡者欲疏通之繇是長吏數易而遷轉無常外之牧守丞簿內之臺諫郎署率不滿一考而卽敍遷不如是則人多缺少而停壅者益甚甚者三載考績則令丞以下多不察其材否而槪罷之以處待選之士下旣數易則上必遞遷曾不數年內而拜京堂官外不失爲方嶽伯者往往是矣遷轉旣速則罷黜亦易賢愚莫分略不愛惜積薪之諭良可慨嘆上下茍且日冀月望於祿秩之崇庳丰薄而久任之法壞敗極矣今天子明聖深燭此獘亦嘗一詔吏部行久任之法矣當衡者不考其本而急急焉救其末流知停壅者之當疏通而不知鬻爵之例之當禁知守令之不可數易而不知方嶽之不可輕黜知臺諫郎署之當久於其職而不知公卿之不可易退故欲行久任之法者必自大臣始上不數易則下不得遞遷而鬻爵之例必閉絕勿開凡府之貳倅邑之令丞必科貢乃授如是則待選者不至於停壅而當官者莫敢爲茍且庶績其凝而九載三考之法可恆矣

○惜爵

記曰大臣法則小臣亷夫大臣者是民之表也吏之帥也天子之所尊信而禮敬者也秩髙而祿且厚矣是奚所不足而乃屑屑於小吏之賂遺甚者視其貨賄之多寡以爲髙下卽其有無以爲否臧是教之貪也假令小吏一再入賄卻之而弗受且亟黜焉則墨者逺矣是故苞苴行則碩鼠之風滋簠簋不飭則羔羊之節斁大臣取之小吏小吏取之民禁隳而俗敗上不法而下亡恥利壅而民日貧而國之喪亂無日矣今天下之雕敝其最者莫若贓吏而吏之犯贓者多出於小官自丞簿以至雜流其不貪者蓋百之一二焉是皆入錢以鬻爵者也方其國用之不足也經國者曾不與少知治體者熟計之而鬻爵之令下矣其始下令也以爲是特取之富家大室而已民不加賦而國以足用是亡傷也曾不熟計其利之微而害之博也夫入錢以鬻爵者皆非有曾史之行也皆非有遊夏之藝也皆非有伯夷之潔也皆非有卓魯之政也是鄕裏之所謂白丁也而一旦偃然使之臨民法令之弗習也文字之弗通也流濁而品卑監司之弗禮也胥史之弗畏也而其人亦無復敍遷之望闒茸骫骳嗜利亡厭視其初之所入於縣官者必數倍而後止國之所得者亡幾而民之所損者亡算害博而利微政蠧而民耗未有逾此極者也國初取士之途甚廣而鬻爵之令不行吏之作姦犯科者少而丞簿以下又多以進士爲之其鄕舉歲貢者參用焉愼名器也正統以後朝野多故師旅數興權宜之制興而鬻爵之令開於是乎有納粟買馬之例蓋甚不得已也而入錢拜官者不過處以雜流固未始有偃然爲令得親民者也今天下泰寧非有金革之事甚不得已也而數開此例其就選也入錢多者且得爲大縣令名器之濫流品之淆未有如今日者也司衡者稍加之意凡以此例進者悉視故事處以雜流而經國者𨿽甚不得已亦閉而勿開塞僥幸之塗絕冒濫之端懲貪墨之源防衰亂之漸一舉而四利附焉者禁鬻爵之謂也

○懲墨

司馬君實有言天之生財止有此數不在官則在民今天下之倉庫所在空虛曾無一年之蓄而縣官所入恆苦於不足用箕斂日急而田野日窮農夫作苦終歲焦勞不得一飽禾稼甫納而場圃已空破釡無糜敗突不煙妻孥枵腹相對而泣催科隸下突如豺虎鞭撻不已子女隨鬻愁苦萬狀言之痛心今日之財下不在民上不在官盈箱累槖一歸貪墨下車視篆首籍富戶剝削及膚斂括入髓脇以峻刑羅以密法百計敓攘不盡不止兩浙之民以富爲戚怨口載路思食其肉而當衡者方利其賂饋苞苴一入立登淸貫貪濁之風煽乎京轂腥穢之臭徧乎遐壤墨吏之得志未有如今日者也昔桓靈之世崔烈入錢爲司徒史官書之以垂明戒今之崔烈奚啻百千習以成風恬不知恥而淸修之士反蒙嗤笑亷潔之吏多見擯逐官失其職民不聊生瀾倒堤潰莫知止極夫貪墨之吏幸而不敗也則捐其所有之什一已足以躐淸華而據津要不幸而敗也不過奪官甚者發配極矣一經肆赦得歸田裏乃復以其所有者美田宅髙宮室妖冶之妾便給之僕酣歌燕舞蕩心娯意窮奢極歡遺之子孫利及數世揚揚裏閈自謂得訃良由贓巨而罰太輕利博而害甚小導之爲貪奚所忌憚我髙皇帝洞燭民隱深探化本崇亷潔之賞嚴貪墨之誅吏犯贓者寘之極典枉法受賕坐以死律於是當官者懷刑牧民者逺罪吏稱民安幾致刑措乃後鈔法漸壅贓貫太嚴誅殺不勝不得已而從世輕之典增雜犯之科而墨吏亦漸以肆矣正統以後贓賄繁滋益以例禁贓多者發戍甚者則逺配極邊然發配未幾而詔赦隨下司刑者及貫而止且無籍沒之典髙下任情出入狥私贓者不必問而問者不必贓戍者未幾犯者相繼建言者紛然病之而莫知變通之術夫律誠不易例則可增如入官給主固有定律而贓至巨萬者特以詔例籍沒之其以贓罪戍邊者永不得赦且著爲令夫戍者不得赦則不得歸享其所入而贓多者必籍則無以遺其子孫彼將畏罪之不暇而何利之有將賞之不貪矣國朝小吏之俸甚薄而冗員日增俸薄則不足以養亷而中人之性罕克自樹陳平所謂不受金則無以爲資勢使然也是故冗員旣增則吏俸不得不薄吏俸薄則犯贓者必多此相因之勢也假令天子下方尺之詔詔吏部凡冗員之無益者悉汰之而卽以其祿冗員者益小吏之俸又有籍沒不赦之例以爲之禁本旣正而末流衰止贓吏知畏而民其汔可小康矣乎

○節浮

夫承平久則禁防闊禁防闊則姦僞滋姦僞滋則浮費冗食莫知紀極而財力詘今六邊之士朝廷之所賴以扞封守者也而日不得一飽冦至則京師震恐人無固志兩浙之農朝廷之所賴以供軍國者也而日不得一飽歲饑則父鬻子夫鬻妻而道殣相望夫人無固志而道殣相望則囂然變其樂生之心而有思亂之志不逃而之敵則挺而爲盜此非細故也而當事者莫之省憂宴然以爲無虞病伏於膏肓而飲食如故此扁鵲之所以駭而走也夫歲入有常而悖出無經則財必詘財詘矣而土木不息師旅數興其最者則官之冗者日益增裁革之詔未幹而添注之令尋下額外之員溢於常品如工部太常寺光祿寺中書科太醫院皆亡賴之淵藪而耗財之螟螣也正徳間官方濫極聖天子嗣統下詔淸稽凡傳升乞升者悉汰無遺薄海內外鼔舞稱快今幾復舊矣武官襲替比試之法特故事耳降革之例曾不一行其帶俸者又數倍於正額錦衣衛之緝獲妖言彊盜者升俸署級莫敢詰問而邊將之上首級論功者歲不知幾何也軍士失伍而支糧如故上下相欺公私並竭建言者方急急於理財之術而不知節費之說夫浮費不節𨿽積如丘山來如江河日朘月削終致陵遲朝滲夕泄立見枯涸𨿽使管商執籌桑孔司計亡益也古者冢宰制國用量入以爲出必使有九年之蓄而後可以爲國漢之文景躬行節儉海內富庶宋神宗銳於富國而闇於知人新法紛紛卒基喪亂由此觀之則生財之不如節用富國之不如足民亦已明矣今宜特詔吏部凡額外之官如傳升乞升添注塡注自工部以下如前所云者一切革罷復詔兵部集議以聞新官之襲替一如舊官比試而比試之法必嚴其不如式者不得襲例應降革者必如例而功賞之濫者必痛裁之其軍之無丁有糧者以法淸之使不得冒支再詔戶部通計歲之所入與所出者而消息之必入浮於出而後可凡營繕賜予尙方監局歲造物料悖出不經者悉罷之行之數年其鹽課之所贏與太倉之所積貯者悉以籌邊而復下令時賜民田租之半則六邊之士皆樂戰而兩浙之農悉力田矣其視不知節費而皇皇於財利者功相萬萬也

○革奢

痛乎風俗之移人而奢靡之蠧財也夫一人耕之十人食之則饑者必多一人蠶之十人衣之則寒者必眾此必至之理也今匹夫耕之匹婦蠶之而衣食者千百其人又不特衣食之而已也窮水陸之珍奇極絲縞之纎華而欲民之亡饑寒胡可得也曾子曰國奢則示之以儉國儉則示之以禮禮者制用之節禁奢之防也今士大夫之家鮮克由禮而況於齊民乎其大者則喪葬昏娶動踰古制古者哭則不歌今乃雜以優伶導以髠緇笙管鐃鼔當哀反樂會葬者攜妓以相娯主喪者沈湎以忘返古者婚姻六禮而已今乃傾貲以相誇假貸以求勝履以珠緣髻以金飾寶玉翠綠奇麗駭觀長衫大袖旬日異制京師則世祿之家兩浙則富商大賈越禮踰制僣儗王者是故巨室之昏喪者一而中人之破產者幾矣農夫號於野紅女嘆於室而貴遊之子方厭粱肉而弗嘗棄紈縠而弗禦靡也極矣我髙皇帝躬服節儉首重農桑服捨有等昬喪有制賤不偪貴下不幹上弘治以前純朴未雕禁防猶在自逆瑾黷貨繼以寧彬姦贓百萬籍沒無算曁乎今日人有鄧通之銅山家有郭況之金穴無和戎之策而備魏絳之女樂蔑造唐之勲而侈令公之聲伎臨食者笑何曾之萬錢執籌者嗤元載之八百而牧宰之吏方竭民之膏血以奉之上倡下應翕然同風此賈生所以流涕馬廖所以咨嗟也夫俗奢而不知禁財靡而不知節當官者皆黷貨而力田者多逐末此亦民窮財盡之秋也及今不理後必無措卽不幸國家有方千里之水旱胡以卹之是故欲富國者莫如足民欲足民者莫如節用重農桑而抑末作賞亷潔而誅貪墨禮教以示之刑禁以威之天子公卿躬行於上以爲之先崇漢文之儉朴以修髙皇之法軌則財何以不若水火俗何以不若淳古哉

○正典

今之迆北曾不足當中國之一大郡而兵至則上下震恐惟其所欲無不如志深入內地殺略殆盡而沿邊諸將曾不敢發一鏃以禦寇土崩瓦解之勢已成而當事者弗寤建言者皆謂天下已安已治矣彼嘗歲一再入水土弗調士馬多物故者且所志不過金繒子女頭畜而止是何能爲噫爲斯言者可斬也天下之勢如腹心旣顚而四肢痿蹷筋骸脈絡無不受病外邪一觸斃可立待而猶謂宴安無事此昔人所謂燕雀處堂厝火積薪之下者也今天下財竭於東南兵熸於西北邊備日壞而敵勢日彊濟農侵擾士無息肩諳達阿布該又爲婚姻矣衛拉特朶顏烏梁海土魯畨諸部相繼扇動禍且不測甘肅延夏宣大無歲不兵山西又殘破矣梁鎭馬永劉文王效相繼老死驍將欲盡而債帥得志驕卒跋扈公謀叛逆許銘張文錦李瑾橫遭慘酷置之弗問大同一軍內殺主將而外通敵國唐之藩鎭曾不若此是以敵敢深入無復顧忌長驅晉冀遂窺井陘所過殘破殺掠士民四十餘萬長平之坑何以過此此則大同爲之也夫有功弗賞有罪弗誅𨿽堯舜不能以爲理髙皇帝之祖訓有曰凡賞罰要當不當則人心不服久則禍必生焉斯言也眞百王之彛訓也況乎軍旅之事呼吸之間存亡立異賞弗當功則士弗勸也誅弗當罪則士弗懲也勸懲廢則紀律隳紀律隳則上下解體𨿽有霍衛之勇李郭之忠無能爲也是故孫武斬宮嬪穣苴戮莊賈世宗誅愛能狄靑殺陳曙知此道也今六邊諸將覆軍失律輒蔽匿弗以上聞其聞也不過差官往勘輕者罰俸重者降級而已夫進有必死之危而退無失機之戮人情孰不樂生而惡死此士之所以聞皷而奔望烽而靡也敵退則拾其遺落甚者俘邊氓以爲首級上功幕府邀求爵賞遷秩任子濫及本兵夫功誠宜賞罪亦宜罰今捨丘山之罪弗誅而惟毫毛之功是賞其誰不效尢以相蒙也山西之事尢可痛憤丁璋以五千饑疲之卒而迎十萬方張之敵揮空拳赴白刄刳剝支解無一人得脫者山西士民無不流涕昔李陵以壯士五千獨當匈奴卒爲降虜馬遷猶以爲有國士之風以丁璋之忠壯而國家無殊異之典死事之家不蒙優卹此忠臣烈士之所以喪气也夫失機逗畱者斬律至重也今山西殘破奚止失機哭聲震乎原野鋒鏑逮乎嬰豎髑髏山委流血川湧而總兵以下爭先逃匿巡撫大臣束手坐視大同旣壞禍延山西伊誰之咎而誅殛未行爵位如故刑賞若此殆非所以鼓舞士气而變移宿習也假令北兵再入又何以責人之盡死力乎是故誅賞之典不正而求將士用命疆場晏寧吾懼其日以陵遲而噬臍無及也

○實塞

邊境之困於敵者恆苦於兵之不足兵不足而地遼逺則戍守者少而敵之出沒無常彼聚而我分彼眾而我寡此敵之所以數得志也兵可以多而食恆不足故不經事者數議益兵而曾不虞夫乏食也食足矣或調或募何患乎無兵今秦晉燕趙山之東河之南北歲所賦者曾不足以餉軍而誅求供億宗藩官吏驛傳諸費又於是乎取給烽火有警恆仰給於太倉銀至而敵去矣士不得一飽而主者輒盈槖邊日益空虛士馬日益雕耗而淺謀者急急於增戍益兵吾懼夫兵之不能枵腹以嘗冦也夫秦隴河渭古稱富饒沃野數千里秦嘗以一隅而北攘匈奴南吞六國矣今舉天下之全力而畏濟農如虎首反居下足反居上此賈生所以痛哭流涕也國初元裔逺遁猶歲一命將肅淸沙漠文皇帝三徵迆北數千里外曾不見敵守在四夷屯田達乎河湟牧馬窮乎瀚海鹽賈獲利而飛挽無壅紅粟腐倉牛羊被野士飽而弗試馬肥而弗乘邊陲之樂永宣極矣正統以來閹豎竊簸於內而債帥惰偸於外邊防漸懈敵勢浸彊曁乎土木之禍喪師蹙地受降之城河套之藪悉爲彼有士不得耕馬不得牧而屯田壞矣屯田壞則鹽賈失利鹽賈失利則飛挽不行而延夏甘肅米價翔貴率一鍾而銀二兩矣食之不足此其繇也古今言實塞者莫善於晁賈𨿽一時權宜之術而實萬世經久之利今其言具在消息損益師其意而不泥其故隨時以立制因土以便俗募民以屯田因田以儲榖因榖以益兵因兵以制敵時其衣糧增其戍守謹其烽燧逺其斥堠而又特詔戶部講求鹽法博稽其興廢之源而熟計其利害之故寛其歲課減其引額秤掣以時守支無壅痛革其買窩賣窩之獘而略嚴夫餘鹽私鹽之禁使竈丁不失所而富商大賈樂於報中且無令老耄貪墨者以主之凡鹽課所入悉以餉邊而營繕不急之務一切停罷籌之數年則飛挽之法通而屯田之利舉富彊之形成而祖宗之典復矣

○均賦

天下之賦莫重於兩浙而尢莫重於蘇松松兩縣耳歲賦一百二十萬蘇之歲賦三百五十萬有奇其始因僞吳張士誠之舊額已過重後以漕運之費凡正糧一石復加耗五斗故其重至此其它徭役科派歲料織造郵驛磚廠諸所徵納者又歲不知幾何也贓吏之侵漁巨室之幷兼肆行而莫禁蘇之困極矣長民者思以救之而未得其術公田變而爲丈量丈量變而爲挨號挨號變而爲牽攤咨詢未廣計慮不周甲可而乙否朝令而夕攺利未獲而害先滋法未成而謗遄起此則更張無漸任用非人之故也夫丈量之法可行於秦渭燕趙山之東河之南北而不可行於兩浙何則北方沃野千里地皆方幅易於積算髙皇帝嘗命徐逹等丈量田畆事竟不成至若兩浙之田環以溝澮錯以墳衍尖斜曲折勢難整齊世無章亥誰能步之統泰間周文襄公亦嘗行丈量之法昉於昆山匹馬獨行躬自履畆尋復中止今昆山有今量同田是也夫以中山之謀略文襄之心計猶且難之而況於今日乎其勢必守責之令令責之丞簿丞簿責之耆長耆長責之里甲得賂則減多爲寡不賂則加寡爲多私截步弓僞增畆角以希上指邀功賞者什而九也挨號之法尢爲舛謬夫自洪武以至今日百七十餘年矣田數易主額則屢更其魚鱗圖冊變亂浥爛郡縣所攢造後湖所藏者且漫漶不可據而乃欲以民間之圖籍爲定乎此令一下耆長之狡猾者皆僞造圖籍塗以埃塵刷以黝墨以欺長上至乃移易坵段攺換字圩得賂則減官爲民不賂則加升爲斗紛紛變亂𨿽絲棼叢棘無以諭也不得已而行牽攤之法夫牽攤誠是也裒多以益寡法旣畫一而民不至大病然地有髙下田有肥瘠山田則病旱水田則病澇而坍江坍湖坍海及積荒拋荒者又不可槪均也有田則有租而城中之田其無糧者如故甚亡謂也其法必通計一縣之田爲頃爲畆者幾歲賦者幾而審均之凡田之髙下肥瘠不大相逺者通爲一則其最髙下者與夫坍江坍湖坍海及積荒拋荒者又通爲一則而城中之無糧者必槪科之庶乎利多而害少也抑此治其末耳減額者旣以爲恩則加賦者必以爲怨朝三暮四無異乎狙公之術而欲以蘇兩浙之民未也故欲修萬世之利者有三術焉均賦也減額也限田也夫僞吳以一隅而抗天下日事金革其勢不得不重賦以足用髙皇帝定都金陵資吳會之榖粟因江東之財賦蓋欲減而未能非能之而不欲也且今之天下皆王土也何獨天下之賦皆輕而蘇松獨重乎議者必以變亂成法爲言夫謂變亂者防姦臣之專權亂法罔上行私也今朝野之人皆知蘇松之重賦法當變通而莫有言者畏變亂之律重也誠使聖天子下明詔集羣議以行之又何變亂之有無已則減額乎議者必謂軍國之需一日不可缺加賦且不足而乃欲減額乎昔漢文節儉三十稅一且時賜民田租之半髙皇帝亦嘗數賜民田租矣詔令具在可考也統泰間周忱況鍾奏減蘇賦七十二萬何獨可行於統泰而不可行於今日乎殆未有周況其人耳誠使三冗旣去鹽法旣修屯田旣復則國課充盈而蘇松之賦額可漸減矣限田之法𨿽若闊迂而尢爲要切夫富者連阡陌而貧者無立錐無制故也今宜稍爲之限使豪右並吞之家有所畏憚而貧者有恆產以爲之資擇循吏以爲民牧而使之加意於農桑凡徭役科派歲料織造郵驛磚廠諸所徵納皆以次議減則蘇民小康而天下亦永賴矣

世緯卷下

