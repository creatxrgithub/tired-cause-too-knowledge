《王艮雜著》明王艮

《孝箴》

父母生我﹐形气俱全。形屬乎天﹐气本乎地﹐中涵太極﹐號人之天。此人之天﹐卽天之天﹐此天不昧﹐萬理森然。動則俱動﹐靜則通焉。天人感應﹐因體同然。天人一理﹐無大小焉。一有所昧﹐自暴棄焉。惟念此天﹐無時不見﹐告我同志﹐勿爲勿遷。外全形气﹐內保其天。苟不得已﹐殺身成天。古有此輩﹐殷三仁焉。斷髮文身﹐泰伯之天﹔采薇餓死﹐夷齊之天﹔不逃待烹﹐申生之天﹔啟手啟足﹐曾子之全。敬身爲大﹐孔聖之言。孔曾斯道﹐吾輩當傳﹐一日克復﹐曾孔同源。

《孝弟箴》

事親從兄﹐本有其則。孝弟爲心﹐其理自識。愛之敬之﹐務至其極。愛之深者﹐和顏悅色﹔敬之篤者﹐怡怡侍側。父兄所爲﹐不可不識﹔父兄所命﹐不可不擇。所爲若是﹐終身踐迹﹔所爲未是﹐不可姑息。所命若善﹐盡心竭力﹔所命未善﹐反復思繹。敷陳義理﹐譬諭端的。陷之不義﹐於心何懌﹖父兄之愆﹐子弟之責。堯舜所爲﹐無過此職。

《鰍鱔說》﹝一作鰍鱔賦﹞

道人閒行於市﹐偶見肆前育鱔一缸﹐覆壓纏繞﹐奄奄然若死之狀。忽見一鰍從中而出﹐或上或下﹐或左或右﹐或前或後﹐周流不息﹐變動不居﹐若神龍然。其鱔因鰍得以轉身通气﹐而有生意。是轉鱔之身﹐通鱔之气﹐存鱔之生者﹐皆鰍之功也。𨿽然﹐亦鰍之樂也﹐非專爲憫此鱔而然﹐亦非爲望此鱔之報而然﹐自率其性而已耳。於是道人有感﹐喟然嘆曰「吾與同類並育於天地之間﹐得非若鰍鱔之同育於此缸乎﹖吾聞大丈夫以天地萬物爲一體﹐爲天地立心﹐爲生民立命﹐幾不在玆乎﹖」遂思整車束裝﹐慨然有周流四方之志。少頃﹐忽見風雲雷雨交作﹐其鰍乘勢躍入天河﹐投於大海﹐悠然而逝﹐縱橫自在﹐快樂無邊。回視樊籠之鱔﹐思將有以救之﹐奮身化龍﹐復作雷雨﹐傾滿鱔缸﹐於是纏繞覆壓者﹐皆欣欣然有生意。俟其眚醒﹐精神同歸於長江大海矣。道人欣然就車而行﹐或謂道人曰「將入樊籠乎﹖」曰「否。吾豈■﹝左『誇』右『包』﹞瓜也哉﹖焉能系而不食。」「將髙飛遠舉乎﹖」曰「否。吾非斯人之徒與而誰與﹖」「然則如之何﹖」曰「𨿽不離於物﹐亦不囿於物也。」因詩以示之曰「一旦春來不自由﹐徧行天下壯皇州。有朝物化天人和﹐麟鳳歸來堯舜秋。」

《復初說》

治天下有本﹐身之謂也。本必端﹐端本﹐誠其心而已矣。誠心﹐復其不善之動而已矣。不善之動﹐妄也。妄復﹐則無妄矣。無妄﹐則誠矣。誠則無事矣。故誠者﹐聖人之本。聖﹐誠而已矣。是學至聖人﹐只復其不善之動而已矣。知不善之動者﹐良知也﹔知不善之動而復之﹐乃所謂致良知以復其初也。

《安定書院記》

《通書》曰﹕曷爲天下善﹖曰﹕師師者立乎中﹐善乎同類者也。故師道立則善人多﹐善人多則朝廷正而天下治矣。非天下之至善﹐其孰能與於此哉﹖昔胡安定先生﹐泰州人也﹐有志於學﹐一鄕崇祀﹐爲百世師﹐況天下之至善乎﹖

今豫章瑤王先生﹐予同門友也。學於陽明先生﹐遵良知精一之傳﹐來守是邦﹐以興起斯文爲己任﹐構安定書院﹐召遠近之士﹐居而教之﹐是一時之盛舉也。余家居安丰﹐去此百里許﹐亦承其召而往學焉。

予謂道在天地間﹐實無古今之異﹐自古惟有志者得聞之。孔子曰「朝聞道﹐夕死可矣。」其餘何足言哉﹖嗟夫﹗有志之士﹐何代無之﹐若非明師良友鼓舞於前﹐誘掖獎勸﹐抑其過引其不及﹐以至於中﹐其不至於半途而廢﹑行不著習不察﹑流於異端枝葉者鮮矣。予也東西南北之人也﹐今瑤湖先生轉官北上﹐予亦歸省東行﹐辱諸友相愛﹐後會難期﹐故書此以爲後日之記云。

《明哲保身論》

明哲者﹐良知也。明哲保身者﹐良知良能也﹐所謂不慮而知﹐不學而能者也﹐人皆有之﹐聖人與我同也。

知保身者﹐則必愛身如寶。能愛身﹐則不敢不愛人。能愛人﹐則人必愛我。人愛我﹐則吾身保矣。能愛人﹐則不敢惡人。不惡人﹐則人不惡我。人不惡我﹐則吾身保矣。能愛身者﹐則必敬身如寶。能敬身﹐則不敢不敬人。能敬人﹐則人必敬我。人敬我﹐則吾身保矣。能敬身﹐則不敢慢人﹐不慢人﹐則人不慢我。人不慢我﹐則吾身保矣。此仁也﹐萬物一體之道也。以之齊家﹐則能愛一家矣。能愛一家﹐則一家者必愛我矣。一家者愛我﹐則吾身保矣。吾身保﹐然後能保一家矣。以之治國﹐則能愛一國矣。能愛一國﹐則一國者必愛我。一國者必愛我﹐則吾身保矣。吾身保﹐然後能保一國矣。以之平天下﹐則能愛天下矣。能愛天下﹐則天下凡有血气者﹐莫不尊親。莫不尊親﹐則吾身保矣。吾身保﹐然後能保天下矣。

此仁也﹐所謂至誠不息也﹐一貫之道也。人之所以不能者﹐爲气稟物欲之偏。气稟物欲之偏﹐所以與聖人異也。與聖人異﹐然後有學也。學之如何﹖明哲保身而已矣。

如保身而不知愛人﹐必至於適己自便﹐利己害人。人將報我﹐則吾身不能保矣。吾身不能保﹐又何以保天下國家哉﹖此自私之輩﹐不知本末一貫者也。若夫知愛人而不知愛身﹐必至於烹身割股﹐捨生殺身﹐則吾身不能保矣。吾身不能保﹐又何以保君父哉﹖此忘本逐末之徒﹐其本亂而末治者否矣。故君子之學﹐以己度人。己之所欲﹐則知人之所欲﹔己之所惡﹐則知人之所惡。故曰﹕有諸己而後求諸人﹐無諸己而後非諸人。必至於內不失己﹐外不失人﹐成己成物而後已。此恕也﹐所謂致曲也﹐忠恕之道也。故孔子曰﹕敬身爲大。孟子曰﹕守身爲大。曾子啟手啟足﹐皆此意也。

古今之囑臨別者﹐必曰保重。保重﹐謂保身也。有保重之言﹐而不告以保身之道﹐是與人未忠者也。吾與瑤湖子相別而告之以此者﹐非瑤湖子不知此而告之﹐欲瑤湖子告之於天下後世之相別者也。

《樂學歌》

人心本自樂﹐自將私欲縛。私欲一萌時﹐良知還自覺。一覺便消除﹐人心依舊樂。樂是樂此學﹐學是學此樂﹐不樂不是學﹐不學不是樂。樂便然後學﹐學便然後樂。樂是學﹐學是樂。於戲﹗天下之樂﹐何如此學﹗天下之學﹐何如此樂﹗

《天理良知說》

或問﹕「天理良知之學同乎﹖」

曰「同。」

「有異乎﹖」

曰「無異也。天理者﹐天然自有之理也。良知者﹐不慮而知﹐不學而能者也。惟其不慮而知﹐不學而能﹐所以爲天然自有之理。惟其天然自有之理﹐所以不慮而知﹐不學而能也。故孔子曰﹕『知之爲知之﹐不知爲不知』﹐是良知也。入太廟每事問﹐是天理也。惟其知之爲知之﹐不知爲不知﹐所以入太廟每事問。惟其入太廟每事問﹐便是知之爲知之﹐不知爲不知。曰致曰體認﹐知天理也。否則日用不知矣。」

曰「以子之言﹐天理良知之學同而無疑矣。人又以爲異者﹐何哉﹖」

曰「學本無異﹐以人之所見者﹐各自爲異耳。如一人有名焉﹐有字焉。有知其名而不知其字者﹐則執其名爲是﹐而以稱字者爲非也。有知其字而不知其名者﹐則執其字爲是﹐而以稱其名爲非也。是各以自己之所見者爲是﹐以人之所見者爲非也。旣知人矣﹐又知名矣﹐又知字矣﹐是旣以己之所見者爲是﹐又知人之所見者亦爲是也。夫然後洞然無疑矣。」

《勉仁方》

予幸辱諸友相愛﹐彼此切磋砥礪﹐相勉於仁﹐惟恐其不能遷善攺過者﹐一體相關故也。然而不知用力之方﹐則有不能攻己過而惟攻人之過者﹐故友朋之道往往日見其疏也。是以愛人之道而反見惡於人者﹐不知反躬自責故也。予將有以諭之。

夫仁者愛人﹐信者信人﹐此合外內之道也。於此觀之﹐不愛人﹐不仁可知矣。不信人﹐不信可知矣。故愛人者人恆愛之﹐信人者人恆信之﹐此感應之道也。於此觀之﹐人不愛我﹐非特人之不仁﹐己之不仁可知矣。人不信我﹐非特人之不信﹐己之不信可知矣。君子爲己之學﹐自修之不暇﹐奚暇責人哉﹖自修而仁矣﹐自修而信矣﹐其有不愛我信我者﹐是在我者行之有未深﹐處之有未洽耳﹐又何責焉﹖

故君子反求諸身﹐上不怨天﹐下不尢人﹐以至於顏子之犯而不校者﹐如此之用功也。然則予之用功﹐其當以顏子自望而望於諸友乎﹖抑不當以顏子自望而望於諸友乎﹖夫仁者﹐以天地萬物爲一體﹐一物不獲其所﹐卽己之不獲其所也﹐務使獲所而後已。故人人君子﹐比屋可封﹐天地位而萬物育﹐此予之志也。故朋之來也﹐予日樂之﹔其未來也﹐予日望之﹐此予之心也。

今朋友自遠方而來者﹐豈徒然哉﹖必有以也。觀其離父母﹐別妻子﹐置家業﹐不遠千里而來者﹐其志則大矣﹐其必有深望於予者也﹐予敢不盡其心以孤其所望乎﹖是在我者必有所責任矣。朋之來也﹐而必欲其成就﹐是予之本心也。而欲其速成則不達焉。必也使之明此良知之學﹐簡易快樂﹐優遊厭飫﹐日就月將﹐自攺自化而後已。故君子之道﹐以人治人﹐攺而止。其有未攺﹐吾寧止之乎﹖

若夫講說之不明﹐是己之責也﹔引導之不時﹐亦己之責也。見人有過而不能容﹐是己之過也﹔能容其過而不能使之攺正﹐亦己之過也。欲物正而不先正己者﹐非大人之學也。故誠者非自成己而已也﹐所以成物也。成己﹐仁也﹐成物﹐智也﹐性之徳也﹐合外內之道也﹐故時措之宜也。是故君子學不厭而教不倦者﹐如斯而已矣。

觀其汲汲皇皇﹑周流天下﹐其仁可知矣。文王小心翼翼﹐視民如傷﹐望道而未之見﹐其仁可知矣。堯舜兢兢業業﹐允執厥中﹐以四海困窮爲己責﹐其仁可知矣。觀夫堯舜文王孔子之學﹐其同可知矣。其位分𨿽有上下之殊﹐然其爲天地立心﹐爲生民立命﹐則一也。顏淵曰「舜何人也﹖予何人也﹖有爲者亦若是。」吾儕其勉之乎﹗吾儕其勉之乎﹗

然則予之用功﹐其當以堯舜文王孔子自望而望於諸友乎﹖抑不當以堯舜文王孔子自望而望於諸友乎﹖噫﹐我知之矣﹗而今而後﹐予當自仁矣﹐予當自信矣﹐予當自仁而仁於諸友矣﹐予當自信而信於諸友矣﹗然則予敢不自用功而自棄而棄於諸友乎﹖予知諸友之相愛﹐肯不自用功而自棄而棄予乎﹖故知此勉仁之方者﹐則必能反求諸其身。能反求諸其身而不至於相親相愛者﹐未之有也。

《大成歌》﹝寄羅念庵﹞

十年之前君病時﹐扶危相見爲相知。十年之後我亦病﹐君期枉顧亦如之。始終感應如一日﹐與人爲善誰同之﹖堯舜之爲乃如此﹐芻蕘詢及復奚疑﹖我將大成學印證﹐隨言隨悟隨時躋。只此心中便是聖﹐說此與人便是師。至易至簡至快樂﹐至尊至寶至淸奇。隨大隨小隨我學﹐隨時隨處隨人師。掌握乾坤大主宰﹐包羅天地眞良知。自古英雄誰能此﹖開辟以來惟仲尼。仲尼之後微孟子﹐孟子之後又誰知﹖廣居正路致知學﹐隨語斯人隨知覺。自此以往又如何﹖吾儕同樂同髙歌。隨得斯人繼斯道﹐太平萬世還多多。我說道心中和﹐原來个个都中和。我說道心中正﹐原來个个心中自中正。常將中正覺斯人﹐便是當時大成聖。自此以往又如何﹖淸風明月同髙歌。同得斯人說斯道﹐大明萬世還多多。

《王道論》

孔子曰「如有王者﹐必世而後仁。」《書》曰「刑期於無刑。」此王道也。夫所謂王道者﹐存天理遏人欲而已矣。天理者﹐父子有親﹐君臣有義﹐夫婦有別﹐長幼有序﹐朋友有信是也。人欲者﹐不孝不弟﹐不睦不姻﹐不任不卹﹐造言亂民是也。存天理﹐則人欲自遏﹐天理必見。是故堯舜在位﹐比屋可封﹔周公輔政﹐比屋可封。是其驗也。蓋刑因惡而用﹐惡因無教養而生。苟養之有道﹐教之有方﹐則衣食足而禮養興﹐民自無惡矣。刑將安施乎﹖

然養之之道﹐不外乎務本節用而已。古者田有定制﹐民有定業﹐均節不忒﹐而上下有經﹐故民志一而風俗淳。眾皆歸農﹐而冗食遊民無所容於世。今天下田制不定而遊民眾多﹐制用無節而風俗奢靡。所謂一人耕之﹐十人從而食之﹐一人蠶之﹐百人從而衣之。欲民無饑寒﹐不可得也。饑寒切身﹐而欲民之不爲非﹐亦不可得也。今欲民得其養﹐在去天下虛縻無益之費﹐而制用有經﹐重本抑末。使巧詐遊民﹐各皆立本。如此則生者眾而食之寡﹐爲之疾而用之舒﹐而財用無不足矣。

其三代貢助徹之法﹑後世均田限田之議﹑可分世業之制﹐必俟人心和洽﹐方可斟酌行之。師其意而不泥其迹﹐行之有漸﹐則通變得宜﹐民皆安之而不見其擾矣。所謂人心和洽﹐又在教之有方﹐而教之之方﹐唐虞三代備矣。昔者堯舜在上﹐憂民之逸居無教而近於禽獸也﹐使契爲司徒﹐教以人倫三代之學﹐皆所以明人倫也。是故周禮大司徒以鄕三物教萬民而賓興之。一曰六徳﹕智仁聖義中和﹔二曰六行﹕孝友睦姻任卹﹔三曰六藝﹕禮樂射禦書數。先徳行而後文藝﹐明倫之教也。又爲比閭族黨州鄕之法以聯屬之﹐使之相親相睦﹑相愛相勸以同歸於善。故凡民之有徳行才藝者﹐必見於人倫日用之間﹐而一鄕之人無不信之者。及其鄕舉裏選之時﹐比以告閭﹐閭以告族﹐族以告黨﹐黨以告州﹐州以告鄕﹐而鄕大夫則以所舉者爲是而不復考其徳行才藝﹐悉以敬賢之禮遇之﹐不若後世之猜忌防閒也。鄕大夫舉於司徒﹐司徒薦於天子﹐天子拜而受之﹐登於天府﹐使司馬論才而授任。是故在上者專以徳行舉士﹐在下者專以徳行取士。父兄以徳行教之﹐子弟以徳行學之﹐師保以徳行勉之﹐鄕人以徳行榮之。是上下皆趨於徳行﹐躬行實踐於孝弟忠信禮義廉恥之間﹐不復營心於功名富貴之末﹐而功名富貴自在其中矣。故在上者專取天下之賢以爲輔相﹐不欲遺天下之賢﹐是與天下之人爲善也。在下者專舉天下之賢以爲己功﹐不敢蔽天下之賢﹐是勸天下之人爲善也。精神命脈上下流通﹐日新月盛﹐以至愚夫愚婦皆知所以爲學﹐而不至於人人君子﹑比屋可封﹐未之有也。

後世以來﹐非不知道徳仁義爲美﹐亦非不知道徳仁義爲教﹐而所以取士者﹐不專以道徳仁義﹐而先於文藝之末。故上有好者﹐下必有甚焉者矣。在上者以文藝取士﹐在下者以文藝舉士﹐父兄以文藝教之﹐子弟以文藝學之﹐師保以文藝勉之﹐鄕人以文藝榮之﹐而上下皆趨於文藝矣。故當時之士﹐自幼至老﹐浩瀚於辭章﹐汩沒於記誦﹐無晝無夜﹐專以文藝爲務。蓋不如此﹐則不足以應朝廷之選而登天子之堂﹐以榮父母﹐以建功業﹐光祖宗而蔭子孫矣。方其中式之時﹐𨿽田夫野叟﹐兒童走卒﹐皆知欽敬。故學校之外﹐𨿽王宮國都府郡之賢士大夫﹐一皆文藝之是貴﹐而莫知孝弟忠信禮義廉恥之學矣。而況窮鄕下邑﹐愚夫愚婦又安知所以爲學在﹖所以飽食暖衣逸居﹐無教而近於禽獸﹐以至傷風敗俗﹑輕生滅倫﹑賊君棄父﹐無所不至。而冒犯五刑﹐誅之不勝其誅﹐刑之無日而已。豈非古所謂不教而殺﹐罔民者哉﹖嗚呼﹗言至於此﹐可不痛心﹗

今欲變而通之﹐惟在重師儒之官﹐選天下道徳仁義之士以爲學校之師﹐其教之也必先徳行而後文藝﹐廢月書季考之繁﹐復飲射讀法之制。取之之法﹐科貢之典﹐祖宗舊制﹐𨿽不可廢﹐當於科貢之外﹐別設一科與科貢並行﹐如漢之賢良方正孝廉。我太祖人才之類﹐不拘成數﹐務得眞才。其賓興之典﹐當重於科貢。果有眞才﹐而位列亦出進士之右﹐其科貢之中﹐苟文優而行劣者﹐必在所絀﹐行優而文𨿽劣者﹐亦在所取。精神意思﹐惟以徳行爲主﹐使天下之人﹐曉然知徳行爲重﹐六藝爲輕。如此﹐則士皆爭自刮磨砥礪以趨於道徳仁義之域﹐而民行可興矣。夫養之有道而民生遂﹐教之有方而民行興﹐率此道也以往而悠久不變﹐則仁漸義摩﹐淪膚浹髓﹐道徳可一﹐風俗可同﹐刑措不用﹐而三代之治可幾矣。然非天子公卿講學明理﹐躬行於上以倡率之﹐則徒法不能以自行﹐而卒亦不可致矣。苟不知從事於此而惟末流是務﹐則因陋就簡﹐補獘救偏﹐𨿽不無一時歡虞之效﹐隨世以就功名﹐終歸於苟焉而已﹐非王道之大也。

○又曰「爲人君者﹐體天地好生之心﹐布先生仁民之政﹐依人心簡易之理﹐因祖宗正大之規﹐象陰陽自然之勢﹐以天下治天下﹐斯沛然矣。」﹝點校者注﹕此段原文如此。似他人對王艮此篇文章的評論﹐不知是否是王艮之論中本來就附有此評語否﹐待考。﹞

《初謁文成公詩二首》

孤陋愚蒙住海濱﹐依書踐履自家新。誰知日日加新力﹐不覺腔中渾是春。

聞得坤方布此春﹐告違艮地乞斯眞。歸仁不憚三千里﹐立志惟希一等人。去取專心循上帝﹐從違有命任諸君。磋磨第愧無胚朴﹐請教空空一鄙民。

《和萬鹿原》

人生貴知學﹐習之惟時時。天命是人心﹐萬古不易玆。鳶魚昭上下﹐聖聖本乎斯。安焉率此性﹐無爲亦無思。我師誨吾儕﹕曰性卽良知。宋代有眞儒﹐通書或問之﹕曷爲天下善﹖曰惟性者師。

﹝先生因此稿顧問諸友曰「天下之學無窮﹐惟何學可以時習之﹖」江西塗從國對曰「惟天命之性可以時習之。」曰「復有可時習之學乎﹖」童子周蒞對曰「天下之學𨿽無窮﹐亦皆可以時習也。」先生曰「如以讀書爲學﹐有時又作文﹐如學文﹐有時又學武﹐如以事親爲學﹐有時又事君。如以有事爲學﹐有時又無事。此皆可以時習乎﹖」童子曰「天命之性卽天徳良知也。如讀書時也依此良知學﹐作文時也依此良知學﹐學文學武﹑事親事君﹑有事無事﹐無不依此良知學。乃所謂皆可以時習也。」先生喟然嘆曰「信予者﹐從國也﹐始可與言專一矣。啟予者﹐童子也﹐始可與言一貫矣。」蒞﹐先生甥也。﹞﹝點校者注﹕此段原本中以小字排印﹐附於此詩之後。﹞

《示學者》

人心本無事﹐有事心不樂。有事行無事﹐多事亦不錯。

能無爲兮無弗爲﹐能無知兮無弗知。知此道兮誰弗爲﹐爲此道兮誰復知﹖

《次文成答人問良知》

知得良知卻是誰﹐良知原有不須知。而今只有良知在﹐沒有良知之外知。

《詠天下江山一覽增友》

都道蒼蒼者是天﹐豈知天只在身邊。果能會得如斯語﹐無處無時不是天。

世人不肯居斯下﹐誰知下裏乾坤大。萬派俱從海下來﹐天大還包在地下。

眞機活潑一春江﹐變化魚龍自此江。惟有源頭來活水﹐始知千古不磨江。

瑞气騰騰寶韞山﹐如求珍寶必等山。無心於寶自然得﹐才著絲毫便隔山。

茫茫何處尋吾一﹐萬化流形宣著一。得一自然常惺惺﹐便爲天下人第一。

千書萬卷茫茫覽﹐不如只在一處覽。靈根才動彩霞飛﹐天陽一出天地覽。

《題淳朴捲》

一片靑天日﹐隱然星斗藏。未曾當夜景﹐何以見文章﹖

《贈友》

看破古今爲﹐先生志何處。欲與天地參﹐利名關不住。

《送胡尙賓歸省》

之子家衡陽﹐遠來路六千。專心求我學﹐一住卽三年。立志苟不勇﹐焉能耐歲寒﹖無犯而無隱﹐孜孜學問焉。旣聞堯舜道﹐知性卽知天﹔又明孔孟學﹐繼絕二千年。修身乃立本﹐枝葉自新鮮。誠能止至善﹐大成聖學全。至易而至簡﹐至近至神焉。位育皆由我﹐怨尢卽失焉。如有相信者﹐敬將此學傳。殷勤再叮囑﹐勿負別離言。

《除夕次文成韻》

此道𨿽貧樂有餘﹐還知天地似吾廬。東西南北隨吾往﹐春夏秋冬任彼除。渾沌一元無內外﹐大明萬世有終初。雲行雨施風雷動﹐辟闔乾坤振此居。

《勉友人處困》

若得吾心有主張﹐便逢顚沛也無傷。才機能發千鈞弩﹐一柁堪驅萬斛航。動靜云爲皆是則﹐窮通壽夭只如常。願期學到從容處﹐肯爲區區利欲忙﹖

《次答友人》

入室先須升此堂﹐聖賢學術豈多方﹖念頭動處須當謹﹐舉足之間不可忘。莫因簡易成疏略﹐務盡精微入細詳。孝弟家邦眞可樂﹐通乎天下路頭長。

若要人間積雪融﹐需從臘底轉東風。三陽到處聞啼鳥﹐一气周流見遠鴻。今日梅花才吐白。不時杏蕊又舒紅。化工生意無窮盡﹐雨霽雲收只太空。

《和王尋樂》

此樂多言無處尋﹐原來還在自家心。聖師專以良知教﹐賢友當爲切己箴。念念不忘爲積善﹐時時省是惜分陰。意誠心正身修後﹐天地參同貫古今。

《勉學》

西風乍起季秋時﹐信信將寒寒至之。天道尙然人好法﹐猛充仁義莫教遲。

《寄東廓先生》

東海灘頭老坎髙﹐俯觀海內往來潮。有能善立潮頭舞﹐不用葫蘆非正操。

《送友》

數年心事一朝融﹐著實擔當樂未窮。上賴聖師陶冶力﹐下承賢友切磋功。悠悠歲月何時了﹐蕩蕩乾坤到處容。述此情懷期我友﹐莫將意見泥胸中。

《書荷軒捲》

胡子遠來學﹐一見心中樂。樂得遠來朋﹐以此知多覺。覺得善人多﹐朝廷政日和。太和感天地﹐同樂太平歌。胡生荷軒子﹐荷軒翁造始。構軒荷池上﹐號稱荷軒耳。周子愛蓮花﹐以蓮爲君子。若非君子心﹐焉能同如此。有子善繼志﹐冊葉追思爾。能侍善山師﹐又師洛村子。二師善教人﹐使來四千里。印證良知同﹐使之知所止。欣然歸復師﹐如斯而已矣。

文成有句云「羨殺山中麋鹿伴﹐千金難買芰荷衣。」先生曰「羨殺山中沂浴伴﹐千金難買莫春衣。」﹝點校者注﹕此原本亦附於詩後﹐似爲編者注此詩語。﹞

