樂育堂語錄

黃元吉先生語錄序

《語錄》一書﹐黃元吉先生於樂育堂傳授心法﹐原未敢輕泄之書也。今胡爲而公之於世耶﹖蓋以運際下元﹐人心姦險已極﹐世道沈淪愈深﹐不有人焉出而講正本淸源之學﹐大道之晦不知伊於胡厎。先生自丰城應運而來﹐設帳於玆十有餘載﹐每於注《醒心經》《求心經》《道徳經》之餘﹐輒與及門講究性命雙修之理﹑天人一貫之原﹐無一不闡發盡致﹐意欲造就人材﹐上爲往聖承道統﹐下爲後學肇心傳﹐又何憂至道之不明哉﹖

𨿽孔孟諸書亦賅性命之學﹐然隱而不發﹐讀者無由會悟也。惟此《語錄》﹐理極精深﹐語卻明顯﹐步步引人入勝。修眞之士﹐若得此以爲梯航﹐不難直造上乘﹐以遂吾師普度之意。每篇再三告戒﹐反復叮嚀﹐足見苦口婆心。其有錄諸友之過者﹐非不諱也﹐蓋以人同此病﹐對勘而當思自新﹔其有錄諸友之善者﹐非自誇也﹐蓋以人皆可爲﹐返觀而自懷精進。且此《語錄》無所不言﹐亦無所不賅。言命工者﹐見此而得其關竅﹔講性學者﹐見此而知所操存﹔談因果報應者﹐見此而知重內輕外﹐修徳行仁﹔其有裨於人心風俗﹐非淺鮮也。但所教弟子多人﹐來學早遲不一﹐其間請問多同﹐所答遂不無重復之語。閱者須會其意﹐勿拘執其詞﹐庶有得於身心﹔若在筆墨字句間講究﹐失之遠矣。

或曰「此書天機畢露﹐未可輕傳。」豈知剝極必復﹐窮極必返﹐斯亦气運之常﹐無足怪也。況此時不急講明﹐將來運轉上元﹐又誰爲聖賢扶道脈乎﹖予等纂集《語錄》﹐非好事也﹐不得已也。伏冀繼起有人﹐同闡三教大道﹐庶不負吾師金鍼盡度之意也。玆值書成﹐公諸天下後世﹐各宜珍重﹐勿以其易得而忽之也。是爲序。

樂育堂弟子等頓首謹序

序一

予笥中舊有《樂育堂語錄節本》﹐以爲尋常勸世文﹐初不甚厝意。有請印流通者﹐姑許俟異日考訂﹐猶淡漠置之也。壬申夏﹐柳君云亭自蜀歸﹐得原本二冊﹐求予審定者再﹐亦因叢脞﹐未汲汲從事。已而至同徳堂﹐見曲君月川案上有此書﹐且告予曰「甚善。」予信手翻閱﹐其首卷論陽生之道﹐甚愜予心。其言曰「陽生之道﹐不外無思無慮而來。卽如貞女烈婦﹐矢志靡他﹐一旦偶遇不良﹐寧捨生而取義。又如忠臣烈士﹐惟義是從﹐設有禍起非常﹐願捐軀以殉難。此眞正陽生也。不然﹐何以百折不回若是耶﹖由是推之﹐舉凡日用常行﹐一切善事義舉﹐做到恰好至當﹐不無歡欣鼓舞之情﹐此皆陽生之候。又或讀書誦詩﹐忽然私欲盡去﹐一靈獨存﹐此亦陽生之一端也。又或朋友聚談﹐相契開懷﹐忽然陽气飛騰﹐眞機勃發﹐此亦陽生之一道也。更於琴棋書畫﹐漁樵耕讀﹐果能順其自然﹐本乎天性﹐無所求亦無所欲﹐未有不優遊自得﹐消遣忘情者﹐此皆陽生之象也。總要一動卽覺﹐一覺卽收﹐庶幾神無外慕﹐气有餘妍﹐而丹藥不難於生長﹐胎嬰何愁不壯旺﹗尢要知人有陽則生﹐無陽則死。從此悟得﹐方知陽卽道﹐道卽虛無自然。子思謂『道也者﹐不可須臾離也』。其卽此收斂陽光﹐不許一毫滲漏之說歟﹗諸子卓有見地﹐吾故以鋪天匝地﹑亙古歷今眞正元陽無時無處而不有者示之。若以此示初學人﹐反使無路入門」云云﹐諸如所言﹐是誠洞見道源﹐不同小家之論﹑與夫死於句下﹑人云亦云者可比﹐尢非未得師傳﹨妄加揣度者所能夢見。於是更覽其餘﹐頭頭是道﹐恨相見之晚。且聞孫海波言「吾師述古老人謂此書談工太明顯﹐不可泛傳。」則其價值已可槪見。爰爲校勘終篇﹐晤柳君陳其內容。柳君乃醵金若干元付手民﹐屬鄙爲序﹐特識其因緣如此。

抑予聞古之大徳訪道求師﹐往往盡棄家財﹐拋別妻子﹐負笈萬里﹐跋涉數十年﹐而不一遇。卽遇又必服勞甚久﹐折磨備至。而所傳不過一二言﹐服膺久之﹐乃恍然有得﹐所謂得一萬畢者如此﹔一百十千﹐愚明柔彊者如此﹔訪道﹑聞道﹑行道之難又如此。乃或不然﹐不須摯敬﹐不須遠求﹐不須服勞﹐不須久待﹐不須北面稱弟子﹔而彼得道髙人﹐將畢生心血無上天機和盤托出﹐筆之於書﹐付之剞劂﹐人贈一本﹐則或束之髙閣﹐或計較毫毛之價值﹐不肯購求而失之交臂﹔或以所值甚廉而走馬觀花﹑當面錯過者﹐又比比也。是以易得則易失﹐久成乃久安。古云「此事至玄至妙﹐憂君福薄難消」﹐又云「無因之果﹐事所必無。」以今人之認假不認眞﹐見小而忘大也﹐予之所不能已於言者也。抑又聞之﹕雞之於食也﹐三五粒則抵隙盡啄而甘之﹐多則狼籍滿地﹔猿之攫粱也﹐空人之田﹐而腋下所懷者一二。學道者之不在多貪亦如是也。夫今人之聰明精力幾何﹖人事之奔波奚若﹖過隙百年﹐老將智而耄繼之。一訣一法﹐皆可成眞。其速務其當務之急﹐擇一善而約守之﹐簡練以爲揣摩﹐火始然﹐泉始達﹐擴而充之不可勝用也。其勿效彼雞與猴之多取而無當﹐是又予介紹此書於閱者之微意也。是爲序。

癸酉夏四月西昌果圓居士敬撰

序二

予素日好印善書。力之所及﹐或獨任﹐或襄助﹐必成之而後快。十年來﹐濫竽佛門﹐丁時多亂﹐恆自愧碌碌無所表見。重以師恩浩大﹐提挈有加﹐圖報之心﹐不能自已。鑑我同人用工多年﹐成效尙鮮﹐眞善知識復不易得﹔間有質疑問難﹐輒弗克應病施藥﹐切理饜心。緣是望洋興嘆﹐趑趄中道者有之。譬如關心農事者﹐只知下種﹐不解耨耨﹐奚望苗而秀﹐秀而實﹖壬申歲﹐於無意中得《樂育堂語錄》一書﹐微窺爲道言﹐莫決純疵。質之果圓居士﹐蒙審定曰正宗。爰付手民﹐以餉同道。至於書中內容﹐覽者自悉﹐且果圓居士序已微發之﹐玆並贅。

癸酉夏柳昌年云亭氏序

重刊《樂育堂語錄》跋

《樂育堂語錄》四卷﹐爲黃元吉先生門人記錄。先生生於元代﹐《張三丰集》中敍述師承﹐先生姓名亦在其列。是書成於道咸年間﹐計時幾歷千載﹐而猶聚徒講學﹐殆所謂畱形住世之儔歟﹖世衰道微﹐人心陷溺﹐非闡明性命之學﹐無以喚醒羣迷。而古來談道之書﹐如《參同》《悟眞》﹐文字玄奧﹐解人難索。此外諸書﹐多借鉛汞﹑坎離﹑水火等名詞﹐牽附比諭﹐讀者如入五里霧中﹐杳不知其所指。求其明白簡易﹑深入顯出﹑於行工次第確有程序可循者﹐不稍槪見。是書朴實說理﹐暢發玄風﹐誠性學之梯航﹐命宗之津逮也。騰劍往年曾獲舊本﹐殘缺不完。戊午來省﹐得借觀於康千里處﹐恐希世之寶年久而散失也﹐爰商之同學諸子﹐精校分刊﹐廣爲印刷﹐以公諸世。後之讀者潛心玩索﹐當不河漢餘言。

民國八年己未七月中浣榮縣龍騰劍謹跋

樂育堂語錄卷一﹝二十九段﹞

一

凡人欲學一事﹐必先見明道理﹐立定腳根﹐一眼看定﹐一手拿定﹐不做到極處不休。如此力量﹐方能了得一件事﹐縱不能造其巓﹐亦不至半途而廢﹐爲不足輕重之人。凡事有然﹐又何況性命之學哉﹗言及神仙﹐世上人人俱愛﹐而教之學習此道﹐百中難得一二。嗚呼﹗紅塵滚滚﹐孽海茫茫﹐有何樂處﹖有何美處﹖獨柰何人不及察﹐反因此而喪厥良心﹐不惟不能超凡入聖﹐且宛轉生滅﹐愈趨愈下﹐其受盡諸苦﹐更不堪言。吾師是以代爲之悲也。今又爲爾生幸焉﹐歷年辛苦﹐一生眞誠﹐故有今日之遇。如精神不振﹐淡漠相將﹐今日如故﹐明日依然﹐吾恐法收之後﹐緣了之餘﹐悔亦晚矣。論自古神仙﹐那一个是天生就的﹖都由匪伊朝夕﹐由少而多﹐自微而著﹐積而至於鋪天匝地﹑亙古及今得來。故曰「釋迦不從地湧﹐太上不自天生。」卽滿空眞宰﹐無一不幾經折磨﹑幾遭屈辱﹐而始修成正等正覺如來金身者﹐又何況爾中等根器哉﹗又莫說年華已邁﹐歲月無多﹐恐有心學道而無成道之期﹐不如聽其自然﹐一任造化爲轉移﹐隨其意之所之﹐全不收拾精神﹐整頓心力﹐則如無韁之馬﹑無索之猿﹐勢必狂奔妄躑而不已﹐是又自消前福﹐以貽後殃﹐奚可哉﹖吾想一失人身﹐萬劫難得﹔又況生居中國﹐有禮義文教之光華﹔又逢法會﹐得聞道徳性命之眞諦﹕此種因緣﹐卽歷代仙師亦少有如此之便易者。何也﹖生等但盡其誠﹐不待出門一步﹐自獲眞傳。試思古來仙子﹐𨿽今日成道﹐神住大羅天宮﹐而當日遨遊九州﹐受盡多般苦惱﹐歷盡無數風霜﹐至於貨財之糜費更無論焉﹐旁門之拐騙且不言矣﹐待至積誠久而結念深﹐居心苦而行道難﹐然後仙眞深憐困窮﹐切念勞苦﹐然後感而下降﹐始將大道玄機一步一步傳出﹐俟功圓行滿﹐始爲一洞眞仙焉。生等較前賢之遇師聞道﹐其難易爲何如也﹖且自古仙師﹐多有因時會不良﹐星辰不偶﹐深處艱難﹐無可如何﹐然後看破紅塵﹐出而訪道。如呂祖四十而遇鐘離﹐五十而得聞至道﹔張祖六十而始拋家訪道﹐七十而得火龍授訣。以此觀之﹐只怕不肯一心向道﹐那怕年紀之已老耶﹗吾道有云「凡人不怕不年輕﹐只怕向道不心誠。」縱至九十﹑一百歲﹐果能如法修煉﹐無論男子婦人﹐都有移星轉斗之權﹐起死回生之妙也。自古學道最年輕者﹐除文佛觀音外不多聞。非少年入道之難也﹐由少年奉道多有遊移兩可﹐二意三心﹐更有仗恃時光﹐怠於從事﹐不甚迫切﹐是以學者多而成者少也。惟爾等中年老邁之人﹐凡塵色相已曾歷試其艱﹐世上名利都是屢經其苦﹐非但世界聲華視同嚼蠟﹐了無意味﹐且知諸般苦趣皆藏於其中﹐所以道心生而人心死﹐人心隱而道心彰﹐始可了悟前因﹑深徹命寶。𨿽曰苦盡甘來﹐而當其矢志靡他﹐杳不知有修煉之苦﹐是以一劫造成﹐不待另起鑪竈焉。生等果能嘗得世味苦否﹖道味甘否﹖這邊重一分﹐那邊輕一分﹐切莫似少年人塵緣未了﹐凡心未空﹐且功修未積﹐孽障難消﹐是以徒思得道而不能成丹也。生等具挺挺志气﹐浩浩天衷﹐自然丹成﹐指顧云騰足下矣。

二

諸子談及陽生之道﹐已非一端﹐總不外無思無慮而來。卽如貞女烈婦﹐矢志靡他﹐一旦偶遇不良﹐寧捨生而取義。又如忠臣烈士﹐惟義是從﹐設有禍起非常﹐願捐軀以殉難。此眞正陽生也﹐不然﹐何以百折不回若是耶﹖由是推之﹐舉凡日用常行﹐或盡倫常孝友﹐或憐孤寡困窮﹐一切善事義舉﹐做到恰好至當﹐不無歡欣鼓舞之情﹐此皆陽生之候。只怕自家忽焉見得﹐忽焉又爲气阻。又怕自家知道﹐因而趾髙气揚﹐喜發於言﹐形動於色﹐洋洋詡詡﹐不知自收自斂﹐視有如無﹐因被气習牽引而散矣。又或讀書誦詩﹐忽焉私欲盡去﹐一靈獨存﹐此亦陽生之一端也。又或朋友聚談﹐相契開懷﹐忽然陽气飛騰﹐眞機勃發﹐此亦陽生之一道也。更於琴棋書畫﹐漁樵耕讀﹐果能順其自然﹐本乎天性﹐無所求亦無所欲﹐未有不優遊自得﹑消遣忘情者﹐此皆陽生之象也。總要一動卽覺﹐一覺卽收﹐庶幾神無外慕﹐气有餘妍﹐而丹藥不難於生長﹐胎嬰何愁不壯旺﹖卽或不至成仙﹐果能持守不失﹐神常返干穴中﹐气時歸於鑪內﹐久久眞陽自發生矣。尢要知人有陽則生﹐無陽則死。以此思之﹐縱自家鮮有功徳﹐不能上大羅而參太虛﹐亦可邁俗延齡﹐爲世間地仙人仙焉。諸子從此悟得﹐方知陽卽道﹐道卽虛無自然。子思子謂「道也者﹐不可須臾離也」﹐其卽此收斂陽光﹑不許一毫滲漏之說歟﹖諸子卓有見地﹐吾故以鋪天匝地﹑亙古歷今之眞正元陽無時無處而不有者示之﹔若以此教初學人﹐反使無路入門﹐將他本來色相一片歡欣鼓舞之機亦窒塞焉。

三

人生天地之間﹐除卻金丹大道﹑返還工夫以外﹐形形色色享不盡之榮華富貴﹐無非一幻化之具。在不知道之凡夫﹐第以聲色貨利爲務﹐謂家有贏餘﹐皆前世修積得好﹐今生受用甚隆。誰知享用多則精神消散﹐到頭來﹐不惟空手歸去﹐而且天地與我之眞亦消歸無有。此卽太上謂「天地萬物盜我之元气」者是。是知榮華美景﹐卽到帝王將相﹐不知修性立命﹐還不是日積日深﹐惟耗散其眞元而已﹐而眞身毫無益焉。故富貴之勞人﹐不如貧賤之適志者﹐此也。古云「在世若不修道徳﹐如入寶山空手回。」斯言洵不誣矣。吾師往來蜀郡﹐見世人非役志於富貴功名﹐卽馳情於酒色財气﹐吾心甚是憐憫。獨柰何有心拔度﹐而彼竟不知返也。且不惟不肯受度﹐反嘖有煩言﹐謂吾道爲奇怪。噫﹗如此其人﹐吾𨿽有十分哀憐之意﹐而亦未如之何也矣﹗諸子思之﹐當今之世﹐人心汩沒﹐不大抵如斯耶﹖獨不思一劫人身﹐能有幾何﹖轉眼光陰﹐就是遲暮。焉知今日富貴﹐轉世不貧賤乎﹖又焉知今日爲人﹐轉世不畜類乎﹖古云「人身難得﹐中國難生﹐大道難逢。」旣得人身﹐幸生中國﹐又聞正法﹐此卽無上因緣也﹐較諸帝王將相忽焉而享﹑忽焉而滅﹑轉世卽不堪零落者﹐此其境遇不髙出萬萬倍耶﹖苟能由此潛修﹐卽使不成仙作聖﹐而轉世再生猶爲有根之人﹐斯亦幸矣。況乎合玆法會﹐天上格外加恩﹐直準一劫修成。諸子際此良緣﹐一个个努力前進﹐不怕難﹐不辭苦﹐惟有矢志於道徳之場﹐潛心於功行之地﹐難道天上神仙盡屬癡聾而不見不聞者乎﹖只怕人不肯用心耳﹐莫患天神之不默護提攜也。諸子當此世道紛紛﹑人心昏憒﹐在凡人以爲時處其艱﹐而在有道髙人則又以爲大幸。何也﹖若使境遇平常﹐不經磨折﹐不歷坎坷﹐還不是平平度去﹐又孰肯回心向道﹐著意求玄﹖惟此千磨萬難﹐事不遂意﹐人不我與﹐方知塵世境況都是勞人艸艸﹐無有一件好處﹐於是淡於名利而潛心爲我﹐厭於人世而矢志淸修。縱今日不得爲仙﹐然仙道已歷其階﹔若使轉世爲人﹐難道天神豈肯捨爾而他求哉﹖所以古人云「神仙還是神仙種﹐哪有凡夫能作仙」者﹐此也。吾再論今日之遇。如今學道人不下千萬﹐能得眞常妙道全體大用無一不與之講明者誰乎﹖惟諸子從吾講學﹐無有一絲半點遺漏而墮於一邊之學者﹐此其遇爲何如也﹗足見神天之愛道﹐獨於生不吝焉。且生自入道來﹐屢遭磨勵﹐歷受風波。在旁觀看來﹐學道人還不荷天之庥﹐反遭許多驚恐。殊不知遭一番讒謗﹐卽進一分道徳﹐經一番磨煉﹐卽長一分精神﹐且也夙根習气爲之一消﹐前冤後孽由此一除。此正如人之染污泥﹐經一番洗滌﹐而身軀爽泰矣﹔又如金玉藏於石中﹐經一番煆煉﹐而光華始出矣。此福慧雙臻之道﹐不在於安常處順﹐而在於歷險經艱。生莫因人言肆起﹐而稍有退縮之志也。吾觀諸子﹐的是神仙眞品﹐不似拖泥帶水者又想神仙﹑又思富貴﹑兩念交雜於一心者比。

四

吾再諭﹐修煉之道﹐莫要於水火﹐須要水淸火白﹐方爲先天水火。火何在﹖心中之性﹐性卽火也。然性有二﹕有气性﹐有眞性。气性不除﹐則眞性不見﹐仍不免事物之應酬﹐一時煩惱心起﹐化爲凡火﹐熱灼一身﹐而眞性爲之消滅焉。故煉丹者﹐第一在凝神。凝神無他﹐只是除卻凡火﹐純是一團無思無慮﹑安然自在之火﹐方可化凡气而爲眞气也。諸子打坐﹐務將那凡火一一消停下去﹐然後慢慢的凝神。如此神爲眞神﹐火爲眞火﹐然後神有方所。不知其地﹐漫無歸宿﹐不知其法﹐何以下手﹖此气穴一處﹐所以爲歸根復命之竅也。其間一開一合﹐順其自然﹐我之神只有主宰之而已﹐絕不隨其長短消息﹐此卽凝神之法也。凝神於此﹐息自然調﹐日變月化﹐仙胎成就﹐猶赤子初得父精母血﹐有此一團胎息﹐不疾不徐﹐不寒不熱﹐而十月出胎成人矣。至於水何在﹖腎中之情﹐情卽水也。然有妄情﹑有眞情﹐二者不明﹐丹必不就。苟妄情不除﹐則水經濫行﹐勢必流蕩而爲淫欲。學者欲制妄情﹐離不得元神返觀內照﹐時時檢點﹐自然淫心邪念一絲不起﹐始是眞情。倘有動時﹐卽爲眞气之累﹐我於此攝念歸眞﹐采取而上升下降﹐收回中宮土釜﹐煆煉一番﹐則大藥易得﹐大丹必成。此水火二者﹐爲人生身之本﹐成仙作聖之根﹐切勿混淆而用﹐不分淸濁也。諸子勉之﹐此近時急務也。

五

吾示明心見性之眞諦。夫先天之心卽性﹐先天之性卽虛無元气﹐要之﹐一虛而已矣。人自有生後﹐气質之拘﹐情欲之蔽﹐恩愛之纏﹐此心之不虛者久矣。气爲心使﹐精爲神役﹐馳逐妄遊﹐消耗殆盡。此學人下手興工﹐所以貴凝神調息也。蓋神不凝則散﹐散則遊思妄想疊出﹐安能團聚一區以爲煉丹之主帥﹖惟能凝則一﹐一則虛。我心之虛﹐卽本來天賦之性﹔外來太空之虛﹐卽未生虛無之性。息不調則放﹐放則內而臟腑﹑外而肌膚﹐無非一團躁急之气運行﹐欲其凝聚一團而爲我造命之本﹐蓋亦難矣。惟能調則平﹐平則和。我身之和﹐卽我生以後受天地之命﹔太和一气﹐卽未生以前懸於天地之命。此卽眞性眞命﹐與天地人物合而不分之性命﹐亦卽神仙造而爲神仙之性命也。生等欲復命歸根﹐以臻神化之域﹐亦無他修﹐只是凝神令靜﹐調息令勻﹐勿忘勿助﹐不疾不徐﹐使心神气息皆入於虛極靜篤而已矣。但非造作之虛﹐乃自然之虛。故天地鬼神人物﹐同一源也。然亦非虛而無實也。惟我之神旣虛﹐則天地淸和之气自然相投。人之所以參天地﹑贊化育﹑變化無窮﹑神妙莫測者﹐卽此神息之虛得感淸空之虛之气入來。此虛中所以有實也。久久凝聚﹐自然身心內外有剛健中正﹑純粹以精之景。如此見性﹐方是眞性發見。心何以明﹖惟虛則靈﹐靈則明﹐明則眾理俱備﹐萬事兼賅。未動則浩浩蕩蕩﹐無識無知﹐所謂內想不出﹐外想不入﹐但覺光明洞達﹐一理中涵﹐萬象咸包﹐斯得之矣。及觸物而動﹐隨感而通﹐遇圓則圓﹐隨方則方﹐活潑不拘﹐似遊龍之莫測。又云「靜則爲元神﹐動則爲眞意」﹐神與意一也﹐不過動靜之分焉耳。又聞古云「心無性無主﹐性無心無依。」心所以載性﹐性所以統心﹐是知心之髙明廣大﹑神妙無窮者﹐卽性之量也。明得這个眞心﹐卽明性矣。但此性未在人身﹐盤旋淸空爲元气﹐旣落人身爲元神﹐要皆虛而不有。學者下手之初﹐必要先將此心放得活活潑潑﹐托諸於穆之天﹐遊於太虛之表﹐始能內伏一身之鉛汞﹐外盜天地之元陽。久之神自凝而息自調﹐只覺丹田一點神息﹐渾浩流轉﹐似有如無。我於此守之照之﹐猶如貓之捕鼠﹐兔之逢鷹﹐一心顧諟﹐不許外遊﹐自然內感外應﹐覺天地之元气流行於一身內外﹐而無有休息也。性功到此﹐命工自易焉。彼世之山精水怪﹐能化人形﹐命功亦云極矣﹐但出而觀玩﹐見可欲則貪﹐見可畏則懼﹐甚至做出不仁不義﹑無廉無恥事來﹐所以終遭誅戮而莫能逃者﹐皆由少煉性之工耳。吾師教人必以明心見性爲先務者﹐正謂此也。諸子知之否乎﹖

六

煉心二字﹐是千眞萬聖總總一个法門。除此而外﹐皆非大道。須知生生死死輪回種子﹐皆由一念之不自持﹑妄情幻想﹐做出百般怪誕出來。所以古人用工﹐必先牢拴意馬﹐緊鎖心猿。何也﹖蓋一念之動﹐卽一念之生死所關﹔一念之息﹐卽一念之涅槃所在。是則道之成也﹐豈在多乎﹖只須一念把持﹐自可造於渾渾淪淪﹑無思無慮之天。縱有時念起心動﹐亦是物感而動﹐非無故自動。如此動心﹐心無其心﹐𨿽日應萬端﹐亦眞心也。否則﹐心有其心﹐𨿽靜坐寂照﹐亦妄心也。學人造到此境﹐夫豈易易﹖要不過由一念之操存﹐以至於如如自如﹐了了自了﹐神通造化﹐徳配乾坤而已矣。只怕玄關一動﹐而漫不經心耳。果能常操常存﹐毋稍放逸﹐遇魔不退﹐受辱不辭﹐惟一心一徳﹐將此虛靈妙體涵養久久﹐自然日充月盛﹐而玄關現矣。夫玄關一竅﹐是吾人煉道丹頭﹐勿區區於大定大靜中求。孔子曰「我欲仁﹐斯仁至矣。」若必待大定大靜然後才有﹐孔子又不如是便易指點。可見學人修養之時﹐忽然靜定﹐一無所知所覺﹐突起知覺之心﹐前無所思﹐後無所憶﹐漧漧淨淨﹐卽乾元一气之本來面目也。從此一念修持﹐采取烹煉﹐封固溫養﹐久久自成不測之仙。然而小定小靜﹐亦見天心之來復。若人事匆匆﹐思慮萬端﹐事爲煩擾﹐如葛之緣蔓﹐樹之引藤﹐愈起愈紛﹐愈紛愈亂﹐無有止息﹐爲之柰何﹖但能一念回光﹐一心了照﹐如酒醉之夫迷睡路傍﹐忽地一碗涼水從頭面噴去﹐猛然一驚而醒﹐始知昏昏迷迷一場空夢﹐此卽玄關竅也。昔南極仙翁示鶴臞子﹐眞元心體實自玄關一竅尋來﹐動靜與俱﹐隨時皆有﹐但非感動﹐無以覺耳。試有人呼子之名﹐子必應之曰「有。」此一應是誰﹖𨿽曰是口﹐然主宰其應者﹐是眞元心體也。是一應間﹐直將眞元心體憑空提出與人看﹐眞善於指點者也。是知知覺不起時﹐萬境皆滅﹐卽呼卽應﹐眞元顯露﹐方知此心不與境俱滅﹔知覺紛起時﹐萬境皆生﹐一呼一應﹐眞元剖露﹐方知此心不與境俱生。以此思之﹐知覺不起時﹐心自若也﹐知覺紛起時﹐心亦自若也﹐以其爲虛而靈也﹐虛則有何生滅哉﹖只怕雜妄縈擾﹐恩愛牽纏﹐看之不空﹐割之不斷﹐斯無以爲造道之本耳。總之﹐此竅只此息之頃﹐以前不是﹐以後不是。如人當閟寂之時﹐忽有人呼其名﹐猛然一應﹐卽玄關矣。一應之後﹐陰陽判爲兩儀﹐又非玄關也。玄關者﹐太極將分﹑兩儀將判之時也。動不是﹐靜亦不是﹐其在靜極而動﹑動極而靜之間乎﹗所謂動靜無端﹐玄關亦無端﹐學者須善會之。

七

近來所傳者﹐都是上上乘法。生須從靜定中細心體貼﹐方有會悟。不然﹐恐信手翻閱﹐無大滋味。不知吾單詞隻字﹐都從心坎中抉出﹐無半句誑汝也。下工之始﹐神遊太虛﹐洞觀本竅﹐則以虛合虛﹐而心明性見﹐隨時俱在﹐不待眞陽生也。可惜人只知養虛﹐不知去間虛之物。亦第知心馳於欲爲不虛﹐不知力絕夫欲亦爲不虛。夫以多欲令人神傷﹐絕欲亦令人心勞﹐二者𨿽有不同﹐其爲心之障則一而已。顧不曰虛而曰陽生﹐蓋以虛言﹐則恐人墮於無一邊﹔曰陽者﹐卽示人虛中得實﹐含有圓明洞達﹑無限神通在內。惟能虛之極﹐陽乃從中而生﹐我卽以眞意采取之﹐烹煉之﹐沐浴溫養之﹐一如天地初開﹐煙雲障蔽﹐眞陽一到﹐而融融春意﹐無非是一團太和﹐醞之釀之﹐以外悉化爲烏有矣。有者旣化﹐而無者又從此生。蓋實者虛而虛者實﹐要皆一陽之气自然造化於其中﹐而初無容心焉。《定光經》云「得道之驗﹐第一宿疾齊消﹐身心爽快﹐行步如飛﹐顏色光耀」﹐皆一陽之化化生生者也。但願生具一堅固耐苦心﹐不造其極不止。平日用工﹐亦要識虛字之妙﹐方有進步。此處得力﹐才算眞得力﹐眞實受用。他如一切榮顯﹐皆春花在目﹑浮雲障天﹐毫無意趣也。若不得此般至樂﹐斷無有不傾於勢利場者。學人造到此境﹐才不枉一番心志。再示生煉心之道。夫人之心﹐本自虛靈洞達﹐只因有心無心二字著之﹐所以不明而昏﹐不虛而窒也。人能存誠以立其體﹐隨緣以應其機﹐卽程子所謂「心普萬物而無心﹐情順萬物而無情」是也。生能如此﹐卽一刻中萬事應酬﹐俱如山中習靜一般。若不如此﹐卽閉門靜坐﹐亦如萬馬營中擾攘不休。故莊子云「不制其心﹐心不得其正﹔彊制其心﹐心亦不得其正。」惟有存其心而不使之縱﹐寬其心而不使之忘﹐如此動靜惟一﹐隱顯無分矣。是豈易得者哉﹖生須從此審定玄關一竅﹐常常采取﹐不失其時﹐進退火符﹐不違其制﹐沐浴封固﹐不愆於度﹐則神气打成一片﹐眞機常在目前﹐自然天然﹐一任外緣紛集﹐此心直與太虛同體﹐毫不動心焉。

八

吾言玄關一竅﹐是虛而靈者之一物﹐才能了生死﹑脫輪回﹐爲億萬年不朽之法身。從此體會出來﹐務令漧漧淨淨﹐精瑩如玉﹐不使纖芥微塵染而壞之﹐卽是仙家。若有一毫雜著﹐算不得自在無爲﹑逍遙快樂仙子。自此一想﹐不但酒色財气與一切富貴驕淫﹐一毫染著不得﹐卽功滿人寰﹑徳周沙界﹐亦須一空所有﹐名立而退﹐功成不居﹐才得「靈光獨耀﹐迥脫根塵。」夫以本來物事無形無影﹐不可捉摸﹐是色是空﹐難於擬議﹐惟養以虛無之气﹐宰以虛無之神﹐斯虛與虛合﹐而大丹可成矣。他如才知聰明﹐所有一切文章技藝﹐極奇盡變﹐皆是身外之物﹐擋不得生死﹐抵不倒輪回。不惟於我無干﹐且心系於此物之中﹐神牽於此物之內﹐適爲我害道種子。就是立功立徳立言﹐功參造化﹐徳並乾坤﹐只算一點仁心慈悲濟世﹐可以爲民父母﹐若欲卓越成仙﹐則猶未也。蓋以徳事在外﹐而非關乎己之修煉﹑盡性立命﹑堪爲後世規模也。爾等得聞此訣﹐亦是人間第一稀有之緣。孔子曰「朝聞道﹐夕死可矣。」明道之得聞﹐亦大幸事﹐大快事也。何況爾等得聞訣後﹐吾師更加十分提撕﹐十分校正﹐其成眞作聖有可必者。總之﹐此訣均由天授﹐必其人功徳有加﹐心性不攺﹐遇魔不退﹐受謗不辭﹐一任處之維艱﹐總是心心在道﹐方許傳訣﹐使之聞正法眼藏。否則﹐且卻且前﹐私心自用﹐莫說神天不許﹑吾師不傳﹐卽使傳授親切﹐有時不免魔鬼阻滯心靈。故古仙云「此道至神至妙﹐憂君分薄難消」﹐足見能消受得此訣者﹐皆是有道徳仙根者也。爾等旣聞此訣﹐莫看容易﹐皆由十餘年辛苦﹐歷試諸艱﹐在在無辭﹐然後得聞﹐且以其爲載道法器﹐異日可成﹐然後得語。爾等要想十餘年日夜系懷﹐都爲此道﹐今日幸聞正法﹐不加工﹐不前進﹐不惟無以對我﹐捫心自問﹐其何心哉﹖爲山九仞﹐功虧一簣﹐豈不可惜﹗爾等從此加工﹐不過百日之久卽可築基﹐而我命由我﹐不由神與天也。否則﹐難矣。就說陰騭可以延年﹐然亦主之在天﹐非我可必。又況自古神聖斷無不死﹐以气數之命尙且難傲﹐何況凡民哉﹗爾等旣聞此訣﹐莫大宏福﹐趕緊將基築成﹐長生可必矣。

九

太空之所以生生不已﹐直至億萬年而不滅者﹐非果空而不實也﹐中有至誠之神主宰其中﹐復有流行之气運用於外﹐而太空渾渾淪淪﹐初不知有神﹐亦不知有气﹐並不知爲空﹐只自順其气化流行﹑盈虛消長﹑與時偕行之常。故曰「其爲物不貳﹐則其生物不測。」夫所謂物者何﹖無極而太極﹐太極本無極也。惟其如此﹐所以生化不測﹐變化無窮﹐悠久無疆也。又曰﹕一个太空﹐浩浩蕩蕩﹐團團欒欒﹐分之無可分﹐合之無可合﹔寂然不動之神﹐具感而遂通之妙﹔感而遂通之際﹐寓寂然不動之神。故無物無感﹐覺性不滅﹐有物有感﹐覺性不生。夫以其生滅在物﹐而太空無生滅也。若太空有生滅﹐亦太空有斷續時也。且太空之爲空﹐無聲無臭﹐又從何而生滅哉﹖人亦太空之所生﹐何以獨有生死﹐而不得上同於太空乎﹖蓋受生之初﹐其主宰之神﹑流行之气﹐原自渾淪磅礡﹐不識不知﹐嬰孩之所以日長也。迨至成人而後﹐知識日開﹐私欲日起﹐又以物欲之乘﹐情僞之感﹐憧憧往來﹐朋從爾思﹐是以人心之空直爲物欲所塞﹐而與太空之空不相似焉。人欲成不生不滅之神﹐與太空同無終始﹐可不虛其心﹑恬其神﹐而仍恃血气流行之气可乎﹖吾前云玄關一竅﹐實在神冥气合﹐恍恍乎入於無何有之鄕﹑淸虛玄朗之境。此時心空似水﹐意冷於冰﹐神靜如嶽﹐气行如泉﹐而初不自知也。惟其不知有神﹐不知有气﹐並不知有空﹐所以與太空之空同。功修至此﹐動靜同夫造化﹐呼吸本夫气機﹐皆由吾身眞陰眞陽合而爲一之气﹐所以與天地靈陽之气﹐一出一入﹐往來不停﹐以彼此混合﹐團成一區﹐空而不有﹐實而不著也。若使沾滯昏憒﹐烏能感之而通﹐如此靈妙哉﹖諸子必須神凝气中﹐气包神外﹐兩者混融﹐了無分合﹐忽焉混混沌沌﹐入於杳冥之地。斯眞虛眞靈兩相和合﹐不啻人呼而谷傳聲﹐風鳴而竅作響﹐自然之理也。此正靜合地體之凝﹐動合天行之健。其呼也﹐我之气通乎天之气﹐其吸也﹐天之气入於我之气。致中和﹐天地位﹐萬物育﹐豈有他妙﹖亦求諸己而已。

十

生問進火采藥﹐在後天原是兩項﹐不是一事。吾今細細言之。夫進火者﹐凝神一志不分也。采藥是用外呼吸之气﹐一升一降﹐一出一入﹐順其自然是也。若陽動藥生之時﹐卽將內之精神﹐一意凝於丹鼎﹐卽是進火﹔將外之呼吸出入升降以包裹之﹐卽是采藥。進火是進火﹐采藥是采藥﹐不可混而爲一也。若但用外呼吸升降往還﹐而神不凝於丹鼎﹐則𨿽眞機勃發﹐必散漫一身﹐而無歸宿之處。若但見陽气勃發﹐以意凝注﹐而不用後天呼吸以包裹之﹐則藥气止於其所﹐惟以壯旺下元﹐沖舉腎气而已。生等若未了然﹐吾再諭之﹕夫進火猶鐵匠之鑪而加以柴炭也﹐采藥猶鐵匠之風箱而抽動之也。若但抽其風箱﹐而鑪中不加以炭火﹐則火不雄而金不化。若但加以炭火﹐而手中不抽其風箱﹐縱有柴有炭﹐亦只溫溫鑪內而已﹐安望煉成有用之物哉﹖生等思之﹐火是火﹐藥是藥﹐進是進﹐采是采﹐後天法工原是如此。他如采大藥於無爲之內﹐行火候於不動之中﹐此是火藥合一﹐進采無分。生等此時工夫﹐尙未到此。以後陽生之時﹐還要自家審得歸眞地步﹐方是有爲無爲﹑有作無作的實際。吾教生等用數息之法以收斂其心志﹐平居無陽之時﹐有此法工﹐可以把持自家的心不至亂走。一到陽生藥產﹐須采之歸鑪﹐神火溫養﹐尢須要用火無火﹑采藥無藥﹐方合天地氤氳元气可以生生不已﹑化化無窮者焉。至於一陽初動﹐用提攝之法﹐此是生等邇時之工﹐亦不外內之神思聚而不散﹐外之气息調其自然已耳。生們打坐時﹐覺有躁气沖動不安之意﹐此不是意思打緊﹐卽是自己色身上陰气凝滯﹐法當用呼吸之凡火﹑眞人之元火以溫養之﹐使之自化而後可。何謂眞人元火﹖古云「耳目口三寶﹐閉塞勿發通。眞人潛深淵﹐浮游守規中。」此卽眞人元火﹐用而不用﹑不用而用者也。生等其向自家身心上﹐體認到恰好處﹐行持到極當時﹐自無此躁气焉。不然﹐或陽气大旺﹐將用河車之際﹐亦有此气息衝衝之狀﹐然其神气自若﹐而心無他也。若是心安气和﹐又當運用河車﹐行小周天之法工﹐生其自審度可也。

十一

人生天地間﹐不將自家性命修成﹐終爲陰陽鼓鑄﹑天地陶熔。莫說旋轉乾坤﹑挽回造化﹐勢有不能﹐卽此一身一心俱被鬼神拘滯﹐無以瀟灑自如。夫人得天地之气﹐爲萬物之靈﹐堂堂七尺軀﹐不能做一主張﹐常爲气化所移﹐豈不大可慟哉﹗吾是以大聲疾呼﹐喚斯人夢中之夢﹐俾之自修性命﹐獨辟乾坤﹐以立天外之天﹐不受苦中之苦﹐豈不樂乎﹖無如世道日非﹐人心日下﹐各皆安於塵垢之污﹐以苦爲樂﹐以死爲生﹐而不肯打破愁城﹑跳出孽海者﹐隨在皆然﹐眞可憂也。更有以吾提撕之言﹑喚醒之意﹐爲惑世誣民之說。噫﹗是誠愚也。夫天地古今﹐只此身心性命一理气之所維持耳﹐獨柰何迷而不悟者多也﹐良可慨矣﹗近日諸子用工修煉﹐第一要調得外呼吸均勻﹐無過不及﹐一任出玄入牝﹐如如自如﹐可開則開﹐可閉剛閉﹐爲粗爲細﹐略加收斂調協之意足矣。切勿气粗而按之至細﹐气浮而按之使斂﹐致令有形凡火燒灼一身精血可也。生須認眞此火﹐或文或武﹐或沐浴﹐或溫養﹐𨿽火有不同﹐要無不是先天神火﹐斷無有後天凡息一出一入﹑往來疊運而可以成丹也。故曰「調息要調眞息息﹐煉神須煉不神神。」無息之息﹐方爲眞息﹐不神之神﹐斯爲至神。學者調息凝神之際﹐務要尋得眞息﹐認得眞神﹐斯可混合爲一。否則﹐有形之息﹐皆凡火也。眞火生神﹐凡火傷身﹐眞神可作主張﹐凡神騷擾不寧。何謂眞息﹖卽丹田中悠悠揚揚﹑旋轉不已者是。何謂眞神﹖卽無思無慮之中﹐忽焉而有知覺﹐此爲眞神。修煉家欲采元气以化凡精﹐欲升眞鉛以制陰汞﹐使之返還乾性﹐仍成不思不慮之元神﹐非采先天元息不能。夫元息在丹田﹐若有若無﹐不寒不暖﹐如火種者然﹐外不見有焰﹐內不知有火﹐只覺暖气融融﹐薰蒸在抱﹐斯無形之神火自能變化無窮﹐神妙莫測。否則﹐有形之火气勢炎炎﹐未有不忽焉而起﹐忽焉而滅﹐其爲身心性命之害﹐不可勝言。修行人以無形之眞火爲用﹐而外面呼吸有形之火非謂全然不用﹐不過如鐵匠之風扇吹噓於外﹐周遭包裹﹐以衛中間神息而已。吾恐諸子未明用火之道﹐故將呼吸有形之凡火﹐與先天無形之眞火﹐相提並論﹐以免妄采妄煉。然外邊呼吸凡火﹐與丹田中悠揚活潑神火﹐未必劃然二物﹐猶燭照之火﹐無非成形後天之火﹐丹田外之呼吸是也。燭未燃之時﹐油中亦自有火﹐此卽先天之神火﹐未經燃點者。采此神火﹐可以千萬年不朽。若采凡火﹐頃刻而卽消滅。此可觀其微矣。願諸子閒時打坐﹐用此有形之火祛逐一身之風寒暑濕﹐復用此無形之火煆煉此身之渣滓陰霾﹐而金丹可成矣。

十二

諸子近日靜養﹐無非從色身上尋出眞身出來。第一要做一次見一次之功效﹑長一番之精神。法身涵養久久﹐始足昭髙明廣大之天。若眞機初到﹐遽行下榻﹐則眞气未充﹐眞神未壯﹐安能蕩開雲霧﹐獨見靑天﹖從今後不坐則已﹐一坐必要將眞神元气收得十分完足﹐自然眞機在抱﹐不須守而自存﹐不費力而自在。俗云「久坐必有禪」﹐洵不誣也。又三丰云「大凡打坐﹐去欲存理﹐務令一槍下馬﹐免得另來打戰。」此等語非過來人不能知也。吾師教諸子靜坐﹐始𨿽有思有爲﹐終歸大靜大定。如此打坐﹐可以三五日不散。否則﹐忽焉而得﹐忽焉又失﹐如此行持﹐一任千百次坐﹐有何益哉﹖望諸子耐心久坐﹐不起一煩惱心﹐庶幾深造以道。此爲近日切要﹐不似初入門時但教之尋眞機焉。顧人不肯耐煩就榻者﹐其故有二。一由於未坐之時﹐未曾將日間所當應酬之事如何區處﹑如何分付後人一一想透﹐故上榻時﹐此心卽爲塵情牽掛﹐坐不終局也。非惟不能終局﹐且一段眞機反爲思慮識神牽引而去者多矣。諸子打坐之初﹐務於當行之事一一想過﹐安頓妥貼﹐然後就坐﹐庶一心一徳﹐不致於中攪擾焉。一則由於知升而不知降﹐知進而不知退﹐知存而不知亡﹐知得而不知失﹐是以攝提坎宮眞气上衝泥丸﹐神因之而外越﹐不知低頭下盼﹑收斂神光於丹鼎﹐是以忙了又忙﹐慌了又慌﹐未到如如自如﹑了了自了﹐而卽欲下榻也。且道本無物﹐修原無爲。忽見眞气衝衝﹐元神躍躍﹐不知此气機自然運動﹐於本來物事無相關涉﹐卻死死執著這个消息﹐常存不放﹐因之惹動後天凡息不能平靜﹐擾亂先天元神無以主持﹐是以坐未十分如意﹐而遽行下榻也。究之未上榻時﹐覺得吾身事忙猶如救火追亡﹐一刻難緩﹐及至下榻﹐卻又無一急切之事﹐皆由識神爲主﹐而元神不能坐鎭故耳。吾勸諸子﹐須於不關緊要之事一槪丟開﹐先行自勸自勉﹐看這些塵情都是虛假文章﹐不堪畱戀﹐惟此先天大道乃是我終身所依靠者﹐生與之來﹐死與之俱﹐眞有不容一刻稍寬者。況桑楡已晚﹐日月無多﹐若再因循﹐後悔其何及乎﹖趁玆法會宏開﹐心傳有自﹐敢不爭著祖鞭﹐寸陰是惜﹖如此看破﹐無掛無慮﹐於是安心就坐﹐向水府求玄﹐升提陽气﹐將眼耳口鼻一切神光會萃中宮﹐不令一絲內入外出﹐蘊蓄久久﹐自煥發焉。尢要知道本無物﹐至此躍躍欲出﹐皆是气機發泄於外﹐吾道貴收斂﹐不貴發泄﹐此處尢須防閒﹐毋許後天識神擾動﹐庶可安坐榻上。切記﹐切記。

十三

今之稱道學先生者﹐莫不記得先賢語錄﹑古聖經文﹐遂髙談性命﹐羣推理學之儒﹐而問性命之在身心究是如何光景﹑如何模樣﹐未有不咋舌而不能道者﹔又況旣無下學﹐則基址無本﹐到頭來﹐書是書﹐人是人﹐所述皆其唾餘﹐而微言大義一毫不能有於身心﹐𨿽髙談闊論﹐一若博大通儒﹐而施之於日用事爲﹐無有半點如人意者﹐此無本之學﹐不足道也。吾師望諸子爲吾傳道﹐最深切矣。至於命工𨿽不一等﹐顧其要領﹐總不外一雙眼目。夫人一身之中﹐𨿽是神气爲之運用﹐要不若兩目之神光﹐炯炯不昧﹐惺惺長存。故昔人謂「一身皆是陰﹐惟有目光獨屬陽。」須常常收攝﹐微微下照﹐則精气神自會合一家。到得丹田气壯﹐直上泥丸﹐徧九宮﹐注黃庭﹐自然陰气消盡﹐而陽气常存﹐猶之太空日照﹐雲霧自消歸無有。諸子近時用工﹐不可專顧下田。𨿽下田气壯﹐自能升至泥丸﹐銷鑠上田渣滓﹔若神气猶懦﹐未至圓明﹐須久久顧諟﹐不妨以眞心發眞意﹐回顧上田﹐則泥丸陰气被陽气一照﹐自當悉化﹐而頭目不至昏暈也。故古人謂「頂上圓光」者﹐此也。又觀繪畫之工﹐塑一泥木神像﹐必畫一圓光於上者﹐就是此神光也。所謂「毫光照徹世界﹐照開地獄」者﹐就是此元神之光。若單守下田﹐則神光一時不能自整﹐未免多昏沈散亂。其昏沈散亂者﹐卽眞陽不上升﹐眞陰不下降之故。今欲升降得宜﹐不可過急﹐亦不可太緩。比如半夜忽然陽生﹐此是一派寒冬﹐忽有陽气生於地下深深之處﹐若不知提攝神气﹐轉眼之間又昏睡不知矣。爾等此時起﹐卽依吾前法修持﹐尢要知稍用意思將神气攝之至上﹐庶幾天淸地朗﹐霎時間卽三陽開泰﹐樂不可及矣。不但此也﹐平日守中﹐若神气沈於海底﹐頭目昏暈﹐亦不妨提攝而上。夫玄工別無妙法﹐只在升降上下﹑往來運度而已。亦非教諸子專將神气升散於外﹐而不收斂也。夫以神气不運於周身﹐則周身陰气不化﹐無非死肉一團﹐終是無用﹐且日積一日﹐不免疾病糾纏。故吾教修命﹐是教人以水火周身運動﹐使血肉之軀化爲活活潑潑﹐隨人所用﹐無有阻礙﹐到得一身毛竅晶瑩﹑肌膚細膩得矣。又不可貪神气之周於一身﹑蘇軟快樂﹐流蕩忘返﹐還要收之回宮﹐不準外泄﹐卻不要死死執著一个穴道﹐認爲黃庭。須知收之至極處﹐無非與太虛同體﹐渾不知其所在﹔時而動也﹐亦與電光同用﹐一動卽覺﹐一覺卽滅﹐前無所來﹐後無所去﹐仍是一杳冥光景﹐還於無極焉耳。工夫至此﹐身外有身。若未到此﹐不過有相之靈神﹐不可以云仙也。我喜生自幼至老皆知從日用事積功累行修起﹐但以前省察存養似稍疏虞﹐未能十分著緊﹐今玆工用已深﹐吾師特來指點﹐自下等初迹尋出上上妙諦出來﹐庶幾近道矣。

十四

諸子聞吾道之眞﹐須切切提撕﹐時時喚醒﹐俾此心常在﹐此性常存﹐於以造之深深﹐習之熟熟﹐以幾乎天然自然之境﹐然後無歉於爲人﹐亦隨在可對乎天﹐才算大丈夫功成道立之候。不然﹐一念不持﹐遂成墮落﹐不知不覺墮入六道三途﹐欲出苦海頹波﹐斯亦難矣。吾示諸子﹐欲求色身久固﹐離不得保精裕气﹐築固基址﹐然後可得人世天年﹔欲求法身悠遠﹐又離不得煉神還虛﹐煉虛合道﹐然後可證神仙之果﹐二者不容或缺也。若未能了道﹐須固色身以明道。旣已明道﹐須煉法身以承道。近時吾不責以煉虛合道之工﹐但責以保精裕气之學﹐果能久久積累﹐而法身自可成焉。諸子起初﹐吾每教之積功累行者﹐非謂功自功而道自道也﹐蓋以功行廣積﹐陰騭多修﹐無非保其固有天良﹐仁慈本面﹐不使有絲毫塵垢夾雜於中﹐庶雜念邪私消溶盡淨﹐而一元淸淨之气常在我矣。不然﹐雜妄未除﹐卽使成仙﹐亦是頑仙﹐參不得大羅天闕﹐上不得逍遙宮中。孔子曰「修身以道﹐修道以仁。」子思子曰「苟不至徳﹐至道不凝。」是知人有一分徳﹐卽有一分道﹐有十分徳﹐卽有十分道。若無其徳﹐至道不凝也。是煉道者﹐煉此仁慈而已矣。至於貨財﹐實屬身外之物﹐毫無補於性天。然而當今之世﹐因有其身﹐不可無財﹐因爲其財﹐遂壞其心﹐於此而能割得愛﹐則凡事之能割得愛可知矣。人果能割得一切愛﹐此心已寂然無聲﹐渾然無物﹐於此煉之﹐則基可以築﹐道可以成﹐而不至另起鑪竈也。又況人生曠劫﹐誰無怨尢﹖能積功行﹐則斷障消魔﹐怨尢自化﹐而大丹可成矣。且財也者﹐不但庸眾借以肥身家﹐卽鬼神亦借以定賞罰。我能廣布金錢﹐大施拯濟﹐或爲超度﹐或爲拯提﹐又或扶持大道﹐救正人心﹐則天地鬼神亦必愛之慕之﹐竊羨其心之至仁﹐而於是助之成仙﹐以爲鬼神之羽翼﹑天地之參贊焉。由是觀之﹐天地鬼神亦賴有我矣﹐寧不百般保護者乎﹖若塵根未除﹐私恩難割﹐在世只知名利﹐不能拔俗超羣﹐及其爲仙﹐享不盡淸閒之福﹐受不盡明禋之享﹐一旦大劫瀕臨﹐還肯捨身以救世﹐下界以爲民哉﹖無是理也。此神天鑑察﹐所以必於貨財上驗操修﹑分眞僞耳。語云「寶道徳如金玉﹐視錢財若糞土」﹐斯難其人矣。要之﹐天無心﹐以人之心爲心﹐神無念﹐以人之念爲念。人能事事在公道上做﹐則神天亦必以公道報之。否則﹐私心必無好報也﹐生等切勿厭聽焉。

十五

生學玄道已經數十餘年﹐然而基猶未築者﹐其故何也﹖良由修煉無序﹐作爲不眞﹐以行火采藥不得實實把柄耳。若知吾道之眞﹐采取有時﹐配合有候﹐烹煉溫養如法﹐何遲至於今而不成耶﹖今𨿽年華已老﹐而精神還健﹐堪爲吾門嗣道之人。第念生家務零落﹐不能以財作善。須知自古仙師收取人才﹐第一以財字試他﹐看他能把這迷途打得破否﹖於此能看得穿﹐則嗜好之私不難一一掃除。且人非聖賢﹐孰無冤怨﹖能於財上施捨﹐廣積勤修﹐則天魔地魔人魔鬼魔﹐亦不難回嗔作喜﹐釋怨成祥。此財上消魔斷障之一法。若以責之於生﹐勢有不能。夫視聽言動﹑日用百端之感﹐其爲善事尢多﹐只怕不細心檢點﹐眞實奉行。苟能一心皈命﹐則在在處處善舉之大而且久者﹐較此人天小果髙出萬萬倍也。學道人要知﹐不用財﹑不費力之善舉﹐無論行往坐臥﹐到處俱有。總要時時省察﹐不許一念遊移﹐不令一事輕過﹐如此善事多而良心現﹐大道斯有其基矣。否則﹐徒修命寶﹐不先從心地上打掃﹐是猶炊沙而欲成飯﹐其可得耶﹖所以古仙云「玉液煉己以了性﹐然後金液煉形以了命。」何謂玉煉﹖卽修性是也。學道人必先從事事物物細微上做工夫﹐由此外身旣修﹐然後言意誠心正之學。到得私欲盡淨﹐天理流行﹐則煉己熟而丹基可成。不然﹐煉丹無本﹐其將何以爲藥耶﹖悟眞云「鼎內若無眞種子﹐猶將水火煮空鐺。」生屬知道之士﹐吾言然耶否耶﹖旣將心地養得圓明自在﹐然後行一時半刻之工﹑臨鑪采藥之事﹐於是抽鉛則鉛有可抽﹐添汞則汞實可添﹐行周天火候﹐用沐浴溫養﹐則基可築成﹐永作人仙。再加面壁之工﹐而天仙神仙不難從此漸造矣。吾看生學道有年﹐其所以丹基未固﹐一由心地上未能掃卻塵氛﹐不免和沙拌土﹐難成一道金光﹔一由只知采取外丹﹐不知烹煉神丹﹐故一日一夜間斷時多﹐不能常常封固鑪鼎﹐是以有散失之患。吾今示生一步。古云「凝神於虛﹐合气於漠。」此个虛無窟子﹐古人謂「不在身中﹐卻又離不得身中」﹐此卽太上所謂「谷神不死﹐是謂玄牝。」此个玄牝門﹐不先修煉則不見象﹐必要呼吸息斷﹐元息始行。久久溫養﹐則玄牝出入﹐外接天根﹐內接地軸﹐綿綿密密於臍腹之間﹐一竅開時﹐而周身毛竅無處不開﹐此卽所謂胎息﹐如赤子未離母腹﹐與母同呼吸之气一般。生能會得此竅﹐較從前煉口鼻之气大有不同。生自今後﹐須從口鼻之气微微收斂﹐斂而至於气息若無﹐然後玄牝門開﹐元息見焉。此點元息﹐卽人生身之本﹐能從此采取﹐庶得眞精眞气眞神。生年華已老﹐得聞妙諦﹐須日夜行工﹐如佛祖之不見如來不肯起身﹐直於座下立見靑天﹐斯用工猛烈﹐而功可成矣。非生有一片誠心﹐吾亦不敢私授﹐尙其攺圖焉可。

十六

此時秋气初到﹐而炎陽天气仍無殊於三伏之期。其故何也﹖良由陽气未能盡泄﹐至於夏秋交際﹐不得不泄其餘烈﹐而後秋涼可入矣。至人有傲天之學﹐於殘暑將退時﹐一心收斂﹐毫無一物介於胸懷﹐任他燒天灼地之烈气﹐我自爲我﹐彼焉能入而動我之心哉﹗蓋靜陰也﹐動陽也﹐人能靜如止水﹑如澄潭﹐又何畏暑气之侵也﹖其侵之者﹐非暑之能侵也﹐亦由我心之動﹐因之气動神隨﹐而與造化爲轉移焉。以是思之﹐則知人之生死﹐非天之能生死乎人﹐由人之自生自死於其間也。諸子知得此理﹐惟一心內守﹐獨觀虛無之竅﹐靜聽於穆之天﹐則心常存﹐气常定﹐猶如太虛之虛﹐自不與萬物同腐朽焉。總之﹐此个工夫無非一个玄牝而已。古云「玄牝之門世罕知﹐休將口鼻妄施爲。饒君吐納經千載﹐爭得金烏搦兔兒﹖」是知玄牝之門﹐非如今之時師傳人以出气爲玄﹑入气爲牝之謂也﹐又非在離宮﹑在坎宮﹑水火二气之謂也﹐蓋在有無之間﹐不內不外之地﹐父母媾精時一點靈光墮入胞胎內﹐是爲玄牝之的旨。爾學人細心自辧。若說是出玄入牝﹐是渾渾淪淪﹐毫無蹤迹﹐又墮於頑空。在他初學之徒﹐吾亦不過於形色間指出一个實迹。若諸子工夫已有進步﹐可以抉破其微。吾聞昔人云「念有一毫之不止﹐息不能定。息有一毫之未定﹐命不我有。」是知玄牝者﹐從有息以煉至無息﹐至於大定大靜之候﹐然後見其眞也。近日用工﹐𨿽气息能調﹐究未歸於虛極靜篤﹐則玄牝之門猶不能現象。惟於日夜之際﹐不論有事無事﹐處變處常﹐時時以神光直注下田﹐將神气二者收斂於玄玄一竅之中﹐始則一呼一吸猶覺粗壯﹐久則覺其微細﹐則少靜矣。又久則覺其若有若無﹐則更定矣。迨至气息純返於神﹐全無气息之可窺﹐斯時方爲大定大靜﹐煉丹則有藥可采﹐此可悟玄牝之門﹐此可見生身受气之初﹐是卽眞正玄牝之消息﹐以之修煉﹐可以得藥成丹也。不然﹐有一息之未止﹐則神隨气動﹐气與神遷﹐有何玄牝之可言哉﹗不知定息靜神﹐徒於有息有慮之神气上用工﹐莫說丹不能成﹐卽藥亦不可得﹔莫說命不我立﹐卽病亦有難除。此玄牝所以爲煉丹之本也。知此﹐道不遠矣。

十七

道家以虛無之神﹐養虛無之丹。不是無形而有象﹐亦不是有象而無形。此中眞竅﹐非可以語言文字解得。學道人須從蒲團上﹐自家一步一步的依法行持﹐細細向自家身上勘驗﹐方識得其中消息。吾前言玄牝之門﹐其實玄卽離門﹐牝卽坎戶。惟將離中眞陰下降﹐坎宮眞陽上升﹐兩兩相會於中黃正位﹐久久凝成一气﹐則離之中自噴玉蕊﹐坎之中自吐金英。玉蕊金英亦非實有其物﹐不過言坎離交媾﹐身心兩泰﹐眼中有智珠之光﹐心內有無窮之趣﹐如金玉之淸潤縝密﹐無可測其罅漏者。然非以外之呼吸時時調停﹐周徧溫養﹐則內之神气難以交合。古云「玄黃若也無交媾﹐怎得陽從坎下飛﹖」是知天地無功﹐以日月爲功﹔人身無用﹐以水火爲用。天地無日月﹐天地一死物而已。人身無水火﹐人身一尸殼而已。日月者﹐天地之精神。水火者﹐人身之元气。惟能交會於中﹐則內之元气假外之呼吸以爲收斂﹐始而覺其各別﹐久則會萃一團﹐而眞陽自此生矣。倘陰陽不交﹐則氤氳元气不合﹐而欲陽之生也﹐其可得乎﹖可笑世之凡夫﹐以全未煆煉之神气﹐突然打坐﹐忽見外陽勃舉﹐便以爲陽生藥產。豈知此是後天之知覺爲之﹑凡火激之而動者﹐何可入藥﹖生須知眞陽之動﹐不止一个精生﹐气與神皆有焉。必先澄神汰慮﹐寡欲淸心﹐將口鼻之呼吸一齊屏息﹐然後眞息見焉﹐胎息生焉﹐元神出焉﹐元气融焉。由此再加進火退符﹑沐浴溫養之工法﹐自有先天一點眞陽發生﹐靈光現象﹐以之爲藥﹐可以驅除一身之邪私﹐以之爲丹﹐可以成就如來之法相。古云「勿忘勿助妙呼吸﹐須從此處用工夫。調停二气生胎息﹐始向中間設鼎鑪。」是知安鑪立鼎以煆煉眞藥。未到凡息停而胎息見之時﹐則空安鑪鼎﹐枉用火符﹐終不能成丹。卽說有丹﹐亦幻丹耳﹐不但無以通靈﹐以之卻病延年亦有不能者。總之﹐玄牝相交﹐玄黃相會﹐無非掃盡陰气﹐獨露陽光﹐猶如靑天白日﹐方是坎離交﹐眞陽現。有一毫昏怠之心﹐則陰气未消﹐有一點散亂之心﹐則陽神未老﹐猶不可謂爲純陽。吾聞古云「人有一分陰未化﹐則不可以成仙。」故呂祖道號純陽也。足見陰陽相半者﹐凡夫也。陰气充盛者﹐惡鬼也。陽气壯滿者﹐天仙也。《易》所以抑陰扶陽﹐去陰存陽也。然此步工夫﹐豈易得哉﹖必由平日積精累气﹐去欲存誠﹐煉而至於無思無慮之候﹐惺惺不昧﹐了了常明﹐天然一念現前﹐爲我一身主宰﹐內不見有物﹐外不隨物轉﹐卽是金液大還之景象。稍有一念未除﹐尙不免有凡塵之累。生等要知修成大覺金仙﹐離不得慢慢的去欲存誠﹐學君子愼獨之工可矣。

十八

修煉之術﹐別無他妙﹐但調其火候而已。夫煉丹有文火﹐有武火﹐有沐浴溫養之火﹐有歸鑪封固之火。此其大較也。夫武火何以用﹑何時用哉﹖當其初下手時﹐神未凝﹐息未調﹐神气二者不交﹐此當稍著意念略打緊些﹐卽數息以起刻漏者﹐是卽武火也。迨至神稍凝﹐气稍調﹐神气二者略略相交﹐但未至於純熟﹐此當有文火以固濟之﹐意念略略放輕﹐不似前此之死死執著數息﹐是卽文火也。古云「野戰用武火﹐守城用文火。」野戰者何﹖如兵戈擾攘之秋﹐賊氛四起﹐不可不用兵以戰退魔寇﹐卽是武火之謂。迨至干戈寧靜﹐烽煙無警﹐又當安置人民﹐各理職業﹐𨿽不用兵威﹐然亦不可不提防之耳﹐此爲文火﹐有意無意者也。若民安物阜﹐雨順風調﹐野無雞犬之驚﹐人鮮雀鼠之訟﹐斯可以文武火不用﹐而專用溫養沐浴之火。至於沐浴有二。卯沐浴﹐是進火進之至極﹐恐其升而再升﹐爲害不小﹐因之停符不用﹐稍爲溫養足矣。此時𨿽然停工﹐而气機之上行者﹐猶然如故。上至泥丸﹐煆煉泥丸之陰气﹐此其時也。況陽气上升﹐正生气至盛﹐故卯爲生之門也。酉沐浴﹐是退符退之至極﹐恐其著意於退﹐反將陰气收於中宮﹐使陽丹不就。學人至此﹐又當停工不用﹐專气致柔﹐溫之養之﹐以俟天然自然。此卽爲酉沐浴也﹐昔人謂之死之門是﹐是卽吾所謂收斂神光﹐落於絳宮﹐不似卯門之斂神於泥丸也。然此不過言其象耳﹐學者切勿泥象執文﹐徒爲兀坐死守之工夫焉。至歸鑪封固﹐此時用火無火﹐采藥無藥﹐全然出於無心無意﹐其實心意無不在也。此卽玄牝之門現其眞景。然而此个工夫﹐非造到火候純熟之境﹐不能見其微也。爾等從此勤修不怠﹐不過一月之久﹐可以息凡气而見胎息﹐到得眞意生時﹐胎息見時﹐自然陰陽紐成一團﹐气暢神融﹐藥熟火化﹐有不期然而然者。生等勉之﹐勿謂吾師之訣易得聞也。若非爾等有此眞心﹐又知行善爲寶﹐亦不輕易道及。還望生等一肩大任﹐不稍推諉﹐不辭勞瘁﹐冥冥中自不負汝也﹐爾生亦不虛此志願矣。

十九

吾示生一活法。論丹書所云「初三一痕新月﹐是一點陽精發生之始﹐是爲新嫩之藥﹐急宜采取。」然以吾思之﹐不必拘也。如生等打坐興工﹐略用一點神光下照丹田气穴之中﹐使神气兩兩相依﹐乃是一陽初動之始﹐切不可加以猛烹急煉﹐惟以微微外呼吸招攝之足矣。古人謂「二分新嫩之水﹐配以二分新嫩之火」﹐庶水不泛溢﹐火不燒灼﹐慢慢的溫養沐浴﹐漸抽漸添﹐水火自然調和﹐身心自然爽泰﹐而有藥生之兆焉。然气機尙微﹐藥物未壯﹐不可遽用河車﹐以分散其神气也。此卽初八月上弦一點丁火之象。若要搬運升降﹐往來無窮﹐必待藥气充盈﹐勃然滃然﹐上而眉目之間﹐朗朗然如星光點點——其气機開朗無比﹐非謂果有星光點點紛飛而可見也——下而丹田之中﹐浩浩然如潮水漫漫——其眞气流動充盈有如此﹐非謂果有潮水泛流也﹐此是比諭之法﹐切不可著迹以求——有此景到﹐始如十五一團明月﹐徧滿大千﹐普照恆河﹐卽是大藥初生﹐可以興工采取﹐搬運河車﹐升之降之﹐進之退之﹐由是而溫養烹煉之﹐日復一日﹐自然智慧日開﹐精神大長。否則﹐水尙初潮﹐金生未兆﹐而遽以神火猛烹急煉﹐不惟金气不生﹐反因凡火熾熱﹐燒竭一身元精元气也。若藥气已長﹐而猶以二分之火應之﹐則金气旺而火不稱﹐猶之鑪火煉鐵﹐礦多炭少而火不宏﹐火反爲礦所埋﹐安望融化成金而爲有用之物哉﹖此等細密工夫﹐在生等自家在坐上較量﹐爲增爲減﹐以柔以剛﹐定其分數銖兩可也。故曰「臨鑪定銖兩﹐二分水有餘﹐其三遂不入﹐火二與之俱」﹐是其義也。大凡用工采取烹煉﹐總要知得何者是眞陽之气﹐何者是假陽之气。辧別了然﹐始不枉用工夫。如子進陽火﹐以采取眞陽之物也。午退陰符﹐以退卻至陰之物也。卯酉二時沐浴﹐以存眞陽者也。要知陽不宜太剛﹐太剛則折﹐當以柔道濟之。陰不宜太柔﹐太柔則懦﹐須以剛徳主之。卯門沐浴者﹐所以防陽之過剛也。酉門沐浴者﹐所以防陰之過柔也。若陽气過剛﹐必將凡火引而至上﹐以爲患於上焦。陰气過柔﹐必將眞陽退卻﹐而陰气反來作主﹐私欲憧憧﹐往來無息﹐身亦因之懦弱不振。此又將何以處之哉﹖法在以神了照之﹐提攝之﹐不使陰气潛滋暗長於其中﹐自然陽長而陰消﹐可以煉睡魔矣。

二十

修養之道﹐的是返自家故物﹐還已失本來。無論老少賢愚﹐皆可學得。無柰世人不明這个消息﹐不以老自推﹐便以愚自畫。豈知這个天機原在太虛中渾渾淪淪﹐不因老愚而有增減乎﹗只怕人不立志以求。是以先天一點至陽之精落於後天塵垢之污者﹐愈加陷溺而不返也。諸子亦知之乎﹖卽如陽生藥產﹐總以端莊正坐盤膝爲主﹐呼之至上﹐上則無形﹐吸之至下﹐下則無象﹐以眼微微向上而觀﹐卽采取也。若藥气已壯﹐用吸舐撮閉之法﹐緊閉六門﹐存神定慮﹐此正法也。吾再進而言之﹐神要不動不搖﹐心要能虛能謙﹐身如泰山﹐心似寒潭﹐專心一志﹐自然眞气衝衝直上﹐不似旁門純以意思牽引。要知此气不是外來之气﹐是吾人受生之初先天一點氤氳元气入於胞胎之中者是。只爲後天气息用事﹐先天气息蔽而不見。一朝凡息已停﹐眞息自露。尢要知眞气旣生﹐我家主人翁正正當當坐鎭中庭﹐方有主宰。故丹法云「內伏天罡﹐外推斗柄」﹐是其訣也。若藥气已生而行周天法工﹐內不伏天罡﹐則气機無主﹐必有差度妄行之獘。若藥气已行﹐外不推斗柄﹐仍然死守中庭﹐則無生發之機﹐猶天地以日月爲功用﹐日月以天地爲主宰﹐斯爲體用俱備﹐本末不違也。至於進火於子﹐是洪濛未判之初﹐混沌初分之始﹐其時恍惚杳冥﹐方是法眼正藏。退符於午﹐又如春生萬物﹐至午而極﹐其時生機勃發﹐陽气極盛﹐的是正傳。若卯時沐浴者﹐是從子時進火起以後﹐陰而生陽﹐至此陽不多而陰不少﹐丹經所謂「上弦金八兩﹐得水中之金半斤」者﹐正是陰陽調和﹐兩不相爭也﹐故宜停符不運。然而陽气猶未至於純﹐陰气尙未幾乎息﹐不得不再運二時之火﹐升之直上﹐斯爲卯沐浴。從望六之候﹐漸漸陽消陰長﹐謂之陰符者﹐蓋以命系於坎﹐上半月爲進爲陽﹐性寄於離﹐下半月爲退爲陰﹐此殆謂「潛心於淵﹐合气於漠」﹐「動以煉命﹐靜以養性」﹐使性之虛無者﹐至此而入於定靜﹐故曰退陰符﹐卽「捲之則退藏於密」者﹐是其旨矣。若如時師口訣﹐直謂陽之生十五而極﹐陰之長又自十六而生﹐謂爲凡陰猶然昏昏罔罔﹐斯亦何必退符爲哉﹖無是理也。吾師不爲抉破﹐恐諸子不明升降進退之道皆是扶陽抑陰﹐彼以退符爲昏默寂靜﹐斯大錯矣。吾師所傳﹐萬兩黃金買不得﹐十字街前送至人﹐斷無有徇情者也。諸子總要聽吾之教﹐一心向上做去。吾不負汝﹐切莫似他將信將疑﹑欲修不修﹑而以財爲命可也。

二十一

諸子工夫愈進﹐火候愈老﹐滿腔之中﹐無非眞意。蓋先天神火旣長﹐則後天凡火自盛﹐倘念不自持﹐或生怒心﹐或生恚念﹐或起淫心﹐或生貪念﹐種種嫉妒嗔恨﹐要無非後天凡火之起。此火一起﹐卽有邪火焚身之患。吾見幾多修士﹐平日修煉﹐只在深山靜養﹐不與人事﹐及至出而和光﹐竟自一鑪火起﹐而萬斛靈砂立地傾矣。此吾所以教人不專在靜處修﹐而必於市廛人物匆匆之地煉也。夫未經收養之火﹐還不見大害﹐若收之至極﹐藏之愈深﹐自與火微之日大不相同。或一身抽搐﹐或六腑動移﹐或五官發見有象有聲﹐只要眞气遊行﹐此神能定足矣﹐切不可因其有動遂行驚訝。我總是一个不動心﹐不理他﹐愈加十分持養﹐十分謹愼﹐務期煉而至於死地可也。吾師從此抉破﹐生等須學曾子一生戰兢﹐自無百般之病。所以學道人終身俱在無底船中坐﹐朽木橋上行也。卽此日火𨿽新生﹐藥亦稚嫩﹐然猶要提防火起﹐以耗散吾之元神。不然﹐養之數年﹐敗之一旦﹐良可惜矣。他如接人應物﹐一切事爲﹐當行則行﹐當止則止﹐已經定意﹐不必三心﹔卽錢財之出﹐不允則已﹐允則一諾千金﹐無有移易﹐以免外侮之來而心不寧﹐內念之起而心亦怍﹐此亦除煩惱之一法。蓋煩惱卽火﹐火起丹傷﹐勢不能兩立也。諸子能體吾言﹐在在提防﹐時時保護﹐夫焉有不成丹者哉﹖總之﹐丹道千言萬語﹐不過神气二字﹐始而神與气離﹐我卽以神調气﹐以气凝神﹐終則神气融化於虛空﹐結成一團大如黍米之珠﹐懸於四大五行不著之處﹐一片虛無境象。是卽「打破太虛空﹐獨立法王身」是也。而其工總不外性情二字﹐始而以性和情﹐繼則以情歸性﹐到性情合一﹐現出本來法身﹐卽返本還原﹐復吾生身受气之初是。𨿽然﹐還未到無上上乘之妙境也。夫人未生之初﹐一點靈光渾然藏於太虛﹐視之不見﹐聽之不聞﹐摶之不得﹐此時有何性﹐又有何情﹖以此思之﹐連性情二字都是有形有質﹐只算得後天中之先天﹐以其猶有依傍也。到此絕頂一步﹐不著於有性﹐亦不著於無情﹐連性情之有無亦且不立﹐此卽跳出性情﹐獨煉一點虛無元气﹐所謂空空忘忘﹐其實忘無所忘﹐空無所空﹐還於太虛﹐連天地都不爲我作用﹐是卽可以化子生孫﹐現出百千萬億法身﹐變化無窮者矣。若只不離一个虛無﹐還是二乘。連此虛無亦無﹐所以神妙莫測也。要之﹐此金丹始終之工法也。諸子體之愼之。

二十二

煉丹之道﹐𨿽曰先天元气醞釀而成﹐其實非後天有形之气不能瞥見先天元气﹐是知先後二气﹐兩不可無者也。若無後天滓質之气﹐則先天一气無自而生﹔若非先天淸空一气﹐則後天屍气槪屬幻化之具﹐終不足以結成胎仙。吾觀諸子於先天眞一之气不能實實在在認得眞﹑修得足者﹐皆由後天色身太弱﹐無以蓬蓬勃勃而洞見本來虛無妙相也。今爲諸子再言後天之气。夫人之身所以健爽者﹐無非此後天之气足也。气何在﹖卽身間一呼一吸﹐出入往來﹐氤氳內蘊者是。此气卽腎間動气﹐肺主之而出﹐腎迎之而入﹐一出一入﹐往還於中黃宮內﹐則內而臟腑﹐外而肢體﹐無處不運﹐卽無處不充﹐所謂身心兩泰﹑毛髮肌膚皆精瑩矣。顧自後天言﹐肺之出气﹐腎之納气﹐兩相調和勻稱﹐無或長或短之獘﹐自然無病﹐可以長生不老。然先天則金生水﹐卽天一生水是﹐而後天則必自土而生金﹐金而生水﹐金水調勻﹐生生不息﹐故必節飲食﹑薄滋味﹑愼言語以養肺气﹐少思慮以養脾气﹐與夫一舉一動節其勞逸﹐戒其昏睡﹐則土旺自能生金﹐金旺自能生水﹐水气一運﹐則脾土滋潤﹐而金淸水白﹐可以光華四達﹐無有違礙焉。諸子欲收先天元气蘊於中宮﹐吹噓不已﹐化化無窮﹐離不得一出一入之呼吸息息歸根﹐神气兩相融結﹐和合不解﹐然後後天气足﹐先天之气之生始有自也。若不於後天呼吸之息息息向中宮吹噓﹐則金無所生﹐水不能足﹐一身內外多是一團燥灼之气﹐猶之天气亢陽﹐而土無潤澤之气﹐萬物之枯焦不待言。此一呼一吸所以爲人生生之本也。諸子於今用工﹐不必別尋奧妙﹐但於行住坐臥之時﹐常常調其呼吸﹐順其自然﹐任其天然﹐毫無加損於其間﹐亦不縱放於其際﹐一切日用云爲﹐總總一个不動心﹐不動气﹐不過勞過逸﹐自然後天气旺﹐先天元气自回還於五官之地﹐不必問先天何在﹐而先天之气自在是矣。若不知保養後天﹐徒尋先天元气﹐勢如炊沙求飯﹐萬不可得。到得後天屍气一聚於中﹐先天之气自在於內﹐氤氤氳氳﹐兀兀騰騰﹐莫可名狀﹐而亦無可名狀者。若曰可名﹐皆是後天之气﹐不足以還原返本而成神仙骨格焉。諸子知否﹖若先天元气到時﹐只有一點可驗之處﹕心如活潑之泉﹐體似峻峋之石﹐自然一身內外無處不爽快﹐無處不圓融﹐非可意想作爲而得者也。故先天一气名曰虛無元气。以此思之﹐足見先天一气無可名﹐無可指﹐後人彊名之曰先天一气。旣屬彊名﹐實無所有。學者於此元和內蘊之時﹐而猶欲於身心內實實摸擬一个色相出來﹐錯矣錯矣﹗且此摸擬之心卽是後天之意。有此一意﹐而先天淳朴之气必爲後天之气打散﹐𨿽曰先天﹐猶是後天也。諸子近於吾道已窺其淵源﹐諒於吾師今日之言實能知其底蘊﹐不復以後天識神作爲主翁也。在修道之始﹐恐其不明眞諦﹐必要尋師訪友﹐求其實在下落﹐步步都有踏實處。及大道已明﹐修之於身﹐煉而爲藥﹐又要將從前一切知見槪行泯卻﹐不許一絲半點參錯於中﹐反將玄黃混合者打破﹐不能凝聚爲一團也。古人謂「打破虛空爲了當」﹐諸子思之﹐虛空二字猶著不得﹐何物可以添上﹖只似孩提之童﹐嘻笑怒罵皆是天然自然﹐前不思﹐後不想﹐當前一任其行止﹐而己毫無與焉。然此言𨿽容易﹐而欲眞眞實實會悟其妙﹐非數十年苦工﹐不能識其微也。

二十三

爲師念生辛苦多年﹐未了然於此一气﹐不妨預爲抉破。此个虛無一气﹐又謂眞一之气﹐又曰眞一之精﹐又曰天然元气﹐又曰淸空一气﹐種種名色﹐不一而足﹐要無非無聲無臭﹑無思無慮之眞﹐卻不在內﹐不在外﹐隱在色身之中﹐謂之法身。然如此難思量﹐難揣度﹐卻遠在天邊﹐近在咫尺。孔子所謂「我欲仁﹐斯仁至矣」﹐足見此个元气天然自然﹐未嘗一息偶離﹐離此卽不得生﹐又何以成人耶﹖然必如何而後可覓哉﹖𨿽然﹐著一覓字﹐又千差萬錯﹐增數十重障蔽。惟有如生等所說﹐一切放下﹐一絲不掛﹐萬緣不染﹐此个虛無之气卽在个中。生積久功深﹐諒已明白無疑。要知此个虛無一气﹐天地人物同是一般﹐富貴貧賤均是一理﹐極之生死患難﹐亦不爲之攺移。气息有盈虛消長﹐而此个元气無有盈虛消長。第後學淺見﹐不知人有淸濁明暗皆是气機運行﹐而專以气之淸明尋虛無一气﹐而於昏濁之際則以爲不在也。詎知此个元气﹐不因淸明而有﹐亦不爲昏濁而無﹐只怕不知去欲存理﹐閒邪歸正﹐於气淸時﹐有一流連顧盼之意﹐於气濁時﹐又加一憂鬱煩惱之心﹐明明元气當前﹐如日月之照臨﹐無不光明洞達﹐反因此障礙心起﹐遂如浮雲遮蔽﹐而日月無光矣。尢要明得此个元气﹐本無朕兆﹐亦無形色﹐實爲後天精气神之根本﹐先天精气神之主宰。故虛無一气﹐在先天而生乎陰陽﹐落後天而藏於陰陽。總之﹐人能打掃得閒思雜慮﹑一切起心動念的障礙﹐漧漧淨淨﹐不染纖塵﹐足矣。然在後生小子﹐气息壯旺﹐易得會其眞際﹐而在年華已邁者﹐猶難調和气血﹐保養靈光﹐采此一點至陽之精﹐此又將柰之何哉﹖吾再示生一个采煉法程。《易》曰「寂然不動﹐感而遂通。」生等於元气未見時﹐不妨以神光下照﹐將此神火去感動水府所陷之金﹐久久自然水中火發﹐而眞金出礦矣。此感而彼應﹐其幾有捷於影響者。故古人教後學﹐於寂然不動中無可采取﹐教以神光下照之法﹐而於通處下手﹐以采取先天一味至眞之气出來﹐以爲丹本者﹐此也。亦非此个動气卽元气也﹐要知此个元气﹐方其未形之時﹐未嘗不在﹐然而淸空之气不可見也﹐及其旣形之際﹐又非此个有形者卽是眞一之气﹐而要不過此眞一之气之所發皇也。當其發時﹐恍惚杳冥﹐略有可以認識者在﹐此亦猶見影知形之意﹐其實仍無所見耳。到此發見昭著﹐「放之則彌六合」﹐卽天地亦不能載﹐所謂生天﹑生地﹑生人﹑生物之本者﹐卽此是也。然𨿽無量無邊﹐而仍不離於方寸﹐所謂「捲之則退藏於密」者﹐是其義也。由此以思﹐氤氳者仍是陰陽眞气﹐而主宰此眞气者﹐始是至眞之元气也。知否﹖故自古仙眞探斯之賾而知源﹐窮斯之神而知化﹐煉形復歸於一气﹐煉气復還於虛無﹐要無非借假以形眞也。又聞古人云「眞一之气﹐視無形﹐聽無聲。」如之何而能凝結以成黍米之珠哉﹖聖人以法追攝﹐采取於一時辰內﹐法卽回光返照﹐以我去感﹐彼自相應者是也。及其旣現眞一之气﹐猶不可見﹐此又何以捉摸之而後采而服之﹐以成虛無之仙耶﹖聖人以有而形無﹐以實而形虛。實而有者﹐冥昏眞陽也﹔虛而無者﹐龍虎二八初弦之气也。要不過以此有形而煉出那無形之元气出來﹐才可爲丹。生等今聞吾眞一之气﹐諒不復以後天陰陽﹑先天陰陽﹐認爲眞一之气﹐庶幾近道矣。

二十四

修煉之道﹐人只知兩重天地﹑四个陰陽﹐豈知先天後天陰陽之外﹐還離不得眞靈之知﹐才是天地之根﹐造化之本也。夫後天陰陽者何﹖卽人身受胎之始﹐借父精母血而生者。到子時坎中有一陽之气運行於一身內外﹐午時離中有一陰之气周流於六腑官骸﹐二气疊運﹐無有窒機﹐故日見其長。及至成人﹐多思慮以傷神﹐好淫蕩以損精﹐精神衰敗﹐此一身內外陰陽不復運行矣。至人以順行之常道﹐爲逆修之丹道﹐始而垂簾塞兌﹐息慮忘機﹐默默回光返照於丹田一竅之中﹐以采取眞陽之气﹐烹煉至陰之精。此卽先天陰陽生於虛無之際﹐不區區在色身上尋討者也。如此凝神調息﹐調息凝神﹐陰陽交會﹐神息相依﹐而坎中之眞陽生於活子時﹐由是動以采之﹐上升下降﹐活午時到﹐離中眞陰生於其際﹐由是靜以養之﹐收於玄玄一竅。世人只知靜養﹐而不知動采﹐何以回宮﹖又或但知動采﹐而不知靜養﹐何以結丹﹖此處切不可胡混。尢要知活子時到﹐所謂「恍恍惚惚﹐其中有物﹐杳杳冥冥﹐其中有精。」有物有精等景象﹐猶是先天陰陽比象﹐還不是太極之體。太極之體﹐彼感此應﹐一動卽覺﹐所謂時至神知﹐卽先天之眞知。學道人須於此認得淸﹐方得先天一气。活午時到﹐離中𨿽有至陰之精兆而爲象﹐如圓陀陀﹐光灼灼﹐猶非先天眞精﹑太極立基之本也。要知此時惺惺不昧﹐天然一念現前﹐能爲萬變主宰﹐此卽古人所謂心中之靈知﹐先天至眞之精發見也。斯時也﹐在無知之學人﹐偶然朕兆當前﹐心神歡悅﹐卽存一了照之心﹐或欲其長存不去﹐如此先天𨿽本無物﹐因此一心去了照他﹑畱戀他﹐又添一重障蔽﹐先天頓爲後天所蒙﹐天心頓爲人心所汩。學者於此天然眞宰現前﹐惟有不卽不離﹐勿忘勿助﹐得矣。但初行持﹐須要知腎中一陽生﹐而有眞知現象﹐心中一陰生﹐而有靈知兆形。到得工深學久﹐腎中之眞知亦化爲靈﹐心中之靈知亦化爲眞﹐眞靈合而爲一﹐眞靈化而無有﹐所謂陀羅尼諦眞靈乾諦薩婆訶者是。吾觀諸子打坐﹐未嘗不是﹐但未得藥生之時﹐可數息以調息﹐至於藥气已歸﹐切不可再用刻漏武火﹐須任其天然自然﹐元神始不爲識神打散。知否﹖諸子行工𨿽久﹐不能大生陽气者﹐由於此處少理會也。孔子稱顏子得一善﹐拳拳服膺而弗失﹐蓋未得而求得﹐不容不用武火﹔旣求而已得﹐又不可再行武火﹐須以天然神火溫養還丹﹐主人翁坐照當中足矣﹐此方合一動一靜﹑一武一文修養之道。吾師今日所傳﹐自古丹經不肯輕泄者﹐吾已一口吐出。諸子切勿謂爲偶然事也。

二十五

性命雙修之學﹐非獨吾道爲然﹐卽三教聖人亦莫能外。始以性立命﹐繼以命了性﹐終則性命合一﹐以還虛無之體﹐盡矣。夫性本虛無﹐渾無物事﹐然必至虛而含至實﹐至無而含至有﹐始不墮於頑空一流。學者下手興工﹐萬緣放下﹐纖塵不染﹐虛極靜篤之時﹐恍惚杳冥﹐而有靈光昭著﹐普照大千世界﹐此卽靈臺湛寂﹐佛所謂大覺如來﹐道所謂靈知眞知是。但人自有身後﹐一點眞靈面目久爲塵垢所污﹐大修行人所以必除思慮﹑祛塵緣﹐而於靜中養出端倪也﹐此卽明心見性也。諸子探出這个消息﹐始知我生本性無時不在﹐非因靜而後有﹐不過由靜以養之耳。至人心一靜﹐又如冰雪融化於不知不覺中﹐忽然現出一綫靈光﹐非但人不及知﹐而己亦不自覺﹐斯時萬境澄徹﹐片念不生﹐覺得天地萬物無不自我包羅﹐古今萬年無不自我貫注。此卽孟子養浩然之气﹐至大至剛﹐則充塞乎兩大之間者是。如此見性﹐方爲眞見﹐如此養性﹐始成直養。斯時也﹐神遊於穆之表﹐气貫太和之天﹐寂然湛然﹐渾然融然﹐而後﹝不至﹞不入於杳冥﹐使聖學等諸奇怪﹐亦不至逐於事物﹐使聖學流於紛馳﹐斯道得矣。𨿽日用云爲﹐萬端交感﹐亦惟任天而動﹐率性以行﹐如大禹之治水﹐行所無事﹐卒之功滿天下而不知功﹐名滿天下而不知名﹐渾如赤子之知能愛敬﹐一出於天眞﹐𨿽無所不知﹐無所不能﹐實則不自覺其知﹐不自覺其能﹐有與物俱化者焉。諸子果明此道﹐以一貫萬﹐以萬歸一﹐自然煉精得元精﹐煉气得元气﹐煉神得元神﹐而長生可得﹐神仙可幾矣。不論童眞破體﹐不論老少賢愚﹐不論富貴貧賤﹐只要有功有徳﹐自成上聖髙眞。𨿽曰虛無妙道﹐其實如如自在﹐了了長明。昔人謂「鍼鋒上打得筋斗﹐電光中立得住腳」﹐才是虛中實﹑無中有﹐而不等旁門之依稀仿佛也。諸子由此修持﹐始焉心無生滅﹐則性可長存矣﹐繼焉息無出入﹐則命可長保矣。古云「心在丹田身有主﹐气歸元海壽無窮」﹐不誠然乎﹖無柰今之修士不知淸淨爲本﹑眞實爲宗﹐或但務於虛靜﹐而不知下學上達之原一致﹐或但事乎奔馳﹐而不知天徳王道之本一貫﹔卽有究心性之源﹐明造化之妙﹐又不知性爲气體﹐气爲性用﹐無性則命無由生﹐無命則性無所立。漫說盡性卽可至命﹐須知立命乃可了性。彼徒存性﹐不能立命﹐每見气動而神隨﹐究不能斷夫情欲﹐神遊而气散﹐更不能逃夫生死。由此言之﹐修性大矣﹐而煉命尢急焉。𨿽然﹐今之煉命者﹐但閉目靜坐﹐冥心寂照﹐徒守離中陰神﹐不采坎中陽气。倘念動而神馳﹐長生且不可得﹐安望不入輪回﹖又況徒事空靜﹐死守陰神﹐全無一點陽气﹐眼前卽無生機﹐安望死後爲神﹖𨿽有神境通﹑宿命通﹑他心通﹑天眼通﹑天耳通之五靈﹐究皆陰神﹐而神未入气﹐气未歸神﹐陰陽未合﹐神气不交﹐息有出入﹐神亦變遷﹐心𨿽有入定之時﹐只是彊定之陰神﹐終未煉成不動之陽神﹐而生死難保﹐輪回種子尙在。如此修煉﹐又與凡夫何異哉﹖

二十六

自乾坤破爲坎離﹐已非舊物矣。離外陽而內陰﹐坎外陰而內陽﹐外者假﹐內者爲眞。且離中所有者精神﹐坎宮所有者气血﹐坎虛而成實﹐離有而成無。學者先采坎中眞陽﹐補離中眞陰﹐復還乾坤本來眞面﹐卽返本還原也。法在以汞投鉛﹐以鉛制汞﹐復用天然神火久久溫養﹐以鉛𨿽先天之物﹐在人身气血中﹐夾帶有陰气在內﹐故日運符火包固己汞﹐必將鉛气抽盡﹐化爲明窗塵埃片片飛浮而去﹐只存得一味靈妙丹藥。再加九年面壁工夫﹐始能無形生形﹐成就一位眞仙。若但離宮修定﹐不向水府求玄﹐則離宮陰神猶是無而不有﹐虛而不實﹐縱靜中尋靜﹐深入杳冥之境﹐只得一个恍惚陰神樣子﹐終不能聚則成形﹑散則成气﹑欲有則有﹑欲無則無﹑實實在在有个眞迹也﹐故曰﹕修性不修命﹐「萬劫陰靈難入聖。」又有只知煉命者﹐但固守下田﹐保養元精﹐前此未聞盡性之工﹐後此但求伏气之術﹐惟煉離宮陰精使之化气﹐復守腎間動气使之不漏﹐不知移鑪換鼎向上做煉气化神工夫﹐𨿽胎田气滿﹐可爲長生不老人仙﹐然气未歸神﹐神未伏气﹐有時念慮一起﹐神行气動﹐仍不免動淫生欲﹐故曰﹕修命不修性﹐「猶如鑑容無寶鏡。」必也性命雙修﹐務令一身內外無處不是元精﹐無處不是元气。到得精已化气﹐無復有生精之時﹐然後精竅可閉。於此急尋聖師口訣﹐用上上乘法﹐行五龍捧聖之工﹐自虛危穴起﹐上至泥丸﹐降下丹田﹐所謂「四象攢來會中宮﹐何愁金丹不自結」者﹐此也。斯時凡息停而胎息見﹐日夜運起神火﹐胎息綿綿﹐不內不外﹐若有若無﹐煉爲不二元神。如此煉气化神﹐適爲大周天火候。張祖云「終日綿綿如醉漢﹐悠悠只守洞中春」﹐又謂「綿綿密密﹐不貳不息﹐上合於穆之天」﹐又謂「無去來﹐無進退」﹐是也。如此抽鉛添汞﹐以汞養鉛﹐待得鉛气盡幹﹐汞性圓明﹐外息盡絕﹐內息俱無﹐只有一點神光了照當空﹐是卽气化神矣。學人初入定時﹐未至大定﹐猶爲少陽﹐未煉到老陽之候﹐尢必惺惺不昧﹐寂寂無聞﹐不著有相﹐不著無相﹐庶元神才得超脫。不然﹐神有依傍則不脫﹐神有方所則不超﹐安能跳出天地陰陽之外﹐而不爲天地陰陽鼓鑄者﹖此煉虛一著﹐所以無作無爲﹐無思無慮﹐純乎天然自然之極。前此煉气化神﹐𨿽無爲而猶有迹。到得煉神還虛﹐不似前此溫養之工猶有朕兆可尋也。此爲最上上乘之道。

二十七

精非交感之精﹐乃先天元精也。何謂元精﹖此精自受生之初﹐陰陽二气凝結一團﹐如露如珠﹐藏於心中爲陰精﹐卽天一生水是也。其未感而動也﹐只一气耳。及乎有觸而通﹐在肝則化爲淚﹐在脾則化爲唾﹐在肺則化爲涕﹐在心則化爲脈﹐在腎則化爲精﹐寒則爲涕﹐熱則爲汗﹐聞香生津﹐嘗味垂涎﹐所謂「涕唾精津气血液﹐七般靈物總皆陰。」惟一念不起﹐一心內照﹐則七竅俱閉﹐元精無滲漏之區﹐久久凝煉﹐則精生有日﹐如春暖天气熟睡方醒﹐一團溫和熱气常發於陰腎之中。斯時也﹐急以眞意攝回丹田土釜﹐烹之煉之﹐溫之養之﹐則元精常住﹐元气可生矣。但藥有老嫩﹐火有文武﹐運有升降﹐歸鑪溫養﹐皆有法度﹐學者須虛心求師﹐抉破眞機得矣。否則﹐一有不明﹐妄采妄煉﹐鮮不爲害也。此中危險﹐不可不知。所以煉精者必凝神於中﹐調息於外﹐到得精神團聚﹐气息和平﹐則精自生而气自化矣。所謂气者﹐卽此元精所煆煉而成也﹐但伏陰腎中﹐恍惚杳冥﹐凝結一區﹐靜則爲气﹐動則爲精。气存則人存﹐气亡則人亡。气之所關﹐非細故也。气之衰旺﹐人之老幼彊弱因之﹔事爲之舉廢﹐功業之成否﹐鮮不於气是賴。當其靜時﹐無形無象﹐只有一團溫和之意﹐薰蒸四體﹐流貫一身﹔及有感而動﹐成孝悌之徳﹐通乎神明﹐爲忠義之舉﹐參乎天地﹐浩然沛然﹐至大至剛﹐有包羅宇宙之槪。孟子謂「集義生气﹐集气成勇﹐貫金石﹐格豚魚」者﹐皆此正气爲之也。志以帥气﹐气以成義﹐無是气﹐則頹靡不振矣。世上凡金凡玉可以買得﹐惟有此气﹐生死與俱﹐性命與共﹐非由積累功深﹐無以得其充裕也。生須知气未動﹐靜以養之﹐气偶露﹐動以煉之。古云「忽然夜半一聲雷﹐萬戶千門次第開」﹐此卽一陽來復之候﹐眼有金光發見﹐口有甘露來朝﹐此卽大藥發生之驗也。急忙采取過關﹐服食溫養。此時淫具縮盡﹐陽關固閉﹐絕外吸呼﹐用內神息﹐不許一點滲漏﹐務令息息盡歸眞﹐神神齊聽命﹐使此气入神中﹐神包气外﹐久之渾然無气息往來﹐惟覺一點靈光隱約在靈臺之上﹐則元气已化元神矣。自此气合於漠﹐神凝於虛﹐似有似無﹐不內不外﹐以煉至虛至靈之神。再行向上工夫﹐遷神於上田﹐以無爲神火﹐煉七日過關服食之工﹐則玉液功成。自此不饑不寒﹐四時皆春﹐別有一重天地在我主持﹐而我有眞我矣。再接煉神還虛一步工夫﹐重置琴劍﹐再安鑪鼎﹐現神則靈光普照﹐斂神則元气渾然。倘若神有動時﹐急忙收拾﹐攝回中宮﹐務令定定相續﹐如如自如﹐由少陽而養至老陽。然後有感而動﹐念慮一起﹐可以跨鶴登云﹐升天入地﹐做一切祛邪補正救人利物之事﹐且化百千萬億化身﹐到處現形救世﹐而不見其有損﹐卽寂寂無迹﹐收斂至於無聲無臭﹐亦不見其少益。蓋神之動也﹐以物之感而通﹐非神之無故自動也﹔其靜也﹐以物之無感而斂﹐亦非神之惡動常靜﹐其感其應﹐槪因乎物﹐全不在己﹐所謂「常應常靜﹐常靜常應」﹐「寂寂而惺惺﹐惺惺而寂寂」者是﹐是卽還虛之眞諦。否則﹐神未養老﹐出之太早﹐不免見物而遷﹐墮入魔道而散。卽養得老壯﹐而思慮未絕﹐則志有所向﹐意有所圖﹐縱行爲得當﹐亦覺有爲而爲﹐殊非虛無之本體。何也﹖有爲而爲者﹐識神也﹔無爲而爲者﹐元神也。識神用事﹐元神退聽﹐元神作主﹐識神悉化爲元神。此理欲之關﹐不容並立者也。若識神未化﹐猶難割斷塵情﹐一念不謹﹐卽墮入於生死輪回也而不自知﹐所謂「無量劫來生死種﹐癡人喚作本來人」是也。尢要知元神無迹﹐元气中之至靈處﹐卽元神也﹐然必如谷之應聲﹐影之隨形﹐自然而覺﹐自然而知﹐不假一毫安排﹐無容一絲擬議﹐如孟子謂乍見孺子將入於井﹐皆有怵惕惻隱之心﹐是元神也。由此推之﹐視聽言動﹐日用事爲﹐無在不有元神作用﹐但有意者屬識神﹐無心者屬元神。元神識神﹐所爭只在些子﹐學者須自審之。能以元神作主﹐返入虛無境地﹐欲一則一﹐欲萬則萬﹐神通無外﹐法力無邊﹐豈但入水不溺﹐入火不焚已哉﹗

二十八

火候之事﹐別無機密﹐只是一个勉彊自然﹑分文分武而已。藥未生時﹐必須猛烹急煉以煆眞金﹐如打戰然﹐務要振頓精神﹐奮力爭先﹐切不可輸與他。故丹經云「降魔杵﹐斬妖劍」﹐字字皆金鍼也。藥旣生後﹐當行河車工法。若精神不振﹐亦難使淸升而濁降。古云「專气致柔」﹐亦不過言一心一徳之專致﹐極其和順﹐非教之放弱也。總要將後天凡息停止﹐不可絲毫運用。蓋後天之息﹐凡火也﹐凡火傷人﹐不可用他﹐必須以先天神息無形無象者爲主。縱有後天之息未止﹐我亦不理他﹐只心心念念融會先天神息﹐而後天凡息一聽上下往來﹐我不采他張他﹑與他作一个主﹐卽得先天神息之用。於是身心內外自如水晶塔子﹐琉璃寶瓶﹐通天通地﹐亙古亙今﹐覺得天地人物無不與我一體﹐兩相關切。迨至三元混合﹐返乎太古之天﹐此時用火無火﹐幾於大化流行﹐上下與天地一也。學道人第一要煉劍﹐劍卽先天元气也。第二要鑄鏡﹐鏡卽先天元神也。神無雜妄﹐常常喚醒﹐不許走作﹐卽明鏡髙懸﹐物來畢照矣。气由積累﹐時時提攝﹐不放他弱﹐卽慧劍排空﹐能斬三尸矣。尢要有繩繩不絕﹑堅固忍耐之心﹐方能久道而化成。否則﹐時作時輟﹐不能到左右逢源之候。此卽《中庸》云「智仁勇三者﹐天下之大徳」﹐是慧卽智也﹐慧劍卽勇也﹐恆久不已﹑日夜無間﹐卽仁而守之也。爾等須向身心上實實討出憑據﹐方有把握。吾觀諸子用火有傷﹐不是用力之過﹐是動後天三焦火之過。而今又近柔懦﹐故陽陷溺﹐不經神火猛烹急煉﹐斷不能飛騰而上泥丸﹐以補腦而還精﹐爲長生不死之仙﹐所以淸气不升﹐濁气日重也。此須勇往爲之﹐必一心一徳﹐毋許走作﹐方得神气歸還。知否﹖

二十九

天地生生之道﹐不過一陰一陽往來疊運﹑氤氳無間而已。然此皆後起之物也﹐若論其原﹐只是無極太極﹐渾渾淪淪﹐浩浩淵淵﹐無可測識﹐無可名狀焉。惟靜極而動﹐陰陽兆象﹐造化分形﹐而陽之升於上者爲天﹐陰之降於下者爲地﹐天地定位﹐人物得其理者成性﹐得其气者成命﹐而太極不因之有損焉。卽天地未兆﹑人物未生以前﹐而太極渾淪無際﹐亦不因之有增焉。夫太極﹐理也﹐無可端倪者也﹐而實爲天地萬物之主宰。「《易》有太極﹐是生兩儀」﹐此言兩儀之發端﹐無不自太極而來。當其動而爲陽﹐是气機之蓄極必泄﹐非太極之有動也﹐其動也﹐其气之屈而伸也﹔及靜而爲太極﹐是气機之歸根返本﹐非太極之有靜也﹐其靜也﹐亦其气之伸而屈也。要之﹐气機有動靜﹐而太極無動靜。爾學人務須明得這个源頭﹐始不墮於形气之私。其在人身﹐父母未生以前﹐則虛無而已﹐此時有何動靜﹖卽太極也。然𨿽無動無靜﹐而動靜之機無不包孕於虛無之內﹐故先儒謂「理可統气」者﹐此也。及气機一動﹐落在人身﹐而太極判矣﹐陰陽分矣﹐五官百骸從此始矣。一陰一陽﹐往來升降﹐皆離太極之理不得﹐若無此理﹐則亦塊然蠢物耳。生等旣明修煉要采陰陽之气機以爲長生之藥物﹐尢要得太極之渾淪才是神仙之根本﹐二者不容偏廢也。如打坐時﹐一心凝神﹐除卻思慮﹐滅去幻緣﹐惟以無心爲心﹐出於有意無意﹐渾渾淪淪﹐是得天地之始气以爲气者也。於是外調口鼻之凡息﹐內蘊呼吸之神息﹐一上一下﹐往來不息﹐氤氳不窮﹐而天地萬古不磨﹐卽人物發生不息矣。爾等行工﹐務令百無存想﹐萬慮全消﹐卽得太極之理也。調其神气﹐運行周天﹐卽是陰陽之气也。夫天地之所以萬古不磨者﹐由此理气之運行耳。我能效天地之無爲而行﹐生生不已﹐卽盜天地之元气也。其實有何盜哉﹗人與天地同一理气﹐顧何以天地長存﹐而人物則有生死耶﹖只因人物之生﹐𨿽抱一而居﹐涵養而處﹐無如气自爲气﹐不得無思無慮之眞﹐於是紛紛紜紜﹐糾纏寤寐﹐气𨿽猶是﹐而理則無存矣﹐且理旣無存﹐气亦因之餒矣。惟以無思無慮﹑無作無爲爲本﹐其气機之流行一聽諸天道之自然﹐𨿽無采煉工夫﹐無作爲意想﹐而總出之以自然﹐運之以無迹﹐如此卽虛合道﹐道合自然矣。𨿽然﹐初下手時﹐人心起滅不常﹐气息往來不定﹐不得不勉彊以息思慮﹐調气息﹐但不可太爲著意。如太著意﹐皆屬後天之物﹐非先天之道﹐縱云有得於身心﹐亦不過健旺凡體而已﹐不可以生法身也。知之否﹖

樂育堂語錄卷二﹝三十段﹞

一

夫人爲學之始﹐總要先明各人分際。如禍福死生﹐榮辱休戚﹐是非成敗﹐美惡好醜﹐皆天爲之也﹐而毫不操諸己﹔惟進徳修業是我事功﹐修性煉命是我學問﹐我可以主張得﹐且徳業爲我之本﹐性命是我之根﹐可以隨我生死﹐去來自如﹐極之億萬年而不變。苟不自盡﹐而徒求之於天﹐不惟越俎代庖﹐了無所益﹐且將我全副精神困在里許﹐我之眞實色相湛然常寂者﹐且因之而汨沒矣。能見及此﹐舉凡外感之來﹐無端之擾﹐全憑眼有智珠﹐胸藏慧劍﹐不難照破妖魔﹐斬斷牽絆。無柰人於一念之持不能恆久﹐故孔子曰「知及之﹐仁不能守之。𨿽得之﹐必失之。」觀此尢貴久於其道﹐不以有物累無物﹐方能以無物照有物﹐綿綿密密﹐不貳不息﹐上下與天地合徳﹐方是仁守之功。𨿽然﹐其理如此﹐其工匪易。當下手之初﹐未必能知﹐卽知未必能守﹐不妨凝神於虛﹐調息於漠﹐使气有所歸﹐神有所主﹐气不妄動﹐神不外遊﹐久久神入气中而不知﹐气包神外而不覺。如此涵養日久﹐蘊蓄功深﹐卽協天載於無聲無臭﹐此卽吾教之眞混沌﹐不墮旁門之寂滅也。吾甚怪今之儒者﹐以此欲淨理還﹐爲大道之究竟﹐不肯於百尺竿頭再求虛而能實之眞際﹐不免理欲疊見﹐終不能成大覺如來﹐而且挾井蛙之見﹐毀謗交加﹐意欲傾滅吾道而後已。其間非無哲士力辯其誣﹐無柰一齊之傅難敵眾楚之咻﹐惟有搔首問天﹐付之無可如何而已。此大道之所以無傳﹐世道之所以愈壞也。於此有獨立不移﹑遇魔不退﹑見難不辭而一肩斯道者﹐其功詎不偉哉﹗吾爲諸子幸矣﹐且更爲諸子勉焉。玄關一竅﹐是修士第一要務﹐然不得太極無極之眞﹐焉得玄牝現象﹖如曰有之﹐亦幻而不實。夫修丹之要在玄牝﹐玄牝乃眞陰眞陽混合而爲太極者也﹐但未動則渾淪無迹耳﹐故曰無極。由無極而忽然偶動﹐卽太極動而生陽﹐靜而生陰﹐一動一靜互爲其根。此陰陽气機之動靜﹐卽萬物之生成肇焉。大修行人將神气打成一片﹐於此而動﹐是太極之動﹐神與气兩不相離也﹔於此而靜﹐是太極之靜﹐神與气自成一致也。其曰「坎離交而生藥﹐乾坤交而結丹」﹐亦無非此眞陰眞陽之動靜爲之﹐亦無非此太極圓成之物致之。𨿽曰藥曰丹﹐亦非二也﹐不過陰陽初交﹐始見靈气之發皇﹔迨至丹成有象﹐是采外來之靈陽以增吾固有之元气﹐故曰「以外藥配內藥」﹔及收歸鼎鑪﹐封固溫養﹐焉有不神超無極耶﹖但恐克念作聖﹐罔念作狂﹐一息之不檢﹐或接人而爲人所牽﹐應物而爲物所繞﹐於是神爲气動﹐气因神遷﹐神气之歸一者而今又分爲二矣。神气旣分﹐心志愈弛﹐而天地生我之靈﹑父母予我之徳﹐其所存者亦幾希。古云「气息奄奄﹐朝不及夕」﹐未嘗不自神气分而爲二所致也。吾今叮嚀告曰﹕夫人神气未交﹐必求其交。愼毋一念之不持﹐而自卽於危殆﹔一事之不謹﹐而自陷於沈淪。物欲是幻化之端﹐性命乃固有之徳﹐與其貪物欲一時之樂﹐何若求吾千萬年性命之眞﹖又況得之與不得﹐有命存焉﹐非等良貴﹐可以由我自主﹐一得永得之爲愈也。吾更爲呼曰﹕所求無他﹐只是胸懸明鏡﹐手握寶刀﹐照破妖魔之膽﹐拔除物欲之根﹐不使一有所繞焉足矣。此卽古人云「應事接物時﹐須把靜中所修所得光景﹐時常玩味可也。」總在學者振頓精神﹐常將眞我安止虛無竅中﹐不許神气偶離。卽孟子平旦之气由此常操常存﹐以直養而無害﹐則塞乎天地之間是。但恐事物紛投﹐不得不用心力。然須事了事﹐心了心﹐斷不令外事之牽我心﹐客气之動我主。如此用不著於用﹐物不著於物﹐四大皆空﹐萬緣盡滅。然而此境未易到也。其初不妨以心光目光直照丹田﹐久則神歸气伏﹐自返還太極之天。古云「入定工夫在止念﹐念頭不止亦徒然。」必妄念克除﹐而後眞息乃生。眞气旣生﹐則元神自活。夫以气之精爽爲心﹐心之充塞爲气﹐气與心是二而一者也。吾今所示﹐實爲切務。藥在此﹐丹在此﹐神仙之成亦無不在此。道豈多乎哉﹗

二

下手采取精气﹐必要心息相依﹐神气不違﹐眞陽眞藥卽從此發生出來。行工至此﹐又要知以定爲水﹐以慧爲火﹐日夜修持﹐隨動隨靜﹐總要心性空明﹐定而不亂﹐然後此个元气眞陽才暢發得起來。若慧覺花開﹐此是眞慧﹐不可無也。今之思慮不息﹐智謀日多﹐此是知覺之心﹐在人謂之智慧﹐而吾道家則目爲邪火。何也﹖有思慮靈巧﹐卽有營營逐逐之私心﹐有此私心﹐得之則喜﹐失之則怒﹐怒爲邪火﹐爲身心之害者大矣。故曰「嗔恚之火一燃﹐胎息去如奔馬﹐直待火滅煙消﹐方才歸於廬舍。」所以修行人最忌者﹐莫如嗔恚之火。而去嗔恚之火﹐莫如守拙守愚﹐那聰明才智半點不用﹐不惟不用﹐且必忘焉﹐然後眞气始育。古來得道之土﹐所以多愚朴也。昔子貢見一丈人提甕灌園﹐曰「何不爲桔橰之便﹖」其人答曰「此機械也。從來有機事者必有機心﹐吾不爲也。」此非仙人不能見及此。吾今日不願生多智慧﹐但願生等如顏子墮聰黜明﹐耳目之用一槪不事﹐斯得一心不二﹐道庶幾矣。且嗔怒之發﹐最爲眞气之累﹐又安能使之無哉﹖而要不外一覺。心未生嗔時﹐我惟靜定爲宗﹐旣動嗔時﹐我惟以覺照之﹐務令隨起隨滅﹐庶無傷丹之患。由此思之﹐動爲陽爲火﹐靜爲陰爲水﹐大凡身心一動﹐必須愼以察之。古人愼獨之工﹐職是故也。總之﹐動靜之時﹐在在處處俱要無煩惱之念。須知欲無煩惱﹐必先除思慮﹐塞兌垂簾﹐動亦定﹐靜亦定﹐如此動而神气一﹐靜而神气一﹐自然日充月盛﹐學成金仙矣。吾見生各有家務﹐有妻室兒女﹐不能如方士出遊在外毫無一點事情﹐必有人倫之應﹐庶物之酬﹐稍不及防﹐思慮糾纏﹐卽屬凡火傷丹。吾今特將上品煉法示之。爾生務須隨事應酬﹐不可全不經心﹐亦不宜太爲計較﹐惟從容靜鎭﹐思一過卽置之﹐行一念卽忘之。如此酬應﹐𨿽日夜千頭萬緒﹐無傷矣。如此用心﹐用而不用﹐不用而用﹐益生聰明智慧﹐益見安閒恬淡﹐此卽大道常存﹐而眞气日充矣。吾見生行工數年﹐疾病難蠲﹐只緣動念起火而傷元气。如依法行持﹐元气一壯﹐百病潛消﹐長生可得矣。

三

人之煉丹﹐𨿽曰性命雙修﹐其實煉心爲要。心地淸淨﹐那太和一气自在於此。認得此气眞﹐采得此气實﹐只須百日可以築基﹐十月可以結胎﹐三年可以超脫。所以古云「辛苦兩三載﹐快樂幾千年。」不然﹐只徒煉丹﹐不先煉心﹐吾未見有成也。由是以思﹐人之煉心﹐第一難事。試觀古聖仙眞有二三十年而未得入門者﹐蓋以此心未曾煉得漧淨﹐縱有玄關祕訣﹐何由行得﹖此煉心所以爲第一步工夫。然煉心工夫又不區區在端坐習靜間也。昔邱祖云「吾在鬧場學道﹐勝於靜處百倍。」又呂祖見開元寺僧法珍坐禪二十餘年﹐頗有戒行﹐未知眞道﹐因化一道者入寺﹐見僧法珍問曰「爾何學﹖」曰「端坐靜養。」呂曰「坐可成道乎﹖」曰「然。」呂曰「大凡學道﹐先須煉心﹔旣煉其心﹐尢須伏气﹔旣伏其气﹐無論睡眠﹐而道俱在其中。道豈在坐乎﹖」法珍不悟。因與上堂觀一僧坐禪良久﹐頂上出一小蛇﹐由左牀足而下﹐入尿器﹐上花臺﹐過陽溝。呂以刀插其前﹐蛇畏﹐由右牀足上﹐而復入僧頂。此見心地不淸﹐化爲毒蛇﹐百般幻妄﹐焉能成得道哉﹗又馬祖兀坐長林﹐有磨磚作鏡之譏。總之﹐學道人必於行住坐臥四威儀中﹐俱要不離此道。子思子曰「道也者﹐不可須臾離也。可離非道也。」然此道精微﹐非舉足可企﹐倒不如吾師所示﹕性是慈愛的物事﹐命是身中氤氳之元气﹔卻將此心安意順之念﹑活潑蓬勃之气﹐常常玩味﹐不許一息偶離﹐不令一念參雜﹐此卽古人云「行住坐臥﹐不離這个」﹐這个卽性命﹐性命卽太極也。此爲頭腦工夫﹐根本學問。再者﹐學始於不欺暗室﹐又曰愼獨。凡視聽言動﹐自家時時了照﹐稍違天理﹐卽刻滅除。如此煉心﹐無在不是道矣。尢必加一調息工夫﹐方是煉命之學。然調息非閉气之謂也﹐必要慢慢操持﹐始而有息﹐久則息微﹐再久則息無﹐始是命學之眞。故曰「伏气不服气﹐服气不長生﹐長生須伏气。」此个伏字﹐須要認淸﹐不可徒然閉气數息爲也。須心無出入﹐息亦無出入﹐方是性命兼修之學。然猶未也。人生之初﹐始於一念。我必從混沌中認取一念之眞以爲丹本﹐又於眞气發生﹑衝突有象以爲丹頭﹐於是行河車工法﹐卽長生之道得矣。如此修煉﹐始不似僧法珍坐禪二十年﹐不遇祖師﹐了無以得也。爾等旣知此法﹐必要用个了照心﹐恆久不已心﹐如此三年﹐大道必成。總之﹐煉心伏气﹐二者必兼而修之。若但煉心﹐身命必難保固﹔若但伏气﹐縱壽亦是愚夫。生須以兩者爲法﹐時刻不離可也。

四

夫道曰煉己﹐不是孤修兀坐淸淨自好者可能煉得本性光明﹐故呂祖煉道於酒肆淫房﹐邱祖養丹於麗春院。夫以上等根器猶必如此磨煉性情﹐一歸渾朴﹐何況爾初學人﹐可不磨而又磨﹐以去此气質之私﹑物欲之蔽者乎﹖不說成功之候﹐卽今欲行河車﹐還玉丹以延命﹐不經幾番挫折﹐焉能看破紅塵﹖旣未看破﹐𨿽然修煉﹐而一腔聲色貨利﹑恩愛牽纏﹐必至到老不放﹐死亦猶然。生等席丰履厚﹐習慣安常﹐從來少有折磨﹐是以置之波靡中﹐喧嘩擾攘不堪﹐一到靜處﹐始嘗樂趣﹐方知妻室兒女槪屬塵緣﹐卽血肉身軀亦是幻化之具﹐除道而外﹐皆與我無干涉也。由是塵垢一淸﹐煉藥有藥﹐采陽有陽﹐燒丹有丹。不然﹐以私欲滿腔之身﹐安得有鉛花之發﹖縱雲有水有火﹐神气不敗﹐此心一走﹐坎離何交﹖陰陽難合﹐而先天一气又從何而來哉﹖孔子三戒﹐顏子四勿﹐實入聖之至理﹐煉己之要言也。𨿽然﹐猶未也。修煉以精气神爲主﹐如不寶精裕气﹐則神不入气﹐气不伏神﹐不能打成一片﹐猶男精女血各居其所﹐兩不相合﹐安有生男育女之時﹖學道人欲求一元眞气﹐始也水火不交﹐安有眞鉛之產﹖及眞陽一動﹐不行河車工法交媾乾坤﹐安得成丹﹖如此神了神﹐气了气﹐不相凝聚﹐焉得無息之息以成先天法身﹑不神之神以配兩大乾坤乎﹖生等須認取先天之精气神﹐於是加以煆煉﹐對美景而依然不動﹐任紛華而不稍攺移﹐只有進火行符﹐水中金生﹐進火有度﹐火裹不發﹐退符有功﹐日運己汞包固陽精。此煉己之要學﹐亦變化气質之實工也。吾願生初行煉己﹐不辭勞瘁﹐庶入室之時六根大定﹑一念不生﹐自能到混混沌沌之候﹐有恍惚杳冥之機。此卽先天一气從虛無中來﹐亦卽玄關一竅從無生有﹐庶與我當日生身受气之初一般無二。何也﹖先年投胎奪舍﹐從恍惚中一念而來﹐與父母精血吻合。今不順而逆﹐乃合陰陽坎離團聚一區﹐以尋我先天眞意眞气。夫眞意卽我投生之主宰﹐眞气卽我投生之廬舍﹐眞意卽我得天之理以成性﹐眞气卽我得天之命以成形者。煉己純熟﹐方有眞神眞气﹐得與天地淸空靈陽之气混合爲一。於是進退溫養﹐日夜不怠﹐久則化形而仙道成矣。如今學人不知煉己事大﹐妄行一時半刻之工﹐希圖得藥成丹﹐不惟無益﹐且意馬心猿﹐妄動妄走﹐後天火起﹐必傷丹而焚身﹐不惟不能卻病延年﹐而反增病促命也。生等勉之。總要苦行忍辱﹐推遣自家內魔﹐積功累徳﹐消除歷劫外障﹐自然天神護佑﹐大丹可成矣。

五

煉丹之道﹐始以離中之無求坎中之有﹐到得陽气萌動﹐然後以坎中之有會離中之無。有有無之名﹐必有有無之義。諸子須知陽生有象﹐一經采取煆煉﹐渾化爲無﹐如此之無﹐卽虛無淸淨之藥﹐結虛無淸淨之丹是﹐是卽未生身處一輪明月也。果能悟徹本原﹐不落凡夫窠臼﹐當其有也﹐是無中之有﹔當其無也﹐是有中之無。𨿽一陽初動﹐活子時到﹐气機似有可象﹐而究之心無所有﹐仍是先天之有﹐斯爲眞有。及藥气來歸﹐汞與鉛混合爲一﹐𨿽謂之無﹐其實气機之流動又何嘗全似於無﹖如此之無﹐乃是有中之無﹐方爲眞無。是則有也無也﹐特气機之起伏耳﹐而其眞元則不在有無中﹐卻不出有無外。總之﹐流通活潑者气也﹐虛明洞達者神也。惟於气機之中﹐有此了靈之景﹐斯得之矣。再示諸子神气之要。气產運行﹐而心神不大爽快者﹐斯神未與气交也﹐所謂鉛至而汞不應。若心神已快﹐而气機不甚充滿洋溢者﹐斯气未與神合也﹐所謂汞投而鉛不來。到得鉛汞融會爲一﹐然後以如來空空之心﹐合眞人深深之息﹐相吞相啖於黃房。如靜極而動﹐卽忙起火﹐動極而靜﹐又須停符﹐任其一升一降﹐往來自如﹐合天地之造化﹐與日月爲盈虧﹐是爲小周工法。古人謂一日十二時﹐皆可爲﹐如覺照則用﹐不覺照則不用。若行大周工法﹐則不似小周有間斷﹐所謂無來無去﹐無進無退﹐不增減﹐不抽添﹐一日一夜﹐惟有綿綿密密﹐不貳不息﹐動如斯﹐靜如斯﹐行往坐臥亦無不如斯﹐而要惟以一个了照心常常覺照﹐不稍間斷而已﹐若稍有間斷﹐卽與走丹無異﹐所以爲大周天煉神還虛之大造化也。吾教諸子﹐第一以煉心爲要。而今修士﹐多有不從此下手﹐後來傾倒者多也。尙其鑑之。

六

元神者﹐修丹之總機括也。藥生無此元神﹐是爲凡精無用﹐不能結胎﹔還丹無此元神﹐是爲幻相﹐不能成嬰。吾竊怪世之修士徒知精气爲寶﹐不知元神爲主﹐縱說成藥﹐亦不過保固色身而已﹐烏能成聖胎哉﹗吾今爲生道破。夫所謂烹煉陽神者﹐卽此元神采而服之﹐日積月累﹐日充月盛而成之者也。不然﹐何不曰「陽精陽气」﹐而必曰「陽神」哉﹖可知煉丹者﹐卽煉此元神一味爲之主也。然此是上上乘法﹐以成金液大還之丹者。若中下兩品﹐𨿽不全用陽神﹐卻亦離不得陽神﹐若無陽神﹐凡精凡气亦不能凝結於身心﹐以成長生不老人仙。若最上乘法﹐純是陽神一件﹐𨿽不離精气二者﹐然不過以之爲輔助而已。生須要認得元神淸楚﹐以後才有作用。夫元神卽無極而太極也。當其虛靜無事﹐渾渾淪淪﹐無可名狀﹔及气機偶觸﹐忽焉感孚﹐躍然而動。此躍然一動之際﹐卽是眞正元神。《易》曰「寂然不動﹐感而遂通天下之故」是也。若未動時﹐先存逆料﹐是未來心﹔若已動後﹐猶懷追憶﹐是過去心﹔忽感忽應﹐忽應忽止﹐是卽元神作用﹐其中稍有計較﹐不能隨應隨忘﹐是謂現在心——皆不名元神﹐由此采取﹐卽帶濁穢﹐縱使養成﹐難以飛騰變化﹐去來自如。吾今略爲抉破﹐生好好用工以行采取焉。然微乎微乎﹗妙哉妙哉﹗非上根法器﹐加之以學問優﹑見識到﹐則不可語此也。又云玄關一竅卽此偶然感動之陽神﹐又云玄牝之門亦此陽神之觸發。然有分別。玄牝之門﹐是陰陽交媾之後﹐一元之气氤氤氳氳始有朕兆。若陽神﹐則是氤氳活潑之气中靈而覺者是。𨿽然是二﹐究竟一也。故《太上》云「谷神不死﹐是謂玄牝。」煉丹無此陽神﹐其所汨沒者大矣。𨿽然﹐此元神也﹐亦淸淸淨淨﹑無雜無染﹑一心一徳之眞意也。其靜也﹐元神主之﹔其動也﹐元神主之﹔及其采而爲藥也﹐亦元神爲之運用而轉旋也。元神之用﹐誠大矣哉。生善會之。切莫加一念﹐生一意﹐一日十二時中﹐常動常覺﹐常應常靜﹐不怕他萬感紛投﹐俱是此个元神作用。否則落於後天甲裏﹐那一點靈光反隱而不見矣。

七

人生斯世﹐孰能跳出陰陽之外﹐不爲气數所拘﹖況風寒暑濕最易相侵﹐在虛弱之人﹐冒玆邪气﹐多成病患。此何如之苦惱也哉﹗而且富貴貧賤﹑病老死生﹐以及是非榮辱﹑離合悲歡等等難免。嗚呼﹗人生天地﹐誠一牢籠也。諸子現居火宅場中﹐曾知人生之苦厄﹐不若爲仙之快樂否耶﹖幸有大道畱傳﹐諸子當用心行持﹐一劫造成﹐以免生生世世之煩惱焉。吾今爲諸子幸﹐又爲諸子危。幸者﹐幸聞其道﹐至此已有成仙之基。危者﹐危其修道不勤﹐終難超天地之外。吾示一法。其始恩愛牽纏﹐名利關鎖﹐不能割者﹐咬著牙關割去﹐不能捨者﹐忍著心頭捨去﹐始而勉彊﹐久則灑然無欲﹐脫然無累﹐而金仙之階堪入矣。否則﹐半上半下﹐拖泥帶水﹐終不能超出三界外。又況有徳者自有道﹐徳修一分﹐卽道凝一分﹐徳修十分﹐卽道凝十分。故太上三千功﹑八百行﹐爲修仙之首務也。到得道果已成﹐回視人間富貴﹐眞是污穢不堪﹐有厭之而不忍聞見者。試思淸空一气﹐豈容渣滓相參﹖猶爾世人身著朝衣朝冠﹐肯與塗炭之人處乎﹖諸子勉之。吾師無一言半句誑汝也。前日教生采陽﹐是采取元神也。又云以元神斡運其間﹐豈不是以神役神乎﹖非也。采取之陽﹐元神也﹔采取之神﹐眞意也。以眞意采元神﹐由是聚精累气﹐煆之煉之﹐則元神日壯﹐而金丹可成矣。又雲水府之金﹐是鉛生癸後也﹐於是以鉛伏汞﹐然後煉出先天一點眞气出來﹐烹而餌之﹐煉成玄黃至寶﹐故曰金液大還。然吾猶有說焉。夫藥得矣﹐而猶必有火候﹐火候不明﹐終難結丹。古云「藥物生玄竅﹐火候發陽鑪。」斯時金已煉出﹐惟有略用一點眞意﹐采而受之足矣。若藥未出時﹐不妨溫溫鉛鼎﹐故曰「藥未出礦須猛火﹐藥已歸鑪宜溫養。」足見藥生之火﹐武火也﹔藥還之火﹐文火也。火候文武﹐只有意無意之分焉耳。其餘周天火候﹐只一个溫溫神火﹐不卽不離﹐斯無危殆焉。故曰﹕凝其神﹐柔其意。蓋神不凝﹐則丹不聚﹔意不柔﹐則火不純﹐火不純﹐而丹亦難成也。故升降之際有沐浴抽添者﹐此耳。到得藥气已上泥丸﹐尢當一意不散﹐一念不起﹐凝聚精神團於一處﹐溫養片刻﹐然後腦中陰精化爲甘露神水﹐滴入絳宮﹐冶煉片時﹐而後化爲金液﹐歸於丹田﹐溫養成珠。此處務須溫溫鉛鼎以行封固可也。然此封固﹐內想不出﹐外想不入﹐人則知之﹔若泥丸宮內凝聚一時﹐烹煉成藥﹐人少知也。夫以此个宮內極是淸虛玄朗﹐落於後天﹐致有渣滓之窒塞﹐所以其神不淸﹐其心不靈﹐常不免於昏憒。若能凝聚半晌﹐則濁气自降﹐淸气自升﹐常與天地輕淸之气相通。苟能久久溫養﹐則淸气充而濁气去﹐不但身體康彊﹐顏色光耀﹐而金液大還﹐亦無非由此靜養之功積成也。

八

所謂眞一之气﹐乃鴻濛未判之元气﹐混沌初開之始气﹔生天生地生人生物﹐莫不由之﹔成仙成佛﹐亦豈外是﹖以故修道之士必於此气認得淸﹐以後才有作用。其在人身﹐𨿽貫乎精气神之中﹐而實無迹可尋﹔非口鼻呼吸之凡气﹐非虛靈知覺之靈气﹐非坎離心腎之動气﹔在先天而不見其先﹐居後天而不見其後﹔先天則生乎陰陽﹐後天則藏於陰陽。所謂「肫肫其仁」者﹐是气之發育無疆也﹔「浩浩其天」者﹐是气之充塞無間也﹔「淵淵其淵」者﹐是气之歸藏無迹也。程子謂「放之則彌六合﹐捲之則退藏於密」﹐《中庸》云「語大﹐天下莫載﹐語小﹐天下莫破」者﹐言其昭著發見﹐無處不到﹐無微不入﹐並無有罅漏之所。噫﹐元气之在天在人﹐均如此其極﹐不知生亦曾會及否耶﹖近來諸子气機初動﹐其來無端﹐其緒尙微﹐未必卽有此境。然由平旦之夜气﹐些些微微中﹐把持得牢固﹐確切不移﹐庶幾日積月累﹐無處不是此气之流行。到此地位﹐才知眞一之气實可超三界而出六道﹐不入五行八卦中矣。其气之神化爲何如哉﹗𨿽非後天之精气神﹐亦非先天之精气神﹐實爲後天精气神之根本﹐先天精气神之主宰﹐想象不得﹐擬議無從﹐此又如何得以煉成一黍之珠耶﹖無他﹐只以人身眞陰眞陽團聚一處﹐久久醞釀﹐庶得眞一之气於虛無窟子中。若不知眞陰眞陽以團先天元气﹐而於凡陰凡陽中求之﹐一任經年累月﹐亦不得眞一之气﹔卽略見恍惚影子﹐不免以眞作僞﹐以幻爲空﹐終與凡夫無異焉。𨿽修煉始基不離凡陰凡陽﹐而要不過假後天之气以團先天元气。若得先天元气﹐那後天凡气殆糞土耳﹐有何益哉﹖諸子得此元气﹐當知終日終夜靜定涵養﹐不許外邪參入﹐亦不許眞气外出﹐積之久久﹐澄之淨淨﹐自由夜气而養至浩然之气﹐以超乎天地陰陽之外。斯時也﹐自然人欲潛消﹐天理渾全﹐那平日之七情八識不知消歸何有。是气也﹐殆能化欲爲理﹐轉殺爲生。學人能認得此气眞﹐晝夜用工﹐方有長益。不然﹐難矣。若打坐時﹐不先將六根六塵一齊放下﹐大休大歇一場﹐驟引凡息上下往來﹐以希此眞一之气﹐未有能得者也。惟能於大靜之後﹐眞陰眞陽方能兆象。吾然後以離宮之元神下照水府﹐則水府之金自蓬勃氤氳直從下田鼓蕩﹐所謂「地湧金蓮」是也。我於是收回中宮﹐再加神火溫養久之﹐此个元气滃然而上升泥丸﹐所謂「天垂寶蓋」是也。我於此凝聚片刻﹐以藏於宥密之地﹐此卽順天地造化之機﹐合盈虛消長之數﹐如是而不結丹成嬰者﹐未之有也。此卽《易》之乾卦中已備露其機矣。何也﹖「初九潛龍」﹐卽大休歇一場是也。「九二見龍」﹐卽元气初動於下田也。「九三朝乾夕惕」﹐卽以此气回於中宮﹐內想不出﹐外想不入﹐防危杜漸之義也。「九四躍淵」﹐卽靜養久久﹐忽覺一縷眞气直從下田衝突而來﹐然非眞有也﹐故曰「或」之。「九五飛龍」﹐卽此气升於泥丸﹐陽气極盛之時也。「上九亢龍有悔」﹐卽此元气動極欲靜﹐我必引而歸之虛無一穴﹐斷不貪圖逸樂﹐致令此气長放光明﹐庶無過亢之獘。諸子深知易道﹐亦曾悟及否耶﹖

九

前示玄關一竅﹐的是千眞萬聖傳授心法。學者下手興工﹐必將雙目微閉﹐了照內外二丹田之間﹐不卽不離﹐勿忘勿助﹐久之一息去﹐一息來﹐息息相依﹐恍覺似有非有﹐似虛非虛﹐那口鼻之息渾若無出入﹐此卽凡息停而眞息見﹐坐到息息歸元之候矣。學人到此﹐不知向上層做去﹐往往探得此个眞息初動﹐遽行下榻﹐不肯耐心靜坐以煉气而歸神﹐𨿽能保得後天色身﹐究不能見先天本來人也。修煉至此﹐又必再加煆煉﹐將那先天元息慢慢向鑪中吹噓﹐久久調和﹐忽覺丹田中滚滚漉漉﹐不有如有﹐非眞似眞﹐恍若有一淸明气象﹐但不可起明覺心。如起明覺心﹐又墮於後天知覺﹐而不可語先天玄妙矣。諸子務要斂盡明覺﹐一毫不用﹐卽經書所謂「收斂光明﹐澄神靜坐」之義也。如此渾噩久之﹐自然精化爲气﹐气化爲神﹐而先天一點眞元現象﹐卽玄關一竅大開矣。然而玄竅𨿽開﹐未經神火猛烹急煉﹐猶不能隨遇而安﹐無入不得﹐往往一見可欲則愛生﹐一見可怖則懼生。夫以元气未壯﹐元神未老﹐尙不能隨圓就圓﹐隨方則方﹐而與世浮沈﹐隨時升降焉。惟有調息綿綿﹐養气深深﹐一任可驚可怒可樂可哀之事來前﹐我心自有主宰﹐毫不能入而亂我神明﹐非孟子所謂「居廣居﹐立正位﹐行大道﹐富貴不淫﹐貧賤不移﹐威武不屈之大丈夫」耶﹖諸子如今興工﹐未必卽有此个气象﹐然亦不可謂全無也。當玄竅初開﹐不過其機甚微﹐及養之久久﹐直覺平日之气息不能收納者﹐至此自然收納﹐平日之心神不能靜定者﹐至此自然靜定。朱子所謂「昨夜江邊春水生﹐艨艟巨艦一毛輕﹐向來枉費推移力﹐此日中流自在行」是矣。如此之動﹐方是眞動。否則﹐此气尙粗﹐此神多走﹐猶未爲眞現也。諸子欲見眞竅﹐惟此息調心靜﹑气閒神安爲眞把柄。不然﹐有爲而爲﹐有思而得﹐亦不無玄竅之動﹐而究之一時而見﹐移時卽非﹐不似此自然而然﹐由靜存動察而得者之能耐久也。諸子務於此處認定主腦﹐一力前進﹐何患不到天仙地位﹗

十

人生在世﹐竟不如艸木之生生不已。或一世爲人﹐轉世卽墮畜道﹐或一生受福﹐轉生卽遭慘刑。此豈天地之不仁哉﹖夫以無知之艸木尙知歸根返本﹐以完乎生生之舊﹐而人則气拘物蔽﹐日就銷沒﹐不能復其本來之天﹐是以天𨿽有生育之恩﹐雨露之潤﹐而無如生理之不存﹐生機之日殞﹐何也﹖吾師哀憫世人﹐特教人返本還原﹐永無生滅之患﹔卽不然﹐亦可保厥本根﹐不至深淪於三途六道也。吾常言下手興工﹐莫如人之眼目。蓋目者﹐神之光也。學人每每好貪外光顯呈於雙眸之前﹐以爲金光煥發卽修眞之效驗。豈知天道貴收而不貴發﹐人道又何獨不然﹖古仙云「太陽流珠﹐常欲去人﹐逆而納之﹐則金華內蘊矣。」苟不知逆而喜順﹐常將神光發越在外﹐馳於視聽言動之妄﹐貪嗔癡愛之非﹐日殞日銷﹐卽欲長有此身猶且不能﹐而況身外有身﹑爲千萬年不朽者乎﹖惟有垂簾塞兌﹐常將我一點靈光收入虛無窟裏﹐不出不入﹐無慮無思﹐久之金光養足﹐自可化爲陽神﹐而爲我身主宰﹐且可以化數千百萬陽神充滿於虛空上下﹐而爲至玄至妙之神仙焉﹐豈特一靈炯炯﹑洞見如來已哉﹗但恐太陽流珠有欲去人之意﹐而我卽隨其流而逐之﹐則元神日梏﹐元气無存﹐生機遂絕矣。此件工法﹐渾無難事﹐只須稍有意思將目光收斂之足矣。昨言元神斡運其間﹐究竟元神在人身中﹐藏於何所﹐長於何地﹖有曰「方寸之地爲元神之居」﹐有曰「玄關之內爲元神之宅」﹐又曰「天谷元神﹐守之自眞。」此三處﹐皆元神之所棲。但不知下手之初﹐何處爲始﹖《易》云「洗心退藏於密」是。又聞古云「方寸之地﹐吾身之堂也。玄竅之內﹐吾身之室也。」眾人則守神於方寸之地﹐耳目得入而搖其精。修士集神於玄竅之間﹐耳目無門而窺其隙。如此看來﹐下手之時﹐卽當集神於玄關竅中﹐虛無圈內﹐庶幾混混沌沌﹐杳杳冥冥﹐無人無我﹐何地何天﹐方能養成不二元神。若不藏於隱幽之地﹐而常於方寸中了了靈靈﹐未有不馳於塵情俗慮﹐而日夜無休息也。何謂天谷﹖蓋人頭有九宮﹐中有一所﹐名曰天谷﹐淸淨無塵﹐能將元神安置其中﹐毫不外馳﹐則成眞證聖卽在此矣。所以《黃庭經》云「子欲不死修昆侖。」是可見守此天谷有無限妙蘊也。諸子知之否﹖

十一

學人欲歸根復命﹐惟將此心放下﹐輕輕微微﹐以聽气息之往來。若气太粗浮﹐則神亦耗散﹐而不得返還本竅﹐爲我身之主宰。若聽其气息似有似無﹐則凡息將停﹐胎息將現﹐而本心亦可得而見矣。古人謂「心易走作﹐以气純之」是矣。苟不知聽息以收心翕气﹐則神難凝﹐息難調﹐而心息亦終難相依。此聽息一法﹐正凝神調息之妙訣也。果能以神入气﹐煉息歸神﹐則淸气自升﹐濁气自降﹐而一身天地自然淸寧。到得天淸地寧之候﹐瞥見淸空一气自回環於一身上下內外之間﹐而非第胎息發現已也。尢要知此个胎息非等尋常﹐是父母未生前一點元气﹐父母旣生後一段眞靈﹐性得之而有體﹐心得之而有用﹐在天爲樞﹐在地爲軸﹐在人爲歸根復命之原。人欲希賢希聖希天﹐捨此胎息﹐無以爲造作之地也。諸子近來用工﹐惟將心神了照不內不外之際﹐虛心以聽气息之往來﹐庶幾神依息而立﹐气得神而融﹐未生前一團胎息可得而識矣。由是言之﹐此个胎息誠修煉之要務也。夫豈易得者耶﹖古云「入定工夫在止觀。」何以止﹖止於臍下丹田。何以觀﹖觀於虛無法竅。如此則心神自定﹐慧光日生﹐以之常常了照於不睹不聞無聲無臭之地﹐而胎息常在个中矣。若但粗定其息﹐未入大定﹐此个胎息尙非眞也。吾恐諸子未到如如自如之候﹐而凡息暫有停止﹐卽謂胎息自動﹐則失之遠矣。人到胎息眞動﹐一身蘇軟如綿﹐美快無比﹐眞息沖融﹐流行於一身上下﹐油然而上騰﹐勃然而下降﹐其气息薰蒸﹐猶如春暖天气熟睡方醒﹐其四肢之快暢﹐眞有難以名言者。到此地位﹐淸气上升於泥丸宮內﹐恍覺一股淸靈之气直衝玄竅﹐耳目口鼻亦覺大放光明﹐迥不同於凡時也。他如凡息初停﹐胎息亦不無動機﹐總不若此大定大靜之爲自得耳。吾昨教棲神泥丸﹐只須以一點神光默朝上宮﹐不可太爲著意。著意則動後天濁气﹐猶天本淸明﹐忽然陰雲四塞﹐則淸者不淸矣。此中消息﹐說來爾諸子慢慢揣度。

十二

當夫靜坐之時﹐一心返照於虛無祖竅﹐務令無知識﹐無念慮﹐塵垢一空﹐淸明當見﹐庶幾混混沌沌中落出一點眞意﹐卽是先天之意。從此有覺﹐卽先天之覺﹐從此有動﹐卽先天之動。此非難得之時也﹐隨時觀照﹐無不如是。但恐渾淪之候﹐無有渣滓﹐而卻以昏沈處之﹐毫不自主。或於混沌中忽有淸明廣大之象﹐不勝歡欣鼓舞﹐而以好事喜功之心撓之。無怪玄關一竅﹐愈求而愈不見也。今教生於動靜之際﹐無論气機動否﹐我惟以了照之心覺之守之﹐則主人常在﹐而大丹不難成焉。總之﹐淸明之神由混沌而來﹐故古云「修道之要﹐不在塵勞不在山﹐直須求到杳冥端。」夫杳冥端﹐卽虛極靜篤時也。虛之極﹐靜之篤﹐而眞精眞气眞神卽從此而生。古人謂玄竅一開﹐卽如太極一動﹐陰陽於此分﹐又謂伏羲一畫﹐兩儀於此兆﹐其間千變萬化﹐無窮無極﹐莫不由此混沌一刻立其基。足見玄關一竅隨時都在﹐只須一覺心了照之﹐主宰之﹐則玄關常在﹐而太極常凝矣。特患人不入於杳冥﹐無患玄關之不發見也。要知此个杳冥﹐不是空空可得﹐須從動極而靜﹐眞意一到爲之造化﹐才能入於杳冥。及靜極而動﹐此時陰陽交媾﹐將判未判﹐未判欲判﹐恍恍惚惚中﹐忽覺眞鉛發生﹐此卽玄關現象﹐全賴元神爲之主持。吾師見生迷於此个消息久矣﹐今將妙理一口吐出﹐俾生等知得玄關一竅無時不有﹐無在不然﹐但以元神主之足矣。至於气機之消長﹐且聽其盛衰﹐而主宰切不可因之有消長﹐此卽是眞正妙訣。吾師昨言胎息﹐此中亦要分明。夫胎息非口鼻之凡气﹐非丹田之動气﹐非知覺之靈气。原人受生之初﹐父精母血媾成一團﹐此時是个渾淪物事﹐並無气息往來﹐只是个中微有一縷熱意與母臍腹相聯。自脫胎而後﹐剪斷臍帶﹐卽另起呼吸﹐直從口鼻出入﹐而天地一點靈陽之气則落於中丹田。凡息一起﹐胎息卽隔﹐一點元气不能住於中者﹐自離母腹時已然矣。𨿽然﹐莫謂竟無也。人能一心靜定﹐屏除幻妄﹐回光返照於印堂鼻竅﹐自然漸漸凝定﹐從气海而上至泥丸﹐旋復降至中田﹐何莫非此胎息爲之哉﹖𨿽然﹐先天之胎息﹐非得後天之凡息﹐無以運行﹔後天之凡息﹐非得先天之胎息﹐無以主宰。人能凡息一停﹐眞機一現﹐凡息都是胎息。若雜念未除﹐塵心未淨﹐縱胎息亦是凡息。學者識之。修煉之道﹐與天地開辟之道﹐同是一理。卽如而今下元﹐世道澆漓﹐人心險詐﹐亦已甚矣﹐不將水火刀兵等劫以掃除之﹐則混亂之天下其何有底止哉﹖人身亦然。當此私欲正甚﹑血气就衰之年﹐不先從極動之處漸而至於靜地﹐則人心不死﹐道心不生﹐凡息不除﹐眞息不見。故必動極而靜之際﹐忽來眞意以主持之——此意屬陰﹐謂之己土——少焉恍恍惚惚﹐似夢非夢﹐似醒非醒﹐於此定靜中﹐忽覺一縷熱气﹐混混續續﹐兀兀騰騰﹐此卽神融气暢﹐兩兩交會於黃房之中﹐不由感觸﹐自然發生﹐此卽玄關兆象﹑太極開基也﹐惟用一點眞心發爲眞意以收攝之——此意屬陽﹐爲戊土。其實一意﹐不過以動靜之機分爲戊己二土而已。蓋以玄牝未開﹐混沌之中有此眞意爲主﹐卽無欲觀妙之意。及玄牝開而眞機現﹐卽有欲以觀竅。一爲無名天地之始﹐一爲有名萬物之母。生天生地生人生物﹐皆此一點眞意爲之機括——我於此急以眞意運行﹐庶不至感而有妄思﹐動而又他馳。所以天關在我﹐地軸由心﹐宇宙在身﹐萬物生心﹐皆此時之靈覺爲之運用而主持也。故曰略先一意﹐則眞機未現﹐采之無益﹐略後一意﹐則凡念已起﹐采之多雜。學人須於此間認得淸楚﹐純以眞意主持﹐毫不分散﹐久之气機大有力量﹐一任隨其所至﹐我不加一意﹐參一見﹐惟了照之而主持之﹐得矣。但生等才初有象﹐必至靜處收持。到得气機壯旺﹐一靜卽天機發動﹐迅速如雷﹐𨿽一切喧嘩之地﹐鬧攘之鄕﹐其機亦不能禁止。總要有靈覺之心﹐庶無差忒。

十三

修煉一事﹐不是別有妙法﹐無非觀天之道﹐執天之行而已。如春夏之際﹐果木暢茂﹐花艸盈疇﹐何其蓬蓬勃勃之無涯若是耶﹖又誰知發泄中尙藏收斂之意。古人謂夏至陰生﹐猶後也。秋冬之時﹐物匯凋殘﹐霜雪凝結﹐何其气象之慘淡若此哉﹗又誰知摧殘內自寓發皇之機。古人謂冬至陽生﹐猶未也。以此觀之﹐足見陽中生陰﹐陰裏含陽矣。學道人當其龍虎相鬥﹐水火相射﹐一似春夏之萬物滋榮﹐我於其中須如如自如﹐了了自了﹐不隨气機之動而動﹐是卽陽裏生陰也。及气機一靜﹐龍降虎伏﹐水剛火柔﹐兩兩相合爲一﹐此卽秋冬歸藏之象也。我於此時必入恍惚杳冥之境﹐不令昏昏似睡﹐亦不使昭昭長明﹐卻於寂寂之中而有惺惺之意﹐在我不隨气機之靜而靜﹐此卽陰中含陽也。吾再進爲告曰﹕修道人務將一切閒思雜慮掃除﹐粗息暴气收攝﹐然後凡陰凡陽盡息於外﹐而眞陰眞陽始發生於內。古云「若要人不死﹐除非死過人」者﹐此也。人若不肯耐心靜坐以除凡思凡慮﹑凡息凡气﹐縱說我心能靜﹐我神亦寧﹐亦是粗粗之神﹐不足以成道。惟能掃得漧漧淨淨﹐呼吸之息若有若無﹐思慮之神無出無入﹐我於此一任寂然杳然﹐惟以主人翁坐鎭中庭﹐不動不搖﹐如此溫養﹐自有眞陽從虛無窟子出。若不由他自動﹐卻以心去推移斗柄﹐皆由我之造作存想而來﹐一任搬運不停﹐終年竟月﹐只是後天識神引起後天凡气﹐不可以成丹也。諸子務於心息相依﹑陰陽交會之時﹐久久涵育薰陶﹐必使我眞陰眞陽凝成一黍之珠﹐然後有眞種焉。有眞種﹐猶不可欲速成功﹐以期玉液丹成﹐且必俟我這个黍珠水火淘汰﹑陰陽含養﹐果然老壯﹐如胎嬰在母腹中﹐臟腑肢節百體俱全﹐方可成个完人。吾觀諸子每每一入杳冥﹐卽起个計較意﹐不然﹐亦多有隨其杳冥昏昏而睡﹐全不以主人翁安神靜坐﹐看守其中。所以學道人無不有丹﹐只爲起大明覺﹐夾後天識神而散者有之﹔卽不起明覺﹐或因神昏气倦而沒者亦有之。所以丹之不結﹐道之難成也。從今後靜坐一次﹐管他杳冥不杳冥﹐總將我元神發爲眞意以爲之主﹔其杳冥境到﹐陰陽交會一區﹐我以眞意主之﹔卽至杳冥久久﹐眞陽發生﹐我亦以元神主宰之而變化之﹐此外不參一見﹐加一意﹐方是吾師上上乘修煉之道。

十四

近時修養一事﹐坐下存神入聽﹐務將萬緣放下﹐然後垂簾塞兌﹐回光返照於玄玄一竅之中。始而神或不凝﹐息或有粗﹐不妨以數息之武火﹐微微的壹其志﹐定其神。如是片晌﹐神凝息定﹐然後將心神放開﹐不死死觀照虛無一竅﹐惟存心於聽息。此个聽字﹐大有法機。莊子云「壹若志﹐無聽之以耳﹐而聽之以心﹐無聽之以心﹐而聽之以气。」要知此气﹐不是口鼻之气﹐不是腎間動气﹐更不是心中靈气﹐此气乃空中虛無元气﹐生天生地生人生物者﹐此也。惟能存心於虛無一气﹐此心此神卽與太和元气相往還﹐所謂神气合一﹐烹煉而成丹也。若著凡息﹐還不是神與凡息相交﹐又何以成丹哉﹖經云「不神之神﹐眞神也。無息之息﹐眞息也。」我須於混沌中落出先天一點眞意﹐以之翕聚元气﹐是元神與元气相交﹐而大道可成。苟有粗息﹐我卽輕輕微微將此凡气收斂至靜。到凡息已停﹐不問他元气動否﹐而元气自在个中矣。我當凝神以正﹐抱意以聽﹐此亦陰陽交媾之一端也。況乎下手之時﹐口鼻眼目之竅皆能固閉﹐獨有這个耳竅尙未盡閉。我一心以聽﹐卽耳竅常閉﹐而眾竅無音矣。此个聽法﹐第一修煉良法。如此久聽﹐自然眞陽日生﹐而玄牝現象矣。

十五

天地𨿽寬﹐原有鬼神之靈主宰於其內﹐以爲吉凶禍福者也。古云「暗室屋漏之中﹐無時不有鬼神。質之在旁﹐臨之在上﹐不是仿佛之見﹐是的的確確有相在爾室者。」故人能淸靜其心﹐無私無欲﹐所與共往來者﹐無非淸明廣大之神。若昏蒙蔽塞﹐姦詐邪淫﹐所感召者﹐盡是魑魅魍魎之類。足見同聲相應﹐同气相求﹐天下事無不如此。觀此而愼獨之工其可忽耶﹖吾傳授聽气一法﹐亦是一个名目﹐要不過教諸子三寶閉塞﹐全無一點浮游之气著於外﹐所謂「眞气半點不滲漏﹐而大丹可凝」者﹐此也。亦要知得聽而無聽法則﹐若一著於迹﹐著於意﹐卽落邊際方向﹐不可以言本來之道矣。知否﹖而要不過凝神於虛﹐合气於漠﹐常惺惺天﹐活潑潑地﹐一身無處不照﹐卻一身並無所照﹐斯道得矣。至於鼻竅﹐是從父母媾成一團之際﹐氤氤氳氳中﹐那个精血肉團有一綫如絲包於周身﹐此時借母之气漸吹漸長﹐竟成任督二脈﹐先生兩个鼻竅﹐故古人謂鼻爲始祖是。自生身下地﹐另開門戶﹐別立乾坤﹐而呼吸從此起。此時先後二天之气猶合爲一也。迨知識開而私欲起﹐扞格於外純是一團躁急之气﹐而天地淸空之气自此漸相違矣。所以年少日長﹐及壯則消者﹐職此故也。吾師悲憫世人﹐生死無常﹐輪回不已﹐因示人返還之術﹐先教人視鼻端﹐其卽仿天地生物之理﹐逆而修之於身﹐以成長生不老之仙歟﹖要知是法也﹐非理也。諸子須要有視無視﹑有心無心出之﹐斯得其宗旨矣。他如煉精化气﹐𨿽是下手初基﹐要知人無精則無气無神﹐亦猶燈之無油則無火無光也。但云煉精﹐而不知生精﹐又將何以爲用哉﹖黃帝云「精不足者﹐補之以味。」後人解釋﹐有節飲食薄滋味之說。又古人云「精以靜而後生。」術家以搬運按摩動搖其精﹐誤矣。廣成子云「毋搖爾精﹐毋勞爾形﹐毋俾爾思慮營營﹐乃可以長生。」此可見保精之道﹐又在乎身無搖動﹐心無雜妄矣。古人云「精由情感而動﹐精欲動而窒其情。情由目見而生﹐情一生而瞑其目。」保精之道於此完矣。人果能凝神調息於方寸﹐一心不散﹐一息不出﹐猶天之气下﹐地之气上﹐上下相融﹐自然成雨。精之生也﹐又何異是﹖只怕心不靜而息不調﹐上下不相混合﹐斯精所以日消也。至如心中靈液下降﹐則無形色可見﹐而泥丸陰精化爲甘露﹐此有可以窺者﹐但要勤修煉耳。否則﹐著有著無﹐皆耗精者也。至於精已化气﹐則神气混合﹐心息相依﹐其身體內外泰然融然﹐有蘇軟如綿之意﹐此卽气生之兆也。但此气生時﹐卽玄關竅開時。古云「陽气始生﹐此身自然壁立﹐如巖石之峙髙山﹐此心自然凝定﹐如秋月之澄潭水。」泄泄融融﹐其妙有不可得而擬議者。故古云「奇哉怪哉﹗玄關頓變了﹐似婦人受胎。呼吸偶然斷﹐身心樂容腮。神气眞混合﹐萬竅千脈開。」蓋此時有不知神之入气﹑气之入神者。然又非全無事也﹐不過杳冥之極﹐有如此光景耳﹐寂寂中自然惺惺﹐舉凡身內身外略有微動之機﹐無不及覺。以後煉气化神﹐溫養泥丸之宮﹐化盡陰霾之垢﹐自見神而不見气也。諸子了然於心﹐庶不誤入歧途矣。

十六

修煉工夫﹐進一步﹐更有一步﹐直到眞空妙有﹐才算大丈夫功成名遂之候。莫說修煉一道至虛至細﹑不可以層次計也﹐卽日用應酬之類﹐亦是由淺而深﹐要做到無人無我無壽者眾生諸相﹐才算與人無忤。又如人欲向善﹐必先語以因果報應﹐才肯出力捨財﹐及習之久久﹐然後語以仁義之行﹐不邀功﹐不計名﹐從此引入大道﹐亦是神聖苦心。昔莊子云「名利者﹐天下之公器﹐只可以少取﹐而不可以多得。仁義者﹐天下之遽廬也﹐只可以一宿﹐而不可以久畱。」莊子之言﹐誠見到語也。吾前云﹐積功累徳﹐不必他求﹐惟勤修大道於己﹐以之自任﹐更將此道信受奉行﹐推之於人。此扶道衛教之功﹐天下無有出於此者。諸子旣聞大道﹐應以大道自任﹐其徳在是﹐其功在是﹐卽成眞證聖亦無不在是﹐只怕行有不力耳﹐又何事以外求功哉﹗然此一法﹐只可爲造詣髙深者說﹐若與初學人言之﹐又恐涉於自了﹐徒知潤身肥家而一毛不拔﹐又無以感神天之悅也。知否﹖至玄關一竅﹐前已屢爲抉破﹐學人必須明這个消息﹐然後才有把柄﹐蓋所謂本來人是﹐是卽人受气成形之初一點靈陽之气。人欲修成法身﹐豈外此靈陽之气乎﹖古云「藥出西南是坤位﹐欲尋坤位豈離人。分明說破君須記﹐只恐相逢認不眞。」此人﹐非如外道以童男童女爲侶伴也﹐乃是無極之極﹐太極一動﹐而有此一點靈陽正气﹐爲人受气成形之本。若得此个本來人﹐大道自然有成。然非易得也。必須於假中尋眞﹐然後此人始能現象。夫人有身後﹐日夜水火交會以生血肉之軀﹐全賴此心中之火﹑腎中之水以爲之旣濟。玆欲尋眞﹐不仍於後天水火中尋出離中之一陰﹑坎中之一陽﹐又從何處下手﹖故曰「眞者﹐借假以施工也。」修行人知生死之關﹐明眞假之故﹐欲窮生身受气之初那一點虛無元陽﹐必先向色身中調和坎離水火。迨後天水火旣調﹐然後坎中一陽自下而上﹐離中一陰自上而下﹐上下相會於虛危穴中﹐烹之煉之﹐而先天一气來歸﹐玄牝之門兆象矣。此坎中一陽﹑離中一陰﹐卽內財也。日夜神火溫養﹐不許一絲滲漏﹐卽積內財也。能向自家身心尋出一个妙竅﹐卽內法也。前言本來人﹐卽內伴侶也。云虛危一穴﹐卽內地也。欲煉神丹﹐四者豈可不備乎﹖內之法財侶地﹐吾已道破。外之法財侶地﹐諸子諒已知之﹐吾不再贅。有此坎離眞陰眞陽﹐一鼓而出﹐及至水剛火柔﹐鼎虛藥實﹐自然天地一點眞陽之气不自內不自外生出來﹐此卽所謂眞鉛也﹐又卽所謂先天乾金也。夫以凡鉛而言﹐則坎中一陽﹑離中一陰﹐皆眞鉛。以先天眞鉛而論﹐則坎中一陽﹑離中一陰﹐皆屬後天有气有質之物。從此想來﹐此个眞鉛眞陽不自坎生﹐不自離有﹐原從不內不外虛無窟裏﹐由坎離水火二物煆煉而來者也。吾今道破﹐以免學人誤認坎中陽气爲吾人煉丹之本﹐庶乎其不差矣。

十七

天地之生人也﹐同是乾元一气﹐此气卽太和之气﹐在淸空中渾淪無間者是。人受陰陽之陶鑄﹐而生此血肉之軀﹐𨿽由太極而陰陽﹐尙是眞陰眞陽﹐無有渣滓﹐其去太和元气殆不遠也。自有生後﹐气拘物蔽﹐那色身中陰陽盡化爲思慮知覺之神﹑呼吸運動之气﹑夫婦交感之精﹐有陰無陽﹐不堪入藥﹐又何能成丹﹖可知後天精气槪屬渣渣滓滓之物﹐修煉𨿽不得不借此入門﹐然而結丹則全不用此﹐夫以其有形有色﹐不能成就虛無一粒金丹也。若修性徒煉气質之性﹐煉命只煉血肉之命﹐莫說不能成丹﹐卽能成丹﹐亦是幻丹﹐墮於狐貍之窟﹑蛇鼠之羣﹐及其究也﹐不免天神惱怒﹐雷霆誅殛﹐永不得爲人身﹐豈不可哀也哉﹗至人明得金丹大道系淸靈之气結成﹐而淸靈之气又不自來歸﹐必假我身中眞陰眞陽然後可以招攝得來﹐古人謂「二八同類之物」是也。尢要知此个元气﹐本無朕兆可尋﹐亦無方所可測﹐於何求之見之耶﹖惟卽我身眞陰眞陽發生時節﹐卽是元气來入我身﹐以擒制我身中之靈汞陰精﹐自然凝結爲丹。所以古仙云「修道人須先曉兩重天地﹐兩个陰陽﹐方好興工。」所謂兩重天地者何﹖卽先天後天是。所謂兩个陰陽者何﹖卽如打坐時﹐必向後天色身上有可以爲依傍者下手。夫一呼一吸﹐卽陰陽也﹔陰陽原一气﹐一气散而爲陰陽﹐此凡陰凡陽也。學人打坐﹐必先調外呼吸﹐以引起眞人元息。調外呼吸﹐必先以意爲主。孟子曰「志﹐气之帥也。」古仙云「若要修成九轉﹐先須煉己持心。」可知正心誠意爲修煉之本也。調此呼吸﹐以目了照於丹田中﹐以息下入陰蹺﹐提起陰蹺之气上入黃庭﹐又以息引起絳宮之陰精下會丹田﹐此亦凡陰凡陽也。久之陰精與陽气兩相交融﹐凝於丹田土釜之中﹐自然陰精化爲眞陽之精﹐凡气化爲眞陰之气﹐蓬蓬勃勃充周一身﹐此卽眞陰眞陽﹐與元气不相遠也。諸子要知元气本無形狀﹐其蓬蓬勃勃者﹐亦是眞陰眞陽之气﹐非天然元气。若謂天然元气﹐去道遠矣。要知此中安閒恬靜者﹐卽是元气來歸﹐不離陰陽﹐亦不雜陰陽。吾師示生每坐一次﹐務要有安然天然自得光景﹐方見本來面目﹐不可執著元气竟如一物可也。吾師傳玄至此﹐可謂抉透精微﹐挖出心肝與諸子看﹐生須著實行持﹐如董子「正其詣不謀其利﹐明其道不計其功」可矣。至於有效無效﹐毫不期必以爲喜憂﹐庶幾近之。

十八

如今世人說他不愛身﹐看一切作爲﹐事事俱向身上打算﹐究之愛其身者﹐皆害其身者也。他如嬌妻美妾﹐迷花戀柳﹐日日消耗精神﹐斫喪元气﹐明知美色淫聲殺人利刃﹑毒人狂藥﹐及至死時﹐恬不知悔﹐亦何其多﹗夫名利場﹑恩愛多﹐誰不知大火坑﹖無柰明知之而明犯之。當其性情已亂﹐志向昏迷﹐𨿽有刀鋸鼎鑊在前﹐毒蛇猛獸在側﹐亦不遑顧焉。所以古之人多壽而康﹐今之人多夭而病也。吾常言玄工無他﹐只是一个順其自然可以盡之。然𨿽順自然﹐其間亦有旋轉造化妙訣。卽如下手之時﹐以坎下動气收入黃宮﹐與離內陰精配合爲一﹐此不是全無事事﹐如修性者之空空了照也﹐必觀諸陰蹺之下﹐絳宮之上﹐凝神於土釜﹐卽是初步采取法程。及水火相激﹐龍虎交爭﹐忽焉眞气衝衝﹐一陽微動﹐此卽眞陰眞陽用事。𨿽不可上下了照﹐然亦必視眞陽上升﹐我以呼吸略爲提之﹐眞陰下降﹐亦以呼吸略爲收之﹐是爲河車工法。古又云「外藥發生﹐在造化鑪中﹐不出半个時辰立地成就。內藥發生﹐在自己身中﹐須待十月圓足。」何以半个時辰卽生外藥﹖蓋言水火相交﹐玄關竅開﹐卽是外藥生矣。此是最不易得者。但外藥發生﹐金木相吞﹐水火相射﹐分毫不可差忒。差忒則大藥不能成就。此非別有一道也﹐以此外藥之生﹐必心純意正﹐了無外馳﹐藥才能生。若有一毫念起﹐卽落後天知識﹐元气又被打散矣。故曰「白虎爲難制之物﹐倘用之而不得其法﹐必有噬人之患。首經爲難得之端﹐倘求之而不失其時﹐必有天仙之分。」此時切忌念動意馳﹐他如邪淫等心﹐更不待言矣。人能靜定半時﹐了照气機﹐自然藥歸鑪鼎﹐而升降上下﹐爲內藥矣。𨿽然名爲內藥﹐其實皆一气也﹐不過在外時﹐純是天然一气﹐及引之入內﹐則有後天之精气神在﹐稍不同耳。然以外藥來歸﹐無非欲化內之精神皆成先天一气﹐故必須十月之久方才圓足。尢要知金水非火不能上升﹐故必需內呼吸之神息﹐神息﹐卽火也。丹非土不凝﹐故必以我之眞意爲之布置調停。其實皆一道也﹐不過气機之初動再動略有所分﹐在下在中在上各有一樣。故丹經謂之「陽生采取﹐藥動河車」﹐皆自然之道﹐無非气機之大小有不同﹐而河車之大小亦各別也。生等須以活法行之﹐得矣。若世人之槪不言法者差﹐太沾沾於法者亦差。我今所傳﹐的是眞正心法﹐非心誠好道﹐不得聞也。

十九

凡人未生以前﹐此个靈神原在淸空一气之中﹐及神機一動﹐而天地之元气卽隨之而動。蓋元气無有知覺﹐惟神有知覺﹐故此元气卽隨神之號令而合爲一體﹐此尙未著人物時也。迨至神气合一而投於父母胎中﹐人則十月形全始生﹐仙則十月气完便出﹐同一般作用﹐無有二也。諸子明得此旨﹐日夜修煉﹐只以元神作主﹐務令一私不雜﹑一念不起﹑寂然不動﹑感而遂通之體常常在抱﹐猶如子父相依﹐夫婦相戀情形。此神气交也﹐卽眞陰眞陽在也﹐而天然一點元气卽在其中﹐不必他求矣。此眞陰眞陽會合成一﹐卽是陰精。外邊元气﹐卽是眞陽。以此陰精眞陽收羅於後天有形有色之中﹐卽如前日神气合一投於父母之懷一般﹐由是日運陽火陰符﹐抽添沐浴﹐又如前在母腹中﹐假母之呼吸日夜吹噓﹐借母之精气以爲長養﹐是一道也。諸子起初下手﹐陽未生﹐須虛以待之﹐陽旣生﹐須勤以采之﹐收回中宮﹐久久溫養﹐以眞意爲媒妁﹐以呼吸元息爲作用﹐而以精血爲養育﹐大丹於是可成矣。切莫貪淫縱欲﹐喜動好言﹐以消散其元气也。惟有溫溫鉛鼎﹐以養此眞陽而已。養之工何在﹖在回光返照﹐無一時一刻而或離﹐卽無一時一刻而不養。果能動靜有常﹐朝夕無間﹐又何患眞陽之不生哉﹗今日所言﹐確是歸眞返本之學﹐生各勉之﹐勿負吾訓也。吾觀諸子各染塵緣﹐不能掃卻。吾再示之。夫人血肉之軀能有幾時﹐受用亦無多日﹐何必奔名場﹑走利藪以自苦哉﹗在世不過百年﹐何必作萬年之想耶﹖莫語以外物事﹐卽如生死禍患﹐亦是各有來歷﹐不可著意憂慮。莫說他人一家﹐卽自己一身﹐終成糞土﹐不過遲早各異耳﹗生等能看得生死事小﹐而後不爲一切外緣所擾﹐庶幾一心一徳專於修煉﹐自然千萬年而如故也。否則﹐忽而欣欣於內﹐忽而戚戚於懷﹐寸衷之地能有幾何﹖一生歲月﹐又有許多﹖精神气血必消磨殆盡而死矣。那時才悔﹐遲了﹐柰何﹗

二十

今值下元﹐人心汨沒﹐不得不再三提撕﹐喚醒夢中之夢。卽如修眞養性﹐孰不知去欲存誠﹖無柰身家念切﹐妻子情長﹐終日言道言徳﹐說修說煉﹐而塵心未斷﹐塵根未除﹐終不得其道之眞諦。吾幸諸子𨿽未十分拋卻﹑一力潛修﹐然於此處亦嘗致意焉。總之﹐要丟得開﹐割得斷﹐懸崖撒手﹐才算決烈漢子﹐猛勇丈夫﹐以之煉丹﹐不難有成。否則﹐三心二意﹐其何有濟﹖吾非教諸子拋妻棄子﹐入山林而學道也﹐只要在欲無欲﹐居塵出塵足矣。古云「煉己於塵俗」﹐原不可絕人而逃世﹐須於人世中修之﹐方能淡得塵情﹐掃得垢穢。否則﹐未見性明心﹐卽使深居崖谷﹐鮮不煉一腔躁气也。至於玉液已成﹐再煉金液之丹﹐不得不尋僻靜之區﹐雞犬不聞﹑人迹不到之處以修之﹐古云「養气於山林」是也。蓋以此時之工全在先天一气﹐不得靜地以修之﹐則元气不得充滿﹐故古云「入山采藥」是也。吾勸諸子﹐𨿽不能將恩愛一刀割斷﹐然亦當漸漸看破。要想人到死時﹐一切名利室家絲毫也拿不去﹐惟有平生所造之業盡帶身傍。如其善業﹐還有轉世之福﹔若是惡業﹐不待再世投生﹐卽眼前冥王亦必追魂攝魄。從此一想﹐倒不如趁早修行﹐萬一道果有成﹐他日不入輪回﹐豈不甚樂﹖卽不然﹐投生人世﹐亦不受饑餓流離疲癃殘疾之苦﹐又豈不美乎﹖況有仙緣所結﹐上聖髙眞必不忍捨我而去﹐此身𨿽異﹐此性猶存﹐亦必再來拔度。如文昌帝君十七世而得元始之度﹐往事可徵矣。諸子若無仙根﹐必不自幼好善﹐切勿辜負前因﹐以自落於泥塗之中可矣。論近時修煉﹐不拘前根﹐只論眼前積功累行﹐好道求師﹐亦準一劫造成。這个大法會﹐千古難遇﹐遇之不煉﹐誠愚也已。生旣逢此良會﹐不移一步﹐卽有眞師指引﹐較法會未開之時﹐又何如便易乎﹖待法會收後﹐要想學道﹐不知受幾多苦惱﹐無限奔波﹐才得門而入也。生等勉之﹐一力造成﹐不負平生之願﹐永脫人世牢籠。那天上淸閒富貴﹐一任人間帝王將相﹐不能方其萬一也。能將仙家之樂一想﹐自不戀人間之福。苟能深得其妙﹐其快樂更不知爲何如也﹗吾日望之﹐生勿負焉。

二十一

至若修煉要訣﹐不過以虛爲君﹐以陰陽爲臣﹐以意爲使﹐識此三者而次第修之﹐神仙之道盡於此矣。然虛有幾等﹐不是空空之虛﹐乃實實在在之虛﹔不是死死之虛﹐乃活活潑潑之虛﹔亦不是有形有色﹑有方有所之虛﹐乃浩浩蕩蕩﹑渾渾淪淪﹑無量無邊之虛。人能知此眞虛﹐向身心上求之﹐庶得煉丹主腦矣。然陰陽亦有眞僞。不是天地間一晝一夜﹑一春一秋﹑寒暑溫涼﹑盈虛消長之機﹐乃人身中淸空一气﹑由一气而散爲陰陽者也。上身爲陽﹐下體爲陰﹔呼出爲陽﹐吸入爲陰﹔前升爲陽﹐後降爲陰﹔發散爲陽﹐收藏爲陰﹔動浮爲陽﹐靜沈爲陰。總之﹐陰陽無端﹐動靜無始﹐不可以方所拘者也。惟平其凡气﹐納彼無聲無臭之气﹐斯爲眞陰眞陽﹐可以言藥矣。故學道人第一要明眞虛﹐第二要知眞陰眞陽。蓋不得眞虛則不靈﹐不得眞陰眞陽﹐則不能變化無窮﹑生育不測。然眞虛得矣﹐眞陰眞陽得矣﹐若使無意以爲之運用﹐則陰陽不能返而爲太虛﹐太虛亦不能散而爲陰陽﹐又將何以放之彌六合﹑捲之退藏於密哉﹖此煉丹之學﹐所以意爲主也。但意有先天之意﹐有後天之意。必從後天有意之意下手﹐然後尋先天無意之意﹐庶戊己合而爲刀圭焉。卽如打坐時﹐先將雙目微閉﹐是誰閉﹖了照於有無內外丹田﹐又誰照﹖於是采陰蹺之元息﹐納心中之神气﹐會於黃庭宮中﹐又是誰采誰納﹖殆後天有意之意﹐卽己土也。至觀照久久﹐忽焉混沌片晌﹐不知不覺入於恍惚杳冥﹐從此無知之際﹐忽焉有知﹐無覺之時﹐忽焉而覺。此卽先天之眞意﹐戊土是也。古云「眞意之意﹐方能成丹。」尢須知眞意之意﹐猶與後天之意同﹐不過意之前無意﹐意之後無意﹐從此一知﹐一知之後不復見﹐從此一覺﹐一覺之後無有焉﹐此爲眞意之意。如人呼而響入谷底﹐風嗚而應在井中﹐忽焉而感﹐感無不通。又如人呼子之名﹐不覺順口而答﹐不思議﹐不想象﹐此卽眞意爲之也。此卽眞意之前後際斷也。𨿽然﹐眞意從何而得哉﹖必將心地打掃漧漧淨淨﹐然後隨感而通﹐觸物而動﹐乃是先天之眞﹐不與後天思慮紛紜雜沓者同。所謂有眞心﹐斯有眞意﹐有眞意﹐然後陰陽得其眞﹐太極得其理﹐庶幾剛健中正﹐煉成純粹以精之品。生等須將吾師今日所言﹐句句返之於身心﹐著實行將去﹐方不負吾所傳。

二十二

邵子云「乾遇巽時觀月窟﹐地逢雷處見天根。」二句卽進陽火退陰符之大要也。何謂地逢雷﹖卽坤卦中含孕震卦﹐震下有一陽來復﹐卽是純陰之下忽然有一陽生﹐卽陽生活子時也。謂之天根者﹐以其混沌世界﹐黑暗無光﹐忽焉一畫開天﹐而陰陽動靜疊爲升降﹐天地定位﹐日月運行﹐萬物之生生不息﹐此卽天之根也。學者須從地下雷動時采之煉之﹐方有踏實地步﹐可爲仙聖階梯。到陽气已極﹐重陽之下忽有一陰生﹐此卽乾遇巽時也。乾﹐純陽也﹐巽爲老陰。學道人行工而至於陽升已極﹐蓬蓬勃勃充周於頭目之上﹐其勢有不可遏者﹐我卽靜定片刻﹐停火不行﹐不知不覺卽有一陰來生。夫以上行之气機至此而轉爲下降﹐卽陰生於巽也。到得陰生之時﹐卽眞正活午時﹐我卽行退符之法﹐以目下觀丹扃﹐不似進火之凝神於泥丸﹐卽順陰生之常矣。是謂之觀月窟。至若卯門沐浴﹐卽陽气上進於中正之位﹐是陰中陽生其半也。故酉沐浴者﹐卽陰气下退於中正之地﹐是陽中陰生其半也。苟陽气太升﹐則陰气必虧﹐陰气太降﹐則陽气必陷﹐惟進火而不過進﹐且於中行卯沐浴之法﹐退符而不過退﹐更於中行酉沐浴之方﹐自然陰陽燮理﹐性命雙完矣。諸子每日行工﹐到陽气一生﹐務要順其上升之常﹐若稍有壯旺﹐卽行卯沐浴法﹔到陰气一起﹐卽行下降之工﹐恐陰气太盛﹐更行酉沐浴法﹐定靜片晌﹐不行火﹐不退符﹐如此暫休。到得純任自然﹐斯道得矣。若陰陽反復﹐兩兩歸於中黃宮內﹐當行溫養之法。總之﹐學道之要﹐惟以眞意爲主﹐所謂以眞土擒眞鉛﹐以眞鉛制眞汞﹐三家合一﹐兩姓交歡﹐斯道在是矣。然用意之法有二﹐一爲動時之意﹐一爲靜中之意。丹書所謂外黃婆者﹐通兩家之和好﹐故無位而動。若不知動以采藥﹐先天元气如何招攝得回來﹖此動中之用意也。內黃婆者﹐傳一時之音信﹐故有位而靜。苟不知靜以煉丹﹐先天元气又如何凝結成胎﹖此靜中之用意也。修行人時而陽生也﹐則動以采之﹔時而陰降也﹐則靜以煉之。且眞陽卽眞胎嬰也﹐然亦有二焉。一爲坎中之陽﹐收之歸於丹鼎﹐烹而煉之﹐可成不饑不渴之人仙。一爲虛無中之陽﹐以之煉於鑪中﹐吞而服之﹐可成出有入無之聖眞。學者須從坎之中陽加以神火煆煉﹐復完純陽之體﹐再從天地中安鑪立鼎﹐采取太虛一气歸於虛無鼎鑪之中﹐餌而服之﹐自成無上金仙。諸子須循序漸進﹐不淩節﹐不躐等﹐可矣。

二十三

吾常言玄關一竅乃天地人物發生之本。其故何也﹖蓋以天地人物﹐其始皆混混沌沌﹐一團太虛﹐杳無朕兆可尋﹐此卽萬物之生於虛也。及气機有觸﹐偶感而動﹐忽焉從空一躍﹐而有知覺之靈﹐卽是天地人物之眞主宰也。吾觀世之修士﹐有知虛無爲本﹐一任天然自然﹐而漫不經心於其間﹐多有墮於頑空﹐無以成神靈變化之仙子﹔亦有知有爲有作﹐而不知尋出先天虛無之气﹐所以支離妄誕﹐造成一等妖幻邪術﹐而以自害害人者多。吾今將此兩般說出。生等欲求天仙﹐必先從杳杳冥冥﹑虛極靜篤之後﹐尋出我未生以前一點太虛之體以爲丹頭﹐方不落邊際。若偶有方見﹐不能前後兩空﹐亦非我虛無妙相﹑眞元心體也。果能認得這个無染無著﹑一空所有之物﹐又必以靈覺之神爲之主宰﹐方能漸造漸凝﹐漸凝漸結﹐成就一个大覺金仙。是知虛者本也﹐而所以能以此虛以成不生不滅﹑出有入無﹑變化莫測之仙者﹐全在此一覺而已。𨿽然﹐此个一覺在何時尋﹖務於至陰之中﹐恍恍惚惚時﹐了無知覺﹐忽然有此知覺﹐不待穿鑿﹐無事安排﹐機會相觸﹐杳冥沖醒﹐方是淸淸淨淨﹑無知無識之眞覺也。若稍有意想知識﹐夾雜後天之神﹐則非眞覺﹐不可以爲我千萬年之主宰矣。故曰「靜時固非﹐動時亦非。其機在靜極而動之初﹐其間只一息耳。」學者須有拿雲捉霧手段﹐方能乘得此機﹐采歸鑪內﹐以眞意守之。須知覺與意﹐皆二而一者也。不過以無心無意﹐偶爾有知﹐謂之眞覺。迨一覺而後﹐我必加意用心調停蘊蓄於其間﹐則爲眞意。然意發而心仍無有物﹐始爲眞意﹐與我先天一點眞覺不甚相遠。所以無心忽覺爲眞覺﹐一心內守爲眞意﹐其實皆一覺而已﹐一意而已。學人欲采藥煉丹﹐除此一覺則無本﹐除此一意則無用。無用無本﹐而欲成無上金仙﹐難矣。故古人云「遊思雜念﹐非眞意也。」眞意實從一覺之後﹐只一心無兩念﹐如走路人從此一條大路而行﹐並不旁趨別徑﹐卽眞意也。莫說此時離不得眞意﹐卽後來丹成道備﹐分身化气﹐遊神太虛﹐與夫尋聲赴感﹐無求不應﹐有難必臨者﹐要皆此眞意爲之作用也。吾觀諸子近𨿽識得本體﹐然色身所有陰渣還未漧淨﹐而意之眞僞尙未了然﹐吾詳細言之﹐敬體勿忽。

二十四

煉丹之道﹐皆以一陽肇端。究竟陽何處尋﹖在生身受气之初。又何時采﹖在息息歸元之候。吾言混沌中一覺﹐卽人生身之始﹐所謂「一陽來復見天心」也。此時一知不起﹐一念不動﹐忽焉一覺而動﹐一驚而醒﹐猶「亥末子初交半夜」是。學者於此須凝神入气穴。此个气穴﹐非在有形有象肉團子上﹐是神气合一之气穴也﹐神气聚則有形﹐神气散則機息。學人坐到凡息停時﹐口鼻之息似有似無﹐然後胎息始從下元發起﹐兀兀騰騰﹐氤氤氳氳﹐所謂「一元兆象﹐大地回春﹐桃紅柳綠﹐徧滿山原」是。於此收回藥物﹐采入金鼎玉鑪﹐煆之煉之﹐大丹可成矣。𨿽然﹐金鼎非眞有鼎﹐玉鑪非眞有鑪﹐亦無非神气合一凝聚於人身气海之旁﹐卽男子媾精之所﹑女子系胞之地是。然亦不可死死執著此處烹煉也﹐不過以人身元气自一陽來復﹐神气交會於此﹐歸根復命於此﹐烹煉神丹﹑采取歸來亦離不得此。除此而外﹐別無修煉之處。若執著此處﹐未可以成神胎也。須知神气團聚一區﹐恍惚若在此﹐又若不在此﹐方與虛無之丹相合。爾生明得此理否﹖若論養丹之道﹑生神之理﹐實與凡父凡母生男生女無異﹐亦與凡夫之投胎奪舍相同。所分別者﹐凡人之生身受气﹐成就一个有形有色之體﹐只因一念不持﹐及有感而動﹐渾身俱在里許作活計﹐所以念頭一起﹐气機一動﹐而無名火又按納不住﹐十月胎圓﹐遂成一个孩子﹐只有一體﹐無有二身。若有道髙人借此一念投胎之象﹐反而修之於心﹐縱念有發時﹐不過因物而動﹐其實意發而心仍如故也﹐所以此念𨿽發﹐仍是虛無一气﹐渾渾淪淪﹐不識不知﹐自此采入虛無一竅﹐又以虛無神火沐浴溫養﹐及至十月之久﹐神胎遂就﹐故生出虛無之神出來﹐能一能萬﹐能有能無。所以然者﹐何也﹖以其爲虛也。虛而有覺﹐是自然天然之靈覺。若稍夾後天形色意相﹐則不能以虛無之神采虛無之气﹐煉虛無之丹﹐成虛無之神也。總之是一虛而已。生悟得此旨﹐一陽生時蘊蓄而去﹐卽是一念之持﹐與凡夫之意計想象﹑泛意遊思﹐大有分別。從此采之爲藥﹐與凡夫之不能主宰﹑任其紛馳散漫﹐亦大不同。何也﹖只此一念之分焉耳﹗是知一念之持﹐卽爲眞意﹐所以能成萬年不壞之身﹔一念不操﹐是爲幻想﹐所以生又死﹐死又生﹐輾轉輪回﹐竟爲六道三途之鬼畜。於此思之﹐道庶幾矣。www。taoismcn。com

二十五

初步工夫﹐如嚼鐵饅頭﹐了無趣味。惟有耐之又耐﹐忍之又忍﹐於無滋味中不肯釋手﹐自有無窮的眞味出來。但要萬緣放下﹐一心邁往﹐其成功也不難。吾見生事物纏繞﹐工夫不進﹐吾深憐之﹐吾又恨之。憐其修之不得其功﹐恨其迷之不知其脫。從此一日一夜﹐隨覺隨修﹐隨修隨忘﹐自有奇效。他如日用云爲﹐皆是人生不可少者﹐且亦是煉心之境﹐不可專以無事爲工也。第一要事來應之﹐事去已之﹐方見眞心。若論本心﹐只如明鏡止水﹐物之照也光不分﹐物之去也光不滅。如此之心﹐乃是眞心﹐心到此地﹐卽明心矣。至於眞性﹐又何以修之﹖又何處見之﹖論天之生人也﹐賦之以气﹐卽予之以理﹐理卽性也。此性原在離宮﹐理宜離宮修定﹐始見本來性天﹐不知此特气質之性﹐而未可言虛無之性也。學人欲見眞性﹐求之離宮難矣。惟有坎宮﹐是我先天一點眞正乾陽﹐下手興工﹐卽從此處用神光了照﹐久久自見本來眞面﹐然後運神火﹐起巽風﹐鼓出先天之金出來﹐以之收歸鑪鼎﹐再加文武火煉之烹之﹐以還元元始气﹐卽可以飛騰變化﹐不可方所者矣。所謂子精﹐亦非區區色身物事﹐必要淸心寡欲﹐方是眞淸藥物﹐可爲大道之借端。否則亦止充饑壯體﹐爲凡間粗暴之夫﹐不足爲先天藥物也。吾示一法。日間夜晚﹐第一要收斂身心﹐不動不搖﹐然後安鑪立鼎﹐運火行符﹐橐籥慢吹﹐琴瑟細鼓﹐常將雌雄二劍手中不釋﹐以降伏我身中之魔﹐斬滅我心上之怪。至於天地一晝一夜﹐原自有个動靜﹐我亦要順天地之動靜以爲作止進退﹐斯道得矣。尢須用水火旣濟之工。水卽鉛也﹐火卽汞也。如炊飯下米之初﹐水不過多﹐火不過大﹐烹之煉之﹐自成有味粢盛。然抽鉛添汞﹐又何說焉﹖其初下米之時﹐水自水﹐火自火﹐猶未經神火煆煉﹑神息吹噓之候﹐神與气不能合一。及用文武火﹐加以橐籥﹐風火力到時﹐揭開鼎蓋一看﹐水入米中而成飯﹐只見汞而不見鉛﹐抽他家鉛﹐化我家汞﹐久之鉛盡汞乾﹐亦猶微火薰蒸﹐則飯成鍋粑﹐現黃金色。丹道還不是一樣﹗生有大志﹐必學天地間第一等人物﹐第二第三都是下等﹐切不可先存一个期望﹐以障道心也。前言守中﹐是坎離交之事﹐故但觀气息之上下往來﹐歸於中黃宮內﹐所謂神气交而後性命見。至眞陽一生﹐以坤鑪之藥物引之上升於乾鼎﹐此爲乾坤交﹐而未始性之性﹑未始命之命見。此爲以水滅火。若非得眞一之水﹐必不能伏後天陰神也。生知之否﹖

二十六

諸子靜坐﹐涵養本原﹐從寂然不動中瞥地回光﹐忽見其大無內﹑其小無外﹑入無積聚﹑出無分散﹑氤氳蓬勃﹑廣大宏通之狀﹐固是天機發動﹐可采可煉﹐可爲服食長生之大藥。卽使靜坐已久﹐不見有淵涵一切﹑包羅萬象之機﹐只要一片淸气﹐無思無慮﹐不出不入﹐亦是我眞一之气蘊蓄在中﹐只是我後天气弱﹐不能沖舉他壯大耳﹐此亦是天眞常在﹐亦可采之服食。切不可以無此蓬勃氤氳﹐而任其心之走作可也。此爲要訣。又凡行爲動作語默﹐𨿽極細極微至鄙至俚之時﹐我亦以此心了照虛無穴中。久之﹐如有气機動處﹐我以一念收攝﹐不許他紛馳散亂﹔如無气機之動﹐只要有一片淸明在我無極宮中﹐气不躁暴﹐神能收斂﹐亦是眞气主宰﹐我當一心不二﹐持之操之﹐亦是烹煉小法﹐不必再求眞一之气大發生可也。此亦修土多忽略者﹐吾今日並爲指出。大凡天下事﹐無不由小而大﹐自粗而精﹐凡事皆然﹐何況大道乎哉﹗吾師金液已還﹐回想當年修道﹐還不是一步一步積累而上﹗若必要天花怒發﹐眞气溶溶﹐恐爾學人少采取之時矣。但此个采取﹐不是運行河車﹐只在一念回光﹐收歸鼎鑪就是。若太爲用力﹐恐動後天凡火﹐丹又傷矣。吾師前示元精化爲先天眞一之气﹐再爲細論。夫人身之精﹐不經火煆﹐槪屬後天交感濁精﹐只可生人﹐不能成仙﹐且多夾雜欲火﹐稍有於中﹐刻不能容﹐所以昔人謂「喪身傾命之物」者﹐此也。此豈能成仙哉﹖修士必於打坐時﹐調其呼吸﹐順乎自然﹐一出一入﹐不疾不徐。如此調息﹐𨿽屬後天凡息﹐然亦是自在眞火。似此烹煉一番﹐將那後天有形之精忽然化爲元精。到得丹田有氤氳活動之气現象﹐卽是化精之候。試思凡精﹐有形也﹐元精﹐靈液也﹐猶人口中眞津一般﹐不經眞火一灼﹐萬不能化爲元精。此時究何憑哉﹖呂師云「曲江月現水澄淸﹐沐浴須當定主賓。若到水溫身暖處﹐便宜進火辦前程。」呂師之言﹐水溫身暖﹐的是化精之驗。此時若不采取﹐必致元精爲火所灼﹐化爲血汗﹐從毛孔而傾矣。諸子必無思無慮﹐一任自然之火﹐精方是元精﹐气方是元气。從此元精一動﹐元气卽生。那元气中忽有浩浩淵淵﹑剛健中正之象﹐與平日凡气微有不同﹐卽是眞一之气發生出來。且凡气之動﹐但見其暖﹐不見有逍遙自在之處。惟眞一之气動﹐此身蘇軟如綿﹐美快無比﹐恍惚似有可見﹐又似無可象者﹐此卽眞一之气生也。且眞一之气發象﹐只覺淸涼恬淡一般趣味。養之純熟﹐此心亦化爲烏有﹐了不知有天地人我﹐此眞一之气之明驗。諸子未得十分圓滿﹐不必有這幾般景象﹐只要有一點樂處﹐卽是藥生消息。至眞藥發生﹐必要眞一元神以招之﹐方不走作。何也﹖卽吾前示玄關竅開﹐元神發象﹐可爲大藥之主宰﹐故古云「以靈覺爲煉丹之主﹐以沖和爲大藥之用。」生卽此以推﹐煉丹之工盡於此矣。

二十七

天地間至無之內至有存焉﹐至空之中至實寓焉。人能於虛無中尋出眞實色相﹐所謂長生不老之藥在是﹐神仙不死之丹亦在是。彼不知眞空妙有者﹐盍卽「方諸之取水於月﹐陽燧之取火於日」而一觀之乎﹖當水火未有時﹐方諸則寂然耳﹐絕無水痕之可見﹐陽燧則冥然耳﹐了無火色之可言。及至方諸對月而水起矣﹐陽燧對日而火生矣﹐此豈水在月乎﹖火在日乎﹖如果水火在日月﹐當方諸陽燧未懸之時﹐何以不見月之有水﹑日之有火﹖詢之日月﹐而日月不知也。抑豈水在方諸乎﹖火在陽燧乎﹖如其水火在方諸陽燧﹐當未與日月相對之前﹐何以不見方諸有水﹑陽燧有火﹖問之方諸陽燧﹐而方諸陽燧仍茫然也。又豈水火在於空乎﹖當水火未有時﹐而太空固漠漠也。水火旣有後﹐而太空仍漠漠也。果何故哉﹖《易》曰「寂然不動﹐感而遂通。」其意昭然若揭矣。特非有人物以感之﹐則寂寞者仍寂寞矣。惟能善於感﹐自能妙於應。但感者非從無人無我無思無慮中出﹐則非妙於感也﹐又焉能妙於應哉﹖總之﹐人能虛極靜篤﹐始能會得本原﹐而後知形形色色皆後天有生有死之屍气﹐虛虛無無乃先天不生不滅之元神。可見先天大道﹐殆一虛而靈﹑無而妙耳﹐豈區區在後天精气神哉﹗然必斷交感之精﹐而後元精溶溶而來﹐馬陰藏象矣。必除呼吸之气﹐而後元气融融﹐浩气流行﹐與太虛無二矣。必滅思慮之神﹐而後元神躍躍﹐保合太和﹐一气充塞虛空界矣。又非全不用後天也。𨿽有先天爲之主宰﹐亦賴後天爲之運用。倘一槪不用﹐此身又將安寄哉﹖古所謂「皮之不存﹐毛將安附﹖」於此可恍然悟矣。學者借後天形色爲煆煉之具﹐及至眞人出現﹐而假者在所輕矣﹐所謂「借假修眞」是也。𨿽然﹐三者之中﹐又元神爲最。必要萬緣放下﹐一絲不掛﹐庶幾有眞神﹐斯有眞精﹐有眞气。若無眞神﹐則藥爲凡藥﹐火爲凡火﹐不惟不能成丹﹐且反爲之害也。生等欲聞道妙﹐卽此是道妙﹐自古神仙不肯輕泄於人者。

二十八

生等行工至此﹐眞火眞藥兩般俱有。夫眞藥﹐卽先天眞一之气。其在後天﹐卽元精元气﹐所謂眞陰眞陽形而爲眞一之气也。是卽凡息停而胎息動﹐眞津滿口﹐卽驗元精之產也﹔周身踴躍﹐卽見元气之動也﹔此時淸靜自然﹐美快無比﹐卽眞一之气藏於个中矣。然眞一之气𨿽動﹐不明起火之法﹐尙不能升於泥丸﹐化爲玉液瓊漿﹐吞入於腹﹐而結爲長生之丹。夫以藥生不進火﹐止於沖舉下元﹑壯暖腎气而已。藥卽眞一之气﹐火卽丹田神息。以神息運眞气﹐方能透徹一身上下中外。古云「抽鉛添汞」﹐又曰「還精補腦」﹐又曰「以虎嫁龍。」要之﹐此工自上而下﹐由逆而修。始而玄關初開﹐必須猛火急烹﹔旣而藥苗新生﹐不用逆行倒施﹐則金丹不就。伍仙示河車工法﹐所以有吸舐撮閉之說也。吸者﹐行工時聚气凝神於丹田﹐蘊蓄謹密﹐不許一絲外漏。舐者﹐舌抵上齶﹐使赤龍絞海﹐而眞津始生﹐化爲甘露神水﹐以伏離中之火﹐卽古云「鉛龍升﹐汞虎降﹐驅二物﹐勿縱放」是﹐又卽「以鉛制汞結成砂」是。若非舌之上舐﹐安得七般陰滓之物化爲神水﹐而成一粒黍珠哉﹖撮者﹐齒牙上下緊緊相黏﹐口唇上下緊緊相抱﹐務使內想不出﹐外想不入﹐神依於息﹐息依於神﹐神气打成一片﹐兩兩不分也。閉者﹐下閉穀道﹐上閉口鼻﹐六門緊閉存神﹐卽教眞主坐黃庭﹐俗云「丹田有寶」是矣。古云「上不閉﹐則火不凝而丹不結。下不閉﹐則火不聚而金不生。」是以金丹之要﹐凝神要矣﹐而聚气添火之火﹐尢不可少焉。總之﹐四者之工﹐一半天然﹐一半人力。學者藥生之初﹐微微用一點力﹐久久則純乎天﹐而不假一毫人力爲矣。再者下手之初﹐必要安鑪立鼎﹐方可采取運用。夫鑪鼎有幾般﹐一身上下亭亭直立﹐卽安鑪立鼎﹐天尊地卑﹐上下分明矣。此外鑪鼎也。若內鑪鼎﹐始以神爲內鼎﹐以气爲外鑪﹐繼以气爲內鼎﹐以神爲外鑪﹐總是身心挺立﹐獨立不搖而已。鑪鼎安立﹐然後心火下降﹐腎水上升﹐久之則離火中有眞水下降﹐腎水中有眞火上升﹐從凡陰凡陽中煉出眞陰眞陽之物來﹐卽是藥生﹐便當采取。生今年華已邁﹐气血將枯﹐宜日夜行持﹐不可專務於動﹐竟少靜定之時。如此元精自生﹐元气自壯﹐而先天眞陽亦於此而現象﹐長生之果證矣。學道人只要能停後天凡息﹐則生死之路已絕。能停後天呼吸﹐卽見眞息。眞息卽眞气﹐同一气也﹐發則爲呼吸之气﹐藏則爲眞一之气。此气一伏﹐卽結丹矣。生等務要日夜凝神調息﹐久久自斷凡息而現眞息﹐如此卽仙矣。

二十九

生須體吾一片婆心﹐速速造成﹐好代爲師行化﹐且趁此大道宏開﹐正好掙功立業。不然﹐過此一會﹐欲如今日之積功難矣。爾等務期成仙﹐要成金仙﹐若人仙地仙﹐猶小也﹔度人要普度世人﹐若度一二人登仙證聖﹐猶微也。如此志願﹐才算大豪傑﹐大力量﹐大知慧。否則﹐𨿽登上仙﹐亦庸庸碌碌﹐不足道也。然修煉之始﹐吾卽以此爲教﹐生等口𨿽能言﹐究竟心中惝惝恍恍﹐無有一个鐵石心腸。定要如此自修﹐如此度世﹐才算一个大丈夫﹐不負天地父母君王師尊之重托者。今日看來﹐爾等工𨿽不一﹐要皆各有所得﹐諒於吾師所示之志願﹐已能實力體行﹐一肩不辭也。試觀呂師初遇正陽﹐教以黃白之術﹐卽不忍累及五百年後之人﹐繼後玉丹告成﹐誓願普度世人﹐自家方才飛升﹐此其志願爲何如哉﹗眞千古之卓卓者﹗生等能立此志願﹐不患不到金仙地位。趁玆經筵大展﹐趕緊修持﹐道不難成﹐徳不難就矣。而今生等有得如此﹐塵垢諒已看得破﹐打得穿﹐但還要加工上進﹐拋棄塵緣之累﹐無掛欠自無拖拽﹐一心一徳﹐功成易易。至於修煉之事﹐無非坎離水火。學道人欲得神水神火﹐先須淸心淨意。此淸淨二字﹐卽求神水法也。到得意誠心正﹐自然神遊太虛﹐气貫於穆﹐我於此始將神光照入虛無窟中﹐卽求神火法也。眞水眞火兩兩配合﹐不寒不燥﹐卽龍虎上弦之气生矣。所謂「陰陽平衡﹐卯酉二八沐浴」者﹐此也。但初興工﹐淸淨其神卽爲水﹐以眞意主持卽是火。此須神气二者不相剋賊﹐水中神火生焉。至於下照﹐此爲火也﹐然亦要不急不緩存於其中﹐此卽火中有水。如此用火用水﹐出之以無思﹐將之以恬淡﹐只有溫溫液液一點氤氳之气﹐此卽眞水眞火中煆出眞一之精來也。所謂「片晌虎龍頻鬥罷﹐奪得金精一點生」﹐此霎時間事耳。然得之𨿽易﹐守之實難。不行子午河車﹐不用逆施造化﹐是猶窯頭泥瓦﹐未經火煉﹐一遇雨來﹐仍化爲泥。其必速采此一點陽气﹐以之升上泥丸﹐配合陰精﹐然後飛者不飛﹐走者不走﹐合成一塊紫金霜﹐不怕歷遭磨折﹐且愈煉愈堅也。所以古人諭外來坎中眞鉛名之爲虎﹐以虎之性好傷人﹐難以馴伏﹐必得眞汞以合之﹐則气不下墮﹐血不外散﹔內裏離中眞汞諭之爲龍﹐以龍有奔逸之患﹐不能善善降伏﹐必得眞鉛以制之﹐則神無妄思﹐精不外泄。此龍虎之所以名也。至名曰鉛﹐以其下沈而不起﹐諭人之眞气﹐自從破體而後﹐日夜動淫生欲﹐不能完固色身﹐必得汞火下入﹐然後水得火而化爲一气﹐所以無走漏也。爾等近已會上乘妙道﹐丹經比名諭象﹐要不外水火二物。到得水中火﹐火中水﹐水火不分﹐化成一气﹐卽金丹矣。要之﹐得丹不難﹐只須片晌之工﹐惟溫養此丹成聖爲難。生須勉而行之。

三十

修煉一事﹐則無他妙﹐只是一个太極。若於虛極靜篤之際﹐實實有一段太和气象﹐完完全全在我方寸﹐卽得眞一之气﹐可煉天元神丹。何況玉液小果之修﹐焉有求之而不得﹑取之而不在耶﹖況此虛極靜篤﹐渾無物事存於胸臆之間﹐卽吾人未生時此个眞元心體在於虛空中是也。然此虛無一气﹐實統天地人物而同歸。《中庸》云「盡性而參天地。」孔子云「修己以安百姓。」其道豈有他哉﹖不過此虛無中一點眞气爲之感而遂通焉耳。人於虛無之气果認得淸楚﹑踏得實在﹐天下何事不可爲﹐何人何物不可與哉﹖修道人於此一著要認得端倪﹐不許他雜﹐方算至淸之水源﹐可以煉成仙丹者。𨿽然﹐卽得此个眞气﹐還是渾淪完具﹐未曾剖開﹐猶不足取長生之藥﹐證長生之果。故道家又有性命雙修之說。到得虛無之極﹐忽然一驚而醒﹐一覺而動﹐太極開基矣﹐天地始判矣﹐而人物之生遂於此無窮矣。此時一覺而動﹐卽太極動而生陽﹐陽气輕淸﹐上浮爲天﹐如人之有性也。及至動極又靜﹐靜而生陰﹐陰气重濁﹐下沈爲地﹐如人之有命也。此天地一陰一陽﹐卽人身一性一命。然但曰陰陽動靜﹐而無交合之道﹐則天地之生機不能暢遂﹐人身之生理斷難完成。天地必須一陰一陽相爲往來﹐陰中含陽﹐陽中抱陰﹐方能成億萬年不敝之天地。人身亦必一性一命相爲流通﹐以性攝命﹐以命歸性﹐方能成億萬年不死之人身。何也﹖天地一陰一陽交﹐而生機自暢﹐人身一性一命合﹐而生气彌長。未有天地陰陽不交﹐而能生育無疆者﹐亦未有人身性命不合﹐而能長生不老者。總之﹐生等旣明性命交會始產本來眞種。眞種者何﹖卽虛無中一點元气﹐亦卽太和一气。爾等如有不明﹐不妨求之冥漠無朕間﹐有一番中和趣味﹐有一點恬淡意思﹐身心爽健﹐腑臟安和﹐卽眞一之气所在矣。夫人未有身時﹐得虛空此个眞气﹐而後投之父母胎中﹐借天地之靈陽﹐假父母之精血﹐而後無形生形﹐無質生質﹐十月落地下來﹐𨿽與父母分離﹐而天地一元眞气初未嘗與身離也。爾學道人須知﹐此个眞一之气﹐是天地人物之至寶﹐有之則生﹐無之則死。必於此眞一之气發動﹐不許他泄﹐務運子午河車﹐將來配合我後天虛無之性﹐合爲一體﹐返還身中﹐而後長生可得。再加神火內煉﹐眞息外行﹐內外交修﹐而神仙可證矣。尢要知此个元气﹐無精粗表裏﹐無在而無不在﹐處處提防﹐外不遣言語應酬而泄气﹐內不令夢遺交媾而漏精﹐如此無內無外﹐無大無小﹐無一處不施其工﹐始得聚積而成一洞神仙。不然﹐未有能成者也。不怕一﹐只怕積。信然信然。

樂育堂語錄卷三﹝二十六段﹞

一

自古師尊傳道﹐鮮有如吾今日之單傳直指﹐必抉至十分透徹﹐不畱一綫餘蘊者。是豈前聖之不能傳哉﹖亦由時勢之各異耳。迄今人心陷溺﹐世道澆漓﹐大道之微存者幾希﹐世教之壞﹐危於累卵﹐其沈溺於記誦詞章者無論矣﹐卽有篤志聖學﹐身體力行﹐直至三五年之久不得眞樂﹐甚有童年講學﹐皓首茫然而不知其底蘊﹑嘗其旨趣者﹐𨿽由習染旣深﹐錮蔽日久﹐後天气質之性﹑物欲之情竟視爲固然﹐而要皆由於教養之大壞﹐不得其眞際有以致之也。或曰﹐四書五經之解﹐諸子百家之注﹐邇來汗牛充棟﹐較前代爲過焉﹐烏得謂教之無術﹖府廳州縣之學校﹐黨庠術序之師承﹐當時徧滿天下﹐較古昔猶多焉﹐何謂養之無所﹖嗚呼﹐是不知道之所以然﹐𨿽讀盡五車﹐無益也﹔不明教之所從來﹐𨿽講席萬座﹐何裨焉﹖故言愈多而道愈晦﹐師愈繁而教愈紛矣。夫以其無承道之人﹐影響之談﹐依稀之論﹐非徒無益﹐而又害之。俗云「要知前途三叉路﹐到此須問過來人。」知不眞者﹐𨿽多言而何益﹖行不至者﹐縱明示而皆非。以故世衰道微﹐上下皆馳於名利之場﹐鮮有知仁義之徳是吾人眞樂地者。嗟乎﹐道之不行﹐由於道之不明﹐亦因道之不明﹐愈見道之不行。吾師目擊心傷﹐不忍大道廢馳以至於此極也﹐所以此次所傳﹐必如老吏斷獄﹐不窮究到底而不已。諸子幸遇其際﹐其前緣前根已結之有夙矣。𨿽然﹐不聞吾教誨﹐得吾提撕﹐縱諸子夙根未壞﹐靈性尙存﹐三五十年亦不能洞徹本原﹐返還性天也。倘若功未積﹐徳未累﹐卽日夜講論直至終身之久﹐亦無豁然貫通了道成眞之一候。故吾師傳道﹐必以立功立徳爲首務﹐否則﹐魔障難消﹐修持多阻﹐不知者反以吾道爲非眞。吾師此山設教﹐其得吾眞傳者僅有數人﹐人才之難如此﹗孟子曰「得天下英才而教育之﹐三樂也。」吾深信其語矣。如爾數人﹐个个皆有根緣﹐人人皆重徳行﹐所以其言易入。若非諸子數人﹐吾教終成畫餅。某生心力俱疲﹐已得三昧眞火﹐但候功圓行滿﹐鑪火純靑﹐方能跳出迷津﹐直超彼岸。某生再加猛烹急煉﹐亦必丹成有象﹐其樂無窮﹐回視聲色貨利與夫恩愛之鄕﹐皆孽网情羅﹐了無足系其心者﹐此爲得道之眞驗。若夫大丹無形﹐大道無象﹐或有或無﹐人不可得而見﹐卽己亦不可得而知。惟有塵世尊榮之事﹐室家之好﹐平日所最系戀者﹐於此有得﹐重於此﹐自然輕於彼﹐樂於此﹐自然惡於彼﹐有不期斬除而自然不介意者﹐此眞融融泄泄﹑大道有得之眞驗也。吾今叮嚀告戒﹐欲求超脫紅塵﹐誕登彼岸﹐得孔顏之眞樂﹐爲天地之完人﹐其必先行布施﹐廣行陰騭﹐上格蒼穹﹐而後冤累全消﹐庶無阻撓。故曰「凡俗欲求天上寶﹐隨時須捨世間財。」又曰「若使凡夫能知得﹐天上神仙似水流。」甚矣哉﹗道𨿽大公無私﹐然亦不許匪人得入也。此豈天之有私耶﹖若不如此﹐善惡何以分明﹐報應何以昭彰也﹖某生見已及此﹐但未至於熟耳。若到純熟﹐其樂不可名言﹐始知古人殺身成仁﹐捨生取義﹐人所視爲畏途者﹐彼皆視爲樂境也﹐又何況其小者外者耶﹖學人必到此地﹐方能淡得紅塵。諸子捫心自問﹐然歟﹖否耶﹖

二

天地之要﹐別無妙義﹐總不過一虛盡之。如能於虛處把得定﹐立得穩﹐自然日充月盛﹐學緝熙於光明﹐夫豈但六通具足已哉﹗𨿽然﹐以言其體﹐則本虛也﹐因有生而後﹐气拘物蔽﹐如一空屋本自闊然開朗﹐只爲陰渣塵垢間之﹐則開朗者不開朗矣。以言其用﹐則又至靈﹐只緣習染塵垢﹐猶金之陷於泥沙﹐則光明者不光明矣。所以吾道教人﹐不外虛實兩字。卽如水底金生﹐有蓬勃氤氳之狀﹐此實也。而上升下降﹐聽之自然﹐出以無心﹐則實也而虛之矣。又如靈陽一气原無聲臭可言﹐此虛也﹐而彼此感召﹐自歸鑪鼎﹐煉成胎嬰﹐則虛也而實之矣。如此虛中實﹐實中虛﹐才是成仙證聖之本。無柰今之人知養虛靜﹐而卽著於虛靜一邊﹐只知踏實﹐而又著於踏實一邊﹐此爲泛泛之虛﹐非眞眞之虛﹐爲死死之實﹐非確確之實。何也﹖道本無名相也﹐無方所也。必要以無方無所而又似有方所行之﹐方合虛實兼賅之妙。彼執無著有﹐𨿽所墮不同﹐要皆同此一病﹐非大道之微妙。諸子以吾師今日所示爲本﹐庶幾越坐越妙﹐愈久愈融﹐不似前此之打坐不久而神气卽倦矣。設或稍生怠弛心﹑厭煩心﹐不須向他處去求﹐只自問心之虛與不虛﹐气之實與不實。如或太虛﹐虛而無著﹐勢必心神飛越﹐遊思雜念因無著落而起矣。抑或踏實﹐實而不空﹐又如肩挑背負﹑手持而足行者﹐終日終夜﹐永無息肩駐足﹐安得不困苦無聊﹑倦怠不堪乎﹖總要知虛也而我無意於虛﹐實也而我若忘其實。如此行持﹐卽孟子云「若禹之行水也﹐行其所無事也。」惟其無心於事﹐自然無事於心﹐則神不勞擾﹐气不累贅﹐打成一片﹐自然神融气暢﹐心曠神怡。如此久行﹐未有不得其旨趣而不能耐坐者。總在諸子心領神會﹐不許一念之非據我靈府﹑亂我心性﹐得矣。諸子近造吾道﹐已得三昧之眞﹐只爲用火采藥多著於實一邊﹐因之不見趣味﹐故坐久而生厭倦。惟其道不合於虛無﹐卽不似我本來物事﹐無怪乎气血不流通﹐坐久而身體俱痛﹐難以終一周也。煉丹之道﹐先要踏踏實實﹐從守中做起﹐然後引得本來色相出來。苟不踏實﹐何以淩空﹖故三丰云「凝神調息於丹田之中。蓋心止於臍下曰凝神﹐息歸於元海曰調息﹐守其淸淨自然曰勿忘﹐順其淸淨自然曰勿助。」如此久久﹐心神暢遂﹐气息悠揚﹐不假一毫人力作爲﹐自然神無生滅﹐息無出入﹐俱是安閒自在﹐斯時也﹐始將不神之神﹑無息之息﹐隨其自運﹐聽其往來﹐一若我與神气融洽爲一﹐又若我與神息兩不相關﹐此當放下又放下﹐而後陽生有象矣。到得陽生﹐我卽收歸鑪內﹐顚倒逆用﹐返還造化﹐以成無上極品金仙。是故用力者﹐槪不是道﹔不用力﹐亦不能自成。須用力於前﹐順行於後﹐所謂「盡人事以聽天命」者﹐是其旨矣。諸子近來工夫﹐當用力處﹐到還知得﹔至於不當用力的﹐一味聽之自然﹐這就大錯﹐知否﹖昨日聞生言神靜气調之會而有心神攪動﹑不肯皈依之狀﹐此非神之動也﹐乃气機未到自然﹐不免在心中衝突。此無他法﹐惟有坐鎭主人﹐一靈獨照﹐管攝他﹐不許他妄走﹐調和他﹐不使他不安﹐久之气一靜﹐神自恬﹐安有心神出入之患哉﹖又言天心爲主﹐元神爲用者何﹖天心卽寂然不動之中而有一个主腦﹐元神卽感而遂通之後並不知所從來。此皆自然而然﹐一靈炯炯﹐萬象咸空﹐𨿽日用百端﹐而天心元神究不因之有加損也。生能識得這个消息﹐始知煉我虛無之陽﹐以爲我成仙證聖之本。噫﹐此个天心元神﹐修行人鮮有能識其眞者。須知無時不在﹐但將萬緣放下﹐而我之主宰自若。卽私欲滿腔之日﹐而我之主宰亦自若﹐不過因物欲而偶蔽耳。在初學之士﹐未得神淸气爽﹐𨿽有天心元神﹐尙未十分透徹。我今示爾。惟於寂然不動中﹐而有一个主宰﹐不令外來之物紛紛攪擾﹐卽煉我之天心也。及至感而遂通﹐亦要有个主宰﹐勿令我之靈陽被物牽引而去﹐卽煉我之元神也。焉有不日積月累﹐而成一極品之神仙哉﹗總之﹐學者下手之初﹐須如血戰一般﹐一棒一條痕﹐一棍一點血﹐用十分气力﹐然後有得。否則﹐因循怠玩﹐一曝十寒﹐未有能成者也。吾師此日所言﹐句句是切近工夫。但要耐煩辛苦﹐自家猛勇精進一番﹐然後澄之又澄﹐靜而又靜﹐不覺恍惚杳冥﹐眞陽發生﹐而人如癡如醉矣。蘊蓄久之﹐自有眞人出現。豈若旁門小術徒固陰精以成幻相之神者哉﹗

三

論陽生不一﹐有外動之陽生﹐前已示過。若內動之陽生﹐還未親切言之。夫內動陽生﹐實由靜定久久自然而生者。有由偶爾入定﹐當下卽生者﹐此神入气中﹐融洽爲一之象也。我於此再爲蘊蓄﹐內中天然神火﹐任其靜而動﹐動而靜﹐盤旋於丹鼎中﹐再用外之符火﹐聽其上下往來﹑行住起止﹐所謂「周旋十二節﹐節盡更須親」是。到得內火一旺﹐外火自回環於一身之中﹐鴻鴻濛濛﹐無有底止﹐此卽气周神外之候。我於斯時﹐惟有坐鎭主人﹐凝定中宮﹐務使內想不出﹐外想不入而已。諸子近時已做到此處﹐吾師看來﹐還未十分如法。當退符時﹐一味無思無慮﹐似乎到佳景﹐不覺又他去焉。蓋因未曾老煉﹐不妨再數周天之息以招回之﹐久之至於化境﹐不須搬運推遷﹐而吾身蓬蓬勃勃﹐上爲薰蒸之气﹐下爲坎水之精﹐周流一身上下﹐往來無有窮期者﹐此息不期調而自調﹐精不期煉而自煉﹐所謂「眞橐籥」﹐又謂「長吹無孔笛﹐時鼓沒弦琴」者是。此非吾獨撰也。呂仙云「溫養兩般﹐內神火而外符火。保全十月﹐去有爲而就無爲」是。此時𨿽云無爲﹐亦要知無爲之中﹐有个眞正主人爲我主宰﹐才不落空。又還要回光返照﹐數息而若無數者﹐方能保固眞陽﹐生長胎嬰。柳眞人云「一息去﹐一息來﹐息息相依莫徘徊。」由此觀之﹐內之神火須當安閒自得﹐調停中立﹐外之符火是爲溫養之火﹐惟加一番謹愼﹐著十分了照﹐聽其息息歸根﹐息息入定﹐化爲自然之神符﹐毫不假一分人力﹐得矣。吾觀諸子﹐上榻之初﹐也知數息招攝此个元气﹐到得返還之後﹐多有遽行下榻﹐所以一下榻﹐身中自然元气又不在了。又有將到佳景﹐還未十分穩當﹐忽然此心煩躁﹐不能久耐﹐所以未下榻時元气已經打散。此中工用﹐須要靜之又靜﹐耐之又耐﹐坐到天花亂墜﹐周身血气自然踴躍﹐我身渾如太虛﹐直若無有身形者然﹐又若此身在气機包裹中﹐如春蠶作繭一般﹐我於此惟有一靈炯炯﹐獨照當中﹐內外渾忘﹐有無不立﹐才是眞詮。諸子積誠已久﹐結念已深﹐吾故將此溫養神火符火一齊傳出。從今日起﹐須於未坐之先一切料理淸楚。卽有忽來之事﹐實屬緊要者﹐不妨下榻相應。如非急務﹐不必通知。無論有效無效﹐務要用一點神光微照﹐爲我主張。行住坐臥﹐皆是如此。視聽言動﹐無不如是。推之事物紛投﹐困苦疊至﹐亦無有不從容中道者。只怕人心不死﹐道心難生﹐又復悠悠忽忽﹐今日如斯﹐明日如斯﹐故終年竟歲而了無進益也。若能遵守吾言﹐未見有不成者。

四

夫玄關一竅﹐正陽生活子時。呂祖云「萬有無一臭﹐地下聽雷聲。」古仙云「忽然夜半一聲雷﹐萬戶千門次第開。」雷乎雷乎﹐神哉神哉﹗從此二說觀之﹐難道玄竅之開﹑眞陽之動﹐色身中豈無眞實憑信﹐而漫以雷聲諭之乎﹖張祖又云「雷聲隱隱震虛空﹐電光灼處尋眞種。」古來仙師个个俱以雷鳴比之者﹐何哉﹖吾今直爲指出﹐卽爾生入定之時﹐忽然神與气交﹐直到眞空地位﹐不覺睡著﹐鼻息齁齁﹐一驚而醒。此卽是天地之根﹐人物之祖。吾身投胎奪舍﹐其來也﹐卽此倏忽杳冥﹑忽焉驚醒之一念也。爾生果於入定時憑空一覺﹐卽是我本來眞面﹐急忙以眞意護持﹐切勿稍縱﹐如人乘千里驥絕塵而奔﹐暫一經眼便認識﹐不可延遲﹐遲則無及矣。故曰「以前不是﹐以後不是。露處只在一息﹐一息之後不復見焉。」爾等務要於靜定時﹐偶有鼻息齁齁﹐急忙起立﹐將此淸空一气收攝將來。如此坐一次﹐必有一次長益。果然不爽其時﹐不差其度﹐不待百日﹐基可得而築矣。此等要訣﹐古人但說玄關﹐未有如吾師實實向人身中指出者。是知丹訣關乎功徳心性﹐不易語也。子貢有云「夫子之言性與天道﹐不可得而聞也。」生等自此以後﹐第一要先將念頭凡息治得死﹐所謂「死得過﹐信才生得起來。」又聞爾生云﹐光明和尙言「要如落气時節去修煉﹐」得矣。此時耳無聞﹐目無見﹐萬緣放下﹐一絲不染﹐從此躍出﹐非大道而何﹖故曰「從無知無覺時﹐尋有知有覺處。」斯言洵不虛矣。苟未能息气死心於平時﹐安得生气大開﹑如此充滿世界乎﹖若夫年老之人卦气已盡﹐精神日枯﹐不從此妙覺修去﹐何以四大牢固﹐能久歲月﹖然但知此竅爲主﹐而不知流行一身﹐進火退符﹐調和一身血气﹐又安得長久不斃耶﹖古故云「老年人气血已枯﹐竹若不敲﹐安能大覺﹖琴若不和﹐安得長神﹖」故解敲竹者﹐卽寂然不動﹐感而遂通。喚龜者﹐卽禮下於人﹐必有所得。至鼓琴一諭﹐以眞陽一到﹐自鼓蕩其陰霾﹐和合其气血也。生等須從此百尺髙竿再進一步﹐道不遠矣。

五

古云「聖人傳火不傳藥﹐傳藥不傳火。」火候之說﹐不過內外呼吸之息盡之。然直指呼吸爲火又不是。呼吸﹐風也﹐火則神也。以風扇火而成藥﹐卽以息運神而成丹。故古云「藥不得火不化﹐火不得風不融。」於此可見火藥矣。又曰「藥卽是火﹐火卽是藥。」蓋火藥之名﹐無有定論。當其神气合一﹐坎離相交﹐而大藥生其間﹐氤氳騰兀﹐謂之爲藥﹐然火卽在藥中也。及乾坤交會﹐龍虎金木混合爲一﹐收斂黃庭﹐無聲無臭﹐但以一點眞意持守﹐是卽以火溫養。故煉時謂之爲火﹐火中自有藥在也。然只是一个動靜而已。動而有形﹐諭之爲藥。靜而無象﹐擬之爲火。此殆無可名而名﹐無可狀而狀者。爾等須知火藥二物﹐是先天一元眞气﹐卽《中庸》云「天命之謂性」是。性在此﹐命亦在此﹐大道亦無不在此。學者須以心心相印﹐庶幾有得焉。吾又言外藥內藥者何﹖必內藥有形﹐外藥可得而采。內藥﹐吾身之元气也。外藥﹐卽太虛中之元气也﹐此殆不增不減﹐隨在自如。但非內照內養有功﹐必不能招回外來之藥。故《大集經》云「佛成正覺於欲色二界天中。」卽是以元神寂照於中下二田﹐內之元陽發耀﹐外之元气自蓬蓬勃勃包裹一身﹐渾不知天地人我。此殆內外合一﹐盜得天地靈陽歸還於我形身之內﹐久之則煉形而化气﹐所謂「神仙無別法﹐只是此气充滿一身內外」焉耳。生等旣知眞藥﹐猶要得眞火以煆煉之﹐「以神馭气气歸神﹐不必他術自長生。」倘於此有離﹐神不守舍﹐卽火藥失其配偶而旋傾。此以元神采元气﹐卽如夫婦子母之不可離﹐離則藥不就﹐丹不成矣。夫元神﹐虛也﹐元气亦虛也﹐以虛合虛﹐卽是以虛合道﹐形神俱妙﹐與道合眞。只怕人心不死﹐道心不生﹐凡息不停﹐胎息不動﹐則不能與天爲一﹐難以采天地之靈气矣。若火候之說﹐更有說焉。火卽神也﹐候卽息也。要以元神運元息﹐卽綿綿不斷﹐固蒂深根者也。要之﹐此个火候必要天然神息﹐如赤子處於母腹﹐隨母呼吸以爲呼吸﹐自家毫無主焉﹐斯火眞藥眞﹐而丹未有不成者也。生等於此思之﹐大道不難求矣。

六

古云「魚躍鳶飛﹐無處不是化境。水流花放﹐隨時都見天機。」人能於自家心上打掃漧漧淨淨﹐一年四季𨿽有風雲晴雨之不同﹐而其中之景況無在而非生機勃勃﹐有何憂樂之可云哉﹖獨惜人不知道美景現前﹐而昧焉不覺﹐只是一腔私欲﹐身家縈懷﹐衣食鉆心﹐無惑乎天人不相應也。諸子當此春日在卽﹐久雨初晴﹐亦有一番新气象否﹖要知此个气象﹐卽是生生不已之機﹐一陽來復之狀。悟此﹐卽知人之陽生活子如是如是﹐不增不減也。但下手之初﹐務要先將雜念雜塵一切掃除﹐庶有混沌之象﹐所謂無爲者是也。忽焉神气相摶﹐所謂「玄關火發﹐杳冥沖醒﹐」卽無爲中生出眞消息來﹐始爲有藥可采。吾見諸子大半上榻時﹐不知入混沌境以求陽气發生﹐所以空采空煉﹐不見長益者﹐此也。故曰「采藥於無﹐恍惚之中﹐陽气生焉」是也。到得陽气初生﹐卽吾身少陽之气﹐當以少陰之火配之。此時采取﹐務須輕輕微微﹐藥方不走﹐知否﹖從此一呼一吸﹐一往一來﹐久久醞釀。此醞釀時﹐卽是混沌時。夫以天下萬物之生﹐非陰以蔭之﹐雨以潤之﹐則不能抽芽綻葉﹐何況丹道﹖故必於一陽之後﹐又配一陰。到得陰蔭旣久﹐自得眞陽直上﹐我因其動而升之凝於泥丸﹐又當混沌一刻﹐使神气交融﹐化爲一點靈液。到得靈液一降﹐歸於中黃正位﹐我於是以自然火溫之養之﹐待气機再動﹐再行法工。諸子工已至此﹐自有眞正神息發見﹐而口鼻之息絕無動機﹐此大藥將生時也。故曰「結丹於無。」杳冥之內﹐靈丹成焉。丹旣成矣﹐養胎於無﹐溫溫液液﹐自然胎嬰長成。若非以元气養元神﹐元神安得充壯﹖旣不充壯﹐凡遇一切憂鬱逆境﹐皆能動之﹐蓋以神不壯而懦弱故也。孟子養浩然之气﹐至大至剛﹐塞乎天地﹐又有何事之可擾哉﹖不然﹐聖人亦猶人耳﹐何以遇患難不堪之境﹐以及遺大投艱﹐無不處之泰然﹑無入不得﹖夫豈有異於人耶﹖只是將元气化成元神﹐當此之時﹐气卽神﹐神卽气﹐混合無分﹐所以能如此也。所患學人有求速之心﹐反加躁暴之气﹐又患陽旣生矣﹐不知是淸淸淨淨一个物事﹐反生一心﹐加一意﹐因之夾雜後天﹐卽使送歸鼎鑪﹐封固溫養﹐亦不成胎。古人謂「藥老不成丹」﹐卽夾後天陰識故也﹔「藥嫩無可取」﹐卽是陽气未見兀兀騰騰氤氤氳氳之象﹐急以意采之。如是行火﹐反耗散元靈不少。學者須於此審愼行持﹐庶不爲無益之勞焉。

七

天地間景物宜人之處﹐其實不在景物﹐在人心之得與不得耳。故同一美景﹐君子見之以爲樂﹐小人見之以爲憂。蓋以君子之心虛而靈﹐無時不與天地合撰﹐是以相觀而益得。小人之心私而暗﹐無時不與造化相違﹐是以對境而生悲。總在人心之自取耳﹗爾等學道有日﹐亦能隨時隨地而有自得之樂否也﹖果能於晴雨晦明皆無所礙﹐卽可以處富貴貧賤患難之境而無入不得焉。此𨿽小小事端﹐然卽小可以觀大。生等第一要先有本領﹐然後不爲世路崎嶇所困。古聖人所以囚羑里而作《周易》﹐厄陳蔡而操弦歌﹐卽是胸懷浩蕩﹐在己先有樂地﹐是以無在不樂其所樂也。爾等於此界地﹐切勿謂聖人可能而我不能也。某生行工多年﹐气機𨿽然條暢﹐而不見築固基址者﹐只因下手之初未見本來眞面﹐是以妄采妄煉﹐夾有渣滓在內﹐故不能直上菩提﹐大開福果也。吾念汝平素好道心誠﹐今與汝抉之。否則﹐爾年邁矣﹐兼又錯走路頭﹐欲其返本還原﹐歸根復命﹐難矣。大凡打坐﹐必先將萬緣放下﹐一絲不掛﹐卽是此身亦置之於無何有之鄕﹐我亦不覺其有象。如此一念操持﹐卽一念歸眞﹐到得渾渾淪淪﹑無人無我﹑何地何天之候﹐卽性也。性卽仁也。我若有覺﹐卽是眞正見性也。由此眞性發爲元神﹐卽眞心也。明心見性﹐有何難哉﹗蓋煉而曰丹﹐丹卽先天元性﹐然必以眞意爲之主宰﹐而後才爲我有。夫曰眞意﹐卽眞心也。有此眞性﹐方爲有本﹔得此眞心﹐方爲有用。否皆盲修瞎煉﹐後來有成﹐亦不足爲仙人重也。到得見性之後﹐一靈炯炯﹐萬象咸空﹐於是以吾身蓬蓬勃勃氤氤氳氳先天至精元气運行於一身內外﹐上下往來﹐卽是以元神煉大藥也。如此采取﹐如此烹煉﹐方不是後天神气﹐亦不至枉勞心力。大約眞性一見﹐眞气一動﹐認眞修煉﹐不過一年半載之久﹐丹基可固﹐成一長生不老之人仙。總要下手之初認眞性命二字﹐何爲仙﹐何爲凡﹐庶幾采取先天﹐烹煉一過﹐自成一先天大道。若雜用後天﹐猶種良苗而和亂艸﹐烏有好結果哉﹗𨿽然﹐性之爲物﹐如此易見﹐何以成道之人如此其少哉﹖亦以見性在一時﹐而煉性則在終身。惟能以先天元性爲本﹐時刻操持﹐自然日積月累﹐而有緝熙光明之候。如初時見性﹐不過混沌中一覺﹐不能八面玲瓏。必養之久久﹐吾身元气與太虛元气無間﹐方有此境。又曰「人身渾與天地一气﹐除卻有我之私﹐皆是天也。」天豈遠乎哉﹗欲到此地位﹐須心空無物﹐性空似水﹐至於忘物忘人忘我﹐才有此太和一气。學者欲與太虛同體﹐必使內想不出﹐外想不入﹐卽出入息一齊化爲光明﹐渾覺自家只有一點靈光而已。所謂「元始現一寶珠於空中﹐」又謂「一顆明珠永不離﹐」又謂「煉成一粒牟尼寶珠﹐」其諭名不一﹐而要不過一靈顯象﹐常應常靜已耳。苟非采得先天一點水中之金起來﹐將神火慢慢煆煉﹐逼之上升下降﹐收回五明宮內﹐烏能結成如此之寶珠哉﹖此卽見性見到極處也﹐先天元性亦將成法身之時也。吾師今日所云﹐實實指出元性本末始終形象。生等由此了悟﹐不拘於吾師之言﹐亦不離吾師之訓﹐各人在身心上認取出來﹐方爲眞得。

八

人生在世﹐有許多歲月﹐若不急早修煉﹐返還固有之天﹐一入冥途﹐又不知落於何道﹖爲鬼爲蜮爲禽爲獸﹐這就可悲。仔細思量﹐何如修徳明道之爲愈也。𨿽然﹐修煉固人生美事﹐獨柰紅塵滚滚﹐迷失本來性天﹐不得眞師指示﹐又安能知道行道而不失其正也哉﹖故世有多年學道﹐到頭了無一得者。又有終身勤苦﹐到後竟入旁門者。更有自修自證﹐不假師傳﹐盲修瞎煉﹐反有傷於性命者。甚有親師訪友﹐不惜財力﹐自喜自得﹐終久受人欺誑者。玆幸諸子一入門時卽不落於異端邪教﹐亦是莫大宏福。遇而不煉﹐煉而不勤﹐就辜負夙世良緣﹐以後恐難再遇也。某生行工多年﹐河車運轉已非朝夕﹐何以不見基成者﹖良由下手之初不得眞淸藥物﹐是以夾雜欲妄﹐一任日積月累﹐不啻窯頭之瓦﹐夾有渣滓在內﹐終勞而無成也。今爲生示﹐日夜行工﹐須要先定一時﹐滅卻知識之神﹐泯乎思慮之念﹐身坐如山﹐心靜於水。如此澄淨一番﹐果然身心安泰﹐气息和平﹐於是將雙目微閉﹐凝其心神﹐調其气息﹐任其自自然然﹐一往一來﹐一開一闔﹐呼而出﹐不令之粗﹐吸而入﹐不使之躁﹐久久自無出無入﹐安然自在﹐住於中宮﹐此卽凡息停也。凡息一停﹐胎息自見。如此慢慢涵養﹐自然眞气衝衝﹐上達心府﹐此展竅也。蓋以眞气有力﹐直上衝乎絳宮﹐庶幾一身毛竅亦有自開之時。所謂「一竅相通﹐竅竅光明」是﹐又謂「一根旣返本﹐六根成解脫」是。學者行工到此﹐始可自虛危穴起﹐往後而達尾閭﹐直上泥丸之宮。若但气機微動﹐或僅衝心府﹐不見七竅大開﹐又不見一身毛眼皆開﹐此非眞展竅時﹐切不可驟運河車。況無水行火﹐必燒灼一身。務要有此景況﹐方得內眞外應﹐外感內靈﹐吾身之气與太虛元气合爲一體﹐所謂眞藥者﹐此也﹐又謂人盜天地之气以成丹者﹐此也。諸子果有眞藥發生﹐流通一身內外﹐則多年凝滯陰气自化爲汗﹐從毛眼而出﹐一切濁垢之污銷融淨盡﹐吾身气質變化﹐自漸近聖賢矣。吾再示生。前工行久﹐前路已熟﹐一時不能丟脫﹐不妨將我元神收羅於玄玄一竅之中﹐宛然無知無覺﹐似一个愚癡人一般﹐其實心死而神不死也。此卽古人築基已成﹐只因和沙拌土﹐起手夾有渣滓﹐到後還玉液丹﹐不能堅固耐久﹐所以又將從前工夫一槪拋卻﹐獨歸渾穆之天﹐以淘汰乎滓質之私。此亦一法﹐爾生請自裁之。吾觀斯世學人﹐有但知煉精者﹐有徒然伏气者﹐亦有徒事煉神者。一節之修﹐不無可取﹐而要其保血肉之身﹑出陰識之神﹐總非大道也。更有口言虛無大道﹐萬緣放下﹐一塵不染﹐殊不知放下仍然提起﹐不染依然大染。不但無爲等教多有如此﹐卽從事吾門弟子亦坐此獘。惟爾等有見於此﹐故吾師喜與生訣。大凡修道﹐必以虛靈之元神養虛無之元气。此个元气﹐非精非气非神﹐然亦卽精卽气卽神﹐是合精气神而爲一者也。夫人要修大道﹑成金身﹐非得此眞虛元气不能也。然知之猶難﹐何況把持乎﹖總之﹐修煉大丹﹐非偶然事﹐不是歷有根器﹐萬不能遇。如今切勿自足﹐還要多積陰功。陰功豈在外哉﹖只將吾大道﹐遇有緣有徳之人﹐廣爲開化﹐大功卽在此矣。

九

今觀諸子靜養﹐多有天心來復﹐然不見成功者﹐何也﹖夫以本原𨿽徹﹐而溫養未久﹐以故理欲疊乘﹐不能到淸淨自如之境也。今爲生告﹐務要於洞見本原後﹐常常提撕喚醒﹐如瑞巖和尙常自呼曰「主人翁惺惺否﹖」又自答曰「惺惺。」似此整頓精力﹐竭蹶從事﹐夫焉有不終身如一日者哉﹖近時吾不責面壁溫養煉去睡魔之苦工﹐然饑時食飯﹐困時打眠﹐亦要常常提撕﹐一昏卽睡﹐一醒卽持﹐不可令其熟睡﹐長眠不醒。似此一舉一動﹐念玆不忘﹐一靜一默﹐持之不失﹐卽道果有成熟期矣。吾曾云「顏子得一善﹐則拳拳服膺﹐又是何等精神﹖」得一善者﹐卽洞徹本來人也。拳拳服鷹者﹐卽於洞見本原後﹐時時提撕喚醒﹐不許稍有昏沈﹐而令本來人爲其所迷也。諸子於此有會心﹐時時無間﹐刻刻不違﹐自然心與理融﹐理與心洽﹐猶子母之依依而不忍離也。《書》所謂「念玆在玆﹐釋玆在玆﹐」卽是藥熟丹成之候﹐始有此光景也。周公坐以待旦﹐夜以繼日﹐其卽此意也歟﹖然下手之初﹐尢要認定淸眞藥物。精非交感之精﹐乃是華池中一團神水。《大洞經》云「華池神水融﹐湧泉灌而潤﹐周流無有窮。」是到底生於何所﹖動於何時﹖此非漫然從事也。學人打坐之初﹐屏除幻妄﹐收拾精神﹐輕輕微微坐一晌﹐忽焉神入杳冥之地﹐猛然一覺而醒﹐此時我卽觀陰蹺一脈動否﹖如其有動﹐我當收回空中﹐卽無有動﹐亦當收回空中﹐卽精生時也。吾觀諸子气機不同﹐姿稟各異﹐有動者﹐亦有不動者﹐要皆始念淸明﹐玄關火發﹐杳冥沖醒﹐卽無動亦精生也。精生卽陽生﹐此爲眞實把據。气非呼吸之气﹐乃凡息停﹐眞息動﹐充周一身內外﹐有剛健中正純粹以精之狀﹐主宰乎先後天之呼吸﹐周流乎身內外之陰陽﹐殆可知而不可象者也。然究竟動於何時﹖運於何地﹖坎離一交﹐凡息一停﹐此气卽與天地相通﹐此卽气生之候﹐由湧泉而上﹐自十指而起﹐漸漸周流一身﹐一如天地气機運行不息。苟有一處暫停﹐卽爲死物﹐爲病機﹐非活活潑潑圓通不滯者也。神非思慮之神﹐乃由混沌後無知無覺時﹐忽焉而有知覺﹐卽眞神也。我於是主之﹐不令遊思妄想參雜其中﹐只一心無兩心﹐只一念無兩念﹐卽元神用事﹐識神退聽也。要之﹐神也气也﹐皆乾坤陰陽之所與我者也。乾﹐陽也﹐陽賦吾性﹐性寄於心﹐而發爲神﹐神則無所不照而無物不知者也。坤﹐陰也﹐陰畀吾命﹐命畀於身﹐而發爲气﹐气則無時不運而無地不充者也。此性命之原﹐卽亦神气之所由立也。然猶非吾人煉丹之本領﹐修道之眞宰也。夫以此个性命神气﹐猶是玄關一動﹐太極開基﹐判而爲陰陽﹐寄之人身則爲性命﹑爲神气﹐猶是一而二者也。若要眞正丹本﹐必於太極未動之前﹐鴻鴻濛濛一段太和之气﹐非性亦非命﹐卽性亦卽命﹐有非言思擬議所能窮者。爾生今已洞徹源頭﹐吾不再勞唇舌。

十

吾師丹還金液﹐脫卻輪回之苦﹐爾等還在半途﹐趕緊修煉﹐直證無上菩提﹐庶幾法象常在﹐永不爲鬼神驅遣﹐墮入三途六道。不然﹐難矣。莫說爾等後學未至大還﹐卽如唐宋以來諸仙﹐多有僅還玉液﹐未了金丹﹐到得福緣一盡﹐業果卽臨。看來人不證金仙﹐猶是凡人一般﹐不過惡業少﹐不入牛腸馬腹而受諸苦中之苦耳。諸子趁玆法會宏開﹐教筵大展﹐天上髙眞不以小過相繩﹐亦不以資格相拘﹐只要有志入道﹐無不遂其願望之心。獨惜遇而不煉﹐卽不免苦惱之場矣。生等正好一力承道﹐不作古今第二人想﹐立如此大志﹐卽仙眞亦喜助而不厭焉。想法會未開之年﹐求道之士欲得眞師傳授﹐非由千里萬里之遙﹑勞心勞力之苦﹐萬不能感格上眞下而拔度。生等如今不出門庭﹐不勞心力﹐卽得吾師傳玄﹐何便如之﹐何樂如之﹗較吾當初得師授訣十分便易﹐如此而不修﹐吾恐仙緣一散﹐難再遇矣﹐諸子勉之。今日再抉修煉之要。夫道﹐卽太極也。心﹐猶陰陽也。精神魂魄意﹐猶五行也。此道懸於太空﹐未落人身﹐無極太極之理﹐陰陽五行之精﹐渾渾淪淪﹐浩浩蕩蕩﹐團聚一區﹐有何五行﹐有何陰陽﹐究有何太極哉﹖總之一空而已﹐一眞空而已。當一感而動﹐一觸而起﹐又至奇至妙至靈至神﹐而化生萬物於不盡﹐極奇盡變以無窮也。迨至落於人身﹐已成血肉之軀﹐气質之變﹐物欲之染﹐五行非其眞﹐二气非其故﹐卽太極亦錮蔽而不見矣。修道豈有他哉﹖不過教人去其本無之污﹐以還固有之良已耳。初下手時﹐先要認眞自家太極﹐太極﹐卽本來人也。認定此物﹐以我一點智慧燭之﹐卽達摩所謂「淨知妙圓﹐體自空寂」是。是於無知無覺時﹐忽焉有知覺﹐卽淨知也﹐妙圓也﹐卽本來人也。故曰「此一覺也﹐亦無他物﹐以虛覺虛而已。」吾人於混沌時﹐有此一覺﹐急忙攝提眞念﹐用吾眞意。此意𨿽主發作﹐然只一心無二﹐猶是本來之意﹐去道不遠。以此交媾水火﹐會合金木﹐久久烹養﹐後天心肝脾肺腎所藏之精神魂魄意打並一團﹐渾是先天眞陰眞陽﹐所謂返於太璞﹐還於太初﹐仍是當初未生時渾然一團元气是也。如此則近道矣。人身還有緊要之處﹐如山根玄膺二竅﹐皆是通精气往來要道。人能存想山根﹐則眞气自然上下﹐復歸黃庭舊處。人能觀照玄膺﹐則眞津自然攝提而上。爾等每行一次﹐此二穴不可忽也。古云「玄膺气管受精符」﹐又曰「玄膺一竅生死岸」﹐又古云「山根是人初生命蒂。」吾人開督閉任﹐通气往來﹐卽是此竅﹔苟能存神於玆﹐自可長生不老﹐卻病延年。

十一

吾見生等河車之路已通﹐此時不用河車流通一身﹐灌漑丹田﹐勢必精盈气滿﹐有傾倒之患。故《易》曰「日中則昃﹐月盈則食。」天地尙且如斯﹐而況於人乎﹗古人傳周天工法﹐莫如丹經所云「問吾子在何時﹖不過藥生時節。」此藥之生﹐杳無气息可尋﹐忽焉坎離一交﹐「偃月鑪中玉蕊生」之候也。此爲眞藥發生﹐我於此尋得太初元始之气爲首﹐以元年元月元日元時發大行工﹐方是天開黃道大吉良辰。如此之藥﹐方不夾後天滓質。生於此審愼其機﹐不過老﹐不過嫩﹐方不爲藥生而不采﹐仍化爲後天有形之物也。至云午退陰符﹐又是何狀﹖古云「問吾午在何時﹖不過藥朝金闕。」顧何以知其朝金闕上泥丸哉﹖其必於進火之時﹐輕輕微微用起後天呼吸﹐將元气催促上於昆侖頂上。此時𨿽不見銀浪滔天﹑金晶灌頂﹑百脈悚然﹑九宮透徹之大效﹐然而藥气上引﹐周身踴躍﹐气機運轉回旋﹐無有一毛一竅之不到者﹐恍覺身如壁立﹑意若澄淵。此眞陽盛之時﹐正陰符起手之時﹐所謂陽極生陰﹐斯其旨矣。生等行工至此﹐須退而向下﹐不可仍用催迫之力。若再行火﹐勢必將元气逐散於外﹐而不能收回五明宮中以爲丹本﹐是空運也﹐有何益哉﹖又云「問吾卯在何時﹐紅孩火雲洞列。若無救苦觀音﹐大藥必然迸裂。」所以卯門宜沐浴也。夫以气機之運﹐充周一身﹐要非先天眞火﹐都是後天相火爲之。若意思太重﹐气息太緊﹐猶如夏日秋陽﹐人不能耐﹐所以有紅孩相火之諭也。斯時卽當退火停符﹐一心了照﹐不東思西想足矣。故曰「若無救苦觀音﹐大藥必然迸裂。」夫以觀音諭者﹐以大士大慈大悲﹐一片仁慈和藹﹐常以楊枝徧灑淨瓶甘露﹐以救人間煩惱。此時亦當以仁慈和藹之心出之﹐了無煩熱爲患矣。又云「問吾酉在何時﹐卽是任同督合。斯時若沒黃裳﹐藥物如何元吉﹖」酉沐浴者﹐卽以气息退於絳宮。此時後之督脈與前之任脈兩相會合﹐聚於一區。何以知其絳宮﹖絳宮之地﹐神气凝聚﹐勢欲充滿﹐甘津滴滴﹐一路有聲。此時三寶會於絳宮﹐而炎炎火勢又似如焚﹐我惟以沖和之意保之守之﹐而气息之上下亦聽其自然﹐卽退陽火停陰符也。停之片刻﹐然後收回斗府﹐溫之養之﹐太和元气在是矣。學人行工至此﹐將藥气收歸鑪中﹐覺照不息﹐久之靈光晃發﹐照於滄溟北海中央戊己之界﹐如日月之長懸﹐此我之元神化爲玄珠者也﹐故曰「水底玄珠﹐」又曰「土內黃芽。」要皆自家本來元神化爲眞意﹐到此收斂時﹐眞意仍化爲元神﹐以返還於先天一元之理气﹐渾然無疵﹐粹然至善也。生等每坐一次﹐亦覺有此元神也﹐閒閒雅雅﹐气機動而他不動﹐气機靜而他無靜﹐此正本來人現象也。見此卽爲見性﹐知此卽爲明心。且有此一覺之悟﹐卽大覺金仙之基在乎此矣。生等已了徹此物﹐實有此物﹐愼之愼之﹐毋自負焉。

十二

人生斯世﹐除卻修道而外﹐一任享不盡榮華顯耀﹐皆是虛假文章﹐空頭事業。惟有修成大覺﹐可以快樂千萬年﹐比人間之聲勢﹐爲大爲小﹐孰得孰失﹐不啻天淵之判也。然亦千年而一遇者也。諸子幸逢良會﹐趕緊修成﹐豈不勝人世富貴萬萬倍哉﹗而或者難之﹐以爲此个事業﹐𨿽遇良緣﹐幸有前根﹐要非三五年可得﹐世有修之終身而毫無所得者﹐更有造之夙劫而未能有成者﹐夫豈似人世富貴可旋操而旋得耶﹖詎知有志者事竟成﹐苦心人天不負﹐只怕人無志耳﹑不盡心竭力耳﹐焉有修道而道不爲我得哉﹖其不能遽得者﹐良由見之而不行﹐行之而不力﹐因循怠玩﹐甘自暴棄焉耳。苟能一力前修﹐如饑者之欲食﹐渴者之求飲﹐專心致志﹐壹气凝神﹐夫焉有不成哉﹖古云「辛苦兩三載﹐快樂幾千年。」昔賢之言如此其便﹐夫豈誑語以欺人耶﹖又孔子曰「我欲仁﹐斯仁至矣。」以我自有之而自修之﹐不似權勢功名操之在天﹐而我不能爲之主持。斯言誠道盡學人之本始﹐可不勉乎﹖玆見諸子身心有得﹐趁此嘗其滋味﹐再加猛烹急煉之工﹐而出以淡泊和平之意﹐不待三年五載﹐卽此一年之中﹐自有大效昭然。𨿽前世今生無冤怨﹐然總在多積陰功﹐以消孽債﹐庶一舉而成﹐不受魔纏禍侵矣。且於此工夫有進﹐尢宜禮斗禳星﹐請諸仙眾聖同作證盟﹐代爲消魔斷障﹐庶幾一直造成。此自古修眞人第一要務。諸子勿求速效。須知急成者非大器﹐躁進者無大功。不如養神養气﹐極其剛健中正﹐純粹以精﹐然後行返還七日天機﹐不患其不成也。且神之養極其純﹐气之養極其粹﹐於此不還玉液之丹似乎無用﹐要知此時養得十分純粹以後﹐還金液之丹更爲便易﹐不需九載十年之苦﹐便可飛升大羅。生等思之﹐然歟否耶﹖無柰而今學人只道守中一則是歷代聖人心法﹐始而守有形之中﹐繼也守無形之中﹐卽可成仙作聖。豈知守中得藥只算半邊學問﹐縱云陽生﹐只算孤陽﹐而無陰汞以配之﹐猶不能結仙胎﹐夫以其有男而無女﹐無由交合以生仙也。尢要明采取之法﹐藥微不升﹐藥老气散﹐此中須得一苗新藥之生﹐采之取之﹐以之運行河車不難矣。此無他法﹐但觀自三十至初一初二﹐皆是晦暗之候﹐毫無光華﹐此卽無藥藥微之象也。迨至初三﹐月出庚方﹐一彎新月現於天表﹐僅有一綫之明﹐藥之新嫩亦是如此。故曰「有人問我修玄事﹐遙指天邊月一痕。」是可見一陽之動﹐其勢𨿽微﹐其幾大有可觀﹐須仔細探討可也。總之﹐藥生不難﹐必要元神駕馭其間﹐諸子須知眞神發爲眞意以爲主持﹐自可由微而之著﹐不至爲後天知識之神打攪而散矣。此爲要訣。何也﹖神淸則气淸﹐神濁則气濁﹐一定理耳。至於抽添之法﹐卽抽坎中之陽﹐添離中之陰。陽卽鉛﹐鉛卽气也。陰卽汞﹐汞卽液也。𨿽气上爲云﹐云下爲雨﹐雨化爲气而成云上升﹐云化爲雨而下降﹐卽气生液﹐液生气﹐液气相生﹐凝聚一堂﹐以神火煆煉﹐卽成刀圭妙藥。但行工之始﹐一陽初動﹐昔人比「地雷振動山頭雨﹐」卽教人如雷之忽響﹐突然而覺﹐卽玄關竅開時也。故曰「靜中陽動金離礦﹐地下雷鳴火逼金」是﹐是卽天人合發。何謂天人合發﹖從無知無覺時﹐是純乎天不雜以人﹔忽焉有知有覺處﹐是純乎人亦不離乎天﹐故曰天人合發。如此天人合一﹐始是眞陽﹐可以爲丹母者。諸子亦曾探得否耶﹖

十三

生等行工已久﹐損幾多煩惱憂慮疾痛屙癢。卽此些些小報﹐思之亦是人間上品仙也。何況由此而修﹐更有上無以上﹐玄之又玄﹐爲萬古之仙﹐享淸閒之福也哉﹖生等思之﹐孰大孰小﹖自當從其大者而爲大人﹐不墮於小人之羣可矣。第此事關乎天命﹐非無緣無徳無福無根之人可以消受得。以故丹道不輕傳﹐惟結得有仙緣﹐種得有道根者﹐方能遇而能知﹐知而能行也。否則﹐卽幸逢法會﹐得聞正宗﹐其中魔纏禍侵﹐斷乎不免。就是有徳有根之土﹐上天亦必多方省試﹐以觀其心性堅貞否。至外侮之來﹐都是我前生今世所造﹐應償者償之而已﹐毫無怨天尢人之意。若某生家人不受調度﹐亦爾孽緣夙締﹐莫非命也。「順受其正」﹐孟子之言可玩矣。他如修煉還要無磨自勵﹐越磨越堅﹐縱有不測之事來前﹐順而受之﹐自然無事。

十四

吾示河車一法﹐其中還有未仔細處。夫天人冥合﹐一陽初動﹐藥之初生﹐有如此狀﹔身心恬靜﹐專气致柔﹐丹之初凝﹐亦爲此狀﹐俱離不得以柔以和以默以靜。何也﹖陽須陰配﹐若是用剛用動﹐是男配男也﹐焉有變化﹖且心神不歸渾璞﹐一於淸淸朗朗光明洞達﹐神卽散遊於外﹐不與气交﹐此所以心用柔也。太上云「挫銳解紛﹐和光同塵」﹐可默會矣。𨿽然﹐眞陽始生之初﹐只宜輕輕微微采取提升﹐古云「二分新嫩之水﹐以二分火配之。」到得升而至於腰脊﹐斯時气機蓬勃﹐略有衝突之狀﹐又不妨意思著緊。總之﹐河車一路象天地一年造化。從冬至羣陰凝閉﹐一陽初動起火﹐試思此時之陽爲何如哉﹖到得三陽開泰﹐又是何狀﹖至於六陽已到﹐天气大暑﹐又是如何﹖從此陽盛之時﹐忽生一陰﹐漸漸秋涼﹐至於隆冬嚴寒﹐進退歸鑪﹐俱要觀天道以執天行﹐庶合法度。否則﹐河車一法﹐丹經俱言大有危險﹐不順天道行工﹐勢必多凶少吉。生等於此思之﹐河車無難事矣。至若眞陽不見大動﹐不妨久久靜養﹐十二時中無有間斷﹐自然气滿藥生﹐不須三兩月爲也。要之﹐道一而已﹐一卽虛而已﹐《淸淨經》云「內觀其心﹐心無其心﹐外觀其身﹐身無其身。」學人打坐守中﹐總要將我血肉之身心看得空空洞洞﹐惟有凝神於虛﹐合气於漠已耳。夫虛也漠也﹐卽神气混而爲一﹐返還於先天渾淪一气時也﹐卽此是眞藥﹐卽此是靈丹﹐別無他物以爲藥爲丹也。故曰「人必外其身而身存﹐虛其心而心在。」學人只要心無染著﹐混混沌沌﹐自然與道合眞。此卽采取也﹐亦卽烹煉也。所謂「不采之采勝於采﹐不煉之煉勝於煉」者﹐此也。果能如此一空﹐萬緣自放﹐全體自存﹐此身自淨﹐此心自靈。夫以其虛而無物﹐卽天地萬物無不在我運量之中。天人合一之道﹐惟此一虛。生等未行河車﹐不妨出之以虛﹐不著色﹐不著空﹐得矣。

十五

吾師屢言生身受气之初﹐諸子還未了悟﹐吾今再詳言之。人未生以前﹐此气渾於於穆﹐同夫太虛﹐一自念頭起處﹐不知不覺﹐此气卽落於父精母血之間。然而此時只有精血一團﹐無有形骸肢體﹐我又在何處哉﹖此時一點元陽眞气充滿於精血之中﹐由是日培月養﹐漸充漸長﹐遂如雞卵之形﹐於是有个腔子﹐我之元气卽附於腔子之內﹐由是下生兩腎﹐上生一心﹐心腎相去八寸四分許﹐而元气滚滚漉漉處於其中。又久之生督脈於後﹑任脈於前﹐而五官百節始漸次而成矣。要皆元气伏於腔子裏﹐而後才成一身之形﹐內有知覺之靈﹑神明之變也。後之人欲修金丹以成金仙﹐又豈可離此腔子而外有所圖哉﹖故曰「心要在腔子裏﹐念不出總持門」是。吾道教人﹐必以心光目光了照丹田﹐是千眞萬聖返本還原﹑復命歸根﹑滴滴歸原之正宗也。諸子已知道本來人﹐我今特示本來人所居之地。調養久久﹐丹田中覺有一團氤氳沖和活潑之機在內﹐卽本來人現形也。太上曰「恍恍惚惚﹐其中有物。」物卽气﹐气卽陽也。「杳杳冥冥﹐其中有精﹐」精卽精明不昧﹐惺惺不亂也。不是凡精﹐不是淸精﹐殆所謂「心精獨運」者是。「其精甚眞﹐其中有信﹐」信非旁門云陽生活子與外腎舉動之時有个信音至﹐蓋謂此精是純粹以精之精﹐我心必有一段至誠無妄之心﹐確信得生死事小﹐性命事大﹐任他萬事紛來﹐我皆有个安厝﹐而本來人毫不爲之動色﹐此卽返還無極之眞也。諸子從今以後﹐務要於一念之萌﹐果是天良發現﹐自有一番眞趣﹐我必收養於中﹐藏之深深﹐卽《易》云「洗心退藏於密」是。若瞥地回光﹐忽覺丹田中上下往來﹐周流不息﹐有活潑不滯﹑流行自爲之機﹐我亦保之養之﹐務令此气日充月盛。故曰「仙人道士非有神﹐積精累气以成眞。」此卽積精累气之細密工也。至於保身體﹑養心性﹐要不過由此而致之。生恐事物之累有礙修持﹐要知今生事物皆是前生孽緣﹐不必掛心﹐聽之自然可也。生只管行工爲常﹐時以精气流行爲主﹐虛無不著爲用﹐則在在處處都是我本來人現象矣。生亦知之乎﹖尙其爭著祖鞭焉可。

十六

古云「虛之極﹐無之極﹐忽然洞見本原﹐而仍以虛無養之」﹐不起一念﹐不參一見﹐渾若無知愚人﹐打不知痛﹐罵不知恨﹐才算有道髙人﹐所以古云「學到爲愚才是賢。」但非若世之愚人﹐靈機滯塞﹐全無活潑圓通气象。吾之所謂愚者﹐只是一个空洞了靈﹐一任本來性天﹐非似凡夫左思右想﹐朝營暮求﹐事事都在身家上打算。不知維天有命﹐毫不能主﹐到頭來枉費精神﹐空勞心力。與其後悔﹐不如急早行仁。𨿽然﹐仁又何以行﹖孔子曰「我欲仁﹐斯仁至矣。」何便如之﹗而要其下手時﹐尢必於平日認得本來人淸楚﹐養得本來人浩大﹐方爲得力。𨿽動靜有二﹐而其渾灝流轉﹐天理流行﹐卻未嘗有或異﹐所以素位而行﹐無入不得也。諸子果能隨時了照﹐收拾神光﹐一歸混沌之天﹐全空人我之見﹐才算無極之體。及其一感而動﹐無物不了了目前﹐盡在我包涵之內﹐才見無極而太極之用。𨿽然﹐全體大用諸子未必卽能﹐但當於天理來復時瞥見空洞了靈﹐切不可以爲樂。蓋樂屬陽﹐憂屬陰﹐陰陽對待﹐疊運循環。行工到此﹐須一切放下﹐八識渾忘﹐才完得一个太極之理。運至於鼎﹐結之爲丹﹐才是神仙眞本領。苟於此有分別心﹐愛憎相﹐不惟於道添一魔障﹐且卽僥幸煉成﹐亦要另起鑪竈﹐做還虛一著工法。若能如吾所教﹐一得之時毫不動念﹐天然自然﹐與太虛同體﹐不須他日打坐﹐又費許多精力也。知否﹖又人於靜時則歡喜﹐鬧時則煩惱。豈知當鬧之際﹐人聲沸騰﹐事物縈擾﹐此气已爲之動。與其以此猛力去惡鬧﹐不如以此大力去習定。古云「人遇鬧時﹐正好著力回頭。」當前了照﹐驀然一覺﹐撞開个中消息﹐勝於竹椅蒲團上打坐百千萬億次。生能確見確信否﹖試從今夜始﹐凡遇他人喧嚷﹐關我不關我之事﹐我總總益磨益堅﹐如金鋼百煉不爲之稍變其色。此中得力﹐較靜處綿綿延延爲多也。吾再示諸子﹐修煉至此﹐不似當日身心毫無把柄者。大凡行動應酬﹐常常用一覺心﹐覺得我自有千萬年不壞之身﹐以外一切事物皆是幻具﹐何足爲我重輕﹖不但外物﹐卽此身亦是傀儡場中木具﹐我在則能言能行﹐我去則頹然靡矣﹐又何足爲我恃耶﹖惟有本來元气﹐生死與俱﹐動靜不離﹐極之造次顚沛亦無絲毫增減﹐我惟常常持守﹐拳拳服膺﹐一空塵垢﹐自能灑然融然﹐脫殼而去﹐做一个逍遙大丈夫。此不過數年之工﹐其成也﹐亙古今而不變﹐超天地以獨存。較之百年光景﹐數載榮華﹐孰大孰小﹐諸子自能辧之。嗚呼﹗法會不常﹐道筵難再﹐吾振鐸此山已經十餘年﹐幸諸子已得个中三昧﹐諒再教一年﹐大有可觀。萬勿辜負韶光可也。

十七

修養之道﹐不外一陽。而陽之始生﹐生乎陰之已極﹐猶今日陰霾四塞﹐不見化日光天﹐必須慢慢吹噓﹐久久薰陶﹐忽然凡陰不勝眞陽﹐恍爲夜半子初﹐海中雲霧漫漫﹐一如旭日曈曈﹐照破層陰﹐現出眞陽面目﹐不覺有色有聲﹐爲荼爲火﹐大現光華矣。然此个眞陽大現﹐非今日之一靜卽可得此奇觀﹐必於日久之際﹐幾經培養﹐幾經掩閉﹐韜光晦迹﹐藏蓄久久﹐然後漸而積之﹐乃有此光輝發越之狀。夫至陽赫赫在乎至陰肅肅﹐生機在息機之中﹐生气在息气之內﹐此天地人物不易之道也。切勿於靜裏修持不見乾元面目﹐遽爾下榻。須知天地之道﹐萬物之情﹐不養則不胎﹐不積則不成。日夜息气養神﹐𨿽無一點動機﹑一團生气﹐然而其機則自此而萌﹐其端則自此而肇。靜養之時﹐卽是陽生之時﹐不過始初修煉﹐不大現相耳。生等邇時气機有動有不動兩般﹐須知動者固不可自畫﹐不動者亦不可自棄。蓋道之爲物﹐失之在終身﹐而求之期一旦﹐其可得乎﹖卽云有動﹐此猶初基﹐不可以爲神妙之極。抑知道無底蘊﹐進一境更有一境以相招。果能工無止境﹐學不中弛﹐久之而精者出矣﹐又久之而神妙生焉。所謂「彌久彌芳」者﹐此也。大凡行工到無味之時﹐而滋味必從此出。蓋天之爲天﹐非陰極則陽不生。夫以物窮則反﹐道窮則變﹐天地之理﹐不窮則不變﹐不久則不化也。詩曰「山窮水盡疑無路﹐柳暗花明又一村」﹐又曰「人做工夫﹐做到四方皆黑﹑無路可入處﹐方有入。」總之﹐大疑則大悟﹐小疑則小悟﹐無疑亦無悟也。吾師環顧及門行工已久﹐才當陰極生陽之初層﹐陰爲眞陽激動﹐忽然陰陽交爭﹐兩不相下﹐此中大有不暢﹐遂謂我無根器﹐不能入道﹐一旦而思退者有之。更有一下手卽尋效驗﹐因之而遇魔簸弄者有之。要皆願力不大﹐修持不堅﹐見道不明﹐信道不篤之過耳。生等耐得辛苦﹐所以有此奇觀也。至於神气有一分交合﹐自有一分混沌﹐有十分交合﹐自有十分混沌。此殆息凡气﹑生眞气﹑死凡心﹑生道心之端倪也。有此混沌景象﹐始驗我神气之交﹐而太極之眞還焉。果到神气大交﹐自然渾渾淪淪﹐外不知有人天﹐內不知有神气﹐宛如雲霧中騰空而起﹐無有渣滓間隔﹐迨與天地人物渾化而爲一气也。化卽「致中和﹐天地位﹐萬物育焉」者矣。爾等行工﹐要到此个境界﹐才算現出乾元眞面目﹐充滿於上天下地﹐而無有盡藏也。從此再加溫養﹐再行煆煉﹐務使一身之陰盡化爲气﹐一身之气盡化爲神﹐卽是百千萬億法身﹐而無有底止也。生等𨿽未至此﹐然而法身已蓄﹐將來自有此壯觀﹐總要積久而後成耳﹐切勿求速效焉。

十八

吾教生緝熙之法。熙者何﹖光明也。人心之明﹐發於眼目﹐心光與目光相射﹐而緝續不已﹐自然胸懷浩蕩﹐無一物一事擾我心頭﹐據我靈府。久久涵養﹐一片靈光普照﹐不啻日月之在天﹐無微而不昭著焉。只怕一念之明﹐復因一念之肆﹐而明者不常明矣。猶養目然﹐必外愼風寒﹐內養神气﹐不使一芥塵埃介於其間﹐而目自然長明﹐一見山河人物﹐無不周知。苟平日未曾善養﹐則目暗神昏﹐𨿽有好歹妍媸昭然在卽﹐亦不能辧。人之養心﹐又何異是﹖夫心非血肉團子之謂也﹐其中最虛最靈者爲心。昔孟子言養心在於寡欲﹐而獨《牛山》與《動心》章﹐一由平旦以存夜气﹐一由集義以生浩气﹐亦何重夫气而略於心哉﹖蓋以心乃气之靈﹐气爲心之輔﹐人能气不動﹐則神自寧﹐神一寧﹐則心自泰﹐所以不曰養心﹐而曰養气﹐良以此也。是養气不誠養心之要訣歟﹖倘不於气養之深深﹐而徒於心求之切切﹐無惑乎終日言養心﹐而不得其心之寧者多矣。請觀之魚﹐心猶魚也﹐气猶水也﹐魚得水則安﹐心得气則養﹐一定理也。諸子從學有年﹐亦知養气之道乎﹖吾言收攝黃庭﹐溫養煆煉﹐卽養气之工也。爾生亦曾知之否耶﹖

十九

再示坎離交而生藥之後﹐尢要知乾坤交而結丹。乾者性也﹐坤者命也﹐卽金木合並也。如第運行水火﹐只有藥生﹐不見丹結﹐其必由坎離交後﹐坤交乎乾﹐四象攢簇一團﹐方見造化之妙。且水火一交﹐眞陽始產﹐我於此盜其气機﹐引而升之天皇宮內﹐凝息片時﹐務要奮迅精神﹐掃除雜念﹐一意不紛﹐一念不起。如此溫養一番﹐自然龍虎爭鬥﹐撼動乾坤﹐霎時間那泥丸陰精化爲甘露神水﹐寒泉滴滴﹐落我絳宮﹐有一片淸涼恬淡之致。久久羣陰剝盡﹐一靈獨存﹐喉中堪吸涕﹐鼻內好栽蔥﹐其境不一而足﹐皆由神火溫養﹐性地回光﹐一腔陰私消歸無有。所以神神相通﹐气气相貫﹐不但通一身之毛竅﹐且達天地古今過去未來之事。噫﹗神也仙乎﹖妙哉妙哉﹗其眞玄哉﹗要不過由一念之明﹐一气之養﹐以至於如此者。吾師今與道破﹐爾等若遇此景之生﹐切莫著驚。驚則神馳气散﹐又辜負金花發現矣。

二十

淑端守節孤苦﹐願修大道﹐眞乃不凡之女流﹐吾甚憐之﹐且深贊之。要之﹐學道無他﹐只是一个洗心滌慮﹐虛其心以爲基﹐虛則靈﹐靈則眞心見焉﹐元性生焉。此卽明心見性之一端也。總要知得明心見性不是大難之事。人能一念返還丹田之中﹐用意了照﹐始初動念卽心矣。明則明此﹐別無明也。未動念之前﹐一片空明﹐虛虛渾渾﹐了無物事﹐此卽性也。見者見此﹐別無見也。果能明心見性如此﹐此卽於羣陰凝閉之時﹐忽然一陽初動﹐瞥地回光﹐卽古人謂「冬至陽生﹐夜半活子時至」之一候也。我於是回光返照於乳房﹐是爲水源至淸﹐可以煉神仙上藥。始之以卻病延年﹐終之以成聖作眞﹐要無非此一候爲之基也。然吾說此法極髙﹐猶恐婦女難會﹐再示淺淺之學。下手之時﹐身要正正當當坐定﹐必要安安閒閒靜鎭﹐務要自勸自勉﹐想天下事無一件是我之眞實受用。不但兒女夫妻轉眼成空﹐究竟如旅宿之客﹐終夜而別﹐各自東西﹐爾爲爾﹐我爲我﹐兩下分張﹔卽血肉之軀﹐一旦眼光落面﹐气息無存﹐此身已成糞土﹐所存者只此心性耳。平日修煉得好﹐一片淸機﹐了了靈靈﹐絕無昏沈﹐卽升天堂矣。及至轉世投生﹐我心如此其明﹐性如此其靈﹐又誰肯墮入牛馬之羣﹖此可見心性養得好者﹐千萬世俱有受用也。且明明白白﹐誰肯就貧賤苦惱之家而投胎﹖必擇其好者而生之。此理也﹐亦情也。若未曾修煉之人﹐一旦身死﹐心中懵懵懂懂﹐其猶瞎子亂鉆﹐不擇坡坎險阻﹐其投生也﹐如有冤債牽纏﹐不入三途六道﹐卽墮貧苦之家﹐此勢所必然也。賢貞等有心斯道﹐邇來閱歷險阻艱難﹐塵情諒已知是幻化﹐不肯容心再戀。吾師勸爾等﹐人間富貴恩愛﹐縱多亦不過五六十年﹐終要分離﹐又何如道修於身﹐享受億萬年而不滅也。趁此看破紅塵﹐打開孽网﹐用力一步跳出﹐日夜惟有觀照乳房之中﹐出入之息一上一下﹐任其天然自在﹐其呼而出也﹐上不至衝動頭目﹐其吸而入也﹐下不至衝於水府﹐一聽緩緩而行﹐悠揚自得﹐或百或千﹐任其所之﹐不可記憶。惟是凝神於乳房﹐調息於乳房﹐順其一出一入之常﹐得矣。久久從事於此﹐自然陽气發生﹐一身健旺非常﹐較平時金玉財帛﹑夫妻兒女之樂爲大矣﹗此𨿽微陰偶動﹐仍收歸鑪內﹐不可下榻談家常﹑做外事﹐庶日積月累﹐大有成效。

二十一

大道非他﹐不過一太極而已。天地之間﹐化化生生﹐極奇盡變﹐不可測度。夫豈後天屍气爲之哉﹖殆先天一元之气而已。如今道侶﹐只煉後天之气﹐養後天之神﹐縱然做到極好﹐亦不過色身健旺焉耳﹐而一點至靈至妙之神絕無有也﹐以故生則壽髙百歲﹐死與艸木同腐﹐𨿽有彊弱之不同﹐及其歸根入墓﹐仍與凡夫之生死無異﹐所以生而死﹐死又生﹐輪回輾轉﹐不免六道沈淪﹑三途陷溺之苦。蓋以道只一物﹐藥止一味﹐不得太極根源﹑大藥種子﹐𨿽日夜修煉﹐猶是有形气之姿﹐而欲其通玄達妙﹐出日步月﹐不可得矣。夫天地間至神至妙﹑至精至粹而變化無方﹑隱顯莫測者﹐莫如太空元气﹐卽無極也。此气渾渾淪淪﹐實無物象﹐又曰「虛生太極」是。然古今來神聖賢豪﹐及一切飛潛動植胎卵濕化之靈而異者﹐無不各得此元气而來。然第曰太極﹐猶是虛無之端﹐不可以神變化。迨至气機一動﹐分陰分陽﹐疊用柔剛﹐而太極之功始著。夫太極﹐理也﹐陰陽﹐气也。理气合一﹐而天地人物生矣。理气合一﹐而聖賢仙佛之丹成矣。爾等修煉﹐必先凝神於虛﹐合气於漠﹐此心此身渾無一物。忽然一覺而動﹐以我之元神化爲眞意主宰乎二气之回旋﹐而後二气之實仍不外太極之虛﹐所謂眞陰眞陽結爲一黍之珠﹑微妙圓通﹑深不可識之神丹也。𨿽有水火之交﹐乾坤之運﹐此往彼來﹐旋轉不息﹐歸鑪封固﹐烹煉無遺﹐總是一个虛而無朕之意處之﹐始足盜天地之元气﹐不似生形生質者實有其種類也。此爲無上上乘之妙道。吾觀諸生有云年老气衰﹐鉛汞欠少﹐又豈知先天元气無虛無實﹐不比後天物事有消有長。我今直抉其微。夫人只怕煉心養性之無功耳。果能明心見性實有諸己﹐則神一凝而气自壯﹐神一淸而精自盈。蓋志者﹐气之帥也﹐神者﹐精之祖也。神聚則气聚﹐气聚則精聚﹐神淸則气淸﹐气淸則精淸。爾學人果能萬緣放下﹐一空所有﹐則神淸矣。果能凝神於虛﹐回光玄竅﹐則神聚矣。斯時也﹐不必求口中津生﹐香甜味美。然此屬枝葉小效﹐有之亦不足貴。卽丹書有云「只見黃河水滔滔逆流」﹐亦不過言气動精生﹐虛擬其狀有如此者。若雲實實有之﹐亦是後天有形有色有味之精﹐非先天至精﹐不足重也。總之﹐神凝气聚﹐其身內身外自有油然而上升﹐滃然而下降﹐充周上下﹐盤旋內外﹐實有「肫肫其仁﹐淵淵其淵﹐浩浩其天」境界﹐又實有剛健中正﹑純粹以精气象。生等行工已久﹐或有此神妙之機﹐只是未曾醞釀﹐不見久於其道而大化流行不息耳。生等切勿疑年老藥少﹑日養虛無之神而不見滿口津液﹑暢於四肢可也。

二十二

古人有二乘工法﹐其法維何﹖卽佛子云「臥輪有伎倆﹐能斷百思想。」此卽「入定工夫在止念」也。上乘工法﹐又古佛云「慧能無伎倆﹐不斷百思想。」此卽「豁然貫通﹐無有無無」之境界也。然此等地步﹐夫豈易幾及哉﹖必由下乘工夫勉彊支持﹐久久資深居安﹐自有左右逢源之候。吾再示止念之工。夫人思慮營營﹐自墮母胎而後﹐已爲气質之性拘蔽﹐不能如太初之全無事事。及知識甫開﹐嗜好一起﹐而此心此神憧憧往來﹐朋從爾思﹐已不能一刻之停止矣。於此而欲使有思無思﹐有念無念﹐非百倍其工不能。且徒止之﹐未必卽能至於無思無慮﹐而況念起一心﹐止念又一心﹐不惟無以止息其心﹐且縱此心而紛馳者多矣。此又將何以處之﹖惟有以神入於丹田﹐納气會於規中﹐此卽水火交而爲一。到得水火旣濟﹐兩不相刑﹐則神之飛揚者不飛揚﹐气之動蕩者不動蕩﹐卽是止念之正法眼藏也。至有事應酬﹐我惟卽事應事﹐因物而施﹐稱量爲予﹐務令神气之相交者仍然無異於其初﹐斷不使外邊客气奪吾身之主气﹐其工不過些些微微以一點神光覺照之﹐不使气離神﹑神離气﹐卽止念矣。不然﹐一念起而隨止之﹐一念滅而隨滅之﹐起滅無常﹐將有止之不勝止者。似此之不止﹐更甚於克制私欲之功多矣。何也﹖蓋神气一交﹐渾然在抱﹐卽得本來眞面。眞面現前﹐卽正念現前﹐那一切邪私雜妄自不能幹﹐任他千奇百怪﹑遺大投艱﹐我惟守我本來﹐還他外至﹐斯又何惡於事物之煩哉﹖然而紛至沓來﹐未必全不理他﹐不過如我前所云﹕惟因物付物﹐以人治人﹐斯得應而不應﹑不應而應之旨也。生果能止念﹐則心神自寧﹐慧光日生﹐切莫存一自得之念﹐只覺我之所修了無一得﹐縱有寸長﹐都是幾經閱歷許多辛苦得來﹐一旦失卻﹐前功盡廢。故曰「學如不及﹐猶恐失之。」有此一念﹐自然常操常存﹐不識不知而順帝之則矣。否則﹐忽焉而得﹐得卽欣喜﹔忽焉而失﹐失卽憂慮。此个欣喜憂慮之念﹐卽打散我之神气也。知否﹖此爲生近時切要。照此行持﹐卽古佛所謂「不斷百思想﹐菩提作麼長」之謂也。如未到此境﹐不妨用刻苦工夫﹐始至無思無慮之境。

二十三

太上曰「杳杳冥冥﹐其中有精」﹐卽此陰气凝閉之時﹐萬物焦枯已極﹐了無聲臭可聞﹐亦無形色可見。於此浩渺無垠﹑微茫莫辧之中﹐正是精生之候。知否﹖旣明杳冥無朕之中﹐眞精由此而育﹐若起一明覺﹐則減一分杳冥﹐而眞精不能完全﹐無以爲生養之地矣。又知否﹖及杳冥已久﹐正如今日層陰沍結﹐陽气於此而胚胎。久久調養﹐宛若無知無識﹐同夫蚩蚩之氓。忽焉一覺而動﹐則恍惚生焉﹐變化見焉﹐而後眞一元陽卽於此見其端倪矣。此正太上云「恍恍惚惚﹐其中有物。」物卽一陽之气﹐天地人物發生之祖气也﹐所謂「天地之心」卽此而可見矣。諸子務要於一陽未動之前﹐杳杳冥冥﹐渾不知有天地人我﹐始是藏蓄之深﹐學美內含。迨至一驚而覺﹐眞陽始現象焉。此个陽非易得也﹐必於陰气凝閉之極﹐我惟虛極靜篤﹐一無所知所覺﹐而後眞陽始得發生。故人之生﹐生於此陽﹐卽天地萬物之生﹐亦無不生於此陽。試觀地有形也﹐月有魄也﹐猶人之有身一般。地不得天之元陽﹐月不得日之陽光﹐則地與月是冷冷淡淡塊然一死物耳。惟地承天之气﹐月得日之光﹐地能生育萬物﹐月能照臨萬物﹐人之采陽﹐又何異是﹖顧何以采而得之哉﹖蓋人一身盡是昏沈魄气﹐惟有雙眸之光始露一點眞陽。此陽卽眞性眞命﹐無極太極之蒂也。我能回光返照﹐一無所知所覺所思所慮﹐純純乎就範於規矩之中﹐卽采回陽以爲生生之本矣。迨至水府之地忽有一點蓬勃氤氳之气機﹐自不識不知無思無慮而來﹐我將何以養之﹖不必他求﹐前以杳冥而得之﹐仍以杳冥而守之﹐以還我不識不知﹑無思無慮之天而已。吾想人一回光﹐卽有生气凝蓄丹田﹐可以長存不壞﹐猶物之逢陽則生也﹐又何況藏蓄之久﹐眞陽發生﹐焉有不爲長生之眞人哉﹗但恐學者作輟相仍﹐斯不免有生死耳。果能常常持守﹐卽不築基﹐亦可我命由我不由天也。

二十四

今日偶聞生等髙談闊論﹐大有會心之處。所論人生根本﹐是無極而太極﹐一點鴻濛初判之始气﹐誠不爽矣。然亦知仙凡所分﹐只爭些須耳。且由此而操存之﹐涵養之﹐運起坎離水火﹐以待气機之萌動﹐然後子進陽火﹐午退陰符﹐攢五簇四﹐會三歸一﹐收歸鑪內﹐仍還太極之眞。夫太極﹐理也﹐生生之本也﹔陰陽﹐气也﹐生生之具也。離太極則無生生之本﹐離陰陽則無生生之具﹐又將何以成法身於百千萬億也哉﹖吾教所以有玄關一竅﹐佛祖所以有「有情來下種」之論也。若無情則無種﹐無種則無生矣。第此種發生﹐稍不及防﹐卽落後天塵垢﹐不堪爲藥。吾故教生等於無知無覺之際﹐忽然而有知覺﹐此震雷發動﹐復見天地之心﹐是其旨矣。但須平日具得有明鏡慧劍﹐乃能不失機緘。否則﹐一覺之後﹐又覺及他事﹐不可用矣。故曰「太極本無二」﹐只因霎時變幻﹐卽成後天物事。所以後之修士﹐同一修煉﹐同一采取﹐而有幻丹眞丹之分者﹐蓋由此一息偶動之能乘機與不能乘機之故也。果能乘玄關一竅不失其機——須知先天元气必要先天陰陽水火調養﹐始能同類相親﹐古人諭「抱雞當用卵﹐補鍋必需金」是矣——由是以我元神引之開關﹐上泥丸﹐我頭目之昏暈者﹐被此神火一照﹐盡化爲神水﹐入於絳宮﹐一片淸涼﹐此卽《易》所謂「山澤通气」也。然此气此液﹐實爲長生大藥﹐可以養育凡體﹐生成法身。學人果得此眞气靈液﹐多年頑殘宿疾﹐皆可從此而普消。只怕一杯之水﹐難救車薪之火耳。可知玄關一動﹐其間才有本來人﹑仙家種。除此一點動機﹐就是虛室生白亦是幻境。他如二候陽生﹐四候采取﹐一槪都是陰陽水火﹐只可言生物之具﹐不可言生物之本也。試觀天地陰陽不運﹐則萬物不生﹐人身坎離不交﹐則四肢難暢。人欲疾病不染﹐壽命長延﹐惟有以先天眞陰眞陽循環疊運﹐自享遐齡。至於身內有身﹐子生孫兮孫又子﹐百千萬億法身﹐都從此出。所謂二候溫養﹐卽天地涵濡陰陽二气之常也﹔四候運行河車﹐卽四時行而日喧雨潤之謂也。至於橐籥之吹噓﹐卽風以散之也﹔精神之振整﹐卽雷以震之也﹔順其自然而運﹐不可不爲﹐亦不可有爲﹐卽兌以悅之﹐而後生機勃發也﹔進之退之﹐送歸土釜﹐卽艮以止之﹐而後生息蕃衍也。若非干之主宰﹐坤之收藏﹐維植於中﹐含蓄於內﹐其有成者亦鮮矣。吾常云﹕只要認得本來人﹐陰陽水火日夜運行不息﹐不必築基﹐亦可長生。故歷代名儒只以養虛無之性爲第一大事﹐至於築基﹐槪置在後﹐而且不道﹐良以心性未純﹐築基反多魔障﹐知否﹖此聖賢所以重煉己也。

二十五

吾師前已抉出動處煉性﹑靜處煉命的旨﹐其實性命二字﹐一而二﹐二而一者。分言之﹐混沌中有杳杳冥冥之物爲性﹐人能惟精惟一﹐充執厥中﹐卽養性也﹔見生生化化之門爲命﹐人能流戊就己﹐寶精裕气﹐卽立命也。要之﹐性命二者﹐不過由太極之動靜分而出焉者也。夫太極無動靜﹐而性命之動靜卽太極之動靜。太極渾淪磅礡﹐無思無爲﹐無聲無臭﹐而究之思爲聲臭無一不本乎太極。故曰﹕太極𨿽無一物﹐實爲天下萬事萬物之根柢也。人能寂而能惺﹐惺而仍寂﹐太極在其中矣。太極在中﹐卽生气在中﹐大藥大丹亦在其中。故曰「有物渾成﹐先天地生。」若無此物﹐則無生焉。煉丹者﹐卽煉此太極也。成仙作聖﹐亦無非此物也。此物在人﹐卽「父母生前一點靈」是。修之於身﹐豈有他妙﹐只是混混沌沌中無知無動時﹐忽焉而有知有動﹐卽有無相入﹐天人合發﹐玄牝之門﹐生死之竅。要不過自無而生有﹐自死而之生﹐自陰而及陽。乾坤之合撰﹐日月之合朔﹐人物之重生﹐基於此矣。但此陽生﹐最不易得。太上曰「天地相合﹐以降甘露。」必於天地合徳﹐日月合璧﹐晦盡朔初之際﹐爲時無多﹐俄頃之間﹐倏忽之久﹐非平日煉得有慧劍明鏡者﹐不能調和水火﹐烹出陰陽﹔且非明鏡在胸﹐不能認得﹔亦非雄劍在手﹐不能摘取﹐直頃刻間事耳。𨿽然﹐此頃刻最難得﹐昔人謂百年三萬六千日﹐惟此一日﹐一日惟此一時﹐一時惟此一息﹐一息之間﹐其妙不過一陰一陽之動靜而已。動時固非﹐靜時亦非﹐惟在靜極動初﹐陰純陽始。此際渾渾淪淪﹐不識不知﹐氤氤氳氳﹐如癡如醉﹐寂然不動﹐感而遂通天下之故之際。此正坎離交垢﹐水火適成一气﹐乾坤合體﹐陰陽仍還太初﹐純是太和在抱﹐天然自然於虛無窟子之中。倘不及防﹐卽動後天念慮﹐迥非太極完成之物﹐不可以爲丹。吾竊願爾修士神而明之可也。修行人務須心明如鏡﹐气行如泉﹐如堆金積玉人家﹐隨其所欲﹐可以信手而得﹐然後一陽初動﹐始能了了明明﹐可以探囊而取。此時玄關初現﹐月露庚方﹐我卽運一點眞汞以迎之﹐此二候求藥也﹐又卽前行短之謂也。迨至運汞求鉛﹐鉛汞混合﹐收回丹釜﹐溫養一番。果然气滿藥靈﹐天機勃發﹐自然而然﹐周身踴躍﹐外則身如壁立﹐千仞山髙﹐內則心似寒潭﹐一輪月淨﹐卽當運行河車﹐工行四正﹐由微而著﹐自少而多﹐天下事莫不如此。此四候有神工﹐後行長之謂也。然必煉己爲先﹐苟煉己無功﹐焉能築基﹖己者何﹖卽本來眞性眞命是也。惟於靜處煉命﹐動處煉性﹐集義生气﹐積气成義﹐始有陽生之一候。邇時如某生事繁﹐莫不謂有損靜功﹐豈知古人煉鉛於塵世﹐大隱居市廛之道乎﹖夫道何以修﹖不過掃除塵垢﹐獨露眞機。生近時意馬心猿拴鎖不住﹐只爲不知榮華美麗﹐眾人之所慕所爭者﹐無非勞人艸艸﹐世界花花﹐縱得如願而償﹐無非一場春夢﹐轉眼成空﹐況皆耗精損神﹐得意之端﹐卽失意之端﹐快心之處﹐卽築心之處﹐何如常樂我靜可成千萬年不朽之身。生席丰履厚﹐素處平安﹐須知熱鬧場中不是安身立命之處﹐必修眞養性才是我一生安樂窩。倘凡心未除﹐塵情未斷﹐一旦置之天上﹐其美盛之景勝於人間多矣﹐其不墮落者亦幾希。且此時不能擺脫﹐以後過關服食﹐自身內外作祟現怪﹐諒難看破。又況天魔地魔人魔前來試道﹐不知此是幻境﹐往往認爲實事﹐從此打散﹐半途而廢者多也。故非經一番磨煉﹐不能長一番見識﹐非受十分洗滌﹐不能增十分智慧也。此卽諸神磨爾處﹐正是成爾處。故曰「十年火候都經過﹐忽爾天門頂中破。眞人出觀大神通﹐從此羣仙來相賀。」如此一得永得﹐一證永證﹐亦不墮落也。吾願生隨時隨處﹐不論事之大小順逆﹐總以慧照長懸﹐寶刀不釋﹐斯無處不是學道﹐卽無處不是靜工矣。又況隨時隨處猛奮體認﹐忽然動中撞破眞消息出來﹐方知道在人倫日用事爲之際﹐上下昭著﹐實如水流花放﹐魚躍鳶飛﹐無在不是天機﹐不必專打坐也。夫道之不成者﹐總由煉己無功。生若不於廛市中煉﹐猶蓮不於污泥內栽﹐焉得中通外直﹑獨現淸淸如玉者乎﹖世之修士﹐不知煉己於塵俗﹐靜時固能定﹐一遇事故﹐不免神馳气散﹐貪嗔癡愛紛紛而起﹐故每當築基之候﹐行一時半刻之工﹐幾至鑪殘鼎敗﹐汞走鉛飛﹐不惟功不能成﹐性命因之傾喪。如此修士﹐妄作招凶﹐古今不勝屈指也。惟能煉之又煉﹐自然火性不生﹐水情不濫﹐以之升降進退﹐久久自輕如霞舉﹐和似風調﹐而丹不難成矣。

二十六

天地間一气蟠旋﹐發生萬物而已。然一气之中﹐有理斯有气﹐有气斯有形﹐由此形形色色﹐千變萬化﹐而莫可紀極也。夫理﹐卽太極也。气﹐卽陰陽也。形﹐卽五行也。理爲人之元性﹐气爲人之心神﹐形爲人之官骸。官骸一具﹐則有耳目口鼻之質﹐卽有視聽言動聲音笑貌之爲。況往來酬酢﹐日用百端﹐從此紛紛起矣﹐情欲由是而熾﹐僞妄自此而生﹐竟把本來一个圓明物事坐困而不自主。詎知物不累人﹐人自累物。何也﹖本來之性﹐自破鴻濛之後﹐識神出而用事﹐不知返觀內照﹐收斂於無何有之鄕﹐於是心爲情遷﹐情爲物役﹐不知返本還原﹐天理滅矣。不然﹐性也心也情也欲也﹐昔人所不能無者也﹐何以聖人借情欲以煉心性而成爲聖﹐凡人以心性逐欲情而至於凡﹐豈賦畀之我殊哉﹖亦由不知返還之故耳。夫返還亦非難事也。佛云「回頭是岸」﹐儒曰「克念作聖」﹐只在一念之間焉。所謂「放下屠刀﹐立地成佛」者﹐何其便而易耶﹗孔子曰「苟志於仁矣﹐無惡也」﹐又曰「我欲仁﹐斯仁至矣。」足見一念放肆﹐卽是喪厥天眞﹔一念了覺﹐卽是無上菩提。而要不過洗心退藏於密而已矣。然洗藏之法﹐不要看難了﹐猶萬丈樓船﹐一篙撥轉﹐卽可誕登彼岸。孟子曰「大人者﹐不失其赤子之心者也。」夫赤子之心何心乎﹖當其渾淪未破﹐一團太極在抱﹐𨿽有耳目口鼻﹐究不流於聲音笑貌之僞﹑視聽言動之非﹐至於知覺運用﹐喜怒哀樂﹐皆任其天然自然﹐時而笑也笑之﹐時而啼也啼之﹐前無所思﹐後無所憶﹐當前亦任天而動﹐率性以行﹐如洪鐘之懸﹐扣之則鳴﹐不扣則已﹐一眞湛寂﹐萬象成空﹐眞所謂天眞爛漫﹐爲爲自爲﹐了了自了者矣。此卽聖人之心印也。人能完得赤子之心﹐𨿽一時不能遽臻無上正等正覺﹐然始而昏﹐繼而明﹐久則大放毫光﹐與虛空同體﹐與日月同用。若此者﹐非由神气混合而來耶﹖《心印經》云「存無守有﹐回風混合。」足見人之不能混合者﹐多由於明覺心生。古人教人修性煉命﹐必要混混沌沌﹐如雞抱卵﹐隱隱伏藏﹐若有若無﹐不識不知﹐方能采得天地溫和元气合爲一體﹐始能生出雞雛﹐依然如母一般。由此觀之﹐人欲修煉﹐必要死卻明明白白之人心﹐而後渾淪無迹之道心自然在抱。斯時也﹐欲不必遏而自遏﹐理不必存而自存。何也﹖殆太極未分﹑鴻濛未判之元气﹐有如是耳。生等不知此气﹐吾試切近言之。卽如日光了照﹐萬物當陽之時﹐天朗气淸﹐此間不見其長﹐但覺其消﹐惟於向晦之際﹐渾渾然煙霧迷離﹐了不知其所之﹐此卽陰蔭也﹐日夜之息也﹐雨露之潤也﹐所以有向榮之機焉。倘發散而不收斂﹐則天地亦有時窮。惟能陽以揚之﹐彰其生生不息之常﹐陰以蔭之﹐蓄其化化無窮之气﹐然後一開一闔﹐一收一放﹐而成此萬古不已之天。人身一小天地﹐還不是如此一般﹖至若生等已經衰老﹐從前發揚太過﹐滲漏良多﹐到今猶要日夜退藏﹐方可延年卻病。不然﹐如春花之發﹐不久奄奄欲息矣。吾道所以教人下手先死人心﹐故曰「由有而無。」此个有者﹐卽後天知覺雜妄之靈也。必死此知覺之心﹐然後渾然瑩然一眞在抱﹐可得先天無極太極之眞。復又教人尋道心﹐故曰由無生有。此殆玄關一竅開時﹐及時采取﹐不可稍停片晌﹐始是至淸水源﹐眞正藥物火候。由此蘊蓄久久﹐卽孟子所謂「集義生气」也。從此操持涵養﹐卽孟子所謂「直養無害」也。自是而後日夜無間﹐焉有不由平旦一點微陽積而至於剛大﹐以充塞乎天地之間哉﹖無如今之學人多求速效﹑期近功﹐或行工一二月不見長進﹐以爲此非眞道﹐卽不耐煩去做﹐否則以爲天上至寶不輕傳於人間﹐自恨無緣﹐不得眞師拔苦﹐因此廢弛者不可勝數。又誰知百日築基之語﹐三年乳哺之法﹐皆爲神老气旺﹑气暢神融者言之﹐且爲私欲淨盡﹑天理流行者言之。今捫心自問﹐神气圓滿未也﹖欲淨理還未也﹖未到此境﹐其何以築基哉﹖吾說玄關一竅隨時隨處都有﹐只在一點靈機捷發﹐猶如捉霧捉云﹐憑空而取﹐不失其候﹐卽顏子「知幾其神」之意也﹐卽吾道「活子陽生﹐時至神知」之語也。倘先時而知﹐是未來心﹔後時而知﹐是過去心﹔眼前有一毫思量擬議﹐卽爲現在心。著此三心﹐卽爲道之障也。三心無著﹐一塵不染﹐不謂之神﹐又誰謂乎﹖此爲眞淸藥物﹐自然生淸淨法身也。而要不過如天地一年造化﹐離奇萬狀﹐無非自冬至一陽之生充之。天地之道尙且由漸﹐何況乎人塵垢污染已深﹐一時難於洗滌﹐可不由漸而入﹑自微而著乎﹖古來大覺金仙莫非由玄關一竅下手﹐其後百千萬億法身亦由气機微動﹐隨采隨煉﹐積累而成。但此微陽初動﹐在人多有漠不關心﹐任其喪失﹐不知一星之火可以焚山﹐一涓之水可以成渠﹐總在人看穿此道﹐處處提防﹐在在保護﹐日積月累﹐未有不成無上菩提者。此殆天地間第一難事﹐惟人自造﹐天亦不拘乎人也。

樂育堂語錄卷四﹝二十六段﹞

一

修煉之事﹐以陰功徳行爲本﹐以操持涵養爲要。至若龍虎鉛汞配合之說﹐殆末務而已。有等愚人不明此个工夫﹐動謂我修我性﹐我煉我命﹐又何俟外修功徳以濟人利物爲哉﹖若皆不知「盡性以至於命」之道也。昔孔子告顏子﹐爲仁之端必從視聽言動下手﹐吾道不離這个﹐又豈外是乎﹖蓋以制於外者﹐卽所以養乎中也﹐故目常視善則肝魂安﹐耳常聽善則腎精固﹐口常言善則心神寧﹐鼻常嗅善則肺魂泰﹐手作善事﹐足行善地﹐則脾土常安﹐而身體亦健。惟內之六門不入非禮之事﹐則內之五臟自有天然元气。由是再用內養之工蘊蓄五臟元气﹐則肝气化而魂朝元﹐肺气化而魄朝元﹐脾土凝而意朝元﹐心火旺而神朝元﹐腎水壯而精朝元。所謂三花聚鼎﹑五气朝元而凝成一个法身者﹐此也。若以多私多詐之人﹐與之眞訣﹐莫說他修不成﹐卽使得成﹐亦必傾丹倒鼎﹐爲害不小。所以下手之初﹐必先外積功﹐內積徳﹐內外交養﹐始能潔白精瑩﹐可以煉而爲丹﹐故初步工夫名爲築基也。是猶作千仞之臺﹐先從平地起基﹐必基址堅固﹐而後重樓畫閣不患其傾圮焉。論吾門弟子不少﹐從今看來﹐還是素行好善之人才有進步。設當年未曾積徳﹐與積徳而不眞者﹐皆不能深入吾道也。諸子作工已久﹐受磨不退﹐心性何等潔白﹐精气何等壯旺﹐所以得聞吾訣﹐行之無礙也。吾今特傳眞陽一訣。夫煉丹之學﹐固須養後天之神气以固色身﹐尢必養先天之心性以成法身。然色身法身𨿽有精細表裏不同﹐而要不可相離也。無色身﹐則法身何依﹖無法身﹐則色身徒具。凡修行人必先保固後天神气﹐然後先天心性可得而修。吾教𨿽曰煉精化气﹐其實气卽心之靈也﹔𨿽曰煉气化神﹐其實神卽性之虛也。惟能長我精气﹐則心靈始見﹐保我元神﹐則性眞自存。學者到神定气壯之候﹐則元气浩浩﹐元神躍躍﹐而吾之本來心性自然洞徹其眞諦﹐由此返還金液之丹不難矣。故築基爲了性之事﹐還丹爲了命之工。蓋謂將性以立命﹐卽以虛無之性煉成實有之命﹐生出百千萬億化身﹐皆此性之凝結而成﹐無他道也。諸子明得此理﹐庶知修煉之道無非成就一个性字而已﹐且還吾先天一气而已。知得此气未有之先﹐渾然空中﹐無可分別﹐旣落人身之內﹐變爲陰陽二气﹐以生五行幻化之身。我於是將陰陽五行仍凝成一气﹐卽丹矣。養之久而煉之深﹐十年之後﹐必成一个至靈至聖仙子﹐要無非此元气結成也﹐元气卽性也。惟能以一元之神﹐運一元之气﹐道庶幾矣。

二

吾示玄關一竅﹐是修道人之根本﹐學者之先務也。不比中下二乘說竅﹐有形可指﹐有名可立。爾等須從混沌又混沌﹐方有丹藥底本﹐神仙根基。起初打坐﹐必浩浩蕩蕩﹐了了靈靈﹐遊心於廣漠之鄕﹐運息於虛空之所。然亦不可專在外也﹐須似內非內﹐似外非外﹐庶吾心之气與天地靈陽之气通矣。到得神凝息調﹐忽然恍恍惚惚入於混沌之際﹐若無著落者然。此卽虛極靜篤時也﹐亦卽是安身立命處也。於此忽然一覺﹐現出我未生以前一點眞面目來﹐完完全全一个太極本體﹐天地人物與我同根共蒂者。我於此一覺而醒﹐卽以先天一點元陽主宰其間﹐運起呼吸之神息﹐招攝歸來﹐不許一絲半點滲漏。頃刻間气機蓬蓬勃勃﹐直覺天地內外一气流通貫注﹐到此性地初圓﹐謂之性陽生。然在後天而論﹐則爲性光見﹐以先天大道而言﹐此爲精陽生。古云「大道冥冥﹐太極流精﹐心包元化﹐气運洪均」﹐此之謂也。有此精生﹐我惟順其呼吸之常﹐息其神志之思﹐收回卽放下﹐放下又收回﹐卽采取先天之精也。於是以此精降入水府之中﹐以元神勾起乾宮落下一點元气回來﹐卽是以精煉而爲气也。若竅初開﹐卽下水府去煉﹐則爲藥嫩不可采。若到蓬勃之气充周已久﹐气機又散﹐則爲藥老不可采。學者多於此少體認﹐往往空燒空運也。從此精入气中﹐火降水裏﹐再運天然神息﹐自陰蹺而攝入中宮﹐與離中之精配合﹐自然水火旣濟﹐神气紐結一團。此須知「常守藥鑪看火候﹐但安神息任天然」﹐切不可再向陰蹺問津可也。此爲要緊之囑。當其神气初交﹐但覺氤氳之气自湧泉穴一路直上﹐久久溫養﹐便覺渾身上下气欲衝天﹐此正當運河車時也。我於是以意引導﹐凝而不散﹐猶如筒車之中有个定心木﹐於此安穩﹐不偏不倚﹐而車自旋轉不息矣。然人身一气原是周流不息﹐又何俟人引導爲哉﹖不知有生後﹐此竅已蔽塞不通﹐若不了照而管束之﹐猶恐遊思雜念參入其中﹐陽气當升者不升﹐陰气宜降者不降﹐升降不定﹐陰陽失常﹐則天地不交﹐而萬物不生﹐適成晦蒙否塞之天也。迨至運之上頂﹐爲歸之極處﹐卽爲陰之初生。降至黃庭﹐歸鑪封固﹐杳無蹤迹﹐恍如我前此未動未煉之時一般。是爲一周。於此又再養之﹐若有動時又煉﹐靜而養﹐動而煉﹐如此循環不已﹐基址可築矣。

三

夫玄關一竅﹐是先天混元一气之玄關﹐了無聲臭可捫﹐色相可見﹐此爲最上上乘煉虛一著天機。從古仙子鮮有下手之時卽得悟入此際者。若論玄關﹐不止一端﹐如煉精化气之時﹐則有精生之玄關﹐煉气化神之時﹐則有气動之玄關。此等處亦不可不明。何謂精生之玄關﹖如下手打坐﹐卽便凝神調息﹐到得恍惚之間﹐神已凝之﹐息已調了﹐斯時一點眞精卽藏於陰蹺一穴之處。我從混沌一覺﹐急忙攝取陰蹺之气歸於中黃正位﹐與離中久積陰精煆煉爲一。斯亦有藥嫩藥老之說。何謂嫩﹖如未混沌﹐斯爲無藥。若已混沌﹐未能使神气融和﹐混化爲一﹐卽便去陰蹺采取﹐斯爲藥嫩﹐不堪入煉。若混沌一覺﹐我不能辧認淸白﹑卽時提攝﹐待至一覺之後又復覺及他事﹐一動之後又復動而外馳﹐斯爲藥老﹐更不可用。若气陽生﹐藥物之老嫩又在何時﹖蓋從此精生﹐攝之而歸﹐與我離宮靈液兩相配合﹐斯時神入气中﹐气周神外﹐其始神與气猶有時合時分之狀﹐不能合爲一區——神卽離宮之神火﹐气卽坎中之神水——迨至神與气融成一片﹐宛轉於丹田中﹐悠揚活潑﹐吾身靈气與天地外來之陽气不覺合而爲一﹐此卽气陽生﹐玄牝現象﹐所謂「天地相合﹐以降甘露」﹐露卽外來靈陽之气是。此時須從混沌中一覺﹐方是水源至淸﹐不染纖塵﹐於此采取﹐斯爲二分火煉二分新嫩之水﹐正是藥苗新生﹐又謂「離噴玉蕊﹐坎吐金英」﹐是二家交媾而成丹。否則﹐未能大靜﹐無以爲大定也。若未到玄牝大交而采﹐是爲藥嫩。旣已大交﹐猶不急采﹐則新生之靈气已散﹐是爲藥老不堪用。吾再示一捷法﹕能混沌固佳﹐如不能混沌﹐只要自家綿綿密密﹐寂照同歸﹐恍惚之而有象﹐杳冥之而有知﹐不起一明覺心﹐兩兩會萃﹐和暢不分﹐又復見吾身之气與外來之气﹐氤氤氳氳﹐蓬蓬勃勃﹐周身踴躍﹐蘇軟快樂。此正當其時也﹐急運河車﹐大丹在指顧間矣。

四

古云「一孔玄關竅﹐乾坤共合成。中藏神气穴﹐內有坎離精。」夫人未生以前﹐此个元眞之气原自懸於太虛﹐鋪天蓋地﹐究竟莫可端倪。迨父精母血兩神相摶﹐此个鼎鑪一立﹐其中一个竅隧容受天地元眞一气﹐此卽竅中竅﹐又謂竅中妙是。是正佛謂「涅槃妙心」﹐道謂「玄牝之門」﹐「天地之根」﹐儒謂「成性存存﹐道義之門。」要之﹐只此一竅之妙而已。及有生後﹐爲塵緣所染﹐爲習俗所移﹐此竅已窒﹐此妙又不知歸於何處。縱有時竅開﹐出於不容己﹐發於不自知﹐明明現出一輪新月﹐恰是如來眞面﹐而無如塵根俗气逐日增長﹐一霎時又不知消歸何有。所謂小人不能無仁心﹐只旋生旋滅﹐無有一眼窺定﹑一手捏定而不失其機者。吾今道破﹐總要知神气混合丹田中﹐有融融泄泄﹑淸淨無爲之妙﹐卽是竅中發現眞實色相﹐可以超生死﹑脫輪回﹑成仙登聖之種子。然而一陽初動﹐其機甚微﹐甚气尙嫩﹐杳無端倪可以捉摸得﹐爾等又將何以用工哉﹖必先煉去己私﹐使此心遊太虛﹐气貫於穆﹐空洞無邊﹐才算妙手。蓋以此竅本虛﹐以虛合虛﹐是爲同類易相親。若於此身竅隧死死執著﹐不惟此中神妙不現﹐而竅隧早爲之錮蔽而不通。生等欲竅中生機活潑﹐元神靈動﹐又離不得先將神气二者會萃一家﹐所謂「先立匡廓」﹐又謂「立橐籥」是。夫匡廓者何﹖卽神气交﹐又卽鑪鼎立是也。鑪鼎一立﹐然後再以陰陽神火慢慢烹煎﹐忽焉神融气暢﹐入於恍惚杳冥。此卽竅中生气入之時也﹐又卽世人所謂健忘是也。不是空空神气之交﹐而有一點淸淨神丹在內。古云「心者﹐萬事之樞紐﹐必須忘之而後覓之。」忘者﹐忘其妄心也。覓者﹐覓其眞心也。眞心之見﹐必從忘後而乃見。生等能於此辧白得淸﹐又何患眞藥之不生﹐而靈胎之不結也哉﹖此的的眞傳﹐從古仙眞少有道出這个妙諦。吾念生學道心苦﹐故將此玄機指出﹐以後方有把握。至於眞陽一動﹐大有气機可憑。漫說天地人物不知誰何﹐就是我五官百骸﹐到此氤氳蓬勃運行於一身內外﹐恍如雲霧中行﹑淸虛中坐﹐所謂忘忘是。然忘忘又不能盡其狀也﹐不知此气此神從何而有﹐於何而生﹐但覺天地之大﹑日月之明﹐皆不足擬其分量﹐我自有一重天地﹐兩輪日月﹐不與凡人同此天地日月也。此是杳杳冥冥眞景﹐亦卽自家玄竅生气特地現出其狀。生等打坐﹐若得這个竅開﹐又見這个妙相﹐卽是眞陽大現﹐可以運行河車。未到此景﹐猶恐鼎無眞種﹐妄行水火﹐反將陰气追逐陽气﹐而日見陽消陰長﹐到得後來全是一派陰邪之私用事﹐或知未來事﹐或見虛室光。不知者以爲得丹成聖﹐又誰知人身不陰卽陽﹐非陽卽陰﹐陰气滋長﹐還不是烹煉陽气一般﹖到得陽逐日退﹐陰逐日進﹐還不是與陽神生發一樣﹐俱由積累而成﹖何也﹖夫人未經修煉﹐陰陽兩相和平﹐又自兩兩分開﹐猶之主賓皆弱﹐俱不能鬥﹔及日積月累﹐陰气亦成其門戶﹐還不是大有气機﹑令人不可測度者﹖吾今將此陰气累積成一个陰鬼說出﹐使知陰陽之分只一間耳﹐下手不可不愼也。然此語千古聖眞未有道及﹐吾今不惜泄漏之咎﹐特爲指出。生等務要隱口藏舌﹐庶乎尊師重道矣。

五

修丹別無他妙﹐第一要認得自家本來面目。此个本來面目﹐亦豈有他﹖猶如皓月當空﹐團團欒欒﹐不偏不倚﹐九州萬國無一不在照臨之中﹐此卽先天眞面目﹐卽心卽性﹐卽性卽佛﹐無二致也。學者於靜定之時﹐忽然覺得我心光光明明﹐不沾不脫﹐無量無邊﹐而實一無所有﹐此卽明心見性﹐實實得先天面目也。但初見此景﹐不免自驚自喜﹐生一後天凡心﹐而先天渾淪之元神卻又因此凡心打散。知否﹖示生一法﹕大凡打坐習靜﹐若有个渾然與天地同體之意在我懷抱﹐不妨再定再靜﹐縱有念起﹐我總總一个不理他﹐那知覺心﹑驚訝心﹑喜幸心一槪自無。再者爾生於靜久時﹐忽入大乘﹐𨿽見眞性本體﹐要不過瞥爾回光﹐還要多多調習﹐久久溫養﹐使此心此性實實入我定中﹐還我家故物﹐無所喜﹐亦無所驚。如此久煉﹐始能返本還原﹐歸根復命。生等已見性原﹐亦不容易﹐已苦十餘年矣。從此靜之又靜﹐定而又定﹐實實此身渾如懶惰之人﹐坐在榻上﹐不愛起居﹐不思飲食之象﹐自然日新月盛﹐大藥自生。更還要把我气息養理得無出無入﹐自自然然﹐不似前此費力﹐卽入大覺之班。所慮者﹐恐生等各爲身家謀衣食﹐不免與紅塵懼滚。吾不早來拔度﹐恐生等溺而不起﹐把從前一片苦心竟自拋棄﹐良可惜也。今照樣修持﹐矢志彌堅﹐還要不得三兩年﹐只須幾月都可有得。知否﹖如此卽是得道﹐卽是成眞。不是得道有个得處﹐成眞有个成法。萬望生等走千里程﹐只差一里﹐切勿不見其家又返轉去﹐況已明明窺見家園近在咫尺﹐吾所以早來指點﹐免生退避。過了此關﹐才算有道﹐否則猶是凡夫也。

六

吾觀諸子未明主靜立極之道﹐所以吾前云「內伏天罡﹐外推斗柄。」伏得天罡於內﹐又不能推斗柄於外﹔推得斗柄於外﹐又不能伏天罡於內。斯時忙了又忙﹐慌了又慌﹐一心兩用﹐全無主宰。煉丹之道﹐豈如是耶﹖若此者﹐皆主極之未立﹐猶天下無帝王以坐鎭﹐文武紛紛大亂矣。夫天罡卽主極也﹐斗柄卽文武卿佐﹐聽令於帝主者也。孟子曰「一正君而國定矣。」孔子曰「譬如北辰居其所﹐而眾星拱之。」卽此可知主靜以立人極之道也。由此推之﹐天地之位﹐萬物之育﹐上下與天地同流﹐豈有他哉﹖無非主極立而气機流通﹐自與天地萬物潛孚矣﹐實致中致和而已﹐並未嘗於中和之外逐物而流也。孔子曰「天何言哉﹖四時行焉﹐百物生焉。」夫天亦不過端其主極﹐而四時行﹑萬物生﹐一聽造化之自動焉耳。夫人主極一立﹐則陰陽造化自動自靜﹐卽天地萬物之气機與之俱動俱靜。況人原與天地萬物息息相流通者乎﹖朱子曰「吾之心正﹐則天地之心正。吾之气順﹐則萬物之气順。」不待移一步﹐轉一念﹐而自有己立立人﹑己達達人之神化者歟﹗自夫人气質之拘﹐物欲之蔽﹐其與天地萬物不相通者久矣。所以一身之中尙爲胡越﹐何況以外之天地萬物哉﹗古云「天人一理﹐物我同源。」在人以爲虛擬之詞﹐而不知實有其事也。吾今再爲抉之。大凡打坐之初﹐須先養神。神與太虛原同一體﹐但不可死死執著。務先遊神於虛﹐方能養得純﹐神自來歸命。夫旣神凝於虛矣﹐又須慢慢收回虛無窟子中﹐調之養之。到得神已歸命﹐然後驗其果一無所思到虛極靜篤否耶﹖如能虛極靜篤﹐一無所有﹐此卽端本澄源之學﹐而主極立矣。主極一立﹐以神下入水府﹐卽是以神入气穴﹐又是以性攝情﹐以龍嫁虎﹐種種諭名﹐不一而足﹐無非以我一點至靈至聖至淸至虛之元神﹐下與水府之鉛配合﹐猶之以火入水鄕﹐少時火蒸水沸﹐而眞陽生矣。夫下田屬陰﹐又屬水﹐陰與水﹐皆寒性也。中田絳宮屬陽﹐又屬火﹐火與陽﹐皆熱性也。故人一身﹐上半爲天爲陽﹐下半爲地爲陰﹐非有神火烹煎﹐則水寒金冷﹐必沈溺不起﹐而人之昏者愈昏﹐昧者長昧矣。吾言以神入气﹐卽交媾水火之道。水火一交﹐那其中氤氳之气蓬蓬勃勃發生起來﹐卽水中金生﹐又云鉛中銀出﹐又云陰中陽產﹐總皆諭人之命蒂﹐實爲長生不死之根本也。斯時也﹐神已定﹐息已調﹐身心爽快﹐蘇綿快樂﹐飄飄然如淩九霄之上﹐遊廣漠之鄕﹐有不知其底止者。此卽神與太虛同體﹐气與天地萬物相通﹐實有不知其所以然也。此主極立矣﹐斷無有伏得天罡﹐而斗柄不推遷﹐推得斗柄﹐而天罡不內伏者。諸子須知主極未立之前﹐不妨慢慢凝神以交气。气神若已和合﹐於是杳冥恍惚鄕裏﹐變化生鉛。果然鉛生﹐時至而事起﹐機動而神隨﹐輕輕舉﹐默默運﹐一團太和之气上下往來﹐易於順水之行舟。斯足徵神气會萃﹐化三元爲一元﹐合五气爲一气﹐而主極以立﹐仙道可修。諸子亦曾會悟否耶﹖吾師云「後天之先天」何也﹖後天者﹐凡神凡气凡精凡血也。此是血肉團子﹐以之修煉金丹﹐毫無所用。下手之時﹐凝神於虛﹐合气於漠。此虛此漠﹐方是後天之先天。吾直直告汝﹐打坐時﹐𨿽不離有形之丹田與眼光心光﹑口鼻呼吸之息﹐然必要活活潑潑﹐始得還玉液之丹。何以云玉液﹖以人身涕唾津精气血液七般物事﹐算是養幻身不可少者﹐然在一身之中﹐有形有質有聲有色﹐純是一股陰气﹐所謂臭皮囊者﹐此也。惟從色身上修煉那一點虛而無﹑靈而秀者﹐始得後天中先天。切不可死死執著丹田﹐凝目而睹﹐用心而照。惟虛虛的似有似無﹑不急不緩行將去﹐斯得眞正之藥矣。太上云「谷神不死﹐是謂玄牝」數句﹐已將玄關妙竅道盡。何謂谷神不死﹖谷卽虛也﹐神卽靈也﹐不死卽不昧也﹐言人欲煉成大道﹐必認取虛靈不昧者爲丹本。然而無形無象﹐不可捉摸﹐故曰「要得谷神長不死﹐須憑玄牝立根基。」夫谷神何以必依玄牝哉﹖以虛靈不昧之眞宰﹐必於玄牝之有形者形之﹐其實是無極也。若使玄牝不立﹐則胎息未形﹐本來生生不息之機從何而有﹖惟此凡息一停﹐胎息自見﹐一開一闔之中﹐此間玄妙機關﹐人之靈明知覺從此而起﹐人之心思知慮性情魂魄﹐無不由此而生﹐至於成眞作聖﹐皆從此一動一靜立其基。蓋靜則無形﹐動則有象﹐靜不是天地之根﹐動亦非人物之本﹐惟此一出一入間﹐實爲玄牝之門。𨿽然﹐有形卻是因後天陰陽之形﹐形出先天一點眞气來。此个眞气﹐𨿽是後天之先天﹐以元气較來﹐還是後天物事。以此元气非眞有也﹐還是一無極而已。然而開天地﹑生人物﹐莫不由此一个竅隧發端。此殆天下之至虛生天下之至實﹐天下之至無生天下之至有者也。總之﹐渾淪罔象倒也不難﹐惟一覺之後立地護持﹑毫無別念﹐斯爲難也。知之否﹖

七

夫人之心﹐原是虛虛活活﹐洞照靡遺﹐只因生身而後﹐百憂感其心﹐萬事勞其形﹐有動於中﹐必搖其精﹐精不足則气不足﹐神亦因之不靈也。古人所以諭人身之精如油﹐气如火﹐神之靈者﹐卽其燈光之四射不可捉摸也。吾故教爾等煉心之學﹐先以寶精裕气爲始。況此心一虛﹐此神卽靈﹐此精一足﹐此气自旺﹐不待他日功圓丹熟﹐而有過照之慧光卽在目前﹔亦覺私欲之縈擾﹑恩愛之牽纏﹐亦能照破一切。所患人心營營逐逐﹐才見一念光明﹐不片刻間﹐卻又滚入人欲甲裏。今爲生計﹐總要平日猛撐須眉﹐髙立志气﹐將身中寶鏡髙懸﹐慧劍時掛﹐自然淸明在躬﹐气志如神。斯時也﹐天理人欲自然分辧淸楚。且天理自天理﹐振作得起﹐不許人欲之相干﹔人欲自人欲﹐洗刷得淨﹐不令天理之偶違。要之﹐其效見於一時半刻﹐其功必待三年九載﹐而其得力﹐全在養我慧光﹐鑄我慧劍。𨿽然﹐慧光無可見﹐古人說「在天爲日月﹐在人卽兩目」﹐可以昭然共揭矣。諸子須於平時收攝眼中神光﹐返照於丹田气海之中﹐久之虛無窟子內自然慧光發現﹐不啻明鏡髙懸﹐物來畢照矣。慧劍亦無由知﹐古人說「在天爲風雷﹐在人爲神气」﹐只因神不凝﹑气不聚﹐是以鋒芒不利﹐明知此非善行﹐有傷精气﹐然不能一刀兩斷﹐立地劈除﹐明知故犯。環顧吾門﹐大抵如斯﹐可嘆也夫﹗可悲也夫﹗今再疾聲大呼曰﹕戒色欲以固精﹐寡言語以養气﹐節飲食﹐薄滋味﹔閒思雜慮﹐不關吾人身心性命之微者﹐皆當卻之勿前﹐防之惟恐不力。如此後天精气易生﹐而先天精气自有依傍焉。到得先天精气圓足﹐自然身形日固﹐而慧劍成矣。近觀諸子日間打坐﹐不見精明彊固者﹐皆由平日凝神斂息用工之時少﹐間斷之時多也。如能行住坐臥﹐神無昏倦﹐息無出入﹐將從前气質之性﹑物欲之私﹐一掃而空﹐久之自見一靈炯炯﹐洞照當空﹐一任他聲聲貨利與夫窮通得失﹑禍福死生﹐皆不能盤踞心地﹐亂吾天君﹐而令我心之明者不明﹐健者不健。此非必多年然後可成功也﹐只要一心內照﹐不許外緣塵累一絲擾我靈府﹐卽頃刻間亦見心靈手敏之效。爾等須知心之不靈﹐由於神之不淸﹐淘汰性情﹐必具剛果之气爲之。气之不壯﹐由於息之不斂﹐保固眞精﹐必具十分火候。如此刻刻返觀﹐在在內照﹐日月因之而轉旋﹐乾坤是以能顚倒。至若外緣外侮﹐到眼便知﹐閒思閒慮﹐入耳卽明﹐不怕他火炎薰蒸﹐勢不可遏﹐自能一滅永滅﹐有不可思議之效焉。

八

學者凝神靜養﹐務令天地陰霾之气抑之自我﹑化之自我﹐則位天地﹐育萬物﹐補天地之偏﹐培造化之缺﹐亦非難事也。獨柰何人將天地看得甚大﹐以爲造化之權自天主之﹐人莫如何﹐卻不思古聖先賢常稱天地人爲三才﹐人固賴天以生﹐天猶賴人以立。若無其人調和造化﹑燮理陰陽﹐則天地又何賴乎人哉﹖故曰「人者﹐天地之心也。」苟無至人出以參造化之權﹐贊天地之化﹐則天地亦成混沌之天地﹐而不能生育於無窮也。此匹夫之微亦具有此參贊﹐非髙遠離奇爲聖者獨能任之也。何也﹖凡人之心一正﹐則天地之心亦正﹐凡人之气一順﹐則天地之气亦順。天地與人﹐其感孚處𨿽至微至妙﹐而其爲用卻在一動一靜一語一默之間。夫以天人本一气相通﹐此動彼動﹐此靜彼靜﹐此安則彼安﹐此危則彼危﹐原在一呼一吸之微﹐非深遠莫致者也。只患不肯寡欲淸心﹐以自明其淸明廣大之天耳。如能一念不苟﹐則一念卽位天地矣﹔一息不妄﹐則一息卽奠天地矣。造到自然境界﹐則我卽天﹐天卽我﹐不但如此﹐更能包羅乎天地﹐化育乎天地﹐我不受天地鼓鑄﹐天地反受我裁成焉。聖人知我其天﹐豈在蒼蒼之表﹑漠漠之外耶﹖殆一內省間而卽通其微矣。他如修煉之道﹐還有上品丹法﹐以神入於虛無中﹐不著色﹐不著空﹐空色兩忘﹐久之渾然融化﹐連虛無二字亦用不著﹐此卽莊子所謂「上神乘光」者是也。佛家牟尼文佛卽用此眞空妙有之法以成佛﹐後人鮮能知者。禪和合子有「如來修性不修命」之說﹐不知此个光中﹐卽包羅神气在內﹐太極而無極﹐無相爲相﹐無聲爲聲者也﹐且是神气發生之根本。故煉此一光﹐無不完具﹐夫豈若後天之神之气尙分陰陽者哉﹖此理後人難明﹐無怪其落於修性一偏也。至若山精水怪﹐亦能走霧飛空﹐而究之心性未完﹐多流於機械一邊﹐終不免於天誅。此等又何修乎﹖莊生所謂「下神乘精」者是。是以不淨不潔之神﹐凝於後天精竅之中﹐久久煉成﹐亦能入定﹐亦能出神﹐總是一个污濁鬼耳﹐卽雲長生﹐亦只守屍鬼耳﹐斷無靈通變化﹐且無仁義道徳﹐𨿽有奇技異能﹐只是一精伶鬼而已。諸子取法乎上可也。

九

今年百谷色色生新﹐莫不謂今歲大有秋也。詎知至美之中﹐有不美者存焉。夫豈天之不以全福與人乎﹖蓋以天地之道﹐陽極則陰生﹐陰極則陽生﹐陰陽相勝之理原是如此﹐不然﹐盛極難爲繼也。惟君子有見理之明﹐知幾之慧﹐故於隆盛之際﹐而有持盈保泰之妙策焉。若無識愚夫﹐不知陰陽勝負之常﹐往往於盛極之時﹐恃其豪富﹐不知謙抑爲懷﹐更以驕傲存心。若此者﹐幾見有不敗者乎﹖處家之道如此﹐卽治國之道亦莫不然。推之保身良策﹐亦當以此爲準。吾見生𨿽然年邁﹐而精神尙覺彊幹﹐若不趁此機會勤勤修養﹐在在保持﹐吾恐陽盛之下而秋陰繼其後矣。大禹所以惜寸陰者﹐只爲身命之不常也。生等須當愼之。某生粗聞妙訣﹐未能實嘗道味﹐尙須勉彊用工﹐方能到自然境界。否則﹐半上落下﹐終不得見本來眞面也。況今年華𨿽老﹐而日用事爲半點不理﹐衣服飲食取之宮中裕如﹐且身安體泰﹐兒孫林立﹐室家胥慶﹐在在皆安樂之地﹐時時一丰稔之秋﹐正好行吾樂意﹐向大道中鉆研。況生善根夙具﹐並非無徳之人不能消受得神仙福慧﹐焉有修之不前而爲羣魔阻擾者耶﹖趁今閒暇無事﹐外無憂慮﹐內無疾疚﹐於此不學﹐又待何時﹖日月逝矣﹐歲不我與。嗚呼老矣﹐是誰之咎﹖吾想生好道之心本於至誠﹐何以日日行工不見大進﹖此由間斷之時多也。猶之煮物﹐始而入鼎﹐必以猛火烹煎﹐烹煎一晌﹐然後以文火溫養。如此烹調﹐方得有眞味出來。若起初有間斷﹐勢必半生半熟﹐了無滋味也。至武火之說﹐非教之用气力切齒牙以爲工也﹐要不過振頓精神﹐一日十二時中﹐常常提撕喚醒﹐了照於虛無窟子間耳。最可惜者﹐日間有空閒气力﹐空閒精神﹐不用之於保精煉气﹐而用之於觀閒書﹐談閒話﹐作閒事﹐用閒思者﹐就將有用之精神置之無益之事物。嗚呼哀哉﹐誠可惜也﹗就說生年華已老﹐神气就衰﹐不能聞道於壯年﹐而得明道於暮歲﹐縱有十分精力﹐恐不能成大覺金仙﹐這就錯想。須知有志者事竟成﹐苦心人天不負﹐古往今來壯年得道者能有幾人﹖歷觀古仙﹐無一个不是晚年聞道﹐到百餘歲始證金仙。生怕無志上進耳﹐果然有志﹐天神豈肯捨爾哉﹖以生之功徳有加﹐心性不迷﹐久爲神天見愛。就說此生不成﹐今日已曾下種﹐到來世因緣自然不絕。吾願生從今以後﹐立定課程﹐務以不理閒事﹑不讀閒書爲志﹐惟以凝神於虛﹑合气於漠爲常﹐一日行住坐臥﹐常常照管﹐不許一息放縱﹐一念遊移。如此半月之久﹐自然見效。若到气機微動﹐卽速備河車。何也﹖始而采取微陽﹐久則精盈气壯而眞陽發生﹐大有形象可驗。到此地位﹐何樂如之﹖論人之未生也﹐在太虛中原是與天同體。及至生時﹐幼沖之年﹐猶是天眞爛漫﹐浩浩乎與天之气機流行不息﹐渾然潛通。因知識一開﹐渾渾淪淪之體因之鑿破而不完全﹐於是乎浩蕩靡涯之量﹐轉而爲抑鬱無聊之心﹐昏昏罔罔﹐卽一身之內尙不能把持﹐又何況以外之事其來也無端﹐其應也靡常﹐有不爲其所餒者耶﹖故朱子云「內則無二無適。」此心寂然不動﹐以爲酬酢萬變之本﹐外則整齊嚴肅﹐嚴威儼恪﹐終日如對神明﹐以保護其天君﹐迨至用力久﹐自然惺惺了了﹐精明不昧﹐坐照無遺﹐又何憂事物之紛擾哉﹖夫心如鐘然﹐空則叩之而卽應﹐實則叩之而不靈。人能將此心懸於太空之表﹐不橫生意見﹐純是天理用事﹐得矣。

十

學者欲返本還原﹐必從後天性命下手。後天气質之累﹐物欲之私﹐務須消除淨盡﹐而後眞性眞命見焉。眞性眞命者何﹖夫心神之融融泄泄﹑絕無抑鬱者﹐眞性也。气機之活活潑潑﹑絕無阻滯者﹐眞命也。總不外神气二者而已。元神元气是他﹐凡神凡气亦是他﹐只易其名﹐不殊其體。古佛云「在凡夫地﹐識彊智劣﹐故名識性。在聖賢地﹐智彊識劣﹐故名正覺。」爾等須認取正覺﹐莫認取識神﹐下手才不錯。又聞古人云「心本無知﹐由識故知。性本無生﹐由識故生。」有生卽有滅﹐有知卽有迷﹐生滅知迷﹐乃人身輪回種子﹐皆後天識神所爲﹐非元神也。元神則眞空不空﹐妙有不有﹐所以與天地而長存。苟不知元神湛寂﹐萬古長明﹐卻疑空空無著﹐乃認取方寸中昭昭靈靈一物﹐以爲元神在是﹐彊制之使不動﹐束縛之使不靈﹐是猶以賊攻賊﹐愈見分投錯出﹐直等狂猿劣馬而難馴。若此者﹐皆由采煉後天之識性故也。景岑云「學道之人不悟眞﹐只因當初認識神。」一念之差﹐淪於禽獸﹐可不愼歟﹖朱子云「人欲淨盡﹐天理流行。」神無一息之不舒暢﹐气無一息之不流通﹐此等玄妙天機﹐諸子諒能辧之。然莫切於孔子云「樂在其中」﹐「樂以忘憂」﹐子思子云「素位而行」﹐「無入不得。」而要不過任天而動﹐率性以行﹐卽適其性﹐合於天。倘有知覺計較﹑作爲矯揉﹐卽非性非天﹐乃人爲之僞﹐𨿽終日談玄說法﹐一息不忘坐工﹐究與未學者等。且作僞亂眞﹐只見心勞而日瘁﹐猶不如不學者之尙存一綫天眞也。吾故教諸子先須認得本來面目﹐是个空洞無際﹐浩渺無垠﹐樂不可擬之一物。無如諸子本源未能澄淸﹐不甚大現象焉。苟能一空所有﹐片念不存﹐打坐時不須一炷香久﹐自能瞥地回光﹐超然物外﹐自家身心亦覺渾化。但爾等營謀家計﹐日夜俱爲貨財田產握算持籌﹐是以入見道徳而悅之﹐出見紛華而亦悅之﹐拖泥帶水﹐不肯撒手成空﹐故學道有年﹐不見大進﹐只爲天理人欲兩相間隔故也。吾生要求天上神仙﹐須捨人間貨財。蓋不吝財者﹐才不貪財﹐不貪財﹐才算眞眞道器。夫人之心﹐除此財字﹐別無健羨之端。苟能打破這个銅墻﹐跳過這个迷障﹐自然心冷於冰﹐气行如泉﹐性空於鏡﹐神靜於淵﹐而謂大道不在玆乎﹖況凡人之所好﹐至人之所惡﹐爲心性累﹐爲道徳障﹐古人諭之爲病病。人果能去其病病﹐則天眞見矣。又況修身在人﹐成道在天。若能輕財利﹐作功徳﹐天神自喜而佑之。故曰「錢可通神。」非神果好財也﹐以其人有載道之資﹐可以超凡入聖﹐因輕財而愈鐘愛之﹐故有通之說焉。諸子亦曾看破否耶﹖

十一

學人起初打坐﹐心神不爽﹐气機不暢﹐猶如天地初開﹐鴻濛肇判﹐萬物無形﹐百爲鮮象。惟有一意凝注﹐將我神气聚會於玄玄一竅之中﹐亦猶天地之主宰立焉。於此一呼而出﹐一如天地之气輕淸者上升﹐一吸而入﹐一如天地之气重濁者下降﹐我惟委志虛無﹐主極立矣。至於陰陽升降﹐我只順其上下自然運度﹐迨眞積力久﹐自蓬蓬勃勃有不可遏之極。然此陽盛之際﹐又須知持盈保泰﹑歸根返本之道。否則﹐盛陽之下﹐必有隆陰﹐欲成純陽之體﹐難矣。故邵子云「美酒飲教微醉後﹐好花看到半開時。」此非知道者孰能明之﹖吾觀生等每於气機壯旺﹐心神開朗﹐尙多縱火揚煙﹐不知返還本始﹐是以發泄太甚﹐則生機斷滅。故太上云「持而盈之﹐不如其已。」此言眞可法矣。至守候之道﹐古云「眞人潛深淵﹐浮游守規中。」如此觀照此竅﹐恪守規中﹐不霎時間﹐眞陽自從空而出﹐此身如壁立﹐意若寒灰﹐斯時气機氤氳蓬勃﹐卽陽生活子﹐可行河車之時。前之煉精﹐爲二候采牟尼﹐此之陽生﹐爲四候運河車﹐此亦各有其景﹐不可差也。再示靜坐修持之事﹐人所共知﹐而動中修煉﹐人多或昧。如孟子養浩然气﹐是從集義而生。但集義之道所賅甚廣﹐非特靜中有義﹐動中亦有義。如孟子乍見孺子入井發惻隱心﹐此非義乎﹖推之敬老尊賢﹐濟人利物﹐與夫排難解紛等等﹐非謂義耶﹖他如見人有善則欣羨之﹐見人有惡則愧恥之﹐無非義也。至云惻隱之心爲仁﹐羞惡之心爲義﹐辭讓恭敬之心爲禮﹐是非好惡之心爲智也。此四端之發﹐其機甚微﹐世人忽略者多﹐卽爾等亦往往錯過。𨿽有知之﹐亦止明得慈愛之良是爾天眞﹐當其微動﹐猶少知納入丹田者。今爲生道破﹐自此以往﹐舉凡日用云爲﹐一切喜怒哀樂之生﹐皆我眞機發動﹐我須收之養之﹐回光返照足矣。要之﹐四端發動之初﹐出於無思無爲者爲眞﹐有思有爲者爲僞。爾等一日之內﹐如此四端萌動﹐不知凡幾。若能乘得此機采而取之﹐餌而服之﹐正所謂徧地黃金﹐滿堂金玉﹐無在非煉丹之所﹐無時非藥生之候也。故曰「大道在人類求之﹐同類中取之。」所以古人修道大隱市廛﹐不棲巖谷﹐以道在人倫日用﹐不在深山窮谷也。果能隨時知覺﹐隨時采取﹐則紅塵中隨在皆道機發見﹐亦隨在皆修煉工夫﹐特患人不返而求之耳。

十二

今日漧旱流行﹐禾苗欲枯﹐似乎天下人民盡無生路。不知極凶之中有極吉者在﹐大禍之日有大祥者存。生等識得此理﹐只管自修其身﹐那一切吉凶禍福報應之來﹐一聽之於天﹐免卻多少閒思雜慮﹑憂愁煩惱﹗蓋天欲與之﹐其誰敢廢﹖天欲死之﹐其誰敢生﹖此殆天所主宰﹐凡人不得而參之也。惟盡人事以聽天﹐此是人所能爲者。否則乾造化之權﹐不安自家之分﹐勢必人心愈亂﹐而天心益不能安﹐更速其劫難之來矣。此天人一貫之道﹐生等諒能了然﹐吾亦不暇深論。但願生等從此自修其徳﹐以與天地流通無間﹐自然與天心相合﹐𨿽當荒歲﹐另有厚澤深仁之加也。他如修煉之道﹐所貴綿綿密密﹐不二不息﹐以底於神化之域﹐不貴躁切爲之。孟子云「進之銳者﹐退則速矣。」又況迫切之心卽屬凡火﹐不惟無益﹐且有焚身之患。所謂不疾不徐﹐勿忘勿助﹐斯爲天然眞火。天地生萬物﹐聖人養萬民﹐皆不離此溫溫神火﹐何況修煉乎哉﹗總貴常常了照﹐不失其機可耳。吾見生等用工﹐每多或作或輟之行﹐所以將欲造其堂﹐而又出其戶﹔將欲底於室﹐而又退於堂﹐不見一直向前﹐毫無退縮者﹐職是故耳。古云「藏神於心﹐藏气於身」﹐常常不釋﹐卽命復而歸根﹐長生不死之丹得矣。顧何以能令神气藏於身心﹐時時不失如此哉﹖法在從玄竅開時﹐太極一動﹐陰陽分張﹐時可進而卽進﹐勢當止而卽止。何也﹖玄竅初開﹐只見離宮元性﹐所以謂之「性陽生。」然此是神之偶動﹐非气之眞動﹐只可以神火慢慢溫養﹐聽其一上一下之气機往來內運﹐蘊藏於中黃正位﹐此爲守中一法﹐水火濟﹑坎離交之候﹐又謂前行短﹑二候采牟尼是。到得神火下照﹐那水見火自然化爲一气﹐氤氤氳氳﹐兀兀騰騰﹐此方是水底金生﹐古人云「陽生活子時」是﹐又曰「命陽生。」果有此气機之動﹐不必蓬蓬勃勃充塞一身內外﹐卽粗見气機﹐果從神火下入水鄕﹐是爲坎離交而產藥﹐亦是微陽初動﹐亦要勤勤采取﹐運動河車﹐棲神泥丸。所謂補腦還精﹐長生之道在是矣。人欲長生﹐除此守中河車二法行持不輟﹐別無積精累气之法焉。𨿽然守中之火只有溫溫鉛鼎﹐惟河車逆運則有子午卯酉﹑或文或武之別。誠能常常溫養﹐令我元神常棲於心﹐元气常潛於身﹐𨿽欲死之﹐其將何以死之﹖以神气交媾﹐常常不失也。爾諸子務要於行住坐臥﹐無論有事無事﹐有想無想﹐與夫茶裏飯時﹐在在收神於心﹐斂气於身﹐久則神气渾化﹐前不知有古﹐後不知有今﹐上不知有天﹐下不知有地﹐內不知有己﹐外不知有人。如此者﹐非神仙而何﹖近觀生等工夫到此﹐將有異狀顯露﹐吾今道破。凡有異彩奇香﹐或見於目﹐或聞於鼻﹐或來於耳﹐總不要理他。抑或心花偶發﹐能知過去未來一切吉凶禍福﹐總要收攝元神﹐坐鎭中庭。𨿽偶而發露﹐天然一念現前﹐不待思索而能預知休咎﹐亦是識神用事﹐切不可生一喜心﹐喜心一生﹐卽不入於魔道﹐亦恐自恃聰明﹐反爲外事紛馳﹐而修煉從此止步矣。不知景象現前﹐多是自家宿根習气被識神牽引而動﹐我總置之不論﹐庶我無心而景自滅矣。此爲近時要緊之務﹐切不可羨慕景象﹐自墮魔道﹐妄論休咎﹐此皆自家气習所致﹐非元神元气﹐不可信爲道焉。

十三

子思子曰「造端乎夫婦。」究竟是何夫婦﹖豈若後之儒者云「閨門之內﹐肅若朝廷。交而知有禮焉﹐接而知有道焉。以此一節之能擴而充之﹐足以化家國天下而無難。」如此言道﹐亦小視乎道﹐而不能充滿流行至於如此之鋪天匝地﹐以其有形有迹有作有爲﹐尙可限量也﹐烏足以言道之大哉﹗此个夫婦﹐蓋在人身中一干一坤而已﹐一坎一離而已。總之是一个水火﹐是一个神气﹐又是一个性命。性命合一﹐卽還太極。由是太極一動一靜﹐一陰一陽﹐無在不與天隨。以之修己﹐而己無不修﹔以之治世﹐而世無不治。要皆神气歸眞﹐返還我生初一團太和之气﹐常常在抱。若但以有形有象人世之夫婦言之﹐縱使舉案齊眉﹐相敬如賓﹐亦恐不能化家理國﹑易俗移風﹑至於無處無時而不與人合﹑與天一焉﹗聖人恐泄天機﹐不肯一口說出﹐必待其人積功累行﹐存心養性﹐果然心地無虧﹐倫常克盡﹐然後抉破天機﹐始不至妄傳大道。生等行工至此﹐諒亦實實明得造端夫婦之語﹐非外面夫婦﹐乃人身中夫婦也。誠能下手興工﹐常常念及造端夫婦一語﹐始而以神入气﹐卽是以凡父配凡母。凡父凡母一交﹐則眞鉛生﹐卽眞陽出矣。此中所生陽鉛﹐是從坎中生出﹐陽卽爲靈父。迨气機壯旺﹐衝突有力﹐從虛危穴起火﹐而上至泥丸﹐我於是凝神泥丸﹐溫養陰精﹐卽以靈父配聖母﹐以陽鉛配陰汞﹐以陽气制陰精﹐此爲靈父聖母交而產藥。藥非他﹐卽久積泥丸之陰精﹐爲神火一煆﹐則化爲甘露神水﹐此爲靈液。自靈液下降﹐而心中靈性靈知卽從此生矣﹐所謂气化液也。再引入丹田﹐乾坤復合﹐以神火溫烹一番﹐靈液又化眞气﹐久久運轉河車﹐千淘萬汰﹐千燒萬煉。靈液所化之气﹐卽是先天乾元一气。從此一動﹐卽爲外藥生﹐由坤鑪而起火﹐升乾首以爲鼎﹐降坤腹以爲鑪。鑪起火﹐鼎烹藥。自此一動一靜﹐不失其時﹐則如頑金久經煆煉﹐愈煉愈淨﹐所謂百煉金剛化爲繞指柔矣。如此采外藥以結內丹﹐久之外丹成﹐內丹亦就焉。總之﹐外丹貴乎用剛﹐然後木載金行﹐火逼水上。不如是﹐則金之沈者不升﹐水之寒者不沸。內丹貴乎用柔﹐不柔則丹不結﹐而元神亦難以坐照自如。此乾剛坤柔﹐卽子思云「造端夫婦」之道。人果從一陰一陽下手﹐不著於淸淨無爲﹐亦不執乎名象有作﹐不過百日之久﹐可以築基矣。

十四

大道原無奇異﹐只是完吾本性而已。夫本性豈有物哉﹖要不過一自然之天而已。顧何以知者多﹐而得者少耶﹖蓋人自有生以來﹐始爲血气之私所錮﹐繼爲情欲之累所迷﹐而求其本性之克見者尢難。𨿽然﹐亦無難也﹐在人能念念知非﹐事事求是﹐此心湛然瑩然﹐絕無一物介於其間﹐佛家謂「無善無惡中﹐獨見空空洞洞﹑了了靈靈之眞主宰」﹐卽道矣。此又有何難哉﹗《書》謂「罔念作狂﹐克念作聖」是。是不過一敬之間﹐而性卽還其眞﹐道卽返其本。生等諒能識得﹐吾不再贅。第思眞性之生﹐只在俄頃﹐但於發動之際﹐渾渾淪淪﹐無渣滓﹐無念慮﹐認得爲聖人仙佛之眞者少。縱或認得﹐而當此初萌之際﹐猶衣服爲油污已久﹐苟非十分磨洗﹐不能一朝遽去。顏子得一善﹐所以有拳拳服膺之工也。生等業已明得一念回觀﹐一念卽道﹐念念返本﹐念念皆眞。第一要有堅固耐久之心﹐方能到淸淸潔潔﹑獨見眞詮地位。𨿽然﹐一念了照﹐易易事也。吾觀今世修士﹐於此一念發端之初﹐本是生地完純﹐圓融具足﹐而或疑未必是道﹐乃加一意﹐添一見﹐參雜其中﹐而性眞於此反昧矣。生等旣能識此一念之動爲我成仙作聖的物事﹐就是太上三淸神妙無窮﹐又豈有他術哉﹖亦不過由此一念之偶萌﹐日積月累而成耳。但其始也﹐天性之自動﹐气機之偶萌﹐亦覺微微有迹﹐不大現相耳﹐吾教所以名爲小藥生﹐又曰一陽初動。及至采取過關﹐服食溫養之後﹐𨿽有丹田火熱﹐兩腎湯煎﹐目有金光﹐口有異味﹐耳有鷲鳴﹐腦有气生﹐六種效驗﹐然亦無形之形附於後天有形之屍气而昭著﹐實非有浩然之气至剛至大在於目前而充塞於兩大之間者也。此亦虛擬其狀似有如此之盛﹐要皆我神覺之﹐我神知之﹐非外人所得而窺也。吾教謂之眞陽大動﹐又曰大藥發生。以其實有可擬﹐故曰眞陽﹔以其气機之大﹐不似以前之微動﹐故曰大藥。生等識此﹐始不錯動凡火﹐錯走路頭﹐爲後天屍穢之气所害焉。要之﹐采取先天以補後天﹐究竟有何采﹐有何補哉﹖不過一陽之動﹐不妄走作﹐不外滲漏﹐久之一气薰蒸﹐薰蒸之气﹐藥也是他﹐火也是他﹐於此外而內之﹐下而上之﹐逆而收之﹐卽采取也。於此收回鼎鑪中﹐卽返補也。火卽是藥﹐藥卽是火﹐火與藥是二而一者。人知得太和一气﹐無半點閒思雜慮﹐只見空洞了明﹐大而無外﹐小而無內﹐微有气機之似有非有﹐似無非無﹐卽道也。有此一气薰蒸﹐卽藥也。收斂此神此气﹐不許參雜一知半解﹐卽補矣。自古神仙亦由此而修﹐實爲修士所不可忽者。他如呼吸之息﹐爲煉藥修丹之要務。若無此內呼吸﹐則水底眞金豈能由下而上﹐自外而內﹖全憑此神息逼逐而催促之﹐以上至於泥丸。及神气交媾﹐下注黃庭﹐溫養成丹﹐亦無非神息爲之用。所以古人謂神息爲外火也。學道人𨿽得天然眞火﹐尢必憑外火抽添文武﹐增減運用﹐而後藥生有自﹐丹成可期。若無外鑪火候調分文武﹐則𨿽天然眞火虛靈洞徹﹐則亦僅能了性﹐不能立命。此內外二火﹐一性一命之火也。且人有內火﹐而無外火﹐則性無以戀命﹐命亦無以戀性﹐是謂孤陰不生﹐獨陽不長。呂祖云「信死淸淨裏﹐孤陽難上升。」是知內火內丹﹐全憑外丹外火所煉而成者。神息所以爲修土之要道。生等已知內火外火之道﹐然吾觀其於外火之逆用﹐尙未十分了明。夫以凡呼吸與眞呼吸﹐二者一體一用也。無先天之神息﹐則凡息無主﹐無後天之凡息﹐則眞息無自而生。但逆施造化﹐顚倒內修﹐而金丹自逆還於內﹐此爲緊要語。

十五

夫人之所以前知後曉﹑靈明不昧者﹐無非此一个覺照之心而已。佛曰「長明燈」﹐道曰「玄關竅」﹐儒曰「虛靈府。」要皆無思無慮﹑無善無惡之中﹐一个了照之神焉。下手時不尋出虛無無際物事出來﹐則無性﹐無性則無丹本。不從虛無中養出一个靈明妙覺洞徹內外之神出來﹐則無主宰。無主宰﹐𨿽日夜勤行﹐終日昏昏罔罔﹐到頭而無用也。諸子務先把萬緣放下﹐直將知覺之妄﹑物欲之私﹐慢慢的起風運火﹐煆化於無何有之鄕。自家內照﹐果然一無染著﹐一無束縛﹐空空蕩蕩﹐了不知其起止﹐此爲本性見矣。本性一見﹐又要有个覺心﹐照而不照﹐不照而照﹐此卽主宰常存。昔人謂主人翁是也。有此主宰﹐煉丹可成﹔無之﹐猶一家無主﹐焉能興得起家來﹖此个主翁﹐實爲煉丹之主帥。至於本性﹐是煉丹之丹頭。但起初卽欲本性發見﹐渾淪無際﹐浩渺無垠﹐萬不能得。只要一个泰然無事﹐心地淸涼﹐有點趣味就是。若欲淸淸朗朗﹐浩浩淵淵﹐大無外﹐小無內﹐則必火候到時﹐方有此鴻鴻濛濛無可端倪之一候。惟於塵緣不稍沾滯﹐推得開﹐放得下﹐卽是性見﹐煉丹有本矣。下手之初﹐此心未必卽能降伏﹑洞照如神。只要此心不走作﹐不昏迷﹐能爲我家主宰﹐不爲外物所奪而去﹐卽是此心常在﹐爲我煉丹之主矣。諸子此時尙在陰陽之交﹐還須立起志气﹐扶持眞陽﹐抑制羣陰﹐久之陽欲進而不能遽進﹐陰欲退而不肯遽退﹐所以有如癡如醉之狀。蓋以陽𨿽能主﹐而陰猶未卸駕也。吾故教諸子不要除思慮﹑屏气息太爲著緊﹐緊則又動後天陰气﹐必不能耐久焉。總之﹐神仙之神妙無方﹑變化莫測﹐還不是此一點虛寂之性﹑靈應之神爲之作主耳﹗諸子於無事之時﹐不要求渾淪磅礡﹐只此一念虛靜﹐莫管二念﹐卽是性在。古人收回又放下﹐放下又收回﹐卽性之見者多矣。久久用工﹐自然本性常圓﹐無在而無不在焉。只要此心常常了照﹐稍有閒思雜慮﹐我能隨時覺照﹐卽惺惺常存矣。自古神仙﹐亦無非此一點覺照之心造成﹐切勿輕視此覺照也。吾念生等誠心向道﹐今將道原說明﹐下手用工﹐以免心性之昧﹐庶可言丹。

十六

吾師此山設教十有餘年﹐至今門前桃李枝枝競秀﹐眞不枉吾一番辛苦。顧其間弟子不一﹐有了悟大道根源﹑跳出紅塵﹑髙登淸靈之府者﹐吾師所以去而復來﹐往返不厭也。從此深造有得﹐無在不洋洋灑灑﹐悠然自樂﹐以比抑鬱窮愁爲何如哉﹗任爾金堆北斗﹐名髙東國﹐總無有片刻之淸閒﹐是人世又何足戀哉﹗況終朝終夜營營不已﹐刺刺不休﹐其能久享榮華﹑長保壽考﹐斯亦可矣﹐無如光陰似箭﹐日月如梭﹐一轉瞬間﹐黑頭者已白頭﹐靑年者成暮年﹐倏忽韶華﹐不能久待﹐一旦無常來到﹐撒手成空﹐豈不枉費精神﹐空勞气力乎哉﹗縱說創業垂統﹐上承宗祧﹐下裕兒孫﹐萬載明煙所在﹐不得不爲之謀﹐然亦有个順水行舟﹐任其去來﹐我惟搖得把舵足矣﹐何苦經營萬狀﹐直將滿副精力施之於家室兒女﹑田產屋字﹑金銀貨物之間﹐而不肯稍歇﹖設一朝西去﹐了無一物﹐豈不可惜﹖古云「黑漆棺中﹐財產難容些子。黃泉路上﹐妻兒又屬誰人﹖」可不畏歟﹖甚有生前作孽﹐造下罪惡彌天﹐才興家而立業﹐那知死後魂銷森羅殿上﹐刑受地獄牢中﹐兒孫在世﹐固享不盡之榮華﹐那先人幽囚於泥犁苦惱之地﹐而誰爲之設法超度耶﹖苦由我受﹐福自彼享﹐和盤打算﹐值不值得﹖更有兒孫不才﹐不思前人掙家費下千辛萬苦﹐爲後裔作萬年之計﹐彼反謂昔之人無聞知﹐今時格不同上古﹐於是好賭玩煙﹐羣誇脫白﹐貪花濫酒﹐尙想焚黃﹐堂上稍爲告戒﹐反厭瑣絮難堪﹐不相睹面者。甚有平日恩寵過隆﹐一旦而加以辱罵﹐膽敢於父母爲仇﹐挺身對敵者。俗云「膝下兒孫盡成仇」﹐洵非虛語。由此思之﹐你爲兒孫計﹐兒孫業已如此﹐又值不值得﹖他如刻薄成家﹐理無久享﹐俗云「老子錢串子﹐兒子化錢鑪。」一任堆金如山﹐置產萬頃﹐及到兒孫之手﹐一槪消磨﹐豈不枉爲家計﹐空費神思耶﹖更有現眼現報﹐前人買地﹐賬猶未淸﹐而後人卽爲賣出﹔前人修居﹐工猶未備﹐而轉眼已屬他家。《詩》曰「宛其死矣﹐他人入室」﹐又曰「維鵲有巢﹐維鳩居之。」死後不聞﹐斯亦已矣﹔當前若見﹐豈不傷而又傷﹖知此則知世上衣食百端﹐各人原有天命所在﹐不可苦苦持籌﹐自討煩惱。莫說謀之不得﹐就令所求如意﹐亦是命該如此﹐卽不求而亦可得者。如此看來﹐何若作事循天理﹐百爲順人情﹐安分守己之爲得乎﹖況天定勝人﹐人定亦能勝天﹐與其爲不義而獲罪於天﹐何若多行好事而上格於天耶﹖人能惟善爲寶﹐人心與天心合﹐天其有不保佑命之耶﹖作善降祥﹐信不差矣。今日閒暇無事﹐再爲生等謀之。大凡天下事爲﹐到頭總是成空。惟有性命交修﹐才是我千萬年不朽之業。莫說紅塵富貴﹐難比淸虛逍遙﹐就是目前所享﹑日用所需﹐盡都是重濁之物﹐何如天上玄霜絳雪﹐蟠桃美酒﹐種種皆是馨香。一淸一濁﹐相去何遠﹖又況所需無幾﹐所享不多﹐又何苦死死不放﹐將我一片靈明直染得污穢難堪﹐豈不辜負心力乎哉﹗無柰今之世昏而不明﹐迷而不悟﹐以至於牢不可破﹐如此其甚也。更有明知之而明犯之﹐又如此其多也。噫﹗良可慨矣﹗吾前示生等以養正气去客气之道﹐的是醫俗良方﹐回天妙劑。何也﹖人之不肯回頭者﹐一則昧於道徳﹐一則柔其精力也。如生業已知道之爲妙﹐非他物所能換得一絲半毫﹐尙且拖泥帶水﹐不能斬孽緣﹐直上淩霄﹐而況以外人哉﹖爲今之計﹐總要一乃心志﹐養乃精神﹐任他荊榛滿道﹐不難一刀兩斷﹐理欲頻分。孟子養气之說﹐所以層見疊出﹐而不憚其煩也。果能矢志彌堅﹐不怕他千磨萬難﹐自不難直造淸虛之地焉。近來工夫正在天人交戰﹐理欲相爭﹐苟不努力一戰﹐終是鷸蚌相持﹐難以取勝。趁此機會﹐只須一七兩七之久﹐將天理養純﹐直把那客气消除﹐凡情殞滅﹐如此則天徳流通﹐無往而不自得焉。生平素有才有識﹐有膽有量﹐與其施之於無益之場﹐孰若用之於大道之地也﹗生其勉哉﹐吾深望焉。

十七

大凡修眞程途﹐必要先明次序。初入門時﹐一片浪子野心﹐猶之劣馬狂猿﹐一時實難拴鎖﹐必欲彊之就範﹐勢必收取邪火﹐不惟生機不暢﹐而且眞气爲邪火燒灼﹐卽不至病﹐而生气爲之打散者必多。古云「煉鉛於塵世。」必於人世上﹐有事則應事﹐無事則養心﹐久之看破紅塵﹐打開孽网﹐此心乃得恬淡﹐此神乃得圓明。若但趨塵逐浪﹐勢必愈染愈深﹐不至性命消亡不已。惟有處處提撕﹐在在喚醒﹐不辭苦﹐不厭煩﹐此神此气方能打並爲一。而今有等愚人﹐全不講內徳外功﹐或因事情不遂﹐或爲身家難言﹐卽要拋卻人倫﹐入山修道。如此之人﹐滿腔污濁﹐一片邪火﹐其爲害於身心也﹐詎小故哉﹗某生先年不棄吾師﹐一片虛心﹐訪問爲師﹐已曾教爾多積陰功﹐少趨塵境﹐日間得閒﹐卽打坐參玄。無如爾塵情太重﹐名利牽纏﹐兒女恩愛難割﹐每日營營逐逐﹐奔走塵途﹐不覺陷於名韁利鎖矣。豈知生死有命﹐富貴在天﹐而今其信然耶﹖論爾講經說法﹐吾亦在所不及。但知者不言﹐言者不知。生之言又如孔子得太上語﹕「子之言﹐可謂其人與骨皆已朽矣﹐獨其言猶在耳。」又古人云「說得萬件﹐不如行得半點。」但生要成大道﹐此時生心所欲槪屬空套﹐了無可用﹐不如就下而上﹐自淺而深。孟子曰「道在邇而求諸遠﹐事在易而求諸難」﹐爾生急宜戒也。又況精神𨿽健﹐年華已邁﹐再不勤勤修煉﹐吾恐鉛汞日消﹐他日欲打坐收心﹐亦不能也。至於近時生所行工﹐惟有靜則煉命﹐動則養性﹐切勿速求深山。《悟眞》云「勸君修道莫入山﹐山中內外皆非鉛」﹐「此般至寶家家有﹐自是愚人識不全。」生其信焉否耶﹖論生慧悟﹐不是一劫修來﹐俱由前生修積﹐眞是載道法器。又況吾門諸子﹐論見大道﹐鮮能及爾。無柰知得十丈﹐不如行得一寸﹐眞實下手工夫有得於身心者少也。吾今爲生道破﹐所講解會悟者﹐在他人是誠中形外﹐在生是一个大大魔頭﹐若不一齊塞斷﹐吾恐日習日深﹐自喜自悅﹐一腔心血竟爲這个記憶魔頭喪盡矣。吾師從不道人長短﹐品人髙下﹐姑念爲求大道﹐辛苦數年﹐到今只成一个口頭禪﹐與今之釋子棒喝機鋒何異﹖可惜一番精神誤用在記憶學問去了。且生具此慧悟﹐以之進道無阻﹐以之成道不難﹐不比他人之懵懂﹑東竄西走﹑不知大路者比。所以吾不捨爾﹐故以直言告戒。生又云﹐志在積功行仁﹐然亦知立功立徳﹐亦不在尋人去立。俗云「有緣遇著﹐無緣錯過。」聖人之道﹐中庸而已。中庸之道﹐順其自然而已。若必欲立功﹐到處去做﹐又是自家好事生事﹐非聖人之道也。古來許多仙子多有閉門不出以終其身﹐然或一言一行﹐卽得超升天上﹐足見功不在多﹐在一心。人能心心在道﹐上下與天地同流﹐生可知其故矣。今日所言﹐句句都是金鍼﹐生其體之。

十八

吾見生等陽生之時﹐進火之際﹐尙未明得易道朝屯暮蒙眞正法則。蓋易之屯卦﹐坎在上爲藥﹐以坎中一陽生也﹔震在下爲火﹐以震下一陽卽所進之火也。爾等逢陽生時﹐不管他气機往來何如﹐略以微微眞意下注尾閭﹐那眞元一气﹐從前之順行者﹐不許他順﹐且意思向上﹐而順行之常道遂阻。順道旣阻﹐無路可去﹐自然气機往上而升﹐自後而上﹐勢必至於泥丸﹐此自然之理﹐有不待導之而後升﹑引之而後上者。暮取蒙之義何如﹖蒙﹐坎水在下﹐中有一陽﹐卽藥在下也。艮山在上﹐上有一陽﹐陽卽所退之符﹐符卽陽气升於泥丸﹐溫養片時﹐化成甘露神水﹐實皆陽之所化﹐非眞屬陰也。以其行工至此﹐精化爲气﹐气化爲丹﹐宜行順道﹐不宜如前進火時運剛健之气﹐故曰陰符。總之﹐藥朝上闕﹐泥丸气滿藥靈﹐有一片淸涼恬淡之象﹐卽陽气上升於頭目﹐宜退陰符之時也。此時不須引之降下﹐但以神主宰泥丸﹐意注於髙上之天﹐自然循循降下重樓﹐入於絳宮﹐溫養片晌﹐導入丹田﹐與气打成一片﹐和合一團。斯時不進不退﹐無出無入﹐靜候个中消息﹐再行周天。學者勿視爲怪誕也。論陽生之始﹐气機微嫩﹐要不若孟子所云「平旦之气」爲最切。繼而抽鉛抽汞﹐漸采漸煉﹐愈結愈堅﹐又不若孟子所云「其爲气也﹐至大至剛﹐以直養而無害﹐則塞乎天地之間」爲至論。古仙又云「吾有一物﹐上柱天﹐下柱地」﹐非孟子所謂浩然之气充塞兩間者乎﹖又曰﹕琴劍者何﹖蓋以至陽之气﹐中含至陰﹐學者執著一个陽剛之气則不能成丹。劍之取義﹐剛是也﹐而又加一琴字﹐取其剛中有柔﹐健而和順之義。然在下手之初﹐不得不知剛柔健順﹐方無差錯。若到水火調和﹐金木合並﹐則剛者不剛﹑柔者不柔﹐且至純熟之候﹐更不知有剛柔﹐惟順其气機之流行﹐自然天然而已矣。生等只怕不久坐﹐不耐煩耳。如能耐久靜坐﹐不過一月兩月﹐大有神效。夫豈但凡息能止﹐眞息能見者哉﹗必有至眞之藥﹐不二之神﹐透露機關出來﹐令爾等上徹重霄﹐下臨無際﹐渾忘天地人我者焉。夫藥是一气﹐丹是煉此一气積累而就。只怕不肯積精累气﹐所以終落沈淪﹐浪流生死﹐轉轉生生﹐循環往復﹐無有窮期耳。若發狠心﹐加之朝乾夕惕﹐日就月將﹐始而了徹本源﹐知外物爲幻物﹐久之不但外物爲虛﹐卽凡身亦假﹐我不以之介意﹐生死任他﹐了無瞻顧徘徊。古人視死如歸﹐置之刀鋸鼎鑊而不畏者﹐非不怕死也﹐只是見得理明﹐信得命定﹐守得眞常之道而不失耳。不然﹐卽一飲一食﹑一言一事﹐尙且爭之不已﹐何況生死﹐焉有捨之而不顧者哉﹖此蓋眞者已得﹐而假者不戀也。吾願生將從前打散之神气﹐而今攢聚一家﹐以火煆煉﹐久之自然妙合而凝﹐混成一气﹐與天之虛空無二。如此卽了卻塵緣生死﹐永不墮愛河欲海矣。總之﹐神气打散﹐分而爲二﹐卽屬凡人﹐有生死苦樂禽獸艸木不可測度之變化。若能復歸一气﹐混成無間﹐久久煆煉成眞﹐卽金剛不壞之體﹐一任天地有壞﹐而我性無壞﹐日月有虧﹐而我命無虧也。諸子其亦知所從事耶﹖

十九

古云「道在眼前」﹐是知天地間無處不是道。道者何﹖卽淸空一气﹐盤旋天地﹐充塞乾坤﹐無人不在造化之中﹐卽無人不在大道之中。以故古云「人身內外無不是道。」道之浩浩淵淵﹐眞有不可以限量者。然在太空中流行不息﹐只爲陰霾太重﹐將元气錮蔽而不見﹐所以旱漧水溢等等乖戾作矣。而在人身中﹐亦時時昭著發現﹐貫滿內外﹐無如气質之性萌動﹐人欲之私疊起﹐正气不敵邪气﹐所以聲色貨利一切人爲之僞作矣。學道者必去其外誘之私﹐返乎本然之善﹐久久淘汰﹐才見淸空一气盤旋於身內身外之門。莫說酒色財气之私不肯稍容在內﹐卽自家尸魄之气﹑神魂之靈﹐亦不許夾雜於中。夫以淸濁不相投﹐邪正不並立也。凡人之所以不肯拋棄塵緣﹑牽纏恩愛﹑貪戀名利者﹐只爲气質之性橫梗胸中﹐是以淸明廣大之天不現﹐不得不以苦爲樂﹐認賊作子﹐終年竟月而不稍釋於懷也。是以凡人元气只見日消﹐消至盡淨而死﹐故墮於地獄﹐發變昆虫艸木﹐受諸苦惱﹐以爲閻王老子驅之使然﹐吾以爲自投羅网。何也﹖日喪天良﹐毫無生理﹐卽無生气﹐冥王縱欲生之﹐其如自趨於死何﹖惟聖人知得生生之理﹐適爲我成仙成佛之本﹐享福享祿之根﹐獨煉一味元气﹐日日薰陶﹐在在溫養﹐久則渣滓去而淸光來﹐洞見本然至善之天﹐不肯稍罹塵埃以自污其性天。生等近來所見所得﹐有此个景況否﹖若未得淸眞之樂﹐不得不隨波逐浪﹐從人世中暫時之福去想去求﹐猶之不得佳肴﹐卽粗疏飲食亦覺可口。若已得其精華﹐則道味濃而世味淡﹐太和元气自常常在抱矣。吾願生日月不違﹐動靜無間﹐切勿不自防閒﹐任一切塵緣騷擾﹐恩愛纏綿﹐修之百年亦是凡夫俗子﹐不免輪回苦趣﹐這就可惜。如能存養本來﹐烹煉眞气﹐不出一月﹐亦有大效。效非他﹐卽眞樂也。人能得眞樂﹐那假樂自容不得。孔子言道﹐只說个「樂」字。生等近來有得於心﹐已知外來物事盡是塵垢﹐再加維持之力﹐庶幾拋脫塵累﹐一掃而空﹐超凡入聖﹐卽在於此。然非爾等尊師重道﹐立徳立功﹐豈能遽至於斯﹖從今還要尊重吾道﹐方有大超脫之日。須知前有功行﹐方見性天﹐以後成丹﹐還要大開眼孔﹐濟人度世爲心﹐始能成得大覺金仙。不然﹐區區一仙子﹐猶非爲師設教之至意﹑囑望之深心也。尙其勉旃。

二十

天地是个空殼子﹐包羅一團元气﹐生育萬物﹐亦只順其气機之常﹐而渾渾淪淪﹐不識不知﹐所以億萬年而不朽也。人身包羅一段氤氳之气﹐何以不如天地之長存哉﹖蓋以七情六欲日夜摧殘﹐先天元气卻因後天凡气爲之遮蔽﹐耗散者不少﹐是以有生老病死苦也。惟天之气運萬有不齊﹐非日月不爲功。日月者﹐天地之功用也﹐故一往一來﹐寒暑疊嬗而成歲。人身气機之行﹐作爲萬類﹐參贊乾坤﹐非胎息不能立。是故天地者﹐人之郛郭也。日月者﹐人之胎息也。天地陰陽往來而成造化﹐無非日月運之於內。人能效法天地﹐以呼吸之神息運於其中﹐綿綿密密﹐寂寂惺惺﹐亦可悠久無疆﹐與天地而並峙也。《悟眞》云「安鑪立鼎法乾坤﹐煆煉精華制魄魂」﹐又曰「先把乾坤爲鼎器﹐次摶烏兔藥來烹。」烏兔藥卽離中之陰﹑坎中之陽是。眞陰眞陽合化爲精華一气﹐卽藥也﹐卽可制伏後天魂魄之靈﹐使之渾渾淪淪﹐還於太極。神仙大藥﹐卽此一味。總之﹐有心性之藥﹐有命气之藥。何謂性中藥生﹖卽恍惚中物﹐而要不外從無生有。且孔子云「樂在其中。」夫人守中﹐如有一點樂意﹐卽藥苗新嫩﹐正好采服。何謂身命之藥﹖卽杳冥中精﹐此精之動﹐大有憑據﹕丹田有氤氳之象﹐活動之機﹐或一身上下流通﹐洋洋充滿﹐眞有無孔不鉆﹐無竅不到﹐此卽命中陽生。在初學人采取﹐又不必如此壯旺﹐只要身之不能伸者﹐至此而略有伸機﹐心之無可樂者﹐至此稍有悅意﹐卽可采取。夫以天下物稚嫩者有生機﹐老壯者少生意﹐故丹家取嫩而不取老﹐老則气散不堪用矣。果得新嫩藥气﹐自然宿疾潛消。太上又云「其精甚眞﹐其中有信。」是知精生藥產﹐實有的眞效驗。若云符信一至﹐浩浩如潮生﹐溶溶似冰泮﹐猶是粗一層景象。惟得眞精眞藥﹐此中虛而能靈﹐靈而實虛﹐直如天地莫知始終﹐日月無從斷續﹐其虛至於無極﹐其量至於難擬﹐所謂與天地合徳﹑日月並明者﹐此也。生其勉哉。第息機主靜﹐寡欲安神﹐足以配天地而後可。www。taoismcn。com

二十一

吾示生等﹐要得道妙﹐須混混沌沌﹐寂之又寂﹐始是父母未生以前一團太極之理。此个混淪﹐卽鴻濛未判之祖气﹐天地將判之元气。人身賦气成形﹐感無極之眞﹐二五之精﹐妙合而凝﹐乾道成男﹐坤道成女者﹐卽此四大未分﹐五行未著﹐一个渾淪完全之元气。人有此則生﹐無之則死。此爲修道第一妙機﹐不可不講也。然渾淪之中﹐漫無主宰﹐又墮頑空﹐致成昏昧。修道人於五行混合爲一气之時﹐必以元神爲之主宰﹐然後道气常凝而金丹可煉。此豈遠乎哉﹗舉念卽見﹐開眼便明﹐不拘隨時隨處﹐遇常遇變﹐皆有道气存乎其間﹐只怕不肯靜定耳。當其未發也﹐不自回光返照﹐保護無聲無臭之靈源﹔及其已發也﹐不肯壹气凝神﹐操存不識不知之天徳﹐以故未發時﹐則昏憒而如睡﹐一中湛寂安在乎﹖旣發時﹐又精明而好動﹐一和中節不得也。是以任意气之縱橫﹐隨私欲之紛擾﹐直將本來渾然之體遮蔽不見﹐消滅無存。嗚呼﹗生理已亡﹐生機安得﹖欲其不墮入牛腸馬腹﹑鳥獸艸木之類﹐不可得矣﹗是知道在人身﹐無時不有﹐無在不然。只要一个元神常常了照﹐以保其固有之天﹐卽修道﹐卽煉丹矣。無如致中致和之道﹐多因事物之紛投而爲之耗散焉。在不修煉者無論矣。往往有身入道門﹐云修云煉﹐多有靜處已見道源﹐常凝道味﹐及至事物紛來﹐心爲所亂﹐道卽不存者多矣。此殆只知靜中之道﹐而不知動處無非是道﹐是以靜存而動散。吾念生心誠求道﹐抉破動時天機﹐庶知頭頭是道﹐無處不是天花亂墜。故曰「會心今古近﹐放眼地天寬。」只在人了悟斯道﹐始有得於日用百爲之際﹔其初勉彊支持﹐久則禽魚花鳥﹐無在不是化機焉。何者﹖古人云「險而戎馬疆場﹐細而油鹽柴米﹐識得道時﹐無在不是道機。」卽如遇親則孝﹐遇兄則恭﹐前無所思﹐後無所憶﹐如心而出﹐不知是孝是悌﹐亦不計利計功﹐此卽天良勃發﹐突如其來。凡人不知保之養之﹐往往舉念卽是﹐一轉念間又爲遊思雜念打散矣。保養又非別有法也﹐凡事應得恰好﹐處得最當﹐我無喜也﹐亦無憂﹐無好也﹐亦無惡﹐卽順天地之自然﹐極萬物之得所。生須任理而行﹐聽天安命可矣。

二十二

前示動處煉性一法﹐隨時隨處皆有天機勃發。總要在在發動﹐在在覺照﹐陡起精神去做一番﹐不要空過。如此日無虛度﹐心有餘閒﹐自然妙義環生﹐無往而非道﹐無往而非修矣。或者曰﹕天機之發﹐如孟子乍見入井﹐有惻隱之心﹐一日能有幾何﹖必待此機萌動﹐而後采而煉之﹐是則空閒之時多﹐安得謂無間斷耶﹖不知孟子之舉特一端耳﹐其間庶事應酬﹐不論爲大爲小﹐爲己爲人﹐均有前無所思﹐後無所憶﹐如心而出﹐因物以施﹐此卽古云「無心心卽是道心」﹐「心到無時無處尋」是。學者能從凡百事爲﹐與靜裏無事時﹐用回光返照法﹐內不見有我﹐外不見有人﹐卽玄關竅玄牝門立其基矣。三教聖人之道﹐別無他法﹐總之一个收心於虛無气穴之中。卽如以火煉藥﹐必要此時此情渾無一事﹐方是元神發動﹐與孟子乍見孺子入井怵惕惻隱之眞心同一機軸﹐此所以心無其心﹐神卽元神﹐始可爲煉丹之統帥。當下一眼照定﹐一手捉定﹐卽謂安鑪立鼎。由是以元神發爲眞意﹐采取先天元气以爲結丹藥物﹐庶不似修性一邊之學也。然在初學之士﹐若不得先天元精以涵孕之﹐又安得元气之生﹐以深根而固蒂﹖精如何養﹖必淡泊以明志﹐寧靜以致遠﹐一日十二時中﹐不動一躁性﹐不生一妄心﹐庶凡火不起﹐而凡精從此而有形﹐元精亦從此而有象矣。凡精者何﹖卽口中之甘露也。元精卽甘露中一點白泡﹐如珠如玉﹐精致瑩潔者是。生等日夜之際﹐如有津液微生﹐卽是微陽初動﹐總貴勤勤收斂﹐采而攝之於玄宮﹐不久自有气機大動之時。但人不知﹐養之千日﹐敗之一朝者多矣。廣成子曰「毋搖爾精。」精卽汞﹐汞卽心中之靈液﹐元神之所依托者也。油幹燈息﹐汞竭人亡﹐此又不可不愼也。所望諸子於無知無覺時﹐或忽焉心地淸涼﹐或時而甘津滿口﹐皆產元精之眞驗也。能於此覺之卽收﹐收之卽煉﹐鼓橐籥之風﹐一上一下﹐聽其往來﹐卽煉精﹐卽前行短﹑二候采牟尼之法也。吾道最重者﹐在此一刻間﹐呼吸之息﹐不失其機﹐卽玄關竅開﹐水源至淸之時也。從此一生一采﹐毛竅疏通﹐迨有晶瑩如玉之狀﹐此卽精化气時也﹐急忙采取﹐運行河車﹐切勿失其機焉。靈液滋生﹐口有甘露﹐俱是後天有形之精﹐算不得眞精。惟精明之精﹐庶幾近道。然精生有時﹐知眞時者﹐便知眞精。究竟精生之時﹐在人爲何時哉﹖蓋精者﹐其靜而寂寂也﹐則爲先天之元气。及靜養久久﹐勿焉而有動機﹐此卽鴻濛未判將判之時﹐元气已有動機。元气之動機﹐卽靜爲元气﹐動化元精。此時之精﹐非交感之物事也﹐亦非有形之精﹐周身踴躍也。必從混混沌沌中﹐無知無覺時﹐忽焉而有知覺﹐是元精化生也﹐又謂眞知靈知也。總之﹐元精無形﹐惟此萬念齊蠲﹐一靈獨運﹐煙然朗抱﹐渾然而知﹐卽爲精生﹐卽爲水源至淸。從此一念不紛﹐卽以此个眞意主宰﹐督精爲丹頭﹐又以一呼一吸之胎息爲火﹐以慢慢的之呼吸神火燒灼此个元精於丹田之中﹐久之火力到時﹐則變化生焉﹐神妙出焉。何也﹖精生無形﹐不過一个精明之眞知﹐只一心無兩念﹐從此以神主宰﹐以息吹噓﹐不久那丹田中忽有一股氤氳之气﹐蓬勃之機﹐從下元湧起﹐漸漸至於身體﹐始猶似有似無﹐不大有力﹐孟子謂「平旦之气」是。久則油然心安﹐浩然气暢﹐至大至剛﹐有充塞天地之狀﹐自亦不知此气從何而始﹐從何而終﹐此卽精化气時也。是气也﹐𨿽有形可知可見﹐然元精元气分之則二﹐合之仍一﹐以其動言之則爲精﹐以其靜言之則爲气。此气之氤氳蓬勃者﹐皆後天有形之屍气﹐元气附之而形﹐非元气實有形也。知得此个元气﹐則元神亦在其中。又非謂元气卽元神也。在天地未有之前﹐只一元气而已﹐及太極一判﹐而三元分矣。從此元气發生﹐采之而返於鼎中﹐則元神自此而增長焉。何也﹖夫以神無气﹐則無依也。生等自气生時﹐惟運河車工法﹐那慧悟頻開﹑前知後曉自在个中矣。

二十三

吾教諸子以修身爲本﹐而修身以凝神爲要。夫旣知收神光於兩目﹐則元神聚而此身有主﹐於是學孟子「持其志﹐毋暴其气」﹐常常提撕喚醒﹐先將後天凡息持平﹐而先天胎息始克現象。蓋元气﹐母气也﹐胎息﹐子气也。元气與胎息𨿽二﹐而實一也。若無先天元气﹐則後天之胎息無以生﹔無後天胎息﹐則先天之元气無由寄。欲招先天元气伏養於身中﹐必凝其神﹐調其息﹔迨至後天息平﹐先天胎息見﹐似有似無之內﹐先天元气寓焉。久之凡息頓滅﹐先天胎息自在个中﹐一往一來﹐陰陽造化﹐充滿於一身內外﹐有不知其何自而起﹑何由而止者。人能於此直養無害﹐則跳出乾坤之外﹐包羅日月之中﹐較諸天地爲尢大也。此豈別有法哉﹖要不外一神光之朗照﹐調後天呼吸﹐引起先天胎息﹐而元神元气自寓个中﹐爲我身不朽之主也。是知凡息一停﹐胎息自動﹐而生死由我矣。到得眞息大動﹐而神仙果證矣。生等須知胎息之用﹐有勉然自然之分﹐爲文爲武之用﹐而其要緊者﹐惟在萬緣皆空﹐一塵不染﹐如如自在﹐朗朗常明﹐我惟以元神化爲眞意主宰之而運用之﹐毋令一念遊移不覺﹐一息昏怠不明﹐常惺惺天﹐活潑潑地﹐如太陽之往來無停﹐日夜不息﹐而其光之所照﹐無一處有遺﹐無一刻不在也。如此久久﹐胎息常住於金鼎之中﹐不從口鼻出入﹐亦無明暗起滅﹐一息如斯﹐萬古如斯﹐始而結成刀圭妙藥﹐漸而凝成玄黃至寶﹐終則大而化﹐化而神﹐爲千古不壞之仙矣。要不外以神爲胎之主﹐以气爲胎之輔﹐以息助胎之成﹐故胎息卽成仙之首務也。人能凝神調息﹐注意規中﹐呼吸綿綿﹐不徐不疾﹐神與气兩相抱合﹐凝於丹田之中﹐卽鑪鼎安立矣。及至胎息和平﹐神凝气聚﹐卽陰陽持平﹐二八平分﹐正宜采取元陽眞气﹐以收回玄宮。旣知采藥﹐尢要明得煉丹﹐知得服食。采藥是陽生事﹐是二候采牟尼﹑前行短法。煉丹是陽壯時事﹐行子午卯酉四正之工。服食之時﹐是藥气收歸鑪內﹐慢慢溫養﹐如人家煮物一般。采烹二候﹐俱有工夫﹐惟服食之時﹐安享其成﹐坐而晏飲﹐不俟一點工夫爲也。此殆所謂涵養太和之天﹐嬉遊光天之下﹐有不知其所以然者。生如悟此﹐修煉工夫盡於此﹐大道亦了於此矣。

二十四

時將解館﹐羣弟子出而請曰「先生垂訓多年﹐弟子等已漸開茅塞﹐但而今學人每以丹經所言鉛汞戊己諸說﹐騫爲奇異﹐爭競不已。先生何不纂集發明﹐以醒迷徒﹖」先生曰「此當今髙賢亦有詳解之者﹐吾爲諸子述之。」

神者﹐心中之知覺也﹐以其靈明﹐故謂之神。而神有先後天之分。先天神﹐元神也﹐神卽性也。蓋神爲心中之知覺﹐而性卽心中至善之理﹐其始渾於一元。有生之初﹐知覺從性分而出﹐如孩提知愛﹐稍長知敬﹐知卽神﹐愛卽性也﹐見神卽以見性﹐神與性未嘗分也﹐此爲先天之神﹐此卽乾得於坤之中爻而爲離﹐所謂地二生火之空陰也。蓋人之有心﹐於五行屬火﹐於八卦爲離。火外明而內暗。外明者﹐以離有乾之二陽在外﹐陽故明也﹔內暗者﹐以離有坤之一陰在內﹐陰故暗也。然坤徳至靜﹐靜則生慧﹐渾然在中之陰寂然不動﹐與上下二陽相安於靜。二陽明於外﹐一陰靜於內﹐則天理渾於其中﹐靈明裕於其外。外陽等於乾父﹐內陰同於坤母﹐陰陽皆太和之本體﹐是以爲先天之元神。性原不在神外也﹐自蔽於私欲而神失其初矣﹐性亦爲神所蔽矣。神之所發﹐常與性反﹐此爲後天之神﹐蓋失其天而配於後焉者也。先天之神靜﹐後天之神動﹔先天之神完﹐後天之神虧﹔先天之神明﹐後天之神昏﹔先天之神﹐神與性合﹔後天之神﹐神與性離。道之修性﹐去其蔽性之私﹐絕其梏性之欲﹐寂之又寂﹐歸於至靜﹐洗其心於至淸﹐滌其慮於至靜﹐所以有淸淨因也。所謂修性者﹐卽以養此先天之神而已。

气者﹐體之充也﹐人所受之以生者也。而气亦有先後天之分。先天之气﹐元气也﹐气卽命也。命者何﹖天以五行陰陽之气生人﹐人受此元气以生﹐承天之命也。故守此天命而不捨﹐所謂天一生水之空陽也。蓋人之有腎﹐於五行爲水﹐於八卦爲坎。水外暗而內明。外暗者﹐以坎之上下二爻﹐坤之體也。內明者﹐以坎之中陽﹐乾之精也。坎居至陰之北﹐陰極而陽生﹐此天一之數從此而生。天有此一陽之復而气回﹐地有此一陽之復而物生﹐人得此一陽之復而爲人﹐是爲先天之气。先天者何﹖蓋此气爲太極之气﹐先乎天地而有者也。未有天地﹐先有此气﹔有此气﹐然後有天地﹐故曰先天。人得气於天地﹐實得此先乎天地之气也。有此气則生﹐無此气則死。是气也﹐卽人之命也﹐人欲固命﹐不可不固此气。而气有後天者何﹖呼吸之气是也。呼吸﹐元气之門戶。有元气而後開呼吸之竅﹐是之謂後天之气﹐蓋以受天之气而有於後焉者也。先天之气﹐本也﹐後天之气﹐末也﹔先天之气﹐源也﹐後天之气﹐流也﹔先天之气﹐絲竹也﹐後天之气﹐絲竹之音而已﹐絲竹壞而音杳矣﹔先天之气﹐蘭桂也﹐後天之气﹐特蘭桂之香而已﹐蘭桂凋而香息矣。人恐斷此呼吸之气﹐不可不培養本源以固此太極之元气。

此神气性命之辧也。大抵道之言性命神气﹐與儒有異同。儒之言命﹐有主理言者﹐有主數言者﹐而道則專指爲先天之气。至言性之善﹐或與儒同﹐而道之修性﹐與儒之盡性又有異。儒之盡性有實工﹐道之修性爲靜境﹔儒之言神﹐則聖而不可知之境也﹐而道則以養神爲始基﹔儒之言气﹐集義而生﹐道之言气﹐養气而生﹔儒者養成之气﹐塞乎天地﹐功在一世﹔道者養成之气﹐亦塞乎天地﹐功在一身。其論不同﹐其用各異﹐而要皆各有至當不易之理。蓋儒之道大﹐道之徑捷﹔儒之理醇﹐道之理空﹔儒之道及於人﹐道之功成於己。此不可以彊同者也。

是以養先天之神﹐謂之修性﹐養先天之气﹐謂之修命﹐所謂性命雙修者﹐惟在神气二者而已矣。而修煉之家又嘗以精與神气配說﹐至叩其何者爲精﹐則茫無以應。卽諸書亦有言精者﹐然而情詞恍惚﹐並無確據。間有執交媾之精對者﹐至叩此精藏於何所﹐則又茫無以應。不知此特後天有形之精﹐非元精也。元精無形﹐卽寓於神气之中﹐貫乎耳目百體而無可指。夫精者﹐粗之對也。如日者陽之精﹐月者陰之精﹐先天之神爲離中之空陰﹐則元神卽陰之精也。先天之气爲坎中之空陽﹐則元气卽陽之精也。又如髓者骨之精也﹐脂者肉之精也﹐而尢有貫乎髓與脂之內者﹐髓與脂乃流而不息﹑潤而不枯﹐則所謂元精者﹐卽元神元气醞釀流行之精華也。臟腑配五行之气﹐陰陽寓焉﹐濁气爲粗﹐淸气爲精﹐所謂二五之精也﹐而坎離之神气卽寓於其內。五官百骸﹐皆元神元气之所統﹐亦卽元精之所貫﹐則但言神气而不必言精也。卽如交媾之精﹐則神與气感化通體無形之精﹐徐而成形以出者也。故養神於寂﹐養气於靜﹐精無由泄矣。倘神與气交感而動﹐而獨責精以不走﹐能乎不能﹖則所謂精者﹐無可著力﹐惟加意於神气而已矣。

神气何以養﹖神有知﹐气無知﹐無知之气必賴有知之神以養之。何也﹖心不靜則神不定﹐心不淸則神不明﹐心不正則神不足。惟其不定﹐則甫爲凝神於气﹐神忽散而他往矣﹔惟其不明﹐則彊爲注神於气﹐而神已昏然入夢矣﹔惟其不足﹐則勉爲納神於气﹐神終漠不相關矣﹐而究何益於气﹖此後天之神﹐斷不可用也。故養气先養神﹐養神必養心。孟子曰「養心莫善於寡欲。」必將一切私欲掃除淨盡﹐如《大學》所謂「欲正其心﹐先誠其意。」務使心如明鏡﹐絕無塵埃﹐此「喜怒哀樂之未發謂之中」也﹐此卽所謂先天之神。斯時之神﹐始可用之於气矣。且用神於气之時﹐凡視聽言動﹐不但非禮者勿云﹐以其有損於神气也﹐所以其工在於靜坐。靜坐之工﹐必俟內念不萌﹐外感不接﹐此心如停雲止水﹐然後凝神而注於下田﹐合耳目與心皆交並於其間﹐如貓捕鼠﹐視於斯﹑聽於斯﹑結念於斯﹐此道家「顧諟天之明命」也。

其所以然者何哉﹖蓋坎中之一陽爲人身之太極﹐卽邵子所謂天根也。人受此气以生﹐自孩提以至成立﹐皆賴一陽以滋長。自男女交﹐而此气遂損矣﹐旦旦伐之﹐而此气愈損矣。伐之不已﹐久之而其气漸微﹐久之而此水漸涸﹐坎宮日虛﹐水冷金寒﹐地道不能上行﹐天道不能下濟﹐上干下坤﹐此否之象也。天地不交﹐火日炎於上而不能下﹐水日潤於下而不能上﹐水火不融﹐心腎不交﹐上離下坎﹐此未濟之象也。人身有此二卦之象﹐生機日危﹐火病皆作矣。道者知其然也﹐以先天之神凝而注於先天之气﹐是天道下濟也。孟子曰「志﹐气之帥也。」將帥從天而下﹐卒徒必隨而俱下﹐是以干照坤矣﹐是以火溫水矣﹐是卽所謂「金竈初開火」也。竈因火而名金者﹐指坎中之一陽也﹐得於乾金者也。火初開者﹐初得乾陽離火之下照也﹐是以離之上下二陽暖坎中之上下二陰﹐以離中之空陰養坎中之空陽﹐以中女而畜中男也。其所以然者﹐又何哉﹖蓋陽性主動﹐動則易泄﹐惟陰可以畜之。故男之性﹐見女則悅﹐得女則畱﹐此小畜皆取以陰畜陽之義也。況前以乾坤一交﹐乾之中爻入於坤而爲坎﹐坤之中爻入於乾而爲離﹐是夫婦之情投意洽﹐陰陽互易也。今以離中坤入於乾之陰﹐下求坎中乾入於坤之陽﹐是再世重逢之眞夫婦也﹐兩情交悅﹐可以蓄空陽而不使之泄。孤陰不生﹐獨陽不長。有此空陰以養此空陽﹐一動一靜互爲其根﹐乃可以回旣損之元气﹐使潛滋暗長於極陰之地﹐以冀七日之來復也。此神能煉气之祕機也。世傳性命諸書﹐從未有如此透發。

卽以神煉气﹐亦多隱語﹐如龍虎汞鉛諸說是也。龍者﹐靈物也﹐變化莫測﹐諭離中空陰之神﹐以火生於木﹐木色靑﹐故或云靑龍﹐火色赤﹐又或云赤龍。虎者﹐猛物也﹐諭坎中空陽之气﹐以此气純陽﹐陽則易動﹐猶如虎之難防﹐此气最剛﹐剛則性烈﹐猶如虎之難制。惟龍之下降﹐可以伏此虎也。汞者﹐水銀也﹐活潑靈動﹐無微不入﹐諭空陰之神。鉛者﹐黑錫也﹐其色黑﹐猶似坎中之水﹐其體重﹐猶似坎中之金﹐以諭空陽之气。且鉛非汞不能化﹐亦猶气非神不能化﹐而鉛又可以干汞﹐气又可以化神﹐故以爲諭。老子所謂「知白守黑」﹐又所謂「抱一」者是也。白者﹐金之色﹐黑者﹐水之色。知坎有乾金之白﹐故守水之黑者﹐正以守黑中之白也。所守者气也﹐守之者神也。又云戊己者﹐云彼我者。戊己屬土﹐以坎中有戊土﹐離中有己土﹐五行分配四時﹐分配臟腑﹐而惟土則旺於四時之季﹐統乎臟腑之全。故人之六脈皆取有胃气則生﹐以萬物發生於土也。故河洛之數﹐一與六共宗﹐二與七同道﹐三與八爲朋﹐四與九爲友﹐皆以中隔五數﹐陰陽乃能相生﹐而又以五十居中。蓋天地之數﹐皆不離乎土﹐惟人亦然。所以坎有陽土之戊﹐離有陰土之己也。以己合戊﹐亦指降神於气也。彼者﹐指坎中之陽也。我者﹐謂離中之陰也。气無知﹐神有知﹐以有知之神求無知之气﹐以神爲主﹐以气爲賓。主者﹐我也﹐賓者﹐彼也。凡此皆以神煉气之隱語也﹐本無關於精義﹐而諸書皆以此拒人﹐好異者驚爲奇談﹐甚至謬解而入於邪語﹐特破之以釋其疑。

總之因天地不交而否﹐欲由否而轉泰﹐不得不恭敬以禮下﹔因水火相隔而未濟﹐欲由未濟而求濟﹐不得不降心以相從﹐此以神煉气之由來。煉之久而水漸生﹐气漸復﹐積而至於一陽萌動﹐所謂地逢雷也﹐此卽天根之發現也。然陽气尙微﹐動而仍伏﹐正宜培養而不可恃﹐此《易》所謂「初九潛龍勿用」也。積而至於陽气漸長﹐已有反骨之勢﹐顯然可睹﹐卽《易》所謂「見龍在田」也。積而至於陽气愈長﹐送信骨中﹐計程已得其半﹐然不安於下﹐又不能卽上﹐更宜日夜培養﹐兢兢而不可忽﹐卽《易》所謂「君子終日乾乾﹐夕惕若厲」也。積而至於陽气彌長﹐進而愈上﹐且其下不時震動﹐此佳兆也﹐卽《易》所謂「或躍在淵﹐無咎」也。積而至於陽气已戰﹐不可遏抑﹐卽《易》所謂「飛龍在天」也﹐莊子所謂「摶扶搖羊角而上者」是也。積而至陽气已極﹐月在天心﹐三五而盈﹐盈則聽其自虧﹐所謂乾遇巽也﹐卽邵子所謂月窟也。倘盈極而不虧﹐卽《易》所謂「亢龍有悔」也。盈而有虧﹐卽《易》所謂「見羣龍無首﹐吉」也。至降而復升﹐升而復降﹐流行不息﹐天地交﹐萬物通﹐此人之泰也﹐天根月窟自此可以閒來往矣。此亦可謂九轉丹成也。九者﹐陽也﹐轉者﹐陽气逆而輪轉也﹐指坎中之一陽上蟠下際﹐生息無窮﹐長生之大藥亦可謂之小成也。此丹道之初工也。下學上達﹐入妙通神﹐皆從此始。然行之有自然之機﹐而不可一毫勉彊。

老子曰「道生一﹐一生二﹐二生三﹐三生自然。」言此數之生﹐由一而二﹐二而三﹐此陰陽自然之機也。河洛之數﹐天一生水﹐地六成之。天陽也﹐地陰也﹐六數陰極﹐而陽則自然而生也。地二生火﹐天七成之﹐七數陽極﹐而陰則自然而生也。天三生木﹐地八成之﹐八數陰衰﹐而陽之三自然而長也。陽生陰成﹐陰陽生長之機﹐何一而非自然者﹖其陽之動也﹐靜之久而自動也﹔陽之轉也﹐气之戰而自轉也﹔陽之靜也﹐動之極而自靜也。行乎其所不得不行﹐而不可或止﹐止乎其所不得不止﹐而不可或行﹐卽孟子所謂「勿忘勿助長」也。忘則失養之道﹐助則挫長之機矣。世言運气則謬甚。气可養也﹐而不可運。養當俟其自動﹐如气自坎生﹐所謂「源頭活水來。」運而迫之使行﹐則气從離出﹐無殊火牛入燕壘矣﹐是與揠苗之宋人何以異﹖知長不可助﹐而動靜亦聽其自然﹐則不至養人者害人矣。

老子曰「玄之又玄﹐眾妙之門。」妙難悉數﹐姑以益人之妙言之。其始也以神煉气﹐至气之逆而輪轉﹐則坎中之一陽時過而化離中之一陰﹐化之久﹐空陰得空陽之照﹐如月之得日光而明﹐則離變爲乾﹐內外通明﹐所謂「至誠之道可以前知」也。離中之二變爲一﹐則誠矣。誠則心愈淸﹐神愈明﹐所謂「誠精故明」者﹐此也﹐此所謂以神化气也。但神煉气﹐出於無心﹐气化神﹐安於無意﹔煉必凝乎其神﹐如火之煉夫頑金也﹔化惟聽之於气﹐如物之化於時雨也。至全體一气相通﹐翻天倒地﹐反骨洗髓﹐陰陽團爲一气﹐五行並爲一途也﹐鳶飛魚躍之機﹐常靜觀而自得﹐雷動風行之象﹐非外人所及知﹐行雲流水﹐別有天地﹐時見道之上下察也。此玄之妙也。過此以往﹐日久功深﹐更有妙之又妙﹐此無關於人事﹐言之徒駭聽聞﹐功至自知﹐不可預言。

二十五

先生述已﹐羣弟子又起而請曰「先生述此詳明剴切﹐足解疑團。而邵子又說『天根月窟』﹐究竟何所指乎﹖祈先生一並解釋。」

先生曰「邵子之詩﹐亦有人注之者﹐吾一並錄出。」

邵子月窟天根詩解邵雍《擊壤集》卷十六作《觀物吟》

耳目聰明男子身﹐鴻鈞賦予不爲貧。

因探月窟方知物﹐未躡天根豈識人。

乾遇巽時觀月窟﹐地逢雷處見天根。

天根月窟閒來往﹐三十六宮都是春。

天根者﹐天一生水之根也。得之一數﹐生於水﹐蓋坎中之一陽也。此一陽乃先天之气﹐於人爲命﹐於天爲太極﹐在天爲發生萬物之根本﹐在人爲百體資生之根本。其气在人﹐其原出於天﹐是以謂之根﹐而推本於天也。月者﹐金水之精﹐人身之用﹐指坎水也。坎有水而無金﹐何以名月﹖不知坎中之一陽﹐得乾金之中爻﹐是以爲中男。乾爲金﹐此爻卽金精也。金與水俱﹐是以謂之月。言窟者何﹖月虧而有窟也。人身之月窟安在﹖在乎泥丸。蓋坎中空陽發動﹐上貫頭頂如滿月然﹐頭爲乾爲金。夫水之精團聚於斯﹐所謂「月到天心」也。精气之成﹐活活潑潑﹐如風之來於水面﹐此月之盈也。盈極則虧﹐而有窟矣。不言月滿而言月窟者﹐言虧以徵其盈之極也。況盈則必虧﹐虧則又有所往﹐天機原無一息之停﹐此所以狀月之盈而言窟也。天根何以躡之也﹖以意躡之也。一意注於天根﹐如足踏實地﹐卓然自立﹐是以謂之躡。躡乎此﹐乃識人之爲人﹐其根在是。月窟何以探﹖以心探之也。一心照乎月窟﹐如手摩囊物﹐顯然可指﹐是以謂之探。探乎此﹐方知物之有是妙﹐其窟最明。乾遇巽者﹐天風姤也。蓋坎中之陽精﹐升而滿乎泥丸﹐陽極陰生﹐一陰伏五陽之下﹐是乾之遇巽也﹐是卽月窟之驗於上田也。地逢雷者﹐地雷復也。蓋坎中之陽精﹐積而動乎丹田﹐陰極陽生﹐一陽配五陰之下﹐是地之逢雷也﹐是卽天根之萌於下田也。往來者﹐陽動於下﹐升而上乎泥丸﹐是天根往乎月窟也。精滿於上﹐降而下乎丹田﹐是月窟來於天根也。來而復往﹐往而復來﹐輪轉不息﹐所謂「上下與天地同流」也﹐所謂「直養無害﹐則塞乎天地之間」也。謂之閒者﹐有自然發動之機﹐有從容不迫之意﹐所謂「此日中流自在行」﹐卽孟子所謂「心勿忘勿助長」也。三十六宮者﹐腹之臟腑及包經絡﹐其數十有二﹐背之骨節﹐其數二十四﹐合之共三十六宮。都是春者﹐皆爲陽和之气布濩充周﹐生意盎然也。

邵子之詩﹐意蓋如此。所以然者﹐得天地陰陽之气以生﹐欲延生機﹐其運行當與天地等耳。天地之所以時行物生﹑萬古不敝者﹐亦以天根月窟妙於來往也。天地之月窟安在﹖上下皆乾﹐四月純陽之卦﹐至五月則陽極陰生﹐一陰伏五陽之下﹐是乾之遇巽也﹐是夏至卽天地之月窟也。上下皆坤﹐十月純陰之卦﹐至冬月則陰極陽生﹐一陽配五陰之下﹐是地之逢雷也﹐是冬至卽天地之天根也。自冬至一陽之復﹐而二陽臨﹐三陽泰﹐四陽大壯﹐五陽夬﹐六陽乾﹐陽極而陰復生﹐是天地之天根﹐七日往乎月窟也﹐往何閒也。自夏至一陰之姤﹐而二陰遁﹐三陰否﹐四陰觀﹐五陰剝﹐六陰坤﹐陰極而陽復生﹐是天地之月窟﹐七日而來於天根﹐來何閒也。此所謂「七日來復見天地心」也。寒來暑往﹐暑往寒來﹐陰陽疊爲消長﹐流而不息﹐而一歲三百有六旬﹐生機不已﹐亦猶人身之三十有六宮﹐得月窟天根之來往而生意不息也。且月窟天根﹐豈特歲有然哉﹐惟月亦然。月之初三﹐一陽生於下﹐是地逢雷也﹐是月之天根也。月之十六﹐一陰生於下﹐是乾遇巽也﹐是月之月窟也。一來一往而成一月之生機。豈特月有然哉﹐惟時亦然。巳時陽極﹐時之四月也﹐午時則一陰生矣﹐是午卽時之月窟也。亥時陰極﹐時之十月也﹐子時則一陽生矣﹐是子卽時之天根也﹐一來一往而成晝夜之生機焉。是則積時而月﹐積月而歲﹐皆賴此月窟天根之來往﹐故運行而不息。人欲長存乎天地﹐以歷歲月日時之久﹐不默法天地歲月日時陰陽消長之機﹐烏乎可﹖於斯二者而往來之﹐是之謂伐毛﹐是之謂反骨﹐是之謂洗髓﹐是之謂還丹。伐毛者﹐眞陽之气攻伐毛下之虛邪。反骨者﹐眞陽逆行於骨中﹐自頂至踵﹐如水瀉地﹐無微不入﹐一气貫注﹐通體之骨節皆靈﹐陰气消除﹐通體之骨節皆健﹐故又謂之換骨。洗髓者﹐卽空陽洗滌骨中之陰髓也。還丹者﹐還其旣失之金丹也。丹以藥而得名﹐藥以治病。坎中之一陽﹐乃先天之祖气﹐卽人身之太極﹐此長生之大藥也﹐故謂之丹﹐以得於乾金﹐故謂之金丹。人得此气而成形以生﹐則此丹爲與生俱來之物﹐自男女交而此金失其初矣﹐梏之反復﹐而此气愈覺其微矣。至此气絕﹐而坎變爲坤﹐則命气絕矣﹐天根拔﹐而月窟空矣﹐後天呼吸之气亦須臾而與之俱盡。知人之所以死﹐以無此气﹐卽知人之所以生﹐不可不培此气。孔子曰「未知生﹐焉知死﹖」是明言知其所以生﹐卽知其所以死﹐是教以求死之理於生之理﹐斯知之矣。愚者不察﹐反疑聖人不明乎死生之理也﹐不大謬哉﹗人能以旣失之丹﹐正心誠意以采之﹐養性立命以培之﹐使天根動而往乎月窟﹐月窟滿而來於天根﹐一動一靜﹐互爲其根﹐則固有之元气返之於身﹐如久客歸家﹐如故物重逢﹐是以謂之還。

邵子之詩﹐復參以愚說﹐天人一貫之理可以窺其底蘊﹐丹道之初功已得其大半也。然不過以其人之道﹐治其人之身耳。彼秦皇漢武求丹於海外﹐是不能明乎聖賢之理﹐不能窺乎天地之機也。世之吞日精月華以求長生者﹐是欲速死於外感﹐其愚更可笑也。無論第吞其气﹐卽使納日月於腹中﹐試問能長生乎﹖有不頃刻立斃者乎﹖世之左道多矣﹐服粒飡霞辟穀諸說﹐俱無關於性命﹐不惟無益﹐而又害之矣。竊願忠孝之人﹐有志延年﹐以邵子之說爲確﹐卽有志成眞﹐亦必以邵子之說爲始。

先生述已﹐謂羣弟子曰「此二段文﹐最醒豁﹐最透徹﹐與吾言互相發明﹐諸子當書列於後。」

二十六

修道者﹐煉精爲大藥。藥以火而成丹﹐采大藥亦非火不爲功。但煉丹之火﹐兼內外呼吸而成﹔采大藥之火﹐只有內呼吸而無外呼吸。息有一毫之不定﹐則藥參眞僞﹐反有傷於大藥。惟大藥而猶欲采者﹐以躍機後﹐𨿽覺靈動﹐不過靈動鑪內﹐遷至別鼎﹐未必圓敏了當。何也﹖專气致柔﹐衝突無力耳。如修道者﹐必用眞气爲呼吸﹐復以眞意數火之數﹐滿一周天﹐謂之一錠﹐錠至再三﹐卽伏气不動﹐虛室生白﹐是大藥已得矣。倘伏气稍遲﹐則火力過大﹐藥必突鼎而走﹐不獨煉神無具﹐卽尸解亦難問矣。此乃聖凡境界﹐務極防閒﹐方有超劫之日。惟必以眞气內息爲火候﹐可見前火已撤﹐非燒鉛煉汞之工夫可同日而語矣。采大藥後﹐緊接下鼎工夫﹐因煉神化虛﹐大藥已得﹐若不急脫鑪鼎﹐則藥老鼎內﹐終爲尸解之靈。故志切天仙者﹐須於大藥景到之時﹐用無形之呼吸﹐再在臺下進退一周天﹐以助其力﹐然後將眞气注鼎﹐下接胎元﹐緩緩躦升﹐气上升時﹐自蟬聯而脫鼎矣。離鼎後﹐卽速透過三關﹐不可稍遲﹐遲恐大藥旁流而無主。此乃直截簡當祕訣。

樂育堂語錄卷五﹝三十一段﹞

一

命工𨿽在性中﹐然脫胎成聖以至百千萬億化身﹐亙古亙今﹐蓋天蓋地﹐此中別有一層工夫。若依後儒說來﹐只一盡性而已﹐此外別無學問。獨不思《易》曰「窮理盡性﹐以至於命」乎﹖明明分出三層工夫﹐不是說盡了性卽可至命。若說盡了性學﹐就不需用命工﹐孔子當日又何必說「以至於命」四字﹖此可知盡性之後﹐明明有將性立命之工在。其工爲何﹖語云「性可由悟而得﹐命必待人而傳。」非不授也﹐良以世人多貪命寶﹐不盡力於性命倫常﹐則大本未立﹐欲求神仙之證難矣。且卽成神仙﹐那天上美景比人間更甚﹐性地未定﹐見財則起貪心﹐見色則生淫意﹐還不是終墮於地獄之中﹐猶虛空起九層之臺﹐不可得也。況人性學未至﹐一片私心所煉之精气神皆是後天污濁之物﹐不惟無益﹐且必邪火焚身。是以仙家不肯輕泄於人﹐必其人三千功﹑八百行圓滿﹐然後與之談玄說法。又況前世今生孰無過愆﹐孰無冤怨﹖不多多立功立徳﹐則孽債難消﹐於中阻撓必多。當此阻撓來前﹐不知者反謂吾道非正﹑故有天神譴罰﹐因而阻後來修士之路不少。是以吾之教人﹐必先修功徳而後授以口訣也。生等學吾之道﹐頗有會機﹐但要明先天气﹑後天气。何謂後天气﹖卽人口鼻呼吸有形之气是。若論先天气﹐𨿽無形聲可擬﹐卻貫乎一身內外﹐渾渾淪淪﹐無動無靜者也。其所以云動者﹐特因後天呼吸往來升降﹐覺得衝動。豈先天之气果有動乎﹖吾恐生們不明先天气無有動靜﹐到得神寧气調時﹐理合歸鑪封固溫養﹐然猶引之上升下降﹐如水本靜也﹐而風之動搖不已﹐則終無澄泓之一境焉。生等會得此旨﹐不但呼吸停時務令此元气不動﹐卽不停時亦當令此眞气常凝﹐夫然後氤氳不斷﹐醞釀時存﹐以之化精﹑化气﹑化神不難矣。夫人食五穀之味﹐其有停蓄不化者﹐由於中气太弱﹐醫家以辛溫之藥服之﹐則盡消化。難道自家氤氳之气常常收斂於中﹐猶有不化精﹑化气﹑化神者乎﹖學者但須回光返照﹐將我元气﹑凡气收於玄玄一竅之中﹐久久自有無窮妙用﹐夫豈但身體康彊﹑爲長生不老之仙乎哉﹖語云「一劫人身﹐萬劫難生。」其勿怠焉可也。

二

吾指示玄門﹑牝戶﹑黃庭三个地步﹐正爲生們近日知凝不有不無之神﹐調不內不外之息﹐方是至淸至潔﹑自然天然一个神息。究之神也息也﹐打成一片﹐何合何分之有﹖且皆淸靜自然﹐又何有何無之有﹖吾前不明明分別者﹐以粗淺工夫生尙未明得﹐驟以此示之﹐恐滓質濁气收斂於中﹐猶如婦女未得男兒一點眞精交媾團結﹐血气𨿽蓄於胞﹐到一月時仍化爲污濁之物也。近來生已會得淸淨之神息﹐向坎宮牝戶之中采此一陽來歸﹐猶之女子得男子之眞精媾成一團﹐及至十月胎圓﹐生出嬰兒﹐與父母無異。此卽以淸淨之神息﹐煉成虛無之化身。若死死執著一个血气之精﹐其能生虛無之神否耶﹖吾故教生先息思慮﹐庶一片神光炯炯﹐直達其所﹐不久之間﹐仍如幼年稚子﹐陽气薰蒸﹐日充月壯﹐其精神健旺無已也。又莫謂眞陽如似一物﹑實有形象﹑而丹田實有地方﹐𨿽古人謂爲气海﹐謂爲祖竅﹐謂爲天地之根﹐玄牝之門﹐有其名﹐卻無其實﹐然亦不可謂全無實也。以爲虛也﹐而萬化生於此﹔以爲實也﹐究竟尋不著一个物事出來。久久於此﹐卽吾所謂丹田地步亦杳不知其所之﹐似在空中盤旋一般。然亦不可竟向空中馳逐也。此中分際﹐一言難盡﹐在生自家理會焉可。如今學人﹐未用工﹐期速效﹔旣用工﹐卽欲仙。此等之心橫於胸次﹐卽是一團私欲﹐私欲就爲陰滓﹐安有凝煉陰滓而可以成無形無象之陽神乎﹖無是理也。吾師嘗言﹕血肉之軀原屬後天滓質之物﹐大道卻不在此。但精不足﹐气安在﹖气不足﹐神安壯﹖神猶未壯﹐又安能合虛無之道﹑成自然之仙哉﹖吾教教人﹐必先從固精下手。固精之道不一﹐非第色欲一端已也。如節飲食﹐薄滋味﹐和臟腑﹐以及津液血汗﹐行住坐臥﹐隨在皆當保養之﹐呵護之﹐庶精不滲漏於外而精足﹐則气自足矣。𨿽然﹐亦不可卽謂足也。孟子《養气》一章﹐《牛山》一諭﹐教學者由平旦之气操存固守﹐久之自有浩然剛大之气充塞兩間。若非養之深﹐安得气之壯乎﹖又要知得此爲內養之道﹐而外面視聽言動亦當常常持守﹐不使一刻流於非禮一事﹐近於不情。如此制外以養中﹐由中以達外。若古來忠臣孝子殉節死難﹐只知道義所在﹐而道義之外毫不計焉。𨿽曰道義充實﹐其實道義皆虛也。所以實此道義者﹐气爲之耳。若非涵養功深﹐安有浩然之气淩霄﹑丹心貫日﹐如嶽武穆﹑文文山﹑金正聲等烈士乎哉﹖非不畏死也﹐只是見得理明﹐養得气足﹐所以視生死爲一致也。生們勿謂後天精气不關先天﹐須知養後天正是培先天﹐只怕僅明得粗粗一个色身﹐全不打掃一切﹐竟成無用之軀殼也﹐良可慨矣。

三

諸子勿謂至誠盡性以盡人物之性﹐至於參贊化育﹐不在語默動靜﹑日用作爲﹐而別有神奇也。須知至平至常﹐卽是至神至奇。生們但盡其在己﹐彊恕而行﹐而天地萬物皆在我个中。大家細細參之﹐然歟否歟﹖如能眞知其中之奧﹐日間涵養本原﹐忽焉渾渾淪淪﹐淸淸朗朗﹐則二气之氤氳﹐一元之默運﹐誠有不在天地而在我者。此卽至誠無息﹑於穆不已﹑爲物不貳﹑生物不測者也。切勿自怠自逸﹐將自在之天忽焉晦蒙否塞﹐則以外之乾坤人物亦因之有不安者。煉丹之法別無奇異﹐只是煉自然之藥﹐成自然之丹。古人一切比名諭象﹐不過想象得藥成丹光景﹐心神開朗﹐志气淸明中﹐大約有似於此耳﹐其實非眞有也﹐學者須善會之。試觀天地淸空一气﹐𨿽有煙雲橫塞﹐風雷震響﹐究有何聲色哉﹖人之修煉﹐無非效天地之法象﹐順造化之自然﹐有何景象﹖如謂實有物事橫亙於中﹐要皆後起之塵緣﹐殊非我本來之面目寂然湛然天然自然者焉。生們切勿以虛爲實﹐認假作眞﹐一如天地之不以淸空爲實﹐反將煙雲等等幻形幻色爲天﹐豈不大錯乎哉﹖吾師恐生們不悟﹐水中明月﹑鏡中曇花﹐𨿽有實無﹐恍惚似之﹐倘刻舟求劍﹐其不爲魔魅牽引而去者鮮矣﹗果深造有得﹐非但影響俱亡﹐形聲盡滅﹐卽所謂虛空一气亦無之焉。不然﹐一有所著﹐則所知有限﹐一有所形﹐則所限有方﹐斷不能出有入無﹑千變萬化而莫測也。生們思之﹐神妙萬物﹐性通萬物﹐是不是一个虛無元神才有如是之無方所﹑無形狀﹐而實包乎天地之外不爲大﹑入乎塵埃之內不爲小耶﹖若云迹象﹐則一於此卽不能移於彼﹔若云知識﹐則悟其半卽不能得其全也。吾願生們將心中虛靈之神一時晃發﹐勿令外注﹐速行收拾入內﹐久久薰蒸烹煉﹐自然脫胎換骨。他如有形有色﹐皆後天滓質之物﹐卽有動蕩﹐不可理他﹐務須溫以神火﹐自將後天之粗精粗气化爲先天之元精元气﹐否則不惟不能成丹﹐且因此形形色色者移我元神馳逐於外﹐終年竟歲﹐主人未歸﹐又安能作得我主張﹑爲得天地之眞宰耶﹖此理明明﹐無容贅矣。

四

生等聞吾教訓﹐已非一日。「水鄕鉛﹐只一味。」此中訣竅﹐可能會通否﹖吾想此二語﹐已將始終修煉成丹結胎之妙﹐包含在裏。生初下手時﹐凡心太重﹐凡火倍濃﹐是以一切塵情塵景﹐莫道求之不遂﹐火性炎炎﹐卽是求之而得﹐亦是癡情戀戀﹑憂虞心﹑歡喜心﹐患得患失﹐輪回不已﹐竟把自家淸淨元神窒礙不通。生們總要識破這个風塵景色皆是勞人艸艸﹐過眼花花﹐全不在意﹐得也由天﹐失也由天﹐有也如是﹐無也如是﹐不許一絲半蒂擾吾靈府﹑增吾煩熱﹐則一副淸涼散﹐制吾未來之火熱癥矣。若不一刀兩斷﹐藕斷絲連﹐據吾靈府﹐致生煩惱。惟覓淸涼洞中﹐全家遷居於此﹐安然坐定﹐永不出外遊行﹐直向安樂窩討个活計﹐求个方便﹐久之忽然開朗﹐別有一重天地﹐如遊羲皇太古﹐如入桃花園中﹐其間樂趣﹐誠有難爲外人道者。此制已生煩惱之淸涼藥也。至若情欲正濃﹐身心難耐﹐猶如沸湯翻鼎﹐海潮漲天﹐此煩惱正甚之際﹐縱之難圖﹐激之生變﹐其法果安在哉﹖兵家所謂緩攻弱取﹐以柔制剛﹐以縱爲擒﹐可學也。斯時退居淸涼山﹐全身放下。猶恐火熾炎蒸﹐勃勃難遏﹐受之在內﹐反將吾靈府中所素有者一齊燒滅殆盡。惟有學兵家﹐停兵息戰﹐任彼百般攻取﹐萬弩齊發﹐號叫不已﹐辱罵難堪﹐吾惟忍之耐之﹐不理他﹐不張他﹐恍若無事一般。只有一心堅守營砦﹐修養士卒﹐晝夜巡哨﹐謹愼不怠而已。待彼火焰方息﹐我則一面守吾靈府﹐一面搗彼巢穴﹐如此一鼓而攻﹐可以除姦削寇﹐而無難矣。用兵與制欲﹐其道有同揆也。吾恐生們不知此法﹐將欲火團聚在中﹐鮮有不連母帶子而飛散者。以後煉丹﹐只將眼耳口鼻一切神光不用於外﹐一齊收入丹田中﹐以爲吾身生生不息之本。道家別無玄妙﹐惟有團固元神﹐不令外出﹐常使在家﹐則壽長千歲者在此﹐神超萬古者亦在此。故人生則身熱﹐死卽身冷﹐神卽气也﹐气卽火也﹐天有此火﹐則生育無疆﹐人有此火﹐安得不眉壽萬年乎﹖至於視聽言動﹐酒色財气﹐一切微末之事﹐皆當向好邊行持﹐以免銷灼神气﹐則金丹有本﹐法身可成。此中訣竅﹐不可妄傳。非天不許人修道也﹐良以造惡之徒自家身命猶有冥司鑑察﹐刑罰難逃﹐且有歷劫冤仇不肯饒他﹐倘若輕與﹐成得小小人仙﹐略知收斂神魂藏於無極﹐異日仇者莫能尋得﹐地府無由追魂﹐致使三界善惡不明﹐怨聲四起﹐誰之咎歟﹖言至此﹐吾已悚然﹐生等寧不懼耶﹖

五

生來拜吾﹐吾無妙法以教。竊思太上有言「有欲觀竅﹐無欲觀妙」二句﹐以爲生補漏之局﹐亦爲生成眞了道之本焉。欲非私欲也﹐亦非有意之意也﹐要想此个欲字﹐是在有意無意之間﹐卽吾常言﹐略用一點意思。是竅非臍下一寸三分之謂﹐亦非下田水鄕之稱。教生略用意思﹐閉眼光﹐凝耳韻﹐緘舌意﹐持身以正﹐亭亭矗矗﹐如巖石之聳髙山﹐悠悠揚揚﹐似皓月之印潭水﹐將我一切馳逐於外之物欲﹑牽纏於內之雜念﹐一刀兩斷﹐一齊收拾﹐片絲不掛﹐半蒂不存。於是以滿腹精神盡收入於虛無一竅之中﹐時時照顧﹐念念不忘﹐久之自有天眞發現﹐陽气來生﹐將爾腹中久積陰霾之气自然變化而無復有焉。由此再加猛烹急煉﹐常常了照﹐則眞陽一動﹐收而采之﹐行升降之法﹐用退火之工﹐而大丹不患無成。若有念起情生﹐不妨將自家元神振整一番﹐屹然特立﹐挺然不搖﹐自然情不生而念不起矣。又還要念去日已多﹐來日已少﹐假如一朝不幸﹐不知何生始得了脫凡籠﹑免諸苦惱﹖尢要思我之一身﹐天地所依賴﹐父母所栽培﹐原望學成仙佛﹑造到涅槃﹐苟不深造有得﹐其何以卓立人寰而答天地父母之宏恩也哉﹖如此一思﹐正气不患其不伸﹐邪气不患其不除焉。能如此﹐自然精不外泄﹐气不外傾﹐神不外散﹐而色身可固﹐法身亦卽此存矣。此卽太上有欲觀竅之說。至於妙之一字﹐道之實難。總在生作工到气血融和之地﹐精神舒暢之時﹐瀟瀟灑灑﹐無思無慮﹐亦不是全無思慮﹐只是思慮之起如浮雲之過太虛﹐毫不畱戀﹐了不介意﹐此卽妙之之象。然還要從此推之﹐舉凡平時抑鬱者﹐到此能不抑鬱﹐昏頹者﹐到此能不昏頹﹐皆是妙之作用。古云「神仙無別法﹐只生歡喜不生愁。」斯得妙之眞矣。再示觀之之實。到此時也﹐未嘗不照於方寸﹐而實無方寸之可照﹔未嘗不注於丹田﹐而卻非丹田所能注。若有意﹐若無意﹐隨其气息之往還﹐我惟了了於中﹐卽不爲气息之一上一下所牽引焉。此觀之之妙也。總之﹐始而稍稍垂頭以顧諟﹐繼而微微伸腰以緝熙﹐終而至於天機活潑﹐气節嶙峋﹐卽是長生之訣也。吾見生形气衰頹﹐精神疲憊﹐教之如後生小子實實了照於丹田一寸之間﹐則恐用力太勞﹐反爲不妥﹐故示以活潑之觀法﹐無論隨時隨地俱可做得。然而坐有坐法﹐睡有睡法。坐法吾且不說﹐至於睡法﹐未睡身﹐先睡心﹐舉凡一切事爲﹐已就牀榻﹐思之何益﹐而且枉勞其心﹐惟有收攝神光﹐以頭微微曲﹐照入於一竅之中﹐自然神與气交而熟睡﹐火與水濟而安閒。至於行也﹐需將神光照在兩三步遠﹐猶如淸風拂拂﹐緩步而行﹐不使累身可矣。若住立於何處﹐須知卓立不搖﹐如松柏之挺持﹐不拘束﹐不放曠﹐斯住之法得矣。

六

吾師當年學道﹐還不是家人父子夫妻羈絆縈回﹐不能一時斬斷。常將日月已逝一想﹐不由人不著忙﹐於是割不斷的亦且割去﹐因而一心一徳﹐得成金玉之丹。使當時因因循循﹐今日不丟﹐明日不捨﹐日夜爲兒孫打算﹐那知無常一到﹐欲再畱世上以爲修煉之學﹐萬不能矣。然亦非教爾生忍心割去也﹐是教生等勿似世俗庸人﹐朝朝暮暮總爲撐家立業﹑以爲後人計﹐趁此年華已逝﹐務將那爲後人憂慮之心換作我修性煉命之用﹐不癡癡呆呆去管兒孫事業。況兒孫自有兒孫福﹐何苦癡心妄想空作無益之事乎哉﹖總要自家明白自家的事﹐莫待西山日落﹐茫茫然猶入寶山之人空手而回﹐眞可哀也。生等此心掃得漧淨﹐將來修煉大丹亦易成耳。如閒思雜慮往復縈回﹐卽使勤勤修煉﹐亦難得眞火眞藥。生等須知﹐欲起情生﹐急忙坐鎭中庭。若待欲熾情濃﹐𨿽有昆吾寶劍﹐亦難拔其根株也﹐惟有撒手成空﹐全身放下﹐若無事者然﹐得矣。切不可與之相敵﹐亦不容妄爲采取。吾今所示﹐切中生等之病﹐莫以爲老生常談而忽之。請從今日始﹐將一切恩愛情欲﹐牽纏畱戀﹐一刀割斷﹐不許一絲一忽橫梗於中﹐卽數月之間亦大有效驗。然亦非教生等絕俗離塵﹐毫不與事也。須知身在塵俗﹐心在道徳﹐處欲無欲﹐居塵出塵﹐此方是聖人。大道所患者﹐立志不堅﹐不能常常具一覺照之心以了照之耳。若能常常了照﹐在在提防﹐無論視聽言動﹐處鬧處喧﹐皆不離乎方寸﹐未有不日充月盛﹐積而至於美大化神之域。不然﹐古來仙眞多矣﹐鮮有離塵獨處者﹐且更多家貧﹑親老﹑妻幼﹑子弱者﹐何以亦能成仙耶﹖只是一念不紛﹐用力不怠而已。此爲最上上乘之修煉出世法﹐仍不離入世法者焉。

七

凡事必先陰以蔭之﹐而後陽以生之。若無先一段溫養工夫﹐驟欲眞气氤氳出而現象者﹐未之有也。故《易》曰「一陰一陽之謂道。」明明說先陰蔭﹐而後陽揚也。天地生物之理﹐無不如此。何況修煉之術﹐法天象地而運神工者乎﹖今與生等道破﹐欲眞陽現象﹐須從靜中蘊蓄﹐養之深深﹐方能達之亹亹﹐切莫徒望眞陽之生而不於靜中早自調養也。吾觀生們各皆明吾眞訣﹐但溫養未深﹐性命自初生以來所帶滓質之污垢不曾洗滌得盡﹐以故發生時﹐不免夾雜凡气﹐無由一直煆煉修成一粒黍米玄珠﹐故有得而復失之患。苟能久久調養﹐竟將受气成形之始與有身以後所帶一切塵垢一一消除﹐自成一顆牟尼寶珠﹐永無走失之患。此生等貼身之病。近時作工﹐莫求生陽﹐但求無陰足矣。且不可因道之難進﹐遂生退縮﹐又莫以勤勤不怠﹑了無進益﹐遂有厭倦之心。要知苦盡始甘回﹐陰極乃陽生﹐天地間無物不然﹐何況修出世之道﹑成上品之仙乎哉﹖俗云「出家如初﹐成佛有餘。」生等勉之。吾師所收弟子已不乏人﹐至今傳二步者﹐尙無幾許﹐豈吾之愛惜不予乎﹖抑其人之志向隳頹﹐見識淺陋﹐未得若以爲得﹐未足若以爲足﹐不知道之浩浩無有窮極﹐進一境又有一境以相待也。如某生者﹐皆由平日少積功行﹐不修陰騭﹐冥冥中有魔障爲之阻攔﹐是以退而不前﹐疑而不信也。吾觀此輩﹐更屬嚇然。願爾弟子立大志﹐奮大工﹐直欲度盡斯民﹐自家始證道果。如此居心﹐天下一家﹐中國一人﹐不謂之仙﹐又誰謂乎﹖總要知塵世一切榮華之境﹐皆是苦惱之場﹐必跳出這个關頭﹐方不墮落紅塵﹑世世生生受盡千般苦惱。否則一念不持﹐尢恐墮鬼魅之場﹑禽獸之域者﹐更苦中之苦。罔念作狂﹐克念作聖﹐聖狂只隔幾希﹔妄心爲物﹐正心爲人﹐人物不甚相遠。遇而不修﹐眞愚人也。惟有打破這个迷團﹐才算大丈夫功成名遂之候。至若妻室兒女﹐一切恩愛﹐不過旅邸之相逢﹐信宿而別﹐各自東西。語云「黑漆棺中﹐財產難容些子﹔黃泉路上﹐妻子又屬誰人﹖」從此一想﹐只有這條大路才是我出頭之路。當今幸聞正法﹐又得良辰﹐可以自作自由﹐若不急早皈依﹐修持自立﹐吾恐過此以往難逢這个好緣會也。吾師喜生等有志﹐有進無退﹐是以不惜饒舌﹐盡情爲生破之。難道爲師之言﹐生等未嘗不知﹖但恐視如平常﹐習焉不察耳。亦猶越王欲報吳仇﹐常使一人在側呼曰「勾踐﹐爾忘吳王之辱爾乎﹖」吾師之言﹐亦是提撕喚醒之意。願生等將此淺近之言佩服不忘﹐於以鼓其精神﹑奮其邁往之志可也。只有今生﹐難得來生﹐遇而不煉﹐空有此奇緣也。吾爲生等幸﹐又爲生等危焉。

八

昔人云「動處煉性﹐靜處煉命。」二語已包性命雙修之要﹐獨惜人不知耳。吾請詳論之。何謂動處煉性﹖動非舉動不停之謂﹐乃有事應酬之謂也。人生世間﹐誰無親戚朋友往來應酬﹖亦誰無衣服飲食﹑身家意計﹖要知此有事之時﹐卽是用工修性之時。於此不煉﹐又從何處煉焉﹖我於此時﹐視聽言動﹐必求中禮﹔喜怒哀樂﹐必求中節﹔子臣弟友﹐必求盡道﹔衣服飲食﹐必求適宜。如此隨來隨應﹐隨應隨忘﹐已前不思﹐過後不憶﹐當前稱物平施﹐毫無顧慮計較﹐所謂我無欲而心自定﹐心定而性自定。煉性之工﹐莫此爲最。否則﹐捨卻現在﹐而於閒居獨處之地﹐自謂誠意正心﹐此皆空談無著。何如對境而有返勘之念﹐於時時應事﹐卽可時時養性﹐稍有念動欲起﹐人不指責於己﹐卽己亦有不自安之處。此所以煉性於動處﹐其工夫爲易進也。古人云「煉己於塵俗。」邱祖云「吾於靜處修煉﹐不勝大益。及後遊行於廛市﹐應酬於事爲﹐始知動處之煉﹐勝過靜處之煉多矣。」至於靜處煉命﹐又是何說﹖靜亦非不動之謂﹐乃無事而未應酬之謂也。我能於無事之際﹐無論行住坐臥﹐總將一个神光下照於丹田之處﹐務使神抱住气﹐意系住息﹐神气戀戀﹐兩不相離﹐如此聚而不散﹐融會一團﹐悠揚活潑﹐往來於丹田之中。如此日積月累﹐自然眞气衝衝﹐包固一身內外﹐而河車之路通矣。若非眞機自動﹐漫將此气死死用意翻上河車﹐鮮有不燒灼一身精血﹐變生百怪諸癥者。如此煉命﹐一日十二時中又有幾時不得閒﹖只怕生等不自打緊耳﹐何患事累煩多﹐而修性煉命無有空閒之候耶﹖生等思之﹐一日間不是煉性之時﹐卽是煉命之候﹐又何俟有餘閒而後修煉乎﹖至若河車之路﹐的於何時始通﹖如生等打坐時﹐始也神入气中﹐只覺神气相依﹐交會於黃庭之地﹐久久積精累气﹐則眞气衝衝﹐自踴躍於一身﹐覺得一身之中眞气已行包羅﹐我如在雲煙之內乘馭而上一般。如此再加積累工夫﹐腎精不泄﹐耳目口三寶亦無發通之處﹐不過一月兩月之久﹐河車之路自通。惜人有此眞气﹐而爲塵垢所污﹐私欲所蒙耳。否則﹐五漏未除﹐精气又泄﹐所以將厎其階而又退下也。生等從此用工﹐務具一番精進勇猛心。到此關頭﹐臻此盛境﹐一任如花如玉之容﹐極富極貴之境﹐可驚﹑可怖﹑可哀﹑可怒之事﹐我總總不動心﹐惟有煉性煉命是吾究竟法門﹐亦吾落點實際﹐毫不因物而有變遷。如此而不長進者﹐未之有也。吾師今日所教之法﹐在生等聞之已熟﹐但未能如吾之體卹周到﹑在在有工夫可行﹑無餘閒之候耳。照此行持﹐自有大效﹐但不可稍爲怠玩﹑虛度光陰可也。

九

人生歲月能有幾何﹖少年多不更事﹐到老壯之秋﹐始知前日爲名爲利俱是消磨歲月﹐枉費精神﹐欲尋歸根復命之術﹐往往不遇其師﹐到頭來﹐不但一事無成﹐空手歸去﹐且將自己本來之物消耗殆盡。豈不大可痛哉﹗生等旣逢法會﹐又遇吾師指示上上乘眞訣﹐當此斜陽欲暮﹐好景無多﹐還不勤加修煉﹐一到西山日落﹐霧影沈沈﹐悔之晚矣。但修煉法工﹐在他們不過以後天之意收斂有形之丹﹐縱得造成﹐亦小術耳﹔卽使聞得性工﹐非合全體大用而論之﹐還是拘於形色﹐不能超然於色相之外尋得眞正本來人﹐所以儒門修性之學﹐到有得時﹐猶是紛紛紜紜逐於世境﹐不能空諸一切。他如但修下田中田者﹐又渺乎其小﹐卽成亦難與上上乘相提並論﹐蓋以此等修士只知以凡心爲運用﹐識神作主張﹐不得生生之原也。夫意念一動﹐知識一起﹐先天眞靈之體﹑渾渾淪淪者﹐不知消散何有。先天純朴之體旣散﹐後天知覺之心遂爲我身主宰﹐縱使保固形身﹐要不過一个守屍鬼而已﹐烏能出有入無﹑分身化气﹑而成百千萬億化身﹑享百千萬億年華哉﹖吾故教生等於玄關一竅大開時﹐尋出那眞靈乾諦之眞人也。此个眞人﹐不離色相之中﹐卻又不在色相之內﹐日用行爲槪是他作主張﹐但因气質之拘﹐物欲之蔽﹐一有動機﹐不爲气質之性所障礙﹐卽爲物欲之私所牽纏﹐非有大智慧者﹐不能燭其幽隱也。吾示生等須於萬緣放下﹑一絲不掛之際﹐靜久而生動機﹐不從想象而來﹐不自作爲而出﹐混混沌沌之中﹐忽有一點靈光發現﹐此卽我之元神也。若能識得元神﹐常爲我身之主﹐自是所煉之丹﹐必成天然大丹。否則﹐不識元神﹐懵懂下手﹐焉能與天地同徳﹑爲萬古不壞金仙哉﹖三丰云「人能以淸淨爲體﹐鎭定爲基﹐天心爲主﹐元神爲用﹐巧使盜機﹐返還造化﹐何患不至天仙地位﹖」生等於有事無事之時﹐常常以淸淨爲宗﹐鎭定爲體﹐如如不動﹐惺惺長明﹐此卽天心作我主也。若有動時﹐卽是元神作事﹐方可行返還法工﹐知否﹖然而下手之初﹐又要勉彊操持﹐具一个刻苦心﹐眞實心﹐不可一味貪虛靜﹐落於頑空一流﹐自家本來生機全無動气。要知凡事先難而後獲﹐漫說自然﹐必無自然。古人云「先用武火猛烹急煉﹐後以文火溫養。」自然私欲頓除﹐智慧明淨﹐而先天元神昭然發現。生等近𨿽聞吾大道精微﹐然未到還丹之候﹑用煉虛一步工夫﹐仍不離武煉文烹以薰蒸其濁垢﹑銷鎔其渣滓﹐始有先天元气元神浩浩而出。若煉虛一著﹐一私不有﹐萬事無爲﹐乃屬自然之工。否有半私一蒂﹐當行烹煉之法焉。他若玄關一竅﹐並無形色可窺﹐亦非心腎之气兩相交會﹐始有其兆。但心有心之玄關﹐腎有腎之玄關﹐不經道破﹐不成佳諦。始而以性攝情﹐忽然腎气沖動﹐眞機自現﹐此腎之玄關也。繼而以情歸性﹐忽焉心神快暢﹐气機大開﹐此心之玄關也。卽眞知靈知之體也。人能於此立得住腳根﹐不爲他物而遷﹐自然日積月累﹐以幾於光明之域。要之﹐玄關何定﹐到得大開之時﹐一身之內無處不是玄關﹐一日之間無事不是玄關。此非粗淺人所能識也。然吾今日所傳﹐𨿽曰命工﹐其實上上乘法﹐此爲玉液還丹﹑見性明心之事﹐不同旁門之但言命工﹐死死在色身作工夫﹑尋生活也。生等須慢慢的將心性眞髓認眞修煉﹐此處得手﹐以後工夫無非將此心性造成一个有形之物而已。若論歸根復命﹐證聖成眞﹐則又全在積鉛添汞﹐不區區於景象之遲早分也。夫人多謂少壯人易於積鉛﹐老年人難於添汞﹐殊不知眞鉛眞汞全非色身上物事﹐總不在老少分也。古云「此鉛不是塵中物」﹐此汞亦不是色相中有﹐須於淸空一气﹑鴻濛未判時求之。所以道云「積鉛於塵世。」如爲色身物事﹐塵世攘攘﹐無有淸淨之區﹐安能累積眞鉛哉﹖𨿽然﹐鉛亦有別。命陽發生﹐靜裏修持之事﹐此積鉛之一法也。若性地之鉛﹐卽孟子所謂浩然之气由集義而生者是。夫義之所在﹐不止一端﹐或於惇詩說禮而有得﹐或於談今論古而有感﹐或於朋友相會而有所悟﹐或於觀山玩水而有所見﹔更有行仁講義﹐濟困扶危﹐種種義舉﹐偶然感孚﹐忽地悟入大乘。此等積義﹐猶爲眞眞踏實行持。人能於機關偶露之際﹐實實認得爲吾家本來故物﹐一眼覷定﹐一手握定﹐日用綿密寂照之工﹐如此之悟﹐是爲眞悟﹔如此所得﹐是爲永得。此爲集義妙法。孟子云「惻隱之心﹐仁之端﹔羞惡之心﹐義之端」等語﹐我能如心而出﹐平情以施﹐且隨時隨處將所發情景常常醞釀﹐不使隨來隨去﹐旋滅旋生﹐卽是擴充集義之眞行持也。自是日夜謹愼﹐不稍使心有不仁不義之處﹐以負慚於幽獨﹐抱憾於神明﹐則我心無不快暢﹐我志自然圓滿﹐卽孟子所說「直養無害﹐至大至剛﹐塞乎天地之間」是。是卽積鉛積到極處也。若偶爾微露﹐不自覺察﹐將我一點眞元心體﹐𨿽浩浩淵淵實有所得之象﹐一轉瞬間﹐或一事不謹﹐一念稍差﹐此心便不快暢圓滿﹐此卽孟子云「行有不慊於心﹐則餒矣。」生等亦知之否﹖此爲動處積鉛﹐性中之玄關竅發端。吾觀今之修士﹐多有專務命蒂﹐竟忘性根﹐只說靜裏修持可以積鉛添汞﹐不知動中鉛汞猶須隨時采取﹐以故所得不敵所失﹐生之日少﹐而喪之日多也。如果能向動中﹐不論大功小徳﹐一槪行去﹐恰如分際﹐適中機宜﹐此神無有不快不足﹐此气自覺浩然勃然﹐騰騰欲上﹐有淩霄衝漢之狀。我卽乘此一覺而擴充之﹐推廣之﹐防閒之﹐自然气勢炎炎﹐升騰霄漢﹐足包天地﹑亙古今﹑而不可思議名狀者也。豈但如靜時之養﹐氤氤氳氳﹑蓬蓬勃勃﹑穿筋透骨﹑洗髓伐毛已哉﹗無柰而今學人多昧於此﹐往往習慣安常﹐反以世上金玉財帛﹑嬌妻美妾﹑聲色之娛爲自得。殊不知此中𨿽有所得﹐而其間一段暴躁气﹑驕傲气﹑滿假慳吝气﹐種種塵緣污垢﹐眞气爲之汩沒者多﹐獨惜其迷而不悟至於如此其極也。今爲生等叮嚀囑咐﹐舉凡日用事爲萬感千端之來﹐我總一个因物付物﹐以人治人﹐無論大綱小節﹐隨處有一段太和之气﹐我卽於此把持之﹐使不再縱﹐則義積矣。由此一點歡欣鼓舞之意﹐凡有動處﹐我卽積之﹐日充月盛﹐不難沖舉四海﹐包合六合。只怕學者不細心辧認﹐當前錯過此本來人耳。生等具有眞心﹐自有眞气﹐有眞气﹐自有眞精﹐以故把玩無窮﹐嘉賞不已。喜怒哀樂﹐在在皆然。只要畱心體驗﹐自無有不得其眞者焉。而又非等人世樂境﹐惟有一點淸涼恬淡之意﹐不獨人不能知﹐卽己亦不知其所以然者焉。切不可此气旣生﹐不自擴充﹐又另去尋他﹐是仁之端﹑義之端﹐則又爲事所役﹑爲理所障﹐其有害於道﹑有傷於气﹐則一而已矣。

十

吾言集義生气﹐是去人欲以存天理之學﹔金丹大道﹐是化气質以復本來之方。此中大有分別。何者﹖去人欲之學﹐潔流之學也﹔化气質之學﹐淸源之學也。蓋人欲緣於後起﹐气質稟於生初﹐因气質之有偏﹐而後物欲因之而起。若但去乎外誘之物﹐不化其气質之累﹐本源未淸﹐末流安潔﹖縱使造詣極深﹐其如气質未化﹑根柢猶存何耶﹖所以古人煉丹﹐其間只有煉己﹐不聞克己。可見古仙於生初气質﹐曾經神火煆煉﹐猶除惡如除艸而拔其根﹐樹徳如培樹而深其柢﹐不似集義之學只向外面馳求﹐而不知先從根株是拔也。如《道徳》《黃庭》等經﹐其中所傳惟教人煆煉工法﹐其餘克去己私之學蓋未詳及﹐何也﹖人之所以有生死者﹐由陰陽之根未除。夫乾三陽也﹐坤三陰也﹐有此三陽三陰﹐而生死卽於此系矣。古人知陰陽之根不除﹐而生死尙牢牢系定﹐由是將吾三陽種一陽於坤宮﹐坤遂實而成坎﹐復抽一陰以寄於乾﹐乾遂虛而爲離﹐此卽以有投無﹑以無制有兩段工法。取坎之法﹐卽是取我所種之陽納之於中黃正位﹐以與離之靈汞爲一﹐煉出一段氤氳之气﹐卽丹本也。學人得此丹本﹐於是運起神火﹐加以外鑪火符﹐催逼而升於泥丸﹐復自泥丸而還於絳宮﹐以與陰精配合﹐煉出一个元神﹐慢慢的以神火溫養﹐異日胎圓﹐卽化出一个眞人出來﹐靈通無比﹐變化不窮。此卽「將他坎位心中實﹐點我離中腹內陰」是也。無非以先天一元之气取爲丹母﹐丹母之中又產陽鉛﹐以此陽鉛制伏離中陰精﹐久之精神血气都化爲一个純陽至剛之體﹐薰肌灼骨﹐直將後天气質之性煆化殆盡﹐更將血肉之軀滅完﹐只剩得一點眞靈乾陽之气﹐能有能無﹐可大可小﹐所以超生死﹐出輪回﹐天地有壞期﹐而我獨無壞期﹐天地有生死﹐而我獨無生死﹐以此个陽神至虛至無故也。然虛之極﹐卽實之極﹔無之極﹐卽有之極﹐故我能生天地萬物﹐天地萬物不能生我也。由此思之﹐學人造到此境﹐就是天地之大亦不能及我矣。生等莫謂此境爲難事﹐只怕人不肯積精累气以立其基。如能立起根基﹐自有眞樂所在﹐並無勞苦不堪之處。但昔人比初步工夫爲鐵饅頭﹐不易嚼耳。苟能於無味中嚼出有味來﹐以後工夫勢如破竹﹐不難漸次而造其極矣。

十一

古云「混沌一覺﹐卽成仙種子。」洵非虛也。但要知此一覺﹐不是有心去尋﹐亦不是無心偶得。從混混沌沌中涵養旣久﹐蘊蓄得深﹐靈機一觸﹐天籟自動﹐所謂前後際斷是。是卽性光也﹐卽正覺也﹐卽無上正等正覺也﹐亦卽本來人也。吾不先將神气二者交會於虛無竅內﹐積習旣久﹐神融气暢﹐打成一片﹐兩不分開﹐安有突然而醒之一覺哉﹖此殆無心有心﹐有心無心﹐猶如種火者然。始而一團薰蒸之气凝聚於中﹐不見有火而火自在此﹐猶混沌內蘊知覺之神。迨積之久久﹐火力蓄足﹐忽然陽光發現﹐燒天灼地﹐有不可遏之機﹐而火初不自知﹐亦不自禁﹐是卽知覺中仍還混沌之象﹐此諭最切。生等須從混沌中有如此之蘊蓄﹐使神光凝而不散﹐然後一覺﹐始圓明洞達﹐無礙無欠﹐才是我一點靈光本來眞面﹐可以超無漏﹑證涅槃而成大覺如來金仙。尢要知一覺之前﹐只有一段氤氳﹐一覺之後﹐只有一段靈光獨運空中﹐並無有半點念慮知覺夾入其中﹔莫道以外之事﹐就是我靈光一點亦不自知也﹐惟適其天而已矣。凡人一覺之後﹐千思萬想﹐一念去﹐一念來﹐卽一刻中亦有無窮之生死輪回﹐安問沒後不受鬼神之拘執﹑陰陽之陶鎔耶﹖是以神愈昏﹐气愈亂﹐幻身尙且難保﹐何問法身﹖卽神气尙存﹐而沈淪日久﹐以苦爲樂﹐認毒作甘﹐至死昏迷﹐尙不醒悟﹐所以貪嗔癡愛無異生前﹐以故生生世世無有出頭之期﹐不至消滅盡淨不已也。若此者﹐皆由一覺之餘﹐不克蘊之爲性﹑發之爲情﹑任諸自然之天﹑聽其物感之慮﹑隱顯一致﹑寂照同歸﹐故時而喜怒﹐時而哀樂﹐以邪爲正﹐將僞作眞﹐直將固有之良澌滅殆盡。又誰知起滅無常﹐當下卽是火坑﹐目前無非黑獄﹐豈待死後乃見哉﹖惟至人窮究造化妙義﹐識得生死根源﹐於此混沌忽然有覺﹐立地把持﹐不許他放蕩無歸﹐但只一星靈光洞照當空﹐惺惺長存﹐炯炯不昧﹐初不知有所覺﹐並不知有所照﹐更不知有所把持﹐斯爲時至神知﹐知幾其神。由此日運陽火﹐夜退陰符﹐包裹此太極無極之眞諦﹐久久神充气盛﹐頓成大覺金仙﹐永不生滅。勿謂此一覺非我仙家根本﹐而別求一妙術也。蓋此時一覺﹐但見我身心內空洞了靈﹐無塵無翳﹐不啻精金良玉﹐故一覺之後﹐其樂陶陶不可名狀。是一念之覺﹐卽一念之菩提﹐一刻晏息﹐卽一刻之涅槃也﹐不誠一覺神仙哉﹖𨿽然﹐混沌一覺有眞亦有僞。如今之人﹐昏迷一下﹐卽以爲混沌﹐知識忽起﹐卽以爲一覺﹐此皆認賊作子﹐斷難有成。惟一無所有中﹐忽然天機發動﹐淸淸朗朗﹐虛虛活活﹐方才算眞混沌眞覺﹐不然﹐未有不以昏迷爲混沌﹐知識爲一覺也。生等須知混沌非本﹐一覺非根﹐必從混沌一覺中﹐而有湛寂圓明﹑淸虛玄朗之一境﹐方得眞際﹐切勿以恍惚二字混過可也。

十二

天地間無非一个紅鑪。人能受得世事煆煉﹐一任轟轟烈烈﹑淒淒慘慘之境﹐我總一个不動心。知得我血肉團子皆是四大假合﹐非我本來眞身。我之眞身原寓乎形體之中﹐立乎官骸之外﹐時而靜也﹐渾浩流轉﹐不啻海水之汪洋﹔時而動也﹐流利端莊﹐何殊江瀾之往復。如此一動一靜皆默會其天眞﹐久久冰融雪化﹐自有不假形而立﹐不借身而存者。此所以一切事務之應酬﹐艱大之負荷﹐皆視爲乾坤之鑪錘﹐所以不動心也。且不惟不動心﹐而亦與我本來人不相關涉。況本來物事﹐假此外緣之紛投﹐萬端之叢脞﹐而益淡塵情﹐愈空色相﹐於是超超然獨立於形骸之外﹐而特立乎天地之間。如此不謂之仙﹐又誰謂耶﹖吾觀世人﹐大半貪於勢利﹑慕乎聲色﹐渾不知吾身內有个眞仙子卓立其間﹑突出其外﹐一遇不遂心﹑不如意之事來試於前﹐輒謂天命不祚﹐神靈不輔﹐更有口出怨詈﹐心生誹謗﹐而謂冥漠之天﹑虛寂之神如此之不佑﹑如此之無知。噫﹗皆由不識吾身有个本來人﹐不與形骸共生死者在也。何也﹖蓋人人有个虛靈本體﹐只因安常處順﹐溺於聲色貨利之場﹐但知有个凡身﹐不知有个眞身。所以古人云「順境難逢﹐逆境易得」者﹐此也。故孟子謂人之「生於憂患﹐死於安樂」﹐不信然乎﹖蓋以本來色相千萬年而不變﹐自混沌以至於今﹐賢不加多﹐愚不減少。顧何以得見如來﹑返本還眞者何其少也﹖特以此个本來人﹐不激則安於常﹐不磨則囿於習﹐所以無由得見耳。惟於事物之紛至沓來﹐交集磨礪﹐因之時窮勢迫﹐不得不返而思故物。故曰「乾坤一大鑪錘也。」又況天地開闔﹐輕淸者上浮爲天﹐爲聖爲神﹐重濁者下凝爲地﹐爲凡爲物﹐惟人處天地之中﹐半淸半濁﹐夾陰夾陽﹐如能自修其徳以復本來之面﹐則輕淸上升而爲仙矣﹔若是自貪其欲﹐徒養形骸之幻﹐則重濁下凝而爲鬼矣。猶之紅鑪煉金﹐渣滓銷鎔﹐化爲塵泥﹐精金冶煉﹐成就寶刀。若非此火之猛烈﹐何以化渣滓而成利器哉﹖此君子所以素位而行﹐無入不得﹐要無非認得本來人眞切﹐那以外之逆境窮途皆不爲之動意﹐不惟不動於心﹐且因此事物之艱難反能使我操心危慮深患﹐獨求一个安樂窩也。是以古聖人履險如夷﹐皆由困苦磨礪而致。總之﹐境遇不足累人﹐能累者﹐凡夫俗子耳。若有道髙人﹐先已明心見性﹐識得我之爲我﹐不在此血肉腔子內﹐有超然特出﹑巍然獨隆﹑陶然自樂﹑悠然自得之眞。他如血肉團子﹐不過因我當初一念之差﹐不能把持﹐是以墮於四大紅塵之中﹐因之寄迹於此﹐畱形於此﹐此殆幻化之身﹐有之不過百年﹐終歸朽壞﹐得之何榮﹐失之何辱﹐生又何安﹐死又何苦也哉﹖我於是益礪其操﹐益堅其志﹐總要於紅塵鑪內加意煆煉﹐有事物之累﹐以艱巨爲省身之煉﹔無事物之投﹐以淸淨爲洗心之煉。如此處常處變﹐境遇𨿽各不同﹐而其煆煉我色身﹐使之漧漧淨淨﹑精明不昧﹐則一也。爾等亦曾眞正識認得本來人否耶﹖吾師念生等求道已久﹐今將本來物事一點色相指出﹐庶幾胸有把柄﹐然後不怕塵勞之累也。何以見之﹖此卽動而浩浩﹐靜而淵淵﹐一團气機流貫周身者是。生等亦識得否﹖卽古人云「精气神三寶合一者」矣。如果養得此物﹐返還於內﹐則丹田之中覺得有一團氤氳沖和恬淡之機在內﹐卽本來人現象也。生等恐多事之累有礙修持﹐只要認得本來人淸楚﹐隨時隨處以此爲本﹐所謂「萬紫千紅總是春」矣。

十三

凡天下事﹐極盈卽寓極虛之象﹐至盛卽寓至衰之機。夫以物窮則變新﹐人窮則返本﹐時窮則復元﹐又況濁精不去﹐焉得淸气流行﹖古人當憂危交迫之際﹐而毫不動心者﹐此也。故文王囚羑里而演《周易》﹐孔子厄陳蔡而奏弦歌﹐凡遇不堪之境﹐人所不能安者﹐聖人獨處之泰然。正以徳慧術智﹐因歷災疚憂患﹐而其智愈深﹐其徳愈明﹐較之居安處順者﹐其進益更無疆也。人生道患不能修﹐不患外辱之疊至﹔徳患不能進﹐不患萬禍之頻來。蓋以一時之逆境易過﹐而萬世之淸福難邀。惟能於艱難險阻之備嘗﹐而後奮力前進﹐矢志潛修﹐坐得千萬年之富貴功名而不朽也。彼曹姦秦賊﹐逞一時之聲勢﹐遺萬載之臭名﹐且墮入獄底﹐永無出世之期﹐較之武聖人﹑嶽少保一生蒙垢﹑萬代流芳﹐其優劣爲何如也﹖且二聖人以血肉幻化之軀﹐直將秦曹二賊千百年之眞身害脫﹐其得失有不待辧而知者。又況富貴榮華皆是倘來外物﹐得不足喜﹐失不足憂﹐何如保我靈陽﹑樂我性天之爲大且久歟﹖無如世人不通幽冥之故﹐不識人鬼之理﹐所以戀戀塵緣﹐至死不放﹐又誰知凡人以生死爲異﹑晝夜爲常﹐至人深通陰陽生死之微﹐直視生死爲晝夜。猶之今夜之事﹐一寢卽休﹐待至天明而父兄妻兒如故﹐朋友親戚依然﹐至於酬酢往來﹐性情交孚﹐與一切恩仇憂樂﹐無一絲半點不猶然在焉。此輪回因果之說﹐所以千萬劫而不易也。柰世之人﹐今生不好﹐往往期諸轉劫﹐卻不思今日無知﹐來世又有知乎﹖此日無能﹐他生卽有能乎﹖無是理也。語云「萬里之行﹐始於足下﹔千層之臺﹐始於累土。」欲望老來享福﹐必從少壯勤勞﹔欲期異日聰明﹐必自今生涵養﹔欲求二劫富貴﹐必從此日栽培。故「老子不自天生﹐如來非從地湧。」無非勉勉恂恂﹐見得理明﹐守得性定﹐而與天地參焉。特恐世人不肯放下屠刀﹐徒思立地成佛﹐所以童年志學﹐皓首無成﹐適以滋其妄想而已。又聞古人云「都是眼前事﹐悟者天堂﹐迷者地獄﹐共歸無上因。」明者生機﹐昧者殺气。故丹經云「卽入世之法﹐而修出世之方﹔卽常道之順﹐而修丹道之逆。」是以酒色財气﹐凡人以之喪身﹐聖人以之成徳。同牀異夢﹐聖凡只此敬肆之分焉耳。生等知本來眞面﹐如今進修﹐還要直上菩提﹐竟成大道。第一要養得此心如秋月光華﹐纖塵不染﹐春花燦燦﹐天資自樂﹐若無一事者然﹐才算聖人空洞了靈之學。否則﹐莫說惡念之存爲心之累﹐卽是善心之在不下摩尼﹐亦是吾道之障。縱古人亦有因剛因柔之正气﹐而造到落落難合﹑休休有容之地﹐要皆得其一偏﹐卽使有成﹐亦不過一靈祇而已﹐終難免轉劫投生﹑六道輪回之苦。吾再示生等﹐正法修煉之始﹐不過無事使此心不亂﹐有事令此心不擾﹐於靜於動﹐處變處常﹐任外患頻來﹐而天君泰然﹐絕不因之而有損益也。故曰「廓然而大功﹐物來而順應。」有事無事﹐處安處危﹐只易其境﹐不易其心。如此存心﹐卽欲不遏而自遏﹐誠不存而自存矣。然此無他﹐妙法只一个小心翼翼﹐昭祀上帝﹐始而勉彊﹐終歸自然。生等更要知﹐道在倫常﹐徳在心性﹐切不可孤修兀坐以求仙丹之就。孟子養气﹐集義所生﹐行有不慊﹐气卽餒矣。生等日用行爲之際﹐還要事事求其合節﹐有時得心應手﹐心安理順﹐無論觀山玩水﹐喜怒哀樂之時﹐皆是浩气流行﹐正气常伸﹐有睟面盎背施體不言而諭之狀﹐務要瞥地回光﹐昭然認識﹐集而養之﹐擴而充之﹐以至於美大化神之域。切不可參一見﹐加一意﹐只是如如自如﹐了了自了﹐拳拳持守﹐保而勿喪足矣。

十四

天理人欲不容並立﹐亦無中立之理。不是天理﹐卽是人欲。凡人未修煉之身﹐念念在塵情上起見﹐舉凡不關緊要﹑不干己分內事﹐無不隨起隨滅﹐轉轉相生﹐了無止息。而自人觀之﹐似乎無善無惡﹑調停而中立者。不知雜念不除﹐塵根不斷﹐後之惡妄諸緣﹐從此而伏其根矣。此卽人欲之胎﹐萬惡之種﹐學者不可不細察也。人欲除其根﹐必先攝其心。攝心之法良多﹐佛有止觀﹑持戒二語﹐此爲最好法程。何謂止觀﹖卽是數息觀鼻端﹐看出入息回旋往來﹐微微以意收斂之﹐調和之﹐卽儒者變化气質之學也。至於攝心爲戒﹐卽儒者克去己私﹐非禮勿視聽言動之法也。此二法門﹐一去私欲於無形無象之際﹐一去私僞於有作有爲之間﹐正是儒者動靜交修﹑內外兼養之道。如此去欲﹐方能去得气質之偏﹑物欲之累。否則﹐但止觀不持戒﹐但持戒不止觀﹐此中人爲之僞﹑外來之私﹐恐不能淨盡無遺也。如此欲去卽理存﹐猶云消卽日現﹐不必於遏欲之外又加一番存理工夫。若再加之以存理﹐是加以後起之私識心﹐反把本來一點無聲無臭無作無爲之眞空妙有障礙矣。今之學人多於去欲之外又加存理﹐所以明明天光日色當空了照﹐如如自如﹐了了自了﹐而一動知覺之識神﹐亦猶太空本空﹐而又以浮障浪煙遮蔽太空。若此者﹐𨿽與妄心惡心迥別﹐然其障蔽太空則一而已。以故終身學道﹐究之一事來前﹐不能應酬得恰好至當﹐或當事而退縮﹐或臨事而躁迫﹐種種滋僞了不能除﹐般般惡習究常時在﹐無怪乎眞性不見﹐惡念難除﹐以至於求道而不能得道也。此豈不辜負一生心血哉﹖總之﹐性本虛也﹐一旦淸淨自如﹐卽見性矣。心本靈也﹐一旦光明覺照﹐洞達無礙﹐卽明心矣。於此心明性見之後﹐著不得一毫思議想象﹐惟有順其天然自然而已矣。生等若未臻此神化之境﹐一旦此心空洞﹐此性圓明﹐而養之未深﹐調之未熟﹐稍縱卽逝﹐又不妨振頓精神﹐提撕喚醒。《書》曰「人心惟危﹐道心惟微。惟精惟一﹐允執厥中。」此十六字之心傳﹐皆不無提撕喚醒之力也。𨿽然﹐著提撕喚醒四字﹐亦是疵病。不善會通微意﹐又不免於提撕之外加一提撕﹐喚醒之外加一喚醒﹐又若浮雲之障太空一般也。吾爲生等示一要訣﹕心神若昏而不覺﹐不妨提之喚之。然亦惟一覺照﹑一常惺而已矣。一覺之外﹐不容再覺﹐一惺之後﹐不容再惺。此爲不二法門﹐用工眞際。

十五

修煉之道﹐第一要識得心性﹐直切了當﹐然後火候藥物合淸空一气以爲煆﹐而後不至於頑空﹐亦不至於固執。夫性者何﹖《詩》云「上天之載﹐無聲無臭。」至矣﹐妙矣﹐性之爲義﹐無以加於此矣。爾等旣明得此旨﹐猶當以渾渾淪淪﹑不識不知之神守之﹐一純任乎天然自然﹐卽可與太虛同其體也。何爲心﹖卽吾人之靈知眞覺﹐孟子所謂良知是也。總之﹐此个眞心﹐不同凡心。凡心則有有無生滅等相﹐或因緣而起見﹐或隨境而生心﹐種種變幻﹐不可端倪﹐此之謂私識之心﹐不可以云眞心﹐不可以爲煉丹修道之本。惟有眞心之覺﹐不因緣起﹐不自境生﹐湛然常照﹐眞淨妙明﹐所謂「能應萬事﹐無有滯礙」者﹐此也。而要必存靈覺之心﹐然後可養虛無之性。若不先存此心﹐則本性亦昏而不明﹐其墮於頑空者多。爾等旣明此性與虛空法界無有二體﹐當以吾心之靈覺了照之﹑管攝之﹐而主持之﹐而後此性之大﹐大於太虛﹐任一切生死常變﹑順逆境遇而皆不能亂我性天。故存心所以養性﹐而養性又莫先於存心。宋儒以心性分爲體用﹐性是心之體﹐心是性之用﹐亦差近理。然細按其微﹐亦不能盡其妙也。夫性無動靜﹐卻又賅乎動靜之中﹐貫乎動靜之內﹐不可以體分性﹑用分心﹐明矣。𨿽然﹐爲示後學方便法門﹐不得不分心性爲二物﹐以性無端倪﹐無從下手﹐惟存後天眞知眞覺之心﹐以養先天無聲無臭之性﹐其實存而不存﹐不存而存﹐養而不養﹐不養而養﹐庶得心性之本原﹐而不流於後起人爲之造作。此在生等默會其機﹐吾亦不過道其大槪如此。吾願生等一動一靜之間﹐寂寂而惺惺﹐惺惺而寂寂﹐則虛靈之體用已立其極。久久涵養﹐心與性融﹐性與心洽﹐渾化爲一﹐杳無迹象之可尋﹐要不外虛而有覺﹑覺而常虛也。果然靜定如止水﹐澄淸如皓月﹐不照而照﹐照而不照﹐無時不打成一片﹐渾化無痕﹐由此應事﹐一任千條萬緒﹐無不有條有理。此一眞湛寂﹐儼如天地之無不覆載﹐如日月之無不照臨者。然此个地位﹐是大化流行﹐與天無二﹐實不容易到此。吾亦不責諸子。爲爾等計﹐只順一个從容靜鎭﹐無事則心性不昏﹐有事則心性不亂﹐閒閒雅雅﹐疏疏落落﹐因物而施﹐隨緣以應﹐我不於事之方來生一厭心﹐亦不於事之未來生一幸心﹐如鏡光然﹐淸淸朗朗﹐無塵無垢﹐不增不減。此無事時之養也。及事物紛投﹐勢難一二徧悉﹐惟有不煩不躁﹑不怠不荒﹐次第以處之﹐優遊以應之。此卽眞心﹐不參人心﹐以之應事接物﹐自能千頭一貫。苟雜一有無生滅喜怒哀樂愛惡之凡心﹐則一靈炯炯洞徹十方娑婆諸界者﹐因此後天陰識爲之攪亂﹑爲之遮障﹐而我能靜能應之靈神﹐亦爲其所污染而不靈矣。生等近已明心見性﹐務要時時涵養﹐始而勉彊支持﹐久之義精仁熟﹐無在不適其天懷。此非難事也﹐近在吾身﹐俯視卽是。然亦非易易也﹐古人有一旦知之而有餘﹐百年成之而不足者。法惟貴乎恆而有漸耳。吾見生等處靜則惺惺寂寂﹐不昧心性之源﹔而其處動﹐因物爲緣﹑隨緣以應之機﹐尙未能十分周到﹑十分懇切﹐猶不免有勞倦厭煩之態。何也﹖由養之未深﹐行之未至也。如今已明此心﹑見此性矣﹐不妨隨時隨處都要空空洞洞﹐了了靈靈﹐使一塵不染﹐萬緣咸空。如此則眞心常存﹐而凡心自不能幹矣。再示生一法。此心務如明鏡﹐物未來時﹐此心空洞如故﹐靜以養其本體﹔物旣來時﹐此心靈覺如常﹐亦虛以養其神明。更還要明得元性凡性﹑元神識神﹐而後不至於認賊作子也。學人果知得本來心性个中消息﹐其味自有無窮﹐以視外之因緣﹐不染他﹐而且視如糞土﹐了無一點趣味﹐惟有保護靈軀﹐眞常時在﹐其樂有不可得而名者焉。生等若到時時俱樂之候﹐眞有千金不能換我一刻光陰者。特恐學人不見眞性﹐不得眞樂耳。果然一得﹐自然永得。古人殺身成仁﹐捨生取義﹐皆於此識得眞﹐養得定﹐𨿽刀鋸在前﹐鼎鑊在後﹐寧喪身殞命﹐不肯昧心失性。不然﹐彼獨非人邪﹐何以不畏生死如此﹖殆由見道明﹐守道力﹐而得个中眞藥也。願生等由一點眞藥養而至於浩气流行﹐洋洋灑灑﹐此時縱有絕色之嬌姝﹐至貴之良玉﹐亦不肯以此而易彼也。此非勉彊而爲之也。聖人之學﹐原無彊制﹐彊制非道也。惟任其天然﹐不勞一毫心力﹐方是聖賢眞正學問。苟未到此際﹐縱云心性洞徹﹐亦不免遊移兩可。若造其巓﹐眞有遺千金而不顧﹑棄萬乘而不惜者。吾觀生等洞徹心性源頭﹐眞是無憂無懼﹐應不隨富貴貧賤而變遷者焉。三教聖人言仁言丹言空﹐各有不同﹐總不出一性字。至若心之一字﹐不過以性無爲而爲者必出於心之知覺﹐其實皆性中自然之靈覺也。古人於性之渾渾淪淪﹐無可捉摸以爲下手﹐故教人於气機之動靜處審其端倪。又云「靜則爲性﹐動則爲心。」其實皆有語病。性無物事﹐何有動靜﹖動靜者﹐气機之升降進退也。佛有云「動作世界﹐靜爲虛空。」世界有成敗生滅﹐虛空無成敗生滅。古佛如來教人﹐不過以人知慮紛紜時﹐無從見其性之眞際﹐猶空中樓閣﹐旋起旋滅﹐旋滅旋起﹐無端憧擾﹐難以見天光明月也﹐故教人於一切萬緣放下時﹐瞥見淸空一气中無个物事﹐但覺渾淪磅礡﹐其大無外﹐其小無內﹐入無積聚﹐出無分散﹐不可名而名﹐無可狀而狀﹐故曰性也。性則無爲而無不爲﹐無在而無不在﹐古佛如來靈山說法四十餘年﹐實未曾道著一字﹐卽性之無可端倪者也。生等不必另尋眞性﹐但能虛靜卽是性。知得虛靜﹐了無物事﹐卽是見性。我以無爲無慮﹑勿助勿忘處之﹐卽常見性﹐而性常在我矣。至於心又怎解﹖吾想人之生也﹐得天之理以成性﹐得天之气以成形。心卽气之虛靈﹐有知識思慮作爲者也。舜告禹曰「人心惟危。」下个危字﹐舜之親身閱歷。此个知覺一起﹐稍縱卽流於僞妄﹐墮於禽獸路上。人禽之關﹐正在此一息之頃。克念作聖﹐罔念作狂﹐眞危乎危乎﹐險矣險矣。爾等明得玄關竅開﹐忽然一覺﹐實爲正等正覺﹐無上菩提。大覺金仙卽在此一覺中﹐𨿽一覺不能盡其妙﹐然莫不由此一覺而起也。此一覺也﹐爾等切不可輕視之。自此以後﹐覺而迷﹐迷而覺﹐總從覺一邊去﹐久之自然無覺而無不覺。如此者﹐非所謂不神之神乎﹖生等莫視爲難事﹐只是用一个覺字靜字常字﹐卽可爲正法眼矣。否則﹐靜而不覺﹐覺而不常﹐神有間斷﹐何時而後心定如止水﹐月印萬川而無波哉﹖亦不必深山枯兀靜坐爲也。只要我心一靜﹐自然了覺﹐常常如是﹐無論千兵萬馬營中﹐皆是淸淨靈山也。總在各人自靜﹐自覺﹐自常﹐卽可證無上菩提矣。否則﹐能靜而不能動﹐還是一偏之學﹐非吾道全體大用﹑治身治世之大法也。但自孔孟而後﹐明心見性之說𨿽時在人口﹐顧其所明之心槪是識神﹐所以造出刑名法術姦盜詐僞出來﹔縱云見性﹐只是從性中發出仁義禮智來的﹔偶然見仁﹐便以爲性只是愛﹐墨子所以墮於兼愛也﹔偶然見義﹐便以爲性只是和﹐子思所以流於執中也。甚至縱情任性﹐各成好惡之私。言功烈者不喜淸談﹐甘泉石者羞云仕宦﹐各執气質之偏﹐各從所好﹐所以一點眞靈之性﹑知覺之心﹐本是我一元眞气可以隨緣順應﹑無好無惡﹑直造一重天地﹑證波羅密﹐無柰不知存有覺之眞心﹑養無爲之眞性﹐由是縱其私情﹐蕩其防檢﹐不知返本﹐天理滅矣。若此者﹐其與禽獸之困於气質﹑蠢蠢然一無靈明者﹐豈不相近哉﹗所以愈迷愈肆﹐愈肆愈滅﹐𨿽在光天化日之下﹐亦如黑暗地獄一般。生等思之﹐苟一時有錯﹐一念有差﹐不能明心見性﹐是不是昏昏沈沈﹑愁眉蹙眼﹖噫﹗這就墮無間地獄。苟能猛然思省﹐掃去塵氛﹐拔除雜妄﹐淸淸朗朗﹐便是天堂路上﹐由此直入淸虛﹐跳出孽海﹐大放毫光﹐上照三十六天﹐下照七十二地﹐𨿽至細至微之處﹐無不明明洞徹。登道岸﹐非俗所謂登天堂乎﹖生等細思﹐是耶否耶﹖以後盡管從「虛靜覺常」四字用工﹐卽可直超無漏矣。

十六

大道原是本來物事﹐一毫增減不得。而論我道家將性立命之法﹐其間工夫﹐非眞仙不能傳授而得其眞諦也。夫性之一字﹐的是金丹種子。單言修性﹐亦是孤陰不生﹐莫說千變萬化﹑出沒神奇﹐不能得其妙奧﹐卽肉身亦不能保其長存而自主持其生死也。古人謂「陽裏陰精質不剛﹐獨修一物轉羸尪。」所以吾道家斥修性不修命者﹐謂之「獨坐孤修气轉枯」﹐良不虛矣。夫以性本虛也﹐無天地靈陽之實者以配合之﹐猶人世獨收得有五穀糧種﹐不置之於糞土之中﹐受天地風雨﹑日月寒暑﹑陽陰之變化﹐𨿽有眞種﹐而不能自生自長於倉廩中。所以人欲長生不老﹐以成百千萬億化身﹐必如五穀之美得種於地﹐而後母生子﹐子生孫﹐生生不已﹐化化無窮也。要之﹐性本無物事﹐非實非虛﹐至於言虛言實﹐皆是後起塵垢﹐不關性分上事。蓋以气質之性皆由物欲爲之拘滯而夾雜﹐所以紛紛不一﹐難以名狀。若言眞性﹐則空而已。孟子云「夫道一而已」﹐二之則不是。若果了性﹐莫說修之一字著不得﹐卽悟之一字亦講不得﹐蓋以性本無迷悟也。所云明暗淸濁﹑斷續眞幻﹐皆後天气質之純駁﹑人欲之生滅爲之﹐非性之眞有此變幻離奇也。生等明得此旨﹐則知本來心性無染無淨﹐原是湛寂光明﹐無論賢智之士有之﹐卽愚夫愚婦亦莫不然。莫說人爲物靈有此眞性﹐卽下至鳥獸艸木亦莫不如是﹐蓋以人﹑物本無間也。生等旣明心見性﹐須求向上之事﹐才能使此凡軀化爲眞軀﹐使此有限之身化爲無窮之身。此非別有工夫也﹐卽古人謂「以性立命﹐以命了性」是矣。《悟眞》云「勸君窮取生身處﹐返本還原是藥王。」此卽吾師指示玄關妙竅﹐一陽一陰之道﹐是藥王也﹐卽眞種也。夫人未成胎﹐身心性命渾受天地之涵濡﹑陰陽之鼓蕩﹐故天寒亦寒﹐天熱亦熱﹐自家一毫主張不得﹐亦猶人在母胎中﹐隨母呼吸以爲呼吸﹔一經性命合一﹐加以文武火溫養成形﹐卽是「跳出天地外﹐不在五行中」﹐「鬼神不能拘﹐天地不能囿﹐陰陽不能鑄」﹐「我之爲我別有一重天地﹐不與眾同生同滅」者﹐此也。而要不過先得性眞﹐繼加命學﹐於以采取烹煉成丹而已矣。如今儒佛之教﹐大抵只言心性﹐到得空洞了靈﹐卽以爲道盡於是。不知此但性學之歸根﹐猶非吾人托生父母成形受气之全量也。爾生等旣得眞性﹐知眞常大道無稀異之爲﹐不過將此了靈空洞傾下造化鑪中﹐再加煆煉工夫﹐異日必現千百萬億法身﹐或霎時而升天﹐頃刻而降地﹐無不隨心運用。如不修命以實性﹐吾恐心性𨿽極圓明﹐要皆虛而無實﹑散而不斂﹐不能有此大力量﹑大智慧﹑大精神﹑大威武也。吾道家六通具足﹐天地人物﹑幽明鬼神之微無不前知後曉者﹐此豈別有術乎﹖卽此一靈炯炯﹐洞照當中﹐積而至於陰盡陽純﹐是以化機盎盎﹐昭著人寰﹐隨時皆在目前﹐當下卽能取證。又非此時而後有也。當其掃卻塵緣﹑眞如獨現之時﹐卽此一知一覺之微﹐卽是將來六通具足之根。諸子修養有年﹐亦能實實取證否耶﹖生等業已明心見性﹐要知心性非他﹐卽吾人固有之物﹐但能心中無物卽是性﹐一心無二卽是心﹐明之見之﹐必返觀內照而後知也。此可隨地隨時立地取證﹐當下圓成。諸子已了然無疑﹐決不穿鑿以失本來眞性眞心。況此心此性﹐人人具足﹐只要去其閒思雜慮﹐心性卽在是矣。切勿於心無一物之候﹐又去思量忖度曰﹕如何爲心﹐如何是性。若是﹐則本明之心﹑本見之性﹐又因後天私識計較﹐反不明不見矣。此際分別﹐殆些須耳。生等須具慧照以了徹之﹐快劍以斬斷之﹐庶幾由一綫之明積而至於神光普照﹐實有與日月同其光明者。只怕不肯耐心習靜﹑日夜勉彊而積累耳。

十七

天地人﹐一气相貫注者也。但天地無爲﹐而爲之機在乎人﹐所以人與天地號爲三才﹐而人又爲天地之主也。古人每見天地變幻﹐星辰異常﹐不歸咎於天之所爲﹐而歸咎於人事之感召。故齊有彗星而知警﹐以後仍然無事﹔晉有石言而忽略﹐以後遂成殺劫。此古來回人心以轉天心﹐事之可憑可據者也。故曰「善言天者﹐必有驗於人。於人心之順逆﹐觀天心之從違。」此言洵不誣也。否則﹐不自回心以挽天意﹐而槪諉諸气數之適然﹐未有不亡身滅家者。噫﹗若果气數之逢一定不易﹐生於中者﹐盡可如泥塑木雕﹐毫不須自謀身家矣。古今來有如是之事乎﹖吾知天定勝人﹐人定亦可勝天。旋乾轉坤之爲在人﹐自彊不息而已矣。目今天气晴紅已經數月之久﹐不見甘霖之降﹐此豈天爲之乎﹖殆人爲之也。《書》言休徵咎徵槪屬人事之默召﹐古聖人豈有欺人之語哉﹖足見天無心﹐以人之心爲心﹔天無爲﹐以人之爲爲爲﹐其權總在乎人﹐不必上希乎蒼蒼之天也明矣。然合之則三千大千世界共一天﹐分之則蠢靈民物各一天。俗云「各人頭上一重天。」天者何﹖卽理也﹐卽吾心之主宰此理者也。我能時時了照﹐主宰吾固有之天﹐卽是生生不息﹐內之則神恬气靜﹐四大皆守﹔外之則甘雨和風﹐一時疊降。此不易之道也。吾見生等﹐近見天气亢陽﹐回念身家﹐幾有愀然不安之意。噫﹗如此設想﹐想何益焉﹖夫旣以其權歸諸天﹐則天主宰其間﹐斯人不能爲力。𨿽然﹐亦不得諉之天﹐而漫不經心也。果能修徳於身﹐未有不自全其天而爲天所厭棄者﹐足徵人各一天﹐天不在外而在內也。生等明得此旨﹐自然素位而行﹐無入不得也。吾上年爲生等示大道在玆﹐卽天命在玆﹐𨿽有種種劫難﹐能柰人何﹐不能柰天何﹐但須各自默驗﹐我之天果常在當中否﹖若在當中﹐一切外侮不須慮矣。如不在中﹐莫說大劫臨頭﹑燊有凶災﹐就是太平盛世﹐未有不罹於凶咎者。此可見順理則吉﹐從欲則凶﹐只在各人自奮自勉﹐自辦前程﹐又何論大劫之有無耶﹖生等屬知道者﹐而今業已見道若此﹐體道奉道若此﹐只管平平常常度去﹐晴也由他﹐雨也由他﹐惟有一點虛靈之性﹑覺照之心﹐時時涵養之而保護之﹐卽是修徳回天大妙法。夫以天與人同此一气者也﹐吾之心正﹐則天地之心亦正﹐吾之气順﹐則天地之气亦順﹐如谷應聲﹐如月照影﹐自然感召﹐不必有心爲之﹐而自能格天者矣。否則﹐不惟憂之無益﹐反將此心三分四裂﹐私僞雜起﹐始與天相懸絕﹐而天愈無由回也。故曰「感之而有以感﹐則必不能相孚﹔感之而無以感﹐適乃與天爲一。」若在他人﹐吾不敢說此上乘格天之法﹐而在生等業已升堂﹐深得个中三昧﹐吾故以此道教之修也﹐卽以此道教之格天﹐聖道王功合而爲一也。

十八

聖凡原無他異﹐只是聖人塵情不染﹐卽空洞了靈﹐以成聖座﹔凡人塵情常著﹐卽生死系縛﹐以壞眞心﹐故曰同源共流﹐大相懸遠。卽如伏羲一畫開天之後﹐至人借此一覺﹐以返本還原﹐歸於靜定海中﹔凡人因此一覺﹐以生心起事﹐入於沈淪獄底。生等已明玄關﹐認得一覺﹐從此一覺之後不容再覺。舉凡一切事物來前﹐不必另尋意見﹐惟聽我一覺之眞﹐是非善惡平常應去﹐自然頭頭是道﹐無處不是中和﹐無物不歸化育。此王霸之分﹐有爲無爲之別。孟子謂﹕「所過者化﹐所存者神﹐上下與天地同流。」此是何等境界﹐何等襟懷﹗而要不過一覺之積累而成也。生等勿疑吾大道眞傳別有妙諦﹐但從此一覺一動﹐將神气合而爲一﹐還丹在此﹐成仙證聖在此﹐贊天地之化育﹑參造化之經綸﹐亦無不在此。《書》曰「一人元良﹐萬國以貞。」其信然歟﹖𨿽然一人甚微也﹐何以使萬姓生靈盡入帡幪之內﹐咸沾雨露之恩哉﹖以迹而論﹐荒渺不足信也。豈知我能盡己之性﹐卽是盡人物之性﹐能盡人物之性﹐卽是贊參天地經綸造化之旨。朱子謂「吾心卽天心﹐吾气卽天气。」誠見此天人一貫﹑物我同源之道﹐形動於此﹐影照於彼﹐無有或爽也。上年每逢漧旱水溢﹐與一切不虞之患﹐常以此理示之。夫道之所在﹐卽天之所在﹐道之發皇﹐卽天之春風流行。焉有斯文在玆﹐而猶令其室家啼饑號寒﹑受窮遭厄者乎﹖無是理也。況斯文在玆﹐天心默契﹐卽一鄕一邑﹐鳥獸艸木﹐幽明人鬼﹐亦無不包涵徧覆﹐盡得托蔭受生。生等亦能了照否耶﹖只怕認道不眞﹐信道不篤﹐自小其器局﹐褊其心性﹐是以神气間隔﹐無由得感孚之妙也。苟能明心見性﹐一眞自如﹐天地定位﹐人鬼咸安矣。由此日充月盛﹐神與气融﹐气與神洽﹐卽太和在抱﹐四時皆春﹐生生不已﹐化化無窮焉。總之﹐心能打掃漧淨﹐不令放縱逐物﹐則性卽天性﹐命卽天命。倘到自然境界﹐則我卽天﹐天卽我﹐不但如此﹐且我能包羅乎天地﹐化育乎天地﹐我不受天地鼓鑄﹐天地反賴我栽培矣。孔子云「知我其天」﹐豈在蒼蒼之表﹑漠漠之外耶﹖殆一內省間﹐而卽通其微矣。

十九

昨聞生講論工夫﹐我亦爲之感觸﹐而有開發之機。生言主宰在我﹐須常常把持﹐不可一息放過。此語直貫古今聖賢﹑天地人物之學。無論爲聖爲凡﹐皆少不得這个主宰。若無主宰﹐則頹然一物﹐必散漫而無存矣。聖人一生別無工夫﹐卽到眞空地位﹐此理此气自然眞機流行﹑流通無間﹐猶必有个主宰存而不失方可。故曰「惟聖罔念作狂﹐惟狂克念作聖。」念者何﹖卽主宰也。一息稍放﹐卽無主宰。無主宰﹐卽流於人欲之僞而不覺。所以聖人猶必以罔念爲戒。生等知此身此心要有主宰﹐日夜間﹐無論有爲無爲﹐處靜處動﹐總總一了照心常常知覺﹐卽有主宰矣。吾見某生事物牽纏﹐精神疲憊﹐皆由心無主宰﹐爲外邊事物所困﹐是以千頭萬緒﹑千感萬應﹐因之阻塞其眞機﹑勞擾其志气﹐是以爲事所役所苦﹐直至精竭神疲如此。若能收拾此心此气不令昏怠﹐常常提撕喚醒﹐有个主宰﹐以之嚴密管攝﹐不許此心一息遊移﹐一念放蕩﹐不許此气一息荒怠﹐一念孱弱。如此有主﹐自然無欲﹐無欲則此心圓明洞達﹐了無一物而虛﹐虛則無論事物之繁冗﹐皆有主而不亂﹐可以順應無差。到得順應無差﹐內無愧怍﹐外無艱難﹐此气不長長浩然直貫兩大者乎﹖且人無欲而靜﹐不但靜能靜﹐卽動亦能靜。夫以無欲之心猶如明鏡髙懸﹐物來自照﹐𨿽時來時去﹐層出不窮﹐而其中湛寂光明之體自然常存。此可見有主於中之義矣。生等知得有主於中﹐自然無私無欲﹐以之應天下事﹐𨿽百感而不擾﹐縱千慮而不煩﹐以其純任乎天﹐不參以人也。生等務於主宰二字加意焉可。

二十

聖門一貫之道也﹐何道也﹖卽吾所示玄關一竅是也。若離此一竅﹐卽是旁門。夫以人之生也﹐生於此一气﹐人之死也﹐死於此一气。究之人身𨿽滅﹐此气不滅。未有天地之前﹐此气自若﹔旣有天地之後﹐此气依然。人未生﹐而此气在於虛空﹔人旣生﹐而此气畀於人身。誠能了悟此气﹐眞有天地非大﹐吾身非小﹐生有何榮﹐死有何辱境況。無柰世人不聞眞訣﹐日夜營營逐逐﹐總於聲色貨利﹑富貴榮華之途是戀。又誰知因幾十年之塵緣﹐害卻千萬年不壞之眞身也。人可不自省乎﹖若必如文帝十七世而始得﹐斯亦已矣﹐只在辛苦兩三載﹐卽可快樂幾千年﹐又何憚而不爲哉﹖聞而不煉﹐眞是愚夫﹐甘自陷於泥塗而不思跳出也。𨿽然﹐跳出之法豈有他哉﹖只在此一竅而已矣。又豈必幾十百年哉﹖只在頃刻之間而已矣。或謂爾弟子已數年於玆﹐如今始有聞者﹐先生何談之易易耶﹖不知積功累行與積精累气﹐須在平日慢慢操持﹐若了悟之機﹐只在一時也。果能一絲不掛﹐萬緣齊消﹐此一刻中﹐未必無所得焉。無如後之修士鮮有此般眞志气﹑大力量耳。如能一朝脫然﹐自能一旦豁然。故佛家有「放下屠刀﹐立地成佛「之說﹐此頓法也﹐如此之勇猛精進者最少。下此循序漸進﹐日充月盛﹐忽然醒悟﹐卽入大乘﹐此漸法也。無柰人自有生後﹐無一个不染紅塵﹑不是破體。所以吾道教人﹐教先斷除塵緣﹐塡補精气﹐子精固﹐然後神火一煆﹐方得元气發生﹐玄關現象。了悟此个玄關﹐始知吾之生而入世也﹐非此竅無由來﹔吾之化而出世也﹐非此竅無由往﹐得之則生﹐失之則死﹐理有必然者。學道人只要凝神壹志﹐常將此气收於虛無窟子之中﹐生固生﹐死亦生也。夫以此虛靈長存而不昧﹐縱脫卻幻化之身﹐而我依然如生。若使失卻此气﹐𨿽血肉之軀獨存﹐終日昏昏罔罔﹐無可柰何﹐求生不得﹐欲死不能﹐故𨿽生而猶死﹐且不如凡人之竟死也。此可見玄關之妙﹐非同人間勢力只可守之數十年﹐又非若勢力之有患得患失﹐百憂慮心﹐萬事勞形也。生等了悟到此﹐再加涵養之工﹐隨時操存﹐不要間斷﹐卽可證無上涅槃。然操存之法﹐始而不入靜中﹐不能了照收持﹐如今工夫已久﹐還要在應事接物時﹐處煩處變時﹐略用些兒意思照管﹐卽如靜中修持一般。果然能常常收攝﹐其得力更勝於靜中萬萬倍也。如此動靜交養﹐本末無遺﹐一任錯雜紛紜﹐而主人自不亂﹐此卽仁熟義精之候也。豈有他哉﹖不過於玄關動時﹐要乘得此機﹑不失其候﹐以前要涵養此機﹐毋忘於心﹔以後要操持此機﹐不許走作﹐久久純熟﹐自然不思而勉而從容中道也。但玄液玄關﹐要凡息停﹐眞息見﹐方得現象。若到胎息停﹐六脈俱盡﹐則玄關竅開更有不同。非玄關有二也﹐只是气質之性淨與未淨之分耳。吾引孟子乍見孺子入井﹐惻隱之端發動﹐此是性陽生。若混混沌沌中﹐一觸而動﹐此是命陽生。必如今日所示﹐乃是性命合一之旨。何也﹖以其虛而靈也。當其寂然不動之中﹐而虛靈之性常在。何以見之﹖以其未開之前﹐了照此中﹐一無所有﹐而實有淸明廣大之機﹐此所以養虛靈於未動之先也。及其感而遂通﹐誰爲爲之﹐孰令聽之﹖在己亦不知也﹐此虛靈亦常存也。要有此番涵養操持﹐性命始得合一。且凝神卽性﹐調息卽命﹐有動有覺﹐爲命爲气﹐而無動無覺﹐卽性卽神。此个玄關﹐不在動靜﹐而在動靜之間﹐方是眞正玄關﹐隨時皆有﹐特患人不細心討探耳。諸子諸子﹐著意著意﹐於此切勿忽略焉。

二十一

煉丹瑣事﹐自古聖賢千經萬典說不盡金丹妙蘊﹐而其的的眞宗﹐只須一言可盡。昔人云玄關竅﹐可以了結千經萬典之義。夫以天地未開之前一元眞气主宰於一理之中﹐古人無可名而名之曰無極﹔然而宇宙間生生化化﹑有形無形﹑有聲無聲之物類﹐無不包括於其中﹐又名之曰太極。此實爲天下萬事萬物之大根本﹑大樞紐也。所以動而生物﹐則爲陽﹔靜而歸根﹐則爲陰。一陰一陽﹐一動一靜之間﹐爲天地人之最玄最妙者也。修道人欲修大道﹑煉金丹﹐又豈可離此無極太極之理﹑陰陽動靜之气﹐而能有成耶﹖學者必識得此理此气﹐返之於身心日用之間﹐而後有道可修﹐有丹可煉也。呂祖云「未采藥﹐立匡廓﹐交合之時用橐籥」二語﹐實爲金丹之本。蓋藥物未生﹐此時須如天地未分﹑鴻濛未判之初﹐渾渾淪淪﹐混混沌沌﹐無可見爲陰﹐又無可名爲陽﹐此殆無極之極﹐不神之神者也。我於此將此心安放在虛無窟子﹐若有知﹐若無知﹐若有想﹐若無想。孔子云「君子坦坦蕩蕩」者﹐其殆是歟﹖此時𨿽無陰陽理气﹐然此理此气﹐爲陰爲陽﹐皆蘊蓄於其內。及乎一感而動﹐則陽生矣。迨至動極而靜﹐陰又從此生焉。此陰陽之大端有如此者。學道人果能於鴻鴻濛濛﹑杳無朕兆之時﹐似有似無﹐如癡如醉﹐寂寂無蹤之內﹐有惺惺不昧之情﹐此卽無極而太極﹐理气混合爲一之際也﹐此玄關也。至忽焉有知有覺﹐此玄關開時﹐卽如天地初辟一般。天地辟﹐而萬物叢生﹔人身開﹐而毛竅畢露。此一覺也﹐誠爲萬劫之主宰歟﹖生識得此旨﹐金丹之道過半矣。

二十二

夫人爲學﹐欲成千古人品﹐須具一付大肚腸﹐然後志气淸明﹐神魂爽快﹐自足以配天地而立極﹐與古今而共遙也。不然﹐以區區斗筲之量﹐而欲上出雲霄﹐共樂彌羅之殿﹐莫道上帝不許﹐卽使容之﹐而以一片私情上對至尊﹐其自顧當亦赧然﹐有覥面目﹐而不能片刻安也。又況上界天府﹐無界有界﹐無府有府﹐猶生等之見性明心﹐立命了道﹐適於一無所有中立腳﹐又豈容鄙陋之姿﹑穢濁之腸﹑一腔俗慮者所得而參耶﹖蓋以淸空一气﹐原要斯人之淸空一气方能吻合﹐若投以昏濁﹐是猶冰炭之不相入也。吾見生等旣已知性知命﹐實實於無象中有象﹐無形中有形﹐如此方見眞精﹑眞气﹑眞神﹔且卽此而混合爲一﹐誠不知有眞精﹑眞气﹑眞神哉﹔巍巍不動﹐立淸淨之元基﹔蕩蕩無痕﹐爲仙人之妙境。爾等已尋得眞際而入矣﹐然猶是見道之影﹐而未能實實行到其間也。吾示生等﹐從此見道之後﹐務要將所得所見之神气與太空而俱融﹐常常以此自甘﹐以此自樂﹐渾不知天地間富貴榮華﹑兒女妻妾更有大於此﹑勝於此之快暢者﹐而惟戀其眞﹐不慕其假﹐立其大﹐不務其小﹔位置不妨自髙﹐志气不妨自壯﹐曰﹕彼何人也﹐我何人也﹐我焉肯爲彼所困哉﹖大丈夫四海爲家﹐萬年爲業﹐一時浮榮事物﹑因緣子女﹐無非是一場春夢﹐轉眼成空﹐卽吾人血肉之軀﹐不過臭囊朽皮﹐生而寄之於此﹐死仍還諸太虛﹐縱受盡磋磨﹐寸寸割裂﹐亦不關我眞身上事。如此眼界﹐如此胸襟﹐始不愧天地生我﹐聖賢教我﹐父母養我。到得功完道備﹐自然永證淸虛﹐題名仙塔﹐方是大丈夫功成之候。生等如今用工﹐總要淡一切塵情﹐空一切俗慮﹐打起精神﹐整頓志气﹐以天地第一等心爲心﹐以古今第一人爲人﹐此性命方算雙融。倘明道而不能造道﹐還是半邊學問﹐算不得將性立命﹐知之否﹖生本有根之士﹐心性純良﹐可以入道﹐無柰牽纏太甚﹐一時殊難撒手。然古人玉液之時﹐還要大隱廛市。是知天下事不累人﹐人自累耳。凡人一生衣食與妻室兒女﹐未必教人廢棄﹐廢棄卽滅紀壞倫矣﹐如此道何有歟﹖然其中有義在﹐不可外義以求也。古人於義所當取者取之﹐𨿽千金萬兩不爲貪﹔於義所不當取者取之﹐卽一絲半粟亦爲過﹐其戒欺求慊爲何如哉﹗他如窮通得喪﹐原主其權於天﹐不可越分而求﹔如逆天命而求得來﹐則姦詐之徒皆身家富足﹐無稍欠缺矣。顧何以不求而不得﹐愈求而愈不得者多也﹖子夏曰「死生有命﹐富貴在天。」古人之言﹐洵不誣矣。是何如安分守命﹑順時聽天之爲得乎﹖又況「天薄我以福﹐吾厚吾徳以迓之。天勞我以形﹐吾逸吾心以補之。天厄我以遇﹐吾亨吾道以通之。」如此之求﹐天亦聽其人之自修自造﹐而假其權於人也。故曰「病能養性魔無術﹐貧到忘愁鬼失權。」君子所以有傲命之學也。彼庸夫俗子謂學道必遭魔折﹐受窮苦。試思道爲大道﹐天地人公共之善也。爲善反不得好﹐未必爲惡反得福乎﹖且天之愛有道者﹐不啻慈母之保赤子﹐一見其人好道﹐此心卽契天心﹐猶兒子合父母之心意﹐父母寧有不保之愛之耶﹖𨿽百般至寶﹐亦必畱以與之矣。切勿疑時人之言﹐而自阻行程可也。就說孔子厄陳蔡﹐文王囚羑里﹐下至韓公朱子﹐个个皆遭魔折﹐然後成一聖賢。噫﹗此亦偶然气數之逢﹐不可拘以爲常也。但天神考較人材﹐亦有以魔苦定其徳性志向﹐以分別賢否智愚﹐此亦恆有之事。然而諸子已歷試諸艱﹐皆無退志﹐諒必爲出類拔萃之人。生呀生﹐曩者屢遭魔折﹐尙能不二其操﹐今將告厥成功﹐切勿區區於身家小願是務而不直上菩提也。《書》曰「靡不有初﹐鮮克有終。」吾爲生戒之。爾生其亦自戒焉否耶﹖

二十三

昨日秋雨淋漓﹐不啻春雨潤物。顧何以春夏之交不見如此膏澤﹐而乃於秋深之際始行夏令﹐猛似翻盆哉﹖夫以今世人心大都敗常亂俗﹐天地因之而變節﹔幸於反常之中﹐尙有正气森森上衝霄漢﹐故其感孚之妙如此神速也。是豈人世忠孝節義區區一徳之能者所得而格耶﹖良以世人學習大道﹐身心泰然﹐一股淸靈之气上蟠下際﹐彌綸宇宙﹐故於肅殺橫衝之候而有一段祥和元气﹐克享天心如此也。總之﹐天何心哉﹖不過一元之气爲之旋運。人若無淸靈之气﹐則天地元和盡爲所蔽﹐猶如冬日陰霾推之不去﹐照之難開。玆遇一堂仙材﹐淸气上升﹐適與天心相合﹐感通之神遂有如是之速也。「一人元良﹐萬國以貞。」生等當了然矣。看來人心一正﹐天心卽正﹐人气一和﹐天气卽和﹐不必人人而有之也。只要於亂離難堪之日﹐有一个正人君子渾然與道爲一﹐卽與天合徳﹐在一邑卽能衝開一邑煙霧﹐在一鄕卽能衝開一鄕濁垢﹐非虛語也。試觀污積之中﹐臭不堪聞﹐若以淸淨上品之香薰之﹐而臭气自消散矣。又如大暗大黑中﹐忽有一盞長明燈當空了照﹐而黑暗自放光明﹐無微之不照矣。故曰「一人之心﹐卽千萬人之心﹔一人之气﹐卽千萬人之气。」有如斯也。生等只管自修﹐至於通天達地﹐其機之速而神感之應﹐實有如此者。吾故常言修眞之子爲天地第一人物﹐上參造化﹐下澤人民﹐何等功業﹗卽使泉石自安﹐亦有如此旋乾轉坤手段﹐宜乎一登仙冊﹑永受無窮之明禋也。「君子落得爲君子﹐小人枉自爲小人。」誠不虛矣。門外漢見不及此﹐切勿爲外人言也。夫煉丹之道還須以靈光爲之覺照﹐以沖和爲之運用﹐才是一片純陽﹑至淸至潔﹑不雜半點陰濁之品。𨿽曰命工有作有爲﹐其實有作爲中仍當聽其自然之度。些些出以私意﹐則後天陰識夾入其間﹐陰識一起﹐天寶卽閉﹐不說大丹不成﹐且於大道精微﹐𨿽明明近在目前﹑了無奇異﹐亦見之而不知﹐知之而不明也。夫以陰濁不消﹐而慧性難長﹐故如是其昏憒也。生等務於下手時﹐未得眞諦﹐不妨出以猛力﹐苟得眞實地位﹐急須拿定此境﹐下榻時﹐無論有事無事﹐亦要常常細玩﹐久久操持﹐熟極自巧生矣。至於子進火﹑午退符者﹐是坎離交媾於曲江之下﹐聚火載之而上升於乾。乾卽鼎﹐鼎卽首也。乾坤交媾於泥丸之地﹐聚火凝之﹐而下降於坤。坤卽鑪﹐鑪卽腹也。是聚火之法﹐爲修丹要旨。昔人云「下不閉﹐則火不聚﹐而金不升。」金卽气﹐气卽藥也。「上不閉﹐則火不凝﹐而丹不結。」丹卽外之陽气以合人身之陰精﹐兩相交合爲丹﹐猶夫婦交會精血結爲子也。總之﹐得藥結丹﹐火爲要矣。火卽神﹐神卽我﹐修道之主帥也。下閉卽凝神下田﹐上閉卽凝神上田。世之修士多有知下田凝神之法﹐而泥丸一所能知凝神片晌者少矣。蓋此時金气𨿽升泥丸﹐要知此气從至陰濁穢之中煆出﹐𨿽名眞陽﹐其實夾雜欲火者多。旣上泥丸﹐無非神火猛烹追逐之力爲之上騰其中﹐渣滓尙未能淘汰得淨﹑煆煉得淸﹐於此不凝神一刻﹐則陽气不眞﹐安得收歸鑪內而成丹﹖故曰「都來片晌工夫。」輕淸者上升於天﹐重濁者下降於地。故經一番洗刷﹐然後收歸鼎鑪﹐加以神火溫養﹐自然緝熙光明。猶太陽之洗刷於海中﹐然後旭日曈曨﹐越見光華可愛﹐淸淨無塵耳。此理同也。他如卯酉周天﹐卽東木西金平時兩相間隔﹐不能大暢所懷。惟卯酉爲生殺之門﹐卯酉正令一行﹐而陰自消﹐陽自純。金木合而爲一﹐卽性情合而爲一也。何以卯酉爲生殺哉﹖以諭卯酉沐浴之時﹐洗心滌慮﹐息气存神﹐庶幾陰私盡消﹐陽气長凝﹐卽去欲存誠以比生殺也。生等行工﹐不但身有煩熱當停符退火﹑行卯門酉門之沐浴﹐卽行之已久而得玄關妙竅﹐猶天地開辟其間﹐生齒日繁﹐世道人心不無變遷﹐故當頓除思慮以溫養之。故曰「忘機絕慮爲生殺」是﹐是卽長保玄關而使之常與天合﹐不雜以人。所以每行進火﹐數至百徧﹐卽當停火﹐職此故也。古云「一年沐浴防危險。」是言子午卯酉之工具﹐當防危慮險﹐不可大意也。夫以金丹卽眞陽﹐無雜之物而成者也。稍夾雜外物﹐卽如刀斧之鐵夾有灰滓﹐卽不中用﹐何況丹道﹖第一要收得純淸藥物﹐始無傾丹倒鼎之患焉。

二十四

昔人云「玄關竅開﹐卽如夢如迷﹐如癡如醉。」此時渾諸於穆﹐還於太空﹐故有如此之無知無覺者。然非全無知覺也﹐不過一神爲主﹐入於渾忘之天﹐其間一盞長明燈猶昭然而不昧也。及乎一覺而動﹐不由感孚﹐忽焉從無知而有知﹐自無覺而有覺﹐此卽無中生有﹐鴻濛一判﹐太極開基。從此陰降陽升﹐而人物之生於此始。學者悟得此旨﹐於混沌時﹐一切渾化﹐於開辟時﹐以入化之元神發爲一點眞意﹐主宰此升降往來﹑陰陽開辟之機﹐自然身心內外一如天地之淸升於上﹑濁降於下﹐而天淸地寧﹑人物生育無疆焉。修士至此﹐務要振頓精神﹐提撕喚醒﹐其气機之動也﹐主宰其動﹐不使有過焉﹔其气機之靜也﹐主宰其靜﹐不使有不及焉。且升之降之﹐在初學不能自升自降﹐我以眞意順而導之﹐逆而修之﹐斯合天地之造化﹐而爲人身之主宰﹐庶乎其有據矣。要之﹐气機靜時﹐了無一物在胸﹐但覺一靈炯炯﹐洞照無遺﹐而又非出以有心也﹐故曰﹕混混沌沌中﹐而知覺常存﹐不過主宰不動而已矣。卽混沌中而有知覺之心﹐又要明得神气打成一片﹐如癡如醉一般。若明覺一起﹐先天元气卽爲後天陰識所遮﹐又隱而不見矣。太上云「恍恍惚惚﹐其中有物。」是可見恍惚而得之﹐卽當恍惚而待之﹐如酒醉之人一樣﹐方不將神气打成兩橛。神气旣已混合如此﹐運動河車上下往來﹐庶無處不是太和元气。有此一點元气﹐卽是眞陽。眞陽者何﹖卽神依气而凝﹐气戀神而住﹐兩兩不分者也。若行工時不知深入混沌﹐「恍惚裏相逢﹐杳冥中有變」﹐而惟喜淸淨光明之致﹐則神气不交﹐中無玄黃至寶﹐又焉有確確可憑而深自信者哉﹖故曰「先天气﹐後天气﹐得之者﹐常似醉。」若先天後天不並爲一﹐卽水火不交﹐金木不並﹐安有四象會中宮而結爲完完全全之眞身耶﹖生等務從混沌時﹐會萃五行﹐和合四象﹐以後依此爲符﹐常存混沌之機﹐但有了照之神足矣。此爲河車築基之要法。苟未至河車大動﹐不妨以此存守規中﹐久之而眞气自生矣。吾前云抽添者﹐卽升降往來之用也。若無此抽取眞鉛以添陰汞之法﹐則陰气不除﹐陽气何長﹖學者河車已動﹐必須行子午逐日抽添無間之工﹐無躁進之性﹐細細密密﹐不貳不息﹐久之鉛將盡﹐汞亦幹﹐化成一粒靈丹。故曰「兩物將來共一鑪﹐一泓神水結靈酥」是也。他如龍虎之說﹐尢有道焉。龍行則雨降﹐虎嘯則風生。果是初弦龍气之升降﹐必化神水降於中宮﹔果是初弦虎气之升降﹐必有眞息往還於上下。此所以眞陽一動﹐而呼吸起矣﹐而神水亦生矣。如非眞陽﹐抑或間以陰濁之私﹐必不能風生雨降如此其快遂焉。生等知此﹐庶可保正气常存焉。至若河車未動﹐不妨以守中爲主﹐養育胎息爲是。這个胎息﹐非易事也﹐卽元始虛懸一气﹐落在人身﹐卽胎息也。夫人自父母媾精之初﹐斯時一點精血相凝﹐而其間氤氳活動﹑似有似無者﹐卽胎息也﹐卽天地靈陽之气也。由此胎息﹐而後胎成有象﹐初生鼻孔﹐呼吸之气生焉。夫自胎息而生凡息者﹐人道之順行也。仙家逆煉﹐必從凡息而復還胎息﹐以此胎息變煉形骸濁垢﹐又將元精合一﹐於以日充月盛﹐而成能有能無﹑能升能降之身者﹐由此胎息不順行而逆修﹐不煉凡气而煉眞气﹐所以形神俱妙﹐與道合眞也。生等務要煉出胎息﹐色身方有主宰﹐且有變化之妙。夫此胎息﹐非徒凝气調息之謂也。此息是父母未生前一點太極﹐旣生後一點元陽﹐性依此气以爲主﹐命得此气而不壞﹐在天爲天樞﹐在地爲地軸﹐在人爲北斗。天地必有樞軸﹐而後可以長存﹔人身有此北斗﹐而後可以長生。此气誠元气也。所謂眞陽一气之動﹐卽此胎息所積累也。生等第一要積胎息﹐不但卻病延年﹐卽仙體亦於此固結焉。夫以丹卽胎息之所凝也﹐神仙卽胎息之所成也。胎息之在人身﹐最關緊要者也﹐生等切勿小視焉。第二行工要在於元神。元神者何﹖卽吾身心中之主宰也。天地未生我時﹐此神在於虛空﹐只一气渾然而已。然在天爲命﹐命卽气也﹔在人爲性﹐性卽神也。人欲煉神﹐離不得此元气。夫以气之精爽者﹐爲我之元神﹔气之重濁者﹐爲我之形體。欲得元神長住﹐日見精純﹐至於六通具足﹐必須采淸空元气斂之於身心之內﹐久久烹煉﹐穢濁之體變爲純陽之軀。此气是何如之靈哉﹗故曰靈陽是也。然欲采外來靈气﹐務先空其心﹐絕無翳障﹐而後天地元气得以入之﹐且人之胎息與此元气合一。胎息究在人身﹐是有形之气﹐非至靈之神﹐不比先天未兆﹑气卽神﹑神卽气也。又須知人之神在於兩目之光﹐此光超日月﹐出三界﹐逃卻生死輪回。故人受胎之初﹐先生兩目﹔其死也﹐亦先化兩目﹐故眼光落面﹐萬古長夜。學者欲煉元神﹐離不得先煉兩目。煉目之法﹐不外垂簾以養神而已﹐調息以養气而已。生等河車未動﹐不妨用此二者之工可也。

二十五

守中一步﹐𨿽屬入道之初基﹐其實徹始徹終皆離不得這守中二字。始也以有形之中﹐用有爲之守﹐所謂「靜中看喜怒哀樂未發之中作何气象」是﹐終則以無形之中﹐用無爲之守﹐所謂「凝神於虛無一竅﹐實無虛無竅﹐與太虛同體者」是。吾向傳工﹐只將守中一步工夫教之從色身修煉﹐及至外陽勃舉﹐然後用采取烹煉﹑升降進退﹑歸鑪封固之工﹐不曾與生等抉破煉气一層者﹐非祕而不宣也﹐蓋以人生天地﹐食五味﹐需百物﹐聲色貨利之私日夜營擾﹑夢魂宛轉﹐不經神火煆煉﹐化濁爲淸﹐則色身所有盡是渣滓有形之精气﹐驟而示之煉气﹐則所煉之气槪屬凡气﹐有何益哉﹖且未到淘汰之時﹐精气盡是私妄﹐采之不惟無益於身心﹐且有傷乎性命﹐此吾所以不敢遽言煉气也。古云「煉己未純﹐不敢得藥﹔築基未得﹐不敢還丹。」古仙所示工夫﹐俱是一步一步慢慢的傳授﹐躐等淩節﹐未有不以僞作眞﹑認賊作子者焉。生等已久於采煉外陽﹐實將色身濁穢滓質十分中已淘洗幾分﹐吾今再示一步工法。其實煉气之法卽寓於守中無火無候之中。到今凡气略盡﹐眞气初生﹐始有藥物可采可煉﹐不過以從前無火無候之守法﹐自家慢慢的體認有火有藥有時有候﹐毫無差池﹐皆是自然爲升降進退者﹐順其勢而利導之耳﹐非別有煉气之法﹐要不過守中之候。至此气機已旺﹐見得气動气靜實有如此往還﹐與春夏秋冬﹑盈虛消長之機實無差別。故古人云「一刻之工夫﹐卽奪一年之造化」者也。生等聞此訣後﹐還要知此中眞消息﹐方不錯過機會。昔人取一月圓缺晦朔之義﹐實有可憑。故曰「有人問我修行路﹐遙指天邊月一輪。」若月無光﹐借日之光爲光。自前月廿八日﹐坤到東北喪朋之會﹔至初三合爲五日﹐五日爲一候。此一候﹐卽溫養元神﹐純返於無﹐無之至極﹐而後有生焉。三日所以月出庚方﹐其卦爲震。震卦一陽伏於五陰之下﹐故謂之一陽來復也。此陽初生﹐其气最柔最嫩﹐猶如一彎新月﹐隱隱耀耀現於天上者是。若無前五日溫養﹐卽有陽生﹐亦是凡夫俗子夾雜邪私之气﹐槪不可以入藥。故一陽初兆﹐先必有一段溫養之工﹐此大致也。由是思之﹐若無守中煉精一層工法﹐所生之气皆屬凡气﹐與庸夫之精之气無異。豈有未經淘汰之物可以成丹者乎﹖無是理也。及至初八之夕﹐爲二陽生﹐二陽象兌。兌卦二陽伏於二陰之下﹐其時藥气成質﹐實如天上之月半輪滚滚照耀無邊﹐一身之气自與前一陽大不相同。《悟眞》云「月才天際半輪明﹐早有龍吟虎嘯聲。」生等思之﹐此際月到中天﹐其光晃晃﹐其神躍躍﹐不猶如龍吟虎嘯﹑夫倡婦隨﹑情誼款洽於無極者乎﹖至十五﹐月光正圓﹐猶如乾。乾卦三陽開泰﹐純是陽气﹐絕無一點陰滓。其在人身﹐精神晃發﹐一身抽搐﹐實有不可思議之狀。昔人謂水火相交﹐金木合並﹐龍虎會於中庭﹐嬰奼諧於祖竅﹐實有不知神之爲气﹐气之爲神﹐神气打成一片﹐和合而不可解者。此古所謂「溶溶如冰泮﹐浩浩似潮生。」這邊吐出眞鉛﹐諭爲「虎向水中生」﹔那邊現出一點眞汞﹐諭爲「龍從火裏出。」鉛卽凡鉛﹐汞卽水銀。水銀非得凡鉛不能凝聚﹐勢必流行不止﹐諭人心之靈非有眞水以制伏之﹐則心不能定靜﹐如人得虛癥﹐血水太枯﹐心神易動。此可知煉神必先煉气﹐煉气必先煉精也。不愈明乎﹖到此時﹐身如壁立﹐意若寒灰﹐但覺气機來往不停﹐由下而上﹐復由上而下﹐自然五臟六腑﹑一身四體無處不到﹐無竅不開﹐如甑中气蓬蓬勃勃而不可遏也。此卽如四月夏陽﹐萬物盈盛之時﹐而天地不許陽气太發﹐卽有一陰生於六陽之中。學人到此景象﹐卽忙踏住火雲﹐收回蓬勃之气﹐復靜養於玄玄一竅之中﹐三丰眞人所謂﹕「若還到此休驚怕﹐穩把元神守洞門。」守洞門﹐如貓捕鼠﹑兔逢鷹﹐如此守候久久﹐自然漸收漸凝﹐復還於虛無之鄕。其月之十六爲巽辛﹐一陰伏於二陽之中。到廿四爲下弦﹐爲艮。艮卦二陰伏於一陽之下。至二十八爲坤﹐乙納西方。坤卦純陰﹐在人身中﹐神歸气伏﹐復還於太虛之天是也。此爲一周天工夫。學者由一陽二陽而至三陽﹐則升之已極﹐復還而至於一陰二陰及三陰﹐仍還於虛靜之地﹐方是一年气候﹐了一次工夫。否則﹐生者不生﹐死者不死﹐升者不升﹐降者不降﹐半上半下之學﹐何年才得成丹﹖生等此時﹐正宜用此煉气工夫。然煉精煉气﹐𨿽分兩候﹐其實並行不悖﹐不是判然二候也。如此煉精﹐則精愈明﹔煉气﹐則气彌淨﹐所謂水淨沙明﹐眞金自現﹐還有傾丹倒鼎之事﹐與夫淫根不斷﹑欲念不除﹑妄心常起﹑雜念時生者﹐未之有也。此卽抽鉛制汞﹐以神馭气﹐如魚得水﹐悠然而逝。若無此淸淨神水抽取配合﹐烹煉溫養﹐未有不情欲生而雜念多者焉。此千眞萬聖從源頭上制伏情欲神思之一法。無柰世之學者昧昧而不知也﹐且有不肯用工於積精累气﹐而徒求之於制欲制情﹐無怪乎少年而學﹐皓首猶然不斷情絲也。生等寶之貴之﹐一息毋忘吾訓可也。至於此气長時﹐還有多少景象﹐吾今略示其機﹐臨時免得驚恐。古云「得了手﹐閉了口。」煉气煉得極好﹐歸鑪封固之時﹐𨿽無物事在中﹐卻有道味無窮﹐一若吾心中安樂之境﹐實有資深逢源者在﹐任他以外可欣可羨﹑可榮可貴﹐皆不如我心中這點眞趣﹐凡事懶於應酬﹐毫不料理﹐如愚蠢人一般。此卽收藏之深﹐得眞消息之會。若有一毫馳逐外慕﹐自家工夫還有未盡者也。及至眞气衝衝﹐猶有多般景象。古人謂﹕「虛室生白」﹐自腹至眉端﹐一路白光晃發﹐久之眼有金光﹐耳有琴韻﹐腦後若鷲鳥之鳴﹐丹田似熱湯之沸。生等遇此景象﹐未免生驚怖心。吾預爲道破﹐庶無疑貳。且到此境地﹐更宜澄神汰慮﹐或禮斗﹑或步罡﹐上求天神之佑﹐以行七日過關之工。總之﹐眞景到時﹐此心安然﹐才爲實據﹐切不可生一喜心﹐起一怖心﹐聽其自消自息﹐庶不爲魔鬼所騷擾也。

二十六

人生在世﹐除卻性命以外﹐皆是幻景。莫說得喪窮通有命所在﹐非可求之而得﹐卽使求得來﹐亦是幻化之物﹐焉能與我共生死而一致﹖何如性命二字爲我生生之本﹐可以保固形骸﹐覆護英靈﹐極之千萬年而不變。無柰世人昏迷﹐甘自沈淪於愛河欲海之中﹐而不知修性煉命以保其天眞﹐良可慨矣。吾師爲世人悲﹐更爲爾生慮也。爾等旣入吾門﹐願學吾道﹐第一要看破這个迷﹐打穿這个孽网﹐方不爲他所牽纏。莫說思慮營營﹐事爲擾擾﹐不能成丹。卽使斬得他斷﹐祛得他去﹐而一心在欲﹐一心在理﹐究屬拖泥滯水中﹐未能漧漧淨淨。幸而有成﹐亦妖狐野怪之類﹐不足論也。生等已明此旨﹐諒亦消遣得去。以吾觀之﹐靜處似可無事﹐而當物交客感之會﹐又未免塵情交累。卽如某生﹐爾子將家屋搞壞﹐此是爾之孽緣﹐如此正是消爾孽﹐降爾福﹐何爲以此隱憂竟成心腹之病﹖不知逆來順受﹐是卽非載道之器﹑成道之資矣。由是推之﹐舉凡人世毀謗之來﹐在人視爲禍患災殃﹐而在修道者受之﹐正是消前孽而招後福﹐人方戚戚而憂者﹐吾正欣欣而喜也。只緣爾後起修士認理不明﹐見道不眞﹐不免與紅塵而俱滚焉。吾師今日所言﹐是生等貼身之病。總要自家握算﹐我是學何等事﹐爲何等人﹐竟與世人同榮枯﹑共名利﹐又何以爲超凡入聖之作用哉﹖總之﹐學道人日用飲食與人無異﹐只是於人所爭趨者視之淡然﹐於人所輕棄者不勝珍重﹐外面同乎流俗﹐存心異於凡人﹐老子所謂「和光混世」者﹐此也。吾願生等效之。他如富貴功名﹐槪屬身外事物﹐毫不關我性分一絲半蒂﹐何苦重外而輕內哉﹖況修性煉命之學﹐無非竊天地之造化以爲丹道﹐在目前求之卽得﹐非若今世學人尋深山覓財主﹐而遠以求之者也。

二十七

生爲此館開端之人﹐須知天地間萬事萬物無一不有命在。人能聽天安命﹐享了多少自在逍遙之樂﹗不然﹐先事而防之﹐當事而憂之﹐旣事而憶之﹐此心憧憧擾擾﹐無有寧日。難道如此眷戀﹐維天之命遂可轉移耶﹖還不是以有用之精神置之無用之地耳﹐倒不如聽乎天命﹐順乎自然﹐日夜惟將此心收斂在虛無窟子中﹐到頭來還有無窮受用。若此百般顧慮﹐豈不枉費心機﹐了無一得﹖吾見世人大抵皆然。吾願爾生打破此个關頭﹐不爲紅塵污染﹑事業牽纏﹐不亭亭乎一出世之大丈夫哉﹖否則﹐難以入道矣。學道人天人分界﹐正在於此。於此而置念﹐則爲凡夫﹐凡夫焉得成道﹖於此而放心﹐是爲至人﹐至人自能上升。嗚呼﹗一念之敬肆﹐一事之憶放﹐卽可見聖學之大﹐聖道之髙。生等從吾已久﹐此理諒亦明白﹐但不知能如此丟得開﹑看得空否﹖總之﹐學道人無處不是學問。若能在在處處提撕喚醒﹐不作無益之事﹐不存無益之思﹐惟以吾長久得享受者爲準﹐那一切是非禍福﹑窮通得喪﹐漠然不關於心﹐斯誠有道髙人﹑神仙眞種。吾今所示﹐教生隨時隨處以吾身心要緊事業﹑可大可久者﹐念念不置﹐卽處處有益無損矣。不然﹐漫說天理人情﹐其實人情不得﹐天理無存﹐枉將有限歲月辜負﹐豈不可惜﹗卽云喜怒哀樂人所不無﹐聖人亦人情中人﹐豈無此等事故﹖但聖人處中得正﹐前後際斷﹐當其喜怒哀樂之臨﹐臨則應之﹐及事過境遷﹐淡然忘之矣﹐且亦如浮雲之過太虛。古人謂之「應迹不應心」是。吾願生等各求有益於身心﹑爲千萬年不朽之人﹐勿畱心於些小之病可也。人生天地﹐萬事萬物莫不有因緣在焉﹐惟當順其自然可也。否則﹐不盡己之心﹑存己之性﹐而徒以有用於己﹑有益於身之事憧憧擾擾﹐日夜向外馳逐﹐如此日復一日﹐年復一年﹐自家染成冤病﹐一旦不起﹐又誰爲之憂哉﹖豈不是天下本無事﹐庸人自擾之而自喪之也耶﹖爾生有志大道﹐已算大丈夫。從此須行大丈夫之行﹐心大丈夫之心﹐亭亭物表﹐皎皎霞外﹐才算是眞爲己﹑眞修道者﹐且才是善於保身安命﹑爲兒爲孫者。否則﹐一事之來﹐你也憂﹐我也愁﹐愁來愁去﹐吾不知何所底止焉。生須放開懷抱﹐作个閒淨道人﹐那以外之事一槪天命所在﹐我只盡人道以聽天﹐落得無邊受用﹐無限逍遙﹐豈不美哉﹖生須聽吾之言﹐病者自愈﹐爾夫婦亦不致病﹐豈不大家安泰﹖切勿心疼太甚﹐反令兒女又疼爾甚可也。總之﹐人要愛人﹐不如自愛﹐若一心爲兒女憂﹐一旦自罹於疾﹐爲之柰何﹖豈不是不知自愛者耶﹖況天下事務皆是幻假﹐不可爲我所有﹐惟大道一事﹐實爲我千萬年之根本﹐不可輕忽者也。試觀古今來﹐富貴榮華不少﹐到此還有存焉者乎﹖卽人生一家骨肉﹐無非風雲偶聚﹑春夢一場﹐所以吾師不貴也。何如求我眞常置之方寸﹐不良善乎﹖至於精气一聚﹐神劍成形﹐鋒芒犀利﹐自然認得玄關﹐采得眞陽﹐四正工行﹐一眞返本﹐然後活潑潑一位眞人出現﹐方知有道之妙﹐比人間一切髙出萬萬倍也。生須大開眼孔﹐放寬膽量。那以外之事﹐縱說要緊﹐亦不過轉眼間事﹐又何足戀﹐又何足愁﹖惟此大道﹐得之則可千萬年而不朽﹐失之卽眼前咫尺皆是火坑。生須務其大者遠者﹐自家爲个君子﹐落得千萬年享受﹐豈非美事乎﹖又非要五十年﹑一百年之工也﹐就在眼前三兩年之間﹐卽可得此大享受。生何不爲其大者遠者﹐而甘爲小者近者以自苦焉﹖是不智也。他如玄關之動﹐有眞有幻﹐只在一念之間﹑敬肆之分而已。於此一動之際﹐須忙中著个緩性﹐熱裏著个冷眼﹐閒閒淡淡﹐有心無心。如此求玄﹐隨在皆眞。若稍有一念不淨﹐則落後天﹐不可用矣。生須勉之。

二十八

時將解館﹐先生升座﹐諸子侍位。一一驗功畢﹐浩然嘆曰﹕百歲光陰能有幾何﹖夏禹所以惜寸陰﹐陶侃所以惜分陰者﹐正以流光易逝﹐迅速而不可畱也。生等已經半世有餘﹐試回頭一想﹐又寧有幾時哉﹖況後此年華﹐更不啻西山之日﹐朝陽之露﹐最易沒而易散者也。吾爲生等慮之﹐不知生等亦曾惕惕乎危懼焉否﹖而且人生斯世﹐不曾修煉得色身上精气神充滿具足﹐其間風寒濕熱之淫气難保不入其身﹐歲星凶暴之惡曜不能不侵其體﹐人到晚年時節﹐所以疾病時多﹑安康時少也。生等思之﹐危乎不危﹖若使不聞正法﹐不遇奇緣﹐斯亦無可如何耳。爾等已聞正法﹐俱透徹根源﹐了無疑意﹐何至今日猶不整頓精神﹐無論行止坐臥﹐時時加一了照之心﹐使此心不稍走作耶﹖此个了照大屬難事﹐吾亦不怪﹐然俯首卽是﹐不假於人﹐不須用力﹐又何憚而不常常提撕喚醒也﹖吾今再三告誡生等﹐各宜勉旃。如忽焉一病﹐欲坐不能﹐欲臥不得﹐如某生其人﹐可借觀矣。生等果能於平安之日作一疾病時想﹐自不肯輕易放過。

師言至此﹐不禁淚落。眾請其故。

先生曰﹕曩者新開道徳之場﹐日授精微之蘊﹐原欲及門諸子悉由粗入細﹐自淺企深﹐直達天人之奧﹐解脫生死之門﹐豈非吾所甚樂﹖無如大道玄微﹐仙階甚遠﹐非有根基者不能直下承擔﹐非有功徳者不能了然醒悟﹐所以古今來迷之者多﹐悟之者少也。卽有機緣湊合﹐偶爾遭逢﹐亦似乎力果心精﹐知眞行摯﹐而究之執徳不宏﹐信道不篤﹐不免魔障爲累﹐退縮不前﹐初勤而繼怠﹐始合而終離也。吾教爾等有年﹐爾等從吾師有日﹐今夜將此因緣道破﹐爾等須急力造成﹐切勿再迷再誤﹐墮落於萬丈火坑中﹐而無有出頭之期可也。夫大道倡明﹐原關天地運會﹐非可常常遭逢。故如來降生﹐自謂「吾以大事因緣下界。」試思天地間﹐除卻大道一事﹐孰有大於此者乎﹖願爾弟子開大智慧﹐具大力量﹐發大慈悲﹐行大方便﹐一以肩擔大道爲務。不但酒色財气與一切富貴功名﹐一毫染著不得﹐卽功滿人寰﹑徳周沙界﹐亦須一空所有。蓋本來物事﹐修而煉之﹐可以了生死﹐脫凡籠﹔若聰明才智與百工技藝﹐極其盡變﹐皆是身外之物﹐擋不得生死﹐抵不倒輪回﹐不惟於我無干﹐且心系於此﹐神牽於此﹐適爲我害道種子。生等不可不知也。東方發白﹐吾將起程﹐有詩數首﹐生其敬聽﹕

一﹑一瓶一缽作生涯﹐踏破乾坤不爲家。玉笛吹開千里月﹐瑤笙度去萬重霞。

八卦鑪中燒大藥﹐九層臺上煉丹砂。何人了徹神仙訣﹐準與淸風送日華。

二﹑八卦鑪中火焰飛﹐神仙隱隱煉玄微。黃芽徧地羣生育﹐白雪漫空萬物歸。

直向虛無尋密諦﹐端從元始辧眞機。空明洞達渾忘我﹐落點根源識者希。

三﹑子規日夜費婆娑﹐不轉年華可柰何。春去秋來如逝水﹐毋將歲月自蹉跎。

低頭卽見哲人心﹐水月鏡花不易尋。當下掃除方寸地﹐空中色相自長臨。

二十九

先生吟詩畢﹐忽有弟子跪而請曰﹕弟子侍教有年﹐稍知大義。柰何天下蒼生昏昏罔罔﹐長迷不悟﹐祈師一並普度。

先生曰﹕人生壞事﹐莫如財色。交朋接友﹐更要選擇。吾今道破﹐各宜體貼。窈窕原屬好逑﹐色又何可偏廢﹖乃自有好色狂徒﹐貪花浪子﹐朝夕流連欲海﹐不數年而精枯气弱﹐力倦神疲﹐抱病在牀﹐呻吟萬狀﹐回想當年迷戀花柳﹐自詡此生風流﹐那知粉面油頭才是殺人利刃﹐至今奄奄殘喘﹐求生不得﹐欲死不能﹐父母見之而心傷﹐妻子觀之而泣下﹐那時才悔﹐亦云晚矣。可見天下快心之處﹐卽疚心之處﹔得意之端﹐卽失意之端。凡事皆然﹐豈獨色欲哉﹖縱不至病﹐而他人婦女被爾勾引﹐入爾迷魂﹐上而爹媽含羞﹐下而子孫結怨。殺人三世﹐罪惡彌天﹐還有眼前活報﹐妻女酬償﹐兒孫滅絕。生前之報應難逃﹐死後之冥刑不貸﹐其慘有不可勝言者。諸子諸子﹐蒼生蒼生﹐難學柳下惠之坐懷不亂﹐寧爲魯仲達之閉戶不容也。貧富主之在天﹐得失原來有命。各宜安分守己﹐聽諸自然。不但非分之財不可幸邀﹐卽屬應得之貨亦從寬取。如此人情胥洽﹐到處皆安。又況刻薄必生敗子﹐吝嗇應產驕男。一旦魄散魂飛﹐何曾帶去半點﹖吾見前人創業﹐後嗣敗家﹐不幾年而片瓦無存﹐子孫落寞﹐還做出許多醜事來。言念其此﹐與其貪財而失徳﹐何如散財而積福乎﹖縱說家不甚大﹐只要父父子子夫夫婦婦﹐一團和睦﹐𨿽困苦亦有餘歡﹐較之饒裕而釁墻相鬥者﹐不誠髙出萬萬倍耶﹖論上天之財﹐原看斯人之善惡。如人善而受貧﹐實以償前生之孽﹐孽盡而福來﹔若人惡而得富﹐聊以報前世之功﹐功亡則殃至。如此看破﹐富有何加﹐貧又何損﹖自有無形之良貴﹐不假外求者。試觀當日孔顏窮苦亦所不免﹐然而廟貌巍峨﹐子孫顯達﹐至今昭著人寰者不少。自此一想﹐志气自大﹐膽量自雄﹐區區財物何足爲吾身累哉﹖至若交遊一事﹐最宜小心。古有因友善而成徳﹐亦有因友惡而敗名者。人生事功徳業﹐學問文章﹐全賴友朋爲之羽翼。若泛愛眾人﹐廣交天下﹐不別妍媸﹐蓋稱莫逆﹐吾知習俗移人﹐賢者不免﹐而況未必賢乎﹖其在上等之人﹐寬厚和平﹐大有包容度量﹐無論屑小匪人﹐蓋叨恩宇下﹐就使賦性殘忍﹐亦默化而潛消﹐如魏延之遇孔明是也。下此徳不足以服人﹐才不足以禦眾﹐寧學伯夷淸髙﹐勿學柳下謙和﹐以免他時受害。如黨人之禁﹐淸流之禍﹐皆緣不擇交所致也。由此想來﹐直到後來識悔﹐不如當前愼交。孔子云「友必如己。」子夏曰「不可者拒。」其信然歟﹖不然﹐日與小人相徵逐﹐非特正人見之不雅﹐卽自顧亦覺懷慚焉。

三十

師言至此﹐有一老生近前稟曰﹕自今一別﹐不知相會何時。但恐弟子等舊疾復作﹐爲之柰何﹖祈師再度金鍼。

先生不禁爲之歌曰﹕吾不願生長惺惺﹐吾但願生長昏昏。歸命蓮臺上﹐洗心玉井旁。似睡而非睡﹐如醒又未醒。保守玄關竅﹐大開解脫門。如癡又如醉﹐無見又無聞。如此養生﹐自然長生。大道豈有奇異﹖只在遏欲以存誠。此卽丹道﹐此卽神仙修煉之根。爾生爾生﹐聽我訣言﹕打破迷津﹐切莫爲身家謀衣食﹐朝也擔心﹐暮也擔心﹐瞽起眼睛﹐一夜想到天明。如此耗散元神﹐不怕你勤修苦煉﹐不過霎時片刻又散傾。試觀世上學道人﹐大半多是愚蠢漢﹐不會打算﹐不會思存﹐只有昏而又昏﹐不知有富貴﹐不知有功名。吾愛生﹐性愚蠢﹐差堪與曾子顏氏共比倫。眞是入道種子﹐何不聽天安命﹖素乎富貴貧賤﹐患難與生死﹐無時不自在﹐無事不尊榮。此个樂常在﹐大道卽此成。爾生爾生﹐急急修積﹐養成羽翼﹐自然身輕足健﹐飛騰上玉京。那時節﹐才知吾道不害人﹐才知你今不虛生。叮嚀兮復叮嚀﹐好好修養﹐保爾靈明﹔好好修養﹐保爾靈明。

三十一

言已作別﹐弟子依依不捨﹐送十餘里許﹐見一古廟。師曰﹕此間暫駐﹐吾有要言。剛入門首﹐見左廂內有無數老叟在此飲酒。師徒卽於右廂坐定﹐將全工一敍。

先生曰﹕吾示煉礦成金﹐始從凡身中煉出一點淸气來﹐猶礦中用紅鑪火煆煉出眞金一樣。繼而再煆再煉﹐以烹以鎔﹐直至鑪火純靑﹐礦盡金純﹐方成靈劍﹐始變黍珠。然猶未盡其妙也﹐必於百尺竿頭再進一步﹐直到鉛盡汞乾﹐珠靈丹熟﹐乃成一龍虎上丹。然而道人不可就此止步也。若以爲得﹐意止而不前﹐只成得一位散仙﹐不曾成得歷億千萬浩劫﹑經千萬盤古而不壞之金仙﹐猶有生滅輪回﹐未到極頂。惟有將所得之靈通一齊貶向無生國裏﹐由是收斂神光﹐銷歸祖竅﹐一切不染﹐寂滅久之﹐神光滿穴﹐陽焰騰空﹐內竅外竅﹐竅竅光明﹐如百千燈照耀一室﹐而人與物莫不照耀於神光之中矣。但猶未能塞天地而貫古今﹐以及無邊世界。復晦迹斂神﹐韜光靜養﹐則神光自化爲舍利﹐包羅天地﹐照徹古今﹐與三千大千世界無不光光相映﹐復從三千大千世界放無量毫光﹐直貫注於極樂世界﹐與諸聖賢﹑如來相會﹐始盡神仙分量。𨿽然﹐自太上而下﹐少有修道造至此者。吾有感於諸子與天下後世之學士將來有成大覺金仙﹐因將大道之無窮者略爲之記﹐無非欲爾諸子不拘一隅﹐不限一所﹐以爲修務﹐擴寬大量﹐存玄遠心﹐庶幾可與太上並駕焉。

言畢﹐突有老叟數人從旁請曰﹕老夫竊聽良久﹐先生所講﹐眞換骨丹也。吾儕老邁﹐豈敢語此﹖但要如何修積﹐然後可求子得富﹖師曰﹕體《文昌帝君陰騭文》行去﹐求子得子﹐求富得富。老叟曰﹕未知其文若何﹖師曰﹕吾幼年曾愛其文雅俗﹐今猶能記憶﹐吾爲爾等述之……

