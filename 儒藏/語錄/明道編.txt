

《明道編》黃綰

明道編序

吾師久翁夫子﹐道徳英華昭著於言議之間﹐自閨門以至天下﹐自修己以至誨人﹐《日錄》凡六卷﹐門人所記凡四卷﹕語道徳學問﹐語風俗教化﹐語禮樂法度﹐語古今名物﹔窮性命之本原﹐達會通之典禮﹐廣大悉備﹐幽遠不遺﹐猗歟至矣﹗果可以易言耶﹖夫子資稟異人﹐而����﹐早年求道﹐慨然�����可至於古之�����孔門傳��������氏老釋�����������������究精研�����������������困�������������������仕京師������������������定交講����其用功造詣�同海內���風而願學者﹐必曰夫子與陽明﹑甘泉二先生。夫子之學﹐超然獨悟﹐以知止爲聖學之要訣﹐以精思爲致知之工夫﹐以格物爲致知之功效。志必於道﹐據必於徳﹐依必於仁﹐遊必於藝。體用有內外﹐知行有先後﹐有動有靜﹐有始有終。存之於心﹐則常定﹑常靜﹑常安﹐主宰在我而虛靈之體不昧﹔應之於世﹐則能慮﹑能精﹑能一﹐巨細曲當而不失時措之中。端緒簡易﹐旨歸明白﹐有以繼絕學於千載之下﹐而上接孔孟之眞傳。至於晚年﹐從容純粹﹐不激不勉﹐一行一言﹐莫非妙道﹑精義之發越﹐視近世專事髙遠玄妙之談而不可措諸日用行事之實者何如也耶﹖文相及門最久﹐於夫子之惇篤髙明﹑廣博淵深﹐合日月而同天地者﹐未能窺測其萬一﹐惟日見夫子之道愈充而志愈勵﹐徳愈盛而禮愈恭﹐心愈虛而識愈明﹐養愈深而言愈則而已。昔讀子貢謂孔子之文章可得而聞﹐其言性與天道不可得而聞也﹐玆編������������������之祕藏�����������������惑者耶﹖林文相頓首百拜書。

卷第一

伏羲堯舜以艮止﹑執中之學相傳。伏羲之學具於《易》﹐堯舜之學具於《書》。《易》之微言﹐莫要於艮止﹔《書》之要旨﹐莫大於執中。自是聖聖相承﹐率由是道。至仲尼出﹐而大明厥韞﹐以知止之止指心體﹐以致知示工夫﹐以格物示功效﹐以克幾爲致知之實﹐以復禮爲格物之實﹐皆艮止﹑執中之正脈。當時惟顏曾二子獨得其傳﹐再傳而得子思﹐又傳而得孟子﹐軻之沒而無傳矣。是以艮止之旨不明而失存心之要﹐執中之止不明而失體道之要﹐故異端足以惑之﹐而伏羲堯舜之相傳者漸以湮淪。由是功利之說興﹐由是而禪定之學起﹐後之學者﹐出此則入彼﹐非一日之故矣。然功利之害人也淺﹐而禪學之害人也深﹐予恐聖人之道日晦﹐故恆思有以辯之。

堯舜執中之學﹐卽伏羲艮止之學也。其具於《書》者﹐曰「危微」﹐以闡艮止之端﹔曰「精一」﹐以爲用功之要。曰「安思」者﹐以見危之安而微之著也﹔曰「欽明」者﹐以見精之極而一之常也﹐無非所以求止其止而已。自危微之故不明﹐而人不知所致力之地﹔自精一之學不明﹐而人不知所用力之方﹐由是而不能安思矣﹐由是而不能欽明矣。嗚呼﹗伏羲堯舜之道﹐與孔子之傳﹐歷千古而人莫能會﹐豈非以異端之故耶﹖異端莫甚於禪學﹐自禪學興﹐而聖人之道日爲所亂惑﹐近理而失眞﹐有道者切深憂之﹐尙何望其直窮艮止之本以爲言耶﹗

東漢明帝時﹐摩騰﹑竺法蘭以其經入中國﹐而其說淆於中國﹐至南北朝梁武帝時﹐達摩入中國﹐而其法行於中國﹐歷唐迄宋而盛﹐故當時學士大夫無不事禪學者﹐𨿽聖學之興﹐亦自禪學而來﹐所以皆以虛無爲根﹐而失聖人艮止﹑執中之本﹐可勝言哉﹗

《大學》所言文王緝熙敬止者﹐此指止之體而言也。其體旣立﹐由是施於君臣﹑父子﹑國人之間﹐無不各得所止﹐此指止之用而言也。有敬止之止﹐而後有各得所止之止。敬止之止者﹐所謂「艮其止﹐止其所也」﹔各得所止之止﹐所謂「動靜不失其時﹐其道光明」也。文王之學﹐實原於伏羲﹔而孔子之學﹐又原於文王﹐皆在止其止而已矣。吾人於此而能存之﹐於此而能思之﹐道在是矣。

吾學之要﹐在於知止。「止」字之義﹐本於《易》之《艮》。《艮》之義﹐原於伏羲﹑文王﹐而發於孔子。孔子曰「艮其止﹐止其所也。」止知其所﹐則气理兼備﹐體用俱全﹐聖學之本在此矣。知其本則知所存心﹐故《大學》曰「知止而後有定﹐定而後能靜﹐靜而後能安。」知其本而能安﹐則體立而气順﹐气順而心之用行。故《大學》曰「安而後能慮﹐慮而後能得。」孟子云「心之官則思﹐思則得之﹐不思則不得。」故孔子又曰「時止則止﹐時行則行﹐動靜不失其時﹐其道光明。」「時止則止」者﹐當無事之時而不思也﹔「時行則行」者﹐遇有事之時而思也﹔「動靜不失其時」者﹐當思當不思皆得其時也﹔「其道光明」者﹐語默﹑辭受﹑取與﹑出處﹑死生皆得光明者也。其止當止﹐其行當行﹐行止皆當﹐故曰時也。

聖人傳心之學﹐始於伏羲八卦之艮。艮而重之﹐內艮之止﹐心也﹔外艮之止﹐背也。故文王作艮之彖曰「艮其背﹐不獲其身﹔行其庭﹐不見其人﹐無咎。」不言心而言背者﹐內艮之一陽﹐不啻如粟之微﹐止於心竅之內﹔由是外艮之一陽﹐盎於背而洋溢﹐故曰「艮其背」。所以見外艮由於內艮﹐內艮之一陽﹐止於內而至靜﹐故不外獲其身而不出見其人﹐至靜不動﹐故無咎也。此文王明伏羲重艮之義。孔子《彖傳》先曰「艮﹐止也。時止則止﹐時行則行﹐動靜不失其時﹐其道光明。」此所以明伏羲《艮》卦之義﹐兼體用而言也。曰「艮﹐止也」﹐言其體之止也﹔又曰「時止則止」﹐言其用之止也﹔「時行則行」﹐言其用之行也﹔「動靜不失其時」﹐言其用之動靜不失其時也﹔「其道光明」﹐因動靜不失其時而得其道之光明也。後曰「艮其止﹐止其所也﹐上下敵應﹐不相與也﹐是以不獲其身﹐行其庭不見其人﹐無咎」﹐此所以明文王《彖》辭之義﹐專言體而不及用也。曰「艮其止﹐止其所也」﹐言止非泛止﹐止必有所。所卽心中止竅﹐一陽如粟﹐所止之處﹐卽所謂天地之根﹐陰陽之門﹐五性皆備於此。故曰「成性存存﹐道義之門。」故謂之爲气機。又謂之爲魂魄之合﹐又謂之爲帝衷之降﹐又謂之爲天命之性﹐又謂之爲神﹐又謂之爲仁﹐皆在此所也。曰「上下敵應﹐不相與也」﹐言《易》之八純卦皆上下敵應﹐其七卦皆初﹑四﹐二﹑五﹐三﹑六相與﹐惟艮獨不相與﹔蓋艮言天地人之心﹐一也﹐不可有二﹐二則非心矣。合內外而言之﹐故謂外艮之背﹐由於內艮之盎﹐艮止於內而不動﹐乃性之眞也。老氏曰「谷神不死﹐是謂玄牝﹔玄牝之門﹐是謂天地根。綿綿若存﹐用之不勤」﹐亦指此性言也。又曰「夫物蕓蕓﹐各復歸其根﹐歸根曰靜﹐是曰復命﹐復命曰常﹐知常曰明」﹐言此性之歸根復命﹐則常靜而常明也。釋氏曰「前一念不生卽心﹐後一念不滅卽佛﹐成一切相卽心﹐離一切相卽佛」﹐亦指此性言也。故予嘗曰﹕三教之言性皆同﹐而作用不同﹐今之爲禪學者﹐欲並作用而同之﹐所以施之修身﹑齊家﹑治國﹑平天下則泥。何哉﹖蓋人之有生﹐性爲之本﹐故儒﹑佛﹑老爲教﹐皆由性起﹔性無二道﹐故吾聖人與佛﹑老之言性皆同﹐至於作用則有大不同者。程伯子曰「『釋氏有體而無用』﹐正言其性之同﹑其用之不同也。後之學聖人者﹐於其可同者而反謂之不同﹐於其不可同者而反欲其同﹐所以混聖學於佛﹑老﹐雜經世於出世﹐此聖學所以不明﹐而天下後世皆由此斯誤也。

「谷神不死﹐是謂玄牝﹔玄牝之門﹐是謂天地根」﹐此老氏專指精﹑气﹑神而言。「成性存存﹐道義之門」﹐此吾聖人專指仁﹑義﹑禮﹑智﹑信而言。其雲門者﹐則專指其出入之機而言﹐皆此物也﹐故爲門皆同。

堯之傳舜﹐曰「允執厥中」﹐舜之傳禹﹐曰「人心惟危﹐道心惟微﹐惟精惟一﹐允執厥中」﹐此萬世聖學之的也。其傳自禹至湯﹐至文武﹐至臯夔稷契﹐至伊傅周召﹐至允執厥中﹐由此言之﹐則孔門之傳授可知矣。

堯舜之傳﹐曰人心﹑道心﹐孔子之傳﹐曰視﹑聽﹑言﹑動﹐曾子曰﹐忿嚏﹑恐懼﹑好樂﹑憂患﹐孟子曰﹐口味﹑目色﹑耳聲﹑鼻臭﹑四肢安逸﹐皆不外乎吾身﹐而吾身之近而切者﹐惟在於人心道心﹑視聽言動﹑喜怒哀樂﹑聲色臭味之間﹔古人因其近而切者﹐精之一之﹐而允執厥中﹐此其爲學所以無虛妄﹐而人道不遠﹑人徳易立也。宋儒之傳﹐則云「無極﹑太極」﹐又云「無欲則靜虛動直﹑明通公溥」﹐又云「淸虛一大」﹐又云「太虛無形﹐至靜無感」﹐又云「廓然大公﹐物來順應」﹐又云「主一謂敬﹐無適謂一」﹐又云「其心收斂﹐不容一物」﹐又云「不起意」﹐又云「起意則昏」﹐又云「涵養須用敬﹐進學則在致知」﹐又云「今日格一物﹐明日格一物﹐眾物之表裏精粗無不到﹐然後吾心之全體大用無不明」﹐蓋宋儒之學﹐自是宋儒之傳﹐原非堯舜之傳﹔堯舜之傳﹐至孟子而絕﹐在今則無傳矣。

舜謂禹曰「人心惟危﹐道心惟微﹐惟精惟一﹐允執厥中」﹐禹謂舜曰「安汝止﹐惟幾惟康」﹐伊尹曰「欽厥止」﹐文王曰「緝熙敬止」﹐孔子則明其旨於《艮彖》﹐授之曾子﹐著於《大學》﹐曰「知止而後有定﹐定而後能靜﹐靜而後能安﹐安而後能慮﹐慮而後能得」﹐曾子授之子思﹐子思授之孟子﹐孟子歿而無傳﹐故至有宋諸儒﹐其學皆由於禪。

《易大傳》曰「一陰一陽之謂道﹐繼之者善也﹐成之者性也﹐仁者見之謂之仁﹐知者見之謂之知﹐百姓日用而不知﹐故君子之道鮮矣」﹔世儒﹝按系程頤﹞曰「言性不言气不備﹐言气不言性不明」﹐此夫子之言性所以爲明且備也。何以言之﹖蓋「一陰一陽之謂道」﹐气也﹔「繼之者善」﹐此指陰陽之流行也﹔「成之者性」﹐此指陰陽之成質也。其云「善」者﹐指二气中之理言也﹔其云「性」者﹐指形質知覺中之理言也﹔「仁者見之謂之仁﹐知者見之謂之知」﹐就其所至之等﹐見其所有之理也﹔「百姓日用而不知」者﹐日由斯气斯理之中﹐而不知斯气斯理之所以爲用也﹔此君子所以成己成物之道難成而鮮遂也。詳斯言也﹐世之言性孰過此哉﹖

《大學》曰「所謂修身在正其心者﹐身有所忿嚏則不得其正﹐有所恐懼則不得其正﹐有所好樂則不得其正﹐有所憂患則不得其正﹐心不在焉﹐視而不見﹐聽而不聞﹐食而不知其味。」蓋忿嚏﹑恐懼﹑好樂﹑憂患皆人情之所有﹐卽《中庸》所謂喜﹑怒﹑哀﹑樂之心也﹐卽舜孔顏曾思孟﹐其學皆此學也﹐其傳皆此傳也。顏淵問仁﹐孔子教以「克己復禮」﹐顏淵請問其目﹐孔子教以「非禮勿視﹐非禮勿聽﹐非禮勿言﹐非禮勿動。」知視﹑聽﹑言﹑動者﹐人心也﹔知視﹑聽﹑言﹑動之非禮而克之者﹐人心之精也﹔復視﹑聽﹑言﹑動而無非禮者﹐道心之一而得厥中也。曾子曰「身有所忿嚏則不得其正﹐有所恐懼則不得其正﹐有所好樂則不得其正﹐有所憂患則不得其正。」有所忿嚏﹑恐懼﹑好樂﹑憂患而不得其正者﹐人心之未精也﹔使忿嚏﹑恐懼﹑好樂﹑憂患皆得其正者﹐道心之一而得厥中也。子思曰「喜﹑怒﹑哀﹑樂未發﹐謂之中﹐發而皆中節﹐謂之和。」喜﹑怒﹑哀﹑樂未發而得其中者﹐人心之精也﹔喜﹑怒﹑哀﹑樂發而皆中節而得其和者﹐道心之一也。精則中﹐中則一﹐一則和也。故孟子曰「口之於味也﹐目之於色也﹐耳之於聲也﹐鼻之於臭也﹐四肢之於安逸也﹐性也﹐又命焉﹐君子不謂之性也。」夫口之知味﹐目之知色﹐耳之知聲﹐鼻之知臭﹐四肢之知安逸﹐皆性也﹐皆人心也。由此無節﹐所以危也﹔有命焉者﹐卽道心也。夫道心在人心中﹐韞之未明﹐所以微也。精者思也﹐於此思得其中﹐此心之所以一也﹐心之所以安也。所以能所謂人心也﹐其機之萌﹐皆在獨知而已﹐然其機才萌﹐而其气已動﹐气卽身也﹐故各言身又以發之。學者當於四者萌動之初﹐卽致其思﹐則忿嚏﹑恐懼﹑好樂﹑憂患皆得其正﹐則心無不在﹐視無不見﹐聽無不聞﹐食無不知其味矣。於此皆得其正﹐則親愛﹑賤惡﹑畏敬﹑哀矜﹑敖惰五者皆無偏辟。五者皆無偏辟而得其正﹐則好知其惡﹐惡知其美﹐而身修矣。身修而無偏辟﹐則家由之而齊﹐國由之而治﹐天下由之而平矣。

《謙》之《彖》﹝按《易》原文爲卦辭﹞曰「謙﹐亨﹐君子又終。」孔子釋之曰「謙﹐亨﹐天道下濟而光明﹐地道卑而上行。天道虧盈而益謙﹐地道變盈而流謙﹐鬼神害盈而福謙﹐人道惡盈而好謙。謙尊而光﹐卑而不可逾﹐君子之終也。」此聖人相傳之學﹐成始成終皆在於謙也。曾子得之﹐故作《大學》﹐而曰「所謂誠其意者﹐毋自欺也。如惡惡臭﹐如好好色﹐此之謂自謙﹐故君子必愼其獨也。」此乃曾子明謙之學﹐其要在於愼獨以致其知﹔愼獨以致其知﹐其要在於毋自欺﹔知自欺如惡惡臭﹐知不欺如好好色﹐則意誠而謙得矣。曾子久學孔門﹐見同學之友眞知以謙爲務者鮮矣﹐惟見顏子能之﹐故特稱之曰「以能問於不能﹐以多問於寡﹐又若無﹐犯而不校﹐昔者吾友嘗從事於斯矣。」此非顏子不能以此學孔子﹐非曾子不能以此知顏子﹐則曾子之潛心虛己以取友可知矣。後世學〖者〗皆不知以謙爲務﹐專以勝心爲本﹔或有謙者﹐皆貌爲恭遜﹐而心實驕吝矜滿﹐所以後世之人﹐於聲名功烈﹑富貴榮利﹐凡可以自有﹐皆欲己勝人﹐不欲人勝己﹐無一而不爭﹐無往而非爭。所以猜忌日深﹐嫉瑁日盛﹐人無以自立﹐道無以自明﹐功無以自建﹐惟事詭遇獲禽而已。苟非毀方合圓﹐色莊取仁﹐則不可以成名安身﹐諧世取寵﹐所以人才日衰﹐世道日降﹐生民卒不得蒙至治之澤。苟非深造君子深明聖人謙亨之學﹐則人終不可立﹐道終不可明矣。

今日君子﹐於禪學見本來面目﹐卽指以爲孟子所謂良知在此﹐以爲學問頭腦。凡言學問﹐惟謂良知足矣。故以致知爲至極其良知﹐格物爲格其非心。言欲致知以至極其良知﹐必先格物以格其非心﹔欲格物以格其非心﹐必先克己以去其私意﹔私意旣去﹐則良知至極﹐故言工夫﹐惟又去私而已。故以不起意﹑無意必﹑無聲臭爲得良知本體。良知旣足﹐而學與思皆可廢矣﹗而不知聖門所謂志道﹑據徳﹑依仁﹑遊藝爲何事﹐又文其說﹐以爲良知之旨﹐乃夫子教外別傳﹐惟顏子之資﹐能上悟而得之﹐顏子死而無傳﹔其在《論語》所載﹐皆下學之事﹐乃曾子所傳﹐而非夫子上悟之旨。以此鼓舞後生﹐固可喜而信之﹐然實失聖人之旨﹐必將爲害﹐不可不辯。

孟子言良知良能﹐專明性善之本如此﹐非論學問止如此也。若一一求中節以盡其愛親﹑敬長之道﹐非學則不至﹐非思則不得。孟子豈欲人廢學與思而云爾哉﹖﹗今因良知之說而欲廢學與思﹐以合釋氏「不思善﹑不思惡」﹑楊慈湖「不起意」之旨﹐幾何不以任情爲良能﹐私智爲良知也哉﹖﹗

予昔年與海內一二君子講習﹐有以致知爲至極其良知﹐格物爲格其非心者。又謂格者﹑正也﹐正其不正﹐以歸於正﹔致者﹑至也﹐至極其良知﹐使無虧缺障蔽。以身﹑心﹑意﹑知﹑物合爲一物﹐而通爲良知條理﹔格﹑致﹑誠﹑正﹑修合爲一事﹐而通爲良知工夫。﹝0﹞又云﹐克己工夫全在格物上用﹐克其己私﹐卽格其非心也。又令看《六祖壇經》﹐會其本來無物﹐不思善﹐不思惡﹐見本來面目﹐爲直超上乘﹐以爲合於良知之至極。又以《悟眞篇後序》爲得聖人之旨。以儒與仙佛之道皆同﹐但有私己同物之殊。以孔子《論語》之言﹐皆爲下學之事﹐非直超上悟之旨。予始未之信﹐旣而信之﹐又久而驗之﹐方知空虛之獘﹐誤人非細。信乎差之毫釐﹐謬以千里﹐可不愼哉﹗

今之君子﹐每言「仁者以天地萬物爲一體」﹐以爲大人之學如此﹔而究其說﹐則以吾之父子﹐及人之父子﹐及天下人之父子爲一體﹔吾之兄弟﹐及人之兄弟﹐及天下人之兄弟爲一體﹔吾之夫婦﹐及人之夫婦﹐及天下人之夫婦爲一體﹔吾之朋友﹐及人之朋友﹐及天下人之朋友爲一體﹔乃至山川﹑鬼神幾及鳥獸﹑艸木﹑瓦石皆爲一體﹐皆同其愛﹐皆同其親﹐以爲一體之仁如此。審如此言﹐則聖人之所謂親親而仁民﹐仁民而愛物﹐情有親疏﹐愛有差等者﹐皆非矣。實不知其說已墮於墨氏之兼愛﹐流於空虛﹐蕩無涯汜。由是好名急功利之徒﹐因藉其說以爲是﹐而得以行其欲﹔殘忍刻薄者﹐因反其言以爲非﹐而得以騁其私。而大人之道之學於此亡矣。吾嘗觀第五倫﹐己子病﹐一夕一起﹐心猶不安﹔兄子病﹐一夕十起﹐而心安。論者以其非天性人情之眞。蓋兄子固當愛﹐然視己子則有差等。其十起一起者﹐乃其私心﹐由好名急功利而來。其安與不安者﹐乃其本心﹐此天性人情之眞。大人之學﹐皆由眞者﹐因其差等﹐處之各不失其道﹐此所謂仁﹐此所謂大人之道也。失此不由﹐則皆非矣﹐而末流之獘﹐何莫不至哉﹗

今之君子﹐有爲下乘禪學者﹐不見物則之當然皆在於己﹐以爲天下之理皆在於物﹐故云「隨處體認天理」﹐故謂工夫全在格物。其云格物﹐曰「格者﹐至也。物者﹐事理也。此心感通天下之事理也。格之者﹐意心身皆至也。卽隨處體認天理也。」其學支離﹐不足以經世﹐乃伊川晦庵之爲獘也。予嘗扣其隨處體認之旨。彼云「隨處體認天理者﹐皆在外而不在內。然明道曰「某學𨿽有所受﹐至於天理二字﹐卻是自家體貼出來。」此言甚切﹐皆在內而不在外也。由是觀之﹐則其所謂體認者﹐果何如哉﹖

予言宋儒及今日朋友禪學之獘﹐實非得已﹐蓋因年來禪學之盛﹐將爲天下國家之害﹐嘗痛辯之﹐皆援先儒爲據﹐皆以朋友爲難言﹐故於其根本所在﹐不得不深明之﹐世有君子﹐必知予之不得已也。

宋儒之學﹐其入門皆由於禪﹕濂溪﹑明道﹑橫渠﹑象山則由於上乘﹔伊川﹑晦庵則由於下乘。𨿽曰聖學至宋倡﹐然語焉而不詳﹐擇焉而不精者多矣。故至今日﹐禪說益盛﹐實理益失。𨿽痛言之﹐而猶不悟﹐其來久矣。

象山以濂溪言無極﹐謂出於老氏﹐又謂出於禪宗﹐其說皆有據。「無名天地之始」﹐此老氏之言也。「有物先天地﹐無形本寂寥」﹐此禪宗之詩也。聖人之言則不然﹐在《易》則曰「易有太極」﹐在《洪範》則曰「皇建其有極」﹐在《詩》則曰「天生蒸民﹐有物有則」﹐皆言有而未嘗言無。言無﹑則墮於空虛﹐其視聖人艮止之旨﹐大不侔矣。

濂溪《通書》之言曰「聖可學乎﹖曰可。學有要乎﹖曰一爲要。一者﹐無欲也。無欲則靜虛動直。靜虛則明﹐明則通﹐動直則公﹐公則溥。明通公溥庶矣乎﹗」以此爲聖學之要可乎﹖堯之授舜﹐曰「允執厥中」﹔舜之授禹﹐曰「人心惟危﹐道心惟微﹐惟精惟一﹐允執厥中。」視濂溪之言同乎異乎﹖況欲之一字﹐有由於人心﹐有由於道心。由於人心﹐謂之爲私欲可也﹔由於道心﹐己欲立而立人﹐己欲達而達人﹐亦可謂私欲﹐而求其無乎﹖至若危微之當謹﹐惟精惟一之不可廢﹐皆必以心體之而後得。然則濂溪之言與堯舜之言必當有辧矣。豈濂溪之言亦由於本來無物之旨乎﹖

明道《定性書》之言曰「天地之常﹐以其心普萬物而無心﹐聖人之常﹐以其情順萬事而無情﹐是故君子之學﹐莫若廓然而大公﹐物來而順應。」以此爲聖學之要可乎﹖孟子曰「學問之道無他﹐求其放心而已矣。」求其放心者﹐若必欲放其心而使廓然而大公﹐其謂之收心乎﹖其謂之放心乎﹖若必欲放其心而使廓然而大公﹐則與孔氏所傳戒愼不睹﹐恐懼不聞﹐莫見乎隱﹐莫顯乎微之旨戾矣。豈當時禪學之盛﹐𨿽明道亦不免溺於見聞﹐不覺其非﹐而言之如此耶﹖吲以無心無情。發其本旨﹐此乃上乘潁悟之旨。今不辯之﹐則禪學之源﹐終不可塞﹐皆將以明道之言藉口矣。

伊川曰「涵養須用敬﹐進學則在致知。」其爲涵養而用敬也﹐則常瞑目而端坐﹔其爲進學則在致知也﹐則必考求而檢閱。晦庵平生所尊信﹐以爲學問切要﹐只在於此。故晦庵平居﹐常瞑目端坐﹐以爲涵養用敬工夫﹔終日考求檢閱﹐以爲進學致知工夫。故爲《調息箴》﹐以發明伊川涵養用敬之旨﹔故爲《大學補傳》﹐以發明伊川致知格物之旨。及爲《或問》﹐則並用敬致知之旨而詳之。吾嘗持此質諸聖人之學﹐其所謂「敬」者﹐實非文王「緝熙敬止」之「敬」﹐其所謂「致知」者﹐實非大學所謂「致知」。蓋伊川之學﹐非濂溪﹑明道上乘之旨﹐乃由下乘而來。故其瞑目端坐﹐但持公案而已。因持公案﹐故不見其心體固有之明﹐萬物皆備於我之理﹐故必求之書冊﹐求之外物﹐始見其明﹐始見其理。所以晦庵平生所篤信者惟伊川而已﹐求爲上乘﹐且不可得﹐況聖學乎﹖

人爲學若不知止﹐則必流於禪﹔若不知志道﹐則處事必不中節﹔若不知據徳﹐則气性必不好﹔若不知依仁﹐則心術必不良﹔若不知遊藝﹐則所守必不固。縱或勉爲苦節以終身﹐後必不可繼也。

或曰「戒謹恐懼﹐只是此心不忘﹐心存處便是思」﹐此禪說也。蓋思是工夫﹐乃心之用﹐與心之體不同﹐體是心之靜﹐用是心之動。若欲合動靜而一之﹐則體用不分﹐工夫莫措矣。道其可明乎﹗今但當曰﹐戒謹恐懼﹐乃此心不忘﹐由是用則有思﹐而思亦不忘﹐此之謂愼思之學。

朋友有辯楊慈湖之學爲非禪者﹐云禪之與儒﹐其本實同﹐但有私己﹑同物之不同耳。禪則專事私己﹐慈湖則事同物。殊不知禪𨿽曰私己﹐其意未嘗不欲傳於其徒﹐行於天下﹐此亦可以爲同物﹐但其所同者皆禪也﹐焉可以此爲斷﹖但其言其道﹐自是禪耳。慈湖以不起意爲宗﹐以《易傳》議擬成變化﹐爲非聖人之言﹐則必欲廢思與學﹐及志道﹑據徳﹑依仁﹑遊藝之事﹐烏得而非禪哉﹖吾非獨不從之﹐正謂「道不同﹐不相爲謀」故也。慈湖之學﹐出於象山﹐象山則不純禪﹐至慈湖則純禪矣。

我之學﹐與慈湖之學初無異。慈湖曰「人心自善﹐人心自靈﹐人心自明。人心卽道﹐人心卽神。人皆有惻隱之心﹐惻隱卽仁﹔皆有羞惡之心﹐羞惡卽義﹔皆有恭敬之心﹐恭敬卽禮﹔皆有是非之心﹐是非卽知﹔愚夫愚婦與聖人皆同﹐聖人非有餘﹐愚夫愚婦非不足。」我亦云然。我之所異者﹐我有典要﹐慈湖無典要﹔我有工夫功效﹐慈湖無工夫功效﹔我有日新次第﹐慈湖無日新次第。我則曰「知止而後有定﹐定而後能靜﹐靜而後能安。」其定﹑靜﹑安皆本於止﹐止在於心而有其所﹐故萬物﹑萬事皆從我止而不可亂。慈湖則隨其所至而止﹐止於泛而無所﹐故萬物萬事皆由其自止而不可約﹐故慈湖辯孔子「止其所」之言﹐則曰「止得其所者﹐言不失其本﹐止非果有其所也」。我之立心在誠意﹐去私意﹔慈湖則並誠意而去之﹐而曰「不起意」﹐又曰「起意則昏」。我之工夫在思﹐去其不當思者﹔慈湖則並當思而去之﹐而曰「不思」﹐又曰「無思則萬物畢照」。我之所學在志道﹑據徳﹑依仁﹑遊藝﹔慈湖則一切皆不欲其有。若以爲然﹐則《大學》所謂「誠其意者毋自欺﹐如惡惡臭﹐如好好色﹐君子必愼其獨﹐必誠其意」﹐箕子所謂「思則睿﹐睿作聖」﹐孔子所謂「思無邪」﹐「君子有九思」﹐《大學》所謂「安而後能慮﹐慮而後能得」﹐孟子所謂「心之官則思﹐思則得之﹐不思則不得」﹐孔子所謂「徳之不修﹐學之不講﹐聞義不能徙﹐不善不能攺﹐是吾憂也」﹐「君子無終食之間違仁﹐造次必於是﹐顚沛必於是」﹐「苟志於仁矣﹐無惡也」﹐曾子所謂「仁以爲己任﹐死而後已」者皆非歟﹖蓋慈湖之學﹐禪也。禪則所謂「無修證﹐無污染」可也﹐若在聖學則不可矣。或又謂﹕必如慈湖﹐方能變化﹑感通﹑無窮極﹐殊不知我之所謂﹐亦能變化﹑感通﹑無窮極。但我之謂變化﹑感通﹑無窮極者皆實﹐彼之謂變化﹑感通﹑無窮極者皆虛。

今之君子﹐有謂仙﹑釋與聖學同者﹐傳於人則多放肆而無拘檢。或問其故﹐予曰﹕無他﹐只爲見其本來無物﹐頓悟上乘之旨﹐有以放其心而不知收。不思仙釋爲學之初﹐全在持戒﹐苟持戒不嚴﹐則有不可勝言之獘矣﹐況聖學乎﹖

今日學者﹐皆云晦庵𨿽云未得聖人之傳。然以其徒考之﹐𨿽至下者﹐比今日士友自立何如﹖無他﹐蓋晦庵𨿽云未得聖人之傳﹐然教人皆在實言﹑實行上做工夫﹐又皆有兢兢業業之意﹐付囑又皆勉之勤勵古訓﹐所以自立比今日不同。今日又有一大病﹐在於好勝矜傲﹐故士友略談學問﹐卽自髙以空人﹐遂有俯視天下之心﹐略無謙下求益之意﹔如古人所謂「以能問於不能﹐以多問於寡﹐有若無﹐實若虛」者或有不足﹔及至有失﹐輒以智術籠絡﹐大言欺人﹐皆自以爲良知妙用如此。或至私與之人﹐甚至污濫苟且﹐人不齒錄﹐亦稱同志﹐曲爲回護﹐使人疾爲邪黨﹐皆自以爲一體之仁如此。或在同類﹐偶有一言非及良知﹐其人本𨿽君子﹐亦共排斥﹐必欲抑之使無所容﹐皆自以爲衛道之力如此﹐而不知此實好勝矜傲之病﹐不可以入道。

人於是非固要明﹐但專以私意與世俗爭口舌﹐求勝負則非矣﹐極當戒﹗

「乾以易知﹐坤以簡能。」象山常與門人言曰「吾知此理卽乾﹐行此理卽坤。知之在先﹐故曰﹐乾知大始﹔行之在後﹐故曰坤作成物。」近日朋友有爲象山之言者﹐以爲知卽是行﹐行卽是知﹐以知行合爲一事﹐而無先後﹐則失象山宗旨矣。

象山曰「後世言學者﹐須要立个門戶﹐此理所在﹐安有門戶可立﹖學者又要各護門戶﹐此尢鄙陋。」此言切中今日之獘。今日朋友專事黨護勾引﹐以立門戶﹐自相標榜﹐自爲尊大﹐不論人之賢否﹐事之是非﹐情之誠僞﹐凡與其意合者﹐輒加稱重回護﹐以爲賢﹑爲是﹑爲誠﹐而尊大之﹔凡與其意不合者﹐輒不論其賢﹑其是﹑其誠﹐槪加毀訕排抑而卑小之﹐所以致人之怨惡不平﹐皆在於此。且勾引日眾﹐類多浮欺﹐至有惡少﹐亦不加擇﹐皆謂一體之仁如此。共談淸虛﹐遺棄人道﹐切恐將來爲患不細﹐或致僞學之禁﹐以爲衣冠之憂﹐吾黨可不戒哉﹗

行之於身﹐無不中節﹐謂之道﹔成之於身﹐溫﹑良﹑恭﹑儉﹑讓﹐謂之徳﹔全其仁﹑義﹑禮﹑智﹑信於心﹐謂之仁﹔切於民生日用﹐衣食居處必不可無﹐謂之藝。故道曰志﹐徳曰據﹐仁曰依﹐藝曰遊。此乃聖學之所有事者也。

《書》之言「寬而栗﹐柔而立﹐願而恭﹐亂而敬﹐擾而毅﹐直而溫﹐簡而廉﹐剛而塞﹐彊而義。」與《論語》之言「溫而厲﹐威而不猛﹐恭而安。」子貢之言「溫﹑良﹑恭﹑儉﹑讓」﹐皆徳也。象山曰「徳則根乎其中﹐達乎其气﹐不可僞爲。」蓋必气質變化﹐表裏如一﹐方可言徳。故曰「粹然見於面﹐盎於背﹐施於四體﹐四體不言而諭」﹐非徳之成全﹐能如是乎﹖此所以以徳成爲身修﹐身修而齊家﹑治國﹑平天下之本立矣。

堯曰「安安﹐允恭克讓」﹐舜曰「睿哲文明﹐溫恭允塞」﹐文王曰「徽柔懿恭」﹐孔子曰「溫﹑良﹑恭﹑儉﹑讓」﹐此乃四聖人之徳也。觀此﹐則古人之學可知矣。且如唐虞君臣﹐相聚廟堂之上﹐惟以徽柔﹑溫恭﹑謙讓爲先﹐此所以能成唐虞之治也。

君子之道﹐以徳爲據﹐徳之彰﹑在威儀﹐故君子在位可畏﹐施捨可愛﹐進退可度﹐周旋可則﹐容止可觀﹐作事可法﹐徳行可象﹐聲气可樂﹐動作有文﹐言語有章。此威儀之成所以爲徳之彰﹐故曰三百三千爲動容周旋中禮也。蓋君臣上下﹐父子兄弟﹐內外大小﹐各有威儀﹔各處其所﹐各安其分﹐故上下能相固。是以﹐威儀爲君子之盛徳也。

予以艮止存心﹐以執中爲志﹐以思爲學﹐時止時行﹐無終食之間違仁﹐兢兢業業﹐無一言敢妄﹐一行敢苟﹐欲寡其過﹐恆懼不能﹐賢猶未及﹐焉敢云聖。每見今之學者﹐動以聖居﹐其徒皆以聖尊稱之﹐稍有不稱﹐輒肆攻詆﹐予誠不知其何心﹐謂何爲也。

宋儒之學﹐旣失其本﹐故其作用皆蔽﹐其尢蔽者﹐莫甚於禮與治。蓋自堯舜至孔孟以來﹐其見於禮與治者﹐皆本於誠﹐未始有二。宋儒於禮於治﹐皆不本於誠﹐歧而二之。殊不知誠之爲道﹐見於交際上下﹑動靜語默﹑揖讓進退﹑動容周旋之間﹐則爲禮﹔見於授時宅揆﹑命官命牧﹑知人安民﹑割夏正殷﹑一徳建極﹑三宅庶愼﹐及夫恭﹑寬﹑信﹑敏﹑惠﹐則爲治。非若宋儒之爲禮﹐必先儀文度數之詳﹔爲治﹐必先法制禁令之嚴也。蓋宋儒之論禮﹐原於漢儒﹐漢儒之論禮﹐原於叔孫通﹔宋儒之論治﹐原於漢儒﹐漢儒之論治﹐原於管商﹐其名𨿽曰唐虞三代鄒魯﹐而其實精神命脈皆非矣。﹝0﹞

卷第二

《大學》之要﹐在「致知在格物」一句。其云致知﹐乃格物工夫﹔其云格物﹐乃致知功效。在者﹐志在也﹐志在於有功效也﹔致者﹐思也﹐「心之官則思﹐思則得之﹐不思則不得也」﹔格者﹐法也﹐有典有則之謂也。先儒不明﹐乃以格物爲致知工夫﹐故以格物爲窮究事物之理﹐而不知有典有則之爲格物﹐所以求之於物﹐失之於外﹐支離破碎﹐而非聖人之學矣。今日君子﹐又不能明之﹐亦以格物爲致知工夫﹐故以格物爲格其非心﹐謂格其不正以歸於正﹐又謂夫子教顏子克幾﹐工夫皆在格字上用﹐亦不知有典有則之爲格物﹐所以求之於心﹐失之於內﹐空虛放曠﹐而非聖人之學矣。此皆由其不以致知在格物之在字爲志在於格物﹐而皆以在格物之在字爲工夫在於格物﹐乃誤認「致知」之「致」字同於下文「知至」之「至」字﹐故皆不謂之爲功效﹐而皆謂之爲工夫也。夫大學先務﹐只在於致知﹐聖功之本﹐只在於獨知﹐故工夫皆在知字上用﹐而世儒之說不然﹐故予不暇非其他﹐而必欲以格物爲功效。蓋以聖人之學﹐不爲則已﹐爲之必要其成﹔學而不成﹐不如無學。故曰「五穀不熟﹐不如荑稗」。若無功效﹐更說何學﹖此功效所以決不可無﹐工夫所以決不可錯用。若錯用而不求功效﹐此所謂毫釐之差﹐千里之謬﹐所以必墮於支離空虛而無歸也。予豈得已而言之哉﹗

致知是格物工夫﹐格物是致知功效﹐先儒失之。𨿽象山亦以格物﹑致知並爲《大學》下手處﹐而無所分別。又以《中庸》言博學﹑審問﹑愼思﹑明辧爲格物之方﹐篤行則無所屬﹐而置不言﹐於此則知象山之學﹐亦未精詳﹔殊不知博學﹑審問﹑愼思﹑明辧﹑篤行五者﹐皆爲學之所當先知者﹐皆致知之方也。由此則知致知不以爲工夫﹐格物不以爲功效﹐其來久矣﹐亦無怪乎今日之難明也﹗蓋學固不可無工夫﹐亦不可無功效﹐若不知有功效﹐則必不知所抵極矣。

象山以《大學》「人之其所親愛而辟」﹐五「辟」字皆讀作去聲﹐以「譬」字訓之﹐非也﹔不若讀作入聲﹐爲「僻」字﹐「僻」乃「偏僻﹐於義尢明也﹐於此見僻之害爲大。

象山云「韓退之言﹐軻死不得其傳﹐直至濂洛諸公﹐得千載不傳之學﹐但艸創未光明。」予謂﹐當時禪學盛行於天下﹐𨿽在諸公﹐亦不免禪學之汩﹐至於聖人心傳之要﹐或不能無憾﹐亦不但艸創未光明而已。此言﹐予極知譖忘﹐但屬堯舜禹湯文武周公孔孟道脈所在﹐故敢言之﹐以啟後世有志者之精求也。

予少年請教於方石先生﹐先生以黃勉齋教何北山之言示予曰「必有眞實心地﹑克苦工夫而後可。」予由此益勵眞實心地﹐益加克苦工夫﹐乃有所得。此二言者﹐實不可忘也。

予少年天資頗美﹐外祖簡庵公教之亦有方。至八歲﹐外祖謝世﹐先祖文毅公﹐先君選部公﹐皆在仕途。母舅爲予延師。所延前後一二人﹐皆市井浮薄之徒﹐及引學生﹐亦多市井浮薄子弟。予時𨿽知愧恥﹐然性質之美者﹐不覺亦爲之壞﹐久而方覺其非﹐悔恨發憤﹐閉戶書室﹐以至終夜不寐﹐終日不食﹐罰跪自擊﹐無所不至。又以冊刻「天理」「人欲」四字﹐分兩行。發一念由天理﹐以紅筆點之﹔發一念由人欲﹐以黑筆點之。至十日一數之﹐以視紅黑多寡爲工程。又以繩系手臂﹐又爲木牌﹐書當戒之言﹐藏袖中﹐常檢之以自警。如此數年﹐僅免過咎﹐然亦不能無獵心之萌。由此益知气習移人之易﹐人心克己之難。又久而思之﹐聖人之學﹐以誠爲本﹐誠之爲工﹐以毋自欺爲要﹐毋自欺之實﹐皆在獨知之中致力﹐𨿽衽席之上﹐不可忽也。今不覺白首﹐歷數十年猶未足以純徳明道﹐其可懼何如哉﹗

孟子以舜發畎畝﹐至百里奚舉於市﹐凡六人皆生知﹑學知之資也﹔至語其成﹐皆以困知勉行之工爲言。子思曰「人一能之﹐己百之﹔人十能之﹐己千之。苟能此道﹐𨿽愚必明﹐𨿽柔必彊。」然人豈可以生知﹑學知之資而不用困知勉行之功哉﹖

「舜發於畎畝」者﹐乃其耕於歷山﹐怨慕父母之時之事也﹔「傅說舉於版築」者﹐乃爲胥靡築於傅險之事也﹐巖﹐險也﹔「膠鬲舉於魚鹽」者﹐乃貧瘻爲捕魚煎鹽之事也﹔「管夷吾舉於士」者﹐乃子糾見殺﹑囚於士師之事也﹔「孫叔敖舉於海」者﹐叔敖楚人﹐楚國無海﹐是其流竄海濱之事也﹔「百里奚舉於市」者﹐乃以五骰羊皮鬻於楚之事也。此皆天有意於此數人而使之如此﹐以成就之也。「苦其心志」者﹐物之苦﹑必云荼蓼﹐心志所遭﹐𨿽荼蓼不足諭﹐此苦之至也﹔「勞其筋骨」者﹐勞役疲倦﹐至於筋骨﹐此勞之至也﹔「餓其體膚」者﹐餓至於體膚消瘦﹐此餓之至也﹔「空乏其身」者﹐貧匱至於赤身﹐此空乏之至也﹔「行拂亂其所爲」﹐凡有欲爲﹐必遭顚沛背戾﹐跬步不可行也﹔然後「能動心﹑忍性﹑曾益其所不能」者﹐言必至此方能聳動其心﹐堅忍其性﹐增加培益其所不能也﹐此皆其事也。釋氏所謂﹕「非忍能忍﹐𨿽行能行」﹐亦此意也。「人恆過然後能攺」者﹐夫人非自修之篤﹐不能常知己之有過﹐知常有過﹐則愧恥積而悔悟深﹐懲創切而攺之必矣﹔「困於心」者﹐其心無可柰何而昏悶也﹔「衡於慮」者﹐欲爲不可﹐欲已不能﹐而橫於慮也﹔「作」﹐振作也﹐「而後作」者﹐然後能振作也﹔「徵於色」者﹐見人怒之見於顏色也﹔「發於聲」者﹐見人誚讓毀訕之發於聲音也﹔「諭」者﹐深曉也﹐「而後諭」者﹐必至此而後深曉也。如此言之不足﹐而又以有國之事爲諭﹕言人之有國﹐若內無法度之家﹐拂諫之士﹔外無攻敵之國﹐外來之患﹐其國必多安逸﹐恣意般樂怠傲﹐必至於亡而已。「生於憂患」者﹐因憂患而知思﹑知愼﹑知節﹑知畏﹑知謹﹑知保﹑知修﹐所以能生也﹔「死於安樂」者﹐因安樂而不知思﹑不知愼﹑不知節﹑不知畏﹑不知謹﹑不知保﹑不知修﹐而至於死也。此皆人世所必有﹐人生所不免﹐若非身履深歷不能知也。又非孟子篤志堅苦﹐身歷艱難﹐備嘗世故﹐何以知聖賢之事言之眞切如此哉﹗今學者稍遇利害﹐略涉險阻﹐便欲躲避﹐不敢承當﹐烏可以言學而云作聖也﹖豈知舜與傅說﹑膠鬲﹑管夷吾﹑孫叔敖﹑百里奚六聖賢者皆由此而成哉﹗孟子所以𨿽生衰世﹐不待文王而能興者﹐亦由於此。學者不可不知。

孔子曰「《易》之興也﹐其於中古乎﹖作《易》者其有憂患乎﹖」又曰「《易》之興也﹐其當殷之末世﹐周之盛徳邪﹖當文王與紂之事邪﹖是故其辭危﹐危者使平﹐易者使傾。」孟子曰「人之有徳慧術知者﹐恆存乎讖疾﹐獨孤臣孽子﹐其操心也危﹐其慮患也深﹐故達。」孔孟之言皆如此﹐則知學問之道﹐必在於兢兢業業。今之學學者﹐不思聖賢之兢兢業業﹐烏能變化气質﹐以成其徳哉﹗

「戰戰兢兢﹐如臨深淵﹐如履薄冰。」此曾子一生愼獨致知之工如此也。

「默而識之﹐學而不厭﹐誨人不倦﹐何有於我哉﹗」此夫子自檢其學﹐惟此三者爲難﹐故發此言。凡人之學﹐有之必欲發露﹐故以能默爲難﹔旣默則易忘﹐故以能識爲難﹔處常而能不厭﹐歷久而能不倦﹐皆人之難也﹐夫子自檢而知其難﹐故曰「何有於我哉﹗」皆「望道未見」之心也。

每讀《論語》﹐輒思夫子容貌气象﹐朴實謹愼﹐謙虛溫厚﹐略無一毫聲色圭角外見﹐所以其徳之大如天地然﹐無不覆載包含也。文王小心翼翼﹐昭事上帝﹐其气象容貌﹐亦如此而已。

「君子之過也﹐如日月之食焉。過也﹐人皆見之﹔更也﹐人皆仰之。」子貢之言可謂知夫子矣。其所謂君子者﹐指夫子也。夫子之心﹐如靑天之日月﹐或有﹝故無﹞〖過誤〗﹐無小掩護﹐亦如日月之食於上﹐故人人皆得而見之﹔及更而攺之﹐無小遷就﹐故人人皆得而仰之。此言最得聖人之心﹐今有志於自修者﹐可不知聖人之心哉﹖若夫或至有過﹐必欲掩護文飾﹔或思更攺其過﹐必欲隱忍遷就﹐豈可哉﹖學而不知攺過﹐則不足以言學矣﹐故曰﹐聖賢不難於無過﹐難於攺過﹐過而能攺﹐遂爲無過矣﹐故禹拜昌言﹐仲由喜聞過﹐亦此意也。

凡人遇憂患﹑不思處憂患﹐而思無憂患﹔遇橫逆﹑不思處橫逆﹐而思無橫逆﹔遇勞事﹑不思處勞事﹐而思無勞事﹔遇繁擾﹑不思處繁擾﹐而思無繁擾﹔遇貧乏﹑不思處貧乏﹐而思無貧乏﹔遇疾病﹑不思處疾病﹐而思無疾病﹔遇辛苦﹑不思處辛苦﹐而思無辛苦﹔遇難言﹑不思處難言﹐而思無難言﹔遇難行﹑不思處難行﹐而思無難行﹔遇惡人﹑不思處惡人﹐而思無惡人﹔遇姦欺﹑不思處姦欺﹐而思無姦欺﹔遇機巧﹑不思處機巧﹐而思無機巧﹕所以義理不精﹐光陰蹉跎﹐而學問終無成也。

今有鄙夫﹐巧取名位﹐富而不仁﹐久則彰露﹐不可掩覆﹐乃恃其富力詐術﹐結惡爲黨﹐倚以服人者﹔有稱其善計﹐來語於予﹐予曰﹕夫人之事﹐爲善而已﹐爲善尙未可以服人﹐況爲惡而欲以詐術服人哉﹖吾未見其計之善也。夫欲人不敢欺﹐不如使人不忍欺﹔欲人不敢侮﹐不如使人不忍侮﹔明智以畏人﹐不如徳仁之感人﹔爲惡而欲以詐術服人﹐只見其惑也已。

衰世人情﹐是非﹑毀譽皆不足憑﹐君子惟先自守﹐勉力爲善﹐求盡其理而已。鄭叔段多行不義﹐國人愛而稱之﹔齊匡章求以盡性﹐國人謂之不孝。蓋衰俗之人﹐多失其本心﹐其所尙者詭譎欺巧以爲能﹐矯激佞說以爲賢﹐烏知君子之本心與人之賢否﹖但縱其好惡之私爲是非毀譽﹐故不足憑也。君子惟自守自修之志不可不篤﹐稍不篤﹑則疑貳生而方寸亂矣﹐亂或不能無﹐惟益精其理則安矣﹐此皆用工最要之事也。

樊遲問仁﹐孔子曰「居處恭﹐執事敬﹐與人忠﹐𨿽之夷狄﹐不可棄也。」今之云學﹐則異於是。居處則以淸虛亢傲爲髙尙﹐而所謂恭者無有﹔執事則以慢易不屑爲豪傑﹐而所謂敬者無有﹔與人則以出入二三爲才智﹐而所謂忠者無有。三言者﹐孔子謂﹕「𨿽之夷狄﹐不可棄也。」今則𨿽君臣之際﹐父兄之前﹐妻子之上﹐朋友﹑親戚鄕黨之間﹐皆不知所謂恭﹑所謂敬﹑所謂忠者爲何事﹐猶謂聖人之學當然﹐其爲獘可勝言哉﹗

學者莫先於自守﹐然此事甚難﹔至於有守矣﹐或失其中﹐而饑寒切身﹐又切父母妻子﹐於是情不能堪﹐或有所取﹐或有所求﹐義利之間﹐分毫不辧﹐則辱身致咎莫甚焉。諺所謂「要一錢﹐不值一錢」﹐如之何則可﹖且此理不明已久﹐往往見前輩非爲利則爲名﹐爲利固不可學﹐爲名又可學哉﹖吾見凡爲名者﹐𨿽祖父田園﹐居官常祿﹐亦多輕視﹐散而不蓄﹐以有用之物﹐置無用之地﹐以和義之利﹐恣無益之費﹐曰某人貧無卓錐﹐曰某人死無以斂﹐務爲好名之舉﹐久之﹐或不能自給者多矣﹐至其子孫與其後學﹐無以爲守而反靡所不爲﹐此皆務名之過﹐決非聖人中道。君子爲學﹐豈不治生﹐豈無所取﹐皆視其分所當爲﹐義所當得﹐力所當勤﹐用所當儉者盡其心而已﹐此孔門所以有「遊藝」之訓﹐《大學》所以有生眾食寡﹑爲疾用舒之道也。於此而知盈縮節約之方﹐當畱有餘﹐以待公私緩急之需﹐則財可足﹐𨿽不至於丰余﹐亦可免他日饑寒之患﹑求人濫取之失矣。如此﹐則守可終身﹐子孫後學皆有所賴而有恆心也。若夫始於好名﹐終則喪行﹐吾不取也。

饑寒於人最難忍﹐至若父母妻子尢人所難忍者﹐一日二日已不可堪﹐況於久乎﹖由此言之﹐則利不可輕矣。然有義存焉。今未暇他論﹐姑以其至近者言之﹕如父母之於子﹐子之於父母﹔夫之於妻﹐妻之於夫﹔可謂一體無間矣。然於取與之際﹐義稍不明﹐則父母必不樂其子﹐子亦不樂其父母矣﹔夫必不樂其妻﹐妻亦不樂其夫矣。由此言之﹐則義豈可輕乎﹖二者皆不可輕﹐如之何其可也﹖君子於此處之﹐必當有道矣。此皆學問之不可不講者。

象山言「吾家治田﹐每用長大鐝頭﹐兩次鋤至二尺許深﹐一尺半許外﹐方容秧一頭。久旱時﹐田肉深﹐獨得不旱。以他禾穗數之﹐每穗谷多不過八九十粒﹐少者三五十粒而已﹐以此種禾穗數之﹐每穗少者尙百二十粒﹐多者至二百餘粒。每一畝所收﹐比他處一畝不啻數倍。蓋深耕易耨之法如此。」此與《漢書》趙過論代田之法亦合﹐乃孔門論遊藝之道如此﹐學者不可不知。樊遲因不知夫子遊字之意﹐欲捨道徳仁而專志爲農圃﹐故云小人。吾因家用不給﹐思之乃覺其理﹐因推而試之於樹藝畜牧﹐頗有驗。

人之用財﹐固不可奢侈浪費﹐亦不可慳吝鄙嗇﹔人之生財﹐固不可孜孜爲利﹐亦不可矯激沽名﹔皆非君子之道。君子之道﹐辭受﹑取與視其義﹐治生﹑作務視其道﹐如此則守可以終身﹐教可以行於世﹐此聖人之道所以爲無獘也﹔反此﹐則獘有不可勝言者矣。

學者問處世之難。予因舉濂溪曰「誠則無事矣﹐至易而行難﹔果而確﹐無難焉」以答之。學者有疑﹐予因舉平生居鄕立朝所經驗者告之曰﹕誠無造作謂之無事﹐實理自然謂之至易﹐僞害誠謂之行難﹐決行固守則無不能誠謂之果確無難﹐然必久而後易﹐故君子之道﹐黯然而日章。今世變日下﹐人多好名嗜利﹐失其本心﹐無所不至﹐吾將柰之何哉﹗亦惟果確自修﹑以盡其在己﹐不怨不尢﹑以聽其自然﹐如此久之﹐人情亦﹝0﹞將自定﹐亦自相信﹐彼之智巧亦自無所施矣﹐至此﹐始知誠之爲益﹐僞之無益也。故曰「仁者﹑先難而後獲」﹐此吾平生所嘗試者﹐試思之可知矣。

學者气質難變﹐皆系於風聲气習。我朝立國以來﹐不知何自變爲好名尙气節之習﹐如當時前輩及吾鄕前輩有務此者﹐其居官居鄕﹐𨿽在人倫至親﹐上下交際﹐爲之已甚﹐言之可駭﹐至今歷歷在人耳目﹐不可勝數。其風聲流傳﹐故至後進之士與吾鄕黨之士﹐每以好勝急功利之心﹐文以立名﹐尙气節之爲﹐以行其私﹐𨿽語之以道徳﹐終身不悟。气質最爲難變﹐何也﹖蓋立名﹑尙气節者﹐但知名節爲大﹐而不知聖人之於君臣﹑父子﹑夫婦﹑長幼﹑朋友﹑親戚﹑故舊﹑上下﹑交際﹐處之皆有其道﹐故古者忠臣去國﹐不挈其名﹔大夫出疆﹐必使人先導﹐使之可仕﹔父爲子隱﹐子爲父隱﹔黜婦不顯其惡﹐使之可嫁﹔絕友不出惡聲﹐使之可交﹔小憤不廢懿親﹐故舊無大故不遺﹔上下交際﹐皆有忠厚之道。後世不知有道﹐惟欲立己之名﹐成己气節﹐一切反之而不卹﹐忍心殘薄﹐乃自以爲賢﹑爲得計﹐其獘遂至不可救﹐故古人以名節爲道徳之薄﹐爲學者之戒﹐論人者﹑乃以爲聖賢事業在此﹐或取之爲理學名臣﹐不知其流愈趨愈下。故今之仕者﹐爭以殊詭標名﹐惟恐其不異﹔刻虐稱才﹐惟恐其不極﹔顚倒亂眞﹐惟恐其不奇﹔堅忍毀成﹐惟恐其不特﹔要其心皆陰懷巨利﹐陽示不欲﹐內存刻薄﹐外施仁義。論世者猶以天下事非此才力不能爲﹐非此風聲不能振﹐豈不爲世道之害﹐國家生民之禍哉﹗陳仲子之廉﹐孟子所以辟之者﹐正以其充類至義之不可﹐況其獘至此﹐猶以爲賢﹑爲可法﹑不知爲戒﹐可乎﹖此等風聲習气﹐自一方至四方﹐專以好勝﹑急功利爲事﹐𨿽語以道徳﹐皆以虛明勢利視之﹐卒不能變其气質﹐蓋由不知聖賢所務﹐在道徳而不在立名﹑尙气節也。苟志道徳﹐道徳旣成﹐未有無名﹑無气節者﹐是以名爲大徳之名﹐气爲浩然之气﹐節爲甘節之節矣。

前輩皆以立名﹑尙气節爲事﹐惟吾祖文毅公﹑自爲秀才時﹐退然以聖人爲師﹐知聖人之學不在於言語﹑章句之間﹐深造躬行﹐有得於聖人至謙﹑至定﹑至一﹑至誠﹐故見於庸言﹑庸行﹐必信﹑必謹﹐自閨門以至於宗族鄕黨﹐自鄕黨以至於朝廷天下﹐無一不盡其道。下之﹐𨿽兒童臧獲之微﹐無一言之苟﹐一事之欺﹐莫非典則之所在。故見於居官﹐如在選部﹐後先十八年﹐開門延客﹐求天下之才﹐不以嫌疑自避﹐而人無毫髮可指。方石先生嘗云「每見其喜﹐則知君子之得進﹔每見其憂﹐則知小人之不得退。」直道而行﹐終始不變﹐而人無可怨﹐行之惟盡其心﹐而未嘗市恩賣直。取人以身﹐見其善不啻若己有﹐𨿽至小官卑職﹐無不以身體其心﹐而使之徳所。或有知而來謝﹐則曰「此朝廷公道﹐於我無與。」或事有不可﹐則執之﹐而堂上長官至有推案憑怒﹐猶拱立不去﹔怒解﹐又言之﹐如是再三﹐而色愈和﹑言愈遜﹑持之愈堅。堂上卒從之。及出﹐又不使人知﹐但曰「此堂上之公也。」或在僚友有未善﹐必委曲諭之﹐必從而後已。田主事﹐屯田時號濁曹﹐吾祖蒞官而名益起﹔顧爲同官所忌﹐鏃惡吏誣之﹐而徳益彰。及爲選部郎中﹐巧進者惡其沮己﹐陰使東廠官校﹐偵之再三﹐無纖毫過失﹐反重而見稱。眞可謂「磨而不燐﹐涅而不淄」者矣。惟其自立如此﹐故能爲天下得人﹐爲天下變其士風﹐不待大臣法而小臣皆廉矣。故自憲廟儲積﹐至孝廟而得人爲最盛﹐𨿽至武廟逆瑾變亂之時﹐大臣猶知守國家典章﹐不敢盡廢﹐至瑾誅﹐天下卒賴以安﹐識者皆歸功於吾祖。由此觀之﹐則知求聖人之學之有益如此。視專事立名﹑尙气節者爲如何﹖有志於學者﹐皆可省矣。

古之君子﹐檢身若不及﹐與人不求備。今之人皆反之﹐與人多求備﹐檢身多自恕。此古今人所以不相及也。

���之歡﹐不竭人之忠﹐所以全交也﹐此古人處�����������〖君〗臣﹐父子﹑夫婦﹑長幼皆���������������擴充�全�也﹐《大學》又云「好而知其惡﹐惡而知其美」﹐此用其全﹐故中能擴充以全之也。擴充之義﹐如此而已﹐非謂惻隱爲仁之端緒未足以盡仁﹐羞惡爲義之端緒未足以盡義﹐辭讓爲禮之端緒未足以盡禮﹐是非爲智之端緒未足以盡智﹐必由其端緒擴充之﹐而後能盡仁﹑義﹑禮﹑知。以此爲學﹐故後世心術皆偏﹐經綸無本﹐而生民所以久不蒙至治之澤也。

卷第三

孟子言聖人之同﹐使「行一不義﹐殺一不辜﹐得天下而不爲」﹔孔子言「吾之於人﹐誰毀誰譽﹐如有所譽﹐則必有所試」﹔不但行不義﹑殺不辜﹐𨿽毀譽亦不可苟﹐此皆聖人之心。

凡事云有鬼神知之﹐此意最好。鬼神之爲徳﹐無幽不明﹐無微不察﹐人心才動﹐鬼神卽知﹐人則可欺﹐鬼神則不可欺。知其至明至察而不可欺﹐此皆爲學自修之助也。故子路請禱﹐夫子不曰不可禱﹐不曰不必禱﹐但曰「某之禱久矣」﹐則知夫子平日所爲﹐無有不可白之鬼神。故《易》曰「鬼神合其吉凶」﹐《中庸》曰「質諸鬼神而無疑」。予嘗驗之平生﹐凡有舉心動念﹐鬼神皆臨之﹐不待言語事爲之著﹐而鬼神已知之矣。鬼神之爲徳﹐可畏如此﹐人可不知而欺之哉﹗

小學之教﹐始於灑掃﹑應對﹑進退之節﹐成於愛親﹑敬長﹑隆師﹑親友之道﹐所謂養其良知﹑良能﹐以立大學基本﹐此爲學之先務。今學無傳﹐自幼稚至成童﹐所急所趨﹐功利而已。所以人才日衰﹐世變日下﹐不可勝言。吾爲童子時﹐見鄕裏前輩訓童蒙﹐猶以《孝經》《小學》講解﹐以此先人﹐故當時人才風俗不至大壞﹔近年識大壞﹐皆由師道無人﹐《孝經》《小學》不惟不知講﹐且皆不讀。夫舉業𨿽爲功利之習﹐然聖學於此未必不可求﹐但顧立志如何耳。且時制欲人明經﹐經存聖人之心﹐於此求聖人之心﹐以求聖人之道﹐非徒資口耳﹑事文藻而已。今皆不知求﹐而但事口耳﹑文藻﹐此舉業之所以爲獘也﹐學者可不知所事哉﹗

象山曰「《孝經》十八章﹐孔子於踐履實地上說出來﹐非虛言也。」予嘗讀之﹐信乎象山之知學知道也﹐人若不實踐﹐豈知《孝經》之切於身而爲聖學之的也﹗《孝經》一書眞不在《大學》《中庸》之下。

「中庸」二字﹐「中」字﹑己堯所謂「允執厥中」。「庸」字﹑乃夫子所添。夫子於「中」字之下添一「庸」字﹐千古至道﹐皆在於此﹔聖學之明﹐無過於此。但人終日終身在此「庸」之中而不知其爲「庸」﹐此君子之道所以難也。故曰「中庸其至矣乎﹗民鮮能久矣。」

或問周子云「無極」﹐云「無欲」。程子云「無心」﹑「無情」﹐與《易系辭》所謂﹕「無思無爲﹐寂然不動﹐感而遂通天下之故」﹐孔子所謂﹕「從心所欲﹐不逾矩」﹐又所謂﹕「天何言哉﹖四時行焉」﹐義相默契。予曰﹕周子﹑程子云「無」﹐其「無」字實本於禪宗﹐烏可掩哉﹖《系辭》之云「無思無爲﹐寂然不動」﹐蓋發明文王《彖辭》﹕「艮其背﹐不獲其身﹔行其庭﹐不見其人﹐無咎」之旨。己《彖傳》所謂「艮﹐止也。」此言其體也﹐言其止而不動如此﹐非言無也。「感而遂通天下之故」﹐己《彖傳》所謂「時止則止﹐時行則行﹐動靜不失其時﹐其道光明」之旨。此言其用也﹐言其動而變通如此﹐非言無也。凡感則思﹐通則爲。何以言之﹖思乃心之官也﹐儒則經世之學也﹐感必有思﹐通必有爲﹐「故」者﹐事因﹑舊迹也。未有通天下之事因﹐合天下之舊迹﹐可無思而無爲者。但考自古聖人﹐凡涉天下之故﹐曾有何事是無思而成﹑無爲而已者﹗若禪﹐感而無感﹐故無思﹔通而無通﹐故無爲。若儒﹐而猶云「無思無爲」﹐此乃王衍之徒﹐淸虛所以亡晉﹔達摩以來﹐禪宗之所以亂學也。若孔子云「從心所欲﹐不逾矩」﹐此孔子年十五志學﹐歷三十而立﹐歷四十而不惑﹐歷五十而知天命﹐歷六十而耳順﹐至七十而始云「從心所欲﹐不逾矩」﹐蓋由積累之久﹐義精仁熟之後﹐而後云此﹔若在當年爲學﹐則不可云此。蓋聖人於事非不思﹐但較眾人爲省力耳。有爲正聖人所以經世﹐豈可言無哉﹗其云「天何言哉﹖四時行焉﹐百物生焉」。蓋孔子每以言語訓弟子﹐弟子皆以言語求夫子﹐不知夫子之道﹐皆在於徳行。故夫子以此警之﹐使勵於徳行﹐此與「不言而信﹐存乎徳行」意旨實同。蓋天以至誠默存於中﹐並無言語告詔於人﹐但見其四時行﹐百物生﹐則天之至誠皆可見矣。其誠而存於中者﹐卽艮止之體也。此體天然皆同﹐所謂「上帝降衷於下民」﹑「皇建其有極」者此也。然夫子言各有爲而發﹐豈可槪引以爲無思無爲之證。且凡聖人之言﹐必有體用﹐豈可混體用爲一哉﹖其誤甚矣﹗

朋友師生之間﹐道宜直諒﹐教宜盡心﹐故古人又有不屑之教誨以盡其教誨﹐在今日行之甚難。苟不直諒﹐盡其教誨﹐無以竭忠告之益﹐每竭之﹐或非其人反以此致怨﹑來毀謗者多矣。此皆予不知人浚恆之故﹐深用自責﹐故識於此。

人之應事接物﹐只宜以誠﹐且不可用術。誠者﹑五常之本﹐當仁而仁﹐當義而義﹐當禮而禮﹐當智而智﹐當信而信﹐久則純熟﹐自然中道。人無不感動﹐無不信從﹐所濟甚多﹐任人搜檢﹐終無破敗﹐久則益彰﹐所謂「至誠如神」者也。若用術﹐只是私智﹐上焉者﹑𨿽有奇才異能﹐偉績丰功﹐籠絡一世﹐下焉者﹑𨿽有巧謀僞計﹐籠絡一時﹐久則人必不信﹐必不感動﹐不須搜尋﹐自然破敗﹐所謂「作僞﹑心勞日拙」者也。昔者盆城括仕齊﹐孟子曰「死矣﹐盆城括﹗」旣而見殺﹐門人問何以知之﹐孟子曰「其爲人也小有才﹐未聞君子之大道。」夫小有才者﹐用術也﹔君子之大道﹐誠也。未聞者﹐未知其誠也﹐所以必殺其身而已。有志於學者﹐可不以用術爲戒哉﹗古人云「寧範我馳驅﹐終朝而不獲一﹔不願詭遇獲禽﹐一朝而獲十。」此眞聖賢明訓﹐凡有志者﹐所當知也。

宋儒云「求士於三代之前﹐惟患其好名﹔求士於三代之後﹐惟患其不好名。」此言甚有獘。蓋聖人之學﹐以志道﹑據徳﹑依仁﹑遊藝爲務﹐才云好名﹐則必爲名所奪﹐而不知有道﹑有徳﹑有仁﹑有藝矣。此後世所以人才之衰﹐風俗之壞﹐皆由於好名﹐好名可不爲深戒哉﹗

今日師生朋友﹐皆不以求道﹑立徳爲心﹐而以稱譽﹑布名爲事。故相與議論之間﹐切磋爲最難﹐稍涉切磋﹐每致怨忌﹐故皆以便佞﹑善柔爲得計﹐此實道實徳之所以難成也。吾黨於此﹐非眞有志﹐何以自力﹖

象山曰「見人標末盛﹐便荒忙﹐卻自壞了。」此言極切今日之獘﹐不可不深味也。

學以致知爲先﹐必眞見物則之當然﹐不容已﹑不容增﹑不容減方有得。自語默﹑動靜﹐至辭受﹑出處﹐至利害死生﹐無一而非物則之當然。若堯之禪舜﹐舜之禪禹﹐禹之傳子﹐湯之放桀﹐武王之伐紂﹐文王之三分事殷﹐伊尹之放太甲於桐﹐微子之去紂﹐箕子之佯狂爲奴﹐比干之諫而死﹐太伯﹑仲雍之遜季歷﹐皆物則之當然也。孟子言﹕伊尹﹑伯夷﹑孔子﹐使行一不義﹐殺一不辜﹐得天下﹐不爲﹐子思言「威儀三百﹐禮儀三千」﹐「庸言之信﹐庸行之謹」﹐皆物則之當然也。

吾鄕士子﹐資質頗有可語者﹐予極欲成之﹐只是好虛名﹐不肯實用工。或有所沮﹐或有所畏而不敢﹐𨿽有信者﹐亦爲惶惑而懈怠。予之所欲成者﹐聖賢道脈﹐彼之所沮惑者﹐援黨求勝﹔彼所欲勝者﹐但知目前勢利之爲大﹐而不知道脈之系﹐實千載之一時﹔失其時而未光﹐不惟斯道之不幸﹐亦吾鄕士子之不幸也。

昔以道心致人非笑者﹐由以禪學爲宗﹐別立一種言行﹐人見其迂闊不近人情﹐故皆非笑之。此豈人之過哉﹖皆在我有以致之。惟實明聖人之學﹐則言行無迂闊皆近人情﹐眞有所謂「言滿天下無口過﹐行滿天下無怨惡」矣。

學者讀書極難﹐四子﹑六經之外﹐有宋儒濂洛關閔之著作﹑注解﹐此外又有性理羣書﹕《性理大全》《近思錄》《近思續錄》《伊洛淵源錄》《伊洛淵源續錄》《理學名臣錄》﹐此外又有何北山﹑王魯齋﹑吳艸廬﹑金仁山﹑許白雲﹑方遜志﹑薛敬軒﹑吳康齋﹑陳白沙﹑﹝0﹞胡敬齋諸君子之文集及注解之類多矣。要皆不出宋儒之學﹐其源流皆本於宋儒﹐而非堯舜以來之傳。其言滿世﹐況爲時制所重﹐資以取士﹐學者不能不讀﹐亦未可盡非﹐亦未可盡是﹐要皆語焉而不詳﹐擇焉而不精者多矣﹔若眞有志聖人之學﹐則必當有辧﹐此讀書之所以難也。

近日士大夫作文每事欺誑﹐惟任己之好惡﹐因時之趨尙﹐因人之所欲﹐肆口言之﹐略不檢核﹐以究理之是非﹐事之誠僞﹐此實文字之衰﹐風俗之獘。吾見趙東山爲宋太史作《潛溪集後序》﹐有不安﹐以書與宋太史請攺之﹐書曰「鄙文中有數字未安﹐其一二處恐是繡梓時攺入者﹐筆稿日新多卻一『而』字﹐似不可讀。前輩云﹐文章如鐵墼子累墻﹐區區何敢言此﹐然『丰而不餘一言﹐約而不失一辭』﹐固昌黎律令也。『久遊於黃公之門』﹐添一『久』字﹐味便淺﹐不若無之﹐有包涵。舊云『侍講黃公』﹐官當在姓上也﹔曰『文獻黃公』﹐則姓不可在謚上矣。『最是』後面有『二公之所指授』兩語﹐而前出『先師』二字﹐攀附矜恃之章﹐遂不可掩﹐使虞門先進見之﹐豈無兀者齊執政之譏乎﹖𨿽然﹐又有請焉﹐弟子稱先師﹐三代遺禮也。但後世事體﹐各自不同﹐漢儒傳授甚陋﹐然得稱先師者﹐以其專門也﹔當秦火之後﹐固以經學爲重矣。後來如韓歐門人最多﹐然曾子固出於歐﹐陳無己出於曾﹐其師資分誼又非如韓門弟子﹑蘇門學士而已﹐二公乃未聞有先師之稱。關洛門人終身嚴事﹐宜稱先師﹐而文字間未之見﹔至朱子沒﹐門人始皆稱先師﹐則事體又非漢儒比矣。虞先生海涵地負﹐廣大精微﹐又嘗顯仕於朝﹐區區登門最晚﹐管窺蠡測﹐韓太師包子廚中縷蔥絲者猶有愧焉﹐故平日竊嘗稱學生﹐稱門人﹐獨不敢稱先師﹐此一節自合就正。」觀此一書﹐可知前輩作文之不苟﹐卽此不苟﹐則知凡學者皆不可苟也。

《論語》曰「邦君之妻﹐君稱之曰夫人﹐夫人自稱小童﹐邦人稱之曰君夫人﹐稱諸異邦曰寡小君﹐異邦人稱之亦曰君夫人。」《集注》以爲不知何謂﹖蓋聖門之學﹐以言行爲先﹐此乃言也﹐言之稱謂﹐皆學者事﹐不可不知。夫子偶因弟子有不明者﹐故舉以教之﹐記之於此。可見聖人之學﹐小大精粗﹐無所不盡﹐此亦「入太廟﹐每事問」意也。非若後世學者﹐知其大則忽其小﹐知其小則遺其大。又如今人﹐欲斂飭則事足恭﹐安怠惰則事焰慢﹐凡語言﹑稱呼﹑交際﹑禮儀所在﹐惟意而出﹐略不思其理當如何﹐此皆學之不明﹐今之通獘也。

或有以戲子諭士大夫者﹐此言最切中今日之獘﹐云「戲子登場﹐或爲忠﹐或爲孝﹐或爲喜﹐或爲怒﹐或爲廉潔﹐或爲貞淑﹐或爲抗直﹐或爲執法﹐或爲義行﹐或爲事業﹐皆非其眞﹔只欲看者喜欲﹐覓些賞錢而已﹐及下場依舊一戲子。」此言﹐吾黨極當知而深省﹐庶幾於道有得。

學者常要收拾精神﹑歸縮在腔子內﹐不可一時放之散亂。稍起妄念﹐卽思究破﹐若放散亂﹐便成荒失﹐漸墮肆戾﹐气質無由變化﹐乃謂气質素稟得如此。然不知只當初不知收拾精神﹑歸縮在腔子內﹐卽《大學》所謂「知止而後有定﹐定而後能靜﹐靜而後能安」﹐文王所謂「艮其背﹐不獲其身﹔行其庭﹐不見其人﹐無咎」是也。此言其性之體如此。孔子所謂「艮其止﹐止其所也」﹐所謂「無思無爲﹐寂然不動」是也。若言其用﹐《大學》所謂「安而後能慮﹐慮而後能得」﹐孔子所謂「感而遂通天下之故」是也。若求其要﹐常知收拾精神﹑歸縮在腔子內﹐此孔子所謂「成性存存﹐道義之門」是也。此予所謂「艮知其止﹐以存其心」是也。卽此存存﹐謂之有乎﹖謂之無乎﹖以視無極﹑無欲﹑無心﹑無情之云何如﹖如儒﹑釋之所以分也。

《易》曰「艮其止」者﹐言艮之徳﹐在於止也。曰「止其所」者﹐止得其所也。《大學》曰「知止」者﹐知其止之所也。凡物之止﹐皆不可彊﹐皆有自然之止﹐況心之神明出入無時﹐非知其出之所﹐能得其自止乎﹖故曰「知止而後有定﹐定而後能靜﹐靜而後能安。」云「安」者﹐蓋以人心之動﹐惟「安」爲難﹐得其「安」﹐則得心之體矣﹐故曰「安而後能慮﹐慮而後能得。」不安而動﹐皆妄動也﹐故曰「憧憧往來﹐朋從爾思﹐」此極言妄動之非﹐所以去道之遠也。能不妄動﹐故曰「時止則止﹐時行則行﹐動靜不失其時﹐其道光明。」此千古聖學之的也。

卷第四

今之論治者﹐…論政事﹝略﹞

卷第五

典籍所載﹐乃天地萬物之理﹐及聖賢君子言行﹐惡可不講求﹖但要知古人遠取諸物﹐則必近取諸身﹐理義人心所同﹐彼特先得我心之同然者。必於吾心獨知之地實致其力﹐必求仁﹐必求道﹐必求徳﹐不使一毫不盡﹐則此心之理﹐建諸天地﹐考諸三王﹐徵諸庶民﹐質諸鬼神﹐百世以俟聖人﹐以驗其悖與不悖﹑謬與不謬﹑疑與不疑﹑惑與不惑﹑可徵與不可徵﹐而益致其克己之功。必如孔子所謂﹕「予欲無言﹐天何言哉﹖四時行焉﹐百物生焉。」顏子所謂﹕「舜何人也﹖予何人也﹖有爲者亦若是。」孟子所謂﹕「舜爲法於天下﹐可傳於後世﹐我由未免爲鄕人﹐求其如舜而已矣。」如此自勵﹐益堅其志﹐益精其心﹐讀書有何害哉﹖但緣後世儒者﹐不知求之吾心﹐專於紙墨之間﹐求其陳迹﹐拘拘而依仿之﹐致失天理之當然﹐所以爲讀書之害也。

《大學》之道﹐「成己」﹑「成物」而已。「成己」者﹐「明徳」﹑「親民」之事也﹔「成物」者﹐「齊家」﹑「治國」﹑「平天下」之事也﹔「成己」所以「成物」﹐合內外而一之也。其用工之要﹐只在「致知在格物」一句。何哉﹖人心之本﹐獨知而已﹐仁﹑義﹑禮﹑智﹑信者﹐人心獨知之秉彜也﹔君臣﹑父子﹑夫婦﹑長幼﹑朋友者﹐人身所具之五倫也﹔家﹑國﹑天下者﹐人身所必有而不能無也。凡此之理﹐始於知﹐發於意﹐出於心﹐成於身﹐故《詩》曰「天生蒸民﹐有物有則﹐民之秉彜﹐好是懿徳。」君臣﹑父子﹑夫婦﹑長幼﹑朋友皆民也﹐所謂蒸民﹐乃天之所生也。物者事也﹐有君臣則有君臣之事﹔有父子則有父子之事﹔有夫婦則有夫婦之事﹔有長幼則有長幼之事﹔有朋友則有朋友之事﹔有其事必有其則﹐所謂「有物有則」也。則非外鑠﹐皆在人心獨知之中﹐所云「至善」者在是。但人生不能無習﹐人心不能無染﹐若不知愼獨而致其知﹐而去其習染之私﹐則明徳日蔽﹐蒸民不親﹐「成己」﹑「成物」之道皆不獲止於至善矣。夫所謂愼獨以致其知者﹐己《中庸》所謂「博學﹑審問﹑愼思﹑明辧﹑篤行」﹐《論語》所謂「克己」是也。只看所遇何事﹐如在於君臣﹐卽於此求盡君臣之道﹔如在於父子﹐卽於此求盡父子之道﹔如在於夫婦﹐卽於此求盡夫婦之道﹔如在於長幼﹐卽於此求盡長幼之道﹔如在於朋友﹐卽在此求盡朋友之道。求盡其道於吾身﹐則吾身之物格﹔吾身之物旣格﹐然後家﹑國﹑天下之物皆由之而格矣﹐故曰「致知在格物」。蓋人人有知﹐皆含天性之靈而備萬物之理﹐所謂「天生蒸民﹐有物有則」是也。其理必盡人倫之道﹐而一毫不容差爽﹐所謂「民之秉彜﹐好是懿徳」是也。故孔子讀《詩》﹐特贊此爲知道﹔孟子論性善﹐而特引此以明之﹐蓋以此詩深合「致知在格物」之旨也。知用功只在於此﹐則知所先後而近道矣。故自此句以上﹐至於「欲明明徳於天下」﹐皆有「先」字﹔故自此句以下﹐至於「國治而後天下平」﹐皆有「後」字。「先」者﹐先此皆無所致力也﹔「後」者﹐後此亦無所致力也﹐則知工夫只在此一句。又自「所謂誠其意者」﹐以至「沒世不能忘」五節﹐皆明「致知在格物」一句工夫。其的實精密﹐始終本末﹐無一不具﹐以視紫陽《補傳》﹐相去何如﹖於此不惟見古人學問之精﹐其文字之精亦非後世所能及。學者苟知天下之理只在獨知之中﹐而盡其致知之功﹐則「成己」﹑「成物」之道畢矣。

堯令四嶽「明揚側陋」﹐四嶽薦舜﹐則先舉其事實及用工之要﹐以見其聖﹐曰﹕有鯀在下﹐曰虞舜﹐其父瞽瞍則頑﹐其繼母則囂﹐其弟象則傲﹐在常人必不能諧﹐必不能盡其道﹐舜則克諧以孝﹐可謂能盡其道矣。然所以能盡其道者何﹖曰「蒸蒸義﹐不格姦」﹐蓋父頑﹑母囂﹑象傲﹐皆其姦也﹔舜與之處﹐稍有不諧﹐舜卽凡責於己﹐曰必我爲子之道有不盡﹐必我爲兄之道有不盡﹐以致如此﹐更無一毫責怨其父母與其弟﹐亦不以之爲姦而欲正之﹐所謂「不格姦」也。如此﹐日有不善而日反諸己﹐則舜之道誠矣。誠則父視之只見其孝﹐母視之亦只見其孝﹐弟視之亦只見其友愛﹐如此﹐則必能感動其心﹐則必能信之﹐信之則必從之而變化﹐所謂「蒸蒸義」也。故曰「夔夔齋栗﹐瞽瞍亦允若」。若此所謂成己﹑成物之至也﹐乃夫子所謂「君子之道四﹐而某〖丘〗未能一焉」者也﹐實千古聖學之要﹐不明於世久矣。

四嶽舉舜﹐旣言其能處頑父﹑囂母﹑傲弟皆盡其道可謂聖矣﹔但是鰥夫﹐不知其處室家何如﹐故堯又欲試之﹐降以二女﹐則必以一爲妻﹐以一爲妾﹐二女同居﹐志不相得﹐最人之所難處﹐若能刑於二女﹐使之和樂而不失其道﹐則舜之過人遠矣﹐所以授之以位而無疑。《中庸》言君子之道難盡﹐而指其尢難者﹐必以夫婦妻孥爲言﹐而言爲人倫之造端﹐而又言其「察乎天地」﹐蓋明天地配合之有期﹐以明男女會聚之有時﹐以爲君子修道之要。人若不知﹐而惟縱欲之無度﹐則室家之道﹐必有不宜﹐妻必妒其孥﹐孥必怨其妻而不樂﹐則父母之道﹐乖離不順﹐以此教育其子﹐則其兄弟必有不翕﹐人倫之道﹐由此皆不盡矣。此乃夫子閨門衽席之教﹐其他弟子皆不獲聞﹐惟子思於家庭之間聞之﹐故特著之《中庸》之中﹐惡可忽哉﹖

人之才﹐必知道而後大﹐故其用不虧﹔若不知道﹐縱使有才﹐施之人情﹐必有不宜﹐用之輒窮﹐但可謂小有才﹐而不足謂之才矣。

《易》曰「過此以往﹐未之或知」者﹐是至誠之道如此。凡人未至至誠﹐其事猶可測﹔旣造至誠﹐則其事不可測矣。蓋人情之難翕合者﹐至此而皆翕合﹔人事之難濟者﹐至此而皆濟﹔皆出常情意料之外﹐故曰「未之或知」也﹐故君子修道﹐惟勉其誠而已。

紫陽分戒愼﹑恐懼爲靜存﹔分隱微﹑愼獨爲動察。靜存之際﹐爲而無所聞﹐目無所見﹐故曰「𨿽不見聞﹐亦不敢忽」﹔直至下節方云「迹𨿽未形﹐幾則已動﹔人𨿽未知﹐而己獨知之」﹐則分愼獨﹑戒懼爲二事矣。故又曰「自戒懼而約之﹐以至於至靜之中﹐無少偏倚而其守不失﹐則極其中而天地位矣﹔自謹獨而精之﹐以至於應物之處﹐無少差謬而無適不然﹐則極其和而萬物育矣。」竊詳斯言﹐是以人心獨知之先別有虛靜之體﹑無聞無見之時﹐致其靜守之工﹐爲天理之本﹐豈不謬哉﹗此說原於釋氏下乘﹐故禪宗之詩有曰「有物先天地﹐無形本寂寥﹐能爲萬象主﹐不逐四時凋。」紫陽每誦之以訓門人﹐故所著《太極圖解》及《調息箴》﹐皆可見矣。且《調息箴》最爲平生用功之得力者﹐以此分靜存﹑動察﹐則並所謂獨知者亦非本體之知﹑萬物皆備於我之心﹐故不得不更於外物舊迹之間而求其格式形似者而依仿之﹐而別爲窮理致知之說﹐其勢然也。其門人黃勉齋所作《朱子行狀》亦云「終日考求檢閱﹐倦則瞑目端坐﹐少頃則又考求檢閱。」皆其實迹。此說又本於伊川所謂「涵養須用敬﹐進學則在致知。」其所謂「敬」者﹐實非文王「緝熙敬止」之「敬」﹔其所謂「致知」者﹐亦非《大學》之所謂「致知」﹐故伊川於遊楊侍立﹐瞑目端坐﹐而不知門外雪深三尺﹐蓋伊川之學﹐亦由下乘而來﹐故其說與紫陽契合。紫陽平日之所尊信﹐亦惟伊川而已﹐故紫陽《大學補傳》﹐只采伊川之言以附會之。至於今日﹐凡論聖學而失堯舜精一﹑孔門致知之旨者﹐或由下乘﹐或由上乘﹐皆自以爲致虛﹐皆自以爲無意﹑必﹑固﹑我﹐而不知皆墮於空虛﹐而不足以立天下之大本﹐經綸天下之大經﹐皆由此說誤之。﹝0﹞

卷第六

天賦人此理謂之命﹐人受天此理謂之性﹐性卽理也。其所以分﹐理是泛言事物之理﹐性是專言在我之性﹔虛的是心﹐實的是性。

程子曰「去不仁則仁存」﹐此言最切。又曰「仁載此四事﹐由行而宜之謂義﹐履此之謂禮﹐知此之謂智﹐誠此之謂信。」

又曰「仁者在己﹐何憂之有﹖凡不在己﹐逐物在外皆憂也﹐『樂天知命故不憂』﹐此之謂也。若顏子簞瓢﹐在他人則憂﹐而顏子獨樂者﹐仁而已。」

慢易之態﹐戲虐之言﹐利欲私邪之心所由生也。

敬者﹐天命之所以流行也﹐衽席之上﹐一有不敬﹐則天命爲之窒也。

伊川先生疾格﹐門人有進曰「先生平日所學﹐正今日要用。」先生力疾微視曰「才道著用﹐便不是。」其人未出寢門而先生沒。此乃伊川晚年進處。蓋人之所以爲學﹐皆分內當自盡者﹐非是欲如此用﹐方去如此學﹐才有一毫欲用之意﹐便根本不是﹐便爲外馳﹐便非聖人爲己之傳﹐後世出處不明﹐皆由於此。且聖賢用處﹐惟盡其在我﹐皆是物來順應﹐如治國﹑平天下﹐如居一官﹑盡一職﹐皆盡其心之所知﹐無所不用其極耳﹐故自然定當﹐自無纖介凝滯﹐而功業先被於天下後世矣。

用心有二等﹕純從天理用心﹐愈用則精神愈完而心愈明﹔若略向人欲上用心﹐用之則精神日耗而心日昏﹐故眾人之聰明每不及於前時﹐而聖賢之知識常與日皆新。然今日學者不可以用心﹐不可以不用心﹐毫釐之間能有以辧之﹐則聖人之學在是矣。

朱子曰「𨿽有過人天資﹐也下遲鈍工夫始得。」此言最切﹐無天資者旣不足以窺其大﹐有天資者又不能自力以致其精﹐此聖人之學所以難也。孔子曰「我非生而知之者﹐好古敏以求之者。」又曰「十室之邑﹐必有忠信如某〖丘〗者焉﹐不如某〖丘〗之好學也。」又曰「若聖與仁﹐則吾豈敢﹐抑爲之不厭﹐誨人不倦﹐則可謂云爾矣。」又曰「徳之不修﹐學之不講﹐聞義不能徙﹐不善不能攺﹐是吾憂也。」豈亦遲鈍之意乎﹖豈爲謙己誨人而哉﹖夫天資莫過於夫子﹐其言自尙如此﹐盡之恃天資而不用力者果何爲哉﹖

學者於凡日月事爲之間﹐勉勉其志﹐必有以見其當然之理而不容已處﹐方爲有益。若有一毫可以學﹑可以不學﹐可以爲﹑可以不爲之心間之﹐則𨿽終日端坐﹐終歲誦習﹐皆爲無益矣。

心存無適者﹐敬也。常存而無失者﹐致知窮理之要也。故敬者﹑明誠之本也﹐明而誠﹐聖人之學在我矣。

學者能以聖人之志深自體究﹐以驗在我之志何如﹐忽焉不知﹐其心常若有所持循﹐不能一刻放下﹐方爲善學。

觀天地之物𨿽無窮﹐究天地之理則可知。由可知者而觀之﹐則天地之物盡矣。

觀日月之盈虛﹐則可以知陰陽之消長﹔觀陰陽之消長﹐則可以知天地之終始。

程伯子曰「忠信爲基本﹐所以進徳也﹔修辭立其誠﹐所以居業也。」此乃乾道﹐由此可以至聖人。

延平先生曰「但長存此心﹐勿謂他事所勝﹐卽欲慮非僻之念﹐自不作矣。」亦「允執厥中」之意歟﹗

程子曰「性靜者可以爲學」﹐靜是寡欲。

气之輕而淸者爲天﹐輕淸上浮﹐此天之所以爲髙也﹔气之重而濁者爲地﹐重濁下墜﹐此地之所以深也。天包於地﹐是輕淸者外運而動健也﹔地藏於天﹐是重濁者中凝而靜順也。動靜者﹐天地之气質也。健順者﹐天地之性情也。

天地者﹐陰陽二气之凝合也。合而言之﹐則天地同一陰陽﹔分而言之﹐則天地各具一陰陽。若以其性而言之﹐則天者純陽﹐故至健而動﹔地者純陰﹐故至順而靜﹐非曰天之體卽陽也﹑地之體卽陰也。

艸木孕育於冬﹐發生於春﹐盛長於夏﹐萎落於秋﹐此一气之消長也﹐於此知天地之運化。

鬼神者﹐陰陽二气之主宰﹐而卽其發見之象﹑變動之幾是也。故程子曰「造化之迹」﹐張子曰「二气之良能」。然分而言之﹐則神爲陽而鬼爲陰﹔合而言之﹐則陰陽之長而伸者爲神﹐消而屈者爲鬼﹐長而伸故神顯﹐消而屈故鬼幽﹔又合而言之﹐則神之伸而未見者爲幽﹐伸而可見者爲顯﹐鬼之屈而猶可見者爲顯﹐屈而不可見者爲幽。

以其形體而言之﹐謂之天﹔以其主宰而言之﹐謂之帝。形體者﹑物也﹐主宰者﹑鬼神也。

祖考旣死﹐魂升魄降﹐則精神已散而不在。祭祀之際﹐全以我之思慕誠敬之心﹐感其旣散之精神而聚之。蓋我之精神卽祖考之精神也﹐我之精神旣聚﹐則祖考之精神不外矣。祭祀而不誠敬﹐與不祭何異﹖

立法嚴於朝廷﹐行法恕於有司﹐此至治之道也。夫嚴而不遺﹐則爲惡者必有以自禁﹔恕而有容﹐則攺過者又得已自新﹐唐虞三代之法﹐蓋如此也。

凡爲學才有纖毫未明﹑未安處﹐卽當闕其疑殆﹐益加篤志反躬﹐思索獘病之源﹐然後所知益明而所行必固。如不闕疑殆而苟焉遷就﹐則舊學皆廢﹐所見反爲之病﹐故孔子以闕疑殆教子張﹐其示學者至切矣。

凡讀經書只平本心讀之﹐不須彊爲意見揣度﹔如有不通﹐亦不須彊用搜索引證﹐可闕則闕之﹐只篤志切己﹐虛心涵泳﹐自然得益﹐則無往而非浸灌培益﹑鞭策磨勵之功。若才有意記憶﹐待講說﹑資詞翰之用﹐則心便生礙﹐便不得天理精熟﹐轉頭忘記﹐與俗學何異﹖此年來用工之方覺者。

人事稍退﹐偶與二家兄考論過失﹐默坐夜分﹐思近者不幸橫罹多故﹐旣乏朋友之助﹐且風俗不古﹐本心眞體﹐日就昏擾﹐舊病私習﹐隱隱滋蔓﹐皆不自覺﹐謀畫無度﹐處事愆義﹐以來疑謗﹐豈皆外致也哉﹖斷自今夕﹐痛懲刮磨﹐用功立志﹐宜自刻骨。

處事少寬裕气象﹐只是私心﹐太以事爲重。

「情不可過﹐會不可數﹐抑情以止慢﹐疏會以增敬﹐終身守此﹐然後故舊可保。」此白沙先生之言﹐因一門人不敬而發也。然道非要人敬者﹐但不敬則不以爲重﹐不重則不信﹐不信則無傳﹐先生之意也。寒鄕俗獘﹐人心偸薄﹐自修非易﹐獨立猶難﹐可不知所自貴自愼也哉﹖﹗

近來用功﹐𨿽有是處﹐只是不曾著實理會﹐優遊放過﹐所以頹惰昏塞﹐皆此故也。象山先生云「善學者﹐如關津﹐不可胡亂放人過。」此言最好﹐便西方之學﹐只是不容易放過。

利﹑害﹑毀﹑譽﹑稱﹑譏﹑苦﹑樂八者﹐古人謂之八風﹐非自能動搖人﹐所以能動搖者﹐只緣自己先有此等私心﹐潛藏在內﹐偶其一觸便動﹐究竟只是有我一心﹐不曾只是理會洗滌﹐去教潔淨也。

君子從天理﹐而日進乎髙明﹐故上達﹔小人殉利欲﹐而日流於污下﹐故下達。君子小人﹐殆毫釐間耳﹐可不謹哉﹗

凡事只在毫釐之間﹐便有天地懸絕。

凡事不知不覺﹐皆是論成敗意思多。

黃楚望論明《易》以明象爲先﹐此意最是。其言曰「一卦有一卦之象﹐一爻有一爻之象﹐或近取諸身﹐或遠取諸物﹐或以六爻相推﹐或以陰陽消長。」蓋象非別自一物﹐卽理之形見而可象者﹐故謂之也。

《同人》取六二﹑九五得中響應之義﹐爲同人之至﹐故曰「同人於野﹐亨﹐利涉大川﹐利君子貞。」至六二爻辭﹐則曰「同人於宗﹐吝」﹔九五爻辭﹐則曰「同人先號啕而後笑﹐大師克相遇。」以一卦之辭而先後忽異﹐何也﹖蓋全卦之理﹐以無心而理自同者﹐故爲天下之至同。二爻之用﹐以有心而欲同者﹐豈能合理﹖故遂不得與天下大同之義。聖人作《易》教人之意於此切矣﹐所謂毫釐之差﹐千里之謬。是故隱微之中﹐幽獨之際﹐學《易》者可不知畏哉﹗

君子立身﹐必以聖人自待﹐三代以下人品惡足爲志﹖眼前流俗聲利之習﹐可一毫容心哉﹗未有立志不髙而能成身者。

志气最易汩沒﹐略放下卽頹墜不振﹐孔子平生只篤志而已。「其爲人也﹐發憤忘食﹐樂以忘憂﹐不知老之將至。」「在齊聞韶﹐三月不知肉味。」當時弟子孰能及此﹖惟顏子「語之不惰」﹐庶幾似之﹐不幸短命而死﹐此聖學所以無傳也。

「十室之邑﹐必有忠信如某〖丘〗者焉﹐不如某〖丘〗之好學也。」蓋不如者﹐不如聖人之篤志也。

爲學只在勵志﹐常勵志則不息而久﹐久而不息﹐所以誠身。

近日朋友頗覺有競心﹐此意最不好。

人我之心﹐爲害極大﹐敗性隕身﹐壞亂天下國家﹐無不由此﹐故釋﹑老亦以此爲第一關。

「不知命﹑無以爲君子」﹐此言最切。人而不知命﹐則日用事爲無往而非害心者也。不知命則凡事放不過﹐打不開﹐其爲害心非細。𨿽然﹐事物之來﹐各有其理﹐須當盡吾之心﹐窮盡其理﹐則當�之於命處而委之﹐庶無鹵莽而徳日新。此事看得太重﹐便不能虛心觀理﹐以致過失紛然﹐只緣不知命也。

邵子曰「學以人事爲大。」今之經典﹐古之人事也﹐不在人事上理會到極致處﹐則性終不明﹐道何由著﹖上等用功無所窒礙﹐只緣大端打得透。此理分明多在目前﹐只知之者鮮﹔上乘釋﹑老亦在此處著力﹐豈可忽其異端而不知其所用工哉﹖

人須知尊徳﹑樂道﹐方能自立﹐若不知尊徳﹑樂道﹐汩沒世事﹐終爲流俗而已。孟子曰「人知之﹐亦囂囂﹐人不知之﹐亦囂囂」﹐故君子無入而不自得也。

人能擇善固執﹐則舊習自除﹔若非擇善固執﹐則疊來並至﹐何處駐足﹖擇善固執卽是存養﹐其要只在篤志。

「人皆可爲堯舜」﹐此言分明實理﹐然所以不到者﹐只是將就過﹐一刻將就則錯一刻光陰﹐一日將就則錯一日光陰﹐一歲將就則錯一歲光陰﹐若不及早自振奮﹑自克勵﹐等閒過去﹐到百歲亦只如此。

程子曰「不學則便老而衰」﹐此言極切。韓子曰「聰明不及於前時﹐道徳日負於初心」﹐今日身上分明見得是如此﹐只是不篤志爲學故也。

「子在齊聞韶﹐三月不知肉味」﹐「其爲人也﹐發憤忘食﹐樂以忘憂﹐不知老之將至云爾」﹐「一簞食﹐一瓢飲﹐在陋巷﹐人不堪其憂﹐回也不攺其樂」﹐精誠一致﹐日新無已﹐聖賢之心可見矣。

吾人學問所以不進者﹐大率有三過去﹕平時只將就過去﹔有過失時只遷就過去﹔有患難時只蒼黃過去。如此過了一世﹐便有資質也無用﹐便有志气也無用。

禹惡旨酒而好善言﹔湯執中立賢無方﹔文王望道未見﹔武王不泄邇﹐不忘遠﹔周公思兼三王以思四事﹐夜以繼日﹐坐以待旦﹔孔子「在齊聞韶﹐三月不知肉味」﹐「發憤忘食﹐樂以忘憂﹐不知老之將至」﹐「飯疏飲水﹐曲肱而枕之﹐樂亦在其中矣」﹔顏子「不遷怒﹐不貳過」﹐「終日不違如愚」﹐「旣竭吾才﹐如有所立卓爾」﹐同一精勤之心。由此觀之﹐聖賢之爲聖賢﹐豈有他哉﹖只在篤志不息而已。故孔子云「十室之邑﹐必有忠信如某〖丘〗者﹐不如某〖丘〗之好學也。」好學二字﹐可易言哉﹖

曾點狂者﹐行有不掩﹐言志﹐而夫子獨取之﹐蓋取其奮發超邁﹐恬然事物之表﹐有似天地气象﹐非復勢利之可拘也。

膾炙所同嗜也﹐羊棗所獨嗜也﹐故曾子食膾炙而不忍食羊棗。可見君子於凡天下之理﹐其所當爲與不爲者﹐非以求異於俗﹐以立爲善之名﹐但顧情之所安與不安耳。孔子取狂狷﹐以其無利欲之心﹐便可以進道﹐非謂狂狷足以盡道。曾子言志之時﹐蓋已得夫子磨礱裁正之力﹐故其所見超然如此﹐不可槪謂行有不掩。

「養心莫善於寡欲」﹐孟子體認至道之言。

孟子「說大人則藐之」一章﹐蓋在當時必有所爲而發﹐非是教人交接大人之道當如此。若論交接之道﹐則如孔子「與上大夫言﹐喑喑如也﹔與下大夫言﹐侃侃如也」﹐豈可一例藐之﹖若學者於凡交際之間﹐先橫此胸中﹐其爲害理何如﹖若理明之人﹐使見﹝0﹞王公大人﹐不須藐之﹐而自無畏攝﹔有所畏攝而徒欲藐之﹐只是理不明。及觀孟子「堂髙」﹑「侍妾」﹑「般樂」之言﹐則知必有所爲而發﹐亦可以見孟子英邁之稟。人若無此等資稟﹐於道終無擔當也。

爲學之道﹐莫先於擇志﹐擇志旣精而一﹐則學不期進而自進﹐不期得而自得矣。

釋氏之志﹐在於出離生死﹐以全神無漏爲事﹐以此爲大。其平時所求﹐只在於此﹐他事一切不管﹐最簡而徑﹐然猶極其勇猛﹐竭其精勤之力﹐方能得道。吾儒以道徳爲志﹐而不外乎天下國家﹔苟非堅苦勤劬﹐以至至精至一之地﹐何以能有得也﹖

每因家用不給﹐內外嗟怨﹐逼迫不堪﹐遂起貨殖之心﹔久而不返﹐鋟鋟變志﹐與市井鄙夫何異﹖若不猛省﹐痛自掃除﹐將何入道﹖

所志不同﹐行藏已異﹐惡得不爲鄙俗之所猜忌﹖猜忌不已﹐橫逆之來﹐固其所也﹐何怨尢哉﹖

橫逆之來﹐最可進徳。

凡百嗜欲之念﹐才有一絲之微﹐萌動於心﹐不痛搜抉澄去﹐近則數日﹐遠則旬日及數月﹐𨿽無所爲﹐必於夢寐見之﹔旣形夢寐﹐則精神意气可知矣﹐更說何學﹖可懼﹐可懼﹗

日間偶與友朋觀舊作﹐不覺少年豪負之气湧塞腔子﹔夜深寤醒﹐痛自懲察﹐才知年來過尢悔吝﹐皆爲此气所使。此等气本來剛銳﹐欲以上人﹐凡百所遇﹐必欲求勝﹐皆從此起﹐此所謂意﹑必﹑固﹑我之私﹐若不痛自洗刮一番﹐𨿽日用工﹐終爲此气所汩﹐能有成哉﹖

學而不明﹐不能造道﹐只緣遇事將就者多﹐及爲舊時讀書意見所蔽。深省支離之病﹐只是習气慣了﹐平時不曾著實於心體上用工。𨿽時時檢點﹐只是於言語上修整要簡好﹐略遇事重﹐不暇修整﹐且要簡好之意﹐又不能忘﹐故益致支離。

枕上痛省所以學之不成﹑懈惰優遊者﹐平生𨿽志遠大﹐然淺近之機﹐實未洗滌潔淨﹐故小得而喜﹐小成而足﹐不知不覺﹐日復一日﹐爲害何如﹖﹗

人之精神要用﹐須時時提醒﹐才放寬﹐便渙散﹐蓋心體紛雜﹐𨿽無事而精神常爲之分。神分則气散﹐气散則神益分﹐古云「用志不分﹐乃凝於神」﹐此常用之道也。

不度淺深﹐妄欲幹人﹐是納侮之端𨿽小﹐其失已大﹐宜當深戒﹗蓋平日於事﹐只是意﹑必﹑固﹑我之私﹐未能忘也。

讀書不能記﹐只是誠意不至﹔若誠意常至﹐則無有不記。言語繁冗不當理﹐文字無精彩﹐亦皆是誠意不至。《易》云「修辭立其誠」﹐立此誠意而已。

言語誇誕冗長﹐只原於克﹑伐﹐克伐得間﹐只是誠意不存。

心﹑一也﹐以其發於人欲﹐故謂之人心﹔以其發於天理﹐故謂之道心。人欲亦本體之有﹐常動而不安﹐故曰「危」﹔天理易汩沒於欲﹐常隱而不明﹐故曰「微」﹔惟能精而一之﹐一以守之﹐念念不失﹐聖學之方也。

自克﹑伐﹑怨﹑欲而動者﹐人心也﹔自仁﹑義﹑禮﹑智而動者﹐道心也。克﹑伐﹑怨﹑欲固非性有﹐亦非形气之中所自有者﹐乃習聞習見之所致也。稟之淸者﹐則聞見無自入﹔稟之濁者﹐則爲聞見所染而有克﹑伐﹑怨﹑欲之私。四者之來﹐皆人事之所必有者。賢愚壽夭﹐貧富貴賤﹐眾寡彊弱﹐常參錯而不齊者﹐乃克﹑伐﹑怨﹑欲之所由生也。

「戒愼不睹﹐恐懼不聞」﹐所以言愼獨也﹔「莫見乎隱﹐莫顯乎微」﹐所以申言之也。於此篤志﹐不使纖毫有忽﹐此堯舜精一之傳也。

凡今之所謂豪傑﹑所謂學者﹐其實不曾脫得功名富貴窠臼。若此窠臼不脫﹐縱使淩髙厲空﹐只是世俗之人﹐恁生做得聖賢事業﹖孔子謂顏子曰「用之則行﹐捨之則藏﹐惟我與爾有是夫。」夫子分明見得當時之人與在門者皆不能脫此窠臼﹐惟己與顏子能脫之耳。

記言之道﹐非徒記師言﹐己之言亦在此﹐卽此是學也。須要有次第﹐有大小﹐有輕重﹐整整不亂﹐淸切明白﹐方爲得體。朋友有記予言者﹐多失予意﹐只爲不實用工﹐故如此。

明道編跋

斯集久翁先生爲明道而編也。何明乎道爾﹖病學術之偏晦之也﹐學術正而後斯道可明焉﹐前乎千百世者可見﹐後乎千百世者可知也。以言乎要﹐則虞廷「精義」二字以盡之矣。古今爲學術異同之辯者賾矣﹐或失則內﹐或失則外﹐或失則上﹐或失則下﹐是皆病於空虛支離﹐涉於想象﹐吾弗敢信焉爾。然則君子曷信哉﹖信諸天理焉耳矣。天理者﹐吾心中正之本體也。學者�����心﹐以復其本體﹐徒比擬文義﹐依憑言語�����陳迹﹐以爲吾學聖人﹐而不至已陷於五�����。先生深爲此懼﹐因慨始之多言塞道﹐本�����以斯道自任﹐顧謂四方來學者曰「予嘗與陽明﹑甘泉日相砥礪﹐同升中行。然二公之學﹐一主於致良知﹐一主於體認天理﹐於予心尢有未瑩﹐乃揭艮止﹑執中之旨﹐昭示同志﹐以爲聖門開示切要之訣﹐學者的確工夫﹐端在是矣。外是更無別玄關可入也。」鼎嘗與聞緒言之教﹐竊窺先生之道﹐愈簡易愈廣大﹐愈切實愈髙明﹐是故髙明配日月﹐廣大配天地﹐其惟聖人乎﹗堯舜周孔聖之至也﹐而今有以尋其墜緒焉﹐謂非天啟斯文乎﹖先生著述六經﹐研核百氏﹐折衷羣言﹐指摘正救﹐不遺餘力﹐豈爲千古聖賢爭名哉﹖推其志﹐期於道之明焉耳。使今日之道明﹐則濂洛諸儒之道明﹔濂洛諸儒之道明﹐則千載以前聖賢之道明﹐庸詎至昔日之有諸儒﹑今日之有我耶﹖不得其意而徒區區繩墨是守焉﹐其亦未知先生憂道之意矣乎﹖

嘉靖庚戌春三月望﹐黃巖儒學教諭﹑門生吳國鼎頓首百拜書。

〖跋〗

《久庵日錄》者﹐錄家君平日用功體踐之言也。家君自弱冠卽志聖賢之學﹐六經孔孟之言﹐無不精蘊於心﹐爲志道﹑據徳之實﹔旣而發諸言語﹐皆先賢之所未發﹐爲千載絕學之宗旨。自家庭﹑鄕黨以至立朝事君﹑動靜出處﹑語默取予﹑日用躬行﹐罔一或違於斯。是錄也﹐誠有功於聖門﹐豈惟承徳爲人子者之私哉﹗錄凡八卷﹕以晚年所記六卷置諸卷首﹐以見家君發明正學精深﹐無入不自得也﹔以舊日所記二卷﹐置諸卷末﹐以見平生工夫眞切﹐無一時之間怠也。乃並諸門人原所記《習業錄》四卷﹐共爲十二卷﹐總名爲《明道編》﹐謀諸梓人﹐以告諸同志共勉焉。

嘉靖二十六年五月吉旦﹐男承徳百拜謹書。

