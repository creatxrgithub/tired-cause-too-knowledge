學術辧

淸平湖陸隴其稼書著

辧上

漢唐之儒崇正學者尊孔孟而已孔孟之道尊則百家之言熄自唐以後異端曲學知儒者之尊孔孟也於是皆托於孔孟以自行其說我曰孔孟彼亦曰孔孟而學者遂莫從而辧其是非程朱出而崇正辟邪然後孔孟之道復明而天下尊之自宋以來異端曲學知儒者之尊程朱也於是又托於程朱以自行其說我曰程朱彼亦曰程朱學者又莫從而辧其是非程朱言天理則亦言天理天理之名同而所指則霄壤矣程朱言至善則亦言至善至善之名同而其所指則冰炭矣程朱言靜言敬則亦言靜亦言敬靜敬之名同至所以爲靜敬則適越而北轅矣程朱之言有可假借者則曰程朱固若是也有不可假借者則曰此其中年未定之論也黑白淆而雅鄭混𨿽有好古篤志之君子力扶正學亦止知其顯叛程朱之非至其陽尊而陰篡之者則固不得而盡絕矣蓋其獘在宋元之際卽有之而莫甚於明之中葉自陽明王氏倡爲良知之說以禪之實而托儒之名且輯朱子晚年定論一書以明己之學與朱子未嘗異龍溪心齋近溪海門之徒從而衍之王氏之學徧天下幾以爲聖人復起而古先聖賢下學上達之遺法滅裂無餘學術壞而風俗隨之其獘也至於蕩軼禮法蔑視倫常天下之人恣睢橫肆不復自安於規矩繩墨之內而百病交作於是涇陽景逸起而救之痛言王氏之獘使天下學者復尋程朱之遺規向之邪說詖行爲之稍變然至於本源之際所謂陽尊而陰篡之者猶未能盡絕之也治病而不能盡絕其根則其病有時而復作故至於啟禎之際風俗愈壞禮義掃地以至於不可收拾其所從來非一日矣故愚以爲明之天下不亡於寇盜不亡於朋黨而亡於學術學術之壞所以釀成寇盜朋黨之禍也今之說者猶曰陽明與程朱同師孔孟同言仁義𨿽意見稍異然皆聖人之徒也何必力排而深拒之乎夫使其自外於孔孟自外於仁義則天下之人皆知其非也又奚待吾之辧惟其似孔孟而非孔孟似仁義而非仁義所謂失之毫釐差以千里此其所以不容不辧耳或又曰陽明之流獘非陽明之過也學陽明之過耳程朱之學豈獨無流獘乎今之學程朱者未必皆如敬軒敬齋月川之絲毫無疚也其流入於偏執固滯以至僨事者亦有矣則亦將歸罪程朱乎是又不然夫天下有立教之獘有末學之獘末學之獘如源淸而流濁也立教之獘如源濁而流亦濁也學程朱而偏執固滯是末學之獘也若夫陽明之所以爲教則其源先已病矣是豈可徒咎末學哉

辧中

陽明以禪之實而托於儒其流害固不可勝言矣然其所以爲禪者如之何曰明乎心性之辧則知禪矣知禪則知陽明矣今夫人之生也气聚而成形而气之精英又聚而爲心是心也神明不測變化無方要之亦气也其中所具之理則性也故程子曰性卽理也邵子曰心者性之郛郭朱子曰靈處是心不是性是心也者性之所寓而非卽性也性也者寓於心而非卽心也先儒辧之亦至明矣若夫禪者則以知覺爲性而以知覺之發動者爲心故彼之所謂性則吾之所謂心也彼之所謂心則吾之所謂意也其所以滅彜倫離仁義張皇詭怪而自放於準繩之外者皆由不知有性而以知覺當之耳何則旣以知覺爲性則其所欲保養而勿失者惟是而已一切人倫庶物之理皆足以爲我之障而惟恐其或累宜其盡舉而棄之也陽明言性無善無惡蓋亦指知覺爲性也其所謂良知所謂天理所謂至善莫非指此而已故其言曰佛氏本來面目卽我門所謂良知又曰良知卽天理又曰無善無惡乃所謂至善𨿽其縱橫變幻不可究詰而其大旨亦可睹矣充其說則人倫庶物固於我何有而特以束縛於聖人之教未敢肆然決裂也則又爲之說曰良知苟存自能酬酢萬變非若禪家之遺棄事物也其爲說則然然學者苟無格物窮理之功而欲持此心之知覺以自試於萬變其所見爲是者果是而見爲非者果非乎以況其心本以爲人倫庶物初無與於我不得已而應之以不得已而應之心而處夫未嘗窮究之事其不至於顚倒錯謬者幾希其倡之者𨿽不敢自居於禪陰合而陽離其繼起者則直以禪自任不復有所忌憚此陽明之學所以爲禍於天下也涇陽景逸深懲其獘知夫知覺之非性而無善無惡不可以言性其所以排擊陽明者亦可謂得其本矣然其學也專以靜坐爲主則其所重仍在知覺𨿽云事物之理乃吾性所固有而亦當窮究然旣偏重於靜則窮之未必能盡其精微而不免於過不及是故以理爲外而欲以心籠罩之者陽明之學也以理爲內而欲以心籠罩之者髙顧之學也陽明之病在認心爲性髙顧之病在惡動求靜我觀髙子之諭學也言一貫則以爲是入門之學言盡心則以爲盡心然後知性言格物則曰知本之謂物格與程朱之論往往齟齬而不合者無他蓋欲以靜坐爲主則凡先儒致知窮理存心養性之法不得不爲之變易夫靜坐之說𨿽程朱亦有之不過欲使學者動靜交養無頃刻之離耳非如髙子困學記中所言必欲澄神默坐使呈露面目然後有以爲下手之地也由是觀之則髙顧之學𨿽箴砭陽明多切中其病至於本源之地仍不能出其範圍豈非陽明之說浸淫於人心𨿽有大賢不免猶蹈其獘乎吾嘗推求其故天下學者所以樂趨於陽明而不可遏者有二一則爲其學者可以縱肆自適非若程朱之履繩蹈矩不可假借也一則其學專以知覺爲主謂人身有生死而知覺無生死故其視天下一切皆幻而惟此爲眞故不賢者旣樂其縱肆而賢者又思求其無生死者此所以羣趨而不能捨嗚呼縱肆之不可易明也至於無生死之說則眞禪家之委耳學者取程朱陰陽屈伸往來之論潛心熟玩焉其理亦彰彰矣柰何不此之學而彼之是惑乎

辧下

自陽明之學興從其學者流蕩放佚固有之矣亦往往有大賢君子出於其間其功業足以潤澤生民其名節足以維持風俗今曰陽明之學非正學也然則彼皆非與若夫明之末季潰敗不振蓋气運使然豈盡學術之故也明之衰可以咎陽明則宋之衰亦將咎程朱周之衰亦將咎孔孟乎是又不然周宋之衰孔孟程朱之道不行也明之衰陽明之道行也自嘉隆以來秉國鈞作民牧者孰非浸淫於其教者乎始也倡之於下繼也遂持之於上始也爲議論爲聲气繼也遂爲政事爲風俗禮法於是而弛名教於是而輕政刑於是而紊僻邪詭異之行於是而生縱肆輕狂之習於是而成𨿽曰喪亂之故不由於此吾不信也若其間大賢君子學問𨿽偏而人品卓然者則又有故蓋天下有天資之病有學術之病有天資僻而學術正者有學術僻而天資美者恆視其勝負之數以爲其人之髙下如柴之愚參之魯師之僻由之喭而卒爲聖門髙弟此以學勝其天資者也如唐之顏魯公宋之富鄭公趙淸獻皆溺於神仙浮屠之說而志行端方功業顯赫爲唐宋名臣此以天資勝其學術者也人見顏富諸公之志行功業則以爲神仙浮屠之無損於人如此且以爲諸公之得力於神仙浮屠如此是何異見气盛之人冒气寒而不病而謂不病之得力於風寒善飲之人多飲而惺然而謂惺然之得力於多飲豈其然乎今自陽明之教盛行天下靡然從之其天資純粹不勝其學術之僻流蕩忘返者不知凡幾矣間有卓越之士𨿽從其學而修身勵行不愧古人是非其學之無獘也蓋其天資之美而學術不能盡蔽之亦如顏富諸公學於神仙浮屠而其人其行則非神仙浮屠之可及也是故不得因其學而棄其人亦豈可因其人而遂不敢議其學哉且人但見顏富之品行卓犖而不知向使其不溺於異學則其所成就豈特如此而已但見明季諸儒爲王氏之學者亦有大賢君子出其間而不知向使其悉遵程朱遺法不談良知不言無善無惡不指心爲性不偏於靜坐不以一貫盡心爲入門不以物格爲知本則其造詣亦豈僅如是而已耶譬諸日月之蝕然不知其所虧之已多而但指其僅存之光以爲蝕之無傷於光豈不誤乎嗚呼正學不明人才陷溺中人以下旣汨沒而不出而大賢者亦不能自盡其才可勝嘆哉

原序

或有問於餘者曰陸稼書先生所著有以問學錄名者何義也余應之曰先生服膺考亭素矣於四書講義與困勉錄不旣彰彰乎玆編之作仍以尊考亭也曰自尊徳性道問學並見於中庸而世之言教者謂考亭主於道問學象山主於尊徳性之說果然乎曰象山亦焉知所爲徳性而尊之哉彼其爲說謂心卽理是以心爲徳性可知矣吾不知質諸伊洛所云性卽理者能無失焉否也至其教授弟子也止於主靜於是有安坐瞑目之功有忽然頓悟之效其以主靜爲尊又可知矣吾不知質諸伊洛所云涵養須用敬進學在致知者又無失焉否也若夫考亭之學則不然矣操存涵養莫非明徳性之當尊而格物致知兼以著問學之不可偏廢揆諸孔孟固一理之攸同較之二程無幾微之不合其於象山目之爲禪學方之爲告子豈非以其任心廢學之獘將有不可勝言者哉有明以來正學或顯或晦姚江祖金溪之說摽爲致良知一門幾欲舉問學而廢之天下之士見其功業文章彪炳宇宙莫敢置詞隨風而靡者比比也稼書先生獨毅然指其非而不顧非詆姚江以訾金溪也所以尊考亭也理無兩是論無兩可此先生問學錄所以見志也今觀其言學術醇正原本深厚於近世諸賢所論辧晰尢精余素仰先生之學而未逮也因爲刊訂是書使天下知先生之書實與考亭相表裏而於卷中特刪去其辧難牽引之太繁者如伊川先生置之不問之意蓋正學旣明異端自息初不必切切然與較而且聰明未一識見未定之士亦不至使是非邪正交雜於目前也是爲序康熙四十七年戊子端午後三日儀封後學張伯行題於榕城之正誼堂

陸稼書先生問學錄卷之一

儀封張伯行孝先甫訂受業諸子仝校

陳幾亭謂顏山農以口舌陷狴犴羅近溪變產脫之山農視近溪家爲外府取用無厭論學或不合則披其頰在近溪因失所宗抑情忍辱亦人所難而山農之妄取苛求悉動於气人欲橫流視彼制欲者不應愧死乎山農事見於鄒南臯所撰近溪墓碑幾亭之論非過也蓋陽明致良知之學苟無程朱格物之功則所認爲本心者未必是本心所認爲良知者未必是良知自必有獘而況山農近溪專以自然爲主其獘又曷可勝道哉

餘冬序錄論進言之法曰呂伯恭云解人之怒須委曲順其意然後徐以言語解之其怒方息若他人正言彼之不是我卻以爲是是激之也田蚡正怒灌夫而竇嬰乃言夫名冠三軍宣帝正怒蓋寬饒而鄭昌乃言寬饒進有憂國之心退有死義之節故二人卒不免死此皆不善救人者也魏文侯與士大夫坐問曰寡人何如君羣臣皆曰仁君也翟黃曰君非仁君也君伐中山不封君之弟而封君之子非仁君也文侯怒翟黃趨出次至任座﹝任座事出劉向新序﹞座對曰仁君也君仁則臣直黃之言直是以知君仁君也文侯乃復召翟黃秦王與中期爭論﹝此事出戰國策﹞不勝秦王怒人爲說秦王曰此悍人也適遇明君故也遇桀紂必殺之矣王因勿罪唐穆宗時崔發驅曳中人因系獄臺諫申救皆不聽李逢吉從容言曰崔發驅曳中人誠大不恭然其母年八十因發下獄積憂成疾陛下方以孝治天下所宜務念上湣然曰比諫官但言發冤未嘗言其不恭亦不言其有老母如卿所言朕何爲不赦之卽釋其罪故勸人不可指其過須先美其長人喜則語言易入怒則語言難入觀上數事可驗矣又按陳幾亭曰凡性躁者乘怒𨿽有智不及生必使緩之而後智出如敬翔之於朱全忠往往以術緩之緩之而後可以正諫翔助逆之人耳然諫法可取觀燕泉所述則知當婉其辭視幾亭所述則知諫又當寬其時合而用之其庶幾乎𨿽然此皆爲諫者言也若受諫者則豈可曰若者激若者驟而不之聽耶𨿽盛怒時聞逆耳之言亦當遽忘其怒而觀理之是非〇燕泉幾亭所述亦是救之末流之法又不若番吾君教公仲連進士之法爲得其本

餘冬序錄曰範純仁凡薦引人材必以天下公議其人不知自純仁所出或曰爲宰相豈可不牢籠天下士使知出於門下純仁曰但願朝廷進用不失正人何必知出於我耶潘良貴除考功郎遷左司宰相呂頤浩從容謂良貴曰旦夕相引入兩省良貴正色對曰親老方欲乞外兩省官非良貴可爲也退語人曰宰相進退一世人才以爲賢耶自當擢用何可握手密語先示私恩若士大夫受其牢籠又何以立朝卽日乞補外賢宰相如範純仁決不肯以術牢籠人士大夫如潘良貴之賢亦決不爲人所牢籠矣此一條吾輩書諸紳則鬧熱之際可以自安又曰昔杜預在鎭數餉遺洛中貴要或問之曰吾恐爲害不求益也宋林大中落職歸客或勸大中通韓侘冑書曰縱不求福盍亦免禍大中曰福不可求而得禍可懼而免耶陸務觀有言禍有不可避者避之得禍彌甚此一條吾輩書諸紳則憂疑之際可以自安

張侗初謂天下之患莫大乎太分別太分別則不肖者無所容而賢者亦局於所見而不化且一分別則天下賢不肖將有不勝分之患不勝分且有不勝混之患此亂之道也韓魏公三十年相業其得力處正在不欲分別黑白又作渙羣論曰孔子云君子羣而不黨而易稱渙小羣以成大羣夫大羣羣也小羣黨也大羣爲君子而小羣則𨿽有君子之名行君子之事而其流必中於小人之無忌憚何也以有小人爲之借也君子有一偏側不肖之人遂窺所向而投足焉獵名者托其芳負詬者營其窟憤盈者張其勢毒螫者假其焰荊棘載道風波彌天摧車覆舟勢所必至而士君子平昔所自期待究竟殉此一時魍魎而卒無所成始於主气節而竟收占風轉舵之人始於明學術而竟引塗面喪心之輩至於意見牢據猜度橫生因此輩之是非爲是非姦類容而善類疑其爲累豈不大哉故愛國家者無狃小羣而失大羣也此皆切中東林諸君子之獘然顧涇陽之告王荊石則曰謹厚一路人以模稜爲工以調停爲便遇賢否不欲分明別白混而納之於平等而曰吾能剖破藩籬遇是非不肯直截擔當漫而付之於含糊而曰吾能脫落意見久之正气日消淸議日微士習日巧宦機日猾卒乃知有身不知有國知有私交不知有君父本欲懲東京之矯激而反弄成西京之頑鈍其釀禍流毒殆有不可勝言者此正孔子所謂徳之賊孟子所謂眾皆悅之自以爲是而不可與入堯舜之道者也三代而下髙官大祿大率此一路人居多卽遏之猶恐不能絕而況樹之幟而導之趨乎此又切中末世庸人之病然則士君子處世果當何如曰是在先正其本曠然無我而惟以天下國家爲念其積誠已足風世矣而其語默剛柔之節則又因乎其時所謂邦有道危言危行也因乎其交所謂信而後諫也因乎其地所謂不在其位不謀其政也賢否不可不辧而不宜處之以刻使之無地自容也是非不可不白而不宜或傷於訐使之窮而思逞也憂時之心彌篤而能漸以導之抗節之意彌堅而能婉以出之不爲西京之頑鈍亦不爲東京之矯激此所謂君子而時中此所謂君子義以爲質禮以行之孫以出之信以成之其庶幾乎不然徒知惡矯激而不知其入於鄕願徒知惡鄕願而不知其入於矯激𨿽如魏公之不欲分黑白忠厚莫甚焉是從天下國家起見而非鄕願也然使一槪如此豈得無獘𨿽如涇陽之正直嘗自謂吾輩持濂洛關閩之淸議不持顧廚俊及之淸議是亦從天下國家起見而非徒矯激也然終不免於矯激之禍爲君子者可不愼哉況矯激之獘世必且共轉爲鄕願鄕願之獘世必且共轉爲矯激是二者又適相因也是以天下務在於平而君子惟貴於中𨿽然尙書有直寬剛柔之教則人之不能皆中也唐虞時已然矣是又賴在上之君子主持而化裁之取其長而導其偏使君子之忠厚者不病於正直正直者不病於忠厚而鄕願與矯激者皆不得而托焉則東京末流之禍不見於天下而唐虞之治可幾矣〇蓋正直忠厚處世之道只此二端所難得恰好者分寸耳不講分寸而各持一說則二者皆必獘之道也

論語云斯民也三代之所以直道而行也朱子答呂伯恭書曰斯民是指當時之人而言今世𨿽是習俗不美直道難行然三代盛時所以有道而行者亦只是行之於此人耳不待易民而化也聖人之意是言直道可行無古今之異此說甚精然集注止言直道之不可不行而不言直道之可行豈以其涉於計較得失耶蓋聖人此言與魏徵勸太宗行仁義之意又不同集注之斟酌尢精矣

孔子集羣聖之大成朱子集諸儒之大成猶文武周公損益二代之制以成一王之法也孔子傷夏殷之禮不足徵蓋惜文武周公損益之妙不得見於後世耳今孔子之道𨿽垂於六經而其所以損益羣聖者後世亦不能知其詳若朱子去今未遠遺文具在其所爲諸經之傳注旣足以明道於天下而其損益之妙又往往見於文集語錄之中學者其可不寶而傳焉

論語一書不載記述姓氏漢書藝文志謂當時弟子各有所記夫子旣卒門人相與輯而論篡﹝篡撰通﹞不言何弟子鄭康成謂是仲弓子遊子夏等撰定柳子厚謂是書載弟子必以字獨曾子有子不然疑是孔子弟子雜記其言而曾子弟子樂正子春子思之徒卒成其書程明道亦以爲然魏了翁謂孝經字仲尼而子曾子子不尊於字至於子思字其祖孟子字其師之祖相傳至今人之字仲尼者無敢以爲疑然則論語亦未必出曾門也今亦不必彊定其爲何人

孔孟每稱善人大抵善人之類不一有近於狂之善人有近於狷之善人有近於中行之善人善人者任其狂狷中行之質而自成焉者也君子者因其狂狷中行之質而裁成焉者也陳幾亭以善人爲中行譚梁生以善人爲狂俱未是象山陽明大抵皆是近狂之善人又按朱子語類講論語不得中行章曰善人只循循自守不曾勇猛精進循規蹈矩則有餘責之以任道則不足狷者𨿽非中道然這般人終是有筋骨又曰漢文帝謂之善人武帝卻有狂气象文帝天資𨿽美然止此而已武帝多有病痛然天資髙足以有爲彼此則又似以善人爲謹厚之士愚謂有近於謹厚之善人而不可謂善人止謹厚之士也謂善人不及狂狷止可指近於謹厚之一種而不可以此槪善人也朱子此條宜善會永樂時纂大全刪去善人字甚有見﹝甲寅﹞

沈晴峯論淸任和之義曰昔在孟子時伯夷伊尹柳下惠之名與孔子鼎立未有標別而獨尊吾孔子也者惟孟子始見孔子之大爲此區別之論伯夷擔負綱常砥樹名節一讓而父子兄弟之道立一諫而君臣冠履之防明後來如季札嚴光文天祥之流似之然世路淆雜利害相攻使人人遜讓以不犯手爲髙大事大變倚靠誰人故伊尹一任而伐夏救民再任而放桐復辟後世如霍光諸葛亮之流似之然自世之衰也非復三五之時公道半明晦人羣半眞僞故人情事變亦半起半僕任之不能淸之不得則須耐性柔情徐量其機解紛調劑救之者半隨之者半故柳下惠者未嘗不淸不必激而表其淸未嘗不任不必任而處之過曹參丙吉謝安王旦之流似之人生處世只此三條大路孔子酌於三者之中幾微中節譬之大醫用藥仍是眾工所用者觔合銖兩之不同耳譬僚之於丸庖丁之於牛丈人之於承蜩輪扁之於斫輸皆妙在手法輕重疾徐之間嗚呼巧難言哉若論其大較伯夷擔負綱常淸亦有任柳下直道事人和亦彌淸伊尹一介不苟淸而能任聖人所由不同道其趨一也仁也此論淸任和之義精矣然淸任和與爲我兼愛執中又何以別曰淸者無我與爲我不同任者有差等之愛與兼愛不同和者調劑於淸任之間執中者彊執於爲我兼愛之中故夷尹惠與孔子偏全之分也異而同者也楊墨子莫與孔子邪正之分也直爲異端而已然則季札諸葛亮謝安王旦之流亦可爲聖乎曰是皆君子善人中行狂狷之徒也蓋君子善人中行狂狷之內又各自有淸任和之不同淸任和內又各有剛柔之不同

程篁墩之道一編王陽明之朱子晚年定論其意皆欲以朱合陸此皆所謂援儒入墨較之顯背紫陽者其失尢甚陳淸瀾﹝名建東莞人此一條見所著皇明通紀中﹞陳幾亭論之甚詳淸瀾曰朱子於象山早歲猶去短集長略有取焉至晚年益相冰炭二家年譜文集具有陰徵篁墩道一編欲彌縫陸學乃取二家之論早晚一切顚倒變亂之遂牽合二家以爲早異晚同矯誣朱子以爲早年誤疑象山而晚年始悔悟而與象山合自此說旣成後人忘源失委一切遽信而不知篁墩之爲顚倒爲變亂爲誣爲誑也其誤後學甚矣愚閒閱焉不勝憤慨因效法家翻案法著爲學蔀通辧編年考訂以究極二家早晚同異是非之歸寧得罪篁墩不敢矯誣前賢誑誤天下後世學者幾亭曰﹝幾亭此條見陽明要書中﹞觀陽明所輯朱子諸書乃平日錯綜答人亦或因朋友之病而自抑以醒之不盡出於晚年也陽明取以自同呼之曰晚年定論亦從數百載後遙斷之耳夫以朱子之躬行實踐而反自愧爲口耳之學正文莫猶人之意今亦執夫子之自言而謂聖人躬行未得可乎但朱子誦讀著述精神所用或者過多晚年益加切近又是其進處寧可謂其生平專事口耳茫然無得於心至老而痛悔極艾未及攺正耶二陳之言蓋皆本之困知記合而觀之則朱陸異同可不待辧而明矣不然如陽明之徒竟以集注或問爲朱子中年未定之說而謂其晚歲大悟舊說之非使學者𨿽有信從朱子之心而不能不惑於其言天下何不幸而有此種議論也至於徐文貞學則一書則又欲以陸合朱此則所謂推墨附儒夫以朱合陸固失之誣以陸合朱則亦失陸子之所以爲學矣象山之言𨿽未嘗不曰親師友曰觀書冊曰講明然其視講明一邊卻輕豈可與朱子之尊徳性道問學並重而無獘者同日語哉文貞彊而一之亦豈眞知象山者也

餘冬序錄雲天順二年臨川吳徵士與弼入京英宗禦文華殿召問與弼噤無以對左右怪之趣使言始曰容臣上疏而已駕起因慘然出至左順門脫帽視兩蠍存焉人始知其不能承旨以忍痛故此何莫非數也哉愚謂此𨿽是數然君子於冠裳佩服之間亦不可不致愼一有所忽是亦學問之疏也

聖人以杖叩原壤此亦因人而施若使遇莊周蘇軾必不如此彼亦必不肯默受適以啟其不遜耳大抵人之流於異端者有剛柔之不同而聖人之教亦有剛克柔克之不同原壤之叩蓋以剛克柔之法也

宋範純仁貶武安軍節度使永州安置或謂其好名純仁曰若避好名之嫌則無爲善之路矣愚謂好名之嫌不可避好名之心不可有陳塤爲太常博士常以書諫丞相史彌遠彌遠召塤問曰吾甥殆好名耶塤曰好名孟子所不取夫求士於三代之上惟恐其好名求士於三代之下惟恐其不好名愚謂君相論人不可疾其好名君子自處則不可好名

家語一書亂於後人之手又未經程朱大儒論正是以愈傳愈亂餘冬序錄謂考漢書藝文志載家語二十七卷顏師古曰非今所有家語也唐書志藝文有王肅注家語十卷此則師古所謂今之家語歟今世所傳家語殆又非肅本非師古所謂今之所有者所以知之者蓋司馬貞與師古同代人也貞作史記索隱引及家語今本或有或無有亦不同可知其非肅之全書矣史記傳顏何字冉索隱雲家語字稱仁山金氏考七十二子姓氏以顏何不載於家語論語問子桑伯子朱注雲家語記伯子不衣冠而處張存中取說苑中語爲證蓋金張二人所見已是今本今家語元王廣謀所注本也顏何伯子事廣謀本所無者以餘冬序錄觀之則朱子猶及見王肅本而今則重亂而失眞矣譚梁生以伯子事見說苑而不見家語而議朱注之疏殆未考家語之始末也亦可爲讀書輕議古人者之戒矣鄒南臯自記萬曆壬辰至彭澤母夫人舟泊大江相去十餘里欲亟得夫乃持尺牘呼尉至而厲詞詰之須臾夫集舟行家童喜謂不厲詞則不懼不懼則夫不集而舟不行南臯退而深自慚悔呼尉至以好語慰勞之然尢悔不能已因自訟曰維桑與柞必恭敬止彭澤吾桑梓地柰何以一尉而遂忘恭敬心乎生平以理性爲主玆詞暴气粗恐不可令知者見且不過謂尉可欺耳萬一尉有陶彭澤其人者束帶以去遂爲世僇人怒可輕視哉聖賢處此寧從容以俟必不忍以一事而戾中和因記之以昭過謂不如是與家童有喜心者何異南臯之悔卽程子所謂能於怒時遽忘其怒而觀理之是非者也然此猶是怒之不甚當者也卽使當怒而怒亦必思曾子所謂上失其道民散久矣必思孟子所謂於禽獸又何難焉必思叔向所謂楚辟吾忠若何效辟但當以理自處不可一於縱弛耳

崔子鐘洹詞記章楓山爲司成其子自金華來省道逢巡檢苔之已知請罪公笑曰吾子垢衣敝履宜爾不識也章公徳量加於南臯一等〇養气在於集義集義必先審幾

陸稼書先生問學錄卷之二

遇事須從容詳審一或急遽不特平時未曾講究者必至於差卽曾經講究者亦不能無失此聖人所以入太廟每事問而大學知止之後所以又貴能慮也然人亦有知從容詳審之善而臨事不覺急遽者則以其無主敬之功耳平時無主敬之功則不能知臨事無主敬之功則不能慮故君子之不可須臾離者敬也

劉誠意著郁離子持論頗正然其書多學莊周之寓言此在莊周已疾其誕況可從而效之乎或曰周公鴟鴞之詩非寓言乎何獨病莊周也曰托於物則可托於古人則不可恐以僞亂眞也托於目前之物則可托於荒唐之物則不可恐以無爲有也鯤鵬九萬里之說顏子心齋坐忘之說至今惑人耳目如之何其學之也

呂晚村曰儒者正學自朱子沒勉齋漢卿僅足自守不能發皇恢張再傳盡失其旨如何王金許之徒皆潛畔師說不正吳澄一人也自是講章之派日繁月盛而儒者之學遂亡永樂間纂修四書大全一時學者爲靖難殺戮殆盡僅存胡廣楊榮等苟且庸鄙之夫主其事故所摭掇多與傳注相繆戾甚有非朱子語而誣人之者蓋襲通義之誤而莫知正也自余蒙引存疑淺說諸書紛然雜出拘牽附會破碎支離其得者無以逾乎訓詁之精其失者益以滋後世之惑上無以承程朱之旨下適足爲異端之所笑故余謂講章之道不息孔孟之道不著也腐爛陳陳人心厭惡良知家挾異端之術起而決其籬樊聰明向上之士翕然歸之隆萬以後遂以背攻朱注爲事而禍害有不忍言者識者歸咎於禪學而不知致禪學者之爲講章也愚謂晚村之言惡禪學而追咎於何王金許以及明初諸儒乃春秋責備賢者之義亦拔本塞源之論也然諸儒之拘率附會破碎支離潛畔師說者誠有之而其發明程朱之理以開示來學者亦不少矣使朱子沒後無諸儒則其籬樊不至隆萬而始裂而今之欲辟邪從正者豈不愈難也哉故君子於諸儒但當擇其精而去其粗無惑於拘牽附會破碎支離之說而不沒其守先待後之功則正學之明其庶幾焉若盡舉而棄之曰是異端之涉廣爲彼驅除難耳則因瑕廢瑜而程朱之道亦孤立而難明矣

晚村謂遵傳注莫患乎知其當然而不知其所以然終於可遵可叛無一定不易之理如論語仲尼焉學章道字注作謨訓功烈禮樂文章人皆知之矣然試問堯舜以來相傳之道夫子獨不學乎豈堯舜列聖之道皆止於謨烈禮文乎論道體不容分大小賢不賢矣然道兼精粗上下獨不可以之分大小賢不賢乎此陋儒定以爲疑者也然則道之注爲謨烈禮文亦朱子之見如此而非不可易也以此爲遵畔乎不畔乎蓋此章公孫問仲尼何師子貢謂仲尼無須師無可師列聖大道天縱之所固有也若仲尼要由師而得者則典故名物之類知文武之道亦須問人然人人可爲仲尼之師究竟何常師之有文武之道猶云國朝典故名物如此觀之方見朱注之不可易愚按晚村之論最精蓋使泛論道統則當就生知天縱言不當復就師言矣此朱子所以斷爲謨訓功烈禮樂文章也遵注而不知其所以然其畔之也將不旋踵矣以此推之豈特讀書爲然子孫守祖父之法臣民奉朝廷之制誠能知其所以然則𨿽或謗之使不遵而不能不然𨿽一時行之未幾而思變焉矣況又有邪說詖行從而惑之乎卽使幸而未變亦將拘牽附會不勝其獘至於極重難返而不得不變原其始皆由知其當然不能知其所以然故至此也或曰世俗之難與深言久矣孔子曰民可使由之不可使知之言能知其當然不能知其所以然也聖人不能使之知而況於後世乎曰不然孔子之言非聽其不知之謂正欲治民者多方開導以使之知也蓋民不知其所以然則可由可不由能由於一時而不能不畔於異日法制𨿽定而天下之治亂未可知此聖人所深憂也是故庠序學校之設月吉讀法之舉皆所以使之知其所以然也夫能知其所以然然後其所當然者可以常由而不變卽天下之民愚智不同不能盡知而浸灌之久務令知者常多不知者常少則亦相與維持夾輔以共由於大道𨿽有蠢然無知之民亦安於其所當然而不變昔周之盛時無日不教導其民開其知覺而去其壅蔽至於成康之際則民亦多能知其所以然是以風俗淳美迄幽平之亂而先王之遺風尙在使當時教導之不切浸灌之不深徒責之以當然而不使之知其所以然則豈能根深蒂固若是之久而不變哉後世不知此旨非愚民而不使之知則聽其不知學校𨿽設而徒爲具文是以風靡俗頹法出而姦生合下而詐起民不得已而由之或陽由而陰違之其繼也終歸於廢弛扞格而上亦無如之何嗚呼是豈民之果不可使知耶抑聽其不知者之過耶夫治民者束縛之馳驟之欲其一日而曉然於道徳之旨則誠有所不可若夫漸以引之寬以導之多方以化之使其知覺日開日明因其所當然而徐悟其所以然其所以然者日益明則其所當然者益鼓舞而不容已此三代之所同也何不可之有

羅整庵祭章楓山文曰天髙日朗公之襟懷地負海涵公之問學徳容之溫潤則甘雨和風气象之尊嚴則泰山喬嶽整庵非諛人者其贊楓山如此今讀其諫煙火疏及與羅一峯論鄕約書與鄭禦史賀諫議論孔顏之樂二書非有得於中者不能爲之當時稱之者如楊廉﹝楊廉字方震成化二十二年進士謚文恪著國朝名臣言行錄﹞則曰在漢東都不爲危言之叔度在宋鵝湖不立異論之伯恭如費宏則曰其進也以引君當道爲急其退也以安貧守道爲樂邵寶則曰先生之信朱子猶朱子之信周程周程之信孔孟也故𨿽未嘗昌言如董力辧如韓然篤信好古君子與之崔銑洹辭則曰成化中白沙陳獻章學禪而疏一峯羅倫尙直而率定山莊昹好名而無實獨楓山徳行無瑕數公之言大抵皆實錄也論其所至當不在整庵之下但其著述差少然公嘗曰先儒之言至矣盡矣第刪其煩蕪可也此一言卽可爲萬世著述之法薛文淸常言自朱子後性理已明不必復著書程明道許魯齋未嘗著作而言道統者必歸焉蓋亦楓山之意

二程先生一寬和一嚴厲明道嘗謂伊川曰異日能使人尊嚴師道者吾弟也若接引後學隨人材而成就之則予不得讓焉朱公掞見明道於汝州歸告人曰光庭在春風坐了一月遊定夫楊中立見伊川一日先生坐而瞑目二子立侍不敢去退則門外雪深尺餘矣明道每與門人講論有不合者則曰更有商最伊川則直曰不然二先生气象不同如此然不可以此遽議優劣寬和有寬和好處嚴厲有嚴厲好處至以其立朝言之明道能使荊公服其忠信而伊川不能使子瞻不詆爲姦險亦非二程之有優劣蓋荊公尙能容明道而子瞻不能容伊川也至以其論學言之語錄中明道言居敬處多伊川言窮理處多如以記誦博識爲玩物喪志如曰有天徳便可語王道其要只在愼獨如曰學只要鞭辟近裏著已質美者明得盡渣滓便渾化卻與天地同體其次惟莊敬持養曰學者須先識仁仁者渾然與物同體識得此理以誠敬存之而已則皆明道之言也如曰涵養須用敬進學則在致知曰今日格一件明日又格一件則皆伊川之言也故近世講良知者多喜言明道而抑伊川不知二先生之學一也窮理居敬必無偏廢之理特記之者有詳略耳伊川嘗謂張繹曰我昔狀明道先生之行我之道蓋與明道同異時欲知我者求之於此文可也此程門鐵案也後人柰何以己意而妄分優劣乎必欲分焉則有之矣朱子曰明道說話超邁不如伊川說得的確又曰明道語弘大伊川語親切又曰明道渾然天成不犯人力伊川工夫造極可奪天巧又曰明道可比顏子若孟子才髙恐伊川未到孟子處伊川收束檢制孟子卻不能到又曰其道𨿽同而造徳各異明道所處是大賢以上事學者未至而輕議之恐失所守伊川所處𨿽髙然實中人皆可企及學者當以此爲法又曰大程當識其明決中和處小程當識其初年之嚴毅晚年又濟以寬平處合朱子敬條觀之則知明道天資髙於伊川伊川學力所至不讓明道學者當學明道尢當學伊川明道有優於伊川處伊川亦有優於明道處

明道謂志動气者什九气動志者什一愚謂明道猶就學者言之耳若愚不肖之人气動志者反居什九二程論治皆以立志爲先明道上殿剳子則曰君志定而天下之治成曰以聖人之訓爲必當從以先王之治爲必可法不爲後世駁雜之政所牽制不爲流俗因循之論所遷惑伊川上英宗及太皇太后書則曰君志立而天下治曰以聖人之言爲必可信先王之治爲必可行不狃滯於近規不遷惑於眾口二先生之言如一誠以天下之本莫先於此也孟子謂大人當先格君心之非然定志又當在格君心之先若在熙寧元丰之間則又不可如此論矣

伊川看詳學制凡數十條朱子作伊川年譜特表敬條一曰攺試爲課謂學校禮義相先之地而月使之爭終非教養之道請攺試爲課有所未至則學官召而教之更不考定髙下一曰制尊賢堂以延天下道徳之士謂如胡瑗張載邵雍之輩有如此之人至於京師則長貳造門求見延請居於堂中不獨學者得以矜式又以見長貳之爲教不敢足諸己旣上求古之人復博采今之士取善服義如恐不及乃爲教之大本化人之要道無其人則虛之一曰鐫解額以去利誘謂太學解額五百人當有萬餘人奔湊使萬餘人捨父母之養忘骨肉之愛往來道路旅寓他土人心日偸士風日薄所費財幾何所破產幾何少年子弟遠父兄而放蕩者幾何父母骨肉離別悲念以至失所者幾何以萬餘人聚之京師獘害不可勝言今欲如嘉佑以前量畱一百人解額以待在學者取應餘四百人分在州郡解額窄處自然士人各安鄕土養其孝愛之心息其奔趨流浪之志風俗亦當稍厚一曰省繁文以專委任謂案文責迹有司之事非庠序育材論秀之道三捨升補舊專據文簿計校等差今立法只委長貳以公議推擇但取學行才器堪爲時用者聞於朝廷更不須繁文一曰勵行檢以厚風教謂朝廷欲厚風教必自士人始近世士風薄惡士人不修行檢或無異於市井小人朝廷未嘗有法以教勵檢束之也今立法舉人及仕宦家子弟鬭毆使酒等本監采察牒開封府或本貫施行又立觀光法四方士人願觀光者掌儀引入遊覽堂捨觀禮儀聽弦誦惟不得入齋此數條皆非漢唐學校規模〇又置待賓吏師二齋亦年譜所載集中不詳其制

伊川經筵三剳不特輔導人主人家教子弟者皆不可不知

明道秋日偶成一律眞所謂漆雕開已見大意首雲閒來無事不從容睡覺東窗日已紅此言素位不願外之意下遂言其所見曰萬物靜觀皆自得此言萬物皆備於我四時佳興與人同此言以萬物爲一體曰道通天地有形外思入風雲變態中此言致廣大而盡精微也富貴不淫貧賤樂此言至誠無息也結曰男兒到此是豪雄此是謙詞有吾斯未能信之意又以見世之所謂豪雄者不足爲豪雄也

大程云極髙明而道中庸非二事中庸乃髙明之極此與居敬行簡克己復禮閒邪存誠一例朱子皆分爲兩截程子皆合爲一事非相悖也程子自其合者言之朱子自其分者言之正相發明若象山陽明亦皆欲合爲一事其意便不同譬諸修屋程子止言修屋則修墻在其中蓋墻卽屋之墻恐人認爲二物也朱子則言修屋又言修墻恐人只知屋忘卻墻也言𨿽不同其實一也若象山陽明則只要修屋不要修墻

朱子𨿽極推崇二程然亦不諱其病如曰伊川之學於大體上塋徹於小節目上猶有疏處康節能盡得事物之變卻於大體上有未瑩處又曰伊川說仁者天下之公大段寬而不切不如橫渠說心統性情說得的當伊川謂鬼神者造化之迹不如橫渠所謂二气之良能也又曰和靖見伊川半年方得大學西銘看此意思也好也有病又曰明道說靜坐可以爲學此說終是小偏又曰程門髙弟如謝上蔡遊定夫楊龜山輩皆入禪學去必是程先生當初說得髙了故流獘至此於此可見朱子之細心

朱子謂理不離乎气亦不雜乎气此言理气之一而二也明道形而上爲道形而下爲器須著如此說气亦道道亦器又曰陰陽亦形而下者而曰道者惟此語截得上下最分明原來只此是道此是理气之二而一也程朱之說本合整庵乃謂理气一物不容分而不滿於朱子之說何耶林次崖言理一分殊理與气皆有之以理言則太極理一也健順五常其分殊也以气言則渾元一气理一也五行萬物其分殊也此一段發明程朱理气之說最明而整庵謂其未睹渾融之妙亦過矣又朱子以發於形气者爲人心發於義理者爲道心體用動靜道心人心皆有之此不易之理而整庵謂道心性也性者道之體人心情也情者道之用其說殊難通又以宋儒分本然之性气質之性一性而兩名疑其辭之未瑩而謂不若以理一分殊言性較似分明此皆整庵立說之異處總由不知理气之分也整庵知心性之分而不知理气之分不可曉

夫子答子夏問孝而曰色難愚嘗思之豈獨事親爲然哉凡人處世言行之差猶易檢點言行𨿽未嘗有差而聲音顏色之間爲人所厭惡而不覺卽人未必厭惡而有可厭可惡之理此最難檢點非主敬存誠未易變化

居官有不當煩者有不當憚煩者如柳子厚郭橐駝傳所言此不當煩者也如小民有犯法而罪不至死者官府旣罪而釋之卽置之度外豈能必其格心哉或逆料其不格而獘之杖下以示威於眾則又殺之不以其罪聞顧公國寶宰吾邑時民有犯賭博偸盜不孝諸罪者旣如律治之則記於冊朔望召其父兄鄰里而詢之能攺過否不蹈前轍否眾皆言其無他也則喜而遣之莫對則量笞之此法甚善民之善惡官府當能記憶而教導懲戒之則自然而格此不當憚煩者也

宗子無子無期功兄弟之子可以爲宗子後者而有期功之兄弟將使期功之兄弟奉宗祀乎抑將別推緦麻兄弟之子以爲宗子後乎使期功之兄弟奉宗祀則是宗子無後也使緦麻兄弟之子爲宗子後則是宗子之祖若父有子孫而不使之奉祀乃使非其子孫奉祀也二者無一可矣然則當如之何曰繼宗子與繼支子不同也繼支子者以支子爲主苟其昭穆之順焉則使繼之可也繼宗子者當以祖爲主苟其祖之子孫未絕則固不得捨其祖之子孫而使非祖之子孫祀其祖也天子諸侯與士庶之家貴賤𨿽懸絕至於宗法則一也假令武王無子將使周公承文王之統乎抑將使太伯虞仲虢仲虢叔之子若孫承之乎令成王無子將使唐叔承武王之統乎抑將使伯禽之子承之乎漢之孝惠孝文明之武宗世宗皆此義也以此觀之繼宗之議可決矣

吾學編以胡敬齏陳剩夫﹝陳剩夫名眞晟字晦徳漳州布衣天順二年詣闕獻書﹞附於陳白沙之傳此其失莫甚焉敬齋𨿽與白沙同遊吳康齋之門然其學固非白沙所及陳剩夫著程朱正學纂要𨿽其教人專一靜坐陳淸瀾謂其學識未及胡敬齋只是狷介之士然亦非白沙禪學之比而乃以二公附白沙之傳哉若賀克恭之執弟子禮事白沙肖其象縣空中以附白沙傳可也吾學編論王陽明曰今人咸謂公異端陸子靜之流子靜豈異端乎公所論敍古本大學傳習錄諸書具在學者虛心平气反復融玩久當見之鄭公左袒陽明如此宜其屈敬齋於白沙之下也

吾學編永樂二年饒人朱季友獻所著書詆宋儒楊文貞公士奇請毀季友書上敕行人錮季友至饒大會藩臬郡縣吏民撻季友盡毀其家所著書當時朝廷扶持正學如此宜士習之日端也﹝亦見通紀﹞劉晏於揚子置十場造船海船給錢千緡或言所用實不及半虛費太多晏曰不然論大計不惜小費凡事必爲久遠之慮今始置船場執事者至多當使之私用無窘則官物堅好矣異時有患苦給錢多減之過半則不能運矣至咸通中有司計費而給無羨餘船益脆薄易壞漕運遂廢矣宋初荊湖南北江東西漕米至眞揚下卸卽載鹽以歸交納有剩數則官以時值售之舟人皆私市附載而行陰取厚利故以船爲家一有罅漏則隨補葺之爲經遠計太宗嘗謂侍臣曰幸門如鼠穴不可塞篙工柁師有少販鬻但無妨公不必究問非洞見民隱何以及此自鹽法變而回綱無所得敗舟亡卒處處有之轉爲賊盜不可勝計此二事楊龜山嘗舉以告欽宗有國有家皆不可不知此

明則誠可舉誠則明不可學也學爲誠明則如告子之不動心荊公之自謂能不以外物累其心而已

聖賢言心有與事對言之者有包事而言之者如孟子之言仁心仁政此以心與事對言之者也牽牛章言心則包事而言之者也有與理對言之者有包理而言之者如論語回也其心三月不違仁此以心與理對言之者也如孟子學問之道無他求其放心而已矣此包理而言之者也敬義亦然龜山云敬以直內義以方外敬與義本無二所主者敬而義則自此出焉故有內外之辧其實義亦敬也故孟子之言義曰行吾敬而已

觀子產不與韓宣子環則藺相如之完璧不足道矣觀行人子羽卻楚圍之入則相如澠池之會非萬全之策矣龜山以相如爲暴虎馮河之徒信然

龜山謂周勃起布衣蓋椎朴鄙人以其厚重故可屬大事則天下重任固非狷忿褊迫者所能勝也武帝時淮南王欲反獨畏汲黯之節義至論公孫弘輩若發蒙爾夫汲黯之直爲天下敬憚如此予獨疑其狷忿褊迫臨大事不能無輕動輕動則失事機難與成功故武帝謂古有社稷臣黯近之矣其有得於此乎龜山此條卽大程不欲掇拾臣下短長家法顧涇陽自謂持濂洛關閩之淸議恐尙未見及此又或問以匹夫一日而見天子天子問焉盡所懷而陳之則事必有窒礙者不盡則爲不忠如何龜山曰事必須量淺深孔子曰信而後諫未信則以爲謗己也易之恆曰浚恆凶此恆之初也故當以漸而不可以浚浚則凶矣假如問人臣之忠邪遽與之辧別是非則有失身之悔君子於此但不可以忠爲邪以邪爲忠語言之間故不無委曲也至於論理則不然如惠王問孟子何以利吾國則當言何必曰利不直則道不見此一條與論汲黯意思同

夫子謂辭達而已矣然必先明理養气然後所達者皆溫柔惇厚光明正大之言不然亦自遠其所見而非夫子所謂達也龜山謂子瞻詩多譏玩無惻怛愛君之意荊公在朝論事多不循理惟事爭气此不知溫柔惇厚也又二公所見皆非中道此不知光明正大也是皆非不能達之病病在不能明理養气

荊公在上前爭論或爲上所疑則曰臣之素行似不至無廉恥如何不足信龜山謂論事當問事之是非利害如何豈可以素有廉恥劫人使信己也今人如此劫人者甚多君子不可不知戒且吾言而人不信正當內自省必吾平日之誠信未足服人耳如何反以此劫人

龜山謂郭汾陽不問發墓之人𨿽古之齊物我者不能過愚謂汾陽此事未盡善發墓亦不可不問但當問之有方不可逆億以啟釁及株連無辜耳或知其人而有社鼠城狐之嫌則問而不窮治可也

回也其心三月不違仁聖人何從知之必也其徵之言行乎視聽言動之間博文約禮之際無違焉則心無違矣聖人之觀人猶良醫之視病見其表知其裏

愚嘗有告子陽明之辧曰時說謂告子守其空虛無用之心不管外面之差失因目爲禪定之學其實非也告子乃是欲守其心以爲應事之本蓋近日姚江之學爾然旣不能知言養气則其所守之心亦何能以應事故猶自覺有不得處𨿽有不得彼終固守其心絕不從言與气上照管殆其久也則亦不自覺有不得而冥然悍然而已以冥然悍然之心而應事則又爲王介甫之執抝矣故告子者始乎陽明終乎介甫者也大抵陽明天資髙故但守其心亦能應事告子天資不如陽明則遂爲介甫之執拗矣介甫不知治其心而執拗者也告子徒治其心而至於執拗者也然則學陽明者其獘必至於執抝乎是又不然如告子天資剛彊故成執抝若天資柔弱者則又爲委靡矣故爲陽明之學者彊者必至於抝弱者必至於靡然陽明之徒亦認告子爲老莊禪定之學謂告子不得於心勿求於气如種樹者專守其本根不求其枝葉若孟子言志至气次是謂志之所至气必從焉則如養其本根而枝葉自茂與告子之勿求者異矣噫孰知陽明之所以言孟子者乃正告子之所以爲告子也歟呂用晦見而評之曰百餘年以來邪說橫流生心害政釀成生民之禍眞範寧所謂波蕩後生使搢紳翻然攺轍至今爲害其罪深於桀紂者𨿽前輩講學先生亦嘗心疑之然皆包羅和會而不敢直指其爲非是以其障益深而其禍益烈讀此爲之驚嘆深幸此理之在天下終不得而磨滅亦世運陽生之一機也至謂陽明天資髙但守其心亦能應事卽朱子謂禪家行得好自是其資質好非禪之力意然如朱子所稱必富鄭公呂正獻陳忠肅趙淸獻諸公乃可謂之行得好耳按陽明所爲皆苟且僥幸不誠無物吾未見其能應事也觀其通近侍結中朝攘奪下功縱兵肆掠家門乖舛尢甚皆載在實錄可考而知也實錄稱其性警敏善機械能以學術自文深中其隱矣﹝陽明事迹更當考史料史考﹞用晦之論陽明比余更嚴然非刻論也用晦又曰凡論佛者曰我不佞佛亦不辟佛此必深於佞佛者也曰我不入君子黨亦不入小入黨此必深於媚小人者也故凡謂朱陸無異同及陽明之於朱子有合一處者皆異端之徒陰陽惑亂之術不可不辧此論尢精

陸稼書先生問學錄卷之三

朱子集中吳伯丰問孟子序說引史記列傳以爲孟子之書孟子自作韓子曰軻之書非自著先生謂二說不同史記近是而於滕文公首章道性善注則曰門人不能盡記其詞又於第四章

決汝漢處注曰記者之誤不知如何朱子答云前說是後兩處失之熟讀七篇觀其筆勢如鎔鑄而成非綴緝所就也按今孟子注仍是伯丰所引則知朱子於集注未及攺者亦有矣然其大本處則必無差非姚江之徒所可借口也

朱子答劉仲升書謂平日不曾仔細玩索義理不識文字血脈別無證佐考驗但據一時自己偏見便自主張以爲只有此理更無別法只有自己更無他人只有剛猛剖決更無溫厚和平一向自以爲是更不聽人說話此固未論其所說之是非而其粗厲激發已全不是聖賢气象矣譚梁生見聖編其病正自如此﹝見五十三卷﹞

朱子答項平父書謂告子之病蓋不知心之慊處卽是義之所安其不慊處卽是不合於義故直以義爲外而不求今人因孟子之言卻有見得此意而識義之在內者然又不知心之慊與不慊亦有必待講學省察而後能察其精微者故於學聚問辧之所得皆指爲外而以爲非義之所在遂一切棄置而不爲此與告子之言𨿽若小異然其實則百步五十步之間耳以此相笑是同浴而譏裸裎也按愚向直以告子作象山陽明之流今觀朱子此條則又見其小異處﹝見五十四卷﹞

蒙引一書大有功於先儒如程子云性卽理也蒙引曰性卽理也指心中之理也故爲性不然何處不是此言豈不大有功於程子乎

胡世寧在弘治間言風俗之獘曰朝士安於豢養狃於因循廉節埽地趨媚成風以通達爲髙致以廉退爲矯激以推姦避事爲老成以黨惡和光爲忠厚其羣居言議所及心志所向不曰升官則曰成家其有語及國事當憂民瘼當卹者則眾怒羣猜百舌排斥不曰生事則曰好名使必無所容身而後已愚嘗三復斯言自古風俗之獘莫不皆然但有輕重淺深之不同耳有志世道者可一日而忘挽回之方哉

史記載晏嬰沮孔子之言曰夫儒者滑稽而不可軌法倨傲自順不可以爲下崇喪遂哀破產厚葬不可以爲俗遊說乞貸不可以爲國自大賢之息周室旣衰禮樂缺有間今孔子盛容飾繁登降之禮趨詳之節累世不能殫其學窮年不能究其禮君欲用之以移齊俗非所以先細民也司馬溫公金仁山皆疑晏子之賢未必有此事然朱子於論語序說𨿽削去其語而仍載其事則未嘗以爲無也明末有王革論之最詳曰晏子學於墨氏而精其術是故見吾夫子之祭必丰腆也則以爲不若豚肩不掩豆之爲愈也見吾夫子之衣以裼裘也則以爲不若一裘三十年之爲愈也見吾夫子之飲食多不苟也則以爲不若食無兼味之爲愈也見吾夫子之親喪自盡而祔於內外者必誠必信也則曰崇喪厚葬不可以爲俗也而不知以薄爲道之流於忍也見我夫子之急於濟時而周流四方也則曰遊說乞貸不可以爲國也而不知如其道則傳食諸侯不爲泰也見其巽與之言則謂之滑稽而不知欲人之易從也見其直道事人則謂之倨傲而不知持身之不可苟也見其動容周旋皆中乎禮則謂其盛容繁飾而經年累世不能殫且究也而不知苟簡鄙陋君子以爲固也此一段可爲定論愚謂夫子之於晏子老子猶朱子之於象山道𨿽不同而不嫌於交好

晏子子西同沮孔子然晏子之沮是因其學術之僻若子西則曰王之使使諸侯有如子貢者乎王之輔相有如顏回者乎王之將帥有如子路者乎王之官尹有如宰予者乎孔丘得據土壤賢弟子爲佐非楚之福也純是私意兩人相去又甚遠

史記檀弓皆載孔子負杖逍遙歌泰山梁木之事吳澄曰此妄也聖人徳容始終如一至死不變今負手曳杖逍遙於門動容周旋中禮者不如是也聖人樂天知命視死生若晝夜豈自爲歌詩以悲其死且以哲人爲稱又以泰山梁木爲比若他人悲聖人之將死而爲此歌詞則可聖人自爲此歌而自比乃若是妄也蓋是周末七十子以後之人撰造爲之欲表聖人之豫知其死將以尊聖人而不知適以卑之也艸廬此論言聖人生死之際甚明白若如史記檀弓所載則孔子之臨沒不如曾子之啟手足易簣遠矣

危邦不入亂邦不居不容看得容易有多少牽制多少逼迫自人視之皆是不得不入不得不居之勢卻能擺脫所以非有學有守者不能

宋儒薛士龍云好名特爲臣子學問之累人主爲社稷計惟恐士不好名

無爲其所不爲無欲其所不欲亦不要看得容易須要在事勢牽制中放出力量來方能如此

子夏云出見紛華而悅入聞夫子之道而樂二者心戰未能自決能戰卽是好機括今人俱望風而靡何嘗能戰但與紛華靡麗戰猶易與貧窮困阸戰卻難故須要在此處爭个勝負方是眞能無爲所不爲無欲所不欲

朱子沒而門人各記其所聞之語殆百餘家蜀士李道傳﹝字貫之﹞始取三十有三家刻之於池州爲語錄其弟李性傳又取四十有二家刻之於饒州爲續錄建安蔡抗又取二十三家刻之饒州爲後錄莆田王士毅﹝字子洪﹞又因而類分之曰語類刻於蜀東陽王佖﹝字符敬﹞又爲續類刻於徽州凡三錄二類五書者並行而錯出不相統一景定癸亥導江黎靖徳始合五書而參校之去其重復謬誤因士毅門目以類附焉而名閂語類大全凡百四十卷其後又取建安所刻天臺吳堅別錄附入焉於是文公遺語始備然蔡公抗後錄序云先師又有親自刪定與先大父西山講論之語及性與天道之妙名曰翁季錄者久未得出以流行於世豈斯文之顯晦固自有時乎則朱子之語爲語類所未載者亦有矣古今立言之多莫盛於斯矣

朱子謂幹彖辭文王易本是作大亨利貞只作兩字說孔子見這四字好便挑開說了所以某嘗說易難看愚按此卽賦詩斷章之意在聖人亦不過偶一爲之若學者著書自當謹守章句不可穿鑿附會借口聖人

朱子論天謂要知得他有心處又要見得他無心處故程子雲天地無心而成化又云天地之常以其心普萬物而無心若止說得他無心處則易所謂復其見天地之心正大而天地之情可見程子所謂以主宰謂之帝以性情謂之幹又如何心便是他主宰處此一條楊道夫所記說天字最周密又沈僩所記有云經傳中天字有說蒼蒼者有說主宰者有單訓理者亦明

語類云孟子說性善但說得本原處卻不曾說得气質之性所以亦費分疏諸子說性惡與善惡混使張程之說早出則這許多說話自不用紛爭故張程之說立則諸子之說泯矣愚謂孟子言形色天性也未嘗不言气質气質之說非起於張程此一條似有可商

朱子論讀書之法謂始初一書費十分工夫後一書費八九分後則費六七分又後則費四五分矣此卽所謂勢如破竹數節之後迎辦而解

語類謂顏子亦只是持敬與集注乾道坤道之說不同集注是分言之語類是合言之合言之則克己復禮亦止是持敬之至﹝見卷十二﹞

朱子論致知格物謂遊楊諸公所聞於程子者語意不全或只聞一時之語所以其說多差後來卻是集諸家語錄此段工夫方始渾全則當時門人親炙者未爲全幸生於先生之後者未爲不幸然則生於朱子之後者得見朱子之全書而折衷﹝語類云折衷是折兩頭而取其中之義﹞之亦未爲不幸也但不可自鹵莽耳﹝見語類十八卷﹞

唐以前儒者皆以愛言仁自程子曰偏言則一事專言則包四者而人始知愛不足以言仁自程子之後儒者又多離愛言仁自朱子曰仁者心之徳愛之理而人又知仁非卽愛亦不離愛言仁之說於是始精然此等處不看語類不知程朱用心之苦若無程子之說則言仁者日流於淺近若無朱子之說則言仁者又日流於髙遠無理會處

孔子於魯人獵較可從而女樂必行者一則是由剝而復之機一則是由復而剝之機也聖人之審機精矣語類曰天下無道譬如天之將夜𨿽未甚暗然自此只向暗去知其後來必不可支持故亦須見幾而作正此之謂

語類謂泰伯之心卽夷齊叩馬之心太王之心卽武王孟津之心二者道並行而不相悖然聖人解泰伯爲至徳謂武爲未盡善亦自有抑揚蓋泰伯夷齊之事天地之常經而太王武王之事古今之通義但其間不無些子髙下若如蘇氏用三五百字罵武王非聖人則非矣按朱子東坡同有不滿武王之意而其語气相去霄壤讀此一條可以悟修辭之法

語類謂詩者古人所以詠歌性情當詩人一歌詠其言便能了其義故善心可以興起今人須加訓詁方理會得又失其歌詠之律如何一去看著便能興起善意以今觀之不若熟理會論語方能興起善意也愚謂讀論語固能興起善意然聖言簡略又不若小學近思錄朱子行狀尢能使人興起善意

嘉善周永則先生嘗作戒謔箴曰莫道是詼諧其實是輕薄被人包容甚於戮辱愚每三復此言

文文山禦試策云今之士大夫之家有子而教之方其幼也則授其句讀擇其不戾於時好不震於有司者俾熟復焉及其長也細書爲工累牘爲富持試於鄕校者以是較藝於科舉者以是取靑紫而得車馬也以是父兄之所教詔師友之所講明利而已矣其能卓然自拔於流俗者幾何人哉心術旣壞於未仕之前則气節可想於旣仕之後以之領郡邑如之何責其爲卓茂黃霸以之鎭一路如之何責其爲蘇章何武以之曳朝紳如之何責其爲汲黯望之奔競於勢要之路者無怪也趨附於權貴之門者無怪也牛維馬縶狗苟蠅營患得患失無所不至者無怪也言舉業之獘最爲痛切

文文山禦試策云有一分之道心者固足以就一分之事功有一分之人心者亦足以召一分之事變世道污隆之分數亦系於理欲消長之分數而已此卽召公所謂細行不謹終累大徳伊尹所謂爾惟不徳罔大也

嘉靖時不惑於異學者崔銑子鍾﹝崔銑一字仲鳧官至南部侍郎謚文敏安陽人﹞亦其一人也余曾見其所著洹詞侃侃言之曰聖王在上諸臣宜務實徳以贊休治乃尊陸氏彼集中書尺誇伐憤戾非徳人之詞學者習之不亦長輕而助蕩乎泰和整庵羅公斥象山之訛一言蔽之曰認心爲性渭崖霍氏章搉而句抉之然後陸氏之爲異端莫遁也又曰儒道衰於我代前輩若薛文淸吳康齋胡叔心三子造詣各等然篤學修身庶哉儒矣成化中乃有陳白沙起於嶺嶠失志科場乃掇異學之緒炫以自居槁首山樊坐收髙譽近日效之者變異橫發恬亡顧憚此等正論亦嘉隆以來所罕見者崔公論他事亦多見道之言其論楊東裏曰當宣徳正統之間其君子有爲之時乎其民朴其君任人其奢淫不萌其賞罰行而不讙呶也東裏公乃日與其僚嬉燕晉書唐律是攻是炫孟子曰國家閒暇及是時明其政刑諸公而知此道安有己巳之狩庚午之易儲丁丑之幸功耶其論周文襄曰文襄其知巧之才耶非可與語裕民之政也民共正賦已竭力矣奚從而有餘米括余米而曰薄賦則朝四暮三愚弄其民而已余米丰衍乃奉貴宦結交遊修釋子之宮濫費生民之膏血蘇人幸寬目前乃忘其厲己而祠之追觀漢臣之富民力農也唐臣之生財善賈也君子弗貴曰君不志道而富之祇以長其侈大況文襄者曷足多哉其論羅一峯曰李文達奪情而相非義也然出於新皇眷倚之篤非文達求之也羅氏勸君遂賢之請可矣乃襲宋士詆嵩之文醜言過斥何歟其言皆卓然崔子鍾謂景皇帝易儲或譏薛文淸之隨正徳戊辰銑與修實錄得見國史文淸以正統己巳起丞大理督餉於滇景泰辛未歸朝壬申升南理卿署狀時公不與焉亦無銜名此亦誦法文淸者不可不知

語類中論克己有吳雉所載一條云或曰若是人欲則易見但恐自說是天理處卻是人欲所以爲難曰固是如此且從易見底克去又卻理會難見底如剝百合須去了一重方始去那第二重今且將義利兩字分个界限緊緊走從這邊來其間細碎工夫又一面理會如做屋柱一般且去了一重粗皮又慢慢出細今人不曾做得第一重便要做第二重工夫去如中庸說戒愼乎其所不睹恐懼乎其所不聞莫見乎隱莫顯乎微故君子謹其獨此是尋常工夫都做了故又說出向上一層工夫以見義理之無窮耳不成十目所視十手所指處不謹便只去謹獨無此理也愚因此悟大學八條目俱是尋常工夫惟誠意章謹獨二字是漸說到向上工夫非謹獨卽誠意也蓋意之發有人所共知者亦有己所獨知者

語類曰色取仁而行違居之不疑與鄕原不同此是大拍頭做要壓倒人鄕原卻是不做聲不做气陰沈做罪過底人二者皆是要譽但一个是向前去做一个是退來做按朱子之意是以居之不疑爲近於無忌憚之小人此是就子張身上說子張𨿽非小人然是此一邊气習極其流必至於此

善人教民七午集注謂教民者教之以孝弟忠信務農講武語類謂司馬溫公嘗行保伍之法春秋教習以民爲兵後來所教之人歸更不去理會農務生事之屬只管在家作鬧要酒物喫其害亦不淺古人兵出於民卻是先教之以孝弟忠信而後驅之於此所以無後來之害按此則言講武於今日豈易言哉溫公猶如此而況他人乎所以夫子言足兵必本於信子路言勇必曰知方

語類徐寓問明道言學者須先識仁識得仁以敬養不須防險曰未要看此不如且就博學篤志切問近思做去朱子之言如此乃自嘉隆以來談良知者莫不借口明道識仁說且豈善讀先儒之書者乎

孟子議論最髙處在知大小能詳其大而略其小如文王之囿方七十里章朱子曰其意只主在風齊宣王爾若文王之囿果然縱一切人往則𨿽七十里之大不過幾時亦爲赤地矣又焉得有林水鳥獸之長茂乎周之盛時𨿽天下山林猶有厲禁豈有君之苑囿反縱芻獵恣往而不禁乎亦無是理漢武帝上林苑只有二三十里當時諸臣已皆以爲言豈有文王之囿反如是之大蒙引曰看來孟子都不肯辧折他只要大處合正便罷如焚廩浚井之說最宜駁倒孟子亦不駁只要有象憂亦憂象喜亦喜二句便罷愚謂朱子教人最得此法語類中時時提醒此意𨿽隨其所問答之必曰道理緊要卻不在這裏不消恁地理會如林恭甫問論語記門人問答之詞而堯曰一篇乃記堯舜湯武許多事之類又不但問沒要緊事如此答也若問得太髙又必引到親近處如雲或問伊川未出門未使民時如何曰此儼若思時也聖人之言得他恁地說也好但使某答那人則但云公且去出門如見大賓使民如承大祭此俱是孟夫子家法

語類謂不得於言勿求於心是心與言不相干不得於心勿求於气是心與气不相貫此告子說也告子只去守个心都不管外面事外面是亦得不是亦得孟子之意是心有所失則見於言如肝病見於目相似愚意告子之病似不如此彼謂不得於言勿求於心非謂心與言不相干也正以心爲言之本吾守吾心而言自明彼謂不得於心勿求於气非謂心與气不相貫也正以心爲气之本吾守吾心而气自正朱子謂象山之學與告子相似則告子之說決當如此看

薛文淸讀書錄曰太極者萬理之總名又曰太極性理之尊號又曰理本無名字字之曰太極又曰太極者理之別名非有二也又曰太極只是性又曰太極是性之表徳此數語發明太極最精與程子性卽理也一句同

體用一原顯微無間動靜無端陰陽無始此四語是理學之宗祖讀書錄亦解得最明其解顯微體用曰太極中涵陰陽五行男女萬物之理體用一原也陰陽五行男女萬物具太極之理顯微無間也其解陰陽動靜曰太極動而生陽𨿽自動處說起而其根卻自靜中來如天之四時貞下起元是也然靜又根於動動又根於靜所謂動靜無端陰陽無始也又曰今天地之始卽前天地之終其終也𨿽天地混合爲一而气則未嘗有息但翕寂之餘猶四時之貞乃靜之極耳至靜之中而動之端已萌卽所謂太極動而生陽是則太極或在靜中或在動中𨿽不雜乎气亦不離乎气也若以太極在气先則是气有斷絕而太極則爲一縣空之物而能生夫气矣是豈動靜無端陰陽無始之謂乎此種發揮確是洛閩之眞傳

薛文淸謂讀朱子語錄雜書斷不若讀其手筆之書然手筆之書亦有得語錄而益明者文淸特恐人不加采擇而爲此言耳

文淸云豈獨樂有雅正耶書亦有之小學四書六經濂洛關閩諸聖賢之書雅也嗜者少矣夫何故以其味之淡也百家小說淫詞綺語怪誕不經之書邪也莫不喜談而樂道之蓋有不得教督而好之者矣夫何故以其味之廿也淡則人心平而天理存甘則人心迷而人欲肆是其得失之歸亦何異於樂之感人也哉愚謂欲崇雅而黜鄭者必先明乎雅鄭之大綱然後能審取捨不然其不以鄭爲雅者幾希

文淸云道學以五經四書爲本專用心於史學者無自而入道愚謂讀史必讀綱目然後史學經學爲一讀書錄曰易先天諸圖自希夷以前皆爲方士所傳授至邵子反之易則知作易之本原實出於此又曰先天圖隱而不傳之時𨿽有大傳說卦之言讀者莫知其說及邵子得先天圖然後以大傳說卦之言証之一一相合於是象數始大明按圖像隱於異學而邵子取以明易者知其原非異學之圖像特此失其傳而隱於彼耳近世言三教合一者不得借口於斯圖像在異學止爲形气之用在吾儒則爲義理之原薛文淸白謂二十年治一怒字尙未消磨得盡以是知克己最難又謂余性偏於急且易怒因極力變化嗚呼文淸尙如此今人安可不知極力變化耶

讀書錄曰朱子答學者之問多告之以性與天道之妙乃聖賢接引後學不得已之盛心也若必待中人以上之資始告之以此則可告者亦少矣然則孔子所言者教人之正也朱子之接引後學者權也又曰孔子教人說下學處極多說上達處極少至宋諸老先生多將本原發以示人亦時不得不然耳此二條言聖賢因時立教之意最明蓋孔子之時未有虛無寂滅自托於上達之說故孔子教人只從下學說起使其循序漸進朱子之時則異端之說方且共托於上達而浸灌於學者之耳不先去其疾則孰肯從事於吾所謂下學哉故凡朱子之言性與天道言上達者皆所以先去其疾

文淸論敬曰行第一步心在第一步上行第二步心在第二步上三步四步無不如此所謂敬也如行第一步而心在二三步之外行第二步而心在四五步之外卽非敬也至若寫字處事無不皆然寫第一字心在第一字上爲一事心在一事上件件專一便是敬此發明程子主一無適之義最精讀書記蘇季明對程子曰昺常患思慮不定或思一事未了他事如麻又生曰不可此不誠之本也須是習習能專一時便好不拘思慮與應事皆要求一此卽文淸之說也

陸稼書先生問學錄卷之四

許鍾斗﹝許鍾斗文集止五卷無甚關系文字﹞謂春秋戰國時有道徳家有楊墨家有陰陽家有法術家有縱橫家家各爲教而不可無孔孟之學漢唐宋以來有遊俠有釋老而上之所以羅士者又或以博學以宏詞以詩賦以對策射策不盡以明經故不可無周程張朱之學乃今之爲周程張朱與爲孔孟者徧天下皆是矣師以是教士以是習隸之學宮升之司徒貢之天子組織而爲文章彪炳而爲事業軒揭而爲節義何莫非學而乃必於文章事業節義之外別立一理學之名於傳注之外別標一宗旨於學校之外別尋一師門果何說也此一段蓋有激乎嘉隆以後講學之獘而言之其實今之欲講學者只當就舉業中指點不必另辟一門徑

鍾斗論格君心當自身始曰身無羔羊素絲之節而欲言投珠抵璧之風身無集思廣益之誼而欲言縣鐸設鞀之美身好矜伐而欲責君以持盈身好佞幸而欲責君以去讒身好慘刻而欲責君以大度身好舞智而欲責君以推誠必不得之數也嗚呼豈獨格君哉齊家治國平天下何莫不然

聖人不得中行而與狂狷與之之內有許多裁成輔相之法究竟欲其歸於中行非徒嘉獎之而已也若但知嘉獎則狂者之气將益髙而狷者之守將益僻其去中行將益遠豈聖人之教乎漢之黨錮明之東林皆錯認聖人取狂狷之意

譚舟石作延綏鎭誌論河套云議者以河套爲詩之朔方然詩言王命南仲城彼朔方箋之者曰堯典云宅朔方爾雅云朔北方也皆其廣號爲近玁狁之國耳未嘗指爲河套也成化時有謂餘子俊城楡林而不復河套爲失策然安南永樂時之郡縣也宣宗朝猶議而去之況新當土木之變乃欲城楡林者城河套不亦謬乎曾銑之論輪臺之謀也子俊之策朱崖之議也舟石此論甚是又引張方平諫用兵書曰戰勝之後陛下可得而知者凱旋捷奏拜表稱賀赫然耳目之觀耳至於遠方之民肝腦屠於白刃筋骨絕於饋餉流離破產鬻賣男女燻眼折臂自經之狀陛下必不得而見也慈父孝子孤臣寡婦之哭聲陛下必不得而聞也嗚呼聞方平之言而不心動者難矣愚謂見舟石此論而尙思開邊釁者亦可以止矣

延綏鎭誌載李自成米脂人爲銀川驛馬夫崇禎元年延安大饑羣盜並起而自成尙爲驛子無叛志也兵科給事中劉懋上言減驛站歲可省金錢巨萬朝議是之凡遊民之隸籍驛遞者多亡去自成亦復無聊始爲小偸因竄入流賊初不過爲裁省計豈意遊民無所得食而饑荒又迫之卒至於土崩而不可救愚讀之不覺三嘆今之言理財者動云當節嗚呼節之一字豈易言哉

時文論子產聽鄭國之政章云時至戰國苛察徼繞之政深而溫惠慈和之意少蓋天下尢尙刑名哉然而刑名之始不始於刑名之人惟爲政者寬以養天下之亂源柔以蓄天下之不肖至於宏綱不舉萬事墮壞而後察察者得以承其後也孟子憂之故借子產以立論此說得最好

小人閒居爲不善見君子而後厭然此尙是古之小人若今之小人有慷慨激烈而談彌縫鉆營之術者矣方自以爲非常之人非常之論而肯厭然哉然爲君子者亦不可不自反使魑魅魍魎得跳躍於吾前者必吾之正气未完也吾之正气完一分則彼之跳躍亦必減一分

余令疁城二年每念成湯解网一事以爲此非特言湯之恩及禽獸乃商家一代用法之權衡也大抵先王立法止存其大經而不能必天下之毫釐不差故商道號稱尙嚴然未嘗不時開其一面此所以法行而天下安之若夫立法而必欲天下之毫釐不差此商鞅韓非之所謂法而豈先王之法哉

宋姚鉉輯唐文粹一書不取昌黎諫佛骨表大端已差

昌黎請上尊號表與上宰相書同一卑污

文人之言亦往往見道如李華弔古戰場文云文教失宣武臣用奇此二語與曾子上失其道民散久矣同一深慨

管子以禮義廉恥爲四維柳子厚謂廉恥卽義也見其有二維未見其四也愚謂不然廉恥乃義之重者故別出而言之聖賢之言多如此類無礙其爲四也

顏魯公唐代偉人而載於文粹者寶應寺有記放生池有碑深溺於浮屠之說如此其它如張說王維盧肇李華白居易柳宗元之徒連篇累臏稱揚佛教者又何足怪哉故知韓退之眞人傑也

桴亭極尊程朱而亦不敢深辟象山陽明蓋亦梁溪之派也

韓退之好作大言如答呂醫山人書云若世無孔子不當在弟子之列此等妄言長後世少年虛浮之气爲害不少

退之答張籍書謂己之道乃夫子孟軻揚雄所傳之道也及原道則云荀與揚也擇焉而不精語焉而不詳若不觀原道則前書所云不倫甚矣故知古人之言未可輕議

退之答劉正夫書云或問爲文宜何師必謹對曰宜師古聖賢人曰古聖賢所爲書其存辭皆不同宜何師必謹對曰師其意不師其辭又問曰文宜易宜難必謹對曰無難易惟其是爾此皆說得最好後又云足下家中百物皆賴而用也然其所珍愛者必非常物夫君子之於文豈異於是乎信斯言也則前所云師古聖賢所云惟其是者必求爲非常而後可啟天下好異之獘者必斯言也夫夫古聖賢所爲惟求盡其常而已不聞好異也吾所惡於俗下文字者惡夫不能盡其常者耳

諸莊甫之學不如陳陸而刻厲過之其日記云生計有無可以不動念小人毀謗可以不與聞凡事盡其在我但使方寸可以對大庭此身可以見上帝𨿽餓死亦何憾察其生平確能如此亦可謂獨行之士矣莊甫論仁義禮智信最好曰仁義禮智信𨿽作五件其實是一時俱有的但要識得那一件爲政耳如有時仁爲政仁主於慈愛而慈愛莫切於子愛而教誨之仁之義也愛而有節文仁之禮也愛而知其惡仁之智也愛而有始有終仁之信也四者缺一則非仁矣如有時禮爲政禮主於尊敬而尊敬莫大於君敬而忠愛之禮之仁也敬而裁制之禮之義也敬而終身不易禮之信也敬而每事先見機之智也四者缺一則非禮矣推之義智信莫不皆然先儒所謂理一而分殊也莊甫此一條蓋卽十二律旋相爲宮之意而黃鐘仍爲之主可謂善發明矣

周子通書曰聖可學乎曰可有要乎曰有要請問焉曰一爲要一者無欲也無欲則靜虛動直靜虛則明明則通動直則公公則溥明通公溥其庶幾矣乎朱子謂此章之旨最爲切要論語所謂一對萬字看周子所謂一對雜字看周子所謂一猶曾子所謂忠至程子主一無適之一與周子又別周子是說不雜於欲程子是說不雜於他事不專是欲髙景逸謂程子之主一自周子來無適卽周子之無欲誤矣

讀書記載朱子於書堂左曰敬右曰義蓋常讀易而得其兩言曰敬以直內義以方外以爲學之要無以易此而未知所以用力之方也及讀中庸見其所論修道之教而必以戒愼恐懼爲始然後得夫持敬之本又讀大學兒其所論明徳之序必以格物致知爲先然後得夫所以明義之端旣而觀夫二者之功一動一靜交相爲用又有合乎周子太極之論然後又知天下之理幽明巨細遠近淺深無不貫於二者按朱子平日論學以致知敬克己三者爲主而易止言敬以直內義以方外故將致知工夫補在義一邊程子止言涵養須用敬進學則在致知朱子謂敬勝百邪便自有克則將克己工夫補在敬一邊

古今言敬莫精於詩不顯亦臨無射亦保二句讀書記又引朱子一條曰戒愼恐懼不須說得太重只是常常提撕認得那个物事常常存得不失了今人只見他說得此四个字重便作臨事驚恐看如臨深淵如履薄冰曾子也只是順這道理常常恁地把捉去此一條說得敬亦精

讀書記謂博文乃道問學之事是欲盡知天下事物之理約禮乃尊徳性之事是欲常常存吾心固有之理按此則二句卽是程子涵養須用敬進學則在致知之意然看來約禮卽是克己復禮也克己復禮是力行之意與涵養用敬之意稍別所以看作一事者蓋朱子論涵養用敬二句原將克己補在敬一邊也克己復禮少不得以敬爲主則以約禮作尊徳性看自妙若中庸所謂崇禮乃是道問學之目是指辧其節文度數言屬博文內與約禮復禮無涉

讀書記序朱子之學旣載黃勉齋行狀李方子年譜又謂先生語錄多自言爲學工夫采附於後學者潛心於此則朱子進學次序固昭然可考矣

朱子謂舊嘗以論心論性處皆類聚看看熟久則自見此卽讀書記之所自出也

論語吾道一貫章要看子出二字當時曾子𨿽已無疑何不一言以正諸夫子門人旣已不能無疑何不直問諸夫子必待子出而問之曾子也蓋適值夫子有事而出未及闡明此所以問之曾子非夫子不待再言而出也曰然則所謂一者夫子之意果卽指忠乎曰不然謂之指誠亦可謂之指敬亦可謂之指仁亦可忠是曾子平日所用力故指而言之假使當時子思聞之必曰夫子之道誠而已矣孟子聞之必曰夫子之道仁而已矣程子聞之必曰夫子之道敬而已矣朱子謂聖賢語言似各不同然未嘗不貫蓋以此也曰然則夫子之告子貢一貫亦不聞更有闡明何也曰當時必尙有話而記者記之不詳爾九月四日予因覽讀書記至程朱論敬諸條而悟及此

同一格物也而聖賢之格物與世之博物洽聞者異同一存心也而聖賢之存心與世之虛無寂滅者異所以朱子諭格物則曰此以反身窮理爲主而必究其本末是非之極至彼以徇外誇多爲務而不核其表裏眞妄之實然論存心則曰古人之學所貴於存心者蓋將推此以窮天下之理今之所謂識心者乃欲恃此而外天下之理

聖人云切問一切字最可玩學者不可不好問問又不可不切蓋宇宙之事可疑者何限若泛然而問非但告者易倦而問者亦無益故必切於身心切於職分然後問之𨿽切於身心職分矣又必循其次序如未知下學先問上達之事未知修己先問安人之事皆非切問也能切問然後告者不倦而問者有益此如問路一般如在蘇州起身進京且先問無錫從何處去乃爲切問若蘇州到無錫之路尙且茫然乃嘵嘵問北京城外路徑且雜及於陜西湖廣豈不生聽者之厭卽使諄諄而告之亦何益乎此問所以必貴切然能切又貴能審不切則病在泛不審則病在疎

綱大紀小若對眾目而言則綱紀俱屬大一邊

胡敬齋有孟子才髙在心性源頭處理會孔子只教人忠信篤敬之說髙景逸亦云孔子教人只是說用所謂吾無行而不與二三子也孔子後孟子方說出心性孟子後秦漢學者俱在訓詁上求更不知性命爲何物至宋周程夫子出才提性命到微妙矣朱子出不得不從躬行實踐上說若知得孟子之言便知孔子之言句句精妙若知得朱子之言便知周程之語語語著實愚謂孔孟程朱不得如此分別聖賢之教未有不體用一源顯微無間

髙景逸論陽明曰姚江天挺豪傑妙悟良知一洗支離其功甚偉豈可不謂孔子之學然而非孔子之教也今其獘昭昭矣始也埽見聞以明心耳究且任心而廢學於是乎詩書禮樂輕而士鮮實悟始也埽善惡以空念耳究且任空而廢行於是乎名節忠義輕而士鮮實修則亦反其本而已矣反其本者文行忠信也

胡敬齋與人書論朱子以後諸儒曰西山眞氏庶幾乎此元之魯齋許氏𨿽其道徳之全未及於宋觀其所行端愨務實亦非世儒訓詁之可比也此外諸儒皆以考索爲足以明道批注爲足以傳道求其操存踐履之實者蓋寡焉若雙峯饒氏公遷朱氏已不免此獘其流至於陳氏吳季子等則其口語亂道其不得罪於聖門吾不信也居仁思與天下豪傑之士講明而踐行之刊落浮華一趨本實庶有以革其獘又曰遊康齋先生之門始知聖賢之學不在於言語文字之間而在於身心徳行之實而其門人鄱陽余佑序敬齋集曰先生學以治心養性爲本經世宰物爲用每患朱子之後經傅旣明學道之士類多口語藉藉無得於心故於經書惟加熟讀詳玩涵泳義理不輕爲之注焉嗚呼敬齋之學眞今日學者之律令格式也

敬齋又與羅一峯書曰吳艸廬初年甚聰明晚年做得無意思其論朱陸之學以朱子道問學陸子尊徳性說得不是愚以爲尊徳性工夫亦莫如朱子平日操存涵養無非尊徳性之事但其存心窮理之功未嘗偏廢非若陸子之專本而遺末其後陸子陷於禪學將徳性都空了謂之能尊徳性可乎此數語斷盡朱陸之同異

敬齋又與一峯書曰公甫名重海內與先生交最深居仁與四方士子亦以斯道望於公甫不意天資過髙入於虛妙遂與正道背馳不知先生曾疑之否若曰不知其非則思修身事親不可以不知人思知人不可以不知天知其非而不告已虧朋友之義所以輔仁責善者其失已在我又與張廷祥書極言其學之獘謂一峯後來亦有曠大之意想必爲其所染也噫敬齋之黜白沙如此而學者猶尊而崇之何也

讀書記云按二程之學龜山得之而南傳之豫章羅氏羅氏傳之延平李氏李氏傳之朱氏此其一派也上蔡傳之武夷胡氏胡氏傳之五峯五峯傳之南軒張氏此又一派也若周恭叔劉元得之爲永嘉之學亦同自出然惟朱張之傳最得其宗

宋史朱子傳云簞瓢屢空晏如也諸生之自遠而至者豆飯藜羹率與之共往往稱貸於人以給用而非其道義則一介不取也

