《原善》淸戴震

卷上

余始爲《原善》之書三章﹐懼學者蔽以異趣也﹐復援據經言疏通證明之﹐而以三章者分爲建首﹐次成上﹑中﹑下卷。比類合義﹐燦然端委畢著矣﹐天人之道﹐經之大訓萃焉。以今之去古聖哲旣遠﹐治經之士﹐莫能綜貫﹐習所見聞﹐積非成是﹐餘言恐未足以振玆墜緒也。藏之家塾﹐以待能者發之。

善﹕曰仁﹐曰禮﹐曰義﹐斯三者﹐天下之大衡也。上之見乎天道﹐是謂順﹔實之昭爲明徳﹐是謂信﹔循之而得其分理﹐是謂常。道﹐言乎化之不已也﹔徳﹐言乎不可渝也﹔理﹐言乎其詳致也﹔善﹐言乎知常﹑體信﹑達順也﹔性﹐言乎本天地之化﹐分而爲品物者也。限於所分曰命﹔成其气類曰性﹔各如其性以有形質﹐而秀發於心﹐徵於貌色聲曰才。資以養者存乎事﹐節於內者存乎能﹐事能殊致存乎才﹐才以類別存乎性。有血气﹐斯有心知﹐天下之事能於是乎出﹐君子是以知人道之全於性也。呈其自然之符﹐可以知始﹔極於神明之徳﹐可以知終。由心知而底於神明﹐以言乎事﹐則天下歸之仁﹔以言乎能﹐則天下歸之智。名其不渝謂之信﹐名其合變謂之權﹐言乎順之謂道﹐言乎信之謂徳﹐行於人倫庶物之謂道﹐侔於天地化育之謂誠﹐如聽於所制者然之謂命。是故生生者﹐化之原﹔生生而條理者﹐化之流。動而輸者﹐立天下之博﹔靜而藏者﹐立天下之約。博者其生﹐約者其息﹔生者動而時出﹐息者靜而自正。君子之於問學也﹐如生﹐存其心﹐湛然合天地之心﹐如息。人道舉配乎生﹐性配乎息。生則有息﹐息則有生﹐天地所以成化也。生生者﹐仁乎﹔生生而條理者﹐禮與義乎。何謂禮﹖條理之秩然有序﹐其著也﹔何謂義﹖條理之截然不可亂﹐其著也。得乎生生者謂之仁﹐得乎條理者謂之智。至仁必易﹐大智必簡﹐仁智而道義出於斯矣。是故生生者仁﹐條理者禮﹐斷決者義﹐藏主者智﹐仁智中和曰聖人﹔智通禮義﹐以遂天下之情﹐備人倫之懿。至貴者仁﹐仁得﹐則父子親﹔禮得﹐則親疏上下之分盡﹔義得﹐則百事正﹔藏於智﹐則天地萬物爲量﹔同於生生條理﹐則聖人之事。

《易》曰「形而上者謂之道﹐形而下者謂之器。」「形而下」者﹐成形質以往者也。「形而上」者﹐陰陽鬼神胥是也﹐體物者也﹔故曰「鬼神之爲徳﹐其盛矣乎﹗視之而弗見﹐聽之而弗聞﹐體物而不可遺。」《洪範》曰「五行﹕一曰水﹐二曰火﹐三曰木﹐四曰金﹐五曰土。」五行之成形質者﹐則器也﹔其體物者﹐道也﹐五行陰陽﹐得之而成性者也。

《易》曰「一陰一陽之謂道﹐繼之者善也﹐成之者性也。」一陰一陽﹐蓋言天地之化不已也﹐道也。一陰一陽﹐其生生乎﹐其生生而條理乎﹖以是見天地之順﹐故曰「一陰一陽之謂道」。生生﹐仁也﹐未有生生而不條理者。條理之秩然﹐禮至著也﹔條理之截然﹐義至著也﹔以是見天地之常。三者咸得﹐天下之懿徳也﹐人物之常也﹔故曰「繼之者善也」﹐言乎人物之生﹐其善則與天地繼承不隔者也。有天地﹐然後有人物﹔有人物而辧其資始曰性。人與物同有欲﹐欲也者﹐性之事也﹔人與物同有覺﹐覺也者﹐性之能也。欲不失之私﹐則仁﹔覺不失之蔽﹐則智﹔仁且智﹐非有所加於事能也﹐性之徳也。言乎自然之謂順﹐言乎必然之謂常﹐言乎本然之謂徳。天下之道盡於順﹐天下之教一於常﹐天下之性同之於徳。性之事配五行陰陽﹐性之能配鬼神﹐性之徳配天地之徳。人與物同有欲﹐而得之以生也各殊﹔人與物同有覺﹐而諭大者大﹐諭小者小也各殊﹔人與物之一善同協於天地之徳﹐而存乎相生養之道﹐存乎諭大諭小之明昧也各殊﹔此之謂本五行陰陽以成性﹐故曰「成之者性也」。善﹐以言乎天下之大共也﹔性﹐言乎成於人人之舉凡自爲。性﹐其本也。所謂善﹐無他焉﹐天地之化﹐性之事能﹐可以知善矣。君子之教也﹐以天下之大共正人之所自爲﹐性之事能﹐合之則中正﹐違之則邪僻﹐以天地之常﹐俾人咸知由其常也。明乎天地之順者﹐可與語道﹔察乎天地之常者﹐可與語善﹔通乎天地之徳者﹐可與語性。

《易》曰「天地之大徳曰生。」气化之於品物﹐可以一言盡也﹐生生之謂歟﹗觀於生生﹐可以知仁﹔觀於其條理﹐可以知禮﹔失條理而能生生者﹐未之有也﹐是故可以知義。禮也﹐義也﹐胥仁之顯乎﹗若夫條理得於心﹐其心淵然而條理﹐是爲智﹔智也者﹐其仁之藏乎﹗生生之呈其條理﹐顯諸仁也﹐惟條理﹐是以生生﹐藏諸用也。顯也者﹐化之生於是乎見﹔藏也者﹐化之息於是乎見。生者﹐至動而條理也﹔息者﹐至靜而用神也。卉木之﹝株﹞﹝枝﹞葉華實﹐可以觀夫生﹔果實之白﹐全其生之性﹐可以觀夫息。是故生生之謂仁﹐元也﹔條理之謂禮﹐亨也﹔察條理之正而斷決於事之謂義﹐利也﹔得條理之準而藏主於中之謂智﹐貞也。

《記》曰「夫民有血气心知之性﹐而無哀樂喜怒之常﹔應感起物而動﹐然後心術形焉。」凡有血气心知﹐於是乎有欲﹐性之徵於欲﹐聲色臭味而愛畏分﹔旣有欲矣﹐於是乎有情﹐性之徵於情﹐喜怒哀樂而慘舒分﹔旣有欲有情矣﹐於是乎有巧與智﹐性之徵於巧智﹐美惡是非而好惡分。生養之道﹐存乎欲者也﹔感通之道﹐在乎情者也﹔二者﹐自然之符﹐天下之事舉矣。盡美惡之極致﹐存乎巧者也﹐宰禦之權由斯而出﹔盡是非之極致﹐存乎智者也﹐賢聖之徳由斯而備﹔二者﹐亦自然之符﹐精之以底於必然﹐天下之能舉矣。《記》又有之曰「人生而靜﹐天之性也﹔感於物而動﹐性之欲也﹔物至知知﹐然後好惡形焉。好惡無節於內﹐知誘於外﹐不能反躬﹐天理滅矣。」人之得於天也一本﹐旣曰「血气心知之性」﹐又曰「天之性」﹐何也﹖本陰陽五行以爲血气心知﹐方其未感﹐湛然無失﹐是謂天之性﹐非有殊於血气心知也。是故血气者﹐天地之化﹔心知者﹐天地之神﹔自然者﹐天地之順﹔必然者﹐天地之常。

《孟子》曰「盡其心者﹐知其性也﹔知其性﹐則知天矣。」耳目百體之所欲﹐血气資之以養﹐所謂性之欲也﹐原於天地之化者也。是故在天爲天道﹐在人﹐咸根於性而見於日用事爲﹐爲人道。仁義之心﹐原於天地之徳者也﹐是故在人爲性之徳。斯二者﹐一也。由天道而語於無憾﹐是謂天徳﹔由性之欲而語於無失﹐是謂性之徳。性之欲﹐其自然之符也﹔性之徳﹐其歸於必然也。歸於必然適全其自然﹐此之謂自然之極致。《詩》曰「天生烝民﹐有物有則﹐民之秉彜﹐好是懿徳。」凡動作威儀之則﹐自然之極致也﹐民所秉也。自然者﹐散之普爲日用事爲﹔必然者﹐秉之以協於中﹐達於天下。知其自然﹐斯通乎天地之化﹔知其必然﹐斯通乎天地之徳﹐故曰「知其性﹐則知天矣」。天人道徳﹐靡不豁然於心﹐故曰「盡其心」。

《孟子》曰「口之於味也﹐目之於色也﹐耳之於聲也﹐鼻之於臭也﹐四肢之於安佚也﹐性也﹐有命焉﹐君子不謂性也﹔仁之於父子也﹐義之於君臣也﹐禮之於賓主也﹐知之於賢者也﹐聖人之於天道也﹐命也﹐有性焉﹐君子不謂命也。」存乎材質所自爲﹐謂之性﹔如或限之﹐謂之命。存乎材質所自爲也者﹐性則固性也﹐有命焉﹐君子不以性而求逞其欲也﹔如或限之也者﹐命則固命也﹐有性焉﹐君子不以命而自委棄也。

《易》曰「成性存存﹐道義之門。」五行陰陽之成性也﹐純懿中正﹐本也﹔由是而事能莫非道義﹐無他焉﹐不失其中正而已矣。民不知所以存之﹐故君子之道鮮矣。

《中庸》曰「天命之謂性﹐率性之謂道﹐修道之謂教。」莫非天道也﹐其曰「天命」﹐何也﹖《記》有之﹐「分於道﹐謂之命﹔形於一﹐謂之性」﹐言分於五行陰陽也。天道﹐五行陰陽而已矣﹐分而有之以成性。由其所分﹐限於一曲﹐惟人得之也全。曲與全之數﹐判之於生初。人𨿽得乎全﹐其間則有明闇厚薄﹐亦往往限於一曲﹐而其曲可全。此人性之與物性異也。言乎其分於道﹐故曰「天命之謂性」。耳目百體之欲﹐求其故﹐本天道以成性者也。人道之有生則有養也﹔仁以生萬物﹐禮以定萬品﹐義以正萬類﹐求其故﹐天地之徳也﹐人道所由立也﹔咸出於性﹐故曰「率性之謂道」。五行陰陽者﹐天地之事能也﹐是以人之事能與天地之徳協。事與天地之徳協﹐而其見於動也亦易。與天地之徳違﹐則遂己之欲﹐傷於仁而爲之﹔從己之欲﹐傷於禮義而爲之。能與天地之徳協﹐而其有所倚而動也亦易。遠於天地之徳﹐則以爲仁﹐害禮義而有不覺﹔以爲禮義﹐害仁而有不覺。皆道之出乎身﹐失其中正也。君子知其然﹐精以察之﹐使天下之欲﹐一於仁﹐一於禮義﹐使仁必無憾於禮義﹐禮義必無憾於仁﹐故曰「修道之謂教」。

《中庸》曰「修身以道﹐修道以仁。仁者﹐人也﹐親親爲大﹔義者﹐宜也﹐尊賢爲大﹔親觀之殺﹐尊賢之等﹐禮所生也。」仁﹐是以親親﹔義﹐是以尊賢﹔禮﹐是以有殺有等。仁至﹐則親親之道得﹔義至﹐則尊賢之道得﹔禮至﹐則於有殺有等﹐各止其分而靡不得。「修身以道」﹐道出於身也﹔「修道以仁」﹐三者至﹐夫然後道得也。

《易》曰「幹以易知﹐坤以簡能﹔易則易知﹐簡則易從。」「易」也者﹐以言乎乾道﹐生生也﹐仁也﹔「簡」也者﹐以言乎坤道﹐條理也﹐智也。仁者無私﹐無私﹐則猜疑悉泯﹐故易知﹔易知則有親﹐有親則可久﹐可久則賢人之徳﹐非仁而能若是乎﹗智者不鑿﹐不鑿﹐則行所無事﹐故易從﹔易從則有功﹐有功則可大﹐可大則賢人之業﹐非智而能若是乎﹗故曰「易簡而天下之理得矣」﹐於仁無不盡也﹐於禮義無不盡也。

卷中

物之離於生者﹐形存而气與天地隔也。卉木之生﹐接時能芒達已矣﹔飛走蠕動之儔﹐有覺以懷其生矣﹔人之神明出於心﹐純懿中正﹐其明徳與天地合矣。是故气不與天地隔者生﹐道不與天地隔者聖﹐形彊者堅﹐气彊者力﹐神彊者巧﹐知徳者智。气之失暴﹐神之失鑿﹐惑於徳﹐愚。是故一人之身﹐形得其養﹐不若气得其養﹔气得其養﹐不若神得其養﹔君子理順心泰﹐霩然性得其養。人有天徳之知﹐有耳目百體之欲﹐皆生而見乎才者也﹐天也﹐是故謂之性。天徳之知﹐人之秉節於內以與天地化育侔者也﹔耳目百體之欲﹐所受中而不可踰也。是故義配明﹐象天﹔欲配幽﹐法地。五色五聲﹐五臭五味﹐天地之正也。喜怒哀樂﹑愛隱感念﹑慍懆怨憤﹑恐悸慮嘆﹑飲食男女﹑郁悠咨﹑慘舒好惡之情﹐胥成性則然﹐是故謂之道。心之精爽以知﹐知由是進於神明﹐則事至而心應之者﹐胥事至而以道義應﹐天徳之知也。是故人也者﹐天地至盛之徵也﹐惟聖人然後盡其盛。天地之徳﹐可以一言盡也﹐仁而已矣﹔人之心﹐其亦可以一言盡也﹐仁而已矣。耳目百體之欲諭於心﹐不可以是謂心之所諭也﹐心之所諭則仁也﹔心之仁﹐耳目百體莫不諭﹐則自心至於耳目百體胥仁也。心得其常﹐於其有覺﹐君子以觀仁焉﹔耳目百體得其順﹐於其有欲﹐君子以觀仁焉。

《傳》曰「心之精爽﹐是謂魂魄。」凡有生則有精爽﹐從乎气之融而靈﹐是以別之曰「魄」﹔從乎气之通而神﹐是以別之曰「魂」。《記》有之﹕「陽之精气曰神﹐陰之精气曰靈﹔神靈者﹐品物之本也。」有血气﹐夫然後有心知﹐有心知﹐於是有懷生畏死之情﹐因而趨利避害。其精爽之限之﹐𨿽明昧相遠﹐不出乎懷生畏死者﹐血气之倫盡然。故人莫大乎智足以擇善也﹐擇善則心之精爽進於神明﹐於是乎在。是故天地之化﹐呈其能﹐曰「鬼神」﹔其生生也﹐殊其用﹐曰「魂魄」。魂以明而從天﹐魄以幽而從地﹔魂官乎動﹐魄官乎靜﹔精能之至也。官乎動者﹐其用也施﹔官乎靜者﹐其用也受。天之道施﹐地之道受﹐施故制可否也﹐受故虛且聽也。魄之謂靈﹐魂之謂神﹐靈之盛也明聰﹐神之盛也睿聖﹐明聰睿聖﹐其斯之謂神明歟﹗《孟子》曰「形色﹐天性也﹔惟聖人然後可以踐形。」血气心知之得於天﹐形色其表也。由天道以有人物﹐五行陰陽﹐生殺異用﹐情變殊致。是以人物生生﹐本五行陰陽﹐徵爲形色。其得之也﹐偏全厚薄﹐勝負雜糅﹐能否精觕﹐淸燭昏明﹐煩煩員員﹐气衍類滋﹐廣博襲﹐閎巨瑣微﹐形以是形﹐色以是色﹐咸分於道。以順則煦以治﹐以逆則毒。性至不同﹐各呈乎才。人之才﹐得天地之全能﹐通天地之全徳。從生﹐而官器利用以馭﹔橫生﹐去其畏﹐不暴其使。智足知飛走蝡動之性﹐以馴以豢﹐知卉木之性﹐﹤以生以息﹥﹐良農﹤任﹥以蒔刈﹐良醫任以處方。聖人神明其徳﹐是故治天下之民﹐民莫不育於仁﹐莫不條貫於禮與義。

《洪範》曰「敬用五事﹕一曰貌﹐二曰言﹐三曰視﹐四曰聽﹐五曰思。」道出於身﹐此其目也。「貌曰恭﹐言曰從﹐視曰明﹐聽曰聰﹐思曰睿。」幼者見其長﹐知就斂飭也﹐非其素習於儀者也﹔鄙野之人或不當義﹐可詰之使語塞也。示之而知美惡之情﹐告之而然否辧﹐心苟欲通﹐久必豁然也。觀於此﹐可以知人之性矣﹐此孟子之所謂「性善」也。由是而達諸天下之事﹐則「恭作肅﹐從作乂﹐明作哲﹐聰作謀﹐睿作聖」。

《孟子》曰「心之所同然者何也﹖謂理也﹐義也。聖人先得我心之所同然耳。」當孟子時﹐天下不知理義之爲性﹐害道之言紛出以亂先王之法﹐是以孟子起而明之。人物之生﹐類至殊也﹔類也者﹐性之大別也。孟子曰「凡同類者舉相似也﹐何獨至於人而疑之﹗聖人與我同類者。」詰告子「生之謂性」﹐則曰「犬之性猶牛之性﹐牛之性猶人之性與﹖」蓋孟子道性善﹐非言性於同也﹐人之性相近﹐胥善也。明理義之爲性﹐所以正不知理義之爲性者也﹐是故理義﹐性也。由孟子而後﹐求其說而不得﹐則舉性之名而曰理也﹐是又不可。耳之於聲也﹐天下之聲﹐耳若其符節也﹔目之於色也﹐天下之色﹐目若其符節也﹔鼻之於臭也﹐天下之臭﹐鼻若其符節也﹔口之於味也﹐天下之味﹐口若其符節也﹔耳目鼻口之官﹐接於物而心通其則﹐心之於理義也﹐天下之理義﹐心若其符節也﹔是皆不可謂之外也﹐性也。耳能辧天下之聲﹐目能辧天下之色﹐鼻能辧天下之臭﹐口能辧天下之味﹐心能通天下之理義﹐人之才質得於天﹐若是其全也。孟子曰「非天之降才爾殊」。曰「乃若其情﹐則可以爲善矣﹐乃所謂善也﹔若夫爲不善﹐非才之罪也。」惟據才質爲言﹐使確然可以斷人之性善。人之於聖人也﹐其才非如物之與人異。物不足以知天地之中正﹐是故無節於內﹐各遂其自然﹐斯已矣。人有天徳之知﹐能踐乎中正﹐其自然則協天地之順﹐其必然則協天地之常﹐莫非自然也﹐物之自然不足語於此。孟子道性善﹐察乎人之才質所自然﹐有節於內之謂善也﹔告子謂「性無善無不善」﹐不辧人之大遠乎物﹐槪之以自然也。告子所謂「無善無不善」也者﹐靜而自然﹐其神沖虛﹐以是爲至道﹔及其動而之善之不善﹐咸目爲失於至道﹐故其言曰「生之謂性」。及孟子詰之﹐非豁然於孟子之言而後語塞也﹐亦窮於人與物之靈蠢殊絕﹐犬牛類又相絕﹐遂不得漫以爲同耳。主才質而遺理義﹐荀子﹑告子是也。荀子以血气心知之性﹐必教之理義﹐逆而變之﹐故謂「性惡」﹐而進其勸學修身之說。告子以上焉者無欲而靜﹐全其無善無不善﹐是爲至矣﹔下焉者﹐理義以梏之﹐使不爲不善。荀子二理義於性之事能﹐儒者之未聞道也﹔告子貴性而外理義﹐異說之害道者也。凡遠乎《易》《論語》《孟子》之書者﹐性之說大致有三﹕以耳目百體之欲爲說﹐謂理義從而治之者也﹔以心之有覺爲說﹐謂其神獨先﹐沖虛自然﹐理欲皆後也﹔以理爲說﹐謂有欲有覺﹐人之私也。三者之於性也﹐非其所去﹐貴其所取。彼自貴其神﹐以爲先形而立者﹐是不見於精气爲物﹐秀發乎神也﹔以有形體則有欲﹐而外形體﹐一死生﹐去情欲﹐以寧其神﹐冥是非﹐絕思慮﹐以茍語自然。不知歸於必然﹐是爲自然之極致﹐動靜胥得﹐神自寧也。自孟子時﹐以欲爲說﹐以覺爲說﹐紛如矣﹐孟子正其遺理義而已矣。心得其常﹐耳目百體得其順﹐純懿中正﹐如是之謂理義。故理義非他﹐心之所同然也。何以同然﹖心之明之所止﹐於事情區以別焉﹐無幾微爽失﹐則理義以名。專以性屬之理﹐而謂壞於形气﹐是不見於理之所由名也。以有欲有覺爲私者﹐荀子之所謂性惡在是也﹔是見於失其中正之爲私﹐不見於得其中正。且以驗形气本於天﹐備五行陰陽之全徳﹐非私也﹐孟子之所謂性善也。人之材質良﹐其本然之徳違焉而後不善﹐孟子謂之「放其良心」﹐謂之「失其本心」。𨿽放失之餘﹐形气本於天﹐備五行陰陽之全徳者﹐如物之幾死猶可以復蘇﹐故孟子曰「其日夜之所息﹐平旦之气﹐其好惡與人相近也者幾希。」以好惡見於气之少息猶然﹐是以君子不罪其形气也。

孟子曰「耳目之官不思而蔽於物﹐物交物﹐則引之而已矣。心之官則思﹐思則得之﹐不思則不得也﹐﹝比﹞﹝此﹞天之所與我者。先立乎其大者﹐則其小者弗能奪也。」人之才﹐得天地之全能﹐通天地之全徳﹐其見於思乎。誠﹐至矣﹔思誠﹐則立乎其大者矣。耳目之官不思﹐物之未交﹐沖虛自然﹐斯已矣。心之官異是。人皆有天徳之知﹐根於心﹐「自誠明」也﹔思中正而達天徳﹐則不蔽﹐不蔽﹐則莫能引之以入於邪﹐「自明誠」也。耳之能聽也﹐目之能視也﹐鼻之能臭也﹐口之知味也﹐物至而迎而受之者也﹔心之精爽﹐馴而至於神明也﹐所以主乎耳目百體者也。聲之得於耳也﹐色之得於目也﹐臭之得於鼻也﹐味之得於口也﹐耳目百體之欲﹐不得則失其養﹐所謂養其小者也﹔理義之得於心也﹐耳目百體之欲之所受裁也﹐不得則失其養﹐所謂養其大者也。「人之所以異於禽獸者幾希」﹐𨿽犬之性﹐牛之性﹐當其气無乘亂﹐莫不沖虛自然也﹐動則蔽而罔罔以行。人不求其心不蔽﹐於是惡外物之惑己而彊禦之﹐可謂之所以異乎﹖是以老聃﹑莊周之言尙無欲﹐君子尙無蔽。尙無欲者﹐主靜以爲至﹔君子動靜一於仁。人有欲﹐易失之盈﹔盈﹐斯悖乎天徳之中正矣。心達天徳﹐秉中正﹐欲勿失之盈以奪之﹐故孟子曰「養心莫善於寡欲」。禹之行水也﹐使水由地中行﹔君子之於欲也﹐使一於道義。治水者徒恃防遏﹐將塞於東而逆行於西﹐其甚也﹐決防四出﹐泛濫不可救﹔自治治人﹐徒恃遏禦其欲亦然。能苟焉以求靜﹐而欲之翦抑竄絕﹐君子不取也。君子一於道義﹐使人勿悖於道義﹐如斯而已矣。

卷下

人之不盡其才﹐患二﹕曰私﹐曰蔽。私也者﹐生於其心爲溺﹐發於政爲黨﹐成於行爲慝﹐見於事爲悖﹐爲欺﹐其究爲私己。蔽也者﹐其生於心也爲惑﹐發於政爲偏﹐成於行爲謬﹐見於事爲鑿﹐爲愚﹐其究爲蔽之以己。鑿者﹐其失誣﹔愚者﹐其失爲固﹔誣而罔省﹐施之事亦爲固。私者之安若固然爲自暴﹐蔽者之不求牖於明爲自棄﹐自暴自棄﹐夫然後難與言善﹐是以卒之爲不善﹐非才之罪也。去私莫如彊恕﹐解蔽莫如學﹐得所主莫大乎忠信﹐得所止莫大乎明善。是故謂之天徳者三﹕曰仁﹐曰禮﹐曰義﹐善之大目也﹐行之所節中也。其於人倫庶物﹐主一則兼乎三﹐一或闕焉﹐非至善也。謂之達徳者三﹕曰智﹐曰仁﹐曰勇﹔所以力於徳行者三曰忠﹐曰信﹐曰恕。竭所能之謂忠﹐履所明之謂信﹐平所施之謂恕。忠則可進之以仁﹐信則可進之以義﹐恕則可進之以禮。仁者﹐徳行之本﹐體萬物而與天下共親﹐是故忠其屬也﹔義者﹐人道之宜﹐裁萬類而與天下共﹐是故信其屬也﹔禮者﹐天則之所止﹐行之乎人倫庶物兩天下共安﹐於分無不盡﹐是故恕其屬也。忠近於易﹐恕近於簡﹔信以不欺近於易﹐信以不渝近於簡。斯三者﹐馴而至之﹐夫然後仁且智﹔仁且智者﹐不私不蔽者也。得乎生生者仁﹐反是而害於仁之謂私﹔得乎條理者智﹐隔於是而病智之謂蔽。用其知以爲智﹐謂施諸行不繆矣﹐是以道不行﹔善人者信其行﹐謂見於仁厚忠信爲旣知矣﹐是以道不明。故君子克己之爲貴也﹐獨而不咸之謂己。以己蔽之者隔於善﹐隔於善﹐隔於天下矣﹔無隔於善者﹐仁至﹐義盡﹐知天。是故一物有其條理﹐一行有其至當﹐徵之古訓﹐協於時中﹐充然明諸心而後得所止。君子獨居思仁﹐公言言義﹐動止應禮。達禮﹐義無弗精也﹔精義﹐仁無弗至也﹔至仁盡倫﹐聖人也。見簡至善﹐聖人所欲與天下百世同之也。

《論語》曰「性相近也﹐習相遠也﹔惟上知與下愚不移。」人與物﹐成性至殊﹐大共言之者也﹔人之性相近﹐習然後相遠﹐大別言之也。凡同類者舉相似也﹐惟上智與下愚﹐明闇之生而相遠﹐不因於習。然曰上智﹐曰下愚﹐亦從乎不移﹐是以命之也。「不移」者﹐非「不可移」也﹐故曰「生而知之者﹐上也﹔學而知之者﹐次也﹔困而學之﹐又其次也﹔困而不學﹐民斯爲下矣。」君子愼習而貴學。

《中庸》曰「道也者﹐不可須臾離也﹔可離非道也。是故君子戒愼乎其所不睹﹐恐懼乎其所不聞。」「《詩》云﹕『相在爾室﹐尙不愧於屋漏。』故君子不動而敬﹐不言而信。」睹﹑聞者﹐身之接乎事物也﹔言﹑動者﹐以應事物也﹔道出於身﹐其孰能離之﹗𨿽事物未至﹐肆其心而不檢柙者﹐胥失道也。純懿中正﹐道之則也。事至而動﹐往往失其中﹝至﹞﹝正﹞﹐而可以不虞於疏乎﹗

《中庸》曰「莫見乎隱﹐莫顯乎微。故君子愼其獨也。」「《詩》云﹕『潛𨿽伏矣﹐亦孔之昭。』故君子內省不疚﹐無惡於志。君子之所不可及者﹐其惟人之所不見乎﹗」「獨」也者﹐方存乎志﹐未著於事﹐人之所不見也。凡見之端在隱﹐顯之端在微﹐動之端在獨。民多顯失徳行﹐由其動於中﹐悖道義也。動之端疚﹐動而全疚﹔君子內正其志﹐何疚之有﹗此之謂知所愼矣。

《中庸》曰「喜怒哀樂之未發﹐謂之中﹔發而皆中節﹐謂之和。中也者﹐天下之大本也﹔和也者﹐天下之達道也。致中和﹐天地位焉﹐萬物育焉。」人之有欲也﹐通天下之欲﹐仁也﹔人之有覺也﹐通天下之徳﹐智也。惡私之害仁﹐惡蔽之害智﹐不私不蔽﹐則心之精爽﹐是爲神明。靜而未動﹐湛然全乎天徳﹐故爲「天下之大本」﹔及其動也﹐粹然不害於私﹐不害於蔽﹐故爲「天下之達道」。人之材質良﹐性無有不善﹐見於此矣。「自誠明」者﹐於其中和﹐道義由之出﹔「自明誠」者﹐明乎道義中和之分﹐可漸以幾於聖人。「惟天下至誠﹐爲能盡其性﹔能盡其性﹐則能盡人之性﹔能盡人之性﹐則能盡物之性」﹐自誠明者之致中和也。「其次致曲﹐曲能有誠﹐誠則形﹐形則著﹐著則明﹐明則動﹐動則變﹐變則化」﹐自明誠者之致中和也。天地位﹐則天下無或不得其常者也﹔萬物育﹐則天下無或不得其順者也。

《中庸》曰「君子尊徳性而道問學﹐致廣大而盡精微﹐極髙明而道中庸﹐溫故而知新﹐惇厚以崇禮。」凡失之蔽也﹐必狹小﹔失之私也﹐必卑闇﹔廣大髙明之反也。「致廣大」者﹐不以己之蔽害之﹐夫然後能「盡精微」﹔「極髙明」者﹐不以私害之﹐夫然後能「道中庸」。「盡精微」﹐是以不蔽也﹔「道中庸」﹐是以不私也。人皆有不蔽之端﹐其「故」也﹐問學所得﹐徳性日充﹐亦成爲「故」﹔人皆有不私之端﹐其「厚」也﹐問學所得﹐徳性日充﹐亦成爲「厚」。「溫故」﹐然後可語於致「廣大」﹔「惇厚」﹐然後可語於「極髙明」﹔「知新」﹐「盡精微」之漸也﹔「崇禮」﹐「道中庸」之漸也。

《中庸》曰「思修身﹐不可以不事親﹔思事親﹐不可以不知人﹔思知人﹐不可以不知天。」君子體仁以修身﹐則行修也﹔精義以體仁﹐則仁至也﹔達禮以精義﹐則義盡也。

《論語》曰「弟子入則孝﹐出則弟﹔謹而信﹐泛愛聚﹐而親仁﹔行有餘力﹐則以學文。」《大學》言致知﹑誠意﹑正心﹑修身﹐爲目四﹔言齊家﹑治國﹑平天下﹐爲目三。弟子者﹐履其所明﹐毋怠其所受﹐行而未成者也。身有天下國家之責﹐而觀其行事﹐於是命曰「大學」。或一家﹐或一國﹐或天下﹐其事必由身出之﹐心主之﹐意先之﹐知啟之。是非善惡﹐疑似莫辧﹐知任其責也﹔長惡遂非﹐從善不力﹐意任其責也﹔見奪而沮喪﹐漫散無檢柙﹐心任其責也﹔偏倚而生惑﹐身任其責也。故《易》曰「君子永終知獘。」絕是四獘者﹐天下國家可得而理矣。其曰「致知在格物」﹐何也﹖事物來乎前﹐𨿽以聖人當之﹐不審察﹐無以盡其實也﹐是非善惡未易決也﹔「格」之云者﹐於物情有得而無失﹐思之貫通﹐不遺毫末﹐夫然後在己則不惑﹐施及天下國家則無憾﹐此之謂「致其知」。

《記》曰「飲食男女﹐人之大欲在焉。」《中庸》曰「君臣也﹐父子也﹐夫婦也﹐昆弟也﹐朋友之交也﹐五者﹐天下之達道也。」飲食男女﹐生養之道也﹐天地之所以生生也。一家之內﹐父子昆弟﹐天屬也﹔夫婦﹐牉合也。天下國家﹐志紛則亂﹐於是有君臣﹐明乎君臣之道者﹐無往弗治也。凡勢孤則徳行行事﹐窮而寡助﹐於是有朋友﹐友也者﹐助也﹐明乎朋友之道者﹐交相助而後濟。五者﹐自有身而定也﹐天地之生生而條理也。是故去生養之道者﹐賊道者也。細民得其欲﹐君子得其仁。遂己之欲﹐亦思遂人之欲﹐而仁不可勝用矣﹔快己之欲﹐忘人之欲﹐則私而不仁。飲食之貴乎恭﹐貴乎讓﹐男女之貴乎謹﹐貴乎別﹐禮也﹔尙廉恥﹐明節限﹐無所苟而已矣﹐義也﹔人之不相賊者﹐以有位也﹔人之異於禽獸者﹐以有禮義也。專欲而不仁﹐無禮無義﹐則禍患危亡隨之﹐身喪名辱﹐若影響熬。爲子以孝﹐爲弟以悌﹐爲臣以忠﹐爲友以信﹐違之﹐悖也﹔爲父以慈﹐爲兄以愛﹐爲君以仁﹐違之﹐亦悖也。父子之倫﹐恩之盡也﹔昆弟之倫﹐洽之盡也﹔君臣之倫﹐恩比於父子﹐然而敬之盡也﹔朋友之倫﹐洽比於昆弟﹐然而誼之盡也﹔夫婦之倫﹐恩若父子﹐洽若昆弟﹐敬若君臣﹐誼若朋友﹐然而辧之盡也。孝悌﹑慈愛﹑忠信﹐仁所務致者也﹔恩﹑洽﹑敬﹑誼﹑辧﹐其自然之符也﹔不務致﹐不務盡﹐則離﹑怨﹑凶﹑咎隨之﹔悖﹐則禍患危亡隨之。非無憾於仁﹐無憾於禮義﹐不可謂能致能盡也。智以知之﹐仁以行之﹐勇以始終夫仁智﹐期於仁與禮義俱無憾焉﹐斯已矣。

《虞夏書》曰「日宣三徳﹐夙夜浚明有家。」寬也﹐柔也﹐願也﹐是謂三徳。寬﹐言乎其容也﹔柔﹐言乎其順也﹔願﹐言乎其愨也。寬而栗﹐則賢否察﹔柔而立﹐則自守正﹔願而恭﹐則表以威儀﹔人之材質不同﹐徳亦因而殊科。簡也﹐剛也﹐彊也﹐是謂三徳。簡﹐言乎其不煩也﹔剛﹐言乎其能斷也﹔彊﹐言乎其不撓也﹔簡而廉﹐則嚴利無廢怠﹔剛而塞﹐則惻怛有仁恩﹔彊而義﹐則堅持無違悖。此皆修之於家者﹐其徳三也。《書》之言又曰「日儼祗敬六徳﹐亮采有邦。」亂也﹐擾也﹐直也﹔或以寬﹑柔﹑願而兼之者是謂六徳﹐或以簡﹑剛﹑彊而兼之者是謂六徳。亂﹐言乎其得治理也﹔擾﹐言乎其善撫馴也﹔直﹐言乎其無隱匿也。亂而敬﹐則事無或失﹔擾而毅﹐則可以使民﹔直而溫﹐則人甘聽受。此用之於邦者﹐其徳六也。以三徳知人﹐人各有所近也﹔以六徳知人之可任﹐其人有專長也。自古知人之難﹐以是觀其行﹐其人可知也﹐故曰「亦行有九徳」﹔以是論官﹐則官必得人也﹐故曰「亦言其人有徳﹐乃言曰載采采」﹔徳不求備於一人﹐故曰「翕受敷施﹐九徳咸事﹐俊﹝人﹞﹝乂﹞在官﹐百僚師師」﹐此官人之至道也。

《論語》曰「君子懷徳﹐小人懷土﹔君子懷刑﹐小人懷惠。」其君子﹐諭其道徳﹐嘉其典刑﹔其小人﹐咸安其土﹐被其惠澤。斯四者﹐得士治民之大端也。《中庸》論「爲政在人﹐取人以身」﹐自古不本諸身而能取人者﹐未之有也。明乎懷徳懷刑﹐則禮賢必有道矣。《易》曰「安土惇乎仁﹐故能愛。」《書》曰「安民則惠﹐黎民懷之。」孟子論「民無恆產﹐因無恆心」﹔論「施仁政於民﹐省刑罰﹐薄稅斂﹐深耕易縟﹔壯者以暇日修其孝悌忠信﹐入以事其父兄﹐出以事其長上」﹔論「死徙無出鄕﹐鄕田同井﹐出入相友﹐守望相助﹐疾病相扶持﹐則百姓親睦」﹐明乎懷土懷惠﹐則爲政必有道矣。

《洪範》曰「無偏無黨﹐王道蕩蕩﹔無黨無偏﹐王道便便。」言無私於其人而黨﹐無蔽於其事而偏也。無偏矣﹐而無黨﹐則於天下之人﹐大公以與之也﹔無黨矣﹐而無偏﹐則於天下之事﹐至明以辧之也。《洪範》之言又曰「無反無側﹐王道正直。」「反側」云者﹐竊闔辟之機而用之﹐非與天地同其剛柔﹑動靜﹑顯晦也。

《易》曰「大君有命﹐開國承家﹐小人勿用。」自古未聞知其人而目之曰「小人」而用之者。《易》稱「小人」﹐所以告也。言乎以小利悅上﹐以小知自見﹔其奉法似謹﹐其奔走似忠﹔惟大君灼知其小﹐如亂之恆由此起﹐故曰「必亂邦」也。

《論語》曰「巧言﹐令色﹐鮮矣仁」﹐亦謂此求容悅者也。無惻隱之實﹐故避其

惡聞而進其所甘﹐迎之以其所敬而遠其所慢。所爲似謹似忠者二端﹕曰刑罰﹐曰貨利。議過則亟疾苛察﹐莫之能免﹔徵斂則無遺錙銖﹐多取者不減﹐寡取者必增﹐已廢者復舉﹐暫舉者不廢﹐民以益困而國隨以亡。亂生於甚細﹐終於不救﹐無他故﹐求容悅者﹐爲之於不覺也。是以君子難進而易退﹐小人反是﹔君子日見憚﹐小人日見親。

《詩》曰「惠此中國﹐以綏四方﹔無縱詭隨﹐以謹無良。式遏寇虐﹐憯不畏明。」言小人之使爲國家﹐大都不出「詭隨」﹑「寇虐」二者﹐無縱詭迎阿從之人﹐以防禦其無良﹔遏止寇虐者﹐爲其曾不畏天而毒於民。斯二者﹐悖與欺﹐是以然也。凡私之見爲欺也﹐在事爲詭隨﹐在心爲無良﹔私之見爲悖也﹐在事爲寇虐﹐在心爲不畏天明。無良﹐鮮不詭隨矣﹔不畏明﹐必肆其寇虐矣。

《詩》曰「民之罔極﹐職涼善背﹔爲民不利﹐如雲不克。民之回遹﹐職競用力﹔民之未戾﹐職盜爲寇。」在位者多涼徳而善欺背﹐以爲民害﹐則民亦相欺而罔極矣﹔在位者行暴虐而競彊用力﹐則民巧爲避而回遹矣﹔在位者肆其貪﹐不異寇取﹐則民愁苦而動搖不定矣。凡此﹐非民性然也﹐職由於貪暴以賊其民所致。亂之本﹐鮮不成於上﹐然後民受轉移於下﹐莫之或覺也﹐乃曰「民之所爲不善」﹐用是而讎民﹐亦大惑矣﹗

《詩》曰「泂酌彼行潦﹐挹彼注玆﹐可以饎。豈弟君子﹐民之父母。」言君子得其性﹐是以錫於民也。《詩》曰「惇彼行葦﹐牛羊勿踐履﹐方苞方體﹐維葉泥泥。」仁也。戴東原的哲學文獻﹕《緒言》

《緒言》

戴震

問﹕道之名義。

曰﹕古人稱名﹐道也﹐行也﹐路也﹐三名而一實﹐惟路字屬途路。《詩》三百篇多以行字當道字。大致在天地則气化流行﹐生生不息﹐是謂道﹔在人物則人倫日用﹐凡生生所有事﹐亦如气化之不可已﹐是謂道。故《易》曰「一陰一陽之謂道」﹐此言天道也﹔《中庸》曰「率性之謂道」﹐此言人道也。

問﹕《易》曰「形而上者謂之道﹐形而下者謂之器。」程子云「惟此語截得上下最分明﹐元來只此是道﹐要在人默而識之。」後儒言道﹐多得之此。朱子云「陰陽﹐气也﹐形而下者也﹔所以一陰一陽者﹐理也﹐形而上者也﹔道卽理之名也。」朱子此言﹐以道之稱惟理足以當之。今但曰「气化流行﹐生生不息」非程朱所目爲形而下者歟﹖

曰﹕气化之於品物﹐則形而上下之分也。形乃品物之謂﹐非气化之謂。易又有之﹕「立天之道﹐曰陰與陽。」直舉陰陽﹐不辦所以陰陽而始可當道之稱﹐豈聖人立言皆辭不備哉﹖一陰一陽﹐流行不已﹐夫是之謂道而已。古人言辭﹐「之謂」「謂之」有異﹕凡曰「之謂」﹐以上所稱解下﹐如《中庸》「天命之謂性﹐率性之謂道﹐修道之謂教」﹐此爲性﹑道﹑教言之﹐若曰性也者天命之謂也﹐道也者率性之謂也﹐教也者修道之謂也﹔《易》「一陰一陽之謂道」﹐則爲天道言之﹐若曰道也者一陰一陽之謂也。凡曰「謂之」者﹐以下所稱解上﹐如《中庸》「自誠明謂之性﹐自明誠謂之教」﹐此非爲性﹑教言之﹐以性﹑教區別「自誠明」「自明誠」二者耳。《易》「形而上者謂之道﹐形而下者謂之器」﹐亦非爲道器言之﹐以道器區別其形而上形而下耳。形謂已成形質﹐形而上猶曰形以前﹐形而下猶曰形以後。﹝詩﹕「下武維周。」鄭箋云「下﹐猶後也。」﹞陰陽之未成形質﹐是謂形而上者也﹐非形而下明矣。器言乎一成而不變﹐道言乎體物而不可遺。不徒陰陽非形而下﹐如五行水火木金土﹐有質可見﹐固形而下也﹐器也﹔其五行之气﹐人物之所稟受﹐則形而上者也。《易》言「一陰一陽」《洪範》言「初一曰五行」《中庸》言「鬼神之爲徳」舉陰陽卽賅五行﹐賅鬼神﹔舉五行則亦賅陰陽﹐賅鬼神﹔而鬼神之「體物而不可遺」﹐卽物之不離陰陽五行以成形質也。人物溯而上之﹐至是止矣。《六經》﹑孔﹑孟之書﹐不聞理气之分﹐而宋儒創言之﹐又以道屬之理﹐實失道之名義也。

問﹕宋儒論陰陽﹐必推本「太極」﹐云「無極而太極﹐太極動而生陽﹔動極而靜﹐靜而生陰﹔靜極復動。一動一靜﹐互爲其根﹔分陰分陽﹐兩儀立焉。」朱子云「太極生陰陽﹐理生气也。陰陽旣生﹐則太極在其中﹐理復在气之內也。又云「太極﹐形而上之道也﹔陰陽﹐形而下之器也。」𨿽「形」字借以指「气」﹐似有未協﹐「而上」「而下」及「之謂」「謂之」﹐亦未詳審﹐然「太極」「兩儀」出於孔子﹐非卽理气之分歟﹖

曰﹕後世儒者紛紛言太極﹐言兩儀﹐非孔子贊《易》太極﹑兩極之本指也。孔子曰「《易》有太極﹐是生兩儀﹐兩儀生四象﹐四象生八卦。」曰儀曰象﹐皆據作《易》言之耳﹐非气化之陰陽得兩儀﹑四象之名。《易》備於六十四﹐自八卦重之﹐故八卦者﹐《易》之小成﹐有天﹑地﹑山﹑澤﹑雷﹑風﹑水﹑火之義焉。其未成卦畫﹐一奇以儀陽﹐一偶以儀陰﹐故曰兩儀。奇而遇奇﹐陽已長也﹐以象太陽﹔

奇而遇偶﹐陰始生也﹐以象少陰﹔偶而遇偶﹐陰已長也﹐以象太陰﹔偶而遇奇﹐陽始生也﹐以象少陽。伏羲氏於气化流行﹐而以奇偶儀之象之。孔子贊易﹐蓋言易之爲書起於卦畫﹐非漫然也﹐實有見於天地之一陰一陽爲物之終始會歸﹐乃畫奇偶兩者從而儀之﹐故曰「《易》有太極﹐是生兩儀」。旣有兩儀﹐而四象﹐而八卦﹐以次生矣。孔子以太極指气化之陰陽﹐承上文「明於天﹝之﹞道」言之﹐卽所云「

一陰一陽之謂道」﹐萬品之流行﹐莫不會歸於此。極有會歸之義﹐太者﹐無以加乎其上之稱﹔以兩儀﹑四象﹑八卦指易畫。後世儒者以兩儀爲陰陽﹐而求太極於陰陽之所由生﹐豈孔子之言乎﹗謂「气生於理」﹐豈其然乎﹗況《易》起於卦畫﹐後儒復作於卦畫之前﹐是伏羲之畫奇偶﹐不惟未精﹐抑且未備﹐而待後人補苴罅漏矣。

問﹕宋儒之言形而上下﹐言道器﹐言太極﹑兩儀﹐今據孔子贊易本文疏通證明之﹐洵於文義未協。其見於理气之分也﹐求之《六經》中無其文﹐故借太極﹑兩儀﹑形而上下之語以飾其說﹐以取信學者歟﹖

曰﹕捨聖人立言之本指﹐而以己說爲聖人所言﹐是誣聖也﹔借其語以飾吾之說﹐以求取信﹐是欺學者也。誣聖欺學者﹐程朱之賢不爲也。蓋見於陰陽气化﹐無非有迹可尋﹐遂以與品物流行同歸之粗﹐而別求諸無象以爲其精﹐是以觸於形而上下之云太極兩儀之稱﹐恍然覺悟理气之分如是﹐不復詳審文義。學者轉相傳述﹐於是《易》之本指﹐其一區別陰陽之於品物﹐其一言作《易》者明於天道而有卦畫﹐皆置不察矣。

問﹕宋儒嘗反復推究先有理抑先有气﹐﹝朱子云「必欲推其所從來﹐須說先有是理﹐然理又非別爲一物﹐卽存乎是气之中。無是气則是理亦無掛搭處。」﹞又譬之「二物渾淪﹐不害其各爲一物」﹐﹝朱子云「理與气決是二物﹐但在物上看﹐則二物渾淪﹐不可分開各在一處﹐然不害二物之各爲一物也。若在理上看﹐則𨿽未有物而已有物之理﹐然亦各有其理而已﹐未嘗實有是物也。」﹞及「主宰」「樞紐」「根柢」之說﹐目陰陽五行爲空气﹐以理爲之「主宰」﹐﹝陳安卿云「二气流行萬古﹐生生不息﹐不成只是空气﹐必有主宰之者﹐理是也。」﹞爲「男女萬物生生之本」﹐﹝饒仲元云「極者至極之義﹐樞紐根柢之名。聖人以陰陽五行闔辟不窮﹐而此理爲闔辟之主﹐男女萬物生生不息﹐而此理爲生生之本。」﹞抑似實有見者非歟﹖

曰﹕非也。陰陽流行﹐其自然也﹔精言之﹐期於無憾﹐所謂理也。理非他﹐蓋其必然也。陰陽之期於無憾也﹐猶人之期於無失也﹐能無失者﹐其惟聖人乎﹗聖人而後盡乎人之理﹐盡乎人之理非他﹐人倫日用盡乎其必然而已矣。語陰陽而精言其理﹐猶語人而精言之至於聖人也。期於無憾無失之爲必然﹐乃要其後﹐非原其先﹐乃就一物而語其不可譏議﹐柰何以虛語夫不可譏議指爲一物﹐與气淪然而成﹐主宰

樞紐其中也﹖況气之流行旣爲生气﹐則生气之靈乃其主宰﹐如人之一身﹐心君乎耳目百體是也﹐豈待別求一物爲陰陽五行之主宰樞紐﹗下而就男女萬物言之﹐則陰陽五行乃其根柢﹐乃其生生之本﹐亦豈待別求一物爲之根柢﹐而陰陽五行不足生生哉﹗

問﹕後儒言理﹐與古聖賢言理異歟﹖

曰﹕然。舉凡天地﹑人物﹑事爲﹐不聞無可言之理者也﹐《詩》曰「有物有則」是也。就天地﹑人物﹑事爲求其不易之則是謂理。後儒尊大之﹐不徒曰「天地﹑人物﹑事爲之理」﹐而轉其語曰「理無不在」﹐以與气分本末﹐充視之如一物然﹐豈理也哉﹗就天地﹑人物﹑事爲求其不易之則﹐以歸於必然﹐理至明顯也﹔謂「理气渾淪﹐不害二物之各爲一物」﹐將學者皓首茫然﹐求其物不得﹐合諸古聖賢之言抵牾不協。姑捨傳注﹐還而體會《六經》《論語》《孟子》之書﹐或庶幾乎﹗

問﹕道之實體﹐一陰一陽﹐流行不已﹐生生不息﹐是矣。理卽於道見之歟﹖

曰﹕然。古人言道﹐恆該理气﹔理乃專屬不易之則﹐不該道之實體。而道理二字對舉﹐或以道屬動﹐理屬靜﹐如《大戴禮》記孔子之言曰「君子動必以道﹐靜必以理」是也。或道主統﹐理主分﹔或道該變﹐理主常。此皆虛以會之於事爲﹐而非言乎實體也。

問古人言天道﹑天徳﹑天理﹑天命﹐何以別﹖

曰﹕一陰一陽﹐流行不已﹐生生不息。主其流行言﹐則曰道﹔主其生生言﹐則曰徳。道其實體也﹐徳卽道之見者也。「天地之大徳曰生」﹐天徳不於此見乎﹖其流行﹐生生也﹐尋而求之﹐語大極於至巨﹐語小極於至細﹐莫不顯呈其條理﹔失條理而能生生者﹐未之有也。故舉生生卽該條理﹐舉條理卽該生生﹔實言之曰徳﹐虛以會之曰理﹐一也。孟子言「孔子集大成」﹐不過曰「始條理者﹐智之事也﹔終條

理者﹐聖之事也」。聖人之於天道﹐至孔子而集其盛﹐條理得也。知條理之說者﹐其知理之謂矣。天理不於此見乎﹖凡言命者﹐受以爲限制之稱﹐如命之東則不得而西。故理義以爲之限制而不敢踰﹐謂之命﹔气數以爲之限制而不能踰﹐亦謂之命。古人言天之所定﹐或曰天明﹐或曰天顯﹐或曰明命。《國語》叔向之言曰「命﹐信也。」蓋言乎昭示明信曰命﹐言乎經常不易曰理﹐一也。天命不於此見乎﹖

問﹕理之名起於條理歟﹖

曰﹕凡物之質﹐皆有文理﹐﹝亦呼文縷。理﹑縷﹐語之轉耳。﹞粲然昭著曰文﹐循而分之﹑端緒不亂曰理。故理又訓分﹐而言治亦通曰理。理字偏旁從玉﹐玉之文理也。蓋气初生物﹐順而融之以成質﹐莫不具有分理﹐則有條而不紊﹐是以謂之條理。以植物言﹐其理自根而達末﹐又別於榦爲枝﹐綴於枝成葉﹐根接土壤肥沃以通地气﹐葉受風日雨露以通天气﹐地气必上接乎葉﹐天气必下返諸根﹐上下相貫﹐榮而不瘁者﹐循之於其理也。以動物言﹐呼吸通天气﹐飲食通地气﹐皆循經脈散布﹐周漑一身﹐血气之所循﹐流轉不阻者﹐亦於其理也。理之本訓如是。因而推之﹐舉凡天地﹑人物﹑事爲﹐虛以明夫不易之則曰理。所謂則者﹐匪自我爲之﹐求諸其物而已矣。《詩》曰「天生烝民﹐有物有則﹔民之秉彜﹐好是懿徳。」孔子曰「爲此詩者﹐其知道乎﹗」「故有物必有則﹐民之秉彜也﹐故好是懿徳。」理也者﹐天下之民無日不秉持爲經常者也﹐是以云「民之秉彜」。凡言與行得理之謂懿徳﹐得理非他﹐言之而﹝已﹞是﹑行之而當爲得理﹐言之而非﹑行之而不當爲失理。好其得理﹐惡其失理﹐於此見理者﹐「人心之同然」也。

問﹕理爲「人心之同然」﹐其大致可得聞歟﹖

曰﹕孟子曰「規矩﹐方圓之至也﹔聖人﹐人倫之至也。」此可以察理矣。夫天地之大﹐人物之蕃﹐事爲之條分委曲﹐苟得其理矣﹐如直者之中懸﹐平者之中水﹐圓者之中規﹐方者之中矩﹐夫然後推諸天下萬世而準。《易》稱「先天而天弗違﹐後天而奉天時﹔天且弗違﹐而況於人乎﹐況於鬼神乎」﹐《中庸》稱「考諸三王而不謬﹐建諸天地而不悖﹐質諸鬼神而無疑﹐百世以俟聖人而不惑」﹐皆言乎天下之理得也。惟其爲「人心之同然」﹐故一人以爲不易﹐天下萬世以爲不易也。所以爲同然者﹐人心之明之所止也。尊是理而遂謂天地陰陽不足以當之﹐必非天地陰陽之則可﹐天地陰陽之理﹐猶聖人之聖也﹔尊其聖而謂聖人不足以當之﹐可乎﹖

問﹕宋儒以气爲理所湊泊附著﹐﹝朱子云「人之所以生﹐理與气合而已。夫理固浩浩不窮﹐然非是气﹐則𨿽有是理而無所湊泊。故必二气交感﹐凝結生聚﹐然後是理有所附著。」﹞又謂「理爲生物之本」。﹝朱子云「理也者﹐形而上之道也﹐生物之本也﹔气也者﹐形而下之器也﹐生物之聚也。是以人物之生﹐必稟此理﹐然後有性﹔必稟此气﹐然後有形。」﹞今據《易》之文﹐證明「一陰一陽」卽天道之實體﹐其爲气化﹐未爲品物﹐乃孔子所稱「形而上」﹔乃旣爲品物﹐乃孔子所稱「形而下」。然則古聖賢所謂性﹐專就气化言之歟﹖

曰﹕气化生人生物以後﹐各以類孳生久矣﹔然類之區別﹐千古如是也﹐循其故而已矣。在气化﹐分言之曰陰陽﹐又分之曰五行﹐又分之﹐則陰陽五行雜糅萬變﹐是以及其流形﹐不特品類不同﹐而一類之中又復不同也。孔子曰「一陰一陽之謂道﹐繼之者善也﹐成之者性也。」人物各成其性﹐明乎性至不同也。《六經》中言性﹐統舉人物之全﹐見於此﹐人物同本於天道。陰陽五行﹐天道之實體也。《大戴

禮記》曰「分於道謂之命﹐形於一謂之性。」分於道者﹐分於陰陽五行也。一言乎分﹐則其所受有偏全﹑厚薄﹑淸濁﹑昏明之不齊﹐不特品類不同﹐而一類之中又復不同是也。各隨所分而見於一﹐各成其性。《中庸》首言「天命之謂性」﹐不曰天道而曰天命者﹐人物咸本於天道﹐而成性不同﹐由分於道不能齊也﹐以限於所分﹐故雲天命。然性𨿽不同﹐而大致以類爲之區別﹐故《論語》曰「性相近也」﹐此就人與人相近言之者也。孟子曰「凡同類者舉相似也﹐何獨至於人而疑之﹖聖人與我同類者。」言同類之相似﹐則異類之不相似明矣。故詰告子「生之謂性」曰「然則犬之性猶牛之性﹐牛之性猶人之性與﹖」明乎其必不可混同言之也。「孟子道性善﹐言必稱堯舜」﹐以「人皆可以爲堯舜」﹐謂之性善。合《易》《論語》《孟子》之書言性者如是﹐咸就其分於陰陽五行以成性爲言﹐柰何別求一湊泊附著者爲性﹐豈人物之生莫非二本哉﹖返而求之﹐知其一本﹐或庶幾焉。

問﹕人物分於陰陽五行以成性﹐而人能循理義自治﹐物不能自治﹐何也﹖

曰﹕陰陽五行﹐以气化言也﹔精言之﹐期於無憾﹐是謂理義﹐是謂天地之徳。人之生也﹐稟天地之气﹐卽並天地之徳有之﹐而其气淸明﹐能通夫天地之徳。物之得於天者﹐亦非專稟气而生﹐遺天地之徳也﹐然由其气濁﹐是以錮塞不能開通。理義也者﹐心之所通也。天之气化生生而條理﹐人物分於气化﹐各成其性﹐而淸者開通﹐則能知性知天﹐因行其所知﹐底於無失﹐斯所以還於天地之徳而已矣。

問﹕朱子本程子「性卽理也」一語﹐釋《中庸》「天命之謂性」﹐申之云「天以陰陽五行化生萬物﹐气以成形而理亦賦焉﹐猶命令也。於是人物之生﹐因各得其所賦之理以爲健順五常之徳﹐所謂性也。」其釋孟子云「以气言之﹐知覺運動﹐人與物若不異也﹔以理言之﹐則仁義禮智之稟﹐豈物之所得而全哉﹖」「告子不知性之爲理﹐而以所謂气者當之﹐豈﹝蓋﹞徒知知覺運動之蠢然者﹐人與物同﹐而不知仁義禮智之粹然者﹐人與物異也。」兩解似相閡隔。其作《中庸或問》有云「𨿽鳥獸艸木之生﹐僅得形气之偏﹐而不能通貫乎全體﹐然其知覺運動﹐榮悴開落﹐亦皆循其性而各有自然之理焉。至於虎狼之父子﹐蜂蟻之君臣﹐豺獺之報本﹐雎鳩之有別﹐則其形气之偏﹐又反有存其義理之所得。」今觀朱子言性﹐不出「性卽理也」之云﹐故云「告子不知性之爲理」。旣以性屬之理﹐理卽所謂「仁義禮智之稟」﹐天地﹑人物﹑事爲﹐不聞無可言之理﹐故釋中庸合人物言之﹔以物僅得形气之偏﹐故釋孟子言「豈物所得而全」﹐言「仁義禮智之粹然者﹐人與物異」。或問一條﹐於兩注可謂融矣。程子云「論性不論气不備﹐論气不論性不明。」故朱子言性專屬之理﹐而又及「形气之偏」﹐皆出於程子也。程朱之說﹐謂「理無不善﹐而形气有不善」﹐故以「孟子道性善」歸之本原﹐以孔子言「性相近」﹐下而及於荀子言「性惡」﹐揚子言「善惡混」﹐韓子言「三品」﹐悉歸气質之性﹐是荀﹑揚﹑韓皆有合於孔子﹔﹝程子於論語「性相近」云「此言气質之性﹐非言性之本也。若言其本﹐則性卽是理。理無不善﹐孟子之言性善是也﹐何相近之有﹝哉﹞﹗」朱子答門人云「气質之說﹐起於張程。韓退之《原性》中說『性有三品』﹐但不曾說是气質之性耳﹔孟子說性善﹐但說得本原處﹐下面不曾說得气質之性﹐所以亦費分疏﹔諸子說性惡﹐與善惡混﹔使張程之說早出﹐則許多說話自不用紛爭。」又云「孟子說性善﹐是論性不論气。荀揚而下﹐是論气不論性。孟子終是未備﹐所以杜絕荀揚之口。然不備﹐但少欠耳﹔不明﹐則大害事。」陳器之云「孟子時﹐諸子之言性﹐往往皆於气質上有見﹐而遂指气質作性﹐但能知其形而下者耳。故孟子答之﹐只就義理上說﹐以攻他未曉處。气質之性﹐諸子方得於此﹐孟子所以不復言之﹔義理之性﹐諸子未通於此﹐孟子所以反復詳說之。程子之說﹐正恐後學死執孟子義理之說而遺失气之性﹐故並二者而言之﹐曰『論性不論气不備﹐論气不論性不明』。程子之論舉其全﹐孟子之論所以矯諸子之偏。﹞又以告子之說合於荀﹑揚﹑韓﹐﹝朱子於告子「杞柳」之諭云「告子言人性本無仁義﹐必待矯揉而後成﹐如荀子性惡之說也。」於「湍水」之諭云「告子因前說而小變之﹐近於揚子善惡混之說。」於「或曰性可以爲善可以爲不善」云「此卽『湍水』之說。」於「或曰有性有性不善」云「韓子『性有三品』蓋如此。」

﹞合於孔子。﹝程子云「凡言性處﹐須看立意如何。且知﹝如言﹞人性善﹐性之本也﹔生之謂性﹐論其﹝所﹞稟也。孔子言性相近﹐若論其本﹐豈可言相近﹖只論﹝其﹞所稟也。告子所云固是﹐爲孟子問他﹐他說便不是也。」又曰「孟子言性﹐當隨文者﹝看﹞。本﹝不﹞以告子『生之謂性』爲不然者﹐此亦性也﹐被命受生以後謂之性耳﹐故不同。繼之以『犬之性猶牛之性﹐牛之性猶人之性歟』﹐然不害爲一。若乃孟子之言善者﹐乃極本窮源之性。」﹞使告子明云「气質之性」﹐孟子將不辧之歟﹖孔子言「性相近」﹐亦未明云「气質之性」﹐將與告子荀子諸子同歟﹖宋儒之說𨿽極完備﹐彌啟後人之疑。近思錄程云「人生而靜以上不容說﹐才說性時﹐便已不是性也。」朱子云「人生而靜以上﹐是人物未生時﹐只可謂之理﹐未可名爲性﹐所謂『在天曰命』也。才說性時﹐便是人生以後﹐此理已墮在形气之中﹐不全是性之本體矣﹐所謂『在人曰性』也。」宋儒剖析至此﹐皆根於理气之分﹐以善歸理﹐以有惡歸形气﹐然則孟子乃追溯未生未可名之時而曰性善﹐若就名爲性之時﹐已是人生之後﹐已墮在形气之中﹐惡得斷之曰善﹖由是觀之﹐將天下古今惟上聖之性不失其性之本體﹐自上聖而下﹐語人之性皆不是性。孔子以不是性者言相近﹐乃「論气不論性不明」﹔孟子以未可名性者言「性善」﹐乃「論性不論气不備」。宋儒剖析性之本體及气質之性﹐愈令人惑。學者習聞宋儒之說﹐完備剖析﹐今還而體會《易》《論語》《中庸》《孟子》﹐疑惑不解矣。宋儒之所以失者安在﹖

曰﹕性之名﹐自古及今﹐𨿽婦人孺子亦矢口舉之不謬者也﹐本盡人可知之通名也﹐儒者轉過求﹐失之。如飛潛動植﹐舉凡品物之性﹐皆就其气類別之。人物分於陰陽五行以成性﹐舍气類更無性之名。醫家用藥﹐在精辧其气類之殊﹐不別其性﹐則能殺人。使曰「此气類之殊者已不是性」﹐良醫信之乎﹖試觀之桃與杏﹕取其核而種之﹐萌芽甲坼﹐根榦枝葉﹐爲華爲實﹐香色臭味﹐桃非杏也﹐杏非桃也﹐無一

不可區別﹐由性之不同﹐是以然也。其性存乎核中之曰﹐﹝卽俗乎桃仁﹑杏仁者﹐﹞香色臭味無一或闕也。凡植禾稼卉木﹐畜鳥虫魚﹐皆務知其性。气其性者﹐知其气類之殊﹐乃能使之碩大蕃滋也。何獨至於人而指夫分於陰陽五行以成性者﹐曰「此已不是性也」﹖豈其然哉﹖天道﹐陰陽五行而已矣。人物之性﹐分於道而有之﹐成其各殊者而已矣﹔其不同類者各殊也﹐其同類者相似也。孟子曰「如使口之於味也﹐其性與人殊﹐若犬馬之與我不同類也﹐則天不何耆皆從易牙之於味也﹖」又言「動心忍性」﹐是孟子矢口言之﹐所謂性﹐亦如後儒指爲「已不是性」者矣。孟子言性﹐曷嘗自岐而二之哉﹗於告子「生之謂性」必致辧者﹐成則各殊﹐徒曰生而已矣﹐固同人於犬牛不察其殊﹔聞孟子詰之不復曰「然」者﹐非見於「仁義禮智之粹然者﹐人與物異」而語塞也﹐犬與牛之異﹐又豈屬「仁義禮智之粹然者」哉﹖孟子非據仁義禮智詰告子明矣。況朱子言「稟理以有性﹔物與人同﹐至

形气之偏﹐始物與人異」﹐是孟子又以「已不是」者折告子之言矣。且謂「告子徒知知覺運動之蠢然者人與物同」﹐在告子旣以知覺運動者爲性﹐何不可直應之曰「然」﹖斯以見告子亦窮於知覺運動不可槪人物﹐而目爲蠢然同也。凡語人者﹐以我之說告其人﹔折人者﹐必就彼之說窮其人。非好辯也﹐君子之教也。

問﹕知覺運動不可槪人物而目爲「蠢然同」﹐其異安在﹖

曰﹕凡有生卽不隔於天地之气化。陰陽五行之運而不已﹐天地之气化也﹐人物之生本乎是﹐由其分而有之不齊﹐是以成性各殊。知覺運動者﹐統乎生之全言之也﹐由其成性各殊﹐是以得之以生﹐見乎知覺運動也亦殊。气之自然潛運﹐飛潛動植皆同﹐此生生之機原於天地者也﹐而其本受之气﹐與所資以生之气則不同。所資以生之气﹐𨿽由外而入﹐大致以本受之气召之。五行有生克﹐遇其克之者則傷﹐甚則死﹐此可知性之各殊矣。本受之气及所資以生之气﹐必相得而不相逆﹐斯外內爲一﹔其得於天地之气本一﹐然後相得不相逆也。气運而形不動者﹐卉木是也﹔凡有血气者﹐皆形能動者也。論形气則气爲形之本。人物分於陰陽五行﹐成性各殊﹐故形質各殊﹐則其形質之動而爲百體之用者﹐利用不利用亦殊。知覺云者﹐如寐而寤曰覺﹐思之所通曰知﹐百體能覺﹐而心之覺爲大。凡相忘於習則不覺﹐見異焉乃覺。魚相忘於水﹐其非生於水者﹐不能相忘於水也﹐則覺不覺亦有殊致矣。聞虫鳥以爲候﹐聞雞鳴以爲辰﹐彼之感而覺﹐覺而聲應之﹐又覺之殊致有然矣﹐無非性使然也。若夫虎狼之父子﹐蜂蟻之君臣﹐豺狼之報本﹐雎鳩之有別﹐其自然之知覺﹐合於人之所謂理義者矣﹐而各由性成。人則無不全也﹐全而盡之無憾者﹐聖人也﹐知之極其量也。孟子曰「心之所同然者﹐謂理也﹐義也。」於義外之說必致其辧﹐以人能全乎理義﹐故曰性善。言理之爲性﹐非言性之爲理﹐若曰「理卽性也」﹐斯協於孟子矣﹔不惟協於《孟子》﹐於《易》《論語》靡不協矣。凡由中出者﹐未有非性使之然者也。古人言性﹐但以气稟言﹐未嘗明言理气﹝義﹞爲性﹐蓋不待言而可知也。至孟子時﹐異說紛起﹐以理義爲聖人治天下之具﹐設此一法以彊之從﹐害道之言﹐皆由外理義而生。人但知耳之於聲﹐目之於色﹐鼻之於臭﹐口之於味爲性﹐而不知心之於理義﹐亦猶耳目口鼻之於聲色味臭也﹐故曰「至於心

獨無所同然乎」﹐蓋就其所知以證明其所不知﹐舉聲色臭味之欲歸之耳目鼻口﹐舉理義之好歸之心﹐皆內也﹐非外也﹐比而合之以解天下之惑﹐俾曉然無疑於理義之爲性﹐害道之言庶幾可以息矣。孟子明人心之通於理義﹐與耳目口鼻之通於聲色臭味﹐鹹根於性而非後起。後儒見孟子言性則曰理義﹐則曰仁義禮智﹐不得其說﹐遂謂孟子以理爲性﹐推而上之﹐以理爲生物之本﹐匪徒於道於性不得其實體﹐而於理

之名亦失其起於天地﹑人物﹑事爲不易之則﹐使人茫然求其物不得矣。

問﹕聲色臭味之欲亦宜根於心﹐今專以理義之好爲根於心﹐於「好是懿徳」固然矣﹐抑聲色臭味之欲徒根於耳目臭口歟﹖心﹐君乎百體者也。百體之能﹐皆心之能也﹐豈耳悅聲﹐目悅色﹐鼻悅臭﹐口悅味﹐非心悅之乎﹖

曰﹕否。心能使耳目鼻口﹐不能代耳目鼻口之能﹐彼其能者各自具也﹐故不能相爲。人物受生於天地﹐故恆與之相通。盈天地間﹐有聲也﹐有臭也﹐有色也﹐有味也﹔舉聲色臭味﹐則盈天地間者無或遺矣。內外相通﹐其開竅也﹐是爲耳目鼻口。五行有生克﹐生則相得﹐克則相逆﹐血气之得其養﹐失其養系焉﹐資於外足以養其內﹐此皆陰陽五行之所爲﹐外之盈天地之間﹐內之備於吾身﹐外內相得無間而養道備。「民之質矣﹐日用飲食」﹐自古及今﹐以爲道之經也。血气各資以養﹐而開竅於耳目鼻口以通之﹐旣於是通﹐故各成其能而分職司之。孔子曰「少之時﹐血气未定﹐戒之在色﹔及其壯也﹐血气方剛﹐戒之在﹔及其老也﹐血气旣衰﹐戒之在得。」血气之所爲不一﹐舉凡身之嗜欲根於血气明矣﹐非根於心也。曰「理義之悅我心﹐猶芻豢之悅我口。」非諭言也。凡人行事﹐有當於理義﹐其心气必暢然自得﹔悖於理義﹐心气必沮喪自失﹐以此見心之於理義﹐一同乎血气之於嗜欲﹐皆性使然耳。耳目鼻口之官﹐臣道也﹔心之官﹐君道也﹔臣效其能而君正其可否。理義非他﹐可否之而當﹐是謂理義。聲色臭味之欲﹐察其可否﹐皆有不易之則。故理義者﹐非心出一意以可否之﹐若心出一意以可否之﹐何異彊制之乎﹗因乎其事﹐得其不易之則﹐所謂「有物必有則」﹐以其則正其物﹐如是而已矣。

問﹕禽獸各以類區別其性各不同﹐而孟子道性善﹐但言「人之異於禽獸」﹔於禽獸則槪舉之﹐獨人之性善﹐其故安在﹖

曰﹕耳目鼻口之官各有所司﹐而心獨無所司。心之官統主乎上以使之﹐此凡血气之屬皆然。其心能知覺﹐皆懷生畏死﹐因而趨利避害﹐凡血气之屬所同也﹔𨿽有不同﹐不過於此有明闇耳。就其明闇以制可否﹐不出乎懷生畏死者﹐物也。人之異於禽獸不在是。禽獸知母而不知其父﹐限於知覺也﹔然愛其生之者及愛其所生﹐與雌雄牝牡之相愛﹐同類之不相噬﹐習處之不相嚙﹐進夫懷生畏死矣。一私於身﹐一

及於身之所親﹐皆仁之屬也。私於身者﹐仁其身也﹔及於身之所親者﹐仁其所親也﹔本天地生生之徳發夫自然有如是。人之異於禽獸亦不在是。告子曰「食色﹐性也﹔仁﹐內也﹐非外也。」卽其「生之謂性」之說﹐同人於犬牛而不察其殊也。彼以自然者爲性使之然﹐以義爲非自然﹐轉制其自然﹐使之彊而相從。老聃﹑莊周﹑告子及釋氏﹐皆不出乎以自然爲宗。惑於其說者﹐以自然直與天地相似﹐更無容他求﹐遂謂爲道之至髙。宋之陸子靜﹐明之王文成及才質過人者﹐多蔽於此。孟子何嘗以自然者非性使之然哉﹖以義亦出於自然也﹐故曰「惻隱之心﹐人皆有之﹔羞惡之心﹐人皆有之﹔辭讓之心﹐人皆有之﹔是非之心﹐人皆有之。」孟子之言乎自然﹐異於告子之言乎自然﹐蓋自然而歸於必然。必然者﹐不易之則也﹐非制其自然使之彊而相從也。天下自然而無失者﹐其惟聖人乎﹗孔子言「從心所欲不踰矩」﹐「從心所欲」者﹐自然也﹔「不踰距」者﹐歸於必然也。必然之與自然﹐非二事也。就其自然明之盡﹐而無幾微之失焉﹐是其必然也﹔如是而後無憾﹐如是而後安﹐是乃聖賢之所謂自然也﹐彼任其自然而無失者無論矣。貴其自然﹐靜以保之﹐而視學問爲用心於外﹐及其動應﹐如其才質所到﹐亦有自然不失處﹐不過才質之美﹐偶中一二﹐若統其所行﹐差繆多矣。且一以自然爲宗而廢問學﹐其心之知覺有所止﹐不復日益﹐差繆之多﹐不求不思﹐以此終其身而自尊大﹐是以聖賢惡其害道也。告子﹑老聃﹑莊周﹑釋氏之說﹐貴其自然﹐同人於禽獸者也。聖人之學﹐使人明於必然﹐所謂「考諸三王而不謬﹐建諸天地而不悖﹐質諸鬼神而無疑﹐百世以俟聖人而不惑」﹐斯爲明之盡。人與物咸有知覺﹐而物之知覺不足與於此。物循乎自然﹐人能明於必然﹐此人物之異﹐孟子以「人皆可以爲堯舜」斷其性善﹐在此也。

問﹕仁義禮智之名義。

曰﹕《易》有之曰「天地之大徳曰生。」一陰一陽﹐流行不已﹐生生不息﹐觀於生生﹐可以言仁矣。在天爲气化之生生﹐在人爲其生生之心﹐是乃仁之爲徳也。由其生生有自然之條理﹐惟條理所以生生。觀於條理之秩然有序﹐可以言禮矣。失條理則生生之道絕﹐觀於條理之截然不可亂﹐可以言義矣。生生﹐誠也﹔條理﹐明也。故行道在體仁﹐知道在達禮﹐在精義。合而言之﹐舉義可以賅禮﹐「立人之道﹑曰仁與義」是也﹔舉禮亦可賅義﹐而舉仁貴全乎禮義﹐《論語》曰「克己復禮爲仁」是也﹐合三者亦謂之誠﹐誠未有不明者也。以是謂之命﹐則昭示明信也﹔以是謂之善﹐則純粹不雜也﹔以是謂之理﹐則經常不易也﹔以是謂之矩﹐則循之爲法也﹔以是謂之中﹐則時事之準也。若夫條理之得於心﹐爲心之淵然而條理﹐則名智。故智者﹐事物至乎前﹐無或失其條理﹐不智者異是。孟子曰「始條理者﹐智之事也﹔終條理者﹐聖之事也。」舉禮義可以賅智﹐舉智可以賅禮義﹐禮義有愆﹐由於不智。《中庸》言「修道以仁」﹐連舉禮義而不及智﹐言以達徳行達道﹐舉智仁勇而不及禮義﹐互文也。由生生而條理﹐生生之謂仁﹐元也﹔條理之謂禮﹐亨也﹔察條理之正而斷決於事之謂義﹐利也﹔得條理之準而藏主於中之謂智﹐貞也。

問﹕孟子言「所性不存焉」﹐朱子釋之云「其道大行﹐無一物﹝夫﹞不被其澤﹐故君子樂之﹐然其所得於天者﹐則不在是也。」朱子論性﹐專舉仁義禮智爲得於天而別於气稟﹐本之孟子此章。夫仁義禮智﹐人之所同﹐何以獨君子根於心﹖

曰﹕此孟子舉「君子欲之」之事﹑「樂之」之事﹐皆無與於其「性之」之事也。人之所欲﹐君子非不欲之也﹐或重乎此而旣得之﹐則樂之矣﹐下者惟此之務得﹐則性之矣。進而言乎可樂者﹐君子非不樂之也﹐或以此爲主﹐務期於此而已矣﹐則性之矣。「君子所性」﹐如道徳學問之事﹐無可遺者皆是。大行不過行其所學﹐窮居而其自得者無日不然﹐不以大行窮居爲加損﹐大行亦吾分﹐窮居亦吾分﹐皆視爲分之常﹐是謂分定。惟其性之之事不以大行窮居加損﹐故無往非仁義禮智之由中﹔而達外章內﹐未嘗舉君子性之之事。後儒不詳審文義﹐以所性爲所得於天者﹐以分爲所得於天之全體﹐非孟子立言之指也。

問﹕孟子曰「口之於味也﹐目之於色也﹐耳之於聲也﹐鼻之於臭也﹐四肢之於安佚也﹐性也﹐有命焉﹐君子不謂性也﹔仁之於父子也﹐義之於君臣也﹐禮之於賓主也﹐智之於賢者也﹐聖人之於天道也﹐命也﹐有性焉﹐君子不謂命也。」張子云「气質之性﹐君子有弗性者焉。」程子云「仁義禮智﹐天道在人﹐則賦於命者所稟有厚薄淸濁﹐然而性善可學而盡﹐故不謂之命。」宋儒分別義理之性﹑气質

之性﹐本於《孟子》此章﹐以「气質之性君子不謂之性」﹐故專取義理之性。豈性之名君子得以意取捨歟﹖

曰﹕非也。性者﹐有於己者也﹔命者﹐聽於限制也。「謂性」﹐猶云「借口於性」耳﹔君子不借口於性之自然以求遂其欲﹐不借口於命之限之而不盡其材。後儒未詳審文義﹐失孟子立言之指。不謂性非不謂之性﹐不謂命非不謂之命。

問﹕《左氏春秋》劉康公曰「民受天地之中以生﹐所謂命也。」宋儒言性專屬之理﹐取證於此。旣爲民受以生﹐則宜曰「所謂性」﹐然古人不稱性而稱命﹐何也﹖

曰﹕性源於陰陽五行﹐凡耳目百體之欲﹐血气之資以養者﹐皆由中達外﹐性爲之本始﹐而道其所有事也﹔命卽人心同然之理義﹐所以限制此者也。古人多言命﹐後人多言理﹐異名而同實。耳目百體之所欲﹐由於性之自然﹐明於其必然﹐斯協乎天地之中﹐以奉爲限制而不敢踰﹐是故謂之命。命者非他﹐就性之自然﹐察之精明之盡﹐歸於必然﹐爲一定之限制﹐是乃自然之極則。若任其自然而流於失﹐轉喪其

自然而非自然也。故歸於自然﹐適完其自然﹐如是斯「與天地合其徳﹐鬼神合其吉凶」。故劉子繼之曰「是以有動作禮義威儀之則﹐以定命也。能者養之以福﹐不能者敗以取禍。」夫耳目百體之所欲﹐血气之資以養者﹐生道也﹐縱欲而不知制之﹐其不趨於死也幾希。然則民無日不受此以生﹐所以全其性在是。於古人不稱性而稱命﹐性之實體原於道之實體愈可見﹐命卽其實體之無憾無失而已矣。

問﹕孟子言「盡其心者﹐知其性也﹐知其性則知天矣。」所謂心﹐所謂性﹐所謂天﹐其分合之故可言歟﹖

曰﹕人分於陰陽五行以成性﹐而其得之也全。喜怒哀樂之情﹐聲色臭味之欲﹐是非美惡之知﹐皆根於性而原於天﹐其性全﹐故其材亦全﹐材卽形气之爲耳目百體而會歸於心也。凡日用事爲﹐皆性爲之本﹐而所謂人道也﹔上之原於陰陽五行﹐所謂天道也。言乎天地之化曰天道﹐言乎天地之中曰天徳﹐耳目百體之所欲﹐血气資之以養者﹐所謂性之欲也﹐原於天地之化者也。故在天爲道﹐在人爲性﹐而見於日

用事爲爲「人道」。仁義之心﹐原於天地之中者也。故在天爲天徳﹐在人爲性之徳。《易》曰「立人之道﹐曰仁與義。」此合性之欲﹑性之徳言之﹐謂原於天地之化而爲日用事爲者﹐無非仁義之實也。就天道而語於無憾曰天徳﹐就性之欲而語於無失曰性之徳。性之欲﹐其自然也。性之徳﹐其必然也。自然者﹐散之見於日用事爲﹔必然者﹐約之各協於中。知其自然﹐斯通乎天地之化﹔知其必然﹐斯通乎天地之徳。故曰「知其性﹐則知天矣」﹐以心知之﹐而天人道徳靡不豁然於心﹐此之謂「盡其心」。﹝「盡其心」﹐以知言﹔「盡其材」﹐兼知行言。﹞

問﹕必然爲自然之極則﹐而歸於必然適完其自然﹐由是言之﹐惟性道之名有其實體。至若古人多言命﹐後人多言理﹐不過性道自然之極則﹐別無其實體矣。宋儒凡於天道﹑人道﹐於性﹐無不以理字槪之﹐今何以剖析其致誤﹐俾截然不相淆惑﹖

曰﹕學者體會古賢聖之言﹐宜先辧其字之虛實。今人謂之「字」﹐古人謂之「名」﹐《儀禮》云「百名以上書於策﹐不及百名書於方」﹐《周禮》云「諭書名﹐聽聲音」是也。以字定名﹐有指其實體實事之名﹐有稱夫純美精好之名。如曰「人」﹐曰「言」﹐曰「行」﹐指其實體實事之名也﹔曰「聖」﹑曰「賢」﹐稱夫純美精好之名也。曰「道」﹐曰「性」﹐亦指其實體實事之名也。道有天道﹑人道。天道﹐陰陽五行是也﹔人道﹐人倫日用是也。曰「善」﹐曰「理」﹐亦稱夫純美精好之名也。曰「中」﹐曰「命」﹐在形象﹐在言語﹐指其實體實事之名也﹔在心思之審察﹐能見於不可易不可踰﹐亦稱夫純美精好之名也。

問﹕「一陰一陽之謂道」﹐指天地之實體﹐至於天徳﹑天命﹑天理﹐不復言之﹐而卽云「繼之者善也﹐成之者性也」﹐二語相對﹐似皆指人物矣﹐抑如後儒以善爲未涉人物歟﹖

曰﹕天地之气化﹐流行不已﹐生生不息﹐其實體卽純美精好﹔人倫日用﹐其自然不失卽純美精好。生於陸者入水而死﹐生於水者離水而死﹔生於南者習於溫而不耐寒﹐生於北者習於寒而不耐溫。此資之以爲養者﹐彼受之以害生。「天地之大徳曰生」﹐物之不以生而以殺者﹐豈天地之失徳哉﹗故語道於天地﹐實體卽美好﹐不必分言也﹐《易》曰「一陰一陽之謂道」是也。人之心知有明闇﹐當其明則不失﹐

當其闇則有差謬之失﹐故語道於人﹐人倫日用爲道之實事。「率性之謂道」﹐「修身以道」﹐「天下之達道五」是也。此所謂道不可不修者也﹐「修道以仁」及「聖人修之以爲教」是也。其純美精好﹐則所謂「中節之謂達道」﹐所謂「君子之道」﹑「聖人之道」是也。「中節之爲達道」者﹐純美精好﹐推之天下而準也﹐君臣﹑父子﹑夫婦﹑昆弟﹑朋友之交﹐五者爲達道﹐但舉實事而已矣。智﹑仁﹑勇以行之﹐而後歸於純美精好。然而卽謂之達道者﹐達諸天下而不可廢也。彼釋氏棄人倫以成其自私﹐不明乎此也。人道本於性﹐而性原於天道﹐在天道爲陰陽五行﹐在人物分而有之以成性﹔由成性各殊﹐故材質亦殊。材質者﹐性之所呈也﹔離材質惡所謂性哉﹗故孟子一則曰「非才之罪」﹐再則曰「非天之降才爾殊」。﹝才﹑材﹐古字通用。﹞人之才得於天獨全﹐故物但能遂其自然﹐人能明於其必然。分言之﹐則存乎材質之自然者﹐性也﹐人物各以類區別﹐成性各殊也﹔其必歸於必然者﹐命也﹐善也﹐人物咸協於天地之中﹐大共者也。故《易》言天道而下及人物﹐曰「繼之者善也﹐成之者性也」。繼﹐謂人物於天地﹐其善固繼承不隔﹐不以成性各殊而失其良也。善者﹐稱其美好之名﹔性者﹐指其實體之名。在天道不分言﹐而在人物分言之始明﹐究之美好者卽其實體之美好﹐非別有美好以增飾之也。

問﹕孟子言性善﹐門弟子如公都子已列三說﹐茫然不知性善之是而三說之非。荀子在孟子後﹐直以爲性惡﹐而伸其崇義禮之說。其言曰「凡性者﹐天之就也﹐不可學﹐不可事﹔禮義者﹐聖人之所生也﹐人之所學而能﹐所事而成者也。」「性善﹐則去聖王﹐息禮義矣﹔性惡﹐則興聖王﹐貴禮義矣。」荀子旣知崇禮義﹐與老子言「禮者忠信之薄而亂之首」及告子「外義」﹐所見懸殊﹔又聞孟子性善之說﹐

於孟子言「心之所同然者﹐謂理也﹐義也」﹐亦必聞之矣﹐而猶與之異﹐何也﹖

曰﹕荀子非不知理義爲人心之同然也﹐其言性惡也﹐曰「塗之人可以爲禹。」「塗之人者﹐皆內可以知父子之義﹐外可以知君臣之正」﹐「其可以知之實﹝質﹞﹐可以能之具」﹐「在塗之人」﹐「其可以爲禹明矣。」「使塗之人伏術爲學﹐專心一志﹐思慮﹝索﹞孰察﹐加日縣久﹐積善而不息﹐則通於神明﹐參於天地矣。故聖人者﹐人之所積而致也﹝矣﹞。」「聖可積而致﹐然而皆不可積﹐何也﹖」「可以而不可使也」。「塗之人可以爲禹則然﹐塗之人能爲禹﹐未必然

也﹔𨿽不能爲禹﹐無害可以爲禹。」此於性善之說不惟不相悖﹐而且若相發明。終斷之曰「足可以徧行天下﹐然而未嘗有能徧行天下者也。」「能不能之與可不可﹐其不同遠矣。」蓋荀子之見﹐歸重於學﹐而不知性之全體。其言出於尊聖人﹐出於重學崇禮義。首之以《勸學篇》﹐有曰「誦數以貫之﹐思索以通之﹐爲其人以處之﹐除其害者以持養之。」又曰「積善成徳﹐神明自得﹐聖心循焉。」荀子之善言學如是。且所謂通於神明﹑參於天地者﹐又知禮義之極致﹐聖人與天地合其徳在是﹐聖人復起﹐豈能易其言哉﹗而於禮義與性﹐卒視若閡隔不可通。以聖人異於常人﹐以禮義出於聖人之心﹐故曰「聖人之所生也」﹔常人學然後能明禮義﹐若順其性之自然﹐則生爭奪。以禮義爲制其性﹐去爭奪者也﹐因其惡而加矯揉之功﹐使進於善﹐故貴禮義。使順其自然而無爭奪﹐安用禮義爲哉﹖故曰「性善﹐則去聖王﹐息禮義矣」。又以禮義𨿽人皆可以知﹐可以能﹐聖人𨿽人之可積而致﹐然必由於學。弗學而能﹐乃屬之性﹔學而後能﹐弗學𨿽可以而不能﹐不得屬之性。此荀子立說之所以異於孟子也。

問﹕荀子於禮義與性﹐視若閡隔而不可通﹐其蔽安在﹖今何以決彼之非而信孟子之是﹖

曰﹕荀子知禮義爲聖人之教﹐而不知禮義亦出於性﹔知禮義爲明於其必然﹐而不知必然乃自然之極則﹐適所以完其自然也。就孟子之書觀之﹐明理義之爲性﹐舉仁義禮智以言性者﹐以爲亦出於性之自然﹐人皆弗學而能﹐學以擴而充之耳。荀子之重學也﹐無於內而取於外﹔孟子之重學也﹐有於內而資於外。夫資於飲食﹐能爲身之營血气者﹐所資以生者之气﹐與其身本受之气﹐原於天地﹐非二也。故所資

𨿽在外﹐能化爲血气以益其內﹐未有內無本受之气﹐與外相得而徒資焉者也。問學之於徳性亦然。有己之徳性﹐而問學以通乎賢聖之徳性﹐是資於賢聖所言徳性埤益己之徳性也。冶金若水﹐而不聞以金益水﹐以水益金﹐豈可云己本無善﹐己無天徳﹐而積善成徳﹐如罍之受水哉﹗以是斷之﹐荀子之所謂性﹐孟子非不謂之性﹐然而荀子舉其小而遺其大也﹐孟子明其大而非捨其小也。

問﹕告子言「生之謂性」﹐言「性無善無不善」﹐言「食色性也」﹐「仁內」「義外」﹐朱子以爲同於釋氏﹔﹝朱子云「﹝生﹞指人物之所以知覺運動者而言﹐與近世佛氏所謂『作用是性』者略相似。」又云「告子以人之知覺運動者爲性﹐故言人之甘食悅色者卽其性。」﹞其「杞柳」﹑「湍水」之諭﹐又以爲同於荀﹑楊。﹝朱子於「杞柳」之諭云「如荀子性惡之說。」於「湍水」之諭云「近於楊子善惡混之說。」﹞然則荀﹑楊亦與釋氏同歟﹖

曰﹕否。荀﹑楊所謂性者﹐實古今所同謂之性﹐人物以气類區別者也﹐宋儒稱爲「气質之性」。在孟子時﹐則公都子引或曰「性可以爲善﹐可以爲不善」﹐「有性善﹐有性不善」﹐言不同而所指之性同。荀子見於聖人生而神明者﹐不可槪之人人﹐其下皆學而後善﹐順其自然則流於惡﹐故以惡加之﹔論似偏﹐與「有性不善」合﹐實兼公都子兩引「或曰」之說。楊子見於長善則爲善人﹐長惡則爲惡人﹐故曰

「人之性也善惡混」﹐又曰「學則正﹐否則邪」﹐與荀子論斷似參差而匪異。韓退之言「性之品有上中下三﹐上焉者善焉而已矣﹐中焉者可導而上下也﹐下焉者惡焉而已矣。」此卽公都子兩引「或曰」之說會通爲一。朱子云「气質之性固有美惡之不同矣﹐然以其初而言﹐皆不甚相遠也﹐但習於善則善﹐習於惡則惡﹐於是始相遠耳。」「人之气質﹐相近之中又有美惡﹐一定﹐而非習之所能移也。」直會通公

都子兩引「或曰」之說解《論語》矣。程子曰「有自幼而善﹐有自幼而惡﹐是气稟有然也。善固性也﹐然惡亦不可不謂之性也。」此似與「有性善﹐有性不善」合﹐而於「性可以爲善﹐可以爲不善」亦未嘗不兼。由是觀之﹐宋儒稱气質之性﹐按之公都子兩引「或曰」之說﹐下及荀﹑楊論斷﹐似參差而匪異。

問﹕鄭康成注《中庸》「天命之謂性」云「木神則仁﹐金神則義﹐火神則禮﹐水神則信﹐土神則智。」後儒於智信互易之。韓退之作《原性》曰「其所以爲性者五﹕曰仁﹐曰禮﹐曰信﹐曰義﹐曰智。」旣就性分爲品﹐而此云「所以爲性﹐蓋以其原於天不殊而成性殊也」。朱子稱其言五性尢善。然退之譏荀﹑揚「擇焉不精﹐語焉不詳」﹐而其《原性篇》亦不能確有根究。今以宋儒稱爲「气質之性」與公都子兩引「或曰」之說﹐下及荀﹑揚不異﹐是固然矣﹔其根究仁﹑義﹑禮﹑智﹑信爲性﹐何以又不協於孟子﹖

曰﹕宋儒之異於前人者﹐以善爲性之本量﹐如水之本淸﹐而其後受污而濁﹐乃气稟使然。不善𨿽因乎气稟﹐如水之旣受污﹐而不可謂濁者不爲水也。蓋見於气質不得槪之曰善﹐且上聖生知安行者罕﹐其下必加澄治之功﹐變化气質﹐荀﹑揚之見固如是也。特以如此則悖於孟子﹐求之不得﹐是以務於理气截之分明﹐以理爲「性之本」﹐爲「無不善」﹐以「气之流行則有善有不善」﹐視理儼如一物。𨿽顯遵孟子性善之云﹐究之以「才說性時﹐便是人生以後﹐此理已墮在气質之中」﹐孟子安得槪之曰善哉﹖若不視理爲如一物﹐不以性專屬之理﹐於《孟子》書益不可通﹐遂斷然別舉理以當孟子之槪目爲善者。夫自古及今﹐本以要於善謂之理﹐其誰曰理不善﹖孟子何難直截言之曰「理之謂性」﹐而盡指古今所同謂之性者﹐從而斷之曰「皆非性也」﹖然則孟子又安得舉「犬之性」﹑「牛之性」﹑「人之性」各殊詰告子哉﹖宋儒立說﹐似同於孟子而實異如此。

問﹕孟子答公都子曰「乃若其情﹐則可以爲善矣﹐乃所謂善也。若夫爲不善﹐非才之罪也。」朱子曰「情者﹐性之動也。人之情﹐本但可以爲善而不可以爲惡﹐則性之本善可知矣。」「性旣善﹐則才亦善﹔人之爲不善﹐乃物欲陷溺而然﹐非才之罪也。」又曰「惻隱﹑羞惡﹑辭讓﹑是非﹑情也﹔仁義禮智﹐性也。心﹐統性情者也﹐因其情之發﹐而性之本然可得而見。」考之程子﹐言「形旣生矣﹐外物觸其情而動於中矣﹐其中動而七情出焉﹐曰喜﹑怒﹑哀﹑樂﹑愛﹑惡﹑欲﹔情旣熾而益蕩﹐其性鑿矣。」程﹑朱𨿽云性卽理﹐而於情則不能專屬之理。且喜怒哀樂之爲情﹐夫人而知之也﹐惻隱﹑羞惡﹑恭敬﹑是非之心之爲情﹐非夫人而知之者也。公都子問性﹐列三說之與孟子言性善異者﹐乃捨性而論情﹐偏舉情之發於善者爲證﹐苟或舉感而動於惡之情以相難﹐然後轉一說曰「此情之根諸气質者」﹐何如分明語公都子三說皆气質而非性﹖況程﹑朱之說﹐誤以孟子言性爲專

屬之理﹐而覺不及气質﹐立說不備﹐故言气質之性以補孟子之略﹐﹝陳器之云「識气質之性﹐善惡各有落﹐不然﹐則惡從何處生﹖孟子專說義理之性﹐專說義理﹐則惡無所歸﹐是論性不論气﹐孟子之說爲未備﹔專說气稟﹐則善爲無別﹐是論質不論性﹐諸子之論所以不明夫本也。程子兼气質論性。」吳幼淸云「孟子道性善﹐是就气質中挑出其本然之理而言﹐然不曾分別性之之所以有不善者﹐因气質之有濁惡而污壞其性也﹐故𨿽與告子言﹐而終不足以解告子之惑。至今人讀《孟子》﹐亦見其未有折倒告子而使之心服也。」﹞又以才無不善爲未密﹐﹝程子言「才稟於气﹐气有淸濁﹐稟其淸者爲賢﹐稟其濁者爲愚。」朱子引之而云「程子此說才字﹐與《孟子》本文小異。蓋孟子專指其發於性者言之﹐故以爲才無不善﹔程子專指其稟於气者言之﹐則人之才固有昏明彊弱之不同矣。二說𨿽殊﹐各有所當﹐然以事理考之﹐程子爲密。」﹞終爲之說曰「气質所稟﹐𨿽有不善﹐而不害性之本善。」夫其所謂「性之本善」者﹐在程﹑朱之說﹐乃追溯於人物未生時可謂之理﹐未可名爲性﹐及在人曰性﹐已有气質所稟之不善﹐於「有性不善」終難置辯。宋儒言性﹐至《孟子》此章尢不可通。然《孟子》之文﹐曰情﹐曰才﹐曰心﹐何不舉性答之﹖

曰﹕惻隱﹑羞惡﹑辭讓﹑是非之心﹐孟子謂之心﹐不謂之情。心能辧是非﹐所以能辧者智也﹔智由於徳性﹐故爲心之能而稱是非之心。心則形气之主也﹐屬之材者也。惻隱﹑羞惡﹑恭敬﹑辭讓之由於徳性而生於心亦然。以人譬之器﹐材則其器之質也﹔分於陰陽五行而成性各殊﹐猶之取於木以爲器﹐則其器木也﹔取於金以爲器﹐則其器金也。此以類別者也﹐品物之不同如是矣。從而察之﹐木與金之質﹐其

精良與否﹐其爲器也﹐一如乎所取之木﹐所取之金。故材之美惡﹐於性無所增﹐亦無所損。夫木與金之爲器﹐成而不變者也﹐人又進乎是。自聖人至於凡民﹐其等差凡幾﹖或疑人之材非盡精良矣﹔而不然也。人𨿽有等差之不齊﹐無非精良之屬也。孟子言「聖人與我同類」﹐又言「犬馬之不與我同類」﹐是孟子就人之材之美斷其性善明矣。材與性之名﹐一爲體質﹐一爲本始﹐所指各殊﹐而可卽材之美惡以知其

性﹐材於性無增損故也。孟子言「非才之罪」﹐因舉惻隱﹑羞惡﹑恭敬﹑是非之心﹐以見人之材之美﹐屬之不材不屬之情亦明矣。首云「乃若其情」﹐非性情之情也。情﹐猶素也﹐實也。孟子不又云乎﹕「人見其禽獸也﹐而以爲未嘗有才焉﹐是豈人之情也哉﹖」此云「乃若其情﹐則可以爲善矣﹐乃所謂善也」﹐「情」字﹑「以爲」字皆與彼同﹐「其」字指「性」而言。公都子兩引「或曰」之說﹐則《孟子》下兩章一曰「陷溺其心」﹐一曰「放其良心」﹐正推原其不善之故﹐「非天之降才有﹝爾﹞殊也」。宋儒以不善歸气稟﹐孟子所謂性﹐所謂才﹐俱指气稟﹐指其稟受之全曰性﹐指其體質之全曰才。稟受之全﹐無可據以爲言。如桃杏之性﹐含於核中之仁﹐其香色臭味﹐無一或闕﹐而無可見﹔及其萌芽甲坼﹐根榦枝葉﹐桃與杏各殊﹔由是爲華爲實﹐香色臭味﹐無不區以別者﹐𨿽性則然﹐皆據材言之耳。成是性斯爲是材﹐人之性善﹐故材亦美。孟子所謂善者﹐初非無等差之善﹐自聖人至於凡民﹐其等差凡幾﹐則其气稟固不齊﹐豈得謂非性有不同﹖然存乎人者﹐皆有仁義之心﹐其趨於善也利﹐而趨於不善也逆其性而不利﹐所謂「人無有不善﹐水無有不下」﹐善乃人之性﹐下乃水之性也。所謂「故者以利爲本」﹐出於利乃性之本然也﹐順而非逆﹐是以利也。然則性𨿽有不同﹐論其善亦有差等﹐其可斷之曰善則無疑。故孟子於性﹐本以爲善﹐而此曰「則可以爲善矣」﹐「可」之爲言﹐因性有不同而斷其善﹐則未見不可也。下云「乃所謂善也」﹐對上「今曰性善」之文言﹐非不分等差也。繼之曰「若夫爲不善﹐非才之罪也」﹐爲﹐猶成也﹐卒之成爲不善者﹐陷溺其心﹐放其良心﹐至於梏亡之盡﹐違禽獸不遠者也。不曰非性之罪而曰非才之罪﹐就本始言之曰性﹐就體質言之曰材﹐其往往不善﹐未有非陷溺使然。善失其養﹐消之至盡﹐乃成不善。凡旦晝之爲梏亡其天性者﹐由才受陷溺﹐不可謂性受陷溺﹐故罪字不可加於性。究之陷溺其心者﹐「非天之降才爾殊」﹐故曰「非才之罪」。人苟自思充其固有之善﹐盡其才之能﹐皆可至於聖人。觀此﹐則孟子所謂善﹐非無等差之善﹐卽孔子所云「相近」﹔孟子所謂「苟得其養﹐無物不長﹔苟失其養﹐無物不消」﹐所謂「求則得之﹐捨則失之﹐或相倍蓰而無算者﹐不能盡其才者也」﹐卽孔子所云「習相遠」﹔孟子所謂「梏之反復」﹐「違禽獸不遠」﹐卽

孔子所云「下愚之不移」。宋儒未審其文義﹐遂彼此閡隔。倘如宋儒以性專屬之理﹐而云「才說性時便已不是性也」﹐云「人生以後﹐此理已墮在形气之中﹐不全是性之本體矣」。以孟子言﹐性於陷溺梏亡之後﹐人見其不善﹐猶曰「非才之罪」﹔若宋儒於天之降才卽罪才也﹐分性與才爲二﹐本異於孟子﹐豈獨才之一字哉﹖

問﹕天下古今之人﹐其材各有所近。大致近於純者﹐慈惠忠信﹐謹厚和平﹐見善則從而恥不善﹔近於淸者﹐明達廣大﹐不惑於疑似﹐不滯於習聞﹐其取善去不善亦易。此或不能相兼﹐皆材之美者也。材𨿽美﹐猶往往不能無偏私。周子言性云「剛﹕善爲義﹐爲直﹐爲斷﹐爲嚴毅﹐爲幹固﹔惡爲猛﹐爲隘﹐爲彊梁。柔﹕善爲慈﹐爲順﹐爲巽﹔惡爲懦弱﹐爲無斷﹐爲邪佞。」而以「聖人然後協於中」﹐此亦

就材見之而明舉其惡。𨿽孟子所謂善非無等差之善﹐豈如周子所謂惡者亦得謂之善歟﹖

曰﹕此偏私之害﹐不可以罪材﹐尢不可以言性。「孟子道性善」﹐成是性斯爲是材﹐性善則材亦美﹐然非無偏私之爲善爲美也。人之初生﹐不食則死﹔人之幼稚﹐不學則愚﹔食以養其生﹐充之使長﹔學以養其良﹐充之至於聖人﹔其故一也。材𨿽美﹐譬之良玉﹐成器而寶之﹐气澤日親﹐久能發其光﹐可寶加乎其前矣﹔剝之蝕之﹐委棄不惜﹐久且傷壞無色﹐可寶減乎其前矣。又譬之人物之生﹐皆不病也﹐其後百病交侵﹐若生而善病者。或感於外而病﹐或受損於內身之陰陽五气勝負而病﹐指其病則皆發乎其體﹐而曰天與以多病之體﹐不可也。如周子所稱猛隘﹑彊梁﹑懦弱﹑無斷﹑邪佞﹐是摘其材之病也﹔材𨿽美﹐失其養則然。孟子豈未言其故哉﹗因於失養﹐不可以是言人之材也。夫言材猶不可﹐況以是言性乎﹗

問﹕黃直卿云「耳目之能視聽者﹐魄爲之也﹔此心之所以能思慮者﹐魂爲之也﹔合魄與魂﹐乃陰陽之神﹐而理實具乎其中。惟其魂魄之中有理具焉﹐是以靜則爲仁義禮智之性﹐動則爲惻隱﹑羞惡﹑恭敬﹑是非情﹐胥此出焉也。」其以魂魄性情分四節言之﹐得失安在﹖

曰﹕人之體質﹐一天地之化也﹐子產所謂「人生始化曰魄」﹐蓋凝而成體﹐能運動者也﹔所謂「旣生魄﹐陽曰魂」﹐蓋旣生之後﹐心能知覺是也。魄屬陰﹐而魂攝乎魄﹐是乃魄之陽﹐𨿽分爲二﹐無害其一也。凡血气之屬﹐自有生則能知覺運動﹐而由其分於陰陽五行者殊﹐則知覺運動亦殊。人之知覺﹐通乎天徳﹐舉其知之極於至善﹐斯仁義禮智全矣﹐極於至善之謂理。宋儒於理與心二視之﹐其說以爲我之心受天之理﹐故黃氏云「魂魄之中有理具焉」﹐𨿽以理爲天與我者﹐無異乎荀子之以我爲聖人與我者也。孟子直云「惻隱﹑羞惡﹑恭敬﹑是非之心」﹐四者由心知而生﹐是乃仁義禮智之端緒也﹔旣得端緒﹐則擴充有本﹐可以造乎仁義禮智之極﹐明仁義禮智﹐人皆有根心而生之端﹐非以仁義禮智爲性﹐惻隱﹑羞惡﹑恭敬﹑是非爲情也。人之性善﹐其血气心知異於物﹐故其自然之良﹐發爲端緒﹐仁義禮智本不闕一耳。

問﹕《論語》言「禮﹐與其奢也寧儉﹔喪﹐與其易也寧戚」﹔子夏聞「繪事後素」﹐而曰「禮後乎」﹔朱子云「禮以忠信爲質」﹐引《記》稱「忠信之人﹐可以學禮」﹐重忠信如是。然《論語》又曰「十室之邑﹐必有忠信如丘者焉﹐不如丘之好學也。」曰「克己復禮爲仁。」《中庸》於禮﹐以「知天」言之。孟子曰「動容周旋中禮﹐盛徳之至也。」重學重禮如是﹐忠信又不足言﹐指歸不一﹐何也

﹖

曰﹕禮者﹐天地之條理也﹐言乎條理之極﹐非知天不足以盡之。卽儀文度數﹐亦聖人見於天地之條理﹐定之以爲天下萬世法。禮之設所以治天下之情﹐或裁其過﹐或勉其不及﹐示之中而已矣。至於人情之漓﹐猶飾於貌﹐非因飾貌而情漓也﹐其人情自漓而以飾貌爲禮也﹐非惡其飾貌﹐惡其情漓耳。禮以治其儉陋﹐使之協於中﹔喪以治其哀戚﹐使遠於徑情直行。情漓者視爲文而已矣﹐徒馳騖於奢易﹐故不若儉戚之於禮﹐𨿽不足﹐猶近乎制禮之初也。由是可思制禮所起﹐故以答林放問禮之本。其所謂本﹐不過因俗失而欲究其初起﹐非問聖人制禮自然之極則也。「忠信之人﹐可以學禮」﹐言質美者進之於禮﹐無飾貌情漓之獘﹐此亦因俗失言之。忠信乃其人之質美﹐猶曰「苟非其人﹐道不虛行」﹐明不可襲取爾。老氏言「禮者﹐忠信之薄而亂之首」﹐則因俗失而欲並禮去之﹐意在還淳反朴﹐究之不能必天下之盡歸淳朴﹐其生而淳朴者﹐直情徑行﹐薄惡者﹐肆行無忌﹐是同人於禽獸﹐率天下而亂者也。若夫君子行禮﹐其爲忠信之人固不待言﹔而不知禮﹐則事事爽其條理﹐不足以爲君子。故禮可以該忠信﹐忠信不可以該禮。林放問「禮之本」﹐子夏言「禮後」﹐皆重禮而非輕禮也。《詩》言「素以爲絢」﹐「素」以諭其人之嫻於儀容﹔上云「巧笑倩」﹑「美目盼」者﹐其美益彰顯﹐是謂「絢」也﹔諭意深遠﹐故子夏疑之。「繪事後素」者﹐鄭康成云「凡繪畫﹐先布眾色﹐然後以素分布其間以成文。」﹝何平叔云﹕《景福殿賦》所謂「班閒賦白﹐疏密有章」﹐蓋古人畫繪定法。﹞其注《考工記》「凡畫繪之事後素功」云「素﹐白采也﹔後布之﹐爲其易漬污也。」是素功後施﹐始五采成章爛然﹐貌旣美而又嫻於儀容﹐乃爲誠美﹐「素以爲絢」之諭昭然矣。子夏觸於此言﹐不特於《詩》無疑﹐而更知凡美質皆宜進之以禮﹐斯君子所貴﹐其意指如此。若謂子夏后禮而先忠信﹐則見於禮僅僅指飾貌情漓者之所爲﹐與林放問禮之本以飾貌漓情爲非禮者﹐意指懸殊﹐孔子安得許之﹖忠信由於質美﹐聖賢論行﹐固以忠信忠恕爲重﹐然如其質而見之行事﹐苟學不足﹐則失在知﹐而行因之謬﹐𨿽其心無弗忠﹑弗信﹑弗恕﹐而害道多矣。聖人「仁且智」﹐其見之行事﹐無非仁也﹐無非禮義也﹐三者無憾﹐卽《大學》所謂「止於至善」也。故仁與禮義﹐以之衡斷乎事﹐是爲知之盡﹔因而行之﹐則實之爲徳行﹐而忠信忠恕更不待言。在下學如其材質所及﹐一以忠信忠恕行之﹐至於知之極其精﹐斯無不協於仁義。是以《論語》云「主忠信」﹐曾子曰「夫子之道﹐忠恕而已矣」﹐《中庸》曰「忠恕違道不遠」。凡未至乎聖人﹐未可語於仁﹐未能無憾於禮義﹐但盡其所知所能﹐謂之忠信忠恕可也﹐曰仁﹑曰誠﹐則聖人始足以當之。然而非有他也﹐忠信忠恕之極其量也。忠信忠恕﹐能去私矣﹐仁與禮義必無或敝﹐而後

可以言之﹔躬行而知未盡﹐曰仁曰誠﹐未易幾也。

問﹕孟子明理義之爲性﹐舉仁義禮智以言性﹐今以爲卽據人生气稟言之﹐是與聲色臭味之欲渾然並出於天性。於此不截之分明﹐則無以究其說﹔旣截之分明﹐則性中若有二物矣。何以明其爲性之全體而非合二者以爲體﹖

曰﹕凡食味別聲被色而生者皆有心。心者﹐耳目百體之靈之所會歸也。子產曰「人生始化曰魄﹐旣生魄﹐陽曰魂。」曾子曰「陽之精气曰神﹐陰之精气曰靈﹐神靈者﹐品物之本也」。鄭康成注《禮》云「耳目之聰明爲魄。」蓋耳之能聽﹐目之能視﹐鼻之能臭﹐口之能味﹐魄之爲也﹐所謂靈也﹐陰主受者也﹔心之志慮﹐不窮於用﹐魂之爲也﹐所謂神也﹐陽主施者也。主施者斷﹐主受者聽﹐故孟子曰「耳目之官不思」﹐「心之官則思。」是思者﹐心之能也。《春秋傳》曰「心之精爽﹐是謂魂魄。」魄屬陰之精气﹐魂屬陽之精气﹐而合言之曰「心之精爽」者﹐耳目百體統於心﹐無一時一事不相貫也。精爽有藏﹝蔽﹞隔而不通之時﹐及其無蔽隔﹐無弗通﹐乃以神明稱之。凡血气之屬﹐皆有精爽。其心之精爽﹐巨細不同﹐如火光之照物﹐光小者﹐其照也近﹐所照者不謬也﹐所不照斯疑謬承之﹐不謬之謂得理﹔其光大者﹐其照也遠﹐得理多而失理少。且不特遠近而已﹐光之及又有明闇﹐故於物有察有不察﹔察者盡其實﹐不察斯疑謬承之﹐同乎不照﹐疑謬之謂失理。失理者﹐限於質之昧﹐所謂愚也。惟學可以增益其不足而進於智﹐益之不已﹐至乎其極﹐如日月有明﹐容光必照﹐則聖人矣。聖人﹐神明之盛也﹐其於事靡不得理。故理義非他﹐所照所察者之當否也。何以得其當否﹖心之神明也。人之異於禽獸者﹐𨿽同有精爽﹐而人能進於神明也。理義豈別若一物﹐求之所照所察之外﹐而人之精爽能進於神明﹐豈求諸气稟之外哉﹗

問﹕《論語》稱「惟上智與下愚不移」﹐此不待習而相遠者﹐豈下愚亦可槪目之曰性善歟﹖

曰﹕生而下愚﹐其人非無精爽也﹐精爽幾與物等﹐難與言理義﹐而又自絕於學。然苟畏威懷惠﹐一旦觸於所畏所懷之人﹐啟其心而憬然覺悟﹐往往有之。苟悔而從善﹐則非下愚矣﹔加之以學﹐則進於智矣。以不移定爲下愚﹐又往往在知善而不爲﹐知不善而爲之者﹐故曰不移﹐不曰不可移。𨿽古今不乏下愚﹐而其精爽幾與物等者﹐亦究異於物﹐無不可移也。

問﹕孟子時﹐因告子諸人紛紛各立異說﹐故直以性善斷之﹔孔子但言相近﹐意在於警人愼習﹐非因論性而發﹐故不必直斷曰善歟﹖

曰﹕然。聖賢之言至易知也。如古今之常語﹐凡指斥下愚者﹐矢口言之﹐每曰「此無人性」﹐稍舉其善端﹐則曰「此猶有人性」。以人性爲善稱﹐是不言性者﹐其言皆協於孟子﹐而言性者轉穿鑿失之。無人性卽所謂人見其禽獸也﹐有人性卽相近也﹐善也。《論語》言相近﹐正見「無有不善」﹔若不善﹐與善相反﹐其遠已相絕﹐何近之有﹗分明性與習﹐正見習然後有不善﹐而不可以不善歸性。凡得養失養

及陷溺梏亡﹐咸屬於習。至下愚之不移﹐則生而蔽錮﹐其明善也難而流爲惡也易﹐究之非不可移﹐則同乎人者固在也。

問﹕孟子言性﹐舉仁義禮智四端﹐與孔子舉人之智愚有異乎﹖

曰﹕人之相去﹐遠近明昧﹐其大較也﹐學則就其昧焉者牖之明而已矣。人𨿽有智有愚﹐大致相近﹐而智愚之甚遠者蓋尟。智愚者﹐遠近等差殊科﹐而非相反﹔善惡則相反之名﹐非遠近之名。知人之成性﹐其不齊在智愚﹐亦可知任其愚而不學不思乃流爲惡。愚非惡也﹐性﹝人﹞無有不善明矣。舉智而不及仁義禮者﹐智於天地﹑人物﹑事爲咸足以知其不易之則﹐仁義禮有一不協﹐可謂不易之則哉﹖發明孔﹝子﹞之道者﹐孟子也﹐無異也。

問﹕荀子之所謂性﹐亦孟子之所謂性﹔孟子知性之全體﹐其餘皆不知性之全體﹐故惟孟子與孔子合﹐其餘皆不合。然指爲性者﹐實古今所同謂之性。至告子所謂性﹐一似荀子言性惡﹐一似揚子言善惡混﹐一似釋氏言作用是性。今以荀﹑揚不與釋氏同﹐則告子不得而與荀﹑揚同矣﹐豈獨與釋氏所謂性相似歟﹖

曰﹕然。老聃﹑莊周之書﹐其所貴焉者咸此也﹐「杞柳」﹑「湍水」之諭﹐胥是物也。其視仁義﹐視善不善﹐歸之有思有爲以後事﹔而其保此性也﹐主於無思無爲﹐卽釋氏所云「不思善﹐不思惡﹐時認本來面目」是也﹐實一說而非有三說。

問﹕告子﹑釋氏指何者爲性﹖

曰﹕神气形色﹐聖賢一視之﹐修其身﹐期於言行無差謬而已矣﹐故孟子曰「形色﹐天性也﹐惟聖人然後可以踐形」。老聃﹑莊周﹑告子﹑釋氏﹐其立說似參差﹐大致皆起於自私﹐皆以自然爲宗。彼視一身之中﹐具形气以生﹐而神爲之主宰﹐因貴此神爲形气之本﹐究之神與气不可以相離﹐故老子曰「一生二﹐二生三﹐三生萬物。萬物負陰而抱陽﹐沖气以爲和。」其言乎天地閒也。曰「有物混成﹐先天地生。」從此而分陰陽﹐一生二也﹐陰陽與此而三﹐二生三也﹐言乎人物三者鹹具﹐陰也﹐陽也﹐沖气以爲和﹐卽主宰之者也﹐神也。彼見於气可言有﹐神存乎其有而不可謂有﹐又不可謂無﹐然不離气者也﹐故曰沖气。上之原於「有物混成﹐先天地生」之道﹐不離气而別於气﹐故曰「道之爲物﹐爲﹝惟﹞怳爲﹝惟﹞忽﹐忽兮怳兮﹐其中有象﹔怳兮忽兮﹐其中有物。」莊子言神之主宰於身﹐則曰「若有眞宰而特不得其朕」﹐曰「其有眞君存焉﹐如求得其情與不得﹐無損益

﹝損﹞乎其﹝成﹞眞」﹐繼之曰「一受其﹝成﹞形﹐不亡以待盡﹐與物相刃相靡﹐其行盡如馳而莫之能止﹐不亦悲乎﹗」言此神受形而生﹐則不去以待﹐形化而有血气﹐乃有情欲﹐皆足以戕之﹐趨於速敝也。又曰「終身役役而不見其成功﹐薾然疲役而不知其所歸﹐可不哀耶﹗」言求諸外者徒勞其神者也。又曰「人謂之不死﹐奚益﹗其形化﹐其心與之然﹐可不謂﹝之﹞大哀乎﹗」言人壽有修短﹐𨿽不死之日﹐不知保此神﹐至與形俱敝也。釋氏「人死爲鬼﹐鬼復爲人」之說﹐與莊子此條同。老子言「長生久視」﹐釋氏言「不生不滅」﹐語似異﹐而以死爲反其眞﹐視形體爲假合﹐從而空之﹐不過恐害其神之自然﹐指歸不異也。﹝告子同於釋氏﹐以神識爲性﹐釋氏謂之「眞空」﹐謂之曰「作用」。謂「眞空」則能攝眾有而應變﹐謂「卽此識情便是眞空妙智」﹐謂「湛然常寂﹐應用無方﹐用而常空﹐空而常用﹐用而不有﹐卽是眞空﹐空而不無﹐卽成妙有」﹐故言「空是性」﹐又言「作用是性」。釋氏書中﹐問﹕「如何是佛﹖」曰「見性爲佛。」「如何是性﹖」曰「作用爲性。」「如何是作用﹖」曰「在目曰見﹐在耳曰聞﹐在鼻臭香﹐在口談論﹐在手執捉﹐在足運奔﹐徧現俱該法界﹐收攝在一微塵﹐識者知是佛﹝法﹞﹝性﹞﹐不識喚作精魂。」此皆「生之謂性」之說也﹐固無取乎善惡之分。其顯然道破處﹐如雲「不思善﹐不思惡﹐時認本來面目」﹐卽告子「性無善無不善」宗

旨。後世禪宗﹐不道破「不思善」而渾其語﹐如《傳燈錄》云「饑來喫飯困來眠」﹐卽老子所云「上士聞道﹐勤而行之﹔中士聞道﹐若存若亡﹔下士聞道﹐大笑之。不笑不足以爲道。」彼「饑食困眠」﹐卽所謂「不思善﹐不思惡」﹐卽老子所謂「致虛極﹐守靜篤」﹐卽「勤而行之」也﹔致虛未極﹐守靜未篤﹐思或乍起﹐乃「若存若亡」也。「饑食困眠」﹐聞之卽可大笑﹐其說大都﹝在﹞於「認本來面目」﹐此外一切空之﹐便妙用無方﹐故曰「不笑不足以爲道」。老聃﹑莊周﹑告子﹑釋子﹐立言不同而同出一轍如是。﹞宋時如陸子掙﹑楊敬仲及明王文成諸人﹐其言論皆如此。﹝子靜之言曰「收拾精神﹐自作主宰﹐萬物皆備於我﹐何有欠闕﹗當惻隱時﹐自然惻隱﹔當羞惡時﹐自然羞惡﹔當寬裕溫柔時﹐自然寬裕溫柔﹔當發彊剛毅時﹐自然發彊剛毅。」又曰「惡能害心﹐善亦能害心。」又曰「讀書不必窮索。」敬仲之言曰「目能視﹐所以能視者何物﹖耳能聽﹐所以能聽者何物﹖口能噬﹐鼻能臭﹐所以能噬能臭者何物﹖手能運用﹐足能步趨﹐心能思慮﹐所以能運用﹑步趨﹑思慮者何物﹖」王文成曰「夫良知一也﹐以其妙用而言謂之神﹐以其流行而言謂之气。」又曰「聖人致知之功﹐至誠無息。其良知之體﹐皦如明鏡﹐妍媸之來﹐隨物見形﹐而明鏡曾無畱染﹐所謂『情順萬事而無情』也。『無所住﹝以﹞﹝而﹞生其心』﹐佛氏曾有是言﹐未爲非也。明鏡之應﹐妍者妍

﹐媸者媸﹐一照而皆眞﹐卽是『生其心』處﹔妍者妍﹐媸者媸﹐一過而不畱﹐卽『無所住』處。」又曰「養徳養身﹐只是一事﹐果能戒愼不﹐恐懼不聞﹐而專志於是﹐則神住气住精住﹐而仙家所謂『長生久視』之說亦在其中矣。」又曰「『本來面目』﹐卽吾聖門所謂『良知』﹐隨物而格﹐是致知功﹐卽佛氏之『常惺惺』﹐亦是『常存他本來面目』耳。體段功夫﹐大略相似。」﹞在老聃﹑莊周﹑告子﹐直據己見而已﹐故告子言「無善無不善」﹐言「無分於善不善」﹐言「義外」﹐後人因孟子嘗辧之﹐則以此爲善已無可復加﹐爲仁義禮智皆備﹐且所稱者出《中庸》《大學》《孟子》之書﹐學者不可不辧別也。

問﹕邵子云「神無方而性有質。」又云「性者﹐道之形體﹔心者﹐性之郛郭。」又云「人之神卽天地之神。」合其言觀之﹐所謂道者﹐指天地之「神無方」也﹔所謂性者﹐指人之「﹝神﹞﹝性﹞有質」也。此老聃﹑莊周﹑告子﹑釋氏之﹝所謂道﹞﹐所謂性﹐而邵子亦言之﹐何也﹖

曰﹕邵子之學﹐深得於老﹑莊﹐其書未嘗自諱。以心爲性之郛郭﹐謂人之神宅此郛郭之中也。朱子於其指神爲道﹐指神爲性者﹐皆轉而以理當之。邵子之書又曰「道與一﹐神之彊名也。」幾以道爲不足當神之稱矣。其書又曰「神統於心﹐气統於腎﹐形統於首﹐形气交而神主乎其中﹐三才之道也。」此以神周乎一身而宅於心﹐爲之統會也。又曰「气則養性﹐性則乘气﹔故气存則性存﹐性動則气動也。」此則導養之說﹐指神之炯炯而不昧者爲性﹐气之絪縕而不息者爲命﹐神乘乎气而資气以養也。

問﹕張子云「由太虛﹐有天之名﹔由气化﹐有道之名﹔合虛與气﹐有性之名﹔合性與知覺﹐有心之名。」別性於知覺﹐與程子言「性卽理也」﹐其指歸同﹔然則合虛與气者﹐謂气化生人生物﹐而理在气質之中乃名爲性也。﹝陳器之云「仁義禮智者﹐義理之性也﹔知覺運動者﹐气﹝稟﹞﹝質﹞之性也。有義理之性而無气質之性﹐則理義必無附著﹔有气質之性而無義理之性﹐則無異於枯死之物。故有義理以行乎血气之中﹐有血气以受義理之體﹐合虛與气而性全。」以虛指理﹐古聖賢未嘗有是稱﹐與釋氏所言「空是性」何以異﹖

曰﹕釋氏言「空是性」者﹐指神之本體﹔又言「作用是性」﹐則指神在气質之中而能知覺運動也。張子云「神者﹐太虛妙應之目。」是其所謂「虛」﹐亦未嘗不以爲神之本體﹐而又曰「天之不測謂神﹐神而有常謂天」。釋氏有見於自然﹐故以神爲已足﹔張子有見於必然﹐故不徒曰「神」而曰「神有常」﹐此其所見近於孔﹑孟而異於釋氏也。然求之理不得﹐就陰陽不測之神以言理﹐因以是爲性之本源

﹐而目气化生人生曰「遊气紛擾﹐合而成質者﹐生人物之萬殊」﹐則其言合虛與气﹐虛指神而有常﹐气指遊气紛擾﹐乃雜乎老﹑釋之見﹐未得性之實體也。惟「由气化有道之名」一語﹐得天道之實體。又曰「神﹐天徳﹔化﹐天道。」道以化言﹐是也﹔徳以神言﹐非也。彼釋氏自貴其神﹐亦以爲足乎天徳矣。張子之書又有之曰「气有陰陽﹐推行有漸爲化﹐合一不測爲神。」聖人復起﹐不易斯言。以人物驗之﹐耳目百體會歸於心﹔心者﹐合一不測之神也。邵子言「形可分﹐神不可分」﹐其說亦得之體驗。如耳目鼻口之官﹐是形可分也﹔而統攝於心﹐是神不可分也。後儒言理﹐由於不知理﹐要其後非原其先﹐就陰陽有陰陽不易之則﹐就人物事爲有人物事爲之則。以孔子言「有物必有則」者轉而言「有則始有物」。且以「理與气渾淪﹐不害物二物之各爲一物」。故其言理也﹐求其物不得﹐往往取於老聃﹑莊周﹐釋氏所謂神者以爲言﹐欲超乎陰陽气化之上而並陰陽气化﹐所見胥失之粗。夫天地間有陰陽斯有人物﹐於其推行謂之化﹐於其合一謂之神﹐天道之自然也﹔於其分用耳目百體﹐於其合一則爲心﹐生物之自然也。是故化﹐其事也﹔神﹐其能也﹔事能俱無憾﹐天地之徳也。人之血气本乎化﹐人之心知配乎神﹐血气心知無失﹐配乎天地之徳﹐無憾無失﹐夫是之謂理而已矣。由化以知神﹐由化與神以知徳。「天之生物也﹐使之一本」﹐而以性專屬之神﹐則目形體爲幻合﹐以性專屬之

理﹐則謂「才說性時﹐已不是性」﹐皆二本故也。

問﹕朱子云「道者﹐日用事物當行之理﹐皆性之徳而具於心。」故其於「達道五」﹐舉孟子所言「父子有親﹐君臣有義﹐夫婦有別﹐長幼有序﹐朋友有信」以實之。又《答呂子約》﹝書﹞云「陰陽也﹐君臣父子也﹐皆事物也﹔人之所行也﹐形而下者也﹐萬象紛羅者也。是數者各有當然之理﹐卽所謂道也﹐當行之路也﹐形而上者也﹐沖漠無朕者也。」如是言道﹐故於《易》稱「一陰一陽」﹐《中庸》舉「君臣﹑父子﹑夫婦﹑昆弟﹑朋友之交」﹐皆似道未備。然孟子明云「教以人倫」﹐則「親﹑義﹑序﹑別﹑信」﹐宜屬之「修道之教」。後儒求天命二字太過﹐以理當之﹔求性字太過﹐專屬之理﹔求道字太過﹐又以日用事物當行之理始可云道﹔而於修道不可通﹐以修爲品節之而已。至「修身以道﹐修道以仁」﹐修道與修身並言﹐兩修字不得有異﹐但曰「能仁其身」而不置解。觀修道之文﹐性字道字不得槪就理言亦可見。旣曰「率性之謂道」﹐又曰「修道以仁」﹐如後儒之說「率其仁之性」﹐「率其義之性」﹐豈可通哉﹗又﹐修道期於無差謬﹐宜重在智﹐而言以仁﹔行之乃力於身﹐宜重在仁﹐而先言智﹐《中庸》前後﹐其條貫可言歟﹖

曰﹕言「身本道徳賅備之身」﹐而身往往不能盡道﹔言「性本全夫仁義禮智之性」﹐而孟子以前﹐言性往往不及仁義禮智。《易》曰「成之者性也」﹐承「一陰一陽之謂道」言﹐人物本之﹐各成其性云爾。《論語》曰「性相近也」﹐因「習」之至於「相遠」﹐言其性本「相近」云爾。《中庸》曰「天命之謂性」﹐卽《記》所云「分於道謂之命﹐形於一謂之性」﹐言分於气化以成性云爾。人物之血气﹐以

類滋生﹑各稟受於天﹐言其稟受之殊曰性﹐因是而日用事爲皆由性起﹐故云「率性之謂道」﹔身之動應﹐無非道也。故云「不可須臾離﹝也﹞﹐可離非道﹝也﹞」。可如「體物而不可遺」之可﹐無頃刻可必其不動應﹐故𨿽無事時﹐亦如有事之戒愼恐懼而不敢肆﹐事至庶幾少差謬也。道﹐卽日用飲食之事﹐自身而周於身之親﹐大致不出君臣﹑父子﹑夫婦﹑昆弟﹑朋友之交五者﹐略言之則曰親曰賢﹐舉二以賅五

。「修身以道」﹐言「以道實責諸身」也。道之責諸身﹐往往易致差謬。「修道以仁」﹐言以協乎仁﹑協乎義﹑協乎禮﹐爲道之準則也。﹝曰「以仁」者略辭﹐故下卽詳舉之。﹞三者咸得﹐然後於道無憾。「率性之謂道」﹐在一身則一身之事也﹐道也﹔通於人則周夫身之事也﹐道也。一身之事﹐本天性之自然﹐未見其是非得失也﹔周夫身之事﹐亦天性之自然﹐而是非得失不可窮詰矣。故「修身以道」﹐舉親

賢言之而得失始見﹔修道期於無差謬﹐固宜重在智。而「修身以道」﹐本責其行也﹐是以首言仁﹐加以義﹐加以禮﹐而修之實備矣。「行達道」乃力諸身﹐固宜重在仁﹔行之差謬﹐不能知之﹐徒自期於心無愧者﹐其人忠信而不好學﹐往往多出乎此﹐亦害道之大者﹐是以首言智。仁義禮可以大共之理言﹐智仁勇之爲達徳﹐必就其人之根於心者言。大共之理﹐所以衡論天下之事﹐使之協於中﹐止於至善也。有根於心之徳﹐斯有以通夫大共之理﹐而徳之在己﹐可自少而加多﹐以底於聖人﹐則其通夫大共之理者﹐亦有淺深精粗之不同。仁義禮之仁﹐以理言﹔智仁勇之仁﹐以徳言﹐其實一也。以理言﹐舉禮義而不及智﹐非遺智也﹐明乎禮義卽智也﹔以徳言﹐舉智而不及禮義﹐非遺禮義也﹐智所以知義禮也。《易》稱「立人之道﹐曰仁與義」﹐而此更加之以禮﹐親親尊賢﹐盡人道之大矣﹐辧其等殺而始詳。古今惟聖人全乎智仁。全乎智仁﹐則徳靡不賅矣﹐而此更言夫勇﹐蓋徳之所以成也。凡天下之人﹐身之所接﹐莫重於親﹐莫重於賢﹐而天定者則君臣﹑父子﹑夫婦﹑昆弟﹑朋友之交五者也。以此爲「形而下」﹐爲「萬象紛羅」﹐不謂之道﹐是顯指《中庸》「天下之達道五」而背之﹐別求諸「沖漠無朕」﹐惟老釋謂萬物爲幻﹐謂空妙爲眞則然﹐柰何以老釋之言衡量《易》與《中庸》之言﹐而粗視陰陽﹐粗視君臣父子哉﹖彼之棄人倫而不顧﹐率天下之人同於禽獸者﹐由不知此爲達道也。

問﹕宋儒以「理爲生物之本」﹐𨿽謂「理气渾淪﹐不害二物之各爲一物」﹐實求其物﹐不得若老聃﹑莊周﹑告子﹑釋氏之言。夫性則確有指實﹐不過區別於形气之中﹐言其主之者耳。曰形﹑曰气﹑曰神﹐三者求之一身﹐儼然如三物﹐凡血气之屬﹐未有或闕者也。荀子謂「性者天之所就」﹐𨿽專屬形气之自然﹐其亦不必遺天﹝夫﹞神﹐而以爲非天之就也。其稱性惡﹐殆兼乎此﹐以伸其重學崇禮義之說﹐何

以論荀子則曰不知性之全體而已﹐實古今所同謂之性﹐論告子﹑釋氏則斷爲異說﹐何也﹖

曰﹕性者﹐分於陰陽五行﹐品物區以別焉﹐各爲之本始﹐統其所有之事﹐所具之能而靡不全者也﹐《易》言「成之者性」是也。其一身中﹐分而言之﹐曰形﹑曰气﹑曰神﹐三者材也﹐《易》言「精气爲物」是也。心爲形君﹐耳目鼻曰﹝口﹞者气融而靈﹐心者气通而神。告子貴其神而不知其性者也﹐其「不動心」﹐神定而一無責焉之爲不動也。神可以主宰樞紐言﹐性可以根柢言﹐由其成性也殊﹐則其材質

亦殊﹐成其性斯爲是材﹔材可以純駁淸濁言﹐此皆指其實體之名也﹔知可以精粗淺深言﹐思可以敏鈍得失言﹐皆根於性而存乎神者也﹐指其實事之名也。理﹐譬之中規中矩也﹐稱其純美精好之名也。實體實事﹐罔非自然而歸於必然﹐天地﹑人物﹑事爲之理得矣﹐自然之極則是謂之理。老聃﹑莊周﹑告子﹑釋氏﹐以自然爲宗﹐不知性之區別而徒貴其神﹐去其情欲之能害是者卽以爲已足﹐與聖賢之由博學﹑審問

﹑愼思﹑明辧以求牖於明者異﹐是故斷之爲異說﹐不得同於荀子也。

問﹕周子《通書》有云「『聖可學乎﹖』曰﹕『可。』『有要乎﹖』曰﹕『有。』『請問焉。』曰﹕『一爲要。一者﹐無欲也。無欲則靜虛動直﹐靜虛則明﹐明則通﹔動直則公﹐公則溥。明通公溥﹐庶矣哉﹗』」此與老氏「爲道日損」﹐釋氏「六用不行﹐眞空妙智」之說﹐陸子靜言「人心至靈﹐此理至明﹐人皆有此心﹐心皆具是理」﹐王文成言「聖人致知之功﹐至誠無息﹐其良知之體﹐皦如明鏡」者﹐立言不殊。後儒於周子則以爲切要之旨﹐莫敢違議﹐於老﹑釋﹑陸﹑王則非之﹐何也﹖

曰﹕周子之學﹐得於老氏者深﹐而其言渾然與孔孟相比附﹐後儒莫能辧也。朱子以周子爲二程子所師﹐故信之篤﹐考其實固不然。程叔子撰《明道先生行狀》﹐言「自十五六時﹐聞周茂叔論道﹐遂厭科舉之業﹐慨然有求道之志﹐未知其要﹐泛濫於諸家﹐出入於老釋者幾十年﹐返求諸《六經》﹐然後得之」﹐其不得於周子明矣﹔且直字之曰周茂叔﹐其未嘗師事亦明矣﹔見周茂叔後﹐乃出入於老釋。張橫渠

亦訪諸釋老之書累年﹔朱子年四十以前﹐猶馳心空妙。蓋𨿽能終覺釋老之非﹐而受其蔽往往出於不覺者亦不少。周子論聖人主於無欲﹐王文成論致知主於良知之體﹐皆以老釋廢學之意論學﹐害之大者也。

問﹕神爲形气之主宰﹐莊子曰「一受其成形﹐不亡以待盡」﹐釋氏「人死爲鬼﹐鬼復爲人」之說同此。在古人制祭祀之禮﹐以人道事鬼神﹐而《傳》稱「鬼猶求食」及「伯有爲厲」。又宇宙間怪見不一﹐或此人之生﹐易以他人死者之魂而復生﹐或此人之生﹐自知其所托生﹐愚夫婦亦往往耳聞目見﹐不得不惑於釋氏象教。而言仙者又能盜气於天地之間﹐使其神離血气之體以爲有。故其言性也﹐卽神之炯

炯而不昧者﹔其言命也﹐卽气之絪縕而不息者﹐有所指實也如是。老聃﹑莊周﹑告子﹑釋氏﹐靜以會乎一身﹐見莫貴於此﹐莫先於此。今以形﹑气﹑神統謂之材﹐而曰性可以根柢言﹐神可以主宰樞紐言﹐不以神先形气﹐何也﹖

曰﹕孔子言「原始反終﹐故知死生之說﹔精气爲物﹐遊魂爲變﹐是故知鬼神之情狀。」人物分於陰陽五行以成性﹐成是性斯爲是材以生﹐可原始而知也﹔形敝气散而死﹐可以反終而知也。其生也﹐精气之融以有形體﹐凡血气之屬﹐有生則能運動﹐能運動則能知覺。知覺者﹐其精气之秀也﹐是謂神靈。《左氏春秋》曰「人生始化曰魄﹐旣生魄﹐陽曰魂。」魂魄非他﹐其精气之能知覺運動也。至於形敝而精气猶凝﹐是謂遊魂﹐言乎離血气之體也。精气爲物者﹐气之精而形凝﹐品物流行之常也﹔遊魂爲變者﹐魂之遊而存﹐其後之有蔽有未蔽也﹐變則不可窮詰矣。彼有見於遊魂爲變﹐而主其一偏﹐昧其大常﹐遂以其能盜天地生生之機者爲己之本體﹐非聖人不知不言﹐獨彼能頓悟得之也。彼之以神先形气者﹐聖人所謂遊魂爲變中之一端耳。

問﹕宋儒以理藏於心之內而爲性﹐與老聃﹑莊周﹑釋氏以神居於心之內而爲性相似。朱子又謂「心爲神明之舍」﹝朱子云「理無心則無著處。」又云「凡物有心而其中必虛﹐人心亦然﹔只這此虛處﹐便包藏許多道理﹐推廣得來﹐蓋天蓋地﹐莫不由此。此所以爲人心之妙歟﹗理在人心﹐是之謂性。心爲神明之舍﹐爲一身之主宰﹐性便是許多道理得之天而具於心者。」﹞所謂「神明」﹐卽老﹑莊﹑釋氏目

之爲性者矣﹐其於理與神明何以別﹖

曰﹕朱子所謂「神明之舍」者﹐非謂以心爲捨﹐神明居之也。神明卽指心而言﹐以神明之心甚虛﹐天下之理咸具於中爲性﹐而心特其捨耳。對性言之﹐故謂之舍﹔然非空空無知﹐故稱爲神明之舍。宋儒於性與心視之爲二﹐猶荀子於禮義與性視之爲二也。荀子以禮義聖人之教﹐常人必奉之以變化其性﹐宋儒以性專屬之理﹐「人稟气而生之後﹐此理墮入气質之中﹐往往爲气質所壞﹐如水之源淸﹐流而遇污﹐不能不濁﹐非水本濁也﹐地則然耳﹔必奉理以變化气質﹐使復其初﹐如澄之而淸﹐乃還其原初水也。」荀子之所謂禮義﹐卽宋儒之所謂理﹔荀子之所謂性﹐卽宋儒之所謂气質。如宋儒之說﹐惟聖人气質純粹﹐以下卽實﹝質﹞美者亦不能無惡﹔荀子謂必待學以變化此性﹐與宋儒﹝謂﹞必待學以變化气質﹐無二指也。但荀子指爲待學以變化者﹐仍其性之本然名﹝言﹞﹔宋儒因孟子論性善﹐於是學﹝舉﹞古今來如孔子言「成之者性」﹐言「性相近」﹐孟子言「忍性」﹐言「犬之性﹑牛之性﹑人之性各不同」﹐悉目之曰「此气質之性待變化者」也。荀子推崇禮義﹐直歸之聖人﹔而宋儒因「孟子道性善」﹐於是謂理爲生物之本﹐使之別於气質﹐曰「惟此無不善」也。試問﹕以理爲我乎﹖以气質爲我乎﹖設以理爲我﹐以气質爲理所寓於其中﹐是外气質也﹐如老聃﹑莊周﹑釋氏之專以神爲我﹐形骸屬假合是也﹔設以气質爲我﹐以理爲气質所受﹐是外理也﹐如荀子以禮義屬聖人之教是也﹔二者皆我﹐則不得謂純乎善者一我﹐雜乎不善者又一我矣﹔苟非兩我﹐則不得一譬之水﹐一譬之地矣。況天下古今之君子小人﹐未有非以血气心知爲我者也。小人狗﹝循﹞我而悖理﹐君子重我而循理。悖理者亦自知其非也﹐是「性無有不善」也﹐長惡遂非﹐故性𨿽善﹐不乏小人。循理者非別有一事﹐曰「此之謂理」﹐與飲食男女之發乎情欲者分而爲二也﹐卽此飲食男女﹐其行之而是爲循理﹐行之而非爲悖理而已矣。此理生於心知之明﹐宋儒視之爲一物﹐曰「不離乎气質﹐而亦不雜乎气質」﹐於是不得不與心知血气分而爲二﹐尊理而以心爲之舍。究其歸﹐𨿽以性名之﹐不過因孟子之言﹐從而爲之說耳﹐實外之也﹐以爲天與之﹐視荀子以爲聖與之﹐言不同而二之則同。天之生物也﹐使之一本﹐荀子推以禮義與性爲二本﹐宋儒以理與气質爲二本﹐老聃﹑莊周﹑釋氏以神與形體爲二本。然而荀子推崇禮義﹐宋儒推崇理

﹐於聖人之教不害也﹐不知性耳。老聃﹑莊周﹑釋氏﹐守己自足﹐不惟不知性而已﹐實害於聖人之教者也。

問﹕凡讀書窮理﹐此理之得於古聖賢者﹐與理之得於天者﹐非皆藏於心歟﹖

曰﹕否。人之血气心知本乎天者也﹐性也。如血气資飲食以養﹐其化也﹐卽爲我之血气﹐非復所飲食之物矣﹔心知之資於問學﹐其自得之也卽爲我之心知。以血气言﹐昔者弱而今者彊﹐是血气之得其養﹔以心知言﹐昔者狹小而今也廣大﹐昔者闇昧而今﹝也﹞明察﹐是心知之得其養也。故人之血气心知﹐本乎天者不齊﹐得養不得養﹐則至﹝於﹞大異。人之問學猶飲食﹐則貴其化﹐不貴其不化。記問之學﹐

食而不化也。自得之﹐則居之安﹐資之深﹐取之左右逢其源﹐化而爲我之心知也。大致善識善記﹐各如其質﹐昔人云「魂彊善識﹐魄彊善記」。凡資於外以養者﹐皆由於耳目鼻口﹐而魄彊則能記憶﹐此屬之魄者存之已爾。至於無取乎記憶﹐問學所得﹐非心受之而已﹐乃化而爲我之心知。我之心知﹐極而至乎聖人之神明矣。神明者﹐猶然心也﹐非心自心而理藏於中之謂也。心自比而理藏於中﹐以之言學﹐尙爲

物而不化之學﹐況以之言性乎﹗

問﹕《春秋傳》曰「獨陰不生﹐獨陽不生﹐獨天不生﹐三合而﹝然﹞後生。」屈原賦《天問》篇曰「陰陽三合﹐何本何化﹖」所謂陰陽者﹐指男女而言﹔所謂天者﹐別而言之。豈卽如老﹑莊﹑釋氏以吾之神得於天而受形以生者歟﹖抑如宋儒以吾之理得於天而存於气質中者歟﹖

曰﹕否。人物之初﹐何嘗非天之陰陽絪縕凝成﹖及气類滋生以後﹐昆虫之微﹐猶有絪縕而生者﹐至人禽之大﹐則獨天不生矣。然男女之生生不窮﹐以內之生气通乎外之生气﹐人在生气之中。如魚在水之中﹐其生也何莫非天﹗天之陰陽﹐父母之陰陽﹐同爲化气﹝气化﹞自然而不可分也﹐此之謂「三合而後生」。

問﹕程叔子撰《明道先生行狀》云「泛濫於諸家﹐出入於老﹑釋者幾十年﹐返求諸《六經》﹐然後得之。」呂與叔撰《橫渠先生行狀》云「範文正公勸讀《中庸》﹐先生讀其書﹐𨿽愛之﹐猶以爲未足﹐於是又訪諸釋﹑老之書﹐累年﹐盡究其說﹐知無所得﹐返而求之《六經》。」《朱子語類》廖得明《錄癸已所聞》云「先生言﹕二三年前見得此事尙鶻突﹐爲他佛說所﹝曉﹞相似﹐近年來方看得分曉。」﹝癸已﹐朱子四十四歲。﹞朱子《答汪尙書書》云「熹於釋氏之說﹐蓋嘗師其人﹐尊其道﹐求之亦切至矣﹐然未能有得。其後以先生君子之教﹐校乎﹝夫﹞前後緩急之序﹐於是暫置其說而從事於吾學。其始蓋未嘗一日不往來於心也﹐以爲俟卒究吾說而後求之未爲甚曉﹝晚﹞。」「而一二年來﹐心獨有所安﹐𨿽未能卽有諸己﹐然欲復求之外學以遂其初心﹐不可得矣。」考朱子慕禪學在十五六時﹐年二十四見李願﹐教以看聖賢言語﹐而其後十餘年﹐有《答何京叔》二書﹐意見乃與釋氏不殊﹐信彼爲有實得﹐此爲支離﹐反用聖賢言語指其所得於釋氏者。﹝朱子《答何京叔書》云「向來妄論持敬之說﹐亦不自記其云何﹐但因其良心發見之微﹐猛省提撕﹐使心不昧﹐卽是做工夫本領。本領旣立﹐自然下學而上達矣。若不察良心發見處﹐卽渺渺茫茫恐無下手處也。」「所諭多識前言往行﹐固君子之所急﹐熹向來所見亦是如此。近因返求﹐未得个安穩處﹐始知此未免支離。如所謂因諸公以求程氏﹐因程氏以求聖人﹐是隔幾重公案。曷若默會諸心以立其本﹐而其言之得失﹐自不能逃吾之鑑耶﹗」又一書云「今年不謂饑歉至此﹐夏初﹐所至洶洶﹐遂爲縣中委以賑糶之役」﹐「百方區處﹐僅得無事。」「博觀之蔽﹐此理甚明﹐何疑之有﹗若使道可多聞博觀而得﹐則世之知道者爲不少矣。熹近日因事方少有省發處﹐如『鳶飛魚躍』﹐明道以爲與『必有事焉勿正』之意同者﹐今乃曉然無疑。日用之閒﹐觀此流行之體﹐初無問斷處﹐有下功夫處﹐乃知目﹝日﹞前自誑誑人﹝之罪﹞﹐蓋不可勝贖也。此與守書冊﹑泥言語﹐全無交涉﹐幸於日﹝用﹞間察之﹐知此則知仁矣。」﹞及五十內外﹐所見漸定﹐不惑於釋氏。合觀程子﹑張子﹑朱子皆先入於釋老﹐亦可知老與釋之易惑人矣。究之能覺寤其非﹐何也﹖

曰﹕三君子皆志聖賢之志者也﹐其學本夫求是心﹐故於此於彼﹐期在自得﹐不在虛名。考諸《六經》﹐茫然不得性道之實體﹐則必求之彼矣。求之彼﹐而言道言性確有指實﹐且言夫體用一致也似神﹐能靡不周﹝如說「法周法界﹐淨智妙圖﹐休自空寂。」﹞故朱子嘗馳心空妙﹐冀得之以爲衡鑑事物之本﹐極其致﹐所謂「明心見性」﹐不過「六用不行」﹐彼所以還其神之本體者﹐卽本體得矣﹔以爲如此便是

無欠闕矣﹐實動輒差謬。在彼以自然爲宗本﹐不論差謬與否﹐而三君子求是之心﹐久之亦知其不可恃以衡鑑事物﹐故終能覺悟其非也。夫人之異於禽獸者﹐人能明於必然﹐禽獸各順其自然。孔孟之異於老聃﹑莊周﹑告子﹑釋氏者﹐自「志學」以至「從心所欲不踰距」﹐皆見乎天地﹑人物﹑事爲有不易之則之爲必然﹐而博文約禮以漸致其功。彼謂「致虛極﹐守靜篤」﹐「爲道日損﹐損之又損﹐以至於無」﹐至

於「道法自然」﹐無以復加矣。孟子而後﹐惟荀子見於禮義爲必然﹐見於不可徒任自然﹐而不知禮義卽自然之極則。宋儒亦見於理爲必然﹐而以理爲「太極」﹐爲「生陽生陰之本」﹐爲「不離陰陽﹐仍不雜於陰陽」﹐指其在人物爲性﹐爲「不離气質﹐仍不雜乎气質」。蓋以必然非自然之極則而已﹐實自然之主宰﹑樞紐﹑根柢﹐一似理亦同老聃﹑莊周﹑告子﹑釋氏乎所指者之生﹝神﹞﹐天地陰陽之於人物爲本來面目。朱子之辧釋氏也﹐曰「儒者以理爲不生不滅﹐釋氏以識爲不生不滅。」在老釋就一身分言之﹐有形气﹐有神識﹐而以神識爲本﹔溯而上之﹐以神爲有天地之本﹐遂求諸無形無象者爲實有﹐而視有形有象爲幻。在宋儒以形气神識同爲己之私﹐而理得於天﹔溯而上之﹐於理气截之分明﹐以理當其無形無象之實有﹐而視有形有象爲粗﹐於是就其言轉之以言夫理﹐尊理而重學﹐遠於老聃﹑莊周﹑告子﹑釋氏矣。然以彼例此﹐而不協乎此﹐轉指孔孟所謂道者非道﹐所謂性者非性﹐增一怳忽不可知之主宰﹑樞紐﹑根柢﹐因視气曰空气﹐視心曰性之郛郭。是彼奉一自然者之神居此空气之上﹐郛郭之中﹔此奉一必然之理在此空气之上﹑郛郭之中也。

問﹕後儒所謂太極﹐似老氏之所言「有物混成﹐先天地生。」朱子以太極生陰陽爲理生气﹐「陰陽旣生﹐太極在其中﹐理復在气之內﹐人物必稟此理然後有性﹐必稟此气然後有形」﹐亦似老氏所言「一生二﹐二生三﹐三生萬物」。朱子以道卽理之謂也﹐而於理气截之分明﹐於是言先後﹐言主宰﹑樞紐﹑根柢﹐儼然如一物﹐亦似老氏謂「道之爲物﹐惟怳惟忽」﹐於怳忽不可名狀中而有像有物。又《太極圖

說》言主靜﹐注云「無欲故靜」﹔《通書》言「無欲則靜虛動直﹐靜虛則明」﹐似釋氏謂「六用不行﹐卽本性自見」。何彼此相似如是﹖至「常惺惺」﹐則直舉釋氏之言爲用功之要。今以太極兩儀﹐在孔子贊《易》之本指﹐非如後宋儒之云﹔以曰道曰性爲指其實體之名﹐以期於無失之謂理﹐乃稱其純美精好之名﹐亦非如後儒之云。然則宋儒明知老聃﹑莊周﹑告子﹑釋氏之非﹐而及其言之﹐又不合於孔孟﹐而

轉與彼相似﹐何也﹖

曰﹕孔子之後﹐異說紛起﹐能發明孔子之道者﹐孟子也﹔卓然異於老聃﹑莊周﹑告子而爲聖人之徒者﹐荀子也。釋氏之說盛行﹐才質過人者無不受其惑﹐能卓然知宗信孟子而折彼爲非者﹐韓子也﹔嘗求之老釋﹐能卓然覺寤其非者﹐程子﹑張子﹐朱子也。然先入於彼﹐故其言道爲气之主宰﹑樞紐﹐如彼以神爲气之主宰﹑樞紐也﹔以理能生气﹐如彼以神能生气也﹔以理墮在形气之中﹐變化气質則復其初﹐如彼以神受形气而生﹐不以形气欲累之則復其初也。皆攺其所爲神識者以指理﹐故言「儒者以理爲不生不滅」﹐豈聖賢之言﹗「天地之初理生气」﹐豈其然哉﹗

