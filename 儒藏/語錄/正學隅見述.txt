

欽定四庫全書

子部一

正學隅見述

儒家類

提要

﹝臣﹞等謹案正學隅見述一卷國朝王宏撰撰宏撰有周易筮述別著錄是編以周子無極之說陸九淵爭之於前朱子格物之說王守仁軋之於後諸儒聚訟數百年而未休大抵尊朱者則全斥陸王爲非尊陸王者則全斥朱子爲謬迄無持是非之平者宏撰則以爲格物之說當以朱子所注爲是無極之說當以陸九淵所辧爲是持論頗爲平允其中𨿽歷引諸說以相詰難而詞气皆極和平凡諸儒所稱先朝之亂由於學術不正其首禍爲王陽明及所稱無極二字出於老子爲周子眞贓實犯者宏撰皆指爲太過其言曰予素信朱子惟於無極太極之說小異誠不敢以心之所不安者徒剿襲雷同以蹈於自欺欺人之爲其亦異於好爲異論者矣

乾隆四十六年正月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●正學隅見述原序

宏撰愚不知學只讀古人之書以平心靜气自矢罔敢逞其私臆而久之有是非判然於吾前者蓋嘗有見於格物致知之訓朱子爲正無極太極之辧陸子爲長賢者之異無害其爲同也今掇其旨要著之於篇若爲兩賢折衷宏撰何人斯而足語此庶幾下學一得質諸古人而幸其不遠也尙望有道君子惠而教之焉華山後學王宏撰無異識康熙十五年冬十一月朔

●欽定四庫全書

正學隅見述

華陰王宏撰著

記曰古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物格而後知至知至而後意誠意誠而後心正心正而後身修身修而後家齊家齊而後國治國治而後天下平

程子明道曰格至也物者凡遇事皆物也欲以窮至物理也

程子伊川曰凡有一物必有一理窮而致之所謂格物者也然而格物亦非一端如或讀書講明道義或論古今人物而別其是非或應接事物而處其當否皆窮理也

自一身之中以至萬物之理但理會得多自然豁然有覺處

問格物是外物是性分中物曰不拘凡眼前無非是物物物皆有理如火之所以熱水之所以寒至於君臣父子間皆是理又問只窮一物見此一物便還見得諸理否曰須是徧求𨿽顏子亦只能聞一知十若到後來逹理了𨿽億萬亦可通

問觀物察己還因見物反求諸身否曰不必如此說物我一理才明彼卽曉此合內外之道也

所務於窮理者非道盡窮了天下萬物之理又不道是窮得一理便到只要積累多後自然見去

朱子曰程子說格物曰格至也格物而至於物則物理盡意句俱到不可移易

儒者之學大要以窮理爲先

大學不曰窮理而謂之格物只是使人就實處窮究窮理者欲知事物之所以然與其所當然者而已知其所以然故志不惑知其所當然故行不謬非謂取彼之理而歸諸此也程子所謂物我一理才明彼卽曉此

格物致知於物上窮得一分之理則我之知亦致得一分物理窮得愈多則我之知愈廣

十事格得九事通透一事未通透不妨一事只格得九分一分未通透最不可

致知格物只是一事非是今日格物明日又致知格物以理言致知以心言

心包萬理萬理具於一心不能存得心不能窮得理不能窮得理不能盡得心

大學論治國平天下許多事卻歸在格物上凡事事物物各有一个道理若能窮得道理則施之事物莫不各當其位如人君止於仁人臣止於敬之類各有一至極道理

凡萬物莫不各有一道理若窮理則萬物之理皆不出此問此是萬物皆備於我曰極是

問所謂窮理不知是反己求之於心惟復逐物而求於物曰不是如此事事物物皆有个道理窮得十分盡方是格物不是此心如何去窮理不成物自有个道理心又有个道理枯槁其心全與物不接卻使此理自見萬無是事不用自家心如何別向物上求一般道理不知物上道理誰去窮得

看道理須是見得實方是有功效處若於上面添些玄妙奇特便是見他實理未透今之學者不曽親切見得而臆度揣摸爲說皆助長之病也道理止平看意思自見

眼前凡所應接底都是物都有个極至之理便要知得到若知不到便都沒分明若知得到決定著恁地做更無第二第三著止緣人見道理不破便恁地茍簡都做不得第一義問如何是第一義曰如爲人君止於仁之類決定著恁地不恁地便不得又如在朝須著進君子退小人此是第一義有功決定著賞有罪決定著誅更無小人可用之理更無包含小人之理惟見得不破便道小人不可去也有可用之理此都是第二第三義如何會好凡事事窮得盡道理事事占得第一義甚麼樣剛方正大且如爲學決定是要做聖賢此是第一義若道自家做不得且隨分依稀做些子此是見不破

聖賢所謂博學無所不學也自吾身所謂大經大本以及天下之事事物物甚而一字半字之義莫不在所當窮而未始有不消理會者𨿽曰不能盡究然亦只得隨吾聰明力量理會將去久久須有所至

或問格物致知之學與世之所謂博物洽聞者奚以異曰此以反身窮理爲主而必究其本末是非之極至彼以狥外誇多爲務而不核其表裏眞妄之實然必究其極是以知愈博而心愈明不核其實是以識愈多而心愈窒此正爲己爲人之分不可不察也

吾聞之也天道流行造化發育凡有聲色貎象而盈於天地之間者皆物也旣有是物則其所以爲是物者莫不各有當然之則而自不容己是皆得於天之所賦而非人之所能爲也今且以其至切而近者言之則心之爲物實主於身其體則有仁義禮智之性其用則有惻隱羞惡恭敬是非之情渾然在中隨感而應各有攸主而不可亂也次而及於身之所具則有口鼻耳目四肢之用又次而及於身之所接則有君臣父子夫婦長幼朋友之常是皆必有當然之則而自不容己所謂理也外而至於人則人之理不異於己也遠而至於物則物之理不異於人也極其大則天地之運古今之變不能外也盡於小則一塵之微一息之頃不能遺也是乃上帝所降之衷烝民所秉之彜劉子所謂天地之中夫子所謂性與天道子思所謂天命之性孟子所謂仁義之心程子所謂天然自有之中張子所謂萬物之一原邵子所謂道之形體者但其气質有淸濁偏正之殊物欲有淺深厚薄之異是以人之與物賢之與愚相爲懸絕而不能同耳以其理之同故以一人之心而於天下萬物之理無不能知以其稟之異故於其理或有所不能窮也理有未窮故其知有不盡知有不盡則其心之所發必不能純於義理而無雜乎物欲之私此其所以意有不誠心有不正身有不修而天下國家不可得而治也昔者聖人蓋有憂之是以於其始教爲之小學而使之習於誠敬則所以收其放心養其徳性者已無所不用其至矣及其進乎大學則又使之卽夫事物之中因其所知之理推而究之以各到乎其極則吾之知識亦得以周徧精切而無不盡也若其用力之方則或考之事爲之著或察之念慮之微或求之文字之中或索之講論之際使於身心性情之徳人倫日用之常以至天地鬼神之變鳥獸艸木之宜自其一物之中莫不有以見其所當然而不容己與其所以然而不可易者必其表裏精麤無所不盡而又益推其類以通之至於一日脫然而貫通焉則於天下之物皆有以究其義理精微之所極而吾之聰明睿智亦皆有以極其心之本體而無不盡矣

近世大儒有爲格物致知之說者曰格猶扞也禦也能扞禦外物而後能知至道也又有推其說者曰人生而靜其性本無不善而有爲不善者外物誘之也所謂格物以致其知者亦曰扞去外物之誘而本然之善自明耳是其爲說不亦善乎曰天生烝民有物有則則物之與道固未始相離也今曰禦外物而後可以知至道則是絕父子而後可以知孝慈離君臣而後可以知仁敬也是安有此理哉若曰所謂外物者不善之誘耳非指君臣父子而言也則夫外物之誘人莫甚於飲食男女之欲然推其本則固亦莫非人之所當有而不能無者也但於其間自有天理人欲之辧而不可以毫釐差耳惟其徒有是物而不能察於吾之所以行乎其間者孰爲天理孰爲人欲是以無以致其克復之功而物之誘於外者得以奪乎天理之本然也今不卽物以窮其原而徒惡物之誘乎己乃欲一切扞而去之則是必閉口枵腹然後可以得飲食之正絕滅種類然後可以全夫婦之別也是𨿽異端無君無父之教有不能充其說者況乎聖人大中至正之道而得以此亂之哉

夫泛論知行之理而就一事之中以觀之則知之爲先行之爲後無可疑者然合夫知之淺深行之大小而言則非有以先成乎小亦將何以馴致乎其大者哉蓋古人之教自其孩幼而教之以孝弟誠敬之實及其少長而博之以詩書禮樂之文皆所以使之卽夫一事一物之間各有以知其義理之所在而致涵養踐履之功也及其十五成童學於大學則其灑掃應對之間禮樂射禦之際所以涵養踐履之者略己小成矣於是不離乎此而教之以格物以致其知焉致知云者因其所已知者推而致之以及其所未知者而極其至也是必至於舉天地萬物之理而一以貫之然後爲知之至而所謂誠意正心修身齊家治國平夫下者至是而無所不盡其道焉今就其一事之中而論之則先知後行固各有其序矣誠欲因夫小學之成以進夫大學之始則非涵養踐履之有素亦豈能居然以去雜亂紛糾之心而格物以致其知哉且易之所謂忠信修辭者聖學之實事貫始終而言者也以其淺而小者言之則自其常視毋誑男惟女兪之時固己知而能之矣知至至之則由行此而又知其所至也此知之深者也知終終之則由知至而又進以終之也此行之大者也故大學之書𨿽以格物致知爲用力之始然非謂初不涵養踐履而直從事於此也又非謂物未格知未至則意可以不誠心可以不正身可以不修家可以不齊也但以爲必知之至然後所以治己治人者始有以盡其道耳若曰必俟知至而後可行則夫事親從兄承上接下乃人生之所不能一日廢者豈可謂吾知未至而暫輟以俟其至而後行哉抑聖賢所謂知者𨿽有淺深然不過如前所論二端而已但至於廓然貫通則內外精麤自無二致也

理之所在卽是中道惟窮之不深則無所準則而有過不及之患未有窮理旣深而反有此患也易曰精義入神以致用也蓋惟如此然後可以應務未至於此則凡所作爲皆出於私意之鑿冥行而已

宏撰曰格物之說古今聚訟細思之終當以朱子之說爲正今不煩辧但有一問而已夫聖經二百五字全學也凡爲學之事無不備矣如將格物不作卽物窮理解則大學中所謂博文之功安在聖賢所言學問思辧多聞多見博學詳說諸語不一而足於大學當何屬不幾闕乎學者平心靜气讀朱子所補傳久之當自知其不可易矣

孔子曰博學之審問之愼思之明辧之篤行之此欲誠意先致知格物之說也而致知格物初非二事故不曰先而曰在以見內外合一之學他日又曰學而不思則罔思而不學則殆思學並用格致同功而聖人之意尢重格物故又曰吾嘗終日不食終夜不寢以思無益不如學也蓋聖賢之學其用力之始未有不從事於博而後約者經傳所言歷歷可據此至明至平至正至大之理本無可疑自司馬文正公有格去物欲之解而陸文安公益倡爲異說後之儒者私臆紛出不惟悖程朱之訓亦且顯違孔曽之教借易簡之義以榛塞傳注此崔后渠所謂罪不勝誅者也

朱子以致知格物爲博文之注今卽以博文爲致知格物之注尙何疑之有如必以朱子之解格物爲非不知何以解博文二字乎原其故秪以格字難解遂致說者紛紛耳然格字訓至詩書所載如格於上下七旬有苗格格於文祖神之格思有恥且格等語莫不合者近世邵文莊公嘗因醫者言切脈謂以切字訓格字庶幾近之王夏器訓格爲通謂是潛通無間之意此亦皆有至字義其訓爲去惟周書格其非心孟子格君心之非爲然耳若漢儒訓爲來羅南城訓爲事皆合式則其僻陋無庸辧者矣

大學自平天下說到誠意致知漸說向內去然求諸內者必有資於外致知者萬無去聞見之功之理故必說格物見外之不可廢也內外之間無先後於是變其文曰在方是合內外徹始終之學蓋聖人立言無獘如此最爲明白易見程朱之訓確有可循不知後儒何故必欲別尋玄解耶予宗兄孚公素畱心書旨一日與予偶論及此謂旣說到誠意致知至此反說向外去終可疑予曰思而不學則殆

格物者以吾心格之非求知於外也故曰吾心之全體大用無不明矣蓋古之學者爲己其用力之始必有事於博學而後乃收一貫之功此不易之理要非馳騖廣遠如所稱博物君子云爾也此格物物字實兼身心意知國家天下言物有本末之物卽在此物字內故艾千子曰此物字該得廣昔有問格物於馮恭定公者公曰言致知不言格物則落空物字有三解萬物皆備於我物字對我而言格去物欲物字指私欲而言此物字兼物我而言王心齋謂格物是格物有本末之物致知是致知所先後之知最爲有見格物是格其知如何致意如何誠心如何正身如何修家國天下如何齊治平中間孰爲本孰爲末孰當先孰當後節目次第一一講究明白則誠正修齊治平工夫才得不差明徳新民始止於至善耳此格物所以爲大學第一義按心齋之學本非正學而此之所言卻亦無悖於朱子窮理之旨恭定之解尢爲明切正可參看然謂物字應上物字知字應上知字聖人立言斷不如此必謂相應又何以置事字乎先儒謂知是心之靈不可作虛字看朱子所謂心之神明妙眾理而宰萬事者是也據此則致知知字與知所先後知字亦自有分不可不辧也

平治齊修正誠致格皆用力字天下國家身心意知物皆定體字知所先後知字是用力字心齋以致知爲致知所先後之知亦欠分曉矣故蔡虛齋云知所先後知字淺

楊慈湖謂格物不可以窮理訓云吾心本無物忽有物焉格去之可也物格則吾心自瑩塵去則鑑自明滓去則水自淸矣此全是禪宗又疑大學之文支離破碎謂非孔子所作不知其何所根據乃欲申其邪說至排聖經而不顧孰謂慈湖之罪隱而難知哉又嘗謂聖人之教一而已矣四教之說必記者之誤此則執固不通可發一笑者也

王陽明謂格字不可以至字訓乃以正字訓之引格其非心大臣格君心之非之類以爲正其不正以歸於正之義其說莫詳於答顧東橋一書中有云卽物窮理是就事事物物上求其所謂定理者也是以吾心而求理於事事物物之中析心與理而爲二矣按朱子之言物我一原格物之理致吾之知正心理合一矣安見其析而爲二乎用力之久豁然貫通原非泥物而求今云事事物物上求其定理遷就其詞以申己之辧毋乃失其衡也乎又謂求理於物如求孝之理於親之身以爲求之於外也夫孝之理在親之身與在吾之心一也如謂不可求孝之理於親之身又豈可離親之身以求孝之理乎卽如親之有饑飽寒暖此在親之身者也所謂物也知其饑矣又知其當食知其寒矣又知其當衣此在吾之心者也所謂知也就親之身察其所以受饑受寒者而體之於心以爲其食之多寡衣之厚薄然後食之衣之咸當其則而不至於有害此親之身與吾之心合一者也所謂格物致知也若不問之親而但求之心則其多寡厚薄之間必有不得其宜者矣又或親有疾病必診視之當補當攻方可用藥豈可曰孝之理在吾之心而不復求之於親之身也乎大抵天下之理內外𨿽不相離然必有內外之分所以有合內外之道如無分矣又何以言合要其所以合者卽性之徳也故曰誠者非自成己而已也所以成物也卽陽明亦嘗有云成已成物𨿽本一事而先後之序自不容紊乃其所爲正告東橋者則云所謂致知格物者致吾心之良知於事事物物也吾心之良知卽所謂天理也致吾心之良知之天理於事事物物則事事物物皆得其理矣致吾心之良知者致知也事事物物皆得其理者格物也是合心與理而爲一者也此段所言已與聖經本旨不合至溫凊奉養之諭有云意欲溫凊意欲奉養者所謂意也而未可謂之誠意必實行其溫凊奉養之意務求自慊而無自欺然後謂之誠意知如何而爲溫凊之節知如何而爲奉養之宜者所謂知也而未可謂之致知必致其知如何爲溫凊之節者之知而實以之溫凊致其知如何爲奉養之宜者之知而實以之奉養然後謂之致知溫凊之事奉養之宜所謂物也而未可謂之格物必其於溫凊之事奉養之宜也一如其良知之所知當如何爲溫凊之節奉養之宜者而爲之無一毫之不盡然後謂之格物初一段所云誠意是已第二段雲實以之溫凊實以之奉養又非誠意之事乎第三段云爲之無一毫之不盡則直並說到修身之事矣此其語意重復最爲支離決裂柰何反以支離決裂歸咎於朱子之說也按朱子之訓格物致知誠意𨿽有次第然相因爲用實非二事豈眞析知行爲兩截哉今其語錄具在一一可考陽明之譏亦何其不察之甚也陽明又有與陸元靜書云必欲此心純乎天理而無一毫人欲之私非防於未萌之先而克於方萌之際不能防於未萌之先而克於方萌之際此正中庸戒愼恐懼大學致知格物之功捨此之外無別功矣按此所言明是正心誠意之功如何說作致知格物之功又先與元靜論照心非動妄心非照主於本體明覺之自然謂有所動卽妄無所動卽照有妄有照則二二則息無妄無照則不二不二則不息蓋其學大類禪宗故謂近世格物致知之說只一知字尙未有下落若致字工夫全不曽道著所見如彼宜其所言之異然竟不回顧經傳何其果於自信也程朱以物爲萬物故以格物爲卽物窮理陽明謂卽物窮理亦是玩物喪志其說本於陸子皆由看物字有間故也今略舉四書中所言物字証之如詩云有物有則中庸云盡物之性孟子云萬物皆備於我此物字可以爲外物而忽之乎格此有則之物格此盡性之物格此皆備之物尙可以爲玩物而喪志乎且旣云窮理矣又何以云喪志也程朱云物我一理今陽明直以物之理與心之理爲二矣果如所言則孔子之所謂知周乎萬物與遠取諸物者亦應不免於玩物之譏矣格物二字可以別解不審知周乎萬物與遠取諸物可以別生異解否

陽明謂大學格物與系辭窮理大旨𨿽同而微有分辧窮理者兼格致誠正而爲功也故言窮理則格致誠正之功皆在其中言格物則必兼舉致知誠意正心而後其功始備而密此說極是若謂格物有行不當以格物偏屬之窮理又不當以窮理專屬之知則非也按陽明此言實本之程子易傳語錄程子云窮理盡性以至於命三事一時並了元無次序不可將窮理作知之事若實窮得理卽性命亦可了予謂繋辭窮理二字是包舉言之朱傳窮理二字原與卽物二字連說是且就物上說此其微異也故謂言格物則必兼舉致知誠意正心之功則可謂言格物則已包誠意正心之功在內則不可蓋聖人爲學有序斷無一蹴而至之理知行𨿽不相離亦斷無行在知內之理程子之說予竊疑其有直捷過髙之獘若謂只一窮理便能盡性至命則只道窮理足矣盡性云云不幾贅乎且盡性盡字實有工夫窮之盡之實有次第程子於此傳後又有云理則須窮性則須盡命則不可言窮與盡只是至於命也此段正可參觀程子前說是從學旣成後說出未免稍欠分曉終不若朱子本義云窮天下之理盡人物之性而合於天道此聖人作易之極功也明晰切實確不可易矣

再詳程子之意是謂系辭此處窮理二字不可但作知之事非謂窮理非知也大學格物自專屬知經文明說致知在格物何必彊生支節陽明云窮理盡性聖人之成訓茍格物之說而果卽窮理之義則聖人何不直曰致知在窮理予亦云好學近乎知力行近乎仁亦聖人之成訓格物果如陽明之說則聖人何不直曰致知在力行乎

陽明之學在醇疵之間其醇者實有志於聖人之道不墮浮華支離之習而其疵則間涉於禪也其曰爲善去惡是格物自非孔曽本旨馮恭定獨辧其無善無惡心之體之說而於此略而不論予謂格物之訓正不可不辧窮至事物之理六字會通其意的是格字確解以扞字去字正字訓之終不得也吳秋圃訓爲格而通之之意此正與至字有合乃又看物字異謂天下事物至賾安有窮時又謂朱子因至字不明又添一窮字明是彊經就我又以朱子補傳爲牽彊附會則皆衍陽明緒餘失其衡者也

先儒以古之節爲逆推工夫知至節爲順推效驗蓋工夫是逆用效驗是順成聖賢之學莫貴於逆格物工夫正是逆用然則卽物窮理之說又何疑乎

近人以古之節六先字爲應知所先知至節七後字爲應知所後其說起於盧玉溪黃洵饒艾千子曽斥其誤蓋後字原有二義先後後字是用力字乃去聲而後後字是定體字乃上聲字義不明遑問其它故髙子業云字學明六經如指掌且知所先後是一時事知所先而先之則知所後而後之矣豈可分屬此說與王心齋以格物爲應物有本末之物致知爲應知所先後之知皆舉業時文話予嘗謂近世諸儒講學不脫舉業時文習气正此類也

陽明之學以致良知爲主故別解格物近乃有謂格物卽以知格之是致知工夫自在先故不曰先格物而曰在格物此語牽彊明悖經文果如所說則當曰致知以格物亦不當曰在格物矣不知於下文物格而後知至而後字如何說得去艾千子云致知在格物𨿽不說先畢竟格在致先故曰物格而後知至致方求融貫而至則己會通矣此正論也又林次崖駁陽明格物之說有云經文言物格而後知至知至而後意誠是意誠工夫又後格物一步也旣以格物爲去私意則當物格時私意己無了又何須再去誠意再做毋自欺愼獨許大工夫得無疊牀重屋耶若謂格物卽是誠意又不應說物格而後知至知至而後意誠分做三節中間又用个而後字按次崖此論𨿽陽明復起能無口塞乎

汪石潭羅整庵皆陽明素交石潭著濯舊稿整庵著困知記皆言陽明之學之失石潭曰近世有尊象山而鄙朱子爲訓詁章句之學者曰吾心學也好異者靡然趨之惑世誣民其罪大也整庵曰格物之義程朱之訓明且盡矣當爲萬物無疑人之有心固然亦是一物然以格物爲格此心則不可此理在人則謂之性在天則謂之命心也者人之神明而理之存主處也豈可謂心卽理而以窮理爲窮此心哉象山之爲此言誤人多矣其流禍迄今益甚士之好髙欲速者更唱疊和駸駸乎有丕變於夷之勢每讀至此爲之悚然太息予友李子徳謂先朝天下之亂由於學術之不正其首禍乃王陽明也予嘗嫌其言太過然持世明教亦卓論也士而有志於正學則又烏可不凜然知警也哉嘗讀陸子語錄有一條論王荊公云或問介甫比商鞅何如先生云商鞅是腳踏實地他亦不問王霸只要事成卻是先定規模介甫慕堯舜三代之名不曽踏得實處故所成就者王不成霸不就本原皆因不能格物摸索形似便以爲堯舜三代如此而已所以學者先要窮理按陸子此言與朱子所謂格物窮理之說何異豈非理不可易心不容泯有意執爲格物之解者不覺無意於論他事中倐而吐露如此耶敢以此問世之爲陸子之學者陸子又嘗謂學有講明有踐履以致知格物爲講明之學此亦與朱子卽物窮理之說無異昔有舉此以問陽明者陽明乃云此是陸子見未精一處執其成見旣以非朱又以非陸得毋勝心用事乎敢以此問世之爲王氏之學者

陽明解致知格物之謬其病原於爲知行並進之說然古人所謂知行不相離者言人當重行不可徒知云爾凡聖賢之言知行皆分言之亦皆先言知而後言行如曰或生而知之或學而知之或困而知之及其知之一也或安而行之或利而行之或勉彊而行之及其成功一也曰好學近乎知力行近乎仁曰知之者不如好之者好之者不如樂之者見於經傳所載者多矣皆知先而行後之明徵也故朱子云論先後知爲先論輕重行爲重今謂知行並進行在知內初無先後驟聽之豈非髙論然而中有毫釐千里之差果如所言則孔子何以言有知及之仁不能守之之人子路何以有未之能行惟恐有聞之時凡爲此論皆實本之釋氏抑所謂善知識卽在彼法中亦不盡爾也況聖賢之道哉

周子曰無極而太極太極動而生陽動極而靜靜而生陰靜極復動一動一靜互爲其根分陰分陽兩儀立焉陽變陰合而生水火木金土五气順布四時行焉五行一陰陽也陰陽一太極也太極本無極也五行之生也各一其性無極之眞二五之精妙合而凝乾道成男坤道成女二气交感化生萬物萬物生生而變化無窮焉

朱子答陸子美書曰太極篇首一句最是長者所深排然殊不知不言無極則太極同於一物而不足爲萬物之根柢不言太極則無極淪於空寂而不能爲萬化之根本只此一句便見其下語精密微妙無窮而向下所說許多道理條貫脈絡井井不亂只今便在目前而亙古亙今攧撲不破只恐自家見得未曽如此分明直截則其所可疑者乃在此而不在彼也又答陸子美書曰太極之說某謂周先生之意恐學者錯認太極別爲一物故著無極二字以明之此是推原前賢立言之本意所以不厭重復蓋有深指而來諭便謂某以太極下同一物是則非惟不盡周先生之妙旨而於某之淺陋妄說亦未察其情矣又謂著無極字便有虛無好髙之獘則未知尊兄所謂太極是有形器之物耶無形器之物耶若果無形而但有理則無極卽是無形太極卽是有理明矣又安得爲虛無而好髙乎

陸子與朱元晦書曰梭山兄謂太極圖說與通書不類疑非周子所爲不然則或是其學未成時所作不然則或是傳他人之文後人不辧也蓋通書理性命章言中焉止矣二气五行化生萬物五殊二實二本則一曰一曰中卽太極也未嘗於其上加無極字動靜章言五行陰陽陰陽太極亦無無極之文假令太極圖說是其所傳或其少時所作則作通書時不言無極蓋己知其說之非矣此言殆未可忽也兄謂梭山急廹看人文字未能盡彼之情而欲遽申己意是以輕於立論徒爲多說而未必果當於理大學曰無諸己而後非諸人人無古今智愚賢不肖皆言也皆文字也觀兄與梭山之書已不能酬斯言矣尙何以責梭山哉尊兄向與梭山書云不言無極則太極同於一物而不足爲萬物根柢不言太極則無極淪於空寂而不能爲萬化根本夫太極者實有是理聖人從而發明之耳非以空言立論使後人■﹝欺﹞弄於頰舌紙筆之間也其爲萬物根本固自素定其足不足能不能豈以人言不言之故耶易大傳曰易有太極聖人言有今乃言無何也作大傳時不言無極太極何嘗同於一物而不足爲萬物根柢耶洪範五皇極列在九疇之中不言無極太極亦何嘗同於一物而不足爲萬化根本耶太極固自若也尊兄只管言來言去轉加胡塗此眞所謂輕於立論徒爲多說而未必果當於理也兄號句句而論字字而議有年矣宜益工益密立言精確足以悟疑辧惑乃反疎脫如此宜有以自反矣後書又謂無極卽是無形太極卽是有理周先生恐學者錯認太極別爲一物故著無極二字以明之易大傳曰形而上者謂之道又曰一陰一陽之謂道一陰一陽已是形而上者況太極乎曉文義者舉知之矣自有大傳至今幾年未聞有錯認太極別爲一物者設有愚謬至此奚啻不能以三隅反何足尙煩老先生特地於太極上加無極二字以曉之乎且極字亦不可以形字釋之蓋極者中也言無極則是猶言無中也是奚可哉若懼學者泥於形器而申釋之則宜如詩言上天之載而於下贊之曰無聲無臭可也豈宜以無極字加於太極之上朱子發謂濂溪得太極圖於穆伯長伯長之傳出於陳希夷其必有考希夷之學老氏之學也無極二字出於老子知其雄章吾聖人之書所無有也老子首章言無名天地之始有名萬物之母而卒同之此老氏之宗旨也無極而太極卽是此旨老氏學之不正見理不明所蔽在此兄於此學用力之深爲日之久曽此之不能辧何也通書中焉止矣之言與此昭然不類而兄曽不之察何也太極圖說以無極二字冠首而通書終篇未嘗一及無極字二程言論文字至多亦未嘗一及無極字假令其初實有是圖觀其後來未嘗一及無極字可見其道之進而不自以爲是也兄今考訂注釋表顯尊信如此其至恐未得爲善祖述者也潘淸逸詩文可見矣彼豈能知濂溪者明道伊川親師承濂溪當時名賢居潘右者亦復不少濂溪之志卒屬於潘可見其子孫之不能世其學也兄何據之篤乎梭山兄之言恐未宜忽也

朱子答陸子靜書曰來書反復其於無極太極之辧詳矣然以某觀之伏羲作易自一畫以下文王演易自乾元以下皆未嘗言太極也而孔子言之孔子贊易自太極以下未嘗言無極也而周子言之夫先聖後聖豈不同條而共貫哉若於此有以灼然實見太極之眞體則知不言者不爲少而言之者不爲多矣何至若此之紛紛哉今旣不然則吾之所謂理者恐其未足以爲羣言之折衷又況於人之言有所不盡者又非一二而已乎旣蒙不鄙而教之某亦不敢不盡其愚也且夫大傳之太極者何也卽兩儀四象八卦之理具於三者之先而縕於三者之內者也聖人之意正以其究竟至極無名可名故特謂之太極猶曰舉天下之至極無以加此云爾初不以其中而命之也至於北極之極屋極之極諸儒𨿽有以爲中者蓋以此物之極嘗在此物之中非指極字而訓之以中也極者至極而已以有形者言之則其四方八面合輳將來到此築底更無去處從此推出四方八面都無向背一切停勻故謂之極耳後人以其居中而能應四外故指其處而以中言之非以其義爲可訓中也至於太極則又初無形象方所之可言但以此理至極而謂之極耳今乃以中坐之則是所謂理有未明而不能盡乎人言之意者一也通書理性命章其首二句言理次三句言性次八句言命故其章內無此三字而特以三字名其章以表之則意內之言固已各有所屬矣蓋其所謂靈所謂一者乃爲太極而所謂中者乃气稟之得中與剛善剛惡柔善柔惡者爲五性而屬乎五行初未嘗以是爲太極也且曰中焉止矣而又下屬於二气五行化生萬物之云是亦成何等文字義理乎今來諭乃指其中者爲太極而屬之下文則又理有未明而不能盡乎人言之意者二也若論無極二字乃是周子灼見道體迥出常情不顧旁人是非不計自己得失勇往直前說出人不敢說底道理令後之學者曉然見得太極之妙不屬有無不落方體若於此看得破方見得此老眞得千聖以來不傳之祕非但架屋下之屋疊牀上之牀而已也今乃以爲未然是又理有未明而不能盡乎人言之意者三也至於大傳旣曰形而上者謂之道矣而又曰一陰一陽之謂道此豈眞以陰陽爲形而上者哉正所以見一陰一陽𨿽屬形器然其所以一陰而一陽者是乃道體之所爲也故語道體之至極則謂之太極語太極之流行則謂之道𨿽有二名初無兩體周子所以謂之無極正以其無方所無形狀以爲在無物之前而未嘗不立於有物之後以爲在陰陽之外而未嘗不行乎陰陽之中以爲通貫全體無乎不在則又初無聲臭影響之可言也今乃深詆太極之不然則是直以太極爲有形狀有方所矣直以陰陽爲形而上則又昧於道器之分矣又於形而上者之上復有太極之語則是又以道上別有一物爲太極矣此又理有未明而不能盡乎人言之意者四也至某前書所謂不言無極則太極同於一物而不足爲萬物根柢不言太極則無極淪於空寂而不能爲萬化根本乃是推本周子之意以爲當時若不如此兩下說破則讀者錯認語意必有偏見之病聞人說有卽謂之實有見人說無卽以爲眞無耳自謂如此說得周子之意已是大煞分明只恐知道者厭其漏泄之過甚不謂如老兄者乃猶以爲未穏而難曉也請以某書上下文意詳之豈謂太極可以人言而爲加損哉是又理有未明而不能盡乎人言之意者五也來書又謂大傳明言易有太極今乃言無何也此尢非所望於髙明者今夏因與人言易其人之論正如此當時對之不覺失笑遂至被劾彼俗儒膠固隨語生解不足深怪老兄平日自視爲如何而亦爲此言耶老兄且謂大傳之所謂有果如兩儀四象八卦之有定位天地五行萬物之有常形耶周子之所謂無是果虛空斷滅都無生物之理耶此又理有未明而不能盡乎人言之意者六也老子復歸於無極無極乃無窮之義如莊生入無窮之門以遊無極之野雲爾非若周子所言之意也今乃引之而謂周子之言實出乎彼此又理有未明而不能盡乎人言之意者七也髙明之學超出方外固未易以世間言語論量意見測度今且以愚見執方論之則其未合有如前所陳者亦欲奉報又恐徒爲紛紛重使世俗觀笑旣而思之若遂不言則恐學者終無所取正較是二者寧可見笑於今人不可得罪於後世是以終不獲已而竟陳之

陸子又與朱元晦書曰尊兄嘗曉陳同父云欲賢者百尺竿頭進取一步將來不作三代以下人物省得气力爲漢唐分疏卽更脫灑磊落今亦欲得尊兄進取一步莫作孟子以下學術省得气力爲無極二字分疏亦更脫灑磊落古人質實不尙智巧言論未詳事實先著知之爲知之不知爲不知所謂先知覺後知先覺覺後覺者以其事實覺其事實故言卽其事事卽其言所謂言顧行行顧言周道之衰文貎日勝事實湮於意見典訓蕪於辧說揣量摸寫之工依放假借之似其條畫足以自信其習熟足以自安以子貢之逹又得夫子而師承之尙不免此多學而識之之見非夫子叩之彼固晏然而無疑先行之訓予欲無言之訓所以覺之者屢矣而終不悟顏子旣沒其傳固在曽子蓋可觀已尊兄之才未知其與子貢何如今日之病則有深於子貢者尊兄誠能深知此病則來書七條之說當不待條析而自解矣然相去數百里脫或未能自克淹回舊習則不能無遺恨請卒條之來書本是主張無極二字而以明理爲說其要則曰於此有以灼然實見太極之眞體某竊謂尊兄未曽實見太極若實見太極上面必不更加無極字下面必不更著眞體字上面加無極字正是疊牀上之牀下面著眞體字正是架屋下之屋虛見之與實見其言固自不同也又謂極者正以其究竟至極無名可名故特謂之太極猶曰舉天下之至極無以加此云爾就令如此又何必更於上面加無極字也若謂欲言其無方所無形狀則前書固言宜如詩言上天之載而於其下贊之曰無聲無臭可也豈宜以無極字加之太極之上系辭言神無方矣豈可言無神言易無體矣豈可言無易老氏以無爲天地之始以有爲萬物之母以常無觀妙以常有觀徼直將無字撘在上面正是老氏之學豈可諱也惟其所蔽在此故其流爲任術數爲無忌憚此理乃宇宙之所固有豈可言無若以爲無則君不君臣不臣父不父子不子矣楊朱未遽無君而孟子以爲無君墨翟未遽無父而孟子以爲無父此其所以爲知言也極亦此理也中亦此理也五居九疇之中而曰皇極豈非以其中而命之乎民受天地之中以生而詩言立我烝民莫匪爾極豈非以其中命之乎中庸曰中也者天下之大本也和也者天下之逹道也致中和天地位焉萬物育焉此理至矣外此豈更復有太極哉以極爲中則爲不明理以極爲形乃爲明理乎字義固有一字而數義者用字則有專一義者有兼數義者而字之指歸又有虛實虛字則但當論字義實字則當論所指之實論其所指之實則有非字義所能拘者如元字有始義有長義有大義坤五之元吉屯之元亨則是虛字專爲大義不可復以他義參之如乾元之元則是實字論其所指之實則文言所謂善所謂仁皆元也亦豈可以字義拘之哉極字亦如此太極皇極乃是實字所指之實豈容有二充塞宇宙無非此理豈容以字義拘之乎中卽至理何嘗不兼至義大學文言皆言知至所謂至者卽此理也語讀易者曰能知太極卽是知至語讀洪範者曰能知皇極卽是知至夫豈不可蓋同指此理則曰極曰中曰至其實一也一極備凶一極無凶此兩極字乃是虛字專爲至義卻使得極者至極而已於此用而已字方用得當尊兄最號爲精通詁訓文義者何爲尙惑於此無乃理有未明正以太泥而反失之乎至如直以陰陽爲形器而不得爲道此尢不敢聞命易之爲道一陰一陽而已先後始終動靜晦明上下進退往來闔辟盈虛消長尊卑貴賤表裏隱顯向背順逆存亡得喪出入行藏何適而非一陰一陽哉奇耦相尋變化無窮故曰其爲道也屢遷變動不居周流六虛上下無常剛柔相易不可爲典要惟變所適說卦曰觀變於陰陽而立卦發揮於剛柔而生爻和順於道徳而理於義窮理盡性以至於命又曰昔者聖人之作易也將以順性命之理是以立天之道曰陰與陽立地之道曰柔與剛立人之道曰仁與義下系亦曰易之爲書也廣大悉備有天道焉有人道焉有地道焉兼三才而兩之故六六者非他也三才之道也今顧以陰陽爲非道而直謂之形器其孰爲昧於道器之分哉辧難有要領言詞有指歸爲辧而失要領觀言而迷指歸皆不明也前書之辧其要領在無極二字尊兄確意主張曲爲飾說旣以無形釋之又謂周子恐學者錯認太極別爲一物故著無極二字以明之某於此見得尊兄只是彊說來繇恐無是事故前書舉大傳一陰一陽之謂道形而上者謂之道兩句以見麤識文義者亦知一陰一陽卽是形而上者必不至錯認太極別爲一物故曰況太極乎此其指歸本自明白而兄曽不之察乃必見誣以道上別有一物爲太極通書曰中者和也中節也天下之逹道也聖人之事也故聖人立教俾人自易其惡自至其中而止矣周子之言中如此亦不輕矣外此豈更別有道理乃不得比虛字乎所舉理性命章五句但欲見通書言中言一而不言無極耳中焉止矣一句不妨自是斷章兄必見誣以屬之下文兄之爲辧失其指歸大率類此盡信書不如無書某實深信孟子之言前書釋此段亦多援據古書獨頗不信無極之說耳兄遽坐以直絀古書爲不足信兄其深文矣哉大傳洪範毛詩周禮與太極圖說孰古以極爲形而謂不得爲中以一陰一陽爲器而謂不得爲道此無乃少絀古書爲不足信而微任胸臆之所裁乎來書謂若論無極二字乃是周子灼見道體迥出常情不顧旁人是非不計自己得失勇往直前說出人不敢說底道理又謂周子所以謂之無極正以其無方所無形狀誠令如此不知人有甚不敢道處但加之太極之上則吾聖門正不肯如此道耳夫幹確然示人易矣夫坤隤然示人簡矣太極亦何嘗隱於人哉尊兄兩下說無說有不知漏泄得多少如所謂太極眞體不傳之祕無物之前陰陽之外不屬有無不落方體迥出常情超出方外等語莫是曽學禪宗所得如此平時旣私其說以自髙妙及教學者則又往往祕此而多說文義此漏泄之說所從出也以實論之兩頭都無著實彼此只是葛藤未說气質不美者樂寄此以神其姦不知系絆多少好气質底學者旣以病己又以病人殆非一言一行之過兄其母以久習於此而重自反也區區之忠竭盡如此流俗無知必謂不遜書曰有言逆於汝心必求諸道諒在髙明正所樂聞若猶有疑願不憚下教

朱子又答陸子靜書曰來書云古人質實【止】請卒條之○某詳此說蓋欲專務事實不尙空言其意甚美但今所論無極二字某固已謂不言不爲少言之不爲多矣若以爲非則且置之其於事實亦未有害而賢昆仲不見古人指意乃獨無故於此創爲浮辧累數百言三四往返而不能已其爲湮蕪亦已甚矣來書云尊兄未嘗【止】固自不同也○某亦謂老兄正爲未識太極之本無極而有其體故必以中訓極而又以陰陽爲形而上者之道虛見之與實見其言果不同也

來書云老氏以無【止】諱也○某詳老氏之言有無以有無爲二周子之言有無以有無爲一正如南北水火之相反更請仔細著眼未可容易譏評也

來書云此理乃【止】子矣○更請詳看某前書曽有無理二字否

來書云極亦此【止】極哉○極是名此理之至極中是狀此理之不偏𨿽然同是此理然其名義各有攸當𨿽聖賢言之亦未嘗敢有所差易也若皇極之極民極之極乃爲標準之意猶曰立於此而示於彼使其有所向望而取正焉耳非以其中而命之也立我烝民立與粒通卽書所謂烝民乃粒莫匪爾極則爾指后稷而言蓋曰使我眾人皆得粒食莫非爾后稷之所立者是望耳爾字不指天地極字亦非指所受之中中者天下之大本乃以喜怒哀樂之未發此理渾然無所偏倚而然而言太極固無偏倚而爲萬化之本然其得名自爲至極之極而兼有標準之義初不以中而得名也

來書云以極爲中【止】理乎○老兄自以中訓極某未嘗以形訓極也今若此言則是已不曉文義而謂它人亦不曉也請更詳之

來書云大學文言皆言知至○某詳知至二字𨿽同而在大學則知爲實字至爲虛字兩字上重而下輕蓋曰心之所知無不到耳在文言則知爲虛字至爲實字兩字上輕而下重蓋曰有以知其所當至之地耳兩義旣自不同而與太極之爲至極者又皆不相似請更詳之

來書云直以陰陽爲形器【止】道器之分哉○若以陰陽爲形而上者則形而下者復是何物更請見教若某愚見與其所聞則曰凡有形有象者皆器也其所以爲是器之理者則道也如是則來書所謂始終晦明奇耦之屬皆陰陽所爲之器獨其所以爲是器之理如目之明耳之聰父之慈子之孝乃爲道耳如此分別似差明白不知尊意以爲如何

來書云通書曰【止】類此○周子言中而以和字釋之又曰中節又曰逹道彼非不識字者而其言顯與中庸相戾則亦必有說矣蓋此中字是就气稟發用而言其無過不及處耳非直指本體未發無所偏倚者而言也豈可以此而訓極爲中也哉來書引經必盡全章𨿽煩不厭而所引通書乃獨截自中焉止矣而下此安得爲不誤老兄本自不信周子正使誤引通書亦未爲害何必諱此小失而反爲不攺之過乎

來書云大傳【止】孰古○大傳洪範詩禮皆言極而已未嘗謂極爲中也先儒以此極處常在物之中央而爲四方之所面內而取正故因以中釋之蓋亦未聞甚失而後人遂直以極爲中則又不識先儒之本意矣爾雅乃是纂集古今諸儒訓詁以成書其間蓋亦不能無誤不足據以爲古又況其間但有以極訓至以殷齊訓中初未嘗以極爲中乎

來書云又謂周子【止】道耳○無極而太極猶曰莫之爲而爲莫之致而至又如曰無爲之爲皆語勢之當然非爲別有一物也其意則固若曰非如皇極民極屋極之有方所形象而但有此理之極耳若曉此義則於聖門有何違叛而不肯道乎上天之載是就有中說無無極而太極是就無中說有若實見得卽說有說無或先或後都無妨礙今必如此拘泥彊生分別曽謂不尙空言專務事實而反如此乎

來書云夫幹【止】自反也○太極固未嘗隱於人然人之識太極者則少矣往往只是於禪學中認得个昭昭靈靈能作用底便謂此是太極而不知所謂太極乃天地萬物本然之理亙古亙今攧撲不破者也迥出常情等語只是俗談卽非禪家所能專有不應儒者反當回避況今𨿽偶然道著而其所見所說卻非禪家道理非如它人陰實祖用其說而攺頭換面陽諱其所自來也如曰私其說以自妙而又祕之又曰寄此以神其姦又曰系絆多少好气質底學者則恐世間自有此人可當此語某𨿽無狀自省得與此語不相似也

大抵老兄昆仲同立此論而其所以立論之意不同子美尊兄自是天資質實厚重當時看得此理有未盡處不能仔細推究但立議論因而自信太過遂不可回見𨿽有病意實無它老兄卻是先立一說務要突過有若子貢以上更不數近世周程諸公故於其言不問是非一例吹毛求疵須要討不是處正使說得十分無病此意卻先不好了況其言之麤率又不能無病乎夫子之聖固非以多學而得之然觀其好古敏求實亦未嘗不多學但其中自有一以貫之處耳若只如此空疎杜撰則𨿽有一而無可貫矣又何足以爲孔子乎顏曽所以獨得聖學之傳正爲其博文約禮足目俱到亦不是只如此空疎杜撰也子貢𨿽未得承道統然其所知似亦不在今人之後但未有禪學可攺換耳周程之生時世𨿽在孟子之下然其道則有不約而合者反復來書竊恐老兄於其所言多有未解者恐皆未可遽以顏曽自處而輕之也顏子以能問於不能以多問於寡有若無實若虛犯而不校曽子三省其身惟恐謀之不忠交之不信傳之不習其智之崇如彼而禮之卑如此豈有一毫自滿自足彊辧取勝之心乎來書之意所以見教者甚至而其末乃有若猶有疑不憚下教之言某固不敢當此然區區鄙見亦不敢不爲老兄傾倒也不審尊意以爲如何如曰未然則我日斯邁而月斯徵各尊所聞各行所知亦可矣無復可望於必同也

近見國史濂溪傳載此圖說乃云自無極而爲太極若使濂溪本書實有自爲兩字則信如老兄所言不敢辧矣然因渠添此二字卻見得本無此字之意愈益分明請試思之

陸子又與朱元晦書曰向蒙尊兄促其條析且有無若令兄遽斷來章之戒深以爲幸別紙所謂我日斯邁而月斯徵各尊所聞各行所知亦可矣無復望其必同也不謂尊兄遽作此語甚非所望君子之過也如日月之食焉過也人皆見之及其更也人皆仰之通人之過𨿽微箴藥久當自悟諒今尊兄必渙然於此矣願依末光以卒余教

宏撰曰以上乃朱陸往復辧無極太極書艾千子謂其兩是而兩足存推其意乃申陸子之說耳蓋陸子之說其理自確朱子則以立教爲學者過慮耳平心靜气句句字字繹之自見或問朱陸之書千子本兩是之今謂申陸子之說如何曰自宋元以來諸儒之斥陸子者嚴矣至國朝益甚千子獨以爲當與朱子之說並存故知其意乃申陸子之說耳然予爲此言蓋服千子持論之平非有所抵牾也

無極二字實出於老子朱子謂老子所言無極乃無窮之義今觀其文云知雄守雌復歸於嬰兒知白守黒復歸於無極合數句繹之則無極非無窮之義明矣不然何以爲復歸二字解也按周子此說頗爲道家牽附其援引演論如雲無極生太極太極稟無極無極在太極之前無極極而爲太極無極爲眞無太極爲妙有諸語不一而太極反似有形狀有方所矣甚矣無極二字之不可加也翻閱道藏乃知陸子之功於此不細此予所以欲刪去無極以還孔子之太極也

宋史原本云自無極而爲太極韓恭簡公謂朱子削去自爲二字以吾儒正理釋之則亦回護之過矣按朱子嘗以增自爲二字爲史氏之過今韓氏又以削自爲二字爲朱子之過皆非也蓋史氏斷無無故增入二字之理而謂朱子削去二字反以咎史氏則大賢不若是之詭或當時傳本有異又或前後攺定未可定也

韓氏又自以至無而至有五字釋無極而太極五字自謂亦是回護按此言乃正坐以老子之旨又何回護之有如以至無而至有五字釋太極二字則可也蓋無極二字亦是釋太極耳釋則當緩於下不可加於上惟其加於上此所以合於外氏而有無極生太極之說也

今人注古人之書者皆揚之使髙鑿之使深者也惟朱子則推之使實扶之使正此其所以度越諸儒而得孔孟之傳也周子曰無極而太極實卽無生有之旨非但以無極明無形之義也觀下文無極之眞四字可見以無極爲明無形之義乃朱子之說所謂推之使實扶之使正者也朱子旣以無形而有理釋無極而太極而於無極之眞則釋云眞字便是太極又云旣舉無極則不復別舉太極如今說則此處欠太極字皆回護之詞予謂以無極之眞該太極何不竟言太極且此處不止欠太極字正是多無極字耳夫旣以無極爲無形矣而云無形之眞可乎如謂眞字是太極則猶言無極之太極矣亦無是理也故知周子之意非但以無極爲明無形之義也朱子嘗云老子之言有無以有無爲二周子之言有無以有無爲一韓苑洛云周子亦以有無爲二以有無爲一乃朱子之正論也斯言得之矣至諸儒問答又往往涉於老氏之旨如或問無極是無之至至無之中乃至有存焉故云無極而太極朱子曰如公說無極恁地說卻好但太極說不去或曰有字便是太字地位朱子曰將有字訓太字不得太極只是个理或曰至無之中乃萬理之至有也朱子曰亦得詳其語意是以無極爲無以太極爲有矣夫以無形訓無極者本欲明太極之爲無而今反以有屬之則豈非無極二字累之乎又有問無極太極只是一物者朱子曰本是一物被他恁地說卻似兩物此言若反爲陸子地者黃勉齋云後之讀者不知極字但爲取諭而遽以理言不惟理不可無於周子無極之語有以難通且太極之爲至理其詞已足而加以無極則誠似於贅者轉思之似亦足爲陸子之一助蔡節齋謂周子以無極而太極發明易有太極之旨謂周子所言太極卽孔子所言太極是也而謂周子所言無極卽孔子所言易遂謂無極之眞實有得於孔子之一言者此其牽合之謬又益甚矣凡陸子之言其要在上天之載無聲無臭與神無方易無體二段朱子與陸子書皆條析以答獨不及此二段𨿽有云上天之載是就有中說無無極而太極是就無中說有乃朱子自爲之說而於陸子致辧之意絕不相應蓋已知其理之不可奪也鮑魯齋云無極而太極一句是順說太極本無極一句是倒說上天之載無聲無臭猶周子所謂無極而太極也若移詩之二句倒言之曰無聲無臭上天之載亦何不可象山不肯拈太極本無極一句只攻上句徒肆彊辧魯齋此言非也陸子云若謂欲言其無方所無形狀則宜如詩言上天之載而於其下贊之曰無聲無臭可也此卽太極本無極之說也此句爲陸子之所與又何攻焉然魯齋獨拈上天之載無聲無臭一段而不復拈神無方易無體一段則何也予嘗究而論之周子之說原爲有礙而朱子之注要於無疵朱子之回護周子者歸之於正而諸儒之尊奉朱子者則失之於偏此不易之言也然則周子非乎曰無中含有亦是吾儒正理無論其同於老氏與否但太極卽無也旣言太極又先言無極予故謂周子之言有礙以其贅也陸子兄弟云太極圖說與通書不類疑非周子所爲不然則或是其學未成時所作不然則或是傳他人之文又云太極圖說以無極二字冠首而通書終篇未嘗一及無極字二程言論文字至多亦未嘗一及無極字假令其初實有是圖觀其後來未嘗一及無極字可見其道之進而不自以爲是也此言固大可省矣朱子謂無極二字乃周子灼見道體說出人不敢說底道理陸子云誠令如此不知人有甚不敢道處但加之太極之上則吾聖門正不肯如此道耳二程未嘗以此示人朱子謂其有微意張敬夫以書來問則云以無有能受之者爾夫太極圖說爲明易而作也故曰大哉易也斯其至矣程子於易有傳矣豈謂有人受易而無人受太極圖說乎此皆理之可疑者也予素信朱子如神明蓍蔡惟於此小異誠不敢以心之所未安者而徒剿襲雷同以蹈於自欺欺人之爲也若後世之論無極者以爲眞贓實犯則輕薄之言斯戾矣

或曰子以無極之說爲有礙如何曰易有太極孔子之言也周子作太極圖說宜直援此句起而下綴以太極本無極也如系辭大傳云神無方也易無體也此豈不可以爲立言之法乎顧以無極二字加於太極之上是猶曰無方而神無體而易矣安得爲無礙乎此予所以謂陸子之說長也

或曰何以云贅曰孔子云易有太極言太極而不言無極者尊孔子之言也周子云無極而太極言太極而必言無極者尊周子之言也孔子之言於理無欠則周子之言於理自贅如雲爲學者慮豈孔子之慮視周子疎乎後儒又以陸子嘗謂通書不言無極而欲尊太極圖說則云通書字字是發明太極圖說此語錄套話如謂通書字字是發明大學亦可字字是發明中庸亦可也蓋其理自可相通其實通書自爲通書不必牽附卽云字字是發明太極圖說亦未嘗特發明無極也故無極二字終屬添出爲蛇足耳

王文成公有與徐成之書論朱陸同異𨿽其間有巧抑朱子處如雲是其爲言𨿽未盡瑩等語然其爲陸子申辧則亦是公論不可廢也鄭端簡公論文成則曰王公才髙學邃兼資文武近世名卿鮮能及之特以講學故眾口交訾蓋公功名昭揭不可蓋覆惟學術邪正未易銓測以是指斥則讒說易行媢心稱快爾今人咸謂公異端陸子靜之流嗟乎子靜豈異端乎以異端視子靜則遊夏純於顏曽而思孟劣於雄況矣予謂論人物則文成於所謂三不朽者殆兼之焉自是一代儒臣冠冕論聖學則涉於一偏之見勇於自是者其失亦正不可掩也若今之論者排擊太甚乃至有並其功名毀之者又刻薄誣罔之言使端簡聞之不知當如何致慨矣然端簡遊夏顏曽思孟雄況之諭予三復之亦似失其倫也

學者不讀宋儒書不可以言學今之紛紛於格物太極之說者總繇不細讀書故於其所分疏已明者猶鶻突致諸譏卽予所述者平心靜气字字繹之亦可以渙然冰釋矣願學者早事正學無爲昔人不讀唐以後書之言所悞如予之蹉跎老大抱雕虫之悔而悲嘆於無及也

正學隅見述終

