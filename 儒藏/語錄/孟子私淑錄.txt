《孟子私淑錄》

戴震

卷一

問﹕《論語》曰「性相近也﹐習相近也。」朱子引程子云「此言气質之性﹐非言性之本也。若言其本﹐則性卽是理﹐理無不善。孟子之言性善是也﹐何相近之有哉﹖」按此﹐似《論語》所謂性﹐與孟子所謂性者其指各殊。孔子何以捨性之本﹐而指气質爲性且自程朱辧拼別孰言气質﹑孰言理﹐後人信其說﹐以爲各指一性﹐豈性之名果有二歟

曰﹕性一而已矣。孟子以閎先聖之道爲己任﹐其要在言性善。使天下後世曉然於人無有不善﹐斯不爲異說所淆惑。人物之生﹐分於陰陽气化﹐據其限以所分謂之命﹐據其爲人物之本﹐始謂之性。後儒求其說而不得﹐於是創言理气之辧﹐其於天道也﹐先歧而二之﹐苟知陰陽气化之爲天道﹐則知性矣。﹝一﹞

問﹕何謂天道

曰﹕古人稱名﹐道也﹑行也﹑路也﹐其義交互相通﹐惟路字專用途路﹐《詩》三百多以行字當道字﹐大致道之名義﹐於行尢近。謂之气者指其實體之名﹐謂之道者指其流行之名。道有天道人道﹐天道以天地之化言也﹐人道以人倫日用言也。是故在天地則气化流行﹐生生不息﹐是謂道。在人物﹐則人倫日用﹐凡生生所有事﹐亦如气化之不可已﹐是謂道。《易》曰「一陰一陽之謂道。」此言天道也。《中庸》曰「率性之謂道。」此言人道也。﹝二﹞

問﹕《易》曰「形而上者謂之道﹐形而下者謂之器。」程子云「惟此語截得上下最分明﹐元來只此是道﹐要在人默而識之。」後儒言道﹐多得之此。朱子云「陰陽﹐气也﹐形而下者也。所以一陰一陽者﹐理也﹐形而上者也。道卽理之謂也。」朱子此言﹐以道之用﹐惟理足以當之。今但曰气化流行﹐生生不息﹐非程朱所目爲形而下者歟

曰﹕气化之於品物﹐則形而上下之分也。形乃品物之謂﹐非气化之謂。《易》又有之﹕「立天之道﹐曰陰與陽。」直舉陰陽﹐不聞辧別所以陰陽而始可當道之稱。豈聖人立言皆辭不備哉﹖一陰一陽﹐流行不已﹐夫是之謂道而已。古人言辭﹐之謂﹑謂之有異。凡言「之謂」﹐以上所稱解下﹐如《中庸》「天命之謂性﹐率性之謂道﹐修道之謂教。」此爲性﹑道﹑教言之。若曰﹕性也者﹐天命之謂也﹔道也者﹐率性之謂也﹔教也者﹐修道之謂也。《易》「一陰一陽之謂道。」則爲天道言之。若曰﹕道也者﹐一陰一陽之謂也。凡曰「謂之」者﹐以下所稱之名﹐辧上之實。如《中庸》「自誠明謂之性﹐自明誠謂之教。」此非爲性﹑教言之﹐以性教區別自誠明﹑自明誠二者耳。《易》「形而上者謂之道﹐形而下者謂之器。」本非爲道器言之﹐以道器區別其形而上形而下耳。形謂已成形質﹐形而上﹐猶曰形以前﹐形而下﹐猶曰形以後﹐﹝如千載而上﹐千載而下﹐《詩》「下武維周。」鄭《箋》云「下猶後也。」﹞陰陽之未成形質。是謂形而上者也﹐非形而下明矣。器言乎一成而不變﹐道言乎體物而不可遺﹐不徒陰陽非形而下﹐如五行水火金土有質可見﹐固形而下也﹐器也﹔其五形之气﹐人物鹹稟受於此﹐則形而上者也。《易》言「一陰一陽」《洪範》言「初一曰五行「﹐《中庸》言「鬼神之爲徳」﹐舉陰陽卽賅五行﹑賅鬼神﹐舉五行亦賅陰陽﹑賅鬼神﹐而鬼神之體物而不可遺﹐卽物之不離陰陽五行以成形質也。由人物遡而上之﹐至是止矣。《六經》《孔》《孟》之書﹐不聞理气之辧﹐而宋儒創言之﹐遂以陰陽屬形而下﹐實失道之名義也。如千載而上﹐千載而下﹐《詩》「下武維周。」鄭《箋》云「下猶後也。」陰陽之未成形質。是謂形而上者也﹐非形而下明矣。器言乎一成而不變﹐道言乎體物而不可遺﹐不徒陰陽非形而下﹐如五行水火金土有質可見﹐固形而下也﹐器也﹔其五形之气﹐人物鹹稟受於此﹐則形而上者也。《易》言「一陰一陽」《洪範》言「初一曰五行「﹐《中庸》言「鬼神之爲徳」﹐舉陰陽卽賅五行﹑賅鬼神﹐舉五行亦賅陰陽﹑賅鬼神﹐而鬼神之體物而不可遺﹐卽物之不離陰陽五行以成形質也。由人物遡而上之﹐至是止矣。《六經》《孔》《孟》之書﹐不聞理气之辧﹐而宋儒創言之﹐遂以陰陽屬形而下﹐實失道之名義也。﹝三﹞

問﹕宋儒論陰陽﹐必推本太極﹐云「無極而太極﹐太極動而生陽﹐動極而靜﹐靜而生陰﹐靜極復動。一動一靜﹐互爲其根﹔分陰分陽﹐兩儀立焉。」朱子云「太極生陰陽﹐理生气也。陰陽旣生。則太極在其中﹐理復在气之內也。」又云「太極﹑形而上之道也﹐陰陽﹑形而下之器也。」𨿽形字借以指气﹐洵有未協﹐而上﹑而下﹐及之謂﹑謂之﹐亦未詳審﹐然太極﹑兩儀出於孔子﹐非卽理气之辧歟﹖

曰﹕後世儒者﹐紛紛言太極﹐言兩儀﹐非孔子贊《易》太極兩儀之本指也。孔子曰「易有太極﹐是生兩儀﹐兩儀生四象﹐四象生八卦。」曰儀﹐曰象﹐曰卦﹐皆據作《易》言之耳﹐非气化之陰陽﹐得兩儀四象之名。《易》備於六十四﹐自八卦重之﹐故八卦者﹐《易》之小成﹐有天﹑地﹑山﹑澤﹑雷﹑風﹑水﹑火之義焉。其未成卦畫﹐一奇以儀陽﹐一偶以儀陰﹐故稱兩儀。奇而遇奇﹐陽已長也﹐以象太陽﹔奇而遇偶﹐陰始生也﹐以象少陰﹔偶而遇偶﹐陰已長也﹐以象太陰﹔偶而遇奇﹐陽始生也﹐以象少陽。伏羲氏睹於气化流行﹐而以奇偶儀之象之。孔子贊《易》﹐蓋言《易》之爲書﹐起於卦畫﹐非漫然也﹐實有見於大道﹐一陰一陽﹐爲物之終始會歸﹐乃畫奇偶兩者﹐從而儀之﹐故曰「《易》有太極﹐是生兩儀。」旣有兩儀﹐而四象而八卦以次生矣。孔子以太極指气化之陰陽﹐承上文「明於天之道」言之﹐卽所云「一陰一陽之謂道」﹐萬品之流形﹐其不會歸於此。極有會歸之義﹐太者﹐無以加乎其上之稱﹐以兩儀四象八卦指易畫。後世儒者﹐以兩儀爲陰陽﹐而求太極於陰陽之所由生﹐豈孔子之言乎﹖謂气生於理﹐豈其然乎﹖況《易》起卦畫﹐後儒復作圖於卦畫之前﹐是伏羲之畫奇偶﹐不惟未備﹐抑且未精﹐而待後人補苴罅漏矣。﹝四﹞

問﹕宋儒之言形而上下﹐言道器﹐言太極兩儀﹐今據孔子贊《易》本文﹐疏通證明之﹐洵於文義未協。其見於理气之辧也﹐求之《六經》﹐中無其文﹐故借太極兩儀形而上下之語﹐以飾其說﹐以取信學者歟﹖

曰﹕捨聖人立言之本指﹐而以己說爲聖人所言﹐是誣聖也﹔借其語以飾吾之說﹐以求取信﹐是欺學者也。誣聖欺學者﹐程朱之賢不爲也。蓋見於陰陽气化﹐無非有迹可尋﹐遂以與品物流行同歸之粗﹐而空言乎理﹐似超迹象﹐以爲其精﹐是以屬於形而上下之云﹑太極兩儀位之稱﹐恍然覺寤理气之辧如是﹐不復詳審文義﹐學者轉相傳述﹐於是《易》之本指﹐其一區別陰陽之於品物﹐其一言作《易》之推原天道﹐是生卦畫者﹐皆置不察矣。﹝五﹞

問﹕朱子云「道者日用事物當然之理﹐皆性之徳而具於心。」其於「達道五」舉孟子所言「父子有親﹐君臣有義。夫婦有別﹐長幼有序﹐朋友有信﹐」以實之。又《答呂子約書》云「陰陽也﹐君臣父子也﹐皆事物也﹔人之所行也﹐形而下者也﹐萬象紛羅者也。是數者各有當然之理﹐卽所謂道也﹐當行之路也﹐形而上者也﹐沖漠無朕者也。」如是言道﹐故於《易》稱一陰一陽﹐《中庸》舉君臣父子夫婦昆弟朋友之交﹐皆似語未備﹐且其目之爲性﹐目之爲道者﹐已屬純粹以精﹐故於修道不可通﹐以修爲品節之而已。至修身以道﹐修道以仁﹐修道與修身並言﹐而修宇不得有異。但云能仁其身而不置解﹐其舉孟子之言﹐實天下之達道五也﹐在孟子稱教以人倫﹐是親﹑義﹑序﹑別﹑信﹐明屬修道之教﹐旣曰「率性之謂道」﹐又曰「修道以仁」﹐如後儒之云「率其仁之性」﹐「率其義之性」﹐豈可通哉﹖然《易》稱「立人之道﹐曰仁與義」﹐後儒殆通於此而骸隔於彼歟﹖

曰﹕日月飲食之謂道﹐亦如陰陽气化之爲道也﹔據其實言謂之事﹐以本諸身行之不可廢謂之道。天地無心而成化﹐非得理失理之可議也。生於陸者﹐入水而死﹔生於水者﹐離水而死﹔生於南者﹐習於溫而不耐寒﹔生於北者﹐習於寒而不耐溫。此資之以爲養者﹐彼受之以害生。天地之大徳曰生﹐物之不以生而以殺者﹐豈天地之失徳哉﹖故語道於天地﹐道之實體卽理之精微﹐《易》言「一陰一陽之謂道」﹐言「立天之道﹐曰陰與陽﹔立地之道﹐曰柔與剛」是也。質言之此道﹐精言之卽此理。人之心知有明闇﹐當其明則不失﹔當其闇則有差謬之失﹔故語道於人﹐人倫日用爲道之實事﹐「率性之謂道」﹐「修身以道」﹐「天下之達道五」是也。此所謂道不可不修者也﹐「修道以仁」﹐及「聖人修之以爲教」是也。人倫日用之事﹐實責諸身﹐觀其行事﹐身之修不修乃見﹐故曰「修身以道」。道之責諸身﹐往往易致差謬﹐必協乎仁﹐協乎義﹐協乎禮﹐然後於道無憾﹐故曰「修道以仁」。﹝舉仁以賅義禮﹐便文從略﹐故下卽詳之。﹞此道之實事與理之精微﹐分而爲言﹐質言之此道﹐精言之循而得理﹐斯乃道之至﹐所謂「中節之謂達道﹐所謂「君子之道」﹐「聖人之道」是也。「中節之爲達道」者﹐中正不失﹐推之天下而準也﹐君臣﹑父子﹑夫婦﹑昆弟﹑朋友之交﹐五者之爲達道﹐但舉實事而已。智仁勇以行之﹐而後中正不失。然而卽謂之達道者﹐達諸天下而不可廢也。彼釋氏棄人倫以成其自私﹐不明乎此也。《易》列仁義以配天之陰陽﹐地之柔剛﹐在天地質言之﹐而在人必精言之。然則人倫日用﹐固道之實事﹐行之而得﹐無韭仁也﹐無非義也﹔行之而失﹐猶謂之道﹐不可也。古人言道恆賅理﹐言理必要於中正不失。而道理二字對舉﹐或以道屬動﹐理屬靜﹐如《大戴禮記》孔子之言曰「君子動必以道﹐靜必以理。」道﹐謂用其心知之明﹐行之乎人倫日用而不失﹔理﹐謂𨿽不見諸行事﹐湛然有其心而不放。或道主統﹐理主分﹔或道賅變﹐理主常﹐此皆虛以會之於事爲﹐而非言夫實體也。以君臣父子夫婦昆弟朋友之交五者爲形而下﹐爲萬象紛羅﹐不謂之道﹐是顯指《中庸》天下之達道五而背之﹐而別求諸沖漠無朕﹐惟老釋謂萬事爲幻﹐謂空妙爲眞則然﹐柰何以老釋之言﹐衡論《易》《中庸》之言﹐而粗視君臣父子哉﹗彼釋氏之棄人倫而不顧﹐率天下之人同於禽獸者﹐由不知此爲達道也。﹝六﹞

問﹕宋儒嘗反復推究﹐先有理抑先有气﹐﹝問先有理後有气之說﹐朱子曰「不消如此說。而今知得他合下先有理後有气邪﹖後有理先有气邪﹖皆不可得而推究。然以意度之﹐則疑此气是依傍道理行﹐及此气之緊﹐則理亦在焉。蓋气則能凝結作理﹐卻無情意﹑無制度﹑無造作﹐只此气凝聚處﹐理便在其中。且如天地間﹐人物艸木禽獸﹐其生也莫不有種﹐定不會無種了﹐白地生出一个物事﹐這个都是气。若理則只是个淨潔空闊底世界﹐無形迹﹐他卻不會造作﹐气則能醞釀凝聚生物也。」﹞又譬之「二物渾淪﹐不害其各爲一物」﹐﹝朱子云「理與气決是二物﹐但在物上看﹐則二物渾淪﹐不可分開各在一處﹐然不害二物各爲一物也。若在理上看﹐則𨿽未有物﹐而已有物之理﹐然亦但有其理而已﹐未嘗實有是物也。」﹞及「主宰」「樞紐」「根柢」之說﹐目陰陽五行爲空气﹐以理爲之主宰﹐﹝陳安卿云「二气流行﹐萬物生生不怠不底﹐只是空气﹐必在有主宰之者﹐理是也。」﹞爲「男女萬物生生之本」﹐﹝饒仲元云「極者至極之義﹐樞紐根底之名﹐聖人以陰陽五行闔辟不窮﹐而此理爲闔辟之主﹐男女萬物生生不息﹐而此理爲生生之本。」﹞抑似實有見者非歟﹖

曰﹕非也﹐陰陽流行﹐其自然也。精言之﹐通乎其必然不可易﹐所謂理也。語陰陽而精言其理﹐猶語人而精言之曰聖人耳。聖人而後盡乎人之理﹐盡乎人之理非他﹐人倫日用盡乎其必然而已。推而極於不可易之爲必然﹐乃語其至﹐非原其本。宋儒從而過求﹐徒以語其至者之意言思議﹐目爲一物﹐謂與气渾淪而成﹐主宰樞紐其中﹐聞之者因習焉不察﹐莫知其異於《六經》﹑孔孟之言也。況气之流行﹐旣爲生气﹐則生气之靈﹐乃其主宰﹐如人之一身﹐心君乎耳目百體是也﹐豈待別求一物﹐爲陰陽五行之主宰樞紐﹖下而就男女萬物言之﹐則陰陽五行乃其根底﹐乃其生生之本﹐亦豈待別求一物爲之根底﹐而陰陽五行不足生生哉﹖﹝七﹞

問﹕後儒言理與古聖賢言理異歟﹖

曰﹕然。舉凡天地人物事爲﹐不聞無可言之理者也。《詩》曰「有物有則」是也。就天地人物事爲﹐求其不易之則﹐是謂理。後儒尊大之﹐不徒曰天地人物事爲之則﹐而轉曰「理無不在」﹐以與气分本末﹐視之如一物然﹐豈理也哉﹗就天地人物事爲﹐求其不易之則﹐以歸於必然﹐理至明顯也。謂「理气渾淪﹐不害二物之各爲一物」﹐將使學者皓首茫然﹐求其物不得﹐合諸古賢聖之言﹐抵牾不協。姑捨傳注﹐還而體會《六經》《論語》《孟子》之書﹐或庶幾矣。﹝八﹞

問﹕古人言天道﹑天徳﹑天理﹑天命﹐何以別﹖

曰﹕一陰一陽。流行不已﹐生生不息。主其流行言﹐則曰道﹔主其生生言﹐則曰徳。道其實體也﹐徳卽於道見之者也。天地之大徳曰生﹐天徳不在於此見乎﹖其流行﹐生生也﹐尋而求之﹐語大極於至巨﹐語小極於至細﹐莫不各呈其條理﹔失條理而能生生者﹐未之有也。故舉生生卽賅條理﹐舉條理卽賅生生﹐信而可徵曰徳﹐徵而可辧曰理﹐一也。孟子言孔子集大成﹐不過曰「始條理者﹐智之事也﹔終條理者﹐聖之事也」﹐聖人之於天道至孔於而極其盛﹐條理的也。知條理之說者﹐其知理之謂矣。天理不於此見乎﹖凡言命者﹐受以爲限制之稱﹐如命之東﹐則不得而西。故李義以爲之限制而不敢踰﹐謂之命﹔气數以爲之限制而不能踰﹐亦謂之命。古人言天之所定﹐或曰天明﹐或曰天顯﹐或曰明命﹐蓋言乎昭示明顯曰命﹐言乎經常不易曰理﹐一也。天命不於此見乎﹖﹝九﹞

問﹕理之名起於條理歟﹖

曰﹕凡物之質﹐皆有文理﹐﹝亦呼文縷﹐理縷﹐語之轉耳。﹞粲然昭著曰文﹐循而分之﹐端緒不亂曰理。故理訓分﹐而言治亦通曰理。理之偏旁從玉﹐玉之文理也。蓋气初生物﹐順而融之以成質﹐莫不具有分理﹐得其分則有條理而不紊﹐是以謂之條理。以植物言﹐其理自根而達末﹐又別於榦爲枝﹐綴於枝成葉﹐根接土壤肥沃以通地气﹐葉受風日雨露﹐以通天气﹐地气必上至乎葉﹐天气必下返諸根﹐上下相貫﹐榮而不瘁者﹐循之於其理也。以動物言﹐呼吸通天气﹐飲食通地气﹐皆循經脈散布﹐周漑一身﹐血气之所循流轉不阻者﹐亦於其理也。理字之本訓如是。因而推之﹐虛以明乎不易之則曰理。所謂則者﹐匪自我爲之﹐求諸其物而已矣。《詩》曰「天生烝民﹐有物有則。民之秉彜﹐好是懿徳。」孔子曰「作此詩者﹐其知道乎﹖」孟子申之曰「故有物必有則﹐民之秉彜也﹐故好是懿徳。」理也者﹐天下之民無日不秉持爲經常者也﹐是以云「民之秉彜」。凡言與行得理之謂懿徳﹐得理非他﹐言之而是﹑行之而當爲得理﹔言之而非﹑行之而不當爲失理。好其得理﹐惡其失理﹐於此見理者﹐人心之同然也。﹝十﹞

問﹕理爲人心之同然﹐其大致可得聞歟﹖

曰﹕孔子有言「規矩﹑方圓之至也﹐聖人﹑人倫之至也。」此可以察理矣。夫天地之大﹐人物之蕃﹐事爲之條分委曲﹐苟得其理矣﹐如直者之中懸﹐平者之中水﹐圓者之中規﹐方者之中矩﹐夫然後推諸天下萬世而準。《易》稱「先天而天弗違﹐後天而奉天時﹐天且弗違﹐而況於鬼神乎﹖」《中庸》稱「考諸三王而不謬﹐建諸天地而不悖﹐質諸鬼神而無疑﹐百世以俟聖人而不惑。」皆言乎天下之理得也。惟其爲人心之同然﹐故一人以爲不易﹐天下萬世以爲不易也。所以爲同然者﹐人心之明之所止也。尊是理而遂謂天地陰陽石足以當之﹐必非天地陰陽之理則可。天地陰陽之理﹐猶聖人之聖也﹐尊其聖而謂聖人不足以當之﹐可乎﹖﹝十一﹞

﹝以上十一問答爲卷一﹞

《孟子私淑錄》

戴震

卷二

問﹕宋儒以气爲理所湊泊附著﹐﹝朱子云「人之所以生﹐理與气合而已。天理固浩浩不窮﹐然非使气﹐則𨿽有是理﹐而無所湊泊﹐故必二气交感﹐凝結生聚﹐然後是理有所附著。」﹞又謂理爲生物之本﹐﹝朱子云「理也者形而上之道也﹐生物之本也﹔气也者﹐形而下之器也﹐生物之具也。是以人物之生﹐必稟此理﹐然後有性﹔必稟此气﹐然後有形。」﹞人與禽獸得之爲性也同﹐而致疑於孟子。﹝朱子云「孟子言人之所以異於禽獸者幾希﹐不知人何故與禽獸異﹔又言犬之性猶牛之性﹐牛之性猶人之性與﹐不知人何故與牛犬異。此兩處似欠中間一轉語﹐須著說是形气不同﹐故性亦少異始得。恐孟子見得人性同處﹐自是分曉直截﹐卻於這些子未甚察。」﹞今據《易》之文﹐證明一陰一陽卽天道之實體﹐其爲气化﹐未爲品物﹐乃孔子所稱形而上﹔乃旣爲品物﹐孔子所稱形而下。然則古賢聖所謂性﹐專就气稟言之歟﹖

曰﹕气化生人生物以後﹐各以類孳生久矣﹔然類之區別﹐千古如是也。循其故而已矣。在气化言之﹐曰陰陽﹐曰五行﹐又分之﹐則陰陽五行﹐雜糅萬變﹐是以及其流行﹐不特品類不同﹐而一類之中﹐又復不同。孔子曰「一陰一陽之謂道﹐繼之者善也﹐成之者性也。」人物各成其性﹐明乎性至不同也。語於善﹐咸與天地繼承不隔﹔語於性﹐則以類區別﹐各如其所受。《六經》中言性﹐統舉人物之全﹐見於此﹐人物之生本於天道。陰陽五行﹐天道之實體也。《大戴禮記》曰「分於道謂之命﹐形於一謂之性。」分於道者﹐分於陰陽五行也。一言乎分﹐則其所受有偏全厚薄昏明之不齊﹐不特品類不同﹐而一類之中﹐又復不同是也。各隨所分而形於一﹐各成其性也。《中庸》首言天命之謂性﹐不曰天道而曰天命者﹐人物咸本於天道﹐而成性不同﹐由分於道不能齊也﹐以限於所分﹐故曰天命。從而名其稟受之殊曰性﹐因是日用事爲皆由性起﹐故曰率性之謂道﹐身之動應無非道也﹐故曰不可須臾離﹐可離非道。可﹑如體物而不可遺之可﹐君子不使其身動應或失﹐故𨿽無事時﹐亦如有事之戒愼恐懼﹐而不敢肆﹐事至庶幾少差謬也。然性𨿽下同﹐大致以類爲之區別﹐故《論語》曰「性相近也。」此就人與人相近言之者也。孟子曰「凡同類者舉相似也﹐何獨至於人而疑之﹖聖人與我同類者﹐」言同類之相似﹐則異類之不相似明矣﹔故詰告子生之謂性曰「然則犬之性﹐猶牛之性﹐牛之性猶人之性與﹐」明乎其必不混同言之也。孟子道性善﹐言必稱堯舜﹐以人皆可以爲堯舜﹐謂之性善﹐非盡人生而堯舜也。自堯舜至於凡民﹐其等差凡幾﹐則其气稟固不齊﹐豈得謂非性有不同﹖然存乎人者皆有仁義之心﹐其趨於善也利﹐而趨於不善也逆其性而不利﹐所謂人無有不善﹐水無有不下﹐善乃人之性﹐下乃水之性﹐而非以善槪之於物。所謂故者以利爲本﹐出於利乃性之本然也﹐順而非逆﹐是以利也。然孟子固專言人之性﹐且其所謂善者﹐初非無等差之善﹐卽孔子所云相近﹔孟子所謂苟得其養﹐無物不長﹔苟失其養﹐無物不消﹐所謂求則得之﹐捨則失之﹐或相倍蓰而無算者﹐不能盡其才者也﹐卽孔子所云習至於相遠﹐孟子所謂梏之反復﹐違禽獸不遠﹐卽孔子所云下愚之不移。宋儒未審其文義﹐遂彼此間隔。在天道爲陰陽五行﹐在人物分而有之以成性﹐由成性各殊﹐故材質各殊。材質者﹐性之所呈也﹐離材質惡睹所謂性哉﹗故孟子一則曰﹐非才之罪﹐再則曰﹐非天之降才爾殊﹐﹝才﹑材﹐古字通用。﹞人之材得於天獨全﹐故物但能遂其自然﹐人能明於必然。孟子言聖人與我同類﹐又言犬馬之不與我同類﹐是孟子就人之材之美斷其性善明矣。材與性之名﹐一爲體質﹐一爲本始﹐所指各殊﹐而可卽材之美惡以知其性﹐材於性無所增損故也。合《易》《論語》《孟子》之書言性者如是﹐鹹就其分陰場五行以成性爲言﹐柰何別求一湊泊附著者爲性﹐豈人物之生﹐莫非二本哉﹗返而求之﹐知其一本﹐或庶幾焉。﹝十二﹞

問﹕朱子本程子性卽理也一語﹐釋《中庸》天命之謂性﹐申之云「天以陰陽五行﹐化生萬物﹐气以成形而理亦賦焉﹐猶命令也。於是人物之生﹐因各有其所賦之理以爲健順五常之徳﹐所謂性也。」其釋《孟子》云「以气言之﹐知覺運動﹐人與物若不異也﹐以理言之﹐則仁義禮智之稟﹐豈物之所得而全哉﹖告子不知性之爲理﹐而以所謂气者當之﹐蓋徒知知覺運動之蠢然者﹐人與物同﹐而不知仁義禮智之粹然者﹐人與物異也。」兩解似相閡隔﹐其作《中庸或問》有云「𨿽鳥獸艸木之生﹐僅得形气之偏﹐而不能通貫乎全體﹐然其知覺運動﹐榮瘁開落﹐亦皆循其性﹐而各有自然之理焉。至於虎狼之父子﹐蜂蟻之君臣﹐豺獺之報本﹐雎鳩之有別﹐則其形气之偏﹐又反有以存其義理之所得。」合觀朱子言性﹐不出性卽理也之云﹐故云告子不知性之爲理。旣以性屬之理﹐理卽其所謂仁義禮智之稟﹐天地人物事焉﹐不聞無可言之理﹐故解《中庸》﹐合人物言之﹔以物僅得形气之偏﹐故孟子言豈物所得而全。言仁義禮智之粹然者﹐人與物異。《或問》一條於兩注可謂融矣。程子云「論性不論气不備﹐論气不論性不明。」故朱子言性﹐專屬之理﹐而又及形气之偏﹐皆出於程子也。程朱之說﹐謂理無不善﹐而形气有不善﹐故以孟子道性善﹐歸之本原﹐以孔子言性相近﹐下而及於荀子言性惡﹐揚子言善惡混﹐韓子言三品﹐悉歸气質之性﹐是荀揚韓皆有合於孔子﹔﹝朱子答門人云「气質之說﹐起於張程﹐韓退之《原性》中說三品﹐但不曾分明說是气質之性耳﹔孟子說性善﹐但說得本原處﹐下面不曾說得气質之性﹐所以亦貴分疏﹔諸子說性惡與善惡混﹔使張程之說早出﹐則許多說話﹐自不用紛爭。」﹞又以告子之說爲合於荀揚﹐﹝朱子於告子杞柳之諭云「告子言人性本無仁義﹐必待矯揉而後成﹐如荀子性惡之說也。」於湍水之諭云「告子因前說而小變之﹐近於揚子善惡混。」﹞合於孔子﹐﹝程子云「凡言性處﹐須看立意如何。且如言人性善﹐性之本也﹐生之謂性﹐論其所稟也。孔子言性相近﹐若論其本﹐豈可言相近﹖只論其所稟也。告子所云固是﹐爲孟子問他﹐他說便不是也。」﹞使告子明雲气質之性﹐孟子將不辧之歟﹖孔子言性相近﹐亦未明雲气質之性﹐﹝程子云「性一也﹐何以言相近﹖此只是气質之性﹐如俗言性急性緩之類。性安有緩急﹐此言性者﹐生之謂性也。」﹞將與告子荀子諸人同歟﹖此宋儒之說﹐𨿽極完備﹐彌啟後人之疑。《近思錄》程子云「人生而靜以上不容說﹐才說性時﹐便已不是性也。」朱子云「人生而靜以上是人物未生時﹐只可謂之理﹐夫可名爲性﹐所謂在天曰命也。才說性時﹐便是人生以後﹐此理已墮在气質中﹐不全是性之本體矣﹐所謂在人曰性也。」然則孟子乃追遡人物未生未可名性之時﹐而曰性善﹐若就名爲性之時﹐已是人生以後﹐已墮在形气之中﹐惡得斷之曰善﹖﹝程子云「孟子言性當隨文看。本以告子生之謂性爲不然者﹐此亦性也﹐被命受生以後﹐謂之性耳﹐故不同。繼之以犬之性猶牛之性﹐牛之性猶人之性與﹐然不害爲一。若乃孟子之言善者﹐乃極本窮源之性。」﹞由是言之﹐將天下古今﹐惟上聖之性﹐不失其性之本體﹐自上聖而下﹐論人之性﹐皆失其本體。孔子以不全是性之本體者﹐言性相近﹐孟子以未可名性者言性善。於孔子不敢顯言不明﹐而直斥孟子不備。﹝朱子云「孟子說性善﹐是論性不論气﹐荀揚以下﹐是論气不論性。孟子終是未備﹐所以不能杜絕荀揚之口。然不備但少欠耳﹐不明則大害事。」陳器之云「孟子時﹐諸子之言性﹐往往皆於气質上有見﹐而徑指气質作性﹐但能知其形而下者耳﹐故孟子答之﹐只就義理上說﹐以攻他未曉處。气質之性﹐諸子方得於此﹐孟子所以不復言之﹔義理之性﹐諸子未通於此﹐孟子所以反復詳說之。程子之說﹐正恐後學死執孟子義理之說﹐而遺失气質之性﹐故並二者而言之曰﹐論性不論气不備﹐論气不論性不明。程子之論舉其全﹐孟子之論所以矯諸子之偏。」﹞宋儒剖析至此﹐愈令人惑。學者習聞宋儒之說﹐完備剖析﹐以孔子所言者一性﹐孟子所言者一性﹐任其閡隔﹐不復求通。苟還而體會《易》《論語》《中庸》《孟子》﹐於傳注洵疑惑不解矣。宋儒之所以失者安在﹖

曰﹕性之名﹐自古及今﹐𨿽婦人孺子﹐亦矢口舉之不謬者也﹐本盡人可知之通名也﹐儒者轉過求﹐失之。如飛潛動植﹐舉凡品物之性﹐皆就其气類別之。人物分於陰陽五行以成性﹐捨氛類更無性之名。醫家用藥﹐在精辧其气類之殊﹐不別其性﹐則能殺人。使曰此气類之殊者﹐己不是性﹐良醫信之乎﹖試觀之桃與杏﹐取其核而種之﹐萌芽甲坼﹐根榦枝葉﹐爲華爲實﹐形色臭味﹐桃非杏也﹐杏非桃也﹐無一不可區別﹐由性之不同﹐是以然也。其性存乎核中之白﹐﹝卽俗稱桃仁杏仁者。﹞形色臭味﹐無一或闕也。凡植禾稼卉木﹐畜鳥獸虫魚﹐皆務知其性。知其性者﹐知其气類之殊﹐乃能使之碩大蕃滋也。何獨至於人﹐而指夫分於陰陽五行以成性者﹐曰﹐此已不是性也﹐豈其然哉﹗天道﹐陰陽五行而已矣。人物之性﹐分於道而有之﹐成其各殊者而已矣﹔其不同類者各殊也﹐其同類者﹐相似也。孟子曰「如使口之於味也﹐其性與人殊﹐若犬馬之與我小同類也﹐則天下何嗜﹐皆從易牙之於味也。」又言「動心忍性﹐」是孟子矢口言之﹐亦卽別於气類﹐盡人而知之性。孟子言性﹐曷嘗自歧爲二哉﹗於告子生之謂性﹐必致辧者﹐成則各殊﹐徒曰生而已矣﹐將同人於犬牛﹐而不察其殊。告子聞孟子詰之﹐不復曰然者﹐非見於仁義禮智之粹然者人與物異﹐而語塞也﹐犬與牛之異﹐又豈同仁義禮智之粹然者哉﹗況朱子言性之本﹐物與人同﹐至形气之偏﹐始物與人異﹐是孟子又捨其理之同﹐而就形气以爲言矣。且謂告子徒知知覺運動之蠢然者﹐人與物同﹐在舌子旣以知覺運動者爲性﹐何不可直應之曰然﹖所以見告子亦窮於知覺運動不可槪人物﹐而目爲蠢然同也。觀孟子以气類之殊詰告子﹐知孟子未嘗謂性之爲理亦明矣。﹝十三﹞

問﹕知覺運動不可槪人物而目爲蠢然同﹐其異安在﹖

曰﹕凡有生卽不隔於天地之气化。陰陽五行之運而不已﹐天地之气化也﹐人物之生本乎是﹐由其分而有之不齊﹐是以成性各殊。知覺運動者﹐統乎生之全言之也﹐由其成性各殊﹐是以得之以生﹐見乎知覺運動也亦殊。气之自然潛運﹐飛潛動植皆同﹐此生生之機﹐原於天地者也﹐而其本受之气﹐與所資以養者之气則不同。所資以養者之气﹐𨿽由外而內﹐大致以本受之气召之。五行有生克﹐遇其克之者則傷﹐甚則死﹐此可知性之各殊矣。本受之气及所資以養者之气﹐必相得而不相逆﹐斯外內爲一﹔其得於天地之气本一﹐然後相得不相逆也。气運而形不動者﹐卉木是也﹔凡有血气者﹐皆形能動者也。由其成性各殊﹐故形質各殊﹐則其形質之動﹐而爲百體之用者﹐利用不利用亦殊。知覺云者﹐如寐而寤曰覺﹐心之所通曰知﹐百體皆能覺﹐而心之知覺爲大。凡相忘於習則不覺﹐見異焉乃覺。魚相忘於水﹐其非生於水者﹐不能相忘於水也﹐則覺不覺亦有殊致矣。聞虫鳥以爲候﹐聞雞鳴以爲辰﹐彼之感而覺﹐覺而聲應之﹐又覺之殊致有然矣﹐無非性使然也。若夫虎狼之父子﹐蜂蟻之君臣﹐其自然之知覺﹐合於人之所謂理義者矣﹐而各由性成。人則無不全也﹐全而盡之無憾者﹐聖人也﹐知之極其量也。知覺運動者﹐人物之生﹔知覺運動之所以異者﹐人物之殊其性。孟子曰「心之所同然者﹐謂理也﹐義也﹐聖人先得我心之所同然耳。」於義外之說﹐必致其辧﹐以人能全夫理義﹐故日性善﹐言理之爲性﹐非言性之爲理。人之生也﹐分於陰陽五行以成性﹐而其得之也全。聲色臭味之欲﹐資以養其生﹔喜怒哀樂之情﹐感而至乎物﹔美惡是非之知﹐思而通於天地鬼神﹔凡日用事爲皆性爲之本﹐而所謂人道也。上之原於陰陽五行﹐所謂天道也。言乎天地之化曰天道﹐言乎天地之中曰天徳﹐耳目百體之所欲﹐血气資之以養者﹐原於天地之化者也。故在天爲天道﹐在人爲性。而見於日用事爲爲人道。仁義之心﹐原於天地之中者也。故在天爲天徳﹐在人爲性之徳﹐然而非有二也。就天之化而於語無憾﹐曰天地之中﹔就日用事爲而語於無失﹐曰仁義。凡達諸天下而不可廢者﹐未有非性使之然者也。古人言性。但以气稟言﹐未嘗明言理義爲性﹐蓋不待言而可知也。至孟子時﹐異說紛起﹐以理義爲聖人治天下之具﹐設此一法以彊之從﹐害道之言﹐皆由外理義而生。人但知耳之於聲﹐目之於色﹐鼻之於臭﹐口之於味之謂性﹐而不如心之於理義﹐亦猶耳目鼻口之於聲色臭味也﹐故曰至於心獨無所同然乎﹐蓋就其所知﹐以證明其所不知﹐舉聲色臭味之欲﹐歸之於耳目鼻口﹐舉理義之好﹐歸之心﹐皆內也﹐非外也﹐比而合之﹐以解天下之惑﹐俾曉然無疑於理義之爲性﹐害道之言﹐庶幾可以息矣。孟子明人心之通於理義﹐與耳目鼻口之通於聲色臭味﹐鹹根諸性而非後起。後儒見孟子言性﹐則曰理義﹐則曰仁義禮智﹐不得其說﹐遂詎孟子以理爲性﹐推而上之﹐以理爲生物之本﹐匪徒於道於性不得其實體﹐而於理之名亦失其起於天地人物事爲不易之則﹐使人茫然求其物不得矣。﹝十四﹞

問﹕聲色臭味之欲﹐亦宜根於心﹐今再以理義之好﹐爲根於心﹐於好是懿徳固然矣﹐抑聲色臭味之欲﹐徒根於耳目鼻口歟﹖心﹑君乎百體者也﹐百體之能﹐皆心之能也﹐豈耳悅聲﹐目悅色﹐鼻聞臭﹐口悅味﹐非心悅之乎﹖

曰﹕否。心能使耳目鼻口﹐不能代耳目鼻口之能﹐彼其能者﹐各自具也﹐故不能相爲。人物受形於天地﹐故恆與之相通。盈天地之間﹐有聲也﹐有色也﹐有臭也﹐舉聲色臭味﹐則盈天地間者﹐無或遺矣。外內相通﹐其開竅也﹐是爲耳鼻口。五行有生克﹐生則相得﹐克則相逆﹐血气之得其養失其養系焉﹐資於外足以養其內﹐此皆陰陽五行之所爲﹐外之盈天地之間﹐內之備於吾身﹐外內相得無間﹐而養道備。民之質矣﹐日用飲食﹐自古及今﹐以爲道之經也。血气各資以養﹐而開竅於耳目身口以通之﹐旣於是通﹐故各成其能而分職司之。孔子曰「少之時﹐血氨未定﹐戒之在色﹔及其長也﹐血气方剛﹐戒之在斗﹔及其老也﹐血气旣衰﹐戒之在得。」血气之所爲不一﹐舉凡身之嗜欲﹐根於血气明矣﹐非根於心也。孟子曰「理義之悅我心﹐猶芻豢之悅吾口。」非諭言也。凡人行一事﹐有當於理義﹐其心气必暢然自得﹔悖於理義﹐心气必沮喪自失﹐以此見心之於理義﹐一同乎血气之於嗜欲﹐皆性使然耳。耳目鼻口之官﹐臣道也﹔心之官﹐君道也﹔臣效其能﹐而君正其可否。理義非他﹐可否之而當﹐是爲理義。聲色臭味之欲﹐察其可否﹐皆有不易之則。故理義者﹐非心出一意以用否之﹐若心出一意以可否之﹐何異彊制之乎﹖因乎其事﹐察其不易之則﹐所謂有物必有則﹐以其則正其物﹐如是而已矣。﹝十五﹞

問﹕人物分於陰陽五行﹐其成性各不同。人之生也﹐稟天地之气﹐則亦肖乎天地之徳。物之得於天者﹐非稟气而生﹐遺天地之徳也。而孟子道性善﹐但言人之異於禽獸﹐槪舉之﹐獨人之性善﹐其故安在﹖

曰﹕耳目鼻口之官﹐各有所司﹐而心獨無所司﹐心之官統主乎上以使之﹐此凡血气之屬皆然。其心能知覺﹐皆懷生畏死﹐因而趨利避害﹐凡血气之屬所同也﹔𨿽有不同﹐不過於此有明闇耳。就其明闇以制可否﹐不出乎懷生畏死者物也。人之異於禽獸不在是。禽獸知母而不知父﹐限於知覺也﹔然愛其生之者﹐及愛其所生﹐與雌雄牝牡之相愛﹐同類之不相噬﹐習處之不相嚙﹐進乎懷生畏死矣。一私於身﹐一及於身之所親﹐皆仁之屬也。私於身者﹐仁其身也﹔及於身之所親者﹐仁其所親也﹔本天地生生之徳﹐發乎自然有如是。人之異於禽獸﹐亦不在是。人物分於气化﹐各成其性﹐一陰一陽﹐流行不已﹐生生不息﹐觀於生生﹐可以言仁矣。在天爲气化之生生﹐在人爲其生生之心﹐是乃仁之爲徳也﹐非別有一物以與人而謂之仁。由其生生有自然之條理﹐惟條理所以生生﹐觀於條理之秩然有序﹐可以言義矣。失條理則生生之道絕﹐觀於條理之截然不可亂﹐可以言義矣。亦非別有其物﹐而謂之禮﹐謂之義。合而言之﹐舉義可以該禮﹐立人之道﹐曰仁與義是也。舉禮亦可以該義﹐而舉仁貴全乎禮義。《論語》曰「克已復禮爲仁」是也。若夫條理之得於心﹐爲心之淵﹐然而條理則名智﹐故智者﹐事物至乎前﹐無或失其條理﹐不智者異是。《中庸》言「修道以仁」﹐連舉義又連舉禮而不及智﹔言以達徳行達道﹐舉智仁勇而不及禮義﹐互文也。禮義有愆﹐由於不智。告子曰「食色性也﹐仁內也﹐非外也﹔義外也﹐非內也。」卽其生之謂性之說﹐同人於犬牛﹐而不察其殊也。彼以自然者﹐爲性使之然﹐以義爲非自然﹐轉制其自然﹐使之彊而相從﹐老聃莊周告子及釋氏皆不出乎以自然爲宗﹐惑於其說者﹐以自然直與天地相似﹐更無容他求﹐遂謂道之至髙﹐宋之陸子靜﹐明之王文成﹐及才質過人者﹐多蔽於此。孟子何嘗以自然者非性使之然哉﹖以義亦出於自然也﹐故曰「惻隱之心﹐人皆有之﹔羞惡之心﹐人皆有之﹔恭敬之心﹐人皆有之﹔辭讓之心﹐人皆有之。」孟子之言乎自然﹐異於告子之言乎自然﹐蓋自然而歸於必然。必然者不易之則﹐非制其自然﹐使之彊而相從也。天下自然而無失者﹑其惟聖人乎﹖孔子言「從心所欲不踰矩。」從心所欲者﹐自然也﹔不踰矩者﹐歸於必然也。必然之與自然﹐非二事也﹐就其自然明之盡﹐而無幾微之失焉﹐是其必然也﹔如是何后無憾﹐如是而後安﹐是乃古賢聖之所謂自然也。彼任其自然而失者無論矣。貴其自然﹐靜以保之﹐而視問學爲用心於外﹐及乎動應﹐如其材質所到﹐亦有自然不失之處﹐不過材質之美﹐偶中一二﹐若統計行事﹐差謬多矣。且一以自然爲宗而廢而問學﹐其心之知覺有所止﹐不復日益﹐差謬之多﹐不求不思﹐以此終其身而自尊大﹐是以君子惡其害道也。老耼莊周告子釋氏之說﹐貴其自然﹐同人於禽獸者也。聖人之教﹐使人明於必然﹐所謂考諸三王而不謬﹐建諸天地而不悖﹐質諸鬼神而無疑﹐百世以俟聖人而不惑﹐斯爲明之盡。人與物咸有如知覺﹐而物之知覺不足與於此。人物以類區分﹐而人所稟受﹐其气淸明﹐遠於物之可開通。禮義者﹐心之所通也﹐人以有禮義﹐異於禽獸﹐實人之智大遠乎物。然則天地之气化﹐生生而條理﹐生生之徳﹐鮮不得者﹔惟人性開通﹐能不失其條理﹐則生生之徳﹐因之至盛。物循乎自然﹐人能明於必然﹐此人物之異﹐孟子以人皆可以爲堯舜﹐斷其性善在是也。﹝十六﹞

﹝以上五問答爲卷二﹞

《孟子私淑錄》

戴震

卷三

問﹕荀子之所謂性﹐亦孟子之所謂住﹔孟子知性之全體﹐其餘皆不知性之全體﹐故惟孟子與孔子合。然指爲性者﹐實古今所同謂之性。至告子所謂性﹐朱子謂一似荀子言性惡﹐一似揚子言善惡混﹐一似釋氏言作用是性。今以荀揚不與釋氏同﹐則告子不得與荀揚同矣﹐豈獨與釋氏所謂性相似歟﹖

曰﹕然。老聃莊周之書﹐其所貴焉者咸此也﹐杞柳﹑湍水之諭﹐胥是物也。其視仁義﹐視善不善﹐歸之有欲有爲以後事﹔而其保此性也﹐主於無爲自然﹐卽釋氏云﹐不思善﹐不思惡﹐時認本來面目是也﹐實一說而非有三說。﹝十七﹞

問﹕告子釋氏指何者爲性﹖

曰﹕神气形色﹐古賢聖一視之﹐修其身期於言行無差謬而已矣﹐故孟子曰「形色天性也﹐惟聖人然後可以踐形。」人物成性不同﹐故形色各殊。人之形﹐官器利用﹐大遠乎物﹐然而幾如物之蠢然﹐是不踐形也﹔於人之道無憾無失﹐斯爲踐形耳。老聃莊周告子釋氏﹐其立說似參差﹐大致皆起於自私﹐皆以自然爲宗。彼視一身之中﹐具形气以生﹐而神爲之主宰﹐因貴比神﹐以爲形气之本﹐究之神與气不可相離﹐故老子曰「一生二﹐二生三﹐三生萬物﹐萬物負陰而抱陽﹐沖气以爲和。」其言乎天地間也﹐曰「有物混成﹐先天地生。」從此而分陰陽﹐一生二也﹔陰陽與此而三﹐二生三也﹔言乎人物三者鹹具﹐陰也陽也﹐沖气以爲和﹐卽主宰之者也。彼見於气可言有﹐神存乎其有﹐而不可謂有﹐又不可謂無﹐然不離气者也﹐故曰沖气。上之原於有物混成﹐先天地生之道﹐不離气而別於气﹐故曰「道之爲物﹐惟恍惟忽﹐忽兮恍兮﹐其中有象﹔恍兮忽兮﹐其中有物。」莊子言神之主宰於身﹐則曰若有眞宰﹐而特不得其朕﹐曰「其有眞君存焉﹐如求得其情與不得﹐無益損乎其眞。」繼之曰「一受其成形﹐不亡以待盡﹐與相刃相靡﹐其行盡如馳﹐而莫之能止﹐不亦悲乎。」言此神受形而生﹐則不去以待﹐形化而有血气乃有情欲﹐皆足以戕之﹐趨於速敝也。又曰「終身役役﹐而不見其成功﹐薾然疲役而不知其所歸﹐可不衰邪﹗」言求諸外者﹐徒勞其神者也。又曰「人謂之不死﹐奚益﹖其形化﹐其心與之然﹐可不謂大哀乎﹖」言人壽有修短﹐𨿽不死之日﹐不知保此心﹐爲形君之神﹐至與形俱敝也。釋氏人死爲鬼﹐鬼復爲人之說﹐與莊子此條同。老氏言長生久視﹐釋氏言不生不滅﹐語似異﹐而以死爲返其眞﹐視形體爲假合﹐從而空之﹐不過恐害其神之自然﹐指歸不異也。﹝告子同於釋氏﹐以神識爲性﹐釋氏謂之曰眞空﹐謂之曰作用。謂眞空則能攝眾有而應變﹐謂卽此識情便是眞空妙智﹐謂湛然常寂﹐應用無方﹐用而常空﹐空而常用﹐用而不有﹐卽是眞空﹐空而不無﹐卽成妙有﹐故言空是性﹐又言作用是性。釋氏書中﹐問如何是佛﹐曰「見性是佛。」如何是性﹐曰「作用爲性。」如何是作用﹐曰「在目曰見﹐在耳曰聞﹐在鼻臭香﹐在口談論﹐在手執捉﹐在足運奔﹐徧見俱該法界﹐收攝在一微塵﹐識者知是佛性﹐不識喚作精魂。」此皆生之謂性之說也﹐固無取乎善惡之分。其顯然道破處﹐

如雲不思善﹐不思惡﹐時認本來面目﹐卽告子性無善無不善宗旨。後世禪家不云不思善而渾其語﹐如《傳燈錄》云「饑來喫飯困來眠。」卽老子所云「上士聞道﹐勤而行之﹔中士聞道﹐若存若亡﹔下士聞之﹐大笑之﹐不笑不足以爲道。」彼饑食困眠﹐聞之卽可大笑﹐此卽致虛極﹐守靜篤﹐卽勤而行之﹔致虛未極﹐守靜未篤﹐乃若存若亡也。其說大都主於一切空之﹐便妙用無方。老聃莊周告子釋氏立言不同﹐而同出一轍如是﹗﹞宋時如陸子靜﹐楊敬仲﹐及明王文成諸人﹐其言論皆如此。﹝子靜之言曰「收拾精神﹐自作主宰﹐萬物皆備於我﹐何有闕欠﹖當惻隱時﹐自然惻隱﹔當羞惡時﹐自然羞惡﹔當寬裕溫柔時﹐自然寬裕溫柔﹔當發彊剛毅時﹐自然發彊剛毅。」又曰「惡能害心﹐善亦能害心。」敬仲之言曰「目能視﹐所以能視者何物﹖耳能聽﹐所以能聽者何物﹖口能噬﹐鼻能嗅﹐所以能噬能嗅者何物﹖手能運用﹐足能步趨﹐心能思慮﹐所以能運用步趨思慮者何物﹖」王文成之言曰「聖人致知之功﹐至誠無息。其良知之體﹐皦如明鏡﹐妍媸之來﹐隨物見形﹐而明鏡曾無畱染﹐所謂情順萬事而無情也。無所住而生其心﹐佛氏曾有是言﹐未爲非也。明鏡之應妍者妍﹐媸者媸﹐一過而不畱﹐卽無所住處。」又曰「本來面目﹐卽吾聖門所謂良知﹐隨物而格﹐是致知之功﹐卽佛氏之常惺惺﹐亦是常存他本來面目耳。體段工夫﹐大略相似。」文成釋格物爲扞禦外物。﹞在老聃莊周告子直據己見而已。故告子言無善無不善﹐言無分於善不善﹐言義外者﹐後人因孟子嘗辧之﹐則以此爲善﹐己無可復加﹐爲仁義禮智皆備﹐且所稱者出《中庸》《大學》《孟子》之書﹐以飾其說﹐學者不可不辧別疑似也。﹝十八﹞

問﹕邵子云「神無方而性有質。」又云「性者道之形體﹐心者性之郛郭。」又云「人之神卽天地之神。」合其言觀之﹐所謂道者﹐指天地之神無方也﹔所謂性者﹐指人之神有質也。此老聃莊周釋氏之所謂道﹐所謂性﹐而邵子亦言之﹐何也﹖

曰﹕邵子之學﹐深得於老莊﹐其書未嘗自諱。以心爲性之郛郭﹐謂人之神﹐宅此郛郭之中也。朱子於其指神爲道﹐指神爲性者﹐皆轉而以理當之。邵子之書有曰「道與一﹐神之彊名也。」幾以道爲不足當神之稱矣。其書又曰「神統於心﹐气統於腎﹐形統於首﹔形气交而神主乎其中﹐三才之道也。」此以神周乎一身而宅於心﹐爲之統會也。又曰「气則養性﹐性則乘气﹔故气存則性存﹐性動則气動也。「此則導養之說﹐指神之炯炯而不昧者爲性﹐气之絪縕而不息者爲命﹐神乘乎气﹐而資气以養也。﹝王文成云「夫良知一也﹐以其妙用而言謂之神﹐以其流行而言謂之气。」立說亦同。﹞﹝十九﹞

問﹕張子云「由太虛有天之名﹐由气化有道之名﹐合虛與气﹐有性之名﹐合性與知覺﹐有心之名。」別性於知覺﹐其所謂性﹐似同於程子所云「性卽理也。」與邵子指神爲性者有異。﹝陳器之云「仁義禮智者﹐義理之性也﹔知覺運動者﹐气質之性也。有義理之性﹐而無气質之性﹐則義理必無附著﹔有气質之性﹐而無義理之性﹐則無異於枯死之物。故有義理以行乎血气之中﹐有血气以受義理之體﹐合虛與气而性全。」﹞然以虛指理﹐古賢聖未嘗有是稱﹐不幾猶釋氏言空是性歟﹖

曰﹕釋氏所謂空是性者﹐指神之本體。又言作用是性﹐則指神在形質之中﹐而能知覺運動也﹐張子云「神者太虛妙應之目。」是其所謂虛﹐亦未嘗不以爲神之本體。而又曰「天之不測謂神﹐神而有常謂天。」然則由太虛有天之名者﹐以神而有常爲言。釋氏有見於自然﹐故以神爲已足﹔張子有見於必然之爲理﹐故不徒曰神﹐而曰神而有常﹐此其所見近於孔孟﹐而異於釋氏也。然分理气爲二﹐視理爲如一物﹐故其言用也﹐求其物不得﹐就陰陽不測之神以言理﹐以是爲性之本源﹐而目气化生人生物曰「遊气紛擾﹐合而成質者﹐生人物之萬殊」﹐則其言合虛與气。虛指神而有常﹐气指遊气紛擾﹐乃雜乎老釋之見﹐未得性之實體也。惟由气化有道之名一語﹐合於易言一陰一陽之謂道。又曰「神﹑天徳﹐化﹑天道。」道以化言﹐是也﹔徳以神言﹐非也。彼釋氏自貴其神﹐亦以爲足乎天徳矣。張子之書又有之曰「气有陰陽﹐推行有漸爲化﹐合一不測爲神。」聖人復起﹐不易斯言。邵子言形可分﹐神不可分﹐語可參觀。以人物驗之﹐耳目百體會歸於心﹐心者﹐合一不測之神也。如耳目鼻口之官﹐是形可分也﹐而統攝於心﹐是神不可分也。夫天地間有陰陽﹐斯有人物﹐於其推行謂之化﹐於其合一謂之神﹐天道之自然也﹔於其分用爲耳目百體﹐於其合一則爲心﹐生物之自然也。是故就天地言﹐化其事也﹐神其能也﹐事能俱俱無憾﹐天地之徳也。人之血气本乎化﹐人之心知配乎神﹐血气心知無失﹐配乎天地之心知無憾無失﹐夫是之謂理而已矣。由化以知神﹐由化與神以知徳。天之生物也﹐使之一本﹐而以性專屬之神﹐則目形體爲假合﹐以性專屬之理﹐則謂才說性時﹐已不是性﹐皆二本故也。﹝二十﹞

問﹕宋儒言「稟理而後有性﹐稟气而後有形」﹐𨿽虛揣以爲說﹐謂「理气渾淪﹐不害二物之各爲一物」﹐實求其物﹐不得若老聃莊周告子釋氏之言。夫性則確有指實﹐不過區別於形气之中﹐言具其主之者。曰形﹐曰气﹐曰神﹐三者求之一身﹐儼然如三物﹔凡血气之屬﹐未有或闕者也。荀子謂「性者天之就」﹐𨿽專屬形气之自然﹐固不遺夫神﹐而以爲非天之就也。其稱性也﹐兼以惡槪之﹐而伸其重學崇禮義之說﹐何以論荀子則曰﹐不知性之全體而已﹐論告子釋氏則斷爲異說﹐何也﹖

曰﹕性者分於陰陽五行﹐品物區以別焉﹐各爲之本始﹐統其所有之事﹐所具之能﹐所全之徳而名之﹐非以知覺運動者名之﹐《易》言「成之者性」是也。其一身中﹐分而爲言曰形曰气曰神者材也﹐《易》言「精气爲物」是也。心爲形君﹐耳目百體者﹐气融而靈﹐心者气通而神。告子貴其神而不知性者也﹐其不動心﹐神定而一無責焉之爲不助也。性可以根柢言﹐材可以純駁淸濁言﹐由其成性也殊﹐則其材亦殊﹐成是性斯爲是材﹔神可以主宰樞紐言﹐思可以敏鈍得失言﹐知可以淺深精粗言﹐皆根於性存乎材者也。理譬之中規中矩也﹐气通而神﹐是以能思﹐資於學以導其思﹐以極其知之量﹐古賢聖之教也。荀子不知性之全體﹐而其說至於重學崇禮義﹐猶不失爲聖人之徒﹐特未聞道耳。老聃莊周告子釋氏﹐以自然爲宗﹐不知性之區別﹐而徒貴其神﹐去其倩欲之能害是者﹐卽以爲己足﹐與古賢聖立教﹐由博學審問愼思明辧以求無差謬者異﹐不得同於荀子也。﹝二十一﹞

問﹕周子《通書》有云「聖可學乎﹖曰可。有要乎﹖曰有。請問焉。曰﹕一爲要。一者﹐無欲也。無欲則靜虛動直﹐靜虛則明﹐明則通﹔動直則公﹐公則溥。明通公溥﹐庶矣哉。」此與老氏「爲道日損」釋氏「六用不行﹐眞空妙智」之說﹑及陸子靜言「人心至靈﹐此理至明﹐人皆有此心﹐心皆具是理」﹑王文天言「聖人致知之功﹐至誠無息﹐其良知之體﹐皦如明境」者﹐立言不殊。後儒於周子則以爲切要之指﹐莫敢違議﹐於老釋陸王則非之﹐何也﹖

曰﹕周子之學﹐得於老釋者深﹐而其言渾然與孔孟相比附﹐後儒莫能辧也。朱子以周子爲二程子所師﹐故信之篤﹐考其實﹐固不然。程叔子撰《明道先生行狀》。言「自十五六時聞周茂叔論道﹐遂厭科舉之業﹐慨然有求道之志﹐未如其要﹐泛濫於諸家﹐出入於老釋者幾十年﹐返求諸《六經》然後得之。」其不得於周子明矣﹗且直宇之曰周茂叔﹐其未嘗師事亦明矣﹗見周茂叔後乃出入於老釋。張橫渠亦訪諸老釋之書累年﹐朱子年四十以前猶馳心空妙。宋儒求道﹐往往先以老釋爲借階﹐𨿽終能覺寤老釋之非﹐而受其蔽﹐習於先入之言不察者亦不少。周子論學聖人主於無欲﹐王文成論致知主於良知之體﹐皆以老釋廢學之意論學﹐害之大者也。﹝二十二﹞

問﹕程子朱子以性爲足於己﹐其語學則日復其初﹐﹝程子云「聖賢論天徳﹐蓋自家元是天然完全自足之物﹐若無所污壞﹐卽當直而行之﹔若小有污壞﹐卽敬以治之﹐使復如舊。」朱子於《論語》首章﹐於《大學》明明徳﹐皆以復其初爲言。﹞復其初之云﹐出莊周書﹐﹝《莊子繕性篇》曰「繕性於俗學﹐以求復其初﹐滑欲於俗知﹐以求致其明﹐謂之蔽蒙民始惑亂﹐無以返其性情﹐而復其初。」﹞孟子亦曰「大人者﹐不失其赤子之心者也。」豈彼以神言﹐此以理言﹐不嫌於語同而指異歟﹖

曰﹕孟子言性善﹐非無等差之善﹐不以性爲足於己也﹐主擴而充之﹐非復其初也。人之形體﹐與人之心性﹐比而論之﹐形體始乎幼小﹐終於長大﹐方其幼小﹐非自有生之始﹐卽攖疾病小之也。今論心性而曰「其初盡人而聖人﹐自有生之始卽不污壞者鮮」﹐豈其然哉﹗形體之長大﹐質於飲食之養﹐乃長日加益﹐非復其仞﹔心性之資於問學﹐進而賢人聖人﹐非復其初明矣。形體無虧闕﹐故可以長大﹐而夭傷者失其可長大者也。赤子之心﹐皆有仁義禮智之端﹐可以擴充﹐而不充之者﹐失其能充之心者也。人物分於陰陽五行以成性﹐而人異於物者﹐其性開通﹐無不可以牖其昧而進於明﹐較其材質﹐等差凡幾。古賢聖知人之得於天有等差﹐是以重問學﹐貴擴充。老聃莊周告子釋氏﹐謂得之以性皆同其神﹐與天地等量﹐是以守己自足﹐主於去情欲以勿害之﹐不必問學以充之。宋儒或出焉﹐或入焉﹐故習其說者不得所據﹐多流於老釋。讀古人書﹐所愼尢在疑似﹐此亦當辧之大端也。﹝二十三﹞

問﹕神爲形气之主宰﹐莊子謂﹕「受其成形﹐不亡以待盡。」釋氏「人死爲鬼﹐鬼復爲人」之說同此。在古人制祭祀之禮﹐以人運事鬼神﹐而《傳》稱鬼猶求食﹐及伯有爲厲﹔又宇宙間怪見不一﹐愚夫婦亦往往耳聞目見﹐不得不惑於釋氏所云。而言仙者﹐又能盜气於天地間﹐使其神離血气之體﹐以爲有。故其言性也﹐卽神之炯炯而不昧者﹔其言命也﹐卽气之絪縕而不息者﹐有所指實也如是。老耼莊周告子釋氏靜以會夫一身﹐見其貴於此﹐莫先於此。今以形气神統歸之材﹐而曰性可以根柢言﹐神可以主宰樞紐言﹐理則譬之中規中矩﹐不以神先形气﹐不以理爲主宰樞紐根柢。老釋之說﹐宋儒之說﹐指歸不同而失同﹐何也﹖

曰﹕孔子言「原始要終﹐故知死生之說﹔精气爲物﹐遊魂爲便﹐是故知鬼神之情狀。」人物分於陰陽五行以成性﹐成是性斯爲是材以生﹐可以原始而知也﹔形敝气散而死﹐可以反終而知也。其生也﹐精气之融以有形體﹐凡血气之屬﹐有主則能運動﹐能運動則能知覺﹐知覺者﹐其精气之秀也。人之知覺﹐能通乎天地之徳﹐因行其所知﹐底於無失﹐斯無往非仁﹐無往非禮義矣。《左氏春秋》曰「人生始化曰魂﹐旣生魄﹐陽生魂。魂魄非也﹐其精气之能知覺運動也﹐是以又謂之神靈。曾子言」陽之精气曰神﹐陰之精气曰靈「是也。至於形敝而精气猶疑﹐是謂遊魂﹐言乎離血气之體也。精气爲物者﹐气之精而凝﹐品物流行之常也﹔遊魂爲變者﹐魂之遊而存﹐其後之有敝有未敝也。變則不可窮詰矣。彼有見於遊魂爲變﹐而主其一偏﹐昧其大常﹐遂以其盜天地生生之機者爲己之本體。彼之以神先形气﹐聖人所謂遊魂爲變中之一端耳。在老釋就一身分言之﹐有形气﹔有神識﹐而以神識爲本﹔推而上之﹐以神爲有天地之本﹐遂求諸無形無象者爲實有﹐而視有形有象爲幻。在宋儒以形气神識同爲已之私﹐而理得於天﹔推而上之﹐於理气截之分明﹐以理當其無形無象之實有﹐而視有形有象爲拙。天之生物也﹐使之一本﹐荀子以禮義與性爲二本﹐宋儒以理與气質爲二本﹐老聃莊周告子釋氏以神與形體爲二本。然而荀子推崇禮義﹐宋儒推崇理﹐於聖人之教不害也﹐不知性耳。老聃莊周告子釋氏守己自足﹐不惟不知性而已﹐實害聖人之教者也。﹝二十四﹞

問﹕程叔子撰《明道先生行狀》云「泛濫於諸家﹐出入於老莊者幾十年﹐返求諸《六經》﹐然後得之。」呂與叔撰《橫渠先生行狀》云「範文正公文勸讀《中庸》﹐先生讀其書𨿽愛之﹐猶以爲未足﹐於是又訪諸釋老之書﹐累年盡究其說﹐知無所得﹐返而求之《六經》。《朱子語類》﹐廖徳明錄癸辰巳所聞云「先生言﹕二三年前見得此事尙鶻突﹐爲他佛說得相似﹐近年來方打得分曉。」﹝癸巳﹐朱子四十四歲。﹞朱子《答江尙書書》云「熹於釋氏之說﹐蓋嘗師其人﹐尊其道﹐求之亦切至矣。然未能有得。其後以先生君子之教﹐校乎前後緩急之序﹐於是暫置其說而從事於吾學。其始蓋未嘗一日不往來於心也﹐以爲俟卒究吾說﹐而後求之未爲甚晚。而一二年來﹐心獨有所自安﹐𨿽未能卽有諸己﹐然欲復求之外學﹐以遂其初心。不可得矣。」考朱子慕禪學在十五六時﹐年二十四見李願中﹐教以看聖賢言語﹐而其後十餘年有《答何京叔》二書﹐意見乃與釋氏不殊﹐信彼爲有實得﹐此爲支離﹐反用聖賢言語指其所得於釋氏者。及五十內外﹐所見漸定﹐不惑於釋氏。合觀程子朱子張子皆先入於老釋﹐究之能覺窹其非﹐何也﹖

曰﹕四君子皆志聖賢之志者也﹐其學主乎求是﹐故於此於彼﹐期在自得﹐不在虛名。考之《六經》﹐茫然不得性道之實體﹐則必求諸彼矣。求諸彼而其言道言性確有指實﹐且言夫體用一致也似神﹐能靡不周。﹝如說「性周法界﹐淨智圓妙體自空寂。」﹞故朱子嘗馳心空妙﹐冀得之以爲衡鑑事物之本﹐極其致﹐所謂「明心見性」﹐不過「六用不行」﹐彼所以還其神之本體者﹐卽本體得矣﹐以爲如此﹐便混無欠闕矣﹐實動便差謬。在彼以自然爲宗本﹐不論差謬與否﹐而四君子求是之心﹐久之亦如其不可持以衡鑑事物﹐故終能覺寤其非也。夫人之異於物者﹐人能明於必然﹐百物之生遂其自然也。孔孟之異於老聃莊周告子釋氏者﹐自「志學」以至「從心所欲不踰矩」﹐皆見夫天地人物事爲﹐有不易之則之爲必然﹐而博文約禮﹐以漸致其功。彼謂「致虛極﹐守靜篤」﹐「爲道日損﹐損之又損﹐以至於無」﹐至於「道法自然」﹐無以復加矣。孟子而後﹐惟荀子見於禮義爲必然﹐而不知禮義卽自然之極則﹔宋儒亦見於理爲必然﹐而以理爲太極﹐爲「生陽生陰之本」﹐爲「不離陰陽﹐仍不離於陰陽」﹐指其在人物爲性﹐爲「不離气質﹐仍不離於气質」。蓋不知理者﹐自然之極則也﹐視理儼如一物﹐加以主宰樞紐根柢之說﹐一似理亦同乎老釋所指者之於人爲本來面目。朱子之辧釋氏也﹐曰「儒者以理爲不生不滅﹐釋氏以神識爲不生不滅。」就彼言神識者﹐轉之以言乎理﹐尊理而重學﹐近於老聃莊周告子釋氏矣。然以彼例此而不協乎此﹐故指孔孟所謂道者非道﹐所謂性者非性。增一怳忽不可得而推究之主宰樞紐根柢﹐因視气曰空气﹐視心曰性之郛郭。是彼奉一自然者之神﹐居此空气之上﹐郛郭之中﹔此奉一自然者之理﹐居此空气之上﹐郛郭之中也。苟知物必有則﹐不以則與物二視之﹐庶幾於孔孟之言道言性者始可通。物者指其實體實事之名﹔則者稱其純粹中正之名。實體實事﹐罔非自然而歸於必然﹐天地人物事爲之理得矣。自然之極則﹐是謂理﹐宋儒借階於釋氏﹐是故失之也。凡習於先入之言﹐往往受其蔽而不覺﹐宋儒言「道爲气之主宰樞紐」﹐如彼以「神爲气之主宰樞紐」也﹔以「理能生气」﹐如彼以「神能生气」也﹔以「理墮在形气之中﹐變化气質﹐則復其初」﹐如彼以「神受形气而生﹐不以形物欲累之﹐則復其初」也。皆攺其所指爲神識者以指歸也。﹝二十五﹞

﹝以上九問答爲卷三﹞

