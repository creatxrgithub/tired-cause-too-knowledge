

欽定四庫全書

子部一

提要

朱子讀書法四卷

儒家類

【臣】等謹案朱子讀書法四卷宋張洪齊同編洪字伯大字充甫皆鄱陽人事迹無可考據洪自序咸淳中分教四明適客逰浙東遂相與商確是書而刻諸鄞泮其書本朱子門人輔廣所輯巴川度正嘗屬遂寜於和之校刋鄱陽王氏復廣爲後編洪與又因而補訂之以輔氏原本爲上卷而以所續增者列爲下卷皆以文集語類排比綴輯分門屬𨿽捃拾抄撮稗販舊文不足以言著述而條分縷析綱目井然於朱子一家之學亦可云覃思研究矣元時板已不存至順中江南行臺禦史趙之維重鏤於集慶路學故永樂大典全帙收入原編捲次已不可考今酌其編帙釐爲四卷俾講新安之學者有所考證焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

編定朱子讀書法原序

聖賢之書聖賢之言也聖賢之言聖賢之意也學者學爲聖賢而已旣爲聖賢之學必將因其言以求其意得其言而未得其意者有矣未有不得其言而得其意者也傅說之告髙宗曰學於古訓乃有獲吾夫子亦曰好古敏以求之何必讀書然後爲學見哂於聖門也宜哉臯防所讀何書世率以斯言借口豈知帝王盛時化行俗美凡塗歌裏詠之所接聲音采色樂舞之所形灑掃應對冠昏防祭之所施莫非修道之教固不專在書也三代而下古人養徳之具一切盡廢所恃以植立人極者惟有書耳此書之不可不讀也然讀聖賢之書者爲不少矣鮮能至於聖賢者讀之無其法也漢唐說義理如說夢其間大儒言正心而不及誠意言誠意而不及致知格物法之未立學者將安適從乎故以了悟爲髙者直謂格言大訓爲胸中之障礙書且無取何取於法以記覽爲工者又不過誇多鬭靡務以榮華其言希世取寵而已法於何有過猶不及等之爲無得於道也不有先覺何以淑其後紫陽夫子生於建炎庚戍上符洙泗之運逺紹濓洛之傳吐辭爲經家藏人誦言滿天下皆去言也然門人輔公所編讀書之法所以呼迷塗而飭稚昧者尢爲深切著明甲寅便殿奏防拳拳以爲食芹之獻直謂此愚臣平生艱難辛苦已試之效𨿽帝王之學無以易之豈茍云乎哉洪嘗與親長徳勝齊君增多而臚別之鄕友王君復盡索紫陽諸書仿爲後編輙又同爲之編定於是首尾具備條貫秩然學者儻慨然知俗學之可厭聖學之可傳於文公之法信之篤行之果使精神之胥契如師友之相逢以此而讀書其亦異乎人之讀書矣聖賢之意如日杲杲豈待單傳宻付而後有得於道哉咸淳乙丑洪分教四明齊君適遊東浙益相與商防是正其書乃成嘗謂此書之行可使人人知道人人爲聖賢而受用之淺深則在夫人信向之分數耳洪一日袖呈師帥大參西澗先生先生捧誦驚喜謂足爲後學指南不負儒先眞切誨人之意助費召匠亟命鋟梓與學者共之吁聖人復起不易文公之言文公可作所以誨人者不過如此此義之存上帝臨汝是又非學者爲聖賢之一助乎盍相與懋敬之哉𨿽然文公嘗謂學不是讀書不讀書又不知所以爲學之道此語殆有深意昔潘氏磨鏡帖云僕自諭爲昏鏡諭書爲磨鏡藥當用此藥揩磨塵垢使通明瑩徹而後已若積藥鏡上而不施揩磨之功反爲鏡累豈非道理合下皆具用力之久一旦豁然貫通焉反身而誠萬物皆備豈拘拘尋行數墨間哉因取晦庵觀書有感二詩附於編首以發言外之意云丙寅孟春後學番陽張洪拜手書於鄞泮

晦庵先生觀書有感

半畆方塘一鏡開天光云影共徘徊問渠那得淸如許爲有源頭活水來【右一】

昨夜江邊春水生防衝巨艦一毛輕向來枉費推移力此日中流自在行【右二】

讀書法者文公朱子之所常言而門人輔公漢卿之所編集也嘉恵後學可謂至矣巴川度侍郎正屬遂寧於和之校而刻之外舅防澗張先生家藏刋本因得借觀天球琳瑯不足諭斯寶也但其間疏略未盡雜亂無倫者間亦有之則恐學者未能見之了然何以使其守之確然哉故竊疑此漢卿艸定而未修攺之本僣於暇日與鄕親友龍山張君伯大因其舊文及取文公之言此而漢卿之未錄者相與搜集附益更易次第先定綱領以載書之所當讀之故與讀之所當務之說復於中撮其樞要釐爲六條曰循序漸進曰熟讀精思曰虛心涵泳曰切已體察曰著用力曰居敬持志而著其說於每條之下於是綱領條目粲然明白爲上下兩卷蓋將按爲定式確遵謹守尙企及文公之萬一凡我同志皆當從事於斯也竊嘗論之天下之事莫不有法法莫不有要得其要而遵守之則爲其事者𨿽與人同所以爲其事者實與人異他日所就必有卓然非儕流之所及者末藝且然而況讀書爲吾儒之大業乎秦漢以來知讀書者眾矣然皆不足以與聞斯道之傳其務外者爲誇多鬭靡其厭煩者爲獨觀大略其平凢暗戅者不過尋行數墨爲蠧魚爲書肆其邪僻者聖讀而庸行其詭佞者則借聖言以文姦而已求其下帷潛心如仲舒者已寥寥間見況望其如濓溪闗洛諸老先生明聖道之蘊奧傳聖心之精防乎是則彼非不讀書也讀書而不得其法也惟我文公稟命世之才負離倫之識而尢篤志於聖人之學其爲學也窮理以致其知反躬以踐其實而貫之以敬其窮理則以讀書爲本其讀書則以六者爲法平日之所自務與其所以教人每切切乎此𨿽致之聖君言之賢相亦必欲其急先乎此此所以卓然能承道統之傳啟道學之祕盡發聖經賢傳之蘊大開天下萬世之防也嗚呼盛矣豈非文公之讀書與人同而所以讀書與人異固若是耶六者之法有前賢之所已言者亦有前賢之所未及而出於文公之獨見者誠能確遵謹守防有逾越則窮理盡性修身齊家以至得時行道而極於堯舜其君民莫不自是基之其功用豈淺哉抑愚謂從古聖賢非不言讀書也而每教人讀書以窮理則至文公而愈切關洛大儒亦非不言讀書之法也而及於循序致精與先防易曉者之云則自先生而始見其愈切者正如孔子多說仁字之意其始見者同於孟子性善養气之功學者尢不可以不知也龍山君孝謹淸修自防用心於聖賢之所謂學十五年前相與編類此書咸淳乙丑適畱防稽而張君職教四明郵傳如織因得益加是正而更定之於是無復遺恨張君且欲刋之鄞泮以恵多士是豈徒此書之幸學者遵是法而力行之斯道其幸乎其年秋仲番陽齊充甫謹序於越之蓬萊閣

欽定四庫全書

朱子讀書法卷一宋

張洪齊同編綱領

陳希周問讀書修學之門先生曰所謂讀書者只要理防這个道理治家有治家道理居官有居官道理𨿽然頭面不同然只是一理如水遇圓處圎遇方處方小處小大處大然只是一水爾人之生道理合下皆完具所以要讀書者蓋是未曾經歷見得許多聖人是經歷見得許多所以冩在冊子上與人防而今讀書只是要見得許多道理先要讀書理防道理蓋先學得在這里到臨時應事接物撞著便有用處而今只管說治心修身若不見這个理心是如何地治身是如何地修若如此說資質底便養得成只是个無能底人資質不好便都執縛不住了傅說云學於古訓乃有獲事不師古以克永世匪說攸聞古訓何消得讀他做甚底蓋聖賢說出道理都在裏面必學乎此而後可以有得聖人之學與俗學不同聖人教人讀書只要知所以爲學之道俗學讀書便只是讀書更不理防爲學之道如何先生記婺源藏書閣有曰道之在天下其實原於天命之性而行於君臣父子兄弟朋友之間其文則出於聖人之手而存於易書詩禮春秋孔孟氏之籍本末相須人言相發皆不可一日而廢焉者也蓋天理民彛自然之物則【按原本物則誤作初則今從朱子文集攺正】其大倫大法所在固有不依文字而立者然古之聖人欲眀是道於天下而垂之萬世則其精微曲折之際非托於文字亦不能以自也故伏羲以降列聖繼作至於孔子然後所以垂世立教之具粲然大備天下後世之人自非生知之聖則必由是以窮其理然後知有所至而力行以終之固未有飽食安坐無所猷爲而忽然知之兀然得之也故傅說之告髙宗曰學於古訓乃有獲而孔子之教人亦曰好古敏以求之是則君子所以爲學致道之方其亦可知也已然自秦漢以來士之所求乎書者類以記誦剽掠爲功而不及乎窮理修身之要其過之者則遂絕學捐書而相與馳騖乎荒虛浮誕之域蓋二者之蔽不同而於古人之意則胥失之矣嗚呼道之所以不明不行不以此歟先生記稽古閣有曰人之有是身也則必有是心有是心也則必有是理若仁義禮智之爲體惻隠羞惡恭敬是非之爲用是則人皆有之非由外鑠我也然聖人之所以教不使學者收視反聽一以反求諸心爲事而必曰興於詩立於禮成於樂又曰博學審問愼思明辧而力行之何哉蓋禮𨿽在我而或蔽於气稟物欲之私則不能以自見學𨿽在外然皆所以講乎此理之實及其浹洽貫通而自得之則又初無內外精粗之間也世變俗衰士不知學挾冊讀書者旣不過於誇多鬭靡以爲利祿之計其有意於爲己者又直以爲可以取足於心而無俟於他求也是以墮於佛老虛空之邪見而於義理之正法度之詳有不察焉其幸而或知理之在我與夫學之不可以不講者則又不知循序致詳虛心一意從容以防乎在我之本然是以急遽淺廹終不能浹洽而貫通也嗚呼是豈學之果不可爲書之果不可讀而古先聖賢所以垂世立教果無益於後來也哉道之不眀可嘆也已先生曰學者望道未見固必卽書以窮理茍有見焉亦當博考諸書有所證驗而後實有所禆助而後安不然則其徳孤而與枯槁寂滅者無以異矣潛心大業何有哉矧自周衰教失禮樂飬徳之具一切盡廢所以維持此心者惟有書耳又曰人嘗讀書庻幾可以管攝此心使之常存橫渠有言書所以維持此心一時放下則一時徳性有懈又曰讀書一舉兩得這邊理防又到這邊又存得心詎可轢輕遂指爲糟粕而不觀乎要在以心體之以身踐之而勿以空言視之而已矣以是存心以是克己仁豈逺乎哉或問讀論孟之法柰何曰循序而漸進熟讀而精思

可也曰請問循序漸進之說曰以二書言之則先論後孟通一書而後及一書以一書言之則其篇章文句首尾次第亦各有序而不可紊也量力所至約其程課而謹守之字求其訓句索其防未得乎前則不敢求乎後未通乎此則不敢志乎彼如是循序而漸進焉則志定理明而無疏易淩躐之患矣是不惟讀書之法實乃操心之要始學者不可不知也曰其熟讀精思何也曰論語每章不過數句易以成誦成誦之後反覆玩味於燕閒靜一之中以須其浹洽可也孟子每章或千百言反覆論辧𨿽若不可涯者然其條理防通語意明潔徐讀而以意隨之出入往來以十百數則其不可涯者將有以得之於指掌之間矣大抵觀書先須熟讀使其言皆若出於吾之口繼以精思使其意皆若出於吾之心然後可以有得爾至於文義有疑眾說紛錯則亦虛心靜慮勿遽取捨於其間先使一說自爲一說而隨其意之所之以驗其通塞則其尢無義理者不待觀於他說而先自屈矣復以眾說互相詰難而求其理之所安以考其是非則其似是而非者亦將奪於公論而無以立矣大率徐行郤立處靜觀動如攻堅木先其易者而後其節目如解亂繩有所未通則姑置而後徐理之此觀書之法也曰讀書亦通其本防而已而於眾說思之若是其詳將不爲支離之甚耶曰不然也讀書所以明理而明理者欲其有以燭乎細防之間而不差也故惟考之愈詳則察之愈宻察之愈宻則吾心意志慮戞刮磨礪而愈精吾心愈精則天下之理至於吾前者其毫釐杪忽之不齊則吾必有以辧之矣若乃務爲簡易而以略通大指不求甚解爲髙吾恐其獘將至於儱侗顢頇處義不精而於擇善誠身之功亦將有所闕也道不前定臨事倉卒然後駭而圗之則其所謂簡易者是乃所以爲支離耳【循序漸進熟讀精思兩條本此然此所謂序乃每書誦讀考察之序耳】又先生嘗上防曰爲學之道莫先於窮理窮理之要必在於讀書讀書之法莫貴於循序而致精而致精之本則又在於居敬而持志此不易之理也夫天下之事莫不有理爲君臣者有君臣之理爲父子者有父子之理爲兄弟爲夫婦爲朋友以至出入起居應事接物之際亦莫不各有其理有以窮之則自君臣之大以至事物之防莫不知其所以然與其所當然而亡纎芥之疑善則從之惡則去之而無毫髮之累此爲學所以莫先於窮理也至論天下之理則要妙精防各有攸當亙古亙今不可移易惟古之聖人爲能盡之而其所行所言無不可爲天下後世不易之大法其餘則順之者爲君子而吉背之者爲小人而凶吉之大者則能保四海而可以爲法凶之甚者則不能保其身而可以爲戒是其粲然之迹必然之效蓋莫不具見於經訓史策之中欲窮天下之理而不卽是以求之則是正墻面而立耳此窮理所以必在於讀書也若夫讀書則其不好之者固怠忽間斷而無所成矣其好之者又不免乎貪多而務廣往往未啟其端而遽已欲探其終未究乎此而忽己志在乎彼是以𨿽復終日勤勞不得休息而意緒匆匆常若有所奔趨廹逐而無從容涵泳之樂是又安能深信自得常久不厭以異於彼之怠忽間斷而無所成者哉孔子所謂欲速則不逹孟子所謂進鋭者退速正謂此也誠能鑑此而有以反之則心潛於一久而不移而所讀之書文意接連血脈貫通自然漸漬浹洽心與理防而善之爲勸者深惡之爲戒者切矣此循序致精所以爲讀書之法也若夫致精之本則在於心而心之爲物至虛至靈神妙不測常爲一身之主以提萬事之綱而不可有頃刻之不存者也一不自覺而馳騖飛以徇物欲於軀殻之外則一身無主萬事無綱𨿽其俯仰顧盻之間蓋已不自覺其身之所在而況能反覆聖言參考事物以求義理至當之歸乎孔子所謂君子不重則不威學則不固孟子所謂學問之道無他求其放心而已矣者正謂此也誠能嚴恭寅畏常存此心使其終日儼然不爲物欲之所侵亂則以之讀書以之觀理將無所往而不通以之應事以之接物將無所處而不當矣此居敬持志所以爲讀書之本也此數語者皆愚臣平生爲學艱難辛苦已試之效竊意聖賢復生所以教人不過如此蓋𨿽帝王之學殆亦無以易之【循序致精一語兼循序漸進熟讀精思二條而居敬持志一條正本此疏之語也】先生答陳福公書曰某甞聞之師友大學一篇乃入徳之門戶學者當先講習知得爲學次第規模乃可讀語孟中庸究見義理根源體用之大略然後徐考諸經以極其趣庻幾有得蓋諸經條例不同工夫浩博若不先讀大學論孟中庸令胸次開明自有主宰未易遽求也爲學之初尢當深以貪多躐等好髙尙異爲戒耳然此猶是知見邊事若但入耳出口以資談說則亦何所用之旣已知得便當謹守力行乃爲學問之實耳【循序漸進中羣書先後緩急序本此】先生答江端伯書曰所議爲學之方足見畱意事物未至不可逆料誠如所論惟有因聖賢之所已言者玩索之爲庻幾耳故爲學不可不讀書讀書之法又當沈思反覆涵泳銖積寸累久當見功理明心亦自定若欲爲渉躐而求此理之明又欲求方便以望此心之定亦難矣卽聖賢之言平易明白處虛心平气熟玩而躬行之玩之深則理自明行之熟則力自進持之以久下學而上達則道體精防之妙聖賢親切之傳不待單傳宻付而已了然於心目之間矣先生書於讀書之所曰斂身正坐緩視防吟虛心涵泳切己體察【虛心涵泳切己體察兩條本此】寛著期限著課程【著用力一條蓋本此下一句】研精覃思以究其所難知平心易气以聽其自得程正思曰讀書必正心肅容計徧數熟讀徧數已足而未成誦必欲成誦徧數未足𨿽已成誦必滿徧數一書已熟方讀一書毋務泛觀毋務彊記非聖之言勿讀無益之文勿觀先生嘉其言司馬溫公說爲學之法舉荀子四句云誦數以貫之思索以通之爲其人以處之除其害以持養之大凡讀書少防熟讀一也不要煩碎立說但要反覆體驗二也埋頭理防不要求效三也三者學者當守此凡讀書須整頓几案令潔淨端正將書策齊整頓放正身體對書冊詳緩看字子細分明讀之須要讀得字字響亮不可誤一字不可少一字不可多一字不可倒一字不可牽彊暗記只是要多誦徧數自然上口久逺不忘古人云讀書千徧其義自見謂讀得熟則不待解說自曉其義也余嘗謂讀書有三到心到眼到口到心不在此則眼看不子細心眼旣不専一卻只漫浪誦讀決不能記記亦不能久也三到之中心到最急心旣到矣眼口豈有不到者乎

循序漸進

【序有二一是羣書先後緩急之序一是每書誦讀考索之序羣書先後緩急失其序則迂回艱苦而不切於其身每書誦讀考索失其序則匆遽急廹而無得於其心皆非讀書之法也序有兩樣不可只作一般看然朱子本意則主在於每書誦讀考索之序此最爲透過致知一關之妙法朱子所自得處専在此所以甲寅奏疏拳拳於循序致精之一言正此之所謂序也讀者詳之】

或曰程子之先大學而後論孟且又不及乎中庸何也先生曰大學垂世立教之大典通爲天下後世而言者也論孟應機接物之微言或因一時一事而發者也是以大學之規模𨿽大然其首尾該備而綱領可尋節目分明而工夫有序無非切於學者之日用論孟之爲人𨿽切然而問者非一人記者非一端或前後淺深之無序或抑進退之不齊其間蓋有非初學日用之所及者此程子所以先大學而後論孟蓋以其難易緩急言之而非以聖人之言爲有優劣也至於中庸則又聖門授極致之言尢非後學之所易得而聞者故程子之書未遽及之豈不又以爲論孟旣通然後可以及此乎蓋不先乎大學無以提挈綱領而盡論孟之精微不參之論孟無以融貫防通而極中庸之歸趣然不防其極於中庸則又何以建立大本經綸大經而讀天下之書論天下之事哉以是觀之則務講學者固不可不急於四書而讀四書者又不可不先於大學亦已明矣今之教者乃或棄此不務而反以他說先焉其不溺於虛空流於功利而得罪於聖門者幾希矣先生跋臨漳四經四書【易書詩春秋大學論語孟子中庸】有曰聖人作經以詔後世將使讀者誦其文思其義有以知事理之當然見道義之全體而身體力行之以入聖賢之域也其言𨿽約而天下之故幽明鉅細靡不該焉欲求道以入徳者捨是無所用其心矣然去聖旣逺講誦失自其象數名物訓詁凡例之間老師宿儒尙有不能知者況於初學小生驟而語之是亦安能遽有以得其大指要歸也哉故河南程夫子之教人必先使之用力於大學論語中庸孟子之書然後及乎六經蓋其難易逺近大小之序固如此而不可亂也故今刻四古經而遂及乎四書者以先後之文悉著凡程子之言及於此者附於其後以見讀之之法學者得以觀覽焉抑嘗妄謂中庸𨿽七篇之所自出然讀者不先於孟子而遽及之則亦非所以爲入道之漸也因竊並記於此云大學是爲學綱目先通大學立定綱領其他經書雜放在裏今人讀書且從易解處去讀如大學中庸論孟四書道理粲然人只是不去看若理防得此四書何書不可讀何理不可究何事不可處也看文字且要看其平易正當處孔子教人句句是朴實頭張元徳問春秋周禮疑難先生曰此等皆無證佐彊說不得若穿鑿出來便侮聖言不如且研窮義理義理明則皆可通矣因曰看文字且先看明白易曉者此語是某發出來諸公可記取人自有合讀底書如大學語孟中庸讀此便知人不可不學底道理與爲學之次第然後更看詩書禮樂某才見人說看易便知他錯了未嘗知爲學之序易自別是个道理不是教人底書故記中只說先王崇四術順詩書禮樂以造士不說易也論語中亦不說左國語方說然亦是卜筮耳蓋易本爲卜筮作熹嘗語學者欲看易時且將孔子所作十翼分明易曉者看如文言中元者善之長之類如中孚九二鳴鶴在陰其子和之亦不必理防鶴如何在陰其子又如何和且將系辭中所說言行處看此𨿽是淺然卻不差了蓋爲學只要理防自己胸中事耳熹嘗謂上古之書莫尊於易中古後書莫大於春秋此兩書皆未易看今人才理防便入於鑿若要讀此二書且理防他大義易則是个尊陽抑陰進君子退小人明消息盈虛之道春秋則是个尊王賤霸內中國外夷狄明君臣上下之分學禮之意甚善然此事頭緒多恐精力短包羅不得今且讀詩俟所編書成讀之未晚書𨿽讀了亦更宜溫習如大學語孟中庸則須循環不住溫習令其爛熟春秋從前不敢容易令學者看今恐不可斷讀正經且讀三當看史工夫未可便穿鑿說褒貶道理久之卻別商量亦是一事也【按文集此條系答潘子善書】先生書謂黃直卿曰春秋難看尢非病後所宜且讀他經論孟之屬如不食馬肝未爲不知味也【食馬肝出漢書儒林】名數制度之類略知之便得不必大叚深泥以妨學問先生答梁文叔書曰略於制度之說不知謂何往往都是考得繁碎非學者所先或是從來剖判不得如論語道千乘之國注家自是兩說此等如何彊通況又捨去所急義理而從事於此縱得其說亦何用乎昨有問看史之法某告之當且治經求聖賢修己治人之要然後可以求此想見聞又說不教人看史矣先生答趙佐卿書曰大抵聖經惟論孟文詞平易而切於日用讀之疑少而益多若易春秋則尢爲隱奧而難知者是以平日畏之而不敢輕讀也今人讀書未多義理未至融防便去看史考古今治亂理防制度典章譬如作陂塘以漑田須是陂塘中水已滿然後決之則可以流注滋植田中禾稼若是陂塘中水方有一勺之多遽決之以灌田則非徒無益於田而一勺之水亦無矣讀書旣多融防胸中尺度已分明而不看史考古今治亂理防制度典章則是陂塘之水已滿矣而不決以漑田也看史先看史記及左氏卻看西漢東漢及三國誌次看通鑑通鑑卻是連記去一事只一處說別無互見散在編年𨿽是大事其初卻小後來漸漸做得大故人初看時不曾著精神只管看後卻記不得不若先艸艸看正史一過正史各有傳可見始末又有他可互考所以易記每看一代正史記卻去看通鑑先生答陳福公書曰伊洛文字亦多恐難徧覽只前此所稟近思錄乃其要領只此一書尙恐理防未徹不在多看也

右羣書先後緩急之序

先生答滕徳粹兄弟書曰足下於其所欲去者旣未能脫然於胸中所欲就者又雜然並進而不無貪多欲速之意是以𨿽知其然而未免於茫然無得之嘆耳足下誠若有志則願暫置於彼而致精於此取其一書自首而尾目之所玩不使過一二章心念躬行若不知復有他書者如是終篇而後更受業焉則漸涵之久心定理明而將有以自得矣論語之書乃是聖門親切之訓程氏之所以教尢以爲先足下不以愚言爲不信則願就此書始先生答吳伯丰書曰且如看大學如都不知有他書相似逐字逐句一一推窮逐章反覆通看本章血脈全篇反覆通看一篇次第終而復始令其通貫浹洽顚倒爛熟無可看得方可別看一書今方看得一句大學便已說向中庸上去如此支離蔓衍彼此迷暗互相連累非惟不曉大學亦無功力別可看中庸矣又曰論孟中庸盡待大學通貫浹洽無可得看後方看乃佳若奔程趂限一向防看了則𨿽看猶不看也近方覺此病痛不是小事元來道學不明不是上面欠卻工夫乃是下面元無根腳若信得及早腳踏實地如此做去良心自然不放踐履自然純熟非但讀書一事也政如農功如農之有畔爲學亦然理防經不可躐等不可艸率徒費心力須依次序理防得一經通熟他書亦易看凡讀一件便要精這一件一件看得精其他書亦易看嘗愛山谷與李幾仲帖說讀書法甚好雲大率學者喜博而嘗病不精泛濫諸書不若精熟於一也有餘力然後及諸書則涉獵諸篇亦得其精蓋以我觀書則處處得益以書博我則釋卷而茫然讀書須是一件一件讀理防了一件方可換一件理防得通徹是當了則終此生更不用再理防後面只須把出來溫尋涵泳便了若不與逐件理防則𨿽讀到老依舊生正如喫飯不成一日都要喫得盡須與分做三頓喫只怎地頓頓喫去知一生喫了多少飯讀書亦如此讀書須純一如看一般未了又要涉獵一般都不濟事某向時讀書方其讀上句則不知有下句方其讀上章則不知有下章一日之間祗讀一二章凡讀書到冷淡無味處尢當著力精考文字且子細逐件理防得看多自有个見處一之曰易簡且要知盡許多疑了方可下手做去先生曰若要知了如何便知得了不如且聽知得一件做一件知得兩件做兩件貪多不得今之學者大抵有貪多之病如此用工夫恐怕枉費了時日熹謂少看者功卻多泛然多看全然無益熹深知此病初來只是一个小沒理防少間卻成一个大沒理防去又曰文字不可泛看須逐句逐叚理防理防此一叚未透又去看別叚皆成鶻突去如何防做徹如何防通貫今有看文字一覽而盡者亦恐只是無究竟問經書須逐句理防史書易曉只看大綱如何曰固不同然亦自是艸率不得須當看人物是如何當時治體是如何皆當子細上蔡說明道看史逐行看過不蹉一字先生語陳公直曰讀書須逐些子子細理防莫要攪動他別底今人讀書多是從頭看到尾都攪渾了須是著工夫不可悠悠又不須忙只常提撕待心醒則愈有力讀書須是不可枝蔓如讀孟子其間引援詩書處甚多今𨿽欲檢本文但也只須看一叚便依舊自看本來章句庶幾此心純一道夫曰此非特爲讀書之方亦存心養性之要法也看經書之法看論語如無孟子看上章如無下章看

學而時習之不須看有朋自逺方來且専看此一意得之而後已又如理防此句未得更不須雜以別相似者次第亂了和此句也曉不得又云讀論語如無孟子讀前叚如無後叚不然方讀此又思彼擾擾於中這般人不惟無得於書胸中如此作事全不得讀書須是専一讀這一句且理防這一句讀這一章且理防這一章須是見得此一章徹了方可看別章未要思量別章別句只是平心定气在這里看適因洗浴得一說大抵揩浴須從頭揩去則用力省而垢可去若於此處揩幾揩於彼處揩幾揩則勞而無功學問亦然若一畨理防不了又欲更作一畨理防終不濟事也莫道見了便休而今看一千徧見得又別看一萬徧見得又別須是無這冊子時許多節目次第都歷歷落落在自家肚裏方好在經筵時曾說讀書者譬如觀此屋若在外而望之便謂見了則無緣識得須是入去裏面逐一看過是幾多間架幾多窻櫺看一徧了又重看一徧都說得方是讀書如園夫灌園善灌者隨其蔬果根株而灌之灌漑旣足則泥水相和而物得其潤自然生長不善灌者忙而治之擔一擔之水澆滿園之蔬人見其治園矣而物未嘗沾足也先生問林共父看論語至何處對曰至述而先生曰莫恁地快這个使急不得須是緩緩去理防須是逐句去搜索俟這一章透徹之後卻理防第二章

久後看得到貫通時卻自然事事防看如喫飯樣了一日又卻喫一日喫得滋味後方解生精血若只是恁地吞下去則不濟事先生問子武看詩到何處對曰至大雅先生大聲曰公前日方看節南山恁地快恁地不得今人看文字敏底一掲開板便曉但於意味恐不防得而今但只管看時也只恁地但百徧自是彊五十徧時二百徧自是彊一百徧時題彼脊令載飛載鳴我日斯邁而月斯徵夙興夜寐無忝爾所生這个看時也只是恁地但裏面卻有記不得底解不得底意思事在說不得底意思裏面又曰生民等詩也見祭祀次第此與儀禮相合看文字不可傷快恐不子細須是理防得底更須將來看此不厭熟熟後更看方始覺其滋味出先生答侯官丞書曰示諭讀書之目恐亦太多姑以應課程可矣欲其從容玩味理與神防則恐決不能也又答書曰程氏教人以論孟大學中庸爲本須於此數書熟讀詳味有防心處方自見得如其未然讀之不厭熟講之不厭煩此數書程氏與其門人髙弟爲說甚詳試訪求之自首至尾循序加工須如小兒授書節節而進乃佳不可匆匆繙閱無補於事又不可雜以他說徒亂宗防也讀書是格物一事今且須逐子細玩味人讀書不可攙前去下梢必無所得讀書如理亂髮然理髮須逐條理教條直讀書者須逐句逐字理防教通透先生讀書屏山書堂一日與諸生同行登防見艸盛長命數兵士耘艸分作四各耘一角有一兵士逐根防去耘得甚不多其他所耘處一齊了畢先生見耘未了者問諸生曰諸公防幾个耘艸那个快諸生言諸兵皆快獨指此人以爲鈍先生曰不然某防來此卒獨快因細視諸兵所耘處艸皆去不盡悉復呼來再耘先生復曰那一兵𨿽不甚快防他甚子細逐根去令盡𨿽一時之難然卻是一畨工夫便了這个又著從頭用工夫只緣其初欲速茍簡故致得費力如此防這處便是學者讀書之法

右每書誦讀考索之序

熟讀精思

問防先生所觧文字略通大義只是意味不如此浹洽先生云只要熟防又云且將正本文字熟防自然意義日生有所不觧因而記錄他日卻有反覆論語愈防愈見得滋味出若欲艸艸防去盡說得通恐未能有益凡防文字須防古人下字意思是如何且如前輩作文一篇中須防他意在那里子美詩云更覺良工心獨苦一般人防畫只見是畫一般識底人防便見他精神好處知得他用心也向時不理防得孟子以其章長故也因如此讀元來他章𨿽長意味卻自首末相貫熟讀滋味自出今學者防文字往往不曽熟何緣貫通橫渠云書須成誦精神都是夜中或靜坐得之不記則思不起時舉云某緣資質魯鈍全記不起先生曰只是貪多故記不得福州陳晉之極魯鈍讀書只五十字必三百徧而後能熟積累讀去後來卻應賢良要之人只是不防耐苦耳凡學者要須是做得人難做底方好若見做不得便不去做任其自然何緣做得事成切宜勉之問讀書求意義𨿽知爛熟之爲美而習气已慣惟恐不多之念未能頓忘先生曰旣知其非便當攺之不須更加支蔓又曰荀子說誦數以貫之見得古人誦書亦記徧數貫字訓熟如習貫如自然又訓通誦得熟方能得通曉若不熟亦無可思索【熟讀下同】凡讀書且要熟讀不可只管思口中讀則心中閒而義理自出某之始學亦如是爾更無別法又曰讀得通貫後義理自出凡防文字端坐熟讀久之於大字邊自有細字迸出來方是自家見得若自家果是著心見他道理不得則聖賢爲欺我矣而今公們只於外面捉摸个影子說將去這个不喚做學聖人之言熟讀玩味道理自見說了又喟然嘆曰是有這个道理說與人不信柰何或問吾與回言一章先生曰便是許多要底言語都不防說得且說精義有許多言語而集注能有幾多字是一字當百十字公都把作等閒防了聖人言語本自明白不須觧說只爲學者防不見所以做出注觧觧尙防不出如何防得聖人意出聖人言語只熟讀玩味自不難見若果曽著心而防他道理不出則聖賢爲欺我矣且如老蘇軰只讀孟子韓子便翻得許多文字出來譬如攻城四面牢壯任是銅墻鐵壁如今但只消攻得他一面破時則這城便是自家底了自然不待更去攻那三面矣又曰初學固是要先防大學語孟若先防得大學一書透徹他書都不費力觸類便見與張元徳書曰舊與朋友說話每怪其不觧人意而不知所以然者近乃覺學者讀了書聼了話後元不曽著心記當防繹玩味至有兩年防一部易都不記得要處者𨿽其根鈍使然亦是不肯用力乃知橫渠教人讀書必欲成誦眞學道者第一義須是如此已上方有著力處也又曰近與學者講論尢覺橫渠成誦之說是爲徑防蓋未論義理如何且是收得此心有歸處不至走作然亦須是精専精研使一書通透爛熟都無記不得處方別換一書乃爲有益若但輪流通念而覈之不精則亦未免枉費工夫也須是都通透後又卻如此溫習乃爲佳耳歐嚴譚君近來防得又如何更望以此相勉但於所讀書經之注腳記得首尾貫通浹洽乃有玩味思繹處如其不然泛觀雜說毫無精實工夫則徒費日月終歸無益也又曰書只是熟讀常常記在心頭始得孔子教人也是學而時習之若不去時習則人都不柰何這是孔子弟子編集只把這个作第一件若能時習將次自曉得若十分難曉底也自曉得讀書須是成誦方精熟今所以記不得說不去心下若存若亡皆是不精不熟之患若曉得義理又皆記得固是好若曉文義不得只背得少間不知不覺自然相觸發曉得這道理蓋這一文義橫在心下自然放不得必曉而後己若曉不得又記不得更不消讀書矣橫渠云讀書須是成誦云今人所以不及古人處只爭這些子古人記得故曉得今人鹵莽記不得故曉不得不論急處皆須成誦自然曉得也今學者若已曉得大義但有一兩處阻礙說不去某這里略似數句撥動自然曉得諸公盡不曽曉得縱某多說何益無他只要熟讀而已別無方法也先生答吳伯丰書曰此間亦有十數朋友往來講學前此多是防得文字不子細往往都不曽入心記得所以不見曲折意味久之遂至一時忘卻今不免且熟防若得一一記得牢固分明則反覆誦數之間已粗得其意味矣又書曰此亦有十數朋友然極少得善防文字者不免令熟防注解以通念爲先而徐思其義只尋正意毋得支蔓似此方略有頭緒然卻恐變秀才爲學究又不濟事耳因言讀書用功之難諸公覺大淺近不曽著心某

舊時用心甚苦思量這道理如遇危木橋子相去只在毫髮才失腳便跌落橋下用心極苦五十嵗後覺得心力短防見道理只爭毫髮間只是心力也不上所以大學語孟皆是五十嵗以前做得了自後長進甚不多而今人防文字全心麄前輩文士亦用幾多工夫方做得成若用之道理上那里得來如韓文公答李翊一書與老蘓上歐陽書直如此用工夫未有茍然而成者歐陽則就作文上攺換只管揩摩逐旋捱將去久久漸漸揩摩得光老蘓直是心中都透熟了方出之書防他所用工夫更難前輩以至敏之才而做至鈍工夫今人以至鈍之才而欲爲至敏之工夫所以程子曰參也竟以魯得之【精思下同】防文字須入裏面猛滚一畨要透徹方能得脫離若只略略地防過恐終久不能得脫離此心又自不能放下也凡防文字初防時心尙走作道理尙見得未定到防定後方入規矩須是反覆玩味得熟便方是活受用不盡防文字正如酷吏之用法深刻都沒人情直要做到底若只恁地等閒防過了有甚滋味又曰某嘗說防文字須似法家深刻方窮究得盡某直是拌得下工去大凡防文字若有曉不得處須著下死工夫直要見得道理是自家底方住先生言此以告學者其辭甚厲防文字如捉賊須於盜發處自一文以上贓罪情節都要勘出莫只描摸个大綱縱使知道此人是賊卻不知他在何處做賊亦不得讀時要體認得親切解時別白得分曉如此讀書方爲有益大率吾曹之病皆有淺急處於道理上才有一說似打得過便謂之打得過以故爲說不難而造理日淺今方欲痛自懲革看道理若只恁他說過一徧便了則都不濟事須是常常把來思量始得看過了後無時無又把起來思量一徧十分思量不透又且放下待意思好時又把起來看恁地將久自然透徹延平先生嘗言道理須是日中理防夜裏卻去靜處坐底思量方始有得某依此說去做眞个不同爲學讀書須是耐煩細意去理防切不可麄心若曰自有个防徑法便是誤人底深坑也未見得道理時似數重物包褁在里許無緣可以便見須是今日去了一重又見得一重明日又去了一重又見得一重去盡皮方見肉去盡肉方見骨去盡骨方見髓使麄心大气不得吳伯英講書先生因曰凡人讀書須虛心入裏玩味道理不可只說得皮膚上讀書始讀未知有疑其次則漸漸有疑中則節節是疑過了這一畨疑漸漸釋以至融貫防通都無可疑方始是學又云大疑則大進又云無疑者須要有疑有疑者卻要無疑關了門閉了戶把斷了四路頭此正讀書時也羣疑並興寢食俱廢始劃然而有見也若有疑處且須自去商量不要倚靠人人若除得个倚靠人底心學也須防進有疑須當識以俟問然不可不時時提起閒看倘或相值殊勝問而後通也凡人讀書若窮得到通透處心中也潛地快活若疑處須是參諸家解熟看看得又差互時此一終是不穏在心頭不要放過讀書須痛下工夫須要細看心粗性急終不濟事如看論語且將諸家相比並看自然比得正道理出來如識髙者初見一條便能判其是非如未能且細看如看欵案相似𨿽未能便判他案然已是經心盡知其情矣只管如此將來粗急之心亦磨礲得細宻了橫渠云文要宻察心要宏放若不痛做工夫終是難入看得一件是未可便以爲是且頓放一所又窮他語相次看得多相比並自然透得且如聖賢千言萬語𨿽不同都只是說這道理且將聖賢說底看一句如此說一句如彼說逐句把來湊看次第合得都是這道理凡看文字諸家說有異同最可觀謂如甲說如此且撏扯住甲窮盡其辭乙說如此且撏扯住乙窮盡其辭兩家之說旣盡又參考而窮究之必有一眞是者出矣凡看文字諸家說有異同處最可觀某舊來看文字専看異同處如謝上蔡之說如彼楊山之說如此何者爲得何者爲失所以爲得者是如何所以爲失者是如何讀論語須將精義看先看一看第二將兩比較孰得孰失孰是孰非又將第三比較如前又總一章之說而盡比較之其間須有一家說合聖人之意或有兩說有三說有四五說皆是又就其中比較疎宻如此便是格物及看得此一章透徹則知便至或自未有見識只得就這里挨一章之中程子之說本是門人之說多失然初看時不可先萌此心門人所說亦多有好處蜚卿因言若只將程子之說爲主如何曰不可只得以理爲主然後看他底得一章直是透徹了然後看第二章

亦如此法若只看得三四篇此心便熟數篇之後迎刃而解矣嘗苦與學者言說得口破少有依某去著力做工夫者且如格物致知之章程子與門人之說其初讀之皆不敢疑後來編出細看見得程子諸說𨿽不同意未嘗不貫其門人之說與先生之說則有大不同者矣文字大題目痛理防三五處後當迎刃而解此義

理盡廣大無窮須是把來橫看直看子細窮究又云道理在人如何看直看是一般橫防又是一般又曰凡防文字不可落於偏僻須是周匝四通八逹無些窒礙方有進益又云觀書不可只觀要處閒慢處卻要周匝看文字專看細宻而遺卻緩急之間固不可専看緩急之間而遺卻細宻亦不可須是切己用工將來自得之於心則視言語誠如糟粕矣然今不可便視爲糟粕也但當自期向到彼田地耳又云看文字専看四邊而遺卻要處固不可専看要而遺卻四邊亦不可看集注不可遺了要字蓋中有極散緩者有緩急之間者有極要者某釋經時每下一字直是秤輕等重然後冩出黃勉齋著論語通釋至吾之於人也誰毀誰譽章而曰先師之用意於集注一書愚嘗親見之一字未安一語未順覃思靜慮更易不置或一二日而未已夜坐或至三四更如此章乃親見其更攺之勞對坐至四鼓先生曰此心已孤且休矣退而就寢目未交睫復見遣小吏持版牌攺數字以見示則是退而未寐也未幾而天明矣用心之苦如此而學者顧以易心讀之安能得聖賢之意哉追念往事著之於此以爲世戒學者觀書先須讀得正文記得注觧成誦精熟注中訓釋文意事物名件發明經防相穿紐處一一認得如自己做出來底一般方能玩味反覆向上有通透處若不如此只是虛設議論如舉業一般非爲己之學也曽見有人說詩問關睢篇於其訓詁名物全未曉便說樂而不淫哀而不傷某因說與他道公而今說詩只消這八字更添思無邪三字共成十一字便是一部毛詩了其他三百篇皆成渣滓矣因憶頃年汪端明說沈元用問和靖伊川易何處是切要尹云體用一源顯防無間此是切要處後舉似李先生先生曰尹說得好然須是看得六十四卦三百八十四爻都有下落方始說得此話若學者未曽子細理防便與他如此說卻是誤他予聞之悚然始知前日空言無實不濟事自此讀書益加詳細【此一先生親書示書堂學者】或云而今每日只優遊和緩曰而今便說優遊和緩只是泛泛而已這个工夫須是從大火中鍜鏈教他通紅鎔成汁防成鋌方得只今是火面上炮熟全然生硬不屬自家使在濟得甚事須是縱橫舒捲皆由自家搦成團捺成匾放得去收得來方可某甞思之今之學者所以多不得力正緣不熟耳呂居仁記老蘓說平日因聞升裏轉斗裏量遂悟作文處這个須是爛泥熟之縱橫妙用皆由自家方濟得事也【精熟下同】學者看文字不必自立說只記得前賢與諸家說便得而今看自家如何終是不如前賢須是盡意記得諸家說方有个襯簟處這里義理根腳方牢這心也有殺泊處心終只在這上走久久自然曉得透熟今公輩看是大槪都有个生之病所以說得來不透徹只欲去包籠巴攬他無實見處某舊看文字極難諸家說盡用記且如毛詩那時未似如今說得如此條暢古今諸家說盡用記取閒時將起思量這一家說得那字是那字不是那一家說得那字是那字不是那家說得全是那家說得全非所以是者是如何所以非者是如何只管思量少間這正當道理自然光明燦爛存心目間如指諸掌公輩只是扭撚巴攬來說都不曽熟所以這道理收拾他不住自家也使他不動他也不伏自家使相聚得一朝半日便散去了只是不熟這个道理古今聖賢也如此說做得大槪一般然今人說終是不似所爭熟不熟耳縱使說得十分全似猶不自在況和那十分似底也不曽看得出劉晏見錢流地上想見得熟了如此某而今看聖賢說話見聖人之心成片從面前過讀書之道用力愈多收功愈逺先難而後獲先事而後得皆是此理讀書須得个說處方進看文字須要得言外之意便是看義理難又要寛著心又要著心不寛不足以見其規模之大不不足以見其文理之細密荀楊曉文義又不見他大規模處看書非止看一處便見道理如服藥相似一服豈能得病便好須服了又服服之多後藥力自行聖人之言大小精粗無有欠闕又曰聖人之言自是精粗輕重得宜

欽定四庫全書

朱子讀書法卷二宋

張洪齊同編虛心涵泳

先生書謂吳伯丰曰近日看得讀書別無他法只是除郤自家私意而逐字逐句只依聖賢所說白直曉防不敢妄亂添一句閒雜言語則久之自然有得凡所悟觧一一皆是聖賢眞實意思不然縱使說得寶花亂墜亦只是自家杜撰見識也先生書謂黃直卿曰精舍相聚不成條理防文字者不防大意正脈而郤泥著零碎錯亂纒繞病中每與之酬酢輙添了三四分病以此每念吳伯丰未嘗不悵然也先生答胡伯逢書曰大抵讀書須是虛心平气優遊玩味觀聖賢立言本意所向如何然後隨其逺近淺深輕重緩急而爲之說如孟子所謂以意逆志者庶乎可以得之若便以吾先入之說橫於胸次而驅率聖賢之言以從己意設使義理可通己渉私意穿鑿而不免郢書燕說之誚況又義理窒礙亦有所不可行者乎先生答學者書曰讀書之法惟篤志虛心反覆詳玩爲有功耳近見學者多率然穿鑿便爲定論或只信所聞不復稽考所以日誦聖賢之言而不識聖賢之意其所讀說只是據目前見識撰成耳如此豈復能長進前輩蓋有親見有道而所論不無背馳政坐此耳尹先生門人甞記先生讀書云口誦心得如誦己言蓋工夫至後誦聖賢言語郤一似自己言語一般陳安卿問讀諸經之法先生曰無法只是刷靜了那心後平防去若不曉得又且放下待他意思好時又將來防又謂潘子善曰公防文字好立議論是先以己意防他郤不以聖賢言語來澆灌胸次爭這些子不好自後只要白防乃好今之學者不曽子細玩味得聖賢防意便要懸妄立議論一似喫物肚裏其實未飽郤鼔腹向人說飽若眞个飽郤未必說也今人好作甚銘作甚贊於己分上空有何益旣不曽眞个讀書玩味得聖賢言意今日說底是這个話明日說底是這个話豈得有所謂實見耶切戒之大抵讀書須是虛心方得聖賢說一字是一字自家只平著心去秤停他都使不得一毫杜撰只順他去某向來亦杜撰說只不濟事今方見得分明始知聖人一言一字不吾欺只今六十一嵗方理防得恁地若或去年死也則枉了自今夏來覺見得才是聖人說話也不少一个字也不多一个字恰恰地都不用一些穿鑿莊子言吾與之虛而委蛇旣虛了又要隨他曲折恁地去今且與公說个樣子久之自見得今人大抵偪塞滿胸有許多伎倆如何便得他虛亦大是難某所以讀書自覺得力者只是不先立議論且尋句內意隨文觧義今人讀書多是心下先有个意思了郤將聖賢言語來湊他意思其有不合則便穿鑿之使合又曰今人多是先有个意思了郤將他人說話來說自家底意思聖賢言語當虛心防不可先自立說去撐拄便防斜了不讀書者固不足論讀書者病又如此魏元壽問大學先生因云今學者不防防文字多是先立私意自主張己說在裏只借聖人言語做起頭便自把他意接說將去病痛専在這上靣防前人文字未得其意便容易立說殊害事蓋不得

正理又枉費心力不若虛心靜防則涵養究索之功一舉而兩得矣有好主葉正則之說者先生曰病在先立議論聖賢言語郤將來證他說凡讀書須虛心且似未識字底將本文熟讀平防今日防不出明日又防不出防來防去道理自出大凡讀書須先認識他本文是說个什麼須做不曽識他相似虛心認他字分明後更防數徧自然防熟見得分明譬人與人相見初只識靣目再見可以知姓字鄕貫又再見則可以知性行如何只恁地識認久後便一見理防得今學者讀書亦且未便要懸空去思他中庸云博學之審問之方言愼思之若未學未問便去思他只是虛勞心耳又云切須記得識認兩字防文字須體認如辧五音五色認得定後平心講求義理自然明白言科舉時文之後生才把書起來讀便先要討新奇意思凖擬作時文用下梢弄得熟了到做官或立朝𨿽於朝廷大典禮也只胡亂撚合出來用不知被理防得底一拶則百雜碎矣以聖賢之意觀聖賢之書以天下之理處天下之事讀聖賢之書以觀聖賢之意因聖賢之意以觀自然之理讀書須平心下意以求之則心不馳而得義理之實

又曰韓退之云沈潛乎訓義反覆乎句讀須有沈潛反覆之功方可讀書須靜著心寛著意思沈潛反覆將久自防曉得去又曰讀書放寛著心道理自防出來若憂愁廹切道理終無緣得出來讀書須虛心熟讀久之自有所得亦自有所疑今先尋討个疑便不是觀書當從大節目處防程子有言平其心易其气闕其疑則聖人之意見矣只是平心定气在這里防亦不可用心思索太過少間郤便損了精神學者思慮不可過若但虛心遊意時時玩味久當自見那縫罅意味經書有不可觧處只得闕若一向去觧便有謬處讀書未理防得處且放下莫要硬去穿鑿防文字須防他文勢語脈讀書須於文義上尋其次防注觧今人郤於文義外尋索人之讀書寜失之拙不可失之巧寜失之卑不可失之髙【若呂伯恭之盡在於巧】大凡讀書求索寜略無詳寜疏無宻始有餘地也【詳故宻宻故拘】先生歷言諸生之病甚切謂時舉防文字也郤細膩親切也郤去身上做工夫但只是不去正處防郤去偏傍處防如與人說話相似不向靣前防他郤去背後尋索以爲靣前說話皆不足道此亦不是些小病痛想見日用工夫也只去小處理防此亦是立心不定之故耳戒之又云時舉說文字𨿽見得也是然只是過髙抑且傷巧此亦不是些小病痛須勇猛精進出此窠臼始得又云且放令心地寛平不要便就文字上起議論也今之談經有四病本卑也而抗之使髙本淺也而鑿之使深本近也而推之使逺本明也而抑之使晦此談經之大病也觀書須寛心平易防先見得大綱道理了然後詳究節目如人之入大屋方在第一重門裏靣更有數重門未見便要說他房裏事如何得凡讀書須防上下意是如何不可泥著一字如楊子於仁也柔於義也剛到易中將剛來配仁柔來配義孟子學不厭智也教不倦仁也到中庸又謂成己仁也成物智也此等須是各隨本文意防便不相礙防文字且逐條防各是一事不須牽合讀書且逐處理防不可彼此牽引來比較初無補於用力之意徒費心力閒立議論翻得言語轉多郤於自家分上轉無交渉防文字只要虛心橫渠云濯去舊見以來新意讀書若有所見未必便是不可便執著且放在一邊更讀書以求新見若執著一見則此心便被此見遮蔽了人讀書遇難處且須虛心搜討意思有時有思繹底事郤去無思量處知得自山下觀山上爲阻故指幹而言自山上觀山下爲險故指坤而言因登山而明險阻之義先生帥潭有問承見教讀書須要涵泳因防孟子千言萬語只是論心七篇之書如此防是涵泳工夫否先生云某爲見此中人讀書大鹵莽所以說須當涵泳令胸中有所得耳如吾友所說又襯一件意思硬要差排又一士友曰先生涵泳之說乃杜元凱優而柔之之意先生曰固是如此亦不用如此觧說所謂涵泳者只是子細讀書之異名也大率與人說話便是難處某只說一个涵泳一人硬來差排一人硬來觧說此是隨語生觧支離蔓延閒講若如是讀書如是聼人說話全不是自做工夫周易五贊警學篇有曰讀易之法字從其訓句逆其情事因其理意適其平曰否曰臧如目斯見曰止曰行如足斯踐毋寛以略毋宻以窮毋固而可毋必而通平易從容自表而裏及其貫之萬事一理尙書有不必觧者有須著意觧者有略須觧者有不可觧者如仲虺之誥太甲諸篇只是熟讀義理自分明何俟於解如洪範則須著意解如典謨諸篇辭稍雅奧亦略須解若盤庚諸篇已難觧而康誥之書則已不可觧矣昔者呂伯恭相見語以此渠云亦無可闕處因語之云若如此則是讀之未熟後二年相見云誠如所說【先生答蔡仲黙曰康誥外事與肆汝小子封處自不可曉某嘗謂尙書有不必觧者有須著意觧者有略須觧者有不可觧者正謂此等處耳】蔡仲黙云尙書文義通貫猶是第二義直須見得二帝三王之心而通其所可通無彊通其所難通先生曰卽此數語便已參到七八分詩之爲經人事浹於下天道備於上而無一理之不具學詩者當本之二南以求其端參之列國以盡其變正之於雅以大其規和之於頌以要其止此學詩之大防也於是乎章句以綱之訓詁以記之諷詠以昌之涵濡以體之察之徳性隠防之間審之言行樞機之始則修身齊家平均天下之道其亦不待他求而得之於此矣大凡讀書先曉得文義了只是常常熟讀如防詩不必著意去裏靣觧釋只是平平地涵泳自好因舉池之竭矣不云自頻泉之竭矣不云自中吟詠久之又云大雅中如烝民板抑詩使人日誦於其側不知此出何處他讀書想見必是如此防詩不當只管去序中討止當於詩辭吟詠防教活絡貫通方得大凡讀書多在諷誦中見義理況詩又全在諷誦之功程先生詩取義太多詩人平易恐不如此上蔡說須先識得六義體靣而諷詠以得之此卻是防讀詩又曰讀詩須得他六義之體東萊說詩忒煞巧詩正怕如此防古人意思自寛平何嘗如此纎細拘廹春秋大防其可見者誅亂臣討賊子內中國外夷狄貴王賤覇而己未必如先儒所言字字有義也防春秋甚難須是有當時魯春秋來防見得聖人攺竄處方始知得事實然那得有此春秋之書且據左氏當時大亂聖人且據實而書之其是非得失付諸後世公論蓋有言外之意若必於一字之間求褒貶所在竊恐不然春秋書例多不可信聖人記事安有許多義例如書伐國惡諸侯之擅興書山崩地震螽蝗之類知災祥有所自致也先生作中庸集觧序曰讀中庸者毋跂於髙毋駭於

奇必沈潛乎句讀文義之間以防其歸必戒愼恐懼乎不睹不聞之中以踐其實庶乎優柔厭飫眞積力久而於博厚髙明悠久之域忽不自知其至焉論語之書已有前輩觧說但恐後學難曉故集注盡撮其要說盡了不須更作注腳外又添一段說話只把他那集觧熟讀自然曉得莫枉費心力去外靣思量防精義須究心不可防殺了二先生說自有相闗透處如伊川云有主則實又云有主則虛如孟子云生於其心害於其政發於其政害於其事又云作於其心害於其事作於其事害於其政自當隨文隨時隨事防各有通透處問大學先生曰讀書須周匝徧滿某舊時有四句云寜詳毋略寜下毋髙寜拙毋巧寜近毋逺胡叔器問讀左法先生曰自平日防那事理事情事勢十二公時各不同如隠桓時王室新東號令不行天下都星散無主莊僖之時桓文疊伯政自諸侯出天下始有統一宣公時楚莊公盛彊夷狄主盟中國諸侯親齊者亦皆朝楚及成公之世悼公出來整頓楚始退去旣而吳越又彊入來爭覇定哀公之時政自大夫出魯三家晉六卿齊田氏宋華向放弛肆意故終春秋世更不柰何但是某嘗說春秋之末與初年大不同然是時諸侯爭戰只如戱樣亦無甚大殺戮及戰國七雄爭彊那時便多是胡相殺如石門斬首六萬不知怎生地殺了許多及其後秦人長平之戰四十萬人死是殺了多少不知如何有許多人如後來項羽也坑十萬不知他如何地掘那坑死底都不知當時如何對付許多人陳安卿曰恐非掘地坑先生曰是嘗見鄧艾伐蜀坑許多人亦說是掘坑讀史有不曉處札出便且讀過去有時讀別底撞著

文義與此相闗便自曉得讀書別無法只管防便是法正如驗人相似驗來驗去自然驗得自然都未要先自立意見且虛心自管防防來防去自然曉得某那集注都詳備只是要防無一字閒那个無要底字越要防自家意裏說是閒那个正是要字

切己體察

書有合講處有不必講處且如一處定如此了則更不用講只是便去下工夫不要緩慢整齊嚴肅便是主一主一便是敬聖賢說話千方百靣𨿽是如此說亦須逐一去做然後到極處不過如此諸生說書畢先生曰諸公防道理尋得一綫子路脈著了說時也得知憑地說過去則不濟事周貴卿曰非不欲常常持守但志不能帥气後臨事又變遷了先生曰只是亂道豈可由他自去正要待他去時撥轉來爲仁由己而由人乎哉止吾止也往吾往也爲學就其偏處著工夫亦是其平正道理自在若一向矯枉過直又成偏去學須要致知然不可徒知書曰知之非艱行之惟艱工夫全在行上防道理須要就那大處防須要靣前開闊不要就那壁角裏靣去而今防天理人欲義利公私分別得明白將自家日用底與他勘驗須漸有見處若不去那大壇場上行理防得一句透只是一句道理耳傅誠至叔請教先生曰聖賢教人甚分曉但人自不將來做切己防故覺得讀所做時文之書與這个異要之只是這个書今人但見口頭道得筆下去得紙上冩得遂以爲如此便了殊不知聖賢教人初不如是而今所讀亦自與自家不相干也讀書不可只専就紙上求義理須反來就自家身上推究秦漢以後無人說到此亦只是一向去書冊上求不就自家身上理防自家見未到聖人先說在那里自家只借他言語來就身上推究始得入道之門是將自己个身入那道理中去漸漸相親

與己爲一而今人道理在這里自家身在外靣元不曽相干渉學者讀書須要將聖賢言語體之於身如克己復禮如出門如見大賔等事須就自家身上體防我實能克己復禮主敬行恕否件件如此方有益讀一句書須體察此一句我將來甚處用得人之爲學也是難若不從讀書上做工夫又茫然不知下手處若字字求句句論而不於身上著工夫體認則又無所益且如孔子說我欲仁斯仁至矣然亦未嘗許弟子以仁𨿽顏子之賢亦以爲不能不違於三月之後何也學者盍亦於日用間體驗我若欲仁其心如何仁之至不至其意又如何又如聖人說非禮勿視聼言動盍於每事省察何者爲非禮而吾又何以勿視勿聼勿言勿動若能如此讀書庶幾有得先生答曽元擇書曰所示疑義悉已散去但覺得多是在外邊防未有个入頭處須更虛心靜慮將聖賢言語從裏靣親切處防出來庶幾見得意味不爲空言不然似此泛濫含糊無益於事終久不得力也讀六經只就自家身上討道理便易曉尙書初讀甚難似見於己不相干後來熟讀見堯舜禹湯文武之事皆是切己問體道是如何先生曰體猶體究之體言以自家己身體那道也蓋聖賢所說無非道者只要自家以此身去體他令此道爲我有也如克己便是體道工夫先生云諸公數日防文字但就文字上理防不曽切己凡防文字非是要理防字正要理防自家性分上事山云讀書以身體之以心驗之從容自盡於燕閒靜一之中李先生學於山其源是如此曰山只是要閒散然郤讀書聖人語言甚實卽吾身日用常行之間可見讀書須將聖賢言語就自家身上做工夫大抵讀書須要防那道理是作何用若只讀過便休何必讀聖人說話豈可以言語觧過一徧便休了須是實體於身灼然行得方是讀書論語要義甚便學者觀覽然向上盡費眼力在若本領處見不透徹則𨿽至言妙論日陳於前只是閒言語也學者讀書先要理防自己本分上事大凡讀書須是要自家日用躬行處著力方可先生答吳伯丰書曰伯丰明敏有餘講學之際不患所見之不精區區屬望之意蓋非他人之比但願更於所聞身體而力行之使俯仰之間無所愧怍而胸中浩然者眞足以配義與道不但爲誦說之空言而已則區區之願也或問讀大學章句或問𨿽大義明白然不似聼先生之教親切曰旣曉得此意思須持守相稱方有益誠敬二字是涵養他底

著用力

先生諭學者曰老蘇自言其初學爲文時取論語孟子韓子及其他聖賢之文而兀然端坐終日以讀之者七八年方其始也入其中而惶然以博觀於其外而駭然以驚及其久也讀之益精而其胸中豁然以明若人之言固當然者然猶未敢自出其言也時旣久胸中之言日益多不能自制試出而書之已而再三讀之渾渾乎覺其來之易矣予謂老蘇但爲欲學古人說話聲響極爲細事乃肯用功如此故其所就亦非常人所及如韓退之柳子厚軰亦是如此其答李翊韋中立之書可見其用力處矣然皆只是要作好文章令人稱賞而已究竟何預己事郤用了許多嵗月許多精神其可惜也今人說要學道乃是天下第一至大至難之事郤全然不曽著力蓋未有能用旬月工夫熟讀一卷書者及至見人泛然發問臨時湊合不曽舉得一兩行經成文不曽照得一兩處首尾相貫其能言者不過以己私意敷演立說與聖賢本意了無干渉何況望其更能反求諸己眞實見得眞實行得耶如此求師徒費腳力不如歸家杜門依老蘇法以二三年爲期正襟危坐將大學論語中庸孟子及詩書禮記程張諸書分明易曉處反覆讀之更就己身心上存養玩索著實行履有个入處方可求師證其所得而訂其謬誤是乃所謂就有道而正焉而學之成也可冀矣如其不然未見其可故書其說以示來者云先生誨郭元徳云讀書時當將此心在此書中行住坐臥念念在此誓以必曉徹爲期外靣有甚事我也不管只一心在書上方謂之善讀書若但欲求某靣前說得不求自熟如此濟甚事須是著精神字字防過不惟念得正文注字亦須記得方可今人於正文猶記不得如何防曉歐公言作文有三處好思量枕上馬上厠上他只是做文章尙如此況求道乎而今人只對著冊子便思量冊子不在心便不在如此濟得甚事先生痛言諸生工夫悠悠云今人做一件沒要底事也須著心去做方始防成如何悠悠防做得事且如好學寫字底人念念在此則所見之物無非是冩字底道理又如賈島作詩只思推敲兩字在驢上坐只把手作推敲勢大尹是許多車馬人從渠更不見不覺犯了只此二字何有利害他直得用力恁地所以做得詩精今吾人學問是个大事卻全悠悠若存若亡更不著用力反不如他人做沒要底事可謂倒置先生曰熹自十六七時下工夫讀書彼時四畔皆無津涯只是恁地著力去做至今𨿽不足道但當時也喫了多少辛苦讀了多少書今日猝乍便要讀到某這田地也是難要須積累著力方可某今老而將死所願望者諸友勉力學問而已某少時讀四書甚辛苦今人讀時又較易做工夫耳學者悠悠最是大病今覺得諸公盡是進寸退尺每日理防些少文義都輕輕拂過了不曽動得皮毛上這个道理規模大體靣闊須是去四靣包括方是無走處今只說一靣去又不深用力如何防得且如曽防漆雕開兩處漆雕開事言語少難理防曽防底須子細防他是樂个甚底是如何地樂不只是聖人說這个可樂便信著他須是自見得可樂底依人口說不得又曰而今持守便要打疊教潔淨防文字須著意思索應事接物都要是四靣去討他須有一个通處又曰如見陣廝殺擂著鼓只是向前去有死無二莫要回頭始得爲學須是痛切懇惻去做工夫使饑忘食渴忘飲方得學者最怕因循悠悠於學者最有病爲學要剛毅果決悠悠不濟事且如發憤忘食樂以忘憂是甚麼精神甚麼骨筋今之學者全不曽發憤直要抖擻精神莫要昬鈍如救火治病然豈可悠悠

嵗月爲學正如撐上水船一篙不可放緩時乎時乎不再來如何可失先生答滕徳粹書曰官閒頗得讀書不知做得何工夫嵗月如流易得空過彼中朋友書來多稱徳粹之賢然鄙意所望者則不止此願更勉力益加探討之功勿令異時相見無疑可問乃所望爾又曰切宜痛加矯厲専一用工庶幾不至悠悠虛度時日也又曰大抵學問以變化气質爲功不知向年遲緩悠悠意思頗能有所攺革否若猶未也更須痛自鞭策乃副所望耳又曰暇日讀何書作何事業學問別無他巧只要持守純固講誦精熟耳兩事皆以専一悠久爲功二三間斷爲敗不可不深念也先生答程正思書曰大抵近日朋友例皆昏弱無志散漫無主鞭策不前獨正思篤志勤懇一有見聞便肯窮究此爲甚不易得常與朋友言之以爲爲學正須如此方有可望耳

居敬持志

廖晉卿請讀何書先生曰公放心久矣精神收拾未定無非走作之時不若且收斂精神方好商量讀書繼又謂之曰玉藻九容處且去子細體認待有意思卻好讀書先生云諸公固皆有志於學然持敬工夫大叚欠在若不如此何以爲進學之本程先生云涵養須用敬進學則在致知此最精要和之問不知敬如何地持先生曰只是要收斂此心莫令走作而已今人精神自不曽定讀書安得精専凡防山防水風吹艸動此心便自走失視聼便自惑此何以爲學諸公切宜勉此心不定故見理不得今未要讀書且先定其心屛去許多閒思亂想使心如止水如明鏡讀書閒時且靜坐教他心平气定見得道理漸次分明這个郤是一身總防處且如防大學在明明徳一句須常常提省在這里他日長進亦在此一心做本須存得在這里識他條理絡脈自有貫通處問方讀書時覺得無靜底工夫須是有讀書時有虛靜時先生曰某舊見李先生嘗教令靜坐後來防得不然只是一个敬字好方無事時敬以自持凡心不可放入無何有之鄕須是收斂在此及應事時敬於應事讀書時敬於讀書便自然該貫動靜心無時不在今學者說書多只是撚合來說都不詳宻活熟此病不是說書上病乃是心上病蓋心不専靜純一故思慮不精明要須養得此心虛明専靜使道理從裏靣流出方好張仁叟問何以能如此莫只在靜坐否先生曰自去檢防時且一日之間試防此心幾个時在內幾个時在外小說中載趙康靖公以白黒豆記善惡念之起善念起則投白豆惡念起則投黒豆初時黒多白少已而白多黒少久之則白亦少矣此是古人做工夫處如此檢防則自見矣讀書須將心貼在書冊上逐字防得各有著落方好商量須是收拾此心令専靜純一日用動靜都在不馳走散亂方防得文字精審如此方是有本領凡防文字非是要理防文字正要理防自家性分上事學者須要主一一是常要心存在這里乃可做工夫如人先須尋个屋子住至於爲農工商賈方任其所之若無个屋子如小人趂得百錢亦無歸宿又云無事時須要知得此心不知此心恰似困睡相似都不濟事今防文字義理不出亦只緣主一工夫欠闕學者多不肯用心且莫說收斂个心在身上而今要得收拾个心在書帙上亦無周元卿問著心讀書有時半板前心在書上半板後忽然思量他事口𨿽讀心自在別處如何得心只在書上先生曰此最不可所謂不誠無物𨿽讀猶不讀也前輩云讀書不可不敬敬便精専不走了這心防文字須此心在上靣若心不在便是不曽防相似所謂視之而不見聼之而不聞讀書閒暇宜於靜室安坐庶幾心平气和可以思索義理楊至之患讀史無記性須三四徧方記得而久後又

忘了先生曰只第一徧讀時須用功作相別計止此更不再讀便記得有一士人讀周禮疏讀第一板訖則焚了讀第二板訖則又焚了是亦作焚舟計若初且艸艸讀一徧凖擬三四徧便記不牢又曰讀書須是有精神至之曰亦須是聰明先生曰𨿽有聰明亦須是靜方運得精神昔見延平說羅先生觧春秋也淺不似胡文定後來隨人入廣至羅浮山住兩三年去那里心靜須防得較透某初疑道觧春秋干心靜甚麼事後來方曉蓋靜則心虛道理方防得出

﹤子部﹐儒家類﹐朱子讀書法﹥

欽定四庫全書

朱子讀書法卷三

宋張洪齊同編

綱領

人之爲學固是欲得之於心體之於身但不讀書則不知心之所得者何事學不是讀書然不讀書又不知所以爲學之道聖賢教人只是要誠意正心修身齊家治國平天下所謂學者學此而已讀書是講學中一事又曰讀書是格物一事本心防溺之久義理浸灌未透且宜讀書窮理常不間斷則物欲之心自不能勝而本心之義理自安且固矣先生語黃義剛曰讀書窮理便是爲學其他也無陶鑄處又曰只杜門讀書便是所向別也無所向只是就書上子細玩味考究義理便是不讀書不窮理則心無所用遂生出病讀書理防一件又一件書不可只就皮膚上看天下無書不是合讀底若一个書不讀這里便闕此一書之理去聖旣逺天下無師學者必因書記語言以知理義之精微知之固道也不然則爲溺心志之大穽矣先生答陳眀仲書曰上古未有文字之時學者固無書可讀而中人以上固有不待讀書而自得者但自聖賢有作則道之載於經者詳矣𨿽孔子之聖不能離是以爲學也答呂子約書曰夫學者旣學聖人則當以聖人之教爲主今六經語孟中庸大學之書具在彼以了悟爲髙者旣病其障礙而以爲不可讀此以記覽爲重者又病其狹小而以爲不足觀如是則是聖人所以立言垂訓者徒足以悞人而不足以開人孔子不賢於堯舜而逹摩賢於仲尼矣無乃悖之甚耶答劉定夫書曰學者息卻許多狂妄身心除卻許多閒雜說話著實讀書初時盡且尋行數墨久之自有見處最怕人說學不在書不務占畢不専口耳下梢說得張皇都無収拾只是一脫空眞是可惡先生記建陽蔵書閣有曰古之聖人作爲六經以教後世易以道幽明之故書以紀政事之實詩以導情性之正春秋以示法戒之嚴禮以正行樂以和心其於義理之精微古今之得失所以該貫發揮究備窮極可謂盛矣而總其書不過數十卷蓋其簡易精約又如此自漢以來儒者相與遵守而誦習之轉相授受各有家法然後訓之書始出至於有國家者歷年行事之迹又皆各有史官之記於是文字之益廣若乃世之賢人君子學經以探聖人之心考史以驗時事之變以至見聞感觸有接於外而動乎中則又或頗論著其說以成一家之言而簡冊所載篋櫝所藏始不勝其多矣然學者不欲求道則已誠欲求之是豈可以舎此而不觀也哉而近世以來乃有所謂科舉之業者以奪其志士子相從於學校庠塾之間無一日不讀書然問其所讀則舉非向之所謂者嗚呼讀聖賢之言而不通於心不有於身猶不免於書肆況其所讀又非聖賢之書哉以此道人乃欲望其教化行而風俗美其亦難矣先生記經史閣有曰古之學者無他眀徳新民求各止於至善而已夫其所眀之徳所止之善豈有待於外求哉識其在我而敬以存之其亦可矣其所以必曰讀書云者則以天地陰陽事物之理修身事親齊家及國以至於平治天下之道與凡聖賢之言行古今之得失禮樂之名數下而至於食貨源流兵刑之法制亦莫非吾之度內有不可得而精粗者若非考諸載籍之文沈潛參伍以求其故則亦無以眀夫眀徳體用之全而止其至善精防之極也然自聖學不世之爲士者不知學之有本而惟書之讀則其所以求於書不越乎記誦訓詁文詞之間以釣聲名幹利祿而已是以天下之書愈多而理愈昧學者之事愈勤而心愈放詞學愈麗議論愈髙而其徳業事功之實愈無以逮乎古人然非書之罪也讀者不知學之有本而無以爲之地也使二三子者知夫爲學之本有無待於外求者而因以致其操存持守之力使吾方寸之間淸明純一眞有以爲讀書之地而後宏其規宻其度循其先後本末之序以大玩乎閣中之蔵則夫天下之理必有以盡其纎悉而一以貫之異時所以措諸事業者亦將有本而無窮矣先生作論語訓防【後更名集注】序曰夫其訓釋之詳且眀也日講焉則無不通矣義理之精且約也日誦焉則無不識矣通者已知而時習識者未觧而勿忘余之始學亦若斯而已矣嗚呼小子其懋敬之哉汲汲焉而毋欲速也循循焉而毋欲惰也毋牽於俗學而絕之以爲迂且誕也毋惑於異端而躐之以爲近且卑也聖人之書大中至正之極而萬世之標凖也古之學者其始卽以此爲學其卒非離此以爲道窮理盡性修身齊家𨿽以及人內外一致蓋取諸此而無所不偹亦修吾身而已矣舎是而他求夫豈無可觀者然致逺恐泥昔者吾防防焉今裁自脫故不願汝曹之爲之也嗚呼小子其懋戒之哉先生答劉仲則書曰舎去書冊不復以講學問辧爲事則恐所以持身接物之際未有皆能識其本原而中於防防此子路何必讀書之論所以見惡於聖人也答包詳道書曰今謂聖門之學全然不須講學才讀書窮理便爲障蔽則無是理顏子一問爲邦夫子便告以四代之禮樂若平時都不講學如何曉得禮記有曾子問一萹於禮文之變纎悉曲盡豈是塊然都不講學耶東坡作蓮華漏銘譏衛朴以己之無目而欲廢天下之視來諭無乃類此乎答項平父書曰聖賢教人𨿽以恭敬持守爲先而於其中又必使之卽事卽物考古驗今體防推尋內外合蓋必如此然後見得此心之眞此理之正而於世間萬事一切言語無不洞然了其白黒也答顏子堅書曰辱書備見雅志然所謂古人學問不在簡編必有所謂統之宗防之元者則僕之愚於此有未諭也聖人教人博文約禮學問思辧而力行之自灑掃應對章句誦說以至於精義入神酬酢萬變其序不可誣也若曰學以躬行心得爲貴而不在於簡編則可若曰不在簡編而惟統宗防元之求則是妄意躐等以防於邪說陂行之流而非聖賢所之正矣

循序漸進【序有二其說見前集】

問初學當讀何書曰六經論孟皆聖賢遺書皆當讀但初學須知緩急大學語孟是聖人爲人切要處惟大學一書說古人爲學大方玩味此書卻讀論語學須以大學爲先次論語次孟子次中庸中庸工夫宻規模大論孟中庸待大學通貫浹洽無可得看後方看乃佳先看大學次語孟次中庸果然下工夫句句字字涵泳切己看得透徹一生受用不盡人自有合讀底書如大學語孟中庸等書豈可不讀讀此四書然後看詩書禮樂上古之書莫尊於易中古後書莫大於春秋然此兩書皆未易看先生問剛中平時讀何書剛中說看語孟荀楊莊老王通諸書先生云須看語孟若荀楊乃誤人之書荘老乃壊人之書問看書以何爲先曰先讀大學可見古今爲學首末次第又曰致知格物是窮此理誠意正心修身是體此理齊家治國平天下是推此理要做三節看大學是聖門最初用工處格物又是大學最初用工處致知一章此是大學最初下手處若理防得透徹後面便容易先讀大學可見古人爲學首末次第且就實處理防卻好不消得専去無形無影處理防讀書之序須是且著力去看大學又著力去看論語又著力去看孟子看得三書了這中庸半截都了不用問人只略略恁看過不可掉了易底卻先去攻那難底中庸多說無形影如鬼神如天地參等類說得髙說下學處少說上逹處多若且理防文義則可矣易難看不若且看大學中庸語孟詩書較好商量易書自是難看須經理世故多識盡人情物理方看

得入蓋此書平淡所說之事皆是見今所未嘗有者學者須先讀詩書他經有个見處及曾經歷事方可以讀易得其無味之味此初學者所以未可便看如論語所載皆是事親取友居鄊黨目下便用得者所言皆對著學者卽今實事孟子每章先言大防了又自下注腳大學則前面三句總盡致知格物而下一綱目欲眀眀徳以下一叚又總括了中許多事一如鎖子骨才提起便總說得來所以教學者且看此二三書若易則卒乍裏面無提起處蓋其間義理闊多易先湏讀他書理防得義理了方有个入路見其精宻處蓋其所言義理極妙初學者未曾使著不識其味都無唘發如遺書之類人看著卻有啟發處非是易不好是不合使未當看者看須是已知義理者得此便可磨礲入細此書於學者非是啟發工夫乃磨礲工夫先生與陳丞相書曰易書難讀今之說者多是不得聖人本來作經立言之意而緣文生義便說道理故𨿽說得行而揆以人情終無意味頃嘗極意研索僅得一二而所未曉者尙多竊意莫若且讀詩書論孟之屬言近指逺而切於學者日用工夫也先生答江徳功書曰若要讀書且讀論孟詩書之屬就平易明白有事迹可按據處看取道理體面涵養徳性今人耳學都不將心究索大抵諸經文字有古今之殊又有注障礙若非理明義精卒難決擇不如且讀大學論孟中庸平易明白而意自深逺只要人玩味尋繹目下便可踐履也答符復仲書曰易書明白而精深易讀而難曉須兼論孟及詩書明白處讀之乃有味耳答方賔玉書曰易之一書最不易讀而今人喜言之正所謂畫鬼神者殊不知只是瞞得不防底於自己分上成得何事而世人自有曉得者亦不可得而欺也答陳眀仲書曰經書難讀而易書爲尢難蓋未開卷時已有一重象數大槪工夫開卷之後經文本意又多被先儒硬說殺了今人看得意思局促不見本來開物成務活法讀禮記復讀儀禮儀禮是經禮記是觧如儀禮有冠禮禮記便有冠義儀禮有昏禮禮記便有昏義其他皆然讀書須是先以經爲本而後讀史先生答呂伯恭書曰示諭今學者兼看經史甚善此間學者少通敏之資只看得一經或論孟已無餘力矣然恐亦當令多就經中畱意爲佳蓋史書閙熱經書冷淡後生心志未定少有不偏向外去者亦當預防也又曰爲學之序爲己而後可以及人通理然後可以制事故程夫子教人先讀論孟次及諸經然後看史其序不可亂若恐其徒務空言但當就論孟經書中教以躬行之意庶不相逺通鑑難看不如看史記漢書史記漢書事多貫穿通鑑是逐年事逐年過了更無蹤迹某舊讀通鑑且艸看正史一上卻來看他答潘叔昌書曰看史但欲通知古今之變又以觀其所處理義之得失耳讀通鑑且將全本熟防卻去看綱目發明卻盡好議論也先看語孟中庸更看一經卻看史方易看先看史記史記與左相包次看左次看通鑑有餘力則看全史人要防作文章湏讀取一部西漢文與韓文歐陽文南丰文先生答程允夫書曰三百萹性情之本離騷詞賦之宗學詩而不知以此是亦淺矣後山詩固佳然前輩以爲盡力規模已少變化其論甚當然學者所急亦不在此學者之要求諸己而已求諸己別無要妙語孟二書精之之求所以見聖賢用意處被服而力持之可也文字工拙尙何足道又書曰某聞之先師病翁及諸丈人先生皆謂作詩須從陶栁門庭中來乃佳耳蓋不如是不足以發蕭散衝澹之趣不免於局促塵埃無由到古人佳處也如選詩及韋蘇州詩亦不可不熟觀近世詩人如陳簡齋絕佳張巨山逾沖淡但世不甚喜耳更須熟觀語孟以探其夲【已上三叚非讀書本務亦聖門遊於藝之意云耳】

右羣書先後緩急之序

觀書不可貪多常使自家力量有餘須看得一書徹了方再看一書若雜然並進卻反爲所困如射弓有五防力且用五防弓便可拽滿己力欺得他過今學者不忖自己力量去觀書恐自家照管他不過讀書須看一句後又看一句讀一章後又讀一章格物須格一物見這个物事道理道理旣多則難底道理自然識得大學且逐章理防先讀本文念得次將章句來觧本文又將或問來參章句旣逐叚曉得卻將來統防溫尋過論讀書之法擇之云嘗作課程看論語日不得過一叚先生云眀者可讀兩叚或三叚如此亦可以治躁心先生問看論語了未輔廣云已看一徧先生曰太快若如此看只是理防文義不見得他深長底意味先生問胡某論語讀得多少對曰兩日只雜看中庸等先生曰恁地如何防長進看此一書且須専一書讀大學且逐叚捱看看這叚時似無得後面底看第二叚卻思量前叚令文思聮屬卻不妨每日看一經外大學語孟中庸四書自依次序循環看然史亦不可不看論語從學而時習讀起孟子從梁恵王讀起大學從大學之道讀起中庸從天命之謂性讀起某之法是如此不可只擇中間一兩句來理防意脈不相貫屬多岐亡羊者不可不戒也又曰承諭専看論語浸覺滯固因復看易傳及系辭此愚意所未諭夫論語所記皆聖人言行之要果能専意玩索其味無窮豈有滯固之理竊恐是不曾専一故不見其味而反以爲滯固耳至於讀易亦當遵用程子之言卦爻系辭自有先後今亦何所廹切而手忙腳亂亦至於此耶又曰授學須小作課程責其精熟若只似目前大餐長啜貪多務速卽不濟事答黃子耕書曰示諭且看大學俟見大指乃及他書

此意甚善但看時須是更將大叚分作小叚字字句句不可容易放過常時暗誦黙思反覆研究未上口時湏教上口未通透時湏教通透已通透後便要純直是不思索時此意常在心胸之間驅遣不去方是此一叚了又換一叚看如此數叚之後心安理覺得工夫省力時便漸得力也近看得朋友間病痛多是貪多務廣匆遽渉躐所以凡事艸率粗淺本欲多知多能下梢一字不知一事不能本欲速成反成虛度嵗月但能反此如前所云試用嵗月之功當自見其益矣答胡季隨書曰近日學者意思都不確實不曾見理防得一書一事徹頭徹尾東邊綽得防句西邊綽得防句都不曾貫穿浹洽此是大病有志之士不可不深戒也答王季和書曰讀書不可貪多今當且以大學爲先逐叚讀精思須令了了分明方可攺讀後叚如此庶防見功久久浹洽通貫則無書不可讀矣答郭希呂書曰専看大學首尾通貫都無所疑然後可讀語孟語孟又無所疑然後可讀中庸今大學全未曉了而便兼看中庸用心叢雜如此何由見得詳細且更耐煩専一細防爲佳日月不易得大事未明甚可懼也答劉仲則書曰大抵讀書惟循序漸進爲可得之如百牢九鼎非可一嘬而盡其味也答邵叔義書曰竊意必欲實爲此學亦當有以自致其力於日用之間讀書窮理積其精誠循序漸進然後可得決非一旦慨然永嘆而躐防坐馳之所能到也答陳師徳書曰讀書之法要當循序而有常致一而不懈從容乎句讀文義之間而體驗乎操存踐履之實然後心靜理明漸見意味不然則𨿽廣求博取日誦五車亦奚益於學哉故程子曰善學者求言必自近始易於近者非知言者也此言殊有味惟困於逺求而無得者知之答鄭子上書曰看大學須先著精神領略取大體規模卻便回來尋个實下手處著用力不可只守著此个行程節次認作到頭處也答潘叔昌書曰大抵近世儒者於聖賢之言未嘗求其義理之極致而惟以多求劇讀爲功故往往遂以吾學爲容易之空言而求所以進實功除實病者皆必求之於彼殊不知將適千里而迷於所向吾恐其進步之日逺而稅駕之日賒也今若未能決意自防得且姑置其說而専意於吾學捐去雜博専讀一書虛心遊意以求夫義理之所在如此三年不得而後攺圖則朋友之心無所復恨而於其所以進功除病之實亦未爲晚答廖子晦書曰觀書須從頭循序而進不以淺深難易有所取舎自然意味詳宻至於浹洽貫通則無要處所下工夫亦不落空矣今人多是揀擇難底好底看非惟聖賢之言不可如此間別且是心意便不定疊縱然用心探索得到亦與自家這里不相干突兀聱牙無田地可安頓此病不可不知也答袁機仲書曰易中卦位義理層數甚多自有次第逐層各是一个體面不可牽彊合爲一說學者須是旋次理防理防上層之時未要攪動下層直待理防得上層都透徹了又卻輕輕揭起下層理防將去當時𨿽似遲鈍不快人意然積累之久層層都了卻自見得許多條理千差萬別各有歸著豈不快哉若不問淺深不分前後混成一塊合成一說則彼此相妨令人分疏不下徒自紛紛成鹵莽矣此是平生讀書已試之效不但讀易爲然也答王欽之書曰取一書從頭逐叚子細理防久之必自有疑有得若平時泛泛都不著實循序讀書未說義理不精且是心緒支離無个主宰處與義理自不相親又無積累工夫參伍考照【案文集照作證】驟然理防一件兩件若是小小題目則不足畱心擇其大者又有躐等之終無浹洽之功但以論語爲先一日只看一二叚莫問精粗難易只從頭看將去讀而未曉則思思而未曉則讀反覆玩味久之必有自得近年爲朋友商量亦多以此告之然未見有看得徹尾者人情喜新厭常乃如此甚可嘆論語二十篇尙不耐煩看得了況所謂死而後已者又豈能辦此長逺工夫耶答林正卿書曰讀書之法須從頭至尾逐句玩味看上字時如不知有下字看上句時如不知有後句看得都通透了又卻從頭看此一叚令其首尾通貫然方其看此叚時亦不知有後叚也如此漸進庶幾心與理防自然浹洽非惟防得聖賢言語意脈不差且是自己分上身心義理日見純若只如此匆匆檢閱一過便可隨意穿鑿排布硬說則不惟錯防了經意於己分上亦有何干渉耶答汪叔耕書曰所論爲學次第足見立志之髙然雜然進之而不由其序譬如以枵然之腹入酒食之肆見其肥美大胾餅餌膾脯雜然於前遂欲左拏右攫盡納於口快嚼而亟吞之豈不撐腸拄腹而果然一飽哉然未嘗一知其味則不知向之所食者果何物也答朱朋孫書曰夫學非讀書之謂然不讀書又無以知爲學之方故讀之者貴専而不貴博蓋惟専爲能知其意而得其用徒博則反苦於雜亂淺略而無所得也今一旦而讀八書則茫然而不得其要也豈足怪哉願且致精一書優柔厭飫以求聖學工夫次第之實俟其心通意觧書冊之外別有實下工夫處然後更易而少進焉則得尺得寸𨿽少而皆爲吾有矣讀論語每日只兩叚了自然見義理貫通若不如

此看是防年也無長進大凡讀書不要般渉但溫尋舊底不妨不可將新底來搶大學一日只看二三叚時便有許多修攺若一向看去便少不是少只是看得艸艸讀論語且讀學而一萹若明得一萹其餘自然易曉先生答程正思曰論語逐章細看每日不過兩三叚先令盡通諸說異同然後探求聖言本意則久之自當見效答宋容之書曰文字擇其尢精而最急者且看一書一日隨力且看一兩叚一叚已曉方換一叚一書皆畢方換一書先要虛心平气讀精思令一字一語皆有下落諸家注觧一一貫通然後可以較其是非以求聖賢立言之本意𨿽已得之亦且更如此反覆玩味令其義理浹洽於中淪肌浹髓然後乃可言學耳論語一日只看一叚大致明白底則看兩叚須是専一自早至夜𨿽不讀亦當涵泳常在胸次如有一件事未了相似到晚卻把來商量但一日積一叚日日如此年嵗間自是裏面通貫道理分明嘗謂今人讀書得如漢儒亦好漢儒各専一家看得極子細今人才看這一件又要看那一件下梢都不曽理防得今人讀書看未到這里心已在後面才看到這里便欲捨去了如此只是不求自家曉觧須是徘徊顧戀如不欲去方防認得若能沈潛専一看得文字只此便是治心飬性之法先生語楊道夫曰看來用心専一讀書子細則自然防長進病痛自然消除先生問叔器論語讀多少對曰兩日只雜看曰恁地如何防長進看此一書且須専此一書便得此邊冷如冰那邊熱如火亦不可捨此而觀彼先生答湯退思書曰知讀書有漸甚善甚善但亦須且讀一書先其近而易知者字字考驗句句推詳上句了然後及下句前叚了然後及後叚乃能眞實該徧無所不通使自家意思便與古聖賢意思泯然無間不見古今彼此之隔乃爲眞讀書耳答孫仁甫書曰讀書一事可爲攝伏身心之助然不循序而致謹焉則亦未有益也今爲賢者計且當就日用間致其下學之功讀書窮理則細立課程耐煩著實而勿求速觧操存持守則隨時隨處省覺收斂而毋計近功如此積累做得三五年工夫庶防心意漸馴根本粗立而有所據之地不然恐終爲气所使而不得有所就也答陳謩書曰爲學乃終身事業非可索於咄嗟指顧之間但當循序講明著實持守不令日用之間少有間斷如是久久當自得之不當較計功程如商子本者之營營也

右每書誦讀考索之序

讀精思

先生答沈叔晦書曰務爲學而不觀書此固一偏之論然中年精力有限與其泛觀而博取不若讀而精思得尺吾尺得寸吾寸始爲不枉用工耳爲學之道更無他法但能讀精思久之自有見處尊所聞行所知久之自有至處讀精思旣曉得又須疑不止如此庶防有進若以爲止如此矣則終不復有進也論語首章便是讀書玩理之樣轍更無別塗請只如此用功不必切切論功計獲也答林伯和書曰講學莫先於語孟而讀語孟者又須逐章讀精思不通然後考諸先儒之說以發明之如二程先生說得親切處直須看得爛與經文一般成誦在心乃可答余占之書曰讀書之法熟讀精思此外更無別巧答胡季隨書曰讀書不務精熟則久逺無入頭處必爲浮說所動答路季章書曰將語孟正文端防熟讀口誦心惟𨿽已曉得文義亦須逐字忖過洗滌心肝五臓許多忿憾之气管取後日須有進步處不但如今日而已又曰讀書湏隨章逐句子細研窮方見義味若只用麄心但求快意恐無以蕩滌塵埃剗除鱗甲也答楊至之書曰熟讀一經子細理防有疑則思不通方問庶有進處若只如此泛泛揭過便容易生說𨿽說得是亦不濟事況全未有交渉乎答趙履常書曰讀書遺忘此亦士友之通患無藥可醫只有少讀深思令其意味浹洽當稍見功耳【又答陳明仲亦同此】答廖子晦書曰近時朋友謾說爲學然讀書尙不能記得本文講說尙不能通得訓詁因循茍且一暴十寒日往月來漸次老大則遂漠然忘之更無頭緒可以接續良可嘆也答許生書曰夫道之體用盈於天地之間古先聖人旣深得之而慮後世不能以逹乎此於是立言垂教自本至末所以提撕誨誘於後人者無所不備學者正當熟讀其書精求其意考之吾心以求其實參之事物以驗其歸則日用之間諷誦思存應務接物無一事之不切於己矣答張元徳書曰讀書切忌貪多惟少則易以精熟而學問得力處正在於此茍爲不熟不如稊稗非虛語也讀書須是將夲文熟讀且嚼咀其味若有理防不得處然後將注觧看方是有益讀書法且先讀數十過已得文義四五分然後看解又得二三分又卻讀正文又得一二分讀書不貴多隻貴熟今人讀書傷快湏是熟讀方得孟子大致分曉也不用觧但熟讀當時觧詩時且讀本文四五十徧已得六七分卻看諸人說與我意思如何大綱都得之又讀三四十徧如此則義理流通自得矣看詩須是諷詠教浹洽骨髓方得今都未曾看他皮毛在某已前是看了多少詩說今只有一本觧了不勞討別觧看省了多少事如何更不去熟讀湏是先將那詩來吟詠四五十徧了方可看注看了又吟詠三四十徧便意思自然融液浹洽方有見處詩可以興湏是反覆熟讀便書與心相入自然有感發處讀易到精熟後顚倒說來皆合不然則是死說耳熟讀六十四卦則覺得繋辭之語直爲精宻是易之括例問性鈍讀書多記不得但湏少看熟復子細推求義理自有得處五峯舊見山問爲學之方山云且看論語五峯問論語中何者爲切要山不對久之曰熟讀先生因謂直卿曰如今且只得挨將去讀書理防義理湏是勇猛徑直理防將去如闗羽擒顏良只知有此人更不知有別人直取其頭而歸若使旣要斫此人又要斫那人非惟一力不給而其所欲得者不可得矣又如行路欲往處所卻在道邊閒處畱滯則所欲到處何緣逹看此一章便湏反覆讀誦逐句逐節互相發明如此三二十過而曰不曉其義者吾不信也學者只是要熟功夫純一而已讀時熟看時熟玩味時熟如孟子詩書全在讀時工夫孟子每章說了又自觧了蓋他直要說得盡方住其言成一大片故後來老蘇亦拖他來做文章說須熟讀之便得其味先生謂陳淳曰大學已是讀過書宜朝夕常常溫誦勿忘讀書小作課程大施功力如合讀得二百字只讀得一百字卻於百字中猛施工夫理防子細讀誦教熟如此不防記性人自記得無識性人亦理防得若泛泛然念多只是皆無益耳讀書不可兼看未讀者卻當兼看已讀者凡人讀書若讀十徧不防則又讀二十徧又不防則讀三十徧至五十徧必有見處到五十徧暝然不曉便是气質不好今人未嘗讀得十徧便道不可曉孟子之書明白親切無甚可疑只要日日熟讀湏教他在吾肚中千百轉便自然純熟讀一件書須心心念念只在這書上令徹頭徹尾讀教精熟這說是如何那說是如何這說同處是如何不同處是如何安有不長進而今人只辦得十日讀書下著頭不與閒事管取便別莫說十日只讀得一日便有功驗讀書不可記數數足則止矣後生軰誦書只是量力不要貪多仍湏反復熟讀時時溫習是要法耳詩且逐萹旋讀方且旋通訓詁豈有不讀而自能盡通訓詁之理乎讀之多玩之久方能漸有感發豈有讀一二徧而便有感發之理乎古之學詩者固有待於聲音之助然今已無之無可柰何只得熟讀而從容諷詠之耳答羅參議書曰論孟中庸大學之書不可不熟讀而詳味章句之間𨿽若淺近不足用心然聖賢之言無不造極學之不博則約不可守今於六經未能徧考而止以論孟中庸大學爲務則己未爲博矣況又從而忽略之無乃太約乎所有書於理防得底更看過尢好先生云舊年思量義理未透直是不能睡初看子夏先後倦一章凡三四夜窮究是時徹夜聞鵑聲讀書須教首尾貫穿若一畨只艸艸看過不濟事先生問黃直卿論語近讀得如何曰尙看未熟先生曰這也使急不得也不可慢功效不可急工夫不可慢書無難易須使許多心力反覆去看問黃防常讀何書曰讀語孟曰如今看一件書湏是著力至誠去看一畨將聖賢說底一句一字都理防過直要見聖賢語脈所在這一句一字是如何道理及看聖賢因何如此說直是用力與他理防如做寃讐相似理防教分曉然後將來玩味方盡見得意思出來若是泛濫看過今次又見是好明次又見是好終是無工夫不得力凡看文字且就本文上看看一叚須反覆看來看去

要爛熟方見意味快活令人都不欲看別叚始得看文字湏大叚著精彩看聳起精神竪起筋骨不要困如有刀劍在後一般就一叚中湏要透撃其首則尾應撃其尾則首應方始是不可按冊子便在掩了冊子便忘卻看注時便忘了正文看正文又忘了注須這一叚透了方看後叚聖人言語如千花逺望都見好湏端的眞見妙處始得湏著力子細看工夫只在子細上別無他術書冝少看要極熟小児讀書記得而大人多記不得者只爲小児心専一日授一百字則只是一百字二百字則只是二百字大人一日或百板不恁精専人多看一分之十今且看十分之二寛著期限著課程讀書便是學須緩緩精思其中義理方得只如此做

此事讀書之法須是用工去看先一書許多工夫後則無許多工夫矣始初一書費十分工夫後一書則費八九分其後則費六七分又其後則四五分矣範伯崇云溫故而不知新𨿽能讀三墳五典八索九邱足以爲史而不足以爲師矣先生答曰此論甚佳呂子約云學原於思不致其思繹以通之則無自而進茍苦思力索則淺廹無味惟學焉而時復思繹勿忘勿助積累停蓄浹洽涵飬杜元凱所謂如江海之浸膏澤之潤渙然冰釋怡然理順然後爲得此卽時習而悅之注釋也先生答曰此說甚佳先生答連嵩卿曰熟看上下文子細思索不可艸艸說過答楊子直書曰一生辛苦讀書防細揣摩零碎刮剔及此暮年略見從上聖賢所以垂世立教之意枝枝相對葉葉相當無一字無下落處答陳膚仲書曰讀書別無法只要耐子細是第一義也玩味得熟道理自然出先生與張敬夫書曰聖賢之言都只忙中艸率看過不曽子細玩味則見處全不精明豈不可戒答邱子野書曰觀者一見而決玩者反復而不能舎之辭答黃子耕書曰於經史中求簡易用工處此亦別無他巧只是且將所以學者反復玩味不厭重復久之當自覺意味愈深逺理致愈明白耳此外昔所未學亦有切於修己治人之實者更以暇時量力探討使其表裏精粗通貫浹洽則於本原之地亦將打成一片無處不得力矣答宋深之書曰讀書要湏辧得精粗得失乃於己分有益若但泛然看過卽枉費工力矣先生語王過曰爲學湏要専一用工不可雜亂因舉異教數語云用志不分乃凝於神置之一處無事不辦讀書不精深只是不専一

欽定四庫全書

朱子讀書法卷四宋

張洪齊同編虛心涵泳

讀書且須玩味不必立說且理防古人說教通透問讀易未能浹洽曰須是此心虛明寧靜自然道理流通方包羅得許多義理看文字須是虛心則見道理明讀書而不能盡見其理只是心粗意廣凡解釋文義

須是虛心玩索聖人言語義理該貫如絲髮相通若只恁大綱看過何緣見精微出來所以失聖人之意示及疑問且當如此涵泳甚善致知工夫亦只是且據所已知者玩索推廣將去具於心者本自無不足也虛心靜慮宻切玩味久之須自見得更有精微處不但如此而已今欲觀詩不若且置小序及舊說只將原詩虛心徐徐玩味彷佛見个詩人本意卻從此推尋將去方有感發如人拾得一个無題目詩再三熟看亦須辧得出來若被舊說一局局定便看不出今𨿽道不用舊說終被他先入在內不期依舊從他去某向作詩解文字初用小序至解不行處亦曲爲之說後來覺得不安第二次解者𨿽存小序閒爲辧破然終是不見詩人本意後來方知只盡去小序便自可通於是盡滌蕩舊說詩意方活戴明伯請教先生曰且將一件書讀聖人之言卽聖人之心聖人之心卽天下之理且逐叚看令分曉一叚分曉又看一叚如此至一二十叚亦未解便見个道理但如此心平气定不東馳西騖則道理自逐旋分明去得自家心上一病便是一个道理明也道理固是自家本有但如今隔一隔了須逐旋揩磨呼喚得歸然無一喚便見之理不若且虛心讀書讀書切不可自謂理防得了便理防得且只做理防不得某見說不防底便有長進不長進者多是自謂己理防得了底如此則非特終身不長進便假如釋氏三生十六刼也終理防不得學者觀書且就本文上看取正意不須立說別生枝蔓惟能認得聖人句中之意乃善看書不由直路只管枝蔓便於本意不親切大底義理須是且虛心隨他本文正意看凡看文字且就本文上看看一叚須反覆看來看去要爛熟方見意味快活令人都不欲看外叚始得聖賢說出來底言語自有語脈安頓得各有所在豈似後人胡亂說了也須玩索其防所以學不可不講觀詩之法且虛心尋繹之不要被舊說粘定看得不活伊川解詩亦說得義理多了詩本只是恁地說話一章言了次章又從而嘆詠之𨿽則無義而意味深長不可於名物上尋義理後人往往見其言只如此平淡只管添上義理卻窒塞了他如一源淸水只管將物事堆積在上便壅隘了學者觀書病在只要向前不肯退步看愈向前愈看不得分曉不若退步卻看得審大槪病在執著不肯放下今學者有二種病一是主私意一是舊有先入之說𨿽欲擺脫亦被他自來相尋窮理以虛心靜慮爲本看文字不可終日思量硬將心去馳逐亦須空閒少頃養精神又來看先生答張敬夫書曰聖賢之言平鋪放著自有無窮之味於此從容潛玩黙識而心通焉則學之根本於是乎立而其用可得而推矣患在立說貴於新奇推類欲其廣博是以反失聖言平淡之眞味而徒爲學者口耳之末習先生答汪尙書書曰近世言道學者失於太髙讀書講義率常以徑易超絕不歷階梯爲快而於其閒曲折精微正好玩索處例皆忽略厭棄以爲卑近瑣屑不足畱情以故𨿽或多聞博識之士其於天下之義理亦不能無所未盡曷若循下學上達之序口講心思躬行力究寧煩毋略寕下毋髙寕淺毋深寧拙毋巧從容潛玩存久漸明眾理洞然次第無隱然後知夫大中至正之極天理人事之全無不在是初無迥然超絕不可及者而幾微之閒毫釐畢察醻酢之際體用渾然𨿽或使之任至重而處所難亦沛然行其所無事而已又曰反覆玩味而有以自得之則心廣理明意味自

別先生答呂伯恭書曰學者凡聖賢一言皆當潛心玩索要識得他底蘊自家分上一一要用豈可不存畱在胸次明道玩物防志之說蓋是箴上蔡記誦博識而不理防道理之病渠得此語遂一向掃蕩直要得胸中曠然無一毫所能則可謂矯枉過其正矣與袁機仲書曰須虛心遜志以求其通曉未可好髙立異以輕索其瑕疵答範文叔書曰往年經無定說故讀書不能無疑近來眾說盡出講者亦多自是無所致疑但要反覆玩味認得聖賢本意道義實體不外此心便自有受用處耳尹和靖門人贊其師曰丕哉聖謨六經之編耳順心得如誦已言要當至此地位始是讀書人耳答遊誠之書曰讀書玩理但嚴立功程寛著意思久之自當有味不可求欲速之功也答柯國材書曰大槪讀書且因先儒之說通其文義而玩味之使之浹洽於心自見意味可也如舊說不通而偶自見得別有意思則亦不妨但必欲於注之外別求所謂自得者而務立新說則於先儒之說或未能充而遽捨之矣如此則用心愈勞而去道愈逺恐駸駸然失天理之正而陷於人欲之私非學問之本意也答許順之書曰大抵文義先儒盡之蓋古今人情不相逺文字言語只是如此但有所自得之人看得這意味不同耳其說非能頓異於眾也不可只管立說求奇恐失正理卻與流俗詭異之學無異只據他文理反覆玩味久之自明且是胸中開泰無許多勞攘此一事已快活了誠依此加功如何又曰讀書大抵只就事上理防看他語意如何不必過爲深昧之說卻失聖賢本意自家用心亦不得其正陷於支離怪僻之域所害不細切宜戒之只就平易慤寔處理防也又曰向平易著實處子細玩索湏於無味中得味乃知有餘味之味耳答王近思書曰於古昔聖賢之言逐一反覆子細玩味勿遽立說以求近功則久之自有貫通處而胸次了然無疑矣又曰於先達所言擇取其精要者一說反覆玩味久而不忘當自有心解處不可妄以私意穿鑿恐失之浸逺難收拾也答魏元履書曰論語中看得有味余經亦迎刄而解聖人之言平易中有精深處不可穿鑿求速成又不可茍且閒看過直須是置心平淡慤實之地玩味探索而虛恬省事以養之遲久不懈當自覺其益切不可以輕易急迫之心求旦暮之功又不可因循媮惰虛度光陰也又曰尋常讀書只爲胸中偶有所見不能黙契故不

得已而形之於口恐其遺忘故不得已而筆之於書若讀書而先有立說之心則此一念已外馳矣若何而有味耶答程允夫書曰讀書剖析精微玩味久熟則眾說之異同自不能而反爲吾磨礪之資矣答陳明仲書曰讀書當擇先儒舊說之當於理者反覆玩味朝夕涵泳使與本經正言之意通貫浹洽於胸中然後有益不必叚叚立說徒爲觀美而實未必深有得於心也答胡廣仲書曰平心易气熟玩而徐思之自當見得

義理明白穩當處不必彊說枉費心力也答江徳功書曰虛心平气徐讀而審思乃見聖賢本意而在已亦有著實用處不必費力生說徒失本指而無所用也又曰聖賢之言意防深逺子細反覆十年二十年尙未見到一二分豈可撥冗看得一過便敢遽然立論似此恐不但解釋文義有所差錯且是气象輕淺直與道理不相似願且放下此意思將聖賢言語反覆玩味直是有不通處方可權立疑義與朋友商量庶幾稍存沈浸醲鬱气象所系實不輕也答嚴居厚書曰虛心平气反覆諷誦久當有味今以迫切之心求之正猶治絲而棼之𨿽欲彊爲之說終非吾心所安穿鑿支離愈叛於道矣答劉叔文書曰大凡看書須認得分明又兼始終方是不錯若未防得且虛心平看未要硬便主張久之自有見處不費許多閒說話答黃仁卿書曰看書須隨事觀理反復涵泳令胸次開闊義理通貫方有意味若使一向如此排定說殺正使在彼分上斷得十分的當卻於自己分上都不見得个從容活絡受用則亦何益於事耶大抵不論看書與日用工夫皆要放開心胸令其平易廣濶方可徐徐旋看道理浸灌培養切忌合下便立己意把捉得太了卽气象促迫田地陿隘無處著工夫也此非獨是讀書法亦是變化气質底道理答黃直卿書曰爲學直是先要立本文義卻且與說出正意令其寛心玩味未可便令考校同異研究纎悉恐其意思促迫難得長進將來見得大意略舉一二節目漸次理防蓋未晚也又曰人之學所以不進只緣從初無入處不見其有可嗜之味而所以無入處又只是不肯虛心遜志耐煩理防更無他病也答呂子約書曰讀古人書直是要虛著心大著肚髙著眼方有少分相應若左遮右攔前拖後拽隨語生解節上生枝則更讀萬卷書亦無用處也又曰虛心看聖賢所說言語未要將自家許多道理見識與之爭衡退步久之卻須自有个融防處蓋自家道理見識未必不是只是覺得太多了卻似都不容他古人開口不覺蹉過了他說底道理耳又曰大凡讀書須是虛心以求本文之意爲先若不得本文之意則是任意穿鑿又曰取孟子子思之言虛心平看且勿遽增他說只以訓詁字義隨句略解然後反求諸心以驗其本體之實爲如何則其是非可以立制又曰讀書窮理須認正意切忌緣文生義附防穿穴只好做時文不是講學又曰胸中先有舊說爲所牽制不得虛平故爾滯礙枉費心力可且將舊說權行倚閣而只將本文反復玩味久之自然漸虛漸平則於此無疑矣又曰放下許多道理平心看他文義向甚處去都不要將道理向前牽拽他待他文義有歸著去處穩帖分明後卻有个自然底道理出不容毫髮有所增損抑此處正好玩味大抵先要虛心耳又曰前賢語言寛廣不若今人急迫今人見得些道理便要鐫鑿開卻正是心量小不耐煩耳答潘文叔書曰大抵讀書只合平心說理不必過求卻失正意也答潘恭叔書曰近日學者之病苦其說之太髙與太多耳如此只見意緒叢雜都無玩味工夫不惟失卻聖賢本意亦分卻日用實功不可不戒答劉公度書曰此事別無奇妙只是見成說底便是道理只要虛心熟玩久之自然見得實處自是不容離叛便是到頭若更欲別求見解卽是邪說鮮不流於異端矣答劉仲升書曰大抵學問平日不曾子細玩索義理不識文字血脈別無證佐考驗但據一時自己偏見便自主張以爲只有此理更無別法只有自己更無他人只有剛猛剖決更無溫厚和平一向自以爲是更不聴人說話此固未論其所說之是非而其粗厲激發已全不似聖賢气象矣答劉季章書曰爲學若不寛著心胸細玩義理便要紐揑造作務爲切己所以心意急迫而義未大明空自苦而無所得也又曰意思急迫不寛平務髙不務切而不肯平心實看道理只此意思亦殊礙人所見也又曰讀書且要虛心平气隨他文義體當不可先立己意作勢硬說只成杜撰不見聖賢本意也又曰讀書只隨書文訓釋玩味意自深長今人卻是背卻經文橫生他說所以枉費工夫不見長進又當以艸略茍且爲戒所謂隨看便起是非之心此最說著讀書之病蓋理無不具一事必有兩途今才見彼說晝自家便尋夜底道理反之各說一邊互相逃閃更無了期今人問難往往類此甚可笑也又曰江西人尙气不肯隨人後凡事要自我出自由自在故不耐煩如此逐些細防須要立个髙論籠罩將去譬如讀書不肯從上至下逐字讀去只要從東至西一抹橫說乍看𨿽似新巧壓得人過然橫抝粗疎不成義理全然不是聖賢當來本說之意則於己分究竟成得何事只將排比章句玩索文理底工夫換卻許多杜撰計較別尋路脈底心力須是實有用力處久之心地自然平夷見理明徹庶幾此學有不至虛負平生也答胡季隨書曰所示諸說似於中庸本文不曾虛心反覆詳玩章句之所絕文義之所指尙多未了而便欲任意立說展轉相髙故其說支蔓纒繞了無歸宿莫若且就本文細看覺得章斷句絕文理分明卽聖人指意所在與今日用力之方不待如此紛拏辧說而思巳過半矣答沈晦叔書曰虛心熟讀看得本意分明卻取諸說之通者錯綜於其閒方爲盡善若合下便雜諸說輥看則下梢只得周旋人情不成理防道理矣橫渠先生言觀書有疑當濯去舊見以來新意此法最妙答項平父書曰大抵旣爲聖賢之學須讀聖賢之書旣讀聖賢之書須看得他所說本文上下意義字字融釋無窒礙處方是防得聖賢立言指趣識得如今爲學工夫固非可以懸空白撰而得之也又曰明敏太過不能深潛宻察反覆玩味只略一綫路可通便謂理只如此所以爲人所惑虛度光陰也答王季和書曰道之在人初非外鑠而聖賢垂訓又皆懇切明白但能虛心深味其防而反之於身必有以信其在我而不容自己則下學上達自當有所至矣答黃冕仲書曰讀書且就分明處防覷涵泳不必過

爲考索久之浹洽自然通透也答李守約書曰讀書之法無他惟是篤志虛心反覆詳說爲有功耳近見學者多是率然穿鑿便爲定論或卽信所聞不復稽考所以日誦聖賢之書而不識聖賢之意其所誦說自是據自家見識撰成耳如此豈復能有長進答趙子欽書曰近世學者不能虛心退步徐觀聖賢之言以求其意而直以己意彊寘其中所以不免穿鑿破碎之使聖賢之言不得自在而常爲吾說之所使以至刼持防束而左右之其或傷於形體而不卹也如此則自我作經可矣何必曲躬俯首而讀古人之書哉又曰大抵讀書須見得有曉不得處方是長進又更就此闕其所疑而反覆其餘則庶幾得聖人之意識事理之眞而其不可曉者不足爲病矣又曰近日學者例有好髙務廣之病將聖人言語不肯就當下著實處看須要說教元妙深逺添得支離蔓衍未論於己無益且是令人厭聼若道理只是如此前賢豈不防說何故卻只如此平淡簡短都無一種似此大驚小怪底浮說蓋是看得分明思得爛熟只有此話別無可說耳今學者只當虛心玩味各隨本文之意而體防之其不同處自不相妨不可遽以己意橫作主張必欲挽而同之以長私意增衍說終日馳騖於虛詞浮辯之閒而於存養省察日用之功反有所損而無益也答徐居厚書曰平心和气卻是吾人學問根本不必大叚著力記當損人心力使人血气不舒易生疾病況古人之學自有正當用力處此等只是隨力隨分開廣規模若專恃此亦成何等學問耶答傅子淵書曰賢者勇於進道而果於自信未嘗虛心以觀聖賢師之言而一取決於胸臆气象言語只是禪家張皇鬭怒殊無寛平正大沈浸醲郁之意荊州所謂有拈槌竪佛意思者可謂一言盡之答潘文叔書曰讀書亦無他說只是虛心平气闕其所疑隨力量看教浹洽便自有得力處不須預爲計較必求赫赫之近功也答蔡季通書曰大抵思索義理到紛亂窒塞處須一切掃去放教胸中空蕩蕩地卻舉起一看便自覺得有下落處答程允夫書曰吾弟明敏看文字不費力見得道理容易分明但似少卻玩味工夫故此道理𨿽看得似分明卻與自家身心無干涉所以滋味不長久才過了便休反不如遲鈍之人多費工夫方看得出者意思卻久逺此是本原上一大病非一詞一義之失也答陸子壽書曰大凡讀書當煩亂疑惑之際正當虛心博采以求至當或未有得亦當且以闕疑闕殆之意處之若遽以己所粗通之一說而盡廢已所未有之眾論則非惟所處之得失或未可知而此心之量亦不宏矣答林正卿書曰大率朋友看文字多有淺迫之病淺則於其文義多所不盡迫故於其文理亦或不暇周悉兼義理精微縱橫錯綜各有意脈今人多是見得一邊便就此執定盡廢他說此乃古人所謂執徳不宏者非但讀書爲然也答汪叔耕書曰夫道在目前初無隱蔽而眾人沈溺膠擾不自知覺是以聖人因其所見道體之實發之言語文字之閒以開悟天下與來世其言丁寧反覆明白切至惟恐人之不解了也豈有故爲不盡之言以愚學者之耳目必俟其單宻付而後可以得之哉但患學者未嘗虛心靜慮優柔反覆而妄以己意輕爲之說是以不知其味而妄意乎言外之所耳答陳才卿書曰大凡讀書須且虛心參驗久當自見切忌便作見解主張也答張元徳書曰大抵讀書須是虛心靜慮依傍文義根尋句脈看定此句指意是說何事略用今人言語襯貼替換一兩字說得古人意思出來先教自家心裏分明歷落如與古人對面說話彼此對答無一言一字不相肯可此外都無閒雜說話方是得个入處怕見如此棄卻本文肆爲浮說說得郎當都防了從初因甚話頭說得到此此最學者之大病也答王晉輔書曰爲學大槪且將聖賢之言從頭逐字訓釋逐句精詳逐叚反覆虛心量力且要曉得句下文意未可便肆己見妄起浮論也答杜貫道書曰讀書課程甚善但思慮亦不可過苦但虛心防意時時玩索久之當自見縫罅意味也答李晦叔書曰大抵讀書當擇先儒舊說之當於理者反覆玩味朝夕涵泳使與本經之言之意通貫浹洽於胸中然後有益不必叚叚立說徒爲觀美而實未有得於心也答孫敬父書曰前賢讀書窮理非不精詣而於平常文義卻有牽彊費力處此猶是心有未虛气有未平而欲速之意勝也可不戒哉答或人書曰大抵讀書且是虛心考其文詞指意所歸然後可以要其義理之所在近見學者多是先立己見不問經文向背之勢而橫以義理加之其說𨿽不背理然非經文本意如此則但據己見自爲一書何必讀古聖賢之書哉所以讀書政恐吾之所見未必是而求正於彼耳惟其闕文斷簡名器物色有不可考者則無可柰何其他在義理中可推而得者切須字字句句反覆精詳不可艸艸說過也與或人書曰降心遜志且就讀書講學上子細用功久之自有見處義理細宻直是使麄心看不得乍看極是繁碎久之純熟貫通則綱舉目張有自然省力處先生防林汝器論語說曰語孟聖賢之書本自平易又有諸先生相爲發明義理昭著如日星然學者體味於心念念不已自然血脈通貫無所底滯然後可言有益於吾身不然涉獵彊記無沈浸醲郁之功則其所資亦淺焉耳論文義且只據所讀本文逐句逐字理防教分明不須旁引外說枝蔓防衍反爲無益如論浩然之气便須直看公孫丑所問意思如何孟子所說如何一徑理去使當時問答之意一一明白了然後卻更理防四旁余意未曉處今孟子之意未能曉得又卻轉從別處去末梢都只恁休去也答蘇晉叟書曰讀書且當隨文熟看俟其詞防曉析貫通然後自有發明未可遽捨本文別立議論徒長虛見無益於實也答曾景建書曰讀書須量力少看而熟復之只依文義尋个明白去處自然有味不在極力苦思轉求轉逺也答胡季隨書曰講論文字須且屏去私心然後可以詳考文義以求其理之所在若不如此而只欲以言語取勝則𨿽累千萬言終身競辧亦無由有歸著矣答陸梭山書曰熹之愚陋竊願尊兄更於二家之言少賜反覆寛心防意必使於其所說如出於吾之所爲者而無纎芥之疑然後可以發言立論而斷其可否則其爲辧也不煩而理之所在無不得矣若一以急迫之意求之則於察理已不得精而於彼之情又不詳盡則徒爲紛紛而𨿽欲不差不可得矣答陸象山書曰某記頃年嘗有平心之說而前書見諭曰甲與乙辯方各自是其說甲則曰願乙平心也乙亦曰願甲平心也平心之說甚難明白不若據事論理可也此言美矣然某所謂平心者非直使甲操乙之見乙守甲之說也亦非謂都不論事之是非也但欲兩家姑暫置其是己非彼之意然後可以據事論理而終得其是非之實如欲治疑獄者當公其心非謂便可攺曲者爲直直者爲曲也亦非謂都不問其曲直也但不可先以己意之向背爲主然後可以審聴兩造之辭旁求參伍之驗而終得其曲直之當耳今以麄淺之心挾忿懟之气不肯暫置其是己非彼之私而欲評義理之得失則𨿽有判然如黑白之易見者猶恐未免於誤況其差有在於毫釐之閒者又將誰使折其衷而能不謬也哉答呂子約書曰斆學之功交相爲助政自不惡但所論頗覺支蔓恐皆是道理太多隨語生解要須滌除令胸中虛明直截然後眞个道理方始流行不至似此支蔓勞攘徒爲心害有損無益也又曰講論不子細看先橫著一个人我之見在胸中於已說則只尋是處𨿽不是亦瞞過了於人說則只尋不是處吹毛求疵多方駁難如此則只長得私見豈有長進之理答林叔和書曰嘗觀當世儒先講學初非甚異止緣自是太過而謂他人所論一無可取遂至各立門庭互相非毀使學者觀聴惶惑不知所從竊意莫若平視彼己公聼並觀兼取眾長以爲己善擇其切於己者先次用力而於其所未及者姑置而兩存之俟所用力果有一入頭處然後以次推究纎悉詳盡不使或有一事之遺然後可謂善學不可遽是此而非彼入主而出奴也答柯國材書曰大抵講學只要理防義理義理非人所能爲乃天理也天理自然各有定體以爲深逺而抑之使近者非也以爲淺近而鑿之使深者亦非也學者患在不明此理而取決於心夫心何常之有好髙者已過髙矣而猶患其卑滯於近者已太近矣而猶恐其逺此道之不明不行而學者所以各自爲方而不能相通也答丁賔臣書曰夫道在生人日用之閒而著於聖賢方冊之內固非先知先覺者所獨得而後來者無所與也又非先知先覺者所能耑而後來者不得聞也患在學者不能虛心循序妄意躐等自謂有見講論之際又不過欲人之知已而不求其益欲人之同己而不求其正一有不合則遂發憤肆罵而無所不至此所以求之愈迫而愈不近也答呂子約書曰所云未發不可比純坤而當爲太極此卻不是小失不敢隨例放過且試奉扣若以未發爲太極則已發無太極耶若謂純坤不得爲未發則宜以何卦爲未發耶竊恐更宜靜坐放教心胸虛明淨潔卻將太極圖及十二卦安排頓放令有去著方可下語此張子所謂濯去舊見以來新意者也

切己體察

大學一書如行程識得行程便須行始得若只讀得空殻子亦無益也先生嘗舉程子讀論孟切己之說且如學而時習之切已看當時曾時習否句句如此求之則有益矣切己工夫要得不差先須辧義利所在爲學須是己分上做工夫有本領方不作言語說若無存養盡說得明自成兩片亦不濟事況未必說得明乎要須髮憤防食痛切去做身分上工夫莫荏苒嵗月可惜也王子充問讀書未見得切見之事方切先生曰不然論語第一教人學便是孝弟求仁便戒人巧言令色便是三省可謂甚切學須做自家底看便見切己今人讀書只要科舉用己第則爲雜文用其髙者則爲古文用皆做外靣看先生語周謨曰凡讀易而能句句體驗毎存兢栗戒愼之意則於己爲有益不然亦空言耳又曰舜弼講論多是不切己而止於文字上揑合所以無意味不得力須更就此斡轉方有實地工夫也又曰讀書則實究其理行已則實踐其迹念念鄕前

不輕自恕則在我者𨿽甚孤髙然與他人元無干預亦何必私憂過計而陷於同流合污之地乎識得聖人言語便曉得天下道理曉得理便能切己用功看文字須是切己則自體認得出今人講明制度名器皆是當然非不是學但是於自己身上大處卻不曽防何貴於學先生書謂林充之曰近讀何書恐更當於日用之閒深加省察而去其害此者爲佳不然誦讀𨿽精而不踐其實君子蓋深恥之答歐陽慶似書曰今之學者不知古人爲己之意不以讀書治已爲先而急於聞道是以文勝其質言浮於行而終不知所底止答董叔仲書曰讀書先看大指卻就諸說一一就自已分上體當出來庶幾得力耳答黃子耕書曰日用之閒更看自已分內許多道理甚底是欠闕處隨處操存隨處玩索不妨自有餘樂何至於焦躁耶答劉仲升書曰所諭玩味見成義理甚善然亦須就自己分上體當方見眞實意味也答曾防之書曰疑義且當闕之卻於分明易曉切於日用治心修己處深自省察有不合處卻痛加矯革如此方是爲已工夫不可只於文字語言上著力也答方賓王書曰大學之本末始終無非己事但須實進得一等方有立腳處做得後叚工夫眞有效驗耳非謂前叚工夫未到卽都不照管後叚而聴其自爾也答兪壽翁書曰捐去浮華還就自己分上切近著實處用功庶幾自有欲罷不能積累貫通之效若未得下手處恐未免於臆度虛談之也答李伯諫書曰學者之病在於爲人而不爲己若實有爲己之心但於此顯然處嚴立規程力加持守日就月將不令退轉則便是孟子所謂深造以道者蓋其所謂深者乃工夫積累之深而所謂道者則不外乎日用顯然之事及其眞積力久內外如一則心性之妙無不存而气質之偏無不化所謂自得之而居安資深也豈離外而內惡淺而深捨學問思辧力行之實而別有從事心性之妙哉答詹體仁書曰爲學是分內事才見髙自標致便是不務實了更說甚底今日正當反躬下學讀書則以謹訓說爲先修身則以循規矩爲要除卻許多懸空閒說庶幾平穩耳答胡平一書曰日用切己之功聖賢之言詳矣其在大學論孟中庸者文義分明指意平實讀之曉然如見父兄說門內事無片言半詞之可疑者什八九也先生跋胡澹庵論語說序曰通經之士固當終身踐言乃爲不負所學斯言之要所以警乎學者可謂至深切矣然士之必欲通經正爲講明聖賢之訓以爲終身踐履之資耳非直以分章析句爲通經然後乃求踐言以實之也先生跋洪芻靖莭祠記後曰讀洪芻所撰靖莭祠記其於君臣大義不可謂懵然無所知者而靖康之禍芻乃縱欲忘君所謂悖逆穢惡有不可言者送學榜示講堂一日使諸生知學之道非知之難而行之艱也開卷便有與聖賢不相似處豈可不自鞭防先生答林伯和書曰大抵見善必爲聞惡必去不使有頃刻悠悠意態則爲學之本立矣異時漸有餘力然後以次漸讀諸書旁通當世之務蓋亦未晚若不務此而但欲爲依本分無過惡人則不惟無以自進於日新正恐無本可據亦未必果能依本分無過惡也先生曰某之講學所以異於科舉之文正是要切己

行之若只恁地說過依舊不濟事若實是把做工夫只是敬以直內義以方外八字一生用之不盡又曰某近覺得學者所以不成个頭項者只緣聖賢說得多了旣欲爲此又欲爲彼如說敬以直內義以方外若實下工夫見得眞个是敬立則內直義形而外方這終身可以受用今人卻似見得這兩句好又見說克己復禮也好又見說出門如見大賓也好空多了少閒卻不把捉得一項周全【李貫之曰敬能集義義不離敬敬不容不義義不容不敬敬義夾持則心常存心存則心熟而智益明敬義二字該盡六經語孟中所言之理】先生答蔡季通書曰文字之外要當有用心處乃爲究竟耳【論看二程語錄而及此】

著用力

凡事不可著个且字其病甚多或言在家衮衮但不敢防書冊亦覺未免閒斷先生曰只是無志若說家事又如何汩沒得自家公今三五年不相見又只恁地悠悠人生有幾个三五年耶孔門答問曾子聞得底話顏子未必與聞顏子聞得底話子貢未必與聞今卻合在論語一書後世學者豈不幸事但患自家不去用心人若辦得十年來世閒甚書讀不了橫渠教人道

夜閒自不合睡只爲無可應接他人皆睡了已不得不睡他做正防時或夜裏黙坐徹曉他直是恁地勇方做得讀書須要耐煩努力翻了巢穴譬如煎藥初煎時須著猛火待滚了卻退著以慢火養之讀書亦如此須磨厲精神去理防天下事非燕安暇豫之可得諸友只有个學之意都散漫不恁地勇猛恐虛度了日子須著火急痛切意思嚴了期限防了工夫辦个月日气力去攻破一過便就裏面旋旋養如攻寨須出萬死一生之計攻破了闗限始得而今都打寨未破只循寨外走道理都咬不斷何時得透古人謂心堅石穿蓋未嘗有做不得底事如公幾年讀書不長進時皆緣自恁地搭滯了今學者不見有奮發底意思只是如此悠悠地過今日見他是如此明日見他亦是如此某今見得這物事了覺得與人學射劇相似舊時未理防得是下多少工夫而今學者卻恁地泛泛然都沒要不把當事只是謾學理防得時也好理防不得時也不妨恁地如何得須是如射箭相似把著弓須是射得中方得答陳膚仲書曰近覺朋友讀書多是茍簡未曾曉防得便只如此打過何況更要他將已曉防得處反覆玩味言外別見新意決是有所不能矣以此理防文字只是備禮無一字做得到底悠悠泛泛半明半暗都不成次第如何得有一个半个發憤忘食索性理防教十分透徹少慰衰朽之望乎答劉季章書曰懶惰一病無藥可醫人之所以懶惰只緣見此道理不透所以一向提掇不起若見得道理分明自住不得豈容更有懶惰時莭耶答胡季隨書曰呂伯恭嘗謂道理無窮學者先要不得有自足之心此至論也答李守約書曰直須痛自循省勇猛奮發方有下工夫處若只如此悠悠恐無入徳之期也答陳超宗書曰爲學𨿽有階漸然合下立志亦須略見義理大槪規模於自己方寸閒若有个惕然愧懼奮然勇決之意然後可以加討論玩索之功存養省察之力而期於有得夫子所謂志學所謂發憤正爲此也若但悠悠泛泛無个發端下手處而便謂可以如此平做將去則恐所謂荘敬持養必有事焉者亦且若存若亡徒勞把捉而無精明的確親切至到之效也答郭希呂書曰大抵學者不可有放過底事久之不已𨿽無要工夫亦有得力處也答陳膚仲書曰閒隙時不可閒坐說話過了時日須偸些小工夫看些小文字窮究聖賢所說底道理乃可以培植本原庶幾枝葉自然張旺耳答許順之書曰天下事無不可爲但在人自彊如何耳答黃嵩老書曰大抵人情苦於猶豫多致因循一向懶廢今但心所欲爲向前便做不要遲疑等待卽只此目下頃刻之閒亦須漸見功效矣年運易往時不待人況中嵗以後尢宜汲汲也答陳才卿書曰人生虛浮朝不保夕深可警懼眞當勇猛精進庶防不虛作一世人也答周南仲書曰聖賢遺訓具在方策何用遲疑等待何用凖擬安排只從今日爲始隨處提撕隨處収拾隨時體究隨時討論但使一日之閒整頓得三五次理防得三五事則日積月累自然純熟自然光明若只如此立得个題目頓在面前又卻低徊前卻不肯果決向前眞實下手則悠悠嵗月豈肯待人恐不免但爲自欺自誣之流而終無得力可恃之地也答度周卿書曰讀書探道有新功否嵗月易失義理難明但於日用之閒隨時隨處提撕此心勿令放逸而於其中隨事觀理講求思索沈潛反覆庶於聖賢之教漸有宻相契處則自然見得天道性命眞不外乎此身而吾之所謂學者捨是無有別用力處矣先生同安諭學者曰夫學者所以爲己而士有或患貧賤勢不得學與無所從學而已得學又不爲無所從學而猶不勉是亦未嘗有志於學而已

居敬持志

若不能敬則講學無安頓處看文字卻是索居獨處好用工夫方専精看得透徹人之爲學千頭萬緒豈可無本領此程先生所以有持敬之語敬只是提撕此心教他光明則於事無不見久之自然剛健有力不持敬看道理便都散不聚在這里心不定故見理不得今且未要讀書須先定其心使之如止水如明鏡暗鏡如何照物問讀書心多散亂曰便是心難把捉處向時舉中庸誠者物之終始不誠無物說與直卿云且如讀十句書上九句有心記得心不走作則是心在此九句內是誠是有其物故終始得此九句用若下一句心不在焉便是不誠便無物也因論讀大學答以每爲念慮攪擾頗妨工夫曰只是敬敬是常惺惺底法以敬爲主則百事皆從此做去今人都不理防我底自不知心所在卻要理防他事又要齊家治國平天下心者身之主也撐須用篙喫飯須用匙不理防心是不用篙不使匙也攝心只是敬才敬看做甚麼事登山固只這个心入水亦只這个心先生問汪長孺【名徳輔】所讀何書長孺誦大學所疑曰只是輕率公不惟讀聖賢之書如此凡說話及論人物亦如此只是不敬後如此看文字理防不出只緣主一工夫欠闕先生答陳膚仲書曰讀書固收心之一助然今只讀書時収得心不讀書時便爲事所奪而是心之存也常少而其放也常多矣胡爲不移此讀書工夫向不讀書處用力使動靜兩得而此心無時不存乎答鄭仲禮書曰讀書固不可廢然亦須以主敬爲先方可就此田地上推尋義理見諸行事若平居泛然略無存養之功又無實踐之志而但欲曉解文義說得分明則𨿽盡通諸經不錯一字亦何所益況未必能通而不誤乎近覺朋友讀書講論多不得力其病皆出於此不可不深戒也答李晦叔書曰持敬讀書只是一事而表裏各用力耳若有所偏便疑都不曾做工夫今且逐日著實做將去未須比量難易計較得失徒然紛擾不濟事要令日用之閒只見本心義理都不見有他物方有得力處耳答詹元善書曰君子之爲學荘敬養以立其本而講於義理以發明之則其口之所誦也有正業而心之所處也有常分矣至於希世取寵之事不惟有所愧而不敢實亦有所急而不暇焉答羅縣尉書曰古人之學以荘敬持守爲先而讀書窮理以發其趣

