陸象山文選

卷一﹐與胡季隨書云﹕

【王文公祀記】乃是斷百餘年未了底大公案﹐自謂聖人復起﹐不易吾言。余於未嘗學問。妄肆指議﹐此無足多怪。同志之士猶或未能盡察﹐此良可慨嘆﹗足下獨謂使荊公復生﹐亦將無以自解。精誠如此﹐吾道之幸。

【全捲】卷一﹐與邵叔誼書﹕

……此天之所以予我者非由外鑠我也。思則得之﹐得此者也。先立乎其大者﹐立此者也。積善者﹐積此者也。集義者﹐集此者也。知徳者﹐知此者也。進徳者﹐進此者也。同此之謂同徳﹐異此之謂異端。心逸日休﹐心勞日拙﹐徳僞之辧也。豈惟辯諸其身﹖人之賢否﹐書之正僞﹐舉將不逃於此矣。自「有諸己」至於「大而化之」﹐其寬裕溫柔足以有容﹐發彊剛毅足以有執﹐其莊中正足以有敬﹐文理密察足以有別﹐增加馴致﹐水漸木升﹐固月異而歲不同。然由蒙糱之生﹐而至於枝葉扶疏﹐由源泉混混﹐而至於放乎四海﹐豈二物哉﹖【中庸】曰「誠者物之終始﹐不誠無物。」又曰「其爲物不二」。此之謂也。學問固無窮已﹐然端緒得失﹐則當早辧﹔是非向背﹐可以立決。顏子之好學﹐夫子實亟稱之﹐而未見其止﹐蓋惜之於旣亡。其後曾子亦無疑於夫子之道﹐然且謂爲魯﹐在柴愚師辟之間﹐素所蓄積又安敢望顏子哉﹖曾之於顏﹐顏之於夫子﹐固自有次第﹐然而「江漢以濯之﹐秋陽以暴之」﹐𨿽夫子不能逃於曾子矣。豈惟曾子哉﹖君子之道﹐夫婦之愚不肖可以與之能行。唐周之時﹐康衢擊壤之民﹐中林施之夫﹐亦帝堯文王所不能逃也。故孟子曰「人皆可以爲堯舜」。病其自暴自棄﹐則爲之發四端曰「人之有是而自謂不能者﹐自賊者也﹔謂其君不能者﹐賊其君者也。」夫子曰「一日克己復禮﹐天下歸仁焉。」此謂之初也。鈞是人也﹐己私安有不可克者﹖顧不能自知其非﹐則不知自克耳。

王澤之竭﹐利欲日熾。先覺不作﹐民心橫奔。浮文異端轉相熒惑﹐往聖話言塗爲藩師。而爲機變之巧者﹐又復魑魅豗蜴其間。恥非其恥﹐而恥心亡矣。今謂之學問思辧﹐而於此不能深切著明﹐依憑空言﹐傅著意見﹐曾疣益贅﹐助勝崇私﹐重其狷忿﹐長其負恃﹐蒙蔽至理﹐扞格至言﹐自以爲是沒世不復﹐此其爲罪浮於自暴自棄之人矣。此人之過﹐其初甚小﹐其後乃大。人之救之﹐其初則易﹐其後則難﹐亦其勢然也。

「物有本末﹐事有終始﹐知所先後﹐則近道矣。」於其端緒知之不至﹐悉精畢力求多於末﹐溝澮皆盈﹐涸可立待。要之其終﹐本末俱失。夫子曰「知之爲知之﹐不知爲不知﹐是知也。」後世恥一物不能盡知也。稷之不能審於八音﹐夔之不能詳於五種﹐可以理揆。夫子之聖﹐自以少賤而多能﹐然稼不如老農﹐圃不如老圃。𨿽其老於論道﹐亦曰學而不厭﹐啟助之益需於後學。伏羲之時未有堯之文章﹐唐﹑虞之時未有成周之禮樂。非伏羲之智不如堯﹐而堯﹑舜之智不如周公﹐古之聖賢更續緝熙之際尙可考也。學未知至﹐自用其私者﹐乃至於亂原委之倫﹐顚萌蘗之序﹐窮年卒歲靡所底麗﹐猶焦焦然思以易天下﹐豈不謬哉﹖

卷一﹐與曾宅之書﹕

………記錄人言語極難。非心通意解﹐往往多不得其實。前輩多戒門人無妄錄其語言﹐爲其不能通解﹐乃自以己意聽之﹐必失其實也。……

且如存誠持敬﹐二語自不同﹐豈可合說﹖「存誠」字於古有考﹐「持敬」字乃後來杜撰。【易】曰「閒邪存其誠」。孟子曰「存其心」。某舊亦嘗以「存」名齋。孟子曰「庶民去之﹐君子存之」。又曰「其爲人也寡欲﹐𨿽有不存焉者寡矣。其爲人也多欲﹐𨿽有存焉者寡矣。」只「存」一字自可使人明得此理。此理本天所以與我﹐非由外鑠。明得此理﹐卽是主宰。眞能爲主﹐則外物不能移﹐邪說不能惑。所病於吾友者﹐正謂此梓不明﹐內無所主。一向縈絆於浮論虛說﹐終日只依藉外說以爲主﹐天之所與我者反爲客。主客倒置﹐迷而不反﹐惑而不解。坦然明白之理﹐可使婦人童子聽之而諭﹐勤學之士反爲之迷惑。自爲支離之說以自縈纏﹐窮年卒歲靡所底麗﹐豈不重可憐哉﹖使生在治古盛時﹐蒙被先聖王之澤﹐必無此病。惟其生於後世﹐學絕道喪﹐異端邪說充塞彌滿﹐遂此有志之士罹此患害﹐乃與世間凡庸恣情縱欲之人均其陷溺﹐此豈非以學術殺天下哉﹖

後世言【易】者﹐以爲【易】道至幽至深﹐學者不敢輕言。然聖人贊【易】﹐則曰「幹以易知﹐坤以簡能。易則易知﹐簡則易從。易知則有親﹐易從則有功。有親則可久﹐有功則可大﹖可久則可賢人之徳﹐可大則賢人之業。易簡而天下之理得矣。」孟子曰「夫道若大路然﹐豈難知哉﹖」夫子曰「仁遠乎哉﹖我欲仁﹐斯仁至矣。」又曰「一日克己復禮﹐天下歸仁焉。」又曰「未之思也﹐夫何遠之有﹖」孟子曰「道在邇而求諸遠﹐事在易而求諸難。」又曰「堯舜之道孝弟而已矣。」「徐行後長者謂之弟﹐疾行先長者謂之不弟。夫徐行者﹐豈人所不能哉﹖不爲耳。」又曰「人能充無欲害人之心﹐而仁不可勝用也。人能充無穿箭之心﹐而義不可勝用也。」又曰「人之有是四端而自謂不能者﹐自賊者也。謂其君者也。」又曰「吾身不能居仁由義﹐謂之自棄。」古聖賢之言大抵若合符節。蓋心一心也﹐理一理也。至當歸一﹐精義無二。此心此理不容有二。故夫子曰「吾道一以貫之」。孟子曰「夫道一而已矣」。又曰「道二﹐仁與不仁而已矣。」如是則爲仁﹐反是則爲不仁。仁卽此心也﹐此理也。「求則得之」﹐得此理也。「先知」者﹐知此理也。「見孺子將入井而有怵惕惻隱之心」者﹐此理也。可羞之事則羞之﹐可惡之事則惡之者﹐此理也。是知其爲是﹐非知其爲非﹐此理也。宜辭而辭﹐宜遜而遜者﹐此理也。敬此理也﹐義易此理也。內此理也。外易此理也。故曰「直方大﹐不習不利。」孟子曰「所不慮而知者﹐其良知也。所不學而能者﹐其良能也。」「此天之所與我者。」「我固有之﹐非由外鑠也。」故曰「萬物皆備於我矣﹐反身而誠﹐樂莫大焉。」此吾之本心也。所謂安宅﹑正路者﹐此也﹔所謂廣居﹑正位﹑大道者﹐此也。……

來書「蕩而無歸」之說大謬。今足下終日依靠人言語﹐又未有定論﹐如在逆旅﹐乃所謂無所歸。今使足復其本心﹐居安宅﹐由正路﹐立正位﹐行大道﹐乃反爲無所歸﹐足下之不智亦甚矣。今己私未克之人﹐如在陷阱﹐如在荊棘﹐如在泥塗﹐如在囹圄械系之中﹐見先知先覺其言廣大髙明﹐與己不類﹐反疑惑恐一旦如此﹐則無所歸﹐不亦鄙乎﹖不亦謬哉﹖不知此乃是廣居﹑正位﹑大道。欲得所歸﹐何以易此﹖欲有所主﹐何以易此﹖今拘攣舊習﹐不肯捨棄﹐乃狃其狹而懼於廣。﹐狹其懈而懼於正﹐狃其小而懼於大﹐尙得爲智乎﹖夫子曰「汝爲君子儒﹐無爲小人儒。」古之所謂小人儒者﹐亦不過依據末節細行以自律﹐未知如今人有如許浮論虛說﹐謬悠無根之甚﹐夫子猶以門人之戒﹐又況如今日謬悠無根﹐而可安乎﹖

吾友能棄去謬習﹐復其本心﹐使此一陽爲主於內﹐造次必於是﹐顚沛必於是﹐無終日之間而違於是﹐此乃所謂有事焉﹐乃所謂勿忘﹐乃所謂敬﹔果能不替不息﹐乃是積善﹐乃是積義﹐乃是善然浩然之气﹔眞能如此﹐則不愧古人﹐其引用經語﹐乃是聖人先得我心之同然﹐則不爲侮聖矣。今終日營營﹐如無根之木﹐無源之水﹐有采摘汲引之勞﹐而盈涸榮枯無常﹐豈所謂「源泉混混﹐不捨晝夜﹐盈科而後進」者哉﹖終日簸弄經語以自傅益﹐眞所謂侮聖言者矣。

卷一﹐與胡季隨書﹕

…………學者之難得﹐所從來久矣。道不遠人﹐人自遠之耳。人心不能無蒙蔽。蒙蔽之未徹﹐則日以陷溺。諸子百家往往以聖賢自期﹐仁義道徳自命﹐然其所以卒於皇極而不能自拔者﹐蓋蒙蔽而不自覺﹐陷溺而不自知耳。

顏子之賢﹐夫子之所屢嘆﹔气質之美固絕人甚遠。子貢非能知顏子者﹐然亦自知非儔偶。【論語】之所載「顏淵喟然」之嘆﹐當在問仁之前﹔「爲邦」之問﹐當在問仁之後﹔「請事斯語」之時﹐乃其知之始至﹐善之始明時也。

以顏子之賢﹐𨿽其知之未至﹐善之未明﹐亦必不至有聲色貨利之累﹐忿狠縱肆之失。夫子答其問仁﹐乃有「克己復禮」之說。所謂己私者﹐非必如常人所見之過惡而後爲己私也。己之未克﹐𨿽自命以仁義道徳﹐自期以可至聖賢之地者﹐皆其私也。顏子之所以異乎眾人者﹐爲其不安於此﹐極鉆仰之力而不能自己﹐故卒能踐克旣復禮之言﹐而知遂以至﹐善遂以明也。

若子貢之明達﹐固居遊﹑夏之右﹔見禮知政﹐聞樂知徳之識﹐絕凡民遠矣﹔從夫子遊如彼其久﹐尊信夫子之道如彼其至。夫子旣沒﹐其傳乃不在子貢﹐顧在曾子﹐私見之錮人﹐難於自知如此。曾子得之以魯﹐子貢失之以達。天徳己見消長之驗莫著於此矣。

學問之初﹐切磋之次﹐必有自疑之兆﹐必有自克之實。此古人物格知至之功也。己實未能自克﹐而不以自疑﹐方憑之以決是非﹐定可否﹐縱其標末如子貢之屢中﹑適重夫子之憂耳。況又未能也﹖

物則所在﹐非達天徳﹐未易輕言也。「所惡於智者﹐爲其鑿也。如智者若禹之行水也﹐則無惡於智矣。禹之行水也﹐行其所無事也。如智者亦行其所無事﹐則智亦大矣。」宰我﹑子貢﹑有若﹑智足以知聖人。三子之智﹐蓋其英爽足以有所精別﹐異乎陳子禽﹑叔孫武叔之流耳。若責之以大智﹐望之以眞知聖人﹐非其任也。顏子「請事斯語」之後﹐眞知聖人矣。曾子𨿽未及顏子﹐若其眞知聖人則與顏子同。學未知止﹐則其知必不能至。知之未至﹐聖賢地位未易輕言也。何時合並以究此理﹖

卷一﹐與侄孫浚書﹕

…………由孟子而來﹐千有五百餘年之間﹐以儒名者甚眾﹐而荀﹑揚﹑王﹑韓獨著﹐專場蓋代﹐天下歸之﹐非止朋遊黨與之私也。若曰傳堯﹑舜之道﹐續孔﹑孟之統﹐則不容以形似假借﹐天下萬世之公亦終不可厚誣也。至於近時﹐伊﹑洛諸賢﹐研道益深﹐講道益詳﹔志向之專﹐踐行之篤乃漢唐所無有﹐其所植立成就可謂盛矣。然「江漢以濯之﹐秋陽以暴之」﹐未見其如曾子之能信其「皜皜」﹔「肫肫其仁﹐淵淵其淵」﹐未見其如子思之能達其「浩浩」﹔「正人心﹐息邪說﹐詎詖行﹐放淫辭」﹐未見其如孟子之長於知言﹐而有以「承三聖」也。

故道之不明﹐天下𨿽有美材厚徳﹐而不能以自成自達﹐困於聞見之支離﹐窮年卒歲而無所至止。若其气質之不美﹐志念之不正﹐而假竊傳會﹐蠹食蛆長於經傳文字之間者﹐何可勝道。方今熟爛敗壞﹐如齊威﹑秦皇之屍﹐誠有大學之志者﹐敢不少自彊乎﹖於此有志﹐於此有勇﹐於此有立﹐然後能克己復禮﹐遜志時敏﹐眞地中有山謙也。不然﹐則凡爲謙遜者﹐亦徒爲假竊緣飾﹐而其實崇私務勝而已。比有一輩﹐沈吟堅忍以師心﹐婉孿誇毗以媚世﹐朝四暮三以悅眾狙﹐尢可惡也﹐不爲此等所眩﹐則自求多福﹐何遠之有﹖道非難知﹐亦非難行﹐患人無志耳。及其有志﹐又患無眞實師友﹐反相眩惑﹐則爲可惜耳。凡今所以爲汝言者爲此耳。蔽解惑去﹐此心此理﹐我固有之。所謂「萬物皆備於我」﹐昔之聖賢先得我心之所同然耳。故曰﹕周公豈欺我哉﹖

卷十﹐與路彥彬書﹕

…………窮不自揆﹐區區之學﹐自謂孟子之後﹐至是而始一明也。……

﹝案﹕此書不長﹐只此一句重要﹐故特錄之。﹞

卷十一﹐與李宰書﹕

來教謂「容心立異﹐不若平心任理」。其說固美矣。然「容心」二字不經見﹐其原出於【莊子】﹕「平者水停之盛也﹐其可以爲法也﹐內保之而外蕩也。」其說𨿽托之孔子﹐實非夫子之言也。彼固自謂寓言十九。其書道夫子言行者﹐往往以致其靳侮之意﹐不然則借尊其師﹐不然則因以達其說﹐皆非實事。後人據之者陋矣。又韓昌黎與李翊論爲書有曰「平心而察之」。自韓文盛行後﹐學士大夫言語文章間用「平心」字寖多。究極其理﹐二說皆非至言。

「吾何容心」之說卽「無心」之說也﹐故「無心」二字亦不經見。人非木石﹐安得「無心」﹖心於五官最尊大。【洪範】曰「思曰睿作聖。」孟子曰「心之官則思﹐思則得之﹐不思則不得也。」又曰「存﹐豈無人義之心哉﹖」又曰「至於心﹐獨無所同然乎﹖」又曰「君子之所以異於人者以其存心也。」又曰「非獨賢者有是心也﹐人皆有之﹐賢者能勿喪耳。」又曰「人之所以異於禽獸者幾希﹐庶民去之﹐君子存之。」「去之」者﹐去此心也﹐故曰「此之謂失其本心」。「存之」者﹐存其心也﹐故曰「大人者不失其赤子之心。」四端者﹐卽此心也。「天之所以與我者」﹐卽此心也。人皆有是心﹐心皆具是理﹐心極理也。故曰「理義之悅我心﹐猶芻豢之悅我口。」所貴乎學者﹐爲其欲窮此理﹐盡此心也。有所蒙蔽﹐有所移奪﹐有所陷溺﹐則此心爲之不靈﹐此理爲之不明。是謂不得其正﹐其見乃邪見﹐其說乃邪說。一溺於此﹐不由講學﹐無自而復。故心當論邪正﹐不可無也。以爲吾無心﹐此說邪說矣。若愚不肖之不及﹐固未得其正﹐賢者智者之過失亦未得其正。溺於聲色貨利﹐狃於譎詐姦宄。牿於末節細行﹐流於髙論浮說﹐其智愚賢不肖固有間矣。若是心之未得其正﹐蔽於其私﹐而使此道之不明不行﹐則其爲病一也。

周道之衰﹐文貌日勝。良心正理日就蕪沒。其爲吾道害者﹐豈聲色貨利而已哉﹖楊﹑墨皆當世之英﹐人所稱賢。孟子之所排斥拒絕者﹐其爲力勞於斥儀﹑衍輩多矣。所自許以承三聖者﹐蓋在楊﹑墨﹐而不在衍﹑儀也。故正理在人心﹐乃所謂固有。易而易知﹐而後可言也。此心未正﹐此理未明﹐而曰明心﹐不知所平者何心也﹖【大學】言「欲正其心者先誠其意﹐欲誠其意者先致其知﹐致知在格物。」物果已格﹐則知自至。所知旣至﹐則意自誠。意誠則心自正。必然之勢﹐非彊致也。孟子曰「我亦欲正人心﹐息邪說﹐詎詖行﹐放淫辭﹐以承三聖者。」當是時﹐天下之言者不歸楊﹑則歸墨﹐楊朱墨翟之言盈天下。自孟子出後﹐天下方指楊﹑墨爲異端。然孟子旣沒﹐其道不傳。天下之俊信者﹐抑尊信其名耳﹐不知其實也。指楊﹑墨爲異端者﹐亦指其名耳﹐不知其實也。往往口辟楊﹑墨﹐而身爲其道者眾矣。自周衰﹐此道不行﹔孟子沒﹐此道不明。今天下之士皆溺於科舉之習。觀其言﹐往往稱道【詩】﹑【書】﹑【論】﹑【孟】﹐綜其實﹐特借以爲科舉之文耳。誰實爲眞知其道者﹖口誦孔﹑孟之言﹐身蹈楊﹑墨之行者﹐蓋其髙者也。其下則往往爲楊﹑墨之罪人﹐尙可言哉﹖孟子沒﹐此道不傳﹐斯言不可忽也。

………

卷十五﹐與陶贊仲書云﹕

【荊公祠堂記】﹐與元晦三書﹐並往﹐可精觀熟讀。此數文皆明道之文﹐非止一時辯論之文也。元晦書偶無本在此﹐要亦不必看。若看﹐亦無理會處。吾文條析甚明﹔所舉晦翁書辭皆寫其全文﹐不增損一字。看晦翁書但見胡塗﹐沒理會。觀吾書﹐坦然明白。無所明之理乃天下之正理﹐實理﹐常理﹐公理﹐所謂「本諸身﹐徵諸庶民﹐考諸三王而不謬﹐建諸天地而不悖﹐質諸鬼神而無疑﹐百世以俟聖人而不惑」者也。學者正要窮此理﹐明此理。今之言窮理者﹐皆凡庸之人﹐不遇眞實師友﹐妄以異端邪說更相欺誑——非獨欺人誑人﹐亦自欺自誑﹐謂之謬妄﹐謂之蒙闇﹐何理之明﹐合理之窮哉﹖……古人所謂異端者﹐不專指佛老。異端二字出【論語】﹐是孔子之言。孔子之時﹐中國不聞有佛。𨿽有老氏﹐其說爲熾﹐孔子亦不曾辟老氏。異端豈專指老氏哉﹖天下正理不容有二。若明此理﹐天地不能異此﹐鬼神不能異此﹐千古聖賢不能異此。若不明此理﹐私有端緒﹐卽是異端﹐何止佛老哉﹖近世言窮理者﹐亦不到佛老地位﹖若借佛老爲說﹐亦是妄說﹔其言辟佛老者亦是妄說。……

象山與朱子再辯【太極圖說】書云﹕

尊兄嘗曉陳同甫云「欲賢者百尺竿頭進取一步﹐將來不作三代以下人物﹐省得气力爲漢唐分疏﹐極爲脫灑磊落。」今亦欲得尊兄進取一步﹐莫作孟子以下學術﹐省得力气爲「無極」二字分疏﹐亦更脫灑磊落。古人質實﹐不尙智巧。言論未詳﹐事實先著。知之爲知之﹐不知爲不知。所謂先知覺後知﹐先覺覺後覺者﹐以其事實覺其事實﹐故言卽其事﹐事卽其言﹐所謂言顧行﹐行顧言。周道之衰﹐文貌日勝。事實凐於意見﹐典訓蕪於辯說。揣量模寫之工﹐一放假借之似﹐其條畫足以自信。其習熟足以自安。以子貢之達﹐又得夫子而師訓﹐「子欲無言」之訓﹐所以覺之者屢矣﹐而終不悟。顏子旣沒﹐其傳固在曾子﹐蓋可觀已。尊兄之才﹐未知其與子貢如何。今日之病﹐則有深於子貢者。尊兄誠能深知此病﹐則來書七條之說當不待條析而自解矣。

卷十九﹐【武陵縣學記】﹕

彜倫在人維天所命﹐良知之端形於愛敬。擴而充之﹐聖哲之所以爲聖哲也。先知者﹐知此而已﹔先覺者﹐覺此而已。气有所蒙﹐物有所蔽﹐勢有所遷﹐習有所移﹐往而不返﹐迷而不解﹐於是爲愚爲不肖﹐彜倫於是而斁﹐天命於是而悖﹐此君師之所以作﹐政事之所以立。是故先王之時﹐風教之流行典型之昭著﹐無非所以寵綏四方﹐左右斯民﹐使之若有常性﹐克安其道者也。刺故鄕舉裏選﹐月書季考﹐三年而大比﹐以興賢能﹐蓋所以陶成髦俊﹐今與共斯政﹐同斯事也。

學校庠序之間﹐所謂切磋講明者﹐何以捨是而他求哉﹖所謂「格物致知」者﹐格此物﹐致此知也﹐故能「明明徳於天下」。【易】之「窮理」﹐窮此理也﹐故能「盡性至命」。孟子之「盡心」﹐盡此心也﹐故能「知性知天」。學者誠知所先後﹐則如木有根﹐如水有源﹐增加馴致﹐月異而歲不同﹐誰得而禦之﹖若迷其端緒﹐易物之本末﹐謬事之始終﹐雜施而不遜﹐是謂異端﹐是謂邪說﹐非以致明﹐祇以累明﹐非以去蔽﹐祇以爲蔽。

後世之士有志於古﹐不肯甘心流俗﹐然而苦心勞身﹐窮年卒歲﹐不爲之日休﹐而爲之日拙者﹐非學之罪也。學絕道喪﹐不遇先覺﹐迷其端緒﹐操末爲本﹐其所從事者﹐非古人之學也。古人之學﹐其時習必悅﹐其朋來必樂﹐其理易知﹐其事易從﹐不貳於異說﹐不牽於私欲﹐造次於是﹐顚沛於是﹐則其久大可必。孟子曰「原泉混混﹐不捨晝夜﹐盈科而後進﹐放乎四海。」此古人之學也。

………

卷十九﹐【敬齋記】﹕

古之人自其身達之家國天下而無愧焉者茄本心而已。

………

人之所以異於禽獸幾希﹖庶民去之﹐君子存之﹐是心或幾乎泯﹐吾爲懼矣。天地鬼神不可誣也﹐愚夫愚婦不可欺也。是心或幾乎泯﹐吾爲懼矣。黃鍾大呂施宣於內﹐能生之物莫不萌芽。奏以大簇﹐助以夾鍾﹐則𨿽瓦石所壓﹐重屋所蔽﹐猶將必逢。是心之存﹐茍得其養﹐勢豈能遏之哉﹖

………

其聞文諸父兄師友﹐道未有外乎其心者。自可欲之善﹐至於大而化之之聖﹐聖而不可知之神﹐皆吾心也。心之所爲猶之能生之物得黃鍾大呂之气能養之至於必達﹐使瓦石有所不能壓﹐重屋有所不能蔽﹐則自有諸己﹐至於大而化之者﹐敬其本也。……

𨿽然﹐不可以不知其害也。是心之稂莠萌於交物之初。有滋而無芟﹐根固於怠忽﹐末蔓於馳騖。深蒙密覆﹐良苗爲之不殖。實著者易拔﹐形潛者難察﹐從事於敬者尢不可不致其辧。……

卷二十﹐【格矯齋說】﹕

格﹑至也﹐與窮字究義同義﹐皆研磨考索以求其至耳。學者孰不曰我將求至理﹖顧未知其所知果至與否耳。所當辧﹑所當察者此也。﹙下釋矯字﹐略。﹚

卷二十一﹐【學說】﹕

古者十五入大學。【大學】曰「大學之道在明明徳﹐在新民﹐在止於至善。」此言大學指歸。「欲明明徳於天下」﹐是入大學標的。格物致知是下手處。【中庸】言「博學﹑審問﹑謹思﹑明辧」是格物之方。讀書﹑親師友是學。思則在己﹐問與辧皆須在人。﹙案若辧是明辧﹐而非辯論﹐則辧亦在己。﹚自古聖人亦因往哲之言﹐師友之言﹐乃能有進。況非聖人﹐豈有自任私智而能進學者﹖

語錄選錄﹕

○道外無事﹐事外無道。先生常言之。

○道在宇宙間﹐何嘗有病﹖千古聖賢只去人病﹐如何增損徳道﹖

○道理只是眼前道理。𨿽見到聖人田地﹐亦只是眼前道理。

○【論語】中多有無頭柄的說話。如「智及之﹐仁不能守之」之類﹐不知所及所守者何事﹔如「學而時習之」﹐不知時習者何事。非學有本領﹐未易讀也。茍學有本領﹐則智之所及者及「此」也﹐仁之所守者守「此」也﹐「時習之」習「此」也﹐悅者悅「此」﹐樂者樂「此」。如髙屋之上見瓴水矣。學茍知本﹐六經皆我腳注。

○近來學者言「擴而充之」﹐須於四端上逐一充﹐焉以此理﹖孟子當來只是發出人有是四端﹐以明人性之善﹐不可自暴自棄。茍此心之存﹐則此理自明。當惻隱處自惻隱﹐當羞惡﹐當辭遜﹐是非在前自能辧之。又云﹕當寬裕溫吽自寬裕溫柔﹐當發彊剛毅自發彊剛毅﹐所謂溥博淵泉而時出之。

○天下之理無窮。若以吾平生所經歷者言之﹐眞所謂伐南山之竹﹐不足以受我辭。然其會歸總在此。

○夫子以仁發明斯道﹐其言無罅縫。孟子十字打開﹐更無隱遁﹐蓋時不同也。

○此道與溺於利欲之人言猶易﹐與溺於意見之人言卻難。

○傅子淵自此歸其家﹐陳正己問之曰﹕陸先生教人何先﹖對曰﹕正己復禮。問曰﹕何辧﹖對曰﹕義理之辧。若子淵之對﹐可謂切要。

○居象山﹐多告學者云﹕汝耳自聰﹐目自明﹐事父自能孝﹐事兄自能弟﹐本無欠缺﹐不必他求﹐在自立而已。

○千虛不博一實。吾平生學問無他﹐只是一實。

○釋氏立教本欲脫離生死﹐惟主於成其私耳﹐此其病根也。且如世界如此﹐忽然生一个謂之禪﹐已自是無風起浪﹐平地起土堆了。

○或問先生之學當來自處入﹐曰﹕不過切己自反﹐攺過遷善。

○人品在宇宙間迥然不同。諸處方嘵嘵然談學問時﹐吾在此多與後生說人品。

○朱元晦曾作書與學者云「陸子靜專以尊徳性誨人﹐故遊其門者多踐履之士﹐然於道問學處欠了。某教人豈不是道學問處多了﹐故遊某之門者踐履多不及之。」觀此﹐則是元晦欲去兩短﹐合兩長﹐然吾以爲不考。旣不知尊徳性﹐焉有所謂道問學﹖

○吾之學問與諸處異者﹐只是在我全無杜撰。𨿽千言萬語﹐只是覺得他底在我不曾添一些。近有議吾者云﹕除了「先立乎其大者」一句全無伎倆。吾聞曰﹕誠然。

○後世言學問者須要立个門戶。此理所在﹐安有門戶可立﹖學者又要各護門戶﹐此尢鄙陋。

○今之論學者只務添人底﹐自家是減他底﹐此所以不同。

○宇宙不曾限隔人﹐人自限隔宇宙。

○「江漢以濯之﹐秋陽以暴之﹐皜皜乎不可尙已。」此數語自曾子胸中流出。

○千古聖賢若同堂合席﹐必無盡合之理。然此心此理萬世一揆也。

○一學者自晦翁處來﹐其拜跪語言頗怪﹔每日出齋﹐此學者必有陳論﹐應之亦無他語。至四日﹐此學者所言已罄﹐力請誨語。答曰﹕吾亦未暇詳論﹐然此間大綱有一个規模說與人﹕今世人淺之爲聲色臭味﹐進之爲富貴利達﹐又進之爲文章技藝﹐又有一般人都不理會﹐卻談學問﹐吾總以一言斷之曰勝心。此學者默然。後數日﹐其舉動語言頗復常。

○先生云﹕後世言道理者﹐終是粘牙嚼舌。吾之言道﹐坦然明白﹐全無粘牙嚼舌處﹐五所以易知易行。或問﹕先生如此談道﹐恐人將意見來會﹐不及釋子談禪﹐使人無所措其意見。先生云﹕吾𨿽如此談道﹐然凡有虛見虛說﹐皆來這里使不得﹐所謂徳行恆易以知險﹐恆簡以知阻也。今之談禪者﹐𨿽爲艱難之說﹐其實反可寄托其意見。吾於百眾人前﹐開口見膽。

○或有譏先生之教人專欲管歸一路者﹐先生曰﹕吾亦只有此一路。

○吾於踐履未能純一﹐然才自警策﹐便與天地相似。

○有士人上詩云「手抉浮翳開東明」。先生頗取其語﹐因云﹕吾與學者言﹐眞所謂取日虞淵﹐洗光咸池。

﹝以上見卷三十四﹐傅子云季魯編錄﹐選錄其中二十六條。﹞

○或謂先生之學是道徳性命﹐形而上者﹐晦翁之學是名物度數﹐形而下者﹐學者當兼二先生之學。先生云﹕足下如此說晦翁﹐晦翁未伏。晦翁之學自謂一貫。但其見道不﹐終不足以一貫耳。吾嘗與晦翁書云「揣量模寫之工﹐依放假借之似﹐其條畫足以自信﹐其節目足以自妄。」﹙案此見辯【太極圖說】書﹚。此言切中晦翁之膏肓。

○先生言萬物森然於方寸之間﹐滿心而發﹐充塞宇宙無非此理。孟子就四端上指示人﹐豈是人心只有者四端而已﹖又說「乍見孺子入井﹐皆有怵惕惻隱之心」一端指示人﹐又得此心昭然。但能充此心足矣。乃誦﹕「誠者自成也﹐而道自道也﹐誠者物之終始﹐云云﹔」「天地之道可一言而盡也。」

○臨川一學者初見﹐問曰﹕每日如何觀書﹖學者曰﹕守規矩。歡然問曰﹕如何守規矩﹖學者曰﹕伊川易傳﹐胡氏春秋﹐上蔡論語﹐範式唐鑑。忽呵之曰﹕陋說。良久復問曰﹕何者爲規﹖又頃﹐問曰﹕何者爲矩﹖學者但唯唯。次日復來﹐方對學者誦﹕「幹知大始﹐坤做成物。幹以易知﹐坤以簡能。」一章畢﹐乃言曰﹕幹文言云「大哉乾元」﹐坤文言云「至哉坤元」。聖人贊易﹐卻只是个簡易字道了。徧目學者曰﹕又卻不是道難知也。又曰「道再邇而求諸遠﹐事在易而求諸難。」顧學者曰﹕這方喚作規矩。公昨日來道甚規矩﹖

﹝以上見卷三十四﹐嚴松松年所錄﹐選錄其中三條。﹞

○伯敏問云﹕以今年較之去年﹐殊無寸進。先生云﹕如何要長進﹖若當爲者﹐有時而不能爲﹐不當爲者有時乎爲之﹐這个卻是不長進。不恁地理會﹐泛然求長進﹐不過欲以己先人﹐此是勝心。伯敏曰﹕無个下手處。先生云「古之欲明明徳於天下者﹐先治其國﹔欲治其國者﹐先齊其家﹔欲齊其家者﹐先修其身﹔欲修其身者﹐先正其心﹔欲正其心者﹐先誠其意﹔欲誠其意者﹐先致其知。致知在格物。」格物是下手處。伯敏云﹕如何樣格物﹖先生云﹕研究物理。伯敏云﹕天下萬物不勝其繁﹐如何盡研究得﹖先生云﹕萬物皆備於我。只要明理。然理不解自明﹐須是隆師親友。伯敏云﹕此問賴有季繹時相勉勵。先生云﹕季繹與顯道一般﹐所至皆勉勵人﹐但無根者多。其意似欲私立門戶﹐其學爲外不爲己。世之人所以攻道學者﹐亦未可全責他。蓋自家驕其聲色﹐立門戶與之爲敵﹐嘵嘵勝口﹐實有所未孚﹑自然起人不平之心。某平日未嘗爲流俗所攻﹐攻者卻是讀語錄精義者。程士南最攻道學。人或語之以某﹐程云﹕道學如陸某﹐無可攻者。又如學中諸公﹐義均骨肉。蓋某初無勝心﹐日用常行自有使他一个敬信處。某舊日﹐伊洛文字不曾看﹐近日方看﹐見其間多有不是。今人讀書﹐平易處不理會﹐有可以起人羨慕者則著力研究。古先聖人何嘗有起人羨慕者﹖只此道不行﹐見有奇特處﹐便生羨慕。自周末文獘﹐便有此風。如唐虞之時﹐人人如此﹐又何羨慕﹖所以莊周云﹕臧與谷共牧羊﹐而俱亡其羊。問臧奚事﹖曰﹕博塞以遊。問谷奚事﹖曰﹕挾策讀書。其爲亡羊一也。某讀書只看古注。聖人之言自明白。且如「弟子入則孝﹐出則弟」。是分明說與你入便孝﹐出便弟﹐何須得傳注﹖學者疲精神於此﹐是以檐子越重。到某這里﹐只是與他減檐﹐只此便是格物。……

○問伯敏曰﹕……吾友之志要如何﹖伯敏云﹕所望成人。目今未嘗敢廢防閒。先生云﹕如何樣防閒﹖伯敏云﹕爲其所當爲。先生云﹕𨿽聖人不過如是。但吾友近來精神都死卻﹐無向來亹亹之意﹐不是懈怠﹐便是被異說壞了。夫人學問當有日新之功﹐死卻便不是。邵堯夫詩云「當鍛煉時分勁挺﹐到磨礱處發光耀。」磨礱鍛煉﹐方得此理明。如川之增﹐如木之茂﹐自然日進無已。今吾友死守定﹐如何會爲所當爲﹖博學﹐審問﹐謹思﹐明辧﹐篤行﹐博學在先﹐力行在後。吾友學未博﹐焉知所行者是當爲﹖是不當爲﹖防閒﹐古人亦有之。但他底防閒與吾友別。吾友是硬把捉。告子硬把捉﹐直到不動心處﹐豈非難事﹖只是依舊不是。某平日與兄說話﹐從天而下﹐從肝肺中流出﹐是自家有底物事﹐何嘗硬把捉﹖吾兄中間亦云有快活時﹐如今何故如此﹖伯敏云﹕固有適意時﹐亦知自家固有根本元不待把捉﹐只是不能久。防閒稍寬﹐便爲物欲所害。先生云﹕此則罪在不常久上﹐卻如何硬把捉﹖種種費力便是有時得意﹐亦是偶然。伯敏云﹕卻常思量不把捉﹐無下手處。先生云﹕何不早問﹖只此一事是當爲不當爲。當爲底一件大事不肯做﹐更說甚底﹖某平日與老兄說底話﹐想都忘了。伯敏云﹕先生常語以求放心﹐立志﹐皆歷歷可記。先生云﹕如今正是放其心而不知求也。若果能立﹐如何到這般田地﹖白敏云﹕如何立﹖先生云﹕立是你立﹐卻問我如何立﹗若立得住﹐何須把捉﹖吾友分明是先曾知此理來﹐後更異端壞了。異端非佛老之謂。異乎此理﹐如季繹之徒﹐便是異端。孔門惟顏曾傳道﹐他未有聞。蓋顏曾從裏面出來﹐他人外面入去。今所傳者﹐乃子夏子張之徒外入之學。曾子所傳﹐至孟子不復傳矣。吾友卻不理會根本﹐只理會文字。實大聲宏。若根本壯﹐怕不會做文字﹖今吾友文字自文字﹑學問自學問。若此不已﹐豈旨兩段﹖將百碎﹗問近日日用常行﹐覺精健否﹖胸中快活否﹖伯敏云﹕近日別事不管﹐只理會我﹐亦有適意時。先生云﹕此便是學問根源也。若能無懈怠﹐暗室屋漏亦如此﹐造次必於是﹐顚沛必於是﹐何患不成﹖故云「君子以自昭明徳」﹐「古之欲明明徳於天下者在致其知﹐致知在格物。」古之學者爲己﹐所以自昭明徳。己之得已明﹐然後推其明以及天下。鼓鐘於宮﹐聲聞於外﹔鶴鳴於九臯﹐聲聞於天。在我者旣盡﹐亦自不能掩。今之學者只用心於枝葉﹐不求實處。孟子云﹕盡其心者知其性﹐知其性則知天矣。心只是一个心。某之心﹐吾友之心﹐上玵千百載聖賢之心﹑下而千百載復有一聖賢﹐其心亦只如此。心之體甚大。若能盡我之心﹐便與天同。爲學只是理會此。「誠者自成也﹐而道自道也。」何嘗騰口說﹖伯敏云﹕如何是盡心﹖性﹑才﹑心﹑情如何分別﹖先生云﹕如吾友此言又是枝葉。𨿽然﹐此非吾友之過﹐蓋舉世之獘。今之學者﹐讀書只是解字﹐更不求血脈。且如情性心才都只是一般物事﹐言偶不同耳。伯敏云﹕莫是同出而異名否﹖先生曰﹕不須得說﹐說著便不是﹐將來只是騰口說﹐爲人不爲己。若理會自家實處﹐他日自明。若必欲說時﹐則在天者爲性﹐在人者爲心。此蓋隨吾友而言。其實不須如此。只是要盡去爲心之累者。如吾友適意時﹐卽今便是。牛山之木一段﹐血脈只在仁義上。「以爲未嘗有材焉﹐此豈山之性也哉﹖」「此哉人之情也哉」﹐是偶然說及﹐初不須分別。所以令吾友讀此者﹐蓋欲吾友知斧斤之害其材﹐有以警戒其心。「日夜之所息」﹐息者歇也﹐又曰生息。蓋人之良心爲斧斤所害﹐夜間方得休息。若夜間得息時﹐則平旦好惡與常人甚相近。惟旦所晝所爲﹐梏亡不止﹐到後來夜間亦不能得息﹐夢寐顚倒﹐思慮紛亂﹐以致淪爲禽獸。人見其如此﹐以爲未嘗有才焉﹐此豈人之情也哉﹖只與理會實處﹐就心上理會。俗諺云﹕癡人面前不得說夢。又曰﹕獅子咬人﹐狂狗逐塊。以土打獅子﹐便徑來咬人﹐若狂打狗﹐只去理會土。聖賢急於教人﹐故以情﹑以﹑以心﹑以才說與人﹐如何泥得﹖若老兄與別人說﹐定是說如何樣是心﹐如何樣是性﹑情與才。如此分明﹐說得好鏟地﹐不干我事。須是血脈骨髓理會實處始得。凡讀書皆如此。

﹝以上見卷三十五﹐李伯敏敏求所錄﹐選錄其中二條。﹞

○人心只愛泊著事﹐教他棄事時﹐如鶻孫失了樹﹐更無住處。

○人不肯心閒無事﹐居天下之廣居﹐須要去逐外﹐著一事﹐印一說﹐方有精神。

○做得工夫實﹐則所說卽實事﹐不說閒話﹔所指人病卽實病。

○凡事莫如滯滯泥泥。某平生於此有長﹐都不去著他事﹐凡事累自家一毫不得。每理會一事時﹐血脈骨髓都在自家手中。然我此中卻似个閒閒散散﹐全不理會事底人﹐不陷事中。

○「小心翼翼﹐昭事上帝﹐上帝臨汝﹐無貳爾心。」此理塞宇宙﹐如何有人杜撰得﹖文王敬忌﹐若不如此﹐敬忌个甚麼﹖

○凡所謂不識不知﹐順帝之則﹐晏然太平﹐殊無一事﹐然卻有說。擒搦人不下﹐不能立事﹐卻要有理會處。某於顯道恐不能久處此間﹐且令涵養大處。如此樣處未敢發。然某皆是逐事逐物考究練磨﹐積日累月﹐以至如今﹔不是自會﹐亦不是別有一竅字﹐亦不是等閒理會﹐一理會便會。但是理會與他人別。某從來勤理會。長兄每四更一點起時﹐只見某在看書﹐或檢書﹐或默坐﹐常說與子侄﹐以爲勤﹐他人莫及。今人卻言某懶﹐不曾去理會﹐好笑﹗

○某從來不尙人起鑪作竈﹐多尙平。

○佛老髙一世人﹐只是道偏﹐不是。

○我說一貫﹐彼亦說一貫﹐只是不然﹐天秩天敍天命天討﹐皆是實理﹐彼豈有此﹖

﹝以上見卷三十五﹐包揚顯道錄﹐選錄其中九條。﹞

○阜民嘗問﹕先生之學亦有所受乎﹖曰﹕因讀【孟子】而自得之。

﹝以上見卷三十五﹐詹阜民子南所錄﹐只選錄此一條。﹞

【象山年譜】於象山三十七歲年記鵝湖之會引朱亭道書云﹕

鵝湖講道切誠當今盛事。伯恭蓋慮陸與朱議論猶有異同﹐欲會歸於一﹐而定其所適從。其意甚善。伯恭蓋有志於此﹐語自得則未也。……

鵝湖之會﹐論及教人﹐元晦之意欲令人泛觀博覽而後歸之約﹔二陸之意欲先發明人之本心﹐而後使之博覽。朱以陸之教人爲太簡﹐陸以朱之教人爲支離。此頗不合。……

【象山年譜】四十五歲下﹐系之云﹕

朱元晦答平甫書云「……大抵子思以來﹐教人之法﹐尊徳性﹐道問學兩事爲用力之要。今子靜所說﹐尊徳性﹐而某平日所聞﹐卻是道問學上多。所以爲彼學者﹐多持守可觀﹐而看道理全不仔細。而熹自覺於義理上不亂說﹐卻於緊要事上多不得力。今當反身用力﹐去短集長﹐庶不墮一邊耳。」先生聞之曰「朱元晦欲去兩短﹐合兩長﹐然吾以爲不可。旣不知尊徳性﹐焉有所道問學﹖」

【象山年譜】四十五歲下引朱元晦來書云﹕

歸來臂痛。病中絕學捐書﹐卻覺得身心收管﹐似有少進處。向來泛濫﹐眞是不濟事。恨未得款曲承教﹐盡布此懷也。

【象山年譜】四十八歲下﹐朱元晦通書略云﹕

傅子淵去冬相見﹐气質剛毅﹐極不易得。但其偏處亦甚害事。𨿽嘗苦口﹐恐未以爲然。近覺當時說得亦未的﹐疑其不以爲然也。今想到部﹐必已相見﹐亦嘗痛與砭劑否﹖道理極精微﹐然初不在耳目聞見之外。是非黑白只在面前。此而不察﹐乃欲別求玄妙於意慮之表﹐亦已誤矣。﹙案﹕此𨿽鍼對傅子淵而言﹐亦意指象山而言。﹚熹衰病日侵。所幸邇來日用工夫﹐頗覺省力﹑無復向來支離之病。甚恨未得從容面論﹐未知異時尙復有異同否耳。

【象山年譜】五十歲十二月十四日下﹐系之云﹕

聞朱元晦詩﹑喜。詩云﹕川源紅綠一時新﹐暮雨朝晴更可人。書冊埋頭何日了﹐不如拋卻去尋春。先生聞之色喜﹐曰﹕元晦至此﹐有覺矣。斯可喜也。

【語錄】﹕

所謂先生之學是道徳性命﹐形而上主。晦翁之學﹐是名物度數﹐形而下者。學者當兼二先生之學。先生云﹕足下如此說晦翁﹐晦翁未伏。晦翁之學﹐自謂一貫。但其見道不明﹐終不足以一貫耳。吾嘗與晦翁書云﹕揣量模寫之工﹐依放假借之似﹐其條畫足以自信﹐其節目足以自安。﹙案﹕此見辯【太極圖書】第二書﹚。此言切中晦翁之膏肓。

【語錄】﹕

一夕步月﹐喟然而嘆。包敏道侍﹐問曰﹕先生何嘆﹖曰﹕朱元晦泰山喬嶽﹐可惜學不見道﹐枉費精神﹐遂自擔閣﹐柰何﹗

朱陸有關周濂溪《太極圖說》辯論的書信

劉桂標編輯

編者案﹕有關朱陸無極太極之辯﹐據歷史資料所載﹐一共涉及陸象山兄長梭山給朱子二書﹑朱子給梭山二書﹐以及象山給朱子三書和朱子給象山二書。梭山的二書原文已佚﹐部分文字則見於《周濂溪集》卷二。另外﹐黃宗羲原著﹑全祖望補修的《宋元學案》卷五十七梭山復齋學案及卷五十八象山學案中﹐全文收錄了朱子給梭山的二書﹐以及象山與朱子辯論的五封書信﹐這里我們所收者便以此二部著作所錄爲據。七封書信內容如下﹕

梭山給朱子第一書﹝其書已佚﹐以下依《周濂溪集》卷二補上部分文字﹞

梭山陸九韶書云「敬覽所著《太極圖說》﹐左扶右掖﹐使不失正﹐用力多矣。然此圖本說﹐自是非正﹐𨿽曲爲扶掖﹐恐終爲病根﹐貽憾後學。」

朱子給梭山第一書

朱子《與梭山書》曰「伏承示論太極之失﹐及省從前所論﹐卻恐長者從初便忽其言﹐不曾致思﹐只以自家所見道理爲是﹐不知卻元來未到他地位﹐而便以己見輕肆抵排也。今亦不暇細論﹐卽如《太極》篇首一句﹐最是長者所深排。然殊不知不言無極﹐則太極同於一物﹐而不足爲萬化根本。不言太極﹐則無極淪於空寂﹐而不能爲萬化根本。只此一句﹐便見其下語精密﹐微妙無窮。而向下所說許多道理﹐條貫脈絡﹐井井不亂。只今便在目前﹐而亙古亙今﹐顚撲不破﹐只恐自家見得未曾如此分明直截﹐則其所可疑者﹐乃在此而不在彼也。大抵古之聖賢﹐千言萬語只是要人明得此理。此理旣明﹐則不務立論﹐而所言無非義理之言﹔不務立行﹐而所行無非義理之實。無有初無此理﹐而姑爲此言﹐以救時俗之獘者。不知子靜相會﹐曾以此話子細商量否﹖近見其所論王通續經之說﹐似亦未免此病也。此閒近日絕難得江西便﹐艸艸布此﹐卻托子靜轉致。但以來書半年方達推之﹐未知何時可到耳。如有未當﹐切幸痛與指摘﹐剖析見教。理到之言﹐不得不服也。」

梭山給朱子第二書﹝其書已佚﹐以下依《周濂溪集》卷二補上部分文字﹞

梭山又書云「『太極』二字﹐聖人發明道之本源﹐微妙中正﹐豈有下同一物之理﹐左右之言過矣。今於上又加『無極』二字﹐是頭上安頭﹐過爲虛無好髙之論也。」

朱子給梭山第二書

朱子又《與梭山書》曰「前書示諭太極之說﹐反復詳盡。然此恐未必生於气習之偏﹐但是急迫看人文字﹐未及盡彼之情﹐而欲遽申己意﹐是以輕於立論﹐徒爲多說﹐而未必果當於理爾。且如太極之說﹐熹謂周先生之意﹐恐學者錯認太極別爲一物﹐故著無極二字以明之。此是推原前賢立言之本意﹐所以不厭重復﹐蓋有深指﹐而來諭便謂熹以太極下同一物﹐是則非惟不盡周先生之妙旨﹐而於熹之淺陋妄說﹐亦未察其情矣。又謂著無極字便有虛無好髙之獘﹐則未知尊兄所謂太極﹐是有形器之物邪﹖無形器之物邪﹖若果無形而但有理﹐則無極只是無形﹐太極只是有理明矣﹐又安得爲虛無而好髙乎﹖熹之愚陋﹐竊願尊兄少賜反復﹐寬心遊意﹐必使於其所說﹐如出於吾之所爲者﹐而無纖芥之疑﹐然後可以發言立論﹐而斷其可否﹐則其爲辯也不煩﹐而理之所在﹐無不得矣。若一以急迫之意求之﹐則於察理已不能精﹐而於彼之情又不詳盡﹐則徒爲紛紛﹐而𨿽欲不差﹐不可得矣。然只在迫急﹐卽是來諭所謂气質之獘﹐蓋所論之差處﹐𨿽不在此﹐然其所以差者﹐則原於此﹐而不可誣矣。不審尊意以爲何如﹖子靜歸來﹐必朝夕得款聚。前書所謂異論﹐卒不能合者﹐當已有定說矣﹐恨不得側聽其旁﹐時效管窺﹐以求切磋之益也。」

象山給朱子第一書

象山與朱子曰「往歲覽尊兄與梭山家兄書﹐嘗因南丰便人僭易致區區。蒙復書﹐許以卒請﹐不勝幸甚。古之聖賢﹐惟理是視﹐堯﹑舜之聖﹐而詢於芻蕘﹐曾子之易簀﹐蓋得於執燭之童子。《蒙》九二曰﹕『納婦吉。』苟當於理﹐𨿽婦人孺子之言所不棄也。孟子曰﹕『盡信書﹐不如無書。吾於《武成》﹐取二三策而已矣。』或乘理致﹐𨿽出古書﹐不敢盡信也。智者千慮﹐或有一失﹐愚者千慮﹐或有一得﹐人言豈可忽哉。梭山兄謂『《太極圖說》與《通書》不類﹐疑非周子所爲。不然﹐則或是其學未成時所作。不然﹐則或是傳他人之文﹐後人不辧也。蓋《通書》《理性命章》言「中焉止矣」。二气五行﹐化生萬物﹐五殊二實﹐二本則一﹐曰一曰中﹐卽太極也﹐未嘗於其上加無極字。《動靜章》言五行陰陽太極﹐亦無無極之文。假令《太極圖說》﹐是其所傳﹐或其少時所作﹐則作《通書》時不言無極﹐蓋已知其說之非矣。』此言殆未可忽也。兄謂梭山急迫看人文字﹐未能盡彼之情﹐而欲遽申己意﹐是以輕於立論﹐徒爲多說﹐而未必果當於理。《大學》曰﹕『無諸己﹐而後非諸人。』人無古今﹑智愚﹑賢不肖﹐皆言也﹐皆文字也。觀兄與梭山之書﹐已不能酬斯言矣﹐尙何以責梭山哉﹗尊兄向與梭山書云﹕『不言無極﹐則太極同於一物﹐而不足爲萬化根本。不言太極﹐則無極淪於空寂﹐而不能爲萬化根本。』夫太極者﹐實有是理﹐聖人從而發明之耳﹐非以空言立論﹐使後人簸弄於頰舌紙筆之閒也。其爲萬物根本﹐固自素定﹐其足不足﹐能不能﹐豈以人言不言之故邪﹖《易大傳》曰﹕『易有太極。』聖人言有﹐今乃言無﹐何也﹖作《大傳》時﹐不言無極﹐太極何嘗同於一物﹐而不足爲萬化根本邪﹖《洪範》五皇極列在九疇之中﹐不言無極﹐太極亦何嘗同於一物﹐而不足萬化根本邪﹖太極固自若也。尊兄只管言來言去﹐轉加胡塗﹐此眞所謂輕於立論﹐徒爲多說﹐而未必果當於理也。兄號句句而論﹐字字而議﹐有年矣﹐宜益工益密﹐立言精確﹐足以悟疑辧惑﹐乃反疏脫如此﹐宜有以自反矣。後書又謂『無極卽是無形﹐太極卽是有理。周先生恐學者錯認太極別爲一物﹐故著無極二字以明之』。《大傳》曰﹕『形而上者謂之道。』又曰﹕『一陰一陽之謂道。』一陰一陽﹐已是形而上者﹐況太極乎﹗曉文義者﹐舉知之矣。自有《大傳》至今幾年﹐未聞有錯認太極別爲一物者。設有愚謬至此﹐奚啻不能以三隅反﹐何足上煩老先生特地於太極上加無極二字以曉之乎﹖且極字亦不可以形字釋之。蓋極者﹐中也﹐言無極﹐則是猶言無中也﹐是奚可哉﹗若懼學者泥於形气而申釋之﹐則宜如《詩》言『上天之載』﹐而於下贊之曰『無聲無臭』可也﹐豈宜以無極字加於太極之上﹖朱子發謂濂溪得《太極圖》於穆伯長﹐伯長之傳﹐出於陳希夷﹐其必有考。希夷之學﹐老氏之學也。無極二字﹐出於老子《知其雄章》﹐吾聖人之書所未有也。老子首章言『無名天地之始﹐有名萬物之母』﹐而卒同之﹐此老氏宗旨也。無極而太極﹐卽是此旨。老氏學之不正﹐見理不明﹐所蔽在此。兄於此學﹐用力之深﹐爲日之久﹐曾此之不能辧﹐何也﹖《通書》『中焉止矣』之言﹐與此昭然不類﹐而兄曾不之察﹐何也﹖《太極圖說》以無極二字冠首﹐而《通書》終篇未嘗一及無極字。二程言論文字至多﹐亦未嘗一及無極字。假令其初實有是圖﹐觀其後來未嘗一及無極字﹐可見其道之進﹐而不自以爲是也。兄今考訂注釋﹐表顯尊信﹐如此其至﹐恐未得爲善祖述者也。潘淸逸詩文可見矣﹐彼豈能知濂溪者﹖明道﹑伊川親師承濂溪﹐當時名賢居潘右者亦復不少﹐濂溪之志﹐卒屬於潘﹐可見其子孫之不能世其學也。兄何據之篤乎﹖梭山兄之言﹐恐未宜忽也。孟子與墨者夷之辯﹐則據其愛無差等之言﹔與許行辯﹐則據其與民並耕之言﹔與告子辯﹐則據其義外與人性無分於善不善之言﹐未嘗泛爲料度之說。兄之論辯﹐則異於是。如某今者所論﹐則皆據尊兄書中要語﹐不敢增損。或稍用尊兄泛辭﹐以相繩糾者﹐亦差有證據﹐抑所謂『夫民今而後得反之也』。兄書令梭山『寬心遊意﹐反復二家之言﹐必使於其所說﹐如出於吾之所爲者﹐而無纖芥之疑﹐然後可以發言立論﹐而斷其可否﹐則其爲辯也不煩﹐而理之所在﹐無不得矣』。彼方深疑其說之非﹐則又安能使之『如出於其所爲者﹐而無纖芥之疑』哉﹗若其『如出於吾之所爲者﹐而無纖芥之疑』﹐則無不可矣﹐尙何論之可立﹐否之可斷哉﹗兄之此言﹐無乃亦少傷於急迫而未精邪﹖兄又謂『一以急迫之意求之﹐則於察理已不能精﹐而於彼之情又不詳盡﹐則徒爲紛紛﹐𨿽欲不差﹐不可得矣』。殆夫子自道也。向在南康﹐論兄所解告子『不得於言﹐勿求於心』一章非是﹐兄令某平心觀之﹐某嘗答曰﹕『甲與乙辯﹐方各是其說。甲則曰願某乙平心也﹐乙亦曰願某甲平心也。平心之說﹐恐難明白﹐不若據事論理可也。』今此急迫之說﹐寬心遊意之說﹐正相類耳。論事理﹐不必以此等壓之﹐然後可明也。梭山气稟寬緩﹐觀書未嘗艸艸﹐必優遊諷詠﹐耐久紬繹。今以急迫指之﹐𨿽他人亦未諭也。夫辧是非﹐別邪正﹐決疑似﹐固貴於峻潔明白。若乃料度羅織文致之辭﹐願兄無易之也。梭山兄所以不復致辯者﹐蓋以兄執己之意甚固﹐而視人之言甚忽﹐求勝不求益也。某則以爲不然。尊兄平日惓惓於朋友﹐求箴規切磨之益﹐蓋亦甚至。獨羣雌孤雄﹐人非惟不敢以忠言進於左右﹐亦未有能爲忠言者。言論之橫出﹐其勢然耳。向來相聚﹐每以不能副兄所期爲媿。比者自謂少進﹐方將圖合並而承教。今兄爲時所用﹐進退殊路﹐合並未可期也。又蒙許其吐露﹐輒寓此少見區區。尊意不以爲然﹐幸不憚下教。正遠﹐惟爲國保愛﹐以需柄用﹐以澤天下。」

朱子給象山第一書

朱子答曰「前書誨諭之悉﹐敢不承教。所謂『古之聖賢﹐惟理是視』。『言當於理﹐𨿽婦人孺子有所不棄』。『或乖理致﹐𨿽出古書﹐不敢盡信』。此論甚當﹐非世儒淺見所及也。但熹竊謂言不難擇﹐而理未易明﹐若於理實有所見﹐則於人言之是非﹐不翅白黑之易辧﹐固不待訊其人之賢否而爲去取。不幸而吾之所謂理者﹐或但出於一己之私見﹐則恐其所取捨﹐未足以爲羣言之折衷也。況理旣未明﹐則於人之言﹐恐亦未免有未盡其意者﹐又安可以遽絀古書爲不足信﹐而直任胸臆之所裁乎﹖來書反復其於無極太極之辯詳矣。然以熹觀之﹐伏羲作《易》﹐自一畫以下﹐文王演《易》﹐自《幹》元以下﹐皆未嘗言太極也﹐而孔子言之。孔子贊《易》﹐自太極以下﹐未嘗言無極也﹐而周子言之。夫先聖後聖﹐豈不同條而共貫哉﹗若於此有以灼然實見太極之眞體﹐則知不言者不爲少﹐而言之者不爲多矣﹐何至若此之紛紛哉﹗今旣不然﹐則吾之所謂理者﹐恐其未足以爲羣言之折衷﹐又況於人之言有所不盡者﹐又非一二而已乎﹗旣蒙不鄙而教之﹐熹亦不敢不盡其愚也。且夫《大傳》之太極者﹐何也﹖卽兩儀﹑四象﹑八卦之理﹐具於三者之先﹐而蘊於三者之內者也。聖人之意﹐正以其究竟至極﹐無名可名﹐故特謂之太極﹐猶曰舉天下之至極﹐無以加以此云爾﹐初不以其中而命之也。至如北極之極﹐屋極之極﹐皇極之極﹐民極之極﹐諸儒𨿽有解爲中者﹐蓋以此物之極﹐當在此物之中﹐非指極字而訓之以中也。極者﹐至極而已。以有形者言之﹐則其四方八面﹐合輳將來﹐到此築底﹐更無去處。從此推出﹐四方八面都無向背﹐一切停勻﹐故謂之極耳。後人以其居中而能應四外﹐故指其處而以中言之﹐非以其義爲可訓中也。至於太極﹐則又初無形象方所之可言﹐但以此理至極而謂之極耳。今乃以中名之﹐則是所謂理有未明而不能盡乎人言之意者﹐一也。《通書》《理性命章》﹐其首二句言理﹐次三句言性﹐次八句言命﹐故其章內無此三字﹐而特以三字名其章以表之﹐則章內之言﹐固已各有所屬矣。蓋其所謂靈﹑所謂一者﹐乃爲太極﹔而所謂中者﹐乃气稟之得中﹐與剛善剛惡﹑柔善柔惡者爲五性﹐而屬乎五行﹐初未嘗以是爲太極也。且曰『中焉止矣』﹐而又下屬於二气五行化生萬物之云﹐是亦復成何等文字義理乎﹗今來諭乃指其中者爲太極﹐而屬之下文﹐則又理有未明而不能盡乎人言之意者﹐二也。若論無極二字﹐乃是周子灼見道體﹐迥出常情﹐不顧旁人是非﹐不計自己得失﹐勇往直前﹐說出人不敢說底道理﹐令後之學者﹐曉然見得太極之妙﹐不屬有無﹐不落有方體。若於此看得破﹐方見得此老眞得千聖以來不傳之祕﹐非但架屋下之屋﹑疊上之而已也。今必以爲未然﹐是又理有未明而不能盡人言之意者﹐三也。至於《大傳》﹐旣曰『形而上者謂之道』矣﹐而又曰『一陰一陽之謂道』﹐此豈眞以陰陽爲形而上者哉﹗正所以見一陰一陽𨿽屬形器﹐然其所以一陰而一陽者﹐是乃道體之所爲也﹐故語道體之至極﹐則謂之太極﹐語太極之流行﹐則謂之道。𨿽有二名﹐初無兩體。周子所以謂之無極﹐正以其無方所﹐無形狀﹐以爲在無物之前﹐而未嘗不立於有物之後﹐以爲在陰陽之外﹐而未嘗不行乎陰陽之中﹐以爲通貫全體﹐無乎不在﹐則又初無聲臭影響之可言也。今乃深詆無極之不然﹐則是直以太極爲有形狀有方所矣﹐直以陰陽爲形而上者﹐則又昧於道器之分矣﹐又於形而上者之下﹐復有況太極乎之語﹐則是又以道上別有一物爲太極矣。此又理有未明而不能盡乎人言之意者﹐四也。至熹前書所謂﹕『不言無極﹐則太極同於一物﹐而不足爲萬化根本。不言太極﹐則無極淪於空寂﹐而不能爲萬化根本。』乃是推本周子之意﹐以爲當時若不如此兩下說破﹐則讀者錯認語意﹐必有偏見之病。聞人說有﹐卽謂之實有﹐見人說無﹐卽謂之眞無耳。自謂如此說得﹐周子之意已是大煞分明。只恐知道者厭其漏泄之過甚﹐不謂如老兄者﹐乃猶以爲未穩而難曉也﹐請以熹書上下文意詳之﹐豈謂太極可以人言而爲加損者哉﹗是又理有未明而不能盡乎人言之意者﹐五也。來書又謂《大傳》明言『易有太極﹐今乃言無﹐何邪』﹖此尢非所望於髙明者。今夏因與人言《易》﹐其人之論正如此。當時對之不覺失笑﹐遂至被劾。彼俗儒膠固﹐隨語生解﹐不足深怪。老兄平日自視爲如何﹐而亦爲此言邪﹖老兄且謂《大傳》之所謂有﹐果如兩儀﹑四象﹑八卦之有定位﹐天地五行萬物之有常形邪﹖周子之所謂無﹐是果虛空斷滅﹐都無生物之理邪﹖此又理有未明而不能盡乎人言之意者﹐六也。老子復歸於無極﹐無極乃無窮之義﹐如莊生入無窮之門﹐以遊無極之野雲爾﹐非若周子所言之意也。今乃引之而謂周子之言﹐實出乎彼。此又理有未明而不能盡乎人言之意者﹐七也。髙明之學﹐超出方外﹐固未易以世閒言語論量﹐意見測度。今且以愚見執方論之﹐則其未合有如前所陳者﹐亦欲奉報﹐又恐徒爲紛紛﹐重使世俗觀笑﹐旣而思之﹐若遂不言﹐則恐學者終無所取正。較是二者﹐寧可見笑於今人﹐不可得罪於後世﹐是以終不獲已而竟陳之﹐不識老兄以爲何如﹖」

象山給朱子第二書

象山答朱子曰「前書條析所見﹐正以疇昔負兄﹐所期比日少進﹐方圖自贖耳。來書誨之諄復﹐不勝幸甚。愚心有所未安﹐義當展盡﹐不容但已﹐亦尊兄教之之本意也。近浙閒一後生貽書見規﹐以爲吾二人者﹐所習各已成熟﹐終不能以相爲﹐莫若置之勿論﹐以俟天下後世之自擇。鄙哉﹐言乎﹗此輩凡陋﹐沈溺俗學﹐悖戾如此﹐亦可憐也﹗『人能宏道﹐非道宏人』﹐此理在宇宙閒﹐固不以人之明不明﹑行不行而加損。然人之爲人﹐則抑有其職矣。垂象而覆物者﹐天之職也﹔成形而載物者﹐地之職也﹔裁成天地之道﹐輔相天地之宜﹐以左右民者﹐人君之職也。孟子曰﹕『幼而學之﹐壯而欲行之。』所謂行之者﹐行其所學﹐以格君心之非﹐引其羣君於當道﹐與其君論道經邦﹐燮理陰陽﹐使斯道達乎天下也。所謂學之者﹐從師親友﹐讀書考古﹐學問思辯﹐以明此道也。故少而學道﹐壯而行道者﹐士君子之職也。吾人皆無常師﹐周旋於羣言淆亂之中﹐俯仰參求﹐𨿽自謂其理已明﹐安知非私見蔽說﹖若雷同相從﹐一唱百和﹐莫知其非﹐此所甚可懼也。何幸而有相疑不合﹐在同志之閒﹐正宜各盡所懷﹐力相切磋﹐期歸於一是之地。大舜之所以爲大者﹐善與人同﹐樂取諸人以爲善﹐聞一善言﹐見一善行﹐若決江﹑河﹐沛然莫之能禦。吾人之志﹐當何求哉﹐惟其是已矣。疇昔明善議拳拳﹐服膺而勿失﹐樂與天下共之者﹐以爲是也。今一旦以切嗟而知其非﹐則棄前日之所習﹐勢當如出陷﹐如避荊棘﹐惟新之念﹐若決江﹐河﹐是得所欲﹐而遂其志也。此豈小智之私﹐鄙陋之習﹐榮勝恥負者所能知哉﹗『弗明弗措』﹐古有明訓﹐敢悉布之。尊兄平日論文﹐甚取曾南丰之嚴健。南康爲別前一夕﹐讀尊兄之文﹐見其得意者﹐必簡健有力﹐每切敬服﹐嘗謂尊兄才力如此﹐故所取亦如此。今閱來書﹐但見文辭繳繞﹐气象褊迫﹐其致辯處﹐類皆遷就牽合﹐甚費分疏﹐終不明白﹐無乃爲無極所累﹐反困其才邪﹖不然﹐以尊兄之髙明﹐自視其說﹐亦當如白黑之易辧矣。尊兄嘗曉陳同甫云﹕『欲賢者百尺竿頭﹐進取一步﹐將來不作三代以下人物﹐省得气力﹐爲漢﹑唐分疏﹐卽使脫灑磊落。』今亦欲得尊兄進取一步﹐莫作孟子以下學術﹐省得气力﹐爲無極二字分疏﹐亦更脫灑磊落。古人質實﹐不尙智巧﹐言論未詳﹐事實先著﹐知之爲知之﹐不知爲不知。所謂『先知覺後知﹐先覺覺後覺』者﹐以其事實﹐覺其事實﹐故言卽其事﹐事卽其言﹐所謂『言顧行﹐行顧言』。周道之衰﹐文貌日勝﹐事實湮於意見﹐典訓蕪於辯說﹐揣量模寫之工﹐依放假借之似﹐其條畫足以自信﹐其習熟足以自安。以子貢之達﹐又得夫子而師承之﹐尙不免此多學而識之之見﹐非夫子叩之﹐彼固晏然而無疑。先行之訓﹐予欲無言之訓﹐所以覺之者屢矣﹐而終不悟。顏子旣沒﹐其傳固在曾子﹐蓋可觀已。尊兄之才﹐未知其與子貢如何﹖今日之病﹐則有深於子貢者。尊兄誠能深知此病﹐則來書七條之說﹐當不待條析而自解矣。然相去數百里﹐脫或未能自克﹐淹舊習﹐則不能無遺恨﹐請卒條之。來書本是主張無極二字﹐而以明理爲說﹐其要則曰『於此有以灼然實見太極之眞體』。某竊謂尊兄未曾實見太極﹐若實見太極﹐上面必不更加無極字﹐下面必不更著眞體字。上面加無極字﹐正是疊上之﹐下面著眞體字﹐正是架屋下之屋。虛見之與實見﹐其言固自不同也。又謂極者﹐『正以其究竟至極﹐無名可名﹐故特謂之太極﹐猶曰舉天下之至極﹐無以加此云爾』。就令如此﹐又何必更於上面加無極字也﹖若謂欲言其無方所﹐無形狀﹐則前書固言『宜如《詩》言「上天之載」﹐而於其下贊之曰「無聲無臭」可也﹐豈宜以無極字加之太極之上』﹖《系辭》言神無方矣﹐豈可言無神﹖言《易》無體矣﹐豈可言無《易》﹖老氏以無爲天地之始﹐以有爲萬物之母﹐以常無觀妙﹐以常有觀竅﹐直將無字搭在上面﹐正是老氏之學﹐豈可諱也﹖惟其所蔽在此﹐故其流爲任術數﹐爲無忌憚。此理乃宇宙之所固有﹐豈可言無﹖若以爲無﹐則君不君﹐臣不臣﹐父不父﹐子不子矣﹗楊朱未遽無君﹐而孟子以爲無君﹐墨翟未遽無父﹐而孟子以爲無父﹐此其所以爲知言也。極亦此理也﹐中亦此理也。五居九疇之中﹐而曰皇極﹐豈非以其中而命之乎﹖民受天地之中以生﹐而《詩》言『立我烝民﹐莫非爾極』﹐豈非以其中而命之乎﹖《中庸》言﹕『中也者﹐天下之大本也﹔和也者﹐天下之達道也。致中和﹐天地位焉﹐萬物育焉。』此理至矣﹗外此豈更復有太極哉﹗以極爲中﹐則爲不明理﹐以極爲形﹐乃爲明理乎﹖字義固有一字而數義者﹐用字則有專一義者﹐有兼數義者﹐而字之指歸﹐又有虛實。虛字則但當論字義。實字則當論所指之實。論其所指之實﹐則有非字義所能拘者。如元字﹐有始義﹐有長義﹐有大義。《坤》五之元吉﹐《屯》之元亨﹐則是虛字﹐專爲大義﹐不可復以他義參之。如《幹》元之元﹐則是實字﹐論其所指之實﹐則《文言》所謂善﹐所謂仁﹐皆元也﹐亦豈可以字義拘之哉﹖極字亦如此。太極﹑皇極﹐乃是實字﹐所指之實﹐豈容有二﹖充塞宇宙﹐無非此理﹐豈容以字義拘之乎﹖中卽至理﹐何嘗不兼至義﹖《大學》《文言》﹐皆言知至。所謂至者﹐卽此理也。語讀《易》者曰﹐能知太極﹐卽是知至﹔語讀《洪範》者曰﹐能知皇極﹐卽是知至﹐夫豈不可﹖蓋同指此理﹐則曰極﹐曰中﹐曰至﹐其實一也。一極備凶﹐一極無凶﹐此兩極字﹐乃是虛字﹐專爲至義﹐卻使得﹐極者﹐至極而已﹐於此用而已字﹐方用得當。尊兄最號爲精通詁訓文義者﹐何爲尙惑於此﹖無乃理有未明﹐正以太泥而反失之乎﹖至如直以陰陽爲形器﹐而不得爲道﹐此尢不敢聞命。《易》之爲道﹐一陰一陽而已。先後始終﹐動靜晦明﹐上下進退﹐往來闔辟﹐盈虛消長﹐尊卑貴賤﹐表裏隱顯﹐向背順逆﹐存亡得喪﹐出入行藏﹐何適而非一陰一陽哉﹗奇耦相尋﹐變化無窮﹐故曰其爲道也屢遷。變動不居﹐周流六虛﹐上下無常﹐剛柔相易﹐不可爲典要﹐惟變所適。《說卦》曰『觀變於陰陽而立卦﹐發揮於剛柔而生爻﹐和順於道徳而理於義。窮理盡性﹐以至於命。』又曰﹕『昔者聖人之作《易》也﹐將以順性命之理﹐是以立天之道﹐曰陰與陽﹐立地之道﹐曰柔與剛﹐立人之道﹐曰仁與義。』《下系》亦曰『《易》之爲書也﹐廣大悉備﹐有天道焉﹐有人道焉﹐有地道焉。兼三才兩之﹐故六。六者非他也﹐三才而之道也。』今顧以陰陽爲非道﹐而直謂之形器﹐其孰爲昧於道器之分哉。辯難有要領﹐言辭有旨歸﹐爲辯而失要領﹐觀言而迷旨歸﹐皆不明也。前書之辯﹐其要領在無極二字。尊兄確意主張﹐曲爲飾說﹐旣以無形釋之﹐又謂周子恐學者錯認太極﹐別爲一物﹐故著無極二字以明之。某於此見得尊兄只是彊說來由﹐恐無是事﹐故前書舉《大傳》『一陰一陽之謂道』﹐『形而上者謂之道』兩句﹐以是粗識文義者﹐亦知一陰一陽﹐卽是形而上者﹐必不至錯認太極別爲一物﹐故曰『況太極乎』﹗此其指歸﹐本是明白﹐而兄曾不之察﹐乃必見誣以道上別有一物爲太極。《通書》曰﹕『中者﹐和也﹐中節也﹐天下之達道也﹐聖人之事也。故聖人立教﹐俾人自易其惡﹐自致其中而止矣。』周子之言中如此﹐亦不輕矣。外此豈更別有道理﹐乃不得比虛字乎﹖所舉《理性命章》五句﹐但欲見《通書》言中言一而不言無極耳。『中焉止矣』一句﹐不妨自是斷章﹐兄必見誣以屬之下文。兄之爲辯﹐失其指歸﹐大率類此。『盡信書不如無書』﹐某實深信孟子之言。前書釋此段﹐亦多援據古書﹐獨頗不信無極之說耳。兄遽坐以直絀古書爲不足信﹐兄其深文矣哉﹗《大傳》《洪範》《毛詩》《周禮》與《太極圖說》孰古﹖以極爲形﹐而謂不得爲中﹐以一陰一陽爲器﹐而謂不得爲道﹐此無乃少絀古書爲不足信﹐而微任胸臆之所裁乎﹖來書謂﹕『若論無極二字﹐乃是周子灼見道體﹐迥出常情﹐不顧傍人是非﹐不計自己得失﹐勇往直前﹐說出人不敢說底道理。』又謂﹕『周子所以謂之無極﹐正以其無方所﹐無形狀。』誠令如此﹐不知人有甚不敢道處﹖但以加之太極之上﹐則吾聖門正不肯如此道耳。夫《幹》﹐確然示人易矣。夫《坤》﹐憒然示人簡矣。太極亦曷嘗隱於人哉﹗尊兄兩下說無說有﹐不知漏泄得多少。如所謂太極眞體不傳之祕﹐無物之說﹐陰陽之外﹐不屬有無﹐不落方體﹐迥出常情﹐超出方外等語﹐莫是曾學禪宗﹐所得如此﹗平時旣私其說以自妙﹐乃教學者﹐則又往往祕此而多說文義﹐此漏泄之說所從出也。以實論之﹐兩頭都無著實﹐彼此只是葛藤。末說气質不美者﹐樂寄此以神其姦﹐不知系絆多少好气質底學者﹗旣以病己﹐又以病人﹐殆非一言一行之過。兄其毋以久習於此﹐而重自反也。區區之忠﹐竭盡如此﹐流俗無知﹐必謂不遜。《書》曰﹕『有言逆於汝心﹐必求諸道。』諒在髙明﹐正所樂聞。若猶有疑﹐願不憚下教。正遠﹐惟爲國自愛。」

朱子給象山第二書

朱子答曰「來書云﹕『浙閒後生貽書見規﹐以爲吾二人者﹐所習各已成熟﹐終不能以相爲﹐莫若置之勿論﹐以俟天下後世之自擇。鄙哉﹐言乎﹗此輩凡陋﹐沈溺俗學﹐悖戾如此﹐亦可憐也﹗』熹謂天下之理有是有非﹐正學者所當明辯。或者之說﹐誠爲未當。然凡辯論者﹐亦須平心和气﹐子細消詳﹐反復商量﹐務求實是﹐乃有歸著。如不能然﹐而但於聰遽急迫之中﹐肆支蔓躁率之詞﹐以逞其忿懟不平之气﹐則恐反不若或者之言﹐安靜和平﹐寬洪悠久﹐猶君子長者之遺意也。」

又曰「來書云﹕『人能宏道﹝至﹞敢悉布之。』熹案﹕此段所說﹐規模宏大﹐而指意精切。如曰『𨿽自謂其理已明﹐安知非私見蔽說』及引大舜『善與人同』等語﹐尢爲的當。熹𨿽至愚﹐敢不承教。但所謂『莫知其非』﹐『歸於一是』者﹐未知果安所決。區區於此﹐亦願明者有以深察而實踐其言也。」

又曰「來書云﹕『古人質實﹝至﹞請卒條之。』熹詳此說﹐蓋欲專務事實﹐不尙空言﹐其意甚美。但今所論無極二字﹐熹固已謂『不言不爲少﹐言之不爲多』矣。若以爲非﹐則且置之﹐其於事實﹐亦未有害。而賢昆仲不見古人指意﹐乃獨無故於此創爲浮辯﹐累數百言﹐三四往返而不能已﹐其爲湮蕪亦已甚矣。而細考其閒﹐緊要節目並無酬酢﹐只是一味慢罵虛喝﹐必欲取勝﹐未論顏﹑曾气象﹐只子貢恐亦不肯如此﹐恐未可遽以此而輕彼也。」

又曰「來書云﹕『尊兄未曾﹝至﹞固自不同也。』熹亦謂老兄正爲未識太極之本﹐無極而有眞體﹐故必以中訓極﹐而又以陰陽爲形而上者之道。虛見之與實見﹐其言果不同也。」

又曰「來書云﹕『老氏以無至諱也。』熹詳老氏之言有無﹐以有無爲二﹐周子之言有無﹐以有無爲一﹐正如南北水火之相反﹐更請子細著眼﹐未可容易譏評也。」

又曰「來書云﹕『此理乃﹝至﹞子矣﹗』更請詳看熹前書曾有無理二字否﹗」

又曰「來書云﹕『極亦此﹝至﹞極哉﹗』極是名此理之至極﹐中是狀此理之不偏﹐𨿽然同是此理﹐然其名義各有攸當﹐𨿽聖賢言之﹐亦未嘗敢有所差互也。若皇極之極﹐民極之極﹐乃爲標準之意﹐猶曰立於此而示於彼﹐使其有所向望而取正焉耳﹐非以以其中而命之也。『立我烝民』﹐立與粒通﹐卽《書》所謂『烝民乃粒』。『莫匪爾極』﹐則爾指后稷而言﹐蓋曰使我眾人皆得粒食﹐莫非爾后稷之所立者是望耳。爾字不指天地﹐極字亦非指所受之中。﹝此義尢切白﹐似是急於求勝﹐更不暇考上下文。推此一條﹐其餘可見。﹞中者﹐天下之大本﹐乃以喜怒哀樂之未發﹐此理渾然無所偏倚而言。太極固無偏倚﹐而爲萬化之本﹐然其得名﹐自爲至極之極﹐而兼有標準之義﹐初不以中而得名也。」

又曰「來書云﹕『以極爲中﹝至﹞理乎﹖』老兄自以中訓極﹐熹未嘗以形訓極也。今若此言﹐則是己不曉文義﹐而謂他人亦不曉也。請更詳之。」

又曰「來書云﹕『《太學》《文言》﹐皆言知至。』熹詳知至二字𨿽同﹐而在《大學》則知爲實字﹐至爲虛字﹐兩字上重而下輕﹐蓋曰心之所知﹐無不到耳。在《文言》則知爲虛字﹐至爲實字﹐兩字上輕而下重﹐蓋曰有以知其所當至之地耳﹐兩義旣自不同﹐而與太極之爲至極者﹐又皆不相似﹐請更詳之。﹝此義在諸說中亦最分明﹐試就此推之﹐當知來書未能無失﹐往往類此。」﹞

又曰「來書云﹕『直以陰陽爲形器﹝至﹞道器之分哉。』若以陰陽爲形而上者﹐則形而下者復是何物﹖更請見教。若熹愚見與其所聞﹐則曰凡有形有象者﹐皆器也﹔其所以爲是器之理者﹐則道也。如是則來書所謂始終﹑晦明﹑奇耦之屬﹐皆陰陽所爲之器﹐獨其所以爲是器之理﹐如目之明﹐耳之聰﹐父之慈﹐子之孝﹐乃爲道耳。如此分別﹐似差明白﹐不知尊意以爲如何﹖﹝此一條亦極分明﹐切望略加思索﹐便見愚言不爲無理﹐而其餘亦可以類推矣。」﹞

又曰「來書云﹕『《通書》曰﹝至﹞類此。』夫周子言中﹐而以和字釋之﹐又曰『中節﹐』又曰『達道』﹐彼非不識字者﹐而其言顯與《中庸》相戾﹐則亦必有說矣。蓋此中字﹐是就气稟發用而言﹐其無過不及處耳﹐非直指本體未發﹑無所偏倚者而言也﹐豈可以此而訓極爲中也哉﹖來書引經﹐必盡全章﹐𨿽煩不厭﹐而所引《通書》﹐乃獨截自『中焉止矣』而下﹐此安得爲不誤﹗老兄本自不信周子﹐正使誤引通書﹐亦未爲害﹐何必諱此小失﹐而反爲不攺之過乎﹖」

又曰「來書云﹕『《大傳》﹝至﹞孰古﹖』夫《大傳》《洪範》《詩》《禮》皆言極而已﹐未嘗謂極爲中也。先儒以此極處﹐常在物之中央﹐而爲四方之所面向而取正﹐故因以中釋之﹐蓋亦未爲甚失。而後人遂直以極爲中﹐則又不識先儒之本意矣。《爾雅》乃是纂集古今諸儒訓詁以成書﹐其閒蓋亦不能無誤﹐不足據以爲古﹐又況其閒但有以極訓至﹐以殷﹑齊訓中﹐初未嘗以極爲中乎﹗」

又曰「來書云﹕『又謂周子﹝至﹞道耳。』﹝前又云﹕『若謂欲言至之上』止。﹞夫無極而太極﹐猶曰莫之爲而爲﹐莫之致而至﹔又如曰無爲之爲﹐皆語勢之當然﹐非謂別有一物也。﹝向見欽夫有此說﹐嘗疑其贅﹐今乃正使得著﹐方知欽夫之慮遠也。﹞其意則固若曰非如皇極﹑民極﹑屋極之有方所形象﹐而但有有理之至極耳。若曉此意﹐則於聖門有何違叛﹐而不肯道乎﹖上天之載﹐是就有中說無﹔無極而太極﹐是就無中說有。若實見得﹐卽說有說無﹐或先或後﹐都無妨礙。今必如此拘泥﹐瓊森分別﹐曾爲不尙空言﹐專務事實﹐而反如此乎﹗」

又曰「來書云﹕『夫幹﹝至﹞自反也。』夫太極固未嘗隱於人﹐然人之識太極者﹐則少矣。往往只是於禪學中認得个昭昭靈靈能作用底﹐便謂此是太極﹐而不知所謂太極﹐乃天地萬物本然之理﹐亙古亙今﹐顚撲不破者也。『迥出常情』等語﹐只是俗談﹐卽非禪家所能專有﹐不應儒者反當回避。況今𨿽偶然道著﹐而其所見所說﹐卽非禪家道理﹐非如他人陰實祖用其說﹐而攺頭換面﹐陽諱其所自來也。如曰﹕『私其說以自妙』﹐而又祕之﹔又曰﹕『寄此以神其姦』﹔曰『系絆多少好气質底學者』﹐則恐世閒自有此人可當此語。熹𨿽無狀﹐自省得與此語不相似也。」

又曰「來書引《書》云﹕『有言逆於汝心﹐必求諸道。』此聖言也﹐敢不承教。但以來書求之於道而未之見﹐但見其詞意差舛﹐气象麤率﹐似與聖賢不甚相近。是以竊自安其淺陋之習聞﹐而未敢輕捨故步﹐以追髙明之獨見耳。又記頃年嘗有『平心』之說﹐而前書見諭曰﹕『甲與乙辯﹐方各自是其說。甲則曰願乙平心也﹐乙亦曰願甲平心也。平心之說﹐恐難明白﹐不若據事論理可也。』此言美矣﹗然熹所謂平心者﹐非直使甲操乙之見﹐乙守甲之說也﹐亦非謂都不論事之是非也﹐但欲兩家姑暫置其是己非彼之意﹐然後可以據事論理﹐而終得其是非之實。如謂治疑獄者﹐當公其心﹐非謂便可攺曲者爲直﹐攺直者爲曲也﹐亦非謂都不問其曲直也﹐但不可先以己意之向背爲主﹐然後可以審聽兩造之辭﹐旁求參伍之驗﹐而終得其曲直之當耳。今以麤淺之心﹐挾忿懟之气﹐不肯暫置其是己非彼之私﹐而欲評義理之得失﹐則𨿽有判然如黑白之易見者﹐猶恐未免於誤。況其差有在於毫釐之間者﹐又將誰使折其衷而能不謬也哉﹗」

又曰「熹已具此﹐而細看其閒﹐亦尙有說未盡處。大抵老兄昆仲﹐同立此論﹐而其所以立論之意不同。子美尊兄自是天資質實重厚﹐當時看得此理有未盡處﹐不能子細推究﹐便立議論﹐因而自信太過﹐遂不可回。見𨿽有病﹐意實無他。老兄卻是先立一說﹐務要突過有若﹑子貢以上﹐更不數近世周﹑程諸公﹐故於其言﹐不問是非﹐一例吹毛求疵﹐須要討不是處。正使說得十分無病﹐此意卻先不好了。況其言麤率﹐又不能無病乎﹖夫子之聖﹐固非以多學而得之。然觀其好古敏求﹐實亦未嘗不多學﹐但其中自有一以貫之處耳。若只如此空疏杜撰﹐則𨿽有一而無可貫矣﹐又何足以爲孔子乎﹗顏﹑曾所以獨得聖學之傳﹐正爲其博文約禮﹐節目俱到﹐亦不是只如此空疏杜撰也。子貢𨿽未得承道統﹐然其所知﹐似亦不在今人之後﹐但未有禪學可攺換耳。周﹑程之生﹐時世𨿽在孟子之下﹐然其道則有不約而合者。反復來書﹐竊恐老兄於其所言多有未解者﹐恐皆未可遽以顏﹑曾自處而輕之也。顏子以能問於不能﹐以多問於寡﹐有若無﹐實若虛﹐犯而不校。曾子三省其身﹐惟恐謀之不忠﹐交之不信﹐傳之不習。其智之崇如彼﹐而禮之卑如此﹐豈有一毫自滿自足彊辯取勝之心乎﹗來書之意﹐所以見教者甚至﹐而其末乃有『若猶有疑』﹐『不憚下教』之言﹐熹固不敢當此。然區區鄙見﹐亦不敢不爲老兄傾倒也。不審尊意以爲如何﹖如曰未然﹐則我日斯邁而月斯徵﹐各尊所聞﹐各行所知﹐亦可矣﹗無復可望於必同也。言及於此﹐悚息之深﹐千萬幸察。」

又曰「近見國史《濂溪傳》載此圖說﹐乃云﹕『自無極而爲太極』。若使濂溪本書﹐實有自爲兩字﹐則信如老兄所言﹐不敢辯矣。然因渠添此二字﹐卻見得本無此字之意﹐愈益分明﹐請試思之。」

象山給朱子第三書

象山又答朱子曰「往歲經筵之除﹐士類胥慶﹐延跂以俟吾道之行﹐乃復不究起賢之禮﹐使人重爲慨嘆。新天子卽位﹐海內屬目﹐然罷行升黜﹐率多人情之所未諭者。羣小駢肩而騁﹐气息怫然﹐諒不能不重勤長者憂國之懷。某五月晦日﹐拜荊門之命﹐命下之日﹐實三月二十八日﹐替黃元章闕﹐尙三年半﹐願有以教之。首春借兵之還﹐伏領賜教﹐備承攺歲動息慰沃之劇。惟其不度﹐稍獻愚忠﹐未蒙省察﹐反成唐突。廉抑非情﹐督過深矣﹐不勝皇恐。向蒙尊兄促其條析﹐且有『無若令兄遽斷來章』之戒﹐深以爲幸。別紙所謂﹕『我日斯邁而月斯徵﹐各尊所聞﹐各行所知﹐亦可矣﹗無復望其必同也。』不謂尊兄遽作此語﹐甚非所望。『君子之過也﹐如日月之食焉。過也﹐人皆見之﹔及其更也﹐人皆仰之』。通人之過﹐𨿽微箴藥﹐久當自悟﹐諒尊兄今必渙然於此矣。願依末光﹐以卒余教。」

﹣完﹣

陸象山文選

卷一﹐與胡季隨書云﹕

【王文公祀記】乃是斷百餘年未了底大公案﹐自謂聖人復起﹐不易吾言。余於未嘗學問。妄肆指議﹐此無足多怪。同志之士猶或未能盡察﹐此良可慨嘆﹗足下獨謂使荊公復生﹐亦將無以自解。精誠如此﹐吾道之幸。

全捲】卷一﹐與邵叔誼書﹕

……此天之所以予我者非由外鑠我也。思則得之﹐得此者也。先立乎其大者﹐立此者也。積善者﹐積此者也。集義者﹐集此者也。知徳者﹐知此者也。進徳者﹐進此者也。同此之謂同徳﹐異此之謂異端。心逸日休﹐心勞日拙﹐徳僞之辧也。豈惟辯諸其身﹖人之賢否﹐書之正僞﹐舉將不逃於此矣。自「有諸己」至於「大而化之」﹐其寬裕溫柔足以有容﹐發彊剛毅足以有執﹐其莊中正足以有敬﹐文理密察足以有別﹐增加馴致﹐水漸木升﹐固月異而歲不同。然由蒙糱之生﹐而至於枝葉扶疏﹐由源泉混混﹐而至於放乎四海﹐豈二物哉﹖【中庸】曰「誠者物之終始﹐不誠無物。」又曰「其爲物不二」。此之謂也。學問固無窮已﹐然端緒得失﹐則當早辧﹔是非向背﹐可以立決。顏子之好學﹐夫子實亟稱之﹐而未見其止﹐蓋惜之於旣亡。其後曾子亦無疑於夫子之道﹐然且謂爲魯﹐在柴愚師辟之間﹐素所蓄積又安敢望顏子哉﹖曾之於顏﹐顏之於夫子﹐固自有次第﹐然而「江漢以濯之﹐秋陽以暴之」﹐𨿽夫子不能逃於曾子矣。豈惟曾子哉﹖君子之道﹐夫婦之愚不肖可以與之能行。唐周之時﹐康衢擊壤之民﹐中林施之夫﹐亦帝堯文王所不能逃也。故孟子曰「人皆可以爲堯舜」。病其自暴自棄﹐則爲之發四端曰「人之有是而自謂不能者﹐自賊者也﹔謂其君不能者﹐賊其君者也。」夫子曰「一日克己復禮﹐天下歸仁焉。」此謂之初也。鈞是人也﹐己私安有不可克者﹖顧不能自知其非﹐則不知自克耳。

王澤之竭﹐利欲日熾。先覺不作﹐民心橫奔。浮文異端轉相熒惑﹐往聖話言塗爲藩師。而爲機變之巧者﹐又復魑魅豗蜴其間。恥非其恥﹐而恥心亡矣。今謂之學問思辧﹐而於此不能深切著明﹐依憑空言﹐傅著意見﹐曾疣益贅﹐助勝崇私﹐重其狷忿﹐長其負恃﹐蒙蔽至理﹐扞格至言﹐自以爲是沒世不復﹐此其爲罪浮於自暴自棄之人矣。此人之過﹐其初甚小﹐其後乃大。人之救之﹐其初則易﹐其後則難﹐亦其勢然也。

「物有本末﹐事有終始﹐知所先後﹐則近道矣。」於其端緒知之不至﹐悉精畢力求多於末﹐溝澮皆盈﹐涸可立待。要之其終﹐本末俱失。夫子曰「知之爲知之﹐不知爲不知﹐是知也。」後世恥一物不能盡知也。稷之不能審於八音﹐夔之不能詳於五種﹐可以理揆。夫子之聖﹐自以少賤而多能﹐然稼不如老農﹐圃不如老圃。𨿽其老於論道﹐亦曰學而不厭﹐啟助之益需於後學。伏羲之時未有堯之文章﹐唐﹑虞之時未有成周之禮樂。非伏羲之智不如堯﹐而堯﹑舜之智不如周公﹐古之聖賢更續緝熙之際尙可考也。學未知至﹐自用其私者﹐乃至於亂原委之倫﹐顚萌蘗之序﹐窮年卒歲靡所底麗﹐猶焦焦然思以易天下﹐豈不謬哉﹖

卷一﹐與曾宅之書﹕

………記錄人言語極難。非心通意解﹐往往多不得其實。前輩多戒門人無妄錄其語言﹐爲其不能通解﹐乃自以己意聽之﹐必失其實也。……

且如存誠持敬﹐二語自不同﹐豈可合說﹖「存誠」字於古有考﹐「持敬」字乃後來杜撰。【易】曰「閒邪存其誠」。孟子曰「存其心」。某舊亦嘗以「存」名齋。孟子曰「庶民去之﹐君子存之」。又曰「其爲人也寡欲﹐𨿽有不存焉者寡矣。其爲人也多欲﹐𨿽有存焉者寡矣。」只「存」一字自可使人明得此理。此理本天所以與我﹐非由外鑠。明得此理﹐卽是主宰。眞能爲主﹐則外物不能移﹐邪說不能惑。所病於吾友者﹐正謂此梓不明﹐內無所主。一向縈絆於浮論虛說﹐終日只依藉外說以爲主﹐天之所與我者反爲客。主客倒置﹐迷而不反﹐惑而不解。坦然明白之理﹐可使婦人童子聽之而諭﹐勤學之士反爲之迷惑。自爲支離之說以自縈纏﹐窮年卒歲靡所底麗﹐豈不重可憐哉﹖使生在治古盛時﹐蒙被先聖王之澤﹐必無此病。惟其生於後世﹐學絕道喪﹐異端邪說充塞彌滿﹐遂此有志之士罹此患害﹐乃與世間凡庸恣情縱欲之人均其陷溺﹐此豈非以學術殺天下哉﹖

後世言【易】者﹐以爲【易】道至幽至深﹐學者不敢輕言。然聖人贊【易】﹐則曰「幹以易知﹐坤以簡能。易則易知﹐簡則易從。易知則有親﹐易從則有功。有親則可久﹐有功則可大﹖可久則可賢人之徳﹐可大則賢人之業。易簡而天下之理得矣。」孟子曰「夫道若大路然﹐豈難知哉﹖」夫子曰「仁遠乎哉﹖我欲仁﹐斯仁至矣。」又曰「一日克己復禮﹐天下歸仁焉。」又曰「未之思也﹐夫何遠之有﹖」孟子曰「道在邇而求諸遠﹐事在易而求諸難。」又曰「堯舜之道孝弟而已矣。」「徐行後長者謂之弟﹐疾行先長者謂之不弟。夫徐行者﹐豈人所不能哉﹖不爲耳。」又曰「人能充無欲害人之心﹐而仁不可勝用也。人能充無穿箭之心﹐而義不可勝用也。」又曰「人之有是四端而自謂不能者﹐自賊者也。謂其君者也。」又曰「吾身不能居仁由義﹐謂之自棄。」古聖賢之言大抵若合符節。蓋心一心也﹐理一理也。至當歸一﹐精義無二。此心此理不容有二。故夫子曰「吾道一以貫之」。孟子曰「夫道一而已矣」。又曰「道二﹐仁與不仁而已矣。」如是則爲仁﹐反是則爲不仁。仁卽此心也﹐此理也。「求則得之」﹐得此理也。「先知」者﹐知此理也。「見孺子將入井而有怵惕惻隱之心」者﹐此理也。可羞之事則羞之﹐可惡之事則惡之者﹐此理也。是知其爲是﹐非知其爲非﹐此理也。宜辭而辭﹐宜遜而遜者﹐此理也。敬此理也﹐義易此理也。內此理也。外易此理也。故曰「直方大﹐不習不利。」孟子曰「所不慮而知者﹐其良知也。所不學而能者﹐其良能也。」「此天之所與我者。」「我固有之﹐非由外鑠也。」故曰「萬物皆備於我矣﹐反身而誠﹐樂莫大焉。」此吾之本心也。所謂安宅﹑正路者﹐此也﹔所謂廣居﹑正位﹑大道者﹐此也。……

來書「蕩而無歸」之說大謬。今足下終日依靠人言語﹐又未有定論﹐如在逆旅﹐乃所謂無所歸。今使足復其本心﹐居安宅﹐由正路﹐立正位﹐行大道﹐乃反爲無所歸﹐足下之不智亦甚矣。今己私未克之人﹐如在陷阱﹐如在荊棘﹐如在泥塗﹐如在囹圄械系之中﹐見先知先覺其言廣大髙明﹐與己不類﹐反疑惑恐一旦如此﹐則無所歸﹐不亦鄙乎﹖不亦謬哉﹖不知此乃是廣居﹑正位﹑大道。欲得所歸﹐何以易此﹖欲有所主﹐何以易此﹖今拘攣舊習﹐不肯捨棄﹐乃狃其狹而懼於廣。﹐狹其懈而懼於正﹐狃其小而懼於大﹐尙得爲智乎﹖夫子曰「汝爲君子儒﹐無爲小人儒。」古之所謂小人儒者﹐亦不過依據末節細行以自律﹐未知如今人有如許浮論虛說﹐謬悠無根之甚﹐夫子猶以門人之戒﹐又況如今日謬悠無根﹐而可安乎﹖

吾友能棄去謬習﹐復其本心﹐使此一陽爲主於內﹐造次必於是﹐顚沛必於是﹐無終日之間而違於是﹐此乃所謂有事焉﹐乃所謂勿忘﹐乃所謂敬﹔果能不替不息﹐乃是積善﹐乃是積義﹐乃是善然浩然之气﹔眞能如此﹐則不愧古人﹐其引用經語﹐乃是聖人先得我心之同然﹐則不爲侮聖矣。今終日營營﹐如無根之木﹐無源之水﹐有采摘汲引之勞﹐而盈涸榮枯無常﹐豈所謂「源泉混混﹐不捨晝夜﹐盈科而後進」者哉﹖終日簸弄經語以自傅益﹐眞所謂侮聖言者矣。

卷一﹐與胡季隨書﹕

…………學者之難得﹐所從來久矣。道不遠人﹐人自遠之耳。人心不能無蒙蔽。蒙蔽之未徹﹐則日以陷溺。諸子百家往往以聖賢自期﹐仁義道徳自命﹐然其所以卒於皇極而不能自拔者﹐蓋蒙蔽而不自覺﹐陷溺而不自知耳。

顏子之賢﹐夫子之所屢嘆﹔气質之美固絕人甚遠。子貢非能知顏子者﹐然亦自知非儔偶。【論語】之所載「顏淵喟然」之嘆﹐當在問仁之前﹔「爲邦」之問﹐當在問仁之後﹔「請事斯語」之時﹐乃其知之始至﹐善之始明時也。

以顏子之賢﹐𨿽其知之未至﹐善之未明﹐亦必不至有聲色貨利之累﹐忿狠縱肆之失。夫子答其問仁﹐乃有「克己復禮」之說。所謂己私者﹐非必如常人所見之過惡而後爲己私也。己之未克﹐𨿽自命以仁義道徳﹐自期以可至聖賢之地者﹐皆其私也。顏子之所以異乎眾人者﹐爲其不安於此﹐極鉆仰之力而不能自己﹐故卒能踐克旣復禮之言﹐而知遂以至﹐善遂以明也。

若子貢之明達﹐固居遊﹑夏之右﹔見禮知政﹐聞樂知徳之識﹐絕凡民遠矣﹔從夫子遊如彼其久﹐尊信夫子之道如彼其至。夫子旣沒﹐其傳乃不在子貢﹐顧在曾子﹐私見之錮人﹐難於自知如此。曾子得之以魯﹐子貢失之以達。天徳己見消長之驗莫著於此矣。

學問之初﹐切磋之次﹐必有自疑之兆﹐必有自克之實。此古人物格知至之功也。己實未能自克﹐而不以自疑﹐方憑之以決是非﹐定可否﹐縱其標末如子貢之屢中﹑適重夫子之憂耳。況又未能也﹖

物則所在﹐非達天徳﹐未易輕言也。「所惡於智者﹐爲其鑿也。如智者若禹之行水也﹐則無惡於智矣。禹之行水也﹐行其所無事也。如智者亦行其所無事﹐則智亦大矣。」宰我﹑子貢﹑有若﹑智足以知聖人。三子之智﹐蓋其英爽足以有所精別﹐異乎陳子禽﹑叔孫武叔之流耳。若責之以大智﹐望之以眞知聖人﹐非其任也。顏子「請事斯語」之後﹐眞知聖人矣。曾子𨿽未及顏子﹐若其眞知聖人則與顏子同。學未知止﹐則其知必不能至。知之未至﹐聖賢地位未易輕言也。何時合並以究此理﹖

卷一﹐與侄孫浚書﹕

…………由孟子而來﹐千有五百餘年之間﹐以儒名者甚眾﹐而荀﹑揚﹑王﹑韓獨著﹐專場蓋代﹐天下歸之﹐非止朋遊黨與之私也。若曰傳堯﹑舜之道﹐續孔﹑孟之統﹐則不容以形似假借﹐天下萬世之公亦終不可厚誣也。至於近時﹐伊﹑洛諸賢﹐研道益深﹐講道益詳﹔志向之專﹐踐行之篤乃漢唐所無有﹐其所植立成就可謂盛矣。然「江漢以濯之﹐秋陽以暴之」﹐未見其如曾子之能信其「皜皜」﹔「肫肫其仁﹐淵淵其淵」﹐未見其如子思之能達其「浩浩」﹔「正人心﹐息邪說﹐詎詖行﹐放淫辭」﹐未見其如孟子之長於知言﹐而有以「承三聖」也。

故道之不明﹐天下𨿽有美材厚徳﹐而不能以自成自達﹐困於聞見之支離﹐窮年卒歲而無所至止。若其气質之不美﹐志念之不正﹐而假竊傳會﹐蠹食蛆長於經傳文字之間者﹐何可勝道。方今熟爛敗壞﹐如齊威﹑秦皇之屍﹐誠有大學之志者﹐敢不少自彊乎﹖於此有志﹐於此有勇﹐於此有立﹐然後能克己復禮﹐遜志時敏﹐眞地中有山謙也。不然﹐則凡爲謙遜者﹐亦徒爲假竊緣飾﹐而其實崇私務勝而已。比有一輩﹐沈吟堅忍以師心﹐婉孿誇毗以媚世﹐朝四暮三以悅眾狙﹐尢可惡也﹐不爲此等所眩﹐則自求多福﹐何遠之有﹖道非難知﹐亦非難行﹐患人無志耳。及其有志﹐又患無眞實師友﹐反相眩惑﹐則爲可惜耳。凡今所以爲汝言者爲此耳。蔽解惑去﹐此心此理﹐我固有之。所謂「萬物皆備於我」﹐昔之聖賢先得我心之所同然耳。故曰﹕周公豈欺我哉﹖

卷十﹐與路彥彬書﹕

…………窮不自揆﹐區區之學﹐自謂孟子之後﹐至是而始一明也。……

﹝案﹕此書不長﹐只此一句重要﹐故特錄之。﹞

卷十一﹐與李宰書﹕

來教謂「容心立異﹐不若平心任理」。其說固美矣。然「容心」二字不經見﹐其原出於【莊子】﹕「平者水停之盛也﹐其可以爲法也﹐內保之而外蕩也。」其說𨿽托之孔子﹐實非夫子之言也。彼固自謂寓言十九。其書道夫子言行者﹐往往以致其靳侮之意﹐不然則借尊其師﹐不然則因以達其說﹐皆非實事。後人據之者陋矣。又韓昌黎與李翊論爲書有曰「平心而察之」。自韓文盛行後﹐學士大夫言語文章間用「平心」字寖多。究極其理﹐二說皆非至言。

「吾何容心」之說卽「無心」之說也﹐故「無心」二字亦不經見。人非木石﹐安得「無心」﹖心於五官最尊大。【洪範】曰「思曰睿作聖。」孟子曰「心之官則思﹐思則得之﹐不思則不得也。」又曰「存﹐豈無人義之心哉﹖」又曰「至於心﹐獨無所同然乎﹖」又曰「君子之所以異於人者以其存心也。」又曰「非獨賢者有是心也﹐人皆有之﹐賢者能勿喪耳。」又曰「人之所以異於禽獸者幾希﹐庶民去之﹐君子存之。」「去之」者﹐去此心也﹐故曰「此之謂失其本心」。「存之」者﹐存其心也﹐故曰「大人者不失其赤子之心。」四端者﹐卽此心也。「天之所以與我者」﹐卽此心也。人皆有是心﹐心皆具是理﹐心極理也。故曰「理義之悅我心﹐猶芻豢之悅我口。」所貴乎學者﹐爲其欲窮此理﹐盡此心也。有所蒙蔽﹐有所移奪﹐有所陷溺﹐則此心爲之不靈﹐此理爲之不明。是謂不得其正﹐其見乃邪見﹐其說乃邪說。一溺於此﹐不由講學﹐無自而復。故心當論邪正﹐不可無也。以爲吾無心﹐此說邪說矣。若愚不肖之不及﹐固未得其正﹐賢者智者之過失亦未得其正。溺於聲色貨利﹐狃於譎詐姦宄。牿於末節細行﹐流於髙論浮說﹐其智愚賢不肖固有間矣。若是心之未得其正﹐蔽於其私﹐而使此道之不明不行﹐則其爲病一也。

周道之衰﹐文貌日勝。良心正理日就蕪沒。其爲吾道害者﹐豈聲色貨利而已哉﹖楊﹑墨皆當世之英﹐人所稱賢。孟子之所排斥拒絕者﹐其爲力勞於斥儀﹑衍輩多矣。所自許以承三聖者﹐蓋在楊﹑墨﹐而不在衍﹑儀也。故正理在人心﹐乃所謂固有。易而易知﹐而後可言也。此心未正﹐此理未明﹐而曰明心﹐不知所平者何心也﹖【大學】言「欲正其心者先誠其意﹐欲誠其意者先致其知﹐致知在格物。」物果已格﹐則知自至。所知旣至﹐則意自誠。意誠則心自正。必然之勢﹐非彊致也。孟子曰「我亦欲正人心﹐息邪說﹐詎詖行﹐放淫辭﹐以承三聖者。」當是時﹐天下之言者不歸楊﹑則歸墨﹐楊朱墨翟之言盈天下。自孟子出後﹐天下方指楊﹑墨爲異端。然孟子旣沒﹐其道不傳。天下之俊信者﹐抑尊信其名耳﹐不知其實也。指楊﹑墨爲異端者﹐亦指其名耳﹐不知其實也。往往口辟楊﹑墨﹐而身爲其道者眾矣。自周衰﹐此道不行﹔孟子沒﹐此道不明。今天下之士皆溺於科舉之習。觀其言﹐往往稱道【詩】﹑【書】﹑【論】﹑【孟】﹐綜其實﹐特借以爲科舉之文耳。誰實爲眞知其道者﹖口誦孔﹑孟之言﹐身蹈楊﹑墨之行者﹐蓋其髙者也。其下則往往爲楊﹑墨之罪人﹐尙可言哉﹖孟子沒﹐此道不傳﹐斯言不可忽也。

………

卷十五﹐與陶贊仲書云﹕

【荊公祠堂記】﹐與元晦三書﹐並往﹐可精觀熟讀。此數文皆明道之文﹐非止一時辯論之文也。元晦書偶無本在此﹐要亦不必看。若看﹐亦無理會處。吾文條析甚明﹔所舉晦翁書辭皆寫其全文﹐不增損一字。看晦翁書但見胡塗﹐沒理會。觀吾書﹐坦然明白。無所明之理乃天下之正理﹐實理﹐常理﹐公理﹐所謂「本諸身﹐徵諸庶民﹐考諸三王而不謬﹐建諸天地而不悖﹐質諸鬼神而無疑﹐百世以俟聖人而不惑」者也。學者正要窮此理﹐明此理。今之言窮理者﹐皆凡庸之人﹐不遇眞實師友﹐妄以異端邪說更相欺誑——非獨欺人誑人﹐亦自欺自誑﹐謂之謬妄﹐謂之蒙闇﹐何理之明﹐合理之窮哉﹖……古人所謂異端者﹐不專指佛老。異端二字出【論語】﹐是孔子之言。孔子之時﹐中國不聞有佛。𨿽有老氏﹐其說爲熾﹐孔子亦不曾辟老氏。異端豈專指老氏哉﹖天下正理不容有二。若明此理﹐天地不能異此﹐鬼神不能異此﹐千古聖賢不能異此。若不明此理﹐私有端緒﹐卽是異端﹐何止佛老哉﹖近世言窮理者﹐亦不到佛老地位﹖若借佛老爲說﹐亦是妄說﹔其言辟佛老者亦是妄說。……

象山與朱子再辯【太極圖說】書云﹕

尊兄嘗曉陳同甫云「欲賢者百尺竿頭進取一步﹐將來不作三代以下人物﹐省得气力爲漢唐分疏﹐極爲脫灑磊落。」今亦欲得尊兄進取一步﹐莫作孟子以下學術﹐省得力气爲「無極」二字分疏﹐亦更脫灑磊落。古人質實﹐不尙智巧。言論未詳﹐事實先著。知之爲知之﹐不知爲不知。所謂先知覺後知﹐先覺覺後覺者﹐以其事實覺其事實﹐故言卽其事﹐事卽其言﹐所謂言顧行﹐行顧言。周道之衰﹐文貌日勝。事實凐於意見﹐典訓蕪於辯說。揣量模寫之工﹐一放假借之似﹐其條畫足以自信。其習熟足以自安。以子貢之達﹐又得夫子而師訓﹐「子欲無言」之訓﹐所以覺之者屢矣﹐而終不悟。顏子旣沒﹐其傳固在曾子﹐蓋可觀已。尊兄之才﹐未知其與子貢如何。今日之病﹐則有深於子貢者。尊兄誠能深知此病﹐則來書七條之說當不待條析而自解矣。

卷十九﹐【武陵縣學記】﹕

彜倫在人維天所命﹐良知之端形於愛敬。擴而充之﹐聖哲之所以爲聖哲也。先知者﹐知此而已﹔先覺者﹐覺此而已。气有所蒙﹐物有所蔽﹐勢有所遷﹐習有所移﹐往而不返﹐迷而不解﹐於是爲愚爲不肖﹐彜倫於是而斁﹐天命於是而悖﹐此君師之所以作﹐政事之所以立。是故先王之時﹐風教之流行典型之昭著﹐無非所以寵綏四方﹐左右斯民﹐使之若有常性﹐克安其道者也。刺故鄕舉裏選﹐月書季考﹐三年而大比﹐以興賢能﹐蓋所以陶成髦俊﹐今與共斯政﹐同斯事也。

學校庠序之間﹐所謂切磋講明者﹐何以捨是而他求哉﹖所謂「格物致知」者﹐格此物﹐致此知也﹐故能「明明徳於天下」。【易】之「窮理」﹐窮此理也﹐故能「盡性至命」。孟子之「盡心」﹐盡此心也﹐故能「知性知天」。學者誠知所先後﹐則如木有根﹐如水有源﹐增加馴致﹐月異而歲不同﹐誰得而禦之﹖若迷其端緒﹐易物之本末﹐謬事之始終﹐雜施而不遜﹐是謂異端﹐是謂邪說﹐非以致明﹐祇以累明﹐非以去蔽﹐祇以爲蔽。

後世之士有志於古﹐不肯甘心流俗﹐然而苦心勞身﹐窮年卒歲﹐不爲之日休﹐而爲之日拙者﹐非學之罪也。學絕道喪﹐不遇先覺﹐迷其端緒﹐操末爲本﹐其所從事者﹐非古人之學也。古人之學﹐其時習必悅﹐其朋來必樂﹐其理易知﹐其事易從﹐不貳於異說﹐不牽於私欲﹐造次於是﹐顚沛於是﹐則其久大可必。孟子曰「原泉混混﹐不捨晝夜﹐盈科而後進﹐放乎四海。」此古人之學也。

………

卷十九﹐【敬齋記】﹕

古之人自其身達之家國天下而無愧焉者茄本心而已。

………

人之所以異於禽獸幾希﹖庶民去之﹐君子存之﹐是心或幾乎泯﹐吾爲懼矣。天地鬼神不可誣也﹐愚夫愚婦不可欺也。是心或幾乎泯﹐吾爲懼矣。黃鐘大呂施宣於內﹐能生之物莫不萌芽。奏以大簇﹐助以夾鐘﹐則𨿽瓦石所壓﹐重屋所蔽﹐猶將必逢。是心之存﹐茍得其養﹐勢豈能遏之哉﹖

………

其聞文諸父兄師友﹐道未有外乎其心者。自可欲之善﹐至於大而化之之聖﹐聖而不可知之神﹐皆吾心也。心之所爲猶之能生之物得黃鐘大呂之气能養之至於必達﹐使瓦石有所不能壓﹐重屋有所不能蔽﹐則自有諸己﹐至於大而化之者﹐敬其本也。……

𨿽然﹐不可以不知其害也。是心之稂莠萌於交物之初。有滋而無芟﹐根固於怠忽﹐末蔓於馳騖。深蒙密覆﹐良苗爲之不殖。實著者易拔﹐形潛者難察﹐從事於敬者尢不可不致其辧。……

卷二十﹐【格矯齋說】﹕

格﹑至也﹐與窮字究義同義﹐皆研磨考索以求其至耳。學者孰不曰我將求至理﹖顧未知其所知果至與否耳。所當辧﹑所當察者此也。﹙下釋矯字﹐略。﹚

卷二十一﹐【學說】﹕

古者十五入大學。【大學】曰「大學之道在明明徳﹐在新民﹐在止於至善。」此言大學指歸。「欲明明徳於天下」﹐是入大學標的。格物致知是下手處。【中庸】言「博學﹑審問﹑謹思﹑明辧」是格物之方。讀書﹑親師友是學。思則在己﹐問與辧皆須在人。﹙案若辧是明辧﹐而非辯論﹐則辧亦在己。﹚自古聖人亦因往哲之言﹐師友之言﹐乃能有進。況非聖人﹐豈有自任私智而能進學者﹖

語錄選錄﹕

○道外無事﹐事外無道。先生常言之。

○道在宇宙間﹐何嘗有病﹖千古聖賢只去人病﹐如何增損徳道﹖

○道理只是眼前道理。𨿽見到聖人田地﹐亦只是眼前道理。

○【論語】中多有無頭柄的說話。如「智及之﹐仁不能守之」之類﹐不知所及所守者何事﹔如「學而時習之」﹐不知時習者何事。非學有本領﹐未易讀也。茍學有本領﹐則智之所及者及「此」也﹐仁之所守者守「此」也﹐「時習之」習「此」也﹐悅者悅「此」﹐樂者樂「此」。如髙屋之上見瓴水矣。學茍知本﹐六經皆我腳注。

○近來學者言「擴而充之」﹐須於四端上逐一充﹐焉以此理﹖孟子當來只是發出人有是四端﹐以明人性之善﹐不可自暴自棄。茍此心之存﹐則此理自明。當惻隱處自惻隱﹐當羞惡﹐當辭遜﹐是非在前自能辧之。又云﹕當寬裕溫吽自寬裕溫柔﹐當發彊剛毅自發彊剛毅﹐所謂溥博淵泉而時出之。

○天下之理無窮。若以吾平生所經歷者言之﹐眞所謂伐南山之竹﹐不足以受我辭。然其會歸總在此。

○夫子以仁發明斯道﹐其言無罅縫。孟子十字打開﹐更無隱遁﹐蓋時不同也。

○此道與溺於利欲之人言猶易﹐與溺於意見之人言卻難。

○傅子淵自此歸其家﹐陳正己問之曰﹕陸先生教人何先﹖對曰﹕正己復禮。問曰﹕何辧﹖對曰﹕義理之辧。若子淵之對﹐可謂切要。

○居象山﹐多告學者云﹕汝耳自聰﹐目自明﹐事父自能孝﹐事兄自能弟﹐本無欠缺﹐不必他求﹐在自立而已。

○千虛不博一實。吾平生學問無他﹐只是一實。

○釋氏立教本欲脫離生死﹐惟主於成其私耳﹐此其病根也。且如世界如此﹐忽然生一个謂之禪﹐已自是無風起浪﹐平地起土堆了。

○或問先生之學當來自處入﹐曰﹕不過切己自反﹐攺過遷善。

○人品在宇宙間迥然不同。諸處方嘵嘵然談學問時﹐吾在此多與後生說人品。

○朱元晦曾作書與學者云「陸子靜專以尊徳性誨人﹐故遊其門者多踐履之士﹐然於道問學處欠了。某教人豈不是道學問處多了﹐故遊某之門者踐履多不及之。」觀此﹐則是元晦欲去兩短﹐合兩長﹐然吾以爲不考。旣不知尊徳性﹐焉有所謂道問學﹖

○吾之學問與諸處異者﹐只是在我全無杜撰。𨿽千言萬語﹐只是覺得他底在我不曾添一些。近有議吾者云﹕除了「先立乎其大者」一句全無伎倆。吾聞曰﹕誠然。

○後世言學問者須要立个門戶。此理所在﹐安有門戶可立﹖學者又要各護門戶﹐此尢鄙陋。

○今之論學者只務添人底﹐自家是減他底﹐此所以不同。

○宇宙不曾限隔人﹐人自限隔宇宙。

○「江漢以濯之﹐秋陽以暴之﹐皜皜乎不可尙已。」此數語自曾子胸中流出。

○千古聖賢若同堂合席﹐必無盡合之理。然此心此理萬世一揆也。

○一學者自晦翁處來﹐其拜跪語言頗怪﹔每日出齋﹐此學者必有陳論﹐應之亦無他語。至四日﹐此學者所言已罄﹐力請誨語。答曰﹕吾亦未暇詳論﹐然此間大綱有一个規模說與人﹕今世人淺之爲聲色臭味﹐進之爲富貴利達﹐又進之爲文章技藝﹐又有一般人都不理會﹐卻談學問﹐吾總以一言斷之曰勝心。此學者默然。後數日﹐其舉動語言頗復常。

○先生云﹕後世言道理者﹐終是粘牙嚼舌。吾之言道﹐坦然明白﹐全無粘牙嚼舌處﹐五所以易知易行。或問﹕先生如此談道﹐恐人將意見來會﹐不及釋子談禪﹐使人無所措其意見。先生云﹕吾𨿽如此談道﹐然凡有虛見虛說﹐皆來這里使不得﹐所謂徳行恆易以知險﹐恆簡以知阻也。今之談禪者﹐𨿽爲艱難之說﹐其實反可寄托其意見。吾於百眾人前﹐開口見膽。

○或有譏先生之教人專欲管歸一路者﹐先生曰﹕吾亦只有此一路。

○吾於踐履未能純一﹐然才自警策﹐便與天地相似。

○有士人上詩云「手抉浮翳開東明」。先生頗取其語﹐因云﹕吾與學者言﹐眞所謂取日虞淵﹐洗光咸池。

﹝以上見卷三十四﹐傅子云季魯編錄﹐選錄其中二十六條。﹞

○或謂先生之學是道徳性命﹐形而上者﹐晦翁之學是名物度數﹐形而下者﹐學者當兼二先生之學。先生云﹕足下如此說晦翁﹐晦翁未伏。晦翁之學自謂一貫。但其見道不﹐終不足以一貫耳。吾嘗與晦翁書云「揣量模寫之工﹐依放假借之似﹐其條畫足以自信﹐其節目足以自妄。」﹙案此見辯【太極圖說】書﹚。此言切中晦翁之膏肓。

○先生言萬物森然於方寸之間﹐滿心而發﹐充塞宇宙無非此理。孟子就四端上指示人﹐豈是人心只有者四端而已﹖又說「乍見孺子入井﹐皆有怵惕惻隱之心」一端指示人﹐又得此心昭然。但能充此心足矣。乃誦﹕「誠者自成也﹐而道自道也﹐誠者物之終始﹐云云﹔」「天地之道可一言而盡也。」

○臨川一學者初見﹐問曰﹕每日如何觀書﹖學者曰﹕守規矩。歡然問曰﹕如何守規矩﹖學者曰﹕伊川易傳﹐胡氏春秋﹐上蔡論語﹐範式唐鑑。忽呵之曰﹕陋說。良久復問曰﹕何者爲規﹖又頃﹐問曰﹕何者爲矩﹖學者但唯唯。次日復來﹐方對學者誦﹕「幹知大始﹐坤做成物。幹以易知﹐坤以簡能。」一章畢﹐乃言曰﹕幹文言云「大哉乾元」﹐坤文言云「至哉坤元」。聖人贊易﹐卻只是个簡易字道了。徧目學者曰﹕又卻不是道難知也。又曰「道再邇而求諸遠﹐事在易而求諸難。」顧學者曰﹕這方喚作規矩。公昨日來道甚規矩﹖

﹝以上見卷三十四﹐嚴松松年所錄﹐選錄其中三條。﹞

○伯敏問云﹕以今年較之去年﹐殊無寸進。先生云﹕如何要長進﹖若當爲者﹐有時而不能爲﹐不當爲者有時乎爲之﹐這个卻是不長進。不恁地理會﹐泛然求長進﹐不過欲以己先人﹐此是勝心。伯敏曰﹕無个下手處。先生云「古之欲明明徳於天下者﹐先治其國﹔欲治其國者﹐先齊其家﹔欲齊其家者﹐先修其身﹔欲修其身者﹐先正其心﹔欲正其心者﹐先誠其意﹔欲誠其意者﹐先致其知。致知在格物。」格物是下手處。伯敏云﹕如何樣格物﹖先生云﹕研究物理。伯敏云﹕天下萬物不勝其繁﹐如何盡研究得﹖先生云﹕萬物皆備於我。只要明理。然理不解自明﹐須是隆師親友。伯敏云﹕此問賴有季繹時相勉勵。先生云﹕季繹與顯道一般﹐所至皆勉勵人﹐但無根者多。其意似欲私立門戶﹐其學爲外不爲己。世之人所以攻道學者﹐亦未可全責他。蓋自家驕其聲色﹐立門戶與之爲敵﹐嘵嘵勝口﹐實有所未孚﹑自然起人不平之心。某平日未嘗爲流俗所攻﹐攻者卻是讀語錄精義者。程士南最攻道學。人或語之以某﹐程云﹕道學如陸某﹐無可攻者。又如學中諸公﹐義均骨肉。蓋某初無勝心﹐日用常行自有使他一个敬信處。某舊日﹐伊洛文字不曾看﹐近日方看﹐見其間多有不是。今人讀書﹐平易處不理會﹐有可以起人羨慕者則著力研究。古先聖人何嘗有起人羨慕者﹖只此道不行﹐見有奇特處﹐便生羨慕。自周末文獘﹐便有此風。如唐虞之時﹐人人如此﹐又何羨慕﹖所以莊周云﹕臧與谷共牧羊﹐而俱亡其羊。問臧奚事﹖曰﹕博塞以遊。問谷奚事﹖曰﹕挾策讀書。其爲亡羊一也。某讀書只看古注。聖人之言自明白。且如「弟子入則孝﹐出則弟」。是分明說與你入便孝﹐出便弟﹐何須得傳注﹖學者疲精神於此﹐是以檐子越重。到某這里﹐只是與他減檐﹐只此便是格物。……

○問伯敏曰﹕……吾友之志要如何﹖伯敏云﹕所望成人。目今未嘗敢廢防閒。先生云﹕如何樣防閒﹖伯敏云﹕爲其所當爲。先生云﹕𨿽聖人不過如是。但吾友近來精神都死卻﹐無向來亹亹之意﹐不是懈怠﹐便是被異說壞了。夫人學問當有日新之功﹐死卻便不是。邵堯夫詩云「當鍛煉時分勁挺﹐到磨礱處發光耀。」磨礱鍛煉﹐方得此理明。如川之增﹐如木之茂﹐自然日進無已。今吾友死守定﹐如何會爲所當爲﹖博學﹐審問﹐謹思﹐明辧﹐篤行﹐博學在先﹐力行在後。吾友學未博﹐焉知所行者是當爲﹖是不當爲﹖防閒﹐古人亦有之。但他底防閒與吾友別。吾友是硬把捉。告子硬把捉﹐直到不動心處﹐豈非難事﹖只是依舊不是。某平日與兄說話﹐從天而下﹐從肝肺中流出﹐是自家有底物事﹐何嘗硬把捉﹖吾兄中間亦云有快活時﹐如今何故如此﹖伯敏云﹕固有適意時﹐亦知自家固有根本元不待把捉﹐只是不能久。防閒稍寬﹐便爲物欲所害。先生云﹕此則罪在不常久上﹐卻如何硬把捉﹖種種費力便是有時得意﹐亦是偶然。伯敏云﹕卻常思量不把捉﹐無下手處。先生云﹕何不早問﹖只此一事是當爲不當爲。當爲底一件大事不肯做﹐更說甚底﹖某平日與老兄說底話﹐想都忘了。伯敏云﹕先生常語以求放心﹐立志﹐皆歷歷可記。先生云﹕如今正是放其心而不知求也。若果能立﹐如何到這般田地﹖白敏云﹕如何立﹖先生云﹕立是你立﹐卻問我如何立﹗若立得住﹐何須把捉﹖吾友分明是先曾知此理來﹐後更異端壞了。異端非佛老之謂。異乎此理﹐如季繹之徒﹐便是異端。孔門惟顏曾傳道﹐他未有聞。蓋顏曾從裏面出來﹐他人外面入去。今所傳者﹐乃子夏子張之徒外入之學。曾子所傳﹐至孟子不復傳矣。吾友卻不理會根本﹐只理會文字。實大聲宏。若根本壯﹐怕不會做文字﹖今吾友文字自文字﹑學問自學問。若此不已﹐豈旨兩段﹖將百碎﹗問近日日用常行﹐覺精健否﹖胸中快活否﹖伯敏云﹕近日別事不管﹐只理會我﹐亦有適意時。先生云﹕此便是學問根源也。若能無懈怠﹐暗室屋漏亦如此﹐造次必於是﹐顚沛必於是﹐何患不成﹖故云「君子以自昭明徳」﹐「古之欲明明徳於天下者在致其知﹐致知在格物。」古之學者爲己﹐所以自昭明徳。己之得已明﹐然後推其明以及天下。鼓鐘於宮﹐聲聞於外﹔鶴鳴於九臯﹐聲聞於天。在我者旣盡﹐亦自不能掩。今之學者只用心於枝葉﹐不求實處。孟子云﹕盡其心者知其性﹐知其性則知天矣。心只是一个心。某之心﹐吾友之心﹐上玵千百載聖賢之心﹑下而千百載復有一聖賢﹐其心亦只如此。心之體甚大。若能盡我之心﹐便與天同。爲學只是理會此。「誠者自成也﹐而道自道也。」何嘗騰口說﹖伯敏云﹕如何是盡心﹖性﹑才﹑心﹑情如何分別﹖先生云﹕如吾友此言又是枝葉。𨿽然﹐此非吾友之過﹐蓋舉世之獘。今之學者﹐讀書只是解字﹐更不求血脈。且如情性心才都只是一般物事﹐言偶不同耳。伯敏云﹕莫是同出而異名否﹖先生曰﹕不須得說﹐說著便不是﹐將來只是騰口說﹐爲人不爲己。若理會自家實處﹐他日自明。若必欲說時﹐則在天者爲性﹐在人者爲心。此蓋隨吾友而言。其實不須如此。只是要盡去爲心之累者。如吾友適意時﹐卽今便是。牛山之木一段﹐血脈只在仁義上。「以爲未嘗有材焉﹐此豈山之性也哉﹖」「此哉人之情也哉」﹐是偶然說及﹐初不須分別。所以令吾友讀此者﹐蓋欲吾友知斧斤之害其材﹐有以警戒其心。「日夜之所息」﹐息者歇也﹐又曰生息。蓋人之良心爲斧斤所害﹐夜間方得休息。若夜間得息時﹐則平旦好惡與常人甚相近。惟旦所晝所爲﹐梏亡不止﹐到後來夜間亦不能得息﹐夢寐顚倒﹐思慮紛亂﹐以致淪爲禽獸。人見其如此﹐以爲未嘗有才焉﹐此豈人之情也哉﹖只與理會實處﹐就心上理會。俗諺云﹕癡人面前不得說夢。又曰﹕獅子咬人﹐狂狗逐塊。以土打獅子﹐便徑來咬人﹐若狂打狗﹐只去理會土。聖賢急於教人﹐故以情﹑以﹑以心﹑以才說與人﹐如何泥得﹖若老兄與別人說﹐定是說如何樣是心﹐如何樣是性﹑情與才。如此分明﹐說得好鏟地﹐不干我事。須是血脈骨髓理會實處始得。凡讀書皆如此。

﹝以上見卷三十五﹐李伯敏敏求所錄﹐選錄其中二條。﹞

○人心只愛泊著事﹐教他棄事時﹐如鶻孫失了樹﹐更無住處。

○人不肯心閒無事﹐居天下之廣居﹐須要去逐外﹐著一事﹐印一說﹐方有精神。

○做得工夫實﹐則所說卽實事﹐不說閒話﹔所指人病卽實病。

○凡事莫如滯滯泥泥。某平生於此有長﹐都不去著他事﹐凡事累自家一毫不得。每理會一事時﹐血脈骨髓都在自家手中。然我此中卻似个閒閒散散﹐全不理會事底人﹐不陷事中。

○「小心翼翼﹐昭事上帝﹐上帝臨汝﹐無貳爾心。」此理塞宇宙﹐如何有人杜撰得﹖文王敬忌﹐若不如此﹐敬忌个甚麼﹖

○凡所謂不識不知﹐順帝之則﹐晏然太平﹐殊無一事﹐然卻有說。擒搦人不下﹐不能立事﹐卻要有理會處。某於顯道恐不能久處此間﹐且令涵養大處。如此樣處未敢發。然某皆是逐事逐物考究練磨﹐積日累月﹐以至如今﹔不是自會﹐亦不是別有一竅字﹐亦不是等閒理會﹐一理會便會。但是理會與他人別。某從來勤理會。長兄每四更一點起時﹐只見某在看書﹐或檢書﹐或默坐﹐常說與子侄﹐以爲勤﹐他人莫及。今人卻言某懶﹐不曾去理會﹐好笑﹗

○某從來不尙人起鑪作竈﹐多尙平。

○佛老髙一世人﹐只是道偏﹐不是。

○我說一貫﹐彼亦說一貫﹐只是不然﹐天秩天敍天命天討﹐皆是實理﹐彼豈有此﹖

﹝以上見卷三十五﹐包揚顯道錄﹐選錄其中九條。﹞

○阜民嘗問﹕先生之學亦有所受乎﹖曰﹕因讀【孟子】而自得之。

﹝以上見卷三十五﹐詹阜民子南所錄﹐只選錄此一條。﹞

【象山年譜】於象山三十七歲年記鵝湖之會引朱亭道書云﹕

鵝湖講道切誠當今盛事。伯恭蓋慮陸與朱議論猶有異同﹐欲會歸於一﹐而定其所適從。其意甚善。伯恭蓋有志於此﹐語自得則未也。……

鵝湖之會﹐論及教人﹐元晦之意欲令人泛觀博覽而後歸之約﹔二陸之意欲先發明人之本心﹐而後使之博覽。朱以陸之教人爲太簡﹐陸以朱之教人爲支離。此頗不合。……

【象山年譜】四十五歲下﹐系之云﹕

朱元晦答平甫書云「……大抵子思以來﹐教人之法﹐尊徳性﹐道問學兩事爲用力之要。今子靜所說﹐尊徳性﹐而某平日所聞﹐卻是道問學上多。所以爲彼學者﹐多持守可觀﹐而看道理全不仔細。而熹自覺於義理上不亂說﹐卻於緊要事上多不得力。今當反身用力﹐去短集長﹐庶不墮一邊耳。」先生聞之曰「朱元晦欲去兩短﹐合兩長﹐然吾以爲不可。旣不知尊徳性﹐焉有所道問學﹖」

【象山年譜】四十五歲下引朱元晦來書云﹕

歸來臂痛。病中絕學捐書﹐卻覺得身心收管﹐似有少進處。向來泛濫﹐眞是不濟事。恨未得款曲承教﹐盡布此懷也。

【象山年譜】四十八歲下﹐朱元晦通書略云﹕

傅子淵去冬相見﹐气質剛毅﹐極不易得。但其偏處亦甚害事。𨿽嘗苦口﹐恐未以爲然。近覺當時說得亦未的﹐疑其不以爲然也。今想到部﹐必已相見﹐亦嘗痛與砭劑否﹖道理極精微﹐然初不在耳目聞見之外。是非黑白只在面前。此而不察﹐乃欲別求玄妙於意慮之表﹐亦已誤矣。﹙案﹕此𨿽鍼對傅子淵而言﹐亦意指象山而言。﹚熹衰病日侵。所幸邇來日用工夫﹐頗覺省力﹑無復向來支離之病。甚恨未得從容面論﹐未知異時尙復有異同否耳。

【象山年譜】五十歲十二月十四日下﹐系之云﹕

聞朱元晦詩﹑喜。詩云﹕川源紅綠一時新﹐暮雨朝晴更可人。書冊埋頭何日了﹐不如拋卻去尋春。先生聞之色喜﹐曰﹕元晦至此﹐有覺矣。斯可喜也。

【語錄】﹕

所謂先生之學是道徳性命﹐形而上主。晦翁之學﹐是名物度數﹐形而下者。學者當兼二先生之學。先生云﹕足下如此說晦翁﹐晦翁未伏。晦翁之學﹐自謂一貫。但其見道不明﹐終不足以一貫耳。吾嘗與晦翁書云﹕揣量模寫之工﹐依放假借之似﹐其條畫足以自信﹐其節目足以自安。﹙案﹕此見辯【太極圖書】第二書﹚。此言切中晦翁之膏肓。

【語錄】﹕

一夕步月﹐喟然而嘆。包敏道侍﹐問曰﹕先生何嘆﹖曰﹕朱元晦泰山喬嶽﹐可惜學不見道﹐枉費精神﹐遂自擔閣﹐柰何﹗

朱陸有關周濂溪《太極圖說》辯論的書信

劉桂標編輯

編者案﹕有關朱陸無極太極之辯﹐據歷史資料所載﹐一共涉及陸象山兄長梭山給朱子二書﹑朱子給梭山二書﹐以及象山給朱子三書和朱子給象山二書。梭山的二書原文已佚﹐部分文字則見於《周濂溪集》卷二。另外﹐黃宗羲原著﹑全祖望補修的《宋元學案》卷五十七梭山復齋學案及卷五十八象山學案中﹐全文收錄了朱子給梭山的二書﹐以及象山與朱子辯論的五封書信﹐這里我們所收者便以此二部著作所錄爲據。七封書信內容如下﹕

梭山給朱子第一書﹝其書已佚﹐以下依《周濂溪集》卷二補上部分文字﹞

梭山陸九韶書云「敬覽所著《太極圖說》﹐左扶右掖﹐使不失正﹐用力多矣。然此圖本說﹐自是非正﹐𨿽曲爲扶掖﹐恐終爲病根﹐貽憾後學。」

朱子給梭山第一書

朱子《與梭山書》曰「伏承示論太極之失﹐及省從前所論﹐卻恐長者從初便忽其言﹐不曾致思﹐只以自家所見道理爲是﹐不知卻元來未到他地位﹐而便以己見輕肆抵排也。今亦不暇細論﹐卽如《太極》篇首一句﹐最是長者所深排。然殊不知不言無極﹐則太極同於一物﹐而不足爲萬化根本。不言太極﹐則無極淪於空寂﹐而不能爲萬化根本。只此一句﹐便見其下語精密﹐微妙無窮。而向下所說許多道理﹐條貫脈絡﹐井井不亂。只今便在目前﹐而亙古亙今﹐顚撲不破﹐只恐自家見得未曾如此分明直截﹐則其所可疑者﹐乃在此而不在彼也。大抵古之聖賢﹐千言萬語只是要人明得此理。此理旣明﹐則不務立論﹐而所言無非義理之言﹔不務立行﹐而所行無非義理之實。無有初無此理﹐而姑爲此言﹐以救時俗之獘者。不知子靜相會﹐曾以此話子細商量否﹖近見其所論王通續經之說﹐似亦未免此病也。此閒近日絕難得江西便﹐艸艸布此﹐卻托子靜轉致。但以來書半年方達推之﹐未知何時可到耳。如有未當﹐切幸痛與指摘﹐剖析見教。理到之言﹐不得不服也。」

梭山給朱子第二書﹝其書已佚﹐以下依《周濂溪集》卷二補上部分文字﹞

梭山又書云「『太極』二字﹐聖人發明道之本源﹐微妙中正﹐豈有下同一物之理﹐左右之言過矣。今於上又加『無極』二字﹐是頭上安頭﹐過爲虛無好髙之論也。」

朱子給梭山第二書

朱子又《與梭山書》曰「前書示諭太極之說﹐反復詳盡。然此恐未必生於气習之偏﹐但是急迫看人文字﹐未及盡彼之情﹐而欲遽申己意﹐是以輕於立論﹐徒爲多說﹐而未必果當於理爾。且如太極之說﹐熹謂周先生之意﹐恐學者錯認太極別爲一物﹐故著無極二字以明之。此是推原前賢立言之本意﹐所以不厭重復﹐蓋有深指﹐而來諭便謂熹以太極下同一物﹐是則非惟不盡周先生之妙旨﹐而於熹之淺陋妄說﹐亦未察其情矣。又謂著無極字便有虛無好髙之獘﹐則未知尊兄所謂太極﹐是有形器之物邪﹖無形器之物邪﹖若果無形而但有理﹐則無極只是無形﹐太極只是有理明矣﹐又安得爲虛無而好髙乎﹖熹之愚陋﹐竊願尊兄少賜反復﹐寬心遊意﹐必使於其所說﹐如出於吾之所爲者﹐而無纖芥之疑﹐然後可以發言立論﹐而斷其可否﹐則其爲辯也不煩﹐而理之所在﹐無不得矣。若一以急迫之意求之﹐則於察理已不能精﹐而於彼之情又不詳盡﹐則徒爲紛紛﹐而𨿽欲不差﹐不可得矣。然只在迫急﹐卽是來諭所謂气質之獘﹐蓋所論之差處﹐𨿽不在此﹐然其所以差者﹐則原於此﹐而不可誣矣。不審尊意以爲何如﹖子靜歸來﹐必朝夕得款聚。前書所謂異論﹐卒不能合者﹐當已有定說矣﹐恨不得側聽其旁﹐時效管窺﹐以求切磋之益也。」

象山給朱子第一書

象山與朱子曰「往歲覽尊兄與梭山家兄書﹐嘗因南丰便人僭易致區區。蒙復書﹐許以卒請﹐不勝幸甚。古之聖賢﹐惟理是視﹐堯﹑舜之聖﹐而詢於芻蕘﹐曾子之易簀﹐蓋得於執燭之童子。《蒙》九二曰﹕『納婦吉。』苟當於理﹐𨿽婦人孺子之言所不棄也。孟子曰﹕『盡信書﹐不如無書。吾於《武成》﹐取二三策而已矣。』或乘理致﹐𨿽出古書﹐不敢盡信也。智者千慮﹐或有一失﹐愚者千慮﹐或有一得﹐人言豈可忽哉。梭山兄謂『《太極圖說》與《通書》不類﹐疑非周子所爲。不然﹐則或是其學未成時所作。不然﹐則或是傳他人之文﹐後人不辧也。蓋《通書》《理性命章》言「中焉止矣」。二气五行﹐化生萬物﹐五殊二實﹐二本則一﹐曰一曰中﹐卽太極也﹐未嘗於其上加無極字。《動靜章》言五行陰陽太極﹐亦無無極之文。假令《太極圖說》﹐是其所傳﹐或其少時所作﹐則作《通書》時不言無極﹐蓋已知其說之非矣。』此言殆未可忽也。兄謂梭山急迫看人文字﹐未能盡彼之情﹐而欲遽申己意﹐是以輕於立論﹐徒爲多說﹐而未必果當於理。《大學》曰﹕『無諸己﹐而後非諸人。』人無古今﹑智愚﹑賢不肖﹐皆言也﹐皆文字也。觀兄與梭山之書﹐已不能酬斯言矣﹐尙何以責梭山哉﹗尊兄向與梭山書云﹕『不言無極﹐則太極同於一物﹐而不足爲萬化根本。不言太極﹐則無極淪於空寂﹐而不能爲萬化根本。』夫太極者﹐實有是理﹐聖人從而發明之耳﹐非以空言立論﹐使後人簸弄於頰舌紙筆之閒也。其爲萬物根本﹐固自素定﹐其足不足﹐能不能﹐豈以人言不言之故邪﹖《易大傳》曰﹕『易有太極。』聖人言有﹐今乃言無﹐何也﹖作《大傳》時﹐不言無極﹐太極何嘗同於一物﹐而不足爲萬化根本邪﹖《洪範》五皇極列在九疇之中﹐不言無極﹐太極亦何嘗同於一物﹐而不足萬化根本邪﹖太極固自若也。尊兄只管言來言去﹐轉加胡塗﹐此眞所謂輕於立論﹐徒爲多說﹐而未必果當於理也。兄號句句而論﹐字字而議﹐有年矣﹐宜益工益密﹐立言精確﹐足以悟疑辧惑﹐乃反疏脫如此﹐宜有以自反矣。後書又謂『無極卽是無形﹐太極卽是有理。周先生恐學者錯認太極別爲一物﹐故著無極二字以明之』。《大傳》曰﹕『形而上者謂之道。』又曰﹕『一陰一陽之謂道。』一陰一陽﹐已是形而上者﹐況太極乎﹗曉文義者﹐舉知之矣。自有《大傳》至今幾年﹐未聞有錯認太極別爲一物者。設有愚謬至此﹐奚啻不能以三隅反﹐何足上煩老先生特地於太極上加無極二字以曉之乎﹖且極字亦不可以形字釋之。蓋極者﹐中也﹐言無極﹐則是猶言無中也﹐是奚可哉﹗若懼學者泥於形气而申釋之﹐則宜如《詩》言『上天之載』﹐而於下贊之曰『無聲無臭』可也﹐豈宜以無極字加於太極之上﹖朱子發謂濂溪得《太極圖》於穆伯長﹐伯長之傳﹐出於陳希夷﹐其必有考。希夷之學﹐老氏之學也。無極二字﹐出於老子《知其雄章》﹐吾聖人之書所未有也。老子首章言『無名天地之始﹐有名萬物之母』﹐而卒同之﹐此老氏宗旨也。無極而太極﹐卽是此旨。老氏學之不正﹐見理不明﹐所蔽在此。兄於此學﹐用力之深﹐爲日之久﹐曾此之不能辧﹐何也﹖《通書》『中焉止矣』之言﹐與此昭然不類﹐而兄曾不之察﹐何也﹖《太極圖說》以無極二字冠首﹐而《通書》終篇未嘗一及無極字。二程言論文字至多﹐亦未嘗一及無極字。假令其初實有是圖﹐觀其後來未嘗一及無極字﹐可見其道之進﹐而不自以爲是也。兄今考訂注釋﹐表顯尊信﹐如此其至﹐恐未得爲善祖述者也。潘淸逸詩文可見矣﹐彼豈能知濂溪者﹖明道﹑伊川親師承濂溪﹐當時名賢居潘右者亦復不少﹐濂溪之志﹐卒屬於潘﹐可見其子孫之不能世其學也。兄何據之篤乎﹖梭山兄之言﹐恐未宜忽也。孟子與墨者夷之辯﹐則據其愛無差等之言﹔與許行辯﹐則據其與民並耕之言﹔與告子辯﹐則據其義外與人性無分於善不善之言﹐未嘗泛爲料度之說。兄之論辯﹐則異於是。如某今者所論﹐則皆據尊兄書中要語﹐不敢增損。或稍用尊兄泛辭﹐以相繩糾者﹐亦差有證據﹐抑所謂『夫民今而後得反之也』。兄書令梭山『寬心遊意﹐反復二家之言﹐必使於其所說﹐如出於吾之所爲者﹐而無纖芥之疑﹐然後可以發言立論﹐而斷其可否﹐則其爲辯也不煩﹐而理之所在﹐無不得矣』。彼方深疑其說之非﹐則又安能使之『如出於其所爲者﹐而無纖芥之疑』哉﹗若其『如出於吾之所爲者﹐而無纖芥之疑』﹐則無不可矣﹐尙何論之可立﹐否之可斷哉﹗兄之此言﹐無乃亦少傷於急迫而未精邪﹖兄又謂『一以急迫之意求之﹐則於察理已不能精﹐而於彼之情又不詳盡﹐則徒爲紛紛﹐𨿽欲不差﹐不可得矣』。殆夫子自道也。向在南康﹐論兄所解告子『不得於言﹐勿求於心』一章非是﹐兄令某平心觀之﹐某嘗答曰﹕『甲與乙辯﹐方各是其說。甲則曰願某乙平心也﹐乙亦曰願某甲平心也。平心之說﹐恐難明白﹐不若據事論理可也。』今此急迫之說﹐寬心遊意之說﹐正相類耳。論事理﹐不必以此等壓之﹐然後可明也。梭山气稟寬緩﹐觀書未嘗艸艸﹐必優遊諷詠﹐耐久紬繹。今以急迫指之﹐𨿽他人亦未諭也。夫辧是非﹐別邪正﹐決疑似﹐固貴於峻潔明白。若乃料度羅織文致之辭﹐願兄無易之也。梭山兄所以不復致辯者﹐蓋以兄執己之意甚固﹐而視人之言甚忽﹐求勝不求益也。某則以爲不然。尊兄平日惓惓於朋友﹐求箴規切磨之益﹐蓋亦甚至。獨羣雌孤雄﹐人非惟不敢以忠言進於左右﹐亦未有能爲忠言者。言論之橫出﹐其勢然耳。向來相聚﹐每以不能副兄所期爲媿。比者自謂少進﹐方將圖合並而承教。今兄爲時所用﹐進退殊路﹐合並未可期也。又蒙許其吐露﹐輒寓此少見區區。尊意不以爲然﹐幸不憚下教。正遠﹐惟爲國保愛﹐以需柄用﹐以澤天下。」

朱子給象山第一書

朱子答曰「前書誨諭之悉﹐敢不承教。所謂『古之聖賢﹐惟理是視』。『言當於理﹐𨿽婦人孺子有所不棄』。『或乖理致﹐𨿽出古書﹐不敢盡信』。此論甚當﹐非世儒淺見所及也。但熹竊謂言不難擇﹐而理未易明﹐若於理實有所見﹐則於人言之是非﹐不翅白黑之易辧﹐固不待訊其人之賢否而爲去取。不幸而吾之所謂理者﹐或但出於一己之私見﹐則恐其所取捨﹐未足以爲羣言之折衷也。況理旣未明﹐則於人之言﹐恐亦未免有未盡其意者﹐又安可以遽絀古書爲不足信﹐而直任胸臆之所裁乎﹖來書反復其於無極太極之辯詳矣。然以熹觀之﹐伏羲作《易》﹐自一畫以下﹐文王演《易》﹐自《幹》元以下﹐皆未嘗言太極也﹐而孔子言之。孔子贊《易》﹐自太極以下﹐未嘗言無極也﹐而周子言之。夫先聖後聖﹐豈不同條而共貫哉﹗若於此有以灼然實見太極之眞體﹐則知不言者不爲少﹐而言之者不爲多矣﹐何至若此之紛紛哉﹗今旣不然﹐則吾之所謂理者﹐恐其未足以爲羣言之折衷﹐又況於人之言有所不盡者﹐又非一二而已乎﹗旣蒙不鄙而教之﹐熹亦不敢不盡其愚也。且夫《大傳》之太極者﹐何也﹖卽兩儀﹑四象﹑八卦之理﹐具於三者之先﹐而蘊於三者之內者也。聖人之意﹐正以其究竟至極﹐無名可名﹐故特謂之太極﹐猶曰舉天下之至極﹐無以加以此云爾﹐初不以其中而命之也。至如北極之極﹐屋極之極﹐皇極之極﹐民極之極﹐諸儒𨿽有解爲中者﹐蓋以此物之極﹐當在此物之中﹐非指極字而訓之以中也。極者﹐至極而已。以有形者言之﹐則其四方八面﹐合輳將來﹐到此築底﹐更無去處。從此推出﹐四方八面都無向背﹐一切停勻﹐故謂之極耳。後人以其居中而能應四外﹐故指其處而以中言之﹐非以其義爲可訓中也。至於太極﹐則又初無形象方所之可言﹐但以此理至極而謂之極耳。今乃以中名之﹐則是所謂理有未明而不能盡乎人言之意者﹐一也。《通書》《理性命章》﹐其首二句言理﹐次三句言性﹐次八句言命﹐故其章內無此三字﹐而特以三字名其章以表之﹐則章內之言﹐固已各有所屬矣。蓋其所謂靈﹑所謂一者﹐乃爲太極﹔而所謂中者﹐乃气稟之得中﹐與剛善剛惡﹑柔善柔惡者爲五性﹐而屬乎五行﹐初未嘗以是爲太極也。且曰『中焉止矣』﹐而又下屬於二气五行化生萬物之云﹐是亦復成何等文字義理乎﹗今來諭乃指其中者爲太極﹐而屬之下文﹐則又理有未明而不能盡乎人言之意者﹐二也。若論無極二字﹐乃是周子灼見道體﹐迥出常情﹐不顧旁人是非﹐不計自己得失﹐勇往直前﹐說出人不敢說底道理﹐令後之學者﹐曉然見得太極之妙﹐不屬有無﹐不落有方體。若於此看得破﹐方見得此老眞得千聖以來不傳之祕﹐非但架屋下之屋﹑疊上之而已也。今必以爲未然﹐是又理有未明而不能盡人言之意者﹐三也。至於《大傳》﹐旣曰『形而上者謂之道』矣﹐而又曰『一陰一陽之謂道』﹐此豈眞以陰陽爲形而上者哉﹗正所以見一陰一陽𨿽屬形器﹐然其所以一陰而一陽者﹐是乃道體之所爲也﹐故語道體之至極﹐則謂之太極﹐語太極之流行﹐則謂之道。𨿽有二名﹐初無兩體。周子所以謂之無極﹐正以其無方所﹐無形狀﹐以爲在無物之前﹐而未嘗不立於有物之後﹐以爲在陰陽之外﹐而未嘗不行乎陰陽之中﹐以爲通貫全體﹐無乎不在﹐則又初無聲臭影響之可言也。今乃深詆無極之不然﹐則是直以太極爲有形狀有方所矣﹐直以陰陽爲形而上者﹐則又昧於道器之分矣﹐又於形而上者之下﹐復有況太極乎之語﹐則是又以道上別有一物爲太極矣。此又理有未明而不能盡乎人言之意者﹐四也。至熹前書所謂﹕『不言無極﹐則太極同於一物﹐而不足爲萬化根本。不言太極﹐則無極淪於空寂﹐而不能爲萬化根本。』乃是推本周子之意﹐以爲當時若不如此兩下說破﹐則讀者錯認語意﹐必有偏見之病。聞人說有﹐卽謂之實有﹐見人說無﹐卽謂之眞無耳。自謂如此說得﹐周子之意已是大煞分明。只恐知道者厭其漏泄之過甚﹐不謂如老兄者﹐乃猶以爲未穩而難曉也﹐請以熹書上下文意詳之﹐豈謂太極可以人言而爲加損者哉﹗是又理有未明而不能盡乎人言之意者﹐五也。來書又謂《大傳》明言『易有太極﹐今乃言無﹐何邪』﹖此尢非所望於髙明者。今夏因與人言《易》﹐其人之論正如此。當時對之不覺失笑﹐遂至被劾。彼俗儒膠固﹐隨語生解﹐不足深怪。老兄平日自視爲如何﹐而亦爲此言邪﹖老兄且謂《大傳》之所謂有﹐果如兩儀﹑四象﹑八卦之有定位﹐天地五行萬物之有常形邪﹖周子之所謂無﹐是果虛空斷滅﹐都無生物之理邪﹖此又理有未明而不能盡乎人言之意者﹐六也。老子復歸於無極﹐無極乃無窮之義﹐如莊生入無窮之門﹐以遊無極之野雲爾﹐非若周子所言之意也。今乃引之而謂周子之言﹐實出乎彼。此又理有未明而不能盡乎人言之意者﹐七也。髙明之學﹐超出方外﹐固未易以世閒言語論量﹐意見測度。今且以愚見執方論之﹐則其未合有如前所陳者﹐亦欲奉報﹐又恐徒爲紛紛﹐重使世俗觀笑﹐旣而思之﹐若遂不言﹐則恐學者終無所取正。較是二者﹐寧可見笑於今人﹐不可得罪於後世﹐是以終不獲已而竟陳之﹐不識老兄以爲何如﹖」

象山給朱子第二書

象山答朱子曰「前書條析所見﹐正以疇昔負兄﹐所期比日少進﹐方圖自贖耳。來書誨之諄復﹐不勝幸甚。愚心有所未安﹐義當展盡﹐不容但已﹐亦尊兄教之之本意也。近浙閒一後生貽書見規﹐以爲吾二人者﹐所習各已成熟﹐終不能以相爲﹐莫若置之勿論﹐以俟天下後世之自擇。鄙哉﹐言乎﹗此輩凡陋﹐沈溺俗學﹐悖戾如此﹐亦可憐也﹗『人能宏道﹐非道宏人』﹐此理在宇宙閒﹐固不以人之明不明﹑行不行而加損。然人之爲人﹐則抑有其職矣。垂象而覆物者﹐天之職也﹔成形而載物者﹐地之職也﹔裁成天地之道﹐輔相天地之宜﹐以左右民者﹐人君之職也。孟子曰﹕『幼而學之﹐壯而欲行之。』所謂行之者﹐行其所學﹐以格君心之非﹐引其羣君於當道﹐與其君論道經邦﹐燮理陰陽﹐使斯道達乎天下也。所謂學之者﹐從師親友﹐讀書考古﹐學問思辯﹐以明此道也。故少而學道﹐壯而行道者﹐士君子之職也。吾人皆無常師﹐周旋於羣言淆亂之中﹐俯仰參求﹐𨿽自謂其理已明﹐安知非私見蔽說﹖若雷同相從﹐一唱百和﹐莫知其非﹐此所甚可懼也。何幸而有相疑不合﹐在同志之閒﹐正宜各盡所懷﹐力相切磋﹐期歸於一是之地。大舜之所以爲大者﹐善與人同﹐樂取諸人以爲善﹐聞一善言﹐見一善行﹐若決江﹑河﹐沛然莫之能禦。吾人之志﹐當何求哉﹐惟其是已矣。疇昔明善議拳拳﹐服膺而勿失﹐樂與天下共之者﹐以爲是也。今一旦以切嗟而知其非﹐則棄前日之所習﹐勢當如出陷﹐如避荊棘﹐惟新之念﹐若決江﹐河﹐是得所欲﹐而遂其志也。此豈小智之私﹐鄙陋之習﹐榮勝恥負者所能知哉﹗『弗明弗措』﹐古有明訓﹐敢悉布之。尊兄平日論文﹐甚取曾南丰之嚴健。南康爲別前一夕﹐讀尊兄之文﹐見其得意者﹐必簡健有力﹐每切敬服﹐嘗謂尊兄才力如此﹐故所取亦如此。今閱來書﹐但見文辭繳繞﹐气象褊迫﹐其致辯處﹐類皆遷就牽合﹐甚費分疏﹐終不明白﹐無乃爲無極所累﹐反困其才邪﹖不然﹐以尊兄之髙明﹐自視其說﹐亦當如白黑之易辧矣。尊兄嘗曉陳同甫云﹕『欲賢者百尺竿頭﹐進取一步﹐將來不作三代以下人物﹐省得气力﹐爲漢﹑唐分疏﹐卽使脫灑磊落。』今亦欲得尊兄進取一步﹐莫作孟子以下學術﹐省得气力﹐爲無極二字分疏﹐亦更脫灑磊落。古人質實﹐不尙智巧﹐言論未詳﹐事實先著﹐知之爲知之﹐不知爲不知。所謂『先知覺後知﹐先覺覺後覺』者﹐以其事實﹐覺其事實﹐故言卽其事﹐事卽其言﹐所謂『言顧行﹐行顧言』。周道之衰﹐文貌日勝﹐事實湮於意見﹐典訓蕪於辯說﹐揣量模寫之工﹐依放假借之似﹐其條畫足以自信﹐其習熟足以自安。以子貢之達﹐又得夫子而師承之﹐尙不免此多學而識之之見﹐非夫子叩之﹐彼固晏然而無疑。先行之訓﹐予欲無言之訓﹐所以覺之者屢矣﹐而終不悟。顏子旣沒﹐其傳固在曾子﹐蓋可觀已。尊兄之才﹐未知其與子貢如何﹖今日之病﹐則有深於子貢者。尊兄誠能深知此病﹐則來書七條之說﹐當不待條析而自解矣。然相去數百里﹐脫或未能自克﹐淹舊習﹐則不能無遺恨﹐請卒條之。來書本是主張無極二字﹐而以明理爲說﹐其要則曰『於此有以灼然實見太極之眞體』。某竊謂尊兄未曾實見太極﹐若實見太極﹐上面必不更加無極字﹐下面必不更著眞體字。上面加無極字﹐正是疊上之﹐下面著眞體字﹐正是架屋下之屋。虛見之與實見﹐其言固自不同也。又謂極者﹐『正以其究竟至極﹐無名可名﹐故特謂之太極﹐猶曰舉天下之至極﹐無以加此云爾』。就令如此﹐又何必更於上面加無極字也﹖若謂欲言其無方所﹐無形狀﹐則前書固言『宜如《詩》言「上天之載」﹐而於其下贊之曰「無聲無臭」可也﹐豈宜以無極字加之太極之上』﹖《系辭》言神無方矣﹐豈可言無神﹖言《易》無體矣﹐豈可言無《易》﹖老氏以無爲天地之始﹐以有爲萬物之母﹐以常無觀妙﹐以常有觀竅﹐直將無字搭在上面﹐正是老氏之學﹐豈可諱也﹖惟其所蔽在此﹐故其流爲任術數﹐爲無忌憚。此理乃宇宙之所固有﹐豈可言無﹖若以爲無﹐則君不君﹐臣不臣﹐父不父﹐子不子矣﹗楊朱未遽無君﹐而孟子以爲無君﹐墨翟未遽無父﹐而孟子以爲無父﹐此其所以爲知言也。極亦此理也﹐中亦此理也。五居九疇之中﹐而曰皇極﹐豈非以其中而命之乎﹖民受天地之中以生﹐而《詩》言『立我烝民﹐莫非爾極』﹐豈非以其中而命之乎﹖《中庸》言﹕『中也者﹐天下之大本也﹔和也者﹐天下之達道也。致中和﹐天地位焉﹐萬物育焉。』此理至矣﹗外此豈更復有太極哉﹗以極爲中﹐則爲不明理﹐以極爲形﹐乃爲明理乎﹖字義固有一字而數義者﹐用字則有專一義者﹐有兼數義者﹐而字之指歸﹐又有虛實。虛字則但當論字義。實字則當論所指之實。論其所指之實﹐則有非字義所能拘者。如元字﹐有始義﹐有長義﹐有大義。《坤》五之元吉﹐《屯》之元亨﹐則是虛字﹐專爲大義﹐不可復以他義參之。如《幹》元之元﹐則是實字﹐論其所指之實﹐則《文言》所謂善﹐所謂仁﹐皆元也﹐亦豈可以字義拘之哉﹖極字亦如此。太極﹑皇極﹐乃是實字﹐所指之實﹐豈容有二﹖充塞宇宙﹐無非此理﹐豈容以字義拘之乎﹖中卽至理﹐何嘗不兼至義﹖《大學》《文言》﹐皆言知至。所謂至者﹐卽此理也。語讀《易》者曰﹐能知太極﹐卽是知至﹔語讀《洪範》者曰﹐能知皇極﹐卽是知至﹐夫豈不可﹖蓋同指此理﹐則曰極﹐曰中﹐曰至﹐其實一也。一極備凶﹐一極無凶﹐此兩極字﹐乃是虛字﹐專爲至義﹐卻使得﹐極者﹐至極而已﹐於此用而已字﹐方用得當。尊兄最號爲精通詁訓文義者﹐何爲尙惑於此﹖無乃理有未明﹐正以太泥而反失之乎﹖至如直以陰陽爲形器﹐而不得爲道﹐此尢不敢聞命。《易》之爲道﹐一陰一陽而已。先後始終﹐動靜晦明﹐上下進退﹐往來闔辟﹐盈虛消長﹐尊卑貴賤﹐表裏隱顯﹐向背順逆﹐存亡得喪﹐出入行藏﹐何適而非一陰一陽哉﹗奇耦相尋﹐變化無窮﹐故曰其爲道也屢遷。變動不居﹐周流六虛﹐上下無常﹐剛柔相易﹐不可爲典要﹐惟變所適。《說卦》曰『觀變於陰陽而立卦﹐發揮於剛柔而生爻﹐和順於道徳而理於義。窮理盡性﹐以至於命。』又曰﹕『昔者聖人之作《易》也﹐將以順性命之理﹐是以立天之道﹐曰陰與陽﹐立地之道﹐曰柔與剛﹐立人之道﹐曰仁與義。』《下系》亦曰『《易》之爲書也﹐廣大悉備﹐有天道焉﹐有人道焉﹐有地道焉。兼三才兩之﹐故六。六者非他也﹐三才而之道也。』今顧以陰陽爲非道﹐而直謂之形器﹐其孰爲昧於道器之分哉。辯難有要領﹐言辭有旨歸﹐爲辯而失要領﹐觀言而迷旨歸﹐皆不明也。前書之辯﹐其要領在無極二字。尊兄確意主張﹐曲爲飾說﹐旣以無形釋之﹐又謂周子恐學者錯認太極﹐別爲一物﹐故著無極二字以明之。某於此見得尊兄只是彊說來由﹐恐無是事﹐故前書舉《大傳》『一陰一陽之謂道』﹐『形而上者謂之道』兩句﹐以是粗識文義者﹐亦知一陰一陽﹐卽是形而上者﹐必不至錯認太極別爲一物﹐故曰『況太極乎』﹗此其指歸﹐本是明白﹐而兄曾不之察﹐乃必見誣以道上別有一物爲太極。《通書》曰﹕『中者﹐和也﹐中節也﹐天下之達道也﹐聖人之事也。故聖人立教﹐俾人自易其惡﹐自致其中而止矣。』周子之言中如此﹐亦不輕矣。外此豈更別有道理﹐乃不得比虛字乎﹖所舉《理性命章》五句﹐但欲見《通書》言中言一而不言無極耳。『中焉止矣』一句﹐不妨自是斷章﹐兄必見誣以屬之下文。兄之爲辯﹐失其指歸﹐大率類此。『盡信書不如無書』﹐某實深信孟子之言。前書釋此段﹐亦多援據古書﹐獨頗不信無極之說耳。兄遽坐以直絀古書爲不足信﹐兄其深文矣哉﹗《大傳》《洪範》《毛詩》《周禮》與《太極圖說》孰古﹖以極爲形﹐而謂不得爲中﹐以一陰一陽爲器﹐而謂不得爲道﹐此無乃少絀古書爲不足信﹐而微任胸臆之所裁乎﹖來書謂﹕『若論無極二字﹐乃是周子灼見道體﹐迥出常情﹐不顧傍人是非﹐不計自己得失﹐勇往直前﹐說出人不敢說底道理。』又謂﹕『周子所以謂之無極﹐正以其無方所﹐無形狀。』誠令如此﹐不知人有甚不敢道處﹖但以加之太極之上﹐則吾聖門正不肯如此道耳。夫《幹》﹐確然示人易矣。夫《坤》﹐憒然示人簡矣。太極亦曷嘗隱於人哉﹗尊兄兩下說無說有﹐不知漏泄得多少。如所謂太極眞體不傳之祕﹐無物之說﹐陰陽之外﹐不屬有無﹐不落方體﹐迥出常情﹐超出方外等語﹐莫是曾學禪宗﹐所得如此﹗平時旣私其說以自妙﹐乃教學者﹐則又往往祕此而多說文義﹐此漏泄之說所從出也。以實論之﹐兩頭都無著實﹐彼此只是葛藤。末說气質不美者﹐樂寄此以神其姦﹐不知系絆多少好气質底學者﹗旣以病己﹐又以病人﹐殆非一言一行之過。兄其毋以久習於此﹐而重自反也。區區之忠﹐竭盡如此﹐流俗無知﹐必謂不遜。《書》曰﹕『有言逆於汝心﹐必求諸道。』諒在髙明﹐正所樂聞。若猶有疑﹐願不憚下教。正遠﹐惟爲國自愛。」

朱子給象山第二書

朱子答曰「來書云﹕『浙閒後生貽書見規﹐以爲吾二人者﹐所習各已成熟﹐終不能以相爲﹐莫若置之勿論﹐以俟天下後世之自擇。鄙哉﹐言乎﹗此輩凡陋﹐沈溺俗學﹐悖戾如此﹐亦可憐也﹗』熹謂天下之理有是有非﹐正學者所當明辯。或者之說﹐誠爲未當。然凡辯論者﹐亦須平心和气﹐子細消詳﹐反復商量﹐務求實是﹐乃有歸著。如不能然﹐而但於聰遽急迫之中﹐肆支蔓躁率之詞﹐以逞其忿懟不平之气﹐則恐反不若或者之言﹐安靜和平﹐寬洪悠久﹐猶君子長者之遺意也。」

又曰「來書云﹕『人能宏道﹝至﹞敢悉布之。』熹案﹕此段所說﹐規模宏大﹐而指意精切。如曰『𨿽自謂其理已明﹐安知非私見蔽說』及引大舜『善與人同』等語﹐尢爲的當。熹𨿽至愚﹐敢不承教。但所謂『莫知其非』﹐『歸於一是』者﹐未知果安所決。區區於此﹐亦願明者有以深察而實踐其言也。」

又曰「來書云﹕『古人質實﹝至﹞請卒條之。』熹詳此說﹐蓋欲專務事實﹐不尙空言﹐其意甚美。但今所論無極二字﹐熹固已謂『不言不爲少﹐言之不爲多』矣。若以爲非﹐則且置之﹐其於事實﹐亦未有害。而賢昆仲不見古人指意﹐乃獨無故於此創爲浮辯﹐累數百言﹐三四往返而不能已﹐其爲湮蕪亦已甚矣。而細考其閒﹐緊要節目並無酬酢﹐只是一味慢罵虛喝﹐必欲取勝﹐未論顏﹑曾气象﹐只子貢恐亦不肯如此﹐恐未可遽以此而輕彼也。」

又曰「來書云﹕『尊兄未曾﹝至﹞固自不同也。』熹亦謂老兄正爲未識太極之本﹐無極而有眞體﹐故必以中訓極﹐而又以陰陽爲形而上者之道。虛見之與實見﹐其言果不同也。」

又曰「來書云﹕『老氏以無至諱也。』熹詳老氏之言有無﹐以有無爲二﹐周子之言有無﹐以有無爲一﹐正如南北水火之相反﹐更請子細著眼﹐未可容易譏評也。」

又曰「來書云﹕『此理乃﹝至﹞子矣﹗』更請詳看熹前書曾有無理二字否﹗」

又曰「來書云﹕『極亦此﹝至﹞極哉﹗』極是名此理之至極﹐中是狀此理之不偏﹐𨿽然同是此理﹐然其名義各有攸當﹐𨿽聖賢言之﹐亦未嘗敢有所差互也。若皇極之極﹐民極之極﹐乃爲標準之意﹐猶曰立於此而示於彼﹐使其有所向望而取正焉耳﹐非以以其中而命之也。『立我烝民』﹐立與粒通﹐卽《書》所謂『烝民乃粒』。『莫匪爾極』﹐則爾指后稷而言﹐蓋曰使我眾人皆得粒食﹐莫非爾后稷之所立者是望耳。爾字不指天地﹐極字亦非指所受之中。﹝此義尢切白﹐似是急於求勝﹐更不暇考上下文。推此一條﹐其餘可見。﹞中者﹐天下之大本﹐乃以喜怒哀樂之未發﹐此理渾然無所偏倚而言。太極固無偏倚﹐而爲萬化之本﹐然其得名﹐自爲至極之極﹐而兼有標準之義﹐初不以中而得名也。」

又曰「來書云﹕『以極爲中﹝至﹞理乎﹖』老兄自以中訓極﹐熹未嘗以形訓極也。今若此言﹐則是己不曉文義﹐而謂他人亦不曉也。請更詳之。」

又曰「來書云﹕『《太學》《文言》﹐皆言知至。』熹詳知至二字𨿽同﹐而在《大學》則知爲實字﹐至爲虛字﹐兩字上重而下輕﹐蓋曰心之所知﹐無不到耳。在《文言》則知爲虛字﹐至爲實字﹐兩字上輕而下重﹐蓋曰有以知其所當至之地耳﹐兩義旣自不同﹐而與太極之爲至極者﹐又皆不相似﹐請更詳之。﹝此義在諸說中亦最分明﹐試就此推之﹐當知來書未能無失﹐往往類此。」﹞

又曰「來書云﹕『直以陰陽爲形器﹝至﹞道器之分哉。』若以陰陽爲形而上者﹐則形而下者復是何物﹖更請見教。若熹愚見與其所聞﹐則曰凡有形有象者﹐皆器也﹔其所以爲是器之理者﹐則道也。如是則來書所謂始終﹑晦明﹑奇耦之屬﹐皆陰陽所爲之器﹐獨其所以爲是器之理﹐如目之明﹐耳之聰﹐父之慈﹐子之孝﹐乃爲道耳。如此分別﹐似差明白﹐不知尊意以爲如何﹖﹝此一條亦極分明﹐切望略加思索﹐便見愚言不爲無理﹐而其餘亦可以類推矣。」﹞

又曰「來書云﹕『《通書》曰﹝至﹞類此。』夫周子言中﹐而以和字釋之﹐又曰『中節﹐』又曰『達道』﹐彼非不識字者﹐而其言顯與《中庸》相戾﹐則亦必有說矣。蓋此中字﹐是就气稟發用而言﹐其無過不及處耳﹐非直指本體未發﹑無所偏倚者而言也﹐豈可以此而訓極爲中也哉﹖來書引經﹐必盡全章﹐𨿽煩不厭﹐而所引《通書》﹐乃獨截自『中焉止矣』而下﹐此安得爲不誤﹗老兄本自不信周子﹐正使誤引通書﹐亦未爲害﹐何必諱此小失﹐而反爲不攺之過乎﹖」

又曰「來書云﹕『《大傳》﹝至﹞孰古﹖』夫《大傳》《洪範》《詩》《禮》皆言極而已﹐未嘗謂極爲中也。先儒以此極處﹐常在物之中央﹐而爲四方之所面向而取正﹐故因以中釋之﹐蓋亦未爲甚失。而後人遂直以極爲中﹐則又不識先儒之本意矣。《爾雅》乃是纂集古今諸儒訓詁以成書﹐其閒蓋亦不能無誤﹐不足據以爲古﹐又況其閒但有以極訓至﹐以殷﹑齊訓中﹐初未嘗以極爲中乎﹗」

又曰「來書云﹕『又謂周子﹝至﹞道耳。』﹝前又云﹕『若謂欲言至之上』止。﹞夫無極而太極﹐猶曰莫之爲而爲﹐莫之致而至﹔又如曰無爲之爲﹐皆語勢之當然﹐非謂別有一物也。﹝向見欽夫有此說﹐嘗疑其贅﹐今乃正使得著﹐方知欽夫之慮遠也。﹞其意則固若曰非如皇極﹑民極﹑屋極之有方所形象﹐而但有有理之至極耳。若曉此意﹐則於聖門有何違叛﹐而不肯道乎﹖上天之載﹐是就有中說無﹔無極而太極﹐是就無中說有。若實見得﹐卽說有說無﹐或先或後﹐都無妨礙。今必如此拘泥﹐彊生分別﹐曾爲不尙空言﹐專務事實﹐而反如此乎﹗」

又曰「來書云﹕『夫幹﹝至﹞自反也。』夫太極固未嘗隱於人﹐然人之識太極者﹐則少矣。往往只是於禪學中認得个昭昭靈靈能作用底﹐便謂此是太極﹐而不知所謂太極﹐乃天地萬物本然之理﹐亙古亙今﹐顚撲不破者也。『迥出常情』等語﹐只是俗談﹐卽非禪家所能專有﹐不應儒者反當回避。況今𨿽偶然道著﹐而其所見所說﹐卽非禪家道理﹐非如他人陰實祖用其說﹐而攺頭換面﹐陽諱其所自來也。如曰﹕『私其說以自妙』﹐而又祕之﹔又曰﹕『寄此以神其姦』﹔曰『系絆多少好气質底學者』﹐則恐世閒自有此人可當此語。熹𨿽無狀﹐自省得與此語不相似也。」

又曰「來書引《書》云﹕『有言逆於汝心﹐必求諸道。』此聖言也﹐敢不承教。但以來書求之於道而未之見﹐但見其詞意差舛﹐气象麤率﹐似與聖賢不甚相近。是以竊自安其淺陋之習聞﹐而未敢輕捨故步﹐以追髙明之獨見耳。又記頃年嘗有『平心』之說﹐而前書見諭曰﹕『甲與乙辯﹐方各自是其說。甲則曰願乙平心也﹐乙亦曰願甲平心也。平心之說﹐恐難明白﹐不若據事論理可也。』此言美矣﹗然熹所謂平心者﹐非直使甲操乙之見﹐乙守甲之說也﹐亦非謂都不論事之是非也﹐但欲兩家姑暫置其是己非彼之意﹐然後可以據事論理﹐而終得其是非之實。如謂治疑獄者﹐當公其心﹐非謂便可攺曲者爲直﹐攺直者爲曲也﹐亦非謂都不問其曲直也﹐但不可先以己意之向背爲主﹐然後可以審聽兩造之辭﹐旁求參伍之驗﹐而終得其曲直之當耳。今以麤淺之心﹐挾忿懟之气﹐不肯暫置其是己非彼之私﹐而欲評義理之得失﹐則𨿽有判然如黑白之易見者﹐猶恐未免於誤。況其差有在於毫釐之間者﹐又將誰使折其衷而能不謬也哉﹗」

又曰「熹已具此﹐而細看其閒﹐亦尙有說未盡處。大抵老兄昆仲﹐同立此論﹐而其所以立論之意不同。子美尊兄自是天資質實重厚﹐當時看得此理有未盡處﹐不能子細推究﹐便立議論﹐因而自信太過﹐遂不可回。見𨿽有病﹐意實無他。老兄卻是先立一說﹐務要突過有若﹑子貢以上﹐更不數近世周﹑程諸公﹐故於其言﹐不問是非﹐一例吹毛求疵﹐須要討不是處。正使說得十分無病﹐此意卻先不好了。況其言麤率﹐又不能無病乎﹖夫子之聖﹐固非以多學而得之。然觀其好古敏求﹐實亦未嘗不多學﹐但其中自有一以貫之處耳。若只如此空疏杜撰﹐則𨿽有一而無可貫矣﹐又何足以爲孔子乎﹗顏﹑曾所以獨得聖學之傳﹐正爲其博文約禮﹐節目俱到﹐亦不是只如此空疏杜撰也。子貢𨿽未得承道統﹐然其所知﹐似亦不在今人之後﹐但未有禪學可攺換耳。周﹑程之生﹐時世𨿽在孟子之下﹐然其道則有不約而合者。反復來書﹐竊恐老兄於其所言多有未解者﹐恐皆未可遽以顏﹑曾自處而輕之也。顏子以能問於不能﹐以多問於寡﹐有若無﹐實若虛﹐犯而不校。曾子三省其身﹐惟恐謀之不忠﹐交之不信﹐傳之不習。其智之崇如彼﹐而禮之卑如此﹐豈有一毫自滿自足彊辯取勝之心乎﹗來書之意﹐所以見教者甚至﹐而其末乃有『若猶有疑』﹐『不憚下教』之言﹐熹固不敢當此。然區區鄙見﹐亦不敢不爲老兄傾倒也。不審尊意以爲如何﹖如曰未然﹐則我日斯邁而月斯徵﹐各尊所聞﹐各行所知﹐亦可矣﹗無復可望於必同也。言及於此﹐悚息之深﹐千萬幸察。」

又曰「近見國史《濂溪傳》載此圖說﹐乃云﹕『自無極而爲太極』。若使濂溪本書﹐實有自爲兩字﹐則信如老兄所言﹐不敢辯矣。然因渠添此二字﹐卻見得本無此字之意﹐愈益分明﹐請試思之。」

象山給朱子第三書

象山又答朱子曰「往歲經筵之除﹐士類胥慶﹐延跂以俟吾道之行﹐乃復不究起賢之禮﹐使人重爲慨嘆。新天子卽位﹐海內屬目﹐然罷行升黜﹐率多人情之所未諭者。羣小駢肩而騁﹐气息怫然﹐諒不能不重勤長者憂國之懷。某五月晦日﹐拜荊門之命﹐命下之日﹐實三月二十八日﹐替黃元章闕﹐尙三年半﹐願有以教之。首春借兵之還﹐伏領賜教﹐備承攺歲動息慰沃之劇。惟其不度﹐稍獻愚忠﹐未蒙省察﹐反成唐突。廉抑非情﹐督過深矣﹐不勝皇恐。向蒙尊兄促其條析﹐且有『無若令兄遽斷來章』之戒﹐深以爲幸。別紙所謂﹕『我日斯邁而月斯徵﹐各尊所聞﹐各行所知﹐亦可矣﹗無復望其必同也。』不謂尊兄遽作此語﹐甚非所望。『君子之過也﹐如日月之食焉。過也﹐人皆見之﹔及其更也﹐人皆仰之』。通人之過﹐𨿽微箴藥﹐久當自悟﹐諒尊兄今必渙然於此矣。願依末光﹐以卒余教。」

