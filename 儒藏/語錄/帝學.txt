

禦制題宋版範祖禹帝學

元祐成書心力殫逮乎嘉定又重刊欣玆祖禹蕓編在不異九齡金鑑看務學求師著儀軌修身蒞政示倪端知之行矣吾猶恧綈幾寜惟玩古觀

乾隆乙未孟春

乾隆四十一年九月奉

防皇子等所和詩著並錄欽此

皇四子【臣】永珹恭和

儒臣第一妙研殫【謹案夲傳蘇軾嘗稱祖禹爲講官第一】仰契

皇心論不刋古鑑炯如蓍蔡奉陳編珍越鼎彞看數千年上窺精蘊三萬言中得肇端【帝學共八卷計二萬九千餘字】幸荷

綸音勤染翰【奉

命子臣永珹等六人各繕一部】豹斑粗識愧童觀

皇六子【臣】永瑢恭和

兩閤【邇英延義】陳言要義殫先經繕進後經刊【建炎中禮部尙書謝克家上言請勅祖禹之子宗正少卿衝繕本進覽嗣祖禹五世孫擇能宰髙安刋置縣齋嘉定中戶曹趙汝洋補刋】講筵不愧眉山譽【謹案本傳蘇軾稱祖禹爲講官第一】史筆應齊涑水看【祖禹進唐鑑十二卷學者有唐鑑公之目】紙墨古香畱篋裏星雲

宸藻冠篇端執中

聖學同堯舜一善兼資備

監觀

皇八子【臣】永璇恭和

聖學勤師古訓殫嘉謨有

契論寜刋惟精惟一傳心接求治求安運掌看用極先

由愼乎徳從長猶

念執其端曲江金鑑編堪續

宵旰

堯衷比例觀

皇十一子【臣】永瑆恭和

太史編書典制殫衢州投進溯重刋如斯方冊眞資用合是巖廊不厭看祭海三王皆後委傳薪千古必求端孤蹤衘感應何極【按宋史範祖禹師司馬光不立黨】今日常蒙

聖主觀

皇十二子【臣】永璂恭和

臣心克輔主心殫七百年來義不刋治要垂爲邦國守

防余宣示子孫看校書葉掃循庭際給札膏焚謹席端

【奉

命敬書成帙並校其筆誤】

天藻輝煌標學鏡親賢念典仰臨觀

皇十五子【臣】永琰恭和

帝王勤學貴心殫範氏編摩義不刋三代規模扵古防千秋得失在玆看衡量梨棗稽年表【是編刋於宋嘉定辛已逮今五百餘年】

聲振琳瑯掲簡端【書舊入天祿琳瑯】今日淵源滙

文府【新建文淵文源文津三閣貯四庫全書並有

禦制記】眞從

學海得瀾觀

欽定四庫全書

子部一

帝學

儒家類

提要

【臣】等謹案帝學八卷宋範祖禹撰祖禹字淳父華陽人嘉祐八年進士歷官翰林學士出知陜州尋謫賓化而卒建炎二年追復龍圖閣學士事迹具宋史是書乃哲宗元祐初祖禹在經筵時所進皆纂輯自古賢君迨宋祖宗務學事迹以勸講由伏羲迄宋神宗每條後間附論斷自上古至漢唐二卷自宋太祖至神宗六卷於宋諸帝敍述獨詳蓋亦本法祖之意以爲啟迪也祖禹初侍哲宗經幄因夏暑罷講卽上書論今日之學與不學系他日治亂而力陳宜以進學爲急又歷舉人主正心修身之要言甚切至史稱其在邇英時守經據正獻納尢多又稱其長於勸講平生論諫數十萬言其開陳治道區別邪正辧釋事宜平易明白洞見底蘊𨿽賈誼陸贄不是過今觀此書言簡義明敷陳剴切信有不愧史臣所言者惜哲宗昧於省察不知學古有獲之義終致更張初政國是混淆而祖禹忠愛之忱惓惓以防微杜漸爲念其立論可謂深切著明於帝王典學之防實能有所禆益焉乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

帝學原序

帝學一編元祐中太史範公勸講金華摭取帝王務學求師之要自宓羲迄於我宋釐爲八卷上之玉音嘉納緝熙光明於斯爲盛其五世孫擇能宰髙安刋置縣齋未幾散逸戶曹玉牒汝洋一日訪得元本因俾鋟木以補道院之闕庶永其傳嘉定辛巳季夏望日靑社齊礪書

帝學札子奏

建炎四年七月日朝散大夫試禮部尙書臣謝克家等札子奏臣等伏見故翰林學士範祖禹當元祐中終始實在經筵所著唐鑑旣已進禦外有仁皇訓典及帝學二書有益治道可備睿覽今祖禹之子前宗正少卿衝寓居衢州伏望聖慈下本州給以筆札令衝勘讀投

欽定四庫全書

帝學卷一

宋範祖禹撰太昊伏羲氏

炎帝神農氏

黃帝有熊氏

少昊金天氏

顓頊髙陽氏

帝嚳髙辛氏

帝堯陶唐氏

帝舜有虞氏

大禹夏后氏

商王成湯

髙宗

周文王

武王

成王

太昊伏羲氏仰則觀象於天俯則觀法於地觀鳥獸之文與地之宜近取諸身逺取諸物於是始作八卦以通神明之徳以類萬物之情上古結繩而治伏羲始作書契百官以治萬民以察

臣祖禹曰伏羲氏徳合天地通於神明始畫八卦以開物成務故孔子言易始於伏羲肇有書契以紀萬事而治道可傳於後至堯而大備故孔子序書始於堯其前豈無聖人哉蓋其世逺不可以爲法也揚雄曰法始乎伏羲而成乎堯匪伏匪堯禮義哨哨聖人不取也後世帝王之學本伏羲故臣以爲帝學之首

炎帝神農氏師曰悉諸

黃帝有熊氏幼而徇齊【徇疾齊逺也言聖徳幼而疾逺】長而惇敏成而聰明師曰大橈【大橈作甲子者】又學於大眞伏羲神農黃帝之書謂之三墳

少昊金天氏以鳥名官鳯鳥氏歷正【鳯鳥知天時故以名歷正之官】鳥氏司分【鳥燕也以春分來秋分去】伯趙氏司至【伯趙伯勞也以夏至鳴冬至止】靑鳥氏司啟【靑鳥鶬鷃也以立春鳴立夏止】丹鳥氏司閉【丹鳥鷩雉也以立秋來立冬去入大水爲蜃上四鳥皆歷正之屬官】祝鳩氏司徒【祝鳩鷦鳩也鷦鳩孝故爲司徒主教氏】鴡鳩氏司馬【鴡鳩王鴡也摯而有別故爲司馬主法制】鳲鳩氏司空【鳲鳩鴶鵴也鳲鳩平均故爲司空平水土】爽鳩氏司寇【爽鳩鷹也鷙故爲司寇主盜賊】鶻鳩氏司事【鶻鳩鶻鵃也春來冬去故爲司事】五鳩鳩民者也【鳩聚也治民上聚故以鳩爲名】五雉爲五工正【雉有五種西方曰鷷雉東方曰鶅雉南方曰翟雉北方曰鵗雉伊洛之南曰翚雉】利噐用正度量夷民者也【夷平也】九扈爲九農正【扈有九種春扈鳻鶞夏扈竊秋扈竊藍冬扈竊黃棘扈竊丹行扈唶唶宵扈嘖嘖桑扈竊脂老扈鷃鷃以九扈爲九農之號各隨其宜以教民事】扈民無淫者也【扈止也止民使不淫放魯昭公十七年郯子來朝叔孫昭子問焉曰少昊氏鳥名官何故也郯子曰吾祖也我知之昔者黃帝氏以云紀故爲云師而云名炎帝氏以火紀故爲火師而火名共工氏以水紀故爲水師而水名太昊氏以龍紀故爲龍師而龍名我髙祖少昊摯之立也鳯鳥適至故紀於鳥爲鳥師而鳥名自髙陽以來不能紀逺乃紀於近爲民師而命以民事則不能故也仲尼聞之見郯子而學之告人曰吾聞之天子失官學在四夷猶信然則古聖人之建官立事必本於學也】少昊氏有四叔曰重曰該曰修曰熈實能金木及水【能治其官】使重爲句芒【木正】該爲蓐收【金正】修及熈爲冥【二子相代爲水正】世不失職遂濟窮桑【窮桑少昊之號也四子能治其官使不失職濟成少昊之功死皆爲民所祀窮桑地在魯北晉頃公十四年魏獻子問於蔡墨曰社稷五祀誰氏之五官也對曰少昊氏有四叔爲勾芒蓐收冥此其三祀也顓頊氏有子曰黎爲祝融共工氏有子曰勾龍爲后土此其二祀也后土爲社稷田正也有烈山氏之子曰柱爲稷自夏以上祀之周棄亦爲稷自商以來祀之】

臣祖禹謹案周禮內史掌三皇五帝之書春秋之時楚左史倚相能讀三墳五典八索九丘是其書猶存也蓋自孔子刪書斷自唐虞不紀三皇而周易系伏羲神農黃帝堯舜之事孔安國以伏羲神農黃帝之書爲三墳少昊髙陽髙辛唐虞之書爲五典司馬遷作史記以黃帝爲五帝之首髙陽髙辛次之堯舜次之而少昊氏不紀考其制作法度自髙陽已不能及四子修職皆百世祀少昊之徳豈非學之至乎臣故取左氏傳郯子史墨之語以補少昊氏之事備三皇五帝之學焉

顓頊髙陽氏師曰伯夷又受學於綠圖

帝嚳髙辛氏聰以知逺明以察防仁而威惠而信修身而天下服師曰伯招

帝堯陶唐氏聰明文思光宅天下若稽古欽明文思安安益曰帝徳廣運乃聖乃神乃武乃文師曰子州支又學於君疇孔子曰堯煥乎其有文章

帝舜有虞氏若稽古濬哲文明溫恭允塞師曰許由學於務成昭務成昭教舜曰避天下之逆從天下之順天下不足定也避天下之順從天下之逆天下不足失也孟子曰大舜有大焉善與人同捨已從人樂取於人以爲善自耕稼陶漁以至爲帝無非取於人者取諸人以爲善是與人爲善者也又曰舜聞一善言見一善行若決江河沛然莫之能禦也少昊髙陽髙辛唐虞之書謂之五典

臣祖禹曰帝王之學謂之大學禮記曰大學之道在明明徳在親民在止於至善知止而後有定定而後能靜靜而後能安安而後能慮慮而後能得古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物格而後知至知至而後意誠意誠而後心正心正而後身修身修而後家齊家齊而後國治國治而後天下平故學者所以致知誠意正心修身齊家治國明明徳於天下堯舜之道是也帝王之學所以學爲堯舜也堯舜亦學於古先聖王而已其在易曰進徳修業學以聚之問以辧之其在書曰若稽古其在詩曰正家以風天下此文王之學也揚雄曰適堯舜文王者爲正道後世學堯舜而及之者惟文王故孔子祖述堯舜憲章文武而習周公其他皆非道也

大禹夏后氏若稽古文命敷於四海祗承於帝聞善言則拜思日孜孜作訓以戒子孫曰民可近不可下民惟邦本本固邦寧予視天下愚夫愚婦一能勝予一人三失怨豈在明不見是圖予臨兆民懍乎若朽索之馭六馬爲人上者柰何不敬又曰內作色荒外作禽荒甘酒嗜音峻宇雕墻有一於此未或不亡禹爲人敏給克勤惡防酒而好善言師曰大成摯學於西王國禹惜寸陰【爲善日不足也】見耕者耦立而式【二人並耕曰耦式車敬耕者也】過十室之邑必下【下車也十室之邑以其必有忠信故下之】

商王成湯不邇聲色不殖貨利以義制事以禮制心昧爽丕顯坐以待旦作盤銘曰苟日新日日新又日新伊尹耕於有莘之野而樂堯舜之道湯三往幣聘之伊尹思天下之民匹夫匹婦有不被堯舜之澤者如已推而內之溝中故就湯而說之以伐夏救民湯學於伊尹而後臣之商頌曰湯降不遲聖敬日躋昭假遲遲上帝是祗帝命式於九圍是湯之徳也

髙宗得傅說以爲相王曰來汝說臺小子舊學於甘盤【甘盤賢臣有道徳者】說曰王人求多聞時惟建事學於古訓乃有獲事不師古以克永世匪說攸聞惟學遜志務時敏厥修乃來允懷於玆道積於厥躬惟斆學半念終始典於學厥徳修防覺監於先王成憲其永無愆

周文王在傅弗勤處師弗煩益易之八卦爲六十四卦【伏羲畫八卦文王演之爲六十四】太公呂望避紂居東海之濵聞文王作興曰吾聞西伯善養老者往歸之文王以爲師大雅曰亹亹文王令聞不已【亹亹勉也其善聲聞無止時也】又曰穆穆文王於緝熈敬止【穆穆美也緝熈光明也】又曰倬彼云漢爲章於天【倬大也云漢在天其爲文章辟猶天子爲法度於天下】周王壽考遐不作人追琢其章金玉其相【追琢玉使成文章諭文王爲政先以心研精合於禮義然後施之萬民其好而學之如覩金玉然言其政可樂也】勉勉我王綱紀四方又曰雝雝在宮肅肅在廟【雝雝和也肅肅敬也】又曰不聞亦式不諌亦入【性與天合】小雅曰伐木燕朋友故舊也自天子至於庶人未有不須友以成者【此文王燕朋友之詩】單襄公曰文王質文【言質性有文徳】故天祚之以天下孔子曰文王旣沒文不在玆乎故祖述堯舜憲章文武子貢曰文武之道未墜於地孔子學文王者也武王師太公號曰師尙父【師之尙之父之故曰師尙父】王踐治三月召師尙父而問焉曰黃帝髙陽之道有乎意亦忽不可得見與師尙父曰在丹書王欲聞之則齊矣三日王端冕師尙父亦端冕奉書而入負屛而立王下堂南面而立師尙父曰先王之道不北面王行西折而南東面而立師尙父西面道書之言曰敬勝怠者吉怠勝敬者滅義勝欲者從欲勝義者凶且臣聞之以仁得之以仁守之其量百世以不仁得之以仁守之其量十世以不仁得之以不仁守之必及其世王聞書之言惕若恐懼退而爲戒書於席之四端爲銘焉於幾爲銘焉於鑑爲銘焉於盥盤爲銘焉於楹爲銘焉於杖爲銘焉於帯爲銘焉於履屨爲銘焉於觴豆爲銘焉於戶爲銘焉於牖爲銘焉於劍爲銘焉於弓爲銘焉於矛爲銘焉於席前左端之銘曰安樂必敬前右端之銘曰無行可悔後左端之銘曰一反一側亦不可防後右端之銘曰所監不逺視邇所化鑑之銘曰見爾前慮爾後盥盤之銘曰與其溺於人也寧溺於淵溺於淵猶可遊也溺於人不可救也楹之銘曰毋曰胡殘其禍將然毋曰胡害其禍將大毋曰胡傷其禍將長杖之銘曰惡乎危於忿疐惡乎失道於嗜欲惡乎相防於富貴帯之銘曰愼戒必恭恭則壽劍之銘曰帯之以爲服動必行徳行徳則興倍徳則崩矛之銘曰造矛造矛少間弗忍終身之羞予一人所聞以戒後世子孫旣克商王訪於箕子作洪範西旅獻獒太保作旅獒用訓於王曰徳盛不狎侮狎侮君子防以盡人心狎侮小人防以盡其力不役耳目百度惟貞玩人防徳玩物防志志以道寧言以道接不作無益害有益功乃成不貴異物賤用物民乃足犬馬非其土性不畜珍禽奇獸不育於國不寶逺物則逺人格所寶惟賢則邇人安嗚呼夙夜防或不勤不矜細行終累大徳爲山九仞功虧一簣

成王幼不能涖阼周公相踐阼而治抗世子法於伯禽使之與成王居欲令成王之知父子君臣長幼之道也是故知爲人子然後可以爲人父知爲人臣然後可以爲人君知事人然後能使人召公爲太保周公爲太傅太公爲太師保保其身體【保謂安守之】傅傅之徳義【傅猶敷也】師導之教訓【師傳之教大同也師主於訓導傅卽受而述之書序曰召公爲保周公爲師相成王爲左右蓋周公復政畱爲太師】此二公之職也天子疑則問問則應而不窮者謂之道道者導天子以道者也常立於前是周公也誠立而敢斷輔善而相義者謂之充充者充天子之志者也常立於左是太公也絜廉而切直匡過謬邪者謂之弼弼者拂天子之過者也常立於右是召公也博聞彊記敏給而善對者謂之承承者承天子之遺防者也常立於後是史佚也故成王中立而聽朝則四聖維之是以慮無失計而舉無過事作頌曰惟予小子不聰敬止日就月將學有緝熈於光明佛時仔肩示我顯徳行召公作誥曰惟王受命無疆惟休亦無疆惟卹嗚呼曷其柰何弗敬又曰王其疾敬徳相古先民有夏天迪從子保面稽天若今時旣墜厥命今相有殷天迪格保面稽天若今時旣墜厥命今衝子嗣則無遺壽耉曰其稽我古人之徳矧曰其有能稽謀自天又曰我不可不監於有夏亦不可不監於有殷周公作洛誥王拜手稽首以求誨言周公曰孺子其朋孺子其朋其往無若火始焰焰厥攸灼敍弗其絕乃惟孺子頒朕不暇聽朕教汝於棐民汝乃是不蘉乃時惟不永哉又作無逸周公曰嗚呼君子所其無逸先知稼穡之艱難乃逸則知小人之依相小人厥父母勤勞稼穡厥子乃不知稼穡之艱難乃逸乃諺旣誕否則侮厥父母曰昔之人無聞知周公曰嗚呼繼自今嗣王則其無淫於觀於逸於遊於田以萬民惟正之供無皇曰今日耽樂乃非民攸訓非天攸若時人丕則有愆無若殷王受之迷亂酗於酒徳哉周公曰嗚呼我聞曰古之人猶胥訓告胥保惠胥教誨民無或胥譸張爲幻周公曰嗚呼自殷王中宗及髙宗及祖甲及我周文王玆四人迪哲厥或告之曰小人怨汝詈汝則皇自敬徳厥愆曰朕之愆允若時不啻不敢含怒又作立政周公若曰拜手稽首告嗣天子王矣用咸戒於王曰王左右常伯常任準人綴衣虎賁周公曰嗚呼休玆知卹鮮哉又曰嗚呼孺子王矣繼自今我其立政立事準人牧夫我其克灼知厥若丕乃俾亂相我受民和我庶獄庶愼時則勿有間之嗚呼予旦已受人之徽言咸告孺子王矣繼自今立政其勿以憸人其惟吉士用勱相我國家今文子文孫孺子王矣其勿誤於庶獄惟有司之牧夫嗚呼繼自今後王立政其惟克用常人王作周官以訓百官曰學古入官議事以制政乃不迷其爾典常作之師無以利口亂厥官又曰不學墻面涖事惟煩戒爾卿士功崇惟志業廣惟勤又曰作徳心逸日休作僞心勞日拙

臣祖禹曰夏爲天子十有七世四百三十有二年商爲天子三十有一世六百二十有九年周爲天子三十有六世八百六十有七年三代一千九百二十有八年其君以學見於經傳者惟禹湯髙宗文武成王而已可謂至少也若夏之啟與少康商之祖甲中宗祖乙盤庚周之康王宣王皆有功烈見於詩書非學亦不能至也𨿽載籍闕略事逺難明然要之聖君少而庸君多故治日短而亂日長貴爲天子富有天下苟不學則無聞於後人君可不勉哉如夏之桀商之紂昏亂其徳覆宗絕祀後世言惡則必稽焉豈其性不可爲善哉由不法先王不親賢不務學也書曰惟聖防念作狂惟狂克念作聖聖狂之分惟在念與不念而已可不戒哉

帝學卷一

欽定四庫全書

帝學卷二

宋範祖禹撰漢太祖髙皇帝

太宗孝文皇帝

世宗孝武皇帝

孝昭皇帝

中宗孝宣皇帝

世祖光武皇帝

顯宗孝明皇帝

肅宗孝章皇帝

後魏髙祖孝文皇帝

唐太宗文武大聖大廣孝皇帝

宗至道大聖大明孝皇帝

憲宗昭文章武大聖至神孝皇帝

漢太祖髙皇帝初定天下大中大夫陸賈時時前稱說詩書帝曰乃公居馬上得之安事詩書賈曰馬上得之寜可以馬上治乎文武並用長久之術也鄕使秦已幷天下修仁義法先聖陛下安得而有之帝有慙色謂賈曰試爲我著秦所以失天下吾所以得之者及古成敗之國賈凡著十二篇毎奏一篇帝未嘗不稱善左右呼萬嵗稱其書曰新語

太宗孝文皇帝時求能治尙書者天下無有聞濟南伏生治之【生名勝故爲秦博士】欲召時伏生年九十餘老不能行於是詔太常使掌故鼂錯往受之大中大夫賈誼爲長沙王太傅嵗余帝思誼徴之入見上方受釐坐宣室上因感神事而問神之本誼具道所以然之故至夜半帝前席旣罷曰吾久不見賈生自以爲過之今不及也誼上書言三代之君教太子之法曰太子少長則入於學學者所學之官也【官謂官舍】學禮曰帝入東學上親而貴仁則親疏有序而恩相及矣帝入南學上齒而貴信則長防有差而民不誣矣帝入西學上賢而貴徳則聖智在位而功不遺矣帝入北學上貴而尊爵則貴賤有等而下不逾矣帝入太學承師問道退習而考於太傅太傅罰其不則而匡其不及【則法也匡正也】則徳知長而治道得矣此五學者旣成於上則百姓黎民化輯於下矣【輯和也】世宗孝武皇帝時倪寛見帝語經學帝曰吾始以尙書爲朴學弗好及聞寛說可觀乃從寛問一篇又詔求能爲韓嬰詩者徴蔡義待詔久不進見義上疏曰臣山東艸萊之人行能無所比容貌不及眾然而不棄人倫者竊以聞道於先師自托於經術也願賜淸閒之燕得盡精思於前上召見義說詩甚悅之擢爲光祿大夫給事中制曰道民以禮風之以樂今禮壊樂崩朕甚閔焉故詳延天下方聞之士咸登諸朝其令禮官勸學講議洽聞舉遺興禮以爲天下先太常議與博士弟子崇鄕黨之化以厲賢材焉於是建藏書之防【外則有太常太史博士之藏內則有延閣廣內祕室之府】置寫書之官下及諸子傳說皆充祕府董仲舒對冊推明孔氏帝遂罷黜百家表章六經疇咨海內舉其俊茂與之立功建太學修郊祀攺正朔定歷數協音律作詩樂禮百神紹周後號令文章煥然可述後嗣得遵洪業而有三代之風

孝昭皇帝始元五年詔曰朕以身獲保宗廟戰戰栗栗夙興夜寐修古帝王之事通保傅傳孝經論語尙書未云有明【賈誼作保傅傳在禮大戴記帝𨿽通此書而孝經論語尙書猶未能明也】其令三輔太常舉賢良各二人郡國文學髙第各一人蔡義以韓詩授帝博士韋賢亦進授帝詩

中宗孝宣皇帝髙材好學年十八師受詩論語孝經元康元年詔曰朕不明六藝郁於大道【郁不通也】是以陰陽風雨未時其博舉吏民厥身修正通文學明於先王之術宣究其意者各二人中二千石各一人甘露三年詔諸儒講五經同異於石渠閣【在未央殿北以藏祕書】太子太傅蕭望之等平奏其議帝親稱制臨決焉乃立梁丘易大小夏侯尙書谷梁春秋博士

世祖光武皇帝愛好經術未及下車先訪儒雅采求闕文補綴漏逸先是四方學士多遁逃林藪至是莫不抱負墳防云防京師乃立五經博士各以家法教授太常差次總領焉建武五年修起太學備籩豆干戚之容帝受尙書通大義召桓榮入說甚善之毎朝防輒令榮敷奏經義帝稱善曰得生幾晚拜榮爲博士車駕幸太學防諸博士論難於前自隴蜀平後未嘗復言軍旅皇太子嘗問攻戰之事帝曰昔衛靈公問陳孔子不對此非爾所及每旦視朝日昃乃罷數引公卿郎將講論經理夜分乃寐皇太子見帝勤勞不怠承間諌曰陛下有禹湯之明而失黃老養性之福願頥愛精神優遊自寧帝曰我自樂此不爲疲也

顯宗孝明皇帝爲太子時桓榮以少傅授尙書包咸以郎中授論語及卽位尊榮以師禮拜爲太常帝嘗幸太常府令榮坐東面設幾杖防百官驃騎將軍東平王蒼以下及榮門生數百人帝自執業每言輒曰太師在是永平二年三雍初成以李躬爲三老桓榮爲五更養老禮畢帝正坐自講諸儒執經問難於前冠帯縉紳之人圜橋門而觀聽者蓋億萬計榮疾篤帝問之入街下車擁經而前撫榮垂涕賜以牀茵帷帳刀劍衣被榮卒帝變服臨喪送葬五年以包咸爲大鴻臚每進見錫以幾杖入屏不趨贊事不名經傳有疑輒遣小黃門就捨卽問九年爲四姓小侯立學置五經師自期門羽林之士悉令通孝經章句匈奴亦遣子入學濟濟乎洋洋乎盛於永平矣

肅宗孝章皇帝爲太子時張酺侍講及卽位出爲東郡太守元和二年東巡狩幸東郡引酺及門生幷郡縣掾史防庭中帝先備弟子之儀使酺講尙書一篇然後修君臣之禮還過魯幸闕裏以太牢祀孔子及七十二人作六代之樂大防孔氏男子二十以上者六十三人命儒者講論蘭臺令孔僖因自陳謝帝曰今日之防寜於卿宗有光榮乎對曰臣聞明王聖主莫不尊師貴道今陛下親屈萬乘辱臨敝裏此乃崇禮先師增煇聖徳至於光榮非所敢承帝大笑曰非聖者子孫焉有斯言乎遂拜僖郎中帝降意儒術特好古文尙書左氏傳建初四年防諸儒於北宮白虎觀講論五經同異使五官中郎將魏應承制問侍中淳於恭奏帝親稱制臨決如石渠故事

後魏髙祖孝文皇帝好讀書手不釋卷五經之義覽之便講史傳百家無不該涉親講喪服於淸徽堂從容謂羣臣曰彥和季豫等年在防稚早登纓紱失過庭之訓並未習禮毎欲令我一解喪服自審義解浮疎抑而不許頃因酒坐脫爾言從故屈朝彥遂親傳說將臨講坐慚戰交情禦史中尉李彪對曰自古及今未有天子講禮陛下聖叡淵明事超百代臣得親承音防千載一時唐太宗文武大聖大廣孝皇帝初爲天防上將開天防府置官屬乃開館於宮西延四方文學之士出教以王府屬杜如晦記室房齡虞世南文學褚亮姚思廉主簿李道參軍蔡允恭薛元敬顏相時諮議典籖蘇朂天防府從事中郎於志寧軍諮祭酒蘇世長記室薛収倉曹李守素國子助教陸徳明孔頴逹信都蓋文逹宋州總管府戶曹許敬宗並以本官兼文學館學士分爲三番更日直宿供給珍膳恩禮優厚帝朝謁公事之暇輒至館中引諸學士討論文籍或夜分而寢又使庫直閻立本圖像禇亮爲贊號十八學士士大夫得預其選者時人謂之登瀛洲武徳九年帝卽位於文殿聚四部書二十餘萬卷置文館於殿側精選天下文學之士虞世南褚亮姚思亷歐陽詢蔡允恭蕭徳言等以本官兼學士令更日宿直聽朝之暇引入內殿講論前言往行商確政事或至夜分乃罷又取三品已上子孫充文館學生貞觀二年正月帝著金鏡述以示侍臣其略曰亂未嘗不任不肖治未嘗不任忠賢任忠賢則享天下之福用不肖則受天下之禍十四年二月幸國子監觀釋菜命祭酒孔頴逹講孝經賜祭酒以下至諸生髙第帛有差是時帝大徴天下名儒爲學官教幸國子監使之講論學生能用一大經已上皆得補官增築學捨千二百間增學生滿三千二百六十員自屯營飛騎亦給博士使授以經有能通經者聽得貢舉於是四方學者雲集京師乃至髙麗百濟新羅髙昌吐蕃諸酋長亦遣子弟請入國學升講筵者至八千餘人帝以師說多門章句繁雜命孔頴逹與諸儒撰定五經疏謂之正義令學者習之二十二年帝撰帝範十二篇以賜太子曰君體建親求賢審官納諌去讒戒盈崇儉賞罰務農閱武崇文且曰修身治國備在其中一旦不諱更無所言矣

宗至道大聖大明孝皇帝爲太子時褚無量以國子祭酒侍講及卽位加右散騎常侍開元三年帝謂宰相曰朕每讀書有所疑滯無從質問可選儒學之士使入內侍讀盧懷愼薦太常卿馬懷素乃以懷素爲左散騎常侍與無量更日侍讀毎至閤門令乘肩輿以進或在別館道逺聽於宮中乘馬親送迎之待以師傅之禮以無量羸老特爲之造腰輿在內殿令內侍舁之五年懷素爲祕書監奏省中書散亂訛缺請選學術之士二十人整比校補從之於是搜訪逸書選吏繕寫命國子博士尹知章桑泉尉韋述等二十人同刋正以褚無量爲之使於乾元殿前編校羣書八年無量卒命右散騎常侍元行衝整比羣書行衝上羣書四錄幾書四萬八千一百六十九卷十一年置麗正書院聚文學之士祕書監徐堅太常博士賀知章監察禦史趙冬曦等或修書或侍講以張說爲修書使以總之有司供給優厚中書舍人陸堅以爲此屬無益於國徒爲糜費欲悉奏罷之張說曰自古帝王於國家無事之時莫不崇宮室廣聲色今天子獨延禮文儒發揮典籍所益者大所損者防陸子之言何不逹也帝聞之重說而薄堅十三年帝與中書門下及禮官學士宴於集仙殿帝曰仙者慿虛之論朕所不取賢者濟理之具朕今與卿曹合宴宜更名集賢殿其書院官五品以上爲學士六品以下爲直學士以張說知院事右散騎常侍徐堅副之二十五年帝制訓誡六篇以示諸王其旨蓋明君臣父子之義齊祭稼穡之事宰臣李林甫等請宣布中外手詔曰周公誡伯禽無以魯國驕人朕萬聖𨿽慚豈防誡子聊示庭訓何足宣布也天寶二載帝自注孝經頒於天下

憲宗昭文章武大聖至神孝皇帝畱意典墳毎覽前代興亡得失之事皆三復其言又讀貞觀開元實錄見太宗撰金鏡書及帝範宗撰開元訓誡帝遂采尙書春秋後傳史記漢書三國誌晉書晏子春秋新序說苑等書君臣行事可爲龜鏡者集成十四篇一曰君臣道合二曰辧邪正三曰戒權幸四曰戒防行五曰任賢臣六曰納忠諌七曰愼徵伐八曰愼刑法九曰去奢泰十曰崇節儉十一曰奨忠直十二曰修徳政十三曰諫畋獵十四曰錄勲賢分爲上下卷目曰前代君臣事迹元和四年以其書寫於屏風列之禦座之右遣中使以書屛六扇至中書宣示宰臣李藩裴垍曰朕近撰此屛風常所觀覽故以示卿藩等上表賀

臣祖禹案歐陽修贊曰唐有天下可稱者三君宗憲宗皆不克其終盛哉太宗之烈也今臣述明皇憲宗取其務學而已

帝學卷二

欽定四庫全書

帝學卷三

宋範祖禹撰大宋太祖啟運立極英武睿文神徳聖功至明大孝皇帝

太宗至仁應道神功聖徳文武睿烈大明廣孝皇帝

眞宗膺符稽古成功讓徳文明武定章聖元孝皇帝

太祖啟運立極英武睿文神徳聖功至明大孝皇帝建隆元年正月幸國子監二月又幸詔加餙祠宇及塑繪先聖先賢先儒之象帝親制文宣王兗公二贊

臣祖禹曰昔武王克商未及下車而褒先聖之後封賢臣之墓表商容之閭釋箕子之囚是以天下悅服傳世三十歷祀八百蓋由此也太祖皇帝承五代之季受天眷命皇業初基日不暇給而卽位之月首幸國學謁欵先聖次月又幸尊師重道如恐不及儒學復振寔自此始所以啟佑後嗣立太平之基也與武王未及下車之政何以異哉

三年六月以右諫議大夫崔頌判國子監始敍生徒講學帝遣中使以酒果賜之因謂侍臣曰今之武臣欲盡令讀書貴知爲治之道帝召宗正丞趙孚對後殿令講周易謂左右曰孚所說精博亦可賞也

四年四月丁亥幸國子監

開寶元年知制誥李穆薦王昭素召見便殿昭素開封酸棗人通九經尢精詩易時年七十七精爽不衰帝問何不求仕進致相見之晚對曰臣艸野惷愚無以禆聖化賜坐令講易乾卦召宰臣薛居正等觀之至飛龍在天帝曰此書豈可令常人見昭素對曰此書非聖人出不能合其象因訪以民間事昭素所言誠實無隠帝嘉之尋以衰老辭求歸鄕裏拜國子博士致仕畱月餘遣之

帝自開寶以後好讀書嘗嘆曰宰相須用讀書人趙普爲相帝嘗勸以讀書

臣祖禹曰太祖皇帝之時天下未一方務戰勝而欲盡令武臣讀書夫武臣猶使之讀書而況於文臣其可以不學乎又言宰相須用讀書人夫宰相猶當讀書而況於天子其可以不學乎又勸趙普以讀書蓋太祖皇帝知學之益又知爲君爲相不可以不學也書曰聖有謨訓明徴定保太祖皇帝之訓子孫可不念之哉

帝因讀尙書嘆曰堯舜之世四凶之罪止從投竄何近代法网之密邪

臣祖禹曰人君讀書學堯舜之道務知其大指必可舉而措之天下之民此之謂學也非若人臣析章句考異同專記誦備應對而已太祖皇帝讀書能知其要如此史臣以爲有意於措刑其可謂至仁矣

太宗至仁應道神功聖徳文武睿烈大明廣孝皇帝太平興國八年以聽政之暇日閱經史求人以備顧問始用著作佐郎呂文仲爲侍讀每出經史卽召文仲讀之帝語宰相曰史館所修太平總類自今日進三卷朕當親覽宋琪曰陛下好古不倦觀書爲樂然日閱三卷恐至罷倦帝曰朕性喜讀書開卷有益每見前代興廢以爲鑑戒𨿽未能盡記其未聞未見之事固多矣此書千卷朕欲一年讀徧因思好學之士讀萬卷書亦不爲難大凡讀書須性所好若其所不好讀亦不入昨日讀書從已至申有鸛飛止殿吻至罷方去左右曰昔楊震講學有鸛銜鱣墜堂下亦此類也

九年帝謂近臣曰朕讀書必究微防尙書云伊尹放太甲於桐宮三年以冕服奉嗣王歸於亳作書三篇以訓太甲伊尹忠於太甲其理明矣杜預春秋後序云伊尹放太甲於桐乃自立也七年太甲潛出自桐殺伊尹立其子陟又左氏傳云伊尹放太甲而相之卒無怨色然則太甲𨿽見放還殺伊尹猶以其子爲相此與尙書敍太甲事異不知伏生昏忘將此古書乃當時雜記未足審也豈有殺其父而復相其子者乎且伊尹著書訓君具在方冊必無自立之意杜預通博不當憑汲冡雜說特立疑義使伊尹忠節惑於後人

端拱元年八月幸國子監謁文宣王畢升輦將出西門顧見講坐左右言學官李覺方敍徒講書卽召覺令對禦講說覺曰陛下六飛在禦臣何敢輒陞髙坐帝爲降輦令有司張帟幕設別坐詔覺講易之泰卦從臣皆列坐覺因述天地感通君臣相應之防帝甚恱賜帛百匹明日謂宰臣曰昨聽說泰卦文理深奧足爲君臣鑑戒朕與卿等當遵守勿怠

淳化五年十一月幸國子監召直講孫奭講尙書判監李至執經講堯典一篇未畢遽令講說命三篇帝曰尙書主言治世之道說命居最文王得太公髙宗得傅說皆賢相也復誦說命事不師古匪說攸聞之句曰誠哉是言何髙宗之時而有賢相如此嘉嘆久之

帝與近臣論三史曰夫史書之作務在懲惡勸善若采摭小說異聞以綴飾者蓋不足訓大約忠孝正直可爲嘉嘆也眞宗膺符稽古成功讓徳文明武定章聖元孝皇帝惇尙文雅自出閣後專以講學屬詞爲樂禁中遊息之所皆貯圖籍置筆硯及卽位每召諸王府侍講邢昺及國子監直講孫奭等更侍講說質問經義久而方罷咸平元年正月命擇官詳正經籍因訪明逹經義者參知政事李至曰國學講書崔頥正博通諸經尢善說帝曰朕宮中無事甚樂聽書常求其人尢不易得翌日召頥正講尙書於景福殿又於苑中講大禹謨自是日令赴禦書院侍對帝謂宰相曰頥正講誦有功卿等更於班行中擇性行淳朴通經義知損益者二人以名聞頥正講尙書至十卷年老步趨艱蹇表求致仕帝命坐問防甚至聽以本官致仕仍充直講二年七月以兵部侍郎楊徽之戶部侍郎夏侯嶠並爲翰林侍讀學士國子祭酒邢昺爲翰林侍講學士翰林侍讀呂文仲爲翰林侍讀學士按唐開元中置侍讀其後有翰林侍讀學士五代以來四方多事時君尙武不暇向學故此職久廢太宗崇尙儒術聽政之暇觀書爲樂殆至宵分手不釋卷繇是命文仲爲翰林侍讀寓直禁中以備顧問然名位未崇帝聰明稽古奉承先志首置此職擇耆儒舊徳以充其選班秩次翰林學士祿賜如之設直廬於祕閣侍讀更直侍講長上日給尙食珍膳夜則疊宿帝嘗謂近臣曰朕聽政之外未嘗虛度時日探賾編簡素所耽玩但古聖奧防有未曉處不免廢忘昨置侍講侍讀學士自今令監館閣書籍中使日具當宿官名進入朕欲召見訪問自是多召對詢訪或至中夕焉

臣祖禹曰太宗始命呂文仲侍讀眞宗置侍講侍讀學士仁宗開邇英延乂二閣日以講讀爲常累聖相承有加無損有勤無怠此所以遺子孫之法也是以海內承平百三十年自三代以來蓋未之有由祖宗無不好學故也

二年七月幸國學謁先師及覽三禮圖召祭酒邢昺直講崔偓佺講尙書大禹謨從官侍座帝曰偓佺講書頗逹經義甚可稱也賜偓佺緋章服昺已下器幣

帝禦便殿命翰林侍講學士邢昺講左氏春秋侍讀預焉

五年講春秋畢邢昺曰春秋一經少有人聽多或中輟帝曰勤學有益最勝它事且深資政理無如經書朕聽政之餘惟文史是樂講論經義以日系時寜有倦邪十月召近臣觀書龍圖閣帝曰朕自防至今讀經典其間有過數四在東宮時惟以敍書爲念其間亡逸者多方購求頗有所得今已類成正本除三館祕閣外又於後苑龍圖閣各存一本但恨校對未精如靑宮要紀繼體治民論此一書二名並列篇目蓋購書之初務於數多不嫌重復甚無謂也

景徳四年三月召近臣觀書玊宸殿卽帝偃息之所茵幃皆黃絹爲之無文采之餙敍書八千餘卷帝曰此惟正經正史累校定者小說它書不置於此蓋俯近禁中最便觀覽國家搜訪圖書其數漸廣臣僚家有敍書者朕先借其目參校所少並令抄補所得甚多信非時手不能備此今祕閣之後新衣庫𨿽有棟宇地猶狹隘朕累令經度若遷此庫以廣其地尢爲佳事當諭劉承珪增葺之

帝宴餞侍講學士邢昺於龍圖閣上掛禮記中庸篇圖昺指爲天下國家有九經之語因講述大義序修身尊賢之理皆有倫貫坐者聳聽帝甚嘉納之

大中祥符元年十一月幸曲阜謁文宣王廟有司定儀止肅揖帝特拜又幸孔林以樹木擁道降輿乘馬詣墳拜奠帝曰唐明皇褒先聖爲王朕欲追諡爲帝可乎當令有司檢討故事以聞或言宣父周之陪臣周止稱王不當加以帝號遂止增美名

帝命王旦選儒學之士旦薦崇文院檢討馮元帝召見命講易泰卦元進說曰地天爲防者以天地之气交也君道至尊臣道至卑惟上下相與則可以輔相天地財成萬物帝悅賜元緋章服稱旦善擇才

天禧元年二月詔太子中允直龍圖閣馮元講易於宣和門之北閣待制預焉自是聽政之暇遂以爲常三年九月召宰臣樞密兩制及東宮僚屬於淸景殿觀書帝以靑宮要紀事有未備因博采羣書廣爲承華要略十卷每篇著贊以賜皇太子至是書成故召近臣觀焉

太宗時邢昺嘗纂禮選以獻其後帝閱書禁中得其本作贊以示近臣曰朕在東宮昺爲侍講嘗徧講九經書亦有三五過或十餘過者惟尙書凡十四講蓋先帝慈防勉勵每旦聴書食訖習射使與兄弟朝夕同處所習者文武二事爾

帝與諸王宗室友愛最篤然動有戒諭或問其講習爲學則喜見顏色形於奬勸編修君臣事迹日進艸三二卷帝𨿽政務繁劇亦中夕披閱條其舛互纎悉窮究諸儒疲於應對爲文務求溫雅制述尢多中外書奏歌頌無不重復省覧暑月或衣單絺流汗浹體而詳覽不輟文史政事之外無他玩好帝讀經史摭其可以爲後世法者著正說五十篇其後仁宗禦經筵命侍臣日讀一篇

帝學卷三

欽定四庫全書

帝學卷四

宋範祖禹撰仁宗體天法道極功全徳神文聖武濬哲明孝皇帝上

仁宗體天法道極功全徳神文聖武濬哲明孝皇帝大中祥符八年十二月封壽春郡王九年正月命尙書戶部郎中直昭文館張士遜戶部員外郎直史館崔遵度並爲王友眞宗宣諭曰兒子才七歳朕每自教之卿等可盡乃心退見郡王於內東門南閤眞宗遣使謂士遜等曰兒子年小毋得列拜士遜等各拜二月詔以郡王學堂爲資善堂八月眞宗賜王歌凡七軸曰勸學曰修身曰懷儉約曰愼所好曰防黎民曰勿矜伐曰守文天禧二年正月月旦眞宗幸元符觀遂幸資善堂徐王彭王郡王及南宮北宅宗室以下並列侍二月進封升王八月立爲皇太子參知政事李迪樞密直學士王昕並兼太子賓客眞宗作元良箴以賜太子有殿侍張迪者給事左右太子曰是可與賓客同名邪方覽尙書至協於克一遂令更名克一眞宗知之甚悅以語宰臣賓客三年九月請賓客以下講論語自是以爲常又問元首明哉股肱良哉何謂也幹興元年二月卽皇帝位三月賜輔臣飛白書各一軸初帝未嘗爲飛白書一日試書體勢遒勁有如夙習因以分賜焉戊寅中書請自禫祭後只日於崇政殿或承明殿視事雙日如先帝故事前後殿皆不坐詔曰朕仰承先訓肇纘慶基思與忠賢日勤聽覽至於宵旰非敢怠遑𨿽每屬於淸閒亦靡圖於暇逸當延侍從講習藝文勉徇嘉謀用依來請雙日不視事亦當宣召侍臣便殿以閱書史冀不廢學也皇太后諭宰臣曰皇帝聴斷之暇宜召名儒講習經書以輔聖學十一月辛巳始禦崇政殿西廡召翰林侍講學士孫奭龍圖閣直學士兼侍講馮元講論語侍讀學士李維晏殊與焉初詔雙日禦經筵自是𨿽只日亦召侍臣講讀十二月甲辰召輔臣崇政殿西廡觀孫奭講論語旣而帝親書唐人詩以分賜焉自是每召輔臣至經筵多以禦書賜之或取經書要言書一二紙

天聖二年二月乙丑召輔臣於崇政殿西廡觀講孝經六月己未賜尙書工部郎中直龍圖閣馬宗元三品服以講孝經徹也時帝方向儒學召宗元入講故賜之八月己卯幸國子監謁文宣王召從臣升講堂令直講馬符說論語一篇賜符三品服已而觀七十二賢贊述閱三禮圖因問侍講馮元三代制度

四年閏五月甲子召輔臣於崇政殿西廡觀宋綬等讀唐書帝因曰朕覽舊史每見功臣罕能保其始終者若裴寂劉文靜俱佐命之臣而不免誅辱王曾曰寂等及禍良以功成而不知退也翰林侍讀學士勾當三班院宋綬請解三班以專講勸皇太后命擇前代文字可以資孝飬補政治者以備帝覽遂錄進唐謝偃惟皇誠徳賦又錄孝經論語要言及唐太宗所撰帝範二卷明皇朝臣僚所獻聖典三卷君臣政理論治卷之上七月壬申詔諸路轉運使訪取部幕職令錄京朝官有通經術長於講說者以名聞

五年四月辛卯賜新及第人聞喜燕於瓊林苑遣中使賜禦詩及中庸篇各一軸初帝欲賜中庸篇命中書錄本旣上乃令張知白進讀至修身治人之道必使反復陳之十月乙酉監修國史王曾言唐史官吳兢於正史實錄外錄太宗與羣臣對問之語爲貞觀政要今欲采太祖太宗眞宗實錄日曆時政記起居注其間事迹不入正史者別爲一書從之

帝每禦經筵以象架庪書防外向以使侍臣講讀天聖末孫奭年髙視昏或陰晦卽爲徙禦坐於閤外奭每講論至前世亂君亡國必反復規諷帝意或不在書奭則拱黙以俟帝爲竦然攺聽嘗書無逸圖上之帝施於講讀閣

明道元年二月癸卯監修國史呂夷簡上三朝寶訓三十卷卽王曽所請也

景祐元年正月丁亥尙書都官員外郎賈昌朝尙書屯田員外郎趙希言太常博士崇文院檢討王宗道國子博士楊安國並爲崇政殿說書日以二人入侍講說崇政殿置說書自此始

二年正月癸丑置邇英延乂二閣寫尙書無逸篇於屏邇英在迎陽門之北東向延乂在崇政殿之西南向是日禦延乂閣召輔臣觀賈昌朝講春秋盛度讀唐書三年正月乙巳賈昌朝言臣幸得侍經禁中陛下每以淸閒之燕向學稽古徽言善道取髙前聖事在只日杳隔嚴宸時政記史館日曆及起居注莫得纂述臣自景祐元年春迄二年冬凡出筵傳臣出處升絀封章進對燕防賜與皆用存記列爲二卷乞送史館詔以邇英延乂二閣記注爲名命章得象等接續修纂七月乙酉侍講學士馮元獻金華五箴降詔褒諭

四年三月甲戌朔以崇政殿說書尙書司封員外郎直集賢院賈昌朝尙書禮部員外郎崇文院檢討王宗道尙書屯田員外郎國子監直講趙希言並兼天章閣侍講預內殿起居天章閣置侍講自此始九月丁卯禦邇英閣讀唐書因詔唐書列傳止取事義切於防戒者讀之十月甲戌讀正說愼罰篇述後漢光武罷梁統從重之奏帝曰深文峻徳誠非善政宋綬對曰王者峻徳則易寛刑則難夫以人主得專生殺一言之怒則如雷如霆是峻易而寛難也丙戌讀正說飬民篇帝曰尸子言君如杅民如水何也丁度對曰水隨器之方圓若民從君之好惡是以人君愼所好焉甲午講春秋詔春秋自昭公之後魯道陵遲家陪用政記載𨿽眾而典要則寡宜刪去蔓辭止取君臣政教事節講之因謂宋綬等曰春秋經防在於奬王室尊君道丘明作傳文義甚博然其間錄詭異則不若公羊谷梁二傳之質綬等對曰三傳得失誠如聖言臣等自今凡丘明所記事稍近誣及陪臣僣亂無足勸誡者皆略而不講

寶元二年三月壬寅編修院與三司上歷代天下戶數前漢千二百二十三萬三千六十二後漢千六百七萬七千九百六十魏九十四萬三千四百二十三晉二百四十五萬九千八百宋九十萬六千八百七十後魏三百三十七萬五千三百六十八北齊三百三萬二千五百二十八後周三百五十萬隋八百九十萬七千五百三十六唐九百六萬九千一百五十四國朝太祖朝二百五十萬八千九百六十五太宗朝二百五十七萬四千二百五十七眞宗朝八百六十六萬九千七百九十九寶元元年千一十一萬四千二百九十先是邇英閣讀眞宗正說飬民篇見歷代戶口登耗之數帝顧謂侍臣曰今天下民籍防何侍讀學士梅詢對曰先帝所作蓋述前代帝王恭儉有節則戶口充羨賦斂無藝則版圖衰減自五代之季生齒凋耗太祖受命而太宗眞宗繼聖承祧休飬百姓天下戶口之數蓋倍於前矣因詔三司及編修院檢閱以聞至是上之十月乙丑禦邇英閤講春秋左氏傳及讀正說終帝曰春秋所述前世治亂之事敢不監戒正說先帝訓言敢不遵奉丁度等拜伏而言曰陛下徳音若此誠天下之福也帝又問丁度尙書洪範酒誥二篇大義度悉以對帝命錄二篇以進因詔續講周易李淑讀三朝寶訓丁度李仲容讀所編經史防鑑事迹十一月癸巳以皇子生燕宗室於太淸樓讀三朝寶訓賜禦詩又出寶元天人祥異書示輔臣其書帝所集天地辰緯雲气雜占凡七百五十六分三十門爲十卷

慶曆元年七月戊申朔出禦制觀文鑑古圖記以示輔臣八月詔兩制檢閱唐書紀傳君臣事迹近於治道者日錄一兩條上之以翰林學士蘇紳言唐憲宗嘗令近臣具前代得失之迹繪圖以備觀覽也

二年二月召禦史中丞賈昌朝侍講邇英閣故事臺丞無在經筵者帝以昌朝長於講說特召之天章閣侍講林瑀上周易天人防元紀禦史中丞賈昌朝言瑀以陰陽小說上惑天聽不宜在勸講之地帝諭輔臣曰人臣𨿽有才學若過爲巧僞終有形迹乃落瑀職通判饒州四年二月丙辰禦迎陽門召輔臣觀圖畫其畫皆前代帝王美惡之迹可爲防戒者因命曾公亮講詩王洙讀祖宗聖政錄丁度讀前漢書先是趙元昊反罷進講侍講趙師民上書陳十五事八曰延講誦因獻勸講箴至是復命講讀經史帝禦邇英閤讀漢書紀問長安城象莫能知共推趙師民師民因陳自古都雍年丗舊址所在若畫諸掌帝恱曰何直所記如此師民在經筵十餘年甚見器異常盛夏屬疾家居帝飛白書圑扇爲和平字以賜之丁度讀漢書帝曰漢稱文景景不及文鼂錯忠而被誅良可惜也三月己卯帝於邇英閣出危竿諭一篇述居髙愼危之意又出禦書十有三軸凡三十五事一曰遵祖宗訓二曰奉眞考業三曰祖宗艱難不敢有墜四曰眞宗愛民孝思感噎五曰守信義六曰不巧詐七曰好碩學八曰精六藝九曰愼言語十曰待耆老十一曰靜進退十二曰求忠正十三曰懼貴極十四曰保勇將十五曰尙儒籍十六曰議釋老十七曰重良臣十八曰廣視聽十九曰功無迹二十曰戒喜怒二十一曰明巧媚二十二曰分希防二十三曰從民欲二十四曰愼滿盈二十五曰傷暴露兵二十六曰哀鰥寡民二十七曰訪屠釣臣二十八曰講逺圖術二十九曰辧朋比三十曰斥諂佞三十一曰察小忠三十二曰監迎合三十三曰罪已爲民三十四曰損躬撫軍三十五曰一善可求小瑕不廢顧謂丁度等曰朕觀書之暇取臣僚上言及進對事目可施於政治者書以分賜卿等度及曾公亮楊安國王洙等旣拜賜因請注釋其義帝許之乙酉帝問輔臣春秋三傳異同之義賈昌朝對曰左氏多記時事公羊谷梁專解經旨大抵皆以尊王室正賞罰爲意然三傳異同考之亦有得失也帝然之丙戌丁度等上答邇英聖問一卷帝覽之終篇指其中體大者六事付中書樞密院令奉行之答聖問者卽所釋前所賜三十五事也其序曰伏奉宣示禦書文字十三軸仰窺聖防皆陛下上念祖宗下思政治述安危成敗忠邪善惡之事詢謀下臣使進禆補敢不竭愚竊思自古求治之主靡不欲興理道安邦國納忠正退姦邪廣聰明致功業然行此數事在明與威斷爾明則不惑威則善柄斷則能行總是三者守而勿失非聖人孰能爲之臣等嘗讀唐書見憲宗英悟畱心庻政宰臣陳說政要必往復語問旣盡其理則曰凡好事口說則易躬行則難卿等旣爲朕言之常須行之勿空陳而已李絳對曰非知之艱行之惟艱陛下今日處分可謂至言然臣絳亦以天下之人從陛下所行不從陛下所言惟願每言之則必行之憲宗深所嘉納今臣等親承聖諭敷明治要亦願陛下日與輔臣舉此事目推而行之無使唐之君臣專美前代也丁亥帝謂輔臣曰朕每令講讀官敷經義於前未嘗令有諱避近講詩國風多刺譏亂世之事殊得以爲監戒章得象對曰陛下畱思六經能逺監前代興亡之迹此誠圖治之要也五月壬申幸國子監謁至聖文宣王有司言舊儀止肅揖帝特再拜

五年二月丙申禦邇英閤讀漢書元帝紀帝語及漢元成二帝政理丁度因言頃者臣下不知大體務相攻訐或發人陰私以圖自進賴陛下聖明覺悟比來此風漸息帝因言攻訐之曰凡此皆謂小忠非大忠也戊戌講詩起雞鳴盡南山篇先是講官不欲講衞新臺帝謂曽公亮曰朕思爲君之道善惡皆欲得聞況詩三百皆聖人所刪定義存勸戒豈當有避也乃命自今講讀經史毋得輒遺三月戊午講詩匪風篇曰誰能烹魚漑之釡鬵帝曰老子謂治大國若烹小鮮義與此同丁度對曰烹魚煩則碎治民煩則散非聖學深遠何以見古人求治之意乎己卯講詩六月篇帝曰此序自鹿鳴至菁菁者莪皆當爲帝王常行之道豈止當時之事邪楊安國對曰昔幽王失道小雅盡廢四夷交侵中國遂微先儒所以作序爲萬世監也帝令再講之甲申講詩節南山篇帝問楊安國周幽王所終安國對曰幽王在位十二年爲犬戎所殺宗周遂亡平王東遷自此微弱帝𨿽素所聞知而特降問以示臣下善惡廢興之事無所諱也讀漢書韓信傳至信破齊自請爲假王張良陳平躡髙帝足遂以爲眞帝嘆曰漢祖之從諫善用人不疑如此丁度對曰漢祖聰明大度故羣下得盡其誠不然何以基漢業也四月辛卯講詩小旻篇曰如彼泉流無淪胥以敗帝謂趙師民曰以水諭政其有指哉對曰水性順順故通通則淸逆故壅壅則敗諭用賢則王政通而世淸用邪則王澤壅而世濁幽王失道絀正用邪正不勝邪𨿽有善人不能爲治亦將相牽淪於污敗也丁未講詩至巷伯篇曰哆兮侈兮成是南箕注有魯男子獨處之事帝曰嫌疑之際古人之所愼也此不著魯人姓氏豈聖人特以設敎邪壬辰講詩小弁至巧言篇帝問將來說詩畢宜講何書楊安國對曰論語者先聖精意善言爲人倫師法於經義最大帝曰然便可與孝經同講也丁度在經筵帝每呼學士而不名常問蓍占應之事度對曰卜筮𨿽聖人所爲及其成乃一技耳不若以古之治亂爲著也十一月甲午講詩角弓篇帝曰幽王不親九族以至於亡楊安國對曰冬至日陛下親燕宗室人人撫借豈不廣骨肉之愛也帝又曰書云九族旣睦平章百姓此帝堯之盛徳也朕甚慕之乙未講詩都人士篇帝曰古人冠服必稱其行今冠服或過之行未必如古人也讀三朝經武聖略至眞宗朝李繼和上言國初李漢超在關南以私錢貿易以佐公用人或繩奏之太祖反令盡除所過稅帝曰任人如此孰不盡力哉

帝學卷四﹤子部﹐儒家類﹐帝學﹥

欽定四庫全書

帝學卷五

宋範祖禹撰仁宗體天法道極功全徳神文聖武濬哲明孝皇帝中

慶曆七年三月丙申禦邇英閤講孝經面賜曽公亮三品服帝謂宋初曰此賜異於他臣僚又曰自古帝王皆有師今賜師儒之臣講筵之榮事也己亥講論語序至安昌侯張禹帝曰是朱云乞斬者乎楊安國對曰是也因言禹爲成帝師以論語授帝後爲丞相時大將軍王鳳專政吏民多上書譏切王氏成帝至禹第辟左右以吏民言王氏事示禹禹謂上曰新學小生亂道誤人宜無信用上雅信愛禹由此不疑王氏後王氏果篡漢帝曰禹師臣不忠讀書何爲四月己巳讀賈誼傳論三公三少皆天下之端士與太子居處出入故少成若天性習慣如自然帝曰朕昔在東宮崔遵度張士遜馮元爲師友此三人者皆老成人至於遵度尢良師傅也辛未讀正觀政要唐太宗曰今所任人必以徳行學識爲本王珪曰人臣若無學業豈堪大任漢有詐稱衛太子者雋不疑斷以春秋蒯瞶之事宣帝與霍光嘉之曰公卿大臣當用經術帝曰人臣須是知書宰相尢須有學也楊安國對曰漢儒多引經決大事宰相必通一經帝謂宋祁曰近代士人多不務通經但用一時之藝苟取富貴蓋進用髙科者不十年便居顯位所以不勸也又曰孫奭馮元有子孫在朝否祁對曰奭子瑜爲崇文院檢討元子譓監內衣庫帝問其才行何如祁以實對帝曰二人名儒奭尢淳正祁曰奭在朝屢奏論事十月直史館張揆上所著太元集解召對延和殿令探蓍得斷首且言斷首準易之夬蓋陽剛以決陰柔君子進小人退之象帝悅擢天章閣侍制兼侍讀

皇祐元年四月戊子禦邇英閣講論語在陳絕糧帝曰夫子言君子固窮明聖人亦有否泰爾楊安國對曰聖人𨿽坐亡遺照不與人同憂患然亦同天地否泰故用有行藏易曰天地閉賢人隱若成湯系於夏臺文王囚於羑里周公居東孔子絕糧此同天地否泰之事也講子曰賜也女以予爲多學而識之者與帝曰夫子或爲帝王則無此與時君抗厲弟子抑掦之教乎安國對曰夫子𨿽不王然其巍巍蕩蕩與堯舜一致經籍垂於萬世君君臣臣父父子子夫子之力也講無爲而治者其舜也與帝曰若後代人君任臣得人代天工而不私者人君亦可以無爲也安國對曰陛下比年降手詔訪逮羣臣欲以致無爲也而當國之臣少能上副憂勤此羣下之罪也講言忠信行篤敬帝曰忠信篤敬不可斯須而去也講直哉史魚帝曰蘧伯玉信君子矣而不若史魚之直不以邦有道則仕邦無道則捲而懷之也安國對曰聖意以蘧伯玉不若史魚欲戒不亮節之臣也庚寅講師冕見子告之曰某在斯某在斯帝曰夫子可謂不欺矣楊安國對曰誠如聖言五月癸巳講季氏篇帝問遠人不服則修文徳以來之如何趙師民對曰文者經緯天地之總稱君人之道撫之以仁制之以義接之以禮示之以信皆文徳也帝曰然所先者無如信也師民曰至誠者天下之大本仁義禮樂皆必由之陛下以爲最先此實聖道之要乙未講論語天下有道則禮樂徵伐自天子出天下無道則禮樂徵伐自諸侯出自諸侯出蓋十世希不失矣自大夫出五世希不失矣陪臣執國命三世希不失矣帝曰諸侯十世大夫五世陪臣三世何謂也楊安國具以對又講戒之在得安國言人老好貪帝曰今人云作子孫之計是也七月壬子帝朝拜眞宗神禦回幸資善堂作詩先皇教善敞東闈菲徳承宗賴慶暉爲感儲筵驚嵗月因瞻臺像駐驂騑楹書乍啟欽遺澤【堂中藏先朝賜書】庭樹重攀記舊圍疇日學文親政地仰懷慈訓倍依依九月壬寅講君子有九思帝曰夫子語人君邪臣下邪楊安國對曰君子者通天子諸侯兼公卿大夫夫子立教亦通臣下也講不學詩無以言帝曰古人賦詩以言志詩人之志有譎諫者何也安國具以對帝曰亦有觀威儀省禍福古人於賦詩見之安國以春秋左氏傳鄭大夫子展伯有等賦詩以對曰此觀威儀省禍福之明也丙午講鉆燧攺火帝問其說趙師民對曰古之聖王必上奉天時四時變化各隨木性近世苟簡以爲非治之具而廢之至於萬事皆不如古丁未講惡居下流而訕上者帝曰何謂訕上楊安國對曰人君若有闕失臣下當力正之若不能面諫而退有後言居下流而訕上也講孔子曰殷有三仁焉帝曰三人迹異何同爲仁楊安國對曰三人各盡其所冝俱爲臣法故同稱仁辛亥講子張篇帝問子夏子張言交孰優趙師民對曰聖人之道含覆廣大與天地參善者進徳惡者攺行子張之言實爲優也帝然之癸丑講宗廟之羙百官之富帝因問古之公卿大夫士皆有寢廟與今同異丁度宋祁對曰古者公卿大夫世及所以子孫守其宗廟近世公相或子孫衰弱墜失門戶𨿽有明詔立家廟然恐不得如古帝因言近嵗公相家有子孫微弱門戶乏主者軫惜久之十一月庚寅朔禦崇政殿召近臣三館臺諫官及宗室觀三朝訓鑑圖十二月辛酉詔六日延和殿再坐召尙書虞部員外郎盧士宗講周易令舊講筵學士上殿聴乙丑再禦延和殿侍讀侍講並赴命盧士宗講泰卦面除天章閣侍講賜紫章服士宗楊安國所薦也是日詔右僕射賈昌朝赴講筵備顧問不講書帝以昌朝前宰相又舊講臣特命之二年三月己丑禦邇英閤講周易帝曰易歷三古資九聖無有代號今豈防近題云周也楊安國對曰伏羲氏始畫八卦歷三古九聖無文以言惟周官三易云一曰連山二曰歸藏三曰周易蓋文王加周字以別於余代爾講乾卦帝曰聖人作易以通神明之徳類萬物之情而設卦何取倚象也安國具以對帝又曰大哉乾元萬物資始乃統天此人君所行之道爾安國對曰陛下乘天地之正合日月之明先天而天弗違舜曰天之歷數在爾躬然則帝王與天地同徳乃乾元統天之事豈非陛下所行之道乎甲辰講易坤卦帝曰上六龍戰於野何也楊安國對曰譬之權臣擅命作威作福蔽君耳目不得聰明可移人心可覆國家苟辧之不早必有龍戰之患也帝曰用六何謂利永正安國對曰幹之徳大故能以羙利利天下坤之徳劣故惟能以利永正久而能正則無一朝一夕之患故曰以大終也壬子講易需卦帝曰乾天也而在下坎水也而在上何也楊安國具以對又講位乎天位以正中也帝曰以正中謂皇極之道乎安國對曰九五乃天子之位以陽居尊而履中正爲一卦之主總陛下建皇極以禦天下也甲寅講易師卦字有與禦名同音者帝謂王洙曰此字何訓對曰訓正帝曰聖人文字不湏回避恐妨義理洙曰不敢臣子於君父之名臨文暫覩不無悚懼須至回避帝曰但正言之四月己卯讀前漢書東方朔傳至武帝微行數出帝曰帝王每出須中嚴外辧何容易如此丁度對曰武帝以承平日久借文景之資所以窮志極欲帝曰若安寧之時常思危亡之戒安有後悔又讀至籍提封爲上林苑帝曰山澤之利當與民共之度對曰臣事陛下二十年每奉徳音未嘗不憂勤天下此陛下祖宗以來家法爾乙酉讀後漢書安帝紀史臣論推咎臺衡謂災癘防免三公帝曰莫若罪已以答天宋祁曰陛下之言人君之至徳也十一月丁酉講易元妄卦帝曰無妄之疾何云勿藥有喜楊安國對曰凡疾之所起由有妄而來九五居尊得位爲無妄之主天下皆無妄而偶有疾非己所致疾當自損可勿藥而喜也若人主剛正自修身無虛妄而偶有災若堯湯水旱非已所招但順時修徳勿須治理必欲除去不煩勞天下是有喜也然堯遭洪水使鯀禹治之𨿽知災未可息且順民心鯀功不成者災未息也禹能治水者災欲盡也是亦勿藥有喜之義也今河水泛決歷五十年役天下兵民耗天下財用未嘗息大河之患亦未嘗復故道也而兵民頓何啻百千萬計地財委盡何啻億萬萬計恐民不堪命國力不繼臣以爲大河犬戎自古爲患當如堯舜務順民心順時修徳其災自息亦勿藥有喜也壬寅張揆讀後漢明徳馬皇后紀至服大練抑止外家因言今妃族太盛不可不裁損使保其家帝嘉納之

三年三月戊辰禦邇英閤講易至山下有澤損君子以懲忿窒欲帝曰人之情欲皆生於陰陽而節之在人楊安國對曰臣以爲人有六情喜怒哀樂好惡天有六气陰陽風雨晦明故人之生也天命之謂性而命人之所稟以生也性人之所賦以分也言情則性之移也語欲則性之肆也故六情相濫則喜生於風怒生於雨哀生於晦樂生於明好生於陽惡生於陰故聖人取損象以懲忿窒欲也帝然之四月辛丑講易鼎卦帝問九四之象施之人事如何楊安國對曰鼎爲烹餁成新之噐上承至尊下又應初上承下施任重非防故折足而覆餗矣其猶任得其人𨿽重而可勝非其人必有顚覆之患帝曰任人不可不愼也乙巳講歸妹卦帝問楊安國陰陽爻位所處安國具以對帝顧謂安國等曰朕長於深宮易防微奧毎湏詳問卿等敷對時久得無煩乎曽公亮對曰安國以所學備承聖問豈敢言煩安國進曰臣寡學淺陋無以上副聖問因降拜謝帝曰賴卿等宿儒博學多所發明朕甚悅之𨿽盛暑亦未嘗倦但恐卿等勞耳丁度復進曰自古帝王臨禦日久非內惑聲色則外窮兵黷武陛下卽位三十年孜孜聖學𨿽堯舜之聰明不是過也戊申講巽卦隨風巽君子以申命行事楊安國言巽爲風兩風相隨者申命令之謂也故先庚三日後庚三日帝曰然風教君徳也安國對曰乾卦六爻孔子備陳君徳遂命安國講幹之九五安國旣講乃言曰此帝王同天地之徳也五月辛亥楊安國講兌卦旣畢帝又命講謙卦壬子安國講渙卦旣畢帝又命講泰卦癸丑趙師民講節卦旣畢帝又命講師卦九月辛酉講旣濟卦九五東鄰殺牛不如西鄰之禴祭實受其福王洙曰禮說東鄰謂紂西鄰謂文王鄭以離爲牛坎爲豕故東鄰殺牛紂無徳不如西鄰之禴祭文王有徳實受其福也楊安國進曰王孔不取此義王弼云牛祭之盛者禴祭之薄者九五以旣濟之時物皆濟矣將何爲焉祭祀之盛莫盛修徳故黍稷非馨明徳惟馨孔穎逹云九五履正居尊動不爲妄修徳者也假有東鄰不能修徳𨿽殺牛至盛不爲神所饗不如西鄰祭薄神明降福也帝曰爻義旣正洙以禮說亦可安國對曰周禮二鄭有異同之論石渠有父子分爭之說庚午講極數知來之謂占帝曰蓍防之數亦大衍之數也大衍有揲耆之體有乾坤之防遂命王洙揲蓍得坎之艮令冩大衍一章經注具防翌日進帝又問筮之事令進洪範稽疑經注具防辛未講讀以翠芳亭橙實賜講筵官各一枚丙子講古之葬者厚衣之以薪葬之中野不封不樹帝曰葬固冝儉楊安國對曰五代周髙祖其葬最儉帝曰周髙祖遺命止用紙衣瓦棺誠欲矯前代厚葬之失講讀退傳宣卿等侍對時久頗倦可於邇英後亭少憩止丁度等翌日稱謝丁丑講讀官參問聖躬畢面詔當講讀臣僚立侍敷對餘皆賜坐侍於閤中天聖以前講讀官皆坐侍自景祐以來皆立侍至是帝屢面諭以經史義防須詳悉詢說卿等無乃煩倦否安國等進曰不敢至是有詔遂爲永制翌日丁度等奏謝十月癸未詔丁度等前後漢書節義令撰序及名甲申丁度等請名曰兩漢簡微前史精要詔以前史精要爲名又詔撰邇英閣後殿名乙酉丁度等請名曰詢猷隆儒淸宴詔以隆儒爲名丙申詔楊安國等五經正義節解令先撰序及名丁酉安國等請名曰五經義宗精義樞要詔以五經精義爲名丁丑帝飛白書筆法二字賜講讀官各一軸時趙師民謁告歸靑州命就賜之皇祐以後毎嵗重午節必賜飛白書扇十二月己亥禦延和殿楊安國等上五經精義序進讀畢賜茶而退入內都知王守忠傳防五經精義序俟覽畢降出辛丑降付邇英閣帝學卷五

欽定四庫全書

帝學卷六

宋範祖禹撰仁宗體天法道極功全徳神文聖武濬哲明孝皇帝下

皇祐四年三月丙辰講尙書嘉言罔攸伏野無遺賢萬邦咸寧帝曰此君所以戒臣下也楊安國對曰臣聞古者君臣相接面稱不爲諂廷諌不爲謗臣能以嘉言進君君能捨己從人故帝曰兪允若玆又復敕臣下也講益曰吁戒哉儆戒無虞罔失法度帝曰是臣獻謨於君也安國對曰益以戒舜亦獻謨也講水火金木土谷惟修帝曰惟修者明順其性也安國對曰臣謹按洪範五行傳一曰水其性智二曰火其性禮三曰木其性仁四曰金其性義五曰土其性信此五者在天則其气流行在地則人所行用也中庸曰天命之謂性率性之謂道修道之謂教王者常循其性行其道而修之所謂修也講正徳利用厚生惟和帝曰惟和者不失其事也安國對曰人君常正身修徳以禦下利節用儉以阜財厚生惇本以飬民此三者和則不失其事也戊辰禦邇英閣內出欹噐一陳於禦坐前諭丁度等曰朕思古欹噐之法試令工人制之以示卿等帝命以水注之中則正滿則覆虛則欹率如家語荀卿淮南之說其法度精妙度等列侍觀之帝曰日中則昃月盈則虧聖人有持滿戒愼之守朕欲以中正臨天下當與列辟共守此道度等拜曰臣等亦願以中正事陛下因言太宗時嘗作此噐眞宗制欹噐論演先儒之義以垂戒帝曰然四月戊寅禦邇英閣帝作欹噐論後述一篇以申存亡虧成之鑑示講讀官丁度等請宣布中外使知聖心所存帝曰但欲使卿等見之不須宣布度曰臣等欲各傳本以章榮遇帝曰可便以此本賜卿等皆拜而受之六月壬寅禦延和殿侍講學士上五經精義周易節解二十卷因言尙書顧命禮記喪禮春秋家陪亂政舊所不講今纂集精義所當去畱上系宸防帝曰先王吉凶之制百代所遵不可以俗忌而簡去至於春秋喪亂之事皆有善惡鑑戒人主冝聞之亦須存錄先儒於經籍有一字之誤者朕常不敢攺易但注以辧之況正經之義可輙芟去邪九月甲寅丁度等上張揆修寫太元經乙卯詔召山南東道節度使檢校太師同中書門下平章事賈昌朝赴講筵丙辰詔賈昌朝未有差遣且令赴經筵俟有差遣卽不赴己未禦邇英閤命賈昌朝講乾卦帝謂侍臣曰昌朝位將相執經侍講朝廷羙事也翌日昌朝又手防乾卦大防在上一爻夫爻在亢極必有凶災不卽言凶而言亢龍有悔者以悔中有可凶可吉之象若修徳以濟世則免悔而獲吉也帝面賜手詔嘉奬以所陳卦義付史館庚申講尙書微子篇帝曰微子箕子比干三人孰優楊安國以論語孔子之言對是日詔賈昌朝已差判許州令且在講筵候朝辭訖不赴乙丑賈昌朝奏臣已治行李非晚朝辭乞更不赴講帝令且在講筵候朝辭不赴丙寅講尙書大賚於四海而萬姓悅服帝曰王者爲政必順民心楊安國對曰臣嘗聞往者大河潰決民室流亡過半存者三四陛下聖心震悼出內帑千百萬以賙救之民悅仁服徳至今頌聲作焉己巳講尙書洪範五事帝曰王者之用五事皆本於五行乎王洙對曰王者治五行得其性則五事皆善故五事得則有休徴五事失則有咎徴是以聖人克謹天戒以修其身帝曰人君奉天在於修徳夙夜兢兢戒愼於未形尙恐不至必俟天有譴告然後修徳此豈畏天之道也十月戊寅詔俟講尙書畢講周禮令侍講以下與賈昌朝先修節解以備講說十一月甲辰講尙書無逸帝曰朕深知享國之君宜戒逸豫楊安國曰舊有無逸圖防於屏間帝曰朕不欲坐席背聖人之言當書置之左右又命丁度取孝經之天子孝治聖治廣要道四章對爲右圖因令王洙書無逸蔡襄書孝經又命翰林學士承防王拱辰爲二圖序而襄書之申寅禦邇英閤侍講學士上五經精義尙書節解三十卷

五年四月丁酉禦邇英閤講冏命侍禦僕從罔匪正人帝曰君臣之際必誠意相通而後治道成楊安國對曰陛下聰明文思從諌弗咈如水之走下視羣臣若僚友自古盛王未之有也帝曰臣下能進忠言朕何惜夏禹之拜癸卯禦邇英閤侍講學士上五經精義禮記節解九十卷九月戊寅鑄鼎十有二圓丘用五宗廟用七又作鸞刀郊廟各一先是賈昌朝侍經筵帝問鼎卦聖人亨以享上帝今郊何以無鼎昌朝不能對曰容臣退而講求於是詔禮官議以爲郊有亨牲進熟遂命阮逸胡瑗鑄銅鼎制鸞刀帝親書鼎名曰牛鼎羊鼎豕鼎皆署而刻之牛鼎其容一斛羊鼎五斗豕鼎三斗鸞刀亦親書刀名而署之有司皆篆刻其下至神宗元丰元年詳定郊廟奉祀禮文所議圓丘用犢不設羊豕俎及鼎奏罷之壬辰再禦延和殿侍讀學士上前史精要後漢書三十卷十月甲寅再禦延和殿侍講學士上五經精義春秋節解八十卷

至和元年八月壬子召觀文殿大學士晏殊赴經筵賜坐禮如宰相儀戊午知制誥賈黙言陛下日禦邇英閤召侍臣講讀經史其咨訪之際動關政體而史臣不得預聞臣竊惜之欲乞令修起居注官入侍閤中事有可書隨卽記錄從之賜坐於禦座之西南其後修起居注石揚休言陛下有所宣諭咨訪而臣坐逺不盡聞慮記錄或有所遺乃命侍立於講讀官之末九月丙寅王洙上周禮禮噐圖先是洙講周禮帝命畫車服冠冕籩豆簠簋之制及圖成上之己巳講周禮大荒大札則薄徵緩刑楊安國曰所謂緩刑者乃爲過誤之民當嵗歉則貰之閔其窮也今眾持兵仗劫糧廩一切寛之恐不足以禁姦帝曰不然天下皆吾赤子也一遇饑饉州縣不能存卹餓殍所迫遂至爲盜又捕而殺之不亦甚乎臣祖禹曰書曰大哉王言又曰一哉王心仁宗皇帝之言可謂大矣視天下皆吾赤子仁宗皇帝之心可謂一矣造次不違於仁

士申王洙講周禮至三年大比則大攷州裏以贊鄕大夫廢興帝曰古者選士三嵗最爲酌中今四五歳始一詔下得無重抑多士乎不若裁減取人之數稍進古制精於考擇則天下無遺滯之才矣

二年二月詔龍圖閣直學士兼侍讀張昪年髙免進讀止令侍經筵以備顧問三月乙丑禦邇英閤盧士宗講周禮眡祲帝曰妖祥之興皆由人事召之君人者必在修徳以承天意己卯講周禮大罍王洙曰祠天地之噐以質信爲本帝曰曹操不事質信而多詐忌何以事上帝乎洙曰天地之徳非至誠之道至質之噐何以動之張揆讀後漢書應劭議刑揆曰當漢獻帝亂世有司猶能守法今天下奏獄或違法出罪負寃不伸水旱之災未必不由此也帝曰祖宗以來多用中典奏讞者往往貸之豈欲刑罰之濫乎丙戌王洙講周官典瑞共含玉帝曰若使人用此而骨不朽豈如功名之不朽哉十月丁未孫抃讀史記防傳帝曰古人謀議動作必由此乎抃曰古人凡有大疑旣決之於己又詢之於眾猶謂不有天命乎於是命以斷其吉凶所謂謀及乃心謀及卿士謀及庻人謀及卜筮蓋聖人貴誠不專人謀黙與神契然後爲得也帝然之壬子講周禮祭祀割羊牲登其首王洙曰祭陽以其首首主陽也祭陰以其血血主陰也神明不測故但以類而求之帝曰然天地簡易非至誠其能應乎又講左氏傳鄭人鑄刑書洙曰子產以鄭國之法鑄之於鼎欲使民知犯某罪有某罰也帝曰使民知法而亂可止不若不知而自化也十一月丙寅李淑讀大史公傳帝謂淑曰太史公欲行其道而不果身不免於禍深可悲也顧其是非不謬於聖人眞良史之才矣

六年三月乙酉禦崇政殿召輔臣觀禦書兗州至聖文宣王廟榜龍圖閣直學士兼侍講錢象先善講說語約而義明帝間有顧問必依經以對因諷諭政事遂及時務有啟廸獻納之益前後畱侍十五年特被恩禮毎乞外官輒不許旣去必見思而復召故事講官分日疊進象先已得講知蔡州帝以象先行有日令獨徹所講秩於是同列罷進者十日帝嘗詔講官凡經傳所載逆亂之事皆直言毋諱侍講呂公著講春秋因言弒逆之事皆臣子之所不忍言而仲尼書之春秋者所以深戒後世人君欲其防微杜漸居安慮危使君臣父子之道素明長防嫡庻之分早定則亂臣賊子無所萌其姦心故易曰履霜堅冰至由辧之不早辧也

臣祖禹曰古之人君好學者有之矣未有終身好之而不厭者也仁宗皇帝在位四十二年以堯舜爲師法待儒臣以賔友邇英講學防心聖道終身未嘗少倦是以一言一動仁及四海如天運於上而萬物各遂其生於下其本由於學故也詩曰上天之載無聲無臭儀刑文王萬邦作孚言天徳不可得而至也欲法天者惟法文王而已法文王則可以至天徳矣臣願陛下欲法堯舜惟法仁宗而已法仁宗則可以至天徳矣

帝學卷六

欽定四庫全書

帝學卷七

宋

範祖禹撰英宗體幹膺歷隆功盛徳憲文肅武睿神宣孝皇帝神宗英文烈武聖孝皇帝上

英宗體幹膺歷隆功盛徳憲文肅武睿神宣孝皇帝初在睦親宅閉門讀書終日未嘗燕遊慢戲服禦儉素如儒者吳王宮教授吳充進宗室六箴一曰視二曰聴三曰好四曰學五曰進徳六曰崇儉仁宗以付大宗正司帝書之屏風常視以自戒及爲皇子召本宮教授周孟陽爲辭奏孟陽有所勸諭卽謝孟陽而拜嘉祐七年遷入內行李蕭然無異寒士有書數廚而已中外聞之相賀八年四月卽位十月輔臣請如幹興故事雙日召侍臣講讀帝曰當俟祔廟畢擇日開經筵十二月己巳始禦邇英閤召侍讀侍講講讀經史講論語學而時習之侍講呂公著曰說命曰王人求多聞時惟建事學於古訓乃有獲然則人君之學當觀自古聖賢之君如堯舜禹湯文武之所用心以求治天下國家之要道非若博士諸生治章句解訓詁而已又講有朋自逺方來不亦樂乎公著言自天子至於庻人皆湏朋友講習然士之學者以得朋爲難故有朋自遠方來則以爲樂至於王人之學則力可以致當世之賢者使之日夕燕見講勸於左右又以左右之賢爲未足於是乎訪諸巖穴求諸滯淹則懷道抱徳之士皆不遠千里而至此天子之有朋自遠方來者也其樂亦大矣又講人不知而不慍不亦君子乎公著言在下而不見知於上者多矣然在上者亦有未見知於下者也故古之人君政令有未孚人心有未服則反身修徳而不以慍怒加之如舜之誕敷文徳文王之皇自敬徳是也

治平元年四月甲申禦邇英閤前此帝諭內侍任守忠曰方日永講讀官久侍對未食必勞倦�今視事畢不俟進食卽禦經筵故事講讀畢拜而退帝命毋拜後遂以爲常講論語宰予晝寢呂公著曰舊說宰予晝寢寐也侍讀學士臣敞以爲禮君子晝不居於內夜不居於外宰予晝居於寢故孔子非之帝自卽位感疾至是猶未全安多不喜進藥呂公著講論語子之所愼齊戰疾因言有天下者爲天地宗廟社稷之主其於齋戒祭祀必致誠盡恭不可不愼古之人君一怒則伏屍流血則於興師動眾不可不愼至於人之疾病常在乎飲食起居之間眾人所忽聖人所愼況於人君任大守重固當節嗜欲遠聲色近醫藥爲宗社自受不可不愼帝納其言爲之俛首而動容自是毎因講進戒帝必肅然講論語九人而已呂公著曰舊說其一人謂文母侍讀學士臣敞以爲子無臣母之理有婦人焉蓋邑姜也自古有道之君必求賢妃貞女以爲內助朝夕警戒然後可以成徳故詩羙后妃能輔佐君子易稱家道正而天下定矣講卑宮室公著曰昔周宣王初卽位更爲儉宮室小宗廟而致中興之功後世人君多務盛宮闕之制窮土木之工欲以誇四方而示後人輔弼之臣𨿽蕭何謝安猶不免此惑殊不知夏禹周宣恭儉之徳可以垂羙於萬世也帝因輔臣奏事語及呂公著歐陽修曰公著爲人恬靜而有文帝曰比於經筵講解甚善六月己亥詔曰𨿽王子之親其必由學惟聖人之道故能立身若昔大猷自家刑國今一祖之後諸宗之支亦嘗著令於前命官以訓或兼職他邸或備位終年誘導之宜滅裂無狀蓋命不持固事遂因循特詔近臣並薦能者使成童而上講誦經書小學之居通逹名數朝夕勸善日月計能固當漸漬簡編惇修志業與其趨異端而無守豈若就有道而自修居常謹思戒在中止其子弟不率教約俾教授官本位尊長具名申大宗正司量行戒責教授官不職不能勉勵大宗正司察訪以聞初帝以宗室自率府副率以上八百餘人其奉朝請者四百餘人而教學之官六員而已因命增置凡皇族年三十以上者百十三人置講書四員年十五以上者三百九人增置教授五員年十四以下者別置小學教授十二員並舊六員爲二十七員以分教之帝謂韓琦等曰凡事之行患於漸久而怠廢況爲學之道尢戒中止諸宗室之防者仍須本位尊長常加率勵庶不懈惰可召舍人諭此意作詔戒勉之故有是詔丙午詔曰朕嗣守丕業率循舊章惟皇屬之惇和命宗臣而董正累聖承繼百年盛隆宗社慶靈本支蕃衍念其性本於仁厚宜廣學以勤修顧其日益於眾多必增員而統理外已詔於儒學各選經師內仍擇於親賢共司屬籍庻乎恊贊其職並修厥官糾乃非違以正爲率勉夫怠墮惟善是從帝旣命增置宗室學官以謂宗室數倍於前而宗正司事亦滋多乃增置同知大宗正事一員以宗惠爲之而降是詔九月詔以五日開邇英閤至重陽節當罷侍講呂公著司馬光言陛下始初淸明宜親近儒雅講求治術願不惜頃刻之間日禦經筵從之

帝禦邇英閣未嘗發言有所詢問二年十月侍講司馬光上言臣聞易曰君子學以聚之問以辧之論語曰疑思問中庸曰有弗問問之弗知弗措也有弗辧辧之弗明弗措也以此言之學非問辧無由發明今陛下若皆黙而識之不加詢訪𨿽爲臣等疏淺之幸竊恐無以宣暢經防禆助聖性望陛下自今講筵或有臣等講解未盡之處乞賜詰問或慮一時記憶不能詳備者許令退歸討論次日別具札子敷奏庶幾可以輔稽古之志成日新之益帝嘉納之壬子龍圖閣直學士兼侍講盧士宗知靑州士宗在侍從逾十五年因對乞補外入辭帝謂曰學士忠純之操朕固素知豈當久處外邪且命再對

三年四月辛丑命龍圖閣直學士兼侍講司馬光編集歷代君臣事迹於是光奏曰臣自少以來略渉羣史竊見紀傳之體文字煩多𨿽以衡門專學之士往往讀之不能周浹況於帝王曰有萬幾必欲徧知前世得失誠爲未易竊不自揆常欲上自戰國下訖五代正史之外旁采它書凡闗國家之興衰系生民之休戚善可爲法惡可爲戒王者所宜知者略依左氏春秋傳體爲編年一書名曰通誌其餘浮冗之文悉刪去不載庻幾聽覽不勞而聞見甚博私家區區力不能辦徒有其志久而無成鄕曽以戰國時八卷上進幸防賜覧今所奉詔防未審令臣續成此書或別有編集其續此書欲乞亦以通誌爲名其書上下貫穿千有餘歳固非愚臣所能獨修伏見韶州翁源縣令劉恕將作監主簿趙君錫皆有史學爲眾所推欲望差此二人與臣同修庻早成書詔從之而令接所進書八卷編集俟書成取防賜名其後君錫父喪不赴命太常博士國子監直講劉攽代之六月壬子攺淸居殿曰欽明召直龍圖閣王廣淵書洪範於屏帝謂廣淵曰先帝臨禦四十年天下承平得以無爲朕方屬多事豈敢自逸故攺此殿名因訪廣淵先儒論洪範得失廣淵對以張景所得最深以景爲七篇進明曰復召對延和殿帝曰景所說過先儒遠矣以三徳爲馭臣之柄尢爲善論朕遇臣下常務謙柔聽納之間則自以剛斷此屏置之坐右豈特無逸之戒也

臣祖禹曰英宗皇帝潛徳藩邸修身好學故仁宗以知子之明付畀大業及卽位首勸宗室以學蓋帝以身先之知學之益不學之損也又諭輔臣凡學之道戒在中止聖訓豈不大哉

神宗英文烈武聖孝皇帝嘉祐八年五月始聽講讀於東宮天資好學尋繹讀問有至日昃內侍言恐饑當食上曰聽讀方樂豈覺饑耶英宗以上讀書太多嘗遣內侍止之當講讀正衣冠拱手𨿽大暑未嘗使人揮扇待宮僚有禮伴讀王陶入侍上率弟顥拜之陶讀舜本紀言舜孝友事大愛慕之又讀商書紀仲虺作誥因取尙書讀之至志自滿九族乃離上曰微子去之是也治平四年正月上卽位九月壬寅以禦史中丞司馬光爲翰林學士兼侍讀學士先是光言張方平不當參知政事臣是人言臣言果是則方平當罷若其非是則臣當遠貶今兩無所問而臣復還翰林仍加羙職未曉所謂乞察臣所言是非知通進銀臺司呂公著亦言不當遽罷光中丞封還制書上手詔光得卿奏及謂因前日論方平不當故有易命此乃卿思之誤非朕本意也朕以卿經術行義爲世所推今將開延英之席比得卿朝夕討論敷陳治道以箴遺闕故命進讀資治通鑑此朕之意皎然易見也況命卿之防在二十六日登對前苟朕以言事罪卿豈復遷卿羙職必諒朕誠更勿橫慮可卽授告敕呂公著所以封還者蓋不知此意耳俟對日朕亦當諭防十月己酉初禦邇英閤召侍臣講讀經史退上獨畱呂公著謂曰朕以司馬光道徳學問欲常勸講左右非謂其言事也公著復奏遂解銀臺司甲寅司馬光初進資治通鑑上親制序面賜光令書成日冩入又賜潁邸舊書二千四百二卷壬戌上出知鳯州梁泉縣令範亦顏所上書及濮廟議命邇英閤講讀官定奪仍宣諭立濮王廟非先帝本意先是七月亦顏以前嘉州夾江縣令投撿上書曰中庸曰非天子不議禮是禮惟天子可得而議也仁宗皇帝無子子英宗而付以天地之大業盛徳也英宗皇帝卽大位服三年日夜惴栗恐墜休緒大孝也詔議變禮以尊所生不忘本也濮安懿王之於英宗伯父也原所生之徳而尊其號冠之以所封之濮明止一國非所以兼天下也於是右司諫劉庠侍禦史張紀殿中侍禦史張唐英監察禦史裏行唐淑問等言亦顏小臣敢爲欺罔以白爲黒惑亂天聽詿誤聖朝挾邪亂政漸不可長乃降亦顏下縣主簿尉熈寧元年四月庚申翰林學士兼侍講呂公著等言竊尋故事侍講者皆賜坐自幹興以後講者始立而侍者皆坐聽臣竊以謂侍者可使立而講者當賜坐乞付禮官考議詔太常禮院詳定以聞後判太常寺韓維刁約同知太常禮院胡宗愈言臣等竊謂臣侍君側古今之常或賜之坐蓋出優禮祖宗以來講說之臣多賜坐者以其敷暢經藝所以明先王之道道之所存禮則加異太祖開寶中李穆薦王昭素於朝召對便殿賜坐令講易乾卦太宗端拱中幸國子監升輦將出顧見講坐因召學官李覺講說覺曰陛下六飛在禦臣何敢輙升髙坐太宗爲之降輦令有司張帟幕設別坐詔覺講易之泰卦今列侍之臣尙得環坐執經而講者顧使獨立於前則事體輕重誠爲未安臣等以爲宜如天禧舊制以彰陛下稽古重道之意判太常寺龔鼎臣蘓頌周孟陽同知太常禮院王防劉攽韓忠彥言臣等竊謂侍從之官見於天子若賜之坐有所顧問猶當避席立語況執經人主之前本欲便於指陳則立講爲宜若謂傳道近於爲師則今侍講解說舊儒章句之學耳非有爲師之寔豈可專席安坐以自取重也又朝廷班制以侍講居侍讀之下祖宗建官之本意重輕可知矣今若使侍講輙坐其侍讀當從何禮若亦許之坐則侍從之臣毎有進說皆當坐矣且幹興以來侍臣立講歷仁宗英宗兩朝行之且五十年豈可一旦以爲有司之失而輕議變更乎今人主之待侍臣由始見以及畢講皆賜之坐其尊徳重道固已厚於三公矣尙何加焉其講官侍立伏請仍舊初孫奭坐講仁宗尙防跂案以聽之奭因請立講論者不以爲是王安石兼侍講請復幹興以前故事使預聽者立亦坐之日少而立侍之日多於是公著等遂同建明已而眾議不同上以問曽公亮公亮但稱臣侍仁宗書筵亦立後安石因講賜畱上面諭曰卿當講日可坐安石不敢坐遂已十月壬寅詔講筵權罷講禮記自今講尙書先是王安石次未當講上命安石講至曽參易簀安石曰聖人以義制禮其詳至於牀第之間君子以仁行禮其勤見於將死之際上稱善未幾安石言禮記所載多駁雜乞今講尙書故有是防講甘誓予則孥戮汝呂公著曰古之仕者世祿若身以罪戮則子降爲皁人失位死不入兆域如此之類皆恥累其世父子兄弟罪不相及賞善及子孫罪惡止其身非並殺其子也講天乃錫王勇智上曰何以獨言勇智呂公著對仲虺方稱成湯能伐夏救民故以勇智言之然聖人之徳當如易所謂聰明睿智神武而不殺者然後可爲盡善矣

帝學卷七

欽定四庫全書

帝學卷八

宋範祖禹撰神宗英文烈武聖孝皇帝下

熈寜三年九月戊辰初禦邇英閤講讀己巳召禦史中丞呂公著來旦赴經筵公著以臺丞侍講又兼經筵職遇講讀卽赴十一月庚辰司馬光講資治通鑑漢紀至曹參代蕭何爲相國一遵何故規因言參以無事鎭撫海內得守成之道故孝惠髙後時天下晏然衣食滋殖上曰使漢常守蕭何之法久而不變可乎光曰何獨漢也夫道者萬世無獘夏商周之子孫苟能常守禹湯文武之法𨿽至今存可也武王克商曰乃反商政政由舊𨿽周亦用商政也書曰母作聰明亂舊章然則祖宗舊法何可變也漢武帝用張湯之言取髙帝法紛更之盜賊半天下宣帝用髙帝舊法但擇良二千石使治民而天下大治元帝初立頗攺宣帝之政丞相衡上疏言臣竊恨國家釋樂成之業虛爲此紛紛也陛下視宣帝元帝之爲政誰則爲優荀卿曰有治人無治法故爲治在得人不在變法也上曰人與法亦相表裏耳光曰苟得其人則無患法之不善不得其人𨿽有善法失先後之施矣故當急於求人而緩於立法也壬午呂惠卿講咸有一徳因言法不可不變先王之法有一嵗一變者正月始和置於象魏是也有五嵗一變者五載一巡守考制度於諸侯是也有一世一變者刑罸世輕世重是也有百世不變者父慈子孝兄友弟恭是也前日司馬光言漢守蕭何之法則治變之則亂臣竊以爲不然惠帝除三族罪妖言令挾書律文帝除收孥令安得謂之不變哉武帝以窮兵黷武奢淫厚斂而盜賊起宣帝以綜覈名實而天下治元帝以任用恭顯殺蕭望之而漢道衰皆非由變法與不變法也夫法獘則必變安得坐視其獘而不變邪書所謂無作聰明亂舊章者謂實非聰明而彊作之非謂舊章不可變也光之措意蓋不徒然必以國家近日多更張舊政因此防諷必以臣制置三司條例及看詳中書條例故發此論也臣願陛下深察光言苟光言爲是則當從之若光言爲非陛下亦當播告之修不匿厥指召光詰問使議論歸一上召光前謂曰卿聞呂惠卿之言乎惠卿之言如何光對曰惠卿之言有是有非惠卿言漢惠文武宣元治亂之體是也其言先王之法有一嵗一變五嵗一變一世一變則非也正月始和置於象魏者乃舊章也非一嵗一變也亦猶州長黨正族師於四孟月朔屬民而讀邦法也豈得爲時變月變邪天子恐諸侯變禮易樂故五載一巡守有變亂舊章者則削黜之非五嵗一變法也刑罰世輕世重者蓋新國亂國平國隨時而用非一世一變也且治天下譬如居室獘則修之非大壊不更造也大壊而更造必得良匠又得美材今二者皆無有臣恐風雨之不庇也講筵之官皆在此乞陛下問之三司使掌天下財不才而黜可也不可使兩府侵其事今爲制置三司條例司何也宰相以道佐人主安用例苟用例而已則胥史足矣今爲看詳中書條例司何也惠卿曰司馬光備位侍從見朝廷事有未便卽當論列有官守者不得其守則去有言責者不得其言則去豈可但已光曰前者詔書責侍從之臣言事臣嘗上疏指陳得失如制置條例司之類盡在其中未審得進逹聖聽否上曰見之光曰然則臣不爲不言也至於言不用而不去此則臣之罪也惠卿責臣實當其罪臣不敢逃上曰相與共講是非耳何至乃爾王珪進曰司馬光所言蓋以朝廷所更之事或爲利甚少爲害甚多者亦不必更耳因目光令退王珪進讀史記光進讀資治通鑑畢降階將退上命遷坐於閾內禦榻之前皆命就坐王珪禮辭不許乃皆再拜而坐左右皆避去上曰朝廷毎更一事舉朝士大夫詾詾皆以爲不可又不能指名其不便者果何事也珪對曰臣疎賤在闕門之外朝廷之事不能盡知借使聞之道路又不能知其虛實也上曰據所聞言之光曰朝廷防靑苗錢玆事非便今閭裏富民乘貧者乏無之際出息錢以貸之俟其収獲責以穀麥貧者寒耕熱耘僅得斗斛之收未離場圃已盡爲富室奪去彼皆編戶齊民非有上下之勢刑罰之威徒以富有之故尙能蠶食細民使之困瘁況縣官督責之嚴乎臣恐細民將不聊生矣呂惠卿曰司馬光不知此事彼富室爲之期害民今縣官爲之乃所以利民也昨者靑苗錢令民願取者則與之不願者不彊也光曰愚民知取債之利不知還債之害非獨縣官不彊富民亦不彊也臣聞作法於涼其獘猶貪作法於貪獘將若何昔太宗平河東立和糴法時米斗十餘艸束八錢民樂與官爲市其後物貴而和糴不解遂爲河東世世患臣恐異曰之靑苗亦如河東之和糴也上曰陜西行之久矣民不以爲病也光曰臣陜西人也見其病不見其利朝廷初不許也而有司尙能以病民況今立法許之乎上曰坐倉糴米何如王珪等皆起對曰坐倉甚不便朝廷近罷之甚善上曰未嘗罷也光曰今京師有七年之儲而錢常乏若坐倉錢益乏米益陳柰何惠卿曰坐倉得米百萬石則嵗減東南百萬之漕以其錢供京師何患無錢光曰東南錢荒而米狼戾今不糴米而漕錢棄其有餘取其所無農末皆病矣侍講吳申起曰光言至論也光曰此皆細事不足煩聖慮陛下但當擇人而任之有功則賞有罪則罰此則陛下職也上曰然文王罔攸兼於庻言庻獄庻愼惟有司之牧夫正謂此也上復與眾人講論治道至晡後王珪等請起上命賜湯復謂光曰卿勿以向者呂惠卿之言遂不慰意光對曰不敢遂退

三年四月癸未司馬光讀資治通鑑漢賈山上疏言秦皇帝居滅絕之中不自知因言從諫之美拒諫之禍晏子曰和與同異水火醯醢鹽梅皆相反之物宰夫濟其不及以泄其過若羮已咸復濟以鹽已酸復濟以梅何可食也伊尹戒大甲有言逆於汝心必求諸道人之情誰不欲人順已而惡其逆惟聖賢知順之損知逆之益譬如酒醴𨿽適口而醉人藥物𨿽苦口而除病是以臣之於君剛則和之柔則掖之明則晦之晦則明之非故相反欲裁其有餘補其不足以就皇極耳若逆己者卽黜降順己者卽不次防擢則諂諛日進忠正日疎非廟社之福也上曰舜墍讒說殄行若臺諫欺罔爲讒安得不黜光曰臣因進讀及之耳時事臣不敢妄論也丁亥司馬光讀資治通鑑漢張釋之論嗇夫利口光曰孔子稱惡利口之覆邦家夫利口何至覆邦家蓋其人能以是爲非以非爲是以賢爲不肖以不肖爲賢人主苟以是爲非以非爲是以賢爲不肖以不肖爲賢則邦家之覆誠不難矣

十年八月丙午禦邇英閤講詩上問侍講沈季長曰丰年言秋冬報良耜何以止言秋報季長對畢上又問丰年不言報上帝良耜何以疊言報社稷季長對畢上曰此終始之詩也十月庚辰侍讀鄧潤甫陳襄讀史記因言司馬遷史載秦漢以來君臣事迹有不足以陳於陛下之前者如呂不韋傳之類是也上曰若此之類皆闕之勿讀沈季長黃履奏講詩畢不知進講何經上曰先王禮樂法度莫詳於周宜講周禮

元丰元年三月辛巳禦邇英閤沈季長講周禮八法上曰或言邦治或言官治何也季長對畢上曰然壬午侍讀學士呂公著讀後漢書畢上畱公著極論治體至三皇無爲之道釋老虛寂之理公著問上曰此道髙遠堯舜能知之乎上曰堯舜豈不知公著曰堯舜𨿽知之然常以知人安民爲難此所以爲堯舜也上又論前世帝王曰漢髙祖武帝有雄材大略髙祖稱吾不如蕭何吾不如韓信至張良獨曰吾不如子房蓋以子房道髙尊之故不名也公著曰誠如聖諭上又曰武帝𨿽以汲黯爲戅然不冠則不見後𨿽得罪猶以二千石祿終其身公著曰武帝之於汲黯僅能不殺耳上又論唐太宗公著曰太宗所以能成王業者以其能屈己從諫耳上臨禦日久羣臣畏上威嚴莫敢進防至是聞公著言竦然敬納之丁亥黃履講八柄上曰坐而論道謂之三公而八柄非太宰所得與何也履對畢上曰然辛卯沈季長講九賦上曰或言關市之賦或言關市之徵何也季長對畢上曰然癸巳黃履講九式上曰賔客之式次於祭祀而八政七曰賔何謂也履對畢上曰然四月丙寅沈季長講小宰掌建邦之宮刑以治王宮之政令凡宮之糾禁上曰政令糾禁詳略如何季長對畢上曰言凡宮之糾禁則是不止於王宮又及於諸侯也八月戊辰黃履講宰夫之職正嵗書其能者與其良者而以告於上上曰或言詔王廢置或言以官刑詔冢宰而誅之或言以告而誅之或言以告於上何也履對曰詔宰者詔宰而已以告而誅之以告於上者或詔王或告王及官長皆不得專也上曰或三年或嵗終則書能否告之以爲廢置此獨於正嵗何也豈非舊嵗之所考書以告乎履曰然

二年六月辛酉左諫議大夫安燾等上諸司式上閱講筵式開講罷講申中書上曰此非政事何豫中書可刋去之

六年四月壬申禦邇英閤蔡卞講周禮司市上曰先王建官治市獨如此其詳何也卞對曰先王建國面朝而後市朝以治君子市以治小人不可略也上曰市眾之所聚詳於治眾故也後世治市之法闕略今可求而復乎卞對曰先王之時有鄕有遂有朝有市其事相須也七年十二月戊辰端明殿學士司馬光上資治通鑑五代紀三十卷資治通鑑自治平三年置局毎修一代史畢上之至是書成總二百九十四卷目錄考異各三十卷上諭輔臣曰前代未嘗有此書過荀悅漢紀遠矣輔臣請觀之遂命付三省仍令速進入以光爲資政殿學士降詔奬諭

臣祖禹曰神宗皇帝卽位之初多與講讀之臣論政事於邇英君臣傾盡無有所隱而帝天資好學自彊不息禁中觀書或至夜分其勵精勤政前世帝王未有也自熈寧至元丰之末間日禦經筵風雨不易蓋一遵祖宗成憲以爲後世子孫法也可不念哉臣祖禹拜手稽首曰三皇之時至質略矣伏羲始開人文神農以下皆有師聖人之徳莫大於學在易幹之六爻龍徳變化皆聖人也九二曰見龍在田孔子曰龍徳而正中也由學以聚之問以辧之故天下文明九三曰君子終日幹幹孔子曰進徳修業欲及時也至於九五飛龍在天則與天地合其徳與日月合其明與四時合其序與神合其吉凶先天而天不違後天而奉天時聖人之徳莫盛於此由學以致之也九二九五皆曰利見大人蓋非學則不能爲大人故堯舜稽古垂衣裳而天下治聖學之要也掦雄曰學之爲王者事其已久矣堯舜禹湯文武汲汲仲尼皇皇其已久矣學始於伏羲至於成王易詩書所稱聖人所述爲萬世法由漢以下其道不純故可稱者鮮自古以來治日常少亂日常多推原其本由人君不學也恭惟本朝累聖相承百三十有二年四方無虞中外底寜動植之類蒙被涵飬徳澤深厚遠過前世皆由以道徳仁義文治天下人主無不好學故也陛下廣覽載籍歷觀前世創業之主守文之君有如祖宗之皆好學者乎由三王至於五代治安長久有如本朝之百年太平者乎今人有寶噐且猶愛惜之恐其傷缺況祖宗百三十餘年全盛之天下可不務學以守之乎臣又聞學則必問問然後爲學中庸曰君子尊徳性而道問學致廣大而盡精微極髙明而道中庸皆所以爲天下法也堯有衢室之問舜有總章之訪動必咨於四嶽孔子稱舜之大智曰好問仲虺戒湯曰好問則裕學者聖之先務也問者學之大方也文王詢於八虞而諮於二虢度於閎夭而謀於南宮諏於蔡原而訪於辛尹重之以周召畢榮所以能成其聖也武王訪於箕子成王問於尹佚四聖維之眾賢翼之是以爲太平之天子能持盈守成夫豈由他哉惟彊於學問而已今臣所錄八篇上起伏羲下訖神宗防惟陛下憲道於三皇稽徳於五帝軌儀於三代法象於祖宗集羣聖之所行體幹健之不息則四海格於泰和萬年其有永觀矣臣拜手稽首謹上

帝學卷八

