北溪字義宋陳淳撰

道徳性命之蘊﹐陰陽鬼神之祕﹐固非初學所當驟窺。苟不先析其名義﹐發其旨趣﹐使之有所鄕望﹐則終日汩沒於文字﹐有白首不知其原者矣。諸老先生𨿽慮學者居下而窺髙﹐然其所以極本窮原﹐發揮蘊奧以示人者﹐亦未嘗有隱也。然皆隨叩而應﹐或得其一二﹐而無以會其大全﹐學者病焉。臨漳北溪陳君淳﹐從文公先生二十餘年﹐得於親炙﹐退加研泳﹐合周﹑程﹑張﹑朱之論而爲此書﹐凡二十有五門﹐決擇精確﹐貫串浹洽﹐吾黨下學工夫已到﹐得此書而玩味焉﹐則上達由斯而進矣。學者往往未見。溫陵諸葛玨來莆﹐一目是書﹐恨見之晚。歸﹐謀之永嘉趙崇端﹐鍥板以惠同志﹐俾莆田陳宓爲之序云。

大學中庸之微旨﹐朱夫子發揮備矣。北溪翁從之遊久﹐以所得鳴漳泉間。泉之士有志者﹐相率延之往教。翁指畫口授﹐不求工於文采﹐務切當於義理。諸生隨所聞﹐筆之成帙。韶州別駕諸葛君﹐當時席下士之一也﹐廣其傳梓﹐嘉其後學﹐共使之由北溪之流﹐溯紫陽之源﹐而窺聖涯。不徒口耳﹐且必用力於實踐﹐則曰希聖希賢工夫﹐可循循而詣矣。予過曲江﹐得是所未見﹐茅塞豁然。尹番禺而始創學捨者﹐此諸葛君也﹐玨其名。番禺李昴英俊明甫題

卷上命性心情才志意仁義禮智信忠信忠恕一貫誠敬恭敬

卷下道理徳太極皇極中和中庸禮樂經權義利鬼神佛老

補遺太極通書論朱子

嚴陵講義道學體統師友淵源用工節目讀書次第似道之辧似學之辧

性命而下等字﹐當隨本字各逐件看﹐要親切﹐又卻合做一處看﹐要得玲瓏透徹﹐不相亂﹐方是見得明。

卷上

命

命﹐猶令也﹐如尊命﹑臺命之類。天無言做﹐如何命﹖只是大化流行﹐气到這物便生這物﹐气到那物又生那物﹐便是分付命令他一般。

命一字有二義﹕有以理言者﹐有以气言者﹐其實理不外乎气。蓋二气流行﹐萬古生生不息﹐不成只是空个气﹖必有主宰之者﹐曰理是也。理在其中爲之樞紐﹐故大化流行﹐生生未嘗止息。所謂以理言者﹐非有離乎气﹐只是就气上指出个理﹐不雜乎气而爲言耳。如「天命之謂性」﹐「五十知天命」﹐「窮理盡性至於命」﹐此等命字﹐皆是專指理而言。天命﹐卽天道之流行而賦予於物者。就元亨利貞之理而言﹐則謂之天道卽此道之流行而賦予於物者而言﹐則謂之天命。如就气說﹐卻亦有兩般﹕一般說貧富貴賤﹑夭壽禍福﹐如所謂「死生有命」與「莫非命也」之命﹐是乃就受气之短長厚薄不齊上論﹐是命分之命。又一般如孟子所謂「仁之於父子﹐義之於君臣﹐命也」之命﹐是又就稟气之淸濁不齊上論﹐是說人之智愚賢否。

人物之生﹐不出乎陰陽之气。本只是一气﹐分來有陰陽﹐陰陽又分來爲五行。二與五隻管分合運行﹐便有參差不齊﹐有淸有濁﹐有厚有薄。且以人物合論﹐同是一气﹐但人得气之正﹐物得气之偏﹐人得气之通﹐物得气之塞。且如人形骸﹐卻與天地相應﹐頭圓居上﹐象天﹐足方居下﹐象地﹔北極爲天中央﹐卻在北﹐故人百合穴在頂心﹐卻向後。日月來往只在天之南﹐故人之兩眼皆在前。海﹐咸水所歸﹐在南之下﹐故人之小便亦在前下﹐此所以爲得气之正。如物則禽獸頭橫﹐植物頭向下﹐技葉卻在上﹐此皆得气之偏處。人气通明﹐物气壅塞﹐人得五行之秀﹐故爲萬物之靈。物气塞而不通﹐如火煙郁在里許﹐所以理義皆不通。

若就人品類論﹐則上天所賦皆一般﹐而人隨其所值﹐又各有淸濁﹑厚薄之不齊。如聖人得气至淸﹐所以合下便能生知﹐賦質至粹﹐所以合下便能安行。如堯﹑舜﹐旣得其至淸至粹﹐爲聰明神聖﹐又得气之淸髙而稟厚﹐所以貴爲天子﹐富有四海。至於享國皆百餘歲﹐是又得气之最長者。如夫子﹐亦得至淸至粹﹐合下便生知安行﹐然天地大气到那時已衰微了﹐所以夫子稟得不髙不厚﹐止棲棲爲一旅人﹐而所得之气又不甚畏﹐止僅得中壽七十餘歲﹐不如堯﹑舜之髙。自聖人而下﹐各有分數。顏子亦淸明純粹﹐亞於聖人﹐只緣得气不足﹐所以夭死。大抵得气之淸者不隔蔽﹐那理義便呈露昭著。如銀盞中滿貯淸水﹐自透見盞底銀花子甚分明﹐若未嘗有水然。賢人得淸气多而濁气少﹐淸中微有些查滓在﹐未便能昏蔽得他﹐所以聰明也易開發。自大賢而下﹐或淸濁相半﹐或淸底少濁底多﹐昏蔽得厚了。如盞底銀花子看不見﹐欲見得須十分加澄治之功。若能力學﹐也解變化气質﹐轉昏爲明。有一般人﹐稟气淸明﹐於義理上盡看得出﹐而行之不篤﹐不能承載得道理﹐多雜詭譎去﹐是又賦質不粹。此如井泉甚淸﹐貯在銀盞裹面﹐亦透底淸徹。但泉脈從淤土惡木根中穿過來﹐味不純甘﹐以之煮白米則成赤飯﹐煎白水則成赤湯﹐烹茶則酸澀﹐是有惡味夾雜了。又有一般人﹐生下來於世味一切簡淡﹐所爲甚純正﹐但與說到道理處﹐全發不來﹐是又賦質純粹而稟气不淸。比如井泉脈味純甘絕佳﹐而有泥土渾濁了﹐終不透瑩。如溫公恭儉力行﹐篤信好古﹐是甚次第正大資質﹐只緣少那至淸之气﹐識見不髙明。二程屢將理義發他﹐一向偏執固滯﹐更發不上﹐甚爲二程所不滿。又有一般人﹐甚好說道理﹐只是執拗﹐自立一家意見﹐是稟气淸中被一條戾气沖拗了。如泉脈出來甚淸﹐卻被一條別水橫衝破了﹐及或遭巉巖石頭橫截衝激﹐不帖順去﹐反成險惡之流。看來人生气稟是有多少般樣﹐或相倍蓰﹐或相什百﹐或相千萬﹐不可以一律齊。畢竟淸明純粹恰好底極爲難得﹐所以聖賢少而愚不肖者多。

若就造化上論﹐則天命之大目只是元亨利貞。此四者就气上論也得﹐就理上論也得。就气上論﹐則物之初生處爲元﹐於時爲春﹔物之發達處爲亨﹐於時爲夏﹔物之成遂處爲利﹐於時爲秋﹔物之斂藏處爲貞﹐於時爲冬。貞者﹐正而固也。自其生意之已定者而言﹐則謂之正﹔自其斂藏者而言﹐故謂之固。就理上論﹐則元者生理之始﹐亨者生理之通﹐利者生理之遂﹐貞者生理之固。

問﹕天之所命﹐固懸大化流行賦予於物﹐如分付他一般。若就人事上論﹐則如何是賦予分付處﹐曰﹕夭豈﹝諄諄然命之乎﹞﹖亦只是其理如此而已。孟子說天與賢與子處﹐謂「夫不言﹐以行與事示之而已﹞。﹝使之主祭﹐而百神享之﹐使之主事而事治﹐百姓安之。是天與之﹐人與之。」又曰﹕﹝莫之爲而爲者﹐天也﹔莫之致而至者﹐命也。」其意發得亦已明白矣。如孟津之上﹐不期而會者八百國﹐亦其出於自然而然﹐非人力所容彊﹐便是天命之至﹐武王但順乎天而應乎人爾。然此等事﹐又是聖人行權底事﹐惟聖人及大賢以上地位﹐然後見得明﹐非常情所及。唐陸宣公謂﹝人事盡處﹐是謂天理」﹐蓋到人事已盡地頭﹐赤見骨不容一點人力﹐便是天之所爲。此意旨極精微﹐陸宣公之學亦識到此。如桎梏死﹑巖墻死者非正命﹐是有致而然﹐乃人所自取而非天。若盡其道而死者爲正命﹐蓋到此時所值之吉凶禍福﹐皆莫之致而至﹐故可以天命言﹐而非人力之所取矣。

問﹕﹝莫之爲而爲者﹐天也﹔莫之致而至者﹐命也。﹞朱子注曰「以理言之謂之天﹐自人言之謂之命﹐其實一而已。」此處何以見二者之辧﹖曰﹕天與命只一理﹐就其中卻微有分別。爲以做事言﹐做事是人﹔封此而反之﹐非人所爲便是天。至以吉凶禍福地頭言﹐有因而致是人力﹔對此而反之﹐非人力所致便是命。天以全體言﹐命以其中妙用言。其曰﹝以理言之謂之天﹞﹐是專就天之正面訓義言﹐卻包命在其中。其曰﹝自人言之謂之命﹞﹐命是天命﹐因人形之而後見。故吉凶禍福自天來﹐到於人然後爲命。乃是於天理中﹐截斷命爲一邊﹐而言其指歸爾。若只就天一邊說﹐吉凶禍福﹐未有人受來﹐如何見得是命﹖

問﹕天之所命﹐果有物在上面安排分付之否﹖曰﹕天者﹐理而已矣。古人凡言天處﹐大槪皆是以理言之。程子曰﹕﹝夫天﹐專言之則道也。天且弗違是也。」又曰﹕﹝天也者﹐道也。」論語集注「獲罪於天﹞曰﹕﹝天卽理也。﹞易本義﹕﹝先天弗違﹐謂意之所爲﹐默與道契。後天奉天﹐謂知理如是﹐奉而行之。﹞又嘗親炙文公說﹕﹝上帝震怒﹞也只是其理如此。天下莫尊於理﹐故以帝名之。觀此亦可見矣。故上而蒼蒼者﹐天之體也。上天之體以气言﹐﹝上天之載﹞以理言。

問﹕天之所命則一﹐而人受去何故如彼之不齊﹖曰﹕譬之天油然作云﹐沛然下雨﹐其雨則一﹐而江河受去﹐其流滔滔﹐不增不減﹔溪澗受去﹐則洪瀾暴漲﹔溝澮受去﹐則朝盈暮涸。至放沼沚坎窟﹑盆甕罌缶﹑螺杯蜆殼之屬受去﹐或有斗斛之水﹐或只涓滴之水﹐或淸甘﹐或污濁﹐或臭穢。隨他所受﹐多少般樣不齊﹐豈行雨者固爲是區別哉﹖又譬之治一片地而播之菜子﹐其爲播植一也﹐而有滿園中森森成行伍出者﹐有擲之蹊旁而踐蹂不出者﹐有未出爲鳥雀啄者﹐有方芽爲雞鵝嚙者﹐有稍長而芟去者﹐有旣秀而連根拔者﹐有長畱在園而旋取葉者﹐有日供常人而羹食者﹐有爲菹於禮豆而薦神明者﹐有爲齏於金盤而獻上賓者﹐有丐子烹諸瓦盆而食者﹔有脆嫩而摘者﹐有壯茂而割者﹐有結實成子而研爲齏汁用者﹐有藏爲種子﹐到明年復生生不窮者。其參差如彼之不齊﹐豈播種者所能容心哉﹖故天之所命則一﹐而人受去自是不齊。亦自然之理﹐何疑焉﹗

性

性卽理也。何以不謂之理而謂之性﹖蓋理是泛言天地間人物公共之理﹐性是在我之理。只這道理受於天而爲我所有﹐故謂之性。性字從生從心﹐是人生來具是理於心﹐方名之曰性。共大目只是仁義禮智四者而已。得天命之元﹐在我謂之仁﹔得天命之亨﹐在我謂之禮﹔得天命之利﹐在我謂之義﹔得天命之貞﹐在我謂之智。性與命本非二物﹐在天謂之命﹐在人謂之性。故程子曰「天所付爲命﹐人所受爲性。」文公曰「元亨利貞﹐天道之常﹔仁義禮智﹐人性之綱。」

性命只是一个道理﹐不分看則不分曉。只管分看不合看﹐又離了﹐不相干涉。須是就渾然一理中看得有界分﹐不相亂。所以謂之命﹑謂之性者何故﹖大抵性只是理﹐然人之生不成只空得个理﹐須有个形骸方載得此理。其實理不外乎气﹐得天地之气成這形﹐得天地之理成這性。所以橫渠曰「天地之塞吾其體﹐天地之帥吾其性。」塞字只是就孟子「浩然之气塞乎天地」句掇一字來說气﹐帥字只是就孟子「志﹐气之帥」句掇一字來說理。人與物同得天地之气以生﹐天地之气只一般﹐因人物受去各不同。人得五行之秀﹐正而通﹐所以仁義禮智﹐粹然獨與物異。物得气之偏﹐爲形骸所拘﹐所以其理閉塞而不通。人物所以爲理只一般﹐只是气有偏正﹐故理隨之而有通塞爾。

天所命於人以是理﹐本只善而無惡。故人所受以爲性﹐亦本善而無惡。孟子道性善﹐是專就大本上說來﹐說得極親切﹐只是不曾發出气稟一段﹐所以啟後世紛紛之論﹐蓋人之所以有萬殊不齊﹐只緣气稟不同。這气只是陰陽五行之气﹐如陽性剛﹐陰性柔﹐火性燥﹐水性潤﹐金性寒﹐木性溫﹐土性重厚。七者夾雜﹐便有參差不齊。所以人隨所值﹐便有許多般樣。然這气運來運去﹐自有个眞元之會﹐如歷法算到本數湊合﹐所謂「日月如合璧﹐五星如連珠」時相似。聖人便是稟得這眞元之會來。然天地間參差不齊之時多﹐眞元會合之時少﹐如一歲間劇寒劇暑陰晦之時多﹐不寒不暑光風霽月之時極少﹐最難得恰好時節。人生多值此不齊之气。如有一等人非常剛烈﹐是值陽气多﹔有一等人極是軟弱﹐是值陰气多﹔有人躁暴忿戾﹐是又值陽气之惡者﹔有人狡譎姦險﹐此又值陰气之惡者﹔有人性圓﹐一撥便轉﹐也有一等極愚拗﹐𨿽一句善言亦說不入﹐與禽獸無異。都是气稟如此。陽气中有善惡﹐陰气中亦有善惡﹐如通書中所謂剛善﹑剛惡﹑柔善﹑柔惡之類。不是陰陽气本惡﹐只是分合轉移﹑齊不齊中便自然成粹駁善惡耳。因气有駁粹﹐便有賢愚。气𨿽不齊﹐而大本則一。故𨿽下愚﹐亦可變而爲善﹐然工夫最難﹐非百倍其功者不能。故子思曰「人一能之己百之﹐人十能之己千之﹐果能此道﹐𨿽愚必明﹐𨿽柔必彊。」正爲此耳。孟子不說到气稟﹐所以荀子便以性爲惡﹐揚子便以性爲善惡混﹐韓文公又以爲性有三品﹐都只是說得气。近世東坡蘇氏又以爲性未有善惡﹐五峯胡氏又以爲性無善惡﹐都只含糊就與天相接處捉摸﹐說个性是天生自然底物﹐竟不曾說得性端的指定是甚底物。直至二程得濂溪先生太極圖發端﹐方始說得分明極至﹐更無去慮。其言曰「性卽理也。理則自堯舜至於塗人一也。」此語最是簡切端的。如孟子說善﹐善亦只是理﹐但不若指認理字下得較確定。胡氏看不徹﹐便謂善者只是贊嘆之辭﹐又誤了。旣是贊吧﹐便是那个是好物方贊嘆﹐豈有不好物而贊嘆之耶﹖程子於本性之外﹐又發出气稟一段﹐方見得善惡所由來。故其言曰「論性不論气﹐不備﹔論气不論性﹐不明﹔二之則不是也。」蓋只論大本而不及气稟﹐則所論有欠闕未備。若只論气稟而不及大本﹐便只說得粗底﹐而道理全然不明。千萬世而下﹐學者只得按他說﹐更不可攺易。

孟子道性善﹐從何而來﹖夫子系易曰「一陰一陽之謂道﹐繼之者善也﹐成之者性也。」所以一陰一陽之理者爲道﹐此是統說个太極之本體。繼之者爲善﹐乃是就其間說﹔造化流行﹐生育賦予﹐更無別物﹐只是个善而已。此是太極之動而陽時。所謂善者﹐以實理言﹐卽道之方行者也。道到成此者爲性﹐是說人物受得此善底道理去﹐各成个性耳﹐是太極之靜而陰時。此性字與善字相對﹐是卽所謂善而理之已定者也。「繼」「成」宇與「陰」「陽」字相應﹐是指气而言﹔「善」「性」字與「道」字相應﹐是指理而言。此夫子所謂善﹐是就人物未生之前﹐造化原頭處說﹐善乃重字﹐爲實物。若孟子所謂性善﹐則是就「成之者性」處說﹐是人生以後事﹐善乃輕字﹐言此性之純粹至善耳。其實由造化原頭處有是「繼之者善」﹐然後「成之者性」時方能如是之善。則孟子之所謂善﹐實淵源於夫子所謂善者而來﹐而非有二本也。易三言﹐周子通書及程子說已明備矣。至明道又謂孟子所謂性善者﹐只是說繼之者善也。此又是借易語移就人分上說﹐是指四端之發見處言之﹐而非易之本旨也。

气稟之說從何而起﹖夫子曰「性相近也﹐習相遠也。」「惟上智與下愚不移。」此正是說气質之性。子思子所謂三知三行﹐及所謂「𨿽愚必明﹐𨿽柔必彊」﹐亦是說气質之性﹐但未分明指出气質字爲言耳。到二程子始分明指認說出﹐甚詳備。橫渠因之又立爲定論曰「形而後有气質之性。善反之﹐則天地之性存焉。故气質之性﹐君子有弗性者焉。」气質之性﹐是以气稟言之。天地之性﹐是以大本言之。其實天地之性亦不離气質之中﹐只是就那气質中分別出天地之性﹐不與相雜爲言耳。此意學者又當知之。

韓文公謂「人之所以爲性者五﹐曰仁義禮智信」﹐此語是看得性字端的﹐但分爲三品又差了。三品之說﹐只說得气稟﹐然气稟之不齊﹐蓋或相什百千萬﹐豈但三品而已哉﹗他牟要求勝荀揚﹐卻又與荀揚無甚異。

佛氏把作用認是性﹐便喚蠢動含靈皆有佛性﹐運水搬柴無非妙用。不過又認得个气﹐而不說著那理耳。達摩答西竺國王作用之說曰「在目能視﹐在耳能聞﹐在手執捉﹐在足運奔﹐在鼻嗅浥﹐在口談論﹐徧現俱該沙界﹐收攝在一微塵﹐識者知是道性﹐不識喚作精魂。」他把合天地世界總是這个物事﹐乃吾之眞體﹐指吾之肉身只是假合幻妄﹐若能見得這个透徹﹐則合天地萬物皆是吾法身﹐便超出輪回。故禪家所以甘心屈意﹑枯槁山林之下﹐絕滅天倫﹐掃除人事者﹐只是怕來侵壞著他這个靈活底。若能硬自把捉得定﹐這便是道成了﹐便一向縱橫放恣﹐花街柳陌﹐或奧豬霸鳩千都不妨。其寅多是把持募年暮氯襄時﹐那一切情臻自熱退減﹐椰自喚做工夫至巍﹐便矜耀以爲奇特﹐一向呵佛罵祖去。

今世有一種杜撰等人﹐愛髙談性命﹐大抵全用浮屠作用是性之意﹐而文以聖人之言﹐都不成模樣。據此意﹐其實不過只是告子「生之謂性」之說。此等邪說﹐向來已爲孟子掃卻﹐今又再拈起來﹐做至珍至寶說﹐謂人之所以能飲能食﹐能語能嘿﹐能知覺運動﹐一个活底靈底便是性﹐更不商量道理有不可通。且如運動﹐合本然之則﹐固是性。如盜賊作竊﹐豈不運動﹐如何得是性﹖耳之欲聲﹐目之欲色﹐固是靈活底。然目視惡色﹐耳聽惡聲﹐如何得是本然之性﹖只認得个精神魂魄﹐而不知有个當然之理﹐只看得个模糊影子﹐而未嘗有的確定見﹐枉誤了後生晚進﹐使相從於天理人欲混雜之區﹐爲可痛。

心

心者一身之主宰也﹐人之四肢運動﹐手持足履﹐與夫饑思食﹑渇思飲﹑夏思葛﹑冬思裘﹐皆是此心爲之主宰。如今心恙底人﹐只是此心爲邪气所乘﹐內無主宰﹐所以日用間飲食動作﹐皆失其常度﹐與平人異。理義都喪了﹐只空有个气﹐僅往來於脈息之間未絕耳。大抵人得天地之理爲性﹐得天地之气爲體。理與气合﹐方成个心﹐有个虛靈知覺﹐便是身之所以爲主宰處。然這虛靈知覺﹐有從理而發者﹐有從心而發者﹐又各不同也。

心只似个器一般﹐裏面貯底物便是性。康節謂﹕性者心之郛郭。說𨿽粗而意極切﹐蓋郛郭者心也﹐郛郭中許多人煙﹐便是心中所具之理相似﹐所具之理便是性﹐卽這所具底便是心之本體。理具於心﹐便有許多妙用。知覺從理上發來﹐便是仁義禮智之心﹐便是道心。若知覺從形气上發來﹐便是人心﹐便易與理相違。人只有一个心﹐非有兩个知覺。只是所以爲知覺者不同﹐且如饑而思食﹐渇而思飲﹐此是人心。至於食所當食﹐飲所當飲﹐便是道心。如有人饑餓濵死而蹴爾嗟來等食皆不肯受﹐這心從何處發來﹖然其嗟也可去﹐其謝也可食﹐此等處理義又隠微難曉﹐須是識見十分明徹方辧別得。

心有體有用﹐具眾理者其體﹐應萬事者其用。寂然不動者其體﹐感而遂通者其用。體卽所謂性﹐以其靜者言也。用卽所謂情﹐以其動者言也。聖賢存養工夫至到﹐方其靜而未發也﹐全體卓然﹐如鑑之空﹑如衡之平﹐常定在這里。及其動而應物也﹐大用流行﹐妍媸髙下各因物之自爾﹐而未嘗有絲毫銖兩之差。而所謂鑑空衡平之體﹐亦常自若﹐而未嘗與之俱往也。

性只是理。全是善而無惡。心含理與气﹐理固全是善﹐气便含兩頭在﹐未便全是善底物。才動便易從不善上去。心是个活物﹐不是帖靜死定在這里﹐常愛動。心之動﹐是乘气動。故文公感興詩曰﹕人心妙不測﹐出入乘气機。正謂此也。心之活處﹐是因气成便會活﹐其靈處﹐是因理與气合便會靈。所謂妙者﹐非是言至好﹐是言其不可測。忽然出﹐忽然入﹐無有定時﹔忽在此﹐忽在彼﹐亦無定處﹐操之便存在此﹐捨之便亡失了。故孔子曰﹕操則存﹐捨則亡﹐出入無時﹐莫知其鄕者﹐惟心之謂與﹖存便是入﹐亡便是出。然出非是本體走出外去﹐只是邪念感物逐他去﹐而本然之正體遂不見了。入非是自外面已放底牽入來﹐只一念提撕警覺便在此。人須是有操存涵養之功﹐然後本體常卓然在中﹐爲之主宰﹐而無亡失之患。所貴於問學者﹐爲此也。故孟子曰﹕學問之道無他﹐求其放心而已矣。此意極爲人親切。

心𨿽不過方寸大﹐然萬化皆從此出﹐正是源頭處。故子思以未發之中爲天下之大本﹐已發之和爲天下之達道。

仁者﹐心之生道也。敬者﹐心之所以生也。

此心之量極大﹐萬理無所不包﹐萬事無所不統。古人每言學﹐必欲其博。孔子所以學不厭者﹐皆所以極盡乎此心無窮之量也。孟子所謂盡心者﹐須是盡得个極大無窮之量﹐無一理一物之或遺﹐方是眞能盡得心。然孟子於諸侯之禮未之學﹐周室班爵祿之制未嘗聞﹐畢竟是於此心無窮之量終有所欠缺未盡處。

心至靈至妙﹐可以爲堯舜﹐參天地﹐格鬼神﹐𨿽萬里之逺﹐一念便到﹔𨿽千古人情事變之祕﹐一照便知。𨿽金石至堅﹐可貫﹔𨿽物類至微至幽﹐可通。

佛家論性﹐只似儒家論心。他只把這人心那个虛靈知覺底喚作性了。

伊川曰﹕心一也﹐有指體而言者﹐寂然不動是也﹔有指用而言者﹐感而遂通是也。此語亦說得圓。橫渠曰﹕心統性情。尢爲語約而意備﹐自孟子後未有如此說親切者。文公曰﹕性者心之理﹐情者心之用﹐心者情性之主。說得又條暢明白。

橫渠曰﹕合虛與气﹐有性之名。合性與知覺﹐有心之名。虛是以理言﹐理與气合﹐遂生人物。人物受得去成這性﹐於是乎方有性之名。性從理來﹐不離气。知覺從气來﹐不離理。合性與知覺﹐遂成這心﹐於是乎方有心之名。

程子曰﹕上天之載﹐無聲無臭﹐其體則謂之易﹐其理則謂之道﹐其用則謂之神。此處是言天之心性情﹐所謂易便是心﹐道便是性﹐神便是情。所謂體者﹐非體用之體﹐乃其形狀模樣恁地﹐易是陰陽變化﹐合理與气說。

情

情與性相對。情者﹐性之動也。在心裏面未發動底是性﹐事物觸著便發動出來是情。寂然不動是性﹐感而遂通是情。這動底只是就性中發出來﹐不是別物﹐其大目則爲喜怒哀懼愛惡欲七者﹐中庸只言喜怒哀樂四个﹐孟子又指惻隠﹑羞惡﹑辭遜﹑是非四端而言﹐大抵都是情。性中有仁﹐動出爲惻隠﹔性中有義﹐動出爲羞惡﹔性中有禮智﹐動出爲辭讓﹑是非。端是端緒﹐裏面有這物﹐其端緒便發出從外來。若內無仁義禮智﹐則其發也﹐安得有此四端﹖大槪心是个物﹐貯此性﹐發出底便是情。孟子曰﹕惻隠之心﹐仁之端也﹔羞惡之心﹐義之端也﹐云云。惻隠﹑羞惡等以情言﹐仁義等以性言。必又言心在其中者﹐所以統情性而爲之主也。孟子此處說得卻備。又如大學所謂憂患﹑好樂及親愛﹑畏敬等﹐皆是情。

情者心之用﹐人之所不能無﹐不是个不好底物。但其所以爲情者﹐各有个當然之則。如當喜而喜﹐當怒而怒﹐當哀而哀﹐當樂而樂﹐當惻隠而惻隠﹐當羞惡而羞惡﹐當辭讓而辭讓﹐當是非而是非﹐便合个當然之則﹐便是發而中節﹐便是其中性體流行﹐著見於此﹐卽此便謂之逹道。若不當然而然﹐則違其則﹐失其節﹐只是个私意人欲之行﹐是乃流於不善﹐遂成不好底物﹐非本來便不好也。

情之中節﹐是從本性發來便是善﹐更無不善。其不中節是感物欲而動﹐不從本性發來﹐便有个不善。孟子論情﹐全把做善者﹐是専指其本於性之發者言之。禪家不合便指情都做惡底物﹐卻欲滅情以復性。不知情如何滅得﹖情旣滅了﹐性便是个死底性﹐於我更何用﹖

孟子四端﹐是専就善處言之。喜怒哀樂及情等﹐是合善惡說。

樂記曰﹕人生而靜﹐天之性也。感於物而動﹐性之欲也。性之欲便是情。

才

才是才質﹑才能。才質猶言才料質幹﹐是以體言。才能﹐是會做事底。同這件事﹐有人會發揮得﹐有人全發揮不去﹐便是才不同﹐是以用言。孟子所謂「非才之罪」及「天之降才非爾殊」等語﹐皆把才做善底物﹐他只是以其從性善大本處發來﹐便見都一般。要說得全備﹐須如伊川「气淸則才淸﹐气濁則才惡」之論方盡。

志

志者﹐心之所之﹐之猶向也﹐謂心之正面全向那里去。如志於道﹐是心全向於道﹔志於學﹐是心全向於學。一直去求討要﹐必得這个物事﹐便是志。若中間有作輟或退轉底意﹐便不謂之志。

志有趨向﹑期必之意。心趨向那里去﹐期料要恁地﹐決然必欲得之﹐便是志。人若不立志﹐只泛泛地同流合污﹐便做成甚人﹖須是立志﹐以聖賢自期﹐便能卓然挺出於流俗之中﹐不至隨波逐浪﹐爲碌碌庸庸之輩。若甘心於自暴自棄﹐便是不能立志。

立志須是髙明正大。人多有好資質﹐純粹靜淡﹐甚近道﹐卻甘心爲卑陋之歸﹐不肯志於道﹐只是不能立志。如文帝寛仁恭儉﹐是其資質盡可與爲帝王。然其言曰﹕卑之無甚髙論﹐令今可行也。卻不能立志。武帝上嘉唐虞﹐志向髙大﹐然又好名﹐駁雜無足取。

程子奏札說立志一段最切﹐是說人君立志。學者立志與人君立志都一般﹐只是在身﹑在天下﹐有小大之不同。

爲學緊要處﹐最是立志之初﹐所當謹審決定。此正是分頭路處。才志於義。便入君子路﹔才志於利﹐便入小人路。舜跖利善正從此而分﹐堯桀言行正從此而判。孔子說「從心所欲不踰矩」﹐緊要正在志學一節上。在聖人﹐當初成童志學﹐固無可議。自今觀之﹐學之門戶𨿽多﹐若此處所志者一差﹐不能純乎聖途之適﹐則後面所謂立﹐所謂不惑﹐所謂知命﹐所謂從心﹐節節都從而差﹐無復有見效處。惟起頭所志者﹐果能専心一意於聖人之學﹐則後面許多節目﹐皆可以次第循序而進。果有「不倦」工夫以終之﹐則𨿽「從心」地位至髙﹐亦可得而造到矣。

人常言志趣﹐趣者趣也﹐心之所趨也﹐趣亦志之屬。

孟子曰士「尙志」﹐立志要髙不要卑﹐論語曰﹕博學而篤志。立志要定不要雜﹐要堅不要緩﹐如顏子曰﹕舜何人也﹐予何人也﹐有爲者亦若是。公明儀曰﹕文王我師也﹐周公豈欺我哉。皆以聖人自期﹐皆是能立志。孟子曰﹕舜爲法於天下﹐可傳於後世﹐我猶未免爲鄕人也﹐是則可憂也。憂之如何﹖如舜而已矣。孟子以舜自期﹐亦是能立志。

意

意者﹐心之所發也﹐有思量運用之義。大抵情者性之動﹐意者心之發﹐情是就心裏面自然發動﹐攺頭換面出來底﹐正與性相對。意是心上撥起一念﹐思量運用要恁地底。情動是全體上論﹐意是就起一念處論。合數者而觀﹐才應接事物時﹐便都呈露在面前。且如一件事物來接著﹐在內主宰者是心﹔動出來或喜或怒是情﹔裏面有个物﹐能動出來底是性﹔運用商量﹐要喜那人要怒那人是意﹔心向那所喜所怒之人是志﹔喜怒之中節處又是性中道理流出來﹐卽其當然之則處是理﹔其所以當然之根原處是命。一下許多物事都在面前﹐未嘗相離﹐亦燦然不相紊亂。

以意比心﹐則心大意小。心以全體言﹐意只是就全體上發起一念慮處。

毋意之意﹐是就私意說﹔誠意之意﹐是就好底意思說。

人常言意思﹝去聲﹞。思者思也﹝平聲﹞﹐思慮﹑念慮之類﹐皆意之屬。

仁義禮智信

五者謂之五常﹐亦謂之五性。就造化上推原來﹐只是五行之徳。仁在五行爲木之神﹐在人性爲仁﹔義在五行爲金之神﹐在人性爲義﹔禮在五行爲火之神﹐在人性爲禮﹔智在五行爲水之神﹐在人性爲智。人性中只有仁義禮智四位﹐卻無信位。如五行木位東﹐金位西﹐火位南﹐水位北﹐而土無定位﹐只寄旺於四位之中。木屬春﹐火屬夏﹐金屬秋﹐水屬冬﹐而土無専气﹐只分旺於四季之間。四行無土便都無所該載﹐猶仁義禮智無信﹐便都不實了。只仁義禮智之實理便是信。信卻易曉。仁義禮智須逐件看得分明﹐又要合聚看得脈絡都不亂。

且分別看仁是愛之理﹐義是宜之理﹐禮是敬之理﹐智是知之理。愛發見於外乃仁之用﹐而愛之理則在內。事物各得其宜乃義之用﹐而宜之理則在內。恭敬可見處乃禮之用﹐而敬之理則在內。知个是﹑知个非是智之用﹐而知之理則在內。就四者平看﹐則是四个相對底道理。専就仁看﹐則仁又較大﹐能兼統四者﹐故仁者乃心之徳。如禮義智亦是心之徳﹐而不可以心之徳言者﹐如人一家有兄弟四个﹐長兄當門戶﹐稱其家者只舉長兄位號爲言﹐則下三弟皆其家子弟﹐已包在內矣。若自曰三弟者之家﹐則拈掇不起﹐道理只如此。然仁所以長眾善﹐而専一心之全徳者﹐何故﹖蓋人心所具之天理全體都是仁﹐這道理常恁地活﹐常生生不息。舉其全體而言則謂之仁﹐而義禮智皆包在其中。自爲仁言﹐才有一毫人欲之私挿其間﹐這天理便隔絕死了﹐便不得謂之仁。須是工夫至到﹐此心純是天理之公﹐而絕無一毫人欲之私以間之﹐則全體便周流不息﹐無間斷﹐無欠闕﹐方始是仁。所以仁無些少底仁。

仁義起發是惻隠羞惡﹐及到那人物上﹐方見得愛與宜﹐故曰「愛之理﹐宜之理。」

仁道甚廣大精微﹐何以用處只爲愛物﹐而發見之端爲惻隠﹖曰﹕仁是此心生理全體﹐常生生不息。故其端緒方從心中萌動發出來﹐自是惻然有隠﹐由惻隠而充及到那物上﹐遂成愛。故仁乃是愛之根﹐而惻隠則根之萌芽而愛又萌芽之長茂已成者也。觀此﹐則仁者愛之理﹐愛者仁之用﹐自可見得脈絡相關處矣。

義就心上論﹐則是裁制決斷處﹐宜字乃裁斷後字。裁斷當理﹐然後得宜。凡事到面前﹐便須有剖判﹐是可是否。文公謂﹕義之在心﹐如利刅然﹐物來觸之﹐便成兩片。若可否都不能剖判﹐便是此心頑鈍無義了。且如有一人來邀我同出去﹐便須能剖判當出不當出。若要出又要不出﹐於中遲疑不能決斷﹐更何義之有﹖此等處﹐須是自看得破。如韓文公以行而宜之之謂義﹐則是就外面說﹐成「義外」去了。

禮者﹐心之敬﹐而天理之節文也。心中有个敬﹐油然自生便是禮﹐見於應接便自然有个節文﹐節則無太過﹐文則無不及。如做事太質﹐無文彩﹐是失之不及﹔末節繁文太盛﹐是流於太過。天理之節文乃其恰好處﹐恰好處便是理。合當如此﹐更無太過﹐更無不及﹐當然而然﹐便卽是中。故濓溪太極圖說「仁義中正」﹐以中字代禮字﹐尢見親切。

文公曰﹕禮者﹐天理之節文﹐而人事之儀則。以兩句對言之﹐何也﹖蓋天理只是人事中之理﹐而具於心者也。天理在中而著見於人事﹐人事在外而根於中﹐天理其體而人事其用也。「儀」謂容儀而形見於外者﹐有粲然可象底意﹐與「文」字相應。「則」謂法則﹑凖則﹐是个骨子﹐所以存於中者﹐乃確然不易之意﹐與「節」字相應。文而後儀﹐節而後則﹐必有天理之節文﹐而後有人事之儀則。言須盡此二者﹐意乃圓備。

智是心中一个知覺處﹐知得是是非非恁地確定是智。孟子謂「知斯二者弗去」是也。知是知識﹐弗去便是確定不易之意。

問﹕智是知得確定﹐在五行何以屬水﹖曰﹕水淸明可鑑似智﹐又是造化之根本。凡天地間萬物﹐得水方生。只看地下泉脈滋潤﹐何物不資之以生﹖亦猶萬事非智不可便知﹐知得確定方能成。此水於萬物所以成終而成始﹐而智亦萬事之所以成終而成始者也。

孟子四端之說﹐是就外面可見底以驗其中之所有。如乍見孺子入井﹐便自然有惻隠之心﹐便見得裏面有這仁。如行道乞人﹐才蹴爾呼爾而與之﹐便自羞惡而不肯食﹐便見得裏面有這義。如一接賓客之頃﹐便自然有恭敬之心﹐便見得裏面有這禮。一件事來﹐非底便自覺得爲非﹐是底便自覺得爲是﹐便見得裏面有這智。惟是裏面有是四者之體﹐故四者端緒自然發見於外﹐所謂「乃若其情﹐則可以爲善﹐乃所謂善也」。以見性不是个含糊底物﹐到發來方有四端﹐但未發則未可見耳。孟子就此處開發人﹐證印得本來之善甚分明。所以程子謂「有功於萬世者﹐性善之一言」。

信在性只是四者都實底道理﹐及發出來便爲忠信之信。由內面有此信﹐故發出來方有忠信之信。忠信只是一物而判作二者﹐便是信之端緒﹐是統外面應接事物發原處說。

四者端緒﹐日用間常常發見﹐只是人看理不明﹐故茫然不知得。且如一事到面前﹐便自有个是﹐有个非﹐須是知得此便是智。若是也不知﹐非也不知﹐便是心中頑愚無知覺了。旣知得是非已明﹐便須判斷﹐只當如此做﹐不當如彼做﹐有可否從違﹐便是義。若要做此﹐又不能割捨得彼﹐只管半間半界﹐便是心中頑鈍而無義。旣斷定了只如此做﹐便看此事如何是太過﹐如何是不及﹐做得正中恰好﹐有个節文﹐無過無不及﹐此便是禮。做事旣得中﹐更無些子私意夾雜其間﹐便都純是天理流行﹐此便是仁。事做成了﹐從頭至尾皆此心眞實所爲﹐便是信。此是從下說上去﹐若從上說下來﹐且如與个賓客相接﹐初才聞之﹐便自有个懇惻之心﹐怛然動於中﹐是仁。此心旣怛然動於中﹐便肅然起敬去接他﹐是禮。旣接見畢﹐便須商量合作如何待﹐或喫茶﹐或飲酒﹐輕重厚薄﹐處之得宜﹐是義。或輕或重﹐或厚或薄﹐明白一定﹐是智。從首至末皆眞實﹐是信。此道理循環無端﹐若見得熟﹐則大用小用皆宜﹐橫說豎說皆通。

仁者﹐心之全徳﹐兼統四者。義﹑禮﹑智﹐無仁不得。蓋仁是心中个生理﹐常行生生不息﹐徹終始﹐無間斷。茍無這生理﹐則心便死了﹐其待人接賓﹐恭敬何自而發﹖必無所謂禮。處事之際﹐必不解裁斷﹐而無所謂義。其於是非﹐亦必頑然無所知覺﹐而無所謂智。旣無是四者﹐又烏有所謂實理哉﹗

人性之有仁義禮智﹐只是天地元亨利貞之理。仁在天爲元﹐於時爲春。乃生物之始﹐萬物於此方萌芽發露﹐如仁之生生﹐所以爲眾善之長也。禮在天爲亨﹐於時爲夏﹐萬物到此時一齊盛長﹐眾美所會聚﹐如經禮三百﹐曲禮三千﹐粲然文物之盛﹐亦眾美所會聚也。義在天爲利﹐於時爲秋﹐蓋萬物到此時皆成遂﹐各得其所﹐如義斷制萬事﹐亦各得其宜。秋有肅殺气﹐義亦有嚴肅底意。智在天爲貞﹐於時爲冬﹐萬物到此﹐皆歸根復命﹐収斂都定了﹐如智見得萬事是非都一定﹐確然不可易﹐便是貞固道理。貞後又生元﹐元又生亨﹐亨又生利﹐利又生貞﹐只管如此去﹐循環無端。總而言之﹐又只是一个元﹐蓋元是个生意﹐亨只是此生意之通﹐利只是此生意之遂﹐貞也只是此生意之藏。此元所以兼統四徳﹐故曰「大哉乾元﹐萬物資始﹐乃統天」﹐謂統乎天﹐則終始周流都是一个元。知仁兼統四者﹐義禮智都是仁。至其爲四端﹐則所謂惻隠一端﹐亦貫通乎辭遜﹑羞惡﹑是非之端﹐而爲之統焉。今只就四端不覺發動之初﹐眞情懇切時﹐便自見得惻隠貫通處。故程傳曰﹕四徳之元﹐猶五常之仁﹐偏言則一事﹐専言則包四者。可謂示人親切﹐萬古不易之論矣。

何謂義禮智都是仁﹖蓋仁者﹐此心渾是天理流行。到那禮儀三百﹐威儀三千﹐亦都渾是這天理流行。到那義﹐裁斷千條萬緒﹐各得其宜﹐亦都渾是這天理流行。到這智﹐分別萬事﹐是非各定﹐亦都渾是這天理流行。

仁義禮智四者判作兩邊﹐只作仁義兩个。如春夏秋冬四時﹐分來只是陰陽兩个。春夏屬陽﹐秋冬屬陰。夏之通暢﹐只是春之發生盛大處。冬之藏斂﹐只是秋之肅殺歸宿處。故禮儀三百﹐威儀三千﹐只是天理流行顯著處。智之是非確定﹐只是義之裁斷割正處。文公曰﹕禮者仁之著﹐智者義之藏。

就事物言﹐父子有親便是仁﹐君臣有義便是義﹐夫婦有別便是禮﹐長幼有序便是智﹐朋友有信便是信﹐此又是豎觀底意思。

若橫而觀之﹐以仁言則所謂親﹑義﹑序﹑別﹑信﹐皆莫非此心天理流行﹐又是仁。以義言﹐則只那合當親﹑合當義﹑合當別﹑合當序﹑合當信底﹐皆各當乎理之宜﹐又是義。以禮言﹐則所以行乎親義別序信之有節文﹐又是禮。以智言﹐則所以知是五者﹐當然而不昧﹐又是智。以信言﹐則所以實是五者﹐誠然而不妄﹐又是信。

若又錯而言之﹐親親﹐仁也。所以愛親之誠﹐則仁之仁也﹔所以諫乎親﹐則仁之義也﹔所以溫凊定省之節文﹐則仁之禮也﹔自良知無不知是愛﹐則仁之智也﹔所以爲事親之實﹐則仁之信也。從兄﹐義也。所以爲愛兄之誠﹐則義之仁也﹔所以庸敬在兄﹐則義之義也﹔所以徐行後長之節文﹐則義之禮也﹔自良知無不知是敬﹐則義之智也﹔所以爲從兄之實﹐則義之信也。敬賓﹐禮也。所以懇惻於中﹐則禮之仁也﹔所以接待之宜﹐則禮之義也﹔所以周旋之節文﹐則禮之禮也﹔所以酬酢而不亂﹐則禮之智也﹔所以爲敬賓之實﹐則禮之信也。察物﹐智也。是是非非之懇惻﹐則智之仁也﹔是是非非之得宜﹐則智之義也﹔是是非非之中節﹐則智之禮也﹔是是非非之一定﹐則智之智也﹔所以爲是非之實﹐則智之信也。復言﹐信也。由乎天理之公﹐則信之仁也﹔發而皆天理之宜﹐則信之義也﹔出而中節﹐則信之禮也﹔所以有條而不紊﹐則信之智也﹔所以爲是言之實﹐則信之信也。

故有仁義禮智信中之仁﹐有仁義禮智信中之義﹐有仁義禮智信中之禮﹐有仁義禮智信中之智﹐有仁義禮智信中之信﹐有仁中之仁義禮智信﹐有義中之仁義禮智信﹐有禮中之仁義禮智信﹐有智中之仁義禮智信﹐有信中之仁義禮智信。

自其過接處言之﹐如仁生理流行中﹐便醞釀个禮之恭遜節文來。禮恭遜節文中﹐便醞釀个義之裁斷得宜來。義裁斷得宜中﹐便醞釀个智之是非一定來。到這智是非一定處﹐已収藏了﹐於其中又復醞釀仁之生理流行來。元自有脈絡相因﹐非是界分截然不相及。

五者隨感而發﹐隨用而應﹐或才一觸而俱動﹐或相交錯而互見﹐或秩然有序而不紊﹐或雜然並出而不可以序言。大處則大有﹐小處則小有﹐疏處則疏有﹐宻處則宻有﹐縱橫顚倒﹐無所不通。

見人之災傷﹐則爲之惻然﹐而必憤其所以傷之者﹐是仁中含帶義來﹔見人之不善﹐則爲之憎惡﹐而必欲其攺以從善﹐是義中含帶仁來﹔見大賓爲之致敬﹐必照顧惟恐其失儀﹐是禮中含帶智來﹔見物之美惡黒白﹐爲之辧別﹐必自各有定分﹐不相亂﹐是智中含帶禮來。

孔門教人﹐求仁爲大。只専言仁﹐以仁含萬善﹐能仁則萬善在其中矣。至孟子﹐乃兼仁義對言之﹐猶四時之陰陽也。

自孔門後﹐人都不識仁。漢人只把做恩惠說﹐是又太泥了愛。又就上起樓起閣﹐將仁看得全粗了﹐故韓子遂以博愛爲仁。至程子始分別得明白﹐謂「仁是性﹐愛是情」。然自程子此言一出﹐門人又將愛全掉了﹐一向求髙逺去。不知仁是愛之性﹐愛是仁之情﹐愛𨿽不可以正名仁﹐而仁亦豈能離得愛﹖上蔡遂專以知覺言仁﹐又流入佛氏「作用是性」之說去。夫仁者固能知覺﹐謂知覺爲仁則不可。若能轉一步看﹐只知覺純是理﹐便是仁也。龜山又以「萬物與我爲一」爲仁體。夫仁者固能與物爲一﹐謂與物爲一爲仁則不可。此乃是仁之量。若能轉一步看﹐只於與物爲一之前﹐徹表裏純是天理﹐流行無間﹐便是仁也。呂氏克己銘又欲克去有己﹐須與物合爲一體方爲仁﹐認得仁都曠蕩在外了﹐於我都無統攝。必己與物對時﹐方下得克己工夫。若平居獨處﹐不與物對時﹐工夫便無可下手處。可謂疎闊之甚﹗據其實﹐己如何得與物合一﹖洞然八荒﹐如何得皆在我闥之內﹖此不過只是想象个仁中大抵气象如此耳﹐仁實何在焉﹗殊失向來孔門傳授心法本旨。其它門人又淺﹐皆無有說得親切者。

程子論「心譬如榖種﹐生之性便是仁」﹐此一語說得極親切。只按此爲凖去看﹐更兼所謂「仁是性﹑愛是情」及「仁不可訓覺與公﹐而以人體之﹐故爲仁」等數語相參照﹐體認出來﹐則主意不差而仁可得矣。

仁有以理言者﹐有以心言者﹐有以事言者。以理言﹐則只是此心全體天理之公﹐如文公所謂「心之徳﹐愛之理」﹐此是以理言者也。心之徳﹐乃専言而其體也。愛之理﹐乃偏言而其用也。程子曰﹕仁者天下之公﹐善之本也。亦以理言者也。以心言﹐則知此心純是天理之公﹐而絕無一毫人欲之私以間之也。如夫子稱「回也三月不違仁」﹐程子謂「只是無纎毫私欲﹐少有私欲便是不仁」﹐及「雍也不知其仁」等類﹐皆是以心言者也。以事言﹐則只是當理而無私心之謂。如夷齊求仁而得仁﹑殷有三仁﹐及子文之忠﹑文子之淸﹐皆「未知﹐焉得仁」等類是也。若以用功言﹐則只是去人欲﹐復天理﹐以全其本心之徳而已矣。如夫子當時答羣子問仁﹐𨿽各隨其才質病痛之不同﹐而其旨意所歸﹐大槪不越乎此。

忠信

忠信是就人用工夫上立字。大抵性中只有个仁義禮智四位﹐萬善皆從此而生﹐此四位實爲萬善之總括。如忠信如孝弟等類﹐皆在萬善之中。孝弟便是个仁之實﹐但到那事親從兄處﹐方始目之曰孝弟。忠信便只是五常實理之發﹐但到那接物發言處﹐方始名之曰忠信。

忠信二字﹐從古未有解人得分曉。諸家說忠﹐都只是以事君不欺爲言。夫忠固能不欺﹐而以不欺名忠則不可。如此﹐則忠之一字﹐只事君方使得。說信又只以不疑爲言﹐信固能不疑﹐而以不疑解信則不可。如此﹐則所謂不疑者﹐不疑何事﹖直至程子曰「盡己之謂忠﹐以實之謂信。」方說得確定。盡己自盡自家心裏面﹐以所存主者而言﹐須是無一毫不盡方是忠。如十分裏話﹐只說得七八分﹐猶畱兩三分﹐便是不盡﹐不得謂之忠。以實是就言上說﹐有話只據此實物說﹐無便曰無﹐有便曰有。若以無爲有﹐以有爲無﹐便是不以實﹐不得謂之信。忠信非判然二物﹐從內面發出﹐無一不盡是忠。發出外來﹐皆以實是信。明道發得又明暢﹐曰﹕發己自盡爲忠﹐循物無違爲信。從己心中發出﹐無一不盡是忠。循那物之實而言﹐無些子違背他﹐如是便曰是﹐不與是底相背﹐非便曰非﹐不與非底相背﹐便是信。伊川說得簡要確實﹐明道說得發越條暢。

信有就言上說﹐是發言之實。有就事上說﹐是做事之實。有以實理言﹐有以實心言。

忠信兩字近誠字。忠信只是實﹐誠也只是實。但誠是自然實底﹐忠信是做工夫實底。誠是就本然天賦眞實道理上立字﹐忠信是就人做工夫上立字。

忠信之信與五常之信如何分別﹖五常之信以心之實理而言﹐忠信之信以言之實而言﹐須是逐一看得透徹。古人言語有就忠信之信言者﹐有就五常之信言者﹐不可執一看。若泥著﹐則不通。

聖人分上﹐忠信便是誠﹐是天道。賢人分上﹐忠信只是思誠﹐是人道。

誠與忠信對﹐則誠天道﹐忠信人道。忠與信對﹐則忠天道﹐信人道。

孔子曰﹕主忠信。主與賓相對﹐賓是外入﹐出入無常。主人是吾家之主﹐常存在這屋裏﹐以忠信爲吾心之主﹐是中心常要忠信﹐蓋無時而不在是也。心中所主者忠信﹐則其中許多道理便都實在。這里若無忠信﹐則一切道理都虛了。主字下得極有力。

忠信等字骨看得透﹐則無往而不通。如事君之忠﹐亦只是盡己之心以事君。爲人謀之忠﹐亦只是盡己之心以爲人謀耳。如與朋友交之信﹐亦只是以實而與朋友交。與國人交之信﹐亦只是以實而與國人交耳。

忠恕

忠信是以忠對信而論﹐忠恕又是以忠對恕而論。伊川謂「盡己之謂忠﹐推己之謂恕」。忠是就心說﹐是盡己之心無不眞實者。恕是就待人接物處說﹐只是推己心之所眞實者以及人物而已。字義中心爲忠﹐是盡己之中心無不實﹐故爲忠。如心爲恕﹐是推己心以及人﹐要如己心之所欲者﹐便是恕。夫子謂「己所不欲﹐勿施於人」﹐只是就一邊論。其實不止是勿施己所不欲者﹐凡己之所欲者﹐須要施於人方可。如己欲孝﹐人亦欲孝﹐己欲弟﹐人亦欲弟﹐必推己之所欲孝﹑欲弟者以及人﹐使人得以遂其欲孝欲弟之心﹔己欲立﹐人亦欲立﹐己欲達﹐人亦欲達﹐必欲推己之欲立﹑欲達者以及人﹐使人亦得以遂其欲立欲達之心﹐便是恕。只是己心底流去到那物而已。然恕道理甚大﹐在士人﹐只一門之內﹐應接無幾﹐其所推者有限。就有位者而言﹐則所推者大﹐而所及者甚廣。茍中天下而立﹐則所推者愈大。如吾欲以天下養其親﹐卻使天下之人父母凍餓﹐不得以遂其孝﹔吾欲長吾長﹑幼吾幼﹐卻使天下之人兄弟妻子離散﹐不得以安其處﹔吾欲享四海之富﹐卻使海內困窮無告者﹐不得以遂其生生之樂。如此便是全不推己﹐便是不恕。

大槪忠恕只是一物﹐就中截作兩片則爲二物。上蔡謂﹕忠恕猶形影。說得好。蓋存諸中者旣忠﹐則發出外來便是恕。應事接物處不恕﹐則在我者必不十分眞實。故發出忠底心﹐便是恕底事。做成恕底事﹐便是忠底心。

在聖人分上﹐則日用千條萬緒﹐只是一个渾淪眞實底流行去貫注他﹐更下不得一个推字。曽子謂「夫子之道忠恕」﹐只是借學者工夫上二字來形容聖人一貫之旨﹐使人易曉而已。如木桹上一个生意是忠﹐則是這一个生意流行貫注於千枝萬蘂底便是恕。若以忠恕並論﹐則只到那地頭定處﹐枝成枝﹑蘂成蘂﹐便是恕。

大槪忠恕本只是學者工夫事。程子謂「維天之命於穆不已﹐忠也﹔乾道變化各正性命﹐恕也。」天豈能盡己推己﹐此只是廣就天地言﹐其理都一般耳。且如維天之命﹐元而亨﹐亨而利﹐利而貞﹐貞而復元﹐萬古循環﹐無一息之停﹐只是一个眞實無妄道理。而萬物各具此以生﹐洪纎髙下﹐各正其所賦受之性命﹐此是天之忠恕也。在聖人﹐也只是此心中一个渾淪大本流行泛應﹐而事事物物莫不各止其所當止之所﹐此是聖人之忠恕也。聖人之忠便是誠﹐更不待盡。聖人之恕便只是仁﹐更不待推。程子曰﹕以己及物﹐仁也﹔推己及物﹐恕也。無他﹐以己者是自然﹐推己者是著力。

有天地之忠恕﹐至誠無息﹐而萬物各得其所是也。有聖人之忠恕﹐吾道一以貫之是也。有學者之忠恕﹐己所不欲勿施於人是也。皆理一而分殊。

聖人本無私意﹐此心豁然大公﹐物來而順應﹐何待於推﹖學者未免有私意錮於其中﹐視物未能無爾汝之間﹐須是用力推去﹐方能及到這物上。旣推得去﹐則亦豁然大公矣。所以子貢問﹕一言而可以終身行之者﹐其恕乎﹖蓋學者須是著力推己以及物﹐則私意無所容而仁可得矣。

忠是在己底﹐恕是在人底。單言恕﹐則忠在其中﹐如曰推己之謂恕﹑己所不欲勿施於人﹐只己之一字﹐便含忠意了。己若無忠﹐則從何物推去﹖無忠而恕。便流爲姑息。而非所謂由中及物者矣﹑中庸說「忠恕違道不逺」﹐正是說學者之忠恕。曽子說「夫子之道忠恕」﹐乃是說聖人之忠恕。聖人忠恕是天道﹐學者忠恕是人道。

夫子語子貢之恕曰﹕己所不欲﹐勿施於人。此卽是中庸說「施諸己而不願﹐亦勿施於人也」。異時子貢又曰「我不欲人之加我也﹐吾亦欲無加諸人。」亦卽是此意﹐似無異旨。而夫子乃以爲「賜也﹐非爾所及」。至程子又有仁恕之辧﹐何也﹖蓋是亦理一而分殊。曰「無加」云者﹐是以己自然及物之事。曰「勿施」云者﹐是用力推己及物之事。

自漢以來﹐恕字義甚不明﹐至有謂「善恕己量主」者。而我朝範忠宣公亦謂「以恕己之心恕人」﹐不知恕之一字就己上著不得。據他說﹐恕字只似个饒人底意﹐如此則是己有過且自恕己﹐人有過又並恕人﹐是相率爲不肖之歸﹐豈古人推己如心之義乎﹖故忠宣公謂「以責人之心責己」一句說得是﹐「以恕己之心恕人」一句說得不是。其所謂恕﹐恰似今人說「且恕」﹑「不輕恕」之意。字義不明﹐爲害非輕。

一貫

一只是這个道理全體渾淪一大本處﹐貫是這一理流出去﹐貫串乎萬事萬物之間。聖人之心﹐全體渾淪只是一理﹐這是一个大本處。從這大本中流出見於用﹐在君臣則爲義﹐在父子則爲仁﹐在兄弟則爲友﹐在夫婦則爲別﹐在朋友則爲信。又分而言之﹐在父則爲慈﹐在子則爲孝﹐在君則爲仁﹐在臣則爲敬。又纎悉而言之﹐爲視之明﹑聽之聰﹑色之溫﹑貌之恭﹐凡三千三百之儀﹐動容周旋之禮。又如鄕黨之條目﹐如見冕者與瞽者必以貌﹑如或仕或止﹑或久或速﹑或溫而厲或恭而安﹑或爲居處之恭﹑或爲執事之敬﹐凡日用間微而灑掃應對進退﹐大而參天地贊化育﹐凡百行萬善﹐千條萬緒﹐無非此一大本流行貫串。

自其渾淪一理而言﹐萬理無不森然具備。自其萬理著見而言﹐又無非卽此一理也。一所以貫乎萬﹐而萬無不本乎一。

一貫是天道一以貫之﹐聖人此語向曽子說得甚親切。曽子忠恕﹐卽所以形容此一貫﹐借人道之實以發明天道之妙﹐尢爲確定切實。蓋忠卽是一﹐恕卽是貫。夫盡己之心眞實無妄﹐則此心渾淪是一个天理﹐卽此便是大本處﹐何物不具於此。由是而酬酢應接﹐散爲萬事﹐那个事不從這心做去﹖那个道理不從這里發出﹖卽此便見一貫處。故曽子之說﹐於理尢爲確定切實﹐於聖人之蘊尢爲該盡﹐而於學者尢爲有力。其進道入徳﹐有可依據實下手處。

在學者做工夫﹐不可躐進。那所謂一﹐只當專從事。其所謂貫﹐凡日用間千條萬緒﹐各一一精察其理之所以然﹐而實踐其事之所當然﹐然後合萬理爲一理。而聖人渾淪太極之全體﹐自此可以上達矣。

天只是一元之气流行不息如此﹐卽這便是大本﹐便是太極。萬物從這中流出去﹐或纎或洪﹐或髙或下﹐或飛或潛﹐或動或植﹐無不各得其所欲﹐各具一太極去﹐个个各足﹐無有欠缺。亦不是天逐一去妝點﹐皆自然而然從大本中流出來。此便是天之一貫處。

誠

誠字與忠信字極相近﹐須有分別。誠是就自然之理上形容出一字﹐忠信是就人用工夫上說。

誠字後世都說差了﹐到伊川方云「無妄之謂誠」﹐字義始明。至晦翁又增兩字﹐曰「眞實無妄之謂誠」﹐道理尢見分曉。後世說至誠兩字﹐動不動加諸人﹐只成个謙恭謹願底意思。不知誠者眞實無妄之謂﹐至誠乃是眞實極至而無一毫之不盡﹐惟聖人乃可當之﹐如何可容易以加諸人﹖

誠字本就天道論﹐維天之命於穆不已﹐只是一个誠。天道流行﹐自古及今﹐無一毫之妄。暑往則寒來﹐日往則月來﹐春生了便夏長﹐秋殺了便冬蔵﹐元亨利貞終始循環﹐萬古常如此﹐皆是眞實道理爲之主宰。如天行一日一夜﹐一周而又過一度﹐與日月星辰之運行躔度﹐萬古不差﹐皆是眞實道理如此。又就果木觀之﹐甜者萬古甜﹐苦者萬古苦﹐靑者萬古常靑﹐白者萬古常白﹐紅者萬古常紅﹐紫者萬古常紫﹐圓者萬古常圓﹐缺者萬古常缺﹐一花一葉﹐文縷相等對﹐萬古常然無一毫差錯﹐便待人力十分安排撰造來﹐終不相似﹐都是眞實道理﹐自然而然。此中庸所以謂「其爲物不二﹐其生物不測」﹐而五峯亦曰「誠者﹐命之道乎」﹐皆形容得親切。

就人論﹐則只是這實理流行付予於人﹐自然發見出來底﹐未說到做工夫處。且誠之一字﹐不成受生之初便具這理﹐到賦形之後未死之前﹐這道理便無了﹖在吾身日用常常流行發見﹐但人不之察耳。如孩提之童﹐無不知愛親敬兄﹐都是這實理髮見出來﹐乃良知良能﹐不待安排。又如乍見孺子將入井﹐便有怵惕之心。至行道乞人饑餓瀕死﹐而蹴爾嗟來等食乃不屑就﹐此皆是降衷秉彛眞實道理﹐自然發見出來。𨿽極惡之人﹐物欲昏蔽之甚﹐及其稍息﹐則良心之實自然發見﹐終有不可殄滅者。此皆天理自然流行眞實處。𨿽曰見於在人﹐而亦天之道也。及就人做工夫處論﹐則只是愨實不欺僞之謂。是乃人事之當然﹐便是人之道也。故存心全體愨實﹐固誠也﹔若一言之實﹐亦誠也﹔一行之實﹐亦誠也。

如「君子誠之爲貴」「誠之者﹐人之道」﹐此等就做工夫上論﹐蓋未能眞實無妄﹐便須做工夫﹐要得眞實無妄。孟子又謂「思誠者人之道」﹐正是得子思此理傳授處。古人立意﹐有就天命言者﹐有就人做工夫言者。至於「至誠」二字﹐乃聖人徳性地位﹐萬理皆極其眞實﹐絕無一毫虛僞﹐乃可以當之。

誠在人言﹐則聖人之誠﹐天之道也﹔賢人之誠﹐人之道也。

誠有以理言者﹐若「誠者物之終始」是也。有以心言者﹐若「不誠無物」是也。

如君臣父子夫婦兄弟朋友等類﹐若不是實理如此﹐則便有時廢了。惟是實理如此﹐所以萬古常然。𨿽更亂離變故﹐終有不可得而殄滅者。

誠與信相對論﹐則誠是自然﹐信是用力﹔誠是理﹐信是心﹔誠是天道﹐信是人道﹔誠是以命言﹐信是以性言﹔誠是以道言﹐信是以徳言。

敬

誠與敬字不相闗﹐恭與敬字卻相闗。

程子謂「主一之謂敬﹐無適之謂一」﹐文公合而言之﹐曰「主一無適之謂敬」﹐尢分曉。敬一字﹐從前經書說處盡多﹐只把做閒慢說過﹐到二程方拈出來﹐就學者做工夫處說﹐見得這道理尢緊切﹐所闗最大。敬字本是个虛字﹐與畏懼等字相似﹐今把做實工夫﹐主意重了﹐似个實物事一般。

人心妙不可測﹐出入無時﹐莫知其鄕。敬所以主宰統攝。若無个敬﹐便都不見了。惟敬﹐便存在這里。所謂敬者無他﹐只是此心常存在這里﹐不走作﹐不散慢﹐常恁地惺惺﹐便是敬。

主一者只是心主這个事﹐更不別把个事來參挿。若做一件事﹐又挿第二件事﹐又參第三件事﹐便不是主一﹐便是不敬。文公謂「勿貳以二﹐勿參以三」﹐正如此。

無事時﹐心常在這里﹐不走作﹐固是主一。有事時﹐心應這事﹐更不將第二第三事來挿﹐也是主一。

無適者﹐心常在這里﹐不走東﹐不走西﹐不之南﹐不之北。

程子就人心做工夫處﹐特注意此字。蓋以此道理貫動靜﹐徹表裏﹐一始終﹐本無界限。閒靜無事時也用敬﹐應事接物時也用敬。心在裏面也如此﹐動出於外來做事也如此。初頭做事也如此﹐做到末稍也如此。此心常無間斷﹐才間斷便不敬。

格物致知也須敬﹐誠意正心修身也須敬﹐齊家治國平天下也須敬。敬者﹐一心之主宰﹐萬事之根本。

禮謂「執虛如執盈﹐入虛如有人」﹐只就此二句體認持敬底工夫﹐意象最親切。且如人捧个至盈底物﹐心若不在這上﹐才移一步便傾了。惟執之拳拳﹐心常常在這上﹐𨿽行到那里也不傾倒。入虛如有人﹐𨿽無人境界﹐此心常嚴肅﹐如對大賓然﹐此便是主一無適意。又如人入神祠中﹐此心全歸向那神明上﹐絕不敢生些他念﹐専専一一﹐便是不二不三﹐就此時體認﹐亦見得主一無適意分曉。

整齊嚴肅﹐敬之容。如坐而傾跌﹐衣冠落魄﹐便是不敬。

上蔡所謂常惺惺法﹐是就心地上做工夫處﹐說得亦親切。蓋心常醒在這里﹐便常惺惺﹐恁地活。若不在﹐便死了。心才在這里﹐則萬理森然於其中。古人謂「敬﹐徳之聚」﹐正如此。須實下持敬工夫﹐便自見。

文公敬齋箴﹐正是鋪敍日用持敬工夫節目﹐最親切﹐宜列諸左右﹐常目在之﹐按爲準則做工夫﹐久久自別。

恭敬

恭就貌上說﹐敬就心上說。恭主容﹐敬主事。

恭有嚴底意﹐敬字較實。

身體嚴整﹐容貌端莊﹐此是恭底意。但恭只是敬之見於外者﹐敬只是恭之存於中者。敬與恭不是二物﹐如形影然﹐未有內無敬而外能恭者﹐亦未有外能恭而內無敬者。此與忠信﹑忠恕相闗一般。

「坐如屍﹐立如齊」﹐便是敬之容。「正其衣冠﹐尊其瞻視﹐儼然人望而畏之。」便是恭之容。

敬﹐工夫細宻﹔恭﹐气象闊大。敬﹐意思卑屈﹔恭﹐體貌尊嚴。

文公曰﹕以成徳而論﹐則敬字不如恭之安。以學者做工夫而言﹐則恭字不如敬之切。

古人皆如此著力﹐如堯之欽明﹐舜之溫恭﹐湯之聖敬日躋﹐文王之緝熈敬止﹐都是如此。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

卷下

道

道﹐猶路也。當初命此字是從路上起意。人所通行方謂之路﹐一人獨行不得謂之路。道之大綱﹐只是日用間人倫事物所當行之理。眾人所共由底方謂之道。大槪須是就日用人事上說﹐方見得人所通行底意親切。若推原來歷﹐不是人事上剗然有个道理如此﹐其根原皆是從天來。故橫渠謂「由太虛﹐有天之名﹔由气化﹐有道之名。」此便是推原來歷。天卽理也。古聖賢說天﹐多是就理上論。理無形狀﹐以其自然而言﹐故謂之天。若就天之形體論﹐也只是个積气﹐恁地蒼蒼茫茫﹐其實有何形質。但橫渠此天字是說理。理不成死定在這里﹖一元之气流出來﹐生人生物﹐便有个路脈﹐恁地便是人物所通行之道。此就造化推原其所從始如此。至子思說「率性之謂道」﹐又是就人物已受得來處說﹐隨其所受之性﹐便自然有个當行之路﹐不待人安排著。其實道之得名﹐須就人所通行處說﹐只是日用人事所當然之理﹐古今所共由底路﹐所以名之曰道。

老莊說道﹐都與人物不相干﹐皆以道爲超乎天地器形之外。如雲「道在太極之先」﹐都是說未有天地萬物之初﹐有个空虛道理。且自家身今見在天地之後﹐只管想象未有天地之初一个空虛底道理﹐與自家身有何干涉﹖佛氏論道﹐大槪亦是此意。但老氏以無爲宗﹐佛氏以空爲宗﹐以未有天地之先爲吾眞體﹐以天地萬物皆爲幻化﹐人事都爲粗迹﹐盡欲屏除了﹐一歸眞空﹐乃爲得道。不知道只是人事之理耳。「形而上者謂之道﹐形而下者謂之器。」自有形而上者言之﹐其隱然不可見底則謂之道﹔自有形而下者言之﹐其顯然可見底則謂之器。其實道不離乎器﹐道只是器之理。人事有形狀處都謂之器﹐人事中之理便是道。道無形狀可見﹐所以明道曰﹕道亦器也﹐器亦道也。須著如此說﹐方截得上下分明。

道非是外事物有个空虛底﹐其實道不離乎物﹐若離物則無所謂道。且如君臣有義﹐義底是道﹐君臣是器。若要看義底道理﹐須就君臣上看﹐不成脫了君臣之外別有所謂義﹖父子有親﹐親底是道﹐父子是器。若要看親底道理﹐須就父子上看﹐不成脫了父子之外別有所謂親﹖卽夫婦﹐而夫婦在所別﹔卽長幼﹐而長幼在所序﹔卽朋友﹐而朋友在所信。亦非外夫婦﹑長幼﹑朋友而有所謂別﹑序與信。聖門之學﹐無一不實。老氏淸虛厭事﹐佛氏屏棄人事﹐他都是把道理做事物項頭玄妙底物看﹐把人事物做下面粗底﹐便都要擺脫去了。

若就事事物物上看﹐亦各自有个當然之理。且如足容重﹐足是物﹐重是足當然之理。手容恭﹐手是物﹐恭是手當然之理。如視思明﹐聽思聰﹐明與聰便是視聽當然之理。又如坐如屍﹐立如齊﹐如屍如齊便是坐立當然之理。以類而推﹐大小髙下﹐皆有个恰好底道理﹐古今所通行而不可廢者。自聖門實學不明﹐然後有老莊佛氏一切等說。後世儒者才說到道﹐便渉老莊去。如子云用心亦甚苦﹐然說到道理﹐皆是黃老意。如中首所謂靈根及「爰淸爰淨﹐逰神之庭﹐惟寂惟寞﹐守徳之宅」等說﹐都是純用老子意。

論道之大原﹐則是出於天。自未有天地之先﹐固是先有理。然才有理﹐便有气。才有气﹐此理便在乎气之中﹐而不離乎气。气無所不在﹐則理無所不通。其盛著見於造化發育﹐而其實流行乎日用人事﹐千條萬緒﹐人生天地之內﹐物類之中﹐全具是道﹐與之俱生﹐不可須臾離。故欲求道者﹐須是就人事中﹐盡得許多千條萬緒當然之理﹐然後可以全體是道﹐而實具於我。非可捨吾身人事﹐超乎二气之表﹐只管去窮索未有天地始初之妙爲道體﹐則在此身有何干渉﹗此佛老莊列異端邪說所以爲吾道之賊﹐學者不可不嚴屏峻卻﹐而聖門實學﹐坦如康莊﹐學者亦不可自暴自棄而不由也。

學者求道﹐須從事物千條萬緒中磨煉出來。

道流行乎天地之間﹐無所不在﹐無物不有﹐無一處欠缺。子思言鳶飛﹑魚躍﹑上下察以証之﹐有以見道無不在﹐甚昭著分曉。在上則鳶飛戾天﹐在下則魚躍於淵﹐皆是這个道理。程子謂此是子思喫緊爲人處﹐活潑潑地。所謂「喫緊」云者﹐只是緊切爲人說。所謂「活潑潑地」云者﹐只是眞見這道理在面前﹐如活底物相似。此正如顏子所謂卓爾﹐孟子所謂躍如之意﹐都是眞見得這道理分明﹐故如此說。

易說一陰一陽之謂道﹐陰陽﹐气也﹐形而下者也。道﹐理也﹐只是陰陽之理﹐形而上者也。孔子此處是就造化根原上論。大凡字義﹐須是隨本文看得透方可。如「志於道」「可與適道」「道在邇」等類﹐又是就人事上論。聖賢與人說道﹐多是就人事上說。惟此一句﹐乃是贊易時說來歷根原。儒中竊襌學者﹐又直指陰陽爲道﹐便是指气爲理了。

韓公原道頭四句﹐如所謂「博愛之謂仁﹐行而宜之之謂義」﹐盡說從外面去。其論徳﹐如「足乎己﹐無待於外」之言﹐𨿽未圓﹐猶未害。至「由是而之焉之謂道」﹐則道全在人力修爲之方有﹐而非子思中庸率性本然之道。如老子「失道而後徳﹐失徳而後仁﹐失仁而後義」等語﹐又把道都脫從上面去說﹐與徳仁義都分裂破碎了。揚子云又謂「老氏之言道徳﹐吾有取焉耳﹐及搥提仁義﹐吾無取焉耳。」是又把道徳﹑仁義判做二物﹐都不相交渉了。

韓公學無原頭處﹐如原道一篇鋪敍許多節目﹐亦可謂見得道之大用流行於天下底分曉﹐但不知其體本具於吾身﹐故於反身內省處殊無細宻工夫﹐只是與張籍軰吟詩飲酒度日。其中自無所執守﹐致得後來潮陽之貶﹐寂寞無聊中﹐遂不覺爲大顚說道理動了﹐故俛首與之同逰而忘其平昔排佛老之說。

理

道與理大槪只是一件物﹐然析爲二字﹐亦須有分別。道是就人所通行上立字﹐與理對說﹐則道字較寛﹐理字較實﹐理有確然不易底意。故萬古通行者﹐道也﹔萬古不易者﹐理也。理無形狀﹐如何見得﹖只是事物上一个當然之則便是理。則是凖則﹑法則﹐有个確定不易底意。只是事物上正合當做處便是「當然」﹐卽這恰好﹐無過些﹐亦無不及些﹐便是「則」。如爲君止於仁﹐止仁便是爲君當然之則﹔爲臣止於敬﹐止敬便是爲臣當然之則﹔爲父止於慈﹐爲子止於孝﹐孝慈便是父子當然之則。又如足容重﹐重便是足容當然之則﹔手容恭﹐恭便是手容當然之則。如屍便是坐中當然之則﹐如齊便是立中當然之則﹐古人格物窮理﹐要就事物上窮个當然之則﹐亦不過只是窮到那合做處﹑恰好處而已。

理與性字對說﹐理乃是在物之理﹐性乃是在我之理。在物底便是天地人物公共底道理﹐在我底乃是此理已具﹐得爲我所有者。

理與義對說﹐則理是體﹐義是用﹔理是在物當然之則﹐義是所以處此理者。故程子曰﹕在物爲理﹐處物爲義。

徳

道是天地間本然之道﹐不是因人做工夫處論。徳便是就人做工夫處論。徳是行是道而實有得於吾心者﹐故謂之徳。何謂行是道而實有得於吾心﹖如實能事親﹐便是此心實得這孝。實能事兄﹐便是此心實得這悌。大槪徳之一字﹐是就人做工夫已到處論﹐乃是做工夫實有得之於已了﹐不是就方做工夫時說。

大槪徳者﹐得也﹐不能離得一个得字。古經書𨿽是多就做工夫實有得上說﹐然亦有就本原來歷上論。如所謂明徳者﹐是人生所得於天﹐本來光明之理具在吾心者﹐故謂之明徳。如孩提之童﹐無不知愛親敬兄﹐此便是得於天本明處。有所謂逹徳者﹐是古今天下人心之所同得﹐故以達言之。有所謂懿徳者﹐是得天理之粹美﹐故以懿言之。又有所謂徳性者﹐亦只是在我所得於天之正理﹐故謂之徳性。又有所謂天徳者﹐自天而言﹐則此理公共﹐在天得之﹐爲天徳﹔其道流行賦予﹐爲物之所得﹐亦謂之天徳。若就人論﹐則人得天之理以生﹐亦謂之天徳﹔其所爲純得天理之眞﹐而無人僞之雜﹐亦謂之天徳。

道與徳不是判然二物﹐大抵道是公共底﹐徳是實得於身﹐爲我所有底。

太極

太極只是渾淪極至之理﹐非可以气形言。古經書說太極﹐惟見於易﹐系辭傳曰﹕易有太極。易只是陰陽變化﹐其所爲陰陽變化之理﹐則太極也。又曰﹕三極之道﹐三極云者﹐只是三才極至之理。其謂之三極者﹐以見三才之中各具一極﹐而太極之妙無不流行於三才之中也。外此百家諸子都說差了﹐都說屬气形去。如漢志謂「太極涵三爲一」﹐乃是指做天地人三个气形已具而渾淪未判底物。老子說「有物混成﹐先天地生」﹐此正是指太極。莊子謂「道在太極之先」﹐所謂太極﹐亦是指三才未判渾淪底物﹐而道又別是一个懸空底物﹐在太極之先﹐則道與太極分爲二矣。不知道卽是太極﹐道是以理之通行者而言﹐太極是以理之極至者而言。惟理之極至﹐所以古今人物通行﹔惟古今人物通行﹐所以爲理之極。至更無二理也。

太極字義不明﹐直至濂溪作太極圖﹐方始說得明白。所謂「無極而太極」﹐而字只輕接過﹐不可就此句中間截作兩截看。無極是無窮極﹐只是說理之無形狀方體﹐正猶言無聲無臭之類。太之爲言甚也﹐太極是極至之甚﹐無可得而形容﹐故以太名之。此只是說理𨿽無形狀方體﹐而萬化無不以之爲根柢樞紐﹐以其渾淪極至之甚﹐故謂之太極。文公解此句﹐所謂「上天之載」是以理言﹐所謂「無聲無臭」是解無極二字﹐所謂「萬化之樞紐﹑品彚之根柢」是解太極二字﹐又結以「非太極之外復有無極也」﹐多少是分明。

太極只是以理言也。理緣何又謂之極﹖極﹐至也。以其在中﹐有樞紐之義。如皇極﹑北極等﹐皆有在中之義。不可訓極爲中。蓋極之爲物﹐常在物之中﹐四面到此都極至﹐都去不得。如屋脊梁謂之屋極者﹐亦只是屋之眾材﹐四面湊合到此處皆極其中﹔就此處分出去﹐布爲眾材﹐四面又皆停勻﹐無偏剩偏欠之處。如塔之尖處偏是極。如北極﹐四面星宿皆運轉﹐惟此處不動﹐所以爲天之樞。若太極云者﹐又是就理論。天所以萬古常運﹐地所以萬古常存﹐人物所以萬古生生不息﹐不是各各自恁地﹐都是此理在中爲之主宰﹐便自然如此。就其爲天地主宰處論﹐恁地渾淪極至﹐故以太極名之。蓋總天地萬物之理到此湊合﹐皆極其至﹐更無去處﹐及散而爲天地﹐爲人物﹐又皆一一停勻﹐無少虧欠﹐所以謂之太極。

太極只是總天地萬物之理而言﹐不可離了天地萬物之外而別爲之論。才說離天地萬物而有个理﹐便成兩截去了。

畢竟未有天地萬物之先﹐必是先有此理。然此理不是懸空在那里﹐才有天地萬物之理﹐便有天地萬物之气﹔才有天地萬物之气﹐則此理便全在天地萬物之中。周子所謂「太極動而生陽﹐靜而生陰」﹐是有這動之理﹐便能動而生陽﹐才動而生陽﹐則是理便已具於陽動之中﹔有這靜之理﹐便能靜而生陰﹐才靜而生陰﹐則是理便已具於陰靜之中。然則才有理﹐便有气﹐才有气﹐理便全在這气裏面。那相接處全無些子縫罅﹐如何分得孰爲先﹑孰爲後﹖所謂動靜無端﹐陰陽無始。若分別得先後﹐便成偏在一邊﹐非渾淪極至之物。

老氏說道在天地之先﹐也略有此意。但不合都離了天地人物外﹐別說个懸空底道理﹐把此後都做粗看了。

總而言之﹐只是渾淪一个理﹐亦只是一个太極﹔分而言之﹐則天地萬物各具此理﹐亦只有一太極﹐又都渾淪無欠缺處。自其分而言﹐便成許多道理。若就萬物上總論﹐則萬物統體渾淪﹐又只是一个太極。人得此理具於吾心﹐則心爲太極。所以邵子曰﹕道爲太極。又曰﹕心爲太極。謂道爲太極者﹐言道卽太極﹐無二理也。謂心爲太極者﹐只是萬理總會於吾心﹐此心渾淪是一个理耳。只這道理流行﹐出而應接事物﹐千條萬緒﹐各得其理之當然﹐則是又各一太極。就萬事總言﹐其實依舊只是一理﹐是渾淪一太極也。譬如一大塊水銀恁地圓﹐散而爲萬萬小塊﹐个个皆圓。合萬萬小塊復爲一大塊﹐依舊又恁地圓。陳幾叟月落萬川處處皆圓之譬﹐亦正如此。此太極所以立乎天地萬物之表﹐而行乎天地萬物之中﹐在萬古無極之前﹐而貫於萬古無極之後。自萬古而上﹐極萬古而下﹐大抵又只是渾淪一个理﹐總爲一太極耳。此理流行﹐處處皆圓﹐無一處欠缺。才有一處欠缺﹐便偏了﹐不得謂之太極。太極本體本自圓也。

太極之所以至極者﹐言此理之至中﹑至明﹑至精﹑至粹﹑至神﹑至妙﹐至矣﹐盡矣﹐不可以復加矣。故彊名之曰極耳。

無極之說﹐始於誰乎﹖栁子天對曰﹕無極之極。康節先天圖說亦曰﹕無極之前﹐陰含陽也﹔有極之後﹐陽分陰也。是周子以前已有無極之說矣。但其主意各不同﹐桞子﹑康節是以气言﹐周子則専以理言之耳。

皇極

書所謂「皇極」﹐皇者﹐君也。極者﹐以一身爲天下至極之標凖也。孔安國訓作大中﹐全失了字義。人君中天下而立﹐則正身以爲四方之標凖﹐故謂之皇極。若就君徳論﹐則徳到這處﹐極至而無以加。以孝言之﹐則極天下之孝﹔以弟言之﹐則極天下之弟。徳極其至﹐而天下之人以爲標凖﹐周禮所謂「以爲民極」﹐正是此意。

詩說「立我烝民﹐莫非爾極」﹐又是就牟麥上論。后稷以此教民﹐民亦以此爲凖則。

皇極﹐域中之大寶﹐又是就崇髙富貴之位而言。大君﹐極至之位﹐四面尊仰﹐無以復加﹐所以謂之大寶﹐亦謂之寶極。商邑﹐四方之極﹐則以其居中爲四方之極﹐而四方輻輳﹐至此而無以復加也。

自孔安國訓皇極爲大中﹐後來谷永疏言「明王正五事﹐建大中以承天心」﹐便都循習其說﹐更不復知古人立字本義。且如「皇則受之﹐皇之不極」訓爲「大則受之﹐大之不中」﹐「惟皇作極」訓爲「惟大作中」﹐成甚等語﹖義理如何通得﹖

中和

中和是就性情說。大抵心之體是性﹐性不是个別物﹐只是心中所具之理耳。只這理動出外來便是情。中是未接事物﹐喜怒哀樂未發時﹐渾淪在這里﹐無所偏倚﹐卽便是性。及發出來﹐喜便偏於喜﹐怒便偏於怒﹐不得謂之中矣。然未發之中﹐只可言不偏不倚﹐卻下不得過不及字。及發出來皆中節﹐方謂之和。和是無所乖戾﹐只裏面道理發出來﹐當喜而喜﹐當怒而怒﹐無所乖戾於理﹐便是中節。中節亦只是得其當然之理﹐無些過﹐無些不及﹐與是理不相拂戾﹐故名之曰和耳。

中者﹐天下之大本﹐只是渾淪在此﹐萬般道理都從這里出﹐便爲大本。和者﹐天下之達道﹐只是這里動出﹐萬般應接﹐無少乖戾而無所不通﹐是爲逹道。

中有二義﹕有已發之中﹐有未發之中。未發是性上論﹐已發是就事上論。已發之中﹐當喜而喜﹐當怒而怒﹐那恰好處﹐無過不及﹐便是中。此中卽所謂和也。所以周子通書亦曰﹕中者﹐和也。是指已發之中而言也。

堯舜禹「允執厥中」﹐皆是已發之中。若是裏面渾淪未發﹐未有形影﹐如何執得﹖及發出來方可執。此事合當如此﹐彼事合當如彼﹐方有个恰好凖則﹐無太過不及處﹐可得而操執之也。

中庸篇只舉喜怒哀樂四者﹐只是舉个大綱而已。其實從裏面發出來底﹐當然而然﹐無所拂於理者﹐都是和。

釋氏之論﹐大槪欲滅情以復性。李翺作復性論二篇﹐皆是此意。翺𨿽與韓文公逰﹐文公學無淵源﹐見理不明瑩﹐所以流入釋氏去。釋氏要喜怒哀樂百念都無﹐如何無得﹖只是有正與不正耳。正底便是天理﹐不正底便是人欲。

大抵中和之中﹐是專主未發而言。中庸之中﹐卻又是含二義﹕有在心之中﹐有在事物之中。所以文公解中庸二字﹐必合內外而言﹐謂「不偏不倚﹐無過不及﹐而平常之理」﹐可謂確而盡矣。

中庸

文公解中庸爲平常。非於中之外復有所謂庸﹐只是這中底發出於外﹐無過不及﹐便是日用道理。平常與怪異字相對﹐平常是人所常用底﹐怪異是人所不曾行﹐忽然見之便怪異。如父子之親﹐君臣之義﹐夫婦之別﹐長幼之序﹐朋友之信﹐皆日用事﹐便是平常底道理﹐都無奇特底事。如堯舜之揖遜﹐湯武之徵伐﹐夷齊之立節﹐三仁之制行﹐又如視之思明﹐聽之思聰﹐色之思溫﹐貎之思恭﹐與夫足容之重﹐手容之恭﹐頭容之直﹐气容之肅﹐及言忠信﹐行篤敬﹐居處恭﹐執事敬等類﹐論其極致﹐只是平常道理。凡日用間人所常行而不可廢者﹐便是平常道理。惟平常﹐故萬古常行而不可易。如五榖之食﹐布帛之衣﹐萬古常不可攺易﹐可食可服而不可厭者﹐無他﹐只是平常耳。故平常則自有不可易之義。其餘珍奇底飲食衣服﹐則可供一時之美﹐終不可以爲常。若常常用之﹐則必生厭心矣。

程子謂「不易之謂庸」﹐說得固好﹐然於義未盡﹐不若文公平常之說爲明備。蓋平常字包得不易字意﹐不易字包不得平常字意﹐其實則一个道理而已。遊定夫謂「中和以性情言﹐是分體用動靜﹐相對說。中庸以徳行言﹐是兼行事﹐相合說。」

禮樂

禮樂有本有文。禮只是中﹐樂只是和﹐中和是禮樂之本。然本與文二者不可一闕。禮之文﹐如玉帛爼豆之類。樂之文﹐如聲音節奏之類。須是有這中和﹐而又文之以玉帛爼豆﹑聲音節奏﹐方成禮樂。不只是偏守中和底意思﹐便可謂之禮樂。

就心上論﹐禮只是个恭底意﹐樂只是个和底意﹐本是裏面有此敬與和底意。然此意何自而見﹖須於賓客祭祀時﹐將之以玉帛﹐寓之以籩豆﹐播之於聲音節奏間﹐如此則內外本末相副﹐方成禮樂。若外面有玉帛鍾鼓﹐而裏面無和敬之心以實之﹐則不成禮樂。若裏面有和敬之心﹐而外面無玉帛鍾鼓以將之﹐亦不成禮樂。

禮樂亦不是判然二物﹐不相干渉。禮只是个序﹐樂只是个和。才有序便順而和﹐失序便乖而不和。如兩个椅子﹐才下得失倫序﹐便乖戾不和。如父子君臣兄弟夫婦﹐所以相戕相賊﹐相爭相鬥﹐相仇相怨﹐如彼其不和者﹐都緣是先無个父子君臣夫婦兄弟之禮﹐無親義序別﹐便如此。

禮樂無所不在﹐所謂「明則有禮樂﹐幽則有鬼神」﹐如何離得﹖如盜賊至無道﹐亦須上下有統屬﹐此便是禮底意。才有統屬﹐便自相聽從﹐自相和睦﹐這便是樂底意。又如行路人﹐兩个同行﹐才有个長少次序﹐長先少後﹐便相和順而無爭。其所以有爭鬥之心﹐皆緣是無个少長之序。旣自先亂了﹐安得有和順底意﹖於此益見禮先而樂後。

人徒見升降裼襲有類乎美觀﹐鏗鏘節奏有近乎末節﹐以爲禮樂若無益於人者﹐抑不知釋回增美﹐皆由於禮器之大備﹐而好善聴過﹐皆本於樂節之素明。禮以治躬﹐則莊敬不期而自肅。樂以治心﹐則鄙詐不期而自消。蓋接於視聽者﹐所以飬其耳目﹐而非以娛其耳目﹔形於舞蹈者﹐所以導其血气﹐而非以亂其血气﹐則禮樂之用可知矣。

經權

用權須是地位髙方可。經與權相對﹐經是日用常行道理﹐權也是正當道理﹐但非可以常行﹐與日用常行底異。公羊謂「反經而合道」﹐說誤了。旣是反經﹐焉能合道﹖權只是濟經之所不及者也。

權字乃就秤錘上取義。秤錘之爲物﹐能權輕重以取平﹐故名之曰權。權者﹐變也。在衡有星兩之不齊﹐權便移來移去﹐隨物以取平。亦猶人之用權度揆度事物以取其中相似。

經所不及﹐須用權以通之。然用權須是地位髙方可﹐非理明義精便差﹐卻到合用權處亦看不出。權𨿽經之所不及﹐實與經不相悖﹐經窮則須用權以通之。栁宗元謂「權者﹐所以逹經也」﹐說得亦好。蓋經到那里行不去﹐非用權不可濟。如君臣定位﹐經也。桀紂暴橫﹐天下視之爲獨夫﹐此時君臣之義已窮﹐故湯武徵伐以通之﹐所以行權也。男女授受不親﹐此經也﹐嫂溺而不援﹐便是豺狼﹐故援之者﹐所以通乎經也。如危邦不入﹐亂邦不居﹐此經也。佛肸召﹐子欲往﹐則權也。然須聖人理明義精﹐方用得不差。

權﹐只是時措之宜。「君子而時中」﹐時中便是權。天地之常經是經﹐古今之通義是權。

問權與中何別﹖曰﹕知中然後能權﹐由權然後得中。中者﹐理所當然而無過不及者也。權者﹐所以度事理而取其當然﹐無過不及者也。

論語從共學至可與立﹐方可與權。天下事到經所不及處﹐實有礙﹐須是理明義精﹐方可用權。且如武后易唐爲周﹐張柬之輩於武后病中扶策中宗出來。胡氏管見說武后乃社稷之賊﹐又是太宗才人﹐無婦道﹐當正大義﹐稱髙祖﹑太宗之命﹐廢爲庶人而賜之死。但天下豈有立其子而殺其母﹖南軒謂此時當別立个賢宗室﹐不應立中宗﹐他也只見得後來中宗不能負荷﹐故發此論。文公謂﹕南軒之說亦未是﹐須是身在當時﹐親見得人心事勢是如何。如人拳拳中宗﹐中宗又未有失徳﹐如何廢得﹖人心在中宗﹐才廢便亂。須是就當時看得端的﹐方可權度。所以用權極難。

﹝先生所編文公竹林精舍語錄﹐亦以後來言之﹐則中宗不可立﹐以當時言之﹐中宗又未有可廢之罪﹐天下人心皆矚望中宗﹐髙宗別無子﹐不立中宗﹐又恐失天下之望。是時承幹亦有子﹐但人心不屬﹐若卒然妄舉﹐失人心﹐做不行。又事多最難處﹐今生數百年後﹐只據史傳所載﹐不見得當時事情﹐亦難斷定。須是身在當時﹐親見那時事情如何。若人心不在中宗﹐方可別立宗室﹔若人心在中宗﹐只得立中宗。

文中子說﹕權義舉而皇極立。說得亦未盡。權固義精者然後用得不差﹐然經亦無義不得。蓋合當用經時須用經﹐當用權時須用權﹐度此得宜便是義﹐便是二者都不可無義。如秦王世民殺太子建成﹐是不當用權而用權者也。王魏不死於建成而事太宗﹐是當守經而不守經者也。自魏晉而下﹐皆於國統未絕﹐而欺人孤寡﹐托爲受襌﹐皆是當用經而不用經﹐不當用權而用權者也。又如季札終於固譲而不肯立﹐卒自亂其宗國﹐是於守經中見義不精者也。張柬之等五王反正﹐中宗誅諸武而畱一武三思﹐卒自罹禍之慘﹐是於用權中見義不精者也。﹞

義利

義與利相對而實相反。才出乎義﹐便入乎利﹐其間相去甚微﹐學者當精察之。自文義而言﹐義者﹐天理之所宜﹔利者﹐人情之所欲﹐欲是所欲得者。就其中推廣之﹐才是天理所宜底﹐卽不是人情所欲﹔才是人情所欲底﹐卽不合於天理之所宜。天理所宜者﹐卽是當然而然﹐無所爲而然也。人情所欲者﹐只是不當然而然﹐有所爲而然也。天理所宜是公﹐人情所欲是私。如貨財﹑名位﹑爵祿等﹐此特利之粗者。如計較彊弱多寡便是利﹐如取己之便宜亦是利﹐如求名覬效﹐如狥己自私﹐如狥人情而爲之﹐如有外慕底心﹐皆是利。然貨財名位爵祿等﹐亦未可便做利﹐只當把一件事看﹐但此上易陷於利耳。

古人取民﹐惟以井田什一之賦。此是取以爲天下國家經常之用﹐不可缺者。其餘山林川澤﹐悉與民共之﹐無一毫私取以爲己有。蓋聖人出來君天下﹐姑以應天下之望﹐不以天下爲己利。所以凡事皆公天下之大義而爲之﹐分天下之地爲萬國﹐與有徳有功者共之。王畿千里﹐公侯百里﹐伯七十里﹐子男五十里﹐庶人受田百畆。孟子謂「行一不義﹑殺一不辜而得天下﹐不爲。」最說得聖人心上大義出。天下是至大底物﹐一不義一不辜是至微底事﹐不肯以其所至微而易其所至大﹐可見此心純是義﹐無一點利底意思。後世以天下爲己私﹐己是利了﹐及做一切事都是利。毀封建公天下之大法而爲郡縣﹐欲摠天下之權歸於己﹐不能井天下之田以授民。民自買田爲生﹐官司又取他牙稅。及秋夏取稅﹐名色至多﹐至茶鹽酒酤﹐民生公共急切之用﹐盡括爲己有。凡此等大節目處﹐都是自利之私﹐無一點義。其詭譎自私細微曲折處﹐更不待說。

在學者論之﹐如貨財亦是人家爲生之道﹐似不可闕﹐但當營而營﹐當取而取﹐便是義。若出於詭計左道﹐不當營而營﹐不當取而取﹐便是利。有一般人己自足用﹐又過用心於營殖﹐固是利。又有一般人生長富足﹐不復營殖﹐若不爲利﹐然吝嗇之意篤﹐計較之心重﹐合當切用﹐一毫不拔﹐此尢利之甚者。如名位爵祿﹐得之以道﹐非出於私意計較﹐是當得而得﹐便是義。若得之不以道﹐出於私意計較﹐是不當得而得﹐如鬻爵鬻舉﹐左道圖薦﹐章苞苴﹑營差遣等類﹐皆是利。如萬鍾不辧禮義﹐乃爲宮室﹑妻妾﹑所識窮乏而受之﹐便是利。原思爲宰﹐義當受常祿之粟九百﹐他卻以爲多而辭之﹐便是利﹐不是義。子華爲師使於齊﹐義不當請粟﹐而冉子爲之請﹐便是利。周公以叔父之親處三公﹐享天下之富﹐是義之所當享。季氏以魯卿而富於周公﹐乃過於封殖﹐便是利。

有所爲而爲﹐如有所慕而爲善﹐有所畏而不爲惡﹐皆是利。如爲獲而耕﹐爲畬而菑﹐便是利。於耕而望獲﹐利﹔於菑而望畬﹐亦是利。易曰﹕不耕獲﹐不菑畬。是無所爲於前﹐無所覬於後﹐此方是義。如「哭死而哀﹐非爲生也﹔經徳不回﹐非以干祿也﹔言語必信﹐非以正行也。」此皆是當然而然﹐便是義。如爲生而哀﹐爲幹祿而不回﹐爲正行而必信﹐便是利。如赤子入井﹐是所當救而惻隱自生於中﹐便是義。若爲內交要譽﹐惡其聲而然﹐便是利。

計較之私﹐如以天下儉其親﹐便是利。齊王見牛不忍﹐固是仁心之發﹐然以小易大﹐便是利。子貢欲去告朔之餼羊﹐是計較無益之費﹐便是利。孔子愛其禮不愛其羊﹐便是義。梁惠王移民移粟﹐計較民之多寡﹐是利。顏子犯而不校。若計較曲直勝負﹐亦是利。或論文而曰「我工爾拙」﹐論功而曰「我髙爾低」﹐論徳而曰「我優爾劣」﹐皆是利。

取己便宜﹐小處如共食而自揀其美﹐如共處而自擇其安﹐共市物而爭取其尢﹐都是利。大處如捨義取生﹐固人之所欲﹐然義所當死﹐只得守義而死﹐豈可以己不便而生顧戀之私﹖如揚雄甘事王莽﹐已自錯了﹐後來廹於追捕﹐又卻投閣﹐是偸生惜死﹐忘義顧利。魏徵背建成而事太宗﹐李陵戰敗而降虜﹐皆是忘義惜死﹐自己取便。

求名之私。如好名能讓千乘之國﹔如以徳報怨﹐欲求仁厚之名﹐仲子避兄離母居於陵﹐欲沽廉潔之名﹔微生髙乞酰﹐掠美市恩以歸於己﹐都是利於美名。

狥己自私﹐如爲己謀則盡心﹐爲他人謀則不盡心﹐是利。如齊王好色好貨﹐不與民同﹐亦是利。凡處父子君臣夫婦兄弟朋友之間﹐才有一毫自私之心﹐而不行乎天理之當然﹐皆是利。𨿽公天下事而以私心爲之﹐亦是利。

徇人情是凡事不顧理之當然﹐只徇人情而不敢決﹐便是利。如劉琮以荊州降曹操﹐則是魏之荊州矣。是時先主未有可據之地﹐孔明欲取之﹐以爲興王業之本﹐此正大義所當然。先主不決以大義﹐卻顧戀劉表之私情﹐而不忍取﹐是利也。

覬效﹐如先難後獲﹐先事後得﹐皆是先盡其在我所當爲而不計效。仁人明道不計功﹐正誼不謀利。自漢以來﹐無人似董仲舒看得如此分明。如揠苖助長﹐便是望效太速。太宗卽位四年﹐外戶不閉﹐斗米三錢﹐方是小康﹐便道行仁義旣效﹐便有矜色。

外慕﹐如今科舉之學﹐全是外慕。自嬰孩便專學綴緝﹐爲取科名之具﹐至白首不休﹐切身義理全無一點﹐或有早登科第﹐便又専事雜文﹐爲干求遷轉之計﹐一生學問﹐全是脫空。古之學爲己﹐今之學爲人。爲己是無所慕﹐爲人是有所慕﹐此便是義利之分。義利界分最要別白分明。若不別白分明﹐則有義之似利﹐利之似義﹐便都含糊沒分曉了﹐末稍歸宿只墮在利中去﹐更無復有義矣。

鬼神

鬼神一節﹐說話甚長﹐當以聖經說鬼神本意作一項論﹐又以古人祭祀作一項論﹐又以後世淫祀作一項論﹐魂魄附又以後世妖怪作一項論。

程子曰﹕鬼神者﹐造化之迹也。張子曰﹕鬼神者﹐二气之良能也。說得皆精切。造化之迹﹐以陰陽流行著見於天地間者言之。良能﹐言二气之往來﹐是自然能如此。大抵鬼神只是陰陽二气之屈伸往來。自二气言之﹐神是陽之靈﹐鬼是陰之靈。靈云者﹐只是自然屈伸往來恁地活爾。自一气言之﹐則气之方伸而來者屬陽﹐爲神﹔气之已屈而往者屬陰﹐爲鬼。如春夏是气之方長﹐屬陽﹐爲神﹔秋冬是气之已退﹐屬陰﹐爲鬼﹔其實二气只是一气耳。

天地間無物不具陰陽﹐陰陽無所不在﹐則鬼神亦無所不有。大抵神之爲言伸也﹐伸是气之方長者也﹔鬼之爲言歸也﹐歸是气之已退者也。自天地言之﹐天屬陽﹐神也﹔地屬陰﹐鬼也。就四時言之﹐春夏气之伸﹐屬神﹔秋冬气之屈﹐屬鬼。又自晝夜分之﹐晝屬神﹐夜屬鬼。就日月言之﹐日屬神﹐月屬鬼。又如鼓之以雷霆﹐潤之以風雨﹐是气之伸﹐屬神﹔及至收斂後﹐帖然無蹤迹﹐是气之歸﹐屬鬼。以日言﹐則日方升屬神﹐午以後漸退﹐屬鬼。以月言﹐則初三生明屬神﹐到十五以後屬鬼。如艸木生枝生葉時屬神﹐衰落時屬鬼。如潮之來屬神﹐潮之退屬鬼。凡气之伸者皆爲陽屬神﹐凡气之屈者皆爲陰屬鬼。古人論鬼神﹐大槪如此﹐更在人自體究。

禮運言「人者﹐陰陽之交﹐鬼神之會﹐」說得亦親切。此眞聖賢之遺言﹐非漢儒所能道也。蓋人受陰陽二气而生﹐此身莫非陰陽。如气陽血陰﹐脈陽體陰﹐頭陽足陰﹐上體爲陽下體爲陰。至於口之語黙﹐目之寤寐﹐鼻息之呼吸﹐手足之屈伸﹐皆有陰陽分屬。不特人如此﹐凡萬物皆然。中庸所謂「體物而不遺」者﹐言陰陽二气爲物之體﹐而無不在耳。天地間無一物不是陰陽﹐則無一物不具鬼神。

祭義宰我問鬼神一段甚長﹐說得極好。如曰「气也者﹐神之盛也﹔魄也者﹐鬼之盛也」云云﹐鄭氏注謂﹕口鼻之呼吸爲魂﹐耳目之聰明爲魄。又解得明切。子產謂「人生始化曰魄﹐旣生魄﹐陽曰魂。」斯言亦眞得聖賢之遺旨。所謂始化﹐是胎中略成形時。人初間才受得气﹐便結成个胚胎模樣﹐是魄。旣成魄﹐便漸漸會動﹐屬陽﹐曰魂。及形旣生矣﹐神發知矣﹐故人之知覺屬魂﹐形體屬魄。陽爲魂﹐陰爲魄。魂者﹐陽之靈而气之英﹔魄者﹐陰之靈而體之精。如口鼻呼吸是气﹐那靈活處便是魂﹔耳目視聽是體﹐那聰明處便是魄。

左傳曰﹕心之精爽﹐是謂魂魄。淮南子曰﹕陽神爲魂﹐陰神爲魄。魂魄二字﹐正猶精神二字。神卽是魂﹐精卽是魄。魂屬陽﹐爲神﹔魄屬陰﹐爲鬼。

就人身上細論﹐大槪陰陽二气會在吾身中爲鬼神。以寤寐言﹐則寤屬陽﹐寐屬陰﹔以語黙言﹐則語屬陽﹐黙屬陰。及動靜﹑進退﹑行止等﹐分屬皆有陰陽。凡屬陽者皆爲魂﹐爲神﹔凡屬陰者皆爲魄﹐爲鬼。

人自孩提至於壯﹐是气之伸﹐屬神﹔中年以後﹐漸漸衰老﹐是气之屈﹐屬鬼。以生死論﹐則生者﹐气之伸﹔死者﹐气之屈。就死上論﹐則魂之升者爲神﹐魄之降者爲鬼。魂气本乎天﹐故騰上﹔體魄本乎地﹐故降下。書言「帝乃殂落」﹐正是此意。殂是魂之升上﹐落是魄之降下者也。

易曰﹕精气爲物﹐遊魂爲變﹐故知鬼神之情狀。言陰精陽气聚而生物﹐乃神之伸也﹐而屬乎陽。魂逰魄降﹐散而爲變﹐乃鬼之歸也﹐而屬乎陰。鬼神情狀﹐大槪不過如此。

以上論鬼神本意

古人祭祀﹐以魂气歸於天﹐體魄歸於地﹐故或求諸陽﹐或求諸陰。如祭義曰「燔燎膻薌﹐見以蕭光﹐以報气也。」「薦黍稷﹐羞肝肺首心﹐加以郁鬯﹐以報魄也。」郊特牲曰「周人尙臭﹐灌用鬯臭﹐郁合鬯臭﹐陰達於淵泉。」「旣灌﹐然後迎牲﹐致陰气也。」「蕭合黍稷﹐臭陽逹於墻屋﹐故旣奠﹐然後焫蕭合膻薌﹐凡祭愼諸此。」又曰「祭黍稷加肺﹐祭齊加明水﹐報陰也。取膟膋燔燎升首﹐報陽也。」所以求鬼神之義﹐大槪亦不過此。

樂記謂「明則有禮樂﹐幽則有鬼神」﹐鬼神卽是禮樂道理。以樂祀神﹐樂聲發揚﹐屬陽。以禮祀鬼﹐禮是定底物﹐屬陰。故樂記說﹕樂者惇和﹐率神而從天﹔禮者別宜﹐居鬼而從地。祭義論「春禘秋嘗」﹐以「春雨露旣濡﹐君子履之﹐必有怵惕之心﹐如將見之」。秋「霜露旣降﹐君子履之﹐必有淒愴之心﹐非其寒之謂也」。故樂以迎來﹐哀以送往。故禘有樂而嘗無樂﹐意亦如此。

夫子謂「吾不與祭﹐如不祭」。蓋緣誠意旣不接﹐幽明便不交。

範氏謂﹕有其誠則有其神﹐無其誠則無其神。此說得最好。誠只是眞實無妄﹐𨿽以理言﹐亦以心言。須是有此實理﹐然後致其誠敬﹐而副以寔心﹐豈不歆享﹖且如季氏﹐不當祭太山而冒祭﹐是無此實理矣。假饒極盡其誠敬之心﹐與神亦不相干渉﹐泰山之神亦不吾享。大槪古人祭祀﹐須是有此實理相闗﹐然後三日齋﹐七日戒﹐以聚吾之精神。吾之精神旣聚﹐則所祭者之精神亦聚﹐必自有來格底道理。

人與天地萬物﹐皆是兩間公共一个气。子孫與祖宗﹐又是就公共一气中有个脈絡相關系﹐尢爲親切。謝上蔡曰﹕祖考精神﹐便是自家精神。故子孫能極盡其誠敬﹐則己之精神便聚﹐而祖宗之精神亦聚﹐便自來格。今人於祭自己祖宗正合著實處﹐卻都莽鹵了﹐只管胡亂外面祀他鬼神﹐必極其誠敬。不知鬼神與己何相關系﹗假如極其誠敬﹐備其牲牢﹐若是正神﹐不歆非類﹐必無相交接之理﹔若是淫邪﹐茍簡竊食而已﹐亦必無降福之理。

古人宗法﹐子孫於祖先﹐亦只嫡派方承祭祀﹐在旁支不敢専祭。況祖先之外﹐豈可又招許多淫祀之鬼入來﹖今人家家事神事佛﹐是多少淫祀﹗孔子謂﹕非其鬼而祭之﹐諂也。今人諂事鬼神﹐不過只是要求福耳﹐不知何福之有﹗

神不歆非類﹐民不祀非族。古人繼嗣﹐大宗無子﹐則以族人之子續之﹐取其一气脈相爲感通﹐可以嗣續無間。此亦至正大公之舉﹐而聖人所不諱也。後世理義不明﹐人家以無嗣爲諱﹐不肯顯立同宗之子﹐多是潛養異姓之兒﹐陽若有繼﹐而陰已絕矣。蓋自春秋鄫子取莒公子爲後﹐故聖人書曰﹕莒人滅鄫。非莒人滅之﹐以異姓主祭祀﹐滅亡之道也。秦以呂政絕﹐晉以牛叡絕﹐亦皆一類。仲舒繁露載漢一事﹕有人家祭﹐用祝降神。祭畢﹐語人曰﹕適所見甚怪﹐有一官員公裳盛服﹐欲進而躊躇不敢進﹐有一鬼蓬頭衩袒﹐手提屠刀﹐勇而前歆其祭﹐是何神也﹖主人不曉其由﹐有長老說﹕其家舊日無嗣﹐乃取異姓屠家之子爲嗣﹐卽今主祭者﹐所以只感召得屠家父祖而來﹐其繼立本家之祖先﹐非其气類﹐自無交接感通之理。然在今世論之﹐立同宗又不可泛。蓋姓出於上世﹐聖人所造﹐正所以別生分類。自後有賜姓﹑匿姓者﹐又皆混雜。故立宗者﹐又不可恃同姓爲慿﹐須審擇近親有來歷分明者立之﹐則一气所感﹐父祖不至失祀。今世多有取女子之子爲後﹐以姓𨿽異﹐而有气類相近﹐似勝於同姓而屬疎者。然晉賈充以外孫韓謐爲後﹐當時太常博士秦秀已議其昬亂紀度。是則气類𨿽近﹐而姓氏實異﹐此說亦斷不可行。

天子祭天地﹐諸侯祭社稷及其境內之名山大川﹐大夫祭五祀﹐士庶祭其先。古人祀典﹐品節一定﹐不容紊亂。在諸侯﹐不敢僭天子而祭天地﹔在大夫﹐亦不敢僭諸侯而祭社稷山川。如季氏旅泰山便不是禮﹐曲禮謂﹕非當祭而祭之﹐名曰淫祀。淫祀無福。淫祀不必皆是不正之鬼。假如正當鬼神﹐自家不應祀而祀他﹐便是淫祀。如諸侯祭天地﹐大夫祭社稷﹐季氏旅泰山﹐便是淫祀了。

古人祭祀﹐各隨其分之所至。天子中天地而立﹐爲天地人物之主﹐故可以祭天地。諸侯爲一國之主﹐故可祭一國社稷山川。如春秋時楚莊王不敢祭河﹐以非楚之望﹐緣是時理義尙明﹐故如此。如士人﹐只得祭其祖先。自祖先之外﹐皆不相干渉﹐無可祭之理。然支子不當祭祖而祭其祖﹐伯叔父自有後而吾祭之﹐皆爲非所當祭而祭﹐亦不免爲淫祀。

古人祭天地山川皆立屍﹐誠以天地山川只是陰陽二气﹐用屍要得二气來聚這屍上﹐不是徒然歆享﹐所以用灌﹐用燎﹐用牲﹐用幣﹐大要盡吾心之誠敬。吾心之誠敬旣盡﹐則這天地山川之气便自關聚。

天子是天地之主﹐天地大气關系於一身﹐極盡其誠敬﹐則天地之气關聚﹐便有感應處。諸侯只是一國之主﹐只是境內之名山大川﹐極盡其誠敬﹐則山川之气便聚於此而有感召。皆是各隨其分限大小如此。

山林川谷丘陵﹐能出气爲雲雨者皆是神。日月星辰﹐民所瞻仰者﹐亦皆曰神。其在人﹐則法施於人則祀之﹐以死勤事則祀之﹐以勞定國則祀之﹐能禦大災則祀之﹐能捍大患則祀之。古人非此族也﹐不在祀典﹐見祭法篇甚詳。若後世祭祀﹐便都沒理會了。

大夫祭五祀﹐乃是門﹑戶﹑竈﹑行﹑中澑。自漢以來﹐以並易行。古者穴處﹐上爲牖取明之處名曰中澑﹐只是土神。士人又不得兼五祀﹐間舉一兩件。在士喪禮卻有「疾病禱於五祀」之文﹐而無其祭。

鄭康成注月令春祀戶謂﹕陽气出﹐祀之於戶內﹐陽也。夏祀竈謂﹕陽气盛熱於外﹐祀之於竈﹐從熱類也。秋祀門謂﹕陰气出﹐祀之於門外﹐陰也。冬祀行謂﹕陰盛寒於水﹐祀之於行﹐從辟除之類也。中央祀中澑謂﹕土主中央而神在室。於此亦見漢時禮學猶明﹐論鬼神猶主於陰陽爲言﹐猶未失先王之遺意也。

古人祀典﹐自祭法所列之外﹐又有有道有徳者死﹐則祭於瞽宗﹐以爲樂祖。此等皆是正祠。後世如忠臣義士蹈白刄衛患難﹐如張巡許逺死於睢陽﹐立雙廟。蘇忠勇公於邕州死節甚偉﹐合立廟於邕。今貢侯立祠於本州島﹐亦宜。如漳州靈著王以死衛邦人﹐而漳人立廟祀之。凡此忠臣義士之祠﹐皆是正當。然其祠宇﹐須官司爲嚴其扄鑰﹐開閉有時﹐不與民間褻瀆﹐乃爲合禮。在民間只得焚香致敬而已﹐亦不可越分而祭。

以上論祭祀祀典

大凡不當祭而祭﹐皆曰淫祀。淫祀無福﹐由脈絡不相關之故。後世祀典﹐只緣佛老來﹐都亂了。如老氏設醮﹐以庶人祭天﹐有甚闗系﹖如釋迦亦是胡神﹐與中國人何相關﹖假如忠臣義士﹑配享元勲﹐若是己不當祭﹐皆爲外神﹐皆與我無相干渉。自聖學不明於世﹐鬼神情狀都不曉﹐如畫星辰都畫个人﹐以星君目之﹐如泰山曰天齊仁聖帝﹐在唐封爲天齊王﹐到本朝以東方主生﹐加仁聖二字封帝。帝只是一上帝而已﹐安有五帝﹖豈不僭亂﹗況泰山只是个山﹐安有人形貎﹖今立廟﹐儼然垂旒端冕﹐衣裳而坐﹐又立後殿於其後﹐不知又是何山可以當其配﹐而爲夫婦耶﹖人心迷惑﹐一至於此。據泰山在魯封內﹐惟魯公可以祭﹐今隔一江一淮﹐與南方地脈全不相交渉﹐而在在諸州縣皆有東嶽行祠。此亦朝廷禮官失講明﹐而爲州縣者不之禁。蚩蚩愚民﹐本不明理﹐亦何足怪。

南嶽廟向者回祿﹐太尉欲再造﹐問於五峯先生。先生答以﹕「天地與人事本一理﹐在天爲皇天上帝﹐在人爲大君。大君有二﹐則人事亂矣。五嶽視三公﹐與皇天上帝並爲帝﹐則天道亂矣。而世俗爲塑像﹐爲立配﹐爲置男女﹐屋而貯之﹐褻瀆神示之甚。」後南軒又詳之曰「川流山峙﹐是其形也﹐而人之也﹐何居﹖其气之流通可以相接也﹐而字之也﹐何居﹖」皆可爲正大之論﹐甚發愚蒙﹐破聾瞽。

﹝上段云古人祭天地山川皆立屍﹐要得气來聚這屍上。據此說﹐則祭山川而人其形﹐疑亦古人立尸之意。惜不及質之先生。﹞

世俗鄙俚﹐以三月二十八日爲東嶽聖帝生朝﹐闔郡男女於前期﹐徹晝夜就通衢禮拜﹐會於嶽廟謂之朝嶽﹐爲父母亡人拔罪。及至是日﹐必獻香燭上壽。不特此爾﹐凡諸廟皆有生朝之禮﹐當其日﹐則士夫民俗皆獻香燭﹐殷懃致酒上壽。按古經書本無生日之禮﹐伊川先生已說破﹕人無父母﹐生日當倍悲痛﹐安忍置酒張樂以爲樂﹖若具慶者可也。以李世民之忍﹐猶能於是日感泣﹐思慕其親﹐亦以天理之不容泯處。故在人講此禮﹐以爲非禮之禮。然於人之生存而祝其壽﹐猶有說﹔鬼已死矣﹐而曰生朝﹑獻壽者﹐何爲乎﹖

伊川破橫渠定龍女衣冠從夫人品秩事﹐謂﹕龍﹐獸也﹐豈可被夫人衣冠﹖且大河之塞﹐乃天地祖宗社稷之佑﹐及吏卒之力﹐龍何功之有﹖其言可謂甚正大﹐又以見張程學識淺深之不同。世俗事眞武﹐呼爲眞聖﹐只是北方玄武神。眞宗尙道教﹐避聖祖諱﹐攺玄爲眞。北方玄武乃龜蛇之屬﹐後人不曉其義﹐畫眞武作一人散髮握劍﹐足踏龜蛇﹐競傳道教中某代某人修行如此。

江淮以南﹐自古多淫祀。以其在蠻夷之域﹐不沾中華禮義。狄仁傑毀江淮淫祠一千七百區﹐所存者惟夏禹伍子胥二廟﹐伊川先生猶以爲存伍子胥廟爲未是﹐伍子胥可血食於吳﹐不可血食於楚。今去狄公未久﹐而淫祀極多﹐皆緣世教不明﹐民俗好怪。始者土居尊秩無識者唱之﹐繼而羣小以財豪鄕裏者輔之﹐下焉則裏中破蕩無生產者﹐假托此裒斂民財﹐爲衣食之計﹐是以上而州縣﹐下至閭巷村落﹐無不各有神祠。朝廷禮官又無識庸夫﹐多與之計較封號﹐是以無來歷者皆可得封號﹐有封號者皆可歲歲加大。若欲考論邪正﹐則都無理會了。

後世看理不明﹐見諸神廟有靈感響應者﹐則以爲英靈神聖之祠﹐在生必聰明正直之人也。殊不知此類其間煞有曲折﹕一樣是富貴權勢等人﹐如伯有爲厲﹐子產所謂「用物精多則魂魄彊」之類﹔一樣是壯年蹈白刄而死﹐英魂不散底人﹔一樣是生稟气厚精爽彊底人﹐死後未便消散﹔一樣是人塑人像時﹐捉个生禽之猛鷙者﹐如猴烏之屬﹐生藏於腹中。此物被生刼而死﹐魂魄不散﹐眾人朝夕焚香禱祝﹐便會有靈。其靈乃此物之靈﹐非闗那鬼神事﹔一樣是人心以爲靈﹐眾人精神都聚在那上﹐便自會靈﹐如白鮝大王之類﹔一樣是立以爲祠﹐便有依艸附木底沈魂滯魄來﹐竊附於其上﹔一樣又是山川之靈﹐廟宇坐據山川雄猛處﹐气作之靈。又有本廟正殿不甚靈﹐而偏旁捨有靈者﹐是偏旁坐得山川正脈處故也。又有都不關這事﹐只是隨本人心自靈﹐人心自極其誠敬則精神聚﹐所占之事自有脈絡相關﹐便自然感應﹐吉凶毫髮不差﹐只緣都是一理一气故耳。所謂「齊戒以神明其徳夫」﹐卽此意。

湖南風俗﹐淫祀尢熾﹐多用人祭鬼﹐或村民裒錢買人以祭﹐或捉行路人以祭。聞說有一寒士被捉﹐縳諸廟柱﹐半夜有大蛇張口欲食之﹐其人識一咒﹐只管念咒﹐蛇不敢食﹐漸漸退縮而去。明早士人得脫﹐訴諸官人﹐以爲咒之靈所致﹐是不然。凡虎獸等食人者﹐多是挑之使神色變動方食﹐神色不動則不敢食。若此人者﹐心自以爲必死﹐無可逃﹐更不復有懼死之念矣。只一味靠咒﹐口只管念咒﹐心全在咒上﹐更無復有變動之色﹐故蛇無由食之﹐亦猶虎不食澗邊嬰兒之類﹐非關咒靈之謂也。

聞說南軒曽差一司戶破一大王廟﹐才得牒卽兩腳俱軟﹐其人臥乘輿而往。到廟中取大王像﹐剖其腹﹐有盤數重﹐中有小合﹐盛一大白虫﹐活走﹐急投諸油煎之。才破合見虫﹐腳便立愈。推此﹐其它可以類見。

以上論淫祀

天地間亦有沈魂滯魄不得正命而死者﹐未能消散﹐有時或能作怪﹐但久後當自消。亦有抱寃未及雪者﹐屢作怪﹐才覺發便帖然。如後漢王純驛中女鬼﹐及朱文公斷龍巖妻殺夫事。

大抵妖由人興﹐凡諸般鬼神之旺﹐都是由人心興之。人以爲靈則靈﹐不以爲靈則不靈。人以爲怪則怪﹐不以爲怪則不怪。伊川尊人官廨多妖﹐或報曰﹕鬼擊鼓。其母曰﹕把搥與之。或報曰﹕鬼搖扇。其母曰﹕他熱故耳。後遂無妖。只是主者不爲之動﹐便自無了。細觀左氏所謂「妖由人興」一語﹐極說得出。明道石佛放光之事亦然。

昔有僧入房將睡﹐暗中悞踏破一生茄﹐心疑爲蟾蜍之屬﹐臥中甚悔其枉害性命。到中宵忽有扣門覓命者﹐僧約明日爲薦拔﹐及天明見之﹐乃茄也。此只是自家心疑﹐便感召得逰魂滯魄附會而來。又如遺書載﹕一官員於金山寺薦拔亡妻之溺水者﹐忽婢妾作亡魂胡語﹐言死之甚寃。數日後有漁者救得妻﹐送還之。此類甚多﹐皆是妖由人興。人無釁焉﹐妖不自作。

賴省幹占法有鬼附耳語。人來占者﹐問姓幾畫﹐名幾畫﹐其人對面黙數﹐渠便道得。或預記定其畫﹐臨時更不點數﹐只問及便答﹐渠便道不得。則「思慮未起﹐鬼神莫知」﹐康節之言﹐亦見破此精微處。

張元郡君死後﹐常來與語﹐說渠心下事。一道士與圍棊而妻來﹐道士捉一把碁子﹐包以紙﹐令持去問﹐張不知數便道不得。曰﹕我後不來矣。此未必眞是其妻﹐乃沈魂滯魄隨張心感召而來﹐被道士窺破此機﹐更使不得。世之扶鶴下仙者亦如此﹐識字人扶得﹐不識字人扶不得。能文人扶﹐則詩語淸新﹔不能文人扶﹐則詩語拙嫩。問事而扶鶴人知事意﹐則寫得出﹔不知事意則寫不出。與吟詠作文章﹐則無不通﹔問未來事則全不應。亦可自見。此非因本人之知而有假托﹐蓋鬼神幽陰﹐乃藉人之精神發揮﹐隨人知識所至耳。便見妖非由人不可。

昔武三思置一妾絕色﹐士夫皆訪觀。狄梁公亦往焉﹐妾遁不見﹐武三思搜之﹐在壁隙中語曰﹕我乃花月之妖﹐天遣我奉君談笑。梁公時之正人﹐我不可以見。蓋端人正士有精爽淸明﹐鬼神魑魅自不敢近﹐所謂「徳重鬼神欽」。鬼神之所以能近人者﹐皆由人之精神自不足故耳。

以上論妖怪

「敬鬼神而逺之」﹐此一語極說得圓而盡。如正神﹐能知敬矣﹐又易失之不能逺﹔邪神﹐能知逺矣﹐又易失之不能敬。須是都要敬而逺﹐逺而敬﹐始兩盡幽明之義。文公語解說﹕専用力於人道之所宜﹐而不惑於鬼神之不可知。此語示人極爲親切。「未能事人﹐焉能事鬼」﹐須是盡事人之道﹐則盡事鬼之道斷無二致。所以發子路者深矣。

佛老

佛老之學﹐後世爲盛﹐在今世爲尢盛。二氏之說大略相似﹐佛氏說得又較玄妙。老氏以無爲主﹐佛氏以空爲主﹐無與空亦一般。老氏說無﹐要從無而生有﹐他只是要淸淨無爲方外之物﹐以獨善其身﹐厭世俗膠膠擾擾等事﹐欲在山林間煉形養气﹐將眞气養成一个嬰兒﹐脫出肉身去﹐如蛇蛻之法。又欲乘雲駕鶴﹐飛騰乎九天之上﹐然亦只是煉个气輕﹐故能乘雲耳。老氏之說猶未甚惑人。至佛氏之說﹐𨿽深山窮谷之中﹐婦人女子皆爲之惑﹐有淪肌洽髄牢不可解者﹐原其爲害有兩般﹕一般是說死生罪福﹐以欺罔愚民﹔一般是髙談性命道徳﹐以眩惑士類。死生罪福之說﹐只是化得世上一種不讀書不明理無見識等人﹔性命道徳之說﹐又較玄妙﹐𨿽髙明之士﹐皆爲所誤。須是自家理明義精﹐胸中十分有定見﹐方不爲之動。

常人所惑死生罪福之說﹐一則是恐死去陰司受諸苦楚﹐一則是祈求爲來生之地。故便能捨割﹐做功徳﹐做因果﹐或庶幾其陰府得力﹐免被許多刑憲﹐或覬望其來生作个好人出世﹐子子孫孫長享富貴﹐免爲貧賤禽獸之徒。佛家唱此說以罔人﹐故愚夫愚婦皆爲之惑。

且如輪回一說﹐斷無此理。伊川先生謂﹕不可以旣返之气復爲方伸之气。此論甚當。蓋天地大气流行﹐化生萬物﹐前者過﹐後者續﹐前者消﹐後者長﹐只管運行﹐無有窮已﹐斷然不是此气復回來爲後來之本。一陽之復﹐非是旣退之陽倒轉復來。聖人立卦取象﹐𨿽謂陽復返﹐其實只是外气剝盡﹐內气復生。佛氏謂已往之气復輪回來生人生物﹐與造化之理不相合。若果有輪回之說﹐則是天地間人物皆有定數﹐當只是許多气翻來覆去﹐如此則大造都無功了。須是曉得天地生生之理﹐方看得他破。

人生天地間﹐得天地之气以爲體﹐得天地之理以爲性。原其始而知所以生﹐則要其終而知所以死。古人謂得正而斃﹐謂朝聞道夕死可矣﹐只緣受得許多道理﹐須知盡得﹐便自無愧﹐到死時亦只是這二五之气﹐聽其自消化而已。所謂安死順生﹐與天地同其變化﹐這个便是「與造化爲徒」。人才有私欲﹐有私愛﹐割捨不斷﹐便與大化相違。

因果之說﹐全是妄誕。所載證驗極多﹐大抵邪說流入人心﹐故人生出此等狂思妄想而已。溫公謂﹕三代以前﹐何嘗有人夢到陰府見十等王者耶﹖此說極好。只緣佛教盛行﹐邪說入人已深﹐故有此夢想。

天地間物﹐惟風雷有象而無形。若是實物﹐皆有形骸。且如人間屋宇﹐用木植磚瓦等架造成个規模。木植取之山林﹐磚瓦取之窯竈﹐皆是實物﹐人所實見。如佛氏天堂地獄﹐是何處取木植﹐是何處取磚瓦﹖況天只是積气﹐到上至髙處﹐其轉至急﹐如迅風然﹐不知所謂天堂者該載在何處﹖地乃懸空在天之中央﹐下面都是水﹐至極深處﹐不知所謂地獄者又安頓在何處﹖況其所說爲福可以冥財禱而得﹐爲罪可以冥財賂而免﹐神物淸正﹐何其貪婪如此﹖原其初意﹐亦只是杜撰﹐以誘人之爲善﹐而恐懼人之爲惡耳。野夫賤隸以死生切其身﹐故傾心信向之。然此等皆是下愚不學之人﹐亦無足怪。如唐太宗是甚天資﹐亦不能無惑﹐可怪可怪﹗

士大夫平日讀書﹐只是要略知古今事變﹐把來做文章使﹐其實聖賢學問精察做工夫處全不理會。緣是無這一段工夫﹐胸中無定見識﹐但見他說心說性﹐便爲之竦動﹐便招服。如韓文公白樂天資稟甚髙﹐但平日亦只是文字詩酒中做工夫﹐所以看他亦不破。文公辟其無父無君﹐𨿽是根本﹐然猶未知所以受病之本。

佛氏所謂玄妙者﹐只是告子所謂「生之謂性」之說。告子生之一字﹐乃是指人之知覺運動處﹐大意謂﹕目能視﹐其所以能視處是誰﹖耳能聽﹐其所以能聽處是誰﹖卽這一个靈活知覺底﹐常在目前作用﹐便謂之性。悟此則爲悟道。一面做廣大玄妙說將去﹐其實本領只如此。此最是至精至微﹐第一節

差錯處。至於無父無君﹐乃其後截人事之粗迹﹐悖謬至顯處。他全是認气做性了。如謂狗子有佛性﹐只是呼狗便知搖尾向前﹐這个便是性。人與物都一般。所以萬刼不滅﹐亦只是這个。老氏謂「死而不亡」﹐亦只是如此。所說千百億化身﹐千手千眼﹐皆是在這窠窟裏。

自古聖賢相傳說性﹐只是个理。能視能聽者﹐气也﹔視其所當視﹐聽其所當聽者﹐理也。且如手之執捉﹐气也﹐然把書讀也是手﹐呼盧也是手﹐豈可全無分別﹖須是分別那是非﹐是底便是本然之性﹐非底便是狥於形气之私。佛氏之說﹐與吾儒若同而實大異。吾儒就形气上別出个理﹐理極精微﹐極難體察。他指气做性﹐只見這个便是性﹐所以便不用工夫了。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣

補遺

字義二卷﹐最初爲永嘉趙氏刻本﹐又淸漳家藏本﹐又弘治庚戌刻本﹐又四明丰慶刻本。諸本增減﹐互有異同。按性理大全所纂入者﹐末能悉收﹐則桐川施氏刻本爲略備。及細爲校閱﹐亦有大全所引而施本所無者﹐或非專論一字之義﹐當從他處錄出﹐或有專講一字者﹐亦在所遺。則知屢經刊板﹐自不能無脫略﹐今悉采錄增入。後學顧秀虎謹識。

太極

分而爲五非有欠﹐合而爲一非有餘。﹝五謂五行﹐一謂太極﹞

太極渾淪之妙用﹐自無而入於有﹐自有而復於無﹐又只是渾淪一無極也。

無聲臭只是無形狀﹐若少有聲臭﹐便涉形狀﹐落方體﹐不得謂之無極矣。文公解用「無聲臭」語﹐是說二字之大義﹐詞不迫切而其理自曉。﹝此注朱子解無極﹐引「上天之載﹐無聲無臭」之義﹞

以造化言之﹐如天地間生成萬物﹐自古及今﹐無一物之不實。散殊上下﹐自古有是﹐到今亦有是﹐非古有而今無﹐皆是實理之所爲。大而觀之﹐自太始而至萬古﹐莫不皆然。若就物觀之﹐其徹始徹終﹐亦只是一實理如此。姑以一株花論來﹐春气流注到則萌蘗生花﹐春气盡則花亦盡。又單就一花蕊論﹐气實行到此則花便開﹐气消則花便謝亦盡了。方其花萌蘗﹐此實理之初也﹔至到謝而盡處﹐此實理之終也。﹝此注朱子「推之於前而不見其始者﹐之合﹐引之於後而不見其終之離」二句之義﹞

理不外乎气。若說截然在陰陽五行之先﹐及在陰陽五行之中﹐便成理與气爲二物矣。﹝此亦是太極圖說注﹐然是專講理字﹞

本只是一气﹐分來有陰陽﹐又分來有五行﹖二與五隻管分合運行去﹐萬古生生不息﹐不止是个气﹐必有主宰之者﹐曰理是也。理在其中爲之樞紐﹐故大化流行﹐生生未嘗止息。天下豈有性外之物﹐而不統於吾心是理之中也哉﹖理之所在﹐大極於無際而無不通﹐細入於無倫而無不貫﹐前後乎萬古而無不徹。

太極只是理﹐理本圓﹐故太極之理本渾淪。理無形狀﹐無界限間隔﹐故萬物無不各具得太極﹐而太極之本體各各無不渾淪。惟人气正且通﹐爲萬物之靈﹐能通得渾淪之體。物气偏且塞﹐不如人之靈﹐𨿽有渾淪之體﹐不能通耳。然人類中亦惟聖人大賢﹐然後眞能通得渾淪之體。一種下愚底人﹐其昏頑卻與物無異﹐則又正中之偏﹑通中之塞者。一種靈禽仁獸﹐其性與人甚相近﹐則又偏中之正﹑塞中之通者。細推之﹐有不能以言盡。

問﹕感物而動﹐或發於理義之公﹐或發於血气之私﹐這裹便分善惡﹖曰﹕非發於血气之私便爲惡﹐乃發後流而爲惡耳。

圖說「中正仁義」﹐而注腳又言「仁義中正」﹐互而言之﹐以見此理之循環無端﹐不可執定以孰爲先﹐孰爲後也。亦猶四時之春夏秋冬﹐或言秋冬春夏﹐以比見气之動靜無端﹐陰陽無始也。﹝太極圖說注﹞

通書

聖人純是天理﹐合下無欠缺處﹐渾然無變動﹐徹內外本末皆是實﹐舞一毫之妄。不待思而自得﹐此生知也。不待勉而自中﹐此安行也。且如人行路﹐須是照管方行出路中﹐不然則蹉向邊去。聖人如不看路﹐自然在路中同行﹐所謂「從容無不中道」﹐此天意也。﹝通書「誠則無事矣」注﹞

凡物一色﹐謂之純也。﹝此注通書「純其心」句﹞

一者﹐是表裹俱一﹐純徹無二。少有纖毫私欲﹐便二矣。內一則靜虛﹐外一則動直﹐而明通公溥則又無時不一也。一者﹐此心渾然太極之體。無欲者﹐心體粹然無極之眞。靜虛者﹐體之未發。豁然絕無一物之雜﹐陰之性也。動直者﹐用之流行﹐坦然由中道而出﹐陽之情也。﹝通書志學章注﹞

明道此一段說話﹐乃地位髙者﹐之事﹐學著取此甚遠。在學者﹐工夫﹐只從「克己復禮」入爲最要。此工夫徹上徹下﹐無所不宜。問﹕物字是人物是事物﹖曰「仁者﹐與物同體」﹐只是言其理之一爾。人物與事物非判然絕異﹐事物只自人物而出﹐凡己與人物接﹐方有許多事物出來。若於己獨立時﹐初無甚多事﹐此物事皆可以包言。所謂「訂頑備言此體」者﹐亦只是言其理之一爾。﹝此注程子論西銘語﹞

附論朱子

先生道巍而徳尊﹐義精而仁熟﹐立言平正溫潤﹐淸通的實。徹人心﹐洞天理﹐達羣哲﹐會百聖﹐粹乎洙泗伊洛之緒。凡曩時有發端而未竟者﹐今悉該且備。凡曩時有疑辧而未瑩者﹐今益信且白。宏綱大義﹐如指諸掌﹐掃千百年之謬誤﹐爲後學一定不易之準則。辭約而理盡﹐旨明而味深﹐而其心度澄朗﹐瑩無渣滓﹐工夫縝密﹐渾無隙漏﹐尢可想見於辭气間。故孔﹑孟﹑周﹑程之道﹐至先生而益明﹐所謂主盟斯世﹐獨惟先生一人而已。

嚴陵講義

淳恭承判府寺丞鄭公之悌﹐偕府判大著楊廣文先生﹐領郡之羣賢眾俊會於學校﹐謂淳從遊晦庵先生之門﹐俾講明大義﹐以開發後進。區區淺陋﹐辭不獲命﹐輒吐爲說四篇﹕一曰道學體統﹐二曰師友淵源﹐三曰用功節目﹐四曰讀書次序﹐以爲賢侯作成人材之助。願諸同志共切磋之。

道學體統

聖賢所謂道學者﹐初非有至幽難窮之理﹐甚髙難行之事也。亦不外乎人生日用之常耳。蓋道原於天命之奧﹐而實行乎日用之間。在心而言﹐則其體有仁義禮智之性﹐其用有惻隱﹑羞惡﹑是非之情。在身而言﹐則其所具有耳目口鼻四支之用﹐其所與有君臣父子朋友夫婦兄弟之倫。在人事而言﹐則處而修身齊家﹐應事接物﹔出而蒞官理國﹐牧民禦眾﹔微而起居言動﹐衣服飲食﹐大而禮樂刑政﹐財賦軍師﹐凡千條萬緒﹐莫不各有當然一定不易之則﹐皆天理自然流行著見﹐而非人之所彊爲者。自一本而萬殊﹐而體用一原也。合萬殊而一統﹐而顯微無間也。上帝所降之衷﹐卽降乎此也。生民所秉之彜﹐卽秉乎此也。以人之所同得乎此而虛靈不昧﹐則謂之明徳。以人之所共由乎此而無所不通﹐則謂之逹道。堯舜與塗人同一稟也﹐孔子與十室均一賦也﹐聖人之所以爲聖﹐生知安行乎此也。學者之所以爲學﹐講明踐履乎此也。謂其君不能﹐賊其君者也﹔謂其民不能﹐賊其民者也﹔自謂其身不能﹐自賊者也。操之則存﹐舎之則亡﹐迪之則吉﹐悖之則凶。蓋皎然易知而坦然易行也。是豈有離乎常行日用之外﹐別自爲一物﹐至幽而難窮﹐甚髙而難行也哉﹖如或外此而他求﹐則皆非大中至正之道﹐聖賢所不道也。

師友淵源

粵自羲皇作易﹐首闡渾淪﹐神農黃帝相與繼天立極﹐而宗統之傳有自來矣。堯舜禹湯文武更相授受﹐中天地爲三綱五常之主。臯陶伊傅周召又相與輔相﹐施諸天下﹐爲文明之治。孔子不得行道之位﹐乃集羣聖之法﹐作六經﹐爲萬世師﹐而回參伋軻實傳之﹐上下數千年﹐無二說也。軻之後失其傳﹐天下騖於俗學﹐蓋千四百餘年﹐昬昬冥冥﹐醉生夢死﹐不自覺也。及我宋之興﹐明聖相承﹐太平日久﹐天地眞元之气復會﹐於是濂溪先生與河南二程先生﹐卓然以先知先覺之資﹐相繼而出。濂溪不由師傳﹐獨得於天﹐提綱啟鑰﹐其妙具在太極一圖。而通書四十章﹐又以發圖之所未盡﹐上與羲皇之易相表裏﹐而下以振孔孟不傳之墜緒﹐所謂再辟渾淪。二程親授其旨﹐又從而光大之。故天理之微﹐人倫之著﹐事物之眾﹐鬼神之幽﹐與凡造道入徳之方﹐修己治人之術﹐莫不秩然有條理﹐備見於易傳﹑遺書﹐使斯世之英才志士﹐得以探討服行﹐而不失其所歸。河洛之間﹐斯文洋洋﹐與洙泗並聞而知者。有朱文公﹐又卽其微言遺旨﹐益精明而瑩白之﹐上以逹羣聖之心﹐下以統百家而會於一。蓋所謂集諸儒之大成﹐而嗣周程之嫡統﹐粹乎洙泗濓洛之淵源者也。學者不欲學聖則已﹐如學聖人而考論師友淵源﹐必以是爲迷塗之指南﹐庶乎有所取正而不差。茍或舎是而他求﹐則茫無定凖﹐終不得其門而入矣。旣不由是門而入﹐而曰吾能眞有得乎聖人心傳之正﹐萬無是理也。

用工節目

道之浩浩﹐何處下手﹖聖門用工節目﹐其大要亦不過曰致知力行而已。致者﹐推之而至其極之謂。致其知者﹐所以明萬理於心﹐而使之無所疑也。力者﹐勉焉而不敢怠之謂。力其行者﹐所以復萬善於已﹐而使之無不備也。知不致﹐則眞是眞非無以辧﹐其行將何所適從﹖必有錯認人欲作天理而不自覺者矣。行不力﹐則𨿽精義入神﹐亦徒爲空言﹐而盛徳至善竟何有於我哉﹖此大學「明明徳」之功﹐必以「格物致知」爲先﹐而「誠意﹑正心﹑修身」繼其後。中庸擇善固執之目﹐必自夫博學﹑審問﹑謹思﹑明辧而篤行之。而顏子稱夫子循循善誘﹐亦惟在於「博我以文﹐約我以禮」而已﹐無他說也。然二者亦非截然判先後爲二事﹐猶之行者目視足履﹐動輒相應﹐蓋亦交進而互相發也。故知之明則行愈逹﹐而行之力則所知又益精矣。其所以爲致知力行之地者﹐必以敬爲主。敬者﹐主一無適之謂﹐所以提撕警省此心﹐使之惺惺﹐乃心之生道而聖學之所以貫動靜徹終始之功也。能敬﹐則中有涵養而大本淸明。由是而致知﹐則心與理相涵﹐而無顚冥之患。由是而力行﹐則身與事相安﹐而不復有扞挌之病矣。𨿽然人性均善﹐均可與適道﹐而鮮有能從事於斯者﹐由其有二病﹕一則病於安常習故﹐而不能奮然立志﹐以求自拔﹔二則病於偏執私主﹐而不能豁然虛心以求實見。蓋必如孟子以舜爲法於天下而我猶未免以鄕人者爲憂﹐必期如舜而後已﹐然後爲能立志。必如顏子以能問於不能﹐以多問於寡﹐有若無﹐實若虛﹐然後爲能虛其心。旣能立志而不肯自棄﹐又能虛心而不敢自是﹐然後聖門用功節目循序而進﹐日日有惟新之益﹐𨿽升堂入室﹐惟吾之所欲而無所阻矣。此又學者所當深自警也。

讀書次第

書所以載道﹐固不可以不讀﹐而聖賢所以垂訓者不一﹐又自有先後緩急之序﹐而不容以躐進。程子曰﹕大學﹐孔氏之遺書﹐而初學入徳之門也。於今可見古人爲學次第者﹐獨賴此篇之存﹐而論孟次之。學者必由是而學焉﹐則庶乎其不差矣。蓋大學者﹐古之大人所以爲學之法也﹐其大要惟曰「明明徳」﹐曰「新民」﹐曰「止於至善」三者而已。於三者之中﹐又分而爲格物﹑致知﹑誠意﹑正心﹑修身以至於齊家﹑治國﹑平天下者﹐凡八條。大抵規模廣大而本末不遺﹐節目詳明而始終不紊﹐實羣經之綱領﹐而學者所當最先講明者也。其次﹐則論語二十篇﹐皆聖師言行之要所萃﹐於是而學焉﹐則有以識操存涵養之實。又其次﹐則孟子七篇﹐皆諄諄乎王道仁義之談﹐於是而學焉﹐則有以爲體驗充廣之端。至於中庸一書﹐則聖門傳授心法﹐程子以爲其味無窮﹐善讀者味此而有得焉﹐則終身用之有不能盡者矣。然其爲言﹐大槪上逹之意多﹐而下學之意少﹐非初學者所可驟語。又必大學﹑論﹑孟之旣通﹐然後可以及乎此﹐而始有以的知其皆爲實學﹐無所疑也。蓋不先諸大學﹐則無以提絜綱領﹐而盡論孟之精微﹔不參諸論孟﹐則無以發揮蘊奧﹐而極中庸之歸趣﹔若不會其極於中庸﹐則又何以建立天下之大本﹐而經綸天下之大經哉﹖是則欲求道者﹐誠不可不急於讀四書。而讀四書之法﹐毋過求﹐毋巧鑿﹐毋旁搜﹐毋曲引﹐亦惟平心以玩其旨歸﹐而切已以察其實用而已爾。果能於是四者融會貫通﹐而理義昭明﹐胸襟灑落﹐則在我有權衡尺度。由是而進諸經﹐與凡讀天下之書﹐論天下之事﹐皆莫不冰融凍釋﹐而輕重長短截然一定﹐自不復有錙銖分寸之或紊矣。嗚呼﹗至是而後可與言內聖外王之道﹐而致開物成務之功用也歟﹗

似道之辧

或曰﹕今世所謂老佛之道﹐與聖賢之道何如﹖曰﹕似道而非道也。蓋老氏之道以無爲宗﹐其要歸於淸淨﹐今學者修眞煉气以復嬰兒﹐誠爲反人理之常。世固有脫事物遊方外以事其學者﹐然其說末甚熾﹐固不待論。若佛氏之教﹐則充盈乎中華﹐入人骨髓﹐自王公大人至野夫賤隸﹑深閨婦女﹐無不傾心信向之。而其所以爲說者大槪有二﹕一則下談死生罪福之說﹐以誑愚眾﹐然非明識者莫能決﹔一則上談性命道徳之說﹐以惑髙明﹐亦非常情所易辧也。夫死生無二理﹐能原其始而知所以生﹐則反其終而知所以死矣。蓋無極之眞﹐二五之精﹐妙合而凝﹐乾道成男﹐坤道成女﹐二气交感﹐化生萬物﹐此天地所以生人物之始也。人得是至精之气而生﹐气盡則死﹐得是至眞之理所賦﹐其存也順吾事﹐則其沒也安死而無愧。始終生死﹐如此而已。自未生之前是理气﹐爲天地間公共之物﹐非我所得與。旣凝而生之後﹐始爲我所主﹐而有萬化之妙。及气盡而死﹐則理亦隨之一付之大化﹐又非我所能專有﹐而常存不滅於冥漠之間也。今佛者曰﹐未生之前﹐所謂我者固已具﹐旣死之後﹐所謂我者末嘗亡。所以輪回生生於千萬億劫而無有窮已。則是形潰而反於原。旣屈之气有復爲方伸之理﹐與造化消息辟闔之情殊不相合。且謂天堂地獄明證昭昭﹐則是天地間別有一種不虛不實之田地﹐可以載其境﹐別有一種不虛不實之磚瓦材木﹐可以結其居﹐與萬物有無虛實之性又不相符。況其爲福可以禱而得﹐爲罪可以賂而免﹐則是所以主宰乎幽陰者﹐尢爲私意之甚﹐抑非福善禍淫大公至正神明之道也。觀乎此﹐則死生罪福之說﹐眞是眞非了然﹐愚者可以不必惑﹐而明智者亦可以自決矣。夫未有天地之先﹐只自然之理而已。有是理則有是气﹐有動之理則動而生陽﹐有靜之理則靜而生陰。陰陽動靜﹐流行化育﹐其自然之理從而賦予於物者爲命。人得是所賦之理以生﹐而具於心者爲性。理不外乎气﹐理與气合而爲心之靈。凡有血气均也﹐而人通物塞﹐通劇理輿氯融﹐鏖則理孱氧隔。令就人者言之﹐心之虛霞知覺一面已。其所以爲虛蠢知覺﹐由形气而發者﹐以形气爲主﹐而謂之人心﹔由理義而發者﹐以理義爲主﹐而謂之道心。若目能視﹐耳能聽﹐口能言﹐四肢能動﹐饑思食﹐渴思飲﹐冬思裘﹐夏思葛等類﹐其所發皆本於形气之私﹐而人心之謂也。非禮勿視﹐而視必思明﹐非禮勿聽﹐而聽必思聰﹐非禮勿言﹐而言必思忠﹐非禮勿動﹐而動必思義﹐食必以禮而無流歠﹐飲必有節而不及亂﹐寒不敢裘﹐暑毋褰裳等類﹐其所發皆原於理義之正﹐而道心之謂也。二者固有胍絡﹐粲然於方寸之間而不相亂。然人心易臲卼而不安﹐道心至隱微而難見﹐以堯舜禹相傳﹐猶致其精於二者之間﹐而一守夫道心之本。自告子以生言性﹐則已指气爲理﹐而不復有別矣。今佛者以作用是性﹐以蠢動含靈皆有佛性﹐運水搬柴無非妙用﹐專指人心之虛靈知覺者而作弄之。明此爲明心﹐而不復知其爲形气之心﹔見此爲見性﹐而不復知性之爲理﹔悟此爲悟道﹐而不復別出道心之妙。乃至甘苦食淡﹐停思絕想﹐嚴防痛抑﹐堅持力制﹐或有用功至於心如秋月碧潭淸潔者﹐遂交贊以爲造到。業儒者見之﹐自顧有穢淨之殊﹐反爲之歆慕﹐捨己學以從之﹐而不思聖門傳授心法﹐固自有克己爲仁瑩浮之境﹐與所謂江漢之濯﹑秋陽之曝及如光風霽月者﹐皆其胸中輝光潔白之時﹐乃此心純是天理之公﹐而絕無一毫人欲之私之謂。若彼之所謂月潭淸潔云者﹐特不過萬理俱空而百念不生爾﹐是固相似而實不同也。心之體所具者惟萬理﹐後以理爲障礙而悉欲空之﹐則所存者特形气之知覺爾。此最是至精至微第一節

差錯處。至於無君臣父子等大倫﹐乃其後截人事粗迹之悖繆至顯處。其爲理之發端﹐實自大原中已絕之。心本是活物﹐如何使之絕念不生﹖所謂念者﹐惟有正不正耳。必欲絕之不生﹐須死而後能。假如至此之境﹐果無邪心﹐但其不合正理﹐是乃所以爲邪而非豁然大公之體也。程子以爲「佛家有个覺之理﹐可以敬以直內矣﹐而無義以方外﹐然所直內者亦非是。」正謂此也。觀乎此﹐則性命道徳之說﹐眞是眞非了然﹐髙明者可以不必惑﹐而常情亦可以能辧矣。而近世儒者﹐乃有竊其形气之靈者以爲道心﹐屏去「道問學」一節工夫﹐屹然自立一家﹐專使人終日默坐以求之﹐稍有意見則證印以爲大悟﹐謂眞有得乎羣聖千古不傅之祕﹐意气洋洋﹐不復自覺其爲非。故凡聖門髙明廣大底境界更不復睹﹐而精微嚴密等工夫更不復從事﹐良亦可哀也哉﹗嗚呼﹐有志於學者﹐其戒之謹之。

似學之辧

或曰﹕今世所謂科舉之學﹐與聖賢之學何如﹖曰﹕似學而非學也。同是經也﹐同是子史也﹐而爲科舉者讀之﹐徒獵涉皮膚以爲綴緝時文之用﹐而未嘗及其中之蘊。止求影像仿佛﹐略略通解﹐可以達吾之詞則已﹐而未嘗求爲眞是眞非之識。窮日夜旁搜博覽﹐吟哦記憶﹐惟鋪排駢儷﹐無根之是習﹐而未嘗有一言及理義之實。自垂髫至白首﹐一惟虛名之是計﹐而未嘗有一念關身心之切。蓋其徒知舉子蹊徑之爲美﹐而不知聖門堂宇髙明廣大之爲可樂﹔徒知取靑紫伎倆之爲美﹐而不知潛心大業趣味無窮之爲可嗜。凡天命民彜﹐大經大法﹐人生日用所當然而不容闕者﹐悉置之度外﹐不少接心目﹐一或叩及之則解頤﹐而莫諭於修己﹑治人﹑齊家﹑理國之道﹐未嘗試一講明其梗槪。及一旦獵髙科﹐躡要津﹐當人天下國家之責﹐而其中枵然﹐無片字之可施﹐不過直行己意之私而已。若是者﹐𨿽萬卷塡胸﹐錦心繡口﹐號曰富學﹐何足以爲學﹖峨冠博帶﹐文雅縕藉﹐號曰名儒﹐何足以爲儒﹖假若胸膳歐蘇﹐才气韓柳﹐謂之未曾讀書亦可也。然則科舉之學視聖賢之學﹐正猶枘鑿之相反而不足以相通歟﹖曰﹕科舉程度固有害乎聖賢之旨﹐而聖賢學問未嘗有妨於科舉之文。理義明﹐則文字議論益有精神光采。躬行心得者有素﹐則形之商訂時事﹐敷陳洽體﹐莫非溢中肆外之餘﹐自有以當人情﹑中物理﹐藹然仁義道徳之言﹐一一皆可用之實。而有司明眼者得之﹐卽爲國家有用之器﹐非止一名一第而已也。況其器局髙宏﹐功力至到﹐造道成徳之大全者﹐所謂伊傅周召﹐王佐規模具焉。倘遇明王聖帝﹐雲龍風虎之會﹐則直探諸囊而措之﹐與斯人同躋至道之域﹐又斯世之所不能捨也。但時王立科目之法﹐專指三日之文爲名﹐而素行不與。在學者讀書而言﹐則以聖師孔子爲祖者也。吾夫子平日之所以教羣弟子之所以學﹐淵源節目﹐昭昭方冊﹐固有定法﹐正學者所當終身鉆仰﹐斃而後已﹐非可隨人遷變者。矧自聖朝列祖以至今日﹐已有尊崇之道﹐而荊﹑蜀﹑江﹑浙﹑閩﹑廣及中都之士﹐復多以此爲習尙﹐則亦此理在萬世不容泯沒﹐其輕重緩急固有辧也。或曰﹕生斯世也﹐非能絕意於斯世而捨彼就此也。曰﹕時王之法何可捨也﹖假使孔孟復生於今﹐亦不能捨科目而遠去﹐則亦但不過以吾之學應之而已﹐焉能爲吾之累也﹖然則抱天地之性﹐負萬物之靈﹐而貴爲斯人者﹐盍亦審其輕重緩急﹐而無甘於自暴自棄也哉﹗

