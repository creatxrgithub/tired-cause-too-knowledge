陸九淵集卷一與邵叔宜前日曾嘗以夫子所論齊景公﹑伯夷﹑齊叔之說﹐斷命以祛俗惑﹐至今嘆服﹐不能彌忘。爲……允其所見﹐推其所爲﹐勿怠勿畫﹐益著益察﹐日躋於純一之地是所望於君子﹐夷齊未足言也。此天所以予我者﹐非由外爍我也。思則得之﹐得此也﹔先立乎其大者﹐立此者也﹔積善者﹐積此者也﹔集義者﹐集此者也﹔知徳者知此者也。同此之謂同徳﹐異此之謂異端。心逸日休﹐心勞日拙﹐徳僞之辧也。豈惟辧諸其身人之賢否﹐書之正僞﹐舉將不逃於此矣。自有諸己至於大而化之﹐其寬裕溫柔足以有容﹐發彊剛毅足以有執﹐齋莊中正足以有敬﹐文理密察足以有別。增加馴積﹐水漸木升﹐固月異而歲不同。然由萌蘗之生而至於枝葉扶疏﹐由源泉混混而至於放乎四海﹐豈二物哉﹖《中庸》曰「誠者物之始終﹐不誠無物。」又曰「其爲物不二。」此之謂也。學問固無窮已﹐然端緒得失﹐則當早辧﹐是非向背﹐可以立決。……曾之於顏﹐顏之於夫子﹐固自有次第﹐然而﹐江漢以濯之﹐秋陽以暴之。𨿽夫子不能逃於曾子矣。豈惟曾子哉﹖君子之道﹐夫婦之愚不肖﹐可以與知能行。唐周之時﹐康衢擊壤之民﹐中林施置之夫﹐亦帝堯文王所不能逃也。故孟子曰「人皆可以爲堯舜。」病其自暴自棄﹐則爲之發四端﹐曰「人之有是而自謂不能者﹐自賊者也﹔謂其君不能者﹐賊其君者也。」夫子曰「一日克己復禮﹐天下歸仁焉。」此復之初也。鈞是人也﹐己私安有不可克者﹖顧不能自知其非﹐則不知自克耳。王澤之竭﹐利欲日熾。先覺不作﹐民心橫奔。浮文異端﹐轉相縈惑。往聖話語﹐徒爲藩飾。而爲機變之巧者﹐又復魑魅虺蜴其間。恥非其恥﹐而恥心亡矣。今之謂學問思辧﹐而於此不能深切著明﹐依憑空言﹐傅著意見﹐增疣益贅﹐助勝崇私﹐重其忿狷﹐長其負恃﹐蒙蔽至理﹐搟格至言﹐自以爲是﹐沒世不復﹐此其爲罪﹐浮於自暴自棄之人矣。此人之過﹐其初甚小﹐其後乃大﹔人之救之﹐其初則易﹐其後則難﹐亦其勢然也。物有本末﹐事有終始﹐知所先後﹐則近道矣。於其端緒之知不至﹐悉精畢力求多於末﹐溝澮皆盈﹐涸可立待﹐要之其終﹐本末俱失。夫子曰「知之爲知之﹐不知爲不知﹐是知也。」後世恥一物之不知﹐亦恥其非恥矣。人情物理之變﹐何可勝窮﹖若其標末﹐𨿽古聖人不能盡知也。稷之不能審於八音﹐夔之不能詳於五種﹐可以理揆。夫子之聖﹐自以少賤而多能﹐然不如老農﹐圃不如老圃﹐𨿽其老於論道﹐亦曰學而不厭﹐啟助之益﹐需於後學。伏羲之時﹐未有堯之文章﹔唐虞之時﹐未有成周之禮樂。非伏羲之智不如堯﹐而堯舜之智不如周公﹐古之聖賢﹐更續緝熙之際﹐尙可考也。學未知至﹐自用其私者﹐乃至於亂原委之倫﹐顚萌蘗之序﹐窮年卒歲﹐非所底麗﹐猶焦焦然思以易天下﹐豈不謬哉﹖

與曾宅之記錄人言語極難﹐非心通意解﹐往往多不得其實。前輩多戒門人無妄錄其語言﹐爲其不能通解﹐乃自以己意聽之﹐心失其實也。此理本天所以與我﹐非由外爍。明得此理﹐卽是主宰。眞能爲主﹐則外物不能移﹐邪說不能惑。所病於吾友者﹐正謂此理不明﹐內無所主。一向羈絆於浮論虛說﹐終日只依藉外說以爲主﹐天之所與我者反爲客﹐主客倒置﹐迷而不反﹐惑而不解。坦然明白之理可使婦人童子聽之而諭﹔勤學之士反爲之迷惑﹐自爲支離之說以自縈纏。窮年卒歲﹐靡所底麗﹐豈不重可憐哉﹖使生在治古盛時﹐蒙被先聖王之澤﹐必無此病。惟其生於後世﹐學絕道喪﹐異端邪說充塞彌滿﹐遂使有志之士罹此患害﹐乃與世間凡庸恣情縱欲之人均其陷溺﹐此豈非以學術殺天下哉﹖後世言《易》者以爲易道至幽至深﹐學者皆不敢輕言。然聖人贊易則曰「乾以易知﹐坤以簡能。易則易知﹐簡則易從。易知則有親﹐易從則有功。有親則可久﹐有功則可大。可久則賢人之徳﹐可大則賢人之業。易簡而天下之理得矣。」孟子曰「夫道若大路然﹐豈難知哉﹖」夫子曰「仁遠乎哉﹖我欲仁﹐斯仁至矣。」又曰「一日克己復禮﹐天下歸仁焉。」又曰「未之思也﹐夫何遠之有﹖」孟子曰「道在邇而求諸遠﹐事在易而求諸難。」又曰「堯舜之道﹐孝弟而已矣。徐行後長者謂之弟﹐疾行先長者謂之不弟。夫徐行者﹐豈人所不能哉﹖不爲耳。」又曰「人能充無欲害人之心﹐而仁不可勝用也﹔人能充無穿窬之心﹐而義不可勝用也。」……古聖賢之言﹐大抵若合符節。蓋心﹐一心也﹔理﹐一理也。至當歸一﹐精義無二。此心此理實不容有二。故夫子曰「吾道一以貫之。」孟子曰「夫道一而已矣。」又曰「道二﹐仁與不仁而已矣。」如是則爲仁﹐反是則爲不仁。仁卽此心也﹐此理也。求則得之﹐得此理也﹔先知者﹐知此理也﹔先覺者﹐覺此理也﹔愛其親者﹐此理也﹔敬其兄者此理也﹔見孺子將入井而有怵惕惻隱之心者﹐此理也﹔可羞之事則羞之﹐可惡之事則惡之者﹐此理也﹔是知其是﹐非知其非﹐此理也﹔宜辭而辭﹐宜遜而遜者﹐此理也﹔敬此理也﹔義亦此理也﹔內此理也﹐外亦此理也。故曰「直方大﹐不習無不利。」孟子曰「所不慮而知者﹐其良知也﹔所不學而能者﹐其良能也。此天之所與我者﹐我固有之﹐非由外爍我也。」故曰「萬物皆備於我矣﹐反身而誠﹐樂莫大焉。」此吾之本心也。所謂安宅﹑正路者﹐此也﹔所謂廣居﹑正位﹑大道者﹐此也。古人自得之﹐故有其實。言理則是實理﹐言事則是實事。徳則實徳﹐行則實行。吾與晦庵書所謂「士人質實﹐不尙智巧﹐言論未詳﹐事實先著﹐知之爲知之﹐不知爲不知。所謂『先知覺後知﹐先覺覺後覺』者﹐以其事實覺其事實﹐故言卽其事﹐事卽其言﹐所謂『言顧行﹐行顧言』。周道之衰﹐文貌日勝﹐事實湮於意見﹐典訓蕪於辧說。揣量模寫之工﹑依放假借之似﹐其條畫足以自信﹐其習熟足以自安。以子貢之達﹐又得夫子而師承之﹐尙不免此『多學而識之』之見﹐非夫子叩之﹐彼固晏然而無疑﹐『先行』之訓﹐『予欲無言』之訓﹐所以覺之者屢矣﹐而終不悟」況其不工不似﹐不足以自信﹑不足以自安者乎﹗終日依靠人言語﹐又未有定論﹐如在逆旅﹐乃所謂無所歸。古之所謂小人儒者﹐亦不過依據末節細行以自律﹐未至如今人有如許浮論虛說謬悠無根之甚﹐夫子猶以爲門人之戒﹐又況今日謬悠無根而可安乎﹖吾友能棄去舊習﹐復其本心﹐使此一陽爲主於內﹐造次必於是﹐顚沛必於是﹐無終食之間而違於是。此乃所謂有事焉﹐乃所謂勿忘乃所謂敬。果能不替不息﹐乃是積善﹐乃是積義﹐乃是善養我浩然之气。眞能如此﹐則不愧古人。其引用經語﹐乃是聖人先得我心之所同然﹐則爲不侮聖言矣。今終日營營﹐如無根之木﹐無源之水﹐有采摘汲引之勞﹐而盈涸榮枯無常﹐豈所謂『源泉混混﹐不捨晝夜﹐盈科而後進』者哉﹖終日簸弄經語以自傅益﹐眞所謂侮聖言者矣。﹝聖賢﹞未嘗有言「持敬」者。觀此二字﹐可見其不明道矣。

與胡季隨二《王文公祠記》乃是斷百年未了的大公案﹐自謂聖賢復起﹐不易吾言。餘子未嘗問學﹐妄肆指議﹐此無足怪。同志之士﹐猶或未能盡察﹐此良可慨嘆。道不遠人﹐人自遠之耳。人心不能無蒙蔽﹐蒙蔽之未徹﹐則日以陷溺。諸子百家往往以聖賢自期﹐仁義道徳自命﹐然其所以卒畔於皇極而不能自拔者﹐蓋蒙蔽而不自覺﹐陷溺而不自知耳。以顏子之賢﹐𨿽其知之未至﹐善之未明﹐亦必不至有聲色貨利之累﹐忿狠縱肆之失﹐夫子答其問仁﹐乃有『克己復禮』之說。所謂己私者﹐非必如常人所見之過惡而後爲己私也。己之未克﹐𨿽自命以仁義道徳﹐自期以可至聖賢之地者﹐皆其私也。己實未克而不以自疑﹐方憑之以決是非﹐定可否﹐縱其標末如子貢之屢中﹐適得夫子之憂耳﹐況又未能也。物則所在﹐非達天徳﹐未易輕言也。所惡於智者﹐爲其鑿也。如智者如禹之行水也﹐則無惡於智矣。禹之行水也﹐行其所無事也﹐如智者亦行其所無事﹐則智亦大矣。顏子『請事斯語』之後﹐眞知聖人矣。學未知止﹐則其知必不能至﹔知之未至﹐聖賢地位﹐未易輕言也。

與趙監道塞宇宙﹐非有所隱遁﹐在天曰陰陽﹐在地曰剛柔﹐在人曰仁義。故仁義者﹐人之本心也。愚不肖者不及焉﹐則蔽於物欲而失其本心﹔賢者智者過之﹐則蔽於意見而失其本心。……道本自若﹐豈如以手取物﹐必有得於外而後爲得哉﹖

二社倉之事﹐自元晦見請﹐幾年於此矣﹐有司不復掛之墻壁﹐遠方至無知者。某在敕局時﹐因編寬卹詔令﹐得見此文﹐與同官咨嘆者累日﹐遂編入廣賑卹門。人能知與焉之過﹐無識知之病﹐則此心炯然﹐此理坦然﹐物各付物﹐會其有極﹐歸其有極矣。

與鄧文範古人學如不及﹐尊徳樂道﹑親師友之心不啻饑渴﹐豈虛也哉﹖是必務實之士﹑眞知不足者然後能如此。此與自任私智﹑好彊爭勝﹑竊近似以爲外飾者﹐天淵不侔﹐燕越異鄕。察之不可不精﹐辧之不可不明。於此不精明﹐便是不識路頭﹐終日汩沒於形似而無所至止。『綿蠻黃鳥﹐止於丘隅』﹐於止知其所止﹐可以人而不如鳥乎﹖『知止而後有定﹐定而後能靜﹐靜而後能安﹐安而後能慮﹐慮而後能得』學不知止﹐而謂其能慮能得﹐吾不信也。人不自知其爲私意私說﹐而反至疑於知學之士者﹐亦其勢然也。人誠知止﹐卽有守論﹐靜安慮得﹐乃必然之勢﹐非可彊致之也。此集義所生與義襲而取之者之所由辧﹐由仁義行與行仁義者之所由分﹔而曾子子夏之勇﹐孟子告子之不動心﹐所以背而馳者也。愚不肖者之蔽在於物欲﹐賢者之蔽在於意見﹐髙下污潔𨿽不同﹐其爲蔽理溺心而不得其正﹐則一也。然蔽溺在污下者往往易解﹐而患其安焉而不求解﹐自暴自棄者是也。蔽溺在髙潔者﹐大抵自是而難解﹐諸子百家是也。

與侄孫浚夏末得汝陳官人到後信﹐胸襟頓別﹐辭理明暢﹐甚爲喜慰。乃知汝質性本不昏滯﹐得以不親講益﹐故爲俗見俗說牽制埋沒耳。其後二三信﹐𨿽是倉卒﹐終覺不如初信﹐豈非困於獨學﹐無朋友之助而然﹖得失之心未去﹐則不得﹔得失之心去﹐則得之。時文之說未破﹐則不得﹔時文之說破﹐則得之。不惟可使汝日進於學而無魔祟﹐因是亦可解流俗之深惑也。道之將墜﹐自孔孟之生﹐不能回天而易命。然聖賢豈以其時之如此而廢其業﹑隳其志哉﹖慟哭於顏淵之亡﹐喟嘆於曾點之志﹐此豈梏於蕞然之形體者所能知哉﹗孔氏之轍環於天下﹐長沮﹑桀﹑溺﹑楚狂﹑接輿負蕢植杖之流﹐刺譏玩慢﹐見於《論語》者如此耳。如當時之俗﹐揆之理勢﹐則其陵藉欺侮﹐豈遽止是哉﹖宋﹑衛﹑陳﹑蔡之間﹐伐木絕糧之事﹐則又幾危其身﹐然其行道之心﹐豈以此等而爲之衰止﹖「文不在玆」﹑「期月而可」﹐此夫子之志也。「然而無有乎爾﹐則亦無有乎爾」﹐此又孟子之志也﹐故曰「當今天下﹐捨我其誰」。至所以祛尹士﹑充虞之惑者﹐其自述至詳且明。由孟子而來﹐千有五百餘年之間﹐以儒名者甚眾﹐而荀﹑楊﹑王﹑韓獨著﹐專場蓋代﹐天下歸之。非止朋遊黨與之私也。若曰傳堯舜之道﹐續孔孟之統﹐則不容以形似假借﹐天下萬世之公﹐亦終不厚誣也。至於近時伊洛諸賢﹐研道益深﹐講道益詳。志向之專﹐踐行之篤﹐乃漢唐所未無有﹐其所植立成就﹐可謂盛矣。然江漢以濯之﹐秋陽以暴之﹐未見其如曾之能信其浩浩﹔肫肫其仁﹐淵淵其淵﹐未見其如子思之能達其浩浩﹔正人心﹐息邪說﹐詎行﹐放淫辭﹐未見其如孟子之長於知言而有以承三聖也。故道之不明﹐天下𨿽有美材厚徳﹐而不能以自成自達。困於聞見之支離﹐窮年卒歲而無所至止。若其气質之不美﹐志念之不正﹐而假竊付會﹐蠹食蛆長於經傳文字之間者﹐何可勝道﹗方今熟爛敗壞﹐如齊威﹑秦皇之屍﹐誠有大學之志者﹐敢不少自彊乎﹖於此有志﹐於此有勇﹐於此有立﹐然後能克己復禮﹐遜志時敏﹐眞地中有山﹐「謙」也。不然﹐則凡爲謙遜者﹐亦徒爲假竊緣飾﹐而其實崇私務勝而已。……不爲此等眩惑﹐則自求多福﹐何遠之有﹖道非難知﹐亦非難行﹐患人無志耳。及其有志﹐又患無眞實師友﹐反相眩惑﹐則爲可惜耳。凡今所爲汝言﹐爲此耳。蔽解惑去﹐此心此理﹐我固有之﹐所謂萬物皆備於我﹐昔之聖賢先得我心之同然者耳﹐故曰「周公豈欺我哉」﹖

與李省囗此學之不明﹐千有五百餘年矣。異端充塞﹐聖經榛蕪﹐質美志篤者﹐尢爲可惜。何時共講﹐以快此懷。未相見間﹐償有所疑﹐以片紙寓諸郵筒可也。二

古先聖賢無不由學。伏羲尙矣﹐猶以天地萬物爲師。……夫子生於晚周﹐麟遊鳳翥﹐出類拔萃﹐謂「天縱之將聖」﹐非溢辭也。然而自謂「我非生而知之者﹐好古敏以求之者也」。……人生而不知學﹐學而不求師﹐其可乎哉﹖秦漢以來﹐學絕道喪﹐世不復有師。以至於唐﹐曰師曰弟子云者﹐反以爲笑。……惟本朝理學﹐遠過漢唐﹐始復有師道。學者知求師矣﹐能退聽矣﹐所以導之者非其道﹐此則師之罪也。鄙文篇錄往﹐幸熟復而審思之﹐毋徒徇其名而不察其實﹐乃所願望。

卷二與王順伯大抵學術有說有實﹐……昔之有是說者﹐本於有是實﹐後之求是實者﹐亦必由是說。故凡學者之欲求其實﹐則必先習其說。旣習之﹐又有得有不得。有得其實者﹐有徒得其說而不得其實者。說之中又有淺深﹐有精粗﹐有偏全﹐有純駁﹐實之中亦有之。論三家之同異﹑得失﹑是非﹐而相譏於得與不得﹐說與實﹐與夫淺深精粗﹑偏全純駁之間﹐而不知其爲三家之所均有者﹐則亦非其至者矣。某嘗以義利二字判儒釋﹐又曰公私﹐其實卽義利也。儒者以人生天地之間﹐靈於萬物﹐貴於萬物﹐與天地並而爲三極。天有天道﹐地有地道﹐人有人道。人而不盡人道﹐不足與天地並。人有五官﹐官有其事﹐於是有是非得失﹐於是有教有學。其教之所從立者如此﹐故曰義曰公。釋氏以人生天地間﹐有生死﹐有輪回﹐有煩惱﹐以爲甚苦﹐而求所以免之。其有得道明悟者﹐則知本無生死﹐本無輪回﹐本無煩惱。故其言曰「生死事大」。……其教所從立者如此﹐故曰利曰私。惟義惟公﹐故經世﹔惟利惟私﹐故出世。儒者𨿽至於無聲﹑無臭﹑無方﹑無體﹐皆主於經世﹔釋氏𨿽盡未來際普度之﹐皆主於出世。今習釋氏者﹐皆人也。彼旣爲人﹐亦安能盡棄吾儒之仁義﹖彼𨿽出家﹐亦上報四恩。日用之間﹐此理之根諸心而不可泯滅者﹐彼固或存之也。然其爲教﹐非欲存此而起也﹐故其存不存﹐不足爲深造其道者輕重。他人則容易被聖賢之學聳動﹐𨿽不知其實﹐往往以其名而赴之。某非敢使尊兄竊儒者之名以欺世。二

楊墨告子許行之徒﹐豈但言說﹖其所言卽其所行﹐而孟子力辟之者﹐以爲其學非也。伊川先生有曰「釋氏只是理會生死﹐其他都不理會。」近有一前輩參禪﹐禪叢中稱其所得﹐一日舉伊川先生之言曰「某當時若得侍坐﹐便問道『不知除卻生死外更有甚事。』」吾儒之道﹐乃天下之常道﹐豈是別有妙道﹖謂之典常﹐謂之彜倫﹐蓋天下之所共由﹐斯民之所日用﹐此道一而已矣﹐不可攺頭換面。適得南軒與家兄書

與朱元晦苟當於理﹐𨿽婦人孺子之言所不棄也﹔……或乖理致﹐𨿽出古書﹐不敢盡信也。尊兄向與梭山兄書云「不言無極﹐則太極同於一物﹐而不足爲萬化根本﹔不言太極﹐則無極淪於空寂﹐而不能爲萬化根本。」夫太極者﹐實有是理﹐聖人從而發明之耳﹐非以空言立論﹐使人簸弄於頰舌紙筆之間也。其爲萬化根本固自素定﹐其足不足﹐能不能﹐豈以人言不言之故耶﹖《易大傳》曰「易有太極。」聖人言有﹐今乃言無﹐何也﹖作《大傳》時不言無極﹐太極何嘗同於一物﹐而不足爲萬根本耶﹖《洪範》五皇極列在九疇之中﹐不言無極﹐太極亦何嘗同於一物﹐而不足爲萬化根本耶﹖太極固自若也。尊兄只管言來言去﹐轉加糊塗﹐此眞所謂輕於立論﹐徒爲多說﹐而未必果當於理也。兄號句句而論﹐字字而議有年矣﹐宜益工益密﹐立言精確﹐足以司疑辧惑﹐乃反疏脫如此﹐宜有以自反矣。後書又謂「無極卽是無形﹐太極卽是有理。周先生恐學者錯認太極別爲一物﹐故著無極二字以明之」。《易》之《大傳》曰「形而上者謂之道」﹐又曰「一陰一陽之謂道」﹐一陰一陽已是形而上者﹐況太極乎﹖曉文義者﹐舉知之矣。自有《大傳》至今幾年﹐未聞有錯認太極別爲一物者。設有愚謬至此﹐奚啻不能以三隅反﹐何足上煩老先生特地於太極上加無極二字以曉之乎﹖《通書》「中焉止矣」之言﹐與此昭然不類﹐而兄曾不之察﹐何也﹖《太極圖說》以「無極」二字冠首﹐而《通書》終篇未嘗一及「無極」字。二程言論文字至多﹐亦未嘗一及「無極」字。假令其初實有是圖﹐觀其後來未嘗一及「無極」字﹐可見其道之進﹐而不自以爲是矣。兄今考訂注釋﹐表顯尊信﹐如此其至﹐恐未得爲善祖述者也。向在南康﹐論兄所解「告子不得於言勿求於心」一章非是﹐兄令某平心觀之。某嘗答曰﹕……平心之說恐難明白﹐不若據事論理可也。梭山兄所以不復致辯者﹐蓋以兄執己意甚固﹐而視人之言甚忽﹐求勝不求益也。某則以爲不然。尊兄平日拳拳於朋友﹐求箴規切磨之益﹐蓋亦甚至。

二此理在宇宙間﹐固不以人之明不明﹑行不行而加損。然人之爲人﹐則抑有其職也。垂象而覆物﹐天之職也。成形而載物者﹐地之職也。裁成天地之道﹐輔相天地之宜﹐以左右民者﹐人君之職也。孟子曰「幼而學之﹐壯而欲行之。」所謂行之者﹐行其所學以格君心之非﹐引其君於當道﹐與其君論道經邦﹐燮理陰陽﹐使斯道達乎天下也。所謂學之者﹐從師親友﹐讀書考古﹐學問思辧﹐以明此道也。故少而學道﹐壯而行道者﹐士君子之職也。吾人皆無常師﹐周旋於羣言淆亂之中﹐俯仰參求﹐𨿽自謂其理已明﹐安知非私見蔽說﹖若雷同相從﹐一唱百和﹐莫知其非﹐此所甚可懼也。何幸有相疑不合﹐在同志之間正宜各盡所懷﹐力相切磋﹐期歸於一是之地。大舜之所以爲大者﹐善與人同﹐樂取諸人以爲善﹐聞一善言﹐見一善行﹐若決江河﹐沛然莫之能禦。吾人之志當何求哉﹖惟其是已矣。……今一旦以切磋而知其非﹐則棄前日之所習﹐勢當如出陷井﹐如避荊棘。惟新之念﹐若決江河﹐是得所欲而遂其志也。此豈小智之私﹑鄙陋之習﹑榮勝恥負者所能知哉﹖南康爲別前一夕﹐讀尊兄之文﹐見其得意者﹐必簡健有力﹐每切敬服。……今閱來書﹐但見文辭繳繞﹐气象偏迫﹐其致辧處﹐類皆遷就牽合﹐甚費分疏﹐終不明白﹐無乃爲「無極」所累﹐反困其才耶﹖不然﹐以尊兄之髙明﹐自視其說亦當如白黑之易辧矣。古人質實﹐不尙智巧。言論未詳﹐事實先著。知之爲知之﹐不知爲不知。所謂「先知覺後知﹐先覺覺後覺」者﹐以其事實覺其事實。故言卽其事﹐事卽其言﹐所謂「言顧行﹐行顧言」。周道之衰﹐文貌日勝﹐事實湮於意見﹐典訓蕪於辧說。揣量模寫之工﹑依放假借之似﹐其條畫足以自信﹐其習熟足以自安。以子貢之達﹐又得夫子而師承之﹐尙不免此「多學而識之」之見﹐非夫子叩之﹐彼固晏然而無疑﹐「先行」之訓﹐「予欲無言」之訓﹐所以覺之者屢矣﹐而終不悟。顏子旣沒﹐其傳固在曾子﹐蓋可觀已。尊兄之才﹐未知其與子貢如何﹖今日之病﹐則有深於子貢者。尊兄誠能深知此病﹐則來書七條之說﹐當不待條析而自解矣。某竊謂尊兄未嘗實見太極﹐若實見太極﹐上面必不更加「無極」字﹐下面必不更著「眞體」字。上面加「無極」字﹐正是疊牀上之牀﹔下面著「眞體」字﹐正是架屋下之屋。虛見之與實見﹐其言固自不同也。若欲言其無方所﹐無形狀﹐是前書固言﹐宜如《詩》言「上天之載」﹐而於其下贊之曰「無聲無臭」可也﹐豈宜以「無極」字加之太極之上﹖《系辭》言「神無方矣」﹐豈可言無神﹖言「易無體矣」﹐豈可言無易﹖老氏以無爲天地之始﹐以有爲萬物之母﹐以常無觀妙﹐以常有觀竅﹐直將「無」字搭在上面﹐正是老氏之學﹐豈可諱也﹖極亦此理也﹐中亦此理也。五居九疇之中而曰皇極﹐非以其中而命之乎﹖民受天地之中以生﹐而《詩》言「立我蒸民﹐莫匪爾極」﹐豈非以其中命之乎﹖《中庸》曰「中也者﹐天下之大本也﹔和也者﹐天下之達道也。致中和﹐天地位﹐萬物育焉。」此理至矣﹐外此豈更復有太極哉﹖太極﹑皇極﹐乃是實字﹐所指之實﹐豈容有二﹗充塞宇宙﹐無非此理﹐豈容以字義拘之乎﹖……同指此理﹐則曰極﹑曰中﹑曰至﹐其實一也。尊兄最號爲精通詁訓文義者﹐何爲尙惑於此﹖無乃理有未明﹐正以太泥而反失之乎﹖至如以陰陽爲形器而不得爲道﹐此尢不敢聞命。易之爲道﹐一陰一陽而已﹐先後﹑始終﹑動靜﹑晦明﹑上下﹑進退﹑往來﹑合辟﹑盈虛﹑消長﹑尊卑﹑貴賤﹑表裏﹑向背﹑順逆﹑存亡﹑得喪﹑出入﹑行藏﹐何適而非一陰一陽哉﹖奇偶相尋﹐變化無窮﹐故曰「其爲道也屢遷﹐變動不居﹐周流六虛﹐上下無常﹐剛柔相易﹐不可爲典要﹐惟變所適。」尊兄確意主張﹐曲爲飾說﹐旣以無形釋之﹐又謂「周子恐學者錯認太極別爲一物﹐故著『無極』二字以明之」。某於此見得尊兄只是彊說來由﹐恐無是事。來書謂「若論無極二字﹐乃是周子灼見道體﹐迥出常賻﹐不顧傍人是非﹐不計自己得失﹐勇往直前﹐說出人不敢說底道理」﹐又謂「周子所以謂之無極﹐正以其無方所﹐無形狀」﹐誠令如此﹐不知人有甚不敢道處﹖如所謂太極眞體不傳之祕﹐無物之前﹐陰陽之外﹐不屬有無﹐不落方體﹐迥出常情﹐超出方外等語﹐莫是曾學禪宗所得如此﹖旣以病己﹐又以病人﹐殆非一言一行之過﹐兄其毋以久習於此而重自反也。

與吳顯仲爲學固不可迫切﹐亦當有窮究處﹐乃有長進。若能隨分窮究﹐廢馳豈所患也﹖又依得賢主人﹐不患無浸潤之益也。

卷三與童伯虞某秋試幸不爲考官所取﹐得與諸兄諸侄切磨於聖賢之道﹐以滓昔非﹐日有所警﹐易荊棘陷井以康莊之衢﹐反羈旅乞食而居之於安宅﹐有足自慰者。僕處足下之館幾半載﹐而不能回足下拳拳聲利之心﹐此誠僕淺陋之罪。仲尼顏子之所樂﹐宗廟之美﹐百官之富﹐金革百萬之眾在其中。此豈可地用其心而期與富貴利達兼得之者哉﹖後世之求人爵﹐蓋無所事於天爵矣。捨此而從事於彼﹐何啻養一指而失其肩背。況又求之有道﹐得之有命﹐非人力所可必致者﹐而反營營汲汲於其間﹐以得喪爲欣戚﹐惑亦甚矣。

與劉深父來書示以方冊所疑﹐足見爲學不苟簡。然其理皆甚明白﹐本無可疑。若於此未能通曉﹐則是進學工夫不純一﹐未免滯於言語耳。今欲一一爲深父解釋﹐又恐只能言語議論﹐無益於深父之身心。非徒無益﹐未必不反害之也。大抵爲學﹐但當孜孜進徳修業﹐使此心於日用間戕賊日少﹐光潤日著﹐則聖賢垂訓﹐向以爲盤根錯節未可遽解者﹐將渙然冰釋﹐怡然理順﹐有不加思而得之者矣。《書》曰「思曰睿﹐睿作聖。」孟子曰「思則得之。」學固不可以不思﹐然思之爲道﹐貴切近而優遊。切近則不失己﹐優遊則不滯物。《易》曰「擬之而後言﹐議之而後動。」孟子曰「權然後知輕重﹐度然後知長短。物皆然﹐心爲甚。」《記》曰「心誠求之﹐𨿽不中不遠矣。」日用之間何適而非思也。如是而思﹐安得不切近﹐安得不優遊﹖至於聖賢格言﹐切近的當﹐昭晰明白﹐初不難曉。而吾之權度﹐其則不遠﹐非假於外物。開卷讀書時﹐整冠肅容﹐平心定气。詁訓章句﹐苟能從容不迫而諷詠之﹐其理當自有彰彰者。縱有滯礙﹐此心未充未明﹐猶有所滯而然耳﹐姑捨之以俟他日可也﹐不必苦思之。苦思則方寸自亂﹐自蹶其本﹐失己滯物﹐終不明白。但能於其所已通曉者﹐有鞭策之力﹐涵養之功﹐使徳日以進﹐業日以修﹐而此心日充日明﹐則今日滯礙者﹐他日必有冰釋理順時矣。如此則讀書之次﹐亦何適而非思也。如是而思﹐安得不切近﹖安得不優遊﹖若固滯於言語之間﹐欲以失己滯物之智﹐彊探而力索之﹐非吾之所敢知也。

與張輔之學者大病﹐在師心自用。師心自用﹐則不能克己﹐不能聽言。𨿽使羲皇唐虞以來羣聖賢之言畢聞於耳﹐畢熟於口﹐畢記於心﹐只益其私﹑增其病耳。爲過益大﹐去道益遠。非徒無益﹐而又害之。古之所謂曲學囗行者﹐不必淫邪放僻﹐顯顯狼狽﹐如流俗人﹑不肖子也。蓋皆放古先聖賢言行﹐依仁義道徳之意﹐如楊墨鄕原之類是也。尊所聞﹐行所知﹐須要本正。其本不正﹐而尊所聞﹐行所知﹐只成个檐版。若與流俗人同過﹐其過尙小。檐版沈溺之過﹐其過甚大﹐眞所謂膏盲之病也。定之於動靜﹐非有二也。豈有定於靜而不能定於動耶﹖

二特然自立之節﹐較之流俗人則爲賢者﹐在子之身則爲深病。吾非不知子之踐履尙未能不自愧﹐顧以爲踐履未至﹐此節已常在胸中﹐耿耿然爲拒善之藩籬﹐而不能以自知。……流俗人而或有之﹐是則可喜非可責也。至於知學之者有此病﹐則其觀聖賢之訓﹑聽師友之言﹐必當惕焉愧悔攺革﹐不如是﹐謂之不知學可也。……吾之所望於子者﹐非以流俗人望子也。如以流俗人望子﹐則子流俗人賢者矣﹐勉之而進﹐誠流俗中大賢者矣。望之以聖賢之門﹐乃始爲一膏盲之病人也。此病去﹐自能攺過遷善﹐服聖賢之訓﹐得師友之益﹐如動亦定﹑靜亦定之說﹐亦不必苦心而自明也。

三君子有君子踐履﹐小人有小人踐履﹐聖賢有聖賢踐履﹐拘儒瞽生有拘儒瞽生踐履。若果是聖賢踐履﹐更有甚病﹖𨿽未至純﹐亦只要一向踐履去﹐兒則至於聖賢矣。只爲輔之踐履差了﹐正如適越北轅﹐愈務而愈遠。凡與子言者﹐皆只是入頭處﹐何謂不教以入頭處也﹖

與曹廷之大抵學者且當大綱思省。平時𨿽號爲士人﹐𨿽讀聖賢書﹐其實何曾篤志於聖賢事業﹖往往從俗浮沈﹐與時俯仰﹐徇情縱欲﹐汩沒而不能以自振。若有事役未得讀書﹐未得親師友﹐亦可隨處用力檢點﹐見善則遷﹐有過則攺﹐所謂心誠求之﹐不中不遠。若事役有暇﹐便可親書冊。看挺之未曾如此著實作工夫﹐何遽論到一貫多學處﹖此等議論可且放下。且本分隨自己日用中猛省﹐自知愧怍﹐自知下手處也。旣著實作工夫﹐後來遇師友﹐卻有日用中著實事可商量﹐不至爲此等虛論也。

與曹立之蒙問致知知止﹑正心誠意﹑知至至之﹑知終終之次序﹐深切慨嘆﹗不知立之許多時在幹當甚事﹖觀如此問文字﹐一似夢中起來相似。……知至至之﹑知終終之一段﹐程先生說得多少分明。立之不應不曉文義﹐恐是用意過當﹐翻有此疑惑。

二夫子答子路「何必讀書」之說﹐則歷辭以斥其過﹐而不容其辯。必欲天下之理無所不明﹐必至夫子耳順之年而後可言。然「學而不厭」﹐「發憤忘食」﹐「回非助我」﹐「啟予者商」﹐則𨿽夫子之聖﹐亦非有天下之理皆已盡明﹐而無復有可明之理。今謂立之不明者﹐非固責其不明天下之理﹐蓋謂之有不自知處也。能爲能﹐不能爲不能﹐明爲明﹐不明爲不明﹐乃所謂明也。姑隨所見﹐其號不侈﹐小心退遜﹐以聽他日之進﹐則小可大﹐狹可廣﹐拘可通﹐曲可直便不至失序﹐便不至無證。子夏﹐孔門之髙弟﹐百世之師表﹐其才質豈易得哉﹖當時夫子告之曰「汝爲君子儒﹐無爲小人儒。」夫所謂小人者﹐豈險賊不正哉﹖果險賊不正﹐則又安得謂之儒﹖𨿽曰儒矣﹐然而有所謂小人儒。「言必信﹐行必果﹐囗囗然﹐小人哉﹗」𨿽曰小人﹐然不可不謂之士。橫渠先生云「見識長得一格﹐看得又別。」此語誠是。

與黃日新以夫子之聖﹐孟子之賢﹐猶不免叔孫臧倉之毀。彼狃於心俗﹐蔽於聞見以陷於惡而失於本心者﹐不可遽謂之小人。聞善而慕﹐知過而懼﹐皆君子之徒也。若乃親善人﹐聞善言﹐見善行﹐而狼狽自若﹐無所忌憚﹐慧黠姦慝﹐常有毀傷善類之心此所謂志夫邪惡之小人。

與黃元吉道廣大﹐學之無窮﹐古人親師友之心亦無有窮已。以夫子之聖﹐猶曰學不厭﹐況在常人﹖其求師友之心豈可不汲汲也﹖然師友會聚不可必得。有如未得會聚﹐則隨己智識﹐隨己力量﹐親書冊﹐就事物﹐豈皆蒙然懵然﹐略無毫髮開明處﹖曾子曰「尊其所聞則髙明﹐行其所知則光大」﹐非斯人也。今元吉縱未有聞所未聞﹑見所未見處﹐且隨前日所已聞已恬者﹐尊之行之﹐亦當隨分有日新處﹐莫未至全然爲冥行也。學者未得親師友時﹐要當隨分用力﹐隨分考察﹐使與汲汲求師友之心不相妨害﹐乃爲善也。

與諸葛受之某自承父師之訓﹐平日與朋友切磋﹐輒未嘗少避爲善之任﹐非敢奮一旦之決﹐信不遜之意﹐徒爲無顧忌大言。誠以疇昔親炙師友之次﹐實深切自反﹐灼見非外爍﹐徒以交物有蔽﹐淪胥以亡﹐大發愧恥。自此鞭策駑蹇﹐不敢自棄。

卷四與李徳遠某生七歲讀書﹐十三志古人之學﹐今二十有四矣。而漫刺未嘗有所投﹐乃汲汲登閣下之門﹐固眾人之所耶兪以爲狂且怪。然而甘心犯之﹐惟以古人自慰耳。教且進之﹐於閣下固宜。

得解見提舉古之見者必以贄﹐今世之贄以文。文之作﹐所以道進見之意﹐當介紹之辭﹐而其蔽至於苟爲之說。恭敬者﹐君子之道﹐非是無以爲禮。夫無根苟作之說﹐叢雜彩繡之文﹐則僕之所不能﹔夷倨慢囗﹐足恭謬敬﹐則僕之所不敢。某七歲讀書﹐……二十四以書見先達李公﹐今經略廣西者﹐書辭才百餘言﹐而李公嘉之。是歲﹐實新天子卽位﹐頒科詔﹐而某獨無應書之意。李公以爲不可。乃以向爲舉子業示李公﹐亦謂爲能﹐其秋竟就試中選。習俗之禮﹐凡於官於是者﹐無問其與舉選之事與否﹐中選者均往謝焉﹐退又爲啟以授之曰大謝。某竊以爲舉送公也﹐從而謝焉私也。謝之號固不可﹐求其所爲謝之文讀之﹐於心甚不安﹐故獨不敢謝。

得解見權郡某聞君子行不貴苟異。然習俗之蔽﹐害義違禮﹐非法制所拘﹐而必曰不苟異﹐而局局然不敢少違﹔至於義禮之所在﹐非法制之所禁﹐乃曰不苟異而不敢行則亦非君子之道也。

與諸葛誠之承諭﹕「惟知頓身於規矩準繩中﹐而痛鋤狂妄之根。」誠使心不狂妄﹐而身中規矩準繩﹐不亦善乎﹖縱未能如此﹐但狂妄日減﹐日就規矩準繩﹐日以純熟﹐亦爲難得。以誠之之勤篤﹐從事於規矩準繩中﹐此亦其所長也。但不知所謂狂妄之根者果何如﹖將何如而鋤之﹖不知下手鋤時﹐便鋤得去也無﹖若鋤得去﹐自後卻遂無此矣﹐爲復此根非若艸木之根﹐一鋤去後便無﹐𨿽鋤得去﹐又復生耶﹖爲復𨿽鋤之而不能盡去耶﹖講學固無窮﹐然須頭項分明﹐方可講辯。

二中人之質﹐戕賊之餘﹐以講磨之力﹐暫息斧斤﹐浸灌於聖賢之訓﹐本心非外爍﹐當時豈不和平安泰﹖更無艱難。繼續之不﹐防閒之不嚴﹐昏气惡習﹐乘懈而熾﹐喪其本心。覺之則來復﹐豈得無艱屯﹖一意自勉﹐更無他﹐則屯自解矣。繼續之善﹐防閒之嚴﹐中人之質﹐亦恐未能免昏气惡習之間作。然辧之於早﹐絕之於微﹐則易爲力耳。三

大丈夫精神豈可自埋沒……『爲仁由己』﹐『有能一日用其力於仁﹐我未見力不足者』﹐聖人豈欺後世﹖

與劉淳叟學固不欲速﹐欲速固學者之大患。然攺過遷善﹐亦不可遲回。向來與諸公講切處﹐正是爲學之門﹐進徳之地。

二申公曰「爲治不在多言﹐顧力行如何耳。」今曰「道不在多言﹐學貴乎自得」﹐明理者觀之﹐二語之間﹐其病昭矣。……楊子非不自得也。二氏不至多言﹐而爲異端。顏閔侍側﹐夫子無言可也。楊墨交亂﹐告子許行之徒﹐又各以其說肆行於天下﹐則孟子之辧豈得已哉﹖或語或默﹐各有攸當。夫博學於文﹐豈害自得﹖顓臾之不必伐﹐衛政之必正名﹐冉有季路不能無蔽﹐夫子不得不申言之。夷之陳相告子之徒﹐必執其說以害正理﹐則孟子之與之反復﹐不得不致其詳。必曰不在多言﹐問之弗知弗措﹐辧之弗明弗措﹐皆可削也。自得之說本於孟子。仁智信直勇剛﹐皆可以力行﹐皆可以自得。然好之而不好學﹐則各有所蔽。道之異端﹐人之異志﹐古書之正僞﹐固不易辧。然理之在天下﹐至不可誣也。有志於學者﹐亦豈得不任其責﹖

與趙宰吏胥貪鄙﹐旁公浸漁﹐惟利是見﹐豈卹公上﹖……大抵吏胥獻科斂之計者﹐其名爲官﹐其實爲私。官未得一二﹐而私獲八九矣。比者數吏魁田連阡陌﹐樓觀﹐服食燕設﹐擬於貴近﹐非民脂膏﹐而何以取之﹖與胡達材若的實自息妄見﹐良心善性﹐乃達材固有﹐何須他人模寫﹖但養之不害可也。……然說得多亦徒說﹐要達材自省耳。二

諭如少年子弟﹐居一故宅﹐棟宇宏麗﹐寢廟堂室﹐百爾器用﹐莫不備具。而其人乃不自知﹐不能自作主宰﹐不能泛掃堂室﹐修完墻屋﹐續先世之業而不替﹐而日與飲博者遨遊市肆﹐𨿽不能不時時寢處於故宅﹐亦不復能享其安且廣者矣。將《孟子﹖告子》一篇﹐及《論語》《中庸》《大學》中切己分明易曉處﹐朝夕諷詠。接事時﹐但隨力依本分﹐不忽不執﹐見善則遷﹐有過則攺﹐若江河之浸﹐膏澤之潤﹐久當渙然冰釋﹐怡然理順矣。

與潘叔文本心若未發明﹐終然無益。

與曾敬之讀書作文亦是吾人事。但讀書本不爲作文﹐作文其末也。有其本必有其末﹐未聞有本盛而末不茂者。

與符舜功。二蓋事無大小﹐道無淺深﹐皆不可彊探力索。人患無志﹐而世乃有有志不如無志者。往往皆彊探力索之病也。

與周廉夫要看其實﹐王道則孟子告齊宣﹑梁惠者是矣。後來只是齊宣梁惠不能捨己私以從孟子耳。孟子之說﹐安有不可行者哉﹖

卷五與戴少望婺女畱宿﹐龍窟臥病﹐與凡航川輿陸者﹐無往而非進學之地。……起居飲息﹐酬酢接對﹐辭气﹑容貌﹑顏色之間﹐當有日明日充之功﹐如木之日茂﹐如川之日增﹐乃爲善學。戕賊陷溺之餘﹐此心之存者﹐時時發見﹐若火之始然﹐泉之始達。苟充養之功不繼﹐而乍明乍滅﹐乍流乍窒﹐則淵淵其淵﹐浩浩其天者﹐何時而可復耶﹖

與呂子約自下升髙﹐積小之大﹐縱令不跌不止﹐猶當次第而進﹐便欲無過﹐夫豈易有﹖然開端發足﹐不可不謹﹐養正涉邪﹐則當早辧。

與舒西美事業固無窮盡﹐然先古聖賢未嘗艱難其途徑﹐支離其門戶。夫子曰「吾道一以貫之。」孟子曰「夫道一而已矣。」曰「途之人皆可爲禹。」曰「人皆可爲堯舜。」曰「人有四端而自謂不能者﹐自賊者也。」人孰無心﹖道不外索﹐患在戕賊之耳﹐放失之耳。古人教人不過存心﹑養心﹑求放心。此心之良﹐人所固有﹐人惟不知保養而反戕賊放失之耳。苟知其如此﹐而防閒其戕賊放失之端﹐日夕保養灌漑﹐使之暢茂條達﹐如手足之捍頭面﹐則豈有艱難支離之事﹖今曰向學﹐而又艱難支離﹐遲回不進則是未知其心﹐未知其戕賊放失﹐未知所以保養灌漑。此乃爲學之門﹐進徳之地。元英春間相聚﹐始初亦間關﹐旣而感發端的。臨別時曾略箴其自喜過當。旣過曁陽﹐便悔所以箴之者適以病之。今不聞其進﹐其原皆起於此。

與髙應朝學無二事﹐無二道﹐根本苟立﹐保養不替﹐自然日新。所謂可久可大者﹐不出簡易而已。大抵學者各依其資質聞見﹐病狀𨿽復多端﹐要爲戕賊其本心則一而已。苟有根本﹐自能不懈怠不倦。與同志切磋﹐亦何患不進學。

與楊敬仲爲仁由己﹐聖人不我欺也。直使存養至於無間﹐亦分內事耳。然懈怠縱馳﹐人之通患。舊習乘之﹐捷於影響。漫遊是好﹐傲虐是作﹐遊逸淫樂之戒﹐大禹﹑伯益猶進於舜﹔盤盂幾杖之銘﹐成湯猶賴之﹔夫子七十而從心。吾曹學者﹐省察之功其可已乎﹖若茫然而無主﹐泛然而無歸﹐則將有顚頓狼狽之患﹐聖賢樂地尙安得而乎﹖

與舒元賓此事何必他求﹖此心之良﹐本非外爍﹐但夫斧斤之伐﹐牛羊之牧﹐則當日以茂暢。此事不借資於人﹐人亦無著力處。聖賢垂訓﹑師友切磋﹐但助鞭策耳。

與徐子宜最大害事﹐名爲講學﹐其實乃物欲之大者。所謂邪說誣民﹐充塞仁義。質之懿者﹐乃使之困心疲力﹐而小人乃以濟惡行私。……然近來講學﹐大率病此。

與趙子直大抵不知節目名數之詳﹐鮮有不爲其所欺者世儒恥及簿書﹐獨不思伯禹作貢成賦﹐周公制國用﹐孔子會計當﹐《洪範》八政首食貨﹐孟子言王政亦先制民產﹑正經界﹐果皆可恥乎﹖

與辛幼安古人未嘗不言寬。寬也者﹐君子之徳也。君子固欲人之善﹐而天下不能無不善者以害吾之善﹔固欲人之仁﹐而天下不能無不仁者以害吾之仁。有不仁不善爲吾之害﹐而不有以禁之﹑治之﹑去之﹐則善者不可以伸﹐仁者不可以遂。是其去不仁﹐乃所以爲仁﹐去不善乃所以爲善也夫五刑五用﹐古豈樂施於人哉﹖天討有罪﹐不得不然耳。「罪疑惟輕」﹐罪而有疑﹐固宜惟輕。「與其殺不辜﹐寧失不經」﹐謂罪疑者也。使其不經甚明而無疑﹐則天討所不容釋﹐豈可失也。「宥過無大﹐刑故無小」﹐使在趨走使令之間﹐簿書期會之際﹐偶有過誤﹐宥之可也。若其貪黷姦宄出於其心﹐而至於傷民蠹國﹐則何以宥爲﹖

卷六與傅全美二古之學者本非爲人﹐遷善攺過﹐莫不由己。善在所當遷﹐吾自遷之﹐非爲人而遷也。過在所當攺﹐吾自攺之﹐非爲人而攺也。故其聞過則喜﹐知過不諱﹐攺過不憚。過者﹐𨿽古聖賢有所不免﹐而聖賢之所以爲聖賢者﹐惟其攺之而已。人之所以爲人者﹐惟此心而已。一有不得其正﹐則當如救焦溺而求所以正之。

與傅子淵夫子言「君子諭於義﹐小人諭於利。」孟子謂﹕「欲知舜與跖之分﹐無他﹐利與善之間也。」讀書者多忽此﹐謂爲易曉﹐故躐等淩節﹐所談益髙﹐而無補於實行。善與過恐非一旦所能盡知。賢如蘧伯玉﹐猶欲寡其過而未能。聖如夫子﹐猶曰「如我數年﹐五十以學易﹐可以無大過矣」。……子淵所謂遷善攺過﹐𨿽無一旦盡知之心﹐然觀其辭意﹐亦微傷輕易矣。

二孟子所謂集義者﹐乃積善耳。《易》曰「善不積不足以成名」﹐荀卿積善成徳之說亦不悖理。若如近來腐儒所謂集義者﹐乃是邪說誣民﹐充塞仁義者也。

與傅聖謨必謂不假推尋爲道﹐則仰而思之﹐夜以繼日﹐探賾﹑索隱﹑鉤深﹑致遠者﹐爲非道邪﹖必謂不假擬度爲道﹐則是擬之而後言﹐議之而後動﹐擬議以成其變化者﹐爲非道邪﹖謂卽身是道﹐則是有身者皆爲有道邪﹖是殆未得夫道之正也。

二孔子讀《易》﹐韋編三絕﹔周公思兼三王以施四事﹔顏淵問爲邦﹐夫子告以四代之事﹔孟子辟楊墨﹐自比於禹之抑洪水。此皆聖謨所宜以爲標的者。文字間又何足以汩沒聖謨乎﹗

三大抵學者且當論志﹐不必遽論所到。……若其所到﹐則歲月有久近﹐工力有勤怠緩急﹐气稟有厚薄昏明﹑彊柔利鈍之殊﹐特未可遽論也。已知者﹐則力行以終之﹔未知者﹐學問思辧以求之。如此則誰得而禦之﹖

與包詳道行之不肖者﹐則或耳目聰明﹐心意慧巧﹐習技藝則易能﹐語理致則易曉﹐人情世態﹐多能通達﹔其習於書史者﹐𨿽使之論道術之邪正﹐語政治之得失﹐商人品之髙下﹐決天下國家之成敗安危﹐亦能得其仿佛。彼固不能知其眞﹐得其實﹐詣其精微﹐臻其底蘊﹐而其揣摩傅會之巧﹐亦足以熒惑人之耳目﹐而欺未明者之心。行之賢者﹐則或智慮短淺﹐精神昏昧﹐重以聞見之狹陋﹐漸習之庸鄙﹐則其於慧巧者之所辯﹐渾然曾不能知。甚至於如荀卿所謂「門庭之間﹐猶可誣欺焉」。……一旦駭於荒唐謬悠之說﹐驚於詭譎怪誕之辭﹐則其顚頓狼狽之狀中勝言哉﹖正使與之誦唐虞之書﹐詠商周之詩﹐殆亦未必不指污沱爲滄海﹐謂丘垤爲嵩華。況又雜之以不正言﹐亦安得而不狼狽哉﹖由是而言﹐則所謂淸濁智愚者﹐殆不可以其行之賢不肖論也。理不可泥言而求﹐而非言以無以諭理﹔道不可執說而取﹐而非說亦無以明道。理之眾多﹐則言不可以一方指﹔道之廣大﹐則說不可以一體觀。用心急者多不曉了﹐用心平者多曉了。英爽者用心一緊﹐亦且顚倒眩惑﹐況昏鈍者豈可緊用其心耶﹖昆仲向學之志甚勤﹐所甚病者﹐是不合相推激得用心太緊耳。

二人之省過﹐不可激烈﹐激烈者必非深至﹐多是虛作一場節目﹐殊無長味﹐所謂非徒無益﹐而又害之。若是平淡中實省﹐則自然優遊寬裕﹐體脈自活矣。

三詳道之病﹐……當於日用出言措意之間﹐精觀密考﹐使有日攺月化之效﹐或庶幾其可瘳也。

五「優而柔之﹐使自求之﹔厭而飫之﹐使自趨之﹐若江河之浸﹐膏澤之潤」﹐此數語不可不熟味﹐於己於人﹐皆當如此。若能如此﹐靜處應事﹐讀書接人﹐皆當有益。優遊寬容卻不是委靡廢放﹐此中至健至嚴﹐自不費力。恐詳道所爲奮迅者﹐或不免助長之患。六

精勤不懈﹐有涵泳玩索之處﹐此亦是平常本分事﹐豈可必將無事之說排之﹖如讀書接事間﹐見有理會不得處﹐卻加窮究理會﹐亦是本分事﹐亦豈可教他莫要窮究理會﹖

與包敏道三大抵昆仲之病﹐皆在銳進之處。畢竟退讓安詳之人自然識羞處多。今爲學不長進﹐未爲大患﹐因其銳進而至於狂妄不識羞﹐則爲惑深而爲累大﹐所謂非徒無益而又害之者也。

與吳伯作事業固當隨分有程準﹐若著實下手處﹐未易泛言。只如八哥在此﹐朝夕有師友講切﹐反有倦志﹐不能進前。然此在八哥﹐亦未易遽責。蓋此事論到著實處﹐極是苦澀﹐除是實有終身之大念。

卷七與勾熙載吾人所安者義理﹐義理所在﹐𨿽刀鋸鼎鑊﹐有所不避﹐豈與患得患失之人同其欣戚於一升黜之間哉﹖

與彭子壽蓋學之不講﹐物未格知未至﹐則其於聖賢之言未必能昭晰如辧蒼素﹑數奇偶之審也。大抵講明﹑存養自是兩節。《易》言「知至至之﹐可與幾也﹔知終終之﹐可與存義也」﹔《大學》言「物格而後知至﹐知至而後意誠﹐意誠而後心正﹐心正而後身修」﹔孟子言「始條理者智之事也﹐終條理者聖之事也」﹐皆是聖賢教人﹐使之知有講學﹐豈有一句不實頭﹖今講學之路未通﹐而以己意附會往訓﹐立爲成說﹐則恐反成心之蟊賊﹐道之荊棘﹐日復一日而不見其進。

與邵中孚大抵讀書﹐詁訓旣通之後﹐但平心讀之﹐不必彊加揣量﹐則無非浸灌﹑培益﹑鞭策﹑磨勵之功。惑有未通曉處﹐姑缺之無害。且以其明白昭晰者日加涵泳﹐則自然日充日明。後日本源深厚﹐則向來未曉者將亦有渙然冰釋者矣。《告子》一篇自「牛山之木嘗美矣」以下可常讀之﹐其浸灌﹑培植之益﹐當日新日固也。其卷首與告子論性處﹐卻不必深考﹐恐其力量未到﹐則反惑亂精神﹐後日不患不通也。

與顏子堅道非口舌所能辯﹐子細向腳眼下點檢﹐豈能自漫﹖

與張季忠人苟有志於學﹐自應隨分有所長益。所可患者﹐有助長之病耳。𨿽古聖賢﹐尙不能無過﹐所貴能攺耳。《易》稱顏子之賢曰「有不善未嘗不知﹐知之未嘗復行也」。由是觀之﹐則顏子亦不能無不善處。今人便欲言行無一不善﹐恐無是理。往往只是好勝﹐每事要彊人。但寬平隨分去﹐縱有過﹐亦須易覺易攺。便未覺未攺﹐其過亦須輕。故助長之病甚於忘。

與詹子南吾友且當孜孜行其所知﹐未當與人辯論是非。辯論是非以解人之惑﹐其任甚重﹐非吾友之責也。不與之論﹐他日卻自明白。今欲遽言之﹐只是彊說﹐自加惑亂耳。二

此心之靈﹐此理之明﹐豈外爍哉﹖明其本末﹐知所先後﹐𨿽由於學﹐及其明也﹐乃理之固有﹐何加損於其間哉﹖

卷九與錢伯同荊公英才蓋世﹐平日所學﹐未嘗不以堯舜爲標的。及其遭逢神廟﹐君臣議論﹐未嘗不以堯舜相期。獨其學不造本原﹐而悉精畢力於其末﹐故至於敗。

與楊守金溪今歲旱處亦多﹐通縣計之﹐可作六分熟。敝居左右獨多得雨﹐頗有粒米狼戾之興。但前數日南風﹐亦頗傷稻。目今雨意甚濃﹐此去卻要速晴﹐以便收獲。萬一成積雨﹐則又有可憂者。二

周道之哀﹐民尙機巧溺意功利﹐失其本心。將以沽名﹐名亦終滅﹔將以邀利﹐利亦終亡。惟其君子﹐終古不磨﹐不見知於庸人﹐而見知於識者﹔不見容於羣小﹐而無愧於古人。俯仰浩然﹐進退有裕。在己之貴﹐潤身之富﹐輝光日新。

與林叔虎《經徳堂記》﹐頗有補於吾道。《荊公祠堂記》是斷百年未了底大公案﹐聖人復起﹐不易吾言矣。與晦翁往復書﹐因得發明其平生學問之病﹐近得朋友之義﹐遠則破後學之疑﹐爲後世之益。復晦翁第二書﹐多是提此學之綱﹐非獨爲辧無極之說而已。

卷十與張元鼎今時農民率多窮困﹐農業利薄﹐其來久矣。當其隙時﹐藉他業以相補助者﹐殆不止此。邦君不能補其不足﹐助其不給﹐而又徵其自補助之業﹐是奚可哉﹖

與朱益叔區區之學﹐不能自已﹐朋儕相課﹐亦謂月異而歲不同。每觀往年之文﹐其大端大旨則久有定論﹐至今不易。若其支葉條目﹐疏漏舛錯﹐往往有之。必加刪削﹐乃可傳也。向在朋友間﹐時見所傳鄙文﹐亦有全僞者﹐此尢不可不知也。

與黃康年此道充塞宇宙﹐天地順此而動﹐故日月不過﹐四時不忒﹔聖人順此而動﹐故刑罰淸而民服。

與朱益叔區區之學不能自已。朋儕相課﹐亦謂月異而歲不同。每觀往年之文﹐其大端大旨則久有定論﹐至今不易。若其支葉條目﹐疏漏舛錯﹐往往有之。必加刪削﹐乃可傳也。向在朋友間﹐時見所傳鄙文﹐亦有全僞者﹐此尢不可不知也。

與顏路彬竊不自揆﹐區區之學﹐自謂孟子之後至是而始一明也。當挾轅推轂以相從於康莊也﹐若金錢彀粟之遺惠﹐非某之任也。

與劉志甫道之行不行﹐固天也﹑命也﹐至於講明﹐則不可謂之命也。此心本靈﹐此理本明至其气稟所蒙﹐習尙所梏﹐俗論邪說所蔽﹐則非加剖剝磨切﹐則靈且明者曾無驗矣。

與江徳功白白長長之言﹐是古人辯論處﹐非用工處。

與詹子南日享事實之樂﹐而無暇辧析於言語之間﹐則後日之明﹐自足以識言語之病。急於辧析﹐是學者大病﹐𨿽若詳明﹐不知其累我多矣。石稱丈量﹐徑而寡失﹔銖銖而稱﹐至石必謬﹐寸寸而度﹐至丈必差。

與吳顯仲讀書作文之事﹐自可隨時隨力作去。才力所不及者﹐甚不足憂﹐甚不足恥。必以才力所不可彊者爲憂爲恥﹐乃是喜誇好勝﹐失其本心﹐眞所謂不依本分也。

卷十一與朱濟道此理在宇宙間﹐未嘗有所隱遁天地之所以爲天地者﹐順此理而無私焉耳。人與天地並立而爲三極﹐安得自私而不順此理哉﹖孟子曰「先立乎其大者﹐則其小者不能奪也。」人惟不能立乎大者﹐故爲小者所奪﹐以叛乎此理﹐而與天地不相似。誠能立乎其大者﹐則區區時文之習﹐何足以汩沒尊兄乎。「象山講學不說玄說虛﹐說的都是平平實實﹑常人皆知的東西。因爲此理本自平實﹐本自簡易。只是人們不能平實看待它﹐把它視爲很了不起的東西﹐張大虛聲﹐把著一事﹐動輒要做君子﹐成聖賢。因此象山極爲反對助長之病﹐反對把一个聖賢橫在心中。其實汲汲講學﹐只是爲做个平平常常人﹑不違自己本心有人。」

二此理非可以私智揣度附會。若能知私智之非﹐私智廢滅﹐此理自明。若任其私智﹐𨿽才髙者亦惑﹔若不任私智﹐𨿽無才者亦明。後生讀書時﹐且精讀文義分明﹑事節易曉者﹐優遊諷詠﹐使之浹洽﹐與日用相協﹐非但空言虛說﹐則向來疑惑處﹐自當渙然冰釋矣。縱有未解﹐固當候之﹐不可彊探力索﹐久當自通。所通必眞﹐與私意揣度者天淵不足諭其遠也。

與吳子嗣三人誰無過﹐過而不攺﹐是爲過矣﹐過而能攺﹐善莫大焉。

四第當勉致其實﹐毋倚於文辭。……有徳者必有言﹐誠有其實﹐必有其文。實者本也﹐文者末也。今人之習﹐所重在末﹐豈惟喪本﹐終將並其末而失之矣。學無端緒﹐𨿽依放聖賢而爲言﹐要其旨歸已悖戾﹐龐雜膚淺﹐何足爲據﹖若所謂「致其譽聞﹐不泯泯碌碌」者﹐尢不可不辯。人有實徳﹐則知「疾沒世而名不稱」者﹐非疾無名﹐疾無徳也﹔「令聞廣譽施於身」者﹐實徳之發﹐固如是也﹔「庶幾夙夜﹐以永終譽」者﹐其徳之常久而不已也。

五前書「致其聞譽」之說﹐乃後也學者大病。不能深知此病﹐力攺敝習﹐則古人實學未易言也。

六古所謂責成者﹐謂人君委任之道﹐當專一不疑貳﹐而後其臣得以展布四體以任君之事﹐悉其心力﹐盡其才智﹐而無不以之怨。人主髙拱於上﹐不參以己意﹐不間以小人﹐不維制之以區區之繩約﹐使其臣無掣肘之患﹐然後可以責其成功。故旣已任之﹐則不苟察其所爲﹐但責其成耳。古所謂賞罰者﹐亦非爲欲人趨事赴功而設也。「天命有徳﹐五服五章哉﹔天討有罪﹐五刑五用哉。」其賞罰皆天理﹐所以納斯民於大中﹐躋斯世於大和者也。此與後世功利之習燕越異鄕矣。

八此理充塞宇宙﹐天地鬼神且不能違異﹐況於人乎﹖誠知此理﹐當無彼己之私。善之在人﹐猶在己也。故「人之有善﹐若己有之」﹐「人之彥善﹐其心好之﹐不啻若自其口出」﹐「胥訓告﹐胥保惠﹐胥教誨」﹐此人之情也﹐理之所當然也。

與李宰二人非木石﹐安得無心。……「人之所異於禽獸者幾希﹐庶民去之﹐君子存之。」去之者﹐去此心也﹐故曰「此之謂失其本心」﹔存之者﹐存此心也﹐故曰「大人者不失其赤子之心」。四端者﹐卽此心也﹔天之所以與我者﹐卽此心也。人皆有是心﹐心皆具是理﹐心卽理也。故曰「理義之悅我心﹐猶芻豢之悅我口」。所貴夫學者﹐爲其欲窮此理﹐盡此心也。有所蒙蔽﹐有所移奪﹐有所陷溺﹐則此心爲之不靈﹐此理爲之不明﹐是謂不得其正。其見乃邪見﹐其說乃邪說。一溺於此﹐不由講學﹐無自而復。故正理在人心﹐乃所謂固有。易而易知﹐簡而易從﹐初非甚髙難行之事﹐然自失正者言之﹐必由正學以克其私﹐而後可言也。然孟子旣沒﹐其道不傳。天下之尊信者﹐抑尊信其名耳﹐不知其實也。自周衰﹐此道不行﹔孟子沒﹐此道不明。今天下士皆溺於科舉之習﹐觀其言﹐往往稱道《詩》《書》《論》《孟》﹐綜其實﹐特借以爲科舉之文耳。誰實爲眞知道者﹗

與王順伯荊門之除﹐官閉境勝﹐事力自贍﹐無匱乏之憂﹐又假以遲次﹐使得旣泉石之事﹐究學問之樂﹐爲幸多矣。人之才智各有分限﹐當官守職﹐惟力是視。……至於此心此徳﹐則不容有不同耳。

二蓋人受天地之中以生﹐其本心無有不善﹐吾未嘗不以其本心望之﹐乃孟子「人皆可以爲堯舜」﹐「齊王可以保民」之義﹐卽非以爲其人所爲已往者皆君子也。

卷十二與趙然道若已汩於利欲﹐蔽於異端﹐逞志遂非﹐往而不反﹐𨿽復雞嗚而起﹐夜分乃寐﹐其爲害益深﹐而去道愈遠矣。

三富貴利達之不足慕﹐此非難知者。……但一切斷棄﹐則非道矣。知道之士自不溺於此耳﹐初未嘗斷棄之也。故曰「素富貴行乎富貴﹐素貧賤行乎貧賤﹐素夷狄行夷狄﹐素患難行乎患難。君子無入而不自得焉」。所謂自得者﹐得其道也。夫子曰「富與貴﹐是人之所欲也﹐不以其道得之﹐不處也。」然則以其道而得焉﹐君子處之矣﹐曷嘗斷棄之哉﹖孟子之答彭更曰「非其道﹐則一簞食不可受於人﹔如其道﹐則舜受堯之天下不以爲泰﹐子以爲泰乎﹖」志向一立﹐卽無二事。此首重則彼尾輕﹐其勢然也。當今之世﹐誰實爲有志之士也﹖求眞實學者於斯世﹐亦誠難哉。非道之難知也﹐非人之難得也﹐其勢則然也。有志之士﹐其肯自恕於此﹐而弗求其志哉﹖所謂講學者﹐遂爲空言以滋僞習﹐……或遇箴藥﹐勝心持之﹐反如文飾﹐……大端未嘗實明﹐大志未嘗實立﹐有外彊中漧之證﹐而無心寬體胖之樂……略此不察﹐而苟爲大言以蓋謬習﹐偸以自便﹐囂以自勝﹐豈惟不足以欺人﹐平居靜慮﹐亦寧能以自欺乎﹖至是而又自欺其心﹐則所謂下愚不移矣。誠能於此深切著明﹐則自成自道﹑自求多福者﹐權在我矣。前言往行﹐眞先得我心之所同然耳。引翼勉勵﹐惟日不足﹐何暇與章句儒嘵嘵﹐玩囗歲月於無用之空言哉﹖

四吾心苟無所陷溺﹐無所蒙蔽﹐則舒慘之變﹐當如四序之推遷﹐自適其宜。禮者理也﹐此理豈不在我﹖使此志不替﹐則日明日著﹐如川日增﹐如木日茂矣。必求外爍﹐則是自湮其源﹐自伐其根也。

與趙詠道二爲學有講明﹐有踐履。《大學》致知﹑格物﹐《中庸》博學﹑審問﹑愼思﹑明辯﹐《孟子》始條理者智之事﹐此講明也。《大學》修身正心﹐《中庸》篤行之﹐《孟子》終條理者聖之事﹐此踐履也。自《大學》言之﹐固先乎講明矣。自《中庸》言之﹐「學之弗能﹐問之弗知﹐思之弗得﹐辯之弗明﹐則亦何所行哉﹖」未嘗學問思辯﹐而曰吾惟篤行之而已﹐是冥行者也。自《孟子》言之﹐則事蓋未有無始而有終者。講明之未至﹐而徒恃其能力行﹐是猶射者不習於教法之巧﹐而徒恃其力﹐謂吾能至於百步之外﹐而不計其未嘗中也。然必一意實學﹐不事空言﹐然後可以謂之講明。若謂口耳之學爲講明﹐則又百聖人之徒矣。

三若平居一有緩懈﹐一有凝滯﹐則精神立見淩奪。事至物來﹐固宜有困敗之憂。𨿽然﹐到此若能深省痛鞭﹐何困之有﹖

四塞宇宙一理耳﹐學者之所以學﹐欲明此理耳。此理之大﹐豈有限量﹖人乃天之所生﹐性乃天之所命。自理而言﹐而曰大於天地﹐猶之可也。自人而言﹐則豈可言大於天地﹖此乃尊卑自然之序﹐如子之不可同父之席﹐弟之不可先兄而行﹐非人私意可差排杜撰也。

與陳正己足下嘗言「事外無道﹐道外無事」。足下今日智慮﹐非知此者﹐特習其說﹐附會其私意耳。前言往行所當博識﹐古今興亡治亂﹑是非得失﹐亦所當廣覽而詳究之。顧其心苟病﹐則於此等事業﹐奚啻聾者之想鐘鼓﹐盲者之測日月﹖耗气勞體﹐喪其本心。非徒無益﹐所傷實多。他日敗人事﹐如房囗之車戰﹐荊公之均輸者﹐可勝旣乎﹖

二𨿽儒者好辟釋氏﹐絕不與交談﹐亦未爲全是。假令其說邪妄﹐亦必能洞照底蘊﹐知其所蔽﹐然後可得而絕之。今於其說漫不知其涯囗﹐而徒以其名斥之﹐固未爲儒者之善﹐第不知其與棲棲乞憐於其門者其優劣又如何耶﹖

與張輔之此理塞宇宙﹐古先聖賢常在目前﹐蓋他不曾用私智。「不知不識﹐順帝之則。」此理豈容識知哉﹖「吾有知乎哉﹖」此理豈容有知哉﹖

與饒壽翁存乎人者﹐莫良於眸子。眸子不能掩其惡。胸中正﹐則眸子了焉﹐胸中不正則眸子毛焉。

與張季悅古人所貴於博學﹑審問﹑愼思﹑明辯者﹐政欲究知人情物理﹐使之通達而無蒙蔽窒礙﹐小人異類無以竄其姦﹐於其言論施設﹐如見肺肝﹐則彼亦安得而不熄絕乎﹖

與劉伯協區區之志﹐素願扶持此理。天下何嘗無勢﹖勢出於理﹐則理爲之主﹐勢爲之賓。天下如此﹐則爲有道之世。……反是則爲無道。……當此之時﹐則勢專爲主。以理處心﹐以理論事。

二人家之興替﹐在義理﹐不在富貴。假令貴爲公相﹐富等崇﹑愷﹐而人無義理﹐正爲家替。若簞食瓢飲﹐肘絕纓見﹐而人有義理﹐正爲家興。吾人爲身謀﹐爲子孫謀﹐爲親戚謀﹐皆當如此﹐然後爲忠。其自謀者或不然﹐亦是不忠於吾身矣。

理之所在﹐匹夫不可犯也。犯理之人﹐𨿽窮富極貴﹐世莫能難﹐當受《春秋》之誅矣。

與黃循中某山居講習﹐粗適素懷。荊門之命﹐固出廟朝不忘之意﹐然雅未有爲吏之興。人之不可以不學﹐猶魚之不可以無水。而世至視若贅疣﹐豈不甚可嘆哉﹖穹壤間﹐竊取富貴者何限﹖惟庸人鄙夫羨之耳。識者視之﹐方深憐甚憫﹐傷其賦人之形而不盡人之道﹐至與蟻虫同其飽適好惡﹐虛生浪死。其在髙位者﹐適足以播惡遺臭﹐貽君子監戒而已。

卷十三與郭邦逸君子義以爲質﹐得義爲重﹐失義爲輕﹔由義爲榮﹐背義爲辱。輕重榮辱﹐惟義與否﹐科甲名位﹐何如損於我﹐豈足言哉﹗聖賢與我同類﹐此心此理誰能異之。气稟益下﹐其工益勞﹐此聖人﹑賢人﹑眾人之辧也。古人惟見得此理﹐故曰「予何人也﹐舜何人也﹐有爲者亦若是」﹐「道也者﹐不可須臾離也﹐可離非道也。是故君子戒愼乎其所不睹﹐恐懼乎其所不聞」。學者必已聞道﹐然後知其不可須臾離﹐知其不可須臾離﹐然後能戒愼不睹﹐恐懼不聞。

與潘文叔今日風俗已積壞﹐人才已積衰﹐公儲民力已積耗。惟新之政﹐亦良難哉。

與薛象先荊公之學﹐未得其正﹐而才宏志篤﹐適足以敗天下。天下之理但當論是非﹐豈當論異同﹖異端之說出於孔子。此理所在﹐豈容不同﹗不同此理﹐則異端矣。

與羅春伯來書乃謂『自家屋裏人』﹐不亦陋乎﹖來書言朱﹑林之事﹐謂『自家屋裏人﹐自相矛盾』。不知孰爲他家﹖古人但問是非邪正﹐不問自家他家。君子之心未嘗不欲其去非而就是﹐捨邪而適正。至其怙終不悛﹐則當爲「決」之上六矣。舜於四凶﹐孔子於少正卯﹐亦治其家人耳。

與鄭溥之此心之靈苟無壅蔽昧沒﹐則痛癢無不知者。國之治忽﹐民之休戚﹐彜倫之敍﹐士大夫學問之是非﹐心術之邪正﹐接於耳目而冥於其心﹐則此心之靈﹐必有壅蔽昧沒者矣。在物者亦在己之驗也。何往而不可以致吾反求之功﹖格君心之非﹐引之於當道﹐安得不用極﹖此責難所以爲恭﹐而不以舜之所以事堯事君者﹐所以爲不敬其君也。

卷十四與包詳道宇宙間自有實理﹐所貴乎學者﹐爲能明此理耳。此理苟明﹐則自有實行﹐有實事。實行之人﹐所謂不言而信﹐與近時一種事唇吻﹑閒圖度者﹐天淵不侔﹐燕越異向。若能猛省勇攺﹐則天之所以予我者﹐非由外爍﹐不俟他求。能敬保謹養﹐學問﹑思辯而篤行之﹐誰得而禦﹖

與包敏道二人之生也本直﹐豈不快哉﹐豈不樂哉﹗

與嚴泰伯三道理無奇特﹐乃人心所固有﹐天下所共由﹐豈難知哉﹖但俗習謬見不能痛省勇攺﹐則爲隔礙耳。

與付子淵比來山居﹐良有日新之證﹐惜不得與子淵共之。以朋友講習而說﹐有朋自遠方來而樂﹐不可以泛觀料想而解﹐當有事實。吾人不幸生於後世﹐不得親見聖人而師承之﹐故气血向衰而後至此。𨿽然﹐朝聞道﹐夕死可矣。今能至此﹐其被聖人之澤豈不厚﹐而爲幸豈不大哉﹖

與羅章夫不知其非﹐安能去非﹖不知其過﹐安能攺過﹖自謂知非而不能去非﹐是不知非也﹔自謂知過而不能攺過﹐是不知過也。眞知非則無不能去﹐眞知過則無不能攺。人之患在不知其非﹑不知其過而已。所貴乎學者﹐在致其知﹐攺其過。

與傅齊賢心苟不蔽於物欲﹐則義理其固有也﹐亦何爲而茫然哉﹖

與胥必先非明實理﹑有實事實行之人﹐往往幹沒於文義間﹐爲蛆虫識見以自喜而已。安能任重道遠﹐自立於聖賢之門墻哉﹖

與侄孫浚三仁者先難後獲。夫道豈難知哉﹖所謂難者﹐乃己私難克﹐習俗難度越耳。四

人非木石﹐不能無好惡。然好惡須得其正﹐乃始無咎

卷十五與陶仲贊仁義忠信﹐樂善不倦﹐此夫婦之愚不肖可以與知能行。聖賢所以爲聖賢﹐亦不過充此而已。學者之事當以此爲本。若夫天文地理﹑象數之精微﹐非有絕識﹐加以積學﹐未易言也。仁義忠信﹐樂善不倦﹐此等皆徳行事﹐爲尊爲貴﹐爲上爲先。樂師辧乎聲詩﹐祝師辧乎宗廟之禮﹐與凡射禦書數等事﹐皆藝也﹐爲卑爲賤﹐爲下爲後。夫子曰「君子多乎哉﹖不多也。」曾子曰「邊豆之事﹐則有司存。」……百工之事﹐皆聖人作也。然聖人初不尙此﹐其能之也﹐每以教人﹐不以加人。

二吾所明之理﹐乃天下之正理﹑實理﹑常理﹑公理﹐所謂「本諸身﹐證諸庶民﹐考諸三王而不謬﹐建諸天地而不悖﹐質諸鬼神而無疑﹐百世以俟聖人而不惑者也」。學者正要窮此理﹐明此理。爲學只是要睹是﹐不要與人較勝負。

與孫季和男子生而以桑弧蓬矢射天地四方﹐示有四方之志﹐此其父母教之望之第一義也。令尊夫人旣許其行﹐又有二令兄在侍下﹐豈得便謂失養﹖顏子之家﹐一簞食﹐一瓢飲﹐人不堪其憂之地﹐而其子乃從其師周遊天下﹐履宋衛陳蔡之厄﹐而不以爲悔﹐此豈俗俚之人﹑拘曲之士﹐所能知其義哉﹖誠使此心無所放失﹐無所陷溺﹐全天之所與而無傷焉﹐則千萬里之遠﹐無異於親膝下。不然﹐𨿽日用三牲之養﹐猶爲不孝也。

與唐司法學者求理﹐當惟理之是從﹐豈可苟私門戶﹖理乃天下之公理﹐心乃天下之同心﹐聖賢之所以爲聖賢者﹐不容私而已。

卷十七與致政兄三代而下﹐有唐虞三代遺風者﹐惟漢趙充國一而已。宣帝問曰「誰可使者﹖」則曰「無逾老臣。」其客勸其歸功朝廷與諸臣﹐則曰「兵之利害﹐當爲後世法﹐老臣豈嫌伐一時事以欺明主哉﹖」……此等皆非矜誇其功能﹐但直言其事﹐以著其事理之當然。故君子所爲﹐不問其在人在己﹐當爲而爲﹐人言之與吾言一也。至其叔末徳衰﹐然後有﹕「爾有嘉謀嘉猷﹐入告爾後於內﹐爾乃順之於外﹐曰斯謀斯猷﹐惟我後之徳。」入告出順之言﹐徳不競之驗也。以銖稱寸量之法繩古聖賢﹐則皆有不可勝誅之罪﹐況今人乎﹖

卷十九敬齋記某聞諸父兄師友﹐道未有外乎此心者。自可欲之善至於大而化之之聖﹐聖而不可知之神﹐皆吾心也。……能養之至於必達﹐使瓦石有所不能壓﹐重屋有所不能蔽﹐則至有諸己至於大而化之者﹐敬其本也。

宜章縣學記是故任斯民之責者君也﹔分君之責者吏也。民之弗率﹐吏之責也﹔吏之不良﹐君之責也。《書》曰「萬方有罪﹐罪在朕躬。」又曰「百姓有過﹐在予一人。」此君任其責者也。今爲吏而相與言曰﹕某土之民不可治也﹔某土之俗不可化也。嗚呼﹐弗思甚矣。夷狄之國﹐正朔所不加﹐民俗各系其君長﹐無天子之吏在焉﹐宜其有不可治化者矣。然或病九夷之陋﹐而夫子曰「君子居之﹐何陋之有﹖」況非夷狄﹐未常不有天子之吏在焉﹐而謂民不可治﹐俗不可化﹐是將誰欺﹖睹民之罪﹐視俗之惡﹐顧不於其上之人而致其責﹐而惟民是尢﹐則斯人之爲吏可知也。孔子曰「徳之流行﹐速於置郵而傳命。」吾於其所謂不可治者﹐有以知其甚易治也﹔於其所謂不可化者﹐有以知其甚易化也。不才之吏﹐不能教訓拊循其民﹐又重浸漁之。民不堪命﹐則應之以不肖其勢然也。

貴溪重修縣學記風俗之所由來﹐非一日也。或睹其壞﹐而欲齊諸其末﹐禁諸其外﹐此後世政刑之所以益獘。至無如之何﹐則浸而歸於苟且﹐玩歲月﹐習掩著﹐便文飾說﹐以規責偸譽﹐謂理不過如是。其視書傳所記治古之俗﹐若必不可復至﹐以爲未必然者有矣。孩提之童﹐無不知愛其親﹐及其長也﹐無不知敬其兄。先王之時﹐庠序之教﹐抑申斯義以致其知﹐使不失其本心而已。堯舜之道不過如此。此非有甚髙難行之事﹐何至遼視古俗﹐自絕於聖賢哉﹖物之所蔽﹐說之所迷﹐欲之所制﹐意之所羈﹐獨不可研極考竟﹑圖所以去之﹐而顧安之乎﹖二帝三王之書﹐先聖先師之訓﹐炳如星日。傳注益繁﹐論說益多﹐無能發揮﹐而只以爲蔽。家藏其帙﹐人誦其言﹐而所汲汲者顧非其事﹐父兄之所願欲﹐師友之所期向﹐實背而馳焉﹐而舉世不以爲非﹐顧以爲常。

武陵縣學記彜倫在人﹐維天所命。良知之端﹐形於愛敬。擴而充之﹐聖哲之所以爲聖哲也。先知者﹐知此而已﹔先覺者﹐覺者此而已。气有所蒙﹐物有所蔽﹐勢有所遷﹐習有所移﹐往而不返﹐迷而不解﹐於是爲愚不肖。彜倫於是而囗﹐天命於是而悖﹐此君師之所以作﹐政事之所以立。

卷二十送毛元善序君歸矣﹐古人事親﹐貧則啜菽飲水盡其歡。君父兄皆儒冠﹐貲業又足以自養﹐歸而共講先王之道﹐以全復其常心﹐居廣居﹐由正路﹐此其所得﹐視疾其驅於利欲之途者何如邪﹖

送宜黃何尉序何君是舉亦勇矣﹗誠率此勇以志乎道﹐進乎學﹐必居廣居﹐立正位﹐行大道﹐使富貴不能淫﹐貧賤不能移﹐威武不能屈﹐此吾所以望於何君者。不然﹐何君固無憾﹐吾將有憾於何君矣。

送楊通老學所以開人之蔽而致其知﹐學而不知其方﹐則反以滋其蔽。

贈二趙六經旣作﹐傳注日繁﹐其勢然也。苟得其實﹐……𨿽多且繁﹐非以爲病﹐只以爲益。不得其實而蔽於其末﹐則非以爲益﹐只以爲病。

鄧文苑求言往中都義理所在﹐人心同然﹐縱有蒙蔽移奪﹐豈能終泯﹖患人之不能反求深思耳。此心苟存﹐則修身齊家﹑治國平天下一也﹔處貧賤富貴﹑死生禍福一也。故君子素其位而行﹐不願乎其外。

卷二十一易數天下有不易之理﹐是理有無窮之變。誠得其理﹐則變之不窮者﹐皆理之不易者也。

三五以變錯綜其數有一物﹐必有上下﹐有左右﹐有前後﹐有首尾﹐有背面﹐有內外﹐有表裏﹐故有一必有二﹐故曰「一生二」﹐有上下﹑左右﹑首尾﹑前後﹑表裏﹑則必有中﹐中與兩端則爲三矣﹐故曰「二生三」。故太極不得不判爲兩儀。兩儀之分﹐天地旣位﹐則人在其中矣。

學說欲明明徳於天下﹐是入大學的標的。格物致知是下手處。《中庸》言博學﹑審問﹑愼思﹑明辧﹐是格物之方。自古聖人亦因往哲之言﹐師友之言﹐乃能有進。況非聖人﹐豈有自任私智而能進學者﹖然往哲之言﹐因時乘理﹐其指不一。方冊所載﹐又有正僞純疵﹐若不能擇﹐則是泛觀。欲取決於師友﹐師友之言亦不一﹐又有是非當否﹐若不能擇﹐則是泛從。

《論語》說惡與過不同﹐惡可以遽免﹐過不可以遽免。賢如遽伯玉﹐欲寡其過而未能﹐聖如夫子﹐猶曰「加我數年﹐五十而學易﹐可以無大過矣」﹐況學者豈可遽責其無過哉﹖至於邪惡所在﹐則君子之所甚疾﹐是不可毫髮存而斯須犯者也。

無志則不能學﹐不學則不知道。徳之在人﹐固不可皆責其全﹐下焉又不必其三。苟有一焉﹐卽徳也。一徳之中亦不必其全﹐苟其性質之中有微善小美之可取而近於一者﹐亦其徳也。苟能據之而不失﹐亦必日積日進﹐日著日盛﹐日廣日大矣。惟其不能據也﹐故其所能者﹐亦且日失日喪矣。……故夫子誨之以「據於徳」。常人固未可望之以仁﹐然亦豈皆頑然而不仁﹖聖人之所爲﹐常人固不能盡爲﹐然亦有爲之者。聖人之所不爲﹐常人固不能皆不爲﹐然亦有不爲者。於其爲聖人之所爲與不爲聖人之所不爲者觀之﹐則皆受天地之中﹐根一心之靈﹐而不能泯滅者也。使能於其所不能泯滅者而充之﹐則仁豈遠乎哉﹖……故夫子誨之以「依於仁」。藝者天下之所用﹐人之所不能不習者也。遊於其間﹐固無害其志道﹑據徳﹑依仁﹐而其道﹑其徳﹑其仁亦於是而有可見矣。故曰「遊於藝」。

卷二十二武帝謂汲黯無學「陛下內多欲而外施仁義﹐柰何欲效唐虞之治乎﹖」「天子置公卿輔弼之臣﹐寧令從諛承意﹐陷主於不義乎﹖」「獘中國以事夷狄﹐庇其葉而傷其枝。」若黯𨿽曰未學﹐吾必謂之學矣。帝且曰「古有社稷臣﹐黯近之矣。」

張釋之謂今法如是張廷尉當渭橋下驚乘輿馬者以罰金﹐文帝怒﹐張廷尉爭以爲不可更重﹐是也。然謂「法者﹐天子所與天下公共也。今法如是而更重之﹐是法不信於民也。方其時﹐上立誅之則已。今旣下廷尉﹐廷尉﹐天下平也﹐一傾﹐天下用法皆爲輕重」﹐則非也。廷尉固天下平也﹐天子獨不可平乎﹖法固所與天下公共也﹐苟法有不善﹐爲廷尉者豈可不請之天子而修之﹐而獨曰今法如是﹐可乎﹖虞書曰「宥過無大。」周書曰「乃有大罪﹐非終﹐乃爲眚災﹐適爾﹐旣道及厥辜﹐時乃不可殺。」縣人聞蹕匿橋下久﹐謂乘輿已過而出﹐至於驚馬﹐假今有敗傷﹐亦所謂有大罪非終﹐乃爲眚災適爾﹐是固不可殺。釋之不能推明此義﹐以去文帝之惑﹐乃徒曰法旭是。此後世所以有任法之獘﹐而三代政刑所從而亡也。

雜說皇極之建﹐彜倫之敍﹐反是則非﹐終古不易。是極是彜﹐根乎人心而塞乎天地。居其室﹐出其言善﹐則千里之外應之﹔出其言不善﹐則千里之外違之。是非之致﹐其可誣哉﹖是理之在天下﹐無間然也。然非先知先覺爲之開導﹐則人固未免於暗。故惟至明而後可以言理。學未至於明而臆決天下之是非﹐多見其不知量也。念慮之正不正﹐在頃刻之間。念慮之不正者﹐頃刻而知之﹐卽可以正。念慮之正者﹐頃刻而失之﹐卽是不正。此事皆在其心。《書》曰「惟聖罔念作狂﹐惟狂克念作聖。」世固有兩賢相值而不相知者﹐……如老泉之於王臨川﹐東坡之於伊川先生是也。誠使聖人者並時而生﹐同堂而學﹐同朝而用﹐其气稟徳性﹐所造所養﹐亦豈能盡同﹖至其同者﹐則禹益湯武亦同也。……𨿽田畝之人﹐良心之不泯﹐發見於事親從兄﹑應事接物之際﹐亦固有與聖人同者。指其同者而言﹐則不容彊異。然道之廣大悉備﹐悠久不息﹐而人得之於道者﹐有多寡久暫之殊﹐而長短之代勝﹐得失之互居﹐此小大廣狹淺深髙卑優劣之所從分﹐而流輩等級之所由辧也。主於道則欲消﹐而藝亦進﹐主於藝則欲熾而道亡﹐藝亦不進。《書》疏云「周天三百六十一度四分度之一。」天體圓如彈丸﹐北髙南下。北極出地上三十六度﹐南極出地下三十六度。南極去北極直徑一百八十二度彊。天體隆曲﹐正當天之中央﹑南北二極中等之處﹐謂之赤道﹐去南北極各九十一度。春分日行赤道﹐從此漸北。夏至行赤道之北二十四度﹐去北極六十七度﹐去南極一百一十五度。從夏至以後﹐日漸南至﹐秋分還行赤道與春分同。冬至行赤道之南二十四度﹐去南極六十七度﹐去北極一百一十五度。其日之行處﹐謂之黃道。又有月行之道﹐與日相近﹐交路而過﹐半在日道之裏﹐半在日道之表。其當交則兩道相合﹐去極遠處兩道相去六度﹐此其日月行道之大略也。黃道者﹐日所行也。冬至在斗﹐出赤道南二十四度。夏至在井﹐出赤道北二十四度。秋分交於角﹐春分交於奎。月有九道﹐其出入黃道不過六度﹐當交則合﹐故曰交蝕。交蝕者﹐月道與黃道交也。四方上下曰宇﹐往古來今曰宙。宇宙便是吾心﹐吾心便是宇宙。千萬世之前有聖人出焉﹐同此心同此理也。千萬世之後有聖人出焉﹐同此心同此理也。東南西北海有聖人出焉﹐同此心同此理也。近世尙同之說甚非。理之所在﹐安得不同。古之聖賢﹐道同志合﹐咸有一徳﹐乃可共事。然所不同者﹐以理之所在﹐有不能盡見。誠君子也﹐不能﹐不害爲君子﹔誠小人也﹐𨿽能﹐不失爲小人。宇宙內事﹐是己分內事。己分內事﹐是宇宙內事。學者規模﹐多系其聞見。孩提之童﹐未有傳習﹐豈能有是規模﹖無徳而富﹐徒增過惡﹐重後日之禍患﹐今日𨿽富﹐豈能長保﹖天生民而立之君﹐使司牧之。故君者﹐所以爲民也。《書》曰「徳惟善政﹐政在養民。」君不行仁政﹐而反爲之聚斂以富之﹐是助君虐民也﹐宜爲君子之所棄絕。

卷二十三白鹿洞書院《論語》講義此章以義利判君子小人﹐辭旨明白﹐然讀之者苟不切己觀省﹐亦恐未能有益也。……科舉取士久矣﹐名儒鉅公皆由此出。今爲士者固不能免此。然場屋之得失﹐顧其技與有司之好惡如何耳﹐非所以爲君子小人之辧也。而今世以此相尙﹐使汩沒於此而不能自拔﹐則終日從事者﹐𨿽曰聖賢之書﹐而要其志之所向﹐則有與聖賢背而馳矣。推而上之﹐則又惟官資崇卑﹑祿廩厚薄是計﹐豈能悉心力於國事民隱﹐以無負於任使之責哉﹖

《大學》《春秋》講義聖人貴中國﹐賤夷狄﹐非私中國也。中國得天地中和之气﹐固禮義之所在。貴中國者﹐非貴中國也﹐貴禮義也。𨿽更衰亂﹐先王之典刑猶存﹐流風遺俗﹐未盡泯然也。義之所在﹐非由外爍﹐根諸人心﹐達之天下﹐先王爲之節文﹐著爲典訓﹐苟不狂惑﹐其誰能渝之﹖中國之所以可貴者﹐以其有禮義也。故太極判而爲陰陽﹐陰陽卽太極也。陰陽播而爲五行﹐五行卽陰陽也。宇宙之間﹐何往而非五行﹖

夫金穰﹑水毀﹑木饑﹑火旱﹐天之行也。堯有九年之水﹐則曰洚水警予﹐蓋以爲己責也。昔之聖人﹐小心翼翼﹐臨深履冰﹐參前倚衡﹐疇昔之所以事天敬天畏天者﹐蓋無所不用其極﹐而災變之來﹐亦未嘗不以爲己之責。……漢儒專門之學﹐流爲術數﹐推類求驗﹐旁引曲取﹐徇流忘源﹐古道榛塞。……是年之水﹐仲舒以爲伐邾之故﹐而向則以爲殺子赤之咎。是奚足以知天道而見聖人之心哉﹖作之君師﹐所以助上帝寵綏四方﹐故君者所以爲民也歲之饑穰﹐百姓之命系焉﹐天下之事熟重於此﹖

荊門軍上元設廳皇極講義惟皇上帝﹐降衷於下民﹐衷卽極也。凡民之生﹐均有是極﹐但其气稟有淸濁﹐智識有開塞。天之生斯民也﹐使先知覺後知﹐先覺覺後覺。古先聖賢與民同類﹐所謂天民之先覺者也。以斯道覺斯民者﹐卽皇建其有極也﹐卽斂時五福﹐用敷錫厥庶民也。此心若正﹐無不是福﹔此心若邪﹐無不是禍。世俗不曉﹐只將目前富貴爲福﹐目前患難爲禍。不知富貴之人﹐若其心邪﹐其事惡﹐是逆天地﹐逆鬼神﹐悖聖賢之訓﹐畔師君之教﹐天地鬼神所不宥﹐聖賢君師所不與﹐忝辱父祖﹐自害其身。靜時回思﹐亦有不可自欺自瞞者﹐若於此時﹐更復自欺自瞞﹐是直欲自絕滅其本心也。縱是目前富貴﹐正人觀之﹐無異在囹圄糞穢中。患難之人﹐其心若正﹐其事若善﹐是不逆天地﹐不逆鬼神﹐不悖聖賢之訓﹐不畔君師之教﹐天地鬼神所當佑﹐聖賢君師所當與﹐不辱父祖﹐不負其身﹐仰無所愧﹐俯無所怍﹐𨿽在貧賤患難中﹐心自亨通。正人達者觀之﹐卽是福徳。愚人不能遷善遠罪﹐但貪求富貴﹐卻祈神佛以求福﹐不知神佛在何處﹐何緣得福以與不善之人也﹖爾庶民能保全此心﹐不陷邪惡﹐卽爲保極﹐可以報聖天子教育之恩﹐長享五福﹐更不必別求神佛也。若其心正﹐其事善﹐𨿽不曾識字﹐亦自有讀書之功﹔其心不正﹐其事不善﹐𨿽多讀書﹐有何所用﹖用之不善﹐反增過惡耳。

卷二十四策問生乎天地之間﹐具人之形體﹐均之爲人也﹐品類差等﹐何其若是之相遼絕哉﹖今夫天下之俗﹐固不可以言古﹐然蒙被先王之澤﹐士之求堯舜孔子之道者日眾﹐而儒宮學館之間﹐有父兄之所教﹐有師友之所講磨﹐而考其所向﹐則有常人之所恥者……二三子各悉究其日履之所向﹐嘗試相與共評斯語﹐毋徒爲場屋課試之文。試言人之所向相去若是遼絕者何故。己之气質﹐己之趨向﹐當在何地﹖今日之用心﹐今日之致力者﹐其實何如﹖

齊欲稱東帝﹐鄒魯之臣妾肯死而不肯從之﹔秦欲稱西帝﹐魯仲連肯死而不肯從之。夫以齊秦之彊﹐力足以帝天下﹐而卒沮於匹夫之一辭。「固國不以山溪之險﹐威天下不以兵革之利」﹐孟子之言﹐於是信矣。西漢不崇禮義﹐好言時宜。叔孫通陸賈之徒﹐號稱以儒見用﹐綜其實﹐殆未有以殊於奇謀祕計之士也。髙祖寬大長者之稱﹐見於起兵之日。惟恐沛公不爲秦王﹐則長安之民所以愛戴之者﹐亦可謂深且素矣。繼之以文景之仁愛﹐武宣之政令﹐所以維持之者﹐亦後世所鮮儷﹐元成哀平𨿽浸以微弱﹐亦非有暴鷙淫虐之行。然區區新莽﹐舉漢鼎而移之﹐若振槁葉﹐天下懾然莫之敢爭。東都之興﹐光武之度﹐不洪於髙祖﹐明帝之察慧﹐有愧於文景多矣﹐章帝之仁柔﹐殆伯仲於元成之間﹐自是而降﹐無足譏矣。然綿祀埒於西漢﹐以曹操之彊﹐其所自致者不後於髙光﹐然終其身不敢去臣位。視天下有孔北海﹐如孺子之有嚴師﹐凜然於幾席之間而不敢肆也。推其所自﹐則尊社卓茂以爲太傅﹐投戈講藝﹐息馬論道﹐講論經理﹐夜分乃寐﹐殆未可以文具而厚非之也。二三子盍備論夫「固國不以山溪之險﹐威天下不以兵革之利」之道﹐……有能究唐虞三代之政﹐論兩漢之得失﹐以及乎當世之務者﹐其悉書之毋隱。有道之世﹐士傳言﹐庶人謗於道﹐商旅議於市﹐皆朝廷之所樂聞而非所禁也。

夫子刪詩定書﹐系周易﹐作春秋﹐傳曾子則有孝經﹐子思所傳則有中庸﹐門人所記則有論語﹐凡此因夫子所以詔教後世﹐而後世所以學夫子者﹐亦未有捨此而能得其門者。

聖人備物制用﹐立成器以爲天下利﹐是故网罟﹑耒耜﹑杵臼作﹐而民不艱於食﹔上棟下宇以待風雨﹐而民不病於居﹔服牛乘馬﹐刳舟剡楫﹐而民得以濟險﹔弦弧剡矢﹐重門擊柝﹐而民得以禦暴。凡聖人之所爲﹐無非以利天下也。二典載堯舜之事﹐而命羲和授民時﹐禹平水土﹐稷降播種﹐爲當時首政急務。梁惠王問「何以利吾國」﹐未有它過﹐而孟子何遽辟之峻﹐辧之力﹖……孟子曰「我能爲君約與國﹐戰必克﹐今之所謂良臣﹐古之所謂民賊也。」辟土地﹐充府庫﹐約與國﹐戰必克﹐此其爲國之利固亦不細﹐而孟子顧以爲民賊﹐何也﹖豈儒者之道﹐將坐視土地之荒蕪﹐府庫之空竭﹐鄰國之侵陵﹐而不爲之計﹐而徒以仁義自解﹐如徐偃王宋襄公者爲然耶﹖不然﹐則孟子之說亦不可以鹵莽觀﹐而世俗之蔽亦不可以不深究而明辧之也。世以儒者爲無用﹐仁義爲空言。不深究其實﹐則無用之譏﹐空言之誚﹐殆未可以苟逃也。願與諸君論之。

觀古人之書﹐泛然而不得其實﹐則如弗觀而已矣。

逢蒙殺羿﹐孟子曰『是亦羿有罪焉』。……自非聖人﹐安能每事盡善﹖人誰無過﹖如以其行之有過﹐事之不善﹐而遂絕之﹐則是天下皆無可教之人矣。

《中庸》稱隱惡﹐而《尙書》載其受終巡狩之後﹐獨汲汲於明刑﹐自四罪而放之流之竄之殛之﹐無乃與隱惡之意異耶﹖孔子自言「爲政以徳」﹐又曰「道之以徳﹐齊之以禮」﹐又曰「政者正也」。季康子問﹕「殺無道以就有道何如﹖」對曰「子爲政﹐焉用殺﹖子欲善﹐而民善矣。」宜不尙刑也。而其爲魯司寇七日﹐必誅少正卯於兩觀之下﹐而後足以風動乎人﹐此又何也﹖夫子曰「徳之流行﹐速於置郵而傳命。」湯徳足以及禽獸﹐而不行於葛伯﹐必舉兵徵之。又東徵西徵不已﹐必十一徵而天下服。周世世修徳﹐莫若文王﹐而不行於崇﹐必再駕而後降。至伐元共﹐伐密須﹐伐囗囗﹐伐昆夷﹐蓋未始不以兵﹐何耶﹖七國用兵爭彊﹐攻城取地﹐而孟子乃遊其間﹐言「深耕易耨﹐修其孝悌忠信」之事﹐曰「仁義而已」﹐曰「仁者無敵」……其說儻可信乎﹖願究其說而悉言之。

夫子講道洙泗﹐《論語》所載﹐問仁者不一﹐又曰「子罕言仁」﹐如陳文子令尹子文之所爲﹐皆世所難得﹐而不許以仁﹔如子貢子路冉有之徒﹐皆不許以仁。豈仁之爲道大﹐而非常人之所能遽及耶﹖審如是﹐則所謂罕言者﹐是聖人之教人常祕其大者﹐而姑以其小者語之也。且以子路子貢冉有皆聖門之髙弟﹐其所以自立者皆足以師表百世。令尹子文陳文子皆列國之賢大夫﹐非獨當時所難得﹐人品如此﹐蓋亦古今天下之所難得也。然而皆不足以與於仁﹐則今日之學者﹐宜皆絕意於仁﹐不當復有所擬議矣。……故願與諸生論之。

卷二十九庸言之信庸行之謹庸言之必信﹐庸用之必謹﹐是知所以成己矣。知所以成己﹐則誠豈有外乎此哉﹖又懼乎邪之爲吾害而閒之也嚴﹐使無一毫非僻之習以侵之﹐則誠日益至﹐而在己者不期存而自存矣。成己成物一出於誠﹐彼其所以成己者﹐乃其所以成物者也﹐非於成己之外復有所謂成物也。和順積中﹐英華發外﹐極吾之善斯足以善天下也。然伐之害徳﹐猶木之有蠹﹐苗之有螟。驕盈之气一毫焉間之﹐則善隨以喪﹐而害旋至矣﹐尙何有於徳之博﹖故有焉而若無﹐實焉而若虛﹐功贊化育而若虛﹐智協天地而若愚﹐消彼人欲而天焉以從﹐謙沖不伐﹐而使驕盈之气無自而作﹐則凡不言而信﹐不怒而威者﹐乃所以爲徳也。

卷三十天地之性人爲貴人生天地之間﹐稟陰陽之和﹐抱五行之秀﹐其爲貴孰得而加焉。使能因其本然﹐全其固有﹐則所謂貴者固自有之﹐自知之﹐自享之﹐而奚以聖人之言爲﹖惟夫陷溺於物欲而不能自拔﹐則其所貴者類出於利欲﹐而良貴由是以浸微。聖人憫焉﹐告之以「天地之性人爲貴」﹐則所以曉之者﹐亦甚至矣。誦其書﹐聽其言﹐乃類不能惕然有所感發﹐獨膠膠乎辭說議論之間﹐則其所以聽之者不旣藐矣乎﹖孟子言知天﹐必曰「知其性則知天矣」﹔言事天﹐必曰「養其性所以事天也」。《中庸》言贊天地之化育﹐而必本之「能盡其性」。人之形體與天地甚藐﹐而孟子《中庸》則云然者﹐豈固爲是闊誕以欺天下哉﹖誠以吾一性之外無餘理﹐能盡其性者﹐𨿽欲自異於天地﹐有不可得也。而今未有篤敬之心﹑踐履之實﹐拾孟子性善之遺說﹐與夫近世先達之緒言﹐以盜名幹澤者﹐豈可與二子﹝告子﹑荀卿﹞同日道哉﹖

智者術之原誰獨無是非之心哉﹖聖人之智﹐非有喬桀卓異不可知者也﹐直先得人心之所同然耳。聖人之智﹐明切洞達﹐無一毫私意芥蒂於其間。其於是非利害﹐不啻如權之於輕重﹐度之於長短﹐鑑之於妍醜﹐有不加思而得之者。……𨿽酬酢萬變﹐無非因其固然﹐行其所無事﹐有不加毫末於其間者。爍金爲刃﹐凝土爲器﹐爲网罟﹐爲耒耜……是聖人之智見於創立者﹐猶皆因其固然﹐而無容私焉。老氏者﹐……其言則曰「絕聖棄智」﹐又曰「以智治國國之賊」﹐是直泛舉智而排之。世之君子常病其污吾道﹐而不知其皆售私術者之過也。使術之說破﹐則爲老氏者將失其口實﹐而奔走吾門墻之不暇﹐其又何污焉﹖

劉晏知取予論天下有皆不足之病矣﹐而有皆不足之理乎﹖聞之曰「川竭而谷盈﹐丘夷而淵實」﹐天下蓋未始不足也。方其上之不足也﹐不必求之於下也﹐其可以足之者﹐固有存乎其上焉者矣。下之不足也﹐不必求之上也﹐其可以足之者﹐固有存乎其下焉者矣。將輸之利害不明﹐則費廣於舟車之徭﹔儲藏之利害不悉﹐﹐則公困於腐蠹之蔽。物苦道遠﹐則尋以輸尺﹐斛以輸斗﹔吏污法獘﹐則私良公害﹐私盈公虛﹐此所謂不必求之下焉者也。富賈乘急而騰息﹐毫民困弱而兼並﹔貪胥旁公而浸漁﹔繩甕不立﹐而連阡陌者猶未已也﹔糟糠不厭﹐而余芻豢者猶爭侈也。此所謂不必求之上焉者也。創殘之餘﹐而向敵之甲未解也﹔饑疫之後﹐而饋軍之輸未艾也。上方宵旰﹐而民且囂囂。而晏也遑遑於其間﹐深計密畫﹐推羨補缺。國不增役而民力紓﹐民不加賦而國用足。非夫知取予之說﹐妙取予之術﹐疇克濟哉﹖晏之取予出於才而不出於學﹐根乎術而不根乎道。……世主之忠臣而聖君之罪人也。《易》之理財﹐《周官》之制國用﹐《孟子》之正經界﹐其取不傷民予不傷國者﹐未始不與晏同﹐而綱條法度﹐使官有所守﹐民有所賴﹐致天下之大利﹐而人知有義而不知有利﹐此則與晏異。……故論之以聖人之道﹐照之以君子之智﹐蓋未免於可詆。𨿽然﹐才之難也久矣﹐道不稽諸堯舜﹐學無窺於孔孟﹐毋徒爲侈說以輕議焉可也。

政之寬猛孰先論五刑之用﹐謂之天討﹐以其罪在所當討而不可以免於刑﹐而非聖人之刑之也﹐而可以猛云乎哉﹖蠻夷滑夏﹐寇賊姦宄﹐舜必命臯陶以明五刑。然其命之之辭曰「以弼五教﹐期於無刑。」臯陶受士師之任﹐固以詰姦慝﹑刑暴亂爲事也﹐然其復於舜者曰「禦眾以寬」﹐曰「罰弗及嗣」﹐曰「罪疑惟輕」﹐曰「與其殺不辜﹐寧失不經。好生之徳﹐洽於民心﹐玆用不犯於有司」。寬猛之說古無有也﹐特出於左氏載子產告太叔之辭﹐又有「寬以濟猛﹐猛以濟寬」之說﹐而托以爲夫子之言。嗚呼﹐是非孔子之言也。且其辭曰「政寬則民慢﹐慢則糾之以猛﹔猛則民殘﹐殘則施之以寬。」使人君之爲政﹐寬而猛﹐猛而寬﹐而其爲民者﹐慢而殘﹐殘而慢﹐則亦非人之所願矣。《語》載夫子之形容曰「威而不猛」﹐《書》數羲和之罪曰「烈於猛火」﹐《記》載夫子之言曰「苛政猛於虎也」。故曰「猛」者惡辭也﹐非美辭也。是豈獨非所先而已耶﹖是不可一日而有之者也。

卷三十一問賑濟文潞公之在成都也﹐米價騰貴﹐因就諸城門相近院凡十八處﹐減價而糶﹐仍不限其數﹐張榜通衢﹐異日米價遂減。此蓋劉晏之遺意。然公廩無儲﹐私囗且竭﹐則其策窮矣。趙淸獻之守越﹐米價湧貴。傍州且榜衢路﹐禁增米價。淸獻獨榜衢路﹐令有米者任增價糶之。於是諸路米商﹐輻輳詣越﹐米價更賤﹐民無餓莩。此蓋盧坦之舊策。然商路不通﹐鄰境無粟﹐則其策窮矣。捨是二策﹐獨可取之富民。而富民之囗廩盈虛﹑谷粟有無﹐不得而知。就令知之﹐而閉糶如初﹐又誠如明問所慮。以公家之勢﹐發民之私藏﹐以濟賑食﹐不爲無義。顧其間尙多他利害。故愚請捨其末而論其本可也。漢倪寬以租不辦居殿﹐當去官。百姓思之﹐大家牛車﹐小家負擔﹐乃更居最。夫寬於科斂之方略亦疏矣﹐而能旦暮之間以殿爲最﹐則愛民之心孚於其下故也。誠使今之縣令﹐有倪寬愛民之心﹐感動乎其下﹐則富民之粟出﹐而邇臣散給之策可得而施矣。方略之未至﹐利害之未悉﹐皆可次第而講求。若監司郡守不能以是心爲明主謹擇縣令﹐或憚於有所按發﹐而務爲因循捨貸﹐則吾未如之何也已矣。

問唐取民制兵建官論古之是非得失﹐而不及今之設施措置﹐吾未見其爲果知古也。問徳仁功利取徵之言而讀之﹐蓋有富翁貴仕之所不能堪者﹐而太宗富有天下﹐貴爲天子﹐功業皆其所自至﹐而能俯首抑意﹐聽拂逆之辭於疇昔所惡之臣。嗚呼﹐此其所以致貞觀之治﹐庶幾於三代之王者乎﹗顏子視聽言動之間﹐曾子容貌辭气顏色之際﹐而五帝三王﹑臯夔稷契﹑伊呂周召之功勛徳業在焉。故《大學》言明明徳於天下者﹐取必於格物致知﹑正心誠意之間。

問漢文武之治承髙惠之後﹐天下無事﹐不知上古聖人弦弧剡矢﹑重門擊柝之義﹐安於嫁胡之恥﹐不能飭邊備﹐講武練兵﹐以戒不虞。

卷三十二學問求放心仁﹐人心也。心之在人﹐是人之所以爲人而與禽獸艸木異焉者。

主忠信忠信之名﹐聖人初非外立其徳以教天下﹐蓋皆人之所固有﹐心之所同然者也。凡文辭之學﹐與夫禮樂射禦書數之藝﹐此皆古之聖賢所以居敬養和﹐周事致用﹐備其道﹑全其美者。一不出於忠信﹐則𨿽或能之﹐亦適所以崇姦而長僞。人而不忠信﹐果何以爲人乎哉﹖鸚鵡鴝鵒﹐能人之言﹔猩猩猿狙﹐能人之技。人而不忠信﹐何異於禽獸者乎﹖

求則得之良心之在人﹐𨿽或有所陷溺﹐亦未始泯然而盡亡也。下愚不肖之人所以自絕於仁人君子之域者﹐亦特其自棄而不之求耳。

人心惟危道心惟微道心之微﹐無聲無臭﹐其得其失﹐莫不自我。

學古入官議事理之所在﹐固不外乎人也。而人之生﹐亦豈能遽明此理而盡之哉﹖

養心莫善於寡欲夫所以害吾心者何也﹖欲也。欲之多﹐則心之存者必寡﹔欲之寡﹐則心之存者必多。故君子不患心之不存﹐而患夫欲之不寡。欲去則心自存矣。

取二三策而已使書而皆合於理﹐𨿽非聖人之《經》﹐取之可也。……如皆不合於理﹐則𨿽二三策之寡﹐亦不可得而取之也。後世乃有疲精神﹑勞思慮﹐皓首窮年﹐以求通《經》學古﹐而內無益於身﹐外無益於人﹐敗事之誚﹐空言坐談之譏﹐皆歸之者﹐

保民而王民生不能無羣﹐羣不能無爭﹐爭則亂﹐亂則生不可以保。王者之作﹐蓋天生聰明﹐使之統理人羣﹐息其爭﹐治其亂﹐而以保其生者也。

續書何始於漢君臣上下之大分﹐善惡義利之大較﹐固天下不易之理﹐非有隱奧而難知者也。

卷三十四語錄上傅子云季魯錄千古聖賢只是去人病﹐如何增損得道。

道理只是眼前道理﹐𨿽見到聖賢田地﹐亦只是眼前道理。學苟知本﹐《六經》皆我注腳。

天理人欲之言﹐亦不是至論。若天是理﹐人是欲﹐則天人不同矣。此其原蓋出於老氏。《樂記》曰「人生而靜﹐天之性也﹔感物而動﹐性之欲也。物至知之﹐而後好惡形焉。不能反躬﹐天理滅矣。」天理人欲之言蓋出於此。《樂記》之言亦根於老氏﹐且如專言靜是天性﹐則動獨不是天性耶﹖《書》云「人心惟危﹐道心惟微。」解者多指人心爲人欲﹐道心爲天理﹐此說非是。心一也﹐人安有二心﹖自人而言﹐則曰惟危﹔自道而言﹐則曰惟微。罔念作狂﹐克念作聖﹐非危乎﹖無聲無臭﹐無形無體﹐非微乎﹖《莊子》云「眇乎小哉﹐以屬諸人﹔敖乎大哉﹐獨遊於天。」又曰「天道之於人道也相遠矣。」是分明裂天人而爲二也。

古人皆是明實理﹐做實事。

近來論學者言「擴而充之﹐須於四端上逐一充。」焉有此理﹗

夫子問子貢曰「汝與回也孰愈﹖」子貢曰「賜也﹐何敢望回﹗回也聞一以知十﹐賜也聞一以知二。」此又是白著了夫子气力﹐故夫子復語之曰「弗如也。」時有吳姓者在坐﹐遽曰「爲是尙嫌少在。」先生因語坐間有志者曰「此說與天下士人語﹐未必能通曉。而吳君通敏如此。𨿽諸君有志﹐然於此不能及也。……蓋子貢反爲聰明所累﹐卒不能知徳也。

顏子……問仁之時﹐夫子語之猶下克己二字﹐曰「克己復禮爲仁」。又發露其旨曰「一日克己復禮﹐天下歸仁焉」。旣又復告之曰「爲仁由己﹐而由人乎哉」。吾嘗謂﹐此三節乃三鞭也。

學有本末﹐顏子聞夫子三轉語﹐其綱旣明﹐然後請問其目。夫子對以非禮勿視﹑勿聽﹑勿言﹑勿動。顏子於此洞然無疑﹐故曰「回𨿽不敏﹐請事斯語」。本末之序蓋如此。今世論學者﹐本末先後一時顚倒錯亂﹐曾不知詳細處未可遽責於人。如非禮勿視聽言動﹐顏子已知道﹐夫子乃語之如此。今先以此責人﹐正是躐等。視聽言動勿非禮﹐不可於這上面看顏子﹐須看「請事斯語」﹐直是承當得過。

自古聖賢發明此理﹐不必盡同。如箕子所言﹐有臯陶之所未言﹔夫子所言﹐有文王周公之所未言﹔孟子所言﹐有吾夫子之所未言。理之無窮如此。

涓涓之流﹐積成江河。泉源方動﹐𨿽只有涓涓之微﹐去江河尙遠﹐卻有成江河之理。……然學者不能自信﹐見夫標末之盛者便自荒忙﹐捨其涓涓而趨之﹐卻自壞了。曾不知我之涓涓𨿽微卻是眞﹐彼之標末𨿽多卻是僞。

千虛不博一實。吾平生學問無他﹐只是一實。

或問﹕「先生之學當自何處入﹖」曰「不過切己自反﹐攺過遷善。」

諸處方嘵嘵然談學問時﹐吾在此多與後生說人品。

吾之學與諸處異者﹐只是在我全無杜撰﹐𨿽千言萬語﹐只是覺得他底在我不曾添一些。近有議吾者云「除了『先立乎其大者』一句﹐全無伎倆。」吾聞之曰「誠然。」

在人情﹑物理﹑事勢上做工夫。……若知物價之低昂﹐與夫辧物之美惡眞僞﹐則吾不可不謂之能﹐然吾之所謂做工夫﹐非此之謂也。

此理所在﹐安有門戶可立﹖

吾與人言﹐多就血脈上感移他。故人之聽之者易。非若法令者之爲也。

今之論學者只務添人底﹐自家只是減他底。此所以不同。

夫子只言「我學不厭」﹐若子貢言「多學而識之」﹐便是蔽說。

秦不曾壞了道脈﹐至漢而大壞。蓋秦之失甚明﹐至漢則迹似情非﹐故正理愈壞。

大槪人之通病在居茅茨則慕棟宇﹐衣敝衣則慕華好﹐食粗糲則慕甘肥。此乃是世人之通病。

千古聖賢若同堂合席﹐必無盡合之理。然此心此理﹐萬世一揆也。

若銖稱寸量﹐校其一二節目而違其大綱﹐則小人或得爲欺﹐君子反被猜疑﹐邪正賢否﹐未免倒置也矣。

曹立之有書與先生曰「願先生且將孝悌忠信誨人。」先生云「立之之謬如此。孝悌忠信如何說且將﹖」

有士人上詩云「手抉浮翳開東明。」先生頗取其語。因云「吾與學者言﹐眞所謂取日虞淵﹐洗光咸池。」

嚴松松年所錄

朱元晦泰山喬嶽﹐可惜學不見道﹐枉費精神﹐遂自耽擱。

人性本善﹐其有不善者遷於物也。知物之爲害而能自反﹐則知善者乃吾心之固有。遁固有而進徳﹐則沛然無他適也。

自欺是欺其心﹐愼獨卽不自欺。

晦翁之學﹐自謂一貫。但其見道不明﹐終不足以一貫耳。

邵武丘元徳聽話累日﹐……先生云「元壽甚佳﹐但恐其不大耳。『人皆可以爲堯舜』﹐『堯舜與人同耳』﹐但恐不能爲堯舜之大也。」元壽連日聽教﹐方自慶快﹐且云「天下之樂無以加於此」。至是而忽局蹴變色而答曰「荷先生教愛之篤﹐但某自度無此力量﹐誠不敢僭易。」先生云「無壽道無此力量﹐錯說了。無壽平日之力量﹐乃堯舜之力量﹐無壽自不知耳。」

告子不動心﹐是操持堅執做﹔孟子不動心﹐是明道之力。

萬物森然於方寸之間﹐滿心而發﹐充塞宇宙﹐無非此理。孟子就四端上指示人﹐豈是人心只有此四端而已﹖又就乍見孺子入井皆有怵惕惻隱之心一端示人﹐又得此心昭然﹐但能充此心足矣。

胡季隨從學晦翁﹐晦翁使讀《孟子》。他日問季隨如何解「至於心獨無所同然乎」一句。季隨以所見解﹐晦翁以爲非﹐且謂季隨讀書鹵莽不思。後季隨思之旣苦﹐因以致疾。晦翁乃言之曰「『然』讀如『雍之言然』之然﹐對上同聽﹑同美﹑同嗜說。」先生因笑曰「只是如此﹐何不早說於他﹖」「象山固亦以「金鍼」與人。然當與則與﹐如﹕「然」讀如「雍之言然」之然一類﹔不當與則不與﹐如﹕仁義道徳﹑本心良知﹐其乃人所固有﹐須是自家理會﹐他人何能與之﹖」

後世賢者處心處事﹐亦非盡無禮義﹐特其心先主乎利害﹐而以禮義行之耳。後世所以大異於古人者﹐正在於此。

吳君玉自負明敏﹐至槐堂處五日﹐每舉書句爲問。隨其所問﹐釋其所疑﹐然後從其所曉﹐敷廣其說﹐每每如此。其人再三嘆云「天下皆說先生是禪學﹐獨某見得先生是聖學。」然退省其私﹐又卻都無事了。此人明敏﹐只是不得久與之切磋。「象山講學亦與人釋疑﹐並非一切皆「藏了不說」﹐然他是「從其所曉」處說﹐並不是泛然說﹐讓人雲裏霧裏。而且象山還要求從學者把講說所得貫徹到日用常行中去﹐不能講說歸講說﹐講說完後「卻都無事了」。」

人生而靜﹐天之性也﹔感物而動﹐性之欲也。是爲不識艮背行庭之旨。

學者問﹕「荊門之政何先﹖」對曰「必也正人心乎﹖」

後世人主不知學﹐人欲橫流﹐安知天位非人君可得而私﹗

聖人之道有用﹐無用便非聖人之道。

聖賢道个「自」字﹐煞好。

吾家合族而食﹐每輪差子弟掌庫三年。某適當其責﹐所學大進。這方是「執事敬」。

徐仲誠請教﹐使思《孟子》「萬物皆備於我矣﹐反身而誠﹐樂莫大焉」一章。仲誠處槐堂一月﹐一日問之云「仲誠思得《孟子》如何﹖」仲誠答曰「如鏡中觀花。」答云「見得仲誠也是如此。」顧左右曰「仲誠眞善自述。」因說與云「此事不在他求﹐只在仲誠身上。」……少間﹐仲誠因問《中庸》以何爲要語。答曰「我與汝說內﹐汝只管說外。」良久曰「句句是要語。」梭山曰「博學之﹐審問之﹐愼思之﹐明辧之﹐篤行之﹐此是要語。」答曰「未知學﹐博學个什麼﹖審問个什麼﹖明辧个什麼﹖篤行个什麼﹖」

有學者終日聽話﹐忽請問曰「如何是窮理盡性以至於命﹖」答曰「吾友是泛然問﹐老夫卻不是泛然答。」

人莫不有誇示己能之心﹐……人莫不能好進之心﹐……人皆惡人言己之短﹐臨川一學者初見﹐問曰「每日如何觀書﹖」學者曰「守規矩。」歡然問曰「如何守規矩﹖」學者曰「《伊川易傳》《胡氏春秋》《上蔡論語》《範氏唐鑑》。」忽呵之曰「陋說﹗」良久復問﹕「何者爲規﹖」又頃問曰「何者爲矩﹖」學者但唯唯。次日復來﹐方對學者誦「乾知太始﹐坤作成物﹐乾以易知﹐坤以簡能」一章﹐畢乃言曰「……聖人贊《易》﹐卻只是个『簡易』字道了。」徧目學者曰「又卻不是道難知也。」又曰「道在邇而求諸遠﹐事在易而求諸難。」顧學者曰「這方喚著規矩﹐公昨日來道甚規矩﹖」

或問﹕「……旣有立矣﹐緣何到四十尙有惑在﹖」曰「志於學矣﹐不爲富貴貧賤患難動心﹐不爲異端邪說搖奪﹐是下工夫﹐至三十然後能立。旣立矣﹐然天下學術之異同﹐人心趨向之差別﹐其聲訛相似﹐似是而非之處﹐到這里多少疑在﹗是又下工夫十年﹐然後能不惑矣。又下工夫十年﹐方渾然一片﹐故曰『五十而知天命』。」

卷三十五語錄下周淸叟廉夫所錄後生看經書﹐須著看注疏及先儒解釋﹐不然﹐執己見議論﹐恐入自是之域﹐便輕視古人。

聖人教人只是就日用處開端。如孟子言徐行後長﹐可爲堯舜。不成在長者後行便是堯舜。怎生做得堯舜樣事﹐須是就上面著工夫。

學者不著實理會﹐只管看人口頭言語﹐所以不能進。

知道則末卽是本﹐枝卽是葉。

李伯敏敏求所錄

近日向學者多﹐一則以喜﹐一則以懼。夫人勇於爲學﹐豈不可喜﹖然此道本日用常行﹐近日學者卻把著一事﹐張大虛聲﹐名過於實﹐起人不平之心。是以﹐爲道學之說者﹐必爲人深排力詆。

某之取人﹐喜其忠信誠愨﹐言似不能出口者。談論風生﹐他人所取者﹐某深惡之。

不曾行得﹐說這般閒言長語則甚﹖如此不已﹐恐將來客勝主﹐以辭爲勝。然使至此﹐乃師承之過也。今之所以害道者﹐卻是這閒言語。

須思量天之所以與我者是甚底﹖爲復是要做人否﹖理會得這个明白﹐然後方可謂之學問。

伯敏云「伯敏於此心﹐能剛制其非﹐只是持之不久耳。」先生云「只剛制於外﹐而不內思其本﹐涵養之功不至。若得心下明白正當﹐何須剛制﹖」

人須是閒時大綱思量﹕宇宙之間如此其廣﹐吾立身於其中﹐須是大做一个人。

某之所言皆吾友所固有。且如聖賢垂教﹐亦是人固有﹐豈是外面把一件物事來贈吾友﹖但能悉爲發明天之所以予我者如此其厚﹐如此其貴﹐不失其所以爲人者耳。

伯敏問云「日用常行去甚處下工夫﹖」先生云「能知天之所以予我者至貴至厚﹐自然遠非僻﹐惟正是守。且要知我之所固有者。」伯敏云「非僻未嘗敢爲。」先生云「不過是剛制在這里﹐其間有不可剛制者。如此將來亦費力﹐所以要得知天之予我者。」

伯敏問云「以今年較之去年﹐殊無寸進。」先生云「如何要長進﹖若當爲者有時而不能爲﹐不當爲者有時而爲之﹐之个卻是不長進。不恁地理會﹐泛然求長進﹐不過欲以己先人﹐此是勝心。」格物是下手處。伯敏云「如何樣格物﹖」先生云「研究物理。」伯敏云「天下萬物不勝其繁﹐如何盡研究得﹖」先生云「萬物皆備於我﹐只要明理。」

季繹與顯道一般﹐所至皆勉勵人﹐但無根者多。其意似欲私立門戶﹐其學爲外不爲己。世人所以攻道學者﹐亦未可全責他。蓋自家驕其辭色﹐立門戶與之爲敵﹐嘵嘵騰口實﹐有所未孚﹐自然起人不平之心。某平日未嘗爲流俗所攻﹐攻者卻是讀語錄精義者。程士南最攻道學﹐人或語之以某﹐程云「道學如陸某﹐無可攻者。」

某讀書只看古注﹐聖人之言自明白。且如「弟子入則孝﹐出則弟」﹐是分明說與你入便孝﹐出便弟﹐何須得傳注﹖學者疲精神於此﹐是以擔子越重。到某這里﹐只是與他減擔﹐只此便是格物。

讀介甫書﹐見其凡事歸之法度﹐此是介甫敗壞天下處。堯舜三代𨿽有法度﹐亦何嘗專恃此。又未知戶馬﹑靑苗等法果合堯舜三代否。祖宗之法自有當變者﹐使其所變果善﹐何嫌於同﹖惟韓魏公論靑苗法云「將欲利民﹐反以害民」甚切當。或言介甫不當言利。夫《周官》一書﹐理財者居半﹐冢宰制國用﹐理財正辭。古人何嘗不理會利﹖但恐三司等事﹐非古人所謂利耳。或曰「介甫比商鞅如何﹖」先生云「商鞅是腳踏實地﹐他亦不問王霸﹐只要成事﹐卻是先定規模。介甫慕堯舜三代之名﹐不曾踏得實處﹐故所成者﹐王不成﹐霸不就。本原皆因不能格物﹐模索形似﹐便以爲堯舜三代如此而已。」

伯敏云「目今未嘗敢廢防閒。」先生云「如何樣防閒﹖」伯敏云「爲其所當爲。」先生云「𨿽聖人不過如是。」邵堯夫詩云「當鍛煉時分勁挺﹐到磨礱處發光輝。」磨礱鍛煉﹐方得此理明﹐如川之增﹐如木之茂﹐自然日進無已。今吾友死守定﹐如何會爲所當爲﹖博學﹑審問﹑愼思﹑明辧﹑篤行﹐博學在先﹐力行在後。吾友未博學﹐焉知所行者是爲當﹐是爲不當﹖防閒﹐古人亦有之﹐但他底防閒與吾友別。吾友是硬把捉。告子硬把捉﹐直到不動心﹐豈非難事﹖只是依舊不是。某平日與兄說話﹐從天而下﹐從肝肺中流出﹐是自家有底物事﹐何嘗硬把捉﹖

伯敏云「如何立﹖」先生云「立是你立﹐卻問我如何立。若立得住﹐何須把捉﹖」孔門惟顏曾傳道﹐他未有聞。蓋顏曾從裏面出來﹐他人外面入去。今所傳者乃子夏子張之徒外入之學。

伯敏云「近日別事不管﹐只理會我亦有適意時。」先生云「此便是學問根源也。若能無懈怠﹐暗室屋漏亦如此﹐造次必於是﹐顚沛必於是﹐何患不成﹖故云『君子以自昭明徳』。」在我者旣盡﹐亦自不能掩。今之學者﹐只有心於枝葉﹐不求實處。

心只是一个心﹐某之心﹐吾友之心﹐上而千百載聖賢之心﹐下而千百載復有一聖賢﹐其心亦只如此。心之體甚大﹐能盡我之心﹐便與天同。爲學只是理會此。

「誠者自成也﹐而道自道也」﹐何嘗騰口說﹖

伯敏云「如何是盡心﹖性﹑才﹑心﹑情如何分別﹖」先生云「如吾友此言又是枝葉。𨿽然﹐此非吾友之過﹐蓋舉世之獘。今之學者讀書﹐只是解字﹐更不求血脈。且如情﹑性﹑心﹑才﹐都只是一般物事﹐言偶不同耳。」伯敏云「莫是同出而異名否﹖」先生曰「不須說得﹐說著便不是﹐將來只是騰口說﹐爲人不爲己。若理會得自家實處﹐他日自明。若必欲說時﹐則在天者爲性﹐在人者爲心﹐此蓋隨吾友而言﹐其實不須如此。只是要盡去爲心之累﹐如吾友適意時﹐卽今便是。」「以爲未嘗有材焉」﹐「此豈山之性也哉」﹐「此豈人之情也哉」﹐是偶然說及﹐初不須分別。只與理會實處﹐就心上理會。聖賢急於教人﹐故以情﹑以性﹑以心﹑以才說與人﹐如何泥得﹖若老兄與別人說﹐定是說如何樣是心﹐如何樣是性﹑情與才。如此分明說得好﹐劃地不干我事﹐須是血脈骨髓理會實處始得。凡讀書﹐皆如此。

當吾友適意時﹐別事不理會時﹐便是「浩然」﹐「養而無害﹐則塞乎天地之間」﹐「是集義所生者﹐非義襲而取之也」。告子之意﹕「不得於言﹐勿求於心」﹐是外面硬把捉的。要之亦是孔門別派﹐將來也會成﹐只是終不自然。孟子出於子思﹐則是涵養成就者﹐故曰「是集義所生者」。集義只是積善﹐「行有不慊於心則餒矣」﹐若行事不當於心﹐如何得浩然﹖

天之予我者﹐其初未嘗不同。如「未嘗有才焉」之類﹐皆以謂才乃聖賢所有﹐我之所無﹐不敢承當著。故孟子曰此乃人人所有﹐自爲斧斤所害﹐所以淪胥爲禽獸。若能涵養此心﹐便是聖賢。

讀《孟子》﹐須當理會他所以立言之意。血脈不明﹐沈溺章句何益﹖

伯敏呈所編《語錄》﹐先生云「編得也是﹐但言語微有病﹐不可以示人﹐自存之可也。兼一時說話有不必錄者。蓋急於曉人或未能一一無病。」

人謂某不教人讀書﹐如敏求前日來問某手處﹐某教他讀《旅獒》《太甲》《告子》「牛山之木」以下﹐何嘗不讀書來﹖只是比他人讀得別些子。

包揚顯道所錄

一實了﹐萬虛皆碎。

存養是主人﹐檢斂是奴僕。

上是天﹐下是地﹐人居其間﹐須是做得人﹐方不枉。

須是有智識﹐然後有志願。

今人如何便解有志﹖須先有智識始得。

人當先理會所以爲人﹐深思痛省。枉自汩沒﹐虛過日月。朋友講學﹐未說到這里﹐若不知人之所以爲人﹐而與之講學﹐遺其大而言其細﹐便是放飯流羹而問無齒決。

古之君子﹐知固貴於博﹐然知盡天下事﹐只是此理。

要當軒昂奮發﹐莫恁地沈埋在卑陋凡下處。

志於聲色利達者固是小﹔巢摸人言語的與他一般是小。

自得﹑自成﹑自道﹐不倚師友載籍。

問﹕「顏魯公又不曾學﹐如何死節如此好﹖」曰「便是今人將學﹑將道看得太過了﹐人皆有秉彜。」

人精神在外﹐至死也勞攘﹐須收拾作主宰。收拾得精神在內時﹐當惻隱卽惻隱﹐當羞惡卽羞惡。誰欺得你﹐誰瞞得你﹖

人皆可以爲堯舜。此性此道與堯舜元不異。若其才﹐則有不同耳。

許昌朝集朱呂學規﹐在金溪教學﹐一冊﹐月令人一觀﹐固好。然亦未是。某平時未嘗立學規﹐但常就本上理會﹐有本自然有末。若全去末上理會﹐非惟無益。

做得工夫實﹐則所說卽實事﹐不話閒話﹐所指人病皆實病。

午間一人問虜使善兩國講和。先生因嘆不用兵全得幾多生靈﹗是好。然吾人皆士人﹐曾讀《春秋》﹐知中國夷狄之辧。二聖之仇豈可不復﹖……今吾人髙居無事﹐優遊以食﹐亦可爲恥﹐乃懷安﹐非懷義也。此皆是實理實說。

顯仲問云「某何故多昏﹖」先生曰「人气稟淸濁不同﹐只自完養﹐不逐物﹐卽隨淸明。才一逐物﹐便昏眩了。」人心有病﹐須是剝落﹐剝落得一番﹐卽一番淸明﹐後隨起來﹐又剝落﹐又淸明﹐須是剝落得淨盡方是。

囗侄問﹕「乍寬乍緊﹐乍昏乍明如何﹖」曰「不要緊﹐但莫懈怠。緊便不是﹐寬便是。」

風恬浪靜中﹐滋味深長。

仰首攀南斗﹐翻身倚北辰。舉頭天外望﹐無我這般人。

世欲情欲底人﹐病卻不妨﹐只指教他去彼就此。最是道理中鶻突不分明人難理會。

﹝朱子﹞彼亦可受用﹐只是信此心未及。

古人朴實頭﹐明播種者主播種﹐是樂者主樂﹐…一切皆有一定﹐不易不爭。

此理塞宇宙﹐如何由人杜撰得﹖

自立自重﹐不可隨人腳跟﹐學人言語。

江泰之問﹕「某每懲忿窒欲﹐求其放心﹐然能暫不能久。請教。」答曰「但懲忿窒欲﹐未是學問事。便懲窒得全無後﹐也未是學。學者須是明理﹐須是知學﹐然後說得懲窒。知學後懲窒與常人懲窒不同。常人懲窒只是就事就末。」

學能變化气質。

謂天理人欲﹐非是。人亦有善惡﹐天亦有善惡﹐豈可以善皆歸之天﹐惡歸之人﹖此說出於《樂記》﹐不是聖人之說。

學者須是打疊田地淨潔﹐然後令他發奮植立。若田地不淨潔﹐則奮發植立不得。然田地不淨潔亦讀書不得。若讀書﹐則是假寇兵﹐資盜糧。

一行數甚妙﹐聰明之極﹐吾甚服之﹐卻自僧中出。

優裕寬平﹐卽所存多﹐思慮亦正。求索太過﹐卽存少﹐思慮亦不正。

人之精爽﹐負於血气﹐其發露於五官者安得皆正﹖不得明師良友剖剝﹐如何得去其浮僞而歸於眞實﹖又如何得能自省﹑自覺﹑自剝落﹖

「人而不爲《周南》《召南》﹐其猶正墻面而立也」﹐學者第一義。「古之欲明明徳於天下者」﹐此是第二。孔子志學便是志此﹐然須要有入處。《周南》《召南》便是入處。《周南》《召南》好善不厭﹐《關睢》《鵲巢》皆然。睢鳩在河之洲﹐幽閒自重﹐以比興君子美人如此之美。

事固不可不觀﹐然畢竟是末。自養亦須養徳﹐養人亦然。自知亦須知徳﹐知人亦然。不於其徳而徒繩檢於其外﹐行與事之間﹐將使人作僞。

《漢書﹖食貨志》後生可先讀﹐又著讀《周官﹖考工記》。

某觀人不在言行上﹐不在功過上﹐直截是雕出心肝。

佛老髙一世人﹐只是道偏不是。

周康叔來問學﹐先生曰「公且說扶渡子訟事來。」曾充之來問學﹐先生曰「公且說爲誰打關節來。」只此是學。

某今亦教人做時文﹐亦教人去試﹐亦好人發解之類。要曉此意是爲公不爲私。

凡事只看其理如何﹐不要看其人是誰。

內無所累﹐外無所累﹐自然自在﹐才有一些子意﹐便沈重了。

只要當獎卽獎﹐當怒卽怒﹐吾亦不自知。若有意爲之﹐便是私。

見人收拾者﹐又一切古執去了﹐又不免教他稍放開。此處難﹐不收拾亦不得﹐收拾又執。這般要處﹐要人自理會得。

道在邇而求諸遠﹐事在易而求諸難。只就近易處著著就實﹐無尙虛見﹐無貪髙務遠。

不專論事論末﹐專就心上說。

事好﹐心卻不好。

王遇子合問﹕「學問之道何先﹖」曰「親師友﹐去己之不美也。人資質有美惡﹐得師友琢磨﹐知己之不美而攺之。」子合曰「是﹐請益。」不答。先生曰「子合要某說性善性惡﹑伊洛釋老﹐此等話不副其求﹐故曰是而已。吾欲其理會此說﹐所以不答。」

詹阜民子南所錄今所學果何事﹖人生天地間﹐爲人自當盡人道。學者所以爲學﹐學爲人而已﹐非有爲也。

阜民旣還邸﹐遂盡屏諸書。及後來其不可﹐又問。先生曰「某何嘗不教人讀書﹖不知此後煞有甚事。」

阜民曰「昔嘗見南軒張先生所類洙泗言仁書﹐考察之﹐終不知仁。」

讀書不必窮索﹐平易讀之﹐識其可識者﹐久將自明﹐毋恥不知。今之讀書談經者﹐歷敍數十家之旨﹐而以己意終之﹐開辟反復﹐自謂究竟精微。然試探其實﹐固未之得也。

某嘗問﹕「先生之學亦有所受乎﹖」曰「因讀《孟子》而自得之。」

荊州日錄湯放桀﹐武王伐紂﹐卽「民爲貴﹐社稷次之﹐君爲輕」之義。

棋所以長吾之精神﹐琴所以養吾之徳性。卽是道﹐道卽是藝﹐豈惟二物﹖

此理塞宇宙﹐所謂道外無事﹐事外無道。捨此而別有商量﹐別有趨向﹐別有規模﹐別有形迹﹐別有行業﹐別有事功﹐則與道不相干﹐則是異端﹐則是利欲爲之陷溺﹐爲之窠臼。說卽是邪說﹐見卽是邪見。

人各有所長﹐就其所長而成就之﹐亦是一事。

自形而上者言之﹐謂之道﹔自形而下者言之﹐謂之器。天地亦是器﹐其生覆形載必有理。

必至於有諸己﹐然後爲得也。

孔子十五而志於學﹐是已知道時也。𨿽有知﹐未多乍出乍入﹐乍明乍晦﹐或警或縱﹐或作或輟。至三十而立﹐則無出入﹑明晦﹑警縱﹑作輟之分矣。然於事物之間﹐未能灼然分明見得。至四十始不惑。不惑矣﹐未必能洞然融通乎天理矣﹐然未必純熟﹐至六十而所知已到﹐七十而所行已到。

學問不實﹐與朋友切磋不能中的。每發一論﹐無非泛說。內無益於己﹐外無益於人。此皆己之不實﹐不知要領所在。

