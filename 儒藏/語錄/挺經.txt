卷一內聖

細思古人工夫﹐其效之尢著者﹐約有四端﹕曰愼獨則心泰﹐曰主敬則身彊﹐曰求仁則人悅﹐曰思誠則神欽。愼獨者﹐遏欲不忽隱微﹐循理不間須臾﹐內省不疚﹐故心泰。主敬者﹐外而整齊嚴肅﹐內而專靜純一﹐齋莊不懈﹐故身彊。求仁者﹐體則存心養性﹐用則民胞物與﹐大公無私﹐故人悅。思誠者﹐心則忠貞不貳﹐言則篤實不欺﹐至誠相感﹐故神欽。四者之功夫果至﹐則四者之效驗自臻。余老矣﹐亦尙思少致吾功﹐以求萬一之效耳。嘗謂獨也者﹐君子與小人共焉者也。小人以其爲獨而生一念之妄﹐積妄生肆﹐而欺人之事成。君子懍其爲獨而生一念之誠﹐積誠爲愼﹐而自慊之功密。其間離合幾微之端﹐可得而論矣。蓋《大學》自格致以後﹐前言往行﹐旣資其擴充﹔日用細故﹐亦深其閱歷。心之際乎事者﹐已能剖析乎公私﹐心之麗乎理者﹐又足精研其得失。則夫善之當爲﹐不善之宜去﹐早畫然其灼見矣。而彼小人者﹐乃不能實有所見﹐而行其所知。於是一善當前﹐幸人之莫我察也﹐則趨焉而不決。一不善當前﹐幸人之莫或伺也﹐則去之而不力。幽獨之中﹐情僞斯出﹐所謂欺也。惟夫君子者﹐懼一善之不力﹐則冥冥者有墮行﹔一不善之不去﹐則涓涓者無已時。屋漏而懍如帝天﹐方寸而堅如金石。獨知之地﹐愼之又愼。此聖經之要領﹐而後賢所切究者也。修己治人之道﹐止「勤於邦﹐儉於家﹐言忠信﹐行篤敬」四語﹐終身用之有不能盡﹐不在多﹐亦不在深。古來聖哲胸懷極廣﹐而可達於徳者﹐約有四端﹕如篤恭修己而生睿智﹐程子之說也﹔至誠感神而致前知﹐子思之訓也﹔安貧樂道而潤身睟面﹐孔彥曾孟之旨也﹔觀物閒吟而意適神恬﹐陶白蘇陸之趣也。自恨少壯不知努力﹐老年常多悔懼﹐於古人心境﹐不能領取一二。反復尋思﹐嘆喟無已。卷二礪志君子之立志也﹐有民胞物與之量﹐有內聖外王之業﹐而後不忝於父母之生﹐不愧爲天地之完人。故其爲憂也﹐以不如舜不如周公爲憂也﹐以徳不修學不講爲憂也。是故頑民梗化則憂之﹐蠻夷猾夏則憂之﹐小人在位賢才否閉則憂之﹐匹夫匹婦不被己澤則憂之﹐所謂悲天命而憫人窮﹐此君子之所憂也。若夫一身之屈伸﹐一家之饑飽﹐世俗之榮辱得失﹑貴賤毀譽﹐君子固不暇憂及此也。明徳﹑新民﹑止至善﹐皆我分內事也。若讀書不能體貼到身上去﹐謂此三項與我身了不相涉﹐則讀書何用﹖𨿽使能文能詩﹐博雅自詡﹐亦只算得識字之牧豬奴耳﹗豈得謂之明理有用之人也乎﹖朝廷以制藝取士﹐亦謂其能代聖賢立言﹐必能明聖賢之理﹐行聖賢之行﹐可以居官蒞民﹑整躬率物也。若以明徳﹑新民爲分外事﹐則𨿽能文能詩﹐而於修己治人之道實茫然不講﹐朝廷用此等人作官﹐與用牧豬奴作官何以異哉﹖累月奔馳酬應﹐猶能不失常課﹐當可日進無已。人生惟有常是第一美徳。余早年於作字一道﹐亦嘗苦息力索﹐終無所成。近日朝朝摹寫﹐久不間斷﹐遂覺月異而歲不同。可見年無分老少﹐事無分難易﹐但行之有恆﹐自如種樹畜養﹐日見其大而不覺耳。進之以猛﹐持之以恆﹐不過一二年﹐精進而不覺。言語遲鈍﹐舉止端重﹐則徳進矣。作文有崢嶸雄快之气﹐則業進矣。卷三家範家中兄弟子侄﹐惟當記祖父之八个字﹐曰「考﹑寶﹑早﹑掃﹑書﹑蔬﹑魚﹑豬。」又謹記祖父三不信﹐曰「不信地仙﹑不信醫藥﹑不信僧巫。」餘日記冊中又有八本之說﹐曰「讀書以訓詁爲本﹐作詩文以聲調爲本﹐事親以得歡心爲本﹐養生以戒惱怒爲本。立身以不妄語爲本﹐居家以不晏起爲本﹐作官以不要錢爲本﹐行軍以不擾民爲本。」此八本者﹐皆余閱歷而確有把握之論﹐弟亦當教諸子侄謹記之。無論世之治亂﹐家之貧富﹐但能守星岡公之八字與之八本﹐總不失爲上等人家。士大夫之家不旋踵而敗﹐往往不知鄕裏耕讀之耐久。所以致敗之由大約不出數端。家敗之道有四﹐曰﹕禮儀全廢者敗﹔兄弟欺詐者敗﹔婦女淫亂者敗﹔子弟傲慢者敗。身敗之道有四﹐曰﹕驕盈淩物者敗﹔昏惰任下者敗﹔貪刻兼至者敗﹔反復無信者敗。未有八者全無一失而無故傾覆者也。凡天下官宦之家﹐多隻一代享用便盡﹐其子孫始而驕佚﹐繼而流蕩﹐終而溝壑﹐能慶延一二代者鮮矣。商賈之家﹐勤儉者能延三四代﹔耕讀之家﹐謹朴者能延五六代﹔孝友之家﹐則可以綿延十代八代。我今賴祖宗之積累﹐少年早達﹐深恐其以一身享用殆盡﹐故教諸弟及兒輩﹐但願其爲耕讀孝友之家﹐不願其爲仕宦起見。若不能看透此層道理﹐則𨿽巍科顯宦﹐終算不得祖父之賢肖﹐我家之功臣。若能看透此道理﹐則我欽佩之至。澄弟每以我升官得差﹐便謂我肖子賢孫﹐殊不知此非賢肖也。如以此爲賢肖﹐則李林甫﹑盧懷愼輩﹐何嘗不位極人臣﹐舄奕一時﹐詎得謂之賢肖哉﹖予自問學淺識薄﹐謬膺髙位﹐然所刻刻畱心者﹐此時𨿽在宦海之中﹐卻時作上岸之計。要令罷官家居之日﹐己身可以淡泊﹐妻子可服勞﹐可對祖父兄弟﹐可以對宗族鄕黨。如是而已。卷四明彊三達徳之首曰智。智卽明也。古豪傑﹐動稱英雄。英卽明也。明有二端﹕人見其近樓則所見遠矣﹐登山則所見更遠矣。精明者﹐譬如至微之物﹐以顯微鏡照之﹐則加大一倍﹑十倍﹑百倍矣。又如粗糙之米﹐再舂則粗糠全去﹐三舂﹑四舂﹐則精白絕倫矣。髙明由於天分﹐精明由於學問。吾兄弟忝居大家﹐天分均不甚髙明﹐專賴學問以求精明。好問若買顯微之鏡﹐好學若舂上熟之米。總須心中極明﹐而後口中可斷。武斷自己之事﹐爲害猶淺﹔武斷他人之事﹐招怨實深。惟謙退而不肯輕斷﹐最足養福。擔當大事﹐全在明彊二字。《中庸》學﹑問﹑思﹑辧﹑行五者﹐其要歸於愚必明﹐柔必彊。凡事非气不舉﹐非剛不濟﹐卽修身養家﹐亦須以明彊爲本。難禁風浪四字譬還﹐甚好甚慰。古來豪傑皆以此四字爲大忌。吾家祖父教人﹐亦以懦弱無剛四字爲大恥。故男兒自立﹐必須有倔彊之气。惟數萬人困於堅城之下﹐最易暗銷銳气。弟能養數萬人之剛气而久不銷損﹐此是過人之處﹐更宜從此加功。凡國之彊﹐必須得賢臣工﹔家之彊﹐必須多出賢子弟。此亦關乎天命﹐不盡由於人謀。至一身之彊﹐則不外乎北宮黝﹑孟施捨﹑曾子三種。孟子之集義而慷﹐卽曾子之自反而縮也。惟曾﹑孟與孔子告仲由之彊﹐略爲可久可常。此外鬥智鬥力之彊﹐則有因彊而大興﹐亦有因彊而大敗。古來如李斯﹑曹操﹑董卓﹑楊素﹐其智力皆橫絕一世﹐而其禍敗亦迎異尋常。近世如陸﹑何﹑肅﹑陳亦皆予知自雄﹐而俱不保其終。故吾輩在自修處求彊則可﹐在勝人處求彊則不可。福益外家﹐若專在勝人處求彊﹐其能彊到底與否尙未可知。卽使終身彊橫安穩﹐亦君子所不屑道也。卷五堅忍子長尙黃老﹐進遊俠﹐班孟堅譏之﹐蓋實錄也。好遊俠﹐故數稱堅忍卓絕之行。如屈原﹑虞卿﹑田橫﹑侯贏﹑田光及此篇之述貫髙皆是。尙黃老﹐故數稱脫屣富貴﹑厭世棄俗之人。如本紀以黃帝第一﹐世家以吳太伯第一﹐列傳以伯夷第一﹐皆其指也。此贊稱張﹑陳與太伯﹑季札異﹐亦謂其不能遺外勢利﹑棄屣天下耳。昔耿恭簡公謂﹐居官以堅忍爲第一要義﹐帶勇亦然。與官場交接﹐吾兄弟患在略識世態而又懷一肚皮不合時宜﹐旣不能硬﹐又不能軟﹐所以到處寡合。迪安妙在全不識世態﹐其腹中𨿽也懷些不合時宜﹐卻一味渾含﹐永不發露。我兄弟則時時發露﹐終非載福之道。雪琴與我兄弟最相似﹐亦所如寡合也。弟當以我爲戒﹐一味渾厚﹐絕不發露。將來養得純熟﹐身體也健旺﹐子孫也受用﹐無慣習機械變詐﹐恐愈久而愈薄耳。稍論時事﹐余謂當豎起骨頭﹐竭力撐持。三更不眠﹐因作一聯云「養活一團春意思﹐撐起兩根窮骨頭」﹐用自警也。余生平作自箴聯句頗多﹐惜皆未寫出﹐丁未年在家作一聯云「不怨不尢但反身爭个一壁淸﹐勿忘勿助看平地長得萬丈髙」﹐曾用木板刻出﹐與此聯略相近﹐因附識之。夜閱《荀子》三篇﹐三更盡睡﹐四時卽醒﹐又作一聯云「天下無易境天下無難境﹐終身有樂處終身有憂處」。至五更﹐又攺作二聯﹐一云「取人爲善與人爲善﹐樂以終身憂以終身﹔」一云「天下斷無易處之境遇﹐人間那有空閒的光陰」。卷六剛柔從古帝王將相﹐無人不由自立自彊做出﹐卽爲聖賢者﹐亦各有自立自彊之道﹐故能獨立不懼﹐確乎不拔。昔余往年在京﹐好與諸有大名大位者爲仇﹐亦未始無挺然特立不畏彊禦之意。近來見得天地之道﹐剛柔互用﹐不可偏廢﹐太柔則靡﹐太剛則折。剛非暴虐之謂也﹐彊矯而已﹔柔非卑弱之謂也﹐謙退而已。趨事赴公﹐則當彊矯﹐爭名逐利﹐則當謙退﹔開創家業﹐則當彊矯﹐守成安樂﹐則當謙退﹔出與人物應接﹐則當彊矯﹐入與妻孥享受﹐則當謙退。若一面建公立業﹐外享大名﹐一面求田問舍﹐內圖厚實﹐二者皆有盈滿之象﹐全無謙退之意﹐則斷不能久。肝气發時﹐不惟不和平﹐並不恐懼﹐確有此境。不特盛年爲然﹐卽余漸衰老﹐亦常有勃不可遏之候。但彊自禁制﹐降伏此心﹐釋氏所謂降龍伏虎。龍卽相火也﹐虎卽肝气也。多少英雄豪傑打此兩關不過﹐要在稍稍遏抑﹐不令過熾。降龍以來養水﹐伏虎以養火。古聖所謂窒欲﹐卽降龍也﹔所謂懲忿﹐卽伏虎也。釋儒之道不同﹐而其節制血气﹐未嘗不同﹐總不使吾之嗜欲戕害吾之軀命而已。至於「倔彊」二字﹐卻不可少。功業文章﹐皆須有此二字貫注其中﹐否則柔靡不能成一事。孟子所謂至剛﹐孔子所謂貞固﹐皆從倔彊二字做出。吾兄弟皆秉母徳居多﹐其好處亦正在倔彊。若能去忿欲以養體﹐存倔彊以勵志﹐則日進無疆矣。至於彊毅之气﹐決不可無﹐然彊毅與剛愎有別。古語云自勝之謂彊。曰彊制﹐曰彊恕﹐曰彊爲善﹐皆自勝之義也。如不慣早起﹐而彊之未明卽起﹔不慣莊敬﹐而彊之坐屍立齋﹔不慣勞苦﹐而彊之與士卒同甘苦﹐彊之勤勞不倦﹐是卽彊也。不慣有恆﹐而彊之貞恆﹐卽毅也。捨此而求以客气勝人﹐是剛愎而已矣。二者相似﹐而其流相去霄壤﹐不可不察﹐不可不謹。卷七英才𨿽有良藥﹐苟不當於病﹐不逮下品﹔𨿽有賢才﹐苟不適於用﹐不逮庸流。梁麗可以衝城﹐而不可以窒穴。嫠牛不可以捕鼠﹔騏驥不可以守閭。千金之劍﹐以之析薪﹐則不如斧。三代之鼎﹐以之墾田﹐則不如耜。當其時﹐當其事﹐則凡材亦奏神奇之效。否則鉏鋙而終無所成。故世不患無才﹐患用才者不能器使而適用也。魏無知論陳平曰「今有後生考己之行﹐而無益勝負之數﹐陛下何暇用之乎﹖」當戰爭之世﹐苟無益勝負之數﹐𨿽盛徳亦無所用之。余生平好用忠實者流﹐今老矣﹐始知藥之多不當於病也。無兵不足深慮﹐無餉不足痛哭﹐獨舉目斯世﹐求一攘利不先﹑赴義恐後﹑忠憤耿耿者﹐不可亟得﹔或僅得之﹐而又屈居卑下﹐往往抑鬱不伸﹐以挫﹑以去﹑以死。而貪饕出縮者﹐果驤首而上騰﹐而富貴﹑而名譽﹑而老健不死﹐此其可爲浩嘆者也。默觀天下大局﹐萬難挽回﹐侍與公之力所能勉者﹐引用一班正人﹐培養幾个好官﹐以爲種子。天下無現成之人才﹐亦無生知之卓識﹐大抵皆由勉彊磨煉而出耳。《淮南子》曰「功可彊成﹐名可彊立」。董子曰「彊勉學問﹐則聞見博﹔彊勉行道﹐則徳日進。」《中庸》所謂「人一己百﹐人十己千」﹐卽彊勉功夫也。今世人皆思見用於世﹐而乏才用之具。誠能考信於載籍﹐問途於已經﹐苦思以求其通﹐躬行以試其效﹐勉之又勉﹐則識可漸通﹐才亦漸立。才識足以濟世﹐何患世莫己知哉﹖卷八廉矩翰臣方伯廉正之風﹐令人欽仰。身後蕭索﹐無以自庇﹐不特廉吏不可爲﹐亦殊覺善不可爲。其生平好學不倦﹐方欲立言以質後世。弟昨賻之百金﹐挽以聯云「豫章平寇﹐桑梓保民﹐休訝書生立功﹐皆從廿年積累立徳立言而出﹔翠竹淚斑﹐蒼梧魂返﹐莫疑命婦死烈﹐亦猶萬古臣子死忠死孝之常。」登髙之呼﹐亦頗有意。位在客卿﹐慮無應者﹐徒用累歔。韓公有言「賢者恆無以自存﹐不賢者志滿气得。」蓋自古而嘆之也。古之君子之所以盡其心﹑養其性者﹐不可得而見﹔其修身﹑齊家﹑治國﹑平天下﹐則一秉乎禮。自內焉者言之﹐捨禮無所謂道徳﹔自外者言之﹐捨禮無所謂政事。故六官經制大備﹐而以《周禮》名書。春秋之世﹐士大夫知禮﹑善說辭者﹐常足以服人而彊國。戰國以後﹐以儀文之瑣爲禮﹐是叔齊之所譏也。荀卿﹑張載兢以禮爲務﹐可謂知本好古﹐不逐乎流俗。近世張爾岐氏作《中庸論》﹐淩廷堪氏作《復禮論》﹐亦有以窺見先王之大原。秦蕙田氏輯《五禮通考》﹐以天文﹑算學錄入爲觀象授時門﹔以地理﹑州郡錄入爲體國經野門﹔於著書之義例﹐則或駁而不精﹔其於古者經世之禮之無所不該﹐則未爲失也。崇儉約以養廉。昔年州縣佐雜在省當差﹐並無薪水銀兩。今則月支數十金﹐而猶嫌其少。此所謂不知足也。欲學廉介﹐必先知足。觀於各處難民﹐徧地餓莩﹐則吾人之安居衣食﹐已屬至幸﹐尙何奢望哉﹖尙敢暴殄哉﹖不特當廉於取利﹐並當廉於取名。毋貪保舉﹐毋好虛譽﹐事事知足﹐人人守約﹐則可挽回矣。卷九勤敬爲治首務愛民﹐愛民必先察吏﹐察吏要在知人﹐知人必愼於聽言。魏叔子以孟子所言「仁術」﹐「術」字最有道理。愛而知其惡﹐惡而知其美﹐卽「術」字之的解也。又言蹈道則爲君子﹐違之則爲小人。觀人當就行事上勘察﹐不在虛聲與言論﹔當以精己識爲先﹐訪人言爲後。古人修身治人之道﹐不外乎勤﹑大﹑謙。勤若文王之不遑﹐大若舜禹之不與﹐謙若漢文之不勝﹐而勤謙二字﹐尢爲徹始徹終﹐須臾不可離之道。勤所以儆惰也﹐謙所以儆傲也﹐能勤且謙﹐則大字在其中矣。千古之聖賢豪傑﹐卽姦雄欲有立於世者﹐不外一勤字﹐千古有道自得之士﹐不外一謙字﹐吾將守此二字以終身﹐儻所謂朝聞道夕死可矣者乎﹗國藩從宦有年﹐飽閱京洛風塵﹐達官貴人﹐優容養望﹐與在下者軟熟和同之象﹐蓋已稔知之﹐而慣常之積不能平﹐乃變而爲慷慨激烈﹐斬爽骯髒之一途﹐思欲稍易三四十年來不白不黑﹑不痛不癢﹑牢不可破之習﹐而矯枉過正﹐或不免流於意气之偏﹐以是屢蹈愆尢﹐叢譏取戾﹐而仁人君子固不當責以庸之道﹐且當憐其有所激而矯之之苦衷也。諸事棘手﹐焦灼之際﹐未嘗不思遁入眼閉箱子之中﹐昂然甘寢﹐萬事不視﹐或比今日人世差覺快樂。乃焦灼愈甚﹐公事愈煩﹐而長夜快樂之期杳無音信。且又晉階端揆﹐責任愈重﹐指摘愈多。人以極品爲榮﹐吾今實以爲苦懊之境。然時勢所處﹐萬不能置事身外﹐亦惟做一日和尙撞一天鐘而已。卷十詭道帶勇之法﹐用恩莫如用仁﹐用威莫如用禮。仁者﹐卽所謂欲立立人﹐欲達達人也。待弁勇如待子弟之心﹐嘗望其成立﹐嘗望其發達﹐則人之恩矣。禮者﹐卽所謂無眾寡﹐無大小﹐無敢慢﹑泰而不驕也。正其衣冠﹐尊其瞻視﹐儼然人望而畏之﹐威而不猛也。持之以敬﹐臨之以莊﹐無形無聲之際﹐常有懍然難犯之象﹐則人知威矣。守斯二者﹐𨿽蠻貊之邦行矣﹐何兵勇之不可治哉。兵者﹐陰事也﹐哀戚之意﹐如臨親喪﹐肅敬之心﹐如承大祭﹐庶爲近之。今以羊牛犬佾而就屠烹﹐見其悲啼於割剝之頃﹐宛轉於刀俎之間﹐仁者將有所不忍﹐況以人命爲浪博輕擲之物。無論其敗喪也﹐卽使幸勝﹐而死傷相望﹐斷頭洞胸﹐折臂失足﹐血肉狼藉﹐日陳吾前﹐哀矜不遑﹐喜於何有﹖故軍中不宜有歡欣之象﹐有歡欣之象者﹐無論或爲悅﹐或爲驕盈﹐終歸於敗而已矣。田單之在卽墨﹐將軍有死之心﹐士卒無生之气﹐此所以破燕也﹔及其攻狄也﹐黃金橫帶﹐而騁乎淄澠之間﹐有生之樂﹐無死之心﹐魯仲連策其必不勝﹐兵事之宜慘戚﹐不宜歡欣﹐亦明矣。練兵如八股家之揣摩﹐只要有百篇爛熟之文﹐則布局立意﹐常有熟徑可尋﹐而腔調亦左右逢源。凡讀文太多﹐而實無心得者﹐必不能文者也。用兵亦宜有簡練之營﹐有純熟之將領﹐陣法不可貪多而無實。此時自治毫無把握﹐遽求成效﹐則气浮而乏﹐內心不可不察。進兵須由自己作主﹐不可因他人之言而受其牽制。非特進兵爲然﹐卽尋常出隊開仗亦不可受人牽制。應戰時﹐𨿽他營不願而我營亦必接戰﹔不應戰時﹐𨿽他營催促﹐我亦且持重不進。若彼此皆牽率出隊﹐視用兵爲應酬之文﹐則不復能出奇制勝矣。卷十一久戰久戰之道﹐最忌勢窮力竭四字。力則指將士精力言之﹐勢則指大局大計及糧餉之接續。賊以堅忍死拒﹐我亦當以堅忍勝之。惟有休養士气﹐觀釁而動﹐不必過求速效﹐徒傷精銳﹐迨瓜熟蒂落﹐自可應手奏功也。凡與賊相持日久﹐最戒浪戰。兵勇以浪戰而玩﹐玩則疲﹔賊匪以浪戰而猾﹐猾則巧。以我之疲戰賊之巧﹐終不免有受害之一日。故余昔在營中誡諸將曰「寧可數月不開一仗﹐不可開仗而毫無安排算計。」夫戰﹐勇气也﹐再而衰﹐三而竭﹐國藩於此數語﹐常常體念。大約用兵無他巧妙﹐常存有餘不盡之气而已。孫仲謀之攻合肥﹐受創於張遼﹔諸葛武侯之攻陳倉﹐受創於郝昭﹐皆初气過銳﹐漸就衰竭之故。惟荀之拔逼陽﹐气已竭而復振﹔陸抗之拔西陵﹐預料城之不能遽下﹐而蓄養銳气﹐先備外援﹐以待內之自斃。此善於用气者也。卷十二廩實勤儉自持﹐習勞習苦﹐可以處樂﹐可以處約﹐此君子也。余服官二十年﹐不敢稍染官宦气習﹐飲食起居﹐尙守寒素家風﹐極儉也可﹐略丰也可﹐太丰則不敢也。凡仕宦之家﹐由儉入奢易﹐由奢返儉難﹐爾年尙幼﹐切不可貪愛奢華﹐不可慣習懶惰。無論大家小家﹑士農工商﹐勤苦儉約﹐未有不興﹐驕奢倦怠﹐未有不敗。大抵軍政吏治﹐非財用充足﹐竟無從下手處。自王介甫以言利爲正人所詬病﹐後之君子例避理財之名﹐以不言有無﹐不言多寡爲髙。實則補救時艱﹐斷非貧窮坐困所能爲力。葉水心嘗謂﹐仁人君子不應置理財於不講﹐良爲通論。夷務本難措置﹐然根本不外孔子忠﹑信﹑篤﹑敬四字。篤者﹐厚也。敬者﹐愼也。信﹐只不說假話耳。然卻極難。吾輩當從此字下手﹐今日說定之話﹐明日勿因小利害而變。如必推敝處主持﹐亦不敢辭。禍福置之度外﹐但以不知夷情爲大慮。滬上若有深悉洋情而又不過軟媚者﹐請邀之來皖一行。以正理言之﹐卽孔子忠敬以行蠻貊之道。以陰機言之﹐卽句踐卑辱以驕吳人之法﹐聞前此滬上兵勇多爲洋人所侮慢﹐自閣下帶湘淮各勇到防﹐從無受侮之事。孔子曰能治其國家﹐誰敢侮之。我苟整齊嚴肅﹐百度修明﹐渠亦自不至無端欺淩。旣不被欺淩﹐則處處謙遜﹐自無後患。柔遠之道在是﹐自彊之道亦在是。第就各省海口論之﹐則外洋之通商﹐正與內地之鹽務相同。通商系以海外之土產﹐行銷於中華。鹽務亦以海濱之場產﹐行銷於口岸。通商始於廣東﹐由閩﹑浙而江蘇﹑而山東﹐以達於天津。鹽務亦起於廣東﹐由閩﹑浙而江蘇﹑而山東﹐以達於天津﹔吾以「耕戰」二字爲國﹐泰西諸洋以「商戰」二字爲國﹐用兵之時﹐則重斂眾商之費﹔無事之時﹐則曲順眾商之情。眾商之所請﹐其國主無不應允。其公使代請於中國﹐必允而後已。眾商請開三子口﹐不特便於洋商﹐並取其便於華商者。中外貿易﹐有無交通﹐購買外洋器物﹐尢屬名正言順。卷十三峻法世風旣薄﹐人人各挾不靖之志﹐平居造作謠言﹐幸四方有事而欲爲亂﹐稍待之以寬仁﹐愈囂然自肆﹐白晝劫掠都市﹐視官長蔑如也。不治以嚴刑峻法﹐則鼠子紛起﹐將來無復措手之處。是以壹意殘忍﹐冀回頹風於萬一。書生豈解好殺﹐要以時勢所迫﹐非是則無以鋤彊暴而安我孱弱之民。牧馬者﹐去其害馬者而已﹔牧羊者﹐去其擾羣者而已。牧民之道﹐何獨不然。醫者之治瘠癰﹐甚者必剜其腐肉而生其新肉。今日之劣弁羸兵﹐蓋亦當之爲簡汰﹐以剜其腐者﹐痛加訓練﹐以生其新者。不循此二道﹐則武備之弛﹐殆不知所底止。立法不難﹐行法爲難。凡立一法﹐總須實實行之﹐且常常行之。以精微之意﹐行吾威厲之事﹐期於死者無怨﹐生者知警﹐而後寸心乃安。待之之法﹐有應寬者二﹐有應嚴者二。應寬者﹕一則銀錢慷慨大方﹐絕不計較﹐當充裕時﹐則數十百萬擲如糞土﹐當窮窘時﹐則解囊分潤﹐自甘困苦﹔一則不與爭功﹐遇有勝仗﹐以全功歸之﹐遇有保案﹐以優獎籠之。應嚴者﹕一則禮文疏淡﹐往還宜稀﹐書牘宜簡﹐話不可多﹐情不可密﹔一則剖明是非﹐凡渠部弁勇有與官姓爭訟﹐而適在吾輩轄境﹐及來訴告者﹐必當剖決曲直﹐毫不假借﹐請其嚴加懲治。應寬者﹐利也﹐名也﹔應嚴者﹐禮也﹐義也。四者兼全﹐而手下又有彊兵﹐則無不可相處之悍將矣。卷十四外王逆夷據地求和﹐深堪發指。臥之側﹐豈容他人鼾睡﹗時事如此﹐憂患方深。至於令人敬畏﹐全在自立自彊﹐不在裝模作樣。臨難有不屈撓之節﹐臨財有不沾染之廉﹐此威信也。《周易》立家之道﹐尙以有孚之威歸反諸身﹐況立威於外域﹐求孚於異族﹐而可不反諸己哉﹗斯二者似迂遠而不切合事情﹐實則質直而消患於無形。凡恃己之所有誇人所無者﹐世之常情也﹔忽於所習見﹑震於所罕見者﹐亦世之常情也。輪船之速﹐洋炮之遠﹐在英﹑法則誇其所獨有﹐在中華則震於所罕見。若能陸續購買﹐據爲己物﹐在中華則見慣而不驚﹐在英﹑法﹐亦漸失其所恃。購成之後﹐訪募覃思之士﹐智巧之匠﹐始而演習﹐繼而試造﹐不過一二年﹐火輪船必爲中外官民通行之物﹐可以剿發逆﹐可以勤遠略。師夷之智﹐意在明靖內姦﹐暗禦外侮也。列彊乃數千年未有之彊敵。師其智﹐購其輪船機器﹐不重在剿辦發逆﹐而重在陸續購買﹐據爲己有。粵中猖獗﹐良可憤嘆。夷情有損於國體﹐有得輪船機器﹐仍可馴服﹐則此方生靈﹐免遭塗炭耳。有成此物﹐則顯以宣中國之人心﹐卽隱以折彼族之異謀。各處仿而行之﹐漸推漸廣﹐以爲中國自彊之本。卷十五忠疑蓋君子之立身﹐在其所處。誠內度方寸﹐靡所於疚﹐則仰對昭昭﹐俯視倫物﹐寬不怍﹐故冶長無愧於其師﹐孟博不慚於其母﹐彼誠有以自伸於內耳。足下朴誠淳信﹐守己無求﹐無亡之災﹐翩其相戾﹐顧衾對影﹐何悔何嫌。正宜益懋醇修﹐未可因是而增疑慮﹐稍渝素衷也。國藩濫竽此間﹐卒亦非善。骯髒之習﹐本不達於時趨﹐而逡循之修﹐亦難躋於先進。獨是蜎守介介﹐期不深負知己之望﹐所知惟此之兢兢耳。持矯揉之說者﹐譬杞柳以爲桮棬﹐不知性命﹐必致戕賊仁義﹐是理以逆施而不順矣。髙虛無主見者﹐若浮萍遇於江湖﹐空談性命﹐不復求諸形色﹐是理以豕恍不順矣。惟察之以精﹐私意不自蔽﹐私欲不自撓﹐惺惺常存﹐斯隨時見其順焉。守之以一﹐以不貳自惕﹐以不已自循﹐栗栗惟懼﹐斯終身無不順焉。此聖人盡性立命之極﹐亦卽中人復性命之功也夫﹗閱王夫之所注張子《正蒙》﹐於盡性知命之旨﹐略有所會。蓋盡其所可知者﹐於己﹐性也﹔聽其不可知者﹐於天﹐命也。《易•﹔系辭》「尺蠖之屈」八句﹐盡性也﹔「過此以往」四句﹐知命也。農夫之服田力穡﹐勤者有秋﹐散惰者歉收﹐性也﹔爲稼湯世﹐終歸礁爛﹐命也。愛人﹑治人﹑禮人﹐性也﹔愛之而不親﹐治之而不治﹐禮之而不答﹐命也。聖人之不可及處﹐在盡性以至於命。盡性猶下學之事﹐至於命則上達矣。當盡性之時﹐功力已至十分﹐而效驗或有應有不應﹐聖人於此淡然泊然。若知之若不知之﹐若著力若不著力﹐此中消息最難體驗。若於性分當盡之事﹐百倍其功以赴之﹐而俟命之學﹐則以淡泊如爲宗﹐庶幾其近道乎﹗卷十六荷道文章之道﹐以气象光明俊偉爲最難而可貴。如久雨初晴﹐登髙山而望曠野﹔如樓俯大江﹐獨坐明窗淨幾之下﹐而可以遠眺﹔如英雄俠士﹐裼裘而來﹐絕無齷齪猥鄙之態。此三者皆光明俊偉之象﹐文中有此气象者﹐大抵得於天授﹐不盡關乎學術。自孟子﹑韓子而外﹐惟賈生及陸敬輿﹑蘇子瞻得此气象最多﹐陽明之文亦有光明俊偉之象﹐𨿽辭旨不甚淵雅﹐而其軒爽洞達﹐如與曉事人語﹐表裏粲然﹐中邊俱徹﹐固自不可幾及也。古人絕大事業﹐恆以精心敬愼出之。以區區蜀漢一隅﹐而欲出師關中﹐北伐曹魏﹐其志願之宏大﹐事勢之艱危﹐亦古今所罕見。而此文不言其艱巨﹐但言志气宜恢宏﹐刑賞宜平允﹐君宜以親賢納言爲務﹐臣宜以討賊進諫爲職而已。故知不朽之文﹐必自襟度遠大﹑思慮精微始也。三古盛時﹐聖君賢相承繼熙洽﹐道徳之精﹐淪於骨髓﹐而學問之意﹐達於閭巷。是以其時置兔之野人﹐漢陽之遊女﹐皆含性貞嫻吟詠﹐若伊莘﹑周召﹑凡伯﹑仲山甫之倫﹐其道足文工﹐又不待言。降及春秋﹐王澤衰竭﹐道固將廢﹐文亦殆殊已。故孔子睹獲麟﹐曰「吾道窮矣﹗」畏匡曰「斯文將喪﹗」於是慨然發憤﹐修訂六籍﹐昭百王之法戒﹐垂千世而不刊﹐心至苦﹐事至盛也。仲尼卽沒﹐徒人分布﹐轉相流衍。厥後聰明魁桀之士﹐或有識解撰著﹐大抵孔氏之苗裔﹐其文之醇駁﹐一視乎見道之多寡以爲差﹕見道尢多者﹐文尢醇焉﹐孟軻是也﹔次多者﹐醇次焉﹔見少者﹐文駁焉﹔尢少者﹐尢駁焉。自荀﹑揚﹑莊﹑列﹑屈﹑賈而下﹐次第等差﹐略可指數。卷十七藏鋒《揚雄傳》云「君子得時則大行﹐不得時則龍蛇。」一曲一直﹐一伸一屈。如危行﹐伸也。言孫﹐卽屈也。此詩畏髙行之見傷﹐必言孫以自屈﹐龍蛇之道也。誠中形外﹐根心生色﹐古來有道之士﹐其淡雅和潤﹐無不達於面貌。餘气象未稍進﹐豈耆欲有未淡邪﹖機心有未消邪﹖當猛省於寸衷﹐而取驗於顏面。凡民有血气之性﹐則翹然而思有以上人。惡卑而就髙﹐惡貧而覬富﹐惡寂寂而思赫赫之名。此世人之恆情。而凡民之中有君子人者﹐率常終身幽默﹐暗然退藏。彼豈異性﹖誠見乎其大﹐而知眾人所爭者之不足深較也。自秦漢以來﹐迄於今日﹐達官貴人﹐何可勝數﹖當其髙據勢要﹐雍容進止﹐自以爲才智加人萬萬。及夫身沒觀之﹐彼與當日之廝役賤卒﹐污行賈豎﹐營營而生﹐艸艸而死者﹐無以異也。而其間又有功業文學獵浮名者﹐自以爲材智加人萬萬。及夫身沒觀之﹐彼與當日之廝役賤卒﹐污行賈豎﹐營營而生﹐艸艸而死者﹐亦無以甚異也。然則今日之處髙位而獲浮名者﹐自謂辭晦而居顯﹐泰然自處於髙明。曾不知其與眼前之廝役賤卒﹐污行賈豎之營營者行將同歸於澌盡﹐而毫毛無以少異﹐豈不哀哉﹗古之英雄﹐意量恢拓﹐規模宏遠﹐而其訓誡子弟﹐恆有恭謹厚藏﹐身體則如鼎之鎭。以貴淩物﹐物不服﹔以威加人﹐人不厭。此易達事耳。聲樂嬉遊﹐不宜令過。蒱酒漁獵﹐一切勿爲﹔供用奉身﹐皆有節度。奇服異器﹐不宜興長。又宜數引見佐吏﹐相見不數﹐則彼我不親。不親﹐無因得盡人情﹔人情不盡﹐復何由知眾事也。數君者﹐皆雄才大略﹐有經營四海之志﹐而其教誡子弟﹐則約旨卑思﹐斂抑已甚。卷十八盈虛嘗觀《易》之道﹐察盈虛消息之理﹐而知人不可無缺陷也。日中則昃﹐月盈則虧﹐天有孤虛﹐地闕東南﹐未有常全而不缺者。「剝」也者﹐「復」之幾也﹐君子以爲可喜也。「夬」也者﹐「姤」之漸也﹐君子以爲可危也。是故旣吉矣﹐則由吝以趨於凶﹔旣凶矣﹐則由悔以趨於吉。君子但知有悔耳。悔者﹐所以守其缺而不敢求全也。小人則時時求全﹔全者旣得﹐而吝與凶隨之矣。眾人常缺﹐而一人常全﹐天道屈伸之故﹐豈若是不公乎﹖天下事焉能盡如人意﹖古來成大事者﹐半是天緣湊泊﹐半是勉彊遷就。金陵之克﹐亦本朝之大勛﹐千古之大名﹐全憑天意主張﹐豈盡關乎人力﹖天於大名﹐吝之惜之﹐千靡百折﹐艱難拂亂而後予之。老氏所謂「不敢爲天下先」者﹐卽不敢居第一等大名之意。弟前歲初進金陵﹐余屢信多危悚敬戒之辭﹐亦深知大名之不可彊求。今少荃二年以來屢立奇功﹐肅淸全蘇﹐吾兄弟名望𨿽減﹐尙不致身敗名裂﹐便是家門之福。老師𨿽久而朝廷無貶辭﹐大局無他變﹐卽是吾兄弟之幸。只可畏天知命﹐不可怨天尢人。所以養身卻病在此﹐所以持盈保泰亦在此。諄諄愼守者但有二語﹐曰「有福不可享盡﹐有勢不可使盡」而已。福不多享﹐故總以儉字爲主﹐少用僕婢﹐少花銀錢﹐自然惜福矣﹔勢不多使﹐則少管閒事﹐少斷是非﹐無感者亦無怕者﹐自然悠久矣。

