孔氏雜說宋孔平仲

●卷一

漢孔安國字安國﹐晉安帝名徳宗字徳宗﹐恭帝名徳文字徳文﹐會稽王名道子字道子﹐乃至北史慕容紹宗﹑馮子琮﹑魏蘭根﹐南史蔡興宗﹑唐郭子儀﹑辛京果﹑戴休顏﹑張孝忠﹑尙可孤﹑孟浩然﹑顏見遠﹑田承嗣﹑田承緒﹑張嘉貞﹑宇文審﹑李嗣業﹐皆以名爲字。

王羲之子徽之﹐徽之子楨之﹔王允之子之﹐之子肇之﹔王晏之子昆之﹐昆之子陋之﹐三世同用之字。胡母輔之子謙之﹐吳隱之子瞻之﹐顏悅之子愷之﹐兩世同用之字。

太史公父名談﹐故《史記》無談字﹐《季布傳》攺趙談作趙同。範曄父名泰﹐故《後漢書》無「泰」字﹐郭泰﹑鄭泰皆攺作太。李翺父名楚金﹐故其所爲文皆以今爲玆。韓愈爲李賀作《諱辧》﹐持言在不言徵之說﹐故父名仲卿未嘗諱焉。晉曹志者﹐植之子也﹐奏議武帝云「幹植不彊。」不諱植字。三國之時猶不諱其君﹐《呂岱傳》張承與岱書云「功以權成。」是斥孫名也。

文王可以爲文君。張衡賦「文君爲我端蓍」是也。北狄可以爲蠻﹐《史記匈奴傳》「獫狁葷粥居於北蠻」是也。二典可以爲謨﹐馬融曰「戛擊鳴球﹐載於虞謨。」注﹕虞謨﹐舜典是也。《堯典》亦可謂之《唐書》《吳陸抗傳》「靖譖庸違《唐書》攸戒」是也。韶可以爲禹樂﹐《史記》「禹興九韶之樂」是也。三王亦得稱帝﹐《史記夏紀》帝桀是也。獻俘不獨人也﹐物皆可以爲俘﹐俘﹐取也﹐《書》云「俘厥寶玉」是也。モ不止於自乞也﹐與人亦可稱モ﹐《前漢廣川王越傳》﹕「盡取善繒モ諸宮人」注﹕モ﹐遺也。賄不獨賂也﹐賜皆可以爲賄﹐《書》「賄肅愼之命」是也。診不止脈也﹐視物皆可以爲診﹐《後漢王喬傳》「尙方診視舄」是也。餉不止飲食也﹐贈皆可以爲餉﹐《魏文紀》注「以詩賦餉孫權﹐徐孝穆有答餉鏡詩」是也。城邑亦可謂之幣﹐《趙世家》「馮亭以城市邑千七幣吾國」是也。稱譽亦可謂之薦﹐《伯夷傳》「七十子之徒﹐仲尼獨薦顏淵」是也。

龍不獨以譬君徳﹐凡有徳者皆可以龍言也。諸葛亮﹑嵇康皆號臥龍。孔融薦禰衡云「龍躍天衢。」袁宏贊武侯云「初九龍盤﹐雅志彌確。」《樊英傳》注﹕安帝徵隱士策文云「使難進易退之人﹐龍潛不屈。」許劭﹑許虔﹐汝南平輿﹝音預﹞人﹐人稱平輿淵有二龍焉。唐烏承輿與兄承恩亦號轅門二龍。陰輿謂貴人曰「亢龍有悔﹐以譬外戚之家。」如此之類甚多﹐然則龍不止於君徳矣。

父命得爲敕﹐後漢樊重焚捲﹐諸子從敕是也。叔可稱大人﹐疏受封疏廣云「從大人議」是也。母亦可稱大人﹐《前漢淮陽憲王傳》云「王過大人亦解」﹔後漢範滂就誅﹐與母訣曰「大人割不忍之恩﹐勿增感戚」是也。父可以稱聖善﹐楊修答曹植書有聖善之教﹐注謂武帝也。人臣亦可稱萬歲﹐《馬援傳》「援釃酒享軍士﹐軍士皆伏稱萬歲」是也。上父母壽可稱萬壽﹐潘嶽《閒居賦》稱「萬壽以獻觴」是也。屋之髙嚴通謂之殿﹐《前漢霍光傳》「鴟鳴殿前樹上」﹑《黃霸傳》「郡國上計長吏一輩先上殿」是也。白事丞相亦可謂之奏事﹐《魏相傳》「帶劍奏事」是也。造謁人亦可謂之朝﹐《司馬相如傳》「臨邛令日往朝相如」是也。人臣得言垂拱﹐薛宣自言「垂拱蒙成」是也。人臣得言端拱﹐謝孚言「端拱嘯詠」﹑謝鯤言「端拱廟堂」是也。人臣得言諒暗﹐《山濤傳》武帝詔云「山太常𨿽居諒暗」是也。人臣得稱「聖君」﹑「賢君」﹐晉曹攄﹐一縣號曰聖君﹔《薛宣傳》「屬縣各得賢君」是也。

大禹之後﹐二世已失邦矣﹝啟太康﹞。周公之後﹐五世已殺君矣﹝伯禽﹑孝公﹑煬公﹑幽公弟湞﹐殺幽公自立﹞。成湯旣沒﹐則有大甲。周家四世昭王﹑五世穆王。漢髙祖一傳而有呂后﹐唐太宗一傳而有則天。自古未有如本朝七聖相承﹐而天下太子﹐國家無事也。

《前漢循吏傳》云「宣帝自霍光薨後﹐始躬萬機﹐厲精爲治。五日一聽事﹐自丞相而下﹐各奉職而退。」夫五日一聽政﹐前史以爲美談。今朝廷每日禦殿﹐日幾昃乃罷﹐可謂勤勞過於昔人矣。唐文宗銳意於治﹐每延英對宰臣﹐率漏下十一刻。唐制天子以只日視朝﹐乃命輟朝﹑放朝皆用雙日。

漢髙而侮人﹐罵詈諸侯如罵奴耳﹐見《魏豹傳》。此豹所以叛漢也。又《張耳傳》﹕張敖爲趙王﹐髙祖過趙﹐趙王旦暮自上食﹐體甚卑﹐有子婿禮。髙祖箕踞罵詈甚慢之﹐趙相貫髙﹑趙午乃有柏人之謀。夫髙祖固英主﹐然好罵﹐害事如此。

周昌以漢髙祖比桀紂﹐髙祖不以爲罪。壺關三老以漢武帝比瞽瞍﹐而武帝爲之感悟。可謂大度之主也。

髙祖時﹐彭越無顯罪而醢之﹐與紂脯鄂侯何異。《鄭當時傳》﹕髙祖旣得天下﹐令諸故項籍臣﹐皆名籍拜爲大夫﹐當時之先鄭君者獨不奉詔﹐乃逐鄭君﹐使臣名其故君之名﹐野哉﹗

楊子云稱文帝之徳曰「罪不孥﹐宮不女﹐館不新﹐陵不墳﹐徳則如此矣。」至如從代有天下﹐封宋昌爲壯武侯。吾竊小之﹐以爲有天下者﹐天命也﹐何人力之私焉。及觀《齊王傳》﹐朱虛侯章親斬呂產﹐而東牟侯興居入淸帝宮﹐帝追恨二人﹐嘗欲立齊王﹐乃黜其功﹐割齊二郡王之。二人自以失職奪功。章先死﹐興居遂反。夫以昌嘗勸而封之﹐章興居常欲不立我而黜之﹐帝不弘矣。至於露臺惜十家之產﹐身衣曳綈﹐所幸愼夫人衣不曳地。而嘗賜鄧通鉅萬﹐又賜銅山﹐使得鑄錢﹐亦未得純爲恭儉也。

《郊祀志》﹕漢武三月出行封禪禮﹐並海上北至碣石﹐巡自遼西﹐歷北邊至九原﹐五月復歸於甘泉。百日之間﹐周萬八千里。嗚呼﹗其荒唐甚矣。

宣帝詔書好言祥瑞﹐元帝詔書好言災異。宣﹑元﹐父子也﹐時代相接﹐不應災祥如此陡變﹐亦各系其好尙如何耳。吾嘗疑宣帝時﹐鳳凰等不應如此之多。但有一瑞﹐卽形之詔令﹐大者肆赦﹐小者猶賜爵牛酒。殆有承望意旨﹐希求恩澤而爲之者﹐故人君好尙不可不愼。

漢光武之世﹐三公多見罪黜。侯霸爲司徒﹐薦閻楊﹐以素有譏議﹐帝疑有姦﹐大怒﹐賜霸璽書云「崇山幽都何可偶﹐黃鉞一下無處所﹐欲以身行法耶﹖將殺身以成仁耶﹖」朱浮爲大司空﹐帝銜之﹐免後因司徒馮勤燕見﹐乃言浮以戒之﹐以爲死生吉凶未可知﹝見勤傳﹞。韓歆爲大司徒﹐以直言免歸田裏﹐帝猶不釋﹐復遣使宣詔責之。司隸鮑求固請不能得﹐歆及子嬰俱自殺。歆素有重名﹐死非其罪。後歐陽歙﹑戴涉相代爲大司徒﹐皆坐事下獄死。自是大臣難居相位矣。﹝見《侯霸傳》﹞

光武時﹐法理嚴察﹐職事過苦﹐尙書近臣至乃垂朴牽曳﹐羣臣莫敢正言。申屠剛諫不納﹝見《申屠剛傳》﹞。以封邱城門小﹐欲達侍禦史﹝見《虞延傳》﹞。王﹑梁﹑孫咸以讖爲三公﹝見《方術傳》﹞。桓譚﹑鄭與皆以不爲讖廢之終身﹝見本傳﹞。建武﹑永平之間﹐吏事刻深﹐亟以謠言單辭轉易守長﹝見《循吏傳》﹞。左雄言九卿位亞三事﹐自明帝始有撲罰﹐皆非古典。韋彪於章帝朝上疏﹐以世承二帝之後﹐多以苛刻爲忠。陳寵亦於章帝朝上疏言前代用刑之密﹐遂除鈷鉆諸慘酷之科﹝各見本傳﹞

唐太宗性急﹐其召馬周於常何家﹐未至間遣使者四輩惇促﹐以此見其性之急也。太宗自以三王以來﹐撥亂之主莫已若﹐故輕天下士﹝見《虞世南傳》﹞﹐自謂朕爲人主﹐兼行將相事﹝見《張行成傳》﹞。爲立太子﹐投牀取佩乃自向﹝見《長孫無忌傳》﹞﹐刑坐入者無辜﹐坐出者有罪﹝見《劉徳威傳》﹞﹐唐失馭臣之術矣。代宗之於元載﹐縱之至於已甚﹐乃赫然發怒﹐加以大戮﹐妻子並死﹐又發其祖父冢﹐剖棺刑屍。若能馭之於初﹐豈至是歟。

按《張鎬傳》﹕肅宗引浮屠數百居禁中﹐號內道場﹐諷具聞外﹐鎬以爲未聞區區佛法而致太平。唐室下衰﹐撥亂之主願只如此爾。

漢文帝封宋昌爲壯武侯﹐唐太宗作《威鳳賦》賜長孫無忌﹐可觀其量矣。

《唐太宗本紀》﹕「太宗於建義以來﹐交兵之處﹐各爲碑銘以紀功徳。」吾以此見太宗所存之淺也。憲宗欲從中官吐突承璀之言﹐於安國寺立聖政碑﹐李絳深陳其不可﹐憲宗從之。楊在官淸白﹐吏請立石紀徳﹐曰「事益於人﹐書名史氏足矣。碑頌者﹐徒遺後人作丁石耳。」隋泰王俊卒﹐王府僚佐請立碑﹐文皇亦曰「欲求名一卷史書足矣﹐何用碑爲﹖若子孫不能保家﹐徒與人作鎭石耳。」

待士大夫有禮﹐莫如本朝。唐時風俗﹐尙不美矣。《張加貞傳》﹕姜皎爲祕書監﹐至於杖死。《張九齡傳》﹕周子諒爲監察禦史﹐以言事杖於朝堂。代宗命劉晏考所部官吏善惡﹐刺史有罪﹐五品已上系劾﹐六品已下杖然後奏。玄帝時﹐監察禦史蔣挺坐法﹐朝決於朝堂。張廷圭執奏禦史有譴﹐當殺之不辱也。士大夫服其知體。

漢亦輕殺人矣﹐有秦之遺風。主父偃以受諸侯金劫齊王自殺﹐武帝始欲勿誅﹐而公孫弘爭之﹐遂偃族。夫始則以爲不誅﹐至於誅也﹐止其身可也。而遽滅之﹐是漢之習於輕殺人也。

《杜周傳》﹕周爲廷尉﹐廷尉及中都官詔獄逮至六七萬人﹐吏所增加千有餘萬﹐此武帝時也。《唐舊史萬國俊傳》﹕則天時國俊往廣州投流人﹐一殺三百人。則天喜﹐擢授朝散大夫肅政臺禦史﹐仍遣五使﹐分詣諸道鞠流人。所遣之人見國俊盛行殘戮﹐得加榮貴﹐乃競以殺人爲事﹐惟恐後之。劉光業殺九百人﹐王徳壽殺七百人﹐其少者咸五百人。不殺狄仁傑﹐而容蘇安伯﹐此見武后之矯情能忍也。

舊史《張易之傳》﹕朱敬則之諫﹐大爲醜訐﹐而則天勞之﹐賜彩百段。至於戮害諸李﹑自戕其子以惡其母﹐故公主幽閉至年四十不嫁﹐以配當上衛士。其悍鷙亦無比焉。

靈帝之時﹐可謂大亂極否之時矣。然傳變斥言中官弄權﹐而帝識其忠。廷拆崔烈可斬而帝從其議﹐𨿽權貴惡之﹐不過爲漢陽太守耳。

光武時﹐尙書令甚卑。申屠剛未有官﹐徵爲侍禦史﹐遷尙書令﹐以直諫失旨﹐出爲平陰令﹐乃其證也。肅宗時﹐尙書令甚重。郅壽自冀州刺史三遷尙書令﹐帝擢爲京兆尹﹐乃其證也。

唐重內官﹐見《倪若水傳》。玄帝時天下久平﹐朝廷尊榮﹐𨿽自公官擢爲方面﹐皆自謂下遷。若水爲汴州刺史﹐見班景倩入爲大理卿﹐餞於郊﹐謂之登仙﹐恨不得爲騶僕。至徳宗時刺史月俸至千緡﹐方鎭所取無藝﹐而京師祿薄﹐自鎭方入八座﹐至謂�權。薛邕由左丞貶歙州刺史﹐家人亻艮降之晚。崔甫爲吏部員外郎﹐求爲洪州別駕﹐使府賓僚﹐有忤意者薦郎官﹐當遷閣臺者皆以不赴取罪﹐故李泌以爲外大重內大輕。

東漢之定民籍﹐頗若勞擾﹐今之造戶口簿卻不如此也。按《後漢江革傳》﹕「每至歲時﹐縣當按比﹐革以母老﹐不欲搖動﹐自在轅中兌車﹐不用牛馬﹐由是鄕裏稱之曰江巨孝。」注云﹕按驗以比之﹐猶今貌閱也。夫人而閱之﹐至於婦人之老者皆行﹐則勞擾可知矣。

漢時婦人封侯﹐蕭何夫人同封ガ侯﹐樊噲妻呂須封臨光侯是也。晉時婦人有謚﹐虞譚母卒謚曰定﹐柏溫母卒謚曰敬是也。婦人有稱卿之例﹐山濤謂妻曰「我後作三公﹐但不知卿堪公夫人否﹖」楊素婦鄭氏性悍﹐素忿之曰「我若作天子﹐卿定不堪作皇后」是也。按《晉令》﹐升朝官皆封妻爲縣君﹐不甚以爲貴﹐以其多也。按《晉外戚傳》﹕杜妻裴氏﹐恭皇后之母﹐以後之貴﹐封髙安鄕君﹐孝武追崇爲廣徳縣君﹐晉時縣之貴如此。

漢時射策﹑對策﹐其事不同﹐《蕭望之傳》注云「射策者﹐謂爲難問疑議之書於策﹐量其大小﹐署爲甲乙之科﹐列而置之﹐不使彰顯。有欲射者﹐隨其所取得而擇之﹐以知優劣﹐射之言投射也。對策者﹐顯問以政事經義﹐令各對之﹐以觀其文詞定髙下也。」晉良吏潘京爲州所辟﹐謁見問策﹐探得不孝字﹐刺史虧曰「辟士爲不孝耶﹖」答曰「今爲忠臣﹐不得爲孝子。」亦射策遺法耳。

《新書唐傳》﹕永淳中﹐突厥圍丰州﹐崔智辯戰亡。朝廷議棄丰州﹑保靈夏。休上疏爭之﹐以爲丰州控河遏寇﹐號爲襟帶﹐土田良美宜耕牧﹐秦漢以來﹐常郡縣之﹐隋季喪亂﹐不能堅守﹐乃遷就寧慶﹐始以靈夏爲邊﹐唐乃募大實之﹐西北一隅得以完固﹐今而廢之﹐則河傍之地﹐復爲賊有矣。髙宗言至於今日﹐靈夏又在虜中。舉此觀之﹐中國之地比唐削矣。

古之人君﹐卽位一年則爲棺﹐至漢預造陵。《晉索傳》﹕「漢天子卽位一年而爲陵﹐天下貢賦﹐三分之一供宗廟﹐一供賓客﹐一供山陵。」武帝享年長久﹐茂陵不能容物鳥﹐而文帝又自作廟矣。所謂顧成廟﹑徳陽宮之類是也。古之天子七月而葬﹐漢則異此。文帝自崩至葬凡七日﹐景帝自崩至葬凡十日﹐武帝自崩至葬凡十二日﹐惟哀帝最久﹐亦止於一百五日而已。文帝後七年五月己亥崩於未央宮﹐乙巳葬霸陵﹐是崩後七日便葬﹐何其速也。丁未太子卽位﹐是文帝崩後九日﹐葬後三日﹐太子方卽位﹐又何緩也。

今之興師討虜之費﹐疑不若漢之多也。按《前史賈捐之傳》﹕「伐羌一年﹐兵出不逾千里﹐費四十餘萬。」《後漢段頻傳》﹕「頻上言云﹕永初中﹐諸羌反叛﹐十有四年﹐用二百四十億。永和之末﹐復經七年﹐用八十餘億﹐費耗若此﹐猶不誅盡。頻又因討羌上言云﹕本規三歲之費﹐用五十四億﹐今通期年﹐所耗未半﹐而餘寇殘燼將向殄滅。」又按本傳﹕「穎後平羌費四十四億也。」今之與夷狄最多者﹐歲才百萬爾﹐亦不若漢之多也。按《後漢袁安傳》﹕「竇憲以塞比地空﹐欲立降人爲北單於﹐而安上封事爭之云﹕且漢故事﹐供給南單於費直歲一億九十餘萬﹐西域歲七千四百八十萬。今北庭彌遠﹐其費過倍﹐是乃空盡天下﹐而非建策之要也。」

《楊僕傳》﹕「士卒暴露﹐連歲爲朝會不置酒。漢以伐羌之師在外﹐乃爲之不置酒﹐其卹士卒仁心如此。」《梁冀傳》﹕「桓帝誅冀﹐收其財貨以充王府之用﹐減天下租稅之半﹐散其苑囿以業貧民。」夫桓帝﹐季末中才之主也﹐尙能以民爲心如此。

《唐許景先傳》﹕「開元十三年﹐玄帝自擇刺史十一人。」永叔《集古目錄》﹕「明皇擇縣令一百六十三人﹐賜以丁寧之戒。」守令之官﹐天子自擇﹐其愛民也如此。

漢時印綬﹐非若今之金紫銀緋長犭史服之也。蓋居是官則佩是印綬﹐旣罷則解之﹐故三公輩上卽緩也。按《後漢張奐傳》云「吾前後仕進十要銀艾。」銀卽印﹐艾卽綠綬也﹐謂之十要者﹐一官一佩之耳﹐印亦不甚大。淮南王曰「方寸之印﹐丈二之組是也。」晉時婦人亦有印綬﹐虞潭母賜金章紫綬是也。

漢初米石至萬錢。昭帝時谷石五錢。王莽時米石二千。明帝永平十二年粟斛三十。獻帝時谷一斛五十萬﹐豆麥一斛二十萬。宣帝元康四年比年丰谷石五錢﹐則唐明皇米斗五錢不足言也﹝黃巢時﹐米斗三十緡。魯靈守南陽﹐米斗五十千﹐有價無米﹞。

漢時官職﹐不主於遷。夏侯嬰有大功﹐無它過﹐自髙祖爲沛公時﹐嬰爲大僕﹐又事惠帝呂后﹐迄文帝時只爲大僕。揚雄亦曰「曠日持久﹐積數十年﹐官不過侍郎﹐位不過執戟也。」

漢時俸錢少而米多。貢禹拜諫議大夫﹐秩八百石﹐俸錢月九斗。式百人拜光祿大夫﹐秩二千石﹐俸錢月萬二千。蓋寬饒爲司隸校尉﹐俸錢月數千。《外戚傳》注﹕中二千石﹐實得二千石也。中之言滿也。月得百八十斛﹐一歲凡得二千一百六十石。言二千石者﹐舉成數爾﹐眞二千石月得百五十斛﹐一歲凡得千八百石﹐二千石月得百二十斛﹐一歲凡得千四百四十石。而臘日所賜甚厚﹐封侯之入甚丰。《何敞傳》注﹕漢官儀臘賜大將軍三公錢各二十萬﹐牛肉二百斤﹐粳米二百斛﹐特進侯五十萬﹐卿十萬﹐校尉五萬﹐尙書二萬﹐侍中將大夫各二萬﹐千石六百石各七千﹐虎賁羽林郎二人共三千﹐以爲祀門戶直。《貨殖傳》﹕秦漢之制﹐列侯封君﹐食租稅歲率戶二百﹐千戶之君則二十萬。《匡衡傳》﹕衡封樂安卿﹐爲樂安侯﹐卿本田提封三千一百頃﹐衡又益四百頃﹐收其租谷﹐何其多也。百官公卿來注﹐漢制三公號稱萬石﹐其俸月各三百五十斛谷。其稱中二千石者﹐月各百八十斛。二千石者﹐百二十斛。比二千石者百斛﹐千石者九十斛﹐比千石者八十斛﹐六百石者七十斛﹐比六百石者六十斛﹐四百石者五十斛。比四百石者四十五斛﹐三百石者四十斛﹐比三百石者三十七斛﹐二百石者三十斛。比二百石者二十七斛﹐一百石者十六斛。光武卽位﹐二十六年正月詔有司增百官俸。注云﹕《續漢志》曰﹕大將軍三公俸月三百五十斛﹐秩中二千石俸月百八十斛﹐二千石月百二十斛。比二千石月百斛﹐千石月八十斛﹐六百石月七十斛﹐比六百石月五十五斛﹐四百石月五十斛。比四百石月四十五斛﹐三百石月四十斛。比三百石月三十七斛﹐三百石月三十斛。比二百石月二十七斛﹐百石月十六斛﹐斗食月十一斛﹐佐史月八斛﹐九詣受俸錢谷各半。兩京之俸大略相同﹐但西京千石月九十斛﹐東京減爲八十斛。西京比六百石六十斛﹐東京減爲五十五斛。西京爲多﹐東京爲少。而範曄云「其千石以上減於西京舊制﹐六百石以下增於舊秩。」必別有所據﹐不知其詳焉。

丞相封侯﹐自漢公孫弘始也。三公封侯﹐自魏崔林始也。以災異策免三公﹐自東漢馬防始也。三公在外﹐自張溫始也。唐自武徳以來﹐三公不居宰輔者﹐惟王思禮一人而已。

漢興封侯﹐𨿽自公孫弘始﹐然更春乃得封﹐故平當以冬月爲相﹐止賜關內侯也。關內侯大率三百戶。又按《董賢傳》﹕「賜爵關內侯食邑。」豈非亦有封而不食邑者乎﹖至光武時﹐三公封侯無更春之例﹐《侯霸傳》曰「漢家舊制﹐丞相拜日封爲列侯。」東漢之末﹐三公不復封侯﹐惟靈帝卽位﹐大傅陳蕃封髙陽鄕侯﹐食邑三百戶﹐蕃不受封。

張敞乘餘冬治絮舜﹐王溫舒恨冬月不展﹐諸葛丰以春夏系治人﹐在位多言其短。王莽時春夏斬人﹐百姓震懼。據此則漢刑必以秋冬﹐得無畱獄滯事乎﹖

唐時掌選﹐升黜百官﹐髙下由手。盧承慶典選校百宮考﹐有坐渭運溺舟者﹐承慶考中下以示之﹐其人不慍也。承慶曰「非人力可救。」考中中﹐其人亦不喜也。承慶曰「寵辱不驚。」乃考中上。

封侯或以地名﹐或以功名﹐或以美名﹐無定制也。按《史記衛霍傳》﹕如蘇建爲平陵侯﹐衛伉爲宜春侯﹐此用地名也。天子曰﹕嫖姚校尉去病﹐比再冠軍﹐封爲冠軍侯﹔趙破奴再從驃騎將軍﹐封爲從驃侯﹐此用功名也。《漢書》﹕張騫爲博望侯﹐取其廣博瞻望﹔霍光封博陸侯﹐注云﹕博大也﹐陸平也﹐取其嘉名﹐無此縣也。後漢彭城王始賜號靈壽王﹐此用美名也。

漢將多以酬金失侯﹐其故何也﹖考《史記平準書》﹕武帝方事夷狄而系羌越﹐下式上書願父子往死之。帝侯下式﹐賜金六十斤﹐田十頃﹐以風天下。天下莫應﹐而列侯百數﹐皆莫求從軍擊羌者。故於宗廟之嘗酬時﹐使少府省諸侯所獻之金﹐斤兩少而色惡者﹐王削縣﹐侯免國焉。蓋緣諸侯之不應從軍﹐武帝忿焉﹐乃設此法。故坐酬金失侯者百餘人﹐而尊式爲禦史大夫。

漢時凡有戍役﹐調民爲之。《賈誼傳》﹕淮南越兩諸侯而縣屬於漢﹐其吏民徭役往來長安者自悉而補﹐中道衣敝錢用諸費稱此。魏相爲河南太守﹐徵下有司﹐而河南卒戍中都官者二三千人﹐遮大將軍霍光﹐自言願復畱一年﹐以贖太守罪。注云﹕來京師諸官府爲戍卒者﹐若今之衛士﹐更番分守諸司也。

●卷二

東漢縣令﹐皆自署主簿﹐往往用其土人﹐如王渙爲考城令﹐而署仇覽爲主簿是也。亦操殺伐﹐如張升以郡紀綱守外黃令﹐論殺賕吏是也。

今律計贓云﹕一尺以上﹐在漢則以金計之﹐《匡衡﹑薛宣傳》所謂十金是也。《刑法志》﹕文帝以笞五百代斬左趾﹐以笞三百代劓刑﹐然笞人多死。景帝元年減五百作三百﹐三百作二百﹐猶尙不全。中六年又減三百作二百﹐二百作一百。又定箠令以竹爲之﹐長五尺﹐本大一寸﹐末薄半寸﹐皆平節﹐先是箠人之背﹐至此著令笞其臀﹐又不得更一人﹐笞者方全﹐至今遺。

漢士志操﹐亦有後人不可及者。公孫弘非賢者也﹐暮年爲三公。武帝東至滄海﹐北築朔方之郡。弘數諫以爲罷敝中國﹐以奉無用之地。主父偃小人也﹐遊學四十餘年﹐見斥於諸侯﹐最後獻書閣下﹐而首諫伐匈奴﹐以武帝好大喜功﹐銳意於武事。而二人者乃正論如此﹐比之希旨求合苟患失之者﹐不可同日語也。

東漢之士﹐風節最髙。宦者朱方有寵﹐而郎中審忠請加夷族﹐以答災異。張讓方用事﹐而郎中張鈞請斬十常侍以消寇賊。以桓帝之庸昏﹐五邪之暴橫﹐而韓演爲司隸﹐奏左罪惡﹐自殺﹔又奏且瑗幾恭臧罪﹐瑗上印綬﹐詔貶爲都卿侯﹐卒於家。

前漢平當作相﹐以冬未封侯﹐至春﹐元帝召侯之﹐當以病不受。後漢張湛﹐帝彊起爲大司徒﹐湛至朝堂﹐遺失溲便﹐自陳病篤﹐遂罷之。晉蔡謨遷司徒﹐曰「我若作司徒﹐將爲後世所哂。」𨿽得罪放廢﹐終不肯拜也。鄭袤遷司空﹐天子臨軒遣使就第﹐袤辭讓至於十數﹐云三公當上應天心﹐苟非其人﹐實傷和气﹐不敢以垂死之年﹐累辱朝庭﹐訖不受命。觀四人者﹐豈肯若元稹交結中官﹐大爲岐路﹐以經營宰相者乎。

東漢韋豹字季明﹐司徒劉愷云「當選禦史。」令豹宿畱﹐豹曰「選薦之私﹐非所敢當。」乃跣而走。唐韋澳﹐禦史中丞髙元裕欲薦用之﹐諷其兄溫令澳謁己。溫歸以語澳﹐不答﹐溫曰「元裕端士﹐若輕之耶﹖」澳曰「然﹐恐無呈身禦史。」此人者﹐必不肯干進求舉矣。

唐太宗寵巢玉妃﹐生曹王明﹐欲立爲後﹐賴魏鄭公諫而止﹐是妻弟婦也。武后乃太宗才人也﹐而髙宗立以爲後﹐所謂「陷吾君於聚」也。楊妃先嫁壽王﹐而玄宗召納禁中﹐爲壽王別聘韋詔訓女﹐此與新臺之惡何異焉。

《五代史晉安重榮傳》曰﹕禍之來也﹐陰必惑之﹐以至於敗。方重榮之叛於成徳軍也﹐鎭之牙署堂前有揭幡竿﹐長數十尺﹐重榮將叛之前一日﹐張弓彀矢﹐仰竿杪銅龍之首謂左右曰「我若必有天命﹐則當一發而中。」果中﹐左右卽時拜賀。後終於斬首添顱焉﹝重榮睹累朝自節鎭遽升大位﹐每謂人曰「天子兵彊馬壯者當爲之宰﹐有種耳」﹞。又漢李守貞叛於蘇州﹐嘗會將佐﹐守貞執弧矢遙指一虎氐掌圖曰「我若有非常之事﹐當中虎舌。」一發中之﹐左右拜賀﹐守貞亦自負焉。終於舉家蹈火﹐王師於煙中獲其屍﹐斷首函之﹝守貞又欲作炮石﹐無炮竿子﹐無何﹐上游泛一筏至﹐其木悉可爲竿子﹐以爲神助焉﹞。南史張敬兒自敍夢云﹕未貴時﹐夢居村中﹐杜樹髙數千丈。及在雍州﹐又夢杜樹直上至天﹐以此誘說部曲﹐自雲貴不可言。其妻尙氏亦曰「吾昔夢一手熱如火﹐而君得南陽。元徽中夢一髀熱﹐君得本州。建元中夢半體熱﹐君得開府。今復舉體熱矣。」敬兒有異志﹐終爲齊武帝所執伏誅。此皆《五代史》所謂「禍之來也﹐陰必惑之」也。

祥瑞之不可憑也﹐止以唐事驗之。肅宗上元二年二月月蝕﹐七月癸未日蝕﹐旣大星皆見﹐而甲辰近英殿禦座梁上生玉芝一莖三花﹐上制《玉靈芝詩》。又霖雨累月﹐京師墻宇多壞﹐漉魚道中﹐是歲玄宗﹑肅宗俱崩﹐則玉芝者不足爲瑞矣。代宗卽位八日庚午夜﹐西北有赤光亙天﹐紫微漸移東北﹐彌漫半天﹐而九月甲午﹐華州至陜西黃河淸徹二百餘里﹐是歲吐蕃犯京師﹐大駕車陜﹐則河淸者不足爲瑞矣。永泰二年﹐自春旱﹐至六月庚子始雨﹐而丁未日重輪﹐其夕月重輪也。七月洛水泛溢﹐人頗被害﹐而大廟二室芝艸生﹐十一月獲赤兔﹐十二月慧星見﹐則日月輪重﹑芝艸﹑赤兔又不足爲瑞矣。夫一歲之中﹐災祥並出以爲祥瑞與﹐則安得有災﹐故吾以爲祥瑞不可憑也。

相之不可憑也。《南史庾蓽傳》﹕庾家富於財﹐食必列鼎﹐又狀貌丰美﹐頤頰開張﹐人皆謂必爲方伯。及魏克江陵﹐以餓死。時又有水軍都督褚蘿﹐面甚尖危﹐縱理入日﹐竟保衣食而終。唐柳渾十餘歲﹐有巫告曰「兒相夭且賤﹐出家可免死。」渾不從﹐仕至宰相。魏朱建平善相鐘繇﹐以爲唐舉許負何以復加﹐然相王肅年逾七十﹐位至三公。肅六十二終於中領軍。史氏以爲蹉跌。故吾以爲相不可憑也。《南史》﹕徐陵八歲屬文﹐十三通莊老﹐光宅寺慧云法師每嗟陵早死。陵仕至太子少傅﹐年至七十七。《唐孔若思傳》﹕孔季詡擢制科﹐授校書郎﹐陳子昂嘗稱其神淸韻遠﹐可比衛。而季詡終於左補闕。使徐陵夭而不壽﹐季詡遂至顯官﹐則人遂以爲風鑑之驗矣。吾以此知風鑑之不可憑也。

《左傳》﹕昭公四十四年五月日有食之。梓愼曰「將水。」叔孫昭子曰「旱也。」是歲果旱。《管輅傳》﹕徐季龍取十三種物著大篋中﹐使輅射云「器中有十三種物。」遂一一名之﹐惟以梳爲枇爾。以梓愼之知天﹐而以旱爲水﹔以管輅之善射﹐而以梳爲枇。世間悠悠之說﹐皆不足信爾。

陰陽之說﹐似可信又不足憑。按後唐李克用討幽州﹐占云「不利深入。」克用不從﹐果爲燕師所敗。此可信也。莊宗之入汴﹐司天監云「歲時不利﹐深入必無成功。」莊宗不從﹐乃自此有天下。此不足憑也。

天下之言葬者﹐皆宗郭璞﹐所謂《靑囊書》是也。今之俗師必曰﹕某山某水﹐可以求福﹐可以避禍。其說甚嚴﹐以爲百事纖悉莫不由此。按本傳﹕璞母卒﹐卜葬地於曁陽﹐去水百許步。人以近水爲言﹐璞曰「當卽爲陸矣。」其後沙漲﹐去墓數十里皆爲桑田。未期王惇起璞爲記室參軍。惇舉兵﹐璞忤惇意﹐收璞詣南岡斬之。使吉凶壽天信皆由墓﹐則璞所擇地宜有可以自免者矣﹐得非固有定數而不可移耶﹖璞猶如此﹐則俗師之說不足信也。《範曄﹑郭躬傳》後云﹕吳雄不問葬地﹐而三世廷尉﹔趙興不卹忌諱﹐而三葉司隸﹔陳伯敬動則忌禁﹐而終於被殺。此說亦可以破流俗之拘攣矣。

昔人不以白爲嫌﹐郭林宗遇雨﹐中一角墊。注云﹕今國子同生服舀﹝呂洽切﹞以白紗爲之。晉謝萬著白綸巾﹐山簡著白接﹐皆不嫌白也。今之流俗不用皮革羽毛之類置柩中﹐至用楮帶木笏。王死﹐劉忄炎以﹤屍羊﹥把麈尾置棺中。昔人未有此禁忌耳。

《劉焉傳》﹕有張陵者﹐謂之米賊﹐卽今俗謂張天師也。眞誥有張生白亦是也。本傳注﹕張修爲太平道﹐張角爲五斗米道﹐法亦略同。爲人禱病﹐爲書三通﹐一上之天著山上﹐一埋之地﹐一沈之水﹐謂之三官。貞誥有被考於三官者是也。注云﹕實無益於療病﹐小人昏愚﹐競共事之。後角被誅﹐修亦已。

鬼神之於人﹐但侮其當死者耳﹐以正禦之﹐亦無如人何。《南史蕭惠明傳》﹕吳興郡界卞山有項羽廟﹐相承云「羽多居郡廳事﹐前後太守不敢上﹐惟孔靖字季恭居之無害。」惠明爲太守﹐謂紀綱曰「孔季恭嘗爲此郡﹐未聞有災﹐」遂盛設筵榻接賓客。數日見一人長丈餘﹐張弓挾矢向惠明﹐旣而不見。因發背旬日而卒。蕭琛字彥瑜﹐惠明從子也。傳云﹕吳興郡有項羽廟﹐土人名爲憤王﹐甚有靈驗。逐於郡廳事安牀幕。﹝以下原書缺﹞

晉王坦之非時俗放蕩﹐著《廢莊論》。裴以王衍之敝﹐著《崇有論》。江以放達不羈者﹐道之所棄也﹐著《通道崇撿論》。虞預以阮籍裸袒﹐比之伊川被髮﹐所以胡虜徧於中國﹐以爲過衰周之時。而範寧亦以王弼﹑何晏二人之罪深於桀紂﹐云一時之禍輕﹐歷代之罪重﹔自喪之釁小﹐迷眾之愆大也。桓溫北伐﹐矚望中原曰「使神州陸沈﹐百年邱墟﹐王夷甫諸人不得不任其責。而衍爲石勒所害﹐亦自言吾曹向若不祖尙玄虛﹐戮力以匡天下﹐猶可不至今日。」近世士大夫往往尊向釋氏﹐有持經拜僧者﹐視此亦可戒矣。

佛果何如哉﹐以捨身爲福﹐則梁武以天子奴之﹐不免淨居之禍﹔以莊嚴爲功﹐則晉之王恭修營佛寺﹐務在壯麗﹐其後斬於倪唐﹔以持誦爲獲報﹐則周嵩精於事佛﹐王惇害之﹐臨刑猶於市誦經﹐竟死刃下。佛果何如哉﹖佛出於西胡﹐言語不通﹐華人譯之成文謂之經﹐而晉之諸君子甚好於此。今世所謂經說性理者﹐大抵多晉人文章也。謝靈運翻經臺今尙存焉。唐傳奕謂佛入中國﹐兒幻夫﹐摸象莊老﹐以文飾之。姚玄宗治令其說亦甚詳。《霍去病傳》﹕「破匈奴獲俗屠祭金天人。」注﹕祭天以金人爲主﹐佛徒祠金人也。師古曰「今之佛像是也﹐其後休屠王太子歸漢﹐以金人之政賜姓金氏﹐卽日也。」據此則前漢時佛像已入中國矣。凡今之佛像﹐皆祭天之主也。宜乎其盛也﹐有天助焉爾。後漢明帝夢見金人以爲佛﹐於是遣使天竺國圖其形像。光武子楚王英始信其術﹐爲浮屠齋戒祭祀﹐詔還贖縑﹐以助伊蒲塞之盛饌。注﹕伊蒲塞卽優婆塞也。《陶謙傳》﹕笮融﹝笮側格反﹞大起浮屠寺﹐作黃金塗像﹐裕佛設飯。《前漢西域傳》﹕塞王南君賓塞種分散﹐往往數國﹐自疏勒以西北休循捐毒之屬﹐皆故塞種﹝塞先得反﹞。捐毒卽身毒天竺也。《後漢裴楷傳注》﹕浮屠卽佛佗聲之轉耳。《史記大月氏傳》﹕身毒國在大夏東南數千里﹐其俗土著大與大夏同﹐而卑濕暑熱。按《後漢西城傳》﹕天竺一名身毒﹐今浮屠像袒肩赤足﹐此卑濕暑熱之驗也。又云﹕其民乘象以戰﹐今浮屠像亦跨象云。

唐房玄齡與中書侍郎褚遂良受詔重撰《晉書》﹐於是奏取太子右庶子許敬宗﹑中書舍人來濟﹑著作郎陸元仕﹑劉子翼﹑前雍州刺史令狐徳﹑太子舍人李義府﹑薛元超﹑起居郎上官儀等八人﹐分功撰錄﹐以臧榮緒《晉書》爲主﹐參考諸家﹐甚爲詳洽。然史家多是文詠之士﹐好采詭謬碎事﹐以廣異聞。又所評論﹐競爲綺艷﹐不求篤實。由是頗爲學者所譏。惟李淳風深明星歷﹐善於著述﹐所修天文律曆五行三志最可觀﹐采太宗自著宣武二帝﹐及陸幾王羲之四論﹐於是總題云禦撰。余以爲史之失自陳壽始。觀《吳志諸葛恪傳》載題驢謝馬事﹐乃知《晉史》冗記有自來矣。晉張輔云「司馬遷敍三千年事﹐惟五十萬言。班固敍二百年事﹐乃八十萬言。故謂固不如遷。」自昔史氏所書兩人一事﹐必曰語在某人傳。《晉書》載王隱諫袒納奕棋一段﹐幾二百字。兩傳俱出﹐此爲文煩矣。吾觀《魏志》管寧注﹐胡昭脫晉宣帝於死﹐而口終不言﹐以爲賢於丙吉。又觀晉載記《慕容超傳》﹐呼延平之活超也﹐與丙吉事正相類﹐而史氏文不足以起之﹐故奄奄如此﹐可爲長太息也。《晉書隱逸夏仲禦傳》﹕史臣欲效太史公樂書文章﹐而不知筆力短弱﹐乃失事情﹐使人讀而覺之爲可笑也。許邁當在《隱逸傳》﹐而以綴王羲之之後﹐失次矣。

霍光之隘﹐王音之直﹐於《前漢五行志》見之。唐張仲方駁李吉甫﹐本傳𨿽不見字迹﹐觀《鄭糸困傳》李絳之言﹐亦可見其側媚之一端也。

蔡邕以「致遠恐泥」爲孔子之言﹐李因以「其進銳者﹐其退速」爲出於老子﹐杜甫以東方朔割肉爲社日﹐皆援引之誤也。前漢敍傳述武紀外博四荒。按《書》「外薄四海」﹐則「博」爲誤矣。《魏髙堂隆傳》﹕隆潛諫太子﹐猶之未遠是用大簡。按《詩》是用大諫﹐則「簡」爲誤矣。後漢懷挾﹐字都作協﹐如《方術傳》云「懷協﹐道藝是也。」《胡廣傳》﹕「議者剝異。」合作「駁」字。《朱浮傳》﹕「保宥生人。」合作「佑」字。《王充傳》﹕「乳藥求死。」合作「茹」字。

吳雄之葬﹐巫醫皆言滅族﹐此亦文之病也。彼巫醫何預葬事﹐謂之墓師何也﹖

《劉愷傳》﹕陳忠上疏薦愷﹐言臣父寵前忝司空。忝豈可施於父乎﹖此範氏不擇之罪。韓信等上髙帝尊號曰大王陛下而不擇臣﹔陳平﹑周勃請文帝卽天子位﹐稱臣而曰大王足下﹐此皆言之不順也。

霍光以廷尉王平﹑少府徐仁獄死﹐謬刑也。杜延年以吏民上書言使宜有異者﹐或抵其罪﹐濫罰也。杜延年身不犯法而魏相致之於罪﹐忮心也。蕭望之以韓延壽聲名出己而殺之﹐其後乃自殺﹐陰禍也。

觀《魏文帝紀》注細字數板﹐自許芝說符瑞﹐漢帝遜大位﹐曹丕上章下令﹐虛辭飾說﹐往來紛紛﹐三尺童子猶知其詐﹐況欲欺天下後世乎﹖當是時禦史中丞司馬懿已在勸進之列也。

觀《李訴傳》﹐平蔡之功﹐奇偉如此﹐其得李﹐𨿽待以赤心無疑﹐然固亦捐死以徼幸也。而平淮西碑﹐乃抑與諸將等﹐欲裴度專美﹐儒者見偏﹐而言不公如此。以退之之賢﹐不免此蔽也。

《孝惠紀》注引《食貨志》﹕黃金一斤直萬錢。乃知漢金之賤也。今金兩有直萬者﹐則漢金一斤﹐如今一兩價矣。髙祖善家今之言﹐賜金五百斤﹔罷醫不使之治疾﹐賜金五千斤﹔使陳平爲反間﹐捐金四萬斤。使其價不賤﹐安得如是之多哉。唐時金必貴﹐太宗以於志寧﹑孔穎達能諫太子﹐各賜金一斤﹐帛五百匹。沈存中云「古之一斤﹐今四兩余也。」然則一兩之直﹐亦二千五百也。

惠帝時﹐十五稅一。文帝十二年﹐詔賜農民租稅之半﹐十三年遂除田之租稅。漢之裕於財可見矣。

武帝大搜﹐一爲搜逾侈﹐一爲搜姦人。徵和元年之搜﹐閉城門凡十五日﹐待詔北軍徵官多餓死。武帝之舉措暴虐如此。當時在廷無一人諫者﹐信乎國之空虛也。

庾信《馬射賦序》﹕「落花與芝蓋齊飛﹐楊柳共春旗一色。」此乃王勃之所祖述。庾信《文盛墓銘》云「授圖黃石﹐不無師表之心﹔學劍白猿﹐遂得風雲之志。」此乃杜牧之所摸放也。

《荀子禮論》云「郊止乎天子﹐而社至於諸侯﹐道及士大夫。」釋者云「道﹐通也。言社自諸侯通及大夫士﹐皆得祭門及行也。別本《史記》道或作舀。」司馬貞注曰「舀音含﹐苞也。言士大夫皆得苞立社也。」楊亻京注《荀子》辧之云「當是道誤爲蹈﹐傳寫又誤以蹈爲舀耳。道變而爲蹈﹐蹈變而爲舀。今《史記》直作函字﹐音含矣。」一字而四變也﹐義訓隨而不同﹐則六經中如此者想不可勝計也。故嘗謂學者當闕疑﹐而不可字字求解也。

《詩》﹕「思樂泮水﹐薄采其芹。魯侯戾止﹐言觀其旗。」《左傳》﹕「丙之辰﹐龍尾伏辰﹐均服振虢﹐取虢之旗。鶉之賁賁﹐天策享々﹐火中成軍﹐虢公其奔。」「旗」字從「斤」﹐以《詩》與《左傳》驗之﹐合音「芹」字﹐「芹」﹑「畿」聲相近﹐故後人相承呼之訛矣。《論語》﹕「君子之道焉可誣也。」按《漢書薛宣傳》作「焉可憮也」。釋者訓「憮」爲同義﹐亦似直不知孰是。魏髙貴鄕公三老五更﹐注﹕蔡邕《明堂論》云﹕更應作叟﹐叟長老之稱﹐字與更相似﹐書者遂誤以爲更。嫂字女傍叟﹐今亦爲更﹐以此驗之﹐應爲叟也。指蹤靑作縱﹝此處疑有脫字﹞﹐非也﹐《周禮》﹕「地官有迹人。」注﹕迹人﹐言迹知禽獸﹐是亦蹤迹之義爾。

杜子春天資刻薄人也﹐吾以爲不如鄭玄之寬厚。大司徒五黨爲州使之相﹐子春釋云「當爲糾」。謂糾其惡。玄則不然﹐只讀如本字云「謂禮物不備相給是也。」

王弼注《易》﹕「鼎折足﹐其形渥凶﹐以爲沾濡之形也。」《新唐史元載贊》以爲刑劇。《廣韻》﹕屋刂音屋﹐又音握。鄭玄《周禮注》﹕劇誅謂所殺不於市﹐而以適甸師氏。

察事爲廉﹐其義亦經而易曉。《漢髙帝紀詔》云「廉問有不如吾詔者。」注﹕師古曰「廉﹐察也﹐字本作黏﹐其音同耳。」《楊彪傳》﹕「曹操使人廉之。」《華佗傳》﹕「曹操大怒﹐使人廉之。」注皆曰察也。

陳平封曲逆侯﹐《漢書》無別音。《文選》載陸士衡《髙祖功臣頌》﹕「曲逆宏達﹐好謀能深。」注﹕曲﹐區句反﹐逆音遇。

《霍去病傳》﹕「諸宿將嘗畱落不耦。」注﹕畱謂遲畱﹐落謂墜落。今世俗多作流落﹐據出處合作「畱」字。

《新唐史》好用「叵」字﹐魏晉間已用之矣。《魏呂布傳》﹕「布指劉備曰﹕『是兒最叵信者。』」《晉書》﹕「一犬吠形﹐羣犬吠聲﹐懼於羣吠﹐遂至叵聽。」

《尙書》與尙食﹑尙公主同﹐而世俗相承以平聲呼﹐誤矣﹐見《張耳傳注》。朝請﹐音才性反﹐非請說之請也﹐見《成帝紀注》。

漢髙祖父太上皇﹐前史不載其名﹐《後漢章帝紀》﹕「祠太上皇於萬年。」注名﹐它官反﹐一名執嘉。《髙後紀》載髙祖母曰昭靈後。

管仲謂之管敬仲﹐出《左傳閔公元年》。子產謂之子美﹐出《左傳襄公二十五年》。原憲字子思﹐出《史記》。張宗字諸君﹐杜茂字諸公﹐《陳忠傳注》。施延字君子﹐出《後漢書》。四皓名氏鄕裏可見者﹐園公姓園名秉﹐字宣明﹐陳畱襄邑人﹐常居園中﹐故號園公。夏黃公姓崔名廓﹐字少通﹐齊人﹐隱居修道夏﹐號黃公。陶潛作《聖賢羣輔錄》云「出皇甫謐《髙士傳》。」楊雄所稱李仲元者﹐名弘﹐出《蜀秦宓傳》。鄭子眞名朴﹐嚴君平名尊﹐出《前史王貢兩龔傳注》。伯樂姓孫名揚﹐字伯樂﹐秦穆公時人﹐出《莊子馬蹄疏》。莊周字子休﹐出《列子》。音計然﹐危蓋師也﹐姓辛氏﹐字子文﹐或曰計研﹐或曰計倪﹐出《史記索隱》。杜康字仲宣﹐出魏武《短歌行注》。楚狂接輿姓陸氏﹐名通﹔師曠字子野﹐並出《莊子疏》。伯夷弟也﹐夷齊謚也﹐見《論語疏》引《春秋少陽篇》。

●卷三

孔子爲文宣王。隋長孫覽祖雍爲大師﹐亦謂之文宣王。唐蘇向﹑白居易﹑韋溱﹑韋叔夏﹑馬懷素﹑褚無量﹑劉子玄﹑劉知柔﹑盧從願﹑權徳輿﹑三超﹑令孤楚﹑崔融皆謚「文」﹐惟韓退之爲韓文公﹐獨顯焉。李翔爲李文公﹐又次之。父子有同謚者﹐唐邱和父子同謚曰「襄」﹔韋肇三世同謚曰「貞」。兄弟有同謚者﹐唐劉子玄兄弟同謚曰「文」。晉王導謚「文成」﹐與張良同。本朝範希文謚「文正」﹐與唐崔甫﹑閻立本﹑牛僧儒同。歐陽永叔謚「文忠」﹐與唐韓休﹑裴度﹑顏眞卿﹑石晉﹑盧質同。徐礻善謚「忠懋」﹐與唐武元衡同。戾太子非美謚也﹐而宣帝以加其祖。吾以爲太子之死﹐與幽厲之惡有間﹐固可以遷就而爲之隱。孟子以爲𨿽孝子慈孫百世不能攺﹐與夫自謚者異矣。

賀姓本慶氏﹐漢安帝父諱慶﹐賀純攺焉﹐見《晉賀循傳》。束姓本疏氏﹐漢二疏之後也﹐王莽之末﹐疏孟達避難﹐乃去疏之匹烏﹐見《束皙傳》。馬姓出於趙氏﹐晉趙奢破秦軍﹐號馬服君﹐子孫由是以馬爲氏﹐見韓愈《絳州刺史行狀》。諸葛其先葛氏﹐本瑯琊諸人﹐後徙陽都﹐陽都先有姓葛者﹐故以諸別之﹐見《諸葛瑾傳》。河南徵崇本姓李﹐遭亂更姓﹐見《程秉傳注》。孟嘗君姓田名文﹐封於薛﹐其後爲薛氏﹐《吳書》薛綜是也。魏張遼本聶壹之後﹐以避怨變姓。蜀簡雍本姓耿﹐幽州人﹐謂耿爲簡﹐隨意變之。稽康本姓奚。唐憲宗攺淳於氏爲於。灌夫本姓張﹐其父張孟爲灌嬰舍人﹐故冒灌氏姓。夏侯嬰之子孫隨外家姓孫氏。賈謐﹐韓壽之子也﹐隨外祖姓賈氏。京房本姓李﹐推律自攺爲京氏。員半千其先姓劉﹐慕伍員之爲人攺爲員氏。王莽娶王咸之女﹐以爲姓各出別。晉陳矯本姓劉氏﹐出養於姑﹐攺姓陳氏﹐而劉頌以女嫁矯。人或議之﹐頌曰「姚虞陳田﹐同出舜後﹐而世皆爲婚禮﹐律不禁也。」

《漢書》﹕徹侯避武帝諱﹐攺作通侯﹐言功徳通於王室也﹔後漢攺作列侯﹐列者言序列也﹐出《髙祖紀注》。茂才異等﹐本是秀才﹐避光武諱也﹐出《光武紀注》。辦嚴辧裝也﹐避明帝諱攺之﹐出《吳漢傳》。叔孫通﹐《楚漢春秋》名何蒯通﹐《史紀》名徹﹐避武帝諱攺之﹐然亦可以謂之叔孫何蒯徹也。劉元海者﹐劉淵也﹔戴若思者﹐戴淵也﹔石季龍者﹐石虎也﹔韓擒者﹐韓虎也﹐皆史氏之避唐諱也。

嶺南郡縣近世人物爲少。漢後﹐陳元﹐梧州人。蔡倫﹐桂州人。唐馮盎﹐髙州人﹐以南粵降髙祖﹐封爲越國公。張九齡﹐韶州人。姜公輔﹐愛州人。《北夢瑣言》﹕相國劉公膽﹐其先諱景﹐連州人。趙觀文﹐桂州小﹝一本有蔣子﹞軍也﹐狀元及第。

福建人好文學﹐自唐常衮爲觀察使﹑歐陽瞻爲諸生始也。《蜀秦宓傳》﹕本無學士﹐文翁遣司馬相如東受七經還教吏民﹐於是蜀學比於齊魯。

《漢前地理誌》﹕「燕薊風俗﹐賓客相過以婦侍宿﹔嫁娶之夕﹐男女無別﹐反以爲榮。」此史之誣也。𨿽云太子舟之遺風﹐獨無召公之餘俗耶﹖使燕薊士君子觀此﹐得無不平乎﹖《吳志薛綜傳注》﹕「薛兼字令長﹐淸素有器宇﹐資望故如上國﹐不似吳人。」然則吳人異乎此﹐皆遣辭之過也。

楚地何其博大也﹐按《貨殖傳》則今之徐州沛縣及陳州等西楚也。自徐州以東至海州﹑揚州是東楚也﹐江南﹑湖南﹑兩浙是南楚也。

昔人之賤庶出也。孫堅五子﹐而《吳史》載其四﹐仁﹐庶出也﹐史芟之。《陳武傳贊》曰﹕陳袁將家﹐支庶而與冑子比翼齊衡﹐拔萃出類﹐不亦美乎﹖然靖郭君田嬰有子四十人﹐而賤妾之子文最賢﹐於是以文爲太子﹐所謂孟嘗君也。

天下無窮者﹐才智也。陳平嘗出六奇以佐髙祖﹐至呂氏之顓﹐平燕居深念﹐恐禍及己。而陸賈教之交歡太尉﹐又爲之畫呂氏數事。平從之﹐卒誅呂后。則賈之智謀又在陳平之右矣。方劉晏之治財谷﹐一人而已。自晏之死﹐賦入益耗。順宗將李巽爲使﹐蒞職一年﹐校其所入﹐如晏最多之年﹐明年過之﹐又明年增一百八十萬緡。而程屏之計校又精於巽。自治財谷之才以觀之﹐是劉晏不及李巽﹐又不如程屏也。

東晉簡文帝昱﹐自穆帝至廢帝三朝房阿衡之地﹐更事不爲不多﹐至有天下﹐則爲庸主。後蜀季壽其佐李雄號爲賢相﹐徵伐四克﹐辟國千里﹐至其有國﹐酷虐奢侈﹐再世而亡。乃知能爲臣者﹐未必能爲君也。

文帝問周勃天下一歲決獄幾何﹖又問天下錢谷出入幾何﹖勃謝不知。問陳平﹐對各有主者。上稱善﹐而勃自知其能不如平遠矣。張安世子千秋﹐霍光子禹﹐具爲中郎將﹐將兵隨範明友擊烏柏還﹐謁大將軍。光問千秋戰鬥方略山川形勢﹐千秋口對兵事﹐畫地成圖﹐無所已失。光復問禹﹐禹不能記﹐曰皆有文書。光由是賢千秋﹐汝禹爲不才﹐嘆曰「霍氏世衰﹐張氏興矣乎。」言各有主者﹐而勃自以爲不如﹔禹言皆有文書﹐而光以卜霍氏世衰﹐何也﹖曰﹕大臣職在知要﹐小臣職在知詳也。

魏相爲揚州刺史﹐善丙吉之言﹐期於大用﹐爲霽威嚴﹔翟方進爲吉兆尹﹐納胡常之說﹐恐犯迕貴戚﹐少弛威嚴﹐二君可謂爲外物所移矣。晉王宏爲汲郡守﹐有殊績。石鑑上其政術﹐武帝褒詔賜谷﹐遷衛尉河南尹大司農﹐無復能名﹐更爲苛碎﹐贖罪免官。此爲褒詔賜谷所忄呈也﹐故人莫若自信之爲貴也。《魏徐邈傳》﹕盧欽謂往者毛介﹑崔琰用事﹐貴淸素之士﹐於時皆變易車服以永名髙﹐而徐公不攺其常﹔比來天下奢靡﹐轉相放效﹐而徐公雅尙自若﹐是世人之無常﹐而徐公之有常也。若徐邈可謂自信者也。

人心苟定﹐則於外物也何有。吾觀徐爾之避曲木﹐不如吳�隱之不飲貪泉也。隱之子及孫爲羣縣者﹐常以廉愼爲門法。胡威父子淸愼﹐羊祜亦九世淸徳﹐乃知撿身奉法﹐亦須自其父祖以來﹐蓋其聞見漸染已不同矣。有大徳功﹐方可享天下之福﹐福不可過享也﹐福過則災生。晉何曾無他功徳﹐致位三公﹐性好奢侈﹐其子劭﹐亦有父風﹐一日之供﹐以二萬錢爲限﹐太官禦膳無以加之。劭兄子綏﹐亦奢侈過度。至永嘉之亂﹐何氏滅已無遺焉。

前漢韋平世爲宰相。後漢張純﹑張奢﹐劉愷﹑劉茂﹐袁安﹑袁敝﹐王龔﹑王暢﹐父子爲司空。�爲司徒﹐子拂爲司空。李爲司徒﹐子固爲太尉。楊震子秉﹐秉子賜﹐賜子彪﹐四世爲太尉。

荀爽自被徵命至登臺司四十五日。鄧禹爲大司徒﹐封ガ侯﹐食萬戶﹐年二十四。公孫弘六十以賢良徵﹐山濤四十爲郡功曹﹐其後二人亦皆至相輔。

宰相﹐人所欲也﹐漢武帝時屢誅宰相。公孫賀泣涕不肯拜﹐以前有死也﹐旣拜後果族滅。死﹐人所惡也。唐武后殺害李宗﹐許王素節追赴都﹐道聞遭喪哭者﹐謂左右曰「病死何可得而須哭哉﹖以前有非命也。」至龍門驛被縊焉。

李棲筠﹐史以爲魁然有宰相望﹐喜獎人善﹐而樂人攻己短。天下士歸﹐所重不敢有所斥﹐但稱賀皇公。代宗數數欲相之﹐憚元載輒止。仕至禦史大夫﹐其子吉甫相徳宗﹐善謀謨。吉甫之子徳裕相武宗﹐有機略。此三人者﹐萃於一家﹐亦盛矣哉。陸遜﹑陸機﹑陸抗亦三世﹐班超﹑班固﹑曹大家亦一家。又韋貫之父肇爲中書舍人﹐累上疏言得失﹐爲元載所惡﹐左遷京兆少尹﹐久之攺祕書少監。載曰「肇若過我﹐當擇善地處之。」終不肯詣。貫之爲長安丞﹐或薦之京兆尹李實﹐實書其名於笏曰「與我同裏﹐素聞其賢。顧識之而進於上。」或者喜以告曰「子今日詣實﹐而明日受賀矣。」貫之唯唯﹐亦終不往。韋澳中宏辭科﹐十年不調官﹐禦史中丞髙元裕欲薦用之﹐諷令謁己。澳不往﹐答曰「恐無呈身禦史。」澳者﹐貫之之子也。一門三世淸風如此﹐皆謚曰「貞」。貫之卒相憲宗﹐肇﹑澳後來仕宦皆顯﹐肇幾相代宗﹐澳幾相宣宗。

杜佑以闔門保李藩﹐然盧杞亦嘗以百口保朱Г矣。

杜黃裳決意用崇髙丈有功。王導決意用羊鑑乃敗績﹐譏當斬刑。此用人者之相戒也。

王允矯性屈意以附董卓﹐卓亦推心不生乖疑﹐而卒謀誅卓者﹐允也。溫嶠謬爲王惇設敬﹐綜其府事﹐幹說密誅以附其欲﹐而卒能敗惇者﹐嶠也。

兵家勝負﹐多出偶然﹐無定算也。謝玄以八千人當符堅百萬之眾﹐其勢疑不敵也。若堅阻淝水而陣﹐必保萬全。惟其麾軍卻退﹐眾亂不能止﹐故敗。世謂玄能走堅者﹐此耳。桓溫伐蜀﹐敗於笮橋﹐眾懼欲退﹐而鼓吏誤鳴進鼓﹐於是攻之﹐李勢大潰乃降。世謂溫能平蜀者﹐此耳。

匈奴人多馬眾﹐韓安國傳平城之圍﹐匈奴投鞍髙如城者數所。《匈奴傳》﹕匈奴圍髙帝於白登﹐精兵十萬騎﹐西方盡白﹐東方盡龍﹐北方盡驪﹐南方盡騎。《霍去病傳》﹕衛霍伐匈奴﹐殺獲甚多﹐然兩軍出塞﹐閱官及私馬凡十四萬匹﹐而後入塞者不滿三萬匹﹐而後不復擊匈奴﹐亦以馬少故焉。

蜀爲險固﹐然守非其人﹐最爲易取。秦伐蜀十月取之﹐後唐平蜀王衍七十五日﹐本朝平蜀孟昶只用六十六日也。

武帝時﹐嚴安上書云「今徇南夷﹐朝夜郎﹐降羌﹐略穢州﹐建城邑﹐深入匈奴﹐燔其龍城。議者美之。此人臣之利﹐非天下之長策也。」《吳顧雍傳注》﹕孫權時﹐沿邊諸將各欲立功立效﹐多陳便宜所掩襲。權以訪雍﹐雍曰「兵法戒於小利。此等所陳﹐欲邀功名而爲其身﹐非爲國也。陛下宜禁制之。」吾嘗以爲天下本無邊事﹐皆生於小人之徇私計而忘國家之憂。嚴﹑顧之說﹐人主宜書之坐右﹐以自儆焉。

武帝曰﹕吾欲云云。汲黯曰「陛下內多欲而外施仁義﹐柰何欲效唐虞之治乎﹖」上變怒色而罷朝。公卿皆爲黯懼。上退﹐謂人曰「甚矣﹗汲黯之戇也。」當是之時﹐武帝之心如何﹖李泌對徳宗言盧杞姦邪﹐以楊炎罪不至死﹐而齊杞陷之﹐是其一事﹐徳宗曰「楊茨視朕如三尺童子﹐有所論奏﹐可則退﹐不可則辭官﹐非特杞惡之也。」夫有言於上﹐以身爲去就﹐此人臣之髙節﹐不知徳宗乃恨之如此之深也。魏鄭公﹑劉泊之事太宗﹐俱好諫爭。鄭公以身後一言之譖﹐僕碑停婚。劉泊亦以褚遂良誣奏賜死﹐不得辧明。豈非平時亦有所積﹐一旦緣事發之易乎﹖此韓非所以爲《說難》也。

吾讀《子思子》﹐乃知孟子之剛難以趨時﹐然固有師也。子思見老萊子﹐老萊子聞穆公將相子思﹐老萊子曰「君子事君﹐將何以爲乎﹖」子思曰「順吾性而以道輔之﹐無死亡焉。」老萊子曰「不可順子之性也。子性氵音剛﹐而傲不肖。又且無所死亡﹐非人臣也。」子思曰「不肖固人之所傲也。夫道事君﹐道行言聽﹐則可以有所死亡﹔道不行﹐言不聽﹐則亦不能事君﹐故無死已也。」老萊子曰「子不見夫齒乎﹖𨿽堅固﹐卒以相磨。舌柔順﹐終以不敝。」子思曰「吾不能爲舌﹐故不能事君。」

荀卿何爲非孟子﹐曰「夫以周公爲不恭不儉﹐以堯舜爲非禪﹐則宜乎其非孟子也。」

桓譚《新論》云「揚子云在長安素貧約﹐比歲已甚﹐亡其兩男﹐哀痛不已﹐皆歸葬於蜀﹐遂至困乏。雄爲中散大夫病卒﹐貧無以辦喪事﹐以貧困故葬長安。安子棄其墳驀西歸於蜀。此罪在輕財通人之蔽也。」譚之論如此。

文中子事迹﹐略見於《唐書王績王勃傳》。文中子爲隋蜀郡司戶書佐﹐大業末棄官歸﹐後卒。門人薛收等謚之曰「文中子」。績﹐其弟也。文中子二子曰福時﹐福時仕唐爲雍州參軍。勃乃福時之子也。勃殺人﹐福時坐勃左遷交趾令。勃往省﹐度海溺水卒。勃兄π﹑劇﹐萬歲通天中以誅死。勃﹑π﹑劇﹐時號「王氏三珠樹」。

韓退之晚年遂有聲樂而服金石藥。張藉《祭文》云「乃出二侍女﹐合彈琵琶箏。」旣而遂曰「父疾日浸加﹐孺人侍藥湯。」白樂天《思舊》詩云「退之服硫黃﹐二病訖小痊。微之諫秋石﹐未老身溘然。」退之嘗譏人不解文字飲﹐而自敗於女妓乎﹖作《李傳士墓志》﹐切戒人服金石藥﹐而自餌硫黃乎﹖

龔勝一出涉世﹐𨿽歸老矣﹐而逼於王莽徵召﹐年七十九竟以餓死。度不如是不足以全名脫禍﹐故父老哭之曰「薰以香自燒﹐膏以明自銷。龔生竟夭天年﹐非吾徒也。」東京髙鳳自言本巫家﹐下應辟召﹐作與寡嫂訟田以自污。此範曄所以獨稱之﹐以爲與屈原委體澗沙﹑嵇康鳴弦揆日相遠矣。然鳳尙有泛迹﹐彼埋滅光影﹐與俗沈浮﹐使人不得而窺者﹐又何得而稱耶﹖

《後漢董扶傳》﹕諸葛亮問秦宓以扶與任安所長﹐宓曰「董扶褒秋毫之善﹐貶纖介之惡。任安記人之善﹐忘人之過。孔子曰﹕『惡稱人之惡者。』而扶有褒貶焉﹐亦異乎專稱人之惡者乎﹖安比於扶則長者矣。」莊子曰「與其譽堯而非桀﹐莫若兩忘而閉其所譽。」蓋夫長短之相形﹐毀者譽之對也﹐然則任安亦未爲醇焉。

賈誼曰「誇者死權﹐夫權有可死之道焉。」唐王釒共方玄宗奢縱之時﹐剝下奉上以得主心﹐至兼領二十餘使﹐貴震天下。楊國忠忌之﹐終於賜死。劉晏以宰相干天下財﹐兼銓管﹐代宗嘗命考所部官吏善惡﹐刺史有罪﹐五品以上輒系劾。六品以下杖然後奏。旣而楊炎權晏光誅後詔。此二人者﹐皆權大盛以賈禍也。使其無權﹐則上不忌﹑下不怨﹐故曰「權有可死之道焉。」

陸遜﹐吳丞相。遜子抗﹐吳大司馬。抗子機爲晉成都王﹐隸大都督﹐統軍二十萬。機以三世爲將﹐道家所忌。後粟軍敗被譖﹐父子兄弟皆死。唐杜審權位至相﹐子讓能位至大尉平章事﹐讓能子曉﹐朱梁時爲禮部尙書平章事。讓能賜死﹐曉爲亂兵所殺。《五代史》云「三世爲相﹐道禁大盛也。」

晉周ダ營救王導﹐不令導知。其後王惇欲誅ダ﹐竟導無言﹐謂「吾𨿽不殺伯仁﹐伯仁由我而死」﹐幽冥之中負此良友也。夫有徳於人不使人知﹐乃長者之事﹐而獲報如此。

秦王見韓非《孤憤》《五蠹書》曰「嗟乎﹗寡人得見此人﹐與之遊﹐死不恨矣。」漢武帝見相如《子虛賦》曰「朕獨不得與此人同時哉。」二君者𨿽用人不能終﹐然亦可謂知文好士之主也。

奉天之詔﹐人多感泣﹔望春之誓﹐士卒多泣下﹝《楊惠元傳》﹞﹐而神策將士至皆不飲酒。夫徳宗之素行不仁也﹐徒以二語出於惻怛﹐而使人如此﹐乃知人君之易與爲善也。

賈誼上疏文帝云「生爲明帝﹐沒爲明神。使顧成之廟﹐稱爲大宗。」夷文帝猶在也﹐遽言其沒﹐而廟號大宗。又云「萬年之後﹐傳之老母弱子﹐將使不寧。」似非人臣所當言也。𨿽當時君臣不以此爲嫌﹐然竊意遷就而爲之辭﹐亦無害耳。張釋之不忍言發掘園陵﹐而云取長陵一А土。與誼同時人也。

魏髙貴鄕公推尊少康優於漢髙祖﹐燕之慕容盛稱商太甲﹐以伊尹事同夷羿﹐而周公爲詐。其臣初𨿽與之辧﹐而終皆屈服﹐又譽其說之是。乃知逼於一時之勢﹐以白爲黑﹐雷同詭隨﹐奚所不至也。

索潛遣子說劉曜曰「若許以車騎儀同萬戶郡公者﹐請以城降。」曜斬其子﹐而劉聰戮於東市。王衍說石勒稱尊號以自免﹐而有排墻之厄。然則方此之時﹐中國之亂﹐夷狄之盛﹐豈惟其君之才駑下。至於其臣之操行取羞夷狄亦若此﹐則其尊卑再世奴虜﹐亦有以也。

《前漢於定國傳》﹕東海有孝婦﹐養姑甚謹﹐夫死無子﹐而不肯嫁。姑不欲累婦﹐自經而死。姑女誣婦殺之﹐官乃曲成其獄。定國爭之﹐太守不聽﹐乃抱獄具哭於府上﹐因辭病去。太守竟殺孝婦。郡中枯旱三年。後太守至﹐而定國白之﹐乃殺牛祭孝婦﹐大雨歲熟。《後漢孟嘗傳》﹕上虞有寡婦養姑甚謹﹐姑年老壽終﹐而夫女弟誣婦鴆之。官竟其罪。嘗言其枉﹐太守不聽﹐嘗哀泣門外﹐因謝病去。太守竟殺孝婦﹐郡中遭旱三年。後太守至﹐嘗具陳其冤﹐乃刑訟女而祭婦冢﹐大應澍雨﹐谷稼以登。二事尢相類也。

羊祜鑿墓﹐陶侃決指﹐二人正相反。王戎好聚斂﹐自執牙籌﹐晝夜計算﹐世謂膏盲之疾﹔王衍口不言錢﹐謂阿堵物﹐二人正相反。王坦之作《廢莊論》﹐阮籍作《達莊論》﹐二人正相反。《廢莊論》詆譏子休﹐而多竊其言﹐操戈入室﹐此文章之最病也。

楚幽王﹐春申君之子也。秦始皇﹐呂不韋之子也。曹操﹐夏侯氏之子也﹝桓帝時﹐宦者曹騰養子嵩。嵩﹐夏侯氏之子。夏侯恃之叔父生曹操﹐於亻享爲從父兄弟﹞。晉元帝﹐小吏牛氏之子也﹝恭王妃夏侯氏與小吏牛氏私通而生元帝﹐所謂牛繼爲黃﹞。

前漢石奮及四子皆二千石﹐號萬石君。嚴延年母號刀石嚴嫗。後漢馮勤曾祖楊宣帝府有八子﹐皆爲二千石﹐號萬石君。秦彭與羣從同時爲二千石者五人﹐三輔號萬石秦氏。

漢有小杜律。郭傳躬父弘習小杜律﹐杜周之子延年亦習法律﹐故對父言小唐有小杜公。杜審權與杜俱爲將相﹐而尢顯﹐故世號審權爲小杜公。杜牧之號小杜﹐亦以對老杜言之也。古有三李杜﹕李固﹑杜喬﹐李膺﹑杜密﹐李白﹑杜甫也。

唐王勃﹑楊炯﹑盧照鄰﹑駱賓王號爲「四傑」﹐然不多﹤辶辛﹥。盧校穎川而死﹐王溺南海而死﹐駱乃亡命﹐楊終盈川。今後漢王逸子延壽﹐字文考﹐作《靈光殿賦》者也﹐年二十四﹐溺漢江而死。《文苑傳》﹕趙壹長揖司徒袁逢﹐生哭河南尹羊陟﹐報書責皇甫規﹐時人皆謂之屈﹐然仕不過縣令。才大俊而器度狹﹐皆非遠到之人也。

吾嘗以四嶽爲一人﹐通二十二人之數﹐而或者疑是四人。按《顯宗紀注》﹕三公一人爲三老﹐次卿一人爲五更。《後漢禮儀志》﹕養三老五更之儀﹐先吉日司徒上大傳若講師﹐故三公人名﹐用其徳行年耆髙者一人爲老﹐次一人爲更。以此推之﹐四嶽亦是一人﹐但擇當時大臣之賢者居之﹐無他人也。《顯宗紀注》又云﹕五更知五行者﹐安知四嶽非知四嶽之事者乎﹖書內有百揆﹐四嶽若以爲四人﹐則百揆亦須爲百人矣。

人多言黃叔度若萬頃波﹐澄之不淸﹐撓之不濁。按本傳乃千萬頃也。東牀坦腹﹐人謂之睡﹐按《羲之傳》﹐乃食也。寫經換鵝﹐人皆謂之《黃庭》﹐按本傳乃《道徳經》也。一班窺豹﹐人皆謂之棋﹐《獻之傳》乃ヅ蒲也。爛柯人皆謂之棋﹐《東陽記》乃鼓琴而歌也。範張雞黍﹐按本傳﹕張劭白母﹐請設饌以待範式﹐無雞黍事也。

《仇覽傳》﹕「爲蒲亭長﹐化不孝子陳元。」謝承以爲陽遂亭長﹐化不孝子羊元。地名﹑人姓皆不同。《唐史來齊傳》﹕宣城石仲覽。《髙智周傳》﹕江都石仲覽。《百官志》﹕平章事自李靖始。《郭正一傳》﹕自正一始。史籍異辭﹐何可勝計。

或疑褚先生爲褚大﹐非也。按《儒林傳》﹕褚大﹐董仲舒弟子也。《平準書》﹕褚大爲武帝使。而褚先生者﹐哀﹑成間人也。《孝武帝紀注》﹕褚先生名少孫﹐爲漢博士。

●卷四

曹植《七啟》﹐言食味云「搴芳蓮之巢龜。」張勃《七命》﹐言食味云「丹穴之雛鳳。」𨿽欲稱盛饌﹐而二者似非庖廚物也。

大抵作文字須識忌諱﹐筆如椽。王撰哀策謹議也﹐綸紼引棺索也。《天球河圖》﹐赤刀大訓﹐非吉禮所陳也。士大夫有名華國﹐出《周禮注》﹐言寶玉﹐及大喪陳之﹐以華國也。

章表奏對不可訾趙廣漢。按《會要》﹕本朝廣漢之後也。

紙字從系﹐﹛氏巾﹜字從巾。蔡倫未造紙以前﹐以帛爲紙﹐所謂竹帛也。《賈逵傳》﹕肅宗以簡紙經傳各一通與逵。注﹕竹簡及紙也﹐此紙亦帛耳。《倫傳》云﹕自古書多編以竹簡﹐其用縑帛者謂之紙﹐縑貴簡重﹐倫乃造意用樹膚麻頭及敝布魚网以爲紙。倫﹐桂陽人﹐而宅在耒陽縣。有舂﹛氏巾﹜石臼尙在。

齊隋婦人施冪罹。冪罹﹐全身障蔽也。唐永徽以後﹐皆用帷帽拖裙﹐到頸漸爲淺露﹐若今之蓋頭矣。先是婦人猶乘車譽丁﹐唐乾元以來﹐乃用兜籠﹐若今之檐子也。《唐志》載咸亨寺敕云「多著帷帽﹐遂棄冪罹﹔曾不乘車﹐別坐檐子。」

今之肩輿﹐正是以人代畜也。《周禮》﹕司徒有┝輦﹐以人免﹐夏后氏二十人﹐商人十人﹐周人十五人﹐然只以載任器耳。東漢陰丹見陰就左右進輦﹐丹笑曰「吾聞桀駕人車﹐豈此耶﹖」注﹕《帝王紀》曰「桀以人駕車。」唐王求禮諫武后亦云「自軒轅以來﹐服牛乘馬﹐今輦以人負﹐則是以人代畜也。」

《髙祖紀注》﹕王者必有執兵陳於階陛之側﹐陛下﹐羣臣嚴至尊之意也。若今稱殿下﹑傳下﹑執事﹐皆此類也。

謂人爲明公﹑閣下之類﹐亦可謂之髙明。《孔融傳》﹕李膺爲雍融曰「髙明必爲偉器。」又曰「髙明父子祖與僕有舊恩。」亦可謂之第下﹐張浩謂元顯爲第下。明公亦可謂之仁公﹐溫嶠書與陶侃﹐謂侃爲仁公。明府亦可謂之明庭﹐《張儉傳》﹕李篤謂毛欽曰「𨿽好義﹐明庭今日載其牛矣。」賢相亦可謂之賢宰﹐《左雄傳》論曰「陳蕃秉處稱賢宰。」

僞漢劉釒長﹝音敞﹞尊南海爲昭明帝﹐衣以龍鳳。太祖開寶中削去僞號﹐易以一品之服。眞宗祥符四年﹐封五嶽爲帝﹐太子服衮冕禦朝﹐發冊遣使﹐儀衛甚盛。或云「四瀆封王﹐二水官封王﹐而海爲大海嶽﹐等尊也。海之不帝王﹐闕典也。」莊子曰「南海之帝爲倏﹐北海之帝爲忽﹐海謂之帝尙矣。」

陽城欲裂裴延齡之麻﹐乃有姦人蹈其迹以疑世。昭宗相李蹊﹐而崔昭偉不便之﹐諷劉崇魯掠其麻而哭之。人君不可不察也。

退之詩好押狹韻累句以示人﹐而不知重疊用韻之病也。雙鳥詩兩頭字﹐孟郊詩兩奧字﹐李花詩兩花字。

歐陽永叔稱梅聖兪《河豚詩》云「春洲生荻芽﹐春岸飛楊花。河豚當是時﹐貴不數魚。」以爲河啄食柳絮而肥﹐聖兪破題便說盡河豚好處﹐乃永叔褒賞之辭﹐實不爾也。此魚盛於二月﹐柳絮時﹐魚已過矣。

唐穆宗時﹐戶部尙書楊於陵云「開元中天下鑄錢七十餘鑪﹐歲八百萬。今�十餘鑪﹐歲八十五萬。」元六年﹐東南歲鑄錢二百七十五萬﹐只梧州元丰監歲鑄十五萬﹐已當長慶時天下之數矣。

唐宣宗時﹐兵部侍郎蔣伸判戶部﹐兵部侍郎夏侯孜作監鐵轉運使﹐兵部侍郎崔愼由判戶部六典﹐出於唐令所遵用。然別曹兼判﹐亦唐故事也。蔣伸判戶部奏事﹐伸三起上三畱之﹐唐時貳卿猶有坐禮。

《新唐史》﹕「韓退之﹐鄧州南陽人。」退之﹐南陽人﹐而非鄧州也。或云是懷州界人。《史記》曰「起攻南陽大行道絕之。」注﹕徐廣曰「此南陽河內洛武是也。則退之修武人也﹐以爲鄧州﹐誤矣。

漢龔勝﹑邴漢之乞骸骨﹐詔謂之耆艾二人而不名也。時勝爲光祿大夫﹐漢爲大中大夫﹐特詔行道捨傳捨﹐如今之驛舍也。

昔時文字未有印板﹐多是寫本。《齊宗室傳》﹕衡陽王鈞嘗自手細寫五經置於巾箱中。「巾箱五經」自此始也。至後唐明宗長興三年﹐宰相馮道﹑李遇請令判國子監田敏校正九經﹐刻板印賣﹐朝廷從之。是𨿽在亂世﹐九經傳播甚廣。至周廣順中﹐蜀毋昭裔又請刻印板九經﹐於是蜀中文字復盛。

天子八寶﹐其二曰受命寶﹐所以修封禪禮神祗也。今言玉璽者﹐傳國璽也。秦始皇始取藍田玉刻而爲之﹐面文曰「受命於天﹐旣壽永昌」﹐璽上隱起爲盤龍文曰「受天之命﹐皇帝壽昌。」方四十劍鉤五龍盤。秦滅傳漢﹐歷王莽﹐爲元後投之於地﹐遂一角缺。後傳至石季龍﹐季龍磨其隱起之文﹐又刻其旁爲文云「天命石氏」。開皇二年攺爲受命璽﹐至後唐帝王從珂雋以自焚。石晉再於受命寶曰「受天明命﹐惟徳永昌」。契丹又盜而取之。至周郭威更以玉作一寶﹐其一以「皇帝承天命受之寶」爲文﹐其一以「皇帝神寶」爲文﹐馮道書之。今所用乃威所作寶也。神宗朝有使虜者﹐見虜王國傳璽詩云「一時制美寶﹐千載助興王。中原旣失守﹐此寶歸北方。子孫宜愼守﹐世業當永昌。」

或問荷節之說﹐答曰﹕按《後漢馮衍傳注》﹕文帝初與郡守始爲銅虎符﹑竹使符﹐分持其一﹐以爲瑞信。《傅奕傳》﹕「範津爲漢陽太守﹐與奕合符而去。」《前漢司馬相如傳》﹕「剖符之封。」注云「白藏天子﹐靑給諸侯。」豈非以白合靑乎﹖《文帝紀》﹕「符使符﹐以竹箭五枝﹐長五寸﹐鎧刻篆書﹐第一至第五﹐各分其半﹐右畱京師﹐左予郡守。」豈非以右合左乎﹖《漢髙帝紀注》﹕「節以毛爲之﹐上下相重﹐取象竹節﹐因以爲名。將命者持之以爲信。」《後漢光武紀注》﹕「節所以爲信也﹐以竹爲之﹐柄長八尺﹐以牛尾爲具旣三重。」馮衍《與田邑書》﹕「令以一節之任﹐建三國軍之威﹐豈持寵其八尺之竹﹐牛之尾哉。」

庾信《柳遐墓銘》﹕「西中郎﹐嶽陽王以綠車之重﹐臨西河之牧﹐敕用君爲本州理中﹐尋遷別駕。」理中卽漢治中也。自治中遷別駕﹐則別駕髙於治中矣。」

漢時尙坐席也。《史記灌夫傳》﹕「魏其侯爲壽﹐獨故人避席爾﹐余半膝席。」如淳注﹕「以膝跪席上也﹐其衣冠則類今之道士。」《杜欽傳》﹕「小冠子夏是也。」所謂布衣韋帶之士﹐皆未仕之服也。《後漢周盤傳》﹕「乃解韋帶就孝廉之舉。」注﹕「以韋皮爲帶﹐未仕之服也。未仕則服韋帶﹐仕則服革帶﹐故解之。」《隋何相傳》﹕「��以來﹐皮弁有纓而無笄。」導稠曰「此古田獵之服也。」今服入朝宜變其制﹐弁袍象牙簪自導稠始也。又從省之服﹐初��曰「此乃晦朔小朝之服﹐安有人臣謁帝﹐而去印綬兼無佩玉之節乎﹖乃加獸頭小綬及佩一隻。」由此觀之﹐則載弁曳綬﹐隋朝尙如此耳。

東晉猶乘車。王導短轅犢車﹐長柄麈尾是也。《唐劉子玄傳》﹕古大夫以上皆乘車﹐以馬爲服。魏晉後以牛駕車。江左尙書郎輒輕乘馬﹐則禦史劾治。唐時士庶親迎﹐猶盛服冠履乘駱車。

今之衣半臂﹐非禮之服也。魏明帝常著帽被縹綾半袖﹐楊阜問帝曰「此於禮何法服也。」帝嘿然不答。自是不法服不見阜。《光武紀》﹕更始諸將服婦人衣﹐諸於繡屈《注﹕書無屈字﹐《續漢書》作衤屈﹐並音其勿切﹞﹐三輔吏士莫不笑之﹐或有畏而走者。注﹕《前書音義》云「諸於﹐大掖衣也﹐如婦人之衣。」楊雄《方言》云﹕プ其短者﹐自關之西謂梳衤屈。郭璞注云「俗名衤屈掖。」據此則是諸於上加繡衤屈﹐如今之半臂也。

周武皇帝初服常冠﹐以皂紗全幅向後袱發﹐仍裁爲四腳。今之襆頭﹐正是此遺法耳。

周宣帝禁天下婦人不得施粉黛﹐自非官人皆黃眉墨莊﹐所謂釒公黃以此歟。

《馬周傳》﹕品官舊服止黃紫。至周建白三品服紫﹐四品﹑五品緋﹐六品﹑七品綠﹐八品靑。髙宗朝八品﹑九品服碧﹐上元中三品服紫金帶﹐四品深緋金帶﹐五品淺緋金帶﹐六品深綠銀帶﹐七品淺綠銀帶﹐八品深靑瑜帶﹐九品淺靑瑜帶﹐庶人服黃鐵帶﹐非庶人不得服黃。武后朝攺佩魚作龜。《崔承慶傳》﹕佩龜者﹐蓋防徵召之詐﹐內出龜以合之也。亦有金銀銅之異。中宗府依舊佩魚﹐《董晉傳》﹕唐式朝臣皆服綾袍﹐五品以上金玉帶﹐所以盡飾以奉上也。

今之更點擊鉦﹐唐六典皆擊鐘也。大史門有典鐘二百八十人﹐掌擊漏鐘。

後漢南海貢荔枝﹐桓帝時唐羌上疏罷之。唐貢蜀中荔枝﹐盧仝詩「天子初嘗陽羨茶」。是時當未知七閩之奇。

《嘉話錄》載崔造事﹕趙山人言造合得刺史﹐今月某日敕到﹐必先弔而後賀。造心懼﹐敕到之日﹐乃造私忌日。洪州府僚皆赴慰焉。唐時私忌日猶受弔慰。

後漢董翊舉孝廉爲須昌令﹐聞舉將喪棄官歸﹔唐杜審言爲崔融所獎引﹐融死﹐審言爲融服緦麻﹔裴佶與鄭餘慶友善﹐佶破﹐餘慶爲行服﹐士林美之。

觀題壁可見其文章﹐觀公文可見其政事。杜子美《石硯詩》注﹕「平侍禦者﹐可見其尢長於詩也。」

宋玉賦「豈能與之料天地之髙哉。」天言髙可也﹐地言髙不可也。《後漢楊厚傳》﹕「父統對耳目不明。」目言不明可也﹐耳言不明不可也。

古字通用﹐後人艸則加艸﹐木則加木﹐遂相承而不知也。如倚卓遂作椅桐之椅﹐棹船之棹。廳者於此聽事也﹐只合作聽字﹐後人以爲屋也加廣﹝亙檢反﹞﹐如庭廉之類﹐今訛遂作廠字。《玉篇》﹕「廠﹝呼旦反﹞﹐者﹐山石之巖﹐人可居也。」今禮部韻亦訛也。

突厥畏李靖﹐徙牙於磧中。牙者﹐旗也。《東京賦》﹕竿上以象牙飾之﹐所以自來識也。太守出有門旗﹐其遺法也。後人遂以牙爲衙﹐早衙﹑晚衙﹐亦太守出則建旗之義。或以衙爲廨捨﹐早晚聲鼓﹐謂之衙鼓﹐報牌謂之衙牌﹐兒子謂之衙內﹐皆不知之耳。《唐韻》注﹕「衙﹐府也。」是亦訛耳。

錢文載年號﹐起於元魏敬宗時也﹐然後來亦不皆載年號。隋末錢幣濫薄﹐至裁皮糊紙爲之﹐民間不勝其敝。至唐武徳方行開元通寶錢﹐六典謂之開通元寶﹐經八分﹐重二銖四忝﹐凡積十錢重一兩﹐輕重大小最爲折衷﹐遠近便之。命給事中歐陽詢撰其文﹐棄書回環可讀。世俗不知﹐遂以爲開元錢﹐明皇所鑄也。

蕭瑤好奉佛﹐太宗令出家。玄宗開元六年﹐河南參軍鄭釒光陽﹑丞郭仙舟投匭獻詩﹐敕曰「觀其文理﹐乃崇道法。於時用不切事情﹐宜各從所好﹐罷官度爲道士。」如使佞佛者出家﹐諂道者爲道士﹐則士大夫攻乎異端者息矣。

後世皆稱姚崇﹑宋爲賢相。按《唐史》﹕崇﹐開元元年十月相﹐至四年冬罷﹐九年秋卒﹐年七十二。﹐四年冬相﹐至七年正月罷﹐二十一年致仕﹐二十五年卒﹐年七十五。崇在位四年﹐在位二年。崇相玄宗時五十四歲矣﹐罷時六十歲﹐又十七年而卒。李林甫在相位乃十九年。

漢有蕭﹑曹﹐唐有房﹑杜﹑姚﹑宋。嘗考其後世﹐蕭﹑曹至子皆削封﹐而蕭凡五世絕祀﹔房喬次子遺愛與公主謀反誅﹐停玄齡配享﹔杜如晦次子荷說承乾建大事誅﹔姚崇長子彜﹐少子奕﹐奕子閎爲牛仙客幕府﹐見仙客疾﹐亟逼仙客爲表薦奕爲宰相﹐仙客妻以聞﹐玄宗怒杖殺閎﹔宋六子﹐天寶中﹐渾﹑恕﹑尙俱以贓敗﹐華﹑衡亦坐貪得罪﹐廣平之風衰焉。

憲宗元和十四年﹐自鳳翔府迎佛骨至於京師。韓愈以諫逐。十五年有弘志之事。懿宗咸通十四年﹐迎佛骨於鳳翔﹐諫者以憲宗爲戒﹐懿宗曰「朕生得見之﹐死亦無恨。」七月崩﹐十二月送骨還法門寺。天子迎死骨入禁中﹐不祥之兆也。

徳宗謂陸贄曰「卿淸愼大過。諸道饋送一皆拒絕﹐恐事情不通﹐如鞭靴之類﹐受亦無傷。」贄上疏云「鞭靴不已﹐必及金玉。目見可欲﹐能自窒乎﹖」吾謂天子令宰相受賂﹐此徳宗之多僻﹔不受而已﹐何必上疏﹐此陸贄之賈直。

徳宗刻薄猜忌﹐固其天資﹐然尢暴著於他君者﹐亦由鄴侯家傳﹐及陸宣公奏議之所致耳﹐此飾非拒諫所由生也。故臣之諫君﹐造膝不使人聞﹐削稿不使人知﹐非徒明哲保身而已﹐亦無使彰於後世也。

唐時回鶻最彊盛﹐武帝時爲點戛斯可汗所破﹐其一支奔天徳塞下。天徳軍使溫徳彜奏回鶻潰兵侵逼西域﹐亙六十里﹐不見其後。回鶻及可汗又來惜振武城居之﹐賴李徳裕在朝﹐隨事應接﹐不爲巨患。今匈奴之盛久矣﹐其勢將衰。萬一潰突入邊郡﹐則朝廷未有處之之策。此當無事之時﹐不得不深慮也。

甚哉﹐宣帝之蔽也。魏謨作相﹐勸立太子﹐不答。裴休亦有玆請﹐宣帝曰「若建太子﹐則朕遂爲閒人。」崔愼由亦言之﹐愼由罷相。乃密以夔王滋屬中尉王茂玄﹑樞密使王龜長等﹐而左中尉王宗實不預焉。宗實迎立鄆王﹐是爲懿宗。夫宰相大臣可請不從﹐又不與計議﹐乃密以儲繼付之宦官。夫宦官能立則亦能廢之﹐何其暗於大體也。此宣帝之蔽也。

石晉之時﹐契丹入寇﹐胡王死而太后囚。其後人助北漢拒周﹐諸郡不欲入寇﹐而虜主彊之。燕王述軌因眾心所惡﹐弒虜主而自立焉。南北之限天意也。干紀妄動﹐其報如此﹐則可以自懲艾矣。

時異事殊﹐殆不可曉。貢禹言髙祖﹑文帝﹑景帝宮女不過十餘人。隨太子勇謂楊素曰「公家馬數萬匹。」漢帝爲天子﹐而宮女十餘﹐何其少也﹔楊素爲人臣﹐而廏馬數萬﹐何其多也。

謂天子爲官家﹐蕭梁時已有此語。梁簡文《諸子傳》﹕建平王大球見武帝禮佛﹐謂母曰「官家尙爾﹐兒安敢辭。」

今批答云「省表具之」﹐晉時已有此語。劉頌傳詔云「諸所陳聞具之﹐知卿乃心爲國也。」

今公家文字用仰字﹐北史時已有此語。《北齊孝昭皇帝紀》﹕「詔定三恪禮儀體式﹐亦仰議之。」

俗所謂平善﹐亦有所出也。《趙飛燕傳》﹕成帝昏夜平善是也。

俗所謂累重﹐亦有所出也。《前漢西域傳》﹕「屯田輪臺﹐募民壯健有累重敢徙者詣田所。」注﹕累﹐爲妻子家屬也。

俗所謂瓜葛﹐亦有所出也。《後漢禮儀志上陵議注》﹕「苟先帝有瓜葛之屬﹐男女畢會也。」晉王導與子悅奕棋爭道﹐導笑謂曰「與子有瓜葛﹐那得爾耶﹖」

俗所謂阿誰﹐三國時已有此語。《龐統傳》﹕「向者之論﹐阿誰爲是。」

俗所謂見錢見谷﹐漢已用之。《王莽傳》﹕「捨無見谷﹐王嘉疏。」元帝時外戚貲千萬者少爾﹐故水衡少府見錢多也。

工夫或作功字。《魏志王肅傳》﹕「泰極已前﹐功夫尙大也。」

俗所謂日子﹐亦有所出。《文選曹公檄吳將枝部曲文》﹕「年月朔日子。」注﹕發檄時也。然則日子者﹐日時也。

俗所謂停待﹐晉書已有此語也。《湣懷太子傳》﹕陛下停待是也。

俗所謂日許者﹐爾許也﹐聲之訛也。《啟顏錄》詠傴人云「城門爾許髙﹐故自匍匐入。」

俗以僅爲劣﹐《南史王瑩傳》﹕塋子實追從兄上岸﹐盤頸令卒與杖﹐搏頰乞原﹐劣得免。

俗呼抽替。《南史殷淑儀傳》﹕孝武帝之貴妃也﹐有寵而薨﹐帝思見之﹐遂爲通替棺﹐欲見輒引替睹屍。

《前漢鮑宣傳注》﹕「持時行夜」。行夜﹐如今持更是已﹔持時﹐如今報時是已。漢官儀黃門持五更夜﹕甲夜﹑乙夜﹑丙夜﹑丁夜﹑戊夜﹐亦如今五更也。

今所謂蒙教賜之類﹐《蜀董和傳》﹕諸葛亮爲丞相﹐下教教之說﹐蓋謂此耳。

無狀有兩解﹕賈誼自傷爲傳無狀﹐注﹕無善狀也﹔《顯宗紀》﹕刺史督察尢無狀者﹐注謂其罪惡尢大﹐其狀無可寄言。

俗言添水。馬融《笛賦》曰「聖哲猶增益也。

俗言句投﹐馬融《笛賦》「睹法於節奏﹐察度於句投﹝徒鬥反﹞。」注﹕句﹐猶章句也。

俗呼牝馬爲課馬﹐出《唐六典》。凡牡四遊五課羊﹐則當年而課之﹐課爲歲課駒犢。

俗以和泥灰爲麻刀﹐出《唐六典》。京兆歲送麥稍三萬圍﹐麥越二百車﹐麻搗二萬斤。

文帝七年﹐令列侯太夫人﹑夫人無得擅微捕。如淳曰「列侯之妻稱夫人﹐列侯死﹐子復爲列侯﹐乃得太夫人。子不爲列侯﹐不得稱也。」然則婦人封號稱大者﹐蓋如是耳。

漢家初﹐十五稅一﹐儉於周十稅一也。中間廢﹐至孝惠卽位﹐復十五稅一。髙後元年詔曰「前日孝惠皇帝言欲除妖言﹐令議未決而崩﹐今除之。」中間復此條﹐故文帝二年五月詔曰「今法有誹謗妖言之令﹐使眾臣不敢盡情﹐而上無由聞過失也﹐將何以來遠方之賢良﹐其除之。」然則法令變更無常﹐自古以然。

《漢書》多言酎﹐張晏曰「正月旦作酒﹐八月成﹐名曰酎。」酎之言純也。至武帝時﹐因八月嘗酎會諸侯廟中﹐出金助祭﹐所謂酎金也。師古曰「酎三重釀﹐醇酒也﹐味厚故以薦宗廟。」

武帝之時﹐作歌者七。元狩元年﹐行幸雍祠五﹐獲白麟﹐作《白麟之歌》。元鼎四年﹐復寶鼎后土祠﹐馬生渥窪水中﹐作《寶鼎天馬之歌》。元封二年﹐祠泰山﹐至瓠子臨決河﹐命從臣將軍以下負薪塞河防﹐作《瓠子之歌》。五年冬﹐南巡至盛唐望祀虞舜子九嶷﹐登天柱山﹐自潯陽浮江﹐親射蛟江中獲之。舳艫千里﹐薄樅陽而出利﹐斬大宛王首﹐獲汗血馬來﹐作《西極天馬之歌》。大始三年﹐行幸東海﹐獲赤雁﹐作《來雁之歌》。四年﹐祠神人於交門﹐若有鄕坐拜者﹐作《交門之歌》。

漢賜諸侯王及功臣以下金﹐凡言黃金者﹐皆與之眞金﹔不言黃金者﹐一金與萬錢也。

陸機云「千里蒓羹﹐但未下鹽豉耳。」《世說》具說載此語﹐意謂生蒓羹在水中者也。後人謬以「千里」﹑「未下」爲地名﹐可刪去「但」字。劉禹錫《歷陽詩》﹕「一鐘菇封未﹐千里水葵羹。」亦陸機之意也。

觀劉夢得《祭退之文》﹐有以知退之之文獨步一時也﹐云「手轉文柄﹐髙視寰海。權衡低昂﹐瞻我所在。三千餘年﹐聲名塞天。」又《祭子厚文》云「勒石垂後﹐屬於伊人。」此語心服之矣。

右《孔氏雜說》﹐毅甫記錄之文也。三孔文字漫不可得﹐獨此編乃傳圖之《珩璜論》。渝川丁氏嘗板千家﹐視此爲稍略。且珩璜之名未知所出﹐或謂玉碎者﹐豈其然乎﹖舊嘗見吳虎臣引其數則以爲雜說﹐玆故因之。淳熙庚子九日﹐臨江假守吳興沈詵識。

