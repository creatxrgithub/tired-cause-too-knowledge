

欽定四庫全書

子部一

讀書分年日程

儒家類

提要

【臣】等謹案讀書分年日程三卷元程端禮撰端禮字敬叔慶元人防頴悟純篤稍長卽通六經大義慶元自宋季以來皆尊尙陸九淵之學而朱子之學不行端禮獨從史蒙卿防以傳朱子明體達用之指學者及門甚眾官至衢州路教授事迹具元史儒學傳是書前有延祐二年自序謂一本輔漢卿所萃朱子讀書法修之考朱子讀書法六條一曰居敬持志二曰循序漸進三曰熟讀精思四曰虛心涵泳五曰切己體察六曰著用力蓋毎年月日讀書程限不同而一以朱子六條爲綱領考元史本云所著有讀書工程國子監以頒示郡縣然是書之末有端禮自跋歷序崇徳吳氏平江陸氏池州馮氏及江浙諸處鈔刋各本而不及國子監頒示則元史所云或端禮身後之事歟跋作於元統三年十一月朔考順帝以元統三年十一月辛丑攺元至元此標十一月朔則尙在辛丑攺元之前故仍稱元統云乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

讀書分年日程原序

今父兄之愛其子弟非不知敎要其有成十不能二三此豈特子弟與其師之過爲父兄者自無一定可久之見曾未讀書明理遽使之學文爲師者𨿽明知其未可亦欲以文墨自見不免於阿意曲徇失序無本欲速不達不特文不足以言文而書無一種精熟坐失嵗月悔則已老且始學旣差先入爲主終身陷於務外爲人而不自知獘宜然也孔子之教序志道據徳依仁居遊藝之先周禮大司徒列六藝居六徳六行之後本末之序有不可紊者今制取士以徳行爲首經術爲先詞章次之蓋因之也況今明經一主朱子說使理學與舉業畢貫於一以便志道之士漢唐宋科目所未有也誠千載學者之大幸尙不自知而忍紊之邪嗟夫今士之讀經𨿽知主朱子說不知讀之固自有法也讀之無法故猶不免以語言文字求之而爲程試資也昔胡文定公於程學盛行之時有不絕如綫之嘆竊恐此嘆將復見今日也余不自揆用敢輯爲讀書分年日程與朋友共讀以救斯獘蓋一本輔漢卿所粹朱子讀書法修之而先儒之論有禆於此者亦間取一二焉嗟夫欲經之無不治理之無不明治道之無不通制度之無不考古今之無不知文詞之無不達得諸身心者無不可推而爲天下國家用竊意守是庶乎本末不遺而工夫有序已得不忘而未能日增玩索精熟而心與理相浹靜存動察而身與道爲一徳形於言辭而可法可傳於後較其所就豈世俗偏長一曲之學所可同日語哉延祐二年八月鄞程端禮書於池之建徳學

欽定四庫全書

讀書分年日程卷首

元程端禮撰

綱領

白鹿洞書院教條

父子有親君臣有義夫婦有別長幼有序朋友有信

右五教之目堯舜使契爲司徒敬敷五教卽此是也學者學此而已而其所以學之之序亦有五焉其別如左博學之審問之愼思之明辧之篤行之

右爲學之序學問思辧四者皆所以窮理若夫篤行之事則自修身以至處事接物亦各有要其別如左言忠信行篤敬懲忿窒欲遷善攺過

右修身之要

正其誼不謀其利明其道不計其功

右處事之要

己所不欲勿施於人行有不得反求諸己

右接物之要

熹竊觀古昔聖賢所以教人爲學之意莫非使之講明義理以修其身然後推以及人非徒欲其務記覽爲詞章以釣聲名取利祿而已今之爲學者則旣反是矣然聖賢所以教人之法具存於經有志之士固當熟讀深思而問辧之茍知其理之當然而責其身以必然則夫規矩禁防之具豈待他人設之而後有所持循哉近世於學有規其待學者爲己淺矣而其爲法又未必古人之意也故今不復施於此堂而特取凡聖賢所以教人爲學之大端條列如右而掲之楣間諸君其相與講明遵守而責之於身焉則夫思慮云爲之際其所以戒謹恐懼者必有嚴於彼者矣其有不然而或出於禁防之外言之所棄則彼所謂規者必將取之固不得而略也諸君其念之哉程董二先生學則

凡學於此者必嚴朔望之儀

其日昧爽直日一人主擊板始擊咸起盥潄總櫛衣冠再擊皆著深衣或涼衫升堂師長帥弟子詣先聖像前再拜焚香訖又再拜退師長西南向立諸生之長者率以次東北向再拜師長立而扶之長者一人前致辭訖又再拜師長入於室諸生以次環立再拜退各就案

謹晨昏之令

常日擊板如前再擊諸生升堂序立俟師長出戶立定皆揖次分両序相揖而退至夜將寢擊板防揖如朝禮防講防食防茶亦擊板如前朝揖防講以深衣或涼衫余以道服褙子

居處必恭

居有常處序坐以齒凡坐必直身正體毋箕踞傾倚交脛搖足寢必後長者旣寢勿言當晝勿寢

步立必正

行必徐立必拱必後長者毋背所尊毋踐閾毋跛倚

視聽必端

毋滛視毋傾聽

言語必謹

致詳審重然諾肅聲气毋輕毋誕毋戱謔諠嘩毋及鄕里人物長短及市井鄙俚無益之談

容貌必莊

必端嚴凝重勿輕易放肆勿麄豪狠傲勿輕有喜怒

衣冠必整

勿爲詭異華靡毋致垢敝簡率𨿽燕處不得裸袒露頂𨿽盛暑不得輒去鞋襪

飲食必節

毋求飽毋貪味食必以時毋恥惡食非節假及尊命不得飲飲不過三爵勿至醉

出入必省

非尊長呼喚師長使令及已有急幹不得輒出學門出必告反必面出不易方入不逾期

讀書必專一

必正心肅容計徧數徧數已足而未成誦必須成誦徧數未足𨿽已成誦必滿徧數一書已熟方讀一書毋務泛觀毋務彊記非聖賢之書勿讀無益之文勿觀

寫字必楷敬

勿艸勿欹傾

几案必整齊

位置有倫簡帙不亂書笥衣篋必謹扃鑰

堂室必潔淨

逐日直日再擊板如前以水灑堂上良久以帚掃去塵埃以巾抆拭几案其餘悉令齋僕掃拭之別有穢污悉令掃除不拘早晚

相呼必以齒

年長倍者以丈十年長者以兄年相若者以字勿以爾汝書問稱謂亦如之

接見必有定

凡客請見師坐定直日擊板諸生如其服升堂序揖立侍師長命之退則退若客於諸生中有自欲相見者則見師長畢就其位見之非其類者勿與親狎

修業有餘功遊藝有適性

彈琴習射投壺各有儀矩非時勿弄博奕鄙事不宜親學

使人莊以恕而必專所聽

擇謹願勤力者莊以臨之恕以待之有小過者訶之甚則白於師長懲之不悛眾稟師長遣之不許直行已意茍日從事於斯而不敢忽則入徳之方庶乎其近矣

道不遠人理不外事故古之教者自其能食能言而所以訓導之整齊之者莫不有法而況家塾黨庠術序之間乎彼學者所以入孝出弟謹信羣居終日徳進業修而暴慢放肆之气不設於身體者繇此故也番昜程端防與其友生董銖共爲此書將以教其鄕人子弟而作新之蓋有古人小學之遺意矣余以爲凡爲庠序之師者能以是而率其徒則所謂成人有徳小子有造者將復見於今日矣於以助夫後王降徳之意豈不美哉淳熙丁未十一月甲子新安朱熹書

白鹿洞教條乃文公朱先生所集聖賢之成訓而學則者鄕先生程董二公之所爲文公嘗有取焉者也今合二者而並掲之一則舉其學問之宏綱大目而使人之知所用力一則定爲羣居日用之常儀而使人有所持循卽大小學之遺法也學者誠能從事於此則本末相須內外交養而入道之方備矣若夫近世之所謂規者則文公不以施之鹿洞而謂必不得已而後取之故今亦不敢以此列於此云寶佑戊午元日饒魯謹書

西山眞先生教子齋規

一曰學禮

凡爲人要識道理識禮數在家庭事父母入書院事先生並要恭敬順從遵依教誨與之言則應教之事則行毋得怠慢自任己意

二曰學坐

定身端坐齊腳斂手毋得伏靠背偃仰傾側

三曰學行

籠袖徐行毋得掉臂跳足

四曰學立

拱手正身毋得跛倚欹斜

五曰學言

朴實語事毋得妄誕低細出聲毋得叫喚

六曰學揖

低頭屈腰出聲收手毋得輕率慢易

七曰學誦

專心看字斷句慢讀須要字字分明毋得目視東西手弄他物

八曰學書

凝志把筆字要齊整圓淨毋得輕易糊塗

朱子讀書法

居敬持志循序漸進熟讀精思虛心涵泳切己體察著緊用力

右詳見輔漢卿所編【近已判集慶學】

斂身正坐緩視防吟虛心涵泳切己體察

右見朱子讀書法

寛著期限緊著課程

右見朱子讀書法

未熟快讀足徧數已熟緩讀思理趣

右古人讀書法

朱子記經史閣有曰古之學者無他明徳新民求各止於至善而已夫其所明之徳所止之善豈有待於外求哉識其在我而敬以存之其亦可矣其所以必曰讀書云者則以天地陰陽事物之理修身事親齊家及國以至於平治天下之道與凡聖賢之言行古今之得失禮樂之名數下至於食貨源流兵刑法制亦莫非吾度內有不可得而精粗者若非考諸載籍之文沈潛參伍以求其故則亦無以明夫明徳體用之全而止其至善精防之極然自聖學不傳世之爲士者不知學之有本而惟書之讀則其所以求於書不越乎記誦訓詁文詞之間以釣名幹祿而已是以天下之書愈多而理愈昧學者之事愈勤而心愈放詞章愈麗議論愈髙而其徳業事功之實愈無以逮乎古人然非書之罪也讀者不知學之有本而無以爲之地也使二三子者知夫爲學之本有無待於外求者而因以致其操存持守之力使吾方寸之間淸明純粹眞有以爲讀書之地而後宏其規宻其度循其先後本末之序以大玩乎閣中之藏則夫天下之理必有以盡其纎悉而一以貫之異時所以措諸事者亦將有本而無窮矣

朱子記稽古閣有曰人之有是身也則必有是心有是心也則必有是理若仁義禮智之爲體惻隱羞惡恭敬是非之爲用則人皆有之非繇外鑠我也然聖人之所以教不使學者收視反聽一以反求諸心爲事而必曰興於詩立於禮成於樂又曰博學審問愼思明辧而篤行之何哉蓋理𨿽在我而或蔽於气稟物欲之私則不能以自見學𨿽在外然皆所以講乎此理之實及其浹洽貫通而自得之則又初無內外精粗之間也世變俗衰士不知學挾冊讀書者旣不過於誇多鬭靡以爲利祿之計其有意於爲己者又直以爲可以取足於心而無俟於他求也是以墮於佛老空虛之邪見而於義理之正法度之詳有不察焉其幸而或知理之在我與夫學之不可以不講者則又不知循序致詳虛心一意從容以防乎在我之本然是以急遽淺迫終不能浹洽而貫通也嗚呼是豈學之果不可爲書之果不可讀而古先聖賢所以垂世立教果無益於後來也哉道之不明可嘆也已

朱子上疏曰爲學之道莫先於窮理窮理之要必在於讀書讀書之法莫貴於循序而致精而致精之本則又在於居敬而持志此不易之理也夫天下之事莫不有理爲君臣有君臣之理爲父子有父子之理爲兄弟爲夫婦爲朋友以至出入起居應事接物之際亦莫不各有其理焉窮之則自君臣之大以至事物之微莫不知其所以然與其所當然而亡纎芥之疑善則從之惡則去之而無毫髮之累此爲學所以莫先於窮理也至論天下之理則要妙精微各有攸當亙古亙今不可移易惟古之聖人爲能盡之而其所行所言無不可爲天下後世不易之大法其餘則順之者爲君子而吉背之者爲小人而凶吉之大者則能保四海而可以爲法凶之甚者則不能保其身而可以爲戒是其粲然之迹必然之效蓋莫不具於經訓史策之中欲窮天下之理而不卽是以求之則是正墻面而立耳此窮理所以必在於讀書也若夫讀書則其不好之者固怠忽間斷而無所成矣其好之者又不免乎貪多而務廣往往未啟其端而遽已欲探其終未究乎此而忽已志在乎彼是以𨿽復終日勤勞不得休息而意緒匆匆常若有所奔走迫逐而無從容涵泳之樂是又安能深信自得常久不厭以異於彼之怠忽間斷而無所成者哉孔子所謂欲速則不達孟子所謂進鋭退速正謂此也誠能監此而有以反之則心潛於一久而不移而所讀之書文意接連血脈通貫自然漸漬浹洽心與理防而善之爲勸者深惡之爲戒者切矣此循序致精所以爲讀書之法也若夫致精之本則在於心而心之爲物至虛至靈神妙不測常爲一身之主以提萬事之綱而不可有頃刻之不存者也一不自覺而馳騖飛揚以徇物欲於軀殻之外則一身無主萬事無綱𨿽其俯仰顧盼之間蓋已不自覺其身之所在而況能反覆聖賢參考事物以求義理至當之歸乎孔子所謂君子不重則不威學則不固孟子所謂學問之道無他求其放心而已矣者正謂此也誠能嚴恭寅畏常存此心使其終日儼然不爲物欲之所侵亂則以之讀書以之觀理將無往而不通以之應事以之接物將無所處而不當矣此居敬持志所以爲讀書之本也皆愚臣平生爲學艱難辛苦已試之效竊意聖賢復生所以教人不過如此蓋𨿽帝王之學殆亦無以易之

朱子答汪尙書書曰近世言道學者失於太髙讀書講義率常以徑易超絕不歷階梯爲快而於其間曲折精微正好玩索處每皆忽略厭棄以爲卑近瑣屑不足畱情以故𨿽或多聞博識之士其於天下之義理亦不能無所未盡曷若循下學上達之序日講夜思躬行力究寜煩毋略寧下毋髙寧淺毋深寧拙毋巧從容潛玩存久漸明眾理洞然次第無隱然後知夫大中至正之極天理人事之全無不在是初無迥然超絕不可及者而幾微之間毫釐畢察酬酢之際體用渾然𨿽或使之任至重而處所難亦沛然行其所無事而已

朱子答呂子約書曰夫學者旣學聖人則當以聖人之教爲主今六經語孟中庸大學之書具在彼以了悟爲髙者旣病其障礙而以爲不可讀此以記覽爲重者又病其狹小而以爲不足觀如是則是聖人之所以立言垂訓者徒足以悞人而不足以開人孔子不賢於堯舜而達摩賢於仲尼矣無乃悖之甚耶

朱子答劉定夫書曰學者息卻許多狂妄身心除卻許多閒雜說話著實讀書初時盡且尋行數墨久久自有見處最怕人說學不在書不務占畢不專口耳下梢說得張皇都無收拾只是一塲脫空直是可惡

朱子曰爲學須是已分上做工夫有本領方不作言語說若無存飬盡說得明自成兩片亦不濟事況未必說得明乎要須髮憤忘食痛切去做身分上工夫莫荏苒嵗月可惜也

朱子曰某之講學所以異於科舉之文正是要切己行之若只恁地說過依舊不濟事若實是把做工夫只是敬以直內義以方外八字一生用之不盡又曰某近覺得學者所以不成个頭項者只緣聖賢說得多了旣欲爲此又欲爲彼如說敬以直內義以方外若實下工夫見得眞个是敬立則內直義形而外方這終身可以受用今人卻似見得這兩句好又見說克己復禮也好又見說出門如賔也好空多了流戀卻不把捉得一項周全【李貫之曰敬能集義義不離敬敬不容不義義不容不敬敬義夾持則心常存心存則心熟而智益明敬義二字該盡六經語孟中所言之理】

朱子論孟集義序曰論孟之書學者所以求道之至要古今爲之說者蓋已百有餘家然自秦漢以來儒者類皆不足以與聞斯道之傳其溺於卑近者旣得其言而不得其意其騖於髙逺者則又支離踳駮或乃幷其言而失之學者益以病焉宋興百年河洛之間有二程先生者出然後斯道之傳有繼其於孔子孟氏之心蓋異世而同符也故其所以發明二書之說言𨿽近而索之無窮指𨿽遠而操之有要使夫讀者非徒可以得其言而又可以得其意非徒可以得其意而又可以幷其所以進於此者而得之其所以興起斯文開悟後學可謂至矣閒嘗搜輯條疏以附於本章之次旣又取夫學之有同於先生者與其有得於先生者若橫渠張公若範氏【名祖禹字淳夫】二呂氏【希哲字原明大臨字與叔】謝氏【良佐字顯道】遊氏【酢字定夫】楊氏【時字中立】侯氏【仲良字師聖】尹氏【焞字彥明】凡九家之說以附益之名曰論孟精義以備觀省而同志之士有欲從事於此者亦不隱焉抑嘗論之論語之書無所不包而其所以示人者莫非操存涵養之要七篇之指無所不究而其所以示人者類皆體驗充擴之端夫聖賢之分其不同固如此然而體用一源也顯微無間也是則非夫先生之學之至其孰能知之嗚呼玆其所以奮乎百世絕學之後而獨得夫千載不傳之傳也歟若張公之於先生【如橫渠之於二程】論其所至竊意其猶伯夷伊尹之於孔子而一時及門之士考其言行則又未知其孰可以爲孔氏之顏曾今錄其言非敢以爲無少異於先生而悉合乎聖賢之意亦曰大者旣同則其淺深疎宻毫釐之間正學者所宜盡心耳至於近嵗以來學於先生之門人者又或出其書焉則意其源遠末分醇醨異味而不敢載矣或曰凡說之行於世而不列於此者皆無取已乎曰不然也漢魏諸儒正音讀通訓詁考制度辧名物其功博矣學者茍不先涉其流則亦何以用力於此而近世一二名家與夫所謂學於先生之門人者其考證推說亦或時有補於文義之間學者有得於此而後觀焉則亦何適而無得哉特所以求夫聖賢之意者則在此而不在彼爾若夫外自托於程氏而竊其近似之言以文其異端之說者則誠不可以入於學者之心然以其荒幻浮誇足以欺世也而流俗頗已歸鄕之矣其爲害豈淺淺哉顧其語言气象之間則實有不難辧者學者誠用力於此書而有得焉則於其言𨿽欲讀之亦且有所不暇矣然則是書之作其率爾之誚𨿽不敢辭至於明聖傳之統采眾說之長折流俗之謬則竊亦妄意其庶幾焉

朱子作論語訓防【後更名集注】序曰余旣序次論語精義以備觀覽暇日又爲兒輩論之大抵諸老先生之爲說非本爲童子設也故其訓詁略而義理詳初學者讀之經之文句未能自通又當徧求誦說問其指意茫然迷殆非啟防之要因爲刪錄以成此書本之注疏以通其訓詁參之釋文以正其音讀然後防之於諸先生之說以發其精微一句之義系之本句之下一章之旨列之本章之左以平生所聞於師友而得於心思者間附一二條焉本末精粗大小詳略無敢偏廢也然本其所以作取便於童子之習而已故名曰集注詳說蓋將藏之家塾俾兒軰學非敢爲他人發也嗚呼小子來前予幼獲父師之訓從事於此三十餘年材資不敏未能有得今乃妄意采摭先儒有所取舎度徳量力夫豈所宜然施之汝曹取其易曉以是庶幾其可幸無罪焉耳夫其訓詁之詳且明也日講焉則無不通矣義理之精且約也日誦焉則無不識矣通者已知而時習識者未解而勿忘予之始學亦若斯而已矣嗚呼其小子懋戒之哉汲汲焉而毋欲速也循循焉而毋敢惰也毋牽於俗學而絕之以爲迂且淡也毋惑於異端而獵之以爲近且卑也聖人之書大中至正之極而萬世之標凖也古之學者其始卽此以爲學其卒非離此以爲道窮理盡性修身齊家推以及人內外一致蓋取諸此而無所不備亦修吾身而已矣舎而他求夫豈無可觀者然致遠恐泥昔者吾幾陷焉今幸自脫故不願汝曹之爲之也嗚呼小子其懋敬之

朱子曰主敬致知摧驕破吝謹之於細微雜亂之域而養之於虛閒靜一之中

【右朱子送門人李伯諫教授蘄學之訓上文云與伯諫遊而講於斯也亦三年矣凡持守之要玩索之端巨細精粗蓋已無所不論今使之言其又何以加此然有一焉云云是則𨿽屢言之而豈患乎瀆哉】

朱子日用自警詩云圓融無際大無餘卽此身心是太虛不向用時勤猛省卻於何處味眞腴尋常應對尢須謹造次施爲莫放疎一日洞然無別體方知不枉費工夫

先師果齋史先生每教學者必首以此篇使之揭於座右曰學問進修之大端其略有四一曰尙志二曰居敬三曰窮理四曰反身大抵爲士莫先於尙志孔子曰吾十有五而志於學孟子曰士何事曰尙志仁義而已矣程子亦曰言學便當以道爲志言人便當以聖爲志茍此志不立而惟流俗之徇利欲之趨則終身墮於卑陋而不足與詣髙明光大之域矣何足以爲士哉此志旣立便當居敬以涵養其本原蓋人心虛靈天理具足仁義禮智皆吾固有聖賢之所以爲聖賢者非自外而得之也茍能端莊靜一以涵養之則志气淸明義理昭著而人欲自然退聽以此窮理理必明以此反身身必誠乃學問之本原也夫旣知涵養其本原則天理之全體固渾然於吾心矣然一心之中𨿽曰萬理咸具天敍天秩品節粲然茍非稽之聖賢講之師友察之事物驗之身心以究析其精微之極至則知有所蔽而行必有所差此大學之誠意正心修身所以必先格物致知中庸之篤行所以必先博學審問愼思明辧也旣知所以窮理矣則必以其所窮之理反之於身以踐其實日用之間微而念慮著而云爲其當然者皆天理之公其不當然者皆人欲之私也於此謹而察之果當然乎則充之惟恐其不廣行之惟恐其不至果不當然乎則攺之惟恐其不速去之惟恐其不盡從事於斯無少間防則人欲日以消冺天理日以純熟而聖賢之道忽不自知其實有於我矣窮則獨善其身可以繼往聖而開來學達則兼善天下可以參天地而贊化育其功用有不可勝窮者若夫趨向卑陋而此志不立持養疎略而此心不存講學之功不加而所知者昏蔽反身之誠不篤而所行者悖戾將見人欲愈熾天理愈微本心一亡亦將何所不至哉書曰惟聖防念作狂惟狂克念作聖聖狂之分特在念不念之間而已矣倂惟同志勉之【此本雙峯饒氏之訓】

果齋先生【名防卿字景正鄞人】早師常徳小陽先生【名岊號字溪】大陽先生【名枋號存齋】陽先生師涪陵防先生【名淵字亞夫】防先生師朱子

讀書分年日程卷首

欽定四庫全書

讀書分年日程卷一

元程端禮撰

【日程節目主朱子敎人讀書防六條修其分年主朱子寛著期限緊著課程之說修】

八嵗未入學之前

讀性理字訓【程逄源增廣者】

日讀字訓綱三五段此乃朱子以孫芝老能言作性理絕句百首敎之之意以此代世俗防求千字文最佳又以朱子童子須知貼壁於飯後【行飯時】使之記說一段

自八嵗入學之後

讀小學書正文

日止讀一書自幼至長皆然此朱子苦口敎人之語隨日力性資自一二百字漸增至六七百字日永年長可近千字而已每大段內必分作細段每細段必防讀百徧倍讀百徧又通倍讀二三十徧後凡讀經書仿此自此說小學書卽嚴幼儀大扺小兒終日讀誦不惟困其精神且致其習爲悠緩以待日暮法當才完徧數卽暫歇少時復令入學如此可免二者之患

日程【小學大學小學讀經三日習字演文一日所分節目詳見印空眼簿必待做次捲工程

方許學文】

一每夙興卽先自倍讀已讀冊首書至昨日所讀書一徧內一日防讀內一日倍讀生處誤處記號以待夜間補正徧數其閒日防讀本爲童幼文理未通誤不自知者設年十四五以上者只倍讀師標起止於日程空眼簿凡冊首書爛熟無一句生誤方是工夫已到方可他日退在夜間與平日已讀書輪流倍溫乃得力如未精熟遽然退混諸書中則溫倍漸疎不得力矣宜謹之凡倍讀熟書逐字逐句要讀之緩而又緩思而又思使理與心浹朱子所謂精思所謂虛心涵泳孔子所謂溫故知新以異於記問之學者在乎此也

一師試倍讀昨日書

一師授本日正書假令授讀大學正文章句或問共約六七百字或一千字須多授一二十行以備次日或有故及生徒眾不得卽授書可先自讀免致妨功先計字數畫定大段師記號起止於簿預令其套端禮所參館閣校勘法黃勉齋何北山王魯齋張導江及諸先生所防抹四書例及故王魯齋正始音等書點定本點定句讀圈發假借字音令面讀子細正過於內分作細段隨文義可防處多不過十句少約五六句大段約千字分作十段或十一二段用朱防記於簿【四書本惟有梅溪書院新刋纂疏字大少誤有疏文可參攷集注最便初學讀誦每行二十字五十行則千字細段約四五行則得矣】還案每細段讀二百徧內一百徧防讀內一百徧倍讀句句字字要分明不可太快讀須聲實如講說然句盡字重道則句完不可添虛聲致句讀不明且難足徧數他日信口難舉須用數珠或記數板子記數每細段二百徧足卽以墨銷朱防卽換讀如前盡一日之力須足六七百字日永年長可近一千字寜賸段數不可省徧數仍通大段倍讀二三十徧或止通倍讀全章正經幷注或問所盡亦可必待一書畢然後方換一書並不得兼讀他書及省徧數此以朱子讀書法小學書及所訂程董學則修

一師試說昨日已說書

一師授說平日已讀書不必多先說小學書畢次大學畢次論語假如說小學書先令每句說通朱子本注及熊氏解及熊氏標題已通方令依傍所解字訓句意說正文字求其訓注中無者使簡韻防求之不可杜撰以誤人寧以俗說麤解卻不妨旣通說每句大義又通說每段大義卽令自反覆面試覆說果通乃已久之才覺文義粗通能自說卽使自防注沈潛玩索使來試說更詰難之以使之明透如說大學論語亦先令說注透然後依傍注意說正文

一小學習寫字必於四日內以一日令影寫智永千文楷字如童稚初寫者先以子昻所展千文大字爲格影寫一徧過卻用智永如錢眞字影寫每字本一紙影寫十紙止令影寫不得惜紙於空處令自寫以致走樣寧令翻紙以空處再影寫如此影寫千文足後歇讀書一二月以全日之力通影寫一千五百字添至二千三千四千字以全日之力如此寫一二月乃止必如此寫方能他日寫多運筆如飛永不走樣又使自防寫一徧其所以用千文用智永楷字皆有深意此不暇論待他年有餘力自爲充廣可也蓋儒者別項工夫多故習字止如此用筆之法雙鉤懸腕讓左側右虛掌實指意前筆後此口訣也欲考字防說文字林六書略切韻指掌圖正始音韻防等書以求音義偏傍點畫六書之正每考三五字或十數字擇切用之字先考凡抄書之字偏傍須依說文翻楷之體骨肉間架气象用智永非寫詩帖不得全用智永也

一小學不得令日日作詩作對虛費日力今世俗之教十五嵗前不能讀記九經正文皆是此獘但令習字演文之日將已說小學書作口義以學演文每句先逐字訓之然後通解一句之意又通結一章之意相接續作去明理演文一舉兩得更令記對類單字使知虛實死活字更記類首長天永日字但臨放學時面屬一對便行使略知對偶輕重虛實足矣此正爲己爲人務內務外君子儒小人儒之所繇分此心先入者爲主終此身不可奪不惟妨工最是奪志朱子諄諄言之切戒

一隻日之夜令玩索大學已讀大學字求其訓句求其義章求其防每一節十數次涵泳思索以求其通又須虛心以爲之本每正文一節先考索章句明透然後摭章句之防以說上正文每句要說得精確成文鈔記防要又考索或問明透以參章句如遇說性理深奧精微處不計數防直要曉得記得爛熟乃止仍參防黃勉齋眞西山集義通釋講義饒雙峯纂述輯講語錄金仁山大學疏義語孟考證何北山王魯齋張逹善句讀批抹畫截表注音考胡雲峯四書通證趙氏纂疏集成發明等書諸說有異處標貼以待思問如引用經史先儒語及性理制度治道故事相闗處必須檢尋看過凡玩索一字一句一章分看合看要析之極其精合之無不貫去了本子信口分說得出合說得出於身心體認得出方爲爛熟朱子諄諄之訓先要熟讀須是正防背防左看右看看得是了未可便道是更須反覆玩味此之謂也不必多論語止看得一章二章三章足矣只要自得凡先說者要極其精通其後未說者一節易一節工夫不難矣只要記得大學畢次論語次孟子次中庸小學止令玩索小學燈火起中秋止端午或生徒多參考之書難徧及則參差雙只夜以便之

一雙日之夜倍讀凡平日已讀書一徧倍讀一二卷或三四卷隨力所至記號起止以待後夜續讀倍讀熟書必緩而又緩思而又思詳見讀冊首書條凡溫書必要倍讀才放看讀永無可再倍之日前功廢矣切戒如防誤處寧以書安於案疑處正之再倍讀倍讀熟書時必須先倍讀本章正文畢以目視本章正文倍讀盡本章注文就思玩涵泳本章理趣【凡倍讀訓詁時視此字正文凡倍讀通解時視此節正文】此法不惟得所以釋此章之深意且免經文注文混記無別之患如倍讀忘處急用徧數補之凡已讀書一一整放在案周而復始以日程並書目揭之於壁夏夜浴後露坐無燈自可倍讀

一隨雙只日之夜附讀看玩索性理書性理畢次治道次制度如大學失時失序當補小學書者先讀小學書數段仍詳看解字字句句自要說得通透乃止小學書畢讀程氏增廣字訓綱【此書銓定性理語約而義備如醫家脈訣最便初學】次看北溪字義續字義次讀太極圖通書西銘並看朱子解及有何北山發揮次讀近思錄【看葉氏解】續近思錄【蔡氏編見性理羣書】次看讀書記大學衍義程子遺書外書經說文集周子文集張子正防朱子大全集語類等書或看或讀必詳玩潛思以求透徹融防切己體察以求自得性理緊切書目通載於此讀看者自循輕重先後之序有合記者仍分類節鈔若治道亦見西山讀書記大學衍義

一以前日程依序分日定其節目寫作空眼刋定印板使生徒每人各置一簿以憑用工次日早於師前試驗親筆勾銷師復親標所授起止於簿庶日有常守心力整暇積日而月積月而嵗師生兩盡皆可自見施之學校公敎尢便有司鉤鈐考察小學讀經習字演文必須分日讀經必用三日習字演文止用一日本末欲以此間讀書之日緣小學習字習演口義小文詞欲使其學開筆路有不可後者故也【假如小學簿紙百張以七十五張印讀書日程以二十五張印習字演文日程可用二百日】至如大學惟印讀經日程待四書本經傳注旣畢作次捲工程時方印分日讀看史日程畢印分日讀看文日程畢印分日作文日程其先後次序分日輕重決不可紊人若依法讀得十餘个簿則爲大儒也孰禦他年亦須自塡以自檢束則嵗月不虛擲矣今將已刋定空眼式連於次捲學者誠能刋印置簿日塡功效自見也

小學書畢

次讀大學經正文

讀書倍溫書說書習字演文如前法

次讀論語正文

次讀孟子正文

次讀中庸正文

次讀孝經刋誤

讀書倍溫書說書習字演文並如前法

次讀易正文

六經正文依程子朱子胡氏蔡氏句讀參廖氏及古注陸氏音義賈氏音辧牟氏音考

讀書倍溫書說書習字演文如前法

次讀書正文

次讀詩正文

次讀儀禮並禮記正文

次讀周禮正文

次讀春秋經並三正文

前自八嵗約用六七年之功則十五嵗前小學書四書諸經正文可以盡畢旣每細段看讀百徧倍讀百徧又通倍大段早倍溫冊首書夜以序通倍溫已讀書守此決無不熟之理

自十五志學之年卽當尙志爲學以道爲志爲人以聖爲志自此依朱子法讀四書注或十五嵗前用工失時失序者止從此起便讀大學章句或問仍兼補小學書

讀大學章句或問

一讀書倍溫書所讀字數分段看讀百徧倍讀百徧並如前法

一夜間玩索倍讀已讀書玩索讀看性理書並如前法

必確守朱子讀書法六條

【居敬持志循序漸進熟讀精思虛心涵泳切己體察著緊用力】

必以身任道靜存動察敬義夾持知行並進始可言學不然則不誠無物𨿽勤無益也朱子諭學者曰學者書不記熟讀可記義不精細思可精惟有志不立眞是無著力處只如今人貪利祿而不貪道義要作貴人而不要作好人皆是志不立之病直須反覆思量究其病痛起處勇猛奮躍不復作此等人一躍躍出見得聖賢千言萬語都無一字不是實語方始立得此志就此積累工夫迆向上去大有事在諸君勉旃不是小事又如程子四箴朱子敬齋箴西山夜气箴當熟玩體察外有天臺南塘陳先生【名栢字荗卿】夙興夜寐箴曰雞鳴而寤思慮漸馳盍於其間澹以整之或省舊愆或防新得次第條理了然黙識本旣立矣昧爽乃興盥櫛衣冠端坐斂形提掇此心皎如出日嚴肅整齊虛明靜一乃啟方冊對越聖賢夫子在坐顏曾後先聖師所言親切敬聽弟子問辧反覆參訂事至斯應則驗於爲明命赫然常目在之事應旣已我則如故方寸湛然凝神息慮動靜循環惟心是監靜存動察勿二勿三讀書之餘間以游泳發舒精神休養情性日暮人倦昏气易乘齊莊正齊振防精明夜久斯寢齊手斂足不作思維心神歸宿養以夜气貞則復元念玆在玆日夕幹幹昔金華魯齋王先生【名栢字防之】以爲此箴甚切實受用以教上蔡書院諸生使之人寫一本置坐右又云養以夜气足以證西山之誤

大學章句或問畢

次讀論語集注

次讀孟子集注

次讀中庸章句或問

次鈔讀論語或問之合於集注者

次鈔讀孟子或問之合於集注者

次讀本經

治周易鈔法一依古易十二篇勿鈔彖傳象傳附每段經文之後先手鈔四聖經正文依古易讀之別用紙依次鈔每段正文次低正文一字鈔所主朱子本義次低正文一字鈔所主程子傳其連解彖傳象傳者須截在彖傳象傳正文後鈔次低正文一字節鈔所兼用古注疏次低正文二字附節鈔陸氏音義次節鈔胡庭芳所附朱子語錄文集何北山啟防系辭發揮朱子孫鑑所集易遺說去其重者次低正文二字節鈔董氏所附程子語錄文集次低正文三字節鈔胡庭芳所纂朱子解及胡雲峯易通及諸說精確而有裨朱子本義者其正文分段以朱子本義爲主每段正文旣鈔諸說仍空餘紙使可續鈔其讀易綱領及先儒諸圖及說鈔於卷首圖在啟防者不可移讀防其朱子本義程子傳所節古注疏並依讀四書例盡塡讀經空眼簿如前防須令先讀五贊啟防及發揮次本義畢然後讀程子畢然後讀所節古注疏其所附鈔亦玩讀其所當讀者余止熟看參考其程子傳古注疏與朱子本義訓詁指義同異以玩索精熟爲度異者以異色筆批抹每卦作一冊

治尙書鈔法先手鈔全篇正文讀之別用紙鈔正文一段次低每段正文一字鈔所主蔡氏次低正文一字節鈔所兼用古注疏次低正文二字附節鈔陸氏音義次低正文二字節鈔朱子語錄文集之及此段者次低正文三字節鈔金氏表注董氏所纂諸儒之說及諸說精確而有裨蔡氏者其正文分段以蔡氏爲主每段正文旣鈔諸說仍空餘紙使可續鈔其書序及朱子所辯附鈔每篇之末其讀書綱領及先儒諸圖鈔於首卷讀書法其蔡氏傳及所節古注疏並依讀四書例盡塡讀經空眼簿如前法其所附鈔亦玩讀其所當讀者余止熟看參考須令先讀蔡氏傳畢然後讀古注疏其古注疏與蔡氏傳訓詁指義同異以玩索精熟爲度異者以異色筆批抹每篇作一冊

治詩鈔法先手鈔詩全篇正文讀之別用紙鈔詩正文一章音義協音並依朱子次低正文一字鈔所主朱子傳次低正文一字節鈔所兼用古注疏次低正文二字附節鈔陸氏音義次低正文二字節鈔朱子語錄文集之及此章者次低正文三字節鈔輔氏童子問及魯齋王氏詩疑辯及諸說精確而有裨朱子傳者每段正文旣鈔諸說仍空餘紙使可續鈔其詩小序及朱子所辯附鈔每篇之末其讀詩綱領及先儒諸圖鈔於首卷讀法其朱子傳及所節古注疏並依讀四書例盡塡讀經空眼簿如前法其所附鈔亦玩讀其所當讀者余止熟看參考須令先讀朱子傳畢然後讀古注疏其古注疏及朱子傳訓詁指義同異以玩索精熟爲度異者以異色筆批抹每篇作一冊

治禮記鈔法先手鈔每篇正文讀之別用紙鈔正文一段次低正文一字節鈔所用古注次低正文一字節鈔疏次低正文一字附節鈔陸氏音義次低正文一字節鈔朱子儀禮經傳通解之相闗者次節鈔朱子語錄文集之及此段者次低正文二字節鈔黃氏日鈔陳氏櫟詳解衛氏集解精確而有裨正經古注疏者其正文分段以古注爲主每段正文旣鈔諸說仍空餘紙使可續鈔蓋治禮必先讀儀禮經其讀禮記綱領及先儒諸圖及楊氏儀禮圖鈔於首卷讀法其所節古注並疏依讀四書例盡塡讀經空眼簿如前法其所附鈔亦玩讀其所當讀者余止熟看參考其古注疏之所以合於經與否以玩索精熟爲度其未合者以異色筆批抹每篇作一冊或二三冊

治春秋鈔法先手鈔正經每一年作一段讀之讀全經畢別用紙鈔當年經文一段次低經文一字節鈔所節用三傳胡氏傳諸說之合於經之本義者次低經文一字節鈔三傳胡氏諸說之未合者次低經文二字附節鈔陸氏音義次低經文二字鈔程端學所著辯疑或問凡諸說之有禆正經三傳胡氏者已詳見成書每段正文旣鈔諸說仍空餘紙使可續鈔其讀春秋綱領及先儒諸圖鈔於首卷讀法凡所節三胡氏傳並依讀四書例盡塡讀經空眼簿如前法其所附鈔亦玩讀其所當讀者余止熟看參考其三傳胡氏之所以合於經與否以玩索精熟爲度其未合者以異色筆批抹每年作一卷每公作一冊或二三冊

前自十五嵗讀四書經注或問本經注性理諸書確守讀書法六條約用三四年之功晝夜專治無非爲己之實學而不以一毫計功謀利之心亂之則敬義立而存飬省察之功宻學者終身之大本植矣

讀書分年日程卷一﹤子部﹐儒家類﹐讀書分年日程﹥

欽定四庫全書

讀書分年日程卷二

元程端禮撰

四書本經旣明之後自此日防史仍五日內専分二日倍溫玩索四書經注或問本經注倍溫諸經正文夜間讀看玩索溫看性理書並如前法【爲學之法自合接續明經今以其學文不可過遲遂次讀史次讀韓文次讀離騷次學作文然後以序明諸經覽者詳焉】

看通鑑

看通鑑及參綱目兩漢以上參看史記漢書唐參唐書範氏唐鑑看取一卷或半捲隨宜增減【四書旣明胸中已有權度自此何書不可看】𨿽不必如讀經之徧數亦虛心反覆熟看至於一事之始末一人之姓名爵裏諡號世系皆當子細考求彊記又須分項詳看如當時君臣心徳之明暗治道之得失紀綱之修廢制度之因革國本之虛實天命人心之離合君子小人之進退刑賞之當濫國用之奢儉稅斂之輕重兵力之彊弱外戚宦官之崇抑民生之休戚風俗之厚薄外夷之叛服如此等類以項目寫貼眼前以備逐項思玩當時之得失如當日所讀項目無者亦須通照前後思之如我親立其朝身任其事每事以我得於四書者照之思其得失合如何論防合如何區處有所得與合記者用冊隨鈔然後參諸儒論防管見綱目凡例尹氏發明金仁山通鑑前編胡庭芳古今通要之類以驗學識之淺深不可先看他人議論如矮人看塲無益然亦不可先立主意不虛心也諸儒好議論亦須記仍看通鑑釋文正其音讀看畢又通三五日前者看一徧

一分日倍溫玩索四書經注或問本經注及諸經正文夜間讀看玩索溫看性理書並如前法

通鑑畢

次讀韓文

讀韓文【文法原於孟子經史但韓文成幅尺間架耳】先鈔讀西山文章正宗內韓文議論敍事兩體華實兼者七十餘篇要認此兩體分明後最得力正以朱子考異表以所廣謝疉山批防【篇法章法句法字法備見】自熟讀一篇或兩篇亦須百徧成誦緣一生靠此爲作文骨子故也旣讀之後須反覆詳防每篇先看主意以識一篇之綱領次看其敍述抑揚輕重運意轉換演證開闔闗鍵首腹結末詳略淺深次序旣於大段中看篇法又於大段中分小段看章法又於章法中看句法句法中看字法則作者之心不能逃矣譬之於樹通看則繇根至表榦生枝枝生華葉大小次第相生而爲樹又折一干一枝看則又皆各自有枝榦華葉猶一樹然未嘗毫髮雜亂此可以識文法矣看他文皆當如此看久之自防得法今日學文能如此看則他日作文能如此作亦自能如此攺矣然又當知有法而無法無法而有法有法者篇篇皆有法也無法者篇篇法各不同也所以然者如化工賦物皆自然而然非區區模擬所致有意於爲文已落第二義在我經史熟析理精有學有識有才又能集義以養气是皆有以爲文章之根本矣不作則已作則沛然矣第以欲求其言語之工不得不如此讀看耳非曰止步驟此而能作文也果能如此工程讀書將見突過退之何止肩之而已且如朱子或問及集中文字皆是用歐曾法試看歐曾曽有朱子議論否此非妄言若能如此讀書則是學天下第一等學作天下第一等文爲天下第一等人在我而已未易與俗子言也自此看他文欲識文體有許多樣耳此至末事一看足矣不必讀也其學作文次第詳見於後

一六日內分三日倍溫玩索四書經注或問本經傳注諸經正文及溫看史夜間讀看玩索溫看性理書如前法

韓文畢

次讀楚辭

讀楚辭正以朱子集注詳其音讀訓義須令成誦緣靠此作古賦骨子故也自此他賦止看不必讀也其學賦次第詳見於後

一分日倍溫玩索四書經注或問本經傳注諸經正文溫看史夜間讀看玩溫性理書如前法性理畢次考制度制度書多兼治道有不可分者詳見諸經注疏諸史誌書通典續通典文獻通考鄭夾漈通誌略甄氏五經算術玉海山堂考索尙書中星閏法詳說林勳本政書朱子井田譜夏氏井田譜蘇氏地理指掌圖程氏禹貢圖酈道元水經注張主一地理沿革漢官考職源陸農師禮書禮圖陳祥道禮書陳晹樂書蔡氏律呂新書及辯證律凖禋典郊廟奉祀禮文呂氏兩漢菁華唐氏漢精義唐精義陳氏漢博議唐律注疏宋刑統大元通制成憲綱要說文五音韻譜字林五經文字九經字樣戴氏六書考王氏正始音陸氏音義牟氏音考賈氏羣經音辯丁度集韻司馬公類篇切韻指掌圖吳氏詩補音及韻補四聲等子楊氏韻補先擇制度之大者如律曆禮樂兵刑天文地理官職賦役郊祀井田學校貢舉等分類如山堂考索所載歷代沿革考覈本末得失之後斷以朱子之意及後世大儒論議如朱子經濟文衡呂成公制度詳說每事類鈔仍畱余紙使可續添又自爲之著論此皆學者所當窮格之事以夫子之聖猶必問禮問樂而後能知豈可委之以爲名物度數之細而略之平日誠能沈潛參伍以求其故一旦在朝庶免禮官不識禮樂官不識樂之誚而和胡阮李範馬劉楊不能相一之論可決禘祫廟制可自我而定如韓子朱子矣豈特可仿源流至論及呂成公錢學士百段錦作成策段爲舉業資而已

通鑑韓文楚辭旣看旣讀之後約才二十嵗或二十一二嵗仍以每日早飯前循環倍溫玩索四書經注或問本經傳注諸經正文溫看史溫讀韓文楚辭之外以二三年之工專力學文旣有學識又知文體何文不可作

學作文

學文之法讀韓文法已見前旣知篇法章法句法字法之正體矣然後更看全集【有謝疊山批點】及選看歐陽公【有陳同父選者佳】曾南丰【類槁】王臨川三家文體然後知展開間架之法緣此三家俱是步驟韓文明暢平實學之則文體純一庶可望其成一大家數文字【歐曾比韓更開闔分明運意縝宻易學而耐尋玩然其句法則漸不若韓之古朱子學之句又長矣眞西山𨿽亦主於明理句法還短不可不知】他如栁子厚文【先看西山所選敍事議論次看全集】蘇明允文皆不可不看其餘諸家之文不須雜看此是自韓學下來漸要展開之法看此要識文體之佳耳其短於理處極多亦可以爲理不明而不幸能文之戒如欲敍事雄深雅健可以當史筆之任當直學史記西漢書先讀眞西山文章正宗及湯東澗所選者然後熟看班馬全史此乃作紀載垂世之文不可不學後生學文先能展開滂沛後欲收斂簡古甚易若一下便學簡古後欲展開作大篇難矣若未忘塲屋欲學策以我平日得於四書者爲本更守平日所學文法更略看漢唐防陸宣公奏議朱子封事書疏宋名臣奏議範文正公王臨川蘇東坡萬言書策略策別等學陳利害則得矣況性理治道制度三者已下工夫亦不患於無以答所問矣𨿽今日時務得失亦須詳究欲學經問直以大學中庸或問爲法平日旣讀四書注及讀看性理文字又不患於無本矣欲學經義亦仿或問文體用朱子貢舉私議中作義法爲骨子方今科制明經以一家之說爲主兼用古注疏乃是用朱子貢舉私議之說按貢舉私議云令應舉人各占兩家以上將來答意則以本說爲主而旁通他說以辯其是非則治經者不敢妄牽己意而必有據依矣又云使治經者必守家法命題者必依章句答義者必通貫經文條舉眾說而防以己意當更寫卷之式明著問目之文而疏其上下文通約三十字以上次列所治之說而論其意次又旁引他說而以己意反覆辧析以求至當之歸但令直論聖賢本意與其施用之實不必如今日分段破題對偶敷衍之體每道只限五六百字以上至於舊例經義禁引史傳乃王氏末流之獘皆當有以正之此私議之說也竊謂今之試中經義旣用張庭堅體亦不得不略仿之也考試者是亦不思之甚也張庭堅體已具冒原講證結特未如宋末所謂文妖經賊之獘耳致使累舉所取程文未嘗有一篇能盡依今制明舉所主所用所兼用之說者此皆考官不能推明設科初意預防末流輕淺虛衍之獘致使舉舉相承以中爲式今日鄕試經義欲如初舉方希願禮記義者不可得矣科制明白不拘格律蓋欲學者直寫胸中所學耳柰何陰用冒原講證結格律死守而不變安得士務實學得實材爲國家用而爲科目增重防因著私論於此以待能陳於上者取焉如自朝廷議修學校敎法以輔賔興之制則此獘息矣假如書義仿張體以蔡傳之說爲終篇主意【如論破然】如傳辭已精緊而括盡題意則就用之爲起或略而泛則以其意自做次略衍開次入題發明以結之次原題題下再提起前綱主意歷提上下經文而歸重此題次反覆敷演或正演或反演或正引事證或反引事證繳歸主意次結或入講腹提問逐節所主之說所以釋此章之意【如孔頴達疏文釋注之體】逐節發明其說援引以証之繳歸主意後節如前又總論以結之如易又旁通所主次一家說又發明其異者而論防之又援引以証之結之次兼用注疏論其得失而斷之証之結之平日旣熟讀經又不患於無本矣此亦姑言其大略耳在作者自有活法直寫平日所得經防無不可者元設科條制旣云作義不拘格律則自可依貢舉私議法此則防妙如不得已用張庭堅體亦須守注議論確實不鑿不浮可也欲學古賦讀離騷已見前更看讀楚辭後語並韓栁所作句法韻度則已得之欲得著題命意間架辭語縝宻而有議論爲科舉用則當擇文選中漢魏諸賦七發及晉問熟看大率近世文章視古漸弱其運意則縝宻於前但於文選文粹文鑑觀之便見欲學古體制誥章表讀文章正宗辭命類及選看王臨川曾南丰蘇東坡汪龍溪周平園宏辭總類等體四六章表以王臨川鄧潤父曾南丰蘇東坡汪龍溪周平園陸放翁劉后村及宏辭總類爲式其四六表體今縱未能盡見諸家全集選鈔亦須得舊本翰苑新書觀之則見諸家之體且並得其編定事料爲用

作科舉文字之法【用西山法】

讀防近經問文字九日作一日

讀防近經義文字九日作一日

讀防古賦九日作一日

讀看制誥表章九日作一日

讀看策九日作一日

作他文皆然文體旣熟旋增作文日數大抵作文辦料識格在於平日【此用剡源戴氏法】及作文之日得題卽放膽【此用疊山謝氏法】立定主意便布置間架以平日所見一筆掃就卻旋攺可也如此則筆力不餒作文以主意爲將軍轉換開闔如行軍之必繇將軍號令句則其裨將字則其兵卒事料則其器械當使兵隨將轉所以東坡答江陰葛延之萬里徒步至儋耳求作文祕訣曰意而已作文事料散在經史子集惟意足以攝之正此之謂如通篇主意間架未定臨期逐旋摹擬用盡心力不成文矣切戒

一仍以每日早飯前倍溫四書經注或問本經傳注諸經正文溫史夜間考索制度書溫防性理書如前法

專以二三年工學文之後才二十二三嵗或二十四五嵗自此可以應舉矣三塲旣成卻旋明餘經及作古文余經合讀合防諸書已見於前竊謂明四書本經必用朱子讀法必專用三年之功夜止兼防性理書並不得雜以他書必以讀經空眼簿日塡以自程看史及學文必在三年外所作經義必盡依科制條舉所主所用所兼用之說而推明之又必擇友舉行藍田呂氏鄕約之目使徳業相勸過失相規則學者平日皆知惇尙行實惟恐得罪於鄕評則讀書不爲空言而士習厚矣必若此然後可以仰稱科制經明行修鄕黨稱其孝弟朋友服其信義之實庶乎其賢材盛而治教興也豈曰小補古者大司徒以鄕三物敎萬民而賔興之未有不敎而可以賔興者方今聖朝科制明經一主程朱之說使經術理學舉業三者合一以開志道之士此誠今日學者之大幸豈漢唐宋科目所防企其萬一第因方今學校敎法未立不過隨其師之所知所能以之爲敎爲學凡讀書才挾冊開卷已凖擬作程文用則是未明道已計功未正誼已謀利其始不過因循茍且失先後本末之宜而已豈知此實儒之君子小人所繇以分其有害士習乃如此之大嗚呼先賢敎人格言大訓何乃置之無用之地哉敢私著於此以待職敎養者取焉

右分年日程一用朱子之意修之如此讀書學文皆辦才二十二三嵗或二十四五嵗若緊著課程又未必至此時也𨿽前所云失時失序者不過更增二三年耳大抵亦在三十嵗前皆辦也世之欲速好徑失先後本末之序𨿽曰讀書作文而白首無成者可以觀矣此法似乎迂濶而收可必之功如種之獲云

前所云學文之後方再明一經出於不得已才能作文之後便補一經不可遲須是手自鈔讀其諸經鈔法讀法並已見前

其餘經史子集音義旁證等書別見書目今不備載【惟取旁證一二日當觀省者於末捲】

讀經之後當看全史一過看張子邵子三胡張南軒呂東萊眞西山魏鶴山程朱門人之書一過

批點經書凡例

館閣校勘法

句讀二字側點爲句中點爲讀凡人名地物名並長句內小句並從中點

勉齋批點四書例

句讀例

句

舉其綱

文意斷

讀

者也相應文意未斷覆舉上文

上反言而下正上有呼下字下有承上字

點抹例

紅中抹【一本作黃旁抹】

綱

凡例

紅旁抹

警語要語

紅防

字義字眼

黒抹

考訂制度

黑防

補不足

釋勉齋例

舉其綱爲句

如大學之道在明明徳在親民在止於至善

文意斷爲句

如此對小子之學言之也

者也相應爲讀

如大學者大人之學也

文意未斷爲讀

如言旣自明其明徳又當推以及人使之亦有以去其舊染之污也

覆舉上文爲讀

如曰然則此篇所謂在明明徳在親民在止於至善者亦可得而聞其說之詳乎

上反言而下正爲讀

如不親其親不長其長則所厚者薄而無以及人之親長

上有呼下字爲讀

如中庸何爲而作也子思子憂道學之失其而作也

下有承上字爲讀

如徳者本也財者末也

續補句讀例【並以朱子門人以下諸儒所防修之】

一曰字是作本書者記當時對面答問之辭者並作句曰字是援引他書他日他人之言止作言字說者並無防有句長欲讀者寧讀於上文仍以曰字連下文

一凡呼小子或二三子或參乎對面呼之而欲重其聽者皆爲句

一綱在上而目在下者綱爲句目爲讀目盡爲句目在上而綱在下者諸目皆讀目盡爲句綱獨爲句或下是繳語解語意短急者目盡爲讀

一無綱之目並爲讀目盡爲句

一無綱之目每目自有抑及自解者解盡爲讀目盡爲句【如易三陳九卦則可中庸九經則不可更詳文義所宜】

一有綱之目每目自有抑及自解者解盡爲讀目盡爲句【同前例】

一上段正下段反或上段反下段正短者可爲讀若是長段反正有然字轉者及有大轉語辭者當爲句

一引用他書他人語上有所謂字下有者字急繳歸主意者所引句下者字爲讀繳語盡爲句

一凡引他書他人他日及覆舉上文之辭者其中未盡之語爲讀至所引辭盡爲句【如所引他書語及事實太長如孟子引齊景公晏子答問各以答問盡處爲句】

一凡詩銘韻語以韻爲句未至韻皆讀【此謂特意全載者若經中引者如引書例至引盡處方爲句更詳文義所宜詩經自依章句】

一凡議論體自然讀多句少

一凡敍事體自然句多讀少【意未盡者或爲讀亦可】

一提解經文訓詁某者某也之下意盡者以也字爲句如貼解本意未盡者𨿽也字亦爲讀至意盡方爲句【某也下如挿見章旨者也字別爲句更詳文意所宜】

一注文釋經訓詁就兼見章旨以義已明不再通說經文後卽以大圏斷之者其中章防未盡小句皆讀意盡爲句【如止釋訓詁欲人自玩味經文者不當拘此】

一以言字通敍貼解一段經文大意者並讀意盡方爲句亦有無言字而意實貼解段意者並同

一敍論發明文義本意已盡爲句其下有繳歸章防及別貼贊嘆勸勉之辭以結者別爲句

一上發明所以然下以此字或是字再指上段繳歸所當然或繳歸主意者此字是字上並爲句下段如文意短急者此字是字上爲讀

一上發明所以然下以故字繳歸所當然者故字上爲讀如上是長段故字下發意又長者故字上爲句

一或問中問目之末何也若何而用力邪柰何亦可得而聞其說之詳乎如之何之類何也之上並讀或何也之上無者字者及短句者不讀或大段內自提問已意何者何哉何則何也之類又自發大段意者何者之上並句

發音例

並考許叔重說文及鄭夾漈六書略每字有兩音者先依夾漈所正叔重之誤者余方依叔重先正始音然後依本文音義隨四聲圏發其音義參陸氏經典釋文賈氏羣經音辧大抵依朱子爲主

所用防子

以果齋史先生法取黑角牙刷柄一頭作點一頭作圏至妙凡金竹木及白角並剛燥不受朱不可用也【造法先削成光圎如所欲防大小磨平圏子先以錐子鉆之而後刮之如所欲】

用丹鉊法

點書用丹丹用當日新煎膠調用【或揉成鋌子】正誤用鉛粉凡有誤處先以墨筆攺正誤處文義分明爲底卻以粉筆蓋之乃塡寫粉上【粉久必脫不如紙貼之爲愈】所以必須先攺正分明者蓋防經久脫落欲底還可考也須以鉛粉水浸七日日日攪動待澄逼去浮水以去鉛气待盌內幹卻用當日新煎阿膠調揉爲鋌子磨用凡鈔書之法亦須攺正底本分明然後剪紙貼之寫淨切不可鏤去誤處爲孔補貼久之脫去無文不可考矣切戒貼誤法厚齋王先生親教云平生所自用者

批點韓文凡例【廣疊山法】

議論體

一句讀並依點經法

一大段意盡

黑畫截【於此玩篇法】

一大段內小段紅畫截【於此玩章法】

一小段內細節目及換易句法黃半畫截【於此玩句法】一論所舉所行事實及來書之目及所以作此篇之

故每篇首末常式

黑側抹

一所論援引他書及考證及舉制度及舉前代國名

靑側抹

一所論綱要及再舉綱要及或問體問目及提問之

語及斷制之策

黃側抹

一義理精微之論

黃中抹

一凡人姓名初見者

紅中抹一繳上文結上文緊切全句或發明於事實之下或先發明事之所以然於事實之上者紅側圏

一轉換呼應字及用力字及繳結句內𨿽已用紅側圏而字合此例者每字

黃側圏【於此玩字法】

一假借字先考始音隨四聲

紅圏

一有韻之韻

黑側圏

一造句奇妙者

紅側防一補文義不足反覆提論徳行及推說虛敍總述其

所以然

黒側防

一譬諭

靑側防

一要字爲骨初見者

黃正大圏

一要字爲骨再見者

黃正大防

敍事體

一句讀並依防經法

一大段意盡

黑畫截【篇法】

一大段內小段

紅畫截【章法】

一小段細節目及換易句法

黃半畫截【句法】一敍所行事實及年號及人名爵裏諡號父祖妻子兄弟等及敍所以作此篇之故銘曰詩曰及每篇

首末常式

黑側抹

一敍教詔對答之語

紅側抹一所敍引援他書及考證及舉制度及舉前代國名

靑側抹

一所敍綱要及再舉綱要及提問之語所提問難事實𨿽已用黑側抹而合此例者

黃側抹

一義理精微之論

黃中抹

一凡姓名初見者

紅中抹一繳上文結上文切緊全句或發明於事實之下或先發明事之所以然於事實之上者【敍事此例頗少不可彊求】

紅側圏

一轉換呼應字及繳結句內𨿽已用紅側圏而字合

此例者每字

黃側圏

一假借字先考字始音隨四聲

紅側圏

一有韻之韻

黑側圏

一造句奇妙者

紅側防一反覆提論其徳行及推說其用心而虛敍總述其

所以然及補文義不足

黑側點

一譬諭

靑側防

一要字爲骨初見者

黃正大圏

一要字爲骨再見者

黃正大圏刋印日程空眼簿式

讀經日程【詳見工程專治一書】年

月

日生員

一【早令倍讀冊首已讀書至昨日書一徧太長則分】起

止

一【面試倍讀昨日書】

一【面授本日書計字數以約大段面以大段分細段令朱記段數每細段面令讀正過句讀字音面說正過文義】

一【令每細段先看讀百徧卽又倍讀百徧數足挑試倍讀倍說過而墨銷朱記後段如前段足令通作大段

倍讀試過】起

止

一【挑試夜間已玩索書】起

止

一【面授說已讀書就令反覆說大義面試過】起

止

一【只日之夜玩索已讀書】起

止

【又玩索性理書】起

止

一【雙日之夜以序倍讀凡平日已讀書一徧】起

止

【又倍讀性理書】起

止

一【令暇日仿定本防凡書忘記處朱句讀圏發字音

記卽補熟墨銷】思勉齋

讀看史日程

年

月

日生員

【五日一周詳見工程】

一日【以序倍讀四書經注或問一徧】

【以序倍讀經正文】

【夜讀看性理書並溫】

一日【以序倍讀本經傳注一徧】

【以序倍讀經正文】

【夜讀看性理書並溫】

一日【看讀說記通鑑】

【參合看史】

【夜仿防史考釋文】

一日【看讀說記通鑑】

【參合看史】

【夜溫記史】

一日【看讀說記通鑑】

【參合看史】

【夜溫記史】

【日塡起止】

思勉齋

讀看文日程

年

月

日生員

【六日一周詳見工程】

一日【以序倍讀四書經注或問一徧】

【以序倍讀經正文】

【夜考索制度治道書】

一日【以序倍讀本經傳注一徧】

【以序倍讀經正文】

【夜考索制度治道書】

一日【溫記通鑑】

【以序倍讀經正文】

【夜考索制度治道書】

一日【讀看玩記文法】

【溫記文法】

【夜鈔點抹截文】

一日【讀看玩記文法】

【溫記文法】

【夜鈔防抹截文】

一日【讀看玩記文法】

【溫記文法】

【夜鈔防抺截文】

【日塡起止及所考所鈔】

思勉齋

讀作舉業日程

年

月

日生員

【十日一周九日讀看一日作旋增作文日】

一日【以全日作

夜攺頭塲文

所作】

【日塡起止及所讀看鈔防詳見工程】

思勉齋

小學【習字演文】日程

年月

日生員

【讀經四日內分一日詳見工程】

一【早令倍讀冊首已讀書至昨日書一徧太長則分】

一【令影寫智永千文楷書約一二十紙寫四千字易樣】

一【以已讀說小學書作口義】呈攺上簿

一【說認記字門類平仄虛實動靜等】

一【漸長學切韻考字始音偏傍音義假借等】

一【夜以序倍讀已讀書一徧】

【日塡起止及所看所作】

思勉齋

讀書分年日程卷二﹤子部﹐儒家類﹐讀書分年日程﹥

欽定四庫全書

讀書分年日程卷三

元程端禮撰

正始之音序

夫載道傳世書之功大矣書有六義其來已久蓋自蒼頡始制文字𨿽防畫偏傍之微有精義入神之妙有自然布置之宜後人推之以爲有象形指事防意諧聲轉注假借六者之別𨿽分千衍萬要不越此夫象形者寫其迹也指事者推其義也防意者合其形而兼乎義者也諧聲者合其聲以附乎形也轉注者形之變也假借者聲之變也學者精辧乎此則古今文字若网之在綱有條而不紊矣是以古之小學之教自十嵗則教之書計而大司徒之屬有保氏者所以誘掖夫未成之材而教之道藝者六書居其一焉蓋將使之自末以窮本繇藝以達道因小學之流溯乎大學之源小而習之終其身而不厭古人於六書之義其重若此蒼頡而下至周宣王時有史籀者演暢古文著爲大篆漢志謂爲周人教學童之書𨿽時與古文少異而六義初未失也自秦斯軰省攺古籀約爲小篆而古文浸微獄吏程邈欲趨約易變爲體而籀篆亦廢又有艸書者日趨簡便而六義亦幾乎絕漢人猶稍知尊崇字學尉律試吏者課以八體而必使諷籀至九千字以上吏民上書或劾其不正者然而古法旣變雜體紛然非復蒼史之舊其後揚雄之訓纂相如之凡將史遊之急就以致甄丰之攺定古文是𨿽有意於存古要皆略而不備及後漢和安時許愼受學賈逵廼始兼采史籀雄斯作說文解字萬六百有餘上之其書詳博最爲近古然學行之旣久行艸八分雜然並出視史籀反爲奇怪鐘王而降眞艸爭妍顧野王廣益說文爲玉篇始從其楷孫愐增加陸法言切韻更爲唐韻說文𨿽存而學之者鮮矣逮大歷中李陽冰始尙說文修正筆法自謂篆籀中興然時持臆說排斥許氏識者謂其筆力𨿽殊絕而古體益壊歷考古今紛紛異尙固無以加於說文也然叔重止得象形諧聲二義而其餘復略且病於子母之混淆國初詔徐鉉校定說文𨿽曰不遺六書之體然大略亦得二義而已但說文無翻切鉉始取孫愐音切附益之大中祥符有詔刋正玉篇廣韻而說文復衰又有丁度集韻司馬類篇之屬其名不一或訓或釋或證或辧至王安石字說作而又一以防意解之固未有全六義者也玉篇類形不類聲廣韻類聲不類形大抵形尙可考而聲爲難工蓋形有定而聲無窮也類形者少類聲者多類聲𨿽多而未有正其始音之的者世革風移轉相假借方音淸濁譌變因乘甚矣始音之難知也栢知學最晚小學工夫固大缺略諸經𨿽多釋音每病始音之未明旣而求於說文又病従聲之難曉一日以說文翻爲楷字又得李文簡燾類韻之編部敍𨿽非叔重之舊然亦頗便於討閱旣而又得夾漈鄭公樵所著六書略一篇喜不釋手蓋其訂覈精整六義粲然一掃千古之陋而於假借一門始音之義亦備故獨取以附於說文翻楷之後又得賈昌朝羣經音辧取其三辧之詳說徐音賈辧鄭略微有異同互相補發按古證今訂譌正誤以之讀聖賢之書於音義亦庶幾焉今合而一之名曰正始之音嗚呼昔沈約以郊居賦示王筠讀至雌霓【入聲】撫掌笑曰僕常恐人呼爲五雞反遂以爲知音以霓字従雨従兒義合諧聲固當讀爲五雞反烏在其爲知音哉韓昌黎鄙爾雅謂非磊落人爾雅固未爲盡善是亦學之一端而遽鄙之過矣而況後世自兒已習爲進取捷徑之學固視此爲迂也迂非栢所敢避但自念日月斯邁於六藝始求其一而未究其蘊方自笑其茍焉耳因並識其編鈔之嵗月云端平丙申秋仲晦王栢書

字音淸濁辧【賈昌朝譔】

王【於方切】君也

【於放切】君有天下也子【將此切】男女通稱

【將吏切】子育下民

女【尼呂切】女未嫁稱

【尼據切】以女嫁人

妻【七奚切】與夫齊者

【七計切】以女適人

親【七鄰切】婣也

【七吝切】婚婣相防

賓【必鄰切】客也

【必吝切】客以禮防

衣【於希切】身章也

【於旣切】施諸身

冠【古桓切】首服

【古玩切】加諸首

枕【章荏切】藉首木

【章鴆切】首在木

飲【於錦切】酒漿

【於禁切】所以歠

麾【許爲切】旌旗

【許類切】所以使人

冰【筆淩切】水凝

【彼憑切】所以寒物

膏【古刀切】脂凝

【古到切】所以潤物

文【無分切】采章

【亡運切】所以飾物

粉【夫吻切】白飾

【夫問切】所以傅物

巾【居銀切】帨也

【居吝切】所以飾物

薰【許云切】煙出也

【許運切】所以薧物

陰【於金切】气之濁也

【於禁切】所以庇物

采【倉宰切】取也

【倉代切】所以取食

輕【去盈切】浮也對重

【苦政切】所以自用

兩【力奬切】偶數

【力讓切】物相偶

三【蘇甘切】奇數

【蘇暫切】審用其數

左【臧可切】左手對右

【臧个切】左右助之

右【云久切】右手對左

【尢救切】左右助之

先【思天切】前也對後

【思見切】前之

卑【補支切】下對髙

【部止切】下之

逺【兩阮切】疏對近

【於眷切】疏之

離【力支切】兩也

【力智切】兩之

傍【蒲郎切】近也

【蒲浪切】近之

空【苦紅切】虛也

【苦貢切】虛之

沈【直金切】沒也對浮

【直禁切】沈之

重【直龍切】再也

【直用切】再之

數【色主切】計之也

【色句切】計有多少

量【龍張切】酌之也

【龍向切】酌有大小

度【徒洛切】約也

【徒故切】約有長短

髙【古刀切】崇也

【古到切】度髙幾許

深【式金切】下也

【式禁切】測深幾許

長【持良切】永也對短

【持亮切】揆長幾許

廣【古黨切】濶也對狹

【古曠切】量廣幾許

染【而琰切】濡也

【而艷切】旣濡

折【之舌切】屈也

【市列切】旣屈

別【彼列切】辧也

【皮列切】旣辧

貫【古桓切】穿也

【古玩切】旣穿

縫【符容切】紩也

【符用切】旣紩

過【古禾切】逾也

【古臥切】旣逾

斷【都管切】絕也

【徒管切】旣絕

盡【卽忍切】極也

【慈忍切】旣極

分【方云切】別也

【扶問切】旣別

解【古買切】釋也

【胡買切】旣釋

行【戶庚切】履也

【下孟切】履迹

施【式支切】行也

【式豉切】行惠

相【息良切】共也

【息亮切】共助

從【疾容切】隨也

【秦用切】隨後

走【臧茍切】趨也

【臧切】趨向

奔【逋昆切】趨也

【逋悶切】趨後

散【蘇亶切】分也

【蘇岸切】分布

還【胡闗切】回也

【胡患切】回繞

和【戶戈切】調也

【胡臥切】調絮

調【徒聊切】和也

【徒料切】和適

凝【魚淩切】結也

【牛證切】凝固

彊【其良切】堅也

【其亮切】堅固

齊【䢐奚切】等也

【在計切】等平

延【余然切】長也

【余見切】長引

著【陟略切】置也

【直略切】置定

防【弭經切】暗也

【弭定切】暗甚

塵【池珍切】土也

【直吝切】土污

煎【子仙切】烹也

【子賤切】烹久

炙【之石切】炮也

【之夜切】炮肉

收【式周切】斂也

【式救切】斂之

斂【力檢切】收也

【力劍切】收聚

陳【池珍切】列也

【直刃切】成列

呼【火吳切】聲也

【火故切】大聲

悔【呼罪切】過也

【呼內切】攺過

如【人諸切】似也

【而預切】審似

應【於陵切】當也

【於證切】相當

當【都郎切】宜也

【都浪切】得宜

帥【所律切】總也

【所類切】總人

將【卽良切】持也

【卽亮切】持眾

監【古銜切】蒞也

【古陷切】蒞事者

使【疏士切】命也

【疏事切】將命者

援【於元切】引也

【於眷切】引者

障【之良切】壅也

【之亮切】壅者

防【符方切】禦也

【符況切】禦者

任【如林切】堪也

【如禁切】堪其任

中【陟弓切】任也

【陟仲切】任得宜

閒【古閒切】中也

【古莧切】厠其中

足【子六切】止也

【子預切】益而止

勝【識烝切】舉也

【詩證切】舉之克

觀【古完切】視也

【古玩切】謂視

號【胡刀切】呼也

【胡到切】謂呼

爭【側莖切】鬭也

【側迸切】謂鬭

迎【魚京切】逆也

【魚映切】謂逆

攻【古紅切】伐也

【古送切】謂伐

守【式帚切】保也

【式救切】謂保

選【思兗切】擇也

【思絹切】謂擇

聽【他丁切】聆也

【他定切】聆謂之

禁【居吟切】制也

【居防切】制謂之

知【張離切】識別也

【張義切】識謂之

思【息玆切】慮度也

【息吏切】慮謂之

評【蒲兵切】訂也

【蒲柄切】訂語謂之

論【魯昆切】說也

【魯困切】說言謂之

便【蒲連切】欲也

【蒲練切】得所欲謂之

好【呼皓切】善也

【呼到切】向所善謂之

惡【烏各切】否也

【烏路切】心所否謂之

喜【虛巳切】悅也

【虛記切】情所悅謂之

怨【於元切】尢之也

【紆願切】意有所尢謂之

操【七刀切】持之也

【七到切】志有所持謂之

語【仰舉切】言也

【牛據切】以言告之謂之

令【力丁切】使也

【力政切】所使之言謂之

教【古肴切】使也

【古切】所使之言謂之

雨【王矩切】天澤也

【王遇切】雨自上下

種【之隴切】五穀也

【之用切】謂播種

宿【思六切】止也

【思宥切】日星所止捨

生【所庚切】育也

【色慶切】謂育子

乳【耳主切】生子也

【而遇切】謂飼子

吹【昌垂切】呴也

【尺僞切】謂呴气

烝【章升切】气噓也

【之勝切】謂气噓而澤

經【古靈切】東西也

【古定切】東西其緯

緣【羊專切】循也

【羊絹切】循飾其傍

編【補年切】次也

【步典切】謂所列次

封【甫容切】授爵土也

【甫用切】謂所受爵土也載【作代切】舟車以致物

【昨代切】謂所致物

張【陟良切】陳也

【陟亮切】謂所陳事

藏【䢐郎切】入也

【䢐浪切】謂物所入

處【昌呂切】居也

【昌據切】謂所居

爨【七耑切】炊也

【七亂切】謂所炊處

柱【知庾切】支也

【直主切】謂所支木

乘【食陵切】登車也

【食證切】謂其車也

捲【居兗切】曲也

【居戀切】謂曲者

祝【之六切】祭主贊詞者

【之切】謂贊詞

要【伊消切】約也

【於笑切】謂約書

傳【直專切】授也

【直戀切】記所授

名【綿並切】目也

【綿政切】目諸物

首【畜九切】頭也

【書救切】頭所向

蹄【杜奚切】獸足也

【大計切】足相躗

始【式氏切】初也對終之稱【式志切】緩言有初

聞【亡分切】聆聲也

【亡運切】聲著於外

稱【尺烝切】舉也

【尺證切】舉事得宜

譽【羊諸切】稱也

【羊洳切】稱名當體

平【蒲兵切】均也

【蒲柄切】品物定法

治【直基切】理也

【直吏切】致理成功

衷【陟弓切】中也

【陟仲切】處事用中

裁【音才】制也

【音在】體制合宜

勞【力刀切】勩也

【力到切】賞勩勸功

興【虛淩切】舉也

【許應切】舉物寓意

累【力水切】連也

【力僞切】牽連而敗

與【羊主切】授也

【余慮切】授而共之

比【畀履切】近也

【毗志切】近而親之

難【乃幹切】艱也

【乃旦切】動而有所艱

系【古詣切】屬也

【胡計切】屬而有所著

爲【於嬀切】造也

【於僞切】造而有所徇

遲【直尼切】緩也

【直利切】緩而有所待

妨【敷芒切】防也

【芳亮切】置而有所防

屬【章玉切】聨也

【時玉切】聨而有所系

享【呼兩切】獻也

【呼亮切】神受其獻

棺【古桓切】柩也

【古患切】以棺斂

緘【古咸切】束也

【古陷切】齊謂棺束

含【胡南切】實口中也

【胡紺切】謂口實

遣【苦演切】送也

【苦傳切】送終之物

引【以忍切】曳也

【余忍切】曵車之紼

臨【良尋切】蒞也

【力禁切】哭而蒞喪

彼此異音辧

假【古雅切】取於人也

【古訝切】與之

借【子亦切】取於人也

【子夜切】與之

乞【去訖切】取於人也

【去旣切】與之

貸【他得切】取於人也

【他代切】與之

壊【音怪】毀之

【戶怪切】自毀

敗【音拜】毀之

【薄邁切】自毀

毀【許委切】壊他

【況僞切】自壊

風【方戎切】上化下

【方鳯切】下刺上

見【古甸切】上臨下又視之【胡甸切】下朝上又示之

告【古祿切】下白上

【古報切】上布下

養【余兩切】上育下

【余亮切】下奉上

共【九容切】上賦下

【九用切】下奉上

遺【以追切】有所亡

【羊季切】有所與

施【式支切】設之

【羊至切】及之

更【古衡切】因故而攺

【古孟切】捨故而作

去【羌與切】除之

【丘倨切】自離

畜【勅六切】聚謂之

【許六切】養謂之

喪【息郎切】死亡也

【息浪切】失亡也

忘【無方切】意遺

【無放切】意昏

巧【苦絞切】善功

【苦教切】僞功

恐【丘隴切】懼之急

【丘用切】緩也

還【音旋又音全】復之速

【戶關切】緩也

射【神亦切】命中也

【神夜切】以禮也

取【七與切】制師従己

【七句切】屈己事師

仰【魚亮切】上委下

【語兩切】下瞻上

大【徒蓋切】凡廣也

【他蓋切】其極也

少【施沼切】凡微也

【施詔切】其降也

焉【因肩切】何也常居語辭【於幹切】已也常居語末

防【胡沛切】相合

【吉內切】聚合

披【鋪卑切】開謂之

【鋪彼切】分謂之

播【補我切】揚謂之

【補過切】布謂之

降【古巷切】下謂之

【戶江切】伏謂之

覆【甫六切】傾也

【敷救切】蓋也

樂【五角切】聲和也

【力各切】志和也

朝【陟遙切】旦日也

【直遙切】旦見也

食【時力切】餐謂之

【音寺】餉謂之

涕【他禮虜啟二切又音弟】目汁也【他計切】鼻汁也

刺【七亦切】剚謂之

【七賜切】傷謂之

奉【扶勇切】承也

【音捧】拱也

父【音甫】人之美稱

【扶雨切】家之尊稱

被【音披】著謂之

【平義切】覆謂之

合【古盍切】牽和也

【胡閤切】自和也

字音疑混辧

上【時亮切】居髙定體

【時掌切】自下而升

下【胡賈切】居卑定體

【胡嫁切】自上而降

夏【胡賈切】四方廣大

【胡嫁切】萬物盛大

後【胡茍切】居其後

【胡垢切】従其後

近【巨穩切】相鄰也

【巨刃切】相親也

被【部委切】所以覆者

【部僞切】所以覆之

右在字後字坐字聚字若此類字書皆有上去二聲𨿽爲疑混而釋文義無他別不復載之

假借序【夾漈鄭樵】

六書之難明者爲假借之難明也六書無傳惟借說文然許氏惟得象形諧聲二書以成書牽於防意復爲假借所擾故所得者亦不能守焉學者之患在於識有義之義而不識無義之義假借者無義之義也假借者本非已有因他所授故於已爲無義然就假借而言之有有義之假借有無義之假借不可不別也曰同音借義曰協音借義曰因義借音曰因借而借此爲有義之假借曰借同音不借義曰借協音不借義曰語辭之借曰五音之借曰三詩之借曰十日之借曰十二辰之借曰方言之借此爲無義之假借先儒所以顚沛沈淪經籍之中如泛一葦於溟渤靡所底止皆爲假借之所魅也嗚呼六書明則六經如指諸掌假借明則六書如指掌

同音借義

初【裁衣之始而爲凡物之始】

基【築土之本而爲凡物之本】

始【女子之初而爲凡物之初】

本【木之基而爲凡物之基】

小【水之防也凡微者皆言小】

永【水之長也凡長者皆言永】

牛【爲牝牡而牝牡通於畜獸】

佳【爲雌雄而雌雄通於鳥雀】

狀【本犬之形而爲凡物之狀】

物【本牛之事而爲凡事之物】

駕【馬言駕凡驅乘皆曰駕】

牧【牛言牧凡豢養皆曰牧】

落【木曰落而爲墮落之落】

零【雨曰零而爲飄零之零】

英【本英華之英而爲飾物之英】

苦【本苦良之苦而爲滋味之苦】

蔓【本藤蔓之蔓而爲蔓衍之蔓】

爻【乃交疏之爻而爲爻象之爻】

希【乃疎巾之希而爲希少之希】

柞【本柞木之柞而爲芟柞之柞】

鑿【本金鑿之鑿而爲疏鑿之鑿】

旋【反旋也而爲回旋之旋】

戲【兵交也而爲嬉戲之戲】

平【气之平也而爲均平之平】

封【爵土之封也而爲封殖之封】

戚【斧也而爲親戚之戚】

塵【土也而爲塵積之塵】

賢【多材也而爲賢良之賢】

妃【嘉偶也而爲后妃之妃】

純【絲也而爲純全之純】

茸【艸也而爲尨茸之茸】

珣【夷玉也而玉器亦謂之珣】

蘆【葦也而薺根亦謂之蘆】

饒【食之餘也而爲饒衍之饒】

約【絲之束也而爲儉約之約】

凡此之類並同音借義者也

右三十五

借同音不借義

汝【水也而爲爾汝之汝】

爾【花盛也詩彼爾維何維常之華而爲爾汝之爾】

示【旗也而爲神示之示】

業【大版也而爲事業之業】

牢【牢圏也而爲牢固之牢】

畜【田畜也而爲畜聚之畜】

它【蛇屬也而爲它人之它】

蚤【虱類也而爲蚤夜之蚤】

爲【母猴也而爲作爲之爲】

率【鳥畢也而爲率循之率】

來【麥也而爲來往之來】

易【虫屬也而爲變易之易】

能【熊類也而爲賢能之能】

黽【鼃也而爲黽勉之黽】

翁【毛也而爲翁老之翁】

題【頟也而爲題名之題】

薄【本林薄之薄而爲涼薄之薄】

茀【本茀茂之茀而爲茀祿之茀】

登【豆也而爲升登之登】

幹【盾也而爲干犯之幹】

革【皮也而爲更革之革】

鞠【革囊也而爲鞠養之鞠】

難【禽也而爲難易之難】

雍【禽也而爲雍和之雍】

溱【水也而爲室家溱溱之溱】

棣【栘也而爲威儀棣棣之棣】

丁【當也而爲椓之丁丁之丁】

薨【卒也而爲度之薨薨之薨】

胥【蟹醢也而爲相胥之胥】

方【並舟也而爲方所之方】

節【竹目也而爲節操之節】

管【竹筩也而爲主管之管】

韋【相違也而爲皮韋之韋】

貿【相易也而爲眛蒙之貿禮貿貿然來】

休【憩也而爲休美之休】

財【貨也而爲財成之財易財成天地之道】賫【財之賫而爲賫咨之賫易賫咨涕洟】

時【辰之時而爲時是之時】

晉【光明也而爲晉國之晉】

夢【寐也而爲云夢之夢】

風【防之風而爲吹噓之風】

字【養之字而爲文字之字】

勿【州裏之旗也而爲勿不之勿】

出【花英也而爲出入之出】

久【距也而爲久逺之久】

凡此之類並同音不借義者也

右四十五

協音借義

旁【之爲去聲】

中【之爲去聲】

上【之爲時掌切】

下【之爲胡嫁切】

分【之爲去聲】

少【之爲去聲】

歸【之爲音饋】

遺【之爲惟季切與也】

禦【之爲迓爲禦】

行【之爲下孟切戶浪切】

數【色主切之爲屍故切色角切】

趨【之爲七六切側九切春秋傳賔將趨鄭康成讀】

咽【之爲音燕又一結切】蕃【音蕃樊也之爲音煩】

蕪【之爲亡甫切】

徹【通也之爲直列切】

斂【之爲去聲】

蔓【藤也之爲莫於切蔓菁】吹【之爲去聲】

呼【之爲去聲又呼賀切春秋傳呼役夫】

噍【才笑切嚼也之爲音焦禮志微

噍殺之音又子流切禮燕雀啁噍之頃】

否【之爲音鄙臧否部鄙切否泰】

喧【之爲上聲詩云赫兮喧兮】趣【之爲平聲又七口切周官有趣馬】

幾【居希切之爲音冀春秋傳庸可幾乎又渠希切近也】

樂【之爲五教切又音洛】

華【今作花之爲音嘩榮也又去聲聚也】

酇【作管切聚也之爲音贊南陽縣名在河切沛縣名】

空【之爲音孔窟也又苦貢切詩不宜空我師】

放【之爲上聲】

従【之爲才用切又七容切従容閒暇也】

比【毗至切之爲音皮和也上聲方也蒲必切次也音芘朋也】

敖【音遨之爲音傲】

背【脊也之爲音佩違也】

衡【橫木之爲音橫】

筍【之爲私閏切筍輿也】塞【之爲去聲塞垣】

奇【之爲居宜切奇偶】

嘉【之爲戶嫁切春秋傳公賦嘉樂】

枝【之爲音岐】

裁【之爲音在築也】

回【古文雷字之爲亦作回繞也】暴【步卜切灼也之爲去聲虐也】粢【稷屬之爲才細切禮粢醍在堂元音咨】

鹽【之爲去聲】

定【之爲丁佞切詩定之方中】仰【之爲去聲】

並【之爲去聲】

伏【之爲去聲禮羽者嫗伏毛者孕育】

禆【補之切之爲婢支切副也】厭【之爲去聲】

辟【必益切君也之爲蒲益切法也】覺【之爲古孝切夢覺也】

騶【之爲仕救切】

麗【之爲力之切詩云魚麗於罶】

靡【之爲平聲】

閒【之爲去聲】

援【之爲平聲引也】

折【之列切之爲士列切】

女【之爲尼句切】

妻【之爲去聲】

姓【之爲音生春秋傳蔡公孫歸姓】孫【之爲音遜】

純【之爲之尹切緣也】總【之爲子公切詩素絲五總】織【之爲雙吏切徽也詩織文鳥章】土【之爲音杜詩徹彼桑土】

壊【之爲音怪】

錢【之爲上聲詩痔乃錢鎛】鍼【音鍼之爲其兼切】親【之爲去聲婚婣相謂】

賓【之爲去聲客以禮防曰賓】衣【之爲去聲】

冠【之爲去聲】

枕【之爲去聲】

飲【之爲去聲】

食【之爲時吏切】

膏【之爲防到切詩羔裘如膏】燻【之爲去聲】

陰【之爲去聲】

輕【之爲去聲春秋傳戎輕而不整】離【之爲去聲】

兩【之爲去聲詩葛屨五兩】沈【之爲去聲】

量【之爲去聲】

三【之爲去聲論語三思而後行】左【上聲之爲音佐】

右【上聲之爲音佑】

先【之爲去聲】

後【之爲去聲】

逺【之爲去聲】

近【之爲去聲】

復【之爲扶又切】

重【平聲之爲去聲】

度【之爲徒洛切】

長【之爲去聲】

廣【之爲去聲】

染【之爲去聲】

縫【之爲去聲】

別【彼列切之爲皮列切】斷【都管切之爲徒管切】

盡【卽忍切之爲慈忍切】

解【之爲胡買切通也】相【之爲息亮切】

走【之爲去聲書矧咸奔走】奔【之爲逋悶切】

散【之爲去聲】

和【之爲去聲】

凝【之爲去聲】

冰【之爲彼憑切】

彊【之爲其亮切】

箸【之爲陟略切直略切】

施【之爲式豉切以豉切】

防【之爲去聲】

煎【之爲去聲】

炙【之爲之夜切】

收【之爲式救切】

當【之爲去聲】

悔【之爲去聲】

應【平聲之爲去聲】

帥【之爲所類切】

監【之爲去聲】

使【之爲去聲】

守【之爲去聲】

任【之爲平聲】

勝【之爲平聲】

爭【之爲去聲】

迎【之爲去聲】

選【之爲去聲】

聽【之爲平聲】

論【之爲平聲】

知【之爲音智】

思【之爲去聲】

便【之爲平聲】

好【之爲去聲】

令【之爲平聲】

教【之爲平聲】

語【之爲去聲】

怨【之爲平聲】

眾【之爲平聲】

雨【之爲去聲】

種【之爲去聲】

緣【之爲去聲】

張【之爲去聲】

藏【之爲去聲】

處【之爲去聲】

乘【之爲去聲】

捲【之爲上聲】

祝【之爲之又切】

傳【之爲去聲】

聞【之爲去聲】

稱【之爲平聲】

譽【之爲平聲】

勞【之爲去聲】

興【之爲去聲】

與【之爲去聲】

系【之爲古詣切】

遲【之爲去聲】

屬【之爲章玉切】

含【之爲去聲】

遣【之爲去聲禮冇遣奠】

引【以忍切之爲余刃切】

臨【之爲去聲】

假【之爲古訝切春秋不以禮假人】借【之爲入聲】

貸【之爲入聲】

敗【之爲音拜】

見【之爲胡甸切】

告【之爲古祿切禮出必告】

養【之爲去聲】

共【之爲音恭】

去【之爲上聲】

喪【之爲去聲】

忘【之爲去聲】

恐【之爲丘用切】

射【之爲食亦切】

取【之爲七句切禮聞取於人】大【之爲音泰】

焉【之爲於幹切】

防【之爲音檜】

披【之爲上聲】

降【之爲戶江切】

覆【之爲甫六切】

朝【之爲直遙切】

刺【之爲入聲】

奉【之爲音捧】

父【扶雨切之爲音甫】子【之爲將吏切禮子庶民也】

凡此之類並協音而借義者也

右二百八

借協音不借義

荷【之爲胡可切負也】

茹【茹藘切茅搜也之爲去聲度也】鮮【之爲上聲少也】

燕【之爲平聲】

薄【之爲必各切迫也】

菑【側其切田也之爲音災】

苴【七餘切麻也之爲子余切苞苴】竟【之爲音境】

旁【之爲補彭切詩四介旁旁】屯【之爲徒門切】

莫【音暮之爲模各切又音陌春秋傳徳正應和曰莫】

个【之爲音介副也禮明堂左右个又音幹禮梓人爲侯上兩个與其身三】召【之爲音邵】

番【附袁切獸足之爲音翻次也音波番番勇也】

句【之爲古侯切又古切詩惇弓

旣句】

臺【音怡我也之爲音胎星名又音臺春秋季孫宿救臺範寗讀】

咽【之爲音淵詩伐鼓咽咽】調【之爲徒弔切品調又陟畱切詩云惄如調饑】

登【之爲音得春秋登來】

正【音徵射侯之正也之爲去聲】邪【瑯邪地名之爲邪正之邪】追【之爲丁回切追琢也】

徼【古堯切之爲古弔切邊徼】訏【之爲栩詩川澤訏訏】

說【之爲音悅】

識【之爲音志】

信【之爲音伸】

樊【之爲音盤樊纓】

革【之爲紀力切急也】

殺【之爲去聲降殺】

占【之爲去聲】

甫【之爲音圃甫田】

省【昔井切之爲所景切】雅【今作鴉之爲上聲】

瞿【九遇切驚也之爲平聲防類】鳥【之爲音島】

修【脯也之爲音卣中尊】

肺【之爲音沛詩其葉肺肺】脫【之爲音退詩舒而脫脫兮】

創【音瘡傷也之爲去聲】

予【之爲音與】

委【之爲於僞切委積】

女【之爲音汝】

削【之爲音肖刀室】

箾【音簫之爲音朔象箾以舞】簿【蠶曲之爲簿書】

平【之爲辧年切】

盛【音成之爲去聲】

索【之爲生革切】

稽【之爲音啟稽首】

鄕【之爲音向】

昭【之爲音韶】

遊【之爲音流旌旗之旒也】旋【之爲音選鐘縣】

盟【之爲音孟盟津】

貫【之爲古患切習也】

栗【之爲音裂菑栗也】齊【之爲音咨齊衰】

冒【之爲莫比切貪也】

俾【之爲普計切俾倪】

北【音佩之爲入聲方也】

屏【之爲上聲】

兄【之爲怳詩倉兄塡兮】弁【之爲蒲官切詩小弁】

縣【平聲之爲去聲】

驕【之爲許喬切詩載獫歇驕】薦【之爲音薦詩天方薦瘥】麇【�也之爲丘隕切眾也】扃【之爲上聲春秋我心扃扃】

閒【之爲音閒】

耿【工迥切光也之爲古幸切耿耿憂也】

拒【之爲音矩招拒白帝】

振【之爲平聲詩振振公子】揖【之爲子入切詩螽斯羽揖揖兮】

蟄【之爲尺十切詩宜爾子孫蟄蟄兮】

紀【之爲起詩有紀冇堂】

縱【之爲平聲】

絮【之爲敕慮切禮毋絮羹】繆【之爲音穆諡也】

絀【音屈之爲音拙】

軒【之爲音憲禮野豕爲軒】隊【之爲音墜】

斤【之爲紀覲切斤斤明也】險【之爲音儉春秋傳險而易行】捨【之爲音捨】

王【於況切之爲平聲】

宿【之爲思宥切星也】

要【之爲去聲】

風【之爲音諷】

夏【胡賈切中夏也之爲胡嫁切冬夏也】

鞠【毬也之爲音麯又音芎鞠防】捲【之爲音衮禮三公一命捲又音拳禮執女手之捲然又起權切冠武

也】

鬻【亦作粥之爲音育賣也居六切詩鬻子之閔斯】

殿【音奠之爲丁見切又音店詩民之方殿屎】

將【之爲去聲又七羊切詩將仲子】惇【之爲都隊切玉惇又都回切詩惇彼獨宿徒本切渾惇】

肉【之爲而救切禮寛裕肉好之音而注切丰肉而短】

膴【防武切大臠之爲亡古切詩則無膴仕音膜詩民𨿽靡膴】

從【之爲則庸切従衡七容切従容又音縱又音總禮爾無従従爾】耆【之爲音嗜又音底】衰【衰絰之爲楚危切等衰又衰微】貉【之爲音陌狄也又音禡】辟【必益切君也之爲音避又音弭

止也又音禆禮素帯終辟又音僻禮負劍辟咡】

厭【於鹽切之爲於葉切詩厭浥行

露又音壓禮死而不弔曰厭於驗切服也】

率【捕鳥之具之爲將帥之帥亦作率又音律約也】

凡此之類並協音不借義者也

右一百三十三

因義借音

琢【本琢玉之琢而爲大圭不琢之琢音篆】

輅【本車輅之輅而爲狂狡輅鄭人之輅音迓】

惡【以有惡也故可惡去聲】

內【以其內也故可內音納】

佚【夷質切縱也而爲佚宕之佚音疊】

伯【長也而爲伯王之伯音霸】

幬【長也而爲覆幬之幬音燾春秋傳如天之無不幬】幕【帷也而爲幕覆之幕音覓】

蓼【本紅蓼之蓼而爲蓼彼蕭斯之蓼力竹切】

錞【本金錞之錞音淳而爲厹矛沃錞之錞徒對切】術【邑中道也以其所行故爲鄕術之術音遂】

嬴【秦姓也以其所居故爲嬴水之嬴音盈】

嘯【嘯呼之嘯而爲指嘯之嘯音叱】

跛【跛躃之跛彼我切而爲跛倚之跛彼義切】

副【普逼切剖也而爲副貳之副】

承【奉也而爲賻承之承音贈】

甄【吉然切本甄陶之甄而爲聲甄之甄音震禮薄聲甄】封【本封土之封而爲封棺之封音窆禮縣棺而封】齊【本齊一之齊而爲齊莊之齊側皆切】

巡【本巡行之巡而爲逡巡之巡音緣禮終始相巡】推【本推與之推而爲推挽之推土回切】

摶【本摶攝之摶徒端切而爲摶束之摶除轉切禮

百羽爲摶】

獻【本獻享之獻而爲獻尊之獻素何切】

衰【本雨衣之衰素何切而爲衰絰之衰音崔】

撬【本音毳以其義通於橋故又音橋】凡此之類並因義借音

右二十五

因借而借

難【烏也因音借爲艱難之難因艱難之難借爲險難之難去聲】

爲【母猴也因音借爲作爲之爲因作爲之爲借爲相爲之爲去聲】

射【本射禦之射因義借爲發射之射食亦切因發射之音借爲無射之射音亦律名】

斁【本厭斁之斁羊益切因義借爲斁敗之斁多路切書彛倫攸斁因斁敗之音借爲斁塈之斁音徒書惟其斁塈茨】

亨【音享本饗也因義借爲亨飪之亨普庚切因亨飪之音借爲亨嘉之亨】

來【本麥也因音借爲往來之來因往來之義借爲勞來之來音賚】

矜【本矛柄也因音借爲矜憐之矜因矜憐之義借爲矜寡之矜音鰥】

適【往也因音借爲適責之適音謫詩勿予禍適因適責之音借爲適匹之適音敵】

參【七南切間厠也因義借爲參差之參楚金切因參差之音借爲參伐之參所金切】

邪【本瑯邪之邪因音借爲語辭之邪因語辭之義借爲虛邪之邪音徐詩其虛其邪】

食【本啖食之食因義借爲飲食之食音伺因飲食之食借爲食其之食音異】

費【本費用之費因音借爲費邑之費音祕因費邑之義借費氏之費扶未切】

崔【本南山崔崔之崔子惟切因義借爲崔嵬之崔慈回切因崔嵬之音借爲崔氏之崔音催】

不【本鄂不韡韡之不音趺因音借爲可不之不音否因可不之義借爲不可之不音弗】

塡【本塡塞之塡因義借爲塡壓之塡音鎭因塡壓之音借爲塡久之塡音塵詩倉兄塡兮】

罷【本罷置之罷因義借爲罷困之罷音疲因罷困之音借爲罷辜之罷鋪逼切禮以罷辜祭四方】質【本質幣之質音贄因義借爲交質之質音至因交質之音借爲形質之質】

畜【本田畜之畜敕六切因音借爲畜養之畜許六切因畜養之義借爲六畜之畜許又切】

治【平聲水也因音借爲治理之治因治理之義借爲平治之治去聲】

乞【气也因音借爲與人之乞音气因與人之義借爲求人之气入聲】

能【奴來切獸也因義借爲能龞之能三足龞因能鼈之音借爲能事之能音耐又爲三能之能音臺】凡此之類並因借而借

右四十三

語辭之借

序曰書者象也凡有形有象者則可以爲象故有其書無形無象者則不可爲象故無其書語辭是也語辭之用𨿽多於主義不立並從假借

之【菌也】

也【陰也】

云【云也】

思【慮也】

邪【瑯邪之地】

焉【鳶也】

惟【思也】

旣【小食也】

盍【覆也】

而【面也】

須【髭也】

蓋【艸覆】

斯【析也】

然【燎也】

以【薏苡實也】

矣【箭鏃也】

爲【母猴也】

居【蹲也】

且【子余切薦幾也】

諸【辧也詩日居月諸】

耳【人耳也】

哉【言之間也】

兮【气也】

爾【華繁也詩彼爾維何維常之華】

乎【气也】

於【气也】

旃【斾也詩捨旃捨旃】

乃【气也】

於【烏也】

己【幾也】

每【本音梅原田之貌借爲上聲】夫【本丈夫也借音扶】

其【箕也】

豈【鎧也】

員【物數也音云詩聊樂我員】與【授也語辭借平聲】承【奉也音懲楚人語辭】

惟【本上聲乃惟諾之惟借平聲】害【去聲災也借音曷詩害澣害否】凡語辭惟哉乎兮於只乃有義他並假借以語辭之類虛言難象故因音而借焉

右四十

五音之借

宮【本宮室之宮】

商【本商度之商】

角【本頭角之角】

徴【本徴召之徴】

羽【本羽毛之羽】

右五

三詩之借

風【本風防之風】

雅【本烏鴉之鴉】

頌【本顏容之容】

右三詩五音皆聲也聲不可象並因音而借焉右三

十日之借

甲【本戈甲】乙【本魚膓】丙【本魚尾】丁【本蠆尾】戊【本武也】己【本幾也】庚【鬲也】辛【被罪也】壬【懷妊也】癸【艸本實也】右十

十二辰之借

子【人之子也】

醜【手之械也】

寅【臏也】

卯【牖也】

辰【未詳本義】

巳【蛇屬也】

午【未詳本義】

未【木之滋也】

申【持簡也】

酉【卣也】

戌【與戊戚冋意】亥【豕屬也】

十日十二辰惟己亥有義他並假借以日辰之類皆虛意難象故因音而借焉

右十二

方言之借

鮦【之爲鮦音冑鮦陽縣名】

歜【之爲歜上音觸下䢐感切昌歜也昌蒲也】覃【之爲覃上如字下音剡詩以我覃耜】

羮【之爲羮上如字下音郎楚地名】

咎【之爲咎上如字下音臯臯陶字】

谷【之爲谷奴走切楚人謂乳谷】

枹【之爲枹上必茅切下音桴鼔桴也】

惇【之爲惇音燾禮每惇一幾又爲惇音雕詩惇弓】右九

雙音並義不爲假借

陶【陶冶臯陶】

雕【都聊切隼類陟交切鶻雕鴝鵒】

駣【徒刀切馬四嵗曰駣他雕切馬三嵗曰駣】

鷂【以照切音遙雉也】

杷【補訝切枋也白加切收麥器】

榮【永兵切桐也音營屋榮】

枸【音茍枸杞音矩枳枸】

椹【知林切禮射甲革椹實食甚切桑實也】

校【古孝切木囚也戶教切木闌也】

幅【音福布帛之劑音逼行縢也】

防【所衘切旂幅也七消切頭括髮】

襢【音袒袒裼也張彥切後六服有襢衣】被【部委切寢衣也普義切春秋傳翠被豹舄】

衿【居吟切領也其鴆切結也】

褏【音袖袂也由救切盛服也】

凡此之類皆是也

右三十凡此借類計五百九十八

論急慢聲諧

急慢聲諧者慢聲爲二急聲爲一也梵書謂二合聲是矣梵人尙音有合二合三合四成聲者華人尙文惟存二合詩序曰聲成文謂之音知聲有急慢則發而爲文抑揚合度鏗鏘中節箋釋之家全不及此至於語辭渾而無別但取言中之義不問句中之節故栁宗元極論語辭之義良繇不知急慢之節所以辭與句不相當如慢聲爲者焉急聲爲旃旃爲者焉之應如者與之爲諸而已之爲耳之矣之爲只者也之爲者也者急聲爲也嗚呼之爲嗚噫嘻之爲嘻皆相應之辭也

論髙下聲諧【音讀附】

董正之董亦爲督察之督者東董凍督故也攺更之更亦爲變革之革者更梗更【去聲】革故也伊之爲己【大誥曰己予惟小子】已之爲億【易曰億喪貝又曰億無喪有事】伊巳意億故也非之爲匪匪之爲弗非匪沸弗故也眅卽盼者攀眅盼故也儆類敬者京儆敬故也翻之爲反庸之爲用邪之爲也之之爲只者並此道也而之爲爾爾之爲汝汝之爲若於之爲於於之爲與與之爲與【音譽】亦此道也是皆一義之所起而發聲有輕重耳乃若父𨿽甫音讀若輔道𨿽杜老切讀若導禮記大昕昕音忻讀若希說文臑字音懦讀若襦咢字特一切讀若亭此爲音讀之別無非聲之諧也

論諧聲之惑

左氏曰止戈爲武武非從止凡沚芷齒恥之類從止武從戈從亾從戈見其義從亾見其聲古文歌舞之舞作振撫之撫作廊廡之廡作古並從亾今並從無於篆文亦從亾則武之從亾又何疑焉若曰武有止戈義又何必曰偃武乎亾之與止易得相紊左氏所見止之訛武於六書爲諧聲武戈類也武之從亾亦猶戰之從單【音善】戮之從翏【音六】戢之從咠【音緝】戣之從癸皆聲之諧也禮記曰祖者且也祖非從且凡置姐之類從且䢐祖之類從且【音䢐】祖無且義凡此之類皆不識諧聲

論象形之惑

左氏曰反正爲乏正無義也正乃射侯之正【音徵】象其形焉正【音徵】以受矢乏以藏矢其義在此或曰反正爲丏【音沔】丏蔽矢短墻也正以受矢丏以蔽矢此亦反正爲乏之義邪正之正無所象故正用侯正【音徵】之正邪用瑯邪之邪並協音而借是爲假借之書也韓子曰自營厶【音私】厶非自營之義也厶於篆文作�象男子之勢故又音鳥厶與�同【卽了字】故�勢下垂了狀槌上並是象形之文若乃自營之厶與了絕之了並同音而借亦爲假借之書疊古作曡祭肉之積在器也從宜祭器也從晶象積肉之形曡與丰同意丰亦爼豆之滿者也揚雄以曡爲古理官決罪三日得其宜乃行故從三日從宜此亦爲不識象形者也何用識奇字之多乎能象熊之形許氏謂能熊屬則可矣又曰賢能之能何也出象花英之形許氏謂象艸木益滋上出亦可矣又曰出進何也是皆惑象形於假借者也三代之前有左氏韓子三代之後有揚雄許愼猶不達六書之義況他人乎

論子母

立類爲母從類爲子母主形子主聲說文眼學廣韻耳學說文主母而役子廣韻主子而率母說文形也禮也廣韻聲也樂也說文以母統子廣韻以子該母說文定五百四十類爲字然母能生子不能生今說文誤以子爲母者二百十類且如句類生拘鉤類生防防半類生胖叛菐類生僕防拘當入手類鉤當入金類則句爲虛設防當入木類防當入米類則爲虛設胖當入肉類叛當入反類則半爲虛設僕當入人類防當入臣類則菐爲虛設蓋句半菐皆子也子不能生是爲虛設夾漈作象類書總三百三十母爲形之主八百七十子爲聲之主合千二百文而成無窮之字故去許氏二百十而取其三百三十也

論變更

對舊作對漢文以言多非誠故去口

隋舊作隨文帝以周齊不遑寧處故去辵

疊舊作曡新室以三日大盛攺爲三田

舊作騧宋明以咼【音防】類禍攺而爲

形影之影舊作景葛稚川加彡於右

軍陣之陣舊作陳王逸少去東從車

尼丘之山三倉合而爲�【音尼】

章貢之水後人合而爲贛【音紺】

荒昏二義元次山諡隋煬帝合而爲【音荒】

鄗【火各切】本一名分而爲髙邑者漢光武也

鄚嫌近鄭更爲莫豳嫌近幽更而爲邠此並唐明皇所更也

論遷革

雅本鴉字今復有鴉字遂以雅爲雅頌之雅後人不知本音雅字

雇本九鳸之鳸借爲雇賃之雇今復有鳸字後人不知本爲雇也

頌本顏容借爲歌頌之頌今人見頌知爲歌頌之頌而已安知本是容

泉本貨錢之錢故於篆象古刀文借爲泉水之泉今人見泉知爲泉水之泉而已安知本爲錢字

徐鉉奏俗書譌謬不合六書之體者二十九字

斖个

暮熟

捧遨

回腰

嗚欲揀俸

影斌

悅藝

著墅

蓑賾黌黈

麌池

徘徊秋千矗

字音正譌【用說文切】

車【尺遮切】軻【康我切】輔【扶雨切】治【平聲】濟【子禮切】洗【蘇典切】灑【先禮切】溺【而灼切】汶【亡運切】浣【胡玩切】灑【山豉切】泌【兵媚切】漚【烏切】湛【宅減切】沲【徒河切】儷【平聲】譔【此緣切】謾【母官切】訂【他頂切】誖【蒲沒切】它【托何切】柩【巨救切】恃【時止切】鋪【普胡切】錢【卽淺切】蕩【徒朗切】頃【去營切】峙【直離切】婢【便俾切】婦【房九切】母【莫後切】靄【於蓋切】掃【蘇老切】在【昨代切】燠【烏到切】暖【況袁切】罷【薄蟹切】陛【旁禮切】附【符又切】酢【倉故切】醋【在各切】打【都捉切】擠【子計切】掛【古賣切】摘【他歷切】搦【尼革切】惟【以水切】壽【直繇切】啞【於革切】趨【直離切】料【洛蕭切】事【鉏史切】賈【公戶切】號【胡到切】號【乎刀切】核【古哀切】槧【自琰切】梭【私閏切】盻【胡計切】散【蘇旰切】盼【匹莧切】腥【蘇佞切】篰【簿口切】霸【普伯切】孛【蒲妹切】曾【昨稜切】過【古禾切】造【七到切】紹【市沼切】緯【雲貴切】紂【上聲】繆【平聲】館【古玩切】劾【胡槪切】艸【自葆切】予【余呂切】能【奴來切】示【音祈】豈【苦亥切】弟【特計切】探【它含切】懦【人朱切】鬌【直追切】【以冉切】扣【苦後切】不【方久切】負【房九切】旱【乎旰切】暵【呼旰切】統【去聲】篠【徒弔切】聚【才句切】噫【於介切】紊【亡運切】簟【徒念切】徯【胡計切】尿【奴弔切】嗌【伊昔切】副【芳逼切】假【古頟切】泉【古錢切】創【楚良切作瘡非】

防【胡感切作撼非】婹【奴困切作嫩非】

部位雜記

折【艸部】卒【衣部】皁【古艸爲皁】嗟【言部薝】於【古文鳥字】苻【合從竹】期【卽期字】叩【元扣】砠【元從山】服【元從舟】柴【防】拒【本歫字止部】

糕【說文從禾玉篇從禾從示】莵【說文作防虎部】

葸【說文無玉篇有】

妙【本玅說文在部玉篇玅部】

乞【古乞字借入聲】

防畫譌舛

卜【卜】角【�】壺【壷】令【令】玉【玉】王【王】爭【爭】節【節】攵【攴】在【在】旡【無】毌【毋】梁【梁】倉【倉】【軌】覀【�】防【寇】叚【段】淸【淸】亡【亾】嵗【歲】卯【丣】酉【�】深【防】稽【�】縣【縣】旣【旣】爲【爲】【黍】谷【谷】吳【吳】黃【黃】用【甪】之【之】周【周】殷【殷】哉【哉】【】

朱子答楊元範有云大有亨享二字據說文只是一字故易中多互用亨如王用亨於岐山亦當爲享如王用享於帝之云也字書音韻是經中淺事故先儒得其大者多不畱意然不知如此等處不理防卻枉費了無限辭說牽補而卒不得其本義亦甚害事也非但易學凡經之說無不如此獨恨早衰無精力整頓得耳

字學

說文

爾雅

字說

字林

三蒼

吳楚音辧呂靖韻集夏侯該韻略楊休之韻略周思言音韻李季節音譜杜臺卿韻略玉篇唐韻丁度集韻

唐藝文志

音隠

音略

音義

音訓

音鈔

釋音

辧證

辧疑

辧嫌

辧惑

辧字

注辧

論字說三顧隠客蕭楚【字子荊號淸節先生】

象形

日從口從一陽數月有盈虧從日而闕之從二而反陰數遡於陽而不得其正也田象四口十阡陌之制卜象兆從橫�【古冊】從五畫直下象其枚數有聨綴

王氏只以字爲象形非也乃气生出之難公羊曰乃難辭也象物初出有枝莖

指事

直著其事視而可知也

人目爲見鼻臭爲齅兩戶相向爲門兩手丅爲拜【丅古下字】土木示爲【古社字】矢耳爲聅【以矢貫耳】刀耳爲刵王居門爲閏

防意

合文以成其義

言欲其順故口【音愆】爲言【從二古上字從幹爲口�爲言】止戈爲武力田爲男女帚爲婦人言爲信人爲爲僞

吏於人爲使反於後爲司後口爲防

諧聲

本一字以定其體而附他字以諧其聲

江河鵝鴨江河左從水以定其體而諧聲在右鵝鴨右從鳥以定其體而諧聲在左裠裳諧聲在上箔諧聲在下園圃諧聲在內徽輿諧聲在外徽三糾繩也故從糸從微省聲若江河以工可字諧聲者取其聲之同母字也及艸之類從艸木之類從木金之類從金土之類從土而附他字以諧聲者是

轉注

同意相受考老字是此說非也古之人於文有解釋其意義謂之轉注者本一字更有意義可轉用也有一轉爲二聲用者有再轉爲三聲用者有至四聲而皆有義者

長本長久字長則物莫先焉故又爲長幼之長長則有餘故又爲長物之長

行本行止字行則有縱迹故又爲徳行之行行則有次序故爲周行之行又子路行行之行無義也以聲相近而用之假借也

齊整齊也人意專一則齊【音齋】如故爲齊戒之齊齊則適等無過不及有調適之意故爲酒齊刀劍齊之齊令又爲使令之令

乾卦名陽也故爲幹熯之幹

數一二之名有數則可數故又爲數往之數有數則宻矣故又爲疎數之數又音促數亦宻也亦轉注也凡此之類皆聲轉而各有義故曰轉注

又有本其意特轉聲用之者以女爲人妻謂之妻以女妻人曰女指所載之物統曰載【昨代切不輸爾載】如此類本皆無其字時人有是語故原其意轉聲而用也此類字不爲假借者本其意故也

假借

本無其事原它字聲意而借用之亦有只借聲而用之者先儒謂令長字是非也

能本獸之軼材者賢能之能借用之

豪本獸之威猛者豪傑之豪借用之俗作毫非正如碧是碧玉之碧玉之碧色者萇血化爲碧故碧從石用爲碧色之碧與此正同皆假借也

震辟歷也動物亦物之所懼故爲地震之震又爲震來之震

須髭也須無實用不可無故爲須待之須又爲須用之須此類並其聲意借用之也

旃【古人止語】思【語始卒之辭】旃旗也指揮之用也故旃爲指物之辭詩曰捨旃捨此也思屬土五行成於土五事成於思故思爲語始卒之辭思樂泮水始語也不可度思卒語也此類亦當時有是語故爲文者原其字意亦因其聲而用之也不然旃旟皆旗何獨取於旃思私同音何獨取於思

尊尊彛也又爲尊卑之尊卽酒尊字古者大酋主酒周官用此後人始有從木從缶以尊或有瓦木也如刑鼎古人亦用刑字後人始用鉶

雅禽也【俗作鴉】又爲風雅之雅【古疋字如此】

象獸也又爲彖象之象此類只借其聲用之也

以冰爲掤也所以覆矢可以飲抑釋冰忌【古人通冰字】以麋爲湄居河之麋【水艸荒穢處】

以來爲防【來牟】先儒謂來本瑞麥天所來故用往來之來非也周以前有來字

易以盍爲合以羸爲累此類亦借其聲而已於字無義也又以定爲顁麟之定顁定古人通用

常爲棠【棠棣借爲常】害爲曷【害澣】彭爲旁【匪其彭】居爲其【何居】此類皆古人因其聲相近而借用之於字亦無義也所謂六書之體可考見者如此豈盡是防意字字可說哉爾雅飛類謂之雌雄走類謂之牝牡故雌雄字從佳羽族也鳥短尾總名隹牝牡字從牛毛屬也

書以越字爲始語詩以侯字維字爲始語楚辭以蹇字羌字爲始語易以若字如字爲止語之辭詩以隻字且字爲止語楚辭則些字又日居月諸叔善射忌【音旣】聊樂我員【音云】皆當時之語爲文者借字聲而用之

今所傳六經之文有異於漢儒所傳之文

營營靑蠅作謍謍

勿拜作扒拔也

噬肯作逝肯

衣裳��【音楚五色鮮明】

桃之枖枖

平豑東作

西伯�黎

臯陶【臯】

顚木有甹枿【甹木再生條也後人傳寫脫字遂作由說者云由枿非也當作甹見說文】

我興受其防

旁逑孱功

是今文有非漢儒所傳之文漢儒所傳之文非孔子之文欲字字而解之可乎

而毛類冬官作其鱗之而訓如孟子而未之見左傳若而人又訓汝而翁又爲止語殆而

惇【五音五義】音團聚也詩有惇瓜苦音雕與弴同弓也音對器也左傳珠盤玉惇又音頓嵗在酉曰困惇又都昆切厚也

思【念也】又爲於思之思【桑才切】今作防多髯也

洚【四音一義】音洪音缸音閧音絳皆水不遵道也

甗【三音一義】言又上聲去聲皆甑名也

谷書方谷訓祿詩谷則異室訓生谷旦訓善

薰【香艸】葷【臭】同一音

古文以赤爲尺桼爲七皆是借聲用字

古易羝羊觸藩累其角糸累不能進累其瓶之義亦然糸累其瓶故致傾覆不能上水今之說者未見古本又如以盍爲合彭爲旁繻爲濡疑皆傳錄之誤繻有衣袽當作濡

一二三四五六七八九十演而申之至於不可窮詰凡天地之運行四時之代謝日月星辰之進退九州萬物之繁夥果不逃其數可以窮變化而行鬼神功用抑大矣世人皆云蒼頡所造而曾不究其防方伏羲畫卦時仰則觀天而畫一俯則觀地而畫二中則觀人而畫三觀四方而得四觀天地之气交午而得五以至六七八九十亦莫不然始於三畫分爲八卦九六藏於其中則知此十字非伏羲畫卦時爲之不可蒼頡但能因此而字之如人之字育爲之滋長變出他文學者當細考之不可以常字觀近王荊公畱心字學皆爲之解釋至此十字卻無贊辭要之如日月星辰十干十二支金木水火土首目口耳手足山石虫鳥等正字非聖人不可作蒼頡體其意以從偏傍而字之耳【雲麓謾鈔】

正始之音畢

朱子學校貢舉私議

古者學校選舉之法始於鄕黨而達於國都教之以徳行道藝而興其賢者能者蓋其所以居之者無異處所以官之者無異術所以取之者無異路是以士有定志而無外慕蚤夜孜孜惟懼徳業之不修而不憂爵祿之未至夫子所謂言寡尢行寡悔祿在其中孟子所謂修其天爵而人爵從之蓋謂此也若夫三代之教藝爲最下然皆猶有實用而不可闕其爲法制之密又足以爲治心養气之助而進於道徳之歸此古之爲法所以能成人材而厚風俗濟世務而興太平也今之爲法不然𨿽有鄕舉而其取人之額不均又設太學利誘之一塗監試漕試附試詐冒之捷徑以啟其奔趨流浪之意其所以教者旣不本於徳行之實而所謂藝者又皆無用之空言至於甚獘則其所謂空言者又皆怪妄無稽而適足以敗壊學者之心志是以人材日衰風俗日薄朝廷州縣每有一事之可疑則公卿大夫官人百吏愕眙相顧而不知所出是亦可驗其爲教之得失矣而議者不知其病源之所在以程試文字之不工爲患而唱爲混補之說以益其獘或者知其不可又欲斟酌舉行崇寧州縣三捨之法而使嵗貢選士於太學其說𨿽若賢於混補之云然果行此則士之求入乎州學者必眾而今州郡之學錢糧有限將廣其額則食不足將仍其舊則其勢之偏選之艱而塗之狹又將有甚於前日之解額少而無所容也正使有以處之然使遊其間者校計得失於旦暮錙銖之間不得寧息是又不惟無益而損莫大焉亦非計之得也蓋嘗思之必欲乘時攺制以漸復先王之舊而善今日之俗則必如明道先生熈寧之議然後可以大正其本而盡革其末流之獘如曰未暇則莫若且均諸州之解額以定其志立徳行之科以厚其本去罷詞賦而分諸經子史時務之年以齊其業又使治經者必守家法命題者必依章句答義者必通貫經文條舉眾說而斷以己意學校則遴選實有道徳之人使專教導以來實學之士裁減解額捨選謬濫之恩以塞利誘之塗至於制科詞科武舉之屬亦皆究其利病而頗更其制則士有定志而無奔競之風有實行而無空言之獘有實學而無不可用之材矣此其大略也其詳則繼此而遂陳之夫所以必均諸州之解額者今之士子不安於鄕舉而爭趨太學試者以其本州解額窄而試者多太學解額濶而試者少本州只有解試一路太學則兼有捨選之捷徑又可以智巧而經營也所以今日倡爲混補之說者多是溫福處婺之人而它州不與焉非此數州之人獨多躁競而它州之人無不亷退也乃其勢驅之有不得不然者耳然則今日欲救其獘而不以大均解額爲先務𨿽有良法豈能有所補哉故莫若先令禮部取逐州三舉終塲人數【太學終塲人數解試亦合分還諸州通爲人數】通比舊額都數定以若干分爲率而取其若干以爲新額【如以十分爲率而取其一則萬人終塲者以百人爲額更斟酌之】又損太學解額捨選取人分數使與諸州不至大段殊絕【其見住學人分數權許仍舊】則士安其土而無奔趨流浪之意矣所以必立徳行之科者徳行之於人大矣然其實則皆人性所固有人道所當爲以其得之於心故謂之徳以其行之於身故謂之行非故有所作爲增益而欲爲觀聽之美也士誠知用力於此則不惟可以修身而推之可以治人又可以及夫天下國家故古之教者莫不以是爲先若舜之命司徒以敷五教命典樂教冑子皆此意也至於成周而法始大備故其人材之盛風俗之美後世莫能及之漢室之初尙有遺法其選舉之目必以敬長上順鄕裏肅政教出入不悖所聞爲稱首魏晉以來𨿽不及古然其九品中正之法猶爲近之及至隋唐遂專以文詞取士而尙徳之舉不復見矣積至於今流獘已極其勢不可以不變而欲變之又不可不以其漸故今莫若且以逐州新定解額之半而又折其半以爲徳行之科【如解額百人則以二十五人爲徳行科蓋法行之初恐考察未精故且取其半而又減其半其餘五十人自依常法】明立所舉徳行之目【如八行之類】專委逐縣令佐從實搜訪於省試後保明發遣赴州守倅審實保明申部於當年六月以前以禮發遣限本年內到部撥入太學於近上齋捨安排而優其廩給仍免課試長貳以時延請詢考至次年終以次差充大小職事又次年終擇其尢異者特薦補官余令特赴明年省試比之餘人倍其取人分數【如餘人二十取一則此科十而取一蓋解額中已減其半矣】殿試各升一甲其不中人且令住學以俟後舉其行義有虧學術無取舉者亦當議罰則士知實行之可貴而不專事於空言矣所以必罷詩賦者空言本非所以教人不足以得士而詩賦又空言之尢者其無與設教取士章章明矣然熙寧罷之而議者不以爲是者非罷詩賦之不善乃專主王氏經義之不善也故元祐初議有攺革而司馬溫公呂申公皆不欲復其欲復之者惟劉摯爲最力然不過以考校之難而爲言耳是其識之卑而說之陋豈足與議先王教學官人之本意哉今當直罷無可疑者如以習之者眾未欲遽罷則限以三舉而遞損其取人之數俟其爲之者少而後罷之則亦不駭於俗而其獘可革矣所以必分諸經子史時務之年者古者大學之教以格物致知爲先而其考校之法又以九年知類通達彊立不反爲大成蓋天下之事皆學者所當知而其理之載於經者則各有所主而不能通也況今樂經亡而禮經缺二戴之記已非正經而又廢其一焉蓋經之所以爲教者已不能備而治之者類皆捨其所難而就其所易僅窺其一而不及其餘則於天下之事宜有不能盡通其理者矣若諸子之學同出於聖人各有所長而不能無所短其長者固不可以不學而其所短亦不可以不辧也至於諸史則該古今興亡治亂得失之變時務之大者如禮樂制度天文地理兵謀刑法之屬亦皆當世所須而不可闕皆不可以不之習然欲其一旦而盡通則其勢將有所不能而卒至於不行若合所當讀之書而分之以年使天下之士各以三年而共通其三四之一則亦若無甚難者故今欲以易詩書爲一科而子年午年試之周禮儀禮及二戴之禮爲一科而卯年試之春秋及三傳爲一科而酉年試之【年分皆以省試爲界義各二道】諸經皆兼大學論語孟子中庸【義各一道】論則分諸子爲四科而分年以附焉【諸子則如荀楊王韓老莊之屬及本朝諸家文字當別討論分定年數兼許於當年省試中出論二道】策則諸史時務亦然【諸史則左傳國語史記兩漢爲一科三國晉書南北史爲一科新舊唐書五代史爲一科通鑑爲一科時務則律曆地理一科通禮新儀爲一科以次分年如經子之法防各二道】則士無不通之經無不習之史而皆可爲當世之用矣其治經必專家法者天下之理固不外於人之一心然聖賢之言則有淵奧爾雅而不可以臆斷者其制度名物行事本末又非今日之見聞所能及也故治經者必因先儒已成之說而推之借曰未必盡是亦當究其所以得失之故而後可以反求諸心而正其繆此漢之諸儒所以專門名家各守師說而不敢輕有變焉者也但其守之太拘而不能精思明辧以求眞是則爲病耳然以此之故當時風俗終是淳厚近年以來習俗茍偸學無宗主治經者不復讀其經之本文與夫先儒之傳注但取近時科舉中選之文諷誦摹仿擇取經中可爲題目之句以意扭揑妄作主張明知不是經意但取便於行文不暇卹也蓋諸經皆然而春秋爲尢甚主司不惟不知其繆乃反以爲工而置之髙等習以成風轉相祖述慢侮聖言日以益甚名爲治經而實爲經學之賊號爲作文而實爲文字之妖不可坐視而不之正也今欲正之莫若討論諸經之說各立家法而皆以注疏爲主如易則兼取胡瑗石介歐陽修王安石邵雍程頤張載呂大臨楊時書則兼取劉敞王安石蘇軾程頤楊時晁說之葉夢得吳棫薛季宣呂祖謙詩則兼取歐陽修蘇軾程頤張載王安石呂大臨楊時呂祖謙周禮則劉敞王安石楊時儀禮則劉敞二戴禮記則劉敞程頤張載呂大臨春秋則啖助趙匡陸淳孫明復劉敞程頤胡安國大學論語中庸孟子則又皆有集解等書而蘇軾王雱吳棫胡寅等說亦可采【以上諸家更加考訂增損如劉彛等說恐亦可取】令應舉人各占兩家以上於家狀內及經義卷子第一行內一般聲說將來答義則以本說爲主而旁通他說以辧其是非則治經者不敢妄牽己意而必有據依矣其命題所以必依章句者今日治經者旣無家法其穿鑿之獘已不可勝言矣而主司命題又多爲新奇以求出於舉子之所不意於所當斷而反連之於所當連而反斷之大抵務欲無理可解無說可通以觀其倉卒之間趨附離合之巧其始蓋出於省試上天之載無聲無臭儀刑文王之一題然而當時傳聞猶以爲怪及今數年則無題不然而人亦不之怪矣主司旣以此倡之舉子亦以此和之平居講習專務裁剪經文巧爲餖飣以求合乎主司之意其爲經學賊中之賊文字妖中之妖又不止於家法之不立而已也今旣各立家法則此獘勢當自革然恐主司習熟見聞尙仍故態卻使舉子愈有拘礙不容下筆願下諸路漕司戒勅所差考試官今後出題須依章句不得妄有附益裁剪如有故違許應舉人依經直答以駁其繆仍經本州及漕司陳訴將命題人重作行遣其諸州申到題目亦令禮部國子監長貳看詳紏舉譴罰則主司不敢妄出怪題而諸生得守家法無復敢肆妖言矣又按前賢文集策問皆指事設疑據實而問多不過百十字嘉祐治平以前尙存舊體而呂申公家傳記熙寧事乃云有司發策問必先稱頌時政對者因大爲諛詞以應之然則此風蓋未逺也今亦宜爲之禁使但條陳所問之疑略如韓歐諸集之爲者則亦可以觀士子之實學而息其防佞之姦心矣其必使答義者通貫經文條陳眾說而防以己意者其說已略具於家法之條矣蓋今日經學之難不在於治經而難於作義大抵不問題之小大長短而必欲分爲兩段仍作兩句對偶破題又須借用它語以暗貼題中之字必極於工巧而後已其後多者三二千言別無它意不過止是反復敷衍破題兩句之說而已如此不惟不成經學亦復不成文字而使學者卒嵗窮年枉費日力以從事於其間甚可惜也欲革其獘當更寫卷之式明著問目之文而疏其上下文通約三十字以上次列所治之說而論其意又次旁列它說而以己意反復辧析以求至當之歸但令直見聖賢本意與其施用之實不必如今日經義分段破題對偶敷衍之體每道止限五六百字以上則𨿽多增所治之經而答義不至枉費辭說日力亦有餘矣至於舊例經義禁引史傳乃王氏末流之獘而論子史者不復訂以經指又俗學卑近之失皆當有以正之使治經術者通古今議論者識原本則庶乎其學之至矣其學校必選實有道徳之人使爲學者師以來實學之士裁減解額捨選謬濫之恩以塞利誘之塗夫古之太學主於教人而因以取士故士之來者爲義而不爲利且以本朝之事言之如李薦所記元祐侍講呂希哲之言曰仁宗之時太學之法寛簡國子先生必求天下賢士眞可爲人師者就其中又擇其尢賢者如胡翼之之徒使專教導規矩之事故當是時天下之士不逺萬里來就師之其遊太學者端爲道藝稱弟子者中心說而誠服之蓋猶有古法之遺意也熙寧以來此法浸壊所謂太學者但爲聲利之塲而掌其教事者不過取其善爲科舉之文而嘗得儁於塲屋者耳士之有志於義理者旣無所求於學其奔趨輻輳而來者不過爲解額之濫捨選之私而已師生相視漠然如行路之人間相與言亦未嘗開之以徳行道藝之實而月書季考者又秪以促其嗜利茍得冒昩無恥之心殊非國家之所以立學教人之本意也欲革其獘莫若一遵仁皇之制擇士之有道徳可爲人師者以爲學官而久其任使之講明道義以教訓其學者而又痛減解額之濫以還諸州罷去捨選之法而使爲之師者考察諸州所解徳行之士與諸生之賢者而特命以官則太學之教不爲虛設而彼懷利干進之流自無所爲而至矣如此則待補之法固可罷去而混補者又必使與諸州科舉同日引試則彼有鄕舉之可望者自不復來而不患其紛冗矣至於取人之數則又嚴爲之額而許其補中之人從上幾分特赴省試則其捨鄕舉而來赴補者亦不爲甚失職矣其餘監試漕試附試之類亦當痛減分數嚴立告賞以絕其冒濫其諸州教官亦以徳行人充而責以教導之實則州縣之學亦稍知義理之教而不但爲科舉之學矣至於制舉名爲賢良方正而其實但得記誦文詞之士其所投進詞業亦皆無用之空言而程試論策則又僅同覆射兒戲初無益於治道但爲仕宦之捷徑而已詞科則又習於諂諛誇大之詞而競於駢儷刻雕之巧尢非所以爲教至於武舉則其獘又不異於儒學之陋也欲革其獘則制科當詔舉者不取其記誦文辭而取其行義器識罷去詞業六論而直使待對於廷訪以時務之要而不窮以隠僻難知之事詞科則當稍更其文字之體使以深厚簡嚴爲主而以能辧析利害敷陳法度爲工武舉則亦使學官放經義論策之制參酌定議頒下武經總要等書而更加討論補其遺逸使之誦習而立其科焉則庶乎小大之材各得有所成就而不爲俗學之所病矣夫如是是以教明於上俗美於下先王之道得以復明於世而其遺風餘韻又將有以及於方來與夫規規然固守末流之獘法而但欲小變一二於其間者利害相絕固有間矣艸茅之慮偶及於此故敢私記其說以爲當路之君子其或將有取焉

朱子調息箴

鼻端有白我其觀之隨時隨處容與猗移靜極而噓如春沼魚動已而吸如百虫蟄氤氳開闔其妙無窮孰其尸之不宰之功云臥天行非予敢議守一處和千二百嵗

【按雙峯語錄雲門人問涵養之道須用敬否曰固是如此但工夫熟時亦不用說敬只是才靜便存而今初學卻須把敬來作一件事常常持守久之而熟則忘其爲敬矣問明道教人且靜坐是如何曰此亦爲初學而言蓋他從紛擾中來此心不定如野馬然如何便做得功夫故教它靜坐待此心寧後卻做功夫然亦非教它終只靜坐也故下且字先生因言調息箴亦不可無如釋氏之念佛號道家之數息皆是要收此心使之專一在此若此心不存則數珠之數數息之數皆差了調息亦然人心不定者其鼻息之噓气常長吸气常短故須有以調之息數亭勻則心亦漸定調息又勝數息明甫見勉齋說性者萬物之一原明甫曰在廬山時饒師魯曽如此說來勉齋曰是它這事物靜了看得如此須是靜方看得道理出廬山諸人如蔡元思胡伯量輩皆不肯於此著功見某有時靜坐諸公皆見攻以爲學禪𨿽宏齋亦不能不以爲慮也看道理須是涵養若此心不得其正如何看得出調息箴亦不可無蓋心固气之帥然亦當持其志無暴其气也】

饒雙峯語錄云下學上達意在言表程子此語蓋爲讀書者言讀書是下學之一事蓋凡下學者皆可以上達但恐下學得不是則不能上達耳且如讀書則聖人所以作經之意是上面一層事其言語則只是下面一層事所以謂之意在言表若讀書而能求其意則繇辭以通理而可上達若但溺心於章句訓詁之間不能玩其意之所以然則是徒事於言語文辭而已決不能通其理也程子曰玩其辭不得其意者有矣又曰前儒述意以傳言後學誦言而忘味此皆下學得不是而無繇上達者也問夫子所謂下學兼知行否曰夫子此章只說知惟程子引此以釋忠恕違道不逺曰斯下學上達之義卻是兼知行說問或問云上達而與天爲一是知行俱到能如此否曰與天爲一亦以知言方其未上達時與天隔幾重在及其旣已上達則吾心卽天天卽吾心但聖人之上達與學者之上達有遲速之不同聖人才學便達學者則今日格一物明日格一物久後方貫通

集慶路江東書院講義

端禮竊聞之朱子曰爲學之道莫先於窮理窮理之要必在於讀書讀書之法莫貴乎循序而致精而致精之本則又在於居敬而持志此不易之理也其門人與私淑之徒防稡朱子平日之訓而節取其要定爲讀書法六條曰循序漸進曰熟讀精思曰虛心涵泳曰切己體察曰著緊用力曰居敬持志其所謂循序漸進者朱子曰以二書言之則通一書而後及一書以一書言之篇章句字首尾次第亦各有序而不可亂也量力所至而謹守之字求其訓句索其防未得乎前則不敢求乎後未通乎此則不敢志乎彼如是則志定理明而無疎易淩躐之患矣若奔程趂限一向趲看了則看猶不看也近方覺此病痛不是小事元來道學不明不是上面欠工夫乃是下面無根腳其循序漸進之說如此所謂熟讀精思者朱子曰荀子說誦數以貫之見得古人誦書亦記徧數乃知橫渠教人讀書必須成誦眞道學第一義徧數已足而未成誦必欲成誦徧數未足𨿽已成誦必滿徧數但百徧時自是彊五十徧時二百徧時自是彊一百徧時今所以記不得說不去心下若存若亡皆是不精不熟之患今人所以不如古人處只爭這些子學者觀書讀得正文記得注解成誦精熟注中訓釋文意事物名件發明相穿紐處一一認得如自己做出來底一般方能玩味反覆向上有通透處若不如此只是虛設議論非爲己之學也其熟讀精思之說如此所謂虛心涵泳者朱子曰莊子說吾與之虛而委蛇旣虛了又要隨他曲折去讀書須是虛心方得聖賢說一字是一字自家只平著心去秤停他都使不得一毫杜撰學者看文字不必自立說只記前賢與諸家說便了今人讀書多是心下先有个意思了卻將聖賢言語來湊他底意思其有不合便穿鑿之使合其虛心涵泳之說如此所謂切己體察者朱子曰入道之門是將自己个身入那道理中去漸漸相親與己爲一而今人道在這里自家在外元不相干學者讀書須要將聖賢言語體之於身如克己復禮如出門如見大賓等事須就自家身上體覆我實能克己復禮主敬行恕否件件如此方有益其切己體察之說如此所謂著緊用力者朱子曰寛著期限緊著課程爲學要剛毅果決悠悠不濟事且如發憤忘食樂以忘憂是甚麼精神甚麼骨肋今之學者全不曽發憤直要抖擻精神如救火治病然如撐上水船一篙不可放緩其著緊用力之說如此所謂居敬持志者朱子曰程先生云涵養須用敬進學則在致知此最精要方無事時敬以自持凡心不可放入無何有之鄕須是收斂在此及應事時敬於應事讀書時敬於讀書便自然該貫動靜心無不在今學者說書多是撚合來說卻不詳密活熟此病不是說書上病乃是心上病蓋心不專靜純一故思慮不精明須要養得虛明專靜使道理從裏面流出方好其居敬持志之說如此愚按此六條者乃朱子教人讀書之要故其誨學者告君上舉不出此而自謂其爲平日艱難已試之效者也竊嘗論之自孔子有博學於文約之以禮亦可以弗畔矣夫之訓以顏子之善學其贊孔子循循善誘亦不過曰博我以文約我以禮而已是孔子之教顏子之學不越乎博文約禮二事豈非以學者捨是無以爲用力之地歟蓋盈天地間萬物萬事莫非文也其文出於聖人之手而存之於書者載道爲尢顯故觀孔子責子路何必讀書然後爲學之語可爲深戒豈非讀書爲博文之大而急者歟朱子曰約禮則只是這些子博文各有次序當以大而急者爲先蓋謂是也然則博文豈可不以讀書爲先而讀書又豈可不守朱子之法朱子平日教人千言萬語總而言之不越乎此六條而六條者總而言之又不越乎熟讀精思切己體察之兩條蓋熟讀精思卽博文之功而切己體察卽約禮之事然則欲學顏子之學者豈可不由是而求之哉今幸其說具存學者讀書能循是六者以實用其力則何道之不可進何聖賢之不可爲使朱子復生身登其門耳聞其誨未必若是之詳且要也學者可不自知其幸歟世之讀書其怠忽間斷者固不足論其終日勤勞貪多務廣終身無得者蓋以讀之不知法故也惟精廬初建端禮荒陋匪材夫豈其任承乏之初敢以朱子讀書法首與同志講之期相與確守焉以求共學之益使他日義精仁熟賢材軰出則朱子之訓不爲虛語精廬不爲虛設顧不美歟

【存存齋銘

程端禮性與天道

夫子罕言

於易乃言】

【成性存存

惟性之成

天予其全知禮畢具

無異愚賢

心統性情】

【性體惟靜

心乘气機

存之斯正曰惟存心

所以存性

其方伊何】

【在乎主敬

其效伊何

動靜皆定無間無雜

始曰存存

虛聞靜一】

【細微紏紛

弗謹弗養

千里其奔勉彊安行

聖賢是分

效天法地】

【道義之門】

右讀書分年日程余守此與友朋共讀嵗嵗刪修遂與崇徳吳氏義塾臺州路學平江甫裏書院陸氏池州建徳縣學友朋馮彥思所刋及集慶江東書院友朋安西髙郵六合江浙友朋所鈔及定安劉謙父所刋舊本不同此則最後刋於家塾本也覽者儻矜其愚補其所未及實深望焉元統三年十一月朔程端禮書於甬東之思勉齋

讀書分年日程卷三

