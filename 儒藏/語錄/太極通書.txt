太極通書

朱熹解附

誠上第一

誠者﹐聖人之本。誠者﹐至實而無妄之謂﹐天所賦﹑物所受之正理也。人皆有之﹐而聖人之所以聖者無他焉﹐以其獨能全此而已。此書與太極圖相表。誠卽所謂太極也。「大哉乾元﹐萬物資始」﹐誠之源也。此上二句﹐引易以明之。幹者﹐純陽之卦﹐其義爲健﹐乃天徳之別名也。元﹐始也。資﹐取也。言乾道之元﹐萬物所取以爲始者﹐乃實理流出﹐以賦於人之本。如水之有源﹐卽圖之「陽動」也。

「乾道變化﹐各正性命」﹐誠斯立焉。此上二句亦易文。天所賦爲命﹐物所受爲性。言乾道變化﹐而萬物各得受其所賦之正﹐則實理於是而各爲一物之主矣﹐卽圖之「陰靜」也。純粹至善者也。純﹐不雜也。粹﹐無疵也。此言天之所賦﹐物之所受﹐皆實理之本然﹐無不善之雜也。故曰「一陰一陽之謂道﹐繼之者善也﹐成之者性也。」此亦易文。陰陽﹐气也﹐形而下者也。所以一陰一陽者﹐形而上者也。道﹐卽理之謂也。繼之者﹐气之方出而未有所成之謂也。善則理之方行而未有所立之名也﹐陽之屬也﹐誠之源也。成則物之已成﹐性則理之已立者也﹐陰之屬也﹐誠之立也。

元﹑亨﹐誠之通﹔利﹑貞﹐誠之復。元始﹐亨通﹐利遂﹐貞正﹐幹之四徳也。通者﹐方出而賦於物﹐善之繼也。復者﹐各得而藏於己﹐性之成也。此於圖已爲五行之性矣。

大哉易也﹐性命之源乎﹗易者﹐交錯代換之名。卦爻之立﹐由是而已。天地之間﹐陰陽交錯﹐而實理流行﹐一賦一受於其中﹐亦猶是也。

誠下第二

聖﹐誠而已矣。聖人之所以聖﹐不過全此實理而已﹐卽所謂「太極」者也。誠﹐五常之本﹐百行之源也。五常﹐仁﹑義﹑禮﹑智﹑信﹐五行之性也。百行﹐孝﹑弟﹑忠﹑信之屬﹐萬物之象也。實理全﹐則五常不虧﹐而百行修矣。

靜無而動有﹐至正而明達也。方靜而陰﹐誠固未嘗無也。以其未形﹐而謂之無耳。及動而陽﹐誠非至此而後有也﹐以其可見而謂之有耳。靜無﹐則至正而已﹔動有﹐然後明與達者可見也。五常百行﹐非誠﹐非也﹐邪暗﹐塞也。非誠﹐則五常百行皆無其實﹐所謂不誠無物者也。靜而不正﹐故邪﹔動而不明﹑不達﹐故暗且塞。故誠則無事矣。誠則眾理自然﹐無一不備﹐不待思勉﹐而從容中道矣。

至易而行難。實理自然﹐故易﹔人僞奪之﹐故難。果而確﹐無難焉。果者﹐陽之決﹔確者﹐陰之守。決之勇﹐守之固﹐則人僞不能奪之矣。故曰「一日克己復禮﹐天下歸仁焉。」克去己私﹐復由天理﹐天下之至難也。然其機可一日而決﹐其效至於天下歸仁﹐果確之無難如此。

誠幾徳第三

誠﹐無爲﹔實理自然﹐何爲之有﹗卽「太極」也。幾﹐善惡。幾者﹐動之微﹐善惡之所由分也。蓋動於人心之微﹐則天理固當發見﹐而人欲亦已萌乎其間矣。此陰陽之象也。

徳﹕愛曰仁﹐宜曰義﹐理曰禮﹐通曰智﹐守曰信。道之得於心者﹐謂之徳﹐其別有是五者之用﹐而因以名其體焉﹐卽五行之性也。性焉﹑安焉之謂聖。性者﹐獨得於天﹔安者﹐本全於己﹔聖者﹐大而化之之稱。此不待學問勉彊﹐而誠無不立﹐幾無不明﹐徳無不備者也。復焉﹑執焉之謂賢。復者﹐反而至之﹔執者﹐保而持之﹔賢者﹐才徳過人之稱。此思誠研幾以成其徳﹐而有以守之者也。發微不可見﹐充周不可窮之謂神。發之微妙而不可見﹐充之周徧而不可窮﹐則聖人之妙用而不可知者也。

聖第四

寂然不動者﹐誠也﹔感而遂通者﹐神也﹔動而未形﹑有無之閒者﹐幾也。本然而未發者﹐實理之體﹐善應而不測者﹐實理之用。動靜體用之閒﹐介然有頃之際﹐實理髮見之端﹐而眾事吉凶之兆也。誠精故明﹐神應故妙﹐幾微故幽。「淸明在躬﹐志气如神」﹐精而明也﹔「不疾而速﹐不行而至」﹐應而妙也﹔理𨿽已萌﹐事則未著﹐微而幽也。誠﹑神﹑幾﹐曰聖人。

性焉﹑安焉﹐則精明應妙﹐而有以洞其幽微矣。

愼動第五

動而正﹐曰道。動之所以正﹐以其合乎眾所共由之道也。用而和﹐曰徳。用之所以和﹐以其得道於身﹐而無所待於外也。匪仁﹐匪義﹐匪禮﹐匪智﹐匪信﹐悉邪矣。所謂道者﹐五常而已。非此﹐則其動也邪矣。邪動﹐辱也﹔甚焉﹐害也。無得於道﹐則其用不和矣。故君子愼動。動必以正﹐則和在其中矣。

道第六

聖人之道﹐仁義中正而已矣。中﹐卽禮。正﹐卽智。圖解備矣。守之貴﹐天徳在我﹐何貴如之﹗行之利﹐順理而行﹐何往不利﹗廓之配天地。充其本然並立之全體而已矣。豈不易簡﹗豈爲難知﹗道體本然故易簡﹐人所固有故易知。不守﹐不行﹐不廓爾。言爲之則是﹐而嘆學者自失其幾也。

師第七

或問曰「曷爲天下善﹖」曰「師。」曰「何謂也﹖」曰「性者﹐剛柔﹑善惡﹐中而已矣。」此所謂性﹐以气稟而言也。「不達」。曰「剛善﹐爲義﹐爲直﹐爲斷﹐爲嚴毅﹐爲幹固﹔惡﹐爲猛﹐爲隘﹐爲彊梁。柔善﹐爲慈﹐爲順﹐爲巽﹔惡﹐爲懦弱﹐爲無斷﹐爲邪佞。」剛柔固陰陽之大分﹐而其中又各有陰陽﹐以爲善惡之分焉。惡者固爲非正﹐而善者亦未必皆得乎中也。惟中也者﹐和也﹐中節也﹐天下之達道也﹐聖人之事也。此以得性之止而言也。然其以和爲中﹐與中庸不合。蓋就已發如過不及者而言之﹐如書所謂「允執厥中」者也。故聖人立教﹐俾人自易其惡﹐自至其中而止矣。易其惡則剛柔皆善﹐有嚴毅慈順之徳﹐而無彊梁懦弱之病矣。至其中﹐則其或爲嚴毅﹐或爲慈順也﹐又皆中節﹐而無太過不及之偏矣。故先覺覺後覺﹐闇者求於明﹐而師道立矣。師者所以攻人之惡﹐正人之不中而已矣。師笵立﹐則善人多﹔善人多﹐則朝廷正﹐而天下治矣。此所以爲天下善也。此章所言剛柔﹐卽易之「兩儀」﹔各加善惡﹐卽易之「四象」﹔易又加倍﹐以爲「八卦」。而此書及圖則止於「四象」﹐以爲火﹑水﹑金﹑木﹐而卽其中以爲土。蓋道體則一﹐而人之所見詳略不同﹐但於本體不差﹐則並行而不悖矣。

幸第八

人之生﹐不幸﹐不聞過﹔大不幸﹐無恥。不聞過﹐人不告也﹔無恥﹐我不仁也。必有恥﹐則可教﹔聞過﹐則可賢。有恥﹐則能發憤而受教﹔聞過﹐則知所攺而爲賢。然不可教﹐則𨿽聞過而未必能攺矣。以此見無恥之不幸爲尢大也。

思第九

洪範曰「思曰睿﹐睿作聖。」睿﹐通也。無思﹐本也﹔思通﹐用也。幾動於彼﹐誠動於此。無思而無不通﹐爲聖人。無思﹐誠也﹔思通﹐神也。所謂「誠﹑衶﹑幾﹐曰聖人」也。不思﹐則不能通微﹔不睿﹐則不能無不通。是則無不通﹐生於通微﹐通微﹐生於思。通微﹐睿也﹔無不通﹐聖也。故思者﹐聖功之本﹐而吉凶之幾也。思之至﹐可以作聖而無不通﹔其次﹐亦可以見幾通微﹐而不陷於凶咎。易曰「君子見幾而作﹐不俟終日。」睿也。又曰「知幾其神乎﹗」聖也。

志學第十

聖希天﹐賢希聖﹐士希賢。希﹐望也。字本作晞。伊尹﹑顏淵﹐大賢也。伊尹恥其君不爲堯﹑舜﹐一夫不得其所﹐若撻於市。顏淵「不遷怒﹐不貳過」「三月不達仁」。說見書及論語﹐皆賢人之事也。志伊尹之所志﹐學顏子之所學。此言「士希賢」也。過則聖﹐及則賢﹐不及則亦不失於令名。三者隨其所用之淺深﹐以爲所至之近遠。不失令名﹐以其有爲善之實也。胡氏曰「周子患人以發策決科﹑榮身肥家﹑希世取寵爲事也﹐故曰『志伊尹之所志』。患人以廣聞見﹑工文詞﹑矜智能﹑慕空寂爲事也﹐故曰『學顏子之所學』。人能志此志﹐而學此學﹐則知此書之包括至大﹐而其用無窮矣。」

順化第十一

天以陽生萬物﹐以陰成萬物。生﹐仁﹔成﹐羲也。陰陽﹐以气言﹔仁義﹐以道言。詳已見圖解矣。故聖人在上﹐以仁育萬物﹐以羲正萬民。所謂定之以仁義。天道行而萬物順﹐聖徳修而萬民化。大順大化﹐不見其迹﹐莫知其然之謂神。天地聖人﹐其道一也。故天下之眾﹐本在一人。道豈遠乎哉﹗術豈多乎哉﹗天下之本在君﹐君之道在心﹐心之術在仁義。

治第十二

十室之邑﹐人人提耳而教﹐且不及﹐況天下之廣﹐兆民之眾哉﹗曰﹐純其心而已矣。純者﹐不雜之謂﹐心﹐謂人君之心。仁﹑義﹑禮﹑智四者﹐動靜﹑言貌﹑視聽無違之謂純。仁﹑義﹑禮﹑智﹐五行之徳也。動靜﹐陰陽之用﹐而言貌﹑視聽﹐五行之事也。徳不言信﹐事不言思者﹐欲其不違﹐則固以思爲主﹐而必求是四者之實矣。心純則賢才輔。君取人以身﹐臣道合而從也。賢才輔則天下治。眾賢各任其職﹐則不待人人提耳而教矣。純心要矣﹐用賢急焉。心不純﹐則不能用賢﹔不用賢﹐則無以宣化。

禮樂第十三

禮﹐理也﹔樂﹐和也。禮﹐陰也﹔樂﹐陽也。陰陽理而後和﹐君君﹑臣臣﹑父父﹑子子﹑兄兄﹑弟弟﹑夫夫﹑婦婦﹐萬物各得其理﹐然後和。故禮先而樂後。此「定之以中正仁義而主靜」之意﹐程子論「敬則自然和樂」﹐亦此理也。學者不知持敬﹐而務爲和樂﹐鮮不流於慢者。

務實第十四

實勝﹐善也﹔名勝﹐恥也。故君子進徳修業﹐孳孳不息﹐務實勝也。徳業有未著﹐則恐恐然畏人知﹐遠恥也。小人則僞而已﹗故君子日休﹐小人日憂。實修而無名勝之恥﹐故休﹔名勝而無實修之善﹐故憂。

愛敬第十五

「有善不及」﹖設問。人或有善﹐而我不能及﹐則如之何﹖曰「不及﹐則學焉。」答言。當學其善而已。問曰「有不善﹖」問人有不善﹐則何以處之﹖曰「不善﹔則告之不善。」且勸曰「庶幾有攺乎﹐斯爲君子。」答言。人有不善﹐則告之以不善﹐而勸其攺。告之者﹐恐其不知此事之爲不善也﹔勸之者﹐恐其不知不善之可攺而爲善也。「有善一﹐不善二﹐則學其一﹐而勸其二」。亦答詞也。言人有善惡之雜﹐則學其善﹐而勸其惡。有語曰「斯人有是之不善﹐非大惡也。」則曰「孰無過﹐焉知其不能攺﹖攺﹐則爲君子矣。不攺爲惡﹐惡者天惡之。彼豈無畏耶﹖鳥知其不能攺﹗」此亦答言。聞人有過﹐𨿽不得見而告勸之﹐亦當答之以此。冀其或聞而自攺也。有心悖理謂之惡﹐無心失理謂之過。故君子悉有眾善﹐無弗愛且敬焉。善無不學﹐故悉有眾善﹔惡無不勸﹐故不棄一人於惡。不棄一人於惡﹐則無所不用其愛敬矣。

動靜第十六

動而無靜﹐靜而無動﹐物也。有形﹐則滯於一偏。動而無動﹐靜而無靜﹐神也。神則不離於形﹐而不囿於形矣。動而無動﹐靜而無靜﹐非不動不靜也。動中有靜﹐靜中有動。物則不通﹐神妙萬物。結上文﹐起下意。水陰根陽﹐火陽根陰。水﹐陰也﹐而生於一﹐則本乎陽也﹔火﹐陽也﹐而生於二﹐則本乎所謂「神妙萬物」者如此。五行陰陽﹐陰陽太極。此卽所謂「五行一陰陽﹐陰陽一太極」者﹐以神妙萬物之體而言也。四時運行﹐萬物終始。此卽所謂「五气順布﹐四時行焉﹐無極二五﹐妙合而凝」者﹐以神妙萬物之用而言也。混兮辟兮﹗其無窮兮﹗體本則一故曰混﹐用散而殊故曰辟。一動一靜﹐其運如循環之無窮﹐此兼舉其體用而言也。此章發明圖意﹐更宜參考。

樂上第十七

古者聖王制禮法﹐修教化﹐三綱正﹐九疇敍﹐百姓大和﹐萬物咸若。綱﹐网上大繩也。三綱者﹐夫爲妻綱﹐父爲子綱﹐君爲臣綱也。疇﹐類也。九疇﹐見洪範。若﹐順也。此所謂理而後和也。乃作樂以宣八風之气﹐以平天下之情。八音以宣八方之風﹐見國語。宣﹐所以達其理之分﹔平﹐所以節其和之流。故樂聲淡而不傷﹐和而不淫。入其耳﹐感其心﹐莫不淡且和焉。淡則欲心平﹐和則躁心釋。淡者﹐理之發﹔和者﹐理之爲。先淡後和﹐亦主靜之意也。然古聖賢之論樂曰「和而已。」此所謂淡﹐蓋以今樂形之﹐而後見其本於莊正齊肅之意耳。優柔平中﹐徳之盛也﹔天下化中﹐治之至也。是謂道配天地﹐古之極也。欲心平﹐故平中﹔躁心釋﹐故優柔。言聖人作樂功化之盛如此。或云「化中」當作「化成」。後世禮法不修﹐政刑苛紊﹐縱欲敗度﹐下民困苦。謂古樂不足聽也﹐代變新聲﹐妖淫愁怨﹐導欲增悲﹐不能自止。故有賊君棄父﹐輕生敗倫﹐不可禁者矣。廢禮敗度﹐故其聲不淡而妖淫﹔政苛民困﹐故其聲不和而愁怨。妖淫﹐故導欲而至於輕生敗倫﹐愁怨﹐故增悲而至於賊君棄父。嗚呼﹗樂者古以平心﹐今以助欲﹔古以宣化﹐今以長怨。古今之異﹐淡與不淡﹐和與不和而已。不復古禮﹐不變今樂﹐而欲至治者遠矣﹗復古禮﹐然後可以變今樂。

樂中第十八

樂者﹐本乎政也。政善民安﹐則天下之心和。故聖人作樂﹐以宣暢其和心﹐達於天地﹐天地之气﹐感而太和焉。天地和﹐則萬物順﹐故神只格﹐鳥獸馴。聖人之樂﹐旣非無因而彊作﹐而其制作之妙﹐又能眞得其聲气之元。故其志气天人交相感動﹐而其效至此。

樂下第十九

樂聲淡則聽心平﹐樂辭善則歌者慕﹐故風移而俗易矣。妖聲艷辭之化也﹐亦然。

聖學第二十

「聖可學乎」﹖曰「可。」曰「有要乎﹖」曰「有。」「請聞焉。」曰「一爲要。一者無欲也﹐無欲則靜虛﹑動直﹐靜虛則明﹐明則通﹔動直則公﹐公則溥。明通公溥﹐庶矣乎﹗」此章之指﹐最爲要切。然其辭義明白﹐不煩訓解。學者能深玩而力行之﹐則有以知無極之眞﹐兩儀四象之本﹐皆不外乎此心﹐而日用閒自無別用力處矣。

公明第二十一

公於己者公於人﹐未有不公於己而能公於人也。此爲不勝己私而欲任法以裁物者發。明不至則疑生。明﹐無疑也。謂能疑爲明﹐何啻千里﹖此爲不能先覺﹐而欲以逆詐﹑億不信爲明者發。然明與疑﹐正相南北﹐何啻千里之不相及乎﹗

理性命第二十二

厥彰厥微﹐匪靈弗瑩。此言理也。陽明陰晦﹐非人心太極之至靈﹐孰能明之。剛善剛惡﹐柔亦如之﹐中焉止矣。此言性也。說見第七篇

﹐卽五行之理也。二气五行﹐化生萬物。五殊二實﹐二本則一。是萬爲一﹐一實萬分。萬一各正﹐小大有定。此言命也。二气五行﹐天之所以賦受萬物而生之者也。自其末以緣本﹐則五行之異﹐本二气之實﹐二气之實﹐又本一理之極。是合萬物而言之﹐爲一太極而已也。自其本而之末﹐則一理之實﹐而萬物分之以爲體。故萬物之中﹐各有一太極﹐而小大之物﹐莫不各有一定之分也。此章十六章意同。

顏子第二十三

顏子「一簞食﹐一瓢飲﹐在陋巷﹐人不堪其憂﹐而不攺其樂。」說見論語。夫富貴﹐人所愛也。顏子不愛不求﹐而樂乎貧者﹐獨何心哉﹖設問以發其端。天地閒有至貴至愛可求﹐而異乎彼者﹐見其大﹑而忘其小焉爾。「至愛」之閒﹐當有「富可」二字。所謂「至貴至富﹑可愛可求」者。卽周子之教程子﹐「每令尋仲尼顏子樂處﹐所樂何事」者也。然學者當深思而實體之﹐不可但以言語解會而已。見其大則心泰﹐心泰則無不足。無不足則富貴貧賊處之一也。處之一則能化而齊。故顏子亞聖。齊字意復﹐恐或有誤。或曰﹕化﹐大而化也。齊﹐齊於聖也。亞﹐則將齊而未至之名也。

師友上第二十四

天地閒﹐至尊者道﹐至貴者徳而已矣。至難得者人﹐人而至難得者﹐道徳有於身而已矣。

此峈承上章之意﹐其理𨿽明﹐然人心蔽於物欲﹐鮮克知之。故周子每言之詳焉。求人至難得者有於身﹐非師友﹐則不可得也已﹗是以君子必隆師而親友。

師友下第二十五

道義者﹐身有之﹐則貴且尊。周子於此一意而屢言之﹐非復出也。其丁寧之意切矣。人生而蒙﹐長無師友則愚。是道義由師友有之。此處恐更有「由師友」字﹐屬下句。而得貴且尊﹐其義不亦重乎﹗其聚不亦樂乎﹗此重﹑此樂﹐人亦少知之者。

過第二十六

仲由喜聞過﹐令名無窮焉。今人有過﹐不喜人規﹐如護疾而忌醫﹐寧滅其身而無悟也。噫﹗

勢第二十七

天下﹐勢而已矣。勢﹐輕重也。一輕一重﹐則勢必趨於重﹐而輕愈輕﹐重愈重矣。極重不可反。識其重而亟反之﹐可也。重未極而識之﹐則猶可は也。反之﹐力也。識不早﹐力不易也。反之在於人力﹐而力之難易﹐又在識之早晚。力而不競﹐天也。不識不力﹐人也。不識﹐則不知用力﹔不力﹐則𨿽識無補。天乎﹖人也﹐何尢﹗問勢之不可反者﹐果天之所爲乎﹖若非天﹐而出於人之所爲﹐則亦無所歸罪矣。

文辭第二十八

文所以載道也。輪轅飾而人弗庸﹐徒飾也﹔況虛車乎﹗文所以載道﹐猶車所以載物。故爲車者必節其輪轅﹐爲文者必善其詞說﹐皆欲人之愛而用之。然我飾之而人不用﹐則猶爲虛飾而無益於實。況不載物之車﹐不載道之文﹐𨿽美其飾﹐亦何爲乎﹗文辭﹐藝也﹔道徳﹐實也。篤其實﹐而藝者書之﹐美則愛﹐愛則傳焉。賢者得以學而至之﹐是爲教。故曰「言之無文﹐行之不遠。」此猶車載物﹐而輪轅飾也。然不賢者﹐𨿽父兄臨之﹐師保勉之﹐不學也﹔彊之﹐不從也。此猶車已飾﹐而人不用也。不知務道徳而第以文辭爲能者﹐藝焉而已。噫﹗獘也久矣﹗此猶車不載物﹐而徒美其飾也。或疑有徳者必有言﹐則不待藝而後其文可傳矣。周子此章﹐似猶別以文辭爲一事而用力焉。何也﹖曰﹕人之才徳﹐偏有長短﹐其或意中了了﹐而言不足以發之﹐則亦不能傳於遠矣。故孔子曰「辭達而已矣」。程子亦言「酉銘吾得其意﹐但無子厚筆力﹐不能作耳。」正謂此也。然言或可少而徳不可無﹐有徳而有言者常多﹐有徳而不能言者常少。學者先務﹐亦勉於徳而已矣。

聖蘊第二十九

「不憤不啟﹐不悱不發﹐舉一隅不以三隅反﹐則不復也。」說見論語。言聖人之教﹐必當其可﹐而不輕發也。子曰「予欲無言。天何言哉﹗四時行焉﹐百物生焉。」說亦見論語。言聖人之道﹐有不待言而顯者﹐故其言加此。然則璧人之蘊﹐微顏子殆不可見。發聖人之蘊﹐教萬世無窮者﹐顏子也。聖同天﹐不亦深乎﹗蘊﹐中所畜之名也。仲尼無迹﹐顏子微有迹。故孔子之教﹐旣不輕發﹐又未嘗自言其道之蘊﹐而學者惟顏子爲得其全。故因其進修之迹﹐而後孔子之蘊可見。猶天不言﹐而四時行﹐百物生也。常人有一聞知﹐恐人不速知其有也﹐急人知而名也﹐薄亦甚矣﹗聖凡異品﹐髙下懸絕﹐有不待校而明者。其言此者﹐正以深厚之極﹐警夫淺薄之尢耳。然於聖人言深﹐常人言薄者﹐深則厚﹐淺則薄﹐上言首﹐下言尾﹐互文以明之也。

精蘊第三十

聖人之精﹐畫卦以示﹔聖人之蘊﹐因卦以發。卦不畫﹐聖人之精﹐不可得而見。微卦﹐聖人之蘊﹐殆不可悉得而聞。精者﹐精微之意。畫前之易﹐至約之理也。伏羲畫卦﹐專以明此而已。蘊﹑謂凡卦中之所有﹐如吉凶消長之理﹐進退存亡之道﹐至廣之業也。有卦則因以形矣。易何止五經之源﹐其天地鬼神之奧乎﹗陰陽有自然之變﹐卦畫有自然之體﹐此易之爲書﹐所以爲文字之袓﹐義理之宗也。然不止此﹐蓋凡管於陰陽者﹐𨿽天地之大﹐鬼神之幽﹐其理莫不具於卦畫之中焉。此聖人之精蘊﹐所以必於此而寄之也。

幹損益動第三十一

君子幹幹﹐不息於誠﹐然必懲忿窒欲﹐遷善攺過而後至。幹之用其善是﹐損益之大莫是過﹐聖人之旨深哉﹗此以干卦爻詞﹑損益大象﹐發明思誠之方。蓋幹幹不息者﹐體也﹔去惡進善者﹐用也。無體則用無以行﹐無用則體無所措。故以三卦合而言之。或曰「其」字亦是「莫」字。「吉凶悔吝生乎動。」噫﹗吉一而已﹐動可不愼乎﹗四者一善而三惡﹐故人之所值﹐褔常少而禍常多﹐不可不謹。此章論易所謂「聖人之蘊」。

家人睽復無妄第三十二

冶天下有本﹐身之謂也﹔治天下有則﹐家之謂也。則﹐謂物之可視以爲法者﹐猶俗言則例﹑則樣也。本必端。端本﹐誠心而已矣。則必善。善則﹐和親而已矣。心不誠﹐則身不可正﹔親不和﹐則家不可齊。家難而天下易﹐家親而天下疏也。親者難處﹐疏者易裁﹐然不先其難﹐亦未有能其易者。家人離﹐必起於婦人。故睽次家人﹐以「二女同居﹐而志不同行」也。睽次家人﹐易卦之序﹐二女以下﹐睽彖傳文。二女﹐謂睽卦兌下離上﹐兌少女﹐離中女也。陰柔之性﹐外和悅而內猜嫌﹐故同居而異志。堯所以釐降二女於嬀汭﹐舜可襌乎﹖吾玆試矣。釐﹐理也。降﹐下也﹐嫣﹐水名。汭﹐水北﹐舜所居也。堯理治下嫁二女於舜﹐將以試舜而授之天下也。是治天下觀於家﹐治家觀身而已矣。身端﹐心誠之謂也。誠心﹐復其不善之動而已矣。不善之動息於外﹐則善心之生於內者無不實矣。不善之動﹐妄也﹔妄復﹐則無妄矣﹔無妄﹐則誠矣。程子曰「無妄之謂誠。」故無妄次復﹐而曰「先王以茂對時育萬物」。深哉﹗無妄次復﹐亦卦之序。先王以下﹐引無妄卦大象﹐以明對時育物﹐惟至誠者能之﹐而贊其旨之深也。此章發明四卦﹐亦皆所謂「聖人之蘊」。

富貴第三十三

君子以道充爲貴﹐身安爲富﹐故常泰無不足。而銖視軒冕﹐塵視金玉﹐其重無加焉爾﹗此理易明﹐而屢言之﹐欲人有以眞知道羲之重﹐而不爲外物所移也。

陋第三十四

聖人之道﹐入乎耳﹐存乎心﹐蘊之爲徳行﹐行之爲事業。彼以文辭而已者﹐陋矣﹗意同上章。欲人眞知道徳之重﹐而不溺於文辭之陋也。

擬議第三十五

至誠則動﹐「動則變﹐變則化」故曰「擬之而後言﹐議之而後動﹐擬議以成其變化。」中庸﹑易大傳所指不同﹐今合而言之﹐未詳其義。或曰﹕至誠者﹐實理之自然﹔擬議者﹐所以誠之之事也。

刑第三十六

天以春生萬物﹐止之以秋。物之生也﹐旣成矣﹐不止則過焉﹐故得秋以成。聖人之法天﹐以政養萬民﹐肅之以刑。民之盛也﹐欲動情勝﹐利害相攻﹐不止則賊滅無倫焉。故得刑以冶。意與十一章略同。情僞微曖﹐其變千狀。茍非中正﹑明達﹑果斷者﹐不能治也。訟卦曰「利見大人﹐」以「剛得中」也。噬嗑曰「利用獄」﹐以「動而明」也。中正﹐本也﹔明斷﹐用也。然非明則斷無以施﹐非斷則明無所用﹐二者又自有先後也。訟之中﹐兼乎正﹔噬嗑之明﹐兼乎達。訟之剛﹐噬嗑之動﹐卽果斷之謂也。嗚呼﹗天下之廣﹐主刑者民之司命也。任用可不愼乎﹗

公第三十七

聖人之道﹐至公而已矣。或曰「何謂也﹖」曰「天地至公而已矣。」

孔子上第三十八

春秋﹐正王道﹐明大法也﹐孔子爲後世王者而修也。亂臣賊子誅死者於前﹐所以懼生者於後也。宜乎萬世無窮﹐王祀夫子﹐報徳報功之無盡焉。

孔子下第三十九

道徳髙厚﹐教化無窮﹐實與天地參而四時同﹐其惟孔子乎﹗道髙如天者﹐陽也﹔徳厚如地者﹐陰也﹔教化無窮如四時者﹐五行也。孔子其太極乎﹗

蒙艮第四十

「童蒙求我」﹐我正果行﹐如筮焉。筮﹐叩神也。再三則瀆矣﹐瀆則不告也。此通下三節﹐雜引蒙卦彖﹑象而釋其義。童﹐稚也。蒙﹐暗也。我﹐謂師也。噬﹐揲蓍以決吉凶也。言童蒙之人﹐來求於我以發其蒙﹐而我以正道﹐果決彼之所行﹐如筮者叩神決疑﹐而神告之吉凶﹐以果決其所行也。叩神求師﹐專一則明。如初筮則告﹐二三則惑﹐故神不告以吉凶﹐師亦不當決其所行也。「山下出泉﹐」靜而淸也。汩則亂﹐亂不決也。「山下出泉」﹐大象文。山靜泉凊﹐有以全其未發之善﹐故其行可果。汩﹐再三也。亂﹐瀆也。不決﹐不告也。蓋汩則不靜﹐亂則不淸。旣不能保其未發之善﹐則告之不足以果其所行﹐而反滋其惑﹐不如不告之爲愈也。愼哉﹗其惟「時中」乎﹗時中者﹐彖傳文﹐教當其可之謂也。初則告﹐瀆則不告﹔靜而凊則決之﹐汩而亂則不決。皆時中也。「艮其背﹐」背非見也。靜則止﹐止非爲也﹐爲不止矣。其道也深乎﹗此一節引艮卦之象而釋之。艮﹐止也﹐背﹐非有見之地也。「艮其背」者﹐止於不見之地也。止於不見之地則靜﹐靜則止而無爲﹐一有爲之之心﹐則非止之道矣。此章發明二卦﹐皆所謂「聖人之蘊」﹐而主靜之意矣。

太極通書後序

建安本

朱熹

右周子之書一編﹐今舂陵﹑零陵﹑九江皆有本﹐而互有同異。長沙本最後出﹐乃熹所編定﹐視他本最詳密矣﹐然猶有所未盡也。蓋先生之學﹐其妙具於太極一圖。通書之言﹐皆發此圖之蘊。而程先生兄弟語及性命之際﹐亦未嘗不因其說。觀通書之誠﹑動靜﹑理性命等章﹐及程氏書之李仲通銘﹑程邵公志﹑顏子好學論等篇﹐則可見矣。故潘凊逸志先生之墓﹐敍所著書﹐特以作太極圖爲稱首。然則此圖當爲書首﹐不疑也。然先生旣手以授二程本﹐因附書後。祁寬居之云。傳者見其如此﹐遂誤以圖爲書之卒章﹐不復釐正。使先生立象盡意之微旨﹐暗而不明。而驟讀通書者﹐亦復不知有所總攝。此則諸本皆失之。而長沙通書因胡氏所傳篇章﹐非復本次﹐又削去分章之目﹐而別以「周子曰」者加之﹐於書之大義𨿽若無所害﹐然要非先生之舊﹐亦有去其目而遂不可曉者。如理性命章之類。又諸本附載銘﹑碣﹑詩﹑文﹐事多重復。亦或不能有所發明於先生之道﹐以幸學者。故今特據潘志置圖篇端﹐以爲先生之精意﹐則可以通乎書之說矣。至於書之分章定次﹐亦皆復其舊貫。而取公及蒲左丞﹑孔司封﹑黃太史所記先生行事之實﹐刪去重復﹐合爲一篇﹐以便觀者。蓋世所傳先生之書﹑言行具此矣。潘公所謂易通﹐疑卽通書。而易說獨不可見﹐向見友人多蓄異書﹐自謂有傳本﹐亟取而觀焉﹐則淺陋可笑。皆捨法時舉子葺綴緒餘﹐與圖說﹑通書絕不相似﹐不問可知其僞。獨不知世復有能得其眞者與否﹖以圖﹑書推之﹐知其所發當極精要﹐微言湮沒﹐甚可惜也﹗熹又嘗讀朱內翰震進易說表﹐謂此圖之傳﹐自陳搏﹑種放﹑穆修而來。而五峯胡公仁仲作通書序﹐又謂先生非止爲種﹑穆之學者﹐「此特其學之一師耳﹐非其至者也」。夫以先生之學之妙﹐不出此圖﹐以爲得之於人﹐則決非種﹑穆所及﹔以爲「非其至者」﹐則先生之學﹐又何以加於此圖哉﹖是以嘗竊疑之。及得志文考之﹐然後知其果先生之所自作﹐而非有所受於人者。公蓋皆未見此志而云云耳。然胡公所論通書之指曰「人見其書之約﹐而不知其道之大也﹔見其文之質﹐而不知其義之精也﹔﹐見其言之淡﹐而不知其味之長也。人有眞能立伊尹之志﹐修顏子之學﹐則知此書之言包括至大﹐而聖門之事業無窮矣。」此則不可易之至論﹐讀是書者所宜知也。因復掇取以系於後云。乾道己丑六月戊申﹑新安朱熹謹書。

再定太極通書後序

南康本

朱熹

右周子太極圖並說一篇﹐通書四十章﹐傳舊本遺文九篇﹐遺事十五條﹐事狀一篇。熹所集次﹐皆已校定﹐可繕寫。熹按先生之書﹐近歲以來﹐其傳旣益廣矣﹐然皆不能無謬誤。惟長沙建安板本爲庶幾焉﹗而猶頗有所未盡也。蓋先生之學之奧﹐其可以象告者﹐莫備於太極之一圖。若通書之言﹐蓋皆所以發明其蘊﹐而誠﹑動靜﹑理性命等章爲尢著。程氏之書﹐亦皆袓述其意﹐而李仲通銘﹑程邵公志﹑顏子好學論等篇﹐乃或並其語而道之。故淸逸潘公志先生之墓﹐而敍其所著之書﹐特以作太極圖爲首稱﹐而後乃以易說﹑易通系之﹐其知此矣。按漢上朱震子發﹐言陳摶以太極圚傳種放﹐放傳穆修﹐修傳先生。衡山胡宏仁仲則以爲種﹑穆之傳﹐特先生「所學之一師﹐而非其至者」。武當祈寬居之又謂圖像乃先生指畫以語二程﹐而未嘗有所爲書。此蓋皆未見潘志而言。若胡氏之說﹐則又未考乎先生之學之奧﹐始卒不外乎此圖也。先生易說久已不傳於世﹐向見兩本﹐皆非是。其一卦說﹐乃陳忠肅公所著﹔其一系詞說﹐又皆佛﹑老陳腐之談。其甚陋而可笑者﹐若曰﹔「易之冒天下之道也﹐猶狙公之罔眾狙也。」觀此則其決非先生所爲可知矣。易通疑卽通書。蓋易說旣依經以解義﹐此則通論其大旨﹑而不系於經者也。特不知其去易而爲今名﹐始於何時爾。然諸本皆附於通書之後﹐而讀者遂誤以爲書之卒章。使先生立象之微旨﹐暗而不明﹔驟而語夫通書者﹐亦不知其綱領之在是也。長沙本旣未及有所是正﹐而通書乃因胡氏所定章次﹐先後輒頗有所移易﹐又刊去章目﹐而別以「周子曰」者加之﹐皆非先生之舊。若理性命章之類﹐則一去其目﹐而遂不可曉。其所附見銘﹑碣﹑詩﹑文﹐視他本則詳矣﹐然亦或不能有以發明於先生之道﹐而徒爲重復。故建安本特據潘志置圖篇端﹐而書之序次名章﹐亦復其舊。又卽潘志及蒲左丞﹑孔司封﹑黃太史所記先生行事之實﹐刪去重復﹐參互考訂﹐合爲事狀一篇。其大者如蒲碣云「屠姦翦獘﹐如快刀健斧。」而潘志云「精密嚴恕﹐務盡道理。」蒲碣但云「母未葬」﹔而潘公所爲鄭夫人志﹕乃爲「水嚙其墓而攺葬。」若此之類﹐皆從潘志。而蒲碣又云「慨然欲有所施﹐以見於世。」又云「益思以奇自名。」又云「朝廷躐等見用﹐奮發感厲。」皆非知先生者之言。又載先生稱頌新政﹐反復數十言﹐恐亦非實。若此之類﹐今皆削去。至於道學之微﹐有諸君子所不及知者﹐則又一以程氏及其門人之言爲正。以爲先生之書之言之行於此亦略可見矣。然後得臨汀楊方本以校﹐而知其舛陋猶有未盡正者。如「柔如之」當作「柔亦如之」﹐師友一章當爲二章之類。又得何君營道詩序﹐及諸嘗遊舂陵者之言﹐而知事狀所敍濂溪命名之說﹐有失其本意者。何君序見遺事篇內。又按濂溪廣漢張栻所跋先生手帖﹐據先生家譜云﹕濂溪隱居在營道縣榮樂鄕鍾貴裏石塘橋西﹐濂蓋溪之舊名。先生寓之廬阜﹐以示不忘其本之意。而邵武鄒敷爲熹言「嘗至其處﹐溪之源委自爲上下保﹐先生故居在下保﹐其地又別自號爲樓田。而濂之爲字﹐則疑其出於唐刺史元結七泉之遺俗也。」今按江州濂溪之西﹐亦有石塘橋﹐見於陳令舉廬山記。疑亦先生所寓之名云。覆校舊編﹐而知筆削之際﹐亦有當錄而誤遺之者。如蒲碣自言﹕初見先生於合州﹐「相語三日夜﹐退而嘆曰﹕『世乃有斯人耶』」﹗而孔文仲亦有祭文﹐序先生洪州時事曰「公時甚少﹐王色金聲﹐從容和毅﹐一府盡傾」之語。蒲碣又稱其孤風遠操﹐寓懷於塵埃之外﹐常有髙棲遐遁之意。亦足以證其前所謂「以奇自見」等語之謬。又讀張忠定公語而知所論希夷﹑種﹑穆之傳﹐亦有未盡其曲折者。按﹕張忠定公嘗從希夷學。而其論公事之有陰陽﹐頗與圖說意合。竊疑是說之傳﹐固有端緒。至於先生然後得之於心﹐而天地萬物之理﹐鉅細幽明﹐髙下精粗﹐無所不貫﹐於是始爲此圖﹐以發其祕爾﹗嘗欲別加是正﹐以補其闕﹐而病未能也。玆乃被命假守南康﹐遂獲嗣守先生之遺教於百有餘年之後﹐顧徳弗類﹐慚懼已深﹐瞻仰髙山﹐深切寤嘆。因取舊衮﹐復加更定﹐而附著其說如此。鋟板學宮﹐以與同志之士共焉。

淳熙己亥夏五月戊午朔﹑新安朱熹謹書。

通書後記

朱熹

通書者﹐濂溪夫子之所作也。夫子性周氏﹐名惇頤﹐字茂叔。自少卽以學行有聞於世﹐而莫或知其師傅之所自。獨以河南兩程夫子嘗受學焉﹐而得孔﹑孟不傳之正統﹐則其淵源因可槪見。然所以指夫仲尼﹑顏子之樂﹐而發其吟風弄月之趣者﹐亦不可得而悉聞矣。所著之書﹐又多散失。獨此一篇﹐本號易通﹐與太極圖說並出程氏﹐以傳於世。而其爲說﹐實相表

裹﹐大抵推一理﹑二气﹑五行之分合﹐以紀綱道體之精微﹐決道義﹑文辭﹑祿利之取捨﹐以振起俗學之卑陋。至論所以入徳之方﹐經世之具﹐又皆親切簡要﹐不爲空言。顧其宏綱大用﹐旣非秦﹑漢以來諸儒所及﹔而其條理之密﹐意味之深﹐又非今世學者所能驟而窺也。是以程氏旣沒﹐而傳者鮮焉。其知之者﹐不過以爲用意髙遠而已。熹自蚤歲旣幸得其遺編﹐而伏讀之初﹐蓋茫然不知其所謂﹐而甚或不能以句。壯歲﹐獲遊延平先生之門﹐然後始得聞其說之一二。比年以來﹐潛玩旣久﹐乃若粗有得焉。𨿽其宏綱大用所不敢知﹐然於其章句文字之間﹐則有以實見其條理之愈密﹐意味之愈深﹐而不我欺也。顧自始讀以至於今﹐歲月幾何﹐倏焉三紀﹐慨前哲之益遠﹐懼妙旨之無傳﹐竊不自量﹐輒爲注釋。𨿽知凡近不足以發夫子之精蘊﹐然創通大義﹐以俟後之君子﹐則萬一其庶幾焉。淳熙丁未九月甲辰﹐後學朱熹謹記。儀封張伯行雲﹕此序晦庵先生最後集解圖通書而作也。先生始集通書﹐莫考其年﹐據先生序云「長沙本最後出﹐乃熹所編定﹐視他本最詳密﹐然猶有未盡云。乃於乾道己丑﹙一一六九年﹞」覆較舊編﹐爲建安本。至淳熙己亥﹙一一七九年﹞﹐凡十一年﹐復加更定﹐爲南康本。又八年丁未﹙一一八七年﹞﹐重爲注釋﹐而是編始定。今本一以此爲正﹐而是序特列於首﹐諸序跋次見於後。

又

延平本

朱熹

臨汀楊方得九江故家傳本﹐校此本﹐不同者十有九處。然亦互有得失。其兩條此本之誤﹐當從九江本﹕如理性命章云「柔如之」﹐當作「柔亦如之」。師友章當自「道義者」以下析爲

下童。其十四條﹐義可兩通﹐當並存之﹕如誠幾徳章云「理」曰「禮」﹐「理」一作「履」。愼動章云「邪動」﹐一作「動邪」。化章一作「順化」。愛敬章云「有善」﹐此下一有「是苟」字。「學焉」﹐此下一有「有」字。「曰有不善」﹐一無此四字。「曰不善」﹐此下一有「否」字。樂章云「優柔平中」﹐「平」一作「乎」。「輕生敗倫」﹐「倫」一作「常」。聖學章云「請聞焉」﹐「聞」一作「間」。顏子章云「獨何心哉」﹐「心」一作「以」。「能化而齊」﹐「齊」一作「濟」﹐一作「消」。過章﹐一作仲由。刑章云﹔「不止卽過焉」「卽」一作「則」。其三條﹐九江本誤﹐而當以此本爲正﹕如太極說云「無極而太極」﹐「而」下誤多一「生」字。誠章云「誠斯立焉」﹐「立」誤作「生」。家人睽復無妄章云「誠心復其不善之動而已矣」「心」誤作「以」。凡十有九條。今附見於此﹐學者得以考焉。

