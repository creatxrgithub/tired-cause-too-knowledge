

欽定四庫全書

子部一

讀書偶記

儒家類

提要

【臣】等謹案讀書偶記三卷

國朝雷鋐撰鋐字貫一寧化人雍正癸丑進士官至副都禦史是編乃其讀書札記大防惟以朱子爲宗然能不爭競門戶如卷一中一條云古人心最平如孟子謂夷惠隘與不恭君子不由而又謂其爲百世之師是也後世如陸子靜王陽明陳白沙論學術者必辧之謂其非孔孟程朱之正派也然其砥節礪行以之鍼砭卑鄙俗夫不亦百世之師耶其持論特平較諸講學之家頗爲篤寔無客气書中論易防及其半大致多本李光地其論禮則多本方苞一則其鄕前輩一則其受業師也所記方苞駁蘇軾一條引曾子問及檀弓曾申之事謂親在不妨學喪禮乃

國初汪琬與閻若璩以論禮詬爭琬以是攻若璩若璩援以駁琬者其始末具見若璩潛邱札記中苞殆偶述舊文而鋐誤以爲師說蓋當鋐在時潛邱札記尙未出故未見也惟太極一圖經先儒闡發已無剰義而繪圖作說累牘不休殊爲支蔓夫人事邇天道逺日月五星有形可見儒者所論自謂精微推步家寔測驗之其不合者固多矣況臆度諸天地之先乎是則不免於習气耳乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

讀書偶記卷一

副都禦史雷鋐撰

李貫之得力喚起截斷四字頻喚起眞心敬以直內之要也每截斷私念義以方外之本也

黃勉齋語何基曰爲學必有眞實心地刻苦功夫基悚然服以終身吾輩勉旃

劉器之從司馬公得不妄語三字終身行之拳拳勿失家居未嘗有惰容久坐身不傾倚作字不艸書我輩學做人當從此做去

朱子與何叔京云人心無形出入不定須就規矩繩墨上守定便自內外帖然按此是講學第一要處小學一書所當服膺踐履

沈闇齋先生來梁邨師寓園余請教先生云讀書最怕浮淺朱子一生於四子書自注自讀斃而後已此其沈潛深造何如也又曰研求義理卻不可穿鑿只用朱子斂身正坐緩視微吟虛心涵泳切己體察十六字去讀聖賢書自有所得

張長史言西銘有一直一橫之理直上是父母橫去便是兄弟直上是祖宗橫去便是族姓直上是天地橫去便是民物因其橫出兩旁者皆與我自直上生來故須窮到上頭方才筦得兩邊住也李文貞公極取其論精切因畫爲圖而申之曰人能以父母之心爲心者未有不能愛其兄弟者也能以祖宗之心爲心者未有不能收其族姓者也能以天地之心爲心者未有不能仁及民物者也如樹之根深則其蔭必大如水之源逺則其滙必多緣是枝葉流派皆與我同其源本故也愛兄弟族姓便是祖宗父母之心故惟心祖宗父母之心則不患於無愛矣生民物便是天地之心故能心天地之心則不患於無仁矣西銘先言乾父坤母民胞物與而自後但言事天之道不及兼愛民物之事蓋全乎心之徳則愛之理在其中矣程子以爲意極完備乃仁之體朱子又謂訂頑之訓示我廣居張生之論深得其防云圖附於左

張長史論無欲故靜云人知靜故無欲而不知夫無欲故靜也知靜故無欲則必專其功於靜此釋老之學也知無欲故靜則必如聖門所謂戒謹恐懼以完其未發之中者而後可此吾儒之學也李文貞公謂此論極其精切自中庸首章艮卦彖辭及太極圖說定性書皆當以此意求之長史諱昺辛未進士陸稼書先生爲禦史部議充發時堅請執贄爲弟子者也

沈闇齋先生云洪範𨿽載在周書其實二典三謨尙屬史臣追述紀錄之書洪範則禹當堯舜時治水功成自作之書皇建有極卽執中也五事曰敬用卽一欽字也五行五紀則歷象日月星辰察璿璣玉衡以齊七政皆統是矣八政則咨嶽命官以亮天工皆統是矣乂用三徳此黎民所以於變時雍從欲以治也稽疑庶徵人與天地鬼神感召無間此非極深研幾者不能知五福六極則惠迪吉從逆防不外是矣推之臯防稷契仲虺伊傅周召所言天徳王道皆不能出洪範之範圍大哉是書天人性命道徳政事一以貫之矣又曰春秋惜未經朱子手注然以朱子作綱目之意推之大抵朱子注時必以經爲綱三傳采其足信者爲目先儒之論有合聖人之防者爲斷先儒所不精不詳處則以己意折衷之此非道不足而彊言者可庶幾也又曰周公之徳容於赤舄幾幾處最可涵泳想象程子云其處己也防防然存恭畏之心其存誠也蕩蕩焉無顧慮之意此二語寫出聖人心事气象某思孔子微服過宋卽防防然存恭畏之心其曰天生徳於予桓魋其如予何卽蕩蕩然無顧慮之意其並行不悖之妙非知道者孰能識之學者能戒懼愼獨中有不愧不怍之意焉斯近之矣又曰讀一書沈潛玩味久之自有超然自得處一友讀吾十有五而志於學句終日玩索不置或曰此何須終日功夫乎曰聖人直做十五年功夫吾一日玩索豈能盡乎蓋十五年不是空抱一志朱子注云志乎此則念念在此而爲之不厭矣從此便恍然見得聖人發憤忘食樂以忘憂處有神遊意防不知手舞足蹈之妙又曰讀書至熟後自有天然通貫處如太極圖說分明是中庸首章無極而太極至眞精妙合萬物生生處卽天命之謂性也惟人也得其秀而最靈至萬事出矣卽率性之謂道但子思專以理言周子兼气言耳聖人定之以中正仁義而主靜立人極焉此修道之謂教也君子修之吉則戒懼愼獨致中致和皆在是矣立天之道曰陰與陽立地之道曰柔與剛立人之道曰仁與義人與天地原是一體此所以致中和天地位萬物育也西銘分明是孟子盡心一章父乾母坤胞民與物盡乎此心之量矣知天地之塞吾其體天地之帥吾其性此知性知天之實也於時保之至潁封人之錫類皆言存心養性以事天也不弛勞而底豫至存順沒寧則夭壽不貳修身以俟所以立命者至矣又曰宋豫庵先生講大學格物致知卽接弟子行有餘力則以學文深言之卽格物致知之事以年力分淺深耳【豫庵名瑾湖州人】

梁邨師云讀詩之妙不可以言諭如常棣之詩和樂且孺一孺字試思孺子嬉戱之時兄弟間全是一團和气今言兄弟終身和樂依然孺子天性之眞此景象可以言盡乎又誦小宛之詩曰我日斯邁而月斯徵夙興夜寐無忝爾所生兄弟之相規相勉也又如此

闇齋先生曰三百篇中周召以後學問之深切純邃者其衞武公乎淇澳之詩大學引以明明明徳之止至善抑戒之詩中庸引以明存養未發之極功皆不作第二義防梁邨師曰觀抑戒中自寢興灑掃之細推之車馬戎兵之大自出話威儀之著斂之爾室屋漏之微殆有合乎體用一原顯微無間之防矣其警策切至痛自鍼砭又見其進徳之功老而彌篤武公其賢而希聖者也外此其尹吉甫乎天生蒸民有物有則民之秉彜好是懿徳非通於性命之學者烏知此師又云詩人言天極其精切維天之命於穆不已此君子法之以自彊不息也無曰髙髙在上陟降厥士日監在玆昊天曰明及爾出王昊天曰旦及爾遊衍此道之所以不可須臾離也又曰讀春秋勿徒視爲行事之迹此聖人修道之教也其原是從天命之性率性之道來某思讀春秋知通於性命讀易能體之行事乃爲有得所謂易本隠以之顯春秋推見至隱也【見音現】

梁邨師與益都令柬云願益勵誠心更宏逺謨舉平日所必欲爲與所誚他人何故不爲者從容順布之程張大儒曾爲縣令其所設施豈無可效法者乎又云當官處事最要誠又要至虛誠則以心感心而人化之虛則無先入之見橫於中而所行悉當又曰無益酬應及事上之費最當節何從得來且何所懾縮

擔當大任出之以謙約小心綜理繁劇處之以周詳整暇籌度事機甄別人物加之以廣諏博采內則贊襄主治外則體卹民隱本之以至誠愷切至於淸心寡欲澹泊寧靜則尢養之有素如是斯可以爲大臣矣

水【陰盛】金【陰穉】水【陽穉】木【陽盛】

火【陽盛】木【陽穉】火【陰穉】金【陰盛】

太極圖以水陰盛故居右火陽盛故居左金陰穉故次水木陽穉故次火下文卻說水木陽也火金陰也卻以水爲陽火爲陰勉齋黃氏蓋嘗疑之謂如此則水爲陽穉木爲陽盛火爲陰穉金爲陰盛也愚按二者似不相符而實一貫蓋水陰根陽此陰盛而陽穉也至水生木則陽盛矣木生火則陽極其盛而陰生矣以火而較之木則謂木爲陽穉火爲陽盛可也火陽根陰此陽盛而陰穉也至於生金則陰盛矣金生水則陰極其盛而陽生矣以水而較之金則謂金爲陰穉水爲陰盛可也李文貞公云圖解所謂生之序行之序者當善觀之意當云推其所由生則水木陽也火金陰也指其所自盛則木火陽也金水陰也生之序與行之序皆然如此則四時之分明五行之性得而於朱子之意亦不相悖矣按此可謂冰解的破矣其於朱子之意不相悖者河圖解生之序則曰水木陽火金陰者就質而推其所由生也行之序則曰木火陽水金陰者就气而指其所自盛也若就質而指其所自盛則謂木火陽金水陰亦可也就气而推其所由生則謂水木陽火金陰亦可也喬南劉公諱蔭樞當代名臣也余見其八十六歲手書一幅云凡人於衣食享用見天下不如己者甚多則气平自不至怨天尢人於道徳學問見古今來勝我者百倍則心虛自不至傲世淩物又八十七歲手書二幅其一云人之處世常懼爲人愚夫受人愚者偶然之失未足患惟人而自愚乃足患也惡積而欺人耳目徳喪而思邀名譽黷貨徇財剝人肥己智取術馭欲厚積多藏傳之子孫愚乎否耶故曰人愚者其患小自愚者其患大其一云江河東注亙終古而不息水從何來必有生其生者滄海納流合百川而不溢水從何往必有受其受者三幅皆王蓮洲禦史持以相示余求一幅珍藏之復錄此以資警戒之益且以見正人君子之表見於世非無所本而能然也

一念之惡推究到極墮落處一事之差推究到不可收拾處戒懼謹獨之功自不容己

愚初於河圖執五行之說參之先天八卦絕不見契合處繼乃得李文貞公河圖論謂陽始於北而盛於東消於南而終於西故在圖之奇數則北東居內而南西居外也陰始於南而盛於西消於北而終於東故在圖之耦數則南西居內而北東居外也內者主之位也外者賓之位也得位爲主而用事則日進而盈失位爲賓而不用事則日退而虛以邵堯夫八卦之位觀之則自震之一陽曆離兌之二陽以至於幹是左方之卦皆陽內而陰外無異乎河圖之左方也自巽之一陰曆坎艮之二陰以至於坤是右方之卦皆陰內而陽外無異乎河圖之右方也以是觀之可無疑於聖人見圖畫卦之由矣

邵子坤復之間乃無極卽周子主靜之意故朱子注太極圖說曰靜者誠之復而性之眞也

帝以主宰萬物者也故易言帝出乎震又言萬物出乎震也巽離坤兌坎艮莫不兼帝與萬物言惟幹不兼言萬物幹卽帝也所以握萬物之機軸者也

程子所謂以形體言謂之天天地定位是也以性情言謂之乾乾君坤藏是也以主宰言謂之帝帝出乎震是也以妙用言謂之神神妙萬物是也其實一天也夫天專言之則道也其實一太極也此自周易折中發出見先儒之言精密切至如此【官瑜卿云乾君坤藏易以干健坤順證以西銘注極確】梁邨師云耳目口鼻心知百體皆由順正以行其義程子所謂主一無適整齊嚴肅皆統是矣

西銘一書示人以實踐天理之綱領也小學一書示人以實踐天理之節目也

闇齋先生云論語成於樂注云蕩滌其邪穢消融其渣滓邪穢以物欲言也渣滓以气質言也學至物欲不累气質無疵則純粹精矣方可云成

雍正丁未十一月初十日夜半睡覺思上蔡言敬是心常惺惺法常自提撕喚醒斯常惺惺常惺惺則天理人欲之幾一萌卽覺天理卽可擴充人欲卽可遏絕矣時梁邨師齋戒外寢因請問師云常惺惺涵養而兼省察在其中矣由此而加克治之功自易爲力余又曰返躬切己不敢不勉深思自得甚難言也師云學之自得亦卽在返躬切己處來過求深思反多走作

梁邨師云鄙薄之害甚於頑懦去鄙則髙明去薄則仁厚又云讀書而至心得行事而至慊心天下之樂孰過於此又云人以行禮爲難比之謀利求人何如勤於彼而畏於此何居是所望於有志者又云冠昏喪祭有朱子所定家禮在簡而易行或曰俟吾得志而後爲之將思大烹而輟蔬食乎

性命事功原分兩橛不得如人得天地生物之心以爲心此仁也性命之精也仁則以不忍人之心行不忍人之政所以撫字之教導之懲戒之奬勞之皆此心自不容己處流出有口談性命及居官理民全無展布者遂謂有體無用竊疑心源中原未裕也不然如萬斛源泉如何壅遏得住

從烈火中鍛鏈過方見眞金從顚沛患難中閱歷過方見眞人品世有淸操雅望及居大位反覺退縮緘黙者每自諉曰時勢不同恐只是顚沛患難關頭打不過耳方望溪先生云伊川治司馬公之喪蘇子瞻譏其大中公尙在何嫺熟如此是謂父母在不可讀喪禮乎不知曾子當孔子沒時曾晳尙在禮記曾子問中其於喪禮悉矣曾申曾子之子也檀弓載申也聞諸申之父曰哭泣之哀齊斬之情饘粥之食云云是父子間且不以父母之喪爲諱蘇氏之譏適自形其淺陋耳

一刻不持重便害徳性一刻不專一便荒本業一刻不警惕便墮宴安宴安溺志則害徳性荒本業不待言矣勿作功利馳逐人亦勿作山林閒散人或出或處俱有本分內事也

朱子答任伯起書云示諭靜中私意橫生此學者之通患能自省察至此甚不易得此當以敬爲主而深察私意之萌多爲何事就其重處痛加懲窒久之純熟自當見效不可計功於旦暮而多爲說以亂之也按此是下手功夫最切要處

蟬蛻人欲之私舂容天理之妙此語宜常自涵泳著實功夫只是克己復禮

朱子答李處謙云凡日用間知此一病而欲去之則卽此欲去之心便是能去之藥按此當下指防最是警省用力處

西門豹處置河伯娶婦一事最妙巫嫗三老之罪投之河中不爲過破愚懲姦不言而諭若徒以文告曉示之不濟事

程明道佛首放光一事處之不動聲色善處事人大抵如此

李正已表獻錢三十萬緡徳宗欲受之恐見欺卻則無辭崔祐甫請遣使慰勞淄靑將士因以錢賜之趙徳明求糧百萬斛大臣難之王旦請敕有司具粟百萬於京師詔徳明來取此皆處事動合機宜處

鄒浩以諫得罪見田晝而出涕晝正色責曰使志完隱黙官京師遇寒疾不汗五日死矣豈獨嶺海外能死人哉此一段令人雒誦擊節足以亷頑立懦

召信臣爲民興利務在富之躬耕勸農出入阡陌時行視郡中水泉開通溝瀆起水門提閼凡數十處以廣灌漑作均水約束刻石田畔以防分爭禁止嫁娶喪葬奢靡務出儉約尹翁歸治東海郡中吏民賢不肖及姦邪罪名盡知之縣各有籍收取黠吏豪民案致其罪懲一警百吏民皆恐攺行自新皆吏治最要處由此而興學校惇禮讓奬節孝厚風俗其爲治也易易矣

保甲最宜核實力行平日稽查賊盜賭博饑荒則按戶計口賑濟不致爲胥吏朦蔽

卽一邑中必有修身惇行者亦必有恃彊好訟鉆刺無恥者不知勸懲何治之足云

爲守令當不時巡察牢獄須二三更至一則不致獄吏橫加拷掠一則不致囚犯私自逃竄其房宇每日命獄卒掃淨一次每月爲換一艸薦使得安寢縲絏卻不得寛縱墻壁尢須周視嚴密

張旻爲馬軍副都指揮使被防選兵下令太峻兵懼欲變眞宗召二府議之王旦曰若罪旻則自今帥臣何以禦眾捕兵則震驚都邑今但擢旻使解兵柄反側者當自安矣王公善處事類此愚謂此亦張旻無大罪不過下令太峻耳兵中首亂者亦不可無以懲之

王沂公嘗語人曰昔楊文公有言人之操履無如誠實吾每欽服斯言茍執之不渝夷險可以一致按此是立身居官第一要著

範文正公條上十事擘畫精詳但不及明道先生十事之規模宏逺蓋明道首重師傅以君徳爲治天下之本此範公本領不及處君志未定遽更法度易爲小人所撓故範公知政事才一歲而罷所施行亦遂爲有司奏罷大抵後世名臣不及伊傅周召者只在格心一著事業無以復三代之隆皆由此也

近日方見吳康齋遺書其刻苦自勵處可爲百世之師平實切要胡敬齋得其傳而光大之者也陳白沙亦出康齋門卻以淸虛自然爲宗何也

朱子云致知不以敬則紛惑昏擾無以察義理之歸力行不以敬則怠惰放肆無以致義理之實此朱子喫爲人處

二月朢後臥病二旬夫人病則畏死自念死生有命但可惜二十歲以前旣浮沈過日二十歲以後稍知悔悟亦爲善未純去惡未盡於此而死殊爲枉過一生今病稍痊宜切實用力庶失之東隅收之桑楡也【戊申三月初六日記】貧苦菜傭所持不過數百錢爲終年營生之計我輩家本淸貧不知十分撙節如耐不得徒步而欲乘車馬耐不得布素而欲服絲羅耐不得菜根而欲食魚肉此在世家富室尙爲不能惜福況窮秀才出身者乎處京師中尢易蹈此切戒

讀朱子語類云須磨厲精神去理會天下事非燕安暇豫之可得因思平日因循頽惰忽過光陰殊堪痛惜今不努力直下愚而已

周易折中云乾坤之元亨利貞諸儒俱作四徳說惟朱子以爲占辭與他卦一例當矣然四字之中𨿽只兩意實有四層何則易之中有言小亨者矣有言不可貞者矣惟有大者存焉而後其亨乃大也是大在亨之先也惟有宜者存焉而後可以固守也是宜在貞之先也其在六十四卦者皆是此理故其言元亨者合乎此者也其但言亨或曰小亨者次乎此者也其言利貞者合乎此者也其言不可貞勿用永貞或曰貞防貞厲貞吝者反乎此者也乾坤諸卦之宗則其亨無不大而其貞無不宜文王系辭備此四字故孔子推本於天之道性之蘊而以四徳明之實所以發文王之意且以爲六十四卦詳略偏全之例也按此是讀易開篇第一要義朱子所未及剖發者也

天徳不可爲首李文貞公周易觀彖云言天之爲徳渾然不可見其端始也用九者陽變爲陰動根於靜故在天者陰陽則無始動靜則無端在聖人則寂然不動感而遂通天下之故皆不可爲首之義也按此與見羣龍元首皆作無端無始解最妙

文言乾卦言學聚問辧寛居仁行坤卦言敬以直內義以方外千古講學之要防不出乎此

韓魏公詩須臾慰滿三農望斂卻神功寂若無林次崖引以說幹始能以美利利天下不言所利甚妙

余初讀坤卦初六一爻本義旣云陰陽者造化之本不能相無又云其類有淑慝之分竊疑似是兩樣說話矣後讀周易觀彖雲天地者萬化之源也然天統神地統形則有陽明陰濁之分焉在人則神者心也形者體也心通極於性而體交引乎物則是化物之端自體始也故心爲主則形爲神役而萬善以生體爲主則神反爲形役而眾惡以起惟聖賢者心常爲主而百體從令焉則人欲皆化爲天理如渾然天徳之流行而地以順承而與天合陰變爲陽而以大終矣孟子大體小體之義蓋出於此又推之人類則君子小人之內外消長自此分君臣父子之否泰順逆自此辧蓋皆自其不可相無之中而必謹其主役君民之分察其向背離合之情幾微之差則陰慝作而天命有所不行馴積之甚則陰道肆而天理或幾乎熄矣此六十四卦冒天下之道者其義悉自乾坤來也按此則陰陽淑慝之所由生者見而先迷後得主之義益以豁然

周易折中及觀彖於坤之文言明乾坤之學誠敬兼體之功不可不潛玩而切體之

習气根株未剗盡夢中尙有不堪告人處此克己之未力亦無涵養本原之功故也【四月十三日】

夏日讀易掩卷稍息登臨泉石間口占云柳陰拂沼倚風斜鳥啄殘紅噪碧霞猶憶早春冰尙凍含菁萬木未蕃芽

古大人之淵渟嶽峙玉蘊珠藏大抵皆凝靜中蓄養來气象不凝靜則浮動多而徳器輕矣

君子以果行育徳行不果則頽惰而無振作之气徳不育則浮露而無培養之功

自戒懼而約之以至於至靜之中無少偏倚而其守不失自謹獨而精之以至於應物之處無少差謬而無適不然朱子此處直是心原與中庸相流通方一滚出來功夫只是敬以直內義以方外到徹內徹外地位君子以作事謀始觀彖云理明於素則爭心不生慮周於先則爭端不起按此深可返觀凡處世而有猜嫌忌刻至相戕賊由不講乎此也

訟卦九二不克訟歸而逋其邑人三百戶無眚傳義於邑人三百戶句皆作自處卑約意似晦觀彖云人能如此𨿽所居亦化之其邑人三百戶皆無災眚蓋退讓之成俗也按此作薰其徳而善良意身分太髙歸而逋者豈遂臻此朱可亭先生云邑三百戶無眚謂不致削奪也九二則三百無眚上九則終朝三禠得失霄壤矣讀比卦九五一爻程傳王心之公溥王道之蕩平使人遊唐虞之世見天地之量凡事君交友無往而非大中至正之道推闡曲盡獨邑人不誡之義朱子謂恐易之文義不如此然朱子本義亦與後來所見不同蓋朱子又謂當如歸市者不止耕者不變相似周易折中云言王者田獵近郊之處略不驚擾耳李文貞公融此意而發之云比者親附之辭也陰相比則私矣顯其比則公矣私故計較於物之往來公故渾忘於彼之順逆盡我所以比人之道而不計人之比不比則未向乎化者俟之而不追各得其性者安之而不擾此帝王比天下之至也失前禽者當獵之時前禽𨿽去而不追逐之也邑人不誡者郊野之人不知王者之田獵而戒備也此詩所謂大庖不盈徒禦不驚者以象顯比之世逺近相忘大順無迹之盛吉之道也解經至此程朱見之應亦亟加首肯

小畜一卦甚難分明蓋緣必以陰爲小人故也夫卦惟六四一陰柔順得正虛中巽體上近九五正以臣畜君之象何得以小人目之然則下卦三爻爲所畜者何曰六四者大臣之位下三爻則後生新進才徳正宜蘊畜不當躁進者也初九九二之所以吉者退而以道自守也九三之脫輻反目則躁進之害也初九之復自道九二之牽復極其變在上位有忌才蔽賢之大臣所以自處之道亦如是豈不爲所畜而必欲遂其進哉上九一爻以陰畜陽功成則當退而不居此伊尹之所以復政厥辟也

其處也樂其進也將有爲也程子於素履之義云然又曰若欲貴之心與行道之心交戰於中豈能安履其素也此語深可觀省世俗榮華艷羨之念不脫於胸中處無可樂進無可爲素履安在哉

俯仰無愧貧賤盡足以自樂職分有虧公卿祗足以爲累此處須看得分明

友人有病起思遣興者余曰莫如養得神气安閒展捲玩近思錄三五條覺得餘味無窮掩卷靜坐或散步觀禽魚花艸無非活潑生機自不覺沈屙之去體矣泰卦六四一爻與六五皆下交之義好善忘勢休休有容故曰不富與六五皆下交故曰以其鄰上下交而志同故曰不戒以孚蓋消長之義九三言之矣上六卦之終又以泰極而否爲戒四五與初二正明上下交之義而保泰防否在其中矣此先儒成說與傳義不同然可從也

否卦依本義下三爻說小人上三爻說君子然初六一爻諸家多作君子見幾而作斂徳辟難者玩象傳志在君也正有深義觀彖云拔茅而退則疑於忘君矣然不茍合於時而守吾道之正以待上之使令乃所以爲愛君之至也

梁邨師一紗袍服之二十一年今尙可以見客一藍綢袷衣當背汗色盡黃舊且敝矣每退直則服之俸糈稍贏分以贍貧乏之親屬二從嫂孀居月給以糧而家食非客至不買肉夕食粥惟小蔬二三碟而已

古人心最平如孟子謂夷惠隘與不恭君子不由而又謂其爲百世之師是也後世如陸子靜王陽明陳白沙論學術者必辧之謂其非孔孟程朱之正派也然其砥節礪行以之鍼砭卑鄙俗夫不亦百世之師耶

同人一卦傳義曁諸儒皆不分明六二一爻彖象竟相矛盾惟折中案語逐爻解釋甚爲妥恊

事𨿽煩劇其中必有大小重輕遲速先後之宜才𨿽不敏循序而布之豫時而籌之當幾而決之亦庶乎可不廢弛矣

局外談論易了局中顧盼難周非有十分學力而言辦事之才迂魯者疏肆應者駁

古人心胸天下大勢動皆了了韓淮陰登壇對諸葛公隆中對是也李忠定公遣張所撫河北傅亮鎭河東宗澤畱守舊京如善奕者下子數著大局已定惜乎宋髙宗之不足與有爲也

大有六五一爻觀彖云厥孚交如以信於君子又威如以備小人乃爲能盡大有之道所謂遏惡揚善者也故其占曰吉此等處須徧觀先儒之說方知其解經實有一言破的之妙上九一爻當作五尙上九之賢周易折中詳之

達理故樂天而不競內充故退讓而不矜此二語可終身涵泳

謙卦六四依程傳似更自然六五不富以其鄰不富者欿然不自有其崇髙富貴之勢卽謙徳也以其鄰者徳服人而人歸之也

六爻皆吉乃謙終身可行其恕此語人常道之然實體者鮮余自忖生平於人稍有齟齬處皆從不謙不恕來可不警與

鳴謙者抑畏之至也鳴豫者滿盈之極也敬肆分而吉防判矣

心安理得而豫者道徳之和順也志驕意滿而豫者宴安之酖毒也

介於石不終日貞吉此示人以處豫之要道也系辭備矣邵子曰優好之所勿久戀得意之地勿再往亦此意也

豫卦六五一爻傳義皆有未協如程傳以漢魏末世之君爲言其不死也幾何折中所載諸家之說引孟子生於憂患意最切

朱可亭先生云豫樂也亦兼有豫先意彖辭利建侯行師如天造艸昧利於建侯行師豫先之義也人心效順眾志歸誠建侯行師無有不利豫樂之義也爻辭六二不終日不溺於豫而去之速豫先之豫也六三遲有悔溺於豫不早爲計者也九四勿疑則豫於立誠也上六豫而防由失計於先也按此先儒所未言者拈出覺實兼此意在內

世有口談性命而不知返躬者亦有以性命精微不可窺測者皆非也夫元亨利貞天之命而其實不外於春生夏長秋收冬藏之間仁義禮智人之性而其端不外於惻隱羞惡辭讓是非之內以此仰觀俯察身體心驗了然分明若謂此爲聖賢之陳言必更求其杳防髙妙者是謂索隱之異學抑謂此爲聖賢之奧義吾姑守其日用淺近者是謂滯迹之小儒

幹蠱言父母則臣之事君義在其中矣𨿽然子無可外家事者臣則有不與國事者故上九以不事王侯言之不事王侯髙尙其事疑若無與於天下矣然亷頑立懦風俗人心賴以維系者不小東漢節義自嚴子陵振起之相助爲理豈必在公卿耶

讀李延平先生上豫章先生書不覺慨然時延平年方二十有四其求道之切如此余今三十有二矣理不明事不諳日用動靜功夫不嚴密而返躬多愧自此沈潛篤實以求之猶或可望不然徒負初志而已【五月廿一日】沈潛以窮理篤實以力行二者總根於敬而已矣敬則中無累而虛故沈潛而於理易入中有主而實故篤實而其行必力

許魯齋先生云人心如印板板不差則摹千萬本皆不差板一差則摹之無不差者昔儀封張淸恪公嘗舉此以相朂每念之不敢忘

噬嗑卦言用獄中四爻爲用刑之人然不曰滅鼻則曰遇毒不曰艱貞則曰貞厲刑可易言哉必也仁以體之明以燭之威以斷之而愼以成之庶吉而無咎乎梁邨師云當事變有定識定力方見眞學問此非見理明浩然之气勝置死生禍福於度外不能也

剝盡爲純坤十月之卦疑其無陽矣然陽气實蘊於中所謂保合太和者此也按之後天卦圖正是乾位遏抑羣陰胚胎陽气故曰戰乎幹所謂幹知大始者此也此剝復之間一大義在人心則克去邪私涵養本原而後天理流行之機著焉

朱子雲天地以生生爲徳元亨利貞乃生物之心也但其靜而復乃未發之體動而通焉則已發之用一陽來復其始生甚微固若靜矣然動之機日長而萬物莫不資始焉此天命流行之初造化發育之始天地生生不已之心於是而可見也若其靜而未發則此心之體𨿽無所不在然卻未有發見處此程子所以以動之端爲天地之心亦舉用以該其體耳按復卦彖傳復見天地之心程子之言精矣必得朱子此條乃不至以辭害意觀此則知復卽天地之元也動見天地之心卽大哉乾元萬物之所資以始者也朱子又有云伊川與濓溪說復字亦差不同如元亨利貞濓溪就利貞上說復字伊川就元字頭說復字道理只一般只所指地頭不同按朱子前所謂靜而復本濓溪通書也一陽來復云云則正發明伊川元字頭說復字之意

邵子所謂坤復之間乃無極又詩云一陽初動處萬物未生時靜極而動此天地之樞機也君子體之於心戒謹恐懼而愼獨者此也中庸之防微矣乎

朱子與項平父書云子靜尊徳性之意多某自覺道問學之意多要當去短集長交致其功說者謂此朱子謙已誨人之辭是也玩此气象何等和平規勸何等深摯而反已觀省不敢自是非故作謙沖之辭已也象山聞之則曰旣不知有徳性焉有所謂問學剛愎褊急卽此可見立侯云穆堂每辧陸子何嘗不讀書窮理朱子門人乃以廢學誣之然非謂象山全不讀書也其云六經注我我注六經可爲讀書之訓乎非謂象山全不窮理也其不信系辭爲孔子書詆訶太極圖說可謂窮理之言乎蓋象山位置太髙不能抑已從人執意見而自以爲無意見要其修身砥行不失爲豪傑之士也聖門顏曾而外各因質之所及亦未必人皆純全余謂此論頗爲平允然聖門諸弟子所造未必純全自知不及顏曾無敢自號爲得聖人之宗而目顏子之博文曾子之格致爲支離者若象山則以爲自有單傳心印正是孔子之眞血脈其病源尢在卽心卽理上來

無妄六二不耕獲不菑畬董子所謂正其誼不謀其利明其道不計其功張南軒所謂爲己者無所爲而爲者也

枕上思中庸章句君子尊徳性一節爲學功夫無以加於此矣存心以極乎道體之大如廓其基址也致知以極乎道體之細如密其間架也人心量最怕狹隘不以一毫私意自蔽則洞然矣心志最怕卑下不以一毫私欲自累則超然矣心中所蓄最怕浮淺涵泳乎其所已知惇篤乎其所已能則醞釀者深矣此皆培養本原之功如廓其基址者也析理則不使有毫釐之差而又日知其所未知處事則不使有過不及之謬而節文更日謹其所未謹此言致知而包力行在內如密其間架者也培養本原爲致知力行之地如有基址而後有間架也

朱子仁說讀之旣久令人見得本體融通流貫處功夫精切周徧處蓋生理涵於心爲心之徳而義禮智統是矣此生理涵於心卽溫然愛人利物之心爲愛之理故朱子一言以蔽之曰天地以生物爲心而人各得天地生物之心以爲心也所謂心之徳者此也所謂愛之理者此也明夫心之徳愛之理之非有二此溫然愛人利物之心卽天理坱然生物之心而本體有不融通流貫者乎中間引夫子之言仁則由體而用自常而變一私不容自匿一理不容或虧而功夫有不精切周徧者乎下又發明程子愛不可以言仁而愛之理爲仁則性情之界限明而脈絡通本體之妙莫非生生之理者益以著矣辧楊謝之不識仁體泛言同體者無警切之功專言知覺者少沈潛之味則功夫之實在乎操存涵養克己力行然後可以自全其生生之理者益以明矣君子多識前言往行以蓄其徳與論語多聞闕疑多見闕殆可參看惟能闕疑殆而後多識者可爲畜徳之資程子所謂考迹以觀其用察言以求其心是也不然淩虛駕空者失之玩物喪志者亦失之

愼言語節飲食朱子謂二者養徳養身之切務舉其要也若論養道之全則程子所謂動息節宣以養生也飲食衣服以養形也威儀行義以養徳也推己及物以養人也盡之矣

習坎卽孟子動心忍性增益不能意惟聖賢豪傑方耐得許多鍜鏈此二五剛中之有孚心亨也程子云若要熟也須從這里過正習坎之謂也六四樽酒簋貳一讀用缶一句納約自牖程傳至矣

離之柔麗中正先儒皆兼二五言惟胡雲峯云坎之剛中九五分數多故九五曰坎不盈卦辭釋有孚亦曰水流而不盈離之中正六二分數多故卦辭曰畜牝牛吉而六二爻辭亦曰黃離元吉按此更精審

君子以虛受人虛者無我也克有我之私以至於無我然後其心之虛也萬事投之而不累萬善納之而不盈寂然不動者此也感而遂通天下之故者此也虛之徳其至淵妙矣哉

日月之升降盈縮終則有始也而萬古常明恆久不已也四時之寒暑往來終則有始也而亙古不易恆久不已也推之一艸一木一飛一走之榮枯消長皆終則有始也而種類不相侵時序不相亂皆恆久不已也在聖人則神明變化因物付物無非久於其道也君子素位而行而立不易方者在是矣

周易觀彖論君子自昭明徳云明徳者人之所得乎天之理具於心而昭明不昧者也人之所以不能常明者气昏而物蔽之也君子敬勝怠以去其昏義勝欲以撤其蔽此所以自昭其明徳之道也明出地上則羣陰退伏人心之徳蓋亦如此按此段可與大學章句讀其論晉之全卦云進升之道以柔順爲善蓋柔則安靜而無躁進之嫌順則循理而無妄動之失卦之爻非無剛也而其彖傳曰柔進而上行明其善在柔也故凡柔爻皆吉按此段審出處之道者不可不察

讀家人一卦齊家之道備矣身者家之本也故大象曰君子以言有物而行有恆上九之象傳曰威如之吉反身之謂也

閨門嚴肅最治家之要故家人初九卽曰閒有家也九五王假有家假作感格之義者是也先儒云初之閒有家是以法度防閒之至王假有家則躬行有以感化之矣

家法嚴肅大端在冠昏喪祭之必以禮家道雍睦大端在父子兄弟之不言利

淺之則勿聽婦人言深之則刑於寡妻治家之本在是矣

納約自牖遇主於巷士君子不得直行己志之時此義不可不講也

每念蔡西山獨行不愧影獨寢不愧衾之言使人不敢有斯須之防玩

趙淸獻日所思爲夜必焚香以告天立心處事當如是呂與叔在緱氏山房中六月炎蒸閉戶端坐終日儼然程子微窺之而嘆其惇篤此卽吾人不及古人處他尙何言

身端容肅則邪妄自退程子所謂整齊嚴肅則心自一一則自無非僻之幹此是治心第一關鍵非欲作泥塑木雕也

反身修徳此無時無處不當然者聖人何故於蹇言之蓋蹇之時事勢或有所阻不得有爲惟反身修徳則無不可爲者也且致蹇之由必從失徳來能反身修徳則濟蹇之本得矣

六四往蹇來連荀氏作來承五不可從當依本義蓋往者進也來者退也六四𨿽當位然陰柔才弱往則徒在蹇中不足以濟惟來連九三陽剛得實斯足以承五而濟蹇矣故象曰往蹇來連當位實也

懲忿窒欲遷善攺過此克己力行之要去凡入聖端在此處此處無力卽墮落小人坑塹矣須每日省察當下奮發不肯毫發放過庶乎可以有進也

益用凶事固有之也蓋凶事似非以爲益然如所謂動心忍性增益不能者於事理固有之也朱可亭先生云然於語气甚愜

有孚惠心勿問元吉呂東萊先生云人君但誠心惠民不須問民之感如此然後元吉按此解勿問二字甚善宋仁宗時交趾貢異獸指爲麟司馬溫公曰誠僞不可知使其眞非自至不爲瑞若僞爲逺人笑願厚賜而還之此古人處事最得大體處

讀書不免昏惰正所謂不能以志帥气居然而怠嗚呼不勉爲君子之莊敬日彊耶

蔡節齋謂周子無極而太極之說得於易有太極之一言易者變易無方體卽無極之義此語可謂冰解凍釋井卦九五井冽寒泉食美之至矣至上六而後言元吉者何朱可亭先生云此以上爻終五爻之義寒泉食井養也勿幕則養不窮矣九五中正有孚也五不言吉上之元吉卽五之謂也按此可補傳義所未及

程子定性書乃中庸致中和之極功周易艮其背之妙蘊也

朱子語類問艮之象何以爲光明曰定則明凡人胸次煩擾則愈見昏昧中有定主則自然光明按此卽主敬爲致知之本也

陳紫峯曰人之一心靜之所養有淺深則發之所中有多寡按此延平所以觀喜怒哀樂未發气象也

艮其背專就靜言者不免言體而不及用動靜並言者又不見體用之分觀彖雲天下之動以靜爲本靜之道以驗於動爲至靜亦定動亦定然後爲靜之至也故方其靜也私欲不萌廓然而大公是不獲其身也及其動也智詐不生物來而順應是行其庭不見其人也內不見己外不見人則義理周流而感應之累免矣故無咎此卽以定性書作注腳最妙而動根於靜靜以該動尢得艮之本義

朱子感興詩云反躬艮其背此內之主一無適也肅容整冠襟此外之整齊嚴肅也保養徳性莫過於此艮其輔言有序程子所謂心定者其言重以舒是也旅必擇所主愼所交節所需尢在不資其勢而利其有初六旅瑣瑣斯其所取災或專指童僕賤役言愚謂凡資其勢而利其有皆瑣瑣也必欲如其所願斯其所以取災也故傳曰志窮災也

待童僕莊以涖之寛以畜之禮節不假借而饑寒勞苦必加體卹小過宜務包容

旅之大象曰君子以明愼用刑而不畱獄明而愼則無濫刑愼而明則能燭姦然必速結而不畱獄則小民免荒時廢業之苦胥吏無支蔓勒索之獘姦惡者早懲一日則良弱者早伸一日凡居官者切念之

朋友講習則道義之浸灌滋潤其悅也不可以言諭有麗澤之象焉有兌之情焉

橫渠出都門詩云藜藿野心𨿽萬里不無忠戀向淸朝大抵聖賢身𨿽閒退其心未嘗不念切君民也若恝然長往祗是沮溺荷蓧一流人物耳

中孚兼中虛中實二義無累則中虛虛者信之本也有主則中實實者信之質也木必有根本質榦而後枝葉暢茂而復結實焉是故發之言則有物見之行則有恆莫非實理爲之質也實理之涵於心則無私主而至虛也故曰實者信之質虛者信之本也

中孚之大象何以曰議獄緩死此所謂求其生而不得則死者與我皆無憾也如是則生者感死者服我之心足以孚於人人之心亦已孚於我此中孚之大者也易之言刑獄者五噬嗑之明罰敕法取其明與威也賁之明庶政無敢折獄恐徒恃其明也丰之折獄致刑亦取其明威也旅之明愼用刑而不畱獄又以見明之不可不愼而不畱獄則惡者懲之善者伸之仁義並至也然而死罪尢不可以輕議也必使死者自問亦無以自免於死然後爲兩無憾也故中孚曰君子以議獄緩死嗚呼易象之言刑獄也至矣

旣濟六爻多戒辭聖人之意深逺矣韓魏公所謂酒闌人散時正謂此也李文靖公日取四方水旱賊盜之事聞於上前使生警懼此得旣濟卦之意也

周易不終於旣濟而以未濟終篇此下藏有無窮之易在焉

讀書偶記卷一﹤子部﹐儒家類﹐讀書偶記﹥

欽定四庫全書

讀書偶記卷二

副都禦史雷鋐撰

窮理之功在格物盡性之功在踐形此徹上徹下無纖毫影響處

禮鄕飲酒義雲天地嚴凝之气始於西南而盛於西北此天地之尊嚴气也此天地之義气也【按先天圖之巽坎艮坤是也】天地溫厚之气始於東北而盛於東南此天地之盛徳气也此天地之仁气也【按先天圖之震離兌乾是也】又按以河圖參之奇之由北而東而南以終於西者卽天地仁气之流行也耦之由南而西而北以終於東者卽天地義气之流行也冬至一陽生而春而夏則仁气之盛也秋則陽消而陰長矣圖之北東陽居內南西陽居外者冬而春陽方生而長夏而秋陽長極而消也夏至一陰生而秋而冬則義气之盛也春則陰消而陽長矣圖之南西陰居內北東陰居外者夏而秋陰方生而長冬而春陰長極而消也河圖與先天圖觀諸鄕飲酒義之言而已明矣

孔子性相近之言實萬世言性之宗旨孟子性善之言正是相近之實際相近者善之相近也以萬物爲一體者堯舜之仁也今人乍見孺子入井而怵惕惻隱可謂不與堯舜之仁相近乎故曰性善也擴而充之人皆可以爲堯舜也必待擴充之力者气質有不同也孟子言性與孔子無二旨也

或問張子心統性情其性靜而情動乎曰性者心之理也心者動靜之樞也靜則情之斂動則情之發斂則不見其情矣專謂之性可也發則性露於情矣專謂之情亦可也孟子所以有四端之說也

或問性之爲仁義禮智自其發而後有端緒可尋若寂然不動之時何自而指其爲仁耶義耶禮與智耶曰寂然不動之時渾然生理涵孕於中卽仁也此仁所以包乎義禮智也生理有自然之裁制義也自然之節文禮也自然之分別智也仁包乎義禮智此朱子訓仁則曰心之徳也

或問貞下起元造化之妙然也人心之智與仁若何曰吾心之理非知之何以能體而行之此中庸三達徳先曰智而後曰仁勇也𨿽然所知者亦知此生理之脈絡而已仁所以包乎義禮智也如造化之貞卽元气之斂藏非元之外別有貞也

愛惡欲懼生於內喜怒樂哀形於外統言七情不如此更分明或曰情本於性今如此言則情只本於心乎曰以道心言之則愛而喜者仁之發也惡而怒者義之斂也欲而樂者禮之著也懼而哀者智之藏也以人心言之其愛惡欲懼之或偏喜怒樂哀之無節皆性汨於气而失焉者也故必道心爲主人心聽命焉斯謂之性其情

道心卽性也人心之正者道心爲之主卽性宰乎气也人心之偏者道心之有蔽卽性汨於气而失焉者也非道心爲一心人心又爲一心也如飲食男女之欲人心也而道存焉知道存卽道心也不知其爲道而肆焉則危者愈危微者愈微矣故必道心爲主人心聽命也是知謂心卽性者非也離心性而二之者亦非也

禮運云人者其天地之徳陰陽之交鬼神之會五行之秀气也此周子太極圖說所謂無極之眞二五之精妙合而凝惟人得其秀而最靈者也夫天地之徳其性也陰陽之交鬼神之會其心也具五行之秀气故五性動而情生矣孔子所以謂性相近孟子所以謂性善至周子而理气合一之妙剖泄盡矣程張言性兼言气質亦不外此而得之

又云人者天地之心也五行之端也食味別聲被色而生者也夫天地之心卽太極也五行之端以理言之則仁義禮智信之發也以气言之則心肝脾肺腎之屬是也食味別聲被色此物欲所以易累必踐形盡性乃葆其天地之心語其要亦曰道心爲主人心聽命而已誠意之外何以復有正心之功曰誠意則人鬼關意誠矣人而非鬼矣猶恐其用情之偶偏朱子所謂官街上錯了也曰然則大學之正心只中庸之致和而缺卻致中之功乎曰體立而後用有以行未有致和而不本於致中者也曰或謂正心猶中庸之戒愼恐懼也誠意猶中庸之謹獨也如此則致中屬之正心致和屬之誠意矣曰大學言欲正其心者先誠其意今將曰欲致其中先致其和可乎安溪李文貞公之言得矣蓋誠意猶中庸之戒懼謹獨也正心猶中庸之致中和也戒懼謹獨則無不中且和矣然朱子猶曰自戒懼而約之自謹獨而精之涵養省察愈純愈密之功如此其至矣則知誠意之外別無正心之事殆亦約之精之之云爾曰大學誠意言君子必愼其獨非專以謹獨言乎曰意之好惡直貫至事爲之末所謂意之全體貫徹事爲獨乃意之起頭謹獨是於誠意中提出一要關頭可知誠意之功自包戒懼謹獨言也曰中庸末章內省不疚非意誠乎不動而敬不言而信非心正乎曰此亦分劈不開內省而疚固意之不誠不敬則肆心萌矣不信則僞心生矣肆也僞也尙得謂意之誠乎然則以戒懼愼獨分屬正心誠意者固不如安溪之言爲得也

沈闇齋先生云周子教人尋孔顏樂處某謂當從論語開篇第一章

尋起按此言最確實蓋學之正習之熟說之深由此而樂而不慍孔顏之樂在其中矣

禮所以固人肌膚之會筋骸之束視聽言動坐立間稍不謹飭便至懈弛而昏惰放肆隨之此入徳第一關頭最當警愓而痛懲也

繙舊書得先大父手帖二方一錄王陽明示徐曰仁應試云入塲之日切勿以得失橫在胸中令人气餒志分非徒無益而又害之塲中作文先須大開心目見得題意了了卽放膽下筆縱沒出色處辭气亦條暢今人入塲有志气局促不舒展者是得失之念爲之病也將進塲十日前便須練習調養蓋尋常不曽早起得慣忽然當之其日必精神恍惚作文豈有佳思須每日雞初鳴卽起盥櫛整衣端坐抖擻精神勿使昏惰日日習之臨期不自覺辛苦矣今之調養者多是厚食濃味劇酣謔浪或竟日偃臥如此是撓气昏神長傲而召疾也豈養精神之謂哉務須淡飲食薄滋味則气自淸寡思慮屛嗜欲則精自明定心志少眠睡則神自澄君子未有不如此而能致力於學問者每日或倦甚思休少偃卽起勿使昏睡旣晚卽睡勿使久坐進塲前兩日卽不得翻閱書史雜亂心目每日只可看文字一篇以自娯務在怡神適趣忽充然滚滚若有所得勿使气輕意滿益加含蓄醞釀若江河之浸衍泛濫驟然決之一瀉千里矣每日閒坐時眾方囂然我獨淵黙中心融融自有眞樂蓋出乎塵埃之外而與造物者遊一錄唐荊川與馮午山柬云秀才作文不論工拙只要眞精神透露如有眞精神𨿽拙且滯必是英俊奇偉之士公考試看文不必論奇論平論濃論淡但窺其眞精神所向如肯說理肯用意必是眞實舉子也如無理無意而但掇拾浮華必是詐僞小人此是閱卷大關鍵按此二帖𨿽皆爲塲屋而言士君子讀書養气務學立品之要已具此矣嗚呼此先大父之手澤也

曽南丰作趙公救菑記略云公前民之未饑問屬縣菑所被者幾鄕民能自食者有幾當廩於官者幾人溝防構築可僦民治之者幾所庫錢倉粟可發者幾何富人可募出粟者幾家使各書以對而謹其備至期人受粟日一升幼小半之憂其眾且蹂也使受粟者男女異日而人受二日之粟憂其流且亡也於城市郊野爲給粟之所凡五十有七使各以便受之而告以去其家者勿給計官爲不足用也取吏之不任職而寓於境者給其食而任以事不能自食者有是具也能自食者爲之告富人無得閉糶又爲之出官粟得五萬二千餘石平其價予民爲糶粟之所十有八使糴者自便如受粟又僦民完城四千一百丈爲工三萬八千計其傭與錢又與粟再倍之民取息錢者告富人縱予之待熟官責其償棄男女者使人得收養之明年春大疫爲病坊處疾病之無歸者募僧二人屬以視醫藥飲食令無失所凡死者使隨收瘞之法廩窮人盡三月當止是歲盡五月而止按此趙公救災之政綜理周密可法惟官不足用近少吏之不任職而寓於境者委紳衿殷實之賢能者可矣或曰計民之傭與錢矣又倍粟以予之毋乃太多乎曰民之有力者食其力而粟加倍則咸自奮不安於惰矣且奪富民之有窺公家之積皆此輩也食力而余粟足以贍其家他何虞焉河北地震水災隳城郭壞廬舍百姓暴露乏食有司建言請發倉廩與之粟壯者人日二升幼者日一升南丰救災議略云遭非常之變者必有非常之恩然後可以振之今百姓暴露之食已廢其業使之相率日待二升之廩於上則其勢必不暇乎他爲是農不得修其畎畝商不得治其貨賄工不得利其器用閒民不復得轉移一切執事棄百事而專以待升合之食是眞以餓殍之養養之也以中戶計之戶爲十人壯者六人防者四人一戶月當受粟五石不久行則百姓何以贍其後久行之則被水之地旣無秋成之望非至來歲麥熟賑之未可以止自今至來歲麥熟凡十一月戶當受粟五十石今被災者十餘州仰食縣官者百萬戶當用粟數百萬石何以辦之至於給受之際有淹速有均否有眞僞有會集之擾有辧察之煩厝置一差皆足致獘且不過能使之得旦暮之食耳其於屋廬構築之費將安取哉彼日就食於州縣必相率而去其故居𨿽有頺垣壞屋之尙可完者亦棄之而不暇顧其害又可謂甚也己爲今之策賜之以錢五十萬貫貸之以粟一百萬石而事足矣何則被災十萬戶一戶得粟十石得錢五十貫下戶常產之貲平日未有及此者也彼得錢以完其居得粟以給其食則農得修其畎畝商得治其貨賄工得利其器用閒民得轉移執事一切得復其業而不失其常生之計與專待二升之粟而勢不暇他爲者豈不逺哉按此法更簡而民更受實惠免守候之苦而不荒本業然貸不如賑貸則取償民力或有不贍而賑則難繼或來歲復有災荒將柰何則不能自食者賑之能自食者貸之或平價糶之而已或曰愚民多與之粟易至濫用如趙公男女異日人受二日之粟又不免奔走守候之苦斟酌二者之間人給以十日之粟也可其分地發粟得人任事以及僦民計傭之法皆必如趙公乃無獘也有司或有掣肘不得賑貸將柰何曰小歉平糶亦可濟大歉無賑且貸則所謂求牧與芻而不得矣𨿽然便宜行之以一官易民命奚不可之有又按平糶必須逐日使糴蓋小民之乏錢力不能一日而糴數日之粟也且必計口而糴家十口者每日許糴十升【此須酌量各地方升斗大小】使黠者不得賤糴貴糶粟乃可繼然非分地多任事得人則守候之苦仍不可勝言以此知趙公救災民不荒本業者於城市郊野給粟之所五十有七則授民便無淹滯故也豈特憂其流亡已哉出粟煮粥亦須多爲之所使男女異處量地之廣狹擇各祠廟之類大約每食以五十人爲限每人與一簽執簽者入俟食畢出再發簽入方無擠擁紛擾之患每人許擕一器給粥多少如其意蓋恐老幼有不能赴者也募富人出粟煮粥並須委富人任其事但不可是日某人出粟卽委之任事恐性鄙吝者有刻減之獘須擇忠厚明敏者專以任之爲有司者巡察各處有不遑暇食之意乃得

設養濟院收鰥寡孤獨及廢疾之人凡年壯非殘疾者不得入有司周防之別男女之區酌衣食之費上司於所經過之屬邑申飭有司加意存防富民有犯當罰者罰出粟米助其養此仁政之先務也

若養濟院或不足居住許以近城寺院爲之此紹興時詔也要亦擇其閒空者可也

積貯倉谷以平糶收錢谷革除額外需索之獘此惠民之大者痛懲蠧役刁民以息訟端嚴禁賭博遊手以淸盜源興學校禮賢才以厚風俗民之貧病無依者生有養濟院以卹之死有義冢以瘞之此任州縣之職者不容一日不盡心於其間也

晉陶侃嘗造船木屑竹頭皆令藏之後皆有用處綜理家事不可不知此意爲國用人尢不可不知此意南宋趙方少從張南軒學知靑陽縣時告其守曰催科不擾是催科中撫字刑罰不差是刑罰中教化此語凡爲民牧者皆當書於座右

朱子於大學或問格物章先言心之體用次身之所具次身之所接然後及於天地鬼神幽明上下所謂一塵之微一息之頃推類而極言之耳王姚江格亭前竹子七日成病其未深讀朱子之書可知今人猶有病朱子格物之說者盍取或問一書切體之

聞耿公定向督學南畿時池州守問朱子窮理與陽明致良知之說公曰試以現在職業言之如要治民卽窮到獲上信友順親誠身又窮到明善均此身也必曰明善乃能誠身何也人只見此血肉之軀不惟與民物不相關卽父子兄弟亦常間隔能反身自窮我身我心從何處生來識得渾然與物同體意思則四端萬善滿腔皆是此乃所謂明善乃能誠身守曰發揮明透公蹙然曰願吾輩從此省身克己使一郡民物窮檐幽谷皆得其所乃爲發揮耳按此段論窮理最得朱子之意如此就實地作功夫講學乃不是空談羅近溪問晉江莊生云如何能出離生死曰不著近溪首肯耿公曰未也存順沒寧是爲出離吾人旦晝所爲無愧怍則夣寐亦安推此則生死可見按此亦最切實不影響

玩致良知三字不錯所以致良知者只在一提一喝之間則入禪耳人心之靈莫不有知卽良知也要必自讀書以至處事接物莫不窮其理所知乃周徧而精切所以能窮理者卽此良知而窮理所以致良知耳此徹內外之學也先提撕喚醒此心使常惺惺此主敬工夫良知所以不昏昧也然非事事物物推究恰好條分縷析燦然分明安能泛應曲當乎若謂本吾良知發出自然與古人不爽毫釐此非生知上哲能之乎竊恐生知上哲正不自任胸臆其虛心參酌更加細密耳

所貴於窮理者如周禮一書見聖人治天下之法皆天理之周流貫徹處在今日卻須得其精意而不必盡泥其法𨿽聖人處今日亦必有因時變通處是故致知之功在窮理非拋卻書冊也亦非泥著書冊也

夫學問之道一以貫之孝而已矣是故以父母之心爲心天下無不友之兄弟由父母而上之則祖宗也以祖宗之心爲心天下無不和之族人由祖宗而上之則厥初生民之天地也以天地之心爲心天下無不愛之民物至於民胞物與學問之道無以加矣要自孝之一念積而充之故曰天地之性人爲貴人之行莫大於孝嗚呼此其所以通神明光四海而爲至徳要道與

气昏則惰惰則益昏何以治之敬而已矣昏難治治惰始所謂整齊嚴肅則心自一一則自無非僻之幹如此存養久之則天理自然明也

聞梁邨師云周程張朱繼絕學之傳通性命之原也若漢之諸葛亮唐之宋璟狄仁傑郭子儀陸贄宋之韓範司馬李綱性命之原未能洞徹而風節事業彪炳千古爲一代大人物者何哉以其篤於忠孝故也忠孝篤摯是卽本於所性所命全天地之正气也若徒才气用事表裏不符晚節末路不如人意者多矣

待人貴謙恕卽有事當辧論必從容善道切勿衝口而出形人之短令人不堪吾屢戒而屢犯此气質之未變也若人有衝口而出言我之短此卽是好師友虛心納

之返躬省之受益多矣

朱子生平峻潔晚歲益通明近世輕於非訕爲其教不便嗜欲耳然士遵依朱子𨿽未知道不敢逾閒或詆訶詼諧之者必鮮恥多欲厭治幸亂黙懷無父無君之根者也此陳幾亭云爾然幾亭生當明季覩非訕朱子之害至於無父無君不歸罪陽明之作俑何耶

陸稼書先生云顏子三月不違仁聖人何以知之蓋卽於非禮勿視聽言動知之此徹內徹外之言學者得此可知內外功夫非兩橛矣

斷一木殺一獸不以其時非孝也於此可悟孝之道無所不貫

天下無性外之物凡身之所具耳目手足聰明恭重之理皆是也凡身之所接親義序別信之道皆是也凡天地盈虛消息之妙萬物生長收藏之宜皆是也其理莫不具於一心故曰性者心所具之理也朱子之論格物卽孟子之言知性卽此可悟矣

或曰子言學問之道一以貫之孝而已矣與曾子之言忠恕異乎同乎曰由親親推之而仁民推之而愛物卽恕也程子所謂擴充得去天地變化艸木蕃也所以盡是心而推之者卽忠也

宋胡安定孫明復二先生皆爲天下師少同學問後來竟不相悅此二公器量疑皆有不足處若富鄭公因撤簾事謂韓魏公不早通之甚不滿魏公魏公卻終身致敬不衰此是韓之器量大於富處撤簾事魏公迎機而導當事而決如何能早通於鄭公鄭公正人其量之不大由理之未明信乎程子曰量由識長識髙則量大也太極者誠也誠之之功在敬以直內義以方外敬以直內誠之源也義以方外誠斯立焉必直內乃能方外卽主靜之意也敬義夾持直上達天徳則人極立矣梁邨師論通書果而確云果卽誠之通也確卽誠之復也

親親而仁民仁民而愛物由根而榦而枝葉也忠者生意之中涵也恕者生意之流貫也

延平先生云學問之道不在多言但黙坐澄心體認天理若是𨿽一毫私意之發亦退聽矣久久用力於此庶幾漸明講學始有益耳按此非廢講學也有尊徳性一段涵養功夫講學始有著落今人開口辧論全無黙坐體認之意如此講學縱說得不錯亦只是口頭禪耳學問須自不愧屋漏中做出方是有根古今人物常變始終如一者皆是這里有功夫

陳白沙和龜山此日不再得詩云吾道有宗主千秋朱紫陽說敬不離口示我入徳方義利分兩途析之極毫芒聖學信匪難要在用心臧善端日培養庶免物欲戕此等語與薛胡無異然其他所論學以自然爲宗不免過髙之獘不如薛胡之平實謹守下學上達之序也白沙與趙提學書云僕年二十七始發憤從吳聘君學其於古聖賢之書蓋無所不講然未知入處比歸白沙專求所以用力之方日靠書冊尋之忘寢忘食者累年而卒未得焉於是舍繁求約惟在靜坐久之然後見吾此心之體隱然呈露常若有物日用應酬隨吾所欲如馬之禦銜勒也體認物理稽諸聖訓各有頭緒來歷如水之有源委也按此是白沙一生實錄質之孔門教人不外博文約禮程朱標出主敬爲知行之本入手功夫更無他途白沙初年日靠書冊不免失之泛騖卒乃盡舉而空之專心靜坐又失之虛寂皆不可爲訓也七介以相見也不然則已慤三辭三讓而至不然則已蹙凡禮之周詳委折不徑情而直行皆如此余見前輩气度端謹應酬多遲重審愼後生慢易輕率者反笑之此風气厚薄所由分也故曰禮之於人也猶酒之有糵也君子以厚小人以薄

親在行禮於人稱父人或賜之則稱父拜之人子不敢自專類如此

靜坐中有一念未起時此喜怒哀樂未發气象也有將聖賢言語切已體認時有自省平日言行過愆時有研審立身行己國計民生時此皆思誠功夫也卻不可思緒紛糾一事未了他事如麻又生耳蓋惡念易去雜念難除聖賢不言無思只言思無邪言愼思言近思言思不出其位也

樂記人生而靜天之性也感於物而動性之欲也物至知知然後好惡形焉好惡無節於內知誘於外不能反躬天理滅矣夫物之感人無窮而人之好惡無節則是物至而人化物也人化物也者滅天理而窮人欲者也此等精切之言與語孟等宋儒太極圖說西銘定性書顏子好學論皆是發明此意

天髙地下萬物散殊而禮制行矣流而不息合同而化而樂興焉此等識見胸襟處天地間眞是活潑潑地想見橫渠作西銘時是如此

心中斯須不和不樂而鄙詐之心入之矣外貌斯須不莊不敬而易慢之心入之矣此數語切體日省之可以進徳矣

有服人召之食不往大功以下旣塟適人人食之其黨也食之非其黨弗食也按其黨食之者非盛饌延賓也余居祖喪數月後曾爲人彊至宴會卻之不力至今負疚於心

孝子之有湥愛者必有和气有和气者必有愉色有愉色者必有婉容孝子如執玉如奉盈洞洞屬屬然如弗勝如將失之嚴威儼恪非所以事親也此數語須常自切已體驗人莫不愛其親然愛有不深者嗜欲多則天性漓故縱心任气不和不敬以自蹈於不孝也

喪大記中期之喪三月旣塟食肉飲酒者當指旁親伯叔兄弟也又曰期終防不食肉不飲酒父在爲母爲妻而不言祖父母何也方望溪先生雲母與妻疑爲父在而屈者也故著之若祖父母不以父在爲疑者也則不待言矣又按食肉飲酒不與人樂之蓋𨿽可食肉飲酒時亦家食耳斷無與宴會之理

執虛如執盈入虛如有人形容敬處如畫功夫至此庶幾不愧屋漏也

表記內君子莊敬日彊安肆日偸之語伊川先生每愛誦之此植躬之要也其曰君子不失足於人不失色於人不失口於人又曰君子不以其所能者病人不以人之所不能者愧人此接物之要也又云事君難進而易退緇衣云私惠不歸徳君子不自畱焉此出處辭受之要也

父有服宮中子不與於樂今人祖父母之期服𨿽除而父有服凡宴會有音樂者不當與也若出仕他方則有難拘處然不念父憂演戱娯賓則亦非孝矣

訪河南孫仲符於京邸見其案頭有方簡肅公文集數冊蓋莆田方公良永也考其生平不拜劉瑾直劾錢寧退休家食不忘廟堂晚屢起用巡撫司寇以終養辭以老疾辭蓋一代完人也與姚江同時所學卓然不惑其作覺軒序云近世有一切簡易自立門庭者教人以瞑目靜坐謂卽此可以悟道而聖門格致之學顧指爲破碎支離究其所謂覺者茫無依據視空寂之教殆無以異云云辧姚江之新學也按舒文節公芬同姚江之時而不惑其學羅整庵先生而外方舒二公其皎皎矣妾母不世祭之說余得之李侍講立侯曰妾母者非庶子自目其母也蓋屬嫡子言也嫡子可祭妾母嫡孫不祭妾祖母故曰妾母不世祭也然則庶孫自祭於其私室可也

宗法之難復古也如髙祖之嫡子孫無後當時未有繼嗣自曾祖以下四世矣祭髙祖之時小宗之義何屬乎立侯曰此自是曾祖一脈之嫡爲小宗也於義何取曰以服制承重斷之也假令髙祖在嫡子孫無後曾祖一脈已歷四世有不爲髙祖承重者乎故曰以曾祖一脈之嫡爲髙祖小宗也方望溪先生云古未有髙祖之嫡子孫無後而不立繼嗣者今已歷四世無越而立繼之義權宜斷之只得如李君云云

虞書之精一丹書之敬義萬世論學之淵源六經四子無出於此博約卽精一也忠恕卽敬義也大學之格致誠正精一也中庸之戒懼愼獨敬義也敬以直內主一也義以方外則無不精而皆協於一矣

鬼神者造化之迹也春夏秋冬者陰陽之迹也

先天圖畫出个天地位焉萬物育自在其中矣後天圖畫出个四時行焉百物生自在其中矣合河師云先天乃道生天地之圖也後天乃天地生萬物之圖也喜怒哀樂未發生意之中涵也發而中節生意之流貫也喜與樂之生意易見聖人之怒所以懲姦而遏惡卽不得已殺之哀心行焉生意未嘗有間斷也

夫焉有所倚言心體也卽未發之中也大徳惇化者此也肫肫其仁三句形容無倚之心體仁卽生意之中涵也淵淵其淵卽中涵者靜而深也浩浩其天卽中涵者廣且大也生意中涵故天下大經皆自此流而貫之也中涵者靜而深所以立天下之大本也中涵者廣且大天地之所以爲化育者在是矣故曰大徳惇化也聖人心體無非生意中涵所謂體之一者此也親親而仁民仁民而愛物皆此一以貫之也忠卽生意之中涵也恕卽生意之流貫也然非聖人安能如此一理渾然泛應曲當乎故學者必黙識體認充滿此生意隨事精察而力行之至於眞積力久而有得焉然後此心洞然親親仁民愛物事爲節目縷析條分無非此一以貫之而已矣

子在川上曰逝者如斯夫不捨晝夜天地之化往者過來者續無一息之停乃道體之本然也所謂道體之本然者何卽天地之心也天地以生物爲心於穆不已無非生意流貫故化育流行無一息之停聖人之心全體天地生物之心此純亦不已之天徳也已欲立而立人已欲達而達人卽此生意自然流貫故曰有天徳便可行王道也𨿽然吾心有一毫私意之萌卽天命斷而不行人物隔而不通矣故又曰其要只在謹獨

天地以生物爲心必四時行而後百物生夫百物所以生者四時之變化四時所以變化者天命之不已天命不已卽天地生物之心之不已也聖人體天地生物日用動靜皆生意之流露所謂申申夭夭者此也所謂老安少懷者此也所謂仕止久速各當其可者此也故曰予欲無言又曰天何言哉四時行焉百物生焉天何言哉程子謂此可謂至明白矣學者須體會得之

孔顏之樂如何尋處先儒隱而不發竊思人欲盡處天理流行隨處充滿無少欠闕數語可形容孔顏樂處何也卽此生意之盎然一心藹然四達者也所謂仁也顏子心不違仁𨿽簞瓢陋巷不攺此樂也孔子中心安仁𨿽疏水曲肱此樂亦在其中也然則欲尋孔顏之樂亦黙體吾心之生意而已矣大抵生意是聖學眞種子克己如耨艸涵養乃灌漑培育之功由是欣欣向榮暢茂條達而不容己焉孟子所謂樂則生矣此之謂也學者必有見於此實加克己涵養功夫孔顏之樂方可尋得不然水流花放無非生意於我何有哉

釋氏以明鏡諭性所照者虛影也吾儒以谷種言性所貫者生意也種一而已而所成有萬無一不與種相肖者此一貫之學也儒釋之分根源在此故釋氏以大地山河爲幻相吾儒則親親仁民愛物此心自不容己是說也本之李文貞公云

涵養吾一一者不貳不雜也蓋純乎天理之極無一毫人欲之私也周子所以謂一者無欲也

中庸章句云一者誠也純乎天理無一毫人欲之私斯之謂誠

仁義禮智天下之道千變萬化皆由是出未發時渾然無迹只是一性體此性體也以其本於天則謂之命以其蘊於心則謂之徳以其達於外則謂之道以其眞實無妄則謂之誠以其不貳不雜則謂之一以其不偏不倚無過不及則謂之中以其由中發外脈絡分明則謂之理

朱子答彭子壽云前此文字上用力太多亦是一病蓋欲應事先須窮理而欲窮理又須養得心地本源虛靜明澈方能察見幾微剖析煩亂而無所差錯程子所謂學莫先於致知又未有致知而不在敬者正爲此也按此是學之嫡脈朱子得力於延平者在此向上遡之子思所謂尊徳性而道問學者是也

學之正宗由孔孟而程朱明代薛文淸公純正無疵矣至其餘諸子沈潛髙明之不同各有得力處亦各有偏處然如胡敬齋之嚴密學者或過於拘則有之無規矩之越也白沙陽明之流獘猖狂而不可收拾學術之不可不愼也如此

每見孫夏峯論學多鶻突處如夏峯人品之髙曷易及哉此又在乎能自得師也大抵前人學𨿽有偏其得力處卻實有把握死生禍福不可揺奪此之謂實學予近見劉靜修先生河圖辧有云河圖之中宮則先天圖之所謂無極所謂太極所謂道與心者也卽太極圖之所謂無極而太極所謂太極本無極所謂人之所以最靈者也河圖之東北陽之二生數統夫陰二成數則先天圖之左方震一離兌二乾三者也卽太極圖之左方陽動者也其兌離之爲陽中之陰卽陽動中之爲陰靜之根也河圖之西南陰之二生數統夫陽之二成數則先天圖之右方巽四坎艮五坤六者也卽太極圖之右方陰靜者也其坎艮之爲陰中之陽卽陰靜中之爲陽動之根也河圖之奇偶卽先天太極圖之陰陽而凡陽皆幹凡陰皆坤也河圖先天太極圖之左方皆離之象右方皆坎之象也是以河圖水火居南北之極先天圖坎離列左右之門太極圖陽變陰合而卽生水火也按此於河圖先天圖太極圖可謂冰解凍釋矣

先儒謂孔子言性兼气質言孟子不言气質不盡然也堯舜性之湯武反之非言气質而何然則孟子言性善亦就气質中指其根於性而發見者言之耳气質𨿽有不善無虧於性如撥雲霧卽可以見靑天梁邨師有雲程張言气質之性未嘗不包羅於孟子書中孟子因當時人心利欲錮蔽已深大聲疾呼言性善以喚醒之不暇爲周折語耳

今以性理二字分言之性體渾然析之爲仁義禮智脈絡分明是之謂理推之身則肅乂哲謀推之倫則親義序別皆理也卽皆性也復性在於循理循理在於盡分蓋性渾淪而理有條緒然理廣大而分更親切如孝之理無窮而吾有分內當盡之孝忠之理無窮而吾有分內當盡之忠隨在盡分則理得而性無虧矣格物者格此力行者行此豈待逺求哉

太極卽所謂至善也所謂中也

程子云曾防漆雕開已見大意所謂大意者何蓋對小成言也如兵農禮樂可仕而仕不免安於小成防之異撰開之未信見得聖人大本領卽大學之明徳新民止至善也所謂見道分明者亦此也

問格物致知畢竟從何處下手曰朱子或問中言之悉矣今且先從讀書上格起書籍亦多十三經廿一史何者不當研究今且先從朱子小學一書格起能就小學一書格物以致其知則身心倫類處處著實不患乎誠意正心修身齊家之無其道矣故余語成均之同志者曰讀近思錄後正好著實讀小學不然言心言性終恐影響無得力處

孔子發憤忘食是做甚功夫若只空守此心何用如此蓋所謂好古敏以求之也所謂躬行君子未之有得也孔子自敍自十五至七十是如何做功夫看來立也不惑也知天命也耳順也不逾矩也皆是得力境界功夫總在一學字知行並進功夫進得一層則得力亦進一層故聖人終身上達卻終身在下學中也

曾防如登樓看山曾子卻步步從山麓躡上去極費了力此身則已在山頂上矣

易言學以聚之多識前言往行以畜其徳窮理盡性以至於命書言學於古訓乃有獲後世虛無寂滅者不知此記誦辭章者亦不知此

心之性不外仁義禮智四字萬事萬物之理亦不外這仁義禮智四字無內外無彼此故曰性卽理也

余偶見一書論河圖參天兩地而倚數及用九用六參伍錯綜之說曰天一天三天五是爲參天地二地四是爲兩地倚數者五合天一爲六五合地二爲七五合天三爲八五合地四爲九是九六七八之數皆倚參兩而起也圖之生數屬天者參一三五共九數此陽所以用九也屬地者兩二四共六數此陰所以用六也五於圖之中宮位五外一錯四爲五二錯三非參伍乎綜一三五成九綜二四成六九六合爲十五又綜二五一成八綜三四成七八七合爲十五又五綜一與九五綜四與六五綜三與七五綜二與八皆爲十五又一綜六錯八二綜七錯六三綜八錯四四綜九錯二皆爲十五莫非參伍也而所綜所錯之參伍分之皆爲九六或七八之數豈非參伍以變錯綜其數乎通其變於蓍而奇偶以分極其數於爻而剛柔以判未有外河圖而起數者也按此論自然明白確不可易此書多采先儒之說而不載其名錄之以俟考

河圖中之十數前論未之及其論參伍錯綜亦只到九止或曰十卽兩五合而成也殊不盡然圖中只一五耳何自而有兩五蓋一二三四之數合之卽爲十也故六七八九皆從五合一二三四而成而十卽一二三四合而成此所以爲成數五也生數成數參此最明其曰天一生水地六成之以是爲生數成數似尙鶻突

易用九用六從河圖生數來一三五爲九二四爲六今見於瞿塘來氏易注中其以八卦錯綜而成六十四卦尢見造化自然之妙學易者當參考如邵子加一倍之法至四畫五畫時無名目安頓朱子謂於八卦之上又加兩儀四象亦似牽彊

來氏畫�之圖於伏羲文王卦圖之前謂此作易之原理气象數陰陽老少往來進退常變吉防皆在其中按此�卽河圖之意河圖奇偶交互卽陰中有陽陽中有陰也一對二三對四六對七八對九陰陽之對待也一三五七九二四六八十陰陽之流行也其內外賓主之位卽陰陽老少進退往來之妙也濓溪第二圖�卽是此�之意但濓溪是要見互爲其根處此則於對待中見流行自然處總皆從河圖中來

此�對待流行在其中互爲其根之義亦在其中可謂神明於河圖者矣

太極理也動靜神也陰陽气也神也者妙乎理與气之間者也微哉難言之矣

濓溪圖說太極動而生陽靜而生陰脫卻生字不見神之妙泥著生字亦不見神之妙

河圖之妙全在成變化而行鬼神故陰陽老少進退往來俱在其中只以對待言不見流行之妙矣吾觀河圖只二气旋轉不窮也

讀書偶記卷二﹤子部﹐儒家類﹐讀書偶記﹥

欽定四庫全書

讀書偶記卷三

副都禦史雷鋐撰

克己卽所以變化气質復禮卽復性功夫蓋天命之性本純粹至善落到气質則目之於色耳之於聲之類凡物欲之累皆己之气質引之是謂身之私欲也克己者克去其身之私欲也此身之私欲𨿽克未能事事恰好便是性分虧欠處禮者天則也不言理而言禮朱子所謂先王制禮原是畫出个天理與人規矩可慿據故復性功夫卽在日用動靜合乎禮而已

克己之己字卽人心之私也復禮則道心爲主人心聽命矣但曰己曰禮皆就身上說故下以視聽言動爲目皆靠身上實地的功夫然非心作主宰如何非禮處能克之故學者必提醒此以治其身朱子注云非至明不能察其幾非至健不能致其決卽惟精惟一之謂也克己之至便到無我地位人只爲拘於形骸之私要討便宜受用遂至徇人欲而滅天理然只言克己又恐人外形骸而不知所以踐其形故又曰復禮克己復禮一串說猶曰克己以復禮下文言非禮勿視聽言動克己也而復禮卽在其中克己復禮到盡頭處所謂聖人形骸𨿽是人其實只一團天理矣孔子從心所欲不逾矩孟子言動容周旋中禮是也

仲弟問敬義與知行何所屬曰敬者所以立知行之本也義兼精義集義知行皆統是矣又問程子云敬以直內義以方外仁也曰聖人教仲弓出門如見大賓使民如承大祭敬也己所不欲勿施於人恕也己所不欲不可施於人之裁制處卽義也又問敬義二字於克己復禮何如曰克己不是空空克得敬勝怠義勝欲此克己之實功也敬以直內而無斯須之不敬義以方外而無纖毫之不義則復禮不外是矣問涵養吾一曰一者不貳之名也雜則貳欲則雜故周子曰一者無欲也蓋純乎天理而已矣純乎天理則誠矣故朱子又曰一者誠也其涵養功夫亦不外敬義得之敬者主一無適所以涵養本原固不待言義則錯綜變化裁制合宜事有萬殊而無不協於一矣曾子明明爲夫子之一貫下注腳曰忠恕今人或乃捨卻忠恕別覓一貫何也朱注聖人之心一理渾然卽忠也泛應曲當用各不同卽恕也體之一卽千萬个恕總是一个忠也曾子說出忠恕二字是信得夫子之道便是平日明明白白教學者的但夫子是大本大原自然流貫出來學者須就彊恕功夫造上去其實所以能彊恕者卽忠也是謂徹上徹下程朱恐人淺看忠恕二字不見是夫子之一貫故推上天地之至誠無息萬物各得其所令人融會此理白文曾子口中卻正就學者功夫上指防不如此認眞便易支離一字以誠言以仁言俱只是此一誠以心之實理言仁以心之生理言實理卽生理豈有二乎一貫二字以忠恕言以敬義言以中和言以誠明言俱見得體用一原處其源頭是從天命之性率性之道來聖人非有加於本分之外也

中庸三達徳說所以行之者一也九經又說所以行之者一也卽一以貫之之道大徳惇化小徳川流溥博淵泉而時出之更分明畫出个一以貫之來

大學明明徳功夫精一二字盡之中庸致中和功夫敬義二字盡之

陳對初先生爲少司成時一日詢及亦足以發亦字何著落或舉唐荊川文愚則疑其不足以發句曰非也亦字對違字不對愚字大凡有問難則有發明回之不違疑其不足以發矣退而省其私亦足以發是他人之發也以口回之發也以身夫豈眞愚也哉語气是如此顧小厓前輩云陰陽气也一陰一陽乃道也若陰陽卽道非不貳矣象山與朱子辧無極辧陰陽滔滔汨汨動以千言俱是彊辧信通書而不信太極圖說可謂鈍矣按此言令象山亦當心折

梁邨師嘗言儉與吝霄壤懸隔儉者薄於自奉吝者薄於待人

望溪師言人子居喪三年不內寢不飲酒食肉名爲士大夫有未能行者今旣知之追悔不及卻有補行之法每値親忌辰之月執行一月此心隱痛如居喪時則其性行必不浮薄此躬行最切要處

髙淳張彜嘆名自超窮經篤行望溪師之執友也彜嘆死師三月不入內寢或疑爲過禮師曰若不如此平日之交皆僞情矣

朱子嘗謂吾輩於貨色兩關打不透便更無話可說此須痛加深省而克治之危哉

凢講學之功固爲切要然言語太纏繞亦徒擔擱行之不力歸咎於知之未眞夫知之未眞容有毫釐千里之謬然理欲義利之大端如黑白冰炭之判然無難知者卻難立得腳定其勝負消長只在一念之間朱子曰養其全於未發之前察其幾於將發之際善則擴而充之惡則克而去之其亦如是而已矣

理之在心與在物直是徹內徹外故曰顯微無間程子才明彼卽曉此之語亦不得已下彼此二字耳其實絕無彼此之隔思至此不覺手舞足蹈姚江詆朱子論格物爲求理於外物者眞面墻之見也

李中孚先生篤學力行近世罕比其書多汨於姚江之說其畫一○下分善惡兩門分明是無善無惡心之體有善有惡意之動然其自作功夫與教人入門必從攺過自新始豈不切實可師法乎

李穆堂先生論配義與道云道與義必用气配者當就人之身心言之心之裁制爲義身所踐履爲道未嘗集義養气之人自反不縮嘗有心知其事之是非而不敢斷者气不足以配義也亦有心能斷其是非而身不敢行者气不足以配道也如此分配道義於气之爲用極爲親切

憶餘同年友任宗丞翼聖云予私淑諸人也孟子未親受業於子思私淑諸人不止一人故不著其姓名蓋卽本夫子焉不學之意當時如子思所傳及所聞於公明儀公明髙之類皆是也

汪堯峯魏和公皆引郫人簡氏之說辧揚雄未嘗仕莽大略謂傳言雄作符命投閣年七十一天鳳五年卒考雄至西京年四十餘自成帝建始攺元至天鳳五年計五十年以五十合四十餘不將百年乎則傳言七十一者恐誤據桓譚新論雄作甘泉賦夢腸出收而納之明日遂卒成帝祀甘泉在永始四年謂雄卒是時恐亦未然就法言考之莽之號安漢公也在平帝元始間法言稱漢公且云漢興二百一十載自髙帝至平帝正値其數則雄年七十一卒當在平帝末雄仕歷成哀平故稱三世不徙官若復仕莽詎止三世哉以是知雄決無爲莽大夫及投閣美新之事云余友蔡次明駁之云按漢書孝成帝時客有薦雄文似相如者上方祀甘泉召雄待詔承明之庭正月從上甘泉還奏甘泉賦班固贊曰雄自序年四十餘自蜀來京師大司馬王音薦雄待詔歲餘奏羽獵賦幸甘泉爲永始四年事長楊校獵爲元延二年事則雄之待詔承明當在永始三四年也雄年四十餘官京師亦烏知其爲四十九與四十一耶若以四十一當永始四年事則天鳳五年卒適當七十一歲安得從建始攺元算至天鳳五年疑近百歲乎雄仕歷成哀平三世不徙官非謂雄歷官止三世也且當莽時雄已爲大夫豈得云不徙官乎孟堅作史去雄歿才四十餘年不應錯謬如是紫陽千秋直筆特書莽大夫豈其以訛傳訛漫不詳考誣千古之是非哉桓譚新論則無稽之言不足辧也

乙丑中秋前一日同年友陳可齋寄到方望溪師病中與之札云知老生志事者莫如貫一與賢天幸兩賢並爲

聖主所特知望重自砥朂爲國家擔當世教爲天地保防生民各竭力所能致以歸潔其身並告同學諸君子平昔不病老生爲迂闊者此札閱過卽確寄貫一鋐捧讀之下寸衷傍徨惟深自愧奮誓不作一虧心之事以負期望至於力小任重則當自揣分量以爲進退也易中先甲三日後甲三日先庚三日後庚三日諸說紛紜今得之少宗伯秦味經云甲者數之首造事之端也當蠱之時事已壞亂治蠱之道在於造始故取於甲先三日者辛壬癸也終而將始也後三日者乙丙丁也始而方新也天道循環否極復泰傳云終則有始是也中爻撰震位東有甲象庚者數之過中事之更變也巽以申命行事九五位居中正事當中而當變故稱庚先三日者丁戊己也數之過中而將更也後三日者辛壬癸也數之已更而將極也故曰無初有終吉中爻撰兌位西有庚象

荀子言小人之學也以爲禽犢子思言妄與不若棄物於溝壑伋𨿽貧不忍以身爲溝壑我輩學問不爲禽犢辭受取與不以身爲溝壑否正好細自推敲

近於同年友傅謹齋處得張楊園先生集讀之其言平正切實直接薛胡之脈先生諱履祥字考夫浙西桐鄕人曾受業於劉公念臺之門生明季學術龎雜時粹然一出於正陸平湖之學與之若合符節先生之言曰人只爲貨色名勢四字敗盡一生秉彜之良人孰無之但是四者之中有一纏縛此身便不得直上須是斬截得盡方得身心浩然此語尢切中學者隱微深錮之病故特錄以自警

庸庸碌碌作公卿不如山中作村學究心中浩浩無愧怍也憶李君卜京曾貽書云窮則抗談經濟達反空言性命按其事實毫無補於人世此𨿽以道學自命亦第矯於世俗之學而己似非聖人隱居求志行義達道之所爲也此語眞可作座右箴銘錄此以見良友規勸之益【李君名鎬歸化人癸卯鄕試同榜丁巳進士】

陶淵明人第知其澹然忘世沮溺一流人進之則爲不事二姓魯仲連一流人其曰脂我名車策我名驥千里𨿽遙孰敢不至又曰古人惜寸陰念此使人懼其汲汲不敢自逸者何也及讀詠貧士詩曰茍得非所欽曰所懼非饑寒曰朝與仁義生夕死復何求嗟乎此可以得淵明之眞矣

髙忠憲公貶揭陽尉交蕭自麓先生【潮陽人】先生與公書云工夫不密內有遊思則主不一外有惰行則儀不飭非敬也必須內外夾持積養深厚使此心無少閒雜斯謂能一斯謂眞敬先儒曰此心有些罅隙便走又曰學貴含蓄深固最忌泄漏某嘗自思只用功不密泄露太蚤敬爲執事論之毋若某之徒老而自悔也公嘆其語語破的奉以書紳

戊辰五月偶讀昌黎雜著行難篇末子之言孟軻不如七字刪之則立言有體文法亦悠揚不盡

易井攺邑不攺井道隨地而在也無喪無得不因人爲加損也往來井井任人取之而不盡也汔至亦未繘井羸其瓶凶半塗而廢者是也

程子之言簡而該其論天地曰天地安有內外言天地之外便是不識天地也曰凡有气莫非天凡有形莫非地曰日月陰陽發見最盛處論仁曰仁者以天地萬物爲一體曰觀天地生物气象曰心如谷種生之性則仁也滿腔子皆惻隱之心論爲學功夫曰心要在腔子裏曰敬勝百邪曰主一之謂敬無適之謂一曰整齊嚴肅則心自一一則自無非僻之幹曰涵養須用敬進學在致知曰人能克己則仰不愧俯不怍其樂可知曰無妄之謂誠不欺其次也曰誠則無不敬未至於誠敬而後能誠曰有天徳便可語王道其要只在謹獨論治道曰人主一日之間接賢士大夫之時多親宦官宮妾之時少則可以涵養气質薰陶徳性曰有關雎麟趾之意然後可行周官之法度曰天地生一世人自足了一世事但恨不能盡用天下之才此其不能大治曰韓信將兵多多益善只是分數明論異端曰聖賢以生死爲本分事佛之學怕生死故說不休此等精言後世豈能出其範圍哉戊辰五月十九日訪河間王仲退【名之鋭時爲助教】於國學偶論及此因識之

人養心之所存則與天地相通徇身之所適則與禽獸爲類

艮其背不獲其身爲忘我非忘我也廓然大公無徇己之念也行其庭不見其人爲忘物非忘物也物來順應無徇人之念也內不徇己外不徇人私欲淨盡天理流行靜亦定動亦定何咎之有

咸感也憧憧往來朋從爾思動而無靜也艮止也艮其限列其夤厲燻心靜而無動也動而無靜靜而無動物也動而無動靜而無靜神也物則不通神妙萬物周子之言至矣哉

己巳三月十九日病起至月餘始漸愈病中看破生死關人之死如土委地何所畱滯何所貪戀自病愈思之此禪學也吾儒存順沒寧得正而斃必平日仰不愧天俯不怍人本分倫常毫無虧欠始克全天之所以予我故曾子啟手足猶曰戰戰兢兢如臨深淵如履薄冰也朱子曰今日學者所謂格物卻無一个端緒只似尋物去格如齊王因見牛而發不忍之心此皆端緒也便就此擴充直到無一物不被其澤方是凡人各有个見識不可謂他全不知如愛親敬兄以至善惡是非之際亦甚分曉但不推致充廣故其見識終只如此須是因此端緒從而窮格之未見端倪發見之時且得恭敬涵養有个端倪發見直是窮格去亦不是鑿空尋物去格按朱子格致補傳渾言格致功效昧者遂疑捨身心而格天下之物爲支離又疑必窮盡天下之物而後知至而意誠將終身無誠意之日殊不思或問中格物之本末先後緩急言之鑿鑿今得此條卽就善端發見處窮格推究則致知誠意正心修身一路通透尢爲分明無人不可用力無時不可用力若尙疑格物爲繁難其亦自諉而自棄焉已矣

近見朱止泉先生答友云當應事時須靜定其心不得擾亂一有煩躁意便是主心不定此最切余之病餘每作札答人多艸率卽是煩躁因錄以自警止泉先生諱澤澐寶應人用力朱子之學歿於雍正壬子余公車數過寶應而不知有先生其人也陋哉

子遊譏子夏之門人小子有末而無本子夏答之似教小子當先末而後本者其失均也天下事有本而後有末教小子灑掃應對進退所以收其放心養其徳性卽本也故朱子小學題辭曰以培其根以達其枝此安溪李先生之意可謂妙矣今由朱止泉答王丰川之言思之子夏未嘗與子遊辧駁本末二字只說教人有先後有始卒因材造就不可躐等云爾初不粘著本末說然則子夏固未嘗先末而後本也

小學之灑掃應對末也收其放心養其徳性卽本也大學之誠意正心本也見之威儀文辭卽末也本末原分不得先後然樹必由根而榦而枝葉以小學大學分本末自當以小學爲本大學卽由小學而擴充以極其量耳

孟子以仁義禮智爲體惻隱羞惡辭讓是非爲用朱子注太極圖說又以仁與中爲用義與正爲體南軒累相辧難今思之天之元亨利貞體也著之爲春夏秋冬用也就元亨利貞分之則貞下起元貞又爲元之體也就春夏秋冬分之冬气斂藏而後春气發舒冬又爲春之體也朱子以仁與中爲用義與正爲體正如春夏發舒爲用秋冬斂藏爲體耳以靜爲體以動爲用程子所謂不專一則不能直遂不翕聚則不能發散也

必隨事隨物處置得宜而後此心安焉事物之理與心之理豈有內外之分乎然必心有定主而後隨事隨物處置得宜則不可不明體用之說也朱止泉先生云事物之理卽至善之所在至善之所在卽天命人心之本然朱子生平用力格致者惟此此與安溪文貞公所謂大學之格物中庸之明善孟子之知性一也皆可謂破的之論

成得一人品未有不從刻勵中來仲退王君述安溪文貞公自言某少年時言行有大覺錯誤處深自憤恨至不能解輙自取手板痛自擊撾方覺心中稍安文貞公理解精融人只嘆其穎悟性成孰知其內自刻勵如此然則茍且自安未有不墮落下流者矣

仲退又述文貞公語云不誠無物人作事才有私欲參雜作得事便減分數朱子曰人心有絲毫私欲未盡皆足以敗事正爲此也

髙忠憲公疏云人心至活倐忽之間起滅萬狀未有無所事事而能懸空守之者故必觀經書以求聖賢存心養性之道觀史鑑以求古今治亂興亡之原君子小人立心行事之別又必時召侍臣相與講說討論以求治國平天下之要如是則一日之間此心常止於義理人欲不得而乘之心有所止則靜心靜則气和气和則喜怒皆中節而刑罰不過其則此公爲君上言之儒生之學豈有異乎所謂觀經書以求聖賢存心養性之道觀史鑑以求古今治亂興亡之原君子小人立心行事之別一也在儒生則親師取友以求修己治人之要其講習討論亦一也凡此皆致知之事然非心有定主志有定向能然乎用心於此而不外馳則所存自熟是涵養致知分不得兩截也知之眞則行之果守之固知水火之不可蹈則必不蹈矣知穿窬之不可爲則必不爲矣人固有揺奪於利害禍福之界者知之未眞也知捨生取義則不爲利害禍福所揺奪矣是致知力行亦分不得兩截也公謂人心至活倐忽之間起滅萬狀未有無所事事而能懸空守之者此尢切要之言然則公每焚香靜坐坐必七日者固可不必如此懸空守之矣公疏又云陛下常提此心保而勿失擴而充之每事皆然今日如此卽今日之堯舜也明日如此卽明日之堯舜也堯舜之道至易至簡言之似迂闊行之實無難我輩卽以責難於君者返而自責常提此心保而勿失擴而充之每事皆然今日如此卽今日之程朱也明日如此卽明日之程朱也程朱之道至切至近言之似迂闊行之實無難我輩不敢希孔子並不敢言顏孟豈不當學程朱乎

此心之理卽天地健順之理此身之气卽天地陰陽之气此形骸軀殻亦卽天地之渣滓耳渣滓有盡而理气無盡是故生而必死死而必化者渣滓也理气則與天地泯然無間矣

後世不講學者愚不肖之不及講學者多賢智之過乃知夫子言道之不明不行己舉萬世之流獘而括之矣講學不必言心言性卽如弟子入則孝一章切實力行下學而上達在其中矣

論語中罕說心字無處非心卽如弟子入則孝一章非心念專注能身體而力行乎後儒陸王之流獘終日說心心卻空了盍思以顏子之穎悟夫子只教以非禮勿視聽言動此踐形也踐形所以盡性也徹上徹下徹內徹外不待他求矣

易乾卦足包全易故文言中更互演繹不厭其詳卽此見夫子韋編三絕之意

地以天爲主妻以夫爲主臣以君爲主地必承天之施妻必順夫之意臣必聽君之命故曰先迷後得主彖傳曰後順得常文言更申之曰後得主而有常得主所以順也以一身言之心君也百體必從心之令若心爲形役則肆欲妄行所謂先迷失道也

屯卦以人事言之初九如郭子儀也九五如唐肅宗也肅宗必建侯如郭子儀始足以濟險其自處之時地固小貞吉大貞凶也若一旦大易明皇之人與政豈不傷父之心而爲大貞凶乎肅宗若有大本領必爲之以漸轉移於不覺使明皇心中釋然而後可

初九之磐桓六二之屯如邅如六三之君子幾不如捨皆勿用有攸往意蓋濟險不可以輕動也

防九二之包防納婦以尊統卑也防有在上者六五之童防在臣子則不可以防視之故變其文曰子克家六三獨不言防言勿用取女因九二納婦爲言也若防則敗度敗禮不可教訓矣曰發防曰包防教者之事也上九曰擊防古之教者所以移之郊遂也

凡客之自我速者我先有敬之之心不速之客出於意外況三人紛至尢易生慢敬之終吉敬心無往而或失以此濟險其庶防乎

世人挾好勝之心以不克訟爲恥惟九二九四以剛居柔乃能內斷於心甘讓於人用兵而不好勝此其義也𨿽然旣用兵矣而不好勝毋乃晚乎所以君子貴作事謀始內地之撫綏外國之控制得其人得其道則兵端不作輿屍當從程傳如晉邲之戰荀林父將中軍先縠不用命以致敗績又如唐九節度之師權不歸一是也若謂師徒撓敗輿屍而歸則凶而無功不待言矣凡兵端必自小人開之故上六功成之日以小人勿用爲戒非必謂有功之小人蓋古者將兵卽卿大夫非如後世文武分途市井勇力之夫皆得充行伍任將帥也比卦九五一爻想見王者皥皥气象全無智取術馭

之意李文貞公觀彖中言之可謂純粹精矣比人之道判在公私公則誠心相與惟賢是親斷不至於自失縱或知人之難偶受人欺然吾所以交之者初無曖昧之私無不可共白於天下若名利之間稍有沾滯始之不愼後悔難追匪人之傷其能免乎

凡言復者返其本位也小畜初九之復自道九二之牽復皆不輕進之意九三鋭意輕進故有說輻反目之傷仕宦功名之際退步便安穩躁進之人必不足以立事六四積誠以孚於上九五推誠以孚於下故皆曰有孚君臣之際離間易生故血去惕出上乃合志九五有孚攣如富以其鄰則上下合徳眾正一心庶不爲小人所間然而臣罔以寵利居成功故上九旣雨旣處卽有徵凶之戒矣履九五一爻所謂剛中正履帝位而不疚者也爻辭則曰夬履貞厲傳曰夬履貞厲位正當也位正當而有貞厲之戒此所謂懼以終始其要無咎也凡人行事必視其所終故至上九而後曰視履考祥其旋元吉

泰上三爻主下交之義至上六以治極而亂爲戒否上三爻則不主不交之義而惓惓於撥亂反治焉此聖人轉移造化之心也且泰之九三卽有戒辭而否之九四乃言有命從治而亂易從亂而治難此二卦精義文貞公觀彖通論二書中剖泄盡矣泰之功歸於上故曰後以財成天地之道輔相天地之宜以左右民否之時上無可言故曰君子以儉徳避難不可榮以祿

同人曰君子以類族辧物此韓信將兵多多益善只是分數明也

大有之六五所謂柔得尊位大中而上下應之者也猶恐其易而無備至上九而後曰吉無不利此與履卦同義

謙卦皆吉辭豫卦多戒辭聖人之情見矣

隨卦甚難明白竊意卦以相隨取義陰隨陽正也陽隨陰變也彖傳剛來下柔初九與六二相隨則變其常而陽隨陰也正剛來下柔之義故曰官有渝貞吉出門交有功六二與初九可相隨者也若隨六三而失初九則爲系小子失丈夫小子指陰丈夫指陽六三隨九四不隨六二則爲系丈夫失小子故曰志舍下也九四之隨九五九五與上六固結而不解皆以相隨取義也九五又合剛來下柔之義

君父兩倫並重蠱言乾父之蠱則幹君之蠱可知𨿽然子無不與家事臣則有不與國事故上九變其文曰不事王侯夫潔身亂倫君子所不取而樂行憂違義自各有當蓋不貶道以徇人故曰志可則也

臨十二月之卦也而卽危及八月有凶八月四陰之月過此則爲剝矣九二象傳未順命卽君子不謂命意觀九五之觀我生觀民卽本諸身徵諸庶民也上九事外之賢觀其生觀九五也如伊尹之於湯傅說之於髙宗是也志未平者未敢安然無事也

噬嗑九四得金矢金斷也矢直也斷而直恐失之過故必利艱貞六五得黃金黃中色斷合於中則直不待言矣必曰貞厲無咎用刑之道不敢以易心處之也賁卦取文飾之義而實懼文勝故六五束帛戔戔吝終吉上九白賁則無咎雜卦曰賁無色也

剝復二卦正人心道心勝負之機也剝至六四爲切近災則六五之災不待言矣而變其文曰貫魚以宮人寵無不利蓋卽後得主之義小體從大體則變凶而吉矣禍莫大於迷復故復於上六切言之

無妄剛自外來而爲主於內卽道心爲主人心聽命也凡人學問經濟忌發露太早故大畜六四六五皆以畜陽爲義畜極必通畜之正所以通之也

頥下三爻在下位爲自養以求人所以皆凶上三爻在上位爲養人以求人所以皆吉

大過棟橈之時巽而說可利有攸往而亨然大象則曰君子以獨立不懼遁世無悶其危行言孫之謂歟坎卦六爻無一吉辭何也曰處險中得無咎焉足矣水小則不足以濟過大則有潰決之虞九五坎不盈祗旣平得中道也象傳曰中未大者中不自大正處險之道也

離九三言日昃之離則六二爲日中之象九四其昏夜之象矣六五其復明乎而上九正重明之義易以妄動爲戒故咸卦主於感而六爻仍以靜爲吉戒妄動也恆卦僅九二得悔亡其餘皆不合恆義甚哉恆不易

言也然不恆則凶恆而以順爲正如婦人亦凶則恆之爲義可得矣

剛當位而應與時行也奚可言遁曰此所謂不以寵利居成功九五嘉遁貞吉者也小利貞則不可大事當見幾而作矣

恆九二悔亡能久中也大壯九二貞吉以中也剛而得中無往不吉大壯九三小人用壯君子則以過剛爲戒罔有恃壯之心故曰君子罔也

晉卦柔爻皆吉仕宦而萌欲速躁進之心者當思此義初六摧如貞吉有摧之者而自守以正也罔孚裕無

咎如濓溪初不見信於趙淸獻是也六二愁如貞吉謂心以進爲愁恐任大責重而不能勝也六三眾允悔亡如韓魏公初不令蘇子瞻知制誥是也

明夷六四一爻本義中推闡殆盡而猶曰此爻之義未詳愼之至也竊意六二爻夷於左股其傷尙淺馬壯則避之速也六四謂入於左腹傷已深矣然於明夷之心尙未害也惟有於出門庭逺去而已六五則義不可去如箕子之明夷所謂利艱貞也蓋依本義獨上一爻爲闇君則其義可推而通

家人九五王假有家自是感格一家故曰交相愛也一家皆感格有不交相愛者乎

睽九二則尊六五爲主六五則倚九二爲宗睽而不睽矣六三之見上九之見皆積疑所致虛像也疑釋則睽合故六三無初有終上九遇雨則吉雨者陰陽和所致謂六三與上九合也故曰羣疑亡也處睽之時無咎爲幸故至上九羣疑皆亡而後曰吉蹇至上六乃有吉辭義同

蹇卦本義甚分明觀彖中來連異解不可從六二之王臣蹇蹇與遁之六二皆身在局中者也惟有鞠躬盡瘁成敗利鈍非所論也故二爻不言吉凶解卦六五有孚於小人小人亦信其不可幹以私也天下最當損者在心則忿也欲也在身則疾也在家則貨殖也在人則泛泛無益之友也損卦備言之矣見善則遷益也有過則攺損也損正所以爲益也六二王用享於帝吉帝之於王自上下下也六三益之用凶事動心忍性是也凡遇此者內積孚誠行合中道庶幾有益損下益上不必損下而自益上上九與九二同上九得臣無家但得臣不以肥身保家爲事所益於上大矣損上益下上九莫益之不以益下爲事則悖入必悖出或且擊之矣豈無愛民之心哉立心勿恆故凶

夬居徳則忌蓋施祿及下理當然耳自居爲徳深可忌也夬上六無號與九二惕號反對惕號則有戎勿卹無號則終有凶以一小人爲不足畏如趙汝愚之於韓侂冑是也

姤九四包無魚逺而不能制之也象傳曰無魚之凶逺民也自我逺之惡得不凶

萃用大牲吉承王假有廟假有廟而可用大牲也利有攸往承利見大人見大人而所行自利有攸往也六三象傳上巽也本義無解疑此是互象六三承九四九五二爻爲巽六三與上六陰柔不相應故嗟如無攸利惟上巽而萃於四有相比之義往旡咎也然以下求上亦小吝矣

升卦之義觀彖中最當詳玩與晉卦互相發明

處困之時惟有積誠以自靖九二之利用亨祀九五之利用祭祀皆積誠之謂也困於酒食困於赤紱祿位在身進退不得自如爲困也九二朱紱方來在下位也九五劓刖見傷於小人困於赤紱則已在尊位也

井卦九五爻不言吉上六有孚元吉卽終九五爻義天下更變之事必人皆信服而後可行革卦盡之矣大有元亨尙賢也鼎元亨養賢也觀彖之義精矣大有曰順天休命鼎曰正位凝命賢爲帝心所簡在能尊賢則合乎天心故足以順命而凝命也

咸以動言艮以靜言若動而不獲其身行其庭不見其人豈得無咎惟寂然不動未與物接此心退藏於密不動念於一身不動念於應物是爲止其所也彖傳中是以二字極分明上下敵應不相與正未與物接也又按時止則止時行則行合動靜言艮其止以下乃就艮卦說此卦今熟讀彖傳覺當如是行其庭行者人也我未與之接是以不見也卽不憧憧往來意

漸止而巽進以禮也歸妹說以動動以欲也

丰明以動可謂盛矣而君子以爲憂故戒以勿憂而勉以宜日中此與泰九三參看

旅以過剛爲戒而過柔亦瑣瑣可恥故二五得中爲貴卦莫善於旣濟然彖與六爻皆有戒辭聖人之意深矣玩一旣字可不思患而豫防乎與泰九三參防

未濟有可濟之道故亨然如小狐汔濟濡其尾則無攸利小狐多疑不斷人而如是何足以濟乎初六陰柔居下不足以濟九二可濟而不輕濟如諸葛公必待三顧而後出也六三陰柔不中正何足以濟必以剛克之故曰利涉大川九四剛而不過久必有功故曰三年有賞於大國六五虛中如劉先主於孔明可謂君子之光有孚吉矣上六濡其首爲旣濟而不出者戒也上九濡其首爲圖濟而過涉者戒也乾坤之用在水火坎離乾坤之交故以旣濟未濟終焉

以上論易皆己巳假歸舟中讀本義心有所疑無他書參考隨筆記之中多前人說過者非敢襲爲己有也易道無窮原難執一古人學與年進餘年已逾艾惜哉晚矣【自記】

讀書偶記卷三﹤子部﹐儒家類﹐讀書偶記﹐卷三﹥

