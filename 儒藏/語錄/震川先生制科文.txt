○士立朝以正直忠厚爲本【以下諸生課試作】

天下之治﹐系乎人臣之有其徳﹐而才不與焉。

夫天下之才﹐未嘗無也。所賴以致至治者﹐非其才之難﹐而所以用其才者難也。能用其才﹐系乎人臣之有其徳而已矣。所謂徳者﹐必其資性之純﹐而心術之正。是故其气剛以毅﹐出於正直﹐而必不至於佞﹔其心寬以恕﹐出於忠厚﹐而必不至於薄。如此可謂有其徳矣。而後以其才用之﹐故天下服其正直之气﹐而樂其忠厚之化﹐而人心世道實系之。夫才者﹐行於一時﹐則固一時之善而已也﹔行於一事﹐則固一事之善而已也。惟正直忠厚之道﹐其用爲不窮。士之立朝而不以此﹐則餘無可取矣。善乎﹐豫章羅氏之言「士立朝之道﹐不爲驚世可喜﹐燁然赫然﹐以爲人臣之偉節﹐惟以正直忠厚爲本」。儒者之論﹐何其切近而篤實也﹗

夫所謂本者﹐言士之用世﹐其所施爲措置﹐蓋未暇論﹐而不可窮之業﹐實根底於此也。夫木之有本﹐本旣撥﹐則枝葉無所寄托矣﹔士之有徳﹐徳旣隳﹐則才猷無所附麗矣。蓋有其徳﹐而後其才可以成天下之事﹔無其徳﹐則才之所用﹐適足以僨天下之事而已矣。

夫人君治四海之眾﹐一人不能獨爲﹐而與海內之士共之。士之欲行其志者﹐輻輳並進﹐而歸命天子。三公九卿﹐百司庶府﹐設官分職如此其眾也。天下之才﹐惟天子所以使之。蓋自一命以上﹐無虛位也﹐無乏人也﹐則人人盡其才﹐因其職以自效。舉目前之事﹐則旣能辦飭矣。夫正直也﹐忠厚也﹐士無此二者﹐皆能任天下之事﹐皆能治天下之民﹐皆能建天下之功﹐皆能興天下之業﹐然有利焉﹐不勝其害也﹔有得焉﹐不勝其失也。天下幸而無事﹐人臣安享祿位﹐以爲才如是足矣﹐不知其俗之漸靡﹐積習而不可挽也。故士必本之以正直忠厚。其大者固已磊落卓犖﹐自立於世﹐然後隨其所受之職﹐皆能不違於道。是故與之任天下之事而事必集﹔與之治天下之民而民必安﹔與之建天下之功﹐興天下之業﹐功成業廣﹐而後無患。嗚呼﹗此正直忠厚之道所以爲本也。

且所謂正直者何也﹖气之剛以毅也。其質近乎義﹐而心術之正﹐必不苟爲佞。天子欲有所爲﹐而不敢以或阿﹔羣臣皆以爲然﹐而不肯以或同。天子有失﹐必規﹔羣臣有姦﹐必發﹔事有庇於民﹐益於國﹐爭之而必行﹔有病於民﹐害於國﹐爭之而必不行。可與爲善﹐而不可與爲不善﹔可與爲義﹐而不可與爲不義。萬鈞之重不爲懾﹐雷霆之威不爲怵。諤諤乎無所隱也﹐蹇蹇乎無所避也﹐侃侃乎無所撓也﹐亹亹乎必致之也。人主爲之攺容﹐姦萌爲之弭息﹐四夷【夷原刻墨釘﹐依大全集校補】聞之而不敢窺伺﹐此正直之臣也。其在於古﹐若排闥﹑折檻﹑引裾﹑壞麻之類﹐皆可以言正直也。其大者﹐如汲黯﹑蕭望之﹑李固﹑宋璟﹑張九齡﹑陸贄﹑李沆﹑範仲淹﹑李綱之徒是也。

所謂忠厚者何也﹖心之寬以恕也。其質近於仁﹐而心術之厚﹐必不苟爲薄。輔天子而以寬仁﹐與羣臣處而不求爲異。天子有過﹐而非心逸志爲之潛消而不知﹔人臣有失﹐務包容其小﹐而愛惜其才﹔可以裨國﹐而不便於民﹐不行﹔可以取名﹐而無益於國﹐不舉。如泰山之安而不搖﹐如深淵之靜而莫測。休休乎其無所不容也﹐粥粥乎若無所能也﹐渾渾乎若無辧也﹐與與乎其可卽也。君徳賴以培養﹐生民賴以滋息﹐社稷賴以鎭定﹐此忠厚之臣也。其在於古﹐若償金﹑脫驂﹑翻羹﹑唾面之類﹐皆可以言忠厚也。其大者﹐則如曹參﹑周勃﹑丙吉﹑狄仁傑﹑郭子儀﹑裴度﹑呂端﹑王旦﹑韓琦之徒是也。

或者曰「正直近於伉厲﹐容有激天下之變」。是固有之。然刓方爲圓以規世好﹐君子終不避伉厲之譏而出於此也。「忠厚近於無能﹐容有以養天下之獘」。是固有之。然鍥厚爲薄以索人情﹐君子終不避不能之誚而出於此也。大抵由於質性之美﹐而原於心術之正﹐則正直而不至於伉厲﹐忠厚而不至於無能﹐此自然之理。故士而捨此﹐欲以委隨變化而謂之通﹐淩誶盡察而謂之能﹐此則天下之所謂才﹐而非士之所貴也。

唐虞之盛﹐其臣皆有神聖之姿﹐其功與天也並﹐若非人之所能爲者也。然君臣之相勉戒﹐不過曰「直淸」﹐曰「弼直」﹐曰「予違汝弼﹐汝無面從﹐退有後言」﹐曰「臨下以簡﹐禦眾以寬」﹐何其近於人情也﹖古之聖賢所以佐其君者﹐不過如此而已矣。「廸知忱恂」﹐夏之所以有室大競也﹔「惟玆有陳」﹐商之所以格於皇天也﹔「秉徳廸知」﹐周之所以古冒聞於上帝也。夫其正直如此﹐忠厚如此﹐故能循道履信﹐而功業所至﹐乃與天地並。成王之命君陳曰「予曰辟﹐爾惟勿辟﹔予曰宥﹐爾惟勿宥」。此告之以正直也。曰「無忿疾於頑﹐無求備於一人【一人尙書君陳作「一夫」】。必有忍﹐乃有濟。有容﹐徳乃大。」此告之以忠厚也。

天下之勢﹐欲其直﹐常趨於佞﹔欲其厚﹐常趨於薄﹕世道之不可挽如此。是以不惟士之所貴者如此﹐而有國家者務培養之﹐以伸抗直之气﹐而全忠厚之體。孔子生於周末﹐褒史魚之直﹐惡祝鮀之佞﹐思史之闕文﹐而稱周公之訓﹐其所感者深矣。夫相噓以成風﹐相吹而成俗﹐隆沍之時﹐一人噓之不能爲熱也﹔炎赫之景﹐一人吹之不能爲寒也。天下有一正直者﹐崇獎之﹐而不抑之以伉厲﹐若文帝之信申屠嘉也﹔有一忠厚者﹐惇尙之﹐而不嗤之以無能﹐若光武之封卓茂也。如此則天下知所慕效矣。此在天子與公卿大臣之事﹐誠如此﹐則百僚師師﹐皆忱恂於九徳之行﹐而羔羊之正直﹐行葦之忠﹐可以遠追於成周之盛也。謹論。

○太極在先天範圍之內

天下之道﹐不可以象求也。以象求道﹐則道局於象而有所不該﹔以言求象﹐則象滯於言而有所不盡。嗟夫﹗古之聖賢﹐本以天下之道不著﹐而以象該天下之道﹔本以天下之象不詳﹐而以言盡天下之象。卒之象立言設﹐而反有所不該不盡﹐則聖賢之心﹐於是乎窮。𨿽然﹐聖賢固非逞奇眩異﹐苟爲制作以駭於天下﹐則其始之爲象也﹐將謂其足以該道也﹔其後之爲言也﹐將謂其足以盡象也。象有不該之道﹐而言有不盡之象﹐則聖賢不輕以爲之名。由此言之﹐則天下之道﹐不可無聖賢之象﹔而天下之象﹐不可無聖賢之言。

先天之圖﹐伏羲之象也﹔太極之圖與說﹐周子之言也。天下無異道﹐則無異象﹔無異象﹐則無異言。奮乎千百世之上﹐而常符於千百世之下﹔奮乎千百世之下﹐而常符於千百世之上﹕是先天之與太極也。豈可以先後大小而區別之耶﹖

然謂太極在先天範圍之內者﹐何也﹖天下之道﹐太極而已矣﹔太極之動靜﹐陰陽而已矣﹔陰陽之變合﹐五行而已矣﹔五行之化生﹐男女善惡萬物萬事而已矣﹔聖人﹑愚人﹑君子﹑小人之別﹐動靜修違之間而已矣。而太極圖者﹐爲數言以括之而未始遺也。則夫先天𨿽上古聖人之作﹐寧能有以加乎﹖周子之書﹐六十四卦﹐三百八十四爻﹐周還布列﹐寧有出於太極﹑陰陽﹑五行﹑男女﹑善惡﹑萬事﹑萬物﹑聖人﹑君子﹑小人之外﹐而曰範圍焉者﹐固非以不該不盡爲周子病﹐而獨爲夫周子之未離乎言也。未離乎言﹐則固不若先天之籠統包括﹐淵涵渾淪於忘言之天也。聖賢之始爲說於天下﹐固謂可以盡象而該道﹔而明言曉告﹐以振斯世之聾聵。孰知夫象之所不該者﹐象不能盡﹐而言之所不盡者﹐非言之所諭也﹖

上古之初﹐文字未立﹐易之道渾渾焉流行於天地之間。俯仰遠近﹐巨細髙卑﹐往來升降﹐浮沈飛躍﹐有目者皆得之而爲象。天下未嘗有易﹐而爲易者未嘗亡。迨夫羲皇有作﹐始爲先天之圖﹐天下之道﹐一切寓之於方圓奇偶之間﹐如明鑑設而妍媸形﹐淵水澄而毛髮燭。然而失之者﹐猶不免狥象之病﹐則天下固已恨其未能歸於無象之天﹔而孰謂其生於聖遠言湮之後﹐建圖屬書﹐嘵嘵然指其何者爲太極﹐爲陰陽﹐爲五行﹐爲男女善惡萬物萬事。爲聖人﹑君子﹑小人﹐其言如此之詳也﹐而可同於無言之教耶﹖故曰「圖𨿽無文﹐終日言之而不盡也。」噫﹗惟其無文﹐故言之而不盡﹐而言之所可盡者﹐有言故也。

故自先天之易﹐羲皇未嘗以一言告天下﹐而千古聖人﹐紛紛有作﹐舉莫出其範圍。以艮爲首﹐夏之連山也﹐而不能易先天之艮也。以坤爲首﹐商之歸藏也﹐而不能易先天之坤也。取八卦而更置之﹐周之周易也﹐而不能易先天之八卦也。暢皇極而衍大法﹐而有取夫表裏之說﹔觀璇璣以察時變﹐而有取夫順逆之數。作經法天﹐而必始於文字之祖。備物制用﹐立成器以爲天下利﹐而必尙夫十三卦之象。未始爲聲音也﹐而言律呂者推之﹔未始爲歷象也﹐而言十二辰﹑十六會﹑三千六百年者推之﹔未始爲寒暑晝夜風雨露雷也﹐而言天地之變化者推之﹔未始爲性情形體走飛艸木也﹐而言萬物之感應者推之﹔未始爲元會運世歲月日辰也﹐而言天地之始終者推之﹔未始爲皇帝王伯易﹑書﹑詩﹑春秋也﹐而言聖賢之事業者推之。形器已具﹐而其理無朕﹐則太極之立也﹔剛柔相摩﹐八卦相蕩﹐則動靜之機也。乾﹑兌﹑離﹑震﹐居左而爲天卦﹔巽﹑坎﹑艮﹑坤﹐居右而爲地卦﹔所以分陰分陽而立兩儀也。乾﹑坤亥巳﹐天地之戶﹐陰陽所以互藏其宅也﹔否﹑泰寅申﹐人鬼之方﹐天地相交﹐生生之所以不息也﹐以消長水之﹐而動靜見﹔以淑慝求之﹐而聖人﹑君子﹑小人分。先天未嘗言太極也﹐而太極無所不該﹔太極言太極﹐則亦太極之說耳。是故無言者不暇言以傳﹐而有以盡天下之所不言﹔有言者待言以明﹐而不能盡天下之言。自羲皇而下﹐所以敷衍先天之說者愈詳﹐而卒不能自爲一說﹐自立一義﹐以出六十四卦之外。譬之子孫𨿽多﹐而皆本於祖宗之一體。故太極者﹐先天之子孫也。

𨿽然﹐有先天﹐則太極可以無作﹐而周子豈若斯之贅也﹖蓋天下不知道﹐聖賢不得不托於象﹔天下不知象﹐聖賢不得不詳於言。於是始抉天地之祕以泄之﹐自文王已不能無言。而易有太極﹐孔子亦不能自默於韋編三絕之餘矣。大饗尙玄酒﹐而醴酒之用也﹔食先黍稷﹐而稻粱之飯也﹔祭先太羹﹐而庶羞之飽也。嗚呼﹗亦其勢之所趨也。

泰伯至徳聖人者﹐能盡乎天下之至情者也。夫以物與人﹐情之所安﹐則必受﹐受之而安焉﹔情之所不安﹐則必不受﹐𨿽受之而必不慊焉。人之喜怒發於心。不待聲色笑貌而諭。而意之所在﹐有望而知者。故受物於人﹐不在乎與不與之迹﹐而在於安與不安之間﹐此天下之情也。天下之情﹐天下之所同﹐而濡滯迂緩﹐食昧隱忍﹐將有不得盡其情者﹔惟聖人之心爲至公而無累﹐故有以盡乎天下之至情。

論語之書﹐不以讓訓天下﹐而言讓者二﹕伯夷稱賢人﹐泰伯稱至徳是已。夫讓﹐非聖人之所貴也﹐苟以異於頑鈍無恥之徒而已矣。而好名言異﹐人之所同患﹐使天下相率幕之﹐而爲琦魁之行﹐則天下將有不勝其獘者。春秋之時﹐魯隱﹑宋穆親挈其國以與人﹐而弒衂之禍﹐不在其身﹐則在其子﹐國內大亂者再世。吳延陵季子﹐可謂行義不顧者矣。然親見王僚之弒﹐卒不能出一計以定其禍﹐身死之後﹐僅三十年﹐而吳國爲沼﹐以延陵季子而猶不能無憾者。故讓之而不得其情﹐其禍甚於爭﹔苟得其情﹐則武王之爭﹐可以同於伯九。故聖人之貴得其情也。伯夷﹑叔齊﹐天下之義士也。伯夷順其父之志﹐而以國與其弟。然終於叔齊之不敢受﹐而父之志終不遂矣。夫家人父子之間﹐豈無幾微見於顏色﹐必待君終無嫡嗣之日﹐相與褰裳而去之﹐異乎「民無得而稱」者矣。故聖人以爲賢人而已﹐蓋至於泰伯﹐而後爲天下之至徳也。古今之讓﹐未有如泰伯之曲盡其情者。蓋有伯夷之心﹐而無伯夷之迹﹔有泰伯之事﹐而後可以遂伯夷之心。故泰伯之徳不可及矣。

自太史公好爲異論﹐以爲太王有翦商之心﹐將遂傳季歷﹐以及文王。鄭康成﹑何晏之徒﹐祖而述之。世之說者﹐遂以爲𨿽以國讓﹐而實以天下讓﹐不以其盡父子之情﹐而以其全君臣之義﹐故孔子大之。夫湯﹑武之所以爲聖人者﹐以其無私於天下﹐天下歸之而不辭也。使其家密相付授﹐陰謀傾奪﹐𨿽世嗣亦以是定﹐則何以異於曹操﹑同馬懿之徒也﹖太王迫於戎狄【狄原刻墨釘﹐依大全集校補】﹐奔亡救敗之餘﹐又當武丁朝諸侯之世﹐𨿽欲狡焉以窺大物﹐其志亦無由萌矣。就使泰伯逆覩百年未至之兆﹐而舉他人之物爲讓﹐此亦好名不情之甚﹐亦非孔子之所取。聖人無「意﹑必﹐固﹑我」之私﹐須臾之間﹐常不能以預定﹐而曰百年之必至於此﹐不幾於怪誕而不經耶﹖蓋翦商之事﹐先儒嘗以辧之﹐而論語之注﹐釐革之未盡者也。說者徒以太王溺愛少子而有此﹐此晉獻公﹑漢髙祖中人以下之所爲﹐而太王必不至於是﹐故以傳歷及昌爲有天下之大計。殊不知兒女之情﹐賢者之所不免也。篡逆之惡﹐中人之所不爲也。詩云「爰及姜女﹐來朝走馬﹖」孟子以爲太王之好色也。詩人之意未必然﹐而孟子之言亦不爲過。太王固不勝其區區之私以與其季子﹐泰伯能順而成之﹐此泰伯所以爲能讓也。泰伯之去﹐不於傳位之日﹐而於采藥之時﹐此泰伯之讓所以無得而稱也。使太王有其意﹐而吾與之並立於此﹐太王賢者﹐亦終勝其邪心以與我也。吾於是要言而公讓之﹐則太王終於不忍言﹐而其弟終於不忍受﹐是亦如夷﹑齊之終不遂其父之志而已矣。

張子房教四皓以羽翼太子﹐其事近正﹐而終於傷父之心。申生徘徊不去﹐其心則恭﹐而陷父於殺嫡之罪。故成而爲惠帝﹐不成而爲申生﹐皆非也。惟泰伯不可及矣。孔子所謂以天下讓者﹐國與天下﹐常言之通稱也。苟得其讓﹐奚辧於國與天下也﹖苟盡其道﹐奚擇於君臣父子也﹖讓其自有之國則不信﹐而求其讓於所未有之天下﹔捨家庭父子之愛﹐剿百年以後君臣之事而爲之說﹔是孤竹不爲賢﹐而必箕﹑潁以爲大﹔歷山不爲孝﹐而必首陽以爲髙﹕諸儒之論之謬也。夫先意承志﹐孝子之至也﹐泰伯能得之。故泰伯之所爲﹐乃匹夫匹婦之所爲當然者。夫惟匹夫匹婦以爲當然﹐是天下之至情也。

忠恕違道不遠天下不求道於有﹐而求道於無。求道於無﹐而道始荒矣。求道於有﹐而道始存矣。求道者﹐非求其無也。求其無者﹐非求也。蓋道根諸心﹐心所自有﹐奚庸之他﹗故求道於有者﹐求諸心之謂也。自堯﹑舜﹑禹﹑湯之迹遠﹐文﹑武﹑周公之學荒﹐世之論道者不勝其說﹐而求道者不勝其塗﹔汶汶紛紛﹐孔氏之門辭而辟之﹐日不足也﹐而爲之說曰忠恕﹐則足以近道。夫天下方苦於道之難求﹐其說宏遠恣肆﹐窮天極地﹐嘵嘵焉惟恐其言之不詳﹐萃其終身之力﹐白首有不得其源者﹐而孔氏之徒一言以蔽之﹐何其言之簡而功之徑也﹗

嗟乎﹗道固然也﹐非孔氏之徒爲之也。天下之患﹐在於不知道。知其物而後能取之﹐知其途而後能由之﹐知其的而後能射之﹔夫然後取之而獲﹐由之而至﹐射之而中也。不知其道而求之﹐何怪其言愈多﹐力愈勤﹐而愈不至也。嗟乎﹗亦取之心而已。謂道爲遠人﹐而心亦遠人乎﹖天命之謂性﹐率是性而爲道﹐心卽道也。捨心以言道﹐則爲荒遠﹐荒遠非道。捨道以言心﹐則爲形軀﹐形軀非心。道也者﹐無所不盡﹐而心者﹐道之舍也。故曰﹕天聰天明﹐照知四方。天精天粹﹐萬物作類。可以爲堯﹑舜﹑禹﹑湯﹑文﹑武﹐可以作禮樂﹐可以齊萬物﹐可以一天地日月四時鬼神﹐前之而莫測其所以始﹐後之而莫旣其所以終﹐漩乎無窮﹐而莫知其方﹐此心之所以爲心者也。

心以會道﹐而私或漓之﹔心以通道﹐而私或間之。心失其所以爲心﹐故道失其所以爲道。詩曰「視爾不臧﹐我思不遠。」嗚呼﹗亦反之心而已矣。忠恕者﹐反諸其心﹐淳漓去間之道也。性者則無事乎此矣﹐下焉者可勉也。匹夫懷千金之璧﹐途而失之﹐烏得不從其途而求之也﹖物我之未融﹐形骸之未化﹐不能與天地萬物爲一體﹐融而化之﹐體烏有不一乎﹖故自聖人以下﹐未嘗不勉勉於玆也。爲人子者。以父之心爲心﹐則何息乎不孝﹖爲人臣者﹐以君之心爲心﹐則何患乎不忠﹖居乎前後左右者﹐而以前後左右之心爲心﹐則何患乎上下四方之不均﹖故忠恕非有所增益之也﹐求吾之心也。翳去而目明﹐垢去而鑑明﹐私去而心明﹐心明而道在是矣。故曰「心之精神是謂聖。」故曰「夫子之道﹐忠恕而已矣。」故曰「神而明之﹐存乎其人。」神而明之﹐言此心也。愚智之障去﹐而至賢可爲﹔中和之性流﹐而禮樂可作﹔形骸之窒通﹐而萬物可育﹔天人之界徹﹐而天地日月四時鬼神可一。孔氏之學﹐何其簡而易﹐徑而要也﹗

抑此所謂忠恕者﹐先儒以爲學者之忠恕耳。嘗試推之﹐程子之言曰﹕充拓之﹐則天地變化﹐艸木蕃。天地萬物一也。宇宙會合﹐由忠恕之故﹔宇宙澆漓﹐由不忠恕之故。秦﹑漢以來﹐上下之分嚴﹐君臣之情塞﹐失均於貧富﹐奔命子徵求﹐駢死於誅罰﹐匹夫匹婦﹐不獲自盡者多矣。長人者可無意幹斯乎﹗

○君子尊徳性而道問學

道散於天下﹐而君子會諸心﹔而猶有待於外者﹐理一故也。夫心﹐無待於外者也﹔待於外﹐非心也。何者﹖勢有心迹之判﹐而理無內外之殊﹔道通天下之故﹐而心極宇宙之量。天下信心而疑耳目﹐其說是內而非外﹐自謂其心之大也﹐而不知心之大而拒於其外﹐則有所不包。天下狥耳目而遺心﹐其說則狥象而拘迹﹐自謂其用之妙也﹐而不知用之妙而沮於其內﹐則有所不達。合外以爲內﹐而後知心之大也﹔由內以爲外﹐而後知用之妙也。

子思子曰「君子尊徳性而道問學。」學者疑之﹐以爲徳性所以爲內也﹐問學所以爲外也﹔事於外則苦於支離之獘﹐專於內則馳於玄妙之歸﹔大者窮極髙虛而無所底止﹐小者役役焉汩沒以終身﹔外之於內﹐若是其相戾也﹔徳性之與問學﹐若是其相悖也﹔尊徳性之與道問學﹐若是其不相侔也。嗟乎﹗夫孰知子思之言﹐合內外而一其散於天下者而會諸其心乎﹖今夫人之所以爲人者﹐何爲者也﹖苟徒形骸而已耳﹐飲食動作而已耳﹐則與天翾飛蠕動者﹐奚以異也﹖而乃超然異於羣生﹐爲萬物之靈﹖而天下之尊﹐莫尊於人﹐則以其徳性之尊而已。二五媾精﹐造化萬有﹐皆同於天﹐而會其精於人。人而會其精於心﹐至淸而不滓也﹐至純而不瑕也﹐至貴而不敵也﹐至富而不倫也。得之而爲徳﹐生之而爲性。徳性之有﹐貫乎天地矣﹐冒乎羣生矣﹐紀乎萬用矣﹐磅礡乎無端無紀﹐而周流乎至靜至正矣。故謂之降衷﹐謂之明命﹐謂之受中﹐謂之立極﹐皆取尊名焉。尊於天而賤於人﹐與之者之重而受之者之輕﹐是橫奇寶於道﹐而委珪組以逐屠沽也。折枝之命﹐受之者不敢委﹔抱關三位﹐居之者不敢懈。而況吾受諸天而不偶然者﹐而褻天棄天而甘心焉﹐謂之何哉﹖故君子欲以盡其爲人者﹐其道在於尊徳性﹔而其所以致其徳性之尊者﹐其詳在於問學而已。

尊徳性者﹐非以專於內而不兼乎外﹔而道問學者﹐非以徒騖乎外而忘其內也。徳性不離於事物﹐則尊之者不離於問學矣。散於天下而一於心﹐尊吾心﹐則天下之理會﹐不出乎一心﹐而不外乎天下。道問學﹐則天下之理熟﹔萬者熟﹐而後一者純也。易曰「惟深也﹐故能通天下之志﹔惟幾也﹐故能成天下之務。」書曰「安汝止﹐惟幾惟康。」聖人以爲深於志﹐止於心﹐足以已矣﹐而必幾焉康焉。研審而不遺﹐思惟而不怠﹐誠以辧於務而深可達﹐審於幾康而止可安也。使百九十二之爻無用於揲﹐則所謂受命如響者果何物﹖而一日二日之幾﹐不兢兢焉﹐而堯﹑舜之道或幾乎息矣。故知者﹐徳性之通也﹐通天地萬物與人焉。盡精微焉﹐知新焉﹐所以通之也。行者﹐徳性之體也﹐而體天地萬物與人焉。道中庸焉﹐祟禮焉﹐所以體之也。𨿽其戒謹恐懼以立天下之大本者﹐固不待於物感事變之交。然而知祟禮卑﹐窮理踐實﹐要之亦不失吾髙明廣大之體﹐以究其溫故惇厚之功而已矣。故曰「智周萬物﹐而道濟天下。」周物而不過乎性之智﹐濟世而不外乎性之仁。天下之理﹐無出於徳性之外﹐而道問學﹐所以盡尊徳性之功。射藝之遊﹐非拳捷之逞也﹔灑掃之末﹐固精義之學也﹔徐行之微﹐固堯﹑舜之道也﹔經史之業﹐非亡羊之路也。本末源流﹐一以貫之矣。舜之命曰「惟精惟一。」虺之誥曰「制事制心。」孔之教曰「博文約禮。」精以歸一﹐義以全禮﹐博以致的﹐千聖相傳之祕﹐其在玆乎﹗

吳文正以爲道問學之功有六﹐而尊徳性之功一而已矣。斯言可謂發越無餘矣。由是而言﹐則知外徳性以爲問學者﹐狥知化物﹔世之所謂博洽之學﹐雕虫之技﹐傳經之家﹐若司馬遷﹑劉向﹑鄭玄﹑王弼之流也。外學問而爲尊徳性者﹐馳空入幻﹐世之所謂頓悟之習﹐玄牝之學﹐明心之說﹐若關尹﹑老聃﹑瞿曇﹑鳩摩之屬也。

自漢以來﹐出彼入此﹐吾道不墮如發。至關﹑洛數子者出﹐得子思之緒於殘篇﹐亦已燦然指世之迷途矣。然議者猶謂新安﹑金溪之異旨﹐徳性問學之專門﹐徒泥鵝湖是非之辧﹐而不知相裏勤﹑五侯各立門戶之非。嗚呼﹗徳性吾所有也﹐學問我所事也﹐爲之而自知之矣。不知論此﹐而徒欲起大儒於九原﹐辧聚訟於兩家﹐乃所謂「道在邇而求諸遠」也。噫﹗【此首第一行﹐疑有脫誤】

六言六蔽天下之理﹐盡於學矣。而天之所與者﹐不可恃也。何也﹖限於气也。限於气﹐則有所偏。狥其偏而不求至其中﹐則往往遂其性之所近。其偏者日以重﹐而其不能者終懵焉而莫之知﹐卒以自陷於偏詖邪遁之歸﹐而不適乎大中至正之矩。其美也﹐祇所以爲蔽也。天之所與﹐果可恃也哉﹖故夫求至於中者﹐莫如學也。

疏之則通﹐拭之則明﹐矯之則直﹐砥勵之則精密﹐培養之則成遂。夫物則亦有然也﹐而況於人乎﹖況於學乎﹖學也者﹐以明理也。理明則徳全﹐徳全則气不能爲之限﹐夫是之謂能成其天。故气質之用小﹐而學問之功大。糠粃瞇目﹐則天地爲之易位。彼美質之爲尢物也﹐豈直糠粃之謂哉﹖今夫仁﹑智﹑信﹑直﹑勇﹑剛﹐是六者﹐世之所美也。夫人而能好之﹐則固可以謂之君子。而世之所指稱者﹐若是焉亦足矣。聖人曰﹕是六者皆有蔽﹐惟好學爲無蔽。非六者之足恃﹐而好學者之足恃也。夫豈以六者之不美哉﹖天以是理全畀於人﹐固不以人人殊也。是故有溫良慈愛之懿﹐有辧別剖析之明﹐有眞實無妄之誠﹐有順理無罔之心﹐有彊毅果敢之气。殘忍之不足以勝吾仁﹐眩瞀之不足以勝吾智﹐詐僞之不足以勝吾信﹐回互之不足以勝吾直﹐懦怯之不足以勝吾剛勇﹐其性則然也。然而气之參錯不齊﹐而五行之分數有多寡﹐則恃【恃原缺﹐依大全集校補】其偏重者而勝焉。偏而好﹐好而不學﹐則蔽。蔽於有餘﹐而不能以自裒﹔蔽於不足﹐而不能以自益。「仁者見之謂之仁﹐智者見之謂之智。」信者以執滯用﹐直者以攻訐用﹐剛勇者以彊戾用。彼固以沾沾自喜﹐而不知去道也日遠矣。是以聖人不恃乎天﹐而求備於人﹔不恃乎天﹐所以去其蔽﹔求備於人﹐所以全其美。

臯陶言九徳﹐皆以其气質之性﹐而濟之變化進修之學﹔而夔之典樂﹐亦不外乎直溫寬栗之數語。晏嬰曰「以水濟水﹐誰能食之﹖琴瑟之專壹﹐誰能聽之﹖」馬或奔踶而致千里﹐謂其能偃然以就吾之鞭策也。調習之不馴﹐泛駕之不止﹐則百里之不致。昔夫子之門﹐固皆天下之英也。參之魯﹐可以謂之確。柴之愚﹐可以謂之厚。師之辟﹐可以謂之文。由之喭﹐可以謂之直。而夫子則謂之魯焉而已矣﹐愚焉而已矣﹐辟且喭焉而己矣﹔略其所美﹐而稽其所蔽﹐美者不足恃﹐而其蔽者深可憂也。是以君子知天之所以畀吾者﹐恐恐焉若有所負也﹐汲汲焉不能自已也﹐退退焉不敢自謂已足也﹐我惟理之求而已。於是有探索考究之學﹐於是有沈潛默識之功﹐於是有省察克治之力﹐於是有去偏救獘之術﹐於是有深造極詣之方﹐於是有消融渾化之妙﹐過者以損﹐不及者以益﹐夫然後有以得其理而無所蔽。

愛人﹐仁也﹔而惡不肖亦仁也。不可罔﹐智也﹔而可欺亦智也﹕踐言﹐信也﹔而變通亦信也。無隱﹐直也﹔而委曲亦直也。無所不伸﹐無所不爲﹐剛勇也﹔而有所不伸﹐有所不爲﹐亦剛勇也。惟好學﹐故仁﹔惟仁﹐故智﹔而信直﹑剛勇皆舉之矣。若一元而司四气之運﹐若中央而觀四方之至。有六者之用﹐而無六者之蔽。是六者性﹐而我無加焉﹔是六者質也﹐而矯克振勵之功爲不少矣。

大哉﹐學之道乎﹗夫子與子路蓋每每言之﹐而伉直自用﹐卒無攺於冠雞起舞之習。去就不明﹐汶汶以沒﹐悲夫﹗美之爲蔽﹐乃至於此。自昔聰明絕異者爲不少﹐而卒自叛於道﹐而爲天下之罪人者﹐其始皆由於質之美。蓋以其聰明絕異之姿﹐而自信其不該不偏之見﹐以成其偏倚詭僻之行﹐則將何所不至﹗故曰﹕老子有見於屈﹐無見於伸。愼子有見於後﹐無見於先。宋子有見於少﹐無見於多。墨子有見於齊﹐無見於畸。莊子有見於天﹐無見於人。有所見而有所不見﹐此美之所以爲蔽也。由是言之﹕椎魯朴鈍﹐非學者之患也﹔聰明絕異﹐學者之深患也。

○聖人之心公天下

聖人能順諸天下之理而已矣。天下之理不容於偏﹐故聖人之心﹐亦不容以有偏﹔夫惟不容以有偏﹐而後足以盡天下之理。大哉﹐聖人之心乎﹗人皆曰聖人之心有是非﹐吾則曰聖人之心無是非﹔人皆曰聖人之心有好惡﹐吾則曰聖人之心無好惡﹔人皆曰聖人之心有褒貶﹐吾則曰聖人之心無褒貶。因物而有是非﹐是非者﹐聖人之明﹔因明而有好惡﹐好惡者﹐聖人之情﹔因情而有褒貶﹐褒貶者﹐聖人之言。言生於情﹐情生於明﹐明固緣諸物而已。天下之物﹐固有可是非之理﹐固有可好惡之理﹐固有可褒貶之理。取而進之不加增﹐抑而退之不如損。稱之爲善而非譽﹐訾之爲惡而非毀。聖人順因其理﹐無所於是﹐無所於非﹐無所於好﹐無所於惡﹐無所於褒﹐無所於貶﹐遷移變化﹐進退伸縮﹐惟其所遇﹐不可端倪。曰是非﹑好惡﹑褒貶云者﹐吾姑以是觀聖人之心之著而已﹐非以爲聖人之心泥於是也。何者﹖順因諸理也。理故一﹐一故無所不公。而彼區區有爲之應迹﹐固其所謂塵垢﹑粃糠﹑糟粕﹑煨燼云者﹐而奚足以芥蒂於聖人之心也哉﹖

今夫理之散於天下﹐其是非曲直﹐可否輕重﹐隨物而在﹐無不分朋。其遇於情而偏之也﹐天下之物﹐於是而始不得其平﹔天下之心﹐至是而始不得其公。專而不咸﹐隘而不宏﹐藏匿而不化﹐膠固而不解﹐紛擾焉而不釋﹐日以其情與天下相角。執其先以應其後﹐舉乎彼以該乎此﹐攻其瑕而忘其堅﹐愛而不知其惡﹐憎而不知其美﹐彊立而不返﹐終其身焉﹐其於愛憎取捨﹐若柄鑿焉不相易也。是何也﹖以情勝也。情勝﹐則有我而無物﹐其不能公天下之心固也。夫天下之物﹐以天下之理處之而已﹐而曷容有我於其間哉﹖故惟無我而後爲聖人﹐而後其心能公天下。

嗟乎﹗聖人之心猶天也。陽舒而陰慘﹐旦明而暮晦﹐生長肅殺﹐不一其職﹐風雨露雷﹐不一其施﹐而萬物之巨者細者﹐髙者下者﹐裁者傾者﹐成遂者﹐夭閼者﹐變易者﹐流遷者﹐枯偃而憔悴者﹐壯盛而猥大者﹐僕而起者﹐息而消者﹐彼固以隨乎气之所至。在萬物爲適當耳﹐造物者則何所私哉﹖是故聖人順因天下之理﹐不累於有我之情。天下之人﹐所謂聰明仁聖﹐徳充而業完者﹐固未可以人人求也。而人又什百千萬之﹐不可以一律齊也。固有能於此而不能通於彼﹐失於早而圖之於末﹐百不可觀而一有可取﹐世之所謂小人者猶有所長﹐而賢者或難於十全也。故聖人亦以天下之情與天下而已矣。故曰﹕孔子大管仲之功﹐而小其器。聖人之心公天下也﹐夫獨管仲乎哉﹖管仲者﹐固其一事也。言天者無端也﹐指其昭昭之多。曰天之大若是而已矣。言聖人者無象也﹐指其稱管仲之事﹐曰聖人之公若是而已矣。故此一管仲也﹐世之汨溺者﹐孰不艷慕之﹖其徳與學固可略也。至於鄙賤之甚者﹐則擯絕之不以入於耳﹐而奚功之足云﹖聖人曰「管仲之器小哉﹗」又曰「管仲﹐人也」。「如其仁﹗如其仁﹗」方其稱也﹐不知其貶也﹔方其貶也﹐不知其稱也。管仲之所爲若二人焉﹐聖人亦曰若二人焉。是非在仲也﹐好惡在仲也﹐褒貶在仲也﹐聖人不知也。

是故羽山之放﹐百揆之宅﹐鯀出禹入﹐不以爲疑。鹿臺之誅﹐三監之設﹐紂滅庚封﹐不以爲忌。故使鯀能自變﹐司空之職可復﹔紂能攺創﹐孟津之師無舉。聖人固未嘗有怒也。朝而放諸野﹐夕而升諸朝。罪大者不以議其功﹐罪輕者不以蓋其善。順諸其理﹐而何有於我也﹖彼世之瞽者﹑刖者﹑宮者﹐莫不以爲棄人也。聖人曰「吾使汝爲樂﹐吾使汝爲閽﹐吾使汝爲守。嗚呼﹗聖人之心之公﹐固如是也。春秋之書﹐嚴於大一統﹐而王之出狩﹐不容於無貶。明於尊有爵﹐而諸侯或稱人。重於辧華夷【夷原刻墨釘﹐依大全集校補】狄或有稱子。書載二帝三王之文﹐而秦穆公何人者也﹖乃以廁之篇末﹗吾於是眞見聖人之心如天也。使夫人之有過者﹐不容以自阻﹔而小善者﹐亦有以自遂。見容於聖人者﹐不敢不勉﹔而得罪於聖人者﹐惴惴焉不敢自安。是又聖人之教之也。嗚呼﹗聖人之功大矣。

史稱安﹑隗素行何如將以圖天下之變﹐而所以自治者不可不嚴也。夫士君子以其身任天下之事﹐而適當其潰敗決裂之際﹐而天下之事之變﹐不可以急返而力拯之也。天下之小人﹐方乘時肆志﹐逞其所欲﹐而其气之燻灼熾艷﹐淩轢震蕩﹐勃焉有不可遏之勢。而君子者﹐以其弱植之身﹐惴惴焉而日與之角。以吾之衰﹐敵彼之彊﹔以吾之寡﹐敵彼之眾﹔以吾之明白疏闊﹐洞然無防閒之設﹐立彼閃忽詭詐之中﹐機智陷穽之區。斯時也﹐勢不足恃也﹐恃吾之有道而已。夫道有時而不能勝勢﹐然而循理以須其未定之天﹐而或勝焉﹐或不勝焉﹐猶足以持之也。設使吾之所自立者﹐已自陷於頗僻﹐則小人之投間抵巇﹐其將何所不至哉﹖吾旣無所恃﹐而吾之所恃又亡﹐而輕試於小人之鋒﹐卒之名隳業墮﹐而身與之俱斃焉。由是言之﹐小人得志於天下﹐非盡小人之罪也﹐君子亦與有責焉耳矣。

愚讀漢史﹐未嘗不嘆安﹑隗所處之眞善﹐而又以嘉範曄之知言也。夫不曰小人之不加害於君子﹐而特曰安﹑隗素行髙﹐亦未有以害之。誠有以見君子得持勝之道也。嘗謂天下之所以稱爲君子小人者﹐非生而有是名也。蹈道而行之﹐謂之君子﹔背道而行之﹐謂之小人。所謂蹈道而行者﹐素行必嚴﹔嚴者﹐非爲小人而設也﹐以其君子之道固然也。背道而行者﹐則淫佚放縱﹐無所不爲矣。夫其淫逸放縱者﹐亦非爲害君子而設也﹐以其小人之道固然也。此淑慝之大分﹐自古邪正之所以相軋﹐而世道之所以升降者系此也。小人固挾其所以爲小人者以恣其惡﹐而君子者不知其所以爲君子而制之﹐則君子小人之分﹐吾亦無以定其極矣。而又安能取勝負於其間哉﹖是故君子所以成功者﹐勢也﹔所以定勢者﹐道也。勢有所待於外而不可必﹐道固吾之所挾以常伸者。易言陰陽之義備矣。消長進退﹐損益盈虛﹐每以時運爲之變北﹐而辭亦因之屢遷﹐而至其所謂道者﹐則無往而不著其然。以明君子之所行者﹐有常而不易﹐至一而無二﹐立乎是非利害之途﹐而獨守其貞﹐不以消而亡﹐不以長而存﹐不以進而滿﹐不以退而缺﹐不以損而隕﹐不以益而茁﹐不以盈而耀﹐不以虛而約﹐一之於天而已。天者﹐君子所以定其極也。而物何與焉﹖小人何與焉﹖小人之能害與不能害何與焉﹖

天道當揫斂肅殺之候﹐其所以爲生生者﹐宜剝盡而不存矣。而完聚凝固﹐不至於陰之盛而喪其所以生生者﹐故卒之太和回斡﹐勃焉盎焉﹐變而爲朱明長嬴之气。君子當小人之時﹐亦惟無喪其所以爲君子者而已矣﹔無喪其所以爲君子者﹐亦惟無喪其素行而已矣。素行嚴﹐則守不放﹔守不放﹐則節無毀﹔節無毀﹐則道常伸。如兩敵對壘﹐𨿽未得殄滅之會﹐而所以禦其遊兵﹐防其鈔掠者﹐不可一息而弛也。不然﹐則移晷瞬目之間﹐而彼已伺其便而乘其隙矣。故曰﹕不恃敵之可勝。而恃吾有以勝之。勝之者﹐非求勝於彼也。勝於所以爲我者而已矣。怒眥裂目﹐非君子之勇也﹔擐甲厲兵﹐非王者之師也﹔冠帶佩劍而髙談仁義﹐是所以化彊暴之術。

東漢之世﹐外戚宦豎之禍﹐纏綿糾結而不可解。一時賢人君子﹐相與勞心焦思﹐感慨發憤﹐正色於巖廊﹐淸議於田野﹐求其有以少紓一旦之禍﹐適足以磨虎之牙﹐更相枕籍駢首而死者﹐不可勝計。然而考其素行﹐非其過於忤物﹐則其失於防閒者也。陳﹑竇一代之英﹐以身排難﹐而至於貪天之功﹐親戚子弟﹐帶紱裂土﹐布在有位﹐內不足以遠權勢﹐外不足以孚人心﹔張奐﹐北州之豪士﹐猶不能使之相信﹐而爲羣閹所賣﹐吁﹐亦可悲矣﹗名爲天下之君子﹐而以其不純乎君子者﹐而與羣小較力﹐是所以賫寇兵而助之攻也。是以君子有危言之時﹐而無毀行之日﹐所以持天下邪正相軋之機﹐而直以道勝之耳。故曰﹕春秋之義﹐以貴治賤﹐以賢治不肖﹐不以亂治亂也。召陵之師﹐不足以折水濱之對﹔文王之道﹐不足以救於泓之敗。而楚圍之計﹐不能不反慶封之辭。自漢以來﹐任人國家﹐如向﹑猛之制於恭﹑顯﹐訓﹑注之因於仇﹑王﹐二李之遞爲出入﹐五王之自相魚肉﹐欲以去小人﹐而失於持勝者多矣。君子所以重有取於安﹑隗也。

𨿽然﹐二子亦自守焉而已耳﹐蓋無益於天下之變也。豈非其節有餘而權不足﹐回斡大運﹑撥亂反正之才有所短耶﹖抑光武奪三公之權﹐崇階美號﹐徒擁虛器﹐政權一無所關﹐二子亦無能爲力矣。吾獨惜夫撫天下之權﹐而行不足以自守﹐才不足以經世﹐而反以激天下之變。此吾所以嘆息於二公也。

○孟子敍道統而不及周公顏子

古之聖賢有遺言而無遺意。得聖賢之意﹐則可以知聖賢之言﹔知聖賢之言﹐則可以明道統之說。夫其有詳有略也﹐而非有去取也﹔有先有後也﹐而非有抵牾也。論其人焉﹐論其世焉﹐合其異焉﹐會其同焉﹐此所謂意也。苟狥其辭﹐執其一﹐以求其紛紜異同之論﹐則聖賢之言將有所不達。故以言觀言﹐則有遺言﹔以意觀言﹐則無遺意。𨿽然﹐亦謂之無遺言可也。愚於是知周公﹑顏子無異道﹐而孔子﹑孟子無異說矣。

今夫斯道之流行﹐其用在天下﹐其傳在聖賢。由堯舜﹑以至於孟軻﹐中更數千載﹐可指而數者﹐如斯而已矣。【疑有闕文】則已若比肩矣。其不與者﹐聖賢不得而與也﹔其與焉者﹐聖賢不得而廢也。堯不得以與丹朱﹐而瞽瞍不得奪諸舜者﹐蓋謂此也。聖賢之論﹐至孔子而定。繼孔子者﹐孟子也。孔孟親有之而親見之者也。後之學者﹐當據之以爲定﹐而豈可因之以爲疑哉﹖

當文王之時﹐周公以元聖而受緝熙之傳﹐制禮作樂﹐有身致太平之功。達而在上﹐使聖人之道大行於天下者﹐周公其人也。是以東周之夢﹐爲之惓惓﹐而易﹑詩﹑書﹑春秋﹑禮﹑樂之刪述﹐蓋自以爲得繼於周公﹐而忻慕之者亦至矣。夫何孟子獨得而不與之﹖當孔子之時﹐顏子以大賢之才而承博約之訓﹐墮體黜聰﹐示不違如愚之教﹔窮而在下﹐使聖賢之道大明於天下者﹐顏子其人也。是以孔子喪予之嘆﹐痛惜尢深﹐而殆庶之稱﹐蓋眞以其得聞乎斯道﹐而許與之者亦深矣﹗夫何孟子獨得而輕廢之﹖嗚呼﹗此孟子所以爲與之者也﹖太公望﹑散宜生可以爲見知﹐則周公不居其下矣。孟子以此自任﹐則顏子不在其後矣。純佑作徳而修和之所由賴﹐敬怠義欲而戒書之所由作﹐呂﹑散謂之見知﹐非過也。然而虎踞鷹揚﹐視夫欣欣休休之气象何如也﹖其不敍周公者﹐夫亦以文王言之﹐則周公之所師﹐卽敬止之家學﹐其視文王若一人焉。父子一道﹐舉乎此﹐可以該乎彼矣。易作於羲﹑文﹑周﹑孔﹐而班固曰「易更三聖」﹔至於談之與遷﹐同稱太史﹔彪之與固﹐同號班書﹕蓋昔人之桓辭也。苟執其辭焉﹐則武王何以不舉乎﹖他日稱三王而繼之以思兼﹐孟子之意可知也。性善時中之論﹐義利王伯之辧﹐孟子之自任以道﹐非僭也。然而泰山巖巖﹐視夫和風慶雲之气象何如也﹖其不敍顏子者﹐夫亦以在我者言之﹐則孟子之私淑﹐蓋自附於及門﹐其視顏子猶儕輩焉。彼此一道﹐方自論﹐則不暇於及人矣。

周有亂臣十人﹐而君奭曰「惟玆四人」。至於序大孝則稱曾子﹐論好學則獨予顏淵﹐蓋昔人之專辭也。苟執其辭焉﹐則曾子﹑子思又何以不舉乎﹖他日論禹﹑稷而歸之於同道﹐孟子之意可知也。𨿽然﹐周公無敵矣﹐論顏子者﹐往往有異說焉。則以其年之不永﹐遺言之不見﹐造詣之未極也。殊不知夔﹑益﹑稷﹑臯﹐初無文字﹐而禹﹑湯﹑文﹑武﹐分量亦有不同者。先儒謂顏子發聖人之蘊﹐而優於湯﹑武﹐此定論也。事有當於吾心﹐則自吾可以起千古之議論﹐而況古人之已發者哉﹖世之人惟不敢以顏子自處﹐故不敢以聖人處顏子云耳。

厥後宋儒周子﹐默契道統﹐得不傳之正﹐而世猶以中庸序﹑明道墓表不及爲疑﹐意亦類此。大抵古人之言多闊略﹐而後世之辭多謹嚴﹔以此之心﹐求彼之說﹐其相戾者固多﹐而論說之紛紜﹐亦無怪也。嗚呼﹗道統之傳﹐自孟子之後﹐得宋儒而愈白﹔自宋儒之沒﹐而愈晦矣。章縫之士﹐耳剽目采﹐孰不曰周孔﹐孰不曰顏孟﹐言之日似﹐行之日遠。斯道之眞﹐亡滅壞爛﹐幾於不振﹐此則有志者之所深恥也﹔主張斯文者﹐所以爲深憂也。

○乞醯【十歲作】

天下之理﹐自然而已﹐無容於矯。何者﹖理無矯也﹐無容於有待矣。有所謂乞者﹐斯矯矣﹐有待矣。夫我所無而求人﹐謂之乞。求人而望其與﹐謂之乞。理者﹐天下之人所有﹐天下之人所不相及者也。當取當與﹐各全其天﹐而何乞之云﹖彼醯可乞也﹐直可乞乎﹖直者﹐天地生人之至理也。柰之何以微生之直﹐亂天地生人之直乎﹖彼天地生人之直何如也﹖在父則慈﹐在子則孝﹐在臣則忠﹐在弟則敬﹐在交友則信。蓋天下之直﹐而非吾之直﹐吾之直而非人之直也。是者是之﹐非者非之﹐有者有之﹐無者無之﹐如斯而已﹐何有於我﹖苟有我焉﹐則物本非而是之﹐是我是而非物是也﹔物本無而有之﹐是我有而非物有也。旣有我於其間﹐而必因物以成乎我﹐使必得是物﹐而後我之理始得焉。嗚呼﹗理之云乎﹐若是其勞矣乎﹖彼勞也﹐非直也。髙之意則以爲苟可以得直﹐𨿽勞無辭也。方其人之乞醯﹐髙果有也﹐可以爲惠﹔不幸而無﹐髙之心已恨不能以及人﹐於是而乞諸其鄰。不與之以無﹐而與之以有﹐使彼受者曰﹕髙可謂天下之直矣﹐無且如此﹐況於有耶﹖小且如此﹐況於大耶﹖是一事之微﹐可以納交也﹐可以爲惠也﹐可以使人稱我也。髙爲是矯險之事﹐而不知天下無矯險之直﹐因是事而爲是直﹐亦愚矣。

彼意夫直之猶醯也﹐醯尙可以乞人爲己有﹐直亦可以假物爲己名也。獨不因其自然而思之﹐彼醯固有也﹐非我之醯也﹐鄰之醯也。彼乞我﹐而非乞鄰也。我與人﹐而非鄰與人也。我以其我﹐鄰以其鄰﹐惡用是假借哉﹖猶幸魯人所求者醯也﹔假使求於髙曰﹕汝與我千駟萬鐘。髙何以待之﹖又有求於髙者曰﹕汝與吾以天下。又何以待之﹖髙將曰有耶無耶﹐亦將乞諸其鄰耶﹖吁﹐至是而髙之直窮矣。

故天下之理﹐求之於我恆不窮﹐求之於物恆有盡。順之以天恆有餘﹐矯之以人恆不足。蓋理在我而不在物﹐理有天而無人也。是以奪人之物則爲盜﹐取人之有則爲襲﹐假無而有則爲僞。盜乎﹐襲乎﹐僞乎﹖髙之謂也。從髙之道﹐則天下之爲善者亦艱矣。夫與人必待於物﹐則一介不與﹐伊其吝矣。推之至於待富而孝﹐則簞食瓢飲﹐顏其餒矣。待功而後爲忠﹐則身死功墜﹐孔明其窮矣。夫其必物也﹐必富也﹐必功也﹐則伊必至於取人之有﹐顏必至於奪人之財﹐孔明必生而不死﹐而後可也。信如是﹐是使天下父不得而慈﹐子不得而孝﹐臣不得而忠﹐弟不得而敬﹐交友不得而信﹐事事乞於人﹐物物乞於人﹐有如醯者﹐乃克有濟﹐則何時得盡吾人道哉﹖是其人道輕而醯重也。未乞醯之時﹐本無直也﹔旣乞醯之後﹐而始有直也。鄰無醯﹐則我無直矣。則直之於醯有得矣。由是以爲奇爲髙﹐則竊父之逃﹐不如證攘之直﹐歷山之耕﹐不如割股之孝﹐首陽之餓﹐不如於陵之廉﹐而天地生人之直﹐果不如微生之直矣。誰謂直者如此哉﹗

彼之求直在於此﹐而吾謂之不直亦在於此。不知彼之爲是勞者﹐欲直耶﹐欲不直耶﹖𨿽然﹐髙猶幸也。世方謂髙爲直而奔慕之﹐夫子獨曰「孰謂微生髙直」﹖使矯飾止於髙﹐而天下必直﹐天下必不爲矯飾﹐亦無有曰﹕其如此者﹐是髙之流禍也。嗚呼﹗髙於是不與楊墨同爲害矣。此謂髙幸而遇夫子。

○聖人之心無窮【嘉靖庚戌會試】

聖人之所以治天下者﹐心也。而天下之不能盡歸於聖人之治者﹐勢也。聖人之治天下﹐不能不因於天下之勢。勢之所不能﹐則吾治病矣﹐而聖人之心﹐於是乎窮。夫以聖人之心﹐運天下之治﹐而吾心果爲勢之所窮﹐囂囂然自得曰﹕吾治如是足矣。聖人果如是耶﹖蓋有時而窮者﹐勢也﹔不可得而窮者﹐心也。勢不能勝乎心﹐而心不窮於勢。謂聖人之世無不得所之民者﹐非聖人之心也﹔以有窮之心量聖人者也。謂聖人之世有不得所之民者﹐此聖人之心也。聖人之心所以無窮者也。書曰「惟天生民有欲﹐無主乃亂。惟天生聰明時乂。」又曰「亶聰明﹐作元後。元後作民父母。」又曰「天子作民父母﹐爲天下王。」蓋聖人以其身爲億兆生民之主﹐自謂天之所以命我﹐而天下之人皆寄命於我﹐其無所辭於天下如此﹐則其以天下爲心﹐誠有不得已者矣。而憂天下之心﹐如之何而能釋也﹖

𨿽然﹐天下之不治﹐吾憂之。天下已治矣﹐而聖人之憂總不能一日而釋﹐則非有所深憂過計﹐而亦天下之勢有不得不然者。聖人果不能必其無一民一物之不得其所也﹐則天下已治矣﹐聖人之心﹐何嘗一日自以爲天下之治。惟其未嘗見天下之治﹐而其憂愈無窮者﹐此聖人之心也。且其始﹐天下之民不得其所者多矣。聖人爲之焦思於廊廟之上﹐殫其心慮﹐竭其耳目﹐修其法制﹐陳其軌則﹐導其善利﹐而除其菑害﹐其所以仁之者﹐固已勤矣﹐亦期於使天下無一物不得其所而已矣。然四海之廣﹐兆民之眾﹐風气之異﹐嗜好之不同﹐剛柔善惡之殊性﹐其勢有不能盡一者﹕聖人亦且柰之何哉﹖爲人父母者﹐爲其赤子﹐慮其饑餓而乳哺之﹐或不能盡得其所欲。況周天下之人﹐而欲人人而衣之﹐食之﹐而教之﹐求其無一人之不食不衣﹐而不至於敗度而斁倫者﹐聖人果可以自必耶﹖故不可必者﹐天下之勢也﹕不容已者。聖人之心也。以其所不容已﹐而思其不可必﹐則聖人之心何時而窮也﹖

堯﹑舜﹑禹﹑湯﹑文﹑武之際﹐何其盛也﹗協和萬邦矣﹐而驩兜﹑共工之屬﹐猶在明良之列也。率舞百獸矣﹐而有苗﹑宗膾﹑胥敖之屬﹐則猶盭干羽之化也。敷於四海矣﹐而下車而泣之囚﹐猶迷象刑之治也。十一徵無敵矣﹐而捨我穡事之徒﹐猶勤畏帝之誥也。順帝之則矣﹐猶迄崇墉之師也。垂拱而天下治矣﹐而大誥﹑康誥﹑酒誥之訓﹐保釐之命﹐淮夷三監之徵﹐再世未已也。是以聖人相與咨搓於一堂之上﹐一則曰「疇咨」﹐二則曰「疇咨」﹐曰「思日孜孜」﹐曰「予畏上帝」﹐曰「自朝至於日中昃﹐不遑暇食」﹐曰「不敢康﹐夙夜基命宥密」﹐可以見聖人之心矣。

蓋政也者﹐聖人所以致天下之治者也﹔心也者﹐聖人所以運天下之政者也。靜處於大庭之中﹐而周流於寰海之外﹔端拱於深宮之中﹐而昭徹於宇宙之表﹔培養於瞬息之頃﹐而繼續於千萬世之遠。丘甸﹑井牧﹑裏居以安其生矣﹐而勞民勸相之未已也﹔瞽宗﹑廩米﹑詩書﹑弦誦以時其教矣﹐而格懲庸威之末已也﹔六典﹑八法﹑八則﹑九貢﹑九賦﹑九式與夫祭祀﹑喪紀﹑師田﹑行役﹐下至登魚﹑取龜﹑擉鱉﹑繪畫﹑刮摩之屬﹐以盡其制矣﹐而維淸緝熙之末已也。其無所不及﹐無所不達者﹐政也﹔不能無所不及﹐無所不達者﹐勢也﹔憂其勢﹐盡其政者﹐心也。苟心自以爲無不及﹐則有所不及矣﹔以爲無不達﹐則有所不達矣。心有一息之間﹐政必有所不盡﹐而天下之治荒矣。

或者曰「聖人之治天下﹐必無一人之不得其所﹐而其所以如此者﹐特其不自滿足之心耳。」嗟乎﹗此不惟不知天下之勢﹐而亦不達聖人之心者也。使天下果無一人之不得其所﹐聖人亦何爲是無窮之憂也哉﹖天地之大也﹐猶有所憾﹔而聖人亦有所不能。聖人惟深知其如此﹐故一日二日【二日原刻誤作「二幾」﹐依尙書及大全集校攺】萬幾﹐惟幾惟康﹐與天同其不息也。大抵聖人之心﹐與天同運。天之道﹐气以噓之﹐萬物以生。窮於午矣﹐而未嘗已也﹐而陰已生矣﹐气以吸之﹐萬物以成。窮於子矣﹐而未嘗已也﹐而陽已生矣。故天道運而不窮﹐以生萬物﹔聖心運而不息﹐以生萬民。然天亦烏能使萬物之皆得其所哉﹖殯者﹑殈者﹑夭閼者﹑枯槁者﹐大造之內﹐何所不有﹐此亦勢也。惟夫不以其勢之所窮﹐而使吾心之有窮﹐此所以爲聖人之心也。

○王天下有三重【嘉靖癸丑會試】

天下之法﹐非聖人不能制也。聖人所以能制天下之法者﹐謂其能盡夫法之理也。法之制出於聖人之心﹐而法之理在天下。蓋其理如是﹐而吾之爲法者不得不如是﹐而後知夫法者﹐道之所不能已也。聖人以道重天下﹐故不得不重夫法也。道在﹐則法治﹔道不在﹐則法亡﹔有法﹐則道行﹔無法﹐則道廢。故聖人之於天下﹐非能彊率之以就吾法﹔而所謂法者﹐又未嘗以吾之意爲之﹐有見夫天下之理有固然者﹐從而條理區畫於其間﹐而盡其精微之至者也。則夫聖人之法﹐豈曰區區於後世繁文靡飾﹑過制曲防﹑苟簡闊略﹐而不由夫道者乎﹖故王者之法﹐卽道也。

後之人徒見夫繁文靡飾﹑過制曲防﹑苟簡疏略之爲法也﹐因以疑王者亦何重於此﹐而不知王者之法﹐非後世之所謂法也。惟天生民有欲﹐無主乃亂﹐天生聰明時乂﹐天佑下民﹐作之君﹐作之師﹐惟曰其助上帝﹐寵之四方﹐蓋王者之責﹐更重如此。其所以上承天命之重﹐下思四海生民之眾﹐求其所以順天之理﹐遂民之生﹐有一日不能自寧者矣。

夫天之生是人也﹐其相與羣然而生也。生之所存者﹐性也﹔性之所稟者﹐命也。發乎其心﹐著乎其動作﹐而施於相與羣然之際﹐而道之大用﹐無所不著。惟天由之而不能自知﹐知之而不能盡﹐於是乎血气心知勝﹐而道幾乎晦。聖人受天下之重﹐思以生之治之教之﹐而法之設﹐於是乎不容已。故法者﹐凡所以觀天下之所爲而制之而已矣。觀天下之所爲而制之者﹐出乎道而己矣。是故道形於事﹐不可以無禮﹐於是乎禮重﹔道形於禮﹐不可以無度﹐於是乎度重﹔道形於禮度﹐無書文字﹐性靈不通﹐於是乎文重﹕是三者﹐天地之所生也﹐生人之所立也﹐萬物之所紀也。一不重﹐則道斁﹔二不重﹐則道悖﹔三不重﹐則道獘。蓋自上古之時﹐其民吁吁怡怡﹐莫不愛其所以生我者﹐尊其所以長我者﹐樂其所以與我者﹐是其禮然也。有老者則處其安焉﹐有尊者則處其多焉﹐是其度然也。人之所存﹐發於其聲﹐聲之所出﹐而音韻自成﹐是又其文然也。此皆夫人所能也。然非王者﹐不能知天下之自然者而爲之法。王者有法以行其道﹐俾天下自行其禮﹐自遵其度﹐自識其文﹐而後知王者之制所以通萬世而無獘者﹐皆其道之所不能自已者也。使王者恃其崇髙之勢﹐徒以其勢力法制﹐謂天下可以就我之範圍﹐而率己之意以爲之﹐則亦何取於王者之法﹗是故朝覲以明君臣之義﹐聘問以使諸侯相敬﹐喪祭以明臣子之恩﹐說飲酒以明長幼之序﹐婚姻以明男女之別﹐天下不可一日無禮也。雕鏤文章﹐黼黻裘帶﹐鼎俎豕臘﹐宗廟居節﹐衣服宮室﹐天下不可一日無度也。明其約契﹐正其會要﹐定其時日﹐通其言語﹐達其情志﹐天下不可一日無文也。

故卑而不可不因者﹐民也﹔賤而不可不任者﹐切也﹔匿而不可不爲者﹐事也﹔麤而不可不陳者﹐法也。聖人通於天下之情而知其理﹐達於萬物之變而知其時﹐精之至也。故度長短者﹐不失毫釐﹔量多少者﹐不失圭撮﹔權輕重者﹐不失累黍﹔吾心之禮﹐與天下之禮一也﹐而禮出焉。故自子事父母﹐朝諸侯於明堂﹐至於冠婚﹑喪祭﹑燕射﹑士相見之禮﹐可得而議也﹐所以周旋裼襲﹐升降俯仰者﹐聖人能議之而不能爲之也。吾心之度﹐與天下之度一也﹐而度出焉。故自天子七廟﹐諸侯五﹑大夫三﹑士二﹐至於龍衮黼黻﹑玄衣纁裳﹑冕朱綠藻﹑十有二旒之度﹐可得而制也﹔所以多寡輕重﹑隆殺大小者﹐聖人能制之而不能爲之也。吾心之文﹐與天下之文一也﹐而文出焉。故自天府之所藏﹐象魏之所懸﹐與夫達之四方同書文字﹐可得而考也﹔所以橫斜曲直﹑平正倒仄﹑開發呼斂﹑淸濁髙下者﹐聖人能考之而不能爲之也。故曰﹕聖法道﹐道法天。君子之道﹐所以考三王而不謬。建天地而不悖﹐質鬼神而無疑﹐俟後聖而不惑者﹐此也。

不然﹐以相接則不得其體﹐亦緹縵之禮而已﹐何重於王者之禮﹖以相臨則不得其分﹐亦淩悖之度而已﹐何重於王者之度﹖以相諭則不得其志﹐亦寄象鞮譯之音而已﹐何重於王者之文﹖故曰﹕王者制事文法﹐一稟於律﹐繼天順地﹐序气成物﹐統八卦﹐謂八風﹐理八政﹐正八節﹐諧八音﹐舞八佾﹐監八方﹐被八荒﹐以終天地之功。所謂律者﹐卽天下之理也。其理本然﹐如以規應圓﹐以矩應方﹐而莫之易也。是王者之律也。故曰﹕大禮必易﹐大樂必簡【禮記樂記作「大樂必易﹐大禮必簡」。七三一頁同。此處「禮」﹑「樂」二字疑誤倒】。以天產作陰徳﹐以中禮防之﹔以地產作陽徳﹐以和樂防之。以禮樂合天地之化﹐百物之產﹐以事鬼神﹐以諧萬民﹐以致百物。豈非作者之聖歟﹖

或曰﹕王者之制如此﹐宜萬世不可易。而何孔子論禮則曰「夏禮吾能言之﹐杞不足徵也﹔殷禮吾能言之﹐宋不足徵也。」「吾學周禮。」記禮者則謂「有虞氏之旗﹐夏后氏之綏﹐殷之太白﹐周之太赤」【太禮記明堂位兩「太」字皆作「大」】﹐毋【毋原刻誤作「母」﹐依儀禮士冠禮校攺】追﹐夏后氏之冠﹐如周弁﹑殷冔﹑夏收﹐其不同如此。若夫書文﹐自河流天苞﹐洛出地符之後﹐世傳又有龍書﹑鳥書﹑龜書﹐魚書﹑虫穗之書﹐自蒼頡至於史籕﹐又不知凡幾變也。豈以聖人之制﹐猶有所未盡耶﹖蓋天下之變無窮﹐而王者有隨時制作之義。孔子蓋曰「所損益可知矣。」理之在天下可變耶﹖後世不達其意﹐妄取先王之法而盡廢之﹐自朝廷以至於閭閻﹐皆爲一切之政﹐無非衰世苟且之習﹐民之所以養生送死者﹐無一能盡其道。世之君子﹐又從而附會之﹐曰「五帝不相襲禮﹐三王不相沿樂」。嗟夫﹗所謂禮樂﹐果何在也﹖吾獨怪夫文﹑武﹑周公之法﹐至秦而遂絕﹐而李斯﹑程邈謬妄之制﹐至於今更數千載而不能易也。

○明君恭己而成功【嘉靖乙丑會試】

天下之任﹐至不易也。明主獨能致天下之治者﹐亦惟得人以任之而已矣。以天下之大﹐而責於人主之一身﹐是故不可以一息而自暇自逸者﹐而明主獨能恭己以致之﹐是豈有他道哉﹖誠以天下之任之不易﹐而吾以一人之身而爲之﹐其明必有所不周﹐其勢必有所不給。將必舉天下之事﹐皆萃於吾身﹐是以吾身與天下日戰於擾擾之中﹐而聰明智慮﹐與之俱困。是知天下而欲以一人爲之﹐固無是理也。故明主致天下之治﹐非得人不可也。蓋以天下之事﹐與天下之賢者共之﹐是所以獨操其要﹐以禦其機﹐而非苟樂於優遊無爲也。以天下之賢者﹐任天下之事﹐使各竭其力﹐以周其務﹐而明主端委以責成焉﹐此固天下之勢也。

今夫有器於此﹐一人之力足以舉之矣。以其器輕也。其有重於此者﹐其舉之必數人焉。又有重於此者﹐其舉之必數百人焉。其器愈重﹐其舉之者愈眾。夫以眾人任之﹐故𨿽千鈞之重﹐可不勞而移也。大器非一人任也﹐使一人者自恃其力﹐而欲以專百人之任﹐其亦必無是理也。天下﹐大器也﹐非一人之爲也。世之人主﹐亦有恃一己之智力﹐而欲以攬天下之權﹐而天下之事﹐日以紛然。蓋自以其術足以持之﹐盡天下之人﹐無有出於我者﹐舉其人皆不可以任吾之事﹐必吾之身一一自爲之。蓋前世人主有其術出於此者﹐未有不至於亂也。故明主者﹐豈樂於暇逸者哉﹖夫亦深見夫治天下之道﹐未有以易於此者也。

人之耳能聽﹐而目能視﹐其視聽不出帷墻之外﹐有蔽之矣。任天下之耳﹐則聰無所不聞﹔任天下之目﹐則明無所不見。以天下之耳爲耳﹐以天下之目爲目﹐故四海之外﹐莫不照徹焉。夫一人之身﹐其分固有限矣。夫以天下付之人主﹐盡一世之人而制命焉﹐其聰明神智﹐必有以兼乎天下之人者﹐固宜其一身而爲之可也。所謂聰明神智者﹐亦以能用乎天下而已矣。所以用乎天下者﹐非苟自暇逸之謂也。蓋其聰明神智所以運乎天下者也。運吾聰明神智於天下﹐是以朝廷公卿﹐百司庶府﹐其命之必得其任﹐其任之必得其人。得其人以爲之﹐不必吾之侵其官﹐而天下之官﹐皆人主之爲也。謂其自暇逸﹐不可也。

當堯之時﹐天下之故多矣。洪水方割矣﹐民未粒食而阻饑矣﹐五品不遜矣﹐五刑未明矣﹐艸木鳥獸未若矣﹐禮樂未興矣﹐共工﹑驩兜之徒﹐猶在朝也。而堯首命羲和「欽若昊天」而已。堯豈爲是迂緩不切之謀哉﹖誠以人主之所當爲者﹐獨有事天之責。使天道少有不順﹐而愆忒或見於上﹐吾心所以悚惕者﹐當無敢少寧者矣。是以舜遵行其道﹐而「在璇璣玉衡﹐以齊七政」﹐以窺祭天道﹐而觀其意之順與否也。若乃其時天下誠有未得其安者﹐而堯咨之﹐不過一二言而已。至於得舜﹐而其事已矣。舜從而任之九官十二牧﹐而天下之務﹐無不翕然悉舉。故孔子稱之曰「大哉﹐堯之爲君。」又曰「無爲而治者﹐其舜也與﹗恭己正南面而已矣。」嗚呼﹐此堯﹑舜所以恭己而成功者也。夫以堯舜之聖﹐如此其至﹐堯舜之治天下﹐如此其無爲﹐而當時急於得人而任之﹐蓋其所以無爲者也。吾以見聖人之心﹐有不自暇逸者矣﹐非宴然恭己而已也。堯之所以經天下之慮﹐在於得舜﹔舜之所以經天下之慮﹐在於任九官﹑十二牧。

吾於是知古之聖人無爲之道也。公卿大夫贊襄於上﹐百官有司奔走於下﹐人主華衣搢笏﹐不動聲色﹐端居於九重之上。公卿大臣﹐日宣其謨也﹔百官有司﹐日靖其務也﹔六卿日率其屬﹐以倡九牧也。其微至於鄕遂都鄙之吏﹐其遠至於荒徼之外﹐人主罔不致其人以爲之治焉。要之明主之所謂恭己者﹐其事一無所爲﹐而其神運而以天隨者﹐亦無時而無所不爲。如天之運﹐其神無不在也。神故不息﹐不息故無爲。故公卿大臣宣矣﹐明主之神﹐在公卿大臣也﹔百官有司靖矣﹐明主之神﹐在百官有司也﹔六卿倡九牧矣﹐明主之神﹐在六卿九牧也。神者無爲而無不爲也。人主之神一不至﹐天下之務息矣。故神無一日不運於天下。故天下之賢才任﹐而天下之庶務成。淵蜎蠖伏之中﹐深宮宥密之也﹐俯仰之間﹐而撫四海之外﹐豈其疲智庸於一人之耳目哉﹖故人主恭己無爲﹐所以養其神也﹔人主任天下之賢﹐所以成其功也。不能恭己﹐不能任天下之賢﹔不能養其神﹐不能成其功。故天子之車﹐大路越席﹐所以養其體也﹔側載臭茞﹐所以養其鼻也﹔前有錯衡﹐所以養其目也﹔和鸞之聲﹐步中采齊﹐行中肆夏﹐所以養其耳也﹔龍旗九旒﹐所以養其性也﹔寢兕持虎﹐鮫韅彌龍﹐所以養其威也。凡以天下之大以養之﹐不欲累之以天下之故﹐所以尊之也。其養之尊之﹐所以得以神運天下也。故曰「大樂必易﹐大禮必簡。」易故不怨﹐簡故不爭﹐四海之內﹐莫不系統﹐故能帝也。𨿽然﹐人主亦何以得賢才以任之﹐其成功如此之逸哉﹖其養之必有其道﹐其求之必有其方﹐其任之必有其宜。養之不以其道﹐則才不成﹔求之不以其方﹐則才不至﹔任之不以其宜﹐則無以使之效其用。嗚呼﹗欲得天下之賢而任之﹐而又其難如此。然後知明主之所以成功者﹐非苟然也。

震川先生別集卷之二上

應制策

嘉靖庚子科鄕試對策五道

○第一問

夫闡揚帝王之烈者﹐必假於文以傳。文者﹐所以贊述往古﹐傳示來裔﹐著之不刊﹐垂之無極者也。蓋帝王爲可繼之道﹐而未必其後世之能繼﹔其所托以傳者﹐典冊紀載而已。典冊紀載而不文﹐則不足以傳。故曰「言之無文﹐行之不遠」。由此言之﹐則帝王所以衍萬世無疆之休者﹐其創立在我﹐而其纂述而揚厲之者﹐在於後人。一代之文不具﹐則一代之道徳經制﹐亦幾乎冺矣。故古之帝王所恃以爲不冺﹐而使其子孫世世有考焉者﹐托之於文也。

我國家列聖相承﹐代有作述﹐所以闡揚祖功宗徳者﹐亦旣備矣。如《一統志》《會典》之作﹐皆在於前朝文盛之世﹐以昭混一之盛﹑經綸之迹者﹐執事以下詢末學﹐愚生槪乎未之知也。至於考制度﹐審憲章﹐博聞而彊識之﹐又非所及也。夫金匱石室之藏﹐蘭臺祕閣之載﹐艸野賤人無所得覩記。惟二書傳誦於天下已久﹐愚生可以端拜而論乎﹖

荀卿子曰「欲觀聖王之迹﹐於其燦然者矣」。所謂燦然者﹐豈非聖人之制作布之天下﹐迪之後世者也﹖虞﹑夏﹑商﹑周之盛可考已。當時之所謂典章經制者﹐皆聖人之作﹐而又有聖人者以播揚之﹐故其言語文章﹐著於天下﹐大者事天饗帝﹐小者至於�互虫豸﹐靡不纖悉﹐王府則有﹐以咸正無缺﹐豈非其盛歟﹖漢以後﹐其徳固已不逮於古﹐而當時文章之盛﹐猶彷佛於三代。故太史公八書之撰﹐班固諸志之述﹐猶足以備一家之言。至於唐之《六典》﹐宋之《會要》﹐元之經世大典﹐則其文章气勢﹐愈趨於下。而說者謂三代之後﹐惟唐制爲盡善﹐而六典建官之法﹐足以上追姬周﹐則其亦未可經訾者。而比於典謨﹐則有間矣。蓋虞﹑夏﹑商﹑周﹐有帝王之制﹐而又有帝王之文。漢之文可矣﹐而制不備﹔唐﹑宋則文與制均之未至也。若今《一統志》《會典》之作﹐欲以比隆於典謨﹐而豈可與漢﹑唐﹑宋例論哉﹖

然愚獨恨當時儒臣奉命﹐不能深明聖意﹐究述作之至﹐以勒一代之巨典﹐而容有采緝補綴﹐疏略抵牾於其間。蓋《一統志》出於睿皇帝之命﹐而大學士李賢等爲之者也。《會典》出於敬皇帝之命﹐而大學士李東陽等爲之者也。是二者若以爲聖人之制﹐則何敢議﹖出於二臣之手﹐誠不能無疵者。蓋祖宗之功烈過漢﹑唐﹐亦宜有比隆三代之文﹐不宜猥瑣於末議﹐牽制於文詞。而賢等所載沿革﹑郡名﹑人物古迹﹐往往剽摘書傳字句﹐詩人組繪之梧﹐不足以稱王者之制。而職司事例﹐又多務簡省﹐一代之因革﹐漫不可考。夫以祖宗之土宇﹐自古所未有﹔而祖宗之制述﹐亦自古所未有。而漫以若此﹐則二臣之過也。

今天子中興﹐邁志憲古﹐已嘗敕所司重修《會典》﹐則《一統志》亦將以次而及之矣。開局秉筆﹐固皆一代之長材茂學﹐必有所見﹐以廣聖意者。愚猶以爲彰往緒﹐揚休烈﹐以紹諸無窮﹐當屬諸一代之宗工。而其體裁﹐宜依彷《禹貢》《周官》之書﹐序山川必先其原委﹐於田土物貢﹐尢必著其詳。而民風土俗﹐則略用漢《地理誌》及後世圖經之法。序官職必先其體統﹐於建廢沿革﹐悉皆存其故。至於臣下論建﹐亦如歷代書志﹑通考之類﹐兼存而並志之。又竊謂修書之臣﹐髙帝之時多延天下有文學者﹐如梁寅﹑徐一夔之徒﹐皆以儒士在局。今拘於科目﹐一不可也。蘇洵修禮書﹐必欲明實錄以昭來世。今動有避諱﹐使人無從考實﹐二不可也。自古爲書者﹐多出一手。今局務旣開﹐議論紛沓﹐分門著撰﹐文體不一﹐三不可也。古之文章﹐必先體制﹔今之文章﹐馳騁浸淫極矣﹐而不要於古雅﹐體裁不明﹐義例不立﹐四不可也。明興以來百七十年﹐豈無遷﹑固之徒﹐以勒成一代之典哉﹖愚生狂僭及此﹐惟執事寬之。

○第二問

王者旣以其身致天下之治﹐尢必思所以繼其治﹐而詒以萬世之業。故天下之本﹐在於太子。太子之教﹐不可不豫也。三代尙矣﹐其遺法至今猶存。禹有典則﹐而啟敬承﹔湯有風愆﹐而太甲終允徳﹔文﹑武有謨訓﹐而成﹑康代爲有周之令主。誠以天下之大﹐生民之眾﹐天命之隆替﹐祖宗之繼墜﹐咸有賴於一人。故曰「一人元良﹐萬邦以貞」﹐太子之謂也。太子之教﹐萬世之所系也。

恭惟皇天眷佑﹐我皇上篤生元子﹐正東宮之號﹔螽斯繁衍﹐廣藩輔之封。皇子賴天能勝衣﹐將出閣講讀。宗社休嘉﹐臣庶均慶。遠稽古典﹐近考制度。斟酌損益﹐以適萬世之中﹐以裨我皇上盛徳至意者﹐不獨文學法從之臣有是心﹐而亦江湖之士之所同也。愚所望於今日者﹐固三代之事而己﹐漢﹑唐﹑宋其何足以云﹖今者六傅之設﹐賓客之制﹐崇文﹑崇賢府坊館局之建﹐官則備矣﹐而非古之三公三少之舊也。《帝範》之書﹐《戒子》之篇﹐元良之述﹐承華要略之制﹐教則詳矣﹐而非古之典則之詒也。

古法之存於今者﹐惟周制爲詳。其可考者﹐在二戴之記及所稱明堂靑史氏之記。古者胎教﹐王后腹之七日﹐而就宴室。太史持銅﹐禦戶左。太宰持升﹐禦戶右。比及三月﹐王后所求聲音非禮樂﹐太師縕瑟而稱不習﹔所求滋味非正味﹐太宰倚升而言曰﹕不敢以待【王太子。太子生﹐】有士負之禮﹐有擇於諸母之禮﹐有知妃色就學之禮﹐有記過之史﹐有徹膳之宰﹐有誹謗之木﹐有敢諫之鼓。工誦箴﹐瞽誦詩﹐百工執藝事以諫。有三公三少﹕保﹐保其身體﹔傅﹐傅之徳義﹔師﹐道之教訓。故成王之生﹐仁者養之﹐孝者𦇤之﹐四賢傍之﹐而徳成也。

後世官非三代之官﹐而教非三代之教﹐始以爲之法者﹐旣無周密詳悉之慮﹐而其爲言﹐又無躬行心得爲之本。而官僚並建﹐辭旨諄復﹐徒一時之美觀耳。漢髙祖﹑文帝之盛﹐所祟用者﹐叔孫生﹑晁錯之徒﹐卒使惠以懦怯廢事﹐景以任刻殘物。武帝開置博望苑﹐以通賓客﹐賓客多以異術進者﹐而太子後遭巫蠱之禍。唐太宗教其子者甚悉﹐而聚麀之恥﹐實以身誨之。宋時家法𨿽嚴。而其所以爲教﹐亦不切於身心性情之實。夫漢﹑唐﹑宋所爲天下計者﹐未嘗不甚詳﹐而根本之地﹐如此其曠略﹐此宜其立國僅僅至此。

我太祖髙皇帝創業垂統﹐洪謨遠慮﹐莫非三代之法﹐而萬世之計。立國之初﹐庶務倥傯﹐首建大本堂﹐圖史充牣其中﹐招延四方名賢﹐爲太子講論經理﹐敷陳治道。又爲《昭鑑錄》﹐使知前代太子諸王之善可爲法﹐而惡可爲鑑。而成祖文皇帝又爲《文華寶鑑》﹐蓋爲學而不知先代之故﹐則不足以有所感發而懲創。成祖之書﹐一本太祖之意﹐𨿽一事之善惡﹐皆在所錄者。固以身爲天下之所系﹐善惡起於幾微﹐而治忽之端在於此﹐尢不可以不嚴也。

今日欲舉三代之典﹐繼祖宗之志﹐亦宜有可言者矣。愚敢條其所當急者﹕其一曰選宮僚。昔太祖不設專官﹐而以公卿兼領﹐以防後世離間之患。夫銜𨿽列於朝班﹐職則專於訓導﹐不宜徒取文學﹐而用道徳可爲師表者。家丞庶子﹐皆宜選用吉士﹐以備其職。二曰愼與處。太子𨿽有宮官﹐而其所常與處者﹐則保姆﹑內侍﹑小黃門之屬。女子﹑小人﹐導以非心﹐尢宜防慮。擇其淳徳謹厚者﹐而使之漸涵灌漬於徳義而不知。三曰禮師傅。夫尊卑之分懸隔﹐則官屬不得盡其忠。昔懿文太子之於宋濂﹐仁宗﹑宣宗之於楊士奇。其相親禮﹐往復辧論如家人父子。蓋太子有子道臣道﹐不宜闊略相師友之禮﹐以成乖隔之患。其四曰明實學。世儒率謂天子之學﹐與韋布不同。文華進講﹐不過采摭經中數條﹐以備故事﹐夫豈所以深探聖奧﹖必先專一經﹐以次而及其餘。五曰辧儀等。蓋富貴之極﹐惟其所欲﹐故周官有王后﹑世子會不會之文﹐所以樽節﹐使之不過。今宜飲食衣服﹐悉有制度﹐又使太子諸王﹐禮秩必異﹐所以防微杜漸﹐固萬年之基。蓋天下之事﹐莫大於此者。執事幸采而聞之於上。

○第三問

三代之樂﹐不傳於世。見於遺經﹐僅有可考者。君子追尋缺軼於千百載之下﹐因其辭以求其意﹐得其意而後足以會其辭。然必其有以深探古人之心﹐而會本末源流於一﹐而後可以斟酌古今﹐擬議制度﹐以爲復古之漸﹐而未易言也。

當天下無事之時﹐世之君子﹐輒言曰興禮樂。夫禮樂豈易興哉﹖自漢以至於今﹐數千百年﹐明君良臣﹐相與咨嗟太息﹐講求掇拾﹐卒無有復三代之舊者。而儒者又從而卑其說﹐以爲禮以養人爲本﹐少有過差﹐是過而養人也。蓋謂隨世可以制作﹐而不必盡合於三代。而不知三代之禮樂捨焉﹐則天下無所謂禮樂者。蓋三代之制﹐皆非一世之事﹐自其初累世相因以爲治﹐而馴至於大備。𨿽代有變革﹐而不過進退損益於其間。故異世而不可不襲者﹐禮也﹔其所不相襲者﹐禮之末也。殊時而不可不沿者﹐樂也﹔其所不相沿者﹐樂之末也。夫以三代之聖人﹐皆因於累世之故﹐故其樂易舉而可行。至於後世蕩然矣﹐又無聖人者以起之。而欲稽考於旣廢之後﹐豈不難哉﹗

樂之所從來久矣。黃帝使伶倫斷大夏之竹兩節而吹之﹐以爲黃鐘之宮。制十二筩﹐以聽鳳鳴。比黃鐘之宮而生之﹐以爲律本。故後世皆宗黃帝之樂。周禮大司樂以樂舞教國子﹐舞雲門﹑大捲﹑大咸﹑大韶﹑大濩﹑大武之舞。分樂而序之﹐奏黃鐘﹑歌大呂﹑舞雲門﹐以祀天神﹔奏太簇﹑歌應鐘﹑舞咸池﹐以祀地祇﹔奏姑洗﹑歌南呂﹑舞大韶﹐以祀四望﹔奏蕤賓﹑歌函鐘﹑舞大夏﹐以祭山川﹔奏夷則﹑歌小呂﹑舞大濩﹐以享先妣﹔奏無射﹑歌夾鐘﹑舞大武﹐以享先祖。以九變而致天神﹑地示﹑人鬼。固九迢﹑六英﹑六列之遺也。黃帝之淸角﹑英﹑招﹐其本聲固在於此。世人自莫能察﹐而徒知求太古之音於洞庭之野。而不知周家之盛﹐固已備六代之樂﹐而周官豈其僞書哉﹖

說者謂其所序「圜鐘爲宮﹐黃鐘爲角﹐太簇爲徵﹐姑洗爲羽」﹐此律之相吹者也。「函鐘爲宮﹐太簇爲角﹐姑洗爲徵﹐南呂爲羽」﹐此律之相生者也。「黃鐘爲宮﹐大呂爲角﹐太簇爲徵﹐應鐘爲羽」﹐此律之相合者也。樂之變數﹐皆用其宮之本數。黃鐘在子﹐子數九﹐故九變而終。夾鐘在卯﹐卯數六﹐故六變而畢。林鐘在未﹐未數八﹐故八變而止。其究以感天神地示人鬼焉者﹐非如昔人天社虛危類求之說也。至和之气﹐寓諸器而托諸聲﹐感應自然之理﹐無所不通﹐分天地人者﹐所從言之異也。虞書﹑商頌﹐推之固有合焉者矣。文中子曰「化至九變﹐王道其明乎﹖故樂至九變而淳气洽矣。鳳凰何爲而藏乎﹖」蓋聖人之制﹐隨時不同﹐而非截然爲數代之樂。成周兼而用之﹐以六代之樂配十二調﹐每樂二調﹐以一陰一陽相對而爲之合。其感動神示﹐自有不容已者。故曰﹕天之與人﹐有以相通﹐如影之象形﹐響之應聲。爲善者﹐天報之以福﹔爲惡者﹐天降之以殃﹐其自然者也。他書所載﹐師文﹑師開之鼓琴﹐師涓之寫濮上元聲﹐其感薄陰陽﹐通於物類﹐要其理有不可誣者。

惜乎﹐周衰﹐王者不作﹐天地之气不應﹐而淫過凶嫚之聲﹐競以相誇。浸淫於後世﹐先王之制﹐遂不可考。漢之制氏﹐「僅能得其鏗鏘鼓舞﹐而不能言其義。」其後河間獻王所得雅樂﹐天子但令太常以時存肄﹐不令奏郊廟。其郊廟及所奏禦﹐皆俗樂淫聲。西漢一代文章之盛﹐名卿才士輩出﹐而卒莫有能興禮樂者。而亡國新聲﹐代變日增。自此以往﹐豈復可冀耶﹖前世號知樂者﹐如荀勗﹑阮咸﹑張文收﹑萬寶常﹑王朴諸人﹐卒亦未有以見之於用。而牛弘﹑何妥﹑鄭譯﹑李照﹑阮逸﹑範鎭﹑司馬光之徒﹐紛紛莫決。而士大夫之議﹐常與工師之說相悖﹐固有所謂訂正𨿽詳﹐而鏗鏘不協韻﹔辧析可聽﹐而考擊不成聲﹔倀倀焉如瞽無目﹐而以手模指索﹐狀物之形難矣。此無他﹐先王之制旣廢﹐後之人𨿽欲罄心思而測度摹擬於千百載之上﹐不可得也。故樂者﹐漢以前有司掌之﹐無不知其義﹔漢以後儒者求之﹐而卒莫得其數。有傳與無傳之異﹐又無先王以制之也。

𨿽然﹐樂者千世一理而已矣﹐不以有傳而存﹐不以無傳而亡。其始在於人心。人心之動﹐物使之然也。情動於中而發於聲﹐𨿽成文﹐謂之音。比音而樂之﹐及干戚羽旄﹐謂之樂。千古之人心不亡﹐則千古之人皆可以制樂。而世之論樂者﹐不求夫樂之本﹐而區區於樂之數。夫其數可知也﹐其義難知也。知其義﹐而本末一以貫之矣。後之人不察﹐而殫精於壁羨尺度之間﹐較量於累黍多寡之際﹐致疑於鐘律洪殺之節﹐紛紜於五聲十二律變宮變徵之異。夫樂誠不可以捨器數﹐而沒於气【气依上文當爲「器」】數之中﹐則其力愈勞﹐而其數愈失。

盍亦反其本矣。太史公曰「神使气﹐气就形﹐細若气﹐微若聲﹐聖人因神而有之﹐𨿽妙必效。」莊周曰「奏之以天﹐徵之以人﹐行之以禮義﹐建之以人情」【人情莊子天運作「太淸」】﹔「天機不張﹐而五官皆備﹐此之謂樂【樂莊子天運作「天樂」】﹐無言而心悅」者也。古者百姓太和﹐萬物咸若﹐聲律身度。五音﹑天音也﹔八聲﹐天化也﹔七始﹐天統也﹔秋養耆老而冬食孤子﹐勃然招樂興大鹿之野。然則明君在上﹐休養生民﹐陶以太和﹐萬物之生各得﹐而天也之沴不作。然後吹律以生尺﹐命神瞽以寫中聲﹐以黃鐘爲聲气之元﹐則太和燻蒸﹑八風順序﹑鳳儀獸舞之治﹐可復追矣。不然﹐𨿽使置局設官﹐招選天下知音之士﹐以研究律呂之精﹐無不符於先王。此爲瞽史之事﹐而非治天下之本也。

○第四問

王者之興﹐必有一代之臣﹐以輔翼天下之治﹐而成弘濟之功。夫有是君而無是臣﹐則上常患於不得其下﹐而君之事無所寄﹔有是臣而無是君﹐則下常患於不遇其上﹐而下之才無所展。然天將以開一代之治﹐而啟其明良之會﹐旣生是君﹐使之致摧陷廓淸之功﹔則必生是臣﹐以致協謀參贊之力。蓋天下之勢﹐亂極而治﹐天之愛民之深﹐必不使之終於此也。故聖人之生﹐以安民也。而聖人之於天下﹐又非一手一足之烈也﹔必得是人足以辦吾事者﹐故賢臣之生﹐以佐聖也。自古大亂之世﹐未有無聖人而可以致治者﹐亦未有無賢臣而可以弘化者。如雲龍風虎﹐气類自應﹐相須而成﹐相待而合﹐而烏知其所以然哉﹖

堯以前﹐如風後﹑力牧﹑常先﹑大鴻之徒﹐非經所見﹐不可得而論矣。虞書所載九官十二牧﹐班班可考者。三代而下﹐以革命而有天下﹕則有如成湯﹐有一徳之伊尹﹐而後有升陑之師﹔武王有鷹揚之太公﹐而後有牧野之會。至於畢﹑散﹑周﹑召之徒﹐皆以聖人之徳﹐奔走後先﹐禦侮疏附﹐詩書所稱﹐有大功以配享於先王﹐曁其子孫﹐藉其休以有國者數百年﹐蓋其盛不可及矣。

三代而下﹐漢髙起布衣﹐誅秦蹙項﹐以有天下。而淮陰﹑絳﹑灌之徒﹐摧鋒陷陣﹐以致其百戰之功﹐而其時稱蕭何﹑韓信﹑張良﹐此三人者爲尢烈。光武承王莽之亂﹐奮迹南陽﹐恢復舊物﹐則有鄧禹﹑吳漢﹑賈復﹑寇恂﹑馬援﹑馮異﹑岑彭【岑彭原刻誤作「彭岑」﹐依後漢書乙正】﹑來歙之徒宣其力。唐太宗舉兵晉陽﹐平隋之亂﹐則有劉弘基﹑李績﹑李靖﹑房玄齡﹑杜如晦之流致其勛。宋太祖受周之禪﹐去五代戰爭之患﹐致天下於太平﹐則有趙普﹑潘美﹑曹彬之輩殫其謀。天下不可以無君﹐故立之君﹔立之君﹐不可以無臣﹐故生之臣以佐之。有堯﹑舜﹑三代之君﹐則必有堯﹑舜﹑三代之臣﹔有漢唐宋之君﹐則必有漢唐宋之臣。天之愛民久矣﹐不如是﹐何以戡定禍亂﹐克成太平耶﹖

慨自胡【胡原刻墨釘﹐依大全集校補】元入主中國﹐天下鮏羴者垂百年。旣而運窮數極﹐天閔斯人之亂﹐於是生我太祖髙皇帝於淮甸﹐以淸中原之戎﹐拯天下之禍﹐而援生民之溺。數年之間﹐定金陵﹐平吳會﹐克荊襄閩廣﹐胡虜【胡虜原刻墨釘﹐依大全集校補】不戰而竄息於狼望之北。固宇宙以來所未有之勛﹐而聖人獨稟全智﹐功髙萬古﹐神謨廟算﹐有非他人所能贊其萬一者。而一時諸臣應運而生﹐皆起於淮甸之間﹐乘機遘會﹐以成不世之勛﹐有若髙祖之丰沛﹐光武之南陽者﹐此豈人之所爲哉﹖蓋將以開我國家億萬年無疆之治。故聖祖龍興於上﹐而諸臣景附於下﹐乘風雲之會﹐依日月之光﹐而昭諸鼎彜﹐銘諸策府﹐有非一時之所能殫述者。其大勛光宣炳烺於天地之間﹐如中山武寧王以下六王者﹐其功尢烈。天下之人至今能道之。他如朱文正李文忠咸以內外之親﹐而郭子興﹑郭英﹑吳良禎﹑寥永忠﹑永安之徒﹐則以父子兄弟﹐後先致力效死於其間。大抵數總大軍﹐以不殺爲威﹐而沈毅好謀﹐定大事於一言﹐武寧之功爲大。而開平之窮虜於漠北﹐黔寧之收功於滇南﹐此方面之功之最著者。其它或撫一城﹐或定一方﹐或專城而秉鉞﹐或分閫而受寄﹐或敵愾以怒寇﹐或殄滅以爲期﹐孰非體天地好生之徳﹐勤皇祖安集之命﹐有功於方夏﹐而惠於元元者乎﹖國史之所紀載者﹐固莫得而覩。而往往見於儒臣銘章碑志之間﹐此愚生之所竊識其萬一者。因念百六七十年﹐父子兄弟長養太平之世﹐方內無兵革之禍﹐戒虜之醬者﹐固我髙皇帝天覆地載之功﹔諸臣匡持輔協之力﹐不可少也。

《書》曰「丕顯文﹑武﹐克愼明徳。昭升於上﹐敷聞於下。惟時上帝﹐集厥命於文王。亦惟先正﹐克左右昭事厥辟。越小大謀猷﹐罔不率從」。此之謂乎﹗今太廟旣已配享﹐而功臣廟又有特祠﹐金書鐵券﹐山河帶礪之盟﹐於今不替。邇者皇上又興滅繼絕﹐開廟藏﹐覽舊記﹐以昭元功之侯籍﹐使開平﹑寧河﹑岐陽﹑誠意之賞﹐復延於世。我國家之酬諸臣者﹐可以無憾矣。顧承平日久﹐爲其子孫者﹐或驕溢於富貴﹐而不能體乃祖乃父之心﹐時陷法禁。從而棄之﹐又所不忍﹐而未免有「厚徳掩息﹐遴柬布章」之譏。則髙皇帝之大誥武臣﹐文皇帝之鐵榜訓戒﹐今日誠不可不申明而訓敕之也。《書》曰「古我先王﹐曁乃祖乃父﹐胥及逸勤﹐予敢動用非罰。世選爾勞﹐予不掩爾善﹐予【予尙書盤庚作「玆予」】大享於先王﹐爾祖其從與享之。作福作災﹐予不敢動用非徳」。敬以爲今日獻。

○第五問

古之爲天下者﹐養民之生﹔後之爲天下者﹐聽民之自生。夫聽民之自生可也﹐又從而取之﹔取之可也﹐而不求所以爲可繼之道﹐則我之取者無窮﹐而民之生日蹶。民蹶而我之取者將不我應﹐國計民生﹐兩困而俱傷﹐其何以善其後﹖是不可不深思而熟慮之也。

我國家建都北平﹐歲輸東南之粟以入京師者數百萬。舳艫相銜﹐接本江淮。加以方物土貢﹐金帛錦繡﹐以供大官王服者﹐歲常不絕。其取於民不少矣。而比年以來﹐民生日瘁﹐國課日虧﹐水旱薦告﹐有司常患莫知所以爲計。然惟知取於民﹐而未知所以救菑捍患﹑與民莫大之利也。大抵西北之田﹐其水旱常聽於天﹔而東南之田﹐其水旱常制於人。蓋其地有三江﹑五湖之灌注﹐而東南又並海﹐有堤防蓄泄﹐𨿽恆雨恆暘﹐而可以無虞。故昔之言水利者先焉。

《禹貢》「三江旣入﹐震澤底定」。震澤卽今太湖。周禮所謂具區﹑五湖﹐蓋地一而名異也。《爾雅》﹕「具區。」郭景純云「吳﹑越之間有具區﹐周五百里﹐故曰五湖也。」其言五湖﹐猶江之言九江爾。春秋越與吳戰於五湖﹐豈太湖之外復有四哉﹖其所謂具區﹑洮隔﹑彭蠡﹑靑艸﹑洞庭﹐及季氏圖彭蠡﹑洞庭﹑巢湖﹑太湖﹑鑑湖爲五湖者﹐非也。禹治揚州之水﹐西偏莫大於彭蠡﹐而東偏莫大於震澤。欲寧震澤之水﹐在於疏其下流。三江入於海﹐而後震澤無泛濫之虞。震澤固吐納眾水者也。西北有宣﹑歙﹑蕪湖﹑荊溪﹑宜興﹑溧陽﹑溧水數郡之水﹐西南有天目﹑富陽﹑分水﹑湖州﹑杭州諸山諸溪奔注之水﹐瀦聚於湖。而由震澤﹑吳江長橋﹐東入松江靑龍江而入海。溧陽之上﹐古有五堰以節宣﹑歙﹑金陵﹑九陽江之水。宜興之下﹐有百瀆以疏荊溪所受之水。江陰而東﹐有運河泄水以入江。宜興而西﹐有夾薴﹑幹與﹑塘口﹑大吳等瀆泄四水。此治其原委之法也。三江﹐東南泄水之尾閭也﹔三江之流不疾﹐則海潮逆上﹐日至淤塞﹐而下流不通。此吳淞江之疏導﹐不可不先﹐而凡太湖以下諸江之入於海者﹐皆不可以不加之意也。

昔宋單鍔嘗疏東南水利書﹐蘇文忠以爲有利於民﹐條其事於朝﹐而亦莫能行之者﹐大抵承平日久﹐人習於苟安﹐稍有建國家之計﹐必以爲迂遠動眾而不可用﹔故經國之慮﹐每至於格而不行。夫自漢以來﹐天下之用﹐不盡於東南。至唐﹑宋﹐而東南之民始出其力以給天下之用。然自吳﹑越竊據於此﹐乃能修水利以自給。外以奉事大國﹐而內不乏於朝府之用。是以其國不困﹐而民猶足以支。及天下全盛﹐江南不熟﹐則取於浙右﹔浙右不熟﹐則取於淮南。於是圩田河塘﹐因循隳廢﹐而坐失東南之大利﹐以至於今。夫錢氏以一方用之﹐惟其治之也專﹐故常足於用﹔今以天下用之﹐惟其治之也泛﹐故常不足於用。嗚呼﹗以天下之大而無賴於東南﹐則可以坐視而莫爲之所﹔以天下之大而專仰給於東南﹐其又何可不考其利病而熟圖之也﹖

先朝周文襄公﹑夏忠靖公治之常有成績矣。然百餘年來﹐已非其故。有司案行修舉故事﹐已漫然莫知其故迹之所存矣。至又委之國貧民困。夫國貧民困已矣﹐任其困而貧也﹐則將何時而已乎﹖夫亦延訪故老﹐徧考昔人之論﹐而求今日之所宜﹔又不必專泥於古之迹﹐而惟視夫水勢之所順。蓋古今天時地勢﹐陵谷丘淵﹐代有變移﹐必欲鑿空以尋故迹﹐吾恐力愈勞﹐費愈廣﹐而迄不可就﹐反爲苟安目前者之所嗤笑。禹之行水﹐行其所無事而已矣。五堰百瀆﹐可復則復之﹔白蜆﹑安亭﹑靑龍江﹐可開則開之。或爲縱浦﹔或爲橫塘﹔或置沿海堽身﹐堽置斗門﹐使渠河之通海者﹐不湮於潮泥﹔堤塘之捍患者﹐不至於摧壞。而又督成水利之官﹐常時相視﹐禁富人豪家碾研蘆葦茭荷陂塘﹑壅礙上流﹐而仿錢氏遺法﹐收圖回之利﹐養撩淸之卒﹐更番疊役以浚之。而後利興而可久﹐害革而民不困。不然﹐如近者嘗浚白茆﹐曾幾何時﹑漸就湮塞﹐此可懲也。今夫富人有良田美莊﹐猶不使之荒蕪而加意焉﹐況東南以供天下之費乎﹖

抑是法也﹐非特可以行之東南也。齊魯之地﹐非古之中原乎﹖數日不雨﹐禾俱槁死﹔黃茅白葦﹐一望千里。父子兄弟﹐束手坐視﹐相率而爲溝中之瘠。凡以溝渠之制廢也。謂宜少仿古匠人溝洫之法﹐募江南無田之民以業之。蓋於古吳則通三江﹑五湖﹔於齊則通菑﹑濟之間﹔滎陽下引河﹐東南爲洪溝﹐以通宋﹑鄭﹑陳﹑蔡﹑曹﹑衛﹐與濟﹑汝﹑淮﹑泗會﹔而朔方﹑兩河﹑河西﹑酒泉皆引河﹔關中﹐湋渠﹑靈軹引諸水﹔東海引巨定﹔泰山下引汶水﹕皆穿渠漑田萬餘頃。豈獨三江﹑五湖之爲利哉﹖舉而行之﹐不但可興西北之利﹐而東南之運亦少省矣。天下之事﹐在乎其人。毋徒委之气數﹐而以論事者爲迂也。【此文﹐諸家選本皆顚倒舛訛不可讀。今從錢牧齋先生藏本】

隆慶元年浙江程策四道【按隆慶元年丁卯浙江鄕試時﹐太僕府君以長興令入外簾﹐此乃主考委代作者】

問﹕自昔帝王立極垂統﹐爲後世計﹐如禹有典則﹐湯有風愆﹐文武有謨烈﹐其子孫能敬承之﹐故夏商皆饗國長世﹐周過其歷至於八百年。漢唐而下﹐蓋莫能比隆焉。我太祖髙皇帝受天明命﹐誕受多方。在禦日久﹐萬幾之暇﹐輒親著述。睿思玄覽﹐自身心以至於天下國家﹐無一事不有垂教。而《祖訓》一書﹐爲聖子神孫慮﹐尢諄悉矣。其大經大法﹐世世遵守﹐昭如日月﹐固不待贊述也。乃若微言至論﹐爲今日聖天子之繹思者﹐可得而詳言之歟﹖

我世宗肅皇帝憑幾之言﹐告戒深切。皇上孝思罔極﹐遵承末命﹐攺元一詔﹐風行雷動。乃至荒陬絕徼﹐含齒戴發之民﹐靡不拭目以觀徳化。伏讀詔旨﹐稱郊社等禮﹐各稽祖宗舊典﹐斟酌攺正﹐有以仰窺聖天子法祖之盛心矣。詔條所列﹐固首奉皇考之教。中間與皇祖之訓相符契者﹐亦可述其槪歟﹖

夫臣子爲君父陳烈祖之訓﹐蓋忠愛之至也。卽有大美而弗彰﹐何以仰答鴻庥於萬一乎﹖

諸士子具悉以對。將爲爾聞於當寧。

帝王之禦天下也﹐欲垂萬世之統者﹐必欲其謀慮之遠﹔欲保萬世之業者﹐必致其嗣守之勤。謀慮以垂統﹐仁之周也﹔嗣守以保業﹐敬之至也。是故徳業光昭﹐而心源繼續﹔顯承丕大﹐而佑啟無疆。自古有天下者﹐其祖宗肇之於前﹐而子孫繼之於後﹐所以長世而不替者﹐用此道也。請因明問而陳之﹕

昔唐﹑虞之際﹐以天下相授受﹐而示之以「精一」「執中」之旨。彼其平時都兪吁咈﹐相告語於一堂之上者﹐無非此道。然猶咨命之諄諄者﹐誠以天下重器﹐不能不爲之長慮也。故以天下與人﹐而並以治之之道與之﹐斯知所以與天下矣﹔受人之天下﹐而並其治之之道受之﹐斯知所以受天下矣。不然﹐徒以天下相傳﹐則非堯之所以授舜﹐舜之所以授禹也。夫三聖人面相授受﹐而猶如此﹐況祖宗之天下﹐傳之子孫﹐而能不爲之長慮乎﹖誠念今日得之之難﹐而他日保之之尢難﹐故垂訓以爲子孫計者﹐不容不詳且切焉。是故「聖有謨訓﹐明徵定保」﹐禹惟有是訓也﹐而其子孫能敬承之﹔有夏之歷至四百年。「聖謨洋洋﹐嘉言孔彰」﹐湯惟有是訓也﹐而其子孫能克從之﹐有商之歷至六百年。文武「宣重光﹐奠麗陳教」﹐故子孫嗣守大訓﹐無敢昏渝﹐有周之歷至八百年。蓋禹﹑湯﹑文﹑武爲其子孫慮天下者﹐如此其周﹐而啟﹑太甲﹑成﹑康﹐所以保天下者﹐如此其至也。

我太祖髙皇帝受命自天﹐奄有函夏。聖武神文﹐天經地緯。削平僭亂﹐海宇乂寧。登天下之賢俊﹐相與修明政刑。暇則又親灑宸翰﹐睿思所及﹐動輯成書。如《存心》《省躬》諸錄﹐以至《孝慈》《女戒》《昭鑑》﹐其大者如三編《大誥》《資世通訓》《洪範》之注﹐及又以意命羣臣纂修《寶訓》《律誥》《職掌》《集禮》諸書﹐自古帝王著作之盛﹐未有如此之富也。若《祖訓》錄﹐特爲聖子神孫深遠之慮﹐尢詳且切矣。嘗自敍以爲「創業之初﹐備嘗艱苦﹐人文情僞﹐亦頗知之。自平武昌以來﹐豫定律令﹐頒而行之。至於開導後人﹐復爲《祖訓》一篇﹐立爲定法。大書揭於西廡﹐朝夕觀覽﹐以求至當。首尾六年﹐凡七謄稿而定。我子孫欽奉朕命﹐不負朕垂訓之意﹐天地祖宗﹐亦將孚佑於無窮矣」。於是頒賜諸王﹐且錄於謹身殿﹑乾淸宮﹑東宮壁。因顧侍臣曰「朕著《祖訓錄》﹐所以垂訓子孫。朕更歷世故﹐創業艱難﹐常慮子孫不知所守﹐故爲此書。日夜以思﹐具悉周至。抽繹六年﹐始克成編。後世子孫守之﹐則永保天祿」。大哉皇言﹗誠萬世聖子神孫﹐所宜欽承而敬守之者也。

是書之目﹐有曰聖訓首章﹐又有曰持守﹐曰嚴祭祀﹐曰謹出入﹐曰愼國政﹐曰禮儀﹐曰法律﹐曰內令﹐曰內官﹐曰職制﹐曰兵衛﹐曰營繕﹐曰供用。其篇袠簡要﹐而條貫靡遺﹔綱領宏大﹐而精微具悉。歷世保之﹐以爲大訓。至於朝廷之典章﹐百官有司之所行﹐有不待盡述者。請舉一二明言之。

有曰「凡古帝王﹐以天下爲憂。守成之君﹐常存敬畏﹐以祖宗憂天下爲心﹐則宜永受天之眷顧」。夫聖祖起自布衣﹐同時僭王叛國﹐芟夷殆盡﹐海內曠然﹐尢且惴惴然懼天下之起而相軋也。況自古承平之久﹐無常靜之國。而南面之奉﹐可以娛耳目﹐悅心意者﹐交引於前﹐人主能時懷警懼﹐而淵涓蠖濩之中﹐此心卓然淸明﹐則宴安之欲不生﹐而慮周於天下﹐釁孽之萌無所作矣。今日之所當繹思者此也。

又謂﹕「憂常在心﹐則民安國固」。蓋惟望風雨以時﹐田禾丰稔﹐使民得遂其生。又謂﹕「四方水旱﹐當驗國之所積﹐優免稅糧。歲𨿽無災﹐擇地瘦民貧﹐亦優免之」。夫聖祖𨿽在深宮之中﹐乃至祁寒暑雨﹐靡不關心。當時庶事艸創﹐建都封邑﹐徵伐四方﹐用度廣矣。而免租之詔﹐無歲不下。今天下宴然﹐而大司農往往告乏。歲一不登﹐議攺折帶徵﹐有司且相顧以爲曠恩矣。使閭閻不被免租之惠﹐民何以聊生﹗聖主顧長民嵒﹐思小民之依﹐簡劭農之官﹐廣蠲貸之澤﹐則海內之民樂生矣。今日之所當繹思者此也。

又謂﹕「帝王居安﹐常懷警備。動止必詳人事﹐審服用。仰觀天道﹐俯察地理﹐皆無災變﹐然後運用」。【疑有闕文】

夫聖祖躬擐甲冑﹐出入兵間。及爲天子﹐猶謹備之如此。人主必當儼神明之居﹐愼出入之際﹐端拱穆淸﹐正容謹儀。和鸞之節﹐淸道而行﹔開延英閣﹐以登魁磊耆艾之士﹐朝夕燕見﹐抽繹顧問﹐考古驗今﹐則聖徳日修﹐天眷日隆﹐亦不勞心於非意之防矣。今日之所當繹思者此也。

又謂﹕「平日持身之道﹐無優伶近狎之失﹐無酣歌夜飲之歡。正宮無自縱之權﹐妃嬪無窺恣之專」。又謂﹕「內府飲食常用之物﹐設局於內﹐職名旣定﹐要在遵守」。故當時日曆聖政記所稱﹐后妃居中﹐不預一發之政﹔外戚亦循理畏法﹐無敢恃寵以病民。寺人之徒﹐惟給掃除之役。本朝家法﹐超絕前代如此。至今陰教修明﹐後宮順序﹐尢望體聖祖述周禮設局之義﹐修掖庭永巷之職﹐使戴金貂之飾者﹐有濟濟謹孚之美﹐無戲敖驕恣之過。左右敕正﹐則王爵天憲不至旁落矣。今日之所當繹思者此也。

又謂﹕「四方諸戎﹐得其地不足以供給﹔得其民﹐不足以使令。吾恐後世子孫﹐倚中國富彊﹐無故興兵﹐致傷人命。但胡【「胡」原刻墨釘﹐依大全集校補】戎與西北邊境﹐至相密邇﹐累世戰爭﹐必選將練兵﹐以謹備之「。今日禦西北之虜﹐其上策在於不攻﹐其無策在於不善守。謹備邊塞﹐驅而出之中國﹐禦之之道﹐惟此而已。若欲開邊隙以快心於狼望之北﹐必無幸矣。聖祖嘗戒諸王遠出開平﹐謂﹕「守邊之要﹐未嘗不以先謀爲急﹐故朕於北鄙之虜【虜原刻墨釘﹐依大全集校補】﹐尢加愼密」。今日之所當繹思者此也。

我世宗肅皇帝導揚末命﹐告戒深切。我皇上攺元一詔﹐實奉皇考之教。明詔所謂「仰惟末命之昭垂﹐深望繼述之兼善」者也。夫郊社等禮﹐所以遵祖訓者﹐莫大於此。若夫言官加卹錄之恩﹐方士致左道之辟﹐宗室解甸人之系﹐若盧施寬釋之仁﹐百司嚴黜陟之典﹐銓選破資格之條﹐冗員申裁省之令﹐郡縣別望緊之差﹐沒虜【虜原刻墨釘﹐依大全集校補】布招懷之惠﹐殪敵速上功之簿﹐至於重貪墨之罰﹐督勘核之報﹐舉大臣之贈謚﹐如閒散之名服﹐聽監司之薦辟﹐所謂推類以盡義﹐通變以宜時﹐有難盡述者。

明詔又曰「各地方官以武備爲不急﹐以玩寇爲苟安﹐得賊盜妖逆﹐隱蔽縱容﹐不早撲滅﹐往往釀成大患」。祖訓所謂憂天下者﹐明詔得之矣。又曰「天下軍民﹐十分窮困﹐國用𨿽詘﹐豈忍照當徵派」。四方聞之﹐孰不感泣﹗田租逋負﹐攺折蠲免﹐與夫大官之所增派﹐尙方之所趣辦﹐繕部之竹木﹐兵曹之子粒﹐多所停罷﹐則祖訓所謂憂民者﹐明詔得之矣。又曰「內府各衙門供應錢糧﹐朕加意節省﹐自有餘」。又令戶工二部科道﹐稽查各監局庫段疋軍器香蠟等物﹐祖訓所謂內府設局﹐與《周禮》天官之義合者﹐明詔得若矣。若夫求賢納諫﹐不一而足。凡可以正士習﹐糾官邪﹐安民生﹐足國用等項長策﹐仍許諸人直言無隱。此卽祖訓所謂防壅蔽而通下情也。然則與皇祖之訓﹐蓋無不相符契者。宜天下之人﹐如蹶而起﹐如聵而聞﹐含齒戴發﹐靡不拭目以觀徳化之成也。顧愚生猶惓惓於皇上之繹思者。實臣子忠愛之忱不容已耳。書曰「我受天命﹐丕若有夏曆年﹐式勿替有殷曆年。欲王以小民受天永命」。愚竊以爲今日聖天子頌焉。

問﹕我祖宗列聖﹐世有實錄。表年紀事﹐撰述功徳﹐以爲信史。邇者皇上深詔近臣﹐纂修世宗肅皇帝實錄﹐載筆之臣﹐必能仰體宸衷﹐勒成巨典。然竊以先皇帝享國最久﹐年載曠悠﹐又無前代記注之書﹐編摩搜輯﹐成一家之言﹐若有未易然者矣。夫實錄之名﹐何所起歟﹖

抑古之論史﹐每難其事。昔劉子玄與宰相言二史不注起居﹐而歐陽永叔論日曆之廢﹐蓋近代爲史之通患。而子玄又謂史有三長。至曾子固序《南齊書》﹐其論美矣。二子之言﹐後世多稱之﹐可得而備述歟﹖

玆者先皇帝匯進史館﹐當下之學官﹐諸士子皆得而與知者。宜以所聞著之於篇﹐其毋讓焉﹗

經綸世道者﹐立一時之功﹔纂述先猷者﹐垂百世之訓。大哉國史﹐所從來久矣。上古帝王﹐繼天立極﹐功徳與天地同流﹐其不可傳者﹐與化而往矣﹔其可傳者﹐獨賴有史以存之。故巍然煥然之迹﹐亦與天地而同久。𨿽在千百世之下﹐而神明之號﹐天下之人皆得指而稱之﹐何者﹖其托於史者無窮也。夫垂徽名而記往號﹐昭邃古而示方來﹐史之所系﹐其重如此。邇者明詔纂修我世宗肅皇帝實錄﹐通行海內﹐博采遺事。明問特舉以策諸生﹐敢不具述所聞以對﹕

夫左右史以記言動﹐自夏殷以前已有之。周官大史﹑小史﹑內史﹑外史﹑禦史﹐皆史官之職事。而諸侯各有國史。迄於戰國紛爭﹐秦滅典籍﹐而史官尙存。漢武帝以司馬氏爲太史。東京則班固爲蘭臺令史﹐劉珍等著述東觀﹐皆天下之選。故《史記》﹑兩《漢書》﹐冠絕後代。自後史館著作﹐莫不妙簡其人﹐𨿽其文辭不能方駕前古﹐亦各一時之美。而陳壽以下﹐悉仿漢書之體﹐往往類萃諸家別錄﹐而斷代以爲正史。正史之外﹐自唐武徳間﹐房【房原刻誤作「唐」﹐依大全集校攺】玄齡﹑許敬宗﹑敬播等﹐相與立編年之體﹐而實錄之名自此始。太宗以下十五帝﹐每至易位﹐必纂實錄。惟獨宣﹑懿之後﹐以亂故缺。然及五季﹑宋元﹐皆因之。而後之爲史者﹐以之爲依據。至我朝列聖相承﹐一如前代故事﹐每世必命纂修。固已敷宣景耀﹐崇闡大猷﹐金匱之藏﹐永世作典。祖宗之洪業﹐眞與天地永久矣。

我皇上嗣登寶位﹐甫當朝廟之日﹐卽降綸音﹐特命纂修實錄﹐天下皆仰聖人孝思罔極﹐繼志述事之大也。洪惟我世宗肅皇帝以上聖之資﹐撫中興之運﹐上比列聖二祖五宗﹐饗國獨爲長久。嘉靖以來四十五年﹐振古之事﹐曠世之勛﹐特異疇昔。包括旁羅﹐錯綜銓次﹐在於今日﹐實爲重難。嘗考國初猶設起居注。而《大明日曆》《聖政記》﹐則學士宋濂所撰。其序以爲幸得日侍燕閒﹐十有餘年﹐書之頗爲得實。使他日修實錄者﹐有所采掇﹐以傳信於來世。自起居之官不設﹐而史館論撰亦鮮﹐則今之修史﹐可以藉手者蓋寥寥矣。夫千金之裘﹐非一狐之腋也﹔臺榭之榱﹐非一木之枝也。史家所因﹐惟有博采。自司馬氏猶取《左氏》《國語》《世本》《戰國策》﹔班書則世皆以爲司馬遷﹑王商﹑揚雄﹑歆﹑向之筆。自古以來﹐未有不裒聚眾家而成者。故唐宰相撰《時政記》﹐史官撰日曆。而宋則宰相主監修﹐學士主修撰﹐兩府撰時政﹐三館修起居注。此等之類﹐今並廢缺﹐而欲以責成於一旦﹐蓋因仍者之易爲力﹐而創造者之難爲功也。

我先皇帝大制作﹐大建置﹐固昭然揭諸日月﹐天下之人所共知之。若夫深宮祕庭﹐動靜起居﹐羣臣不能記也。聖性之淵懿﹐聖徳之精微﹐如堯之安安﹐如舜之浚哲﹐羣臣不能測也。至於類取諸司供報﹐博采羣臣墓銘家狀﹐夫進退百官﹐剖決章奏﹐裁處萬幾﹐錢谷甲兵四夷之事﹐百官有司典籍𨿽在﹐視諸故府﹐似乎有徵﹐然曹分局別﹐歲殊月攺﹐綴緝穿聯﹐欲無抵牾﹐固亦勞矣。而一時臣工人品之淑慝﹐心迹之疑似﹐殊功偉徳非常之事﹐姦宄凶慝檮杌嵬瑣之形﹐墓志家狀不足盡也。蓋古之爲史者﹐易於有所因﹔𨿽遷﹑固之才﹐不能無因而爲也。今之爲史者﹐難於無所述﹔𨿽有遷﹑固之才﹐無以自見矣。

當唐﹑宋之世﹐史官尙未放失。而劉子玄爲蕭至忠言五不可﹕其一謂漢郡國上計太史﹐以其副上丞相﹐後漢羣臣所撰﹐先集公府﹐乃上蘭臺﹐故史官載事爲廣﹔今史臣惟自詢采﹐二史不注起居﹐百家弗通行狀。若今之起居廢失﹐得無如劉子玄之所論乎﹖歐陽修以爲史官職廢﹐其所撰述簡略﹐百不存一﹐至於事關大體﹐沒而不書﹐加以時政﹑日曆﹑起居注﹐例皆積滯相因﹐故追修前事﹐歲月旣遠﹐遺失莫存﹐聖人典法﹐遂成廢墜。若今之追修積滯﹐得無如歐陽修之所論者乎﹖

然則所貴良史裁酌體例﹐旁采異聞﹐考求眞是﹐發憤討論﹐使歸於一。古人有言「所見異詞﹐所聞異詞﹐所傳聞異詞」。先朝之事﹐尙在所見﹐則已異於所聞與所傳聞遠矣。抑嘗讀武帝本紀﹐諸志﹑表﹑傳﹐皆史遷當時撰述。而班固﹑陳宗﹑尹敏﹑孟冀﹐共成光武本紀﹐後漢例傳﹑載記。當時紀志﹐蓋不廢也。自實錄【實原刻誤作「寶」﹐依大全集校攺】專行﹐則紀志殆廢。此尢史家之闕典。竊以爲實錄之外﹐宜用擬古遷﹑固之書﹐此不當待後世而定也。先皇帝大禮﹑郊祀﹑九廟﹑明堂﹑先聖祀典﹑籍田﹑親蠶﹑章服﹑禮儀﹑河渠﹑刑法﹐諸所興建﹐散入紀年﹐難以會通。當令首尾貫串﹐包絡匯萃﹐可仿司馬遷八書而爲之。宰相百官﹐報罷不常﹐可仿公卿志﹑表爲之。羣臣之善惡﹐四夷之叛服﹐則列傳﹑載記皆不可廢。此卽一代之史﹐非直俟數百年之後而爲也。徒恃實錄一書﹐所軼多矣。此方今史館之所當議者也。

愚又謂漢史成於班固﹐唐歷緝於吳兢﹑柳芳﹑崔巍﹐唐書成於吳兢﹑韋述﹑於休烈﹑令狐峘﹐宋國史凡三書﹐後洪邁復請合爲九朝﹐而續通鑑長編﹐成於李燾。本朝二百年﹐歷列聖而未有統會之史。此亦方今史館之所當議者也。

抑劉子玄又云「史有三長﹐才﹑學﹑識。有學無才﹐如愚賈操金而不能殖貨﹔有才無學﹐如巧匠無楩楠斧斤﹐不能成室﹔善惡必書﹐使亂臣賊子知懼﹐此爲無可加者」。曾子固爲《南齊書》目錄序云「古之所謂良史者﹐其明必足以周萬事之理﹐其道必足以適天下之用﹐其智必足以通難知之意﹐其文必足以發難顯之情﹐而後其任可得而稱也」。噫﹗能如子玄之論﹐得爲良史矣﹔若子固所稱﹐則又追遷固而上之﹐蓋唐虞三代之史官也。

玆者明詔采取遺事﹐諸生幸得躬逢其盛。惟時金馬﹑石渠之彥﹐宜有其人。愚生艸茅下士﹐獨能誦習舊聞而已。述作大義﹐何敢僭及之﹗

問﹕古者國有大事﹐必合天下之議﹐所以集眾思也。王通氏著續書﹐嘗曰「議﹐其盡天下之公乎﹖夫黃帝有合宮之聽﹐堯有衢室之問﹐舜有總章之訪﹐皆議之謂也」。黃帝﹑堯﹑舜尙矣﹗三代以下﹐惟漢近古。請舉漢之議者﹐其或是或非﹐或罷或行﹐亦有可論者乎﹖

夫匡衡﹑張譚郊社之說何據﹖貢禹﹑韋玄成祖廟之議何本﹖

董仲舒﹑師丹之請建限田﹐何罷而不行﹖祝生﹑唐生之請罷監鐵﹐何議而不用﹖

公孫卿﹑壺遂﹑司馬遷攺朔之議何取﹖賈讓﹑關並﹑韓牧﹑王橫治河之策孰得﹖

先誅先零之謀﹐何以卒從趙充國﹖罷邊塞置吏卒之請﹐何以卒用侯應﹖

此皆漢之大事﹐而有國家者之所當考。昔韓退之「非三代﹑兩漢之文不敢觀「﹐諸士子皆通經學古﹐以待有司之求﹐必有能及之者。請言之以觀所學。

欲盡天下之理者﹐必並天下之智﹔欲並天下之智者﹐必兼天下之謀。並智合謀﹐而天下之公盡矣﹔天下之公盡﹐而天下之理得矣。故古者國有大事﹐常令議臣集議﹐不專於一人﹐不狥於一說﹐惟其當而已。是故大臣之言必用﹐小臣之論必庸﹐眾思之集必繹﹐一夫之見必伸。故丘山積卑而爲髙﹐江河合水而爲大﹐大人合並而爲公。此古之帝王所以用天下之議也。王通氏論帝制恢恢乎無所不容﹐天下之危﹐與天下安之﹔天下之失﹐與天下正之。千變萬化﹐而吾守中焉。故曰「議﹐其盡天下之公乎「﹖

漢制﹐大夫掌論議事。有疑未決﹐則合中朝之士雜議之﹐自兩府大臣﹐下至博士議郎﹐皆得盡其所見﹐而不嫌於以小臣與大臣抗衡﹐其道公矣。若明問所及﹐皆一時朝廷之大務。然非當時能詢采博議﹐盡天下所欲言﹐何以粲然著於簡策如此。請爲執事言其略﹕

古之帝王﹐郊祀天地﹐以冬日至﹐於地上之圜丘﹐以降天神。夏日至﹐於澤中之方丘﹐以出地祇。故祭天於南郊﹐就陽位也﹔祭地於北郊﹐卽陰之義也。漢之郊祀﹐多襲秦故。武帝巡祭天地諸神名山﹐金泥石記﹐淫誣甚矣。成帝初﹐匡衡﹑張譚始建南北郊之議。以甘泉﹑河東之祠﹐非神靈之所饗﹐宜就正陽太陰之處。於是始作長安南北郊﹐罷甘泉﹑汾陰祠。漢二百年間﹐郊祀不經。文帝賢主﹐猶拜灞﹑渭之會。相如文士﹐獨畱封禪之書。匡衡能本周禮﹐正一代之大典﹐論者或恨其不能盡復三代郊祀﹑明堂﹑配天之文﹐然其所論建亦偉矣。

禮王者受命﹐爲太祖以下五廟﹐而疊毀。毀廟之主﹐藏之太祖之廟。五年而再殷祭﹐則毀廟未毀廟之主﹐合食於太祖。父爲昭﹐而子爲穆﹐孫又爲昭。王者禘其祖之所自出﹐而以祖配之。以其始受命而王﹐故尊以配天。而不爲立廟﹐親盡也。太祖以下五廟﹐則親盡疊毀﹐示有終也。漢之祖廟﹐至元始之際﹐大禮未備。貢禹始發之。韋玄成已議罷郡國廟﹐又本禮經所云﹐而建議如此。惟獨以髙帝爲太祖之廟﹐而孝文以後﹐皆以承後屬盡宜毀。故許嘉﹑劉向更議以文﹑武皆爲宗。漢二百年間﹐祖廟無準。賈生通達﹐不著宣室之對﹔劉向博惟﹐附會家人之語。玄成能依古義﹐至一代之大法﹐論者猶疑其五廟七廟廟數之殊﹐然其所考據亦正矣。

自秦用商君之法﹐開阡陌﹐除井田之制。漢初不爲限制。累世承平﹐豪富吏民﹐貲數巨萬﹐而貧弱愈困。故董仲舒欲稍近古﹐限民名田﹐以塞兼並之路。師丹言古之聖王﹐莫不設井田﹐然後可致太平。今未可詳﹐請略爲限。武帝方事四夷﹐內興功利﹐宜未及此。而丁傅﹑董賢﹐隆貴用事﹐詔書𨿽下﹐亦寢不行。然至後魏孝文獨用李安世均田之法﹐則仲舒﹑師丹之說其果泥乎﹖後之有天下者﹐能知此意﹐則井田𨿽未可復﹐而均田之法亦可少仿也。

自齊用管子之術﹐正鹽筴﹐斂山澤之利。漢初以屬少府。武帝用東廓咸陽﹑孔僅筦其利﹐郡國多不便。昭帝始詔賢良文學之士﹐問民所疾苦﹑教化之要。九江祝生等抗言﹐皆願罷鹽鐵酒榷均輸﹐毋與天下爭利﹐示以儉約。而桑弘羊獨以爲國家大業﹐所以制四夷【夷原刻墨釘﹐依大全集校補】

安邊足用之本﹐竟不果罷。自此迄於永平﹐尋罷尋復。然後魏宣武嘗采甄琛弛禁之表﹐則賢良文學之議其果迂乎﹖後之有天下者﹐能知此意﹐則鹽筴𨿽未可廢﹐而取利之法亦不當甚密也。

漢自襲秦正朔﹐晦朔月見﹐弦望滿虧多非是。張蒼明習歷﹐而仍水徳之謬﹔公孫臣建攺朔﹐而信黃龍之誕﹔百年曆紀之廢甚矣。司馬遷﹑倪寬等﹐始謂帝王創業﹐攺制不復用傳序﹐則今夏時也。三代之統﹐絕而不序。請定考天地四時之極﹐則順陰陽﹐以定大明之制﹐爲萬世則。於是招致方土唐都﹐分其天部﹐洛下閎運算轉歷﹐然後日辰之度與夏正同。昔孔子論爲邦﹐言「行夏之時「﹐馬遷之議﹐實本於此。此古今治歷者之不能易也。

漢自武帝塞瓠子﹐其後河復數決﹐大爲東郡害。平當領河堤﹐奏賈讓之策﹔桓譚典羣議﹐集關並﹑韓牧﹑王橫之論。一代治河之說備矣。賈讓謂﹕古者立國居民﹐疆理土地﹐必遺川澤之分﹐度水勢之所不及。大川無防﹐小水得入﹔陂障卑下﹐以爲污澤﹔使水有所休息。因欲徙冀州之民當水沖者﹐決黎陽遮害亭﹐放河使北入海。河西薄大山﹐東薄金堤﹐勢不能復遠泛濫。讓之此策﹐視諸說最髙。昔大禹治洪水﹐惟順水之道﹐此古今治河者之所當知也。

夫中國之禦夷【夷原刻墨釘﹐依大全集校補】狄﹐非以極兵勢也﹐誠盡謀而已。西羗之反﹐朝廷發兵及屯田者六萬人。酒泉太守辛武賢﹐欲分兵並出張掖﹑酒泉﹐合擊﹖﹖幹幵。趙充國獨以爲虜【虜原刻墨釘﹐依大全集校補】卽據前險﹐守浚阨﹐必有傷危之憂。獨欲捐﹖﹖幹幵之罪﹐先行先零之誅以震動之。方是時﹐公卿議者不同。而充國獨守便宜﹐璽書切責﹐堅不爲動。卒不煩兵而自解散諸羗﹐罷騎兵﹐畱屯田﹐以待其敝。大抵西羗之反﹐其萌在於解仇。充國急赴﹖﹖幹幵之約﹐使先零不得先其約﹐此所以坐而得勝弄也。故制夷【夷原刻墨釘﹐依大全集校補】之要﹐若使夷【夷原刻墨釘﹐依大全集校補】狄得締其交﹐非中國之利也。

漢自單於入朝﹐加賜皆倍於黃龍時。旣自以親好﹐願保塞上谷以西至燉煌﹐請罷邊備塞﹐以休天子人民。時羣臣以爲便。而侯應以爲北邊塞至遼東﹐外有陰山﹐東西千里﹐艸木茂盛。本冒頓依阻其中﹐來出爲寇。至武帝斥奪此地﹐攘之於幕北﹐設屯戍以守之。如罷備邊戍卒﹐示夷【夷原刻墨釘﹐依大全集校補】狄之大利。夫雁海﹑龍堆﹐天之所以紀華夏也﹔炎方朔漠﹐地之所以限內外也。國家苟與夷【夷原刻墨釘﹐依大全集校補】狄共地利﹐而無藩籬之限﹐則中國坐而受其困。由此言之﹐中國之要害﹐所當固守而不可失也。

夫郊祀﹑宗廟﹑井田﹑鹽鐵﹑歷律﹑河渠﹑夷【夷原刻墨釘﹐依大全集校補】狄﹐舉漢之大事﹐而崇論竑議﹐槪具於此。今廟堂方有郊社宗廟之議﹐而天下田賦未均﹐監課折閱﹐歷紀漸差授時之度﹐徐沛歲有治河之役﹐兀良哈之屬夷【夷原刻墨釘﹐依大全集校補】翻爲外應﹐受降城之故地﹐棄爲虜【虜原刻墨釘﹐依大全集校補】巢﹐則此數者正今日之所宜考。毋謂漢卑而不足法﹐因是﹐而亦可以略追三代之遺文古義。所謂法後王者﹐謂此也。

問﹕六經之教﹐未嘗專以仁爲言﹐至《論語》一書﹐孔門之論仁始詳。今觀孔子之答問者數矣﹐而皆不同﹐何歟﹖

夫若然者﹐則仁宜可以人人而至也。然孔子之所許者蓋鮮矣。當時惟稱顏子「三月不違『。若仲弓﹑冉有﹑子貢﹑公西華﹐門人之髙第﹐令尹子文﹑陳文子﹐春秋之賢大夫﹐孔子槪稱之﹐而獨不許以仁。顧惟於微子﹑箕子﹑比干而謂之「三仁」。於伯夷﹑叔齊而稱爲「得仁」。至管夷吾伯者之佐﹐而亦曰「如其仁」。抑又何歟﹖

夫以仁之難造如此﹐而又謂博施濟眾﹐何事於仁﹐必也聖乎﹖則仁與聖猶有等歟﹖

後之學者﹐皆以爲孔子未嘗言仁﹐而特與弟子言其用功之方耳。其果然歟﹖

如此﹐則果何以謂之仁乎﹖

士人自知學﹐卽讀《論語》﹐而不求其意﹐祗見諸說之紛紛﹐而無所取衷也。玆欲會而通之﹐必有至當不易之論。試言其大旨﹐以觀自得之學。

甚矣﹐仁之難言也﹗非言之難﹐而體會之難。能體會之而自得之於心﹐則能以其所不同﹐而求其所同﹐以其所言﹐而知其所不言。𨿽聖人之於學者﹐隨人異施﹐不可以一端求﹔會而通之﹐而至精至粹之理﹐一而已矣。夫惟天下之論仁者﹐病於不能自得之於心﹐而徒言之求﹐是以若彼其紛紛而不一也。執事發策﹐以孔子之言仁爲問﹐欲觀學者自得之學﹐愚生何知焉﹖𨿽然﹐《論語》一書﹐童而習之﹐敢不撫拾以對﹗

昔孔子傳堯﹑舜﹑禹﹑湯﹑文﹑武﹑周公之道﹐志欲有所爲於天下﹐而時不能用。退而追述三代之禮樂﹐序《詩》《書》《易》《春秋》﹐以備王道﹐成六藝。夫子自以爲教天下如此盡矣。夫子旣沒﹐而門人記其微言﹐以爲《論語》。顧若稍不盡同於前古聖人者﹐蓋其平日獨以仁之一言爲教﹐則皆先聖人之所未嘗數數然者。𨿽其孫子思傳之﹐亦不盡用其說。孟子稍稍言之﹐而復以仁義對舉﹐又非若夫子當時之獨指而專言之也。

蓋嘗思之﹕夫子以仁聖並稱﹐而又有仁人之號﹐則其所謂仁者﹐夫亦以其人品之至精至粹而已矣。夫如是﹐故以仁聖並言之。而當時學者﹐𨿽其才器不同﹐而其學於聖人﹐固其志舉欲造於至精至粹之地。是以諸子之問仁特詳﹐而夫子之告之不一﹐要其因才成就﹐而使之造於至精至粹之地者﹐則一而已矣。世之君子﹐見諸子之問﹐而夫子告之其不同如此﹐遂疑其所謂仁者﹐支離而難合﹐散漫而不可求﹐而不知其所以至之者一也。

惟其才器不同﹐引而進之各異。譬之於水﹐其可以導之於江者﹐引之以至於江﹔導之於河者﹐引之以至於河﹔導之爲淮﹑漢者﹐引之以至於淮﹑漢。及其不已而至於海﹐一也。夫子之門﹐顏子﹑仲弓﹑子貢﹑子張﹑樊遲﹑司馬牛﹐人見其皆入聞夫子之道﹐而不知其才器相去遠矣。然夫子皆不逆之﹐隨人以爲之成就﹐使此數子者能遵其教﹐而莫不可至於仁。是乃夫子之善教也。使是數子者﹐夫子獨舉其一而皆告之﹐是使樊遲而欲爲顏子﹐夫子必不若是之誣也。

然而此數子者﹐亦皆可至於至精至粹之地者。何也﹖若孟子之所謂「伯夷聖之淸﹐伊尹聖之任﹐柳下惠聖之和﹐孔子聖之時」也。伯夷﹑伊尹﹑柳下惠﹐夫豈方於孔子﹖顧謂之聖﹐則亦造於至精至粹之地而全矣。譬之於玉﹐爲玫爲瑰爲琳爲瑉之不同﹐而追琢之成器一也。故夫子於微子﹑箕子﹑比干﹑伯夷﹑叔齊而皆謂之仁﹐豈可同哉﹖管夷吾者﹐能以功利之術使諸侯歸齊﹐而不能勉其君至王也。而以爲「如其仁」﹐管仲之仁﹐豈又與微子諸人可同日論哉﹖夫子之門人﹐可與語聖人者惟顏子﹐與夫子皆步皆趨皆言皆辧皆馳矣﹐而獨所謂「仰之彌髙﹐鉆之彌堅﹔瞻之在前﹐忽焉在後」﹐未能與化爲一石。然亦已進於仁矣。夫子以「「用之則行﹐含之則藏」﹐與之同其出處﹐則所謂「克己復禮」者﹐蓋以有天下之事告之﹐故以爲「天下歸仁」也。若仲弓﹐出門使民﹐而至於邦家無怨﹐則南面諸侯之任而已。顏子與仲弓﹐同居徳行﹐而相遠如此﹐其爲仁者不同如此﹐而況子貢以下哉﹖子貢之聘於諸侯﹐所以有大夫士之交也。子張之問政﹐所以言「恭﹑寬﹑信﹑敏﹑惠」也。樊遲之不知禮義信以成徳﹐所以言先難後獲也。司馬牛多言而躁﹐所以言訒言也。然於是數者而進之﹐豈不亦皆至於仁哉﹖夫人之才器有大小﹐至於至精至粹之地爲難。故孟子以伯夷﹑伊尹﹑柳下惠爲聖﹐而夫子亦以微子﹑箕子﹑比干﹑伯夷﹑叔齊爲仁﹔夫子之所謂仁﹐孟子之所謂聖也。然數子者﹐夫子告之則如此﹐而造而至之實難。故𨿽果如子路﹐藝如冉有﹐不佞如雍﹐禮儀如赤﹐使之治國家﹐理人民﹐立朝著﹐夫子皆許之﹐而不許以仁。以其至於至精至粹之地爲難也。當時之大夫﹐忠如子文﹐淸如文子﹐使之事伯朝﹐去亂國﹐夫子皆許之﹐而不許以仁。以其至於至精至粹之地爲難也。若夷﹑齊讓國逃隱。微子﹑箕子﹑比干之或去或奴或死﹐積仁潔行﹐以自靖自獻於先王﹐豈不至於至精至粹之地哉﹖管子者﹐聖人蓋未之許﹐若曰其於仁者之功﹐特如之而已。然則是數子者﹐夫子特進之而已﹐終莫能至也。

夫仁之精微﹐與聖同極。而他日子貢問博施濟眾﹐乃以爲何事於仁﹐而必以聖當之。似若夫子之優聖而劣仁﹔而不知其意蓋以爲博施濟眾者﹐聖人身外之事業﹔立人達人者﹐仁者切己之實功。子貢未可驟以唐虞之事許之﹐亦勉以忠恕而已矣。故曰「賜也﹐非爾所及也」。𨿽然﹐夫子之於仁也﹐豈終日爲學者瀆言之如此﹐蓋皆因其有問﹐隨其人而告之﹐孟子之所謂答問者也。當時髙弟弟子﹐如顏子之外﹐曾子未嘗問仁﹐而一貫之惟﹐豈不亦謂之仁哉﹖

而後之儒者﹐又謂夫子平日蓋未嘗言仁也﹐特言其所以爲仁者而已。然則夫子之論仁﹐當見於何書﹖曰﹕夫子於系易曰「大哉乾元﹐萬物資始﹐乃統天」。又曰「元者﹐善之長也」。此夫子之所謂仁者也。𨿽然﹐夫子豈有隱哉﹖凡平日之所以問答者﹐皆此理也。宋張敬夫嘗類聚夫子之論仁﹐以爲《洙泗言仁錄》。朱子不取﹐謂聖人之言﹐隨其所在﹐皆有至理﹐不當區區以言語類求之。可謂得其旨矣。後之學者﹐去聖愈遠﹐其尊聖人爲太過。至或捨其終日應用﹐與所以進徳修業之實﹐而欲於虛空想象之中﹐求所謂仁者而名狀之。夫天下皆知佛老爲空虛之說以惑世。而後之儒者﹐不求切實之功﹐捨夫子之所謂仁﹐而於空虛想象之中求所謂仁﹐此亦何以異於佛老之說也﹖

震川先生別集卷之二下

應制策

○浙省策問對二道

○問﹕今之浙省﹐古會稽並鄣郡之境。儒林之盛﹐著於前史。古未暇論。自洛學浸被東南﹐而浙士有親及程氏之門﹐與受業於其門人者﹐其人果可稱歟﹖

朱子集諸儒之大成﹐陸子靜崛起江右﹐二家門人傳受之緒﹐其可述歟﹖

其與朱子並時而起者﹐果亦有聞於道歟﹖

其能纂述朱氏之學﹐亦有可言歟﹖其以文章名世者﹐於道亦有所得歟﹖

諸士子生長斯地﹐景行先哲久矣。願相與論之。

執事先生以浙中道學之傳﹐下問承學﹐顧愚非其人﹐何敢與聞於斯﹖然古者祀先聖先師於學﹐所謂先師﹐卽其國之賢者﹐明有所向仰也。浙之諸君子﹐愚生亦竊識之矣。昔楚威王有問於莫敖子華﹐子華對以楚之先令尹子文﹐以至蒙谷五臣之事﹐楚王太息﹐嘉其能善語其國之故。吾浙之儒者﹐所謂齊魯諸儒於文學﹐自古以來﹐其天性也。敢無述焉﹖

蓋嘗謂士之所以自成者﹐莫貴於學﹐學莫貴於聞道。知所以求道矣﹐而後知其所以爲學﹔知其所以爲學矣﹐而後能有以自成。其於修身﹑齊家﹑治國﹑平天下不難也。秦漢以下﹐其經學文章﹐功業節行﹐稱於天下﹐代不乏人。而大要歸於不知道﹐而以气質用事﹐故其所就﹐不論庶幾於三代。蓋千五百年﹐而宋河南程氏起而紹明之﹐其澤流被於閩粵間﹐此朱子所由以得其傳者也。至於兩浙﹐又河﹑洛﹑閩﹑粵所漸被者也。然程子之門﹐惟遊﹑楊﹑謝號稱髙第弟子。而吾浙之士及門者﹐周行己能發明中庸之道﹐浙中始知有伊洛之學。而劉安節﹑戴述知求成己之方﹐以文行推重。而元承天資近道﹐敏於問學。此門人之尢章著者也。自龜山載道東南﹐學者多從之遊﹐而宋之才能得程氏正脈。楡樗推明中庸﹑大學﹑論語之旨。王師愈從受易論。朱子稱其有本有文﹐徳望爲東州之冠。此受業於程氏之門人者也。自羅從彥從學於龜山﹐再傳而爲李侗﹐侗授之朱子﹐學者以爲程氏正宗。陸九淵起於江西﹐超然有得於孟子「先立乎其大者」之旨。二家議論﹐初有不合。其全體大用之盛﹐皆能不謬於聖人。其學皆行於浙中。

輔廣﹑徐僑初事呂祖謙﹐後從朱子。僞學之禁﹐學者解散﹐廣不爲動﹐而《五經解》《詩童子問》多所發明。僑以朱子之書滿天下﹐不過割裂掇拾以爲進取之資﹐求其專精篤實﹐能得其所以言者蓋鮮。其學一以眞實踐履爲本。葉味道對策﹐率本程子﹐告人主以帝王傳心之要。然朱子門人黃幹爲最著。何基師事干﹐得聞淵源之義。王栢捐去俗學﹐從何基﹐基告以立志居敬之旨。金履祥事王栢﹐從登何基之門。論者以爲基之淸介純實似尹和靖﹐栢之髙明剛正似謝上蔡﹐而履祥親得之二氏﹐而並充於己者也。其後許謙學於履祥﹐其學益振。及門之士﹐著錄者千餘人。自基以下﹐學者所謂婺之四先生﹐以爲朱子之正適者也。

子靜之門人﹐則楊簡篤學力行﹐爲治設施﹐皆可爲後世法。淸明髙遠﹐人所不及。而袁燮端粹專精﹐每言人心與天地一本﹐能精思愼守﹐則與天地相似。舒燐刻苦磨勵﹐攺過遷善。沈煥人品髙明﹐不苟自恕。朱子嘗言與子靜學者遊﹐往往令人自得。蓋浙中尢尊陸氏之學﹐而慈湖其倡也。二家門人相傳之緒﹐於婺之四先生﹐四明之楊氏﹐可謂光明俊偉﹐能紹其傳者矣。𨿽末流門戶各異﹐而朱子所謂子靜平日所以自任﹐欲身率學者一於天理﹐而不以一毫人欲雜於其間者﹐其爲敻出千古﹐不可誣也。

今推原程子之學﹐自龜山至於朱子﹐朱子之後﹐爲婺之四先生。象山之學﹐𨿽行於江西﹐而慈湖爲最著。則伊洛﹑閩﹑粵﹑江西之學﹐豈復有盛於吾浙中者哉﹖虞集有云﹕汝南周氏﹐繼顏子之絕學﹐傳之程伯淳氏。而正叔氏又深有取於曾子之學﹐以成己而教人。而張子厚氏﹐又多得於孟子者也。顏﹑曾之學﹐均出於夫子﹐豈有異哉﹖因其姿之所及﹐而用力有不同焉者耳。然則所謂道統者﹐其可妄議哉﹖此可以爲二家傳授之定論也。

呂東萊以關﹑洛爲宗﹐變化气質﹐其所講畫﹐將以開物成務。陳傅良於古人經制冶法﹐討論精博。陳亮才气髙邁﹐心存經濟。王褘以爲考亭朱子集諸儒之大成﹐而廣漢張子﹑東萊呂子皆同心勠力﹐以閒先聖之道。而當其時﹐江西有易簡之學﹐永嘉有經制之學﹐永康有事功之學﹐𨿽其爲說不能有同﹐而要皆不詭於道者﹐豈不皆可謂聖賢之學矣乎﹖此與朱子並時而起﹐皆有得於道者也。至於項安世﹑黃震﹑方逢時﹑史伯璇之徒﹐無慮數十人﹐皆發明朱子之道者也。至於以文章名世﹐如黃溍﹑吳師道﹑吳萊﹑柳貫皆爲一代之儒宗。而貫與師道﹐皆學於許文懿公。而文獻公嶷然獨任斯文之重﹐見諸論著﹐一本乎六藝以羽翼聖道﹐謂文辭必原於學術﹐揆之聖賢之道無媿也。宋景濂實出文獻公之門﹐遂爲本朝文字之宗。而國初設禮賢館﹐景濂與麗水葉琛﹑龍泉章溢﹐浙右儒者皆在焉。國朝崇尙理學﹐實於是始。則今日論先正之有功於斯道者﹐豈可分道學﹑文藝爲二科哉﹖

抑士之相與爲斯學者﹐非苟爲名也﹐欲以明道也。故天下貴之。道苟明﹐施之於世﹐特舉而措之耳。宋之君子不能大有爲於世﹐蓋天命不欲興三代之治﹐而世莫能究其用也。而景濂獨謂諸儒後先相繼﹐推明闡抉﹐疏辟扶持﹐理無不章﹐事無不格﹐𨿽聖賢復生於後世﹐無以加矣﹐卒未有能繇其說而大有爲於天下﹐以爲其有志者鮮也。夫豈盡然耶﹖愚生特於浙中道學之傳﹐敢因明問及之。而道統之傳﹐尙未之悉也。伏惟進教焉。

○問﹕禹之迹遠矣。尙書獨載九州所至﹐蓋已周四海之外。而昔人乃云﹐禹治水﹐益主記異物﹐海外山表﹐無遠不至﹐以所聞見﹐作《山海經》﹐非禹行遠﹐不能造也。及學者言禹事﹐多奇怪。史稱禹蓋會諸侯江南﹐計功會稽。及杜元凱注《左傳》﹐以塗山在壽春。會稽與塗山﹐豈二事歟﹖

會稽固今浙江之境也。至少康封其庶子於此﹐以奉禹祀﹐號爲於越。由此越世世爲君王矣。果眞禹之遺烈耶﹖

入其地﹐有覩河﹑洛而興思者。諸士子者越產﹐必知其國之故。請言之。

昔之聖人﹐開辟宇宙﹐以濟生人﹐萬世之下﹐皆仰賴其功徳而思慕之。況禹治水﹐造地平天﹐成萬世永賴之功﹐而含气之屬﹐𨿽在四海之外﹐猶知慕之﹐況當時會羣後之地﹐子孫封守之國﹐有不知誦述之者乎﹖夫人之景慕﹐有同地而知思之者矣﹔有百里之外而思之者矣﹔有數千里之外而思之者矣﹔是其人之徳之相去之遠也。𨿽然﹐以其人足爲數千里之外思之﹐而又同地﹐則其思之何如也﹗昔唐人都河東﹐殷人都河內﹐周人都河南。三河﹐天下之中﹐帝王之迹多在焉。後世之人﹐考尋其故﹐紀載其事﹐惟恐失之。太史公西至崆峒﹐北過涿鹿﹐東漸於海﹐南浮江淮﹐至長老皆各稱堯舜之處﹐風教固殊焉。又南登廬山﹐觀禹迹九江﹐遂至於會稽﹐上姑蘇﹐望五湖﹐東窺洛汭﹑大邳﹐逆河行淮﹑泗﹑濟﹑漯﹑洛渠﹐西瞻蜀之岷山及離碓﹐北自龍門至於朔方。壯哉﹐子長之遊﹐其所感慨有餘思矣。宜其爲書能馳騁古今﹐上下數千載﹐成一家之言也。

夫唐虞堯舜之處﹐今去之數千載﹐而天下之人皆能識之﹐以其功徳之盛﹐利天下於無窮也。則夫遠觀聖人之地者﹐𨿽數千載﹐宜不能無感也。自黃帝以來﹐帝王莫不有都。軒轅之都涿鹿﹐顓頊之都帝丘﹐髙辛之都偃師﹐帝堯之都平陽﹐帝舜之都蒲阪﹔禹興於西羗﹐湯起於亳﹐周之王也以丰鎬。而黃帝披山通道﹐未常寧居。東自岱宗﹐北逐獯鬻﹐西至崆峒﹐南登熊湘﹐往往無常處。及《尙書》載舜「五載一巡狩」﹐至周猶因之。則三代天子﹐其遊常徧於五嶽矣。蒼梧﹑九疑之間﹐紀舜之迹尢著。歷世久遠﹐而前古聖人之迹具在﹐而《帝王世紀》《皇覽》之書﹐其述備矣。

禹受治水之命﹐披九山﹐通九澤﹐決九河﹐定九州﹐行迹所至﹐蓋周四海之外。而世之論者﹐乃以爲《山海經》皆禹之所親至﹐而紀述之。以爲東至轉木﹑日出﹑九津﹑靑羗之野﹐攢樹之所﹐捪天之山﹐鳥谷﹑靑山之鄕﹐窮發﹑帶方之國﹔南至交趾﹑孫濮﹑續樠之域﹐丹栗﹑沸水之際﹐南族﹑黃支之堵﹐不死之望﹔西過三危之阨﹐巫山之下﹐飲露之民﹐奇肱之國﹔北至大正之谷﹐夏海之窮﹐祝栗之界﹐禺疆之裏﹐積水﹑積石之山﹕此皆荒誕不可稽考。張騫之窮河源﹐班勇之記西域﹐不能覩也。太抵上古久遠﹐故作者不經之論多托之﹐而學者言禹事尢奇怪。羽淵之龍紀其父﹐石紐之生本其初﹐臺桑之合著其配﹐觀河伯而受括地﹐見六子而獲玉匱﹐得黑書於臨朐﹐覩綠字於濁水﹐桐栢有鬼神之書﹐宛委出五符之要﹐秦藪著陽行之迹﹐應龍有尾畫之詭﹐其荒唐不根甚矣。而屈子猶勤其問﹐郭璞直信其眞。不知《洪範》錫禹九疇﹐禹乃取其陰陽之數﹐自一至九之序耳。豈實有神人爲之手授乎﹖惟會稽之會﹐𨿽不載於書﹐而經傳猶有所據。蓋禹會諸侯﹐江南計功﹐非五載巡狩之常典也。傳稱禹望九山之南苑﹑宛中者﹐則意在此久矣。故爲是非常之會也。而禹之事終於此﹐故百姓哀慕之至今。而《左傳》「會於塗山﹐執玉帛者萬國。」杜預以爲塗山在壽春北。酈道元以禹會諸侯﹐防風氏後至﹐禹殺之。王肅《家語》﹕塗山有會稽之名。則杜預之說非矣。而羅泌《路史》﹐乃謂致羣臣於鐘山。晉灼言「會稽茅山。」故《越絕春秋》言「禹登茅山﹐朝羣臣﹐乃更名會稽。今會稽有禹村墟也。」又云「禹捄水﹐至大越﹐上茅山。」今會稽在越中﹐而防風氏之國在今武康。則會稽亦非茅山矣。禹之會羣臣﹐非今之所謂會稽乎﹖然云至大越而上茅山﹐豈今之會稽卽古之名茅山﹐而非建康之茅山也﹖吳錄云「本名茅山﹐一名覆釜。」蓋禹攺之爲今名也。《括地誌》云「石箐山﹐一名玉筍﹐又名宛委山﹐卽會稽一峯也。在今會稽縣之東。」而太史公言「上會稽﹐探禹穴。」所謂禹穴﹐卽在會稽山中。而近世解者﹐乃曠絕數千里而取巴蜀之禹穴﹐亦誤矣。

禹旣終於會稽﹐故會稽之人思之。是以少康封其庶子於此﹐以奉守禹之祀﹐號爲於越。此越之有國所以始也。然傳至十數﹐而中間國絕﹐民復幸而君之﹐是爲甌越﹑東越。故越北界有禦兒鄕。萬歲歷之說﹐其事亦頗怪。蓋越人之慕思禹﹐而欲得其子孫之爲君如此。其後勾踐爲王﹐而與吳戰﹐夫椒之敗﹐保棲會稽。得範蠡﹑大夫種爲之臣﹐乘夫差之驕﹐黃池之會﹐以兵襲其國都﹐卒復棲吳王於姑蘇之山。故《春秋》「於越入吳」。當是時﹐越小國﹐幾霸天下。越垂絕而復興者﹐亦以越人之慕思禹而欲其子孫之不亡如此。其後王子搜患爲君﹐而逃乎丹穴。越國無君﹐求王子搜﹐不得﹐從之丹穴。王子搜不肯出﹐越人燻之以艾﹐乘以王輿。王子搜之丹穴﹐卽禹穴也。方吳越之戰﹐迎之檇李﹐敗之姑蘇﹐敗之夫椒﹐棲之甬東。檇李﹐卽嘉興之醉李城也﹔夫椒﹐卽太湖椒山也﹔甬東﹐卽勾章之東海中洲也。後數世﹐王無疆爲楚所滅﹐盡取故吳地至浙江﹐越以此散。諸族子爭立﹐或爲王﹐或爲君﹐濱於南海上。蓋越人之慕思禹﹐𨿽敗散而猶戴之爲王爲君也。南海﹐今臺州之南海也。無疆之長子後去瑯琊﹐其次子蹄守歐余之陽﹐猶受楚封焉。無諸保泉山﹐漢立爲閩越王。其季余善﹐與孫搖﹐又以海東隅地稱王。號三越。其地猶在今會稽之域。則𨿽至漢世﹐而越人之慕思禹而猶戴之爲君也。

太史公序越事﹐蓋反復嘆禹之功大矣﹗滌九川﹐定九州﹐至於今諸夏乂安。乃苗裔勾踐﹐苦身焦思﹐終滅彊國﹐北觀兵中國﹐而推稱禹之遺烈。其論東越列傳﹐則謂越𨿽蠻夷﹐其先豈嘗有大功於民哉﹐何其久也﹗歷數代常爲君王﹐勾踐一戰稱伯﹐至余善滅國而其苗裔繇王居股等﹐猶尙封爲萬戶侯﹐由此知越世世爲公侯矣﹐而又嘆禹之餘烈。蓋越之世祀﹐視三代之後最爲久長﹐實以神禹治水之功在萬世﹐子長之論﹐不可誣也。

愚生生長越中﹐覽臨安之勝﹐觀錢塘之江潮﹐思宋建炎百五十年都會之盛﹐每慨然太息。況思禹之績﹐有吾其爲魚之嘆乎﹖承明問﹐敢述所聞。要之其所懷者遠矣﹐非誇胥巨之多聞﹐子產之博物也。謹對。

○河南策問對二道

○問﹕古之君子﹐因時會﹐竭忠讜﹐建竑論﹐卓然有稱於世﹐紀諸史傳多矣。今不暇槪舉﹐姑取其最著者﹐與諸士子論之。或舉世共稱﹐而不無疵議﹔或一時救獘﹐而未爲通方﹔或言可經常﹐而足以行之後代﹔或意義深遠﹐可爲世主法誡者。夫通達國體矣﹐而其學出於申﹑商﹔潛心大業矣﹐而其術流於災異。經明少雙者﹐被阿諛之譏﹔然其言可廢歟﹖

博物洽聞者﹐泥五行之傳﹔然亦有可采歟﹖

語當世理亂﹐晁錯之徒不能過﹔其果然歟﹖

志在獻替﹐其所論辧通見政體﹐可備述歟﹖

至於竭誠奉國﹐而理歸切要﹐儗之政論爲孰是﹖

論諫本仁義﹐而炳若丹靑﹐平生力學所得﹐而爲世龜鑑﹐方之申鑑孰優﹖

夫學者稱道古昔﹐所以規摹當世也。數子之書繁矣。抑可以擷取一二﹐足以爲警誡而備世務者。庶幾於魏相條陳晁﹑董之對﹐蘇軾進讀陸贄之言﹐用以觀經世之學。

論天下之士﹐非才不足以達當世之務﹐非識不足以周事物之情﹐非誠不足以攄獻納之忠。務不達﹐則其幾莫能中也﹔情不周﹐則其致莫能極也﹔忠不攄﹐則矯激以沽名﹐懷隱而多避﹐狥私而少公﹐怯懦而不盡﹐其言莫能信也。甚矣﹐人臣之於君﹐於其得言之時﹐亦莫不有言﹐而嘗失之是三者。猖狂叫號﹐以自試於萬乘之前而不自度﹐且以售其欺冒之姦﹐「故井鼃不可語於海者﹐拘於虛也﹔夏虫不可語於冰者﹐篤於時也﹔曲士不可語於道者﹐束於教也」。持寸梃以撞萬鈞之鐘﹐必不振矣。世之說者曰﹕諫之道﹐天下之難爲。欲以觀其所易﹐而閒其所難﹐然後上下恬然而雍睦。又以爲臣能諫﹐而必能使君之納諫﹐而後爲能諫之臣。此與韓非之說而憂其不合者﹐何以異﹖是皆懼攖人主之逆鱗﹐而天下無忠義之言矣。要之君子遭時遘會﹐立人之朝﹐其才足以達是﹐其識足以周是﹐其忍不爲明主言之﹖故知而不言﹐言而不盡者﹐非所以立人之朝者也。是所謂謂吾君之不能爲堯舜者也。執事發策﹐舉前代之論諫者以爲問。

夫一世之君﹐則一世之臣不知其幾也。當時陳說者蓋多矣﹐而史之所載﹐彰彰者僅是。以史之所載﹐累而積之蓋多矣﹐而執事所舉者又僅是。𨿽然﹐言而中其幾﹐極其致﹐而忠誠足以感移人主﹐垂法後世者﹐又少也。如執事之所舉﹐皆其人也。

夫謂舉世共稱﹐不無疵議者﹐豈不以賈誼通達國體而出於申商﹔董仲舒潛心大業而流於災異﹔匡衡被阿諛之譏﹐劉向泥五行之傳乎﹖漢髙祖時﹐同姓寡少﹐尊王子弟﹐大啟九國﹐諸侯王僭擬逾制﹐匈奴數盜邊。賈誼陳治安之策﹐皆當世切務。而或謂其明申商之學者﹐獨以論諸侯王宜用權勢法制耳。然眾建諸侯﹐實事之皆然也﹐與晁錯削七國異矣。本三代之所以長久﹐謂天下之命﹐懸於太子﹐太子之善﹐在於蚤諭教與選左右﹐教得而左右正﹐太子正矣。或謂誼與晁錯皆明申韓。而錯則以人主之所以尊顯﹐功名揚於後世者﹐以知術數也﹐而以術數教太子。若保傅之篇﹐使後世知三代教太子法者﹐誼啟之也。豈可與錯同論乎﹖漢初﹐制度疏闊。誼欲攺正朔﹐易服色﹐正官名﹐興禮樂。謂湯武置天下於仁義禮樂而徳澤洽﹐秦置天下於法令刑罰而徳澤無一有﹔移風易俗﹐使天下回心而鄕道﹐類非俗吏之所能爲。夫刀筆筐篋之間﹐非徒漢事然也﹐𨿽後至今數千年如此矣。劉向稱誼言三代與秦治亂之意﹐其論甚美﹐通達國體﹐𨿽古伊﹑管未能遠過。可不謂然乎﹖

武帝舉賢良文學之士﹐仲舒以賢良對策﹐皆傅經義﹐本天道。曰「王者欲有所爲﹐宜求其端於天﹐故聖人法天以立道。天地之性人爲貴﹐知自貴於物」。又曰「勉彊學問﹐則聞見博而知益明﹔勉彊行道﹐則徳日起而大有功。尊其所聞﹐則髙明矣﹔行其所知﹐則光大矣」。此孔氏之遺言﹐七十子之後莫能述也。論聖王之禮樂教化﹐欲令當世人主攺弦而更張之﹐與賈生之旨不異﹐而仲舒之淵源深矣。

自漢興以來﹐天子與其大臣﹐皆好尙黃老。至孝武﹐始興文學。罷黜百家﹐表章六經﹐實自仲舒發之。故諸不在六藝之科﹐孔子之術者﹐皆絕其道﹐勿使並進。至於今學者守之。𨿽然﹐自恣苟簡之治﹐百世未能變也。道同六藝﹐用世操術則異者﹐又未必軌於聖人也。班固稱仲舒遭漢秦滅學之後﹐六經離析﹐下帷發憤﹐潛心大業﹐令後學者有所統一﹐爲羣儒首。其不謂然乎﹖

漢儒傳經﹐皆有家法。而匡衡明經說詩﹐當世少雙。所以其論奏﹐粹然儒者之言﹐曰「朝廷者﹐天下之楨幹也。公卿大夫相與循禮恭讓﹐則民不爭﹔好仁樂施﹐則下不暴﹔上義髙節﹐則民興行﹔寬仁和惠﹐則眾相愛」。曰「治性之道﹐必審己之所有餘﹐而彊其所不足。聰明疏通者﹐戒於太察﹔寡聞少見者﹐戒於壅蔽﹔勇猛剛彊者﹐戒於太暴﹔仁愛溫良者﹐戒於無斷﹔湛靜安舒者﹐戒於後時﹔廣心浩大者﹐戒於遺忘」。曰「妃匹之際﹐生民之始﹐萬化之原。婚姻之禮正﹐然後品物遂而天命全」。曰「審六藝之旨﹐則天人之理可得」。「聖王之自爲﹐動靜周旋﹐奉天承親﹐臨朝羣臣﹐動有節文﹐以章人倫」。夫端本﹑養性﹑審藝﹑治內﹑正儀﹐皆人主之大法也。衡能爲此言﹐而史譏其持祿保位﹐被阿諛之旨﹐與孔光等同譏。以爲恭﹑顯用事﹐不能犯顏直諫則然也。然傅先王語﹐其醞藉亦足稱賢矣。

劉向博聞﹐通達古今。作《洪範》論﹐發明《大傳》﹐著天人之應。《七略》剖判藝文﹐綜百家之緒。《三統歷》譜﹐考步日月五星之度。與孟軻﹑荀況﹑司馬遷﹑董仲舒﹑揚雄並稱。而譏切王氏﹐尢發於至誠。蓋自恭﹑顯之世﹐其忠懇已見於封事矣。曰「眾賢和於朝﹐則萬物和於野。覽歷世之治亂﹐必以和气致祥﹐乖气致異」。因論當世人主開三代之業﹐招文學之士﹐優遊寬容﹐使得並進﹐章交公車﹐人滿北軍﹐朝臣舛午﹐繆戾乖剌﹐文書紛糾﹐毀譽混亂﹐熒惑耳目﹐感移心意﹐不可勝載。是時恭﹑顯用事﹐善類蒙僇。永光之詔﹐亦自謂邪說空進﹐事亡成功。公卿大夫好惡不同﹐孝元固已自知之。卒以優遊不斷﹐墮宣帝之業﹐可爲來世之永鑑矣。向之學﹐在《洪範傳》。推迹行事﹐比類相從﹐緣箕子之意﹐著天人之應﹐世儒亦未可妄論也。

夫謂一時救獘未爲通方者﹐豈不以崔寔語當世理亂﹐而有《政論》之作也﹖漢之儒者言教化﹐自賈誼﹑董仲舒﹑匡衡﹑劉向皆極論之。而王吉亦謂俗吏所以牧民者﹐非有禮義科指﹐可世世行也。以意穿鑿﹐各取一切﹐而質朴日衰﹐恩愛寖薄。東京以後﹐尢競察察。鐘離意﹑宋均﹑魯恭﹑第五倫之徒﹐常以爲言。而杜林亦譏後世不能以徳﹐而勤於法。吹毛求疵﹐詆欺無限﹐桃李之饋﹐集以成罪。家無全行﹐國無廉夫﹐而仁義之風替矣。崔寔獨著論﹐謂漢承百王之敞﹐數世以來﹐政多恩貸﹐馭委其轡﹐皇路傾險。欲峻法以求治﹐以此爲亂世之藥石。仲長統稱其書﹐以爲人主宜寫一通﹐置之座右。將不以淇達權救獘﹐爲一時之所急耳﹖若以此施於宦戚縱橫之日﹐是固其宜。他寔之《政論》﹐夫豈通方之論耶﹖

夫謂言可經常﹐可以行之後代者﹐豈不以荀悅志在獻替﹐而有《申鑑》之作也﹖當建安之時﹐政移曹氏﹐天子拱手。而悅自以時無所用﹐作《申鑑》五篇。其所論辧﹐通見政體。謂「致政之術﹐先屏四惡﹐乃崇五政」。而以「僞亂俗﹐私壞法﹐放越軌﹐奢敗制」爲四惡。「興農桑以養其性﹐審好惡以正其俗﹐宣文教以章其化﹐立武備以秉其威﹐明賞罰以統其法」﹐爲五政。悅之論﹐非所以施於漢末。顧自以抱王略而不得志﹐爲奏以發之。要其所施設﹐皆平世法也。可謂言簡而事該矣。考其正俗之論﹐謂君子之所以動天地﹐應神明﹐正萬物﹐而成王化者﹐必乎貞定而已。在上者審定好醜﹐善惡要乎功罪﹐毀舉效於準驗﹐聽言責事﹐舉文察實﹐無惑詐僞以蕩眾志﹐故事無不竅﹐物無不功﹐善無不顯﹐惡無不章。百姓上下覩利害之存乎己也﹐肅恭其心﹐愼修其行﹐而民志平矣。漢氏所以淩遲﹐恣戚宦之權﹐成鉤黨之禍﹐夫豈不由於此﹖卽匡衡言四方楨幹﹐劉向譏朝廷舛午﹐皆此意也。悅之《申鑑》﹐豈非經常之法耶﹖

晉初﹐士大夫祖述何晏老莊之論﹐朝廷皆以浮誕爲美。武帝創業﹐法度廢弛。劉頌竭誠奉公﹐每有論奏﹐該核政體。謂法禁寬縱﹐積之有素﹐未可一旦以直繩下。然至於矯世救敝﹐自宜漸就淸肅﹐如行舟𨿽不橫截迅流﹐然當漸靡而往﹐稍向所趨﹐然後得濟也。其救時矯世﹐非急迫之論﹐異於徒事一切敢於斷割者矣。又謂聖王之化﹐執要於己﹐委務於下﹐居事始以別能否﹐因成敗以分功罪﹐而羣下無所逃其誅賞。尙書統領大綱﹐歲終校簿﹐賞罰黜陟之。今權不歸於上﹐事功不建﹐不知所責也。細過繆妄﹐人情之所必有﹐而悉糾以法﹐則朝無立人矣。爲監司者﹐類大綱不振﹐而微過必舉﹐謹密网以羅微罪﹐奏劾相接﹐狀似盡公﹐而撓法實在其中也。故聖王不善碎密之按﹐而責凶猾之奏。頌之斯言﹐實末世通患。所以然者﹐彼持天下之衡﹐而未能公天下之大觀﹐以爲如此足以塞區區之責也﹐亦類俗吏之所爲耳。由此言之﹐頌欲矯獘而不必任嚴切之法﹐所以爲賢於寔者也。儗之《政論》﹐則頌爲是矣。

唐徳宗時﹐陸贄上言諫諍之道有九獘﹕以「好勝人﹐恥聞過﹐騁辧給﹐衒聰明﹐厲威嚴﹐恣彊【彊原刻誤作「疆」﹐依陸宣公集校攺】愎」﹐爲君上之獘﹔以「諂諛﹐顧望﹐畏愞」臣下之獘。論朝廷之乏人﹐其患有七﹕不澄源而防末流﹐不考實而務博訪﹐求精太過﹐嫉惡太甚﹐程試乖方﹐取捨違理﹐循故事而不擇可否。而竅才馭吏之三術﹐則拔擢以旌其異能﹐貶黜以糾其失職﹐序進以謹其守常。其欲人主悔禍新化﹐要在捨己從眾﹐違欲遵道﹐遠憸佞而親忠直﹐推至誠而去逆詐﹐杜讒沮之路﹐廣諫諍之門﹐掃求利之法﹐務息人之術。其道易知而易行﹐在約之於心焉耳。唐史稱其論諫數十百篇﹐譏陳時病﹐皆本仁義﹐可爲後世法﹐炳如丹靑。蘇軾以爲進苦口之藥石﹐鍼害身之膏肓。如贄之言﹐開卷了然﹐聚古人之精英﹐爲治亂之龜鑑者也。𨿽房杜﹐姚宋﹐克致淸平﹐考其道徳仁義之旨﹐蓋過之矣。其論興亡之際﹐謂天所視聽﹐皆因於人。天降災祥﹐皆考於徳。非人事之外﹐別有天命也。而時之否泰﹐事之損益﹐萬化所系﹐必因人情。情有通塞﹐故否泰生。情有厚薄﹐故損益生。聖王之居人上也﹐必以其心從天下之欲﹐不以天下之人從其欲。乃至兢兢業業﹐一日二日萬幾。幾者﹐事之微也。信哉﹗孔子讀易至於《損》《益》﹐喟然嘆曰「損﹑益其王者之道歟」﹖贄於天命人情之際﹐可謂論之剴切者矣。

宋嘉佑間﹐司馬光上言﹕人君之大徳有三﹕仁﹑明﹑武。以興教化﹐修政治﹐養百姓﹐利萬物﹐爲人君之仁﹔知道誼﹐識安危﹐別賢愚﹐辧是非﹐爲人君之明﹔惟道所在﹐斷之不疑﹐姦不能惑﹐佞不能移﹐爲人君之武。其論禦臣之道有三﹕曰任官﹑信賞﹑必罰。謂國家采名不采實﹐誅文不誅意﹐故天下飾名以求功﹐巧文以逃罪。欲博遠在位之臣﹐各當其任﹕有功則增秩而勿徙其官﹔無功則降黜而更求能者﹔有罪則流竄刑誅而勿加寬貸。又以祖宗開業之艱難﹐國家致治之光美﹐難得而易失﹐作《保業》。隆平之基﹐因而安之者易爲功﹐從而救之者難爲力﹐作《惜時》。無遠慮﹐必有近憂﹐作《遠謀》。燎原之火﹐生於熒熒﹐作《謹微》【謹微按溫國文正司馬公文集卷十八作「重微」】。華而不實﹐無益於治﹐作《務實》。合而言之﹐謂之《五規》。光自謂獲事三朝﹐皆以此六言獻﹐平生所學﹐盡在是矣。又謂《五規》皆守邦之要道﹐當世之切務也。宋之仁宗﹐可謂漢唐以來之令主矣﹐當此時﹐韓琦爲宰相﹐君臣皆賢﹐迄不能如光所言。豈以其分量有所止﹐𨿽四十年深仁厚澤﹐無以進於三代之隆﹐爲可惜也。蓋嘗讀其《保業》之規﹐言天下得之至艱﹐守之尢至艱。自周以來﹐離而合﹐合而復離﹐五代生民之類不盡者幾希﹐太祖始建太平之基。上下一千七百餘年﹐天下一統﹐五百餘年而已。承祖宗艱難之業﹐奄有四海﹐傳祚萬世﹐可不重哉﹗人主撫全盛之運﹐知易離難合之天下﹐土崩瓦解之勢﹐常伏於至全至安之中﹔誠不可一日而不兢兢業業者也。唐自失河北﹐以天下之力﹐終不能取。燕云十六州沒於契丹﹐宋南北遂至抗衡﹐迄不能自支﹐折而入於北。若奄有唐宋所不能有之土﹐其不爲尢重也哉﹗所謂「尺地莫非其有﹐一民莫非其人」也。其所以愛吾人﹐保吾土﹐誠不可一念自放者矣。

夫陸贄﹑司馬光﹐其言固皆可以爲萬世之所取法﹐而《申鑑》之言﹐亦不能易也。文有博有約﹐固不得以優劣論矣。執事欲取數子之書﹐爲可垂警誡而備世務者﹐愚於前所陳﹐蓋亦得其略矣。昔者嘗誦而論之。𨿽其言散見於史傳﹐而天人性命之理出焉﹐詩書禮樂之道存焉﹐冶性正身之則著焉﹐端本善俗之幾昭焉。朝廷之所以順治﹐百官之所以得職﹐王化之所以隆﹐國是之所以定﹐天命去畱﹐人心向背﹐皆系於此也。夫謂意義深義﹐可爲法誡﹐則劉向山陵之奏﹐與陸贄﹑司馬光論天命保業﹐此其尢諄切者也。至於財賦兵農夷【夷原刻墨釘﹐依大全集校補】狄之大務﹐諸疏皆有之﹐以明問之所未及﹐亦未暇盡述也。

夫此數子者﹐固皆一代之偉人﹐其論議著於本朝﹐載於後世﹔視小儒齷齪暖姝﹐勉彊綴論﹐而中無所有者﹐眞秋虫之鳴也。夫大人之言遠﹐小人之言隘﹔正人之言直﹐邪入之言慝﹔仁人之言恕﹐賊人之言刻﹔智人之言明﹐昧人之言窒。米鹽博辧﹐非當施於人主之前也﹔銖稱寸度﹐非可以規天下之大也﹔寥菜成行﹐瓶甄有堤﹐量粟而舂﹐數米而炊﹐非治萬乘之國也。如此之類﹐常形於奏牘﹐則人主之聽覽眊【眊原刻誤作「目﹖乇」﹐依大全集校攺】矣。故「梁麗可以衝城﹐而不可以窒穴﹐言殊器也﹔騏驥驊驑一日千里﹐捕鼠不如貍狌﹐言殊伎也﹔鴟休夜撮蚤﹐察毫末﹐晝出瞋目而不見丘山﹐言殊性也」。故非有天下之才﹐與天下之識﹐而忠足以犯人主者﹐其言必不文﹐而其行必不遠。噫﹗安得起諸君子而與之言天下之事哉﹗愚生狂愚﹐亦頗有感於今世之務﹐顧不敢以言未及而言之。然竊有慕於魏相﹑蘇軾之條陳進讀﹐不勝忠愛之惓惓也。

○問﹕今河南置省大梁﹐包鄭﹑衛﹑梁﹑楚﹑潁川﹑南楊之地。前代人才之盛﹐難以盡舉。姑取當時任事爲豫﹑冀之產者﹐各舉其槪﹐與諸士子論之。俱逢角逐之秋矣﹐或運籌帷幄﹐辭萬戶之封。或崇明王略﹐拒九錫之議﹐其心迹何似﹖並遇戚豎之囏矣﹐或依違順旨﹐定左袒之功﹐或守正嫉邪﹐嬰滅頂之禍﹐其道誼孰得﹖負蒼生之望均也﹐一以致山桑之衂﹐一以致淮﹑淝之捷﹐其名實孰當﹖際中興之運同也﹐一以成述作之能﹐一以成應變之務﹐其功名孰優﹖屬時多難﹐或負髙志﹐而不能免陳濤斜之敗﹐或有膽略﹐而不能拒封丘門之入﹐其才略孰勝﹖遭世治平﹐識量英偉﹐定社稷之策﹐臨時果斷﹐有大臣之風﹐其徳業孰隆﹖諸士子尙論古人﹐凡此者固所宜究心﹐況其鄕之先哲乎﹖其悉述以對。

任天下之事﹐貴乎善應天下之變﹔而非其才徳之全﹐不足以當之。才徳純備﹐是以能受之至大而不驚﹐納之至繁而不亂﹔以輔世成治﹐能使天下不傾﹐而自居其身於安全之地。其在我者則然﹐而使其所遭之數有不然者﹐是固君子之所不能必也。《書》曰「若有一个臣﹐斷斷兮無他技」。此徳之有以兼乎才者也。徒徳而已﹐則椎魯朴鄙之徒也﹐不可以語才。書又曰「不敢替厥義徳﹐率惟謀從容徳」。此才之本乎徳者也。徒才而已﹐則輕儇疾捷之徒也﹐不可以語徳。夫欲以任天下之事﹐出於是二者﹐皆不足以有成。世因以爲才徳不足以集天下之事﹐而又求夫小才涼徳用之﹐何怪乎天下事日以廢壞而不振也﹖

昔成周作洛﹐謂天地之所合也﹐四時之所交也﹐風雨之所會也﹐陰陽之所和也。詩曰「嵩髙維嶽﹐峻極於天。維嶽降神﹐生甫及申」。人才之盛﹐固有以哉﹗如伊尹﹑太公﹑申伯﹑仲山甫﹐卓然爲王者之佐﹔而管仲﹑子產﹑百里奚﹑孫叔敖皆有聞於世﹐孔孟蓋論之矣。今特因明問﹐略舉漢以來遭時遇主﹐經綸世故﹐史傅所記者﹐謹掇拾以對﹕

張子房當秦楚之際﹐以家世相韓﹐爲韓報仇﹐擇可以委身者﹐遂從髙帝。漢之天下已定矣﹐子房不受萬戶之封﹐願從赤松子遊。或謂子房不終事漢者﹐爲韓也。夫誅秦滅項﹐子房之志已畢﹐移以事漢﹐何損於義而必去之﹖獨其爲道恬澹﹐薄視人世之功名﹐而有飄然遠舉之志耳。荀文若遭漢室之亂﹐間關河﹑冀﹐以從曹氏﹐奉迎鑾駕﹐徙都於許。魏之大業垂成矣﹐文若不從九錫之議﹐畢命壽春。或謂文若之死﹐非爲漢也。夫士之死﹐亦非容易﹐使其甘爲曹氏佐命﹐何以輕於殺身﹖獨其爲才所役﹐度天下無可以盡其用者﹐而自托非所﹐昧明哲之智耳﹗蓋世之於子房也﹐病於予之過﹔其於文若也﹐病於絕之深。善乎﹐史氏之言曰「智算有所研疏﹐原始末必要終﹐取其歸正而已。亦殺身成仁之義也」。其論當矣。

陳丞相傾側擾攘楚﹑魏之間﹐卒歸髙祖﹐常出奇計﹐以救紛糾之難。迨諸呂擅王﹐無能有所匡正﹐而阿意順旨﹐呂氏之權﹐由此以起。然能將相合謀﹐因間而發﹐遂定宗廟。蓋其從髙祖在兵間﹐不憚爲詐﹐卒以此成功﹐可謂應變合權矣。夫所貴於成天下之事﹐使皆若王陵之言﹐未必能逆折其勢﹐不過謝疾杜門而已﹐其後將何以有爲哉﹖陳仲舉處桓靈之時﹐有淸世之志﹐樹立風聲﹐抗論惛俗﹐爲天下正人所依歸。而宦豎操弄國權﹐濁亂海內﹔仲舉與聞喜合謀誅廢﹐以淸朝廷﹐天下雄俊﹐莫不延頸企踵﹐以思奮其智力。而謀之不遠﹐致太后有雲臺之遷﹐凶豎得志﹐士大夫皆喪其气﹐而邦國殄瘁矣。徒能死天下之事﹐而智不足稱也。夫戶牖功成﹐而不免於譎﹔仲舉身殞﹐而不失於正。善乎﹐史氏之言曰「以仁爲己任﹐功𨿽不終﹐然其信義足以攜持民心﹐漢世亂而不亡百餘年﹐數公之力也」。其論卓矣。

段深源識度淸遠﹐爲風流談論所宗。屏居不就徵辟﹐而時人擬之管﹑葛﹐以其出處卜江左興亡。及其入秉國鈞﹐乘季龍之殂歿﹐實關河蕩平之機也。而出領中軍﹐師次山桑﹐曾無禦虜【虜原刻墨釘﹐依大全集校補】之策﹐蹙國喪師﹐華夏鼎沸。豈非名之浮於實者乎﹖謝安石髙臥東山﹐本無處世之意。而諸人每恨其不出﹐爲蒼生憂。及見登用﹐鎭以和靜﹐禦以長算。符氏率眾百萬﹐次於淮淝﹐京師震恐﹐夷然無懼色。指授將帥﹐大致克捷﹐勁寇土崩﹐中州席捲﹐江左奠安。豈非實之能副其名者乎﹖𨿽然﹐深源之淸徽雅量﹐固自爲眾議所歸。而桓溫尢忌之。溫亦謂人曰「浩有徳有言﹐向使作令僕﹐足以儀刑百揆﹐朝廷用違其才耳」。斯言不誣矣。或以安石比王導則誠然﹐而以深源並王衍﹐不無少貶也。

張燕公於玄宗﹐最爲有徳。及太平用事﹐納忠惓惓﹐所與祕謀密計甚眾。朝廷大述作﹐多出其手。善用人之長﹐引天下知名士﹐以佐佑王化﹐粉澤典章﹐成一王法。天子尊尙儒術﹐開置學士﹐修太宗之政﹐皆公有以倡之。開元文物彬彬﹐公之力居多﹐故天下稱其文。姚元之尢長吏道﹐決事無淹思。三爲宰相﹐常兼兵部﹐屯戍斥堠﹐士馬儲械﹐無不諳記。帝方躬萬機﹐朝夕詢逮﹐他宰相畏威謙憚﹐惟獨元之佐裁決﹐以得專任。承權戚干政之後﹐紀綱大壞﹐而能先有司罷冗職﹐修制度﹐擇百官各當其才﹐故天下稱其通。𨿽然﹐元之𨿽善應變﹐以成天下之務﹐然天資權譎﹐計出張說於相州﹐罷魏知古爲尙書﹐而東都壞廟之對﹐幾於佞矣。故燕﹑許並稱﹐其文章眞爲無媿﹐而姚﹑宋齊名﹐君子不容無優劣也。

房管自成都奉冊靈武﹐亟見任用。以天下爲己任﹐知無不爲﹐參決機務﹐諸將相莫敢望。旣而以賀蘭之譖﹐分軍討賊﹐師敗於咸陽。唐世名儒皆稱其有王佐之材﹐然將兵固非所長﹐一與賊遇﹐遂至喪師。前史稱其「遭時承平﹐從容帷幄﹐不失爲名宰﹔而用違所長﹐遂陷浮虛比周之罪」。桑維翰事晉﹐當艸創之初﹐藩鎭多不服。維翰勸其主推誠棄怨以撫之﹐訓卒繕兵﹐務農通商﹐以安中國。羽檄從橫﹐從容指畫﹐神色自若。當時齊王捨維翰之謀﹐信景延廣之狂策﹐遂被俘虜。抑維翰屈意事虜﹐所謂毛羽未成﹐不可以髙飛﹐蓋其勢不得不然耳。又嘗讀唐史﹐稱管之廢﹐朝臣多言管謀包文武﹐可復用。𨿽管亦謂當柄任﹐爲天子立功。其喪師﹐亦以監軍之促戰﹐非其罪也。惜夫一跌而遂不復振﹐人比之王衍﹑陸機﹐謬矣﹗桑維翰兩秉朝政﹐出楊光遠﹑景延廣於外﹐一制指揮﹐節度使十五人無敢違者。使居平世﹐都將相﹐其勛業豈小哉﹖嗚呼﹗士之不幸﹐遭逢阨會﹐身名俱殞者﹐則房﹑桑二子是也。

宋自仁宗之世﹐天下號稱治平。韓﹑富二公﹐與範希文﹑歐陽永叔﹐一時並用﹐世謂之韓﹑範﹑富﹑歐。魏公嘉佑﹑治平間﹐再決大策﹑以安社稷。當朝廷多故﹐處危疑之際﹐知無不爲﹐而與範﹑歐同心輔政﹐百官奉法循理﹐朝廷稱治。富鄭公爲相﹐守典故﹐行故事﹐傅以公議﹐無心於其間﹐而百官稱職﹐天下無事。史臣稱魏公相三朝﹐立二帝﹐垂紳正笏﹐不動聲气﹐措天下於泰山之安﹐可謂社稷之臣矣。又稱國家當隆盛之時﹐其大臣必有耆艾之福﹐推其有餘﹐足芘當世。富公再盟契丹﹐能使南北之民數十年不見兵革﹐與文潞公皆享髙壽於承平之秋﹔至和以來﹐共定大計﹐功成退去﹐朝野倚重。由此言之﹐二公之功名﹐蓋相當矣。嗚呼﹗士之幸而遭際太平﹐福徳俱全者﹐則韓﹑富二公是也。

抑中州之人才﹐此特因執事所問及者言之。若賈生之通達﹐蔡邕之文學﹐張衡之精思﹐卓茂之循良﹐李膺之髙節﹐黃憲之雅度﹐鄧禹之功勛﹐有不可一二數者。孔子嘗在衛﹐則衛多君子﹔光武起南陽﹐則南陽多功臣。至如程氏兩夫子﹐傳千載不傳之道統﹐而許文正公自得伊洛之學﹐有開世太平之功﹐皆今河南境內之產也。詩曰「髙山仰止﹐景行行止」。願因程氏以求觀聖人之道﹐而志伊尹之所志也。謹對。

