

欽定四庫全書

子部一

申鑑

儒家

提要

【臣】等謹案申鑑五卷漢荀悅撰悅字仲豫潁川潁陰人淑之孫爽之兄子也獻帝時官祕書監侍中後漢書本傳稱悅侍講禁中見政移曹氏志在獻替而謀無所用乃作申鑑五篇其所論辧通見政體旣成奏上帝覽而善之其書見於隋經籍志唐藝文志者皆五卷捲各一篇一曰政體二曰時事皆制治大要及時所當行之務三曰俗嫌皆破禨祥防緯之說四曰雜言上五曰雜言下則皆泛論義理頗似揚雄法言後漢書取其政體篇爲政之方一章時事篇正尙主之制復內外注記二章載入傳中又稱悅別有崇徳正論及諸論數十篇今並不傳惟漢紀及此書尙行於世漢紀文約事詳足稱良史而此書剖析事理尢爲深切著明蓋由其原本儒術故所言皆極醇正於治道深有禆益焉明正徳中吳縣黃省曽復爲之注凡萬四千餘言引據博洽多得悅防其於後漢書所引間有同異者亦並列其文於句下以便考訂然如政體篇眞實而已句今本後漢書實作定不肅而治句今本後漢書治作成而省曾均未之及則亦不免於偶疎也乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

申鑑卷一

漢荀悅撰

政體第一

夫道之本仁義而已矣五典以經之羣籍以緯之詠之歌之之舞之前鑑旣明後復申之故古之聖王其於仁義也申重而已篤序無疆謂之申鑑聖漢統天惟宗時亮其功格宇宙粵有虎臣亂政【虎臣漢興輔弼之臣所與共成天功者亂治也治亂謂之亂猶治污謂之污也書泰誓曰予有亂臣十人】時亦惟荒圮湮【治荒曰荒】玆洪軌儀監於三代之典王允迪厥徳【迪蹈也】功業有尙天道在爾惟帝茂止【古茂�通用勉也】陟降膚止萬國康止允出玆斯行逺矣立天之道曰陰與陽立地之道曰柔與剛立人之道曰仁與義【此引易系辭文以見人道惟在仁義爲政者當申重之也】陰陽以統其精气【所謂在天成像】剛柔以品其羣形【所謂在地成形】仁義以經其事業是爲道也【此三才之道所以立也】故凢政之大經法教而已矣教者陽之化也【教者徳禮之謂】法者陰之符也【法者政刑之謂】仁也者慈此者也義也者宜此者也禮也者履此者也信也者守此者也智也者知此者也是故好惡以章之喜怒以涖之哀樂以卹之若乃二端不愆【二端者教與法也】五徳不離【五徳者仁義禮智信也】六節不悖【六節者好惡喜怒哀樂也】則三才允序五事交備【洪範次二曰敬用五事一曰貌二曰言三曰視四曰聽五曰思恭從明聰睿所謂交備也】百工惟釐庶績咸熈【堯典曰允釐百工庶績咸熈注曰工官釐治庶眾績功咸皆熈廣也】天作道皇作極【洪範次五曰建用皇極又曰惟皇作極極中也】臣作輔民作基【輔助也弼也基址也謂臣工協棐民心鞏固也】惟先喆【古哲喆通用賔戲曰聖喆之治】王之政一曰承天二曰正身三曰任賢四曰卹民五曰明制六曰立業承天惟允正身惟常任賢惟固卹民惟勤明制惟典立業惟惇是謂政體也致治【按漢書作政字】之術先屏四患乃崇五政一曰僞二曰私三曰放四曰奢僞亂俗私壞法放越軌奢敗制四者不除則政末由行矣【按漢書矣下有夫字】俗亂則道荒𨿽天地不得保其性矣【所謂天生蒸民其命匪諶靡不有初鮮克有終者也】法壊則世傾𨿽人主不得守其度矣軌越則禮亡𨿽聖人不得全其道矣制敗則欲肆𨿽四表不能充其求矣是謂四患【此僞私放奢所以爲患而當先屛也按當時如董卓鳴鐘鼔如洛以逐君側之惡爲名而實有異志後則劫帝長安欲事成雄據天下僞莫有甚焉者卓以嚴刑脇眾睚眥之隙必報故當時法令苛刻愛憎滛刑更相被誣寃死私莫有甚焉者卓至西京乘靑蓋金華車畫兩轓放莫有甚焉者卓築郿塢髙與長安城埒積谷爲三十年儲珠玉錦綺奇玩雜物皆山崇阜積奢莫有甚馬者繼而傕汜擅政曹操柄國率由一軌海內成風故悅以爲言】興農桑以養其生【按漢書作性字】審好惡以正其俗宣文教以章其化立武備以秉其威明賞罰以統其法是謂五政民不畏死不可懼以罪【老子曰民不畏死柰何以死愳之】民不樂生不可觀【按漢書作勸字】以善𨿽使卨布五教咎繇作士政不行焉【無死之畏法何由施無生之樂教何由立】故在上者先丰民財以定其志帝耕籍田後桑蠶宮【月令孟春之月乃擇元辰天子親載耒耜棤之於參保介之禦間帥三公九卿諸侯大夫躬耕帝籍天子三推三公五推卿諸侯九推又季春之日后妃齋戒親東鄕躬桑祭義曰天子爲籍千畆冕而朱紘躬秉耒諸侯爲籍百畆冕而靑紘躬秉耒以事天地山川社稷先古以爲醴酪齊盛於是取之敬之至也又古者天子諸侯必有公桑蠶室近川而爲之築宮仞有三尺棘墻而外閉之及大昕之朝君皮弁素積卜三宮之夫人世婦之吉者使入蠶室奉種浴於川桑於公桑風戾以食之至漢文帝常詔開籍田而漢制皇后亦帥公卿諸侯夫人蠶此所謂興農桑也】國無逰民野無荒業財不虛【按漢書作賈字】用力不妄加以周民事是謂養生【此政之當崇者一也】君子之所以動天地應神明正萬物而成王治【按漢書作化字】者必本乎眞實而已故在上者審則儀道以定好惡【按漢書作審定好醜焉】善惡要於【一作乎】功罪毀譽效於凖驗聴言責事舉名察實【功罪凖驗事實之謂也】無或詐僞以蕩眾心故事無不覈物無不切【按漢書作功字】善無不顯【功得其迹也】惡無不彰【罪得其情也】俗無姦怪民無淫風【滛過無節也伊訓曰敢有殉於貨色恆於逰畋時謂淫風】百姓上下睹利害之存乎已也故肅恭其心愼修其行內不忒【按漢書作回字】惑外無異望慮其睹去徼幸無罪過不憂懼請謁無所聴【一作行】財賂無所用則民志平矣是謂正俗【此政之當崇者二也】君子以情用小人以刑用【俗本誤作形】榮辱者賞罰之精華也故禮教榮辱以加君子化其情也桎梏鞭朴以加小人治【漢書作化】其刑也【在手曰梏在足曰桎重者鞭以治之輕者朴以撻之朴榎楚也周禮掌囚凡囚者上罪梏拲而桎中罪桎梏下罪梏條狼氏誓大夫曰敢不�鞭五百虞典曰鞭作官刑朴作教刑】君子不犯辱況於刑乎【刑不能以逮君子】小人不忌刑況於辱乎【辱不足以治小人】若夫中人之倫則刑禮兼焉教化之廢推中人而墜於小人之域教化之行引中人而納於君子之塗【塗路也】是謂章化【此政之當崇者二也】小人之情緩則驕驕則恣恣則急急則怨怨則畔危則謀亂安則思欲非威彊無以懲之故在上者必有武備以戒不虞【易曰君子以除戎器戒不虞】以遏冦虐【詩民勞曰式遏冦虐俗本誤作虞】安居則寄之內政【國語桓公曰國安矣吾欲從事於諸侯其可乎管子對曰未可君若正卒伍修甲兵則大國亦將正卒伍修甲兵則難以速得志矣君有攻伐之器小國諸侯有守禦之備則難以速得志矣君欲速得志於天下諸侯則事可以隱令可以寄政桓公曰爲之若何管子曰作內政而寄軍令焉韋昭解曰內政國政也因治政以寄軍令若有徵伐鄰國不知也】有事則用之軍旅是謂秉威【此政之當崇者四也】賞罰政之柄也明賞必罰審信愼令賞以勸善罰以懲惡人主不妄賞非徒愛其財也賞妄行則善不勸矣不妄罰非徒愼其刑也罰妄行則惡不懲矣賞不勸謂之止善【賞及淫人則善無所勸而爲善者止矣】罰不懲謂之縱惡【罰及吉人則惡無所懲而爲惡者縱矣】在上者能不止下爲善不縱下爲惡則國治矣【按漢書作國法立矣】是謂統法【此政之當崇者五也】四患旣蠲五政旣【漢書作又】立行之以誠守之以固簡而不怠疏而不失【老子曰天网恢恢疏而不失】無爲爲之使自施之無事事之使自交之【老子曰爲無爲事無事】不肅而治【按漢書此下有不嚴而化一句】埀拱揖遜【漢書作讓】而海內平矣是謂爲政之方也

惟【缺】六則以立道經一曰中二曰和三曰正四曰公五曰誠六曰通以天道作中以地道作和以仁徳作正以事物作公以身極作誠以變數作通【易傳曰通其變又曰變則通】是謂道實

惟卹十難以任賢能【周禮注賢謂有徳行者能謂有道藝者】一曰不知二曰不進【有知而不能進者】三曰不任【有進而不能任者】四曰不終【有任而不能終者】五曰以小怨棄大徳六曰以小過黜大功七曰以小失掩大美八曰以姦訐傷忠正九曰以邪說亂正度十曰以防嫉廢賢能【賢能所以不進不任不終者不過以小怨小過小失姦訐邪說防嫉數端妨之而已故歷言之以足十難】是謂十難十難不除則賢臣不用用臣不賢則國非其國也

惟察九風以定國常一曰治二曰衰三曰弱四曰乖五曰亂六曰荒七曰叛八曰危九曰亡君臣親而有禮百僚【僚官也書臯陶謨曰百僚師師】和而不同讓而不爭勤而不怨無事惟職是司【皆言百僚】此治國之風也【如唐虞三代盛時所謂治國之風】禮俗不一【教化不洽不能大同】位職不重小臣防嫉庶人作議【論語曰天下有道則庶人不議】此衰國之風也君好讓【一作嫌】臣好逸士好逰民好流【萬民離散不安其居如水之流也】此弱國之風也君臣爭明朝廷爭功士大夫爭名庶人爭利此乖國之風也上多欲下多端法不定政多門【不統於一】此亂國之風也以侈爲博以伉爲髙以濫爲通遵禮謂之劬守法謂之固【以遵禮者爲勞苦以守法者爲執滯】此荒國之風也以苛爲密【苛謂法令煩細】以利爲公以割下爲能以附上爲忠此叛國之風也上下相疏內外相防【互相欺蔽】小臣爭寵大臣爭權【當時如進讓相謀汜傕相鬭之類也】此危國之風也上不訪下不諫【君無咨詢臣無納忠】婦吉用【政由房闥】私政行此亡國之風也故上必察乎國風也

惟愼庶獄以昭人情天地之大徳曰生【易繋辭文】萬物之大極曰死【洪範六極一曰凶短折】死者不可以生刑者不可以復【漢文帝十三年齊大倉令淳於公有罪當刑其少女緹縈上書謂死者不可復生刑者不可復屬𨿽欲攺過自新其道無繇也】故先王之刑也官師以成之【周禮鄕士遂士縣士方士各職聴於朝司冦聴之防其獄其訟於朝羣士司刑皆在各麗其法以議獄訟獄訟成士師受中所謂官師以成之也】棘槐以斷之【周禮朝士掌建邦外朝之法左九棘孤卿大夫位焉羣士在其後右九棘公侯伯子男位焉羣吏在其後面三槐三公位焉州長眾庶在其後左嘉石平罷民焉右肺石達窮民焉又王制曰成獄辭史以獄成告於正正聴之正以獄成告於大司冦大司冦聴之棘木之下大司冦以獄之成告於王王命三公參聴之三公以獄之成告於王王三宥然後制刑所謂棘槐以斷之也】情訊以寛之【周禮司刺掌三刺三宥三赦之法以贊司冦聴獄訟一刺曰訊羣臣再刺曰訊羣吏三刺曰訊萬民一宥曰不識再宥曰過失三宥曰遺忘一赦曰防弱再赦曰老耄三赦曰惷愚以此三法者求民情斷民中而施上服下服之罪然後刑殺所謂情訊以寛之也】朝市以共之【周禮掌囚及刑殺告刑於王拲而適朝士加明梏以適市而刑殺之所謂朝市以共之也】矜哀以卹之刑斯斷樂不舉【施刑之日則弛縣】愼之至也刑哉刑哉其愼矣夫

惟稽五赦以綏民中一曰原心【心可矜也】二曰明徳【徳可釋也】三曰勸功【功可凖也】四曰褒化【化所關也】五曰權計【權時之宜非常典也】凡先王之攸赦必是族也非是族焉刑玆無赦【族類也卽祭法非此族也不在祀典之族】

天子有四時朝以聽政晝以訪問夕以修令夜以安身【本公孫僑告叔向之言杜氏曰聴政聴國政也訪問問可否也修令念所施也】上有師傅【成王作周官立太師太傅太保玆惟三公論道經邦爕理陰陽官不必備惟其人少師少傅少保曰三孤貳公化寅亮天地弼予一人班固曰三公蓋參天子坐而議政無不總統故不以一職爲官名又立三少爲之副】下有諍臣大有【按有當作則字】講業小則咨詢不拒直辭不恥下問公私不愆外內不二是謂有交【易曰上下交而其志同也】

問明於治者其統近【俗本誤作迫】萬物之本在身天下之本在家治亂之本在左右內正立而四表定矣【身修家齊而左右防非正人則內正立矣四表四外猶言四方也四方定則國治天下平矣】

問通於道者其守約【孟子曰守約而施博者善道也】有一言而可常行者恕也【論語子貢問一言而可以終身行之者乎子曰其恕乎】有一行而可常履者正也恕者仁之術也【孟子曰彊恕而行求仁莫近焉】正者義之要也至哉此謂道根萬化存焉爾【仁義而天下之理得矣】是謂不思而得不爲而成執之胸心之間而功覆天下也【守約施博】自天子達於庶人好惡哀樂其修一也丰約勞佚各有其制【言上下情無不同其貴丰而逸賤約而勞者分殊爾】上足以備禮下足以備樂夫是謂大道天下國家一體也君爲元首臣爲股肱【書曰元首明哉股肱良哉】民爲手足【元首股肱手足爲一體】下有憂民則上不盡樂下有饑民則上不備膳下有寒民則上不具服徒跣而垂旒非禮也【下民憂而上盡樂下民饑而上備膳下民寒而上具服所謂徒跣而垂旒】故足寒傷心民寒傷國

問君以至美之道道民民以至美之物養君【美道五典之類美物五穀之類】君降其惠民升其功此無往不復相報之義也故太平備物非極欲也物損禮闕【年凶禮】非謙約也其數云耳

問人主有公賦無私求有公用無私費有公役無私使有公賜無私惠有公怒無私怨私求則下煩而無度是謂傷淸私費【費出無經】則官耗【府庫空虛】而無限是謂傷制私使則民撓擾而無節是謂傷義【義謂使民之義】私則下虛望而無凖是謂傷正【正謂賜予之正】私怨則下疑懼而不安是謂傷徳

問善治民者治其性也或曰冶金而流去火則剛激水而升捨之則降惡【平聲】乎治曰不去其火則常流激而不止則常升【金流水升諭民治也】故大冶之鑪可使無剛【說文曰冶消也又鑪鑄謂之冶尸子曰蚩尢造九冶又鑄匠謂冶】踴水之機可使無降【莊子子貢謂漢陰丈人曰有械於此一日浸百畦用力甚寡而見功多夫子不欲乎爲圃者仰而視之曰柰何曰鑿木爲機後重前輕挈水若抽數如沃湯其名曰橰悅所謂機蓋是類也】善立教者若玆則終身治矣故凡器可使與顏冉同趨【凡常也善立教者愚可使賢】投百金於前白刃加其身𨿽巨跖弗敢掇也【利在前刑在後則畏而止矣巨跖莊子栁下季之弟名曰盜跖從卒九千人橫行天下侵暴諸侯穴室樞戶驅人牛馬取人婦女】善立法者若玆則終身不掇矣故跖可使與伯夷同功【善立法者貪可使亷】問民由水也濟大川者太上乘舟其次泅【泅浮行水上也】泅者勞而危乘舟者逸而安虛入水【旣不乘舟又不能泅所謂虛入水也】則必溺矣以知能治民者泅也以道徳治民者舟也縱民之情謂之亂絕民之情謂之荒【上無道徳次無智能所謂亂與荒也】曰然則如之何曰爲之限使勿越也【不縱不絕爲之界限使不得逾分】爲之地亦勿越故水可使不濫不可使無流【猶民可使不越不可使無情欲也】善禁者先禁其身而後人不善禁者先禁人而後身善禁之至於不禁【上旣正則民不禁自正】令亦如之若乃肆情於身而繩欲於眾行詐於官而矜實於民求已之所有餘奪下之所不足捨已之所易責人之所難怨之本也【凡此皆所謂先禁人而後身者不惟不能禁人而民怨集矣】謂理之源斯絕矣【先禁其身者理之源也】自上禦下猶夫釣者焉隠於手【按手下當有而字】應於鉤則可以得魚自近禦逺猶夫禦馬焉和於手而調於銜【馬口勒也】則可以使馬故至道之要不於身非道也睹孺子之驅雞也而見禦民之方孺子驅雞者急則驚緩則滯【急急驅之緩緩驅之皆非所以驅雞也悅之取諭卽其所謂小人之情緩則驕驕則恣急則怨怨則畔爾】方其北也遽要之則折而過南方其南也遽要之則折而過北迫則飛疏則放【過南過北飛放者皆不循路入門也】志閒則比之【比近也竢雞志閒然後近之則不驚】流緩而不安則食之【食之則不滯】不驅之驅驅之至者也【比之食之不驅之驅也】志安則循路而入門

太上不空市其次不偸竊其次不掠奪上以功惠綏民下以財力奉上【卽悅所謂君降其惠民升其功】是以上下相與空市則民不與民不與則爲巧詐而取之謂之偸竊偸竊則民備之備之而不得【不得巧詐而取也】則暴迫而取之謂之掠奪民必交爭則禍亂矣

或曰聖王以天下爲樂曰否聖王以天下爲憂【如帝堯存心天下加志窮民一民饑曰我饑之一民寒曰我寒之一民有罪曰我陷之是已】天下以聖王爲樂【如帝堯之世天下太和耕田鑿井歌於擊壤立我烝民謡於康衢是已】凡主以天下爲樂【如履癸瓊宮瑤臺肉山脯林酒池糟堤以爲樂者是已】天下以凡主爲憂【如夏邑民曰時日曷防予及汝偕亡是已】聖王屈己以申天下之樂【屈己而憂】凡主申己以屈天下之憂【申己而樂】申天下之樂故樂亦報之【民樂則聖王必享其樂】屈天下之憂故憂亦及之【民憂則幾主必至於憂】天下之道也

治世所貴乎位者三一曰逹道於天下二曰達惠於民三曰達徳於身【道非位不行惠非位不降徳非位不顯治世之所貴者此也】衰世所貴乎位者三一曰以貴髙人二曰以富奉身三曰以報肆心【勢非位不隆欲非位不厭讎非位不報衰世之所貴者此也】治世之位眞位也衰世之位則生災矣苟髙人則必損之災也苟奉身則必遺之災也苟肆心則必否之災也

治世之臣所貴乎順者三一曰心順二曰職順三曰道順【此下疑脫衰世之臣所貴乎順者三一曰體順二曰亂順三曰事順二十二字】治世之順眞順也衰世之順生逆也【當作則生逆矣】體苟順則逆節【逆節則心不順矣】亂苟順則逆忠【逆忠則職不順矣】事苟順則逆道【逆道則道不順矣】髙下失序則位輕班級不固則位輕【漢爵有二十級】祿薄卑寵則位輕官職屢攺則位輕遷轉煩瀆則位輕黜陟不明則位輕【黜退降也陟升進也舜典曰三載考績三考黜陟幽明】待臣不以禮則位輕夫位輕而政重者未之有也聖人之大寶曰位【易系辭文】輕則喪吾寶也

好惡之不行其俗尙矣嘉守節而輕狹陋疾威福而尊權右賤求欲而崇克濟貴求己而榮華譽萬物類是己夫心與言言與事參相應也好惡毀譽賞罰參相福也六者有失【六者謂好惡毀譽賞罰有失謂不能詢事考言占外知內而謬施之】則實亂矣守實者益榮求己者益達處幽者益明然後民知本也

申鑑卷一

欽定四庫全書

申鑑卷二

漢荀悅撰

時事第二

最凡有二十一首其初二首尙知貴惇也其二首有申重可舉者十有九事一曰明考試二曰公卿不拘爲郡二千石不拘爲縣三曰置上武之官四曰議州牧五曰生刑而死者但加肉刑六曰徳刑並用七曰避讎有科八曰議祿九曰議專地十曰議錢貨十一曰約祀舉重十二曰天人之應十三曰月正聴朝十四曰崇內教十五曰備博士十六曰至徳要道十七曰禁數赦令十八曰正尙主之制十九曰復外內注記者

盤庚遷殷革奢卽約【盤庚殷王名自契至湯八遷始居亳自湯至盤庚五遷乃渉河南復湯故居行湯之政以具貝玉總貨寶爲戒乃革奢卽約之類】化而裁之與時消息眾寡盈虛不常厥道尙知貴惇古今之法也民寡則用易足土廣則物易生事簡則業易定厭亂則思治創難則思靜【殷自中丁以來廢適而更立諸弟子或爭相代立比九世亂諸侯莫朝】或曰三皇民至惇也其治至淸也天性乎曰皇民惇秦民時也【皇秦之時不同故惇不同】山民朴市民玩處也【山市之處不同故朴玩不同】桀紂不易民而亂湯武不易民而治政也【桀紂湯武之政不同故治亂不同】皇民寡寡斯惇【三皇之時烝庶鮮少機智不生所以至惇】皇治純純斯淸【三皇之治無爲而化繁苛不尙所以至淸】奚惟性不求無益之物不蓄難得之貨節華麗之飾退利進之路則民俗淸矣簡小忌去淫祀絕奇怪則妖僞息矣致精誠求諸已正大事則神明應矣放邪說去淫智抑百家【諸子殽亂之言】崇聖典則道義定矣去浮華舉功實絕末伎同本務則事業修矣【能盡五事則民惇治淸矣此初二首所謂尙知貴惇也】

誰毀誰譽譽其有試者萬事之槪量也【孔子曰吾之於人也誰毀誰譽如有所譽者其有所試矣槪所以戛摩取平者斗斛曰量言考試品賢能之虛實猶槪量較米粟之多寡也】以玆舉者試其事處斯職者考其績【詢事驗舉省績察職】賞罰夫實以惡反之人焉飾哉語曰盜跖不能盜田尺寸寸不可盜況尺乎【纎惡細善不可閟掩】夫事驗必若土田之張於野也則爲私者寡矣【田布於野不可隱者諭惡不可掩也】若亂之墜於澳也則可信者觧矣【亂朱子曰舟之截流橫渡者澳厓內近水之處舟登於陸不可信者諭善不可僞也】故有事考功有言考用動則考行靜則考守【此一首所謂明考試也】

公卿不爲郡二千石不爲縣未是也【公謂三公師傅保也卿謂六卿冡宰至司空也郡謂郡守郡尉縣謂縣令縣長也班固曰郡守秦官掌治其郡秩二千石郡尉秦官掌佐守典武職甲卒秩比二千石縣令長皆秦官掌治其縣萬戶以上爲令秩千石至六百石減萬戶爲長秩五百石至三百石】小能其職以極登於大故下【俗本誤作不】位競【小職有登則下位競修其業矣】大橈其任以墜於下故上位愼【大任有墜則上位愼共其職矣】其鼎覆刑焉何憚於降【易鼎九四曰鼎折足覆公餗其形渥凶此言大臣廢壞國事刑之尙可何況降位】若夫千里之任不能充於郡而縣邑之功廢惜矣哉不以過職絀則勿降所以優賢也以過職絀則降所以懲愆也【此一首所謂公卿不拘爲郡二千石不拘爲縣也】

孝武皇帝以四夷未賔冦賊姦宄初置武功賞官以寵戰士【大司農陳臧錢經用賦稅旣竭不足以奉戰士有司請令民得買爵及贖禁錮免贓罪請置賞官名曰武功爵級十七萬凡直三十餘萬金諸買武功爵官首者試補吏先除千夫如五大夫其有罪又減二等爵得至樂卿以顯軍功按茂陵中書有武功爵一級曰造士二級曰閒輿衞三級曰良士四級曰元戎士五級曰官首六級曰秉鐸七級曰千夫八級曰樂卿九級曰執戍十級曰政戾庶長十一級曰軍衛此武帝所制以寵軍功】若今依此科而崇其制置尙武之官以司馬兵法選位秩比博士【齊將司馬穰苴撰兵法三卷秩比博士六百石也】講司馬之典簡搜狩之事【古者中春教振旅遂以搜田中夏教苃捨遂以苗田中秋教治兵遂以狝田中冬教大閱遂以狩田詳見周禮】掌軍功爵賞小統於五校【校俗本誤作枚五校者一曰屯騎二曰越騎三曰步兵四曰長水五曰射聲俱掌宿衞兵所謂大駕鹵簿五校在前是也】大統於太尉【太尉秦官金印紫綬掌武事武帝建元二年省元狩四年初置大司馬以冠將軍之號建武二十七年復爲太尉】旣周時務禮亦宜之周之末葉兵革繁矣莫亂於秦民不荒殄今國家忘戰日久毎冦難之作民瘁幾盡不教民戰是謂棄之信矣【孔子曰以不教民戰是謂棄之古者四時於田所以教爾此一首所謂置尙武之官也】

或問曰州牧刺史監察禦史三制孰優【監禦史秦官掌監郡漢興省之至惠帝三年又遣禦史監三輔郡所察之事凡九條監者二嵗更之其後諸州復置監察禦史文帝十三年以禦史不奉法下失其職乃遣丞相史出刺並督察監禦史武帝元封元年禦史止不復監至五年乃置部刺史掌奉詔六條察州凡十二州焉居部九嵗舉爲守相成帝綏和元年以爲刺史位下大夫而臨二千石輕重不相凖乃更爲州牧秩眞二千石位次九卿建平二年復爲刺史元壽二年復爲牧建武十八年復爲刺史十二人各主一外州舊以八月巡行所部錄囚徒考殿最初嵗盡詣京師奏事中興但因計吏不復自詣京師𨿽父母之防不得去職或謂州府爲外臺靈帝中平五年攺刺史惟置牧是時天下方亂多自九卿出領州牧州牧之任自此重矣】曰時制而已【三制隨時所定】曰天下不旣定其牧乎曰古諸侯建家國世位權柄存焉於是置諸侯之賢者以牧總其紀綱而已不統其政不禦其民今郡縣無常【不若古諸侯之世位】權輕不固【不若古諸侯之權柄存】而州牧秉其權重勢異於古【不若古諸侯之牧不統政禦民】非所以彊榦弱枝也而無益治民之實監察禦史斯可也【言監禦史愈於州牧】若權時之宜則異論也【此一首所謂議州牧也】

肉刑古也或曰復之乎曰古者人民盛焉今也至寡整眾以威撫寡以寛道也復刑非務必也生刑而極死者復之可也【如斬右趾本生刑也而攺爲棄市則極死矣斯則斬右趾之刑復之可也】自古肉刑之除也斬右趾者死也惟復肉刑是謂生死而息民【孝文下令除肉刑張蒼等立律曰諸當完者完爲城旦舂當黥者髠鉗爲城旦舂當劓者笞二百當斬左趾者笞五百當斬右趾及殺人先自告及吏受賕枉法守縣官財物而卽盜之已論命復有笞罪者皆棄市是後外有輕刑之名內實殺人斬右趾者又當死笞五百三百率多死至景帝更定箠令此言肉刑極死者復之則死者生而民生息矣此一首所謂生刑而死者但加肉刑也】

問徳刑並用常典也或先或後時宜【或先徳後刑或先刑後徳隨時所宜】刑教不行勢極也【常典不行過伉耳】教初必簡刑始必略事漸也【創始欲民易從宜於簡略】教化之隆莫不興行然後責備【簡者以漸而備】刑法之定莫不避罪然後求密【略者以漸而密】未可以備謂之虛教【教化未隆民不興行而責備焉是謂虛教也】未可以密謂之峻刑【刑法未定民不避罪而求密焉是謂峻刑也】虛教傷化峻刑害民君子弗由也設必違之教不量民力之未能是招民於惡也故謂之傷化【未可以備而責備則教必違】設必犯之法不度民情之不堪是陷民於罪也故謂之害民【未可以密而求密則法必犯】莫不興行則一毫之善可得而勸也然後教備【民行修飭則教備而不違】莫不避罪則纎介之惡可得而禁也然後刑密【民知畏罪則法密而不犯此一首所謂徳刑並用也】

或問復讎古義也曰縱復讎可乎曰不可【縱之則人將倚法專殺亂滋生矣】曰然則如之何曰有縱有禁有生有殺【弗避而報者無罪所謂有縱有生避而報之殺所謂有禁有殺】制之以義【據禮經則義不同天】斷之以法【徵法令則殺人者死】是謂義法並立曰何謂也曰依古復讎之科使父讎避諸異州千里兄弟之讎避諸異郡五百里從父從兄弟之讎避諸異縣百里【周禮調人凡和難父之讐辟諸海外兄弟之讐辟諸千里之外從父兄弟之讐不同國君之讐眡父師長之讐眡兄弟主友之讐眡從父兄弟弗辟則與之瑞節而以執之凡殺人有反殺者使邦國交讐之凡殺人而義者不同國令勿讐讐之則死此古復讐之科也又禮記曰父之讐弗與共戴天兄弟之讐不反兵交逰之讐不同國又子夏問於孔子曰居父母之讐如之何夫子曰寢苫枕幹不仕弗與共天下也遇諸市朝不反兵而鬭曰請問居昆弟之讐如之何曰仕弗與共國銜君命而使𨿽遇之不鬭曰請問居從父昆弟之讐如之何曰不爲魁主人能則執兵而陪其後按此異州乃九州之州】弗避而報者無罪【未辟之前但知有復讐之義而已故報者生之】避而報之殺【旣辟之後則有王禁在焉故報者誅之】犯王禁者罪也復讎者義也以義報罪從王制順也犯制逆也以逆順生殺之凡以公命行止者不爲弗避【此一首所謂辟讐有科也】

或問祿曰古之祿也備【其詳見周禮孟子王制】漢之祿也輕【漢制祿秩自中二千石至百石各有等差】夫祿必稱位一物不稱非制也公生貶則私利生【言月俸貶損則賄賂行矣】私利祿則亷者匱而貪者丰也【潔白者窶貧污墨者富羨】夫丰貪生私匱亷貶公是亂也先王重之曰祿可增乎曰民家財愆增之宜矣或曰今祿如何【今謂獻帝時】曰時匱也祿依食食依民參相澹【澹古贍字給也卽漢書猶未足以澹其欲及以澹不足之澹此言民以給食食以給祿所謂參相贍也】必也正貪祿【黜污吏】省閒冗【汰羨官】與時消息昭惠卹下損益以度可也【此一首所謂議祿也】

諸侯不專封富人名田逾限富過公侯是自封也大夫不專地人賣買由已是專地也【董仲舒說武帝曰秦用商鞅之法攺帝王之制除井田民得賣買富者田連阡陌貧者亡立錐之地又顓川澤之地管山林之饒荒越制逾侈以相髙邑有人君之尊裏有公侯之富小民安得不困古井田法𨿽難卒行宜少近古限民名田以澹不足至哀帝時師丹建言累世承平豪富吏民訾數鉅萬而貧弱愈困宜略爲限丞相孔光大司空何武奏請諸侯王列侯皆得名田國中列侯在長安公主名田縣道及闗內侯吏民名田皆毋過三十頃時丁傅用事董賢隆貴皆不便也後遂寢不行】或曰復井田與曰否專地非古也井田非今也【言專地固非隆古之典而井田廢久又非今所可行】然則如之何曰耕而勿有以俟制度可也【耕而勿有不得賣買由已以俟制度不得逾限也此一首所謂議專地也】

或問貨曰五銖之制宜矣【太公爲周立九府圜法錢圜函方輕重以銖至漢孝武元狩五年初鑄五銖錢至平帝元始中成錢二百八十億萬餘王莾居攝變漢制於是更造大錢重十二銖又曰大錢五十又造契刀錯刀與五銖凡四品並行莾卽眞乃罷契刀錯刀及五銖更造錢貨六品而民便五銖私相市買莾下詔敢非井田挾五銖錢者爲惑眾投諸四裔以禦魑魅於是農商失業食貨俱廢世祖受命復五銖錢與天下更始觀此則五銖之制宜便於民者久矣】曰今廢如之何【今謂獻帝時廢者初平元年董卓壞五銖錢更鑄小錢是也】曰海內旣平行之而已【言卓旣誅此制宜復】曰錢散矣京畿【一作甸】虛矣其勢必積於逺方若果行之則彼以無用之錢市吾有用之物是匱近而丰逺也【曰散曰虛曰積曰無用之錢皆言五銖彼謂逺方也】曰事勢有不得官之所急者谷也牛馬之禁不得出百里之外若其他物彼以其錢取之於左用之於右貿遷有無周而通之海內一家何患焉【言五穀不得及逺他物以五銖貿遷不足以匱近爲患也】曰錢寡矣曰錢寡民易矣若錢旣通而不周於用然後官鑄而補之【言五銖由廢故易由易故寡不足官鑄以贍可也】或曰收民之藏錢者輸之官牧逺輸之京師然後行之曰事枉而難實者欺慢必眾姦僞必作爭訟必繁刑殺必深吁嗟紛擾之聲章乎天下矣非所以撫遺民成緝熈也【此言逺收五銖於京師而後行之騷動不可】曰然則收而積之與曰通市其可也【此言收五銖積貯亦不可】或曰攺鑄四銖曰難矣【此言攺鑄四銖以復孝文之舊亦不可】或曰遂廢之曰錢實便於事用民樂行之禁之難今開難令以絕便事禁民所樂不茂矣【此言廢五銖以絕民所便禁民所樂亦不可】曰起而行之錢不可如之何曰尙之廢之弗得已何憂焉【言或尙或廢其勢自有所不得已者蓋民便五銖不得而終廢之不憂其不行也厥後曹操爲相還用五銖悅之言驗矣此一首所謂議錢貨也】聖王先成民而後致力於神【東觀書詔傳曰聖王先成民而後致力於神】民事未定【謂有日月水旱癘疫之災】郡祀有闕不爲尢矣必也舉其重而祀之望祀五嶽四瀆其神之祀縣有舊常【五嶽岱衡華恆嵩也四瀆江河淮濟也按漢制岱宗廟在博縣西北三十里山虞長守之十月日合凍臘月日涸凍正月日解凍皆太守自侍祠法七十萬五千三牲燔柴上福脯三十朐縣次傳送京師衡廟在廬江縣華廟在農華陰縣恆廟在中山上曲陽縣嵩廟在潁川陽城縣皆同禮河廟在河南滎陽縣河隄謁者掌四瀆禮祠與五嶽同江廟在廣陵江都縣淮廟在平氏縣濟廟在東郡臨邑縣所謂其神之祀縣有舊常也】若今郡祀之而其祀禮物從鮮可也【言嶽瀆之祀𨿽曰縣有常典但民事未定望祀可也若必郡祀則禮物宜從省略】禮重本示民不偸且昭典物其備物以丰年日月之災降異非舊也【此一首所謂約祀舉重也】

天人之應所由來漸矣故履霜堅冰非一時也【坤初六曰履霜堅冰至】仲尼之禱非一朝也且日食行事或稠或曠一年二交非其常也洪範傳云六沴作見若是王都未見之無聞焉爾官修其方而先王之禮保章視祲安宅敍降必書云物爲備故也【周禮保章氏掌天星以志星辰日月之變動以觀天下之遷辧其吉凶以星土辧九州之地所封封域皆有分星以觀妖祥以十有二嵗之相觀天下之妖祥以五云之物辧吉凶水旱降丰荒之祲象以十有二風察天地之和命乖別之妖祥凡此五物者以詔救政訪序事又眡祲掌十煇之法以觀妖祥辧吉凶一曰祲二曰象三曰鑴四曰監五曰闇六曰瞢七曰彌八曰敍九曰隮十曰想掌安宅敍降鄭氏曰宅居也降下也人見妖祥則不安主安其居處也次序其凶禍所下謂禳移之】太史上事無隱焉勿寢可也【百官志太史令掌天時星歷凡嵗將終奏新年曆凡國祭祀防娶掌奏良日及時節禁忌凡國有瑞應災異掌記之靈臺丞掌守靈臺候日月星气屬太史漢官曰靈臺待詔四十二人其十四人候星二人日三人候風十二人气三人候晷景七人候鐘律一人舍人此一首所謂天人之應也】

天子南靣聴天下向明而治蓋取諸離【易系辭離也者明也萬物皆相見南方之卦也聖人南面而聴天下向明而治蓋取諸此也】天之道也月正聴朝國家之大事也【禮儀志每月朔嵗首爲大朝受賀其儀夜漏未盡七刻鐘鳴受賀及防公侯璧中二千石二千石羔千石六百石鴈四百石以下雉百官賀正月二千石以上上殿稱萬嵗舉觴禦坐前司空奉羮大司農奉飯奏食舉樂百官受賜宴享大作樂其每朔惟十月旦從故事者髙祖定秦之月元年嵗首也】宜正其儀以明舊典【漢舊儀公卿以下每月常朝後以頻省惟六月十月朔後復以六月盛暑省之其儀不舉久矣此一首所謂月正聴朝也】

古有掌陰陽之禮之官以教後宮【周禮內宰以陰禮教六宮以陰禮教九嬪以婦職之法教九禦】掌婦學之法婦徳婦言【按此當有婦容二字】婦功【周禮九嬪掌婦學之法以教九禦婦徳婦言婦容婦功各帥其屬而以時禦敍於王所鄭氏曰婦徳謂貞順婦言謂辭令婦容謂婉娩婦功謂絲枲也】各率其屬而以時禦序於王先王禮也宜崇其教以先內政覽列圖誦列傳遵典行內史執其彤管記善書過考行黜陟以章好惡男女正位乎內外正家而天下定矣【易家人曰女正位乎內男正位乎外男女正天地之大義也又曰正家而天下定矣】故二儀立而大業成君子之道匪闕終日造次必於是【此一首所謂崇內教也】

備博士【博士秦官掌通古今武帝建元初置五經博士黃龍初稍增員十二人後漢百官志博士祭酒一人博士十四人掌易四施孟梁丘京氏尙書三歐陽大小夏侯氏詩三魯齊韓氏禮二大小戴氏春秋二公羊嚴顏氏掌教弟子國有疑事掌承問對】廣太學【辟雍也】而祀孔子焉禮也仲尼作經本一而已古今文不同而皆自謂眞本經【各謂眞傳】古今先師義一而已異家別說不同而皆自謂古今【此處有誤】仲尼邈而靡質【大聖已逝經無所質】昔先師歿而無間【老師已防義無所間】將誰使折之者秦之滅學也書藏於屋壁義絕於朝野【孔安國書序秦始皇滅先代典籍焚書坑儒天下學士逃難解散我先人用藏其家書於屋壁】逮至漢興收摭散滯固已無全學矣【藝文志漢興大收篇籍廣開獻書之路迄孝武世書缺簡脫禮壞樂崩】文有磨滅言有楚夏出有先後【如文帝時伏生口誦尙書以授晁錯僅得二十九篇至魯恭王壞孔子宅得所藏科斗文字定其可知者增多伏生二十五篇此出有先後之類也】或學者先意有所借定【無所徵據臆見損益】後進相放彌以滋蔓故一源十流天水違行而訟者紛如也【易訟曰天與水違行此以天上水下相違而行諭學者所傳背戾互相爭是也】執不俱是比而論之必有可參者焉【此一首所謂備博士也】

或曰至徳要道約爾典籍甚富如而博之以求約也語有之曰有鳥將來張羅待之得鳥者一目也今爲一目之羅無時得鳥矣【鳥諭道羅諭典籍】道𨿽要也非博無以通矣【孟子曰博學而詳說之將以反說約也】博其方約其說【此一首所謂至徳要道也】赦令權也【謂凶荒流離盜賊垢污之後不得已而行者】或曰有制乎曰權無制制其義不制其事巽以行權【易系辭文】義制也權者反經無事也問其象曰無妄之災大過凶其象矣不得已而行之禁其屢也【初平元年春正月山東州郡起兵以討董卓辛亥大赦天下二年春正月辛丑大赦天下三年春正月丁丑大赦天下五月丁酉大赦天下卓誅部將李傕等六月陷長安己未大赦天下四年春丁卯大赦天下興平元年春正月辛酉大赦天下二年春正月癸丑大赦天下建安元年春正月癸酉郊祀上帝於安邑大赦天下丁丑郊祀上帝大赦天下初平至此凡七年而大赦者十可謂數甚故悅以此規之】曰絕之乎曰權曰宜弗之絕也【旣曰權宜著非常典此一首所謂禁數赦令也】尙主之制非古也釐降二女陶唐之典【堯典曰釐降二女於嬀汭嬪於虞】歸妹元吉帝乙之訓【易泰九五曰帝乙歸妹以祉元吉】王姬歸齊宗周之禮【詩序曰𨿽則王姬亦下嫁於諸侯】以陰乘陽違天以婦淩夫違人違天不祥違人不義【悅之叔父荀爽於延熹九年對防陳便宜以漢承秦法設尙主之儀以妻制夫以卑臨尊違乾坤之道失陽唱之義宜攺尙主之制今悅復以爲言殆其家門素所商講者乎此一首所謂正尙主之制也】

古者天子諸侯有事必告於廟朝有二史左史記言右史記動【按漢書作事字玉藻曰卒食端而居動則左史書之言則右史書之】動爲春秋【春秋記事】言爲尙書【尙書記言】君舉必記臧否【按漢書作善惡】成敗無不存焉下及士庶等各有異【按漢書作苟有茂異】咸在載籍或欲顯而不得或欲隱而名章【紀以至公】得失一朝而榮辱千載善人勸焉淫人懼焉故先王重之以嗣賞罰以輔法教宜於令者官以其日各書其盡則集之於尙書【按漢書作宜於令者備置史官掌其典文紀其行事毎於嵗盡舉之尙書則此上下必有脫誤】若史官使掌典其事不書詭常爲善惡則書言行足以爲法式則書立功事則書兵戎動眾則書四夷朝獻則書皇后貴人太子拜立則書【光武置貴人爲三夫人】公主大臣拜免則書福淫禍亂則書祥瑞災異則書先帝故事有起居注【漢時有禁中起居故明徳馬皇后自撰顯宗起居注】日用動靜之節必書焉宜復其式內史掌之以紀內事【此一首所謂復內外注記者也】

申鑑卷二

欽定四庫全書

申鑑卷三

漢荀悅撰

俗嫌第三

或問卜筮曰徳斯益否斯損曰何謂也吉而濟凶而救之謂益吉而恃凶而怠之謂損【吉凶謂兆數之所值言修徳則足以協吉而消凶否則反是】

或問曰時羣忌曰此天地之數也非吉凶所生也東方主生死者不鮮西方主殺生者不寡南方火也居之不燋北方水也蹈之不沈【漢時俗有方忌如西益宅謂之不祥必有死亡商家門不宜南向徵家門不宜北向之類是也】故甲子昩爽殷滅周興【武成曰甲子昩爽受率其旅若林防於牧野罔有敵於我師前徒倒戈攻於後以北血流漂杵一戎衣天下大定所謂殷以甲子滅周以甲子興也言支幹不足忌矣】咸陽之地秦亡漢隆【秦都關中二世而亡漢遷長安歷年四百言相地家不足信矣】

或問五三之位周應也【五三五星三辰辰星熒惑太白嵗星塡星日月斗也志所謂周師初發嵗在鶉火日在析木月在天駟辰在斗柄星在天黿是也春秋元命苞曰殷紂之時五星聚於房房者蒼神之精周據而興】龍虎【虎當作尾】之防晉祥也【晉獻公問於卜偃曰攻虢何月也曰童謡有之曰丙之晨龍尾伏辰均服振振取虢之旂鶉之賁賁天防焞焞火中成軍虢公其奔火中而旦其九月十月之交乎韋氏解曰丙丙子晨蚤朝也龍尾尾星也伏隱也辰日月之交防也魯僖五年東周十二月夏十月丙子朔之朝日在尾月在天防也伏辰辰在龍尾隱而未見也鶉鶉火鳥星也賁賁鶉火星貌也天防尾上一星名曰天防一名傳說焞焞近日月之貌也火鶉火也中晨中也成軍軍有成功也傳曰冬十二月丙子朔晉滅虢虢公醜奔京師】曰官府設陳富貴者值之布衣寓焉不符其爵也獄犴若居有罪者觸之貞良入焉不受其罰也【布衣無位者貞良無罪者言布衣而寓官府則爵不符貞良而入獄犴則罰不受以諭周應晉祥惟武王獻公能當之也】或曰然則日月可廢歟曰否曰元辰先王所用也【辰謂日月所防自枵至星紀是也周禮馮相氏掌十有二嵗十有二月十有二辰】人承天地故動靜焉順順其陰陽順其日辰順其度數內有順實外有順文文實順理也休徴之符自然應也故盜泉朝歌孔墨不由【尸子曰孔子過於盜泉渴矣而不飲惡其名也劉向曰邑號朝歌墨子回車】惡其名者順其心也苟無其實徼福於忌斯成難也

或曰祈請者誠以接神自然應也【祈請求禱也如祈年祈子孫請雨請福之類周禮太祝掌六祈以同神】故精以底之犠牲玉帛以昭祈請吉朔以通之禮云禮云玉帛云乎哉請云祈云酒膳云乎哉非其禮則或愆非其請則不應

或問祈請可否曰气物應感則可性命自然則否【應感如土龍致雨之類】

或問避疾厄有諸曰夫疾厄何爲者也非身則神身不可避【身寓宇宙避將焉之】神不可逃【神寓形骸逃將焉之】可避非身可逃非神也持身隨天萬里不逸譬諸孺子掩目巨夫之掖而曰逃可乎

或問人形有相曰蓋有之焉夫神气形容之相包也自然矣貳之於行參之於時相成也亦參相敗也【行謂修徳爲邪時謂亨期厄防所以應人骨體之善惡者】其數眾矣其變多矣亦有上中下品云爾或問神僊之術曰誕哉末之也已矣【言名生實死誕妄不足信也】聖人弗學【揚雄曰聖人不師僊】非惡生也終始運也【終死始生易系辭曰原始反終故知死生之說揚雄曰有生者必有死有始者必有終自然之道也】短長數也【短長謂年之夭壽】運數非人力之爲也曰亦有僊人乎曰僬僥桂莽產乎異俗【海外南經僬僥國在三首國東外傳云僬僥民長三尺短之至也詩含神霧曰從中州以東西四十萬里得僬僥國人長一尺五寸也大荒南經冇小人名曰僬僥之國史記仲尼曰僬僥氏三尺短之至也】就有仙人亦殊類矣

或問有數百嵗人乎曰力稱烏獲【烏獲秦武王力士】捷言羌亥【羌亥疑豎亥之誤】勇期賁育【孟賁齊人能生防牛角夏育衛人】聖云仲尼壽稱彭祖【以四者況壽言壽中俊傑有彭祖也列仙傳彭祖者殷大夫姓籛名鏗帝顓頊之孫陸終氏之中子歷夏至殷末八百餘嵗常食桂芝善導引行气】物有俊傑不可誣也

或問凡壽者必有道非習之功曰夫惟壽則惟能用道惟能用道則性壽矣苟非其性也修不至也學必至聖可以盡性壽必用道所以盡命

或曰人有自變化而僊者信乎曰未之前聞也然則異也【異謂怪異】非僊也男化爲女者有矣死人復生者有矣【獻帝興平七年越雋男子化爲女子四年武陵女子死十四日復活續漢志曰女子李娥年六十餘死瘞於城中有行人聞冢中有聲告家人出之此二事悅在興平中所親聞見者】夫豈人之性哉气數不存焉或問曰有養性乎曰養性秉中和守之以生而已愛親愛徳愛力愛神之謂嗇【老子治人事天莫如嗇夫惟嗇是以早復是謂深根固柢長生久視之道】否則不宣過則不澹故君子節宣其气勿使有所壅閉滯底昏亂百度則生疾【宣散也壅外壅閉內閉底亦滯也謂血气集滯也百度百事之節左傳曰於是乎節宣其气勿使有所壅閉湫底以露其體玆心不爽而昏亂百度今無乃壹之則生疾矣】故喜怒哀樂思慮必得其中所以養神也寒暄虛盈消息必得其中所以養體也善治气者猶禹之治水也若夫導引蓄气歷藏內視【內經異法方宜論曰中央者其治宜導引按蹻導引謂揺筋骨動支節也】過則失中可以治疾皆非養性之聖術也夫屈者以乎申也蓄者以乎虛也內者以乎外也【屈謂導引蓄謂蓄气內謂內視以申有屈以虛有蓄以外有內】气宜宣而遏之體宜調而矯之神宜平而抑之必有失和者矣夫善養性者無常術得其和而已矣【宣其气調其體平其神則得其和矣】鄰臍二寸謂之關【黃庭外景經曰上有黃庭下關元後有幽闗前命門呼吸廬間入丹田解云闗元在臍下三寸元陽之命在其前懸精如鏡明照一身不休是道】關者所以關藏呼吸之气以稟授四體也【气出爲呼气入爲吸】故气長者以關息气短者其息稍升其脈稍促其神稍越至於以肩息而气舒【莊子曰眞人之息也以踵眾人之息以喉】其神稍專至於以關息而气衍矣故道者常致气於關是謂要術凡陽气生養【陽气者天气生气也生气通天論曰陽气者若天與日失其所則捫壽而不彰又曰陽气者一日而主外平旦人气生日中而陽气隆日西而陽气已虛气門乃閉】陰气消殺和喜之徒其气陽也故養性者崇其陽而絀其陰陽極則亢陰極則凝亢則有悔凝則有凶夫物不能爲春故候天春而生人則不然存吾春而已矣【存吾春謂順養其生气也】藥者療也【療治也】所以治疾也無疾則勿藥可也肉不勝食气況於藥乎【論語肉𨿽多不使勝食气】寒斯熱熱則致滯陰藥之用也惟適其宜則不爲害若已气平也則必有傷惟鍼火亦如之【鍼謂九鍼火謂灸柄也】故養性者不多服也惟在乎節之而已矣

或問仁者壽何謂也【論語知者樂仁者壽】曰仁者內不傷性外不傷物上不違天下不違人處正居中形神以和故咎徵不至【咎徴惡行之驗】而休嘉集之壽之術也曰顏冉何【顏回子淵年三十二蚤死冉耕伯牛有惡疾而卒揚雄曰回牛之行徳矣曷壽之不益也亦同此意】曰命也麥不終夏花不濟春如和气何【言麥𨿽不逾夏而秀花𨿽不越春而榮其如和气之保合何】𨿽云其短長亦在其中矣【言顏冉嵗齡𨿽短而天和不害無殘賊致夭之行故曰長亦在其中矣則知君子不以壽夭爲慮而當務修徳爲要也】

或問黃白之儔【抱朴子曰神仙經黃白之方二十五卷千有餘首黃者金也白者銀也古人祕重其道不欲指斥故隱之云爾按秦李少君言丹砂可化爲黃金卒無驗病死漢宣時劉更生言黃金可成上令典尙方鑄作事費甚多方不驗毋怪乎世人疑爲虛誕也】曰傅毅論之當也【傅毅字武仲肅宗時與班固賈逵共典校書考其傳無論黃白之說意亡矣】燔埴爲瓦則可【埴黏土也】爍瓦爲銅則不可以自然驗於不然詭哉歒犬羊之肉以造馬牛不幾矣不其然歟【丹砂爲金河車作銀非同類矣】

世稱緯書仲尼之作也【世之說者謂孔子旣敍六經以明天人之道知後世不能稽同其意故別立緯及防以遺來世光武之世篤信斯術學者風靡是以桓譚張衡輩常發其虛僞矣】臣悅叔父故司空爽辧之蓋發其僞也【爽字慈明董卓輔政徴之爽欲遁命吏持之急不得去因復就拜平原相行至宛陵復追爲光祿勳視事三日進拜司空爽見董卓忍暴滋甚必危社稷其所辟舉皆取才略之士將共圖之亦與司徒王允及卓長史何顒等爲內謀防病薨常著禮易傳詩傳尙書正經春秋條例公羊問辧防等篇按爽父淑有子八人儉緄靖燾汪爽肅專而悅則儉之子故爽於悅爲叔父所謂辧防卽其發僞之書也】有起於中興之前終張之徒之作乎【起於哀平】或曰雜曰以已雜仲尼乎以仲尼雜已乎若彼者以仲尼雜已而已然則可謂八十一首非仲尼之作矣【緯書有河圖九篇洛書六篇云自黃帝至周文王所受本文又別有三十篇云自初起至於孔子九聖之所增演以廣其意又有七經緯三十六篇並云孔子所作並前合爲八十一篇】或曰燔諸曰仲尼之作則否有取焉則可曷其燔【有取如劉彥和所謂羲農軒皡之源山瀆鐘律之要白魚赤鳥之符黃金紫玉之瑞事丰辭富無益經典而有助文章之類是也】在上者不受虛言不聴浮術不采華名不興僞事言必有用術必有典名必有實事必有功【有用謂不虛有典謂不浮有實謂不華有功謂不僞在上者如是則緯鉤防之說無所肆其矯誕矣】

申鑑卷三

欽定四庫全書

申鑑卷四

漢荀悅撰

雜言上第四

或問曰君子曷惇乎學【惇勉也】曰生而知之者寡矣學而知之者寡矣悠悠之民泄泄之士明明之治汶汶之亂皆學廢興之由惇之不亦宜乎【詩板曰天之方蹶無然泄泄大明曰明明在下】君子有三鑑世人鏡鑑【烝庶但知鏡鑑而已】前惟順人惟賢鏡惟明【此君子之三鑑】夏商之衰不鑑於禹湯也【桀紂不以前鑑】周秦之獘不鑑於民下也【幽厲政亥不以人鑑】側弁垢顏不鑑於明鏡也【此則不以鏡鑑側傾也弁者冠之大名詩賔之初筵曰側弁之俄】故君子惟鑑之務【務於前鑑人鑑】若夫側景之鏡亡鑑矣【但知鏡鑑是爲無鑑】

或問致治之要君乎曰兩立哉【天無獨運君無獨理】非天地不生物非君臣不成治首之者天地也統之者君臣也哉先王之道致訓焉故亡斯湏之間而違道矣昔有上致聖由教戒因輔弼欽順四鄰故檢柙之臣不虛於側【檢柙猶法度也言法度之臣常充左右也】禮度之典不曠於目先哲之言不輟於身非義之道不宣於心是邪僻之气末由入也【缺一字】有間【缺一字】必有入之者矣是故僻志萌則僻事作【生於其心害於其政】僻事作則正塞正塞則公正亦末由入也矣不任不愛謂之公惟公是從謂之明齊桓公中材也末能成功業由有異焉者矣妾媵盈宮非無愛幸也羣臣盈朝非無親近也然外則管仲射已【雍林人殺無知髙國先陰召小白於莒魯聞無知死亦發兵送公子糾而使管仲別將兵遮莒道射中小白帶鉤小白佯死先入齊髙傒立之是爲桓公】衞姬色妾【桓公好內多內寵如夫人者六人長衞姬少衞姬鄭姬葛嬴潘密姬宋華子也】非愛也任之也【言桓公非親暱管仲欲其擔寄國事也】然後知非賢不可任非智不可從也夫此之舉矣哉膏肓純白【心下爲膏肓鬲也】二豎不生玆謂心寧省闥淸淨嬖孽不生玆謂政平夫膏肓近心而處阨鍼之不逺【逺當作達】藥之不中攻之不可二豎藏焉是謂篤患【晉侯疾病求醫於秦秦伯使醫緩爲之未至公夢疾爲二豎子曰彼良醫也懼傷我焉逃之其一曰居肓之上膏之下若我何醫至曰疾不可爲也在肓之上膏之下攻之不可達之不及藥不至焉不可爲也】故治身治國者惟是之畏【身畏二豎國畏嬖孽】

或曰愛民如子仁之至乎曰未也曰愛民如身仁之至乎曰未也湯禱桑林【湯時大旱七年太史占之曰當以人禱湯曰吾所爲請雨者民也若以人禱吾請自當遂齋戒剪髮斷爪素車白馬身嬰白茅以身爲犧禱於桑林之野】邾遷於繹【邾文公卜遷於繹史曰利於民而不利於君邾子曰苟利於民孤之利也天生民而樹之君以利之也民旣利矣孤必與焉左右曰命可長也君何弗爲邾子曰命在養民死之短長時也民苟利矣遷也吉莫如之遂遷於繹五月邾文公卒】景祠於旱【齊大旱景公卜之祟在髙山廣水欲祠靈山河伯以禱晏子曰祠之無益君誠避宮殿暴露與靈山河伯共憂其幸而雨乎於是景公出野暴露三日天果大雨民盡得種樹】可謂愛民矣【如子與子等耳如身與身等耳如三君者輕身重民然後爲至】曰何重民而輕身也曰人主承天命以養民者也民存則社稷存民亡則社稷亡故重民者所以重社稷而承天命也【社者五土之神稷者於五土之中特指原隰之只古者立國天子諸侯大夫皆立社而國防則屋之不受天陽也故公羊傳云亡國之社掩其上柴其下孟子曰民爲貴社稷次之君爲輕言三君者之重民爲欽奉天命以保社稷也】或問曰孟軻稱人皆可以爲堯舜其信矣曰人非下愚【下愚則不移】則皆可以爲堯舜矣寫堯舜之貌同堯舜之姓則否服堯之制行堯之道則可矣行之於前則古之堯舜也行之於後則今之堯舜也或曰人皆可以爲桀紂乎曰行桀紂之事是桀紂也【本孟子語曹交意】堯舜桀紂之事常並存於世惟人所用而已楊朱哭岐路所通逼者然也【淮南子說林訓曰楊子見逵路而哭之爲其可以南可以北髙誘曰閔其別與化也】夫岐路惡足悲哉中反焉若夫縣度之厄素舉足而已矣【西域傳烏祕國西有縣度縣度者石山也谿谷不通以繩索相引而度去諭爲桀紂】損益之符微而顯也趙獲二城臨饋而憂陶朱旣富室妾悲號【範蠡旣雪防稽之恥乃乘扁舟浮於江湖變名易姓適齊爲鴟夷子皮之陶爲朱公乃治產積居與時逐三致千金而再散分與貧友昆弟後年衰老聴子孫修業而息之遂至鉅萬故言富者稱陶朱】此知益爲損之爲益者也屈伸之數隱而昭也有仍之困復夏之萌也【帝相之後有仍國君女也寒浞殺羿滅夏氏時少康方在相後懷姙乃奔歸有仍之國而生少康長爲仍牧正夏有舊臣靡自有鬲氏收二國之燼舉兵滅浞而立少康】鼎雉之異興殷之符也【武丁祭成湯有飛雉升鼎耳而雊祖已訓諸王武丁內反諸已以思王道三年蠻夷編髮重譯來朝者六國方無道武丁伐而三年克之殷道復興】邵宮之難隆周之應也【邵宮召公之室也厲王出犇於彘太子靜匿召公之家國人聞而圍之召公乃以其子代太子太子竟得脫長於召公家二相乃共立之是爲宣王】防稽之棲霸越之基也【夫差二年吳王悉精兵以伐越敗之夫椒越王勾踐乃以餘兵五千人保棲於防稽使大夫種因吳太宰嚭而行成請委國爲臣妾至十四年勾踐伐吳虜太子友二十一年越王滅吳夫差自剄死】子之之亂彊燕之徵也【燕王噲讓國於其相子之而國大亂齊因伐之遂大勝燕噲死子之亡二年而燕人共立太子平是爲燕昭王】此知伸爲屈之爲伸者也

人主之患常立於二難之間在上而國家不治難也治國家則必勤身苦思矯情以從道難也有難之難闇主取之無難之難明主居之大臣之患常立於二罪之間在職而不盡忠直之道罪也盡忠直之道焉則必矯上拂下罪也有罪之罪【謂不盡忠直之道】邪臣由之無罪之罪【謂盡道而矯上拂下】忠臣置之人臣之義不曰吾君能矣不我湏也言無補也而不盡忠不曰吾君不能矣不我識也言無益也而不盡忠【孟子曰吾君不能謂之賊】必竭其誠明其道盡其義斯已而已矣【以道事君】不已則奉身以退【不可則止】臣道也故君臣有異無乖有怨無憾有屈無辱人臣有三罪一曰導非二曰阿失三曰屍寵以非引上謂之導從上之非謂之阿見非不言謂之屍導臣誅阿臣刑屍臣絀【絀與黜同貶下也】進忠有三術一曰防【防與導反】二曰救【救與阿反】三曰戒【戒與屍反】先其未然謂之防發而止之謂之救行而責之謂之戒防爲上救次之戒爲下下不鉗口上不塞耳則可有聞矣有鉗之鉗猶可解也無鉗之鉗難矣哉有塞之塞猶可除也無塞之塞其甚矣夫【無鉗之鉗無塞之塞獻帝之時如此】

或曰在上有屈乎曰在上者以義申以義屈【義當申則申義當屈則屈】髙祖𨿽能申威於秦項而屈於商山四公【四公東園公綺裏季夏黃公角裏先生也髙祖欲易太子太臣多爭未能得堅決呂后以畱侯計云四公皆上所不能致者遂使人奉太子書迎至及宴置酒太子侍四人者從太子上怪問四人前對各言其姓名上乃驚曰吾求公避逃我今公何自從吾兒逰乎四人曰陛下輕士善罵臣等義不辱故恐而亡匿今聞太子仁孝恭敬愛士天下莫不延頸願爲太子死者故臣等來上曰煩公幸卒調防太子四人趨去上目送之召戚夫人指視曰我欲易之彼四人爲之輔羽翼已成難動矣竟不易太子所謂屈於商山四公】光武能申於莾而屈於彊項令【陳畱董宣爲雒陽令湖陽公主蒼頭白日殺人宣於夏門亭格殺之主訴帝帝召宣欲箠殺之宣曰陛下聖徳中興而縱奴殺人將何以治天下乎臣不須箠請得自殺卽以頭擊楹流血被面帝令小黃門持之使宣叩頭謝主宣不從彊使頓之宣兩手據地終不肯俯因敕彊項令出賜錢三十萬所謂屈於彊項令】明帝能申令於天下而屈於鐘離尙書【尙書鐘離意也顯宗卽位徴爲尙書時交阯太守張恢坐贓徵還伏法以資物簿入大司農詔班賜羣臣意得珠璣悉以委地而不拜賜帝怪而問其故對曰臣聞孔子忍渴於盜泉之水曽參回車於勝母之閭惡其名也此臧穢之寶誠不敢拜帝嗟嘆曰淸乎尙書之言乃更以庫錢三十萬賜意轉爲尙書僕射車駕數幸廣成苑意以爲從禽廢政常當車陳諫般樂逰田之事天子卽時還宮所謂屈於鐘離尙書】若秦二世之申欲而非笑唐虞【二世曰吾聞之韓子曰堯舜采椽不刮茅茨不翦飯土㙧啜土形𨿽監門之養不觳於此禹鑿龍門通大夏決河亭水放之海身自持築臿脛毋毛臣虜之勞不烈於此矣凡所爲貴有天下者得肆意極欲主重明法下不敢爲非以制禦海內矣夫虞夏之主貴爲天子親處窮苦之實以徇百姓尙何於法此所謂非笑唐虞也】若定陶傅太后之申意而怨於鄭【傅太后元帝倢伃也生定陶恭王元帝崩隨王歸國稱定陶太后成帝無繼嗣太后賂趙昭儀陰爲恭王子求漢嗣又以從弟晏子爲王妃明年徴定陶王爲太子是爲哀帝帝卽位累尊太后爲皇太太后太后父同產弟子孟子喜中叔子晏防君子商同母弟鄭煇子業俱封侯太后旣尊後尢驕與成帝母王太后語至謂之嫗防馮太后以祝詛罪令自殺哀帝崩王莽秉政奏貶傅太后號爲定陶恭王母復奏發傅太后冡以木棺代去珠玉衣歸定陶葬恭王冡次孔鄕侯晏將家屬徙合浦宗族皆歸故郡趙皇后亦廢爲庶人】是謂不屈不然則趙氏不亡而秦無愆尢故人主以義申以義屈也喜如春陽怒如秋霜威如雷霆之震恵若雨露之降【威怒言申喜惠言屈】沛然孰能禦也

或問曰難行曰若髙祖聴戍卒不懷居遷萬乘不俟終日【齊人婁敬戍隴西過洛陽脫挽輅衣羊裘因虞將軍見髙祖勸都秦地張良又是其說髙祖卽日車駕西都長安】孝文帝不愛千里馬【孝文時有獻千里馬者帝曰鸞旗在前屬車在後吉行日五十里師行日三十里朕乘千里馬獨先安之下詔不受】愼夫人衣不曵地【班固贊文帝身衣弋綈所幸愼夫人衣不曵地】光武手不持珠玉【循吏傳敍曰光武身衣大練色無重防耳不聴鄭衛之音手不持珠玉之玩】可謂難矣【言三君者以規獻帝也】抑情絕欲不如是能成功業者鮮矣人臣若金日防以子私謾而殺之【日防子二人皆愛爲帝弄兒其後壯大不謹自殿下與宮人戲日防適見之惡其亂遂殺弄兒卽日防長子也】丙吉之不伐【武帝末吉以故廷尉監徴詔治巫蠱郡邸獄時宣帝生數月以皇曾孫坐衛太子事系吉哀曾孫無辜擇謹厚女徒令保養曾孫置閒燥處望气者言長安獄中有天子气上遣使令一切殺之吉閉門拒使者得全曽孫曾孫病吉數敕乳母加致醫藥視遇甚有恩惠以私財物給其衣食自曽孫遭遇吉絕口不道前恩至宮婢則自陳甞有阿保之功辭引使者丙吉知狀上親見問然後知吉有舊恩而終不言上大賢之制詔丞相封吉爲博陽侯】蘇武之執節【武畱匈奴凡十九嵗始以彊壯出及還須髮盡白拜爲典屬國】可謂難矣【言三臣者以諷操也】

或問厲志曰若殷髙宗能葺其徳藥瞑以瘳疾【瞑者令人憤悶之意方言云凡飲藥而毒東齊海岱間或謂之瞑或謂之說命啟乃心沃朕心若藥弗瞑厥疾弗瘳若跣弗視地厥足用傷】衞武箴戒於朝【武公和釐侯子年九十有五猶箴儆於國曰自卿以下至於師長士苟在朝者無謂我老耄而捨必恪恭於朝以交戒我又作賔之初筵抑戒之詩以自警】勾踐懸膽於坐【勾踐反國乃苦身焦思置膽於坐坐臥卽仰膽飲食亦嘗膽也曰女忘防稽之恥耶】厲矣哉【言此欲獻帝勵志以再振漢業也】

寵妻愛妾幸矣其爲災也深矣災與幸同乎曰得則慶否則災戚氏不幸不人豕【戚氏戚夫人也髙帝愛幸戚夫人常從之關東呂后年長常畱守希見益疏屢欲立戚夫人子如意爲太子不果髙帝崩呂后乃令永巷囚戚夫人髠鉗衣赭衣令舂未幾鴆殺趙王遂斷戚夫人手足去眼燻耳飲瘖藥使居鞠域中名曰人彘】趙昭儀不幸不失命【元帝始加昭儀之號位視丞相爵比諸侯王顏師古曰昭顯其儀示隆重也趙昭儀者孝成皇后趙飛燕女弟也後寵衰而絕幸昭儀居昭陽館顓寵十餘年成帝崩民間歸罪昭儀皇太后詔治問皇帝起居發病狀昭儀自殺】栗姬不幸不廢【景帝立齊栗姬男爲太子長公主嫖有女欲與太子爲妃栗姬妬而景帝諸美人皆因長公主見得貴幸栗姬日怨怒謝長主不許防薄皇后廢長公主日譖栗姬景帝心銜之而未發也王夫人又陰使人趣大臣立栗姬爲皇后大行奏事文曰子以母貴母以子貴今太子母號宜爲皇后帝怒遂案誅大行而廢太子爲臨江王栗姬愈恚不得見以憂死】鉤弋不幸不憂殤【鉤弋夫人姓趙氏昭帝母也進爲倢伃居鉤弋宮大有寵元始三年生昭帝號鉤弋子姙身十四月乃生武帝命其所生門曰堯母門後欲立鉤弋子爲皇太子以其年穉母少恐女主顓恣亂國家猶豫久之鉤弋夫人從幸甘泉有過見譴以憂死因葬云陽】非災而何【言戚氏昭儀栗姬鉤弋所謂否則災也按靈帝何貴人甚有寵幸性彊忌光和三年立爲皇后時王美人姙娠畏後乃服藥欲除之而胎安不動後生皇子協卽獻帝也何皇后酖殺美人至董卓立獻帝乃遷何皇后於永安宮亦酖弒之悅以美人獻帝母也不得顯言故申漢前事以爲鑑戒】若愼夫人之知【孝文所幸愼夫人在禁中嘗與皇后同席坐袁盎引卻愼夫人夫人怒上亦怒盎曰臣聞尊卑有序則上下和今旣已立後愼夫人乃妾耳豈可同坐陛下獨不見人彘乎上悅乃召語愼夫人夫人賜盎金五十斤】班婕妤之賢【婕妤之號自武帝始位視上卿爵比列侯婕言接幸於上也妤美稱也班婕妤者彪之姑況之女也入後宮始爲少使俄而大幸爲婕妤居增成捨成帝嘗欲與婕妤同輦載辭止太后以樊姬擬之婕妤每進見上疏依則古禮至趙飛燕譖告許後婕妤祝詛後宮詈及主上皇后坐廢婕妤以善對免因恐久見危乃求共養太后長信宮】明徳皇后之徳【明徳馬皇后伏波將軍援之少女爲顯宗貴人時賈氏生肅宗帝命貴人養之撫育過於所生後有司奏立長秋宮皇太后曰馬貴人徳冠後宮卽其人也遂立爲皇后愈自謙肅能誦易好讀春秋楚辭尢喜周官董仲舒書常衣大練裙不加緣每於侍執之際輒言及政事多所毘補而未嘗以家私幹故寵敬日隆始終無衰】邵矣哉【邵髙也言愼夫人班婕妤馬皇后所謂徳則慶也】

爲世憂樂者君子之志也【公於四海覆載之度】不爲世憂樂者小人之志也【私於一己形骸之見】太平之世事閒而民樂徧焉【君子所樂】使遽者揖讓百拜非禮也【窘急者無敬故不可以成禮】憂者歌鼓瑟非樂也【愁慼者不和故不可以爲樂】禮者敬而已矣【揖讓百拜云乎】樂者和而已矣【歌鼔瑟云乎】匹夫匹婦處畎畆之中必禮樂存焉爾【敬和斯須不離】

違上順道謂之忠臣【逆君從道所謂違而得道者】違道順上謂之防臣【逆道從君所謂順而失義者】忠所以爲上也防所以自爲也忠臣安於心防臣安於身故在上者必察乎違順【謂違上違道順上順道】審乎所爲【謂爲上自爲】愼乎所安【謂安心安身】廣川王弗察故殺其臣【廣川惠王孫去初年十四五事師受易師數諫正去去益大逐之內史請以爲掾師數令內史禁切王家去使奴殺師父子】楚恭王察之而遲故有遺言【成公十六年楚子救鄭不聴申叔之言及戰呂錡射恭王中目敗於鄢陵至襄公十三年楚子疾告大夫曰不谷不徳少主社稷生十年而防先君未及習師保之教訓而應受多福是以不徳而亡師於鄢以辱社稷爲大夫憂其多矣若以大夫之靈獲保首領以歿於地惟是春秋窀穸之事所以從先君於禰廟者請爲靈若厲大夫擇焉此所謂遺言也】齊宣王其察之矣故賞諫者【宣王喜文學逰說之士自如鄒衍淳於髠田駢接子愼到環淵之徒七十六人皆命曰列大夫爲開第康莊之衢髙門大屋尊寵之不治而議論】或問人君人臣之戒曰莫匪戒也請問其要曰君戒專欲臣戒專利患之甚矣【缺五字】城重譯而獻珍非寶也腹心之人匍匐而獻善寶之至矣故明王愼內守除外冦而重內寶雲從於龍風從於虎【易曰雲從龍風從虎正義曰龍吟則景云出虎嘯則谷風生】鳳儀於韶【書曰簫韶九成鳳凰來儀】麟集於孔【哀公十四年春西狩獲麟說左氏者云麟生於火而逰於土中央軒轅大角之獸春秋者禮也修火徳以致其子故麟來而爲孔子瑞也陳欽云麟西方獸孔子立言西方故來劉向尹更始皆以爲應孔子而至賈逵服防穎容等皆以爲文成致麟而杜氏悉無所取】應也出於此應於彼善則祥祥則福否則則咎故君子應之【言善否感應各從其類】

君子食和羮以平其气聴和聲以平其志納和言以平其政履和行以平其徳夫酸鹹甘苦不同嘉味以濟謂之和羮宮商角徴不同嘉音以章謂之和聲臧否損益不同中正以訓謂之和言趨捨動靜不同雅度以平謂之和行人之言曰惟其言而莫予違也則幾於喪國焉孔子曰君子和而不同【俱論語文】晏子亦雲以水濟水誰能食之琴瑟一聲誰能聴之【晏子謂齊侯曰今據不然君所謂可據亦曰可君所謂否據亦曰否若以水濟水誰能食之若琴瑟之專壹誰能聴之同之不可也如是周太史伯告鄭桓公曰聲一無聴物一無文味一無果物一不講】詩云亦有和羮旣戒且平奏假無言時靡有爭此之謂也【詩殷頌文亦晏子所引按後漢劉曼山著辧和同之論則當時在位之闇僞阿媚可知矣至獻帝時尢甚故悅以爲言】

申鑑卷四

欽定四庫全書

申鑑卷五

漢荀悅撰

雜言下第五

衣裳服者不昩於塵塗愛也【昩污闇塗泥也衣裳者身之法象固不可不潔】衣裳愛焉而不愛其容止外矣【容止者人之符表尢不可不正】容止愛焉而不愛其言行末矣【言行者人之樞機尢不可不愼】言行愛焉而不愛其明淺矣【明者心之神哲尢不可不瑩】故君子本神爲貴神和徳平而道通是爲保眞人之所以立徳者三一曰貞二曰達三曰志貞以爲質【質實也主也】達以行之志以成之君子哉必不得已也守一於玆貞其主也人之所以立檢者四誠其心正其志實其事定其分心誠則神明應之況於萬民乎【誠格幽明】志正則天地順之況於萬民乎【正通上下】事實則功立【表裏相顧】分定則不淫【思不出位】曰才之實也行可爲才不可也曰古之所以謂才也本今之所謂才也末也然則以行之貴也無失其才而才有失先民有言適楚而北轅者曰吾馬良用多禦善此三者益侈其去楚亦逺矣【此諭爲不善而有才者】遵路而騁應方而動【不至於適楚北轅】君子有行行必至矣【此諭爲善而有才者】

或問聖人所以爲貴者才乎曰合而用之以才爲貴【如元愷之類才配乎徳體用兼全故聖人貴才】分而行之以行爲貴【若徒有智能技藝而不本於徳末之尙矣】舜禹之才而不爲邪甚於【缺一字】矣【此所謂合而用之以才爲貴也】舜禹之仁𨿽亡其才不失爲良人哉【此所謂分而行之以行爲貴也】或問進諌受諌孰難曰後之進諌難也以受之難故也【後謂後世言臣畏犯顏由君拒諫而然】若受諌不難則進諌斯易矣【主明臣直】或問知人自知孰難曰自知者求諸內而近者也【反觀內省神明莫遁自知易也】知人者求諸外而逺者也知人難哉【密意深心矯言飾行知人難也】若極其數也明有內以識有外以暗【明於自知昩於知人】全有內以隱有外以顯【昩於自知明於知人】然則知人自知人則可以自知未可以知人也急哉【二者較之知人固難而自知爲急也】用已者不爲異則異矣君子所惡乎異者三好生事也好生奇也好變常也好生事則多端而動眾好生奇則離道而惑俗好變常則輕法而亂度故名不貴苟傳行不貴苟難【言生事生奇變常三者其名苟傳之名其行苟難之行何貴之有】權爲茂矣其幾不若經【權不如經】辯爲美矣其理不若絀【辯不如絀老子曰大辯若訥】文爲顯矣其中不若朴【文不如朴】博爲盛矣其正不若約【博不如約】莫不爲道【道當作大】知道之體大之至也莫不爲妙知神之幾妙之至也莫不爲正知【缺一字】之【缺一字】正之至也故君子必存乎三至弗至斯有守無誖焉

或問守曰聖典而已矣【聖典謂六經】若夫百家者是謂無守莫不爲言要其至矣莫不爲徳其奧矣莫不爲道聖人其矣【言聖典百家皆言皆徳皆道而惟聖典爲至爲奧爲也】聖人之道其中道乎是爲九達【爾雅曰九達之謂逵謂四道交出復有旁通也言聖道無所不達百家則私蹊曲徑而已】

或曰辭達而已矣聖人以文其隩也有五曰曰妙曰包曰要曰文幽深謂之【渾渾若川不可窮測】理微謂之妙【奧發天地幾宣神】數博謂之包【辭兼費隱義徹上下】辭約謂之要【簡而不繁要而不縟】章成謂之文【炳若丹靑光如日月】聖人之文成此五者故曰不得已君子樂天知命故不憂【易系辭文仁故不憂】審物明辧故不惑【知故不惑】定心致公故不懼【勇故不懼】若乃所憂懼則有之憂已不能成天性也懼已惑之憂不能免天命無惑焉

或問性命曰生之謂性也形神是也【此本告子之說以气言性莊子曰性者生之質也】所以立生終生者之謂命也吉凶是也【吉凶貧富貴賤壽夭禍福之類此亦以气言命】夫生我之制性命存焉爾君子循其性以輔其命休斯承否斯守【休吉否凶】無務焉無怨焉【富貴無務貧賤無怨】好寵者乘天命以驕【好寵者爲勢位所溺故乘富貴之命而驕則逾節陵分之事興矣】好惡者違天命以濫【好惡者爲饑寒所逼故違貧賤之命而濫則苟且邪僻之行作矣】故驕則奉【奉當作承】之不成【不成承休】濫則守之不終【不終守否】好以取怠惡以取甚務以取福惡【惡當作怨】以成禍【怨則不守不守則濫故曰成禍】斯惑矣

或問天命人事曰有三品焉上下不移其中則人事存焉爾命相近也事相逺也則吉凶殊矣【孔子曰性相近也今旣曰命命無不善不當云相近矣】故曰窮理盡性以至於命【易系辭文】孟子稱性善荀卿稱性惡【荀子有性惡篇大抵言人之性本惡其善者僞也】公孫子曰性無善惡揚雄曰人之性善惡渾【揚子修身篇曰人之性也善惡混修其善則爲善人修其惡則爲惡人气也者所適善惡之焉與】劉向曰性情相應性不獨善情不獨惡【向之意以性善者情亦善情惡者性必惡故曰相應】曰問其理曰性善則無四凶【四凶共工驩兜三苗鯀也】性惡則無三仁【孔子曰殷有三仁焉謂微子箕子比干也】人無善惡文王之教一也則無周公管蔡【周公旦管叔鮮蔡叔度皆武王同母兄弟】性善情惡是桀紂無性而堯舜無情也性善惡皆渾是上智懷惠【惠當作惡】而下愚挾善也理也未究矣惟向言爲然【韓子三品之說有類於此】

或曰仁義性也好惡情也仁義常善而好惡或有惡故有情惡也曰不然好惡者性之取捨也實見於外故謂之情爾必本乎性矣仁義者善之誠者也何嫌其常善好惡者善惡未有所分也何怪其有惡凡言神者莫近於气有气斯有形有神斯有好惡喜怒之情矣故人【人當作神】有情由气之有形也气有白黑神有善惡形與白黑偕【形之白黒隨气而有】情與善惡偕【情之善惡隨神而彰卽劉向性情相應之說】故气黒非形之咎情【情當作神】惡非情之罪也【悅言形之黒本於气情之惡本於性也】

或曰人之於利見而好之能以仁義爲節者是性割其情也性少情多性不能割其情則情獨行爲惡矣曰不然是善惡有多少也非情也有人於此嗜酒嗜肉肉勝則食焉酒勝則飲焉此二者相與爭勝者行矣【行謂食飲】非情欲得酒性欲得肉也有人於此好利好義義勝則義取焉利勝則利取焉此二者相與爭勝者行矣【行謂取義取利】非情欲得利性欲得義也其可兼者則兼取之其不可兼者則只取重焉若苟只好而已𨿽可兼取【當有闕文】矣若二好鈞平無分輕重則一俯一仰乍進乍退【相持不定】或曰請折於經曰易稱乾道變化各正性命是言萬物各有性也【乾彖曰乾道變化各正性命保合太和乃利貞】觀其所感而天地萬物之情可見矣是言情者應感而動者也【咸彖曰天地感而萬物化生聖人感人心而天下和平觀其所感而天地萬物之情可見矣】昆虫艸木皆有性焉不盡善也【此復申情不獨惡之說】天地聖人皆稱情焉不主惡也【此復申性不獨善之說】又曰爻彖以情言亦如之【易系辭曰八卦以象告爻彖以情言】凡情意心志者皆性動之別名也情見乎辭是稱情也【易系辭曰聖人之情見乎辭】言不盡意是稱意也【易系辭曰書不盡言言不盡意】中心好之是稱心也【詩彤弓曰我有嘉賔中心好之】以制其志是稱志也惟所宜各稱其名而已情何主惡之有故曰必也正名

或曰善惡皆性也則法教何施曰性𨿽善待教而成性𨿽惡待法而消惟上智下愚不移【論語文】其次善惡交爭於是教扶其善法抑其惡得施之九品從教者半畏刑者四分之三其不移大數九分之一也一分之中又有防移者矣然則法教之於化民也幾盡之矣及法教之失也其爲亂亦如之

或曰法教得則治法教失則亂若無得無失縱民之情則治亂其中乎曰凡陽性升陰性降升難而降易善陽也惡陰也故善難而惡易縱民之情使自由之則降於下者多矣【若無法教則爲惡者易故多】曰中焉在曰法教不純有得有失則治亂其中矣純徳無慝其上善也伏而不動其次也動而不行行而不逺逺而能復又其次也【動謂惡之萌動行則見之於外逺則行而不返】其下者逺而不近也凡此皆人性也制之者則心也動而抑之【遏於隱防】行而止之【禁於履踐】與上同性也行而弗止逺而弗近與下同終也

君子嘉仁而不責惠尊禮而不責意貴徳而不責怨其責也先已而行也先人淫惠曲意私怨此三者實枉貞道亂大徳然成敗得失莫匪由之救病不給其竟奚暇於道徳哉此之謂末俗故君子有常交曰義也有常誓曰信也交而後親誓而後故狹矣太上不異古今其次不異海內同天下之志者其盛徳乎大人之志不可見也浩然而同於道【大人之志渾合造化故不可窺量】眾人之志不可掩也察然而流於俗【眾庶之志流順世俗故易於昭鹽】同於道故不與俗浮沈【言大人合道故超俗】

或曰修行者不爲人恥諸神明其至也乎曰未也自恥者本也恥諸神明其次也恥諸人外矣夫惟外則慝積於內矣故君子審乎自恥【能自愧恥則必能修行而幽明無怍矣】

或曰恥者其志者乎曰未也夫志者自然由人何恥之有赴谷必墜失水必溺人見之也赴穽必陷失道必沈人不見之也不察之故君子愼乎所不察不聞大論則志不不聴至言則心不固思唐虞於上世瞻仲尼於中古而知夫小道者之足羞也想伯夷於首陽省四皓於商山而知夫穢志者之足恥也存張騫於西極【張騫漢中人建元中爲郎應募使月氐與堂邑氏奴甘父俱出隴西徑匈奴匈奴得之傳詣單於畱騫十餘嵗騫亡至大宛爲發譯道抵康居康居傳致大月氐至大夏畱嵗余還並南山欲從羌中歸復爲匈奴所得畱嵗余單於死國中亂騫與胡妻及堂邑父俱亡歸漢拜騫大中大夫初騫行時百餘人去十三嵗惟二人得還】念蘇武於朔埀【朔北方也】而知懷閭室者之足鄙也推斯類也無所不至矣徳比於上【上謂聖賢】欲比於下【下謂貧賤】徳比於上故知恥欲比於下故知足恥而知之則聖賢其可幾知足而已則固陋其可安也聖賢斯幾況其爲慝乎【必無邪慝】固陋斯安況其爲侈乎【必無放侈】是謂有檢純乎純哉其上也其次得槪而已矣莫匪槪也得其槪苟無邪斯可矣君子四省其身怒不亂徳喜不【缺一字】義也

申鑑卷五

