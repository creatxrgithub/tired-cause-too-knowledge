

欽定四庫全書

子部一

素履子

儒家類

提要

【臣】等謹案素履子三卷唐張弧撰其書新唐書藝文志晁公武讀書志陳振孫書錄解題尢袤遂初堂書目皆未著錄惟鄭樵藝文略宋史藝文志有之蓋其詞義平近出於後代不能與漢魏諸子抗衡故自宋以來不甚顯於世宋濓作諸子辧亦未之及然其援引經史根極理道要皆本聖賢垂訓之防而歸之於正亦儒家者流也弧唐書無傳宋晁說之謂世所傳子夏易傳乃弧僞作舊題其官爲將仕郎試大理寺評事而裏貫已不可考藝文略及宋志皆作一卷今本三卷殆後人所分析歟乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

素履子卷上

唐張

弧撰履道

素履子曰道本無名無名居天地之始天地之始號曰混元混元之初無形無象旣分二儀能生萬象故云之爲道初自混漠三皇依之設教五帝依之置治始於一化淳朴自然將明寒暑之期遂分陰陽之序上古聖人履之無言無教無心於物物來歸之不教於民民皆仰之此則履純朴皇道也畫卦之主嘗艸之君皆履之而化成至於服牛乘馬履之而去彊暴用之而除民害顓頊履之於忠順帝嚳履之於淸和唐堯履謙順之道而垂裳虞舜履孝弟之道而授讓此履帝道也禹行勤儉之道而治水湯能恭敬而感天西伯以至徳而稱尊武王以孝道而去虐此聖人以王道設教使老有所終壯有所用防有所長鰥寡孤獨廢疾者皆有所養男有分女有歸此以道治世之化也至於黃老惟尙朴而不文素王亦歸之於純素莫不去華飾而作教捨文艶以歸眞不尙賢使人不爭不貴難得之貨使人不盜責山節藻棁之宇尙卑宮菲食之君道徳經云吾有三寶保而持之一曰慈二曰儉三曰不敢爲天下先此則履道之原也兼曰吾有大患爲吾有身及吾無身吾有何患此則至道者亡身履象外之道也至於飡霞食气塞兌轉丸履離塵之道也昔鴟夷子在俗教民種植治生之道竟乘舟而去羅眞人卜肆教人忠孝之道乃拔宅而升此乃大道不器在物皆有知道不虛行物有應不在髙臺廣廈之間東林西域之內【近代淮南髙公置延和閣求道非也】立身行道之本未若君睦臣忠父慈子孝兄友弟恭夫順妻貞勤儉於家忠良於國昔夏殷文武得道而昌桀紂幽厲失道而亡夫如是道不可捨得之則昌失之則亡故聖人愛人惠俗施徳保位者也人之於道如魚之在水魚失水則亡人失道則防牢籠萬象以道治之謂之大道欲昌其身宜履而行之明矣

履徳

素履子曰太上貴徳徳者眾善所歸百福所集昔舜有羶徳而人歸之如蟻羶不慕蟻而蟻慕羶舜不慕民而民慕徳文王爲西伯三分天下歸周者二西伯之徳猶種竹以待禽竹不慕禽禽爲鸇所逐而自來投竹周不慕民民爲紂所虐而自來投周是知徳可施而虐不可肆常以好生之徳洽於民心誕敷文徳逺方來格故古昔帝王皆立徳以垂教五行五帝在木曰木徳在火曰火徳在土曰土徳在金曰金徳在水曰水徳五行相生遞相爲徳所以水火金木土谷正徳利用厚生謂之九功立教於萬祀此徳之用也徳之施也無名在物物皆得之則存失之則防天若失徳寒暑不時地若失徳萬物不生人若失徳身必將傾故大禹謀九功臯陶謀九徳天下是治君以慈愛立徳臣以忠孝成名徳惟善政政在養民養民之本在武則有七禁暴戢兵保大定功安民和眾丰財文則有五溫良恭儉讓恭寛信敏惠皆歸五徳徳也者能郤水火能感神狎伏龍蛇化敷禽獸亦能退舍星象亦能整復山河桑谷自枯妖禽亦逝瘞蛇之子捨金之賔遺藥於敵人馳酒於盜者捨絕纓之過成漆身之志皆施之於陰功而獲陽報夫如是宜施之於萬類不可失之於一言天道無親惟徳是輔有國有家幸其履之瞬息無倦昌矣盛矣

履忠

素履子曰忠貞者天地之秀气人倫之英靈凡觀歷世之書惟忠實者名掛史筆萬世常存則夫不忠者必滅亡也昔周公至忠事文王武王至成王成王自𦇤褓事之於三世盡忠金玉莫比其堅松竹莫比其操至於祝九齡之壽乃自翦爲牲托六尺之孤遂去管蔡之佞事𨿽往古行迹常新列於典籍之中常爲賢哲之範太公行王風而治周室主霸典而滅紂邦二人來輔於周功業垂於萬祀復聞管仲相桓公一匡天下以尊周子房佐劉氏統鴻溝以興漢至於召四皓而回惠帝抱防主而朝諸侯亦有臥屍折檻之士碎首投鑊之臣今古所推實謂忠節若指鹿爲馬以爲黃脇弱欺孤廢賢奪義生則舂喉臠肉沒爲後世責嫌污辱二儀之中濫簉三才之內是知忠賢宜旌之不朽爲今世間傑來世美談詩曰淑人君子其儀不忒賢者履之盛矣

履孝

素履子曰經云夫孝天之經也地之義也人之行也兼曰夫孝徳之本教之所由生治國治家者立徳爲先立徳之本孝之爲始昔舜禹有至徳至孝存身立徳而成皆以孝行舜讓而尊故云先王有至徳要道以順天下民用和睦上下無怨孝之始也孝感天地應乎神明天子孝龍負圖庶人孝艸木榮茂昔曾子孝父母身體發膚不敢毀傷至於終身跬步之間不忘孝道一切禽獸艸木取之以時不違天道竭力盡忠此爲孝子之志也夫人有百行不孝者如玉屑盈匣終無用也能行孝道者自然神明上生天帝添算身安事吉榮顯於時幸君子履之保百福矣

素履子卷上

欽定四庫全書

素履子卷中

唐張

弧撰履仁

素履子曰古者嘗艸之君教民粒食而止殺至仁之化也黃帝爲民除害殺蚩尢至仁之教也大羅氏作网罟除禽獸之害至仁之用也堯舜用八元八愷明四目逹四聰至仁之治也禹鑿龍門去水害至仁之功也湯去三面羅至仁之政也文王葬枯骨至仁之惠也紂失仁武王殺之式微子之墟捨箕子之囚封比干之墓乃得赤雀銜書之瑞云仁得之仁守之福防百代天使人君用仁守國故罪已泣辜吞蝗咽蛭所以興也秦不仁焚書坑儒身沒沙丘不及二代子嬰爲劉項所競漢履仁約法捨子嬰而得天下楚不仁暴物殺子嬰而失天下是知履仁爲興國之本故可履之孔聖云仁者愛人亦曰好生惡殺爲仁愛人利物爲仁克己復禮爲仁慈惠惻隱爲仁賞善罰惡拯溺救危皆仁人之履也士有殺身以成仁亡命以成仁設食於翳桑板築於危徑或救黃雀或放白惠【闕】於傷蛇探喉於鯁虎博施無倦惠愛有方春不伐樹覆巢夏不燎田傷禾秋賑孤防寡冬覆蓋伏藏君子順時履仁而行仁功著矣易曰天地之大徳曰生聖人之大寶曰位又曰君子體仁足以長人惟聖賢履之無倦而已

履義

素履子曰理財正辭禁民爲非曰義所以義者不競於物而物自歸之孔子曰義然後取人不厭其取昔周太王之太子曰泰伯太王有疾泰伯義譲其位乃爲父采藥而不返後季歷立封泰伯於吳天有義必能讓能讓必能和王者履義讓必能和協萬邦賞善罰惡立功立事以義除不義昔者桀惑於妺喜亡義而防徳紂好妲己失義而害忠賢周幽王寵褒姒乖義而失諸侯晉獻公悅驪姬而終失義於世子鄭莊姜寵過致叔叚不悌龎涓疾賢死爲不義之友羅敷沈河魯胡永爲乖義之夫三閭溺於汨羅楚懷王爲不義之主子胥得浣沙女終成守義之賢士有觸槐刎頸燻目漆身之義管鮑陳雷立義名標前史是知義不可不履而不可乖孔子云不義而富且貴於我如浮雲先聖賤不義也若不義而死捨義而生則浪生死矣是不賢也能義和骨肉昆弟所在以義履之有何爭哉故君子義以爲質履而行之國無乖矣

履智

素履子曰夫智者五行之徳水水以潤下爲徳智以謀慮爲能智不能慮無以爲能水不能潤無以爲徳是以水流不止智用無滯水混則濁智撓則亂濁則不能鑑亂則不能慮未若止水而能淸定智而能明水止智定則淸且明矣如水決流不止則浸漬以成獘智用不端則惑亂以招禍矣賢者用智能周萬類若夫鏡之照物妍醜俱見其中如朗月之當空泉沼皆臨其內觀照遐邇明辧是非知眾之苦辛減已之逸樂齊飽暖於一體慮寒餒於四人故能運智而佐帝王設慮以防姦獘所以子房陳平智周而成商鞅蘇秦智訛而轘夫有國有家者履智而能明能慮則禍患弗可及也

履信

素履子曰信之爲大人所重焉天失信三光不明地失信四時不成人失信五徳不行故孔宣父云大車無輗小車無軏其何以行之哉謂人無信不可行也子貢問政子曰足食足兵民信之矣子貢曰必不得已而去於斯三者何先曰去兵曰必不得已而去於斯二者何先曰去食自古皆有死民無信不立治邦不可失信昔周幽王西患犬戎北患獫狁王與諸侯立信約舉擊鼔則諸侯救至褒姒戲而舉之諸侯皆至無冦乃是妃後戲耳後犬戎逼王城舉火擊鼔召諸侯諸侯皆言妃後戲耳遂不至幽王乃爲犬戎所殺此戲而失信之故也故齊桓不遺曹劌之盟晉文捨原以示信俱爲霸主諸侯皆從之所以不乖竹馬之期不爽虞人之約王者履信則神見矣故用人之智去其詐用人之勇去其怒用人之仁去其貪用智者之謀勇者之斷仁者之施足以成治矣詐害民信怒害民恩貪害民財三害亂之原也是知可終身而守約不可斯須而失信易雲天所助者順也人所助者信也君子仗忠信而爲甲冑履之無爽矣

履禮

素履子曰禮者天地四時之正气人倫三綱之端首在物皆敬於人必周故能定親疎決嫌疑別同異明是非守道立徳履之方成教訓正俗履之方備決爭訟辧是非君臣上下父子兄弟軍旅徵伐祭祀神履之方成其政教郊天祀地禮之爲大經所備焉夫父慈子孝兄良弟悌夫義婦聽長惠防順君仁臣忠之道禮之本也士惟履之無暫乖失無小大無眾寡無敢慢故君子正其衣冠尊其瞻視望之儼然卽之也溫聽其言也厲無欺暗室不愧屋漏明則有禮樂幽則有神是以賢者昏行不變節夜浴不攺容惟禮惟敬履之則安失之則危詩曰相鼠有體人而無禮人而無禮胡不遄死易曰借用白茅禮敬之至也

素履子卷中

欽定四庫全書

素履子卷下

唐張

弧撰履樂

素履子曰夫樂者天地四時之和也故律呂調則陰陽和五音調則四時敍是故古昔帝王制禮作樂以化民也是以黃帝曰雲門顓頊曰六防帝嚳曰五英堯曰咸池舜曰大韶禹曰大夏湯曰大濩武王曰大武皆八代之樂也用彰其徳以明其功故天地四時皆順從其化夫八聲之用樂記曰鐘聲鏗鏗以立號號以立橫橫以立武君子聽鐘聲則思武臣石聲硜硜以立別別以致死君子聽磬聲則思死封疆之臣絲聲哀哀以立廉防以立志君子聽琴瑟之聲則思志義之臣竹聲濫濫以立信信以嚴眾君子聽竽笙簫管之聲則思畜聚之臣鼙鼓之聲讙讙以立動動以進眾君子聽鼙鼔之聲則思將帥之臣五音之用也五行之音以調正气春之角以其淸濁中人之象春气和則角聲調樂記曰角亂則憂其民怨也夏之徴以其徴淸事之象也夏气和則徴聲調樂記曰徴亂則哀其事勤也季夏之宮以其嚴大樂記曰宮亂則荒其君驕也秋之商以其濁中次宮臣之象也秋气和則商聲調樂記曰商亂則陂其臣壞也冬之羽以其嚴淸物之象也冬气和則羽聲調樂記曰羽亂則危其財匱也此五音八聲之用也所以人情不能免也用之祭天地乃天神降地祗升用之祭山川則神饗用之化人則人民和故用得其節則樂行而倫淸耳目聰明血气和平移風易俗天下皆寜用失其節則鄭衛之音作桑間濮上之風行所以治世之音安以樂其政和亂世之音怨以怒其政乖亡國之音哀以思其民困又淸爲君濁爲臣淸爲陽濁爲陰淸濁不亂君臣和平陰陽順序賢者聽其音而知其治然五帝殊時不相沿樂三王異代不相襲禮至於禮情主敬樂情主和敬之與和萬代不易是以禮節之於繁樂節之於過禮繁則亂樂過則淫節樂止淫履之本也

履富貴

素履子曰富與貴是人之所欲不以其道得之不處也當修徳而取富貴徳富貴也持盈守成防儉謙譲節用而愛人克己而復禮施而不望報惠而不費財不濫其居不飾其服遇凶年不儉遇丰嵗不奢是以管仲鏤簋朱紘山節藻棁君子以爲濫晏平仲祀其先人豚肩不掩豆澣衣濯冠以朝君子以爲隘則君子當其位行其道不逾越而奢侈不儉陋而乖禮不過淫以聲色不貪暴於貨財絕驕奢去耽嗜貶酒闕色去嫌逺疑濟物利人安民和眾常守謙愼之心不忘忠孝之志道經云知足者富孝經曰髙而不危所以長守貴滿而不溢所以長守富易曰天道虧盈而益謙地道變盈而流謙神害盈而福謙人道惡盈而好謙謙尊而光卑而不可逾又曰勞謙君子有終吉

履貧賤

素履子曰貧與賤是人之所惡不以其道得之不去也士志於道而恥惡衣惡食者未足與議也君子憂道不憂貧不患貧而患不安昔釣魚之叟嵓之士貧而遂通故賢子夏之鶉衣原憲之桑樞顏子之一簞食一瓢飲飯蔬食飲水曲肱而枕之樂亦在其中矣曾子正冠而纓斷納履而踵決整襟而肘見曳屣而歌商頌聲滿天地若出金石天子不得爲臣諸侯不得爲友此致道者亡身養志者亡命此皆貧而樂道者也亦有門栽五栁庭植三荊扣角而歌采樵而詠皆履貧之士也賢者在事載士而歸畱犢而去常逺三惑早愼四知士之防而履貧者也或捨金存寶棄賮重言不嫌蝸捨之居而守蒿之室飲水食菜守道安貧悉士之至賢髙尙其道孔宣父云不知命無以爲君子命者窮逹之分皆自樂天知命而已若好勇疾貧臨財苟得非君子之人欲慕賢哲之蹤則不恥縕敝之袍蓽門圭竇者矣

履平

素履子曰稱之用也取之於衡車之行也通之於轍衡平則毫釐不差轍通則轅轂無滯稱若失之於毫釐則權衡不正車若虧之於轅轂則轍迹難通欲稱之平則愼之於毫釐欲轍之通宜治之於轅轂毫釐不失轅轂無虧則謂天平地成乃取易象上天下澤履君子以辧上下定民志履之時用居安慮危履平慮蹶所以禮云積而能散安而能遷此君子履平而思進也子房素書曰衣不舉領者倒走不視地者顚士若耽逸遊好財色嗜酒多私則平地生坑坎安處有危亡是以易曰九三君子終日幹幹夕愓若厲無咎亦曰履道坦坦幽人貞吉故詩曰謂天蓋髙不敢不局謂地蓋厚不敢不蹐皆如履薄臨深履平之至也

履危

素履子曰居屯危難之時常見易象云云雷屯君子以經綸初九盤桓利居貞復見山下有險險而止防退則困險進則閡山防以養正乃聖功也君子以果行育徳屯之時用利在居貞之時宜利於養正是知貞之與正可以渉危難矣虞舜潛居中冀仁孝之心惟堅周公出往東徵忠實之志益盛展禽三黜而不已直道子文三已而無慍辭西伯拘羑里仁徳愈明冶長囚縲紲而賢行不替遭匡不攺仁聖厄陳不徹鼔琴君子福至不喜禍至不懼不緇不燐潔白之徳益彰不凋不衰淸貞之操彌盛詩云我心匪石不可轉也我心匪席不可捲也又曰風雨如晦雞鳴不已聖賢若是所以長思鴟鴞之篇鵩鳥之賦然而履虎尾畏懼愬愬涉險難愼危兢兢易曰視履考祥其旋元吉又曰進退不失其正者其惟聖人乎履道亨矣

素履子卷下

