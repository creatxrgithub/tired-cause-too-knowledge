漢學師承記淸江藩

序

兩漢經學所以當尊行者爲其去聖賢最近而二氏之說尙未起也老莊之說盛於兩晉然道徳莊列本書具在其義止於此而已後人不能以己之文字飾而攺之是以晉以後鮮樂言之者浮屠之書語言文字非譯不明北朝淵博髙明之學士宋齊聰穎特達之文人以己之說傅會其意以致後之學者繹之彌悅攺而必從非釋之亂儒乃儒之亂釋魏收作釋老志後蹤迹可見矣吾固曰兩漢之學純粹以精者在二氏未起之前也我朝儒學篤實務爲其難務求其是是以通儒碩學有束髮研經白首而不能究者豈如朝立一旨暮卽成宗者哉

甘泉江君子屏得師傳於紅豆惠氏博聞彊記無所不通心貫羣經折衷兩漢元幼與君同裏同學竊聞論說三十餘年江君所纂國朝漢學師承記八卷嘉慶二十三年居元廣州節院時刻之讀此可知漢世儒林家法之承授國朝學者經學之淵源大義微言不乖不絕而二氏之說亦不攻自破矣元又嘗思國朝諸儒說經之書甚多以及文集說部皆有可采竊欲析樓分條加以翦裁引系於羣經各章句之下譬如休寧戴氏解尙書光被四表爲橫被則系之堯典寶應劉氏解論語哀而不傷卽詩惟以不永傷之傷則系之論語八佾篇而互見周南如此勒成一書名曰大淸經解徒以學力日荒政事無暇而能總此事審是非定去取者海內學友惟江君曁顧君千里二三人他年各家所著之書或不盡傳奧義單辭淪替可惜若之何哉

歲戊寅除夕阮元序於桂林行館

國朝漢學師承記﹝淸﹞江藩撰

國朝漢學師承記卷一

先王經國之制井田與學校相維裏有序鄕有庠八歲入小學學六甲五方書計之事始知室家長幼之節十五入大學學先聖禮樂而知朝廷君臣之禮所以耕夫餘子亦得秉耒橫經漸詩書之化被教養之澤濟濟乎洋洋乎三代之隆軌也秦並天下燔詩書殺術士聖人之道墜矣然士隱山澤巖壁之間者抱遺經傳口說不絕於世漢興乃出言易淄川田生言書濟南伏生言詩於魯則申公培於齊則轅固生於燕則韓太傅言禮魯髙堂生言春秋於齊則胡母生於趙則董仲舒自玆以後專門之學興命氏之儒起六經五典各信師承嗣守章句期乎勿失西都儒士開橫捨延學徒誦先王之書被儒者之服彬彬然有洙泗之風焉爰及東京碩學大師賈服之外咸推髙密鄭君生炎漢之季守孔子之學訓義優洽博綜羣經故老以爲前修後生未之敢異晉王肅自謂辧理依經逞其私說僞作家語妄撰聖證以外戚之尊盛行晉代王弼宗老莊而注周易杜預廢賈服而釋春秋梅賾上僞書費甝爲義疏於是宋齊以降師承淩替江左儒門參差互出矣然河洛尙知服古不攺舊章左傳則服子愼尙書周易則鄭康成詩則並主於毛公禮則同遵於鄭氏若輔嗣之易惟河南靑齊間有講習之者而王肅易亦間行焉元凱之左氏但行齊地僞孔傳惟劉光伯劉士元信爲古文皆不爲當時所尙隋書雲南人約簡得其英華北學深蕪窮其枝葉豈知言者哉唐太宗挺生於干戈之世創業於戎馬之中𨿽左右櫜鞬櫛沐風雨然銳情經術延攬名流卽位後仇正五經頒示天下命諸儒萃章句爲義疏惜乎孔衝遠朱子奢之徒妄出己見去取失當易用輔嗣而廢康成書去馬鄭而信僞孔谷梁退麋氏而進範寧論語則專主平叔棄尊彜而寶康瓠捨珠玉而收瓦礫不亦傎哉宋初承唐之獘而邪說詭言亂經非聖殆有甚焉如歐陽修之詩孫明復之春秋王安石之新義是已至於濂洛關閩之學不究禮樂之源獨標性命之旨義疏諸書束置髙閣視如糟粕棄等弁髦蓋率履則有餘考鏡則不足也元明之際以制義取士古學幾絕而有明三百年四方秀艾困於帖括以講章爲經學以類書爲博聞長夜悠悠視天夢夢可悲也夫在當時豈無明達之人志識之士哉然皆滯於所習以求富貴此所以儒罕通人學多鄙俗也

我世祖章皇帝握貞符膺圖籙撥亂反正伐罪弔民武徳定四海文治垂千古順治十三年敕大學士傅以漸撰易經通注以永樂大全繁冗蕪陋刊其舛訛補其闕漏勒爲是書頒之學官聖祖仁皇帝嗣位削平遺孽親徵西番戡定三藩永淸六合然萬機之暇棲神墳典悅志藝文闡五音六律之微稽八綫九章之術天亶睿知典學宏深伊古以來所未有也康熙十九年敕大學士庫勒納等編日講四書解義日講書經解義二十二年敕大學士牛鈕等編日講易經解義三十八年奉敕撰春秋傳說匯纂五十四年又敕大學士李光地等撰周易折中六十年又敕大學士王頊齡等譔書經傳說匯纂又敕戶部尙書五鴻緒等撰詩經傳說匯纂凡禦纂羣經皆兼米漢宋先儒之說參考異同務求至當遠紹千載之薪傳爲萬世不刊之巨典焉世宗憲皇帝際升平之時咸寧之世未明求治乙夜觀書𨿽夙通三乘然雅重七經卽位之後卽刊行聖祖欽定詩經傳說匯纂書經傳說匯纂皆禦制序文弁於卷首又編定聖祖日講春秋解義雍正五年禦纂孝經集注折衷羣言勒爲大訓推武周達孝之源究天地明察之理故能心契孔曾權衡醇駁也至髙宗純皇帝禦極六十年久道化成不疾而速不行而至武功則耆定十全文徳則旁敷四海富旣與地乎侔資貴刀與天乎比崇盛徳日新多文日富乾隆元年詔儒臣排纂聖祖日講禮記解義十三年欽定周官義疏儀禮義疏禮記義疏二十年大學士傅恆等奉敕撰周易述義詩義折中三十年大學士傅恆等奉敕撰春秋直解於易則不涉虛渺之說與術數之學觀象則取互體以發明古義於詩則依據毛鄭溯孔門授受之淵源事必有徵義必有本臆說武斷槪不取焉於禮則以康成爲宗探孔賈之精微綜羣儒之同異本天肴地經國坊民治法備矣於春秋則采三家之精華斥安國之迂謬闡尼山之本意洵爲百王之大法也經學之外考石鼓辧大昌用修之非刊石經湔開成廣政之陋又刻禦制說經文於太學皆治經之津梁論古之樞要所謂懸諸日月煥若丹靑者也於是鼓篋之士負笈之徒皆知崇尙實學不務空言遊心六藝之囿馳騖仁義之塗矣我皇上誕敷文教惇尙經術登明堂坐淸廟次羣臣奏得失天下之眾鄕風隨流卉然興道而遷義家懷克讓之風人誦康哉之詠猗歟偉歟何其盛也蓋惟列聖相承文明於變尊崇漢儒不廢古訓所以四海九州島彊學待問者咸沐菁莪之雅化汲古義之精微縉紳碩彥靑紫盈朝縫掖巨儒弦歌在野擔簦追師不遠千里講誦之聲道路不絕可謂千載一時矣

藩綰髮讀書授經於吳郡通儒余古農同宗艮庭二先生明象數制度之原聲音訓詁之學乃知經術一壞於東西晉之淸談再壞於南北宋之道學元明以來此道益晦至本朝三惠之學盛於吳中江永戴震諸君繼起於歙從此漢學昌明千載沈霾一朝復旦暇日詮次本朝諸儒爲漢學者成漢學師承記一編以備國史之采擇嗟乎三代之時弼諧庶績必舉徳於鴻儒魏晉以後左右邦家咸取才於科目經明行修之士命偶時來得策名廊廟若數乖運舛縱學窮書圃思極人文未有不委棄艸澤終老邱園者也甚至饑寒切體毒螫膚筮仕無門賫恨入冥𨿽千載以下哀其不遇豈知當時絕無過而問之者哉是記於軒冕則略記學行山林則兼志髙風非任情軒輊肆志抑揚蓋悲其友麋鹿以共處候艸木以同雕也

閻若璩﹝張弨吳玉搢宋鑑﹞

閻若璩字百詩先世居太原縣西寨村五世祖始居淮安祖世科明萬曆甲辰進士官至布政司參議父修齡郡學生若璩生世科愛之常抱置膝上摩其頂曰汝貌文其爲一代儒者以光吾宗乎若璩生而口喫性鈍六歲入小學讀書千徧不能背誦年十五冬夜讀書捍格不通憤悱不寐漏四下寒甚堅坐沈思心忽開朗自是穎悟異常是年補學官弟子一時名士如李太虛方爾止王於一杜於皇皆折輩行與交若璩研究經史寒暑弗徹嘗集陶貞白皇甫士安語題所居之柱云一物不知以爲深恥遭人而問少有寧日其立志如此年二十讀尙書至古文卽疑二十五篇之僞沈潛二十餘年乃盡得其癥結所在作古文尙書疏證其說之最精者謂漢書藝文志言魯共王壞孔子宅得古文尙書孔安國以考二十九篇得多十六篇楚元王傳亦云逸書十六篇天漢之後孔安國獻之古文篇數之見於西漢者如此而梅賾所上乃增多二十五篇此篇數不合也杜林馬鄭皆傳古文者據鄭氏說則增多者舜典汨作九共大禹謨益稷五子之歌嗣徵黃寶湯誥咸有一徳伊訓肆命原命武成旅獒冏命十六篇而九共有九篇故亦稱二十四篇今晚出書無汨作九共典寶等篇此篇名之不合也鄭康成注書序於仲虺之誥太甲說命微子之命蔡仲之命周官君陳畢命君牙皆注曰亡而於汨作九共典寶肆命諸篇皆注曰逸逸者卽孔壁書也康成𨿽云受書於張恭祖然其書贊曰我先師棘下生子安國亦好此學則其淵源於安國明矣今晚出書與鄭名目互異其果安國之舊耶又云古文傳自孔氏後惟鄭康成所注者得其眞今文傳自伏生後惟蔡邕石經所勒者得其正今晚出書宅嵎夷鄭作宅嵎昧谷鄭作柳谷心腹腎腸鄭作憂腎陽劓刵斀黥鄭作臏宮劓割頭庶黥與眞古文旣不同矣石經殘碑遺字見於洪適隸釋者五百四十七字以今孔書校之不同者甚多碑云髙宗之饗國百年與今書之五十有九年異孔敍三宗以年多少爲先後碑則以傳敍爲次則與今文又不同然後知晚出之書蓋不古不今非伏非孔別爲一家之學者也班孟堅言司馬遷從安國問故故堯典禹貢洪範微子金縢諸篇多古文說許愼說文解字亦云其稱書孔氏今以史記說文與晚出書相校又甚不合安國注論語予小子履以爲墨子引湯誓其辭若此不云此出湯誥亦不云與湯誥小異然則予小子履云云非眞古文湯誥蓋斷斷也其注𨿽有周親不如仁人句於論語則云親而不賢不忠則誅之管蔡是也仁人謂微子箕子來則用之於尙書則云周至也言紂至親𨿽多不如周家之少仁人其詮釋相懸絕如此豈一人之手筆乎又云古未有夷族之刑卽苗氏之虐亦只肉刑止爾有之自秦文公始僞作古文者偶見荀子有亂世以族論罪以世舉賢之語遂竄之泰誓篇中無論紂惡不如是甚而輕加三代以上以慘酷不徳之刑何其不仁也荀鄕曰誥誓不及五帝司馬法言有虞氏戒於國中夏后氏誓於軍中殷誓於軍門之外周將交刃而誓之當虞舜在上禹縱徵有苗安得有會後誓師之事此亦不足信也司馬法曰入罪人之地見其老弱奉歸無傷𨿽遇壯者不校勿敵敵若傷之藥醫歸之三代之用兵以仁爲本如此安得有火炎昆岡玉石俱焚之事旣讀陳琳檄吳文云大兵一放玉石俱碎鍾會檄蜀文云大兵一發玉石俱碎乃知其時自有此等語則此書之出魏晉間又一佐也又云武成篇先書一月壬辰次癸巳又次戊午已是月之二十八日後繼以癸亥甲子已是爲二月之四五日而不冠以二月非今文書法也洛誥稱乙卯費誓兩稱甲戌此周公伯禽口中之詞指此日有此事云爾豈史家紀事之例乎又云書序益稷本名棄稷馬鄭王三家本皆然蓋別是一篇中多載后稷與契之言揚子云法言孝至篇言合稷契之謂忠謨合臯陶之謂嘉子云親見古文故有此言晚出書析臯陶謨之半爲益稷則稷與契初無一言子云豈鑿空者耶其辧孔傳之僞云三江入海未嘗入震澤孔謂江自彭蠡分而爲三共入震澤者謬也金城郡昭帝所置安國卒於武帝時而傳稱積石山在金城西南豈非後人作僞之證乎傳義多與王肅注同乃孔竊王非先有孔說而王取之也漢儒說六宗者人人各異王肅對魏明帝乃取家語孔子曰所宗者六之語肅以前未聞也而僞傳已有之非孔竊王而何其論可謂信而有徵矣

康熙元年始遊京師合肥龔尙書鼎孳爲之延譽由是知名旋攺歸太原故籍爲廩膳生昆山顧炎武遊太原以所譔日知錄相質卽攺訂數則炎武心折焉未幾出遊鞏昌與陳秀才壽善一夕共成七言絕句百首名曰隴右倡和詩十七年應博學宏詞科試不第畱京師與長洲汪編修琬反復論難琬著五服考異成若璩糾其繆琬𨿽攺正然護前轍謂人曰百詩有親在而喋喋言喪禮乎若璩聞之曰王伯厚嘗云夏侯勝善說禮服言禮之喪服也蕭望之以禮服授皇太子則漢世不以喪服爲諱也唐之姦臣以凶事非臣子所宜言去國卹一篇識者非之講經之家豈可拾其餘唾哉昆山徐贊善幹學問曰於史有徵矣於經亦有徵乎若璩曰按雜記曾申問於曾子曰哭父母有常聲乎申曾子次子也檀弓子張死曾子有母之喪齊衰而往哭之夫孔子沒子張尙存見於孟子子張沒而曾子方喪母則孔子時曾子母在可知記所載曾子問一篇正其親在時也幹學嘆服三十一年客閩歸幹學延至京師爲上客每詩文成必屬裁定曰閻先生學有師法非吳志伊輩所及也合肥李公天馥亦云詩文不經百詩勘定未可輕易示人及幹學以尙書歸裏奉敕修一統志開局於洞庭東山旣又移嘉善後歸昆山若璩皆從事焉若璩精於地理之學山川形勢州郡沿革了若指掌嘗曰孟子言讀書當論其世予謂並當論其地少讀孟子書疑滕定公薨使然友之鄒問孟子何緩不及事及長大親歷其地方知故滕國城在今縣西南十五里故邾城在今鄒縣東南二十六里相去僅百里故朝發而夕至朝見孟子而暮卽反命也因撰四書釋地六卷釋地餘論一卷又據孟子七篇參以史記諸書作孟子生卒年月考一卷晚年名益著學者稱爲潛邱先生世宗在潛邸手書延至京師握手賜坐呼先生而不名索觀所著書每進一篇未嘗不稱善疾亟請移就外畱之不可乃以大牀爲輿上施靑紗帳二十人舁之出移居城外十五里如臥牀簀不覺其行也卒年六十有九時康熙四十三年六月八日世宗遣官經紀其喪親制挽詩四章有三千里路爲余來之句後爲文以祭之有云讀書等身一字無假孔思周情旨深言大若璩以諸生而受聖主特達之知可謂得稽古之榮矣

平生長於考證遇有疑義反復窮究必得其解乃已嘗語弟子曰曩在東海公邸夜飲公云今晨直起居注上問古人言使功不如使過此語自有出處當時不能答予舉宋陳良時有使功不如使過論篇中有秦伯用孟明事但不知此語出何書耳越十五年讀唐書李靖傳髙祖以靖逗畱詔斬之許紹爲請而免後率兵破開州蠻俘擒五千帝謂左右曰使功不如使過果然謂卽出此又越五年讀後漢書獨行傳索盧放諫更始使者勿斬太守曰夫使功不如使過章懷注若秦穆公赦孟明而用之霸西戎乃知全出於此甚矣學問之無窮而尢不可以無年也天性多否少可詞科五十人中獨許吳志伊之博覽徐勝力之彊記而已如李天生謂其杜譔故事汪鈍翁謂其私造典禮所服膺者三人曰錢受之黃太衝顧寧人然論受之則曰此老春秋不足作準論太衝則曰太衝之徒粗待訪錄指其繆訛不一而足指摘日知錄一卷見潛邱札記中藩聞之顧君千里云曾見初印亭林所刊廣韻前有校刊姓氏列受業閻若璩名則若璩常執贄昆山門下然若璩所著書中不稱亭林爲師豈亭林沒後遂背其師耶所著古文尙書疏證四書釋地孟子生卒年月考潛邱札記行於世子詠亦能文

同時山陽有張弨者字力臣隱於賈受業於昆山顧炎武究心小學有婁機漢隸字原校本敍曰自隸變篆以就省而碑版各家可以隨意增減點畫攺易偏旁好異尙奇貽誤後學今悉準之說文於漢隸字原中取一正體以朱筆標出之或破體而不至背正體者亦標出之其𨿽無當於正體而近是者亦點出之其全訛者則據說文駁正之其本碑不誤而字原鈔寫致錯者亦校正之論辭字曰辭乃辭訟之辭若辭受之辭則從受而文詞之詞又別焉論懷字懷乃懷想之懷若褱抱之褱則不從心而褢袖之褱又別焉論麟字曰麟大牝鹿也非西狩所獲也四靈之一乃麟字也論氤氳二字曰以篆法當作壹壼而隸無壼字故借爲煙熅又借熅而爲縕若氤氳乃俗字而絪亦俗字也論雕字曰雕之爲雕猶雞之爲雞本一字而雕則琢也今反歧雕與雕爲二字而系雕與雕爲一字謬之尢者也論華字曰古作蕐通作蕐宋齊以南無花字北朝魏齊之交始有之論彊字曰彊者弓有力也彊則蚚也非彊也論累字曰系累之累省而爲累非積絫之絫論序字曰庠序之序是學名非次敍之敍論艸字曰艸乃象形若艸則斗櫟實也別爲一字論气字曰凡天气地气之气皆气也加米是气廩之气今妄以气爲气而加食字爲餼贅文也論俊字曰千人之材曰俊若雋則肥肉也﹤雋﹣隹﹥弓之橫體引弓射隹故曰得雋非俊也今加人於雋旁通以爲俊謬之大者也論黻字曰黑與靑相次之文市則上古蔽前之皮其字象形市之重文曰﹤韋冘﹥非█也後世加艸於市爲芾非也又攺韋作系爲紱亦非也漢人不曉妄用之宋之米元章名芾而通書作黻皆誤也其書之大略如此力臣𨿽不知古人假借通用之說然謹守叔重之書辧鄕壁虛造之字其學識遠出戴侗楊桓之上矣雅好金石文字遇荒村野寺古碑殘碣埋沒榛莽之中者靡不椎拓嘗登焦山乘江潮歸壑往山巖之下藉落葉而坐仰讀瘞鶴銘聚四石繪爲圖聯以宋人補刻字證爲顧況書援據甚核力臣書法唐賢世稱能品爲炎武寫廣韻及音學五書今世傳雕本是也

力臣之後有吳玉搢字藉五號山夫考古書文字之異取字體之假借通用者系韻編次各注所出爲之辧證著別雅五卷亦癖金石與力臣同嗜作金石存十卷乾隆年間遊京師秦大司寇蕙田延至味經軒中校定五禮通考後以廩貢生官鳳陽訓導卒

又有安邑宋半塘者傳潛邱之學半塘名鑾字符衡世居運城生而穎悟善讀書乾隆甲子舉於鄕戊辰成進士銓授浙江常山縣知縣三年調鄞縣蒞鄞七年以廉能升廣東南雄府通判署連州又署澳門同知又署潮陽縣所至有政聲士民立生祠頌遺愛焉以親老告歸囊無長物攜書數千卷而已歸田後弟某爲確山令馳書招之至確山卒於官署半塘湛深經術尢精小學以潛邱古文尙書疏證文詞曼衍而不爾雅重輯尙書考辧四卷嘗曰經義不明小學不講也小學不講則形聲莫辧而訓詁無據矣說文解字乃小學之祖也取而疏之治經者其有所津逮乎采經史方言釋名玉篇廣韻水經注諸書爲說文解字疏詳贍辧博又益以附借備三門如水部沛字本遼東水名附訓爲澤借訓爲大爲僕此皆見於經傳者若見於史者如漢書禮樂志神哉沛師古注沛疾也司馬相如封禪文沛然攺容師古注感動又大人賦沛艾赳注張揖曰沛艾駊騀也則謂之備也此乃宋氏一家之學附者說文無此訓以經注訓附益之故曰附至於借例與附益無二又非通借之借意當時必有一說以處之不可得聞矣又有易見尙書匯鈔漢書地理考詩文集藏於家子葆淳字帥初一字芝山乾隆甲午優貢生癸卯舉人隰州學正以例授國子監助教學問淹通工詩古文詞性愛金石隸書行楷山水皆入能品傳其家學時陽城張古余太守與芝山友善太守名惇仁古余其字也乾隆甲午舉人乙未成進士戊戌補應殿試以知縣用今官吉安府知府於學無所不窺邃於經術尢精天文歷算北方之儒者也

胡渭﹝黃儀顧祖禹﹞

胡渭初名渭生字胐明一字東樵世爲徳淸人曾祖友信明隆慶戊辰進士廣東順徳縣知縣有政聲工古文與歸有光齊名世所稱思泉先生也父公角天啟甲子舉人渭生十二而孤母沈攜之避寇山谷間𨿽遭顚沛猶手一編不輟十五爲縣學生試髙等充增生屢赴行省試不售乃入太學嘗館益都馮文毅公家渭潛心經義尢精輿地之學昆山徐尙書幹學奉詔修一統志開館洞庭山延渭與黃儀子鴻顧祖禹景範閻若璩百詩分郡纂輯因得博觀天下郡國書又與子鴻輩觀摩相善而問學益進焉

渭素習尙書禹貢謂僞孔孔衝遠及蔡沈於地理皆疏舛如三江當主鄭康成說庾仲初之言不足信浮於淮泗達於河河當從說文作菏滎波旣豬波當從鄭康成本作播梁州之黑水與導川之黑水不可混而爲一因足疾家居博稽載籍及古今注釋考其異同而折中之依經立解章別句從成禹貢錐指二十卷錐指者取莊子秋水篇用管窺天用錐指地之意言所見者小也又謂禹貢山川非圖不明而漢永平中賜王景之圖及晉司空裴秀之圖皆亡宋程大昌禹貢山川地理圖世無傳本而合沙鄭氏東卿禹貢二十五圖世亦罕覯且於郡國山川未能精審先儒舊說與經異者不能釐正乃據九州島五服導山導水之文證以地誌水經參之傳紀計裏畫方爲圖四十七古今水道山脈條分縷析聚米畫沙如身歷目擊者矣漢唐以來河道遷徙𨿽非禹貢之舊要爲民生國計所系故於導河一章備考歷代決溢攺流之迹論近日淮黃之勢云淸口不利海口愈塞加以淫潦而何淮上流一時並決洪澤諸湖衝蕩髙堰人力倉卒難支必決山鹽髙寶諸湖而淮南海口沙壅更甚爲禍尢烈近日治河乃遏之使不得北而南入於淮以便運耳南行非河之本性東衝西決率無寧歲非治河治漕也設會通有時不用則河可以北先期戒民凡田廬冢墓當水之衝者悉遷他所官給其費兩岸之堤增卑培薄更於低處創立遙堤使暴水至得左右遊波寬緩而不迫然後縱河所之決金龍注張秋而東北由大淸河入於渤海不煩人力也其說可稱卓論豈不通時務之迂儒所能哉

嘗謂詩書禮春秋皆不可無圖惟易無所用圖六十四卦二體六爻之畫卽圖也八卦之次序方位乾坤三索出震齊巽二章盡之矣安得有先後天之別哉河圖之象自古無傳何從擬議洛書之文見於洪範五行九宮初不爲易而設作易圖明辧十卷又言洪範古聖所傳如日月之麗天有目者所共睹而閒有晦盲否塞者先儒曲說爲之害也漢儒五行傳專主災異以瞽史矯誣之說亂彜倫攸敍之經其害一也洛書之本文具在洪範宋儒創爲白黑之點方圓之體九十之位書也而變爲圖矣且謂洪範之理通於易劉牧以九爲河圖十爲洛書蔡元定兩易其名其害二也洪範元無錯簡而宋儒任意攺竄移庶徵王省惟歲以下爲五紀之傳移皇極斂時五福至其作汝用咎及三徳惟辟作福以下並爲五福六極之傳其害三也作洪範正論五卷又作大學翼眞七卷言格物致知之義釋在邦畿章內本無缺文無待於補其議論之正可謂通儒矣

康熙己卯因再從侄會恩官京師乃復遊日下禮部尙書李振裕侍講學士查升皆以爲當代儒宗未幾以老病歸升供奉內廷暇日以禹貢錐指進呈上覽而嘉之問年籍對曰浙江人六十餘歲禮部侍郎胡會恩之叔也四十二年法駕南巡渭撰平成頌一篇獻諸行在有詔嘉獎召至南書房直廬賜饌及書扇又禦書耆年篤學四大字賜之禁直諸臣咸謂一時之曠典云五十三年正月九日卒於家年八十有二

黃儀常熟人篤信古學放經史中地理及各家輿地書靡不究心謂班書地誌所載諸川第言其所出所入而中間經歷之地不可得聞惟水經注備著之然非繪圖讀者不能了然於心目乃反復尋玩每水各爲一圖如某水出某縣向某方流徑某縣某方至某縣合某水某縣入某水無一不具閻若璩見之不忍釋手嘆曰酈道元千古以下第一知己也

顧祖禹無錫人徙居常熟客於釣渚渡依範九鼎後居膠山黃守中家父柔謙字剛中精於史學著山居贅論一書祖禹少承家訓不事拈括經史皆能背誦如流水性好遠遊足迹徧天下無所遇歸而閉戶著書撰歷代州域形勢九卷南北直隸十三省一百十四卷川瀆異同六卷天文分野一卷共一百三十卷又用開方法繪地圖四卷名曰讀史方輿紀要凡職方廣輿諸書承訛襲謬皆二駁正詳於山川險要及古今戰守之迹而景物名勝皆在所略讀其書可以不出戶牖而周知天下之形勝爲地理之學者莫之或先焉世所稱三大奇書此其一也其二則梅文鼎歷算全書李淸南北史合鈔然合鈔本人所易爲李書尢嫌疏漏豈能與顧氏梅氏之書稱鼎足哉

張爾歧

張爾歧字稷若自號蒿庵居士濟陽人也少爲縣諸生遜志好學工古文詞著天道論中庸論篤終論爲時所稱年三十讀儀禮嘆曰漢初髙堂生傳儀禮十七篇武帝時有李氏得周官五篇河間獻王以考工補冬官共成六篇奏之後復得古經五十六篇於魯淹中其十七篇與髙堂生所傳同餘三十九篇無師說漢志所載傳禮者十三家其所發明皆周官及此十七篇之旨也十三家獨小戴大顯近代列於經以取士而二禮反日微蓋先儒於周官疑信各半而儀禮則苦其難讀故也夫疑周官者尙以新莽荊國爲口實儀禮則周公之所定孔子之所述當時聖君賢相士君子之所遵行可斷然不疑者而以難讀廢可乎因鄭康成注文古質賈公彥釋義曼衍學者不能尋其端緒乃取經與注章分之定其句讀疏其節錄其要取其明注而止有疑義則以意斷之亦附於末始名儀禮鄭注節釋後攺名儀禮鄭注句讀又參定監本脫誤凡二百餘字並考石經脫誤凡五十餘字作正誤二篇附於後成書之時年五十有九矣昆山顧炎武遊山左與爾歧友善讀其書而爲之序手錄一本藏山西祁縣所立書堂嘗與汪琬書稱爾歧之學根本先儒立言簡當又與友人論師道書曰獨精三禮卓然經師吾不如張稷若其爲亭林所推重如此爾歧閉戶著書是以世無知者平生交遊炎武之外則長山劉友生樂安李象先關中李中孚王宏撰四人而已所著書有夏小正傳注一卷吳氏儀禮考注訂誤一卷弟子職注一卷老子說略二卷濟陽縣誌九卷蒿庵集三卷蒿庵閒話二卷春秋傳議未成晚年蕭然物外不與世接自爲墓銘而卒

馬驌﹝王爾膂﹞

馬驌字宛斯一字驄禦鄒平人順治已亥進士謁選在京師用才望與順天鄕試同考官後爲淮安府推官尋奉裁攺知靈壁縣有善政卒於官士民皆哭且號於上曰願世世奉祀於是得部檄祠名宦驌少孤事母以孝聞穎敏彊記於書無不精研而尢癖左氏春秋以敍事易編年引端竟緒條貫如一傳謂之左傳事緯凡數萬言又取太古以來及亡秦之事合經史諸子鉤括裁纂佐以圖考參以外錄謂之繹史分五部一曰太古三皇五帝計十篇二曰三代夏商西周計二十篇三曰春秋十二公時事計七十篇四曰戰國春秋至亡秦計五十篇五曰外錄紀天官地誌名物制度等計十篇合一百六十篇篇爲一卷其書最精時人稱爲馬三代顧炎武讀是書嘆曰必傳之作也康熙四十四年仁皇帝南巡狩至蘇州一日垂問驌所著書命大學士張玉書物色元板明年四月令人賫白金二百兩至鄒平購板入內府

同時有王爾膂字襄哉號止庵一號泡齋掖縣諸生讀經宗漢學以爲鄭夾漈謂漢人窮經而經亡此言大非漢儒有家法七十子之大義賴漢以存窮經而經亡當在魏晉以後蓋荀虞之易亂於王輔嗣馬鄭之書亡於僞孔氏賈服之春秋淆於杜元凱其幸存者毛鄭之詩何氏之公羊鄭氏之三禮耳窮經當以毛何鄭爲主然後參以六朝唐宋元明諸儒擇其善而折衷焉庶乎可矣其論讀史也以正史爲主而旁證以外史如前後漢外有荀悅袁宏兩漢紀三國誌外有蕭常續漢書謝陛季漢書晉書外有崔鴻十六國春秋南北史宋齊梁陳隋諸書外有許嵩建康實錄新唐書外有劉煦舊唐書範祖禹唐鑑五代史外有尹洙五代春秋範坰林禹吳越備史句延慶錦裏耆舊傳馬令陸遊南唐書宋史外北宋有王禹偁東都事略曾鞏隆平集南宋有李心傳建炎以來朝野雜記徐夢莘北盟會編葉紹翁四朝聞見錄元史外有蘇天爵名臣事略凡此諸書皆當參互考訂以知其得失亦一時之學者也

國朝漢學師承記卷二

惠周惕﹝惠士奇惠松崖﹞

惠周惕字符龍一字研溪吳縣人先世居扶風遠祖元佑徙洛陽靖康末以文林閣學士扈髙宗蹕如臨安家湖州生善分爲四支曰四七曰廿一曰三八曰小一三八支後七傳至倫始遷吳縣東渚邨五傳至洪洪年至一百五歲吳下所稱百歲翁是也洪生萬方萬方生有聲有聲生周惕有聲字朴庵明歲貢生與同裏徐枋友善以九經教授鄕裏尢精於詩研溪先生少傳家學又從徐枋汪琬遊工詩古文詞旣壯厄於貧徧遊四方與當代名士交秀水朱彜尊亟稱之文名益著康熙辛未成進士選庶吉士因不習國書攺密雲知縣卒於官著有易傳春秋問三禮問詩說及研溪詩文集

子士奇字天牧晚年自號半農人研溪先生夢東裏楊文貞公來謁已而生先生遂以文貞之名名之年十二卽能詩有柳未成陰夕照多之句爲先輩所激賞二十一爲諸生不就省試或問之曰胸中無書焉用試爲乃奮志力學晨夕不輟遂博通六藝九經諸子及史漢三國誌皆能闇誦嘗與名流宴集坐中有難之者曰聞君熟於史漢試爲誦封禪書先生朗誦終篇不遺一字眾皆驚服戊子鄕試第一明年成進士選庶吉士散館授編修癸巳乙未會試兩充同考官聖祖嘗問廷臣誰工作賦閣學蔣廷錫以華亭王頊齡仁和湯右曾及先生三人對其後己亥正月太皇太后升祔禮成奉命祭告炎帝陵舜陵故事祭告使臣學士以上乃得開列先生以編修得膺寵命洵異數也庚子主湖廣鄕試冬奉命督學廣東雍正元年癸卯命畱任三年嘗謂漢時蜀郡僻陋文翁守蜀選子弟就學遣雋士張寬等東受七經還以教授其後司馬相如王褒嚴遵揚雄相繼而起文章冠天下漢之蜀今之粵也於是毅然以經學倡三年之後通經者多文體爲之一變又謂今之校官古博士也博士明於古今通達國體今校官無博士之才弟子何所效法訪諸輿論有海陽進士翁廷資其學品勝校官之職具疏題補韶州府教授得以誘進多士吏部以學臣向無題補官員之例格不行世宗特旨惠士奇居官聲名好所舉之人諒非徇私著照所請補授後不爲例在任遷右春坊右中允超擢侍講學士轉侍讀學士丙午任滿還都送行者如堵墻旣去粵人設木主配食先賢廣州於三賢祠惠州於東坡祠潮州於昌黎祠元旦及生日諸生肅衣冠入拜其得士心如此丁未五月奉旨修鎭江城以產盡停工罷官乾隆元年奉旨調取來京引見以講續用所欠修城銀兩得寬免丁巳六月補侍讀戊午以病告歸辛酉三月卒年七十有一

先生邃深經術撰易說六卷禮說十四卷春秋說十五卷其論易曰易始於伏羲盛於文王大備於孔子而其說猶存於漢不明孔子之易不足與言文王不明文王之易不足與言伏羲捨文王孔子之易而遠問庖犧吾不知之矣漢儒言易如孟喜以卦气京房以通變荀爽以升降鄭康成以爻辰虞翻以納甲其說不同而指歸則一皆不可廢今所傳之易出自費直費氏本古文王弼盡攺爲俗書又創爲虛像之說遂舉漢學而空之而古學亡矣易者象也聖人觀象而系辭君子觀象而玩辭六十四卦皆實像安得虛哉其論春秋曰春秋三傳事莫詳於左氏論莫正於谷梁韓宣子見魯春秋曰周禮盡在魯矣然則春秋本周禮以記事也左氏褒貶皆春秋諸儒之論故紀事皆實而論或未公公羊不信國史惟篤信其師說師所未言則以意逆之故所失常多要之左氏得諸國史公谷得之師承𨿽互有得失不可偏廢後世有王通者好爲大言以欺人乃曰三傳作而春秋散於是啖助趙匡之徒爭攻三傳以伸其異說夫春秋無左傳則二百四十年盲然如坐闇室之中矣公谷二家卽七十子之徒所傳之大義也後之學者當信而好之擇其善而從之若徒據孟子盡信書不如無書之說力排而痛詆之吾恐三傳廢而春秋亦隨之而亡也左氏最有功於春秋公谷有功兼有過學者信其所必不可信疑其所必無可疑惑之甚者也

其論周禮曰禮經出於屋壁多古字古音經之義存乎訓識字審音乃知其義故古訓不可攺也康成注經皆從古讀蓋字有音義相近而僞者故讀從之後世不學遂謂康成好攺字豈其然乎康成三禮何休公羊多引漢法以其去古未遠故借以爲說賈公彥於鄭注如飛茅扶蘇薄借綦之類皆不能疏所讀之字亦不能疏輒曰從俗讀甚違不知蓋闕之義夫漢遠於周而唐又遠於漢宜其說之不能盡通也況宋以後乎周秦諸子其文𨿽不盡雅馴然皆可引爲禮經之證以其近古也

幼時讀廿一史於天文樂律二志未盡通曉及官翰林因新法究推步之原著交食舉隅二卷言測日食者先求食限食限必在兩交去交近則食遠則否有入食限而不食者未有不入食限而食者也古法不能定朔故曰食或在晦說者謂日之食晦朔之閒月之食惟在望此知二五而不知十也日月有平行有實行有視行日月之食亦有實食有視食實食者日月在天相掩之實度視食者人在地所見之初虧食甚復圓也古術或知求實行莫知求視行皆知求平朔莫知求實朔故不能定朔者以此七政有髙卑故有恆星天有五星天有日天有月天古人以恆星最髙遂指恆星爲天體新法於恆星天之外又有宗動天合於九重之數宗動者七政之所同宗也沈括謂日月星辰之行不相觸者气而已此不知歷象者也如日月有气而無體則月焉能掩日哉日髙而月下五星亦有髙下髙下旣殊又焉能相觸乎春秋曰有食之旣旣者有繼之辭非盡也新法謂之金錢食日大月小月不能盡掩日光故全食之時其中闕然而光溢於外狀若金錢也

又撰琴理數考四卷其略云十二律黃鍾至小呂爲陽蕤賓至應鍾爲陰陽用正而陰用倍蕤賓長小呂短黃鍾中自古相傳之舊法也晉永嘉之亂有司失傳染武帝始攺舊法黃鍾長應鍾短小呂中由是陽正陰倍之法絕漢魏律小呂一均之下徵調黃鍾爲宮有小呂無蕤賓故假用小呂爲變徵黃鍾之黃鍾宮爲正宮小呂之黃鍾宮爲下宮徵最小而以爲宮故爲下宮隋鄭譯遂以黃鍾正宮當之擅去小呂用蕤賓以附會先儒宮濁羽淸之說夫宮濁羽淸者指下徵調而言譯攺爲正宮是以歷代之樂皆患聲髙隋唐以來惟奏黃鍾一均而旋宮之法廢矣古法盡亡獨存於琴孔疏密取則琴暉琴之十二律起於中暉之七音生於宮孔黃鍾從宮孔黃鍾始一上一下終於蕤賓琴自中暉黃鍾始一左一右終於十暉書成惟嘉定王進士恪見而喜之餘莫能解也

所著有紅豆齋小艸詠史樂府及南中集采蒓集歸耕集各一卷人海集四卷時術錄一卷海內學者稱爲紅豆先生初研溪先生由東渚邨遷居郡城東南香溪之北郡城東禪寺有紅豆一株相傳白鴿禪師所種老而枯矣至是時復生新枝研溪先生移一枝植階前生意郁然僧睿目存爲繪紅豆新居圖自題五絕句又賦紅豆詞十首和者二百餘人四萬名士過吳門者必停舟訪焉因自號紅豆主人所以鄕人稱研溪先生曰老紅豆先生半農先生曰紅豆先生松崖先生曰小紅豆先生

松崖先生半農先生之次子也名棟字定宇一字松崖初爲吳江學生員復攺歸元和籍自幼篤志向學家有藏書日夜講誦自經史諸子百家雜說及釋道二藏靡不穿穴父友臨川李紱一見奇之曰仲孺有子矣學士視學粵東先生從之任所粵中髙才生蘇珥羅天尺何夢瑤陳海六時稱惠門四子常入署講論文藝與先生爲莫逆交至於學問該洽則四子皆自以爲遠不逮也及學士毀家修城先生往來京口饑寒困頓甚於寒素遭兩喪不以貧廢禮終年課徒自給甑塵常滿處之坦如雅愛典籍得一善本傾囊弗惜或借讀手鈔校勘精審於古書之眞僞了然若辧黑白乾隆十五年詔舉經明行修之士兩江總督文端公尹繼善文襄公黃廷桂交章論薦有博通經史學有淵源之語會大學士九卿索所著書未及進而罷歸然先生於兩公非有半面識也年五十後專心經術尢邃於易謂宣尼作十翼其微言大義七十子之徒相傳至漢猶有存者自王弼興而漢學亡幸傳其略於李鼎祚集解中精揅三十年引伸觸類始得貫通其旨乃撰周易述一編專宗虞仲翔參以荀鄭諸家之義約其旨爲注演其說爲疏漢學之絕者千有五百餘年至是而粲然復章矣書垂成而疾革遂闕鼎至未濟十五卦及序卦雜卦傳二篇孔氏正義據馬融陸績說以爻辭爲周公所作與鄭學異其所執者明夷六五云箕子升六四云王用享於岐山皆文王後事也先生獨能辧之於明夷之五曰箕子當從古文作其子其古音亥亦作萁劉向云今易其子作荄玆荀爽據以爲說讀萁子爲荄玆其與亥子與玆文異而音義同三統術云該閡於亥孳萌於子該亥亦同物也五本坤也坤終於亥幹出於子用晦而明明不可息故云其子之明夷馬融俗儒不識七十子傳易之大義讀其爲箕蓋涉彖傳而訛五爲天位箕子臣也而當君位乖於易例甚矣謬種流傳兆於西漢博士施仇讀其爲箕蜀人趙賓述孟氏之學以爲箕子明夷陰陽气無箕子箕子者萬物方荄玆也賓據古義以難諸儒諸儒皆屈於是施仇梁邱賀皆嫉之孟喜仇賀同事田王孫喜未貴而學獨髙喜所傳易家候陰陽災變書得自王孫而賀惡之謂無此事語聞於上宣帝遂以喜爲攺師法中梁邱之譖也仇賀嫉喜而並及賓班固作喜傳亦用仇賀之單詞皆非實錄劉向別錄猶循孟學故馬融俗說荀爽獨知其非復用賓古義而晉人鄒湛以漫衍無經譏之蓋魏晉以後經師道喪王肅詆鄭氏而禘郊之義乖袁準毀蔡服而明堂之制亡鄒湛譏荀諝而周易之學晦郢書燕說一倡百和何尢乎後世之紛紜也於升之四曰文王爻辭皆據夏商之制春秋引夏書惟彼陶唐帥彼天常有此冀方服虔云堯居冀州虞夏因之禹貢冀州治梁及岐爾雅云梁山晉望也諸侯三望天子四望梁山爲晉望明梁岐皆冀州之望此王謂夏后氏受命祭告非文王也其說幹之四徳曰元者天地之始說文元從一道立於一造分天地化生萬物幹之初九積善在下陽之始生東方爲仁故云善之長陰陽交而後亨幹之九二當上升坤五爲天子故文言再言君徳經凡言亨者皆謂乾坤交也乾六爻二四上匪正坤六爻初三五匪正乾變坤化六爻皆正成兩旣濟故云各正性命保合太和和卽利正卽貞也經凡言利貞者皆爻當位或變之正或剛柔相易惟旣濟一卦六爻皆正故云剛柔正而位當雜卦篇所謂旣濟定也卦具四徳者七乾坤變化而成兩旣濟屯三爻變革四爻變皆成旣濟隨三四易位成旣濟元妄三四易位上爻又變而成旣濟臨二升居五位三爻又變而成旣濟故皆言元亨利貞也其論占筮之法曰易稱天下之動貞夫一故卦爻之動一則正兩則惑京氏筮法一爻變者爲九六二爻以上變爲八晉公子得貞屯悔豫皆八乃三艾變不稱屯之豫而稱八穆姜遇艮之八乃五爻變不稱艮之隨而稱八所謂貞夫一也七者蓍之數八者卦之數蓍圓而神卦方以知神以知來知以藏往知來爲卦之未成者藏往爲卦之已成者故不曰七而曰八春秋內外傳無筮得某卦之七者以七爲蓍之數未成卦也

又因學易而悟明堂之法撰明堂大道錄八卷禘說二卷大略謂說卦帝出乎震帝者五帝也在太微之中五徳相次以成四時聖人法之立明堂爲治天下之大法明堂有五室四堂室以祭天堂以布政王者承天統物各於其方以聽事謂之明堂月令今所傳月令是也古之聖人生有配天之徳沒有配天之祭故太皞以下歷代稱禘太皞以木徳炎帝以火徳黃帝以土徳少皞以金徳顓頊以水徳王者行大享之禮於明堂謂之禘祖宗其郊則行之南郊禘郊祖宗四大祭而總謂之禘者禘其祖之所自出故也鄭注大傳不王不禘及詩長髮大禘箋皆云郊祀天是郊稱禘也周頌雝序云禘太祖也鄭箋云太祖謂文王是祖稱禘也劉歆云大禘則終王是宗稱禘也董子曰天地者先祖之所自出也禘者禘其祖之所自出故四大祭皆蒙禘名禘禮上溯遠祖旁及毀廟下逮功臣聖人居天子之位行配天之祭推人道以接天而天神降地出人鬼格夫然而陰陽和風雨時五穀熟艸木茂羣生咸遂物無疵癘所謂旣濟定也先儒皆以明堂上有靈臺下有辟雍四門有太學熲容春秋釋例云太廟有八名肅然淸靜謂之淸廟行禘祫序昭穆謂之太廟告朔行政謂之明堂行饗射養國老謂之辟雍占云物望氛祥謂之靈臺其四門之學謂之太學其中室謂之太室總謂之宮盧植禮記注亦云明堂卽太廟與靈臺辟雍古法皆同一處近世殊異分爲三耳而晉時袁準著論非之昧於古制矣王者覲諸侯或巡狩四嶽則有方明方明者放乎明堂之制也亦謂之明堂荀子所謂築明堂於塞外以朝諸侯戰國時齊有泰山明堂卽方明也周書朝諸侯則於明堂覲諸侯則設方明故虞禋六宗而覲四嶽羣牧周禮方明而覲公侯伯子男六宗方明卽明堂六天之神鄭氏謂天之司盟非也自明堂之制不詳而禘禮亦廢鄭氏知圜丘方丘之爲禘而不知爲明堂六帝王肅又誤據魯禘攺禘爲宗廟之祭無配天之事此魏明所以漢四百餘年廢無禘祀也禘行於明堂明堂之法本於易中庸言至誠可以贊化育與天地參此明堂配天之義也又有易漢學七卷易例二卷皆推演古義鍼砭俗說

於書有古文尙書考二卷謂孔壁中古文得多十六篇內有九共九篇析之爲二十四篇鄭康成所傳之二十四篇卽孔壁眞古文東晉晚出之二十五篇與漢書不合可決其僞唐人詆鄭所傳爲張霸僞造者妄也今文泰誓三篇其略見於太史公書太史公從安國問故當可信唐人尊信晚出之泰誓而以今文泰誓爲僞亦非也

於春秋有左傳補注六卷自序云嘗見鄭康成之周禮韋宏嗣之國語純采先儒之說末乃下以己意令學者審其異同杜元凱春秋集解𨿽根本前修而不著其說又其持論閒與諸儒相違於是樂遜序義劉炫規過之書出焉今刺取經傳附以先世遺聞宗韋鄭之遺前修不掩效樂劉之意有失必規而於古今文之同異辧之尢悉云其注秦穆姬屬賈君用唐尙書說以賈君爲申生妃令尹蔿艾獵用世本說爲叔敖之兄同盟於亳城北用服虔本證亳爲京之訛塹防門而守之廣裏用續漢書及京相璠說以防門廣裏爲地名吳句余用服虔說以爲吳子余祭萬者二人用吳仁傑說二人當爲二八臧文仲廢六關訓廢爲置讀如公羊廢其有聲者之廢皆前人所未及道也又言公羊有嚴顏二家蔡邕石經所定者嚴氏春秋也何邵公所注者顏氏春秋也石經公羊末云桓公二年顏氏有所見異辭云云僖公三十年顏氏言君出則己入今何本皆有之又云顏氏無伐而不言圍者非取邑之辭也今何本亦有之以此知何所注者顏氏本也鄭康成注三禮引隱二年放於此乎隱三年登戾之桓十一年遷鄭焉而鄙畱皆與何氏異與石經同蓋鄭所據者嚴氏本也又云應劭風俗通稱谷梁爲子夏門人楊士勛謂受經於子夏按桓譚新論云左氏傳世遭戰國寖微後百餘年魯谷梁赤爲春秋殘略多所違失然則谷梁子非親受經於子夏矣古人親受業者稱弟子轉相授者稱門人則谷梁於子夏猶孟子之於子思故魏糜信注谷梁以爲與秦孝公同時也楊士勛言谷梁作傳傳孫卿卿傳魯人申公申公傳博士江公按孫卿齊湣襄時人當秦之惠王則在其後卿所注書言天子廟數及賻賵襚含之義述春秋善胥命而言盟詛不及三王諸侯相見仁者居守皆本谷梁說其言傳孫卿信矣隱元年傳成人之美不成人之惡僖二十二年傳過而不攺是謂之過二十三年傳以不教民戰則是棄其師今皆在論語中傳所載與儀禮二記合者尢多故鄭康成曰谷梁善於經者也

其論論語曰宣尼言述而不作於魯論見之鄕黨一書半是禮經堯曰數章全書訓典論君臣則人言不廢譏無恆則南國有言於善人爲邦則曰誠哉是言於隱居行義則曰吾聞其語素絢唐棣逸時可誦百官冢宰古典可稽出門如見大賓使民如承大祭此胥臣多聞之所述也視其所以觀其所由察其所安此文王官人之所記也克已復禮左氏以爲古志己所不欲勿施於人管子以爲古語﹝見小問篇﹞參分天下而有其二周志之遺文也﹝今逸周書卽周志也在程典篇﹞陳力就列不能者止周任之遺言也推此言之聖人豈空作哉

其論爾雅曰釋詁釋訓乃周公所作以教成王故詩稱古訓是式漢時謂之故訓又謂之詁訓詁訓者雅言也周之古訓仲山式之子之雅言門人記之俗儒不信爾雅而仲山之古訓夫子之雅言皆不存矣

又撰九經古義十六卷討論古字古音以博異聞正俗學又以範蔚宗後漢書缺略遺誤範書行而東觀漢記謝承薛瑩司馬彪華嶠謝沈張瑩袁山松諸家之書皆亡乃取初學記藝文類聚北堂書鈔太平禦覽諸書作後漢書補注十五卷所有撰述如王文簡公精華錄訓纂二十四卷盛行於世論者以爲過於任淵之注山谷李壁之注荊公詩焉周易本義辧證五卷太上感應篇注二卷亦經好事刊刻惟山海經訓纂十八卷九曜齋筆記二卷松崖筆記二卷松崖文鈔二卷世無刊本又有諸史會最竹南漫錄皆未成書卒於乾隆二十三年戊寅五月年六十有二先生晚年盧運使見曾延至邗上如雅雨堂十種山左詩鈔感舊集皆先生手定焉

同時與先生友善者沈彤沈大成大成字學子號沃田華亭人有學福齋集受業弟子最知名者余古農同宗艮庭兩先生如王光祿嗚盛錢少詹大昕戴編修震王侍郎蘭泉先生皆執經問難以師禮事之錢少詹爲先生作傳論曰宋元以來說經之書盈屋充棟髙者蔑棄古訓自誇心得下者剿襲人言以爲己有儒林之名徒爲空疏藏拙之地獨惠氏世守古學而先生所得尢深擬諸漢儒當在何邵公服子愼之閒馬融趙岐輩不能及也

沈彤

沈彤字冠云一字果堂吳江縣諸生也康熙雍正閒何學士焯以制義倡導學者四方從遊弟子著錄者四百餘人弟子中惟陳季方陳少章及彤最知名季方工文詞少章精史學彤獨以窮經爲事核先儒之異同而求其是爲文章不貴詞藻抒心自得而已應博學鴻詞科以奏賦至夜半不及成詩不入選有人薦修三禮及大淸一統志議敍得九品官恥不仕遂歸吳江閉戶治經矻矻終年羣經皆有撰述尢邃於禮著周官祿田考三卷因歐陽修有周禮官多田少祿且不給之疑故詳究周制以與之辧官爵數公田數祿田數三篇積算特爲精密又以儀禮古人患其難讀自唐賈公彥後惟朱子李如圭張淳黃幹楊復五人乃專攻士禮著有儀禮小疏惜未成書惟有士冠禮士昏禮公食大夫禮士喪禮喪服傳五篇每篇附以監本刊誤卷末又附左右異尙考一篇其說以康成公彥爲宗兼采元敖繼公之注然掊擊君善者十之七從其說者十之二三耳彤述作矜愼不輕意下筆所著如尙書小疏春秋左傳小疏僅有數十則以視近日士大夫急於成書蹈鹵莽滅裂之譏者有霄壤之分矣其書傳於世者周官祿田考儀禮小疏之外有吳江震澤二縣誌果堂集十二卷彤老而無子窮困以卒得年六十有四

藩向在京師有夫已氏問予曰叔嫂有服乎無服乎予答之曰據禮經是叔嫂無服也考奔喪云無服而爲位者惟叔嫂及婦人降而無服者麻鄭注𨿽無服猶弔服加麻袒免爲位哭也則叔嫂之服弔服加麻袒免旣葬而除無所謂大功也夫己氏出鄞人萬充宗叔嫂有服辧示予大笑曰子墨守鄭學知其一而不知其二豈得爲禮家乎充宗之文因晉成粲之說而曲解喪服傳夫之所爲兄弟服妻降一等以證叔嫂之大功而謂康成不能解公彥彊爲之解予心知其說之謬然無以應也南歸後讀儀禮小疏曰夫之所爲兄弟服妻降一等鄭於上記注云兄弟猶言族親也此兄弟同義故不重出賈云妻從夫服其族親卽上經夫之諸祖父母見於緦麻章夫之世叔父母見於大功章夫之昆弟之子不降嫂叔又無服今言從夫降一等記其不見者當是夫之從母之類乎彤謂此條總結上經非專記其不見者夫之姑姊妹見於小功章賈乃遺之至雲從母之類則有若夫之從祖父母夫之從父姊妹之類皆以小功而降爲緦有若夫之族曾祖父母族祖父母族父母及夫之從祖姑姊妹適人者之類夫皆爲之緦妻皆降而無服並包含於其中矣從母者母之女兄弟也故亦可稱兄弟此可以發成粲之癥結息充宗之狂喙矣且自愧不能潛心尋討傳文及鄭賈之說至爲夫己氏所折乃知果堂肄禮之精審如此嗟乎先輩之用心縝密烏可及哉

余古農先生

先生諱蕭客字仲林別字古農吳縣布衣也先生生五歲父幕遊粵西不歸母顏授以四子書五經夜則課以文選及唐宋人詩古文年十五通五經卽知气理空言無補經術思讀漢唐注疏家貧不能蓄書有苕溪書棚徐姓識先生一日詣書棚借左傳注疏匝月讀畢歸其書徐姓訝其速曰子讀之熟矣乎曰然徐手翻一帙使先生背誦終捲無誤徐大駭曰子奇人也贈以十三經注疏十七史說文解字玉篇廣韻於是閉戶肄經史博覽羣書性癖古籍聞有異書必徒步往借𨿽僕僕五六十里不以爲勞也以郭璞注爾雅用舊注而掩其名謂之攘善無恥乃采注疏及太平禦覽諸書中犍爲舍人孫炎李巡舊注而爲之釋書未成先成注雅別鈔八卷專攻陸佃新義埤雅及羅願爾雅翼之誤兼及蔡卞毛詩名物解沈宗伯徳潛見其書折節下交年二十二以注雅別鈔就正於松崖先生先生曰陸佃蔡卞乃安石新學人人知其非不足辧羅願非有宋大儒亦不必辧子讀書譔著當務其大者遠者先生聞之矍然遂執贄受業稱弟子焉吳縣朱丈文遊藏書之富甲於吳門延先生教讀館於滋蘭堂中得徧讀四部之書又嘗閱道藏於玄妙觀閱佛藏於南禪寺居恆手一編弗輟日不足則繼之以夜於是目力虧損不見一物有人傳以坐暗室中目蒙藍布存想北斗七宿一年之後目𨿽能視然讀書但能讀大字本而已直隸總督方恪敏公觀承聞其名延至保定修畿輔水利志閒遊京師與朱學士笥河先生紀文達公昀胡文恪公髙望相友善咸謂其學在深寧亭林之間因目疾復作舉歙戴震以代遂南歸以經術教授鄕裏閉目口授生徒極盛是時江震滄孝廉名筠者亦以目疾教讀時人皆號爲盲先生同郡以經義詩古文詞相論難者薛家三先生汪愛廬先生彭進士紹升汪孝廉元亮先生上下議論風發泉湧家三先生曰鬼穀子縱橫家舌有鋒鍔不可當也先生狀貌奇偉頂有二肉角疏眉大眼口侈多髯如軌革家懸鬼穀子像故同社中戲呼爲鬼穀子乾隆年間詔開四庫館徵四萬名彥充校讎之任有人以山陰童鈺及先生名達於金壇因一諸生一布衣格於例不果薦先生貧病交攻再娶無子卒年四十有七其牢騷不平之气往往托之美人香艸形於歌詠哀音微茫有騷人之遺意焉

生平著述甚多爾雅釋注雅別鈔悔其少作不以示人文選音義亦悔少作然久已刊行乃別譔文選雜題三十卷又有選音樓詩拾若干捲先生深於選學因名其摟曰選音疾革之時以雜題詩集付弟子朱敬輿敬輿寶爲枕中祕以是學者罕知之惟古經解鉤沈已入四庫經部當日戴震謂是書有鉤而未沈者有沈而未鉤者然沈而未鉤誠如震言若曰鉤而未沈則震之妄言也今核考其書豈有是哉惟皇侃論語義疏其書出於著鉤沈之後且爲足利贗鼎何得謂之鉤而未沈者乎藩爲先生受業弟子聞之先生曰鉤沈一書漢晉唐三代經注之亡者本欲盡采因乾隆壬午四月得虛損證危若朝露急欲成書乃取舊稿錄成付梓至今歉然吾精力衰矣汝能足成之亦經籍之幸也藩自心喪之後遭家多故奔走四方雨雪載塗饑寒切體不能專志壹心從事編輯今年已五十忽忽老矣嘆治生之難蹈不習之罪有負師訓能不悲哉

江艮庭先生

先生諱聲本字濤後攺叔澐其先世居休寧之梅田後遷蘇州又遷無錫復歸吳下遂爲吳縣人少與兄震滄孝廉同學不事帖括讀尙書怪古文與今文不類又怪孔傳庸劣且甚支離安國所爲不應若此年三十五師事同郡通儒惠松崖徵君得讀所著古文尙書考及閻若璩古文疏證乃知古文及孔傳皆晉時人僞作於是集漢儒之說以注二十九篇漢注不備則旁考他書精研古訓成尙書集注音疏十二卷附補誼九條識僞字一條尙書集注音疏前後述外編一卷尙書經師系表也經文注疏皆以古篆書之疑僞古文者始於宋之吳才老朱子以後吳艸廬郝京山梅鷟皆不能得其要領至本朝閻惠兩徵君所著之書乃能發其作僞之迹剿竊之原若刊正經文疏明古注則皆未之及也先生出而集大成豈非伏孔馬鄭之功臣乎

其辧泰誓曰泰誓今文古文皆有之漢儒皆誦習之馬鄭皆爲之注自東晉僞古文出則有泰誓三篇世無具巨眼人遂翕然信奉以爲孔壁古文因目此爲今文且反疑其僞以故寖微而至於亡顧其遺文記火流谷至之事且無諸傳記所引之語故馬融𨿽爲之注不能無疑今姑備錄馬說而辯之馬融書敍曰泰誓後得案其文似若淺露又云八百諸侯不召自來不期同時不謀同詞及火復於上至於王屋流爲雕五至以谷俱來舉火神怪得毋在子所不語中乎又春秋引泰誓曰民之所欲天必從之國語引泰誓曰朕夢協朕卜襲於休祥戎商必克孟子引泰誓曰我武惟揚侵於之疆則取於殘殺伐用張於湯有光孫卿引泰誓曰獨夫紂禮記引泰誓曰予克紂非予武惟朕文考無罪紂克予非朕文考有罪惟予小子無良今之泰誓皆無此語吾見書傳多矣所引泰誓而不在泰誓者甚多弗復悉記略舉五事以明之亦可知矣馬此說具正義辧之曰案融之意以泰誓非伏生所傳故疑之爾融獨不見伏生之尙書大傳乎泰誓維四月太子發上祭於畢云云大傳旣引其文矣其所以不傳者蓋生年老容有遺忘自所得二十八篇之外不能記憶其全故爾大傳引九共曰予辧下土使民平平使民無敖引帝告曰施章乃服明上下能錄其詞組而不傳其全文是其不能記憶之明驗也然則泰誓𨿽不出於伏生不得謂非秦火已前伏生所藏之舊文矣且漢書藝文志云尙書古文經四十六卷爲五十七篇計伏生書二十八篇三分盤庚則爲三十加孔氏多出之二十四篇才五十四加泰誓三篇適五十七無泰誓則不符其數又李顒集注尙書於此泰誓輒引孔安國曰則孔氏古文亦有此篇安國且作傳矣而兩漢諸儒備見今文古文者未嘗疑泰誓有今古文之異然則今文泰誓同乎古文又可知矣融獨以其後得而疑之則五十四篇惡在其可信邪若其所稱八百諸侯不期而會則婁敬說髙帝嘗言之矣司馬子長亦錄其文於本紀矣不旣信而有徵乎又若火流爲雕以谷俱來斯乃符命之應猶龜書馬圖之屬也孔子系易曰河出圖洛出書聖人則之論語記孔子之言曰鳳鳥不至河不出圖吾已矣夫然則符瑞之徵聖人且覬幸遇之而乃以火流谷至爲神怪謂爲子所不語豈通論乎且思文之詩不云乎貽我來麰帝命率育卽此以谷俱來之謂融亦將斥詩爲誕乎不然詩則信之書則疑之進退皆無據矣融又以書傳所引泰誓甚多而疑此泰誓皆無有又案湯誓篇傳自伏生旣又出諸孔壁今文古文若合符節而予小子履敢用玄牡云云載於墨子兼愛篇而湯誓未有其文故孔安國注論語堯曰篇不敢質言湯誓之文而云墨子引湯誓其詞若此又墨子尙賢篇引泰誓曰聿求元聖與之戮力同心以治天下而湯誓中亦無之然而謂湯誓有逸文可也謂湯誓爲僞書則不可以此相況泰誓亦猶是耳夫復奚疑哉不獨此也大傳引盤庚曰若徳明哉湯任父言卑應言引無逸曰厥兆天子爵今盤庚無逸具在而皆無是言經與傳具出於伏生不應傳錄其文經反遺其語然則伏生旣傳之後歐陽夏侯遞有師承猶不能無闕逸況泰誓經灰燼之餘百年而出反怪其有遺逸邪且夫傳記諸書夫人而見之矣苟欲僞造必不敢張空弮以自吐其胸臆並不敢出神奇以駭人之觀聽將摭拾典籍以供補綴依據誼理以爲幹城以求售其欺於後世如彼僞孔氏之所爲矣安肯故畱此閒隙以滋後人之議哉蓋惟當時實有其事史官據事直書而無所顧忌故有火流谷至之文逮其後遺文殘闕傳之者僅守殘編而不敢補緝故無諸傳記所引之語斯何足怪乎季長之說吾不謂然故爲此辧此又閻惠二君之所未及也

先生精於小學以許叔重說文解字爲宗說文所無之字必求假借之字以代之生平不作楷書卽與人往來筆札皆作古篆見者訝以爲天書符籙俗儒往往非笑之而先生不顧也嘗著六書說一首自書勒石其說轉注以五百四十部爲建類一首以凡某之屬皆從某爲同意相受實前人所未發又恆星說一卷文不錄喜爲北宋人小詞亦以篆書書之先生性耿介不慕榮利交遊如王光祿鳴盛王侍郎蘭泉先生畢制軍沅皆重其品藻而先生未嘗以私事干之所以當事益重其人嘉慶元年詔開孝廉方正科江蘇巡撫費公淳首舉先生賜六品頂帶卒年七十有八晚年因性不諧俗動與時違取周易艮背之義自號艮庭學者稱爲艮庭先生云

藩少從古農先生學先生沒後藩泛濫諸子百家如涉大海茫無涯涘先生教之讀七經三史及許氏說文乃從先生受惠氏易讀書有疑義質之先生指畫口授每至漏四下猶講論不已可謂誨人不倦者矣子鏐字貢庭名諸生孫沅字鐵君優貢生世傳其學弟子數十人元和顧廣圻長洲徐頲最知名廣圻字千里號薲邑諸生天資過人無書不讀經史小學天文歷算輿地之學靡不貫通又能爲詩古文詞駢體文字當今海內學者莫之或先也頲字述卿嘉慶甲子舉人乙丑以第二人及第今官翰林院編修先生老友中來往親密者錢宮詹大昕褚部郎寅亮宮詹別有傳

褚寅亮

褚寅亮字搢升號鶴侶一字宗鄭長洲人也乾隆十六年召試舉人授內閣中書官至刑部員外郎與錢宮詹大昕爲同年友深於經學從事禮經幾三十年嘗謂宋人說經好爲新說棄古注如土苴惟儀禮一書爲朴學空談義理者不能措辭而晦庵勉齋信齋又崇信之故鄭氏之學未爲異義所汩至元吳興敖繼公譔集說𨿽云采先儒之言其實自注疏而外皆自逞私意專攻鄭氏學者苦注疏之難讀而喜其平易乃盛行於世蓋君善之意不在解經而有意與康成立異特其巧於立言含而不露若無意於排擊者是以入其玄中而不悟至於說有不通甚且攺竄經文曲就其義不幾於無所忌憚乎著儀禮管見四卷其說之最精者如鄕飲酒記北面者東上敖攺東爲西駁之曰注明言統於門門在東則不得以西爲上也鄕射記勝者之弟子洗觶升酌南面坐奠於丰上降袒執弓反位敖以袒執弓句爲衍駁之曰勝者之弟子卽射賓中年少者以是勝黨故袒執弓非衍文也燕禮勝觚於賓敖攺觚爲觶駁之曰凡獻以爵者酬以觶燕禮宰夫主獻旣不以爵則酬亦不以觶矣安可破觚爲觶乎大射儀以耦在還上射於左敖依鄕射攺爲於右駁之曰上射位在北下射位在南鄕射大射所同但鄕射位在楅西從楅向西則北爲右大射次在楅東從楅向東則北爲左敖比而同之昧於東西之別矣喪服記公子爲其妻縓冠敖攺縓爲練駁之曰練冠之紕亦飾以縓故閒傳云練冠縓緣就其質言之曰練冠就其紕言之曰縓冠母重故言其質妻輕故言其紕非有二也士虞禮明齊醙酒敖以醙酒爲衍文駁之曰注明言有酒無醴據下文普薦醙酒亦專言酒不及醴豈得妄解明齊爲醴輒刪經文乎特牲饋食禮三拜眾賓眾賓答再拜敖攺再爲一駁之曰鄕飲酒眾賓答一拜者大夫爲主人也有司徹之答一拜者大夫爲祭主也此士禮安得以彼相例乎

寅亮精天文歷算之術尢長於句股和較相求諸法作句股廣問三卷錢少詹著三統術衍寅亮校正刊本誤字如月相求六扐之數句六扐當作七扐推閏餘所在加十得一句加十當作加七少詹服其精審早年爲公羊何休之學撰公羊釋例三十篇謂三傳惟公羊爲漢學孔子作春秋本爲後王制作訾議公羊者實違經旨又因何邵公言禮有殷制有時王之制與周禮不同作周禮公羊異義二卷又著十三經筆記十卷諸史筆記八卷諸子筆記二卷名家文集筆記七卷藏於家乾隆四十年以病告歸五十五年卒

國朝漢學師承記卷三

王鳴盛﹝金日追﹞

王鳴盛字鳳喈一字禮堂別字西莊嘉定人生而敏慧四歲隨王父讀書丹徒學署日識數百字縣令馮詠以神童目之年十二爲四書文才气浩瀚已有名家風度年十七補諸生屢試第一鄕試中副榜才名藉甚江蘇巡撫陳文肅公大受招入蘇州紫陽書院院長歸安吳大綬常熟王峻皆賞其才乾隆十二年鄕試以五經中式會試不第客遊蘇州時沈文愨公徳潛以禮部侍郎致仕海內英雋之士皆出其門下與王侍郎蘭泉先生錢少詹大昕吳內翰企晉及曹仁虎趙文哲黃文蓮相倡和文愨以爲不下嘉靖七子又與惠松崖徵君講經義知詁訓必以漢儒爲宗精研尙書久之乃信東晉之古文固僞而馬鄭所注實孔壁之古文也東晉所獻之泰誓固僞而唐人所斥爲僞泰誓者實非僞也古文之眞僞辧而尙書二十九篇粲然具在知所從事矣十九年莊培因榜以第二人及第授編修公卿爭以禮致之刑部侍郎秦蕙田修五禮通考屬以分修尢見重於掌院學士蔣文恪公溥二十三年天子親試翰詹諸臣特置一等一名擢侍講學士充日講起居注官明年充福建正考官未蕆事卽有內閣學土兼禮部侍郎之命還京有禦史論其馳驛濫用驛馬掛吏議左遷光祿寺卿尋丁內艱歸遂不復出卜居蘇州閭門外不與當事通亦不與朝貴接家本寒素賣文諛墓以自給余則一介不取也閉戶讀書日夕探討嘗謂漢儒說經必守家法亦云師法自唐貞觀撰諸經義疏而家法亡宋元丰以新義取士而漢學殆絕今好古之士皆知崇注疏矣然經注惟詩三禮及公羊傳猶是漢人家法余經則出於魏晉未爲醇備故所譔尙書後案以鄭馬爲主不得已閒采僞孔王肅而唐宋諸儒之說槪不取焉又撰十七史商榷一百卷主於校勘本文補正訛脫審事迹之虛實辧紀傳之異同最詳於輿地職官典章制度獨不喜褒貶人物以爲空言無益也又有蛾術編一百卷其目有十說錄說字說地說制說人說物說集說刻說通說系其書辧博詳明與洪容齋王深寧不相上下詩宗盛唐中年出入於香山東坡晚年獨愛玉溪生謂少陵以後一人手定詩集二十四卷古文若干捲老年因讀書窮日夜不輟目遂瞽有吳興醫鍼之而愈著書如常乃自號西沚卒年七十有八

藩十六歲時著爾雅正字光祿在艮庭先生家見此書囑艮庭先生招藩往謁獎賞不去口嘗謂藩曰予門下士以金子璞園爲第一予近日得見好學深思之士惟子及李子賡蕓費子士璣三人而已璞園名日追嘉定諸生閉門校書不求聞達十三經皆有校本而儀禮尢精著有儀禮正訛十七卷行於世士璣吳江人嘉慶戊午科舉人治漢易李賡蕓號許齊嘉定人深於小學乾隆庚戌成進士今官浙江嘉興府知府

錢大昕﹝錢塘錢坫﹞

錢大昕字曉徵一字辛楣又號竹汀先世自常熟徙居嘉定遂爲嘉定人生而穎悟讀書十行俱下年十五爲諸生有神童之目時紫陽書院院長王侍禦峻詢嘉定人材於王光祿西沚以先生對先生西沚之妹婿也侍禦告之巡撫雅蔚文檄召至院中試以周禮文獻通考兩論下筆千言悉中典要侍禦嘆爲奇才乾隆十六年髙宗純皇帝南巡獻賦行在召試舉人以內閣中書補用在京師與同年長洲褚寅亮全椒吳朗講明九章算學及歐羅巴測量弧三角諸法時禮部尙書大興何翰如久領欽天監事精於推步時來內閣與先生論李氏薛氏梅氏及西人利瑪竇湯若望南懷仁諸家之術翰如遜謝以爲不及也

先是在吳門時與元和惠定字吳江沈冠云兩徵君遊乃精研古經義聲音訓詁之學旁及壬遁太乙星命靡不博綜而深究焉乾隆十九年莊培因榜成進士散館授編修二十三年大考翰林以二等一名擢右贊善尋遷侍讀二十八年又以大考一等三名擢侍講學士充日講起居注官三十七年攺補侍讀學士其年冬擢詹事府少詹事純皇帝深知爲績學之士官侍讀學士時卽命入直上書房授皇十二子書又奉敕修熱河志續文獻通考續通誌一統志天球圖皆預纂修之列己卯壬午乙酉甲午充山東湖南浙江河南主考官庚辰丙戌充會試同考官主考河南之年授廣東學政明年夏以丁外艱歸先生淡於名利慕邴曼容之爲人嘗謂官至四品可以歸田故奉諱家居之後卽引疾不出矣嘉慶四年今上親政垂詢大昕家居狀朝貴寓書惇勸還朝婉言謝之嘉慶九年十月二十日卒於紫陽書院年七十有七

先生深於經史之學其論易先天後天之說曰說卦傳孔子所作其言曰震東方巽東南離南方乾西北坎正北艮東北惟不見坤兌二方兌爲正秋則必正西方矣坤介於離兌之閒亦必位西南矣伏羲畫卦以來蓋已有之伏羲以木徳王而傳稱帝出乎震是震東巽東南之位必出於伏羲不當別有方位也漢唐以前儒家與方士均未有言先天圖者宋初方士始言之而儒家尊信其說欲取以駕乎文王孔子之上毋乃好奇而誣聖人乎天地水火雷風山澤各自相對本無方位之可言後儒援天地定位四語傅會先天之說尢爲非是夫天髙而尊地下而卑古今不易之位也地勢北髙而南下君位北而南面臣位南而北面信如乾南坤北之說上下顚倒甚矣安得云定位乎

論虞氏之卦之說曰之卦卽變卦也虞仲翔說易專取旁通與之卦旁通者乾與坤坎與離艮與兌震與巽交相變也之卦則以兩爻交易而得一卦乾坤者諸卦之宗復臨泰大壯夬陽息卦姤遁否觀剝陰消卦皆自乾坤來而諸卦又生於消息卦三陰三陽之卦自泰來者九恆初四易也井初五易也蠱初上易也丰二四易也旣濟二五易也賁二上易也歸妹三四易也節三五易也損三上易也自否來者九益初四易也噬嗑初五易也隨初上易也渙二四易也未濟二五易也困二上易也漸三四易也旅三五易也咸三上易也二陰二陽之卦自臨來者四升初三易也解初四易也明夷二三易也震二四易也自遁來者四無妄初三易也家人初四易也訟二三易也巽二四易也自大壯來者四大畜上四易也睽上三易也需五四易也兌五三易也自觀來者四萃上四易也蹇上三易也晉五四易也艮五三易也臨二之五爲屯觀上之初亦爲屯臨初之上爲蒙觀五之二亦爲蒙故不從自臨觀來之例於屯曰坎二之初於蒙曰艮三之二也遁二之五爲鼎大壯上之初亦爲鼎遁初之上爲革大壯五之二亦爲革於例不當從遁大壯來而仲翔於鼎曰大壯上之初於革曰遁初之上失其義矣愚謂鼎蓋離二之初革蓋兌三之二也臨初之五爲坎觀上之二亦爲坎遁初之五爲離大壯上之二亦爲離臨二之上爲頤觀五之初亦爲頤遁二之上爲大過大壯五之初亦爲大過此四卦亦不得從臨觀遁大壯來之例中孚小過二卦則非臨觀遁大壯所能變且頤大過中孚小過與坎離乾坤皆反復不衰之卦故別自爲例於頤曰晉四之初於大過曰訟三之上於中孚曰訟四之初於小過曰晉三之上而仲翔於大過仍取大壯五之初於頤兼取臨二之上又於坎云觀上之二於離云遁初之五皆自紊其例也一陰一陽之卦仲翔說易未及之今依其例理而董之則復初之二爲師初之三爲謙剝上之五爲比上之四爲豫姤初之二爲同人初之三爲履夬上之五爲大有上之四爲小畜每卦當各生二卦也而仲翔於謙云剝上之三﹝蔡君謨說﹞於豫云復初之四於比云師二之五此別取兩象易爲義其注大畜云萃五之二成臨於丰云噬嗑上之三於旅云賁初之四亦兩象易也睽本大壯上之三而仲翔汪擊辭蓋取諸睽又云無妄五之二亦自紊其例也

論鄭爻辰之例曰鄭氏爻辰之例初九辰在子頤初云捨爾靈龜子爲天黿龜者黿屬也同人初云同人於門隨初云出門交有功節初云不出戶庭子上直危危爲蓋屋故有門戶之象節九二不出門庭二亦據初故雲門也明夷初云三日不食子爲玄枵虛中也故有不食之象九二辰在寅泰二云用馮河寅上直天漢云漢天河也九三辰在辰大壯三云羸其角辰上直角也九五辰在申萃五云大人虎變申上直參參爲白虎也上九辰在戌睽上云見豕負塗戌上直奎奎爲封豕也初六辰在未小過初雲飛鳥以凶未爲鶉首也六三辰在亥上直營室營室爲淸廟萃渙之彖辭皆云王假有廟謂六三也六四辰在丑大畜四云童牛之牿丑上直牽牛也上六辰在巳小過上雲飛鳥離之巳爲鶉尾也小過六爻惟初上有飛鳥之象此其義也解上云公用射隼巳上直翼翼爲羽翮有隼象也此皆可以爻辰求之者也康成初習京氏易後從馬季長授費氏易費氏有周易分野一書其爻辰之法所從出乎

論孔壁書增多二十四篇康成旣親見之何以不爲之注曰漢儒無無師之學古文尙書初得之屋壁未有能通之者孔安國始以今文讀之而成孔氏之學然安國非能自造也亦由先通伏生書古今文本不相遠以此證彼易於闓闡惟文義不能相通者乃別爲之說以名其學若增多之書旣無今文可相參考𨿽亦寫定而不爲訓詁故馬季長云逸十六篇絕無師說也自安國以及衛賈馬諸君皆未有說此逸篇者康成又何能以無徵不信之說著於竹帛乎卽如禮古經五十六篇鄭亦親見之其注儀禮多以古文參定而不注增多之三十九篇亦以無師說故也左氏得劉子駿創通大義故流傳至今而逸書逸禮無師說故皆亡於永嘉自東晉古文出乃有安國承詔爲五十八篇作傳之語夫使安國果爲逸篇作傳則都尉朝庸生輩必兼受之何以馬鄭以前傳古文者皆止二十九篇已哉朱文公疑康成不解逸禮三十九篇予向亦未諭其故今因論古文逸篇而並悟及之

論詩毛傳多轉音曰古人音隨義轉故字或數音小旻謀夫孔多是用不集與猶咎爲韻韓詩集作就於音爲協毛公𨿽不破字而訓集爲就卽是讀如就音書顧命克達殷集大命漢石經集作就吳越春秋子不聞河上之歌乎同病相憐同憂相救驚翔之鳥相隨而集瀨下之水回復俱畱是集有就音也瞻卬藐藐昊天無不克鞏傳訓鞏爲固卽轉從固音與下句後爲韻也載芟匪且有且傳訓且爲此卽轉從此音與下句玆爲韻也顧亭林泥於一字只有一音遂謂詩有無韻之句是不然矣溱洧之溱本當作潧說文潧水出鄭國引詩潧與洧方渙渙兮是也今毛詩作溱者讀潧如溱以諧韻耳溱卽潧之轉音不可謂詩失韻亦不可據詩以疑說文也魯頌烝徒增增傳云增增眾也本爾雅釋訓文而小雅室家溱溱傳亦云溱溱眾也潧溱聲相近轉潧爲溱亦以諧韻與潧洧作溱洧同

論春秋曰孟子言孔子成春秋而亂臣賊子懼愚嘗疑之將謂當時之亂賊懼乎則趙盾崔杼之倫史臣固已直筆書之不待春秋也將謂後代之亂賊懼乎則春秋以後亂賊仍不絕於史冊吾未見其能懼也孟氏之言毋乃大而誇乎然孟子固言春秋者天子之事也述王道以爲後王法防其未然非刺其已然也太史公曰撥亂世反之正莫近乎春秋又曰有國家者不可以不知春秋前有讒而弗見後有賊而不知爲人臣子者不可以不知春秋守經事而不知其宜遭變事而不知其權春秋之法行而亂臣賊子無所容其身故曰懼也凡篡弒之事必有其漸聖人隨事爲之杜其漸隱之弒也於翚帥師戒之子般之殺也於公子慶父帥師伐於余邱戒之此大夫不得專兵柄之義也尹氏立王子朝在昭公之世而書尹氏卒於隱之策崔杼弒君在襄公之世而書崔氏奔衛於宣之策此卿不得世之義也齊侯使其弟年來聘再見於春秋爲無知之殺君張本也母弟𨿽親不可使逾其分也趙穿弒君而以趙盾主惡名穿之弒由於盾也胥甲父與穿同罪盾於甲父則放之於穿不惟不放且使之帥師侵崇盾尙得辭其罪乎侵崇小事不必書而書之所以正盾之罪且不使穿得漏网也鄭公子宋弒君而以歸生主惡名歸生正卿且嘗帥師敗華元矣力足以制宋而從宋之逆較之趙盾又有甚焉不得托於本無逆謀也楚公子比之弒君棄疾成之而比獨主惡名者姦君位也而棄疾之惡終不可掩故以相殺爲文著其罪同然比與棄疾皆楚靈之弟靈逐比而任棄疾卒死於二人之手先書比奔晉又書棄疾帥師圍蔡明君之晜弟不可以愛憎爲予奪也衛孫寧出其君而以出奔爲文衎有失國之道也貶衎則嫌於獎剽故先書公孫剽來聘以見義公孫而幹正統其罪不可掩也楚商臣蔡般之弒子不子父亦不父也許止不嘗藥非大惡而特書弒以明孝子之義非由君有失徳故楚蔡之君不書葬而許獨書葬所以責楚蔡二君之不能正家也楚成之事與晉獻略同子孝則爲申生子不孝則爲商臣而晉亦尋有奚齊與卓之弒未有家不齊而國治者也故晉獻之卒亦不書葬也書閽弒吳子余祭戒人君之近刑人也書盜弒蔡侯申戒人君之疏大臣而近小人也欒盈之入曲沃趙鞅之入晉陽書之以戒大都耦國之漸人臣不可專其私邑也楚子虔弒於幹溪書其地著役之久也君親出師久而不歸禍之不旋踵宜矣楚之彊莫彊於虔伐吳執慶封滅賴滅陳滅蔡史不絕書而無救於弒者無徳而有功天所惡也宋襄公用鄫子楚靈王用蔡世子皆特書之惡其不仁也且以徵二君之彊死非不幸也宋公與夷齊侯光楚子虔以好戰而弒晉侯州蒲以誅戮大臣而弒經皆先文以見義所以爲有國家者戒至深切矣左氏傳曰凡弒君稱君君無道也稱臣臣之罪也後儒多以斯語爲詬病愚謂君誠有道何至於弒遇弒者皆無道之君也其賊之有主名者書名以著臣之罪其微者不書不足書也無主名者亦闕而不書史之愼也非恕臣之罪也聖人修春秋述王道以戒後世俾其君爲有道之君正心修身齊家治國各得其所又何亂臣賊子之有若夫篡弒已成據事而書之良史之職耳非所謂其義則竊取之者也秦漢以後亂賊不絕於史由上之人無以春秋之義見諸行事故爾故曰惟孟子能知春秋

論婦人七出之說曰七出之文先王所以扶陽抑陰而家道所以不至於窮而乖也夫父子兄弟以天合者也夫婦以人合者也以天合者無所逃於天地之間而以人合者可制以去就之義堯舜之道不外乎孝弟而孝弟之衰自各私其妻始妻之於夫其初固路人也以室家之恩聯之其情易親至於夫之父母夫之兄弟姊妹夫之兄弟之妻皆路人也非有一日之恩第推夫之親以親之其情固已不相屬矣況婦人之性貪而吝柔而狠而築裏姑姊之倫亦婦人也同居而志不相得往往有之其眞能安於義命者十不得一也先王設爲可去之義義合則畱不合則去俾能執婦道者可守從一之貞否則寧割伉儷之愛勿傷骨肉之恩故嫁曰歸出亦曰歸以此坊民恐其孝衰於妻子也然則聖人於女子抑之不已甚乎曰去婦之義非徒以全丈夫亦所以保匹婦後世閭裏之婦失愛於舅姑讒閒於叔妹抑鬱而死者有之或其夫淫酗凶悍寵溺嬖媵淩迫而死者有之準之古禮固有可去之義亦何必束縛之禁錮之置之必死之地以爲快乎先儒戒寡婦之再嫁以謂餓死事小失節事大予謂全一女子之名其事小得罪於父母兄弟其事大故父母兄弟不可乖而妻則可去去而更嫁不謂之失節使其過在婦歟不合而嫁嫁而仍窮自作之孽不可逭也使其過不在婦歟出而嫁於鄕裏猶不失爲善婦不必彊而畱之使夫婦之道苦也自七出之法不行而牝雞之司晨日熾夫之制於婦者隱忍而不能去甚至於破家絕嗣而有司之斷斯獄者猶欲合之知女子不可事二夫而不知失婦道者𨿽事一夫未可以言烈也知臣之不可事二君而不知失臣節者𨿽事一君未可以言忠也此未諭先王制禮之意也

論性與天道之說曰經典言天道者皆以吉凶禍福言易天道虧盈而益謙春秋傳天道多在西北天道遠人道邇吾非瞽史焉知天道古文尙書滿招損謙受益時乃天道天道福善禍淫史記天道無親常與善人皆此道也鄭康成注論語曰天道七政變通之占與易春秋義正同孟子云聖人之於天道也亦謂吉凶陰陽之道聖人有所不知故曰命也否則性與天道又何別焉一說性與天道猶言性與天合也後漢書馮異傳臣伏自思惟以詔敕戰攻每輒如意時以私心斷決未嘗不有悔國家獨見之明久而益遠乃知性與天道不可得而聞也管輅列傳苟非性與天道何由背爻象而任心胸晉書紀瞻傳陛下性與天道猶復役機神於史籍此亦漢儒相承之說而何平叔俱不取

論孟子決汝漢排淮泗而注之江先儒以爲記者之誤曰漢儒趙邠卿注孟子於此文未嘗致疑宋以後儒乃疑之予謂孟子長於詩書豈不知讀禹貢且生於鄒嶧淮泗之下流近在數百里之閒何至有誤蓋天下之水莫大於海而江卽次之故老子以江海爲百谷王南條之水皆先入江後入海世徒知毗陵爲江入海之口不知朐山以南余姚以北之海皆江之委也漢水入江二千餘里而尙有北江之名淮口距江口僅五百里其爲江之下流何疑禹貢云沿於江海達於淮泗此卽淮泗注江之證注江者會江以注海與導水之文初不相悖也說文雲江水至會稽山陰爲浙江浙江者漸江也漸江與江水不同源而得名江者源異而委同也國語吳之與越三江環之韋昭以爲吳松江錢塘江浦陽江也錢塘江卽浙江吳松浦陽亦注江而後注海故皆有江之名漢儒去古未遠其言江之下流不專指毗陵一處如知會稽山陰亦爲江水所至則無疑乎淮泗注江之文矣

此先生說經之大略也至於辧文字之詁訓考古今之音韻以及天文輿地艸木虫魚散見於文集十駕齋養新錄者不下數萬言文多不載嘗謂自惠戴之學盛行於世天下學者但治古經略涉三史三史以下茫然不知得謂之通儒乎所著二十二史考異蓋有爲而作也又謂史之蕪陋未有甚於元史者顧寧人謂食貨選舉二志皆案牘之文朱錫鬯謂列傳旣有速不臺矣而又有雪不臺旣有完者都矣而又有完者拔都旣有石抹也先矣而又有石抹阿辛阿塔赤忽剌出兩人旣附書於杭忽思直脫兒之傳矣而又別爲立傳皆乖謬之甚者金華烏傷二公本非史才所選史官又皆艸澤迂生不諳掌故於蒙古語言文字素所未習所以動筆卽訛卽假以時日猶不免穢史之譏況成書之期又不及一歲乎如太祖功臣首推四傑而赤老溫之傳獨缺世尙公主者魯昌趙鄆最著而鄆國之傳亦缺塔察兒和禮霍孫至元之良臣旭邁傑倒剌沙泰定之元輔而史皆失其傳禮樂兵刑諸志皆缺順帝一朝之事地理誌載順帝事僅二條余亦缺漏列傳之重復者如昂吉兒已附於也蒲甘卜傳而又別有昂吉兒傳重喜已附於塔不已兒傳而又別有重喜傳阿術魯已附於懷都傳而又別有阿術魯傳譚澄已附其父資榮傳而又別有譚澄傳此又朱氏所未及糾者也其它事迹舛誤如仁宗莊懿皇后卒於仁宗朝未嘗尊爲皇太后吾也而圍益都從木華黎之弟帶孫非從木華黎張子良來歸元帥察罕非因阿術段直爲深州長官在太祖朝非世祖朝此皆謬戾之顯然因搜羅元人詩文集小說筆記金石碑版重修元史後恐有違功令攺爲元詩紀事

生平著述傳於世者潛研堂文集五十卷詩集廿卷二十二史考異一百卷潛研堂金石文跋尾元集六卷亨集七卷利集六卷貞集六卷十駕齋養新錄二十卷養新余錄三卷日記鈔四卷補元史氏族表三卷元詩紀事補元史藝文志六卷先生不專治一經而無經不通不專攻一藝而無藝不精經史之外如唐宋元明詩文集小說筆記自秦漢及宋元金石文字皇朝典章制度滿洲蒙古氏族皆研精究理不習盡工古人云經目而諷於口過耳而諳於心先生有焉戴編修震嘗謂人曰當代學者吾以曉徵爲第二人蓋東原毅然以第一人自居然東原之學以肄經爲宗不讀漢以後書若先生學究天人博綜羣籍自開國以來蔚然一代儒宗也以漢儒擬之在髙密之下卽賈逵服虔亦瞠乎後矣況不及賈服者哉

先生之弟大昭從子塘坫東垣繹侗子東壁東塾一門羣從皆治古學能文章可謂東南之望矣大昭字晦之一字竹廬淹貫經史著書滿家刊行者惟後漢書補表八卷而已嘉慶元年應孝廉方正科賜六品頂戴東垣舉人繹侗東壁東塾皆諸生

塘字學淵一字禹美爲諸生時與諸殿淪汪糹羽靑王鶴溪王耿仲相倡和爲古今體詩爲王光祿西莊王侍郎蘭泉先生所激賞塘慊然不足不欲以詩名及選拔入成均試歸肆力於經史之學乾隆四十四年舉江南鄕試明年汪如洋榜成進士需次當得知縣自以不習吏事就教職選授江寧府學教授公務多暇專志撰述於聲音文字律呂推步之學尢有神解著律呂考文六卷又著史記三書釋疑於律曆天官家言皆究其原本而以他書疏通證明之律書上九商八羽七角六宮五徵九數語注家皆不能曉小司馬疑其數錯塘據淮南子太玄經証之始信其確不可易又以淮南天文訓一篇多周官馮相保章遺法髙氏注闕略罕所證明作補注三卷以闡其旨晚年讀春秋左氏經傳精心有得作古義若干捲以補杜氏之闕且糾其謬其所作古文曰述古編四卷皆行於世卒年五十有六

坫字獻之少而穎敏有過人之資精於小學遊京師朱笥河先生延爲上客乾隆甲午中副榜遂至關中在畢巡撫沅幕中與歙方子云陽湖洪亮吉孫星衍討論訓詁輿地之學後就職州判監修陜西城授幹州州判得末疾歸卒於蘇州著有詩音表一卷車制考一卷論語後錄五卷十經文字通正書十四卷新斠注地理誌十六卷獻之工於小篆不在李陽冰徐鉉之下晚年右體偏枯左手作篆尢精世人藏弆其書如拱璧云嘗注史記詳於音訓及郡縣沿革山川所在兵部侍郎松筠爲陜甘總督時重其學品親至臥榻問疾索未刊著述獻之以史記注付公泣曰坫疾不起矣三十年精力盡於此書惟明公憐之勿使蠟以覆車焉是時侍郎有伊犁將軍之命曰塞外不能事剞劂當錄一副本原稿必寄子也後江都韋佩金書城爲廣西淩雲縣知縣獲譴謫塞外戍滿南還公知書城與獻之同舉於鄕以原稿囑書城付獻之獻之捧書泣曰我不能復見公矣至公爲兩江總督時獻之先四年死而書城亦化爲異物公皆賙卹其家嗟乎當今士大夫能謙益下士故舊不遺如公者有幾人哉

國朝漢學師承記卷四

王蘭泉先生﹝袁廷檮﹞

先生諱昶字徳甫號述庵一字蘭泉又字琴徳其先世居浙江之蘭溪髙祖懋忠始遷江南松江府靑浦縣西珠街角鎭遂爲靑浦人考士毅字鴻遠年四十五無子禱於杭州靈隱寺夢人贈以蘭明日市蘭歸逾兩旬蘭茁兩枝一出土卽隕其一長尺有六寸森森若巨竹狀及夏紫燕棲於楹同巢異穴至冬陸太夫人孕男不育而錢太夫人生先生咸以爲蘭徵燕兆也先生生而開敏四五歲時能背誦周伯弜三體唐詩爲人演說楊用修廿一史彈詞娓娓不倦年十八應學使試以第一入學是年得韓柳文集歸震川集張炎山中白雲詞讀而愛之乃肆力於古文詞年二十一丁外艱先生侍疾日久哀勞毀瘠居喪讀禮不作詩文服闋遊吳中蔣恭棐楊繩武見先生詩文謂宋文憲以後一人也肄業紫陽書院時從惠徵君定宇遊於是潛心經術講求聲音訓詁之學是時沈尙書歸愚爲院長選先生及王光祿鳳喈吳舍人企晉錢少詹曉徵贈光祿寺少卿趙升之曹學士來殷上海黃芳亭泌陽令文蓮七人詩稱爲吳中七子流傳日本大學頭默眞迦見而心折附番舶上書於沈尙書又每人各寄相憶詩一首一時傳爲藝林盛事干隆十八年癸酉鄕試中式十九年甲戌成進士歸班候選秦尙書蕙田延先生修五禮通考明年遊山左歸陸太夫人病逝哭泣盡禮兩淮鹽運使盧見曾聘先生課其子及孫與程編修午橋馬同知曰管弟徵君曰潞汪部曹棣張貢生四科爲文酒之會二十二年髙宗純皇帝南巡獻賦行在欽定一等第一授內閣中書是歲仍畱揚州盧運使屬撰紅橋小志以記筱園平山堂亭榭花木之勝明年入都供職溧陽南沙薌林三公皆以國士待之二十二年授刑部山東司主事充方略館收掌官三十一年授刑部浙江司員外三十二年升刑部江西司郎中三十三年兩淮運使提行事發先生與趙文哲坐言語不密罷職

時緬甸未靖詔以伊犁將軍文成公阿桂爲兵部尙書定邊右副將軍總督雲南貴州文成文勤公阿克惇子也文勤爲先生殿試讀卷師是以知先生學問經濟請以從詔許之三十四年文成出萬仞關住騰越頃之得旨命大學士忠勇公傅恆爲經略緬酋懵駁乞降經略屬先生艸檄諭懵駁允其降三十六年文成罷用理藩院尙書溫福代之奏畱先生佐籌善後事會四川小金川土司澤旺之子僧格桑指沃咒詛發兵占其地又侵據明正土司濃等寨而金川應襲土司索諾木亦並革什咱殺其土司上命溫福移師赴四川奏請以先生行奉旨賞給主事隨往四川軍營辦事旋授吏部考功司主事僧格桑遣人訴沃詛害狀先生作檄斥其罪大兵進討克斑斕山破斯當安進攻日耳寨三十七年參贊大臣五岱與溫福訐訟詔罷五岱命文成往北山木雅斯底代統其眾先生從文成督兵緣山而下築卡斷賊路時南路總督桂林統兵次達烏久不能克乃以兵三千遣參將薛綜從墨壠溝經郭舟山出賊後爲夾攻之策旣行大雨雪兵無繼者金川賊由格六古來援綜援絕糧盡全軍皆沒上削桂林職趣文成督南路兵文成奏請以先生從先生因兵至達烏久不攻戰賊必無備乃建策潛師襲之於十一月四日子刻潛師渡溪遂據達烏翁古爾壠之賊亦震駭無守志破其柵克美諾僧格桑遁入金川

先是文成奏先生系獨子母年七十餘深明大義勗以殫心軍事今從軍已五年矣請量加拔擢至是得旨以吏部員外郎升用大兵進討金川議分三路溫福與參贊哈國興由空喀文成與參贊明亮由當噶兵部尙書果毅公丰升額與參贊舒常往綽斯甲由日傍俄坡未幾哈國與病沒奉旨以海蘭察代之三十八年從師由美諾進發次當噶山攻克西山峯又克兩大碉而將軍溫福自空喀移兵木果木攻戰失利賊煽小金川人盡反其地先侵登達占固提督董天弼赴水死遂分寇登春八卦碉海蘭察奪隘出兵潰溫福死焉六月十日也金川旣得美諾率眾犯當噶參將劉輝祖率一百四十餘人拒戰自亥至寅殺賊二百人而領隊大臣奎林於色木則隘口拒賊日十餘接賊死者甚眾畏當噶兵乞降文成知當噶不可守姑從其請徹師至翁古爾壠奏沃日乃進討大路請往視師乃西行是時晨夕得警報而詔旨詢問無虛日先生馳馬日行四五百里夜艸奏治文書恆徹夜不寐十一月八日大兵至大板昭僧格桑復竄入金川八日而小金川悉平三十九年分兵三路合攻先生從師自美諾啟行抵谷噶四月刑部侍郎袁守侗按事入川詔令入軍營視狀知軍牘皆先生一人經畫回京具奏上嘉之有旨垂問文成覆奏得旨擢吏部郎中四十年五月克遜克爾宗奉旨補吏部文選司郎中八月克勒烏圍賊巢十二月克則朗噶克下壓雍中喇嘛寺取之金川賊索諾木之母阿倉及姑阿靑時在河西路斷不能歸來降於是移大營於噶喇依﹝卽刮耳崖﹞四十一年三路兵合攻索諾木兄莎羅奔岡達克索諾木明楚克等相繼投出三月合攻益急索諾木率其兄爽爾瓦沃雜爾弟斯丹巴妻巴底土妹得什安木楚及大頭人丹巴訛雜爾等二千餘人賫印出降僧格桑已病死並以首獻兩金川蕩平先生從徵九年𨿽羽書旁午然磨盾之暇馬上吟詠穹廬誦讀無一日廢也凱旋至良鄕駕幸黃新莊郊勞用戎服行禮四月二十九日上遣皇子獻俘太廟五月朔禦午門受俘訊於瀛臺以逆酋兄弟罪在不赦磔死縣首槁街是日幸紫光閣賜宴作四裔之樂宴畢賜白金段匹朝珠荷包奉旨吏部郎中王昶久在軍營著有勞績著升授鴻臚寺卿賞戴花翎在軍機處行走命纂金川方略充總修官尋擢通政使司副使四十二年三月擢大理寺卿四十三年上因大淸一統志成於雍正四年至乾隆二十三年平定準噶爾回部拓地二萬餘里及府州縣增置攺析者多命重修充總修官四十四年補授都察院左副都禦史又有旨授河南布政使戶部尙書梁公國治言先生在軍機久多聞舊事請畱內用上允其奏四十五年隨駕南巡鑾輿次嘉興有旨授江西按察使旋丁內艱回籍治喪能盡古喪禮奉諱家居時建宗祠置家塾以教族人子弟服闋補授直隸按察使未抵任攺授西安按察使四十九年甘肅固原屬鹽茶廳回人田五阿渾倡復新教糾眾攻破西安州阿渾者回語通經教主之稱也總督李侍堯提督剛塔具奏奉旨以西安州距陜西長武六跕恐回匪竄入命往禦乃至長武長武有都司一員兵一百三十名提督調去存三十名又益以宜君兵五十名合參將孫受兵四十二名共一百二十名而長武之通甘肅者有七路各以兵役數人守之未幾田五自戕死餘黨張文慶等走會寧提督又調孫受兵去長武勢益弱賊又走安定之官川其地乃前回匪馬明心所居回匪盤聚於此賊勢甚張乃借兵於總兵三徳得兵三百令通判黃秉哲率領以來椎牛享之分撥城內外聲勢稍壯民心乃安

時副都統明善參將孫受以滿漢兵一千七百人駐髙廟山擊賊失利二人沒於陣賊勢大熾距長武不及三百里先生乃試炮巡城爲防禦計數堞分人籍城外民彊壯者識其名如有急入城協守凡刀矛炮石鐙燭油米悉具無缺民恃以不恐邠幹永壽皆鑿塹塡門而長武樵采往來自若也賊知有備不敢犯與石峯回匪合兵據隘以守上命大學士阿桂戶部尙書福康安領侍衛內大臣都統海蘭察領京兵從山西來工部尙書復興領兵從河南來將軍莽古賚統寧夏兵一千阿拉善王旺親班巴爾統蒙古兵一千五百皆會隆徳賊首馬文熹率眾降而總兵三徳調赴甘肅敷倫泰代之會敷倫泰亦調往甘肅以太原總兵富敏泰統兵先生恐其未習地利遂出長武從隴州至長寧見富敏泰告以要險形勢及攻賊之策復歸長武諸軍攻剿斷賊水道賊勢蹙欲突圍出海蘭察率兵邀截殪無算於是阿渾張文慶李可魁馬四娃等皆就擒餘黨悉平是役也用兵陜西綠營駐防五千名之外調山西兵二千京兵二千絡繹過長武需車輛馬贏約以萬計而銀錢火藥槍炮車裝駝載者又以萬計先生不攜胥吏不籍賓僚艸檄飛書無一舛誤奏上有旨嘉許五十一年河南伊陽縣民秦某等三十餘人戕知縣孫嶽灝逸去巡撫畢沅搜捕不獲因奏言伊陽接壤湖陜恐由熊耳諸山遁入商洛得旨派往督緝乃赴商州檄州同李景蓮邏緝奉旨授雲南布政使仍令督捕事竣入都陛見未幾景蓮等獲秦某解京師卽命入京陸見時奏肝气不調精神疲憊請攺京職溫旨不許乃之任五十三年調江西布政使五十四年奉旨授刑部侍郎五十五年隨駕東巡回鑾至靑縣上命與兵部尙書慶桂往江南同鞫髙郵州典史陳倚道揭州書吏假印重徵事定讞回京又命同兵部侍郎吉慶馳驛鞫湖南湘鄕縣民童髙門控書吏收漕折色案事竣又命審湖北應城縣科派斂錢事發折起行又得旨鞫江陵縣趙學三控書吏何良弼修方家淵堤工偸減土方案訊畢又命訊湖南永明縣賄買武童及長沙勒買常平倉谷二案分別定擬奏聞奉旨允行是年純皇帝八旬萬壽恩詔晉封三代皆光祿大夫妣皆一品夫人先生曁鄒夫人亦封一品勘方家淵堤工時按冊丈量無偸減情迹其殘損處應賠補者屬知府張方理任之回至荊州方家淵堤工尙未修補乃具奏方理艸率捏飾落其職五十七年隨駕幸五臺八月充順天鄕試主考官有貴介子擯斥忤當軸旨遂乞假南歸有終焉之志矣一日上召見大臣詢王昶何以不來輦下諸公飛札告知乃克日就道時屆隆冬跋涉二千里精神疲苶動履盤跚召見時上鑑其老病以原品休致傳諭歲暮苦寒宜俟春融回籍

先生以文學受純皇帝特達之知所以開續三通館方略館通鑑輯覽皆預纂修之役己卯庚辰壬午充順天鄕試同考官辛巳癸未充會試同考官及壬子主試順天所得皆知名士在京師時與朱笥河先生互主騷壇門人著錄者數百人有南王北朱之稱歸田後往來吳門賓從益盛與王西沚錢竹汀兩先生艤舟白公堤下朋簪雜沓詩酒飛騰望之者若神僊然六十年乙卯先生年七十二純皇帝以明年歸政舉行千叟宴詔中外臣工逾七十者皆入宴遂詣闕召見時詢問舊事及江浙年歲丰稔狀奏對稱旨嘉慶元年正月初四日行千叟宴禮於寧壽宮宴畢賜玉如意楠木鳩杖紬段裝錦大呢筆墨等十六件獻詩六章奉旨刻入燕集中二十一日陛辭出都主婁東書院講席嘉慶四年正月太上皇帝升遐入都哭臨三月初一日召見詢問歷官始末及外省吏治民情與川楚寇盜未平之故奏對畢又諭凡有欲言可繕寫密封以進明日詣觀徳殿前敬謁梓宮遂陳數事上命畱覽四月十三日百日期滿具奏回籍先生以辛酉年補博士弟子至嘉慶六年辛酉六十年矣江蘇學政錢樾松江府知府趙宜喜請重遊泮宮率新弟子祗謁文廟行釋奠禮宴於曲水園時阮侍郎元爲浙江巡撫請主敷文書院主講席者三年卒於家年八十有三

先生天資過人於學無所不窺尢邃於易詩宗杜少陵玉溪生而參以韓柳古文則以韓柳之筆發服鄭之蘊功業文章炳著當代求之古人中亦豈易得者哉生平著述甚富春融堂詩文集六十八卷金石粹編一百六十卷明詞綜十二卷國朝詞綜四十八卷湖海詩傳四十六卷續修西湖志靑浦縣誌太倉州誌陜西舊案成編雲南銅政全書皆刊行於世其未刊行者則滇行日錄三卷徵緬紀聞三卷蜀徼紀聞四卷屬車雜誌二卷豫章行程記一卷商洛行程記一卷重遊滇詔紀程一卷雪鴻再錄二卷使楚叢談一卷臺懷隨筆一卷靑浦詩傳三十六卷天下書院志十卷其未成書者則羣經楬櫫五代史注楬櫫取周禮職金注今時之書有所表識謂之楬櫫之意蓋以漢學爲表識而專攻毀漢學者皆藏於家

藩從先生遊垂三十年論學談藝多蒙鑑許後先生因袁大令枚以詩嗚江浙閒從遊者若騖若蟻乃痛詆簡齋隱然樹敵比之輕淸魔提唱風雅以三唐爲宗而江浙李赤者流以至吏胥之子負販之人能用韻不失黏者皆在門下嘉慶四年藩從京師南還至武林謁先生於萬松書院從容言曰明時湛甘泉富商大賈多從之講學識者非之今先生以五七言詩爭立門戶而門下士皆不通經史粗知文義者一經盼飾自命通儒何補於人心學術哉且昔年先生謂笥河師太邱道廣藩謂今日殆有甚焉默然不答是時依艸附木之輩聞予言大怒造謗語構怨幾削著錄之籍然而藩終不忍背師立異也

先生弟子中以經術稱者三人開化戴君惇元字金溪乾隆癸卯舉人庚戌中式進士癸丑殿試授庶吉士今官刑部郎中會稽王君紹蘭字畹馨癸丑進士官至福建按察使二君博通經傳爲當代聞人袁上捨廷檮字又愷一字壽階吳縣人也明六俊之後爲吳下望族饒於資築小園於楓江有水石之勝又得先世所藏五硯爲樓弆之蓄書萬卷皆宋槧元刻祕籍精鈔以及法書名畫金石碑版貯於五硯樓中又得洞庭山徐尙書健庵畱植於金氏聽濤閣下之紅蕙種之階前名其室曰紅蕙山房遇春秋佳日招雲閒汪布衣墨莊胡上捨元謹同邑鈕布衣非石顧秀才千里戈上捨小蓮爲文酒之會時錢竹汀先生主紫陽講席王西沚先生段大令懋堂三寓公亦時相過從袁大令枚王蘭泉先生往來吳下皆主其家於是四方名流莫不拏舟過訪詩酒流連應接不暇壽階性好讀書不治生產且喜揮霍急人之難坐是中落乃奔走江浙閒歲無虛日矣後江觀察頡云延之康山賓館頡云爲俗僧小石媾精舍於浙之西溪屬壽階董其事冒暑熱獨步山中得痢下疾死於家年四十有七

藩與壽階少同裏閈後攜家邗上壽階館於康山蹤迹最密談論經史有水乳之合壽階無書不窺精於仇校邃深小學其論大誥敍將黜殷命云今尙書諸本皆無命字詩豳譜正義引此則有命字案微子之命敍及周官敍皆云旣黜殷命則此必曰將黜殷命二敍相應且此敍正義云黜退殷君武庚之命又云獨言黜殷命者又云且顧微子之命敍故特言黜殷命也據此則正義本實有命字近見錢少詹唐石經考異云將黜殷下本有命字後摩攺因取舊藏石經檢視作字之旁猶畱命字右偏之波磔誥字旣移第二行之末矣而第三行之首猶有摩未盡之誥字具存此摩攺之明證也其論說文解字蘜以秋華曰以秋華者謂此爲月令有黃華之蘜字以別於蘜之爲治墻菊之爲大菊蘧麥也嗙司馬相如說淮南宋蔡舞嗙諭也曰淮南宋蔡舞嗙諭七言句也蓋凡將篇之一句李善引凡將曰黃潤纖美宜制禪歐陽詢引凡將曰鐘磬竽笙築坎侯皆七言也麔麋牝者曰宋本作牡與爾雅合上文曰麎牝麋則麔不當云牝矣液盡也曰盡當作﹤律／血﹥血部﹤律／血﹥气液也小徐本玉篇廣韻並作律者假借通用字今毛本作盡誤也豕古文亥爲豕與豕同曰汲古閣初印本篆文如此各本皆同說解當云古文亥亥爲豕﹝小徐本如此﹞故字與豕同轉寫訛脫耳字與豕同者古文豕亦作豕見九篇豕部此己亥與三豕之所由誤也所謂誤者己與三字之誤耳亥豕古文本同字讀書者當依文義讀之今本剜攺篆體作﹤豕幹﹥則叔重云與豕同者何解乎著書甚多皆未編輯其子椎魯不能讀父書所有稿本散失無存矣今記藩之所聞者略書數語以見梗槪云

非石名樹玉吳縣人家洞庭山隱於賈無書不讀亦深小學著有說文解字校錄三十卷說文新附考七卷詩文淸峭拔俗亦當代之畸士焉

朱笥河先生

先生諱筠字竹君一字美叔號笥河其先家浙之蕭山曾祖必名始居京師遂爲大興人祖登俊湖南長陽四川珙縣知縣後官中書科中書父文炳大興諸生官陜西盩厔縣知縣先生年十三通七經十五作詩文才气浩瀚老宿見之咋舌與弟文正公圭讀書同臥起手鈔默誦雞鳴不已弟兄同入泮宮學使呂熾試以鵬翼搏風歌奇其才爲之延譽京兆尹武進蔣炳邀劉文定公綸程文恭公景伊錢文敏公維城莊侍郎存與及其弟學士培因設筵招先生及文正公飲試以昆田雙玉歌詩成諸公嘆賞不絕於是京師有競爽之目年二十五乾隆癸酉中式舉人明年成進士選庶吉士丁丑散館授編修充方略館纂修官辛巳充會試同考官旋丁外艱哀毀骨立先生本無宦情服闋後欲徧遊天下名山已乞假矣上召見文正詢家事曰編修無定額汝兄當補官不似汝需缺也文正告之翰林院取假呈歸曰兄實無疾恐上再詰問不敢欺罔彊爲弟起先生不答旣而囅然曰汝敗我淸興矣是年授贊善明年大考翰詹禦試二等擢翰林院侍讀學士充日講起居注官戊子科順天鄕試同考官三十四年欽派協辦內閣學士批本事充己丑會試同考官庚寅奉命爲福建鄕試正考官充辛卯會試同考官是秋奉命視學安徽以古學教士子重刻許氏說文解字而爲之敍

敍曰漢汝南召陵許君愼範蔚宗儒林傳不詳惟曰五經無雙許叔重爲郡功曹舉孝廉再遷除洨長卒於家作說文解字十四篇本書召陵萬歲裏公乘許衝上書言先帝詔侍中騎都尉賈逵修理舊文臣父故太尉南閣祭酒愼本從逵受古學博問通人考之於逵作說文解字凡十五卷愼前以詔書校書東觀教小黃門孟生李熹等以文字未定未奏上今病遣臣賫詣闕建光元年九月己亥朔二十日戊午上徐鍇曰建光元年安帝之十五年歲在辛酉也按賈逵傳肅宗建初元年詔逵入講北宮白虎觀南宮雲臺八年詔諸儒各選髙才生授左傳谷梁春秋古文尙書毛詩皆拜逵所選弟子及門生爲千乘王國郎朝夕受業黃門署據此知許君校書東觀教小黃門等當在章帝之建初八年歲在癸未也本書許君自敍言粵在永元困惇之年孟陬之月朔日甲申次列微辭徐鍇曰和帝永元十二年歲在庚子也按逵傳逵以永元八年自左中郎將復爲侍中騎都尉內備帷幄兼領祕書近署據此知許君本從逵受學其考之於逵作此事正當逵爲侍中之後四年其後二十一年當安帝之建光元年歲在辛酉君病在家書成乃令子衝上之也其始末略可考見如此夫許君之爲書也一曰世人詭更正文鄕壁虛造不可知之書一曰諸生競說字解經諠稱秦之隸書爲倉頡時書一曰廷尉說律至以字斷法皆不合孔氏古文謬於史籀恐巧說衰辭使學者疑於是依據宣王太史籀大篆十五篇丞相李斯倉頡篇中車府令趙髙爰歷篇太史令胡母敬博學篇黃門侍郎揚雄訓纂篇諸書又雜采孔子楚莊王左氏韓非淮南子司馬相如董仲舒京房衛宏數十家之說然後成之又曰必遵舊文而不穿鑿又曰非其不知而不問蓋其發揮六書之指使百世之下猶可以窺見三古制作之意者固若日月之麗天江河之由地其或文奧言微不盡可解亦必明者之有所述師者之有所授後學小生區聞陬見不得而妄議已易曰書不盡言言不盡意陳其大要約有四端一曰部分之屬而不可亂敍曰其建首也立一爲端據形聯系引而申之以究萬原畢終於亥是以徐鍇作系傳有部敍二卷本易敍卦傳爲之推原偏旁所以相次之故使五百四十部一字不紊今起東旣疑韻書而比類又從字體便於檢討實昧形聲自李燾之五音韻譜作而部分紛然自亂其例矣一曰字體之精而不可易夫篆本異文而今同一首者奉奏春秦泰是也篆本同文而今異所從者﹤辶從﹥從﹤廴士﹥徒是也賊之從戈則聲而攺從戎賴之從貝剌聲而攺從負半訛也悘之爲舜壺之爲壺﹤囗共﹥之爲曲█之爲爵全訛也以气化之气當乞而气牽之气遂當气於是有俗餼字以萎飼之萎當﹤夕委﹥而饑餵之餵當萎於是有俗餒字此因一字以訛數字者也匈已從勹而又從肉州已從川而又從水旣重其類垔從土而又土蜀從虫而加虫又重其從此並二字以訛一字者也從者失從滋者不滋自隸一變之楷再變之而字體莫之辧識矣一曰音聲之原可以知農之從晨囪聲玉篇囪窗同考工記匠人四旁兩夾窗窗一音匆徐鍇以爲當從凶乃得聲非也移之從禾多聲古音弋多反楚辭夫聖人者不凝滯於物而能與世推移舉世皆濁何不淈其泥而揚其波徐鍇以爲多與移聲不相近非也能之足似鹿從肉乙聲古音奴來奴代反詩其湛曰樂各奏爾能賓載手仇室人入又酌彼康爵以奏爾時徐鉉等以爲乙非聲疑象形非也摘之從手啻聲陟革反去聲則陟置反啻與啇同文摘與適同聲詩勿予禍適稼穡匪懈徐鉉等以爲當從適省乃得聲非也此音聲之可據者也一曰訓詁之遺可以補易其牛觢觢一角仰也爾雅皆踴觢郭注今豎角牛也書西伯旣欦黎欦從戈今聲殺也不當作戡戡剌也詩深則砅砅從水從石履石渡水也在彼淇厲蒙梁而言亦此訓也得此蟗爾黽蟗亦爲鼀鼀爾黽詹諸縞衣綼巾綼從糸卑聲未嫁女所服處子也周禮垗五帝於四郊垗畔也爲四畤界祭其中也春秋傳修塗梁溠溠荊州浸也職方氏豫州其浸波溠鄭注春秋傳曰楚子除道梁溠則溠宜屬荊州在此非也闕鞏之甲鞏水邊石也論語小人窮斯濫矣濫從女監聲過差也孟子呭呭猶沓沓呭呭多言也沓沓語多沓沓也所謂言則非先王之道也爾雅西至汃國謂四極汃從水入聲西極之水也廣韻汃府巾切西方極遠之國又普八切西極水名也不當作邠邠周大王國也此訓詁之可據者也

部以屬之體以別之音以審之訓以潔之文字之事加諸蔑矣後之非毀許君者或摘其一文或泥其一說歷代以來不量與撼要無足論惟近日顧氏炎武修紹絕業學者所宗而於是書亦有不盡然之言竊恐瞽說附聲信近疑遠是不可以不辧今如所舉秦從禾以地宜禾宋從木爲居薛從辛爲罪威爲姑也爲女陰殹爲擊聲困爲故廬普爲日無色貉之言惡犬之字如畫狗有曰不宜有袖爲解衣耕弔爲人持弓會驅禽辱爲失耕時臾爲束縛捽抴罰爲持刀罵詈勞爲火燒門宰爲罪人在屋下執事冥爲十六日月始虧刑爲刀守井凡此諸說皆始造文字取用有故必非許君之所創作書契代遠難以彊說復不當刪是以觀象闕文之訓明著於敍豈得以剿說穿鑿橫暴先儒乎至若江別泛洍舄掔已逑救各引載旆爲坺當時孔壁古文未亡齊魯韓三家之詩具在眾音雜陳殊形備視豈容廢百舉一去都卽鄙耶又言別指一字以鐂當劉以絻當由以絻當免此說亦非按本書之例從某者有其部也某聲者有其字也瀏之從水劉聲紬之從絲由聲勉之從力免聲具著於篇乃知書闕有閒傳寫者之過謂別指一字以當之者謬矣記曰今人與居古人與稽居不當爲法古乎易曰是興神物以前民用用不當爲卜中乎費誓之費攺爲粊訓爲惡米按陸徳明經典釋文曾子問注作粊誓粊音祕鄭君說也童爲男有罪按易喪其童僕作童至僮之字國語使童子備官而未之聞韋昭注僮僮蒙不達也史記樂書使僮男僮女七十人俱歌本書敍尉律學僮十七已上亦同當知僮子之僮從人罪人爲奴者正作童也訓參爲商星乃連大書讀參商星也卽如水部河水出焞煌塞外泑澤在昆侖下之例明參與商同爲星非參商亦不知也其引齊之郭氏及樂浪事古人往往隨事博徵不拘拘一說也至援莽傳及讖記以劉之字爲酉金刀謂許君脫其文按劉之字從刀從金酉聲酉古酉酉非酉也讖記不可以正六書後漢書光武紀論王莽以錢文有金刀攺爲貨泉或以貨泉字爲白水眞人於篆貨或近眞人泉豈得爲白水耶五行志獻帝初僮謠曰千里艸何靑靑十日卜不得生以千里艸爲董十日卜爲卓按重字從壬東聲非千里艸早字爲日在甲上非十日卜又可據以爲證乎又援魏太和初公卿奏於文文武爲斌古未嘗無斌字按彬從彡從林爲文質備文武之字經典闕如不知所從無以下筆徐鉉列之俗書是也又可據魏以疑漢乎凡顧氏所說皆不足以爲許君病輒附疏之用詔學者

時上詔求遺書先生上言伏見皇上稽古右文勤求墳典請訪天下遺書以廣藝文之闕而前明永樂大典中古書有僅存宜選擇寫入於著錄又請立校書之官參考得失並令各州縣所有鐘鼎碑碣悉拓進呈俾資甄錄奏入上嘉之下軍機大臣議行乃命纂輯四庫全書於永樂大典中采輯逸書五百餘部次第刊布流傳海內實先生啟之也又奏請仿漢熹平唐開成故事擇儒臣校正十三經文字勒石太學奉旨候朕緩緩酌辦其秋以某生欠考事部議甚嚴得旨朱筠學問尙優加恩授編修在四庫全書處行走又命總辦日下舊聞纂修事是時金壇掌院爲總裁又直軍機凡館書稿本披核辧析苦往覆之煩欲先生就見而先生執翰林故事總裁纂修相見於館無往見禮先生友某公彊先生見之先生持論侃直不稍下金壇憾之閒爲上言朱筠纂修不勤上曰命蔣賜棨趣之而不之罪焉己亥八月特旨命先生督學褔建至閩以經學六書訓士口講指畫無倦容有某生爲攝令某坐以殺人鍛煉成獄發其姦雪某生冤閩中士人至今稱道之任滿回京卒於家年五十有二

先生博聞宏覽於學無所不通說經宗漢儒不取宋元諸家之說十七史涑水通鑑諸書皆考其是非證其同異泛濫諸子百家而不爲異說所惑古文以班馬爲法而參以韓蘇詩歌出入唐宋不名一家先生之學可謂地負海涵淵渟嶽峙矣先生性愛山水探黃山武夷之勝峭壁巉巖不通樵徑攀藤附葛必登其巓題名鐫石而下性又喜飲至連舉數十觥不亂拇戰分曹雜以諧笑每酒酣耳熱時議論天下事自比李元禮範孟博激揚淸濁分別邪正慷慨激昂聞者悚然屢主文柄搜羅英俊如大理寺卿陸錫熊吏部主事程晉芳禮部郎中任大椿皆所取士也戴編修震汪明經中皆兀傲不羣好雌黃人物在先生幕中獨於先生無閒言陽湖孫觀察星衍爲諸生時以不見先生爲恨屬同邑洪君稚存爲紹願遙執弟子禮天下士仰慕丰采望風景附有如此先生提唱風雅振拔單寒𨿽後生小子一善行及詩文之可喜者爲人稱道不絕口饑者食之寒者衣之有廣廈千間之槪是以天下才人學士從之者如歸市所居之室名曰椒花吟舫亂艸不除雜花滿徑聚書數萬卷碑版文字千卷終年吟嘯其中足不詣權貴門惟與好友及門弟子考古講學釃酒盡醉而已藩年十六卽受知於先生每酒闌燈灺時嘗謂藩曰吾儕當以樂死功名利鈍何足介意哉先生之襟期磊落蕭然遠矣

子二長錫卣府學生次錫庚字少白乾隆戊申科舉人候選直隸州緣事罷官讀書好古精於左氏春秋能世其學弟子以通經著者興化任大椿龍溪李威陽湖洪亮吉孫星衍偃師武億全椒吳鼒李威字畏吾深於六書之學著有說文解字定本十五卷戊戌進士今官廣東廉州府知府孫星衍字伯淵讀書破萬卷訓詁輿地及陰陽五行之學靡不貫串乾隆丙午舉人丁未以第二人及第今官山東糧道吳鼒字山尊淹通經史凡學術之異同論說之是非一見卽能分黑白辧昭聾也乾隆壬子舉人嘉慶己未進士今官翰林院侍讀學士任君大椿別見

武億武億字虛谷先世由懷慶軍籍遷偃師父紹周雍正癸卯進士官至吏部郎中少喜讀書年十七喪父十九母孟生母郭皆逝時伊洛溢廬舍毀圮架席處洿泥中誦讀不輟斯朽木焚火以禦寒斧傷指及足流血殷地終不廢讀也年二十二入學乾隆庚寅舉鄕試庚子會試中式賜同進士出身以知縣用辛亥選山東博山縣訟無畱牘禱雨卽降有人賄以二千金者曰汝不聞雷聲乎我懼雷擊我也暇日召耆老問土俗利病革除民供煤炭及饋裏馬艸豆諸秕政博山民煮糯米汁爲土玻璃作釵珥瓶盎燈球鬻於市及婦孺嬉戲之物不足以供玩好之式榦隆中葉有好事者爲山東巡撫取以入土貢遂爲例每歲按額徵之民苦其擾乃爲民請於大吏力白其害遂不入貢創範泉書院立程課教諸生親往講學勵以讀書立品爲善士君承笥河先生之學痛詆二氏乃檄合邑僧尼至署諭以佛爲異端害人心壞風俗演傅奕韓愈之言反復譬諭僧尼𨿽不解其說然感其誠皆蓄髮還俗於是入其境者第聞弦歌之聲不聞梵唄之音矣

乾隆壬子大學士和珅兼步軍統領聞妄人言山東反賊王倫未死密遣番役四出蹤迹之於是副頭目杜成徳曹君錫等十一人橫行州縣至博山宿逆旅飲博手持鐵尺指揮如意莫敢誰何君率役往收之成徳等持器械拒捕役不敢前君手撲之僕縛以歸成徳尙倔彊不服出牌擲於堂上瞋目大呼曰吾等奉提督府牌緝要犯汝何官敢問我邪立而不跪命役撾其脛始伏地乃杖之曰牌役二名此十一人爲誰且牌文明言所至報有司協緝汝來三日不謁見是不奉法吾通揭汝等騷擾狀柰我何成徳等始懼咸叩首求去其事喧傳省中小人皆謂武鹵莽禍叵測將累上官時山東巡撫吉慶畏勢闒茸聞此言卽發員絡繹於道訪問虛實有府佐劉大經者與君不相能駕說於大府前吉慶以濫責無罪直書其事劾之和珅笑曰是暴吾役之不謹而陰爲武令地也封還其疏吉慶望風承旨易以任性行杖空言入奏報罷縣民聞令去扶老攜幼數千人走省中見大府叩首乞畱我好官吉慶曰歸無嘩還汝好知縣吉慶知不容於輿論而忸於權勢會將入覲乃挈君至都下爲謀捐復和珅總吏部事駁之其事遂寢乃請主東昌啟文書院講席以塞眾口也後故人秀水王復爲偃師令遂歸與復商榷政事暇時考校古書相得甚歡不復作出山之計嘉慶四年天子親政和珅伏辜詔各舉所知廢員可起用者有以博山事聞敕吏部將原任山東博山縣知縣武億行文豫省巡撫咨部引見並將革職原案查奏十一月二十九日事也而君先一月死矣得年五十有五

君生而狀貌魁梧有兼人之力兼人之量生平深於經史七經注疏三史涑水通鑑皆能闇誦所著書有經讀考異義證偃師金石記校定五經異義駁異義補遺箴膏肓起廢疾發墨守鄭志等書與童君二樹名鈺者同修偃師縣誌童君好收藏碑版君考訂秦漢以來金石文字童君服其精審於是酷嗜翠墨遊歷所至如嵩山泰岱遇有石刻捫苔剔蘚盡心摸拓或不能施氈椎者必手錄一本偃師杏園莊去所居四十餘里民家掘井得晉劉韜墓志長二尺有餘重幾百斤君肩之以歸性善哭館笥河師家除夕師謂君曰客中度歲何以破岑寂君曰但求醉飽而已乃遺以二彘肩一雞一鶩蒙古酒一斗及湯餅丕飥諸物君閉戶恣啖食盡酒傾至晚師曰醉飽矣更有他求乎對曰哭師亦曰哭乃放聲大慟比鄰驚問笥河師大笑而去庚子年陽湖洪亮吉稚存黃景仁仲則流寓日下貧不能歸偕飲於天橋酒樓遇君招之入席盡數盞後忽左右顧盼哭聲大作樓中飲酒者駭而散去藩嘗叩之曰何爲如此曰予幸叨一第而稚存仲則寥落不偶一動念不覺涕泣隨之矣藩戲之曰君乃今日之唐衢也藩與君交垂二十年核君行事不愧循吏古人云以經術飾吏事不通經術而能爲循吏者蓋有之矣我未之見也

洪亮吉﹝張惠言臧琳﹞

洪亮吉字君直一字稚存先世居歙縣祖公采贅於武進趙氏至君籍陽湖生六歲而孤依外家讀書穎悟異常兒晚自塾歸母氏篝燈課讀機聲軋軋與書聲相閒不斷年十八祖妣趙及祖相繼下世君承重水漿不入口杖而後起二十四歲入學爲附生與同邑黃秀才景仁爲詩歌相唱和有時譽人目爲洪黃後謁安徽學使笥河先生受業爲弟子先生延之校文時幕下士多通儒戴編修震邵學士晉涵王觀察念孫汪明經中皆通古義乃立志窮經家居與孫君星衍相觀摩學益進時人又目爲孫洪乾隆三十九年甲午科中本省鄕試副榜四十一年母猝病卒時在浙江學使王文端公傑幕中得病耗馳歸裏門有以死告者大慟失足落水遇汲者救蘇旣以不得視含斂爲終天之恨遂絕粒或諭以毀不滅性始啜粥居苫枕塊不入內不飲酒食肉裏中稱爲孝子四十五年庚子科中式順天舉人五十五年庚戌石韞玉榜以第二人及第授編修充國史館纂修官明年又充石經收掌詳覆官藩是時館總裁王文端公第君手定條例屬藩呈之公是其說彭文勤主其事以爲不然文端不能與之爭也後文勤自作凡例文端命藩勘定駁其秕謬者數十條文勤大怒謂藩與君互相標榜嗟乎直道之不行也久矣五十七年壬子科充順天鄕試同考官卽拜貴州學政之命黔省僻遠無書籍爲購經史通典文選諸書置各府書院黔人爭知好古君之教也奏陳灝禮記注乃臆說空言絕無師法宜易鄭玄注以試士格於部議不行嘉慶元年充咸安宮總裁在上書房行走三年正月大考翰詹時教匪充斥題爲徵邪教疏君指陳時事直書無隱又在師友前論時事扼腕嘆息皆以爲狂君知不容於時適弟藹吉卒於家以古人有期功去官者乃引疾歸今上親政修髙宗純皇帝實錄朱文正公圭薦君復赴都與修實錄教習庶吉士與同館議論不合將乞假歸矣念今上大開言路而陳奏者皆無經國之計身居翰林又無奏事之責因陳時政數千言謂故福郡王所過繁費州縣供億致虛藏帑故相和珅擅權時達官淸選或執贄門下或屈膝求擢羅列中外官罔上負國者四十餘人作書上成親王及朱文正劉相國權之進呈禦覽有旨革職審擬對簿時詞色不撓王大臣等擬以大不敬律置重辟有旨減死發伊犁武進趙君懷玉入詔獄慰之君曰昨日念念在西市今日念念在玉門關矣次日趙君送至廣寧門外握手黯然而君神气自若將抵戍所某將軍妄測聖意奏請俟君至斃以法先發後聞有旨申飭不行五年四月京師亢旱上因久不雨減釋軍流不雨朱文正奏稱安南黎氏二臣忠於其主而久系獄中請釋之又不雨上乃念君以直言獲罪立予釋回是日甘霖大沛禦制得雨詩紀其事又制導言納諫論言亮吉原書無違礙之句有愛君之誠實足啟沃朕心並將其書裝潢成捲常置座右以作良規以勸言事者毋因亮吉獲咎鉗口不敢復言君以六年歸裏𨿽蒙編管而江左名流過君講學問字者無虛日十二年常州旱有司勘不成災饑民剝樹皮以食君請當事率紳士捐資賑濟所活饑民數十萬邑人至今稱頌不衰十四年五月十二日以疾終得年六十有四

君性伉直疾惡如仇自謂不能容物生平好學嘗舉荀子語爲人戒有暇日所以窮日著書老而不倦深嫉浮屠氏之說詩文中未嘗用彼教語譔著行於世者左傳詁二十卷公羊谷梁古義二卷漢魏音四卷比雅十二卷六書轉注錄八卷弟子職箋釋一卷補三國晉書地理誌十六國疆域記乾隆府廳州縣誌詩文集若干捲君在畢尙書沅幕中最久預修宋元資治通鑑修陜西河南各州縣誌是以深於史學而尢精地理沿革所在嘉慶四年藩遇君於宣城論說文解字五龍六甲之說及冕旒字不合君出示所作古文藩又指摘其用事訛舛君齗齗彊辯藩曰君如梁武之護前矣君慍見於色因藩談次偶及輿縣君云在江都藩據文選注赤岸山之證當在六合藩又謂太平寰宇記鄧艾石鱉城白水陂事不見於史而已並未言無此事也君忽寓書於藩謂輿縣實在江都而鄧艾事樂史本之元和郡縣誌豈可疑爲無此事者灑灑千言反復辧論藩不答一字恐激君之怒耳豈知益增其怒遂不復相見矣今作君傳潸然淚下自悔鹵莽致傷友道能不悲哉

與君同時爲漢學者孫君淵如之外有三人焉一爲莊君炘字虛庵乾隆戊子副榜較刊淮南子一切經音義深於聲音訓詁之學今官陜西幹州知州一爲武進趙君懷玉字億孫一字味辛庚子召試舉人授內閣中書出爲山東靑州府同知好學深思無書不讀肄經深於詩故兼工文章一爲武進張惠言字臯文乾隆丙午中式舉人嘉慶己未成進士攺庶吉士充實錄館纂修官武英殿協修官辛酉散館授編修卒於官著有周易虞氏義九卷虞氏消息二卷儀禮圖六卷其甥董士錫字晉卿傳其學

康熙時又有臧琳者武進諸生博綜經史百氏之書教人先以爾雅許氏說文解字曰不識字何以讀書不通訓詁何以明經鍵戶著述世無知者著有經義雜記三十卷太原閻百詩爲之序玄孫鏞刊行之鏞字在東盧紹弓學士之弟子自云段大令懋堂致書學士曰髙足臧君學識遠超孫洪由是學士益敬異之然乎否乎又有劉君逢祿字申甫嘉慶辛酉選拔貢生丁卯舉人淹通經傳著春秋公羊釋例

國朝漢學師承記卷五

江永

江永字愼修婺源人少就外傅爲世俗學一日見明邱浚大學衍義補引周禮求之有書家得寫本周禮白文朝夕諷誦閉戶授徒束脩所入盡以購書遂通經藝年二十一爲縣學生二十四補廩膳生六十二爲歲貢生永好學深思長於步算鍾律聲韻尢深於禮以朱子晚年治禮爲儀禮經傳通解未成而卒黃幹纂續缺漏浸多乃爲之廣摭博討從吉凶軍賓嘉五禮之次名曰禮經綱目數易稿而後定其論宣城梅氏所言歲實消長之誤曰日平行於黃道是爲恆气恆歲實因有本輪均輪髙衝之差而生盈縮謂之視行視行者日之實體所至而平行者本輪之心也以視行加減平行故定气時刻多寡不同髙衝爲縮末盈初之端歲有推移故定气時刻之多寡且歲歲不同而恆气恆歲實終古無增損也當以恆者爲率隨其時之髙衝以算定气而歲實消長可勿論猶之月有平朔平望之策以求定朔定望而此月與彼月多於朔策幾何少於朔策幾何俱不計也論鍾律曰黃鍾之宮黃鍾半律也卽後世所謂黃鍾淸聲是也唐時風雅十二詩譜以淸黃起調畢曲琴家正宮調黃鍾不在大弦而在第三弦正黃鍾之宮爲律本遺意亦聲律自然古今不異理也國語伶州鳩因論七律而及武王之四樂夷則無射曰上宮黃鍾太簇曰下宮蓋律長者用其淸聲律短者用其濁聲古樂用鈞之法旣亡而因端可推韓子外儲篇曰夫瑟以小弦爲大聲大弦爲小聲𨿽詭其辭以諷然因是知古者調瑟之法黃鍾大呂太簇夾鍾姑洗仲呂蕤賓用半而居小弦林鍾夷則南呂無射應鍾用全而居大弦此皆合之以管呂論聲律相生者始明也論聲韻曰古韻起於吳才老而昆山顧氏尢精然顧氏考古之功多審音之功淺爲書以正顧氏分十部之疏而分平上去三聲皆十三部入聲八部虞屬魚模又分之以屬侯幽顧氏未之知也先屬元寒又分之以屬眞諄而眞以後十有四韻之當分爲二考之三百篇用韻畫然顧氏未之審也蕭至豪四韻之讀如今音者一部也又分以屬侯幽在三百篇亦畫然而顧氏未審也覃至鹽屬添嚴又分以屬侵自侵以後九韻以侈斂當分爲二猶之眞以後當分十有四韻爲二也顧氏亦一之侯之正音近幽顧氏不之審而轉其讀以從虞永之說蓋欲彌縫其缺也

易彖言往來上下者後儒謂之卦變言人人殊辧之曰周易以反對爲次序卦變當於反卦取之否反爲泰泰反爲否故曰小往大來曰大往小來是其例也凡曰來曰下曰反者自反卦之外卦來居內卦也曰往曰上曰進曰升者自反卦之內卦往居外卦也

後儒言古者寓兵於農井田廢而兵農始分辧之曰考之春秋時兵農固已分矣管仲參國伍鄙之法齊三軍出之士鄕十有五公與國子髙子分率之而鄙處之農不與也爲農者治田供稅不以隸於師旅也鄕田但有兵賦無田稅似後世之軍田屯田此外更無養兵之費晉之始惟一軍旣而作二軍作三軍又作三行作五軍旣捨二軍旋作六軍以新軍無師而復三軍其旣增又損也蓋除其軍籍使之歸農若軍盡出於農則農民固在安用屢易軍制乎隨武子曰楚國荊屍而舉商農工賈不敗其業此農不從軍之證也魯之作三軍也季氏取其乘之父兄子弟盡徵之孟氏取半焉以其半歸公叔孫氏臣其子弟而以其父兄歸公所謂子弟者兵之壯者也父兄兵之老者也皆其素在軍籍隸之卒乘者非通國之父兄子弟也其後捨三軍季氏擇二二子各一皆盡徵之而貢於公若民之爲農者出田稅自仍然歸之君故哀公曰二吾猶不足三家𨿽專亦惟食其采邑豈嘗使通國之農盡屬己哉陽虎壬辰戒都車令癸巳至此又兵常近國都之證其野處之農固不爲兵也

卒年八十有二所著書周禮疑義舉要六卷儀禮釋宮增注一卷禮記訓義擇言八卷深衣考誤一卷禮經綱目八十八卷律呂闡微十卷春秋地理考實四卷鄕黨圖考十卷古韻標準六卷四聲切韻表四卷音學辧微一卷推步法解五卷七政衍金水二星發微冬至權度恆气注歷辧歲實消長辧歷學補論中西合法擬艸各一卷近思錄集注十四卷讀書隨筆十二卷四書典林四十卷

永爲人和易近人處裏黨以孝悌仁讓爲先人多化之嘗援春秋傳丰年補敗之義勸鄕人輸谷立義倉行之三十年一鄕之人不知有饑饉云嘗一至江西應學使金徳瑛之招也一遊京師以同郡程編修恂延之也是時三禮館總裁方侍郎苞自負其學見永卽以所疑士冠禮士昏禮數事爲問從容答之苞負气不服永哂之而已荊溪吳編修紱深於三禮質以周官疑義永是以有周禮疑義舉要之作也後數年程吳二君皆沒永家居寂然值純皇帝崇獎實學命大臣舉經術之儒有人薦永者永力辭之當朝廷開三禮義疏館纂修諸臣聞有禮經綱目一書檄下郡縣錄送以備參訂沒後一年詔修音韻述微刑部尙書秦文恭公蕙田請於朝令督臣取所著韻書三種進呈貯館以備采擇蓋戴編修震在京師文恭公延之修五禮通考戴君攜有永書以推步法解全篇加載觀象授時一類所以文恭知永爲學者而有是請也考永學行乃一代通儒戴君爲作行狀稱其學自漢經師康成後罕其儔匹非溢美之辭然所著鄕黨圖考四書典林帖括之士竊其唾餘取髙第掇巍科者數百人而永以明經終老於家豈傳所謂志與天地擬者其人不祥歟

金榜

金榜字輔之一字蕊中又字盤齋歙縣人江愼修之髙弟子少有過人之資與休寧戴編修震相親善承師友之訓所以學有根柢言無枝葉也乾隆乙酉召試舉人授內閣中書在軍機處行走乾隆壬辰以第一人及第授修撰散館後卽乞假歸徜徉林下著書自娛專治三禮以髙密爲宗不敢雜以後人之說可謂謹守繩墨之儒矣

戴君東原以司馬法賦出車徒二法難通乃舉小司徒正卒羨卒以釋之曰夏官諸司馬職亡周人軍賦莫可考見其制有正卒以起軍旅有羨卒以作田役比追胥小司徒職均土地以稽其人民而周知其數上地家七人可任也者家三人中地家六人可任也者二家五人下地家五人可任也者家二人凡起徒役無過家一人以其餘爲羨惟田與追胥竭作又云凡國之大事致民大故致餘子此正羨二卒以司馬法計之率十人而賦其一其大法也司馬法一云六尺爲步步百爲畝畝百爲夫夫三爲屋屋三爲井井十爲通通爲匹馬三十家士一人徒二人通十爲成成百井三百家革車一乘士十人徒二十人十成爲終終千井三千家革車十乘士百人徒二百人十終爲同同方百里萬井三萬家革車百乘士千人徒二千人蓋家計可任者一人一成三百家可任者三百人而革車一乘士徒凡三十人是爲十而賦一所謂凡起徒役無過家一人者也一云九夫爲井四井爲邑四邑爲邱邱十六井有戎馬一匹牛三頭是曰匹馬邱牛四邱爲甸甸六十四井出長轂一乘馬四匹牛十二頭甲士三人步卒七十二人戈楯具備謂之乘馬甸六十四井通上中下地率之定受田二百八十八家計可任者二家五人凡七百二十人出長轂一乘步卒七十二人亦十而賦一甲士三人者其軍吏所謂惟田與追胥竭作者也前法家可任者一人十賦一爲正卒後法可任者二家五人十賦一爲通正羨之卒小司徒職凡起徒役無過家一人不言可任者蒙上可任也者家三人二家五人家二人省文非謂家作一人爲徒役其云田與追胥竭作亦非竭作此家三人二人爲羨卒也自均土地至田與追胥竭作爲小司徒稽民數而辧其可任者之事下云大事致民大故致餘子爲小司徒臨事徵調之事族師職曰五家爲比十家爲聯五人爲伍十人爲聯四閭爲族八閭爲聯使之相保相受相共以役國事士師職曰掌鄕合州黨族閭比之聯與其民人之什伍使之相安相受以比追胥之事明聯其什伍十賦一爲卒爰使其居者相與共其馬牛車輦兵器諸用物是爲周人以地與民制賦之成法孫武言興師十萬不得操事者七十萬家彼以八家賦出一卒七家相與共其用故云不得操事是猶略具周人任民遺意管子治齊作內政寄軍令卒伍定乎裏軍政成乎郊其制士鄕十五始家出一人爲卒班孟堅所謂隨時苟合以求欲速之功故不能充王制者也詩頌魯僖曰公交車千乘公徒三萬與司馬法革車一乘士十人徒二十人數合春秋成元年作邱甲說者謂此甸所賦使邱出之邱十六井通上中下地二而當一爲七十二家亦家出一人爲卒至戰國時蘇秦謂臨淄之中七萬戶下戶三男子臨淄之卒固已二十一萬始盡役其家之正羨爲卒而禍變亟矣儒者於周官軍數往往雜引管子釋之而於司馬法與周官更相表裏轉茫然莫辧甚矣其惑也

小司徒職曰乃經土地而井牧其田野九夫爲井四井爲邑四邑爲邱四邱爲甸四甸爲縣四縣爲都以任地事而令貢賦凡稅斂之事此經主於任地合賦邱甸縣都者出賦之定數也古者一成百井定出賦六十四井謂之甸甸之言乘也謂出兵車一乘賦法蓋權輿於此刑法志曰一同百里提封萬井除山川沈斥城池邑居園囿術路三千六百井定出賦六千四百井戎馬四百匹兵車百乘一封三百一十六里提封十萬井定出賦六萬四千井戎馬四千匹兵車千乘天子畿方千里提封百萬井定出賦六十四萬井戎馬四萬匹兵車萬乘今卽一同之內出賦六千四百井計之凡爲甸者百爲縣者二十有五爲都者六有奇賦法備於一甸小司徒經土地必計及一都之田而後上中下地通率二而當一井牧之法如此鄭君釋其制爲造都鄙更爲治洫治澮之說榜謂大司徒之職凡造都鄙制其地域而溝封之以其室數制之不易之地家百畝一易之地家二百畝再易之地家三百畝周官造都鄙之法具於是至於匠人爲溝洫司險設國之五溝五塗皆掌其事於官其用民力也則均人均其力徵丰年公旬用三日中年公旬用二日無年公旬用一日謂緣邊一里治洫十里治澮非古制也如鄭君說一同百里僅四千九十六井出田稅又與司馬法邱乘之制不合小司徒有九夫爲井之法遂人有十夫有溝之法地之險夷異形廣狹異數因地勢而制其宜凡不可井者濟以遂人法而地無曠土孟子請野九一而助國中什一使自賦國中城郭宮室差多塗巷又廣於遂人法爲宜是小司徒實與遂人聯事通職不以鄕遂都鄙異制審矣

周禮泉府以國服爲之息元明諸人以爲乃新莽之制劉歆取以羼入周官宋王安石竊其說爲靑苗法乃周禮之遺害也辧之曰泉府凡民之貸者與其有司辧而授之以國服爲之息注云有司其所屬吏也與之別其貸民之物定其賈以與之鄭司農云貸者謂從官借本賈也故有息使民弗利以其所賈之國所出爲息也假令其國出絲絮則以絲絮償其國出絺葛則以絺葛償玄謂以國服爲之息以其於國服事之稅爲息也於國事受園廛之田而貸萬泉者則期出息五百王莽時民貸以治產業者但計贏所得受息無過歲什一榜謂凡民之貸者謂從官借本賈先鄭說是也以國服爲之息以其於國服事之稅爲息後鄭說是也泉府市官之屬以受市之徵布爲職以其市之徵布貸於賈人以賈與上經以徵布斂市之滯貨同義二者皆卹商阜貨泉府之職也其言凡民之貸者對下有司言之謂之民泉府不得與國人爲貸周官旅師職云掌聚野之鋤粟屋粟閒粟凡用粟春頒而秋斂之此貸於國人者不令出息爲其無所取贏也賈人貸官財以權子母之利則有息農民受田計所收者納稅賈人貸泉計所得者出息其息或以泉布或以貨物輕重皆視田稅爲差是謂以國服爲之息朝士凡民同貨財者令以國法行之後鄭釋國法爲國服之法然則同貨財者爲貸本以賈者與經言凡國事之財用取具焉指所受市之徵布大府所云關市之賦以待王之膳服是也外府職之其以國服爲之息者謂之餘財下經歲終納其餘是也職幣職之後儒以經文以國服爲之息與下凡國事之財用取具焉文相聯屬誤合爲一事至依托泉府以行其姦爰據二鄭之言贊而辧之如此

又論禘祭雲天祭莫大於圜丘地祭莫大於方澤與宗廟禘其祖之所自出三者皆禘見於鄭君釋周官經大司樂後儒習知宗廟有禘疑禘非祭天地之名惟鄭君識古能述其義周語禘郊之事則有全烝魯語天子日入監九禦使潔奉禘郊之粢盛楚語禘郊不過繭栗烝嘗不過把握又曰天子禘郊之事必自射其牲王后必自舂其粢諸侯宗廟之事必自射其牛刲羊擊豕夫人必自舂其盛又曰天子親舂禘郊之盛王后親繅其服其言禘郊與宗廟烝嘗對文明禘非宗廟之祭王制祭天地之牛角繭栗宗廟之牛角握與國語禘郊繭栗烝嘗把握之文合表記天子親耕粢盛秬鬯以事上帝與國語天子親舂禘郊之盛文合天地之祭名禘著於此矣周人歲有事於天者冬至禘昊天啟蟄郊上帝及四時迎气於四郊兆祀五帝凡七祀大宗伯以禋祀祀昊天上帝司服祀昊天上帝則服大裘而冕祀五帝亦如之典瑞四圭有邸以祀天旅上帝明昊天與上帝殊掌次大旅上帝則張氈案設皇邸祀五帝則張大次小次設重帟重案明上帝與五帝殊其冬至禘昊天以嚳配啟蟄郊上帝以稷配魯語是以言周人禘嚳而郊稷四時迎气祀五帝則以太皞炎帝黃帝少皞顓頊配冬至禘昊天國語謂之禘戴記通謂之郊郊特牲曰郊之祭也迎長日之至也大報天而主日也又曰郊之用辛也周之始郊日以至祭義曰郊之祭大報天而主日配以月禮家舊說言日以周郊天之月而至陽气新用事順之而用辛日此冬至圜丘之禘通得郊名也對啟蟄而郊言之故謂之始郊大司樂職凡樂圜鍾爲宮黃鍾爲角大簇爲徵姑洗爲羽雷鼓雷鞀孤竹之管云和之琴瑟雲門之舞冬日至於地上之圜丘奏之若樂六變則天神皆降可得而禮矣經言冬日至於圜丘奏之是著啟蟄而郊無此降神之樂鄭君釋天神地示人鬼三大祭爲禘引祭法周人禘嚳而郊稷謂此祭天圜丘以嚳配之又言人鬼則主后稷旣於圜丘之禘宗廟之禘區別不疑其釋喪服小記及大傳王者禘其祖之所自出以其祖配之又以禘爲郊稷與大司樂宗廟之中禮人鬼之交違異喪服小記曰王者禘其祖之所自出以其祖配之而立四廟漢韋元成等四十四人奏議云禮王者始受命諸侯始封之君皆爲大祖以下五廟而遞毀周之所以七廟者以後稷始封文王武王受命而王是以三廟不毀與親廟四而七然則周人祖文武祖之所自出主稷也稷爲太祖廟立文世室武世室配之皆世世不毀又下禘其親廟四所謂以其祖配之而立四廟也逸禮禘於太廟禮毀廟之主升合食而立二屍又曰獻昭屍如穆尸之禮又曰毀廟之主昭共一牢穆共一牢祝詞稱孝子孝孫此禘祭之見於逸經者毀廟之主立二屍是昭共一屍穆共一屍祝詞稱孝子明各祭於其廟故於禰廟稱孝子也春秋公羊傳大事者何大祫也毀廟之主陳於太祖未毀廟之主皆升合食於太祖曾子問七廟無虛主虛主者惟祫祭於祖而逸禮有七尸之文禮器周旅酬六屍鄭注云后稷屍發爵不受旅此經傳之言祫禘者周公制禮之時文武之主尙在親廟故禘遷主於太廟而立昭穆二屍逸禮祫祭惟七屍則祫之遷主無尸天子立廟得及其始祖之所自出凡祭皆然不惟禘也禘祭禮盛事殷故名大祭春秋傳曰魯有禘樂明堂位季夏六月以禘禮祀周公明其禮樂與時祭殊禘祫俱及遷廟之主諸侯則有祫無禘故記曰禮不王不禘天祭有禘名以別於郊宗廟之祭有禘名以別於祫禘郊禘祫因其散見之文可考如此

論感生帝曰生民之詩具矣詩曰履帝武敏歆攸介攸止載震載夙載生載育時維后稷言后稷感神靈之气而生也曰誕后稷之穡有相之道曰誕降嘉種維秬維秠維穈維芑言后稷爲天所助以成稼穡之功也曰載燔載烈以興嗣歲曰其香始升上帝居歆言后稷肇祀以祈丰年而上帝歆享之也或曰帝或曰上帝皆指天帝而言若如傳釋帝爲髙辛氏之帝則從於帝而見於天因以生子此亦何足稱異下經置之隘巷置之平林寒冰不且大遠於事情乎周人祈谷之郊實本於后稷之肇祀今由生民之詩繹之鄭君謂郊祀爲祀感生帝說非無據但月令孟春乃擇元日祈谷於上帝春秋傳孟獻子曰夫郊祀后稷以祈農事也是故啟蟄而郊郊而後耕夫曰祈谷曰祈農事而絕不及於祭感生者蓋詩表先代之神靈禮嚴百王之祀事故不同也大傳王者禘其祖之所自出以其祖配之諸侯及其太祖大夫士有大事省於其君於祫及其髙祖是爲尊者尊統上卑者尊統下之義喪服小記王者禘其祖之所自出以其祖配之而立四廟則以後稷始封文武受命稱王與四親廟對言爲七廟二條皆謂宗廟之禘與祭天無涉且禘嚳郊稷禮家或混禘於郊未嘗混郊於禘如鄭君說則祈谷又蒙禘名矣故鄭志答趙商云悉信亦非不信亦非斯言也敢援以爲治經之大法此其說之尢著者

其論三江世儒多是之獨王光祿西沚與藩不以爲然

年老得髀痛疾臥牀席間手定禮箋十卷未幾卒

戴震

戴震字愼修一字東原休寧人祖寧仁父弁皆不仕君年十歲乃能言就傅讀書過目成誦塾師授以大學章句右經一章問其師曰此何以知爲孔子之言而曾子述之又何以知爲曾子之意而門人記之師曰此子朱子云爾又問朱子何時人曰南宋又問曾子何時人曰東周又問周去宋幾何時曰幾二千年曰然則子朱子何以知其然師不能答讀書一字必求其義塾師略舉傳注訓解之意不釋師惡其煩乃取許氏說文解字令檢閱之學之三年通其義於是十三經盡通矣隨父客南丰課學童於邵武自邵武歸年甫二十同縣程中允洵一見奇之時江君愼修來歙見君目爲儒者一日舉歷算中數事曰吾積疑十有餘年而未剖析者君爲之比較言其所以然江君驚喜曰今之定九也年二十八補縣學生家屢空而學日進著考工記圖屈原賦注句股割圜記流傳浙東西天臺齊侍郎召南讀其書恨不識其入江南惠定宇沈冠云二徵君皆引爲忘年交乾隆二十七年壬午舉於鄕策蹇至京師困於逆旅人皆以狂生目之幾不能供饘粥獲交於錢少詹大昕稱爲天下奇才秦文恭公纂五禮通考求精於推步者少詹舉君名文恭延之纂觀象授時一類後髙郵王文肅公安國請君至家塾課其子念孫一時館閣通人如河閒紀庶子昀嘉定王編修鳴盛靑浦王蘭泉先生大興朱笥河先生皆與之定交從此海內知東原氏矣試禮部不第後朱方伯圭招之遊晉修汾州府誌三十八年奉召充四庫全書館纂修官三十九年乙未特命與會試中式者同赴廷對授翰林院庶吉士四十二年五月卒於官享年五十有五

生平無嗜好惟喜讀書詞義鉤棘難通之文一再讀之渙然冰釋其學長於考辧立一義初若創獲及參互考之確不可易春秋昭公二十二年十月王子猛卒而其夏秋已兩書王猛說者莫得其解解之曰王猛與鄭忽皆以國氏者也王者諸侯目王畿之辭非天子之號春秋凡書王猶列國之書其國書天王猶列國之書爵故王人與列國書人同爲微者王猛與鄭忽同以國氏忽未卽位而出奔歸不得書爵書世子正其復國也王子猛未卽位稱王故卒稱王子若先正其號曰王不得復稱王子矣

周髀言北極璇璣四遊又言正北極樞璇璣之中後人多疑其說解之曰正北極者魯論之北辰今人所謂赤道極也北極璇璣者今人所謂黃道極也正北極者左旋之樞北極璇璣每晝夜環之而成規冬至夜半在正北極下是爲北遊所極日加卯之時在正北極之左是爲東遊所極日加午之時在正北極之上是爲南遊所極日加酉之時在正北極之右是爲西遊所極此璇璣之一日四遊所極也冬至夜半起正北子位晝夜左旋一周而又過一度漸進至四分周之一則春分夜半爲東遊所極又進至夏至夜半爲南遊所極又進至秋分夜半爲西遊所極此璇璣之一歲四遊所極也虞夏書在璇璣玉衡以齊七政蓋設璇璣以擬黃道極世失其傳也

今人所用三角八綫之法本出於句股而尊信西術者輒云句股不能禦三角折之曰周髀云圜出於方方出於矩矩出於九九八十一三角中無直角則不應乎矩無例可比矣必以法禦之使成句股而止八綫比例之術皆句股法也

嘗謂儒者治經宜自爾雅始世所傳郭注已刪節不全邢疏又多疏漏如釋言桄充也六經無桄字鄭注樂記孔子閒居皆訓橫爲充橫桄古通用書光被四表漢書引爲橫被四表今孔傳猶訓光爲充文訛而義不殊也釋言庥蔭也卽詩不可休思之休釋木桑柳醜條卽詩蠶月條桑之條莊子云已而爲知者已而不知其然當從釋詁解已爲此其考證通悟多如此

水經注訛舛多矣王伯厚引經文四事其三事皆注之混於經者則經注之淆南宋時已然君獨尋其義例區而別之云經文每一水雲某水出某郡縣此下不更舉水名注則兼及所納羣川故須重舉經云過某縣者統一縣而言注則詳言所徑委曲故有一縣而再三見者經據當時縣治善長作注時縣邑流移是以多稱故城經無言故城者也經例云過注例云徑以是推之經注之淆者可正也閻百詩顧景範胡胐明𨿽善讀古書猶未悟斯失至君始釐正之今武英殿所刊卽用其校本海內始復見此書之眞面目焉

嘗論學云經之至者道也所以明道者辭也所以成辭者字也必由字以通其辭由辭以通其道乃可得之又云治經之難𨿽一事必綜其全而核之誦堯典至乃命羲和不知日月星辰之所以運行則掩卷不能卒業誦周南召南自關雎而往不知古音徒彊以協韻則已齟齬失讀誦古禮先士冠禮不知古者宮室衣服等制已迷於其方莫辧其用不知古今地方沿革則禹貢職方山鎭川澤春秋列國疆域會盟攻戰之地失其處所不知古今推步之長則如夏書之辰不集於房魯太史引以爲正陽之月孟夏東晉古文尙書系之季秋小雅十月之交鄭康成以爲周正十月劉原父以爲夏正十月春秋傳兩記日南至歷代史誌載步算家上考曲合其一而卒違其一儒者何以識古今之眞僞辧箋解之得失決魯歷至朔之當否不知少廣旁要則考工之器不能因文而推其制不知鳥獸虫魚艸木之名號狀類則比興之意乖六書之學訓詁音聲未始相離聲與音又經緯衡從宜辧魏有孫叔然創立翻語厥後考經論韻悉用之晉人以譯西域釋氏之言釋氏之徒羣習其法因竊爲己有謂來自西域儒者數典不能記憶也管呂言五聲十二律宮位乎中黃鍾之宮四寸五分爲起律之本學者蔽於鍾律失傳之後不追溯未失傳之先宜乎其說之多鑿也

又訓學者二曰私曰蔽私生於欲之失而蔽生於知之失異氏尙無欲君子尙無蔽異氏之學主靜以爲至君子彊恕以去私而問學以去蔽主以忠信而止於明善凡生於其心必發於其事私者逞己以縱欲無良而憯不畏明無私矣尙不能無蔽蔽者不求諸事情以其意見信爲義理公而不能明廉潔而流於刻記曰夫民有血气心知之性而無喜怒哀樂之常應感起物而動然後心術形焉凡有血气心知於是乎有欲性之徵於欲聲色臭味而愛畏分旣有欲矣於是乎有情性之徵於情喜怒哀樂而慘舒分旣有欲有情矣於是乎有巧與智性之徵於巧智美惡是非而好惡分生養之道存乎欲者也感通之道存乎情者也二者自然之符天下之事舉矣盡美惡之極致存乎巧者也宰禦之方由斯而出盡是非之極致存乎智者也聖賢之徳由斯而備二者亦自然之符精之以底於必然天下之能舉矣君子之治天下也使人各得其情各遂其欲勿悖於道義君子之自治也情與欲使一於道義夫遏欲之害甚於防川絕情去智充塞仁義人之飲食也養其血气而其問學也養其心知是以貴乎自得血气得其養𨿽弱必彊心知得其養𨿽愚必明是以貴乎擴充君子獨居思仁公言言義動止應禮竭所能之謂忠履所明之謂信平所施之謂恕馴而致之仁且智不私不蔽者也君子之未應事也敬而不肆以虞其疏事至而動正而無邪以虞其僞必敬必正而要於致中和以虞其偏其謬戒疏在乎戒懼去僞在乎愼獨致中和在乎達禮精義至仁盡倫天下之人同然而歸之善可謂至善矣夫以理爲學以道爲統以心爲宗探之茫茫索之冥冥不若反求諸六經此原善之書所以作也

其所譔述有毛鄭詩考正四卷考工記圖二卷孟子字義疏證三卷方言疏證十三卷原善三卷原象一卷句股割圜記三卷策算一卷聲韻考四卷聲類表十卷儀禮正誤一卷爾雅文字考十卷屈原賦注四卷九章補圖一卷古歷考二卷歷問二卷水地記一卷戴氏水經注四十卷直隸河渠書六十四卷文集十卷皆曲阜孔戶部繼涵爲刊行之君沒後十餘年髙廟校刊石經一日命小璫持君所校水經注問南書房諸臣曰戴震尙在否對曰已死上嘆惜久之時人皆謂君若不死必充纂修官嗟乎君以庶吉士得邀特達之知亦可謂稽古之榮矣

同時學者郡人鄭牧方矩程瑤田汪龍鄭方二人事迹不得其詳瑤田字易田又字易疇歙人乾隆庚辰舉人太倉州校官著有通藝錄行於世汪龍字蟄泉乾隆丙午舉人著有毛詩申成毛詩異義皆未刊行親受業者髙郵王念孫字懷祖乾隆乙未進士授庶吉士散館攺主事官至直隸永定河道精於訓詁著有廣雅疏證十卷子引之字伯申嘉慶己未姚文田榜以第三人及第今官翰林院侍講學士能世其學段大令玉裁字若膺一字懋堂金壇人乾隆庚辰舉人官四川巫山縣知縣講求古義深於小學著書滿家刊行者惟詩經小學錄四卷說文解字注三十二卷盧學士文弨紀相國昀邵學士晉涵任侍禦大椿洪舍人榜汪孝廉元亮皆同志之友而問學焉孔檢討廣森則姻婭而執弟子之禮者也懋堂大令之婿曰龔麗正號闇齋仁和人以懋堂爲師能傳其學著有國語韋昭注疏嘉慶丙辰進士今官禮部詞祭司郎中

國朝漢學師承記卷六

盧文弨

盧文弨字紹弓號磯魚又號檠齋晚更號弓父抱經其堂顏也人稱曰抱經先生其先自余姚遷杭州父存心恩貢生應博學鴻詞科不第母馮馮景山公之女也文弨生而篤實少不好弄以讀書爲事旣稟家學又得外王父之緒論已知學之所向矣長爲桑調元甫婿師事之於是學有本原不爲異說所惑初名嗣宗爲錢塘縣學生員繼由余姚祖籍攺今名援例入監乾隆戊午中式順天舉人壬戌考授內閣中書壬申恩科秦大士榜第三人及第授翰林院編修丁丑命尙書房行走由左春坊左中允洊至翰林院侍讀學士充乙酉廣東正考官旋命提督湖廣學政戊子以學政言事不合例部議左遷明年乞假養親歸乾隆乙卯十一月二十八日卒於常州龍城書院年七十有九

紹弓官京師與東原交善始潛心漢學精於仇校歸田後二十餘年勤事丹鉛垂老不衰所校之書大戴禮記左傳經典釋文逸周書孟子音義荀子方言釋名賈誼新書獨斷春秋繁露白虎通呂氏春秋韓詩外傳顏氏家訓封氏聞見記諸書又取易禮注疏呂氏讀書記魏書宋史金史新唐書列子申鑑新序新論諸本脫漏者薈萃一書名曰羣書拾補抱經堂文集三十四卷及鐘山札記龍城札記刊行於世

紀昀

紀昀字曉嵐一字春帆晚年自號石云獻縣人也世爲河閒著姓祖天申有善行父容舒官姚安太守河閒爲九河故道天雨則窪中汪洋成巨浸夜有火光天申夜夢火光入樓中而公生火光遂隱人以爲公乃靈物托生也少而奇穎讀書過目不忘夜坐暗室內二目爍爍如電光不燭而能見物比知識漸開光卽斂矣年二十四乾隆丁卯科解元甲戌成進士授庶吉士散館授編修己卯充山西鄕試正考官庚辰充會試同考官辛巳京察以道府記名壬午充順天鄕試同考官命提督福建學政於癸未授侍讀明年丁父憂服闋充日講起居注官擢左庶子戊子授貴州都勻知府以四品畱任晉侍讀學士緣事掛誤發烏魯木齊效力至戍所時遣戍單丁五年內積至六千人爲都統具奏稿得旨減釋爲民辛卯召還授編修三十八年擢侍讀命爲四庫全書館總纂官丙午授侍讀學士充文淵閣直閣事日講起居注官己亥擢詹事旋晉內閣學士壬寅授兵部右侍郎仍兼直閣事攺任不開缺乃異數也又轉左侍郎甲辰充會試副考官知武會試貢舉乙巳晉左都禦史丙午轉禮部尙書充經筵講官戊申賜紫禁城騎馬充武會試正考官壬子畿輔水災奏請截畱南漕萬石設十廠賑饑全活無算嘉慶元年丙辰充會試正考官轉兵部尙書己未充武會試正考官癸亥六月以八旬開秩上遣官賫上方珍玩賜之是年奏婦女猝遭彊暴捆縛受污不屈見戕者例無旌表臣謂捍刃捐生其志與抗節被殺者無異如忠臣烈士誓不從賊而紮縛把持𨿽使跪拜可謂之屈膝賊廷哉請敕交大學士九卿科道公議與未被污者略示區別量予旌表大學士保寧等議奏如凶手在兩人以上顯系孱弱難支與彊奸被殺者一體予旌飭交各督撫勘明情形請旨定奪報可乙丑正月奉旨調禮部尙書協辦大學士加太子少保管國子監事十五日卒於位年八十有二奉旨紀昀學問淹通辦理四庫全書始終其事十有餘年甚爲出力由翰林洊歷正卿服官五十餘載本年正月甫經擢襄綸閣晉錫宮銜遽聞溘逝深爲軫惜加恩賞陀羅經被派散秩大臣徳通帶同侍衛十員前往賜奠並賞庫銀五百兩經理喪事任內處分悉予開復應得卹典查例具奏賜祭葬予謚文達

公於書無所不通尢深漢易力辟圖書之謬四庫全書提要簡明目錄皆出公手大而經史子集以及醫卜詞曲之類其評論抉奧闡幽詞明理正識力在王仲寶阮孝緒之上可謂通儒矣胸懷坦率性好滑稽有陳亞之稱然驟聞其語近於詼諧過而思之乃名言也公一生精力粹於提要一書又好爲稗官小說而懶於著書少年閒有撰述今藏於家是以世無傳者今錄公所作戴氏考工記圖序一篇以見梗槪

序曰戴君東原始爲考工記作圖也圖後附以己說而無注乾隆乙亥夏餘初識戴君奇其書欲付之梓遲之半載戴君乃爲余刪取先後鄭注而自定其說以爲補注又越半載書成仍名曰考工記圖從其始也戴君語予曰昔丁卯戊辰閒先師程中允出是書以示齊學士次風先生學士一見而嘆曰誠奇書也今再遇子奇之是書可不憾已戴君深明古人小學故其考證制度字義爲漢以降儒者所不能及以是求之聖人遺經發明獨多詩三百尙書二十八篇爾雅等皆有譔著自以爲恐成書太早而獨於考工記則曰是亞於經也者考證𨿽難要得其詳則止矣余以戴君之說與昔儒舊訓參互校核轂末之軹明其當作軿不得與輿人之軹轛二名混淆今字書並軿字無之車人徹廣六尺以鬲長車廣當相等兩轅之閒六尺旁加輻內六寸輻廣三寸綆寸合左右凡二尺則大車之徹亦八尺字訛八爲六弓人膠三鋝一弓之膠不得過兩有十銖二十五分銖之十四正其當爲三鍰此皆記文之誤漢儒已莫之是正者後鄭謂軫輿後橫木戴君乃曰輈人言軫閒左右名軫之證也加軫與轐弓長庇軫軫方象地前後左右通名軫之證也輈人任正衡任鄭以當軓與衡而謂軓爲輿下三面材輢式之所樹戴君乃曰此爲下當兔圍軸圍發其意也若輢式之所樹宜記於輿人今輈人爲之殆非也鄭以戈胡句倨外博爲胡上下戴君曰此不宜與已倨已句字義有異鄭引許叔重說文解字及東萊稱證鍰鋝數同戴君乃曰鍰之假借字作垸鋝之假借字史記作率漢書作選伏生尙書大傳作饌數小大相懸合爲一未然也戟刺長短無文鄭氏旣未及賈公彥云蓋與胡同六寸戴君則曰戈一援戟二援也中直援名刺與枝出之援同長七寸有半寸刺連內爲一直刃通長尺有二寸猶夫戈之直刃通長尺有二寸也桃氏爲劍中其莖設其後鄭訓設爲大謂從中已後稍大之戴君曰不當與設其旋設其羽之屬異義後謂劍環在人所握之下故名後與劍首對稱矣鍾之鉦閒無文鄭以爲與鼓閒六等而合舞廣四爲鍾長十六戴君乃曰鍾自銑至鉦自鉦至舞斂殺以二準諸句股法銑閒八鉦閒亦八是爲鍾長十六舞者其上覆修六廣四蓋鍾羨之度不當在鍾長之數玉案以承棗莫詳其制戴君引棜禁及漢小方案定其有四周而局足廬人句兵欲無彈刺兵欲無蜎鄭皆訓之爲掉戴君讀彈如夗蟺之蟺轉掉也蜎搖掉也其所以補正鄭氏注者精審類如此他若因嘉量論黃鍾少宮因玉人土圭匠人爲規識景論地與天體相應寒暑進退晝夜永短之理辯天子諸侯之宮三朝三門宗廟社稷所在詳明堂个與夾室之制申井田溝洫之法觸事廣義俾古人制度之大曁其禮樂之器昭然復見於今玆是書之爲治經所取益固巨然戴君不喜馳騁其辭但存所是文略又於輈人龍旗鳥旟之屬梓人﹤筍大﹥虡車人大車羊車之等圖不具其言曰思而可得者微見其端要畱以待後學治古文者之致思可也斯誠得論著之體矣余獨慮守章句之儒不知引伸膠執舊聞沾沾然動其喙也是以論其大指以爲之序首

同時翁君覃溪者亦爲漢學收藏金石碑版文字著有經義考補兩漢金石文字記行於世翁君名方綱大興人乾隆丁卯科舉人壬申恩科成進士授庶吉士散館授編修官至內閣學士兼禮部侍郎因老疾以學士歸田

邵晉涵

邵晉涵字與桐號二云余姚人也祖向榮康熙壬辰進士父佳鈗增廣生君生而穎異少多疾左目微眚然讀書十行並下終身不忘乾隆乙酉中式本省鄕試舉人典試者錢先生竹汀也越六年禮部會試第一賜進士出身乾隆三十八年詔修四庫全書金壇首以君名入告召赴闕下除翰林院庶吉士充纂修官逾年授編修後禦試翰詹名列二等遷右中允洊官至侍講學士兼文淵閣直閣事於書無所不讀而非法之書不陳於側嘗謂爾雅乃六藝之津梁而邢疏淺陋乃別爲正義兼采舍人樊光李巡孫炎諸家之注有未詳者摭他書補之今之學者皆捨邢而宗邵矣在四庫館時永樂大典載有薛居正五代史乃會粹編次其闕者以冊府元龜諸書補之由是薛史復傳竹汀先生閒論宋史紀傳南渡後不如東都之有法寧宗以後又不如前三朝之粗備微特事迹不詳卽褒貶亦失其實君聞而善之取熊克李燾李心傳陳均劉時舉所譔之書及宋人筆記撰南都事略以續王偁之書詞簡事增正史不及也君嘗預修國史館中收貯先朝史冊以數千計總裁問以某事答曰在某冊第幾葉中百不失一咸訝以爲神人焉撰述又有孟子述義谷梁正義韓詩內傳考皇朝大臣迹錄輶軒日記南江文集皆實事求是爲學者有益之書君在日下教授生徒以自給足不詣權要之門所以回翔淸署二十餘年而官止四品也君少從山陰劉文蔚豹君童君二樹遊習聞蕺山南雷之說於明季黨禍緣起奄寺亂政及唐魯二王本末從容談論往往出於正史之外自君謝世而南江之文獻亡矣

任大椿

任大椿字幼植一字子田興化人爲諸生時與同邑侍鷺川朝詩歌唱和藝林稱之乾隆壬午科舉人三十四年己丑二甲第一名進士授禮部主事轉郎中陜西道監察禦史充四庫全書館纂修官子田與東原同舉於鄕於是習聞其論說究心漢儒之學著有弁服釋例十卷深衣釋例三卷字林考逸八卷小學鉤沈二十卷子田詩集四卷同時有歸安丁小疋名傑者謂曾著字林考逸一書稿本存子田處子田竊其書而署其名作書徧告同人一時傳以爲笑然子田似非竊人書者今其族弟兆麟又采獲一百五十餘條爲考逸補正云

兆麟字文田震澤籍諸生薦舉孝廉方正嘗注夏小正本鄭仲師周官注移主夫出火一條在三月又移時有見稊始收一條在五月又爲補入采芑雞始乳二條王光祿禮堂序以爲確當絕倫也弟子中以經術著者山陽汪廷珍字瑟庵十三經義疏皆能闇誦不遺一字舉經史疑義叩之應答無滯義乾隆丙午科舉人己酉恩科胡長齡榜以第二人及第今官內閣學士兼禮部侍郎胡長齡字西庚一字印渚通州人博覽羣籍說經以康成爲宗乾隆癸卯舉人己酉恩科第一人及第今官兵部侍郎

洪榜

洪榜字汝登一字初堂歙縣人也年十五補邑庠生乾隆乙酉選拔與兄朴同應召試梁文定公國治時爲安徽學使評其賦曰詞霏玉屑則弟勝於兄文抱風雲則伯優於仲朴授中書而榜未獲雋然以文章見知於文定乃從遊至晉旋中乾隆戊子科舉人丙申應天津召試第一授中書舍人卒年三十有五

榜少與同郡戴君東原金君輔之交粹於經學著有明象未成書終於益卦因鄭康成易贊作述贊二卷其解周易訓詁本兩漢行文如先秦又明聲均撰四聲均和表五卷示兒切語一卷江氏永切字六百十有六是書增補百三十九字又以字母見溪等字注於廣韻之目每字之上以定喉吻舌齒唇五音蓋其書宗江戴二家之說而加詳焉平生著述甚多皆未卒業有周易古義錄書經釋典詩經古義錄詩經釋典儀禮十七篇書後春秋公羊傳例論語古義錄初堂讀書記初堂隨筆許氏經義諸書畱心奇遁之術以其述犯造物忌病中舉所著畀之火惟新安大好紀麗久已刊行爲人律身以正待人以誠以孝友著於鄕裏生平學問之道服膺戴氏戴氏所作孟子字義疏證當時讀者不能通其義惟榜以爲功不在禹下撰東原氏行狀載與彭進士尺木書笥河師見之曰可不必載戴氏可傳者不在此榜乃上書辧論今行狀不載此書乃東原子中立刪之非其意也藩是時在吳下見其書嘆曰洪君可謂衛道之儒矣今錄其文於左

文曰洪榜頓首笥河先生閣下前者具狀戴先生行實俾其遺孤中立稽首閣下之門求志其墓石頃承面諭以狀中所載答彭進士書可不必載性與天道不可得聞何圖更於程朱之外復有論說乎戴氏所可傳者不在此榜聞命唯唯惕於尊重不敢有辭退念閣下今爲學者宗非漫云爾者其指大略有三其一謂程朱大賢立身制行卓絕其所立說不得復有異同疑於緣隙奮筆加以釀嘲奪彼與此其一謂經生貴有家法漢學自漢宋學自宋今旣詳度數精訓故乃不可復涉及性命之旨反述所短以掩所長其一或謂儒生可勉而爲聖賢不可學而至以彼矻矻稽古守殘謂是淵淵聞道知徳曾無溢美必有過辭蓋閣下之旨出是三者仰見閣下論學之嚴制辭之愼然恐閣下尙未盡察戴氏所以論述之心與榜所以表章戴氏之意使榜且得罪不可以終無辭夫戴氏與彭進士書非難程朱也正陸王之失耳非正陸王也辟老釋之邪說耳非辟老釋也辟夫後之學者實爲老釋而陽爲儒書援周孔之言入老釋之教以老釋之似亂周孔之眞而皆附於程朱之學閣下謂程朱大賢立身制行卓絕豈獨程朱大賢立身制行卓絕陸王亦大賢立身制行卓絕卽老釋亦大賢立身制行卓絕也惟其如是使後儒小生閉口不敢道寧疑周孔不敢疑程朱而其才智少過人者則又附援程朱以入老釋彼老釋者幸漢唐之儒抵而排之矣今論者乃謂先儒所抵排者特老釋之粗而其精者𨿽周孔之微旨不是過也誠使老釋之精者𨿽周孔不是過則何以生於其心發於其事繆戾如彼哉況周孔之書具在苟得其解皆不可以彊通使程朱而聞後學者之言如此知必急急然正之也然則戴氏之書非故爲異同非緣隙釀嘲非欲奪彼與此昭昭甚明矣至謂治經之士宜有家法非爲宋學卽爲漢學心性之說賈馬服鄭所不詳今爲賈馬服鄭之學者亦不得詳夫言性言心亦不自宋以後興也周末諸子及秦漢閒著書立說者多及之其辭𨿽殊其意究無大異凡以勸學立教而已惟老聃莊周之書乃有沖虛之說眞宰之名不寄於事不由於學謂之返其性情而復其初魏晉之閒此學盛興而諸佛書流入中土亦適於此時爲盛其書本淺妄無足道譯者雜以老莊之旨緣飾其說大暢玄風唐傅奕曾言其事矣然而未敢以入儒書也至乎昌黎韓氏力辟佛老作爲原道等書使學者昭然知二氏之非而其時佛氏之說入人旣深則又有柳子厚之徒謂韓氏所罪者其迹也忿其外而遺其中譬之知石而不知韞玉彼其不可斥者往往與易論語合不與孔子異道也此說一出後之學者往往執是說以求之易論語而所謂易論語者則又專用魏王氏之注與何氏之集解其人本深於老釋其說亦雜於二家此則宜其有合也歷唐之末逮宋之初此論紛紜固結而不可解於是讀易論語書者或往往先從事於二氏因卽以其有得於二氏之精者以說易論語之書是以眉山蘇氏作六一居士集序曰新學以佛老之似亂周孔之眞識者憂之也宋熙寧以後此獘日深至於姚江王氏之學行則直以佛書釋論孟矣彼賈馬服鄭當時蓋無是獘而今學者束髮受書言理言道言心言性所謂理道心性之云則皆六經孔孟之辭而其所以爲理道心性之說者往往雜乎老釋之旨使其說之果是則將從而發明之矣如其說之果非則治經者固不可以默而已也如使賈馬服鄭生於是時則亦不可以默而已也前之二說閣下苟詳察之亦知戴氏之非私於其學而榜之非私於戴氏矣至於聞道之名不可輕以許人猶聖賢之不可學而至如閣下以此爲慮此其猶存乎後儒之見也孟子謂聖人人倫之至首陽之義孔子稱曰古之賢人夫聖賢不可至蓋在是矣𨿽然安可以自棄乎哉若夫髙談深遠者謂之知道不言而躬行者謂之未聞道及夫治經訓者謂之儒林明性道者謂之道學此固戴氏所不道而榜所望於閣下表揚之者亦不在是也夫戴氏論性道莫備於其論孟子之書而所以名其書者曰孟子字義疏證焉耳然則非言性命之旨也訓故而已矣度數而已矣要之戴氏之學其有功於六經孔孟之言甚大使後之學者無馳心於髙妙而明察於人倫庶物之閒必自戴氏始也惟閣下裁察焉

榜弟梧字桐生乾隆庚子召試中書庚戌成進士授庶吉士散館授編修官至沂州府知府博古通今兼工詞翰榜同邑有汪萊者字孝嬰沈之密友也優貢生大學士祿康薦修國史天文志議敍以教官用選石埭縣訓導深於經學十三經注疏皆背能誦如流水而又能心通其義人有以疑義問者觸類旁通略無窒礙尢善歷算通中西之術著有衡齋算學刊行於世與元和李尙之銳論開方題解及秦九韶立天元一法不合遂如寇仇終身不相見噫過矣然今之學者大江以南惟顧君千里與孝嬰二人而已烏可多得哉孝嬰之友有歙人羅子信者名永符丁卯舉於鄕辛未成進士選庶吉士善讀書通經達史工詩古文亦瑰奇之士也洪瑩字賓華甲子舉人己巳恩科第一人及第授修撰淹通經史五經皆有撰述亦歙人也

汪元亮

汪元亮字明之一字竹香元和人爲諸生時有文譽與同郡余古農師薛香聞師結詩社於城東睥睨餘子不可一世乾隆壬午與戴君東原同舉於鄕相親善乃究心經義及六書之學平生論學則推東原及程君易疇論詩文則推古農師屢上公交車不第以教授生徒自給從遊者多掇科第去而君以孝廉終命也夫少時得狂疾忽已忽作作時不省人事日夕叫罵纏綿幾二十年所有著述於疾作時皆投諸火僅存詩古文而已

孔廣森﹝李文藻桂馥﹞

孔廣森字眾仲一字撝約又字巽軒曲阜人年十七中乾隆戊子科舉人辛卯成進士官檢討旋丁內艱服闋補官淡於世情陳情歸養忽遭家難爲訟所累扶病奔走江淮河洛閒卒卒無歡悰未幾居大母與父喪竟以哀毀卒卒年三十有五

少受經於東原氏爲三禮及公羊春秋之學能作篆隸書入能品尢工駢體文汪明經中孫觀察星衍亟稱之其序戴氏遺書曰

緬惟樂遊講藝訪太傅於石渠元日談經坐侍中於重席時則玉羊旣遠金虎初開著學官者凡十四家說稽古者成數萬字至若五是六沴之徵定君陽武三科七缺之法獘獄淮南士苟通經皆能致用蓋原其授受本屬參商敍其世年未暌昌闕是以祖之前師沿之後葉北方戎馬不能屏視月之儒南國浮屠不能攺經天之義夫學有優劣者時也經有顯晦者數也五君晚出非漢博士之傳千祀相仍廢鄭司農之注縱橫異說別創先天顚倒聖文悉更後定特以腐儒炫視易謬驪黃末士明經原求靑紫但遵甲令粗知帖括之詞疇克庚言紹彼先民之作敏而好學信而好古惟於戴君見之已君以梅姚售僞孔蔡謬悠妄云壁下之書猥有航頭之字古文一卷只出西州小序百篇舊名北斗正謨攝誥歷黃序而僅存月采丰刑遘赤眉而已燼乃或誤援伊訓滋元年正月之疑彊執周官推五服一朝之解譬之爭年鄭市本自兩非議瓜驪山良無一是是用翦除假托折衷羣淆步驟五三目錄四七爲尙書義考未成成堯典一卷又以要聞五際尙論四家毛傳孤行是觴源於牟妙鄭箋破字每毫采於轅嬰莫不假聲注文以意逆志誠古訓之所式多識之所資也𨿽其篇冠以敍擇焉不精或云托諸西河或云造諸東海然嗣衿貽玖何必欲色之音交扈羅鴛實爲陳古之刺爲毛鄭詩考正四卷別爲詩補傳未成成周南召南二卷君之入書局也西京客史夙善徐生東觀中文遂分淹禮乃取忠甫識誤徳證釋文殫求豕亥之差期復鴻都之舊互相參檢頗有整齊削康成長衍之條退喪服廁經之傳爲儀禮正誤一卷鄭斤粵鎛之篇備遺事職穹蓋星弓之教首列巾車九經九緯營國有方五溝五塗奠水有則尋筵旣度遂知洛邑之朝圭未懸孰辧營邱之夕以至肆懸舞甬五等琮璜槐裏樽空椎成劍沒大夫嫁女之器未必皆眞單於賄漢之銘何嘗盡僞諶鎰之所畫繢梁聶之所更釐不有參稽將無競爽爲考工記圖二卷古者冕服以祭弁服以朝祭則衣純朝則衣布芾形連帶制異於直方屨色從裳次分於繢繡周壇饗帝大裘降繁露之華魯禘嫌王旒璪飾丹雞之祝等威昭焉文質備焉道學起而儒林衰性理興而曲臺絕齊秦委武莫識稱名殷夏圜章焉能考據溯增冰於積水示祭海於先河爲學禮篇一卷冠其文集十卷之首且夫一陰一陽之爲道見仁見知之爲性通於六籍之爲學辧於萬事之爲理謂理具靈臺則師智者得謂學遺象罔則悟寂者先豈有略窺語錄便詡知天解斥陽明卽稱希聖信洛黨之盡善疑孟氏之未醇其說空空其見小小蓋繹鄭君生質之訓誦周雅教木之箋所謂受中自天秉彜攸好孔提可案漢學非訛爲原善一卷孟子字義疏證三卷大學中庸補注各一卷君之學術此其大端歟景純有云爾雅者九流之津涉六藝之鈐鍵虎闈小學未束髮而知書豹鼠奇編不下席而觀古故辧言之樂對於三朝首基之文問於五始至於殊方別語絕代離詞皆轉注之指歸亦凡將之墜緒爲爾雅文字考十卷方言考證十三卷書教有六最夥諧聲叔重無雙惟傳解字若乃部分平仄母別見溪官家恨狹羊戎之所自爲天子聖哲梁武之所不信古人韻緩止屬椎輪後世音繁實精引墨君審其淸濁導以源流旁通反紐發周沈之舊聞上協詩騷采顧江之新義爲聲韻考四卷聲類表十卷於是辧韻之餘畱觀百氏研音之下雅愛三閭以爲娀臺訪女近窈窕之遺聲湘水搴芳續榛苓之逸響叔師注而未詳辧招附而不可核之漢志名從主人爲屈原賦注四卷自疇人分散鄒大失居九章中落昧商髙積矩之言八綫西來竊師氏旁要之算而耳聽下士穴見小儒不知五五之開方輒薄九九之賤技哨壺斗五律管徑三元晦以之存疑季通以之彊說未知紀步何能讀宅柳之經未曉倨句何能治上輿之記爲九章補圖一卷原象一卷古歷考二卷歷問二卷昔趙商難禮先求五服之方景伯受詩卽涉七州之地君山川能說郡縣成圖酈元故籍證其繇褫昆渤今流條其脈絡爲戴氏水經注四十卷水地記一卷直隸河渠書六十四卷嗚呼君之著書可謂博矣君之見道可謂深矣向使壽之以年行其所志下安輪於都尉授梯幾於鴻臚雍宮未建命曹褒以定儀大予將成詔宋登而持節𨿽復辧卿訟闕公羊未必能明子駿移書逸禮難其置立而太山郡將北面稱師上蔡通侯西行受業則何湯旣貴輜車方賜於五更君上從遊錄牒庶多於萬計豈謂陰堂告祲圓石鐫名一經之寫定無年三歲之瓊瑰已夢淸明捲佚長封下馬之陵通徳人亡不待嗟蛇之歲然而太玄覆瓿終遇桓譚都養陳謨彌尊伏勝鄭鄕絕學倘千百載而重興戴氏遺書於十三經其有補悲懷逝者延佇將來

廣森深於戴氏之學故能義探其原言則於古也世人徒賞其文詞之工抑亦未矣著有大戴禮記注十三卷儀鄭堂文集二卷

繼涵字葒谷乾隆庚辰科舉人辛巳成進士官至戶部郎中其子廣栻東原之婿繼涵深於三禮校刊微波榭叢書廣森之叔也

同時有李南澗者名文藻字素伯一字茝晚先世自棗彊遷益都遂爲益都人文藻天資俊朗年十三從父遠遊曹家亭作記一篇仿赤壁賦見者以爲神童二十一補邑庠生乾隆己卯中式本省舉人明年成進士久之謁選廣東恩平縣知縣三年俸滿擢桂林府同知未及一年卒居官有政績粵人至今稱之性好博覽不爲世俗之學聚書數萬卷手自仇校丹鉛不去手又好碑版文字遊歷所至學宮寺觀巖崖石壁必停驂搜討有僕劉福者善椎拓攜紙墨以從有所得盡拓之又有一僕忘其名因拓摩崖刻石失足墮崖死文藻哭之慟生平樂道人善表章潛徳如濟陽張處士稷若元和惠徵君定宇婺源江君愼修訪其遺書刊行之名曰貸園叢書徳州梁鴻翥窮老篤學月必誦九經一過鄕裏目爲癡人文藻一見奇之爲之延譽遂知名於世

曲阜桂馥字未谷亦深小學乾隆己酉科舉人庚戌成進士選教授保舉知縣補雲南永平縣知縣卒於官工篆刻世人重其技擬之文三橋云所著有許氏說文解字義證五十卷札朴十卷

近日山左學者以郝君懿行爲巨擘焉懿行字恂九棲霞人嘉慶己未進士官主事著有山海經注乃實事求是之學若近世摽竊膚淺者豈可同日而語哉棲霞又有牟廷相字默人覃溪學士爲藩言之後晤萊陽趙君曾始知其治今文尙書趙君字北嵐乾隆己酉舉人分發江蘇以知縣用性好古錢及金石文字治經爲今文尙書三禮左氏春秋之學亦山左之翹楚也又有濟寧進士許君鴻盤字漸逵者安徽候補同知深於輿地之學亡友淩君次仲亟稱之後見所著雪帆雜著一冊皆辧駁地理之說不在胐明祖禹之下其論內地及外裔山川了如指掌蓋四方經緯洞徹胸中故不爲皮傅之言也在京師與戴君金溪談其雪帆雜著金溪曰許君曾官指揮當時以俗吏目之失許君矣又有膠州王夏字蜀子號大村邑諸生喜爲詩與髙密詩人李少鶴兄弟友善好學篤古尢邃於經其持論多發前人所未發所有著述祕不示人於趙君北嵐處見其所作釋稷一篇穿穴經傳義明詞達可謂通人矣

國朝漢學師承記卷七

陳厚耀

陳厚耀字泗源泰州人康熙四十五年丙戌進士學問淹通從梅徵君鼎受歷算遂通中西之術李相國光地薦厚耀通歷學召見試以三角形令求中綫又問弧背尺寸厚耀具札進呈稱旨旋以省親乞歸裏戊子特命來京己丑五月駕幸熱河至密雲命寫筆算式進呈少頃出禦書筆算問知此法否對曰皇上此法精妙簡便臣法不可用上諭曰朕將教汝汝其細心貫想以待朕問次日又問曰汝能測北極出地髙下否對曰若將儀器測景長短用檢八綫表可得髙度此乃二分所測之法若余節气又有加減之法然亦不準以地上有朦气差以人目視之有卑髙映小爲大之異故也又問地周三百六十度依周尺每度二百五十里今尺二百里地周幾何地徑幾何奏云依周尺地周九萬里今尺七萬二千里以圍三徑一推之地徑二萬四千以密率推之當得地徑二萬二千九百一十八里有奇上復問地圜出何書對以髀算經曾言之問何以見其圜也對曰職方外紀西人言繞地過一周四匝皆生齒所居故知其爲圜且東西測景有時差南北測星有地差皆與圜形相合故益知其爲圜

時厚耀以母年髙不忍離乃就教職得蘇州府教授未逾年召入南書房上問測景是何法厚耀求指示上曰此法甚精不必用八綫表卽以西洋定位法開方法虛擬法寫示又命至座旁隨意作兩點於紙上厚耀隨點之上用規尺畫圖卽得兩點相去幾何之法上從容諭之曰堯典敬授人時乃帝王大事柰何勿講嘗召入至淵鑑齋問難反復並及天象樂律山川形勢得徧觀禦前陳列儀器召至西暖閣詢問家世甚詳從至熱河命賦泉源石壁詩授中書科中書傳旨曰上道汝學問好授汝京官使汝老母喜也又諭厚耀曰汝嘗言梅瑴成算學甚深今命來京與汝同修算法瑴成至上問曰汝知陳厚耀否他算法近日精進向曾受教於汝祖今汝祖若在尙將就正於彼矣乃命厚耀瑴成並修書於蒙養齋賜算法原本算法纂要同文算指嘉量算指幾何原本周易折中字典西洋儀器金扇松花石硯及瓜果等克什癸巳書成特授翰林院編修甲午丁內艱命賜帑銀著江蘇織造經紀其喪服闋晉國子監司業擢左諭徳兼翰林院修撰充戊戌會試同考官己亥告病以原官致仕

所著書有春秋戰國異辭五十六卷孔子家語注左傳分類禮記分類十七史正訛及天文歷算諸書又有春秋長歷十卷乃左傳分類中一門爲補杜預長歷而作其凡有四一曰歷證備引漢晉隋唐宋元諸史誌及朱戴堉曆書諸說以證推步之異又引春秋屬辭杜預論日月差謬一條爲注疏所無大衍歷議春秋歷考一條亦唐志所未錄尢足以資考證二曰古歷古以十九年爲一章一章之首推合周曆正月朔旦冬至前列算法後以春秋十二公紀年橫列爲四章縱列十二公積而成表以求歷元三曰歷編舉春秋二百四十二年一一推其朔閏及月之大小而以經傳干支爲證佐皆述杜預之說而考辧之四曰歷存以古術推隱公元年正月庚戌朔杜預長歷則爲辛巳朔乃古術所推之上年十二月朔謂元年之前失一閏以經傳干支排次知之厚耀則謂如預之說元年至七年中書日者𨿽多不失而與二年八月之庚辰三年十二月之庚戌四年二月之戊申又不能合且隱公三年二月己巳朔日食桓公三年七月壬辰朔日食亦皆失之蓋隱公元年以前非失一閏乃多一閏因退一月就之定隱公元年正月爲庚辰朔較長歷實退兩月推至僖公五年止以下朔閏一一與杜歷相符故不復續載焉蓋厚耀精於歷法視預爲密於考証之學尢爲有裨治春秋者不可少此編矣又有春秋世族譜一卷亦左傳分類之一門也卒年七十有五

程晉芳

程晉芳字魚門一字蕺園江都人家山陽饒於貲喜讀書蓄書五萬卷丹黃皆徧性又好客延攬四方名流與袁大令枚趙觀察翼蔣編修士銓爲詩歌唱和無虛日由此名日髙而家日替矣累試南北闈不售乾隆二十七年髙宗純皇帝南巡召試授中書後十年始成進士攺主事旋授吏部員外郎與修四庫全書欽命攺翰林院編修君生而頎長美須髯酒酣耳熱縱論時事則掀髯大笑少所容貸至於獎掖後進則有譽無否也不善治生家事皆委之僕人坐此貧不能供饘粥以至責戶剝啄之聲不絕於耳而君伏案著書若無事者然後乞假遊西安卒於巡撫畢沅署中君始爲古文詞及官京師與笥河師戴君東原遊乃治經究心訓詁著有周易知旨尙書今文釋義左傳翼疏禮記集釋勉行齋文集十卷蕺園詩集三十卷

賈田祖

賈田祖字稻孫號禮耕髙郵州人廩膳生乾隆四十二年試於泰州病經宿而卒藩亡友汪明經中志其墓稱田祖好學多所瞻涉喜左氏春秋未嘗去手旁行斜上朱墨爛然善爲詩所作三千餘篇性明達於釋老神怪陰陽拘忌及宋儒道學無所惑伯兄有錮疾喜怒失中君事之曲得其欲與陽湖洪稚存同裏李惇王念孫友善矜立名節猛志疾邪云云蓋力行篤學之士也藩未識其人亦未讀其所著書墓志云旁行斜上者豈田祖爲春秋之表學歟然明經不輕許人其言可信也

李惇

李惇字成裕一字孝臣髙郵州人祖兼五父佩玉皆有篤行君治經通敏尢深於詩及春秋三傳之學晚好歷算得宣城梅氏書盡通其術與同郡劉君臺拱王君念孫汪君中友善力倡古學君內性淳篤恂恂退讓不與人較然遇友朋患難則尙義有爲至死不變久困諸生以髙第將貢於國學試之前夕執友賈田祖死君不入試親爲棺斂送歸其家容甫稱其勇於爲義有過賁育非虛語也乾隆四十四年己亥中式舉人明年成進士注選如縣襆被南歸不能家食時謝侍郎墉督學江蘇延之主曁陽書院君口不雌黃人物與世無忤然忌其學者於侍郎前日貢萋斐之言侍郎輕信讒言竟下逐客之令君嘗謂人曰容甫恃才傲物宜爲時所嫉予一生謹厚亦爲世人所忌豈命宮坐箕宿耶後得末疾終於家年五十一

憶昔年君往江陰畱宿藩家與君然燭豪飲議論史事君朗誦史文往往達旦明日藩取史文核之一字不誤也藩獲交於君時年少好詆訶古人君從容謂藩曰王子雍有過人之資若不作聖證論攻康成豈非淳儒哉少頃又曰若夫佛氏輪回因果之說淺人援儒入墨之論不可不辧子車氏所謂正人心息邪說苟不力辟之是無是非之心矣嗚呼自君謝世之後二十餘年藩坎坷日甚而情性益戾不聞規過之言徒增放誕之行可悲也夫君所著有卜筮論尙書古文說金縢大誥康誥三篇毛詩三條辧大功章爛簡文明堂考辧考工車制考歷代官制考左傳通釋杜氏長歷補說文引書字異考渾天圖說羣經識小錄碎金詩文集藏於家

江徳量

江徳量字成嘉一字秋史儀徵人父恂字於九號蔗畦拔貢生官至安慶府知府有政聲伯父昱字賓谷號松泉江都諸生讀書好古爲聲音訓詁之學又好碑版文字考核精詳長於詩著有瀟湘聽雨錄二卷韻岐五卷松泉集六卷徳量少承家學勵志肄經旣長與同郡汪明經容甫爲文字交其學益進乾隆丁酉選拔貢生己亥舉人庚子汪如洋榜第二人及第授編修攺禦史歷掌浙江江西道徳量精於小學收藏碑版法書名畫古錢著有泉志三十卷又撰廣雅疏未成而卒

汪中

汪中字容甫先世居歙之古唐裏曾祖鎬京始遷剔州遂爲江都人父一元邑增生君生七歲而孤家夙貧母鄒緝屨以繼饔餐冬夜藉薪而臥旦供爨給以養親力不能就外傅讀母氏授以小學四子書及長鬻書於市與書賈處得借閱經史百家於是博綜典籍諳究儒墨經耳無遺觸目成誦遂爲通人焉年二十李侍郎因培督學江蘇試射雁賦第一入學爲附生時杭太史世駿主安定書院見君制述深加禮異所作詩文必屬君視艸君僑寓眞州沈按察廷芳主樂儀講席聞君議論嘆曰吾弗逮也年三十客遊於外代州馮觀察廷丞同郡沈太守業富朱學使笥河先生皆招至幕中禮爲上客同時鄭贊善虎文王侍郎蘭泉先生錢少詹竹汀盧學士紹弓並爲延譽然母老家貧中年乏嗣戚戚少歡嘆世人之不知悼賦命之不偶著弔黃祖文狐父之盜頌以寫懷自傷而俗子以爲譏刺當世矣乾隆四十二年丁酉謝侍郎墉督學江蘇選拔貢生每試別置一榜署名諸生前謂所取士曰若能受學於容甫學當益進也又曰予之先容甫以爵也以學則北面事之矣容甫以勞心故病怔忡聞更鼓雞犬聲心怦怦動夜不成寐是以不與朝考絕意仕進乾隆五十一年丙午朱文正以侍郎典試江南思得君爲選首不知君不與試也君感知遇之恩上書侍郎請執弟子禮侍郎旋奉命督學浙江君往謁時爲述揚州割據之迹死節之人作廣陵對三千餘言博徵載籍貫串史事天地閒有數之文也文多不載後畢尙書沅開府湖北君往投之命作琴臺銘甫脫稿好事者爭寫傳誦其文章爲人所重如此

君治經宗漢學謂國朝諸儒崛起接二千餘年沈淪之緒通儒如顧寧人閻百詩梅定九胡胐明惠定宇戴東原皆繼往開來者亭林始闓其端河洛圖書至胡氏而絀中西推步至梅氏而精力攻古文者閻氏也專治漢易者惠氏也及東原出而集大成焉擬作六儒頌未成好金石碑版嘗從射陽湖項氏墓得漢石闕孔子見老子畫像因署其堂曰問禮君性情伉直不信釋老陰陽神怪之說又不喜宋儒性命之學朱子之外有舉其名者必痛詆之每謂人曰周禮天神地示人鬼今合而爲一如文昌天神也東嶽地示也先聖先師人鬼也天神地示世俗必求其人以實之豈不大愚乎且言世多淫祀尢爲惑人心害政事見人邀福祠禱者輒罵不休聆者掩耳疾走而君益自喜於時流不輕許可有盛名於世者必肆譏彈人或規之則曰吾所罵者皆非不知古今者惟恐莠亂苗爾若方苞袁枚輩豈屑屑罵之哉然錢少詹事竹汀程教授易疇王觀察懷祖孔檢討眾仲劉訓導端臨李進士孝臣諸君子或以師事之或以友事之終身稱道弗衰焉事母至孝家無儋石儲而參術之進滫之奉嘗稱貸以供母疾篤侍疾晝夜不寢滌牏之事不任僕婢無愁苦之容有孺子之慕吁可謂孝矣生平篤師友之誼一飯之恩終身不忘也

君中年輯三代學制及文字訓詁制度名物有系於學者分別部居爲述學一書屬稿未成後乃以譔著之文分爲述學內外篇刊行之又采揚州故實始春秋至楊吳作廣陵通典藏於家

君一生坎軻不遇至晚年有鹺使全徳耳其名延君鑑別書畫爲君謀生計藉此稍能自給而鹺使素不以學問名嗟夫當世士大夫自命宏獎風流者皆重君之學而不能周其困乏於以知世之好眞龍者鮮矣乾隆五十九年因校勘文宗閣四庫全書往浙江借書仇對卒於西湖之葛嶺園僧捨盧學士抱經鮑丈以文梁君玉繩經紀其喪以歸卒年五十一子喜孫字孟慈嘉慶丁卯科舉人能讀父書長於考據傳其學

藩弱冠時卽與君定交日相過從嘗謂藩曰予於學無所不窺而獨不能明九章之術近日患怔忡一構思則君火動而頭目暈眩矣子年富力彊何不爲此絕學以梅氏書見贈藩知志位布策皆君之教也君少喜爲詩不爲徘徊光景之作尢善屬文土苴韓歐以漢魏六朝爲則藩最重君文酷愛其自序一首今錄於左

文曰昔劉孝標自序生平以爲比迹敬通三同四異後世誦其言而悲之嘗綜平原之遺軌諭我生之靡樂異同之故猶可言焉夫亮節慷慨率性而行博極羣書文藻秀出斯惟天至非由人力𨿽情符曩哲未足多矜余玄發未艾野性難馴麋鹿同遊不嫌擯斥商瞿生子一經可遺凡此四科無勞舉例孝標嬰年失恃藐是流離托足沙門棲尋劉寶余幼罹窮罰多能鄙事賃舂牧豕一飽無時此一同也孝標悍妻在室家道轗軻余受詐興公勃溪累歲裏煩言於乞火家構釁於蒸梨蹀躞東西終成溝水此二同也孝標自少至長戚戚無歡餘久歷艱屯生人道盡春朝秋夕登山臨水極目傷心非悲則恨此三同也孝標夙攖羸疾慮損天年餘藥裹關心負薪永曠鰥魚嗟其不瞑桐枝惟餘半生鬼伯在門四序非我此四同也孝標生自將家期功以上參朝列者十有餘人兄典方州餘光在壁余衰宗零替顧景無儔白屋藜羹饋而不祭此一異也孝標倦遊梁楚兩事英王作賦章華之宮置酒睢陽之苑白璧黃金尊爲上客𨿽車耳未生而長裾屢曳余簪筆傭書倡優同畜百里之長再命之士苞苴禮絕問訊不通此二異也孝標髙蹈東陽端居遺世鴻冥蟬蛻物外天全余卑棲塵俗降志辱身乞食餓鴟之餘寄命東陵之上生重義輕望實交隕此三異也孝標身淪道顯籍甚當時髙齋學士之選安成類苑之編國門可縣都人爭寫余著書五車數窮覆瓿長卿恨不同時子云見知後世昔聞其語今無其事此四異也孝標履道貞吉不幹世議余天讒司命赤口燒城笑齒啼顏盡成罪狀跬步才蹈荊棘已生此五異也嗟夫敬通窮矣孝標比之則加酷焉余於孝標抑又不逮是知九淵之下尙有天衢秋荼之甘或云如薺我辰安在實命不同勞者自歌非求傾聽目瞑意倦聊復書之

藩自遭家難後十口之家無一金之產迹類浮屠缽盂求食睥睨紈褲儒冠誤身門衰祚薄養侄爲兒耳熱酒酣長歌當哭嗟乎劉子之遇酷於敬通容甫之厄甚於孝標以藩較之豈知九淵之下尙有重泉食荼之甘勝於嘗膽者哉

顧九苞﹝顧鳳毛﹞

顧九苞字文子興化人博聞彊記長於毛詩三禮母任子田之祖姑通經達史文子之學母之教也文子乾隆四十六年辛丑成進士未幾卒子鳳毛字超宗號小謝亦受經於祖母年十一通五經著有毛詩集解董子求雨考楚詞韻考入聲韻考乾隆四十九年甲辰髙宗純皇帝南巡召試欽取二等後中戊申科副榜卒年二十七

劉臺拱

劉臺拱字端臨先世自蘇州遷居寶應父世謨官靖江縣訓導君生而岐嶷不好弄就塾讀書不離幾席九歲作顏子頌斐然成章觀者稱爲神童年十六爲邑庠生二十一中乾隆三十七年辛卯科舉人屢試禮部不第銓授丹徒縣訓導君少失恃事繼母鍾如母丹徒去寶應三百里每年必迎二親至學署奉養無缺得親歡心體夙淸羸疊遭大故飯疏食淡哀毀過情臥病不起卒年五十有五君六世祖永澄問學於蕺山以躬行實踐爲主子孫世傳其學至君又習聞王予中朱止泉之緒論深研程朱之行以聖賢之道自繩然與人遊處未嘗一字及道學也君學問淹通尢邃於經解經專主訓詁一本漢學不雜以宋儒之說著有論語駢枝一卷荀子補注一卷漢學拾遺一卷經傳小記三卷古文集一卷君勤於讀書懶於著述不似今人鹵莽成書動輒盈尺也

鍾褱

鍾褱字保其一字菣崖甘泉人與阮侍郎元焦孝廉循相善共爲經學旦夕討論務求於是君淡然無欲以讀書爲樂生平篤實惇善行交遊中稱爲君子嘗撰漢儒考較陸元朗所載增多十餘人又有祭法考諸書舉優貢生卒阮侍郎爲刻考古錄四卷

徐復

徐復字心仲江都人本農家子所居南鄕乃互鄕也有子弟讀書者必羣起嘩之心仲少孤喜讀書其兄使之牧乃棄牛而逃至郡西僧寺中爲僧供灑掃之役以糊口暇則誦讀恆達旦不寢一日焦孝廉循憩寺中見其所誦之五經及所作制義大奇之爲之延譽於是爲鄕塾童子師未幾補諸生遂從事於經史之學甲寅省試與友人江都黃君承吉同寓黃君詰以九章算法不能答以爲恥典衣購算書歸時君攜婦入城與藩所賃之屋衡宇相望薄暮時卽執算書一冊來相質問未及一年弧三角之正弧垂弧次形矢較諸法皆能言其所以然矣後得虛損疾危篤時猶手執北齊書與友人講論語未畢而逝著有論語疏證藩爲之序

君沒後無子婦歸南鄕其兄鬻爲土豪妾而婦不知也誆以上冢賺至豪家婦忽舉止異常行狀聲音宛如心仲指豪大呼曰汝何人敢買我妻爲妾乎婦遂僕地其兄遁去俄頃婦醒遂入廚取廚刀自刎死其兄至今無恙也先世有良田百畝其兄惡心仲不務農而讀書疾之如仇乃避兄居城中不食兄之粟其死也能爲厲以全妻之節而不禍其兄豈不欲傷手足之情歟嗚呼君生不能叨一第之榮而身罹六極之備天之困通人若此之酷耶其兄之所爲天實爲之也

汪光爔

汪光爔字晉蕃號芝泉儀徵縣廩膳生其先人韡懷部郎諱棣與惠徵君松崖戴編修東原及王蘭泉先生王光祿西沚錢詹事竹汀爲莫逆交晉蕃少承庭訓習聞諸老宿名論乃潛志讀書博通經史嘗著夷稗釋一篇其說曰孟子五穀章不如荑稗趙注云五穀𨿽美種之不成則不如荑稗之艸其實可食按荑之說凡五說文荑艸名也爾雅莁荑蔱蘠注云一名白簣玉篇荑茅始生又荑桑也莁荑也廣韻荑秀詩靜女章自牧歸荑傳云荑茅之始生碩人章手如柔荑傳云如荑之新生是也稗之說凡三說文稗禾別也釋文引字林云禾別名玉篇稗秕也廣韻稗稻也又稗艸似谷戴侗六書故稗葉純似稻節間無毛實似蕡害稼後漢書光武紀建武三十一年陳畱雨谷形如稗實李賢引左傳杜注云艸之似谷者是也但荑稗之荑當爲蕛而非荑按說文蕛苵也爾雅蕛苵注云蕛似稗布地生穢艸則蕛之狀可識莊子秋水篇蕛米之在太倉又云知天地之爲稊米也釋文引司馬云稊米小米也李云蕛艸也則蕛之實可考孟子言五穀不熟而比以蕛稗者取其類也且莊子知北遊又云道在蕛稗釋文作苐薜李云二艸名又云本又作稊稗而爾雅釋文云蕛又作稊引莊子云道在稊稗是也則蕛稗或作稊稗或作苐薜斷不作荑稗是蕛苵之蕛不同莁荑之荑明矣說文禾部無稊字或缺耳稗爲禾別者以其形似禾而別於禾徐曰似禾而別是也玉篇誤以爲秕說文秕不成谷也稗無秕訓秕亦無稗訓以稗爲秕者乃俗解非古訓也廣韻又誤以爲稻說文稻稌也亦無稗訓惟其異於稻所以有禾別之名若稻則何別矣或疑易大過枯楊生稊李氏易傳引虞翻易注云稊稚也楊葉未舒則字本作稊釋文引鄭氏易注云枯謂無姑山楡荑木更生山楡實則字又作荑是蕛荑二字似可通非也按詩七月章猗彼女桑傳云女桑荑桑也疏云取周易枯楊生荑之義亦作荑而不作稊可見凡木更生皆爲荑則大戴禮夏小正柳稊亦當作柳荑而不作柳稊矣生荑之荑不得誤爲稊則稊稗之稊亦不得訛爲荑但篆文二字相近或傳寫之錯耳又辧惠氏易爻辰圖之謬予服其精深文多不載晉蕃夙患哮疾羸瘦骨立丁卯秋八月應省試歸病復作遂卒年四十有三病中尙手批大戴禮文選不置云阮梅叔亨刻其遺稿入瀛舟筆談淮海續英靈集

李鍾泗

李鍾泗字濱石其先阜寧人父世璉賣卜揚州市遂居甘泉濱石讀書性善記人所作文一覽卽能闇誦治經深於左氏春秋撰規規過一書抑劉伸杜焦孝廉循稱其書精妙詳博而藩未之見也濱石少孤從黃大令洙讀四子書黃君愛其聰穎忽棄而學賈一日誤碎肆中玻璃缸賈者責之濱石大哭黃君適過之曰所碎之器我償汝值賈者遜謝乃攜濱石歸謂其母曰此子能讀不能賈而使之賈何哉母曰家貧不能供修脯黃君曰第從我讀何修脯爲年之後補邑庠生文名大著嘉慶六年辛酉舉於鄕其學益進嘗從藩問喪禮往覆問難發人所未發赴禮部試不第歿於京師

淩廷堪

淩廷堪字次仲一字仲子歙人也父文焻字燦然自歙遷於海州之板浦場遂家焉君十二歲卽棄書學賈偶在友人家見詞綜唐詩別裁集攜歸就燈下讀遂能詩及長短句浙人張賓鶴見其詩詞大奇之告之板浦場大使湯某某敬禮之邀君至揚州是時鹺使置詞曲館檢校詞曲中之字句違礙者從事仇校得修脯以自給君之精於南北曲而能分別宮調者基於此也久客邗江爲華氏聱婿與黃明經文暘交明經勉君爲舉子業始學作八股文讀五經是時年已二十五矣後遊京師受業於翁覃溪學士乃究心經史之學幹隆戊申順天副榜貢生己酉中式本省舉人庚戌成進士銓授寧國府教授迎生母王至學署先意承志得親歡心母偶不懌必長跪以請俟母笑乃起母沒哀毀骨立眚一目而妻亦相繼殂謝孑然一身居恆不樂至徽州依程君麗仲麗仲以師禮事之阮侍郎蕓臺服闋復爲浙江巡撫延之課子得末疾終於歙君病時麗仲贈以紫團手煎湯藥其死也經紀其喪擬之古人其範巨卿之流歟君無子應繼兄子嘉錦嘉錦先君卒嘉錫兄嘉鍚在海州聞訃以次子名徳後嘉錦爲君之承重孫

君讀書破萬卷肄經邃於士禮披文摘句尋例析辭聞者冰釋至於聲音訓詁九章八綫皆造其極而抉其奧於史則無史不習大事本末名臣行業談論時若瓶瀉水纖悉不誤地理沿革官制變置元史姓氏有詰之者從容應答如數家珍焉近時講學者喜講六書孜孜於一字一音苟問以三代制度五禮大端則茫然矣至於潛心讀史之人更不能多得也先進之中惟錢竹汀邵二澐兩先生友朋中則李君孝臣汪君容甫及君三人而已其於詩也不分唐宋門戶專論聲韻之協對們之工詩餘亦不主一家而嚴於律今人之詞有一字不合者必指摘之雅善屬文尢工駢體得漢魏之醇粹有六朝之流美在胡稚威孔巽軒之上而世人不知也

弟子中最著者儀徵阮君常生字壽昌一字小蕓從君授士禮校刻禮經釋例十三卷小蕓好學深思不以才地矜物恂恂君子也宣城張君其錦字褧伯廩膳生精研章句不墮師承聞君沒徒步至歙訪君遺書無所得又北走海州於敗簏中捃拾殘稿假居僧寺輯錄以歸得燕樂考原六卷元遺山年譜二卷充渠新書二卷校禮堂文集三十六卷詩集十四卷梅邊吹笛譜二卷將謀剞劂可謂不負師門矣嗟乎君冷宦無家白頭乏嗣𨿽死故鄕實同旅殯亦生人之極哀也已然而懷方之禮付於戚生昌黎之文編煩李漢斯又不幸中之幸也

君久客揚州如劉君端臨汪君容甫諸君子以及宋君守端秦君惇夫焦君理堂阮君伯元楊君貞吉黃君春谷皆君之友也援寓公之例記於郡人之末云守端名綿初髙郵州人乾隆丁酉拔萃科選儒學訓導邃深經籍尢長於詩著有韓詩內傳徵四卷子保字定之廩膳生候選訓導精於聲音訓詁之學惇夫名恩復一字澹生江都人乾隆癸卯舉人丁未進士授編修讀書好古所居五笥僊館蓄書萬卷以校讎爲事丹鉛不去手校刻陶宏景鬼穀子注盧重元列子注隸韻諸書見人謙益不自滿亦絕口不談學問是以世無知者理堂名循一字裏堂江都人家黃子湖嘉慶辛酉舉人聲音訓詁天文歷算無所不精淡於仕進閉戶著書五經皆有撰述刊行者羣經宮室圖考理堂算學北湖小志伯元名元一字蕓臺儀徵人乾隆丙午舉人己酉進士授編修官至浙江巡撫今官詹事府少詹事於學無所不通著有考工車制考石經校勘記十三經注疏校勘記曾子注論語論仁論疇人傳等書貞吉名大壯一字竹廬甘泉人昭武將軍之裔也以世襲起家官至安徽參將病廢回籍日讀古經注疏尢精於歷算律呂之學春谷名承吉字謙牧江都人嘉慶戊午科解元乙丑成進士以知縣用分發廣西補興安縣知縣今罷官歸天資過人爲漢儒之學篤志研究得其精微通歷算能辧中西之異同又工詩古文自出機杼空無依傍寓神明於規矩之中不屑爲世俗之詩文者也又有儀徵許珩者字楚生能詩讀周官經時有所得著周禮獻疑七卷能疑所當疑不疑所不當疑亦近時有心之士也

國朝漢學師承記卷八

黃宗羲

黃宗羲字太衝余姚人忠端公尊素之長子也生而岐嶷垂髫讀書不事舉業年十四補博士弟子員時魏忠賢弄國柄戕害淸流忠端遭羅織死詔獄有覆巢毀卵之虞宗羲奉養王父及母以孝聞讀書畢夜分伏枕嗚嗚哭不敢令堂上知也思宗卽位攜鐵錐艸疏入京訟冤至則逆奄已死有詔卹死奄難者贈官三品予祭葬蔭一子乃詣闕謝恩疏請誅曹欽程李實蓋忠端削籍乃欽程奉奄旨論劾而李實則成丙寅黨禍之首者也得旨刑部作速究問崇禎元年五月會訊許顯純崔應元對簿時出所袖錐錐顯純流血滿體顯純自訴爲孝定皇后外甥律有議親之條請從末減宗羲謂顯純與逆奄構難忠艮盡死其手幾覆宗社當與謀逆同科以謀逆論𨿽如親王髙煦尙不免誅況後之外親乎卒論二人斬時欽程已入逆案而李實辧原疏非實所作乃逆奄取其印信空本塡寫故墨在朱上又陰致宗羲三千金求勿質宗羲卽奏稱李實今日猶能公行賄賂其辧詞豈足信哉於對薄時亦以錐錐之然丙寅之禍實由空本塡寫得減死獄成偕同難子弟設祭於詔獄中門哭聲如雷聞於禁中思宗嘆曰忠臣孤子朕心爲之惻然宗羲與吳江周延祚光山夏承錐牢子葉咨顏文仲應時而斃二人乃斃諸君子於獄中者思宗憫其忠孝不之罪也宗羲在京師毆應元胸拔其須歸焚而祭之忠端木主前乃治葬事父冤旣白之後日夕讀書十三經二十一史及百家九流天文歷算道藏佛藏靡不究心焉忠端遺命以蕺山劉忠正公宗周爲師乃從之遊又約吳越中向學者六十餘人共侍講席力排陶奭齡援儒入釋之邪說弟宗炎字晦木宗會字澤望並負異才宗羲親教之皆成儒者

崇禎中復用涓人逆黨咸冀錄用而在廷諸臣或薦霍維華呂純如或請復涿州冠帶至陽羨出山特起馬士英爲鳳督士英以阮大鋮爲援奄黨又熾卽東林中如錢謙益以退閒日久亦相附和矣獨南都太學諸生仍持淸議乃以大鋮觀望南中心生他變作南都防亂揭文宜興陳貞慧寧國沈壽民貴池吳應箕蕪湖沈士桂共議署名東林子弟首推無錫顧文端公之孫杲被難諸家推宗羲縉紳則推周儀部鑣大鋮銜之壬午入京陽羨欲薦宗羲爲中書舍人力辭不就遂南歸甲申之難赧王立國大鋮驟起遂按揭一百四十人欲盡殺之時宗羲憂國勢難支之南都上書而禍作同邑有奄黨者糾劉忠正公及三弟子三弟子者都禦史祁彪佳給事中章正宸與宗羲也遂與杲並逮駕帖未出而大兵至得免

南都歸命踉蹌回浙東時忠正已死節魯王監國孫嘉績熊汝霖以一旅之師畫江而守宗羲糾黃竹浦子弟數百人隨諸軍江上人呼之曰世忠營黃竹浦者宗羲所居之鄕也宗羲請如唐李泌故事以布衣參軍不許授職方司員外尋以柯夏卿孫嘉績等交章論薦攺監察禦史仍兼職方司事總兵陳梧自嘉興之乍浦浮海至余姚縱兵大掠王職方正中行縣事集兵民擊殺之梧兵大噪有欲罷正中官以安諸營者宗羲曰乘亂以濟私致於眾怒是賊也正中守土爲國保民何罪之有監國從之是年作監國魯元年大統歷頒之浙東馬士英南中脫走在方國安營欲入朝朝臣皆言宜誅之熊汝霖恐其挾國安爲患曰非殺士英時也使其立功自贖宗羲曰公力不能殺耳春秋之孔子豈能加兵於陳恆但不得謂其不當殺也汝霖大慚謝過焉遺書總兵王之仁曰諸公何不沈舟決戰由赭山直趨浙西而日於江中放船伐鼓意在自守也蕞爾三府以供十萬之眾豈能久守乎總兵張國柱之浮海至也諸軍大驚廷議欲封以伯宗羲言於嘉績曰若封以伯則國柱益橫且何以待後來有功者請署爲將軍從其請又力請西進之策孫嘉績以所部卒盡付之與王正中合軍得三千人正中之仁從子也以忠義自奮宗羲深結之使之仁不以私意撓軍事故諸軍與之仁有隙皆不能支餉而宗羲軍獨不乏食查職方繼佐軍亂披髮夜走投宗羲拜於牀下宗羲出撫其眾遂同繼佐西行渡海駐潭山烽火徧浙西太僕寺卿陳潛夫以軍同行尙寶司卿朱大定兵部主事吳乃武皆來會師議由海寧以取海鹽因入太湖招吳中豪傑百里之內牛酒日至直抵乍浦約崇徳孫奭爲內應會大兵已戒嚴不得前復議再舉而王正中軍潰於江上宗羲走入四明結山寨自固殘兵從至者五百餘人駐軍杖錫寺微服潛出欲訪監國消息爲扈從計戒部下無妄動部下不遵節制擾山中民民潛焚其寨部將茅翰汪涵死之己醜聞監國在海上乃與都禦史方端士赴之晉左僉都禦史再晉左副都禦史時方發使拜山寨諸營官宗羲言諸營之彊莫如王翊乃心王室者亦莫如翊宜優其爵使之總諸營以捍海上朝臣皆以爲然俄而大兵圍健跳城中危甚會蕩湖救至得免時熊汝霖劉中藻錢肅樂皆死宗羲失兵無援與尙書吳鍾巒坐舟中講學推算歐羅巴歷法而已

宗羲之從亡也母氏尙居故里章皇帝下詔凡前明遺孽不順命者錄其家口以聞宗羲聞之恐母氏罹罪陳情監國得請變姓名歸鍾巒桌三板船送三十里外哭別於波濤中是年監國由健跳至翁州復召宗羲副馮京第乞師日本之長崎島不得請宗羲賦式微之章以感將士乃回甬上是時大帥治浙東凡得名籍與海上有涉者卽行翦除宗羲𨿽杜門息景然位在列卿而江湖俠士多來投止馮侍郎京第結寨杜嶴卽宗羲舊部大帥習聞其事宗羲名與馮侍郎並懸通衢有上變於大帥者首列宗羲名捕者益急宗羲竄匿艸莽東徙西遷屢瀕於危然猶挾帛書招婺中鎭將遣使入海告警令爲之備而不克弟宗炎與京第交通有狀被獲刑有日矣宗羲潛至鄞以計脫之慈水寨主沈爾緒難作牽連宗羲大帥遣人四出搜捕乃挈眷屬伏處海隅艸閒苟活迨海氛靖後聖祖仁皇帝如天之仁不復根追勝國從亡諸人宗羲始奉母返裏門復舉蕺山證人書院之會從之講學者數百人嘗謂明人講學襲語錄之糟粕不以六經爲根柢束書不讀但從事於遊談學者必先窮經經術所以經世乃不爲迂儒又謂讀書不多無以證斯理之變讀書多而不求於心則又爲僞儒矣故受其教者不墮講學之獘不爲障霧之言其學盛行於東南當時有南姚江西二曲之稱二曲者李中孚也

康熙戊午詔徵博學鴻儒掌院學士葉方藹先以詩寄宗羲慫恿之宗羲次韻答以不出之意方藹商於宗羲門人陳庶常錫嘏對曰是將迫先生爲謝疊山矣其事遂寢未幾有詔命葉方藹與同院學士徐元文監修明史宗羲爲世家子弟家有十三朝實錄復嫻於掌故方藹與元文又薦宗羲乃與前大理寺評事興化李淸同徵詔督撫以禮惇遣宗羲以母老及老病辭方藹知不可致乃請詔下浙江巡撫就家鈔所著書有關史事者付史館元文又延宗羲子百家及鄞處士萬斯同參訂史事斯同宗羲之弟子宗羲戲答元文書曰昔聞首陽山二老托孫於尙父遂得三年食薇顏色不壞今吾遣子從公可以置我矣

宗羲之學出於蕺山𨿽姚江之派然以愼獨爲宗實踐爲主不恣言心性墮入禪門乃姚江之諍子也又以南宋以後講學家空談性命不論訓詁教學者說經則宗漢儒立身則宗宋學又謂昔賢辟佛不檢佛書但肆謾罵譬如用兵不深入其險不能剿絕鯨鯤也乃閱佛藏深明其說所以力排佛氏皆能中其窾要國難時遺老以衣缽晦迹者久之或嗣法上堂宗羲曰是不甘爲異姓之臣反爲異氏之子弟宗會晚年好佛爲之反復辧論極言其不可蓋於異端之說𨿽有托而逃者亦不容少寬假焉

宗羲性耿直於友朋中多不少可周囊云一人之外皆有微辭在南都時見歸徳侯朝宗每宴以妓侑酒宗羲曰朝宗之尊人尙在獄中而放誕如此乎吾輩不言是損友也或曰侯生性不耐寂寞曰夫人而不耐寂寞則亦何所不至耶時人皆嘆爲至論及選明文或謂當黜方域文宗羲曰姚孝錫嘗仕金元遺山終置之南冠之列不以爲金人者原其心也夫朝宗亦若是矣乃知其論人嚴亦未嘗不恕也

平生勤於著述年逾八十尙矻矻不休所著有明儒學案六十二卷宋儒學案元儒學案易學象數論六卷辧河洛方位圖說之非授書隨筆一卷則閻若璩問尙書而答之者春秋日食歷一卷律呂新義二卷少時取余姚竹管肉孔勻者截爲管而吹之知十二律之四淸聲乃著是書孟子師說四卷因蕺山有論語大學中庸諸解獨無孟子以舊聞於蕺山之說集爲一書故名師說明史案二百四十四卷弘光紀年一卷隆武紀年一卷永曆紀年一卷魯紀年一卷贛州失事紀一卷紹武事紀一卷四明山寨紀一卷海外痛哭記一卷日本乞師記一卷舟山興廢一卷沙定洲記亂一卷賜姓本末一卷汰存錄一卷糾夏考功幸存錄也授時歷故一卷大統歷推一卷授時歷假如一卷公曆假如一卷回歷假如一卷气運算法勾股圖說開方命算測圓要諸書又有今水經四明山誌臺巖紀遊匡廬遊錄病榻隨筆明文海四百八十二卷與十五朝國史可互相參正續宋文鑑元文抄以補呂蘇二家之缺思舊錄姚江瑣事姚江文略姚江逸詩自著年譜明夷待訪錄二卷南雷文案十卷外集一卷吾悔集四卷撰杖集四卷蜀山集四卷詩歷四卷又分爲南雷文定南雷文約合之得四十卷明夷畱書一卷言王佐之略昆山顧絳見而嘆曰三代之治可復也又欲修宋史而未成僅存叢目補遺三卷宗羲以古文自命有志於明史𨿽未預修史而史局遇有大事疑事必咨之其論古文曰唐以前句短唐以後句長唐以前字華唐以後字質唐以前如髙山深谷唐以後如平原曠野自唐以後爲文之一大變然而文章之美惡不與焉其所變者詞而已所不可變者𨿽千古如一日也此論足以掃近人規橅字句之陋習矣晚年愛謝臯羽晞發集注冬靑樹引西臺慟哭記蓋悲臯羽之身世蒼涼亦以自傷歟

康熙戊辰冬營生壙於忠端墓側中置石牀不用棺槨子弟疑之作葬制或問一篇援趙邠卿之例毋得違命自以身遭國難期於速朽不欲顯言也卒之日遺命一被一褥卽以所服角巾深衣斂遂不棺而葬卒年八十有六門生私謚曰文孝學者稱爲南雷先生云

顧炎武

顧炎武本名絳乙酉攺名炎武字寧人學者稱爲亭林先生顧氏爲江東望族五代時由吳郡徙徐州南宋時遷海門已而復歸吳下遂爲昆山人其先世在明正徳間有工科給事中廣東按察使司僉事湊溱之弟濟刑科給事中濟生兵部侍郎廣志侍郎生左贊善紹芳及國子生紹芾紹芳生官蔭生同應同應之仲子卽炎武也紹芾生同吉早卒聘王氏未婚守節以炎武爲之後炎武生而雙瞳子中白邊黑見者異之讀書一目十行性耿介絕不與世人交獨與裏中歸莊善同遊復社相傳有歸奇顧怪之目母王養炎武於𦇤褓中撫育守節事姑孝會斷指療姑疾崇禎九年直指王一鶚請旌於朝報可乙酉之夏母王年六十避兵常熟謂炎武曰我𨿽婦人然受國恩矣設有大故必死是時炎武方應昆山令楊永言之辟與嘉定諸生吳其沆歸莊共起兵奉故鄖撫王永祚以從夏文忠公於吳江東授炎武兵部司務事不克永言遁去其沆死之炎武與莊脫走母王氏不食卒遺言後人勿事二姓次年閩中使至以職方郎召炎武念母氏未葬辭不赴次年幾豫吳勝兆之禍葬事畢將之海上道梗不前庚寅有怨家欲陷之僞作商賈由嘉禾竄京口遂之金陵謁孝陵變姓名爲蔣山傭甲午僑居神烈山下徧遊沿江一帶以觀山川之勝有三世僕陸恩見炎武久不歸投身裏豪家炎武四謁孝陵回持之甚急恩欲告炎武通海乃亟禽之數其罪沈之水恩之婿某復投裏豪謀報怨以千金賄太守告炎武通海不系之訟曹而擊之奴家甚危急有爲求救於錢謙益謙益欲炎武自稱門下而後許之其人知不可而恐失事機乃私書一刺與之炎武聞之急索刺還不得列揭文於通衢以自白謙益聞之曰寧人何其卞也時有路舍人澤溥者故相文貞公振飛之子寓洞庭東山識兵備使者爲之愬冤其事遂解乃五謁孝陵遂北行墾田於章邱長白山下戊戌徧遊北都謁長陵以下圖而記之次年再謁十三陵而念江南山水有未遊者復歸六謁孝陵東遊至會稽次年復北謁思陵攢宮由太原大同以入關又北走至楡林康熙甲辰與李因篤同謁攢宮爲文以祭往代州墾田每言馬伏波田疇皆從塞上立業欲居代北曰使吾澤中有牛羊千則江南不足懷矣然又苦其地寒但經其始使門人掌之丁未之淮上次年取道山東入京師萊黃培之奴姜元銜告其主詩詞悖逆案多株連又以吳人陳濟生所輯忠節錄指爲炎武作炎武聞之馳赴山左自請系勘李因篤爲告急於有力者親往歷下解之獄釋復入京師五謁思陵從此策馬往來河北諸邊塞者十餘年丁巳六謁思陵後始卜居華陰嘗謂人曰徧觀四方惟秦人慕經學重處士持淸議而華陰綰轂關河之口𨿽足不出戶而能見天下之人聞天下之事一旦有警入山守險不十里之遙若志在四方一出關門亦有建瓴之勢乃定居焉王徵君山史築齋延之炎武置田五十畝於華下供晨夕又餌沙苑蒺藜而甘之曰啖此久不肉不茗可也蓋以蒺藜苗佐餐以子待茗故有此語朝廷開明史館大學士孝感熊公賜履主館事以書招炎武答曰願以一死謝公戊午詞科詔下諸公爭欲致之炎武作書與門人之在京師者曰刀繩具在無速我死次年大修明史諸公又欲薦之乃貽書葉學士訒庵請以身殉得免或曰先生盍亦聽人一薦薦而不出其名愈髙矣笑曰此所謂釣名者也今夫婦人之失所天也從一而終之死靡慝其心豈欲見知於人若曰盍亦令人彊委禽焉而力拒之以明吾節則吾未之聞矣昆山相國元文弟兄炎武之甥也尙書幹學未遇時炎武振其困乏至是一門鼎貴以書迎之南歸爲買田置宅拒而不往或叩之答曰昔歲孤生飄搖風雨今玆親串崛起雲霄思歸尼父之轅恐近伯鸞之竈且猶吾大夫未見君子徘徊渭川以畢餘年足矣庚申其妻沒於家寄詩挽之而已次年卒於華陰年六十有九無子自立從子衍生爲後門人奉喪歸葬髙弟子吳江潘耒收其遺書序而傳之

撰述之書有左傳杜解補正三卷音論三卷詩本音十卷易音三卷唐韻正廿卷古音表二卷吳韻補正一卷營平二州地名記一卷求古錄一卷金石文字記六卷石經考一卷日知錄三十卷天下郡國利病書及肇域志二書未成炎武畱心經世之術遊歷所至以二馬二騾載書自隨至西北厄塞東南海陬必呼老兵退卒詢其曲折與平日所聞不合卽發書檢勘其所著天下郡國利病書聚天下圖經歷朝史籍以及小說筆記明十三朝實錄公移邸報之類有關於朝政民生者酌古通今旁推互證不爲空談期於致用肇域志則專論山川要厄邊防戰守之事蓋炎武周流西北垂三十年邊塞亭障皆經目擊故能言之了了也

晚年篤志六經精研深究居華陰有請講學者謝曰近日二曲以講學得名遂招逼迫幾致凶死𨿽曰威武不屈然而名之爲累則已甚矣況東林覆轍有進於此者乎有求文者告之曰文不關於經術政事者不足爲也韓文公起八代之衰若但作原道諫佛骨表平淮西碑張中丞傳後敍而一切諛墓之文不作豈不誠山斗乎在關中論學曰諸君關學之餘也橫渠藍田之教以禮爲先孔子嘗言博我以文約之以禮而劉康公亦云民受天地之中以生所謂命也是以有動作禮義威儀之則以定命然則君子爲學捨禮何由近來講學之師專以聚徒立幟爲心而其教不肅方將賦茅鴟之不暇何問其餘哉

炎武生性兀傲不諧於世身本南人好居北土嘗謂人曰性不能舟行食稻而喜餐麥跨鞍又謂北方之人飽食終日無所用心南方之人羣居終日言不及義好行小慧時人謂其評論切中南北學者之病嘗至京師東海兩學士延之夜飲怒曰古人飲酒卜晝不卜夜世間惟淫奔納賄二者皆夜行之豈有正人君子而夜行者乎其狷介嫉俗如此於同時諸君子𨿽以苦節推百泉二曲以經世之學推梨洲至於論經評史亦不苟同也

節甫曰記成之後客有問於予曰有明一代囿於性理汨於制義無一人知讀古經注疏者自梨洲起而振其頹波亭林繼之於是承學之士知習古經義矣所以閻百詩胡胐明諸君子皆推挹南雷昆山今子不爲之傳豈非數典而忘其祖歟予曰黎洲乃蕺山之學矯良知之獘以實踐爲主亭林乃文淸之裔辧陸王之非以朱子爲宗故兩家之學皆深入宋儒之室但以漢學爲不可廢耳多騎墻之見依違之言豈眞知灼見者哉客曰二君以瑰異之質負經世之才思見用於當世垂勛名於來葉讀書論道重在大端疏於末節豈若抱殘守缺之俗儒尋章摘句之世士也哉然黃氏辟圖書之謬知尙書古文之僞顧氏審古韻之微補左傳杜注之遺能爲舉世不爲之時謂非豪傑之士耶國朝諸儒究六經奧旨與兩漢同風二君實啟之菜瓜祭飲食之人芹藻釋瞽宗之奠乃木本水源之意也況若璩四書釋地曲護紫陽胐明洪範正論直譏劉向於此則從寬假之條於彼則嚴逾閒之辧非有心軒輊者乎予曰甲申乙酉之變二君策名於波浪礪灘之上竄身於榛莽窮谷之中不順天命彊挽人心發蛙黽之怒奮螳螂之臂以烏合之眾當王者之師未有不敗者矣逮夫故土焦原橫流毒浪之後尙自負東林之黨人猶效西臺之慟哭𨿽前朝之遺老實周室之頑民當名編燻胥之條豈能入儒林之傳哉客曰固哉子之說也我祖宗參化育之功體生成之徳不但不加以誅戮抑且招之使來所以突圍猛獸得以遁迹山林漏网長鯨亦復呴濡江海此伊古以來未有之寬仁厚澤也我髙宗純皇帝禦批通鑑輯覽乙酉一年不黜畱都位號唐桂二主並爲竊據續編卽欽定明史亦仿宋史甲戌乙亥之例大書而特書矣是以祁彪佳熊開元皆有列傳核二君事迹祁熊之流也今子不尊聖人至公之心而爲拘牽之論何所見之不廣耶予曰噫吾過矣退而輯二君事實爲書一卷附於冊後

經師經義目錄

易

魯商瞿子木受易於孔子五傳至齊田何子莊子莊之後有施孟梁邱之學施施雔也孟孟喜也梁邱梁邱賀也又有京氏學京氏京房也從梁人焦延壽學易延壽嘗從孟喜問易喜死房以延壽易卽孟氏學翟牧白生不肯皆曰非也然則京生之學實出於焦贛長於災異非孟氏易明矣又有費氏易費氏名直本以古字號古文易無章句徒以象象系辭文言解說上下經成帝時劉向典校書考易以爲諸家說皆祖田何大義略同惟京氏爲異又以中古文易經校施孟梁邱之易經或脫去無咎悔亡惟費氏經與古文同京兆陳元扶風馬融河南鄭眾北海鄭元潁川荀爽並傳費氏易沛人髙相治易與費氏同時其易亦無章句專說陰陽災異自言出丁將軍傳至相丁將軍丁寬也受田何易是爲髙氏易漢初立易楊氏博士楊氏字叔元田何之弟子也宣帝後立施孟梁邱之易元帝又立京氏易費髙二易民間傳之後漢費氏興而髙氏微矣永嘉以來鄭元王弼二注列於國學至南齊易用鄭義隋唐始專主王粥至漢晉諸儒之注皆亡惟唐李鼎祚周易集解博采諸家之說如孟喜京房馬融鄭元荀爽劉表宋衷虞翻陸績略存一二於是卦气六日七分遊歸飛伏爻辰交互消息升降納甲之變半見等例藉此可以推尋無如王韓淸談程朱理學固結人心或詆爲穿鑿或斥爲邪說先儒古義棄如土梗矣夫易爲卜筮之書秦火未燔商瞿受易以來傳授不絕則漢儒之說以商瞿爲祖商瞿之說孔子之言也嗟乎孔子之言可以謂之穿鑿謂之邪說哉蓋易自王輔嗣韓康伯之書行二千餘年無人發明漢時師說及東吳惠氏起而導其源疏其流於是三聖之易昌明於世豈非千秋復旦哉國初老儒亦有攻王弼之注擊陳摶之圖者如黃宗羲之易學象數論𨿽辟陳摶康節之學而以納甲動爻爲僞象又稱王輔嗣注簡當無浮義黃宗炎之周易象辭圖書辧惑亦力辟宋人圖書之說可謂不遺餘力矣然不宗漢學皆非篤信之士也惟毛奇齡仲氏易推易始末春秋占筮書易小帖四書頗宗舊旨不雜蕪詞但以變易交易爲伏羲之易反易對易之外又增移易爲文王周公之易牽合附會不顧義理務求詞勝而已凡此諸書不登玆錄易圖明辧十卷﹝胡渭撰﹞易說六卷﹝惠士奇撰﹞周易述二十三卷易漢學八卷易例二卷周易本義辧證五卷﹝惠定宇撰﹞易述贊二卷﹝洪榜撰﹞周易虞氏義九卷虞氏消息二卷﹝張惠言撰﹞易音三卷﹝顧炎武撰﹞

尙書

尙書有二一爲今文伏生所授也一爲古文孔安國所傳也書本有百篇孔子序之遭秦滅學至漢惟濟南伏生口傳二十八第一堯典合舜典爲一篇二皐陶謨合益稷爲一篇三禹貢四甘誓五湯誓六盤庚七髙宗彤日八西伯戡黎九微子十坶誓十一洪範十二金縢十三大誥十四康誥十五酒誥十六梓材十七召誥十八洛誥十九多士二十無逸二十一君奭二十二多方二十三立政二十四顧命合康王之誥爲一篇二十五呂刑二十六文侯之命二十七粊誓二十八秦誓又河內女子得泰誓一篇獻之共二十九篇伏生作尙書傳四十一篇以授同郡張生張生授千乘歐陽生歐陽生授同郡兒寬寬授歐陽生之子世世傳之至曾孫歐陽髙謂之尙書歐陽之學又有夏侯都尉受業於張生以授族子始昌始昌傳族子勝爲大夏侯之學勝授從子建別爲小夏侯之學於是有歐陽大小夏侯三家訖漢東京相傳不絕是爲今文尙書漢武帝時魯恭王壞孔子宅得古文尙書孔安國以今文字讀之皆起增多一十六篇舜典一汨作二九共三大禹謨四棄稷五五子之歌六允徵七湯誥八咸有一徳九典寶十伊訓十一肆命十二原命十三武成十四旅獒十五煛命十六鄭康成謂之二十四篇者分九共爲九篇也遭巫蠱事不得列於學官故稱逸書亦稱中古文其傳之者都尉朝朝授膠東庸生庸生授胡常常授徐敖敖授王璜塗惲惲授桑欽成哀時劉向父子校理祕書皆見之後漢賈徽受業於塗惲傳子達又有孔僖者安國後也世傳其學尹敏周防周盤楊倫張楷孫期亦習古文又有扶風杜林得西州桼書互相考證以授衛宏徐巡馬融亦傳其學鄭君康成先受古文於張恭祖旣又遊馬融之門乃淵源於孔氏又通杜林桼書者也是爲古文尙書然增多之一十六篇馬融云絕無師說蓋安國以今文讀之校其文字習其句讀而已漢儒重師承無師說者不敢彊爲之解則張楷之注賈逵之訓馬融之傳康成之注亦但解伏生所傳之二十八篇其一十六篇皆無注釋也所以謂之逸書逸書者非逸其文其說逸而無考也其後武成亡於建武之際至東漢之末允徵伊訓猶有存者故康成注書間一引之如禹貢注引尢徵典寶注引伊訓之類迄乎永嘉師資道喪二京逸典咸就滅亡江左中興元帝時豫章內史梅賾奏上孔傳古文尙書目云晉太保公鄭衝以古文尙書授扶風蘇愉愉授天水梁柳柳授城陽臧曹曹授汝南梅賾賾所上之書增多古文二十五篇一大禹謨二五子之歌三允徵四仲虺之誥五湯誥六伊訓七太甲上八太甲中九太甲下十咸有一徳十一說命上十二說命中十三說命下十四泰誓上十五泰誓中十六泰誓下十七武成十八旅獒十九微子之命二十蔡仲之命二十一周官二十二君陳二十三畢命二十四君牙二十五冏命是爲僞古文尙書僞孔傳齊建武中吳姚方興於大航市得舜典一篇奏上比馬鄭注多曰若稽古帝舜曰重華協於帝浚哲文明溫恭允塞元徳升聞乃命以位二十八字乃分堯典之半爲舜典此又僞中之僞也時梁武爲博士駁之遂不行至唐孔穎達爲正義取僞孔書又取此說反斥鄭氏所述之二十四篇爲張霸僞造霸僞造者乃百兩篇成帝時劉向以古文校之非是遂黜其書漢書儒林傳先述孔壁逸書後敍百兩篇則逸書非百兩明矣且逸書及百兩篇劉向父子領校祕書時皆得見之豈有向明知其僞而撰別錄仍取霸書乎歆撰三統歷述伊訓武成畢命諸篇悉孔壁古文豈有歆亦知其僞而反取其說乎衝遠之說可謂遊談無根矣自此以後正義大行而馬鄭之注皆亡至宋吳棫朱子始疑其僞繼之者吳艸廬郝京山梅鷟也然皆未能抉其奧探其蘊逮國朝閻氏惠氏出而僞古文寢微馬鄭之學復顯於世矣國朝注尙書者十有餘家不知僞古文僞孔傳者槪不著錄如胡朏明洪範正論𨿽力攻圖書之謬而辟漢學五行災異之說是不知夏侯始昌之洪範五行傳亦出於伏生也朏明𨿽知僞古文而不知五行傳之不可辟是以黜之古文尙書疏證八卷﹝閻若璩撰﹞禹貢錐指二十卷圖一卷﹝胡渭撰﹞古文尙書考二卷﹝惠定宇撰﹞尙書考辧四卷﹝宋鑑撰﹞尙書後案三十卷﹝王鳴盛撰﹞尙書集注音疏十二卷尙書經師系表一卷﹝江艮庭撰﹞

詩

詩有齊魯韓毛四家皆出於子夏齊詩齊人轅固生作詩傳號曰齊詩魯人申培公受詩於浮邱伯以詩經爲訓故以教無傳疑者則闕號曰魯詩燕人韓嬰推詩之意作內外傳萬言號曰韓詩毛詩者出自毛公河間獻王好之徐整云子夏授髙行子髙行子授薛倉子薛倉子授帛妙子帛妙子授河間人大毛公爲詩故訓傳於家以授趙人小毛公小毛公爲河間獻王博士以不在漢朝故不列於學一云子夏傳曾申申傳魏人李克克傳魯人孟仲子孟仲子傳根牟子根牟子傳趙人孫卿子孫卿子傳魯人大毛公漢書儒林傳云毛公趙人治詩爲河間獻王博士授同國貫長卿長卿授延年延年授虢徐敖敖授九江陳俠或云陳俠授謝曼卿三說不同未知孰是後漢鄭眾賈逵傳毛詩馬融作注鄭元作箋於是毛傳大行而三家廢矣魏王肅又述毛非鄭王基駁王申鄭孫毓爲詩評評毛鄭王肅三家同異而朋於王陳統又難孫申鄭王鄭兩家互相掊擊皆本毛傳自漢及五代未有不本毛公而別爲之說者有之自歐陽修詩本義始於經義毫無稗益專務新奇而已修開妄亂之端於是攻小序者不一其人攻大序者不一其人若毛傳鄭箋則棄之如糞土矣至程大昌之詩論王柏之詩疑變本加厲斥之爲異端邪說可也國朝崇尙實學稽古之士崛起然朱鶴齡之通義𨿽力駁廢序之非而又采歐陽修蘇轍呂祖謙之說蓋好博而不純者也鶴齡與同裏陳啟源商榷毛詩啟源又著稽古編三十卷惠徵君定宇亟稱之其書𨿽宗鄭學訓詁聲音以爾雅爲主艸木虫魚以陸疏爲則可謂專門名家矣然而解西方美人則盛稱佛教東流始於周代至謂孔子抑藐三皇而獨聖於西方解捕魚諸器謂廣殺物命恬不知怪非大覺緣果之文莫能救之妄下斷語謂庖犧必不作网罟吁可謂怪誕不經之談矣以佛說解經晉宋間往往有之然皆襲其說而攺其貌未有明目張膽若此者也顧震滄之毛詩類釋多鑿空之言非專門之學亦在刪汰之列詩說三卷﹝惠周惕撰﹞毛鄭詩考正四卷﹝戴震撰﹞詩本音十卷﹝顧炎武撰﹞詩音表一卷﹝錢坫撰﹞詩說三卷﹝惠周惕撰﹞毛鄭詩考正四卷﹝戴震撰﹞詩本音十卷﹝顧炎武撰﹞詩音表一卷﹝錢坫撰﹞

禮

秦氏坑焚禮經缺壞漢興魯髙堂生傳士禮十七篇卽今之儀禮也而魯徐生善爲容景帝時河間獻王好古得古禮獻之古文禮五十六篇記百三十一篇周禮六篇其十七篇與髙堂生同而字多異或曰河間獻王開獻書之路有李氏上周官五篇失冬官一篇乃購千金不得取考工記以補之卽今之周禮也禮記者本孔子門徒共撰所聞以爲此記後人各有損益中庸子思所作緇衣公孫尼子制月令呂不韋撰王制漢時博士所爲陳邵周禮論序云戴徳刪古禮二百四篇爲八十五篇謂之大戴禮戴聖刪大戴禮爲四十九篇是爲小戴禮後漢馬融盧植考諸同異附戴聖篇章去其繁重及所敍略而行於世卽今之禮記也傳禮經者自瑕邱蕭奮授東海孟卿卿授同郡後蒼及魯瑕邱卿其古禮經五十六篇蒼傳十七篇所餘三十餘篇以付書館名爲逸禮蒼說禮號後蒼曲臺記授聞人通漢及戴徳戴聖慶普由是禮有大小戴慶氏之學普授夏侯敬又傳族子咸大戴授徐艮小戴授橋仁楊榮新莽時劉歆爲國師始立周官經杜子春受業於歆授鄭興父子此士禮周官授受源流也慶氏曲臺其亡已久傳禮記者馬融盧植鄭康成自晉及唐三禮皆用鄭注至宋儒潛心理學不暇深究名物度數所以於禮經無可置喙然必欲攻撃漢儒乃於周禮中指摘其好引讖緯而已南宋以後始攺竄經文補亡之說興矣士禮十七篇文詞古奧宋儒畏其難讀別無異說至敖繼公始疑喪服傳非子夏所作而注文隱攻鄭氏巧於求勝於是郝敬之臆斷奇齡之吾說起矣延佑科舉之制易詩書春秋皆以宋儒新說與注疏相參惟禮記則專用注疏至陳澔乃爲集說一書不從鄭注於是談禮記者皆趨淺顯而不問古義矣至國朝如萬斯大蔡徳晉盛百二𨿽深於禮經然或取古注或參妄說吾無取焉方苞輩則更不足道矣周官祿田考三卷﹝沈彤撰﹞禘祫說二卷﹝惠定宇撰﹞周禮疑義舉要七卷﹝江永撰﹞考工記圖二卷﹝戴震撰﹞弁服釋例十卷﹝任大椿撰﹞車制考一卷﹝錢坫撰﹞儀禮鄭注句讀十七卷監本正誤一卷石經正誤一卷﹝張爾岐撰﹞儀禮小疏一卷﹝沈彤撰﹞儀禮釋宮譜增注一卷﹝江永撰﹞儀禮管見四卷﹝禇寅亮撰﹞儀禮正訛十七卷﹝金日追撰﹞儀禮圖六卷﹝張惠言撰﹞禮經釋例十三卷﹝淩廷堪撰﹞深衣考一卷﹝黃宗羲撰﹞明堂大道錄八卷﹝惠定宇撰﹞禮記訓義擇言八卷深衣考誤一卷﹝江永撰﹞深衣釋例三卷﹝任大椿撰﹞

附三禮總義禮說十四卷﹝惠士奇撰﹞禮經綱目八十五卷﹝江永撰﹞禮箋十卷﹝金榜撰﹞

春秋孔子作春秋爲之傳者左邱明公羊髙谷梁赤及鄒氏夾氏鄒氏無師夾氏有錄無書皆不顯於世傳於世者左氏公谷三家邱明作傳以授曾申申傳吳起起傳其子期期傳鐸椒椒傳虞卿卿傳荀況況傳張蒼蒼傳賈誼誼傳至其孫嘉嘉傳貫公貫公傳少子長卿長卿傳張敞及張禹禹傳尹更始更始傳其子咸及翟方進胡常常授賈護護授陳欽劉歆從尹咸及翟方進受左氏歆授賈徽徼傳子逵逵受詔列公羊谷梁不如左氏四十事奏之又作左氏訓詁於是鄭眾馬融服虔皆爲左氏學至和帝元興十一年鄭興父子奏上左氏乃立於學官遂盛行江左中興用服氏注後專用杜氏而諸家之注廢矣傳公羊者胡母生董仲舒仲舒傳褚大嬴公段仲溫呂步舒嬴公授孟卿及眭宏宏授嚴彭祖顏安樂由是公羊有嚴顏之學數傳至孫寶後漢何休爲之注傳谷梁者瑕邱江公受於魯申公其學寢微惟榮廣浩星公二人受焉蔡千秋周慶丁姓皆從廣受谷梁千秋又事浩星公爲學最篤宣帝卽位聞衛太子好谷梁乃詔千秋與公羊家並說上善谷梁說後又選郎十人從千秋受會千秋病死徵江公孫爲博士詔劉向受谷梁欲令助之江博士復死乃徵周慶丁姓待詔使卒授十人十餘歲皆明習乃召五經名儒太子太傅蕭望之等大議殿中平公羊谷梁同異望之等多從谷梁由是大盛又有尹更始事千秋傳其學又授左氏傳爲章句十五卷繼之者唐固縻信至隋時谷梁用範寧注是時左氏學大行二家鮮習之者至唐趙匡啖助陸淳始廢傳談經而三傳束置髙閣春秋之一大厄也有宋諸儒之說春秋皆啖趙之子孫而已國朝爲左氏之學者吳江朱氏無錫顧氏而鶴齡雜取邵寶王樵之說而不采賈服震滄之大事表𨿽精然實以宛斯之書爲藍本且不知著書之體有不必表者亦表之甚至如江湖術士之書以七言爲歌括不值一噱矣玆不著錄宋以后貴文章治左氏公谷竟爲絕學阮君伯元云孔君廣森深於公羊之學然未見其書不敢著錄餘仿此左傳杜解補正三卷﹝顧炎武撰﹞左傳事緯十二卷附錄八卷﹝馬驌撰﹞春秋長歷十卷春秋世族譜一卷﹝陳厚耀撰﹞左傳補注六卷﹝惠定宇撰﹞春秋左傳小疏一卷﹝沈彤撰﹞春秋地理考實四卷﹝江永撰﹞

附三傳總義春秋說十五卷﹝惠士奇撰﹞

論語

論語者孔子應答弟子及時人所言或弟子相與言而接聞夫子之語也鄭康成云仲弓子夏等所撰定漢興傳者魯論語齊論語古論語三家傳魯論者龔奮夏侯勝韋賢賢弟元成扶卿夏侯建蕭望之齊論語則有問王知道二篇凡二十二篇其二十篇中章句頗多於魯論傳之者王吉王卿貢禹五鹿充宗膠東庸生古論語出孔壁中二十一篇有兩子張篇次與齊魯不同孔安國爲傳馬融亦注之張禹受魯論於夏侯建又從庸生王吉受齊論擇善而從號曰張侯論包咸周氏並爲章句鄭元就魯論張包周之篇章考之齊古爲之注焉魏何晏又爲集解梁陳鄭何並立於學官唐則專用何注而鄭注亡矣至南宋朱子始以論語孟子及禮記中之中庸大學二篇合爲四書盛行於世凡四書類及經總義類皆附於此四書釋地一卷四書釋地續一卷四書釋地又續二卷四書釋地三續二卷四書釋地餘論一卷﹝閻若璩撰﹞鄕黨圖考十卷﹝江永撰﹞孟子字義疏證三卷﹝戴震撰﹞論語後錄五卷﹝錢坫撰﹞論語駢枝一卷﹝劉臺拱撰﹞

附經總義九經誤字一卷﹝顧炎武撰﹞九經古義十六卷﹝惠定宇撰﹞羣經補義五卷﹝江永撰﹞經義雜記三十卷﹝臧琳撰﹞古經解鉤沈三十卷﹝余古農撰﹞經讀考異義證口口捲﹝武億撰﹞經傳小記三卷﹝劉臺拱撰﹞

爾雅

爾雅一書張揖云釋詁一篇周公作釋言以下或言仲尼所增子夏所足叔孫通所益梁文所補漢儒爲此學者犍爲舍人劉歆樊光李巡孫炎後用郭璞注而各家之注俱亡凡方言釋名小學諸書皆附於後爾雅正義二十卷﹝邵晉涵撰﹞方言疏證十三卷﹝戴震撰﹞釋名疏證八卷釋名補遺一卷續釋名一卷﹝江艮庭撰﹞小學鉤沈二十卷字林考逸八卷﹝任大椿撰﹞說文解字義證五十卷﹝桂馥撰﹞別雅五卷﹝吳玉搢撰﹞

附音韻音論三卷唐韻正二十卷古音表二卷韻補正一卷﹝顧炎武撰﹞古韻標準四卷四聲切韻表四卷音學辧微一卷﹝江永撰﹞聲韻考四卷聲類表五卷﹝戴震撰﹞四聲均和表五卷示兒切語一卷﹝洪榜撰﹞

樂

古者六籍五經禮樂並重周衰禮壞樂微迨秦燔書而樂之遺籍掃地盡矣漢興制氏以雅樂聲律世爲樂官能記其鏗鏘鼓舞而不能言其義其後樂人竇公獻樂章武帝時河間獻王作樂記與制氏不相遠內史丞王定傳之以授常山王禹成帝時禹爲謁者獻記二十四卷劉向校書得樂記二十三篇與禹不同其道寢微魏晉以後典章廢棄卽班志所載二十三篇已不復得於是遂爲絕學國朝諸儒蔚起搜討舊聞𨿽樂制云亡而論音律者求周尺漢尺之遺尋審律審音之旨俾二千餘年之墜緒彰明宇宙不誠繼往開來之偉業哉若斯之類不可泯滅因別立一類以附卷末律呂新論二卷律呂闡微十卷﹝江永撰﹞律呂考文六卷﹝錢塘撰﹞燕樂考原六卷﹝淩廷堪撰﹞

家大人旣爲漢學師承記之後復以傳中所載諸家撰述有不盡關經傳者有𨿽關經術而不醇者乃取其專論經術而一本漢學之書仿唐陸元朗經典釋文傳注姓氏之例作經師經義目錄一卷附於記後俾治實學者得所取資尋其宗旨庶不致混莠於苗以砆爲玉也著錄之意大凡有四一言不關乎經義小學意不純乎漢儒古訓者固不著錄已一書𨿽存其名而實未成者不著錄一書已行於世而未及見者不著錄一其人尙存著述僅附見於前人傳後者不著錄凡在此例不欲濫登固非以意爲棄取也決列旣承命鈞繕錄因不揣檮昧著其義例於末嘉慶辛未良月旣望男鈞謹識

跋一

古者國家有巡守封禪朝聘燕饗明堂宗廟辟雍之儀天子廣集眾儒講議典禮損益古今之宜推所學以合於世用根底六經憲章四代先王制作之精義可考而知焉自後儒以讀書爲玩物喪志義理典章區而爲二度數文爲棄若弁髦箋傳注疏束之髙閣又其甚者肆其創獲之見著爲一家之言綴王肅之卮詞棄鄭君之奧論末學膚受後世滋惑經學浸微蓋七百年矣國朝漢學昌明超軼前古閻百詩駁僞孔梅定九定歷算胡朏明辧易圖惠定宇述漢易戴東原集諸儒之大成裒然著述顯於當代顓門之學於斯爲盛至若經史詞章金石之學貫穿勃穴靡不通擅則顧寧人導之於前錢曉徵及先君子繼之於後可謂千古一時也若夫矯誣之學震驚耳目舉世沿習罔識其非如汪鈍翁私造典故其它古文詞支離抵牾體例破壞方靈皐以時文爲古文三禮之學等之自鄶以下毛西河肆意譏彈譬如秦楚之無道王白田根據漢宋比諸春秋之調人惡莠亂苗似是而非自非大儒孰有能辧之者吾鄕江先生博覽羣籍通知作者之意聞見日廣義據斯嚴匯論經生授受之旨輯爲漢學師承記一書異時采之柱下傳之其人先生名山之業固當附此不朽或如司馬子長史記班孟堅漢書之例撰次敍傳一篇列於捲後亦足屏後儒擬議規測之見尢可與顧寧人錢曉徵及先君子後先輝映者也喜孫奉手受教服膺有年被命跋尾不獲固辭謹以所聞質諸座右未識先生以爲知言不也

嘉慶十有七年五月七日後學汪喜孫識

跋二

右國朝漢學師承記八卷附錄國朝經師經義目錄一卷國朝江藩撰洪惟昭代經學修明定鼎之初顧亭林胡朏明閻百詩諸先生崛起遠紹兩漢諸儒之墜緒篤實淳懿恪守師法承先啟後私淑有人實宋元明以來所未有鄭堂特著此書國朝經師學行出處著撰緒論搜括靡遺洵盛業也阮文達定香亭筆談稱元和惠徵君定宇經學冠天下鄭堂於惠氏弟子余君仲林盡得其傳洪北江詩話亦稱其學有師法珠湖艸堂筆記則稱是書極有史家體裁鄭堂久在阮文達幕府文達撰國史儒林傳稿第一次顧亭林居首第二次黃棃洲居首而是書以兩先生編於卷末以純宗漢學也亦可見其體例之嚴然如王蘭泉侍郎傳記及其以五七言詩章立門戶譏其太邱道廣一事洪北江詩詁稱侍郎所選詩一以聲調格律爲準其病在於以己律人而不能各隨人之所長亦頗有微詞亦何至如鄭堂所云也又北江傳記及其出示所作古文指摘其用事舛訛斷斷彊辧一事北江詩話則稱鄭堂過畢弇山宮保墓道詩曰公本愛才勤說項我因自好未依劉亦隱然自具身分惜其爲饑寒所迫學不能進也則宛然報復之師矣昔司馬子長撰酈生傳不言其說髙祖封六國後完人之美俾成佳傳也又於子房傳見之者紀其實也此等事縱匪鑿空亦當記之說部等書臚載本傳無論有乖史例亦適徵其所養之不醇然究爲上下二百年一大著作談漢學者決不可少之書讀者略其小疵可耳咸豐甲寅夏五朔日南海伍崇曜謹跋

