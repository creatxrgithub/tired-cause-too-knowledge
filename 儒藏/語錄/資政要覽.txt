資政要覽淸順治

●序

朕惟帝王爲政﹐賢哲修身﹐莫不本於徳而成於學。如大匠以規矩而成方圓﹐樂師以六律而正五音。凡古人嘉言善行﹐載於典籍者﹐皆修己治人之方﹐可施於今者也。

朕孜孜圖治﹐學於古訓﹐覽《四書》《五經》《通鑑》等編﹐得其梗槪﹐推之《十三經》《二十一史》及諸子之不悖於聖經者﹐莫不根極理道﹐成一家言。

但卷帙浩繁﹐若以之教人﹐恐末能一時盡解其義﹐亦未能一時盡得其書。因思夫記事宜提其要﹐纂言當鉤其玄。乃采集諸書中之關於政事者﹐爲三十篇。

又慮其渙而無統﹐於是每篇貫以大義﹐聯以文詞﹐於忠臣﹑孝子﹑賢人﹑廉吏﹐略舉事迹﹐其姦貪﹑不尙﹑悸亂者亦載其內﹐使法戒炯然。加之訓詁﹐詳其證據。譬之萃眾以爲裘﹐範六金而成鼎。旨約而易明﹐文簡而易閱﹐名曰《資政要覽》。

觀是書者﹐熟思而體之﹐可以爲篤行之善人﹔推類而廣之﹐可以爲博雅之君子。毋徒求之語言文字之間﹐則朕諄諄教諭之心﹐庶乎其不虛矣。

順治十二年正月吉日序

●君道

得道者必靜。靜而寧﹐可以爲天下貞。故至精無象﹐而萬物以成﹔至聖無事﹐而千官盡能。苟有事﹐則必有所不事﹐此事所以隳也。

譬之爲車者﹐數官然後成﹔夫治天下﹐豈特爲車哉﹖眾智眾能之所持也。蒼頡作書﹐后稷作稼﹐伶倫作律﹐昆吾作陶﹐皆臣作而君任之﹐以竟其用。天何爲哉﹗

其使民也﹐若禦良馬。善禦馬者﹐輕任新節﹐不完其力﹐故致千里。善用民者﹐民日祈用而不可得﹐苟得爲上用﹐其赴之也若決積水於千仞之﹐孰能當之﹗

然聖人之養民非爲用也﹐性不能已。猶慈父之愛子﹐非爲報也。不可內解於心﹐故仁義以治之﹐惠愛以安之﹐忠信以導之。務除其災﹐致其利﹐不尙於威﹐而威已有托。

否則令苛不聽﹐禁多不行﹐動之而彌擾矣。故漢武之多欲﹐不若文帝之無爲。《書》曰﹕『惟厥攸居﹐政事惟醇。」

●臣道

士不可辱則大﹐大則尊於富貴。故利不足以虞其意﹐名不足以挺其心﹐斯人也﹐有勢則心不自私﹐處官則必不爲污﹐將眾則幾不撓北。苟便於主﹐利於國﹐則必危身出生以殉之。若此乃可謂國有臣矣。

三王之佐﹑伯益﹑伊呂之倫﹐其名榮﹐其實安﹐皆公忠以翼其主。後之臣不然。患其身之不貴於國也﹐而不患其君之不顯於天下﹔患其家之不富也﹐而不患其民之不安。旣辱且危﹐名實喪矣。李斯﹑張禹﹑盧杞﹑蔡京﹑阿合馬之流﹐遺穢萬世。嗚呼﹐戒之哉﹗

凡爲臣者﹐服能然後任﹐省心然後受。人則上其謀﹐出則行其政。大臣正身以率屬﹐庶僚潔己以守官。

建旄者澄吏以寧民﹐分猷者奉法而宣化。將帥嚴其紀律﹐守令殫其循良。文武協和﹐士民豫附﹐密勿之臣﹐明謨諧弼﹐以襄一人。庶幾乎無忝於臣職矣。百爾有官﹐可不勉歟﹖《詩》曰「靖共爾位﹐正直是與。」

●父道

父子之愛﹐天性也。必教以成之。上教子﹐斯徳可施於民﹔下教子﹐斯忠可效於君。其爲愛也﹐至矣﹗

故有國者之教子也﹐始生而舉以禮﹐卜士之士者宿齋朝服而負之﹐自爲赤子而教已行矣。周成王在𦇤抱之中﹐召公爲保﹐周公爲傅﹐太公爲師﹐左右前後﹐莫非正直。故其恭敬而溫文﹐若性成然。是以徳教施民而國祚永也。

有家者之教子也﹐幼學退讓﹐長孝弟。遜友視土﹐方物發慮。

四民之子﹐不易其業﹐皆可以保世﹐而效忠於君。如韋賢﹑楊震﹑劉殷﹑孫盛之爲父﹐至今稱焉。

《詩》曰「教誨爾子﹐式似之。」

故父之愛子﹐必教以義方﹐弗納於邪。驕奢矜誇﹐所自邪也。之愛而僻﹐莫知所裁﹐其不惡終者﹐鮮矣。

縱州吁之好兵﹐任博望之通客﹐教之不端﹐貽譏後世﹐可爲炯鑑。若夫樂羊﹑易牙之徒﹐滅絕天性﹐則人倫所不齒也。

●子道

執一術而眾善從﹑百邪去者﹐其惟孝乎﹗帝王得民以事親﹐臣庶立身以揚名。位有崇卑﹐孝無終始也。

虞舜躬耕致養﹐周文視膳問安﹐曾參甘旨必具。斯三者亦何以異於人乎﹖然惟其身爲聖賢也﹐是以百世傳之﹐其親亦與之爲不朽。故人子必愼行其身﹐而毋遺父母惡名﹐乃稱孝焉。居處不莊﹐事君不忠﹐蒞官不敬﹐朋友不信﹐戰陳無勇﹕皆謂之不孝。

昔樂正子春下堂而傷足﹐旣廖矣﹐數月不出﹐猶有憂色。人問之﹐曰「今予忘孝之道﹐是以憂也。」夫孝子一舉足而不敢忘父母﹐故道而不徑﹐舟而不遊﹔一出言而不敢忘父母﹐故惡言不出於口﹐忿言不及於身﹐豈致虧體以辱親與﹖

故小孝思愛而忘勞﹐中孝尊仁而安義﹐大孝博施而備物﹐博施而備物﹐可謂不匱矣﹐《詩》曰「孝子不匱﹐永錫爾類。」

嗟乎﹗緹縈女子﹐尙知救父﹐被劉劭﹑楊廣﹑拓跋紹者﹐犬豕豈食其肉哉﹗

●夫道

天地合而萬物興焉。婚姻﹐人道之始也。娶於異姓﹐所以附遠而厚別。初娶則男下女。取《易》之《咸》「柔上而剛下」﹐居室則夫帥婦﹐取《易》之《恆》「剛上而柔下」。

夫也者﹐以智帥人者也。刑於妻﹐至於兄弟﹐以禦家邦。苟不能制義﹐則必有從婦之凶矣。故三代之興﹐皆有內助﹔其衰也﹐咸因女寵。下至漢唐﹐傾覆繼路﹐斯固經禮馳防﹐先色後徳者也。

故詩人之旨﹐思窈窕而不淫其色﹐財者秩進﹐各得厥職﹐以廣繼嗣。此家國之通義也。冀缺相待如賓﹐張湛矜嚴好禮。迹其持敬﹐可爲家範。

若恩極則必有嬖溺之愆﹐怨成則必有反目之咎。梁冀妖惑﹐荀璨隕生﹐祖約遭傷﹐孫秀被詈﹐過與不及﹐其不智一也。

是以君子之爲夫﹐敬其身以帥其婦﹐則能制義而家道正矣。《記》曰「外內和順﹐國家理治﹐此之謂盛徳。」

●婦道

女子始生而衣裼﹐稍長而束絲﹐柔道也。七歲則男女不共食﹐十歲則不出於戶。姆教之婉娩聽從﹐執麻某﹐治絲繭﹐以共衣服。觀於祭祀﹐納酒漿菹醢﹐自爲女子﹐而婦則已嫻矣。

故適於夫則能順。雞初鳴﹐盥漱荊總﹐佩刀箴管﹐以適舅姑之所﹐下气怡聲﹐問衣燠寒﹐視食則惟所欲﹐舅姑所愛則愛之﹐所敬則敬之。其相夫也﹐正色而專心﹐節言而愼行﹐不媒黷以開隙﹐不忿怒以乖恩。夫有善則祗遵其命﹐有過則曲匡其失﹐此柔順之義也。

自帝王之後妃﹐以至卿大夫之夫人﹐及士庶之妻﹐莫不有家焉﹐莫不有子焉。仁以睦親﹐儉以持身﹐勞以執務﹐則內治修矣﹔敬以教胎﹐賢以逮下﹐勤以董學﹐則胤嗣昌矣。婦徳若斯﹐庶其無咎矣。《易》曰「恆其徳貞﹐婦人吉。」言從一而終也。

伯姬﹑貞姜不辭水火﹐孫妻﹑段女罔愛肌膚﹐史策美之。

禦叔之婦﹑賈充之妻﹐𨿽《ぐ》無以刺其淫﹐倉庚無以療其妒矣。

●兄弟

兄弟分形而連气﹐父子之紀也。弟念天顯﹐以恭厥兄﹐兄念鞠子哀﹐以厚子弟。居則篤其愛﹐危則協其力﹐喪則懷其優﹐人倫之本立矣。

故資於事兄以事長﹐而敬同﹔資於帥弟以帥下﹐而愛同。愛敬盡於弟兄﹐而和豫彰於上下﹐施於家國。此孝弟所以通神明也。

漢景車輦﹐唐明枕被﹐友愛之稱﹐昭布前史。

而公卿上庶﹐分財讓爵﹐急難全孤﹐亦往往見稱。

夫兒女易得﹐兄弟難求。必內不惑於妻孥﹐外不間於讒慝﹐則友悌斯全。《詩》曰「是究是圖﹐其然乎﹗」

或曰「使周公﹑管蔡生居寒祚﹐寧至胥﹤片戈﹥﹖」是殆不然。夫象每危舜﹐而無害於國﹐故舜以恩斷義。管蔡欲危周公﹐而害於國﹐故周公以義斷恩。然則遼祖三釋十刺葛﹐與舜同仁﹐唐文致決於建成﹐與鄭伯同恩矣。

●體仁

天地大矣﹐生而弗子﹐成而弗有﹐萬物皆被其澤﹑獲其利﹐而莫知所由始。天地之徳也﹐人得之則爲仁。親親而仁民﹐仁民而愛物。始於事親﹐中於事君﹐終於治人。人之行也。

上下相親之謂仁。故堯如天而民協和﹐舜好生而民風動。志士殺身以成仁﹐故逢﹑幹捨生以匡君﹐巡﹑遠捐軀而徇節。除天下之害之謂故仁。文武赫怒以安民﹐仲尼據法而誅卯。仁之道﹐至矣哉﹗

帝王溥惠於博施﹐眾庶推心於立達。大小之量𨿽殊﹐而盹篤之誠惟一。《易》曰「君子體仁﹐足以長人。」

夫仁者﹐內慊於己而外其名。故與仁同功﹐其仁未可知也﹔與仁同過﹐然後其仁可知也。若夫項籍印於有功﹐陽谷進酒於將戰﹐其爲仁也﹐不亦異乎﹗

●弘義

得失殊致﹐取捨攸分﹐憧憧往來。紛壇瞀眩﹐微義﹐其曷制之﹖義者﹐國之維﹑人之路也。上好義則民服﹐下好義則君安﹐

故君王正其義﹐不謀其利。尊賢爲大﹐惟善爲寶。勞而不怨﹐欲而不貪。使民相觀而善﹐以成其俗。敬法而終﹐事循分以淑身。守望相助﹐疾病相扶。財毋苟得﹐難毋苟免。爭於爲義﹐而恥於爲不義﹐此治國之風也。

義理彰則功利息。故兵出而民知所庇矣。信與民期﹐以奪敵資。

敵國之民﹐望之若父母﹐如此則擴地滋廣﹐而得民滋眾。首仁尾義﹐天之道也。《詩》曰「豈弟君子﹐四方爲則。」其是之謂乎﹗

若乃夷﹑齊讓國﹐巢﹑由潔已。爰旌目之吐餐﹐公沙穆之辭貨。

程嬰﹑李善﹐惇節於死生﹐虞卿﹑孫嵩﹐篤誼於患難。

田橫海島相殉之徒五百﹐臧洪東郡同難之士八千。

亦各言其志也。嗚呼烈哉﹗

●惇禮

辧上下﹐定民志﹐莫切乎禮。其爲教也微﹐其閉邪也於未形﹐故君子貴之。

禮有情﹐有文。忠信﹐禮之情也﹐威儀﹐禮之文也。緣情而制文﹐貴賤有等﹐衣服有別﹐上不逼下﹐下不僭上。男女異路﹐車從中央﹐民乃知讓矣。是以富者不驕﹐貧者不濫。以之居處﹐而長幼明。發上服政﹐而官爵序。以之蒞戎﹐而武功成。民皆愛其死而忘其生﹐聖人所以藏身之固也。

故禮有周折之容﹐而樂有歌舞之節。正人足以副其誠﹐邪人足以防其失。和以遠怨﹐敬而不爭﹐禮樂明備﹐天地官矣。《詩》曰「淑人君子﹐其儀不忒。」

夫禮之禁亂﹐猶坊之止水。去舊坊者必有永敗過﹐廢舊禮者必有亂患。漢承秦敝﹐習爲綿蕞﹐猶賢乎已。

晉人放達﹐以乖名教﹐能無及乎﹖石大夫之拭路馬﹐苗晉卿之下公門﹐猶存古道﹔若謝安之不廢音樂﹐王硅之下同庶人﹐胥失之矣。

●察微

使安危災慶若髙山之與深﹐恆人辧之矣。萬事之化﹐莫不起於細而成於鉅﹐惟智者以近知遠﹐以往知來﹐君子所貴乎察微也。

至長反短﹐至短反長。吉爲凶始﹐凶爲吉先。恩生於害﹐害生於恩﹐數不可以臆測者多矣。

防有所不及者。堤容蟻而漂邑﹐煙一泄而燎原。慮有所不同者。張毅好恭而病熱﹐單豹好術而傷虎。

蓋知之難如此。況見善而怠﹐時至而疑者乎﹖騏驥珍其速至﹐莫邪寶其立斷。早見而豫備﹐斯爲得之。子曰「知幾其神乎﹖」

婦寺與政而漢危﹐大臣爭權而魏亂﹐儲宮不愼而晉隳﹐侈欲弗戒而唐禍。亦可畏也。夫國柄分散則寡及其君﹐會家政旁落則災及其主。故修身者謹細行﹐圖治者防未然。嗚呼﹐愼之哉﹗

●昭信

月望﹐則蚌蛤實﹑羣陰盈﹔月晦﹐則蚌蛤虛。羣陰虧。月形乎天﹐而羣陰化乎淵。所感者信也﹐天非信不生﹐地非信不成﹐人非信不立。可與爲始﹐可與爲終﹐可與尊通﹐可與卑窮者﹐其惟信乎﹗

信於君心﹐斯美惡不逾﹔信於名﹐斯上下不幹﹔信於令﹐斯時無廢功﹔信於事﹐斯民從務有業﹐信蓋在乎言前矣。

故君子不以空言譽人﹐則民作忠。口惠而實不至﹐怨及其身。是以與其有諾責也﹐寧有已怨。

昔齊桓聽管仲之說﹐徳顯於會盟。

晉文賞雍季之言﹐義彰於持後。𨿽在霸者﹐尙以信著。

日中詭而殷虛﹐烽火戲而周敗。可勿凜諸。

《易》曰「中孚以利貞﹐乃應乎天也。」

夫志士勵不期之書﹐哲人懷可復之言。

故季札解其寶劍﹐展禽明其岑鼎。若新垣平之上書﹐劉仁軌之眩己﹐到茂灌之負交﹐所謂匿情矜吝﹐小人之至惡者歟﹗

若新垣平之上書﹐劉仁軌之眩己﹐到茂灌之負交﹐所謂匿情矜吝﹐小人之至惡者歟﹗

●知人

人生而有陰有陽﹐多隱情飾貌以攻名。察其所安﹐眞僞晰矣。

故官必擇賢﹐遊必擇交。十步之間有茂艸﹐十室之邑有忠信。殷紀三仁﹐衛多君子。賢才之生﹐寧拘時地哉﹗

才之大者﹐上志而下求。於物有不知﹐於人有不見。故曰大匠不斫。人不忠信﹐而多智能﹐譬猶豺虎﹐不可身邇。必先其仁義而後親之。

木尺而節﹐玉寸而瑕﹐掄才不必求其備﹔救溺者儒﹐追逃者趨﹐立功不必中於繩。能知人﹐斯無棄人矣。

三人行﹐必有擇焉。戚施直釒專﹐蒙﹐蒙瞍修聲﹐聾聵司火。人之爲益﹐不亦多乎﹖

明珠暗投而按劍﹐蟠木先容而不忘。智者決策於愚人﹐賢士程能於不肖﹐自古患之。

況乎流言無實﹐毀譽成黨﹐梁國見黎丘之鬼﹐海濱聞逐臭之夫。

此宋徽所以失國。曹爽所以亡身也。

如荊文之甄賞﹐趙襄之信倚﹐第五倫之鑑拔﹐郭林宗之品藻﹐豈易得哉﹗

●厚生

進業曰登﹐再登曰平﹐三登曰太平。

太平者﹐極治之稱也。獨以民食得之。

倉廩充而衣食足﹐爭訟息而教化興。其爲泰平也﹐諒矣。

神農﹑大禹之爲治也﹐本之以谷而用弗窮﹐通之以貨而民不倦。金生粟死﹐管種權其重輕﹔糴貴糴賤﹐李悝時其斂散。取之有節﹐而制之有方。使工不失務﹐農不失時﹐土不失養﹐官不失祿。是謂和徳。

夫民﹐地著而衣食。饑不食﹐寒不衣﹐慈母不能保其子矣。

魯宣﹑秦始反裘負薪﹐董仲舒﹑蘇威﹑耿壽昌之說亦猶行古之道也。

周人井田遠而難復﹐漢人名田疏而難行。編戶逸爲惰遊﹐良疇盡於豪奪。良可深念。

欲拯其敝﹐因田定稅﹐莫如唐人平賦之書﹔斂輕散重﹐必用歷代常平之制。

不幸有饑荒轉徙﹐則以富弼知靑之法濟之﹐民生庶其無慮乎。

張全義撫河南載諸史冊﹐不以人廢意可也

●教化

《禮》﹕正月始和﹐縣教法於象魏﹐以示萬民﹐浹日而斂之﹐乃施於邦國都鄙。

其教民也﹐比閭相保﹐族黨相救﹐不獨親其親﹐於其子﹐皆有側怛之愛焉﹐老坐於裏塾﹐時民出人﹐觀其長幼﹐而導之遜讓。

田野造次之間﹐見教化之權輿矣。月吉而讀法﹐有糾有勸。小學謹其少儀﹐大學修其三物﹐賓之飲射之禮﹐以合其教。

學成則大比而材諸官﹐其與於辟雍也﹐與胃於齒。蓋自邦畿﹐以達天下﹐無人不學﹐無地非教﹐休風偃物﹐淳化玄通﹐猗歟休哉﹗

漢武表章而學官廣厲﹐明帝講說而介士通經。三代以還﹐於斯爲盛。

文翁延壽﹐蜀﹑穎之教興﹔韓愈﹑常衮﹐潮﹑閩之化洽。所謂「儒以道得民者」乎﹖

昔之善爲教者﹐孔。孟之後﹐有王通﹔程﹑朱之前﹐有胡瑗。三才九疇﹐或在布衣。彼借Θ而徳色﹐廢學校而不修﹐揆厥由來﹐眞名教之罪人也。

●儉徳

卉棲血啜﹐攣領燔勝﹐邃古淳風漸以文而代質。有熊氏作﹐益爲黼黻﹑玄糸員之飾﹐端璧瑞以奉天﹐委珩牙而雩武。西陵勸織﹐承云導和﹐亦已稱備物矣。

爰曁陶唐﹐文明彌著。貢賦攸同﹐乃復爲茅茨﹑土階﹑葛衣﹑糲食﹐意儉爲吉徳﹐不必裁以禮衷。抑聖人制用﹐丰約各有適耶﹖子曰「菲飲食﹐惡衣服﹐卑宮室﹐禹無間然。」蓋以其致孝而勤民也。所謂繼治者﹐其道同歟﹖

車酒騎炙﹐實開亂源。故章臺麗而楚衰﹐阿房成而秦潰。乃至街衣綺珥﹐肆設帷帳﹐以示矜誇﹐流獘極矣。

漢文克儉﹐遂欲上追堯禹。晉武雉裘﹐唐明珠繡﹐始𨿽焚棄﹐究乃汰侈﹐誠好名遺實﹐有初鮮終者也。

公孫布被﹐汲黯致譏。況棟駭仙靈﹐艦驚丹鏤﹐鷸冠獸炭﹐錦幛金鋪﹐何其怙侈而滅義乎﹖

夫儉者﹐外以節用﹐內以制心。君子不盡刮以遺民。故仕則不稼﹐田則不漁。公儀休之拔葵焚織﹐深有取焉。

●遷善

善無常主。自以爲善﹐斯不善至。自知不善﹐斯善至。是以君子見善則遷﹐有過則攺。過而能攺﹐善莫大焉。《易》曰「豫﹐成﹐有渝﹐無咎。」

殷湯不吝﹐周宣補闕﹐漢髙吐哺﹐光武回輿﹐所稱無咎者乎﹖夫人喜聞無過﹐則無諛者日進。此田巴所以致規於齊君也。

故君有爭臣﹐父有爭子﹐士有爭友﹐則躬備今聞﹐而動無過舉。顏淵亞聖﹐乃稱「不貳」﹔蘧瑗大賢﹐猶曰「知非」。故履重考祥﹐言貴忠告。割痤至痛﹐啜藥至苦﹐然而爲之者﹐便於身也。

人不可以過自棄。故周處勵於忠信﹐士安勤其博綜。人不可以過棄人。

故鄭均曲諫子弟兄﹐林宗訓義於鄕裏。

君之於臣也﹐矜其瑕而湔其累。故秦釋孟明之罪﹐漢收魏尙之功。孰謂遷善而非盡善乎﹖

厲人夜半生子﹐急取火而視之﹐負惡者未嘗不自知也。知而遂﹐非。

或乃振斧鉞以立威﹐建官司而監謗。詭辭自飾﹐長惡靡悛﹐何以免迷復之凶哉﹗

●務學

學非能益也﹐達天性也。性至善無惡﹐而習或淆之﹐故軌之於學﹐以復性而成徳。

徳成於勤﹐荒於嬉。大禹惜陰﹐周公待旦﹐仲尼之韋編三絕﹐管寧之藜牀半穿﹐所稱「自彊不息」者乎﹖博聞多識﹐惇善行而不怠﹐達天人﹐弘道義。顯仁足以利物﹐藏用足以獨善﹐學之大者也。

蓬生麻中﹐不扶自直。學必愼其所親。攻玉以石﹐浣布以灰。學必珍其所藉。弓待敬而後調﹐劍待砥而後利。學必勉其所難。舜禹之聖﹐人山詢牧﹐入水咨漁。學必廣其所納。揆厥旨要﹐歸於全天之所生而勿敗焉。故曰學非能益也﹐達天性也。

愛親而敬長﹐睦眾而親仁﹐吾必謂之學矣。何必以徳性﹑問學徑別區分﹐辧朱﹑陸之同異哉﹖𨿽然﹐周覽圖籍﹐研綜古今﹐所以括而羽之。墳典索丘﹐肇自三皇﹐而謂臯﹑稷﹑契所讀何書﹐將與於不學無術之譏矣。

●重農

粟者﹐國之大用﹐政之本務也。是以帝王之道﹐民莫先乎農﹐民農則志朴而產重﹐志朴則易使﹐產重則難遷。

苟捨本趨末﹐則好智而多詐﹐產約而輕徙。卒遇患者﹐皆有遠志﹐而無居心。然則金銀珠玉﹐天下之大害也。聖人知其然﹐故貴五穀﹐賤金玉﹐以惇本抑末﹐而務民於農。《夏箴》曰「中不容利﹐民乃外次。」

《豳風》察其重﹐《周官》辧其土宜。歷代賢君躬親耕﹐後親蠶﹐莫不申勞農之典﹐立勸桑之制。或下詔以惇勉﹐或設官而商度。重其力﹐俾與孝弟同科。惜其功﹐不以小故徵召﹐故國無敖民﹐地無曠土﹐而儲蓄是恃。

夫農必敬時而愛日。粟相若而舂之﹐得時者多米﹔米相若而食之﹐得時者解饑。故與人以財﹐不苦毋奪其時﹔與人以食﹐不若毋奪其事。此重農之深旨也。

秦﹑隋虐使其民﹐男不得耕﹐女不得織﹐丁壯盡於矢刃﹐衰弱塡於溝壑。本旣傾矣﹐枝將焉附﹖若召信臣﹑鄭渾者﹐其知務乎﹖

●睦親

九族和則動得所求﹐靜得所安﹐家國之通義也。君子因睦以合族﹐厚骨肉﹐廣枝葉。山川設險﹐非親弗居﹔情𨿽不同﹐無絕其愛。親者﹐乃不失其爲親焉。

昔周人眾﹐建維城﹐盛則旦相其治﹐衰則晉﹑鄙扶其弱。故宗親者﹐君之所以自衛也。名分旣定﹐尊卑懸異﹐必恩義俯逮﹐乃獲盡其歡心。上篤於親﹐斯民興於仁矣。

周平棄族﹐《葛ぱ》致譏﹔晉武不親﹐《大杜》興刺。矧縱尋斧哉﹗秦罷分封﹐魏疏同姓﹐咸孰淪胥。然漢初指過於股﹐亦致興吳楚。益太重則傷思﹐而有尾大之患﹔太輕則傷義﹐而有枝弱之虞。故愛𨿽隆﹐心書以禮﹔體𨿽貴﹐必昭以度。褒表功徳﹐深固根本﹐恩至義盡﹐睦親之道也。

禮之行於家國者必統於一。故寶玉可分於伯叔﹐富貴不加於宗子。

公藝同居﹐仲淹惇義﹐其仁者之禮乎﹖馬授﹑樊重﹐君子稱之。

若城陽腐谷﹐陳輿開隙﹐懷徹分明﹐且不能同人於宗矣。

●積善

善者﹐天人所以授受。故曰「繼之者善也」。若川然﹐有源﹐以邛浦而後大。欲盡人以合天﹐必謹正其所積。積善者不期慶而慶臻焉。鼓宮宮動﹐鼓角角動。山云艸莽﹐雨雲水波。

黃帝曰「芒昧﹐因天之威﹐與之同气。」是以堯爲善而眾善至﹐周積忠厚﹐漢積寬仁﹐咸昌厥祚。天道彰矣。

積善於身者﹐行不愧影﹐寢不愧魂。積善於家者﹐宗族稱孝﹐鄕黨稱弟。若乃扶危難﹐卹羈孤﹐念乏絕﹐通有無﹐危言切諫以申幽﹐愼罰緩刑而全物﹕所謂「邁種其徳」者乎﹖

田飛語﹐義縱摯擊﹐牛輔筮殺﹐劉叫呼﹕殘忍怨毒﹐嗟何益哉﹗

𨿽然﹐善積而名成﹐非覬之也。爲善而近名必生事﹐生事則釋公而就私﹐置數而任己﹐治不修故﹐而事不須時。其爲善也﹐與爲非奚異﹖有其善﹐表厥善﹐知善之爲善﹐斯不善已。

故君子慮善以動﹐動惟厥時。厚濟不居其惠﹐多與不求其報。功蓋天下﹐不施其美﹔澤及後世﹐不有其名。是之謂善積。

●愛民

大道之行也﹐選賢與能﹐講信修睦﹐使民老有所終﹐壯有所用﹐幼有所長。矜寡﹑孤獨﹑廢疾者亦有所養﹐男有分﹐女有歸﹐是謂「大同」。夫上之視民猶赤子也﹐赤子有欲﹐呱呱弗能出諸口﹐父母已意及之﹐謹其乳保﹐而察其寒燠﹐赤子之欲斯適。治民者亦然。

養其生而弗傷﹐厚其財而弗困﹐節其力而弗極。不煩不擾﹐民自美安。如鳥覆卵﹐無形無聲﹐而惟見其成。持家之長﹐惠及子孫。撫運之君﹐澤流天下﹐率斯道也。

天之愛民甚矣。一物失所﹐元气爲之舛戾。故人勞則星動於天﹐政乖則石言於國。爲人上者﹐愼之哉﹗唐堯加惠於民﹐西伯施仁於無告﹐漢文帝賑卹於孤寡﹐明帝存養於篤癃﹐可謂知先務矣。

武都綏聚﹐桐鄕恩遇﹐淸河涕沱﹐懷州收瘞﹕古之遺愛也。

彼郡無犬吠﹐人稱臥虎﹐誣民爲叛﹐違詔徵租﹐所謂狼牧者歟﹖

大鳥窮則啄﹐獸窮則攫。故財盡必怨﹐力盡必叛。

周官六養﹐齊政九息﹐悅以先民﹐而民從之。

惠盎所以貴愛利者﹐可思已。

●慈幼

人之生﹐先幼而後長。國之政﹐先生聚而後教訓。《周禮大司徒》以保息六﹐養萬民。一曰慈幼。居則愛之﹐故掌幼設官﹐胎養賜谷﹔患則卹之﹐故禹書鑄幣﹐唐詔酬資﹔罪則原之﹐故悼不加刑﹐罰不及嗣。徳綦厚﹐制綦詳矣。

越﹐小國也﹐恩徧於童子﹐以能成霸。故十歲以下﹐上所長也﹔十一以上﹐上所彊也。男子二十而始傅﹐愛其力也。

仲春之月﹐奮木鐸以令於主子者。子之將生也﹐使人日再問之﹐求其寬裕﹑慈惠﹑愼而寡言者﹐使其爲子師﹐咳而名之﹐獻諸州伯。能食能言﹐莫不有教。愛而勞之。親其賢﹐而憐其無能﹐慈之至也。

張裔置產﹐朱暉受托﹐崔琰撫卹﹐孫權教養﹐所謂兼愛者乎﹖

夫人﹐父生之﹐君育之﹐守令者宣上徳而究之民者也。武威革其妖忌﹐陳國致其米肉﹐任供資﹐韓愈償直﹐抑亦能其職矣。

苟坐觀入井內無怵惕惻隱之心﹐其異於麻叔謀也﹐不能以寸。

●養生

大人以羣生爲生﹐以各遂爲養。呼吸元气﹐而天之熙熙於春臺﹐黃帝所以永年也。入海求藥﹐祠竈化金﹐甚惑滋甚。養生者能弗損之﹐斯益矣。

養而彌損者﹐則以奉之過厚﹐而用之過勤。室太多陰﹐臺髙多陽。馳騁精神﹐殫竭聰明﹐皆生之累也。天地之大﹐猶節其章光﹐況於人乎﹗

故君子寧其身而天下平﹐靜其心而天下治﹐外不滑內﹐則性得其宜﹐性不攖和﹐則徳安其位。全生之道也。夫形恃神以立﹐神恃形以存。生之於人大矣。夫子言語有節﹐食息有宜﹐明道以淑人﹐垂訓而待業﹐亦以善其生爾。

若夫潛山隱谷﹐棄智黜聰﹐𨿽復久視可成﹐猶之養其一體。必也君明臣良﹐興化勤政﹐所養乃大。語有之﹐流水不腐﹐戶樞不蠹。養羣生者﹐寧憚於勞心哉﹖

●懲忿

以義度人則難爲人﹐以人望人則賢者可知。故君子容以養徳﹐忍以濟事﹐犯而不校﹐從容以和﹐所以惇恕而息爭也。

文書釋咎﹐箭笥蠲嫌﹐誠帝王之休徳。矧分在臣民﹐而忿戾以逞乎﹖苟性情宕佚﹐血气方剛﹐任其所偏﹐罔知裁制。輕俠成俗﹐則睚眥必仇﹔議論分曹﹐則抑揚逾實。甘爲怨府﹐以長厲階。漢唐而降﹐澆風接踵﹐誠仲尼所謂惑也。

夫祁奚舉善﹐爲其可嗣﹐若籍以釋憾﹐則矯枉失中﹐必恩怨渾忘。惟國是務﹐乃和而不同者乎﹖

婁師徳﹑公孫弘﹑王旦庶幾近之。若夫蠶女爭桑而構兵﹐亭人灌瓜而稱謝﹐安危之機﹐介於絲髮。與其遇患而思懲﹐曷如夙懲而無患歟﹖

●窒欲

多欲者必放於利﹐放於利必重賄。賄聚於公則國敝﹐聚於私則家危。長國家者﹐輕財賄而嗜令名﹐斯欲而不貪矣。

飲食男女﹐節之以禮﹔耳目娛適﹐授之以度﹔謀慮經營﹐範之於道。以率其下﹐而民從之。

公孫僑之相鄭也﹐桃李之垂者莫之援﹐錐刀之遺者莫之舉﹐幾於賞之而弗竊焉。

秦人觀寶﹐楚國蒞以羣賢。

梁惠瑋珠﹐齊威稱其千里。誠審所欲也。

故牧民者﹐秉義黜利﹐廉儉是先。廉則絕私﹐儉則寡慕。

伯武詢絹﹐隱之酌泉﹐裴潛掛牀﹐孔奐卻被。

皆確乎不拔﹐以道化人民﹐愜所願而無競心。窒己之欲﹐以能窒人之欲。其利溥矣。

徇利之大﹐厚顏斯甚。割剝萌庶﹐讎斂貨財。見金而不見人﹐知得而不知喪。欲盈惡稔﹐而顚隕隨之。故《傳》曰「象有齒﹐以焚其身﹐賄也。」

●履謙

登山者﹐處已髙矣﹐左右視﹐尙髙於己﹐非他山盡髙﹐目則然也。立身者﹐行已賢矣﹐左右視﹐尙賢於己﹐非他人盡賢﹐心則然也。君子卑以自牧﹐正內愜其心爾。

慮存正己﹐色不矜人。智而能愚﹐勇而能怯。位髙而意下﹐祿厚而志約。功懋承之以畏﹐徳盛持之以恭。保善於已成﹐防患於未發﹐懷自盈之懼﹐恥過實之聲﹐見君子之心焉。

故禮﹐觴酒豆肉﹐讓而受惡﹐則民不犯齒﹔衽席之上﹐讓而坐下﹐則民不犯貴﹔善稱人﹐過稱己﹐則民不爭﹔善稱尊﹔過稱已﹐則民忠孝。謙之爲益﹐弘矣哉﹗

江海之爲百谷王者﹐以其能下。《易》曰「勞謙君子﹐萬民服也。」漢光武﹑魏孝文有之。

克﹑叔痤戰勝而讓功﹐孔霸﹑伊﹤香﹥恩加而辭位。樊宏魂慚於食邑﹐無忌心怵於要樞。其亦知所履乎﹖

王渾表奏﹐何如廉頗之負荊。

至於僧達焚牀﹐子顯揮扇﹐皆以最缺虛容﹐致貽嫌咎。傲不可長﹐信夫﹗

●謹言

精諭者不待言﹐不獲已而有言﹐榮辱分矣。居室之詞﹐應乎千里﹐機事不密﹐至於害成。君子所以愼密而弗出也。口之溺人也﹐甚於淵。故言必稽其所終﹐聽必原其所始﹐豈特金人之愼哉﹗

宋景動天﹐漢文懷遠﹐虎勝敵﹐千秋悟君﹐善言之效也。

深而弗露者﹐仲尼以不應爲答﹐周公以不聞爲納。

匿而反彰者﹐東郭觀形於臂舉﹐衛姬望色於髙足。

故口有不言之謀﹐耳有無聲之聽。其不可忽如此﹐矧頰舌之間乎﹖

宋使之報寇﹐避害而趨利。

澄子之援衣﹐睹形而忘實。惠子之卻炬﹐交淺而談深﹕言乃爲天下病。

楊惲﹑何綏﹐禍成於簡傲﹔京房﹑張宿﹐獲戾於漏泄。

始知安世佯驚﹐魯恭潛益﹐陸元方緘封之匣﹐李徳裕精思之亭﹐咸愼厥樞機﹐可爲楷模矣。

●愼行

進徳修業﹐淑身以接物者﹐其惟行歟﹖一念肆而庶事乖﹐一刻忽而終身悔。甚哉不可以不愼也。君子不患人之非己也﹐不爲可非之行而已。遵道而行﹐待時而動﹐斯行無不宜。敬以直內﹐義以方外﹐斯行無所疑。愼也者﹐行之所以成始而成終也。《詩》曰「小心翼翼﹐古訓是式。」

夫行起於幾微﹐而動乎天地。吉凶以之生﹐故修政而桑枯﹐錄冤而雨澍。受脈失敬﹐執玉乖容。

貌之不恭﹐遂爲身咎。況恃勢以自專﹐估權而虐物。貽譏賈禍﹐其不幸乎﹖

愼行者執虛如執盈。入虛如有人﹐蘧伯玉有之。河間﹑東平藩屏之令器﹐曹參﹑孔明輔弼之碩徳﹐亦其倫也。

夫狂者走﹐逐者亦走﹔懼者顫﹐寒者亦顫﹐乃同形而異實。

廉者貧﹐貧者未必廉﹔忠者死﹐死者未必皆忠﹐乃同事而異情。觀行者﹐審諸。

●愛物

天地訴臺﹐煦嫗覆育﹐而滋萬物。故君子之用物也﹐有不可廢之禮﹐而有不忍盡之心。鳥獸之肉﹐足登於俎。皮骨毛羽﹐足供於器。物具而罔有過求﹐愛已行乎其中矣。

孳尾紀於堯書﹐攸居著乎《禹貢》。商開三面之网﹐周憐屋上之烏﹐抑仁政之施乎﹖

竭澤而魚﹐非不得魚﹐而明年無魚﹔焚林而獵﹐非不得獸﹐而明年無獸。制之以節﹐斯民用弗窮。《詩》﹕諸侯無故不殺牛﹐大夫無故不殺羊﹐士無故不殺犬豕。犬馬𨿽微﹐猶施帷蓋﹐詎有暴殄之失哉﹗

齊矜觳觫﹐宋避螻蟻﹐仁之端也。單父令夜得之魚﹐中牟馴將雛之雉﹐可以觀治焉。蕭宏食品充盈﹐朱異珍羞腐敗﹐識者所譏。

若梁武帝之面爲犧牲﹐則愛物而廢禮﹐異乎夫子之存餼羊矣。

