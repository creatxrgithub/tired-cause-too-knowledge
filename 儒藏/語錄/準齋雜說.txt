準齋雜說宋吳如愚

欽定四庫全書

子部一

凖齋雜說二卷

儒家類

提要

臣等謹案凖齋雜說二卷宋吳如愚撰如愚字子發錢塘人少以父任補承信郎監福州連江商稅再調常熟解職歸嘉熈二年以丞相喬行簡奏薦換授承信郎差充祕閣校勘三疏辭免特轉秉義郎與祠其仕履見於館閣續錄及趙希弁讀書附志而宋史不爲立傳故行實不槪見今考徐元傑楳埜集有所作如愚行狀臚載事迹極詳大略言如愚孝友忠恕安貧樂道理明行修凡所著述於學問自得甚深別有易詩書說大學中庸論孟及陰符經解諸種並佚不傳此書亦久無行世之本獨散見永樂大典中者尙得四十餘篇大抵皆研究理學之文元傑又稱如愚早年畱心淸淨之教凡三四年旣而幡然盡棄所學刻意講道是如愚學術其初亦稍涉於禪悅其解大學格物以正爲訓明王守仁傳習錄所謂格物如孟子格君心之格其說實創於如愚似欲毅然獨行一家之言者然如愚平日嘗稱塞乎天地者皆實理行乎萬世者皆實用惟盡心知性則實理融而實用貫其用功致力實以體用兼備爲主而不墜於虛無故扵剖晰義理如天理人欲之辧三畏四力之論無不發揮深至扵宋末諸儒中所造較爲平實元傑又言永嘉陳昉親炙不倦得所著述退輙錄之刻爲一編臨川羅愚復刋於廣右漕臺所傳益廣蓋是編卽昉所輯久經刋布在當時甚重其書今檢行狀載如愚別有踐形踐迹諸說已不在永樂大典中則所錄亦不免闕佚然崖略具存謹編次成帙釐爲二卷猶可考見其槪焉

乾隆四十六年九月恭校上

總纂官臣紀昀臣陸錫熊臣孫士毅

總校官臣陸費墀

●欽定四庫全書

準齋雜說卷上

﹝宋﹞吳如愚撰

○致知格物說

致知者期造乎知之極地也致知之方不出於格物欲明格物之旨當明格字之訓格之爲義不一或以爲至書言歸格於藝祖之格是也或以爲來書言格爾眾庶之格是也或以爲法禮言言有物而行有格之格是也或以爲感書言格於皇天之格是也或以爲斗史言手格猛獸之格是也凡是數義皆不可以訓此惟孟子言大人格君心之非以正爲訓於義近之卽所訓字詳其句義則可見矣若曰致知在至物物至而後知至不可也致知在來物物來而後知至亦不可也以至曰法曰感曰鬥逐句取義皆不可也惟有正字謂致知在正物物正而後知至其於句義誠通所以孟子論大人之格君終之以一正君而國定是以正訓格也然此不言正物而言格物者蓋欲學者於物交物之際用其力焉故謂之格物物格則正不格則不正孟子言耳目之官不思而蔽於物物交物則引之而已矣引之則大者不立而小者奪之此心無自而明安能致其知乎是知物交物而不爲所引者是所謂格物者也且以目之於色耳之於聲言之目物也色亦物也以目視色物交物也目不爲色所引則物格矣物格則所視者明不惟目正而色亦正耳物也聲亦物也以耳聽聲物交物也耳不爲聲所引則物格矣物格則所聴者聰不惟耳正而聲亦正此所以不言正物而言格物格字所訓至於晉時其義尙明如稱陸抗不以名位格物猶有見於此也詩曰天生烝民有物有則是之所謂物者在我者也在我者不容不交於物有則存焉目之視色耳之聴聲是也使目而不視耳而不聴則目自目色自色耳自耳聲自聲何格之有樂記曰感於物而動性之欲也是之所謂物者在外者也在外者不能不交於我其交於我也欲斯形焉若以在外之物皆爲私欲一切絕去不惟百物皆廢而吾之一身亦無所施其用又何格之有是知所謂格物之物指兩物相交而言惟其引之則蔽所以貴乎格也樂記又曰物至知知然後好惡形焉於此而不知格則好惡無節於內知誘於外天理滅矣是焉得爲知乎此致知所以在乎格物也易之艮止也彖明止義有曰上下敵應不相與也知上下敵應不相與之爲止則知物交物而不爲所引其爲格物也明矣蓋不爲物引則止卽格物之義也所以大學推明止義爲尢詳夫子告顏子以克己之目自非禮勿視至非禮勿動是亦誨之以知止之方也書言安汝止欽厥止無非格物之功用然則欲致其知者可不以格物爲先務乎

○窮理格物說

格物二字先儒以窮理言學者以窮理會但知今日窮一理明日窮一理而不知理若何而窮物若何而格知若何而可致哉當知物物有理是固然也然格字本不訓窮物字本不訓理而先儒乃以窮理說格物者豈非以理不窮則物不可格必窮物之理而後可以知之必知物之理而後可以格之與蓋嘗卽大學之言而明之窮理一說謂可以格物於義固無礙也謂卽爲格物於義則不通焉今觀大學之論格物必先言物有本末事有終始知所先後則近道矣是卽先窮理之旨也不先窮理則物之本末事之終始莫知其所先後何由近道道旣不可近安能格物哉惟其先窮理而物斯可以格故知所先後之知當在格物之先是知𨿽在格物之先謂之知可也謂爲知之至則未可也欲其知之至非致知不可致知者極其知之所至也欲極其知之所至捨格物何以哉此所以曰致知在格物也格字之義固嘗以曰至曰來曰法曰感曰鬥詳明其訓皆有不通惟書言格其非心以正爲訓而孟子論大人格君心之非亦以正訓格故有取焉然不言正物而言格物者蓋物格則正不格則不正因取孟子所論耳目之官眀之謂物交物而不爲所引是爲格物其義非不昭然而或者猶以窮理之說爲疑今更卽孔子所以告顏子者明之夫非禮勿視非禮勿聴是𨿽克己之目也然以耳目之於聲色論則卽格物之方也目交於色惟禮是視而非禮則勿視耳交於聲惟禮是聴而非禮則勿聴豈非格物之方乎在己言之則謂之克己在物言之則謂之格物克己則物斯格矣能格物則已斯克矣顏子其殆庶幾者也理旣內明其於克己禮與非禮固不待窮理而知若夫後世學者將以格物禮與非禮茍不以窮理爲先則於物之本末事之終始何自知之是必味大學知所先後之旨先窮其理孰爲禮之當視當聴者孰爲非禮之不當視不當聴者窮理如是而知之審矣夫然後於物交物之際用其力焉禮所當視當聴者則視之聴之禮所不當視不當聴者則勿視勿聴以己言之卽克義也以物言之卽格義也格物如是則目不爲色所引而所視者無非正色耳不爲聲所引而所聴者無非正聲自然非禮聲色不入耳目夫如是則物格矣物旣格則先來窮理所謂知所先後之知斯爲至矣知至而後意誠意誠而後心正心正而後身修身修而後家齊國治天下平之效於斯著矣茍其不然𨿽知窮理於其先旣知禮之所當視當聴者矣又知非禮之所不當視不當聴者矣至於物交物之際乃不能用其力卒如孟子之言爲物所引遇非禮之色交於目不能勿視遇非禮之聲交於耳不能勿聴豈所謂格物者哉格物之功旣不加耳目爲聲色所引必不能正其視聴欲其物格也難矣物不格則先來窮理所謂知所先後之知又安能極其至也知不至則意不誠意不誠則心不正心不正則身不修而齊家治國平天下之本於斯亂矣此致知在格物物格而後知至所以爲大學之至要也知之非艱行之惟艱窮理所以知之也物格所以行之也茍知於其始而不能允蹈於終以極其知之所至豈所謂知至至之知終終之者哉其於大學之道欲其有所得也難矣昨於格物之義解之不爲不詳學者猶不明窮理之義玆故復爲之說而摭前賢之所以論格物者終之漢末和洽有言儉素過中自以處身則可以此格物所失或多邴原性剛直淸議以格物晉書之稱陸抗謂不以名位格物本朝曽南丰之論房杜謂不以己長格物明道先生答或人禦吏之問謂正己以格物詳其辭意皆不以窮理爲訓卽此五說參之則知窮理之說乃物有本末事有終始知所先後則近道矣之旨但可以明格物之因不可以訓格物之義若以窮理訓格物謂格物卽窮理則於義誠有未盡此學者所以不能無疑也與

○退而省其私說

子與回言謂其終日不違如愚所謂不違者非謂不違夫子之言也謂回之侍夫子其心終日不違於仁爾惟其不違於仁所以如愚而實非愚也退而省其私私者非謂燕居也若以燕居言何省之云乎蓋眾人所共者爲公一人所獨者爲私顏子之工夫心齋也眾人所不可得而知不可得而見者也是之所謂私夫子因其退也省其謹獨工夫知其有所開明故曰亦足以發旣足以發則回之不愚可知矣

○仁者壽說

聖人之論仁者壽必先以樂山與靜言者何哉蓋體性不動生物無窮惟山爲然仁者實如之仁者安仁者也故首以樂山言次之以靜終之以壽也惟其仁者壽所以詩人之論壽必以南山諭四方皆山也何獨取乎南當知南山乃二气厚盛之地松栢之所由茂者也卽南山之諭而推之則知仁者之壽也固宜或者徒見乎顏跖之仁否不同而其數乃大相反遂於仁者壽之一言不能無疑殊不知壽之在人其名𨿽一而人之言壽主義或殊書言五福一曰壽是之所謂壽者主於人命言也詩言樂只君子萬壽無疆是之所謂壽者主於君徳言也中庸言有大徳者必得其壽是之所謂壽者主於子孫言也無非言壽也而義之不同如此然則聖人以仁而論壽果何所主而言哉堯仁如天而萬世如見性仁故也當知聖人所謂仁者壽主性而言耳大哉乾元天之仁也天惟有是仁所以健而不息至哉坤元地之仁也地惟有是仁所以徳合無疆天地悠久而人與之並立而爲三才者天地之性人爲貴也人人有是性有是仁而不知在己有天然之壽者昧乎人生而靜之理也人生而靜天之性也惟仁者能安之揚子云論人之壽有所謂物以其性人以其仁其言蓋有見於此彼莊子之論長生有取於無搖爾精無勞爾形是亦知以靜爲壽也然其立言之義主於身而不主於性若近於修養引年之說又豈若聖人之論壽一本於成性存存者乎是理也文中子亦知之其論仁者壽一言以蔽之曰其忘我之所爲乎忘我之所爲則性安於靜矣人惟安於性之靜而不爲物所遷則知在我有生生不窮之理未嘗與天地不相似也斯其所以爲仁者之壽歟

○歲寒然後知松栢之後凋說

夫子嘗曰天何言哉四時行焉百物生焉天何言哉夫四時之行天也而夫子獨取歲寒言百物之生天也而夫子獨取松栢何與當知歲寒者冬之將終春之將始乃艮之所以成終成始者也松栢者千歲之姿百木之長乃艮之所謂爲堅多節者也以艮之時言之朔風凜烈陰气嚴凝霜增肅殺之威雪重沍寒之凍所謂歲寒時也於斯時也非松栢不能全其操此夫子所以有取焉爾以艮之木言之盤根固地勁節參天气隆東北之方質有庚金之性所謂松栢木也惟斯木也非歲寒不足見其剛此夫子所以有取焉爾或者曰當餞臘賓春之際有冰淸玉潔之容梅非不耐歲寒也何獨取乎松栢曰梅之於歲寒也止能耐於一時不能耐於春夏是何足與松栢比也或者又曰在四時長靑不攺柯易葉竹非不耐歲寒也何獨取乎松栢曰竹之於歲寒也止能耐於十數年之間不能耐於千百年之久是何足與松栢比也所以夫子有言受命於地惟松栢獨也在冬夏靑靑則知孤生勁特信有本而然哉𨿽然論語一書其所記載非仁則義也非孝則忠也而夫子於此惟以松栢言是果何義也歲不寒無以知松栢事不難無以知君子窮而益堅老而益壯遇難而能正其志𨿽困不失其所亨縱至晚年尢全晚節後雕之義是之取爾然則學者聞夫子之所言欲確乎其所守果何道而能之亦不過曰盡艮之所以成始成終者耳全艮之所謂爲堅多節者耳艮之取諭或爲門闕或爲閽寺明其有所守也艮之有守止其所也人能止其所而思不出其位則所守始終不渝斯無愧於後雕之訓苟惟時行不行時止不止乖其成始成終之大義失其爲堅多節之本性則如蒲栁之質耳聖門何取焉是知逰聖人之門有願學之志者必能體兼山之象於止而知所止則其爲學之效斯如松栢之茂日新而又新矣

○執禦說

逹巷黨人稱夫子曰大哉不可謂不知夫子者且言博學而無所成名是嘆美夫子所學之博不可以一善稱之也惟其莫可得而名所以無所成名耳非謂惜其不成一善之名也詳其言意卽夫子稱堯之大哉蕩蕩乎民無能名焉之意夫子聞其言乃謂門弟子有吾何執執禦乎執射乎之語夫射禦皆藝也苟可以成名無不可者夫子胡爲獨以吾執禦矣終之豈夫子果欲親執禦以成名乎況執禦一藝耳而初非成名之事也謂聖人以之而成名豈知聖人者哉當知執射則不免於放縱執禦則不可以放縱聖人以執禦爲言蓋其心常操而存終不爲名而有所放縱也觀聖人之言可以求其言外之旨哉至如夫子之論富謂富而可求也𨿽執鞭之士吾亦爲之是明富之不可求也如不可求從吾所好以此章執禦之言詳之則知夫子之所好獨在於執禦厥有旨也大禹之戒曰予臨兆民凜乎若朽索之馭六馬是卽夫子執禦之意也堯兢兢舜業業湯栗栗文王翼翼前聖後聖其揆一也此戒謹恐懼所以爲聖人之至要歟

○子絕四說

子絕四意必固我夫子何有哉若以毋字作無字說謂夫子絕無此四者則失一章之旨矣原思爲之宰與之粟九百辭子曰毋與此章毋字義同當知此絕四蓋夫子嘗以四者戒訓弟子不可有此也四者考之於書言之者亦不一系辭曰聖人立象以盡意大學曰欲正其心先誠其意孟子以意逆志是爲得之此意之見於書者也易曰積善之家必有餘慶禮記必躬必親必誠必信論語曰齊必變食居必遷坐此必之見於書者也易曰貞固足以干事中庸曰擇善而固執之論語與其不遜也寧固此固之見於書者也易曰我有好爵論語曰我欲仁斯仁至矣孟子曰萬物皆備於我此我之見於書者也夫四者言之於書俱若無害也然此章所記夫子之於四者俱禁止之曰毋何與蓋是之所謂意必固我違乎中道而過之也乃仁義禮智之賊也意者萌心之謂也凡事萌心而爲之則不能盡誠誠不盡則自欺此仁之賊也欲成己也難矣必者致期之謂也凡事致期而爲之則不能合宜宜不合則失正此義之賊也欲制事也難矣固者執一之謂也凡事執一而爲之則不能中節節不中則廢權此禮之賊也欲制行也難矣我者自私之謂也凡事自私而爲之則不能辧惑惑不辧則多蔽此智之賊也欲燭理也難矣惟其四者乃四端之賊故夫子皆禁止曰毋弟子從而記之曰絕毋者皆禁止之辭絕者禁止之義也四端之說或人有以辧惑爲疑者殊不知公生明私生暗所謂辧惑者非謂辧人之惑也一朝之忿忘其身以及其親非惑與是辧在身之惑也智者不惑以其不自私耳此自私所以爲智之賊

○子擊磬說

子擊磬於衛荷蕢者過其門而聞之曰有心哉擊磬乎因聞磬之聲而知孔子之心不可謂不知孔子者也繼之以鄙哉硜硜乎之言非謂鄙夫子而發此言也蓋鄙時人耳硜硜非石聲也硜硜然小人哉豈石聲乎硜硜乃小石之堅者諭其難入也是鄙當時之人有言難入莫我之知斯時也可已則已矣水深則以衣而涉之所謂深則厲也水淺則攝衣而渉之所謂淺則掲也或厲或掲當顧其時可也夫子聞荷蕢之言信其言曰果哉謂誠然也末訓無之訓往嘆其時之無所往也子路曰末之也已何必公山氏之之也是知末之謂無所往也明矣惟其無所往故夫子終有難矣之嘆見得聖賢相與傷時如此其切若以爲相鄙相譏則失聖賢之意矣斯己之己字先儒有以己身而言者蓋謂善其身而已夫子以己欲立而立人己欲達而達人爲仁之方可謂夫子獨善其身而已哉當知斯已而已乃知夫子之道不行而勸之止耳卽楚狂接輿所謂己而已而之義

○三變說

子夏曰君子有三變所謂變者非謂有遷攺也望之儼然卽所謂動容貌也毋不敬之義也卽之也溫卽所謂正顏色也儼若思之義也聴其言也厲卽所謂出辭气也安定辭之義也變𨿽有三皆自一身明之初無遷攺所以每變皆善卽子夏所言推之在人一身又有三變者存焉一曰舉止變二曰精神變三曰心志變舉止變者必傲必忽甚則至於慢上陵下親者失其爲親故者失其爲故矣精神變者必昏必耄甚則至於形枯气憊不爲聲色所困必爲疾病所攻矣心志變者必險必詐甚則至於損人害物非但失其本心又將殃及子孫矣是三變也皆因物而變遷致攺常而莫覺所以毎變皆不善有志於學者可不知所自警哉樊遲問仁孔子告以居處恭執事敬與人忠是卽自警之方也居處恭則必無驕傲之過何患乎舉止之變哉執事敬則必無淫佚之過何患乎精神之變哉與人忠則必無欺僞之過何患乎心志之變哉果能此道以警夫三者之變則意誠心正身修其於君子之三變斯能無愧於子夏之言矣

○忠恕說

忠者中心無欺所謂盡其心者也恕者卽無欺之心推以及人所謂舉斯心而加諸彼而已者是也曽子則以爲一貫子思則以爲違道不逺何也蓋曽子之言忠恕主生而知之者言是指自誠明謂之性者言也誠者天之道也故直以一貫論聖人之道子思之言忠恕主學而知之者言是指自明誠謂之教者言也誠之者人之道也故以施諸己而不願亦勿施於人論賢人之所學先反求諸己而後及諸人於道能無違乎然而忠恕存焉此所以不逺也夫子思受道於曽子者也其論忠恕乃與曽子異者譬之伐柯然子思所伐之柯與曽子所伐之柯本無異也子思所以伐之與曽子所以伐之則異矣曽子伐柯胸中自有成柯不視其所執者爲法則自然能成子思伐柯非以所執者爲法則不能有成所以曽子見得夫子一貫之道忠恕而已而子思則見得曽子忠恕違道不逺也然則學者欲明忠恕之要當以曽子之言明之歟抑當以子思之言明之歟故嘗以謂曽子之言忠恕涵養工夫也子思之言忠恕踐履工夫也欲盡涵養之道者要當以一貫之旨會之於心欲求踐履之實者必當以己所不欲勿施於人者行之於己如此則合內外之道而兩無不盡斯於曽子子思之言俱無愧矣

○師說

人之患在好爲人師師者人之模範豈人之所患乎而人之所以患之者好爲之過也師而好爲則存於中者必有自大之心發於外者必將往教於人此其爲患何可勝言是知爲師之道必學識之明可以爲人之師而人自然而來學則斯無患矣所以聖人論師必先言其知次言其可如論語論可以爲師則先之以溫故知新學記論可以爲師亦先之以知教之所由興廢夫師必貴乎先知者蓋有所知則學識眀由是以己所知而覺人所不知斯盡其善諭之道何師之不可爲哉是故學記一篇始終専主知言至論能博諭然後能爲師亦必以知至學之難易爲本蓋以知則昭昭斯可以使人昭昭也此師道之所以貴乎知也宜乎中庸曰知所以修身則知所以治人是亦以知爲貴也知所以治人則爲人之師斯無愧矣噫此大學之道所以必先致其知與

○儒行說

儒行一篇學者皆疑其非聖門之書謂爲漢儒所作詳其文勢固有可疑蓋孔子對哀公之問亦當有儒行之說但不如是之鋪敍耳其間措辭立意不可謂全無聖人之語如言道塗不爭險易之利冬夏不爭陰陽之和非學識明者不能言非學力至者不能行是豈漢儒之所能言所能至哉恐出於孔門弟子之所記而漢儒從而潤色修飾之故有儒行之篇也夫當道塗之間平易之地則遜之於人艱險之地則躬自履之而不辭當冬夏之時暑則遜人以淸涼之所寒則遜人以溫暖之所而身之所處則𨿽寒暑有所不避推其所爲謂非儒者之行可乎且以近世爲儒者論之其在文闈也孰不欲己得而人失其在仕路也孰不欲己髙而人下凡於利害之中能處之以不爭而無愧於儒行之所言者幾何人哉卽此兩語明其不爭之義則知儒行之言皆儒者終身踐履之法讀之者固不可以爲漢儒之言而不加意也

○五福六極說

五福言富不言貴說者以爲富則貴在其中夫有財者富有爵者貴謂富卽貴不可也然則五福不言貴豈謂貴不可以言福哉蓋洪範之於貴以有徳爲福不以有爵爲福也𨿽有人爵之貴茍天爵之不修則𨿽貴不可保安可言福當知二曰富之後宜以貴繼之不繼之以貴而四曰攸好徳者是言所好者徳則貴斯可保此其所以爲福也故知箕子之於五福不以貴言而惟以攸好徳言蓋眀攸好徳則貴在其中矣六極言貧不言賤說者以爲貧則賤在其中夫無財者貧無爵者賤謂貧卽賤不可也然則六極不言賤豈謂賤不可以言極哉蓋洪範之於賤以無徳爲極不以無爵爲極也人𨿽無人爵之貴茍天爵之不棄則𨿽賤不能移安可言極當知四曰貧之下宜以賤次之不次之以賤而五曰惡者是言惡則所好者非徳而賤必至於移此其所以爲極也故知箕子之於六極不以賤言而惟以惡言蓋明惡則賤在其中矣三復箕子之論福極貴者可以謂之福而不以貴言福必以攸好徳爲福賤者可以謂之極而不以賤言極必以惡爲極是欲貴者不以貴而驕奢賤者不以賤而暴棄也然則處貴與賤者觀箕子之言其於福善禍淫之道可不知所戒哉可不知所謹哉

○種徳說

種徳之旨發於大禹之論臯陶必以邁爲言者蓋種徳之在人稟受於天昭明於心踐履於身此乃根本在此惟其根本在此故以種之爲貴種也者講學以耨之如農夫之殖苖日新日益所以熟夫仁也不種則生意不續不續則不可久逺而所謂根本者斯如朽木之不可雕也種則系辭所言生生之謂易詩之所言實函斯活者於是乎發見與天地同流宜乎大禹以邁之一字推明其義也武王知此亦曰植徳務滋植徳卽種徳義務滋卽邁義中庸論壽斷之以子孫保之之辭由家而論必其乃祖乃父種之於先若子若孫種之於後續續不已斯可以壽言之壽則邁與滋之義咸在其中矣卽一中庸之言取詩中所言維天之命於穆不已論文王之徳之純純亦不已是發明至誠無息之理也惟至誠無息自然不已非有所勉而然也易言天地之道久而不已與此不已同義若夫義有不可巳必待勉而不已者乃學者進徳之功也如顏子以能問於不能以多問於寡孔子以爲吾見其進此知其不可已自勉而不己者也所以未見其止無愧於不己之義如冉子非不說子之道力不足也孔子以爲今女畫是於其不可已不能自勉而終己之者也所以中道而廢其於不己之義終不能無愧焉夫冉子之不己較之顏子之不已所學固有淺深﹝原本缺﹞用其心而不己者則冉子之己是亦自﹝原本缺﹞逮耳未爲得罪於名教者也何以言之蓋不己有二義有爲善而不己者有爲利而不己者雞鳴而起孶孶爲善此不己於善者也所以爲舜之徒雞鳴而起孶孶爲利此不己於利者也所以爲跖之徒人而爲跖之徒是爲名教之罪人矣於此而不知戒聖人之所深憂也故孔子曰老之時血气旣衰戒之在得是戒其爲利而不己也當蒼頭白髮之餘而貪多務得之念不息勞其筋力瘁其體膚耗其精神一不暇顧其所以家傳者守爲世寶自然流芳綿逺豈非積善之家必有餘慶者哉

○種徳諭

種麻得麻種荳得荳顧其所種者種﹝上聲﹞如何耳惟其種有不同故人之種之近取諸身逺取諸物亦不能無異也有種而求獲者有種而不求獲者求獲者爲利也不求獲者爲善也由是而推則知朝種暮獲市人之種也時種歲獲農夫之種也所以種者皆爲利非種徳之謂也若夫以時而種久不求獲此聖賢之種也所以種者本爲善初無利心焉斯可謂之種徳矣

○理一說

理在天下一而已矣理之所以一者根於心也由其心而推之何適而非理哉統於心而無不善之謂性動於中而有所欲之爲情萌於心而有所爲之謂意存於心而有所慕之謂志凝於心而有所想之謂思想於心而有所懷之謂念念於心而有所謀之謂慮公於心而有所覺之謂仁行於心而無不當之謂義別於心而有所節之謂禮明於心而有所見之謂智究於心而無不孚之謂信得於心而無所歉之謂徳運於心而無不通之謂道立於心而無所倚之謂中發於心而無所戾之謂和盡於心而無或欺之謂忠推於心而無不容之謂恕一於心而無不敬之謂誠妙於心而不可測之謂神神於心而有所變之謂易無非心也無非理也人人有是心具是理而不能無智愚賢不肖之殊者學與不學之分耳學則有以用其心不學則心無所用此人所以不可不學也學明則心明心明則理明理明則會其有極歸其有極而系辭之所謂一致論語之所謂一貫孟子之所謂一揆自然黙而成之不言而信矣然則膺千里牧民之任誠體此以承流宣化而邦民有不被其澤哉

○天理人欲說

天理人欲說者多分而言之謂天理爲善人欲爲不善殊不知天理初不外乎人欲而人欲中固未嘗無天理也使夫人之所欲與天理相違謂爲不善可也若其所欲與天理相合其可以爲不善哉當知人欲之與天理合之則一而公公則無不善也違之則二而私私則斯爲不善矣所以孔子有言我欲仁斯仁至而孟子亦言可欲之爲善曰仁曰可無非本天理言之所欲如是謂之不善可乎而說者多以不善言欲者蓋以欲之在人所不能無而人之所欲常患其縱縱則違乎天理故孔子發明從心之旨復有所欲不踰矩之訓而孟子推明養心之要又有寡欲之說皆所以戒其縱也易損卦之象不言無欲惟言窒欲此其旨也故嘗以謂有無心之欲有有心之欲無心之欲不能無有心之欲不可有記言感於物而動性之欲也此無心之欲也在人豈能無哉語言棖也欲焉得剛則有心之欲也在人豈可有哉詩於隰有萇楚序言思無情欲夫詩之所謂情欲者欲之私也惟其私欲不可有故以思無言人如有此則滅天理窮人欲矣滅天理蔽夫天理而無所明者也窮人欲縱乎人欲而至於極者也天理不滅則人欲不窮故欲其天理之明者必當以情欲爲戒能無情欲則天理自明何滅之雲天理旣明則人欲不縱何窮之云夫如是則天理人欲合而爲一於道斯爲得矣孟子曰仁者人也合而言之道也其斯之謂歟

準齋雜說卷上

●欽定四庫全書

準齋雜說卷下

﹝宋﹞吳如愚撰

○忍說

忍之字一也而有二義焉有不仁之忍有能容之忍孟子曰先王有不忍人之心斯有不忍人之政是以不忍爲仁也齊宣不忍牛之觳觫孟子以爲仁術夫旣以不忍爲仁則忍爲不仁也明矣故知孔子謂季氏八佾舞於庭先以是可忍也爲言者蓋明季氏之不仁也八佾天子之舞而季氏不仁之心且忍扵僭則推是心以往何所不至所以繼之曰孰不可忍也抑明季氏之不仁將不止乎此矣是所謂不仁之忍也乃若書曰必有忍其乃有濟下文繼言有容徳乃大是所謂能容之忍也惟其忍可以濟事故孔子亦言小不忍則亂大謀蓋謂小不能容忍則大謀不可成此忍之一字所以義有不同也由其字同而義異故主仁術言之不忍爲善而忍乃爲不善主容徳言之能忍爲善而不忍爲不善二說𨿽若相反而義則在扵兼明蓋存心貴有所不忍而忍則非惻隱之端臨事貴能有所忍而不忍則無含宏之量此忍之在人所以貴乎兩盡其義也求之扵古能兩盡其義者其周之太王乎當其居邠狄人侵之事之以皮幣事之以犬馬事之以珠玉亦可謂能忍矣至其不免乃屬其耆老而告之曰狄人之所欲者吾土地也吾聞之也君子不以其所以養人者害人是卽不忍人之心也夫惟有不忍人之心而又能臨事而忍此所以邠人稱之爲仁人從之者如歸市卒至八百年之基業由是而成焉噫忍之爲義闗系於人也其大如此然則後世之士有志於事功者其扵存心臨事之間可不知所以用其力乎𨿽然存心固不可有不仁之忍臨事固不可無能容之忍又當顧性稟而加之以學力則義斯兩盡性之所稟者柔則用力扵忍也爲易性之所稟者剛則用力扵忍也爲難顏子稟性柔而益之以學力故能其心三月不違仁終至於犯而不校子路稟性剛𨿽益之以學力終不能無慍見之色行行之气是又學者不可不知者也知此而用力焉其扵忍也何患乎不能兩盡其義哉義至扵兩盡則終歸扵一道何以言之蓋存心無不仁之忍者其心必恕臨事有能容之忍者其心亦恕是知恕者忍之良方也孔子曰一言而可以終身行之者其恕乎學者不用力扵忍則已茍用力扵忍請以是思之

○術說

人不可以亡術人而亡術則是爲不學之人後世學者多言術非聖門之所尙殊不知術之名一也而義則有二焉有法術之術術之可爲法者也有技術之術術之見扵技者也鄕飲酒義曰古之學術道者將以得身也是故聖人務焉王制曰樂正崇四術立四教順先王詩書禮樂以造士此法術之見扵禮記者也孟子治儒術之道所治者正此道術而謂聖門不以術爲尙可乎蓋自秦人焚滅經術而術之可爲法者遂致湮微漢世之君不知有帝王之術而或惟方術是好由是技術興焉技術旣興而術之名斯不美矣則亦宜乎後之學者於術無所取也然嘗卽孟子言術者參之曰是乃仁術曰觀水有術曰教亦多術無非明法術之意惟其術有不同故孟子又有術不可不謹之言而荀子亦有論心不如擇術之語是知術之在人固不容無所患者擇之不謹而術非其術則非徒無益而又害之系辭載藉用白茅無咎子曰茍錯諸地而可矣藉之用茅何咎之有愼之至也夫茅之爲物薄而用可重也愼斯術也以往其無所失矣由此觀之則知聖人未嘗不以術教人學者誠能謹斯術而至扵無所失則又何術之嫌哉

○節說

事有節則得其宜物有節則當扵用故節有亨通之義所以易扵節卦首言節亨不節則有嗟苦之象失扵不及也苦節則有道窮之象失扵過之也是知節以得中爲貴節而得中則斯合扵禮而盡節之道蓋節者以禮爲本以中爲則故也有子曰知和而和不以禮節之亦不可行也孟子曰禮之實節文斯二者是也卽語孟之言參之則知節以禮爲本明矣節之所以本乎禮者由禮乃天然之則所以制中必中乎禮斯能中節此中所以爲節之則也惟其禮者節之本中者節之則故樂記有言大禮與天地同節而節之彖亦雲天地節而四時成陽盛則節之以陰寒極則節之以暑二气必得其中四時斯不失序天地且爾而況扵人乎此人之所以不可不知節也節之爲義豈但曰節財用而已哉自其內而言之則嗜欲不可不節嗜欲不節則淸明之气昏矣自其外而言之則飲食不可不節飲食不節則和平之气垂矣知此而節則中正以通不惟無飲酒濡首之患而扵安節之亨甘節之吉亦能有所得矣是乃節之旨要卽書中所謂節性之旨也學聖人者必明節之旨以盡節之道斯無愧矣

○三畏說

人有三畏而仕宦者尢當畏之一畏滿二畏炎三畏極滿系乎心炎系乎時極系乎分心髙而傲滿也時發而驟炎也分足而止極也三者皆不可久之兆此其所以可畏也人之扵此知滿之可畏則當處之以謙毋驕縱可也知炎之可畏則當處之以遁毋躁進可也知極之可畏則當處之以節毋過求可也茍爲不然當畏不畏滿則必溢炎則必焚極則必變其可久乎觀者戒之

○四力說

人之仕宦宜具四力一曰學力二曰才力三曰精力四曰福力學力闗扵心志才力闗扵質稟精力闗扵气體福力闗扵命分扵其四力之中學力可以必其至福力不可以必其全何者學力本乎人福力本乎天也乃若才力精力則在乎可必之間蓋扵學力福力或相因而消長焉世固有無才力無精力而因學力之充福力之厚或能勉彊而成事者亦有有才力有精力而因學力之不充福力之不厚或至衰微而敗事者是知四力之在人𨿽均不可無而學力與福力尢仕者之所不可無也有學力無福力則𨿽有才力精力可以任事終不容施設扵時有福力無學力則𨿽有才力精力可以立事終不能輝光於世此學力與福力所以貴乎兼備而不可以偏廢也𨿽然才力精力兼之者蓋亦有之學力福力兼之者實不多見二者固不可以偏廢然以理而推之孰爲最急曰學力修扵己福力得扵天盡其修扵己者以順其在天者可也恃其得扵天者以忘其在己者不可也當知福力有限學力無窮然則仕宦扵世者其扵福力之有限固不可越分而過求而扵學力之無窮可不益思所以勉之哉

○五累說

一曰聲色之累在人有輕重之不同貧賤者疾病者衰老者欲𨿽存而力不逮故其累爲輕富貴者康寜者少壯者力有餘而欲易縱故其累爲重此累不除則淫佚斯生而淸明之气昏矣二曰貨利之累則非聲色之比矣無分乎貧賤富貴無間乎疾病康寜無拘乎衰老少壯人人有不足之心故其爲累無分乎輕重此累不除則鄙吝斯萌而得失之心重矣三曰功名之累則又不然聲色貨利之累愚者不肖者常多智者賢者常少功名之累智者賢者常多愚者不肖者常少何以言之功名之志惟智惟賢可以有立而功名之事非在位在職則不可以有成是知功名之與官爵常相資者也相資得其道何累之有相資失其道斯爲累矣其所以爲累者以其有功名之念而後有官爵之念爲此身之累世之士大夫不爲官爵之累者幾何人哉此身旣爲官爵累謂非功名之累可乎此累不除則奔競斯甚而去就之義乖矣四曰子孫之累較之功名抑又甚焉功名之於人猶有智愚賢不肖之分至於子孫則無智無愚無賢無不肖孰無鐘愛之念資財可積貪求不厭爲子孫也官爵可慕覬幸不已爲子孫也生猶可也甚至眷戀牽纒不能割愛於啟手足之時當知所以爲累者由平時不克念之故非子孫之累人之自累之耳此累不除則愛戀斯深而死生之際亂矣五曰知見之累自非聖人不能免也上焉者生而知之𨿽有所知見而知見無所累於心斯謂上知也下焉者困而不學𨿽無所知見而此心以不明爲累所謂下愚也處上智下愚之間困而學之者常患乎知見之不能廣學而知之者又患乎知見之不能忘故知見之累在中人爲尢甚不識不知順帝之則惟堯帝文王爲然也吾有知乎哉無知也惟吾夫子爲然也學如顏子具體而微其餘知見猶不能無有不善未嘗不知知之未嘗復行此顏子之知也瞻之在前忽焉在後此顏子之見也然而有若無實若虛得非欲去其累乎忘仁義忘禮樂以至扵坐忘則顏子之知見亦可謂無累矣而夫子稱之猶曰回也其庶乎屢空謂之庶乎屢空則其知見是猶有時而未盡去也顏子且爾而況不如顏子者乎無知見而不能學有知見而不能化皆累也所以系辭論徳之盛必曰窮神知化而孟子論聖與神亦曰大而化之之謂聖聖而不可知之之謂神是知知見之在人其始也不可委扵無其終也不可泥於有此累不除則聰眀斯蔽而精微之理晦矣五累在人均爲累也而所以爲累者不同焉有有形之累有無形之累如聲色之與貨利功名之與子孫此有形之累也皆系乎身乃若知見之累比之四者則無形之可見惟系乎心系乎身者其累顯以其在外也系乎心者其累隠以其在內也在外之累非忘物之至不能渙然而冰釋在內之累非忘我之至不能怡然而理順故欲物之忘則必踐履之純熟欲我之忘則必涵養之精明二者之功內外相濟至於物我之兩忘則五累斯可去矣五累俱去聖人也知見𨿽未去而余無累者賢人也自知見而下有能去其一二者亦不失爲善類也然則有志於學者可不知所用功哉

○知幾說

甚矣人之不可以不知幾也幾者動之微人惟知幾則於微無忽於動斯謹所謂吉之先見者也孔子因易有介如石不終日貞吉之辭故於系辭明君子見幾而作不俟終日之旨蓋言君子之於幾其見之也明其爲之也勇所以無失幾之悔也今觀衛靈公問陳齊景公有不能用之言季桓子受女樂而不朝孔子未嘗不行聖人見幾而作蓋如此乃若顏子有不善未嘗不知知之未嘗復行孔子以其庶幾稱之此賢人之知幾者也後之學者視孔子之見幾顏子之庶幾固不易及但扵去就之間能知所謹亦可矣茍惟眇綿莫察知進而不知退乖其去就之義欲無愧於聖訓不亦難乎

○懲忿窒欲說

人必知學則必能懲忿窒欲忿必懲欲必窒則心淸矣心淸則神淸神淸則气淸气淸則其爲人也生爲善類迨其死也化於淸气之中亦爲善類隨淸气之厚薄分其善類之髙下人不知學則不能懲忿窒欲忿不懲欲不窒則心不淸矣心不淸則神濁神濁則气濁气濁則其爲人也生爲惡類迨其死也化於濁气之中亦爲惡類隨其濁气之厚薄分其惡類之髙下此人之所以不可不學歟此學之所以不可不明歟

○形影說

凡物有身必有影此有形之影也人皆得而識之若夫無形之影識之者實鮮非學力之至烏能識之哉中庸曰誠則形形則著是之所謂形者乃無形之形也夫旣有如是之形則必有如是之影矣孔子曰立則見其參於前在輿則見其倚於衡顏淵曰瞻之在前忽焉在後此非無形之影而何試卽夫物之有形者參之其爲影也日明則見陰則不見月明則見晦則不見燈明則見暗則不見鏡明則見昏則不見所以見者明也其不見者不眀故也有形之影如此況無形乎人必此心之眀如日如月如燈如鏡則斯影也有昭然不可掩者矣

○影響說

凡物有形必有影此有形之影也人皆得而見之有聲必有響此有聲之響也人皆得而聞之若夫無形之影可視以心而不可視以目無聲之響可聽以心而不可聽以耳非學問窮物理聰眀逹天徳者烏得見而聞哉且以禮樂言之升降揖遜禮之有形者也而聖人之論禮乃以無體言豈非無形之形乎倡和淸濁樂之有聲者也而聖人之論樂乃以無聲言豈非無聲之聲乎夫禮樂旣有如是之形聲也而必有如是之影響乎曰有聖人之發明無體之禮則曰威儀遲遲施及四海是卽無形之影也發明無聲之樂則曰气志不違日聞四方是卽無聲之響也形聲俱冺影響自存此禮樂所以爲至也抑嘗卽夫物之有形有聲者參之形存於此影𨿽微而必彰者無如日之明聲發扵此響𨿽逺而必應者無如穀之虛日不明則影不彰穀不虛則響不應有形有聲者如此而況至扵無形無聲者乎故人扵此欲視扵無形則開明此心當如皦日欲聽扵無聲則虛豁此心當如空谷能盡是道非學問不能也孟子曰學問之道無他求其放心而已心在則視之無弗見而能見其所不見聽之無弗聞而能聞其所不聞所不見所不聞卽無形無聲者也夫如是則視逺惟明聽徳惟聰者斯兩盡之矣豈特目有見耳有聞而已哉

○人君向陽說

北辰居中前離後坎左震右兌是亦向陽也聖人南面取諸離固向明而治也然離之所以明者以位虛而屬火故火無實體依木爲用木扵五常爲仁而火實資之以生所以火气爲生气當知人君所居以向陽爲貴者不但取其明亦以陽爲生气故爾所以系辭論天地之大徳曰生必繼之以聖人之大寶曰位何以守位曰仁生與位並言而復以仁次之厥旨深矣是知人之一身有火气則生無火气則死心火未滅則神不去形蓋生气猶存也故萬物好陽而惡陰所以然者好生而惡死故也如此則知陽之是向不特人君爲然凡人皆貴扵向之所以貴之者非専貴其明抑亦貴其生耳

○警世說

仁莫仁於安宅暴莫暴於馮河惡莫惡於傲忽善莫善於謙和得莫得於知足失莫失於貪多易莫易於平正險莫險於偏頗怠莫怠於遊豫勤莫勤於切磋樂莫樂於擊壤苦莫苦於犇波吉莫吉於執禦凶莫凶於操戈益莫益於浩養損莫損於酣歌逹莫逹於心悟窮莫窮於事磨省莫省於夢蝶迷莫迷於燈蛾

○自警說

易其言者多悔忽其動者多憂輕貧重富天不汝佑驕奢滛佚有凶無吉疾人之善兮於彼何損幸人之惡兮於我何加勿以小善爲無益而不爲勿以小惡爲無傷而不去天之髙明始於昭昭地之博厚本於撮土學不可廢廢學者難乎成人志不可滿志滿者殆將喪身欲不可縱縱欲者其如後患何過不可文文過者終無聞焉矣

○養生說

莊子養生之說亦極有理不可以其荒唐而廢其言也鞭後之旨明之者鮮羊之居後者必貪食者也貪食則敗羣其可不鞭之哉將以養生者能以貪自懲則欲必寡矣寡欲者養生之良方也孟子曰養心莫善於寡欲而莊子以養生言養心養生𨿽異說而所以養之者則同所養𨿽同成功則異何以言之蓋莊子之養生所以養其身孟子之養心於以善天下身者人之所獨心者天下之所同此孟莊之學所以不同與

○勉學說

學也者所以明性也博而非不若約而正速而名不若久而成思之也精求之也敏力行以勉之不倦以終之如斯則爲學之要得矣爲學之要得則道不難於日致蓋道之所要者虛也學之所要者實也虛則無所不容此道之所以大實則無所不充此學之所以益學惟有所益則徳斯有所進徳者充實於己者也進而不已則天徳可達矣學而造於是則寂然安焉黙然曉焉混然天成光輝燦然其樂有非言之所可得而形容者是故存扵中中無所倚著扵外外無所間反之扵身則無物不備體之於物則無物不合發之扵言則言可則見之扵行則行可法此君子之學所以貴乎深造之以道也人而不學則下矣學而不正非徒無益而又害之人其可不學乎學其可不正乎

○勉學賦

人具四體性均一天由或學與或否故有愚而有賢徳欲昭明端在修身之謹理資講貫莫先用志之専蒙嘗息念簮纓究心弦誦時時不倦扵時習日日常知扵日用道惟可樂忘簞瓢陋巷之憂友必相親願車馬輕裘之共誠以命分素定塵生漫勞務道樞之謹守宜徳柄之常操勢榮孰若義榮之顯人爵何如天爵之髙深念惜陰之過隙每懷繼晷以焚膏惟理義心所同然味猶熊掌惟富貴人所欲也視若鴻毛玆蓋無爲其所不爲扵止而知所止絕去私欲復還正理視聽言動嚴遵四勿之戒意必固我黙會四毋之旨物交物而物莫能奪心感心而心無所倚學以聚問以辧志在操存居之安資之深躬勤踐履一塵瞇目物𨿽近而莫覩一事縈心理𨿽存而莫通欽厥止安汝止則何往而非止執厥中用其中則何行而匪中故此觀無體之禮兮敬以直內聽無聲之樂兮和而不同欲致有孚之益必全養正之蒙

○勉學詩

老來幸安適滿懷春气和顧我一心定從他雙鬢皤如天運日月若水息風波尙聽升堂樂寜操入室戈閒吟意自得節飲顏微酡聖道有餘樂良朋不厭多金門旣絕望鐵硯奚勞磨世事省夢蝶物情嘆燈蛾反躬貴黽勉進步毋蹉跎蝸角漫成縛烏光快擲梭人如未知覺志須勤切磋或至自暴棄吾末如之何

○準銘

則出扵天用近扵理旁行不流中立不倚積水成淵其平由止準所以平蓋取諸此以水諭心明準之旨委分萬殊源歸一揆可方可圓稱物而已毫釐靡差斯爲準矣在仁如射發必正巳在義爲的合宜爲美在禮如衡罔乖所履在智如巧事須謹始以之正國爲國有紀以之齊民納民於軌天地𨿽大彌綸以是四海𨿽逺放之自邇準於萬世大哉孔子願學爲準是之取爾

○準齋序

齋以準名何如其準也乾元用九乃見天則此準之在天者堯傳之舜舜傳之禹以至文武周公孔子不曰執中則曰用中不曰建極則曰立極無非準也大則彌綸天地逺則放諸四海余取之以名齋則知是齋也其天下之廣居耶操存有地積累有基得是齋之門者不廢繩墨者也升是齋之堂者罔失法度者也入是齋之室者行中規還中矩者也居是齋者何爲哉或起或處惟正是適或黙或語惟平是持守之扵仁則如射行之於義則爲的禮猶衡則審輕重之權智猶巧則先條理之事惟直內方外有自然之則故舉斯加彼卽同然之理夫如是則不獨準於一身又將準扵萬民而同其歸不但準扵萬民抑將準扵萬物而平其施是必無所不用其極斯無媿扵名齋之義也或者曰萬世之標準名齋得非以聖人自期乎余應曰夫聖孔子不居是何言也始爲士終乎爲聖人不學則已學則當以聖人爲準矣顏淵曰舜何人也予何人也有爲者亦若是此以舜爲準也孟子曰吾未能有行焉乃所願則學孔子也此以孔子爲準也余之名是齋其志亦將以聖人爲準所謂非曰能之願學焉以聖自期則吾豈敢或者憮然爲間曰命之矣

○靜諭

人生而靜是謂天性不動如山其明似鏡惟艮之止得蒙之正何事扵仁堯舜猶病

○靜戒

存心養性以事天必有事焉而勿正寂然不動靜斯安能靜自然能致敬須知靜敬本一源二者並行無異行靜中更用敬加功揠苖助長方爲病

○靜訣

靜處安靜動處習靜靜至寂無無往不敬

○四益箴

身有四益不可不志愛物親仁觀書省事

○四訓箴

家有四訓不可不佩敬上恕下周外和內

○四宜箴

時有四宜不可不審約言簡出謹文節飲

準齋雜說卷下

吳如愚﹝1167—1244年﹞﹐字子發﹐錢塘人。父親篤好經學義理。吳如愚幼承師傳﹐兼受家學燻陶﹐博覽羣籍﹐廣涉諸子百家學說﹐潛心鉆研經學﹐但性情澹泊﹐安貧樂道﹐不求功名仕途。有仰慕其徳行的生徒題其書室爲「準齋」。朝廷官員多次薦舉入仕﹐均遭拒絕。南宋嘉熙二年﹝1238年﹞﹐權臣孔山喬特授他爲從政郎﹐充祕書閣校勘﹐吳如愚仍堅辭不就。家多藏書﹐著有《準齋集》和《雜說》。

