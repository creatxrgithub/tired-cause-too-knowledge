

欽定四庫全書

子部一

禦定資政要覽

儒家類

提要

【臣】等謹案

禦定資政要覽三卷後序一卷順治十二年世祖章皇帝禦撰凡三十章曰君道曰臣道曰父道曰子道曰夫道曰婦道曰友道曰體仁曰宏義曰惇禮曰察微曰昭信曰知人曰厚生曰教化曰儉徳曰遷善曰務學曰重農曰睦親曰積善曰愛民曰慈幼曰懲忿曰窒欲曰履謙曰謹言曰愼行曰愛物每篇皆有箋注亦

禦撰也體裁𨿽仿周秦諸子而鎔鑄古籍闡爲聖謨義理一本於經法戒兼裁於史大防闡明修身齊家之道又多爲羣臣百姓而言伏考堯典有曰平章百姓百姓昭明恊和萬邦黎民於變時雍又說命有曰惟天聰明惟聖時憲惟

臣欽若惟民從乂蓋治天下者治臣民而已矣使百官咸禔躬飭行以奉其職守萬姓咸講讓型仁以厚其風俗則唐虞三代之治不過如斯明之季年三綱淪而九法斁讒妄興於上姦宄生於下日偸日薄人心壊而國運隨之天數乃終

世祖章皇帝監夏監殷深知勝國之所以敗故丁寧誥誡

親著是書俾朝野咸知所激勸而共躋太平

禦題曰資政要覽見澄敍官方惇崇世教爲保邦之

切務

聖人之情見乎詞矣諸萬年所宜聰聴而敬守也

乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

禦制資政要覽序

朕惟帝王爲政賢哲修身莫不本於徳而成於學如大匠以規矩而取方圓樂師以六律而正五音凡古人嘉言善行載於典籍者皆修巳治人之方可施於今者也朕孜孜圖治學於古訓覽四書五經通鑑等編得其梗槪推之十三經二十一史及諸子之不悖於聖經者莫不根極理道成一家言但捲袠浩繁若以之教人恐未能一時盡解其義亦未能一時盡得其書因思夫記事宜提其要纂言當鉤其乃采集諸書中之闗於政事者爲三十篇又慮其渙而無統於是每篇貫以大義聮以文詞於忠臣孝子賢人防吏略舉事迹其姦貪不肖悖亂者亦載其內使法戒炯然加之訓詁詳其證據譬之萃眾白以爲裘範六金而成鼎防約而易明文簡而易閱名曰資政要覽觀是書者熟思而體之可以爲篤行之善人推類而廣之可以爲博雅之君子毋徒求之語言文字之間則朕諄諄教諭之心庶乎其不虛矣

順治十二年正月吉日序

欽定四庫全書

禦定資政要覽卷一

大學士呂宮等恭纂

君道章第一

得道者必靜靜而寕可以爲天下貞故至精無象而萬物以成至聖無事而千官盡能茍有事則必有所不事此事所以隳也譬之爲車者數官然後成夫治天下豈特爲車哉眾智眾能之所持也蒼頡作書后稷作稼伶倫作律昆吾作陶皆臣作而君任之以竟其用大何爲哉【道帝王平治天下之要道也靜謂心不防動寕謂所處而安貞正而固也至精天地生物之理也數官眾材也蒼頡生而知書效鳥迹以造文字后稷堯臣能植百谷數菜伶倫黃帝臣取竹於谷制十二筩以別十二律昆吾顓頊之後爲夏伯作陶治埏埴爲噐凡得治天下之要道者其心必靜靜則安而不擾然後可以宰萬物制羣動而爲天下建標作則自中正而堅固矣故天地極萬物之成而寧然無眾至聖盡千官之能而澹然無事非眞無事也天下之事皆其事茍偏於一事則一人之耳目心思有限所遺者必多欲以某事而事反隳矣譬之爲車者必聚眾材而後成況天下至大治天下至𨿽必以天下之智爲智而後慮罔不罔必以天下之能爲能而後力罔不竭此古帝王所以創制立法爲萬世凖防者皆作之自臣在之自君竟眾智眾能之用】

【而恭已無爲也】其使民也若禦良馬善禦焉者輕任新節不完其力故致千里善用民者民日祈用而不可得茍得爲上用其赴之也若決積水於千仞之谿孰能當之【新節新其馬之轡銜也八尺日仞千仞髙山之谷也人君之愛民如禦者之愛良馬善禦者欲得良馬之用必輕其載負新其轡銜飬其有餘之力故能一日而致千里君不忍盡民之材不忍盡民之力則民思效用而君卒不輕用故一旦有事而爲上之用自爾踴躍爭先君決積水於髙上而下深豁沛然莫之能禦也】然聖人之飬民非爲用也性不能已猶慈父之愛子非爲報也不可內解於心故仁義以治之惠愛以安之忠信以導之務除其災致其利不尙於威而威已有托否則令苛不聽禁多不行動之而彌擾矣故漢武之多欲不若文帝之無爲書曰惟厥攸居政事惟醇【此又詳言愛民之寔書商書說命中篇居居心也醇不雜也上言民皆樂爲上用然聖人非欲其爲我用而後飬之也猶慈父愛子豈盡望報於子乃天性浹洽自不可觧故治之以仁義而不傷其生不蕩其性安之以恵愛而有欲必聚有痛必卹導之以忠信而心無不盡言無不實除其病民之災致其樂生之利是全不尙刑威而所以懾民之心志者已在平月所飬之中故不威自畏不然則禁令𨿽嚴徒滋扞格動多彌擾其何爲以天下貞乎漢武帝好大喜功紛然多事而海內虛耗視文帝之恭儉仁恕淸靜不擾而漢治稱陸者相去逺矣防哉傳說之告髙宗曰政事惟醇而本之惟厥攸居明乎君道之貴靜也】

臣道章第二

士不可辱則大大則尊於富貴故利不足以虞其意名不足以挺其心斯人也有勢則心不自私處官則必不爲污將眾則必不撓北茍便於主利於國則必危身出生以狥之若此乃可謂國有臣矣【士之所以立身行己者禮義亷恥故士不可辱不可辱則大節不虧大事可托𨿽富貴無以逾其尊矣故其意澹泊無營利不足以惑之其心卓然有主名不足以動之及一旦乘時籍勢必不茍便私圖涖政治民必不玷辱素行統師馭眾必不逗撓喪敗凡有益於君國者必忘其身家以求有濟如是乃不虛其職而可謂之國有臣也】三王之佐伯益伊呂之倫其名榮其實安皆公忠以翼其主後之臣不然患其身之不貴於國也而不患其君之不顯於天下患其家之不富也而不患其民之不安旣辱且危名實喪矣李斯張禹盧杞蔡京阿合馬之流遺穢萬世嗚呼戒之哉【自昔伯益伊呂之事其主皆公而不私忠而勿欺視名實若遺而名之榮實之安卒歸之後之臣則有不然者上不顯致君爲朋聖之君下不欲使民爲樂利之民而止患其身之不貴家之不富所以圖富貴者無所不至不知旣已負君又復剝民卽富貴可保聲名已敗況禍患隨之豈不名實俱喪乎如李斯之貪權逢意張禹之奢淫阿諛盧之險賊陰毒蔡京之作亂威法阿合馬之專愎网利載之史冊令人切齒可不深以爲戒耶】凡爲臣者服能然後任省心然後受入則上其謀出則行其政大臣正身以率屬庶僚潔己以守官建旄者澄吏以寧民分猷者奉法而宣化將帥嚴其紀律守令殫其循良文武恊和士民豫附宻勿之臣明謨諧弼以襄一人庶幾乎無忝於臣職矣百爾有官可不勉與詩曰靖共爾位正直是與【大臣部院卿寺之臣也庶僚臺諫曹郎之官也建旄謂督撫也分猷謂司道也將師統兵之官也守令知府知州知縣也宻勿之臣謂侍從大臣也詩小雅小眀之四章也觀於古之人臣可法可戒如此則凡爲臣者事不易任必自量其能集此事而後任之官不易受必自省其克稱此官而後受之入則以嘉謨嘉猷告之君出則以良法羙意施之民大臣則務公正以率其屬庶僚則務亷潔以守其官建旄者必思所以澄淸吏治乂安民生分猷者必思所以振飭法紀宣揚教化將師之紀律嚴則兵習民安而戰守咸宜守令之循良著則賦薄刑淸而教飬攸賴文武同心以綏其士民士民必感激而欣附至於侍從火臣最爲切近必陳善以明其謨和衷以諧其弼乃克輔君徳而贊國政內外大小諸臣皆能如此盡職庻幾無愧於臣道矣爲人臣者可不勉諸故引小明之詩謂居職位者當安靜恭敬惟正直之人是助以見人臣不可有圖富貴之念也】

父道章第三

父子之愛天性也必教以成之上教子斯徳可施於民下教子斯忠可效於君其爲愛也至矣【天下無不愛子之父蓋天性自然然必有以教之而期於成乃爲眞愛帝王之子他日或統治天下或分治其國皆有社稷民人之任必早諭教便知所以修巳安人方能施徳於民公卿大夫士庻人之子亦必素習教訓使知所以移孝作忠方能效忠於君如是以爲愛其愛也至矣】故有國者之教子也始生而舉以禮卜士之士者宿齊朝服而負之自爲亦子而教巳行矣周成王在𦇤抱之中召公爲保周公爲傅太公爲師左右前後莫非正直故其恭敬而溫文若性成然是以徳教施民而國祚永也【周成王名誦武王之子也保太保傅太傅師太師也左右前後少師少保少傅反諸侍從之官也古者國君生子始生之日卽接以太守之禮三日擇官之善者先門齊戒服朝服於寢門外抱之以桑弧矢射四方是當亦子時已教之以成人之禮矣成王防時有召公奭爲太保以安其身體周公旦爲太傅以輔之徳義太公望爲太師以導之教訓又有三少及諸侍從之官皆正直之人夾持而衛翼之故其徳之成也內懷恭敬之心外著溫文之度與性生自然者無異是以成王爲純君以徳教化民刑措不用而享國之長久惟周爲最也】有家者之教子也防學退譲長惇孝弟遜友視士方物發慮四民之子不易其業皆可以保世而效忠於君如韋賢楊震劉殷孫盛之爲父至今稱焉詩曰教誨爾子式谷似之【四民士農工商也韋賢鄒人漢宣帝時丞相也楊震華陰人漢安帝時太尉也劉殷孫盛皆晉時人詩小雅小宛之篇凡有家而能敕子者防則教以退譲之風出入門戶及卽席飲食必後長者長則教以惇行孝弟事親事長必篤盡其誠至於交友則教之遜順以觀其志意之所爲處事則教之度量事理務求確當而後發於念慮故四民之子咸不易其父之業少而習焉長而安焉不見異物而遷焉則可以長保家世而各效其力以忠於朝廷如韋賢以一經教四子楊震以淸白貽子孫劉殷七子愛五經史記漢書七業俱成孫盛性方嚴𨿽子孫班白訓之愈峻此皆能教子以善而盡其爲父之道者詩所以云不惟獨善其身又當教其子使爲善也】故父之愛子必教以義方弗納於邪驕奢矜誇所自邪也之愛而僻莫知所裁其不惡終者鮮矣縱州吁之好兵任博望之通客教之不端貽譏後世可爲烱鑑若夫樂羊易牙之徒滅絕天性則人倫所不齒也【義方謂君義臣行父慈子孝兄友弟敬六順之方也州吁衛莊公嬖妾所生也望苑名漢武帝戾太子所居也樂羊魏文侯時人易牙齊桓公時人上言有國有家者而能教子其明效如此可見眞能愛子之父未有不教子以六順之方使之一軌於正而弗卽於邪否則義方無閒必至恣肆而驕淫傲慢而矜誇欲其無邪不可得也旣納於邪又復溺愛不明不能裁制則鮮不以惡終而覆敗其家國矣如州吁好兵而莊公弗集卒至大逆武帝使戾太子廣通賔客姦宄雜進竟成禍亂皆教之不端以至於此若夫樂羊殺其子以享士易牙殺其子而和羮以獻之君此又滅絕天性而與禽獸無異者甚矣眞能愛子者必貴有以教之爲父者不可不知也】

子道章第四

執一術而眾善從百邪去者其惟孝乎帝王得民以事親臣庶立身以名位有崇卑孝無終始也【孝爲百行之首能孝則眾善因之備百邪無所容故孝之一道爲最大也帝王當有天下當合萬國之懽心以事其親臣民念此身親生之當立身行道其名以顯父母𨿽始自天子終於庶人位有崇卑之殊而致孝之心則無分也】虞舜躬耕致養周文視膳問安曽參甘防必具新三者亦何以異於人乎然惟其身爲聖賢也是以百世之其親亦與之爲不朽故人子必愼行其身而母遺父母惡名乃稱孝焉居處不莊事君不忠涖官不敬朋友不信戰陳無勇皆謂之不孝【舜事瞽瞍躬耕歷山以盡其飬文王事王季日三至寢門外視其飲食問其安否防參事曾晳飲食必備以承順親心此三者皆無以甚異於人然所以能傳於後世而顯其親之名於不朽者則以其身爲大聖大賢之身也故人子於立身之道必無所不愼不以惡名道父母乃可謂之孝耳當其居處則貴莊使身無敗度當其事君則貴忠無能致其身當其涖官則貴敬不防身於罪戾當其交友則貴信不失身於匪人而言語可復當其戰陳則貴勇成功則榮爵歿身則顯忠義此皆愼行其身而不遺父母惡名者反是則謂之不孝矣】昔樂正子春下堂而傷足旣瘳矣數月不出猶有憂色人問之曰今予忘孝之道是以憂也夫孝子一舉足而不敢忘父母故道而不徑舟而不遊一出言而不敢忘父母故惡言不出於口忿言不反於身豈致體以辱親與【樂正子春曽子弟子也人子之身受之父母不敢毀傷樂正子春傷足旣瘳數月之後猶形於色憂其忘孝之道而有傷於身也可見爲孝子者時刻不敢忘父母卽一舉足之間擇而後蹫履其安不履其危卽一出言之頃審而後發恐其悖而出卽悖而入如是以致其愼庶免於體辱親矣】故小孝思愛而忘勞中孝尊仁而安義大孝博施而備物博施而備物可謂不匱矣詩曰孝子不匱永錫爾類【詩大雅旣醉之篇自天子以至於庻人𨿽致孝之心無異而名分不同是以有小孝中孝大孝之別庻人思父母之慈愛而忘已耕作之勞此竭力飬親之事也故爲小孝諸侯卿大夫士尊重於仁安行於義惠澤足以及物此立身顯親之事也故爲中孝天子則博施而徳敕加於百姓刑於四海故能備物以事親此尊以天下養以天下之事也故爲大孝至於大孝則孝道無一不具故詩人之言曰君子旣孝則人皆孝其孝斯以孝治天下而源源不竭矣】嗟乎緹縈女子尙知救父彼劉劭楊廣拓防紹者犬豕豈食其肉哉【緹縈淳於意之女也因父有罪當刑願沒身爲官婢以贖其罪漢文帝感其孝因除肉刑劉劭前宋文帝長子也作亂自立孝武帝誅之楊廣隋文帝次子也作亂自立後身死國亡拓跋紹北魏道武帝子也封淸河王因母賀氏有譴帝將殺之紹遂作亂明元帝誅之皆不孝之極者夫緹縈一女子耳尙知救父彼大逆不道若劉劭之徒眞人倫大變而天地所不容也】

夫道章第五

天地合而萬物興焉婚姻人道之始也娶於異姓所以附逺而厚別初娶則男下女取易之咸柔上而剛下居室則夫帥婦取易之恆剛上而柔下【大婦之道參配陰陽天地相合萬物始興夫婦相配宗祀以傳此婚姻所以爲人道之始也娶必於異姓者托於逺嫌之義重其有別之禮其初娶也禮儀備而後親迎取易之成卦柔上剛下少男少女姞婚之義故以男而下於女其居室也夫主唱而婦主隨取易之恆卦剛上柔下長男長女正家之義故以女而承乎男凡此皆所以重人道也】夫也者以智帥人者也刑於妻至於兄弟以禦家邦茍不能制義則必有從婦之凶矣故三代之興皆有內助其衰也咸因女寵下至漢唐傾輈繼路斯固經禮弛防先色後徳者也【內助賢后妃也女寵嬖幸也能爲夫者其道莫先於智明於家道興衰之由國政治亂之故見防察防不爲婦女所惑故能専制其義其妻順之其兄弟效之家邦亦感而化之不然則惟婦言是用而家道索矣故禹娶塗山氏之女而生啟契生於有娀之女湯娶有防之女帝嚳娶有邰氏之女而生稷太任生文王太姒生武王此三代所以興也桀嬖妺喜紂嬖妲已幽王嬖褒姒此三代所以衰也漢危於呂氏移於王氏唐亂於武氏韋氏楊貴妃張良娣覆敗相尋有同一轍此皆輕棄禮法弛縱坊維以色爲先以徳爲後之所致也】故詩人之防思窈窕而不淫其色賤者秩進各得厥職以廣繼嗣此家國之通義也冀缺相待如賔張湛矜嚴好禮迹其持敬可爲家範若恩極則必有嬖溺之愆怨成則必有反目之咎梁冀妖惑荀璨隕生祖約遭傷孫秀被詈過與不及其不智一也【窈窕幽閒貞靜也冀缺春秋晉人張湛後漢扶風人梁冀東漢順帝時大將軍妻孫壽甚羙善爲妖態荀璨晉時人妻艶色嘗病熱璨以身向外取冷而還熨之及亡璨傷神而卒祖約晉時人妻妬而無子約不敢忤嘗夜寢於外爲人所傷疑妻爲子孫秀晉時人妻妬嘗罵秀秀大不平遂出不復入觀於先色後徳禍敗如此所以闗雎之詩以幽閒貞靜詠太姒之徳見君子之重其妻非爲色而然夫阮不重色則妾媵皆得循序而進不相紊亂恩義公溥子嗣可廣有國有家者無異義也昔冀缺耨而妻饁之相敬如賔張湛動止有則而遇妻嚴肅皆治身以正家可爲後世之範若過於情而恩勝則必被惑於淫艶不及情而怨成則必難免於乖離梁冀之流𨿽有過不及情之殊其不眀於夫道一也】是以君子之爲夫敬其身以帥其婦則能制義而家道正矣記曰外內和順國家理治此之謂盛徳【記禮記昏義之篇也君子明於爲夫之道故居處動靜以敬自持爲能帥其婦而得専制之義則夫夫婦婦人道立而家正矣故記有之曰男治乎外女治乎內外內各得其道則國可以治家可以理陰陽之徳法乎天地非咸徳而何】

婦道章第六

女子始生而衣禓稍長而鞶絲柔道也七嵗則男女不共食十嵗則不出於戶姆教之婉娩聽從執麻枲治絲繭以共衣服觀於祭祀納酒漿菹醢自爲女子而婦則已嫺矣【禓束女之被也姆女師也凡學爲婦之道不自爲婦始自爲女子時已有其禮矣當其初生男子衣裳女子則衣禓而不加盛服及其稍長男子鞶革女子則鞶絲而但用繒帛皆示之以柔弱之道也至於七嵗則男女有別𨿽親兄弟不共食十嵗則恆處閨內不令出戶女師教之以言宜和緩貌宜謙順聽從長者之訓績治麻枲絲繭以共衣服之用收納酒漿菹醢以助祭祀之奠凡此皆訓之以異日爲婦之則也】故適於夫則能順雞初鳴盥潄笄總佩刀帨箴管以適舅姑之所下气怡聲問衣燠寒進食則惟所欲舅姑所愛則愛之所敬則敬之其相夫也正色而專心節言而愼行不媟黷以開隙不忿怒以乖恩夫有善則祗遵其命有過則曲匡其失此柔順之義也【笄所以固髮也總所以束髮也婦則旣故適於夫而爲婦能以順爲正而體夫之心其事舅姑也必雞鳴而起整肅儀容佩服噐物至舅姑之所聼其使令以卑下之色怡悅之聲承奉尊者問衣之寒燠以適其體追食之甘者以通其心況一家也人爲舅姑之所愛所敬者皆曲體其意而愛敬之其相夫也靜正其色専一其心簡節其言謹愼其行不敢恃親愛而近於狎以開侮慢之隙不敢辧曲直而流於爭以乖和好之恩夫如有喜則恪以遵之而不敢違其命夫或有過則曲以諌之而不敢顯其失如是敬其夫以孝於舅姑斯合於柔順之義矣】自帝王之後妃以至卿大夫之夫人及士庶之妻莫不有家焉莫不有子焉仁以睦親儉以持身勞以執務則內治修矣敬以教胎賢以逮下勤以董學則嗣昌矣婦徳若斯庶其無咎矣乎易曰恆其徳貞婦人吉言從一而終也【易恆卦之爻辭也凡爲婦者無論尊不莫不有家有子其處家也當仁厚以睦親如曹大家之和姊妹節儉以持身如漢馬后之曳大練勤勞以執務如傳敬姜之親紡績則內治修而家道興矣其肓子也敬愼以教胎如太任之孕文王寛和以待下如大姒之惠眾妾勤勵以董學如孟母之斷機杼而教孟子則息成而後嗣昌矣婦徳之純純備至此驕亢之咎庶其免乎故恆卦之辭曰徳能常守則貞此婦人之最吉者蓋言當一於柔順而不可攺也】伯姬貞姜不辭水火孫妻段女罔愛肌膚史防美之禦叔之婦賈充之妻𨿽蝃蝀無以刺其淫倉庚無以療其妒矣【伯姫宋共公夫人公薨姫遇火以保未至不肯下堂而避遂焚死貞姜楚莊王夫人從王遊漸臺王先去水至夫人以約符不至不肯下臺而避遂溺死孫妻吳孫奇範氏也配一年而亡父母彊之還之還家不從遂自割耳鼻叚女廖伯妻叚氏也夫亡父母將有所許不從逐防其指禦叔之婦夏姫也宣淫而更召其亂賈充之妻郭氏也因妬而連傷其子蝃蝀天地之淫气詩衛風刺淫奔者也倉庚黃鸝也本艸云作可以療妬古之從一而終者如伯姫貞姜孫奇之妻叚氏之女皆捨身而取義故載之史防以爲美談若夫夏姬郭氏奇淫異妬則詩不能刺藥不能療者矣】

兄弟章第七

兄弟分形而連气父子之紀也弟念天顯以恭厥兄兄念鞠於哀以厚子弟居則篤其愛危則恊其力喪則懷其憂人倫之本立矣故資於事兄以事長而敬同資於師弟以帥下而愛同愛敬盡於弟兄而和豫彰於上下施於家國此孝弟所以通神明也【兄弟分體於父母有親防以相連故父子爲綱兄弟爲紀弟當念天命尊卑顯然之序以恭敬其兄兄當念其父母懷抱鞠飬之勞以友愛其弟平居無事則原其愛以相親患難猝逢則合其力以相濟不幸而有死防之戚則抱憂痛以相卹如此則父子之紀明故人倫之本立施之家者卽可廣而推之國以敬見之道移之敬長斯敬無不至以愛弟之道移之愛下斯愛無不周愛敬一盡而愉悅之气充滿上下浹洽家國則可以感天地之和气得祖宗之懽心孝弟之道豈非通於神明者乎】漢景車輦唐明枕被友愛之稱昭布前史而公卿士庶分財譲爵急難全孤亦往往見稱夫兒女易得兄弟難求必內不惑於妻孥外不間於防慝則友悌斯全詩曰是防是圖亶其然乎【漢景帝文帝之子也與其弟梁孝王武入則同輦出則同車唐明皇睿宗之子也制大衾長枕與其兄宋王戍噐申王成弟義岐王範薛王及從兄幽王守禮同至寢分財者漢薛包其弟求分居凡田盧器物奴婢包之盡取其下者讓爵者如漢丁鴻上書讓爵於其弟盡急難者如漢趙孝其弟禮爲賊所得捋食之孝自防謂身胞願代其弟賊並捨之全孤者如唐元徳秀兄子防孤無資得亂媼乃自亂之數月潼流防食乃止詩小雅常棣之篇也古之能友愛者在上則如漢景帝唐明皇史載其美在下則如薛包丁鴻趙孝元徳秀古今稱之蓋兒女者身之所生故易得兄弟者同生於父母故難求從來兄弟之不恊內多因妻孥之揺惑外多因小人之離間故必卓然自力不爲所惑不爲所間則兄友弟悌之道全矣常棣之詩以爲兄弟之當親人皆知之必寔能窮防其理而力行乃深信其不誣爾】或曰使周公管蔡生居寒祚寜至胥戕是殆不然夫象每危舜而無害於國故舜以防斷義管蔡欲危用公而有害於國故周公以義斷防然則遼祖三釋於刺葛與舜同仁唐文致決於建成與鄭伯同思矣【管蔡周公之兄管叔鮮弟蔡叔度也周公使管蔡監武庚管蔡流言曰公將不利於孺子逐同武庚以叛周公以其危國故奉成王之命討而誅之象虞舜之弟也日以殺舜爲事及舜爲天子封象於有庳遼祖遼太祖也刺葛太祖弟也與其弟疊剌寅底石安端同反者再太祖貸其死而復用之後又反太祖親徵擒獲杖刺葛疊剌而釋之以寅底石安端爲刺葛所使皆宥其罪建成唐太宗兄也髙祖立爲太子時太宗方爲秦王威權甚盛建成恐奪其位欲害之太宗先事圖之親射殺建成於武門鄭伯荘公也其弟叔叚見愛於母鄭伯忌之養成其亂遂克叚於鄢或謂周公管蔡若生於庶人之家無可爭兢必不至於相害此論未足以知聖人也聖人以國爲重以身爲輕故象欲殺舜而無害於堯之國則舜之待之始終以恩管蔡欲害周公而實有害於成王之國則周公之待之不得不斷以義由是觀之刺葛所爲有害於國此義所當誅者遼祖待之𨿽過於恩而心則與舜同仁建成所爲𨿽有害於秦王而無害於國乃唐文所以待之者不能法舜而手刃焉其處心積慮以成其恩與鄭伯之待叔段何以異哉】

體仁章第八

天地大矣生而弗子成而弗有萬物皆被其澤獲其利而莫知所由始天地之徳也人得之則爲仁親親而仁民仁民而愛物始於事親中於事君終於治人人之行也【人皆本於天地天地之大徳曰生生有民人而不以爲巳子成遂萬物而不以爲巳有萬物皆防天地之澤而得其利自以爲當然而不知其所從來此天地之徳所以大也人受之以生而爲仁故中庸曰仁者人也親親爲人仁民愛物皆自此推之親親見前子道章仁民愛物詳見下章仁者必孝故能事親移孝作忠故能事君仁者愛人故能治人此人之徳行所以全也】上下相親之謂仁故堯如天而民協和舜好生而民風動志士殺身以成仁故逢幹捨生以匡君巡逺捐軀而徇節除天下之害之謂仁故文武赫怒以安民仲尼據法而誅卯仁之道至矣哉帝王溥惠於博施眾庶推心於立達大小之量𨿽殊而盹篤之誠惟一易曰君子體仁足以長人【上親其下上之仁也下親其上下之仁也故曰上下相親之謂仁帝堯其仁如天出史記舜好生之徳洽於民心出書經仁人之本心殺身以爲君乃適愜其本心故曰殺身以成仁桀之臣闗龍逢紂之臣比干皆忠諫不聼而死張巡許逺皆唐宗之臣當安祿山之亂同守睢陽前後四百戰殺賊十二萬人城中食盡羅雀掘防而食之人無叛者後力竭城陷而死仁者之愛人必去其害人者故曰除天下之害之謂仁語出鬻子文王伐密以救莒武王伐紂以救民皆一怒而安天下之民者魯有亂政大夫少正卯言僞而辯行僻而堅智足以移眾彊足以獨立其罪犯王者之誅孔子爲魯司寇攝行相事七日而按法誅之出家語易乾卦文言辭也仁之徳無所不具故堯舜親民而民皆親之上下相親之仁也龍逄比干皆以死諫張巡許逺皆以死守殺身爲君之仁也文武除殘仲尼誅亂爲民除害之仁也是好仁所以行其愛惡不仁亦所以成其愛如是而仁之道始盡是以帝王布徳行惠而不自以爲功眾庶立人達人而始符其所願𨿽所及之分量大小不同而其能愛人之心至誠篤切實無分別也天備元亨利貞之四徳惟元爲善之長君子備仁義禮智之四徳必以體仁爲先故易曰體仁足以長人此人所以盡性而無負天之命歟】夫仁者內慊於巳而不務其名故與仁同功其仁未可知也與仁同過然後其仁可知也若夫項籍刓印於有功陽谷進酒於將戰其爲仁也不亦異乎【與仁同功者如楚令尹子文之忠齊陳文子之淸孔子皆以爲未知其仁與仁同過者如晉獻公世子申生其父信驪姫之防出之於外或勸其奔申生不從自縊於新城是孝而遇者楚懷王大夫屈原其君信上官大夫之防怒而防之原幽愁憂思遂懷石自投汨羅之水而死是忠而遇者項籍西楚霸王也言語姁姁人有病疾涕泣分食飲至有功當封爵者刻印刓而不與韓信以爲此婦人之仁也陽谷楚司馬子反之僕也楚共王與晉戰被傷又復戰司馬子反渇而求飲陽谷操酒而進之子反飲之甘而不能絕於口以醉共王惡之遂斬子反是陽谷愛子反而反殺之也夫長人本於體仁是內盡其心無所爲而爲非務名於外而求人知也故如子文之忠文子之淸𨿽事與仁同而其心尙未可知如申生之孝屈原之忠𨿽爲仁太過而皆自盡其心故觀其通可以知其仁若夫有功不賞則仁無所用因辭致戮則害生於恩其於爲仁之道逺矣】

義章第九

得失殊致取捨攸分憧憧往來紛紜瞀微義其曷制之義者國之維人之路也上好義則民服下好義則民安【境遇不同如富貴貧賤榮辱生死之類大約不出得失二者爲得爲失其致懸殊欲取欲舎其意遂分人情貪得而惡失故取捨之念憧憧然不能自定往來而亂於心紛紛然無所取裁瞀而亂於目非有義焉其何以制之故管子以爲禮義亷恥國之四維乎孟子以爲義人之正路也上之人能好義則有以治其下故民服下之人能好義則有以報其上故君安義之有關於上下如此故不可以不也】故君子正其義不謀其利尊賢爲大惟善爲寶勞而不怨欲而不貪使民相觀而善以成其俗敬法而終事循分以淑身守望相助疾病相扶財毋茍得難毋茍免爭於爲義而恥於爲不義此治國之風也【君子有治民之任者也凡舉政事必合乎義而不計其利尊賢惟文王文王得呂尙載之後車稱爲太公望惟善爲寶如楚王孫圍所云楚國不以玉爲寶惟以觀射父左史倚相爲寶勞不不怨如禹順水之性而使民盡力溝洫稷相地之宜而教民播時百谷進勞何怨欲而不貧如孔子對季康子曰子欲善而民善矣𨿽欲奚貪凡此皆義也而非利也使民知上之心惟義是好各各相勉於善以成其風俗敬上之法而勤其事守已之分以善其身守望相助如北齊王昕伏身而蔽刑劭疾病相扶如西蜀何祗傾財而療張嶷財毋茍得如管寧鋤田得金揮而不顧難毋苟免如髙意避難而行不徑不竇見義所在爭先爲之不義所在羞而不爲民皆敎行古道豈非治國之風乎】義理彰則功利息故兵出而民知所庇矣信與民期以奪敵資敵國之民望之若父母如此則擴地滋廣而得民滋眾首仁尾義天之道也詩曰豈弟君子四方爲則其是之謂乎【詩大雅捲阿之篇義理之效旣彰則功利之風自息故兵出而敵國之人皆知我意在救民非貪其富皆欲得我以爲護庇我以誠信與民相期故敵所暴用之民皆爲我用而不爲彼用是奪敵之資矣敵國之民望之若父母則四海之內罔不來歸地豈不益廣而民豈不益眾乎始乎春生之仁終乎秋成之義此天之常道也君子本仁而行義可以爲法於天下詩曰豈弟君子四方爲則此之謂也】若乃夷齊讓國巢由潔已爰旌目之吐餐公沙穆之辭貨程嬰李善惇節於死生虞卿孫嵩篤誼於患難田橫海島相殉之徒五百臧洪東郡同難之士八千亦各言其志也嗚呼烈哉【伯夷叔齊孤竹君之二子兄弟讓國巢父許由俱堯時人堯讓以天下不受爰旌目周時人饑於道狐父之盜與以壺飡旣食矣乃知其爲盜嘔之遂伏地死公沙穆後漢人有富人王仲願奉百萬之資令其求位穆曰以貨求位吾不忍也不受程嬰春秋時人晉上卿趙朔之家臣屠岸賈作亂滅朔家嬰匿其孤兒武而以已子代之李善後漢人李元之僕元舉家病死所存孤兒續生才數旬奴共謀殺續分財善負而逃親自哺養乳爲生湩遂得成立虞卿戰國人爲趙相其友魏齊得罪於秦秦索之急卿棄相印與之俱逃孫嵩後漢人功曹趙岐得罪於中常侍之兄唐遂逃出嵩遇於市載歸岐遂得免於難田橫秦末爲齊王漢髙被立懼誅與五百人入海島後橫赴召中途自殺五百人在島中聞之亦皆自殺臧洪三國時人爲張超功曹后袁紹以洪爲東郡太守曹操圍超急洪請兵於紹敕之紹不從洪怨甚據郡自守爲紹所圍食盡城中男女八千人相枕而死莫有叛者城陷洪死正義之君子其效旣彰彰矣亦有好義之士其誼孤髙如夷齊之倫𨿽所行不同要之各盡其心以合於義豈非千古之烈丈夫哉】

惇禮章第十

辧上下定民志莫切乎禮其爲教也微其閒邪也於未形故君子貴之【天髙地下萬物散殊而禮之意已備若上下之辧不明則民志不定故聖人制禮以辧之自下而上必層累而上自上而下必層累而下公卿大夫各守其職士農工商各安其業民志有不定乎民志最微聖人先於隠微而教之不待其顯著𨿽有非僻之萌已潛消黙化而不自覺是禁邪於未然勝刑罰之禁於已然者多矣故君子以此爲貴也】禮有情有文忠信禮之情也威儀禮之文也緣情而制文貴賤有等衣服有別上不偪下下不僭上男女異路車從中央民乃知讓矣是以富者不驕貧者不濫以之居處而長防明以之服政而官爵序以之蒞戎而武功成民皆愛其死而忘其生聖人所以藏身之固也【貴賤有等如天子之堂九尺諸七尺大夫五尺士三尺之類衣服有別如天子龍衮諸侯黑白之黻大夫靑黒之黻士民衣纁裳之類上偪下者如晏平仲之祀其先人豚肩不掩豆澣衣濯冠以朝則隘而難乎其爲下矣下僭上者如管仲之鏤簋朱山節藻棁則僭而難乎其爲上矣古者男子由路左女子由右車從中央顓頊帝髙陽氏之令曰男女不相避於道者拂之四逹之衢出路史富者不驕如漢樊重營產巨萬恥外孫之爭財反以田二頃與之貧者不濫如原憲繩樞甕牖而樂道自守長防明如曲禮所云年長以倍則父事之十年則兄事之之類官爵序如王制班爵公侯伯子男卿大夫上士中士下士各有等也武功成如晉文公大搜以示之禮而少長皆可用之戰陣也君子旣以禮爲貴必合情文而兼盡之凡吉凶軍賓嘉之五禮各有登降進退之文然皆本於莊敬誠慤之情因其情而制之爲文使之貴賤必有等級衣服必有分別爲上則不至侵偪其下爲下則不至僭越其上男女各有當行之路而車則行乎其中禮教昭明至於如此民豈有不相讓者乎是以富而好禮貧而無怨居處則有次序行政則守職分蒞三軍則步伐止齊各不相亂民皆親上敬長𨿽死爲人之所惡禮之所在民皆知樂爲死而忘其生聖人以一身安天下卽以天下而安其身是藏其身於天下也其堅固爲何如哉】故禮有周折之容而樂有歌舞之節正人足以副其誠邪人足以防其失和以逺怨敬而不爭禮樂明備天地官矣詩曰淑人君子其儀不忒【周折者周旋中規折旋中矩出禮記玊藻萹歌如樂記所云歌風歌雅歌商歌齊之類舞如內則所云舞勺舞歌舞大夏之類詩曹風鳲鳩之篇禮樂原不相離故此節兼言樂禮之本在敬樂之本在和周折之容敬之所發也歌舞之節和之所逹也正人先有忠信之心得禮樂以將之則足以宣暢其性情邪人卽有僭偪之失得禮樂以導之則足以防閒其滛慝樂至無怨禮至不爭禮無不明樂無不備而天髙地下各得其位詩所以稱淑人君子其心均平專一威儀必可則可象而不差忒也】夫禮之禁亂猶坊之止水去舊坊者必有水敗廢舊禮者必有亂患漢承秦敝習爲綿蕞猶賢乎已晉人放達以乖名教能無及乎石大夫也軾路馬苗晉卿之下公門猶存古道若謝安之不廢音樂王珪之下同庶人胥失之矣【綿蕞者以防爲圍束茅艸立於其中以象朝列之位者也晉人放逹如卑卓爲吏部竊飲鄰猶而醉臥甕側王�爲荊州刺史追者傾朝見樹有鵲巢防脫衣而上以桀其谷之類石大夫漢右奮也見天子路車之馬必憑軾致敬畄晉卿唐人爲太守歸鄕裏望縣門而步謝安晉太保性好音樂𨿽有期防不廢絲竹王珪唐禮部尙書時三品以上準立家廟珪獨祭於寢下同庶人禮禁亂於未然猶坊止水扵末至也坊𨿽舊不可去以爲無因而去之則水至而無所逃禮𨿽舊不可廢以爲無用而廢之則亂生而不可救秦又専尙刑決禮教大壊漢初功臣醉或妄呼防劍擊桂叔孫通建綿蕞以定朝儀遂無喧諱失禮者可見有禮之益晉人以名教爲束防故蕩於禮法之外因北十六國之亂下見失禮之害石奮苗晉卿之循古道尙有可取如謝安則流於遇王珪則流於不及豈禮之中道哉】

定資政要覽卷一

欽定四庫全書

禦定資政要覽卷二

大學士呂宮等恭纂

察微章第十一

使安危災慶若髙山之與深谿恆人辧之矣萬事之化莫不起於細而成於鉅惟智者以近知逺以往知來君子所貴乎察防也【凡人之最難辧者莫若安危之相伏災慶之相乘蓋安危災慶無形而甚防非君山之易見其髙谿之易見其深也是以萬事之變化其終至於甚大者往往起於細微恆人忽之惟智者則能以近推逺不出戶而知天下以往推來因已事而知未然凡此皆於從者辧之故察防之道爲君子之所貴也】至長反短至短反長吉爲凶始凶爲吉先恩生於害害生於恩數不可以臆測者多矣【至長反短至短反長者如冬至日晷甚短然陰極陽生由此漸長夏至日晷甚長然陽極陰生由此漸短吉爲凶始凶爲吉先者如宋人牛生三犢皆白孔子以爲吉徴已乃父子俱盲及楚攻宋丁壯皆戰死父子獨以盲免見列子塞上一翁失馬人弔之翁曰安知非福後馬引駁馬歸人賀之翁曰安知非禍其子馳馬折臂人又弔之翁又曰安知非福及敵兵至人皆戰死其子以折臂免見淮南子恩生干害害生於恩者如孟孫獵而得麑使秦西巴持歸烹之巴弗忍放焉孟孫怒逐巴後思之曰麑且不忍何況於人遂取以爲子傅見淮南子魯欲使吳起爲將禦齊疑其妻齊人起遂殺妻魯乃以爲將已而魯君惡其殘忍遂絕】

【之見火記凡天道人事各有其數長之與短吉之與凶恩之與害相去懸逺而互相倚伏不可臆度如此故不當辧之於顯而必察之於微也】防有所不及者隄容蟻而漂邑煙一泄而燎原慮有所不周者張毅好恭而病熱單豹好術而傷虎蓋知之難如此況見善而怠時至而疑者乎騏驥珍其速至莫邪寶其立防蚤見而豫備斯爲得之子曰知幾其神乎【張毅周時人性好恭過門閭必趨𨿽輿必敬用心待人以謹於外而不防其內致病熱而死單豹亦周時人好養生之術辟處巖窟離俗自守以謹於內而不防其外致爲虎所食見呂覽見善而怠者如郭公善善而不能用以至國亡見春秋時至而疑如劉表不聴昭烈之言以襲曹操至操並袁紹而益彊荊州卒被其禍見三國誌騏驥良馬名也莫邪寶劍名也恆人處事未嘗不知防其始而慮其終然漂邑之水潰於蟻穴燎原之火起於薪煙此則防之所不及者矣張毅謹外而忘內單豹謹內而防外俱至喪身此則慮之所不周者矣知微之難如此彼見善而怠同於不見時至而疑終至失時者又何足云乎故凡事之來當審於未形之先而備於無事之際不遲緩以失機不悠優以取敗直與良馬同其速寶劍同其決而後可此知機之君子孔子所以贊其如神也】婦寺與政而漢危大臣爭權而魏亂儲官不愼而晉隳侈欲弗戒而唐禍抑可畏也夫國柄分散則釁及其君家政旁落則災及其主故修身者謹細行圖治者防未然嗚呼愼之哉【婦之與政者謂前漢以元後王氏預政而致簒後漢以靈後何氏預政而致危寺之與政者謂前漢之政亂於恭石顯後漢之政亂於曹節王甫大臣爭權者謂司馬懿曹爽爭權爽爲懿所殺魏因以亡儲官不愼者謂晉武帝不聴衛瓘之言而立恵帝卒以亂國侈欲弗戒者謂唐宗觀在藏充溢而費用溢寵楊妃諸人而聲色靡國柄分散者如魯公族大夫孟孫叔孫季孫立三都而分公室昭公畏之至於出奔晉世卿魏侈趙鞅韓不信範吉射中行寅智防彊私室而弱公家互相吞並三分晉家政旁落者如季孫之臣楊虎専制家而政而因刼其主叔孫之臣竪牛専制家政而餒死其主自古始治而終亂者其亂必有所由國之與家皆同一理故漢危於婦寺之與政魏亂於大臣之爭權晉隳於儲宮之不愼唐祻於侈欲之弗戒此皆始不能察之於防而後遂不能持之於著由今思之良可畏懼是故國柄不可以分執家政不可以旁疑知幾者其修身也𨿽細行而必謹其圖治也當未然而已防誠有得於察微之道者也有國有家者可不愼哉】

昭信章第十二

月望則蚌蛤實羣陰盈月晦則蜂蛤虛羣陰月形乎天而羣陰化乎淵所感者信也天非信不生地非信不成人非信不立可與爲始可與爲終可與尊通可與卑窮者其惟信乎【月者陰之宗也蚌蛤水族陰之屬也可與始可與終者如漢昭烈聞諸葛亮賢三顧艸廬遂用爲相亮鞠躬盡瘁輔佐後主以報知遇鮑叔少與管仲交因其賢薦之桓公釋其囚以爲相及叔有疾仲爲之不食不飲而人終始無間可與尊通者如唐臣房齡杜如晦少同學及爲相謀防相資同心輔主可與卑窮者如漢隠士閔仲叔周黨同志相友含菽飲水恬靜安貧以終其身信者人之誠心也天地萬物莫不有誠故相感之理莫不以信試觀月之望與晦特形見於上耳而羣陰之盈遂各應於下卽蚌蛤之微亦因之而虛實蓋皆誠信相感故能如是其不爽也況於人之以誠信相感者乎是以天之寒暑有常而萬物得之以生地之髙下不易而萬物得之以成人之言行如一而萬物得之以立舉凡終始尊卑窮通莫不宜信則知信之系於人也大矣】信於君心斯美惡不逾信於名斯上下不幹信於令斯時無廢功信於事斯民從務有業信蓋在乎言前矣【君心之信斯美惡不逾者如齊威王之左右常毀卽墨大夫譽阿大夫威王不信使人察之卽墨治而阿不治遂烹阿大夫封卽墨大夫自是左右莫敢飾非皆盡其情之類信於名斯上下不幹者如晉文公請隧於襄王王以爲先王之名分所定遂不許文公亦不敢復請之類信於令斯時無廢功者如魏文侯不失虞人之期而稱賢主秦孝公不爽徙木之賞而成霸業之類信於事斯民從務有案者如禮記月令所載天子每月各有應行之事以先萬民之類信爲人君之大寶故存之於心則美惡不可淆惑彰之於名則上下不相淩犯布之於令則因時而動綱紀以成措之於事則因民而施庶務以立蓋皆先立其信而後播之於言故其言足以感人也】故君子不以言譽人則民作忠口恵而實不至怨菑及其身是以與其有諾責也寧有已怨昔齊桓聴管仲之說徳顯於會盟晉文賞雍季之言義彰於持後𨿽在霸者尙以信著日中詭而殷虛烽火戲而周敗可勿凜諸易曰中孚以利貞乃應乎天也【會盟者諸侯會而相盟也齊桓公與魯荘公盟荘公刼桓公求汶地管仲曰許之及歸欲弗與管仲曰失信不可以四百里之地見信於天下君猶得也乃與魯信彰於時遂爲盟主雍季晉臣也文公將與楚戰咎犯曰君亦詐之而已雍季曰詐則難復非長術也文公用犯之言而賞雍季曰其言百世之利也周武王入殷見殷之長者問殷所以亡對曰欲知之請以明日日中爲期及往弗見周公謂武王曰吾知之矣期而弗信此殷之所以亡也周幽王寵褒姒而苦其不笑乃戱舉烽火諸侯兵至而無冦褒姒大笑及犬戎入幽王復舉烽諸侯不信兵皆不至遂爲犬戎所敗易中孚卦之彖辭也君子知言之感人必本於信故其譽人也不徒之於言而必實見之於事則上以誠感下以誠應而皆興起於忠矣茍不以信則恵徒在口而無其實不惟人之不感而且滋怨人怨旣深天災寜有不及其身者乎是以人有求而不許始𨿽拂其意而終不害於信其怨小而可受諾人之求而不踐始𨿽順其意而終害於信其責大而難堪君子寜受其怨而不輕於諾所以全此信也夫齊桓晉文霸主耳因其臣之言而重其信尙能顯其徳而彰其義況有天下之王者反出霸者之下如殷紂周幽或以詭亡或以戲敗不信之禍一至於此豈非後人所當敬戒者哉易曰中孚之道本於正則誠信相感可以上應乎天而人可知矣】夫志士勵不期之節哲人懷可復之言故季札解其寶劍展禽明其岑鼎若新垣平之上書劉仁軌之昡己到茂灌之負交所謂匿情矜吝小人之至惡者歟【季札吳公子也使於北遇徐徐君愛其寶劍札心許之而未及與後歸復過徐徐君已死札解劍懸冢樹不以死故倍其信展禽魯大夫柳下恵也字季齊求岑鼎於魯魯與他鼎齊弗信曰柳下季以爲是卽受之魯君請於季季以爲非信不從魯君乃以眞岑鼎與齊新垣平漢時人以望气見文帝互上大夫使人持玉杯上書闕下獻之平佯語帝曰闕下有寶玉气視之果得獻杯者刻曰人主延壽後知其詐平伏誅劉仁軌能爲詭激外示長者內懷矯詐敝衣糲食善當途毎於眾中或撾一姦吏縱一孤寡已髙名矜物無知事見冊府元龜內到茂灌名漑南梁人武帝時任昉日與漑等遊及昉死子皆流離舊交莫之卹劉孝標憐之爲作廣絕交論到漑見其文擲於地終身恨焉志士哲人皆以信爲重者也節之所在𨿽未嘗期約者必力勉而行之言之所發𨿽至於久逺者必深思而踐之如季札展禽其最著者若夫新垣平之流內藏其情外飾其貌矜誇吝嗇全無誠信所謂小人之至惡者其以是哉】

知人章第十三

人生而有陰有陽多隠情飾貌以攻名察其所安眞僞晰矣故官必擇賢遊必擇交十步之間有茂艸十室之邑有忠信殷紀三仁衛多君子賢才之生寜拘時地哉【殷三仁謂微子箕子比干也衛多君子謂蘧瑗史狗史防公子荊公叔發公子朝也凡朝廷之用人與臣庶之取友皆當逺邪僻而就中正故必以知人爲重但人之眞僞不同其生也內陰而外陽陰者其情陽者其貌在君子則內外如一在小人則往往深隠其情粉飾其貌以博君子之名如王莽之勤儉謙恭以邀稱頌曹升之徒步上省而飾淸貧茍非從其中心之所安者而察之亦何以辧其眞僞乎故賢十之生不拘時地在知人者擇而取之夫十步之間至近也而必有茂盛之革十室之邑至小也而必有忠信之人是以當殷之末季而有三仁𨿽衛之小國而多君子豈宜拘拘於時地而謂無可擇之人哉】才之大者上志而下求於物有不知於人有不見故曰大匠不斵人不忠信而多智能譬猶豺虎不可身邇必先其仁義而後親之木尺而節玉寸而瑕掄材不必求其備救溺者濡追逃者趨立功不必中於繩能知人斯無棄人矣三人行必有擇焉戚施直鏄籧篨防璆蒙修聲聾聵司火人之爲益不亦多乎【上志者謂有志於上世之賢而模之下求者謂不恥於在下之人而問之也齊桓問相於管仲仲曰隰朋可其爲人也上志而下求不忠信而多智能者如宋臣丁謂機敏多智而讒諂欺罔是也掄材不必求備者如衛臣茍變有將材衛君因其食人之卵而不用子思以爲選爪牙之士不可棄之是也立功不必中繩者如漢臣汲黯持節視河內之火而矯詔發倉以救饑民是也鎛鐘也戚施不能仰之人也故令主鐘璆玉磬也籧篨不能俯之人也故令戴磬蒙無目之人也心専於聴故令審聲聾聵不聰之人也心専於視故令司火此晉胥臣對文公之言也天下之才有不自見其才者焉有寸必本於忠信者焉有一長可取之才焉有隨機應變之才焉不自見其才者志大而心虛其於物理人情莫不洞悉不必物物而知之人人而見之若大匠然不斤斤於斧鑿之事也才必本於忠信者蓋人不忠信卽多智能適足以濟其惡猶之豺虎非無搏噬之能人皆畏之而不敢近故必先求其有仁義之心而後親近之此有才者所以必本於忠信也至於一長可取之才如木之至尺者不能無節玉之至寸者不能無瑕然其才有可用則不必求其全備矣隨機應變之才如人之身不宜濡而救溺則不得不濡人之行不宜趨而追逃則不得不趨但其功有可取則不必中於繩墨矣才之不同知之各異故能知人者必無棄人三人𨿽少中有善者亦必擇而從之此官所以必擇賢遊所以必擇交也若夫戚施之輩似皆無用先王能各因其人之質而器使之信乎天下無可棄之人矣其爲益豈淺鮮哉】明珠暗投而按劍蟠木先容而不忘智者決防於愚人賢士程能於不肖自古患之況乎流言無實毀譽成黨梁國見黎丘之海濵聞逐臰之夫此宋徽所以失國曹爽所以亡身也如荊文之甄賞趙襄之信倚第五倫之鑑拔郭林宗之品藻豈易得哉【黎丘梁國北地之名也地有奇能效人之狀有丈人醉歸效其子扶而行之丈人醒而怒其子曰無之丈人曰是必奇也明日復醉而歸其眞子迎之丈人反以爲拔劍而刺之人有犬臰者無能與居苦而居海上海上人有悅臰者晝夜隨之而不能去宋徽宗哲宗之子也用蔡京童貫曽布蔡卞朱勔蔡攸王黼梁師成等而貶元祐諸正人以至失國曹爽魏曹眞之子也秉政不聴曹冏傅嘏之言而用何晏夏侯荀璨鄧颺等以致亡身荊文卽楚文王也其臣莧譆數以禮義違犯之而文王知其賢爵之五大夫趙襄子名無卹晉臣也信倚其臣任登登爲令薦士膽胥己襄子不疑卽以爲中大夫第五倫西漢人也舉吏如鄭袁賀等多致顯官時以爲知人郭林宗漢時人名泰有知人之鑑王允黃憲茅容等皆其所稱許者知人之重如此彼不知人者有才或不用所用或非才往往偏聴愚不肖之言而進退賢智之士如夜明之珠無所先容而以暗投之反按劍而怒蟋曲之木茍有先容則以之爲器而不忘若斯者從古所通患也況乎専信流蕩不實之言以致姦邪成黨是其黨者則羣起而譽之非其黨者則羣起而毀之是非不明賢姦無辧如黎邱丈人惑於而殺其子海濵之夫拂人性而樂其臰宋徽曹爽至失國亡身而終不悟也豈不謬哉以視楚文王之倫官人則能擇賢處友則能擇交良不易得也】

厚生章第十四

進業曰登再登曰平三登曰泰平泰平者極治之稱也獨以民食得之倉廩充而衣食足爭訟息而教化興其爲泰平也諒矣【古之爲治者専以民事爲重故三年耕必餘一年之食九年耕必餘三年之食其於治民之官俱因此以考其績當三考之時餘三年食者上農工之業於天子名之曰登登則陟不登則黙十八年而餘六年之食者再登也則名之曰平二十七年而餘九年之食者三登也則名之曰泰平夫治稱泰平無以加矣乃獨以民食得之何哉國以民爲本民以食爲天王者能重民食爲之經制使國之倉廩充溢而緩急有備則民之衣食具足而俯仰無虞由此囂淩之風可移而爭訟以息禮義之俗漸成而教化以興其爲泰平也不亦信乎】神農大禹之爲治也本之以谷而用弗窮通之以貨而民不倦金生粟死管仲權其重輕糴貴糴賤李悝時其斂散取之有節而制之有方使工不失務農不失時士不失養官不失祿是謂和徳【貨謂布帛金貝之屬所以通有無者也谷爲本貨爲末本末相資則民可使富神農之世耒耨之刋以教天下而食足日中爲市交易而退各得其所而貨通大禹任土作貢懋遷有無食貨流通萬國作人重農則粟盛而金衰重商賈則粟衰而金盛管子曰民有餘則輕之故人君斂之以輕民不足則重之故人君散之以重凡輕重斂散之以時則準平使萬室之邑必有萬鐘之藏千室之邑必有千鐘之藏大賈畜家不得豪奪吾民矣李悝魏文侯臣也其法曰糴甚貴傷民甚賤傷農善爲國者使民無傷而農益勸善平糴者必謹視嵗有上中下熟因其等而爲糴之多寡使民適足價平而止嵗饑則亦因其等而發之故𨿽遇饑饉水旱糴不貴而民不散取有而補不足也夫神農大禹皆泰平之世也莫不以谷爲本而通之以貨本立故用弗窮貨通故民弗倦卽降而管仲權金粟之重輕而齊借以霸李悝時斂散之貴賤而魏因以彊況王者藏富於民出入之間可無道以處此乎故其取之也每十分而取一可謂有節矣其制之也以三十年之通可謂有方矣使工不失其藝事之務農不久其耕斂之時士不失其饑廩之養官不失其常職之祿是上下皆取足於田也因天時盡地財用人力王化浹洽羣生熙皥徳之和孰有大於此者哉】夫民地著而衣食饑不食寒不衣慈母不能保其子矣魯宣秦始反裘負薪董仲舒蘇威耿壽昌之說亦猶行古之道也【魯宣公文公之子也古井田之法偕民力以耕公田而不稅其私宣公因公田之入薄故履民畆而擇取其丰茂者此變法之始也秦始皇以貪戾並天下不念田功厚賦斂以自供諸田租口賦鹽鐵之制二十倍於古民心洶洶遂以絕世董仲舒漢武帝臣也言古者稅民不過什一其求易供是以民財內足以養老外足以共稅下足以畜妻子蘇威隋文帝臣也奏減賦役務從輕簡文帝從之躬行節儉戶口嵗增府庫盈溢耿壽昌漢昭帝臣也奏令邊郡皆築倉以穀賤時增價而糴以利農谷貴時減價而糶名曰常平聖王在上而民不凍饑者非能耕而食之織而衣之也使民各歸於土著而已蓋衣食皆生於土若一夫不耕則或授之饑終嵗不制則或授之寒饑寒切身不顧亷恥𨿽慈母不能保其子君安得有其民哉所以宣公稅畆公室四分始皇厚斂僅再世猶之反裘而負薪者皮之不存毛安附乎如董仲舒之論什一蘇威之減賦役耿壽昌之建常平猶不失重農之遺意者也】周人井田逺而難復漢人井田疎而難行編戶逸爲惰遊良疇盡於豪奪良可深念欲拯其敝因田定稅莫如唐人平賦之書斂輕散重必用歷代常平之制不幸有饑荒轉徙則以富弼淄靑之法濟之民生庶其無慮乎張全義之撫河南載諸史冊不以人廢意可也【井田者周制也其法以地九百畆分爲九區中百畆爲公田其間有井其外八百畆分給八家爲私田八家合力耕種公田而不復稅其私田故曰井田名田者以名系田自列而下至於吏民凡置田之數各有其限𨿽至多者毋得過三十頃所以塞兼並之路也平賦書唐李翶所著其法曰一畆之田嵗可得粟一石公收其十之一凡貢賦廩餼及供賔客禦水旱皆取足於此鄕爲公囷卽將所入之粟十取其一收於其中嵗饑則量家口多寡與之歷代常平法卽漢耿壽昌所立之法各酌而行之是也富弼宋臣知靑州時大饑勸所部丰稔者得粟十五萬斛廬舍十萬餘區散處流民用官吏分廩之山林川澤之利聴民取不禁全活五十萬人張全義唐人起羣盜後鎭河南招復流民蠲租存無毎出見田疇美者輒召田主勞賜荒蕪不治則集眾杖笞之在洛四十年稱殷富焉夫周之井田其制本善而法廢旣久遽欲復而行之反足病民漢代以名系田用抑兼並似得井田之遺意者而立法不詳未免疎略遂致格而不行卒使編戶之氓失其本業服勤者寡遊惰者多殷厚之家因乘其困屈而兼並之富者益富貧者益貧民事將何賴乎言念及此深可憫惻欲起凋敝之民而予以更生之路莫如斂唐人平賦之書及歷代常平倉之制或因田之多寡積栗以實公囷或因嵗之丰歉平糴以利農民不待災荒已爲預備一旦水旱則又有富弼之法以賑救之民之生計庶有恃乎彼張全義其初乃盜者之流耳及撫河南知以民事爲重君子不以人廢意猶有取焉況故人良法犁然史冊酌而施之輕徭薄賦勸農力田以厚天子之生端賴之矣】

教化章第十五

禮正月始和縣教法於象魏以眎萬民浹日而斂之乃施於邦國都鄙【禮周禮也象魏兩闕之間也鄙畿內公卿采地也都采地之界也古之治民者富而教之其法甚備故於正月嵗首天地陽和之气始動卽法之以教天下而和萬民懸教法於象魏至旬日然後收之逺邇皆得見開乃施於邦國以及都鄙使各以此法教其所屬之民而民無不被其化焉】其教民也比閭相保族黨相救不獨親其親子其子皆有惻怛之愛焉老坐於裏塾時民出入觀其長幼而導之遜讓田野造次之間見教化之權輿矣月吉而讀法有紏有勸小學謹其少儀大學修其三物賓之飲射之禮以合其教學成則大比而材諸官其與於辟雍也與冑子齒蓋自邦畿以達天下無人不學無地非教休風偃物淳化通猗歟休哉【五家爲比五比爲閭四閭爲族五族爲黨老裏之上老庶老也裏塾夾裏門之屋也月朔曰吉小學如閭有塾黨有庠之類少儀少者所當行之儀如灑掃應對之類大學鄕學也三物爲六徳六行六藝也六徳者知仁聖義中和六行者孝友睦婣任卹六藝者禮樂射禦書數是也飲鄕飲酒禮射鄕射禮也辟雍國學也冑子自世子以至公卿大夫之適子也先王之教民也必始於鄕裏乃可以成化於天下故比閭有相保之情族黨有相救之義生我者親也親其親以及人之親則不獨親其親矣我生者子也子其子以及人之子則不獨子其子矣蓋皆有惻怛之愛不忍之心以相及也凡裏必有上老庻老坐於塾因民之出入而教之父齒隨行兄齒鴈行頒白者不提挈隨其長幼而誨以遜讓是田野之間一出一入不過造次之頃耳而教化之道實始於此矣又於毎月之朔屬民謮法不率教者罰之率教者勸之人生八嵗則入小學而勤防儀十有五嵗則入大學而修三物教之鄕飲以尙齒教之鄕射以觀徳其學旣成則三年大比選其賢能漸進於上各量其材而授之官其與於國學則令與冑子齒讓焉夫教始於比閭進乎國學則自邦畿以至天下之人盡能學地盡立教所以風而物順化行而民從至教之成也顧不美歟】漢武表章而學官廣厲明帝講說而介士通經三代以還於斯爲盛文翁延壽蜀頴之教興韓愈常衮潮閩之化洽所謂儒以道得民者乎【表章者謂漢武帝表章六經聴董仲舒公孫等言復博士官擇民端正者補博士弟子文學之士彬彬興起明帝光武子也幸辟雍引弟子升堂執經問難親爲解說圖門觀聴者以萬計自太子諸王侯及大臣子弟功臣子孫莫不受經下至期門羽林之士皆通孝經論語文翁漢時人爲蜀郡守蜀俗僻陋文翁起學於成都市中招弟子受學吏民爭願爲學官弟子韓延壽亦漢時人爲頴川太守俗多豪彊難治延壽召郡中長老爲陳和睦親愛之道令嫁娶喪祭略仿故禮勿過於法百姓遵之韓愈唐時人爲潮州刺史潮未知學乃爲置鄕校而潮文學始興常衮亦唐時人爲福建觀察使時閩地未知有學衮興學召士閩人翕然從之凡教之成也達於天下蓋帝王躬行倡導風勵羣倫故被其化者罔不樂從也三代而後其最盛者如漢之武帝明帝皆能崇尙儒術篤意文治漢以下諸臣若文翁輩或撫頑俗或處僻隅猶能各布其教而行其化焉然則人臣奉命分理一方均有移風易俗之責不可不勉周禮所謂儒以道徳得民之心者殆謂是歟】昔之善爲教者孔孟之後有王通程朱之前有胡瑗三才九疇或在布衣彼借耰鉏而徳色廢學校而不修揆厥由來眞名教之罪人也【王通隋人教授河汾讀書談道弟子數千人唐初名臣如房齡杜如晦王珪魏徵輩皆出其門開唐一代之治卽文中子也程顥程頤兄弟二人充養純粹動止語黙皆師聖人朱熹講學教授集諸儒之大成胡瑗爲湖州教授訓人有注立經義治事齋以惇實學及立太學詔取其決著爲令式以上四人皆宋儒也耰鉏治田器也借耰鉏而徳色者謂秦商鞅爲政遺棄禮義風俗日壊民之借鋤與其父者自矜以爲有恩於父廢學校而不修者謂三國時公孫瓚寵用商販庸兒所在侵刻不修學校是也古之以道得民垂世立教者莫盛於孔子而孟子繼之王通能力接其學以於教鄒魯遺風賴以猶存宋儒如程朱輩相繼而起發明孔孟之學而胡瑗實開其先其教人之法良足善也是皆紹聖賢之心以襄國家之教化者𨿽在布衣而三才九疇之道於是乎存其有功於世道人心匪淺矣若彼借耰鋤而徳色是不知有父子之親廢學校而不修其何以明綱常之理豈非得罪名教之人乎】

儉徳章第十六

卉棲血歠孿領燔勝邃古淳風漸以文而代質有熊氏作益爲黼黻纁之飾端璧瑞以奉天委珩牙而嫮武西陵勸織承云導龢亦已稱備物矣【燔勝者先燒其石令赤以肉加於其上而炙之也有熊氏卽黃帝也黼白黒相次之文以絳帛爲質而繡斧形於上黻黒靑相次之文又繡爲亞字之形是也黒而有赤之色纁淺絳色也執玊爲璧外圓而內方以玉爲信曰瑞珩橫玉也牙亦玉佩也西陵黃帝妃卽嫘祖始教民蠶者也承云黃帝之樂名也凡物之始乎質者每遞變而著爲文上古之世未有衣服宮室及諸飲食之制也以艸木爲服因棲止於其中末有火化食鳥獸之肉而飲其血質之至也有巢氏教民紩衣曲領以代卉服燧人氏教民火石燔勝以代血飲是皆淳厖之風也而以文易質之漸己肇於此矣至於黃帝染五采爲文章以表貴賤斧黻纁益加以飾而衣裳之制燦焉且端其瑞璧所以敬天委其珩牙所以敬身西陵勸織而先蠶之禮以興承云導和而六代之樂以開典章文物不幾備美矣乎】爰曁陶唐文明彌著貢賦攸同乃復爲茅茨土階葛衣糲食意儉爲吉徳不必裁以禮衷抑聖人制用丰約各有適耶子曰菲飲食惡衣服卑宮室禹無間然蓋以其致孝而勤民也所謂繼治者其道同歟【貢者下之所供如禹貢所載球琳瑯玕齒革羽毛漆枲織纊蠙珠怪石之類是也賦者上之所取如所載九州之賦各有上中下不同是也自黃帝至堯蓋歷數世文明之會於此益九州貢賦之入亦旣攸同意其漸其逺乎質而愈從事於文矣乃堯反以茅爲茨土爲階衣葛衣食糲食力行節嗇其故何歟夫禮不可過也不可不及也然與其奢也寜儉意者儉爲吉徳以儉爲尙卽不必盡合於禮亦無敝歟抑聖人制天下之用當丰者丰當約者約各適其宜而不耑主乎儉也夫子稱禹之無間然而曰菲飲食惡衣服卑宮室所謂儉也然必合之致孝神盡力溝洫乃稱無間向使其不然則亦未必其無間矣故治天下之道有當儉者有不當儉者所以自奉如飲食衣服宮室之類當儉者也所以敬天勤民如郊社宗廟禮樂制度之類不當儉者也於當儉者而不儉其敝也奢於不當儉而儉其敝也鄙酌丰約之正協文質之中時措而宜施當其可天下乃以大治占之帝王皆由斯道後世所當繼之而以爲法者也】車酒騎炙實開亂源故章臺麗而楚衰阿房成而秦潰乃至街衣綺珥肆設帷帳以示矜誇流極矣漢文克儉遂欲上追堯禹晉武雉裘唐明珠繡始𨿽焚棄究乃汰侈誠好名遺實有初鮮終者也【車湎騎炙者紂於宮中作九市車行酒馬行炙也章華臺楚靈王所作國人苦役卒以叛亂阿房宮秦始皇所作窮極奢麗天下憤怨羣盜皆起街衣綺珥肆設帷帳者隋煬帝於丰都市中廣置珍貨帷帳及以繒帛纒樹誇示逺人漢文帝性恭儉身衣弋綈足履革舄以韋帶劍以蒲爲席集上書囊以爲殿帷晉武帝初有獻雉頭裘者命於殿前焚之其後有羊車之侈唐明皇初年焚珠玉錦繡於殿前示不復用後寵楊妃縱欲奢靡卒召禍亂儉之爲道也得之則治失之則亂古之不儉者莫甚於紂車酒騎炙亂之源也楚之章臺秦之阿房驕奢召禍如出一轍至若隋煬殫竭民力誇耀逺人綺珥帷帳之屬是奢之流生也可謂極矣漢文躬崇惇朴爲天下先在位數十年始終如一堯禹而後斯爲繼美晉武雉裘之棄唐明珠繡之焚初未嘗不節約而後乃侈肆也蓋好名而遺實故有初而鮮終豈眞能儉者歟然則圖治者必勉其實毋徒慕乎其名必厚其終毋徒勤於其始也斯可稱儉徳矣】公孫布被汲黯致譏況夫棟駭仙靈艦驚丹鏤鷸冠獸炭錦幛金鋪何其怙侈而滅義乎夫儉者外以節用內以制心君子不盡利以遺民故仕則不稼田則不漁公儀休之拔葵焚織深有取焉【公孫漢武帝臣爲禦史大夫時以布爲被汲黯譏之曰此飾詐以釣名也棟駭仙靈者漢梁兾大壯棟宇圖以雲气及諸仙靈也艦驚丹鏤者吳賀齊性奢所乘船雕刻丹鏤靑蓋絳防鷸冠者春秋時鄭子臧好聚鷸爲冠獸炭者晉羊琇以炭爲獸形然後焚之也錦幛者晉石崇王愷以奢靡相尙愷作紫絲步幛四十里崇作錦步幛五十里金鋪者晉王濟豪侈買地爲馬埒編錢滿之時人謂之金埒也公儀休魯人爲相入其家見園有葵拔之見妻織帛焚之曰吾旣食祿又奪園夫紅女利乎凡君之崇儉也以利民也公卿大夫皆佐君以利民者也君且不可不儉況其下焉者乎然必務其實毋飾其名而後可公孫布被可謂儉矣汲黯以其有近名之心猶且譏之矧如梁兾之棟賀齊之艦子之冠羊琇之炭石崇之幛王濟之鋪紙欲敗義莫斯爲甚其視公孫又何如哉夫所爲儉者合內外而後成外以節用儉之事也內以制心儉之本也君子察於斯不欲専利而以畱之民故仕則不稼不以士而侵農田則不漁不以藪而兼澤制心節用凡以爲民也公儀休之拔葵焚織眞有合於君子之道焉】

遷善章第十七

善無常主自以爲善斯不善至自知不善斯善至是以君子見善則遷有過則攺過而能攺善莫大焉易曰豫成有渝無咎殷湯不吝周宣補闕漢髙吐哺光武回輿所稱無咎者乎夫人喜聞無過則諛者日進此田巴所以致規於齊君也【善無常主出書咸有一徳篇易豫卦上爻之辭殷湯攺過不吝見書仲虺之誥周宣王有闕仲山甫補之見詩大雅烝民篇漢髙帝用酈食其謀將立六國後以撓楚權趨令刻印以問張良良不可帝吐哺罵曰竪儒幾敗乃公事趨令銷印後漢光武常與期門輕出衞尉姚期諫曰古今變生不測誠不願陛下微行帝卽回輿而還田巴對齊王曰王召臣臣攺飾問妾妾愛臣謏臣曰姣臣臨淄水而觀然後自知醜惡也今謏王者眾王能臨淄水過而自攺齊國治矣天下之善無有常主所以貴乎遷也自以爲善則驕矜之念生而不善至矣自知其不善則愧悔之心萌而善至矣君子不能有善而無不善也但見善則遷而勇於從義有過則攺而果於去非卽有善而無不善矣善孰大於此乎易所以云人𨿽昏於逸防至於旣成而能有變卽可無咎此攺過之說也殷之湯周之宣漢之髙光率由斯道卽所謂無咎者乎然攺過之道有因自知而攺者有因人言而攺者惟己喜聞過則忠告者至若喜聞無過則阿謏者至人日謏已日矜安望其攺過以遷於善乎田巴規齊君之言良可思也】故君有爭臣父有爭子士有爭友則躬備令聞而動無過舉顏淵亞聖乃稱不貳蘧瑗大賢猶曰知非故履重考祥言貴忠告割痤至痛啜藥至苦然而爲之者便於身也【顏淵孔子弟子不貳者有不善未嘗不知知之未嘗復行也蘧瑗衛賢大夫行年五十而知四十九年之非視履考祥見易經夫田巴之致規所以盡忠於其君也然諫爭之義不獨君臣卽父子朋友之間亦不可不勉故君有過臣諫之謂之爭臣父有過子諫之謂之爭子士有過友諫之謂之爭友果能聴之則身有令聞面善至矣動無過舉而不善逺矣如淵之亞聖瑗之大賢可謂令聞矣而一則不貳一則知非孰非從攺過中來乎故視己之履必重考祥聴人之言惟貴忠告凡人之情諛則不忠忠則不諛諛言順耳而病於行也忠言逆耳而利於行也割痤者非不痛也飲藥者非不苦也然而不得不爲之者將以去疾而便於身也使人之攺過如其去疾則無過之不可攺而亦無善之不可遷矣】人不可以過自棄故周處勵於忠信士安勤其博綜人不可以過棄人故鄭均曲諫於弟兄林宗訓義於鄕裏君之於臣也矜其瑕而湔其累故秦釋孟明之罪漢收魏尙之功孰謂遷善而非盡善乎【周處晉人少不修細行鄕曲患之父老謂口南山猛獸長橋下蛟並子爲三害矣處曰吾能除之遂入山射獸入水斬蛟勵志自修言必忠信皇甫謐字士安亦晉人少不務學遊蕩無度毋勸之曰修身篤學汝自得之於我何與因對之流涕謐感激勤學博綜典籍鄭均後漢人兄爲縣吏受人餽遺均數諌不聴因脫身爲傭嵗余得錢帛歸以與兄曰物盡可復得爲吏坐贓終身捐棄兄感其言遂爲亷潔郭泰宇林宗後漢人同裏左原爲郡學生犯法見斥林宗謂之曰昔顏涿聚大盜也叚幹木大駔也卒爲齊之忠臣魏之名賢貴躬而已原納其言孟明視秦穆公臣初命代晉敗績穆公原其罪而用之後再伐晉濟河焚舟晉人不敢出遂霸西方魏尙漢文帝臣以罪削爵馮唐曰尙守靈中數有功一言不相應文吏以法繩之罰太重矣帝卽赦之復以爲雲中守人各有身有身則當自愛自愛則當遷善遷善則莫先於攺過謂己不能攺過者自棄者也謂人不能攺過者棄人者也周處士安可謂不自棄矣鄭均林宗可謂不棄人矣夫人猶不可棄人況君之於臣也不輕棄之又誰甘自棄一莭之瑕矜而全之一行之累湔而新之秦穆之於孟明漢文之於魏尙率斯道也君宥人之罪人將自逺於君君念人之功人將益懋其功是胥天下之人而皆可與遷於善不謂之盡善也可乎】厲人夜半生子急取火而視之負惡者未嘗不自知也知而遂非或乃振斧鉞以立威建官司而監謗詭辭自飾長惡靡悛何以免迷復之凶哉【振斧鉞以立威者如漢桓帝時白馬令李云上疏言帝者諦也今小人諂進財貨公行是帝欲不諦乎帝怒送獄杜眾諫帝愈怒並下廷尉殺之是也建官司而監謗者如周厲王暴虐國人謗王召公諫曰民不堪命矣王怒使衛巫監謗者得則殺之是也詭辭自飾者如漢主父偃爲中大夫大臣畏其口賂遺累千金或曰太橫矣偃曰吾日暮途逺故倒行逆施之是也長惡靡悛者如漢嚴延年爲河南太守用刑刻急京兆尹張敞以書勸之延年報曰莠盛苗穢何可不鋤自矜不止是也迷復凶易復卦上爻之辭凡人之遷善也必始於自知厲人夜半生子急取火而視之惟恐其類己貌之惡者猶且知恥行之惡者寜不自愧是人未嘗不自知也知而卽攺則復於無過是之謂善知而不攺又從而遂其非是之謂惡彼以斧鉞立威官司監謗飾辭而靡悛者是皆迷而不復者也其何以免於凶哉知遂非者之不免於凶則人之攺過以遷於善也愈不容己矣】

務學章第十八

學非能益也達天性也性至善無惡而習或淆之故軌之於學以復性而成徳【人之爲學非能益其所本無也不過全其所固有者而已人所固有天性是已天以性命於人而仁義禮智信之徳無不具足於其中是本至善無或有惡也但有生而後日近於習習於善則日進於髙明習於不善則日趨於卑暗不獨眾人之中有善有惡卽在一人之身亦或時善時惡紛紜混淆莫能自主其何以全性之本然而不負上天賦予之意哉故必正之於學以復其性而成其徳蓋徳本於性性稟於天學以達之未嘗益之也】徳成於勤荒於嬉大禹惜陰周公待旦仲尼之韋編三絕管寜之藜牀半穿所稱自彊不息者乎博聞多識惇善行而不怠達天人道義顯仁足以利物藏用足以獨善學之大者也【禹惜寸陰周公思兼三王有不合者仰而思之夜以繼日幸而得之坐以待旦仲尼孔子字晚喜易讀之韋編三絕管寧漢時人好學所坐藜牀當膝處半穿自彊不息顯仁藏用俱見易經學以成徳而徳豈易成乎必以勤自勵日知所無月無忘所能積累不止庶幾底於成耳若安於怠惰溺於嬉戲今日不學謂有來日今年不學謂有來年鮮冇不荒廢者矣禹之惜陰周公之待旦仲尼讀易韋編爲之三絕管寜誦書藜牀爲之半穿是皆以勤成徳自彊而不息者也故人之爲學當以聖賢爲法勤於聞從而博之勤於識從而多之匪徒聞與識己也擇其善者勤而行之終始如一惇而不怠可謂勤矣可以成矣夫然故盡己之性足以盡人而盡人之性卽以達天由性而之焉是之謂道時措而宜焉是之謂義顯之仁則出其學以博濟天下豈不足以利物乎藏其用則懷其學以淑愼其身豈不足以獨善乎此皆成徳之事學之大者端在是矣】生麻中不扶自直學必愼其所親攻玉以石浣布以灰學必珍其所借弓待擏而後調劍待砥而後利學必勉其所難舜禹之聖入山詢牧入水咨漁學必廣其所納揆厥防要歸於全天之所生而勿敗焉故曰學非能益也逹天性也【生麻中不扶自直見論衡攻玊以石浣布以灰見王符貢實篇弓待擏而後調劍待砥而後利見淮南子入山詢牧入水咨漁見呂覽勤學之道不可以一端盡也蓬至弱也生於麻中則不扶而自直與正人居𨿽有非僻之心自爾漸消學有以人而益己者此類是也故所親不可以不愼也玉至美也而攻其瑕者必以石布至潔也而浣其垢者必以灰學有以粗而治精者此類是也故所借不可以不珍也弓之調也必有待於擏劍之利也必有待於砥學必盡其功然後可收其效此類是也故所難不可以不勉也以舜禹之聖入於山必問牧童入於水必問漁師以其知之審耳學必質所疑然後能堅所信此類是也故所納不可以不廣也凡若此者𨿽不可以一端盡而揆其防要非有他岐蓋天賦性以與人原無不全人必盡性以逹天勿或有敗無所損之卽所以增之無所戕之卽所以養之而學之大原已得之矣前所云學非能益也達天性也此之故耳】愛親而敬長睦眾而親仁吾必謂之學矣何必以徳性問學徑別區分辧朱陸之同異哉𨿽然周覽圖籍研綜古今所以括而羽之墳典索邱肇自三皇而謂臯防稷契所讀何書將與於不學無術之譏矣【朱熹見前篇陸九淵亦宋儒熹所論道問學爲多而九淵専尊徳性互有同異晉張華周覽圖籍四海之內若指諸掌漢劉向博覽洽聞研綜古今家語於路初見孔子曰南山之竹不揉自直斬而用之達於犀革孔子曰括而羽之鏃而礪之其入之不益深乎伏羲神農黃帝之書謂之三墳墳者言大道也帝嚳顓頊髙卒唐虞之書謂之五典典者言常道也八卦之說謂之八索索者求也九州之志謂之九邱邱者聚也三皇伏羲神農黃帝也臯臯陶防稷契皆舜臣名宋王安石謂趙抃曰君輩坐不讀書耳抃曰臯陶稷契有何書可讀冦準問張詠曰何以教準詠曰霍光不可不讀準取而讀之至不學無術笑曰張公謂我矣夫務學旣以達性是學與性相須爲用者也學者果能愛其親而性達於親敬其長而性達於長睦於眾而性達於眾親於仁而性達於仁性在是學亦在是矣何必於徳性學問之中別其路徑分其區隅而辧朱陸之同異哉當年朱陸之學𨿽有小異原歸大同而後人乃有辧朱陸之同異者眞屬贅龎矣𨿽然此謂學必原於性也非謂性可以廢學也如張華周覽於圖借之林劉向研綜於古今之變所以砥礪其學以成名猶之括羽其竹以成箭也墳典索邱自古之而乃謂臯防稷契所讀何書抃𨿽賢者未免失言矣信斯言也人皆任其性而廢學不學無術之譏將同於準矣其可以爲訓乎】

重農章第十九

粟者國之大用政之本務也是以帝王之道民莫先乎農民農則志朴而產重志朴則易使產重則難遷【凡國之財用必審其大端之所在而務之斯其用爲有本有本則用不窮粟是也茍粟多而財有餘何爲而不成帝王知治國之必本於粟也故所導以民者諸務未遑而先致力於農事豈徒爲其利哉蓋亦貴其志也民務農寒則擊槀除田兩至首戴薴蒲身服襏襫沾體塗足盡其四肢之力以疾從事於田野其志朴矣粟生於地長於時聚於力非可一日成數石之重中人弗勝其產重矣志朴則少私義而公法立是易使也產重則不爲姦邪所利卒然有急𨿽死其處而無二慮難是遷也夫如是攻則有功守則有財矣】茍捨本趨末則好智而多詐產約而輕徙倉卒遇患皆有逺志而無居心然則金銀珠玉天下之大害也聖人知其然故貴五穀賤金玉以惇本抑末而務民於農夏箴曰中不容利民乃外次【貴五賤金玉漢鼂錯語古不用銀故錯専言珠玉夏箴夏禹儆戒之書中卽城市之中外次業田之舍也夫重農之效旣如彼矣茍不重農人將捨其本而趨其末商賈大者操其奇嬴所賣必倍不耕不織衣采食肉因其富厚交相豪貴力過吏勢以利相傾是好智矣好智則出其聰明技巧以干法令以是爲非以非爲是而多詐矣且金玉在握輕微易藏可以周海內而無饑寒之患其爲產也不亦約而其於徙也不亦輕乎時有災患皆生逺志無復居心離鄕棄家猶如鳥獸𨿽有髙城深池嚴法重刑不能禁也然則金銀珠玉豈但饑不可食寒不可衣使臣輕背其主民易去其鄕盜賊有所勸而逃亡者得輕資是天下之大害也聖人知重農之利如彼不重農之害如此故貴五穀貴用物也賤金玉賤異物也以惇本業抑末作敺民而歸之農皆著於本使天下各食力力末技遊食之民轉而務南畆則蓄積足而人樂其所矣夏箴曰城市之中不容民之逐利民乃相與務農而卽於外田之次正此意也】豳風察其重穋周官辧其土宜歷代賢君躬親耕後親蠶莫不申勞農之典立勸桑之制或下詔以惇勉或設官而商度重其力俾與孝弟同科惜其功不以小故徴召故國無敖民地無曠土而儲蓄足恃【豳國名公劉所居風詩也周公所作以進成王令知稼穡之艱難者先種後熟曰重後種先熟曰穋周禮大司徒以土宜之法辧十有二壤而知其種以教民樹藝潤濕不可谷樹之竹葦磔石不可谷樹之葛木以爲絺綌以爲材用親耕者躬耕耤田天子於南郊諸侯於東郊周成王親與世子出觀農事又不但耕耤己也親蠶者君齋戒卜三宮夫人世婦之吉者使入蠶室夫人躬桑以勸蠶事供祭服君服以祀如東溪馬皇后置蠶室於濯龍中是也申勞農之典者如漢景帝勸農桑禁金玉武帝勸種宿麥宋眞宗因江浙旱遣使取占城稻三萬斛給民爲種仍教以種法是也立勸桑之制者如唐憲宗詔諸道毎田一畆種桑兩株所在長吏檢察仍切禁采伐是也下詔惇勉者如後魏孝文詔牧守令長勤率百姓無令失時同裏之內家有兼牛通借無者是也設官商度者如唐宗遣宇文融充勸農使乃至賦役差科於人非便者與所在官寮及百姓商度處分又禁宰耕牛是也與孝弟同科者漢文帝詔置三老孝弟力田常員不以小故徴召者唐髙祖勸農事非急要悉皆停止獄囚支誣亦免追迫是也古之重農者豈獨夏箴所載乎周以農事開國后稷公劉創其業文武周公纘其緒詠七月之詩察其重穋觀六官之書辧其土宜亦可見其惓惓重農之意矣歷代之君或親耕或親蠶勤其身以爲天下先天下乃以知農之重也申勞農之典立勸桑之制者則因重農而詳其法矣下惇勉之詔設商度之官者則因重農而詳其人矣至於重其力俾與孝弟同科惜其功不以小故徴召則不獨重其農之事而又且重其農之人矣上之重農至於如此故國無遊惰之民地無荒蕪之土倉庾旣盈儲蓄足恃天下皆知農之重而亦共受重農之利詎不美歟】夫農必敬時而愛日粟相若而舂之得時者多米米相若而食之得時者能饑故與人以財不若毋奪其時與人以食不若毋奪其事此重農之深防也秦隋虐使其民男不得耕女不得織丁壯盡於矢刃衰弱塡於溝壑本旣傾矣枝將焉附若召信臣鄭渾者其知務乎【召信臣漢南陽太守躬勤耕農起水堤數十處以廣灌漑民賴其利鄭渾魏沛郡太守興水陂開稻田民刻石頌之號曰鄭陂重農者重其時而已夫農必敬時而愛日天降時地生材不與民謀民時至而作竭時而止故敬之愛之力耕數蕓疾獲非老不休非病不止乃以有獲不然時未至而逆衣時旣往而慕之當時而薄之則粟少而失功今粟相若也而至於舂之則得時者多米米相若也而至於食之則得時者能饑時之不可失也蓋如此灸故與人以財與人以食其濟有限不若毋奪其時毋奪其事其利無窮豈非重農之深防乎秦始隋煬徵伐土木虐用其民而奪其時一人耕百人食之一婦蠶百人衣之以一奉百勢不能供故男子力耕不足糧餉女子紡績不足衣服丁壯者以禦鋒鏑而盡於矢刄老弱者以苦凍餒而塡乎溝壑民爲邦本農爲民本本旣傾矣技安附乎若召信臣鄭渾者爲民興利務在富之誠知本務可爲守令重農者法矣】

睦親章第二十

九族和則動得所求靜得所安家國之通義也君子因睦以合族厚骨肉廣枝葉山川設險非親弗居情𨿽不同無絕其愛親者乃不失其爲親焉【九族自髙祖至孫之親也動得所求靜得所安出向期戒子書君子因睦以合族出禮坊記人道親親也親親故尊祖尊祖故敬宗敬宗故收族能盡睦親之道而至於九族俱和以之動動則有功有功則可大故得所求以之靜靜則無事無事則可久故得所安蓋不出家而成教於國豈非家國之通義乎君子因睦親之道以合其謂凡九族中引而近之則其骨肉也推而逺之亦其枝葉也骨肉之間寜從其厚勿從其薄枝葉之類寜欲其廣勿欲其狹名山大川亦旣設險以守其國矣而屏藩之任非親不使居之𨿽爲宗族者各懷其情或有不同而要以和睦之道行之不以小故轍廢懿親而絕其愛然後親者得以不失其爲親也立愛惟親始家邦而終四海此道得焉耳】昔周人眾建維城盛則旦奭相其治衰則晉鄭扶其弱故宗親者君之所以自衛也名分旣定尊卑懸異必恩義俯逮乃獲盡其歡心上篤於親斯民興於仁矣【旦周公名奭召公名晉鄭二國名皆周之同姓也周道莫重於親親武王旣平天下眾建諸侯封周公於魯召公於燕康叔於衛凡立七十一國而兄弟之國十五姬姓之國四十詩所云宗子維城者是也其於親親可謂篤矣故當其盛也陜以東周公主之陜以西召公主之而共相其治卽不幸而衰也平王遷洛晉鄭是依文侯武公宣力王室而共扶其弱然則與君同休與君同戚者其宗親乎人君睦親匪但爲宗親計實所以自衛也且名分而旣定矣天子正其爲天子諸侯正其爲諸侯尊卑之位截然懸殊不患不威嚴而患其太濶絕也倘無所以聨屬之不已恝乎必有恩以相洽有義以相維爵以馭其貴祿以馭其富朝防燕享以明其禮賜予賚賞以致其情然後爲之宗親者暁然知君睦族之心而亦各自盡其心可與患難可與安樂上下相得歡然而無間也夫上之所以行下之所效也上篤於親民亦知自念其親孝弟慈讓之心油然而起不其興於仁乎是不獨親親也而仁民之道亦在其中矣】周平棄族葛藟致譏晉武不親杕杜興刺矧縱尋斧哉秦罷分封魏疎同姓咸孰淪胥然漢初指過於股亦致釁興吳楚蓋太重則傷恩而有尾大之患太輕則傷義而有枝弱之虞故愛𨿽隆必節以禮體𨿽貴必昭以度褒表功徳深固根本恩至義盡睦親之道也【葛藟詩篇名周室道衰平王棄其九族故譏之杕杜亦詩篇名晉武公寡特兼其宗族而不求賢以自輔故刺之宋昭公欲去羣公子樂豫曰公室之枝葉也不可縱尋斧馬秦並天下稱皇帝而子弟無尺土之封曹丕疎其骨肉不加恩禮束阿王曹植曰勢之所去𨿽親必輕漢初大封同姓三庶孽分天下之半賈誼上疏曰一指之大幾如股其後諸侯奢縱吳楚等七國皆叛譬之於物尾大則不能掉言諸侯彊則難制也叔向曰公族將平其宗族枝葉皆落王者褒有功表有徳如周公有大勲勞則封以大國漢東幹王蒼孝友寛仁明帝下詔美之言王者親親故大封建其衰也則有葛藟杕杜之譏而秦之矯枉魏之寡恩卒致淪滅與漢縱王侯流相等則恩義輕重之間務斟酌咸宜有禮以閉其邪有度以昭其品於以杜僭亂之萌絕傷心之怨而褒功表徳又有以鼓舞勸導之則根本磐固恩義彰明知愚賢不肖皆各洽其性情而不至有乖離之慮矣】禮之行於家國者必統於一故寶玉可分於伯叔富貴不加於宗子公藝同居仲淹惇義其仁者之禮乎馬援樊重君子稱之若城陽腐谷陳輿開隙懷徹分明且不能同人於宗矣【分寶玉於伯叔之國見書經旅獒篇禮適子庶子祗事宗子不敢以富貴加於宗子之門張公藝唐人九世同居唐髙宗幸其宅問故公藝書忍字百餘以進帝賜以縑帛範仲淹宋人樂善好施置義莊以贍宗族後漢馬援有馬牛羊數千頭谷數萬斛盡散以班昆弟身衣羊裘皮袴樊重後漢人家資鉅萬賑贍宗族恩加鄕閭春秋時齊城陽大夫嬖寵被絺綌鵞防含余粖腐朽五穀而不散伯叔兄弟皆苦饑寒陳輿晉人官侍中坐與叔父稚不睦出爲河內太守薛懷徹後魏人與兄弟不睦同產相朋因有爭愛顯在公府發疵釁時人恥焉同人於宗易同人六二爻辭夫帝王睦族與臣庶異而揆情審理自天子達於庶人無不統於一者故伯叔𨿽尊而寶玉可賜其國重大君也支庶𨿽顯而富貴不入其門敬宗子也卽紀所載厚薄殊塗可法可戒者如此然則意主於睦親者可不愼所務歟】

禦定資政要覽卷二﹤子部﹐儒家類﹐禦定資政要覽﹥

欽定四庫全書

禦定資政要覽卷三

積善章第二十一

善者天人所以授受故曰繼之者善也若川然有原以卭浦而後大欲盡人以合天必謹正其所積積善者不期慶而慶臻焉鼓宮宮動鼓角角動山云艸莽雨雲水波黃帝曰芒昧因天之威與元同气是以堯爲善而眾善至周積忠厚漢積寛仁咸昌厥祚天道彰矣【繼之者善出易經若川然冇原以卭浦而後大出國語凡樂器皆有五音鼔宮則眾器之宮音皆應鼔角則眾器之角音皆應蓋以類相感也黃帝之言及堯爲善而眾善至俱出呂覽積善者當明乎善之原善也者天以是授之於人人以是受之於天故易曰繼之者善蓋人之有性所以繼天之命純乎至善而無有不善也自有生之初而言則謂之繼自有生以後而言則謂之積人性之善𨿽足乎已無待乎外然至善之道必合內外而後成是若川然旣有源矣以卭於浦滙合眾流然後能成其大故欲盡人之性以合天之命者必謹正其所積善之積初非有意於求慶也而慶自臻焉蓋天人之間渾然一气密相感應鼔宮而宮皆動鼔角而角皆動气之徴於聲者也山云之似艸莽雨雲之似水波气之見於形者也黃帝之言曰芒芒昧昧無有窮際因天之威罔敢不敬乃應乎天與元同气可見天人𨿽分木嘗不合矣是以堯爲善而眾善集克其立善之極者乎周自文武至於成康】

【世傳忠厚之心漢自髙惠至於文景歷敷寛仁之政用能貽謀子孫享國久長克昌厥祚豈非積善之慶歟天之於人報施不爽於斯彰矣】積善於身者行不愧影寢不愧魂積善於家者宗族稱孝鄕黨稱弟若乃扶危難卹覊孤念乏絕通有無危言切諫以申幽愼罰緩刑而全物所謂邁種其徳者乎田蚡飛語義縱摯擊牛輔筮殺劉瑀叫呼殘忍怨毒嗟何益哉【行不愧影寢不愧魂者如衛武公之詩曰相在爾室尙不愧於屋漏是也宗族稱孝鄕黨稱弟者如閔子騫人不間於其父母昆弟之言是也扶危難者如後漢劉翊見張季禮奔喪頃滯以車與之卹覊孤者如周楊修旅舎供過客而不受其報念乏絕者如張範爲議郎救卹窮乏家無所餘中外孤寡皆歸焉通有無者如宼恂以所得祿賜厚施朋友故人危言切諫以申幽者如唐徐有功爲司刑丞武后時周興來俊臣等搆防無辜抵以極法有功議出之全活者數十百家以諫奏三經斷死而執悉不渝愼罰緩刑而全物者如漢丙吉爲廷尉治巫蠱獄武帝聴望气者言長安獄中有天子气遣中使按天下獄無輕重皆殺之使夜至郡吉不納曰他人無辜死者且不可況皇曾孫在乎相守至天明不得入帝聞感悟囚赦天下是也田蚡漢丞相與魏其竇嬰有隙誣嬰罪當死帝無殺嬰意蚡使人爲飛語曰聞於帝遂殺之義縱漢定襄太守以鷹擊毛摯爲冶掩獄中重罪二百餘人及賓客昆弟私入相視者亦二百餘人鞫爲罰罪解脫盡殺之牛輔後漢人每見客先筮吉凶中郎將董越詣輔命筮之筮人常爲越所鞭乃假以報曰不吉卽殺越劉瑀宋吏部尙書與何偃有隙瑀發癕偃亦發疽瑀聞偃死歡躍叫呼於是亦卒夫善之積也修於身焉著於家焉逹於國與天下焉畫所爲不愧於影夜所夢不愧於魂善之積於身者然也孝於親宗族稱之弟於長鄕黨稱之善之積於家者然也若夫扶人之危難卹人之覊孤念其乏絕通其有無以至申幽而全物則所積者不止在於身與家矣善積而徳成如種植焉故謂之邁種徳彼田蚡義縱牛輔劉瑀之徒殘忍肆虐怨毒存心人已交損則亦何益之有哉觀此善愈不可以不積矣】𨿽然善積而名成非覬之也爲善而近名必生事生事則釋公而就私置數而任已治不修故而事不須時其爲善也與爲非奚異有其善喪厥善知善之爲善斯不善已【釋公而就私者如後漢時甘陵周仲進與房伯武因所學不同二家賔客互相譏揣遂成尢隙由是甘陵有南北部是也置數而任巳者如後漢孔融爲北海相自以智能優贍豪俊莫及欲舉軍耀甲與羣賢要功然所任用皆好奇異事無所濟治不修故者如宋王安石以治平自許剏行新法天下騷然事不須時者如袁紹欲攻曹操田丰諫曰未可不如久待紹不聽果敗是也大善固不可不積矣然人果能積善名自隨之非可先有慕名之心然後爲善以招而致之也茍爲善而近於名必不能行所無事而生事矣生事則亦何所不至乎善本一世之公也而必欲挾爲一已之私善本眾人之數也而必欲行其獨是之見故有當革亦有當因也而必不肯仍其故時不可後亦不可先也而必不能俟其時此皆覬名之心致之也將使世之人未享其爲善之利而先受其爲善之害則其爲善與爲非亦奚以異乎故善不可有也自有其善斯喪其善矣爲善亦不必知也知善之爲善斯不善矣積善者外去其名內去其知斯不有其善者乎斯能有其善者乎】故君子慮善以動動惟厥時厚濟不居其惠多與不求其報功蓋天下不施其美澤及後世不有其名是之謂善積【慮善以動動惟厥時見書說命篇君子知爲善之不可以好名而好名者之流獘卽入於不善也故慮善而後動謹其所積於內也動必當其時謹其所積於外也厚積於物不居其惠多與於人不求其報兢兢然不敢自謂善之已積也卽至功蓋天下澤及後世人之視之以爲善之至矣君子自視不過盡人之性以復天之命耳其於天人授受之初亳未有加也敢施其美而有其名乎禹之不矜不伐顏之若虛若無皆此志也天下惟無意於名者名必白歸焉是之謂善積積善者當以此準】

愛民章第二十二

大道之行也選賢與能講信修睦使民老有所終壯有所用幼有所長矜寡孤獨廢疾者亦有所養男有分女有歸是謂大同夫上之視民猶赤子也赤子有欲呱呱弗能出諸口父母已意及之謹其乳保而察其寒煥赤子之欲斯適治民者亦然【凡愛民者非私恩小惠之說也固有大道存乎其中矣大道之行也與天下公人之有徳者賢也則選而任之有才者能也則與而用之所講習者誠信所修爲者和睦使民有送死之具而老者有所終有養生之資而壯者有所用幼者有所長卽矜寡孤獨廢疾之人亦不至流離而有所養土農工商各修其職男有分也嫁娶以正婚姻以時女冇歸也足以天下爲一家不可謂之大同乎蓋其視民不以民視之而以赤子視之矣夫赤子始生卽有所欲當其未適不能自言惟呱呱然泣耳爲父母者愛之也切求之也不厭其勞不待其出諸口也卽以己之意及之不惟意及之不遂已也必有事以適其意焉謹其乳保之托而察其寒燠之宜其養之也旣得其人又得法赤子之欲斯無不適君子之治民亦若是則已矣君之心卽百姓之心不必待百姓之自言也以不忍人之心行不忍人之政不徒意及之而已也愼選守令所以謹其乳保調劑寛猛所以察其寒燠也蓋必如保赤子然後可以爲民父母耳】養其生而弗傷厚其財而弗困節其力而弗極不煩不擾民自美安如鳥覆卵無形無聲而惟見其成持家之長惠及子孫撫運之君澤流天下率斯道也【無形無聲惟見其成出管子持家之長四語出後魏甄琛表爲人君者觀於父母之保赤子而得治天下之道焉夫民莫不欲壽順而壽之與民休息以養其生而不欲其傷也民莫不欲富順而富之斂從其薄以厚其財而不欲其困也民莫不欲逸順而逸之使從其時以節其力而不欲其極也如是則出令者簡要而不煩從令者寧一而不擾民自被其美而得所安矣如鳥之覆卵然人不覩其形也不聞其聲也惟日見其成而已蓋形聲之入人者淺道徳之入人者深爲治不在多言顧其力行何如耳父母爲持家之長以實心愛子故慈惠及於子孫元後爲撫運之君以實心愛民故潤澤流於天下皆率斯道耳】天之愛民甚矣一物失所元气爲之舛盭故人勞則星動於天政乖則石言於國爲人上者愼之哉唐堯加惠於民西伯施仁於無告漢文帝賑卹於孤寡明帝存養於篤癃可謂知先務矣【星動者光武時中天星盡搖占曰民勞也石言者春秋時石言於晉魏楡晉侯問師曠曰石何故言對曰石不能言或憑焉怨讟動於人則有非言之物而言堯存心於天下加意於窮民一人饑曰我饑之也一人寒曰我寒之也周文王爲西伯發政施仁必先於鰥寡孤獨窮而無告者漢文帝賜天下孤寡布帛絮各有差明帝賜天下篤癃粟人十斛夫人君愛民如愛赤子豈無所見而然也蓋民者生之於天天之愛其所生也不啻如父母之愛其子也諸子之中有一子不得其所則父母之心必爲之惻然動矣萬物之中有一物不得其所則天之心亦爲之側然動矣天之心不可見也而形於气則有乖盭之變以示異焉故星動者民勞之徵石言者政乖所致天人感應之際捷於影響通於呼吸大可畏也爲人上者當體仰天心俯合民心不可以弗愼也如唐堯之加恵西伯之施仁漢文之賑卹明帝之存養彼其於民無不愛也而必首及於窮困者誠知先務矣惻隠之心天人一理宥之道今古同風愛民者其尙知所法乎】武都綏聚桐鄕恩遇淸河涕沱懷州收瘞古之遺愛也彼郡無犬吠人稱臥虎誣民爲叛違詔徴租所謂狼牧者歟夫鳥究則啄獸究則攫故財盡必怨力盡必叛周官六養齊政九惠悅以先民而民從之惠盎所以貴愛利者可思已【漢虞詡爲武都太守始至郡戶才盈萬翊綏聚流亡二三年間增至四萬餘戶宋邑爲桐鄕嗇夫存問耆老孤寡遇之有恩後魏杜纂爲淸河內史尢愛貧老問民疾苦對之流涕後漢馬燧爲懷州刺史收瘞暴骨漢王溫舒爲河內太守捕郡中豪猾千餘家大者族小者死流血十餘里郡中無犬吠南齊蕭士開爲益州刺史嚴用威刑人號曰臥虎後魏鄭伯猷爲靑州刺史誣良民爲叛籍其貲入已唐李實爲京兆尹政猛暴有詔蠲租實違詔徴之六養者大司徒以保息六養萬民一慈幼二養老三賑窮四卹貧五寛疾六安富見周禮九惠者一老老二慈惠三卹孤四養疾五合獨六問疾七通窮八賑困九接絕見管子恵盎見宋康成公曰有道於此使人𨿽勇有力刺之不入擊之不中公曰善曰此猶辱也有道於此使人弗敢擊刺公曰善曰此猶有其意也有道於此使人無其意公曰善曰𨿽無其意未有愛利之心也有道於此使天下驩然皆欲愛利之公曰此寡人所欲得惠盎曰孔子是也孔子無地爲君無官爲長天下丈夫女子莫不願安利之萬乘之主誠志於此易於孔子多矣人君代天子民者也人臣代君子民者也愛民之道均不可以不講武都桐鄕淸河懷州惠養其民猶有古遺愛之風彼溫舒輩縱谿壑之欲等艸菅之視所謂使狼牧羊反爲其害者歟夫鳥窮則啄獸窮則攫何況於人故斂不以節財盡則怨使不以時力盡必叛上不愛民民安能愛其上乎果能如周官之六養齊政之九惠以悅之道率先其民民未有不從之者上愛下下亦愛上理固然耳惠盎之告宋公四累而上惟貴愛利有合大道之言良可思也】

慈幼章第二十三

人之生幼而後長國之政先生聚而後教訓周禮大司徒以保息六養萬民一曰慈幼居則愛之故掌幼設官胎養賜谷患則卹之故禹書鑄幣唐詔酬資罪則原之故悼不加刑罰弗及嗣徳綦厚制綦詳矣【周禮六養解見前古者國都皆有掌幼之官士民有子或幼弱不能自養有三幼者無婦徵四幼者盡家無徵五幼又予之葆受之人之食能事而後止見管子後漢章帝詔賜民胎養谷諸懷姙者人三斛復其夫勿算一嵗又嬰兒無親屬及有子不能養者廩餼之禹以歷山之金鑄幣贖民之無賣子者唐髙宗詔百姓遺棄男女有收養者聽量酬衣食之直放還本家悼者憐愛也見曲禮罰弗及嗣見禹謨凡人之生也不能頓長皆自幼始國之立政必先生聚而後教訓可施周禮大司徒之職以保息六養萬民而一曰慈幼然則幼者上之所加意培之以爲國本者也古之人君有見於此故設官賜谷所以致愛於平居鑄幣酬資所以致卹於災患悼而不加以刑罰而弗及於嗣𨿽或有罪猶必見原不使累及之是上慈幼之徳愈加厚而所以慈幼之制愈加詳矣孰非重邦本之意歟】越小國也恩徧於童子以能成霸故十嵗以下上所長也十一以上上所彊也男子二十而始傅愛其力也【越報吳成霸詳見吳越春秋十嵗以下見食貨志漢景帝令天下男子年二十始傅越勾踐之令曰將娩者告告令醫守之生男貺以酒犬生女賜以酒豚生子三人與乳母其恩之及於童子可謂徧矣用能十年生聚十年教訓以成霸業耳王者愛養斯民其慈幼之政豈反出霸者下哉故十嵗以下不能自長必待上有以養之而後長也十一以上不能自彊必待上有以長之而後彊也長矣彊矣可以用矣而王者猶不甚驟用之也必待其二十而始傅焉其所以慈之者不亦至乎】仲春之月奮木鐸以令於生子者子之將生也父使人日再問之擇於諸母求其寛裕慈惠愼而寡言者使爲子師咳而名之獻諸州伯能食能言莫不有教愛而勞之親其賢而憐其無能慈之至也張裔置產朱暉受托崔琰撫卹孫權教養所謂兼愛者乎【月令仲春之月奮木鐸以令兆民曰雷將發聲有不戒其容止者生子不備張裔與楊恭善恭早死遺孤未成人裔迎與分產而居及長爲娶置產業後漢朱暉與同郡張堪爲友堪卒妻子貧暉贍卹之魏崔琰友人公孫方宋階早死琰撫其遺孤恩若巳子吳淩統爲將有功卒二子幼孫權収養宮中教之讀書乘馬常謂人曰此吾家虎子帝王之慈幼也不待其生而始然也木鐸之令所以訓誡其父母者蓋自未生之日而豫已慈之矣又制爲禮節使其將生之際慰問有加旣生之後保育有道夫婦之義父子之情不已兼盡乎至於能食則教以右手能言則教以男惟女兪旣愛之不得不勞之凡所以教誨者無不至焉賢則親無能則憐父母於子慈之至也不幸而有喪其父母者則當委曲以成就之如張裔朱暉崔琰孫權輩眞能不獨子其子而兼愛人之子者有裨風化匪淺鮮矣故君子有取焉】夫人父生之君育之守令者宣上徳而究之民者也武威革其妖忌陳國致其米肉任昉供資韓愈償直抑亦能其職矣茍坐觀入井而無怵惕惻隠之心其異於麻叔謀也不能以寸【後漢張煥爲武威太守俗多妖忌凡二月五月產子及與父母同月生者悉不舉奐示以義方嚴加賞罰風俗遂攺駱駿爲陳國相人有產子厚致米肉生男女者以駱爲名梁任昉爲義興太守嵗荒民散以私俸米豆爲粥活三千餘人時產子者不能養昉供孕婦資糧濟者千室唐韓愈爲袁州刺史州民以男女於人者愈悉計傭直而償出之隋麻叔謀爲開河都防好啖嬰兒凶盜陶榔兒兄弟每盜以獻之夫人生之者父也育之者君也父能生之不能治之君能育之未必能徧及之與民最親者其守令乎守令者宣布上徳而致之於民者也果存心於愛物何所不濟如張奐之革妖忌駱駿之致米肉任昉供孕婦之資韓愈償傭之直爲民父母誠無忝矣苟不能宣上徳而究之民聴其失所無以養之是猶坐觀赤子之井而漠然無所動其其中也忍心害理莫此爲甚其視麻叔謀食人之子者相去不逺矣爲守令者其審思之】

養生章第二十四

大人以羣生爲生以各遂爲養呼吸元气而天之熙熙於春臺黃帝所以永年也入海求藥祠竈化金甚惑滋甚養生者能弗損之斯益矣【黃帝三百年見家語入海求藥者秦始皇遣方士徐市入海求蓬萊方丈瀛洲三神山之藥祠竈化金者漢武帝聽方士李少君言祠竈則致物而丹砂化爲黃金可以益壽於是始親伺竈以上俱見通鑑夫大人者與天地合其徳其生也不自以其生爲生以天下之生爲生也故其養生也亦不以自養爲養以萬物各遂其養爲養也气之一呼與元气出气之一吸與元气入而天下熙熙保合於一气之中如當陽春之時而登髙臺之上渾然太和在宇宙間矣古之善養生者永年者首推黃帝非冇他術率此道爾秦皇漢武妄信方士之言或入海以求藥或祠竈以化金祗見其惑耳於養生竟何益哉故養生者不必外求所以益之也但能弗損於內卽所以益之而永年之道在其中矣】養而彌損者則以奉之過厚而用之過勤室大多陰臺髙多陽馳騁精神殫竭聰明皆生之累也天地之大猶節其章光況於人乎【生者有道之所愼也有愼之而反害之者不達乎性命之情也今夫人奉之於外者不必不厚也而不可過於厚用之於內者不必不勤也而不可過於勤茍聲色嗜欲誘之於外喜怒哀樂擾之於內內外交損豈養生之道乎且如室過大則必多陰臺過髙則必多陽馳騁其精神而不知休息殫竭其聰明而不知節嗇是皆生之累也夫天地之道誠至大矣有陽必有陰有動必有靜有晝明必有夜晦有生長必冇收藏猶且節其章光不盡泄露何況人之一身乃過用其耳目過勞其心志久而不止寧無損耶觀於天地可以得養生之道矣】故君子寧其身而天下平靜其心而天下治外不滑內則性得其宜性不攖和則徳安其位全生之道也夫形恃神以立神恃形以存生之於人大矣夫子言語有節食息有宜明道以淑人垂訓而世亦以善其生爾【夫子言語有節如寢不言食不語之類食息有宜如市沾不食狐貉以居之類詳見鄕黨篇君子之身天下之身之所取則也寧其身而天下平矣然必自靜其心始去知去故萬物無足撓其心者故靜也靜而與陰同徳則動而與陽同波羣生顒顒各得所願天下有不治者乎夫身之所接者外也心之所存者內也身寧則外不亂其內足以定性斯性得其宜心靜則性不傷其和足以成徳斯徳安其位有徳之人必得其壽全生之道無以逾此矣夫人形不獨立恃神以立神不獨存恃形以存生之於人所以存形而立神也其所系顧不大哉夫子大聖言語必合其節食息必循其宜明聖賢之道以淑人垂詩書之訓而傳世凡以教人調其形養其神靜其心寧其身與大道俱以爲養天下之根是不獨以天下之生爲其生而且以萬世之生爲其生矣斯善其生者矣】若夫潛山隠谷棄智黜聰𨿽復久視可成猶之養其一體必也君明臣良興化勤政所養乃大語有之流水不腐戶樞不蠧養羣生者寧憚於勞心哉【君明臣良興化勤政見陳摶答宋琪語夫所謂靜者非離動以爲靜也若潛隠於山谷之中棄其智巧黜其聰明吐故而納新如安期羨門者𨿽可久視以延年然不過獨善其身弗能及人猶人於四體之中僅養其一體耳大人以羣生爲生豈可若是必如陳摶之言君明於上臣良於下興起教化勤修政治斯所養不止一體而徧及天下乃爲養生之大也語雲流水不至於腐戶樞不至於蠧以其動也養羣生者當靜而靜耳日心志不爲紛華所搖當動而動以其身爲天下樞而下令於流水之原寧憚於勞其心哉惟能治其心不過勞亦不過逸斯可以養一身可以養天下】

懲忿章第二十五

以義度人則難爲人以人望人則賢者可知故君子容以養徳忍以濟事犯而不校從容以和所以惇恕而息爭也【道不逺人故君子以人治人如必盡義以求人則精義之事非聖人不能其爲人者不亦難乎惟以人之常道望之於人不失其所以爲人卽可以爲賢則賢者可得而知也君子視天下無不可爲賢者之人故於人無所不容亦無不可爲賢者之事故於事無所不忍能容天下之人其量斯廣所以養一巳之徳也能忍一己之性其功乃成所以濟天下之事也卽橫逆之來置而不校惟從容不迫以和於眾焉以我之心推人之心而恕道以惇則人之心亦將猶我之心而爭端以息何忿之不可懲乎】文書釋咎箭笴蠲嫌誠帝王之休徳矧分在臣民而忿戾以逞乎茍性情宕佚血气方剛任其所偏罔知裁制輕俠成俗則睚眥必讐議論分曹則抑揚逾實甘爲怨府以長厲階漢唐而降澆風接踵誠仲尼所謂惑也【東漢光武克邯鄲誅王郎收其文籍得吏人與郎交闗書數千章皆命焚之曰令反側子自安後唐莊宗與梁戰於河上梁將陸思鐸射帝中馬鞍帝拔箭覩其名識之後平梁思鐸來降伏地請罪帝慰而釋之尋加任用輕俠成俗者如漢郭解布衣任俠以睚眥殺人有儒生謂解姦犯公法解客聞之卽斷其舌議論分曹者如漢公族進階魏齊卿等危言深論激揚名聲公卿以下莫不畏其貶議唐李吉甫惡牛僧儒李宗閔等對防功直其後吉甫子李徳裕與李宗閔各分朋黨更相傾軋宋程頤多用古禮蘇軾謂其不近人情每加玩侮在朝者各以其類相從遂分三黨洛黨首程頤蜀黨首蘇軾朔黨首劉摯互相訾議是也帝王之大度者如光武釋文書之咎莊宗蠲箭笴之嫌皆能有容是謂休徳況於臣民尢當各安其分豈可忿戾以逞乎茍任性情縱血气一往而徧不知以忍裁之輕俠者報睚眥之讐議論者失抑揚之實取怨於人貽害於巳或以身徇或以國亂漢唐之末習俗相沿澆漓極矣𨿽在賢豪或不免焉仲尼有言一朝之忿忘其身以及其親非惑歟此之謂也惟能懲之斯不惑耳】夫祁奚舉善爲其可嗣若借以釋憾則矯枉失中必恩怨渾忘惟國是務乃和而不同者乎婁師徳公孫王旦庶幾近之若夫蠶女爭桑而搆兵亭人灌瓜而稱謝安危之幾介於絲髮與其遇患而思懲曷如夙懲而無患歟【祁奚晉大夫請老晉侯問嗣之者奚舉其仇解狐君子謂奚能舉善矣唐劉仁軌與袁異式有怨後爲太司憲異式不自安眾論紛然仁軌卽薦爲司元大夫杜易簡曰人曰斯所謂矯枉過正者也婁師徳唐臣嘗薦狄仁傑而仁傑不知數擠之於外仁傑後知之嘆曰婁公盛徳我爲其所包容久矣公孫漢丞相食一肉脫粟飯汲黯曰此詐也武帝問曰有之若無汲黯忠陛下安得聞此言王旦宋眞宗時參知政事常稱寇準帝曰卿𨿽稱其美彼専談卿惡旦曰臣在相位久政事缺失必多準對陛下無隠益見其忠此臣所以重準也爭桑者楚邊邑女與吳邊邑女蠶爭界上之桑二家搆怨以致吳楚相攻灌瓜者梁楚鄰界邊亭皆種瓜梁瓜美楚瓜惡楚亭人怒而夜往搔梁之瓜梁人欲報之以請於縣令宋就就不可夜令人代楚灌瓜楚王聞之大愧謝以重幣而請交於梁夫臣民之忿固不可以不懲然懲之是也非矯之也奚之舉狐誠爲其善可以繼已之職有益於國若不必其善而惟借以釋憾如仁軌所爲未免矯枉而失其中矣故爲臣者不可市恩亦不必避恩不可結怨亦不必釋怨惟有益於國然後舉之乃所稱和而不同者乎師徳輩有容人之度有忍事之心庶幾近此可以取法若夫吳楚之蠶女梁宋之亭人其事皆起於民也一以不能懲忿而致搆兵則二國皆危一以能懲忿而致稱謝則二國皆安是安危之幾在能懲不能懲之間耳夫患則思懲懲則無患與其遇患而懲懲且無及曷若懲於未患患永不作此懲忿者所當深思也】

窒欲章第二十六

多欲者必放於利放於利必重賄賄聚於公則國敝聚於私則家危長國家者輕財賄而嗜令名斯欲而不貪矣【凡人之欲莫先於利利莫大於賄茍不能窒之而至於多欲則必専求利専求利則必重聚賄然賄不聚則已聚於公則上行下效而國爲之敝矣聚於私則多藏厚亡而家爲之危矣夫聚賄所以求利也而至於敝且危利乎不利乎故長國家者非無賄之患而無令名之難誠能以財賄爲輕不務聚之而惟令名是好𨿽好名之心亦欲也然而非貪矣卽謂之無欲也可】飲食男女節之以禮耳目娛適授之以度謀慮經營範之於道以率其下而民從之公孫僑之相鄭也桃李之垂者莫不援錐刀之遺者莫之舉幾於賞之而弗竊焉秦人觀寶楚國蒞以羣賢梁惠瑋珠齊威稱其千里誠審所欲也【子產相鄭十八年桃李之垂於行者莫之援也錐刀之遺於道莫之舉也見呂覽秦君使使者觀楚之寶器楚王召照奚卹而問焉對曰此欲觀吾之得失而圖之也遂爲壇與子西子方子髙子反以次立使者至奚卹曰客觀楚國之寶器所寶者賢臣也理百姓實倉廩子西在此奉珪璋使諸侯子方在此守封疆謹境界子髙在此理師旅正兵戎子反在此惟大國所觀使者反告秦君曰楚多賢臣木可謀也見新序梁惠上謂齊威王曰寡人之國𨿽小有徑寸珠照車前後十二乘者十枚威王曰寡人所寶與王異吾臣冇檀子守南城楚不敢寇盻子守髙唐趙不敢漁黔夫守徐州燕祭北門趙祭西門種首備盜賊道不拾遺以此爲寶將照千里豈特十二乘哉見史記窒欲者先從爲民上者始彼飲食男女欲之在物者也節以禮而不過焉耳目娛適欲之在身者也授以度而不忒焉謀慮經營欲之在心者也範以道而不逾焉本諸身者由顯入微防諸民者自近及逺上以此率下以此從共遵其禮秉其度守其道𨿽賞之使竊亦有所不欲矣公孫僑之治鄭也庶幾近此至若楚寶羣賢齊寶四臣二國賴以不敝且有令名至今稱焉謂非能審所欲者乎】故牧民者秉義黜利亷儉是先亷則絕私儉則寡慕伯武詢絹隠之酌泉裴潛掛牀孔奐卻被皆確乎不拔以道化人民愜所願而無競心窒已之欲以能窒人之欲其利溥矣【胡威字伯武父質爲荊州刺史威往省之父賜絹一疋威曰大人淸髙不審於何得此父曰是吾俸祿之餘乃受之威後爲徐州刺史亦如父淸吳隠之爲晉陵太守淸亷遷廣州刺史州有貪泉飲者多懷無厭之欲隠之酌飲因賦詩曰終當不易心愈勵淸操裴潛爲兗州刺史嘗作繩牀及其去也畱以掛柱孔奐爲晉陵太守居處儉索所得秩俸分贍孤寡富人殷綺餉被一具奐卻之曰太守身居美祿何爲不能辦此但民有未周不容獨享耳司牧民之任者尢不可不審所欲也義之與利不容並立必秉義黜利而惟亷儉是先亷則無私於人人亦不敢幹以私儉則無慕於物物亦莫能動其慕如伯武隠之裴潛孔奐皆能審於義利之辦確然自守而不可拔者是以政平而訟理吏肅而民服道化及人愜其所願各安於義而無競利之心是不獨窒已之欲而且窒人之欲矣其利不亦溥乎始乎黜利終乎利溥義未常不利也然必黜之乃能溥之是在秉義者耳】徇利之夫厚顏斯甚割剝萌庶讐斂貨財見金而不見人知得而不知喪欲盈惡稔而顚隕隨之故傳曰象有齒以焚其身賄也【徇利厚顏者如唐張嘉貞爲定州刺史制恆嶽廟碑文時逺近祈賽錢百萬嘉貞自以爲文之功納其數萬割剝萌庶者如梁王筠爲臨海太守侵刻芒屩兩舫他物稱是讐斂貨財者如鄭伯猷爲靑州刺史貪惏貨賄潤及親戚戶口逃散邑落空虛乃誣民爲叛籍財入已有攫金於市者見金而不見人如江祿爲武寧郡守積錢於壁壁爲之倒迮銅物皆鳴人戲之曰所謂銅山西傾洛鐘東應者也知得而不知喪者如後唐李存儒爲衛州刺史誅斂州民防城之卒皆徵月課縱其歸去將將段凝乘夜防城存儒不覺惡盈顚隕者如後魏元防爲營州刺史貪殘人不堪命相率逐之象有齒以焚其身見左傳徇利之人旣喪其心何有於顏割剝讐斂無所不至殊不知人之議其後也而喪已隨之矣至於顚隕果何利乎象以齒斃其身人以賄殞其軀一而已矣惟不窒欲故至於此稍知愛身者可不以賄爲戒耶】

履謙章第二十七

登山者處已髙矣左右視尙髙於己非他山盡髙目則然也立身者行已賢矣左右視尙賢於巳非他人盡賢心則然也君子卑以自牧正內愜其心爾【易謙卦地上山下夫地本卑而畫卦乃在山之上山本髙而畫卦乃在山之下君子之存心如此謙之義也故觀於登山可以得謙之象焉凡人之登山者所處已髙矣乃左右視尙有髙於己之處豈必他山之盡髙哉目所見則然也立身者所行巳賢矣乃左右視尙有賢於己之行豈必他人之盡賢哉心所存則然也道義無窮學識有限自以爲髙則已卑矣自以爲賢則已愚矣謙謙君子卑以自牧匪爲是聲音笑貌以塗飾人之耳目也政以行其心之所安耳愜於心斯能見於履矣】慮存正已色不矜人智而能愚勇而能怯位髙而意下祿厚而志約功懋承之以畏徳盛持之以恭保善於己成防愆於未發懷自盈之懼恥過實之聲見君子之心焉【夫君子自愜其心則亦焉往而不謙乎積於慮則存正已不見已之有餘現於色則不矜人不見人之不足聰明睿智守之以愚不自詡其智勇力震世守之以怯不自恃其勇其位愈髙其意愈下不以貴而驕其碌彌厚其志彌約不以富而舒功旣懋矣承之以畏而不敢自伐其功徳旣盛矣持之以恭而不肯自矜其徳善𨿽已成思所以保之恐成而鄰於敗愆𨿽未發思所以防之恐發而不及收懷自盈之懼者知盈之不可久恥過實之聲者知名之不可居謙徳如此孰非君子之所履乎而君子之心於是乎見矣】故禮觴酒豆肉讓而受惡則民不犯齒袵席之上讓而坐下則民不犯貴善稱人過稱已則民不爭善稱尊過稱已則民忠孝謙之爲益矣哉【君子以謙存心而見之於履則動容周旋中禮矣且不獨履而已也禮始諸飲食觴酒豆肉讓其美而受其惡六十以上必有加則民眾著於老老之義而不犯齒矣禮行於居處袵席之間讓其上而坐於下三命以上必異席則民眾著於貴貴之義而不犯貴矣至若有善歸之於人有過歸之於巳則民眾著於賢賢之義而不爭冇善歸之於上冇過引之於巳則民眾著於敬上之義而忠順親之義而孝由斯以觀君子所履小民所視也君子自謙而天下之人胥化於謙禮教於是乎興焉謙之爲益不亦大乎天子有善讓於天卿大夫有善歸於君士庶人有善本諸父母率是道耳】江海之爲百谷王者以其能下易曰勞謙君子萬民服也漢光武魏孝文以之郤克叔痤戰勝而讓功孔霸伊馛恩加而辭位樊宏魂慚於食邑無忌心怵於要樞其亦知所履乎王渾表奏何如亷頗之負荊至於僧達焚牀子顯防扇皆以量缺虛容致貽嫌咎傲不可長信夫【漢光武詔百僚上封事不得言聖後魏孝文有事方澤時大暑遇天云防密咸陽王禧稱爲徳感帝曰洛陽天地之中陰陽交防自然之應豈朕寡徳所致郤克晉大夫將中軍敗齊師於鞍公勞之曰子之力也夫對曰君之訓也二三子之力也臣何力之有焉公叔痤魏將敗韓趙之師王郊迎賞賜百萬痤反走拜辭曰此吳起余教也臣何力之有乎王曰善索吳起後賜田二十萬漢孔霸宣帝時爲大中大夫嘗稱爵位太過何徳以堪帝欲相霸自陳至三乃許之後梁伊馛爲振威將軍太武欲拜爲尙書郡公馛辭曰尙書務殷公爵至重非臣所能荷任樊宏漢光武舅封壽張侯自陳無功享食大國魂神負慙願還封食邑小鄕亭唐長孫無忌文徳皇后兄爲尙書右僕射深誠滿盈懇辭機務王渾晉臣與王濬伐吳以濬先入建業受孫皓降甚慙忿與之爭功表濬違詔不受節度亷頗趙將初以藺相如位在己右欲辱之相如不與爭望見輒引避且曰吾所以爲此者光國家而後私仇也頗聞之負荊謝罪王僧達爲中書令時黃門侍郎路瓊之乃路慶之之孫也盛服往見適僧逹將獵已攺服謂瓊之曰昔吾騶人路慶之是君何親因焚所坐牀竟以召禍蕭子顯爲吏部尙書負其才气見賔客不與交言但舉扇一防人皆恨之君子知天下之不可上也故下之然謙之爲道𨿽卑而實尊故人未有能上之者若江海然以其善下故能爲百谷王也易之所云君子有功勞而能謙萬民所服光武孝文爲天下君不自滿假庶幾得此義乎郤克叔痤功臣也而謙孔霸伊馛大臣也而謙樊宏無忌戚臣也而謙其皆知履謙之道者歟彼王渾奪人之功與亷頗悔巳之過賢不肖相去逺矣僧達子顯器小易盈自貽伊戚傲不可長不信然耶倪履考祥惟謙終吉君子不可不知務也】

謹言章第二十八

精諭者不待言不獲已而有言榮辱分矣居室之詞應乎千里幾事不密至於害成君子所以愼密而弗出也口之溺人也甚於淵故言必稽其所終聽必原其所始豈特金人之愼哉【周太廟有金人三緘其口而銘其背曰古之愼言人也詳見家語天何言哉時行物生不言而諭也人之天機每發於未言之先能以精微相諭則不待於言是無言之言天下之至言也然人不皆能精諭於是不得已而有言爲榮爲辱迥然分矣居其室出其言善則千里之外應之謹之得也何榮如之幾事不密則害成不謹之失也何辱如之君子所以愼密而弗出匪終弗出也以不得已之心爲不得已之言謹之至也且不但謹於立言又當謹於聽言今淵能溺人口更能溺人溺於淵猶可遊也溺於口不可救也故言之者必稽其所終成敗了然乃可以底績聴之者必原其所始貞邪立辧乃可以見心皆所當致謹者也豈但如金人之愼緘其口而已耶】宋景動天漢文懷逺郤虎勝敵千秋悟君善言之效也深而弗露者仲尼以不應爲答周公以不聞爲納匿而反彰者東郭觀形於臂舉衛姬望色於足髙故口有不言之謀耳有無聲之聽其不可忽如此矧頰舌之間乎【宋景公時熒惑守心宿乃宋分野公憂之子韋曰可移於相公曰相吾之股肱曰可移於民公曰君者待民曰可移於嵗公曰嵗饑民團吾誰爲君子韋曰天髙聽卑君有君人之言三熒惑宜有動之果徙三度漢文帝時南越王佗稱帝文帝賜佗書詞甚謙遜佗遂稱臣郤虎晉臣言勝鄴之防於趙衰文公用之而勝衰曰臣謀本於郤虎公因賞虎田千秋漢武帝臣衛太子爲江充譛敗千秋力訟其寃帝因感悟白公欲作亂問孔子曰人可與微言乎孔子不應曰以石投水奚若孔子曰善沒者能取之曰以水投水奚若孔子曰淄澠之合易可能知之曰然則人不可與微言乎孔子曰胡爲不可惟知言者可耳此孔子默止白公之作亂也勝書說周公曰延小人眾徐言則不聞疾言則人知之徐言乎疾言乎公曰徐言又曰冇事於此精言之而不明勿言之而不成精言乎勿言乎公曰勿言此勝書默說周公之伐紂也齊桓公與管仲謀伐莒謀未發而聞於國公曰日有役人上視意者其是也令復役東郭牙至仲曰子何故言伐莒對曰日者望君在臺上手足矜有兵革之色舉臂而指所當者莒也口呿而不合所言者莒也桓公又與仲謀伐衛退朝衛姬下堂再拜請衛君之罪公曰吾於衛無故子曷爲請曰妾望君之入足髙气彊伐國之志也見妾有動色伐衛也明日公朝管仲曰君舎衛乎公曰安識之曰君之揖朝也恭而言也徐見臣而有慚色是以知之夫君子謹言則其言善矣一善所格天可動逺可懷敵可勝君可悟如宋景公輩善言之應豈不信哉且有人不言而我已知者如仲尼於白公以不應應周公於勝書以不聞聞皆深隠而弗露者也有我不言而人已知者如東郭細民也觀臂舉而知伐莒衛姬婦人也望足髙而知謀衛是欲匿而反彰者也故言未出於口已有不言之謀未入於耳已有無聲之聴其機如此豈可怱諸況已動於頬舌之間者又何可以不謹也】宋使之報宼避害而趨利澄子之援衣覩形而忘實惠子之卻炬交淺而談深言乃爲天下病楊惲何綏禍成於簡傲京房張宿獲戾於漏泄始知安世佯驚魯恭潛益陸元方緘封之匣李徳裕精思之亭咸愼厥樞機可爲楷範矣【齊攻宋王使人之使還曰寇近矣王怒殺之如此者三後又使人往報曰殊不知寇所在王喜賜之金寇至王馳走此人得以富於他國澄子春秋時人亡緇衣見婦人衣緇援而弗舎婦弗與澄子曰子不如速與我昔吾亡紡緇今子禪緇以禪緇易紡緇子豈不得哉惠子新與白圭相見說之以彊白圭語人曰冇娶新婦者婦至童子操蕉火而炬新婦曰火太鉅入門冇斂防新婦曰塞之恐傷人之足言非不便也然有太甚者今惠子之說我有似於此楊惲漢平通侯免爵家居內懷不服報友人孫會宗書語涉怨望按驗坐罪何綏晉侍中尙書性輕物翰札簡傲後爲東海王所害京房漢元帝時爲郎與張博親每見輒道上意及諸災異事後石顯告房與博通謀誹謗得罪張宿唐憲宗時居諫列以機事不密貶彬縣丞漢張安世領尙書事謹愼周宻每議大政已決輒移病出聞詔佯驚使吏之丞相府問焉魯恭爲三公性謙退奏議依經潛有補益唐陸元方爲相淸謹所奉勑書手自緘封藏於一匣家人莫有見者李徳裕爲相於私第中別搆精思亭每有大事獨處亭中凝然握管左右無得預夫能謹言者必能知言故羣言淆亂不可不察如宋使之言躁也適以誤國澄子之言謬也輒以誣人惠子之言躁也適以辱身其爲天下病一也或不能辧亦聽言者之過歟至於楊惲何綏以簡傲召禍京房張宿以漏泄獲戻不謹之害澟乎可畏然後愈知言之不可以不謹也安世魯恭元方徳裕皆知愼其言者良可法耳】夫居其位不可無其言故鄭重四賢魯矜一諾周襄卻請隧之妄王孫折問鼎之姦莫不借爲命以安邦托立言而不朽𨿽復謹之又謹其亦有不獲巳者歟【鄭國之辭命禆諶艸創世叔討論子羽修飾子產潤色應對諸侯鮮有敗事小邾射以句繹奔魯曰使季路要我吾無盟矣子路辭康子謂之曰千乘之國不信其盟而信子之言子何辱焉對曰彼不臣而濟其言是義之也由弗能晉文公定襄王於郟勞以地辭請隧焉弗許曰王章也未冇代徳而有二王亦叔父之所惡也遂不敢請楚子伐陸渾之戎至於洛定王使王孫滿勞之楚子問鼎之輕重大小焉對曰在徳不在鼎徳之休明𨿽小重也其姦回昏亂𨿽大輕也君子之道或出或處或默或語惟其時耳茍居其位而不言誰代之言者故當言而言如四賢之爲辭命不當言而不言如季路之重然諾正言以卻妄如周襄王嚴辭以折姦如王孫滿用之當世則贊訏謨以安邦垂之後人則偕徳功而不朽𨿽未嘗因言而弛謹亦未嘗因謹而廢言也蓋以不獲己之心立言此言之所以有益於天下也歟】

愼行章第二十九

進徳修業淑身以接物者其惟行歟一念肆而庶事乖一刻忽而終身悔甚哉不可以不愼也君子不患人之非己也不爲可非之行而已遵道而行待時而動斯行無不宜敬以直內義以方外斯行無所疑愼也者行之所以成始而成終也詩曰小心翼翼古訓是式【詩大雅蒸民之篇言仲山甫之心能極其敬而以古訓爲法也凡行備於身謂之徳見於世謂之業君子進徳修業淑善其身以交接於物者舎行將奚以哉一念少肆遂致庶事之乖一刻少忽卽貽終身之悔制行者其可以不愼乎故君子求諸己不求諸人人之非己不足患也但愼於己使無可非之行而已遵道而行非道不敢行待時而動非時不敢動斯行而咸宜矣內主於敬則內無不直外主於義則外無不方斯行無所疑矣然則愼也者所以成行之始成行之終不可以不免也詩所云小心翼翼古訓是式者其是之謂歟】夫行起於幾微而動乎天地吉凶以之生故修政而桑枯錄寃而雨澍受脤失敬執玉乖容貌之不恭遂爲身咎況恃勢以自専怙權而虐物貽譏賈禍豈其不幸乎【商大戊時有桑生於朝七日大拱王懼修明先王之政三日而桑枯東漢和帝時京師旱乃錄囚徒舉寃獄未及還宮大而周大夫成肅公受脤於社不敬劉康公曰人受天地之中以生所謂命也是以有動作威儀之則以定命也今成子隋棄其命矣邾隠公朝於魯執玉髙其容仰定公受玉卑其容俯子貢曰髙仰驕也卑俯替也驕近亂替近疾後周鄭譯尙梁國公主頗専權擅取公材以營私第坐是除名唐薛諗爲尙衣奉禦性貪忍嘗使奴誘殺販繒帛者而取其貨事泄流瀼州此恃勢自専者也北齊髙敖曹爲司徒嘗詣相府門者止之敖曹怒引弓射門者後唐盧程爲平章事使晉陽山路險阻程安坐肩輿州縣長吏驅率丁夫迎謁拜伏少有忤意卽加笞辱此怙權虐物者也夫行者君子之所以動天地者也故𨿽幾微有其應惠迪則吉從逆則凶如影響焉商修政而桑遂枯漢錄寃而雨卽降善行之吉旣有明徵矣成肅公之受脤邾隠公之執玉貌之不恭似亦幾微爾遂爲災咎天人感應之際良可畏也況夫恃勢怙權専恣暴虐者貽譏以敗名賈禍以辱身凶咎之來良由自取非不幸也】愼行者執虛如執盈入虛如有人蘧伯玉有之河間東平藩屏之令器曹防孔明輔弼之碩徳抑其倫也夫狂者走逐者亦走懼者顫寒者亦顫乃同形而異實亷者貧貧者未必皆亷忠者死死者未必皆忠乃同事而異情觀行者審諸【衛靈公夜坐聞車聲至闕而止過闕復有聲夫人曰此必蘧伯玉也賢者不以暗昧廢禮使人偵之果然漢河間王徳身端行治篤敬愛下被服造次必於儒者後漢東平王蒼少好經書率禮不越明帝問以處家何等最樂對曰爲善最樂曹防爲相一遵蕭何之法無所變更擇郡國吏謹厚者用之刻深務名者輒斥去蜀諸葛亮將伐魏與諸將謀魏延請以精兵五千出褒中當子午谷而北不十日可到長安亮以此爲危計不用凡愼行者必謹於細乃可以全其大必嚴於獨乃可以孚於眾故執虛器如執盈物無微不可忽入虛室如有人心無地而不存若伯玉者不爲昭昭伸節不爲防防墮行有君子之道矣河間東平藩屏之能愼行者也曹防孔明輔弼之能愼行者也庶幾伯五之儔乎然行之異者易辧同者難辧如病狂者東四妄走逐者非狂也隨之走有似於狂懷懼者手足俱顫寒者非懼也當其顫有似於懼其形𨿽同其實則異矣亷者外不取於人內不營其產故貧而貧者或靡費以耗財或矯僞以干譽則未必皆亷忠者臨陳不顧其身直言不避其禍故死而死者或失養以傷生或犯法而獲罪則未必皆忠其事𨿽同其情則異矣是不獨制巳之行當愼卽觀人之行亦當愼也可不審哉】

愛物章第三十

天地防合煦嫗覆育而滋萬物故君子之用物也有不可廢之禮而有不忍盡之心鳥獸之肉足登於俎皮骨毛羽足供於器物具而罔有過求愛已行乎其中矣孳尾紀於堯書攸居著乎禹貢商開三面之网周憐屋上之烏抑仁政之施乎【堯命義仲察鳥獸之孳尾因其生育以驗春气之和禹治水洲渚旣平隨陽之烏得其居止而遂其生湯始見人張网者置四面令解其三面祝曰欲左者左欲右者右欲髙者髙欲下者下不用命者入吾网武王登夏臺以臨殷民周公曰愛其人者愛其屋上烏凡物之生本於天地蓋自天道下濟地道上行一陰一陽交合防暢天以气煦地以形嫗天以髙覆地以厚育渾然太和在宇宙間而萬物滋生於其中皆天地之所愛也君子體天地之心以爲心𨿽祭饗軍賓禮之所在不敢或廢勢必有需於物但於用物之中有不忍盡用之意鳥獸之肉取於足登於俎皮骨毛羽取其足供於器具而卽止罔有過求是愛物之道已寓於用物之中禮與心並行不悖矣如堯察孳尾禹紀攸居商湯解网周公憐烏皆以不忍之心行不忍之政者謂非仁之施乎誠與天地合其徳者也】竭澤而漁非不得魚而明年無魚焚林而獵非不得獸而明年無獸制之以節斯民用弗窮禮諸侯無故不殺牛大夫無故不殺羊士無故不殺犬豕犬焉𨿽微猶施帷蓋詎有暴殄之失哉【君子不忍之心所以教民節用也彼竭澤而漁者盡乎漁之利矣非不得魚然魚旣盡則明年將無魚焚林而獵者盡乎獵之利矣非不得獸然獸旣盡則明年將無獸甚矣物之不可盡也惟制之以制斯取之有道用之不竭仁也而禮存焉諸侯大夫士皆當秉禮者也茍無行禮之事則不殺牛羊犬豕位自尊以曁卑物自大而及小無不範於禮卽無不被其仁至若犬馬𨿽微於其斃也猶冇帷蓋之施以示憐卹之意則其於物又豈忍用之無度哉暴殄之失知其免矣】齊矜觳觫宋避螻蟻仁之端也單父舎夜得之魚中牟馴將雛之雉可以觀治焉蕭宏食品充盈朱異珍羞腐敗識者所譏若梁武之麫爲犧牲則愛物而廢禮異乎夫子之存餼羊矣【齊宣王不忍牛之觳觫以羊易之宋程頤請於哲宗曰聞上起行潄水必避螻蟻有之乎上曰然誠恐傷之爾頤曰願陛下惟此心以及四海宓子爲單父令巫馬期往觀其化見夜漁者得而舎之問其故曰宓子不欲人之取小魚也故舎之漢魯恭爲中牟令小兒不捕雉曰雉方將雛蕭宏縱恣無度珍饍盈溢食不能盡棄之道路朱異防下珍羞腐爛毎月棄十數車𨿽諸子別房亦不分贍二人俱梁臣梁武帝事佛不如葷以麫象犠牲之形供祭祀子貢欲去告朔之餼羊子曰我愛其禮夫仁貴於施齊宣王矝牛宋哲之避蟻不忍之心見其端矣偕未能擴充以施於政耳單父舎魚中牟馴雉卽下之不忍見上之不忍豈不可以觀治乎蕭宏朱異暴殄天物識者譏之若梁武以麫爲牲則所全於物者小而所失於禮者大非無敝之道也其與夫子愛禮存羊豈不大異乎愛物者不廢禮亦不傷仁當以聖人爲法】

禦定資政要覽卷三

欽定四庫全書

禦定資政要覽後序

易曰觀乎人文以化成天下又曰上古結繩而治後世聖人易之以書契百官以治萬民以察文教之源實開於此故二帝法天而理爰著典謨三王應運而興聿宣訓誥由斯以降厥道彌彰創制顯庸之主莫不於占書講義殷殷加意者蓋戡亂以武致治以文百世不易之道也我

皇上生知天縱典學惟勤萬幾稍暇卽親簡策披閱之餘遂成資政要覽一書

頒示臣下臣拜手莊誦睹其條目精詳義類深逺昭法戒而並列綜經史而靡遺大之則齊治均平細之則視聽言動內之則身心性命外之則綱紀彞倫不越此三十篇之中而儀型燦著俾在上在下咸自得師誠燕翼之鴻章牖民之要道也我

皇上與人爲善適符古帝務使覽是書者觀感興起修

身禔行以同爲君子子孫臣庶遵而勿諼躋斯世於仁壽之域乃有合於資政之所由名而不負

皇上提撕儆戒之盛心則是書與典謨訓誥共垂不朽矣【臣】不揣淺陋用敢贅詞楮末竊比於蠡測之義云太子太保內翰林文院大學士資政大夫【臣】蔣赫徳謹序

皇上禦制資政要覽旣成梓示臣工【臣】備員侍從得伏而讀之大哉炳炳乎如日月之麗於天浩浩乎嶐嶐乎若河嶽之發於源而峙於地也【臣】乃拜手稽首謹綴瑣言於卷末曰王者誕敷神慮光被遐陬邁化流風訖於無外五倫正鵠四海若望標而行猗歟盛哉我

皇上勤政十有二年撫卹黔黎務存訓育文誥所加罔不承風向慕矣萬幾余晷午夜燃膏孜孜靡倦於君臣之懿榘及經史之要言旁貫百家廣搜前籍旣披尋於散軼遂博極於勸懲俶舉宏綱載詮樞要成數萬字釐三十篇洵哉牗世覺民之典也【臣】學淺才鄙何能仰矚髙深惟是云霓煥采咸瞻五色之文鐘呂偕鳴共聴八音之節況復示以蕩平期諸孔易凡玆臣庶共納範圍以之追躅前賢則增美釋回務收其益以之整身大雅則擷芳采實各足於懷下至日用之常細而言動之末規條具在則效攸存一字昭垂終身可誦【臣】敢不勉其駑陋竭此研求庶祗遵

皇上式訓普天之至意乎謹因跽讀之餘爰志管窺之略以

進

內翰林國史院編修【臣】宋之繩謹序

皇上禦制資政要覽旣成復

命【臣】等序於其後【臣】賦性愚拙才識淺陋未能仰體萬一然幸遇

盛隆不敢不竭其愚衷也謹拜手稽首颺言簡末曰一代之興必有一代之政政者正也上以是帥下以是從同歸於正天下始可大定矣夫政必有資捨古訓奚師乎然五經之防深隠而難測諸史之文龎雜而莫紀非提其要者不能使天下之人一覽而易明而易行也皇上稽古好學夙夜匪懈爰采往籍鎔以新裁義取資政名標要覽凡三十篇可謂燦然備矣首以君道者建其極也迄乎愛物者溥其施也臣子而下言行而上無一理之不括無一事之不具無一人之可違無一時之可離善者昭然可法惡者凜然可戒播之遐方則爲一代之規垂之奕世則爲千秋之金鑑也書曰天降下民作之君作之師我

皇上實兼之矣然【臣】復仰見

皇上之心非徒爲是文而已將使臣民共明之共行之於政有禆也【臣】願與天下之人心惟而力行之以圖趨吉避凶之理庶可仰副

皇上仁育義正教養臣民之至意云爾

內翰林文院學士承徳郎【臣】麻勒吉謹序

【臣】聞帝王淑世必有典謨以昭垂以是遜志時敏師古有獲學而爲天下先自能範天下於罔不學此上理所繇隆也我

皇上懋中建極戩谷錫民言稽古昔動合聖賢已窮探丘索之蘊乃謂學以學爲政也道徳之精微彞倫之明備民物之蕃變皆學所包括而政所範圍爰勒成書用昭法戒題曰資政明禆治也系曰要覽志提綱也竪義旣精而不煩覈事復該而有典晰理入幽則組圖書以通於渺摛詞涉博則獵乘史而茹其髙深俾一展誦間而千古之成敗勸懲燎然指掌眞所謂披云漢之章辟康衢之軌矣蓋是書之資一身正所以資天下也智愚𨿽不同冶一牖其覺性卽靈知能原有天良一示以往轍卽悟允懷黎庶之心固與帝舜之命契司徒用敷五教同一肫摯凡我臣庶有不共若於則而奉

天言以遵古訓者哉【臣】於是而益知學之有資於政也從來帝王之學與士庶異原以其合萬方之顓防視聴總陶鑄於緝熙光明之中日就月將立政立事道防登而學詣其極成憲鑑而政底其隆則是書之與典謨並也猗歟盛矣【臣】敢不拜手颺言以

休命

內翰林祕書院侍講學士【臣】方拱幹謹序

欽惟

皇上衝年登大寶親政以來揆文奮武戡定九有薄海內外震服

徳教亙古未有之大烈也【臣】以愚昧防

恩簡直宻勿每從侍從之末仰見

睿慮緝熙典學敏懋經史子諸載籍

省覽靡間宵旦而斷論鑑衡常得古昔聖賢未發之蘊更於萬幾暇豫取

宸衷所考訂而裁繹者著爲資政要覽頒布中外【臣】愚奉

命颺言簡末在昔聖帝明後乘幹禦宇皆有飭躬立政之謨而揆厥所本必以君心爲起化之先誠如我皇上遜志時敏以明徳之大學昭治世之鴻範自天子以至於庶人罔不明倫而惇典由修身以迨夫順則無非遵道而率性以此編上考三代嫓美典誥卽以近質祖宗足光寶訓洵爲亙古明備之章程也伏願

籌時法古闡繹有加凡今臣庶奕世子孫佩銘無斁遵由不愆勿負

皇上稽古道以召來玆之

盛心庶幾時雍風動之治常在宇宙間豈不休哉豈不休哉

太子太保內翰林祕書院大學士通奉大夫【臣】成克鞏謹序

皇上制資政要覽書成復序於其首文章爾雅訓詞深厚期與天下革薄從忠以臻蕩平之治旣昭徳以塞違復仁育而義正【臣】拜手稽首伏而讀之而仰

皇上至徳之廣淵也竊惟致治之要始厥修身建極之主先資教化道不越於庸行事足取以寡過自古帝王身爲律聲爲度無非同患斯民之意時厪於懷焉爾蓋理道之原聖作而明述風俗之本上行而下效

皇上敬徳於上以誕敷文教紹百王之鴻業昭至治之休聲凡玆臣民智不師古愚或多僻非所以示大順也今捧誦是書廣大悉包精微共貫上自

朝廷下逮委巷咸有成模足資勸戒聖狂分於念慮妍媸較若須眉𨿽戶說以論曽何以加焉且恵則吉逆則凶有心者所共諭也況以經之菁華入

宸衷之陶鑄如衣之有領如農之有畔習之者謹身守典以共趨於同風斯則無負

皇上以身作法之美而移風易俗還淳返朴端在是矣【臣】仍得拜手稽首颺言曰惟

帝綏猷式是四國作善致祥勿遂爾慝其是訓是行以近

天子之光哉

國子監祭酒文林郎【臣】馮溥謹序

政莫過於唐虞【臣】遡協和風動之化首稱堯徳曰峻舜徳曰蓋以徳治天下其效之速且大也如此我皇上鋭意圖治萬幾之暇親覽經史擇古昔聖賢懿行編輯成書名資政要覽頒行中外垂法萬世

廟謨抑何逺也廼

命【臣】序末簡【臣】謹拜手稽首颺言曰

皇上鎔古鑄今樂善不倦欲以徳治天下又恐天下之不能悉知悉見也故輯此書以教之崇治體惇簡要條分縷晰俾天下是訓是行家孝弟而戶禮讓仰追唐虞之隆其在今日乎【臣】忝竊院學日沐

徳化𨿽惟日孳孳而年逾七十愧輔道無術莫禆髙深猶當遲暮之日躬遇此書之成得以誦法而興起幸矣【臣】聞漢儒有云言之匪難行之爲難宋人又云讀得一尺不如行得一寸自古至今惟躬行實踐謂之徳卽謂之政也

皇上生知好學固自卓越百王【臣】更願一動一靜之間較然行之不疑斷然行之不阻愼終如始久逺行之而不易將見

皇建有極彼爲防爲歸者思近

天子之光實一時而萬世之

光祿大夫太保兼太子太傅實支正一品俸內翰林國史院大學士【臣】黨崇雅謹序

皇上禦制資政要覽成復

命諸【臣】敍於簡末以次及【臣臣】不敏謹拜手稽首言曰至矣哉

皇上之心日典於學日勤於治是編之作凡以爲政也曷言乎爲政爾

皇上主政者也王公佐政者也卿大夫從政者也士庶人稟政者也然則政者統乎天下之辭也抑曷言乎政爾政正也內正心外正身近正家國逺正天下百官萬民罔不敬應以底於正斯政成焉故曰政者正也然則曷取乎資爾政正已也資資人也書不云乎皇極之敷言是彞是訓聖人者眾人之資語有之芻蕘之言聖人擇焉眾人者亦聖人之資也且自羲軒虞夏商周秦漢晉魏唐宋以迄於今善炳炳爾可資爲法惡炯炯爾可資爲戒故古人之有作後人之資也多聞而擇多見而識口耳之學皆資於心資於心然後資於政也然則曷取乎要爾資博也要約也三墳五典八索九丘闕有間矣經十有三史二十有一子之家百集之家千或成一家言者又不啻萬矣夫羣言紛賾必折衷於聖人約而擇之故其爲道易行其爲教易知也然則曷取乎覽爾要在心也覽在目也古人有言百聞不如一見

皇上建中和之極觀萬化之源旣以獨見且欲與天下共見之此資政要覽之書所由作也首君道端本也終愛物廣化也自五倫五常之鉅以及一言一動之微旣易知而易從復可大而可久也至矣哉蔑以加矣抑【臣】於讀是書者願有勸焉資以輔心政以格心要以省心覽以明心心者政之原要之要者也讀之者皆自求於心庶不負

皇上之心也歟【臣】不敏謹簮筆而附於簡末

內翰林文院學士【臣】張錫謹序

【臣】聞天生蒸民有物有則帝王代天出治必有以導其物則之性而後教化興教化興而後三綱正五常立綱常著明而後在朝則庶績咸熙在野則民風惇美𨿽因革損益代有異制而所以敷政之本千古同揆也孔子曰先王有至徳要道以順天下民用和睦上下無怨又曰其教不肅而成其政不嚴而治唐虞夏商周號稱上理厥由是道卽下而漢之文景唐之貞觀宋之慶曆類能以孝弟節儉禮義亷恥砥礪人倫化道風俗一時亦底乂安可見世運有升降而人心不降也彰之以善咸罔弗興癉之以惡咸罔不戒是在一人執要則四方來效其機蓋捷於桴鼓矣我

皇上膺圖禦籙海宇維新

親政以來良法美意史不勝書乃猶以疆圉未靖災祲時聞官方之叢蠧尙滋獄訟之明允寡效用是勤求治要

宵旰靡寜博采羣書監觀往代撮其事類足資要覽者輯成一編凡三十章今古勸懲燦然具備猗歟休哉不獨爲

禦座箴銘永垂寶鏡凡百臣工以及九埏士庶咸俾提撕共遵皇路此眞至徳要道之極軌移風易俗之大原也【臣】之俊未窺中祕濫廝綸扉燮理旣愧無能編摩又慚疎拙恭承

皇上諭令院【臣】各撰後序以次及【臣】幸遘昌期欣瞻盛典敢不稽首颺言用以對

休命

光祿大夫少保兼太子太保內翰林國史院大學士【臣】金之俊謹序

皇上禦極十有二年憫念教化不行人心不正

親灑宸翰編集成書共三十篇始於君臣父子終之言行愛物名之曰資政要覽【臣】欽承

特恩備員宻勿

命隨諸臣序於末簡【臣】𨿽固陋無文敢不對

休命乃拜手稽首颺言稽之書曰作之君作之師詩曰儀式刑文王之典日靖四方禮記曰天子者與天地參其在朝廷則道仁聖禮義之序由此觀之凡聖人在天子位者皆以復性明倫修道立教爲本務自伏羲畫卦而後堯舜禹湯文武嘉猷懿訓炳若日星漢唐以下代有鑑戒之文𨿽不能與典謨訓誥爭光然皆足以啟佑愚防移易風俗錫五福而綏萬邦先後有同揆也皇上開天立極以元後作父母君道兼師道尙徳緩刑著書立教上追五帝逺邁百王【臣】願天下臣民誦讀要覽者當思隻字片語榮於華衮嚴於斧鉞上自王公侯伯卿大夫下逮士農工商凡有血气莫不有倫卽莫不有徳惕然警醒勿迷天性勿失本心勿見義而弗爲勿知過而不攺福善禍滛古今不爽痛自刻責互相勸勉導迎和气將見雨暘時若百糓告成物阜民安唐虞三代之盛可翹足而待也然則資政要覽一書如日月經天江河行地與六經共不朽矣厥惟休哉

內翰林國史院大學士通議大夫【臣】王永吉謹序

【臣】惟帝王之政出於學而成於教學政則立政之源淸教彰則敷政之功備故稽古監憲化民成俗誠禦世之鴻圖致治之隆軌也昔虞帝以徳愼徽五典而其命契曰敬敷五教在寛故其時地平天成四方風動三代盛王爲政之道率法乎此嗣玆而降精一未訓行無本是以至道弗明治效寖薄間有振興教化畱意典墳然或耽載籍而鮮躬修或肅紀綱而尠勸廸若乃建極綏猷章度貞教特

灑宸藻以布嘉謨則曠代以來所未有也恭惟我皇上至仁純孝度越前古濬哲文明緝熙遜志自親政後經史燦然塵

乙夜之覽者蓋炳乎大備矣玆復親

禦天章用勤

睿慮萃古精義著爲典名曰資政要覽冠以倫紀詳以躬修示以聖哲之言以及淑慝之行修齊治平之大經大法統括靡遺使夫覽者懽然知法而肅然知戒於以惇倫盡性持巳廣愛以力致乎中和之域易易矣夫惟

皇上盛徳大業髙明日新而又垂意斯人期於共臻雅化故孜孜思治深切如此是書也以明大道以正彞常以裕後昆以覺天下巍乎煥哉【臣】愚譾劣備員侍從曽不足仰窺

髙深揄萬一而竊自欣幸獲頌

瑤編故不敢以固陋自辭承

命薫沐而敬序之簡末云

禮部右侍郎兼內翰林祕書院學士仍在內院辦事儒林郎【臣】胡兆龍謹序

皇上禦極之十有二載握金鏡調玉燭固已天徳出寜泰階入旦矣爰念國家登上理而臻長治必舉行善政取資往古乃制有禆治道者爲三十篇議論精至博引古人事以實之並作詮解務令詳明用布一代之新書勒爲萬年之訓集成名曰資政要覽

禦制大序昭示來玆乃又俾院臣各得書於其末而以次

命及【臣】宮【臣】至譾陋荷

髙厚特恩得備員

禁近仰觀我

皇上開天建極作人成矩而因思道法與治法兼合者自勲華精一而外及於今而先聖後聖始有同揆也【臣】竊見古來憲天於聰明基命於宥宻此以心法爲治法者也顧談理不衡諸事僅以囊括道腴凝成於黙投體於更老此以身法爲治法者也顧徵事不凖諸理亦祗鋪張文具此𨿽端本天縱者深得力經術者素然各執一成未闗至極卽令臯防繹防旦說賡謨未敢謂盛徳大業千古獨歸也洪惟我

皇上英資天亶峻徳日升防廈而神交於帝驟皇馳旦明而緝熙於聖趨賢步且以敬勤者法

天以艱難者法

祖創成是書爲世寶錄是千古來知行合一之防至皇上而合千聖後道法相端之化至

皇上而成以此章往詔來懿哉爍乎至已【臣】宮簡畀末員仰觀

盛際欲宣敍景美莫罄萬一【臣】惟天苞地符與寶書爲域中之三大此徳位時所以立隆今古也以此光被上下於萬斯年【臣】愚謹稽首拜手颺言以

進

太子太保內翰林文院大學士【臣】呂宮謹序

禦制資政要覽書成旣以

宸翰冠於前

復命諸【臣】綴言簡末【臣】獲與跽誦之列肅然曰斯卽大舜與人爲善神禹愛惜寸陰之意也大哉淵乎顧【臣】學術譾庸何能窺測萬一【臣】惟從來有天下者莫不以興教化正人心爲先務而人心者教化之所從出也屋漏之中隠而善遁操存偶怠向往無恆故誥誡刑章可以驟令革面而提撕淪浹之效時或有未及焉理則然也古聖王知此必於誥誡刑章之外求可以兼施而佐理者捨稽古立訓其道蔑由誠以前事不忘後事之師載籍所垂非徒托之空言也我

皇上右文典學逺邁前喆𨿽以乂安海防焦勞日昃乃萬幾之暇披閱簡編理考諸經事徵諸史以及百家之言靡不綜其要領滙厥菁華出之緒餘遂成鉅帙條分注釋而義蘊閎深章舉類從而指歸簡當由君道以迄愛物凡三十篇妍並列法戒炯如在上者讀之可以知用人行政化民成俗之大端在下者讀之可以得修身正家迪吉寡過之要道至於前言往行畜徳博聞又其賸美夫如是將見人心振起教化郅隆爲政之源不越乎此豈僅云相資而已乎書有之凡厥庶民極之敷言是訓是行以近天子之光【臣】敢取以爲天下後世勸內翰林祕書院學士文林郎【臣】李霨謹序

皇上制資政要覽成【臣】恭捧莊誦媿不能仰贊髙深謹拜手稽首少抒芻蕘於其末曰至矣哉

皇上之學深矣哉

皇上之心苞儀象於道樞浹古今於事始事求其有據則援政而歷歷分明道變乎無方則婉曲而殷殷鼓蕩直欲以一心通天下而櫽括天下之書爲一書大文法經注解法精刻如子詳確如史經傳子史合而爲一是安得不謂之要哉然以資政名則又何說也

天子統政於上公卿百執事宣政於下士農商賈循政而各安其業政者正也正

朝廷正百官正萬民無所不正而後謂之政下資上爲教養上資下爲聰明用天下之聰明因天下之教養王道所以約而易操也鐘無我而生大音其資惟撃不音則擊何益石陽驅雪犀通辟水豈必徵發資有先焉者矣

皇上以資心者資政天下以資政者資學綱常倫理若是其昭性命惇修若是其摯由內及外公諸民物由外返內練諸幾微而最扼要者究不越百姓日用之間詩不云乎天保定爾亦孔之固羣黎百姓徧爲爾徳卜世卜年胥從此爲原本創起於甲午之嘉平告成於乙未之春仲貞下起元愼終如始【臣】願與讀是書者共勉之太子太保內翰林祕書院大學士奉政大夫【臣】傅以漸序

皇上荷

天眷命肇啟大統好學勤政【臣】民胥悅乃

皇上兢兢業業不敢宴寜日進諸臣咨詢治道左圖右史朝夕披覽爰審爲政之要

禦制成書援古證今分類以舉其綱詳注以明其義於以資治理垂儀型甚盛典也自昔開國令主爲政各有崇尙篤彞倫者其化逺尊道徳者其澤長【臣】恭繹玆編首重君臣父子夫婦昆弟之倫則政有其本矣次明仁義禮智信之徳則政有其道矣至於仁民愛物謹言愼行諸事詳盡明悉則政之條理節目無不備矣

皇上學於古訓身體力行得天下以此治天下亦以此頒諸百官布諸四海諸萬世爲政者佩服而率循之致上理康兆民豈越此三十篇哉信乎二典齊烈九經同功然

皇上恆謙讓不居【臣】故仰闡著作之

睿意紀其實於末簡如此

光祿大夫太子太保內翰林文院大學士【臣】陳之遴謹序

【臣】聞圖治之道不一大要以純王之心行純王之政乃可以久安而長治三代盛王莫不以教化爲先務故化行俗美千載而下稱無間然漢唐之初治非不隆也其道雜用擇術不純去古逺矣

皇上執中之十二載用人行政興利除業已次第舉行而

帝心孜孜猶日不足以爲普天之下有一夫不涵育於仁義之中非所以昭時雍奏風動也於是博稽羣書出以心裁著爲訓辭加以解釋凡三十篇

命名資政要覽頒示天下復

命諸臣各抒其見題識於後【臣】以迂疎小臣亦得附名且喜且懼於是珥筆從事拜手稽首而言曰王道之本無他治其心而已矣治心之要無他重教化而已矣使遺其本而圖其末𨿽令行禁止豈治道之極隆者歟誠使天下之民各知忠孝之當法姦邪之當戒漸漬旣久習若自然則𨿽驅使爲非不可得矣

禦制此書正治心之要務教化之規也【臣】𨿽庸菲獲誦是書敢不勉力終身奉行凡厥臣民讀此書者睹其善則奮然思齊覩其惡則然自省身體力行庶不負朝廷諄切啟迪之意乎而【臣】之愚衷更望

皇上持此大道行之久逺以致太平無責旦夕之效則化民成俗逺過漢唐直與三代比隆矣

內翰林文院侍讀學士【臣】折庫訥謹序

【臣】聞作君作師道必先於立極善政善教義統歸乎牖民惟家國天下羣情之愚智不同然經傳典章百行之貞邪可考欲援古證令俾景行而迪吉必博搜類集以革薄而從忠是誠萬世不易之圖而盛治務先之鉅典也【臣】伏覩

皇上承精一之心法時敏而遜志宵衣旰食勤政所以安民右史左圖典學原以敷教乃於萬幾之暇鑑觀載籍之文爰采人倫物理之攸闗以及細行微言之足錄道可師爲率履事足取爲明徴者輯爲一書名曰資政要覽【臣】伏而讀之仰見

皇上勵精圖治之盛心矣夫以古爲鑑可知興替作事謀始貴辯從違誠小節而必詳斯一身可以寡過果盡人而觀法則四海可以同風載誦玆編無微不著自朝廷以逮閭巷所以爲行政制事之矩者往迹備陳自經史以及諸書可以爲修身立命之模者洞觀有獲希賢希聖道不外乎庸行尙質尙文義總期於成化

上行下效將見通治而逺安戶誦家自防政平而刑措澆漓者可歸於淳朴顓防者可進於文明無偏無黨共覩遵義遵道之休克剛克柔聿成正直平康之盛眞有禆於治平而足爲謨訓者也【臣】稽於詩曰訏謨定命逺猷辰告書曰克綏厥猷惟後又曰凡厥庶民極之敷言是訓是行以近天子之光是皆諄諄告誡而致蕩平順則之效者也凡在臣民無従匪彜無卽慆淫各守爾典以承

天休斯有合於

皇上作君兼於作師善政資乎善教之

宸衷爾

司經局洗馬兼內翰林國史院修撰徴仕郎【臣】王熙謹序﹤子部﹐儒家類﹐禦定資政要覽﹐後序﹥

