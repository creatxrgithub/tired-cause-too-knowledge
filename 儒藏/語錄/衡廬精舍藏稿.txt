衡廬精舍藏稿﹝節選﹞明胡直

僕向所謂本然天則者﹐正卽良知本然之覺照無內外者是也﹐初未嘗黜覺照而言良知﹐亦未能外良知而求天則。卽如好惡是覺照﹐無有作好作惡是良知﹐亦卽是本然天則者也。來教所謂不以己私參之者﹐故已得之﹐若專認能覺能照能感應無窮者卽謂之良知﹐則凡人之作好作惡﹑淫知巧識﹑狂慧苛察頃刻之間千變萬化者﹐孰非能覺照感應者爲也﹐亦皆謂之良知可乎﹖以至恣情縱欲﹑戕人病物者﹐亦孰非能覺照能感應者爲之也﹐亦皆謂之良知可乎﹖故謂良知不外覺照可也﹐其專認覺照爲良知﹐則去良知何啻千里﹗此皆未見良知本然無內外之則﹐未悉陽明先生致知不離格物之旨﹐故墮於重內輕外之獘。有如此者﹐蓋恣情縱欲﹑戕人病物﹐則正輕外之明癥也。今公反以求本然之天則者爲是內而非外﹐是又未悉言者之意﹐而似爲認覺照者之地﹐以此爲平日求堯﹑舜﹑孔子脈落之正﹐恐終北行而南轅也﹐詎可至乎﹖至謂寂體透微﹑仁體謹節﹐似又以仁體爲不微者﹐蓋仁無寂感﹐無顯微﹐而亦未嘗不寂不微也。今二氏之學何嘗不寂不微﹐而可以言仁乎﹖𨿽然﹐至於微﹐難言矣﹐非微不足以見本然天則。﹝卷十九《復孟兩峯》﹐P459_460﹞「獨知」一語﹐乃千古聖學眞血脈﹐更無可擬議者。曾子獨得孔門宗旨﹐其著《大學》﹐推極平天下﹐而功夫只在愼獨。子思﹐受業曾子者也﹐其作《中庸》﹐推極位天地﹑育萬物﹐而工夫亦只在愼獨﹐斯豈可以文義求哉﹖往僕於晦翁獨知之訓未甚緊也﹐後因學問不得力﹐無可倚﹐只有其中獨知處耿耿不自安。已又觀曾子之言曰「十目所視﹐十手所指﹐其嚴乎﹖」子思又自訓曰「內省不疚﹐無惡於志。」所謂嚴﹐所謂內省﹐所謂疚﹐所謂無惡﹐非獨知誰也﹖乃知晦翁獨知之訓﹐已得千古聖學眞脈﹐又知此訓非始晦翁﹐乃曾子﹑子思自訓解已明白矣。僕嘗鞫大盜﹐𨿽刑之﹐不肯輸服。及至一二語解中其獨知﹐盜不覺服。所以然者﹐非盜不閒掩飾﹐以觸其獨知﹐若天所管押﹐𨿽欲掩﹐不可得也。可見此知不容一毫虛假﹐乃天下至誠之動者也。在盜且然﹐而況於學者乎﹖其所謂明徳﹑所謂天之明命﹑所謂虛靈﹑所謂天理天則天聰明﹑所謂仁體﹑所謂生理﹑所謂性﹑所謂人之生也直﹐皆不能外此。吾人捨此﹐更何所倚﹖故惟愼其獨知﹐則可以誠意而至平天下﹐可以致中和而致位育﹐曾子﹑子思豈欺我哉﹖夫獨知如此其顯﹐是曾子﹑子思自訓如此其明白﹐豈視爲突兀語而復致疑於其間哉﹖陽明先生𨿽憂傳注之蔽﹐所云良知卽獨知也﹐又豈能捨此而別爲異說哉﹖今吾人止當求獨知爲大頭腦﹐其或言必愼﹐或止言愼獨而不言必﹐此各因行文不同﹐不必大泥也。﹝《答程太守問學》P477_478﹞𨿽然﹐獨知一提便明﹐其能識獨知者難矣。晦翁認獨知爲動時事﹐不知靜時炯乎湛乎不可得而昧者非獨知乎﹖是故獨無間於動靜者也。近時學者亦嘗以念頭初動分別善惡爲獨知﹐以念頭旣動爲善去惡﹐爲愼獨﹐此𨿽愈於一有用工之人﹐然亦未見獨知之體者也。此體不假推測﹐不事湊泊﹐不生二三﹐非無念也﹐念而未嘗爲念﹔非無慮也﹐慮而未嘗爲慮。蓋立於念慮之先而行乎感應之間﹐通乎天地民物古今﹐無所爲而不容已者是也。故古之善愼獨者惟顏子﹐顏子有不善未嘗不知﹐知之未嘗復行。所謂未嘗不知﹐則亦未嘗成念者也﹐豈以念頭初動而後分別其善惡乎﹖所謂未嘗復行﹐則亦未嘗成行者也﹐豈以念頭旣動而後爲善去惡乎﹖此處則眞有不容混於意者。﹝《答程太守問學》﹐P478﹞來書卽《仁論》俱以中在仁前﹑仁在獨知前爲言﹐此似未嘗證驗於心﹐而猶爲文義與舊說牽繞故也。來書曰「獨知是仁﹐不識未知時作如何看﹖」此乃專泥於先儒以意念動時爲獨知﹐卽謂有有知時﹐又泥於先儒未發前气像一語﹐而謂有無知時﹐此大誤也。夫心﹐虛而靈者也﹐卽獨知是也。此獨知者﹐不論動與靜﹑有念與無念﹑有事與無事﹐總之一虛而靈而已﹐決無有冥頑不知之候。卽睡時人﹐固謂冥也﹐然觸而覺﹑呼而醒﹐不可得而冥也。今之在元﹝玄﹞默者﹐每自謂冥心坐忘﹐然知冥者又爲誰﹖可知其不可冥者﹐以虛而靈故也。是故當人心靜時﹐縱無一念一事﹐此虛而靈者昭乎不昧﹐未嘗遺物﹐其與應事接物者無減。故曰未應不是先。當人心動時﹐縱有萬機萬應﹐此虛而靈者昭乎不昧﹐未嘗倚物﹐其與未應事接物者無增﹐故曰已應不是後。殆如鏡之明體﹐不拘有物無物﹐總只一明﹐豈有專屬知一邊之說﹖此知卽是天之明命﹑人之明徳﹐亦卽是源頭﹐更何別有源頭可尋﹖亦如鏡之明﹐卽是源頭﹐又豈另有鏡源頭耶﹖若如吾子言有未知前一段﹐則人心必有冥然不覺﹑槁木死灰時矣﹐此安得爲源頭﹖亦猶鏡子不以明爲源頭可乎﹖今之語靜與寂者適近乎此。此在二氏尙斥爲靜縛頑空﹐若吾儒﹐寧有此哉﹗緣吾子只認念頭動時爲獨知﹐又爲先儒未發气像一語所泥﹐故有如許層數﹐如許疑擾﹐而不知獨知本然虛靈﹐不倚一物﹐不遺一物﹐固不容以動靜及有念無念﹑有事無事偏言之也。此獨知不倚處卽爲中﹐不遺處卽爲仁﹐又安有中在仁前﹑仁獨知前之異哉﹖故無私當理﹐謂之仁﹐卽謂之中﹐亦卽謂之性。中與仁與性名𨿽異﹐而體則一也。要之皆獨知也。剝復數語﹐皆是愼獨求仁工夫﹐故孔子語顏子曰「有不善未嘗不知﹐知之未嘗復行。」夫有不善未嘗不知﹑知之未嘗復行者﹐以獨知之體常知故也。亦如鏡體常明﹐𨿽有纖塵﹐不能掩也。夫是乃爲剝復眞工夫。大抵獨知之體若能下承擔﹐常用剝復之功﹐俾之覿體見面﹐則自無如許層數﹑如許疑擾矣。﹝《答人問獨知》﹐P488_489﹞今夫理之說曷始乎﹖《詩》曰「我疆我理。」釋之者曰「理定其溝途也。」然則謂理在溝途可乎﹖《書》曰「燮理陰陽。」釋之者曰「燮理﹐和調之也。」謂人調之也﹐非謂陰陽之自調也﹐然則謂理在陰陽可乎﹖夫子贊《易》曰「黃中通理。」言至正至中而理通焉﹐未聞中正之在物也。曰「易簡而天下之理得」﹐言「易知簡能而理得焉」﹐未聞知能之在物也。最後曰「和順於道徳而理於義」﹐其下文卽曰「窮理盡性以至於命」﹐蓋言聖人作《易》﹐咸理於吾性之義﹐故窮理者窮斯﹐盡性者盡斯﹐以逮夫致命者咸由之矣。吾未聞理不在義而在物也﹐亦未聞窮理之理非理於義之理也。故夫子又明言之曰「聖人之作《易》﹐將以順性命之理。」嗟乎﹐吾夫子固明言性命之理﹐而世必以爲在物﹐何哉﹖﹝《理問上》﹐第603頁﹞夫萬物之實豈端在物哉﹖其謂實理﹐卽實心是也。孟子曰「萬物皆備於我」﹐而下文卽繼之曰「反身而誠﹐樂莫大焉」。若實理皆在於物﹐則萬物奚與於我﹐又奚能反身以求誠哉﹖何則﹖人心惟誠﹐則其視天地也實天地﹐視萬物也實萬物﹐父子之親﹑君臣之義不可解於心者﹐皆實理也。若人心一僞﹐彼且視父子浮浮然也﹐其極至弒父與君而弗之忌。彼烏睹父子君臣之爲實理哉﹖彼其視天地萬物夢夢然也﹐其極至褻天瀆地而弗之顧﹐彼烏睹天地萬物之爲實理哉﹖故曰「不誠無物」﹐此也。﹝《六錮》﹐第607頁﹞理莫實於盡心而莫幻於索物﹐而世儒者自幻視其本實之心而反瞿瞿焉﹑獵獵焉索物以求理﹐認外以爲實﹐曾不知其所而認者﹐乃其口吻之爲名也﹐楮墨之爲書也﹐影響之爲傳也﹐意念之爲執也﹐而自謂實也﹐而實固不居乎此也。是所謂以幻求幻﹐其幻不可以究竟矣﹐而彊以爲實﹐不亦左乎﹖若夫釋氏所稱三界惟心﹐山河大地爲妙明心中物﹐其言𨿽稍偏﹐而亦不至大謬。蓋釋氏者𨿽知天地萬物之不外乎心﹐而卒至於逃倫棄物我是異者﹐非心之不實也﹐則不盡心之過也。﹝《六錮》﹐第608頁﹞然則聖人之本天﹐舍人心又孰爲本哉﹗《書》曰「惟天生萬物﹐惟人萬物之靈。」孔子曰「天地之性人爲貴。」以是心之出於皇降天命令者也。所謂道之大原出於天者此也﹐非心之外別天有也。是心也﹐在《詩》曰「帝則」﹐在《書》曰「皇極」﹐曰「天之明命」﹐在《記》曰「天理」﹐在孟氏曰「此天之所以與我」。儒者又字之曰天神﹑天明﹐曰天聰明﹐又尊之曰天君﹐故其達諸倫物曰天道……﹝《六錮》﹐第609頁﹞心性奚能析之﹖嘗試譬之﹐心猶之火﹐性猶之明﹐有一星明之火﹐卽有一星之明﹐明不在火之表。性猶火之明﹐情猶火之光﹐有一星之明﹐卽有一星之光﹐光不在明之後。故謂火與明與光異號則可﹐謂爲異物則不可也。謂心與性與情異文則可﹐謂爲異體則不可也。子不見性之文從心從生﹐夫人心惟覺則生﹐弗覺則弗生﹐惟生則理﹐弗生則弗理。……是以舍人心之覺則無性矣﹐又焉有理哉﹗是故蘊而仁義禮智藏焉﹐始非有物焉以分貯於中也。感之惻隱﹑羞惡﹑辭讓﹑是非形焉﹐亦非有物焉以分布於外也。則覺爲之宰也。方其宰也﹐而無不運﹐𨿽天下之至虛﹐而無不實也。方其運也而無不宰﹐𨿽天下之至實﹐而無不虛也。故覺卽性﹐非覺之外有性也﹔性卽理﹐非性之外有理也﹐又烏有夫覺虛理實﹑心虛性實之謂哉﹖﹝《六錮》﹐第611頁﹞覺卽道心﹐非覺之外而別有道心也。人惟蔽其本覺﹐而後爲多欲﹐爲人心。當其爲多欲﹑爲人心﹐則𨿽有聞見知識辧別物理﹐亦均非痿痺而已﹐而奚其覺﹖人則謂覺爲覺於欲者非也。……吾儒之語性﹐有專以體言者﹐《記》所謂生而靜者是也﹔有專以用言者﹐孟子所謂惻隱﹑羞惡﹑辭讓﹑是非是也。若獨以作用罪釋氏﹐則孟子亦失矣。此未可以正其非。夫覺性者﹐儒釋一也。而所以異者﹐則盡與未盡由分也。﹝《六錮》﹐第612頁﹞夫發與未發﹑寂與感﹐𨿽有體用﹐而無先後。……古之君子﹐語體而用無不存﹐語用而體無不存﹐以其心無不貫也﹐豈若世儒語體則截然曰是不可爲用﹐語用則截然曰是不可爲體。彼其截然者﹐以其不貫於心而局於字也﹐是亦泥文牽義之爲賊也。……然則謂心之覺爲性爲體﹑謂心之察爲情爲用可也﹐謂覺性兼體用可也﹐謂覺卽察﹑察卽覺﹑體卽用﹑用卽體亦無不可者。然則語道而必曰有無﹑虛實﹑動靜﹑內外﹑體用截焉﹐是誠無異乎其刻舟而劍已遠。﹝《六錮》﹐第613頁﹞心性者﹐學之根與源也。古之大學欲明明徳於天下國家者﹐乃推及其本曰先修其身﹐而修身先正心﹐正心先誠意﹐誠意先致知﹐而知卽性也。然則君子曷嘗不務先於心性哉﹖其爲序亦何異於植根浚源而積日累月者之爲漸也。世儒乃反以先本爲非﹐必欲窮索物理而豫求於末終﹐又何異種樹者先求其葩﹐道水者先事於江河﹐非獨淩節躐等﹐亦將莫究其所底矣﹐是不爲紊也孰紊哉﹖……然仁卽心也﹑性也﹐恭忠敬�言卽存心也﹐養性也。孔門曷嘗不以心性教﹐亦曷嘗不以心性學哉﹖蓋心自不離乎言行﹐而言行固皆出於心性﹐第曰心性本也﹐而未可後焉爾﹐非離言行爲心性者也。……經曰「自天子至於庶人﹐壹是皆以修身爲本。」若以理爲在物﹐從物物而索之﹐則上必不能通於天子﹐下必不能通於庶人﹐又奚足以言理﹖若夫前言往行﹐亦莫非自古人心性出也﹐故君子多識前言往行﹐專以蓄徳﹐非曰泛然馳騖物理者倫也。﹝《六錮》﹐第614頁﹞夫以經訓經﹐則經可明﹐移經就己﹐則義益晦。世儒以「至」訓「格」矣﹐乃轉而爲「窮」﹔以「物」語「物」矣﹐乃增而爲「理」。是正所謂移經以就己﹐經安得不晦焉。……「格」有「通」之義﹐致知在格物者﹐蓋言古人之致其良知﹐𨿽曰循吾覺性﹐無感不應﹐而猶懼其泛也﹐則恆在於通物之本末﹐而無以末先其本﹐夫是則知本﹐卽格物而致知之功不雜施矣。﹝《六錮》﹐第615頁﹞窮之義盡也﹐極也﹐而非謂窮索也。《易﹖系》曰窮身知化﹐夫神不可致思﹐矧可索乎﹖故窮神有極神之義焉﹐窮理則亦然矣。《記》曰窮人欲滅天理﹐得非謂極欲而滅理耶﹖誠使極天理﹐則滅人欲矣。窮理者﹐卽極夫天理之謂也﹐豈在物哉﹖是卽所謂致知﹐所謂明明徳。故程伯子曰﹕才窮理﹐卽盡性至命﹐更無次第﹐不可以窮理屬知之事。而世之言窮索物理者﹐遠哉﹗﹝《六錮》﹐第616頁﹞曰「心一也﹐曷爲有道心人心之異﹖」曰「心之宰性也﹐而形气宅焉。是故心之動也宰於性﹐不役於形气﹐是爲道心﹐道心故有者焉。役於形气不宰於性﹐是爲人心﹐人心故無者焉。道心則所謂『人生而靜﹐天之性』是也﹐人心則所謂『感物而動﹐性之欲』是也。」曰「曷以見微危之異﹖」曰「道心者﹐以其無爲爲之者也。無爲者﹐其止若淵﹐其行若云﹐子思所謂不睹不聞﹑孟子所謂不學不慮是也﹐微不亦甚乎﹖以是知其故有﹐向非故有﹐則烏能微﹖人心者﹐以其有爲爲之者也﹐有爲則其動如波﹐其行如驟﹐抑《詩》所謂愧於屋漏﹑孟氏所謂行不慊心是也﹐危不亦甚乎﹖以是知其故無﹐向非故無﹐則烏有危﹖」﹝《明中上》﹐第621頁﹞夫心盡則天下無逋性﹐性盡則天下無逋理﹐理盡則天下之物從之矣﹐豈反假物哉﹖而世儒者必曰一物而窮一理﹐一理而求一當﹐方其見一物一理也﹐則𨿽有萬理萬當而弗之顧也﹐方其守一理一當也﹐則𨿽有非理非當而弗之卹也﹐其去至當也朔越矣。……苟得諸性﹐則𨿽億萬其感﹑億萬其應﹑億萬其當﹐而億萬亦一也﹐其疇能二﹖﹝《明中上》﹐第622頁﹞道心者﹐性也。性﹐靈承於帝也。靈故微﹐微故辧﹐辧故不入於過不及﹐故能中而當﹐當之不出於物審矣。……性無弗當矣﹐有弗當者非性罪也。子不聞之﹐浯溪之山有石鏡焉﹐能照百里﹐已而鑿之﹐則不能見尋丈﹐是人亂其天也。四明之水﹐有鏡湖焉﹐能鏡須眉﹐已而汩之﹐則不能睹舟楫﹐是物混其體也。世之不能得當﹐則人亂物混之爲賊也﹐所謂人心惟危者是也﹐非性罪也。世儒者仇心疑性而必欲索物﹐是愈亂而愈混也。﹝《明中上》﹐第626頁﹞曰「今之言良知者有當乎﹖」曰「良知卽覺也﹐卽靈承於帝者也。良知而弗當﹐則疇焉當﹖𨿽然﹐昔之覿良知者致之﹐今之覿良知者玩之﹐彼玩焉者﹐譬諸子夜睹日於海云之間﹐輒跳躍呼曰﹕日盡是矣。然而未逮見晝日也﹐又況日中天乎﹖何者﹖玩其端﹐不求其全﹐重內而輕外﹐喜妙而遺則﹐槪不知天權天度之所存﹑天星天寸之所出﹐騁於汪洋﹐宅於苟簡﹐而恣所如往﹐出處取予之間不得其當﹐益令天下變色而疑性﹐則曰吾無它腸﹐鮮不濱於琴張﹑牧皮之徒。此猶其髙等也。其下則多幾於妨人而病物﹐荀氏所謂飲食賤儒﹐非若人哉﹗嘗試較之﹐世儒懲二氏過焉者也﹐其流執物理而疑心性﹔今儒懲世儒過焉者也﹐其流執心性而藐物則。之二者﹐蓋不知心性非內也﹐物則非外也。子思不云性之徳也﹐合內外之道也﹐故時措之宜也﹐是知當也﹐此堯舜相傳中旨也。」﹝《明中下》﹐第627頁﹞理在人﹐不在物也。……夫點倉之石備山水之態﹐桂林之洞繁人禽之形﹐苟人迹之弗至與至而弗遘者﹐寧復有山水人禽哉﹖是故知山水人禽之從出者﹐則知理矣。﹝《續問上》﹐第661頁﹞曰「天之髙也﹐地之厚也﹐苟無人焉﹐髙厚之理不自存乎﹖理豈盡在人哉﹖」曰「苟盡無人焉﹐則天地且荒忽久矣﹐又焉有髙厚﹖而況經絡地理脈理膚理云乎﹖」﹝《續問上》﹐第662頁﹞問曰「理弗晰於世者﹐以性弗明故也。昔孟子獨曰性善﹐而孔子曰性相近﹐又有上智下愚不移之說﹐故荀氏言性惡﹐楊氏言善惡混﹐韓氏言性有三品﹐宋儒匡惑三子之言﹐而又不能異孟子﹐輒又曰有天地之性﹐有气質之性﹐意以爲天地之性卽孟子所言性善是也﹐爲气質之性卽韓氏所言上中下三品是也。又有言孔子所稱性相近者謂中人﹐孟子所稱性善者謂上智﹐荀氏所稱惡者謂下愚﹐是皆不能出韓氏之說也﹐其果然與﹖」曰「孟子言性善﹐非好言也﹐孟子蓋試諸孩提與見孺子入井﹑觳觫不忍者而知人性之必善也﹐孟子豈好言哉﹗《書》曰﹕若有恆性。若性有善惡不一﹐則烏睹其恆哉﹖孔子系《易》曰﹕繼之者善﹐成之者性。孔子未嘗言性有不一也。又曰成性存存﹐道義之門。若性有不一﹐則道義曷從生哉﹖其所云性相近﹐正以其善相近耳。聖人辭多不迫﹐類如此。《中庸》言道不遠人﹐豈道與人相去有里許哉﹗言道不外人身也。……且夫气者﹐陰陽五行錯雜不一者也﹐二五之气成質爲形﹐而性宅焉。性者卽維天之命﹐所以宰陰陽五行者也。在天爲命﹐在人爲性﹐而統於心。故言心卽言性﹐猶言水卽言泉也﹐泉無弗淸﹐後𨿽汩於泥淖﹐澄之則淸復矣。性無弗善﹐後𨿽汩於气質﹐存之則善復矣。由是觀之﹐性自性﹐气質自气質﹐又烏有气質之性哉﹖」﹝《續問上》﹐第662頁﹞曰「然則性與知覺奚分﹖」曰「覺卽性也。」曰「然則有淫知惡覺者何也﹖」曰「是泉之汩於泥淖者也﹐而泉之本淸自若也﹐故曰澄之則淸復﹐亦猶覺之本善固自若也﹐故曰存之則善復。是故性善與性相近一語也﹐而好言者自異之也﹐子又奚疑理爲﹖」﹝《續問上》﹐第663頁﹞

知行客有與先生論學者曰「學在行事。」先生曰「然。行事在存心。」異日復論曰「學在修身。」先生曰「然﹐然。修身在正心。」弟子曰「請盡其旨。」曰﹕……﹝《續問上》﹐第666頁﹞問﹕「天命之性果兼物乎﹖」曰「物無非性也﹐而人爲全。若《中庸》所言天命之性﹐則專屬人﹐未始兼物也。故下卽言率性﹐言修道﹐豈物能率性修道哉﹖《書》曰﹕維皇上帝﹐降衷下民﹐若有恆性。言下民則亦未兼物也。是故率性修道﹐盡人物天地者﹐其責在人。」﹝《續問下》﹐第676頁﹞問﹕「《中庸》首章自修道以下不復言性﹐何也﹖」曰「獨知卽性也﹐中卽獨知之未發者也﹐和卽獨知之發而中節者也。」曰「發與未發﹐異乎﹖」曰「發與未發﹐時也﹐而獨知則一而已。辟之鏡焉﹐未有物之先﹐鏡炯然者無增也﹐旣有物之後﹐鏡炯然者無減少也。故未發而謂之中﹐中卽和也。發而中節謂之和﹐和卽中也。無有內外﹐無有動靜﹐無有先後。故曰﹕未應不是先﹐已應不是後。何者﹖性一故也。」「然則求喜怒哀樂未發以前气象﹐則何如﹖」曰「豈獨未發時無气象﹐卽已發時亦無气象。有气象者﹐是意想方所爲之也。而況求之有先後乎﹖此則意象紛紜。辟諸皎日﹐而加以燈炬﹐無論未發已發﹐皆非其眞體矣。」曰「然則養其未發以爲發而中節之基﹐可乎﹖」曰「猶二之也。夫致中和者﹐固不能離和爲中﹑離中爲和也。」﹝《續問下》﹐P677﹞問﹕「獨知自朱子言之﹐然嘗考而證焉﹐《易﹖復卦》之翼曰﹕有不善未嘗不知﹐知之未嘗復行。又曰﹕復以自知。孔子誨由﹐曰﹕知之爲知之﹐不知爲不知﹐是知也。則古之語獨知也審矣。」曰「豈惟是﹗向所謂中﹑所謂帝則皇極﹑所謂矩﹑所謂靈﹐則捨是奚取則哉﹖《詩》曰不愧屋漏﹐曾子曰自慊﹐子思曰內省不疚﹐孟子曰行有不慊於心﹐皆獨知之始功也。百姓日用﹐疇非此﹖然而不自致其知﹐故君子之道鮮。使致其知﹐則君子矣。𨿽然﹐世之言獨知者﹐類皆以念慮之始動者當之﹐是亦未致其知者也。」曰「獨知何如﹖」曰「夫獨知者﹐宰夫念慮而不以念慮著﹐貫乎動靜而不以動靜殊也。惟得於幾先者爲能愼獨。」﹝《續問下》﹐P677﹞問﹕「世儒言獨知者﹐謂專屬於已發﹐而之獨無分於未發已發﹐無分於動靜先後﹐而且以鏡諭明矣。然弟子猶有未釋然於世儒之說也﹐則謂何﹖」曰「子試觀於未發之前果皆冥然無覺而已乎﹖抑尙有炯然不昧者存也﹖冥冥之中﹐常見曉焉﹐蒙莊尙能言之﹐而世儒忽焉何也﹖子思旣曰莫見莫顯﹐而又曰隱曰微﹐則謂獨知專屬已發﹐豈其然乎﹖」曰「嘗觀鏡之明﹐𨿽十襲之﹐而照之用如故﹐𨿽百照之﹐而明之體如故。明鏡不以照不照異﹐則獨知誠不以發不發分也。」曰「鏡惟蝕焉則無論矣﹐發卽未發﹐亦非其體矣。故學者愼獨﹐則可以無自蝕矣。愼之義猶愼固封守之謂﹐功在幾先﹐於時保之者是也。若曰必待動念於善惡而後愼之﹐則不愼多矣。」﹝《續問下》﹐P677_678﹞問﹕「獨知卽良知乎﹖」曰「獨知固有誠而無僞也﹐非良知而何﹖」曰「或謂良知必用靜與無欲﹐如何﹖」曰「言用則二也。夫良知本靜也﹐本無欲也﹐靜與無欲皆致吾良知之本然者也﹐而奚以用爲﹖」﹝《續問下》﹐P678﹞問﹕「良知不慮而知﹐曷爲又言慮﹖良能不學而能﹐曷爲又有學﹖」曰「慮者慮乎其所不慮者也﹐學者學乎其所不學者也。慮而後復其不慮之體﹐則以不慮慮﹐而莫非良知矣。學而復其不學之體﹐則以不學學﹐而莫非良能矣。」﹝《續問下》﹐P680﹞難者曰「子之先生齦齦焉以覺爲性﹐鰓鰓焉引物連類而彊証之﹐獨未考朱子答廖徳明之書乎﹖書曰﹕賢者之見不能無失﹐正坐以我爲主﹐以覺爲性耳。夫性者﹐理而已矣。乾坤變化﹐萬物受命﹐𨿽所稟之在我﹐然其則非有我之得私也。又曰﹕性卽是理﹐不可以聚散言﹐其聚而生﹑散而死者﹐气而已矣。所謂精神魂魄有知有覺者﹐皆气之所爲也。觀此則性屬理﹐知覺屬气﹐其不可混也明矣。今必以覺爲性﹐亦終認气爲理耳﹐𨿽千萬辧﹐奚益﹖」曰「子之語理﹐所謂舉三隅不能一反者也。今吾也不復有言﹐請借子之言爲詢﹐可乎﹖夫先儒曰性者理而已矣﹐此𨿽孔子不能易也。然所謂性果能外仁之惻隱﹑義之羞惡﹑禮之辭讓﹑智之是非乎﹖」曰「未能外也。」曰「仁之惻隱﹑義之羞惡﹑禮之辭讓吾姑不言﹐吾請詢智之是非果又外於覺乎﹖」曰「未能外也。」曰「智之是非未能外覺﹐則仁義禮豈又二物哉﹖今夫人﹐其耳目口鼻異官﹐而要之皆一形也﹐其父子兄弟異倫﹐要之皆一身也﹐其仁義禮智異發﹐而要之皆一覺也。子知仁義禮智之出於覺也﹐而謂覺非性﹐可乎﹖謂覺性非理﹐可乎﹖若惟以覺爲气﹐則五常四端皆當爲气而不當爲理矣﹐其又可乎﹖且先儒曰「乾坤變化﹐萬物受命﹐𨿽所稟在我﹐然其理非有我之得私」﹐夫旣曰稟之在我﹐則乾坤之理已在我矣﹐亦豈能外我之覺乎﹖未能外我之覺﹐則所謂以我爲主﹑以覺爲性者未爲非也﹐亦未爲私也﹐而謂覺分性﹐可乎﹖謂我之覺性屬於气不屬於理﹐可乎﹖且夫不以我爲主﹐則必以物爲主﹐不以覺爲性﹐則必以不覺爲性。苟以物爲主也﹐則物如木石﹐皆可爲主乎﹖吾未聞人靈萬物而反不如物也。苟以不覺爲性﹐則不覺如木石﹐可謂有性乎﹖吾未聞人性至善而一無所覺也。孔子曰﹕成性存存﹐道義之門。又曰﹕父子之道天性。《記》曰﹕毀不滅性。是皆以無覺者爲性乎﹖抑亦以有覺者爲性乎﹖卽如先儒之與徳明辧﹐自謂有理矣﹐不知是理也其果無覺者爲之乎﹐抑亦有覺者爲之乎﹖先儒何其與《易》《書》﹑孔孟異也﹐又何由之而不自知也﹖不然﹐則先儒所謂「性者﹐理而已矣」﹐必別有一性﹑別有一理出身心之外﹐非五常四端﹑非至善存存之謂矣﹐其又可乎﹖蓋嘗觀之﹐盈天地間升降﹑闔�凡有聚有散者﹐疇非气也﹐而誰宰之﹖則帝天爲之宰焉者。是命也卽理也﹐故《詩》稱「維天之命﹐於穆不已」者是也。人生天地間﹐呼吸作止凡有聚有散者﹐疇非气也﹐而孰宰之﹖則心覺爲之宰焉者。是性也卽理也。故《書》稱「維皇上帝﹐降衷下民﹐若有恆性」者是也。然則乾坤變化﹐亦豈能獨私其理而不舁諸夫人也哉﹖故理之在人也﹐宰之一心而達之天下﹐不期而準﹐主之一時而施之千萬世﹐不約而協。是我之知覺本通於天下後世之知覺﹐本非有我之所得私也。孟氏所謂「不知足而爲屨﹐我知其不爲簣」﹐蓋謂此耳。如曰求理於物以爲無私﹐吾見之憧憧焉﹑曳曳焉不任其安排布置﹐不任其有我之私﹐未見有得其理者也。至如徳明異時以書論學﹐乃遽加以咆哮而拒之﹐其能不爲有我之私﹐難矣哉﹗此由不以覺爲性﹐故失而不自覺耳。」曰「然則人心之覺生而聚﹑死而散者﹐謂非气也可乎﹖」曰「曩先生於《鬼神篇》已詔之矣。今夫人心之覺﹐不以生存﹐不以死亡﹐是故文王於昭於天﹐孔子至今猶存﹐此未可爲世儒言也。」﹝《申言上》﹐P690_691﹞或者曰「載觀近儒嘗搜考《楞伽》《金剛》《傳燈》反復辧證﹐著書萬言﹐深排釋氏﹐以心性不可離而亦不可混者﹐出於天命而有定理﹐心則不過知覺妙用而已。佛氏有見於心﹐無見於性﹐認知覺而違定理﹐故終有逃倫棄物之失。」又曰「佛氏所謂性者覺﹐吾儒所謂性者理。良由不知性爲至精之理﹐而以所謂神者當之﹐故其應用無方﹐不失圓通之妙﹐而髙下無所準﹐輕重無所權﹐卒歸於冥行妄作。今之儒可無省哉﹗」曰「近儒非獨以詆釋氏﹐實以詆今之儒者之言覺也。其辧爲甚審而語亦甚確矣。以愚觀之﹐近儒固矣。吾不知近儒所指天命之性﹐果在人心乎﹐抑在心外乎﹖若性在心外﹐則天下古今無心外之性﹐而孟子亦不當有仁義禮智根心非由外鑠之訓。若在心內﹐則非惟釋氏不當違性以求心﹐而吾儒亦不當違心以求性也。且夫心性不可混﹐則謂如火之明﹐如水之淸可也﹐謂當外火以求明﹐外水以求淸﹐則大不可也。其曰定理非覺﹐疇定之乎﹖至精之理非覺﹐疇精之乎﹖髙下之準﹑輕重之權﹐非此覺爲之天權天度﹑天星天寸﹐其疇爲之乎﹖近儒必欲外覺以求理﹐則所謂外火求明﹑外水求淸﹐非特不可﹐亦必不能也。乃猶以覺理分心性﹐以心性分儒佛﹐吾恐心與性﹑儒與佛皆不得其服矣﹐故曰固也。夫覺卽理也﹐然至於無準與權者﹐則所謂感物而動﹐失其本知本覺者也。失其本知本覺﹐而本知本覺之體固未嘗亡也﹐故精者此精也﹐準與權者此爲之也。若夫釋氏主於逃倫棄物者﹐曩吾析之明矣﹐要其學止於見性﹐而未逮盡性﹐是有覺而未能履之爲徳行者也﹐非心覺之專爲釋也。《詩》曰﹕有覺徳行﹐四國順之。夫以有覺徳行責釋氏﹐則釋氏誣矣。」﹝《申言下》﹐P693_694﹞曰「近儒又以天性爲本體﹐明覺爲妙用。且曰﹕天命正於受生之始﹐明覺發於旣生之後。若是﹐則受生之天性﹐其稟也爲無用之體﹐旣生之明覺﹐其發也爲無體之用﹐受生與旣生截然兩人也﹐本體與妙用判然二物也﹐其不通乎﹖且夫性者﹐近儒所謂理也﹐是理旣正於受生之始矣﹐乃復欲求理於物﹐又欲求理於气之轉折處﹐其不爲增懸癭而垂駢拇乎﹖苟謂此明覺者不出天命之性﹐則此明覺胡爲乎求哉﹖又胡爲其若是妙用哉﹖天亦胡爲生人以明覺而徒爲無用之體哉﹖若是則凡人之旣生﹐皆止爲無用之體而已﹐其可通乎﹖乃不知覺一也﹐未發則爲體﹐發而中節則爲用﹐性之徳也﹐合外內之道也﹐二則非也。」曰「然。」﹝《申言下》P697_698﹞曰「近儒曰﹕今以良知爲天理﹐卽不知天地萬物有此良知否乎﹖」又曰「求其良知而不得﹐安得不置度外耶﹖此近儒之憂﹐憂夫天地萬物無良知﹐而人之獨有良知者必置之度外也。」曰「近儒左矣。夫使天萬物無良知﹐而人亦無良知焉。則亦誰知天地萬物之爲度內度外也﹖今而艸木金石之無知﹐則天地萬物自不相射矣。惟人獨有良知﹐則固所以通天地萬物而理之者也。良知之通天地萬物而理之﹐是乃所謂天然條理者也。苟謂良知而反外天地萬物﹐是必如艸木金石未始有良知者也。」曰「近儒謂人物爲度內者﹐蓋推本其同得天地之理爲性﹐同得天地之气爲形焉故也﹐又焉假夫良知﹖」曰「此推本之說﹐未爲非也。乃不知其所推本者﹐苟無良知﹐則孰使然哉﹖且夫孩提知愛知敬﹐見入井而怵惕﹐見觳觫而不忍﹐當其時﹐非惟不知推本﹐而亦不遑爲推本也﹐則又孰使然哉﹖嗟夫﹐使人無良知﹐鮮不以耳視目聽﹐又鮮不以鼻食哉﹖且將朔越其肝膽﹐秦齊其骨肉﹐子不以父父﹐臣不以君君者﹐蓋比比矣。則以何者爲天地萬物度內哉﹖子獨不知仁者以天地萬物爲一體﹐則以良知弗�故也﹐非假推本而後能也。然則謂良知爲天理明矣。」曰「近儒又言今以良知爲天理﹐則是理全屬安排﹐無復本然之則矣。此近儒之憂憂夫良知之涉於安排也。」曰「近儒又左矣。夫良知者乃吾人之天權天度﹑天星天寸者也﹐吾致其良知以應物﹐是猶平衡定準以稱量天下之物者也﹐夫是以順乎本然之則而不涉於安排者也。今若捨吾天權天度﹑天星天寸﹐而推以窮索臆度懸定物理之輕重長短﹐是未嘗平衡而欲以稱物﹐未嘗定準而欲以量物﹐則非獨涉於安排﹐且以顚越其輕重長短者多矣﹐又烏睹所謂本然之則哉﹖且終不知其窮索臆度者﹐則亦良知之未光者爲之而衡準則未見其平與定也﹐盍亦反其本哉﹖𨿽然﹐世儒之良知固自在也﹐使世儒而先從事於平衡定準焉﹐然後知天權天度﹑天星天寸﹐無事於窮索臆度爲也﹐然則謂良知爲天理益明矣。」﹝《申言下》P698_699﹞曰「近儒語良知﹐謂良者不過自然而已。自然果可以訓良乎﹖」曰「《說文》有之﹕良﹐善也﹐賢也﹐長也。故《書》稱元良﹐孟子曰良心﹑曰良知良能﹐皆善義也。善固無不自然﹐而以自然訓良者﹐非本義矣。」「近儒又以知爲虛字﹐知果該虛乎﹖」曰「一字而數義者多也﹐一字而虛實不倫者亦多也。如親仁字本實義也﹐然而曰親民仁民﹐則虛用之。言行字本虛義也﹐然而曰善言善行﹐則實用之。又若明明徳一語﹐上明則爲虛字﹐下明則爲實字。良知卽明徳也﹐抑何疑於虛哉﹖世儒泥文執義之自爲蔽也。𨿽然﹐君子明其大者﹐而小蔽無多辧也。」﹝《申言下》P699﹞或曰「世儒必以無知覺者爲性﹐然古今未有無知覺之性﹐吾請折中。」曰「知覺之中正者爲性可也。」「世儒必以事物之有名義者爲理﹐然名義亦人心之知覺爲之也﹐吾請折中。」曰「名義之中正者爲理可也。」弟子以告﹐先生曰「知覺之中正者性善是已﹐名義之中正者乃所謂善也。今必曰名義生於物不生於人心﹐又曰吾憂其近禪而畏虛﹐而以物理別之﹐是天蔽無瘳者也﹐亦復何辧﹖」﹝《申言下》﹐P699﹞

