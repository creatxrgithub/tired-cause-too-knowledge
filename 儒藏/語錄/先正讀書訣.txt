

先正讀書訣淸周永年

初六﹐浚恆﹐貞凶﹐無攸利。《象傳》﹕浚恆之凶﹐始求深也。﹝《周易》﹞王秋山曰「初六質柔而志剛。質柔故昧於遠見﹔志剛故欲速不達。非急暴而不能恆﹐則必苟且而不可恆。」﹝《易解》﹞

九三﹕不恆其徳﹐或承之羞﹐貞吝。《象傳》﹕不恆其徳﹐無所容也。﹝《周易》﹞郭白雲曰「過中則不恆﹐不恆則日入於小人域。」項平甫曰「無所容者﹐動靜皆不可也。」觀彖﹕行無常度﹐則己不安﹔事無常法﹐則物不順。﹝《易解》﹞

上六﹕振恆﹐凶。《象傳》﹕振恆在上﹐大無功也。﹝《周易》﹞呂東萊曰「立天下之大功﹐必悠久膠固﹐然後能成。若振動躁擾﹐暫作易輟﹐安能成功﹖」﹝《易解》﹞

艮其背不獲其身﹐行其庭不見其人﹐無咎。﹝《周易》﹞何元子曰「艮其背﹐主靜之功﹐學者之事也。人之精神﹐盡在於面﹐不在於背﹐故聖人教之以艮其背﹐此求止法也。使面之所向﹐一如其背﹐則應用交錯﹐擾擾萬端﹐未始不寂然矣。然而其初未能也﹐必自艮背而入。」﹝《易解》﹞

九三﹕艮其限﹐列其夤﹐厲﹐薰心。《象傳》﹕艮其限﹐危薰心也。﹝《周易》﹞何元子曰「震性好動﹐而欲限之使不動﹐然好動之性﹐終在妄想坐馳﹐紆軫內熱﹐薰灼其心。」﹝《易解》﹞

六四﹕艮其身﹐無咎。《象傳》﹕艮其身﹐止諸躬也。﹝《周易》﹞徐進齋曰「六四當心位﹐不言心者﹐心不可見。身者﹐心之區宇也﹐身止則知心得其所矣。」﹝《易解》﹞

兼山﹐艮。君子以思不出其位。﹝《周易》﹞董氏曰「兩山並立﹐不相往來﹐此止之象。」﹝《易解》﹞

知止而後有定﹐定而後能靜﹐靜而後能安﹐安而後能慮﹐慮而後能得。﹝《大學》﹞止者﹐所當止之地﹐卽至善之所在也﹐知之則志有定向。靜﹐謂心不妄動。安﹐謂所處而安。慮﹐謂處事精詳。得﹐謂得其所。﹝《朱子章句》﹞

致知在格物。﹝《大學》﹞程子曰「格物非欲盡窮天下之物﹐但於一事上窮盡﹐其他可以類推。」《朱子語類》﹕「格物致知﹐須是大進一番﹐方始有益。若能於大處攻得破﹐見那許多零星的﹐只是這一个道理﹐方是快活。痛理會一番﹐如血戰相似﹐然後涵養將去。小立課程﹐大作功夫。須是一棒一條痕﹐一摑一掌血。此心入在裏面﹐與他猛滚一番﹐方是透徹。十事格得九事通透﹐一事未通透不妨﹔一事只格得九分﹐一分不透最不可。凡是不可著个『且』字﹐其病甚多。這一件事理會未透﹐又理會第二件﹐第二件又理會未得﹐又理會第三件﹐恁地終身﹐不得長進。欲養其知者﹐惟寡欲而已。寡欲則無紛擾之雜而知益明﹔無變遷之患而得益固。窮理以虛心靜慮爲本。李延平先生曰「爲學之初﹐且當常存此心﹐勿爲他事所勝。凡遇一事﹐卽當且就此事反復推尋﹐以究其理。待此一事融釋脫落﹐然後循序少進﹐而別窮一事。如此旣久﹐積累之多﹐胸中自當有灑然處﹐非言語文字之所及也。

欲速則不達。﹝《論語》﹞譬如十日之程﹐一二日就要到﹐必敝車馬傷足﹐而反不得到矣﹐故曰「不達」。﹝《存疑》﹞

其進銳者﹐其退速。﹝《孟子》﹞「進銳退速」﹐其病正在意气方盛之時﹐已有易衰之勢﹐不待意气已衰之後﹐始見其失也。﹝朱子﹞「進銳」如何反「退速」﹖蓋「進銳」不是眞心求進﹐只是个浮气﹐這个浮气最不可耐久。﹝《翼注》﹞

思之思之﹐又重思之。思之不得﹐鬼神將告之。﹝《管子》﹞

積土成山﹐風雨興焉﹔積水成淵﹐蛟龍生焉﹔積善成徳﹐而神明自得﹐聖心備焉。故不積跬步﹐無以至千里﹔不積小流﹐無以成江河。騏驥一躍﹐不能十步﹔駑馬十駕﹐則亦及之﹐功在不捨。鍥而捨之﹐朽木不折﹔鍥而不捨﹐金石可鏤。蚓無爪牙之利﹑筋骨之彊﹐上食埃土﹐下飲黃泉﹐用心一也﹔蟹六跪而二螯﹐非蛇﹑鱔之穴無所寄托者﹐用心躁也。是故無冥冥之志者﹐無昭昭之明﹔無之事者﹐無赫赫之功。行衢道者不至﹐事兩君者不容。目不兩視而明﹐耳不兩聽而聰。蛇無足而飛﹐梧鼠五技而窮。《詩》曰「鳩在桑﹐其子七兮﹔淑人君子﹐其儀一兮﹔其儀一兮﹐心如結兮」。故君子結於一也。小人之學也﹐入乎耳﹐出乎口﹔口﹑耳之間則四寸耳﹐曷足以美七尺之軀哉﹖君子知夫不全不粹之不足以爲美也﹐故誦數以貫之﹐思索以通之﹐爲其人以處之﹐除其害者以持養之。使目非是無欲見也﹐使耳非是無欲聞也﹐使口非是無欲言也﹐使心非是無欲慮也。﹝《荀子勸學篇》﹞

將以窮無窮﹑逐無極與﹖其折骨﹑絕筋﹐終身不可以相及也﹔將有所止之﹐則千里𨿽遠﹐亦或遲﹑或速﹑或先﹑或後﹐胡爲乎其不可以相及也﹖跬步不休﹐跛鱉千里﹐一進一退﹐一左一右﹐六驥不致。彼人之才性之相懸也﹐豈若跛鱉之與六驥足哉﹖然而跛鱉致之﹐六驥不致﹐是無他故焉﹐或爲之﹐或不爲之耳﹗道𨿽邇﹐不行不至﹔事𨿽小﹐不爲不成。其爲人也多暇日者﹐其出入不遠矣。﹝《荀子修身篇》﹞

今夫弈之爲數﹐小數也﹐不專心致志﹐則不得也。弈秋﹐通國之善弈者也。使弈秋誨二人弈﹐其一人專心致志﹐惟弈秋之爲聽﹔一人𨿽聽之﹐一心以爲有鴻鵠將至﹐思援弓繳而射之﹐𨿽與之俱學﹐弗若之矣。爲是其智弗若與﹖曰﹕非然也。﹝《孟子》﹞

流水之爲物也﹐不盈科不行。﹝《孟子》﹞

先生口不絕吟於六藝之文﹐手不停披於百家之編﹔記事者必提其要﹐纂言者必鉤其玄﹔貪多務得﹐細大不捐﹔……沈浸郁﹐含英咀華﹔作爲文章﹔其書滿家。上規姚姒﹐渾渾無涯﹐周誥殷盤﹐佶屈聱牙﹔《春秋》謹嚴﹐《左氏》浮誇﹐《易》奇而法﹐《詩》正而葩﹔下逮《莊》《騷》﹐太史所錄﹐子云相如﹐同工異曲。﹝韓文﹞

愈於進士中粗爲知讀經書者﹐一來應舉﹐事隨日生﹐𨿽欲加功﹐竟無其暇。遊從之類﹐相熟相同﹐不教不學﹐悶然不見己缺﹐日失月亡﹐以至於老﹐所謂無以自別於常人者。每逢學士眞儒﹐嘆息跼蹐﹐愧生於中﹐顏變於外﹐不復自比於人。﹝韓文﹞

陽亢宗好學﹐貧不能得書﹐求隸集賢院﹐竊院書讀之﹐晝夜不出戶六年﹐學無不通。﹝《順宗實錄》﹞

君少不喜書﹐年已壯﹐猶不知書﹐始大發憤﹐謝其素所往來少年﹐閉戶讀書﹑爲文詞。歲餘舉進士再不中﹐退而嘆曰「此不足爲吾學也。」悉取所爲文數百篇焚之﹐益閉戶讀書﹐絕筆不爲文辭者五六年﹐涵蓄充溢﹐抑而不發﹐久之慨然曰「可矣﹗」由是下筆﹐頃刻數千言﹐其縱橫上下﹐出入馳驟﹐必造於深微而後止。蓋其稟之厚﹐故發也遲﹔志也愨﹐故得之精。自來京師﹐一時學者皆尊其賢﹐學其文以爲師法。以其父子俱知名﹐故號「老蘇」以別之。﹝歐公《蘇明允墓志》﹞

學必量力﹐量力故能久。﹝邵子《皇極經世外篇》﹞

不必計較迫切﹐但措其心於中和平正之地﹐而深以義理灌漑培養之﹐自然日有進益。不然﹐則存養講習之功﹐未及一二﹐而疑悔勞殆之病﹐已奪其千百矣。讀書只且立下一个簡易可常的課程﹐日日依此積累工夫﹐不要就生疑慮﹐旣要如此﹐又要如彼﹐枉費思慮言語﹐下梢無到頭處。昔人所謂多歧亡羊者﹐不可不戒也。﹝朱子﹞

三哥年長﹐不可自比兒童﹐虛度時日。逐日早起﹐依本點《禮記》《左傳》各二百字﹐參以釋文﹐正其音讀﹐儼然端坐﹐各誦百徧。訖﹐誦《孟子》三二十徧﹐熟復玩味。訖﹐看史數版﹝不過五六﹞﹐反復數徧﹝文詞通暢﹐議論精密處﹐誦數過爲佳﹞。大抵所讀經史﹐切要反復精詳﹐方能漸見旨趣。誦之宜舒緩不迫﹐字字分明。更須端莊正坐﹐如對聖賢﹐則心定而義理易究。不可貪多務廣﹐涉獵鹵莽﹐看過了便謂已通﹐小有疑處﹐卽便思索﹐思索不通﹐卽置小冊子﹐逐日鈔記﹐以時省閱﹐俟歸日逐一會理﹐切不可含糊護短﹐恥於咨問﹐而終身受此黯暗以自欺也。又置簿記逐日所誦說起止﹐以俟歸日稽考。起居坐立﹐務要端莊﹐不可傾倚﹐恐至昏怠﹔出入步趨﹐務要凝重﹐不可輕以害徳性。以謙遜自牧﹐以和敬待人。凡事切須謹飭﹐無故不須出入。少說閒話﹐恐廢光陰﹔勿觀雜書﹐恐分精力。早晚頻自點檢所習之業﹐每旬休日﹐將一旬內書溫習數過﹐勿令心少有放佚﹐則自然漸近道理﹐講習易明矣。﹝朱子﹞

看《大學》須是更將大段分作小段﹐字字句句﹐不可容易放過。常時暗誦默記﹐反復研究。未上口時﹐須教上口﹔未通透時﹐須教通透﹔已通透後﹐便要純熟﹐直待不思索時﹐此意常在心胸之間﹐驅遣不去方是。此一段了﹐又換一段看。令如此數段之後﹐心安理熟﹐覺工夫省力時﹐便漸得力也。近日看得朋友間病痛尢更親切﹐都是貪多務廣﹐匆遽涉獵。所以凡事艸率粗淺﹐本欲多知多能﹐下梢一事不知﹐一事不能﹔本欲速成﹐反成虛度歲月。但能反此﹐如前所云﹐試用歲月之功﹐當自見其益矣。﹝朱子﹞

讀書之法﹐須是從頭至尾逐句玩味。看上字時﹐如不知有下字﹔看前句時﹐如不知有後句。看得都通透了﹐又卻從頭看此一段﹐令其首尾通貫。然方其看此段時﹐亦不知有後段也。如此漸進﹐庶幾心與理會﹐自然浹洽﹐非惟會得聖賢言語意脈不差﹐且是自己分上身心義理﹐日見純熟。若只如此匆匆檢閱一過﹐便可隨意穿鑿﹐排布硬說﹐則不惟錯會了經意﹐於己分上亦有何干涉邪﹖且如看此幅紙書﹐都不行頭直下看至行尾﹐便只作旁行橫讀將去﹐成何文理﹖可試以此思之﹐其得與失﹐亦不難見也。﹝朱子﹞

雜然進之而不由其序﹐譬如以枵然之腹﹐入酒食之肆﹐見其肥羹大﹑餅餌膾脯﹐雜然於前﹐遂欲左拿右攫﹐盡納於口﹐快嚼而亟吞之﹐豈不撐腸拄腹﹐而果然一飽哉﹖然未嘗一知其味﹐則不知向之所食者果何物也。﹝朱子﹞

須是且看一書﹐一日只看一兩段﹐俟其通透浹洽﹐然後可漸次而進也。﹝朱子﹞

與長子受之曰﹕大抵只是「勤」﹑「謹」二字﹐循之而上有無限好事﹐吾𨿽未敢言﹐而竊爲汝願之﹔反之而下有無限不好事﹐吾𨿽不欲言﹐而未免爲汝憂之也。蓋汝若好學﹐在家足可讀書作文﹑講明義理﹐不待遠離膝下﹑千里從師。汝旣不能如此﹐卽是自不好學﹐已無可望之理。然今遣汝者﹐恐汝在家汨於俗務﹐不得專意。又父子之間﹐不得晝夜督責﹐及無朋友聞見﹐故令汝一行。汝若到彼﹐能奮然有爲﹐力攺故習﹐一味勤謹﹐則吾猶有望。不然﹐則徒勞費﹐只與在家一般﹐他日歸來﹐又只是舊時伎倆人物﹐不知汝將何面目歸見父母﹑親戚﹑鄕黨﹑故舊耶﹖念之念之﹐「夙興夜寐﹐無忝爾所生。」在此一行﹐千萬努力。﹝朱子﹞

大抵觀書先須熟讀﹐使其言皆若出於吾之口﹔繼以精思﹐使其意皆若出於吾之心﹐然後可以有得爾。至於文義有疑﹐眾說紛錯﹐則亦虛心靜慮﹐勿遽取捨於其間﹐先使一說自爲一說﹐而隨其意之所之﹐以驗其通塞﹐則其尢無義理者﹐不待觀於他說而先自屈矣。復以眾說互相詰難﹐而求其理之所安﹐以考其是非﹐則似是而非者﹐亦將奪於公論而無以立矣。大抵徐行卻立﹐處靜觀動﹐「如攻堅木﹐先其易者﹐而後其節目」﹐如解亂繩﹐有所不通﹐而徐理之﹐此讀書之法也。﹝朱子﹞

讀《詩》正在於吟詠諷誦﹐觀其委曲折旋之意﹐如吾自作此詩﹐自然足以感發善心。今公讀《詩》﹐只是將己意去包籠他﹐如做時文相似﹐中間之意﹐盡不曾理會得﹐濟得甚事。若如此看﹐只一日便可觀盡﹐何用逐日只捱得數章﹐而又不曾透徹耶」且如人入城郭﹐須是逐街坊里巷﹑屋廬臺榭﹑車馬人物﹐一一看過方是。今公等只是外面望見城是如此﹐便說我都知得了。﹝朱子﹞

大凡讀書多在諷誦中見義理﹐況《詩》又全在諷誦之功﹐所謂「淸廟之瑟﹐一唱而三嘆」﹐一人唱之﹐三人和之﹐方有意思。如今詩曲若只讀過﹐也無意思﹐須是歌唱起來﹐方見好處。因說讀書須是有自得處﹐到自得處說與人也不得。如熹舊讀「仲氏任只﹐其心塞淵。終溫且惠﹐淑愼其身。先君之思﹐以勗寡人」﹐「旣破我斧﹐又缺我﹐周公東徵﹐四國是皇。哀我人斯﹐亦孔之將」﹐伊尹曰「先王肇修人紀﹐從諫弗﹐先民時若。居上克明﹐爲下克忠。與人不求備﹐檢身若不及﹐以至於有萬邦﹐玆惟艱哉」﹐如此等處﹐直爲之廢捲慨想而不能已。覺得朋友間看文字﹐難得這般意思。熹二十歲前後﹐已看得書大意如此﹐如今但較精密。日月易得﹐匆匆過了五十來年。﹝朱子﹞

以我觀書﹐處處得益﹔以書博我﹐釋卷而茫然。﹝朱子﹞

昔陳烈先生苦無記性﹐一日讀《孟子》﹐至「求其放心」一章﹐曰「我放心未收﹐如何讀書能記﹖」乃獨處一室﹐靜坐月餘﹐自此讀書無遺。﹝朱子﹞

張敬夫嘗言平生所見王荊公書﹐皆如大忙中寫﹐不知公安得有如許忙事。此𨿽戲言﹐然實切中其病。今觀此卷﹐因省平日得見韓公書迹﹐𨿽親戚卑幼﹐亦皆端嚴謹重﹐略與此同﹐未嘗一筆作行艸勢﹐蓋其胸中安靜詳密﹐雍容和豫﹐故無頃刻忙時﹐亦無纖芥忙意﹐與荊公之躁擾急迫正相反也。書札細事﹐而於人之徳性﹐其相關有如此者。﹝朱子﹞

學不能推究事理﹐只是心粗。﹝張子《經學理窟》﹞

觀書必總其言﹐而求作者之意。﹝張子《經學理窟》﹞

讀書少﹐則無由考校得義精。蓋書以維持此心﹐一時放下﹐則一時徳性有懈。讀書則此心常在﹐不讀書則終看義理不見。書須成誦。精思多在夜中﹐或靜坐得之。不記則思不起﹐但通貫得大原後﹐書亦易記。所以觀書者釋己之疑﹐明己之未達﹐每見每知所益﹐則學進矣。於不疑處有疑﹐方是進矣。﹝張子《經學理窟》﹞

常人教小童﹐亦可取益﹕絆己不出入﹐一益也﹔授人數次﹐己亦了此文義﹐二益也﹔對之必正衣冠﹐尊瞻視﹐三益也﹔嘗以因己而壞人之才﹐以爲之憂﹐則不敢惰﹐四益也。﹝張子《經學理窟》﹞

義理有疑﹐則濯去舊見﹐以來新意。心中苟有所開﹐卽便札記﹐不思則還塞之矣﹐更須得朋友之助。﹝張子《經學理窟》﹞

河出昆侖墟﹐𨿽其本原髙遠矣﹐然渠並千七百﹐然後能經營中國而達於四海。願足下思四海之士以爲友﹐增益其所不能﹐毋欲速化而已。﹝黃山谷﹞

古人有言曰「並敵一向﹐千里殺將。」要須心地收汗馬之功﹐讀書乃有味。棄書冊而遊息時﹐書味猶在心中。久之乃見古人用心處如此﹐則盡心一兩書﹐其餘如破竹數節﹐皆迎刃而解也。﹝黃山谷﹞

《左傳》《前漢》讀得徹否﹖書不用求多﹐但要涓涓不廢。江出岷山﹐源若口﹐及其至於楚國﹐橫絕千里﹐非方舟不可濟﹐惟其有源而不息﹐受下流多故也。旣無人講勸﹐但焚香正坐靜想見古人﹐自當心源開發﹐日勝進也。﹝黃山谷﹞

凡讀書法要以經爲主﹐經術深邃則觀史﹐易知人之賢不肖﹐遇事得失﹐易以明矣。又讀書先務精而不務博﹐有餘力乃能縱橫。﹝黃山谷﹞

少年應科目時﹐記錄名數沿革﹐其條目等大略與近歲應舉者同爾﹐實無捷徑必得之術。但如君髙材彊力﹐積學數年﹐自有可得之道﹐而其實皆命也。但卑意欲少年爲學者﹐每讀書皆作數過盡之。書富如入海﹐百貨皆有﹐凡人之精力﹐不能兼收盡取﹐但得其所欲求者耳﹐故願學者每次作一意求之。如欲求古人興亡治亂﹐聖賢作用﹐但作此意求之﹐勿生余念。又別作一次求事迹故實﹐典章文物之類亦如之。他皆仿此。此𨿽迂鈍﹐而他日學成﹐八面受敵﹐與涉獵者不可同日而語也﹐甚非速化之術。可笑可笑。﹝《東坡集》﹞

孔子曰「辭達而已矣。」物固有是理患不知﹐知之患不能達之於手與口。所謂文者﹐能達是而已。文人之盛﹐莫如近世﹐然私所敬慕者﹐獨陸宣公一人。家有公奏議善本﹐頃侍講讀﹐嘗繕寫進禦﹐區區之忠﹐自謂庶幾於孟軻之敬主﹐且欲推此學於天下﹐使家藏此方﹐人挾此藥﹐以待世之病者﹐豈非仁人君子之用心也哉﹗今觀所示議論﹐自東漢以下十篇﹐皆欲酌古以駁今﹐有意於濟世之用﹐而不至於耳目之觀美。此正平生所望於朋友與凡學道之君子也。﹝《東坡集》﹞

呂氏《童蒙訓》云「前輩有編類國朝名臣行狀墓志﹐取其行事之善者﹐別錄出之﹐以自警戒﹐亦樂取諸人以爲善之義。」朱文公亦云「籍溪胡先生教諸生於功課餘暇以片紙書古人懿行﹐或詩文銘贊之有補於人者﹐粘置壁間﹐俾往來誦之﹐咸令精熟。」此二事可以爲法。﹝《困學紀聞》﹞

《夏小正》《月令》時訓詳矣﹐而《堯典》「命羲和」以數十言盡之﹔《天官書》《天文志》詳矣﹐而《舜典》「璣衡」以一言盡之。敍事當以《書》爲法。﹝《困學紀聞》﹞

東坡得文法於《檀弓》﹐後山得文法於《伯夷傳》。﹝《困學紀聞》﹞

「天下不可以無此人﹐亦不可以無此書﹐而後足以當君子之論。」又曰「天下大勢之所趨﹐天地鬼神不能易﹐而易之者人也。」此龍川科舉之文﹐列於古之作者而無愧。﹝《困學紀聞》﹞

和凝爲文﹐以多爲富﹐有集百餘卷﹐自鏤板行於世﹐識者多非之﹐此顏之推所謂癡符也。楊綰有論著﹐未始一示人﹐可以爲法。《易》曰「白賁﹐無咎」。﹝《舊書綰傳》﹕每屬文﹐恥於自白﹐非知己不可得而見。﹞﹝《困學紀聞》﹞

《史記》曰﹕史有二體。編年與紀傳互有得失﹐論一時之事﹐紀傳不如編年﹔論一人之終始﹐編年不如紀傳。要之﹐二者皆不可廢。論看《通鑑》之法﹐昔陳瑩中嘗謂《通鑑》如藥山﹐隨取隨得﹐然𨿽有是藥山﹐又須會采﹐若不能采﹐則不過博聞彊記而已。壺邱子問於列子曰「子好遊乎﹖」列子曰「人之所遊﹐觀其所見﹔我之所遊﹐觀其所愛。」此可取以爲看史之法。大抵看史見治則以爲治﹐見亂則以爲亂﹐見一事則止知一事﹐何取﹖觀史如身在其中﹐見事之利害﹐時之禍患﹐必掩卷自思﹐使我遇此等事﹐當作何處之。如此觀史﹐學問亦可以進﹐智識亦可以髙﹐方爲有益。又曰﹕讀史先看統體﹐合一代綱紀﹑風俗﹑消長﹑治亂觀之。如秦之暴虐﹐漢之寬大﹐皆其統體也。其偏勝及流獘處皆當考。復須識一君之統體﹐如文帝之寬﹑宣帝之嚴之類。統體蓋爲大綱﹐如一代統體在寬﹐𨿽有一兩君稍嚴﹐不害其爲寬﹔一君統體在嚴﹐𨿽有一兩事稍寬﹐不害其爲嚴。讀史自以意會之可也。至於戰國三分之時﹐旣有天下之統體﹐復有一國之統體﹐觀之亦如前例。大要先識一代統體﹐然後就其中看一國之統體﹐二者常相關也。旣識統體﹐須看機括﹐國之所以盛衰﹐事之所以成敗﹐人之所以邪正﹐於幾微萌芽﹐察其所以然﹐是謂機括。讀史旣不可隨其成敗以爲是非﹐又不可輕立意見﹐易出議論﹐須揆之以理﹐體之以身﹐平心熟看﹐參會積累﹐經歷諳練﹐然後時勢﹑事情便可識別。﹝《左編呂祖謙傳》﹞

傅良著述有《詩解詁》《周禮說》《春秋後傳》《左氏章指》行於世。傅良爲學﹐精於古人制度﹐年經月緯﹐晝檢夜索﹐詢世譜﹐編史牘﹐搜斷簡﹐采異聞﹐一事一物﹐必稽於極而後止﹔千載之上﹐珠貫而絲組之﹐若目見而身折旋其間。呂祖謙以爲其長不獨在文字也。傅良旣實究治體﹐故常本原祖宗徳意﹐欲減重徵﹐捐末利﹐還之於民間﹔銷兵薄刑﹐期於富厚﹔而稍修取士法﹐養其理義廉恥爲人材地﹐以待上用。其於君徳內治﹐則欲內朝外庭爲人主一體﹐羣臣庶民並詢疊諫﹐而無壅塞不通之情。凡成周所以爲盛﹐皆可以行於今世。﹝《左編》﹞

先是許文正公衡爲祭酒﹐始以朱子《小學》等書授弟子﹐久之漸失其舊。澄至﹐旦然燭堂上﹐諸生以次受業﹐日昃退燕居之室。執經問難者﹐接踵而至﹐澄各因其材質﹐反復訓誘之﹐每至夜分﹐𨿽寒暑不易也。皇慶元年升司業﹐用程純公《學校奏疏》﹑胡文定公《六學教法》﹑朱文公《學校貢舉私議》﹐約之爲教法四條﹕一曰經學﹐二曰行實﹐三曰文藝﹐四曰治事。﹝《左編》﹞

荊川唐先生於載籍無所不窺﹐其編纂成書以數十計。嘗語其徒曰「讀書以治經明理爲先﹔次之諸史﹐可以見古人經綸之迹﹔又次則載諸世務﹐可以應用資者。數者本末相輳﹐皆有益之書﹐余非所急也。」所輯最巨者﹐有《左編》《右編》《儒編》《詩編》《文編》《稗編》﹐凡六種。﹝《焦弱侯澹園集》﹞

治古之時﹐非惟道徳純一﹐而政教修明﹐至於文學之彥﹐亦精贍宏博﹐足以爲經濟之用。蓋自童之始﹐十四經之文﹐畫以歲月﹐期於默記。又推之於遷﹑固﹑範氏之書﹐豈直覽之﹗其默記亦如經。基本旣正﹐而後徧觀歷代之史﹐察其得失﹐稽其異同﹐會其綱紀﹐知識益且至矣。而又參於秦漢以來之子書﹐古今撰定之集錄﹐探幽索微﹐使無遁情。於是道徳性命之奧﹐以至天文地理﹐禮樂兵刑﹐封建郊祀﹐職官選舉﹐學校財用﹐貢賦戶口徵役之屬﹐無所不詣其極﹔或廟堂之上﹐有所建議﹐必旁引曲證﹐以白其疑﹐不翅指諸掌之易也。自貢舉法行﹐學者知以摘經擬題爲志﹐其所最切者惟四子一經之箋﹐是鉆是窺﹐余則漫不加省﹐與之交談﹐兩目瞪然視﹐舌本彊不能對。嗚呼﹐一物不知﹐儒者所恥。孰謂如是之學﹐其能有以濟世哉﹗﹝《宋學士集曾侍郎神道碑》﹞

古人之文章﹐銜華佩實﹐畫然不朽﹐或源或委﹐咸有根抵。韓﹑柳所讀之書﹐其文每臚陳之。宋景濂爲曾侍郎志﹐敍古人讀書爲學之次第也﹐此唐宋以來髙曾之規矩也。宋人《傳考亭》《西山讀書分年》之法﹐蓋自八歲入小學﹐迨於二十四五﹐經經緯史﹐首尾鉤貫﹐有失時失序者﹐更展二三年﹐則三十前已辦也。自時厥後﹐儲峙完具﹐逢源肆應﹐富有日新﹐舉而措之而已耳。眉山兄弟出蜀應舉﹐蓋已在學成之後﹔方希古負笈潛溪﹐前後六載﹐學始大就﹐皆此法也。去古日遠﹐學法蕪廢﹐自少及壯﹐舉甚聰明猛利朝气方盈之歲年﹐耗磨於制科帖括之中﹐年運而往﹐交臂非故﹐顧欲以余景殘晷﹐奄有古人分年課程之功力﹐𨿽上哲亦有所不能。﹝《有學集》﹞

古人之學﹐自弱冠至於有室﹐《六經》《三史》已熟爛於胸中﹐作爲文章﹐如大匠之架屋﹐楹桷榱題﹐指揮如意。今以空疏繆悠之胸次﹐加以訓詁沿襲之俗學﹐一旦悔恨﹐攺乘轅而北之﹐而世故羈紲﹐年華耗落﹐又復悠忽視陰﹐不能窮老盡力以從事於斯﹐遂欲鹵莽躐等﹐驅駕古人於楮墨之間﹐此非愚卽妄而己矣。﹝《有學集》﹞

先生嘗曰「敬敷五教在寬﹐君子以教思無窮﹐容保民無疆﹐則是爲教者當以寬容存心也。今日學中大體𨿽要嚴密﹐然就中節目寬緩﹐大槪人品不一﹐有夙成者﹐有晚成者﹐有可成其大者﹐有可成其小者﹐且一事有所長﹐必一事有所短﹐千萬不同﹐遽難以彊之也。《學記》自『一年離經辧志』至『九年知類通達﹐彊立而不反』﹐其始終節次﹐幾多積累﹐必不可以苟且致之﹐故教人不止﹐各因其材。又當隨其學之所至而漸進也。蓋教人與用人正相反﹐用人當用其所長﹐教人當教其所短。」﹝《許魯齋集附錄》﹞

公丁母憂﹐寓居南都﹐晏丞相殊請掌府學。公常宿學中﹐訓督有法度﹐勤勞恭謹﹐以身先之﹐夜課諸生讀書﹐寢食皆立時刻﹐往往潛至齋捨之﹐見有先寢者詰之﹐其人紿云﹕適疲倦﹐暫就枕耳。問未寢之時觀何書﹐其人妄對。則取書問之﹐不能對﹐罰之。出題使諸生作賦﹐必先自爲之﹐欲知其難易及所當用意﹐亦使學者準以爲法﹐由是四方從學者輻輳。宋人以文學有聲名於場屋朝廷者﹐多其所教也。﹝《範文正公遺事》﹞

公遇夜就寢﹐卽自計一日食飲奉養之費及所爲之事﹐果自奉之費與所爲之事相稱﹐則鼾鼻熟寐。或不然﹐則終夕不能安眠﹐他日必求所以稱之者。﹝《範文正公遺事》﹞

﹝公在南都學捨﹞﹐掃一室﹐晝夜講誦。其起居食飲﹐人所不堪﹐而公益自刻苦。居五年﹐大通《六經》之旨﹐爲文章﹐論說必求於仁義。……其所有爲﹐必盡其力。曰「爲之自我者當如是。其成與否﹐有不在我者﹐𨿽聖賢不能必﹐吾豈苟哉﹗」﹝《範公神道碑》﹞

昔公以正大之學﹐卓冠羣賢﹔以忠義之气﹐振厲天下。其功之被當時而澤後世者﹐固不可徧舉﹐獨舉其切而近者。則公於所在開設學校﹐以教育多士﹐至吳郡則以己地建學﹐規制崇廣﹐迨公之子恭獻公復割田以成公之志。當是時﹐天下郡縣﹐未嘗皆置學也﹐而學校之徧天下自公始。若其察泰山孫氏於貧窶中﹐使得以究其業。延安定胡公入太學爲學者師﹐卒之泰山以經術大鳴於時﹔安定之門﹐人才輩出﹐而河南程叔子尢遇賞拔。公之造就人才已如此。其後橫渠張子以盛气自負﹐公復折之以儒者名教﹐且授之以《中庸》﹐卒之關陜之教與伊洛相表裏。蓋自《六經》晦蝕﹐聖人之道不傳﹐爲治者不知所尊尙﹐寥寥以至於公﹐而後開學校﹐隆師儒﹐誘掖勸獎﹐以成就天下之士﹐且以開萬世道統之傳﹐則公之有功名教﹐夫豈少哉﹗﹝元李祁《文正書院記》﹞按﹕荊公祭公文有云﹕取將於伍﹐後常名顯﹔收士至佐﹐維邦之彥。朱子曰﹕公振作士大夫之功多。

朱子道﹕公使士大夫奮發振作﹐其功勞最多。凡求益之道﹐在於能受盡言。或識論經旨有見不到﹐或撰文字有未工﹐以至凡在己者或有未當﹐善人能爲我盡言之﹐我則致恭盡禮﹐虛心而納之。果有可從﹐則終身服膺而不失﹔其或不可從﹐則退而自省也。﹝《許文正公遺書》﹞

誦經習史﹐須是專心屏棄外物﹐非有父母師長之命﹐不可因他而輟。﹝《許文正公遺書》﹞

閱子史必須有所折衷﹐《六經》《語》《孟》﹐乃子﹑史之折衷也。合於《六經》《語》《孟》者爲是﹐不合於《六經》《語》孟者爲非。以此夷考古之人而去取之﹐鮮有失矣。﹝《許文正公遺書》﹞

讀魏晉唐以來諸人文字﹐其放曠不羈誠可喜﹐身心卽時便得快活﹐但須思慮究意是如何﹐果能終身爲樂乎﹖果能不隳先業而澤及子孫乎﹖天地間人﹐各有職分性分之所固有者﹐不可自泯也。職分之所當爲者﹐不可荒慢也﹔人而慢人之職﹐𨿽曰飽食暖衣﹐安樂終身﹐亦志士仁人之所不取也﹐故昔人謂之「幸民」。凡無檢束﹑無法度﹑艷麗不羈諸文字﹐皆不可讀﹐大能移人性情。聖人以義理誨人﹐力挽之不能回﹐而此等語一見入骨髓﹐使人情志不可收拾。「從善如登﹐從惡如崩」﹐古語有之﹐可不愼乎﹗﹝《許文正公遺書》﹞

東萊先生曰「凡作工夫﹐須立定課程﹝日日有常﹐不可間斷﹞。日須誦文字一篇﹐或量力念半篇﹐或二三百字。編文字一卷或半篇﹝須分兩冊﹐一冊編題﹐一冊編語。卷帙太多﹐編六七板亦得﹞。作文字半篇或一篇。熟看程文及前輩文字各數首。此使大略也﹝縱使出入及賓客之類﹐亦須量作少許。念前人文字﹑編文字半板﹐非謂寫半板。但如節西漢半板作文字數句﹐熟看程文及前輩文一首﹐𨿽風雨不移﹐欲求繁冗中不妨課程之術﹐古人每言整暇二字﹐蓋整則暇矣。﹞」﹝《許文正公遺書》﹞

昌黎陳言之務去。所謂陳言者﹐每一題必有庸人思路共集之處﹐纏繞筆端﹐剝去一層﹐方有至理可言﹐猶如玉在璞中﹐鑿開頑璞﹐方始見玉﹐不可認璞爲玉也。不知者求之字句之間﹐則必如《曹成王碑》乃謂之去陳言﹐豈文從字順者爲昌黎之所不能去乎﹖﹝黃梨洲《論文管見》﹞

言之不文﹐不能行遠。今人所習﹐大槪世俗之調﹐無異吏胥之案牘﹐旗亭之日曆﹐卽有議論敍事﹐敝車羸馬﹐終非鹵簿中物。學文者須熟讀三史八家﹐將平日一副家當盡行籍沒﹐重新積聚﹐竹頭木屑﹐常談委事﹐無不有來歷﹐而後方可下筆。顧傖父以世俗常見者爲淸眞﹐反視此爲脂粉﹐亦可笑也。﹝黃梨洲《論文管見》﹞

文必本之六經﹐始有根本。惟劉向﹑曾鞏多引經語﹐至於韓﹑歐﹐融聖人之意而出之﹐不必用經﹐自然經術之文也。近見巨子動將經文塡塞﹐以希經術﹐去之遠矣。﹝黃梨洲《論文管見》﹞

文以理爲主﹐然而情不至﹐則亦理之郛廓耳。廬陵之志交友﹐無不嗚咽﹔子厚之言身世﹐莫不淒愴﹔郝陵川之處眞州﹐戴剡源之入故都﹐其言皆能惻惻動人。古今自有一種文章不可磨滅﹐眞是「天若有情天亦老」者。而世不乏「堂堂之陣」﹑「正正之旗」﹐皆以大文目之﹐顧其中無可以移人之情者﹐所謂刳然無物者也。﹝黃梨洲《論文管見》﹞

雙峯饒氏曰「義理與舉業初無相妨﹐若一日之間﹐上半日將經傳討論義理﹐下半日理會舉業﹐亦何不可﹖況舉業之文未有不自義理中出者﹐若講明得義理通透﹐則識見髙人﹐行文條暢﹐舉業當益精。若不通義理﹐則識見凡下﹐議論淺近﹐言語鄙俗﹐文字中十病九痛﹐不知自覺﹐何緣做得好舉業﹖𨿽沒世窮年從事於此﹐亦無益也。」﹝《性理大全》﹞

北溪陳氏曰「聖賢學問﹐未嘗有妨於科舉之文。理義明﹐則文字議論益有精神光彩﹐躬行心得者有素則形之。商訂時事﹑敷陳治體﹐莫非溢中肆外之餘。自有以當人情﹑中物理﹐藹然仁義道徳之言﹐一一皆可用之實也。」﹝《性理大全》﹞

朱子告或人曰「公今赴科舉是幾年﹖公文字想不爲不精﹐以公之專一理會做時文﹐宜若一舉便中髙科﹑登顯仕都了。到今又卻不得﹐亦可自見得失不可必如此。若只管沒溺在裏面﹐都出頭不得﹐下梢只管衰塌。若將這个自在一邊﹐須要去理會道理是要緊﹐待去取功名﹐卻未必不得。」﹝《性理大全》﹞

程子曰「人多說某不教人習舉業﹐某何嘗不教人習舉業也﹖人若不習舉業而望及第﹐卻是責天理而不修人事﹐但舉業旣可以及第卽已﹐若更去上面盡力求必得之道﹐是惑惑也。」﹝《性理大全》﹞

文章不朽﹐全在道理上說得正﹐見得大﹐方是世間不可少之文。若古今文集﹐一連三四篇不見一緊要關系語﹐便知此人只在文士窠臼中作生活者。然要揀正大道理說﹐又有二病﹕一是古聖賢通同好語﹐掇拾敷衍﹐今人一見生厭﹐惟恐不完﹔一是眞正切要好語﹐卻與吾生平爲人﹐南轅北向了不相涉﹐卽不必言淸行濁立意欺世盜名﹐亦未免爲識者所鄙笑矣。﹝魏叔子《裏言》﹞

人於文字﹐惡人譏彈﹐不肯一字受善﹐此所謂寶蜣丸而棄蘇合﹐只是癡到極處耳。﹝魏叔子《裏言》﹞

凡作文須從不朽處求﹐不可從速朽處求。如言依忠孝﹐語關治亂﹐眞心朴气爲文者﹐此不朽之故也。浮華鮮實﹐妄言背理﹐以至周旋世情﹐自失廉隅者﹐此速朽之故也。今人作文﹐專一向速朽處著想著力﹐而日冀其文之不朽﹐不亦惑乎﹖﹝《日錄》﹞

作論有三不必﹑二不可﹕前人所已言﹐眾人所易知﹐摘拾小事無關系處。此三不必作也。巧文刻深以攻前賢之短﹐而不中要害﹔取新出奇﹐以翻昔人之案﹐而不切情實。此二不可作也。作論須先去此五病﹐然後乃議論文章耳。﹝《日錄》﹞

爲文當先畱心史鑑﹐熟識古今治亂之故﹐則文𨿽不合古法﹐而昌言偉論﹐亦足信今傳後。此經世﹑爲文合一之功也。﹝《日錄》﹞

稚子愚蠢﹐未知近來讀書何如﹖侄孫意惟欲其精熟﹐不欲其性急﹐太翁可取《程氏分年日程》﹐細體古人讀書之法﹐使之循序漸進﹐勿隨世俗之見方妙。《周禮》《禮記》﹐俱宜令其溫習﹐一季得一周﹐庶能記得。侄孫幼時溫書﹐皆一月一周也﹐《左傳》諸書﹐迄今猶能成誦﹐皆當時溫習之功。惟太翁畱神。﹝《陸淸獻公集》﹞

侄孫教子之念﹐與他人異﹐功名且當聽之於天﹐但必欲其爲聖賢路上人﹐望時時鼓舞其志气﹐使知有向上一途。所讀書不必欲速﹐但要極熟。在京師見一二博學之士﹐《三禮》《四傳》﹐爛熟胸中﹐滔滔滚滚﹐眞是可愛。若讀得不熟﹐安能如此﹖此𨿽尙是記誦之學﹐然必有此根腳﹐然後可就上面講究。聖賢學問﹐未有不由博而約者。《左傳》中事迹駁雜﹐讀時須分別王伯邪正之辧﹐《注疏》《大全》﹐此兩書缺一不可。初學𨿽不能盡看﹐幸檢其易曉者提出指示之﹐庶胸中知有涇﹑渭。冬天日短﹐應囑其早起﹔夜間則又不宜久坐。欲其務學﹐又不得不愛惜其精神也。﹝《陸淸獻公集》﹞

我𨿽在京﹐深以汝讀書爲念﹐非欲汝讀書取富貴﹐實欲汝讀書明白聖賢道理﹐免爲流俗之人。讀書做人不是兩件事﹐將所讀之書﹐句句體貼到自己身上來﹐便是做人的法﹐如此方叫得能讀書人。若不將來身上理會﹐則讀書自讀書﹐做人自做人﹐只算做不曾讀書的人。讀書必以精熟爲貴。我前見汝讀《詩經》《禮記》﹐皆不能成誦﹐聖賢經傳﹐豈可如此艸艸讀過﹖此皆欲速而不精之故﹐欲速是讀書第一大病﹐工夫只在綿密不間斷﹐不在速也。能不間斷﹐則一日所讀𨿽不多﹐日積月累﹐自然充足。若刻刻欲速﹐則刻刻做潦艸工夫﹐此終身不能成功之道也。方做舉業﹐𨿽不能不看時文﹐然時文只當將數十篇看其規矩格式﹐不必將十分全力盡用於此。若讀經讀古文﹐此是根本工夫。根本有得﹐則時文亦自然長進。千言萬語﹐總之讀書要將聖賢有用之書爲本﹐而勿但知有時文。要循序漸進而勿欲速﹐要體貼到自身上﹐而勿徒視爲取功名之具。能念吾言﹐𨿽隔三千里﹐猶對面也﹐愼勿忽之。﹝《陸淸獻公集》﹞

令郎天資英妙﹐必成大器。鄙意目下但當多讀書﹐勿汲汲於時文。《左傳》之外﹐《易》《詩》《禮》諸經﹐皆不可不讀﹐讀必精熟﹐熟必講解﹐聰明自然日生﹐將來便不可限量。養其根而俟其實﹐古人爲學皆然。世俗子弟﹐所以多壞﹐只緣父兄性急﹐一完經書﹐便令作文﹐空疏杜撰﹐不識經史爲何物﹐𨿽僥幸功名﹐亦止成俗學﹐與前輩學問相去殊絕﹐此不足效也。﹝《陸淸獻公集》﹞

令郎今歲學業﹐必更精進。幼學工夫﹐不患不長﹐但如築室﹐須堅其基址﹐然後可起樓閣。《五經》《四書》皆基址也﹐時文則樓閣也。須先將各經熟讀細講﹐浸灌其中﹐使之有得﹐然後及於時文﹐循序漸進而不欲速﹐自然所就﹐不可限量。﹝《陸淸獻公集》﹞

科場一時未能得手﹐此不足病﹐因此能奮發自勵﹐焉知將來不冠多士﹖但患學不足﹐不患無際遇也。目下用工﹐不比場前﹐要多作文﹐須以看書爲急﹐每日應將《四書》一二章潛心味玩﹐不可一字放過﹐先將白文自理會一番﹐次看本注﹐次看大全﹐次看蒙引﹐次看存疑﹐次看淺說。如此做工夫﹐一部《四書》旣明﹐讀他書便勢如破竹。時文不必多讀而自會做。至於諸經皆學者所當用力﹐今人只專守一經﹐而於他經則視爲沒要緊﹐此學問所以日陋。今賢昆仲當立一志﹐必欲盡通諸經﹐自本經而外﹐未讀者宜漸讀﹐已讀者當溫習講究﹐諸經盡通﹐方成得一个學者﹐然此猶是致知之事。聖賢之學﹐不貴能知﹐而貴能行。須將《小學》一書﹐逐句在自己身上省察﹐日間動靜能與此合否﹖少有不合﹐便須愧恥﹐不可以俗人自待。在長安中尢不宜輕易出門﹐恐外邊習气不好﹐不知不覺被其引誘也。胸中能浸灌於聖賢之道﹐則引誘不動矣。﹝《陸淸獻公集》﹞

《分年日程》一書﹐平生所最服膺﹐故特梓行﹐欲學者胸中先知有讀書規模﹐然後以漸加功。倘從前已經蹉跎者﹐一二年補讀一經可也。﹝《陸淸獻公集》﹞

汝到家不知作何光景﹖須將聖賢道理時時放在胸中﹐《小學》及《程氏日程》﹐宜時常展玩。日間須用一二个時辰工夫在《四書》上﹐依我看《大全》法﹐先將一節書反復細看﹐看得十分明白﹐毫無疑了﹐方始及於次節。如此循序漸進﹐積久自然觸處貫通﹐此是根本工夫﹐不可不及早做去﹔次用一二个時辰將讀過書挨次溫習﹐不可專讀生書﹐忘卻看書﹑溫書兩事也。目前旣未有師友﹐須自家將工夫限定﹐方不至悠忽過日。努力努力﹗然亦不可過勞。善讀書者從容涵泳﹐工夫日進﹐而精神不疲﹐此又不可不知。﹝《陸淸獻公集》﹞

我旣在京﹐家中諸務﹐汝當畱心照管﹐但不可以此廢讀書﹐求其並行不悖﹐惟有主一無適之法。當應事時則一心在事上﹔當讀書時則一心在書上﹐自不患其相妨。不必怠惰﹐亦不可過勞﹐須要得中。《小學》及《程氏分年日程》﹐當常置案頭﹐時時玩味。﹝《陸淸獻公集》﹞

星佑來﹐惟勸其讀《小學》。若日日能將《小學》字字熟讀深思﹐則可爲聖爲賢﹐亦可保身保家﹐汝當互相砥勵。人而不知《小學》﹐其猶「正墻面而立」也歟。﹝《陸淸獻公集》﹞

聞令孫今歲亦已就試﹐愚意亦不必汲汲﹐與其勉彊早入泮﹐不如多讀幾年書﹐使之學問充足﹐下筆沛然﹔不患功名不到手﹐此一生受用不盡之道。若一味欲速﹐未培其根﹐先求其華﹐縱得僥幸﹐恐病痛非小﹐此某年來閱歷人情世態﹐所見如此。﹝《陸淸獻公集》﹞

《小學》不止是教童子之書﹐人生自少至老﹐不可須臾離﹐故許魯齋終身敬之如神明﹔《近思錄》乃朱子聚周﹑程﹑張四先生之要語﹐爲學者指南。一部《性理精華》﹐皆在於此。時時玩味此二書﹐人品學問﹐自然不同。﹝《陸淸獻公集》﹞

家務𨿽不能盡擺脫﹐然要見得此中都是道理﹐觸處皆是此理流行﹐則不患俗務累人矣。﹝《陸淸獻公集》﹞

自古豪傑往往從艱貞之時倍加精進﹐蘇子瞻之文章﹐愈窮愈工﹔程伊川之學問﹐愈困愈粹。一番否剝﹐焉知非造物有意玉成大君子耶﹖﹝《陸淸獻公集》﹞

細心靜气取程﹑朱大儒之書﹐沈潛反復﹐其中眞見聖賢意旨所在﹐然後執筆爲文。復取先正守溪﹑荊川﹑涇陽之作﹐循其規矩﹐範我馳驅﹐不必務爲奇異﹐而自卓然遠於流俗﹐此則天下之至文也﹐何爲捨坦途而馳驟於荊棘哉﹗﹝《陸淸獻公集》﹞

摘韓子讀書訣課子弟﹕「口不絕吟於六藝之文﹐手不停披於百家之言﹔記事者必提其要﹐纂言者必鉤其玄﹔貪多務得﹐細大不捐﹔焚膏油以繼晷﹐恆兀兀以窮年。」此文公自言讀書事也。其要訣卻在「紀事」「纂言」兩句。凡書目過口過﹐總不如手過。蓋手動則心必隨之﹐𨿽覽誦二十篇﹐不如鈔撮一次之功多也﹐況「必提其要」﹐則閱事不容不詳﹕「必鉤其玄」﹐則思理不容不精﹐若此中更能考究同異﹐剖斷是非而自紀所疑﹐附以辧論﹐則浚知愈深﹐著心愈牢矣。近代前輩當爲諸生時﹐皆有《經書講旨》及《綱鑑》《性理》等鈔略﹐尙是古人遺意﹐蓋自爲溫習之功﹐非欲垂世也。今日學者亦不復講﹐其作爲《書說》《史論》等刊布流行者﹐乃是求名射利之故﹐不與爲己相關﹐故亦卒無所得。蓋有書成而了不省記者﹐此又可戒而不可效。﹝《李榕村集》﹞

資性有鈍敏﹐不可彊也。𨿽然﹐亦視其志之分數何如耳。如有十分志向﹐則其誠必不息﹐「焉日有孜孜﹐斃而後已」﹐則亦無微之不入﹐無堅之不破。凡溺心於邪者﹐必有鬼憑之﹔專心於正者﹐必有神依之。管子曰「非鬼神之力也﹐精誠之極也。」道家之言曰「神明或告人兮﹐心靈忽自悟。」王荊公云「方其幽暗昏惑﹐而無物以相之﹐亦不能至也。」所謂神物﹐非眞從天降地出﹐乃是自家精神靈爽之所爲。詩云「天之牖民﹐如塤如篪﹐如璋如圭﹐如取如攜。」此理至確。惟在有精進之力﹐無退悔之心﹔有廣大之願﹐無休歇之期。古人有大就者﹐往往是鈍魯人﹐不足爲憂也。﹝《李榕村集》﹞

《四書》《六經》及濂﹑洛﹑關﹑閩之書﹐人須終身藝之﹐如農夫之終歲而藝五穀也。藝五穀者﹐每種必盡其勤﹐方其盡力如此﹐不知有彼也。若來牟未蘇而又長彼黍稷﹐𨿽有上農﹐不能兼施﹐此須立課程爲之。每藝一經﹐必盡自家分量﹐務令徹底方休。藝之之法﹕一曰熟誦經文也﹔二曰盡參眾說﹐而別其同異﹐較其短長也﹔三曰精思以釋所疑﹐而猶未敢自信也﹔四曰明辧以去所非﹐而猶未敢自是也。能於一經上得其門而入﹐則諸書皆同室而異戶者﹐可以類推而通。古之成業以名世者﹐其必由此矣。﹝《李榕村集》﹞

勸學箴﹕《易》與《詩》《書》﹐最務精熟﹔《三禮》《三傳》﹐隨分誦讀。西京東京﹐文極醇厚。唐人之雄﹐曰韓曰柳。北宋文章﹐於唐有烈。歐﹑蘇條達﹐曾﹑王峻潔。擇其尢者﹐含咀英華﹔將來融洽﹐不名一家。諸子之粹﹐亦可采焉﹐荀卿論學﹐莊子譚天﹐仲淹《中說》﹐子云《法言》﹐偉長《中論》﹐康節《外篇》﹐奧旨奇辭﹐手錄心追﹐醇疵小大﹐默而識之﹔周﹑程﹑張﹑朱﹐至爲精鑿。孔﹑孟通津﹐經書正鵠﹔《易》通《正蒙》﹐性書學論﹐以逮洛閩﹐微言至訓﹐並須熟講。益以精思﹐篤嗜深契。尙友遙師﹐義理昭明﹐庶幾不畔﹔窮經觀史﹐靡不貫串。猶有餘力﹐列代詩騷﹐搜春擷卉﹐以詠以陶。如是讀書﹐方有根抵﹔文學徳行﹐實相表裏。﹝《李榕村集》﹞

讀書博學彊記﹐日有程課﹐數十年不間斷﹐當年吳下顧亭林﹑今四捨弟耜卿﹐皆曾下此工夫。亭林《十三經》盡皆背誦﹐每年用三个月溫理﹐餘月用以知新﹔其議論簡要有裁剪﹐未見其匹。耜卿亦能背誦《十三經》而略通其義﹐可不謂賢乎﹗但記誦所以爲思索﹐思索所以爲體認﹐體認所以爲涵養也。若以思索﹑體認﹑涵養爲記誦帶出來的工夫﹐而以記誦爲第一義﹐便大差。必以義理爲先﹐開卷便求全體大用所在﹐至於義理融透浹洽﹐自然能記﹐卽偶然忘記亦無害﹐程﹑朱亦然。﹝《李榕村集》﹞

賓實讀書﹐一切詩文歷算都不甚畱心﹐惟《四書》《五經》中這點性命之理﹐講切思索﹐直似胎胞中帶來的一般﹐此之謂「法嗣」。當時徐立齋﹑韓元少每見輒問某近又讀何異書。人好讀異書﹐便是大病。書有何異﹖《四書》《五經》如饑食渴飲﹑祖宗父母一般﹐終身相對﹐豈有厭時﹖﹝《李榕村集》﹞

自漢以來的學問﹐務博而不精﹐聖賢無是也﹐太公只一卷《丹書》﹐箕子只一篇《洪範》﹐朱子讀一部《大學》﹐難道別的道理文字﹐他都不曉﹖然得力只在此。某嘗謂學問先要有約的做根﹐再泛濫諸家﹐廣收博采﹐原亦不離約的﹐臨了仍在約的上歸根復命。如艸木然﹐初下地原是種子﹐始有根有桿有花有葉﹐臨了仍結種﹐到結了種﹐𨿽小小的﹐而根桿花葉﹐無數精華﹐都收在裏面。﹝《李榕村集》﹞

看書須逐條想一徧﹐不但爲書﹐且將此心磨的可用﹐不然﹐遇大事此心用不入﹐便做不來。﹝《李榕村集》﹞

讀書不專是務博﹐須是湊成一堆。如天上繁星萬有一千五百二十﹐若湊起來﹐比月還大﹐只因月是團一物﹐所以月光比星大別。昔有人力格數人﹐問之﹐渠云「力兼二人﹐便敵得十人﹔兼三四人﹐則三四十人不足道也。」以此見得須是合並﹐若散開終是不濟事。﹝《李榕村集》﹞

《五經》六藝﹐今止《四經》四藝而已。經止《易》《詩》《書》《春秋》《禮》卽在六藝中。藝止禮﹑樂﹑書﹑數﹐射﹑禦已不講。《易》﹐將注疏﹑程《傳》﹑朱《義》看過﹐略通大意﹐一年可了。《詩》﹐將注疏與朱《傳》看﹐《書經》亦然。《春秋三傳》注疏﹐每種一年﹐兼之禮樂書數﹐不過十餘年﹐無不通矣。聰明人用十餘年功亦不難﹐便是許多年代無此人﹐豈不可嘆﹗﹝《李榕村集》﹞

孟子竟是不曾見《易》﹐平生深於《詩》《書》《春秋》《禮經》便不熟﹐只是才大﹐學問直溯源頭﹐掘井見泉﹐橫說豎說﹐頭頭是道。﹝《李榕村集》﹞

有人說《十三經》《廿一史》皆看過﹐只是不記得。總是他立意要看完經史﹐便不能記。何也﹖爲其泛也﹐非切己要讀﹐如何能記﹖天下書原讀不盡。虛齋云「欲爲一代經綸手﹐須讀數篇要緊書」﹐書讀要緊者方好。文中子云「不廣求故得﹐不雜學故明。」某自己驗之﹐確是如此。孔子說得極平常﹐都是自己有得之言﹐說一个「溫故」﹐一个「時習」﹐可見不溫不習﹐便無處得說與知新。﹝《李榕村集》﹞

人於書有一見便曉者﹐天下之棄材也。須是積累而進﹐溫故知新﹐方能牢固。如富貴家兒生來便有得用﹐他看錢物天然不愛惜﹔惟辛勤成家﹐便一艸一木﹐愛之護之。讀書從勤苦中得些滋味﹐自然不肯放下。往往見人家子弟﹐一見便曉﹐多無成就。有人自訟其過﹐生平好讀新書﹐不喜讀舊書﹐亦是大病。﹝《李榕村集》﹞

凡瓜果時候未到﹐縱將他煮爛﹐他終是生。人只知春生夏長秋收之爲功﹐不知成物卻全在冬。五穀至秋已成矣﹐若當下便將他下地作種﹐終是不好﹐畢竟收過冬﹐生意才足。人見其已入倉﹐以爲旣死﹐不知他生意在內﹐自己收束堅固﹐以完其性。可知貞下起元之理﹐一絲不錯。凡學問工夫﹐火候未到時﹐勉彊爲之﹐終是欠缺。﹝《李榕村集》﹞

「學聚問辧」下著一句「寬以居之」﹐大妙。如用武火將物煮熟﹐卻要用慢火煨﹐滋味才入﹐方得他爛。﹝《李榕村集》﹞

讀書要搜根﹐搜得根便不會忘。將那一部書分類纂過﹐又隨章札記﹐復全部串解﹐得其主意便記得。某向看《三角法》﹐過而輒忘﹐後得其一綫穿下之根﹐便再不忘。某於《河圖》《洛書》搜得其根﹐放下空空洞洞﹐一提起千頭萬緒﹐無不了然。孔明當日獨觀大意﹐今人解作艸略便不是。大意者﹐卽精英﹑根源也。杜工部讀書難字過﹐便不屑記難字﹐如楊子云乃是要采其精英。﹝《李榕村集》﹞

「讀書千徧﹐其意自見。」某初讀《參同契》﹐了無入處﹐用此法試之﹐熟後遂見得其中自有條理。初讀《大司樂》亦然﹐用此法又有入處。乃知此言果丹訣也。人做大司成﹐只糾合有志讀經者﹐且不要管他別樣﹐只教他將一部經一面讀一面想﹐用功到千徧﹐再問他所得便好。﹝《李榕村集》﹞

某年十八﹐手纂《性理》一部﹔十九﹐手纂《四書》一部﹔二十﹐手纂《易經》一部。凡某家某家如何說﹐皆一一能記﹐至今以爲根基﹐不然﹐𨿽閒時熟思﹐從何思起﹖﹝《李榕村集》﹞

讀書要有記性﹐記性難彊。某謂要練記性﹐須用精熟一部書之法﹐不拘大書小書﹐能將這部爛熟﹐字字解得﹐道理透明﹐諸家說俱能辧其是非髙下﹐此一部便是根﹐可以觸悟他書。如領兵十萬﹐一樣看待﹐便不得一兵之力﹔如交朋友﹐全無親疏厚薄﹐便不得一友之助﹐領兵必有幾百親兵死士﹐交友必有一二意气肝膽﹐便此外皆可得用。何也﹖我所親者又有所親﹐因類相感﹐無不通徹。只是這部書卻要實是丹頭﹐方可通得去﹐倘熟一部沒要緊的書﹐便沒用﹐如領兵卻親待一夥極作姦犯科的兵﹐交友卻結交一班無賴的友﹐如何聯屬得來。﹝《李榕村集》﹞

要通一經﹐須將那一經注疏細看﹐再將大全細看。莫先存一駁他的心﹐亦莫存一向他的心﹔虛公其心﹐就文論理﹐覺得那一說是﹐或兩說都不是﹐我不妨另有一意﹐看來看去﹐務求穩當﹐磨到熟後﹐便可名此一經。當日虛齋只將《易經》如此做得一番工夫﹐後來天下傳其《蒙引》﹐曰「欲《易》明﹐問蔡淸。」故某嘗曰「自宋以後﹐得漢人窮經之意者﹐惟虛齋先生一人。」﹝《李榕村集》﹞

達摩一老臒﹐對著壁坐了九年﹐幾奪吾儒之席﹔胡安定在泰山讀書十餘年﹐其後學徒之盛徧天下。凡人有十年著緊工夫﹐其聲光气焰﹐斷然不同。﹝《李榕村集》﹞

讀書著不得一點爲人的心﹐著此便斷根﹐𨿽孜孜窮年﹐無益也。﹝《李榕村集》﹞

讀書只贊其文字好何益﹖須將作者之意發明出來﹐及考訂其本之同異﹐文義之是否﹐字字不放過﹐方算得看這部書。﹝《李榕村集》﹞

和尙家參禪﹐亦是要心歸一。故意說一句極沒理的話﹐要你在這上尋求﹐想來想去﹐別的念頭都斷了。人心本是靈明﹐逼到歸一時﹐光彩忽發﹐別見得一个境界。他們得此﹐方好用功﹐不是到此就住﹐從此徧參歷扣﹐直追無上菩提。《陰符經》曰「絕利一源﹐用師十倍。」是這一層工夫﹐至「三返晝夜﹐用師萬倍」﹐卽《參同契》所謂「千周粲彬彬﹐萬徧將可睹」﹐乃是思之精熟。若心無那一段歸一內力﹐卻不能思﹐要思﹐心散去了﹐亦不中用。﹝《李榕村集》﹞

凡人一藝之精﹐必有幾年髙興。若迷溺其中﹐見得有趣方能精。如先存一別有遠大﹐何必在此駐足之意﹐斷不精矣。某人別件都能領略﹐只是文章不進﹐每自曰「只要求得心裏明白﹐明白後自然說得出﹐便是辭達」﹐此卽是他心病。文章如何能達﹐卻也要剪裁有材料﹐不然言之無文﹐行之不遠。藝文如此﹐況於聖賢之學﹐非有一段毅然專致之誠﹐安能有得﹖﹝《李榕村集》﹞

出門之功甚大。閉戶用功﹐何嘗不好﹖到底出門聞見廣。使某不見顧寧人﹑梅定九﹐如何得知音韻歷算之詳﹖佛門中徧參歷扣﹐最是妙義﹐豈必髙明人﹐就是尋常人亦有一知半解。﹝《李榕村集》﹞

寧人曰「吾於經史𨿽略能記誦﹐其實都是零碎工夫。至律曆禮樂之類﹐整片稽考﹐便不耐心﹐此是大病﹐今悔之而已老矣。」此其自訟語﹐實讀書要訣也。﹝《李榕村集》﹞

人須要用心﹐但用過心﹐不獨悟過好﹐只疑過亦好﹔不但記得好﹐就不記得亦好。中有个根子﹐便有時會發動。﹝《李榕村集》﹞

國手於棋﹐亦終身之事﹐他刻刻不能離棋。可見一藝成名﹐也要至誠無息﹐若有一日放得下﹐便非第一流的本事。堯﹑舜已將天下讓與人﹐自己尙是「敕天之命﹐惟時惟幾」﹐一息尙存﹐此志不容少懈。人的學問﹐總要不斷﹐這是一點眞源﹐有源之物便會大。陸子靜於此卻有所得﹐故云「易簡工夫終久大﹐支離事業竟浮沈。」﹝《李榕村集》﹞

源泉一勺耳﹐及其漸遠漸大﹐便成江河。問﹕「一貫之義似此﹖」曰「然。有了源頭﹐愈多愈好。江水一路來﹐無限諸水會之﹐然只成其爲江﹐不聞品江水者﹐以爲此中雜某某之水也。河水一路來﹐無限諸水會之﹐然只成其爲河﹐不聞品河水者﹐以爲此中雜某某之水也。有源頭的物事﹐他物入其中﹐皆成自己的物事。」﹝《李榕村集》﹞

志立則神日生﹐要在提撕之力。﹝《李榕村集》﹞

仙家明日成仙﹐今日尙不知﹐總是要工夫不歇﹐如雞抱子﹐呆呆的只抱在那里﹐火候一刻不到﹐不能得他出來。朱子至六十歲上﹐自嘆假如五十九歲死﹐竟不聞道矣。後五六年仍嘆與道無分。門人援前言以問曰「想是爲不得行道而發﹖」朱子曰「非也。就是眼前道理尙遠耳。」汝楫曰「然則下學何時窺見津涯﹖」曰「此仙家所謂大丹也﹐然小丹亦不可不結。想來顏﹑曾﹑思﹑孟有顏﹑曾﹑思﹑孟之丹﹔周﹑程﹑張﹑朱有周﹑程﹑張﹑朱之丹﹔董﹑韓亦有董﹑韓之丹。成得無上天仙固好﹐不爾﹐就是地仙亦彊似虛生浪死。」﹝《李榕村集》﹞

昌黎論一事﹐便一事透徹﹐此人煞有用。明朝人學問事功都不透﹐想是讀書不專之過。只有蔡虛齋專精《四書》《易經》﹐而年只五十七﹐又貧不能多得書﹐如《朱子語類》都不曾見﹐故到底不明白「理气」二字﹐然薦廿餘人於王三原﹐皆有成就﹔識寧王必反﹐便拂衣歸﹐已不是無用人。﹝《李榕村集》﹞

某未領鄕薦時﹐曾將《左傳》分類編纂﹐言禮者一處﹐言樂者一處﹐言兵者一處﹐言卜筮者一處﹐嘉言善行一處﹐如此容易記。未及編成﹐以人事而廢。昔蘇子容記得史熟﹐東坡問之﹐答曰「吾曾將某年某月下將事系之﹐編得一次﹔復將事下系以某年某月﹐又編得一次﹐編來編去﹐遂熟。」東坡曰「吾何書不如此下功夫﹖畢竟公記得。」大槪欲史熟須如此。﹝《李榕村集》﹞

後世情僞之變﹐無所不有。讀史乃煉達人情之學。《左傳》尙不能備後世情僞﹐若《漢書》﹐則幾備矣。﹝《李榕村集》﹞

凡文字不可走了樣子﹐《史記》創一个樣﹐後來史書﹐硬依他敍記﹔諸文韓昌黎創一个樣﹐後來亦便依他。其初創爲者都非常人﹐若後來不是此等人﹐生要創爲﹐便不成樣。﹝《李榕村集》﹞

靜中工夫﹐惟閒時可用。孔明自二十六歲出來﹐日倥傯於戎馬之間﹐曾無刻暇﹐而曰學須靜也﹐才須學也。想他天資髙﹐時時將心提起﹐用著實落工夫來。﹝《李榕村集》﹞

朋友要取直諒﹐自己受益﹐不受盡言者﹐始於予智﹐終於至愚。夫子稱舜好問好察﹐不必賢智之言始足聽也。耕問奴﹑織問婢﹐他所素習﹐必勝於我。武侯天資髙﹐曰「廣咨詢」﹐曰「聞過必攺而無吝色」﹐曰「吾心如秤﹐不能爲物作輕重」。故功𨿽未成﹐而信格神明﹐勢傾天下。當時稱服﹐了無異詞﹔後世傳誦﹐久而彌光。﹝《李榕村集》﹞

徐元直說﹕「俗儒不知世務﹐識時務者爲俊傑。」武侯云「劉繇﹑王朗各據州郡﹐論安言計﹐動引聖人﹐……今歲不戰﹐明年不徵﹐使孫策坐大﹐遂據江東。」正所謂俗儒也。﹝《李榕村集》﹞

學問須是熟。梅定九於歷算﹐四十年工夫﹐尙不能熟。讀書不熟﹐終不得力。魏伯陽所謂「千周萬徧」也。﹝《李榕村集》﹞

讀書不透﹐多亦無益。然未有不多而能透者。﹝《李榕村集》﹞

人無所得﹐𨿽讀得《三通》﹐髙談雄辧﹐證佐紛羅﹐其歸如搦冰然﹐初非不盈把﹐漸搦漸消﹐至於無有。所以讀書以實得爲主。﹝《李榕村集》﹞

學問之道﹐最怕他地方派斷﹐如李中孚幼爲孝子﹐長爲髙士﹐半世讀書﹐所著論多未諦當﹐以關中派斷故也。﹝《李榕村集》﹞

欲搜《廿一史》中取其有關於修齊治平之要者﹐仿東萊《大事記》爲一編﹔又搜歷代典制沿革及後世如何可以通行者﹐略仿《通考》﹐各著爲論爲一編。﹝《李榕村集》﹞

今專門之學甚少﹐古來官制﹑田賦﹑冠服﹑地理之類﹐皆無精詳可據之書﹐此等必時時考究得原原本本﹐確有條貫方好。不然﹐隨便著作﹐有何關系。

巨鹿﹑昆陽﹐皆以少勝眾。項羽一戰而驕﹐諸侯膝行而前﹐气焰太露﹔光武一味收斂﹐伯升爲更始所殺﹐夜間淚濕枕席﹐平居卻不露聲色﹐便是成事气量。﹝《李榕村集》﹞

作史全要簡潔﹐《蜀志》後主二年終歲止八字﹐曰「勸農殖谷﹐閉關息民。」只此的是良史才。﹝《李榕村集》﹞

場言某門人陳大章最熟《通鑑》﹐檢得其中疏誤處﹐便作一篇文字辧駁之。聞其師謂之曰「不消如此﹐只注其下云應作如何足矣。宇宙間幾部大書﹐譬如祖父遺訓﹐萬一偶誤﹐只好說我當日記得是如此﹐若侃侃辧證﹐便非立言之體。」元生曰「正是如此。今人讀程朱書﹐於其道理精純處﹐毫不理會﹐至於地名﹑人名﹑制度﹐偶然疏舛﹐便當作天來大事﹐狂呼大叫﹐累幅不休。𨿽說得是﹐亦令人厭。所謂『辭有體要』也。」﹝《李榕村集》﹞

爲申飭學校事。本部院奉命督學﹑考試畿南一道﹐行已告竣。見其俗尙朴厚﹐士子行文可觀者﹐所在不乏﹐未嘗不心爲慰喜。然風土差殊﹐或有師友淵源之異﹐或有師生學勤惰之別﹐以故諸生童佻達城闕者多﹐楛桎窮年者少。平日學植旣落﹐臨事剽竊應文﹐根株淺薄﹐詞采漧枯﹐謬體相沿﹐理法不講。自諸生甚者一縣無可充優等﹐而新進童子不能及﹐皆由師儒玩姑息﹐不修厥事之過也。今朝重爾教職之選﹐分別流品﹐一以舉貢代匱﹐廟堂責成之意﹐宜各念知。其自今顧名自愛﹐大變因循積獘﹐相與立爲教學規條﹐月考歲計﹐至本部院科試程士之日﹐蒸蒸一變。是則金口木舌弗懈之效也。凡讀書作文﹐須有根底﹐今士子徒誦幾篇坊刻時文﹐又不能辧其美惡髙下﹐但以選者之丹黃爲趨捨﹐浮詞塡胸﹐千里一軌﹐遇題目相近﹐剽剝不讓﹐公然相襲﹐不復知有剿說雷同之禁也。間或理致及典實題樣與所習相左﹐則荒疏杜撰﹐無一語中肯綮者。何則﹖理致精微﹐非平日體認眞切﹐熟於諸儒講說源流﹐敷辭安能動洽理趣﹖若典實題則或系禮樂﹑名物﹑井田﹑學校﹑制度之屬﹐或稱引唐虞﹑夏﹑殷﹑周帝王賢聖徳美功業之類﹐非略覽《易》《詩》《書》《春秋》諸經﹐曉其故實事迹﹐但就時文中搜摘應副﹐甫脫口而謬戾不可勝言矣。今將責士子淹該經史﹐驟未易至﹔若沈潛經書﹐使先儒理解融會通貫﹐自是諸生分內事﹔至於他經卽不能盡究其全﹐固當略涉其趣﹐隨其天資分量﹐左右采獲﹐積累旣多﹐造意措詞﹐亦自略有本原﹐而坐進淹茂矣。﹝《榕村別集》﹞

余姚黃宗羲曰「士之不學﹐由專工於時藝也﹔時藝之不工﹐由專讀於時文也。故嘉隆以前之士子﹐皆根柢經史﹐時文號爲最盛﹐固未嘗以之流行坊社間也。萬曆丁丑馮具區集籍中名士文﹐匯刻二百餘篇﹐名《藝海元珠》﹔至癸未﹐具區爲房考﹐刻書《一房得士錄》﹐此京刻之始也。然壬辰尙缺三房﹐乙未缺一房﹐至戊戍而十八房始備。婁江王房仲《閱藝隨錄》﹐此選家之始也。辛丑遂有數家。自是以後﹐時文充塞宇宙﹐經史之學﹐折而盡入於時學矣。」﹝《明文英華》﹞

楊子常曰「十八房之刻﹐自萬曆壬辰《鉤元錄》始﹔旁有批點﹐自王房仲﹝士﹞選程墨始。至乙卯以後﹐而坊刻有四種﹕曰『程墨』﹐則三場主司及士子之文﹔曰『房稿』﹐則十八房進士之作﹔曰『行捲』﹐則舉人之作﹔曰『社稿』﹐則諸生會課之作。至《一科房稿》之刻﹐有數百部﹐皆出於蘇﹑杭。而中原北方之賈人﹐市買以去﹐天下之人﹐惟知此物可以取科名﹑享富貴。此之爲學問﹐此之謂士人﹖而他書一切不觀。昔邱文莊當天順成化之盛﹐去宋元未遠﹐已謂士子有登名前列﹐不知史冊名目﹑朝代先後﹑字書偏旁者﹐舉天下而惟十八房之讀﹐讀之三年五年﹐而一幸登第﹐則無知之童子﹐儼然與公卿相揖讓﹔而文武之道﹐棄如弁髦。嗟乎﹗八股盛而《六經》微﹔十八房興而廿一史廢。昔閔子馬以原伯魯之不說學﹐而卜周之衰。余少時見有一二好學者﹐欲旁通經史而涉古書﹐則父師交相譙呵﹐以爲坎軻不利之人。豈非所謂患失而惑者與﹖若乃國之盛衰﹑時之治亂﹐則亦可知也已。」﹝《明文英華》﹞

萬季野語余曰「子於古文信有得矣。然願子勿泥也。唐宋號爲文家者八人﹐其於道粗有明者﹐韓愈氏而止耳﹐其餘則資學者以愛玩而已﹐於世非果有益也。」余輟古文之學﹐而求經義自此始。﹝《望溪集》﹞

先君子有言「自晚周秦漢以來﹐治文術者﹐代降而卑﹐皆以爲气數使然。非也。古之以文傳者﹐未或見其詩﹔以詩鳴者﹐亦然。唐之中葉﹐始有兼營而並善者﹐然較其所能﹐則懸衡而不無俯仰矣。自宋以降﹐學者之於文術﹐必徧爲之﹐夫是以各涉其流﹐無一能窮源而竟委也。」﹝《望溪集》﹞

凡案頭必不可無古人書﹐如《言行錄》《伊洛淵源》之類﹐使心目常常與古人相接﹐自然意思不同﹐如止看詩文﹐恐溺於世俗。﹝陸桴亭《思辧錄》﹞

凡讀書須識貨﹐方不錯用功夫﹐如《四書》《五經》《性理》《綱目》﹐此所當終身誦讀者也﹐水利農政天文兵法諸書﹐亦要一一尋究﹐得其要領。其於子史百家﹐不過觀其大意而已﹐如欲一一記誦﹐便是玩物喪志。﹝陸桴亭《思辧錄》﹞

記誦之功﹐讀史不必用﹐若《五經》《四書》《太極》《西銘》之類﹐必不可不成誦﹔不成誦﹐則義理不出也。﹝陸桴亭《思辧錄》﹞

書籍之多﹐千倍於古﹐學非博不可﹐然汗牛充棟﹐將如之何﹖偶思得一讀書法﹐欲將所讀之書﹐分爲三節﹐自五歲至十五爲一節﹐十年誦讀﹔自十五歲至二十五爲一節﹐十年講貫﹔自二十五至三十五爲一節﹐十年涉獵。使學有漸次﹐書分緩急﹐則庶幾學者可由此而程功﹐朝廷亦可因之而試士矣。所當讀之書﹐約略開列於後。十年誦讀﹕《小學》﹝文公《小學》頗繁﹐愚欲另編《節韻幼儀》﹞。《四書》﹝先讀正文﹐後讀注﹞。《五經》﹝先讀正文﹞。《周禮》﹝柯尙遷者佳﹞。《太極》《通書》《西銘》。《綱目》﹝先讀編。又有《歷世通譜》《秋檠錄》等書﹐載古今興亡大槪﹐俱編有歌括﹐宜先講讀﹞。古文﹝宜先讀《左傳》﹐其《國策》《史》《漢》﹑八大家﹐文理易曉﹐易於記誦﹐俟十五歲後可也。予近有《書鑑》一編﹐專取古文中之有關於興亡治亂者﹐後各爲論﹐使學者讀之﹐可知古今。似可備覽﹞。古詩﹝《離騷經》﹑陶詩﹐宜先讀。予近有《詩鑑》一編﹐專取漢唐以後詩之有合於興觀羣怨者﹐後各爲論。似可備覽﹞。各家歌訣﹝凡天文﹑地理﹑水利﹑算學諸家﹐俱有歌訣。取其切於日用者﹐暇時記誦﹞。十年講貫﹕《四書》﹝宜看《大全》﹞。《五經》﹝宜看《大全》﹞。《周禮》﹝柯尙遷注﹐近有《集說》﹐亦好﹞。《性理》﹝尙宜重輯。內如《洪範皇極》《律呂新書》《易學啟蒙》《皇極經世》等書﹐俱宜各自爲書﹐不必入集﹞。《綱目》﹝宜與《資治通鑑》《紀事本末》二書同看﹐仍以《綱目》爲主﹞。本朝事實。本朝典禮。本朝律令﹝三書最爲知今之要﹞。《文獻通考》﹝此書與《綱目》相表裏﹐不可不講﹞。《大學衍義》《衍義補》﹝理學﹑經濟類書之簡明者﹐不可不講﹞。天文書﹝宜專學歷數﹞。地理書﹝宜詳險要﹞。水利﹑農田書﹝有新刻《水利全書》《農政全書》﹞。兵法書﹝《孫子》《吳子》《司馬法》《武備志》《紀效新書》《練兵實紀》﹑俱宜講究。按﹕以上四家﹐苟非全才﹐或專習一家亦可﹞。古文﹝《左》《國》《史》《漢》﹑八大家﹞。古詩﹝李﹑杜宜全閱﹞。十年涉獵﹕《四書》。《五經》。《周禮》﹝以上參看注疏及諸家之說﹞。諸儒語錄。二十一史。本朝實錄及典禮﹑律令諸書。諸家天文。諸家地理﹝各省《輿地誌》﹐或旁及堪輿家﹞。諸家水利農田書。諸家兵法。諸家古文。諸家詩。以上諸書﹐力能兼者兼之﹐力不能兼﹐則略其涉獵而專其講貫。又不然﹐則去其詩文。其於經濟中或專習一家﹐其餘則斷斷在所必讀﹐庶學者俱爲有體有用之士。今天下之精神﹐皆耗於帖括矣﹐誰肯爲眞讀書人﹐而國家又安得收讀書之宜哉﹖﹝陸桴亭《思辧錄》﹞

讀史當以朱子《綱目》爲主﹐參之《資治通鑑》﹐以觀其得失﹔益之《紀事本末》﹐以求其淹貫﹔廣之二十一史﹐以博其記覽。然約禮之功﹐一《綱目》足矣。《資治通鑑》《紀事本末》猶不可不讀﹐二十一史𨿽不讀可也﹐備查足矣。﹝陸桴亭《思辧錄》﹞

二十一史列傳甚冗亂﹐其諸志卻不可不讀﹐蓋一代之禮樂刑政存焉﹐未可忽也。予嘗欲去二十一史紀傳﹐別取諸志合爲一書﹐天文地理﹐各從其類﹐是誠大觀。《文獻通考》﹐亦仿佛其意﹐但終不若獨觀一代﹐爲睹一代之全耳。﹝陸桴亭《思辧錄》﹞

悟處皆出於思﹐不思無由得悟。思處皆緣於學﹐不學則無可思。學者所以求悟也﹐悟者思而得通也。古來聖賢未有不重思者﹐思只是「窮理」二字。﹝陸桴亭《思辧錄》﹞

思如炊火﹐悟到時如火候。炊火可以著力﹐火候著力不得﹐只久久純熟﹐待其自至。然炊火亦有法﹐火力斷續則難於熟﹐此孟子之所謂忘也。火力太猛則易至焦敗﹐此孟子之所謂助長也。勿助勿忘﹐此中自有个妙處在。﹝陸桴亭《思辧錄》﹞

讀史有必不可少讀書﹐如歷代地圖建置沿革﹑歷代官制建置沿革﹑年號考﹑甲子考﹑帝王世系﹑帝王授受﹑建都考﹑歷世統譜﹑秋檠錄等書﹐俱不可少﹐意欲匯爲一集﹐名曰《讀史要覽》﹐亦是便學者之事。﹝陸桴亭《思辧錄》﹞

讀史須一气看過﹐則前後事連貫﹐易於記憶。﹝陸桴亭《思辧錄》﹞

讀書連早起夜坐﹐「窮日之力」﹐性敏者可得二百葉﹐評點考索之功俱在內﹐更多則不能精察矣。《綱目》《通鑑》《紀事》三書﹐不下四萬餘紙﹐值二百日﹐其餘日亦當反復玩味﹐優遊涵泳之功﹐是三書者亦可以無憾矣。﹝陸桴亭《思辧錄》﹞

或問天文系國家禁書﹐非也。國家所禁﹐在占驗之書﹐恐人妄言禍福。若歷數則人人當知﹐亦國家所急賴。﹝陸桴亭《思辧錄》﹞

水利﹑農田是一事﹐兩書可互相發﹐能知水利﹐則農田思過半矣。﹝陸桴亭《思辧錄》﹞

凡讀書分類﹐不惟有益﹐且兼省心目。如《綱目》等三書﹐所載大約相同﹐若《綱目》用心看過﹐則此二書﹐不必更用細閱﹐但點過便是。譬如復讀﹐極省工夫﹐然須一齊看去﹐不可看完一部﹐再看一部﹐久則記憶生疏也。其餘若理學書﹐如先儒語錄之類﹐作一項看﹔經濟書如《文獻通考》《函史》下編﹑《治平略》《大學衍義補》《經濟類編》之類﹐作一項看﹔天文﹑兵法﹑地利﹑河渠﹑樂律之類皆然﹐成就自不可量也。﹝陸桴亭《思辧錄》﹞

人一刻不進學﹐對艸木亦可愧。館中有隙地種蔬﹐不數日已長成矣。因感記此。﹝陸桴亭《思辧錄》﹞

凡人所當讀書﹐皆當自十五以前﹐使之熟讀﹐不但《四書》《五經》﹐卽如天文﹑地理﹑史學﹑算學之類﹐皆有歌訣﹐須熟讀。﹝陸桴亭《思辧錄》﹞

近日人才之壞﹐皆由子弟早習時文。蓋古人之法﹐四十始仕﹐卽國初童子試﹐亦必俟二十後方許進學﹐進學者必試經論﹐養之者深﹐故其出之者大也。近日人務捷得﹐聰明者讀摘段數葉﹐便可拾靑紫﹐其胸中何嘗有一毫道理知覺﹐乃欲責其致君澤民﹐故欲令人才之端﹐必先令子弟讀書務實。昔人之患在朴﹐今人之患在文。文翁治蜀﹐因其朴而教之以文也。今日之勢﹐正與文翁相反。使民能反一分朴﹐則世界受一分惠。而反朴之道﹐當自教子弟始。有心世道者﹐愼毋於時文更揚其波哉﹗﹝陸桴亭《思辧錄》﹞

灑掃應對進退﹐此眞弟子事。自世俗習於侈靡﹐一切以僕隸當之﹐此理不講久矣。偶過友人姚文初家﹐見其門庭肅然﹐一切灑掃應對進退﹐皆令次公執役﹐猶有古人之風。文初﹐硯聞先生之後也。其髙風如此。﹝陸桴亭《思辧錄》﹞

師道壞﹐則無賢子弟﹔無賢子弟﹐則後來師道愈壞。敝敝相承﹐吾不知其何所流極也。﹝陸桴亭《思辧錄》﹞

致知工夫﹐莫備於六書﹐蓋天地間一物必有一字﹐而聖賢制字﹐一字必具一理﹐能卽字以觀理﹐則格物之道在焉矣。許氏《說文》﹐𨿽略存古人之意﹐而理有未備。吾友王子石隱作《六書正論》﹐每字必據理精思﹐直窮原本﹐其精確處竟可作《爾雅》讀。爲格致之學者﹐不可不知。﹝陸桴亭《思辧錄》﹞

謝上蔡見明道﹐舉史書成誦﹐明道以爲玩物喪志。及明道看史﹐又逐行看過﹐不差一字﹐謝甚不服。後來有悟﹐卻將此事作話頭接引博學之士。愚謂上蔡不服固非﹐卽以此作話頭接引博學之士﹐亦非也。凡人讀書﹐皆不可稍有忽易之心。亦不可徒存記誦之念。有忽易之心﹐則掩卷茫然﹐事理俱無所得﹔有記誦之念﹐則隨人可否﹐事𨿽察而理或遺。故上蔡記誦﹐而明道以爲玩物喪志者﹐懼其詳於事而略於理也﹔明道看史﹐卻又逐行看過﹐不差一字者﹐求詳其事﹐將以深察其理也。凡讀書之人﹐皆當以此爲法﹐柰何獨以接引博學之士哉﹗﹝陸桴亭《思辧錄》﹞

予嘗欲輯兵書爲三卷﹐曰道﹑曰法﹑曰術。道﹐只是道理。凡《四書》《五經》中言兵處﹐如「教民七年」「以不教民戰」﹑《易》之《師》卦﹑《書》之步伐﹑《詩》之《車攻》《吉日》以及聖賢古今論兵格言﹐必有合於王者之道者乃取。法﹐則法制。如《司馬法》《李靖兵法》及《紀效新書》《八陣發明》之類。術﹐則智術。如孫﹑吳兵法及古今史傳所紀攻戰之迹。令學兵者先知道﹐次學法﹐次論術﹐庶體用不淆而人才有造。﹝陸桴亭《思辧錄》﹞

孫﹑吳﹑司馬法等七書﹐世謂之「武經」。然七書中惟《司馬法》近正﹔《孫子》𨿽權譎﹐然學兵者心術旣正之後﹐亦不可不盡兵之變。至《吳子》則淺矣。其餘若《尉繚》甚粗略。《六韜》《三略》《衛公問答》皆僞書﹐無足觀。﹝陸桴亭《思辧錄》﹞

兵家所言出奇制勝者多矣﹐言旗鼓步伐者少。出奇制勝之法虛﹐旗鼓步伐之法實﹐虛處聰明人自可會得﹐實處非學不可﹐猶之名物度數﹐卽聖人亦不能生知也。《孫》《吳》不必言﹐卽《通鑑》一書﹐凡言戰攻處﹐孰非出奇制勝之法﹖惟旗鼓步伐﹐所傳甚少。唐有《李靖兵法》﹐此其書也﹐然不得見全書﹐今僅存杜氏《通典》所載。戚南塘《紀效新書》﹐是從此書中脫出﹐故於旗鼓步伐之功獨詳﹐讀者不知﹐以爲戚公必有異人傳授﹐亦可笑也。﹝陸桴亭《思辧錄》﹞

人欲知地利﹐須是熟看《通鑑》﹐將古今來許多戰爭攻守去處﹐一一按圖細閱。天下𨿽大﹐其大形勢所在﹐亦不過數項。如秦蜀爲首﹐中原爲脊﹐東南爲尾﹔又如守秦蜀者﹐必以潼關﹑劍閣﹑夔門爲險﹔守東南者﹐必以長江上流荊襄爲險。此等處俱有古人說過做過﹐只要用心理會。其或因事遠遊﹐經過山川險易﹐則又畱心審視﹐默以證吾平日書傳中之所得﹐久之貫通胸中﹐自然有个成局。其他瑣碎小利害去處﹐俟身到彼處﹐或按閱圖籍﹐或詢問土人﹐當自知之﹐無庸屑屑也。﹝陸桴亭《思辧錄》﹞

地利只是「險阻」二字﹐山爲險﹐水爲阻。秦以一面東制諸候﹐山爲之也﹔長江天限南北﹐水爲之也。推此以往﹐可以知地利矣。﹝陸桴亭《思辧錄》﹞

地勢險易﹐古今亦有變更﹐不可盡據書傳。昔當秦漢時﹐函谷至潼關八百里﹐其右阻河﹐其左傍山﹐道遠險狹﹐敵來犯關﹐常在千里之外﹐故曰「秦得百二」。今聞河流漸北﹐中饒平陸﹐寬坦無阻﹐失其險矣。天下之古今異勢者﹐豈特一潼關哉﹗﹝陸桴亭《思辧錄》﹞

水利與農田相表裏﹐故善治水者﹐以水爲利﹔不善治水者﹐以水爲害。江南澤國﹐而土田日辟﹐以水爲利也﹔西北髙地﹐而每受河患﹐以水爲害也。故善言水利者﹐必言農田。﹝陸桴亭《思辧錄》﹞

水利只是「蓄」「泄」二字﹐髙田用蓄﹐水田用泄﹔旱年用蓄﹐水年用泄。其所以蓄泄之法﹐只在壩閘。知此數語﹐水利之道﹐思過半矣。﹝陸桴亭《思辧錄》﹞

立身以力學爲先﹐力學以讀書爲本。今取《六經》及《論語》《孟子》《孝經》﹐以字計之﹕毛《詩》三萬九千一百二十四字﹔《尙書》二萬五千七百字﹔《周禮》四萬五千八百六字﹔《禮記》九萬九千二十字﹔《周易》二萬四千二百七字﹔《春秋左氏傳》一十九萬六千八百四十五字﹔《論語》一萬二千七百字﹔《孟子》三萬四千六百八十五字﹔《孝經》一千九百三字。大小九經合四十八萬四千九十五字﹐且以中才爲率﹐若日誦三百字﹐不過四年半可畢﹔或以天資稍鈍﹐減中才之半﹐日誦一百五十字﹐亦止九年可畢。苟能熟讀而溫習之﹐使入耳著心﹐久不忘失﹐全在日積之功耳。裏諺曰「積絲成寸﹐積寸成尺﹔寸尺不已﹐遂成丈匹。」此語𨿽小﹐可以諭大。後生勉之。﹝鄭耕老《勸學》﹞

讀書當時𨿽極熟﹐久而不讀亦必忘。其溫習之法﹕若初讀過書一卷﹐則一日溫此一卷﹔其後讀過二卷﹐則二日溫一徧﹔三卷則三日溫一徧﹐……二百卷則二百日能溫一徧﹐亦永不忘。此乃楊子吳祕之家傳溫書之法﹐如此旣省工﹐又永永不忘之妙法也。﹝王虛中《訓蒙法》﹞

安定胡先生之主湖州學也﹐天下之人謂之「湖學」。學者最盛﹐先生使學者各治一事﹐如邊事﹑河事之類﹐各居一齋﹐日夕講究﹐其後從學者多爲時用。蓋先生教人務有實效﹐不爲虛言也﹐是時孫公莘老名覺﹑顧公子惇名臨﹐最爲髙第。﹝呂氏《童蒙訓》﹞

田腴誠伯篤實士﹐嘗從橫渠學﹐每三年治一經﹐學問通貫﹐當時無及之者。﹝呂氏《童蒙訓》﹞

楊應之學士言「後生學問﹐聰明彊記不足畏﹐惟思索尋究者爲可畏耳。」﹝呂氏《童蒙訓》﹞

兒輩讀書﹐惟務涉獵﹐都不精專﹐故每試輒蹶。嘗與之言﹐譬如用人﹐必平日與之共肝膽﹑忘形骸﹑綢繆膠結﹐曾無間然﹐臨緩急時﹐自得其力﹔若只泛交及一面之識﹐平時飲酒燕笑﹐渠便肯來﹔一旦有事﹐則掉臂去。每見先輩讀書﹐必有本頭﹐飯邊枕上﹐都不放捨﹐𨿽與人看不得﹐然執此以往﹐取靑紫如拾地芥﹐只是與之稔熟耳。﹝《小柴桑喃喃錄》﹞

王景文曰「文章根本﹐皆在《六經》﹐非惟義理也﹐而機杼物采﹐規模制度﹐無不具備者。張安國出《考古圖》﹐其品百二十有八﹐曰﹕『是當爲記﹐於經乎何取﹖』景文曰﹕『宜用《顧命》。』《遊廬山記事》﹐將裒所歷序之﹐曰﹕『何以﹖』景文曰﹕『當用《禹貢》。』」﹝《辭學指南》﹞

劉子厚曰「當先讀《六經》﹐次《論語》﹑孟軻書﹐皆經言。左氏﹑《國語》﹑莊周﹑屈原之辭﹐少采取之﹔谷梁子﹑太史公甚峻潔﹐可以出入。」﹝《辭學指南》﹞

窮經之暇﹐各隨自家聰明材質﹐專習一藝﹐或能兼通諸藝更佳﹐如禮﹑樂﹑射﹑禦﹑書﹑數及歷象﹑兵刑﹑錢糧﹑治河之類﹐必精研習煉﹐實實可以措諸事業﹐不徒空談其影響而已也。﹝施虹玉《塾講規約》﹞

陶公讀書﹐止觀大意﹐不求甚解。所謂甚解者﹐如鄭康成之《禮》﹐毛公之《詩》也。世人讀書﹐正苦大意未通耳。今者朝讀一書﹐至暮便竟﹐問其指歸﹐尙不知所言何事﹔自云吾師淵明。不惟自誤﹐更以教人﹐少年倦於討求﹐從之而廢。凡我同人﹐若遇此輩﹐所謂「損友」﹐絕之可也。﹝《鈍吟雜錄》﹞

爲學要在小時﹐年長便不成。然年長矣﹐亦不可不勉。﹝《鈍吟雜錄》﹞

吾見人家教子弟﹐未嘗不長嘆也。不讀《詩》《書》﹐云妨於舉業也。以余觀之﹐凡兩榜貴人﹐粗得名於時者﹐未有不涉獵經史。讀書好學之士﹐不幸而躓於場屋﹐猶爲名於一時﹐爲人所宗慕。其碌碌不知書者﹐假令竊得一第﹐或鼎甲居翰苑﹐亦爲常人﹐其老死無成者﹐不可勝記。豈曰學古不利於舉業乎﹖又不喜子弟學道﹐脫有差喜言禮義者﹐呼爲至愚﹐不知所謂道者只在日用中﹐惟不學也﹐居家則不孝﹑不弟﹔處世則隨波逐浪﹐作諸不善。才短者猶得爲庸人﹐小有才者往往陷於刑辟﹐中世网而死﹐其人不可勝屈指也。見三十年前﹐士人立身﹐尙依名教﹐相見或言《詩》《書》﹐論經世之務﹐今則絕無矣。﹝《鈍吟雜錄》﹞

每看古今書﹐見嘉言善行﹐凡有關於修齊治平之道者﹐卽爲圈點﹐日錄數紙。與人聚談時﹐隨便將此當閒話﹐亦出亦巽﹐總不過家常話﹐此有數意﹕一不空過此不復來之白晝﹔二不虛耗此不易得之茶飯﹔三不負此好朋友英年子弟不能常聚首時。﹝《小言》﹞

朱子論讀書之法﹐謂始初一書費十分工夫﹐後一書費八九分﹐後則費六七分﹐又後則費四五分矣。此卽所謂勢如破竹﹐數節之後﹐迎刃而解。﹝《問學錄》﹞

朱子答江元徳曰「所諭。《易》《中庸》之說﹐足見用心之切﹐其間好處亦多。『但聖賢之言﹐旨意深遠﹐仔細反復﹐十年二十年尙未見到一二分﹐豈可如此才方撥冗看得一過﹐便敢遽然立論﹐似此恐不但解釋之義有所差錯﹐且是气象輕淺﹐直與道理不相似。』吾輩才舉筆﹐不可不思此一段。何曾侍晉武帝宴﹐退謂諸子曰﹕『主上開創大業﹐吾每宴見﹐未嘗聞經國遠圖﹐惟說平生常事﹐非貽厥孫謀之道也﹐及身而已﹐後嗣其殆乎﹗』吾輩才學文﹐不可不思此一段。」﹝《問學錄》﹞

