

○傳習錄拾遺﹝五十一條﹞

先生曰「良知猶主人翁﹐私欲猶豪奴悍婢。主人翁沈痾在牀﹐奴婢便敢擅作威福﹐家不可以言齊矣。若主人翁服藥治病﹐漸漸痊可﹐略知檢束﹐奴婢亦自漸聽指揮。及沈痾脫體﹐起來擺布﹐誰敢有不受約束者哉﹖良知昏迷﹐眾欲亂行﹔良知精明﹐眾欲消化﹐亦猶是也。」

先生曰「合著本體的﹐是工夫﹔做得工夫的﹐方識本體。」

薛尙謙﹑鄒謙之﹑馬子莘﹑王汝止侍坐﹐請問鄕願﹑狂者之辧。曰「鄕願以忠信廉潔見取於君子﹐以同流合污無忤於小人﹐故非之無舉﹐刺之無刺。然究其心﹐乃知忠信廉潔所以媚君子也﹐同流合污所以媚小人也。其心已破壞矣﹐故不可與入堯舜之道。狂者志存古人﹐一切紛囂俗染不足以累其心﹐眞有鳳凰於千仞之意﹐一克念﹐卽聖人矣。惟不克念﹐故洞略事情﹐而行常不掩。惟行不掩﹐故心尙未壞而庶可與裁。」

曰「鄕願何以斷其媚也﹖」曰「自其譏狂狷知之。曰﹕『何爲踽踽涼涼﹖生斯世也﹐爲斯世也﹐善斯可矣。』故其所爲﹐皆色取不疑﹐所以謂之似。然三代以下﹐士之取盛名幹時者﹐不過得鄕願之似而已。究其忠信廉潔﹐或未免致疑於妻子也。𨿽欲純乎鄕願﹐亦未易得。而況聖人之道乎﹗」

曰「狂狷爲孔子所思﹐然至乎傳道﹐不及琴﹑張輩﹐而傳習曾子﹐豈曾子乃狂狷乎﹖」曰「不然。琴﹑張輩﹐狂者之稟也。𨿽有所得﹐終止於狂。曾子﹐中行之稟也﹐故能悟入聖人之道。」

南逢吉曰「吉嘗以《答徐成之書》請問。先生曰﹕『此書於格致誠正﹐及尊徳性而道問學處說得尙支離。蓋當時亦就二君所見者將就調停說過。細詳文義﹐然猶未免分爲兩事也。』嘗見一友問云﹕『朱子以存心致知爲二事。今以道問學爲尊徳性之功﹐作一事如何﹖』先生曰『天命於我謂之性﹐我得此性謂之徳。今要尊我之徳性﹐須是道問學。如要尊孝之徳性﹐便須學問个孝﹔尊弟之徳性﹐便須學問个弟。學問个孝﹐便是尊孝之徳性﹔學問个弟﹐便是尊弟之徳性。不是尊徳性之外﹐別有道問學之功﹔道問學之外﹐別有尊徳性之事也。心之明覺處謂之知﹐知之存主處謂之心﹐原非有二物。存心便是致知﹐致知便是存心﹐亦非有二事。』曰﹕『存心恐是靜養意﹐與道問學不同。』曰﹕『就是靜中存養﹐還謂之學否﹖若亦謂之學﹐亦卽是道問學矣。觀者宜以此意求之。』」

先生曰「舜不遇瞽瞍﹐則處瞽瞍之物無由格﹔不遇象﹐則處象之物無由格。周公不遇流言憂懼﹐則流言憂懼之物無由格。故凡動心忍性﹐增益其所不能者﹐正吾聖門致知格物之學﹐正不宜輕易放過﹐失此好光陰也。知此則夷狄患難﹐將無入不自得矣。」

問﹕「據人心所知﹐多有誤欲作理﹐認賊作子處。何處乃見良知﹖」先生曰「爾以爲何如﹖」曰「心所安處﹐才是良知。」曰「固是﹐但要省察﹐恐有非所安而安者。」

先生自南都以來﹐凡示學者﹐皆令存天理﹑去人欲﹐以爲本。有問所謂﹐則令自求之﹐未嘗指天理爲何如也。黃岡郭善甫挈其徒良吉﹐走越受學﹐途中相與辧論未合。旣至﹐質之先生。先生方寓樓饘﹐不答所問﹐第目攝良吉者再﹐指所饘盂﹐語曰「此盂中下乃能盛此饘﹐此案下乃能載此盂﹐此樓下乃能載此案﹐地又下乃能載此樓。惟下乃大也。」

一日﹐市中哄而詬。甲曰「爾無天理。」乙曰「爾無天理。」甲曰「爾欺心。」乙曰「爾欺心。」先生聞之﹐呼弟子﹐曰「聽之﹐夫夫哼哼講學也。」弟子曰「詬也﹐焉學﹖」曰「汝不聞乎﹖曰『天理』﹐曰『心』﹐非講學而何﹖」曰「旣學矣﹐焉詬﹖」曰「夫夫也﹐惟知責諸人﹐不知及諸已故也。」

先生嘗曰「吾良知二字﹐自龍場以後﹐便已不出此意。只是點此二字不出。於學者言﹐費卻多少辭說。今幸見出此意。一語之下﹐洞見全體﹐眞是痛快﹐不覺手舞足蹈。學者聞之﹐亦省卻多少尋討功夫。學問頭腦﹐至此已是說得十分下落。但恐學者不肯直下承當耳。」

又曰「某於良知之說﹐從百死千難中得來﹐非是容易見得到此。此本是學者究竟話頭﹐可惜此理淪埋已久。學者苦於聞見障蔽﹐無人頭處﹐不得已與人一口說盡。但恐學者得之容易﹐只把作一種光景玩弄﹐孤負此知耳。」

語友人曰「近欲發揮此﹐只覺有一言發不出。津津然含諸口﹐莫能相度。」久乃曰「近覺得此學更無有他﹐只是這些子﹐了此更無餘矣。」旁有健羨不已者﹐則又曰「連這些子亦無放處。今經變後﹐始有良知之說。」

一友侍﹐眉間有憂思﹐先生顧謂他友曰「良知固徹天徹地。近徹一身﹐人一身不爽﹐不須許大事。第頭上一發下垂﹐渾身卽是爲不快。此中那容得一物耶﹖」

先生初登第時﹐上《邊務八事》﹐世艷稱之。晚年有以爲問者﹐先生曰「此吾少時事﹐有許多抗厲气。此气不除﹐欲以身任天下﹐其何能濟﹖」或又問平寧藩。先生曰「只合如此做﹐但覺來尙有揮霍意。使今日處之﹐更別也。」

直問﹕「許魯齋言學者以治生爲首務﹐先生以爲誤人﹐何也﹖豈士之貧﹐可坐守不經營耶﹖」先生曰「但言學者治生上﹐僅有工夫則可。若以治生爲首務﹐使學者汲汲營利﹐斷不可也。且天下首務﹐孰有急於講學耶﹖𨿽治生亦是講學中事。但不可以之爲首務﹐徒啟營利之心。果能於此處調停得心體無累﹐𨿽終日做買賣﹐不害其爲聖爲賢。何妨於學﹖學何貳於治生﹖」

先生曰「凡看書﹐培養自家心體。他說得不好處﹐我這里用得著﹐俱是益。只是此志眞切。有昔郢人夜寫書與燕國﹐誤寫『舉燭』二字。燕人誤解。燭者明也﹐是教我舉賢明其理也。其國大治。故此志眞切﹐因錯致眞﹐無非得益。今學者看書﹐只要歸到自己身心上用。」

從目所視﹐妍醜自別﹐不作一念﹐謂之明。從耳所聽﹐淸濁自別﹐不作一念﹐謂之聰。從心所思﹐是非自別﹐不作一念﹐謂之睿。

嘗聞先生曰「吾居龍場時﹐夷人言語不通﹐所可與言者中土亡命之流。與論知行之說﹐更無抽挌。久之﹐並夷人亦欣欣相向。及出與士夫言﹐反多紛紛同異﹐拍挌不入。學問最怕有意見的人﹐只患聞見不多。良知聞見益多﹐覆蔽益重。反不曾讀書的人﹐更容易與他說得。」

�「抽挌」「拍挌」﹐《陽明先生遺言錄》作「桿格」。

先生用功﹐到人情事變極難處時﹐見其愈覺精神。向在洪都處張﹑許之變﹐嘗見一書與鄒謙之﹐云「自別省城﹐卽不得復有相講如虔中者。𨿽自己柁柄不敢放手﹐而灘流悍急﹐須仗有﹝力﹞如吾謙之者持篙而來﹐庶能相助﹐更上一灘耳。」

門人有疑「知行合一」之說者。直曰「知行自是合一。如今能行孝﹐方謂之知孝﹔能行弟﹐方謂之知弟。不是只曉得个『孝』字『弟』字﹐遽謂之知。」先生曰「爾說固是。但要曉得一念發動處﹐便是知﹐亦便是行。」

先生曰「人必要說心有內外﹐原不曾實見心體。我今說無內外﹐尙恐學者流在有內外上去。若說有內外﹐則內外益判矣。況心無內外﹐亦不自我說。明道《定性書》有云﹕『且以性爲隨物於外﹐則當其在外時﹐何者爲在內﹖』此一條最痛快。」

或問﹕「孟子『始條理者﹐智之事﹔終條理者﹐聖之事』。知行分明是兩事。」直曰「要曉得始終條理﹐只是一个條理而始終之耳。」曰「旣是一个條理﹐緣何三子卻聖而不智﹖」直曰「也是三子所知分限只到此地位。」先生嘗以此問諸友。黃正之曰「先生以致知各隨分限之說﹐提省諸生。此意最切。」先生曰「如今說三子﹐正是此意。」

先生曰「『易則易知』。只是此天理之心﹐則你也是此心。你便知得人人是此心﹐人人便知得。如何不易知﹖若是私欲之心﹐則一个人是一个心。人如何知得﹖」

先生曰「人但一念善﹐便實實是好﹔一念惡﹐便實實是惡﹔如此才是學。不然﹐便是作僞。」嘗問門人﹐聖人說﹕「知之爲知之」二句﹐是何意思﹖二友不能答。先生曰「要曉得聖人之學﹐只是一誠。」

直自陳喜在靜上用功。先生曰「靜上用功固好﹐但終自有獘。人心自是不息。𨿽在睡夢﹐此心亦是流動。如天地之化﹐本無一息之停。然其化生萬物﹐各得其所﹐卻亦自靜也。此心𨿽是流行不息﹐然其一循天理﹐卻亦自靜也。若專在靜上用功﹐恐有喜靜惡動之獘。動靜一也。」直曰「直固知靜中自有知覺之理。但伊川《答呂學士》一段可疑。伊川曰﹕『賢且說靜時如何﹖』呂學士曰﹕『謂之有物則不可﹐然自有知覺在。』伊川曰﹕『旣有知覺﹐卻是動也﹐如何言靜﹖』」先生曰「伊川說還是。」直因思伊川之言﹐分明以靜中無知覺矣。如何謂伊川說還是﹖考諸晦翁亦曰「若云知寒覺暖﹐便是知覺已動。」又思知寒覺暖﹐則知覺著在寒暖上﹐便是已發。所謂有知覺者﹐只是有此理﹐不曾著在事物﹐故還是靜。然瞌睡也有知覺﹐故能做夢﹐故一喚便醒。槁木死灰﹐無知覺﹐便不醒矣。則伊川所謂「旣有知覺﹐卻是動也﹐如何言靜」﹖正是說靜而無靜之意﹐不是說靜中無知覺也。故先生曰「伊川說還是」。

直問﹕「戒愼恐懼是致知﹐還是致中﹖」先生曰「是和上用功。」曰「《中庸》言致中和﹐如何不致中﹐卻來和上用功﹖」先生曰「中和一也。內無所偏倚﹐少間發出﹐便自無乖戾。本體上如何用功﹖必就他發處﹐才著得力。致和便是致中。萬物育﹐便是天地位。」直未能釋然。先生曰「不消去文義上泥。中和是離不得底。如面前火之本體是中﹐火之照物處便是和。舉著火﹐其光便自照物。火與照如何離得﹖故中和一也。近儒亦有以戒懼卽是愼獨﹐非兩事者。然不知此以致和卽便以致中也。」他日崇一謂直曰「未發是本體﹐本體自是不發底。如人可怒。我𨿽怒他﹐然怒不過當﹐卻也是此本體未發。」後以崇一之說問先生。先生曰「如此卻是說成功。子思說發與未發﹐正要在發時用功。」

艾鐸問﹕「如何爲天理﹖」先生曰「就爾居喪上體驗看。」曰「人子孝親﹐哀號哭泣﹐此孝心便是天理﹖」先生曰「孝親之心眞切處才是天理。如眞心去定省問安﹐𨿽不到牀前﹐卻也是孝。若無眞切之心﹐𨿽日日定省問安﹐也只與扮戲相似﹐卻不是孝。此便見心之眞切﹐才爲天理。」

直問﹕「顏子『擇中庸』﹐是如何擇﹖」先生曰「亦是戒愼不睹﹐恐懼不聞﹐就己心之動處﹐辧別出天理來。『得一善』﹐卽是得此天理。」後又與正之論顏子「𨿽欲從之﹐末由也已。」正之曰「先生嘗言﹕『此是見得道理如此。如今日用﹐凡視聽言動﹐都是此知覺。然知覺卻在何處﹖捉定不得。所以說「𨿽欲從之﹐末由也已」。顏子見得道體後﹐方才如此說。』」

直問﹕「『物有本末』一條﹐舊說似與先生不合。」先生曰「譬如二樹在此﹐一樹有一樹之本末。豈有以一樹爲本﹐一樹爲末之理﹖明徳親民﹐總是一物﹐只是一个工夫。才二之﹐明徳便是空虛﹐親民便是襲取矣。『物有本末』云者﹐乃指定一物而言。如實有孝親之心﹐而後有孝親之儀文節目。『事有終始』云者﹐亦以實心爲始﹐實行爲終。故必始焉有孝親之心﹐而終焉則有孝親之儀文節目。事長﹑事君﹐無不皆然。自意之所著謂之物﹐自物之所爲謂之事。物者事之物﹐事者物之事也。一而已矣。」

先生曰「朋友相處﹐常見自家不是﹐方能點化得人之不是。善者固吾師﹐不善者亦吾師。且如見人多言﹐吾便自省亦多言否﹖見人好髙﹐吾自省亦好髙否﹖此便是相觀而善﹐處處得益。」

先生曰「至誠能盡其性﹐亦只在人物之性上盡。離卻人物﹐便無性可盡得。能盡人物之性﹐卽是至誠致曲處。致曲工夫﹐亦只在人物之性上致﹐更無二義。但比至誠有安勉不同耳。」

先生曰「學者讀書﹐只要歸在自己身心上。若泥文著句﹐拘拘解釋﹐定要求个執定道理﹐恐多不通。蓋古人之言﹐惟示人以所向往而已。若於所示之向往﹐尙有未明﹐只歸在良知上體會方得。」

先生曰「气質猶器也﹐性猶水也。均之水也﹐有得一缸者﹐得一桶者﹐有得一甕者﹐局於器也。气質有淸濁厚薄彊弱之不同﹐然其爲性則一也。能擴而充之﹐器不能拘矣。」

直問﹕「『聖人情順萬事而無情。』夫子哭則不歌﹐先儒解爲余哀未忘。其說如何﹖」先生曰「情順萬事而無情﹐只謂應物之主宰﹐無滯發於天理不容已處。如何便休得﹖是以哭則不歌。終不然﹐只哭一場後﹐便都是樂。更樂更無痛悼也。」

或問﹕「致良知工夫﹐恐於古今事變有遺﹖」先生曰「不知古今事變從何處出﹖若從良知流出﹐致知焉盡之矣。」

先生曰「顏子『欲罷不能』﹐是眞見得道體不息﹐無可罷時。若功夫有起有倒﹐尙有可罷時﹐只是未曾見得道體。」

先生曰「夫婦之與知與能﹐亦聖人之所知所能。聖人之所不知不能﹐亦夫婦之所不知不能。」又曰「夫婦之所與知與能﹐𨿽至聖人之所不知不能﹐只是一事。」

先生曰「𨿽小道必有可觀。如虛無﹑權謀﹑術數﹑技能之學﹐非不可超脫世情。若能於本體上得所悟入﹐俱可通人精妙。但其意有所著﹐欲以之治天下國家﹐便不能通﹐故君子不用。」

童克剛問﹕「《傳習錄》中以精金諭聖﹐極爲明切。惟謂孔子分兩不同萬鎰之疑﹐𨿽有軀殼起念之說﹐終是不能釋然。」師不言。克剛請之不已。師曰「看《易經》便知道了。」克剛必請明言。師乃嘆曰「早知如此起辧生疑﹐當時便多說這一千也得。今不自段煉金之程色﹐只是問他人金之輕重。柰何﹗」克剛曰「堅若早得聞教﹐必求自見。今老而幸遊夫子之門﹐有疑不決。懷疑而死﹐終是一憾。」師乃曰「伏羲作《易》﹐神農﹑黃帝﹑堯﹑舜用《易》﹐至於文王演卦於羑里﹐周公又演爻於居東。二聖人比之用《易》者似有間矣。孔子則又不同。其壯年之志﹐只是東周﹐故夢亦周公。嘗曰﹕『文王旣沒﹐文不在玆乎﹖』自許自志﹐亦只二聖人而已。況孔子玩《易》﹐韋編乃至三絕﹐然後嘆《易》道之精。曰﹕『假我數年﹐五十以學《易》﹐可以無大過。』比之演卦演爻者更何如﹖更欲比之用《易》如堯﹑舜﹐則恐孔子亦不自安也。其曰﹕『我非生而知之者。好古以求之者。』又曰﹕『若聖與仁﹐則吾豈敢﹖抑之爲不厭。』乃其所至之位。」﹝《稽山承語》﹞

先生曰「吾昔居滁時﹐見學者爲口耳同異之辯﹐無益於得﹐且教之靜坐。一時學者亦若有悟﹐但久之漸有喜靜厭動﹑流入枯槁之病﹐故邇來只指破致良知工夫。學者眞見得良知本體﹐昭明洞徹﹐是是非非﹐莫非天則﹐不論有事無事﹐精察克治﹐俱歸一路﹐方是格致實功﹐不落卻一邊﹐故較來無出致良知。話頭無病﹐何也﹖良知原無間動靜也。」

曰「昔孔門求中行之士不可得。苟求其次﹐其惟狂者乎﹗狂者志存古人﹐一切聲利紛華之染﹐無所累其衷﹐眞有鳳凰翔於千仞气象。得是人而裁之﹐使之克念﹐日就平易切實﹐則去道不遠矣。予自鴻臚以前﹐學者用功尙多拘局。自吾揭示良知﹐頭腦漸覺見得此意者多﹐可與裁矣﹗」

先生嘗語學者曰「作文字亦無妨工夫﹐如『詩言志』﹐只看爾意向如何﹐意得處自不能不發之於言﹐但不必在詞語上馳騁。言不可以僞爲。且如不見道之人﹐一片粗鄙心﹐安能說出和平話﹖總然都做得﹐後一兩句﹐露出病痛﹐便覺破此文原非充養得來。若養得此心中和﹐則其言自別。」

門人有欲汲汲立言者﹐先生聞之﹐嘆曰「此獘溺人﹐其來非一日矣。不求自信﹐而急於人知﹐正所謂『以己昏昏﹐使人昭昭』也。恥其名之無聞於世﹐而不知知道者視之﹐反自貽笑耳。宋之儒者﹐其制行磊牽﹐本足以取信於人。故其言𨿽未盡﹐人亦崇信之﹐非專以空言動人也。但一言之誤﹐至於誤人無窮﹐不可勝救﹐亦豈非汲汲於立言者之過耶﹖」

先生與黃綰﹑應良論聖學久不明﹐學者欲爲聖人﹐必須廓淸心體﹐使纖翳不畱﹐眞性始見﹐方有操持涵養之地。應良疑其難。先生曰「聖人之心如明鏡﹐纖翳自無所容﹐自不消磨刮。若常人之心﹐如斑垢駁蝕之鏡﹐須痛磨刮一番﹐盡去駁蝕﹐然後纖塵卽見﹐才拂便去﹐亦不消費力。到此已是識得仁體矣。若駁蝕未去﹐其間固自有一點明處﹐塵埃之落﹐固辦見得﹐才拂便去。至於堆積於駁蝕之上﹐終弗之能見也。此學利困勉之所由異﹐幸勿以爲難而疑之也。凡人情好易而惡難﹐其間亦自有私意﹑气習纏蔽﹐在識破後﹐自然不見其難矣。古之人至有出萬死而樂爲之者﹐亦見得耳。向時未見得裏面意思﹐此功夫自無可講處。今已見此一層﹐卻恐好易惡難﹐便流入禪釋去也。」

孟源問﹕「靜坐中思慮紛雜﹐不能彊禁絕。」先生曰「紛雜思慮﹐亦彊禁絕不得﹐只就思慮萌動處省察克治﹐則天理精明後﹐有个『物各付物』的意思﹐自然精專﹐無紛雜之念。《大學》所謂『知止而後有定』也。」

一日﹐先生喟然發嘆。九川問曰「先生何嘆也﹖」曰「此理簡易明白若此﹐乃一經沈埋數百年。」九川曰「亦爲宋儒從知解上入﹐認識神爲性體﹐故聞見日益﹐障道日深耳。今先生拈出良知二字﹐此古今人人眞面目﹐更復奚疑﹖」先生曰「然﹗譬之人有冒別姓墳墓爲祖墓者﹐何以爲辧﹖只得開壙﹐將子孫滴血﹐眞僞無可逃矣。我此良知二字﹐實千古聖賢相傳一點骨血也。」

張元衝在舟中問﹕「二氏與聖人之學所差毫釐﹐謂其皆有得於性命也。但二氏於性命中著些私利﹐便謬千里矣。今觀二氏作用﹐亦有功於吾身者。不知亦須兼取否﹖」先生曰「說兼取便不是。聖人盡性至命﹐何物不具﹖何待兼取﹖二氏之用﹐皆我之用。卽吾盡性至命中完養此身﹐謂之仙﹔卽吾盡性至命中不染世累﹐謂之佛。但後世儒者不見聖學之全﹐故與二氏成二見耳。譬之廳堂﹐三間共爲一廳﹐儒者不知皆我所用﹐見佛氏則割左邊一間與之﹐見老氏則割右邊一間與之﹐而己則自處中間﹐皆舉一而廢百也。聖人與天地民物同體﹐儒﹑佛﹑老﹑莊皆吾之用﹐是之謂大道。二氏自私其身﹐是之謂小道。」

郡守南大吉以座主稱門生﹐然性豪曠﹐不拘小節。先生與論學有悟﹐乃告先生曰「大吉臨政多過﹐先生何無一言﹖」先生曰「何過﹖」大吉歷數其事。先生曰「吾言之矣。」大吉曰「何﹖」曰「吾不言﹐何以知之﹖」曰「良知。」先生曰「良知非吾常言而何﹖」大吉笑謝而去。居數日﹐復自數過加密﹐且曰「與其過後悔攺﹐曷若預言不犯爲佳也﹖」先生曰「人言不如自悔之眞。」大吉笑謝而去。居數日﹐復自數過益密﹐且曰「身過可勉﹐心過柰何﹖」先生曰「昔鏡未開﹐可得藏垢。今鏡明矣﹐一塵之落﹐自難住腳。此正入聖之機也。勉之﹗」

先生曰「昔者孔子在陳﹐思魯之狂士。世之學者﹐沒溺於富貴聲利之場﹐如拘如囚﹐而莫之省脫。及聞孔子之教﹐始知一切俗緣皆非性體﹐乃豁然脫落。但見得此意﹐不加實踐﹐以入於精微﹐則漸有輕滅世故﹐闊略倫物之病。𨿽比世之庸庸瑣瑣者不同﹐其爲未得於道一也。故孔子在陳思歸以裁之﹐使入於道耳。諸君講學﹐但患未得此意。今幸見此﹐正好精詣力造﹐以求至於道﹑無以一見自足﹐而終止於狂也。」

是月﹐舒柏有敬畏累灑落之問﹐劉侯有入山養靜之問。先生曰「君子之所謂敬畏者﹐非恐懼憂患之謂也。『戒愼不睹﹐恐懼不聞』之謂耳。君子之所謂灑落者﹐非曠蕩放逸之謂也。乃其心體不累於欲﹐無入而不自得之渭耳。夫心之本體﹐卽天理也。天理之昭明靈覺﹐所謂良知也。君子戒懼之功﹐無時或間﹐則天理常存﹐而其昭明靈覺之本體﹐自無所昏蔽﹐自無所牽擾﹐自無所歉餒愧作。動容周旋而中體﹐從心所欲而不逾﹐斯乃所謂眞灑落矣。是灑落生於天理之常存﹐天理常存生於戒愼恐懼之無間。孰謂敬畏之心﹐反爲灑落累耶﹖」謂劉侯曰「君子養心之學﹐如良醫治病﹐隨其虛實寒熱而斟酌補泄之﹑要在去病而已。初無一定之方﹐必使人人服之也﹖若專欲入坐窮山絕世﹐故屏思慮﹐則恐旣已養成空寂之性﹐𨿽欲勿流於空寂﹐不可得矣。」

徳洪攜二弟徳周仲實讀書城南﹐洪父心漁翁往視之﹐魏良政﹑魏良器輩與遊禹穴諸勝﹐十日忘返。問曰「承諸君相攜日久﹐得無妨課業乎﹖」答曰「吾舉子業無時不習。」家君曰「固知心學可以觸類而通﹐然朱說亦須理會否﹖」二子曰「以吾良知求晦翁之說﹐譬之打蛇得七寸矣﹐又何憂不得耶﹖」家君疑未釋﹐進問先生。先生曰「豈特無妨﹖乃大益耳。學聖賢者﹐譬之治家﹑其產業﹑第宅﹑服食﹑器物﹐皆所自置。欲請客出其所﹐有以享之。客去﹐其物具在﹐還以自享﹐終身用之無窮也。今之爲舉業者﹐譬之治家﹕不務居積﹐專以假貸爲功。欲請客﹐自廳事以至供具百物﹐莫不徧借。客幸而來﹐則諸貸之物一時丰裕可觀﹔客去﹐則盡以還人﹐一物非所有也。若請客不至﹐則時過气衰﹐借貸亦不備﹐終身奔勞﹐作一窶人而已。是求無益於得﹐求在外也。」明年乙酉大比﹐稽山書院錢楩與魏良政並發解江﹑浙。家君聞之﹐笑曰「打蛇得七寸矣。」

樾方自白鹿洞打坐﹐有禪定意。先生目而得之﹐令舉似。曰「不是。」已而稍變前語﹐又曰「不是。」已而更端﹐先生曰「近之矣。此體豈有方所﹖譬之此燭﹐光無不在。不可以燭上爲光。」因指舟中曰「此亦是光﹐此亦是光。」直指出舟外水面曰「此亦是光。」樾領謝而別。

至吉安。諸生偕舊遊三百餘人迎入螺川驛中﹐先生立談不倦﹐曰「堯﹑舜生知安行的聖人﹐猶兢兢業業用困勉的工夫。吾儕以困勉的資質﹐而悠悠蕩蕩﹐坐享生知安行的成功﹐豈不誤己誤人﹖」又曰「良知之妙﹐眞是『周流六虛﹐變通不居』。若假以文過飾非﹐爲害大矣。」臨別﹐囑曰「工夫只是簡易眞切﹐愈眞切愈簡易﹐愈簡易愈眞切。」

○語錄﹝四條﹞

客與主對﹐讓盡所對之賓﹐而安心居於卑末﹐又有盡心盡力供養諸賓﹐賓有失錯﹐又能包容﹐此主气也。惟恐人加於吾之上﹐惟恐人怠慢我﹐此是客气。﹝《稽山承語》﹞

謙虛之功與勝心正相反。人有勝心﹐爲子則不能孝﹐爲臣則不能敬﹐爲弟則不能恭﹐與朋友則不能相信相下。至於爲君亦未仁﹐爲父亦未慈﹐爲兄亦不能友。人之惡行﹐𨿽有大小﹐皆由勝心出﹐勝心一堅﹐則不復有攺過徒義之功矣。

《幹卦》通六爻﹐作一人看﹐只是有顯晦﹐無優劣﹔作六人看﹐亦只有貴賤﹐無優劣。在自己工夫上體驗﹐有生熟﹑少壯﹑疆老之異﹐亦不可以優劣論也。﹝《稽山承語》﹞

在贛州親筆寫周子《太極圖》及《通書》「聖可學乎」一段﹐末云「按濂溪自注『主靜』﹐云『無欲故靜』﹐而於《通書》云﹕『無欲則靜虛動直』﹐是主靜之說﹐實兼動靜。『定之以中正仁義』﹐卽所謂『太極』。而『主靜』者﹐卽所謂『無極』矣。舊注或非濂溪本意﹐故特表而出之。後學余姚王守仁書。」

右《太極圖說》﹐與夫《中庸修道說》﹐先師陽明夫子嘗勒石於虔矣。今玆門人聞人公囗﹐以監察禦史督學南畿﹐嗣承往志﹐乃謀諸郡守王公鴻漸﹑縣尹朱君廷臣﹑賀君府﹐摹於姑蘇學宮之六經閣﹐俾多士瞻誦﹐知聖學之所宗云。嘉靖乙未歲三月朔日﹐門人余姚錢徳洪識。

此篇語錄四條﹐錄自李詡《戒庵老人漫筆》卷七﹐篇名系編者所加。篇末「後學余姚王守仁書」八字及錢徳洪按語﹐《漫筆》未收﹐玆據日本《陽明學報》第一百五十三號補錄。

○書明道延平語﹝附跋﹞

明道先生曰「人於外物奉身者﹐事事要好﹐只有自家一个身與心卻不要好。苟得外物好時﹐卻不知道自家身與心已自先不好了也。」

延平先生曰「默坐澄心﹐體認天理﹐若於此有得﹐思過半矣。」

右程﹑李二先生之言﹐予嘗書之座右。南濠都君每過輒誦其言之善﹐持此紙索予書﹐予不能書﹐然有志身心之學﹐此爲朋友者所大願也﹐敢不承命﹗陽明山人余姚王守仁書。

此一綿繭紙﹐筆書徑寸﹐靖江朱近齋來訪﹐問余何自有此寶﹖余答以重價購之吳門。謂曰「先師手書極大者爲余得之。所藏《修道說》若中等字﹐如此者絕少﹐而竟爲君所有。心印心畫﹐合並在目﹐非宗門一派气類默承﹐詎能致是乎﹖」遂手摹之以去。乃餘原本亦亡於倭﹐思之痛惜﹗李詡識。

