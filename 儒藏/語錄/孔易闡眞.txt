孔易闡眞

素朴散人悟元子劉一明體述

門人沖和張陽全校閱

後學孫明空重刊

大象傳

上干下乾

天行健﹐君子以自彊不息。乾爲天﹐其徳健﹐上干天﹐下乾天﹐是天之一气上下流行不息﹐行健之象也。君子有見於此﹐知人資天之气而始﹐卽有此天之健徳﹐此徳本來流行不息﹐無一時間斷﹐因交後天﹐棄眞入假﹐健非所健﹐有時間斷矣。以是效天之行健﹐借假修眞﹐於後天中返先天﹐自彊不息焉。彊者﹐剛彊不屈﹐萬物難移之謂﹐若能自彊﹐則正气長存﹐內有主宰﹐富貴不能淫﹐貧賤不能移﹐威武不能屈﹐非禮不履﹐非道不處﹐非義不行﹐順之逆之﹐彊而無處不在﹐彊而無時或息﹐其行與天爲徒矣。但世之彊者有矣﹐彊而爲物所引﹐用之於外者有矣﹔或能自彊﹐始勤終怠﹐遵道而行﹐半途而廢者亦有矣﹔自彊實落功夫﹐全在不息﹐若稍有一點懈怠﹐稍有些子私欲﹐不得謂彊﹐亦不得謂自彊﹐惟不息之自彊﹐方能造到渾然天理﹐堅剛不壞﹐永久長存地位。夫天者﹐命也﹔命者﹐健徳﹐卽本來一點浩然正气。因其無影無形﹐活活潑潑﹐流行不息﹐謂之气﹔因其至大至剛﹐充塞天地﹐謂之健﹔因其主宰萬有﹐爲陰陽之祖﹐造化之根﹐謂之命。气也﹐健也﹐命也﹐總一彊也。一自彊不息﹐而造命之功盡矣﹐此法天之學也。

上坤下坤

地勢坤﹐君子以厚徳載物。

坤爲地﹐其徳順﹐上坤地﹐下坤地。上者﹐地之髙﹔下者﹐地之低。是地勢隨髙就低﹐坤順之象也。君子有見於此﹐知人資地之气而生﹐卽具此地之順徳﹐因其知識一開﹐誤用聰明﹐順非所順﹐順其气質之性﹐失其至善之性﹐內而不能虛己﹐外而不能容物﹐以假爲眞﹐以苦爲樂﹐終歸大化。以是法地之順道﹐而厚徳載物焉。厚徳卽順徳﹐順徳厚徳卽內虛外實之徳﹐惟順能虛﹐惟厚能實。內虛者﹐虛心也﹐虛心而能容物﹔外實者﹐實行也﹐實行而能應物。容物應物是能載物﹐物無窮﹐而載之亦無窮﹐其徳愈載愈厚﹐愈厚愈載﹐君子能載物﹐君子有厚徳也。但載物順境去的﹐逆境去不得﹐不謂之厚﹔外面彊行﹐內裏不虛﹐亦不謂之厚﹔載物之厚徳﹐須要在眞履實踐處做出﹐如人罵也受的﹐人打也受的﹐至於艱難困苦﹑疾病災患﹐一切不順境遇﹐無不一一受的﹐亦若地之山嶽之重也受的﹐河海之決也受的﹐艸木之傷也受的﹐地之厚徳如是﹐君子之厚徳亦如是﹔地之載物如是﹐君子之載物亦如是。一厚徳而修性之功盡矣﹐此法地之學也。

上坎下震

云雷﹐屯﹔君子以經綸。

屯者﹐屈而未伸之義。上坎水﹐下震雷﹐坎言云而不言水者﹐雨自雲而降﹐雷在雲中震動﹐已有雨意﹐未至雨時﹐正陰陽搏結﹐將通未通之候﹐屯之象也。君子有見於此﹐知先天一點陽气﹐爲後天陰气所陷﹐𨿽有發現之時﹐屯難不通﹐若無扶陽抑陰之功﹐難得易失﹐當面錯過﹐以是因其所發﹐而經綸修持焉。經者﹐整其緒﹐調合陰陽是也﹔綸者﹐理其條﹐加減進退是也。經而不綸﹐不能成物﹐知藥物而不知火候﹐不能成道。當一陽生於坎地﹐正陰陽交接之關口﹐生殺相分之要津﹐可凶可吉之時﹐修道者急須下手﹐扭轉旋璣﹐謹守靈苗﹐不使陰气稍有侵傷﹐漸生漸采﹐十二時中無有間斷﹐經之綸之﹐進退止足﹐毫髮不差﹐𨿽始而陽气不通﹐終而陽气舒暢﹐亦如雷震於雲中﹐甘露自降﹐所謂昏久則昭明者是也。

上艮下坎

山下出泉﹐蒙﹔君子以果行育徳。

蒙者﹐無識無知﹐修養之義。上艮山﹐下坎水﹐坎言泉而不言水者﹐山下之泉卽是水。山下出泉﹐泉得山養﹐爲有本之水﹐源遠流長﹐通行無阻﹐蒙之象也。君子有見於此﹐知修道者﹐欲行徳於外﹐先須養徳於內﹐若不養而卽行﹐則行而無本﹐中無主宰﹐反傷其徳。以是效泉之出山﹐無阻而果行﹔法山之養泉﹐惇厚而育徳也。坎中一陽﹐系天一所生﹐乃生物之祖气﹐所謂天徳者是也﹐此徳隱於後天之中。一切常人﹐順其後天﹐棄其先天﹐多不知育養修持﹐漸次消耗﹐自傷性命﹐若有醒悟者﹐截然放下﹐育於內而行於外﹐育以濟行﹐行以驗育﹐內外兼修﹐育固養﹐行亦養﹐可以復全天徳﹐不爲後天陰气所傷矣。但育徳須要無一徳之不育﹐果行須要無一行之不果﹔育徳須要育到如山之不動不搖﹐方是育之至﹐果行須要果到如泉之晝夜流通﹐方是果之至。行果徳育﹐盡性了命﹐渾然天理﹐不識不知﹐順帝之則﹐此蒙之所以貴也。

下乾上坎

云上於天﹐需﹔君子以飲食宴樂﹝樂音洛﹞。

需者﹐有待之義。上坎水﹐下乾天﹐水气自地而升於天﹐上則結而爲云﹐云生天上﹐其雨可立而待﹐需之象也。君子有見於此﹐知人之不能成其大道者﹐皆由性躁行偏﹐陰陽不和之故。以是飲食以養陰﹐使陰去濟陽﹔宴樂以調陽﹐使陽去就陰。陰陽相和﹐生气內藏﹐無中生有﹐不待勉彊﹐自然而然。蓋以天地之气氤氳﹐甘露自降﹔陰陽之气交合﹐黃芽卽生。曰飲食者﹐養身而身無傷也﹔曰宴樂者﹐養心而心無累也。身心有養﹐還丹易結﹐所謂煉己待時者﹐不在此乎﹗

上干下坎

天與水違行﹐訟﹔君子以作事謀始。

訟者﹐辧論是非之謂。上干天﹐下坎水﹐天至上﹐水至下﹐天與水違行而不相合﹐訟之象也。君子有見於此﹐知人之暴性陰謀﹑爭勝好彊﹐爲應事接物招禍之端﹐稍有不謹﹐外而傷人﹐內而傷己﹐以是作事而謀之於始﹐不爭訟於人﹐而自訟於己焉。事不一事﹐作不一作﹐凡日用常行﹐修道立徳皆事也。作事不謀於始﹐則見理不明﹐必作之不當﹐性躁行偏﹐險事隨之。惟謀之於始﹐可作者作之﹐不可作者止之﹐謹之於始﹐自能全之於終。蓋作事者﹐健行也﹔謀始者﹐防險也。謀而後作﹐不輕於作﹐天下無不可作之事﹐天下亦無不可成之事﹐噫﹗躁行卽違行﹐行險卽招險﹐作事能謀於始﹐人心漸去﹐气質漸化﹐以己合人﹐物我同觀﹐有何違行之事哉﹗

上坤下坎

地中有水﹐師﹔君子以容民畜眾。

師者﹐以一而帥眾也。上坤地﹐下坎水﹐是地中有水也。地勢厚大﹐水性滋潤﹐地中有水﹐以一地而容眾水﹐以眾水而潤一地﹐此師之象也。君子有見於此﹐知人之身﹐如邦國也﹐人之心﹐如君也﹐身中之精神性情气﹐如民也﹐性中之仁義禮智信﹐如眾也﹐此民此眾﹐爲人生之本﹐不可不保惜之﹐以是容民﹐以固根本﹐畜眾而禦外患焉。然必先容民者﹐先治內也﹔後畜眾者﹐後治外也。治內以禦外﹐治外以安內﹐內外相濟﹐縱橫順逆﹐無不遂心﹐師之道如是﹐君子容畜之道亦如是也。

上坎下坤

地上有水﹐比﹔先王以建萬國﹐親諸侯。

比者﹐親也。上坎水﹐下坤地﹐是地上有水﹐水所以滋潤萬物﹔水行地上﹐流通無阻﹐地無疆而水潤亦無疆﹐此比之象也。先王有見於此﹐知天下大矣﹐一人之施治有限﹐安得人人而親之﹖以是建萬國﹐封諸候﹐興朝覲之典﹐親諸候﹐使諸候各親其國﹐民於是施治。不能及者﹐而亦及之﹔遠民不能親者﹐而亦親之。特以親諸候﹐卽親萬民耳。修道者﹐明陰陽五行五徳之理﹐使各居其位﹐如建國建諸候也﹔使陰陽調和﹐五行一气﹐五徳相合﹐如親諸候也﹔五行攢而五徳合﹐萬緣俱化﹐萬善同歸﹐如親諸候親萬民也。卦體﹐坎中一陽﹐居於中正尊位﹐卽道心耳。道心發現﹐仁義禮智根於心﹐萬理紛紜﹐渾然天理﹐大地裏黃芽長徧﹐滿世界金花開綻﹐順手拈來﹐俱是靈藥﹐亦如水流地上﹐無處不通。先王親諸候﹐修道者親萬善﹐同一理也。

上巽下乾

風行天上﹐小畜﹔君子以懿文徳。

小畜者﹐養之小也。上巽風﹐下乾天﹐是風行天上也。風行地上﹐鼓動萬物﹐所養者廣﹔風行天上﹐只可淸熱解燥﹐所養者少﹔小畜之象也。君子有見於此﹐知盡性至命之學﹐乃竊陰陽﹐奪造化﹐轉生殺﹐扭樞機之大事﹐非得心傳者不能行。但大畜不能﹐亦須小畜﹐以是懿文徳焉。懿者﹐美也﹐妝飾之謂。文者﹐威儀云爲之文。威儀云爲𨿽非修徳之大事﹐亦修徳者之不可忽﹐如應物平順﹐執事恭敬﹐動作詳細﹐言語謹愼之類。藏其剛而用其柔﹐瞻前顧後﹐從容不迫﹐自無躁動失徳之行﹐亦如風吹天上﹐燥气悉化也。修徳而至燥气悉化﹐能小畜﹐而卽能大畜矣。

上干下兌

上天下澤﹐履﹔君子以辧上下﹐定民志。

履者﹐登進也。上干天﹐下兌澤﹐天覆澤而澤仰天﹐是上下有一定之位﹐不得混亂﹐此履之象也。君子有見於此﹐知形而上者謂之道﹐形而下者謂之器﹐大小有分﹐尊卑有別﹐不得以上爲下﹐以下爲上﹐以大爲小﹐以小爲大﹐以尊爲卑﹐以卑爲尊﹐以是辯別上下之位﹐定其民志﹐使不得妄想過履耳。陽爲君﹐上也﹔陰爲民﹐下也。能辯上下﹐則是非邪正已明﹐非禮不履﹐扶陽抑陰﹐修眞化假﹐內念不生﹐外物不入﹐萬有皆空﹐一切俗情塵緣之志﹐於是乎定矣。卦象兌爲陰金﹐妄情也﹔乾爲陽金﹐眞情也。以陰履於陽下﹐以陽履於陰上﹐妄情不起﹐眞情長存。眞情者﹐無情之情﹐以無情制有情﹐如貓捕鼠﹐如湯澆雪﹐片餉之間﹐災變爲福﹐民志定而無敗道之物﹐方且漸履於剛健中正﹐純粹之精矣。但定民志﹐全在能辯上下﹐辯的一分﹐定的一分﹐辯的十分﹐定的十分﹐稍有些子辯不明﹐卽有些子定不得﹐故聖人盡性至命之學﹐先要窮理也。

下乾上坤

天地交﹐泰﹔後以財成天地之道﹐輔相天地之宜﹐以左右民。﹝財同裁相音象﹐左音佐﹐右音佑。﹞

泰者﹐通也。上坤地﹐下乾天﹐天气自下而上升﹐地气自上而下降﹐是天地陰陽之气相交﹐萬物發生﹐泰之象也。元後有見於此﹐知天地陰陽相交而萬物生﹐人之陰陽相交而萬化安﹐以之財成天地之道﹐輔相天地之宜焉。人秉天地陰陽五行之气而生身﹐身中卽具此陰陽五行之气。此气在人身中﹐發而爲五徳。五徳其體﹐有自然之道﹐不待勉彊﹐所謂率性之道也。後明五行相生之理﹐使仁義理智信一气流行﹐裁成乎天地生人自然之道。五徳其用﹐有當然之宜﹐不可偏執﹐所謂修道之教也。後明五行相克之理﹐使仁義禮智信﹐各得其當﹐輔相其天地賦人當然之宜﹐裁成其道。輔相其宜﹐凡以爲通天下之志﹐成天下之務﹐以左右斯民﹐使人人皆以天地之道爲道﹐以天地之宜爲宜﹐保合太和﹐各正性命耳。噫﹗誰無天地之道﹖誰無天地之宜﹖特患不能裁成﹐不能輔相耳。果能裁成之﹐則先天可全﹔果能輔相之﹐則後天可化。先天全﹐後天化﹐其體自然﹐其用當然﹐五行一气﹐五徳混成﹐性命凝結﹐方且與天地同功用﹐與天地同長久。其泰爲何如哉﹖

上干下坤

天地不交﹐否﹔君子以儉徳辟難﹐不可榮以祿。﹝辟音避。難去聲。﹞

否者﹐塞也。上干天﹐下坤地﹐地气自下而上升﹐天气自上而下降﹐是天地陰陽之气不交﹐萬物閉塞﹐否之象也。君子有見於此﹐知天地陰陽不交﹐則萬物藏﹔人身陰陽不交﹐則天眞傷。以之隨時收斂﹐儉約其徳﹐自辟其難﹐不可榮以祿也。儉徳者﹐黜聰毀智﹐韜明養晦﹐借後天﹐保先天﹐不使些子客气雜於天眞之內也。蓋人一交後天﹐假者來而眞者去﹐心爲物誘﹐性亂命搖﹐否莫否於此﹐難莫難於此。若不知早辟﹐稍有些子名利之心﹑聲色之情﹐愈致其否﹐傷生害命之難﹐烏能免諸。不可榮以祿﹐正以見榮祿﹐且不動於心﹐而況小貨小利乎﹖儉徳二字﹐包括甚多﹐其功甚細﹐一才一智﹐皆必藏之﹐如壁列萬仞﹐物我兩忘﹐有徳而不知其徳。若知其徳﹐便不爲儉。因其不知徳﹐方能不可榮以祿。祿不可榮﹐其難自無﹐其否自去﹐始𨿽陰陽不交﹐終必陰陽相合。儉徳辟難之功﹐豈小焉哉﹗

上干下離

天與火﹐同人﹔君子以類族辧物。

同人者﹐與人相同也。上干天﹐下離日﹐日卽火也。天無物不覆﹐日無物不照﹐天與日同處﹐公而且明﹐同人之象也。君子有見於此﹐知修道者應世接物﹐貴乎能同於人﹐尢貴乎不苟同於人﹐以是類族辧物焉。類者﹐同一其類﹔族者﹐各一其族。如人髙低貴賤﹐皆有其族。君子於各族﹐皆一類視之﹐無一不同。辧者﹐分別也﹔物者﹐邪正善惡之物。君子於物﹐而必辧之﹐無敢苟同。類族﹐所以法天之無私﹔辧物﹐所以效日之明照。旣無私﹐又明照﹐天下無不可同之人﹐天下亦無苟同之物。蓋君子同以道﹐而不同以心﹔同以理﹐而不同以人。所謂和而不流﹐羣而不黨﹐天日之同物如是﹐君子之同人亦如是也。

上離下乾

火在天上﹐大有﹔君子以竭惡揚善﹐順天休命。

大有者﹐有之大也。上離火﹐下乾天﹐是火在天上﹐天得日而生者眾﹐日在天而照者遠﹐無物不在光天化日之下﹐大有之象也。君子有見於此﹐知天命之性﹐渾然一理﹐萬善畢集﹐本大有也。因交後天﹐知識一開﹐先天受傷﹐由是善惡相雜﹐大有者而小有﹐小有者而無有矣。以是惡念一起﹐則遏而止息之﹐善念一生﹐則揚而滋長之﹐順乎天而休美其命焉。命之不休﹐由於不能順天﹐不順天﹐由於不能遏惡揚善。若能遏惡揚善﹐久而至善無惡﹐正气常存﹐仍還當年完完全全天命之物事﹐無者有﹐而有者大矣。人生在世﹐惟命最大﹐有命則生﹐無命則死﹐不能休命﹐𨿽外之萬有﹐皆屬虛假。蓋天之所命於人者﹐一善而已。能休其命﹐卽是順天﹔順天﹐卽所以順命﹔休命﹐卽所以休天。有天有命﹐有之最大。但有天有命﹐全在遏惡揚善工夫。遏惡揚善者﹐明也﹔順天休命者﹐健也。以健爲體﹐以明爲用﹐虛靈不昧﹐具眾理而應萬事﹐由明明徳而歸於至善﹐渾然天理﹐性定命凝﹐有莫有於此﹐大莫大於此﹐世間一切身外之有﹐焉得而比之乎﹗

上坤下艮

地中有山﹐謙﹔君子以裒多益寡﹐稱物平施。﹝裒蒲候反﹐稱去聲。﹞

謙者﹐有而不居之謂。上坤地﹐下艮山﹐是地中有山也。山本髙﹐地本卑﹐以卑而蘊髙﹐外虛而內實﹐謙之象也。君子有見於此﹐知人髙傲之心多﹐卑下之心寡﹐所以居心行事﹐每每不平。以是裒去其髙傲之多﹐增益其卑下之寡﹐應事接物之間﹐稱其物之髙低貴賤﹑大小輕重﹐因事制宜﹐而平施之也。蓋以能謙之君子﹐有才不恃﹐有徳不居﹐無我相﹑無人相﹐傲气悉化﹐其心常平﹐心平自然應物亦平﹔內平外平﹐其徳日髙﹐其心日下﹐外不足而內有餘﹐謙之受益多矣。

上震下坤

雷出地奮﹐豫﹔先王以作樂崇徳﹐殷薦之上帝﹐以配祖考。

豫者﹐樂也。上震雷﹐下坤地﹐是雷出於地﹐奮發而升﹐陽气通和﹐萬物無不爲之爽暢﹐豫之象也。先王有見於此﹐知徳者﹐天之所命﹐爲人生之根本﹐不可不樂於修爲﹐以是作樂以崇其徳焉。樂所以和徳﹐徳所以成樂。若不崇徳而作樂﹐是謂苦中作樂﹐惟借樂以和徳﹐其徳愈崇﹔借徳以作樂﹐其樂愈和。徳樂相符﹐是謂眞樂﹐其樂音之殷盛﹐足以薦上帝﹑配祖考。蓋上帝之所喜者徳﹐祖考之所悅者亦徳。薦上帝﹐以徳薦也﹔配祖考﹐以徳配也。作樂不失其徳﹐是不違其上帝﹐不忘其祖考。不違上帝﹐答天也﹔不忘祖考﹐報本也。夫人之有生﹐命受於上帝﹐形本於祖考﹐形所以載命﹐命所以全形﹐形與命兩不相離﹐報本卽是答天﹐答天卽是報本﹐答天報本﹐神鬼皆樂﹐而人焉有不樂。崇徳作樂之效有如此﹐人何樂而不崇徳哉﹗

上兌下震

澤中有雷﹐隨﹔君子以嚮晦入宴息。

隨者﹐就其時也。上兌澤﹐下震雷﹐是澤中有雷也。雷主動﹐澤主靜﹐動入靜中﹐陽气暫時休息。有不得不靜者﹐隨時之象也。君子有見於此﹐知人之先天一點眞陽﹐爲後天陰气所蔽﹐性爲情移﹐如震家之物﹐而爲兌家所有﹔若欲復之﹐捨隨道﹐余無他術矣。以是嚮晦入宴息也。時晦亦晦﹐借陰養陽﹐不敢妄動﹐煉己待時﹐當宴息而卽宴息﹐所謂將欲奪之﹐必固與之也。特以震入於兌﹐殺气正盛﹐生气正弱﹐晦之極矣。若冒然下手﹐不但生气不復﹐反助殺气猖狂﹔惟嚮晦而入宴息﹐動之必先靜之﹐陽隨陰而陰卽隨陽﹐其盜機也﹐天下莫能見﹐莫能知。

上艮下巽

山下有風﹐蠱﹔君子以振民育徳。

蠱者﹐事有壞也。上艮山﹐下巽風﹐是山下有風也。山能養物﹐風能鼓物﹐鼓起而養﹐此飭蠱之象也。君子有見於此﹐知人之精神如民﹐人之天眞卽徳﹐其天眞有蠱者﹐皆由不知振發精神以修養耳。以之振起精神之民﹐育養天眞之徳焉。振民﹐必如風之自下而漸上﹑自卑而登髙﹔育徳﹐必如山之穩定以生物﹑惇厚以養物。能育﹐則精神愈振﹔能振﹐則天眞得育﹔振之育之﹐未蠱者﹐可以保﹔已蠱者﹐可以飭。漸次而入﹐愈入愈力﹐必將進於至善無惡之地﹐何蠱之有乎﹗

上坤下兌

澤上有地﹐臨﹔君子以教思無窮﹐容保民無疆。

臨者﹐以上而臨下也。下兌澤﹐上坤地﹐是澤上有地也。澤無物不浸﹐地無物不載﹐旣浸而又載﹐澤得地而所浸者多﹐地得澤而所載者廣﹐此臨人之象也。君子有見於此﹐知教化不可不興﹐民命不可不立﹐以是法澤之浸潤﹐教民不倦。思而教之﹐道之以徳﹐齊之以禮﹐漸次感化﹔教無窮﹐而思亦無窮﹐必以易風移俗爲歸著。法地之廣生﹐容民不苛﹐保而容之﹐省刑法﹐薄稅斂﹐丰衣足食﹐如保赤子﹔容無疆而保亦無疆﹐教之有法﹐保之有道﹐上順下而下悅上﹐上下一心﹐熙熙皥皥﹐太和气象也﹐此有位之君子則然﹔若夫無位之君子﹐教人保人亦不外此。君子之誨人不倦﹑立言著書﹐願人人爲聖﹑个个成道﹐亦教思無窮也。君子之量包天地﹐人我同觀﹐無物不容﹐無物不愛﹐亦容保無疆也。不論有位無位﹐總以生物爲心耳。

上巽下坤

風行地上﹐觀﹔先王以省方﹐觀民設教。

觀者﹐觀望也。上巽風﹐下坤地﹐是風行地上也。風行地上﹐所到之處﹐無物不隨之鼓舞﹐如有所觀而感化﹐此觀象也。先王有見於此﹐知一方有一方之風气﹐一方有一方之性格﹐不得執一法而教化﹐以是省方之風气﹐觀民之性格﹐隨方設教﹐因人開導﹐亦如風行地上﹐隨髙就低﹐東西南北﹐皆不礙得。風之鼓物如是﹐先王之設教亦如是。大凡有教人之責者﹐須當效先王省之觀之以教人﹐方能人爲我感矣。

上離下震

雷電噬嗑﹔先王以明罰敕法。

噬嗑者﹐口食物而合也。上離火﹐下震雷﹐隨雷之火爲電﹐是雷電一處﹐雷以震物﹐電以照物﹐刑中有徳﹐殺中有生﹐如口食物必合﹐動不妄動﹐動而必明其滋味﹐此噬嗑之象也。先王有見於此﹐知彊暴凶惡之徒﹐多蹈於死地﹐而莫可逃者﹐皆由不知有罰法也。以是治律條﹐豫明輕重大小之罰﹐使人知其罪不可犯。果有不服王化﹐明知故犯﹐量其輕重大小之罪﹐勅其一定之法﹐使人知法不容逃。先明以示之﹐後威以刑之﹐生殺分明﹐刑徳兩用﹔在執法者不濫刑﹐在受法者甘於死﹐彼此無間﹐噬而嗑矣。罰也﹐法也。皆先王以明勅之﹐無非爲天地立心﹐爲生民立命也。凡用法者須當效先王﹐先明後行﹐庶不誤傷其性命矣。彼世之妄想成道者﹐不能先窮其理﹐冒然下手﹐入於旁門曲學﹐著空執相﹐欲求長生﹐反而促死﹐其卽先王之罪人﹐亦系嗑而未噬﹐空空無物﹐何益於事乎﹖

上艮下離

山下有火﹐賁﹔君子以明庶政﹐無敢折獄。

賁者﹐節也。上艮山﹐下離火﹐是山下有火也。山下有火﹐而凡山下之物﹐皆霑其光﹔以火照山﹐賁之象也。君子有見於此﹐知山下之火﹐其光不大﹐人之才缺﹐其見不遠﹐以是於庶政之易事而修明之﹐於折獄之難事無敢彊焉。庶政﹐卽風俗利獘﹑錢谷詞訟之類。庶政之興廢﹐顯而易見﹐不難修治。卽有錯誤﹐猶能更變。至於獄事﹐性命所關﹐幽隱難辧﹐稍有不明﹐殃及無辜﹐非智察秋毫者﹐不能折之﹐無敢折獄﹐亦重性命之意也。修道者之用明﹐亦不外此理﹐應世接物﹑日用常行之事﹐如庶政也﹔盡性至命﹑幽深奧妙之理﹐如獄事也。應世接物﹐人道也﹔盡性至命﹐天道也。人道顯而易見﹐稍有才智者﹐卽能辧之﹔至於天道﹐必須眞師口傳心授﹐大悟大徹﹐方能折辧不差﹐信手拈來﹐頭頭是道﹐利己兼能利人﹐爲功最大。若無師傳﹐妄猜私議﹐而彊折之﹐毫髮之差﹐千里之失﹐誤人性命﹐何敢折乎﹖無敢二字﹐是聖人教人養小明﹐而漸求其大明﹐不可恃小明而壞大事﹐自惑惑人也。噫﹗小智小慧之誤人甚矣。

上艮下坤

山附於地﹐剝﹔上以厚下﹐安宅。

剝者﹐消去也。上艮山﹐下坤地﹐是山附於地也。山本髙﹐地本低﹐以山附地﹐去其髙之有餘﹐厚其低之不足﹐剝之象也。爲上者﹐有見於此﹐知山不附地﹐則山不著實﹔上不厚下﹐則上不安居。以是剝上厚下﹐使在下者﹐皆得其所焉。蓋民爲邦本﹐本固邦寧﹐而在上者﹐亦安其所居之宅﹐行無爲之治矣。修道之士﹐有才有智者﹐亦上也﹔無才無智者﹐亦下也。有才不恃﹐有智不用﹐剝去才智之有餘﹐就於才智之不足﹐以髙附低﹐以實居虛﹐則髙爲眞髙﹐實爲眞實﹐化假爲眞﹐止於至善之地而不遷﹐安居其宅﹐不爲客气所傷矣。夫仁者﹐人之安宅也。剝上厚下﹐顚倒之間﹐剝卽變復﹐復則能依於仁﹐生機回轉﹐性命有賴。厚下安宅﹐天機畢露矣。

上坤下震

雷在地中﹐復﹔先王以至日閉關﹐商旅不行﹐後不省方。

復者﹐返還也。上坤地﹐下震雷﹐是雷在地中也。雷爲至陽之物﹐陽動於地﹐生機回轉﹐則萬物生。先王有見於此﹐知天之陽气回轉﹐則萬物蘇甦﹐人之陽气發現﹐則生機返還。以是於冬至之日閉關﹐商旅不得行而貿易﹐元後不得出而省方。凡此者﹐無非使人效法天地之復﹐養此一點生機﹐不得稍有傷損耳。生機者何機﹖卽人本來秉彜天良之心﹐爲生物之祖﹑陰陽之宗﹐一落後天﹐爲气質所蔽﹐不能常現﹐間或一現﹐此卽陰中返陽之時也。惟此一時﹐難得易失﹐人多不知﹐當面錯過﹐所以陰漸長﹐陽漸消﹐陽盡陰純﹐有死而已。至日閉關者﹐欲人人在陽復之時養陽也﹔商旅不行者﹐使其不得務於外假﹐有傷內眞也﹔後不省方者﹐使其不得明於責人﹐暗於修己也。一閉關而謹愼嚴密﹐內念不生﹐外物不入﹐陽气焉得而滲漏之﹖先王爲天地立心﹐爲生民立命者有如此﹐修道君子﹐煉己持心﹐虛室生白﹐生機回轉﹐急須收入造化鑪中﹐防危慮險﹐謹封牢藏﹐由微而著﹐必自一陽而漸復於六陽純全﹐亦卽先王至日閉關之意。蓋以此一陽來復之時﹐爲生死之關口﹐得之則入於生路﹐失之則歸於死路。閉關者﹐閉其死戶也。死戶閉而生門開﹐天借人力﹐人借天力﹐天人合發﹐則一時辰內管丹成﹐不待三年九載之功。其如人多不求眞師口訣﹐每每當面錯過﹐可不悲哉﹗

上干下震

天下雷行﹐物與無妄﹔先王以茂對時﹐育萬物。

無妄者﹐無妄心妄行也。上干天﹐下震雷﹐是天下雷行也。雷順天時而動﹐萬物卽與之俱動﹐雷無妄﹐而萬物亦無妄﹐此無妄之象也。先王有見於此﹐知天之生物者時﹐聖人之養物者徳﹐以是茂其至誠無妄之道﹐成己成物﹐對乎天時﹐育養萬物﹐使物物各正性命﹐亦皆歸於無妄耳。茂如茂盛﹐推而廣之也﹔對如對面﹐兩不相悖也。能茂對時﹐並行而不相悖﹐育萬物﹐而萬物皆得其所﹐育對時之行﹐與天同功用﹐與雷同動靜﹐焉得而有妄哉﹗修道者﹐火候爻銖不差﹐進退急緩得法﹐亦茂對時也。攢簇五行﹑和合四象﹐渾然一气﹐萬理畢集﹐亦育萬物也。對時育物﹐物物含眞﹐皆歸無妄﹐天雷無妄如是﹐先王無妄亦如是﹐修道無妄亦無不如是。無妄之道﹐一對時而盡之矣。

上艮下乾

天在山中﹐大畜﹔君子以多識前言往行﹐以畜其徳。﹝識音志。﹞

大畜者﹐積聚大也。上艮山﹐下乾天﹐是天在山中也。天大山小﹐外小而內大﹐此大畜之象也。君子有見於此﹐知人之不能增益其徳者﹐皆由自恃才智﹑自髙自大﹐不知效法古聖先賢之故。以是多識前人之言﹑往古之行﹐擴充識見﹐以畜其徳焉。聖賢心法命脈﹐皆藏於經書之中。前人之言﹐言其徳也﹔往古之行﹐行其徳也。若能博學而篤志﹐切問而近思﹐則晤對聖賢﹐所言者﹐皆前人之言﹔所行者﹐皆往古之行。言行無虧﹐其徳日畜日大﹐方且盡性至命﹐性命俱了﹐與天同長久﹐與山同堅固。其畜之大何如乎﹗

上艮下震

山下有雷﹐頤﹔君子以愼言語﹐節飲食。

頤者﹐腮頤﹐取養之義。上艮山﹐下震雷﹐是山下有雷也。山本靜﹐雷本動﹐以靜養動﹐動本於靜﹐如口上靜下動﹐靜以待動﹐頤養之象也。君子有見於此﹐知口爲出納之官﹐是非之門﹐禍福之根﹐以是愼言語﹑節飲食也。言語者﹐心之聲。言語正﹐則心正﹐言語邪﹐則心邪﹐一言一語必有益於世道人心而後出﹐不敢妄發﹐言語必謹。飲食者﹐身所貴。飲食當﹐則益身﹐飲食不當﹐則傷身﹔一飲一食﹐必須察其來由可否而後用。不敢過食﹐飲食必節。謹言語﹐則心有養矣﹔節飲食﹐則身有養矣。身心俱得其養﹐內外無傷﹐性命可修。所謂食其時﹐百骸理﹐動其機﹐萬化安也。

上兌下巽

澤滅木﹐大過﹔君子以獨立不懼﹐遁世無悶。

大過者﹐大之過也。上兌澤﹐下巽木﹐澤性下潤﹐木性上升﹐澤上於木﹐反能滅木﹔木下於澤﹐反能澤滅。此大過之象也。君子有見於此﹐知澤之浸潤大過﹐能滅其木﹐人之才智大過﹐能傷其徳﹔以是法澤上於木﹐獨立而不懼﹔效木下於澤﹐遁藏而無悶﹔立大過人之志﹐成大過人之徳焉。蓋以修道君子﹐以性命爲一大事﹐俯視一切﹐萬有皆空﹐如澤之淸﹐塵緣不染﹐借世法而修道法﹐獨弦絕調﹐生死不變﹐立乎萬物之上而不懼﹔如木之柔﹐有才不恃﹐有智不用﹐被褐懷玉﹐韜明養晦﹐不求人知﹐隱遁深藏而無悶。不懼者﹐萬物難屈﹐志气大過乎人﹔無悶者﹐妄念不生﹐修養大過乎人。惟其不懼無悶﹐故能成世間稀有之事﹐而爲人人之所不能識不能及也。

上坎下坎

水洊至﹐習坎﹔君子以常徳行﹐習教事。﹝洊音薦﹞

習坎者﹐水由此達彼也。上坎水﹐下坎水﹐是水由此而洊至於彼﹐由彼而洊至於此﹐洊而流通﹐習坎之象也。君子有見於此﹐知聖賢之事﹐乃成己成物兩端。成己者﹐徳行也﹔成物者﹐教事也。徳行不常﹐則大道難入﹔教事不習﹐則學人不悟。以是於徳行日就月將﹐溫故知新﹐愈久愈力﹐期必至於深造自得而後已﹔於教事漸次開導﹐明提暗點﹐愈入愈引﹐期必至於學人通徹無疑而後已。蓋徳行者﹐身心性命之學﹐最精最細﹐毫髮之差﹐千里之失﹔惟常之﹐則窮理盡性至命﹐而已可成矣。教事者﹐承先啟後之事﹐至切至要﹐講論不明﹐誤人前程﹔惟習之﹐則探賾索隱闡幽﹐而物可成矣。但教事本於徳行﹐教事卽教其徳行之事﹐能常徳行﹐方能習教事﹔若不能常徳行﹐則教事無本。先常徳行﹐而後習教事﹐常於己者如是﹐習於人者亦如是﹐猶之水洊由此達彼﹐總是一水﹐無處不可流通也。

上離下離

明兩作﹐離﹔大人以繼明照於四方。

離者﹐日明之謂。上離日﹐下離日﹔日之運用﹐夜則入地而內明﹐晝則出地而外明﹐一明而有兩作﹐此離之象也。大人有見於此﹐知人不能明內﹐則必不能明外﹔先明內﹐後明外﹐明內如是﹐明外亦如是﹔以是明內已畢﹐又繼其明而照於四方也。明者﹐明內也﹔繼明者﹐又明外也。明者何明﹐卽明其本來一點虛靈不昧之徳耳。能虛能靈﹐內徳已明﹐誠於中而達於外﹐無物能瞞﹐無事有累﹐照於四方﹐如在掌上﹐大地裏黃芽長徧﹐滿世界金花開綻﹐左之右之﹐頭頭是道﹐內外通徹﹐其明不息﹐方且自明明徳而止於至善矣。但繼明照四方﹐非是空空無爲卽便了事﹐其中有增減之功。曰明照者﹐以明而照也。明不能照於四方﹐其明不大﹐不爲繼明﹔卽明內﹐又明外﹐明而必如日升虛空﹐下照萬物﹐萬物莫能蔽其明﹐方是眞明﹐方是繼明﹐若稍有些子照不到﹐卽有些子蔽其明。明能照於四方﹐縱橫逆順﹐皆不礙其照﹐無處不通﹐無處有傷﹐明明徳之功盡矣。

上兌下艮

山上有澤﹐咸﹔君子以虛受人。

咸者﹐感也。上兌澤﹐下艮山﹐是山上有澤也。澤本虛﹐山本髙﹐髙而能虛﹐咸之象也。君子有見於此﹐知山上不虛﹐不能有澤﹐人心不虛﹐不能感物﹐以是虛其己之所有﹐而受益於人焉。紫陽云「休施巧僞爲功力﹐認取他家不死方。」他者﹐人也。人非世間之凡人﹐乃我本來不死之眞人﹐因交後天﹐走於兌家﹐掩埋已久﹐迷而不返。間或一顧﹐學者執著後天﹐當面錯過﹐不能受之。此其故﹐皆由不能煉己﹔不能煉己﹐私欲滿腔﹐茅塞靈竅﹐實而不虛﹐總有人來﹐無處容納。修道君子﹐煉己持心﹐除去一切後有滓質﹐而心虛矣。心虛﹐則先天之气自虛無中來﹐卽能受人之益而實其腹。我以虛感﹐彼以實應﹐小往而大來﹐金丹自然凝結﹐亦如髙山﹐上虛受澤之潤﹐有不期然而然者。

上震下巽

雷風恆﹐君子以立不易方。

恆者﹐久也。上震雷﹐下巽風﹐是雷動風隨﹐風雷相搏﹐雷得風而聲達遠﹐風隨雷而吹有力﹐此恆之象也。君子有見於此﹐知雷性剛猛﹐風性柔緩﹐剛柔相濟﹐故能鼓動萬物。人之剛性屬陽﹐柔性屬陰﹐陰陽相需﹐卽能久行其道﹐以是立不易方焉。立者﹐果決﹐主意一定也﹔方者﹐方所﹐當行之道也。天下學人﹐果決行事者有矣﹔果決而不知當行之道者有矣﹔知當行之道﹐始勤終怠﹐中途變計﹐而易其方者亦有矣。凡此﹐皆無經久不易之志﹐必不能行經久不易之道。君子以身心性命爲一大事﹐知其成經久不易之道﹐必須立經久不易之志﹐法雷之剛烈﹐效風之柔緩﹐擇善固執﹐循序漸進﹐愈久愈力﹐富貴不能淫﹐貧賤不能移﹐威武不能屈﹐萬有皆空﹐止於其所﹐故能深造自得﹐陰陽混合﹐經久而不壞也。

上干下艮

天下有山﹐遁﹔君子以遠小人﹐不惡而嚴。

遁者﹐人莫能知之謂。上干天﹐下艮山﹐是天下有山也。天髙山低﹐天能容山﹐山不能近天﹐此遁之象也。君子有見於此﹐知人之招災惹禍﹑爲小人所傷者﹐皆由器量曲狹﹐不能容物之故。以是遠小人﹐不惡而嚴焉。遠小人者﹐非是遠避於小人﹐乃使小人自遠之。不惡者﹐寬以應物也﹔嚴之者﹐剛以處己也。蓋以修道君子﹐量大如天﹐包羅萬有﹐俯視一切﹐無物不容﹐處世而不滅世﹐居塵而能出塵﹐未嘗見惡於小人。然其操守異眾﹐品行絕倫﹐絲毫不苟﹐正气長存﹐不遠小人﹐而小人自遠之。亦如天下有山﹐山𨿽髙而不能近天也。天下萬物之中﹐至髙至大者﹐莫如山﹔至髙至大者且能容之﹐而況不髙不大者乎﹗修道者有容山之量﹐方能執天之行﹐修天之道﹐不遁而遁﹐庶乎不爲萬物所傷矣。彼世間假道學之流﹐量如芥子﹐毫末之物﹐容納不得﹐磕著撞著﹐燥气便發﹐無怪乎爲小人嫌忌而魔障不離也。

下乾上震

雷在天上﹐大壯﹔君子以非禮弗履。

大壯者﹐大其所壯也。上震雷﹐下乾天﹐是雷在天上也。雷爲剛烈之物﹐其气最壯﹐升於天上﹐震驚一切﹐壯气更大﹐此大壯之象也。君子有見於此﹐知雷隨時升天﹐能以生物﹐人順理行事﹐能以立徳﹐以是非禮弗履焉。禮者﹐動靜之節﹑進退之序﹐爲修身應世之規範。凡人師心自用﹐任性作爲﹐或妄想貪求﹑恣情縱欲﹐皆是非禮﹔非禮之履﹐不但不能大﹐而且不能壯﹐卽或有壯﹐亦是棄眞入假之壯﹐壯非所壯﹐大不壯矣。若能非禮勿視﹐非禮勿聽﹐非禮勿言﹐非禮勿動﹐以禮而履﹐非禮不履﹐則所履者禮。禮者﹐理也﹔理者﹐天也。履於天理﹐人欲不生﹐一步一超﹐皆合妙道﹐與天爲徒﹐與雷同功﹐居於五行之中﹐而不爲五行所拘﹔處乎萬物之內﹐而不爲萬物所傷﹐其壯顧不大哉﹗

上離下坤

明出地上﹐晉﹔君子以自昭明徳。

晉者﹐進也。上離日﹐下坤地﹐是日出地上也。日本明﹐地本暗﹐明出地上﹐由暗而明﹐晉之象也。君子有見於此﹐知日入於地﹐又能出地﹐人昧其徳﹐亦能明徳。以是自昭其明徳焉。昭者﹐明也﹔明徳者﹐卽人本來良知良能之靈性。此性本來眞空妙有﹐炯炯不昧﹐一交後天气質之性﹐由明入暗﹐失其本體矣。但不明由於自﹐昭明亦由於自﹐是在自昭不昭耳。若果自知昭明﹐卽便能明﹐急須下手修爲﹐除去一切積滯﹐解脫萬般塵情﹐從實地上用工夫﹐戒愼恐懼﹑防微杜漸﹐人心自去﹐道心自彰﹐气質自化﹐眞性自現﹐仍是當年圓陀陀﹑光灼灼﹑淨倮倮﹑赤灑灑一个虛靈不昧物事了也。

上坤下離

明入地中﹐明夷﹔君子以蒞眾﹐用晦而明。

明夷者﹐明而夷藏也。上坤地﹐下離日﹐是明入地中也。明入地中﹐暗中有明﹐明夷之象也。君子有見於此﹐知修道者處於眾人之中﹐用明太過﹐驚愚駭俗﹐易取毀謗。以是蒞眾用晦而明焉。蒞者﹐以明而臨蒞不明也﹔晦者﹐韜明而養其明也。天地生物不齊﹐人眾則賢愚不等﹐邪正相雜﹐一人一性﹐焉能人人而盡善﹖蒞眾用晦﹐是因物付物﹐一體同觀﹐如地之厚徳﹐無物不載﹑無物不容﹐順以應之耳。但用晦非全不用明之謂﹐乃外晦而內不晦﹐晦中又有明﹐至於賢愚邪正皆能辧之﹐不過和而不流﹐羣而不黨﹐行藏虛實﹐人莫能識﹔亦如日出地上固明﹐日入地內亦明﹐所謂大隱不妨居朝市者是也。

上巽下離

風自火出﹐家人﹔君子以言有物﹐而行有恆。

家人者﹐一家之人也。上巽風﹐下離火﹐是火在內﹐風在外﹐風自火出﹐火燃而風自生﹐風火一家﹐家人之象也。君子有見於此﹐知風火一處﹐風生必本於火﹐火燃而風自生﹔人我同居﹐成物必本於己﹐己正而人自化。以是言不空言﹐言必有物﹔行不妄行﹐行必有恆。謹言愼行﹐則同居者皆亦言物行恆﹐而與我爲一家之人矣。家人不僅是同家之人﹐凡與我同居同事者皆是。物﹐如事也﹔恆﹐有終也。言有物者﹐因事而言﹔有指有證﹐言必合理。行有恆者﹐有終之行﹔眞履實踐﹐行必有成。以物而言﹐以恆而行﹐言行無虧﹐內不失己﹐外不傷人﹐則同居同事者﹐俱默相感化﹐﹐亦如火燃而風自生矣。夫言者﹐心之聲﹔行者﹐身之律。修道者﹐有物而言﹐有恆而行﹐則心正身修﹐性命有寓﹐方且上下與天地同流﹐而以天地爲一家﹐豈第家人而矣哉。

上離下兌

上火下澤﹐睽﹔君子以同而異。

睽者﹐彼此不合也。上離火﹐下兌澤﹐是上火下澤也。火性上炎﹐澤水下潤﹐火在上而不能燻澤﹐澤在下而不能濟火﹐火澤同處﹐而異其性﹐睽之象也。君子有見於此﹐知修道者不可不同乎人﹐而亦不可過同乎人﹔不同﹐則驚愚駭俗﹐取人嫌疑﹔過同﹐則隨風揚波﹐落於塵情。以是同中而有異焉。效澤之浸物﹐混俗和光﹐物來順應﹐方圓不拘﹐而無物不同﹔法火之照物﹐邪正分明﹐應物不迷﹐內有主宰﹐而操守大異。外同而內不同﹐內異而外不異。故能大同乎人﹐而亦大異乎人。外同者﹐依世法也﹔內異者﹐修道法也。所謂修行混俗且和光﹐圓卽圓兮方卽方﹔顯晦逆從人莫測﹐教人爭得見行藏者是也。

上坎下艮

山上有水﹐蹇﹔君子以反身修徳。

蹇者﹐有難而不能前行也。上坎水﹐下艮山﹐是山上有水也。山髙多陰﹐上又有水﹐陰盛陽弱﹐蹇之象也。君子有見於此﹐知人之不能進於聖賢大道者﹐皆由爭勝好彊﹑恣情縱欲﹐不知遷善攺過之故﹐以是反身而修徳焉。身爲行道之物﹐不能反身﹐身不自主﹐由物使用﹐一行一步﹐皆危難之境﹑傷生之事。惟反其身﹐則雄心自化﹐棄假入眞﹐不爲外物所惑﹐步步腳踏實地而徳可修。徳修﹐則性定情忘﹐如山之不動不搖﹐蹇而不蹇﹐一切艱難苦惱之事﹐焉得而傷之﹖但反身修徳工夫﹐須要知的卦象水在上﹐山在下。水在上者﹐蹇險在外也﹔山在下者﹐修養在內也。見有險而卽能反﹐借險修徳﹐境險而心不險﹐外險而內不險﹐險事在彼﹐修徳在我﹐以徳禦險﹐險事悉化﹐借險修徳﹐徳行日髙﹐蹇何病﹖蹇然後能修徳。學者能於反身二字認得眞實﹐﹐何患有蹇﹐何患徳不能修乎﹖

上震下坎

雷雨作﹐解﹔君子以赦過宥罪。

解者﹐脫散也。上震雷﹐下坎水﹐是雷動雨降﹐雷雨作而陰陽气通﹐解之象也。君子有見於此﹐知修道者當陰气結滯之時﹐須用武火以煆煉﹐及陽气已復之時﹐宜用文火以溫養。各有其時﹐不得差遲。以是於陰气解散以後﹐赦過宥罪﹐順其自然﹐使其自消自化﹐而無容彊制也。人之有過有罪者﹐皆由順其後天﹐昧其先天﹐恣情縱欲﹐無所不至﹐此克制之功不可缺。克制者﹐攺過消罪﹐以化气質耳。及其气質已化﹐先天來復﹐道心常存﹐人心不起﹐罪過已無﹐克制之功無所用矣。赦之者﹐赦其已往之過也﹔宥之者﹐宥其從前之罪也。赦之宥之﹐正气盛而邪气自無﹐眞者在而假者不來﹐否則﹐不知止足﹐猶以罪過爲念﹐終是人心用事﹐旣無過而又招過﹐旣無罪而又引罪﹐解而又不解﹐陰險尙在﹐陽气不純﹐所謂卻除妄想重增病﹐趨向眞如亦是差者是也。

上艮下兌

山下有澤﹐損﹔君子以懲忿窒欲。

損者﹐減去也。上艮山﹐下兌澤﹐是山下有澤也。山在上﹐澤在下﹐山遇澤浸而不亢﹐澤被山限而不溢﹐損中有益﹐此損之象也。君子有見於此﹐知人之暴气發而爲忿﹐私心起而爲欲﹐忿欲一生﹐蠱壞天眞﹐其害最大。以是懲戒其忿﹐務使變化气質﹑性情和平﹐如山之穩穩當當﹑不動不搖而後已﹔塞窒其欲﹐務使消除妄想﹑心死神活﹐如澤之湛湛淨淨﹑無波無浪而後已。蓋忿爲阻道之物﹐欲爲亂道之賊﹐忿欲若有絲毫不淨﹐縱大道在望﹐未許成就。故修道頭一步工夫﹐先要懲忿窒欲。忿欲損去﹐從此下功無阻無擋﹐前程有望。故儒家以克己復禮爲要﹐釋家以萬法歸空爲宗﹐道家以煉己築基爲先﹔三教聖人﹐無非先教人去其己之忿欲耳。紫陽云「若要修成九轉﹐先須煉己持心」。煉己者﹐卽煉此忿欲也﹔持心者﹐卽持守其心而不生忿欲也。學者能於損眞之中自反而損假﹐則修道不難矣。

上巽下震

風雷﹐益﹔君子以見善則遷﹐有過則攺。

益者﹐增加也。上巽風﹐下震雷﹐是風雷相合﹐雷動風生﹐風聲助雷﹐益之象也。君子有見於此﹐知欲益其善﹐不可不損其過﹔欲損其過﹐不可不益其善。益必用損﹐損以全益﹐則益而無窮。以是見善則遷﹐有過則攺也。人之生初﹐至善無惡﹔是善者﹐人之本有﹐過者﹐人之本無﹐因其昧乎善﹐於是有其過﹐若見善卽遷﹐遷而又遷﹐遷至於無一行之不善﹐而歸於至善矣﹔有過卽攺﹐攺而又攺﹐攺至於無一事之有過﹐而歸於無過矣。遷善者﹐能剛也﹔攺過者﹐能柔也。剛必如雷之勇猛直行﹐柔必如風之徐緩漸進。勇猛自能入善﹐徐緩自能無過。剛柔相須﹐故有者仍還﹐後起者自化﹐益而至於至善無惡﹑渾然天理地位矣。遷善攺過之功﹐豈小焉乎﹗

上兌下乾

澤上於天﹐夬﹔君子以施祿及下﹐居徳則忌。

夬者﹐決也。上兌澤﹐下乾天﹐是澤上於天也。澤之水气上升於天﹐化而爲雨﹐滋潤萬物﹐似乎天不自私﹐決澤下流﹐夬之象也。君子有見於此﹐知天有澤而萬物生﹐上有澤而下民安﹐以是施祿及下﹐使人人皆沾其恩也。但施祿於下者﹐施其徳也。施徳不知徳﹐則施之者廣﹐施之者眞﹐亦如天之無物不覆﹐無物不生﹔所謂大徳不徳﹐與天爲配。若知施徳爲徳﹐是自居其徳﹐其心有私﹐施祿不久﹐不爲之徳﹐此施祿者之所最忌也。故君子物我同觀﹐施徳不望報﹐有徳而不居﹐其徳日大﹐其心日小﹐決去一切自滿自大之心﹐亦如澤在天上﹐降於地下﹐出於固然也。修道積功累行﹑行等等方便利人之事﹐如施祿於人也﹔但行方便利人之事﹐多無眞心。或圖虛名﹐或圖利賄﹐或應故事﹐外似利人﹐內實不利﹐稍不如意﹐怨天尢人﹐此本無徳而反居徳﹐何得謂之利人哉﹖試觀天之施澤萬物﹐豈望萬物有報乎﹖不望萬物有報﹐是天有徳而不居徳﹔天且不居徳﹐而況常人之徳何可居之乎﹖凡利於人者﹐能效天之不居徳﹐而徳未有不大者也。

上干下巽

天下有風﹐姤﹔後以施命誥四方。

姤者﹐遇也。上干天﹐下巽風﹐是天下有風也。天造萬物而不能鼓萬物﹐得風之吹﹐而萬物莫不興起﹐此天借風而遇萬物﹐姤之象也。後有見於此﹐知天與萬物相遠﹐不易相遇﹐得風之吹﹐不遇者而卽遇﹔爲上者﹐與下民相遠﹐不易相遇﹐有命以誥﹐不遇者亦能遇。以是施教化之命誥於四方焉。四方甚遠﹐風俗不一﹐焉得人人而化之﹖惟施命﹐則人人遵其所命﹐遐邇感化﹐亦如天下有風﹐無方不到﹐無物不入。後﹐卽天也﹔命﹐卽風也。風到處物起﹐命到處民化﹐後亦一天矣。聖人教人之道﹐亦猶是耳。後誥四方有命﹐聖人教後世有經書﹐以經書畱後世﹐學人聞者鼓舞﹐見者惕歷﹐方且百世而下﹐莫不興起﹐與聖人相晤對﹐豈第當時四方而已哉﹗後也﹐聖人也﹐無物不愛﹐無物不感﹐皆執天行者也。

上兌下坤

澤上於地﹐萃﹔君子以除戎器﹐戒不虞。

萃者﹐聚也。上兌澤﹐下坤地﹐是澤上於地也。澤在地而上於地﹐凡地上之物莫不得其滋潤而皆榮旺焉。但澤水有限﹐潤物不久﹐物有時榮旺﹐卽有時不榮旺﹐此萃之象也。君子有見於此﹐知修道者﹐至於五行攢簇﹑還元返本﹐一切後天之物﹐皆順聽其命﹐若不知防危慮險﹐久之聚者仍散﹐得而復失之患必不能免﹐以是除戎器以戒其不虞焉。除者﹐修制也﹔戎器者﹐慧器也。慧器者﹐卽神明默運之功﹔當先天凝聚﹐己不爲後天所傷﹐然必消盡歷劫輪回種子﹐方能性命堅固﹐倘有一點滓質未盡﹐日久後天又發﹐先天仍散﹔此戒備之功不可缺。能除戎器﹑戒不虞﹐則主人公常在﹐命寶不傷﹐久而五行混化﹐形神俱妙﹐與道合眞﹐永爲金剛不壞之物矣。保萃之道貴乎哉﹗

上坤下巽

地中生木﹐升﹔君子以順徳﹐積小以髙大。

升者﹐增升也。上坤地﹐下巽木﹐是地中生木也。木自地中而生﹐漸次出地﹐升之象也。君子有見於此﹐知人之不能髙大其徳者﹐皆由不知順其徳而悖其徳。不順其徳﹐捨其近而求其遠﹐懸虛不實﹐永無增升之日﹔以是順徳﹐積小以髙大焉。積者﹐髙之漸﹔小者﹐大之由。順時順理﹐是謂順徳。能順其徳﹐防微杜漸﹐戒愼恐懼﹐小善必爲﹐微惡必去﹐愈久愈力﹐工夫不缺﹐日積日多﹐自小而漸至於髙大﹔亦如地中生木﹐始而在地中﹐漸而出地外﹐又漸而榦立枝盛﹐又漸而髙大成材﹐髙大之材﹐豈一朝一夕之功哉﹖一切學人﹐不肯下實落工夫﹐方才進步﹐便想成道﹔未曾入門﹐卽欲入室。如此存心﹐是不順徳而順欲﹐焉能到的髙大之處﹖卦象坤巽合成﹐漸進而順行﹐所謂深造自得者不在此乎﹖

上兌下坎

澤無水﹐困﹔君子以致命遂志。

困者﹐窮也。上兌澤﹐下坎水﹐是澤漏水流﹐澤中無水﹐困之象也。君子有見於此﹐知澤無水﹐則澤空﹐人無志﹐則道窮﹐以是致命而遂其志焉。致者﹐極也﹔命有气數之命﹐有道義之命﹔气數之命﹐天地所造﹐後天也﹔道義之命﹐造乎天地﹐先天也。先天之命﹐本是乾家之物﹐因交後天﹐入於坤宮﹐化而爲坎﹐坎中一陽是也。此陽一陷﹐命寶潛藏﹐一身純陰﹐困莫困於此矣。致命者﹐極其後天之命﹔遂志者﹐遂其先天之命。立志以致命﹐致命以遂志﹐气數在彼﹐造命在我﹐借後天﹐返先天﹐盡假命﹐立眞命﹐無中生有﹐殺中求生﹐由困而通﹔亦如澤中無水﹐而又有水。卦象兌金自坎水而出﹐只取水中金一味者﹐亦不在此乎﹖

上坎下巽

木上有水﹐井﹔君子以勞民勸相。

井者﹐取其養人也。上坎水﹐下巽木﹐是木上有水也。水升於木上﹐木有水而滋潤嫩脆﹐得其所養﹐井之象也。君子有見於此﹐知民不可不養﹐旣養不可不教﹐以是法水之流而不息﹐使民躬耕力作﹑飽食暖衣以養身﹔效木之叢而成林﹐教民知禮明義﹑和睦相助以養心。身心俱養﹐返朴歸湻﹐忘其勞苦﹐一道同風﹐入於不識不知﹑順帝之則之域矣。人之身﹐卽國也﹔人之精神﹐卽民也。整頓精神﹐日夜行道﹐卽勞民也﹔遷善攺過﹑去妄存誠﹑三家相見﹑四象和合﹐卽勸相也。勞之所以忘其假﹐勸之所以修其眞﹐假去眞存﹐養之道盡矣。

上兌下離

澤中有火﹐革﹔君子以治歷明時。

革者﹐更變也。上兌澤﹐下離火﹐是澤中有火也。澤本濕﹐火本燥﹐濕太過﹐而有火燥之﹔燥太過﹐而有濕潤之﹔澤火一處﹐濕燥相濟﹐革之象也。君子有見於此﹐知人之立身處世﹐不能因事制宜﹑隨時遷就者﹐皆由不明天道變化之理﹑陰陽進退之節﹐以是分春夏秋冬﹑二十四气﹑七十二候治而爲歷﹐以明五行之運气各有其時﹐使人人順天隨時﹐變革太過之行歸於中正耳。蓋天有運行之時﹐人有當行之道﹔時有遷移﹐道有變化。變化之道﹐卽與時偕行之道。與時偕行﹐進退存亡不失其正﹐亦一天行矣。

上離下巽

木上有火﹐鼎﹔君子以正位凝命。

鼎者﹐取其煆煉也。上離火﹐下巽木﹐是木上有火也。木火一處﹐煆煉諸物﹐鼎之象也。君子有見於此﹐知鼎所以烹物﹐非木火之功不能成熟﹔道所以載命﹐非巽明之功不能凝結。以是正於當居之位﹐漸次修持﹐而凝其命焉。正者﹐不偏不倚﹑不隱不瞞﹔位者﹐陰陽之門﹑元關一竅﹔凝者﹐聚而不散﹔命者﹐先天祖气。能正於位﹐則所位者正﹐以漸而入﹐以明而行﹐仁義禮智根於心﹐四象和合﹐五行攢簇﹐气足神全﹐而命凝矣。凝命之道﹐全在正位工夫。不能正位﹐是不知元關﹐不知元關﹐便不知命﹐不知命而著空執相﹑認假爲眞﹐入於旁門曲徑﹐不但不能凝命﹐而且有以傷命。命爲先天正气﹐命卽是正﹐正卽是命﹐正位者﹐卽是謹守元關一點正气﹐文烹武煉﹑日乾夕惕﹐不使有些子客气雜於鼎鑪之中﹐不正而必期其正﹐不凝而必期其凝﹐由勉彊而歸自然﹐由散亂而復整齊﹐一正位而凝命之功盡矣。但患人不能正位耳。果能正位﹐卽能凝命。所謂言語不通非眷屬﹐工夫不到不方圓也。

上震下震

洊雷﹐震﹔君子以恐懼修省。﹝洊音薦﹞

震者﹐動也﹐取象爲雷。上震雷﹐下震雷﹐是雷聲發動﹐自此而洊於彼﹐由彼而洊於此﹔此雷方息﹐彼雷又發﹐雷雷相續﹐震之象也。君子有見於此﹐知人妄念豺生﹐此念未息﹐彼念又起﹐念念相續﹐亦如洊雷之動﹐轟轟不已﹔若不能修省﹐傷天害理﹐棄眞入假﹐不至自喪性命而不止。以是恐懼修省﹐務使正念滋長﹐邪念消滅﹐不使有纖微之疵宿於方寸之中。蓋一念之動﹐善惡所關﹐吉凶所系﹐天堂地獄分之﹔惟能恐懼於未動﹐修省於已動﹐防危慮險﹐十二時中無敢稍有懈怠﹔善念則存之﹐惡念則去之﹐存而又存﹐去而又去﹐惡念去盡﹐純是善念﹐至善無惡﹐𨿽終日動﹐不礙於動﹐動而歸於渾然天理之地矣。

上艮下艮

兼山艮﹔君子以思不出其位。

艮者﹐止也﹐取象爲山。上艮山﹐下艮山﹐是此山而兼彼山﹐彼山而兼此山﹐千山萬山﹐總是一止﹐艮之象也。君子有見於此﹐知人秉﹝﹞之艮﹐卽人所以爲人之位﹐當終身居之而不可須臾有離者﹐以是效兼山之象﹐思而不出其位焉。人之應世接物﹑修道立徳﹑窮究實理﹑辧別邪正不能無思﹐但思其正則在位﹐思其邪則出位﹐千思萬思﹐貴乎止於其所﹐不失其本來之眞耳。修道者﹐果能在位而思﹐道心常存﹐人心永滅﹐一切塵緣外物皆不得而動之﹐何害於思﹖彼世間空空無爲﹑孤寂守靜之輩﹐𨿽云忘物忘形﹑一無所思﹐絕不關乎身心性命之道﹐亦系出乎其位。位字從人從立﹐人立則不動﹐止於其所矣﹔止於其所之思﹐具眾理而應萬事﹐𨿽終日思之﹐未嘗出位﹐猶如無思。噫﹗知得一﹐萬事畢。若不知一﹐思卽出位。天下學人﹐知一者有幾人哉﹗

上巽下艮

山上有木﹐漸﹔君子以居賢徳﹐善俗。

漸者﹐徐緩也。上巽木﹐下艮山﹐是山上有木也。山上之木﹐形必髙大﹐髙大之木非一朝一夕而長成﹐此漸之象也。君子有見於此﹐知徳爲人之根本﹐善爲人之至寶﹔不能持守其徳﹐則徳不賢﹔不能變化气質﹐則善不大﹔以是效山之穩定﹐截然放下﹐居於賢徳而不遷移﹔法木之生長﹐不急不緩﹐漸化俗气﹐而歸至善焉。賢徳者﹐至善之本性﹔俗者﹐舊染之俗气。俗不必拘於民俗﹐凡人七情六欲﹑貪嗔癡愛一切俗情﹐皆是也。居賢徳﹐日用常行﹐無事不賢﹐無處不徳﹐以賢徳爲居﹐身與賢徳爲一﹐不動不搖﹐止於至善矣。徳善﹐則一切俗情舊染﹐亦漸次消化﹐變爲眞情﹐不隱不瞞﹐而俗歸善矣。蓋以眞者旣復﹐假者自化﹐眞卽在假之中﹐假不在眞之外﹐賢徳而俗必善﹐自然而然。居徳善俗俱用漸者﹐因人心用事已久﹐道心不彰﹐𨿽居徳而不能遽然居之穩﹐善俗而不能遽然居之到﹐居徳不穩﹐不謂徳賢﹔善俗不到﹐不謂俗善。居徳必至於無一徳之不賢﹐方是居之穩﹐善俗必至於無一俗之不善﹐方是善之到。徳賢俗善﹐先天足﹐後天化﹐只有善徳﹐別無他物﹐返朴歸醇﹐如山之穩定﹐如木之亭立﹐有爲事畢﹐無爲事彰﹐從此別立鼎器﹐再置鉗錘﹐用天然眞火﹐溫養聖胎﹐可以入於神化不測之域矣。

上震下兌

澤上有雷﹐歸妹﹔君子以永終知敝。

歸妹者﹐交合不正也。下兌澤﹐上震雷﹐是澤上有雷也。雷主震動﹐澤主平靜﹐以雷驚澤﹐動撓其靜﹐澤水外溢﹐陰陽交合不正﹐歸妹之象也。君子有見於此﹐知陰陽有眞假﹐作爲有是非﹐眞陰陽交﹐出自然﹐能以永遠﹔假陰陽交﹐出勉彊﹐終不長久。以是欲永終﹐而先須知敝也。永終者﹐永於久遠之終﹔知敝者﹐知其不正之敝。系辭傳曰「窮理盡性﹐以至於命。」性命之道﹐全在窮理上定是非。窮理者﹐卽窮此陰陽交合之理耳。先天後天﹐所爭者毫髮之間﹔這邊是先天﹐那邊是後天。後天陰陽﹐未嘗不交﹐但交而不正﹐無終有敝﹐如世之盲漢﹐或心腎相交﹐或任督相交﹐或子午升降﹐或男女采取﹐或鉛汞燒煉﹐或調和呼吸﹔如此等類﹐皆是認假爲眞﹐彊求其合﹐妄想長生﹐反而促死﹐其敝最大。修道者﹐欲求永終之事﹐須先知敝﹐能知其敝﹐則不爲邪說淫辭所惑﹐再求永終之事﹐庶乎近焉。

上震下離

雷電皆至﹐丰﹔君子以折獄致刑。

丰者﹐足盛也。上震雷﹐下離火﹐是雷電皆至﹐雷以震之﹐電以照之﹐雷電相濟﹐威明並行﹐丰之象也。君子有見於此﹐知人處世間﹐認假棄眞﹐以苦爲樂﹐貪財好色﹐喪徳敗行﹐作孽百端﹐入於昏暗不明之地﹐如犯罪在獄﹐待時受刑。原其故﹐皆由不知辧別眞假﹐以是效電光之灼照﹐窮究性命幽深之理﹐分別邪正﹐如折獄之折﹔旣辧其假中之眞﹐又辧其眞中之假﹐眞知確見﹐不至於似是而非﹔法雷霆之剛烈﹐剿除客邪之气﹐整頓精神﹐如致刑之致﹐無罪者解脫之﹐有罪者殺戮之﹔果斷直行而不至於姑息養姦。折獄者﹐用柔細辧﹐致知也﹔致刑者﹐用剛決烈﹐力行也。聖賢身心性命之學﹐致知力行兩端﹔知而不行﹐不能成道﹔行而不知﹐反誤性命。知而後行﹐明而後動﹐行以全知﹐動以驗明﹐一日克己復禮﹐天下歸仁焉。學者若能折理如折獄之折﹐果行如致刑之果﹐何患不到富有日新﹐道徳丰盛之地耶﹖

上離下艮

山上有火﹐旅﹔君子以明愼用刑﹐而不畱獄。

旅者﹐過而不畱也。上離火﹐下艮山﹐是山上有火也。山上之火﹐燃不多時﹐一過而已﹐旅之象也。君子有見於此﹐知獄事關乎人之性命﹐治獄不明﹐則冤屈難伸﹔用刑不當﹐則殃及無辜。以是效火之灼明﹐明辧其屈直﹐是者是之﹐非者非之﹐在負罪者﹐甘於受罰﹐效山之惇厚﹐謹愼其刑﹐法可輕則輕﹐可減則減﹐在執法者用刑不濫﹐旣明且愼﹐隨治隨結﹐不畱疑獄而過於苛刻也。修道之用明者﹐所以破妄也。謹愼而不過用其明者﹐所以養眞也。明之愼之﹐妄去眞存﹐可以住火停輪﹐去有爲而就無爲﹐亦如明愼用刑而不畱獄﹐倘不知止足﹐瑣瑣不休﹐旣無妄而又招妄﹐反起心病﹐何得到一了百當地位哉﹖卦象山上有火﹐山爲體而火爲用﹐可明則明﹐可止則止﹐明不離止﹐自明明徳而止於至善矣。

上巽下巽

隨風巽﹔君子以申命行事。

巽者﹐漸入也﹐其象爲風。上巽風﹐下巽風﹐是此風先起﹐彼風隨後﹐以風隨風﹐巽進之象也。君子有見於此﹐知修道者與人同處不能無事﹐旣有事不能無行。凡行事須當從容不迫。倘行事急遽﹐而不與同事者預先申明其所以然﹐則人不我隨﹐行事不成﹐以是先申命而後行事焉。申者﹐申明也﹔命者﹐命告也﹔事者﹐如修徳立業﹑積功累行﹑苦己利人之類﹐凡人所當行者皆是也。命不必拘﹐爲上者申命於下﹐凡尊長首事者﹐告示於卑下眾人﹐俱謂命。未行事而先申命﹐則眾人知其事在當行﹐一人倡前﹐眾人隨後﹐行事未有不成者。亦如風隨風﹐風風相續﹐並行而相不悖﹐此君子與人爲善之道也。

上兌下兌

麗澤兌﹔君子以朋友講習。

兌者﹐和悅也﹐取象爲澤。上兌澤﹐下兌澤﹐是兩澤相麗﹐彼此浸潤﹐兌悅之象也。君子有見於此﹐知其性命之道最深﹐毫髮之差﹐千里之失﹐以是與朋友講習焉。朋友者﹐同道同心之人。理不講不明﹐講不習不精﹐此講彼習﹐彼講此習﹐反覆辯論﹐來往追究﹐刻入深進﹐而後有得。蓋一人之知識有限﹐眾人之意見無窮﹐我有不知﹐借朋友以講明﹐朋友不知﹐借我以講明。講而又習﹐不知者必知﹐不精者必精﹐得心應手﹐何患不到深造自得之地乎﹗

上巽下坎

風行水上﹐渙﹔先王以享於帝立廟。

渙者﹐散亂也。上巽風﹐下坎水﹐是風行水上也。風性善入﹐不能入水﹐水性下流﹐不受其風﹐彼此不合﹐渙之象也。但風𨿽不能入水﹐能順水性而吹﹔水𨿽不受其風﹐能隨風吹而揚﹐又有濟渙之象。先王有見於此﹐知人性命秉於天﹐身體受於親﹐𨿽尊卑貴賤各不相同﹐善惡邪正各不相等﹐然其秉受根本則一。以是享帝敬其天﹐立廟祀其祖﹐使人人皆知敬天祀祖﹐不忘其根本耳。根本不忘﹐本立道生﹐攺惡從善﹐風移俗易﹐渙散者合而爲一﹐先王濟渙之道大矣哉。修道者能知先王濟渙之意﹐敬天而不違天﹐報本而不忘本﹐殺中求生﹐害裏尋恩﹐則四象可以和﹐五行可以攢﹐仍是生初本來面目﹐何渙之有哉﹖

上坎下兌

澤上有水﹐節﹔君子以制數度﹐議徳行。

節者﹐有限也。上坎水﹐下兌澤﹐是澤上有水也。澤容水有限﹐太過則溢﹐節之象也。君子有見於此﹐知人之一行一止﹐以立徳爲本﹐不得任性而行﹐是謂節。但有隨機應變之道﹐若執一節而終﹐其行不通﹐反傷於徳﹐此節之不可不辧別也。以是制數度﹑議徳行焉。制者﹐裁取也﹔議者﹐辯論也。周天三百六十五度﹐四分度之。一分而爲四時﹑八節﹑七十二候﹐各有界限﹐此數度也。人秉陰陽五行之气數而生﹐卽有此五行之徳﹐行而不失其徳﹐卽徳行也。君子裁取陰陽五行﹑盈虛消長之數度﹐議論仁義禮智信之徳行﹐使人知宜仁卽仁﹐宜義卽義﹐宜禮卽禮﹐宜智卽智﹐宜信卽信。又議論其五徳一气﹑陰陽互用﹑不偏不倚。凡此者﹐蓋欲人體天地之徳爲徳﹐四時之行爲行也。性命之學﹐火候工程﹐全是造化數度。合其數度﹐能修天徳﹐卽是徳行﹔失其數度﹐有違天徳﹐卽是徳喪。喪徳之行﹐行而無節﹐以假爲眞﹐以非爲是﹐縱能固守一節﹐亦是著空執象﹐終無益於性命。制之議之﹐君子開物成物之心深矣哉﹗

上巽下兌

澤上有風﹐中孚﹔君子以議獄緩死。

中孚者﹐中有信也。上巽風﹐下兌澤﹐是澤上有風也。澤形上仰﹐風性善入﹐以風吹澤﹐澤受風吹﹐如有所感於中﹐中孚之象也。君子有見於此﹐知獄事關乎人之性命﹐稍有不謹﹐便傷無辜﹐以是於獄成之後﹐不遽加刑﹐𨿽罪在不赦之條﹐猶必緩其死而再議之﹐求其死中之生路耳。修道者﹐探賾索隱﹐鉤深致遠﹐以窮奧妙之理﹐必須眞知灼見﹐無一毫疑惑於胸中﹐如議獄也﹔理明於心﹐腳踏實地﹐心死神活﹐漸次修持﹐不求速效﹐如緩死也。議之者﹐所以死中求生﹐無罪者脫之﹐有罪者刑之﹐生所當生﹐死所當死。倘議之不精﹐中無主見﹐自信不過﹐何可冒然而死之﹖緩之者﹐正於死之中﹐更辧其死之可否耳。蓋以生之道固難﹐死之道亦不易﹐倘不緩死而速死﹐急欲成功﹐恐入寂滅頑空之學。是在議而後死﹐死時又議﹐是非邪正﹐了然於心﹐方不致有似是而非之錯。卦象上巽風﹐漸次而進﹔下兌澤﹐和悅而行。漸則能緩﹐和則能議﹐能議能緩﹐信於內而行於外﹐下一番死工夫﹐消盡後天一切滓質﹐露出先天本來面目﹐何患不到長生之地哉﹗

上震下艮

山上有雷﹐小過﹔君子以行過乎恭﹐喪過乎哀﹐用過乎儉。

小過者﹐小之過也。上震雷﹐下艮山﹐是山上有雷也。雷在天上﹐其聲遠達﹐雷在山上﹐其聲隱暗﹐小過之象也。君子有見於此﹐知修道者﹐日用常行須宜自小﹐不可過大。特以小可過﹐而大不可過。以是行過乎恭﹐喪過乎哀﹐用過乎儉也。行本不宜過恭﹐但恭則不侮於人﹐傲慢不生﹐不妨過乎恭﹔喪本不宜過哀﹐但哀則心有惻隱﹐重其性命﹐不妨過乎哀﹔用本不宜過儉﹐但儉則不棄天物﹐安常守分﹐不妨過乎儉。三者皆小過之事﹐過而不過﹐此小事則然。若夫性命大事﹐須要知進退存亡之機﹐盈虛消長之理﹐毫髮之差﹐千里之失﹐何可稍過乎﹖卦象山上有雷﹐山靜雷動﹐靜以運動﹐動本於靜﹐其小可過而大不可過可知矣。

上坎下離

水在火上﹐旣濟﹔君子以思患而豫防之。

旣濟者﹐事已濟也。上坎水﹐下離火﹐是水在火上也。水本寒﹐火本燥﹐以火煎水﹐寒气化﹔以水制火﹐燥气息。水火一處﹐旣濟之象也。君子有見於此﹐知修道者﹐顚倒陰陽﹑取坎塡離﹐陰精化而眞精生﹐識神滅而元神存﹐以精養神﹐以神攝精﹐精神相戀﹐凝結不散﹐還元返本﹐不濟者旣濟矣。然還元返本﹐只完的前段工夫﹐若不用天然眞火煆煉成眞﹐旣濟極而又不濟﹐前功俱廢。以是思患而豫防之也。患者﹐卽陰陽不濟之患。當正濟之時﹐眞陰眞陽合一﹐外來客气不得而傷。然𨿽不爲客气所傷﹐而一身後天之气猶未退去﹐若不知沐浴溫養﹐早爲防閒﹐客气乘間而發﹐後患必有。思有患而豫防之﹐用加減抽添之功﹐拔盡歷劫以來根塵﹐陰盡陽純﹐成金剛不壞之物﹐直至打破虛空﹐方爲了當。若未到打破虛空地位﹐猶有患在。故修道者必以打破虛空﹐脫出眞身﹐方爲大休大歇之地也。

上離下坎

火在水上﹐未濟﹔君子以愼辧物居方。

未濟者﹐事猶未至於濟也。上離火﹐下坎水﹐是火在水上也。火在水上﹐火不能煎水﹐水不能制火﹐水火異處﹐未濟之象也。君子有見於此﹐知人一交後天﹐眞者昧而假者出﹐身心不定﹐精神昏濁﹐燥性發而欲念生﹐以苦爲樂﹐無所不至﹐不濟極矣。然聖人有後天中返先天之道﹐特人未思其濟耳。若欲其濟﹐卽能濟之﹐以是愼辧物居方焉。物者﹐先天後天陰陽眞假之物﹔方者﹐先天後天陰陽眞假所居之方。愼辧物之眞假﹐必須了然於心﹐眞知灼見﹐毫無一點疑惑而後已。此格物致知之功也。於物之眞假﹐使其各居其方﹐眞者眞而假者假﹐兩不相混﹐此正心誠意之學也。旣辧物而明乎理﹐又居方而不行險﹐陰陽不雜﹐眞假各別﹐未濟中卽有濟。亦如水流濕﹐火就燥﹐各濟其所濟﹐彼此不同途也。蓋先天陰陽﹐所以成眞身﹐後天陰陽﹐所以成幻身﹐當其未濟﹐先後天陰陽相雜﹐眞假相混。能辧其眞假﹐則知先天有先天之方﹐後天有後天之方﹐判然分別﹐不得以後天之物誤認爲先天之物﹐彊求其濟也。愼辧二字﹐大有深意﹔辧之﹐須要無微不入﹐無幾不研﹐不得稍有些子放過。特以先天後天﹐所爭者毫髮之間﹐這邊是先天﹐那邊是後天﹐易於錯認。惟謹愼而細辧之﹐才能認得眞切﹐才能知的各有其方﹐知的各有其方﹐卽能使各居其方。能使各居其方﹐則先天可保﹐後天不發﹐未濟卽能濟﹐顚倒之間﹐眞陰眞陽相合﹐水火相交﹐聖胎有象。聖人以未濟卦序於終者﹐蓋欲人於未濟之時窮究實理﹐急求其濟耳。噫﹗烏龜天上走﹐朱雀地下飛﹐這个啞迷訣﹐幾人悟精微。

孔易闡眞

卷下

素朴散人悟元子劉一明體述

後學孫明空重刊雜卦傳

乾坤

乾剛坤柔。

乾者﹐健也。健而又健﹐剛之至矣。取象爲天。物之至剛者莫如天﹐天之爲道﹐一气上下﹐流行不息﹐亙古如斯。惟其體剛﹐故能始萬物而易知。人資天之气而始﹐卽具此剛而易知之徳。剛者﹐正气也﹐而命寓焉。修道者﹐造命之學﹐卽養此剛健之正气耳。養正气必如天之易知﹐不爲物屈﹐而後正气常存﹐命寶堅固﹐與天爲徒矣。坤者﹐順也。順而又順﹐柔之至矣。取象爲地﹐物之至柔者莫如地﹐地之爲道﹐至厚至靜﹐至卑至下﹐永久不變。惟其體柔﹐故能生萬物而簡能。人資地之气而生﹐卽具此柔而簡能之徳。柔者﹐眞心也﹐而性寄焉。修道者﹐修性之學﹐卽修此柔順之眞心耳。修眞心必如地之簡能﹐無物不載﹐而後心地虛靜﹐眞性不昧﹐與地爲配矣。蓋在天爲易知者﹐在人爲良知﹔在地爲簡能者﹐在人爲良能。能剛則良知而易﹐不思而得﹔能柔則良能而簡﹐不勉而中。良知良能﹐剛柔相合﹐健順之徳全﹐性命之事了﹐故古人謂金丹之道﹐至簡至易之道也。比師

比樂師憂。

比者﹐親比﹐以陰比陽也。五陰而比一陽﹐陰不陷陽而順陽﹐順以禦險﹐致樂之道也。人之不能有樂者﹐以其陷眞而順假也。若能順眞以化假﹐則假亦歸眞﹐何不樂乎﹖師者﹐兵道﹐以正制邪也。一陽而帥五陰﹐陽不爲陰所陷而統陰﹐險中行順﹐備憂之道也。人之所以有憂者﹐以其能處順﹐而不能處逆也。若能以順而處逆﹐則逆亦是順﹐有何憂乎﹖比以陰而順陽﹐順陽卽不陷陽﹐師處逆而行順﹐行順而陽不陷。陷與不陷﹐是在順與不順耳。一順而致樂備憂﹐無往不利矣。臨觀

臨觀之義﹐或與或求。

臨者﹐親近也。順中有悅﹐悅在於順﹐將欲取之﹐必先與之﹐不與而與﹐或與之也。觀者﹐覺察也。順時漸行﹐漸以行順﹐順其所欲﹐漸次導之﹐不求而求﹐或求之也。與必順其悅。求必順而悅﹐與之求之﹐總是一順﹐所爭者內順外順耳。外順可以臨物﹐取彼之歡心﹐借假而修眞。內順可以觀己﹐增我之道徳﹐由眞而化假﹐以臨而與﹐以觀而求﹐彼悅而我卽悅﹐先與後求﹐此順道之所以爲貴歟﹖屯蒙

屯見而不失其居﹐蒙雜而著。

屯者﹐迍邅難前也。一陽動於險中﹐道心發現之時。道心發現﹐內有主宰﹐不行險而防險﹐𨿽動而不失其居﹐特以一陽動於坎地﹐陽气初復﹐陰气正盛﹐未可妄動﹐不失其居﹐正欲待時以出險耳。蒙者﹐昏昧不明也。一陽陷於陰中﹐人心已生之時﹐人心已生﹐是非相混﹐不順陽而陷陽﹐故雜而昏昧著外。然𨿽陽气陷於坎中﹐陽气未泯﹐陰气方著﹐正可隨時止險耳。陽動險中﹐待時而進陽﹐陰陷其陽﹐隨時而退陰。進陽退陰﹐各有其時﹐動之止之﹐不失其時﹐可以動而出險﹐止而濟險﹐陽气不爲陰气所傷矣。震艮

震﹐起也。艮﹐止也。

震者﹐一陽進於二陰之下﹐陽气順時而起也。取象爲雷﹐雷聲之起﹐奮發而莫可遏止﹐雷外有雷﹐以此雷而及彼雷﹐千雷萬雷﹐總在一起。修道者振發志气﹐一往直前﹐由近達遠﹐亦必如雷之動﹐方爲剛於起﹐而不爲人欲所牽矣。艮者﹐一陽居於二陰之上﹐陽气順時而止也。取象爲山﹐山體之止﹐靜定而永不遷移﹐山外有山﹐以此山而連彼山﹐千山萬山﹐總是一止。修道者斂藏神气﹐不動不搖﹐由內達外﹐亦必如山之止﹐方是剛於止﹐而不爲境遇所移矣。用剛則震起而果決動直﹔養剛則剛止而穩定靜專。起之止之﹐能隨其時﹐無往不可用剛﹐無處能傷其剛矣。損益

損益﹐盛衰之始也。

損者﹐減少也。悅於止而止其悅﹐止其不正之悅﹐而止於其所﹐損其柔之有餘也。益者﹐增多也。動之巽而巽其動﹐進其不能之動而漸於能動﹐益其剛之不足也。損其柔之有餘﹐柔而不至於過盛﹐益其剛之不足﹐剛而不至於有衰。然損之益之者﹐欲其剛柔俱歸中正也。若損益太過﹐有餘者損而必至於太衰﹐不足者益而必至於過盛﹐是損益又爲盛衰之始也。故修道者﹐用增減之功﹐必以剛柔中正爲指歸。剛柔中正﹐剛中有柔﹐柔中有剛﹐剛柔一气﹐陰陽和合﹐金丹凝結矣。大畜無妄

大畜﹐時也。無妄﹐災也。

大畜者﹐大有養也。剛於止而止其剛﹐剛不妄用﹐隨時而用﹐可剛則剛﹐可止則止﹐止於至善而不遷﹐大畜而能合時者也。無妄者﹐勇於事也。動之剛而剛於動﹐動之太猛﹐任性之剛﹐不宜剛而剛﹐不宜動而動﹐動之固執而不通﹐無妄而自招災者也。夫剛在內者﹐嚴以治己﹐外不足而內有餘﹐愈畜愈大﹐浩气充塞﹐養之足而行之通﹐無妄於內﹐自無妄於外也。剛在外者﹐躁以應物﹐外有餘而內不足﹐有動有妄﹐乖和失中。涉於假而傷其眞﹐養之不大﹐必行之不通也。然則﹐能大畜者﹐方能無妄。欲無妄者﹐先須大畜。若畜之不大﹐而欲行之無妄﹐𨿽無妄而實有妄﹐斯其所取災也。修道者可不善養浩气﹐配義與道﹐以期其至誠無妄乎﹖萃升

萃聚﹐而升不來也。

萃者﹐聚也。內順而外悅﹐順則人欲俱死﹐悅則躁性俱化﹐人欲無而眞陰現﹐躁性化而眞陽還﹐陰陽相合﹐正气凝聚﹐金丹有象矣。升者﹐上也。內巽而外順﹐巽則漸進於道﹐順則敬謹於行﹐漸進而不過於剛﹐敬謹而不過於柔﹐剛柔相濟﹐客气不來﹐金丹可全矣。但欲正气凝聚﹐須要順其悅﹐先取彼之歡心﹐彼不悅而他家眞實不得﹐順其所悅﹐正於殺機中盜生气耳。欲客气不來﹐須要巽而能順﹐先克己之私心﹐已不克而我家舊染不去﹐巽而能順﹐正在順道中行逆道耳。盜生气能萃﹐行逆道能升﹐能萃能升﹐眞者聚而假者不來。萃至於五行攢簇﹐行至於至善無惡﹐有無一致﹐性命俱了矣。謙豫

謙輕而豫怠也。

謙者﹐虛其所有也。止於內而順於外﹐絕不用剛也。然止剛而用柔﹐易於謙之太過﹐自輕而不知自重﹐有傷於剛﹐尢必貴乎順中知止﹐止於其所﹐謙於外而不輕慢於內也。豫者﹐樂其所有也。順於內而動於外﹐順行其剛也。然陰順而陽動﹐易於豫之太過﹐懈怠而不知防閒﹐有傷於柔﹐尢必貴乎動中用順﹐順守其正﹐豫於外而不懈怠於內也。不輕則爲眞謙﹐不怠則能長豫﹐不輕不怠﹐謙以致豫﹐豫而能謙﹐動之止之﹐無往不順矣。噬嗑賁

噬嗑﹐食也。賁﹐無色也。

噬嗑者﹐口食物而必合也。動而必明﹐不使有一行違背乎理﹐如食物口合齒動﹐動必有時也。賁者﹐妝飾也。以明運止﹐不使有一時昏迷其性﹐如無色妝飾文采﹐質必以文也。動而不出於明﹐動而不妄﹐明而不出於止﹐明而有養﹐動必本明﹐動卽明也。止出於明﹐止亦明也。動止皆明﹐自明明徳﹐而止於至善﹐其明無處不在矣。兌巽

兌見而巽伏也。

兌者﹐一陰見於二陽之上﹐陽以陰濟﹐剛而不至於過亢﹐其徳和悅﹐取象爲澤。澤之爲物﹐上開下合﹐滿而不溢﹐盈而不流﹐澤外有澤﹐澤澤相通﹐浸潤甚多也。修道者﹐心平气和﹐內外如一﹐有若無﹑實若虛﹐不滿不盈﹐必如澤澤相通﹐無物不浸﹐而後謂之和气外現矣。巽者﹐一陰伏於二陽之下﹐陽尊陰卑﹐柔而不至於太懦﹐其徳善入﹐取象爲風﹐風之爲物﹐气剛行緩﹐不疾而漸遠﹐不猛而深入﹐風後有風﹐風鳳相續﹐循序前進也。修道者﹐心堅志遠﹐循序下功﹐以誠而入﹐以柔而用。不卽不離﹐必如風風相續﹐無處不到﹐而後能以深造自得矣。柔而現外者和剛也﹔柔而伏下者進剛也。能和其剛﹐則剛藏於柔﹐剛而不至於有餘﹔能進其剛﹐則柔求其剛﹐柔而不至於不及。此用柔而不傷其剛﹐見之伏之﹐無可無不可矣。隨蠱

隨﹐無故也。蠱則飭也。

隨者﹐彼此相隨也。陽動而陰悅﹐陽隨陰而陰隨陽﹐陰陽相隨﹐有故者而卽無故。人自先天失散﹐眞性已昧﹐情欲亂起﹐已有故矣。今者﹐以震求兌﹐於殺機中盜生機﹐情來歸性﹐仍是無故之物本來面目也。蠱者﹐事有敗壞也。陰進而陽止﹐陰傷陽而陽止陰﹐陰爲陽制﹐有蠱者飭卽不蠱。人自後天用事﹐客气來入﹐主气有虧﹐是有蠱矣。今者﹐以剛制柔﹐於後天中返先天﹐明善復初﹐仍是不蠱之物﹐天良本性也。無故用隨﹐陽求陰也。有蠱則傷陰﹑順陽也。陽求陰﹐借陰可以復陽。陰順陽﹐借陽可以化陰。復陽化陰﹐隨蠱之道盡矣。剝復

剝﹐爛也。復﹐反也。

剝者﹐消去也。五陰而剝消一陽﹐如人順乎後天之陰。剝陽將盡﹐勢必剝之不已﹐而壞爛肢體也。復者﹐回反也。一陽回反於五陰之下﹐如人逆回先天之陽﹐生機又見﹐漸可復陽於純﹐而重現本面也。然剝者﹐卽復之兆﹔復者﹐卽不爛之幾。能於方剝之時﹐順而止之﹐不使剝陽於盡﹐借此剝餘之微陽﹐別立乾坤﹐重安鼎鑪﹐隨其時而復之﹐則已失者可得﹐已去者能還﹐先天純而後天化﹐更何有剝爛之患乎﹖晉明夷

晉﹐晝也。明夷﹐誅也。

晉者﹐明進也。由順生明﹐明在暗出﹐如晝而出地之日﹐漸進而上﹐愈上愈明﹐光輝增升也。明夷者﹐明傷也。因順敗明﹐明入於暗﹐如夜而入地之日﹐漸退而下﹐愈下愈晦﹐光輝誅傷也。一自暗而出明﹐一自明而入暗﹐所爭者﹐順內﹑順外耳。順在內﹐則妄念不生而心誠﹐誠則能明矣。順在外﹐則物欲所蔽而神昏﹐昏則失明矣。內順者﹐逆道也。外順者﹐順道也。逆則生明﹐而明通﹔順則誅明﹐而明晦。順逆之間﹐明之得失系之。修道者﹐可不知其順中用逆之道乎﹖井困

井通而困相遇也。

井者﹐養人之道﹐言其時通也。通所以達其道﹐然未巽化於人﹐先須巽化於己。己無險而方可濟人之險。蓋養己不到﹐是險中之巽﹐養己已到﹐是巽以出險﹐出險而巽﹐養己畢而又養人﹐其所養不窮也。困者﹐艱難之境﹐言其相遇也。困所以驗其徳﹐但未能以濟險﹐先貴能以處險﹐處險能悅﹐而濟險遂悅。蓋遇困不受﹐是悅行於險﹐遇困能受﹐是處險能悅﹐身可困而心不可困﹐𨿽遇困而亦亨矣。遇通養人﹐遇困養己。通時能養人者﹐困時必能養己﹔困時能養己者﹐通時卽能養人。通困相遇﹐時有變而養亦有變。順之逆之﹐俱皆有養﹐方謂修道之士也。咸恆

咸﹐速也。恆﹐久也。

鹹者﹐無心之感也。內止而外悅﹐悅本於止﹐止以求悅﹐止而能養﹐悅而能行﹐悅止相需﹐寂然不動﹐感而遂通﹐以神交而不以形交﹐陰陽隔礙潛通﹐言其速也。恆者﹐有心之恆也。內巽而外動﹐巽以運動﹐動必以巽﹐巽而不懦﹐動而不猛﹐巽動合一﹐心堅志遠﹐不急不緩﹐自有爲而入無爲﹐功力由漸而頓﹐言其久也。夫所謂無心者。無人心也。有心者﹐有道心也。無人心而陰陽感之速﹐有道心而功力行之久。感速則出於自然﹐無修無爲﹐恆久則出於勉彊﹐有作有爲。有爲無爲﹐各有妙訣﹐總在無人心﹑有道心分之。若到大道完成之後﹐有無俱不立﹐物我悉歸空﹐入於至誠如神之地﹐不但人心用不著﹐卽道心亦用不著矣。渙節

渙﹐離也。節﹐止也。

渙者﹐陽气陷下﹐陰气進上﹐陰陽彼此分離也。節者﹐險事在外﹐悅事在內﹐境遇有困能止也。但陰陽分離﹐亦有致合之道﹐是在於陷陽之處﹐巽緩以漸濟之耳。有困能止﹐卽有致通之機﹐是在於險事之中﹐和順以正處之耳。漸以濟渙﹐始離終合﹐正以立節﹐有險亦通。然渙者﹐皆由不知有節之故﹐若能知節﹐非禮不履﹐非道不處﹐非義不行﹐境遇在彼﹐造命在我﹐何渙之有﹖故卦徳渙之險在內﹐節之險在外也。解蹇

解﹐紀也。蹇﹐難也。

解者﹐陽气出險而緩也。陽气出險﹐坎中一陽震動﹐正陰气退散﹐陽气難緩之時。陽气難緩﹐已不爲陰气所傷﹐可以點化羣陰矣。蹇者﹐陽气在險有難也。陽气在險﹐坎中一陽尙藏﹐正陰气旺盛﹑陽气困難之時。陽气困難﹐非可急救出險﹐須當靜養微陽矣。解之點化羣陰者﹐以其陽气𨿽出險﹐陰气猶未消﹐禍根尙在﹐卽能一時得緩﹐不久又爲陰陷﹐解而又不解﹐無必貴乎出險之動﹐用增減之功﹐借陽以退陰。陰气退盡﹐陽气復全﹐方是眞解蹇。必靜養微陽者﹐以其陽气在於坎﹐陰气障其陽﹐若彊脫險﹐不但不能脫險﹐而且有以致險﹐不蹇而亦蹇﹐是必貴乎險中之止﹐用防閒之道﹐借陰以保陽﹐陽气不失﹐陰气漸退﹐方能無蹇。陽出險﹐而當進陽退陰﹔陽在險﹐而當養陽防陰﹐各有火候﹐隨時而用﹐方不誤事也。睽家人

睽﹐外也。家人﹐內也。

睽者﹐彼此相隔也。火在上而金在下﹐金人不投﹐神馳於外﹐情動於內﹐因假失眞﹐言其用明於外也。家人者﹐彼此合一也。木在上而火在下﹐火中生木﹐元神守內﹐柔性應外﹐以虛求實﹐言其用明於內也。用明於外﹐火不返本﹐妄情動而眞情昧﹔用明於內﹐人已歸根﹐假化成眞﹐气性消而眞性現。明之一內一外﹐睽與不睽﹐一家不一家分之。修道者可不回光返照﹐以養其明乎﹗否泰

否泰﹐反其類也。

否者﹐塞室也。剛气用外﹐柔性藏內﹐正气散而邪气聚﹐滿腔私欲﹐塞閉靈竅﹐柔傷於剛﹐否之由也。泰者﹐通達也。剛气在內﹐柔性在外﹐嚴以治己﹐寬以應物﹐其心日小﹐其徳日大﹐剛以柔用﹐泰之兆也。外剛內柔則否﹐外柔內剛則泰﹐總是一剛一柔。所爭者﹐剛柔內外﹐反其類而否泰分之。剛柔之用﹐豈可忽焉乎﹗大壯遁大壯則止﹐遁則退也。大壯者﹐剛之太過也。剛於內而動於外﹐已剛而又進剛﹐剛而妄動﹐動必傷剛﹐壯之大矣﹐則止之者﹐可止卽止﹐止以養壯﹐不使剛進太過也。遁者﹐剛之收斂也。止其剛而剛於止﹐已剛而卽止剛﹐剛而止所﹐不敗其剛﹐遁得其時矣。則退者﹐可退卽退﹐退以避咎﹐不使陰气潛生也。蓋用剛之道﹐未剛須進剛﹐已則須養剛。進剛者用壯也﹐養剛者藏壯也。當動則動﹐動而進壯﹐當止則止﹐止而藏壯﹐以時而行﹐不失其正。動固壯﹐止亦壯﹐遁固養﹐壯亦養﹐無往而不可剛﹐無往而有傷剛矣。噫﹗明進退﹑知止足﹐豈愚昧而能爲。識急緩﹑慮吉凶﹐須匠手以斟酌。大有同人

大有﹐眾也。同人﹐親也。

大有者﹐有之眾也。健於內而明於外﹐實腹之後而能虛心﹐能虛其心﹐則元神守室﹐以火煉金﹐金遇火而還原生明﹐大藥成就﹐萬理畢集﹐信步走去﹐頭頭是道。以明成道﹐大有而愈有﹐其所有者甚眾也。同人者﹐與人親也。明於內而健於外﹐虛心之後而又實腹。能實其腹﹐則正气常存﹐以金養火﹐火遇金而返本不燥﹐陰陽相和﹐內外合進﹐寂然不動﹐感而遂通。以健濟明﹐同人而人同其所同者﹐最親也。健而明以火煉金﹐明而健借金返火﹐金還火返﹐金火同宮﹐金卽是火﹐火卽是金﹐健明如一﹐有卽能同﹐同而愈有﹐是謂大有﹐是謂大同。大有﹑大同﹐有陰有陽﹐有虛有實﹐有人有我﹐大小無傷﹐剛柔兩全﹐渾然天理﹐一气流行﹐性命雙修之道畢矣。革鼎

革﹐去故也。鼎﹐取新也。

革者﹐去其故而不用也﹐去故之道。金在上﹑火在下﹐以火煉金﹐去其金之濁气﹐而返於陽耳。人之妄情爲陰金﹐人之眞情爲陽金﹐以元神之眞火﹐煆去妄情之陰金。妄情去而眞情現﹐是謂無情之情﹐永爲不壞之金﹐所謂「火煉金明」者是也。鼎者﹐煆其物而取新也﹐取新之道。火在上﹑木在下﹐火中成木﹐化其木之濁質﹐而歸於眞耳。人之气性爲陰木﹐人之眞性爲陽木﹐以元神之眞火﹐煆去气性之陰木﹐气性化而眞性現﹐是謂無性之性﹐永爲無煙無焰之木﹐所謂「火中生木」者是也。革故鼎新﹐假者去而眞者來﹐金木文並﹐性情相合﹐還原返本矣。然必先革故者﹐先煉己﹐虛心以待時也。後鼎新者﹐後采藥﹐實腹以結丹也。可知未虛心而不能實腹﹐而又當虛心。明之一內一外﹐性情皆化爲眞﹐有爲無爲一以貫之也。小過中孚

小過﹐過也。中孚﹐信也。

小過者﹐小者過也。止以運動﹐動必本止﹐外虛內實﹐實藏於虛﹐小者過而大者不過﹐可止則止﹐可動則動﹐動不離止﹐止於至善無惡之地矣。中孚者﹐中有信也。悅而漸行﹐漸以通悅﹐外實內虛﹐以虛求實﹐信於中而行於外﹐以誠而入﹐以柔而用﹐漸進於深造自得之地矣。然不能自小者﹐亦不能信於中。不能中信者﹐亦不能小之過。小過中孚﹐虛而實﹑實而虛﹐虛實並用﹐動止相需﹐悅巽如一﹐過而不過﹐信在其中﹐何患修道不成乎﹗丰旅

丰﹐多故也。親寡施也﹝應作﹕旅﹐寡親也﹞。

丰者﹐盛大也。旣明且動﹐動以行明﹐明動相資﹐明之足而行之大﹐丰之極矣。丰極易於自滿﹐自盈不能防閒。明過傷其明﹐動過敗其行﹐故多故也。多故﹐則事有反復﹐行必顚沛矣。旅者﹐一過而不久畱也。卽止且明﹐明本於止﹐明止相需﹐止而有養﹐明而不傷﹐萬事一旅也。旅事卽能素位而行﹐不願乎外﹐止於內而不止於外﹐明於己而不明於人﹐故寡親也。寡親﹐則物來順應﹐事不過畱矣。是在保丰者﹐丰其明而又貴旅明﹐明不妄動﹔行旅者﹐旅其明而又貴丰明﹐明不太止。丰以旅爲用﹐旅以丰爲體﹐或動而用明﹐或止而養明﹐動止皆得其正﹐可以不傷其明矣。離坎

離上而坎下也。

離者﹐一陰麗於二陽之中﹐外實內虛﹐體剛而用柔﹐其象爲火﹐火性焰上﹐故離上也。坎者﹐一陽陷於二陰之中﹐外虛內實﹐體柔而用剛﹐其象爲水。水性流下﹐故坎下也。人之燥性如火﹐一有觸犯﹐爭勝好彊﹐予聖自雄﹐肆無忌憚﹐亦火之焰上也。人之欲心如水﹐妄念百端﹐棄眞入假﹐逐風楊波﹐入於下流﹐亦水之流下他。聖人教人懲忿者﹐卽懲此燥火耳。教人窒欲者﹐卽窒此欲心耳。燥心懲而火返本﹐則心虛而生明﹐元神不昧﹔欲心窒而水歸源﹐則腹實而無險﹐元精不漏。神明精粹﹐眞水眞火﹐彼此相濟﹐陰陽相合﹐先天之气﹐自虛無中來矣。小畜履

小畜﹐寡也。履﹐不處也。小畜者﹐言其畜之寡也。柔巽育健﹐𨿽剛亦柔﹐其畜不大﹐其行不遠。履者﹐言其不下處也。悅於履健﹐𨿽柔亦剛﹐其志能專﹐其行自力。蓋小畜之健在內﹐眞陽未傷﹐爲上徳之人。可以有爲者﹐乃以小而畜﹐浩气不振﹐甘居卑下﹐自暴自棄﹐坐觀成敗﹐必至陽極而陰潛生﹐吉中而凶﹐暗藏剛爲柔鈐﹐有能者歸無能矣。履之健在外﹐眞陽已虧﹐爲下徳之人﹐系無能爲者﹐乃能悅於履健﹐以己求人﹐從容進步﹐久於其道﹐不卽不離﹐必至自近而可達遠﹐自卑而漸登髙﹐柔得剛濟﹐無能者亦有能矣。然則﹐修眞之道﹐不論人之才徳髙低﹐只論其有志無志耳。無志﹐𨿽才人智士﹐皆所不能﹔有志﹐𨿽愚夫愚婦﹐俱能爲之﹐所謂「悟之者﹐立躋聖位﹔迷之者﹐萬劫沈流」也。需訟

需﹐不進也。訟﹐不親也。

需者﹐待時也。健在險中﹐遇險能健﹐險之在彼﹐健之在我﹐欲取於人﹐不失其己﹐故需而不進。不進待時﹐特欲取眞陽出坎耳。訟者﹐爭勝也。險在健中﹐因健有險﹐內而陰毒﹐外而凶暴﹐不但損人﹐而且傷己﹐故訟而不親。不親好彊﹐終必自陷眞陽於坎矣。不進健而健無傷﹐反借險以養健﹐不親人而人不親﹐反用健以招險﹐同一健也﹑同一險也。健於內有險可以無險﹐健於外無險亦自致險﹐一內一外﹐禍福隨之。修道者﹐可不潛養天徳﹐以防其險乎﹗大過頤

大過﹐顚也。頤﹐養正也。﹝大過以下卦不反對先儒﹐以爲錯簡﹐今暫以反對序﹞

大過者﹐陽太過也。巽於內而悅於外﹐陽極而陰卽入﹐陰一入而人心起﹐見景生情﹐順其所欲﹐性亂命搖﹐故曰顚也。頤者﹐取其養也。動於內而止於外﹐陰極而陽復回﹐陽一回而道心發﹐內有主宰﹐遷善攺過﹐止於其所﹐故曰養正也。修眞之道﹐始終養正之道也。實腹而能虛心﹐虛以養實﹐正而可以不顚﹔虛心而能實腹﹐實以濟虛﹐顚而可歸於正。故大過之象﹐內實外虛﹐示其實必求虛也。頤之象外實內應﹐示其虛必求實也。或先實腹而後虛心﹐或先虛心而後實腹﹐虛實兩用﹐有爲無爲之道盡﹐養正之功畢矣。漸歸妹

漸﹐女歸﹐待男行也。歸妹﹐女之終也。漸者﹐徐緩之義。修道貴乎徐緩。徐緩﹐則止於其所﹐從容不迫﹐循序漸進﹐煉己待時﹐如卦象少男而配長女。女待男行而後歸﹐此陰陽交合之正﹐夫婦之眞﹐久則成事﹐情性如一﹐陰陽混合也。歸妹者﹐急速之義。修道忌其急速﹐急速則妄猜私議﹐不窮實理﹐任性造作﹐躐等而求﹐如卦象少女而求長男。女非其時而苟合﹐此陰陽交合不正﹐夫婦之假﹐久則敗事﹐以女而終﹐獨守孤陰也。修眞之道﹐窮理盡性﹑至命之學也。有火候﹑有工程﹐必須用漸修之功﹐方能深造自得。若急欲成功﹐冒然下手﹐其進銳者﹐其退速。安能追二气於黃道﹐會三性於元官乎﹖坎成大道﹐捨漸修之功﹐余無他術矣。旣濟未濟

旣濟﹐定也。未濟﹐男之窮也。旣濟者﹐陰陽已濟也。水上火下﹐水火烹煎﹐水得火而不寒﹐火得水而不燥﹐水火來往﹐乾坤爲體﹐坎離爲用﹐良知良能﹐健順如一﹐精神相戀﹐陰陽混成﹐故日定也。定則陰陽俱歸黃道﹐一气流行﹐生機常存而不息也。未濟者﹐陰陽相離也。火上水下﹐火水異處﹐水下流而火上炎﹐水不能制火﹐火不能煎水﹐良知變爲假知﹐燥性發矣。良能變爲假能﹐欲心生矣。燥性卽火﹐欲心卽水﹐燥性用外﹐欲心藏內﹐性亂命搖﹐陰陽不濟﹐故曰男之窮也。男窮則陽爲陰陷﹐假者用事﹐眞者埋沒﹐而不彰矣。但旣濟之道﹐乃陰陽濟極之時﹐濟極將不濟﹐須用無爲之道以保濟﹐保濟之功﹐用天然眞火﹐煆去後天一切滓質﹐陰气化而陽气純﹐大丹成熟﹐脫胎神化﹐入於不生不滅之境矣。未濟之道﹐乃陰陽未濟之時。未濟須求濟﹐當用有爲之功以致濟。蓋坎中所陷眞陽﹐原是乾宮之物﹔離中所藏之陰﹐原是坤宮之物﹐今者於坎宮欲水之中﹐取出一點眞一之陽水﹐撲滅離宮之燥火﹔於離宮燥火之中﹐取出一點虛靈之眞火﹐煆盡坎宮之欲水。取坎塡離﹐以離歸坎﹐眞陰眞陽﹐彼此和合﹐眞水眞火﹐兩不相離﹐未濟而至於濟﹐仍是乾健坤順本面良知良能原物矣。但保濟致濟﹐有爲無爲﹐其道不同﹐下手各別﹐故旣濟之義﹐以明禦險也。未濟之義﹐險中出明也。以明禦險﹐防險養明﹐先天中返後天﹐所以保濟也。險中出明﹐以明破險﹐後天中返先天﹐所以致濟也。保濟致濟之訣﹐莫過於此。噫﹗順則生人﹑生物﹔逆則爲聖﹑爲賢。道之一字﹐豈易知乎﹗姤夬

姤﹐遇也。柔遇剛也。夬﹐決也。剛決柔也。

姤者﹐遇也。以一柔而遇五剛﹐陽極而陰潛生﹐不期遇而忽遇﹐陰气乘間而入也。夬者﹐決也。以五剛而決一柔﹐陽將純而陰將盡﹐不彊決而自決﹐陽气隨時而進也。人自有生以後﹐一點先天陽气﹐藏於幻身之中﹐日生夜長﹐年至二八﹐先天气足﹐名曰純陽之體﹐爲上徳之人。當此之時﹐若遇明師指點﹐行無爲自然之道﹐以成後天之功﹐性了而命亦全﹐便爲無漏眞人矣。否則﹐陽極必陰﹐一陰潛生於純陽之下﹐陰姤其陽﹐後天用事﹐陰日長﹐陽日消﹐不至消滅其陽而不止。一陰𨿽微﹐爲禍最烈。金丹有爲之道﹐正爲中下之人姤後而設。有爲者。進陽決陰也。以陽決陰﹐必先於陰中進陽。進陽正爲退陰計耳。陽气進於九五中正之位﹐是正位凝命﹐陽气已足﹐陰气已弱﹐縱橫逆順﹐道心用事﹐金丹有象﹐於此點化羣陰﹐如貓捕鼠。但一切羣陰皆化﹐僅有一點陰气之根未消﹐猶足爲道累﹐聖胎𨿽結﹐不能脫化。古眞云「一毫陰气不盡不仙」﹐正言此羣陰之根也。羣陰之根爲何根﹖卽人心﹑識神是也。識神者﹐歷劫輪回之種子﹐生生死死之根蒂。其權最大﹐其根最深。在姤爲初主之一陰﹔在夬爲決終之一陰。姤時他先發﹐夬時他後去﹐生人者是他﹐死人者是他﹐人多貪戀﹐不肯果決除去﹐卽欲去之﹐亦不易於去﹐去之之道﹐健而能和﹐剛以柔用﹐不卽不離﹐勿忘勿助﹐待其黨類已盡﹐勢孤力單﹐一決卽去﹐拔去歷劫禍根﹐現出父母未生以前本相﹐圓陀陀﹑光灼灼﹑淨倮倮﹑赤灑灑﹐不生不滅﹐爲金剛不壞之物矣。

君子道長﹐小人道憂也。

易之道﹐一陽一陰之道也。陰爲柔﹐陽爲剛﹐剛之徳主健﹐柔之徳主順﹐健則易知﹐順則簡能。易知卽人之良知﹐簡能卽人之良能。良知本於天﹐屬命﹔良能本於地﹐屬性。人本天地易簡之徳﹐知能俱良﹐剛柔兼該﹐性命寓於一身矣。及交後天﹐良知變爲假知﹐良能變爲假能﹐陰陽不調﹐剛柔不當﹐性亂命搖﹐失其秉受天地簡易知能之良﹐孟子所謂「人之所以異於禽獸者幾希﹐庶民去之﹐君子存之。」存此良知良能﹐則爲君子﹔失此良知良能﹐則爲庶人。君子道長﹐君子存之也。小人道憂﹐庶民去之也。蓋君子之道﹐復此良知良能﹐而退假知假能﹐故長﹔小人之道﹐順其假知假能﹐而棄良知良能﹐故憂。良知良能屬於先天﹐假知假能屬於後天。復其先天之眞﹐則了性了命﹐入於生路﹐道之長也﹔順其後天之假﹐則昧性傷命﹐入於死路﹐道之憂也。六十四卦﹐以乾坤爲門戶者﹐示人以剛柔簡易之道也。其餘六十二卦者﹐示人以變化簡易之道也。六十四卦﹐三百八十四爻﹐無非教人知其不簡易﹐而變之化之﹐期歸於簡易耳。變化簡易﹐知能俱良﹐而爲君子。不變化簡易﹐則知能不良﹐而爲小人。君子小人﹐只在知變化不知變化上分別耳。金丹之道﹐君子之道。君子之道﹐卽逆運陰陽之道也。所謂金丹者﹐卽簡易良知良能混成之性。所謂還丹者﹐卽還此良知良能之本面。所謂金液大丹者﹐卽煆煉此簡易良知良能混成之性﹐永久不壞也。所謂火候者﹐卽六十四卦變化簡易知能﹐俱歸於良之道也。所謂藥物者﹐卽剛柔﹑簡易﹑知能﹐俱良之徳也。所謂聖胎者﹐卽剛柔﹑簡易﹑知能﹐俱歸於良也。所謂脫胎者﹐卽剛柔混成﹑簡易不拘﹑知能入神﹑有無不立也。丹經子書千帙萬卷﹐總不外易理。易理六十四卦﹐三百八十四爻﹐總不出此剛柔﹑簡易﹐知能俱良之道。易爲君子謀﹐不爲小人謀﹐特以君子能修此剛柔簡易之道﹐逆運陰陽﹐復還本來良知﹑良能之原物也。一切凡夫小人﹐認假爲眞﹐順其後天陰陽﹐適以昧其天根﹐自取滅亡已耳﹐焉知修此先天道運大道乎﹗

