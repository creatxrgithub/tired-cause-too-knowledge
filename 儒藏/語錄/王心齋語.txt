《王心齋語錄》明王艮

語錄上

《大學》言平天下在治其國﹐治國在齊其家﹐齊家在修其身﹐修身在正其心﹐而正心不言在誠其意﹐誠意不言在致其知﹐可見致知﹑誠意﹑正心﹐各有工夫﹐不可不察也。

《中庸》「中」字﹐《大學》「止」字﹐本文自有明解﹐不消訓釋。「喜怒哀樂之未發謂之中」﹑「中也者﹐天下之大本也」﹐是分明解出「中」字來。「於止﹐知其所止」﹑「止仁」﹑「止敬」﹑「止慈」﹑「止孝」﹑「止信」﹐是分明解出「止」字來。

天下之學﹐惟有聖人之學好學﹕不費些子气力﹐有無邊快樂。若費些子气力﹐便不是聖人之學﹐便不樂。

「不亦悅乎」﹐「說」是心之本體。

「志於道」﹐立志於聖人之道也。「據於徳」﹐據仁義禮智信﹐五者﹐心之徳也。「依於仁」﹐仁者善之長﹐義禮智信皆仁也﹐此學之主腦也。「遊於藝」﹐多識前言往行﹐以畜其徳也。

大人者﹐正己而物正者也。故立吾身以爲天下國家之本﹐則位育有不襲時位者。

「致中和﹐天地位焉﹐萬物育焉」﹐不論有位無位﹐孔子學不厭而教不倦﹐便是位育之功。

學是愚夫愚婦能知能行者。聖人之道﹐不過欲人皆知皆行﹐卽是位天地育萬物把柄。不知此﹐縱說得眞﹐卻不過一節之善。愚夫愚婦與知能行便是道﹐與鳶飛魚躍同一活潑潑地﹐則知性矣。

戒愼恐懼莫離卻不睹不聞﹐不然便入於有所戒愼﹑有所恐懼矣。故曰﹕人性上不可添一物。

論道理若只得一邊﹐𨿽不可不謂之道﹐然非全體也。譬之一樹﹐有見根未見枝葉者﹐有見枝葉未見花實者﹐有見枝葉花實卻未見根者﹐須是見得一株全樹始得。

不執意見﹐方可入道。

學講而後明﹐明則誠矣。若不誠﹐只是不明。

孔子𨿽天生聖人﹐亦必學詩﹑學禮﹑學易﹐逐段研磨﹐乃得明徹之至。

知得身是天下國家之本﹐則以天地萬物依於己﹐不以己依於天地萬物。

「若能握其要﹐何必窺陳編」﹐白沙之意有在﹐學者須善觀之。《六經》正好印證吾心﹐孔子之時中﹐全在韋編三絕。

人之天分有不同﹐論學則不必論天分。

體用不一﹐只是功夫生。

天行健﹐通乎晝夜之道而知﹐故知行合一。

學者有求爲聖人之志﹐始可與言學。先師常云「學者立得定﹐便是堯舜文王孔子根基。」

學者初得頭腦﹐不可便討聞見支撐﹐正須養微致盛﹐則天徳生道在此矣。六經四書﹐所以印證者也。若功夫得力﹐然後看書﹐所謂溫故而知新也。不然﹐放下書本﹐便沒功夫做。

塵凡事常見俯視無足入慮者﹐方爲超脫。今人只爲自幼便將功利誘壞心術﹐所以夾帶病根﹐終身無出頭處﹐日用間毫釐不察﹐便入於功利而不自知﹐蓋功利陷溺人心久矣。須見得自家一个眞樂﹐直與天地萬物爲一體﹐然後能宰萬物而主經綸。所謂樂則天﹐天則神。學者不見眞樂﹐則安能超脫而聞聖人之道﹖仁者安處於仁﹐而不爲物所動﹐智者順利乎仁﹐而不爲物所陷。仁且智﹐君子所以隨約樂而善道矣。

齋明盛服﹐非禮不動﹐一時具在﹐便是立志用功。

誠意﹑忠恕﹑彊恕﹑致曲﹐皆是立本功夫。

容得天下人﹐然後能教得天下人。《易》曰「包蒙吉。」

善者與之﹐則善益長﹔惡者容之﹐則惡自化。

一友論及朋友之失﹐先生曰「爾過矣﹐何不取法君子﹖見不賢而自省之不暇﹐那有許多功夫去較量人過失﹗」

若說己無過﹐斯過矣﹔若說人有過﹐斯亦過矣。君子則不然﹕攻己過﹐無攻人之過﹐若有同於己者﹐忠告善導之可也。

先生於眉睫之間省覺人最多。學者有積疑﹐見先生﹐多不問而解。有學者問放心難於求﹐先生呼之﹐卽起而應﹐先生曰「而心見在﹐更何求心乎﹖」有別先生者﹐以遠師教爲言﹐先生曰「塗之人皆明師也。」得深省。

百姓日用條理處卽是聖人之條理處。聖人知便不失﹐百姓不知便會失。

教子無他法﹐但令日親君子而已﹐涵育薰陶﹐久當自別。

古人定省﹐謂使親安妥而常定省之﹐非必問於親而後謂之定省也。文王朝於王季日三﹐亦只問安否﹐於內豎而已。

學者指摘舉業之學﹐正與曾點不取三子之意同。舉業何可盡非﹐但君子安身立命不在此耳。

卽事是學﹐卽事是道。人有困於貧而凍餒其身者﹐則亦失其本﹐而非學也。夫子曰「吾豈■﹝左『誇』右『包』﹞瓜也哉﹐焉能系而不食﹖」

愛人直到人亦愛﹐敬人直到人亦敬﹐信人直到人亦信﹐方是學無止法。

「射有似乎君子﹐失諸正鵠﹐反求諸身﹐不怨勝己者」﹐正己而已矣。「君子之行有不得者﹐皆反求諸己」﹐亦惟正己而已矣。故曰「不怨天﹐不尢人。」

「愛之欲其生﹐惡之欲其死」﹐性情之正﹐非惑也。旣欲其生﹐又欲其死﹐中無定主﹐抱不決之疑﹐方是惑。

「無爲其所不爲﹐無欲其所不欲」﹐只是致良知便了﹐故曰「如此而已矣。」

「大徳不逾閒」﹐守經之謂也。「小徳出入」﹐行權以正其經也。

「人心惟危」﹐人心者﹐眾人之心也。眾人不知學﹐一時忿怒相激﹐忘其身以及其親者有矣﹐不亦危乎﹖「道心惟微」﹐道心者﹐學道之心也。學道則戒愼不睹﹐恐懼不聞﹐有不善未嘗不知﹐知之未嘗復行﹐見幾微也。

經所以載道﹐傳所以釋經。經旣明﹐傳不復用矣﹐道旣明﹐經何必用哉﹖經傳之間﹐印證吾心而已矣。

「將上堂﹐聲必揚之」﹐仁之用也。故曰「經禮三百﹐曲禮三千﹐無一事而非仁。」

一友初見﹐先生指之曰「卽爾此時就是。」友未達﹐曰「爾此時何等戒懼﹐私欲從何處入﹖常常如此﹐便是允執厥中。」

孟子道性善﹐必稱堯舜﹐道出處﹐必稱孔子。

隱居以求其志﹐求萬物一體之志也。

社稷民人固莫非學﹐但以政爲學最難﹐吾人莫若且做學而後入政。

「君子之欲仕」﹐仁也﹔「可以仕則仕」﹐義也。大人之事畢矣。孟子曰「惟大人爲能格君心之非。」孔子曰「沽之哉﹐沽之哉﹗我待價者也。」待價而沽﹐然後能格君心之非。故惟大人﹐然後能利見大人。

當屯難而乘馬班如者﹐要在上有君相之明。求而往﹐明也。「女子貞不字﹐十年乃字」﹐相時耳﹐此君子出處之節也。

孔子謂期月三年﹐孟子謂五年七年之類﹐要知聖賢用世﹐眞實步步皆有成章﹐定應毫髮不差。

陰者陽之根﹐屈者伸之源﹐屯卦初爻﹐便是聖人濟屯起手處。曰「利建侯﹐只是樹立朋友之義。」

卑禮厚幣以招賢者﹐而孟軻至梁﹐卽求而往﹐明也。「國有道﹐不變塞焉」﹐卽女子貞不字。

聖人經世﹐只是家常事﹐唐虞君臣﹐只是相與講學。

禘之說﹐正不王不禘之法也。知不王不禘之法﹐則知君臣上下﹐名分秩然﹐而天下之治﹐誠如示掌之易矣。

刑所以弼教者也﹐故不教而殺謂之虐。古之時﹐百工信度﹐故數罟不入污池。凡宮室器用﹐一切皆有制度﹐百工惟信而守之﹐莫或敢作淫巧以取罪戾。故人將越度﹐而工不敢爲﹐所以令易行而禁易止也。

或言爲政莫先於講學﹐先生曰「其惟聖徳乎﹗僚友相下爲難﹐而當道責備尢重。《易》曰﹕『莫之與﹐則傷之者至矣。』其必曰﹕官﹐先事信而後言﹐可也。」

孔子曰「諫有五﹐吾其從諷諫乎﹖」諷字從風﹐其入也微。事君有三﹕君有可諷不不﹝此「不」當爲「可」之訛﹞諷﹐君有可諫不可諫﹐君有可犯不可犯。匪石之貞﹐不可與幾﹐無罪而殺士﹐則大夫可以去﹔無罪而戮民﹐則士可以徙。可與幾也﹐去而不失吾君臣之義。可與存義也﹐故女樂去幾也。燔肉行﹐存義也。

知此學﹐則出處進退各有其道﹕有爲行道而仕者﹐行道而仕﹐敬焉﹑信焉﹑尊焉﹐可也。有爲貧而仕者﹐爲貧而仕﹐在乎盡職會計﹐當牛羊茁壯﹐長而已矣。

仕以爲祿也﹐或至於害身﹐仕而害身﹐於祿也何有﹖仕以行道也﹐或至於害身﹐仕而害身﹐於道也何有﹖君子不以養人者害人﹐不以養身者害身﹐不以養心者害心。

吾身猶矩﹐天下國家猶方﹐天下國家不方﹐還是吾身不方。

先生每論世道﹐便謂自家有愧。

學者但知孟子辧夷之告子有功聖門﹐不知其辧堯舜孔子處﹐極有功於聖門。

康節極稱孔子﹐然只論得孔子元微處﹐至其易簡宗旨﹐卻不曾言。

堯舜禹相傳授受曰「允執厥中。」此便是百王相承之統。仲尼祖述者﹐此也。然宰我曰「以予觀於夫子﹐賢於堯舜遠矣。」子貢曰「自生民以來﹐未有夫子也。」有若曰「自生民以來﹐未有盛於孔子也。」孟子亦曰「自有生民以來﹐未有孔子也。」是豈厚誣天下者哉﹖蓋堯舜之治天下﹐以徳感人者也。故民曰「帝力何有於我哉﹖」故有此位乃有此治。孔子曰「吾無行而不與二三子者﹐是某也。」只是學不厭﹐教不倦﹐便是致中和﹐位天地﹑育萬物﹐便做了堯舜事業﹐此至簡至易之道﹐視天下如家常事﹐隨時隨處無歇手地。故孔子爲獨盛也。先師嘗有精金之諭﹐予以爲孔子是靈丹﹐可以點石成金﹐無盡藏者。

舜自耕稼陶漁以至爲帝﹐無非取諸人者。孔子則自不暇耕稼陶漁﹐無非取諸人者﹐故曰「吾無行而不與二三子者﹐是某也。」

舜於瞽叟﹐命也。舜盡性﹐而瞽叟底豫﹐是故君子不謂命也。陶淵明言「天命苟如此﹐且盡杯中物。」便不濟。孔子之不遇於春秋之君﹐亦命也。而周流天下﹐明道以淑斯人﹐不謂命也。若天民則聽命矣。故曰「大人造命。」

「文王望道而未之見」﹐「道」如「魯一變至於道」之「道」﹐視民如傷﹐故望天下於道也。「見」如「豈若於吾身親見」之「見」。當紂之亂﹐故卒未之見也。

微子之去﹐知幾保身﹐上也。箕子之爲奴﹐庶幾免死﹐故次之。比干執死諫以自決﹐故又次之。孔子以其心皆無私﹐故同謂之仁﹐而優劣則於記者次序見之矣。

貴戚之卿﹐君有大過則諫﹐反復而不聽﹐則易位。微子﹑箕子﹐殷之貴戚卿也﹐當紂之惡﹐不可以不諫﹐而諫之也當﹐不在於虐焰之後﹐而其去之也當﹐不爲儉徳辟難已焉﹐可也。昔陳恆弒其君﹐孔子﹐魯去位之臣也﹐且沐浴告於魯﹐而倡大義以請討。則微子箕子者﹐猶當有旁行之智矣。蓋三分天下﹐文武有其二﹐微子﹑箕子豈不知之也﹖周家歷年仁義忠厚﹐微子﹑箕子豈不知之也﹖文武有天下三分之二﹐則周之時足以格紂也明矣。且其祖宗夫子仁義忠厚﹐則可諒其無代殷之念﹐而易位之舉﹐亦可必其協同襄贊﹐而有以共濟天下之難者矣。且夷齊淸風髙節﹐素抱羞辱污君之義﹐以此告之﹐安知其不詢謀僉同﹐而有以共安社稷之危。孟子曰「民爲貴﹐社稷次之﹐君爲輕也。」且不惟成湯之祀尙可以永於無疆﹐而箕子不至於囚﹐比干不至於死﹐武王夷齊無相悖之道矣。此天下本無難事﹐而惟學識之有未盡焉耳。

伯夷之淸﹐齊莊中正有之矣﹐然而望望然去﹐不能容人而教之﹐此其隘也。柳下惠之和﹐寬裕溫柔有之矣﹐然而致袒裼裸裎於我側﹐此其不恭也。君子正其衣冠﹐尊其瞻視﹐儼然人望而畏之﹐又從而引導之﹐其處己也恭﹐其待物也恕﹐不失己。不失人﹐故曰「隘與不恭﹐君子不由也。」

孔子謂「二三子以我爲隱乎」﹐此「隱」字對「見」字﹐說孔子在當時𨿽不仕﹐而無行不與二三子﹐是修身講學以見於世﹐未嘗一日隱也。隱則如丈人沮溺之徒﹐絕人避世而與鳥獸同羣者是已。乾初九「不易乎世」﹐故曰「龍徳而隱」﹐九二「善世不伐」﹐故曰「見龍在田」。觀桀溺曰「滔滔者天下皆是也﹐而誰以易之」﹐非隱而何﹖孔子曰「天下有道﹐某不與易也。」非見而何﹖

夢周公﹐不忘天下之仁也﹐不復夢見﹐則嘆其衰之甚﹐此自警之辭耳。

請討陳恆﹐仁也﹔不從而遂已﹐智也。若知其必不從﹐而不請﹐亦智也﹐然非全仁智者也。仁且智﹐所以爲孔子。

居是邦﹐不非其大夫﹐故斂牀之問﹐孔子不答子路而答子貢﹐以是知八佾雍徹之譏﹐皆孔子早年事也。

孔子知本﹐故仕止久速﹐各當其時。其稱山梁雌雉之時哉﹐正以其色舉而翔集耳。故其系《易》曰「君子安其身而後動。」又曰「利用安身。」又曰「身安而天下國家可保也。」

子見南子之謂中﹐子路不悅之謂正。中者﹐自無不正﹐正者﹐未必能中。

孔子卻顏路之請車﹐而不禁門人之厚葬﹐無成心也。

曾點童冠舞雩之樂﹐正與孔子無行不與二三子之意同﹐故喟然與之。只以三子所言爲非﹐便是他狂處。譬之曾點有家宕﹐不會出行﹐三子會出行﹐卻無家宕﹐孔子則又有家宕﹐又會出行。

子路只以正名爲迂﹐所以卒死衛輒之難。

子夏篤信謹守﹐爲己切矣﹐但不免硜硜然﹐言必信﹐行必果﹐故孔子進之曰「無爲小人儒。」

顏子「有不善未嘗不知」﹐常知故也。「知之未嘗復行」﹐常行故也。

孔子之學﹐惟孟軻知之﹐韓退之謂孔子傳之孟軻﹐眞是一句道著。有宋諸儒只爲見孟子粗處﹐所以多忽略過。學術宗源﹐全在出處大節﹐气象之粗﹐未甚害事。

漢髙之有天下﹐以縱囚斬蛇一念之仁。韓信之殺身﹐以聽徹襲齊一念之不仁。故人皆有惻隱之心﹐苟能充之﹐足以保四海﹐苟不充之﹐不足以保四體。

光武召子陵與共榻﹐伸私情也﹐非尊賢之道也。子陵不能辭而直與共榻﹐失貴貴之義也。賢者亦不如此自處。故加足帝腹﹐子陵之過﹔狂奴之辱﹐光武之失。

智譬則巧﹐聖譬則力。宋之周﹑程﹑邵學﹐已皆到聖人﹐然而未智也﹐故不能巧中。孔子致知格物而止至善﹐安身而動﹐便智巧。

周茂叔窗前艸不除﹐仁也。明道有覺﹐亦曰「自此不好獵矣」。此意不失﹐乃得滿腔子惻隱之心。故其言曰「學者須先識仁﹐仁者渾然與物同體。」

「人心惟危」﹐伊川賢者﹐猶因東坡門人一言﹐遂各成黨﹐況其下者乎﹖學者須在微處用功。顏子不遠復﹐乃道心也。

天性之體﹐本自活潑﹐鳶飛魚躍﹐便是此體。

「惟皇上帝﹐降中於民。」本無不同。鳶飛魚躍﹐此中也﹐譬之江淮河漢﹐此水也﹐萬紫千紅﹐此春也。保合此中﹐無思也﹐無爲也﹐無意必﹐無固我﹐無將迎﹐無內外也。何邪思﹐何妄念﹖惟百姓日用而不知﹐故曰「君子存之﹐庶民去之。」學也者﹐學以修此中也。戒愼恐懼﹐未嘗致纖毫之力﹐乃爲修之之道。故曰「合著本體是功夫﹐做得功夫是本體。」先知中的本體﹐然後好用修的功夫。

《中庸》先言愼獨﹑中和﹐說盡性學問﹐然後言大本﹑致中和﹐教人以出處進退之大義也。

良知之體﹐與鳶魚同一活潑潑地﹐當思則思﹐思過則已。如周公思兼三王﹐夜以繼日﹐幸而得之﹐坐以待旦﹐何嘗纏繞﹖要之自然天則﹐不著人力安排。

周子曰「一者﹐無欲也。」無欲卽無極﹐一卽太極﹐無極是無欲到極處。凡涉人爲﹐皆是作僞﹐故僞字從人從爲。

夫子之道﹐忠恕而已矣。忠恕﹐學之準則也﹐便是一以貫之。孔子以前﹐無人說忠恕﹐孟子以後﹐無人識忠恕。

程子曰「一刻不存﹐非中也﹐一事不爲﹐非中也﹐一物不該﹐非中也。」知此﹐可與究執中之學。

乍見孺子入井而惻隱者﹐眾人之仁也﹔無求生以害仁﹐有殺生以成仁﹐賢人之仁也﹔吾未見蹈仁而死者矣﹐聖人之仁也。

「山梁雌雉﹐時哉時哉」﹐嘆其舉止之得時也。「三嗅而作」﹐是舉得其時也﹔「翔而後集」﹐是止得其時也。

誠明之至﹐無物不復﹐反求諸身﹐把柄在手。會得此數語﹐便是宇宙在我﹐萬化生身。

見龍﹐可得而見之謂也﹐潛龍﹐則不可得而見矣。惟人皆可得而見﹐故利見大人﹐聖人歲時乘六龍以禦天﹐然必當以見龍爲家捨。

飛龍在天﹐上治也﹐聖人治於上也。見龍在田﹐天下文明﹐聖人治於下也。惟此二爻﹐皆謂之大人﹐故在下必治﹐在上必治。

《易》曰「二多譽﹐四多懼﹐三多凶﹐五多功。」先生曰「初多休﹐六多周。」

六陽從地起﹐故經世之業﹐莫先於講學﹐以興起人才。古人位天地﹑育萬物﹐不襲時位者也。

大丈夫存不忍人之心﹐而以天地萬物依於己﹐故出則必爲帝師﹐處則必爲天下萬世師。出不爲帝者師﹐失其本矣﹐處不爲天下萬世師﹐遺其末矣。進不失本﹐退不遺末﹐止至善之道也。危其身於天地萬物者﹐謂之失本﹔潔其身於天地萬物者﹐謂之遺末。有心於輕功名富貴者﹐其流獘至於無父無君﹐有心於重功名富貴者﹐其流獘至於弒父弒君。

聖人之道﹐無異於百姓日用。凡有異者﹐皆謂之異端。

或言「佛老得吾儒之體。」先生曰「體用一原。有吾儒之體﹐便有吾儒之用。佛老之用﹐則自是佛老之體也。」

正己正物﹐此是吾人歸宿處。凡見人惡﹐只是己未盡善﹐若盡善﹐自當轉易。以此見己一身不是小﹐一正百正﹐一了百了﹐此之謂通天下之故。聖人以此修己以安百姓﹐而天下平。得此道者﹐孔子而已。

語錄下

程子云﹕善固性也﹐惡亦不可不謂之性﹔淸固水也﹐濁亦不可不謂之水。此語未瑩﹐恐誤後學。孟子只說性善﹐蓋善固性也﹐惡非性也﹐气質也。變其气質﹐則性善矣。淸固水也﹐濁非水也﹐泥沙也。去其泥沙﹐則水淸矣。故言學不言气質﹐以學能變化气質也。故曰「明得盡查滓便渾化。」張子云「形而後有气質之性﹐善反之﹐則天地之性存焉﹐气質之性﹐君子有弗性者焉。」此語亦要善看﹐謂气質雜性﹐故曰气質之性。

《大學》乃孔門經理萬世的一部完書﹐喫緊處只在止於至善﹐格物卻正是止至善。格物之物﹐卽物有本末之物。其本亂而末治者否矣﹐其所厚者薄﹐而其所薄者厚﹐未之有也。此格物也。故卽繼之曰﹕此謂知本﹐此謂知之至也。不用增一字解釋﹐本義自足。驗之《中庸》《論》《孟》《周易》﹐洞然吻合。孔子精神命脈具此矣。諸賢就中會得﹐便知孔子大成學。

諸生問止至善之旨﹐先生曰「明明徳以立體﹐親民以達用﹐體用一致﹐先師辧之悉矣。此堯舜之道也﹐更有甚不明。但謂至善爲心之本體﹐卻與明徳無別﹐恐非本旨。明徳卽言心之本體矣﹐三揭在字自喚省得分明﹐孔子精蘊立極﹐獨發安身之義﹐正在此。堯舜執中之傳﹐無非明明徳親民之學﹐孔子卻於明明徳親民中立起一个極來﹐故又說个在止於至善。止至善者﹐安身也。安身者﹐立天下之大本也。本治而末治﹐正己而物正也﹐大人之學也。是故身也者﹐天地萬物之本也﹐天地萬物﹐末也。知身之爲本﹐是以明明徳而親民也。身未安﹐本不立也。本亂而末治者﹐否矣。其本亂﹐治末愈亂也。故《易》曰「身安﹐而天下國家可保也。」如此而學﹐如此而爲大人也。不知安身﹐則明明徳親民卻不曾立得天下國家的本﹐是故不能主宰天地﹐幹旋造化。立教如此﹐故自生民以來﹐未有盛於孔子者也。」

諸生問﹕「夫子謂止至善爲安身﹐則亦何所據乎﹖」先生曰「以經而知安身之爲止至善也。《大學》說个止至善﹐便只在止至善上發揮。物有本末﹐格﹐絜度也﹐絜度於本末之間﹐而知自天子以至於庶人﹐壹是皆以修身爲本。知本﹐知之至也。知至﹐知止也。如是而不求於末﹐定也﹐如是而天地萬物不能撓己﹐靜也﹔如是而首出庶物﹐至尊至貴﹐安也﹔如是而知幾先見﹐精義入神﹐仕止久速﹐變通趨時﹐慮也﹔如是而身安﹐如綿蠻黃鳥﹐止於丘隅﹐色斯舉矣﹐翔而後集﹐無不得所止矣﹐止至善也。孔子嘆曰﹕於止﹐知其所止﹐可以人而不如鳥乎﹖要在知安身也。安身以安家而家齊﹐安身以安國而國治﹐安身以安天下而天下平。故曰修己以安人﹐修己以安百姓。孟子曰﹕守孰爲大﹖安身爲大。失其身而能事其親者﹐吾未之聞。同一旨也。不知安身﹐身不能保﹐又何以保天下國家哉﹖」

或問格字之義。先生曰「格如格式之格﹐卽後絜矩之謂。吾身是个矩﹐天下國家是个方﹐絜矩﹐則知方之不正﹐由矩之不正也。是以只去正矩﹐卻不在方上求﹐矩正則方正矣﹐方正則成格矣。故曰物格。吾身對上下前後左右是物﹐絜矩是格也。「其本亂而末治者否矣」一句﹐便見絜度格字之義。大學首言格物致知﹐說破學問大機括﹐然後下手功夫不差﹐此孔門家法也。

或問﹕「反己是格物否﹖」先生曰「物格知至﹐知本也﹔誠意正心修身﹐立本也﹔本末一貫﹐是故愛人治人禮人也﹐格物也。不親﹑不治﹑不答﹐是謂行有不得於心﹐然後反己也。格物然後知反己﹐反己是格物的功夫。反之如何﹖正己而已矣。反其仁治敬﹐正己也。其身正而天下歸之﹐此正己而物正也﹐然後身安也。知明明徳而不知親民﹐遺末也﹐非萬物一體之徳也。知明明徳親民而不知安身﹐失本也。其本亂而末治者﹐否矣。亦莫之能親民也。知安身而不知明明徳親民﹐亦非所謂立本也。」

先生謂諸生曰「大學謂齊家在修其身﹐修身在正其心﹐何不言正心在誠其意﹐惟曰所謂誠其意者。不曰誠意在致其知﹐而曰致知在格物﹐物格而後知至﹐知至而後意誠﹐意誠而後心正。此等處諸賢曾一理會否也﹖」對曰「不知也﹐請問焉。」先生曰「此亦是喫緊去處﹐先儒皆不曾細看。夫所謂平天下在治其國者﹐言國治了而天下之儀形在是矣。所謂治國在齊其家者﹐家齊了而國之儀形在是矣。所謂齊家在修其身﹐修身在正其心者皆然也。至於正心﹐卻不在誠意﹐誠意不在致知。誠意而後可以正心﹐知至而後可以誠意。夫戒愼恐懼﹐誠意也。然心之本體﹐原著不得纖毫意思的﹐才著意思﹐便有所恐懼﹐便是助長﹐如何謂之正心﹖是誠意功夫猶未妥貼﹐必須掃蕩淸寧﹐無意無必﹐不忘不助﹐是他眞體存存﹐才是正心。然則正心固不在誠意內﹐亦不在誠意外﹐若要誠意﹐卻先須知得个本在吾身﹐然後不做差了。又不是致知了﹐便是誠意﹐須物格知至而後好去誠意。則誠意固不在致知內﹐亦不在致知外。所謂誠意毋自欺之說﹐只是實實落落在我身上做功夫。不先致知就去誠意﹐則誠意又做差了。不先誠意就去正心﹐則正心又著空了。旣能誠意﹐不去正心﹐則誠意又卻助了。知至而後有誠意功夫﹐意誠而後有正心功夫。卻不可以誠意爲正心﹐以致知爲誠意。故不曰正心在誠其意﹐誠意在致其知者﹐如此也。悟此大學微旨否﹖」諸生謝曰「此千載未明之學﹐幸蒙指示﹐今日知所以爲學矣。」

先生謂朱純甫曰「學問須先知有个把柄﹐然後用功不差。本末原拆不開﹐凡於天下事﹐必先要知本。如我不欲人之加諸我﹐是安身也﹐立本也﹐明徳止至善也﹔吾亦欲無加諸人﹐是所以安人也﹐安天下也﹐不遺末也﹐親民止至善也。此孔子學問精微奧領處﹐前此未有能知之者。故語賜曰﹕『非爾所及也。』」

程宗錫問﹕「『此之謂自謙』﹐訓作『自慊』﹐何如﹖」先生曰「此正承物格知至說來。旣知吾身是个本﹐只是毋自欺﹐眞眞實實在自己身上用功夫﹐如惡惡臭﹐如好好色﹐略無纖毫假借﹑自是﹑自滿之心﹐是謂自謙﹐卽《中庸》惇厚以崇禮也。謙者無不慊﹐慊者未必能謙也。然功夫只在愼獨而已。故『不怨天﹐不尢人﹐下學而上達﹐知我者其天乎﹗』如此而愼獨﹐則心廣體胖而身安也。」

先生謂周季翰曰「止於仁﹐止於敬﹐止於孝﹐止於慈﹐止於信。若不先曉得个安身﹐則止於孝者﹐烹身割股有之矣﹔止於敬者﹐饑死結纓有之矣。必得孔子說破此機括﹐始有下落。才能內不失己﹐外不失人。故大學先引綿蠻詩在前﹐然後引文王詩做誠意功夫﹐才得完全﹐無滲漏。」

先生謂徐子直曰「何謂至善﹖」對曰「至善卽性善。」曰「性卽道乎﹖」曰「然。」曰「道與身孰尊﹖身與道何異﹖」曰「一也﹖」曰「今子之身能尊乎﹖否歟﹖」子直避席請問曰「何哉﹖夫子之所謂尊身也﹖」先生曰「身與道原是一件。聖人以道濟天下﹐是至尊者道也。人能宏道﹐是至尊者身也。尊身不尊道﹐不謂之尊身﹔尊道不尊身﹐不謂之尊道。須道尊身尊﹐才是至善。故曰﹕天下有道﹐以道殉身﹔天下無道﹐以身殉道。必不以道殉乎人。使有王者作﹐必來取法﹐致敬盡禮﹐學焉而後臣之﹐然後言聽計從﹐不勞而王。如或不可﹐則去。仕止久速﹐精義入神﹐見幾而作﹐不俟終日﹐避世避地避言避色﹐如神龍變化﹐莫之能測。易曰﹕匪我求童蒙﹐童蒙求我。又曰﹕君子之守﹐修其身而天下平。若以道從人﹐妾婦之道也。己不能尊信﹐又豈能使彼尊信哉﹖及君有過﹐卻從而諫。或不聽﹐便至於辱且危﹐故孔子曰﹕淸斯濯纓﹐濁斯濯足。自取之也。」子直拜而謝曰「樾甚慚於夫子之教。」

門人問志伊學顏。先生曰「我而今只說志孔子之志﹐學孔子之學。」曰「孔子之志與學與伊尹顏淵異乎﹖」曰「未可輕論。且將孟子之言細思之﹐終當有悟。」

或曰「『出則爲帝者師』﹐然則天下無爲人臣者矣。」先生曰「不然。學也者﹐所以學爲師也﹐學爲長也﹐學爲君也。帝者尊信吾道﹐而吾道傳於帝﹐是爲帝者師也。吾道傳於公卿大夫﹐是爲公卿大夫師也。不待其尊信而炫玉以求售﹐則爲人役﹐是在我者不能自爲之主宰矣﹐其道何由而得行哉﹖道旣不行﹐𨿽出﹐徒出也。若爲祿仕﹐則乘田委吏﹐牛羊茁壯﹐會計當盡其職而已矣。道在其中﹐而非所以行道也。不爲祿仕﹐則莫之爲矣。故吾人必須講明此學﹐實有諸己﹐大本達道﹐洞然無疑。有此把柄在手﹐隨時隨處無入而非行道矣。」

或問「時乘六龍」﹐先生曰「此是說聖人出處。是這出處便是這學﹐此學旣明﹐致天下堯舜之世﹐只是家常事。」

或問﹕「能容下之慢﹐而不能受上之陵﹐其病安在﹖」先生曰「總只是一个傲容。下之慢﹐視以爲不足與校云耳。君子只知愛人﹑敬人。」或問節義。先生曰「危邦不入﹐亂邦不居﹐道尊而身不辱﹐其知幾乎﹗」曰「然則孔孟何以言成仁取義﹖」曰「應變之權固有之﹐非教人家法也。」

門人歌「道在險夷隨地樂」。先生曰「此先師當處險時言之﹐學者不知以意逆志﹐則安於險而失其身者有之矣。」

或問﹕「處人倫之變如何﹖」先生曰「處變而不失其常﹐善處變者也。爲人君止於仁﹐爲人臣止於敬﹐爲人子止於孝﹐爲人父止於慈﹐此常道也。舜盡事親之道﹐而瞽叟底豫。象憂亦憂﹐象喜亦喜﹐不以其害己而或間也﹐此處變而不失其常也。」

有疑先生安身之說者﹐問焉曰「夷齊𨿽不安其身﹐然而安其心矣。」先生曰「安其身而安其心者﹐上也﹔不安其身而安其心者﹐次之﹔不安其身又不安其心﹐斯其爲下矣。」

或問﹕「《易》稱﹕湯武革命﹐順乎天而應乎人。《論語》稱﹕伯夷叔齊餓於首陽之下﹐民到於今稱之。是皆孔子言也﹐何事異而稱同邪﹖」先生曰「湯武有救世之仁﹐夷齊有君臣之義﹐旣皆善﹐故並美也。」曰「二者必何如而能全美﹖」曰「紂可伐﹐天下不可取。彼時尙有微子在﹐迎而立之﹐退居於丰﹐確守臣職﹐則救世之仁﹑君臣之義兩得之矣。且使武庚不至於畔﹐夷齊不至於死﹐此所謂道並行而不相悖也。《易》曰﹕『安貞之吉﹐應地無疆。』」

有以伊傅稱先生者﹐先生曰「伊傅之事我不能﹐伊傅之學我不由。」門人問曰「何謂也﹖」曰「伊傅得君﹐可謂奇遇﹐設其不遇﹐則終身獨善而已。孔子則不然也。」

或問﹕「辭受取與﹐固君子守身之節﹐不可不愼。如顏子之貧﹐孔子何不少助之﹖」先生曰「重於情則累於道。君子之與受﹐視諸道而已。故曰﹕非其道﹐一介不以與人﹐一介不以取諸人。如其道﹐舜受堯之天下﹐不以爲泰。」

或問﹕「昔者仲由﹑端木賜﹑顏淵侍孔子而論學﹐仲由曰﹕『人善我者﹐我固善之﹐人不善我者﹐我則不善之。』端木賜曰﹕『人善我者﹐我固善之﹐人不善我者﹐我姑引之進退之間而已。』顏淵曰﹕『人善我者﹐我固善之﹐人不善我者﹐我亦善之。』孔子曰﹕『我則異於是。無可無不可。』此三子之是非何如﹖而孔子之所以異於三子者又何如﹖」先生曰「子路之謂﹐直也﹔子貢之謂﹐教也﹔顏子之謂﹐徳也。直可加之夷狄﹐教可行之朋友﹐徳可行之親屬。孔子之無可無不可者﹐在夷狄則用子路之直﹐在朋友則用子貢之教﹐在親屬則用顏子之徳﹐並行而不相悖者也。」

先生問門人曰「孔子與點之意何如﹖」對曰「點得見龍之體﹐故與之也。」曰「何以爲狂也﹖」曰「以其行不掩言也。」曰「非也。點見吾道之大﹐而略於三子事爲之末﹐此所以爲狂也。」

王子敬問莊敬持養功夫。先生曰「道一而已矣。中也﹐良知也﹐性也﹐一也。識得此理﹐則見見成成﹐自自在在。卽此不失﹐便是莊敬﹔卽此常存﹐便是持養。眞體不須防檢。不識此理﹐莊敬未免著意﹐才著意﹐便是私心。」

或問中。先生曰「此童僕之往來者﹐中也。」曰「然則百姓之日用卽中乎﹖」曰「孔子云﹕『百姓日用而不知。』使非中﹐安得謂之道﹖特無先覺者覺之﹐故不知耳。若智者見之謂之智﹐仁者見之謂之仁﹐有所見便是妄﹐妄則不得謂之中矣。」

劉君錫問﹕「常恐失卻本體﹐卽是戒愼恐懼否﹖」先生曰「且道他失到那里去﹖」

先生謂子敬曰「近日功夫何如﹖」對曰「善念動則充之﹐惡念動則去之。」曰「善念不動﹐惡念不動﹐又如何﹖」不能對。先生曰「此卻是中﹐卻是性﹐戒愼恐懼此而已矣。是謂顧是天之明命。立則見其參於前﹐在輿則見其倚於衡。常是此中﹐則善念動自知﹐惡念動自知﹐善念自充﹐惡念自去﹐知此愼獨﹐便可知立大本。知立大本﹐如何內不失己﹐外不失人﹐更無滲漏﹐使人皆如此用功﹐便是致中和﹐便是位天地﹑育萬物事業。」

或問﹕「『智者不惑﹐仁者不憂﹐勇者不懼。』」先生曰「我知天﹐何惑之有﹖我樂天﹐何憂之有﹖我同天﹐何懼之有﹖」

或曰「出必爲帝者師﹐處必爲天下萬世師﹐毋乃好爲人師歟﹖」先生曰「學不足以爲人師﹐皆苟道也。故必修身爲本﹐然後師道立而善人多。如身在一家﹐必修身立本﹐以爲一家之法﹐是爲一家之師矣。身在一國﹐必修身立本﹐以爲一國之法﹐是爲一國之師矣。身在天下﹐必修身立本﹐以爲天下之法﹐是爲天下之師矣。故出必爲帝者師﹐言必尊信吾尊身立本之學﹐足以起人君之敬信﹐來王者之取法﹐夫然後道可傳亦可行矣。庶幾乎﹗己自配得天地萬物﹐而非牽以相從者也。斯出不遺本矣。處必爲天下萬世師﹐言必與吾人講明修身立本之學﹐使爲法於天下﹐可傳於後世﹐夫然後立必俱立﹐達必俱達。庶幾乎﹗修身見世﹐而非獨善其身者也。斯處不遺末矣。孔孟之學﹐正如此。故其出也﹐以道殉身﹐而不以身殉道。其處也﹐學不厭而教不倦。本末一貫﹐合內外之道也。夫是謂明徳親民止至善也。

