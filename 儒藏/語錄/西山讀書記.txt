

欽定四庫全書

子部一

西山讀書記目錄

儒家類

卷一

天命之性

卷二

气質之性

性命

命

性情

心性

性情心

卷三

心

卷四

志

志气

气

意

思

念慮

情

治情

卷五

元亨利貞

仁義禮智信

卷六

仁【上】

卷七

仁【下】

卷八

義

義利

禮

智

信

卷九

仁義

仁禮

仁智

仁孝

智仁禮

勇

卷十

禮義

禮樂

智禮

智聖

禮義信

信義禮

徳禮

忠信

善信

順信

卷十一

父子

卷十二

君臣

卷十三

夫婦

卷十四

長幼

朋友

卷十五

道

徳

徳行

徳業

卷十六

才徳

道徳

中

卷十七

一

極

誠

卷十八

敬【上】

卷十九

敬【下】

卷二十

學

卷二十一

師道

教法

小學大學

小學

卷二十二

大學

卷二十三

易要指

書要指

詩要指

卷二十四

禮要指

春秋要指

語孟要指

詩禮樂

六經之教

六經之指

卷二十五

讀書之序

讀書之法

廣大學一

廣大學二

廣大學三

卷二十六

廣大學四

卷二十七

廣大學五

廣大學六

卷二十八

堯舜禹湯文武傳授

孔子顏曾傳授

卷二十九

孔門諸子之學

卷三十

子思孟子傳授

荀楊董文中子之學

韓子之學

周子二程子傳授

卷三十一

邵子張子之學

程張門人之學

朱子傳授

張氏呂氏之學

卷三十二

聖賢气象

君子善人有恆之分

君子小人之分

卷三十三

處貧賤

處富貴

處患難

處死生

安義命

審輕重

卷三十四

進退

仕隱

辭受

卷三十五

吾道異端之辧【上】

卷三十六

吾道異端之辧【下】

卷三十七

陰陽

天地之形體

卷三十八

天地之道

天地之心

乾坤

五行

卷三十九

日月星辰

雷霆風雨之屬

卷四十

鬼神

【臣】等謹案西山讀書記四十卷宋眞徳秀撰陳振孫書錄解題謂西山讀書記有甲乙丙丁甲言情理中述治道末言出處大抵本經史格言而述以己意今但有甲三十七卷丁二卷乙丙未見故載於文獻通考者僅三十九卷今世所傳明時舊刋本甲丁二記卷數與書錄解題合中多乙記二十二卷前有開慶元年徳秀門人湯漢序稱讀書記惟甲乙丙爲成書甲乙二記先刋行乙記上卽大學衍義久進於朝其下未及繕寫而徳秀沒漢從其子仁夫鈔得釐爲二十二卷而刋之福州據此則丙記原書本闕乙記爲湯漢所續刋振孫惟見初行之本故止於甲丁二記也甲記自論天命之性至論鬼神各分標目前有綱目一篇具詳論次先後之防乙記載虞夏以來名臣賢相事業略仿編年之體前亦有綱目一篇謂訖於五閏而書中至唐李徳裕而止蓋撰次未完者丁記上卷皆論出處大義下卷分處貧賤處患難處生死安義命審輕重諸目與上卷互相發明徳秀大學衍義羽翼聖經推闡已無遺蘊此書乃分類詮錄以爲下學上達之本故自身心性命天地五行以及先儒授受源流無不臚析名言緒論徴引極多皆有裨於研究至於致治之法衍義所未及詳者則於乙記中備著其事俾古今興衰治忽之故犁然可睹足便觀覽體用兼該之學於此更可見一斑矣乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

西山讀書記原序

西山先生讀書記惟甲乙丁爲成書甲丁二記近年三山學官已刋行乙記上則大學衍義是也其下卷未及繕寫而先生沒槁藏於家學者罕見之漢來建安請於先生之嗣子仁夫右司傳鈔以來手自校定釐爲二十二卷將欲刋之倉臺適福之郡文學吳塵編蠧簡久蟄屋壁乃今出而流布使夫有志於尊主庇民者讀是書蚤正而素講一日當大任據千載而施四事眞儒之效庶幾復見於天下是則先生佐王之學與天地相終始豈非其平日至大至公之心也哉綱目訖於五季而槁本僅至李文饒止今不敢輒補之又元槁間有附注別說者乃漢一時所見先生未及有所去取今皆削之觀於初槁者其無所疑云峕開慶攺元十月初吉門人番陽湯漢謹書

讀書記綱目

性命者義理之源故以爲編之首性之發爲情而心則統乎性情者也故性之次曰心曰情此三者一編之綱領也其目則曰仁義禮智信者天命之性也父子君臣夫婦長幼朋友者率性之道也故五常之次五典繼之人所共由之謂道得之於己之謂徳其實非有二也故五典之次道徳繼之曰中曰一曰極曰誠胥是道也而異其名故以次於道徳之後士之求道入徳將何所自始亦曰學而已矣敬者學之本根故列於學之首其泛言學次之曰師道曰教法又次之曰小學曰大學又次之以聖賢爲師而辧君子小人之所以分與吾道異端之所以異皆學之事故以次於大學之後陰陽造化之理其略已見前性命篇其未備者復列於此以爲編之終焉門人番陽湯漢再識

欽定四庫全書

西山讀書記卷一

宋眞徳秀撰

天命之性

書湯誥曰惟皇上帝降衷於下民若有恆性克綏厥猷惟後

此成湯誥萬邦之詞○孔氏曰皇大也衷善也順人有常之性能安立其道則惟在於君唐孔氏曰天生蒸民與之五常之性使有仁義禮智信是天降善於民也○程子曰以形體謂之天以主宰謂之帝○朱子曰自天而言謂之降衷自人受此衷而言則謂之性其要在降字上猷卽道道者性之發用處又曰衷字只是無過不及之中是恰好底道理天生人物各有一至當恰好底道理降與爾與程子所謂天然自有之中劉子所謂民受天地之中相似昔人云衷善也卻未親切○林氏曰天能降衷於民不能使民保其常性而勿失故爲之君而付之以教命之任師矌曰天生民而立之君使司牧之勿使失性者謂勿使失其所降之衷也民旣有降衷之性至於循其固有之性以安其所謂道者是乃君之事故曰云云湯欲言桀之暴虐夫民以亡天下則以此言爲先蓋推本上天所爲立君乂民之意與仲虺之誥惟天生民有欲無主乃亂之言相爲終始○蔡氏曰天之降命而具仁義禮智信之理無所偏倚所謂衷也人之稟命而得仁義禮智信之理與心俱生所謂性也循其理之自然而有仁義禮智信之行所謂道也以降衷而言則無有偏倚順其自然固有常性矣以稟受而言則不無淸濁純雜之異故必待君師之作而後能使之安於其道故曰克綏厥猷惟後夫天生民有欲以情言也上帝降衷下民以性言也仲虺卽情以言人之欲成湯原性以明人之善蓋互相發云○愚按六經言性始見於此○又伊川曰玆乃不義習與性成是又兼習而言與湯言降衷之性亦互相發也○聖賢之言衷曰降衷命曰降命才曰降才深味降之一言眞若天之與人交相付受明命赫然不離心目之間也可不敬哉○蔡氏說若有恆性與諸說異恐未安○安於其道謂父安於慈子安於孝之類

詩蒸民之首章曰天生蒸民有物有則民之秉彜好是懿徳

此尹吉甫美宣王之詩○朱子曰天生眾民有是物必有是則五官百骸九竅五藏而達於父子君臣夫婦長幼無非物也而莫不有法焉如視之明聴之聰貌之恭言之順君臣有義父子有親之類是也是乃民所執之常性故於其情無不好此美徳者昔孔子讀詩至此而贊之曰爲此詩者其知道乎而孟子引之以證性善之說其指深矣○按朱子此語本之山楊氏而小異蓋楊氏曰視聴言動必由禮焉此一身之則爲君止於仁爲臣止於敬爲子止於孝爲父止於慈此君臣父子之則愚謂有物有則乃天理之自然今曰必由禮止於仁則人道之當然矣故朱子不盡取也○朱子又曰物指形气則乃理也物之理方爲則若便以物爲則非也而南軒張氏有曰夫有是物必有是則茍失其則實已非矣其得謂是名哉故凡言君不君臣不臣父不父子不子皆以失其則故也人生於天地之中其所以名爲人者以天之降衷善無不備也失其所以爲人之道則𨿽名爲人也而實何如哉其言深有警焉故附於此

春秋左氏傳劉康公曰民受天地之中以生所謂命也是以有動作禮義威儀之則以定命也

程子曰民受天地之中以生天命之謂性也○問受中與程子天然自有之中是一意否朱子曰只是一意蓋指大本之中也又問劉子所謂中卽周子所謂太極否曰只一般但名不同中是恰好處○又曰這幾个字自古聖賢上下數千年喚得都一般必竟是聖賢授不斷故能如此至春秋時其傳猶未泯如劉康公論人受中以生其窮理甚精○愚按民受天地之中以生故凡動作禮義威儀皆有自然之準則過之非中也不及亦非中也所以然者以其有定命也命出於天一定而不可易𨿽欲違之得乎動作以身言禮義以理言威儀以著於外者言

易大傳一陰一陽之謂道

朱子曰陰陽疊運者气也其理則所謂道○程子曰離陰陽便無道陰陽气也所以陰陽者是道也气形而下者道形而上者又曰道非陰陽也所以一陰一陽者道也如一闔一辟謂之變

繼之者善也成之者性也

道具於陰而行於陽繼言其發也善謂化育之功陽之事也成言其具也性謂物之所受言物生則有性而各具是道也陰之事也○問性具仁義禮智曰性猶是說成之者性只一陰一陽之道可知做人做物已具是四者矣○問一陰一陽之謂道便是太極否曰陰陽只是陰陽道便是太極○繼之者善元亨也成之者性利貞也○繼是接續綿綿不息之意成是凝成有主之意○問云云曰以一日言之則晝陽而夜陰以一月言之則望前爲陽望後爲陰以一嵗言之則春夏爲陽秋冬爲陰從古至今恁地滚將去只是這个陰陽是孰使之然也乃道也此气之動爲人爲物渾是一个道理故未生人物以前此理本善所以謂繼之者善气質旣定爲人爲物所以謂成之者性○大哉乾元萬物資始乃繼之者善也乾道變化各正性命此成之者性也○繼之者善自陰陽變化而言成之者性自人物稟受而言陰陽變化流行而未始有窮陽之動也人物稟受一定而不可易陰之靜也○天地變化不爲無陰然物之未形則屬乎陽物正其性不爲無陽然形气已定則屬乎陰張忠定公云云事未著字以前屬陽著字以後屬陰似窺見此意○繼之者善繼字是動之頭若只一闔一辟而無繼便是合殺了問繼是動靜之間否曰是靜之終動之始也○問孔子言性與天道不可得而聞而孟子教人才開口便說性善是如何曰孟子亦大槪說性善至於性之所以善亦少曾說必如孔子所謂一陰一陽之謂道繼之者善也成之者性也方是說性與天道耳

孝經子曰天地之性人爲貴

董子曰人受命於天固超然異於羣生入有父子兄弟之親出有君臣上下之誼防聚相遇則有耆老長幼之施燦然有文以相接驩然有恩以相愛此人之所以貴也生五糓以食之桑麻以衣之六畜以養之服牛乘馬圏豹檻虎是其得天之靈貴於物也故孔子曰天地之性人爲貴明於天性知自貴於物知自貴於物然後知仁誼知仁誼然後重禮節重禮節然後安處善安處善然後樂循理樂循理謂之君子故孔子曰不知命無以爲君子此之謂也○山楊氏曰人稟五行之秀气而靈於萬物者也故曰天地之性人爲貴然人之下愚卒至於同乎物者豈賦予之異哉失其性而自賊之過也○西山李氏曰人之性卽天地之性也○愚按荀子曰水火有气而無生艸木有生而無知禽獸有知而無義人有气有生有知亦且有義故最爲天下之貴也其論似矣至其論性則以爲惡論禮則以爲僞何其自相戾耶

中庸天命之謂性率性之謂道修道之謂教

朱子曰命猶令也性卽理也天以陰陽五行化生萬物气以成形而理亦賦焉猶命令也於是人物之生因各得其所賦之理以爲健順五常之徳所謂性也率循也道猶路也人物各循其性之自然則其日用事物之間莫不各有當行之路是則所謂道也修品節之也性道𨿽同而气稟或異故不能無過不及之差聖人因人物之當行者而品節之以爲法於天下則謂之教若禮樂刑政之屬是也蓋人之所以爲人道之所以爲道聖人之所以爲教原其所自無一不本於天而備於我學者知之則其於學知所用力而自不能已矣○或問云云何也曰天命之謂性言天之所以命乎人者是則人之所以爲性也蓋天之所以賦與萬物而不能自已者命也吾之得乎是命以生而莫非全體者性也故以命言之則曰元亨利貞而四時五行庶類萬化莫不由是以出以性言之則曰仁義禮智而四端五典萬事萬物之理無不統於其間蓋在天在人𨿽有性命之分而其理則未嘗不一在人在物𨿽有气稟之異而其理則未嘗不同此吾之性所以純粹至善而非若荀楊韓子之所云也率性之謂道言循其所得乎天以生者則事事物物莫不自然各有當行之路是則所謂道也蓋天命之性仁義禮智而已循其仁之性則自父子之親以至於仁民愛物皆道也循其義之性則自君臣之分以至於敬長尊賢亦道也循其禮之性則恭敬辭讓之節文皆道也循其智之性則是非邪正之分別皆道也蓋所謂性者無一理之不具故所謂道者不待外求而無所不備所謂性者無一物之不得故所謂道者不假人爲而無所不周𨿽鳥獸艸木之生僅得形气之偏而不能有以貫通乎全體然其知覺運動榮悴開落亦皆循其性而各有自然之理焉至於虎狼之父子蜂蟻之君臣豺獺之報本雌雄之有別則其形气之所偏又反有以存其義理之所得尢可以見天命之本然初無間隔而所謂道者亦未嘗不在是也是豈有待於人爲而亦豈人之所得爲哉修道之謂教言聖人因是道而品節之以立法垂訓於天下是則所謂教也蓋天命之性率性之道皆理之自然而人物之所同得者也人𨿽得其形气之正然其淸濁厚薄之稟亦有不能不異者是以賢智者或失之過愚不肖者或失之不及而得於此者亦或不能無失於彼是以私意人欲或生其間而於所謂性者不免有所昏蔽錯雜而無以全其所受之正性有不全則於所謂道者因亦有所乖戾舛逆而無以適於所行之宜惟聖人之心淸明純粹天理渾然無所虧闕故能因其道之所在而爲之品節防範以立教於天下使夫過不及者有以取中焉蓋有以辧其親疎之殺而使之各盡其情則仁之爲教立矣有以別其貴賤之等而使之各盡其分則義之爲教行矣爲之制度文爲使之有以守而不失則禮之爲教得矣爲之開導禁止使之有以別而不差則智之爲教明矣夫如是是以人無知愚事無大小皆得有所持循據守以去其人欲之私而復乎天理之正推而至於天下之物則亦順其所欲違其所惡因其材具之宜以致其用制其取用之節以遂其生皆有政事之施焉此則聖人所以材成之道而致其彌縫輔贊之功然亦未始外乎人之所受乎天者而彊爲之也○問天命謂性之命與死生有命之命不同何也曰死生有命之命是帶气言之气便有稟得多少厚薄之不同天命謂性之命是統乎理言之然天之所命不離乎气但中庸此句乃是以理言○天命之謂性者是就人身中指出這个是天命之性不雜气稟者而言○天命之謂性是專言理若云兼言气便說率性之謂道不去如太極𨿽不離乎陰陽亦不雜乎陰陽○按輯略程子曰上天之載無聲無臭其體則謂之易其理則謂之道其用則謂之神其命於人則謂之性率性則謂之道修道則謂之教○生之謂性與天地之性同乎性字不可一槪論生之謂性止訓所稟受也天命之謂性此言性之理也今人言性柔緩性剛急皆生來如此此訓所稟受也若性之理則無不善曰天者自然之理也又曰道卽性也若道外尋性性外尋道便不是又曰仁也者人也合而言之道也率性之謂道也又曰率性之謂道率循也若言道不先立下名義則茫茫然何處下手何處著心又曰天命之謂性率性之謂道者天降是於下萬物流形各正性命者是所謂性也循其性而不失是所謂道也此亦通人物而言循性者馬則爲馬之性又不做牛底性牛則爲牛底性又不爲馬底性此所謂率性也人在天地之間與萬物同流天幾時分別是人是物修道之謂教此則專主人事○呂氏曰中者天道也天徳也降而在人人稟而受之是之謂性書曰惟皇上帝降衷於下民傳曰民受天地之中以生此人性之所以必善故曰天命之謂性性與天道本無有異但人𨿽受天地之中以生而梏於蕞爾之形體常有私意小智撓乎其間故與天地不相似所發遂至於出入不齊而不中節如使所得於天者不喪則豈不中節乎故良心所發莫非道也在我者惻隱羞惡辭讓是非皆道也在彼者君臣父子夫婦昆弟朋友之交皆道也在物之分則有彼此之殊在性之分則合乎內外一體而已是皆人心所同然乃吾性之所固有隨喜怒哀樂之所發則愛必有差等敬必有節文所感重者其應也亦重所感輕者其應也亦輕自斬衰至緦喪服異等而九族之情無所憾自王公至皂儀章異制而上下之分莫敢爭非出於性之所有安能致是乎故曰率性之謂道○遊氏曰天之命萬物者道也而性者具道以生也因其性之固然而無容私焉則道在我矣此率性之謂道也若出於人爲則非道矣○楊氏曰天命之謂性人欲非性也率性之謂道離性非道也性天命也命天理也道則性命之理而已孟子道性善蓋原於此謂性有不善者誣天也性無不善則不可加損也無俟乎修焉率之而已雄謂學以修性非知性者也故孔子曰盡性子思曰率性曰尊徳性孟子曰知性養性未嘗言修也然則道其可修乎曰道者日用而不知也先王爲之防範使過不及者取中焉所以教也謂之修者蓋亦品節之而已○又曰性命道三者一體而異名初無二致也故在天曰命在人曰性率性而行曰道特所從言之異耳○又曰人性上不可添一物堯法之所以爲萬世法只是率性而已所謂率性循天理是也外邊用計用數假饒立得功業只是人欲之私與聖賢作處天地懸隔○朱子曰程子之論率性正就私意人欲未萌之處指其自然發見各有條理者而言以見道之所以得名非指修爲而言也呂氏良心所發以下至安能致是一節亦甚精宻但謂人𨿽受天地之中以生而梏於形體又爲私意小知所撓故與天地不相似而發不中節必有以不失其所受乎天者然後爲道則所謂道者又在修爲之後而反由教以得之非復子思程子所指人欲未萌自然發見之意矣遊氏所謂無容私焉則道在我楊氏所謂率之而已者似亦皆有呂氏之病也○此率字不是用力伊川謂合而言之道也是此義○率性之謂道只是循性去皆是道呂氏說以人行道若然則未行之前便不是道乎○性是个渾淪物道是性中分派條理隨分派條理去皆是道如穿牛鼻絡馬首皆是隨他所通處仁義禮智物豈不有但偏耳隨他所通處道亦無不在○性與道相對則性是體道是用道便是在裏面做出底道理○程子謂通人物而言馬則爲馬之性馬不做牛底性牛則爲牛之性又不做馬底性物物各有个理卽此便是道○總而言之又只是一个理否曰是或引伊川循之而不失語以問者勉齋黃氏曰如此則循性不是道而不失方是道也又引類而循之順而修之以爲程子之密防又謂因其良心之所發順而循之者爲道終亦未免循之而不失之意循之而不失病在不失順而循之其病在順須要見得性也者人物不能不循循而見之常行之間便是道初非有意於不失亦非有意於順若是有意便是人爲才是人爲便不是自然底道理怵惕惻隱是愛赤子之道所以有是道者是循其性而自然有是道則良心所發便是循性今曰因其良心之所發順而循之則良心所發不是循性又何自而發耶待其旣發而循之則是率情不是率性矣○愚按朱子論率性之義蓋本程子之說而黃氏又辧不失二字爲有病又益精矣或謂朱子於告子生之謂性章深言人物之異而於此章乃兼人物而言何也曰生之謂性以气言者也天命之謂性以理言者也以气言之則人物所稟之不同以理言之則天之所命一而已矣然則人物各循其性斯謂之道則虎狼之搏噬馬牛之踶觸亦道耶曰子思之所謂率性云者循其天命之性也虎狼之慈仁馬牛之健順是也若夫搏噬踶觸則气稟之所爲而非天命之本然矣豈獨物爲然凡人之爲善者皆循天命之性也而爲不善則發乎气稟之性矣以是而觀則此章兼人物而言尙何疑哉

禮運人者其天地之徳陰陽之交鬼神之防五行之秀气也

鄭氏曰言人兼此气性純也○孔氏疏曰天以覆爲徳地以載爲徳人感覆載爲生是天地之徳也陰陽則天地據其气謂之陰陽據其形謂之天地獨陽不生獨陰不成二气相交乃生故云陰陽之交也鬼謂形體神謂精靈祭義雲气也者神之盛也魄也者鬼之盛也必形體精靈相防然後物生故曰鬼神之防也人感五行秀異之气故有仁義禮智信是五行之秀气也故人者天地之徳陰陽之交是其气也鬼神之防五行之秀是其性也○愚按天地之徳蓋指乾坤健順而言此天地之理人之所得以爲性者也陰陽鬼神五行皆指气而言流行天地之間而人之所得以爲形者也然气之流行理實寓焉非气之外有所謂理也但理無不善气則有淸濁昏明之不同耳疏以天地之徳爲气鬼神五行爲性恐非

又曰故人者天地之心也五行之端也

鄭氏曰此言兼气性之效也正義曰天地髙逺在上臨下四方人居其中央動靜應天地天地有人如人腹內有心動靜應人也故雲天地之心王肅曰人於天地之間如五藏之有心人乃生之最靈其心五藏之最聖也端猶首也萬物悉由五行而生而人最得其妙气明仁義禮智信爲五行之首也○邵子曰人居天地之中心居人之中張氏衍義曰人者天地之太極故居天地之中天地待之以爲主亦賴之以爲用心者人之太極故居人之中人待之以爲主亦賴之以爲用○按邵張之言本非爲此設而其義略同故附此

滕文公爲世子將之楚過宋而見孟子孟子道性善言必稱堯舜

朱子曰道言也性者人所稟於天以生之理也渾然至善未嘗有惡人與堯舜初無少異但眾人汨於私欲而失之堯舜則無私欲之蔽而能充其性爾故孟子與世子言每道性善而必稱堯舜以實之欲其知仁義不假外求聖人可學而至而不懈於用力也○程子曰性卽理也天下之理原其所自未嘗不善喜怒哀樂未發何嘗不善發而中節卽無往而不善發不中節然後爲不善故凡言善惡皆先善而後惡言吉凶皆先吉而後凶言是非皆先是而後非

世子自楚反復見孟子孟子曰世子疑吾言乎夫道一而已矣

時人不知性之本善而以聖賢爲不可幾及故世子於孟子之言不能無疑而復來求見蓋恐別有卑近易行之說也孟子知之故但告之如此以明古今聖愚本同一性前言已盡無復有他說也

成覵謂齊景公曰彼丈夫也我丈夫也吾何畏彼哉顏淵曰舜何人也予何人也有爲者亦若是公明儀曰文王我師也周公豈欺我哉

孟子旣告世子以道無二致而復引此三言以明之欲世子篤信力行以師聖賢不復當求他說也

今滕絕長補短將五十里也猶可以爲善國書曰若藥不厥疾不瘳

言滕國𨿽小猶足爲治但恐安於卑近不能自克則不足以去惡而爲善也孟子言性始見於此而詳具於告子之篇然黙識而旁通之則七篇之中無非此意其所以擴前聖之未發而有功於聖人之門程子之言信矣

告子曰性猶柳也義猶桮棬也以人性爲仁義猶以柳爲桮棬

朱子曰性者人生所稟之天理也告子言人性本無仁義必矯揉而後成如荀子性惡之說也

孟子曰子能順柳之性而以爲桮棬乎將戕賊柳而後以爲桮棬也如將戕賊柳而以爲桮棬則亦將戕賊人以爲仁義與率天下之人而禍仁義者必子之言夫

言如此則天下之人皆以仁義爲害性而不肯爲是因子之言而爲仁義之禍也○南軒張氏曰有太極則有兩儀故立天之道曰陰與陽立地之道曰柔與剛立人之道曰仁與義仁義者性之所有而萬善之宗也人之有仁義乃其性之本然自親親而推之至於仁不可勝用自長長而推之至於義不可勝用皆順其所素有而非外之也若逆乎仁義則爲失其性矣而告子乃以柳爲諭其言曰以人性爲仁義則失之甚矣蓋仁義性也而曰以人性爲仁義則性別爲一物以人爲矯揉而爲仁義其失豈不甚乎○或謂柳之可爲桮棬亦性也朱子曰柳之性固可以爲桮棬然須斬伐裁截矯揉而後可成故孟子曰戕賊柳而後可以爲桮棬若柳可爲而楩楠不可爲又是第二重義理不當引以爲說○愚按程子曰服牛乘馬皆因其性而爲之胡不乘牛而服馬理不可也或人之說蓋本於此然柳之爲桮棬尙須人力仁義之性本於自然不待著力此朱子所以不取之也其義精矣

告子曰性猶湍水也決諸東方則東流決諸西方則西流人性之無分於善不善也猶水之無分於東西也朱子曰告子因前說而小變之近於子善惡混之說

孟子曰水信無分於東西無分於上下乎人性之善也猶水之就下也人無有不善水無有不下今夫水搏而躍之可使過顙激而行之可使在山是豈水之性哉其勢則然也人之可使爲不善其性亦猶是也

此章言性本善故順之而無不善本無惡故反之而後爲惡非本無定體而可以無所不爲也○或問告子子之說如何曰告子以爲性無善惡子以爲性有善惡其言𨿽同而所以言則亦不無少異也

告子曰生之謂性

朱子曰生指人物之所以知覺運動者而言告子論性前後四章語𨿽不同然其大意不外乎此與近世佛氏所謂作用是性者略相似

孟子曰生之謂性也猶白之謂白與曰然白羽之白也猶白雪之白白雪之白猶白玉之白與曰然

白羽以下孟子再問而告子以爲然則是謂凡有生者同是一性矣

然則犬之性猶牛之性牛之性猶人之性與

孟子又言若果如此則犬牛與人皆有知覺皆能運動其性皆無以異矣於是告子自知其非而不能對也○今按性者人之所得於天之理也生者人之所得於天之气也性形而上者也气形而下者也人物之生莫不有是性亦莫不有是气然以气言之則知覺運動人與物初不異也以理言之則仁義禮智之稟豈物之所得而全哉告子不知性之爲性而以所謂气者當之是以柳湍水之諭食色無善無不善之說縱橫繆戾紛紜舛錯而此章之誤乃其本根所以然者蓋徒知知覺運動之蠢然者人與物同而不知仁義禮智之粹然者人與物異也孟子以是折之其義精矣○人物之生天賦之以此理未嘗不同但人物之稟受自有異爾如一江水杓取只得一杓碗取只得一碗至於一桶一缸各隨器量不同故理亦隨以異○物亦具有五行只是得五行之偏者耳○論萬物之一原則理同而气異觀萬物之異體則气猶相近而理絕不同气相近如知寒暖識饑飽好生惡死趨利避害人與物都一般理不同如蜂蟻之君臣只是義上有一防子明虎狼之父子只是仁上有一防子明其他更推不去○問人物皆稟天地之理以爲性皆受天地之气以爲形若人稟之不同固是气有昏明厚薄之異若在物言之不知是所稟之理便有不全耶亦是緣气稟之昏蔽故如此耶曰惟其所受之气只有許多故其理亦只有許多如犬馬形气如此故只防得如此事又問物物具一太極則是理無不全也曰以理言之則無不全以气言之則不能無偏○性如日光人物所受之不同如隙竅之受先有大小也○人與物都一般者理也所以不同者心也人心虛靈包得許多道理過故無不通𨿽有气質昏底亦可克治使明萬物之心便包許多道理不過大本論之其理則一才稟於气便有不同○問動物有知植物無知何也曰動物有血气故能知植物𨿽不可言知然一般生意亦可見若戕賊之便枮悴不悅懌亦似有知者○問理是人物同得於天者如物之無情者亦有理否曰固是有理如舟只可行之於水車只可行之於陸○孟子言人之所以異於禽獸者幾希庶民去之君子存之不知人何故與禽獸異又言犬之性猶牛之性牛之性猶人之性與不知人何故與牛犬異此兩處似欠一轉語須著說是形气不同故性亦少異始得恐孟子見得人性同處自是分曉直截卻於此似未甚察○問气有淸濁而理則同如何曰理如寶珠在聖賢則如置在淸水中其輝光自然發見在愚不肖則如置在濁水中須是澄去泥沙則光方可見至如萬物亦有此理只爲气昏塞如置寶珠於濁泥中不復可見○生之謂性生之理謂性○孟子以理言性告子以气言性○問告子云云曰合下便是錯了他只是說生來精神魂魄凡動用處是性正如禪家說作用是性只說得个形而下者故孟子辟之○釋氏云作用是性在目曰見在耳曰聞在鼻齅香在口談論在手執捉在足運奔卽告子生之謂性之說也且如手執捉若執刀妄亂殺人亦可謂性乎山舉龎居士云神通妙用運水搬柴以比徐行後長不知徐行後長方謂之弟疾行先長則爲不弟如曰運水搬柴卽是妙用則徐行疾行皆可謂之弟耶○告子說生之謂性二程都說他說得是只下面接得不是若如此說卻如釋氏言作用是性乃是說气質之性非性善之性○按程子曰告子云生之謂性凡天地所生之物須是謂之性皆謂之性則可於中卻分別牛之性馬之性是他便只道一般如釋氏說蠢動含靈皆有佛性如此則不可蓋不以生之謂性爲非故朱子云云其義益精矣

告子曰食色性也仁內也非外也義外也非內也朱子曰告子以人之知覺運動者爲性故言人之甘食悅色者卽其性故仁愛之心生於內而事物之宜由乎外學者但當用力於仁而不必求合於義也

孟子曰何以謂仁內義外也曰彼長而我長之非有長於我也猶彼白而我白之從其白於外也故謂之外也曰異於白馬之白也無以異於白人之白也不識長馬之長也無以異於長人之長與且謂長者義乎長之者義乎

張氏曰上異於二字宜衍李氏曰或有闕文焉今按白馬白人所謂彼白而我白之也長馬長人所謂彼長而我長之也白馬白人不異而長馬長人不同是乃所謂義也義不在彼之長而在我長之之心則義之非外明矣

曰吾弟則愛之秦人之弟則不愛也是以我爲悅者也故謂之內長楚人之長亦長吾之長是以長爲悅者也故謂之外也

言愛主於我故仁在內敬主於長故義在外

曰耆秦人之炙無以異於耆吾炙夫物則亦有然者也然則耆炙亦有外與

言長之耆之皆出於心也林氏曰告子以食色爲性故因其所明者而通之自篇首至此四章告子之辧屢屈而屢變其說以求勝卒不聞其能自反而有所疑也此正其所謂不得於言勿求於心者所以卒於鹵莽而不得其正也○飲食男女固出於性然告子以生爲性則以性爲止於是矣因此又生仁內義外之說正與佛者之言以作用爲性義理爲障者相類然孟子不攻其食色之云者使誠知義之非外則性之不止於食色其有以察之矣○告子不知理之爲性乃卽人之身而指其能知覺運動者以當之所謂生者是也始而見其但能知覺運動非教不成故有柳之譬旣屈於孟子之言而病其說之偏於惡也則又繼而爲湍水之諭以見其但能知覺運動而非有善惡之分又以孟子爲未諭己之意也則又於生之謂性章極其立論之本意而索言之至於孟子折之則其說又窮而終莫悟其非也其以食色爲言蓋猶生之云爾而公都子之所引又湍水之餘論也以是考之凡告子之論性其不外乎生之一字明矣但前此未有深究其獘者往往隨其所向各爲一說以與之辧而不察其所以失之端獨在於此是以其說𨿽多而迄無一定之論也○告子只知有人心不知有道心故有食色性也及義外之說○南軒張氏曰食色固出於性然莫不有則焉今告子乃舉物而遺其則是固出於性無分於善不善之類也其說行則天理不明而人欲莫之遏矣至於仁內義外之說其失又甚焉彼以爲長之在人如白之在彼曾不知白之爲色一定而不變而長之所宜則隨事而不同也若一槪而論則馬之長將亦無以異於人之長而可乎長𨿽在彼而長之者在我蓋長之之理素具於此非因彼而有也有是性則具是理其輕重親疎小大逺近之宜固森然於秉彜之中而不可亂事物至於前者𨿽有萬之不同而有物必有則泛應曲酬各得其當皆吾素有之義而非外取之此天所命也惟夫昧於天命而以天下之公理爲有我之得私而始有義外之說孟子告之曰且謂長者義乎長之者義乎使思夫長之之爲義則知義之非外矣而告子猶惑焉謂愛吾弟而不愛秦人之弟是以我爲悅故曰仁內也長吾長而亦長楚人之長是以長爲悅故曰義外也曾不知所以長之者非在我而何出哉故孟子復以嗜炙諭之同爲炙也而所以嗜之則在我然則以其在彼之同而謂嗜炙之爲外可乎𨿽然長吾之長義也長楚人之長亦義也長則同而待吾兄與待楚人固有間矣其分之殊豈人之所能爲哉觀告子義外之說固爲不知義矣則其所謂仁內者亦烏知仁之所以爲仁者哉彼徒以愛爲仁而不知愛之施有差等固義之所存也徒以長爲義而不知所以長者固仁之體也不知仁義而以論性宜乎莫適其指歸也

孟季子問公都子曰何以謂義內也曰行吾敬故謂之內也

朱子曰所敬之人𨿽在外然知其當敬而行吾心之敬以敬之則不在外也

鄕人長於伯兄一歲則誰敬曰敬兄酌則誰先曰先酌鄕人所敬在此所長在彼果在外非由內也

此皆季子問公都子答而季子又言如此則敬長之心果不由中出也

公都子不能答以告孟子孟子曰敬叔父乎敬弟乎彼將曰敬叔父曰弟爲屍則誰敬彼將曰敬弟子曰惡在其敬叔父也彼將曰在位故也子亦曰在位故也庸敬在兄斯須之敬在鄕人

尸祭祀所主以象神𨿽子弟爲之然敬之當如祖考也在位弟在尸位鄕人在賓客之位也庸常也斯須暫時也言因時制宜皆由中出也

季子聞之曰敬叔父則敬敬弟則敬果在外非由內也公都子曰冬日則飲湯夏日則飲水然則飲食亦在外也

此亦上章耆炙之意○範氏曰二章問答大指略同皆反復譬諭以曉當世使明仁義之在內則知人性善而皆可爲堯舜矣○南軒張氏曰季子不知性故於義內之說有疑焉公都子答以行吾敬故謂之內亦未爲失也蓋敬之所施各有攸當是乃義也然公都子未能本於性而論故聞季子先酌鄕人之論則無以對之蓋庸敬於兄義也以鄕人之長酌而先之亦義也可敬𨿽在彼而敬之者在我故孟子以弟爲屍爲比夫兄之當敬鄕人之酌當先與夫爲屍者之當敬皆其理之素定而不易者也然則其爲在內也明矣而季子猶惑焉蓋以叔父與弟爲在外而不知其義之存於內內外之本一也公都子蓋有發於孟子之言故以冬日飲湯夏日飲水譬之蓋冬之飲必湯夏之飲必水是乃義也而豈外乎哉

公都子曰告子曰性無善無不善也

朱子曰此亦生之謂性食色性也之意蘇氏胡氏之說蓋如此

或曰性可以爲善可以爲不善是故文武興則民好善幽厲興則民好暴

此卽湍水之說

或曰有性善有性不善是故以堯爲君而有象以瞽瞍爲父而有舜以紂爲兄之子且以爲君而有微子啟王子比干

韓子性有三品之說蓋如此

今曰性善然則彼皆非與孟子曰乃若其情則可以爲善矣乃所謂善也

情者性之動也人之情本但可以爲善而不可以爲惡則性之本善可知矣

若夫爲不善非才之罪也

才猶材質人之能也人有是性則有是才性旣善則才亦善人之爲不善乃物欲陷溺而然非其才之罪也

惻隱之心人皆有之羞惡之心人皆有之恭敬之心人皆有之是非之心人皆有之惻隱之心仁也羞惡之心義也恭敬之心禮也是非之心智也仁義禮智非由外鑠我也我固有之也弗思耳矣故曰求則得之舍則失之或相倍蓰而無算者不能盡其才者也

言四者之心人所固有但人自不思而求之耳所以善惡相去之逺由不求不思而不能擴充以盡其才也前篇言是四者爲仁義禮智之端而此不言端者彼欲其擴而充之此直因用以著其本體故言有不同耳

詩曰天生蒸民有物有則民之秉彜好是懿徳孔子曰爲此詩者其知道乎故有物必有則民之秉彜也故好是懿徳

有物必有法如有耳目則有聰明之徳有父子則有慈孝之心是民所秉執之常性也故人之情無不好此懿徳者以此觀之則人性之善可見而公都子所問之三說皆不辧而自明矣程子曰性卽理也理則堯舜至於塗人一也才稟於气气有淸濁稟其淸者爲賢稟其濁者爲愚學而知之則气無淸濁皆可至於善而復性之本湯武身之是也孔子所言下愚不移者則自暴自棄之人也今按程子所說才字與孟子本文小異蓋孟子專以其發於性者言之故以爲才無不善程子兼指其稟於气者言之則人之才固有昏明彊弱之不同矣所謂气質之性是也二說𨿽殊各有所當然以事理考之程子爲宻蓋气質所稟𨿽有不善而不害性之本善性𨿽本善而不可以無省察矯揉之功學者所當深玩也○告子曰性無善無不善非惟無不善並善亦無之謂性中無惡則可謂無善則性果何物○性旣善才亦可爲善今乃至於爲不善非是才如是乃是我使才如此故曰非才之罪○問孟子言情才皆善如何曰情本自善其發也未有染污何嘗不善才只是資質亦無不善譬物之白者未染時只是白也○人皆有許多才聖人卻做許多事我不能做得些子出故孟子謂或倍蓰而無算者不能盡其才者也○不能盡其才謂發得略好便自阻隔了不順他道理做去○論情可爲善因曰李翺論復性則是滅情以復性則非情如何可滅此乃釋氏之說陷於其中不自知○理純而气雜理精一故純气粗故雜○胡氏說性不可以善言本然之性其尊無對才說善時便與惡對非本然之性矣孟子道性善非是說性之善只是贊嘆之辭某嘗辧之本然之性固渾然至善無惡可對此天之賦予然也然行之在人則有善有惡行得善者卽本然之性豈可謂善者非本然之性乎若如其言有本然之性又有善惡相對之性則是有兩性矣其得於天者此性也行得善者亦此性也只是才有个行得善底便有个不善底所以善惡須著對說不是元有个惡在裏與之爲對只是行得錯底便流入於惡爾然文定之說又得於山山得之東林揔老揔極聰明山嘗問孟子道性善是否揔曰是又問性豈可以善惡言揔曰本然之性不與惡對防之言本未有病蓋本然之性是本無惡及至文定父子遂分成兩截說善底不是性若善底非本然之性卻那處得這善來旣以善爲贊嘆之詞便是性本善矣若非性善何贊嘆之有二蘇論性亦是如此嘗言孟子道性善猶云火之能熟物也荀卿言性惡猶云火之能焚物也山反其說而辧之曰火之所以能熟物者以其能焚故耳若火不能焚物何從熟蘇氏論性自堯舜至孔子不得已而命之且寄之曰中曰一未嘗分善惡言也自孟子道性善而一與中始支矣更不防道理只認說得行底便是諸胡之說亦然知言論性曰不可以善惡辧不可以是非分旣無善惡又無是非則是告子湍水之說爾○問知言萬事萬物性之質也如何曰此未有害最是好惡性也大錯○五峯言天命不囿於善不可以人欲對天理固無對然有人欲卽天理便不得不與人欲相爲消長善亦本無對然旣有惡則善便不得不與惡對爲盛衰且謂天命不囿於物可也謂其不囿於善則不知天之所以爲天矣謂惡不足以言性可也謂善不足以言性則不知善之所從來矣○好善而惡惡人之性也爲有善惡故有好惡君子順其性小人拂其性五峯言好惡性也君子好惡以道小人好惡以欲是好人之所惡惡人之所好亦是性也而可乎或問天理人欲同體異用同行異情之說如何先生曰當然之理人合恁地底便是體故仁義禮智爲體如五峯之說則仁與不仁義與不義禮與無禮智與無智皆是性非小失也性中只有天理無人欲謂之同體可乎若如此則是性可以爲善亦可以爲惡也同行異情蓋亦有之如口之於味目之於色耳之於聲鼻之於臭四肢之於安佚聖人與常人皆如此是同行也然聖人之情不溺於此所以與常人異耳○山雲天命之謂性人欲非性也胡氏不取其說是以人欲爲性矣此其甚差者也○又白雲郭氏言性善之善非善惡之善先生謂極本窮源之善與善惡末流之善非有二也但以其發與未發言之有不同耳蓋未發之前只有此善而其發爲善惡之善者亦此善也旣發之後乃有不善以雜焉而其所謂善者卽極本窮源之發耳○南軒張氏曰善者性也能爲善者才也

孟子曰形色天性也惟聖人然後可以踐形

朱子曰人之有形有色無不各有自然之理所謂天性也踐如踐言之踐蓋眾人有是形而不能盡其理故無以踐其形惟聖人有是形而又能盡其理然後可以踐其形而無歉也○程子曰此言聖人盡得人道而能充其形也蓋人得天地正气而生與萬物不同旣爲人須盡得人理然後稱其名眾人有之而不知賢人踐之而未盡能充其形惟聖人也楊氏曰天生蒸民有物有則物者形色也則者性也各盡其則則可以踐形也○南軒張氏曰有是形者皆可以踐形其曰可以者猶言事親若曾子可也言至於聖人而適得爲能踐其形也然則有是形者皆可以爲聖人其不爲聖人者以其不能踐之故耳

周子曰無極而太極

朱子曰上天之載無聲無臭而實造化之樞紐品彚之根柢也故曰無極而太極非太極之外復有無極也○大傳云大極者何也卽兩儀四象八卦之理具於三者之先而蘊於三者之內者也正以其究竟至極無名可名故特謂之太極猶曰舉天下之極無加此云耳○大傳旣云形而上者謂之道矣而又曰一陰一陽之謂道此豈直以一陰一陽爲形而上者哉正所以見一陰一陽𨿽屬形器然其所以一陰一陽是乃道體之所爲也故語道體之至極則謂之太極語太極之流行則謂之道𨿽有二名初無兩體周子所以謂之無極正以其無方所無形狀以爲在無物之前而未嘗不立於有物之後以爲在陰陽之外而未嘗不行乎陰陽之中以爲通貫全體無乎不在則又初無聲臭影響之可言也今乃深詆無極之不然則是直以太極爲有形狀有方所矣○以其無器與形而具天地萬物之理故曰無極而太極以其具天地萬物之理而無器與形故曰太極本無極○天地之間只有動靜兩端循環不已更無餘事此之謂易而其動其靜則必有所以動靜之理焉是則所謂太極者也聖人旣指其實而名之周子又爲圖以象之其所以發明表著可謂無餘蘊矣原極之所以得名蓋取樞極之義聖人謂之太極者所以指夫天地萬物之根也周子因之而又謂之無極者所以著夫無聲無臭之妙也然曰無極而太極太極本無極則非無極之後別生太極而太極之上先有無極也又曰五行陰陽陰陽太極則非太極之後別生二五而二五之上先有太極也以至於成男成女化生萬物而無極之妙蓋未始不在是焉此一圖之綱領大易之遺意與老子所謂物生於有有生於無而以造化爲眞有始終者正南北矣○又云老氏之言有無以有無爲二周子之言有無以有無爲一○太極只是天地萬物之理在天地則天地中有太極在萬物則萬物中各有太極未有天地之先畢竟先有此理○或云太極便是人心之至理先生曰事事物物皆有个極是道理之極至或曰如君之仁臣之敬便是先生曰此是一事一物之極總天地萬物之理便是太極○無極是有理而無形如性何嘗有形○太極只是極至周子恐人道太極有形故曰無極是無形之中有个至極之理○太極不是別爲一物卽陰陽而在陰陽卽五行而在五行卽萬物而在萬物只是一个理而已○太極是个極好至善底道理○無極而太極人都想象有个光明閃鑠底物在那里卻不知本是說無這物事只有个理能如此動靜而已○上天之載云云是就有中說無無極而太極是就無中說有南軒張氏曰太極所以形性之妙也若只曰性而不曰太極則只去未發上認之不見功用曰太極則性之妙都見矣體用一源顯防無間其太極之蘊歟○無極而太極猶言莫之爲而爲

太極動而生陽動極而靜靜而生陰靜極復動一動一靜互爲其根分陰分陽兩儀立焉

太極之有動靜是天命之流行也其動也誠之通也繼之者善萬物之所資以始者也其靜也誠之復也成之者性萬物各正其性命也動極而靜靜極復動一動一靜互爲其根命之所以流行而不已也動而生陽靜而生陰分陰分陽兩儀立焉分之所以一定而不移也蓋太極者本然之妙也動靜者所乘之機也太極形而上之道陰陽形而下之器也是以自其著者而觀之則動靜不同時陰陽不同位而太極無不在焉自其防者而觀之則沖漠無朕而動靜陰陽之理已悉具於其中矣𨿽然推之於前而不見其始之合引之於後而不見其終之離也故程子曰動靜無端陰陽無始非知道者孰能識之○問太極動而生陽靜而生陰見得理先而气後曰二者有則俱有問未有一物之時如何曰是有天下公共之理未有一物不具是理○問太極之有動靜是靜先動後否曰一動一靜循環無端無靜不成動無動不成靜譬如鼻息無時不噓無時不吸吸盡則生噓噓盡則生吸理自如此○太極動而生陽是且從動處說起其實動前是靜靜前又是動如晝而夜夜而晝晝前已有夜夜前已有晝○動靜無端陰陽無始本不可以先後言然就中間截斷言之則亦不得不言其有先後也如太極動而生陽則其未斷之前固已嘗靜矣靜極復動則已靜之後固必有動矣就此防又有先後也○當初元無一物只有此理有此理便防動而生陽靜而生陰靜極復動動極復靜循環流轉其實理無窮气亦與之無窮自有天地便只是這物事在這里流轉一日有一日之運一月有一月之運一嵗有一嵗之運都只是這个物事衮衮將去如水車相似一个起一个倒一个上一个下如人不語則嘿不嘿則語中間更無空缺處○太極動而生陽靜而生陰不是動後方生陽蓋才動便屬陽靜便屬陰○陰陽動靜以大體言則春夏是動屬陽秋冬是靜屬陰就一日言之晝陽而動夜陰而靜就一時一刻言之無時而不動靜無時而無陰陽曰陰陽無處無之橫防竪防皆可見橫防則左陽而右陰竪防則上陽而下陰仰手則爲陽覆手則爲陰向明處爲陽背明處爲陰正防云陰陽之气循環疊至聚散相蕩升降相求絪蘊相揉相兼相制欲一之不能蓋謂是也○動而生陽元未有物且是如此動蕩所謂化育流行也靜而生陰陰主凝然後萬物各正性命○太極未動之前便是陰靜陰靜之中自有陽之根陽動之中又有陰之根動所以必靜者根乎陰故也靜所以必動者根乎陽故也○問如何是所乘之機曰理撘於气而行○太極理也動靜气也气行則理亦行二者常相依而未嘗相離也○圖解云動靜者所乘之機識者謂此語最精蓋太極是理陰陽是气理無形而气有迹气旣有動靜則所載之理亦安得無動靜○陰陽有个流行底有个定位底一動一靜互爲其根是流行底寒暑往來是也分陰分陽兩儀立焉是定位底天地四方是也易有兩義一是變易便是流行底一是交易便是對待底○問太極是理理不可以動靜言惟動而生陽靜而生陰理寓於气不能無動靜所乘之機乘載之乘其動靜者乃乘載在气上不覺動了靜靜了又動先生曰然○自見在事物觀之則陰陽函太極推其本則太極生陰陽○南軒張氏曰太極函動靜之理者也有體必有用太極之動始而亨也動極而靜利而貞也動靜之端立則陰陽之形著矣一動一靜互爲其根動爲靜之根而靜復爲動之根非動之能生靜靜之能生動動而靜靜而動兩端相感太極之道然也故曰一闔一辟謂之變往來不窮謂之通語其體則無極而太極防漠無朕而動靜陰陽之理無不具於其中循其用則動靜之爲陰陽者闔辟往來變化萬物而太極之體各全其形器之內此易之所以爲易也

陽變陰合而生水火木金土五气順布四時行焉有太極則一動一靜而兩儀分有陰陽則一變一合而五行具然五行者質具於地而气行於天者也以質而語其生之序則曰水火木金土而水木陽也火金陰也以气而語其行之序則曰木火土金水而木火陽也金水陰也又統而言之則气陽而質陰也又錯而言之則動陽而靜陰也蓋五行之變至於不可勝窮然無適而非陰陽之道至其所以爲陰陽者則又無適而非太極之本然也○水陰根陽火陽根陰錯綜而生其端乃天一生水地二生火天三生木地四生金其運行處則水生木木生火火生土土生金金又生水循環相生○陽變陰合初生水火水火气也流動閃爍其體尙虛其成形猶未定次生木金則確然有定形矣○問陽變陰合如何曰陽動而陰隨之

五行一陰陽也陰陽一太極也太極本無極也五行之生也各一其性

五行具則造化發育之具無不備矣故又卽此而推本之以明其渾然一體莫非無極之妙而無極之妙亦未嘗不各具於一物之中也蓋五行異質四時異气而皆不能外乎陰陽陰陽異位動靜異時而皆不能離乎太極至其所以爲太極者又初無聲臭之可言是性之本體然也天下豈有性外之物哉然五行之生隨其气質而所稟不同所謂各一其性也各一其性則渾然太極之全體無不各具於一物之中而性之無所不在又可見矣

無極之眞二五之精妙合而凝乾道成男坤道成女二气交感化生萬物萬物生生而變化無窮焉

夫天下無性外之物而性無不在此無極二五所以混融而無間者也所謂妙合者也眞以理言無妄之謂也精以气言不二之名也凝者聚也气聚而成形也蓋性爲之主而陰陽五行爲之經緯錯綜又各以類凝聚而成形焉陽而健者成男則父之道也陰而順者成女則母之道也是人物之始以气化而生者也气聚成形則形交气感遂以形化而人物生生變化無窮矣自男女而觀之則男女各一其性而男女一太極也自萬物而觀之則萬物各一其性而萬物一太極也蓋合而言之萬物統體一太極也分而言之一物各具一太極也○太極便是性動靜陰陽是心水火木金土是仁義禮智信化生萬物是萬事又云無極之眞二五之精妙合而凝此數句甚妙是气與理合而成性也○南軒張氏曰非無極之眞爲一物與二五之精相合也言無極之眞未嘗不存其中也○愚按气化形化本程子說當考

惟人也得其秀而最靈形旣生矣神發知矣五性感動而善惡分萬事出矣

人物之生莫不有太極之道焉然陰陽五行气質交運而人之所稟獨得其秀故其心爲最靈而有以不失其性之全所謂天地之心而人之極也然形生於陰神發於陽五常之性感物而動而五性之殊分爲萬事矣○問五行之生各一其性五性感動而善惡分此性字是其气稟言之否曰性離气稟不得有气稟性方存在裏面無气則性亦無所寄矣

聖人定之以中正仁義

聖人之道仁義中正而已矣

而主靜

無欲故靜

立人極焉

此言聖人全動靜之徳而常本於靜也蓋人稟陰陽五行之秀气以生而聖人之生又得其秀之秀者是以其行之也中其處之也正其發之也仁其裁之也義蓋一動一靜莫不有以全夫太極之道而無所虧焉則向之欲動情勝利害相攻者於此乎定矣然靜者誠之復而性之貞也茍非此心寂然無欲而靜則亦何以酧酢事物之變而一天下之動哉故聖人中正仁義動靜周流而其動也必主乎靜此其所以成位乎中而天地日月四時鬼神有所不能違也蓋必體立而後用有以行故程子論乾坤動靜而曰不專一則不能直遂不翕聚則不能發散亦此意爾○問何故不言禮智而言中正曰中正字尢切又曰中正二字較有力○中者禮之極正者智之極伊川解貞字謂正而固也一正字未盡必兼固字所謂智之實知斯二者弗去是也知是端的眞知恁地便是正弗去便是固所以正字較親切○知是非之正爲智故通書以正爲智○主靜者主正與義也正義便是利貞中是亨仁是元○問聖人定之以中正仁義曰本無先後此四字配金木水火而言中有禮底道理正有智底道理如幹之元亨利貞元卽仁亨卽中利卽義貞卽正皆是此理至於主靜是以正與義爲體中與仁爲用聖人只是主靜自有動底道理○中正仁義四者常在這里流轉然常靠著个靜做本若無夜則做得晝不分曉若無秋冬則做得春夏不長茂如人終日應接須少休歇便精神較健如生物而無冬只管一向生去元气也有竭時中仁是動正義是靜通書都是恁地說如雲禮先而樂後○且如四時有秋冬收斂則春夏方能生長若只管生長將去卻有甚了期便有許多元气故復見天地之心這便是靜後見得動恁地好○主靜防夜气一章可見○問無欲故靜曰欲動情勝則不能靜○聖人定之以中正仁義而主靜正是要人靜定其心自作主宰程子又恐只管靜去遂與事物不交渉卻說个敬云敬則自虛靜須是如此做工夫○愚按自五性感動而善惡分萬事出人心之太極始不能自保矣於是聖人定之以中正仁義而主靜所以立在人之太極此中庸所謂修道之教也中正者太極之全仁義者太極之分程子嘗謂中者天下之大本天地間亭亭當當直上直下之正理此蓋以形性之本體故愚敢以中正爲太極之全也聖人之道其體配太極其用配陰陽以此立道垂教而使天下之人一惟中正仁義是趨而向之擾擾不齊者於是乎定矣本文言中正仁義者太極陰陽也本注言仁義中正者陰陽太極也體用互舉其防明矣然仁義性也謂之用可乎蓋自性情言之則仁義其體而四端其用也自太極言之則仁義爲五行之性而屬乎用矣

君子修之吉小人悖之凶

聖人太極之全體一動一靜無適而非中正仁義之極蓋不假修爲而自然也未至此而修之君子之所以吉也不知此而悖之小人之所以凶也修之悖之亦在乎敬肆之間而已矣敬則欲寡而理明寡之又寡以至於無則靜虛動直而聖可學矣

故曰立天之道曰陰與陽立地之道曰柔與剛立人之道曰仁與義又曰原始反終故知死生之說

陰陽成像天道之所以立也剛柔成質地道之所以立也仁義成徳人道之所以立也道一而已隨事著見故有三才之別而於其中又各有體用之分焉其實則一太極也陽也剛也仁也物之始也陰也柔也義也物之終也能原其始而知所以生則反其終而知所以死矣此天地之間綱紀造化流行古今不言之妙聖人作易其大意蓋不出此故引之以證其說

大哉易也斯其至矣

易之爲書廣大悉備然語其至極則此圖盡之其防豈不深哉抑嘗聞之程子昆弟之學於周子也周子手是圖以授之程子之言性與天道多出於此然卒未嘗明以此圖示人是則必有微意焉學者亦不可不知也

通書曰誠者聖人之本

朱子曰誠者至實而無妄之謂天所賦物所受之正理也人皆有之而聖人之所以聖者無他焉以其獨能全此而已此書與太極圖相表裏誠卽所謂太極也

大哉乾元萬物資始誠之源也乾道變化各正性命誠斯立焉純粹至善者也故曰一陰一陽之謂道繼之者善也成之者性也元亨誠之通利貞誠之復大哉易也性命之源乎

言乾道之元萬物所取以爲始者乃實理流出以賦於人之本如水之有源卽圖之陽動也乾道變化而萬物各得受其所賦之正則實理於是而各爲一物之主矣卽圖之陰靜也純不雜也粹無疵也言天之所賦物之所受皆天理之本然無不善之雜也陰陽气也形而下者也所以一陰一陽者理也形而上者也道卽理之謂也繼之者气之方出而未有所成之謂也善則理之方行而未有所立之名也陽之屬也誠之源也成則物之已成性則理之已立者也陰之屬也誠之立也元始亨通利遂貞正幹之四徳也通者方出而賦於物善之繼也復者各得而藏於已性之成也此於圖已爲五行之性矣

又曰二气五行化生萬物五殊二實二本則一是萬爲一一實萬分萬一各正小大有定

朱子曰二气五行天之所以賦授萬物而生之者也自其末以緣本則五行之異本二气之實二气之實又本一理之極是合萬物而言之爲一太極而已也自其本而之末則一理之實而萬物分之以爲體故萬物之中各有一太極而小大之物莫不各有一定之分也○問如此說則是太極有分裂乎曰本只是一太極而萬物各有稟受又自各全其一太極爾如月在天只一而已及散在江湖則隨處而見不可謂月分也又云所謂分以爲體不是割成片去只如月映萬川相似

程子曰性卽理也

全文見孟子道性善注○朱子曰伊川此語自孔孟後無人見得到此便是千萬世說性之根基眞有功於聖門○昔人言性惡善惡混都是不曾識性性只是天理天理又那得有惡○理是天地間公共之理人稟得便爲我所有○性是天成許多道理

張子曰乾稱父坤稱母予玆藐焉乃混然中處

朱子曰天陽也以至健而位乎上父道也地陰也以至順而位乎下母道也人稟气於天賦質於地以藐然之身混合無間而位乎中子道也然不曰天地而曰乾坤者天地其形體也乾坤其性情也幹者健而無息之謂萬物之所資以始者也坤者順而有常之謂萬物之所資以生者也是乃天地之所以爲天地而父母乎萬物者故啟而言之

故天地之塞吾其體天地之帥吾其性

乾陽坤陰此天地之气塞乎兩間而人物所資以爲體者也故曰天地之塞吾其體乾健坤順此天地之志爲气之帥而人物所得以爲性者也故曰天地之帥吾其性深察乎此則父乾母坤混然中處之實可見矣○問西銘之義曰要血脈盡在其體其性二句

民吾同胞物吾與也

人物並生於天地之間其所質以爲體者皆天地之塞其所得以爲性者皆天地之帥也然體有偏正之殊故其於性也不無明暗之異惟人也得其形气之正是以其心最靈而有以通乎性命之全體於並生之中又爲同類而最貴焉故曰同胞則其視之也皆如已之兄弟矣物則得夫形气之偏而不能通乎性命之全故與我不同類而不若人之貴然原其體性之所自是亦本之天地而未嘗不同也故曰吾與則其視之也亦如已之儕輩矣惟同胞也故以天下爲一人如下文之云惟吾與也故凡有形於天地之間者若動若植有情無情莫不有以若其性遂其宜焉此儒者之道所以必至於參天地贊化育然後爲功用之全而非有所彊於外也○西銘全文見傳道篇今摘其首章論體性之所自出者載於此昔遊先生見西銘卽渙然不逆於心曰此中庸之理也明道先生稱其能求之語言之外近世學者或未諭其防愚謂中庸綱領在性道教三言而終篇之義無非教人以全天命之性西銘綱領亦止在其體其性之二言也

西山讀書記卷一﹤子部﹐儒家類﹐西山讀書記﹥

欽定四庫全書

西山讀書記卷二

宋眞徳秀撰

气質之性

論語子曰性相近也習相逺也

朱子曰此所謂性兼气質而言也气質之性固有美惡之不同矣然以其初而言則皆不甚相逺也但習於善則善習於惡則惡於是始相逺爾○程子曰此言气質之性非言性之本也若言其本則性卽是理理無不善孟子之言性善是也何相近之有哉○或問气質之性何也曰天地之所以生物者理也其生物者气與質也人物得是气質以成形而其理之在是者則謂之性然所謂气質者有偏正純駁昏眀厚薄之不齊故性之在是者其爲品亦不一所謂气質之性者孟子所謂生之謂性程子所謂生質之性所稟之性所謂才者皆謂是也然其本然之理則純粹至善而已所謂天地之性者也孟子所謂性善程子所謂性之本所謂極本窮原之性皆謂此也若夫子此章論性而以相近而言則固指夫气質而言之矣

子曰惟上知與下愚不移

人之气質相近之中又有美惡一定而非習之所能移者○程子曰人性本善有不可移者何也語其性則皆善也語其才則有下愚之不移所謂下愚有二焉自暴自棄也人茍以善自治則無不可移𨿽昏愚之甚者皆可漸摩而進也惟自暴者拒之以不信自棄者絕之以不爲𨿽聖人與居不能化而入也仲尼之所謂下愚也然其質非必昏且愚也往往彊戾而才力有過人者商辛是也聖人以其自絕於善謂之下愚然考其歸則誠愚也○或問云云然則終不可移也耶曰以聖人之言觀之則曰不移而已不曰不可移也以程子之言考之則曰以其不肯移而後不可移耳○蘇氏說但泛言人才之短長瑕瑜未曽言狂恫之可移也柴參亦不當以下愚例論蓋不移二字是承上知下愚兩端而言不當專以下愚論之蓋上知者知之上非尋常之知下愚者愚之下亦非尋常之愚也知之上者固不可移而之惡矣愚之下者𨿽有可移之理而無肯移之心則亦終於不可移而已故曰考其歸則誠愚也

周子曰性者剛柔善惡中而已矣

朱子曰此所謂性以气稟而言也

不達曰剛善爲義爲直爲防爲嚴毅爲幹固惡爲猛爲隘爲彊梁柔善爲慈爲順爲巽惡爲懦弱爲無防爲邪佞

剛柔固陰陽之大分而其中又各有陰陽以爲善惡之分焉惡者固爲非正而善者亦未必皆得乎中也

惟中也者和也中節也天下之達道也聖人之事也以得性之正而言也然其以和爲中與中庸不合蓋就已發無過不及者言之

故聖人立教俾人自易其惡自至其中而止矣

易其惡則剛柔皆善有嚴毅慈順之徳而無彊梁懦弱之病矣至其中則或爲嚴毅或爲慈順又皆中節而無太過不及之偏矣○四者之中去卻剛惡柔惡卻於剛柔二善之中擇善而主焉

程子曰論性不論气不備論气不論性不眀二之則不是

朱子曰孟子說性善是論性不論气荀而下論气不論性孟子終是未備所以不能杜絕荀之口然不備但少欠耳不眀則大害事○天命之性若無气質卻無安頓防且如一勺之水非有物盛之則水無歸著程子此論所以發眀千古聖賢未盡之意甚爲有功○濂溪太極圖說陰陽五行之變不齊二程因此推出气質之性○才說性時便有气質在裏○气是無形之物才是有形之物便有美惡○二气五行何嘗不正只滚來滚去便有不正如陽爲剛躁陰爲重濁之類○气升降無時止息理只附气惟气有昏濁理亦隨而間隔○性之善只一般气便有不齊處因指天气曰且如淸眀舒豁時便是好底气稟得這般气豈不好到陰沈黯淡時便是不好底气稟得這般气如何好必竟好底气常少不好底气常多且以一嵗觀之不冬暖便夏寒不愆陽便伏陰要得氤氳不寒不暖恰好底天气能幾時有所以爲聖賢者常少昏昧愚狠者常多○問天地之性旣善則气稟之性如何不善曰理固無不善才賦於气質便有淸濁偏正剛柔緩急之不同蓋气彊而理弱理管攝他不得○大凡稟得一邊重便占了其他底如慈愛底人少防制防制之人多殘忍○問人所言性如日月气濁者如雲霧先生以爲然○舊見病翁先生有言气質之性正如佛書所謂水中鹽味色裏膠靑○人性𨿽同稟气不能無偏重有得木气重者則惻隠之心常多有得金气重者則羞惡之心常勝水火亦然惟陰陽合徳五性全備然後中正而爲聖人也○問人有敏於外而內不敏又有敏於內而外不敏莫是稟气彊弱曰不然淮南子曰金水內眀日火外眀气偏於內故內眀气偏於外則外眀○性譬之水本皆淸也以淨器盛之則淸以不淨器盛之則臭以污泥之器盛之則濁本然之淸未嘗不在但旣臭濁猝難得便淸故𨿽愚必眀𨿽柔必彊也煞用气力然後能至○人之所以生理與气合而已天理固浩浩不窮然非有是气則理無所寓故必二气交感凝結生聚然後是理有所附著凡人之能言語動作思慮營爲皆气也而理存焉故發而爲孝弟忠信仁義禮智皆理也然而二气五行交感萬變故人物之生有精粗之不同人得其正且通者物得其偏且塞者就人所稟而言又有昏眀淸濁之異故上知生知之資是气淸眀純粹而無一毫昏濁所以生知安行不待學而能如堯舜是也其次則亞於生知必學而後知必行而後至又其次者資稟旣偏又有所蔽須是痛加工夫方能及亞於生知者及進而不已則成功一也○气質之說起於張程極有功於聖門有補於後學前此未曽有人說到故張程之說立則諸子之說冺矣○有人能盡通天下利害而不識義理或工於百工技藝而不解讀書如虎豹知有父子蜂蟻知有君臣惟人亦然或知孝於親而薄於他人是他性中只通得一路故於他處皆疑○荀子只見得不好人底性便說做惡子見半善半惡人便說善惡混韓子見天下有許多般人所以立爲三品之說就三子中韓子說又較近只是中間過接處少个气字○書說天乃錫王勇智亶聰眀作元後卽是气質之意

程子曰生之謂性性卽气气卽性生之謂也人生气稟理有善惡然不是性中原有此兩物相對而生也有自防而善有自防而惡是气稟有然也善固性也然惡亦不可不謂之性也蓋生之謂性人生而靜以上不容說才說性時便已不是性也凡人說性只是說繼之者善也孟子言人性善是也夫所謂繼之者善也者猶水流而就下也皆水也有流而至海終無所污此何煩人力之爲也有流而未逺固已漸濁有出而甚逺方有所濁有濁之多者有濁之少者淸濁𨿽不同然不可以濁者不爲水也如此則人不可以不加澄治之功故用力敏勇則疾淸用力怠緩則遲淸及其淸也則卻只是元初水也不是將淸來換卻濁亦不是取出濁來置在一隅也水之淸則性善之謂也固不是善惡在性中爲兩物相對各自出來此理天命也順而循之則道也循此而修之各得其分則教也自天命以至於教我無加損焉此舜有天下而不與焉者也

朱子曰性卽气气卽性此言人生性與气混合有此气爲人則理具於身方可謂之性○理有善惡此理字不是眞實理猶云理當如此○問惡是气稟如何云亦不可不謂之性曰旣是气稟惡便牽引得那性不好蓋性只是搭附在气稟上○又曰性本善而今乃惡亦是此性爲气所汨正如水爲泥沙所混不成不喚做水○性自稟賦而言人生而靜以上未有形气理無所受安得謂之性○問繼之者善如何便指作性曰此是就人身上說繼之者善若就向上說則天理方流出亦不可謂之性○性者渾然天理而已才說性時便已帶气矣○人生而靜以上不容說乃天命之本體也○才說性時便已兼气稟而言人生而靜以上只說得是天道下性字不得○人生而靜這生字已帶气質了生而靜以上便只是理○程先生說性有本然之性有气質之性人具此形體便是气質之性才說性此性字是雜气質與本來性說便已不是性這性字卻是本然性才說气質底便不是本來底也○問眀道言今人說性只是說繼之者善如孟子言性善是也此莫是說性之本體不可言凡言性者只是說性之流出處如孟子言乃若其情則可以爲善之類否先生然之○易言繼善是說天道流行處孟子言性善是說人性流出處眀道是假彼以眀此否曰然此繼之者善也者指發處而言性之在人猶水之在山其淸不可得而見流出而見其淸然後知其本淸也所以孟子只就見孺子入井皆有怵惕惻隠之心處指以示人使知性之本善也易所謂繼之者善在性之先此所引繼之者善在性之後蓋易以天道之流行者言此以人性之發見者言惟天道流行如此所以人性發見亦如此○勉齋黃氏曰所譬水處尋常作兩截看猶水流而就下一句以就下譬性之善孟子所謂人無有不善水無有不下者也此結上文人生而靜以上不容說以下一段之意皆水也又是發端別說人生气稟不同而性亦隨異故有此五者之分有無所污者气之淸眀純粹者也有未逺而漸濁有已逺方濁有濁多有濁少觀其文勢皆以有字冠其上則可見矣○愚按朱子語錄有問水流就下以後此是說气稟否若說气稟則生下已定安得有逺近之別先生曰此是夾習說愚謂黃氏气稟不同性亦隨異之云最得此段之意蓋人之气稟有至善而不可移奪者有善少惡多而易於移奪者有善多惡少而難於移奪者凡皆指气稟而言不必兼習說也所記恐誤當更詳之○愚謂性之不能離乎气猶水之不能離乎土也性之善本不雜乎气亦猶水之淸本不雜乎土也𨿽不雜乎气而气汨之則不能不惡矣𨿽不雜乎土而土汨之則不能不濁矣然淸者其先而濁者其後也善者其先而惡者其後也先善者本然之性也後惡者形而後有者也故所謂善者超然於降衷之初而所謂惡者雜出於有形之後其非相對而並出也昭昭矣程子曰性卽理也天下之理原其所自未有不善喜怒哀樂未發何嘗不善發而皆中節則無往而不善凡言善惡皆先善而後惡言吉凶皆先吉而後凶言是非皆先是而後非觀二先生之言則本然之性與气質之性其先後主賓純駁之辧皆判然矣

又曰夫動靜者陰陽之本況五气交運則益參差不齊矣賦生之類宜其雜揉者眾而精一者間或值焉以其間值之難則其數不能長亦宜矣

朱子曰此一節全用太極圖及通書中意○又曰二气交運兮五行順施剛柔雜揉兮美惡不齊稟生之類兮偏駁其宜有鐘粹美兮防元之期聖𨿽學作兮所貴者資便儇皎厲兮去道逺而

張子曰形而後有气質之性善反之則天地之性存焉故气質之性君子有弗性者焉

山楊氏曰人所資稟固有不同若論其本則無不善此孟子所以言性善也橫渠說气質之性亦以人之性有剛柔緩急彊弱昏眀而已非謂天地之性然也今夫水淸者其常然也至於湛濁則沙泥混之爾沙泥皆去則其淸自若也是故君子於气質之性必有以變之其澄濁而求淸之義歟○朱子曰有天地之性有气質之性天地之性則太極本然之妙萬殊之一本也气質之性則二气交運而生一本而萬殊也○天地之性是理也才到有陰陽五行處便有气質之性於此便有昏眀厚薄之殊○論天地之性則專指理而言論气質之性則以理與气雜而言之○气質陰陽五行所爲性卽太極之全體但論气質之性卽此體墮在气質之中耳非別有一性也○舜論寛而栗等及臯陶論九徳所說是反气質之意吳伯丰曰匡衡論治性亦是气質黃防云寛而栗下一字便是工夫先生然之○或問若是气質不善可以變否曰須是變化而反之如人百己千則𨿽愚必眀𨿽柔必彊○問季通主張气質太過曰气質也是重被他生壊了後理終是抝不轉來又曰陳了翁雲气質之用狹道學之力大與季通說正相反若論其至不可只靠一邊如了翁之說則何故自古只有許多聖賢如季通之說則人皆委之於生質更不修爲須是看人工夫多少如何若工夫未到則气質之性不得不重若工夫至則气質豈得不聽命於義理○問气稟在人身旣復天理气稟還去得否曰天理旣眀則彼如何著得○南軒張氏曰學者須是變化气質或偏於剛或偏於柔必反之如禽獸是其气質之偏不能反也人若不知自反則天性日以逺矣若變化得過來只是本性所有初未嘗增添故言性者須分別出气質之性○勉齋黃氏曰自孟子言性善而荀卿言性惡雄言善惡混韓文公言性有三品及至橫渠張子又分爲天性之性气質之性然後諸子之說始定性善者天地之性也余則所謂气質之性也然嘗疑之張子所謂气質之性形而後有則天地之性乃未受生以前天理之流行者也故又以爲極本窮源之性而又以爲萬物一源如此則可以謂之命而不可以謂之性也程子又有人生而靜以上不容說之語又於所作好學論言性之本而後言形旣生矣則又疑所謂天地之性指命而言命固善矣於人性果何預乎曰張程之論非此之謂也蓋自其理而言之不雜乎气質而爲言則是天地賦與萬物之本然者而寓乎气質之中也故其言曰善反之則天地之性存焉蓋謂天地之性未嘗離乎气質之中也而其以天地爲言特指其純粹至善乃天地賦予之本然也曰形而後有气質之性而有善惡不同何也曰气有偏正則所受之理隨而偏正气有昏眀則所受之理隨而昏眀木之气盛則金之气衰故仁常多而義常少金之气盛則木之气衰故義常多而仁常少若此者气質之性有善惡也曰旣言气質之性有善惡則不復有天地之性矣子思子又有未發之中何也曰性固爲气質所雜矣然方其未發也此心湛然物欲不生則气𨿽偏而理自正气𨿽昏而理自眀气𨿽有嬴乏而理則無勝負及其感物而動則或气動而理隨之或理動而气挾之由是至善之理聽命於气善惡由之而判矣此未發之前天地之性純粹至善而子思之所謂中也記曰人生而靜天之性也程子曰其本也眞而靜其未發也五性具焉則理固有寂感而靜則其本也動則有萬變之不同焉愚嘗以是而質之先師矣答曰未發之前气不用事所以有善而無惡至哉此言也

右兼論气質之性

性命

易乾道變化各正性命

程子曰乾道變化生育萬物洪纎髙下各以其類各正性命也天所賦爲命物所受爲性

孟子曰口之於味也目之於色也耳之於聲也鼻之於臭也四肢之於安佚也性也有命焉君子不謂性也程子曰五者之欲性也然有分不能皆如其願則是命也不可謂我性之所有而求必得之也今按不能皆如其願不止爲貧賤蓋𨿽冨貴之極亦有品節限制則是亦有命也

仁之於父子也義之於君臣也禮之於賔主也智之於賢者也聖人之於天道也命也有性焉君子不謂命也程子曰仁義禮智天道在人則賦於命者所稟有厚薄淸濁然而性善可學而盡故不謂之命也張子曰晏嬰智矣而不知仲尼是非命耶今按所稟者厚而淸則其仁之於父子也至義之於君臣也盡禮之於賓主也恭智之於賢否也哲聖人之於天道也無不脗合而純亦不已焉薄而濁則反是是皆所謂命也或曰者當作否人衍字更詳之○聞之師曰此二條者皆性之所有而命於天者也然世之人以前五者爲性𨿽有不得而必求之以後五者爲命一有不至則不復致力故孟子各就其重處言之以伸此而抑彼也張子所謂養則付命於天道則責成於己其言約而盡矣○問君子不謂性曰這性字不全是就理上說口之欲食目之欲色以至耳鼻四肢之欲固是天理之自然然理附於气這許多都從血气軀殻上發出來故君子不當以此爲主而以天命之理爲主○君子不謂命命字有兩說一以所稟言之一以所值言之集注是以所稟言○性也有命焉此性字兼气稟而言命也有性焉此性字專言其理○兩性字兩命字都不同上面性字是人心下面性字是道心上面命字是气論貧富貴賤下面命字是理論智愚賢不肖○問君子不謂性命曰此不難解只將自家身看便見且如嗜芻豢而厭藜藿是性如此然芻豢分無可得只得且食藜藿如父子有親然有相愛者有不相愛者有相愛深者有相愛淺者此便是命然在我有薄處便當勉彊以致其厚在彼有薄處吾當致厚以感他如舜於瞽瞍是也○問有命焉之命曰此命字卻合理與气而言蓋五者之欲固是人性然有命分旣不可謂我性之所有而求必得之又不可謂我分可以得而必極其欲如貧賤不能如願此固分也富貴之極可以無所不爲然亦有限節裁制又當安之於理如紂酒池肉林卻是富貴之極而不知限節之意若以其分言之固無不可爲但道理卻恁地不得今人只說得一邊不知合而言之未嘗不同也命也有性焉此性字卻指理而言如舜遇瞽瞍固是气數然舜惟盡事親之道期於底豫此所謂盡性大凡淸濁厚薄之稟皆命也所造之有淺有深所遇之有應有不應皆淸濁厚薄之分不同且如聖人之於天道如堯舜則是性之湯武則是身之禹則入聖域而不優此是合下所稟有異但其命𨿽如此又有性焉但當盡性而已故不謂命○孟子此章只要遏人欲長天理故於人說性防便曰有命人說命處卻曰有性

程子曰天之付與謂之命稟之在我謂之性

問純亦不已理乎气乎朱子曰理也天命之謂性亦理也天命猶君之命令性猶受職於君气猶有能守職者有不能守職者問性分命分何以別曰性分以理言之命分則兼气言之也命有厚薄多寡之不同性則一而已矣

右兼言性命

命

易大傳窮理盡性以至於命

程子曰窮理盡性以至於命其序不得不然其實能窮理便盡性至命又曰三事一時並了元無次序不可將窮理作知之事吾實窮得理卽性命亦可了又曰窮理盡性矣曰以至於命則全無著力處又曰理也性也命也三者未嘗有異窮理則盡性盡性則知天命矣天命猶天道也以其用而言之則謂之命命者造化之謂也○張子曰二程解窮理盡性以至於命只窮理便至於命失於太快此義盡有次序須是窮理便能盡得已之性則推類又盡人之性旣盡得人之性須是並萬物之性一齊盡得如此然後至於天道也其間煞有事豈有當下理防了學者須是窮理爲先如此方有學今言知命與至於命盡有近逺豈可以知便謂之盡也○朱子曰窮理是理防得道理窮盡盡性是做到盡處○問張程之說孰是曰各是一說程子皆以見言不如張子有作用窮理是見盡性是行覺程子說得太快了如爲子知所以孝爲臣知所以忠此窮理也爲子能孝爲子能忠此盡性也能充其性之所有方是盡性命謂天之所以予我者○問云云曰此本是說易諸家借來就人上說亦通

程子曰盡性至命必本於孝弟

問眀道行狀云云不識孝弟何以能盡性至命也程子曰後人便將性命別作一般事說了性命孝弟只是一統底事就孝弟中便可盡性至命如灑掃應對與盡性至命亦是一統底事無有本末無有精粗卻被後來人言性命者別作一般髙逺說故舉孝弟是於人切近者言之然今時非無孝弟之人而不能盡性至命者由之而不知也

張子曰徳不勝气性命於气徳勝其气性命於徳窮理盡性則性天徳命天理气之不可變者獨死生壽夭而已

朱子曰橫渠只是說性與气皆從上面流下來自家之徳若不能有以勝其气只是承當得那所賦之气若徳有以勝其气則我之所以受其賦予者皆是徳故窮理盡性則我之所受皆天之徳其所以賦予我者皆天之理气之不可變者惟死生壽夭而已蓋死生壽夭富貴貧賤這卻還他气至仁之於父子義之於君臣這个卻須由我○性命於气性命於徳性命是兩字○勉齋黃氏曰性命一也天所賦爲命物所受爲性性命系於气則天之所賦吾之所受者剛柔通塞皆受於不齊之气性命純乎徳則天之所賦吾之所受者中正純粹皆原於固有之徳窮理盡性則不但徳勝其气而已且將性命於天矣天徳天理徳以所得者而言理以本然者而言故性曰天徳命曰天理亦一而已非二物者如此則气之偏者變而正柔者變而彊昏者變而眀矣其不可變者死生壽夭有定數也○李公晦曰此言義理與气質相爲消長義理之力微則气用事性命之正局於气稟气稟之偏實爲之主日用之間大抵皆气之爲也義理之力彊則徳用事性命之正發於徳行气質之偏消靡退聽日用之間大抵皆徳之爲也若夫學問已臻其極則義理昭融渣滓渾化日用之間無非天道之流行矣气之可變者莫不盡變其不可變者數而已矣

邵子曰天使我有是之謂命命之在我之謂性性之在物之謂理

問天與命性與理四者之別天則就其理之自然言之命則就其流行而賦於物者言之性則就其全體而萬物所得以爲生者言之理則就事事物物各有其則者言之合而言之則天卽理也命卽性也性卽理也是如此否朱子曰然

但今人說天非蒼蒼之謂以某看來亦捨不得那蒼蒼底○愚謂蒼蒼者天之形色也曰理曰性曰命天之道也知以蒼蒼者爲天而不知理性命之皆天固失之矣知理性命之皆天而以蒼蒼者非天則失之尢甚者也程子曰天者天之形體幹者天之性情性情非在形體之外也深味此言則天之爲天可知矣

詩維天之命於穆不已

毛氏曰孟仲子曰大哉天命之無極○鄭氏曰命猶道也天之道於乎美哉動而不止行而不已○程子曰天命卽天道也○朱子曰維天云云萬古只如此問維天之命於穆不已蓋一元之气運行無息所謂天行健者也南軒張氏曰天命且於理上推原未可只去一元之气上看

子曰五十而知天命

朱子曰天命卽天道之流行而賦於物者乃事物所以當然之故也○程子曰知天命窮理盡性也○或問所謂知天命者何也曰天道運行賦與萬物莫非至善無妄之理而不已焉是則所謂天命者也物之所得是之謂性性之所具是之謂理其名𨿽殊其實則一而已程子之直以窮理盡性言之何也曰程子之意蓋以理也性也命也初非二物而有是言耳夫三者固非二物然隨其所在而言則亦不能無小分別蓋理以事別性以人殊命則天道之全而性之所以爲性理之所以爲理者也自天命者而觀之則性理云者小徳之川流自性理者而觀之則天命云者大徳之惇化也故自窮理盡性而知天命𨿽非有漸次階級之可言然其爲先後則亦不能無忽之間也然或者又以天命爲窮達之命則所知云者又若別有所屬也然則命有二乎曰命一也但聖賢之言有以其理而言者有以其气而言者以理言者此章之云是也以气言者窮達有命云者是也讀者各隨其語意而推之則各得其當而不亂矣○問云云先生曰上蔡云性之所自來理之所自出此兩句甚好子貢謂夫子言性與天道性便是自家底天道便是上面腦子上面有个腦子下面便有許多物事太極圖說是發眀此理箕子爲武王陳洪範先言五行次言五事蓋在天則爲五行在人則爲五事知之者須是知得个模樣形體如何舊見李先生云且靜坐體認作何形象此个道理大則包括乾坤提挈造化細則入毫釐絲忽裏去無逺不周無微不到但須是見得个周到底是何物○問知天命與不知命之命如何曰不同知天命謂知其理之所自來譬之於水人知其爲水聖人則知其發源處不知命卻是說死生壽夭貧賤冨貴之命

子罕言利與命與仁

注見言仁篇

伯牛有疾子問之自牖執其手曰亡之命矣夫斯人也而有斯疾也斯人也而有斯疾也

朱子曰命謂天命言此人不應有此疾而今乃有之是乃天之所命也或問曰命者何如也曰有生之初气質之稟蓋有一定而不可易者孟子所謂莫之致而致者也○南軒曰如顏子伯牛之死乃可謂之命蓋其修身盡道以至於所爲謹疾者亦無有憾而止於是焉則曰命也若有取死召疾之道則是有所致而至而非天命之正矣孟子所謂立乎巖墻之下者也

司馬牛憂曰人皆有兄弟我獨亡子夏曰商聞之矣死生有命冨貴在天

朱子曰命稟於有生之初非今所能移天莫之爲而爲非我所能必但當順受而已○冨貴在天非我所與如有爲之主宰然○南軒曰知死生之有命則當受其正而已知冨貴之在天則當行吾義而已集義張子曰論死生則曰有命以言其气也語冨貴則曰在天以言其理也

孟子曰舜禹益相去久逺其子之賢不肖皆天也非人之所能爲也莫之爲而爲者天也莫之致而致者命也朱子曰以理言之謂之天自人言之謂之命其實則一而已

孟子曰莫非命也順受其正

朱子曰人物之生吉凶禍福皆天所命然惟莫之致而至者乃爲正命故君子修身以俟之所以順受乎此也

是故知命者不立乎巖墻之下

命謂正命巖墻墻之將覆者知正命則不處危地以取覆壓之禍

盡其道而死者正命也

盡其道則所值之吉凶皆莫之致而至者矣

桎梏死者非正命也

桎梏所以拘罪人者言犯罪而死與立巖墻之下者同皆人所取非天所爲也○上章修身俟之所以立命見盡心知性章

程子曰命者天之付與如命令之命

中庸大徳必受命章程子曰知天命是達天徳也必受命是得其應也云雲天之報應皆如影響得其報者是常理也不得其報者非常理也然而細推之則須有報應但人以淺狹之見求之便以爲差等天命不可易也然有可易者惟有徳者能之如修養之引年世祚之祈天永命常人之至於聖賢皆此道也

又曰言天之自然者謂之天道言天之付與萬物者謂之天命

朱子曰天非气無以命於人人非气無以受天所命問命字有専以理言者有以气言者曰也都相離不得云云○問先生說命有二種一種是貧冨貴賤死生壽夭一種是淸濁偏正智愚賢不肖一屬气一屬理以某觀之兩者皆似屬气蓋智愚賢不肖淸濁偏正亦气之爲也曰固然性則是命之理而已○問天地間只是一气所以爲壽夭者此气也所以爲賢愚者亦此气也今觀盜跖極愚而壽顏子極賢而夭如此則壽夭之气與賢愚之气或有異矣眀道程邵公志謂其得气之精一而數之局者歟詳味此說气有淸濁有短長其濁者固所以爲愚然𨿽濁而長故其數亦長不知果然否先生曰此說得之貴賤貧富亦是如此但三代以上气數醇醲故气之淸者必厚必長聖賢皆且壽且富以下反是○問命之不齊恐不是眞有爲之賦予者蓋二气五行經緯錯綜未免參差而人之受之隨其所值亦各不齊然其所以然蓋非人力所與故亦謂天所命不審是否先生曰只是從大原中流出來不是眞有爲之賦予者據詩書所說如帝乃震怒之類便似有个人在上恁地分付要之只是理如此天下莫尊於理故以帝名之惟皇上帝降衷於下民降便有主宰意又問大哉乾元萬物資始乾道變化各正性命萬物盈乎兩間生生不窮日往則月來寒往則暑來風雷之所以鼓動山川之所以流峙皆是蒼蒼在上者有以主其造化之權邪抑只是太極爲萬化樞紐萬物自然如此曰此與前只一意○因問數家之學如邵康節之說謂皆一定而不可易不知如何曰只是陰陽盛衰消長之理大數可見然聖賢不曽主此說如今人說康節之數謂他說一事一物皆有成敗之時說得都膚淺了○凡詩書所言國祚短長之命不入此

右専言命

性情

記樂記人生而靜天之性也感於物而動性之欲也朱子曰此言性情之妙人之所生而有者蓋人受天命之正以生其未感也純粹至善萬理具焉所謂性也然人有是性則有是形有是形則有是心而不能無感於物感而動則性之欲者出焉而善惡於是乎分矣性之欲卽所謂情也

物至知知然後好惡形焉

上言性情之別此指情之動處爲言而性在其中也物至而知知之者心之感也好好惡惡者情也形焉者其動也所以好惡而有自然之節者性也

好惡無節於內知誘於外不能反躬天理滅矣

此言情之所以流而性之所以失也情之好惡本有自然之節惟其不自覺知無所涵養而大本不立是以天則不眀於內外物又從而誘之此所以流濫放逸而不自知也茍能於此覺其所以然者而反躬以求之則其流庶乎其可制也不能如是而惟情是狥則人欲熾盛而天理滅息尙何難之有哉此一節正天理人欲之機間不容息防

夫物之感人無窮而人之好惡無節則是物至而人化物也人化物也者滅天理而窮人欲也

上言情之所以流此以其流之甚而不返者言之也物之誘人固無窮然亦是自家好惡無節所以被他誘去若自有个主宰如何被他誘去此語極好玩味且是語意渾粹○又答學者云伊川先生曰天地儲精得五行之正者爲人其本也眞而靜其未發也五性具焉形旣生矣外物觸其情而動於中矣其中動而七情出焉情旣熾而益蕩其性鑿矣詳味此數語與樂記旨意不殊所謂靜者亦指未感之時言爾當此之時心之所存渾是天理未有人欲之僞故曰天之性及其感物而動則是非眞妄自然分矣然非性則亦無自而故曰性之欲動字與中庸字無異而其是非眞妄特決於有節與無節中節與不中節之間耳來教所謂正要此防辧得眞妄是非是也然須是平日有涵養之功臨事方能識得若茫然都無主宰事至然後安排則已緩不及事矣至謂靜字所以形容天性之妙不可以動靜言則未然蓋性無不該動靜之理具焉若専以靜字形容則反偏卻性字矣記以靜爲天性只謂未感物之前私欲未有渾是天性耳不必以靜字爲性之妙也眀道先生云人生而靜以上不容說蓋人生而靜只是情之未發於此可見天性之全非眞以靜狀性也

中庸喜怒哀樂之未發謂之中發而皆中節謂之和中也者天下之大本也和也者天下之達道也

朱子曰喜怒哀樂情也其未發則性也無所偏倚故謂之中發皆中節情之正也無所乖戾故謂之和大本者天命之性天下之理皆由此出道之體也達道者循性之謂天下古今之所共由道之用也

致中和天地位焉萬物育焉

致推而極之也位者安其所也育者遂其生也自戒懼而約之以至於至靜之中無少偏倚而所守不失則極其中而天地位矣自謹獨而精之以至於應物之處無少差謬而無時不然則極其和而萬物育矣蓋天地萬物本同一體吾之心正則天地之心亦正吾之气順則天地之气亦順故其效驗至於如此此學問之極功聖人之能事初非有待於外也○按此章當連性道教戒懼謹獨觀之○或問云云何也曰天命之性萬理具焉喜怒哀樂各有攸當方其未發渾然在中無所偏倚故謂之中及其發而皆得其當無所乖戾故謂之和謂之中者所以狀性之徳道之體也以其天地萬物之理無所不該故曰天下之大本謂之和者所以著情之正道之用也以其古今人物之所共由故曰天下之達道蓋天命之性純粹至善而具於人心者其體用之全本皆如此不以聖愚而有加損也然靜而不知所以存之則天理昧而大本有所不立矣動而不知所以節之則人欲肆而達道有所不行矣惟君子自其不睹不聞之前而所以戒謹恐懼者愈嚴愈敬以至於無一毫之偏倚而守之常不失焉則爲有以致其中而大本之立日以益固矣由於隠微幽獨之際而所以謹其善惡之幾者愈精愈宻以至於無一毫之差謬而行之每不違焉則爲有以致其和而達道之行日以益廣矣致者用力推致而極其至之謂致焉而極其至至於靜而無一息之不中則吾心正而天地之心亦正故陰陽動靜各止其所而天地於此乎位矣動而無一事之不和則吾气順而天地之气亦順故充塞無間歡欣交通而萬物於此乎育矣此萬化之本源一心之妙用聖賢之能事學問之極功固有非始學所當議者然射者之的行者之歸亦學者立志之初所當知也○然則中和果二物乎曰觀其一體一用之名則安得不二察其一體一用之實則此爲彼體彼爲此用如耳目之能視聽視聽之由耳目初非有二物也○按周子曰中也者和也中節也天下之達道也或問子思之言中和如此而周子乃舉中而合於和然則又將何以爲天下之大本邪朱子曰子思之所謂中以未發而言也周子之所謂中以時中而言也學者涵泳而別識之見其並行而不悖焉者可也○呂與叔曰中者道之所由出程子曰此語有病呂曰論其所同不容更有二名別而言之亦不可混爲一事如所謂天命之謂性率性之謂道又曰中者天下之大本和者天下之達道則性與道大本與達道豈有二乎先生曰中卽道也若謂道出於中則道在中內別爲一物矣所謂論其所同不容更有二名別而名之亦不可混爲一事此語固無病若謂性與道大本與達道可混爲一卽未安在天曰命在人曰性循性曰道性也命也道也各有所當大本言其體達道言其用體用自殊安得以爲二乎呂曰旣云率性之謂道則循性而行莫非道此非性中別有道也中卽性也在天爲命在人爲性由中而出莫非道所以雲中者道之所自出先生曰中卽性也此語極未安中者所以狀性之體段如稱天圓地方方圓旣不可謂之天地則萬物決非方圓之所自出如中旣不可謂之性則道何從出於中蓋中之爲義自過不及而立名若只以中爲性則中與性不合子居對以中者性之徳卻爲近之呂曰不倚之謂中不雜之謂和先生曰不倚之謂中甚善語猶未瑩不雜之謂和未當呂曰喜怒哀樂之未發則赤子之心當其未發此心至虛無所偏倚故謂之中以此心應萬物之變無往而非中矣孟子曰權然後知輕重度然後知長短物皆然心爲甚此心度物所以甚於權度之審者正以至虛無所偏倚故也有一物存乎其間則輕重長短皆失中矣又安得如權度乎大人不失其赤子之心乃所謂允執厥中也大臨始者有見於此便指此心名爲中故前言中者道之所自出也今細思乃命名未當耳此心之狀可以言中未可便指此心名之曰中先生曰喜怒哀樂未發之謂中赤子之心發而未逺於中若便謂之中是不識大本也呂曰聖人智周萬物赤子全未有知其心固有不同矣然推孟子所云豈非正取純一無僞可與聖人同乎非謂無毫髮之異也大臨前日所云亦取諸此而已今承教乃云已失大本茫然不知所向聖人之學以中爲大本𨿽堯舜相授以天下亦云允執厥中何所凖則而知過不及乎求之此心而已此心之動出入無時何從而守之乎求之扵喜怒哀樂未發之際而已當是時也此心卽赤子之心此心之發純是義理安得不和前日敢指赤子之心爲中者其說如此來教云赤子之心可謂之和不可謂之中大臨思之所謂和者指已發而言之今言赤子之心乃論其未發之際純一無僞無所偏倚可以言中若謂已發恐不可言心先生曰所云非謂無毫髮之異是有異也有異者得爲大本乎推此一言餘皆可見呂曰大臨以赤子之心爲未發先生以赤子之心爲已發所謂大本之實則先生與大臨之言未有異也但解赤子之心一句不同爾大臨初謂赤子之心止取純一無僞與聖人同孟子之義亦然更不曲折一一較其同異故指以爲言未嘗以已發不同處爲大本也先生謂凡言心者皆指已發爲言然則未發之前謂之無心可乎竊謂未發之前心體昭昭具在已發乃心之用也先生曰所論意𨿽以已發者爲未發反求諸言卻是認已發者爲說詞之未瑩乃是擇之未精凡言心者指已發而言此固未當心一也有指體而言者寂然不動是也有指用而言者感而遂通天下之故是也惟觀其所見何如耳太抵論愈精微言愈易差也○或問雜說中以赤子之心爲已發是否曰已發而去道未逺也大人不失其赤子之心如何曰取其純一近道也曰赤子之心與聖人之心若何曰聖人之心如眀鏡如止水○或問程呂問答如何朱子曰考之文集則是其書蓋不完矣然夫子初謂凡言心者皆指已發而言而後書乃自以爲未當向非呂氏問之之審而不完之中又失此書則此言之未當學者何自而知之乎以此又知聖賢之言固有發端而未竟者尢當虛心悉竟以審其歸未可執其一言而遽以爲定也其說中字因過不及而立名又似並指時中之中而與在中之義少異蓋未發之時在中之義謂之無所偏倚則可謂之無過不及則方此之時未有中節不中節之可言也無過不及之名亦何自而立乎又其下文皆以不偏不倚爲言則此語亦或未得爲定論也呂氏又引允執厥中以眀未發之旨則程子之說書也固謂允執厥中所以行之蓋其所謂中者乃指時中之中而非未發之中矣呂氏又謂求之喜怒哀樂未發之時則程子所以答蘇季眀之問又有旣思卽是已發之說矣凡此皆其決不以呂說爲然者獨不知其於此何故略無所辧學者亦當詳之未可見其不辧而遽以爲是也○或問程子卒以赤子之心爲已發何也曰眾人之心莫不有未發之時亦莫不有已發之時不以老稚賢愚而有別也但孟子所指赤子之心純一無僞者乃因其發而後可見若未發則純一無僞又不足以名之是以夫子𨿽攺夫心皆已發之一言而以赤子之心爲已發則不可得而攺也曰程子眀鏡止水之云固以聖人之心異乎赤子之心矣然則此其爲未發者邪曰聖人之心未發則爲水鏡之體旣發則爲水鏡之用亦非獨指未發而言也○又按程子曰喜怒哀樂未發謂之中只是言一个中體旣是喜怒哀樂未發那里有个甚麼只可謂之中天下事事物物皆有中發而皆中節謂之和非是謂之和便不中也言和則中在其中矣言中便含喜怒哀樂在其中矣○又曰喜怒哀樂未發謂之中中也者言寂然不動者也故曰天下之大本發而皆中節謂之和和也者言感而遂通者也故曰天下之達道○又曰敬而無失便是喜怒哀樂之未發謂之中也敬不可謂之中但敬而無失卽所以中也又曰中者天下之大本天地間亭亭當當直上直下正理出則不是惟敬而無失最盡又曰致與位非聖人不能言子思特傳之耳○蘇季眀問中之道與喜怒哀樂未發謂之中同否曰非也喜怒哀樂未發是言在中之義只一个中字但用不同或曰於喜怒哀樂之前求中可否曰不可旣思於喜怒哀樂未發之前求之又卻是思也旣思卽是已發才發便謂之和不可謂之中也又問呂博士之言當求於喜怒哀樂未發之前信斯言也恐無著模如之何而可曰言存養於喜怒哀樂未發之時則可若言求中於喜怒哀樂未發之前則不可又問學者於喜怒哀樂發時固當勉彊裁抑於未發之前當如何用功曰於喜怒哀樂未發之前更怎生求但平日涵養便是涵養久則喜怒哀樂發自中節或曰有未發之中有旣發之中曰非也旣發時便是和矣發而中節固是得中時中之類只謂將中和來分說便是和也○又問先生說喜怒哀樂未發謂之中是在中之義不識何意曰只喜怒哀樂未發便是中也曰中莫無形體只是个言道之題目否曰非也中有甚形體然旣謂之中也須有个形象曰當中之時耳無聞目無見否曰𨿽耳無聞目無見然見聞之理在始得曰中是有時而中否曰何時而不中以事言之則有時而中以道言之何時而不中曰固是所爲皆中然而觀於四者未發之時靜時自有一般气象及至接事時又自別何也曰善觀者不如此卻於喜怒哀樂已發之際觀之而且說靜時如何曰謂之無物則不可然自有知覺處曰旣有知覺卻是動也怎生言靜人說復其見天地之心皆以謂至靜能見天地之心非也復之卦下面一畫便是動也安得謂之靜自古儒者皆言靜見天地之心惟某言動而見天地之心或曰莫是於動上求靜否曰固是然最難云云或曰先生於喜怒哀樂未發之前下靜字下動字曰謂之靜則可然靜中須有物始得這里便是難處學者莫若且先理防敬能敬則自知此矣或曰敬何以用功曰莫若主一季眀曰某嘗苦思慮不定或思一事未了他事如麻又生如何曰不可此不誠之本也須是習習能專一時便好不拘思慮與應事皆要求一或曰當靜坐時物之過乎前者還見不見曰看事如何若是大事如祭祀前旒蔽眀黈纊充耳凡物之過者不見不聞也若無事時目須見耳須聞或曰當敬時𨿽見聞莫過焉而不畱否曰不說道非禮勿視勿聽勿者禁止之辭才說弗字便不得也○呂氏曰人莫不知禮義之當無過不及之謂中然未及所以中也喜怒哀樂未發之前反求吾心果何爲乎云云回也其庶乎屢空惟空然後見乎中而空非中也喜怒哀樂之未發無私意小知撓乎其間乃所謂空由空然後見乎中實則不見也曰或問諸說如何朱子曰程子備矣但其答蘇季眀之後章記錄多失其本眞如耳無聞目無見之答以下文若無事時須見須聞之說參之其誤必矣蓋未發之時但爲未有喜怒哀樂之偏耳若其目之有見耳之有聞則當愈益精眀而不可亂豈若心不在焉而遂廢耳目之用哉其言靜時旣有知覺豈可言靜而引復以動見天地之心爲說亦不可曉蓋當至靜之時但有能知覺者而未有所知覺也故以爲靜中有物則可而便以才思卽是已發爲比則未可以爲坤卦純陰而不爲無陽則可而便以復之一陽已動爲比則未可也所謂無時而不中者所謂善觀者卻於已發之際觀之則語𨿽要切而其文意亦不能無防續至於動上求靜之云則問者又轉而之他矣其答動字靜字之問若無事時須見須聞之說則皆精當但其曰當祭祀時無所見聞則古人之制祭祀設旒纊𨿽曰欲其不得廣視雜聽而致其精一然非以是爲眞足以全蔽其聰眀使之一無見聞也若曰屨之有絇以爲行戒尊之有禁以爲飲戒然初未嘗以是而遂不行不飲也若使當祭之時眞爲旒纊所塞遂如聾瞽則是禮容樂節皆不能知亦將何以致其誠意而交於鬼神哉程子之言決不如是之過也○問靜中須有物始得此物云何曰卽太極也又問云云曰所謂靜中有動者只知覺便是目之有見耳之有聞心之有知未發與目之有視耳之有聽心之有思已發不同○呂氏此章尢多可疑如引屢空等語彼此蓋兩失之其曰由空以見夫中其不陷於浮屠氏者防希矣蓋其病根正在欲於未發之前求見夫所謂中者而執之是以屢言之而病愈甚殊不知經文所謂致中和者亦曰當其未發此心至虛如鏡之眀如水之止則知當敬以存之而不使其稍有偏倚至於事物之來此心發見喜怒哀樂各有攸當則又當敬以察之而不使其少有差忒而已未有如是之說也且曰未發之前則宜其不待著意推求而了然心目之前一有求之之心則是便爲已發固已不得而見之況欲從而執之則其爲偏倚亦甚矣又何中之可得乎且夫未發已發日用之間固有自然之機不假人力方其未發本自寂然固無所事於執及其旣發則又當卽事卽物隨感而應亦安得塊然不動而執此未發之中邪此爲義理之根本於此有差則無所不差矣程子譏之以爲不識大本豈不信哉○程子所云只一个中字但用不同此語更可玩味夫所謂只一个中字者中字之義未嘗不同亦曰不偏不倚無過不及而已矣然用不同者則有所謂在中之義者有所謂中之道者是也蓋所謂在中之義者言喜怒哀樂之未發渾然在中亭亭當當未有个偏倚過不及處其謂之中者蓋所以狀性之體段也有所謂中之道者乃卽事卽物自有个恰好底道理不偏不倚無過不及其謂之中者則所以形容道之實也又曰所謂在中之義猶曰在裏面底道理云爾非以在中之中字解未發之中字也○又按楊氏曰學者當於喜怒哀樂未發之際以心體之則中之義自見執而勿失無人欲之私焉發必中節矣發而中節中固未嘗亡也孔子之慟孟子之喜因其可慟可喜而已於孔孟何有哉其慟也其喜也中固自若也鑑之照物因物而異形而鑑之形未嘗異也莊生所謂出怒不怒則怒出於不怒出爲無爲則爲出於不爲亦此意也若聖人而無喜怒哀樂則天下之達道廢矣一人橫行於天下武王亦不必恥也故於是四者當論其中節不中節不當論其有無也○要得心常正除非聖人始得如吾輩便道自已得其正否此須是於喜怒哀樂未發之際能體所謂中於喜怒哀樂旣發之際能得所謂和云云○朱子曰楊氏云云其曰體之驗之執之則亦呂氏之失也其曰其慟其喜中固自若疑與程子所云言和則中在其中者相似然細推之則程子之意正謂喜怒哀樂已發之防見得未發之理髮見在此一事一物之中各無偏倚過不及之差乃時中之中而非渾然在中之中也若楊氏之雲中固自若又引莊周出怒不怒之言以眀之則是以聖人方當喜怒哀樂之時其心漠然同於木石而姑外示如此之形凡所云爲皆不出於中心之誠然矣大抵楊氏之論多雜於老佛故其失類如此其曰當論其中否不當論其有無則至論也○又按朱子與湖南諸公論中和書雲中庸未發已發之義前日認得此心流行之體又因程子凡言心者皆指已發之云遂以心爲已發性爲未發自以爲安矣比觀程子諸書見其所論多不符合因再思之乃知前日之說非惟心性之名命之不當而日用工夫全無本領按文集遺書諸說似皆以思慮未萌事物未至之時爲喜怒哀樂之未發當此之時卽是此心寂然不動之體而天命之性當體具焉以其無過不及不偏不倚故謂之中及其感而遂通天下之故則喜怒哀樂之性發焉而心之用可見以其無不中節無所乖戾故謂之和此則人心之正而性情之徳然也然未發之前不可尋覓已發之後不容安排但平日莊敬涵養之功至而無人欲之私以亂之則其未發也鏡眀水止而其發也無不中節矣此是日用本領工夫至於隨事省察卽物推眀亦必以是爲本而於已發之際觀之則其具於未發之前者固可黙識故程子之答蘇季眀反復論辧極於詳宻而卒不過以敬爲言又曰敬而無失卽所以中又曰涵養須是敬進學則在致知蓋爲此也向來講論思索直以心爲已發而日用工夫亦止以察識端倪爲最初下手防以故闕卻平日涵養一段工夫使人胸中擾擾無深潛純一之味而其發之言語事爲之間亦嘗急迫浮露無復雍容深厚之風蓋所見一差其害乃至於此不可以不審也程子所謂凡言心者皆指已發而言此乃指赤子之心而言所謂凡言心者則其爲說之誤故又自以爲未當而復攺之固不可以執其已攺之言而盡疑諸說之誤又不可遂以爲未當而不究其所指之殊也○又未已說與此略同但中間一段云呂博士所論大槪得之特以中卽是性赤子之心卽是未發則大失之故程子正之蓋赤子之心動靜無常非寂然不動之謂故不可謂之中然無營欲智巧之私故爲未逺乎中爾未發之中本體自然不須窮索但當此之時敬以養之使此气象常存而不失則自此而發者其必中節矣餘同○又朱子爲延平李先生行狀云旣從羅公學講誦之餘危坐終日以驗夫喜怒哀樂未發之前气象爲何如而求其所謂中者蓋久之而知天下之大本眞有在乎是也蓋天下之理無不由是以出旣得其本則凡出於此者𨿽品節萬殊曲折萬變莫不該攝洞貫以次融釋而各有條理如川流脈絡之不可亂大而天地之所以髙厚細而品彚之所以化育以至於經訓之微言日用之小物近之於此無一不得其衷焉由是操存益固涵養益熟精眀純一觸處洞然泛應曲酬發必中節其後朱子有帖與學者方誼云延平行狀中語乃是當時所聞其用力之次第今以聖賢之言進修之實驗之恐亦自是其一時入處未免更有商量也○又語學者曰所引人生而靜不知如何看靜字恐此亦指未感物爲言耳蓋當此之時此心渾然天理完具所謂中者狀性之體段正於此見之但中庸樂記之言有疏宻之異中庸徹頭徹尾說个愼獨工夫卽所謂敬而無失平日涵養之意樂記直說到好惡無節處方說不能反躬天理滅矣殊不知未感物時若無主宰則亦不能安其靜只此便昏了天性不待交物之引然後去也蓋中和二字皆道之體用以人言之則未發已發之謂但不能愼獨則事物未至固已紛紜膠擾無復未發已發之時旣無以致夫所謂中而其發必乖又無以致夫所謂和惟其戒謹恐懼不敢須臾離然後中和可致而大本達道乃在我矣此道也二先生蓋屢言之而山所謂未發之際能體所謂中已發之際能得所謂和此語爲近之然未免有病舊聞李先生論此甚詳後來所見不同遂不復致思今乃知其爲人深切然恨其已不能盡記曲折矣如雲人固有無喜怒哀樂之時然謂之未發則不可言無主也又云致字如致師之致又如先言愼獨然後及中和此意亦嘗言之但當時旣不領略後來遂不致思孤負此翁爾愚按朱子於呂氏求中之說楊氏體所謂中之說皆深非之及爲延平行狀謂其危坐終日驗未發時气象而求其所謂中則又呂氏之說也蔡淵伯靜亦云先生教人於靜中體認大本未發時气象分眀卽處事應物自然中節其與方誼書及後與學者書其說又不同將何所適従邪蓋嘗思之未發之前但當敬以存養而不可有心求然思慮未形而知覺不昧性之體段自有不可揜者程子所謂靜中有物呂氏所謂心體昭昭具在朱子所謂了然心目之間者皆謂此也學者深味而實驗之自當有見未可專以言語求也

董子曰命者天之令也性者生之質也情者人之欲也性非教化不成情非制度不節

朱子曰董子云性者生之質如告子云生之謂性又曰形者生之質性者生之理董子說非也○問仲舒以情爲人之欲如何曰也未害蓋欲爲善欲爲惡皆人之情也

白虎通論曰五常者何仁義禮智信也六情者何喜怒哀樂愛惡所以扶成五性也

其全文曰五常者仁義禮智信也仁者不忍也施生愛人也義者宜也防決得中也禮者履也履道成文也智者知也獨見前聞不惑於事見微者也信者成也專一不移也故人生而應八卦之體得五气以爲常仁義禮智信是也六情者何謂也喜怒哀樂愛惡所以扶成五性也性所以五情所以六者何人本含六律五行气而生故內有五藏六腑此情性所由出入也五藏肝仁肺義心禮賢智脾信也肝所以仁者何肝木之精也仁者好生東方者陽也萬物始生故肝象木色靑而有枝葉肺所以義者何肺者金之精也義者決防四方亦金成萬物也故肺象金色白也心所以爲禮者何心火之精也南方尊陽在上卑陰在下禮有尊卑故心象火色赤而銳也火照有似扵禮上下分眀賢所以爲智者何腎者水之精也智者進而無所疑惑水亦進而不惑北方水故腎色黑脾所以爲信者何脾土之精也土尙任養萬物故爲信之象生物而無所私信之至也故脾象土色黃也○愚按五性之名始見於此白虎通徳論者漢章帝時詔諸儒講經白虎觀因命班固輯爲此書蓋漢去三代未逺古之遺言必有尙存者故其論性非後世學者所及特以不忍好生爲仁防決得中爲義未免以用爲體然大指不相逺也漢刑法志亦曰人肖天地之貌懷五常之性而鄭康成於中庸首章之注亦曰木神則仁金神則義火神則禮土神則智水神則信朱子嘗謂康成此解非茍然者苐其智信二字位置不能不舛爾○又元帝詔曰夫人之性皆有五常及其少長耳目牽於嗜欲故五常銷而邪心作情亂其性利勝其義云云按此語亦純粹故附於此○又禮記正義引賀瑒云性之與情猶水之與波靜則是水動則是波靜時是性動則是情其分別性情亦可取也

韓子原性曰性也者與生俱生者也情也者接扵物而生者也性之品有上中下三上焉者善焉而已矣中焉者可導而上下者也下焉者惡而已矣其所以爲性者五曰仁曰禮曰信曰義曰智情之品有上中下三其所以爲情者七曰喜曰怒曰哀曰懼曰愛曰惡曰欲朱子曰韓子此言已見大意又曰韓子以仁義禮智言性以喜怒哀樂言情蓋愈於諸子然所分三品卻只說得气不曽說得性○退之說三品防皆是論气質之性說得盡好只是不合不說破气質之性○韓子說所以爲性者三而今之言性者皆雜佛老而言之所以不能不異在諸子中最爲近理蓋如吾儒之言則性之本體便只是仁義禮智信之實如老佛之言則先有个虛空底性後方旋生此四者出來不然亦說性是一个虛空的物裏面包得四者又有見說四者爲性之體便疑實有此四塊之物磊磈其間皆是錯看了須知性之爲體不離此四者而四者又非有形象方所可揣可摩也但於渾然一理之中識得个意思情狀似有界限而實亦非有墻壁遮欄分別處也然此處極難言故孟子只於發處言之如言四端又言乃若其情則可以爲善之類是於發處教人識取不是本體中原來有此如何用處發得出來但本體無著模處故只可於用處看便省力爾又曰界限之說亦只是要見五者之在性中各有體段要得分辧不雜不可說未感時都無分別感物後方有分別也觀程先生沖漠無聯一段可見矣

問喜怒出於性否程子曰是也有生卽有性有性卽有情無性安得情

朱子亦曰有這性便發出這情因這情便見得這性因今日有這情便見得今來有這性

又曰天地儲精得五行之秀者爲人其本也眞而靜其未發也五性具焉曰仁義禮智信形旣生矣外物觸其形而動於中矣其中動而七情出焉曰喜怒哀樂愛惡欲情旣熾而益蕩其性鑿矣是以覺者約其情使合於中正其心養其性愚者則不知制之縱其情而至於邪僻梏其性而亡之然學之道必先眀諸心知所往然後力行以求至所謂自眀而誠也誠之之道在乎信道篤信道篤則行之果行之果則守之固仁義忠信不離乎心造次必於是顚沛必於是久而弗失則居之安動容周旋中禮而邪僻之心無自生矣

天地儲精朱子曰气散則不生惟能聚便能生說五行而不及陰陽者蓋陰陽便在五行中○愚按此章之要在覺者約其情使合於中一語蓋情本善發不中節乃流於不善故必檢制其情使合於中所謂中者卽中庸所謂中節也約之爲言正中庸愼獨之功也心無不正性無不善所以害其正喪其善者爲情所累也故必先約其情然後能正心而養性下文又言必先眀諸心知所往者蓋致知而後誠意眀善而後誠身其序固如此也

性爲本情是性之動處

情又幾時惡

右兼言性情

心性

孟子曰盡其心者知其性也知其性則知天矣

朱子曰心者人之神眀所以具眾理而應萬事者也性則心之所具之理而天又理之所從以出者也人有是心莫非全體然不窮理則有所蔽而無以盡乎此心之量故能極其心之全體而無不盡者必其能窮夫理而無不知者也旣知其理則其所從出亦不外是矣以大學之序言之知性則物格之謂盡心則知至之謂也

存其心養其性所以事天也

存謂操而不捨養謂順而不害事則奉承而不違也

殀壽不貳修身以俟之所以立命也

殀壽命之短長也貳疑也不貳者知天之至修身以俟死則事天以終身也立命謂全其天之所付不以人爲害之○程子曰心也性也天也一理也自理而言謂之天自稟受而言謂之性自存諸人而言謂之心○愚謂盡心知性而知天所以造其理也存心養性以事天所以履其事也不知其理固不能履其事然徒造其理而不履其事則亦無以有諸己矣知天而不以夭壽貳其心智之盡也事天而能修身以俟死仁之至也智有不盡固不知所以爲仁然智而不仁則亦將流蕩而不法而不足以爲智矣○問盡其心者知其性也曰此句文勢與得其民者得其心也相似○此心本來無有些子不備無有些子不該須是盡識得許多道理無些子窒礙方是盡心○此心本來虛靈萬理具備事事物物皆所當知今人多是气質偏了又爲物欲所蔽怰昏而不能盡知此聖賢所以貴於窮理○萬理𨿽具於吾心須使教他知始得○伊川云盡心然後知性此不然盡字大知字零星若未能知性便欲盡心何處下手○或以私意脫落無有查滓爲盡心者先生曰若如所論卽不知卻如何說存心二字兼旣未知性卽於是理有所未眀如何便到得這田地耶此處一差便入釋氏見解矣況知者有漸之詞盡者無餘之義其意象規模自應有先後也○性者吾心之實理若不知得卻盡个甚底○問知其性則知天矣曰性以賦於我之分而言天以公共道理而言天便是个大底天人便是个小底天吾之仁義禮智卽天之元亨利貞凡吾之所有者皆自彼而來也故知吾性則自然知天矣○問存心養性以事天曰存之養之便是事心性便是天○心性皆天之所以予我者不能存養而梏亡之則非所以事天也夫心主乎性者敬以存之則性得其養而無所害矣○又問云云曰天教爾父子有親便用眞个有親天教爾君臣有義便須眞个有義不然便是違天○嘉定史官陳武作楊文靖公傳論曰山發眀孟子盡心知性之說曰此心眀白洞達廣大靜一惟能體防至於了然斯可以言盡盡其心自然知性大抵學者必先知仁知仁則知心知心則知性橫渠西銘蓋欲學者之知仁也先生沒又幾數十年諸儒之眀道蓋有爲世之所尊者矣其間講之不精者顧以能知性則能盡心彼其不達洪範之言思大學之言知中庸之論眀而舛逆心性之說故從之者俱無自得之學著作佐郎李道傳辧之曰史官所斥能知性則能盡心爲講之不精者朱先生集注說也孟子曰盡其心者知其性也知性則知天矣舊說謂盡心則知性知性則知天前輩皆從之而先生異焉蓋先生說經獨得聖賢本心故舊說𨿽善而考之文義有所未協則弗從以爲非聖賢當日立言之本意故也孟子此章信如舊說當云盡其心則知其性矣知其性則知天矣而後文義相協今乃不然故先生別按本文更定今說文義旣協理致自眀史官顧以爲講之不精何也且心性天三言者何謂也程子曰自理言之謂之天自稟受言之謂之性自存諸人者言之謂之心三者蓋所從言之異耳要之性卽理也理則一而已矣故凡能盡此心者必其知此性者也茍不知之若之何其盡之旣知之矣則所謂天者豈外此而他求哉世之學者每有心小性大之蔽意謂必先盡其心而後可以馴致其極以知天性殊不知性與心初無間而知與盡則有序性與心無間則謂知性故能盡心者於義爲得知與盡有序則謂盡之爲先而知之爲後者是失其先後之倫也集注云云於心性天三者之說可謂條理別白旨趣分眀讀者可以曉然無疑矣而史官顧謂其舛逆心性之說何哉洪範言思與此不類若大學之言知中庸之言眀大抵皆以知爲先集注所謂必能知而後能盡者正與之合史官顧謂其不達於此何哉○又按孟子此章心性二字統指道心徳性而言至云動心忍性則心固道心性卽指气稟食色之性矣○張思叔詬詈僕夫程子曰何不動心忍性

邵子曰性者道之形體心者性之郛郭身者心之區宇物者身之舟車

朱子曰邵子所論較之橫渠心徳性情又宻眞不易之論○問性如何是道之形體曰道是泛言性是就自家身上說道在事物之間如何見得只就這里驗之性之所在則道之所在也道是在物之理性是在己之理然物之理都在我此性之中○問性物我皆有恐不可分在己在物曰道𨿽無所不在須是就已驗之而後見如父子有親君臣有義若不就已驗之如何知得是本有○問心是郛郭便包了性否先生曰然○諸先生說這道理卻不似邵子說得最著實這个道理才說出只是虛空更無形影惟是說性者道之形體卻見得是實有不須談空說逺只反諸吾身求之便知是實有个定理○性者人所稟賦之實道者事物當然之理也物之理固具於性但以道言則沖漠散殊而莫見其實惟求之於性然後見其所以爲道之實初不外乎此也○理之在心卽所謂性故曰心者性之郛郭

張子曰由太虛有天之名由气化有道之名合虛與气有性之名合性與知覺有心之名

朱子曰本只是一个太虛漸細分得宻耳且太虛便是這四者之總體而不離乎四者而言由气化有道之名气化是那陰陽造化寒暑晝夜雨露霜雪山川木石金水火土皆是只這个便是那太虛只是便雜卻气化說𨿽雜气化而實不離乎太虛未說到人物各具當然之理處問太虛莫便是太極圖上面底圓圏气化便是圎圏裏陰靜陽動否曰然又曰合虛與气有性之名有這气道理便隨在裏面無此气則道理無安頓處如水中月須是有此水方映得那天上月心之知覺又是那气之虛靈底聰眀視聴作爲運用皆是有這知覺方運用得這道理所以橫渠說人能道是心能盡性非道人是性不知檢心又邵子曰心者性之郛郭此等語皆秦漢以下人道不到○先生問合虛與气有性之名如何看輔廣曰虛只是理有是理斯有是气先生云如何說合字廣云恐是據人物而言先生曰有是物則有是理與气故有性之名若無是物則不見理之所寓由太虛有天之名只是據理而言由气化有道之名由气之化各有消長底道理故有道之名旣成物則物各有理故曰合虛與气則有性之名○由太虛有天之名都是个自然底由气化有道之名是虛底物在實上見無形底因有形而見○橫渠所謂性恐兼天地之性气質之性而言所謂心恐並人心道心而言否曰非气無形無形則性善無所賦故凡言性者皆因气質而言但其中自有所賦之理耳人心道心亦非有兩物也○气有形而虛無迹以有形之气具無迹之理故謂之性也○太虛者道之原也以其無迹故以其自然者名之曰天二气運化而虛之理著焉故以其粲然者名之曰道天卽道也顯微異名耳性卽虛之理也然不寓扵气則可以理言而未可以性言故必虛與气合而後性之名始立心之知覺卽气之爲也但性乃气中之理而知覺則气之神眀合虛與气是理托气而附著合性與知覺是理托气而運行此心性之異名也此四物者名位不同脈絡相因旣當析而言之又當防而通之也

五峯胡氏曰誠者命之道乎中者性之道乎仁者心之道乎惟仁者爲能盡性至命

朱子曰中者性之道言未發也誠者命之道言實理也仁者心之道言發動之端也伯恭言知言勝正防似此等處誠然又疑中誠仁一而已何必別言曰理固未嘗不同但說時卻不可混○此三句道得極宻但道字不如徳字所以程子曰中者性之徳爲近之言其自然則謂之道言其實體則謂之徳徳字較道字較寛他故下這寛字又問言中則誠與仁在其中否曰不可如此看若可渾並則聖賢已自混並了須逐句看他言誠時便主在實理髮育流行處言性時便主在寂然不動處言心時便主在生發處○愚謂胡氏此章重在仁與心上蓋曰誠曰中曰仁𨿽皆道體之極致而學者用功之要則専在求仁而已心常仁則性命之理自全故曰惟仁者爲能盡性至命

朱子曰性猶太極也心猶陰陽也太極只在陰陽之中非能離陰陽也然至論太極則太極自太極陰陽自陰陽性與心亦然所謂一而二二而一也气之流行性爲之主性之流行心爲之主

捨心無以見性捨性又無以見心故孟子言心性每每相隨

性是心所有之理心是理所防之地

又問心之動性之動曰動處是心動底是性

右兼言心與性

性情心

橫渠先生問於眀道先生曰定性未能不動猶累於外物何如眀道曰所謂定者動亦定靜亦定無將迎無內外茍以外物爲外牽已而從之是以己性爲有內外也且以性爲隨物於外則當其在外時何者爲在內是有意扵絕外誘而不知性之無內外也旣以內外爲二本則又烏可遽語定哉夫天地之常以其心普萬物而無心聖人之常以其情順萬事而無情故君子之學莫若擴然而大公物來而順應易曰貞吉悔亡憧憧往來朋從爾思茍規規於外誘之除將見滅於東而生於西也非惟日之不足顧其端無窮不可得而除也人之情各有所蔽故不能適道大率患在扵自私而用智自私則不能以有爲爲應迹用智則不能以眀覺爲自然今以惡外物之心而求照無物之地是反鑑而索照也易曰艮其背不獲其身行其庭不見其人孟氏亦曰所惡於智者爲其鑿也與其非外而是內不若內外之兩忘也兩忘則澄然無事矣無事則定定則眀眀則尙何應物之爲累哉聖人之喜以物之當喜聖人之怒以物之當怒是聖人之喜怒不系於心而系於物也是則聖人豈不應於物哉烏得以從外者爲非更求在內者爲是乎今以自私用智之喜怒而視聖人喜怒之正爲如何也夫人之情易發而難制者惟怒爲甚苐能於怒時遽忘其怒而觀理之是非亦可見外誘之不足惡而於道亦思過半矣

朱子曰定性者存養之功至而得性之本然也性定則動靜如一而內外無間矣天地之所以爲天地聖人之所以爲聖人不以其定乎君子之學亦以求定而已矣故擴然大公者仁之所以爲體也物來順應者義之所以爲用也仁立義行則性定而天下之動一矣所謂貞也夫豈急於外誘之除而反爲是憧憧哉然常人之所以不定者非其性之本然也自私以賊夫仁用智以害夫義是以情有所蔽而憧憧耳不知自反以去其所蔽乃以惡外物爲心而反求照於無物之地亦見其用力愈勞而燭理愈昧益以憧憧而不自知也艮其背則不自私矣行其無事則不用智矣內外兩忘非忘也一循於理不是內而非外也不是內而非外則大公而順應尙何事物之爲累哉聖人之喜怒大公而順應天理之極也眾人之喜怒自私而用智人欲之盛也忘怒則公觀理則順二者所以爲自反而去蔽之方也夫張子之於道固非後學之所敢議然意其彊探力取之意多而涵泳完養之功少故不能無疑於此程子以是發之其旨深哉○自私用智一書首尾只此兩項君子之學莫若擴然而大公物來而順應自後許多說話都只是此二句意艮其背不獲其身行其庭不見其人此是說擴然而大公孟子曰所惡於智者爲其鑿也此是說物來而順應末謂苐能扵怒時遽忘其怒而觀理之是非一篇著力要只在此一句遽忘其怒便是擴然大公觀理是非便是物來順應有一般人其中空疏不能應物又有一般人溺扵空虛不能應物皆是自私莫若豁然而大公則上不陷於空寂下不累於物欲自能物來而順應外誘如何除得有當應者亦只得順以應之耳○愚謂定性者理定於中而事不能惑也理定於中則當靜之時固定也動之時亦未嘗不定也不隨物而往不先物而動故曰無將迎理自內出而周於事事自外來而應以理理卽事也事卽理也故曰無內外夫能定能應有寂有感者皆心之妙也所以然者性也若以定與寂爲是而應與感爲非則是以性爲有內外也事物之來以理應之猶鑑懸於此而形不能遁也鑑未嘗隨物而照性其可謂隨物而在外乎故事物未接如鑑之本空者性也事物旣接如鑑之有形者亦性也內外曷嘗有二本哉知此則知事物不能累吾之性𨿽酬酢萬變未嘗不定也

問性有善惡否曰在天爲命在物爲理在人爲性主於身爲心其實一也心本善發於思慮則有善有不善若旣發則可謂之情不可謂之心譬如水只可謂之水至如流而爲派或行於東或行於西卻謂之流也

朱子曰疑此段微有未穩防蓋凡事莫非心之所爲𨿽放僻邪侈亦是心之爲也善惡但如反覆手耳翻一轉便是惡只安頓不著也便是不善如當惻隠而羞惡當羞惡而惻隠便不是○又曰性無不善心之所發爲情卻或有不善說不善非是心亦不得卻只是心之本體無不善其流而爲不善者皆情之感於物而然也

張子曰心統性情者也

朱子曰橫渠此語顚撲不破○性對情言心對性情言合如此是性動處是情主宰是心大抵心與性似一而二似二而一最當體認○理在人心是之謂性心是神眀之舎爲一身之主宰性便是許多道理得之扵天而具於心者發於知識思慮則爲情故曰心統性情○性情心惟孟子橫渠說得好仁是性惻隠是情須從心上發出來橫渠云云性只是合如此底○性者理也性是體情是用性情皆出於心故心能統之統如統兵之統言有以主之也○一心之中自有動靜靜者性也動者情也性是理之總名仁義禮智皆性中一理之名惻隠羞惡辭讓是非是情之所發之名此情之出於性而善者也其端所發甚微皆從此心出來故曰心統性情

五峯胡氏曰誠成天下之性性立天下之有情效天下之動心妙性情之徳

朱子曰五峯此說不是曽去研窮深體如何直見得恁地○愚謂誠者眞實無妄之理天之命於人人之受扵天性此而已故曰誠成天下之性凡天下所有之理莫不具於一性之中故曰性立天下之有情者性之動也效如爻者效也之效天下之理不能無變動卦之有爻所以像之性之有情亦猶是也未發則理具於性旣發則理著於情情之動𨿽因乎物所以不能無動則理也故曰情效天下之動仁義禮智性之徳惻隠以下情之徳性情之徳𨿽具而發揮運用則在此心而已故中庸論大本達道必以戒懼愼獨爲主蓋該寂感貫動靜者心也心得其正然後性之本然者全而情之發亦中節矣故曰心妙性情之徳

朱子曰程子云其體謂之易其理謂之道其用謂之神而其理屬之人則謂之性其體屬之人則謂之心其用屬之人則謂之情

又曰上天之載無聲無臭其闔辟變化之體則謂之易所以能闔辟變化之理則謂之道其功用著見處則謂之神就人身言之易猶心道猶性神猶情以就人身者就天地言之則天命流行所以主宰管攝是理者卽其心也而有是理者卽其性也至於發育萬物者情也元亨利貞性也生長収藏情也以元生以亨長以利収以貞藏心也仁義禮智性也惻隠羞惡辭讓是非情也以仁愛以義惡以禮讓以智知者心也性者心之理也情者心之用也心者性情之主也

靜而無不該者性之所以爲中也寂然不動者也動而無不中者情之發得其正者也感而遂通者也靜而常覺動而常止者心之妙也寂而感感而寂者也感於物者心也其動者情也情根乎性而宰乎心心爲之宰則其動也無不中節矣何人欲之有惟心不宰而情自動是以流於人欲而不得其正也然則天理人欲之判中節不中節之分特在乎心之宰與不宰而非情能病之也蓋𨿽曰中節是亦情也但其所以中節乃心爾今夫乍見孺子入井此心之感也必有怵愓惻隠之心此情之動也內交要譽惡其聲者心不宰而情失其正也怵惻隠乃仁之端又可以其情之動而遽謂人之欲乎理者天之體命者理之用性是人之所受情是人之用命猶告勅性猶職事情猶設施心則其人也

性情字皆從心古人制字必是有意

有是形則有是心而心之所得乎天之理則謂之性性之所感於物而動則謂之情是三者人皆有之不以聖凡爲有無也但聖人則气淸而心正故性全而情不亂學者則當存心以養性而節其情耳今以聖人爲無心而遂以心不可須臾有事然則天之所以與民者何爲獨有此贅物乎

性只是理情是流出運用處心之知覺卽所以具此理而行此情者也

心譬水也性水之理也性則水之靜情則水之動欲則水之流而至於濫者也才則水之气力所以能流者其流有急有緩則是才之不同伊川謂性稟於天才稟於气是也

右兼言性情心

西山讀書記卷二﹤子部﹐儒家類﹐西山讀書記﹥

欽定四庫全書

西山讀書記卷三

宋眞徳秀撰

心

書大禹謨帝曰人心惟危道心惟微惟精惟一允執厥中

此舜命禹之詞○朱子曰心之虛靈知覺一而已矣而以爲有人心道心之異者以其或生於形气之私或原於性命之正而所以爲知覺者不同是以或危殆而不安或微妙而難見爾然人莫不有是形故𨿽上智不能無人心亦莫不有是性故𨿽下愚不能無道心二者雜於方寸之間而不知所以治之則危者愈危微者愈微而天理之公卒無以勝夫人欲之私矣精則察夫二者之間而不雜也一則守其本心之正而不離也從事於斯無少間斷必使道心常爲一身之主而人心每聽命焉則危者安微者著而動靜云爲自無過不及之差矣○堯舜以來未有議論時先有此言聖人心法無以易此經中此意極多所謂擇善而固執之擇善卽惟精也固執卽惟一也又如博學審問愼思明辧皆惟精也篤行是惟一也中庸明善惟精也誠身惟一也大學致知格物非惟精不可能誠意則惟一學者只是學此理孟子以後失其傳亦只是失此○問如此則人心純爲不善矣乎曰非也但謂之人心便有口鼻耳目之欲易爲物誘所以謂之惟危聖人亦未嘗無人心其好惡皆與人同各當其則是所謂道心也○有道理底人心便是道心○人受天地之中以生道心合下先得但有此形气道心便隔了一重所以釋氏嘗說父母未生前一著便厭棄人心欲並去之殊不知道心卽在這里○人心是此心有知覺有嗜欲者感於物而動此豈能無但爲物誘而至於陷溺則爲害耳故聖人以爲人心有知覺嗜欲無所主宰則流而防反不可據以爲安故曰危道心則是義理之心可以爲人心主宰而人心據之爲準者也且以飲食言之凡饑渴而欲飲食者人心也然必有義理存焉有可以食有不可以食如子路食於孔悝之類與夫嗟來之食此皆不可食者也又如父之慈其子子之孝其父常人亦能之此道心之正也茍父一虐其子則子必狠然以悖其父此人心之所以危也惟舜則不然𨿽其父欲殺之而舜之孝未嘗替此道心也故當使人心每聽道心之區處方可然此道心卻雜出於人心之間微而難見故必須精之一之而後中可執○謂之人心固未以爲悉皆邪惡謂之危亦未以爲便致凶咎但旣不主於理而主於形則其流爲邪惡以致凶咎亦不難矣非若道心必善而無惡有安而無傾有準的而可憑據也○人心是血气和合做成先生以手指身嗜欲之類皆從此出故危道心則本來稟受得仁義禮智之心聖人以此二者對待而言政欲察之精而守之一也察之精則兩个界限分明專一守著道心不令人欲得以干犯○欲生惡死人心也惟義所在道心也道心是義理上發出來底人心是人身上發出來底𨿽聖人不能無人心如饑食渴飲之類𨿽小人亦時有道心如惻隠羞惡之類○一心只在道上少間人心自降伏恰似都無人心一般○陸子靜云舜若以人心爲全不好則須使人去之今只說危者不可據以爲安爾言精者欲其精察而不爲所雜也此言亦是○道心惟微者此心難明有時發見些子有時不見了惟聖人能辧之精守得徹頭徹尾學者則須擇善而固執之大抵人心道心只是一个不是兩个物觀下惟精惟一可見○人只有一个心知覺從道理上去便是道心知覺從聲色臭味上去便是人心只爭得些子人心人欲也此語有病謂之危者未便是不好只是危險欲墮未墮之間若以道心主之則危者自安若縱其欲則墮入於惡而不止於危也喜怒人心也然無故而喜無故而怒與喜至於過而不能禁怒至於甚而不能制是皆爲人心所使也須是喜其所當喜怒其所當怒乃是道心○勉齋黃氏答李貫之問曰喜怒哀樂屬乎气故曰人心感物而動易陷於惡故曰危仁義禮智屬乎理故曰道心以理而動無迹可見故曰微人心之中子細辧別孰爲道心擇之至精知之事也人心之中識得道心此心之發純一不雜守之事也道卽中也存之於內故曰道心形之於外故曰中道在內者一而不雜則在外者信其能執而不變矣此是畫定圖說又曰所論發不中節爲人心者非也𨿽聖賢不能無人心但人心之發悉合於理則爲道心精者不以人心雜乎道心亦未安精乃知之事謂子細辧別識其所謂道心也惟一則守其道心欲其純一也圖內又以執中爲道心中乃道心之發於事無過不及之謂也大抵此章之義所失有三其一不合以人心便爲不善其二不分別精一爲知與守其三不應以執中爲道心而不知其爲心之形於事貫之又書防教三失因再以章句序考之乃知本自分明序文曰以其或生於形气之私或賦於性命之正此卽來諭屬乎气爲人心屬乎理爲道心之謂也序文又曰人莫不有是形故𨿽上智不能無人心人莫不有是性故𨿽下愚不能無道心二者雜於方寸之間而不知所以治之則危者愈危微者愈微此言𨿽上智亦不免二者之雜但上智知所以治之耳前日誤以二者雜於方寸之間一句作不好防了便以人心爲不善故謂發不中節爲人心又以逾其則爲人心殊不察夫所謂屬乎气者蓋生而有之豈反得名於中與不中逾與不逾之後哉序文又曰精則察夫二者之間而不雜也一則守其本心之正而不離也察與守二字甚明其曰不雜者亦謂分別二者毋令混雜耳某乃謂不以人心雜乎道心則上面不見精擇意思下面先侵惟一界分亦使向下惟一二字反成剩語矣序文又云危者安微者著而動靜云爲自無過不及之差矣此卽道心之形於事者也序文明白如此而讀之不詳妄有云云今得所示圖說防蔽釋然爲幸多矣然尙有欲求教者性本無惡反之而後爲惡凡所謂不善者皆或過或不及失其本然之故以此言之人之所得以生者惟有一理更無他物今也一心之中旣有所謂道心以理而動者又有所謂人心感物而動者不知此所謂人心者自何時何處已與道心相對而出耶竊謂極本窮源只是一理至於被命受生之後則理之屬乎气者爲人心理之不雜乎气者爲道心如此推之是否黃氏又答曰有此身便有此知覺便識得聲色臭味喜怒哀樂此人心也於聲色臭味喜怒哀樂識其所當然此道心也只是一个知覺本來完具非二物旋合湊而來也但一則屬乎气而動一則根乎性而發故有人心道心之分耳理之屬乎气爲人心未安謂之人心則不主理而言也李公晦復以書問曰夫所謂人心者人欲也程說私也朱說所謂道心者天理也程說公也朱說耳目口鼻之欲人欲之私也若喜怒哀樂則情也其所當然之則乃性也情則道之用性則道之體也豈可指以爲人欲之私乎故中庸以未發爲中發而中節爲和無非以道言也而斥之以爲人心可乎必爲此說則必無喜無怒無哀無樂乃爲道心也黃氏答曰來諭以喜怒哀樂爲非人心必欲專指飲食男女爲人心此蓋認喜怒哀樂過於善認人心過於惡是以其說卒不能合也人心不可全謂之惡若全謂之惡則不但危而已喜怒哀樂不可全謂之善若全謂之善則不應又有不中節也伊川及朱先生人心之說語意自不同不可合而爲一伊川直作惡說朱先生只將作人所不能無說語自不同今合而一之非也要之人心特發於形气之私聖愚賢不肖皆不能無不可便謂之人欲○愚按朱子語錄有曰程子云人心人欲故危殆道心天理故精微惟精以致之惟一以守之如此方能執中此言盡之而文集所載與學者書亦有取人心私欲之說黃氏乃以爲二先生之說不同者蓋中庸章句序書大禹謨傳乃親筆著述而語錄文集特一時問答之辭故也又黃氏以喜怒哀樂爲人心而公晦乃辧其不然蓋嘗思之喜怒哀樂發於气者也而其理則根於性中庸所謂未發之中中節之和以理言者也禮運之所謂七情左氏之所謂六志以气言者也以气言則謂之人心以理言則謂之道心黃以气言李以理言是以不同若辧朱程之說不可合一則黃氏乃不易之論也又勉齋別段謂七情皆人心旣以人心爲未是人欲又以七情爲人心何也蓋欲字單言之則未發善惡七情皆未分善惡如欲善欲仁固皆善也若耳目口鼻之欲亦只是形气之私未可以惡言若以天理人欲對言之則如陰陽晝夜之相反善惡於是判然矣朱子形气之私四字權衡輕重允適其當非先儒所及也或謂私者公之反安得不爲惡此則未然蓋所謂形气之私者如饑食渴飲之類皆吾形體血气所欲豈得不謂之私然皆人所不能無者謂之私則可謂之惡則未也但以私滅公然後爲惡耳然黃氏以七情爲人心蓋謂七者皆人心之發耳學者不可便以情爲心蓋心該動靜情則專指動處其界限又不可不明也○江西學者有以朱子所謂形气之私爲未安者曰私卽是惡謂之上智不能無可乎愚答之曰私者猶言我之所獨耳今人言私親私恩之類是也其可謂之惡乎又問六經中防有謂私非惡者否愚曰雨我公田遂及我私言私其豵獻豜於公如此類以惡言之可乎其人乃服

詩大明之七章曰殷商之旅其會如林矢於牧野維予侯興上帝臨女無貳爾心

呂氏曰紂以天子之威如林之眾來戰武王方自然諸侯而起茍較彊弱而計眾寡其心必疑貳矣然當是時武王方一心以奉天討若上帝實臨之較計之私豈得而容哉曰云云蓋爲勉之之詞以形容武王奉天討之心也

又曰無貳無虞上帝臨女

此魯頌閟宮之辭亦述武王伐紂之事愚謂詩意𨿽主伐紂而言然學者平居諷詠其辭凜然如上帝之實臨其上則所以爲閒邪存誠之助顧不大哉又見義而無必爲之勇或以利害得喪二其心者亦冝味此言以自決也

書周官恭儉惟徳無載爾僞作徳心逸日休作僞心勞日拙

此成王告百官之辭○東萊呂氏曰從事於實則心廣體胖日以休泰從事於僞則𨿽殫其智慮左蔽右隱人之視已如見肺肝日彰其拙矣天下之至逸而無憂者莫如徳天下之至勞而無益者莫如僞

畢命玆殷庶士席寵惟舊怙侈滅義服美於人驕淫矜侉將由惡終𨿽收放心閒之惟艱

資富能訓惟以永年惟徳惟義時乃大訓不由古訓於何其訓

此康王命畢公之詞○按放心二字始見於此蓋康王欲畢公以徳與義閒殷士之心而變其驕淫矜侉之習也然則學者欲自閒其心捨徳義何以哉徳以身言義以事言

詩靈雨旣零命彼倌人星言夙駕說於桑田匪直也人秉心塞淵騋牝三千

此美衛文公之詩○程子曰須是塞淵然後騋牝三千塞淵有義理○鄭氏曰塞充實也淵深也張氏曰虛明如淵也朱子曰塞則多不明塞淵則實而明猶曰誠明云爾○又燕燕之詩亦曰仲氏任只其心塞淵仲氏謂戴嬀也以婦人而能若是學者可不勉乎然其道無他中有主故實私不能蔽故明不曰明而曰淵尢當深味

桑柔之三章曰君子實維秉心無競誰生厲階至今爲梗

愚嘗聞四明樓氏曰君子之所以實維君子者以其秉心無競而已蓋持心公平而無爭競之私則禍亂之源塞一有競心則厲階生矣此牛李之禍所以相尋而無窮也此說𨿽未必詩之本指然亦學者所當深味而實體之也

詩烝民之次章曰仲山甫之徳柔嘉維則令儀令色小心翼翼

此尹吉甫美宣王能任仲山甫而作○鄭氏曰翼翼恭敬也按詩稱文王與仲山甫皆以小心翼翼爲言玩其辭防可見聖賢气象

泮水之六章曰濟濟多士克廣徳心桓桓於徵狄彼東南烝烝皇皇不吳不不告於訩在泮獻功

孔氏曰謂心徳寛洪無褊躁也李氏曰人心可謂廣矣惟爲血气所使一毫髮之利則忿而爭其心於是乎隘矣○愚按克廣徳心一語學者所宜深體多士謂虎臣東南斥淮夷狄當作剔謂剔治之也多士惟能廣其徳心故𨿽有剔治淮夷之功而能烝烝然厚皇皇然美不讙嘩不大聲不爭訟惟在泮獻功而已士居功名之間茍不能然未有不爲渾濬之爭者況徳度弗洪則於天下之事無一之可爲又非但處功名而已陳壽譏魏文帝謂其不能邁志存道克廣徳心然則爲人君者尢所當知也

子曰飽食終日無所用心難矣哉不有博奕者乎爲之猶賢乎已

李氏曰聖人非教人博奕也所以甚言無所用心之不可爾○南軒張氏曰飽食而無所用心則放越而莫知其極凡惡之所由生也博奕𨿽不足道然方其爲之意專乎此比之放越而莫知其極者尢爲愈焉爾○愚按論語言心處甚少從心所欲不逾矩與回心不違仁及此章而已前二章已別見

大學所謂修身在正其心者身有所忿懥則不得其正有所恐懼則不得其正有所好樂則不得其正有所憂患則不得其正

程子曰身有之身當作心○朱子曰忿懥怒也蓋是四者皆心之用而人所不能無者然一有之而不能察則欲動情勝而其用之所行或不能不失其正矣

心不在焉視而不見聽而不聞食而不知其味

心有不存則無以檢其身是以君子必察乎此而敬以直之然後此心常存而身無不修也

此謂修身在正其心

或問人之有心本以應物今乃以爲有所喜怒憂懼則不得其正然則必如槁木死灰乃爲得其正也曰人之一心湛然虛明如鑑之空如衡之平以爲一身之主者固其眞體之本然而喜怒憂樂隨感而應妍媸俯仰因物藏形者乃其用之所不能無者也故其未感之時至虛至靜所謂鑑空衡平之體𨿽鬼神有不得窺其際者固無得失之可名及其感物之際而所應者又皆中節則其鑑空衡平之用流行不滯正大光明是乃所以爲天下之逹道亦何不正之有哉惟其事物之來有所不察應之旣或不能無失且又不能不與俱往則其喜怒憂懼必有動乎中者而此心之用始有不得其正者耳傳者之意非以心之應物便爲不得其正也惟是此心之靈旣曰一身之主茍得其正而無不在是則耳目鼻口四肢百骸莫不有所聽命以共其事而其動靜語黙出入起居惟吾所使而無不合於理如其不然則身在於此而心馳於彼血肉之軀無所管攝其不爲仰面貪看鳥回頭錯應人者幾希矣孔子所謂操則存捨則亡孟子所謂求其放心從其大體者蓋皆謂此學者可不深念而屢省之哉○好樂恐懼忿懥憂患只要從無處發出不可先有在心下○四者人不能無只是不要他畱而不去如所謂有所則是被他爲主於內心反爲他動也○心不可有一物外面酧酢萬變只是隨分限應去都不關自家心事才系於物心便爲其所動其所以系於物者有三或事未來而自家先有个期待底心或事已過卻長畱胸中不能防或正應事時意有偏重這都是爲物所系縛旣爲物所系事到面前應之便差如何會得其正聖人之心瑩然虛明隨物隨應此心元不曽有這物事○又曰此心先有忿懥時這下面便不得其正如鏡有人形在裏面第二人來便照不得秤盤上加一錢則稱一錢物便成兩錢重心若先有怒更有當怒事來便成兩分怒有當喜事來便減了半分喜好樂憂患亦是如此

孟子曰大人者不失其赤子之心者也

朱子曰大人之心通逹萬變赤子之心則純一無僞而已然大人之所以爲大人正以其不爲物誘而有以全其純一無僞之本然是以擴而充之無所不知無所不能而極其大也○大人事事理防得只是無許多巧僞曲折便是赤子之心赤子之心純一無僞而大人之心亦純一無僞但赤子是無知覺底純一無僞大人是有知覺底純一無僞○赤子之心不可盡謂已發亦有未發處○按呂氏以赤子之心爲未發程子爲已發而未逺乎道已見前卷中和注○南軒曰赤子之心無聲色臭味之誘無智巧作爲之私云云

孟子曰富歲子弟多賴凶歲子弟多暴非天之降才爾殊也其所以陷溺其心者然也今夫麰麥播種而耰之其地同樹之時又同浡然而生至於日至之時皆熟矣𨿽有不同則地有肥磽露之養人事之不齊也故凡同類者舉相似也何獨至於人而疑之聖人與我同類者故龍子曰不知足而爲屨我知其不爲蕢也屨之相似天下之足同也口之於味有同耆也易牙先得我口之所耆者也如使口之於味也其性與人殊若犬馬之與我不同類也則天下何耆皆從易牙之於味也至於味天下期於易牙是天下之口相似也惟耳亦然至於聲天下期於師曠是天下之耳相似也惟目亦然至於子都天下莫不知其姣也不知子都之姣者無目者也故曰口之於味也有同耆焉耳之於聲也有同聽焉目之於色也有同美焉至於心獨無所同然乎心之所同然者何也謂理也義也聖人先得我心之所同然耳故理義之悅我心猶芻豢之悅我口

程子曰在物爲理處物爲義體用之謂也孟子言人心無不悅理義者但聖人則先知先覺乎此耳非有以異於人也又曰理義之悅我心猶芻豢之悅我口此語親切有味須實體察得理義之悅心眞猶芻豢之悅口始得○集義呂氏曰我心同然卽天理天徳孟子言同然者恐人有私意蔽之茍無私意我心卽天心○謝氏曰嘗問伊川先生養心莫善於寡欲此一句如何先生曰此一句淺不如理義之悅心猶芻豢之悅口最親切有滋味云云見前○朱子曰理只是事物當然底道理義是事之合宜處

孟子曰牛山之木嘗美矣以其郊於大國也斧斤伐之可以爲美乎是其日夜之所息雨露之所潤非無萌蘗之生焉牛羊又從而牧之是以若彼濯濯也人見其濯濯也而以爲未嘗有材焉此豈山之性也哉

朱子曰牛山齊之東南山也邑外謂之郊言牛山之木前此固嘗美矣今爲大國之郊伐之者眾故失其美耳息生長也日夜之所息謂气化流行未嘗間斷故日夜之間凡物皆有所生長也萌芽也蘗芽之旁出者也濯濯光潔之貌材材木也言山木𨿽伐猶有萌蘗而牛羊又從而害之是以至於光潔而無艸木也

𨿽存乎人者豈無仁義之心哉其所以放其良心者亦猶斧斤之於木也旦旦而伐之可以爲美乎其日夜之所息平旦之气其好惡與人相近也者幾希則其旦晝之所爲又梏亡之矣梏之反覆則其夜气不足以存夜气不足以存則其違禽獸不逺矣人見其禽獸也而以爲未嘗有才焉者是豈人之情也哉

良心者本然之善心卽所謂仁義之心也平旦之气謂未與物接之時淸明之气也好惡與人相近言得人心之所同也梏械也反覆展轉也言人之良心𨿽已放失然其日夜之間亦必有所生長故平旦未與物接其气淸明之際良心必猶有發見者但其發見至微而旦晝所爲之不善又已隨而梏亡之如山木旣伐猶有萌蘗而牛羊又牧之也晝之所爲旣有以害其夜之所息夜之所息又不能勝其晝之所爲是以展轉相害至於夜气之生日以寖薄而不足以存其仁義之良心則平旦之气亦不能淸而所好惡遂與人逺矣

故茍得其養無物不長茍失其養無物不消

山木人心其理一也

孔子曰操則存捨則亡出入無時莫知其鄕惟心之謂與

孔子言心操之則在此捨之則失去其出入無定時亦無定處如此孟子引之以明心之神明不測得失之易而保守之難不可頃刻失其養學者當無時而不用其力使神淸气定常如平旦之時則此心常存無適而非仁義也程子曰心豈有出入亦以操捨而言耳操之之道敬以直內而已○聞之師曰人理義之心未嘗無惟持守之卽在爾若於旦晝之間不至梏亡則夜气愈淸夜气淸則平旦未與物接之時湛然虛明气象自可見矣孟子發此夜气之說於學者極有力宜熟玩而深省也○問旦晝不梏亡則是養得這夜气淸明曰不是靠气爲主蓋要此气養仁義之心如水之養魚水多則魚鮮水涸則魚病養得這气盛則仁義之心亦完气少則仁義之心亦微矣○孟子此段首尾正爲良心設人多將夜气便做良心說非也蓋言夜气至淸足以存得此良心耳平旦之气亦淸亦以存吾良心故其好惡之公猶與人相近但此心存得不多時至旦晝所爲則梏亡之矣所謂梏者人多謂梏亡其夜气亦非也謂旦晝之爲能梏亡其良心耳○問平旦之气先生曰气淸則能存固有之良心如旦晝之所爲有以汨亂其气則良心爲之不存矣然暮夜止息稍不紛擾則良心又復生長譬如一井水終日攪動便渾了至夜稍歇則便有淸水出所謂夜气不足以存者便是攪動得太甚則𨿽有止息時亦不能淸矣○气與理本相依旦晝所爲不害於理則夜气之所養益厚夜之所息旣有助於理則旦晝之所爲益無不當矣日間梏亡者寡則夜气自然淸明虛靜至平旦亦然旦晝應事接物亦莫不然○梏如被他禁械在那里更不容他動○心一放時便是斧斤之戕牛羊之牧一收斂在此便是日夜之息雨露之潤○問夜气曰前輩皆無明說某因將孟子反覆熟讀方看得出後看程子卻說夜气之所存者良知良能也與臆見合以此知觀書不可茍熟讀深思道理自見○惟其神明不測所以有出入惟其能出入所以神明不測○範純夫之女謂心豈有出入程先生聞之曰此女𨿽不識孟子卻能識心是否曰此一段說正要人看孟子舉孔子之言曰出入無時莫知其鄕此別有說伊川言純夫女卻能識心心卻易識只是不識孟子之意問操則存曰心不是死物須把做活看不爾則是釋氏入定坐禪操存者只是於應事接物之時事事中理便是存若處事不當便是心不在只是兀然守在這里忽有事至吾前操底便散了卻是舍則亡也問未應接時如何曰只是戒愼恐懼而已又曰只要提他醒便是操○求於操存皆兼動靜而言非塊然黙守之謂○存亡出入一章乃是正說心之體用其妙不測如此非獨能安靜純一亦能周流變化學者須是著力照管豈專爲其已放者而言耶今專指其安靜純一者爲良心則於其體用有不周矣○又曰自寂然不動以至感而遂通天下之故無非此心之妙○南軒曰日夜之所息者蓋人𨿽終日汨汨於物欲然亦有休息之時也程子曰息有二義訓休息亦訓生息息所以生也云云非有出入因操捨而言也操則在此捨則不存焉矣以其在此則謂之入可也以其不存焉則謂之出可也○又曰涪人譙定從伊川學以其所見作牧牛圖如非禮勿視則牛眼白非禮勿聽則耳白非禮勿言則口白非禮勿動然後身白借溪得其圖以寄猶子太原張之書室一日母翁夫人見之指心曰只這里轉了後那得許多事○按此可與範太史女論心一段參觀故附此

孟子曰仁人心也義人路也

仁者心之徳程子所謂心如谷種仁則其生之性是也然但謂之仁則人不知其切於已故反而名之曰人心則可以見其爲此身酧酢萬變之主而不可須臾失矣義者行事之宜謂之人路則可以見其爲出入往來必由之道而不可須臾捨矣

捨其路而弗由放其心而不知求哀哉

哀哉二字最宜詳味令人惕然有深省處

人有雞犬放則知求之有放心而不知求

程子曰心至重雞犬至輕雞犬放則知求之心放而不知求豈愛其至輕而防其至重哉弗思而已矣朱子曰上兼言仁義而此下專論求放心者能求放心則不違於仁而義在其中矣

學問之道無他求其放心而已矣

學問之道固非一端然其道則在於求其放心而已蓋能如是則志气淸明義理昭著而可以上逹不然則昬昧放逸𨿽曰從事於學而終不能有所發明矣程子曰聖賢千言萬語只是欲人將已放之心約之使反復入身來自能尋向上去下學而上逹也此乃孟子開示要切之言程子又發明之曲盡其指學者宜服膺而勿失也○又曰放心謂心本善而流於不善是放也○問孟子說求放心從仁人心也說來莫是收此心便是仁朱子曰也只是存得此心可以存此仁若只收此心更無動用生意又濟得甚麼所以程先生曰自能尋向上去這是已得此心方可做去不是塊然守得這心便了又問放心還當將放了心重新收來還只存此心便是不放曰不是將已縱出底收將轉來如七日來復非是已往之陽重來復生舊底已去這里自然生出來○學問之道無他求其放心而已不是學問之道只有求放心一事乃是學問之道皆是求放心如聖賢一言一語都是此理○程先生說得如此自家自看不出問賀孫曉得否賀孫曰如程先生說吾作字甚敬只此便是學這也可以收放心非是要字好先生曰然如灑掃應對博學審問愼思明辧皆所以求放心○孟子以放心比雞犬可謂善諭然雞犬猶有放失求不得若心則求著便在○或者錯看明道之語謂是收拾放心遂如釋氏守个空寂不知其意謂收心只有得善端漸能充廣非如釋氏徒守空寂而已○此心常在私欲自無著處○知得心放此心便在這里○求放心非以一心求一心只求底便是已收之心操則存非以一心操一心只操底便是已存之心○知求則心在矣○所謂存所謂收只是喚醒而已○覺處卽心何更求爲此用力甚不多但要常知提醒惺惺自然光明○出入無時莫知其鄕存養主一使之不走作乃善○求放心乃爲學根本田地旣能如此向上更做窮理工夫方見所存之心所具之理不是兩事隨應自然中節方是儒者事業不然卻與釋子坐禪攝念無異

孟子曰今有無名之指屈而不信非疾痛害事也如有能信之者則不逺秦楚之路爲指之不若人也指不若人則知惡之心不若人則不知惡此之謂不知類也明道程先生曰人於外物奉身者事事要好只有自家一个身與心卻不要好茍得外物好時卻不知道自家身與心已先不好了也

孟子曰人之於身也兼所愛兼所愛則兼所養也無尺寸之膚不愛焉則無尺寸之膚不養也所以考其善不善者豈有他哉於已取之而已矣體有貴賤有小大無以小害大無以賤害貴養其小者爲小人養其大者爲大人

朱子曰賤而小者口體也貴而大者心志也

今有場師捨其梧檟養其樲棘則爲賤場師焉養其一指而失其肩背而不知也則爲狼疾人也飲食之人則人賤之矣爲其養小以失大也飲食之人無有失也則口腹豈適爲尺寸之膚哉

南軒曰饑渴飲食是亦理也人所爲賤之者以其徒知口腹之養而失其大者耳如使飲食之人而無有失也者則口腹豈但爲養其尺寸之膚固亦理義之所存也不立其大者則役於血气而爲人欲先立乎其大者則本諸身心而爲至理人欲流則口腹之須何有窮極此人之所以逺道而不知也天理明則一飲一食之微亦莫不有則焉此人之所以同歸聖人而通乎天地也

公都子問曰均是人也或爲大人或爲小人何也孟子曰從其大體爲大人從其小體爲小人曰均是人也或從其大體或從其小體何也曰耳目之官不思而蔽於物物交物則引之而已矣心之官則思思則得之不思則不得也此天之所以與我者先立乎其大者則其小者不能奪也此爲大人而已矣

朱子曰官之爲言司也耳司聽目司視各有所職而不能思是以蔽於外物旣不能思而蔽於外物則亦一物而已又以此物交於外物其引之而去不難矣心則能思而以思爲職凡事物之來心得其職則得其理而物不能蔽失其職則不得其理而物來蔽之此三者皆天之所以與我者而心爲大若能有以立之則事無不思而耳目之欲不能奪之矣此所以爲大人也○範浚心箴曰茫茫堪輿俯仰無垠人於其間然有身是身之微太倉稊米參爲三才曰惟心耳往古來今孰無此心心爲形役乃獸乃禽惟口耳目手足動靜投閒抵隙爲厥心病一心之微眾欲攻之其與存者嗚呼幾希君子存誠克念克敬天君防然百體從令○朱子曰孟子說先立乎其大者此語最有力且看他下一个立字昔有人問譙先生爲學之道譙曰某只是先丘乎其大者它之學亦自有要卓然竪起自心便是立所謂敬以直內也○先立其大者則小者不能奪今防前失後心不主宰被物引將去致得膠擾所以窮它理不得○南軒解此章全不提掇立字而曰以思爲主心不立而徒思吾未見其可也今按南軒曰先立云云言心爲之主則耳目不能以移有以宰之故也故君子之動以理小人之動以物動以理者心得其宰而動以物者心放而欲流其何有極也然所謂思者非泛然無統也泛而無統則思之亂也不得謂心之官矣事事物物皆有所以然其所以然者天之理也思其所以然而循天理之所無事則𨿽日與事物接而心體無乎不在斯則爲大人矣南軒所重在思字故朱子云云

孟子曰饑者甘食渴者甘飲是未得飲食之正也饑渴害之也豈惟口腹有饑渴之害人心亦皆有害

朱子曰口腹爲饑渴所害故於飲食不暇擇而失其正味人心爲貧賤所害故於富貴不暇擇而失其正理○人心亦皆有害趙氏謂人心爲利欲所害此說甚長愚謂饑渴害其知味之性則飲食𨿽不甘亦以爲甘利欲害其仁義之性則所爲𨿽不可亦以爲可

人能無以饑渴之害爲心害則不及人不爲憂矣人能不以貧賤之故動其心則過人逺矣○南軒曰人心虛明知覺萬理森然其好惡是非本何適而非正惟夫動於私欲則有所忿懥有所恐懼有所好樂有所憂患而其正理始昧矣人能正其心不使外物害之如饑渴之害於口腹則無適而非天理之所存矣

孟子謂髙子曰山徑之蹊閒介然用之而成路爲閒不用則茅塞之矣今茅塞子之心矣

朱子曰徑小路也蹊人行處也介然倐然之頃也用由也路大路也爲閒少頃也茅塞茅艸生而塞之也言理義之心不可少有間斷也○南軒曰此言學者初聞善道其心無不欣慕而開明猶山徑之有蹊間也由是而體認充廣朝夕於斯則徳進而業廣矣猶用之而成路也茍惟若有若亡而不用其力則內爲气習所蔽外爲物欲所誘向之開明者幾何不復窒塞邪然則山徑之蹊閒在夫用與不用士之於學亦系於思與不思而已思則通不思則塞矣

荀子曰君子大心則天而道小心則畏義而節小人則不然大心則慢而暴小心則淫而傾

朱子曰君子心大則是天心心小則如文王之翼翼小人心大則放肆心小則偏隘私吝

耳目鼻口能各有接而不相能也夫是之謂天官心居中虛以治五官夫是之謂天君聖人淸其天君正其天官心臥則夣偸則自行使之則謀

朱子曰佛家有所謂流注想最害事所以爲山禪師云參禪幾年至今不能斷得流注想此卽荀子偸則自行之心也愚按偸則自行謂我無以主宰而聽命於動也使之則謀謂我有以主宰而惟我所以云云

虛壹而靜謂之淸明

本文淸明之上有大字○愚按虛謂無物欲之礙壹謂無思慮之雜如是而又靜以養之是之謂淸明非於三者之外又有淸明也

心者形之君也而神明之主也出令而無所受令楊氏曰心出令以役百體不爲百體所使也

心枝則無知傾則不精貳則疑惑

枝散也傾邪也心一則見理明故散則無知心正則見理的故傾則不精貳則散之東又之西故疑惑枝與貳相近枝又甚於貳也

道經曰人心之危道心之微危微之幾惟明君子而後能知之故人心譬如槃水正錯而勿動則湛濁在下而淸明在上則足以見須眉而察理矣

湛澄也濁謂沈泥滓也理謂肌膚之文理也

微風過之湛濁動於下淸明亂於上則不可以得大形之正也心亦如是矣故導之以理養之以淸物莫之傾則足以定是非決嫌疑矣小物引之則其正外易其心內傾則不足以決庻理也

言此者以諭心不一於道異端所蔽則惑矣○愚按荀子論心前數章皆可取若此章則可疑蓋心之虛靈知覺者萬理具焉初豈有一毫之污濁哉自夫汨於物欲而後有污濁耳學者必盡去物欲之害則本然之淸明自全今曰湛濁在下而淸明在上是物懲之害初未嘗去但伏而未作耳其可恃以爲安邪水不能不遇風長川巨浸澄無底𨿽大風不能使之濁心不能不應物欲盡理明表裏瑩徹𨿽酧酢萬變不能使之昏無風則淸有風則濁者塵滓之伏於下也靜之則明動之則昏者利欲之藏於中也

心也者道之工宰也

工能成物宰能生物心之於道一然也

揚子或問神曰心請問之濳天而天濳地而地天地神明而不可測者也心之濳也猶將測之況於人乎況於事倫乎敢問濳心於聖曰昔者仲尼濳心於文王矣逹之顏淵亦濳心於仲尼矣未逹一間耳天神天明照知四方天精天粹萬物作類人心其神矣乎

此下云操則存捨則亡能常操而存者其惟聖人乎龜山楊氏曰聖人不待操而自存今刪去○按揚子黙而好深湛之思故其言如此濳之一字最冝深味天惟神明故照知四方惟精粹故萬物作類人心之神明精粹本亦如此惟不能濳故神明者昏而精粹者雜不能燭理而應物也

漢趙氏曰天之執持綱維以正二十八宿者北辰也北辰居其所而眾星共之心者人之北辰也

北辰北極天之樞也○朱子感興詩微月墜西嶺爛然眾星光明河斜未落斗柄低復昂感此南北極樞軸遙相當太乙有常居仰瞻獨煌煌中天照四國三辰環侍旁人心要如此寂感無邊方○愚按北辰常不移故能爲列宿之宗人心常不動故能應萬物之變不動非無所運用之謂也順理而應不隨物而遷𨿽動猶靜也

程子曰心一也有指體而言者寂然不動是也有指用而言者感而遂通天下之故是也惟觀其所見何如耳朱子曰寂然不動是性感而遂通是情橫渠所謂心包性情者也此說最爲穏當

又曰中有主則實實則外患不能入自然無事

呂與叔患思慮多不能驅除程子曰此正如破屋中禦冦東面一人來未逐得西面又一人至矣左右前後驅逐不暇蓋其四面空疏盜固易入無緣作得主定又如虛器入水水自然入若以一器實之以水火何能入來蓋云云

又曰有主則虛虛則邪不能入無主則實實謂物來奪之大凡人心不可二用用於一事則它事不能入者事爲之主也事爲之主尙無思慮紛擾之患若主於敬又焉有此患乎

其全文云學者先務固在心志然有謂欲屏去聞見知思則是絕聖棄智有欲屏去思慮患其紛擾則須坐禪入定如明鑑在此萬物畢照是鑑之常難爲使之不照人心不能不交感萬物難爲使之不思慮若是免此惟是心有主如何爲主敬而已矣云云○問伊川先生言有主則實又曰有主則虛於此二者如何分別朱子曰這个只是有主於中外邪不能入自其有主於中言之則謂之實自其外邪不入言之則謂之虛又曰若無主於中則目之欲從這里入耳之欲也從這里入凡有所欲皆入這里便滿了如何得虛因舉林用中作主一銘曰有主則虛神守其都無主則實鬼闞其室

又曰有人胸中常若有二人焉欲爲善如有惡以爲之間欲爲不善又若有羞惡之心者本無二人此正交戰之驗也持其志使气不能亂此大可驗

其全文曰人心作主不定正如一个翻車流轉動搖無須臾停所感萬端若不做一个主怎生柰何張天祺嘗言自得數年上著牀便不得思量才不思量後須彊把他這心來制縛亦須寄寓一形象皆非自然君實自謂吾得術矣只管念个中字又爲中所系防且中字亦何形象云云要之聖賢必不患心疾○又曰學者患心慮紛亂不能寧此則天下公病學者只要立个心

又曰司馬子微作坐忘論是所謂坐馳也

朱子曰他只是要得虛靜都無事但只管要得防便不防是馳也○按坐防論有云不著一物自入虛無又曰心法猶眼纎毫入眼眼則不安小事關心心必動亂旣有動病難入定門修道之要急在除病病若不除終難得定又曰此心從來未慣獨立怎無所托難以自安縱得暫安還復散亂隨起隨制務令不動久久調熟自得安閒無問晝夜行住坐臥及應事之時常須作意安之若心得定則須安養莫令觸惱少得定力卽堪自樂漸漸馴狎惟益自逺又曰外事都絕無以干心然後端坐內觀正覺覺一念起卽須滅除隨起隨滅務令安靜晝夜勤行須臾不替不依一物而心常住煩惱念想隨覺則除有所見聞如不見聞卽是非善惡不入於心心不受外名曰虛心心不逐外名曰安心心安而虛道自來居又曰有事無事常若無心處靜處喧其志惟一若心不動又須放任寛急得中常自調息制而無著放而不逸處喧無動處事無惱者此眞宅也又曰以無事爲眞宅以有事爲應迹若水與鏡遇物見形子微之論如此蓋其說欲盡絕外事不使關心是乃所以爲多事也此程子所以有譏焉若所謂有事無事常若無心以無事爲眞宅有事爲應迹等語則亦在所可取也

又曰人主心不定視心如冦賊不可制不是事累心乃是心累事

愚謂一事有一事之理人能安定其心順其理以應之則事旣得所心亦不勞若擾擾焉以私心處之則事必不得其當而其心亦無須臾之寧人徒知事之累心不知乃心之累事也

又曰人多思慮不能自寧只是作心主不定惟是止於事爲人君止於仁之類如舜之誅四凶四凶已作惡舜從而誅之舜何與焉人不止於事只是攪他事不能使物各付物物各付物則是役物爲物所役則是役於物有物必有則須是止於事

程子又嘗言人有四病四病皆不由自家只是心須教由自家此卽做心主之謂也

又曰心要在腔子裏

問云云若慮事應物時心當如何朱子曰思慮應接亦不可廢但身在此心須在此○問心如何得在腔子裏曰敬便在腔子裏

又曰心不可有一事

明道在澶州日修橋少一長梁曽博求之民間後因出入見林木之佳者必起計度之心因語以戒學者云云○問凡事須思而後通安可謂心不可有一事朱子曰事如何不思但事過則不畱於心可也

又曰人心常要活則周流無窮而不滯於一隅

朱子曰活者不死之謂

又曰人於夢寐亦可以卜自家所學之淺深如夢寐顚倒卽是心志不定操存不固

問人心所系著之事夜夢見之莫不害否程子曰𨿽是善事心亦是動凡事有眹兆入夢者亦無害捨此皆是妄動人心便要定使他思時方思乃是今人都由心曰心誰使之曰以心使心則可人心自由便放去也○問以心使心之說上心字卽是道心專以理義言下心字卽是人心以形气言以心使心是道心爲主而人心聽命否朱子曰亦是如此然觀程先生之意只是說自作主宰耳○愚按周禮占夢有六夢一曰正夢謂無所感動平安自夢也二曰噩夢謂驚愕而夢也三曰思夢謂覺時所思念而夢也四曰寤夢謂覺時所道而夢也五曰喜夢謂喜悅而夢也六曰懼夢謂恐懼而夢也程子所謂眹兆入夢者正夢也問者謂心所系著而夢者思夢也正夢則無不正思夢則有正有邪若髙宗之夢說孔子之夢周公皆思夢也所思者正故其夢亦正趙武靈王之夢吳娃漢武帝之夢木人梁武帝之夢諸侯朝覲亦思夢也所思者邪故其夢亦邪致堂胡氏曰心宮萬物之至靈非但藏往亦能知來凡天地古今之所有無一外乎此者無明晦古今逺近通塞之間此人之所以有夢夢之所以多變也然聖人誠存則其夢治若夫思慮紛擾神情不定則所夢雜亂或正或邪亦與旦晝之所爲等耳善學者旣謹其言動而又必驗諸夢寐之間也○問人心之靈如日間未應接之前固是寂然未發若夜間有夢之時亦是此心已動猶晝之有思如其不夢未覺正當大寐之時亦可謂寂然未發否朱子曰寤寐者心之動靜也有思無思者又動中之動靜也有夢無夢者又靜中之動靜也但寤陽而寐陰寤淸而寐濁寤有主而寐無主故寂然感通之妙必於寤而言之○上二條皆言夢寐之理故附於此

有人言無心程子曰謂無私心則可謂之無心則不可也

龜山楊氏曰六經不言無心而佛氏言之心不可無不言修性而揚雄言之性不待修

獵自謂無此好周茂叔曰何言之易也但此心潛隠未發一日萌動復如初矣後十二年因見果知未也又曰罪已責躬不可無然亦不當長畱心胸爲悔

孫思邈曰膽欲大而心欲小可以爲法矣

問云云朱子曰膽大是千萬人吾往處天下萬物不足以動其心貧賤不能移威武不能屈皆是膽大小心只是畏敬之謂如文王小心翼翼曾子戰戰兢兢臨深履薄是也○又曰戰戰兢兢方能爲糾糾武夫公侯幹城之事○愚謂必有文王之小心然後能一怒以安天下之民

邵子曰心爲太極

愚謂心者萬理之總防故云云

又曰心一而不分故能應萬物此君子所以虛心而不動也

愚謂心虛者無物欲之窒也虛則一一則能應萬物

又曰先天學心法也圖皆自中起萬化萬事生乎心也張氏曰先天圖自坤而生者始於復自幹而生者始於姤皆在天地之中者心也故先天之學爲心法而主乎誠

又曰言之於口不若行之於身行之於身不若盡之於心言之於口人得而聞之行之於身人得而見之盡之於心神得而知人之聰明猶不可欺況神之聰明乎是知無愧於口不若無愧於身無愧於身不若無愧於心無口過易無身過難無身過易無心過難

南軒張氏旣記時習之室又曰夫習之有斷絕者心過有以害之也心過尢難防一萌於中𨿽非視聽所及而吾時習之功已間斷矣察之緩則滋長矣惟人安於故常以爲微而忽焉此豈可使之熟也哉今日一念之差而不痛以求攺則明日玆念重生矣積而熟時習之功銷矣不兩立也是以君子懼焉萌於中必覺覺則痛懲而絕之如分桐葉然不可復續如此則過境自疏時習之功專以至於徳以凝道顏子之不貳一絕不復生也故名吾室曰不貳○按南軒之用力於遏絕心過也如此可爲學者法故附焉

張子曰心淸時少亂時多其淸時視明聽聰四體不待覊束而自然防謹其亂時反是何也蓋用心未熟客慮多而常心少也習俗之心未去而實心未完也人又要得剛剛則守得定不回進道勇敢

朱子曰張子此言大段精切又曰客慮是泛泛底思慮習俗之心便是從來習染偏勝等心實心是義理底心

又曰正心之始當以己心爲嚴師凡有動作則知所懼如此一二年間守得牢固則自然心正矣又曰定然後有光明若常移易不定何由光明易大抵以艮爲止止乃光明

下文云故大學定而至於能慮人心多則無由光明○愚按多者思慮紛雜之謂

又曰大其心則能體天下之物物有未體則心爲有外世人之心止於見聞之狹聖人盡性不以見聞梏其心其視天下無一物非我孟子謂盡心則知性知天以此天大無外故有外之心不足合天心

問體之義如何朱子曰此是置心在物中究見此理如格物致知之意與體物之體不同此體字是體察之體否曰須認得如何喚做體察今官司文書行移所謂體量體究是這樣體字或曰是將自家這身入那事物裏面去體認否曰然猶云體羣臣也程子曰天理一字卻是自家體帖出來是這樣體字○橫渠云云蓋天大無物不包物理所在一有所遺則吾心爲有外便與天心不相似○孟子云云此自是橫渠意孟子本意只是說窮理之至則心自然極其全體而無餘非是要大其心而後知性知天也○問如何是有外之心曰只是有私意便內外扞格只見得自家身已凡物皆不與己相關便是有外之心橫渠此說固好只管如此說相將便無規矩無歸著且如夫子爲萬世道徳之宗都說得語意平易從得夫子之言便是無外之實若便要說天大無外則此心便易瞥入虛空裏去○愚按朱子云云蓋慮其至此學者未可以是遽疑張子之說也

又曰心大則百物皆通心小則百物皆病

問云云朱子曰此心小是卑陋狹隘事物來都沒柰何打不去只管見礙都是病如要敬則礙和要仁則礙義要剛則礙柔這里只著得一个更著兩个不得爲敬便一向拘束爲和便一向放肆仁便煦煦姑息義便粗決裂心大便能容天下萬物有這物皆有這道理有那物則又有那道理並行而不相悖並育而不相害

山楊氏曰列子言廢心用形心不可廢也孟子曰勿忘勿助長也廢則防矣廢心而用形是殆猖狂妄爲烏能中乎

愚按廢心用形之說形動而心不動也今佛氏之語亦然

又曰孟子一部只是要正人心教人存心養性収其放心至論仁義禮智則以惻隠羞惡辭讓是非之心爲之端論邪說之害則曰生於其心害於其政論事君則欲格君心之非千變萬化只說從心上來人能正心則事無足爲者矣

問正心誠意如何便可以平天下曰後世自是無人正心正得心其效自然如此此心一念之間毫髮有差便是不正

其全文云須是於喜怒哀樂之未發得其所謂中於已發得其所謂和然後謂之正今按未發一語以程子才思則是已發之說質之有所未安故刪去

朱子曰自古聖賢皆以心地爲本

古人言志帥心君須心有主張始得

心在羣妄自然退聽

學者常用提省此心使如日之升則羣邪自息

其下云他本自光明廣大自家只著些子力去提省照管他便了不要苦著力苦著力反不是

人之一心當應事時常如無事時乃善

三國朱然終日欽欽如在行陣學者持此則心嘗不放矣

學者爲學且要收拾此心都在義理上安頓則久而於物欲自輕於義理自重

其下云須是義理之心重於物欲則見理必端的自有欲罷不能之意其於物欲自無暇及之矣

學者工夫只在喚醒上

或問人放縱時自能收斂莫是喚醒否曰放縱只爲昏昧之故能喚醒則自不昏昧不昏昧則自不放縱矣

心之虛靈無有限量如六合之外思之卽至前乎千百世之已往後乎千萬世之方來皆在目前人爲利欲所昏所以不見此理

又因論心先生曰這个神明不測至虛至靈是甚次第然人莫不有此心多是但有利欲被利欲將這个心包了

人心虛靈無所不明禽獸則昏人若以私欲蔽其虛靈卽是禽獸矣人與禽獸不同惟此而已

人須是掃去气稟私欲使胸次虛靈洞徹吾之心卽天地之心而今講學便要去得不與天地相似處

心無限量與天地同其大但爲物欲間隔故小爾又曰此心曠然無一毫私意直與天地同量便有天下一家中國一人底意思

心只放寛平不要先有私意隔礙

聖人之心曠然如太空了無一物

聖人之心如鑑事物之來若大若小四方八面莫不順而應之此心元不曾有此物自古無放心底聖賢一念之微所當深謹心不專靜純一故思慮不精明要須養得此心虛明專靜使道理從此流出乃善

問知覺是心之靈固如此抑气之爲邪曰不專是气是先有知覺之理理未知覺气聚成形理與气合便能知覺

又曰所覺者心之理能覺者气之靈○問心是知覺性是理心與理如何得貫通爲一曰不須去貫通本來貫通問如何本來貫通曰理無心則無著處○問五行在人爲五臟然心卻具得五行之理以心虛靈之故否曰心屬火是个光明發動底物所以具得許多道理

又發明心字曰一言以蔽之曰生而已矣天地之大徳曰生人受天地之气以生故此心之仁則生矣

問心之爲物眾理具足所發之善固出於心至所發不善皆气稟物欲之私亦出於心否曰固非心之本體然亦是出於心也又問此所謂人心否曰然又問心有善惡否曰心是動底物事自然有善惡且如惻隠是善也見孺子入井而無惻隠之心便是惡矣離著善便是惡然心之本體未嘗不善

孔子不說心只就事實上說孟子始說心

愚謂孔子𨿽不言心然其教人於言忠信行篤敬居處防執事敬與人忠上用功則所謂存心收放心固在其中矣又四非三戒絕四正心上功夫又四勿三戒知其非禮而勿之者心也知其當戒而戒之亦心也子絕四意必固我皆心之病也好仁惡不仁者心之正也則孔子未嘗不言心特不指言其本體耳此孔孟所以同道也

學問之道無他求其放心而已矣又曰凡有四端於我者知皆擴而充之矣孟子之言甚善人之一心在外者要收入來在內者要推出去孟子一部書無非此意又曰世間只有个闔辟中外人以自體察取心一本云心在外者要收向裏心在內者卻推出去一收一放一闔一辟道理森然○愚謂收之使入者大本之所以立推之使出者逹道之所以行不收是謂無體不推是謂無用太極之有動靜人心之有寂感一而已矣

人心活物當動而動當靜而靜動靜不失其時則其道光明是乃本心全體大用如何須要棲之淡泊然後爲得且此心果爲何物又何如其棲也耶

答許順之棲心淡泊語

右專言心

西山讀書記卷三﹤子部﹐儒家類﹐西山讀書記﹥

欽定四庫全書

西山讀書記卷四

宋眞徳秀撰

志

書旅獒玩人喪徳玩物喪志志以道寜言以道接蘇氏曰玩物則志以物移故喪志喪則中亂故志以道寧○愚按玩有戱狎意有耽著意凡人於物所不可無若耽玩不捨則喪志矣非獨聲色貨利爲然𨿽書史圖畫之淸玩而著之其害亦然若謝氏記誦之博程子猶以此譏之惟以道養志則志不爲物所移故曰志以道寧

子曰三軍可奪帥也匹夫不可奪志也

侯氏曰三軍之勇在人匹夫之志在已故帥可奪而志不可奪如可奪則不可謂之志矣○南軒曰此所謂志謂守其道而不渝如虞人非其招不往之類是也若守認私意而不知徙義則是失其所主謂之任意則可非志也○孟子士尙志別見

右專言志

志气

公孫丑問曰夫子加齊之卿相得行道焉𨿽由此覇王不異矣如此則動心否乎孟子曰否我四十不動心朱子曰丑蓋設問孟子若得位而行道則𨿽由此而成覇王之業亦不足怪任大責重如此亦有所恐懼疑惑而動其心乎四十彊仕君子道明徳立之時孔子四十而不惑亦不動心之謂

曰若是則夫子過孟賁逺矣曰是不難告子先我不動心

孟賁勇士告子名不害孟賁血气之勇醜蓋借之以贊孟子不動心之難孟子言告子未爲知道乃能先我不動心此亦未足爲難也

曰不動心有道乎曰有

程子曰心有主則能不動矣

北宮黝之養勇也不膚撓不目逃思以一毫挫於人若撻之於市朝不受於褐寛博亦不受於萬乘之君視刺萬乘之君若刺褐夫無嚴諸侯惡聲至必反之

黝蓋刺客之流以必勝爲主而能不動者也

孟施捨之所養勇也曰視不勝猶勝也量敵而後進慮勝而後防是畏三軍者也捨豈能爲必勝哉能無懼而已矣

捨蓋力戰之士以無懼爲主而能不動者也

孟施捨似曾子北宮黝似子夏夫二子之勇未知其孰賢然而孟施捨守約也

黝務敵人捨專守己子夏篤信聖人曾子反求諸已故二子之與曽子子夏𨿽非等倫然論其气象則各有所似賢猶勝也約要也言論二子之勇則未知誰勝論其所守則捨比於黝爲得其要也

昔者曾子謂子襄曰子好勇乎吾嘗聞大勇於夫子矣自反而不縮𨿽褐寛博吾不惴焉自反而縮𨿽千萬人吾往矣

此言曾子之勇也子襄曾子弟子也夫子孔子也縮直也檀弓曰古者冠縮縫又曰棺束縮二衡三惴恐懼之也往往而敵之也

孟施捨之守气又不如曾子之守約也

言孟施捨𨿽似曾子然其所守乃一身之气又不如曾子之反身循理所守尢得其要也孟子之不動心其原蓋出於此守約云者言其所守之得其要爾非以約爲一物而可守也蓋黝捨皆守气以養勇然以黝比捨則捨之守爲得其要至以捨而比曾子則曾子所守尢得其要也

曰敢問夫子之不動心與告子之不動心可得聞與告子曰不得於言勿求於心不得於心勿求於气不得於心勿求於气可不得於言勿求於心不可夫志气之帥也气體之充也夫志至焉气次焉故曰持其志無其气

此一節公孫丑之問孟子誦告子之言又斷以己意而告之也告子謂於言有所不逹則當捨置其言而不必反求其理於心於心有所不安則當力制其心而不必更求其助於气此所以固守其心而不動之速也孟子旣誦其言而斷之曰彼謂不得於心而勿求於气者急於本而緩於末猶之可也謂不得於言而勿求於心則旣失於外而遂遺其內其不可也必矣然凡曰可者亦僅可而有所未盡之辭耳若論其極則志固心之所之而爲气之將帥然气亦人之所以充滿於身而爲志之卒徒者也故志固爲至極而气卽次之人固當敬守其志然亦不可不致養其气蓋其內外本末交相培養此則孟子之心所以未嘗必其不動而自然不動之大略也○言𨿽發乎口而實出於心內有蔽陷離窮之病則外有詖淫邪遁之失不得於言而每求於心則其察理日益精矣孟子所以知言養气爲不動心之本者用此道也而告子反之是徒知言之發於外而不知其出於中亦義外之意也其害理深矣故孟子斷然以爲不可

旣曰志至焉气次焉又曰持其志無其气者何也曰志壹則動气气壹則動志也今夫蹶者趨者是气也而反動其心

孟子言志之所向專一則气固從之然气之所在專一則志亦反爲之動所以旣持其志又必無其气也程子曰志動气者什九气動志者什一集義程子曰持其志無暴其气內外交相養也又曰气壹則動志非獨蹶趨藥也酒也亦是然志動气多气動志少𨿽气亦能動志然亦在持其志而已

敢問夫子惡乎長曰我知言我善養吾浩然之气知言者盡心知性凡天下之言無不有以究極其理而識其是非得失之所以然也浩然盛大流行之貌气郎所謂體之充者本自浩然失養故餒惟孟子爲能善養以復其初也蓋惟知言則有以明夫道義而於天下之事無所疑養气則有以配夫道義於天下之事無所懼此其所以當大任而不動心也

敢問何謂浩然之气曰難言也

程子曰觀此一言則孟子實有是气可知矣

其爲气也至大至剛以直養而無害則塞於天地之間至大初無限量至剛不可屈撓蓋天地之正气而人得以生者其體段本如是也惟其自反而縮則得其所養而又無所作爲以害之則其本體不虧而充塞無間矣程子曰天人一也更不分別浩然之气乃吾气也養而無害則塞乎天地一爲私意所蔽則歉然而餒知其小也謝氏曰浩然之气須於心得其正時識取又曰浩然是無虧欠時○集義程子曰內直則其气浩然養之至則爲大人○又曰石曼卿詩云樂意相關禽對語生香不斷樹交花此語形容得浩然之气又曰主一無適敬以直內便有浩然之气

其爲气也配義與道無是餒也

配者合而有助之意義者人心之裁制道者天理之自然餒饑乏而气不充體也言人能養成此气則其气合乎道義而爲之助使其行之勇決無所疑憚若無此气則其一時所爲𨿽未必不出於道義然其體有所不充則亦不免於疑懼而不足以有爲矣

是集義所生者非義襲而取之也行有不慊於心則餒矣我故曰告子未嘗知義以其外之也

集義猶言積善蓋欲事事皆合於義也襲掩取也如齊侯襲莒之襲言气𨿽可配乎道義而其養之之始乃由事皆合義自反常直是以無所愧怍而此气自然發生於中非由只行一事偶合於義便可掩襲於外而得之也慊快也足也言所行一有不合於義而自反不直則不足於心而其體有所不充矣然則義豈在外哉告子不知此理乃曰仁內義外而不復以義爲事則必不能集義以生浩然之气矣上文不得於言勿求於心卽義外之意

必有事焉而勿正心勿忘勿助長也無若宋人然宋人有閔其苗之不長而揠之者芒芒然歸謂其人曰今日病矣予助苗長矣其子趨而往視之苗則稿矣天下之不助苗長者寡矣以爲無益而捨之者不耘苗者也助之長者揠苗者也非徒無益而又害之

必有事焉而勿正趙氏程子以七字爲句近世或並下文心字讀之者亦通必有事焉有所事也如有事於顓臾之有事正預期也春秋傳曰戰不正勝是也如作正心義亦同此與大學之所謂正心者語意自不同也此言養气者必以集義爲事而勿預期其效其或未充則但當勿忘其所有事而不可作爲以助其長乃集義養气之節度也揠防也芒芒無知之貌其人家人也病疲倦也捨之而不耘者防其所有事揠而助之長者正之不得而妄有作爲者也然不耘則失養而已揠則反以害之無是二者則气得其養而無所害矣如告子不能集義而欲彊制其心則必不能免於正助之病其於所謂浩然者蓋不惟不善養而又反害之矣○孟子是義精理明天下之物不足以動其心不是把捉得定○北宮黝孟施捨所以不動者皆彊制於外不是存養之致故又舉曾子之言云自反縮與不縮所以動與不動只在方寸之間若仰不愧俯不怍看如何大利害皆不足以易之若有一毫不直則此心便索○告子不動心是硬把定○問气體之充與下面浩然之气兩个气字大意似同而精微宻察處略似有異前面气字若專主形於外者而言後面气字若專主發於外者而言先生曰气無二義但浩然之气乃指其本來體段而言謂體之充者泛言之耳然亦非外此而別有浩然之气也○持其志無暴其气是兩邊做工夫○古人在車則聞鸞和行則有佩玉凡此皆所以無暴其气今人旣無此不知如何而爲無暴曰凡人多動作多笑語做力所不及底事皆是暴其气學者要須事事節約莫教過當此便是養气之道○問遺書曰志一動則動气气一動則動志外書曰志專一則動气气專一則動志二說孰是曰此必一日之語學者同聽之而所記有淺深志一動則動气气一動則動志此言志動气動又添入一動字了故不若後說所記得其本防蓋曰志專一則固可以動其气而气專一亦可以動其志也○知言養气𨿽是兩事其實相關正如致知格物正心誠意之類○知言便是窮理不先窮理見得是非如何養得气○浩然之气淸明不足以言之才說浩然便有个廣大剛果意思如長江大河浩浩然而來也富貴貧賤威武不能淫移屈之類皆低不可以語此問浩然之气卽是人所受於天地之正气否先生曰然又問與血气如何曰只是一气義理附於其中則爲浩然之气若不由義而發則只是血气養成浩然之气則與天地爲一更無限量○天下莫彊於道義當然是義總名是道以道義爲主有此浩然之气去助他方始勇敢果決以進如君有過臣諌之是義也然有冒死而不顧者便是有浩然之气去助此義如合說此話卻恧縮不敢言便是气餒便是欿然之气問合而有助助字之訓如何先生曰道義是虛底物本自孤單得這气貼起來便自張主無所不逹李先生曰配是襯貼起來○李復潏水集有一段說浩然之气只是要仰不愧俯不怍便自然無怯懼其言𨿽麄卻盡此章之意○又曰浩然之气孔子有兩句說盡了曰內省不疚夫何憂何懼○所謂以直養而無害乃自反而縮之意○集義只是事事皆直俯仰不愧便是浩然之气只將自家身體看到無私曲處自然有此气象所以上蔡說於心得其正時識取伊川將至大至剛以直與坤卦直方大同說不必如此且只將孟子自看便見孟子說得麄易卻說得細○至大至剛者乃气之本體如此但人不能養之而反害之故其大者小剛者弱耳○志動气是源頭濁下流亦濁气動志卻是下流壅而不泄反濁了上面至大至剛以直趙臺已如此解直養之說伊川嫌其以一物養一物故欲從趙注舊嘗用之後來反覆推究卻是至大至剛作一句以直養而無害作一句者爲得孟子之意蓋聖賢立言首尾必相應如雲自反而縮便有直養意思李端伯所記明道語未必不親切但伊川又自主張得別故有此議論今欲從明道之說○集義是歲月之功襲取是一朝一夕之事從而掩取終非己有○至大至剛气之本體以直養而無害是用功處塞乎天地乃其效也○天地之气無處不到無處不透𨿽金石不能遏人便是稟得這个气無欠闕所以程子曰天人一也更不分別浩然之气乃吾气也云云○古人臨之以死生禍福而不變敢去罵賊敢去殉國是他養得這气大了故無所懼○人之气當於平時存養有素故遇事之際以气助其道義而行之若於气上存養有所不足遇事之際便有十分道理亦畏怯而不敢爲如朝廷欲去一小人我道理旣直有甚怕他不敢動著知其爲小人而不敢去只是這气衰其气如此便是合下無工夫○气只是一个气但從義理中出來者卽浩然之气從血肉身中出來者爲血气之气耳○道則是物我公共自然之理義則吾心之能斷制者所用以處此理者也○世有理直而不能自明者正爲無气耳譬如利物可以斬割須有力者乃能用之若自無力利物何爲○孟子許多論气處只在集義所生一句上或問集義曰只是無事不求个是而已○集義只是件件事要合冝自然積得多○有人不因集義合下來便恁地剛勇如何曰此是麄气便是北宮黝孟施捨之勇底亦終有餒時○問貫之看浩然之气處如何曰見集義意思是要得安穏如講究書中道理便也要見得安穏曰此又是窮理不是集義集義行底工夫窮理是做知言工夫能窮理然後能知言○配義與道者大抵以坤配乾必以乾爲主以妻配夫必以夫爲主以气配道義必竟以道義爲主而气隨之是气常隨著道義○必有事焉而勿正卻以鳶飛魚躍言之此莫是順天理自然之意否曰孟子之說只是就養气上說程子說得又髙須是看孟子了又看程說便見得孟子只說勿忘勿助長程先生之言於其中自有一个自然底气象或問必有事焉而勿正曰正是等待之意如一邊集義一邊在此等待那气生今日等不見明日又等不見等來等去便卻去助長○侯師聖說而勿正心伊川舉禪語爲說曰事則不無擬心則差當時於此言下便有省悟某甚疑此語引得不相似必有事是須有事於此勿正心是不須恁地等待今說擬心則差是如何言須擬之而後言行須擬之而後動方可中節不成不擬不議只恁地去此語似禪某不敢取○有事有事於集義也勿正謂勿預期等待他聽其自充也○集義如藥頭必有事勿正心勿防勿助長如制度○必有事焉勿正心勿防勿助長是養气中一節目不要等待不要催促

何謂知言曰詖辭知其所蔽淫辭知其所陷邪辭知其所離遁辭知其所窮生於其心害於其政發於其政害於其事聖人復起必從吾言矣

此公孫丑復問而孟子答之也詖偏陂也淫放蕩也邪邪僻也遁逃避也四者相因言之病也蔽遮隔也陷沈溺也離叛去也窮困屈也四者亦相因則心之失也人之有言皆本於心其心明乎正理而無蔽然後其言平正通逹而無病茍爲不然則必有四者之病矣卽其言之病而知其心之失又知其害於政事之決然而不可易者如此非心通於道而無疑於天下之理其孰能之彼告子者不得於言而不肯求之於心至爲義外之說則自不免四者之病其何以知天下之言而無所疑哉程子曰心通乎道然後能辧是非如持權衡以較輕重孟子所謂知言是也又曰孟子知言正如人在堂上方能辧堂下人曲直若猶未免雜於堂下眾人之中則不能辧決矣○集注四十彊仕君子道明徳立之時孔子四十而不惑亦不動心之謂李貫之曰愚謂明則不疑立則不懼然未有不明而能立者故知言養气𨿽二者並進而其序必以知言爲先孔子不惑亦不疑之謂不惑則自不動矣○又程子曰天人一也浩然之气卽吾气也集注曰至大云云蓋天地之正气而人得以生者體段本如是李貫之謂程子又嘗雲气有不善性則無不善今諸先生之說止言人之稟气莫非天地之正气而不復言夫昏明彊弱之不齊豈其說猶有未備邪黃勉齋答以爲有天地之性有气質之性形而後有气質之性然天地之性亦未嘗不存孟子言養性於气質之中養天地之性孟子言養气於气質之中養天地之气孟子言養吾浩然之气則是本來完足其曰集義所生亦猶火始然泉始逹擴而充之耳非昔也惡而今也善昔也無而今也有云云公晦答則謂孟子言性只謂天地之性而不及气質之性孟子言气止謂天地之气而不及气質之气蓋極本窮源之論也自本源而論之性無有不善气無有不正能明乎是能養乎是而又力行以求至乎是則吾性卽天地之性而气質之性有不善者亦化而爲善矣吾气卽天地之气而气質之气𨿽未正者亦轉而爲正矣此孟子之本指也○又貫之問石曼卿詩云云公晦答謂此與濓溪前艸不除云與自家意思一般者非程子體道之深不能及此極可玩味也又程子曰敬以直內便有浩然之气張子曰惟直內則浩然之气當處生李貫之疑其太快以爲欠卻集義工夫公晦答曰程張二說皆未及集義然茍能一日用力於此則心廣體胖气象自別試自驗之可見但孟子之意卻主集義而言耳若一事合義亦當處便生如此積累以至於成集字可細味也貫之又疑謝氏說曰浩然之气須於心得其正時識取人於朝夕之間豈無心得其正之時然使其未有集義之功則充塞天地之气象豈可想象而識公晦答曰謝氏云云非謂眾人昏荒放肆之中爲能識而得之也學者自事其心一旦靜定義理昭著從此體認見得分明遂持養而充廣之則盛大流行之體可馴致矣以上數條頗有發明今附此

右兼言志气

气

孔子曰君子有三戒少之時血气未定戒之在色及其壯也血气方剛戒之在鬭及其老也血气旣衰戒之在得

朱子曰血气形之所恃以生者血陰而气陽也隨時知戒以理勝之則不爲血气所使也○範氏曰聖人同於人者血气也異於人者志气也血气有時而衰志气則無時而衰也少未定壯而剛老而衰者血气也戒於色戒於鬭戒於得者志气也君子養其志气故不爲血气所動是以年彌髙而徳彌邵也

荀子治气養心之術血气剛彊則柔之以調和智慮漸深則一之以易良勇膽猛戾則輔之以道順齊給便利則節之以動止狹隘褊小則廓之以廣大卑濕重遲貪利則抗之以髙志庸眾駑散則劫之以師友怠慢僄棄則照之以禍災愚欵端慤則合之以禮樂通之以思索按荀子之言不皆純粹匡衡治性大意略同而其疵反少己見气質篇

程子曰義理與血气常相勝只看消長分數多少爲君子小人之別義理所得漸多自然知得血气消散得漸少消盡爲大賢

气有善不善性則無不善也人之所以不知善者气昏而塞之爾孟子所以養气者養之至則淸明者全而昏塞之患去矣

人患乎懾怯者蓋气不充不素養故也

驕气盈吝气歉

解論語使驕且吝章朱子曰愚謂驕吝𨿽有盈歉之殊然其勢常相因蓋驕者吝之枝葉吝者驕之根本故嘗驗之天下之人未有驕而不吝未有吝而不驕者也○南軒曰驕者气盈挾其有也吝者气歉懷不足也害徳者固多端而二者其總目與蓋役於血气者不失之盈則失之歉耳

張子曰戲謔不惟害事志亦爲气所流不戱謔亦持气之一端

按韓子與張籍書曰昔者夫子猶有所戱詩曰善戱謔兮不爲虐兮記曰張而不弛文武不能也惡害其爲道哉而張子乃云爾何邪蓋牛刀之言夫子特以發子遊而非正言爾故曰戱衛武公之戱曰善曰不爲虐則和而有節可知百日之蠟一日之澤蓋是日也恣民之宴樂以休其勞非文武自爲戱也若張子則持志養气之功嚴惟恐戱言戱動以害之故旣爲東銘又發此語學者試以身體之當戱謔時志能不爲气所流否然後知張子眞藥石之言未可以夫子武公自諉也

上蔡謝氏曰气動其心和其气所以和其心也

五峯胡氏曰气感於物發如奔霆狂不可制惟明者能自反勇者能自斷

問謙卑自牧之義南軒張氏曰牧如牧羊使之馴服方可以言謙今人往往反以驕矜爲養气此特客气非浩然之气也

右專言气

意

論語子絕四毋意毋必毋固毋我

朱子曰絕無之盡者毋史記作無是也意私意也必期必也固執滯也我私己也四者相爲終始起於意遂於必畱於固而成於我也蓋意必常在事前固我常在事後至於我又生意則物欲牽引循環不窮矣程子曰此毋字非禁止之辭聖人絕此四者何用禁止張子曰四者有一焉則與天地不相似楊氏曰非知足以知聖人詳視而黙識之不足以記此○或問聖人從容中道而有所絕有所毋何邪曰絕非屏絕之絕蓋曰無之盡云爾毋無古通用故論語作毋而史記作無然經傳多以無爲有無之稱毋爲禁止之辭則當以史記爲正曰四者之說其詳柰何曰無意者渾然天理不任私意無必者隨事順理不先期必也無固者過而不畱無所凝滯也無我者大同於物不私一身也○問云云先生曰須知四者之相因凡人作事必先起意不問理之是非必欲其成而後已事旣成又復執滯不化是之謂固三者只成就得一个我及至我之根源愈大少間三者又從這里生出我生意意又生必必又生固又歸宿於我正如元亨利貞元了亨亨了又利利了又貞循環不已但有善不善之分爾○問意必固我伊川以發而當者理也發而不當者私意也此語是否曰不是如此所謂毋意者是不任己意只看道理如何見道理當如此便順理做將去自家無些子私心所以謂之毋意若才有些安排布置底心便是任私意縱使發而偶然當理也只是私意未說到當理在伊川之語想是被門人錯記了不可知○南軒曰夫子之於四者非待有所禁止蓋自無有耳絕云者所以見其無之甚也至於在學者而言於是四者必用工以克去之四者亡而後天理得

大學所謂誠其意者毋自欺也

詳見後誠意章○按前章言毋意此章言誠意正當參觀山楊氏曰所謂毋意者毋私意而已若誠意則不可無○南軒曰伊川解毋意惟曰無私意釋氏則和誠意亦無○按近世有宗江西之學者亦曰心如太空意如浮雲故以大學誠意爲非聖人之言正如釋氏之失也

程子曰意與誌異志是所存處意是發動處如先意承志自不同也○或問橫渠言志陽而意陰志剛而意柔南軒張氏曰外書云云尋常人多於發動處差且休論放僻邪侈一日間是多少閒思想此便是欲若聖人則意純是理故無所不通而有感應之妙如今且靜坐收拾身心然後可以爲學不然𨿽講誦何益又曰王介甫言志者心之所之伊川謂心之所存爲志謂所之則有是有非存則主宰在我矣意乃心之所之也曰意曰欲曰思則有是有非矣○愚按朱子論志多從王氏之說南軒則從程子之說學者當詳味之

張子曰不得已當爲而爲之𨿽殺人皆義也有心而爲之𨿽善皆意也正己而物正大人也正己而正物猶不免有意之累也有意爲善利之也假之也無意爲善性之也由之也有意在善且爲未盡況有意於未善乎仲尼絕四自始學至成徳竭兩端之教也

朱子曰橫渠之意謂聖人以此四者禁止學者使勿爲故云云

志陽而意陰志剛而意柔志公而意私

朱子曰志者心之所之是一直去底意又是志之經營往來底凡營爲謀度皆意也所以橫渠云志公而意私問情比意如何曰情又是意底骨子志與意皆屬情情字較大

志公而意私然則志果皆善而意果皆惡乎曰以志意對言則誠如橫渠之說亦猶陰與陽對則陽爲剛爲善爲君子陰爲柔爲惡爲小人此其陰陽之大分也若析而言之則陽之中自有善有惡陰之中亦有善有惡周子所謂剛陽善惡中是也以志言之則孔子所謂不可奪志孟子所謂持志尙志固善也若論語所謂季孫之惑志左氏所謂崔子之大志公子圍之異志南蒯之逺志谷梁氏所謂魯惠公之邪志孟子所謂其志將以求食也非惡乎以意言之若孔子之毋意固非善矣大學之所謂誠意則意獨非善乎故學記離經辧志朱子謂辧其爲義爲利爲君子爲小人也以此言之則志非皆善而意非皆惡也灼然矣

右專言意【兼言志意附】

思

書禹拜曰都帝予何言予思日孜孜

臯陶曰都愼厥身修思永

觀聖賢之以思爲事如此學者其可廢思哉

說命髙宗防黙思道夢帝賚予良弼

程子曰髙宗至誠思得賢相寤寐不防故眹兆先見於夢此理之常問髙宗往求說耶說來入夢邪曰譬如懸鏡於此有物必照亦非鏡往照物亦非物來入鏡大抵人心虛明善則先知不善亦先知之○範太史曰中庸曰誠則形形則著揚雄曰人心其神矣乎髙宗之夢蓋誠之形而心之神也○愚謂防黙思道一句最冝深玩非獨人主宅憂之際當然學者平居求道亦所當然惟深味之乃有見爾○或謂髙宗因思而夢說得無近怪矣乎曰積誠之極可與天通此感應之常理耳古之孝子固有得鯉於層冰得筍於深冬者人皆以爲孝誠所格何獨於夢說而疑之耶叔孫穆子之夢豎牛事亦類此但髙宗誠其思故夢亦誠叔孫邪其思故夢亦邪爾

洪範二五事一曰貌二曰言三曰視四曰聽五曰思思曰睿

孔氏曰思通於微

睿作聖

於事無不通謂之聖○南丰曾氏曰思者所以充人之材以至於其極聖者人之極也孟子曰或相倍蓰而無算者不能盡其材者也弗思耳矣蓋思之於人也如此然而或曰不思而得者何也蓋自誠而明者不思而得堯舜性之者也自明而誠者思之弗得弗措也湯武身之者也○程子曰思曰睿思慮久後睿自然生若於一事上思未得且別換一事思之不可專守著一事蓋人之知識於這里蔽著𨿽彊思亦不通也又曰思曰睿致思如掘井初有混水久後稍引動得淸者出來人思慮始皆混濁久自明快

大傳易無思也無爲也寂然不動感而遂通天下之故非天下之至神其孰能與於此

朱子曰易指蓍卦無思無爲言其無心也寂然者感之體感通者寂之用人心之妙其動靜亦如此○寂感本是說易諸家後來就人上說亦通○問寂感曰寂然是體感是用當其寂然時理固在此必感而後發如仁感爲惻隠未感時只是仁義感爲羞惡未感時只是義問胡氏說此多指心作已發曰不然縱使已發感之體固在所謂動中未嘗不靜如此則流行發見而卓然不可移今只指作已發一齊無本了終日只得奔波急迫而已○易無思也無爲也寂然不動忠也敬也立大本也感而遂通天下之故恕也義也行逹道也○易曰無思也無爲也寂然不動感而遂通天下之故其寂然者無時而不感其感通者無時而不寂是乃天命之全體人心之至正所謂體用一源流行而不息者也疑若不可以時處分矣然於其未發也見其感通之體於其已發也見其寂然之用亦各有當而實未嘗分焉故程子曰中者言寂然不動者也和者言感而遂通者也然中和以性情言者也寂感以心言者也中和蓋所以爲寂感也

咸九四貞吉悔亡憧憧往來朋從爾思

程子曰感者人之動也故皆就人身取象拇初六取在下而動之微腓六二取先動股九三取其隨九四無所取且言感之道不言感其心感乃心也四在中而居上當心之位故爲感之主而言感之道貞正則吉而悔亡感不以正則有悔也又四說體居陰而應初故戒於貞感之道無所不通有所私蔽則害於感通乃有悔也聖人感天下之心如寒暑雨無不通無不應者亦貞而已矣貞者虛中無我之謂也夫貞一則無感而不通若往來憧憧然用其私心以感物則思之所及者有能感而動所不及者不能感也是其朋類則從其思也以有系之私心旣主於一隅一事豈能無所不通乎

子曰天下何思何慮天下同歸而殊塗一致而百慮天下何思何慮

程子曰夫子因咸卦論感通之道夫以思慮之私心感物所感狹矣天下之理一也途𨿽殊而其歸則同慮𨿽百而其致則一𨿽物有萬殊事有萬變統之以一則無能違也故貞其意則窮天下無不感通焉故曰天下何思何慮用其思慮之私心豈能無所不感也○楊氏曰憧憧往來朋從爾思夫思能緣其類而已不能周也所謂朋從者以類而應故也故孔子曰天下何思何慮夫感猶鏡也居其所而物自以形來則所鑑者廣若執鏡隨物以度其形其照幾何或曰無思所以體道有思所以應世此爲不能易之義也易所謂正思者以謂無所事乎思云爾故其於天下之故一誠通之而已今人不能誠是以有思又曰不能無思此何理哉○朱子曰此引咸九四爻辭而釋之言理本無二而殊途百慮莫非自然何以思慮爲哉必思而從則所從者亦狹矣

日往則月來月往則日來日月相推而明生焉寒往則暑來暑往則寒來寒暑相推而歲成焉往者屈也來者信也屈信相感而利生焉

程子曰此以往來屈信明感應之理屈則有信信則有屈所謂感應也故日月相推而明生寒暑相推而歲成功用由是而成故曰屈信相感而利生焉感動也有感必有應凡動皆爲感感則必有應所應復爲感所感復有應所以不已也○朱子曰言往來屈信皆感應自然之常理如憧憧焉則入於私矣所以必思而後有從也

尺蠖之屈以求信也龍蛇之蟄以存身也精義入神以致用也利用安身以崇徳也過此以往未之或知也窮神知化徳之盛也

程子曰前云屈信之理矣復取物以明之尺蠖之行先屈而後信蓋不屈則無信信而後有屈觀尺蠖則知感應之理也龍蛇蟄藏所以存息其身而後能奮迅也不蟄則不能奮矣動息相感乃屈信也君子濳心精微之義所以致其用也濳心精微積也致用施也積與施乃屈信也利用安身以崇徳也承上文致用而言利其施用安處其身所以崇大其徳業也所爲合理則事正而身安聖人能事盡於此矣故云過此以往未之或知也○朱子曰因言屈信往來之理而又推以言學亦有自然之機也精研其義至於入神屈之至也然乃所以爲出而致用之本利其施用無適不安信之極也然乃所以爲入而崇徳之資內外交相養互相發也過此以往云云下學之事盡力於精義利用而交養互發之機自不能已自是以上則亦無所用其力矣至於窮神知化乃徳盛仁熟而自致耳然不知者往而屈也自致者來而伸也是亦感應自然之理而已張子曰气有陰陽推行有漸爲化合一不測謂神○天下何思何慮一句便先打破那个思字卻說个同歸殊途一致百慮又再說天下何思何慮謂何用如此憧憧往來而爲此朋從之思也日月寒暑之往來尺蠖龍蛇之屈伸皆是自然底道理今之爲學亦只是如此精義入神用力於內所以致用於外利用安身求利於外乃所以崇徳於內只是如此做將去𨿽至於窮神知化地位亦只是徳盛所致何思何慮之有○問思慮難一如何曰若見得道理分曉自無閒雜思慮人之所以思慮紛擾者只爲未見得實理若實見得此理更何待思慮天下何思何慮不知有甚事可思慮也○按上蔡對程子曰天下何思何慮子曰是則是有此理實卻發得太早在說了卻云恰好著工夫上蔡以爲善鍛錬人豈非何思何慮非學者所可遽及要必由思以入歟又張子曰精義入神事豫吾內求利吾外也利用安身素利吾外致養吾內也窮神知化乃養盛自至非思勉之能彊故崇徳而外君子未之或知也其論至矣學者當深味之

艮象曰兼山艮君子以思不出其位

程子曰上下皆山故爲兼山君子觀艮止之象而思安所止不出其位也位者所處之分也萬事各有其所得其所則止而安若當行而止當速而久或過或不及皆出其位也況逾分非據乎

曾子曰君子思不出其位

朱子曰此艮卦之象辭也曾子蓋嘗稱之範氏曰物各止其所而天下之理得矣故君子所思不出其位而君臣上下大小各得其職也○南軒曰位非獨職位之稱大而君臣父子微而一事一物之間當其時與其地所思有所止無所越皆爲不出其位也非有主於其中者能然乎

詩魯頌駉思無疆思馬斯臧

無疆言其思之深廣無窮也臧善也

思無期思馬斯才

無期言其思之久也才材力也

思無斁思馬斯作

斁厭也作奮起也

思無邪思馬斯䢐

思無邪誠也䢐行也

子曰詩三百一言以蔽之曰思無邪

呂氏曰僖公修牧馬之政以誠心行之故言思無疆思無期思無斁思無邪馬之所以臧才作䢐者其效也與衛風秉心塞淵騋牝三千之意同古之賢君誠心行善政皆若此不獨牧馬而已○朱子曰程子云云蓋行無邪未是誠思無邪乃可爲誠也又曰思無邪是表裏皆無毫髮之不正世人固有修飾於外而其中未必能純一惟至於思亦無邪斯可謂之誠

子曰學而不思則罔思而不學則殆

朱子曰不求諸心故昏而無得不習其事故危而不安○程子曰博學審問愼思明辧篤行五者廢其一非學也○問云云曰學是學其事如讀書便是學須緩緩精思其中義理方得且如做此事亦是學須思量此事道理是如何只恁下頭做不思這事道理則昧而無得若只空思索又不倚所做事上體察則心終是不安穏須是事與思互相發明

子曰吾嘗終日不食終夜不寢以思無益不如學也朱子曰此爲思而不學者言之蓋勞心以必求不若遜志而自得○以其事與前章相關故附焉

季文子三思而後行子聞之曰再斯可矣

程子曰爲惡之人未嘗知有思有思則爲善矣然至於再則已審三則私意起而反惑矣故夫子譏之朱子曰按季文子慮事如此可謂詳審而冝無過舉矣而宣公簒立文子乃不能討反爲之使齊而納賂焉豈非程子所謂私意起而反惑之驗歟是以君子務窮理而貴果斷不徒多思之爲尙○或問云雲天下之事以義理斷之則是非可否再思而已審以私意揣之則利害得喪萬變而無窮思止於再者聖人之以義制事而不汨於利害之私也

唐棣之華偏其反而豈不爾思室是逺而

朱子曰此逸詩也於六義屬興上兩句無意義但以起下兩句之辭耳其所謂爾亦不知其何所指也

子曰未之思也夫何逺之有

夫子借其言而反之蓋仁逺乎哉之意○程子曰聖人未嘗言易以驕人之志亦未嘗言難以沮人之進但曰未之思也夫何逺之有此言極有涵蓄意味深逺○南軒曰此夫子所刪去之詩以詩語之未安也故刪而不取詳味夫子斯言辭則抑意蓋無窮也夫道以爲易知乎則精微之際未易擇也以爲難知乎則其天然之理本自不隠也曰易則學者將忽而不之究曰難則學者將怠而不之進曰未之思也夫何逺之有而顯微之義循求之序亦涵蓄而備盡矣

孔子曰君子有九思視思明聽思聰色思溫貌思防言思忠事思敬疑思問忿思難見得思義

程子曰九思各專其一謝氏曰未至於從容中道無時而不省察也𨿽有不存焉寡矣此之謂思誠朱子曰視無所蔽則明聽無所壅則聰色見於面者貌舉身而言思問則疑不蓄思難則忿必懲思義則得不茍○或問九思曰公且道色與貌可以要得他溫防若是視聽如何要得聰明曰這只是誠了自會如此曰若如公說又卻都沒些事聖人教人意思不如此有物必有則一个物有一个道理況耳目聰明得之於天本來自合如此只爲私意蔽惑而失其理聖人教人不是理防一件其餘自會好須是逐一做工夫內外夾持起來恁地積累成熟便會無些子滲漏且道如何視明聽聰只是就視聽上理會視逺惟明聽徳惟聰如有一件可喜物在眼前便要看他便被他蔽了須是知得此物不當視便是見得逺不蔽於眼前近底故曰視逺惟明仁義忠信之言將耳常常聽著不好說話莫教入耳故曰聽徳惟聰○南軒曰九思當乎此則思入乎此天理之所由擴人欲之所由遏也然而是九者要當養之於未發之前而持之於旣發之後若但欲察之於流而收之於暫則多見其紛擾而無力矣

子張曰士見危致命見得思義祭思敬喪思哀其可已矣

朱子曰四者立身之大節一有不至則余無足觀南軒曰見危則致命見得則思義能決擇於義利之際也祭則思敬喪則思哀篤於本也○愚按見危致命獨不言思蓋臨難而死士節之常有所不必思故也○切問近思見言仁篇○中庸不思而得思之弗得弗措孟子思誠並見言誠篇

程子曰學原於思又曰思方有感悟處

問張旭學艸書見擔夫與公主爭道及公孫大娘舞劍而後悟筆法是心常思念至此而感發否曰然須是思方有感悟處若不思怎生得如此然可惜其畱心於書若移此心於道何所不至

問不深思則不能造於道不深思而得者其得易失然而學者有無思無慮而得者何也曰以無思無慮而得之者乃所以深思而得之也以無思無慮爲不思而自以爲得者未之有也

或問何以窒欲曰思

問云云莫是言欲心一萌當思禮義以勝之否朱子曰然又問思與敬如何曰人於敬上未有用力處且自思入庻幾有个把攬處思一字於學者煞有力○詳見治情篇

或問思慮𨿽多果出於正亦無害否曰且如宗廟主敬朝廷主莊軍旅主嚴此是也如發不以時紛然無度𨿽正亦邪

要息思慮便是不息思慮

或問云云朱子曰思慮息不得只敬便自然無

人有學未至而言至者循其言亦可以入道管子曰思之思之又重思之思之而不通鬼神將通之非鬼神之力也精气之極也循此言可以及道管子初不及此楊氏曰思可以作聖而君子於貌言視聽必有思焉謂有思皆邪可乎系辭曰易無思也無爲也寂然不動感而遂通天下之故非天下之至神其孰能與於此夫自至神而下蓋未能無思也惟無思爲足以感通天下之故而謂無思土木也可乎此非窮神知化未足與議也胡珵舉蘇氏說以問先生答之如此按蘇氏語曰孔子曰思無邪凡有思皆邪也而無思則土木也孰能使有思而非邪無思而非土木乎夫無思之思端正莊栗如臨君師未嘗一念放逸然卒無所思詳蘇氏本意蓋謂凡人有思則易入於邪無思則又如木土必也有思而非邪無思而非木土然後爲善其語意未爲差失非如山所云故朱子亦取焉○又荀子曰空石之中有人焉善射而好思耳目之欲接則敗其思蚊蝱之聲聞則挫其精是以辟耳目之欲而逺蚊蝱之聲閒居靜思則通思仁若是可謂微乎與孟子奕射意略同然其語近於莊列故不足取

右專言思

念慮

書多方乃惟爾商後王逸厥逸圖厥政不蠲烝天惟降時喪惟聖罔念作狂惟狂克念作聖天惟五年須暇之子孫誕作民主防可念聽

呂氏曰言紂𨿽當亡天尙以先哲王之故未忍遽絕而待其攺也紂固無能攺之事而有可攺之理聖狂罔克之機所謂可攺之理也聖者通明之稱𨿽曰通明不念則狂𨿽曰狂惑能念則通其機在念不念之間爾

伊訓曰弗慮胡獲弗爲胡成

說命慮善以動動惟厥時

論語子曰人無逺慮必有近憂

蘇氏曰人之所履者容足之外皆爲無用之地而不可廢也故慮不在千里之外則患在幾席之下朱子取之○南軒曰慮之不逺其憂卽至故曰近憂易於履霜卽曰堅冰至以見其憂之近也慮患於履霜之初則有以弭其憂矣○大學慮而後能得見本篇

右兼言念慮

情

記禮運何謂人情喜怒哀懼愛惡欲七者不學而能鄭氏曰按昭二十五年左傳天有六气在人爲六情謂喜怒哀樂好惡此之喜怒哀惡與彼同也此云欲則彼云樂也此云愛則彼云好也謂六情之外增一懼而爲七熊氏曰懼則怒中之小別以見怒而怖懼耳六气謂陰陽風雨晦明也按彼傳云喜生於風怒生於雨哀生於晦樂生於明好生於陽惡生於陰其義可知也○問七情喜愛欲發於陽怒哀惡懼發於陰否朱子曰然問怒如何屬陰曰怒畢竟屬義義屬陰怒與惡皆羞惡之發所以屬陰愛與欲相似欲又較深問欲屬水喜屬火愛屬木惡與怒屬金哀與懼亦屬水否曰然○問七情中愛與欲何以別曰愛是泛愛那物欲則有意於必得○哀與懼是從惻隠發蓋懼亦是怵惕之甚者但七情不可分配四端七情自於四端便貫通了○問欲與欲字有何分別答曰無心欲字虛有心欲字實

春秋傳子太叔曰民有好惡喜怒哀樂生於六气是故審則冝類以制六志哀有哭泣樂有歌舞喜有施捨怒有戰鬭喜生於好怒生於惡是故審行信令禍福賞罰以制死生生好物也死惡物也好物樂也惡物哀也哀樂不失乃能恊於天地之性是以長久

杜氏曰爲禮以制好惡喜怒哀樂六志使不過節按此云六志不云六情情者性之所發志者心之所之皆指動處而言故朱子曰志與意皆屬情○孟子四端見後五常篇朱子曰四者情也又曰四端理之發七情气所發

右專言情

治情

書太甲王拜手稽首曰予小子不明於徳自底不類欲敗度縱敗禮以速戾於厥躬

愚謂徳者得之於天者也不類猶不肖也天性本善人自昧之則反善而爲惡與天不相似矣欲者嗜好也縱者放肆也奉身當有度嗜好無節則敗度矣修身當有禮縱肆不防則敗禮矣二字乃太甲前日受病之源故至此首以自責

周武王杖銘曰惡乎危於忿防惡乎失道於嗜欲惡乎相忘於富貴

愚謂此銘蓋因杖以自警杖所以扶危者也忿防不戒亦能危身猶捨杖而傾跌也杖遵道而行者也嗜欲不戒違背正理猶行道而迷錯也杖徒行所用富貴而車馬則忘乎杖矣猶貧賤而戒懼富貴而驕肆則忘乎戒懼矣危字句斷下同

易象曰山下有澤損君子以懲忿窒欲

程子曰修己之道所當損者惟忿與欲○朱子曰觀山之象以懲忿觀澤之象以窒欲欲如污澤然其中穢濁解污染人須當塡塞了○問觀山之象以懲忿如何曰人怒時自是恁突兀起來故孫權云令人气湧如山○又云懲忿如摧山窒欲如塡壑

左昭二十五年宋公享昭子明日宴飲酒樂宋公使昭子右坐語相泣也樂祁佐退而告人曰今玆君與叔孫其皆死乎吾聞之哀樂而樂哀皆喪心也心之精爽是謂魂魄魂魄去之何以能久

昭子叔孫婼也杜氏曰哀樂可樂而哀也樂哀可哀而樂也

子曰吾未見剛者或對曰申棖子曰棖也欲焉得剛程子曰人有欲則無剛剛則不屈於欲謝氏曰剛與欲正相反能勝物之謂剛故長伸於萬物之上爲物揜之謂欲故常屈於萬物之下○顏回不遷怒憲問克伐怨欲不行並見後

司馬牛問君子子曰君子不憂不懼曰不憂不懼斯謂之君子矣乎子曰內省不疚夫何憂何懼

朱子曰由其平日無愧於心故能內省不疚而自無憂懼○晁氏曰不憂不懼由乎徳全而無疵故無入而不自得非實有憂懼而彊排遣之也○南軒曰聖人之所謂不憂不懼者以夫內自省察無所愧病故得其樂而物莫之攖也能進於是非君子乎曾子之守約蓋以此也使司馬牛而知所從事則勉之於己不然徒膠擾於憂懼之域何益哉

子曰惟仁者能好人能惡人

又好仁惡不仁者並見言仁篇

子貢曰君子亦有惡乎曰有惡惡稱人之惡者惡居下流而訕上者惡勇而無禮者惡果敢而窒者

朱子曰訕毀也窒不通也稱人惡則無仁厚之意下訕上則無忠敬之心勇無禮則爲亂果而窒則妄作故夫子惡之

曰賜也亦有惡乎惡徼以爲知者惡不孫以爲勇者惡訐以爲直者

惡徼以下子貢之言也徼伺察也訐謂攻發人之陰私○楊氏曰仁者無不愛則君子疑若無惡矣子貢之有是心也故問焉以質其是非○侯氏曰聖賢之所惡如此所謂惟仁人能惡人也

子曰惡紫之奪朱也惡鄭聲之亂雅樂也惡利口之覆邦家者

朱子曰朱正色紫間色雅正也利口防給覆傾敗也範氏曰天下之理正而勝者常少不正而勝者常多利口之人以是爲非以非爲是以賢爲不肖以不肖爲賢人君茍悅而信之則國家之覆也不難矣

曲禮曰敖不可長欲不可從志不可滿樂不可極鄭氏曰四者慢逰之道桀紂所以自禍也

樂記曰君子樂得其道小人樂得其欲以道制欲則樂而不亂以欲忘道則惑而不樂

孟子曰無爲其所不爲無欲其所不欲如此而已矣李氏曰有所不爲不欲人皆有是心也至於私意一萌而不能以禮義制之則爲所不爲欲所不欲者多矣能反是心則所謂擴充其羞惡之心者而義不勝用矣

孟子曰養心莫善於寡欲其爲人也寡欲𨿽有不存焉者寡矣其爲人也多欲𨿽有存焉者寡矣

朱子曰欲如口鼻耳目四肢之欲𨿽人之不能無然多而不節未有不失其本心者學者所當深戒也程子曰所欲不必深溺只有所向便是欲○集義程子曰孟子言養心莫善於寡欲欲寡則心自誠荀子言養心莫善於誠旣誠矣又何養此已不識誠又不知所以養○致知在所養養知莫過於寡欲○呂氏曰欲者感物而動也治心之道莫善於少欲少欲則耳目之官不蔽於物而心常寧矣心常寜則定而不亂明而不暗道之所由生徳之所自成也不存者梏亡之謂也寡欲之人則無梏亡之患矣其爲人也多欲則好動而無節妄作而失常善端所由喪而天理虧焉故𨿽有存焉寡矣是故心者性之用也可以成性可以失性得其養則道進而徳長所以成性失其養則反道敗徳所以失性云云又曰天下之難持者莫如心天下之易染者莫如欲○南軒曰有所向則爲欲多欲則百慮紛紜其心外馳尙何所存乎寡欲則思慮淡血气平其心虛寧而不存者寡矣𨿽然天資寡欲之人其不存焉者固寡然不知存其存則亦莫之能充也若學者以寡欲爲要則當存養擴充由寡欲以至無欲則其淸明髙逺者爲無窮矣

周子曰聖可學乎曰可有要乎曰有請問焉曰一爲要一者無欲也無欲則靜虛動直靜虛則明明則通動直則公公則溥明通公溥其庻矣乎

朱子曰此章之防最爲要切然其辭義明白不煩訓解學者能深玩而力行之則有以知無極之眞兩儀四象之本皆不外乎此心而日用間自無別用力處矣

又嘗爲養心說曰孟子曰養心莫善於寡欲其爲人也寡欲𨿽有不存焉者寡矣予謂養心者不止於寡而存耳蓋寡焉以至於無無則誠立明通誠立賢也明通聖也

朱子曰誠立謂實體安固明通則實用流行立如三十而立之立通則不惑知命而鄕乎耳順矣○一者無欲今試防無欲之時心豈不一人只爲有欲此心便千頭萬緒○太極圖說無欲故靜己見前論語仁者靜孔氏注曰無欲故靜周子意亦有所本歟

程子曰聖人未嘗無喜也象喜亦喜聖人未嘗無怒也一怒而安天下之民聖人未嘗無哀也哀此惸獨聖人未嘗無懼也臨事而懼聖人未嘗無愛也仁民而愛物聖人未嘗無欲也我欲仁斯仁至矣但其中節則謂之和治怒爲難治懼亦難克己可以治怒明理可以治懼甚哉欲之害人也人之爲不善欲誘之也誘之而弗知則至於滅天理而不反故目欲色耳欲聲以至鼻之於香口之於味四肢之於安佚皆然此皆有以使之也然則何以窒其欲曰思而已矣學者莫過於思惟思乃能窒欲又曰曾子三省窒欲之道也

周公至公無私進退以道無利欲之蔽故𨿽在危疑之地安步舒防赤舄幾幾然也

此詩狼跋注也上文云狼獸之貪者猛於求欲故陷於機穽羅縶前跋後躓進退困險詩人取之以言夫狼之所以致禍如是者以其有貪欲故也云云○範氏曰神龍或潛或飛能大能小其變化不測然得而畜之若犬羊然有欲故也凡有欲之類莫不可制焉聖人無欲故天地萬物不能易也

人𨿽不能無欲然當有以制之無以制之而惟欲之從則人道廢而入於禽獸矣以道制欲則能順命又能於怒時遽忘其怒而觀理之是非

全文已見前○問聖人恐無怒容否朱子曰當怒時亦必形於色如治人之罪卻爲笑容則不可曰如此則恐涉忿厲之气否曰天之怒雷霆亦震但當怒而怒便中節事過便消了更不積

人於天理昏者只爲嗜欲亂著它莊子言其嗜欲深者其天機淺此言卻最是如舜之誅四凶怒在四凶舜何與焉蓋因其人有可怒之事而怒之聖人之心本無怒也全文云問顏子不遷怒語錄有怒甲不怒乙之說是否朱子曰是曰若此則甚易何待顏子而後能曰只被說得淺了諸君便道易此莫是最難須是理防得因何不遷怒云云譬如明鏡好物來時便見是好惡物來時便見是惡鏡何嘗有好惡也世之人固有怒於室而色於市且如怒一人對那人說話能無怒色否有能怒一人而不怒別人者能忍得如此已是煞知義理若聖人因物而未嘗有怒此莫是甚難君子役物小人役於物見人可喜可怒之事自己著一分陪奉他此亦勞矣聖人之心如止水

程子傳易履九二象曰幽人貞吉中不自亂也履道在於安靜其中恬正則所履安裕中若躁動豈能安其所履故必幽人則能堅固而吉蓋其中安靜不以利欲自亂也

豫六二介於石不終日貞吉逸豫之道說則失正故豫之諸爻多不得正惟六二一爻處中正又無應爲自守之象當豫之時獨能以中正自守可謂特立之操是其節介如石之堅也人之於豫樂心說之故遲遲遂至於耽戀不能已也二以中正自守其介如石其去之速不俟終日故貞正而吉也處豫不可安且久也久則溺矣隨出門交有功傳人心所從多所親愛者常人之情愛之則見其是惡之則見其非故妻孥之言𨿽失而多從所憎之言𨿽善爲惡也茍以親愛而隨之則是私情所與豈合正理故出門而交則有功也

遁九四好遁君子吉小人否四與初爲正應是所好愛者也君子𨿽有所好愛義茍當遁則去而不疑所謂克己復禮以道制欲是以吉也小人則不能以義處暱於所好牽於所私至於陷辱其身而不能已故在小人則否也否不善也

頥初九捨爾靈觀我朶頥凶爾謂初也捨爾之靈乃觀我而朶頥能咽息不食靈諭其明智而可以不求養於外也才𨿽如是然以陽居動體而在頥之時求頥人所欲也上應於四不能自守志在上行說所欲而求頥者也心旣動則其自失必矣迷欲而失己以陽而從陰則何所不至是以凶也朶頥爲朶動其頥頷人見食而欲之則動頥埀涎故以爲象象曰觀我朶頥亦不足貴也九動體朶頥謂其說陰而志動旣爲欲所動則𨿽有剛健明智之才終必自失故其才亦不足貴也人之貴乎剛者爲其能立而不屈於欲也貴乎明者爲其能照而不失於正也旣惑所欲而失其正何剛明之有爲可賤也

損二簋可用享損者損過而就中損浮末而就本實也天下之害無不由末之勝也峻宇雕墻本於宮室酒池肉林本於飲食淫酷殘忍本於刑罰窮兵黷武本於徵討凡人欲之過者皆本於奉養其流之逺則爲害矣先王制其本者天理也後人流於末者人欲也損之義損人欲以復天理而已

益上九莫益之或擊之立心勿恆凶利者眾人所同欲也專欲益已其害大矣欲之甚則昏蔽而忘義理求之極則侵奪而致怨仇故夫子曰放於利而行多怨孟子謂先利則不奪不饜聖賢之深戒也九以剛而求益之極眾人所共惡故無益之者而或攻擊之矣立心勿恆凶聖人戒人存心不可專利云勿恆如是凶之道也又曰理者天下之至公利者眾人所同欲茍公其心不失其正理則與眾同利無侵於人人亦欲與之若切於求利蔽於自私求自益以損於人則人亦與之力爭矣艮其背不獲其身行其庭不見其人無咎人之所以不能安其止者動於欲也欲牽於前而求其止不可得也故艮之道當艮其背所見者在前而背乃背之是所不見也止於所不見則無欲以亂其心而止乃安不獲其身不見其身也謂忘我也無我則止矣不能無我無可止之道行其庭不見其人庭除之間至近也在背則𨿽至近不見謂不交於物也外物不接內欲不萌如是而止乃得止之道爲無咎也

朱子曰人之四肢皆能動惟背不動有止之象艮其背是止於其所當止之地不獲其身行其庭不見其人萬物各止其所便都只是理也不見有己也不見有人都只見道理

歸妹無攸利柔乘剛也男女有尊卑之序夫婦有唱隨之禮此常理也如恆是也茍不由常正之道徇情肆欲惟說是動則夫婦瀆亂男牽欲而失其剛婦狃說而忘其順如歸妹之乘剛是也所以凶無所往而利也夫陰陽之配合男女之交媾理之常也然從欲而流放不由義理則淫邪無所不至傷身敗徳豈人理哉歸妹之所以凶也又曰大率以說而動安有不失正者

張子曰湛一气之本攻取气之欲口腹於飲食鼻口於臭味皆攻取之性也知徳者屬饜而已不以嗜欲累其心不以小害大末喪本焉爾

朱子曰湛一是未感物時湛然純一此是气之本攻取如目之欲色耳之欲聲便是气之欲

仁之難成久矣人人失其所好蓋人人有利欲之心與學正相背馳故學者要寡欲

莫非天也陽明勝則徳性用陰濁勝則物欲行領惡而全好者其惟學乎

朱子曰云云只將自家意思體驗便見得人心虛靜自然淸明才爲物欲所蔽便陰陰地黒暗了此陰濁之所以勝也

上逹反天理下逹徇人欲

鄭衛之音悲哀令人意思畱連又生怠惰之意從而致驕淫之心𨿽珍玩奇貨其始感人也亦不若是切從而生無限嗜好故孔子曰必放之亦是聖人經歷過但聖人能不爲物所移耳

上蔡謝氏曰任意喜怒都是人欲須察見天理涵養始得

又曰天理與人欲相對有一分人欲卽滅一分天理存一分天理卽勝一分人欲

其全文曰所謂格物窮理須是識得天理始得所謂天理者乃自然底道理無毫髮杜撰今人乍見孺子將入於井皆有怵惕惻隠之心方乍見時其心怵惕所謂天理也要譽於鄕黨朋友內交於孺子父母惡其聲而然卽人欲耳云云人欲才肆天理滅矣任私用意杜撰做事所謂人欲肆也故莊子曰去智與故循天之理若在聖人分上卽說循字不得○或問謝子於勢利如何曰打透此關十餘年矣當初大段做工夫揀難捨底棄卻後來漸漸輕至今日於器用之類置之只爲合用更無健羨底心又問公於外間一切放得下否曰實就上面做工夫來凡事須有根屋柱無根拆卻便倒樹木有根𨿽剪枝條相次又發如人要富貴要他做甚必須有用處尋討要用處病根將來斬斷便沒事○按上蔡後二段語乃去人欲存天理切實工夫故附此

武夷胡氏曰克己可以治怒順理可以忘怒

春秋文八年公孫敖奔莒傳曰按左氏公孫敖奔莒從己氏也男女人之大欲存焉寡欲者養心之要欲而不行可以爲難矣然欲生於色而縱於淫色出於性目之所視有同美焉不可掩也淫出於气不持其志則放辟趨蹶無不爲矣夫以志徇气肆行人欲而不能爲之帥至於棄其家國出奔而不顧此天下之大戒也春秋謹書其事於敖與何誅使後人爲鑑必持其志修身窒欲之方也

欲生於色淫出於气本上蔡語

治心修身以飲食男女爲切要從古聖賢於此用工其可忽乎

又曰人於一切世味淡薄方好不要有富貴相孟子謂堂髙數仞食前方丈我得志不爲學者須先除去此等常自激昂便不到得墜墮

西山李氏曰欲爲聖賢之事必須去世俗之欲

致堂胡氏曰惟酒無量不及亂亂者內昏其心志外喪其威儀甚則班伯所謂淫亂之原皆在於酒是也聖人飲無定量亦無亂態蓋從心所欲不逾矩是以如此學者未能然當知戒可也

五峯胡氏曰物欲不行則志气淸明而應變無失朱子曰凡徇人欲自是危險莊子所謂其熱焦火其寒凝冰

愚按近世詩人有險心遊萬仞躁欲生五兵之句亦此意

南軒張氏敬簡堂記曰若何而能敬克其所以害敬者則敬立矣害敬者莫甚於人欲自容貌顏色詞气之間而察之天理人欲絲毫之分耳遏止其欲而順保其理則敬在其中引而逹之擴而充之則將有常惺惺法而服膺勿失矣

南軒張氏曰人欲橫流彊止遏之未有不奔潰湍決者此鯀治水也水之性無有不下禹能順而治之行其所無事也自然平治人之良心豈無發見之時引而伸之涵養而擴充之天理明人欲自消

先生臨終再三誦曰春融天理之妙蟬蛻人欲之私可以觀所養矣

右言治情之道

西山讀書記卷四﹤子部﹐儒家類﹐西山讀書記﹥

欽定四庫全書

西山讀書記卷五

宋眞徳秀撰

元亨利貞

易乾元亨利貞

朱子曰六畫者伏羲所畫之卦也一者奇也陽之數也幹者健也陽之性也本注幹字三畫卦之名也下者內卦也上者外卦也經文幹字六畫卦之名也伏羲仰觀俯察見陰陽有奇偶之數故畫一奇以象陽畫一偶以象陰見一陰一陽有各生一陰一陽之象故自下而上再倍而三以成八卦見陽之性健而其成形之大者爲天故三奇之卦名之曰幹而擬之於天也三畫已具八卦已成則又三倍其畫以成六畫而於八卦之上各加八卦以成六十四卦也此卦六畫皆奇上下皆幹則陽之純而健之至也故幹之名天之象皆不易焉元亨利貞文王所繋之辭以斷一卦之吉凶所謂彖辭者也元大也亨通也利宜也貞正而固也文王以爲乾道大通而至正故於筮得此卦而六爻皆不變者言其占當得大通而必利在正固然後可以保其終也○程子曰元者萬物之始亨者萬物之長利者萬物之遂貞者萬物之成惟乾坤有此四徳

彖曰大哉乾元萬物資始乃統天

此專以天道明幹義又析元亨利貞爲四徳以發明之而此一節首釋元義也大哉嘆辭元大也始也乾元天徳之大始故萬物之生皆資之以爲始也又爲四徳之首而貫乎天徳之始終故曰統天

雲行雨施品物流形

此釋幹之亨也

大明終始六位時成時乘六龍以禦天

始卽元也終卽貞也不終則無始不貞則無以爲元也此言聖人大明乾道之終始則見卦之六位各以時成而乘此六陽以行天道是乃聖人之元亨也

乾道變化各正性命保合太和乃利貞

變者化之漸化者變之成物所受爲性天所賦爲命太和陰陽會合沖和之气也各正者得於有生之初保合者全於有生之後此言乾道變化無所不利而萬物各得其性命以自全以釋利貞之義也

首出庶物萬國咸寧

聖人在上髙出庶物猶乾道之變化也萬國各得其所而咸寧猶萬物之各正性命而保合太和也此言聖人之利貞也蓋嘗合而論之元者物之始生亨者物之暢茂利則向於實也貞則實之成也實之旣成則其根蒂脫落可復種而生矣此四徳之所以循環而無端也然而四者之間生气流行初無間斷此元之所以包四徳而統天也其以聖人而言則孔子之意蓋以此卦爲聖人得天位行天道而致太和之治也○問乾元統天【闕】

者所以用形如何曰亦是

但只說得幹健不息【闕】

意在元字上六龍只是六爻龍只是譬諭此六爻之義潛見飛躍以時而動便是乘六龍便是禦天干道【闕】

元亨各正性命它那元亨時𨿽正了然未成形質到這里方成如百糓堅實了方喚做正性命【闕】乾道【闕】只如萬物當那變化發生之始此是元也各正性命物之生理截然各足不偏卽是亨矣能保合以全其太和之性則利貞之義也

文言曰元者善之長也亨者嘉之會也利者義之和也貞者事之幹也

元者生物之始天地之徳莫先於此故於時爲春於人則爲仁而眾善之長也亨者生物之通物至於此莫不嘉羙故於時爲夏於人則爲禮而眾善之會也利者生物之遂物各得宜不相妨害故於時爲秋於人則爲義而得其分之和貞者生物之成實理具備隨在各足故於時爲冬於人則爲智而爲眾事之幹幹木之身而枝葉所依以立者也○問元者善之長曰元亨利貞皆善也而元乃爲四者之長是善端初發見處也○問亨者嘉之會曰嘉美也會是齊集底意思許多嘉羙一時鬭湊到此故謂之嘉會○問程子曰物各得所爲利只是當然便安否曰然只萬物各得其分便是徇義截然不可犯似不和分別後萬物各正其所卻是和不和生於不義義則無不和和則無不利矣○貞者事之幹伊川說貞字只以爲正恐未足以盡貞之義須是說正而固○貞取以配冬者以其固也孟子以知斯二者弗去爲智之實弗去乃貞固之意○文王本說元亨利貞爲大亨利貞夫子以爲四徳故曰元亨利貞譬諸谷可見谷之生萌芽是元苗是亨穟是利成實是貞谷之實又復能生循環無窮○元亨利貞理也有這四段气也有這四段理便在气中兩个不曽相離○元亨利貞無斷處貞了又元今日子時前便是昨日亥時○溫底是元熱底是亨涼底是利寒底是貞○以天道言之爲元亨利貞以四時言之爲春夏秋冬以人道言之爲仁義禮智以气侯言之爲溫涼燥濕以方言之爲東西南北○乾元萬物資始坤元萬物資生元者天地生物之端元者生意亨則生意之長利則生意之遂貞則生意之成以上皆總論四徳之義也又程子曰四徳之元猶五常之仁偏言則一事専言則包四者又曰萬物之生意最可觀此元者善之長也斯所謂仁也朱子曰元只是初底意思如木之萌如艸之芽在人則惻然有隠是也又曰要理會得仁當就初處看故元亨利貞而元爲四徳之首春夏秋冬而春爲一嵗之首由是而爲夏由是而爲秋爲冬皆自此生出所以謂仁包四徳者只緣四个是一个以元亨利貞言之只是一个元卻有元之元元之亨元之利元之貞上四个元字便是包四徳下一个元字便是主一事又有亨之元利之元貞之元曉得此意則仁包四者尢明白亨之元者夏四月初是也利之元者秋七月初是也貞之元者冬十月初是也程先生亦謂觀雞雛可以見仁者亦是看其初生意思也又曰樂記言易直子諒之心韓詩外傳作慈良卻是人之初心自是慈愛良善此便是元者善之長如孟子說惻隠之心皆是這般心聖賢教人先要求此心正爲是萬善之總處又曰性中有此四者聖門卻只以求仁爲急者緣仁卻是四者之先若常存得溫厚底意思在這里到宣著發揮時便自然防宣著發揮到剛斷時自然剛斷到収斂時自然収斂此仁之所以包四者也或問此恐如五行之木若不是先有个木便亦生下面四个不得曰若無木便無火無火便無土無土便無金無金便無水又曰仁字如人釀酒酒方防發時帶些溫气便是仁到發得極熱時便是禮到得熱時便是義到得成酒後卻與水一般便是智又如一日之間蚤間天气淸明便是仁午間極熱便是禮晚下漸涼便是義到夜半全然收斂無些形迹便是智只如此看甚分明或問萬物之生意最可觀此元者善之長也斯所謂仁也此只是先生所謂初之意否曰萬物之生天命流行自始至終無非此理但初生之際淳粹未散尢易見耳只如元亨利貞皆是善而元則爲善之長亨利貞皆在那里來仁義禮智亦皆善也而仁則爲萬善之首義禮智皆從這里出耳或問天地生物气象如溫厚和粹卽天地生物之仁否曰這是從生處說來如所謂大哉乾元萬物資始至哉坤元萬物資生那元字便是生物之仁資始是得其气資生是成其形到得亨便是彰著利便是結聚貞便是収斂旣無形迹又須復生至如夜半子時此物𨿽存猶未動在到寅卯時便生己午便著申酉便結亥子丑便實及至寅又生他這个只管運轉一嵗有一嵗之運一月有一月之運一日有一日之運一時有一時之運𨿽一息之防亦有四个段子恁地運轉但元則是始初未至於著如所謂怵惕惻隠存於人心自恁惻隠地未至大段發出又曰仁之包四徳猶冢宰之統六官又曰得此生意以有生然後有義禮智以先後言之則仁在先以小大言之則仁爲大又曰四時之气溫涼寒熱涼與寒旣不能生物夏气又熱亦非生物之時惟春气溫厚乃天地生物之心到夏是生气之長秋是生气之斂冬是生气之藏若春無生物之意後面三時都無了此仁之所以包義

禮智也又曰【闕】

言元者仁也仁人心也固

有此禮然不知仁如何【闕】

先生曰天下之

理原其所自未有不善易傳曰【闕】

非先成者也得而後有失非得何以有失也【闕】

曰當來得之於天者只是个仁所以爲心之本體

卻自仁中分四界子一界子上是仁之仁一界子上是仁之義一界子上是仁之禮一界子上是仁之智一个物事四腳撐在裏面惟仁兼統之人心中只有此四者萬物萬事皆此中出又曰春生夏長秋収冬藏𨿽分四時生意未嘗不貫縱霜雪之慘亦是生意凡此又專論元包四徳之首也

君子體仁足以長人嘉會足以合禮利物足以和義貞固足以干事

以仁爲體則無一物不在所愛之中故足以長人嘉其所防則無不合禮使物各得其所利則義無不和貞固者知正之所在而固守之所謂知而弗去者也故足以爲事之幹○元亨利貞是一个道理之大綱領須時復將來子細研究○元者善之長以下四句說天徳之自然君子體仁足以長人以下四句說人事之當然元只是善之長萬物生理皆始於此眾善百行皆統於此故於時爲春於人爲仁亨是嘉之防嘉羙也防猶齊也嘉會眾羙之防猶言齊好也春時發生萬物未大故齊到夏洪纎髙下各各暢茂其在人則禮儀三百威儀三千事事物物大大小小一齊到恰好處所謂動容周旋皆中禮故於時爲夏於人爲禮利者爲義之和萬物至此各遂其性事理至此無不得宜故於時爲秋於人爲義貞乃事之幹萬物至此収斂誠實事理至此無不的正故於時爲冬於人爲智此天徳之自然其在君子所當從事於此者則必體仁乃足以長人云云○體仁與體物相似人在仁裏做骨子故謂之體仁仁是道理須著這人方始體得他比而效之之說未是○體猶所謂公而以人體之之體○處得事事是謂之嘉防一事不是則非嘉會矣○嘉防者嘉其所會一一以禮文節之使之無不中節是嘉其所會也○義者事之宜也利物則合乎事之宜不利物則非義矣○老蘇論此謂慘殺爲義必以利和之如武王伐紂是義也若徒義則不足以得天下之心必散財發粟而後可以和其義如此則義在利之外分成兩截矣○義之爲義只是一个宜其初則甚嚴如男正位乎外女正位乎內直是有內外之辧君尊於上臣卑於下截然不可犯似若不和然使之各得其宜則其和也孰大於此只是義中便有和旣曰利者義之和卽說利物足以和義蓋不如是不足以和其義○欲爲事而非貞固則植立不起○貞而不固則非貞貞如版築之有幹○幹四徳元最重貞次之非元則無以生非貞則無以終非終則無以爲始不始則不能成終如此循環無窮所謂大眀終始也○智所以藏仁義禮惟是知恁地方能恁地亦猶元亨利之理藏於貞春生夏長秋成之意藏於冬也

君子行此四徳者故曰乾元亨利貞

非君子之至健無以行此故曰乾元亨利貞○此一節與春秋傳所載穆姜之言不異疑古者已有此語

乾元者始而亨者也

始則必亨理勢然也

利貞者性情也

収斂歸藏乃見性情之實○始而亨是生出去利貞是収斂聚方見性情○元亨是動發用在外利貞是靜而伏藏於內○性情如言本體元亨是發用處利貞是収斂歸本體處蓋春便生夏便長茂條達秋便有収斂攝聚意思到冬方成○天地之心別無可做只是生物而已謂如一樹春榮夏敷至秋乃實至冬乃成𨿽有先成實者若未冬便種不成直待受得气足將欲相離之際將千實來種便是千樹如碩果不食是也方其自小而大各有生意到冬時疑若無生意矣不知卻収斂在下毎實各具生理便見生生不窮之意

周子曰元亨誠之通利貞誠之復

注見前性命篇○問元亨是春夏利貞是秋冬秋冬生气旣散何以謂之収斂朱子曰其气已散收斂者乃其理耳曰冬間地下气暖便也是气収斂在內曰上面气自散了下面暖底乃是生來卻不是已散之气復爲生气○誠之通是造化流行未有成立之時所謂繼之者善誠之復是萬物已得此理而皆有所歸藏之時所謂成之者性在人則感而遂通者誠之通寂然不動者誠之復○元亨誠之通動也利貞誠之復靜也元者動之端也本乎靜貞者靜之質也著乎動一動一靜循環無端而貞也者萬物之所以成終而成始者也故人𨿽不能不動而立人極者必主於靜惟主於靜故其著於動也無不中節而不失其本然之體矣○來書所謂通復二字甚密亦有未切處繼之者善造化流行萬物方資以始而未實也成之者性物生已實造化與物各藏其用而無所爲也在人則感物而動者通也寂然不動者復也以此推之則圖像隠然不待言而諭矣○南軒張氏曰誠通誠復之論其至矣乎聖人與天地同用通而復復而通一往一來至誠之無內外而天地之無終窮也君子修之所以戒愼恐懼之嚴者正以須臾不在乎是則窒其通迷其復而遏天命之流行故爾此非用力之深者孰能體之

右兼言元亨利貞

仁義禮智信

孟子曰人皆有不忍人之心

朱子曰天地以生物爲心而所生之物因各得夫天地生物之心以爲心所以人皆有不忍人之心也

先王有不忍人之心斯有不忍人之政矣以不忍人之心行不忍人之政治天下可運之掌上

言眾人𨿽有不忍人之心然物欲害之存焉者寡故不能察識而推之政事之間惟聖人全體此心隨感而應故其所行無非不忍人之政也

所以謂人皆有不忍人之心者今人乍見孺子將入於井皆有怵惕惻隠之心非所以內交於孺子之父母也非所以要譽於鄕黨朋友也非惡其聲而然也

乍猶忽也怵惕驚動貌惻傷之切也隠痛之深也卽所謂不忍人之心也內結要求聲名也言乍見之時便有此心隨見而發非由此三者而然也程子曰滿腔子是惻隠之心謝氏曰人須是識其眞心方乍見孺子入井之時其心怵惕乃眞心也非思而得非勉而中天理之自然也內交要譽惡其聲而然卽人欲之私矣

由是觀之無惻隠之心非人也無羞惡之心非人也無辭讓之心非人也無是非之心非人也

羞恥己之不善也惡憎人之不善也辭解使去己也讓推以與人也是知其善而以爲是也非知其惡而以爲非也人之所以爲心不外乎是四者故因論惻隠而悉數之言人若無此則不得謂之人所以明其必有也

惻隠之心仁之端也羞惡之心義之端也辭讓之心禮之端也是非之心智之端也

惻隠羞惡辭讓是非情也仁義禮智性也心統性情者也端緒也因其情之發而性之本然可得而見猶有物在中而緒見於外也○集義程子曰惻隠屬愛乃情也非性也因其惻隠知其有仁

人之有是四端也猶其有四體也有是四端而自謂不能者自賊者也謂其君不能者賊其君者也

四體四肢人之所必有者也自謂不能者物欲蔽之耳

凡有四端於我者知皆擴而充之矣若火之始然泉之始達茍能充之足以保四海茍不充之不足以事父母擴推廣之意充滿也四端在我隨處發見知皆卽此推廣而充滿其本然之量則其日新又新將有不能自己者矣能由此而遂充之則四海𨿽逺亦吾度內無難保者不能充之則𨿽事之至近而不能矣○此章所論人之性情心之體用本然全具而各有條理如此學者於此反求黙識而擴充之則天之所以與我者可以無不盡矣程子曰人皆有是心惟君子爲能擴而充之不能然者皆自棄也然其充與不充亦在我而已矣又曰四端不言信者旣有誠心爲四端則信在其中矣今按四端之信猶五行之土無定位無成名無専气而水火金木無不待是以生者故土於四行無不在於四時則寄王焉其理亦猶是也○天地生人物須是和气方生人自和气中出所以有不忍人之心○問滿腔子是惻隠之心曰只是滿這軀殻都是惻隠之心才觸著便是這个出來大感則大應小感則小應○仁是根惻隠是萌芽親親仁民愛物便是推廣到枝葉處○玉山講義天之生物各付一性性非有物只是一个道理之在我者耳故性之所以爲體只是仁義禮智信五字天下道理無不出於此韓文公云人之所以爲性者五其說最爲得之卻爲後世之言性者多雜佛老而言所以將性字作知覺心意看了非聖賢說性字本防也五者之中所謂信者是个眞實無妄底道理如仁義禮智皆眞實無妄者也故信字更不須說只仁義禮智四字於中各有分別不可不辧蓋仁則是个溫和慈愛底道理義則是个斷制裁割底道理禮則是个恭敬撙節底道理智則是个分別是非底道理凡此四者具於人心乃是性之本體方其未發漠然無形象之可見及其發而爲用則仁者爲惻隠義者爲羞惡禮者爲恭敬智者爲是非隨事發見各有苗脈不相淆亂所謂情也故孟子曰惻隠之心仁之端也羞惡之心義之端也辭讓之心禮之端也是非之心智之端也謂之端者猶有物在中而不可見必因其端緒發見於外然後可得而尋也蓋一心之中仁義禮智各有界限而其性情體用又自各有分別須是見得分眀然後就此四者之中又見得仁義兩字是个大界限如天地造化四序流行而其實不過於一陰一陽而已於此見得分明然後就此又見得仁字是个生底意思通貫周流於四者之中仁固仁之本體也義則仁之斷制也禮則仁之節文也智則仁之分別也正如春之生气貫徹四時春則生之生也夏則生之長也秋則生之収也冬則生之藏也故程子謂四徳之元猶五常之仁偏言則一事専言則包四者正謂此也孔子只言仁以其專言者言之也故但言仁而義禮智皆在其中孟子兼言義以其偏言者言之也然亦不是於孔子所言之外添入一个義字但於一理之中分別出來耳其又兼言禮智亦是如此蓋禮是仁之著智是義之藏而仁之一字未嘗不流行乎四者之中也若論體用亦有兩說蓋以仁存於心而義形於外言之則曰仁人心也義猶路也而以仁義相爲體用若以仁對惻隠義對羞惡而言則就其一理之中又以未發已發相爲體用若認得熟看得透則玲瓏穿穴縱橫顚倒無處不通而日用之間行著習察無不是著工夫處矣○四端說曰性是太極渾然之體本不可以名字言但其中含具萬理而綱領之大者有四故命之曰仁義禮智孔門未嘗備言至孟子而始終備言之者蓋孔子之時性善之理素明𨿽不詳其條而說自具至孟子之時異說蠭起往往以性爲不善孟子懼是理之不明而思有以明之茍但曰渾然全體則恐其爲無星之稱無寸之尺而終不足以曉天下於是別而言之界爲四破而四端之說於是乎立蓋四端之未發也性𨿽寂然不動而其中自有條理自有間架不是儱侗都無一物所以外邊才感中間便應如赤子入井之事感則仁之理便應而惻隠之心於是乎形如過廟過朝之事感則禮之理便應而恭敬之心於是乎形蓋由其中間眾理渾具各各分明故外邊所遇隨感而應所以四端之發各有面貌之不同是以孟子析而爲四以示學者使知渾然全體之中而燦然有條如此則性之善可知矣然四端之未發也所謂渾然全體之理無聲臭之可言無形象之可見何以知其燦然有條若此蓋是理可驗乃就他發處驗得凡物必有本根而後有枝葉見其枝葉而知其必有本根性之理𨿽無形而端緒之發則可驗故由其惻隠所以必知其有仁由其羞惡所以必知其有義由其恭敬所以必知其有禮由其是非所以必知其有智使其本無是理於內則何以有是端於外所以有是端於外必知有是理在內而不可誣也故孟子言乃若其情則可以爲善矣乃所謂善也是則孟子之言性善蓋亦適其情而逆知之耳仁義禮智旣得見他界限分明又須知四者之中仁義是个對立底關楗蓋仁仁也而禮者則仁之著義義也而智者則義之藏猶春夏秋冬𨿽爲四時而春夏皆陽之屬也秋冬皆陰之屬也故曰立天之道曰陰與陽立地之道曰柔與剛立人之道曰仁與義是知天地之道不兩則不能以立故端之有四而立者有兩耳仁義𨿽對立而成兩然仁實貫通乎四者之中蓋偏言則一事專言則包四者故仁者仁之本體禮者仁之節文義者仁之斷制智者仁之分別猶春夏秋冬𨿽不同而同出於春春則春之生也夏則春之長也秋則春之収也冬則春之藏也自四而兩自兩而一則統之有終防之有元矣故曰五行一陰陽陰陽一太極是天地之理固然也仁包四端而智居四端之末者蓋冬者藏也所以始萬物而終萬物者也智有藏之義焉有始終之義焉且惻隠羞惡恭敬是三者皆有可爲智但分別其爲是爲非耳是以謂之藏也又惻隠羞惡恭敬皆是一面底道理而是非則有兩面旣別其所是又別其所非是終始萬物之象也故仁義爲四端之首而智則能成終成始猶元𨿽四徳之長然元不生於元而生於貞蓋天地之化不翕聚則不能發散理固然也仁智交際之間乃萬化之機軸此理循環不窮脗合無間程子所謂動靜無端陰陽無始者此也○問仁兼四端意思曰上蔡見明道舉史書成誦明道謂其玩物喪志上蔡汗流浹背面發赤色明道云此便是惻隠之心且道上蔡聞過慚惶自是羞惡之心如何卻說惻隠惟是有惻隠之心方防動動了始有羞惡有恭敬有是非動處便是惻隠若不防動卻不成人天地生生之理這些動意未嘗止息○惻隠之心首末皆惻隠三者則首是惻隠末是羞惡辭讓是非○性不可言所以言性善者只看他四端之善則可以見其性之善如見其水之淸則知其源頭必淸矣四端情也性則理也發者情也其本則性也如見影知形之意○仁義禮智本體自無形影要捉摸不著只得將發動處防程子曰因其惻隠知其有仁說得最分明親切也不道惻隠便是仁也不道捨了惻隠別有一个仁譬如艸木因其萌芽知其下面有根也不道萌芽便是又不道捨了萌芽別取一个根○說仁義便如陰陽說四端便如四時分四端八字便如分八節○問心中湛然淸明與天地相流通此是仁否先生云湛然淸明時是仁義禮智統防處今人說仁都把做空洞底防卻不得當此時仁義禮智之苗脈已在里許只是未發動及有个合親愛底事來便發出惻隠之心有个可厭惡事來便發出羞惡之心禮智亦然○四端固是良心茍不加存養則發不中節便是私心○或問未發之際不知如何曰未發之際便是中便是敬以直內便是心之本體又問未發之際欲加識別使四者各有落著如何曰如何識別只存得此道理在這里便恁地涵養將去旣熟則其發見自不差○又曰未發之時此心之體寂然不動無可分別只得混沌養將去若必欲其求所謂四者之端則旣思便是已發矣○問仁何以能包四者曰人只是這一个心就這裏面分爲四者且以惻隠論之本只是這惻隠底心遇當辭讓則爲辭讓不安處便爲羞惡分別處便爲是非若無一个動底醒底在裏面便也不知羞惡不知是非譬如天地只是一个春气是發生之心春气長得過便是夏収斂便是秋消縮盡便是冬明年又從春處起渾然只是一个發生之气○問四端之端集注以爲端緒或說端乃尾如何曰以體用言之有體而後有用故端亦可謂之尾若以終始言之則四端是始發處故亦可以端緒言之二說各有所指自不相礙也○四端乃孔子所未發人只道孟子有辟楊墨之功不知他就人心上發明大功如此辟楊墨是打邊境之功發明四端乃安社稷之功○四者皆我所固有其初發也毫毛如也及推廣將去充滿其量則廣大無窮○問人心陷溺之久四端蔽於利欲之私初用功亦未免間斷曰固是然義理之心才勝則利欲之念便消如惻隠之心勝則殘虐之意自消羞惡之心勝則貪冒無恥之意自消恭敬之心勝則驕惰之意自消是非之心勝則含胡茍且防頑昏謬之意自消○孟子四端處極好思量玩味只反身而自驗其明昧深淺如何○惻隠之心仁也羞惡之心義也見前性命篇當與此章參觀

孟子曰矢人豈不仁於函人哉矢人惟恐不傷人函人惟恐傷人巫匠亦然故術不可不愼也

朱子曰函甲也惻隠之心人皆有之是矢人之心本非不如函人之仁也巫者爲人祈祝利人之生匠者作爲棺槨利人之死

孔子曰裏仁爲羙擇不處仁焉得智夫仁天之尊爵也人之安宅也莫之禦而不仁是不智也

裏有仁厚之俗者猶以爲美人擇所以自處而不於仁安得爲智乎此孔子之言也仁義禮智皆天所與之良貴而仁者天地生物之心得之最先而兼統四者所謂元者善之長也故曰尊爵在人則爲本心全體之徳有天理自然之安無人欲陷溺之危人當常在其中而不可須臾離者也故曰安宅此又孟子釋孔子之意以爲仁道之大如此而自不爲之豈非不智之甚乎

不仁不智無禮無義人役也人役而恥爲役由弓人而恥爲弓矢人而恥爲矢也

以不仁故不智不智故不知禮義之所在

如恥之莫如爲仁

此亦因人愧恥之心而引之使志於仁也不言智禮義者仁該全體能爲仁則三者在其中矣

仁者如射射者正己而後發發而不中不怨勝己者反求諸己而已矣

爲仁由己而由人乎哉○南軒張氏曰矢人與函人巫與匠俱人也而其所欲之異者以其操術然也故夫人自處於不仁爲忌忮爲殘忍至於嗜殺人而不顧夫豈獨異於人哉惟其所處每在乎人欲之中安習滋長以至於此其性本同而其習有霄壤之異可不畏歟

孟子曰仁之實事親是也義之實從兄是也

朱子曰仁主於愛而愛莫切於事親義主於敬而敬莫先於從兄故仁義之道其用至廣而其實不越於事親從兄之間蓋良心之發最爲切近而精實者有子以孝弟爲爲仁之本其意亦猶此也

智之實知斯二者弗去是也禮之實節文斯二者是也樂之實樂斯二者樂則生矣生則惡可已也惡可已則不知足之蹈之手之舞之

斯二者指事親從兄而言知而弗去則見之明而守之固矣節文謂品節文章樂則生矣謂和順從容無所勉彊事親從兄之意油然自生如艸木之有生意也旣有生意則其暢茂條達自有不可遏者所謂惡可已也其又盛則至於手舞足蹈而不自知矣○此章言事親從兄良心眞切天下之道皆原於此然必知之明而守之固然後節之密而樂之深也○南軒張氏曰仁義具於人之性而其實則見於事親從兄之間蓋仁故能愛愛莫大於愛親義者宜也宜之所施莫宜於從兄也擴而充之仁義蓋不可勝用而實事親從兄之心也故知者知此弗去者也禮者節文此者也樂者樂此者也豈有外此者哉知必云弗去者蓋曰知之而有時乎去之非眞知至也知之至則弗肯去之矣有其禮斯有其節有其實斯有其文凡三千三百皆所以節文乎此者也有以節文則內外進矣至於樂則非自得之深涵養之熟者無此味也樂則生矣生不息之道蓋其中心油然有不自知其然也生則惡可已言其自不可已則手之所舞足之所蹈莫非是矣至此則仁義之心粹然於內而周流乎事事物物之間矣

孟子曰廣土眾民君子欲之所樂不存焉

朱子曰地辟民聚澤可逺施故君子欲之然未足以爲樂也

中天下而立定四海之民君子樂之所性不存焉其道大行無一夫不被其澤故君子樂之然其所得於天者則不在是也

君子所性𨿽大行不加焉𨿽窮居不損焉分定故也分者所得於天之全體故不以窮逹而有異

君子所性仁義禮智根於心其生色也睟然見於面盎於背施於四體四體不言而諭

上言所性之分與所欲所樂不同此乃言其蘊也仁義禮智性之四徳也根本也生發見也睟然淸和潤澤之貌盎丰厚盈溢之意施於四體謂見於動作威儀之間也諭曉也四體不言而諭言四體不待吾言而自能曉吾意也蓋气稟淸明無物欲之累則性之四徳根本於心其積之盛則發而著見於外者不待言而無不順也程子曰睟面盎背皆積盛所致然四體不言而諭惟有徳者能之○行道固君子之所樂但其用其捨於我之性分本不相闗進而大行退而窮居於我性分之內初無加損○問君子所性曰此是說生來承受之性仁義禮智根於心便見得四端著在心上相離不得才有些子私意便剗斷了那根便無生意其色睟然都從那根上發出來性字從心見得先有這心便有許多道理在裏○四體不言而諭若曰不待安排而自然中節耳○南軒張氏曰四者具於性而根於心猶木之著本水之發源由是而生生不息焉仁義禮智根於心而生色於外充盛著見自不可揜故其睟然之和見於面盎於背施於四體四體不言而諭涵養擴充積久而熟天理融會動容周旋無非此理而內外一也不言而諭言其自然由於此而無待防檢耳

董子曰仁義禮智信五常之道王者所宜修飭也此因武帝何修何飭之問而言其意𨿽甚正惜其剖析未明使帝知若何而爲仁若何而爲義其修飭之方又孰先孰後也其後帝策公孫問仁義禮智四者之宜當安設施而之對乃曰仁者愛也義者宜也禮者所履也智者術之源也致利除害兼愛無私謂之仁明是非立可否謂之義進退有度尊卑有分謂之禮擅殺生之柄通壅塞之塗權輕重之數論得失之道逺近情僞必見於上謂之術凡此四者治之本道之用也皆當設施不可廢也於仁義禮皆指用以爲體旣不足以明義理之源而智之一字則直以術言之其爲人主心術之害尢大且四者卽道也而曰道之用不知何者復爲道之體乎大抵後世之言道者往往指以爲虛無之物而不知其爲至實之理故其舛謬如此不足責也愚獨以剖析未明爲仲舒惜云

周子曰誠無爲幾善惡徳愛曰仁宜曰義理曰禮通曰智守曰信

朱子曰道之得於身者謂之徳其別有是五者之用而因以名其體焉誠卽太極幾者陰陽之象五者五行之性也○當寂然不動時便是誠無爲有感而動卽有善惡幾是動處大凡人性不能不動但要頓放得是於其所動處頓放得是時便是徳愛曰仁宜曰義頓放得不是時便一切反是人性豈能不動但須於中分得天理人欲時方是

性焉安焉之謂聖

性者獨得於天安者本全於己聖者大而化之之稱不待學問彊勉而誠無不立幾無不明徳無不備者也

復焉執焉之謂賢

復者反而至之執者保而持之賢者才徳過人之稱此思誠研幾以成其徳而能守之者也

發防不可見充周不可窮之謂神

發之防妙而不可見充之周徧而不可窮則聖人之妙用而不可知者也○幾者動之防是欲動未動之間便有善惡須就這處理會若至於發著之甚則亦不濟事矣所以聖賢說戒愼乎其所不覩恐懼乎其所不聞蓋幾防之際大是切要○誠是實理無所作爲便是天命之謂性喜怒哀樂未發之謂中幾者動之防防動之初是非善惡於此可見一念之生不是善便是惡徳者有此五者而已仁義禮智信者徳之體曰愛曰宜曰理曰通曰守者徳之用○幾善幾惡便是心之所發處有个善有个惡徳便只是善底爲聖爲賢只是這材料做○問旣言誠無爲恐其下未可便著善惡字先生曰當其未感五性具備豈有不善及其應事才有照管不到處這便見惡古之聖賢戰戰兢兢過了一生正謂此也顏子有不善未嘗不知亦是如此○通書多說幾太極圖卻不說曰五性感動動而未分者是直卿云主靜審幾謹動三者循環與孟子夜气旦晝所爲相似○問周子曰誠無爲幾善惡此明人心未發之體而指其已發之端蓋欲學者致察於萌動之防知所決擇而去取之以不失乎本心之體而已或疑之以謂有類於胡子同體異用之云者遂妄以意揣量爲圖如後善惡𨿽相對當分賓主天理人欲𨿽分必有宗孽自誠之動而之善則如木之自本而幹自榦而末上下相達者則道心之發見天理之流行此心之本主而誠之正宗也其或旁榮側秀若寄生疣贅者此𨿽亦誠之動則人心之發見而私欲之流行所謂惡也非心之固有蓋客寓也非誠之正宗蓋庶孽也茍決之不早擇之不精則客或乘主孽或代宗矣學者能於萌動幾防之間而察其所發之向背凡其直出者爲天理旁出者爲人欲直出者爲善旁出者爲惡直出者固有旁出者橫生直出者有本旁出者無源直出者順旁出者逆直出者正旁出者邪而吾於直出者利導之旁出者遏絕之功力旣至則此心之發自然出於一途而保有天命矣於此可以見未發之前有善無惡而程子所謂不是性中元有此兩物相對而出者蓋謂此也若以善惡爲東西相對彼此角立則是天理人欲同出一源未發之前已具此兩端所謂天命之性亦甚污雜矣此胡氏同體異用之說也先生曰此說得之而圖有病今已略攺正矣

動而正曰道

動之所以正以其合乎眾所共由之道也

用而和曰徳

用之所以和以其得道於身而無所待於外也

匪仁匪義匪禮匪智匪信悉邪也

所謂道者五常而已非此則其動也邪矣

邪動辱也甚焉害也

無得於道則其用不和矣

故君子愼動

動必以正則和在其中矣○動而得其正理便是道若動而不正則不是道和亦只是順理用而和順也便是得此理於身若用而不和順則此理不得於身故下云匪仁匪義匪禮匪智匪信悉邪也只是此理故又曰君子愼動

聖人之道仁義中正而已矣

朱子曰中卽禮正卽智圖解備矣

守之貴

天徳在我何貴如之

行之利

順理而行何往不利

廓之配天地

充其本然並立之全體而已矣

豈不簡易豈爲難知

道體本然故易簡人所固有故易知

不守不行不廓耳

言爲之則是而嘆學者自失其幾也

十室之邑人人提耳而教且不及況天下之廣兆民之眾哉曰純其心而已矣

朱子曰純者不雜之謂心謂人君之心

仁義禮智四者動靜言貌視聴無違之謂純

仁義禮智五行之徳也動靜陰陽之用而言貌視聴五行之事也徳不言信事不言思者欲其不違則固以思爲主而必求四者之實矣

程子曰孟子以四端爲四體仁木之气象也惻隠之心春之气象也羞惡秋之气象也推之四端皆然

其全文云上取諸身百理具備背在上故爲陽胸在下故爲陰天有五行人有五藏心火也著些天地間風气乘之便須髮燥肝木也著些天地間風气乘之便須髮怒推之五藏皆然孟子將四端便爲四體仁便是个木气象惻隠之心便是一个生物春底气象羞惡之心便是一个秋底气象只有一个斷割底气象便是義也推之四端皆然此个事又著个甚安排得也此个道理𨿽牛馬血气之類亦然都恁備具只是流形不同各隨形气後便昏了他气如子愛其母母愛其子亦有木底气象又豈無羞惡之心如避害就利別所愛惡一一理完更如狝猴尢似人故於獸中最爲智巧童昏之人見解不及者多矣然而爲人气最淸可以輔相裁成天地設位聖人成能直行乎天地之中所以爲三才

凡有血气之類者皆具五常但不知充而已矣

仁義禮智信五者性也仁者全體四者四肢仁體也義宜也禮別也智知也信實也仁者公也人此者也義者宜也權量輕重之極禮者別也定分信者有此者也萬物皆有性此五常性也若夫惻隠之類皆情也凡動者謂之情性者自然完具信只是有此故四端不言信張子曰仁統天下之善禮嘉天下之會義公天下之利信一天下之動

仁不得義則不行不得禮則不立不得信則不能守此致一之道也

朱子曰程子所謂性中只有仁義禮智曷嘗有孝弟來蓋父子之親兄弟之愛在性中只謂之仁君臣之分朋友之交在性中只謂之義推此言之曰禮曰智無不然者蓋天地萬物之理無不出於此四者

仁義禮智自天之生人便有此四者

指罏而言曰如此罏便自有此四角天有四時地有四方日有旦晝昏夜天下道理千枝萬葉千緒萬端都是這四者做出來四者之用自各有許多模樣

元亨利貞仁義禮智金木水火春夏秋冬以此四者時時涵泳其味無窮

本語云以此四者時時涵泳玩味盡好

仁義禮智性之大目皆是形而上者

形上從仁義禮智中出

惻隠之心仁也愛父母愛兄弟愛鄕黨愛朋友故舊各有等差卽義也禮亦然

其全文云仁是發出來底及至發出來有截然不可亂處便是義如水流動處是性流爲江河匯爲池沼便是義如惻隠之心是仁愛父母愛兄弟愛鄕黨愛朋友故舊有許多等差便是義且如敬只是一个敬君敬長敬賢便有許多般樣禮也只是如此如天子七廟諸侯五廟大夫三適士二這便是禮其或七或五或三或二之不同便是義禮是理之節文義是理之所宜處呂與叔說天命之謂性云自斬至緦喪服異等而九族之情無所憾自王公至皂儀章異制而上下之分莫敢爭自是天性合如此一堂有十房父子到得父各慈其子子各孝其父而人不嫌者是合如此其慈其孝便是仁各親其親各子其子這个理義這个各事離不得流出來便是仁仁一動義禮智便隨在這里不是要仁使時義卻畱在後面少間放出來其實一个道理論著界分便有許多分別按此云仁是發出來底蓋持其用而言

仁字專言之則混然而難名必以仁義禮智四者兼舉而並觀則其意味情狀互相形比乃爲易見蓋人之性皆出於天而天之气化必以五行爲用故仁義禮智信之性卽水火金木土之理也木仁金義火禮水智各有所主獨土無位而爲四行之實故信亦無位而爲四徳之實也仁義禮智信同具於性而其體渾然莫得而見至於遇物而動然後見其惻隠羞惡辭讓是非之用而仁義禮智之端於此形焉乃所謂情而程子以謂陽气發處者此也但此四者同在一處之中而仁乃生物之主故𨿽居四者之一而四者不能外焉此易傳所以有偏言則一事專言則包四者之說固非獨以仁爲性之統體而謂三者必已發而後見也大抵仁義禮智性也惻隠羞惡辭讓是非情也心則統乎性情者也以此觀之則區域分別而不害其同脈絡貫通而不害其別庶乎其得之矣

張無垢謂當惻隠時體其仁朱子曰孟子論四端只欲人擴而充之則仁義禮智不可勝用不言當此之時別起一念以體其爲何物也

下云無垢此言猶是禪學意思只要想象認得此个精靈而不求之踐履之實若曰一面擴充一面體認是一心而兩用之亦不勝其煩且擾矣

朱子曰健順之體卽性也合而言之則曰健順分而言之則曰仁義禮智仁禮健而義智順也

李貫之曰天之運五行其實陰陽而已人之性五常其實健順而已仁之油然生意不可遏禮之燦然明晰不可亂健之爲也義不拂夫可否之宜智不昧夫是非之別順之爲也若夫信則體是理而不易者健也循是理而無所違者順也勉齋黃氏以爲此義極精命辭尢確故附於此

右兼言仁義禮智信

西山讀書記卷五﹤子部﹐儒家類﹐西山讀書記﹥

欽定四庫全書

西山讀書記卷六

宋眞徳秀撰

仁

書仲虺之誥曰克寬克仁彰信兆民

此稱湯之辭

伊尹曰民罔常懷懷於有仁

此告太甲之辭六經言仁始於此虞書所謂好生之徳安民則惠卽仁也而未有仁之名至是而名始著大抵言仁之用至孔子而後言仁之體

復六二象曰休復之吉以下仁也

程子曰爲復之休美而吉者以其能下仁也仁者天下之公善之本也初復於仁二能親而下之是以吉也○朱子曰伊川語錄中說仁者以天地萬物爲一體說得太寛無捉摸處易傳只云四徳之元猶五常之仁偏言則一事專言則包四者又云仁者天下之公善之本也易傳只此兩處說仁極平正確實學者且當玩此此是程子手筆也○李守約曰天下之公是無一毫私心善之本是萬善從此出

論語有子曰君子務本本立而道生孝弟也者其爲仁之本與

朱子曰務專力也本猶根也仁者愛之理心之徳也爲仁猶曰行仁與者疑詞謙退不敢質言也○程子曰徳有本本立則其道充大孝弟行於家而後仁愛及於物所謂親親而仁民也故爲仁以孝弟爲本論性則以仁爲孝弟之本或問孝弟爲仁之本此是由孝弟可以至仁否曰非也謂行仁自孝弟始孝弟是仁之一事謂之行仁之本則可謂是仁之本則不可蓋仁是性也孝弟是用也性中只有个仁義禮智四者而已曷嘗有孝弟來然仁主於愛愛莫大於愛親故曰孝弟也者其爲仁之本與○集義明道先生曰孝弟本其所以生乃爲仁之本或問爲仁先從愛物推如何伊川先生曰不愛其親而愛他人者謂之悖徳不敬其親而敬他人者謂之悖禮故君子親親而仁民仁民而愛物能親親豈不能仁民能仁民豈不能愛物仁民而推親親墨子也○或問仁何以爲愛之理也曰人稟五行之秀以生故其爲心也未發則具仁義禮智信之性以爲之體已發則有惻隠羞惡防敬是非誠實之情以爲之用蓋木神曰仁則愛之理也而其發爲惻隠火神曰禮則敬之理也而其發爲防譲金神曰義則宜之理也而其發爲羞惡水神曰智則別之理也而其發爲是非土神曰信則實有之理也而其發爲忠信是皆天理之固然人心之所以爲妙也仁之所以爲愛之理於此其可推矣或曰仁爲愛之理矣又以爲心之徳何哉曰仁之道大不可以一言而盡也程子論幹四徳之元猶五常之仁偏言則一事專言則包四者推此而言則可見矣蓋仁者五常之首而包四者惻隠之體也而貫四端故仁之爲義偏言之則曰愛之理此章孝弟爲仁之本是也專言之則曰心之徳下章所謂巧言令色鮮矣仁是也其實愛之理所以爲心之徳是以聖門之學必以求仁爲要而語其所以行之者則必以孝弟爲先論其所以賊之者則必以巧言令色爲甚記語者所以列二章於首章之次而其序又如此欲學者知仁爲急而識其所當務與其所可戒也曰程子以孝弟爲行仁之本而又曰論性則以仁爲孝弟之本何也曰仁之爲性愛之理也其見於用則事親從兄仁民愛物皆其爲之之事也此論性而以仁爲孝弟之本者然也但親者我之所自出兄者同出而先我故事親而孝從兄而弟乃愛之先見而尢切若君子以此爲務而力行之至於行成而徳立則自親親而仁民自仁民而愛物其愛有差等其施有漸次而爲仁之道生生而不窮矣此孝弟所以爲行仁之本也曰然則所謂性中但有仁義禮智而無孝弟者又何耶曰此亦以爲自性而言則始有四者之名而未有孝弟之目耳非謂孝弟之理不本於性而生於外也曰然則禮義智信爲之亦有本耶曰有請問之曰亦孝弟而已矣但以愛親而言則爲仁之本也其順乎親則爲義之本也敬乎親者則爲禮之本也其知此者則爲智之本也其誠此者則爲信之本也蓋人之所以爲五常百行之本無不在此孟子之論仁義禮智樂之實者正爲是爾此其所以爲至徳要道也歟○引程子云云譬如一粒粟生出爲苖仁是粟孝弟是苖便是仁爲孝弟之本又如木有根有榦有枝有葉親親是根仁民是幹愛物是枝葉便是行仁以孝弟爲本○性中只有仁義禮智四者仁便包攝孝弟在其中但未發出來未有孝弟之名耳非孝弟與仁各是一物性中只有仁而無孝弟也仁所包攝不止孝弟凡慈愛之屬皆所包也○伊川云爲仁以孝弟爲本事之本守之本之類是也論性以仁爲孝弟之本天下之大本之類是也○黃氏曰先師嘗言二程子之解釋經義非諸儒所能及程伯子曰孝弟本其所以生乃爲仁之本此語最深切蓋推原孝弟之理本於父母之所以生所以爲行仁之本也或曰仁者愛之理心之徳先師言之詳矣而學者未之能曉也曰仁性也旣曰愛又曰心何也天地之大徳曰生天地之所以爲徳語其全體而極其大用不過曰生而已生之外無他道也天地以是爲心而人得天地之心以爲心故其所以爲仁者愛是也仁固主於愛然人之一心有仁有義有禮有智其所以爲徳者非一然仁包四徳而貫四端則凡吾心之全徳莫非仁也論仁之所專主而至切者則曰愛論仁之所兼統而至廣者則曰心不若是不足以盡其義也曰愛矣而又曰愛之理心矣而又曰心之徳何也曰愛自是情仁自是性程子言之矣愛非所以言仁也曰愛之理則是仁者乃愛之理而非愛也蓋指性而言也合性與知覺有心之名張子言之矣言心則合性知覺而言曰心之徳則專指此心所得之理所謂性也而凡所具之理皆在其中矣旣曰愛之理心之徳則釐而爲二矣又曰其實愛之理所以爲心之徳何也曰論其專主而至切者固曰愛之理然其兼統而至廣者亦豈離乎愛之理哉故春者生意之生也夏者生意之長也秋者生意之斂也冬者生意之藏也蓋無適而非生意也方其靜也則一生意足以包四徳及其動也則一生意足以貫四端則愛之理心之徳又豈有二事哉但別而言之庻其部分位置截然不亂又合而言之使其倫理脈絡渾然無間是則先師之意也孔門教人莫切於求仁歷代諸儒推明其義卒無至當之論自程子一爲主一事包四者之言而先師立愛之理心之徳六字以斷之而又一離一合以極其指歸使天命人心之奧聖賢典訓之防一旦粲然大明其功豈可量哉

子曰巧言令色鮮矣仁

朱子曰巧好令善也好其言善其色致飾於外務以悅人則人欲肆而本心之徳亡矣聖人詞不廹切專言鮮則絕無可知○程子曰知巧言令色之非仁則知仁矣○或問辭欲巧令儀令色何以異於此章所謂巧言令色乎曰爲己爲人之不同而已意誠在於爲己則容貌辭气之間無非持養用力之地一有意於爲人而求其說己則心失其正而鮮仁矣○只馳心於外便是不仁○南軒張氏曰此所謂巧言令色欲以悅人之觀聽者其心如之何故爲鮮矣仁或曰君子之於言色未嘗有所茍也則【闕】

君子之修身謹於言辭容色之間乃所以體察在己之實事是求仁之要也

子曰人而不仁如禮何人而不仁如樂何

防氏曰人而不仁則人心亡矣其如禮樂何哉言𨿽欲用之而禮樂不爲之用也程子曰仁者天下之正理失正理則無序而不和○李氏曰禮樂待人而後行茍非其人則𨿽玉帛交錯鐘皷鏗鏘亦將如之何哉○問禮樂不爲用是如何曰不仁之人渾是一團私意自不柰禮樂何禮樂須是中和溫厚底人方行得若不仁之人與禮樂不相關安得爲之用○中心斯須不和不樂則鄙詐之心入之外貌斯須不莊不敬則慢易之心失之旣不和樂不莊敬如何行得禮樂○問遊氏之說則指在外禮樂言之如玉帛鐘皷之類程子所謂無序不和則主在內者言之如何曰兩說只是一意在我者旣無序而不和在外之禮樂亦不爲我用○問仁者心之徳也不仁之人心徳旣亡方寸之中絕無天理平日運量酧酢盡是非僻邪淫之气無復本心之正如此等人𨿽周旋於玉帛鐘皷之間其於禮樂判爲二物其如禮樂何先生曰然南軒曰此聖人使人知禮樂之原也不仁之人𨿽欲爲禮樂其如禮樂何蓋是心存而後敬與和生無禮樂之所由興也

子曰裏仁爲美擇不處仁焉得知

朱子曰裏有仁厚之俗爲美擇裏而不居於是焉則失其是非之本心而不得爲知矣○謝氏曰孟子因擇術嘗引此矣故繼之曰夫仁天之尊爵也人之安宅也莫之禦而不仁是不智也今當以此論爲證問謝氏之說如何朱子曰聖人本語只是說居必擇鄕遊必擇士之意○南軒曰裏居也裏仁爲美言人以居仁爲美也人以居仁爲美茍不知擇而處焉是不智也擇而處之乃利仁之事然處之之久則將安之矣愚按三先生之說不同正當參繹

子曰不仁者不可以久處約不可以長處樂仁者安仁知者利仁

朱子曰約窮困也利猶貪也蓋深知篤好而必欲得之者也不仁之人失其本心久約必濫久樂必淫惟仁者則安其仁而無適不然知者則利於仁而不易所守蓋𨿽深淺之不同然皆非外物所能奪矣○謝氏曰仁者心無內外逺近精粗之間非有所存而自不亡非有所理而自不亂如目視而耳聽手持而足行也知者謂之有所見則可謂之有所得則未可有所存斯不亡有所理斯不亂未能無意也安仁則一利仁則二安仁者非顏閔以上去聖人爲不逺不知此味也諸子𨿽有卓越之才謂之見道不惑則可然未免於利之也○先生再三誦安仁則一利仁則二之語以爲解中未有及此者因嘆云此公見識直是髙○問利仁莫是南軒所謂有所爲而爲者否曰有所爲而爲不是好底與知者利仁不同○仁者溫厚篤實義理自然充足不待思而爲之而所爲皆是義理其心常怡怡地所謂仁也知者知有是非而取正於義理以求其是而去其非所謂智也○安仁者不知有仁如腰之忘帶足之忘屨利仁者是見得就之則利去之則害○非顏閔以上不知此味到顏閔地位知得此味猶未到安處也○南軒曰自非上智生知之流則利仁之事正所當用力爾

子曰惟仁者能好人能惡人

朱子曰惟之爲言獨也蓋無私心然後好惡當於理程子所謂得其公正者是也○遊氏曰好善而惡惡天下之同情然人每失其正者心有所系而不能自克也惟仁者無私心所以能好惡也○公正字相少不得公是心裏公正是好惡當理

子曰茍志於仁矣無惡也

朱子曰茍誠也志者心之所之也其心誠在於仁則必無爲惡之事矣○楊氏曰茍志於仁未必無過舉也然而爲惡則無矣○或問或以惡字爲去聲爲志於仁無所嫉惡如何曰上章適言惟仁者能好人能惡人則仁人曷嘗無所好惡哉今曰無惡然則謂其獨有所好可乎故胡氏力排其說以爲貪無惡之美名失仁人之公道非知仁者蓋得之矣然此又有說焉蓋仁固公矣而主於愛故仁者於物之當好者則欣然悅而好之有所不得不惡者則惻然不得已而惡之是以好惡各當其物而愛之理未嘗不行乎好惡之間也以此而觀則胡氏之言其亦未免於偏與○先生問學者茍志於仁矣無惡也與士志於道而恥惡衣惡食者未足與議也前言志於仁則無惡後言志於道而猶有此病其志則一而其病不同如何諸生言不合先生曰仁是最切身底道理志於仁大段是親切做工夫底所以爲無惡志於道則說得來濶凡人有心向學皆志於道也若𨿽有志而泛泛不切則未必不爲外物所動○南軒曰志於仁則無不善蓋元者善之長志乎此則何惡之有

子曰富與貴是人之所欲也不以其道得之不處也貧與賤是人之所惡也不以其道得之不去也

朱子曰不以其道得之謂不當得而得之然於富貴則不處於貧賤則不去君子之審富貴而安貧賤也如此

君子去仁惡乎成名

言君子所以爲君子以其仁也若貪富貴而厭貧賤則是自離其仁而無君子之實矣何所成其名乎

君子無終食之間違仁造次必於是顚沛必於是終食者一飯之頃造次急遽茍且之時顚沛傾覆流離之際蓋君子之不去乎仁如此不但富貴貧賤取捨之間而已也○言君子之爲仁自富貴貧賤取捨之間以至於終食造次顚沛之頃無時無處而不用其力也然取捨之分明然後存養之功密存養之功密則其取捨之分益明矣○去仁如孟子去齊之去我元有此仁而自離去之也○富貴貧賤方是就粗處說終食不違以後方說得細密然不先立得粗的根腳後靣許多細密工夫更無安頓處須是先能於富貴不處於貧賤不去方可說上至細處去若見利則趨見便則奪更說甚麼正如貧而無諂富而無驕與貧而樂富而好禮相似若未能無諂無驕如何說得樂好禮

子曰我未見好仁者惡不仁者好仁者無以尙之惡不仁者其爲仁矣不使不仁者加乎其身

朱子曰夫子自言未見好仁者惡不仁者蓋好仁者眞知仁之可好故天下之物無以加之惡不仁者眞知不仁之可惡故其所以爲仁者必能絕去不仁之事而不使少有及於其身此皆成徳之事故難得而見之也

有能一日用其力於仁矣乎我未見力不足者

言好仁惡不仁者𨿽不可見然或有人果能一旦奮然用力於仁則我又未見其力有不足者蓋爲仁由己欲之則是而志之所至气必至焉故仁𨿽難能而至之亦易也

蓋有之矣我未之見也

蓋疑詞謂有用力而力不足者蓋人之气質不同故疑亦容或有此昏弱之甚欲進而不能者但我偶未之見耳蓋不敢終以爲易而又嘆夫人之莫肯用力於仁也○此章言人之成徳𨿽難其人然學者茍能實用其力則亦無不可至之理但用力而不至者今亦未見其人焉此夫子所以反覆而嘆惜之也○或問無以尙之之義如何曰李氏曰好仁如好色舉天下之物無有以尙之若有以尙之則其好可移矣曰爲仁者亦用力乎曰蘇氏言之矣蘇氏曰仁之可好甚於美色不仁之可惡甚於惡臭而人終不知所趨避者物有以蔽塞之也解其蔽逹其塞不用力可乎故曰自勝者彊又曰克己復禮爲仁○問好仁者不幾於安乎曰未也好仁惡不仁皆利仁之事○問有能一日用其力曰此心散漫放肆一聳動時便在這里𨿽曰用力卻不大段用力○問集注云云曰須是立志爲先這气便隨他志如大將指揮一出三軍皆隨若能立志气皆由我使人之所以萎衰柔弱只是志不立志立气便生若眞个要求仁豈患力不足有引範氏曰惡不仁者不若好仁之爲美又援呂氏說以爲惡不仁者劣於好仁曰好仁惡不仁不必分優劣聖人謂好仁者無以尙之非以好仁者不可過也謂人之好仁如好好色更無以尙之者此誠於好仁者也其曰惡不仁者其爲仁矣不使不仁者加乎其身者惡不仁如惡惡臭惟恐惡臭之及吾身此誠於惡不仁者也○南軒曰旣曰有能一日用其力於仁矣乎我未見力不足者又曰蓋有之矣我未之見也所以待天下與勉學者之意反復抑可謂大而深切矣愚按南軒之說謂蓋有用力於仁者但我偶未之見耳似得聖人忠厚之意更詳之

子曰人之過也各於其黨觀過斯知仁矣

朱子曰黨類也程子曰人之過也各於其類君子常失於厚小人常失於薄君子過於愛小人過於忍尹氏曰於此觀之則人之仁不仁可知矣○吳氏曰後漢吳祐謂掾以親故受污辱之名所謂觀過知仁是也按此亦但言人𨿽有過猶可卽此而知其厚薄非謂必俟其有過而後賢否可知也○或問觀過之說曰劉氏之說亦善曰周公使管叔監殷而管叔以殷畔魯昭公實不知禮而孔子以爲知禮實過也然周公愛其兄孔子厚其君乃所以爲仁也○所謂君子過於厚與愛者𨿽然是過然其血脈猶是從仁中來小人之過於薄與忍便是失其本心矣又曰厚與愛畢竟從仁上發來其血脈可見○禮記謂仁者之過易辭仁者之過只是事上差錯故易說不仁之過是有私意故難說此亦觀過知仁意○聖人之言寛舒無所偏失如雲觀過斯知仁矣猶曰觀君子之過斯固仁之所存也若於此而欲求仁之體則失聖人過幸人知意與人同過之言說得太巧失於廹切○問南軒【闕】

以黨爲偏其說以爲偏者過之所由生也觀者詳視之謂今君子之偏在是從而觀之則仁

可識矣此說如何先生不【闕】

南軒語說今本與朱子集注略同又答學者問【闕】

說乃見前說甚有病來說云云大似釋氏講

學不可老艸蓋過須是子細玩味方見聖人當時立言意思過於厚者謂之仁則不可然心之不逺者可知比夫過於薄甚至於爲忮爲忍者其相去不亦逺乎請用此意體認乃見仁之所以爲仁之義不至渺茫恍惚矣詳此則韋齋記之云非其定論也

或曰雍也仁而不佞子曰焉用佞禦人以口給屢憎於人不知其人焉用佞

朱子曰佞口才也仲弓爲人厚重簡黙而時人以佞爲賢故美其優於徳而病其短於才也佞人以口取辦而無情實徒多爲人憎惡耳我𨿽未知仲弓之仁然其不佞乃所以爲賢不足以爲病也○或疑仲弓之賢而夫子不許其仁何也曰仁道至大非全體而不息者不足以當之如顏子亞聖猶不能無違於三月之後況仲弓𨿽賢未及顏子聖人固不得而輕許之也○所謂全體不息者此心具十全道理若只見得九分亦不是全體所以息者是私欲間之無一毫私欲方是不息○黃氏曰集注於爲仁之本言仁而斷之曰仁者愛之理心之徳深味六字之義則仁之道無餘蘊矣至此言盡仁之道而又斷之曰非全體而不息者不足以當之深味全體不息四字則學者而求至於仁其至之標的又昭然而可見矣前後十字之約而仁之道有前軰諸儒累十百言言而莫能究者非深造而實體者何足以知之其發前賢之未發而有功於後學大矣學者不可不深思也或曰集注於令尹子文陳文子章引師說曰當理而無私心與此章所謂全體而不息者有以異乎曰以後章當理無私心之五字較之此章之言則此章全體二字已足以該後章五字之義加之以不息二字則又後章未盡之防故後章𨿽引師說以爲據而或問之中乃曰仁者心之徳而天之理也自非至誠盡性通貫全體如天地一元之气化育流行無少間息不足以名之亦足以見前說之義尢詳且密也○愚按集義程子曰佞辯才也人有之則多入於不善故夫子云焉用佞範氏曰佞口才也時人以爲賢故謂雍也仁而不佞夫子亦惟好仁而惡佞佞者不必能行也仁者不必能言也故佞則不仁仁則不佞多言而尙口取憎之道也尹氏曰雍也仁矣或疑其不佞子謂旣仁矣惡所用佞因言佞者禦人以口給屢爲人所憎仁者安所用之乎諸說皆以不知其仁指佞者而言與朱子說異當詳之

孟武伯問子路仁乎子曰不知也

朱子曰子路之於仁蓋日月至焉者或在或亡不能必其有無故以不知告之

又問子曰由也千乘之國可使治其賦也不知其仁也求也何如子曰求也千室之邑百乘之家可使爲之宰也不知其仁也赤也何如子曰赤也束帶立於朝可使與賓客言也不知其仁也

或問諸說有並與三子之才而不之取以爲習衰世仕於諸侯大夫之事而不能有以自樂者何如曰治賦爲宰與賓客言皆有國家者所不可廢之事𨿽當隆盛之時仕天子之朝亦豈能一無事於此而直以從容風議爲髙哉元祐議論意趣多類此此所以墮於一偏之見也○問𨿽全體未是仁茍於一事上能當理而無私心亦可謂之一事之仁否曰才說仁便用以全體言若一事能盡仁便是他全體是仁若全體有虧這一事必不能盡仁才說个仁便包盡許多事無不當理而無私者所以三子當不得聖人只許其才○渾然天理便是仁一毫私意便不是仁

子張問曰令尹子文三仕爲令尹無喜色三已之無慍色舊令尹之政必以告新令尹何如子曰忠矣曰仁矣乎曰未知焉得仁

朱子曰令尹官名楚上卿執政者也子文姓鬭名糓於菟其爲人也喜怒不形物我無間知有其國而不知有其身其忠盛矣故子張疑其仁然其所以三仕三已而告新令尹者未知其皆出於天理而無人欲之私也是以夫子但許其忠而未許其仁也

崔子弒齊君陳文子有馬十乘棄而違之至於他邦則曰猶吾大夫崔子也違之之一邦則又曰猶吾大夫崔子也違之何如子曰淸矣曰仁矣乎曰未知焉得仁崔子齊大夫名杼齊君莊公名光陳文子亦齊大夫名須無十乘四十匹也違去也文子潔身去亂可謂淸矣然未知其心果見義理之當然而能脫然無所累乎抑不得已於利害之私而猶未免於怨悔也故夫子特許其淸而不許其仁○愚聞之師曰當理而無私心則仁矣今以是而觀二子之事𨿽其制行之髙若不可及然皆未有以見其必當於理而眞無私心也子張未識仁體而悅於茍難遂以小者信其大者夫子之不許也宜哉讀者於此更以上章不知其仁後篇仁則吾不知之語並與三仁夷齊之事觀之則彼此交盡而仁之爲義可識矣今以他書考之子文之相楚所謀者無非僣王猾夏之事文子之仕齊旣失正君討賊之義又不數歲而復反於齊焉則其不仁亦可見矣

子曰回也其心三月不違仁其餘則日月至焉而已矣朱子曰三月言其久仁者心之徳心不違仁者無私欲而有其徳也日月至焉者或日一至焉或月一至焉能造其域而不能久也○程子曰三月天道小變之節言其久也過此則聖人矣不違仁只是無纎毫私欲少有私欲便是不仁尹氏曰此顏子於聖人未逹一間者也若聖人則渾然無間斷矣張子曰始學之要當知三月不違與日月至焉內外賓主之辧使心意勉勉循循而不能已過此幾非在我者○或問仁人心也則心與仁宜一矣而又曰心不違仁則心之與仁又若二焉者何也曰孟子之言非以仁訓心也蓋以仁爲心之徳也人有是心則有是徳矣然私欲亂之則或有是心而不能有是徳此眾人之心所以每至於違仁也克己復禮私欲不萌則卽是心而是徳存焉此顏子之心所以不違於仁也故所謂違仁者非有兩物而相去也所謂不違者非有兩物而相依也深體而黙識於言意之表則庻乎其得之矣曰其以三月期何也曰顏子之於仁熟矣然以其猶有待於不違而後一也是以至於逾時之久而或不能無念慮之差焉然其復不逺則其心之本然者又未嘗有所失也向使假之年大而化之則其心與仁無待於不違而常一又豈復可以三月期哉張子內外賓主之辧蓋曰不違者仁在內而我爲主也日月至仁仁在外而我爲客也誠知此辧則其不安於客而求爲主於內必矣故曰使心意勉勉循循而不能已也其曰過此幾非在我者則豈以用功至此而極矣過此以往則必徳盛仁熟而自至而非吾力之所能與也與○又程子曰日月至焉與久而不息者所見規模𨿽略相似而其气味意象迥然有別須心潛黙識玩索久之而後自得朱子曰非其身親而實有之亦豈能發明至此耶仁與心本是一物才被私欲一隔便與仁相違卻成二物若私欲旣無則心與仁不相離便合成一物○心猶鏡仁猶鏡之明鏡本來明被塵一蔽便不明若塵垢去則鏡明矣顏子是三月之久無塵垢其餘或日一次無塵垢少間又暗或月一次無塵垢餘日皆暗亦不可知○三月只是言久爾非謂三月後必違也○如不貳過過便是違仁○問不知其仁注云云曰不是三月以後一向差去但其於這道理久後須略間斷若無些子間斷便全是天理便是聖人○顏子一似主人長在家裏三月而後或有出去時節便防回歸其餘是賔或一日一至或一月一至在內之日多卽是主在內之日少卽是客此卽內外賓主之辧○問張子云云曰學者只要勉勉循循而不能已故能如此後靣𨿽不大段著力也自做去如推車相似得轉動便滔滔自行不待著力而自不能已○過此幾非在我謂過三月不違非工夫所能及如末由也己眞是著力不得又曰幾非在我如易傳中說過此以往未之或知之意○問回心三月不違仁先生曰如何是心如何是仁對曰心是知覺底仁是理先生曰耳無有不聰目無有不明心無有不仁然耳有時不聰目有時不明心有時不仁問莫是心與理合而爲一否曰不是合心自是仁然私欲一動便不仁○三月不違之違猶白中之黑日月至焉之至猶黑中之白○南軒曰人具生道以生其心未有不仁者也一毫私欲萌於中則違於仁矣惟不逺而復者私欲不萌故其仁無時而不存焉三月言其久而熟也而猶不違焉未若聖人之渾然無間也日月至焉與三月不違者固亦異矣然非見道明而用力堅亦未易日月至也由是而不已焉則亦可馴致矣○黃氏曰心不違仁則心與仁二仁人心也則心與仁一二說不同而集注乃合而言之其義精矣或曰張子曰合性與知覺有心之名故心之爲義有專指知覺而言者心不違仁是也有合性與知覺而言者仁人心是也張子言內外賓主或問以爲日月至焉仁在外三月不違仁在內或曰仁非有內外也孟子曰仁人之安宅也言仁之理如至安之宅也譬之三月不違則心爲主在仁之內如身爲主在宅之內也日月至焉則心爲賔在仁之外如身爲賓在宅之外也此兩義者與集注少異姑存之以備參考

子曰志於道

朱子曰志者心之所之之謂道則人倫日用之間所當行者是也知此而心必之焉則所適者正而無他岐之惑矣

據於徳

據者執守之意徳則行道而有得於心者也得之於心而守之不失則終始惟一而有日新之功矣

依於仁

依者不違之謂仁則私欲盡去而心徳之全也功夫至此而無終食之違則存養之熟無適而非天理之流行矣

遊於藝

遊者玩物適情之謂藝則禮樂之文射禦書數之法皆至理所寓而日用之不可闕者也朝夕遊焉以博其義理之趣則應務有餘而心亦無所放矣○此章言人之爲學當如是也蓋學莫先於立志志道則心存於正而不他據徳則道得於心而不失依仁則徳性常用而物欲不行遊藝則小物不遺而動息有養學者於此有以不失其先後之序輕重之倫焉則本末兼該內外交養日用之間無少間隙而涵養從容忽不自知其入於聖賢之域矣○志於道方有志焉據於徳一言一行之謹亦是徳依於仁仁是眾善總防處○志謂至誠懇惻念念不忘道者日用當然之理○徳者得之於身也旣得之守不定亦防失了須是據守方得○徳者吾之所自有非自外而得也以仁義禮智觀之可見韓退之云徳足乎已無待於外說得也好○這處先要就志於道上理防這是个生死路頭如得此路是了只管向此路念念不忘處己也在是接人也在是講論也在是思索也在是今人把捉不定一出一入或東或西以夫子大聖猶且從志學做來今要做工夫須看聖人志於學處是如何這處見得定後節節有下工夫處據於徳徳者得也便是我自得底不是徒恁地知得若徒知得不能得之於己似說別人底於己何干預如事親能孝便是我得這孝事君能忠便是我得這忠說到徳便是成就這道方可有據處但據於徳固是有得於心然亦恐怕有走作時節其所存主處須是依於仁到遊藝𨿽似非所急然亦少不得所以助其存主也○志於道方是要去做事親欲盡其孝事兄欲盡其弟至於據於徳則事親能盡其孝事兄能盡其弟已有可據底地位依於仁則自朝至暮此心無不在這里這許多徳縂攝貫穿都活了然藝亦不可不去理防如禮樂射禦書數一件理防不得此心便覺滯礙惟是一一去理防這道理脈絡方始一一流通又卻養得這个道理以此知大則道無不包小則道無不入小大精粗皆無滲漏都是做工夫處故曰語大天下莫能載語小天下莫能破○仁者人之本心也依如依乎中庸之依相依而不捨之之意如所謂君子無終食之間違仁是也○藝是小學工夫若論先後則藝爲先而三者爲後若論本末則三者其本而藝其末文中子說志道據徳依仁而後藝可遊此說得自好○志道至依仁一節密似一節志於道則心心念念惟在人倫日用之所當行者決不向利欲邊去其志定矣據於徳如孝親弟長等事皆吾之所自得而行之者慮有照管不到時節當據守之而弗失則吾之所得者實矣依於仁則全其本心之徳而不間於人欲之私生生之體自然流行不息工夫至此亦云熟矣此三節自立腳大綱以至工夫精察如此遊於藝是行有餘力則以學文之意未知是否先生曰然

宰我問曰仁者𨿽告之曰井有仁焉其從之也子曰何爲其然也君子可逝也不可陷也可欺也不可防也朱子曰劉聘君云有仁之仁當作人今從之從謂從之於井而救之也宰我信道不篤而憂爲仁之陷害故有此問逝謂使之往救陷謂陷之於井欺謂誑之以理之所有防謂昩之以理之所無蓋身在井上乃可以救井中之人若從之於井則不復能救之矣此理甚明人所易曉仁者𨿽切於救人而不私其身然不應如此之愚也○南軒曰宰我發此問亦不可不謂之切問也謂仁者惟知求仁而患難有所不卹也夫子之所以告之者理則無不盡矣蓋其可逝可欺者惻隠之形不逆詐不億不信也而其不可陷不可防者理不可昩故也於此亦可以究仁者之心也

冉有曰夫子爲衛君乎子貢曰諾吾將問之入曰伯夷叔齊何人也曰古之賢人也曰怨乎曰求仁而得仁又何怨出曰夫子不爲也

朱子曰君子居是邦不非其大夫況其君乎故子貢不斥衛君而以夷齊爲問夫子告之如此則其不爲衛君可知矣蓋伯夷以父命爲尊叔齊以天倫爲重其遜國也皆求所以合乎天理之正而卽乎人心之安旣而各得其志焉則視棄其國猶敝屣爾何怨之有若衛輒之據國拒父而惟恐失之其不可同年而語明矣○程子曰伯夷叔齊遜國而逃諫伐而餓終無怨悔夫子以爲賢故知其不與輒也○論子貢問衛君事曰若使當時子貢往問輒事不惟夫子未必答便答亦不能盡若一問便止亦未見分明再問怨乎便見得子貢善問才說道求仁而得仁又何怨便見得夷齊兄弟所處無非天理蒯輒父子所向無非人欲二者相去天淵矣○問子貢欲知爲衛君何故問夷齊怨不怨曰一是兄弟遜國一是父子爭國此是則彼非可知○孔子論伯夷謂求仁得仁又何怨司馬子長作伯夷傳但見得伯夷滿身是怨蘇子由伯夷論卻好○按蘇氏曰伯夷叔齊之出也父子之間必有間言焉而能脫身以逺於亂安於喪亡不以舊惡爲怨故凡言伯夷之不怨以譲國言之也○問蘇氏閒言之說果可據乎先生曰伯夷旣長且賢其父無故捨之而立叔齊此必有故故蘇氏疑之觀子貢問怨乎之義似或有此意然聖賢之心志於求仁便有甚死讎亦消融了何怨之有○南軒曰叔齊之讓伯夷以爲伯夷之長當立無兄弟之義而何以爲國乎伯夷之不受國以爲叔齊之立父命也無父子之義而何以爲國乎之二人者寕去國而存此矣衛輒之事國人以爲蒯瞶旣得罪於先君而出奔而輒受先君之命宗國不可以無主則立輒而拒蒯聵可也曾不思蒯瞶父也輒子也父子之義先亡矣國其可一日立乎在輒之分寧委國而全其父子可也故子貢以夷齊之事爲問方是時夫子在衛輒立之事蓋難言也賜也防其詞以測聖人之防可謂善爲辭者矣中有所悔恨皆謂之怨其曰怨乎者謂二子者委國而去獨不顧其宗國而有所不足於中乎夫子告之以求仁而得仁謂二人者求夫天理之安而已夫豈利害之計乎明乎此而後知古人所以處身謀國之宜矣

子曰仁遠乎哉我欲仁斯仁至矣

朱子曰仁者心之徳非在外也放而不求故有以爲逺者反而求之則卽此而在矣夫豈逺哉○程子曰爲仁由己欲之則至何逺之有○問斯仁至矣云云曰昔者亡之今忽在此如自外而至耳如易言來復實非自外而來也○南軒曰不曰至於仁而曰斯仁至矣蓋仁非有方所可以往至也欲仁而仁至我固有之矣

曾子曰士不可以不毅任重而道逺

朱子曰寛廣也毅彊忍也非不能勝其重非毅無以致其逺

仁以爲己任不亦重乎死而後己不亦逺乎

仁者人心之全徳而必欲以身體而力行之可謂重矣一息尙存此志不容少懈可謂逺矣○程子曰而不毅則無規矩而難立毅而不則隘陋而無以居之又曰大剛毅然後能勝重任而逺到又曰顏子且毅孟子毅勝○西銘言之道○重擔子須硬脊漢方擔得○朱子曰𨿽只是寛廣若只把做度量寛容看便不得此字便是執徳不之謂如人有許多道理及至學來下梢卻做得狹窄了便是不蓋緣只以己爲是他人之言𨿽善亦不信如此狹小何緣得須是凡人之善皆有以受之集眾善之謂問是寛以居之否曰然如人能道是以爲開擴卻是作用○是事事著得道理也著得事物也著得順來也著得逆來也著得富貴也著得貧賤也著得○所謂者不但是容受得人須容受得許多眾理若執著一見便自以爲是他說更入不得便是滯於一隅如何得如何勝得重任問是心之體毅是心之力曰心體是多少大大而天地之理才思量便在這里若是世上淺心底人有一兩件事便著不得○毅是立腳處堅忍彊厲擔負得去底意思○是無所不容心裏無足時不說我徳己如此便住如無底之谷擲一物於中無有窮盡時若有滿足之心便不是毅是忍耐持守著力去做○道理自是个大底物事無所不包若小著這心如何承載得起了卻要毅則都包得在裏又須分別是非有規矩始得○是事事著得如進學也要接物也要事事要若不只見得這一邊不見那一邊只得些小便自足毅是發處勇猛行得來彊忍毅是之發用處○曽子之學大抵如孟子之勇觀此章與臨大事不可奪與彼富吾仁之說則其勇可知若不勇如何主張得住

子罕言利與命與仁

朱子曰罕少也程子曰計利則害義命之理防仁之道大故夫子罕言之○問夫子與門人言仁多矣而曰罕言何也曰夫子與門人答問其言不勝其多而言仁尢其切要者故門人備記之而所記止於此則亦可謂之罕言矣況所言之仁亦不過泛及爲仁之事至於仁之本體則未嘗直指以告人也○仁者性之徳也然必忠信篤敬克己復禮然後能至若多言仁則學者憑虛躐等而反害於仁矣○罕言仁者恐人輕易看了不知切己上做工夫○南軒曰所謂命與仁者凡夫子之所言何莫非此理而何隠乎爾也在學者潛心如何耳然夫子未嘗指言也謂之罕亦可矣

顏淵問仁子曰克己復禮爲仁一日克己復禮天下歸仁焉爲仁由己而由人乎哉

朱子曰仁者本心之全徳克勝也己謂身之私欲也復反也禮者天理之節文也爲仁者所以全其心之徳也蓋心之全徳莫非天理而亦不能不壊於人欲故爲仁者必有以勝私欲而復於禮則事皆天理而本心之徳復全於我矣歸猶與也又言一日克己復禮則天下之人皆與其仁極言其效之甚速而至大也又言爲仁由己而非他人所能預又見其幾之在我而無難也日日克之不以爲難則私欲淨盡天理流行而仁不可勝用矣程子曰非禮處便是私意旣是私意如何得仁須是克盡己私皆歸於禮方始是仁又曰克己復禮則事事皆仁故曰天下歸仁謝氏曰克己須從性偏難克處克將去

顏淵曰請問其目子曰非禮勿視非禮勿聽非禮勿言非禮勿動顏淵曰回𨿽不敏請事斯語矣

目條件也顏淵聞夫子之言則於天理人欲之際巳判然矣故不復有所疑問而直請其條目也非禮者己之私也勿者禁止之辭是人心之所以爲主而勝私復禮之機也私勝則動容周旋無不中禮而日用之間莫非天理之流行矣事如事事之事請事斯語顏子黙識其理又自知其力有以勝之故直以爲己任而不疑也○程子曰顏淵問克己復禮之目子曰非禮勿視非禮勿聽非禮勿言非禮勿動四者身之用也由乎中而應乎外制於外所以飬其中也顏淵事斯語所以進於聖人後之學聖人者宜服膺而勿失也因箴以自警其視箴曰心兮本虛應物無迹操之有要視爲之則蔽交於前其中則遷制之於外以安其內克己復禮久而誠矣其聽箴曰人有秉彛本乎天性知誘物化遂亡其正卓彼先覺知止有定閒邪存誠非禮勿聽其言箴曰人心之動因言以宣發禁躁妄內斯靜專矧是樞機興戎出好吉凶榮辱惟其所召傷易則誕傷煩則支己肆物忤出悖來違非法不道欽哉訓辭其動箴曰哲人知幾誠之於思志士勵行守之於爲順理則裕從欲惟危造次克念戰兢自持習與性成聖賢同歸○按此章問答乃傳授心法切要之言非至明不能察其幾非至健不能致其決故惟顏子得聞之而凡學者不可以不勉也程子之箴發明親切學者尢宜深玩○或問顏淵問仁而夫子告之以此何也曰人受天地之中以生而仁義禮智之性具於其心仁𨿽專主於愛而實爲心體之全徳禮則專主於敬而實天理之節文也然人有是身則耳目口體之間不能無私欲之累以違於禮而害夫仁則自其一身莫適爲主而事物之間顚倒錯亂蓋無所不至矣此聖門之學所以汲汲於求仁而顏子之問夫子特以克己復禮告之蓋欲其克去有己之私欲而復於天理之本然則夫本心之全徳將不離乎此而無不盡也然人特患於不爲耳誠能一旦用力於此則本心之全徳在我而天下之善將無不由是而出天下𨿽大亦孰有不與其仁者乎然己者人欲之私也禮者天理之公也一心之中二者不容並立而其相去之間不能以毫發出乎此則入乎彼出乎彼則入於此矣是其克與不克復與不復如手反復如背屈伸誠欲爲之其機固亦在我而已夫豈他人之所得與哉顏子之質幾於聖人故其問仁夫子告之獨爲切要而詳盡耳曰然則顏子請問其目而夫子告以四勿之云何也曰顏子聞夫子克己復禮之言蓋己洞然黙識仁之爲體矣然夫子所謂克己復禮者必有條目而後可以從事於其間也故復問以審之而夫子以此告之也蓋禮爲天理之節文而其用無所不在以身而言則視聽言動四者足以該之矣四者之間由粗而精由小而大所當爲者皆禮也所不當爲者皆非禮也禮卽天之理也非禮則己之私也於是四者謹而察之知其非禮而勿以止焉則是克己之私而復於禮矣且非禮而勿視聽者防其自外入而動於內者也非禮而勿言動者謹其自內出而接於外者也內外交進爲仁之功不遺餘力矣顏子於是請事斯語而力行之所以三月不違而卒進乎聖人之域也然熟味聖言以求顏子之所用力其機特在勿與不勿之間而己自是而反則爲天理自是而流則爲人欲自是而克念則爲聖自是而罔念則爲狂特在毫忽之間耳學者可不謹其所擇哉○顏子平生只是受用克己復禮四个字○顏子克己如紅鑪上一防雪○克己如誓不與賊俱生克伐怨欲不行如薄伐玁狁至於太原逐出境而已或曰克己是勝己之私之謂克否曰然○或問克己之私有三气稟物欲人我是也不知那个是夫子所指者曰三者皆在裏然非禮勿視聽言動則耳目口體之欲較多○又問克者勝也不如以克訓治較穏先生曰治字緩只減得一二分也是治○聖人所以下个克字譬如相殺相似定要克勝了方住○禮是自家本有底所以說个復不是待克了己方去復禮克得那一分人欲去便復得這一分天理來克得二分己私去便復得二分禮來○問克己復禮疑若克己後便己是仁不知復禮還又是一重工夫否曰己與禮對立克去己後必復於禮然後爲仁若克去己私便無一事則克之後須落空去也且如坐當如屍立當如齋此禮也坐而箕踞立而跛倚此己私也克去己私則不容箕踞而跛倚然必如屍如齋方合禮○問克齋記云克己者所以復禮非克己之外別有所謂復禮之功如何先生曰便是當時說得太快了明道先生謂克己則私心去自能復禮便是實○問一日克己復禮如何天下便歸仁曰若眞能一日克己復禮則天下有歸仁之理這處亦如在家無怨在邦無怨意思在家無怨一家歸其仁在邦無怨一邦歸其仁告仲弓者止於邦家顏子則以其極者告之問所以謂之禮而不謂之理者莫是禮便有凖則有著實處否先生曰只說理恐虛了這个禮是那天理節文教人有凖則處又曰惟其使此禮字便有檢束之意若只說天理便泛了又曰所以頓著這禮字時便有規矩凖繩可見○非禮勿視說文謂勿字似旗腳此旗一麾三軍盡退工夫只在勿上才見非理來則以勿字禁止之才禁止便克去才克去便能復禮○問非禮勿視聽言動防來都在視上先生曰不專在視上聽亦然緣有視聽便引惹得言動所以先說視聽後說言動坐間舉佛家亦有克己底話先生曰所以不可行者卻無復禮一段事旣克己若不復禮如何得問聖人言仁處如克己復禮一句最是得仁之全體否曰聖人告人如居處防執事敬與人忠之類無非言仁若見得時何處不是全體何嘗見有半體仁但克己復禮一句尢親切爾○問集注謂天下皆與其仁後卻載伊川語謂事事皆仁恰似兩般如何曰惟其事事皆仁所以天下歸仁○問事事皆仁曰人能克己則日間所行事皆無私意而合天理耳○問謝氏說克己須從性偏難克處克將去此性是气質之性否曰然然亦無難易凡气質之偏處皆須從頭克去○問程子謂制之於外以安其內卻是與克伐怨欲不行底相似先生曰克己工夫其初如何便防自然也須禁制始得到養得熟後便私意自漸漸消磨去今人須要簡易處做卻不知若不自難處入如何得到易處○問視聽之間或明知其不當視而自接乎目明知其不當聽而自接乎耳柰何曰視與見不同聽與聞不同如非禮之色自過乎目自家不可有要視之之心非禮之聲自過乎耳自家不可有要聽之之心然這處是也難古人於此亦有以禦之如雲姦聲亂色不畱聰明淫樂慝禮不接心術○動箴云云曰思是動於內爲是動於外蓋思於內不可不誠爲於外不可不守然專誠於思而不守於爲不可專守於爲而不誠於思亦不可○思是動之防爲是動之著○克己復禮爲仁是做得這工夫到這地位便是仁上蔡卻說知仁識仁煞有病○問或問中論克己銘之非如何曰克己之已未是對人物言呂與叔遂謂己旣不正物我並觀則𨿽天下之大莫不在吾仁之中說得來恁地大故人皆喜其快殊不知未是如此曰如此則與叔之意與下文克己之目全不幹渉此只是自修之事未道著外靣在先生曰須是恁地思之且道視聽言動幹人甚事○問天下歸仁先生曰克己復禮則事事皆是天下之人聞之見之莫不皆與其爲仁也又曰有幾處被前軰說得來大今收拾不得謂如君子所過者化本只言君子所居而人自化所存者神本只言所存主處便神妙橫渠卻云性性爲能存神物物爲能過化上蔡便道惟其所存者神是以所過者化此等言語人皆爛熟以爲必須如此說才不如此說便不快意矣○遊定夫以克己復禮與佛理一般只存想此道理而已若只以想象言克復則與下截非禮勿視四句有何干渉○克齋記曰性情之徳無所不備而一言足以盡其妙曰仁而已所以求仁者蓋亦多術而一言足以舉其要曰克己復禮而己蓋仁也者天地所以生物之心而人物所得以爲心者也惟其得夫天地生物之心以爲心是以未發之前四徳具焉曰仁義禮智而仁無不統已發之際四端著焉曰惻隠羞惡辭讓是非而惻隠之心無所不通此仁之體用所以涵育渾全周流貫徹專一心之妙而爲眾善之長也然人有是身則有耳目口鼻四肢之欲而或不能無害夫仁人而不仁則其所以防天理窮人欲者將無所不至此君子之學所以汲汲於求仁而求仁之要亦曰去其所以害仁者而己蓋非禮而視人欲之害仁也非禮而聽人欲之害仁也非禮而言且動焉人欲之害仁也知人欲之所以害仁者在是於是乎有以防其本塞其原克之克之而又克之以至於一旦豁然欲盡而理純則其胸中之所存者無不粹然天地生物之心而藹乎其若春陽之溫哉黙而成之固無一理之不具而無一物之不該也感而通焉則無事不得於理而無物之不被其愛矣又曰克復之云𨿽若各爲二事其實天理人欲相爲消長故克己者乃所以復禮而非克己之外別有復禮之功也○南軒曰克盡己私一由於禮斯爲仁矣禮者天則之不可逾也其本在於篤敬而發於三千三百之目皆禮也克己復禮者此言克己之至也天下歸仁者無一物之不體無一事之不該也○愚按集注以天下歸仁爲天下之人皆與其仁學者蓋多疑之若克齋記所云黙而成之固無一理之不具而無一物之不該感而通焉則無事之不得於理而無物之不被其愛爲得體用之全又日日克之一句亦不若一旦豁然之云爲得聖言之本防更詳之

仲弓問仁子曰出門如見大賓使民如承大祭己所不欲勿施於人在邦無怨在家無怨仲弓曰雍𨿽不敏請事斯語矣

朱子曰敬以持己恕以及物則私意無所容而心徳全矣內外無怨亦以其效言之使以自考也余見後敬恕篇○按克己復禮乾道也主敬行恕坤道也顏冉之學其髙下淺深於此可見然學者誠能從事於敬恕之間亦將無己之可克矣○或問一章之說曰修己以敬則私意無所萌矣推己以恕則私意無所施矣如是則天理流行內外一致而仁在我矣至於在邦在家而無怨惡於我者則是敬恕之功而仁之效也夫爲仁非以求是效也而並言之蓋將使之以是自考耳○夫子告顏淵之言非大段剛明者不足以當之茍惟不然只且就告仲弓處著力告仲弓之言只是淳和底人皆可守這兩節一似易之幹一似易之坤聖人於幹說忠信所以進徳也修辭立其誠所以居業也說得煞廣大於坤只說敬以直內義以方外蓋幹是純剛健之徳坤是純和柔之徳○一日克己復禮其剛健勇決一上便做了若所以告仲弓者是教他平穏做去緩緩地消磨譬如服藥克己是一服見效敬恕是漸漸醫治○克己復禮如撥亂反正主敬行恕如持盈守成○聖人說話隨人淺深克己工夫較難敬恕工夫到後只一般所謂敬則無己可克克己是殺賊工夫敬恕是防賊工夫○問克己復禮何以謂之乾道主敬行恕何以謂之坤道曰乾道奮發而有爲坤道靜重而持守○顏子之於仁如天旋地轉雷動風行仲弓則斂藏嚴謹做將去伊川曰質美者明得盡查滓便渾化卻與天地同體其次惟莊敬以持養之顏子則明得盡者也仲弓則莊敬特養之者也○先立於敬然後能行其恕

司馬牛問仁子曰仁者其言也訒

朱子曰訒忍也難也仁者心存而不放故其言若有所忍而不易發蓋其徳之一端也夫子以牛多言而躁故告之以此使其於此而謹之則所以爲仁之方不外是矣

曰其言也訒斯謂之仁矣乎子曰爲之難言之得無訒乎

牛意仁道至大不但如夫子之所言故夫子又告之以此蓋心常存故事不茍事不茍故其言自有不得而易者非彊閉之而不出也○程子曰𨿽爲司馬牛多言故及此然聖人之言亦止此爲是愚謂牛之爲人如此若不告之以其病之所切而況以爲仁之大槪語之則以彼之躁必不能深思以去其病而終無自以入徳矣故其告之如此蓋聖人之言𨿽有髙下大小之不同然其切於學者之身而皆爲入徳之要則又初不異也只看說話容易底人便是心放了不仁者不識痛癢得說便說如人夣寐中語○謹言不妄發卽求仁之端○仁者之言自然訒學仁者當謹言語以操持此心○南軒曰人之易其言也以其未知用力也知用力則言敢易乎哉故仁者之言必訒

子曰如有王者必世而後仁

朱子曰王者謂聖人受命而興也三十年爲一世仁謂教化浹也○程子曰所謂仁者風移俗易民歸於仁天下變化之時此非積久何以能致其曰必世理則然也欲民皆仁非必世安可又曰所謂仁者以天理流行融液洞澈而無一物之不體也舉一世而言固無一人不然卽一人而言而又無一事之不然求之詩書惟成康之世爲足以當之○南軒曰使民皆由於仁非仁心涵養之深仁政薰陶之久莫能然也

樊遲問仁子曰居處防執事敬與人忠𨿽之夷狄不可棄也

胡氏曰樊遲問仁者三此最先先難次之愛人其最後乎余見敬篇○朱子曰聖門教人多以數語能使人自存其心如居處防之類是也才防則心自不放黃氏曰此章言極平易學者欲體仁以此思之可也居處指幽獨而言未有事者也執事指應事而言未渉乎人也與人指接物而言則渉乎人矣能防敬而忠則天理常存而人欲不萌又能無適而不然則流行而無所間斷仁之爲道孰外於此

子曰剛毅木訥近仁

程子曰木者質朴訥者遲鈍四者質之近乎仁者也○楊氏曰剛毅則不屈於物欲木訥則不至於外馳故近仁○朱氏防蘇氏剛說曰剛之所以近仁爲其不詘於欲而能有以全其本心之徳不待見於治人然後可知也

憲問克伐怨欲不行焉可以爲仁矣子曰可以爲難矣仁則吾不知也

朱子曰此亦原憲以其所能而問也克好勝伐自矜怨忿恨欲貪欲有是四者而能制之使不得行可謂難矣仁則天理渾然自無四者之累不行不足以言之也○程子曰人而無克伐怨欲惟仁者能之有之而能制其情使不行斯亦難能也謂之仁則未也此聖人開示之深惜乎憲之不能再問也或曰四者不行固不得爲仁矣然亦豈非所謂克己之事求仁之方乎曰克去己私以復乎禮則私欲不畱而天理之本然者得矣若但制而不行則是未有防去病根之意而容其潛藏隠伏於胸中也豈克己求仁之謂哉學者察於二者之間則其所以求仁之功益親切而無滲漏矣○或問程子以爲聖人開示之深而原憲不能再問使憲也再問夫子告之宜柰何曰聖人未發之防夫孰能測之然以程子之意而言則四者之不行亦制其末而不行於外爾若其本則固著之於心而不能去也譬之木焉不去其根則萌蘗之生自不能己制而不行日力亦不給矣且𨿽或能制之終身不見於外而其鬰屈不平之意乃鬭進於胸中則夫所謂仁者亦且殫殘蔽害而不能以自存矣必也絕其萌芽蹶其根本不使少有毫髮畱於心念之間則於仁也其庻幾乎嗚呼非程子之學之至何足以及此然以爲學者茍不能深省而力行之則亦徒爲無當之大言而己故𨿽發之而亦有所不敢盡其言者其防深矣○問克伐與克己不同先生曰只是个出入意克己是入來勝己克伐是外去勝人○問克伐怨欲不行如何曰此譬如停賊在家豈不爲害若便趕將出去則禍根絕矣然人非特不能克去此害卻有與他打做一片者○問學者用功且能於此不行亦可先生曰須是克己涵養以敬於其方萌時絕之若至於克伐怨欲欲其不行只是遏得住一旦決裂大可憂○克己者是從根源上一刀兩斷便斬絕了更不復萌不行底只是禁制他不要出來他那欲爲之心未嘗忘○問原憲是合下見得如此已足還是气昏力弱沒柰何曰是他從來把這个做好只要得不行便了所以學者須要窮理緣他見得道理未盡便把這个做仁較之世人沈迷私欲他一切不行已是多少好惟是聖道廣大只恁地不濟事須著進向上去將克伐怨欲都無始得若藏蓄在這里只是做病○南軒曰克伐怨欲不行可謂能制其私欲矣然克伐怨欲之根猶在也若夫仁者之心則四者之病無自而萌焉欲進於是其惟克己乎

子曰君子而不仁者有矣夫未有小人而仁者也謝氏曰君子志於仁矣然毫忽之間心不在焉則未免爲不仁也○南軒曰斯須之間心不在焉則爲不仁是故君子戰兢是持而惟恐失之也若小人則戕賊陷溺𨿽秉彛之端不容盡泯而亦不能以自逹也

子路曰桓公殺公子糾召忽死之管仲不死曰未仁乎朱子曰子路疑管仲忘君事讎忍心害理不得爲仁也

子曰桓公九合諸侯不以兵車管仲之力也如其仁如其仁

不以兵車言不假威力也如其仁言誰如其仁者又再言以深許之蓋管仲𨿽未得爲仁人而其利澤及人則有仁之功矣○或問管仲不死之說曰程子至矣但以薄昭之言證桓公之爲兄則荀卿嘗謂桓公殺兄以爭國而其言固出於薄昭之前矣蓋不可以此證其必然但以春秋公糓所書之文爲據而參以此章之言斷之可也蓋聖人之於人有功則稱其功有罪則數其罪不以功掩罪亦不以罪掩功今於管仲但稱其功不言其罪則可見不死之無害於義而桓公子糾之長少亦從以明矣又下所謂匹夫匹婦之爲諒者正指召忽之於子糾猶石乞於白公耳至於程子又謂若使管仲所事者正而不死其難則後𨿽有大功聖人豈復稱之則愚恐記者之失也蓋曰不與其事桓公則可曰不稱其功則不可記者豈因彼言以爲此而遂失之也與曰管仲生死之是非決一時之義爾程子又謂若使管仲不死而無功則是貪生惜死而不若匹夫匹婦之爲諒若未免於先功而後義且管仲又何以自必其後之有功耶曰召忽之失在於輔子糾以爭國而不在於死管仲之得在於九合之功而不在於不死後功固不可期而其在我者固可必但其得就此功而免於匹夫匹婦之諒則亦幸而已矣後之君子有不幸而處此者茍自度其無管仲之才是殆不若爲召忽之不失其正也此又程子言外之意讀者不可以不察也○範氏以九合爲仁之大以死節爲義之小是謀利計功之言其害理甚矣若聖人之心果出於此則行一不義殺一不辜而得天下亦何憚而不爲之乎謝氏以管仲於子糾君臣之義未正故可以不死亦非也夫仲之可以不死者正以小白兄而子糾弟耳若使糾兄而當立則齊國之士君臣之義無所逃矣況如管仲防名委質親北面而君之安得幸其未得入國而死乃托於君臣之義未正而不死其難哉以召忽爲傷勇仲之不死爲徙義而夫子予仲之不死恐亦非聖人之意也夫子特以忽之功無足稱而其死不爲過管仲之不死亦未害義而其功有足褒耳固非予仲之生而貶忽之死也○問管仲之心旣已不仁何以有仁者之功曰如漢髙祖唐太宗未可謂之仁人然秦隋殘虐之極二君一旦出而平定天下拯救生民豈非仁者之功耶管仲之功亦猶是也○南軒曰夫子所以稱管仲者仁之功也問其仁而獨稱仁之功則其淺深亦可知矣其告子貢亦然若二子問管仲仁乎則所以告之者異矣聖人問答抑之意學者當深味之○愚按如其仁如其仁朱子以爲誰如其仁或者以爲夫子之意蓋謂如其九合不以兵車之事是亦仁也蓋指此一事而許其仁此說近是

子貢曰管仲非仁者與桓公殺公子糾不能死又相之朱子曰子貢意不死猶可又相之則己甚矣

子曰管仲相桓公霸諸侯一匡天下民到於今受其賜防管仲吾其被髮左袵矣

霸與伯同長也匡正也尊周室攘夷狄皆所以正天下也防無也袵衣衿也被髮左袵夷狄之俗也

豈若匹夫匹婦之爲諒也自經於溝瀆而莫之知也諒小信也莫之知人不知也○程子曰桓公兄也子糾弟也仲私於所事輔之以爭國非義也桓公殺之𨿽過而糾之死實當仲始與之同謀遂與之同死可也知輔之爭爲不義將自免以圖後功亦可也故聖人不責其死而稱其功若使桓弟而糾兄管仲所輔者正桓奪其國而殺之則管仲之與桓不可同世之讎也若計其後功而與其事桓聖人之言無乃害義之甚啟萬世反復不忠之亂乎如唐之王珪魏徴不死建成之難而從太宗可謂害於義矣後𨿽有功何足贖哉愚謂管仲有功而無罪故聖人獨稱其功王魏先有罪而後有功則不以相掩可也

子曰志士仁人無求生以害仁有殺身以成仁

朱子曰志士有志之士仁人則成徳之人理當死而求生則其心有不安矣是害其心之徳也當死而死則心安而徳全矣○程子曰實理得之於心自別實理者實見得是實見得非也古人有捐軀隕命者若不實見得惡能如此須是實見得生不重於義生不安於死也故有殺身以成仁者只是成就一个是而已或問殺身成仁之說曰仁者心之徳而萬理具焉一有不合於理則心不能安而害其徳矣順此理而不違則身𨿽可殺而此心之全此理之正浩然充塞於天地之間夫孰得而亡之哉曰其謂殺身成仁而不曰義何也曰仁義體一而用殊故君子之於事有以仁決者有以義決者以仁決者此章之言是也以義決者孟子論欲有甚於生惡有甚於死是也蓋仁人不以所惡傷所好之體義士不以所賤易所貴之宜○仁者吾心之正理志士仁人無求生以害仁有殺身以成仁須知道求生害仁時𨿽以無道得生卻是抉破了我心中之全理殺身成仁時吾身𨿽死卻得此理全○學問只要心裏見得分明便從上面做去如殺身成仁不是自家計較要成仁方死只是見得生爲不安死爲安便自殺身旁人見得便說能成仁此旁人之言非我之心要如此所謂經徳不回非以干祿哭死而哀非爲生也若有一毫爲人之心便不是了○南軒曰仁人於理之當然如饑食渴飲也志士謂志於仁者亦能擇而處之矣

子貢問爲仁子曰工欲善其事必先利其器居是邦也事其大夫之賢者友其士之仁者

朱子曰賢以事言仁以徳言夫子嘗謂子貢悅不若巳者故以是告之欲其有所嚴憚切磋以成其徳也程子曰子貢問爲仁非問仁也故孔子告之以爲仁之資而已○事賢友仁便是要琢磨勉勵以至於仁如欲克己而未能克己欲復禮而未能復禮須要更相勸勉乃爲有益○南軒曰器利則事善若所事與所友泛而不知擇則其亡焉者不自知矣

子曰民之於仁也甚於水火水火吾見蹈而死者矣未見蹈仁而死者也

朱子曰民之於水火所賴以生不可一日無其於仁也亦然但水火外物而仁在己無水火不過害人之身而不仁則失其心是仁有甚於水火而尢不可以一日無者也況水火或有時而殺人仁則未嘗殺人亦何憚而不爲哉李氏曰此夫子勉人爲仁之語下章放此

子曰當仁不讓於師

朱子曰當仁以仁爲己任也𨿽師亦無所遜言當勇往而必爲也蓋仁者人所自有而自爲之非有爭也何遜之有○程子曰爲仁在己無所與遜若善名在外則不可不遜所謂不讓者猶程子所謂不可將第一等事讓與別人做者其事則謂顏子曰舜何人也有爲者亦若是者而已大抵此與上章皆勉人爲仁之語然上章爲凡民都不知仁而憚於爲之者發此章爲學者粗知仁之爲美而不知勇於有爲者發各有所當云

子張問仁於孔子孔子曰能行五者於天下爲仁矣請問之曰防寛信敏惠防則不侮寛則得眾信則人任焉敏則有功惠則足以使人

朱子曰行是五者則心存而理得矣於天下言無適而不然猶所謂𨿽之夷狄不可棄者五者之目蓋因子張所不足而言耳任倚仗也又言其效如此○問防寛信惠固是求仁之方但敏字於仁工夫似不甚親切莫是人之爲事求悠悠則此心便間斷多否曰不止是悠悠蓋不敏便有怠忽之意才怠忽便心不存而間斷多便是不仁也南軒曰能行此五者於天下則其心公平而周徧可知矣然防其本歟

防子去之箕子爲之奴比干諫而死孔子曰殷有三仁焉

朱子曰三人之行不同而同出於至誠惻怛之意故不拂乎愛之理而有以全其心之徳也楊氏曰此三人者各得其本心故同謂之仁○或問三子之心同出於至誠惻怛則可見矣抑何以知其所處之各適其可耶曰按史記此事先後皆不同惟殷紀以爲防子先去比干乃諌而死然後箕子佯狂爲奴爲紂所囚者近是蓋防子帝乙元子當以先王宗祀爲重義當早去又決知紂之不可諫也故遂去之而不以爲嫌比干少師義當力諌𨿽知其不可諌而不可已也故遂以諌死而不以爲悔箕子見比干之死則知己之不可諌且不忍復死以累其上也見防子之去則知己之不必去且不忍復去以背其君也故佯狂爲奴而不以爲辱此可以見三仁之所當爲易地皆然矣或以爲箕子以天畀九疇未傳而不敢死則其爲說迂矣同謂之仁者以其皆無私而各當理也無私故得心之體而無違當理故得心之用而不失此其所以全心之徳而謂之仁與曰然則史記三子之事與夫子言先後不同何也曰史所書者事之實此所記者以事之難易爲先後耳○或問言仁與集注不同集注者攺本也然則或問之說爲不當乎黃氏曰非也先師言仁之義則固以心之徳愛之理爲主矣言人之所以至於仁則以無私心而皆當理也仁之爲義固該體用而與惻隠對言則仁主於體而未及於用也今曰愛之理心之徳則於仁之義爲最切也然仁曰愛之理而爲仁之用仁固心之徳而一動一靜亦無非此徳之所曁也或問之言指三子之所以至於仁而言也集注之言正指仁之義而言也然其曰不拂乎愛之理而有以全其心之徳曰全曰不拂則或問之意亦在其中矣讀者識之可也○南軒曰三人者皆當其時當其位處之盡其道者也其立紂之朝所以維持宗社之心至矣而有不得已焉則各自靖以獻於先王詳味防子一篇則可見三子之所爲深切至到者矣孔氏曰稱其爲仁以其至誠惻怛克盡其道故也

子夏曰博學而篤志切問而近思仁在其中矣

朱子曰四者皆學問思辧之事耳未及乎力行而爲仁也然從事於此則心不外馳而所存自熟故曰仁在其中矣○程子曰博學而篤志切問而近思何以言仁在其中矣學者要思得之了此便是徹上徹下之道又曰學而不博則不能守約志不篤則不能力行切問近思在己者則仁在其中矣又曰近思者以類而推蘇氏曰博學而志不篤則大而無成泛問逺思則勞而無功○問云云曰此全未是說仁處方是尋討个求仁門路當從此去漸見效在其中謂有此理耳○問云云如何謂之仁曰非是便爲仁如言行寡尢悔非所以干祿而祿在其中父子相爲隠非直而直在其中博學篤志切問近思未便是仁然學者用力於此仁亦在其中矣問博學與近思亦不相妨否先生曰博學是都要理防過近思是注心著力處博學是个大規模近思是漸進工夫如大學明明徳於天下是大規模其中格物致知誠意正心修身齊家等便是次苐處如博學亦豈一日便都學得了亦是漸漸學去曰篤志未說到行處否曰篤志只是至誠懇切以求之若只管泛濫外面博學更不懇切其志便成放而不知求底心便是頑麻不仁底人惟篤志又切問近思便有歸宿處此心不泛濫走作只在這窠坎裏仁便在其中○問程子云云莫便是先生所謂從事於此則心不外馳而所存自熟之意乎曰然於是四者中見得个仁底道理便是徹上徹下之道○問以類而推曰節節推將去今人不曽以類而推蓋不曽先理防一件卻理防一件若理防得一件逐件推將去相次亦不難○問何謂類推曰此語道得好不要驀越不要陡頓只是就近傍那曉得處挨將去如這一件理防得透了又因這件推去做那一件如讀書讀第一段了便推第一段之類去讀第二叚自此以往只管恁地去次第都能理防得若開卷便要獵一過如何得直卿曰是理防得孝便推去理防得弟否曰只是傍易曉底挨將去如理防得親親卽類推去仁民仁民是親親之類理防得仁民便推類去愛物愛物是仁民之類如刑於寡妻便推類去至於兄弟至於兄弟便推類去禦於家邦如修身便推類去齊家齊家便推類去治國只是一步了又一步○南軒曰博學篤志切問近思不可便以此爲仁而仁不外是也學者從事於此而不計其獲則循序而有至蓋不可以欲速而臆度也聖門論仁大抵如此○黃氏曰云云或曰何以知四者之專主於心之所存而言曰人惟無所用其心則其心泛濫而不一志之篤則此心常有所定向而不泛濫矣問不切思不近則其所用心皆在吾身之外切問而近思則皆求其在己者而無復外馳之患矣人能盡此四者則𨿽學問思辧之事而自有以得夫操存涵養之效所以謂仁在其中也

子遊曰吾友張也爲難能也然而未仁

朱子曰子張行過髙而少誠實惻怛之意

曾子曰堂堂乎張也難與並爲仁矣

朱子曰堂堂容貌之盛言其務外自髙不可輔而爲仁亦不能有以輔人之仁也○範氏曰子張外有餘而內不足故門人皆不與其爲仁子曰剛毅木訥近仁寧外不足而內有餘庻可以爲仁矣○南軒曰𨿽有髙明之見卓絕之行謂之難能則可而不害其爲未仁也堂堂气象所以爲難與並仁也歟蓋是道也須深潛縝密親切篤至而後可以進故如愚之顏子聖人許其不違仁而堂堂之張曾子以爲難與並爲仁也

子貢曰我不欲人之加諸我也吾亦欲無加諸人子曰賜也非爾所及也

朱子曰子貢言我所不欲人加於我之事我亦不欲以此加之於人此仁者之事不待勉彊故夫子以爲非子貢所及○程子曰我不欲人之加諸我吾亦欲無加諸人仁也施諸己而不願亦勿施於人恕也恕則子貢或能勉之仁則非所及矣○朱子曰此伊川晚年仁熟方看得如此分曉說得如此明白○無者自然而然勿者禁止之謂此所以爲仁恕之別○又曰生底是恕熟底是仁勉彊底是恕自然底是仁有計較有賭當底是恕無計較無賭當底是仁○南軒曰此與己所不欲勿施於人施諸己而不願亦勿施於人同意然而彼二言者皆爲仁之方恕之道也故皆有勿辭若子貢之言不欲人之加於己者卽欲不加諸人是則不待禁止油然公平物我一視仁者之事也其曰非爾所及者正所以勉其彊恕而抑其躐等也○此章及後章皆兼言仁恕故移置此

子貢曰如有博施於民而能濟眾何如可謂仁乎子曰何事於仁必也聖乎堯舜其猶病諸

朱子曰博廣也仁以理言通乎上下聖以地言則造其極之名也乎者疑而未定之辭病心有所不足也言此何止於仁必也聖人能之乎則𨿽堯舜之聖其心猶有所不足於此也以是求仁愈難而愈逺矣

夫仁者己欲立而立人己欲逹而逹人

以己及人仁者之心也於此觀之可以見天理之周流而無間矣狀仁之體莫切於此

能近取譬可謂仁之方也已

譬諭也方術也近取諸身以己所欲譬之他人知其所欲亦猶是也然後推其所欲以及於人則恕之事而仁之術也於此勉焉則有以勝其人欲之私而全其天理之公矣○程子曰醫書以手足痿痺爲不仁此言最善名狀仁者以天地萬物爲一體莫非己也認得爲己何所不至若不屬己自與己不相干如手足之不仁气己不貫皆不屬己故博施濟眾乃聖人之功用仁至難言故止曰己欲立而立人己欲逹而逹人能近取譬可謂仁之方也已欲令如是觀仁可以得仁之體又曰論語言堯舜其猶病諸者二夫博施者豈非聖人之所欲然必五十乃衣帛七十乃食肉聖人之心非不欲少者亦衣帛食肉也顧其養有所不瞻爾此病其施之不博也濟眾者豈非聖人之所欲然治不過九州聖人非不欲四海之外亦兼濟也顧其治有所不及爾此病其濟之不眾也推此以求修已以安百姓則爲病可知茍以吾治己足則便不是聖人呂氏曰子貢有志於仁徒事髙逺未知其方孔子教之以於己取之庻近而可入是乃爲仁之方𨿽博施濟眾亦由此進○或問博施濟眾必也聖乎此言必聖人而後能之乎曰不然此正謂𨿽聖人亦有所不能爾必也聖乎蓋以起下文堯舜病諸之意猶曰必也射乎而後言射之有爭也曰仁恕之別何也曰凡己之欲卽以及人不待推以譬彼而後施之者仁也以己之欲譬之於人知其必欲此而後施之者恕也此其從容勉彊固有淺深之不同然其實皆不出乎常人一念之間學者亦反求諸己而足矣豈必博施濟眾務爲聖人之所不能者然後得之乎○博施濟眾是無盡底地頭堯舜盡無下手處○仁通上下但克己私復還天理便是仁何必博施而後爲仁若必待如此則有終身不得仁者矣○子貢凡三問仁聖人三告之以推己度物想得子貢髙明於推己處有所未盡○己欲立便立人己欲逹便逹人此仁者之事能近取譬此爲仁之方今人便以欲立欲逹爲能近譬則誤矣○問博施濟眾曰此是仁者事功若把此爲仁則只是中天下而立者才能如此便都無人做得○問己欲立而立人己欲逹而逹人與我不欲人加諸我吾亦欲無加諸人一般都是以己及物能取譬與己所不欲勿施於人一般都是推己及物曰然○以己之欲立者而立人以己之欲逹者而逹人以己及物無些私意如堯克明俊徳以親九族九族旣睦平章百姓百姓昭明恊和萬邦黎民於變時雍以至於欽若昊天歷象日月星辰敬授人時底道理都擁出來又如周禮一書周公所以立下許多條貫皆是廣大心中流出○或問此章程子作一統說先生作二段如何謂分仁恕先生曰某之說卽非異於程子蓋程子之說如大屋一般某之說如在大屋下分別防堂房室初無異也○欲立立人欲逹逹人正指仁之本體蓋己欲立則思處置他人也立己欲逹則思處置他人也逹放開眼目推廣心胸其气象如此安得不謂仁之本體彼子貢所問是就事上說卻不就心上說呂氏云𨿽博施濟眾也須自此始某甚喜其說○南軒曰博施濟眾之義固大然特以見大功用而非所以明仁也聖亦仁之成名非謂仁未及乎此也以仁之爲道不當如此求也故夫子旣告之以博施濟眾之大而又語之以仁焉仁者公天下之理而無物我之私故己欲立而立人己欲逹而逹人仁者之心也欲進乎是其惟近取譬乎近取譬者體之於吾心而推之此恕之道也所以爲仁之方也於其方而用力則可以進於仁焉知能近取譬爲仁之方則知以博施濟眾言仁者其亦泛而無統矣

子貢問曰有一言而可以終身行之者乎子曰其恕乎己所不欲勿施於人

朱子曰推己及物其施不窮故可以終身行之○尹氏曰學貴於知要子貢之問可謂知要矣孔子以是告之求仁之方也推而極之𨿽聖人之無我不出乎此終身行之不亦宜乎○問言恕不及忠曰分言忠恕有忠而後恕獨言恕則忠在其中若不能恕則其無忠可知恕是忠之發處若無忠做恕不出○此章專言恕故附於仁恕之後若其他兼言忠恕者悉附於曾子一貫章

西山讀書記卷六﹤子部﹐儒家類﹐西山讀書記﹥

欽定四庫全書

西山讀書記卷七

宋眞徳秀撰

仁【下】

記禮運仁者義之本也順之體也得之者尊

仲尼燕居子曰郊社之禮所以仁鬼神也嘗禘之禮所以仁昭穆也饋奠之禮所以仁死喪也射鄕之禮所以仁鄕黨也食饗之禮所以仁賓客也

鄭氏曰仁猶存也凡存此所以全善之道也

兩君相見揖讓而入門入門而縣興揖讓而升堂升堂而樂闋下管象武夏籥序興陳其薦俎序其禮樂備其百官如此而後君子知仁焉

鄭氏曰知仁焉知禮樂之所存也

表記子曰以徳報怨則寛身之仁也以怨報徳則刑戮之民也

呂氏曰以徳報怨𨿽過於寛而本於厚未害其爲仁也以怨報徳則反易天常天下之亂民法所當誅者也

子曰無欲而好仁者無畏而惡不仁者天下一人而已矣是故君子議道自巳而置法以民

無欲而好仁無畏而惡不仁所謂性之者也安仁者也非聖人不足以性仁茍志於仁矣無惡也則眾人皆可以爲仁以聖人之所性而議道則道無不盡以眾人之可爲而置法則法無不行𨿽然法非貶乎道也君臣父子倫順刑名之間性命之理具焉𨿽有未能上達猶庶幾乎弗畔此眾人之所能及

子曰仁有三與仁同功而異情與仁同功其仁未可知也與仁同過然後其仁可知也仁者安仁知者利仁畏罪者彊仁

呂氏曰仁者安仁無欲而好仁無畏而惡不仁者也知者利仁有欲而好仁者也畏罪而彊仁有畏而惡不仁者也三者之功同歸於仁而其情則異此堯舜性之湯武身之五伯假之之異也功者人所貪也假之者有之故齊桓公九合諸侯一匡天下𨿽湯武之舉不過乎是而其情則不同故其仁未可知也過者人所辟也皆不幸而致焉故周公使管叔監殷管叔以殷畔過於愛兄而已孔子對陳司敗以昭公知禮過於諱君而已皆出乎情而無僞故其仁可知也

仁者右也道者左也仁者人也道者義也厚於仁者薄於義親而不尊厚於義者薄於仁尊而不親

右者人之所有事也左者居於不用之地而助右之所不及者也仁者人之體也將有爲也將有行也非仁不可也故曰仁者右也又曰仁者人也道者天之理也仁至於不可行不可節則理有所不得已以助仁之所不及者義也故曰道者左也又曰道者義也仁莫隆於父子父子之道親親也義莫重於君臣君臣之道尊尊也厚於此則薄於彼厚於彼則薄於此惟知其所以爲左右則尊尊親親並行而不悖無厚薄之間也

子言之仁有數義有長短小大中心防怛愛人之仁也率法而彊之資仁者也詩曰丰水有芑武王豈不仕詒厥孫謀以燕翼子武王烝哉數世之仁也國風曰我今不閱皇卹我後終身之仁也

呂氏曰仁有數者仁爲器重爲道逺隨其所舉之多寡所至之逺近皆可以謂之仁故管子之功微子之去箕子之囚比干之死皆得以仁名語仁之重則堯舜其猶病諸此仁所謂取數多也中心防怛誠發於性者也率法而彊之外鑠於仁者也發於性者誠心感動無待於外也外鑠者循仁之迹而勉爲者也以其誠心愛人故曰愛人之仁以其有取於外故曰資仁此所發淺深之數也數世之仁終身之仁此所施逺近之數也故曰仁有數義有長短大小者義無定體惟其所宜而已宜長則長宜短則短宜大則大宜小則小如孔子可以仕則仕可以止則止可以久則久可以速則速禮有以髙爲貴有以下爲貴有以大爲貴有以小爲貴之類也故曰義有長短小大此章論仁而及義者仁之數亦義也

子曰仁之爲器重其爲道逺舉者莫能勝也行者莫能致也取數多者仁也夫勉於仁者不亦難乎是故君子以義度人則難爲人以人望人則賢者可知己矣呂氏曰以義度人者盡義以度人也盡義以求人非聖人不足以當之故難爲人舉今之人相望則大賢愈於小賢小賢愈於不賢故賢者可知此亦以數而言仁者也君子之自待必全盡而後已

子曰中心安仁者天下一人而已大雅曰徳輶如毛民鮮克舉之我儀圖之惟仲山甫舉之愛莫助之小雅曰髙山仰止景行行止子曰詩之好仁如此鄕道而行中道而廢忘身之老也不知年數之不足也俛焉日有孳孳而後已

儒行溫良者仁之本也敬愼者仁之地也寛裕者仁之作也孫接者仁之能也禮節者仁之貌也言談者仁之文也歌樂者仁之和也分散者仁之施也儒者兼此而有之猶且不敢言仁也其尊讓有如此者

射義射者仁之道也射求正諸己己正而後發發而不中則不怨勝己者反求諸己而已矣

呂氏曰仁者之道不怨天不尢人行有不至反求諸己而已蓋以仁爲己任無待於外有君子無所不用其學故於射也得反己之道焉

齊宣王問曰齊桓晉文之事可得聞乎孟子對曰仲尼之徒無道桓文之事者是以後世無傳焉臣未之聞也無以則王乎曰徳何如則可以王矣曰保民而王莫之能禦也

朱子曰保愛護也

曰若寡人者可以保民乎哉曰可曰何由知吾可也曰臣聞之胡齕曰王坐於堂上有牽牛而過堂下者王見之曰牛何之對曰將以釁鐘王曰捨之吾不忍其觳觫若無罪而就死地對曰然則廢釁鐘與曰何可廢也以羊易之不識有諸曰有之曰是心足以王矣百姓皆以王爲愛也臣固知王之不忍也

王見牛之觳觫而不忍殺卽所謂惻隠之心仁之端也擴而充之則可以保四海矣故孟子指而言之欲王察識而擴充之也愛猶吝也

王曰然誠有百姓者齊國𨿽褊小吾何愛一牛卽不忍其觳觫若無罪而就死地故以羊易之也曰王無異於百姓之以王爲愛也以小易大彼惡知之王若隠其無罪而就死地則牛羊何擇焉王笑曰是誠何心哉我非愛其財而易之以羊也宜乎百姓之謂我愛也

異怪也隠痛也擇猶分也言牛羊皆無罪而死何所分別而以羊易牛乎孟子故設此難欲王反求而得其本心王不能然故卒無以自解也

曰無傷也是乃仁術也見牛未見羊也君子之於禽獸也見其生不忍見其死聞其聲不忍食其肉是以君子逺庖廚也

術謂法之巧者蓋殺牛旣所不忍釁鐘又不可廢於此無以處之則此心𨿽發而終不得施矣然見牛則此心已發而不可遏未見羊則其理未形而無所妨故以羊易牛則二者得以兩全而無害此所以爲仁之術也聲謂將死而哀鳴也蓋人之於禽獸同生而異類故用之以禮而不忍之心施於聞見之所及其所以必逺庖廚者亦以預養是心而廣爲仁之術也

王說曰詩云他人有心予忖度之夫子之謂也夫我乃行之反而求之不得吾心夫子言之於我心有戚戚焉此心之所以合於王者何也

戚戚心動貌王因孟子之言而前日之心復萌乃知此心不從外得然猶未知所以反其本而推之也

曰有復於王者曰吾力足以舉百鈞而不足以舉一羽明足以察秋毫之末而不見輿薪則王許之乎曰否今恩足以及禽獸而功不至於百姓者獨何與然則一羽之不舉爲不用力焉輿薪之不見爲不用明焉百姓之不見保爲不用恩焉故王之不王不爲也非不能也今恩以下孟子之言也蓋天地之性人爲貴故人之與人又爲同類而相親是以惻隠之發則於民切而於物緩推廣仁術則仁民易而愛物難今王此心能及物矣則其保民而王非不能也但自不肯爲耳

曰不爲者與不能者之形何以異曰挾太山以超北海語人曰我不能是誠不能也爲長者折枝語人曰我不能是不爲也非不能也故王之不王非挾太山以超北海之類也王之不王是折枝之類也

是心固有不待外求擴而充之在我而已何難之有

老吾老以及人之老幼吾幼以及人之幼天下可運於掌詩云刑於寡妻至於兄弟以禦於家邦言舉斯心加諸彼而已故推恩足以保四海不推恩無以保妻子古之人所以大過人者無他焉善推其所爲而已矣今恩足以及禽獸而功不至於百姓者獨何與

老以老事之也吾老謂吾之父兄人之老謂人之父兄幼以幼畜之也吾幼謂我之子弟人之幼謂人之子弟運於掌言易也骨肉之親本同一气又非但若人之同類而已故古人必由親親推之然後及於仁民又推其餘然後及於愛物皆自近以及逺自易以及難今王反之則必有故矣故復推本而再問之

權然後知輕重度然後知長短物皆然心爲甚王請度之

言物之輕重長短人所難齊必以權度度之而後可見若心之應物則其輕重長短之難齊而不可不度以本然之權度又有甚於物者今王恩及禽獸而功不至於百姓是其愛物之心重且長而仁民之心輕且短失其當然之序而不自知也故上文旣發其端而於此請王度之也

抑王興甲兵危士臣構怨於諸侯然後快於心與孟子以王愛民之心所以輕且短者必其以是三者爲快也然三事實非人心之所快有甚於殺觳觫之牛者故指以問王欲其以此而度之也

王曰否吾何快於是將以求吾所大欲也

不快於此者心之正也而必爲此者欲誘之也欲之所誘者獨在於是是以其心尙明於他而獨暗於此此其愛民之心所以輕且短也

曰王之所大欲可得聞與王笑而不言曰爲肥甘不足於口與輕暖不足於體與抑爲采色不足視於目與聲音不足聽於耳與便嬖不足使令於前與王之諸臣皆足以供之而王豈爲是哉曰否吾不爲是也曰然則王之所大欲可知己欲辟土地朝秦楚蒞中國而撫四夷也以若所爲求若所欲猶緣木而求魚也王曰若是其甚與曰殆有甚焉緣木求魚𨿽不得魚無後災以若所爲求若所欲盡心力而爲之後必有災曰可得聞與曰鄒人與楚人戰則王以爲孰勝曰楚人勝曰然則小固不可以敵大寡固不可以敵眾弱固不可以敵彊海內之地方千里者九齊集有其一以一服八何以異於鄒敵楚哉蓋亦反其本矣今王發政施仁使天下仕者皆欲立於王之朝耕者皆欲耕於王之野商賈皆欲藏於王之市行旅皆欲出於王之塗天下之欲疾其君者皆欲赴愬於王其如是孰能禦之

發政施仁所以王天下之本也近者悅逺者來則大小彊弱非所論矣蓋力求所欲則所欲者反不可得能反其本則所欲者不求自至

王曰吾惛不能進於是矣願夫子輔吾志明以教我我𨿽不敏請嘗試之曰無恆產而有恆心者惟士爲能若民則無恆產因無恆心茍無恆心放辟邪侈無不爲己及陷於罪然後從而刑之是罔民也焉有仁人在位罔民而可爲也是故明君制民之產必使仰足以事父母俯足以畜妻子樂歲終身飽凶年免於死亡然後驅而之善故民之從之也輕今也制民之產仰不足以事父母俯不足以畜妻子樂歲終身苦凶年不免於死亡此惟救死而恐不贍奚暇治禮義哉王欲行之則蓋反其本矣

使民有常產者又發政施仁之本也

五畝之宅樹之以桑五十者可以衣帛矣雞豚狗彘之畜無失其時七十者可以食肉矣百畝之田勿奪其時八口之家可以無饑矣謹庠序之教申之以孝悌之義頒白者不負戴於道路矣老者衣帛食肉黎民不饑不寒然而不王者未之有也

此言制民之產之法也趙氏曰八口之家次上農夫也此王政之本常生之道故孟子爲齊梁之君各陳之也楊氏曰爲天下者舉其心加諸彼而已然𨿽有仁心仁聞而民不被其澤者不行先王之道故也故以制民之產告之○此章言人君當黜霸功行王道而王道之要不過推其不忍之心以行不忍之政而已齊王非無此心而奪於功利之私不能擴充以行仁政𨿽以孟子反復曉告精切如此而蔽固已深終不能悟是可嘆也○或問仁術字當何訓曰術猶方便也又曰術字本非不好底只緣後人把做變詐看了便道是不好卻不知天下事有難處處須著有个巧底道理始得○以羊易之是用術處有此術則自家仁心方得流行○南軒曰保民云者保赤子之保宣王自視歉然懼力之不足而不知保民之道𨿽甚大其端則不逺患不能察識擴充之耳故孟子引見牛之事以告使知不忍之心已實有之反而推之也夫宣王坐堂上牽牛過堂下而不忍之心於此蓋不出於計較作爲而其端因物發見也曰是心足以王矣言不忍之心王所固有是足以王也○方見牛而不忍者無以蔽之而其愛物之端發見也而不能加恩於民者有以蔽之而仁民之理不著也然卽夫愛物之端可以知夫仁民之理素具能反而循其不忍之實其所謂仁民者固可得也○老吾老以及人之老幼吾幼以及人之幼所謂由一本而推之也文王之刑於寡妻至於兄弟以禦於家邦亦舉斯心以加諸彼而已蓋無非此心之所存也聖人𨿽無事乎推然其自身以及家自家以及國亦固有序矣推恩足以保四海者愛無所不被也不推恩無以保妻子失其所爲愛之理也○夫行王政者其心非欲傾他國以自利也惟其以生民困苦爲己任行吾之所當爲而天下歸心焉耳夫欲辟土地朝秦楚自世俗之務功名者言之則以爲有志而自聖賢觀之則特出於忮求矜伐之私耳宣王惟汲汲於濟其私故顚沛錯亂非惟不能克濟而禍患從之蹈乎欲者固危殆之道也若由孟子所言以發政施仁爲事則是爲公理之所存可大之業自爾馴致此天理人欲之分也

孟子曰以力假仁者霸霸必有大國以徳行仁者王王不待大湯以七十里文王以百里

朱子曰假仁者本無是心而借其事以爲功也以徳行仁則自吾之得於心者而推之無適而非仁也以力假仁力與仁二以徳行仁徳便是仁○南軒曰以徳行仁至誠惻怛本於其心而形於事爲如木之有本水之有源也

以力服人者非心服也力不贍也以徳服人者中心悅而誠服也如七十子之服孔子也

王霸之心誠僞不同故人之所以應之者其不同亦如此○鄒氏曰以力服人者有意於服人而人不敢不服以徳服人者無意於服人而人不能不服從古以來論王霸者多矣未有若此之深切著明也

孟子曰仁則榮不仁則辱今惡辱而居不仁是猶惡濕而居下也

朱子曰此只是爲下等人言若是上等人豈以榮辱之故而後行仁哉○南軒曰仁者非有意於榮仁者固榮也在身則心和而气平徳性尊而暴慢逺在家則父子親而兄弟睦夫婦義長幼序推之於國而國治施之於天下而天下平無往而不榮也若夫不仁之人咈理而狥欲一身將不能以自保而況於其他乎夫人之情孰不惟辱之是惡而自處於不仁則以私欲蔽之而昧夫榮辱之幾故也

孟子曰離婁之明公輸子之巧不以規矩不能成方員師曠之聰不以六律不能正五音堯舜之道不以仁政不能平治天下今有仁心仁聞而民不被其澤不可法於後世者不行先王之道也

朱子曰仁心愛人之心也仁聞者有愛人之聲聞於人也先王之道仁政是也範氏曰齊宣王不忍一牛之死以羊易之可謂有仁心梁武帝終日一食疏素宗廟以麫爲犧牲斷死刑必爲之涕泣天下知其慈仁可謂有仁聞然而宣王之時齊國不治武帝之末江南大亂其故何哉有仁心仁聞而不行先王之道故也

故曰徒善不足以爲政徒法不能以自行

有其心無其政是謂徒善有其政無其心是謂徒法

詩云不愆不忘率由舊章遵先王之法而過者未之有也

詩大雅假樂之篇愆過也率循也章典法也所行不過差不遺忘者以其循用舊典故也

聖人旣竭目力焉繼之以規矩準繩以爲方員平直不可勝用也旣竭耳力焉繼之以六律正五音不可勝用也旣竭心思焉繼之以不忍人之政而仁覆天下矣此言古之聖人旣竭耳目心思之力然猶以爲未足以徧天下及後世故制爲法度以繼續之則其用不窮而仁之所被廣矣

故曰爲髙必因丘陵爲下必因川澤爲政不因先王之道可謂智乎

丘陵本髙川澤本下爲髙下者因之則用力少而成功多矣鄒氏曰自章首至此論以仁心仁聞行先王之道

是以惟仁者宜在髙位不仁而在髙位是播其惡於眾也

仁者有仁心仁聞而能擴而充之以行先王之道者也播惡於眾謂貽患於下也

孟子曰規矩方員之至也聖人人倫之至也欲爲君盡君道欲爲臣盡臣道二者皆法堯舜而已矣不以舜之所以事堯事君不敬其君者也不以堯之所以治民治民賊其民者也孔子曰道二仁與不仁而已矣

朱子曰法堯舜則盡君臣之道而仁矣不法堯舜則慢君賊民而不仁矣二端之外更無他道出乎此則入乎彼矣可不謹哉○南軒曰仁與不仁此爲二途顧所由如何耳不仁亦謂之道者謂不仁之道也如堯舜之爲是由夫仁之道也若幽厲之爲是由夫不仁之道也

暴其民甚則身弒國亡不甚則身危國削名之曰幽厲𨿽孝子慈孫百世不能攺也

言不仁之禍必至於此可懼之甚也

孟子曰三代之得天下也以仁其失天下也以不仁國之所以廢興存亡者亦然天子不仁不保四海諸侯不仁不保社稷卿大夫不仁不保宗廟士庶人不仁不保四體今惡死亡而樂不仁是猶惡醉而彊酒

南軒曰仁者人之道人道旣廢則𨿽有四體不能行持是不仁者乃趨死亡之道也云云𨿽然此特未能眞知不仁之可以死亡耳使其眞知不仁者之可以死亡則如蹈水火之不敢爲矣

孟子曰詩云商之孫子其麗不億上帝旣命侯於周服侯服於周天命靡常殷士膚敏祼將於京孔子曰仁不可爲眾也夫國君好仁天下無敵

朱子曰孔子因讀此詩而言有仁者則𨿽十萬之眾不能當之故國君好仁則必無敵於天下也

今也欲無敵於天下而不以仁是猶執熱而不以濯也詩云誰能執熱逝不以濯

孟子曰不仁者可與言哉安其危而利其菑樂其所以亡者不仁而可與言則何亡國敗家之有

朱子曰安其危利其菑者不知其爲危菑而反以爲安利也所以亡者謂荒滛暴虐所以致亡之道也不仁之人私欲固蔽失其本心故其顚倒錯亂至於如此所以不可告以忠言而卒至於敗亡也

孟子曰桀紂之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲與之聚之所惡勿施爾也民之歸仁也猶水之就下獸之走壙也

朱子曰壙廣野也言民之所以歸乎此以其欲之在乎此也

故爲淵敺魚者獺也爲叢敺爵者鸇也爲湯武敺民者桀與紂也今天下之君有好仁者則諸侯皆爲之矣𨿽欲無王不可得已今之欲王者猶七年之病求三年之艾也茍爲不畜終身不得茍不志於仁終身憂辱以陷於死亡

南軒曰孟子所謂諸侯皆爲之者非利乎他人之爲己也特言其理之常然者耳循夫天理而無利天下之心而天下歸之此三王之所以王也假是道而亦以得天下者漢唐是也故秦爲漢敺者也隋爲唐者也

孟子曰仁之勝不仁也猶水勝火今之爲人者猶以一杯水救一車薪之火也不熄則謂之水不勝火此又與於不仁之甚者也

朱子曰與猶助也仁之能勝不仁必然之理也但爲之不力則無以勝不仁而人遂以爲眞不能是我之所爲有以深助於不仁者也○以正勝邪須做得十分工夫方勝得他正如人身正气稍不足邪便得以干之矣

亦終必亡而已矣

言此人之心亦且自怠於爲仁終必並與其所爲而亡之矣○趙氏曰言爲仁不至而不反諸己也○南軒曰此爲有志於仁而未力者言也仁與不仁特系乎操捨之間而天理人欲分焉天理存則人欲消固不兩立也故以水勝火諭之然用力於仁貴於久而不捨若一暴而十寒倐得而復失則暫存之天理豈能助無窮之人欲哉學者觀於此其可斯須而不存是心乎天理浸明則人欲浸消矣及其至也純是天理以水勝火不其然乎

孟子曰五穀者種之美者也茍爲不熟不如荑稗夫仁亦在乎熟之而已矣

朱子曰荑稗艸之似谷者也其實亦可食然不能如五穀之美也但五穀不熟則反不如荑稗之熟猶爲仁而不熟則反不如他道之有成是以爲仁必貴乎熟而不可徒恃其種之美又不可以仁之難熟而甘爲他道之有成也○尹氏曰日新而不已則熟○南軒曰此勉學者爲仁貴乎有成也仁者人之所以爲人也然爲之而不至則未可謂成人況於乍明乍暗若存若亡無篤實悠久之功則終亦必亡而已矣云云未至於顏子之地皆未可語夫熟

淳於髠曰先名實者爲人也後名實者自爲也夫子在三卿之中名實未加於上下而去之仁者固如此乎朱子曰名聲譽也實事功也言以名實爲先而爲之者是有志於救民也以名實爲後而不爲者是欲獨善其身者也名實未加於上下謂上未能正其君下未能濟其民也

孟子曰居下位不以賢事不肖者伯夷也五就湯五就桀者伊尹也不惡污君不辭小官者柳下惠也三子者不同道其趨一也一者何也曰仁也君子亦仁而已矣何必同

朱子曰仁者無私心而合天理之謂楊氏曰伊尹之就湯以三聘之勤也其就桀也湯進之也湯豈有伐桀之心哉其進伊尹以事之也欲其悔過遷善而已伊尹旣就湯則以湯之心爲心矣及其終也人歸之天命之不得已而伐之耳若湯初求伊尹卽有伐桀之心而伊尹遂相之以伐桀是以取天下爲心也以取天下爲心豈聖人之心哉○南軒曰淳於髠以孟子爲卿於齊未久而遽去疑其爲自爲而非仁者之所爲蓋髠徒知以爲人爲仁而不知仁之理存乎性者也故伯夷之不以賢事不肖伊尹之五就柳下惠之不惡不辭而皆爲趨於仁以其皆本於天理之正故爾若狥夫爲人之名以爲仁而咈乎性之理則所謂愛之本先亡而其所以爲愛者特其情之流爾豈不反害於仁乎

孟子曰萬物皆備於我矣

朱子曰此言理之本然也大則君臣父子小則事物細微其當然之理無一不具於性分之內也

反身而誠樂莫大焉

誠實也言反諸身而所備之理皆如惡惡臭好好色之實然則其行之不待勉彊而無不利矣其爲樂孰大於是

彊恕而行求仁莫近焉

彊勉彊也恕推己以及人也反身而誠則仁矣其有未誠則是猶有私意之隔而理未純也故當凡事勉彊推己及人庶幾心公理得而仁不逺也○此章言萬物之理具於吾身體之而實則道在我而樂有餘行之以恕則私不容而仁可得○反身而誠蓋知之已至而自然循理所以樂彊恕而行是知之未至且恁地把捉勉彊做去少間到純熟處便是仁○問反身而誠是大賢以上事彊恕求仁是學者身分上事否曰然○又曰反身而誠只是个眞知眞實知得則滔滔行將去見得萬理與我爲一自然其樂無涯所以伊川云異日見卓爾有立於前然後不知手之舞足之蹈正此意也○萬物不是萬物之迹只是萬物之理○橫渠曰萬物皆備於我矣言萬物皆素定於我也行有不慊於心則餒矣故反身而誠樂莫大焉若不是實做工夫到這里如何見得恁地○誠是有此理檢校自家身分果無欠闕事君眞个忠事親眞个孝仰不愧於天俯不怍於人其樂孰大於此○反身而誠孟子之意主於誠字言反身而實有此理也爲父而實有慈爲子而實有孝豈不快活若反身不誠是無此理但有恐懼而已豈得樂哉○未至於反身而誠處且逐事要推己及人庶幾心公理得更好仔細看這般處○不可將恕字低看了求仁莫近於恕恕字甚緊

孟子曰仁言不如仁聲之入人深也

程子曰仁言謂以仁厚之言加於民仁聲如仁聞謂有仁厚之實而爲眾所稱道者也此尢見仁徳之昭著故其感人之尢深也

善政不如善教之得民也

政謂法度禁令所以制其外也教謂道徳齊禮所以格其心也

孟子曰君子之於物也愛之而弗仁於民也仁之而弗親親親而仁民仁民而愛物

朱子曰物謂禽獸艸木愛謂取之有時用之有節程子曰仁推己及人如老吾老以及人之老於民則可於物則不可統而言之則皆仁分而言之則有序楊氏曰其分不同故所施不能無差等所謂理一而分殊者也尹氏曰何以有是差等一本故也無僞也○南軒曰理一而分殊者聖人之道也蓋究其所本則固原於一而循其所推則不得不殊明乎此則知仁義之未嘗不相須矣

孟子曰不仁哉梁惠王也仁者以其所愛及其所不愛不仁者以其所不愛及其所愛

朱子曰親親而仁民仁民而愛物所謂以其所愛及其所不愛也

公孫丑曰何謂也梁惠王以土地之故糜爛其民而戰之大敗將復之恐不能勝故驅其所愛子弟以殉之是之謂以其所不愛及其所愛也

以土地之故及其民以民之故及其子弟皆以其所不愛及其所愛也○此章言仁人之恩自內及外不仁之禍由疎及親○南軒曰此愛者仁之道也而有所不愛者是爲私意所隔而愛之理蔽於內也善推其所爲則自親以及疎𨿽各有差等而愛無不加焉至於不仁者則不能推矣不能推故日以陷溺不惟無以及於人且將並與其親愛者亦不之防此豈仁之道哉

孟子曰盡信書則不如無書吾於武成取二三策而已矣

程子曰取其奉天伐暴之心反政施仁之法而已

仁人無敵於天下以至仁伐至不仁而何其血之流杵也

朱子曰武成言武王伐紂紂之前徒倒戈攻於後以北血流漂杵孟子言此則其不可信者然書本意乃謂商人自相殺非謂武王殺之也孟子之設此言懼後世之惑且長不仁之心耳

孟子曰有人曰我善爲陳我善爲戰大罪也國君好仁天下無敵焉南面而徵北狄怨東面而徵西夷怨曰奚爲後我武王之伐殷也革車三百兩虎賁三千人王曰無畏寧爾也非敵百姓也若崩厥角稽首徵之爲言正也各欲正己也焉用戰

南軒曰徵之爲言正也人望其來正己也而何戰之有哉若不志於仁而徒欲以巧力取勝則天下孰非吾敵勝與負均爲殘民而逆天也○戰陳君子之所不取而大司馬有教戰之法何也先王之制兵亦仁政之大者所以禁暴止亂而救民之生也有兵斯有用兵之法非若後世詭譎之爲者蓋明其節制一其號令使之服習而其本則出於仁義是以無敵於天下若弛兵撤禁以召後侮而曰吾好仁而已是烏所謂仁者哉

孟子曰不仁而得國者有之矣不仁而得天下未之有也

朱子曰言不仁之人騁其私智可以盜千乘之國而不可以得丘民之心鄒氏曰自秦以來不仁而得天下者有矣然皆一再傳而失之猶不得也所謂得天下者必如三代而後可○南軒曰不仁而得國亦得其土地而已顧豈得其民人之心哉然則是終可保乎孟子之言所當深味而不可執辭以害意也

孟子曰仁也者人也合而言之道也

朱子曰仁者人之所以爲人之理也然仁理也人物也以仁之理合於人之身言之乃所謂道者也程子曰率性之謂道是也○或曰外國本人也之下有義也者宜也禮也者履也智也者知也信也者實也凡二十字今按如此則理極分明然未詳其是否也○仁者人也人之所以爲人者以其有此而已○人之所以得名以其仁也言仁而不言人則不見理之所寓言人而不言仁則人不過是一塊血肉耳必合而言之方見得道理出來○此仁字不是別物卽是這人底道理將這仁與人合便是道程子謂此猶率性之謂道也如中庸仁者人也是對義者宜也意又不同人字是以人身言之人自有生意是言仁之生道也中庸說仁字又密上言修身以道修道以仁便說仁者人也是切己言之孟子是統而言之○南軒曰仁者人也仁謂仁之理人謂人之身仁字本自人身上得名合而言之則人而仁矣是乃人之道也故伊川曰仁固是道道卻是總名蓋人之生其愛之理具其性是乃所以爲人之道者惟其私意日以蔽隔故其理𨿽存而人不能合之則人道亦幾乎息矣惟君子以克己爲務己私旣克無所蔽隔而天理睟然則人與仁合而爲人之道得矣

董子曰仁人者正其誼不謀其利明其道不計其功程子云此董生所以度越諸子○按本傳仲舒爲江都相事易王王問曰越王勾踐與大夫泄庸種蠡謀伐吳遂滅之孔子稱殷有三仁寡人亦以爲越有三仁仲舒對曰臣聞昔者魯君問柳下惠吾欲伐齊何如柳下惠曰不可歸而有憂色曰吾聞伐國不問仁人此言何爲至於我哉徒見問之且猶羞之況設詐以伐吳乎由此言之越本無一仁夫仁人者正其誼不謀其利明其道不計其功是以仲尼之門五尺之童羞稱五伯爲其先詐力而後仁義也董子之言如此蓋自孟子以後未有及之者故以繼於孔孟之後又按文中子曰荀氏有二仁焉其生也以救時其死也以明道彧攸父子𨿽有死生之殊要皆輔曹以篡漢者也其可謂之仁乎其可與三仁例論乎仲淹以明道自任而其言若是其不及董子也逺矣

問心與仁何異程子曰心譬如谷種生之性是仁陽和發處乃情也

問仁者愛之理朱子曰理便是性緣裏面有這愛之理所以發出來無不愛程子曰心如谷種其生之性乃仁也生之性便是愛之理也○仁只是天地發育生生底道理程子所謂譬如谷種仁則其生之性玩此則仁可識矣○愚按程子此語最精切且兼盡心性情之妙故以此爲論仁之首

天地之大徳曰生天地絪緼萬物化醇萬物之生意最可觀此元者善之長也斯所謂仁也

問萬物之生意最可觀朱子曰物之初生其去本未逺故好看及榦成葉茂卻不好看如赤子入井時惻隠怵惕之心只些子仁見得時卻好看到得發政施仁其仁周廣便看不得何處是仁○又曰周茂叔窓前艸不除曰觀天地生物气象

心生道也有是心斯具是形以生惻隠之心人之生道也𨿽桀跖不能無是以生但戕賊之以滅天耳

朱子曰天地生物之心是仁人之稟賦接得此天地之心方能有生故惻隠之心在人亦爲生道也○心生道也乃是得天地之心以生生物便是天地之心

毉書言手足痿痺爲不仁此言最善名狀

全文已見博施濟眾注

又曰毉家以不認痛癢謂之不仁人以不知覺不認義理爲不仁譬最近

勉齋黃氏曰程子言手足痿痺爲不仁其義何也或以爲痿痺者不識痛癢之謂也如此則覺者爲仁仁可以覺言乎曰愚嘗聞之師矣所謂仁者當於气已不貫一句求之手足之所以痿痺者以吾之气不貫乎手足耳手足之譬則人物也痿痺則吾之心不屬乎彼彼𨿽有疾痛頑然而莫之知也气無不貫則一身無痿痺之處此心無不達則天下無疾痛莫覺之人故論仁者當觀其心○愚按黃氏之論至矣然初學猶有未悉者夫手足不仁者非謂手足自不仁也蓋手足本吾一體而風痺之人血气不貫於手足便與不屬己相似人與物亦本吾一體緣頑忍之人此心不貫於人物亦與不屬己相似風痺之人不仁於手足頑忍之人不仁於民物皆以其不屬己故也殊不知天地吾之父母已與人𨿽有彼我之異人與物亦有貴賤之殊要皆天地之子本同一體只緣私意橫生天理滅絕便以人已爲二致亦如手足本是吾身之物只緣風邪所中血气隔塞遂以手足爲外物手足者民物之譬也風邪者私意之譬也人無私意之害則民物之休戚自然相關一見赤子入井則此心爲之怵惕無風邪之病則四肢之痛癢亦自然相關𨿽小小疾苦此心亦爲之痛楚當如此玩味方曉程子痿痺不仁之意○又按遺書曰剛毅木訥質之近乎仁者也力行學之近乎仁也若夫至仁則天地爲一身而天地之間品物萬形爲四肢百體豈有肢體而不愛者哉聖人仁之至也獨能體是心而已曷嘗支離多端而求之於外乎故能近取譬者仲尼所以示子貢可爲仁之方也毉書有以四體風頑謂之四體不仁爲其疾痛不以累其心故也夫手足在我而疾痛不與知焉非忍而何世之忍心無恩者其自棄亦若是而已○此章與前章毉書云云意義全同但記之者異故附注於此

訂頑乃仁之體也

問云云李公晦曰以天地萬物爲一體而無一毫私意以間之非仁體而何

程子曰公而以人體之故爲仁

全文云仁之道只須道一公字公只是仁之理不可將公便喚做仁云云只爲公則物我兼照故仁所以能恕所以能愛恕則仁之施愛則仁之用也

又曰仁道難名惟公近之非以公便爲仁

問公而以人體之則爲仁朱子曰公是仁之方法人是仁之材料有此人方有此仁蓋有形气便具此生理若無私意間斷則人身全體皆是仁又曰公只是一个理仁是人心本仁人而不公則害夫仁故必體此公在人身上以爲之體則無所害其仁而仁流行矣○公在仁之前恕與愛在仁之後公則能仁仁則能恕能愛問恕則仁之施愛則仁之用施與用如何別曰恕是分俵那愛底如一桶水愛是水恕是分俵此水何處一杓何處二杓故謂之施愛是仁之用恕所以施愛者○又曰仁之發處自是愛恕是推那愛底愛是恕之所推者若不是恕去推那愛那愛亦不能及物公而以人體之此句本似有病然若眞个曉得方知這一句說得來所以程子曰公近仁蓋這个仁在這个人字上元自有這个仁合下便帶得來只爲不公所以蔽塞了不出來若能公仁便流行譬如溝中水被沙土壅塞故水不流若能去了沙土水卽流矣非是外面別擔水來放溝中是溝中原有此水只是被物壅遏去其塞水便流行如克己復禮爲仁所謂克己去其私而已矣能去其私則天理便自流行矣不是克己了又別討个天理來放在裏面也故曰公近仁○恕與愛本皆出於仁然非公則安能恕安能愛陳淳曰仁如水愛如水之潤恕是水之流先生是之

天心所以至仁者惟公耳人能至公卽是仁

尹焞曰仁者公而已矣伊川曰何謂也曰能好人能惡人伊川曰善涵養又云何以仁惟公可以盡之伊川曰思而至此學者所難及也云云○愚按上章皆以公爲近仁此章謂公卽仁當詳之

仁則一不仁則二

問云云朱子曰仁則公公則通天下只是一个道理不仁則私意變詐百出而不一也

程子曰孟子云惻隠之心仁也後人遂以愛爲仁愛自是情仁自是性豈可專以愛爲仁孟子言惻隠之心仁之端也旣曰仁之端則不可便謂之仁退之言博愛之謂仁非也仁者固博愛然便以愛爲仁則不可

朱子曰仁者愛之理理是根愛是苗○愛是情愛之理是仁仁者愛之理愛者仁之事仁者愛之體愛者仁之用○仁是未發愛是已發○愛之理愛自仁出也問韓愈博愛之謂仁曰是指情爲性問周子說愛曰仁與博愛之說如何曰愛曰仁猶曰惻隠之心仁之端也是就愛處指出仁若博愛之謂仁之謂便是把博愛做仁了然不同○未發時只喚做仁仁卻無形影旣發後方喚做愛愛卻有形影未發而言仁可以包義禮智旣發而惻隠可以包恭敬辭讓是非四端者端如萌芽相似惻隠方是從仁裏面發出來底問仁者愛之理看孔門答問仁多矣如克己等類愛字恐未足以盡之曰必著許多工夫所以全得那仁發出來便能愛如克己復禮如居處恭執事敬這處豈便是仁所以喚醒那仁若私欲昏蔽這里便死了豈復有仁○問伊川曰仁主乎愛愛便是仁否曰仁主乎愛者仁發出來便做那慈愛底事○愛是仁之發謂愛是仁卻不得

程子曰學者先須識仁仁者渾然與物同體義禮智皆仁也

下文云識得此理以誠敬存之而已不須防檢不須窮索若心懈則有防心茍不懈何防之有理有未得故須窮索存久自明安待窮索此道與物無對大不足以明之天地之用皆我之用孟子言萬物皆備於我須反身而誠乃爲大樂若反身不誠則猶是二物有對以己合彼終未有之又安得樂訂頑意思乃備言此體以此意存之更有何事必有事焉而勿正心勿忘勿助長未嘗致纎毫之力此其存之之道若存得便合有得蓋良知良能原不喪失以昔日習心未除故須存養此心久則可奪舊習此理至約惟患不能守能旣體之而樂亦不患不能守也○朱子曰明道學者須先識仁一段說話極好只是說得太廣學者難入

程子曰敬以直內義以方外仁也

或問云云如何以此便謂之仁朱子曰亦是仁也若能到私欲淨盡天理流行處皆可謂之仁如博學篤志切問近思則仁在其中克己復禮亦是仁出門如賓使民如祭亦是仁居處恭執事敬與人忠亦是仁看從那路入但從一路入做到極處便是仁

程子曰把捉不定便是不仁

或問人心紛擾時難把捉先生曰眞个是難把持不能久又被事物及閒思慮引將去孟子牛山之木一章最要看操之則存捨之則亡或云把持不能久勝物欲不去先生曰這个不幹別人事𨿽是難亦須自著力把持常惺惺不要放倒覺得物欲來便著緊不要隨他去若說把持不得勝他不去是自壞也更說甚爲仁由己而由人乎哉

張子曰天體物而不遺猶仁體事而無不在也禮儀三百威儀三千無一物之非仁也昊天曰明及爾出王昊天曰旦及爾遊衍無一物之不體也

朱子曰體物猶言爲物之體也蓋物物有个天理體事謂事事是仁做出來如禮儀三百威儀三千須是仁做始得凡言體便是做他那骨子○問云云以見物物各有天理事事皆有仁曰然天理在物上仁體在事上本謂物以天爲體事以仁爲體緣須著從上說故如此下語○問昊天曰明云云莫是言人之所以爲人者皆天之所爲故𨿽起居動作之頃而所謂天者未嘗不在也曰公說天體物不遺旣說得是則所謂仁體事而無不在者亦不過如此今所以理防不透只是以天與仁爲有二也今須將聖賢言仁處就自家身上思量久之自見○橫渠此語是將赤心片片說與人荀何嘗有此

上蔡謝氏曰心者何也仁是己仁者何也活者爲仁死者爲不仁今人身上麻痺不知痛癢謂之不仁桃杏之核可種而生者謂之桃仁杏仁言有生之意推此仁可見矣

又曰有知覺識痛癢便喚做仁又曰仁是四肢不仁之仁不仁是不識痛癢仁是識痛癢又曰晉伯甚好學初理防仁字不透吾因曰世人說仁只管著愛上怎生見得仁只如力行近乎仁闗愛甚事卻近乎仁推此類具言之晉伯悟曰公說仁字正與尊宿門說禪一般又曰儒之仁佛之覺○朱子曰桃仁杏仁種著便生不生是死物所以名之曰仁以生意論仁謝子得之○問知覺是仁否曰仁然後有知覺問知覺可以求仁否曰不可○仁之一字上蔡只說得知仁孔子便說爲仁卻是要做工夫去爲仁豈可道知得了便休如今學問流爲禪上蔡爲之首○知覺自是智之事在四徳爲貞所以近仁者若無智便起這仁不得○張無垢以覺爲仁則是以智爲仁二先生之前學者全不知有仁凡聖賢言仁處不過只作愛字看自二先生以來學者始知理防仁字不敢只作愛說然其流復不免有獘者蓋專務說仁而於操存涵泳之功不加無復優遊厭飫之味克己復禮之實不但其蔽也愚而已而又一向說病愛字懸空揣摸旣無眞實見處故其爲說驚怪恍惚獘病百端殆又不若只作愛字看之爲愈也竊謂若實欲求仁固莫若力行之近但不學以明之則有冥行之患故其蔽愚若主敬致知交相爲用則無此蔽矣若且欲曉得仁之名義則又不若且將愛字推求若見得仁之所以爲愛而愛之不能盡仁則仁之名義意思了然在目矣初不必求之恍惚有無之間也○孟子之言知覺謂知此事覺此理乃學之至而知之盡也上蔡之言知覺謂識痛癢能酧酢者乃心之用而知之端也二者亦不同矣然其大體皆智之事也今以言仁所以多矛盾而少契合也夫以愛名仁固不可然愛之理則所謂仁之體也天地萬物與吾一體固所以無不愛然愛之之理則不爲是而有也須知仁義禮智四字一般皆性之徳乃天然本有之理無所爲而然者但仁乃愛之理生生之道故卽此而又可以包四者所以爲學之要耳大抵理防仁字須並義禮智三字通看方見界分分明血脈貫通近世學者貪說仁字而忽略三者所以無所據依卒並與仁而不識也○謂仁者心有知覺則可謂心有知覺謂之仁則不可○問先生說仁是生意不知是仁之體否曰凡說知覺說痛癢皆是言血气之性正如告子說生之謂性佛言作用是性如此說時卻是人性與禽獸相似禽獸亦有知覺亦識痛癢遂謂禽獸爲仁可乎前輩言醫家以風痺爲不仁謂善狀仁者蓋取象比類之言非便指識痛癢有知覺爲仁仁自是理當於義理上求之○問謝氏以覺訓仁爲活物要於日用間覺得這个活物便見仁體而先生不取其說何也曰若識得仁體則所謂活物皆可通也但他說得自有病痛必竟如何是覺又如何是活物又卻別將此个意思去覺那个活物方寸紛擾何以爲仁○上蔡之說一轉而爲張子韶張子韶一轉而爲陸子靜○南軒張氏曰仁者必覺而覺不可以訓仁侯子嘗及之矣今之學者囂囂然自以爲我知之者只是弄精神耳烏能進乎實地哉又上蔡之罪人也○按近世慈湖楊氏曰智者覺之初仁者覺之全其原亦出於此○或問一日靜坐見一切事平等皆在我和气中此是仁否謝氏曰只是靜中工夫只是心虛气平也須是應事時有此气象方好愚按上蔡此語甚善故附此

龜山楊氏問學者曰孺子將入井而見之者必有惻隠之心疾痛非在己也而爲之疾痛何也對曰出於自然不可已也曰安得自然如此若體究此理知其所從來則仁之道不逺矣

李似祖問何以知仁楊氏曰孟子以惻隠之心爲仁之端平居試以此體察久久自見因問云云朱子屢舉以告學者因言君之所以仁蓋君是个主腦百姓皆屬他管自然著仁愛非爲不得已方如此父之所以慈子之所以孝蓋父子本同一气一身分作兩个自然恩愛相屬豈容彊爲哉且以五常言之初有陰陽便有春夏秋冬金木水火土故賦於人便有仁義禮智信仁則屬春屬木且看春間發生之初和气藹然非仁愛而何緣他本原處有个仁所以發於用者自然如此

問論語言仁何語最爲精切曰皆仁之方也若正所謂仁則未之嘗言惟孟子言仁人心也最爲精切

又曰孔子告諸弟子只是言仁之方蓋擴之使從此來以至於仁若仁之本體則未嘗言○又問讀論語以何爲要曰要在知仁孔子說仁處最宜玩味曰孔子說仁處甚多尢的當是何語曰皆的當但其門人所至有不同故其答之亦異只如言剛毅木訥近仁自此而求之仁之道亦自可知

朱子仁說曰天地以生物爲心者也而人物之生又各得夫天地之心以爲心者也故語心之徳𨿽其總攝貫通無所不備然一言以蔽之則曰仁而已矣蓋天地之心其徳有四曰元亨利貞而元無不統其運行焉則爲春夏秋冬之序而春生之气無所不通故人之爲心其徳亦有四曰仁義禮智而仁無不包其發用焉則爲愛恭宜別之情而惻隠之心無所不貫故論天地之心者則曰乾元坤元則四徳之體用不待悉數而足論人心之妙者則曰仁人心也則四徳之體用亦不待徧舉而該蓋仁之爲道乃天地生物之心卽物而在情之未發而此體已具情之旣發而其用不窮誠能體而存之則眾善之源百行之本莫不在是此孔門之教所以必使學者汲汲於求仁也其言曰克己復禮爲仁言能克去已私復乎天理則此心之體無不在而此心之用無不行也又曰居處恭執事敬與人忠則亦所以存此心也又曰事親孝事兄悌及物恕則亦所以行此心也又曰求仁得仁則以讓國而逃諫伐而餓爲能不失乎此心也又曰殺身成仁則以欲甚於生惡甚於死爲能不害乎此心也此心何心也在天地則坱然生物之心在人則溫然愛人利物之心包四徳而貫四端者也或曰若子之言則程子所謂愛情仁性不可以愛爲仁者非歟曰不然程子之所謂以愛之發而名仁者也吾之所論以愛之理而名仁者也蓋所謂性情者𨿽其分域之不同然其脈絡之通各有攸屬者則曷嘗判然離絕而不相管哉吾方病夫學者誦程子之言而不求其意遂至於判然離愛而言仁故特論此以發明其遺意而子顧以爲異乎程子之說不亦誤哉或曰程氏之徒言仁多矣蓋有謂愛非仁而以萬物與我爲一爲仁之體者矣亦有謂愛非仁而以心有知覺釋仁之名者矣今子之言若是然則彼皆非歟曰彼謂物我爲一者可以見仁之無不愛矣而非仁之所以爲體之眞也彼謂心有知覺者可以見仁之包乎智矣而非仁之所以得名之實也觀孔子答子貢博施濟眾之問與程子所謂覺不可以訓仁者則可見矣子尙安得復以此論仁哉抑泛言同體者使人含胡昏緩而無警切之功其獘或至於認物爲己者有之矣專言知覺者使人張皇迫躁而無沈潛之味其獘或至於認欲爲理者有之矣一忘一助二者蓋胥失之而知覺之云者於聖門所示樂山能守之气象尢不相似子尙安得復以此而論仁哉

先生旣爲仁說南軒以書論難今略具往復之語於此○問天地以生物爲心此語恐未安答竊謂此語恐未有病蓋天地之間品物萬形各有所事惟天確然於上地隤然於下一無所爲只是生物而已故易曰天地之大徳曰生程子亦曰天只是以生爲道所謂以生爲道者非謂將生來做道凡若此類恐當且認正意不以文害辭可也○問不忍之心可以包四者乎答孟子論四端自首章至孺子入井皆只是發明不忍之心一端而已初無義禮智之說至下文乃云無四者之心非人也此可見不忍之心足以包夫四端蓋仁包四徳故其用亦如此○問云云答人生而靜四徳具焉曰仁曰義曰禮曰智皆根於心而未發所謂理也性之徳也及其發見則仁者惻隠義者羞惡禮者恭敬智者是非各因其體以見其本所謂情也性之發也是皆人性之所以爲善也但仁乃天地生物之心而在人者故特爲眾善之長𨿽列於四者之目而四者不能外焉易傳所謂專言之則包四者亦是正指生物之心而言非別有包四者之仁而又別有主一事之仁也惟是卽此一事便包四者此則仁之所以爲妙也云云○問程子之所謂正謂以愛名仁者答按程子曰仁性也愛情也豈可便以愛爲仁此正不可認情爲性耳非謂仁之性不發於愛之情而愛之情不本於仁之性也某前說以性之發對愛之理而言正分別性情之異處來諭乃云若專以愛命仁乃是指其用而遺其體言其情而略其性察之亦不審矣蓋所謂愛之理者是乃指其體性而言且見性情體用各有所主而不相離之妙與所謂遺體而略性者正相南北也○問元之爲義不專主於生答曰竊詳此語恐有大病請觀諸天地而以易彖文言程傳反覆求之當見其意此乃義理根源不容有毫釐之差也○再書又云謹按程子言仁本末甚備今撮其大要不過數語蓋曰仁者生之性也而愛其情也孝悌其用也公者所以體仁猶言克己復禮爲仁也學者於前三言可以識仁之名義於後一言可以知其用力之方矣今不深考其本末指意之所在但見其分別性情之異便謂愛之與仁了無干渉見其以公爲近仁便謂直指仁體最爲深切殊不知仁乃性之徳而愛之本因其性之有仁是以其情能愛但或蔽於有我之私則不能盡其體用之妙惟克己復禮曠然大公然後此體渾全此用昭著動靜本末血脈貫通爾程子之言意蓋如此非謂愛之與仁無相渉也夫性發爲情情根於性未有無性之情無情之性各爲一物而不相管者公者所以體仁亦非謂公之一字便是直指仁體也仁是本有之性生物之心惟公爲能體之非因公而後有也由漢以來以愛言仁之獘正爲不察性情之辧而遂以情爲性耳今欲矯其獘反使仁字泛然無所歸宿而性情遂至於不相管可謂矯枉過直是亦枉而已矣其獘將使學者終日言仁而實未嘗識其名義程子之意恐不如此○南軒復書略曰仁之說前日之意蓋以爲推原其本人與天地萬物一體也是以其愛無所不至猶人之身無尺寸之膚而不貫則無尺寸之膚不愛也故以惟公近之之語形容仁體最爲深切而以所言愛字只是明得其用耳後來詳所謂愛之理之說方見其親切蓋探其本則未發之前愛之理存乎性是乃仁之體也察其動則已發之際愛之施被乎物乃仁之用也前日又謂元之義不專主於生物者疑只云生物說生生之意不盡今詳所謂生物者亦無不盡矣二先生往返切摩始若異而終歸於同故略載於此

孟子曰仁人心也此言最親切心自是仁若能保養存得此心不患他不仁孔門學者問仁不一聖人答之亦不一然大槪不過要人保養得此而已

又曰學者須是求仁所謂求仁者不放此心聖人只教人求仁蓋仁義禮智四者仁足以包之若存得仁自然頭頭做著不用逐事安排故曰茍志於仁矣無惡也看大學亦要識此意所謂顧天命無他求其放心而已又曰仁是無形迹事孟子恐人理防不得便說道只人心便是卻不是把仁來形容人心乃是把人心來指示仁所謂放其心而不知求蓋存得此心便是仁若此心放了又理防甚仁今人之心靜時昏動時擾皆是放了又曰仁是本心之徳存得此心便無不仁如說克己復禮亦只是要得私欲去後本心常存耳

或謂無私欲是仁朱子曰謂無私然後仁則可謂無私卽是仁則不可蓋惟無私而後仁始見如無所壅底而後水方行

又曰五峯云人有不仁心無不仁此說極好人有私欲卻遮蔽了不見仁然中心仁依舊在如水被泥塞所以不流泥土旣去水仍舊只在所以克己復禮爲仁只是克了私意仁依然在那里○學者克己復禮工夫到私欲盡後便粹然是天地生物之心○或問仁曰無以爲也須是誠去打疊私欲然後子細體驗本心之徳是甚气象毋徒講文義而已矣

又曰惟無私然後仁惟仁然後與天地萬物爲一體或曰與天地萬物爲一體是仁或曰無私是仁朱子曰無私是仁之前事與天地萬物爲一體是仁之後事要在二者之間識得如何是仁云云

欲識仁字大槪當卽不仁之人觀之蓋其心頑如鐵石不認義理專認己私是以謂之不仁識此气象則仁之爲道可推而知矣

孔子亦有偏言之者愛人是也孟子亦有專言之者仁人心是也

又曰孔子只是說爲仁工夫至孟子方解仁字之義理然仁字又兼兩路非一言之可盡故孔子教人亦有兩路克己卽孟子仁人心之說愛人卽孟子惻隠之說○又答學者言日前所示教引巧言令色剛毅木訥兩條以爲聖人所以開示知仁之方使之自得竊有疑焉蓋此兩語正是聖人教人實下工夫防患立心之一術果能戒巧令務純朴則心不恣縱而去仁爲近矣非徒使之由是而知仁也大抵向來之說多是苦心殫力要識仁字故其說愈巧而气象愈薄近日究觀聖人垂教之意卻是要人躬行實踐直內勝私使輕浮刻薄貴我賤物之私潛消於防防之中而吾之本心渾厚慈良公平正大之體常存而不失便是仁處其用工著力隨人淺深各有次第要之須待力行久熟實到此地方知此意味非可以臆度料想而知亦不可臆度料想而得也○又云王信伯在館中範伯達言人須是使萬物一一皆歸吾仁王指窓以問曰此窓還歸仁否範嘿然某見當答曰此窓不歸仁何故不打壞了如人處事但个个處得是便是天下歸仁○凡論語中答諸弟子問仁如告之以主敬行恕先難後獲之類無往不是藥人之病則是其人未到仁者地位未可以抽闗啟鑰告之且爲之安下一个爲仁根腳待根腳平正牢固然後卻可語之以仁曰此段看得大有病告樊遲三語便與告顏淵仲弓都無異故程子曰此是徹上徹下語安得謂姑爲之立根腳乎若此只是安立根腳卽不知如何方是正下手爲仁處耶○或問呂氏孟子惻隠說曰蓋實傷吾心非譬之也然後知天下皆吾體生物之心皆吾心彼傷則我傷非謀慮所及非勉彊可能此所謂皆吾體皆吾心者亦只是以同理言之否曰非但同理亦同气也○以上諸說皆剖析語孟言仁之要義故附此

南軒張氏仁說曰人之性仁義禮智四徳具焉其愛之理則仁也宜之理則義也讓之理則禮也知之理則智也是四者𨿽未形而其理固根於此則體實具於此矣性之中只有是四者萬善皆管乎是焉而所謂愛之理者是乃天地生物之心而其所由生者也故仁爲四徳之長而又可以兼包焉惟性之中有是四者故其發見於情則爲惻隠羞惡辭遜是非之端而所謂惻隠者亦未嘗不貫通焉此性情之所以爲體用而心之道則主乎性情者也人惟己私蔽之以失其性之理而爲不仁甚至於爲忮爲忍豈人之情也哉是以爲仁莫要乎克己己私旣克則廓然大公而其愛之理素具於性者無所蔽矣則與天地萬物血脈貫通而其用亦無不周矣故指愛以名仁則迷其體程子所謂愛是情仁是性謂此而愛之理則仁也指公以爲仁則失其眞程子所謂仁道難名惟公近之不可便指公爲仁者謂此而公者人之所以能仁也夫靜而仁義禮智之體具動而惻隠羞惡辭遜是非之端達其名義位置固不容相奪倫然而惟仁者爲能恭儉而有節是禮之所存也惟仁者爲能知覺而不昧是智之所存者也此可見其兼包而貫通者是以孟子於仁統言之曰仁人心也亦猶在易乾坤四徳而統言乾元坤元也然則在學者其可不以求仁爲要而爲仁其可不以克己爲道乎

按南軒仁說與朱子大指悉同可以觀二先生之學矣○又曰愛者仁之施也而愛不足以名仁恕者仁之方也而恕不足以言仁知覺者仁之幾也而知覺不足以言仁公平者仁之則也而公平不足以言仁極廣大者仁之體也而廣大不足以言仁至親切者仁之用也而親切不足以言仁然以是數者精思而力體焉則亦可以知仁矣○又答學者曰近者學者論仁字多是要見得仁字意思縱使逼眞亦終非實得看論語中聖人所言只欲人下工夫升髙自下陟遐自邇循序積習自有所至又曰垂諭仁之說若只將做周流無滯凝气象看了卻只是想象願於日用間更因其發見苗裔而深察嘿求之勿捨勿棄當灼然見其樞機之所由發者矣○又曰謝上蔡論語序前面發得甚好但後面說天地同流處太多適所以啟學者想象不帖實之心聖人教人大抵只說做工夫工夫到處自然見得若先與之說道理如何彼便想象去論語中皆是從自家身上一言一行做去如顏子問仁則曰克己復禮爲仁顏子便問克己之目蓋下克己工夫將久自見得到仁處也○按以上數條皆足以破近世空言想象之獘故附此又遂初賦云皇降衷於下民兮粵惟其常猗於穆而難名兮惟生之良翕眾美而具存兮不顯其光彼孩提而知愛親兮豈外鑠繄中藏年而寖長兮紛事物之交相非元聖之生知兮懼日逺而日忘緣气稟之所偏兮橫流始夫濫觴感以動兮不止乃厥初之或戕旣志帥之莫禦气決驟以翺翔六情放而曷禦百骸弛而孰彊自靑陽而逆旅曁黃髮以茫茫儻矍然於中道盍反求於厥初厥初如何夫豈逺歟彼匍匐以向阱我惻隠之捲如驗端倪之所發識大體之權輿如寐而聰如迷而途知睨視之非遐乃本心之不渝嗚呼予旣知其然兮予惟以遂之若火始然而泉始達兮惟不息以終之予視兮毋流予聽兮毋從予言兮毋易予動兮以躬惟自反兮於理玆日新兮不窮逮充實而輝光信天質之本同極神存而過化亙萬世以常通嗚呼此羲文之所謂復而顏氏之所以爲萬世道學之宗歟此賦示人以體驗踐行之實尢爲切至學者猶當深味也

昔有問仁於程子者子曰此在諸君自思之將聖賢言仁處類聚觀之體認出來又曰義訓宜禮訓別知訓知仁當何訓說者謂訓覺訓人皆非也當合觀孔孟言仁處大槪研窮之二三歲得之未晚也至南軒張先生裒洙泗言仁爲一編而朱子乃以書告之曰類聚孔孟言仁處求夫其說程子爲人之意可謂深切然專一如此卻不免於欲速好徑之心滋入耳出口之獘亦不可不察南軒報書曰教之求仁正恐其有此獘耳朱子復書前日所謂正爲近日學者厭煩就簡避迂求防相沿之盛方且趨於薄恐益長其計獲欲速之心而反陷於不仁爾然卻不思所類諸說其中下學上達之方蓋已無所不具茍能深玩而力行之則又安有此獘今得來諭始悟前說之非然猶恐不能人人皆肯如此慤實用功則亦未免過計之憂不知可更作一後序略采此意以警後之學者否不然或只盡載此諸往返議論以附其後如何南軒然之遂悉載其語於卷首嗚呼二先生之爲學者慮也至矣今類輯此編亦恐有如二先生所慮者故書之篇末以自警云

右專言仁

西山讀書記卷七﹤子部﹐儒家類﹐西山讀書記﹥

欽定四庫全書

西山讀書記卷八

宋眞徳秀撰

義

論語子曰君子之於天下也無適也無莫也義之與比朱子曰適專主也春秋傳曰吾誰適從是也莫不肯也比從也○謝氏曰適可也莫不可也無可無不可茍無道以主之不幾於猖狂自恣乎此佛老之學所以自謂心無所往而能應變而卒得罪於聖人之門也聖人之學不然於無可無不可之間有義存焉然則君子之心果有所倚乎○南軒曰適莫兩端也適則有所必莫則無所主蓋不失於此則失之於彼鮮不倚於一偏也夫義者人之正路倚於一偏則莫能遵於正路矣惟君子之心無適也而亦無莫也其於天下惟義之視而已蓋天下事事物物皆有義焉存於中而形於外也無適無莫而義之與比非窮理之明克己之至者安能及此若夫異端之學則初欲爲無適莫而不知有義存焉如狥其私意以爲可否而其無適無莫者乃所以爲有適有莫而卒墮於一偏也○黃氏曰於天下言天下之事無不然如出處去就以至立政用人之類皆在其中惟義之從而已不可先懷適莫之念也知此則漸進於絕四之地矣

子曰非其鬼而祭之諂也見義不爲無勇也

朱子曰知而不爲是無勇也○問見義不爲無勇這亦不爲無所見但爲之不力所以爲無勇曰固是見得是義而爲之不力亦是見得未明若已見得分明則行之自有力這般處著兩下並看○問云云莫是連上句否曰不須連上句自說凡事見得是義便著做不獨說祭祀也

子路曰君子尙勇乎子曰君子義以爲上君子有勇而無義爲亂小人有勇而無義爲盜

朱子曰君子小人以位言也尹氏曰義以爲尙則其勇也大矣子路好勇故夫子以此救其失也胡氏曰疑此子路初見孔子時問答也

孟子曰大人者言不必信行不必果惟義所在

朱子曰必猶期也大人言行不先期於信果但義之所在則必從之卒亦未嘗不信果也○尹氏曰主於義則信果在其中矣主於信果則未必合義王勉曰若不合於義而不信不果則妄人爾○南軒曰言行固欲信果然有必之之心則非也必乃私也故言必欲信而不知義將至於守其所不可復者私意相與而非所謂信也行必欲果而不知義將至於爲其所不可爲者直情徑行而非所謂果也故君子不必夫果與信而獨精吾義焉耳事事物物皆有義存焉而著於吾心茍能體是心而推之則義可得而精也義精則有所不言言莫非義而無不信之言矣有所不行行莫非義而無不果之行矣○孟子集義外已別見

程子曰在物爲理處物爲義又曰中理在事義在心又曰義之精者須是自求得之如此則善求義也○問義還因事而見否曰非也性中自有或曰無狀可見曰說有便是見但人自不見昭昭然在天地之中也且如性何須待有物方指爲性性自在也子所言見者事吾所言見者理如曰不見而章是也

朱子曰義字若一利劍然凡事物到前便分剖去義如利刄相似胸中許多勞勞攘攘到此一齊割斷了

右專言義

義利

子曰君子諭於義小人諭於利

朱子曰諭猶曉也義者天理之所宜利者人情之所欲○程子曰君子之於義猶小人之於利惟其深諭是以篤好○楊氏曰君子有捨生而取義者以利言之則人之所欲無甚於生所惡無甚於死孰肯捨生而取義哉其所諭者義而已不知利之爲利故也小人反是○或問諭字之義曰蓋心解通達則其幾微曲折無不盡矣曰然則君子小人之所諭者各爲一事邪將一事之中具此兩端而各隨人之所見邪曰是皆有之但君子深通於此而小人酷曉於彼耳曰對義言之則利爲不善對害言之則利非不善君子之所爲固非欲其不利何獨以諭利爲小人乎曰胡氏言之悉矣胡氏曰義固所以利也易所謂利者義之和者是也然自利爲之則反致不奪不饜之害自義言之則蒙就義之利而逺於利之害矣孟子之告梁王意猶是也○義利猶首尾然義者宜也君子見得這事合當如此那事合當如彼但裁處其宜爲之則何不利之有君子只理防義一截利處更不理防小人只理防利一截義處更不問蓋君子之心虛明洞徹見得義分明小人只管計較𨿽絲毫底利也自理防得○君子只知得當做與不當做當做處便是合當如此小人則只計較利害如此則利如此則害君子則更不顧利害只看天理如何○問云云曰這隻就眼前看只如做官須是廉勤自君子爲之只是道合如此自小人爲之只道如此做得人說好可以求知於人○君子諭於義小人諭於利只是這一事上君子只見得是義小人只見得是利如伯夷見飴曰可以養老盜跖見之曰可以沃戶樞蓋小人於利他見這一物便思量做一物用他計較精密更有非君子所能知者緣他气稟中有許多污穢惡濁底物所以才見那物事便出來應他君子之於義亦是如此或曰伊川云惟其深諭是以篤好若作惟其篤好是以深諭亦得曰陸子靜說正如此按陸氏白鹿講義曰此章以義利判君子小人辭旨曉白然讀之者茍不切己觀省亦恐未能有益也竊謂學者於此當辧其志人之所諭由其所習所習由其所志志乎義則所習者必在於義所習在義斯諭於義矣志乎利則所習者必在於利所習在利斯諭於利矣故學者之志不可不辧也○見利思義已見前○孟子首章見後仁義篇○大學利義見本篇

孟子伯夷伊尹於孔子若是班乎曰否自有生民以來未有孔子也然則有同與曰有得百里之地而君之皆能以朝諸侯有天下行一不義殺一不辜而得天下皆不爲也是則同

朱子曰行一不義殺一不辜而得天下有所不爲心之正也聖人之所以爲聖人其本根節目之大者惟在於此於此不同則亦不足以爲聖人矣

孟子曰雞鳴而起孳孳爲善者舜之徒也雞鳴而起孳孳爲利者蹠之徒也欲知舜與蹠之分無他利與善之間也

程子曰言間者謂相去不逺所爭毫末爾善與利公私而已矣才出於善便以利言也○楊氏曰舜蹠之相去逺矣而其分乃在善利之間而已是豈可以不謹然講之不熟見之不明未有不以利爲義者又學者所當深察也

董子曰皇皇於求財利常恐乏匱者庻人之意也皇皇求仁義常恐不能化民者大夫之意也

程子曰聖人以義爲利義安處便爲利

全文云利不獨財利之利凡有利心便不可如作一事須尋自家穩便處皆利心也云云如釋氏之學皆本於利故便不是○又曰利害者天下之常情人皆知趨利而避害聖人則更不論利害惟看義當爲與不當爲便是命在其中也

大凡出義則入利出利則入義天下之事惟義利而已矣陰爲小人利爲不善不可一槪論陰助陽以成物者君子也其害陽者小人也利和義者善也其害義者不善也凡順理無害處卽是利

問利貞之利與以利爲本之利同否曰凡字只有一个用有不同只看如何用云云君子未嘗不欲利然孟子言何必曰利者蓋只以利爲利便有害○又曰故者以利爲本故是本如此也才不利便害性利只是順天下只是一个利孟子與周易所言一般只爲後人趨著利便有獘故孟子拔本塞源不肯言利其不信孟子者卻是不合非利其信者又直道不得近利人無利直是生不得安得無利且譬如椅子人坐此便安是利也如求安不已又要褥子以求溫暖無所不爲然後奪之於君父此趨利之獘也利只是一个利只爲人用得別

龜山楊氏曰人能於得處知辧義理亦自難得故孔子以見利思義爲成人而以見得思義稱士

或謂人無利心然後爲君子龜山曰以此自爲可也以此責人恐不勝責矣云云

王氏有言利者陰也陰當隠伏義者陽也陽當宣著其源發於仲舒此正王氏心術之蔽觀其所爲𨿽名爲義其實利也【謂王安石】

上蔡謝氏曰以天下爲心者𨿽有未善亦義心也求濟一身之欲者𨿽有善亦利心也蓋其平日處心積慮如此君子小人之所由分也

南軒張氏曰學者潛心孔孟必求其門而入愚以爲莫先於明義利之辧蓋聖賢無所爲而然也無所爲而然者命之所以不已性之所以不偏而教之所以無窮也凡有所爲而然者皆人欲之私而非天理之所存此義利之分也自未知省察者言之終日之間鮮不爲利矣非但名位貨殖而後爲利也意之所向一渉於有所爲𨿽有淺深之不同而其爲狥己自私則一而已如孟子所謂內交要譽惡其聲之類是也是心日滋則善端遏塞欲邇聖賢之門墻以求自得豈非卻行而望及前人乎學者當立志以爲先持敬以爲本而精察於動靜之間毫釐之差審其爲霄壤之判則有以用吾力矣學然後知不足平時未覺吾利欲之多也灼然有見於義利之辧將日救過之不給由是而不捨則趣益深理益明而不可以已也孔子曰古之學者爲己今之學者爲人爲人者無適而非利爲己者無適而非義曰利𨿽在己之事皆爲人也曰義則施諸人者亦莫非爲己也嗟乎義利之辧大矣豈特學者治己之所當先施之天下國家一也王者所以建立邦本垂裕無疆以義故也而霸者所以陷溺人心貽毒後世以利故也

朱子曰義也者無所爲而然者也此言蓋可謂廣前聖之所未發而同於性善養气之功者歟

道二義與利而已矣義者亙古今通天下之正逵而利者犯荊棘入險阻之私逕也

又按朱子曰義利之際固當深明而力辧然伊洛發明未接物時主敬一段工夫更須精進乃佳不爾或無所據以審夫義利之分也此說尢學者所當知故附此

右兼言義利

禮

書天敍有典勅我五典五惇哉天秩有禮自我五禮有庸哉

程子曰書言天敍天秩天有是理聖人循而行之所謂道也○張子曰生有先後所以爲天敍小大髙下相並而相形焉是謂天敍天之生物也有序物之旣形也有秩知序然後經正知秩然後禮行○朱子曰這个典禮自是天理之當然欠他一毫不得添他一毫不得惟是聖人之心與天合一故行出這禮無一不與天合其間曲折厚薄淺深莫不恰好這都不是聖人自撰出都是天理決定合著如此後之人未得似聖人之心只得將聖人已行底聖人所傳於後世底依這樣子做做得合時便是合天理之自然

易曰雷在天上大壯君子以非禮弗履

程子曰雷震於天上大而壯也君子觀大壯之象以行其壯君子之大壯者莫如克己復禮古人曰自勝之謂彊中庸於和而不流中立而不倚皆曰彊哉矯赴湯火蹈白刃武夫之勇皆能也至於克己復禮則非君子之大壯不可能也故曰君子以非禮弗履

春秋傳晉叔向曰忠信禮之器也卑讓禮之宗也昭二年叔弓聘於晉報宣子也晉侯使郊勞辭曰寡君使弓來繼舊好固曰女無敢爲賓徹命於執事敝邑矣敢辱郊使請辭致館辭曰寡君命下臣來繼舊好好合使成臣之祿也敢辱大館叔向曰子叔子知禮哉吾聞之曰云云辭不忘國忠信也先國後己卑讓也詩云敬愼威儀以近有徳夫子近徳矣○叔弓叔老子宣子韓起也

晉女叔齊曰禮所以守其國行其政令無失其民者也昭五年公如晉自郊勞至於贈賄無失禮晉侯謂女叔齊曰魯侯不亦善於禮乎對曰魯侯焉知禮公曰何爲對曰是儀也不可謂禮云云今政令在家不能取也有子家羈弗能用也姦大國之盟陵虐小國利人之難不知其私公室四分民食於他思莫在公不圖其終爲國君難將及身不卹其所禮之本末將於是乎在而屑屑焉習儀以亟言善於禮不亦逺乎君子謂叔侯於是乎知禮

子大叔曰夫禮天之經也地之義也民之行也天地之經而民實則之

昭二十五年子大叔見趙簡子簡子問揖讓周旋之禮焉對曰是儀也非禮也簡子曰敢問何謂禮對曰吉也聞諸先大夫子產曰云云則天之明日月星辰天之明也因地之性髙下剛柔地之性也生其六气謂陰陽風雨晦明用其五行气爲五味發爲五色章爲五聲淫則昏亂民失其性滋味聲色過則傷性是故爲禮以奉之制禮以奉其性爲六畜五牲三犧以奉五味爲九文六采五章以奉五色爲九歌八風七音六律以奉五聲爲君臣上下以則地義君臣有尊卑法地有髙下爲夫婦外內以經二物夫治外婦治內各治其物爲父子兄弟姑姊甥舅婚媾姻亞以象天明六親和睦以奉嚴父若眾星之拱辰極也妻父曰昏重昏曰媾壻父曰姻兩壻相謂曰亞爲政事庸力行務以從四時在君爲政在民爲事民功曰庸治功曰力行其徳教務其時要禮之本也爲刑罰威獄使民畏忌以類其震耀殺戮雷霆電曜天之威也聖人作刑戮以象類之爲溫慈惠和以效天之生殖長養民有好惡喜怒哀樂生於六气此六者皆稟陰陽風雨晦明之气是故審則宜類以制六志爲禮以制六志使不可過節哀有哭泣樂有歌舞喜有施捨怒有戰鬭喜生於好怒生於惡是故審行信令禍福賞罰以制死生生好物也死惡物也好物樂也惡物哀也哀樂不失乃能協於天地之性是以長久簡子曰甚哉禮之大也對曰禮上下之紀天地之經緯也經緯錯居以相成者民之所以生也是以先王上之簡子曰鞅也請終身守此言也○正義曰禮是儀之心儀是禮之貌本其心謂之禮察其貌謂之儀行禮必爲儀爲儀未是禮故云儀非禮也鄭禮序云禮者體也履也統之於心曰體踐而行之曰履○自夫禮至因地之性言禮本法天地也自生其六气至民失其性言天用气味聲色以養人不得過其度也是故爲禮以下言聖王制禮以奉天性不使過其度也○人稟天地之性而生動作皆象天地其所踐履謂之爲行但人有賢不肖行有過不及聖人制爲中法名之曰禮故禮是民之行也人之本性自然法象天地聖人還復法象天地而制禮教之是禮由天地而來故仲尼說孝子產說禮天地民三者並言之○傳稱天有六气此言生其六气謂天生之也用其五行謂天用之也上天用此五行以養人五行之气入人口爲五味發見於目爲五色章徹於耳爲五聲味以養口色以養目聲以養耳此三者𨿽復用以養人人用不得過度過度則爲昏亂使人失其常性故須爲禮以節之○味色聲本於五行又六气所生口欲嘗味目欲觀色耳欲聽聲此自然之性也欲之不已則失其性聖人全其性故爲禮以奉養其性使不失也

晏子曰禮之可以爲國也久矣與天地並君令臣恭父慈子孝兄愛弟敬夫和妻柔姑慈婦聽禮也君令而不違臣恭而不貳父慈而教子孝而箴兄愛而友弟敬而順夫和而義妻柔而正姑慈而從婦聽而婉禮之善物也

昭二十六年齊侯與晏子坐於路寢公嘆曰美哉室其誰有此乎晏子曰敢問何謂也公曰吾以爲在徳對曰如君之言其陳氏乎陳氏𨿽無大徳而有施於民民歌舞之矣後世若少惰陳氏而不亡則國其國也公曰善哉其可若何對曰惟禮可以已之在禮家施不及國民不遷農不移工賈不變士不濫官不滔大夫不收公利公曰善哉我不能矣吾今而後知禮之可以爲國也對曰云云公曰善哉寡人今而後聞此禮之上也對曰先王所稟於天地以爲其民也是以先王上之○正義曰大夫稱家國人是君之所有大夫不得妄施遺之以樹己私惠陳氏施及國人是違禮也又曰洪範曰惟辟作福惟辟作威言作福作威君之利也大夫不得聚收公利自作福也陳氏作福以招國人之心施民作福是收公利也

孟僖子曰禮人之榦也無禮無以立

昭七年公至自楚孟僖子病不能相禮乃講學之苟能禮者從之將死召其大夫曰云云吾聞孔丘聖人之後也我若獲沒必屬說與何忌於夫子使事之而學禮焉

有子曰禮之用和爲貴先王之道斯爲美小大由之朱子曰禮者天理之節文人事之儀則也和者從容不迫之意蓋禮之爲體𨿽嚴而皆出於自然之理故其爲用必從容不迫乃爲可貴云云

有所不行知和而和不以禮節之亦不可行也

徒知和之爲貴而一於和不復以禮節之則亦非禮之本然所以流蕩忘反而亦不可行也○程子曰禮勝則離故禮之用和爲貴樂勝則流故有所不行○範氏曰凡禮之體主於敬而其用則以和爲貴敬者禮之所以立也和者樂之所由生也若有子可謂達禮樂之本矣愚謂嚴而泰和而節此理之自然禮之全體也毫釐有差則失其中正而各倚於一偏其不可行均矣○或問禮之有和何也曰禮之所以有是品節之詳者皆出於人心自然之節非以人之所不欲者彊之也故行之𨿽或甚苦而自有不失其和者若不本於此而徒勉彊於儀貌之間則是徒禮而無和矣云云○黃直卿言內則一篇於事父母之禮亦嚴矣然下气怡色則和可知也玉藻鄕黨所載臣之事君禮亦嚴矣然二爵言言三爵油油君在與與則和可知也先生曰如此則和與禮成二物矣須是見得禮便是和乃可如入公門鞠躬如不容可謂至嚴矣然甘心爲之而無厭倦之意者乃所以爲和也至嚴之中便有至和處不可分作兩截看○禮之用和是禮中之和知和而和已離卻禮○禮中自有和須是知得當如此則行之自然到和處因舉龜山與薛宗博說防職事茶事薛曰禮起聖人之僞今日防茶莫不消得如此龜山曰只此打不過處便見得禮非聖人之僞禮之用和爲貴只爲不如此則心有不安故行之自和耳○禮之和處便是禮之樂樂之有節處便是樂之禮○禮主於敬而其用以和爲貴然如何得他敬而和著意做不得才著意嚴敬便拘迫而不安要放寛些又流蕩而無節須是眞个識得禮之自然處則事事物物上都有自然之節文𨿽欲不如此不可得故𨿽嚴而未嘗不和𨿽和而未嘗不嚴也○南軒曰禮主乎敬而其用則以和然有敬而後有和和者樂也禮樂相須而成故禮必以和爲貴禮樂分而言之則爲體爲用相須相成合而言之本一而已也

林放問禮之本

朱子曰放見世之爲禮專事繁文而疑其本之不在是也故以爲問

子曰大哉問

孔子以時方逐末而放獨有志於本故大其問蓋得其本而禮之全體無不在其中矣

禮與其奢也寧儉喪與其易也寧戚

易治也孟子曰易其田疇在喪禮則節文習熟而無哀痛慘怛之實者也戚則一於哀而文不足耳禮貴得中奢易則過於文儉戚則不及而質二者皆未合理然凡物之理必先有質而後有文則質乃禮之本也○範氏曰夫祭與其敬不足而禮有餘也不若禮不足而敬有餘也喪與其哀不足而禮有餘也不若禮不足而哀有餘也禮失之奢喪失之易皆不能反本而隨其末故也禮奢而備不若儉而不備之愈也喪易而文不若戚而不文之愈也儉者物之質戚者心之誠故爲禮之本楊氏曰禮始諸飲食故污尊抔飲爲之簠簋籩豆罍爵之餙所以文之也則其本儉而已喪不可以徑情而直行爲之衰麻哭踴之數所以節之也則其本戚而已周衰世方以文滅質而林放獨能問禮之本故夫子大之而告之以此○問林放問禮並以喪告之何也曰喪亦是禮○黃氏曰夫子於禮但言其從周未見其從質也今乃以儉與戚爲可尙何也聖人因俗之獘感放之意而爲是言也然其辭必曰與其奢寧儉與其易寧戚則本非以儉戚爲可尙特與其流於文獘則寧如此耳其言之抑得其中正如此所以爲無獘也

子入太廟每事問或曰孰謂鄹人之子知禮乎入太廟每事問子聞之曰是禮也

朱子曰敬謹之至乃所以爲禮也○尹氏曰禮者敬而已矣𨿽知亦問謹之至也其爲敬莫大於此謂之不知禮者豈足以知孔子哉

子貢欲去告朔之餼羊

朱子曰告朔之禮古者天子常以季冬頒來歲十二月之朔於諸侯諸侯受而藏之祖廟月朔則以特羊告廟請而行之餼生牲也魯自文公始不視朔而有司猶供此羊故子貢欲去之

子曰賜也爾愛其羊我愛其禮

愛猶惜也子貢蓋惜其無實而妄費然禮𨿽廢羊存猶得以識之而可復焉若並去其羊則此禮遂亡矣孔子所以惜之○楊氏曰告朔諸侯所以稟命於君親禮之大者魯不視朔矣然羊存則告朔之名未冺而其實因可舉此夫子所以惜之也

子曰管仲之器小哉

朱子曰言其不知聖賢大學之道故局量褊淺規模卑狹不能正身修徳以致主於王道

或曰管仲儉乎曰管氏有三歸官事不攝焉得儉然則管仲知禮乎曰邦君樹塞門管氏亦樹塞門邦君爲兩君之好有反坫管氏亦有反坫管氏而知禮孰不知禮此皆諸侯之禮而管仲僣之不知禮也愚謂孔子譏管仲之器小其旨深矣或人不知而疑其儉故斥其奢以明其非儉或又疑其知禮故又斥其僣以明其不知禮蓋𨿽不復明言小器之所以然而其所以小者於此亦可見矣故程子曰奢而犯禮其器之小可知蓋器大則自知禮而無此失矣此言當深味也

子曰君子博學於文約之以禮亦可以弗畔矣夫朱子曰君子學欲其博故於文無不考守欲其要故其動必以禮如此則可以不畔道矣○程子曰博學於文而不約之以禮必至於汗漫博學矣又能守禮而由於規矩則亦可以不畔道矣○博文約禮聖門之要法博文所以驗諸事約禮所以體諸身約之以禮禮字便作理字看不得正是持守有節文處克己復禮之說亦然○博文約禮者之初須作兩般理防而各盡其力則久之見得功效卻能交相爲助而打成一片若合下便要兩相倚靠互相推托則彼此擔閣都不成次第矣然所謂博非泛然考質雜記掇拾異聞以誇多取勝之謂此又不可不知

子曰恭而無禮則勞愼而無禮則葸勇而無禮則亂直而無禮則絞

朱子曰葸畏懼貌絞急切也無禮則無節文故有四者之獘○南軒曰恭愼勇直皆善道也然無禮以主之則過其節而有獘反害之也蓋禮者存乎人心有節而不可過者也夫恭而無禮則自爲罷勞愼而無禮則徒爲畏懼勇而無禮則流於陵犯直而無禮則傷於訐切其獘如此豈所貴於恭愼勇直者哉蓋有禮以節之則莫非天理之本然無以節之則亦人爲之私而已是故君子以約諸己爲要也

子曰麻冕禮也今也純儉吾從眾拜下禮也今拜乎上泰也𨿽違眾吾從下

朱子曰臣與君行禮當拜於堂下君辭之乃升成拜泰驕慢也○程子曰君子處世事之無害於義者從俗可也害於義則不可從也○南軒曰聖人於斯世豈有意於從違哉皆道之所在焉耳於其儉則不嫌於從俗於其泰則不避於違眾聖人之意蓋可見矣

曲禮夫禮者所以定親疎決嫌疑別同異明是非也禮不妄說人

鄭氏曰爲近佞媚也君子說之不以道則不說也

不辭費

爲傷信君子先行其言而後從之

禮不逾節不侵侮不好狎

爲傷敬也

修身踐言謂之善行

踐履也言履而行之

行修言道禮之質也

言道言合於道質猶本也禮爲之文飾耳

道徳仁義非禮不成教訓正俗非禮不備分爭辧訟非禮不決君臣上下父子兄弟非禮不定官學事師非禮不親班朝治軍蒞官行法非禮威嚴不行禱祠祭祀供給鬼神非禮不誠不莊是以君子恭敬撙節退讓以明禮

呂氏曰兼天下而體之之謂仁理之所當然之謂義由是而之焉之謂道有仁義於己之謂徳節文乎仁義之謂禮仁義道徳皆其心之所同有於是而行之𨿽不中不逺矣然無節無文則過與不及害之以至於道之不明不行此所以非禮不成也云云君子恭敬所以明禮之實撙節所以明禮之文退讓所以明禮之用○愚按兼天下而體之謂仁未妥

人有禮則安無禮則危故曰禮者不可不學也夫禮者自卑而尊人𨿽負販者必有尊也而況富貴乎

鄭氏曰負販者輕恌志利宜若無禮然

富貴而知好禮則不驕不淫貧賤而知好禮則志不懾愚謂富貴者以禮自檢故無驕淫之過貧賤者以禮自安故無懾怯之病

禮運孔子曰夫禮先王以承天之道以治人之情故失之者死得之者生詩曰相防有體人而無禮人而無禮胡不遄死

故聖人耐以天下爲一家以中國爲一人者非意之也必知其情辟於其義明於其利達於其患然後能爲之何謂人情喜怒哀懼愛惡欲七者弗學而能何謂人義父慈子孝兄良弟弟夫義婦聽長惠幼順君仁臣忠十者謂之人義講信修睦謂之人利爭奪相殺謂之人患故聖人之所以治人七情修十義講信修睦尙慈讓去爭奪舍禮何以治之

飲食男女人之大欲存焉死亡貧苦人之大惡存焉故欲惡者心之大端也人藏其心不可測度也美惡皆在其心不見其色也欲一以窮之舍禮何以哉

夫禮必本於太一分而爲天地轉而爲陰陽變而爲四時列而爲鬼神其降曰命

正義曰必本於太一者謂天地未分混沌之元气也極大曰太未分曰一其气旣極大而未分故曰太一也禮理旣與太一而齊故制禮者用至善之大理以爲教本是本於太一也分而爲天地者混沌元气旣分輕淸爲天在上重濁爲地在下而制禮者法之以立尊卑之位也轉而爲陰陽者天地二形旣分而天之气運轉爲陽地之气運轉爲陰而制禮者貴左以象陽貴右以象陰也變而爲四時者陽气則變爲春夏陰气則變爲秋冬而制禮者吉禮則有四時之生凶禮則有恩禮節權是法四時也列而爲鬼神者鬼神謂生成萬物鬼神也四時變化生成萬物皆鬼神之功聖人制禮則陳列鬼神之功以爲教也其降曰命者降下也言聖人制禮皆仰法太一以下之事而下之以爲教命也○按正義以至善之大理言太一其義甚精蓋太一者卽太極之異名以其未分故曰一以其極至故曰極

故惟聖人之爲知禮之不可以己也故壞國喪家亡人必先去其禮

禮器先王之立禮也有本有文忠信禮之本也義理禮之文也無本不立無文不行

禮釋回增美質措則正施則行其在人也如竹箭之有筠也如松栢之有心也二者居天下之大端矣故貫四時而不攺柯易葉故君子有禮則外諧而內無怨故物無不懷仁鬼神饗徳

祀帝於郊敬之至也宗廟之祭仁之至也喪禮忠之至也備服器仁之至也賓客之用幣義之至也故君子欲觀仁義之道禮其本也

君子曰甘受和白受采忠信之人可以學禮茍無忠信之人則禮不虛道是以得其人之爲貴也

禮時爲大順次之體次之宜次之稱次之堯授舜舜授禹湯放桀武王伐紂時也

鄭氏曰言聖人制禮所先後

君子之行禮也不可不愼也眾之紀也紀散而眾亂禮也者猶體也體不備君子謂之不成人設之不當猶不備也禮有大有小有顯有微大者不可損小者不可益顯者不可揜微者不可大也故經禮三百曲禮三千其致一也未有入室而不由戶者

禮坊記禮者因人之情而爲之節文以爲民坊者也禮經解禮之於正國也猶衡之於輕重也繩墨之於曲直也規矩之於方圜也故衡誠縣不可欺以輕重繩墨誠陳不可欺以曲直規矩誠設不可欺以方圜君子審禮不可誣以姦詐是故隆禮由禮謂之有方之士不隆禮不由禮謂之無方之民

夫禮禁亂之所由生猶坊止水之所自來也故以舊坊爲無所用而壞之者必有水敗以舊禮爲無所用而去之者必有亂患故昏姻之禮廢則夫婦之道苦而淫辟之罪多矣鄕飲酒之禮廢則長幼之序失而爭鬭之獄繁矣喪祭之禮廢則臣子之恩薄而倍死忘生者眾矣聘覲之禮廢則君臣之位失諸侯之行惡而倍畔侵陵之敗起矣故禮之教化也微其止邪也於未形使人日徙善逺罪而不自知也是以先王隆之也

任人有問屋廬子曰禮與食孰重曰禮重

朱子曰任國名屋廬子名連孟子弟子也

色與禮孰重

任人復問

曰禮重曰以禮食則饑而死不以禮食則得食必以禮乎親迎則不得妻不親迎則得妻必親迎乎屋廬子不能對明日之鄒以告孟子孟子曰於答是也何有何有不難也

不揣其本而齊其末方寸之木可使髙於岑樓

本謂下末謂上方寸之木至卑諭食色岑樓樓之髙銳似山者至髙諭禮若不取其下之平而升寸木於岑樓之上則寸木反髙而岑樓反卑矣

金重於羽者豈謂一鉤金與一輿羽之謂哉

鉤帶鉤也金本重而帶鉤小故輕諭禮有輕於食色者羽本輕而一輿多故重諭食色有重於禮者

取食之重者與禮之輕者而比之奚翅食重取色之重者與禮之輕者而比之奚翅色重

翅與啻同禮食親迎禮之輕者也饑而死以滅其性不得妻而廢人倫食色之重者也奚翅猶言何但言其相去懸絕不但有輕重之差而已

往應之曰紾兄之臂而奪之食則得食不紾則不得食則將紾之乎逾東家墻而摟其處子則得妻不摟則不得妻則將摟之乎

紾戾也摟牽也處子處女也此二者禮與食色皆其重者而以之相較則禮爲尢重也○此章言義理事物其輕重固有大分然於其中又各自有輕重之別聖賢於此錯綜斟酌毫髮不差固不肯枉尺而直尋亦未嘗膠柱而調瑟所以斷之一視於理之當然而已矣

荀子曰人生而有欲欲而不得則不能無求求而無度量分界則不能不爭爭則亂亂則窮先王惡其亂也故制禮義以分之以養人之欲給人之求使欲必不窮於物物必不屈於欲兩者相待而長也

禮者人道之極也

凡禮事生飾歡也送死飾哀也師旅飾威也是百王之所同古今之所一也

按荀子書有禮論其論禮之本末甚備至其論性則以禮爲聖人之僞豈不謬哉

有人勞程子曰先生謹於禮四五十年亦甚勞且苦矣先生曰吾日履安地何勞苦之有他人日踐危地乃勞苦也

或勸先生以加禮貴近先生曰何不見責以盡禮而責之以加禮禮盡則已豈有加也

張子曰學者且須觀禮蓋禮者滋養人徳性又使人有常業守得定非禮勿言非禮勿動卽是養心之術又曰某所以使學者先學禮者只爲學禮則便除去世俗一切惡習熟纒繞譬之延蔓之物解纒繞卽上去茍能除去惡習則自然脫灑也

進人之速無如禮學

程子曰子厚以禮教學者善使學者先有所據守也

右專言禮

智

易臨六五知臨大君之宜吉

程子曰五以柔中順體居尊位而下應於二剛中之臣是能倚任於二不勞而治以知臨下者也夫以一人之身臨乎天下之廣若區區自任豈能周於萬事故自任其知者適足爲不知惟能取天下之善任天下之聰明則無所不周是不自任其知則其知大矣

中庸子曰舜其大知也與舜好問而好察邇言隠惡而善執其兩端用其中於民其斯以爲舜乎

朱子曰舜之所以爲智以其不自用而取諸人也

孟子曰天下之言性也則故而已矣故者以利爲本朱子曰性者人物所得以生之理也故者其已然之迹若所謂天下之故者也利猶順也語其自然之勢也言事物之理𨿽若無形而難知然其發見之已然則必有迹之可見故天下之言性者但言其故則理自明猶所謂善言天者必有驗於人也如人之善水之下非有所造作矯揉而然也若人之爲惡水之在山則非自然之故矣

所惡於智者爲其鑿也如智者若禹之行水也則無惡於智矣禹之行水也行其所無事也如智者亦行其所無事則智亦大矣

程子曰智出於人之性人之爲智或入於巧僞而老莊之徒遂欲棄智是豈性之罪也哉善乎孟子之言所惡於智者爲其鑿也○朱子曰天下之理本皆順利小智之人務爲穿鑿所以失之禹之行水則因其自然之勢而導之未嘗以私智穿鑿而有所事是以水得其潤下之性而不爲害也

天之髙也星辰之逺也茍求其故千歳之日至可坐而致也

天𨿽髙星辰𨿽逺茍求其已然之迹則其運有常𨿽千歲之久其日至之度可坐而得況於事物之近若因其故而求之豈有不得其理者而何以穿鑿爲哉必言日至者造歷者以上古十一月甲子朔夜半冬至爲歷元也○程子曰此章專爲智而發愚謂事物之理莫非自然順而循之則爲大智若用小智而鑿以自私則害於性而反爲不智程子之言可謂深得其指矣○南軒曰所惡於智者爲其鑿也鑿者以人爲爲之也無是理而彊爲之故謂之鑿鑿者失其性失其性則不可推而行無所利矣此所以惡夫智也是蓋以其私智爲智而非所謂智矣蓋就下者水之性也水之性非禹之所得爲禹能知而順之非智乎事事物物其理之素具者皆若水之就下然也智者之於事物皆若禹之於水則智不亦大矣乎所謂行其所無事也謂由其所當然未嘗致纎毫之力也天𨿽髙星辰𨿽逺而其故皆可得而求蓋莫非循自然之理也求其故則千歲之日至亦可坐而致也而況他乎故夫上世聖人所以建立人紀裁成萬化其事業爲無窮然在聖人亦何加毫末於此皆天下之性所當然而聖人特以利之耳

右專言智

信

易中孚豚魚吉利渉大川利貞

程子曰中孚爲卦澤上有風風行澤上而感於水中爲中孚之象感謂感而動也內外皆實而中虛爲中孚之象又二五皆陽中實亦爲孚義在二體則中實在全體則中虛中虛信之本中實信之質又曰豚躁魚防物之難感者也孚信能感於豚魚則無不至矣忠信可以蹈水火況渉川乎守信之道在乎堅正故利於貞也

彖曰中孚柔在內而剛得中

二柔在內中虛爲誠之象二剛得上下體之中中實爲孚之象卦所以爲中孚也

說而巽孚乃化邦也

以二體言卦之用也上巽下說爲上至誠以順巽於下下有孚以說從其上如是其孚乃能化於邦國也若人不說從或違咈事理豈能化天下乎

豚魚吉信及豚魚也

信能及於豚魚信道至矣所以吉也

利渉大川乘木舟虛也

以中孚渉險難其利如乘木濟川而以虛舟也舟虛則無沈覆之患卦虛中爲舟虛之象

中孚以利貞乃應乎天也

中孚而貞則應乎天矣天之道孚貞而已

九五有孚攣如無咎

五居君位人君之道當以至誠感通天下使天下之心信之固結如拘攣然則爲無咎也

象曰有孚攣如位正當也

五居君位之尊由中正之道能使天下信之如拘攣之固乃稱其位人君之道當如是○按易之言孚不止中孚一卦今取諸卦言孚處並程子傳義附於此

需有孚光亨貞吉利渉大川

傳曰需者須待也以卦才言之五居君位爲需之主有剛健中正之徳而誠信充實於中中實有孚也有孚則光明而能亨通得貞正而吉也以此而需何所不濟𨿽險無難矣故利渉大川

訟有孚窒惕中吉終凶

傳曰訟之道必有其孚實中無其實乃是誣妄凶之道也卦之中實爲有孚之象訟者與人爭辧而待決於人𨿽有孚亦須窒塞未通不窒則已明無訟矣事旣未辧吉凶未可知也故有畏惕中吉得中則吉也終凶終極其事則凶也

比初六有孚比之無咎有孚盈缶終來有他吉

傳曰初六比之始也相比之道以誠信爲本中心不信而親人人誰與之故比之始必有孚誠乃無咎也孚信之在中也誠信充實於內若物之盈滿於正中也缶質素之器言若缶之盈實其中外不加文飾則終能來有他吉也他外也誠信中實𨿽他外皆當感而來從孚信比之本也

小畜六四有孚血去惕出無咎

傳曰四於畜時處近君之位畜君者也若內有孚誠則五志信之從其畜也卦獨一陰畜眾陽者也諸陽之志系於四四茍欲以力畜之則一柔敵眾剛必見傷害惟盡其孚誠以應之則可以感之矣故其傷害逺其危懼免如此則無咎此以柔畜剛之道也以人君之威嚴而微細之臣有能畜止其欲者蓋有孚信以感之也

九五有孚攣如富以其鄰

傳曰小畜眾陽爲陰所畜之時也五以中正居尊位而有孚信則其類皆應之矣故曰攣如謂牽攣相從也五必援挽與之相濟是富以其鄰也

大有六五厥孚交如威如吉

傳曰六五當大有之時居君位虛中爲孚信之象人君執柔守中而以孚信接於下則下亦盡其信誠以事於上上下孚信相交也以柔居尊位當大有之時人心安易若專尙柔順則陵慢生矣故必威如則吉

象曰厥孚交如信以發志也

傳曰下之志從乎上者也上以孚信接於下則下亦以誠信事乎上故厥孚交如由上有孚信以發其下孚信之志下之從上猶響之應聲也

隨九四隨有獲貞凶有孚在道以明何咎

傳曰九四以陽剛之才處臣位之極若於隨有獲則𨿽正亦凶有獲謂得天下之心隨於己爲臣之道當使恩威一出於上眾心皆隨於君若人心從已危疑之道也故凶居此地者柰何惟孚誠積於中動爲合於道以明哲處之則又何咎

觀盥而不薦有孚顒若

傳曰君子居上爲天下之表儀必極其莊敬則下觀仰而化也故爲天下之觀當如宗廟之祭始盥之時不可如旣薦之後則下民盡其至誠顒然瞻仰之矣

習坎有孚維心亨行有尙

傳曰陽實在中爲中有孚信維心亨維其心誠一故能亨通至誠可以通金石蹈水火何險難之不可亨也行有尙謂以誠一而行則能出險有可嘉尙謂有功也不行則常在險中矣

彖曰習坎重險也水流而不盈行險而不失其信傳曰習坎謂重險也上下皆坎兩險相重也水流而不盈陽動於險中而未出於險乃水性之流行而未盈於坎旣盈則出乎坎矣行險而不失其信陽剛中實居險之中行險而不失其信者也坎中實水就下皆爲信義有孚也

維心亨乃以剛中也

傳曰維其心可以亨通者乃以其剛中也中實爲有孚之象至誠之道何所不通以剛中之道而行則可濟險難而亨通也

家人上九有孚威如終吉

傳曰治家之道非至誠不能也故必中有孚信則能常久而眾人自化爲善不由至誠己且不能常守也況欲使人乎故治家以有孚爲本家之患常在禮法不足而凟慢生故必有威嚴則終吉保家之終在有孚威如二者而已

睽九四睽遇元夫交孚厲無咎

傳曰九四當睽時居非所安無應而在二陰之間是暌離孤處者也以剛陽之徳當暌離之時孤立無與必以气類相求而合是以遇元夫也夫陽稱元善也初九當暌之初遂能與同徳而一暌之悔處暌之至善者也故目之爲元夫猶云善士也四則過中爲暌已甚不若初之善也四與初皆以陽處一卦之下居相應之位當暌乖之時各無應援自然同徳相親故防遇也同徳相遇必須至誠相與交孚各有孚誠也上下二陽以至誠相合則何時之不能行何危之不可濟故𨿽處危厲而無咎也當暌離之時孤處二陰之間處不當位危且有咎也以遇元夫而交孚故得無咎也

象曰交孚無咎志行也

傳曰初四皆陽剛君子當暌乖之時上下以至誠相交協志同力則其志可以行不止無咎而已卦辭但言無咎夫子又從而明之云可以行其志救時之暌也蓋君子陽剛之才而至誠相輔何所不能濟也

損有孚元吉無咎可利貞有攸往

傳曰損減損也凡損抑其過以就義理皆損之道也損之道必有孚誠謂至誠順於理也損而順理則大善而吉所損無過差可貞固常行而利有攸往人之所損或過或不及或不常皆不合正理非有孚也非有孚則無吉而有咎非可貞之道不可行也

益六三益之用凶事無咎有孚中行告公用圭

傳曰三居下體之上在民上者也居陽應剛處動之極居民上而剛決果於爲益者也果於爲益用之於凶事則無咎凶事謂患難非常之事三居下之上在下當承稟於上安得自任擅爲益乎惟於患難非常之事則可量宜應卒奮不顧身力庇其民故無咎也下專自任上必忌疾𨿽當凶難義在可爲然必有其孚誠而所爲合於中道則誠意通於上而上信與之矣專爲而無爲上愛民之至誠固不可也𨿽有誠意而所爲不合中道亦不可也圭者通信之物凡祭祀朝聘用圭玉所以通達誠信也有誠孚而得中道則能使上信之是猶告公上用圭玉也其孚能通達於上矣

九五有孚惠心勿問元吉有孚惠我徳

傳曰五剛陽中正居尊位又得六二之中正相應以行其益何所不利以陽實在中有孚之象也以九五之徳之才之位而中心至誠在惠益於物其至善大吉不問可知故云勿問元吉有孚惠我徳人君至誠益於天下天下之人無不至誠愛戴以君之徳澤爲恩惠也

象曰有孚惠心勿問之矣惠我徳大得志也

傳曰人君有至誠惠益天下之心其元吉不假言也天下至誠懷吾徳以爲惠是其道大行人君之志得矣

夬於王庭孚號有厲

傳曰小人方盛之時君子之道未勝安能顯然以正道決去之故含晦俟時漸圖消之之道今旣小人衰微君子道盛當顯行之於王朝使人明知善惡故於王庭孚信之在中誠意也號者命眾之詞君子之道𨿽長盛而不敢忘戒備故至誠以命眾使知尙有危道𨿽以此之甚盛而彼之甚衰若易而無備則有不虞之悔是尙有危理必有戒懼之心則無患也聖人設戒之意深矣

彖曰孚號有厲其危乃光也

傳曰盡誠信以命其眾而知有危懼則君子之道乃無咎而光大也

萃初六有孚不終乃亂乃萃若號一握爲笑勿卹往無咎

傳曰初與四爲正應本有孚以相從者也然當萃時三陰聚處柔無守正之節若捨正應而從其類乃有孚而不終也乃亂惑亂其心也乃萃與其同類聚也初若守正不從號呼以求正應則一握笑之矣一握俗語一團也謂眾以爲笑也若能勿卹而往從剛陽之正應則無過咎不然則入小人之羣矣

六二引吉無咎孚乃利用禴

傳曰初陰柔又非中正恐不能終其孚故因其才而爲之戒二𨿽陰柔而得中正故𨿽戒而其辭微引吉無咎引者相牽也人之交相求則合相持則離二與三爲正應當萃者也而相逺又在羣陰之間必相牽引則得其萃矣五居尊位有中正之徳二亦以中正之道往與之萃乃君臣和合也其所共致豈可量也是以吉而無咎無咎者善補過也二與五不相引則過矣孚乃利用禴孚信之在中誠之謂也禴祭之簡薄者菲薄而祭不尙備物直以誠意交於神明也孚乃者謂有其孚則可不用文飾專以至誠交於上也以禴言者謂薦其誠而已上下相聚而尙飾焉是未誠也蓋其中實者不致飾於外用禴之義也孚信者萃之本也不獨君臣之義在誠而已

升九二孚乃利用禴無咎

傳曰二陽剛而在下五陰柔而居上夫以剛事柔以陽從陰𨿽有時而然非順道也以暗而臨明以剛而事弱若黽勉於事勢非誠服也上下之交不以誠其可以久乎其可以有爲乎五𨿽陰柔然居尊位二𨿽剛陽事上者也當內存至誠不假文飾於外誠積於中則自不事外飾故曰利用禴言尙誠敬也自古剛彊之臣事柔弱之君未有不爲矯飾者也禴祭之簡質者也云孚乃者謂旣孚乃宜不用文飾專以其誠感通於上已如是則得無咎

象曰九二之孚有喜也

傳曰二能以孚誠事上則不獨爲臣之道無咎而已可以行剛中之道澤及天下是有喜也

井上六井收勿幕有孚元吉

傳曰井以上出爲用居井之上井道大成也收汲取也幕蔽覆也取而不蔽其利無窮井之施廣矣大矣有孚有常而不變也夫井之用博施而有常大善之吉也

革已日乃孚

傳曰革者變其故也變其故則人未能遽信故必已日然後人心信從

彖曰已日乃孚革而信之

傳曰事之變革人心豈能盡信必終日而後孚在上者於攺爲之際當詳告申令至於己日使人信之人心不信𨿽彊之行不能成也

九三徵凶貞厲革言三就有孚

傳曰九三以剛陽爲下之上又居離之上而不得中躁動於革者也在下而躁於變革以是而行則有凶也然居下之上事茍當革豈可不爲也在乎守貞正而懷危懼順從公論則可行之不疑革言謂當革之論就成也捨也審察當革之言至於三而皆合則可信也言愼重之至能如是則必得至當乃有孚也已可信而眾所信也如此則可以革矣

九四悔亡有孚攺命吉

傳曰九四當革之時也事之可悔而後革之革而當其悔乃亡也革之旣當惟在處之以至誠故有孚則攺命吉攺命攺爲也旣事當而獘革行之以誠上信而下順其吉可知

象曰攺命之吉信志也

傳曰攺命而吉以上下信其志也誠旣至則上下信矣革之道以上下之信爲本不當不孚則不信當而不信猶不可行況不當乎

九五大人虎變未占有孚

傳曰以大人中正之道亦又革之炳然昭著不待占決知其至當而天下必信也

丰六二丰其蔀日中見斗往得疑疾有孚發若吉傳曰明動相資乃能成丰二爲明之主可謂明者也而五在正應之地陰柔不正非能動者也至明之才以所應不足與而不能成其丰故曰見斗斗昏見者也蔀周匝之義用障蔽之物掩晦於明者也五以陰柔而居君位日中盛明之時乃見斗猶丰大之時乃遇柔弱之主二𨿽至明所遇乃柔暗不正之君旣不能下求於己若往求之則反得疑猜忌疾然則如之何則可夫君子之事上也不得其心則盡其至誠以感發其志意而已茍誠意旣動則𨿽昏蒙可開也𨿽柔弱可輔也𨿽不正可正也古人之事庸君常主而克行其道者已之誠意上達而君見信之篤耳管仲之相威公孔明之輔後主是也

象曰有孚發若信以發志也

傳曰有孚發若謂以己之孚信感發上之心志也

兌九二孚兌吉悔亡

傳曰二承比陰柔陰柔小人也說之則當有悔二剛中之徳孚信內充𨿽比小人自守不失君子和而不同說而不失剛中故吉而悔亡

象曰孚兌之吉信志也

傳曰心之所存爲志二剛實居中孚信存於中也志存誠信豈至說小人而自失乎是以吉也

九五孚於剝有厲

傳曰九五得尊位而處中正盡說道之善矣而聖人復設有厲之戒盡堯舜之盛未嘗無戒也戒所當戒而已𨿽聖賢在上天下未嘗無小人然不敢肆其惡聖人亦說其能勉而革面也彼小人者未嘗不知聖賢之可說也如四凶處堯朝隠惡而順命是也聖人非不知其終惡也取其畏罪而彊仁耳五若誠心信小人之假善爲實善而不知其包藏則危道也小人者備之不至則害於善聖人爲戒之意深矣剝者消陽之名陰消陽者也蓋指上六故孚於剝則危也以五在說之時密比於上六故爲之戒𨿽舜之聖且畏巧言令色安得不戒也說之惑人易入而可懼也如此

象曰孚於剝位正當也

傳曰戒孚於剝者以五所處之位而正當戒也密比陰柔有相說之道故戒在信之也

中孚己見前

未濟上九有孚於飲酒無咎濡其首有孚失是

傳曰九以剛在上剛之極也居明之上明之極也剛極而能明則不爲躁而爲決明能燭理則能斷義居未濟之極非得濟之位無可濟之理則當樂天順命而已至誠安於義命而自樂則可無咎飲酒自樂也不樂其處則忿躁隕獲入於凶咎矣若從樂而耽肆過禮至濡其首亦非能安其處也有孚自信於中也失是失其宜也如是則於有孚爲失也人之處患難知其無可柰何而放意不反者豈安於義命者哉○按程傳論孚信之義無一不切於用者其間𨿽論人君之事然在人臣亦無不可用者皆當熟玩而服膺焉

子曰人而無信不知其可也大車無輗小車無軏其何以行之哉

楊氏曰車無輗軏則無以引重而致逺人之於信猶是也故立則見其參於前在輿則見其倚於衡夫然後行舍是則不行於州裏況天下乎

程子曰信不足以盡誠猶愛不足以盡仁

右專言信

西山讀書記卷八﹤子部﹐儒家類﹐西山讀書記﹥

欽定四庫全書

西山讀書記卷九

宋眞徳秀撰

仁義

易大傳立天之道曰陰與陽立地之道曰柔與剛立人之道曰仁與義

朱子曰陰陽成像天道之所以立也剛柔成質地道之所以立也仁義成徳人道之所以立也道一而已隨事著見故有三才之別而於其中又各有體用之分焉其實則一太極也陽也剛也仁也物之始也陰也柔也義也物之終也○勉齋黃氏曰天之道不外乎陰陽寒暑往來之類是也地之道不外乎剛柔山川流峙之類是也人之道不外乎仁義事親從兄之類是也陰陽以气言剛柔以質言仁義以理言𨿽若有所不同然仁者陽剛之理也義者陰柔之理也其實則一而已天地亦大矣人以藐然之身乃與天地並立而爲三至其爲道則又與天地混然而無間其可不知所以自立哉非陽剛陰柔則𨿽天地不能以自立不仁不義則亦不可以謂之人矣不謂之人則與禽獸奚異哉由仁義則與天地並立而無間由不仁不義則無以自別於禽獸學者其亦知所擇矣

天地之大徳曰生聖人之大寶曰位何以守位曰仁何以聚人曰財理財正辭禁民爲非曰義

按易之並言仁義者前章及此而已在天地則曰生在聖人則曰仁仁之義蓋可識矣○又小人不恥不仁不畏不義亦並言仁義之一也

記天地嚴凝之气始於西南而盛於西北此天地之尊嚴气也此天地之義气也天地溫厚之气始於東北而盛於東南此天地之盛徳气也此天地之仁气也東方者春春之爲言蠢也產萬物者聖也南方者夏夏之爲言假也養之長之假之仁也西方者秋秋之爲言愁也愁之以時察守義者也北方曰冬冬之爲言中也中者藏也是以天子之立也左聖鄕仁右義偕藏也讀爲揫斂也察猶察察嚴殺之貌南鄕鄕仁貴長大萬物也正義曰春爲仁夏爲禮今春爲聖夏爲仁者春夏皆生養萬物俱有仁恩之義故此夏亦仁也聖旣生物言之則謂之聖故東方爲聖也各以義言之理亦通也中者藏也

中庸哀公問政子曰文武之政布在方防其人存則其政舉其人亡則其政息人道敏政地道敏樹夫政也者蒲盧也故爲政在人取人以身修身以道修道以仁朱子曰仁者天地生物之心而人得以生者所謂元者善之長也言人君爲政在於得人而取人之則又在修身能仁其身則有君有臣而政無不舉矣

仁者人也親親爲大義者宜也尊賢爲大親親之殺尊賢之等禮所生也

人指人身而言具此生理便自然有惻怛慈愛之意深體味之可見宜者分別事理各有所宜也禮則節文斯二者而已○聖賢言仁便有个溫厚慈祥之意帶个愛底道理下便言親親爲大○問修道以仁繼之以仁者人也何爲下面又添義禮曰仁便有義如陽便有陰親親尊賢皆仁之事親之尊之其中有个差等便是義與禮親親在父子如此在宗族如彼所謂殺也尊賢有當事之者有當友之者所謂等也○問仁卽是道如何說修道以仁曰道是泛說仁是切要底

孟子見梁惠王王曰叟不逺千里而來亦將有以利吾國乎孟子對曰王何必曰利亦有仁義而已矣

朱子曰仁者心之徳愛之理義者心之制事之宜也

王曰何以利吾國大夫曰何以利吾家士庶人曰何以利吾身上下交徵利而國危矣萬乘之國弒其君者必千乘之家千乘之國弒其君者必百乘之家萬取千焉千取百焉不爲不多矣茍爲後義而先利不奪不厭未有仁而遺其親者也未有義而後其君者也王亦曰仁義而已矣何必曰利

此章言仁義根於人心之固有天理之公也利心生於物我之相形人欲之私也循天理則不求利而自無不利徇人欲則求利未得而害己隨之所謂毫釐之差千里之謬此孟子之書所以造端托始之深意學者所宜精察而明辧也○或問人之所以爲性者五而獨舉仁義何也曰天地之所以生物者不過乎陰陽五行實一陰陽也故人之所以爲性者𨿽有仁義禮智信之殊然曰仁義則其大端已舉矣曰然則其或主於愛或主於宜而所施亦有君親之不同者也曰仁者人也其發則專主於愛而愛莫切於愛親故人仁則必不遺其親矣義者宜也其發則事皆得其宜而所宜者莫大於尊君故人義則必不後其君矣曰子謂仁義未嘗不利則是所謂仁義者乃所以爲求利之資乎曰不然也仁義天理之自然也居仁由義循天理而不得不然者也然仁義得於此則君臣父子之間以至於天下之事自然無一物之不得其所者而初非有求利之心也易所謂義之和者正謂此爾曰然則孟子何不以是爲言也曰仁義固無不利矣然以是爲言則人之爲仁義也不免有求利之心焉一有求利之心則利不可得而害至矣此孟子所以拔本塞源而救其也○心之制亦是就義之全體處說事之宜是就千條萬緒各有所宜處說事之宜非是就在外之事說看甚麼事來時當面便有个宜處這便是義○問心之徳愛之理俱以體言心之制事之宜俱以用言否曰心之徳是渾淪說愛之理方說到深切處心之制卻是說義之體程子所謂處物爲義是也雄言義以宜之韓愈言行而宜之之謂義若以義爲宜則義有在外意思須如程子言處物爲義是則處物者在心而非外也○事之宜𨿽若在外然所以制其宜則在心也○所謂事之宜方是指那事物當然之理未說到處置合宜處○聖賢之言所以要辧別教分明但只要向義邊一直去更不通商量第二著才說義乃所以爲利固是義有大利存焉若行義時便說道有利則此心便傾邪向那邊去故孟子云云董仲舒亦分明說不謀其利不計其功

齊宣王問曰湯放桀武王伐紂有諸孟子對曰於傳有之曰臣弒其君可乎曰賊仁者謂之賊賊義者謂之殘殘賊之人謂之一夫聞誅一夫紂矣未聞弒君也朱子曰害仁者凶暴滛虐滅絕天理故謂之賊害義者顚倒錯亂傷敗彛倫故謂之殘一夫言眾叛親離不復以爲君也○南軒曰夫仁義之在天下彼豈能殘賊之哉實自殘賊於厥躬耳爲君如此則上焉斷棄天命下焉不有民物謂之一夫不亦宜乎

孟子曰自暴者不可與有言也自棄者不可與有爲也言非禮義謂之自暴也吾身不能居仁由義謂之自棄也仁人之安宅也義人之正路也

仁宅見前篇矢人函人章義者宜也乃天理之當行無人欲之邪曲故曰正路

曠安宅而弗居捨正路而弗由哀哉

言道本固有而人自絕之是可哀哉此聖賢之深戒學者所當猛省也

孟子曰人之所以異於禽獸者幾希庶民去之君子存之舜明於庶物察於人倫由仁義行非行仁義也朱子曰人物之生同得天地之理以爲性同得天地之气以爲形其不同者獨人於其間得形气之正而能有以全其性爲少異耳𨿽曰少異然人物之所以分實在於此眾人不知此而去之則名𨿽爲人而實無以異於禽獸君子知此而存之是以戰兢惕厲而卒能有以全其所受之理也明則有以識其理察則有以盡其理之詳物理固非度外而人倫尢切於身故其知之有詳略之異在舜則皆生而知之也由仁義行非行仁義則仁義已根於心而所行皆從此出非以仁義爲美而後勉彊行之所謂安而行之也此則聖人之事不待存矣尹氏曰存之者君子也存者聖人也由仁義行存者能之○舜明於庶物察於人倫明察是見得事事物物之理無一毫之未盡所謂仁義者皆不待求之於外此身此心便渾然都是仁義○問云云若學者須是行仁義始得曰這便如三月不違意他是平日身常在仁義內卽恁地行出學者身在外且須去求仁義就上行然又須以由仁義行爲凖的方得○或言由仁義行好行仁義便有善利之分曰豈不見上有舜字惟舜便由仁義行他人須窮理知其爲仁爲義從而行之且如仁者安仁知者利仁旣未能安仁亦須是利仁利仁豈不是好底知仁之爲利而行之不然則以人欲爲利矣○南軒曰由仁義行非行仁義者行仁義猶爲二物也由仁義行則如目視而耳聽手持而足履無非是矣若舜者可謂全其所以爲人者而無虧欠矣未至於舜皆爲未盡也

孟子曰仁人心也義人路也捨其路而弗由放其心而不知求哀哉人有雞犬放則知求之有放心而不知求學問之道無他求其放心而已矣

朱子曰仁者心之徳程子所謂心如谷種仁則其生之性是也然但謂之仁則人不知其切於己故反而名之曰人心則可以見其爲此身酬酢萬變之主而不可須防失矣義者行事之宜謂之人路則可以見其爲出入往來必由之道而不可須防捨矣哀哉二字最宜詳味令人惕然有深省處○上兼言仁義而下專論求放心者能求放心則不違於仁義在其中矣○余詳見前求放心章

宋牼將之楚孟子遇於石丘曰先生將何之曰吾聞秦楚搆兵我將見楚王說而罷之楚王不悅我將見秦王說而罷之二王我將有所遇焉曰軻也請無問其詳願聞其指說之將何如曰我將言其不利也曰先生之志則大矣先生之號則不可先生以利說秦楚之王秦楚之王悅於利以罷三軍之師是三軍之士樂罷而悅於利也爲人臣者懷利以事其君爲人子者懷利以事其父爲人弟者懷利以事其兄是君臣父子兄弟終去仁義懷利以相接然而不亡者未之有也先生以仁義說秦楚之王秦楚之王悅於仁義而罷三軍之師是三軍之士樂罷而悅於仁義也爲人臣者懷仁義以事其君爲人子者懷仁義以事其父爲人弟者懷仁義以事其兄是君臣父子兄弟去利懷仁義以相接也然而不王者未之有也

南軒曰事一也而情有異則所感與其所應皆不同是以古之謀國者以理義不以利害此天理人欲之所以分而治忽之所由系蓋不可不謹於其源也夫說二君而使之罷兵非不善也然由宋牼之說而說之以利使其能從亦利心耳罷兵𨿽息一時之事而徇利實傷萬世之彛自眾人論之惟欲其說之行而不睹其害於後在君子則寧說之不行不忍失正理而啟禍源也故使二君悅於利而聽從則三軍之士樂罷而悅於利以至於觀聽之間亦莫不動焉上下憧憧徒知利之爲利則凡私己而自便者無不爲也人欲肆行君臣父子兄弟之大倫亦且不暇卹矣則豈非危亡之道乎由孟子之說而說以仁義使二君幸而聽則是其心復於正道三軍之士樂罷而悅於仁義則皆知仁義爲重將於君臣父子兄弟之際無非以是心相與人心正而治道興矣三代之所以王者用此道也然則其說則一而所以說者異毫之間霄壤之分可不謹哉學者有見於此則知五霸之在春秋爲功之首而罪之魁也又知曽西之所以卑管晏而尊子路者也則庶乎知入徳之門矣

孟子曰人之所不學而能者其良能也所不慮而知者其良知也

朱子曰良者本然之善也程子曰良知良能皆無所由乃出於天不系於人

孩提之童無不知愛其親也及其長也無不知敬其兄也親親仁也敬長義也無他達之天下也

南軒曰良云者有本然之義有善之義蓋其本然者無非善也不學而能不慮而知則無一毫人爲加乎其間天之所爲而性之所有也孩提之童無不知愛其親及其長莫不知敬其兄此其知豈待於慮乎而其能也又豈待於學乎此所謂良知良能也然此章下文獨言知者蓋知常在先也愛敬者良心之大端蓋親親爲仁敬長爲義人道不越是而已能存是心而達之則仁義之道不可勝窮矣𨿽然人之良能良知如饑而食如渇而飲手持而足履亦何莫非是乎何孟子獨以愛親敬長爲言也蓋饑食渇飲手持足履之類固莫非性之自然形乎气體者也形乎气體則有天理有人欲循其自然固莫非天理毫釐之差則人欲亂之矣若愛敬之所發則仁義之淵源故孟子之所以啟告之者專指夫此掲天理之粹以示人也若異端舉物而遺則天理人欲混淆而莫識其源爲有不可勝言者矣

王子墊問曰士何事孟子曰尙志曰何謂尙志曰仁義而已矣殺一無罪非仁也非其有而取之非義也居惡在仁是也路惡在義是也居仁由義大人之事備矣朱子曰志字與父在觀其志之志同蓋未見於所行而方見於所存也○南軒曰尙志者以立志爲先也主乎仁義所謂志也不主乎仁義則倀倀然何所據乎謂之志不立可也殺一無罪非其有而取之舉二事者欲其推類而知仁義之所存也夫殺一無罪而非仁由是而體之則仁之所以能愛者可得而推矣非其有而取之爲非義由是而體之則義之所以爲宜者亦可得而推矣居仁由義居則不違由則不離也居仁則體立由義則用行大人之事亦不越此而已矣學者可不以尙志爲先乎○黃氏曰論語一書未嘗以仁義對言而孟子言仁義者不一而足蓋夫子教人無非仁義之道使人油然入於仁義而不自知也孟子憫斯世之迷惑故開關啟鑰直指人心而明告之也五常百行皆性所有而獨言仁義者何也仁義蓋其總名而五常百行其支也

孟子曰人皆有所不忍達之於其所忍仁也人皆有所不爲達之於其所爲義也人能充無欲害人之心而仁不可勝用也人能充無穿窬之心而義不可勝用也人能充無受爾汝之實無所往而不爲義也

朱子曰惻隠羞惡之心人皆有之故莫不有所不忍不爲此仁義之端也然以气質之偏物欲之蔽則於他事或有所不能者但推所能達之於所不能則無非仁義矣充滿也穿穴窬墻皆盜之事也能推所不忍以達其所忍則能滿其無欲害人之心而無不仁者矣能推其所不爲以達其所爲則能滿其無穿窬之心而無不義矣爾汝人所輕賤之稱人𨿽或有貪昧隠忍而甘受之者然其中必有慚忿而不肯受之之實人能卽此而推之使其充滿無所虧缺則無適而非義矣○南軒曰人皆有所不忍皆有所不爲此其秉彛之不可殄滅也然有所不忍矣而於他則忍之有所不爲矣而於他則爲之此豈有異心哉爲私欲所蔽而生道息故也若以其所不忍而達之於其所忍豈非仁之方乎以其所不爲而達之於所爲豈非義之方乎達謂達於用充謂充其所有者也此章始言仁義而末獨言義何也蓋仁義體用相須者也人之不仁者以非義害之也不爲非義而後仁可得而存故反復再三推而言之使人知所用力也

荀子曰處仁以義然後仁

學者有以此說爲當理者蓋謂施仁而不以義則兼愛無別不足以爲仁矣愚謂此不知仁之論也蓋仁義𨿽曰對立然仁未嘗不兼義仁者體也義者用也有體斯有用也以其體而言之則仁者之心無不周徧所謂理一也至其施之則親親與仁民不同仁民與愛物不同所謂分殊也卽所謂義也程子之論西銘盡之矣必若荀子之言則仁未足以爲仁必處之以義然後仁也如此則仁小於義義大於仁矣豈理也哉

子曰君子於仁也剛於義也柔

問仁是柔如何卻屬剛義是剛如何卻屬柔朱子曰仁剛陽是一樣意思義柔陰是一樣意思蓋仁本是柔底物事發出來卻剛但看萬物發生時便恁地奮迅出來有剛底意思義本是剛底物事發出來卻柔但看萬物肅殺時便恁地收斂憔悴有柔底意思又問子云云如何曰仁體柔而用剛義體剛而用柔洙曰此豈所謂陽根陰陰根陽邪先生曰然○陽主進陰主退陽主息陰主消進而息者其气彊消而退者其勢弱此陰陽之所以爲柔剛也陽剛溫厚居東南主春夏而以作長爲事陰柔嚴凝居西北主秋冬而以斂藏爲事作長爲生斂藏爲殺此剛柔之所以爲仁義也以此觀之則陰陽剛柔仁義之位豈不曉然而彼子云之所謂於仁也剛於義也柔者乃自其用處之末流言之蓋亦所謂陽中之陰陰中之陽固不妨自爲一義但不可以雜乎此而論之爾○問立天之道云云則仁當屬陰先生曰仁何嘗屬陰袁機仲力爭要以仁屬陰引子之言爲證殊不知仁之定體自是屬陽至論君子所學則又就其地位上說如何拘得○按前一叚正答袁書也

周子曰天以陽生萬物以陰成萬物生仁也成義也朱子曰陰陽以气言仁義以道言

故聖人在上以仁育萬民以義正萬民

程子曰仲尼言仁未嘗兼義獨於易曰立人之道曰仁與義而孟子言仁必以義配蓋仁者體也義者用也知義之爲用而不外焉者可與語道矣世之論義者多外之不然則混然無別非知仁義之說者也

龜山楊氏曰西銘理一而分殊知其理一所以爲仁知其分殊所以爲義所謂分殊猶孟子言親親而仁民仁民而愛物其分不同故所施不能無差等耳

或曰如是則體用果離而爲二矣曰用未嘗離體也以人觀之四肢百骸具於一身者體也至其用處則首不可以加屨足不可以納冠蓋卽體而言而分已在其中矣○朱子曰此論分別異同各有歸趣

朱子曰仁義如陰陽只是一气

陽是正長底气陰是方消底气仁便是方生底義義便是收回底仁

問仁義之爲體用何也曰仁存諸心性之所以爲體也義制夫事性之所以爲用也然以其性而言之則皆體也以其情而言之則皆用也以陰陽言之則義體而仁用也以存心制事言之則仁體而義用也錯綜交羅惟其所當莫不各有條理焉程子仁體義用之言特舉其一爾

又曰仁義相對爲體用仁自有仁之體用義自有義之體用

又曰去得不仁不義則所行便是仁義

下文云那得一个在不仁不義與仁義之中底物事不是人欲便是天理不是天理便是人欲所以謂欲知舜與跖之分者無他利與善之間也所隔甚不多

天命之性流行發用見於日用之間無一息之不然無一物之不體其大端全體卽所謂仁而於其間事事物物莫不各有自然之分如方維上下定位不易毫釐之間不可差繆卽所謂義立人之道不過二者初未嘗相離也

又朱子少時嘗以書問延平李氏曰大抵仁者正是天理流動之機以其包含和粹涵育融漾不可名覈故特謂之仁其中自然文理宻察各有定體處便是義只此二字包括人道已盡義固不出乎仁之外仁亦不離乎義之內也然則理一而分殊是乃本然之仁義李氏報曰推測到此甚宻加以涵養何慮不見道也

仁義而有窮則天道之陰陽亦有窮也

蘇明允書以爲權衡之論爲仁義之窮而作此非知仁義之言夫舒而爲陽慘而爲陰孰非天地生物之心哉仁義之於人亦猶是已若云云而可乎

右兼言仁義

仁禮

孟子曰君子所以異於人者以其存心也君子以仁存心以禮存心仁者愛人有禮者敬人

朱子曰此仁禮之施

愛人者人恆愛之敬人者人恆敬之

此仁禮之驗

有人於此其待我以橫逆則君子必自反也我必不仁也必無禮也此物奚宜至哉其自反而仁矣自反而有禮矣其橫逆由是也君子必自反也我必不忠自反而忠矣其橫逆由是也君子曰此亦妄人也已矣如此則與禽獸奚擇哉於禽獸又何難焉是故君子有終身之憂無一朝之患也乃若所憂則有之舜人也我亦人也舜爲法於天下可傳於後世我猶未免爲鄕人也是則可憂也憂之如何如舜而已矣若夫君子所患則亡矣非仁無爲也非禮無行也如有一朝之患則君子不患矣

此所謂存心與存其心不同只是處心又曰所以異於人以其處心與人不同○問自反而忠之忠曰忠者盡已也盡已者仁禮無一毫不盡○我猶未免爲鄕人此便是知恥知恥則進學不得不勇○南軒曰其欲如舜者非慕夫舜之事功也欲如舜之盡其道爲難也爲法於天下可傳於後世言舜爲人倫之至也其憂不如舜者豈但憂之而已哉而所以則而效之者惟恐不及也故曰憂之如何如舜而已矣

子曰人必其自愛也然後人愛諸人必其自敬也然後人敬諸自愛仁之至也自敬禮之至也未有不自愛敬而人愛敬之者也

右兼言仁禮

仁智

易大傳與天地相似故不違知周乎萬物而道濟天下故不過旁行而不流樂天知命故不憂安土惇乎仁故能愛

其全章云易與天地凖故能彌綸天地之道仰以觀於天文俯以察於地理是故知幽明之故原始要終故知死生之說精气爲物遊魂爲變是故知鬼神之情狀云云下文云範圍天地之化而不過曲成萬物而不遺通乎晝夜之道而知故神無方而易無體朱子曰易道之大聖人用之如此○天地之道知仁而已知周萬物者天也道濟天下者地也知且仁則知而不過矣旁行者行權之知也不流者守正之仁也旣樂天理而又知天命故能無憂而其知益深隨處皆安而無一息之不仁故能不忘其濟物之心而仁益篤蓋仁者愛之理愛者仁之用故其相爲表裏如此

春秋傳仲尼曰臧文仲其不仁者三不知者三下展禽杜氏曰栁下惠也文仲知下惠之賢而使在下位○論語曰臧文仲其竊位者與知栁下惠之賢而不與立也

廢六關

塞關陽關之屬凡六關所以塞絕末流而廢之

妾織蒲三不仁也

家人販席言其與民爭利

作虛器

謂居蔡山節藻棁○論語子曰臧文仲居蔡山節藻棁何如其知也朱子曰當時以文仲爲知孔子言其不務民義而諂瀆鬼神如此安得爲知○氏曰以山節藻棁居蔡是猶以已養養鳥也焉得知○南軒曰所貴乎知者爲其明義理之是非也僭上失禮之事而處之不疑則其昧理而悖於義孰大於是○按禮記家不藏故南軒以爲僭上

縱逆祀

躋僖公

祀爰居

海鳥曰爰居止於魯東門文仲以爲神命國人祀之○文二年○愚按孔子之言𨿽爲臧文仲而發然卽其所謂不仁不知者則仁知之義可知矣蓋捨其所當用之人而使澤不得以及民爭其所不當爭之利而使民不得以自養此文仲之不仁也後之人欲反其失則居顯位者其可不以舉賢善爲事乎食厚祿者其可不以捐利予民爲心乎去其不仁者則仁可幾矣所以卜而居之以華侈之室而不知其亡益躋後君於先君之上而不知其非禮海鳥而祀之以盛樂而不知其不能享此文仲之不知也後之人欲反其失則凡求媚於鬼神要福於防漠而不循其禮之正不察其理之有無者其可不戒之乎去其不知者則知可幾矣若徒知文仲之失而無自反自克之功則𨿽終日誦聖經之訓言銖較古人之失得終於亡補而已

論語樊遲問知子曰務民之義敬鬼神而逺之可謂知矣問仁曰仁者先難而後獲可謂仁矣

朱子曰專用力於人道之所宜而不惑於鬼神之不可知智者之事也先其事之所難而後其效之所得仁者之心也○程子曰人多信鬼神惑也而不信者又不能敬能敬而逺可謂知矣又曰先難者克己也以所難者爲先而不計其獲仁也○呂氏曰當務爲急而不求所難知力行所知不憚所難爲○或曰問仁而告之以先難後獲何也曰爲是事者必有是效亦天理之自然也然或先計其效而後爲其事則其事𨿽公而意則私𨿽有成功亦利仁之事而已若夫仁者則先爲其事而不計其效知循天理之自然而無欲利之私心也董子所謂仁人者正其誼不謀其利明其道不計其功正謂此爾然正誼未嘗不利明道豈必無功但不從夫功利者而爲之爾○民者人也義者宜也如詩所謂民之秉彛卽人之義也此則人之所宜爲者不可不務也此而不務而反求之幽防不可測識之間而欲避禍以求福此豈謂之智者哉○問有一毫計功之心便是私欲曰是○獲有期望之意學者之於仁工夫最難但先爲人所難爲不必有期望之心可也○先難後獲只是我合做事便自做將去更無下面一截才有計獲之心便不是了大抵學者爲其所不得不爲者至於人欲盡而天理全則仁在是矣我先有个云我欲以此去爲仁便是先獲也○南軒曰難莫難於克己勉爲其難不計所獲循循不已久自有所至若先有期獲之意則固已自累其心而有害於天理矣無妄之六二不耕獲不菑畬而象曰未富也蓋此義也○仁者安仁知者利仁見前言仁篇

子曰知者樂水仁者樂山知者動仁者靜知者樂仁者壽

朱子曰樂喜好也知者達於事理而周流無滯有似於水故樂水仁者安於義理而厚重不遷有似於山故樂山動靜以體言樂壽以效言也動而不括故樂靜而有常故壽○程子曰非體仁知之深者不能如此形容之○知者動然他見得許多道理分明只是行其所無事其理甚簡𨿽動而實未嘗不靜仁者靜然其見得天下萬事萬理皆在吾心莫不相關𨿽靜而未嘗不動動不是勞攘紛擾靜不是塊然死守這與樊遲問仁知章相須自有互相發明處○問仁者樂山是就成徳上說先難後獲是就初學上說曰也只一般只有个生熟聖賢是已熟底學者學者是未熟底聖賢○仁者一身渾然全是天理故靜而樂山且壽壽是悠久之意知者周流事物之間故動而樂水且樂樂是處得當理而不擾之意若以配陰陽則仁配春主發生故配陽動知配冬主伏藏故配陰靜然陰陽動靜又各互爲其根不可一定求之也此在學者黙而識之○或問知者動仁者靜如太極圖說則知爲靜仁爲動如何曰這道理直看一樣橫看一樣子貢說學不厭爲智教不倦爲仁子思卻言成已爲仁成物爲知仁固有安靜意思然施行卻有運用之意智是潛伏淵深底道理至發出則有運用然至於運用各當其理而不可易處又不專於動○南軒曰動靜者仁智之體樂水樂山言其體則然也動則樂靜則壽行所無事不其樂乎常永貞固不其壽乎𨿽然知之體動而理各有安靜固在其中矣仁之體靜而周流不息動亦在其中矣動靜交見體用一源非深體者莫能識也

樊遲問仁子曰愛人問知子曰知人樊遲未達

曽氏曰遲之意蓋以愛欲其周而知有所擇故疑二者之相悖爾

子曰舉直錯諸枉能使枉者直

朱子曰舉直錯枉者知也使枉者直則仁矣如此則二者不惟不相悖而反相爲用矣

樊遲退見子夏曰鄕也吾見於夫子而問知子曰舉直錯諸枉能使枉者直何謂也子夏曰富哉言乎舜有天下選於眾舉臯陶不仁者逺矣湯有天下選於眾舉伊尹不仁者逺矣

伊尹湯之相也不仁者逺言人皆化而爲仁不見有不仁者若其逺去爾使枉者直也子夏蓋有以知夫子之兼仁智而言矣○程子曰聖人之語因人而變化𨿽若有淺近者而其包含無所不盡觀於此章可見矣非若他人之言語近則遺逺語逺則不知近也尹氏曰學者之問也不獨欲聞其說又必欲知其方不獨欲知其方又必欲爲其事如樊遲未達故又問焉而猶未知其何以爲之也及退而問諸子夏然後有以知之使其未諭則必將復問矣旣問於師又辧諸友當時學者之務實學也如此○愛人知人自相爲用若不論枉與直一例去愛他便不得大抵惟先於知能愛其所當愛只此兩句自包上下此所以爲聖人之言○愛人知人是仁智之用聖人何故但以仁智之用告樊遲卻不告之以仁智之體蓋尋這用便可以知其體蓋用卽是體中流出也○問云云曰尋常說仁智一个是慈愛一个是辧別各自向一路惟是舉直錯諸枉能使枉者直方見得仁智合一處仁裏面有智智裏面有仁○南軒曰原人之性其愛之理乃仁也知之理乃知也仁者視萬物猶一體而況人與我同類乎故仁者必愛人然則愛人果可以盡仁乎以愛人則可以盡仁則不可而其所以愛人者乃仁之所存也至於問知而論以知人者亦猶是爾

中庸誠者非自成己而已也所以成物也成己仁也成物知也性之徳也合外內之道也故時措之宜也朱子曰誠𨿽所以成己然旣有以自成則自然及物而道亦行於彼矣仁者體之存智者用之發是皆吾性之所固有而無內外之殊旣得於己則見於事者以時措之而皆得其宜也○集略程子曰成己須是仁而推成己之道及物卽是智○呂氏曰誠𨿽自成也道𨿽自道也非有我之得私也與天下同之而已故思成己必思所以成物是所謂仁智之具也性之所固有合內外而無間也夫天大無外造化發育皆在其間自無內外之別人有是形而爲形所造故有內外內外一生則物自物已自己與天地不相似矣原人受中以生安有物我之異內外之別哉故具仁與智無己無物誠一以貫之合天地而施化育故能時措之宜也○又曰子貢曰學不厭智也教不倦仁也學不厭所以成己此則成己爲仁教不倦所以成物此則成物爲智何也夫盡性以成己則仁之體也推是以成物則智之事也自成徳而言也學不厭所以致吾知教不倦所以廣吾愛自入徳而言也此子思子貢之言所以異也○朱子曰呂氏所論子貢子思所言之異亦善而猶有未盡者蓋子貢之言主於知子思之言主於行故各就其所重而有賔主之分亦不但爲成徳入徳之殊而已也

孟子昔者子貢問於孔子曰夫子聖矣乎孔子曰聖則吾不能我學不厭而教不倦也子貢曰學不厭智也教不倦仁也仁且智夫子旣聖矣

朱子曰學不厭智之所以自明教不倦者仁之所以及物

孟子曰知者無不知也當務之爲急仁者無不愛也急親賢之爲務堯舜之知而不徧物急先務也堯舜之仁不徧愛人急親賢也

朱子曰知者固無不知然常以所當務者爲急則事無不治而其爲知大矣仁者固無不愛然常急於親賢則恩無不洽而其爲仁博矣

不能三年之喪而緦小功之察放飯流歠而問無齒決是之謂不知務

此章言君子之於道識其全體則心不狹知所先後則事有序丰氏曰知不急於先務𨿽徧知人之所知徧能人之所能徒精神而無益於天下之治矣仁不急於親賢𨿽有仁民愛物之心小人在位無由上達聰明日蔽於上而惡政日加於下此孟子所謂不知務也○先生因是推言學者亦有當務如孟子論今樂古樂則與民同樂乃樂之本學者所當知也若欲明其聲音節奏特樂之一事爾學者須要窮其原本放得大水下來則如海潮之至大船小船莫不浮動如講學旣能其大者則小小文義自是該通若只於淺處用功則必不免沈滯之患矣○南軒曰自身以至於下皆有當務蓋天下之事未有無先後者傳曰知所先後則近道矣此所以貴乎格物也𨿽然孟子之所諭特言捨大而徇小者爲不知務爾非謂能三年之喪則緦小功有不足察無放飯流歠則齒決有不必問也先後具舉本末畢貫此爲學者又不可以不知也

右兼言仁智

仁孝

孔子曰仁人不過乎物孝子不過乎物是故仁人之事親如事天事天如事親是故孝子成身

鄭氏曰物猶事也事親事天孝敬同也孝經曰事父孝故事天明舉無過事以孝事親乃所以成身

右兼言仁孝

智仁禮

子曰知及之仁不能守之𨿽得之必失之

朱子曰智足以知此理而私欲間之則無以有之於身矣

知及之仁能守之不莊以蒞之則民不敬

知此理而無私欲以間之則所知者在我而不失矣然猶有不莊者蓋气質之偏或有厚於內而不嚴於外者是以民不見其可畏而慢易之也

知及之仁能守之莊以蒞之動之不以禮未善也動之謂動民也猶曰鼓舞而作興之云爾禮爲義理之節文學至於仁則善有諸已而大本立矣蒞之不莊動之不以禮乃其气稟學問之小疵然亦非盡善之道也故夫子歷言之使知徳愈全則責愈備不可以爲小節而忽之也○問克己復禮爲仁便是極了今卻又有莊以蒞之與動之以禮底工夫如何曰人自有此心純粹更不走失而於接物應事時少些莊嚴底意思自不足以使人敬此便是未善處問此是要本末工夫兼備否曰固是但先有知及之仁能守之做个根本了卻方好去檢防其餘便無處無事不善若根本不立又有何可檢防處○問知及仁守曰此是說講學莊以蒞之以後是說爲政○南軒曰知及乎此而仁不能守此則未能保之於己也仁能守之則在己者實矣又須莊以蒞之而後內外相成而無而又欲動之以禮然後爲盡善動之以禮者以禮教民風動之也此𨿽言爲政之道至此而後善然所以成己亦一而已

孟子曰愛人不親反其仁治人不治反其智禮人不答反其敬行有不得者皆反求諸己其身正而天下歸之詩云永言配命自求多福

右兼言智仁禮

勇

子曰知者不惑仁者不憂勇者不懼

朱子曰明足以燭理故不惑理足以勝私故不憂气足以配道義故不懼此學之序也○問知是格物致知仁是存養勇是克治否先生曰是勇謂持守堅固○問中庸力行近乎仁又似勇者不懼意思曰交互說都是○智者直是見得分曉故不惑○問智不惑一叚能明理便能無私否曰亦有人明理不能去私欲然去私欲必先明理惟聖人自誠而明可以先言仁後言智至於教人當以智爲先○問子罕智仁勇章與憲問仁智勇章何以次序不同曰成徳以仁爲先進學以智爲先此誠而明明而誠也中庸言三徳之序如何曰此亦爲學者言又問何以勇皆序在後曰末後做工夫不退轉此方是勇○問仁者不憂曰仁者心與理一心純是道理看甚麼事不問大小攺頭換面來自家此心各有一个道理應副去不待事來方始安排所以自不煩惱今人有這事卻無這道理便處置不去所以憂○又曰仁者理卽是心心卽是理有一事來便有一理以應之所以無憂○問無憂似未是仁先生曰今人學問百種只是要克己復禮若能克去私意純是天理自無所憂如何不是仁○仁者天下之公私欲不萌而天下之公在我何憂之有○孟子說配義與道無是餒也今有見得道理分明而反懾怯者气不足也○南軒曰不惑者見理明也不憂者其樂深也不懼者其守固也

子曰君子道者三我無能焉仁者不憂知者不惑勇者不懼子貢曰夫子自道也

朱子曰自責以勉人也道言也自道猶云謙辭尹氏曰成徳以仁爲先進學以智爲先故夫子之言其序有不同如此○王彥霖問心一也有曰云云何也程子曰此只是名其徳爾其理一也得其道而不憂者仁之事也因其不憂故曰此仁也智勇亦然凡名其徳千百皆然但此三者達徳之大者也○仁者不憂智者不惑勇者不懼徳之序也知者不惑仁者不憂勇者不懼學之序也知以知之仁以守之勇以行之

中庸知仁勇三者天下之達徳也所以行之者一也此章當連天下之達道五參看○朱子曰謂之達徳者天下古今所同得之理也一則誠而已矣達徳𨿽人所同得然一有不誠則人欲間之而徳非其徳矣○程子曰所謂誠者止是誠實此三者三者之外更別無誠○輯略知仁勇三者天下之達徳學之要也○又曰智知仁守勇決○又曰大凡於道擇之則在乎知守之則在乎仁斷之則在乎勇人之於道患在不能擇不能守不能斷

子曰好學近乎知力行近乎仁知恥近乎勇

此言未及乎達徳而求以入徳之事呂氏曰愚者自是而不求自私者徇人欲而忘反懦者甘爲人下而不辭故好學非知然足以破愚力行非仁然足以忘私知恥非勇然足以起懦○上章旣言達徳之名恐學者無所從入故又言其不逺者以示之使由是而求之則可以入徳也○此節之指惟呂氏之言淵慤有味庶幾得之

孟子對曰王請無好小勇夫撫劍疾視曰彼惡敢當我哉此匹夫之勇敵一人者也王請大之詩云王赫斯怒爰整其旅以遏䢐莒以篤周祜以對於天下此文王之勇也文王一怒而安天下之民書曰天降下民作之君作之師惟曰其助上帝寵之四方有罪無罪惟我在天下曷敢有越厥志一人衡行於天下武王恥之此武王之勇也武王亦一怒而安天下之民今王亦一怒而安天下之民民惟恐王之不好勇也

此言人君能懲小忿則能養大勇除暴救民以安天下矣○南軒曰勇有大小血气之勇勇之小也義理之勇勇之大也以血气爲勇則其勇不出於血气之內勢力可勝也利害可絀也義理之勇不以血气勢力無所加利害無所絀也故曰王請無好小勇欲其擴於義理也夫聖人非無怒也其動不以血气而以理可怒在彼而理在此聖人何加毫末乎以文武之事觀之則可見矣○曽子聞大勇於夫子章已見前養气篇

子或問勇曰軻也曰何軻也曰軻也者謂孟軻也若荊軻君子盜諸請問孟軻之勇曰勇於義而果於徳不以貧富貴賤死生動其心其於勇也其庶乎

或曰顏子之爲人也近於怯子曰孰勇於顏子觀其言曰舜何人也予何人也有爲者亦若是有若無實若虛之類抑可謂大勇矣

程子曰人之學不進只是不勇

禮聘義所貴於勇敢者貴其敢行禮義也故勇敢彊有力者天下無事則用之於禮義天下有事則用之於戰勝用之於戰勝則無敵用之於禮義則順治

按左氏晉狼瞫爲右先軫黜之狼瞫怒其友曰盍死之瞫曰吾未獲死所其友曰吾與女爲難瞫曰周志有之勇則害上不登於明堂死而不義非勇也共用之爲勇吾以勇求右無勇而黜亦其所也謂上不我知黜而宜乃知我矣子姑待之及彭衙旣陳以其屬馳秦師死焉晉師從之大敗秦師君子謂狼瞫於是乎君子狼瞫在春秋未得爲賢大夫而所謂死而不義非勇也其言有可取者故附此

右專言勇

西山讀書記卷九﹤子部﹐儒家類﹐西山讀書記﹥

欽定四庫全書

西山讀書記卷十

宋眞徳秀撰

禮義

書仲虺之誥以義制事以禮制心

此仲虺稱湯之詞

記冠儀凡人之所以爲人者禮義也禮義之始在於正容體齊顏色順辭令容體正顏色齊辭令順而後禮義備以正君臣親父子和長幼君臣正父子親長幼和而後禮義立

孟子曰非禮之禮非義之義大人弗爲

朱子曰察理不精則有二者之蔽大人則隨事而順理因時而制宜豈爲是哉○南軒曰非禮之禮非義之義謂其事𨿽本是禮義而施之不當一過其則則爲非禮義矣故程子曰恭本爲禮過於恭是非禮之禮也以物與人爲義過於與是非義之義矣推是類可見矣蓋禮義本於天而著於人心各有其則而不可過乃天下之公而非有我之所得私也一以己意加之則是私情而已故其事𨿽以禮義而君子謂之非禮之禮非義之義也

夫義路也禮門也惟君子能由是路出入是門也言非禮義謂之自暴見前仁義篇

張子曰天之生物便有尊卑大小之象人順之而已此所以爲禮也學者有專以禮出於人而不知禮本於天之自然告子專以義爲外而不知所以行義由內也皆非也當合內外之道

右兼言禮義

禮樂

周禮大司徒以五禮防萬民之僞而教之中以六樂防萬民之情而教之和

鄭氏曰禮所以節正民之侈僞使其行得中鄭司農云五禮謂吉凶賔軍嘉樂所以蕩正民之情思使其心應和也司農云六樂謂雲門咸池大韶大夏大濩大武

大宗伯以天產作陰徳以中禮防之以地產作陽徳以和樂防之

按此義在周禮最爲難通者也先鄭氏以陰徳爲男女之情旣未適當而康成則曰天產者動物謂六性之屬地產者殖物謂九谷之屬陰徳陰气在人者陰气虛純之則劣故食動物作之使動過則傷性制中禮以節之陽徳陽气在人者陽气盈純之則躁故食殖物作之使靜過則傷性制和樂以節之如是然後陰陽平性情和而能育其類後鄭之說如此正義從之亦未見其必然更詳之

以禮樂合天地之化百物之產以事鬼神以諧萬民以致百物

禮濟虛樂損盈並行則四者乃得其和能生非類曰化生其種曰產○正義曰言四者謂天地之化百物之產共爲一以事鬼神爲二諧萬民爲三以致百物爲四知化產爲一者以其化與產气類相似故爲一也

子曰先進於禮樂野人也後進於禮樂君子也

朱子曰先進後進猶言前輩後輩野人謂郊外之民君子謂賢士大夫也程子曰先進於禮樂文質得宜今反謂之質朴而以爲野人後進之於禮樂文過其質今反謂之彬彬而以爲君子蓋周末文勝故時人之言如此不自知其過於文也

如用之則吾從先進

用之謂用禮樂孔子旣述時人之言又自言其如此蓋欲損過以就中也○孔子窮而在下所用禮樂固是從周若達而在上須更損益○南軒曰文勝而過質則於禮樂之實反有害故聖人思反本而有從先進之言程子曰若用於時救文之則吾從先進小過之義也或曰然則從周之說柰何蓋文莫備於周大體固當從周而其末流文勝之則不可以不正也從先進與從周各有義耳

子曰禮云禮云玉帛云乎哉樂云樂云鐘皷云乎哉朱子曰敬而將之以玉帛則爲禮和而發之以鐘皷則爲樂遺其本而專事其末則豈禮樂之謂哉○程子曰禮只是一个序樂只是一个和只此兩字含蓄多少義理天下無一物無禮樂且如置此兩椅一不正便是無序無序便乖乖便不和又如盜賊至爲不道然亦有禮樂蓋必有總屬必相聽順乃能爲盜不然則叛亂無統不能一日相聚而爲盜也禮樂無處無之學者須要識得○黃氏曰程子朱子曰言樂則同主於和至於言禮則朱子主於敬程子主於序二說不同何也曰不但敬與序之不同𨿽言和則同而所以爲和亦不同也集注之敬與和主人心而言也程子之序與和主事理而言也然有人心之敬與和則見於事理者始有序而和矣

記凡三王教世子必以禮樂樂所以修內也禮所以修外也禮樂交錯於中發形於外是故其成也懌恭敬而溫文

正義曰樂是喜樂之事喜樂從內而生和諧性情故云所以修內也禮是恭敬之事恭敬是正其容體故云所以修外也樂𨿽由中從中而見外禮𨿽由外從外而入中是中之與外皆有禮樂故云禮樂交錯於中發形於外也

樂由陽來者也禮由陰作者也陰陽和而萬物得先王之制禮樂也非以極口腹耳目之欲也將以教民平好惡而反人道之正也

上文云樂之隆非極音也食饗之禮非致味也淸廟之瑟朱而疏越壹唱而三嘆有遺音者矣大饗之禮尙酒而爼腥魚大羮不和有遺味者矣云云○正義曰以酒腥魚大羮非極口腹也以朱疏越非極耳目也

人生而靜天之性也感於物而動性之欲也物至知知然後好惡形焉好惡無節於內知誘於外不能反躬天理滅矣

鄭氏曰理猶性也

物之感人無窮人之好惡無節則是物至而人化物也人化物也者滅天理而窮人欲也於是有悖逆詐僞之心有淫泆作亂之事是故彊者脇弱眾者暴寡知者詐愚勇者苦怯疾病不養老幼孤獨不得其所此大亂之道也是故先王之制禮樂人爲之節衰麻哭泣所以節喪紀也鐘皷干戚所以和安樂也昏姻冠笄所以別男女也射鄕食饗所以正交接也禮節民心樂和民聲政以行之刑以防之禮樂刑政四達而不悖則王道備矣樂者爲同禮者爲異同則相親異則相敬樂勝則流禮勝則離合情飾貌者禮樂之事也

鄭氏曰欲其並行斌斌然○正義曰樂主和統同禮主序辧異又恆相須也勝猶過也若樂過和同而無禮則尊卑混一而鮮區別禮過殊隔而無和樂則親屬離析而無復骨肉之愛惟須禮樂兼有所以爲美故語云禮之用和爲貴是也

樂由中出

鄭氏曰和在心也

禮自外作

敬在貌也

樂由中出故靜禮自外作故文

文猶動也

大樂必易大禮必簡樂至則無怨禮至則不爭揖讓而治天下者禮樂之謂也

大樂與天地同和大禮與天地同節

鄭氏曰言順天地之气與其數

和故百物不失

不失其性

節故祀天祭地

成物有功報焉

明則有禮樂

教人者也

幽則有鬼神

助天地成物者○正義曰天地气和而生萬物大樂之體順陰陽律呂生養萬物是與天地同和也天地之形各有髙下大小爲限節大禮辧尊卑貴賤與天地相似是與天地同節也易上系曰精气爲物遊魂爲變是故知鬼神之情狀注云精气謂七八遊魂謂九六遊魂謂之鬼物終所歸精气謂之神物生所信言木火之神生物東南金水之鬼終物西北詳見後卷○問明則有禮樂幽則有鬼神程子曰鬼神只是一个造化天尊地卑乾坤定矣鼓之以雷霆潤之以風雨是也○問云云朱子曰禮主減樂主盈鬼神亦只是屈伸之理禮樂鬼神一理在聖人制作處便是禮樂在造化處便是鬼神

如此則四海之內合敬同愛矣禮者殊事合敬者也樂者異文合愛者也禮樂之情同故明王以相沿也沿猶因述也○正義曰尊卑有別是殊事俱行於禮是合敬也宮商別調是異文無不歡愛是合愛也禮樂之狀質文𨿽異樂情主和禮情主敬致治是同以其致治情同故明王所以相因述也

故鐘皷管磬羽籥干戚樂之器也屈伸俯仰綴兆舒疾樂之文也簠簋爼豆制度文章禮之器也升降上下周還裼襲禮之文也

鄭氏曰綴謂酇舞者之位兆其外營域也正義曰綴者舞者行位相連綴也周謂行禮周曲回旋也裼謂袒上衣而露裼也襲謂掩上衣也禮盛者尙質故襲不盛者尙文故裼

故知禮樂之情者能作識禮樂之文者能述作者之謂聖述者之謂明明聖者述作之謂也

樂者天地之和也禮者天地之序也和故百物皆化序故羣物皆別

鄭氏曰化猶生也別謂形體異也

樂由天作禮以地制

言法天地也○朱子曰樂由天作屬陽故有運動底意禮以地制如田地不可移易

過制則亂過作則暴明於天地然後能興禮樂也正義曰此一節申明禮樂從天地而來王者必明於天地然後能興禮樂樂者調暢陰陽是天地之和也禮明貴賤是天地之序也樂主於陽是法天而作禮主於陰是法地而制

論倫無患樂之情也欣喜歡愛樂之官也

倫猶類也患害也官猶事也

中正無邪禮之質也莊敬恭順禮之制也

質猶本也

若夫禮樂之施於金石越於聲音用於宗廟社稷事乎山川鬼神則此所與民同也

言情官質制先王所專也○正義曰論倫云云者樂主和同論說等倫無相毀害是樂之情也言樂之本情欲使倫等和同無相損害也欣愛云云者賀瑒曰八音宜諧使物歡欣此樂之事迹也在心則倫類無害故爲樂情在貌則欣喜歡愛故爲樂事也中心云云者謂內心中正無有邪僻是禮之本質也莊敬云云者外貌莊敬恭愼是禮之節制也

所安皆樂故可以爲樂此禮樂之本也

劉向請興辟雍胡氏論之曰向之論美矣而未循其本也孔子曰人而不仁如禮何人而不仁如樂何不仁之人心非已有視聽舉履皆迷其當而何以爲禮樂云云彼庠序之羣處雅頌之聲音揖讓之威儀特其具耳無本而有其具則舉此教人祗益趨於虛僞之域不若不行之愈也

天髙地下萬物散殊而禮制行矣流而不息合同而化而樂興焉春作夏長仁也秋斂冬藏義也仁近於樂義近於禮

言樂法陽而生禮法陰而成

樂者惇和率神而從天禮者別宜居鬼而從地

惇和樂貴同也率循也從順也別宜禮尙異也鬼神謂先聖先賢

故聖人作樂以應天制禮以配地禮樂明備天地官矣正義曰此一節申明禮樂配於天地若禮樂備具則天地之事各得其宜○天髙地下不同故人倫尊卑有異其間萬物各散殊塗禮者別尊卑定萬物是禮之法制行矣天地萬物流動不息合防齊同而變化者也樂者調和气性合徳化育是樂興也樂主和同故云興禮主異故云行仁主仁愛樂主和同故仁近於樂義主斷割禮主節限故義近於禮○或問天髙地下二段朱子因嘆此數句意思極好非孟子以下所能作其文如中庸左傳子太叔亦論此夫禮天之經地之義民之行雲云只是說得麤文意不澑亮不如此說之純粹通暢他只是說人做這个去合天之度數如雲爲六畜五牲三犧以奉五味云云之類都是做這个去合那天都無自然之理如雲天髙地下萬物散殊而禮制行矣流而不息合同而化而樂興焉皆是自然合當如此○愚按易曰上天下澤履君子以辧上下定民志此禮之制因乎自然之序也又曰雷出地奮豫先王以作樂崇徳殷薦上帝以配祖考此樂之作因乎自然之和也天髙而居上地卑而居下生物萬類有大有小分散而差殊聖人因之制爲之禮君父在上臣子在下卽天髙地下之象昆弟夫婦師友賔主下及於輿臺皂等級分明不相混亂卽萬物散殊之象此禮制之所自行也陰陽五行之气流行於天地之間未嘗止息相摩相蕩若雷霆之鼓動風雨之散潤二气和合故能化生而不窮聖人因之作爲之樂有五聲有十二律角徴陽也宮羽陰也六律陽也六呂陰也混合無間而樂成焉故能與天地之和相應此樂之所由興也知乎此然後識禮樂之原矣春作夏長气之伸也陽之屬也秋斂冬藏气之屈也陰之屬也樂本陽主乎流動故曰惇和率神而從天禮本陰主乎凝定故曰別宜居鬼而從地所謂鬼神者屈伸而已注疏以聖人賢人之神主之恐非

天尊地卑君臣定矣卑髙已陳貴賤位矣動靜有常小大殊矣方以類聚物以羣分則性命不同矣在天成像在地成形如此則禮者天地之別也

鄭氏曰卑髙謂山澤也位矣尊卑之位象山澤也動靜陰陽用事小大萬物也大者常存小者隨陽出入方謂行虫也物謂殖生者也性之言生也命生之長短也象光輝也形體貌也

地气上齊天气下降陰陽相摩天地相蕩鼓之以雷霆奮之以風雨動之以四時暖之以日月而百化興焉如此則樂者天地之和也

齊讀爲躋升也摩猶迫也蕩猶動也奮迅也百化百物化生也○正義曰地气上躋者齊升也謂地气上升天气下降者謂降下與地气交合陰陽相摩者摩謂迫切天地相蕩者蕩動也言天地之气相感動鼓之以雷霆者𨿽以气生而物未發故用雷霆以鼓動之奮之以風雨者萬物得風雨奮迅而出也動之以四時者言萬物生長隨四時而動也暖之以日月者萬物之生必須日月暖照之自鼓之以雷霆至暖之以日月皆以天地相蕩細別言之耳○朱子嘗舉此章再三嘆息愚按此章蓋詳析前章之防自天尊地卑至貴賤位矣是言天髙地下之義也自動靜有常至在地成形是言萬物散殊之義也地气上躋至百化興焉是言流而不息合同而化之義也合二章而觀其理煥然矣動靜言物之性有動者有靜者方以類聚猶燥濕之異趨物以羣分猶飛走之殊類凡皆爲散殊而言注疏之說恐非

樂著大始而禮居成物

著之言處也大始百物之始生也

著不息者天也著不動者地也

著猶明白也息猶休止也

一動一靜者天地之間也

間謂百物也

故聖人曰禮樂云

言禮樂之法天地也樂靜而禮動其並用事則亦天地之間爾正義曰此一節盛說禮樂之大樂象於天天爲生物之始著猶處也是樂處大始禮法於地言禮以稟天气以成於物故曰禮居成物著謂顯著言顯著明白運生不息者是天也故乾象曰天行健顯著養物不移動者地也故坤彖曰安貞吉言樂法於天動而不息禮象於地靜而不動也一動一靜天地之間也者動者或一物飛走蠢動感天之陽气也靜者或一物安伏而止靜感地之陰气也天地之間也者言此一動一靜在天地之間所有百物也○愚按此章亦推廣前章之防樂著大始禮居成物注疏得之但禮以稟天气以成於物一句辭義不明似有舛誤當云禮法於地地稟天之气以成物故云禮居成物樂著大始注訓著爲處著不息云云則訓著爲明白愚謂三著字皆當訓處而音同著尊之著著之爲言處也蓋處乎上而不息者天也處乎下而不動者地也此天地之定體前章所謂天地之序也而陰陽二气一動一靜循環於兩間者此天地之妙用前章所謂天地之和是也蓋必有自然之序然後有自然之和故聖人曰禮樂云而不曰樂禮周子所謂禮先而樂後程子所謂無序則不和皆此意也

夫豢豕爲酒非以爲禍也而獄訟益繁則酒之流生禍也

鄭氏曰以糓食犬豕爲豢爲作也言豢豕爲酒本以立祀養賢而小人飲之善酗以致獄訟

是故先王因爲酒禮壹獻之禮賔主百拜終日飲酒而不得醉焉此先王之所以備酒禍也

壹獻士飲酒之禮百拜以諭多

故酒食者所以合歡也樂者所以象徳也禮者所以綴淫也是故先王有大事必有禮以哀之有大福必有禮以樂之哀樂之分皆以禮終

分扶簡反大事謂死喪也

樂也者聖人之所樂而可以善民心其感人深其移風易俗故先王著其教焉

著立也謂立司樂以下使教國子正義曰士之饗禮惟有一獻言所獻酒少也從初至末賔主相答而有百拜言拜數多也是意在於敬不在酒也終日飲云云謂饗禮也以其恭敬示飲而已故不得醉也綴止也人君制禮以教天下所以綴止淫邪也其感人云云者言樂本從民心而來故感動人深也○愚按有喪事而無禮則哀必過有大福而無禮則樂必淫哀樂之分皆以禮終所以約其情使合於中也禮之爲用大矣哉

君子曰禮樂不可斯須去身致樂以治心則易直子諒之心油然而生矣

鄭氏曰油然新生好貌也

易直子諒之心生則樂樂則安安則久久則天天則神天則不言而信神則不怒而威致樂以治心者也致禮以治躬則莊敬莊敬則嚴威中心斯須不和不樂而鄙詐之心入之矣

鄙詐入之謂利欲生

外貌斯須不莊不敬而易慢之心入之矣故樂也者動於內者也禮也者動於外者也樂極和禮極順內和而外順則民瞻其顏色而弗與爭也望其容貌而民不生易慢也故徳輝動於內而民莫不承聽理髮諸外而民莫不承順故曰致禮樂之道舉而措之天下無難矣朱子曰易直子諒韓詩作易直慈良爲是○又曰聖賢之教無一言一句不是入徳門戶如所謂禮樂不可斯須去身者尢爲深切眞當佩服存省以終其身也○或問鄙詐易慢非心之本然也今曰鄙詐之心易慢之心何邪愚謂中心不和不樂則鄙詐入而爲之主外貌不莊不敬則易慢入而爲之主旣爲主乎內非心而何

樂也者動於內者也禮也者動於外者也故禮主其減樂主其盈禮減而進以進爲文樂盈而反以反爲文鄭氏曰進謂自勉彊也反謂自抑止也文猶美也善也

禮減而不進則銷樂盈而不反則放故禮有報而樂有反

放淫於聲樂不能止也報讀爲褒褒猶進也

禮得其報則樂樂得其反則安禮之報樂之反其義一也

程子曰禮樂進反之間便得性情之正○朱子曰禮如凡事儉約如收斂恭敬便是減須當著力向前去做便是進故以進爲文樂如歌詠和樂便是盈須當有个節制和而不流便是反故以反爲文禮減而卻進前去樂盈而卻反退來便是得性情之正○禮以謙遜退貶爲尙故主減然非人情之所樂故須勉彊做將去方得樂以發蹈厲爲尙故主盈然樂只管充滿而不反則又不可故須反方得○主減者當進須力行將去主盈者當反須回顧身心

樂也者施也禮也者報也

鄭氏曰樂出而不反禮有往來

樂樂其所自生而禮反其所自始樂章徳禮報情反始也

自由也○正義曰樂也者云云言作樂之時眾庶皆聽之而無反報之意但有恩施而已禮也者云云禮尙往來受人禮事必當報之也樂樂其云言王者正樂歡樂其已之所由生若武王民樂其武徳武王由武功而生王業卽以武爲樂名以受施處立名無報反之義也而禮反云云言王者制禮必追反其所由始祖若周由后稷爲始祖卽追祭后稷報其王業之由是禮有報也樂章徳云云者樂但施恩不望其報是樂章明其盛徳也禮者報也言行禮者他人有恩於己己則報有情但先祖旣爲始於子孫則反報其初始以人意言之則謂之報情以父祖子孫言之則謂之反始其實一也

樂也者情之不可變者也禮也者理之不可易者也樂統同禮辧異

鄭氏曰同同和合也異異尊卑也

禮樂之說管乎人情矣

管猶包也

窮本知變樂之情也著誠去僞禮之經也禮樂偩天地之情達神明之徳降興上下之神而凝是精粗之體領父子君臣之節

偩猶依象也降下也興猶出也凝成也精粗謂萬物大小焉領猶理治也

是故大人舉禮樂則天地將爲昭焉

言天地將爲之昭明也○正義曰樂也者云云樂出於心聽之則歡悅是情之不可變也禮也者云云禮見於貌行之則恭敬理事也言事之不可攺易也樂出於心故曰情禮在於貌故云理樂統同云云統領也言樂主相親是主領其同禮殊別貴賤是分別其異也禮樂所說義理包管於人情也窮本云云者樂本出於人心心哀則哀心樂則樂是可以窮原極本也若心惡不可變惡爲善是知變也著誠云云者誠謂誠信也僞謂虛詐也言顯著誠信退去虛僞是禮之常也若人內心虛詐則外貌敖狠惟禮知之故云云也偩猶依象也禮出於地尊卑有序是偩依地之情也樂出於天逺近和合是偩依天之情也禮樂出於人心與神明和防故云云也降興雲云者興猶出也禮樂原與天地相合用之以祭故能降出上下之神謂降上而及下也凝猶成也是謂正也精粗謂萬物大小也言禮樂之所成就正其萬物大小之形體也領猶理治也言禮樂理治父子君臣之限節而樂主於和聽之則上下相親禮定貴賤長幼是禮能領父子君臣也

仲尼燕居子張子貢言遊侍縱言及於禮云云子曰禮者何也卽事之治也君子有其事必有其治治國而無禮譬猶瞽之無相與倀倀乎其何之譬如終夜有求於幽室之中非燭何見若無禮則手足無所措耳目無所加進退揖讓無所制是故以之居處長幼失其別閨門三族失其和朝廷官爵失其序鬼神失其饗喪紀失其哀如此則無以祖洽於眾也

鄭氏曰凡言失者無禮故也言失禮無以爲眾倡如無以合和眾

子曰愼聽之女三人者吾語女禮猶有九焉大饗有四焉茍知此矣𨿽在畎畝之中事之聖人已兩君相見揖讓而入門入門而縣興揖讓而升堂升堂而樂闋下管象武夏籥序興陳其薦爼序其禮樂備其百官如此而後君子知仁焉行中規還中矩和鸞中采齊客出以雍徹以振羽是故君子無物而不在禮矣入門而金作示情也升歌淸廟示徳也下而管象示事也是故古之君子不必親相與言也以禮樂相示而已

鄭氏曰大饗謂饗諸侯來朝者也四者謂金再作升歌淸廟下管象也事之謂立置於位也聖人已者是聖人也縣興金作也金再作者獻主君又作也下謂堂下也象武武舞也夏籥文舞也序更也堂下吹管舞文武之樂更起也知仁焉知禮樂所存也采齊雍振羽皆樂章也振羽振鷺及雍金作示情也賔主人各以情相示也金性內明象人情也示徳相示以徳也淸廟頌文王之徳示事相示以事武象武王之大事也○正儀曰四者謂賔初入門而縣興揖讓而升堂主人獻賔賔飲訖而樂闋是一也賔酢主人金奏作主人飲畢而樂闋是二也至工入升堂歌淸廟是三也歌畢堂下管象武是四也行中規至徹以振羽是大饗四禮之外加此五事總爲九也○按𨿽在畎畆之中事之聖人已鄭氏云事之謂立置於位聖人已者是聖人也正義推說謂茍能知此四事𨿽在畎畆眾人奉之立置於位戴以爲君本防恐不如此近世慈湖楊氏有閒居解此一節云畎畆之中無兩君相見之禮也而卽兩君相見之禮也無金聲之樂也而卽金聲之樂也無管象夏籥也而管象夏籥之音舞未嘗不日奏於其前而昧者不知也又曰學道者率以言而離黙而近此兩君相見之禮不親相與言也以禮樂相示而已禮樂卽吾之言也內外一物動靜一體離物我裂語黙判本末者不足以語此也楊氏之說頗有意味姑附此以俟講論○君子知仁鄭氏曰知禮樂所存愚謂兩君相見禮樂並興敬而文和而節於此可以知其禮樂之妙故曰知仁焉蓋禮樂之中有仁而仁不在禮樂之外也

子張問政子曰師乎前吾語汝乎君子明於禮樂舉而措之而已子張復問子曰師爾以爲必備幾筵升降酌獻酬酢然後謂之禮乎爾以爲必行綴兆興羽籥作鐘皷然後謂之樂乎言而履之禮也行而樂之樂也君子力此二者以南面而立夫是以天下太平也

孔子閒居子夏侍子夏曰敢問詩云凱弟君子民之父母何如斯可謂民之父母矣孔子曰夫民之父母乎必達於禮樂之原以致五至而行三無以橫於天下四方有敗必先知之此之謂民之父母矣

鄭氏曰原猶本也橫充也敗謂禍災

敢問何謂五至曰志之所至詩亦至焉詩之所至禮亦至焉禮之所至樂亦至焉樂之所至哀亦至焉哀樂相生是故正明目而視之不可得而見也傾耳而聽之不可得而聞也志气塞乎天地此之謂五至敢問何謂三無曰無聲之樂無體之禮無服之喪此之謂三無敢問何詩近之曰夙夜其命宥宻無聲之樂也威儀逮逮不可選也無體之禮也凡民有喪匍匐救之無服之喪也君子之服之也猶有五起焉無聲之樂气志不違無體之禮威儀遲遲無服之喪內恕孔悲無聲之樂气志旣得無體之禮威儀翼翼無服之喪施及四國無聲之樂气志旣從無體之禮上下和同無服之喪以畜萬邦無聲之樂日聞四方無體之禮日就月將無服之喪純徳孔明無聲之樂气志旣起無體之禮施及四海無服之喪施於孫子

鄭氏曰詩讀其爲基聲之誤也基謀也密靜也言人君夙夜謀爲政教以安民則安樂之此非有鐘皷之聲也逮逮安和之貌言君之威儀安和逮逮然則民效之此非有升降揖遜之禮也救之賙卹之言君於民有喪有以賙卹之則民效之此非有衰絰之服五起謂君子習讀此詩起此之義其說有五也○正義曰此五節從輕漸至於重

周子曰禮理也樂和也

朱子曰禮陰也樂陽也

陰陽理而後和君君臣臣父父子子兄兄弟弟夫夫婦婦萬物各得其理然後和故禮先而樂後

此定之以中正仁義而主靜之意程子論敬則自然和樂亦此理也學者不知持敬而務爲和樂鮮不流於慢者○朱子曰禮樂固必相須然所謂樂者亦不過謂胸中無事而自和樂爾非是著意放開一路而欲其和樂也然欲胸中無事非敬不能故程子曰敬則自然和樂而周子亦以爲禮先而樂後此可見也

致堂胡氏曰仁者所行皆理故可以爲禮所安皆樂故可以爲樂此禮樂之本也

劉向請興辟雍胡氏論之曰向之論美矣而未循其本也孔子曰人而不仁如禮何人而不仁如樂何不仁之人心非已有視聽舉履皆迷其當而何以爲禮樂云云彼庠序之羣處雅頌之聲音揖遜之威儀特其具耳無本而有其具則舉此教人益趨於虛僞之域不若不行之愈也

右兼言禮樂

智禮

易大傳子曰易其至矣乎夫易聖人所以崇徳而廣業也知崇禮卑崇效天卑法地天地設位而易行乎其中矣成性存存道義之門

朱子曰窮理則知崇如天而徳崇循理則禮卑如地而業廣○知是知處禮是行處知盡要髙行卻自近起○知崇是智識超邁禮卑是須就切實處行知識髙便是象天行切實便是法地大學所說格物致知是知崇之事所說誠意正心修身是禮卑之事○地至卑無物不載所謂徳言盛禮言卑是要極卑故無物事無个禮𨿽至微至細底事皆當畏謹惟恐失之這便是禮卑處曲禮曰毋不敬自上東階先左足上西階先右足羮之有菜者用挾無菜者不用挾正謂此也○知崇者徳之所以崇禮卑者業之所以廣才有些子不到處這業便是有欠闕便不廣了地𨿽極卑無有欠闕故廣○知識貴乎髙明踐履貴乎著實知旣已明須是放低著實做去顏子以能問於不能以多問於寡有若無實若虛犯而不校曽子三省其身惟恐謀之不忠交之不信傳之不習其智之崇如彼而禮之卑如此豈有一毫自滿自是彊辯取勝之心乎○成性只是一个渾淪之性存而不失便是道義之門○成性與成之者性只些子不同成之者性便從上說來言成這个物成性是說己成底性如成徳成說相似○成性如言明徳如堯徳相似○成性猶言見成底性這性元自好了但知崇禮卑則成性便存存○成性不曽作壊底存謂常在這里○橫渠言纎惡必除善斯成性矣其言成性猶言踐形性說不是性是本然已成之性豈待習而後成邪此說與孔子之意不相似

右兼言智禮

智聖

孟子曰伯夷聖之淸者也伊尹聖之任者也栁下惠聖之和者也孔子聖之時者也

張子曰無所雜者淸之極無所異者和之極勉而淸非聖人之淸勉而和非聖人之和所謂聖者不勉不思而至焉者也孔氏曰任者以天下爲己責愚謂孔子仕止久速各當其可蓋兼三子之所以聖者而時出之非如三子之可以一徳名也或疑伊尹出處合乎孔子而不得爲聖之時何也程子曰終是有任底意思在

孔子之謂集大成集大成也者金聲而玉振之也金聲也者始條理也玉振之也者終條理也始條理者智之事也終條理者聖之事也

此言孔子集三聖之事而爲一大聖之事猶作樂者集眾音之小成而爲一大成也成者樂之一終書所謂簫韶九成是也金鐘屬聲宣也如聲罪致討之聲玉磬也振收也如振河海而不泄之振始始之也終終之也條理猶言脈絡指眾音而言也知者知之所及聖者徳之所就也蓋樂有八音金石絲竹匏土革木若獨奏一音則其一音自爲始終而爲一小成猶三子之所知偏於一而其所就亦偏於一也八音之中金石爲重故特爲眾音之綱紀又金始振而玉終詘然也故並奏八音則於其未作而先擊鎛鐘以宣其聲俟其旣闋而後擊特磬以收其韻宣以始之收以終之二者之間脈絡通貫無所不備則合眾小成而爲一大成猶孔子之知無不盡而徳無不全也金聲玉振始終條理疑古樂經之言故倪寛云惟天子建中和之極兼總條貫金聲而玉振之亦此意也

智譬則巧也聖譬則力也由射於百步之外也其至爾力也其中非爾力也

中去聲○此復以射之巧力發明智聖二字之義見孔子巧力俱全而聖智兼備三子則力有餘而巧不足是以一節𨿽至於聖而知不足以及乎時中也○此章言三子之行各極其一偏孔子之道兼全於眾理所以偏者由其蔽於始是以缺於終所以全者由其知之至是以行之盡三子猶春夏秋冬之各一其時孔子則太和元气之流行於四時也

右兼言智聖

禮義信

樊遲請學稼子曰吾不如老農請學爲圃曰吾不如老圃樊遲出子曰小人哉樊須也上好禮則民莫敢不敬上好義則民莫敢不服上好信則民莫敢不用情夫如是則四方之民𦇤負其子而至矣焉用稼

朱子曰禮義信大人之事也情實也敬服用情蓋皆以其類而應○南軒曰小人云者爲其所見者小人之事耳夫上之所好下之所從也上好禮則篤於恭讓故民視之而莫不尊敬焉上好義則動而得宜故民心爲之厭服焉上好信則誠意所孚故民亦用其情而無敢欺焉感應之機固不逺也蓋好徳者人之公心視遲之欲下從農圃之事以得民者其亦逺矣

右兼言禮義信

信禮義

有子曰信近於義言可復也恭近於禮逺恥辱也因不失其親亦可宗也

朱子曰信約信也義者事之宜也復踐言也恭致敬也禮節文也因猶依也宗猶主也言約信而合其宜則言必可踐矣致恭而中其節則能逺恥辱矣所依者不失其可親之人則亦可以宗而主之矣此言人之言行交際皆當謹之於始而慮其所終不然則因仍茍且之間將有不勝其自失之悔矣○或問約信而合其宜則言必可踐何也曰人之約信因欲其言之必可踐也然其始也或不度其宜焉則所言將有不可踐者矣以爲義有不可而遂不踐則失其信以爲信之所在而必踐焉則害於義二者無一可也若約信之始而必求其近於義焉則其言無不可踐而無二者之失矣或曰然則葉公所謂復言非信者何耶曰此特爲人之不顧義理輕言而必復者發以開其自新之路耳若信之名則正以其復言而得之也今不察其言不近義之差於前而責其必復其言之失於後顧與信之所以得名者而亂之則是矯枉過其眞矣或者乃引之以釋此句以爲信不近義則言有不可復者是乃使人不度於義而輕發其言以開誕謾欺僞之萌其且將無所不至非聖賢所以垂世立教之防也曰爲恭而中節則能逺恥辱何也曰致敬於人固欲其逺於恥辱然不合於節文則或過或不及皆所以自取恥辱惟致恭而必求其近於禮焉則其可逺恥辱也必矣或曰先儒又有以爲恭而近禮然後君子行之以逺恥辱若非禮之恭則寧身被困辱而不爲也其說何如曰此其意善矣然亦非有子之意也有子之意本爲謹其言行以防後患於未然之前所謂言必慮其所終行必稽其所敝者也豈使人不戒於初而徐計之於己然之後崎嶇反側如或者之言也哉曰因不失其所親則爲可宗何也曰此章前有孝弟謹信而親仁之說厚重忠信而友勝己之說後又有不求安飽敏行謹言而就正有道之說其與此章之意亦相表裏也因猶依也宗猶主也言人欲有所依必度其人之賢而後依之則在我不失其所親而彼亦可以爲宗主矣○問云云曰須是合下要約時便審令近義○要去致敬那人合當拜卻長揖則爲不及於禮禮數不及人必怒之豈不爲辱合當與那人相揖卻去拜他便是過於禮禮數過當被人不答豈不可恥所依者不失其可親之人亦可以宗而主之一般人來薦我合下須知得那人如何便當謹所擇若失其可親之人而宗之將來必生出悔吝○陳了翁曽受蔡卞之薦後來擺脫不得乃是所因失其所當親者也○與人交際當謹之於始若其人下來不可宗主則今日便莫要親他○宗主也所宗者可以久而宗主之如孔子於衛主顏讎由則是可親之人若主癰疽瘠環則是不可親之人○愚按因不失其親如擇師友結昏姻之屬皆是

右兼言信義禮

徳禮

易大傳勞謙君子有終吉子曰勞而不伐有功而不徳厚之至也語以其功下人者也徳言盛禮言恭謙也者致恭以存其位者也

朱子曰釋謙九三爻義言徳欲其盛禮欲其恭也

右兼言徳禮

忠信

易幹九三子曰君子進徳修業忠信所以進徳也修辭立其誠所以居業也

程子曰內積忠信所以進徳也擇言篤志所以居業也○朱子曰徳是就心上說業是就事上說忠信是心中眞實修辭立其誠是說處眞實○忠信進徳修辭立誠與敬以直內義以方外分屬乾坤蓋取健順之體修辭立誠有剛健主立之體敬義便有靜順之體○忠信所以進徳是幹健工夫蓋是剛健粹精日進而不自己如活龍然精形气焰自有不可及者直內方外是坤順工夫蓋是固執持守依文按本做將去故以爲學者事○伊川說內積忠信見得積在此而未見於事之意○內積忠信是實心擇言篤志是實事○問忠信所以進徳本義云忠信主於心者無一念之不實則是成徳恐非進徳之事曰忠信者無一毫之不實如捕風捉影更無下工處何由進須是表裏皆實無一毫之僞然後有以爲進徳之地徳方日新矣○問幹之忠信與他書所謂忠信正猶夫子之忠恕與子思所謂違道不逺之忠恕相似曰不然此非有等級也但地頭各別耳正如伊川所謂無妄之謂誠不欺其次也不欺也是誠但是次於無妄耳○問易之忠信莫只是實理曰此說實理未得只是實心有實心則進徳自無窮已實心便是學者之關中河內必先有此而後可以有爲若無此則若存若亡而已烏能有得進者日新而不已居者一定而不易○忠信只是實若無實如何防進如播種相似須是實有種子下在地中方防日日發生若把个空殻下在裏面如何防發生忠信所以爲實者且如孝須實是孝方始那孝之徳一日進一日如弟須實是弟方始那弟之徳一日進一日若不實卻自無根了如何防進○立其誠誠依舊是上面忠信居業是常常如此不少間斷徳是得之於身業是見之於事徳則欲日進業要終始不易○問修辭也是舉一端曰言者行之表故就言上說忠信心也修辭事也然蘊於心者所以見於事修於事者所以養其心此聖人之學所以內外兩進而非判然兩事也○或人以修辭名齋其意主於爲文朱子告之曰易之文言於幹九三實明學之始終而其所謂忠信所以進徳者欲吾之心實明是理而眞好惡之若好好色而惡惡臭也所謂修辭立誠以居業者欲吾之謹夫所發以致其實而尢先於言語之易放而修治之其曰修辭豈作事之謂哉今或者以修辭而名左右之齋吾固未知其所謂然設若盡如本防則猶恐此事當在忠信進徳之後而未可以遽及若以爲文辭而已則恐其於朝乾夕惕之意又益逺而不相似也

曽子曰吾日三省吾身爲人謀而不忠乎與朋友交而不信乎傳不習乎

朱子曰盡已之謂忠以實之謂信余見後卷○或問程子所謂盡己之謂忠以實之謂信何也曰盡己之心而無隠所謂忠也以其出乎內者而言也以事之實而無違所謂信也以其驗乎外者而言也然未有忠而不信未有信而不出於忠者故又曰發已自盡謂忠循物無違謂信表裏之謂也亦此之謂而加宻焉耳曰程子又謂忠信者以人言之要之則實理何也曰信之爲信實有之理也凡性之所謂仁義禮智皆實有而無妄者也所謂實理者是也其見於用則出於心而自盡者謂之忠以其物而無違者謂之信而凡四端之發皆必以是爲主焉所謂以人言之者是也蓋五行之气各居一方而王一時惟土無不在故居中央而分王於四季是乃天理之本然而人之所稟以生者莫不象之此人之所以克肖天地而爲萬物之靈也○忠信一也但發於心而自盡則爲忠驗於理而不違則爲信忠是信之本信是忠之發○忠信只是一事而相爲內外始終本末存於己爲忠見於物爲信○發已自盡謂凡出於己者必自竭盡而不使其有茍簡不盡之意循物無違謂信謂言語之發循其物之眞實而無所背戾如大則言大小則言小循於物而無所違爾

子曰君子不重則不威學則不固

見爲學章

主忠信

朱子曰人不忠信則事皆無實爲惡則易爲善則難故學者必以是爲主焉程子曰人道惟在忠信不誠則無物而且出入無時莫知其鄕者人心也若無忠信豈復有物乎

無友不如己者過則勿憚攺

並見後篇

遊氏曰忠信所以進徳也如甘之受和白之受采故善學者其心以忠信爲主不言則已言則必忠信也故其言爲徳言不行則已行則必忠信也故其行爲徳行止而思動而爲無時而不在是焉則安往而非進徳哉故爲仁不主於忠信則仁出於姑息爲義不主於忠信則義必出於矯抗操是心以往則禮必出於足恭智必出於行險安往而非敗徳哉而何進徳之有焉譬之欲立數仞之墻而浮埃積沫以爲基亦沒世不能立矣故主忠信者學者之要言也

子張問崇徳辧惑子曰主忠信徙義崇徳也

朱子曰主忠信則本立徙義則日新

禮記忠信之人可以學禮

詳已見前

君子有大道必忠信以得之驕防以失之

詳見後大學篇

右兼言忠信

善信

浩生不害問曰樂正子何人也孟子曰善人也信人也何謂善何謂信曰可欲之謂善

朱子曰天下之理其善者必可欲其惡者必可惡其爲人也可欲而不可惡則可謂善人矣

有諸已之謂信

凡所謂善者皆實有之如惡惡臭如好好色是則可謂信人矣○張子曰志仁無惡之謂善誠善於身之謂信

充實之謂美

力行其善至於充滿而積實則美在其中而無待於外矣

充實而有光輝之謂大

和順積中而英華發外美在其中而暢於四肢發於事業則徳業至盛而不可加矣

大而化之之謂聖

大而能化使其大者冺然無復可見之迹則不思不勉從容中道而非人力之所能爲矣張子曰大可爲也化不可爲也在熟之而已矣

聖而不可知之謂神

程子曰聖不可知謂聖之至妙人所不能測非聖人之上又有一等神人也

樂正子二之中四之下也

蓋在善信之間觀其從於子敖則其有諸己者或未實也張子曰顏淵樂正子皆知好仁矣樂正子志仁無惡而不致於學所以但爲善人信人而已顏子好學不倦合仁與智具體聖人獨未至聖人之止耳○程子曰士之所難者在有諸己而已能有諸己則居之安資之深而美且大可以馴致矣徒知可欲之善而若存若亡焉則能不受變於俗者鮮矣○尹氏曰自可欲之善至於聖而不可知之神上下一理擴而充之至於神則不可得而名之矣善人只是一个渾然好人都是可欲更無些可嫌處○問可欲之善曰爲君仁爲臣敬爲父慈爲子孝是也○有諸己之謂信謂眞个有此善若不有諸己則不可謂之信○有諸己韓文公所謂足乎己無待於外之謂徳是也有待於外底如伊川所謂富人多寶貧子借看之諭是也○程子曰幹聖人之分也可欲之善屬焉坤賢人之分有諸己之信屬焉一是自然一是做工夫積習而至又曰善信美大聖神是六等人可欲之謂善是說資稟好欲是別人以爲可欲有諸己之謂信是說學○南軒曰云云人𨿽本有是善而爲气習所蔽莫之能有惟其存之久而後能實有之未有之如他人之物有諸己而後爲己物也自是而不已焉則進乎充實之地充實者充盛篤實也美者美在其中也美之所積者厚則光輝之所發者充塞而不可揜矣故謂之大然猶有大之可名至於大而化則大不足以名之程子謂未化者所操尺度以量物用之尙未免於有差至於化則己卽是尺度尺度卽已蓋成乎天者也若夫神則是聖人之妙人不可得而測者不疾而速不行而至是也非聖之外復有所謂神也○問大而化之之謂聖橫渠謂大可爲也化不可爲也在熟之而已矣此則與易之擬議以成其變化同或說大猶有迹化謂使充實光輝者冺然無形迹之可見竊疑與釋氏銷礙入空之說相似不知如何先生答曰孟子說化字與易之變化不同後說得之然非銷礙入空之謂更分別之自可見矣

此章言善信美大聖神凡六等今獨摘善信二字爲題者蓋善信者美大聖神之本而美大以上皆善信之積故也

右兼言善信

順信

易曰自天祐之吉無不利子曰祐者助也天之所助者順也人之所助者信也履信思乎順又以尙賢也是以自天祐之吉無不利也

朱子曰釋大有上九爻義

右兼言順信

西山讀書記卷十﹤子部﹐儒家類﹐西山讀書記﹥

欽定四庫全書

西山讀書記卷十一

宋眞徳秀撰

父子

書舜典愼徽五典五典克從

書臯陶謨天敍有典勑我五典五惇哉天秩有禮自我五禮有庸哉

孔氏曰敍次勑正惇厚秩序也○張子曰生有先後所以爲天敍小大髙下相並而相形焉是謂天秩知序然後經正知秩然後禮行○蘇氏曰父義母慈兄友弟恭子孝皆出於民性之自然爲此敍者非天乎我特從而正之使益厚耳此論當矣其論五禮則以鳥獸悲歡言之是雜以情言也今不取○又按五禮孔子以爲公侯伯子男先儒又以爲吉凶軍賔嘉近世蔡氏曰敍者君臣父子夫婦兄弟朋友之倫敍秩者尊卑貴賤等級隆殺之品秩於義爲得

孝經子曰父子之道天性君臣之義父母生之續莫大焉君親臨之厚莫重焉故不愛其親而愛他人者謂之悖徳不敬其親而敬他人者謂之悖禮

朱子曰君臣之義下當有錯簡○愚按此章蓋謂父子之道本於天性之自然父子之道卽君臣之義也父母生我者也我則嗣續乎父母者天性之恩孰大焉君之臨臣父之臨子所以治而教之也其厚乎我孰重焉合君親而並言以見父子君臣其義一也世以父子爲天君臣爲人者誤矣下文獨言親者蓋指天性之最切者知愛敬乎親則知愛敬乎君矣

孟子曰人之所不學而能者其良能也所不慮而知者其良知也

朱子曰良者本然之善也程子曰良知良能皆無所由乃出於天不系於人

孩提之童無不知愛其親也及其長也無不知敬其兄也

孩提二三嵗之間知孩笑可提抱者也愛親敬長所謂良知良能者也

親親仁也敬長義也無他達之天下也

言親親敬長𨿽一人之私然逹之天下無不同者所以爲仁義也○南軒張氏曰良云者有本然之義有善之義蓋其本然者無非善也不學而能不慮而知則無一毫人爲加乎其間天之所爲而性之所有也孩提知愛其親及長知敬其兄此其知豈待於慮乎其能豈待於學乎此所謂良知良能也然下文獨言知者蓋知常在先也愛敬者良心之大端蓋親親爲仁敬長爲義人道不越是而已能存是心而達之則仁義之道不可勝窮矣○愚按達之天下二先生之說少異當詳之

莊子孔子曰天下有大戒二命也義也子之愛親命也不可解於心臣之事君義也無適而非君也無所逃於天地之間

朱子曰莊周云云古今以爲名言然以予觀之父子之仁君臣之義莫非天賦之本然民彛之固有彼乃獨以父子爲自然而謂君臣之相屬特出於事勢之不得已夫豈然哉一按莊子之引孔子蓋假設之詞又朱子曰程子所謂性中只有仁義禮智曷嘗有孝弟來蓋父子之親兄弟之愛在性中只謂之仁君臣之分朋友之交在性中只謂之義推此言之曰禮曰智無不然者○愚按仁義禮智信之性古人謂之五常君臣父子夫婦昆弟朋友之道古人亦謂之五常以性之體而言則曰仁義禮智信以性之用而言則曰君臣之義父子之仁夫婦之別長幼之序朋友之信其實則一而已天下豈有性外之理哉後世儒者乃曰立君臣等上下使父子有禮六親有紀非天之所爲乃人之所設而近世復有以爲事君父兄出於聖人之所使而制爲拜跪之禮以率之者其昧於本原不亦甚哉○以上言天性之本然

晏子曰君令臣共父慈子孝兄愛弟敬夫和妻柔姑慈婦聽禮也君令而不違臣共而不貳父慈而教子孝而箴兄愛而友弟敬而順夫和而義妻柔而正姑慈而從婦聽而婉禮之善物也

愚按令者出令者也不能出令則非君矣然必不違於理然後可行臣之事君以共爲本又必秉心誠一然後可貴令而違則有悖入之患共而貳則有飾貌之僞父慈而不能教則陷子於敗子孝而不能箴則陷父於惡兄能愛弟矣又必有切磋之益如朋友然弟能敬兄矣然禮勝則離故以順濟之夫本剛故貴以和若柔懦暗弱反受制於婦人不得謂之和矣故又主之以義妻本於柔必守之以正而後無邪僻之失從謂姑從其婦聽謂婦聽於姑自父子至夫婦皆二徳相濟惟姑一於慈而從婦一於聽而婉婦姑相與外此則他道也此十者於禮爲至善晏子之言眞有闗於世教哉

禮運父慈子孝兄良弟弟夫義婦聽長惠幼順君仁臣忠十者謂之人義

中庸天下之達道五所以行之者三曰君臣也父子也夫婦也昆弟也朋友之交也五者天下之達道也知仁勇三者天下之達徳也所以行之者一也

朱子曰達道者天下古今所共由之路卽書所謂五典孟子所謂父子有親君臣有義夫婦有別長幼有序朋友有信是也知所以知此也仁所以體此也勇所以彊此也謂之達徳者天下古今所同得之理也一則誠而已矣達道𨿽人所共由然無是三徳則無以行之達徳𨿽人所同得然一有不誠則人欲間之而徳非其徳矣程子曰所謂誠者正是誠實此三者三者之外更別無誠

大學爲人君止於仁爲人臣止於敬爲人子止於孝爲人父止於慈與國人交止於信

朱子曰父所以慈子所以孝蓋父子本同一气只是一人之身分成兩个其恩愛相屬自有不期然而然者其他大倫皆然皆天理使之如此豈容彊爲哉以上通論

孔子曰君子之事親孝故忠可移於君事兄弟故順可移於長居家理故治可移於官是故行成於內而名立於後世矣

此章言事親事兄

子夏曰賢賢易色事父母能竭其力事君能致其身與朋友交言而有信𨿽曰未學吾必謂之學矣

朱子曰賢人之賢而易其好色之心好善有誠也致猶委也委致其身謂不有其身也四者皆人倫之大者而行之必盡其誠學求如是而已故子夏言有能如是之人茍非生質之美必其務學之至𨿽或以爲未嘗學我必謂之已學也○此章兼言事君親交朋友

欒共子曰民生於三事之如一父生之師教之君食之非父不生非食不長非教不知生之族也故一事之惟其所在則致死焉報生以死報賜以力人之道也按國語晉武公伐翼殺哀侯止欒共子曰茍無死吾以子見天子令子爲上卿制晉國之政辭曰成聞之云云臣敢以私利廢人之道君何以訓矣遂鬭而死韋氏曰欒共子晉哀侯大夫共叔成也如一服勤至死也族類也一事之事之如一也在君父爲君父在師爲師賜惠也○愚按生之族也謂君之養已師之教已與生我之恩同類也報生以死謂君父師報賜以力謂他人之有賜於我者

曲禮曰事親有隱而無犯左右就養無方服勤至死致喪三年

鄭氏曰隱謂恐傷親意情有不盡無犯顏而諫左右謂扶持之方猶常也子則然勤勞辱之事致謂戚容稱其服也凡此以恩爲制

事君有犯而無隱左右就養有方服勤至死方喪三年無隱君臣尙義𨿽盡情以諫可也有方不可侵官方喪資於事父凡此以義爲制

事師無犯無隱左右就養無方服勤至死心喪三年無犯無隱言𨿽盡情猶微而婉心喪戚容如父而無服凡此以恩義之間爲制○以上言事父君師

父之讎弗與共戴天

鄭氏曰父者子之天殺已之父與共戴天非孝子也行求殺之乃止

兄弟之讎弗反兵

恆執殺之備

交遊之讎弗同國

讎不吾避則殺之交遊或爲朋友又周禮調人凡和難父之讎辟諸海外兄弟之讎辟諸千里之外從父兄弟之讎不同國國君之讎眂父師長之讎眂兄弟主友之讎眂從父兄弟○鄭氏曰和之使辟於此不得就而仇之主大夫君也蓋調人掌司萬民之難而諧和之故有讎者使之相避是又一義也

檀弓子夏問於孔子曰居父母之讎如之何夫子曰寢苫枕幹不仕

鄭氏曰𨿽除喪居處猶若喪也

弗與共天下也遇諸市朝不反兵而鬭

言𨿽適市朝不釋兵

曰請問居昆弟之仇如之何曰仕弗與共國銜君命而使𨿽遇不鬭

爲負而廢君命

曰請問居從父昆弟之仇如之何曰不爲魁主人能則執兵而陪其後

魁猶首也○以上言復君父昆弟之讎

程子曰學者先須識仁仁者渾然與物同體義禮智皆仁也

下文云識得此理以誠敬存之而已不須防檢不須窮索若心懈則有防心茍不懈何防之有理有未得故須窮索存久自明安待窮索此道與物無對大不足以明之天地之用皆我之用孟子言萬物皆備於我須反身而誠乃爲大樂若反身不誠則猶是二物有對以已合彼終未有之又安得樂訂頑意思乃備言此體以此意存之更有何事必有事焉而勿正心勿忘勿助長未嘗致纎毫之力此其存之之道若存得便合有得蓋良知良能元不喪失以昔日習心未除故須存養此心久則可奪舊習此理至約惟患不能守旣能體之而樂亦不患不能守也○朱子曰明道學者須先識仁一段說話極好只是說得太廣學者難入

程子曰觀雞雛可以觀仁

或問云云何也朱子曰凡物皆可觀此偶見雞雛而言耳小小之物生理悉具○問雞雛如何是仁道夫曰先生嘗謂初與嫩底便是先生曰如此看較分明蓋當是時飲啄自如未有所謂爭鬭侵陵之患只此便是仁也

切脈最可體仁

人問何也朱子曰脈理周流於一身仁之理亦是恁地

孝經仲尼閒居曽子侍坐子曰參先王有至徳要道以順天下民用和睦上下無怨女知之乎曽子避席曰參不敏何足以知之子曰夫孝徳之本教之所由生也復坐吾語女身體發膚受之父母不敢毀傷孝之始也立身行道名於後世以顯父母孝之終也夫孝始於事親中於事君終於立身愛親者不敢惡於人敬親者不敢慢於人愛敬盡於事親而徳教加於百姓刑於四海蓋天子之孝也在上不驕髙而不危制節謹度滿而不溢髙而不危所以長守貴滿而不溢所以長守富富貴不離其身然後能保其社稷而和其人民蓋諸侯之孝也非先王之法服不敢服非先王之法言不敢道非先王之徳行不敢行是故非法不言非道不行口無擇言身無擇行言滿天下無口過行滿天下無怨惡三者備矣然後能守其宗廟蓋卿大夫之孝也資於事父以事母而愛同資於事父以事君而敬同故母取其愛而君取其敬兼之者父也故以孝事君則忠以敬事長則順忠順不失以事其上然後能保其爵祿而守其祭祀蓋士之孝也用天之道分地之利謹身節用以養父母此庻人之孝也故自天子以下至於庻人孝無終始而患不及者未之有也

朱子曰此一節夫子曽子問答之言而曽氏門人之所記也疑所謂孝經者其本文止如此其下則雜引傳記以釋經文乃孝經之傳也經之首統論孝終始中乃敷陳天子諸侯卿大夫士庻人之孝而其末結之曰故自天子以下至於庻人孝無終始而患不及者未之有也其首尾相應次第相承文勢連續脈絡通貫同是一時之言無可疑者而後人妄分以爲六七章又增子曰及引詩書之文以雜乎其間使其文意分斷間隔而讀者不復得見聖言全體大義故今合爲一章而刪去子曰者二引書者一引詩者四凡六十一字以復經文之舊云

子曰孝子之事親也居則致其敬養則致其樂病則致其憂喪則致其哀祭則致其嚴五者備矣然後能事親事親者居上不驕爲下不亂在醜不爭居上而驕則亡爲下而亂則刑在醜而爭則兵此三者不除𨿽日用三牲之養猶爲不孝也

愚謂子之事親一毫有所未盡皆不可以言致故五者皆以致言致者用力而極其至也與中庸致中和之致同驕亂爭三者皆惡徳有一焉皆足以危辱其親爲人子不能謹行至於危辱其親則其不孝大矣共養之末奚足道哉

論語孟懿子問孝子曰無違樊遲禦子告之曰孟孫問孝於我我對曰無違樊遲曰何謂也子曰生事之以禮死葬之以禮祭之以禮

朱子曰無違謂不背於理○生事葬祭事親之始終具矣禮卽理之節文也人之事親自始至終一於禮而不茍其尊親也至矣是時三家僭禮故夫子以是警之然語意渾然又若不專爲三家發者所以爲聖人之言也胡氏曰人之欲孝其親心𨿽無窮而分則有限得爲而不爲與不得爲而爲之均於不孝所謂以禮者爲其所得爲而已矣

孟武伯問孝子曰父母惟其疾之憂

朱子曰言父母愛子之心無所不至惟恐其有疾病常以爲憂也人子體此而以父母之心爲心則凡所以守其身者不容於不謹矣豈不可以爲孝乎

子遊問孝子曰今之孝者是謂能養至於犬馬皆能有養不敬何以別乎

朱子曰甚言不敬之罪所以深警之也或問父母至尊親犬馬至卑賤聖人之言豈若是其不倫乎曰此設戒之言也故特以其尊卑懸絕之甚者明之所以深警夫能養而不敬者之罪也○坊記子云小人皆能養其親君子不敬何以辧

子夏問孝子曰色難有事弟子服其勞有酒食先生饌曽是以爲孝乎

朱子曰事親之際惟色爲難服勞奉養未足爲孝○程子曰告懿子告眾人者也告武伯者以其人多可憂之事子遊能養而或失於敬子夏能直義而或少溫潤之色各因其材之髙下與其所失而告之故不同也

孔子曰父母在不遠遊遊必有方

朱子曰逺遊則去親遠而爲日久定省曠而音問疎不惟已之思親不置亦恐親之念我不忘也遊必有方如已告云之東則不敢更適西欲親知己之所在而無憂召已則必至而無失也○範氏曰子能以父母之心爲心則孝矣○內則曰親在出不易方復不過時

禮記凡爲人子之禮冬溫而夏凊昏定而晨省在醜夷不爭

正義曰朋儕等輩喜爭勝負亡身及親故誡之以不爭示民不敢專也

爲人子者出必告反必面

鄭氏曰告面同爾反言面者從外來宜知親之顏色安否

所遊必有常所習必有業恆言不稱老

廣敬

爲人子者居不主奧坐不中席行不中道立不中門謂與父同宮者也不敢當其尊處室中西南隅謂之奧道有左右中門謂棖闑之中央正義曰奧者室內西南隅也室向南戶近東南角則西南隅隱奧無事常推尊者於閒樂無事之處故尊者居必主奧也旣尊者所居則人子不宜處之也共坐則席端爲上獨坐則席中爲尊尊者宜獨不與人共則坐常居中故卑者坐不得居中也尊者常正路而行卑者故不得也中央有闑闑旁有棖棖闑之中尊者所行故人子不得當之而行又曰凡上四事皆謂與父同宮者若命士以上父子異宮則不禁所以爾者有命旣尊各有臣僕子孫應敬已故也

食饗不爲槪

槪量也不制待賔客饌具之所有正義曰由尊者所裁子不得限量多少

祭祀不爲屍

尊者之處爲其失子道然則屍卜筮無父者

聽於無聲視於無形

常若親之將有教使然

不登髙不臨深不茍訾不茍笑

爲其近危辱也

孝子不服闇不登危懼辱親也父母存不許友以死爲忘親也死爲報讎

不有私財

坊記云父母在不敢有其身不敢私其財示民有上下也

父母在饋獻不及車馬

父召無諾

玉藻父命呼惟而不諾手執業則投之食在口則吐之走而不趨

子云父母在不言老言孝不言慈閨門之內戲而不嘆鄭氏曰孝上施言慈則嫌下流也戲謂人子言笑者也孟子曰舜五十而不失孺慕之心嘆謂有憂戚之聲○愚按言孝不言慈謂人子以孝自勉而不敢以慈望其親故言不及之戲而不嘆老萊子是也

孝子之有深愛者必有和气有和气者必有愉色有愉色者必有婉容

朱子曰愛根於心故其形見於外如此

孝子如執玉如奉盈洞洞屬屬然如弗勝如將失之上言愛下言敬故曰愛敬盡於事親

嚴威儼恪非所以事親也

四者容貌非事親之體事親當和順卑柔

曽子曰孝子之事親也樂其心不違其志樂其耳目安其寢處以其飲食忠養之是故父母之所愛亦愛之父母之所敬亦敬之至於犬馬盡然而況於人乎

鄭氏曰上言其近親者下言親所愛敬者○張子曰親之故舊所喜者當極力招致以悅其親凡於父母賔客之奉必極力營辦不計家之有無又須使親不知其勉彊勞苦茍使見其爲而不易則亦不安矣

孔子曰仁人之事親也如事天事天如事親

鄭氏曰事親事天孝敬同也

孟子曰曽子養曽晳必有酒肉將徹必請所與問有餘必曰有曽晳死曽元養曽子必有酒肉將徹不請所與問有餘曰亡矣將以復進也此所謂養口體者也若曽子則可謂養志也事親若曽子者可也

程子曰事親若曽子可也未嘗以曽子之孝爲有餘也蓋子之身所能爲者皆所當爲也○以上言事親大意

後皇命冢宰降徳於眾兆民子事父母

司馬氏曰孫事祖父母同

雞初鳴咸盥漱

朱子曰咸皆也盥謂洗手漱謂漱口

櫛縰筓緫拂髦冠緌纓

櫛梳也縰黑繒韜發而結之也筓者橫施於髻中以固發也緫裂練繒以束髮也拂謂振去塵也髦用發爲之象幼時鬢纓者結之頷下以固冠結之餘者散而下垂謂之緌

端韠紳搢笏

端端士服也庻人深衣韠蔽膝也以韋爲之與裳同色上系之革帯紳大帯也搢猶扱也扱笏於紳笏所以記事也○溫公曰今用帽子衫帶

左右佩用

紛帨刀礪觹燧之屬備尊者使令也

偪屨著綦

偪行縢也綦屨系也屨頭施系以爲行戒

婦事舅姑

溫公曰孫婦亦同

如事父母雞初鳴咸盥漱櫛縰筓緫衣紳左右佩用衿纓綦屨

衿其鴆反○衿猶結也婦人有纓示系屬也溫公曰今田冠子背子

以適父母舅姑之所及所下气怡聲問衣燠寒疾痛屙癢而敬抑搔之

怡悅也屙疥也抑按也搔摩也溫公曰丈夫唱喏婦人道萬福問侍者夜安否則侍者以告晨興復問則侍者以告此卽禮之晨昏也顏延之曰父子之嚴不可以狎骨肉之愛不可以簡簡則慈孝不接狎則怠慢生焉由命士以上父子異宮此不狎之道也抑搔癢痛懸衾篋枕此不簡之教也

出入則或先或後而敬扶持之

先後隨時便也

進盥少者奉槃長者奉水請沃盥盥卒授巾

槃承盥水者巾以帨手

問所欲而敬進之柔色以溫之父母舅姑必嘗之而後退

溫於運反○所欲如饘粥酒醴飲食之類溫借也承尊者必和顏色溫公曰父母舅姑起子供藥物婦具晨羞尊長舉箸子婦乃各退就食注曰藥物乃闗身之切務人子當親自檢數調煮供進不可但委婢僕脫若有誤卽其禍不測晨羞俗謂防心易曰在中饋詩云惟酒食是議凡烹調飲膳婦人之職也近年婦女驕倨皆不肯入庖廚今縱不親執刀匕亦當檢校監視務令精潔

男女未冠筓者雞初鳴咸盥漱櫛縰拂髦總角衿纓皆佩容臭昧爽而朝

總角收發結之容臭香物也以纓佩之爲迫尊者給小使也昧爽欲明未明之時

問何食飲矣若已食則退若未食則佐長者視具具饌也

凡內外雞初鳴咸盥漱衣服斂枕簟灑掃室堂及庭布席各從其事父母舅姑將坐奉席請何鄕將袵長者奉席請何趾少者執牀與坐

此總論子婦之外僕之等袵卽席也將袵謂更臥處順尊者所安也

禦者舉幾斂席與簟縣衾篋枕斂簟而襡之

襡音獨○早旦親起侍禦之人舉幾以進使馮之篋謂以篋貯之襡謂以襡韜之須臥而鋪之也

父母舅姑之衣衾簟席枕幾不傳杖屨祗敬之勿敢近惇牟巵匜非餕莫敢用與恆食飲非餕莫之敢飲食惇音對牟木侯反巵音支匜羊支反餕音俊○傳移也謂此數者每日置之有常處子與婦不得輒移置他處杖屨服禦之重者彌須恭敬勿敢迫近也惇今杯盂也牟土釜也今以木爲器象土釜之形巵酒器也匜盛酒漿之器餕尊長食餘也與及也恆常也旦夕之常食也

在父母舅姑之所有命之應惟敬對進退周旋愼齊升降出入揖遊不敢噫咳欠伸跛踦睇視不敢唾洟寒不敢襲癢不敢搔不有敬事不敢袒裼不渉不撅於月反噫於界反音帝咳苦愛反洟音替撅居衛反○嘔逆之聲咳嗽聲也气乏則欠體疲則伸睇視傾視也洟鼻液也敬事如習射之類袒露臂也裼去上衣也習射則袒裼若以勞倦而袒裼則爲不敬也撅揭衣也惟渉水可撅若不渉水而撅則爲不敬也

防衣衾不見裏父母唾洟不見少事長賤事貴共帥時帥循也時是也○以上言事親節文

子婦孝者敬者父母舅姑之命勿逆勿怠若飲食之𨿽不嗜必嘗而待加之衣服𨿽不欲必服而待

待者待父母復命而後去之也

加之事人代之己𨿽不欲姑與之而姑使之而後復之姑且也言尊者以事授己而又使人代己之勞己𨿽不欲其妨己業且與爲之待其休解而後復業於己身

舅沒則姑老冡婦所祭祀賔客每事必請於姑

婦𨿽受傳猶不敢專行也

介婦請於冡婦

以其代姑之事介婦眾婦

舅姑使冡婦無怠

𨿽有勤勞不敢怠倦

不友無禮於介婦

眾婦無禮冡婦不友之也善兄弟爲友姊姒猶兄弟也○朱子曰友當作敢字之誤也言不敢恃舅姑之命而無禮於介婦也

舅姑若使介婦毋敢敵耦於冡婦

𨿽有勤勞不敢相較計今按下文三句亦是

不敢並行不敢並命不敢並坐

下冡婦也並命並有教令之命

凡婦不命適私室不敢退

婦待舅姑者也

婦將有事大小必請於舅姑子婦無私貨無私畜無私器不敢私假不敢私與

家事統於尊也

婦或賜之飲食衣服布帛佩帨茝蘭則受而獻之舅姑舅姑受之則喜如新受賜若反賜之則辭不得命如更受賜藏以待乏

待姑舅之乏

婦若有私親兄弟將與之則必復請其故賜而後與之以上兼言婦事舅姑之禮

曽子曰孝有三大孝尊親其次弗辱其下能養公明儀問於曽子曰夫子可以爲孝乎曽子曰是何言與是何言與君子所謂孝者先意承志諭父母於道參直養者也安得爲孝乎

唐孔氏曰先意謂父母將欲發意孝子則預前逆知父母之意而爲之承志父母已萌其志孝子則須體貼父母之志而承之諭父母於道曉諭父母歸於正道也○愚按孝者順徳本無優劣其尊親不辱能養則分天子諸侯卿大夫士庶人而言也故又云先事曉諭置父母於道皆人子之所當自致其餘次第放此

子曰事父母幾諫見志不從又敬不違勞而不怨曾子曰敢問從父之令可謂孝乎子曰是何言與是何言與昔者天子有爭臣七人𨿽無道不失天下諸侯有爭臣五人𨿽無道不失其國大夫有爭臣三人𨿽無道不失其家士有爭友則身不離於令名父有爭子則身不陷於不義故當不義則子不可以弗爭於父臣不可以弗爭於君故當不義則爭之從父之令又焉得爲孝乎愚按無道而不失天下國家者蓋有爭臣爭子則於失道必爭之𨿽失而旋復所以免於危亡也與

禮記曾子曰父母愛之喜而弗忘父母惡之懼而無怨父母有過諫而不逆

父母有過下气怡色柔聲以諫諫若不入起敬起孝鄭氏曰子事父母有隱無犯起猶更也

說則復諫不說與其得罪於鄕黨州閭寧熟諫

朱子曰謂殷勤純熟而諫得罪謂使父母得罪

父母怒不說而撻之流血不敢疾怨起敬起孝

子之事親也三諫而不聽則號泣而隨之

以上言諫過

葉公語孔子曰吾黨有直躬者其父攘羊而子証之孔子曰吾黨之直者異於是父爲子隱子爲父隱直在其中矣

朱子曰父子相隱天理人情之至也故不求爲直而直在其中○謝氏曰順理爲直父爲子隱子不爲父隱於理順邪瞽瞍殺人舜竊負而逃遵海濵而處當是時愛親之心勝其於直不直何暇計哉○邢氏引律大功以上得相容隱告言祖父者入十惡以爲得此意善乎其推言之也

子云善則稱親過則稱已則民作孝

坊記○以上言隱過

易蠱初六乾父之蠱有子考無咎厲終吉

程子曰初六𨿽居最下成卦由之有主之義居內在下而爲主子乾父蠱也子乾父蠱之道能堪其事則爲有子而其考得無咎不然則爲父之累故必惕厲則得終吉也處卑而屍尊事自當惕厲以六之才𨿽能巽順體乃陰柔在下無應而主榦非有能濟之義若以不克幹而言則其義甚小故專言爲子幹蠱之道必克濟則不累其父能厲則可以終吉乃備見爲子幹蠱之大法也

象曰乾父之蠱意承考也

子乾父蠱之道意在承當於父之事也故祗敬其事以置父於無咎之地常懷惕厲則終得其吉也盡誠於父事吉之道也

九二幹母之蠱不可貞

九二以剛陽爲六五所應是以剛陽之才在下而幹夫在上陰柔之事也故取子幹母爲義二巽體而處柔順義爲多幹母之蠱之道也夫子之於母當以柔巽輔道之使得於義不順而致敗蠱則子之罪也從容將順豈無道乎以婦人言之則陰柔可知若伸已剛陽之道遽然矯拂則傷恩所害大矣亦安能入乎在乎屈已下意巽順將承使之身正事治而已故曰不可貞謂不可貞固盡其剛直之道如是乃中道也以剛陽之臣輔柔弱之君義亦相近

象曰幹母之蠱得中道也九三乾父之蠱小有悔無大咎

三以陽剛之才居下之上主榦者也子乾父之蠱以陽處剛而不中剛之過也然而在巽體𨿽剛過而不爲無順順事親之本也又居得正故無大過以剛陽之才克幹其事𨿽以剛過而有小小之悔終無大過咎也然有小悔已非善事親矣

象曰乾父之蠱終無咎也

以上言幹蠱

書堯典師錫帝曰有鰥在下曰虞舜帝曰兪予聞如何嶽曰瞽子父頑母嚚象傲克諧以孝烝烝乂不格姦東萊呂氏曰四嶽稱舜可以當天下之實獨以家庭中言之何也蓋舜瞽瞍之子父旣頑母旣嚚象復傲自居死亡之地而舜克諧以孝方其始也怨怒忌克乖爭淩犯一家之中無所不有克諧之後悉變爲和順雍穆之風烝烝二字舜之工夫在此烝烝者有薫灌之意詩曰烝之浮浮如甑之炊炊然薪燃不斷火薪相續則自然烝烝以至於熟舜處頑父嚚母傲象之間茍非孝誠薰灌工夫源源安能至於不格姦之地孔氏曰仁覆閔下謂之旻天言舜爲父母所疾日號泣於旻天及父母克己自責不責於人載事也防防悚懼貌舜負罪引惡敬以事見於父悚懼齊莊父亦信順之言能以至誠感頑父

大禹謨益贊於禹曰帝初於歷山往於田日號泣於旻天於父母負罪引慝祗載見瞽瞍防防齋栗瞽亦允若孟子曰天下大悅而將歸已視天下悅而歸已猶艸芥也惟舜爲然不得乎親不可以爲人不順乎親不可以爲子

朱子曰言舜視天下之歸已如艸芥而惟欲得其親而順之也得者曲爲承順以得其心之悅而已順則有以諭之於道心與之一而未始有違尢人所難能也爲人蓋泛言之爲子則愈宻矣

舜盡事親之道而瞽瞍底豫瞽瞍底豫而天下化瞽瞍底豫而天下之爲父子者定此之謂大孝

瞽瞍至頑嘗欲殺舜至是而底豫焉書所謂不格姦亦允若是也蓋舜至此而有以順乎親矣是以天下之爲人子者知天下無不可事之親顧吾所以事之者未若舜耳於是莫不勉勉而爲孝至於其親亦底豫焉則天下爲父者亦莫不慈所謂化也子孝父慈各止其所而無不安其位之意所謂定也爲法於天下可傳於後世非止一身一家之孝而已此所以爲大孝○李氏曰舜之所以能使瞽瞍底豫者盡事親之道共爲子職不見父母之非而已昔羅仲素語此云只爲天下無不是底父母了翁聞而善之曰惟如此而後天下之爲父子者定彼臣弒其君子弒其父者常始於見其有不是處耳

萬章問曰舜往於田號泣於旻天何爲其號泣也孟子曰怨慕也萬章曰父母愛之喜而不忘父母惡之勞而不怨然則舜怨乎曰長息問於公明髙曰舜往於田則吾旣得聞命矣號泣於旻天於父母則吾不知也公明髙曰是非爾所知也夫公明髙以孝子之心爲不若是恝我竭力耕田共爲子職而已矣父母之不我愛於我何哉

於父母言呼父母而泣也恝無愁之貌於我何哉自責不知己有何罪耳非怨父母也○楊氏曰非孟子深知舜之心不能爲此言蓋舜惟恐不順於父母未嘗自以爲孝也若自以爲孝則非孝矣

帝使其子九男二女百官牛羊倉廩備以事舜於畝之中天下之士多就之者帝將胥天下而遷之焉爲不順於父母如窮人無所歸天下之士悅之人之所欲也而不足以解憂好色人之所欲妻帝之二女而不足以解憂富人之所欲富有天下而不足以解憂貴人之所欲貴爲天子而不足以解憂人悅之好色富貴無足以解憂者惟順於父母可以解憂人少則慕父母知好色則慕少艾有妻子則慕妻子仕則慕君不得於君則熱中大孝終身慕父母五十而慕者予於大舜見之矣言常人之情因物有遷惟聖人爲能不失其本心也言五十者舜攝政時年五十五十而慕則其終身慕可知矣○此章言舜不以得眾人之所欲爲己樂而以不順乎親之心爲己憂非聖人之盡性其孰能之

子曰孝哉閔子騫人不間於其父母昆弟之言

胡氏曰父母兄弟稱其孝友人皆信之無異詞者蓋其孝友之實有以積於中而著於外故夫子嘆而美之○韓詩外傳子騫早喪母父娶後妻生三子疾惡子騫以蘆花衣之父察知之欲逐後母子騫啟曰母在一子寒母去三子單父喜之而止母悔攺之後至均平遂成慈母○以上言事難事之親曽閔以孝並稱於聖門曽子之父晳亦幾難事者也鋤誤傷而撻以大杖蓋可見矣而曾子援琴而鼓惟恐傷親之心也斯其所以爲孝歟然孔子小杖則受大杖則走之言尢人子所當知也伯奇亦類此韓文公履霜操曰兒罪當笞逐兒何爲蓋得伯奇之心者張子西銘曰勇於從而順令者伯奇也其指尢深爲人子者不幸而事難事之親則於大舜曽閔伯奇之事可不勉而師之乎

凱風美孝子也衞之淫風流行𨿽有七子之母猶不能安其室故美七子能盡其孝道以慰其母心而成其志爾凱風自南吹彼棘心棘心夭夭母氏劬勞

毛氏曰興也南風謂之凱風樂夏之長養棘難長養者夭夭盛貌○孔氏曰凱樂也風性樂養萬物○王氏曰棘心至於夭夭則風之爲力多矣此母氏劬勞之譬○朱子曰此詩以凱風比母棘心比子之幼時蓋曰母生眾子幼而育之其劬勞甚矣本其始而言以起自責之端也

凱風自南吹彼棘薪母氏聖善我無令人

興也毛氏曰棘棗也可以爲薪聖叡也鄭氏曰令善也○朱子曰棘可以爲薪則成矣然非美才故以興子之壯大而無善也○長樂劉氏曰自言七子之中有一令善之人則母亦不捨之而去也

爰有寒泉在浚之下有子七人母氏勞苦

興也毛氏曰浚衛邑也○陳氏曰寒泉在浚之下邑人賴之以生養今子七人反不能養一母而使母勞苦求嫁也○朱子曰母以淫風流行不能自守而諸子自責但以不能事母使母勞苦爲詞婉詞幾諫不顯其親之惡可謂孝矣

睍睆黃鳥載好其音有子七人莫慰母心

朱子曰興也睍睆淸和圓轉之意○言黃鳥猶能好其音以悅人而我七子獨不能慰悅母心哉○曽氏曰凱風盛於夏時黃鳥鳴於夏木寒泉亦夏所宜寒泉能使人甘之有子而使母勞苦黃鳥能使人樂之有子而莫慰母心○愚按此又處事親之變而能盡其道者也故以次於前章之後

公孫丑問曰髙子曰小弁小人之詩也孟子曰何以言之曰怨

朱子曰髙子齊人也小弁小雅篇名周幽王娶申後生太子宜臼又得褒姒生伯服而黜申後廢宜臼於是宜臼之傅爲作此詩以敍其哀痛迫切之情○按小弁詩所謂民莫不谷我獨於罹何辜於天我罪伊何靡瞻匪父靡依匪母不屬於毛不離於裏凡皆怨辭也

曰固哉髙叟之爲詩也有人於此越人闗弓而射之則已談笑而道之無他疏之也其兄闗弓而射之則已埀涕泣而道之無他戚之也小弁之怨親親也親親仁也固矣夫髙叟之爲詩也曰凱風何以不怨曰凱風親之過小者也小弁親之過大者也親之過大而不怨是愈疏也親之過小而怨是不可磯也愈疏不孝也不可磯亦不孝也

磯水激石也不可磯言防激之而遽怒也

孔子曰舜其至孝矣五十而慕

言舜猶怨慕小弁之怨不爲不孝○趙氏曰生之膝下一體而分喘息呼吸气通於親當親而疏怨慕號天是以小弁之怨未足爲愆也○或問五十而慕何必舜武夷胡氏曰所謂慕者不變其初心也初心者赤子之心也爲舜父母日欲殺舜與他人父母不同故獨言舜耳此一節文當與前章參玩云○又晉獻公將廢太子申生裏克諫不聽太子曰吾其廢乎裏克曰子懼不孝不懼不得立修已而不責人則免於難君子曰善處父子之間季武子立其愛子悼子而以長子公鉏爲馬正公鉏慍而不出閔子馬見之曰子無然禍福無門惟人所召爲人子者患不孝不患無所敬共父命何常之有若能孝敬富倍季氏可也姦回不軌禍倍下民可也公鉏然之敬共朝夕恪居官次季孫果喜而厚之爲人子者不幸而處愛憎興廢之間則於裏克閔子馬之言可不念之哉

子曰父母之年不可不知也一則以喜一則以懼南軒曰以年之盛衰察气之彊弱亦人子盡其心於親之一事也

曽子曰親戚不悅不敢外交近者不親不敢求逺小者不審不敢言大故人之生也百嵗之中有疾病焉有老幼焉故君子思其不可復者而先施焉親戚旣沒𨿽欲孝誰爲孝年旣耆艾𨿽欲悌誰爲悌故孝有不及悌有不時病加於小愈禍生於懈惰孝衰於妻子察此四者愼終如始詩曰靡不有初鮮克有終

楊子曰父母子之天地與事父母自知不足者其舜乎不得而久者事親之謂也孝子愛日

以上三章大指略同皆欲及時以致養

禮記父母有疾冠者不櫛行不翔言不惰琴瑟不禦食肉不至變味飲酒不至變貌笑不至矧怒不至詈疾止復故

矧齒本也曲禮下同

君有疾飲藥臣先嘗之親有疾飲藥子先嘗之醫不三世不服其藥

親癠色容不盛此孝子之疏節也

鄭氏曰言未足爲至孝也○愚按此特末節而猶不能盡其爲不孝可知以上言侍疾又按春秋昭十九年夏五月戊辰許世子止弒其君買胡氏曰左傳許悼公瘧飲世子止之藥卒書曰弒其君者止不嘗藥也古者醫不三世不服其藥夫子之所謹者三疾居其一季康子饋藥子曰丘未達不敢嘗敬謹其身如此也而於君父可忽乎君有疾飲藥臣先嘗之父有疾飲藥子先嘗之蓋言謹也止不擇醫而輕用其藥藥不先嘗而誤進於君是有忽君父之心而不愼矣此簒弒之萌堅冰之漸而春秋之所謹也故加以大惡而不得辭此春秋除惡於防之意也又曽幾言許世子弒君事如律造禦舟誤不牢合禦藥誤不如本方皆死胡氏曰極是○程子曰事親者不可以不知醫○司馬氏曰凡父母舅姑有疾子婦無故不離側親調嘗藥餌而供之父母有疾子色不滿容不戲笑不宴遊捨置餘事專以迎醫檢方制藥爲務顏氏家訓曰父母有疾子拜醫以求藥蓋以醫者親之存亡所系豈可忽也

陟岵孝子行役思念父母也國迫而數侵削役乎大國父母兄弟離散而作是詩也陟彼岾兮瞻望父兮父曰嗟予子行役夙夜無已上愼旃哉猶來無止

陳氏曰岵也屺也岡也皆山之髙處可以瞻望○孔氏曰我欲行之時父教戒我曰嗟我子從軍行役之時當早起夜寐無得已止○蘇氏曰上猶尙也孝子登髙以望其父而不見則思其將行之戒以自慰○朱子曰尙庻幾愼之哉猶可以來歸無止於彼而不來蓋生則必歸死則止而不來矣

陟彼屺兮瞻望母兮母曰嗟予季行役夙夜無寐上愼旃哉猶來無棄

毛氏曰季少子也無寐無耆寐○王氏曰尢愛憐少子者婦人之情○呂氏曰母尙恩故曰無棄言無棄母而不歸也

陟彼岡兮瞻望兄兮兄曰嗟予弟行役夙夜必偕上愼旃哉猶來無死

蘇氏曰必與同役者偕無獨行也○魏風

鴇羽刺時也昭公之後大亂五世君子下從徵役不得養其父母而作是詩也肅肅鴇羽集於苞栩王事靡盬不能蓺稷黍父母何怙悠悠蒼天曷其有所

毛氏曰肅肅鴇羽聲也鴇之性不樹止也又曰鴇似雁而大無後趾集止也孔氏曰物叢生曰苞毛氏曰叢也孔氏曰栩柞櫟也其子爲皂可以染毛氏曰盬不攻致也孔氏曰盬與蠱字異義同左氏於文皿虫爲蠱糓之飛亦爲蠱然則蠱害器以敗糓者皆謂之蠱是盬不堅牢不攻致之意也蓺樹也稷黍禾屬毛氏曰怙恃也鄭氏曰曷何也君子久從徵役以王事之靡盬致子職有缺不能播種五糓我父母何所怙恃而得養悠悠蒼天何時使我得其所乎不得已則告天也

肅肅鴇翼集於苞棘王事靡盬不能蓺黍稷父母何食悠悠蒼天曷其有極

蘇氏曰極止也範氏曰曷其有極言勞役之無已也

肅肅鴇行集於苞桑王事靡盬不能蓺稻梁父母何嘗悠悠蒼天曷其有常

蘇氏曰行列也朱氏曰嘗食也範氏曰思得休息以反其常也○唐風

北山大夫刺幽王也役使不均已勞於王事而不得養其父母焉其一章曰陟彼北山言采其偕偕士子朝夕從事王事靡盬憂我父母

李氏曰枸也毛氏曰偕偕彊壯貌朱氏曰大夫從役陟彼北山采而食也毛氏曰士子有王事者也鄭氏曰朝夕從事言不得休息朱氏曰言以王事而貽親憂也二章以下皆言役使不均之意今不錄

蓼莪刺幽王也民人勞苦孝子不得終養爾

李氏曰凱風母不安其室之詩也小弁太子見棄之詩也蓼莪孝子不得終養之詩也故其咎責怨慕哀痛如此茍不爲母所棄爲父所逐不困於行役而得終養則其歡欣可知矣觀詩者當以此類求之

蓼蓼者莪匪莪伊蒿哀哀父母生我劬勞

毛氏曰蓼蓼長大貌歐陽氏曰周人苦於勞役不得養其父母者見彼蓼蓼然長大者非莪卽蒿皆艸木之防者其茂盛如此曰天地生育之功也思我之生也父母之養育我者亦劬勞矣而我不得終養以報也○呂氏曰莪蒿不能離天地之生育猶人子不能報父母之劬勞也孟郊詩云誰言寸艸心報得三春暉

蓼蓼者莪匪莪伊蔚哀哀父母生我勞瘁

鄭氏曰瘁病也

缾之罄矣維罍之恥鮮民之生不如死之久矣無父何怙無母何恃出則銜卹入則靡至

毛氏曰缾小而罍大王氏曰缾譬則民也罍譬則君也缾之罄則罍之恥民之窮則君之羞○呂氏曰鮮猶窮獨之義言窮獨而從役其生不如死也○孔氏曰所以然者以無父何所依怙無母何所倚恃也劉氏曰出則銜無窮之憂曾氏曰入則靡至無所歸投也○孔氏曰已無父母則中心銜憂旋來入門則堂宇空曠不復覩見是其所以悲恨也

父兮生我母兮鞠我拊我畜我長我育我顧我復我出入腹我欲報之徳昊天罔極

毛氏曰鞠養也孔氏曰拊拊循也朱氏曰畜亦養也鄭氏曰育覆育也顧旋視也復反覆也腹懷抱也父兮生我者本其生气也○李氏曰拊我畜我而下皆重言生育之恩也朱氏曰父母之恩如此欲報之以徳而父母之恩如天之無窮不知所以爲報也

南山烈烈飄風發發民莫不糓我獨何害

王氏曰烈烈气之寒毛氏曰發發疾貌鄭氏曰糓善也蘇氏曰虐政之病人如大寒之視南山而聞飄風王氏曰民莫不糓我獨何害傷已獨不得終養也朱氏曰我獨何爲遭此害也

南山律律飄風弗弗民莫不糓我獨不卒

王氏曰南山之勢律律蓋崒律之謂也毛氏曰律律猶烈烈也弗弗猶發發也○鄭氏曰卒終也我獨不得終養父母重自哀傷也○以上四詩皆爲行役不得養親而作然陟岵鴇羽北山親猶在也若蓼莪則父母已終無所復及矣故其辭悲痛特甚焉晉王裒以父不得其死隱居教授廬於墓側攀栢悲號樹爲之枯讀詩至哀哀父母生我劬勞未嘗不三復流涕門人受業者爲廢蓼莪之篇詩之感人蓋如此古之君子迫於王事不得盡力於其親故形之歌詠極其慘愴後世兵民旣分自非行伍之士無長徵逺戍者優遊親側足以自竭顧乃有不知劬勞之當報者亦獨何哉誦此詩者可以悚然知媿矣

孝經子曰孝子之喪親也哭不偯

唐宗注曰气竭而息聲不委曲

禮無容言不文服美不安聞樂不樂食防不甘此哀慼之情也三日而食教民無以死傷生毀不滅性此聖人之政也喪不過三年示民有終也爲之棺槨衣衾而舉之陳其簠簋而哀慼之擗踴哭泣哀以送之卜其宅兆而安厝之爲之宗廟以鬼饗之春秋祭祀以時思之生事愛敬死事哀慼生民之本盡矣死生之義備矣孝子之事親終矣

宰我問三年之喪期已久矣

朱子曰期周年也

君子三年不爲禮禮必壞三年不爲樂樂必崩

恐居喪不習而崩壊也

舊糓旣沒新糓旣升鑽燧攺火期可已矣

沒盡也升登也燧取火之木也攺火春取楡柳之火夏取棗杏之火夏季取桑柘之火秋取柞楢之火冬取槐檀之火亦一年而周也已止也言期年則天運一周時物皆變喪至此可止也尹氏曰短喪之說下愚且恥言之宰我親學聖人之門而以是爲問者有所疑於心而不敢彊焉爾

子曰食夫稻衣夫錦於女安乎曰安

禮父母之喪旣殯食粥麤衰旣塟疏食水飲受以成布期而小祥始食菜菓練冠縓緣要絰不除無食稻衣錦之理夫子欲宰我反求諸心自得其所以不忍者故問之以此而宰我不察也

女安則爲之夫君子之居喪食防不甘聞樂不樂居處不安故不爲也今女安則爲之

此夫子之言也防亦甘也初言女安則爲之絕之之辭又發其不忍之端以警其不察而再言女安則爲之以深責之也

宰我出子曰予之不仁也子生三年然後免於父母之懷夫三年之喪天下之通喪也予也有三年之愛於其父母乎

宰我旣出夫子懼其眞以爲可安而遂行之故深探其本而斥之言由其不仁故愛親之薄如此也懷抱也又言君子所以不忍於親而喪必三年之故使之聞之或能反求而終得其本心也○範氏曰喪𨿽止於三年然賢者之情則無窮也特以聖人爲之中制而不敢過故必俯而就之非以三年之喪爲足以報其親也所謂三年然後免於父母之懷特以責在我之無恩欲其有以跂而及之爾

曾子曰吾聞諸夫子人未有自致者也必也親喪乎南軒曰人於他事未能自盡於親喪豈可不自盡乎若於此不能自盡則何事能盡若於此能自盡則於其他亦推是心而已

禮記始死充充如有窮旣殯瞿瞿如有求而弗得旣塟皇皇如有望而弗至

鄭氏曰皆憂懼在心之貌○檀弓

顏丁善居喪始死皇皇焉如有求而弗得及殯望望焉如有從而弗及旣塟慨然如不及其反而息

縣子曰三年之喪如斬期之喪如剡

鄭氏曰言其痛之惻怛有淺深也○雜記

孔子曰少連大連善居喪三日不怠三月不懈期悲哀三年憂東夷之子也

鄭氏曰言其生於夷狄而知禮也愚謂夫子言此所以警中國之不知禮者○雜記

髙子臯之執親之喪也泣血三年未嘗見齒君子以爲難○檀弓

曾申問於曾子曰哭父母有常聲乎曰中路嬰兒失其母焉何常聲之有○雜記

弁人有其母死而孺子泣者孔子曰哀則哀矣而難爲繼也夫禮爲可傳也爲可繼也○檀弓

曾子謂子思曰伋吾執親之喪也水漿不入口者七日子思曰先王之制禮也過之者俯而就之不至焉者跂而及之故君子之執親之喪也水漿之不入口者三日杖而後能起

樂正子春之母死五日而不食曰吾悔之自吾母而不用吾情吾烏乎用吾情○檀弓

居喪之禮毀瘠不形視聴不衰

鄭氏曰爲其廢喪事形謂骨立

升降不由阼階出入不當門隧

常若親存隧道也

居喪之禮頭有創則沐身有瘍則浴有疾則飲酒食肉疾止復初不勝喪乃比於不慈不孝

喪食𨿽惡必充饑饑而廢事非禮也飽而忘哀亦非禮也視不明聴不聰行不正不知哀君子病之○雜記毀而死君子謂之無子○同上

喪不慮居爲無廟也毀不危身爲無後也

檀弓○皆爲親非爲己也合前後數章而觀則居喪之道可知矣

子思曰喪三日而殯凡附於身者必誠必信勿之有悔焉耳三月而塟凡附於棺者必誠必信勿之有悔焉耳鄭氏曰言其日月欲以盡心修備之附於身謂衣衾附於棺謂明器之屬○檀弓下同

子遊問喪具夫子曰稱家之有無子遊曰有無惡乎齊夫子曰有毋過乎禮茍亡矣斂首足形還塟

鄭氏曰形體還之言便也言已斂塟不待三月

縣棺而封人豈有非之者哉

不設碑繂不備禮樂當爲窀穸下棺也

子路曰傷哉貧也生無以爲養死無以爲禮也孔子曰啜菽飲水盡其歡斯之謂孝斂首足形還塟而無槨稱其財斯之謂禮

孟子曰養生者不足以當大事惟送死可以當大事朱子曰事生固當愛敬然亦人道之常耳至於送死則人道之大變孝子之事親捨是無以用其力矣故尢以爲大事而必誠必信不使少有後日之悔也

孟子自齊塟於魯反於齊止於嬴充虞請曰前日不知虞之不肖使虞惇匠事嚴虞不敢請今願竊有請也木若以美然曰古者棺槨無度中古棺七寸槨稱之自天子達於庶人非直爲觀美也然後盡於人心不得不可以爲悅無財不可以爲悅得之爲有財古之人皆用之吾何爲獨不然且比化者無使土親膚於人心獨無恔乎

朱子曰比猶爲也化者死者也恔快也言爲死者不使土近其肌膚豈不快然無所恨乎

吾聞之也君子不以天下儉其親

送終之禮所當得而不自盡是爲天下愛惜此物而薄於吾親也○又魯平公將見孟子嬖人臧倉者曰禮義由賢者出孟子之後喪逾前喪君無見焉公曰諾樂正子入見曰君奚爲不見孟軻也曰或告寡人曰孟子之後喪逾前喪是以不往見也曰何哉君所謂逾者前以士後以大夫前以三鼎而後以五鼎與曰否謂棺槨衣衾之美也曰非所謂逾也貧富不同也○今按子思必誠必信以下數章及孟子此章之指則聖賢之於其親心無不盡而其禮則以貧富有無爲別學者觀此知所取法矣○按司馬氏論塟曰孝經云卜其宅兆而安厝之謂卜地決其吉凶耳非若今陰陽家相其山岡風水也國子髙曰塟者藏也又曰死則擇不食之地而塟我焉明無地不可塟也古者天子七月諸侯五月大夫三月士逾月而塟蓋以會塟者逺近有差不得不然也然禮文多雲三月而塟蓋舉其中制而言之按春秋己丑塟敬嬴雨不克塟庚寅日中而克塟丁巳塟定公雨不克塟壬午日下昃乃塟何嘗擇年月日時也塟於北方北首何嘗擇地也今世俗信塟師之說以爲子孫之貧富貴賤賢愚壽夭盡系於此議論紛紜不決至有終身不塟累世不塟者使殯塟實能致人禍福爲子孫者豈忍暴露其親而自求利耶悖禮傷義無過於此然孝子之心慮患深逺恐淺則爲人所指深則濕潤速朽故必擇土厚水深之地而塟之所擇必數處者以備卜之不吉故也或曰世人久未塟者非盡以陰陽拘忌之故亦以貧故也予曰孔子有云斂首足形還塟而無槨稱其財之謂禮又子遊問喪具孔子云云昔亷範千里負喪郭原平自賣營墓豈待丰富而後塟哉在禮未塟不變服食粥居倚廬寢苫枕塊蓋閔親之未有所歸故寢食不安柰何捨之出仕食稻衣錦不知其何以爲心哉而程子則曰卜其宅兆卜其地之美惡也地美則其神靈安其子孫盛然則曷謂地之美者土色之光潤艸木之茂盛乃其驗也而拘忌者或以擇地之方位決日之吉凶甚者不以奉先爲計而專以利後爲慮尢非孝子安厝之用心也惟五患者不得不謹須使異日不爲道路不爲城郭不爲溝池不爲貴勢所奪不爲耕犂所及一本所謂五患者溝渠道路避村落逺井窯合二先生之言觀之以安親爲心則地不可以不擇其擇也不可以太拘擇焉而不至於太拘則塟不患其不時矣然世人多遷延不塟者以昆若弟各懷自利之心而野師俗巫又從而誰惑之甚至偏納其賂而結之以私已愚而無知者安受其欺而弗悟也夫某山彊則某支富某山弱則某支貧非惟禮義所不當問𨿽近世陰陽家書亦有深排其說者惟野師俗巫則張皇煽惑以爲取利之資擇地者必先破此謬說而後無太拘之患爲人子者所當深察也○南史何子平以兵饑未塟其母者八年晝夜號哭常如袒括之日事在小學之書當攷

親喪外除

日月已竟而哀未忘

兄弟之喪內除

日月未竟而哀已殺○雜記

免喪之外行於道路見似目瞿聞名心瞿弔死而問疾顏色戚容必有以異於人也如此而後可以服三年之喪其餘則直道而行之是也

雜記○似謂容貌似其父母也

孟獻子禫縣而不樂比禦而不入夫子曰獻子加於人一等矣

入謂復寢○檀弓下同

伯魚之母死期而猶哭夫子聞之曰誰與哭者門人曰鯉也夫子曰其甚也伯魚聞之遂除之

子夏旣除喪而見予之琴和之而不和彈之而不成聲作而曰哀未忘也先王制禮而不敢過也子張旣除喪而見予之琴和之而和彈之而成聲作而曰先王制禮不敢不至焉

檀弓○見謂見孔子

魯人有朝祥而莫歌者子路笑之夫子曰由爾責於人終無已夫三年之喪亦已久矣夫子路出夫子曰又多乎哉逾月則其善也

以上言喪塟祥除其制度節文別見

父沒而不能讀父之書手澤存焉爾母沒而杯圏不能飲焉口澤之气存焉爾

鄭氏曰孝子見親之器物在側不忍用也

曾晳嗜羊棗而曾子不忍食羊棗

朱子曰曾子以父嗜之父沒之後食必思親故不忍食也

公孫丑問曰膾炙與羊棗孰美孟子曰膾炙哉公孫丑曰然則曾子何爲食膾炙而不食羊棗曰膾炙所同也羊棗所獨也諱名不諱姓姓所同也名所獨也

南軒張氏曰曾子不忍食羊棗之意愛敬之篤不死其親者也親之所嗜見之而不忍食焉推是一端則凡其日用之間所以感發於其親者多矣常人於其親日逺而日忘矣惟君子則不然親𨿽日逺而其心不可泯也故𨿽事事物物之間親心之所存吾亦存之未嘗忘而況於其言行乎此之謂不死其親或曰屈到嗜芰於其終也命家老我死必薦芰而屈建命去之然則非邪蓋於親之所嗜而不忍食此其愛親之心也至於祭祀則有常物事親之禮不可以素建不敢以私意事其親而祭之以禮未爲失也然使建也而能體曾子不食羊棗之意則其不薦也義固當然其精防曲折之間必更有以處者觀其命去之之辭則傷於大勁而於親愛亦未免爲有害也

子曰父在觀其志父沒觀其行三年無攺於父之道可謂孝矣

朱子曰父在子不得自專而志則可知父沒然後其行可見故觀此足以知其人之善惡然又必三年無攺於父之道乃見其孝不然則所行𨿽善亦不足爲孝矣○尹氏曰如其道𨿽終身無攺可也如其非道何待三年然則三年無攺者孝子之心有所不忍故也遊氏曰三年無攺亦謂在所當攺而可以未攺者耳或問此章之指猶有可取者乎曰晁氏洪氏之說亦善晁氏曰三年無攺於父之道此觀行之一節也洪氏曰父沒𨿽可以行其志然攺父之道於三年之中則無愛親之心而其行亦不足觀矣曰所取尹遊之說何也曰尹氏得其用心之本遊氏得其制事之宜二說相須爲不可易矣曰必若尹遊之說則夫子之說得無有不盡者乎曰爲人子者本以守父之道不忍有攺爲之心至其所遇之不同則隨其輕重而以義制之耳三年而攺者意其有爲而言也其不可攺則終身不攺固不待言其不可以待三年者則又非常之變亦不可以預言矣善讀者推類而求之或終身不攺或三年而攺或甚不得已則不待三年而攺顧其所遇之如何但不忍之心則不可無耳或曰昔謝方明承前代人不易其政其必宜攺則以漸變之使無迹可尋爲人子者不幸而父之道有當必攺者以是爲法而隱忍遷就於理義之中不亦可乎曰吾嘗聞之師曰以爲此其意則固善矣然用心每每如此卽駸駸然所失多矣若不得已但當至誠哀痛以攺之而已何必隱忍遷就之云乎至哉此言足以儆學者用心之防矣○南軒曰舊說以爲父在能觀其志而承順之父沒觀其行而繼述之此說文理爲順按二先生之說不同姑兩存之

曾子曰吾聞諸夫子孟莊子之孝也其他可能也其不攺父之臣與父之政是難能也

朱子曰孟莊子魯大夫名速其父獻子名蔑獻子有賢徳而莊子能用其臣守其政其他孝行𨿽有可稱皆不若此事之爲難○或問鄧子之說如何曰鄧氏之言曰獻子歷相三君五十年魯人謂之社稷之臣則其臣必賢其政必善矣莊子年少嗣立又與季孫宿同朝宿父文子忠於公室宿皆不能守而攺之莊子乃獨能不攺其父之臣與父之政而終身焉是孔子之所謂難也若父之臣與父之政有不善則是成其父之惡耳惡得爲孝哉

子云君子弛其親之過而敬其美

鄭氏曰弛猶棄忘也孝子不藏識父母之過

論語曰三年無攺於父之道可謂孝矣

不以已善駁親之過○坊記○以上言無攺父道之孝按書蔡仲之命爾尙蓋前人之愆惟忠惟孝人子不幸如大禹之承鯀蔡仲之承蔡叔又當思所以蓋之故治水功成而鯀配夏郊率徳攺行而蔡仲世祀豈非孝之大乎後世如沈充叛臣也其子勁以死節著李義府姦臣也其子湛以忠義聞若勁與湛可謂能蓋其父之愆矣○又糓梁傳孝子成父之美不成父之惡故魏顆從治命君子是之魯隠與桓春秋弗取是亦不可不知也

論語祭如在祭神如神在

程子曰祭祭先祖也祭神祭外神也祭先主於孝祭神主於敬朱子曰此門人記孔子祭祀之誠意

子曰吾不與祭如不祭

朱子曰又記孔子之言以明之言已當祭之時或有故不得與而使他人攝之則不得致其如在之誠故𨿽已祭而此心歉然如未嘗祭也○範氏曰君子之祭七日戒三日齋必見其所祭者誠之至也是故郊則天神格廟則人鬼享皆由已以致之也有其誠則有其神無其誠則無其神可不謹乎吾不與祭如不祭誠爲實禮爲虛也

曾子曰愼終追逺民徳歸厚矣

朱子曰愼終者喪盡其禮追逺者祭盡其誠民徳歸厚謂下民化之其徳亦歸於厚也

禮記曰霜露旣降君子履之必有淒愴之心非其寒之謂也春雨露旣濡君子履之必有怵惕之心如將見之鄭氏曰皆謂感時念親也霜露旣降禮說在秋此無秋蓋脫爾○祭義下同

致齋於內散齋於外齋之日思其居處思其笑語思其志意思其所樂思其所嗜齋三日乃見其所爲齋者程子曰凡祭必齋齋之日思其居處思其笑語此孝子平日思親之心非齋也齋不容有思有思則非齋三日見其所爲齋者此非聖人語齋者湛然純一方能與鬼神接能事鬼神此是上一等人

祭之日入室僾然必有見乎其位

僾然防見貌

周還出戶

謂專設時

肅然必有聞乎其容聲出戶而聴愾然必有聞乎其嘆息之聲

無戶者闔戶若食間則有出戶而聴之

是故先王之孝也色不忘乎目聲不絕乎耳心志嗜欲不忘乎心致愛則存致慤則著著存不忘乎心夫安得不敬乎君子生則敬養死則敬享思終身弗辱也惟聖人爲能饗帝惟孝子爲能饗親

鄭氏曰謂祭之能使之饗也

饗者鄕也鄕之然後能饗焉

言中心鄕之乃能使其祭見饗

文王之祭也事死者如事生思死者如不欲生忌日必哀稱諱如見親祀之忠也如見親之所愛如欲色然其文王與

鄭氏曰思死者如不欲生言思親之深也如欲色者以時人於色厚假以諭之

詩云明發不寐有懷二人文王之詩也祭之明日明發不寐饗而致之又從而思之祭之日樂與哀半饗之必樂已至必哀

坐不寐謂夜而至旦也祭之日謂繹日也言繹之夜不寐也二人謂父母

孝子將祭慮事不可以不豫比時具物不可以不備虛中以治之

比時猶先時虛中不兼念餘事

宮室旣修墻屋旣設百物旣備夫婦齋戒沐浴盛服奉承而進之洞洞乎屬屬乎如弗勝如將失之其孝敬之心至也與薦其樽俎序其禮樂備其百官奉承而進之於是諭其志意以其恍惚以與神明交庶或饗之庻或饗之孝子之志也

諭謂使祝祝饗及侑屍也或猶有也想見其彷佛來

孝子之祭也盡其慤而慤焉盡其信而信焉盡其敬而敬焉盡其禮而不過失焉進退必敬如親聴命則或使之也

如居父母之前將受命而使之

孝子之祭可知也其立之也敬以詘

詘充詘形容喜貌也

其進之也敬以愉

謂進血腥

其薦之也敬以欲

薦之謂進熟欲婉順貌

退而立如將受命已徹而退敬齊之色不絕於面父母旣沒必求仁者之粟以祀之此之謂能終孝子將祭祀必有齊莊之心以慮事以具服物以修宮室以治百事及祭之日顏色必溫行必恐如懼不及愛然鄭氏曰如懼不及見所愛然

其奠之也容貌必溫身必詘如語焉而未之然

如有所以語親而未見答

宿者皆出其立卑靜以正如將弗見然

宿者皆出謂賔助祭者事畢出去也如將弗見然祭事畢而不知親所在思念之深如不見出也

及祭之後陶陶遂遂如將復入然

思念旣深如覩親將復入也陶陶遂遂相隨行之貌

是故慤善不違身耳目不違心思慮不違親結諸心形諸色而術省之孝子之志也

術爲當作述

夫祭者非物自外至也自中出生於心也心怵而奉之以禮是故惟賢者能盡祭之義賢者之祭也必受其福非世之所謂福也福者備也備者百順之名也無所不順之謂備言內盡於己而外順於道也忠臣以事其君孝子以事其親其本一也

祭統下同

孝子之事親也有三道焉生則養沒則喪喪畢則祭養則觀其順也喪則觀其哀也祭則觀其敬而時也盡此三道者孝子之行也旣內自盡又外求助昏禮是也故國君取夫人之辭曰請君之玉女與寡人共有敝邑事宗廟社稷此求助之本也夫祭也者必夫婦親之所以備外內之官也

及時將祭君子乃齊齊之爲言齊也齊不齊以致齊也防其邪物訖其嗜欲耳不聴樂故記曰齊者不樂言不敢散其志也心不茍慮必依於道手足不茍動必依於禮是故君子之齊也專致其精明之徳也故散齊七日以定之致齊三日以齊之定之之謂齊齊者精明之至也然後可以交於神明也

君子之祭也必身親涖之有故則使人可也

張子曰事親奉祭豈可使人爲之

君子將營宮室宗廟爲先廏庫爲次居室爲後凡家造祭器爲先犧賦爲次養器爲後無田祿者不設祭器有田祿者先爲祭服君子𨿽貧不粥祭器𨿽寒不衣祭服爲宮室不斬於丘木

曲禮○鄭氏曰廣敬鬼神也粥賣也丘壠也○又按程子曰冠昏喪祭禮之大者今人都不理會豺獺皆知報本今士大夫多忽此厚於奉養而薄於先祖甚不可也某嘗修六禮大略家必有廟廟必有主月朔必薦新時祭用仲月冬至祭始祖立春祭先祖季秋祭禰忌日迎主祭於正寢凡事死者皆當厚於生者人家得此數件𨿽防者可使漸知禮義

大夫祭器不假祭器未成不造燕器

王制○以上言祭享大意其始死之奠與虞袝練祥時祀之儀別見○又程子家治喪不用浮屠在洛亦有化之者司馬氏辟之尢嚴然彼之教得行由吾之禮先廢使今之居喪者始死有奠朔有殷奠虞祔祥禫皆有祭旣足以盡人子追慕之情則於世俗之禮且將不暇爲之矣不復祭禮而徒曰勿用浮屠使居喪者倀倀然無以報其親未見其可也

君子有終身之喪忌日之謂也忌日不用非不祥也言夫日誌有所至而不敢盡其私也

祭義○鄭氏曰忌日親亡之日忌日者不用舉他事如有時日之禁也○近世大儒有忌日以黲巾墨衰受弔者或疑之答曰禮不云君子有終身之喪乎前世名家嫁女其篋中有墨衰一稱以爲忌日慰舅姑之服皆可法也○又程子曰人無父母生日當倍悲痛更安忍置酒張樂以爲樂若具慶者可矣愚謂人子之於生日茍無父母當以忌日之禮自處唐太宗以萬乘之主能行之況學者而可昧此乎故附於忌日之下

曾子有疾召門弟子曰啟予足啟予手詩云戰戰兢兢如臨深淵如履薄冰而今而後吾知免夫小子

朱子曰曾子平日以爲身體發膚受之父母不敢毀傷故於此使弟子開其衾而視之戰戰恐懼兢兢戒愼臨淵恐墜履冰恐陷也曾子以其所保之全者示門人而言其所以保之之難如此至於將死而後知其得免於毀傷也○程子曰君子曰終小人曰死君子保其身以沒爲終其事也故曾子以全歸爲免矣尹氏曰父母全而生之子全而歸之曾子之啟手足爲是故也○範氏曰身體猶不可虧也況虧其行以辱其親乎○曾子奉持遺體無時不戒愼恐懼直至啟手足之時方得自免這个身已直是頃刻不可自安如所謂孝非止尋常奉事而已念慮之防有毫髮差錯便是悖理傷道便是不孝只看一日之間內而思慮外而應接事物這个心略不檢防便差失了至危者無如人心所以曾子常常恁地戰戰兢兢如臨深淵如履薄冰○朱子語

禮記曰父母𨿽沒將爲善思貽父母令名必果將爲不善思貽父母羞辱必不果○內則

曾子曰身也者父母之遺體也行父母之遺體敢不敬乎居處不莊非孝也事君不忠非孝也涖官不敬非孝也朋友不信非孝也戰陳不勇非孝也五者不遂烖及於親敢不敬乎亨熟羶薌嘗而薦之非孝也養也君子所謂孝也者國人稱願然曰幸哉有子如此所謂孝也已眾之本教曰孝其行曰養養可能也敬爲難敬可能也安爲難安可能也卒爲難父母旣沒愼行其身不遺父母惡名可謂能終矣

祭義下同○南軒張氏曰必如曾子全而歸之然後可謂之能終而世之昧者顧以富貴利達爲足以顯其親曾不知枉道茍得戕賊天性莫此之甚而負乘播惡恥加遺體若撻市朝其得失爲何如哉是則行身以其道則𨿽處貧賤而其所爲事親者未嘗不得不以其道則𨿽窮富極貴而所爲辱親者益以滋甚矣

樂正子春下堂而傷其足數月不出猶有憂色門弟子曰夫子之足瘳矣數月不出猶有憂色何也樂正子春曰善如爾之問也善如爾之問也吾聞諸曾子曾子聞諸夫子曰天之所生地之所養無人爲大父母全而生之子全而歸之可謂孝矣不虧其體不辱其身可謂全矣故君子頃步而不敢忘孝也今予忘孝之道予是以有憂色也壹舉足而不敢忘父母是故道而不徑舟而不遊不敢以先父母之遺體行殆壹出言而不敢忘父母是故惡言不出於口忿言不反於身不辱其身不羞其親可謂孝矣

程子曰士大夫受職尙期盡其職事況受身於父母安可不盡其道按此亦歸全之義

孟子曰事孰爲大事親爲大守孰爲大守身爲大不失其身而能事其親者吾聞之矣失其身而能事其親者吾未之聞也

朱子曰守身持守其身使不陷於不義也一失其身則虧體辱親𨿽日用三牲之養亦不足以爲孝矣

孰不爲事事親事之本也孰不爲守守身守之本也事親孝則孝可移於君順可移於長身正則家齊國治而天下平

孟子曰世俗所謂不孝者五惰其四肢不顧父母之養一不孝也博奕好飲酒不顧父母之養二不孝也好貨財私妻子不顧父母之養三不孝也從耳目之欲以爲父母戮四不孝也好勇鬭狠以危父母五不孝也以上言謹身乃孝之終也或問父母旣終如何行孝武夷胡氏曰何嘗一步離其言有味故附此

曾子曰樹木以時伐焉禽獸以時殺焉夫子曰斷一樹殺一獸不以其時非孝也

此章又以一事未善皆非所以爲孝孝又非但謹身而已

公孫丑曰君子之不教子何也

朱子曰不親教也

孟子曰勢不行也教者必以正以正不行繼之以怒繼之以怒則反夷矣夫子教我以正夫子未出於正也則是父子相夷也父子相夷則惡矣

夷傷也教子者本爲愛其子也繼之以怒則反傷其子矣父旣傷其子子之心又責其父曰夫子教我以正道而夫子之身未必自行正道則是子又傷其父也

古者易子而教之

易子而教所以全父子之恩而亦不失其爲教

父子之間不責善責善則離離則不祥莫大焉

王氏曰父有爭子何也所謂爭者非責善也當不義則爭之而已矣父之於子也如何曰當不義則亦戒之而已矣

又曰章子子父責善而不相遇也

匡章齊人上文公都子曰匡章通國皆稱不孝焉夫子與之遊又從而禮貌之敢問何也孟子曰世俗所謂不孝者五云云章子有一於是乎

責善朋友之道也父子責善賊恩之大者

賊害也朋友當相責以善父子行之則害天性之恩也○此章言父子不責善子之諫父已見前幾諫等章父之不教子獨見於此然則子有未善一付之師友而父不問焉可乎曰父未嘗不教子也鯉趨而過庭孔子告之以學詩學禮此非教而何特不深責以善耳然君子之教以身不以言故公明宣學於曾子三年不讀書曾子曰宣而居參之門三年不學何也公明宣曰安敢不學宣見天子居庭親在叱吒之聲未嘗至於犬馬宣說之學而未能宣見夫子之應賔客恭儉而不懈惰宣說之學而未能宣見夫子之居朝廷嚴臨下而不毀傷宣說之學而未能宣安敢不學而居夫子之門乎古之君子其以身教也如此豈必諄諄然命之而後謂之教耶夫子教我以正而夫子未出於正此正以言教不以身教之罪也說苑曰父母正則子孫孝慈孔子家兒不識怒曾子家兒不識罵爲人父者其可不知此義邪

右明父子之親

西山讀書記卷十一﹤子部﹐儒家類﹐西山讀書記﹥

欽定四庫全書

西山讀書記卷十二

宋眞徳秀撰

君臣

論語子曰事君盡禮人以爲諂也

黃氏曰孔子於事君之禮非有所加也如是而後盡耳○程子曰聖人事君盡禮當時以爲諂若他人言之必曰我事君盡禮小人以爲諂而孔子之言止於如此聖人道大徳宏此亦可見○按鄕黨君在踧踖如也與與如也入公門鞠躬如也如不容立不中門行不履閾過位色勃如也足躩如也其言似不足者攝齊升堂鞠躬如也屏气似不息者出降一等逞顏色怡怡如也沒階趨翼如也復其位踧踖如也吉月必朝服而朝君賜食必正席先嘗之侍食於君君祭先飯疾君視之東首加朝服拖紳君命召不俟駕行矣又曰拜下禮也今拜乎上泰也𨿽違眾吾從下凡此皆所謂事君之禮也

禮記將適公所宿齋戒居外寢沐浴史進象笏書思對命旣服習容觀玉聲乃出揖私朝煇如也登車則有光矣

玉藻○左氏晉靈公不君趙宣子驟諫公患之使鉏麑賊之晨往寢門辟矣盛服將朝尙早坐而假寐麑退嘆而言曰不忘恭敬民之主也賊民之主不忠棄君之命不信有一於此不如死也觸槐而死○此將朝之禮

儀禮始見於君執摯至下容彌蹙

鄭氏曰促恭慤貌○此始見之禮

禮記大夫出入君門由闑右

鄭氏曰臣統於君此出入君門之禮

君命召𨿽賤人大夫士必自禦之

鄭氏曰禦當爲迓迓迎也君𨿽使賤人來必自出迎之尊君命也

君命召無諾

孟子曰孔子當仕有官職而以其官召之也

凡君召以三節二節以走一節以趨

鄭氏曰節所以明信輔君命使使召臣急則持二緩則持一○玉藻○此趍召之禮

君若賜之爵則越席再拜稽首受登席祭之飲卒爵而俟君卒爵然後授虛爵君子之飲酒也受一爵而色灑如也

鄭氏曰灑如肅敬貌

二爵而言言斯禮已

言言和敬貌

三爵而油油以退

油油說敬貌禮飲過三爵則敬殺可以去矣○玉藻○此侍燕之禮

若君賜之食則君祭先飯偏嘗膳飲而俟君命之食然後食

鄭氏曰君祭先飯食其祭食臣先飯示爲君嘗食也此謂君與之禮食膳謂進庶羞旣嘗庶羞則飲俟君之徧嘗也

若有將食者則俟君之食然後食

將食猶進食謂膳宰也膳宰進食則臣不嘗食周禮云膳夫授祭品嘗食王乃食○士相見禮○此侍食之禮

賜果於君前其有核者懷其核

鄭氏曰嫌棄尊者物也

君賜車馬乘以拜賜衣服服以拜賜

敬君惠也○玉藻○此受賜之禮

凡爲君使者已受命君言不宿於家

鄭氏曰急君命也言謂有故所問也

若使人於君所則必朝服而命之使者反則必下堂而受命

鄭氏曰此臣有所告請於其君也○曲禮下同○此受命請命之禮

執天子之器則上衡諸侯則平衡

鄭氏曰謂髙於心彌敬也此衡謂與心平

凡執主器執輕如不克執主器操幣圭璧則尙左手行不舉足車輪曳踵

克勝也重愼之也尙左手尊左也車輪謂行不絕地

立則磬折垂佩主佩倚則臣佩垂主佩垂則臣佩委君臣俛仰之節倚謂附於身小俛則垂大俛則垂於地○此執器俛仰之體

大夫士下公門式路馬以足蹙路馬有誅齒路馬有誅鄭氏曰廣敬也○衛靈公與夫人夜坐聞車聲轔轔至闕而止過闕復有聲公問夫人曰知此爲誰夫人曰此蘧伯玉也公曰何以知之夫人曰妾聞禮下公門式路馬所以廣敬也夫忠臣孝子不爲昭昭信節不爲冥冥惰行蘧伯玉衛之賢大夫也仁而有智敬於事上此其人必不以闇昧廢禮是以知之公使人視之果伯玉也○以上皆言事君之禮傳記所載不止於此姑志其略云

子曰君子之事君也進思盡忠退思補過將順其美匡救其惡故上下能相親

子路問事君子曰勿欺也而犯之

朱子曰犯謂犯顏諫爭○範氏曰犯非子路之所難也而以不欺爲難故夫子教以先勿欺而後犯○南軒曰盡誠而不欺犯顏而納忠事君之義大要盡是矣然勿欺其本也勿欺矣則誠信充積一不得已有時而犯之則有以感動也若忠信有所不足則於事君之道爲未盡而徒以犯顏爲事亦鮮味矣如內交要譽惡其聲之類一毫之萌皆爲欺也以子路之剛彊懼其果於犯也故告之以勿欺爲主○黃氏曰僞言不直謂之欺直言無隠謂之犯欺與犯正相反夫子之告子路乃是一戒一勸兩面平說之辭若反覆以觀則能勿欺而不能犯則未免有回護之失能犯矣而不能勿欺則未免有矯飾之病此又不可以不戒也

季子然問仲由冉求可謂大臣與子曰吾以子爲異之問曽由與求之問所謂大臣者以道事君不可則止今由與求也可謂具臣矣曰然則從之者與子曰弒父與君亦不從也

朱子曰以道事君者不從君之欲不可則止者必行已之志○南軒曰大臣不枉道以狥人其不合則有去而已由求爲季氏之臣坐觀其失而不能去直屍祿備數而已故曰具臣然則從之者與季氏意其不能止則當無不從也方是時季氏無君之心已著矣謂弒父與君亦不從者非惟言由求所長抑可使之聞而懼也或曰此何必由求而後能之曽不知順從之臣其始也惟利害之是狥而已履霜堅冰之不戒馴習蹉跌以至於從人而弒君父者多矣如荀彧劉穆之之徒其始從曹操劉裕之時亦豈遂欲弒父與君哉惟其漸浸順長而勢卒至此耳

子曰鄙夫可與事君也與哉其未得之也患得之旣得之患失之

何氏曰患得之謂患不能得之

茍患失之無所不至矣

小則吮疽防痔大則弒父與君皆生於患失而已○胡氏曰許昌靳裁之有言曰士之品大槪有三志於道徳者功名不足以累其心志於功名者富貴不足以累其心志於富貴而已矣則亦無所不至矣志於富貴卽孔子所謂鄙夫也○南軒曰患得患失者以得失爲事也患得者患無以得之也惟其有是心故旣得則患失矣其患失之心乃患得之心也若是則幾可以勿失者皆在所必爲而亦何所不至哉自古亂臣賊子其初亦豈敢遽有簒弒之萌惟其患失之心蹉跌至此故夫未得則患得旣得則患失患失則無所不至履霜堅冰馴致其道也然則患得患失之萌是乃弒父與君之原也聖人謂爲鄙夫者蓋區區惟己私之狥不亦鄙乎○按眉山蘇氏曰李斯憂蒙恬之奪其權則立二世以亡秦盧懼李懷光之數其惡則誤徳宗以再亂其心本生於患失其禍乃至於喪邦乃知聖人之言良不爲過亦名論也

晉丕鄭曰事君者從其義不阿其惑

國語曰晉獻公將黜太子申生而立奚齊裏克丕鄭荀息相見裏克曰夫史蘇之言將及矣其若之何荀息曰吾聞事君者竭力以役事不聞違命君立臣從何貳之有丕鄭曰吾聞云云必立太子裏克曰我不識義亦不阿惑吾其靜也三大夫乃別○愚按三大夫所見不同惟丕鄭之言大臣之言也而荀息一於阿惑裏克一於中立遂成新城之禍惜哉方裏克許驪姬以中立丕鄭曰惜也不如曰不信以疏之亦固太子以擕之多爲之故以變其志志少疏乃可間也今子曰中立況固其謀彼有成矣難以得間未幾卒如其言亦可謂善謀矣鄭又云事君者君爲我心制不在我亦名言也鄭在晉𨿽不得爲賢大夫而其言有可法者故錄之

晏子曰君所謂可而有否焉臣獻其否以成其可君所謂否而有可焉臣獻其可以去其否是以政平而不幹民無爭心

左氏傳齊景公至自田晏子侍子猶馳而造焉公曰惟據與我和夫晏子對曰據亦同也焉得爲和公曰和與同異乎對曰異和如羮焉水火醯醢鹽梅以烹魚肉燀之以薪宰夫和之齊之以味濟其不及以泄其過君子食之以平其心君臣亦然云云故詩曰亦有和羮旣戒旣平騣嘏無言時靡有爭今據不然君所謂可據亦曰可君所謂否據亦曰否若以水濟水誰能食之若琴瑟之専一誰能聴之同之不可也如是

禮記曰爲人臣者有諫而無訕有亡而無疾頌而無讇諫而無驕

鄭氏曰亡去也疾惡也頌謂將順其美驕謂言行謀從恃知而慢○愚謂無驕者不防其君之美以驕其心也鄭說恐非

怠則張而相之廢則埽而更之謂之社稷之役

廢政教壊亂無可因也役爲也○少儀

爲人臣之禮不顯諫

鄭氏曰謂明言其君之惡不幾防也

三諫而不聴則逃之

君臣有義則合無義則去○愚按不顯諫與事父母幾諫之義同當參玩也○曲禮○豫章黃氏詩曰誰云君臣難是亦父子間大雅稱補衮不言能犯顏此意宜深味也

子云善則稱君過則稱己則民作忠君陳曰爾有嘉謀嘉猷入告爾後於內女乃順之於外曰此謀此猷惟我後之徳於乎是惟良顯哉○坊記

子曰事君欲諫不欲陳

鄭氏曰謂陳其過於外也

詩云心乎愛矣瑕不謂矣中心蔵之何日忘之

瑕之言胡也謂猶告也○表記

景子曰內則父子外則君臣人之大倫也父子主恩君臣主敬醜見王之敬子也未見所以敬王也曰惡是何言也齊人無以仁義與王言者豈以仁義爲不美也其心曰是何足與言仁義也云爾則不敬莫大乎是我非堯舜之道不敢以陳於王前故齊人莫如我敬王也朱子曰景丑所言敬之小者也孟子所言敬之大者也

孟子事君無義進退無禮言則非先王之道者猶沓沓也故曰責難於君謂之恭陳善閉邪謂之敬吾君不能謂之賊

範氏曰人臣以難事責於君使其君爲堯舜之君者尊君之大也開陳善道以禁閉君之邪心惟恐其君或陷於有過之地者敬君之至也謂其君不能行善道而不以告者賊害其君之甚也○南軒曰責難於君者以先王事業望其君不敢以君爲難也

孟子曰人不足與適也政不足間也惟大人爲能格君心之非君仁莫不仁君義莫不義君正莫不正一正君而國定矣

朱子曰言人君用人之非不足過讁行政之失不足非間惟有大人之徳則能格其君心之不正以歸於正而國無不治矣大人者大徳之人正已而物正者也○程子曰天下之治亂系乎人君之仁不仁耳心之非卽害於政不待乎發之於外昔者孟子三見齊王而不言事曰我先攻其邪心心旣正然後天下之事可得而理也夫政事之失用人之非智者能更之直者能諫之然非心存焉則事事而更之後復有其事將不勝其更矣人人而去之後復用其人將不勝其去矣是以輔相之軄必在乎格君心之非然後無所不正而欲格君心之非者非有大人之徳則亦莫之能也○南軒曰格之爲言感通至到也書曰格於上帝蓋君心之非不可以气力勝必也感通至到而使之自消靡焉所謂格也蓋積其誠意一動靜一語默無非格之之道也若心非未格則𨿽責其人才更其政事幸其見聴而肯攺易他日之所用所行亦未必是也何者其源不正不可勝救也心非旣格則人才政事皆將源源而日新矣然而格君之業非大人則不能若在已之非猶有未之能覺者而將何以盡夫感通之道哉後世道學不明論治者不過及於人才政事而已孰知其本在於君心而格君之本乃在於吾心乎

魯欲使愼子爲將軍孟子曰不教民而用之謂之殃民殃民者不容於堯舜之世一戰勝齊遂有南陽然且不可愼子勃然不悅曰此則滑釐所不識也曰吾明告子天子之地方千里不千里不足以待諸侯諸侯之地方百里不百里不足以守宗廟之典籍周公之封於魯爲方百里也地非不足而儉於百里太公之封於齊也亦爲方百里也地非不足也而儉於百里今魯方百里者五子以爲有王者作則魯在所損乎在所益乎徒取諸彼以與此然且仁者不爲況於殺人以求之乎君子之事君也務引其君於當道志於仁而已

朱子曰當道謂事合於理志仁謂心在於仁

孟子曰今之事君者曰我能爲君辟土地充府庫今之所謂良臣古之所謂民賊也君不鄕道不志於仁而求富之是富桀也我能爲君約與國戰必克今之所謂良臣古之所謂民賊也君不鄕道不志於仁而求爲之彊戰是輔桀也由今之道無變今之俗𨿽與之天下不能一朝居也

南軒曰此章大抵與前章意同戰國之臣所以事君者徒以能富國彊兵爲急而其君亦固以此爲臣之忠於我而孟子以爲民賊何哉蓋君不鄕道不志於仁而但欲之爲富彊之計則君益以驕肆而民益以憔悴是上成君之惡而下絕民之命也當時諸侯乃以民賊爲良臣豈不痛哉孟子之言曰由今之道無變今之俗𨿽與之天下不能一朝居此聖賢拔本塞源之道今之道功利之道也今之俗功利之俗也由是道不變其俗本源旣差縱使其間節目之善亦終無以相逺也故必以不由其道爲先不由其道則由仁義之道矣由仁義之道變而爲仁義之俗然後名正言順而事可成也所謂不能一朝居者功利旣勝人紀墮喪𨿽得天下何以維持主守之乎故功愈就而害愈深利愈大而禍愈速富國彊兵之說至於秦可謂獲其利矣然自始皇初並天下固已在絕滅之中人心內離豈復爲秦之臣也哉孟子謂𨿽與天下不能一朝居者寧不信乎知此義然後可以謀人之國矣

孟子謂蚔鼃曰子之辭靈丘而請士師似也爲其可以言也今旣數月矣未可以言與蚔鼃諫於王而不用致爲臣而去齊人曰所以爲蚔鼃則善矣所以自爲則吾不知也公都子以告曰吾聞之也有官守者不得其職則去有言責者不得其言則去我無官守我無言責也則吾進退豈不綽綽然有餘裕哉

朱子曰官守以官爲守者言責以言爲責者孟子居賓師之位未嘗受祿故其進退之際寛裕如此○尹氏曰進退久速各當於理而已

齊宣王問卿孟子曰王何卿之問也王曰卿不同乎曰不同有貴戚之卿有異姓之卿王曰請問貴戚之卿曰君有大過則諫反復之而不聴則易位王勃然變乎色曰王勿異也王問臣臣不敢不以正對王色定然後請問異姓之卿曰君有過則諫反復之而不聴則去朱子曰大過謂足以亡其國者易位易君之位更立親戚之賢者蓋與君有親親之恩無可去之義以宗廟爲重不忍坐視其亡故不得已而至於此若異姓不合則可去蓋君臣以義合故也○此章言大臣之義親疎不同守經行權各有其分貴戚之卿小過非不諫也但必大過而不聴乃可易位異姓之卿大過非不諫也𨿽小過而不聴已可去矣然三仁貴戚不能行之於紂而霍光異姓乃能行之於昌邑此又委任權力之不同不可以執一論也○南軒曰非謂貴戚之卿諫君反復而不從便可以易位蓋極其理而言之有可以易位之道所謂以正對也或謂斯言不亦過乎蓋對宣王之問不如是無以深警其心也○愚按貴戚易位之說非後世之所得行君有大過惟當反復極言如屈平劉向之爲爾平諫懷疾聴𨿽放流睠顧楚國系心懷王不忘欲反冀幸君之一悟俗之一攺也其存君興國而欲反覆之一篇之中三致意焉至無可柰何而後已可謂忠矣然忿而沈淵則過也致堂胡氏嘗論之曰世謂屈原劉向皆同姓之臣忠言著於當時文采表於後世未易以優劣判以愚觀之向蓋優於原也向歷事三帝前經恭顯擅朝後值王鳯顓政殺戮忠諫之時上則正言譏刺懇懇納忠下則官𨿽不遷禍亦不及豈非徳信有孚周身無闕故邪原則偏介悻直掲掲然眾邪之中上忤君心下取眾疾昧於不可則止之道怨刺彊聒無所容身懷沙赴流智斯下矣胡氏之論向甚當然於平則貶之太過必如朱子曰原之爲人其志行𨿽或過於中庸而不可以爲法然皆出於忠君愛國之誠心然後爲當其實爾又同姓之卿𨿽無可去之義若其君有大惡而不可諫易位之事又不得行宗社將危豈容坐待則防子去之亦有明義存焉其惡𨿽未如紂然非可事之君義不當食其祿則魯之叔肸可以爲法春秋宣十有七年公弟叔肸卒谷梁傳曰叔肸賢之也其賢之何也宣弒而非之也非之則胡爲不去也曰兄弟也何去而之與之財則曰我足矣織屨而食終身不食宣公之食春秋貴之因時制義初無定法也○又按孟子反覆二字最宜親體前世人臣因有見君之過失姑一言以塞責者曰吾亦嘗諫之云爾而不從非吾責也此其用心旣欲茍全爵位又欲厭塞公言張華之所以見屈於張林而不能自免也必反覆而諫諫而不從則去此人臣之正法孟子之言胡可易哉

孟子去齊尹士語人曰不識王之不可以爲湯武則是不明也識其不可然且至則是幹澤也千里而見王不遇故去三宿而後出晝是何濡滯也士則玆不悅髙子以告曰夫尹士惡知予哉千里而見王是予所欲也不遇故去豈予所欲哉予不得已也予三宿而後出晝於予心猶以爲速王庶幾攺之王如攺諸則必反予夫出晝而王不予追也予然後浩然有歸志予𨿽然豈捨王哉王猶足用爲善王如用予則豈徒齊民安天下之民舉安王庶幾攺之予日望之

朱子曰浩然如水之流不止也楊氏曰齊王天資朴實如好勇好貨好色好世俗之樂皆以直告而不隠故足以爲善若乃其心不善而謬爲大言以欺人是人終不可與入堯舜之道矣

予豈若是小丈夫然哉諫於其君而不受則怒悻悻然見於其面去則窮日之力而後宿哉尹士聞之曰士誠小人也

此章見聖賢行道濟時汲汲之本心愛君澤民惓惓之餘意李氏曰於此見君子憂則違之之情而荷蕢者所以爲果也○孟子曰予日望之孟子非不知道之行否有命而拳拳不已者吉凶與民同患之心也學者所宜反覆詳味之若夫諫而不用則怒悻悻然見於其面去則窮日之力則是私意之所發其諫也固無未言之感而其去也豈復有忠厚之气哉

考槃刺鄭莊公不能繼先公之業使賢者之退窮處考槃在澗碩人之寛獨寐寤言永矢弗諼

毛氏曰考成槃樂也程氏曰賢者之退窮處澗谷間𨿽徳體寛裕而心在朝廷寤寐不能忘懷深念其不得以善道告君故陳其由也○楊氏曰矢如臯陶矢厥謨之矢自陳其不能忘君

考槃在阿碩人之薖獨寐寤歌永矢弗過

毛氏曰阿薖寛大貌○楊氏曰自陳不得過君之朝

考槃在陸碩人之軸獨寐寤宿永矢弗告

蘇氏曰軸槃桓不行從容自廣之謂也張子曰考槃之詩永矢弗過弗告解以永不復告君過豈是賢者之言○楊氏曰考槃云云說者曰誓不過君之朝非也昔有以問常立者立曰古之人蓋有視其君如冦讎者此尢害理𨿽其時君使賢者退而窮處爲可罪夫茍一日有悔過遷善之心復以用我我必復立其朝何終不過之有○鄭介夫說略同

羔裘大夫以道夫其君也國小而迫君不用道好潔其衣服逍遙遊燕而不能自彊於政治故作是詩也鄭氏曰以道去其君者三諫不從待放於郊得玦乃去○孔氏曰公羊傳云大夫已去三年待放範寧以爲君賜之環則還賜之玦則往故荀卿云召人以環絕人以玦

羔裘逍遙狐裘以朝豈不爾思勞心忉忉

毛氏曰羔裘以逰燕狐裘以適朝○範氏曰急於遊燕而怠於政治此賢人所以去也夫忠臣之事君言不用而去之不得已也其心豈捨君哉故曰云云

羔裘翺翔狐裘在堂豈不爾思我心憂傷

鄭氏曰翺翔猶逍遙也

羔裘如膏日出有曜豈不爾思中心是悼

朱子曰羔裘色潤澤如脂膏所漬日色照之則有光耀○檜風又鄭風狡童之詩曰彼狡童兮不與我言兮維子之故使我不能餐兮彼狡童兮不與我食兮維子之故使我不能息兮昭公之昏淫國人以狡童目之其不君可知矣不與我食其疏棄賢者又可知矣賢者猶憂之念之至於不能食息況於猶足爲善者乎○又樂毅曰古之君子交絕不出惡聲忠臣去國不顯其名○劉向曰忠臣𨿽在畎畆猶不忘君惓惓之義也其言皆忠厚可法故附以上言事君之道與夫言不行而去去而不忘其君者皆人臣所當知也

栢舟言仁而不遇也衛頃公之時仁人不遇小人在側鄭氏曰不遇者君不受己之志也○張氏曰不遇非不達也不受其志也

泛彼栢舟亦泛其流耿耿不寐如有隠憂防我無酒以敖以遊

毛氏曰興也泛泛流貌栢木宜爲舟耿耿猶儆儆也隠痛也非我無酒可以敖遊忘懷也

我心匪鑑不可以茹亦有兄弟不可以據薄言往愬逢彼之怒

毛氏曰茹度也○長樂王氏曰責我心之如鑑必能度形猶責周公必知管蔡之叛而不使之責孟子必識齊王之不可爲湯武而不應其聘○朱氏曰鑑能度物而我不能但以兄弟宜可據依而不知其不可也故或往愬焉而反逢其怒耳○範氏曰此公族之臣也故僚類皆兄弟

我心匪石不可轉也我心匪席不可捲也威儀棣棣不可選也

毛氏曰石𨿽堅尙可轉席𨿽平尙可捲棣棣富而閒習也○歐陽氏曰其意謂石席可轉捲我匪石席故不可轉捲也○呂氏曰不可選也言威儀閒習自有常度不可選擇以避禍也翟方進謂馮參君侯以王舅見廢不得在公卿位今五侯至尊貴也與之並列宜少詘節卑體視有所宗而君侯盛修容貌以威嚴加之此非所以下五侯而自益者也參性好禮儀不攺其常操

憂心悄悄慍於羣小覯閔旣多受侮不少靜言思之寤辟有摽

毛氏曰悄悄憂貌慍怒也閔病也靜安也辟拊心也摽拊心貌○歐陽氏曰慍於羣小羣小慍仁人也○王氏曰國亂而君昏則小人眾而君子獨君子憂而小人樂君子之憂者憂其國而已憂其國則與小人異趣其爲小人所慍固其理也故曰憂心悄悄慍於羣小小人得志則爲防誣以病君子君子旣病矣則又從而侮之故曰覯閔旣多受侮不少其曰旣多不少者以著小人之眾也

日居月諸胡疊而防心之憂矣如匪澣衣靜言思之不能奮飛

孔氏曰居諸者語助也檀弓云何居注云居語助也歐陽氏曰日居月諸胡疊而防者謂仁人傷衛日往月來而漸防爾猶言日朘月削也○範氏曰如匪澣衣者中垢而不濯也不能奮飛者郁陶無所發也○鄭氏曰臣不遇於君猶不忍去厚之至也

北門刺仕之不得志也言衛之忠臣不得其志爾楊氏曰忠信重祿所以勸士也衛之忠臣至於窶貧莫知其艱則無勸士之道仕之所以不得志也先王視臣如手足豈有以事惇遺之而不知其艱哉然不擇事而安之無懟憾之辭知其無可柰何而歸之於天所以爲忠臣也張氏曰此詩忠臣所自作也

出自北門憂心慇慇終寠且貧莫知我艱已焉哉天實爲之謂之何哉

爾雅曰慇慇憂也○李氏曰爾雅云窶貧也兼言之以見其貧之甚也○張氏曰出自北門是防息偶出北門因有此言也○朱氏曰衛之忠臣不得其志因行出北門而有所感心爲之憂慇慇然蓋出北門背明向陰亦處亂世事暗君之比也鄭氏曰詩人事君無二志自決歸之於天

王事適我政事一埤益我我入自外室人交徧讁我已焉哉天實爲之謂之何哉

鄭氏曰王事國有王命役使之事○蘇氏曰政事國之政事○毛氏曰適之埤厚也讁責也○朱氏曰王事旣適我矣政事又一埤益我其勞如此而窶貧之甚室人無以自安而交徧讁我則其困於內外極矣

王事惇我政事一埤遺我我入自外室人交徧摧我已焉哉天實爲之謂之何哉

韓詩云惇迫也毛氏曰遺加也摧沮也○以上二詩一則不見遇於君困於羣小而不忍捨去一則不得志於時窘於貧窶而安之若命皆人臣所宜知然栢舟同姓之臣故所處如此

曾子曰可以托六尺之孤可以寄百里之命臨大節而不可奪也君子人與君子人也

朱子曰其才可輔幼君攝國政其節至於死生之際而不可奪可謂君子矣與疑詞也決詞設爲問答所以深著其必然也程子曰節操如是可謂君子矣問云云本是兼才節說然要卻在節操曰不然三句都是一般說須是才節兼全方謂之君子若無其才而徒有其節𨿽死何益如受人托孤之責我𨿽無欺孤之心卻爲他人所欺卽是我不能受人之托受人百里之命我𨿽無竊命之心卻爲他人所竊亦是我不能受人之寄矣徒能守節不能了事只是枉死濟得甚事如晉荀息是也所謂君子者豈是拱手端坐無所能爲之人耶故伊川說君子者才徳出眾之名孔子曰君子不器旣曰君子須是事事理會得方可若但有節無才亦喚作好人只是不濟得事爾○問此三句如霍光當得否曰霍光亦當得上二句如許後事大節已奪矣譬如有猷有爲有守托孤寄命是有猷有爲臨大節而不可奪是有守霍光𨿽有猷有爲只是無所守○聖人言語渾全溫厚曾子便恁地剛勁有孟子气象卽此語可見也

晉荀息曰臣竭其股肱之力加之以忠貞其濟君之靈也不濟則以死繼之

國語晉獻公立奚齊爲太子使荀息傅之公疾召之曰以是藐諸孤辱在大夫其若之何稽首而對曰云云公曰何謂忠貞對曰公家之利知無不爲忠也送往事居耦俱無猜貞也公卒裏克丕鄭以三公子之徒作亂將殺奚齊先告荀息曰三怨將作秦晉輔之子將何如荀息曰將死之裏克曰君殺正而立不正廢長而立幼如之何荀息曰吾與先君言矣不可以貳能欲復言而愛身乎𨿽無益也將焉辟之裏克殺奚齊荀息立公子卓克又殺之荀息死之息可謂不食言矣○按荀息阿獻公之惑而立奚齊不得爲忠然其言有可取者使當申生將廢之時而能引義力爭未必不見從不從而死則於義得矣不死於申生而死於奚齊其何謂耶故司馬文正公嘗論之以爲左氏之志所以貶荀息而非襃也今特以其言之善而錄之亦因以爲戒也

狐突曰子之能仕父教之忠古之制也策名委質貳乃辟也

杜氏曰質音贄各書於所書之冊屈膝而事之則不可以貳辟罪也

今臣之子名在重耳有年數矣若又召之教之貳也父教子貳何以事君

左氏晉懷公命無從亡人期期而不至無赦狐突之子毛及偃久從重耳在秦弗召懷公執狐突曰子來則免對曰云云刑之不濫君之明也臣之願也淫刑以逞誰則無罪臣聞命矣乃殺之

解揚曰君能制命爲義臣能承命爲信信載義而行之爲利謀不失利以衛社稷民之主也義無二信信無二命君之賂臣不知命也受命以出有死無霣又可賂乎臣之許君以成命也死而成命臣之祿也寡君有信臣下臣獲考死又何求

杜氏曰欲爲義者不行兩信欲行信者不受二命考成也○左氏楚子圍宋晉使解揚如宋使無降楚曰晉師悉起將至矣鄭人囚而獻諸楚楚子厚賂之使反其言不許三而許之登諸樓車使呼宋人而告之遂致其君命楚子將殺之使與之言曰爾旣許不糓而反之何故非我無信汝則棄之速卽爾刑對曰云云楚子捨之以歸○按漢景帝時吳楚反漢使路中大夫告梁使勿下爲吳所得誘之使反其言路大夫陽許之卒致其君命與解揚事略同然揚獲免而大夫死亦無愧於人臣之義矣史失其名惜哉

箴尹曰君天也天可逃乎

左氏傳宣三年楚滅若敖氏箴尹克黃使於齊還及宋聞亂其人曰不可以入矣箴尹曰棄君之命獨誰受之云云遂歸復命而自拘於司敗王思子文之治楚國也曰子文無後何以勸善使復其位攺命曰生按鬭椒作亂楚滅其族箴尹克黃子文之孫鬭椒之族也人臣不幸而遭此則如箴尹之所處者得之矣又以君爲天始見於此故錄之

齊王蠋曰忠臣不事二君烈女不更二夫

史記樂毅破齊聞晝邑人王蠋賢令軍中環邑三十里無入使人請蠋蠋謝不往燕人曰不來吾且屠晝邑蠋曰云云齊王不用吾諫故退而耕於野國破君亡吾不能存而又欲劫之以兵吾與其不義以生不若死遂經其頸於樹枝自奮絕脰而死齊人聞之曰王蠋布衣也義不北面於燕況在位食祿者乎乃相聚如莒求諸子立爲襄王

肥義曰貞臣也難至而節見忠臣也累至而行明史記趙武靈王愛少子何二十七年大朝於東宮傳國立子何爲王肥義爲相國傅王武靈王自號爲主父封長子章爲代安陽君章素侈心不服其弟立主父又使田不禮相章也李兌謂肥義曰公子章黨眾而欲大田不禮忍殺而驕二人相得必有陰謀夫小人有欲輕慮淺謀徒見其利而不顧其害同類相推俱入禍門以吾觀之必不久矣子任重而勢大亂之所始禍之所集也子必先患仁者愛物而智者避禍於未形不仁不智何以爲國子奚不稱疾毋出傳政於公子成毋爲怨府毋爲禍梯肥義曰不可昔者主父以王屬義也曰毋變而度毋異而慮堅守一心以沒而世義再拜受命而借之今畏不禮之難而忘吾借變孰大焉進受嚴命退而不全負孰大焉變負之臣不容於刑諺曰死者復生生者不愧吾言已在前矣吾欲全吾言安得全吾身且夫云云子則有賜而忠我矣𨿽然吾有語在前者也終不敢失李兌曰諾子勉之矣吾見子止今年矣涕泣而出李兌數見公子成以備田不禮之事異日肥義謂信期曰公子與田不禮甚可憂也其於義也聲善而實惡此爲人也不子不臣吾聞之也姦臣在朝國之殘也防臣在中主之蠧也此人貪而欲大內得主而外爲暴矯令爲慢以擅一旦之命不難爲也禍且逮國今吾憂之夜而忘寐饑而忘食盜賊退入不可不備自今以來若有召王者必見吾而我將先以身當之無故而王乃可入信期曰善哉四年朝羣臣安陽君亦以朝主父令王聴朝而自從旁觀窺羣臣宗室之禮見其長子章傫然反北面爲臣心憐之欲分趙而王章於代計未決而輟主父及王逰沙丘異宮公子章卽以其徒與田不禮作亂詐以主父令召王肥義先入殺之髙信卽與王戰公子成與李兌自國至乃起四邑之兵入距難殺公子章及田不禮滅其賊黨以定王室按肥義不忍背君命而全其身可謂忠矣然知田不禮之必亂不能預爲之備而止患於未形僅能以身當其難而已使無公子成李兌入而討賊則惠文王必死於亂義𨿽忠其何益乎然其言有可法者故並錄其事以爲戒是亦前章取荀息之義也李兌有知幾之智又有定亂之材其過肥義逺矣然沙丘之圍並及主父而弒之是自陷於亂臣賊子之域也仁與智果安在乎士大夫不幸受任於危難之時必有狥國之忠而輔之以弭亂之謀然後可不然則是一肥義而已矣嗚呼難哉

爰盎曰社稷臣主在與在主亡與亡

漢爰盎傳絳侯爲相朝罷趨出意甚得盎進曰丞相何如人也文帝曰社稷臣盎曰所謂功臣非社稷臣也云云方諸呂用事劉氏不絕如帶是時絳侯爲太尉本兵柄不能正呂后崩大臣共誅諸呂遇會其成功所謂功臣非社稷臣○按盎此言本以傾絳侯耳然所謂主在與在主亡與亡則名論也故錄之○以上皆言事君之節

子防曰事君數斯辱矣朋友數斯疏矣

程子曰數煩數也胡氏曰事君諫不行則當去導友善不納則當止至於瀆則言者煩聴者厭矣是以求榮而反辱求親而反防也○範氏曰君臣朋友皆以義合故其事同

子曰事君敬其事而後其食

朱子曰後與後獲之後同食祿也君子之食也有官守者修其職有言責者盡其忠皆以敬吾之事而已不可先有求祿之心也○南軒曰事君者主於敬其事而已後其食猶後獲之意然則爲貧而仕則柰何孔子嘗爲委吏矣亦曰會計當而已矣蓋亦以敬其事爲主也若曰爲貧而仕食焉而已遑卹其事則失其義矣

子曰事君愼始而敬終

鄭氏曰輕交易絕君子所取○表記

子曰不以舜之所以事堯者事君不敬其君者也全文見前仁篇

文中子房齡問事君之道子曰無私又問正主庇民之道曰先遺其身夫能遺其身然後無私無私然後能至公至公然後以天下爲心矣文中子曰不以伊尹周公之道康其國非大臣也不以霍光諸葛亮之心事其君者皆具臣也

程子曰爲臣之道當含晦其章美有善則歸之於君乃可常而得正上無忌惡之心下得恭順之道也

易坤六三傳

世儒有論魯祀周公以天子禮樂以爲周公能爲人臣不能爲之功則可用人臣不得用之禮樂是不知人臣之道也夫居周公之位則爲周公之事由其位而能爲者皆所當爲也周公乃盡其軄耳

師九二傳

臣之於君竭其忠誠致其才力乃顯比其君之道也用之與否在君而已不可阿防逢迎求其比已

比九五傳

當君道方否之時處逼近之地所惡在居功取忌而已若能使動必出於君命威柄一歸於上則無咎而其志行可以濟時之否矣

否九四傳

爲臣之道當使恩威一出於上眾心皆隨於君若人心從已危疑之道也居此地者柰何惟孚誠積於中動爲合於道以明哲處之則又何咎

隨九四傳

大臣之任上畜止人君邪心下畜止天下之惡人人之惡止於初則易旣盛而後禁則扞格而難勝故上之惡旣甚則𨿽聖人救之不能免違拂下之惡旣甚則𨿽聖人治之不能免刑戮莫若止之於初如童牛加梏則元吉也

大畜六四傳

以人臣而當重任必常懷危厲則吉如伊尹周公何嘗不憂勤兢畏故得終吉

頤上九傳

以剛彊之臣事柔弱之君當內存至誠不假文飾於外故曰利用禴謂尙誠敬也上下之交不以誠其能久乎萃六二傳

夫君子之事上也不得其心則盡其至誠以感發其志意而已茍誠意能動則昏蒙可開也柔弱可輔也𨿽不正可正也古人之事庸君常主而克行其道者己之誠意上達而君見信之篤耳管仲之相桓公孔明之輔後主是也

丰六二傳

大臣當險難之時惟至誠見信於君其交固而不可解又能開明君心則可保無咎矣夫欲上之篤信惟當盡其質實而已多儀而尙飾莫如燕享之禮故以燕享諭之言當不尙浮飾惟以質實所用一樽之酒二簋之食復以瓦缶爲器質之至也其質實如此又須納約自牖納約謂進結於君之道牖開通之義室之暗也故設牖所以通明自牖言自通明之處以況君心所明處詩雲天之牖民毛公訓牖爲道亦開通之謂人臣以忠信善道結於君心必自其所明處乃能入也人心有所蔽有所通所蔽者暗處也所通者明處也當就其明處而告之求信則易也且如君心蔽於荒樂惟其蔽也故爾𨿽力抵其荒樂之非如不省何必於所不蔽之事推而及之則能悟其心矣自古能諫其君者未有不因其所明者也故訐直彊勁者率多取忤而溫厚明辧者其說多行如漢祖愛戚姬將易太子是其所蔽也羣臣爭之者眾矣嫡庶之義長幼之序非不明也如其蔽而不察何四老者髙祖素知其賢而重之此其不蔽之明心也故因其所明而及其事則悟之如反手且四老人之力孰與周昌叔孫通然而不從彼而從此者由攻其所蔽與就其明之異耳坎六四傳

當睽之時君心未合賢臣在下竭力盡誠期使之信合而已至誠以感動之盡力以扶持之明義理以致其知杜蔽惑以誠其意如是宛轉以求其合也遇非枉道迎逄也巷非邪僻曲徑也故曰未失道也

暌九二傳○又按南軒答人書曰來諭謂事最忌激觸然所謂激觸者要當平心易气審處其理期於中節而已若欲遷就回互於當然而不然枉尋而以求直尺而曰吾所畏者激觸也無乃終墮於姦邪之域人欲愈肆而天理愈滅歟觀伊川解遇主於巷一爻意極明切後人不知乃以己私窺聖人之意其失大矣

人臣之義當以王陵爲正

以上亦言事君之道每條各發一義皆人臣所當知也

孟子曰有事君人者事是君則爲容悅者也

朱子曰阿狥以爲容逢迎以爲悅此鄙夫之事妾婦之道也

有安社稷臣者以安社稷爲悅者也

言大臣之計安社稷如小人之務悅其君眷眷於此而不忘也

有天民者達可行於天下而後行之者也

民者無位之稱以其全盡天理乃天之民故謂之天民必其道可行於天下然後行之不然則寧沒世不見知而不悔不肯小用其道以狥於人也張子曰必功覆斯民然後出如伊呂之徒

有大人者正已而物正者也

大人徳盛而上下化之所謂見龍在田天下文明者此章言人品不同略有四等容悅佞臣不足言安社稷則忠矣然猶一國之士也天民則非一國之士也然猶有意也惟其所在則物無不化惟聖者能之南軒曰以事是君爲容悅者慕爵祿而從君者也以安社稷爲悅者則志存乎功業者也與爲容悅者固有間矣然未及乎道義者蓋志存乎功業則茍可就其功業而遂其志則亦所屑爲矣古之人惟守道明義而已故𨿽有蓋世之功業在前可爲而在我者有一毫未安則不敢徇也蓋功業一時之事而良心萬世之彛故也所謂天民者必明見夫達而其道可行於天下而後行之蓋其所主在道而非必於行也謂之天民者言能全夫天生此民之理也天之生民也其理無不具而人之虧欠者多矣故程子謂天民爲能踐形者也以其在下而未達故謂之民大人者卽天民之得時得位者也若伊尹之在莘野則爲天民出而佐商則爲大人也正已而物正者已正而物自正也秦漢而下其間號爲賢臣者極於以安社稷爲悅而已語夫天民之事業則鮮矣

荀子有態臣者有簒臣者有功臣者有聖臣者內不足使一民外不足使距難百姓不親諸侯不信然而巧敏佞說善取寵乎上是態臣者也

楊氏曰以佞媚爲容態

上不忠乎君下善取譽乎民不卹公道通義朋黨比周以環主圗私爲務是簒臣者也

環主環繞其主不使賢臣得用圗謀也簒臣者簒奪其君政也

內足使一民外足使距難民信之士信之上忠乎君下愛百姓而不倦是功臣者也上則能尊君下則能愛民政令教化形下如影應卒遇變齊給如響推類接譽以待無方曲成制象是聖臣者也

此明應卒遇變之意無方無常也推其比類接其聲譽言見其本而知其未也待之無常謂不滯於一隅也委曲皆成制度法象言物至而應無非由法不茍而行之也聖無所不通之謂也

故齊之蘇秦楚之州侯秦之張儀可謂態臣者也韓之張去疾趙之奉陽齊之孟嘗可謂簒臣者也晉之咎犯齊之管仲楚之孫叔敖可謂功臣矣殷之伊尹周之太公可謂聖臣矣是人臣之論也

從命而利君謂之順從命而不利君謂之諂逆命而利君謂之忠逆命而不利君謂之簒不卹君之榮辱不卹國之臧否偸合茍從以持祿養交而已耳謂之國賊君有過謀過事將危國家殞社稷大臣父子兄弟有能進言於君用則不去不用則去謂之諫有能進言於君用則可不用則死謂之爭有能比知同力率羣臣百吏而相與彊君矯君君𨿽不安不能不聴遂以解國之大患除國之大害成於尊君安國謂之輔有能抗君之命竊君之重反君之事以安國之危除君之辱功伐足以成國之大利謂之佛故諫爭輔佛之人社稷之臣也國君之寶也伊尹箕子可謂諫矣比干子胥可謂爭矣平原君之於趙可謂輔矣信陵君之於魏可謂佛矣傳曰從道不從君此之謂也

有大忠者有次忠者有下忠者有國賊者以徳復君而化之大忠也以徳調君而補之次忠也以是諫非而怒之下忠也不卹君之榮辱不卹國之臧否偸安茍容以之持祿養交而已耳國賊也若周公之於成王可謂大忠矣若管仲之於桓公可謂次忠矣若子胥之於夫差可謂下忠矣若曹觸龍之於紂可謂國賊矣

按荀子之言醇疵相半然其大槪有可取者姑錄之以上言人臣優劣之差亦事君者所當深知而審處也又鶡冠子有師臣友臣僕臣之目蓋爲人主用人而發此不錄然所謂僕臣者正孟子所謂以事君爲容悅荀子所謂態臣是也故眉山蘇氏有云僕之臣諾諾唯唯士大夫志在祿位而偸安茍容無復責難陳善之義者皆所謂僕臣也少有羞惡之心者其可爲乎

定公問君使臣臣事君如之何孔子對曰君使臣以禮臣事君以忠

朱子曰二者皆理之當然各欲自盡而已○呂氏曰使臣不患其不忠患禮之不至事君不患其無禮患忠之不足尹氏曰君臣以義合者也故君使臣以禮則臣事君以忠○南軒曰使臣以禮如所謂敬大臣體羣臣之類是也事君以忠如所謂無以有已有犯無隠之類是也

孟子謂齊宣王曰君之視臣如手足則臣視君如腹心君之視臣如犬馬則臣視君如國人君之視臣如土芥則臣視君如寇讎王曰禮爲舊君有服何如斯可爲服矣曰諫行言聴膏澤下於民有故而去則君使人導之出疆又先於其所往去三年不反然後收其田裏此之謂三有禮焉如此則爲之服矣今也爲臣諫則不行言則不聴膏澤不下於民有故而去則君摶執之又極之於其所往去之日遂收其田裏此之謂寇讎寇讎何服之有

朱子曰極窮也窮之於其所往之國如晉錮欒盈也潘興嗣曰孟子告齊王之意猶孔子對定公之意也而其言有迹不若孔子之渾然也蓋聖賢之別如此楊氏曰君臣以義合者也故孟子爲齊王深言報施之道使知爲君者不可不以禮遇其臣耳若君子之自處則豈應其薄乎孟子曰王庶幾攺之予日望之君子之言蓋如此○南軒曰此所以深警宣王也若夫在爲人臣者之分君𨿽待我者有未至我所以事君者可以不自盡乎是當玩孟子三宿出晝之心則庶乎其得之矣○按檀弓穆公問於子思曰爲舊臣反服古與子思曰古之君子進人以禮退人以禮故有舊君反服之禮也今之君子進人若將加諸膝退人若將墜諸淵毋爲戎首不亦善乎又何反服之禮之有孟子之言蓋本乎此○以上言君臣交盡其道

右言君臣之義

西山讀書記卷十二﹤子部﹐儒家類﹐西山讀書記﹥

欽定四庫全書

西山讀書記卷十三

宋眞徳秀撰

夫婦

易說卦有天地然後有萬物有萬物然後有男女有男女然後有夫婦有夫婦然後有父子有父子然後有君臣有君臣然後有上下有上下然後禮義有所錯程子曰天地萬物之本夫婦人倫之始所以上經首乾坤下經首咸繼以恆也天地二物故二卦分爲天地之道男女交合而成夫婦故咸與恆皆二體合爲夫婦之義咸感也以說爲主恆常也以正爲本而說之道自有正也正之道固有說焉咸之爲卦兌上艮下少女少男也男女相感之深莫如少者故二少爲咸也艮體篤實止爲誠慤之義男志篤實以下交女心說而上應男感之先也男先以誠感則女說而應也

夫婦之道不可以不久也故受之以恆

恆久也咸夫婦之道夫婦終身不變者也故咸之後受之以恆也咸少男在少女之下以男下女是男女交感之義恆長男在長女之上男尊女卑夫婦居室之常道也論交感之情則至爲深切論尊卑之敍則長當謹正故兌艮爲咸而震巽爲恆也○荀子曰易之咸見夫婦之道不可不正也君臣父子之本也咸感也以髙下下以男下女柔上而剛下聘仕之義親迎之道重始也○此章論人倫之始

禮記天地合而後萬物興焉夫昏禮萬世之始也取於異姓所以附逺厚別也幣必誠辭無不腆

鄭氏曰誠信也腆猶厚也

告之以直信

直猶正也此二者所以教婦正直信也

信事人也信婦徳也壹與之齊終身不攺故夫死不嫁事猶立也齊謂共牢而食同尊卑也齊或爲醮

男女親迎男先於女剛柔之義也天先乎地君先乎臣其義一也

先謂倡道也

執摯以相見敬章別也

言不敢相防也摯所奠雁也

男女有別然後父子親父子親然後義生義生然後禮作禮作然後萬物安

言人倫有別則气性醇也

無別無義禽獸之道也

言聚麀之亂類也

壻親禦授綏親之也親之也者親之也

言已親之所以使之親已也

出乎大門而先男帥女女從男夫婦之義由此始也先者車居前也○郊特牲

昏禮者將合二姓之好上以事宗廟而下以繼後世也故君子重之是以昏禮納采問名納徵請期皆主人筵幾於廟而拜迎於門外入揖讓而升聴命於廟所以敬愼重正昏禮也

鄭氏曰聴命謂主人聴使者所傳壻家之命也○防曰問名者問其女之所生母之姓名

父親醮子而命之迎男先於女也子承命以迎主人筵幾於廟而拜迎於門外壻執雁入揖讓升堂再拜奠雁蓋親受之於父母也降出禦婦車而壻授綏禦輪三周先俟於門外婦至壻揖婦以入共牢而食合而酳所以合體同尊卑以親之也

酌而無酬酢曰醮醮之禮加冠醮所以異者於寢耳壻禦婦車輪三周禦者代之壻自乘其車先道之歸也共牢而食合而酳成婦之義○防曰所以必命迎者欲使男往迎之女則從男而來是男子先迎女從後至也拜迎於門外者壻來先迎而以敵體待之也謂半瓢以一瓠分爲兩瓢謂之壻之與婦各執一片以酳故云合而酳同尊卑謂共牢也所以合體同尊卑者欲使壻之親婦婦亦親壻所以體同爲一不使尊卑有殊也

敬愼重正而後親之禮之大體而所以成男女之別而立夫婦之義也男女有別而後夫婦有義夫婦有義而後父子有親父子有親而後君臣有正故曰昏禮者禮之本也

言子受气性純則孝孝則忠也○防曰所爲昏禮本者昏姻得所則受气純和生子必孝事君必忠孝則父子親忠則朝廷正昏禮爲諸禮之本也

夙興婦沐浴以俟見質明贊見婦於舅姑執筓棗栗腶修以見贊醴婦婦祭脯醢祭醴成婦禮也

成其爲婦之禮也贊醴婦當作禮

舅姑入室婦以特豚饋明婦順也

以饋明婦順者供養之禮主於孝順○防曰士昏故有特豚饋於舅姑若大夫以上非惟特豚而已

厥明舅姑共饗婦以一獻之禮奠酬舅姑先降自西階婦降自阼階以著代也

言旣獻之而授之以室事也降者各還其燕寢婦見及饋饗於適寢昏禮不言厥明此言之者容大夫以上禮多或異日○防曰此以士爲主亦兼明大夫故厥明饗婦若士婦見舅姑之日卽舅姑饗婦不待厥明以著代者謂阼階是舅姑所升之處今婦由阼階而降是著明代舅姑之事也適寢者謂舅姑之適寢也

成婦禮明婦順又申之以著代所以重責婦順焉也婦順者順於舅姑和於室人而後當於夫以成絲麻布帛之事以審守委積蓋蔵

室人謂女妐女叔諸婦也當猶稱也後言稱夫者不順舅姑不和室人𨿽有善者猶不爲稱夫也○防曰以審守委積蓋蔵者言以此詳審保守家之所有委積掩蓋蔵聚之物也室人是在室之人非男子也女妐謂壻之姊女叔謂壻之妹諸婦謂姊姒之屬

是故婦順備而後內和理內和理而後家可長久也故聖王重之是以古者婦人先嫁三月祖廟未毀教於公宮祖廟旣毀教於宗室教以婦徳婦言婦容婦功教成祭之牲用魚芼之以蘋藻所以成婦順也○昏義鄭氏曰謂天子諸侯同姓者也嫁女必就尊者教成之教成之者女師也祖廟女所出之祖也公君也宗室宗子之家也婦徳貞順也婦言辭令也婦容婉娩也婦功絲麻也祭之祭其所出之祖也魚蘋藻皆水物陰類也魚爲爼實蘋藻爲羮菜祭無牲牢吉事耳非正祭也其粢盛用黍云君使有司告之宗子之家若其祖廟已毀則爲壇而告焉○白虎通曰婦人所以有師何學事人之道也學一時足以成矣與君有緦麻之親者教於公宮三月與君無親者各教於宗廟宗婦之室國君取大夫之妾士之妻老無子而明於婦道者又祿之使教宗室五屬之女大夫士皆有宗族自於宗子之室學事人也

男女非有行媒不相知名非受幣不交不親故日月以告君

鄭氏曰周禮凡取判妻入子媒氏書之以告君

齋戒以告鬼神

昏禮凡受女之禮皆於廟爲神席以告鬼神

爲酒食以召鄕黨僚友

會賓客也

以厚其別

厚重愼也○曲禮○孟子曰丈夫生而願爲之有室女子生而願爲之有家不待父母之命媒妁之言鑽穴隙相窺逾墻相從則父母國人皆賤之○禮娶則爲妻奔則爲妾

子云夫禮坊民所淫章民之別使民無嫌以爲民紀者也故男女無媒不交無幣不相見恐男女之無別也鄭氏曰重男女之會所以逺別之於禽獸也有幣者必有媒有媒者不必有幣

以此坊民民猶有自獻其身

獻謂進也○防曰謂民之女人猶有自進其身以求男者也○坊記

昏禮不用樂幽陰之義也樂陽气也

鄭氏曰幽深也欲使婦深思其義不以陽散之也防曰陽是動散用樂則令婦志意動散不能深思陰靜之義以修婦道也

昏禮不賀人之序也

序猶化也○程子曰昏禮不用樂幽陰之義也此說非是昏禮豈是幽陰但古人重此大禮嚴肅其事不用樂也昏禮不賀人之序也此則得之

孔子曰嫁女之家三夜不息燭思相離也

離力智反○鄭氏曰思骨肉也

取婦之家三日不舉樂思嗣親也

重世變也○防曰所以不舉樂者思今已之取妻嗣續其親則是親之代謝所以悲哀感傷重世之攺變也○以上總言昏禮大意

三十曰壯有室

鄭氏曰妻稱室○曲禮下同

女子許嫁筓而字

鄭氏曰以許嫁爲成人

三十而有室始理男事女子十有五年而筓二十而嫁有故二十三年而嫁

鄭氏曰故謂父母之喪○內則

魯哀公問於孔子曰禮男必三十而有室女必二十有夫也豈不晚哉孔子曰夫禮言其極也不是過也男子二十冠有爲人父之端女子十五許嫁有適人之道於此而往則爲昬矣

家語○以上言昏嫁之年○其下文云曰羣生閉蔵乎陰而爲化育之始故聖人因時以合偶男女窮天數也霜降而婦功成嫁娶者行焉冰泮而農桑起昏禮殺於此○王肅曰季秋霜降嫁娶者始於此詩云將子無怒秋以爲期正月農事起者采桑昏禮始殺言未止也詩云士如歸妻迨冰未泮言如欲使妻歸當及冰未泮散之時○此又言嫁娶之時○按詩桃夭標有梅皆以男女及時爲美而齊之有狐鄭之野有蔓艸皆以男女失時爲刺至漢王吉則曰夫婦人倫大綱夭壽之萌世俗嫁娶太蚤未知爲人父母之道而有子是以教化不明而民多夭二義皆所當知也

孔子曰女有五不取逆家子者謂其逆徳也

何休曰廢人倫也

亂家者謂其亂倫也

何休曰類不正也

世有刑人者謂其棄於人也有惡疾子者謂其棄於天也喪父長子謂其無受命也

程子曰世人多謹於擇壻而忽於擇婦其實壻易見婦難知所系甚重豈可忽也○愚按孔子五不取卽擇婦之法也婦人深居閨閫美不外著賢否未易知也亦觀其家如何爾逆家子不取是其所取必忠孝之家也亂家子不娶是其所取必禮義之族也推是類而求之其不中者鮮矣惟喪父長子一節先儒以爲疑若父𨿽喪而母賢則其教女必有法又非所拘也今世俗擇婦不謹其失有二一曰以色二曰以財晉叔向欲取於申公巫臣氏其母曰吾聞之甚美必有甚惡昔有仍氏生女黰黑而甚美光可以鑑名曰妻樂正後防娶之生伯封實有豕心貪惏無饜后羿滅之防以是不祀夫有尢物足以移人茍非徳義則必有禍叔向卒娶之遂滅羊舌氏此可爲色娶者之戒文中子曰昏娶而論財夷虜之道也君子不入其鄕古者男女之族各擇徳焉不以財爲禮此又深譏財娶者之失也又先賢有言嫁女必求勝吾家者則女之事人也恭取婦必不若吾家者則婦之執禮也謹今之士起於寒防而驟結昏於權要鮮有不慢其夫者晉大夫董叔將娶於範氏叔向曰範氏富盍已乎欲爲繋援焉他日董祁愬於範獻子曰不吾敬也獻子執而縛於庭之槐叔向過之曰子盍爲我請乎叔向曰求繋旣系矣求援亦援矣欲而得之又何請焉韋昭曰董祁者範宣子之女獻子之妹也此又可爲扳援貴勢而自取羞辱者之戒故附著之○此章言擇婦

子云取妻不取同姓以厚別也以此坊民魯春秋猶去夫人之姓曰吳其死曰孟子卒

鄭氏曰吳太伯之後魯同姓昭公取焉去姬曰吳而已至其死亦略云孟子卒不書夫人某氏薨孟子蓋其字○坊記

衛公使其大夫求婚於季氏桓子問禮於孔子子曰同姓爲宗有合族之義故繋之以姓而弗別綴之以食而弗殊

王肅曰君有食族人之禮𨿽親盡不異之殊食多少也

𨿽百世婚姻不得通周道然也桓子曰魯衞之先𨿽寡兄弟今已絕逺矣可乎孔子曰固非禮也夫上治祖禰以尊尊也下治子孫以親親也旁治昆弟所以惇睦也此先王不易之教也

白虎通曰不娶同姓者重人倫防淫佚恥與禽獸同也外屬小功以上亦不得娶也○以上言不娶同姓今人知同姓之不可娶而不知有姓𨿽異而其出同者如韓毛之類是也又外屬之有服者亦罕知避故著此義焉

春秋文四年夏逆婦姜於齊

胡氏曰逆皆稱女以未成婦而女者在父母家之所稱也往迎而稱婦入國不書至何哉此春秋誅意之效也禫制未終思念娶事是不志哀而居約矣方逆也而已成爲婦未至也而如在國中原其意而誅之也○唐徳宗時張茂宗尙主未昏茂宗母卒遺表請終嘉禮帝許之起復茂宗左衛將軍諫官蔣乂諫曰古者兵革之急有墨衰從事者未聞起復尙主者帝曰人間多借吉成婚者卿何執之堅也又曰昏姻喪紀人之大倫吉凶不可瀆也委巷之家不知禮教其女孤貧無恃或有借吉從人未聞男子借吉娶婦者也帝不悅趣下嫁之期○範氏曰委巷鄙慝之禮法之所當禁也乃引以爲比不亦惑乎今士大夫之家以喪昏者眾矣非獨委巷爲然此失禮之尢不可不戒故著此義焉○此章言喪娶非禮

父醮子命之曰往迎爾相承我宗事

鄭氏曰子壻相助也宗事宗廟之事

朂帥以敬先妣之嗣若則有常

朂勉也若猶汝也勉帥道婦以敬其爲先妣之嗣女之行則當有常深戒之詩曰太姒嗣徽音

子曰諾惟恐弗堪不敢忘命父送女命之曰戒之敬之夙夜無違命

夙起也早起夜臥命姑舅之戒命

母施衿結帨曰勉之勉之夙夜無違宮事庶母及門內施鞶申之以父母之命命之曰敬恭聴宗爾父母之言夙夜無愆視諸衿鞶

庶母父之妾也鞶鞶槖也所以盛帨巾言尊也愆過也諸之也示之以衿鞶者皆托戒使識之也○士昏禮○按夫之道在敬身以帥其婦婦之道在敬身以承其夫故父之醮子必曰勉帥以敬親之送女必曰敬之戒之夫婦之道盡於此矣○孟子曰女子之嫁也母命之往送之門戒之曰往之女家必敬必戒無違夫子以順爲正者妾婦之道也

易坤文言陰𨿽有美含之以從王事弗敢成也地道也妻道也臣道也地道無成而代有終也

程子曰爲下之道不居其功含晦其章美以從王事代上以終其事而不敢有其成功猶地道代天終物而成功則主於天也妻道亦然○書牝雞無晨牝雞司晨惟家之索此蓋婦人用事之譬然則妻道其可自専其成乎

小畜九三輿說輻夫妻反目

程子曰三以陽爻居不得中而宻比於四陰陽之情相求也又防比而不中爲陰畜制者也故不能前進猶車輿說去輪輻言不能行也夫妻反目陰制於陽者也今反制陽如夫妻之反目也反目謂怒目相視不順其夫而反制之也婦人爲夫寵惑旣而遂反制其夫未有夫不失道而妻能制之者也故說輻反目三自爲也○按三自爲謂其自取之也

象曰夫妻反目不能正室也

夫妻反目蓋由不能正其室家也三自處不以道故四得制之不使進猶夫不能正其室家故致反目也

恆六五恆其徳貞婦人吉夫子凶

程子曰五應於二以陰柔而應陽剛居中而所應又中陰柔之正也故恆久其徳則爲貞也夫以順從爲恆者婦人之道在婦人則爲貞故吉若丈夫而以順從於人爲恆則失其剛陽之正乃凶也

象曰婦人貞吉從一而終夫子制義從婦凶也

程子曰如五之從二在婦人則爲正而吉婦人以從爲正以順爲徳當終守於從一夫子則以義制者也從婦人之道則爲凶也

姤女壯勿用取女

程子曰一陰始生自是而長漸以盛矣是女之將壯長也陰長則陽消女壯則男弱故戒勿用取如是之女取女者欲其柔和順從以成家道姤乃方進之陰漸壯而敵陽者是以不可取也

彖曰勿用取女不可與長也

取女者欲長久而成家也此漸盛之陰將消勝於陽不可與之長久也

歸妺徵凶無攸利

程子曰歸妹者女之歸也妹少女之稱爲卦震上兌下以少女從長男也男動而女說又以說而動皆男說女女從男之義卦有男女配合之義者四咸恆漸歸妺也咸男女之相感也男下女二气感應止而說男女之情相感之象恆常也男上女下巽順而動陰陽皆相應是男女居室夫婦唱隨之常道漸女歸之得其正也男下女而各得正位止靜而巽順其進有漸男女配合得其道也歸妹女之嫁謂歸也男上女下女從男也而有說少之義以說而動動以說則不得其正矣故位皆不當以說而動動而不當故凶

彖曰歸妹天地之大義也

一陰一陽之謂道陰陽交感男女配合天地之常理也

天地不交則萬物不興歸妹人之終始也

天地不交則萬物何從而生女之歸男乃生生相續之道男女交而後有生息有生息而後其終不窮前者有終而後者有始相續不窮是人之終始也

說以動所歸妹也徵凶位不當也

以二體釋歸妹之義男女相感說而動者少女之事故以說而動所歸者妹也所以徵則凶者以諸爻皆不當位也所處皆不正何動而不凶大率以說而動安有不失正者

無攸利柔乘剛也

不惟位不當也又有乘剛之過三五皆乘剛男女有尊卑之序夫婦有唱隨之禮此常理也如恆是也茍不由常正之理徇情肆欲惟說是動則夫婦瀆亂男率欲而失其剛婦狃說而忘其順如歸妹之乘剛是也所以凶無所往而利也夫陰陽之配合男女之交媾理之常也然從欲而流放不由義理則淫邪無所不至傷身敗徳豈人理哉歸妹之所以凶也

象曰澤上有雷歸妹君子以永終知敝

雷震於上澤隨而動陽動於上陰說而從女從男之象也故爲歸妹君子觀男女配合生息相續之象而以永其終知有敝也永終謂生息嗣續永久其傳也知敝謂知物有敝壊而爲相繼之道也女歸則有生息故有永終之義又夫婦之道當常永有終必知其有敝壊之理而戒愼之敝壊謂離隙歸妹說以動者也異乎恆之巽而動漸之止而巽也少女之說情之感動動則失正非夫婦正而可常之道久必敝壊知其必敝則當思永其終也天下之反目者皆不能永終者也不獨夫婦之道天下之事莫不有終有敝莫不有可繼可久之道觀歸妹則當思永終之戒也

初九歸妹以娣跛能履徵吉

女之歸居下而無正應娣之象也剛陽在婦人爲賢貞之徳而處卑順娣之賢正者也處說居下爲順義娣之卑下𨿽賢何所能爲不過自善其身以承助其君而已如跛之能履言不能及逺也然在其分爲善故以是而行則吉也

象曰歸妹以娣以恆也跛能履吉相承也

歸妹之義以說而動非夫婦能常之道九乃剛陽有賢貞之徳𨿽娣之防乃能以常者也𨿽在下不能有所爲如跛者之能履然徵而吉者以其能相承助也能助其君娣之吉也

九二眇能視利幽人之貞

九二陽剛而得中女之賢正者也上有正應而反陰柔之質動以說者也乃女賢而配不良故二𨿽賢不能自遂以成其內助之功適可以善其身而小施之如眇者之能視而已言不能及逺也男女之際當以正禮五𨿽不正二自守其幽靜貞正乃所利也二有剛正之徳幽靜之人也二之才如是而言利貞者利言宜於如是之貞非不足而爲之戒也

象曰利幽人之貞未變常也

守其幽貞未失夫婦常正之道也世人以媟狎爲常故以貞靜爲變常不知乃常久之道也

六三歸妺以須反歸以娣

三居下之上本非賤者以失徳而無正應故爲欲有歸而未得其歸須待也待者未有所適也六居三不當位徳不正也柔而尙剛行不順也爲說之主以說求歸動非禮也上無應無受之者也無所適故須也女子之處如是人誰取之不可以爲人配矣當反歸而求爲娣媵則可也以不正而失其所也

象曰歸妹以須未當也

未當者其處其徳其求歸之道皆不當故無取之者所以須也

九四歸妺愆期遲歸有時

九以陽居四四上體地之髙也陽剛在女子爲正徳賢明者也無正應未得其歸也過時未歸故云愆期女子居髙貴之地有賢明之資人情所願娶故其愆期乃爲有時蓋自有待非不售也待得佳配而後行也九居四𨿽不當位而處柔乃婦人之道以無應故爲愆期之義而聖人推理以女賢而愆期蓋有待也

象曰愆期之志有待而行也

所以愆期者由已而不由彼賢女人所願娶所以愆期乃其志欲有所待待得佳配而後行也

六五帝乙歸妹其君之袂不如其娣之袂良月幾望吉六五居尊位妹之貴髙者也下應於二爲下嫁之象王姬下嫁自古而然至帝乙而後正婚姻之禮明男女之分𨿽至貴之女不得失柔巽之道有貴驕之志故易中陰尊而謙降者則曰帝乙歸妹泰六五是也貴女之歸惟謙降以從禮乃尊髙之徳也不事容飾以說於人也娣媵者以容飾爲事者也衣袂所以爲容飾也六五尊貴之女尙禮而不尙飾故其袂不及娣之袂良也良美好也月望陰之盈也盈則敵陽矣幾望未至於盈也五之貴髙常不至於盈極則不亢其夫乃爲吉也女之處尊貴之道也

象曰帝乙歸妺不如其娣之袂良也其位在中以貴行也

以帝乙歸妹之道言其袂不如其娣之袂良尙禮而不尙飾也五以柔中在尊髙之位以尊髙而行中道也柔順降屈尙禮而不尙飾乃中道也

上六女承筐無實士刲羊無血無攸利

上六女歸之終而無應女歸之無終者也婦者所以承先祖奉祭祀不能奉祭祀則不可以爲婦矣筐篚之實婦職所供也古者房中之爼葅歜之類後夫人職之諸侯之祭親割牲卿士大夫皆然割取血以祭禮云血祭盛气也女當承事筐篚而無實無實則無以祭謂不能奉祭祀也夫婦共承宗廟婦不能奉祭祀乃夫不能承祭祀也故刲羊而無血亦無以祭也謂不可以承祭祀也婦不能奉祭祀則當離絕矣是夫婦之無終者也何所往而利哉

象曰上六無實承虛筐也

筐無實是空筐也空筐可以祭乎言不可以奉祭祀也女不可以承祭祀則離絕而已是女歸之無終者也

禮記曰婦人從人者也幼從父兄嫁從夫夫死從子夫也者天也夫也者以知帥人者也

知音智○夫之言丈夫也○昏義

家語曰女子者順男子之教而長其理者也是故無専制之義而有三從之道幼從父兄旣嫁從夫夫死從子言無再醮之端

王肅曰始嫁言醮禮無再嫁之端言不攺事

教令不出於閨門事在供酒食而已無閫外之非儀也閫門限婦人以貞専無閫外之威儀詩云無非無儀惟酒食是儀孟子之母曰婦人之職精五飯羃五漿養舅姑縫衣裳而已故有閨門之修而無閫外之志

不越境而奔喪言無擅爲行無獨成參知而後動可驗而後言晝不逰庭夜行以火所以效匹婦之徳也白虎通曰婦人之贄以棗栗腶修者婦人無専制之義禦眾之任交接辭讓之禮職在供養饋食之間其義一也故後夫人以棗栗腶修者凡肉修陰也棗取其朝早起栗戰栗自正也

魯師春姜曰夫婦人以順從爲務貞慤爲首故婦人事夫有五平旦纚筓而朝則有君臣之嚴沃盥饋食則有父子之敬報反而行則有兄弟之道受期必誠則有朋友之信寢席之交而後有夫婦之際

春秋傳臼季使過冀見冀缺耨其妻饁之敬相待如賓與之歸言諸文公曰敬徳之聚也能敬必有徳徳以治民君請用之臣聞出門如賓承事如祭仁之則也文公以爲下軍大夫

禮始於謹夫婦不敢縣於夫之揮揓不敢蔵於夫之篋笥不敢共湢浴夫不在斂枕篋簟席襡器而蔵之鄭氏曰不敢防也

少事長賤事貴咸如之

曲禮○以上言夫婦之道

詩召南鵲巢夫人之徳也國君積行累功以致爵位夫人起家而居有之徳如鳲鳩可以配焉

鄭氏曰夫人有均一之徳如鳲鳩然而後可配國君焉

維鵲有巢維鳩居之之子於歸百兩禦之

禦五嫁反○毛氏曰鳲鳩不自爲巢居鵲之成巢百兩百乘也諸侯之子嫁於諸侯送禦皆百乘○滎陽呂氏曰維鵲有巢維鳩居之但取鳩之不自爲巢而居鵲之成巢非取鵲之彊而不淫知義之所在亦非取鳩有均養之徳也○廣漢張氏曰惟其専靜均壹能端然享之是乃夫人之徳也有所作爲則非婦道矣

維鵲有巢維鳩方之之子於歸百兩將之

毛氏曰方有之也將送也

維鵲有巢維鳩盈之之子於歸百兩成之

毛氏曰盈滿也○鄭氏曰滿者言眾媵侄婦之多○朱子曰成成其禮也南國諸侯被文王之化能正心修身以齊其家其女子亦被后妃之化而有専靜純一之徳故嫁於諸侯而其家人美之曰云云此詩之意猶周南之有闗雎也○四明袁氏講義曰序言夫人之徳而詩之所稱惟曰鵲有巢而鳩居之安在其爲徳乎曰此乃夫人之實徳也婦人無外事謙柔正靜保養其良心而已又曰此詩三章不稱其多能而以不能爲貴非惡夫能也安於婦道之常而不願乎外乃所以爲能也至於夫道則不然以發彊剛毅爲本以委靡媮安爲戒爲夫而柔弱則夫不夫矣爲婦而剛彊則婦不婦矣各有攸當故也序此詩者曰國君云云夫人云云玆其所以爲夫婦之別乎

采蘩夫人不失職也夫人可以奉祭祀則不失職矣楊氏曰夫人爲宗廟社稷主以供祭祀爲職

於以采蘩於沼於沚於以用之公侯之事

毛氏曰蘩皤蒿也公侯夫人執蘩菜以助祭○長樂劉氏曰尊祭祀故直謂之事春秋有事於太廟大事於太廟是也

於以采蘩於澗之中於以用之公侯之宮

毛氏曰宮廟也

被之僮僮夙夜在公被之祁祁薄言還歸

毛氏曰被首飾也○孔氏曰發髢也僮僮竦敬也○劉氏曰僮僮步𨿽移而被不動之貌○朱氏曰公公所也謂宗廟之中非私室也○毛氏曰祁祁舒遲也去事有儀也○朱氏曰祭義曰及祭之後陶陶遂遂如將復入不欲遽去愛敬之無已也○袁氏曰祭祀之事古人之所甚重人孰不奉祭祀而可以奉祭祀者實難是必洞洞屬屬精一不雜有以契夫鬼神之防則可以行此禮矣邦君之配國人所尊謂之小君而其職非有他事惟曰奉祭祀而已可以奉祭祀是爲稱職不足以奉祭祀則失其職矣然則夫人者可不職思其憂乎又曰物之可薦者多矣不及其他而獨有取夫蘩豈不曰交乎神明者在誠而不在物與誠心不至𨿽犧牲肥腯粢盛丰備神其吐之矣又曰僮僮竦敬之貌執蘩以助祭而竦敬於宗廟之中亦足以明此心之不放逸矣𨿽然當祭而致敬祭畢而忘之是誠心易衰也又豈足爲敬乎被之祁祁云云卽祭義如將復入之意不卽安於私室而猶遲遲其歸心足以禦其形而不爲形所役心不懈則形不倦故旣祭之餘無以異於承祭之時也是之謂夫人之職

艸蠱大夫妻能以禮自防也喓喓艸蠱趯趯阜螽未見君子憂心忡忡亦旣見止亦旣覯止我心則降

朱氏曰喓喓聲也艸蠱蝗屬趯趯躍貌阜螽蠜也忡忡猶衝衝也覯遇降下也○召南之大夫行役在外其妻獨居見此二物以類相從似有陰陽之性因感時物之變而思其君子恐不得保其全而見之也

陟彼南山言采其蕨未見君子憂心惙惙亦旣見止亦旣覯止我心則說

朱氏曰非必大夫妻親出采蕨蓋言今其時矣○歐陽氏曰婦人見時物之變新思其君子

陟彼南山言采其未見君子我心傷悲亦旣見止亦旣覯止我心則夷

朱氏曰似蕨而差大有芒○袁氏曰人惟有一心因物而遷非此心之正也況婦人以正靜爲主此心不純而以邪思亂之則婦徳虧矣古之所謂賢婦者惟朝夕從事乎此心心無他念是爲大本萬善之所從出也喓喓云云此鳴彼躍陰陽相求有不能自己者大夫行役於外其妻獨居感時物之變而惟君子之思能無動乎然自君子之外非有他念思得其正則亦未嘗不靜也采蕨采非必躬自爲之觀於他人采此二物隨時而變於是乎復爲君子之思此亦思之無邪者也未見君子念念不忘旣見且遇而此念釋矣此詩三章曰忡忡曰惙惙曰傷悲皆憂也憂之如何人心惟危一念有失墮於人欲將何以作配於君子是則可憂也序詩曰能以禮自防其心以憂則兢兢業業遵蹈規矩而不違乎禮矣禮者人道之極也躬行於閨門之中俯仰無所愧怍可不謂賢婦乎

采蘋大夫妻能循法度也能循法度則可以承先祖共祭祀矣於以采蘋南澗之濱於以采藻於彼行潦毛氏曰蘋大萍也藻聚藻也行潦流潦也○王氏曰采蘋必於南澗之濱采藻必於行潦言其所薦有常物所采有常處也

於以盛之維筐及筥於以湘之維錡及釜

毛氏曰方曰筐員曰筥湘烹也錡釜屬有足曰錡無足曰釜○王氏曰言其所用有常器也○長樂劉氏曰言其誠信之至事事必躬也

於以奠之宗室牖下誰其尸之有齊季女

毛氏曰奠置也宗室大宗之廟也大夫士祭於宗廟奠於牖下尸主齊敬季少也蘋藻薄物也澗潦至質也筐筥錡釡陋器也少女防主也○王氏曰宗室牖下言其所奠有常地也自所薦之物所采之處所用之器所奠之地皆有常而不敢變此所謂能循法度也○長樂劉氏曰季女者大夫之妻也○東萊呂氏曰采之盛之湘之奠之所爲者非一端所歷者非一所矣煩而不厭久而不懈循其序而有常積其誠而益厚然後祭事成焉季女之少若未足以勝此而實屍此者以其有齊敬之心也大夫之妻未必果少特言茍持敬則𨿽少艾猶足以當大事云爾采蘩以職言舉其綱也采蘋以法度言詳其目也尊卑之辧也

殷其雷勸以義也召南之大夫逺行從政不遑寧處其室家能憫其勤勞勸以義也

鄭氏曰召南大夫召伯之屬

殷其雷在南山之陽何斯違斯莫敢或遑振振君子歸哉歸哉

毛氏曰殷雷聲也山南曰陽何此君子也違去也遑暇也振振信厚也○張氏曰如鸛鳴婦嘆之義將風雨則思念行者也○朱氏曰何斯斯此人也違斯斯此所也歸哉歸哉冀其畢事而還歸也閔之深而無怨辭所謂勸以義也○呂氏曰再言歸哉者欲愼其歸以復命也逺行從役不辱君命然後可以言歸

殷其雷在南山之側何斯違斯莫敢遑息振振君子歸哉歸哉

毛氏曰息止也

殷其雷在南山之下何斯違斯莫敢遑處振振君子歸哉歸哉

毛氏曰處居也○袁氏曰世俗之所謂歸者夫婦共處足以相歡也此詩所云非是之謂奉命而行事竟而返有以復命斯其爲歸也美矣

小星惠及下也夫人無妬忌之行惠及賤妾進禦於君知其命有貴賤能盡其心矣

呂氏曰夫人無妬忌之行而賤妾安於其命所謂上好仁而下必好義者也

嘒彼小星三五在東肅肅宵徵夙夜在公寔命不同毛氏曰嘒防貌小星眾無名者三心五噣四時更見○鄭氏曰心在東方三月時也噣在東方正月時也○毛氏曰肅肅疾貌宵夜徵行也○鄭氏曰夙早也凡妾禦於君不敢當夕○朱氏曰命所賦之分也眾妾進禦於君不敢當夕見星而往見星而還故因其所見以起興○孔氏曰眾妾自知己賤不敢同於夫人

嘒彼小星維參與昴肅肅宵徵抱衾與裯寔命不猶毛氏曰參伐也昴畱也釋文曰二星皆西方宿衾被也裯襌被也猶若也○程子曰賤妾得進禦於君是其僣恣可行而分限得逾之時也乃能謹於抱衾與裯而知其命之不猶則教化至矣○袁氏曰語曰不知命無以爲君子天之賦分發毫無差貴與賤殊體上與下殊位媵之不可同嫡猶臣之不可僣君也此理甚明而干名犯分者世多有之惟其不知命而已今曰寔命不同寔命不猶何其審於自知而無歆羨之心達於天理而無人欲之蔽歟是固有本焉國君之徳足以刑於寡妻則夫人之惠必能及於賤妾故妾之知命𨿽夫人之賢寔國君之徳也

江有汜美媵也勤而無怨嫡能悔過也文王之時江沱之間有嫡不以其媵備數媵遇勞而無怨嫡亦自悔也孔氏曰嫡謂妻媵謂妾古者女嫁必侄娣從謂之媵○董氏曰江況嫡沱況媵今序言江沱之間失詩指矣

江有汜之子歸不我以不我以其後也悔

爾雅防曰凡水決之岐流復還本水曰汜○程氏曰其嫡不使備嬪妾之數以待君也汜水之分渚水之岐沱水之別當使媵妾均承其澤○鄭氏曰之子謂嫡也婦人謂嫁曰歸○範氏曰以之爲言用也

江有渚之子歸不我與不我與其後也處

範氏曰處媵得其所

江有沱之子歸不我過不我過其嘯也歌

鄭氏曰嘯蹙口而出聲嫡旣覺自悔而歌○朱氏曰嘯以舒憤懣之气言其悔時也歌則得其所處而樂矣此兼上兩章之意而言○呂氏曰以如不使大臣怨乎不以之以與如暴虎馮河吾不與也之與過如過從之過不我過言不我顧也一章曰其後也悔二章曰其後也處三章曰其嘯也歌始則悔悟中則相安終則相歡言之序也○愚按此詩不美嫡而美媵者蓋嫡之悔過由媵遇勞無怨之所感也臣之事君子之事親亦若是焉而已矣○以上専言婦道

緑衣衛荘姜傷已也妾上僣夫人失位而作是詩也緑兮衣兮緑衣黃裏心之憂矣曷維其已

朱氏曰緑蒼勝黃之間色黃中央土之正色間色賤而以爲衣正色貴而以爲裏言皆失其所也已止也莊公惑於嬖妾夫人荘姜賢而失位故作此詩言緑衣黃裏以比賤妾尊顯而正嫡幽防使我憂之不能自己○廣漢張氏曰緑衣之憂言嫡妾之亂其將至於不可勝言者憂在宗國也夫豈爲一身之私哉

緑兮衣兮緑衣黃裳心之憂矣曷維其亡

朱子曰上曰衣下曰裳記曰衣正色裳間色今以緑爲衣而黃者自裏轉而爲裳其失所益甚矣○曾氏曰亡失也不須訓爲忘

緑兮絲兮女所治兮我思古人俾無訧兮

朱氏曰女指其君子而言也治謂理而織之也俾使訧過也言緑方爲絲而女又治之以比妾方少艾而女又嬖之也然則我將如之何哉我思古人有嘗遭此而善處之者以自厲焉使不至於有過而已○愚謂緑之未染也亦絲而已女治之而後爲緑妾之未僣也妾而已汝嬖之而後上僣妾不能自僣由絲之不能自緑也

絺兮綌兮淒其以風我思古人實獲我心

朱氏曰絺綌之遇寒風猶已之過時而見棄也故思古人之善處此者眞能先得我心之所求也

燕燕衛荘姜送歸妾也

鄭氏曰荘姜無子陳女戴嬀生子名完荘姜以爲己子荘公薨完立而州吁弒之戴嬀於是大歸荘姜逺送之於野作詩見己志

燕燕於飛差池其羽之子於歸逺送於野瞻望弗及泣涕如雨

毛氏曰之子去者也歸歸宗也逺送過禮於外也郊外曰野○蘇氏曰禮婦人送迎不出門逺送至野情之所不能已也○孔氏曰至野與之訣別已畱而彼去稍稍更逺瞻望之復不能及故念之泣涕○王氏曰燕方春時以其匹至其羽相與差池其鳴一上一下故荘姜感所見以興焉○廣漢張氏曰燕燕以興已與戴嬀嫡妾相與之善歟獨言泣涕之情者蓋家國之事有不可勝悲者晉褚太后批桓溫廢立詔云未亡人不幸罹此百憂感念存歿心焉如割其有合於詩人之情歟

燕燕於飛頡之頏之之子於歸逺於將之瞻望弗及佇立以泣

毛氏曰飛而上曰頡飛而下曰頏佇立久立也○鄭氏曰將亦送也

燕燕於飛下上其音之子於歸逺送於南瞻望弗及實勞我心仲氏任只其心塞淵終溫且惠淑愼其身先君之思以朂寡人

朱氏曰仲氏戴嬀字也以恩相信曰任只語辭塞實淵深終竟溫和惠順淑善也先君謂荘公也朂勉也寡人寡徳之人莊姜自稱也言戴嬀之賢如此又以先君之思勉我使我常念之而不失其守也○楊氏曰州吁之暴桓公之死戴嬀之歸皆夫人失位不見答於先君所致也而戴嬀猶以先君之思勉其夫人眞可謂溫且惠矣

日月衛荘姜傷已也遭州吁之難傷已不見答於先君以至困窮之詩也

廣漢張氏曰緑衣方妾上僣之時故獨反已以自責而已至日月之作則在州吁弒嫡之後於是始推原其致禍之本以爲由已不見答於先君之所致亦猶孟子所謂過大而不怨是愈防也

日居月諸照臨下土乃如之人兮逝不古處胡能有定寧不我顧

朱氏曰日居月諸呼而訴之也荘姜不見答於荘公故呼日月而訴之言日月之照下土久矣今乃有如是之人而不以古道相處是其心志回惑亦何能有定哉而何爲其獨不我顧也見棄如此而猶有望之之意焉此詩之所以爲厚也

日居月諸下土是冒乃如之人兮逝不相好胡能有定寧不我報

王氏曰冒覆也○張氏曰以禮事荘公不以恩答已寧不我報是也

日居月諸出自東方乃如之人兮徳音無良胡能有定俾也可忘

毛氏曰日始月盛皆出東方音聲良善也○朱氏曰徳音美其辭無良醜其實也○袁氏曰徳音天所同得荘公固有是徳音矣以不定之故良心轉爲無良甚可惜也

日居月諸東方自出父兮母兮畜我不卒胡能有定報我不述

朱氏曰畜養卒終也不得於夫而嘆父母養我之不終蓋憂患疾痛之極必呼父母人之至情也○呂氏曰左傳曰子叔姬妃齊昭公生捨叔姬無寵捨無威夫人見薄則冢嗣之位望亦輕此國本所以傾搖也荘公旣不見答則桓公之位何能有定乎反覆言之蓋推原禍亂之由而非爲己私也俾也可忘謂若思荘公恩義之薄嫡庶不定之禍誠使我可忘而我自不忍忘之也末章不欲咎荘公徒自傷父母養我不終而已報我不述言荘公所以報我不欲稱述之矣亦不欲咎荘公也○按朱子以此詩爲不見答時所作與序文異○終風詩母子事今不錄

雄雉刺衛宣公也淫亂不卹國事軍旅數起大夫久役男女怨曠國人患之而作是詩

朱氏曰此詩皆女怨之辭

雄雉於飛泄泄其羽我之懷矣自詒伊阻

朱氏曰雉野雞泄泄飛之緩也○曾氏曰雄雉以諭其夫雄雉於飛雌懷安而不從之今之阻隔蓋自遺也大夫行役婦人本無可從之理其言如此乃怨思之切耳

雄雉於飛下上其音展矣君子實勞我心

毛氏曰展誠也○朱氏曰言誠又言實所以甚言此君子之勞我心也

瞻彼日月悠悠我思道之云逺曷云能來

朱氏曰悠悠長也○鄭氏曰視日月之行疊往疊來今君子獨久行役而不來使我心悠悠然思之曷何也何時能來望之也○程氏曰日月取其疊往疊來之意又日月陰陽相配而不相見又旦暮所見動人情思總包意其間

百爾君子不知徳行不忮不求何用不臧

朱氏曰百猶凡也忮害求貪臧善也言凡爾君子豈不知徳行乎若能不忮害又不貪求則何所爲而不善哉憂其逺行之犯患冀其善處而獲全也○呂氏曰婦人思其君子之切而知其未得歸也於是復自解曰凡百君子我婦人不知孰爲徳行也但不忮害不貪求則何所用而不善𨿽久處軍旅之間固未害也

谷風刺夫婦失道也衛人化其上淫於新昏而棄其舊室夫婦離絕國俗傷敗焉

朱子曰皆述逐婦之辭也宣姜有寵而夷姜縊是以其民化之而谷風之詩作所謂一國之事系一人之本者如此

習習谷風以陰以雨黽勉同心不宜有怒采葑采菲無以下體徳音莫違及爾同死

毛氏曰習習和舒貌東風謂之谷風陰陽和而谷風至○程氏曰陰陽交和則感陰而成雨其感也陰其成也雨夫婦之道當黽勉和同不宜有怨怒也蓋和則夫婦之道成而室家正如陰陽和而成雨也○鄭氏曰此二菜者蔓菁與葍之類也皆上下可食然而其根有美時有惡時采之者不可以根惡時並棄其葉諭夫婦以禮義合顏色相親不可以顏色衰棄其相與之禮○程氏曰夫婦之道責其有終徳音好音也當期好音無違至於偕老

行道遲遲中心有違不逺伊邇薄送我畿誰謂荼苦其甘如薺宴爾新昏如兄如弟

朱氏曰遲遲舒行貌違相背也畿門內也荼苦菜薺甘菜宴樂也新昏夫所更娶之妻言我之被棄行於道路遲遲不進蓋其足欲進而心有所不忍如相背然而故夫之送我乃不逺而甚邇亦至其門內而止耳又言荼𨿽甚苦反甘如薺以比己之見棄其苦有甚於荼而其夫方且宴樂其新昏如兄如弟而不見卹蓋婦人從一而終今𨿽見棄猶有望其夫之情厚之至也

涇以渭濁湜湜其沚宴爾新昏不我屑以母逝我梁毋發我笱我躬不閱遑卹我後

朱氏曰涇渭水名湜湜淸貌沚水渚也屑潔以與逝之也梁堰石障水而空其中以通魚之往來也笱以竹爲器而承梁之空以取魚者也閱容也言涇淸渭濁然涇未屬渭之時𨿽濁而未甚見由二水旣合而淸濁益分婦人以自比其容貌之衰久矣又以新昏形之益見憔悴然其心固猶有可取者但以故夫之安於新昏故不以我爲潔而與之耳○歐陽氏曰禁其新昏毋逝我梁毋發我笱言棄妻𨿽去猶顧惜其家之物旣而嘆曰我身不容安得卹後事乎○朱氏曰知其不能禁而絕意之辭也

就其深矣方之舟之就其淺矣泳之防之何有何亡黽勉求之凡民有喪匍匐救之

朱氏曰潛行曰泳浮水曰防匍匐手足並行急遽之甚也婦人自陳其治家勤勞之事言我隨事盡其心力而爲之深則方舟淺則泳防不計其有無而彊勉以求之又周睦其鄰里鄕黨莫不盡其道也

不我能慉反以我爲讎旣阻我徳賈用不售昔育恐育鞠及爾顚覆旣生旣育比予於毒

朱氏曰慉養阻卻鞠窮也此承上章言我於女家勤勞如此女旣不我養而反以我爲仇讎惟其心旣拒郤我之善𨿽勤勞如此而不見取如賈之不見售也因念其昔時相與爲生惟恐其生理窮盡而及爾皆至於顚覆今旣遂其生矣乃反比我於毒而棄之乎張子曰育恐謂生於恐懼之中育鞠謂生於困窮之際亦通

我有防蓄亦以禦冬宴爾新昏以我禦窮有洸有潰旣詒我肄不念昔者伊余來塈

朱氏曰防美蓄聚禦當也洸武貌潰怒色也肄勞塈息也此又言我之所以蓄聚美菜者蓋欲以禦冬月乏無之時至於春夏則不食之矣今君子安於新昏而厭棄我是但使禦其窮苦之時至於安樂則棄之也又言於我極其武怒而盡遺我以勤勞之事曾不念昔者我之來息時也追言其始見君子之時接禮之厚怨之至也

泉水衛女思歸也嫁於諸侯父母終思歸寧而不得故作是詩以自見也

鄭氏曰國君夫人父母在則歸寧沒則使大夫寧於兄弟○楊氏曰衛女思歸發乎情也其卒也不歸止乎禮義也聖人著之於經以示後世使知適異國者父母終無歸寧之義則能自克者知所處矣

毖彼泉水亦流於淇有懷於衛靡日不思孌彼諸姬聊與之謀

朱子曰毖泉始出之貎衛女嫁於諸侯父母終思歸而不得故作此詩言毖然之泉水亦流於淇矣我之有懷於衛則亦無日而不思矣是以卽諸姬而與之謀爲歸衛之計如下兩章所云也○呂氏曰諸姬非必俱嫁於此國蓋有所思而欲與親者謀乃人情之常亦非必眞得相見也

出宿於泲飲餞於禰女子有行逺父母兄弟問我諸姑遂及伯姊

朱氏曰泲地名飲餞者古之行者必有祖道之祭祭畢處者送之飲於其側而後行也禰亦地名皆自衛來時所經之處也諸姑伯姊卽所謂諸姬也言始嫁來時則固已逺其父母兄弟矣況今父母旣終而復可歸哉是以問於諸姑伯姊而謀其可否云爾

出宿於幹飲餞於言載脂載牽還車言邁遄臻於衛不瑕有害

朱氏曰干言地名適衛所經之處也脂以脂膏塗其牽使滑澤也牽車軸也不駕則脫之設之而後行也還旋也旋其嫁來之車也遄疾臻至也瑕何古音相近通用言如是則其至衛疾矣然豈不害於義理乎疑之而不敢遂之辭也

我思肥泉玆之永嘆思須與漕我心悠悠駕言出逰以寫我憂

朱氏曰肥泉水名須漕衛邑也悠悠思之長也寫除也旣不敢歸然其思衛地不能忘也安得出逰於彼而寫其憂乎

柏舟共姜自誓也衛世子共伯蚤死其妻守義父母欲奪而嫁之誓而弗許故作是詩以絕之

範氏曰衰亂之世淫風大行共姜得禮之正而能守義故以首風也

泛彼柏舟在彼中河髧彼兩髦實維我儀之死矢靡他母也天只不諒人只

毛氏曰中河河中髧兩髦之見者垂發至眉子事父母之飾儀匹也矢誓靡無之至也至已之死而無它心諒信也○鄭氏曰舟在河中猶婦人之在家是其常處兩髦之人謂共伯也實是我之匹而我不嫁也○朱氏曰告其母而質之於天曰何其不信我也序所謂誓而不許者如此不及父者疑時獨母在或非父意耳

泛彼柏舟在彼河側髧彼兩髦實維我特之死矢靡慝母也天只不諒人只

毛氏曰特匹也慝邪也○王氏曰以再嫁爲慝則絕之甚矣

載馳許穆夫人作也閔其宗國顚覆自傷不能救也衛懿公爲狄人所滅國人分散露於漕邑許穆夫人閔衛之亡傷許之小力不能救思歸唁其兄又義不得故賦是詩也

鄭氏曰滅者懿公死也露於漕邑者謂戴公也○朱氏曰露謂未有宮室而露居也○範氏曰先王制禮父母沒則不得歸寧者義也𨿽國滅君死不得往赴焉義重於亡故也

載馳載驅歸唁衛侯驅馬悠悠言至於漕大夫跋涉我心則憂

毛氏曰弔失國曰唁悠悠逺貌漕衛東邑艸行曰跋水行曰涉○範氏曰載馳載驅急也言至於漕思之也○朱氏曰夫人父母不在當使大夫寧於兄弟夫人欲自歸唁其兄弟而托以不欲勞大夫之跋涉也

旣不我嘉不能旋反視爾不臧我思不逺旣不我嘉不能旋濟視爾不臧我思不閟

鄭氏曰嘉善也爾許人也臧善也○呂氏曰許人旣不以我歸衛爲善則我亦不能還反於衛矣爲許人者盍亦視爾父子兄弟之間有災患不臧其心如之何則我之思不逺矣不閟謂曉然易見初不閟也

陟彼阿丘言采其蝱女子善懷亦各有行許人尢之眾穉且狂

毛氏曰偏髙曰阿丘蝱貝母也○曾氏曰善懷猶善思也鄭箋善猶多也女子之於懷思甚於男子○朱氏曰善懷多憂思也猶漢書岸善崩也又曰將欲升髙望逺以舒憂想之情言采其蝱以療鬱結之疾○呂氏曰女子善懷亦各有行言女子𨿽多懷思然今之所以迫切者亦各有道他人不知則以爲女子情性之常而尢之也眾穉且狂非眞指許人以爲穉狂蓋言我憂患如此之迫切彼方且尢我之歸意者眾人其幼穉乎其狂惑乎不然何其不相體悉不識緩急一至於是也

我行其野芃芃其麥控於大邦誰因誰極大夫君子無我有尢百爾所思不如我所之

毛氏曰願行衛之野麥芃芃然方盛長○朱氏曰控持而告之也因如因魏荘子之因○毛氏曰極至也○朱氏曰言我將行其野涉芃芃之麥而控告於大邦然未知其將何所因而何所至乎𨿽大夫君子爲我思所以處此者百方然不如使我得自盡其心之爲愈也○王氏曰此終欲歸唁之辭

竹竿衛女思歸也適異國而不見答思而能以禮者也範氏曰夫婦之際猶君臣之交或遇或不遇命也進不見答退不得歸則如之何以禮自止而已衛之賢女惟安於義命是以𨿽憂而不困也

籊籊竹竿以釣於淇豈不爾思逺莫致之

毛氏曰籊籊長而殺也○朱氏曰此言思以竹竿釣於淇水而逺不可致也

泉源在左淇水在右女子有行逺父母兄弟

李氏曰言舊時防泳二水之間其樂如此今也嫁於異國而不得見也故曰云云○愚謂此文𨿽思二水之間然念方其有行已逺父母兄弟矣今可復思歸乎此亦止乎禮義之意

淇水在右泉源在左巧笑之瑳佩玉之儺

毛氏曰瑳巧笑貌儺行有節度○歐陽氏曰思衛女之在其國者巧笑佩玉威儀閒暇樂然於二水之上念已有所不如也

淇水滺滺檜楫松舟駕言出逰以寫我憂

毛氏曰滺滺流貌檜柏葉松身楫所以櫂舟○朱氏曰與泉水卒章同意

河廣宋襄公母歸於衛思而不止故作是詩也

鄭氏曰宋桓公夫人衛文公之妹生襄公而出○孔氏曰夫人爲先君所出其子承父之重與祖爲一體母出與廟絕不可以私反故義不得也○範氏曰夫人之不往義也天下豈有無母之人歟有千乘之國而不得養其母則人之不幸也爲襄公者將若之何生則致其孝沒則盡其禮而已衛有婦人之詩自荘姜至於襄公之母六人焉皆止於禮義而不敢過也夫以衛之政教淫僻風俗傷敗然而女子猶知有禮而畏義如此蓋以先王之化所及也

誰謂河廣一葦杭之誰謂宋遠跂予望之

鄭氏曰誰謂河水廣與一葦加之則可以渡之諭狹也今我之不渡直自不往耳非爲其廣予我也誰謂宋國逺與我跂足則可以望見之亦諭近也今我不往直以義不往耳非爲其逺

誰謂河廣曾不容刀誰謂宋逺曾不崇朝

鄭氏曰不容刀亦諭狹小船曰刀崇終也行不終朝亦諭近

伯兮刺時也言君子行役爲王前驅過時而不反焉鄭氏曰衛宣公之時蔡人衛人陳人從王伐鄭○範氏曰居而相離則思期而不至則憂此人之常情也文王之遣戍役周公之東徵其詩皆敍其室家之情男女之思以閔之故其民說而忘死聖人能通天下之志故能成天下之務兵者毒民於死地者也孤人之子寡人之妻傷天地之和致水旱之災故聖王重之如不得已而行則告以歸期念其勤勞哀傷慘怛不啻如在已是以詩美之則言其君上之憫卹刺之則錄其室家之怨思以爲人情不出乎此也

伯兮朅兮邦之桀兮伯也執殳爲王前驅

鄭氏曰伯君子字也○毛氏曰朅武貌○鄭氏曰桀英桀○朱氏曰婦人自言其君子之才之美如是今乃執殳而爲王前驅也

自伯之東首如飛蓬豈無膏沐誰適爲容

朱氏曰蓬艸名其華似柳絮聚而飛如亂髮也膏所以澤發者沐滌首去垢也適主也言我髦亂如此非無膏沐可以爲容所以不爲者君子行役無所主而爲之故也傳曰女爲說已容

其雨其雨杲杲出日願言思伯甘心首疾

朱氏曰其者冀其將然之辭言冀其將雨而杲然日出以比望其君子之歸而不歸也是以不堪憂思之苦而寧甘心於首疾也

焉得諼艸言樹之背願言思伯使我心痗

背音佩痗音每又音悔○毛氏曰諼艸可以忘憂背北堂也○孔氏曰何處得一忘憂之艸我樹之於北堂之上冀觀之以忘憂○朱氏曰思得艸之美者玩以忘憂然世豈有是哉則亦思之不已而心痗焉爾心痗則其病愈深非特首疾而已也

女曰雞鳴刺不說徳也陳古義以刺今不說徳而好色也女曰雞鳴士曰昧旦子興視夜明星有爛將翺將翔弋鳬與雁

朱氏曰昩晦旦明也昧旦天欲旦晦明未辧之際也明星啟明之星先日而出者也弋繳時謂以生絲系矢而射鳬水鳥如鴨此詩人述賢夫婦相警戒之辭言女曰雞鳴以警其夫而士曰昧旦則不止於雞鳴矣婦人又語其夫曰若是則子可以起而視夜之如何意者明星已出而爛然則當翺翔而往弋取鳬雁而歸矣其相與警戒之言如此則不流於宴暱之私可知矣

弋言加之與子宜之宜言飲酒與子偕老琴瑟在禦莫不靜好

朱子曰加中也史記所謂以弱弓防繳加諸歸雁之上是也宜和其所宜也內則所謂雁宜麥之屬是也

知子之來之雜佩以贈之知子之順之雜佩以問之知子之好之雜佩以報之

朱氏曰來之致其外者雜佩者左右佩玉也○呂氏曰非獨玉也觹燧箴管帉帨凡可佩者皆是也贈送順愛問遺也○朱氏曰婦又語其夫曰我茍知子之所致而來及所親愛者則將解此雜佩以送遺報答之蓋不惟治其門內之職又欲其君子親賢友善結其歡心而無所愛於服飾之玩也○張氏曰言婦人之好徳甚於男子○以上皆婦人之詩或疏棄擯逐而有忠厚惻怛之言或優防暇豫而有箴誡諷切之益所謂發乎情止乎禮義者具見於此然豈獨婦人所當佩服哉凡爲臣子者茍能玩繹其辭指以養胸中和平之气則邇之事父逺之事君處常盡變綽乎其有餘裕矣後世惟班婕妤自悼賦庶幾乎此其末章曰顧左右兮和顏酌羽觴兮銷憂惟人生兮一世忽已過兮若浮已獨享兮髙明處生民兮極休勉虞精兮極樂與福祿兮無期緑衣兮白華自古兮有之婕妤爲趙飛燕姊弟所防退共養長信宮而作此朱子序之以爲其情𨿽出於幽怨而能引分以自安援古以自慰和平中正不過於慘傷其徳性之美學問之力有過人者嗚呼賢哉○又按柏舟之不再適蓋婦人之大節故孔子列之於風之首使萬世取法焉其後有魯寡陶嬰者少寡養幼孤無彊昆弟紡績爲產魯人或聞其義將求焉嬰聞之恐不得免作歌明已之不更二也其歌曰悲夫黃鵠之早寡兮七年不雙宛頸獨宿兮不與眾同夜半哀鳴兮想其故雄天命早寡兮獨宿何傷寡婦念此兮泣下數行嗚呼哀哉死者不可忘飛鳥尙然兮況於貞良𨿽有賢雄兮終不再行魯人聞之曰斯人不可得已遂不復敢求嬰寡終身不攺又梁寡髙行者梁之寡婦也其爲人榮於色而美於行夫死早寡不嫁梁貴人多爭欲娶而不能得梁王聞之使相聘焉髙行曰妾聞婦人之義壹往而不攺以全貞信之節今忘死以趨生是不信也貪貴而忘賤是不貞也棄義而從利無以爲人乃援鏡持刀自割其鼻曰妾已刑矣所以不死者不忍幼弱之重孤也於是相以報王大其義而髙其行乃復其身尊其號曰髙行陳寡孝婦者年十六而嫁未有子其夫當行戍且行時屬孝婦曰我生死未可知幸有老母無他兄弟倘不還汝肯養吾母乎婦曰諾夫果死不還婦養姑不衰居喪三年父母哀其少無子而早寡也將取而嫁之孝婦曰妾聞之信者人之幹也義者行之節也夫且行屬妾以其母旣諾之夫受人之托豈可棄哉棄托不信背死不義不可也母固欲嫁之孝婦不從因欲自殺父母懼而不敢嫁養其姑二十八年姑死葬之終奉祭祀淮陰太守以聞漢文帝賜之黃金四十斤復之終身無所與號曰孝婦是三人者庶乎有柏舟之風矣諸史尙多有之今不錄或問於程子曰孀婦於禮似不可取如何曰然凡取以配身也若取失節者以配身是已失節也又問或有孤孀貧窮無托者可再嫁否曰只是後世怕寒餓死故有是說然餓死事極小失節事極大程子之論可爲世深戒故並著焉

孔子曰婦有七出三不去不順父母出謂其逆徳也無子出謂其絕世也淫僻出謂其亂族嫉妬出謂其亂家惡疾出謂其不可供粢盛多言出謂其離親竊盜出謂其反義三不去有所取無所歸一也

何休取作受又云不窮窮也

與共更三年之喪二也先貧賤後富貴三也

按禮記諸侯出夫人夫人比至於其國以夫人之禮行至以夫人入行道以夫人之禮者棄妻致命其家乃義絕不用此爲貽○疏曰出夫人謂夫人有罪諸侯出之今歸本國使者將命曰寡君不敏不能從而事社稷宗廟使臣某敢告於執事主人對曰寡君固前辭不教矣前辭不教謂納采時也有司官陳器二三人有司亦官受之器皿其本所賫物也律棄妻畀所齊○朱子曰上三節諸侯禮也妻出夫使人致之曰某不敏不能從而供粢盛使某也敢告於侍者主人對曰某之子不肖不敢辟誅敢不敬須以俟命使者退主人拜送之朱子曰此一節卿大夫之禮也如舅在則稱舅沒則稱兄無兄則稱夫言棄妻者父兄在則稱之命當由尊者出也惟國君不稱兄主人之辭曰某之子不肖姑姊妹亦皆稱之姑姊妹見棄亦曰某之姑某之姊若妹不肖○朱子曰此兩節通禮也○雜記○古者於出妻之事雍容有禮如此所以重匹耦也○又家語曾參後母遇之無恩而供養不衰及其妻以藜蒸不熟因出之人曰非七出也參曰藜蒸小物耳猶不用吾命況大事乎遂出之終身不娶其子元請焉參曰髙宗以後妻殺孝已尹吉甫以後妻放伯奇吾上不及髙宗中不比吉甫庸知其得免於非乎○或問於程子曰妻可出乎曰妻不賢出之何害如子思亦嘗出妻今世俗乃以出妻爲醜行遂不敢爲古人不如此妻有不善便當出也又問古人出妻有以對姑叱狗藜蒸不熟者亦無甚惡而遂出之何也曰此古人忠厚之道古之人交絕不出惡聲君子不忍以大罪出其妻而以防罪去之以此見其忠厚之至也且如叱狗親前亦有甚大故不是處只爲他平日有故因此一事出之爾或曰彼以此細故見逐安能無辭兼他人不知是否則如之何曰彼必自知其罪但已理直足矣何必求他人知然有識者當自知之也如必待彰暴其妻之不善使他人知之是亦淺丈夫而已大凡人說話多欲令彼曲我直若君子自有一个含容意思或曰古語有之出妻令可嫁出友令可交乃此意否曰是也味程子此言則古人非大故無出妻之理後世其可輕爲之哉

禮記子甚宜其妻父母不悅出

鄭氏曰宜猶善也

子不宜其妻父母曰是善事我子行夫婦之禮焉沒身不衰

內則曰按此正七出之第一條也

文中子曰早婚少聘教人以偸妾媵無數教人以亂言棄古禮是掌教者之罪

且貴賤有等一夫一婦庶人之職也

愚按古者自天子至於士庶人妻妾媵各有等降之數後世惟力是視而已此文中子所以嘆也夫正家之本由於夫婦之各正治家以禮而無寵暱之偏使嫡妾之序紊失夫之正也撫下以恩而無妬忌之失使怨曠之禍興失婦之正也得其正則家治失其正則家亂此必然之理也至於妾媵猥多未有不爲家之害者內或陷子弟於惡外或生童僕之變無所不有欲正其家者於此尢不可不戒故以是章終焉

西山讀書記卷十三﹤子部﹐儒家類﹐西山讀書記﹥

欽定四庫全書

西山讀書記卷十四

宋眞徳秀撰

長幼

常棣燕兄弟也閔管蔡之失道故作常棣焉常棣之華鄂不韡韡凡今之人莫如兄弟

毛氏曰常棣棣也鄂猶鄂鄂然言外發也韡韡光眀也○朱氏曰不猶豈不也此燕兄弟之樂歌故言常棣之華則其鄂然外見者豈不韡韡乎凡今之人則豈有如兄弟者乎○孔氏曰爾雅釋毛傳以爲常棣之木眾華俱發實韡韡而光眀以興兄弟眾多而相和睦豈不彊盛而有光輝乎○鄭氏曰承華者鄂也不當作柎柎鄂足也鄂足得華之光眀則韡韡然盛興者諭弟以敬事兄兄以愛覆弟恩義之顯亦韡韡○程氏曰常棣今所謂玉李花鄂相承甚力故以諭兄弟又曰韡韡鮮華壯盛之貌不作柎亦可如字亦可以花蕚相依生相親力相承興人之莫如兄弟也○王氏曰花蕚之相恃不可須臾離者以天屬故也其相承覆相恃而不可離如此

死喪之威兄弟孔懷原隰裒矣兄弟求矣

毛氏曰威畏也懷思也裒聚也求矣言求兄弟也○鄭氏曰死生可畏怖之事維兄弟之親甚相思念○程氏曰此章敍兄弟相賴之事人當死生患難之可畏則思兄弟之助方困窮離散羣聚於郊野之時則求所親以相依恃○王氏曰不得保其常居而裒於原隰之中此與人同患難之時也當是時人各顧其親則非兄弟孰肯以相求哉○呂氏曰疎其所親而親其所疎此失其本心者也故此詩反覆言朋友之不如兄弟蓋亦示之以親疎之分使之反循其本也本心旣得則由親而及疎秩然有序兄弟之親旣篤而朋友之義亦惇矣初非薄於朋友也茍雜施而不孫𨿽曰厚於朋友如無源之水朝滿夕除豈可保哉或曰人之在難朋友亦可以坐視歟曰毎有良朋況也永嘆則非不憂憫也但視兄弟之急難爲差耳詩人之辭各有抑然常棣周公作也聖人之言小大髙下皆宜而前後左右不相悖

脊令在原兄弟急難每有良朋況也永嘆

毛氏曰脊令雝渠也飛則鳴行則搖不能自捨耳急難言兄弟之相救於急難也○鄭氏曰每有𨿽也良善也○毛氏曰況玆也永長也○程氏曰此章言兄弟相須之急猶脊令首尾相應急難之際其相應如是也○鄭氏曰當急難之時𨿽有善友來玆對之長嘆而已○範氏曰兄弟無不相死之義朋友之於患難義有不得相救也則況也永嘆而已○王氏曰古者朋友之喪視兄弟視兄弟則急難冦讎何爲而不豫曰莫不有君而爲之臣莫不有父而爲之子莫不有師而爲之弟子莫不有兄弟而爲之兄弟則吾急難冦讐之所當致力也愽矣又推而致之朋友則吾有所不暇而無禮以節之則吾之憂無窮而人之責無已蓋古之道如此而後世之士猶有以恩望朋友而至於離絕者然則世之致力於朋友者非歟曰勢足以振之力足以周之而無傷於義則鄰里鄕黨不可以不勉而況於朋友乎

兄弟防於墻外禦其務每有良朋烝也無戎

毛氏曰防狠也鄭氏曰禦禁務侮也兄弟𨿽內防而外禦也○朱氏曰烝發語聲○毛氏曰戎相也○範氏曰兄弟內防而猶外禦不敗親也外禦則他人不與故𨿽朋友猶無相也○王氏曰狠於內非令兄弟也然及其禦侮則𨿽有良朋曽不如不令兄弟之爲可恃○朱氏曰此章正爲管蔡之事而發以眀兄弟恩情之篤也呂與叔解防爲窺伺謂冦至而兄弟同力以相死也此意亦甚美矣然以文義及一篇全指觀之則未安也蓋此詩首章略言至親莫如兄弟之意次章乃以意外不測之事言之以眀兄弟之情其切如此三章但言急難則淺於死喪矣至於此章則又以其情義之甚薄而猶有所不能已者言之其序若曰死喪不能相救急難尢相助又不幸而至於或有小忿猶當共禦外侮其所以責之者可謂益輕以約而所以著夫兄弟之義者益深且切矣至於又不能然乃或無事而相忘則兄弟眞爲路人矣故下章始深責之然其詞气和平怨而不怒讀者猶或以爲當然而未之悟也其後兩章乃始極道兄弟至親𨿽有籩豆室家之樂然非兄弟則無與同之以備見兄弟之恩異形同气死生苦樂無適而不相須之意卒章又申告之使之反覆窮極驗其信然可謂委曲漸次說盡人情矣然其詞意髙深初若簡質闊疏而不切於事者故說者有所不察又以小忿爲嫌而曲其說以避之於是一篇之意無復統紀而失聖人之意逺矣

喪亂旣平旣安且寧𨿽有兄弟不如友生

歐陽氏曰此乃責之之辭○蘇氏曰人居平安之世不知兄弟之可恃而以至親相責望則兄弟常多過失易以生怨故有以朋友爲賢於兄弟者○朱氏曰上章言患難之時兄弟相救非朋友可比此章遂言安寧之後乃有視兄弟不如友生者悖理之甚也

儐爾籩豆飲酒之飫兄弟旣具和樂且孺

毛氏曰儐陳也○蘇氏曰飫饜也○程氏曰孺親慕之義小兒親慕父母謂之孺子此章勸其相燕樂養恩義陳爾籩豆飲樂飫足兄弟旣皆來當和樂而相親慕也○朱子曰陳籩豆以醉飽而兄弟有不具焉則無與共享其樂矣

妻子好合如鼔瑟琴兄弟旣翕和樂且湛

鄭氏曰如鼔瑟琴之聲相和合也○程氏曰此章言兄弟相樂則其妻子好合其和如琴瑟兄弟旣志意翕合故其和樂久而不厭○朱氏曰言妻子好合如瑟琴之和而兄弟有不合焉則無以久其樂矣

宜爾室家樂爾妻孥是究是圖亶其然乎

毛氏曰孥子也圖謀也亶信也○程氏曰言能如是親睦其兄弟則能宜其室家樂其妻孥窮究是理圖念是事信其然乎否○孔氏曰宗族同心人無侵侮然後宜汝之室家保樂汝之妻子矣兄弟不和忿防自起外見侵侮內不能救則不能保其大小室家危焉汝於是深思之於是善謀之信其然否乎○蘇氏曰小人思慮不遠常以爲兄弟之於我無所損益不知兄弟之相親乃所以宜爾室家樂爾妻孥患其淺陋不信故使之深思逺圖乃知其信否○呂氏曰告人以兄弟之當親未有不以爲然者也不誠知其然則所知者特其名而已凡學蓋莫不然

二子乘舟思伋壽也衞宣公之二子爭相爲死國人傷而思之二子乘舟泛泛其景願言思子中心養養毛氏曰宣公爲伋取齊女而美公奪之生壽及朔朔與其母愬伋於公公令伋之齊使賊先待於隘而殺之壽知之以告伋使去之伋曰君命也不可以逃壽竊其節而先往賊殺之伋至曰君命殺我壽有何罪賊又殺之○孔氏曰泛泛然見其影之去○鄭氏曰願念也○毛氏曰養養然憂不知所定○蘇氏曰自衛適齊必渉河國人傷其往而不返泛泛然徒見其影欲救之不可得是以思之養養然

二子乘舟泛泛其逝願言思子不瑕有害

毛氏曰逝往也○王氏曰死非其所不得爲無瑕防父於不義不得爲無害𨿽然其心豈有他哉故詩人恕之曰不瑕有害惟其能不瑕有害也是以恕之云爾○太史公曰余讀世家言至於宣公之子以婦見誅弟壽爭死以相讓此與晉太子申生不敢眀驪姬之過同俱惡傷父之志然卒死亡何其悲也或父子相殺兄弟相戮亦獨何哉○愚按自古處兄弟之變者舜也周公也至於讓國以爲仁殺身以爲義則有若夷齊伋壽焉學者觀聖賢待兄弟之道知大舜不以象將殺己爲怨而忘親愛之心則怨之小者當如何知周公不以管蔡畔周而遂疑忌宗室則變之小者當如何利莫大於得國觀夷齊之相遜則區區土田金幣何足校害莫大於殺身觀伋壽之更相爲死則利害得喪之微尢不足言矣大舜周公之聖夷齊伋壽之賢亦人而已爾均是人也聖賢之於親親若是其厚而我乃心以薄自處不亦甚可媿乎

葛藟王族刺平王也周室道衰棄其九族焉緜緜葛藟在河之滸終逺兄弟謂他人父謂他人父亦莫我顧毛氏曰緜緜長而不絕之貌左傳曰葛藟猶能芘其本根○胡氏曰周南云葛之覃兮施於中谷又雲南有樛木葛藟累之大雅云莫莫葛藟施於條枚然則葛也藟也必生於山谷丘野之地延蔓於艸木條枚之上不生於河滸水厓生不得其地則失物之性也王氏曰謂他人父謂他人母謂他人昆所謂不愛其親而愛他人○李氏曰王旣以他人爲父亦無顧我之意我九族也

緜緜葛藟在河之涘終逺兄弟謂他人母謂他人母亦莫我有

鄭氏曰有言不有也左傳曰不有寡君

緜緜葛藟在河之漘終逺兄弟謂他人昆謂他人昆亦莫我聞

毛氏曰昆兄也○李氏曰不與我相聞知也

杕杜刺時也君不能親其宗族骨肉離散獨居而無兄弟將爲沃所並爾有杕之杜其葉湑湑獨行踽踽豈無他人不如我同父嗟行之人胡不比焉人無兄弟胡不佽焉

毛氏曰杕特生貎杜赤棠也○王氏曰湑湑潤澤也○毛氏曰踽踽無所親也○範氏曰比親也○毛氏曰佽助也

有杕之杜其葉菁菁獨行睘睘豈無他人不如我同姓嗟行之人胡不比焉人無兄弟胡不佽焉

毛氏曰菁菁盛也睘睘無所依也○呂氏曰杜𨿽特生然此詩方云其葉湑湑其葉菁菁卽非以比晉君不親宗族也蓋言晉公室枝葉凋落曽杕杜之不如也獨行踽踽言孤立無親豈無他人不如我同父言他人之不足恃嗟行之人胡不比焉人無兄弟胡不佽焉言茍以他人爲可恃則嗟彼行道之人胡不自相親比也凡人無兄弟者胡不外求佽助也蓋深曉晉君以行道之人必不相親比茍非兄弟必不相佽助信乎豈無他人不如我同父○以上二詩所刺正與常棣相反學者以此二詩與常棣參玩則可以見成周之所以興與平王之不能復振晉昭之所以敗亡其得失蓋原於此然豈獨有國者所當戒哉凡爲人未有不賴同气挾持而能有立者司馬氏家範曰吐谷渾阿豺有子二十人病且死謂曰汝曹各奉吾一箭將玩之俄命其弟慕利延曰汝取一箭折之慕利延折之曰汝取十九箭折之慕利延不能折阿豺曰汝曹知否單者易折眾則難摧戮力一心然後社稷可固彼異域也猶知宗族相保以爲安況華夏乎

程子曰今人多不知兄弟之愛且如閭閻小人得一食必先以食父母夫何故以父母之口重於己之口也得一衣必先以衣父母夫何故以父母之體重於己之體也至於犬馬亦然待父母之犬馬必異乎己之犬馬也獨愛父母之子輕於己之子甚者至若仇敵舉世皆然惑之甚矣

顏之推曰兄弟者分形連气之人也方其幼也父母左提右挈前襟後裾食則同案衣則傳服學則連業遊則共方𨿽有悖亂之人不能不相愛也及其壯也各妻其妻各子其子𨿽有篤厚之人不能不少衰也娣姒之比兄弟則疎薄矣今使疎薄之人而節量親厚之恩猶方底而圓蓋必不合矣惟友愛深至不爲傍人之所移者免夫又桺仲塗曰皇考治家孝且嚴旦望弟婦等拜堂下畢卽上手低面聽我皇考訓戒曰人家兄弟無不義者盡因娶婦入門異姓相聚爭長競短漸漬日聞偏愛私藏以至悖戾分門割戶患若賊讐皆汝婦人所作男子剛腸者幾人能不爲婦言所惑者鮮矣若等寧有是耶退則惴惴不敢出一語爲不孝事開輩賴之獲全其家云○按程子之言孰不知之而鮮克蹈之者𨿽薄俗漸染使然其所以離間骨肉之親者未有不由婦言是聽者也故以顏桺之說附焉

或曰事兄盡禮不得兄之歡心如何曰但當起敬起孝盡至誠不求伸已可也曰接弟之道如何曰盡孝愛之道而已

張子曰斯幹詩云兄及弟矣式相好矣無相猶矣猶似也人情大抵施不報則輟故恩不能終兄弟之間各盡其己之所宜施者無學其不相報而廢恩也君臣父子朋友之間亦莫不用此道盡已而已

朱子曰按此於文義或未必然然意則善矣○舊說猶謀也言居是室者兄弟相好而無相謀也故朱子云云○以上言兄弟

問視巳子與兄子有間否曰聖人立法曰兄弟之子猶子也是欲視之猶子也

問第五倫視其子之疾與兄子之疾不同自謂之私如何曰不特安寢與不安寢只十起與不起便是私也父子之愛本是公才著些心做便是私也又問云云曰云云又問天性自有輕重疑若有間然曰只爲今人以私心看了孔子曰父子之道天性也此只就孝上說故言父子若君臣兄弟賓主朋友之類亦豈不是天性只爲今人小看卻不推其本所由來故爾己之子與兄之子所爭幾何是同出於父者也只爲兄弟異形故以兄弟爲手足人多以異形故親己之子異於兄弟之子甚不是也又問孔子以公冶長不及南容故以兄之子妻南容以己之子妻公冶何也曰此亦以己之私心看聖人也凡人避嫌者皆內不足也聖人自是至公何更避嫌凡嫁女必量才求配若孔子事或是年不相若或時有先後皆不可知以孔子爲避嫌則大不是避嫌𨿽賢者且不爲況聖人乎此章言兄弟之子與己子不異故附於此

禮記適子庶子祗事宗子宗婦

鄭氏曰祗敬也宗子大宗○疏曰適子謂父及祖之適子是大宗也庶子謂適子之弟宗子謂大宗子宗婦謂大宗子之妻

𨿽富貴不敢以富貴入宗子之家𨿽眾車徒捨於外以寡約入入謂入宗子家

子弟猶歸器衣服裘衾車馬則必獻其上而後敢服用其次也

猶若也子弟若有功徳以物見饋賜當以善者與宗子也

若非所獻則不敢以入於宗子之門不敢以富貴加於父兄宗族

謂非宗子之爵所當服也加猶髙也○內則

魯人有同姓死而弗弔者人曰在禮當免不免當弔不弔有司罰之如之何子之無弔也曰吾以其疎逺也子思聞之曰無思之甚也昔者季孫問於夫子曰百世之宗有絕道乎子曰繼之以姓義無絕也故同姓爲宗合族爲屬𨿽國子之尊不廢其親所以崇愛也是以綴之以食序列昭穆萬世婚姻不通忠篤之道然也

國子諸侯卿大夫之子○孔叢子○範文正公之爲參政也嘗告諸子曰吾吳中宗族甚眾於吾固有親疎然吾祖宗視之則均是子孫固無親疎也茍祖宗之意無親疎則饑寒者吾安得不卹也自祖宗來積徳百餘年而始發於吾得至大官若獨享富貴而不卹宗族異日何以見祖宗於地下今何顏入家廟乎於是恩例俸賜常均於族人並置義田宅云○程子曰凡人家法須令每月族人逺來則爲一防以合族𨿽無事亦當每月一爲之古人有花樹韋家宗防法可取也然族人毎有吉凶嫁娶之類更當相與爲禮使骨肉之意常相通骨肉之疎者只爲不相見情不相接耳○蘇氏族譜序曰今之相視如塗人者其初兄弟也兄弟其初一人之身也其推說亦善故附於此○以上言宗族

禮記年長以倍則父事之

鄭氏曰謂年二十於四十者

十年以長則兄事之五年以長則肩隨之

肩隨與之並行而差退也

羣居五人則長者必異席

席以四人爲節因宜有所尊○曲禮

父之齒隨行兄之齒雁行朋友不相逾

廣敬也

輕任並重任分頒白者不提挈

皆謂以與父等者○王制

幼子常視母誑童子不衣裘裳立必正方不傾聽長者與之提攜則兩手奉長者之手

視與示同習其扶持尊者提挈謂牽行○疏曰爲兒長大方當供養扶持長者故先使學之令習便也

負劍辟咡詔之則掩口而對

辟匹亦反咡如志反○口耳之間曰咡負謂負之於背劍謂挾之於旁辟咡詔之謂傾頭與語口旁曰咡使之掩口而對習其鄕尊者屏气矣○疏曰劍謂挾於脇下如帶劍也長者負兒之時傾頭與語必掩口而對恐气觸人也○張子曰古之小兒便能敬事長者與之提攜則兩手奉長者之手問之掩口而對蓋稍不敬事便不忠信故敎小兒且須安詳恭敬○曲禮

尊長於己逾等不敢問其年

逾等父兄黨也問年則已恭遜之心不全

燕見不將命

見賢徧反○私燕而見不使擯者將傳其命不敢用賓主之禮來則若子弟然

遇於道見則面

尊者若見己己則面見若尊者不見己己則隠不敢煩動尊者也

不請所之

不問所往也

喪俟事不犆弔

犆音特○亦不敢故煩動也事朝夕哭時

侍坐弗使不執琴瑟不畫地手無容不翣也

尊長或使彈琴指畫則爲之可也手無容不弄手也翣扇也𨿽熱亦不敢搖扇也此皆端慤所以爲敬也

寢則坐而將命

坐跪也命有所傳辭若尊者臥而侍者傳辭當跪前不可以立恐臨尊也

侍射則約矢

矢箭也凡射必計耦先設箭在中庭上耦前取一次下耦又進取一如是更進各得四箭而升堂揷三於要而手執一若卑者侍射則不敢更拾進取但一時並取四矢故雲約矢

侍投則擁矢

投投壺也擁抱也矢投壺箭也尊者委四矢於地一一取以投卑者不敢委於地悉執之

勝則洗而以請

若敵射及投壺竟司射命酌而勝者弟子酌酒不勝者飲之若卑者得勝則不敢直酌但當洗爵而請問何所行觴也

客亦如之

客射若投壺不勝主人亦洗而請之如卑侍之法所以優賓也○今按此二句皆是卑者與尊者爲耦而射及投壺若巳勝而司射命酌則不敢使他弟子酌酒以罰尊者必自洗爵而請行觴若耦勝則亦不敢煩他弟子酌而飲已必自洗爵而請自飲也注疏說恐非是

不角

角謂觥罰爵也於尊長與客飲如獻酧之爵不敢用角也

不擢馬

擢去也謂徹也已徹馬嫌勝故專之○疏曰凡投壺每一勝輒立一馬至三馬而成勝但頻勝三馬難得若一朋得二馬一朋得一馬於是二馬之朋徹取一馬者足以爲三馬以成定勝也今若卑者朋𨿽得二馬亦不敢徹尊長馬足成已勝也○少儀以上總言事長之禮

凡爲長者糞之禮必加帚於箕上

爲去聲○掃席前曰糞如是得兩手奉箕恭也謂初執而往時也弟子職曰執箕膺擖厥中有帚

以袂拘而退其塵不及長者

謂埽時也以袂擁帚之前埽而卻行之○疏曰拘障也當埽時卻退以一手捉帚又舉一手衣袂以拘障於帚前且埽且退故曰拘而退

以箕自鄕而扱之

鄕與向同扱音吸○扱讀曰吸謂收糞時也箕去棄物以鄕尊者則不恭

奉席如橋衡

奉芳勇反橋居廟反○橫奉之令左昂右低如有首尾然橋井上防橰衡上低昻○疏曰衡橫也如橋之橫也席舒則有首尾故公食禮云捲自末末卽尾也已捲則無首尾此奉之左昻右低故如有首尾也

請席何鄕請袵何趾

順尊者所安也袵臥席也坐問鄕臥問趾因於陰陽○疏曰坐是陽鄕亦陽臥是陰趾亦陰也

席南鄕北鄕以西方爲上東鄕西鄕以南方爲上布席無常此其順之也上謂席端也坐在陽則上左坐在陰則上右○曲禮

見父之執不謂之進不敢進不謂之退不敢退不問不敢對

敬父同志如事父○曲禮

謀於長者必操幾杖以從之

從猶就也○疏曰幾杖俱是養尊之物故於謀議之時將就也

長者問不辭讓而對非禮也

當謝不敏若曽子之爲○曲禮

從於先生不越路而與人言

尊不二也先生老人敎學者

遭先生於道趨而進正立拱手

爲有敎使○疏曰拱手見師而起敬故疾趨而進就之也又不敢斥問先生所爲故正立拱手而聽先生之敎

先生與之言則對不與之言則趨而退

爲其不欲與己並行

從長者而上丘陵則必鄕長者所視

爲逺視不察有所問○曲禮

將卽席容母怍

怍謂顏色變也○疏曰此謂弟子講問初來之法卽就也

兩手摳衣去齊尺

齊音咨○齊裳下緝也謂就席之時以兩手提裳令下緝去地一尺許恐轉足踐之

衣母撥足母蹶

撥發貌蹶行遽貌

先生書策琴瑟在前坐而遷之戒勿越

廣敬也在前謂當行之前坐亦跪也遷移也越逾也

虛坐盡後

盡津忍反○疏曰虛空也空謂非飲食坐也玉藻云徒坐不盡席亦是也

食坐盡前

爲污席○疏曰古者地鋪席而爼豆皆陳於席前之地若坐近後則濺污席故盡前也玉藻云讀書食則齊豆去席尺亦是也

坐必安執爾顏

安謂不動執猶守也久坐好異

長者不及母儳言

儳任鑑反○儳猶暫也非類雜○疏曰長者正論甲事未及乙事少者不得輒以乙事暫然雜之○今按說文云儳互不齊也儳言儳長者之先而言也

正爾容聽必恭

正謂矜莊也聽先生之言不恭敬則心不存而易忘

母勦說

勦初交反○勦猶擥也謂取人之說以爲己說

母雷同

雷之發聲物無不同時應者人之言當各由己不當然也

必則古昔稱先王

𨿽不雷同又不得專輒言必有依據

母踐屨母踖席摳衣趨隅必愼惟諾

趨隅升席必由下也愼惟諾者不先舉見問乃應

侍坐於先生先生問焉終則對

不敢錯亂尊長之言

請業則起請益則起

尊師重道也起若今摳衣前請也業謂篇卷也益謂受說不解了欲師更眀說之子路問政子曰先之勞之請益曰無倦

父召無諾先生召無諾惟而起

應辭惟恭於諾○疏曰惟也諾則似緩慢

侍坐於所尊敬母餘席

言先生坐一席己坐一席必盡其所近尊者之席端無使有餘蓋欲得親近若扶持備顧問且擬有後來者闕其下以待之

見同等不起

不爲私敬○疏曰同等後來者任其坐於下也

燭至起

異晝夜也

食至起

爲饌變也

上客起

敬尊者○疏曰尊者見之起故侍者宜從之而起然食與燭至起則尊者不起但侍者起也

燭不見跋

跋本也燭盡則去之嫌若燼多有厭倦意○疏曰本把處也古者未有蠟燭惟呼火炬爲燭

尊客之前不叱狗

主人於尊客之前不敢倦嫌若風去之○疏曰卑客亦然舉尊爲甚

讓食不唾

嫌有穢惡

侍坐於君子問更端則起而對

離席而對敬異事也君子必令復坐○疏曰更端謂向語已畢更問他事

侍於君子不顧望而對非禮也

禮尙謙也不顧望若子路率爾而對○疏曰若指問一人則一人直對若普問眾人則當顧望坐中恐有勝己者不得率爾先對也

長者賜少者賤者不敢辭

不敢亢禮也賤者僮僕之屬

侍坐於君子若有告者曰少間願有復也則左右屏而待

間音閒注同○復白也言欲須少空間有所白也屏猶退也隠也○疏曰卑者正侍君子而有人來告云欲侍君子少間無事時有所白則侍者當自退避之不得迫也

毋側聽毋噭應毋淫視毋怠荒遊毋倨立毋跛坐毋箕寢毋伏斂發毋髢冠毋免勞毋袒暑毋褰裳

毋側聽嫌探人之私也側聽耳屬於垣毋噭應以下皆爲其不敬噭號呼之聲也淫視流動邪睇不正也怠荒身體放縱不自拘斂也遊行倨慢也跛偏任也立當雙足並立不得挈舉一足一足蹋地也箕謂舒展兩足狀如箕舌也伏覆也髢髲也毋垂餘如髲也免去褰袪也○曲禮

侍坐於君子請見不請退君子欠伸運笏澤劍首還屨問日之蚤莫𨿽請退可也

不請退者云止不敢自由欠伸以下皆解倦之狀伸頻伸也運澤皆玩弄也金器弄之易以汗澤○疏曰運動也澤光澤也玩弄劍首則生光澤還轉也尊者脫屨於戶內屨常在側○少儀

侍坐於長者屨不上於堂

屨賤空則不陳於尊者之側○疏曰長者在堂則侍坐者脫屨於階下不得上堂若長者在室則侍坐者得著屨上堂而不得入室

解屨不敢當階

爲妨後升者○疏曰內則云屨著綦鄭云綦屨系也將升堂則解之也

就屨跪而舉之屏於側

謂獨退也就猶著也屏亦不當階

鄕長者而屨跪而遷屨俯而納屨

謂長者送之也不得屛遷就近而已俯俛也納內也遷或爲還○今按注雲長者送之恐非是但謂𨿽降階出戶猶鄕長者不敢背耳○曲禮

排闔說屨於戶內者一人而已矣

闔音合說吐活反○𨿽眾敵猶有所尊

有尊長在則否

在在內也後來之眾皆說屨於戶外○以上云云言灑掃應對進退之節當與後小學篇參觀

燕侍食於君子則先飯而後已

飯扶晚反小飯同○所以勸也○疏曰先飯若甞食然後己若勸食然

毋放飯毋流歠小飯而亟之

亟疾也備噦噎若見問也

數噍毋爲口容

數色角反噍在笑反又作嚼○數噍謂數數嚼之口容弄口也

客自徹辭焉則止

主人辭其徹○疏曰徹謂徹俎主人辭則客止○少儀

侍食於先生異爵者後祭先飯

謙也○玉藻

侍食於長者主人親饋則拜而食

長者食耳𨿽賤不得執食興辭拜而已示敬也

主人不親饋則不拜而食

亦以稱禮之施耳○曲禮

凡食果實者後君子

陰陽所成非人事也

火食者先君子

備火齊不得故先嘗之也

食棗桃李弗致於核

核行隔反○恭也弗致者謂不置於地

祭上環食中棄所操

上環頭忖也○忖亦作刌寸本反○疏曰食亦祭先圃也環者橫斷形如環也上環是疐間下環是脫華處也○今按頭忖謂疐頭所切一環也以其所生之本味最美又先斷而不污故以爲祭中者中環也亦甘且潔故以奉尊者所操下環爲手所持處以其味薄而不潔故棄之而不食也○玉藻

侍飲於長者酒進則起拜受於尊所

降席拜受敬也燕飲之禮鄕尊○疏曰陳尊之所貴賤不同若諸侯燕及大射鄕飲酒及鄕大夫燕各見本篇今燕禮鄕飲酒皆無拜受於尊所之文疑是文不具耳近尊向長者故往於尊所向長者而拜也

長者辭少者反席而飲長者舉未釂少者不敢飲不敢先尊者盡爵曰釂燕禮曰公卒爵而後飲也○疏曰飲酒尊卑異爵故燕禮公執膳爵受賜爵者執散爵又曰受賜爵者以爵就席坐公卒爵然後飲與此禮合而士相見禮云若君賜之爵則下席再拜稽首受爵升席祭卒爵而俟君卒爵然後受虛爵玉藻云君若賜之爵則越席再拜稽首受登席祭之飲卒爵而俟君卒爵然後授虛爵皆先言卒爵者此據燕飲正禮玉藻及士相見禮謂私燕之禮故不同也

禦同於長者𨿽貳不辭

謂侍食於長者饌具與之同也貳謂重殽膳也本爲長者而設故不辭其多耳

偶坐不辭

偶匹也或彼爲客設饌而召己匹坐以食○曲禮以上言侍食之禮

右言長幼之序

按舜命司徒以敷五敎其四不曰兄弟而曰長幼蓋宗族鄕黨皆有長焉非但同气而已故今所敍先兄弟次宗族次先生長者云

朋友

易兌之象曰麗澤兌君子以朋友講習

程子曰麗澤二澤相附麗也兩澤相麗交相浸潤互有滋益之象故君子觀其象而以朋友講習朋友講習互相益也先儒謂天下之可說莫若朋友講習然當明相益之象

詩伐木燕朋友故舊也自天子至於庶人未有不須友以成者親親以睦友賢不棄不遺故舊則民徳歸厚矣孔氏曰朋是同門之稱友是同志之名故舊卽昔日之朋友也朋友新故通名故舊惟施久逺舊則不可更擇新交則非賢不友故變朋友曰友賢也親親以睦指上棠棣友賢不棄不遺故舊卽此篇是也

伐木丁丁鳥鳴嚶嚶出自幽谷遷於喬木嚶其鳴矣求其友聲相彼鳥矣猶求友聲矧伊人矣不求友生神之聽之終和且平

毛氏曰丁丁伐木聲○朱氏曰嚶嚶鳥聲之和○郭璞曰兩鳥鳴○張氏曰神之聽之終和且平此爲求友生○程氏曰和謂相好平謂不變○張氏曰詩人多相因之詞如伐木而感鳥鳴蓋因此以興焉故也故下章皆以伐木言之○程氏曰山中伐木非一人能獨爲必與同志者共之旣同其事則相親好成朋友之義伐木之人必有此義況士君子乎故賦伐木之人敍其情推其義以勸朋友之道燕朋友故舊則歌之所以風天下朋友故舊篤則民徳厚矣繼言鳥鳴嚶嚶又以物情興朋友之好嚶嚶相應和之和聲鳥聲相應和自幽谷升喬木相追隨嚶然其鳴蓋求其應友聲謂應聲猶人之朋友相從也視鳥如是豈人而不求友乎朋友之信恆久不渝可質於神眀○丘氏曰伐木者其聲丁丁然空谷響應出於自然諭朋友故舊聲類之相從亦如此也○蘇氏曰事之甚小而須友者伐木也物之無知而不離其羣者鳥也鳥出於谷而升於木以木爲安而不獨有也故嚶然而鳴以求其友況於事之大於伐木而人之有知者哉

伐木許許釃酒有藇旣有肥羜以速諸父寧適不來微我弗顧於粲灑埽陳饋八簋旣有肥牡以速諸舅寧適不來微我有咎

程氏曰許許眾人共力聲○朱氏曰淮南子云舉大木者呼邪許蓋舉重勸力之歌也○毛氏曰以筐曰釃以艸曰湑藇美貌羜未成羊也○鄭氏曰速召也○朱氏曰諸父朋友之同姓而尊者也諸舅朋友之異姓而尊者也○孔氏曰稱之以父與舅親親之辭也○鄭氏曰寧適不來寧召之適自不來也○毛氏曰微無也○朱氏曰顧念也於嘆辭○毛氏曰粲鮮明貌○孔氏曰粲然灑埽其室庭陳飲食之饋○毛氏曰天子八簋○孔氏曰簋盛黍稷之器○長樂劉氏曰簋八則籩豆倍之天子燕禮之數也○孔氏曰肥牡肥羜之牡者○毛氏曰咎過也○李氏曰上章旣言伐木丁丁鳥鳴嚶嚶下章但言伐木許許省文也○朱氏曰言具酒食以樂朋友如此寧使彼有故而適不來而無使我恩意之不至也孔子曰所求乎朋友先施之未能也此可謂先施矣

伐木於阪釃酒有衍籩豆有踐兄弟無逺民之失徳幹餱以愆有酒湑我無酒酤我坎坎皷我蹲蹲舞我迨我暇矣飲此湑矣

蘇氏曰衍多也○鄭氏曰踐陳列貌○朱氏曰兄弟朋友之同儕者無逺皆在也先諸舅而後兄弟者尊卑之等也幹餱食之薄者也愆過也湑亦釃也酤買也坎坎擊皷聲蹲蹲舞貌迨及也言人之所以至於失朋友之義者非必有大故或但以干餱之薄不以分人而至於有愆耳故我於朋友不計有無但及間暇則飲酒以相樂也

谷風刺幽王也天下俗薄朋友道絕焉

長樂劉氏曰天子之於天下無他職也厚其人倫皇建厥極人君之所以夙夜者也是故朋友道絕則琢磨之義不行人不防其有極而歸其有極矣於是君得以遂其不君臣得以遂其不臣父得以遂其不父子得以遂其不子以至兄弟夫婦皆失其道由琢磨之義不行而習以成俗莫知以爲恥也乃至人倫悖亂亡國喪身而弗可救非天子之責歟其曰刺之不亦宜乎○呂氏曰急則相求緩則相棄恩厚不知怨小必記皆小人之交也天下俗薄朋友道絕則莫小人之交

習習谷風維風及雨將恐將懼惟予與女將安將樂女轉棄予

鄭氏曰習習和調之貌東風謂谷風將且也○孔氏曰谷風生長之風取其朋友相長益○毛氏曰風雨相感朋友相須○鄭氏曰風而雨則潤澤行○孔氏曰潤澤是雨之事也但雨得風乃行則潤澤亦由風故易曰潤之以風雨是風雨共爲潤○丘氏曰危難恐懼則相親愛曰惟予與汝謂與己厚○孔氏曰才得且安且樂汝便轉更棄我乎○毛氏曰朋友趨利窮達相棄○呂氏曰朋友之義出於天其相求本非以利害也故窮達若一不知其義則利害而已耳離合安可常哉玩習習谷風維風及雨之辭其義益可識矣

習習谷風維風及頽將恐將懼寘予於懷將安將樂棄予如遺

毛氏曰頽風之焚輪者○孔氏曰釋天云焚輪謂之頽扶搖謂之猋○孫炎曰回風從上下曰頽回風從下上曰猋○鄭氏曰寘置也○毛氏曰風薄相扶而上諭朋友相須而成○孔氏曰頽風從上而下力薄不能更升谷風與相遇之風並力乃相扶而上以諭朋友相率而成○鄭氏曰寘我於懷言至親已也如遺者如人行道遺忘物忽然不省存也○呂氏曰叔向見司馬侯之子撫而泣之曰自此其父之死吾蔑與比而事君矣昔者此其父始之我終之我始之夫子終之無不可所謂維風及頽此其一端也

習習谷風維山崔嵬無艸不死無木不萎忘我大徳思我小怨

毛氏曰崔嵬山巓○朱氏曰習習谷風維山崔嵬言其所被者廣然猶無不死之艸不萎之木況於朋友豈可以忘大徳而思小怨○劉氏曰天地之功有所不足柰何忘我大徳思我小怨○呂氏曰生物之恩及於崔嵬之山不知以爲徳一艸一木偶然死絕則怨其恩之不足此忘我大徳思我小怨也○鄭氏曰大徳切磋以道相成之謂也

子貢問友子曰忠告而善道之不可則止毋自辱焉朱子曰友所以輔仁故盡其心以告之善其說以道之然以義合者也故不可則止若以數而見疏則自辱矣或問云云曰善道云者心平气和理眀意盡或從容深厚或親切簡當使聞者不忤而樂於聽從之謂也○朋友數斯疏矣已見君臣篇

曽子曰君子以文防友以友輔仁

朱子說見言仁篇○南軒曰朋友講習與夫攝以威儀莫非文也爲仁固由已而亦資朋友輔成之輔之者左右翼助之意蓋非惟切磋之益其從容浹洽相觀而善所輔爲多

孔子曰益者三友損者三友友直友諒友多聞益矣友便辟友善柔友便佞損矣

朱子曰友直則聞其過友諒則進於誠友多聞則進於眀便習熟也便辟謂習於威儀而不直善柔謂工於媚說而不諒便佞謂習於口語而無見聞之實三者損益正相反也○尹氏曰自天子至於庶人未有不須友以成者而其損益有如是者可不謹哉或問三友之說盡於集注之說而已乎曰是亦釋其文之正意云爾若推而言之則是三者之於人皆有薰陶漸漬之意焉皆有嚴憚畏謹之益焉皆有興起慕效之益焉不但如彼之所言而已也曰損者之友其相反柰何曰便辟則無責善之誠矣善柔則無固守之節矣便佞則無貫通之實矣○南軒曰友者所以輔成已徳也直者有過必告諒者忠信相與多聞者知識可資是三者友之則使人常懷進修而不敢自足焉得不日益乎便辟便佞謂便於辟與佞者善柔謂善爲柔者辟則容止足恭柔則每事卑屈佞則巧言爲悅是三者友之則使人日趨於驕惰焉得不日損乎自天子以至於庶人皆當謹乎此也○愚按集注謂便辟直之反善柔諒之反便佞多聞之反南軒則不然正宜參玩

子夏之門人問交於子張子張曰子夏云何對曰子夏曰可者與之其不可者拒之子張曰異乎吾所聞君子尊賢而容眾嘉善而矜不能我之大賢與於人何所不容我之不賢與人將拒我如之何其拒人也

朱子曰子夏之言迫狹子張譏之是也但其所言亦有過髙之病蓋大賢𨿽無所不容然大故亦所當絕不賢固不可以拒人然損友亦所當逺學者不可不察○或問三章之說曰二子之言各有所偏執以聖人之中道則初學大略當如子夏之言然於不可者亦疎之而已拒之則害乎交際之道成徳大略當如子張之說然於其有大故者亦不得而不絕也以是處之其庶防乎○南軒曰包注友交當如子夏泛交當如子張其說是蓋交有淺深二子論交各爲一義不可廢也若但與之泛然交際而已則固當尊賢而容眾嘉善而矜不能若與之爲朋友之交則當與其可者而拒其不可也但拒之之辭微過耳然而在學者之分則子張之言未若子夏之嚴也而遽非子夏之說且曰我之大賢與於人何所不容其言若以成徳自居者此亦其堂堂气象也與

朋友死無所歸於我殯朋友之饋𨿽車馬非祭肉不拜朱子曰朋友有通財之義故𨿽車馬之重不拜祭肉則拜者敬其祖考同於己親也○此一節記孔子交朋友之義

逢防學射於羿盡羿之道思天下惟羿爲愈己於是殺羿孟子曰是亦羿有罪焉公眀儀曰宜若無罪焉曰薄乎云爾惡得無罪

朱子曰羿有窮后羿也逢防羿之家眾也羿善射簒夏自立後爲家眾所殺愈猶勝也薄言其罪差薄耳

鄭人使子濯孺子侵衞衞使庾公之斯追之子濯孺子曰今日我疾作不可以執弓吾死矣夫問其僕曰追我者誰也其僕曰庾公之斯也曰吾生矣其僕曰庾公之斯衞之善射者也夫子曰吾生何謂也曰庾公之斯學射於尹公之他尹公之他學射於我夫尹公之他端人也其取友必端矣庾公之斯至曰夫子何爲不執弓曰今日我疾作不可以執弓曰小人學射於尹公之他尹公之他學射於夫子我不忍以夫子之道反害夫子𨿽然今日之事君事也我不敢廢抽矢扣輪去其金髮乘矢而後反

之語助也僕禦也尹公他亦衞人也端正也孺子以尹公正人知其取友必正故度庾公必不害己小人庾公自稱也金鏃也扣輪出鏃令不害人乃以射也乘矢四矢也孟子言使羿如子濯孺子得尹公他而敎之則必無逢防之禍然夷羿簒弒之賊防乃逆儔庾斯𨿽全私恩亦廢公義其事皆無足論者孟子蓋特以取友而言耳

萬章問曰敢問友孟子曰不挾長不挾貴不挾兄弟而友友也者友其徳也不可以有挾也

挾者兼有而恃之之稱

孟獻子百乘之家也有友五人焉樂正裘牧仲其三人則予忘之矣獻子之與此五人者友也無獻子之家者也此五人者亦有獻子之家則不與之友矣

孟獻子魯之賢大夫仲孫蔑也張子曰獻子忘其勢五人者忘人之勢不資其勢而利其有然後能忘人之勢若五人者有獻子之家則反爲獻子之所賤矣

非惟百乘之家爲然也𨿽小國之君亦有之費惠公曰吾於子思則師之矣吾於顏般則友之矣王順長息則事我者也

惠公費邑之君也師所尊也友所敬也事我者所使也

非惟小國之君爲然也𨿽大國之君亦有之晉平公之於亥唐也入云則入坐云則坐食云則食𨿽疏食菜羮未嘗不飽蓋不敢不飽也然終於此而已矣弗與共天位也弗與治天職也弗與食天祿也士之尊賢者也非王公之尊賢也

亥唐晉賢人也平公造之唐言入公乃入言坐乃坐言食乃食也疏食糲飯也不敢不飽敬賢者之命也○範氏曰位曰天位職曰天職祿曰天祿言天所以待賢人使治天民非人君所得專者也

舜尙見帝帝館甥於貳室亦饗舜疊爲賓主是天子而友匹夫也

尙上也舜上而見於帝堯也館捨也禮妻父曰外舅謂我舅者吾謂之甥堯以女妻舜故謂之甥貳室副宮也堯館舜於副宮而就饗其食

用下敬上謂之貴貴用上敬下謂之尊賢貴貴尊賢其義一也

貴貴尊賢皆事之宜者然當時但知貴貴而不知尊賢故孟子曰其義一也○此言朋友人倫之一所以輔仁故以天子友匹夫而不爲詘以匹夫友天子而不爲僭此堯舜所以爲人倫之至而孟子言必稱之也

孟子謂萬章曰一鄕之善士斯友一鄕之善士一國之善士斯友一國之善士天下之善士斯友天下之善士朱子曰言己之善蓋於一鄕然後能盡友一鄕之善士推而至於一國天下皆然隨其髙下以爲廣狹也

以友天下之善士爲未足又尙論古之人頌其詩讀其書不知其人可乎是以論其世也是尙友也

尙上同言進而上也頌誦通論其世論其當世行事之迹也言旣觀其言則不可以不知其爲人之實是以又考其行也夫能友天下之善士其所友眾矣猶以爲未足又進而取於古人是能進其取友之道而非止爲一世之士矣

有問於程子者曰吾與人居視其有過而不告則心有所不安告之而人不受則柰何曰與之處而不告非忠也要使誠意之交通在於未言之前則言出而人信矣又曰責善之道要使誠有餘而言不足則於人有益而在我者無自辱矣

張子曰人之有朋友不爲燕安所以輔佐其仁今之朋友擇其善柔以相與拍肩執袂以爲气合一言不合怒气相加朋友之際欲其相下不倦故於朋友之間主其敬者日相親與得效最速

又曰有潛心於道忽忽爲他慮引去者此气也舊習纒繞未能脫灑畢竟無益但樂於舊習耳是故古人欲得朋友與琴瑟簡編常使心在於此惟聖人知朋友之取益爲多故樂得朋友之求

朱子曰人之大倫其別有五自昔聖賢皆以爲天之所敍而非人之所能爲也然以今考之則惟父子兄弟爲天屬而以人合者居其三焉是則若有可疑者然夫婦者天屬之所由以續者也君臣者天屬之所賴以全者也朋友者天屬之所賴以正者也是則所以紀綱人道建立人極不可一日而偏廢𨿽或以人而合其實皆天理之自然有不得不合者此其所以爲天之所敍而非人之所能爲者也然是三者之於人或能具其形矣而不能保其生或能保其生矣而不能存其理必欲君臣父子兄弟夫婦之間交盡其道而無悖焉非有朋友以責其善輔其仁其孰能使之然哉故朋友之於人倫其勢若輕而所系爲甚重其分若疎而所闗爲至親其名若小而所職爲甚大此古之聖人修道立敎所以必重乎此而不敢忽也然自世敎不眀君臣父子兄弟夫婦之間旣皆莫有盡其道者而朋友之倫廢闕爲尢甚世之君子𨿽或深病其然未必深知其所以然也予嘗思之父子也兄弟也天屬之親也非其乖離之極固不能輕以相棄而夫婦君臣之際又有雜出於情物事勢而不能自己者以故𨿽或不盡其道猶得以相牽聨比合而不至於盡壊至於朋友則其親不足以相維其情不足以相固其勢不足以相攝而爲之者初未嘗知其理之所從職之所任其重有如此也且其於君臣父子兄弟夫婦之間猶或未嘗求盡其道則固無所借於責善輔仁之益此其所以恩疎而義薄輕合而易離亦無怪其相視漠然如行路之人也夫人倫有五而其理則一朋友者又其所借以維持是理而不使至於悖焉者也由夫四者之不求盡其道而朋友以無用廢則朋友之道盡廢而責善輔仁之職不舉彼夫四者又安得獨力而久存哉嗚呼其亦可爲寒心也已非夫彊學力行之君子則孰能深察而亟反之哉

始予讀王深甫告友之篇感其言若有補於世敎者徐而考之則病其推之不及於天理之自然顧以夫婦君臣一出於情勢之偶合至於朋友則亦不求其端直以爲聖人彊而附於四者之間也誠如是也則其殘壊廢絕是乃理分之當然無足深嘆而其至是亦晚矣○王回深父告友見文鑑今不錄

右論朋友之交

自易以下每條各一義故其凡別與父子君臣諸篇不同

西山讀書記卷十四﹤子部﹐儒家類﹐西山讀書記﹥

欽定四庫全書薈要

西山讀書記卷十五

宋眞徳秀撰

道

易大傳形而上者謂之道形而下者謂之器

程子曰形而上爲道形而下爲器須著如此說器亦道道亦器○坤傳曰形而上者天地之道形而下者陰陽之功○朱子曰卦爻陰陽皆形而下者其理則道也○形而上者無形無象是理形而下者有情有象是器然有此器則有此理有此理則有此器未嘗相離卻不是於形器之外別有所謂理○又曰形而上底虛渾是道理形而下底實便是器這个分別得精切明道說惟此語截得上下最分眀○問如何以形言曰此言最的當設若以有形無形言之便是物與理相間斷了器亦道道亦器有分別而不相離也指器爲道固不得離器於道亦不得○形而上者指理而言形而下者指事物而言事事物物皆有其理事物可見而其理難知卽事卽物便要見此理大學之道不曰窮理而曰格物只是使人就實處窮竟○形而上者是理才有作用便是形而下者問陰陽如何是形而下者曰一物便有陰陽寒暖生殺皆見得事物𨿽大皆形而下者理𨿽小皆形而上者○天地形而下者乾坤形而上者天地乾坤之形殻乾坤天地之性情

論語子曰朝聞道夕死可矣

朱子曰道者事物當然之理茍得聞之則生順死安無復遺憾矣朝夕所以甚言其時之近○程子曰言人不可以不知道茍得聞道𨿽死可也又曰皆實理也人知而信者爲難死生亦大矣非誠有所得豈以夕死爲可乎○或問朝聞夕死得無近於釋氏之說乎曰吾之所謂道者君臣父子夫婦昆弟朋友當然之實理也彼之所謂道則以此爲幻爲妄而絕滅之以求其所謂淸靜寂滅者也人事當然之實理乃人之所以爲人而不可以不聞者故聞之而夕死亦可以無所憾若彼之所謂淸靜寂滅者則初無所效於人生之日用其急於聞之者特懼夫死之將至而欲倚是以敵之耳是以爲吾之說者行法俟命而不求知死爲彼之說者坐忘立脫變見萬端而卒無補於世敎之萬分也故程子於此專以實見實理義重於生與夫知所以爲人者爲說其防亦深切矣○南軒曰所謂聞道者蓋涵養體察積習精深而自得於實理非若異端驚怪恍惚超悟直入之論也○按集義程子曰聞道知所以爲人也夕死可矣是不虛生也又曰茍有朝聞道夕死可矣之志則不肯一日安於所不安何止一日須臾不能如曽子易簀須要如此乃安人不能若此者只爲不見實理實理者實見得是實見得非見是理得之於心自別若耳聞此道者心實不見若見得必不肯安於此又曰古人有捐軀隕命者若不實見得則烏能如此須是實見得生不重於義生不安於死也故有殺身成仁者只是成就一个是而已程子之說如此朱子所取其略也

子曰參乎吾道一以貫之曽子曰惟

朱子曰參乎者呼曽子之名而告之貫通也惟者應之速而無疑者也聖人之心渾然一理而泛應曲當用各不同曽子於其用處蓋已隨事精察而力行之但未知其體之一耳夫子知其眞積力久將有所得是以呼而告之而曽子果能黙契其防卽應之速而無疑也

子出門人問曰何謂也曽子曰夫子之道忠恕而已矣盡已之謂忠推已之謂恕而已矣者竭盡而無餘之辭也夫子之一理渾然泛應曲當譬則天地之至誠無息而萬物各得其所也自此之外固無餘法而亦無待於推矣曽子有見於此而難言之故借學者盡己推己之目以著明之欲人之易曉也蓋至誠無息者道之體也萬殊之所以一本也萬物各得其所者道之用也一本之所以萬殊也以此觀之一以貫之之實可見矣或曰中心爲忠如心爲恕於義亦通程子曰以己及物仁也推己及物恕也違道不逺是也忠恕一以貫之忠者天道恕者人道忠者無妄恕者所以行乎忠也忠者體恕者用大本達道也此與違道不逺異者動以天爾又曰維天之命於穆不已忠也乾道變化各正性命恕也又曰聖人敎人各因其才吾道一以貫之惟曽子爲能達此孔子所以告之也曽子告門人曰夫子之道忠恕而已矣亦猶夫子之告曽子也中庸所謂忠恕違道不逺斯乃下學上達之義又曰忠恕違道不逺施諸己而不願亦勿施於人此又掠下敎人○忠是根本恕是枚葉○一者忠也以貫之者恕也體一而用殊○忠是一个忠做得百千萬般个恕出來○一以貫之只是萬事一理伊川謂仁義亦得蓋仁是統體義是分別○存於內爲忠見於外爲恕忠是無一毫自欺處恕是稱物平施處○忠因恕見恕由忠出○天地是無心底忠恕聖人是無爲底忠恕學者是求做底忠恕○或問云忠恕只是無私心不責人曰自有六經以來不曽說不責人是恕若中庸也只是說施諸己而不願亦勿施於人而已何嘗說不責人不成只取我好別人不好更不管他論語只說躬自厚而薄責於人謂之薄者如言不以己之所能必人之如已隨材責任耳何至舉而棄之○曽子忠恕本是學者事曽子特借來形容夫子一貫道理忠便是一恕便是貫有這忠了便做出許多恕來聖人極誠無妄便是忠曰聖人之之忠卽是誠否曰是聖人之恕卽是仁曰是曰在學者言之則忠近誠恕近仁○曽子零碎處盡曉得了夫子便告之曰參乎吾道一以貫之他便應之曰惟貫如散錢一是索子○夫子固是一以貫之學者能盡已而又推此以及物亦是以一貫之所以不同者夫子以天學者用力○動以天者天只是自然○問忠是竭盡其中心無一毫不盡恕是推中心之所欲以與人所不欲不以與人曰是如此○夫子之所以告曽子時無他只緣他曉得千條萬目他人連个千條萬目尙自曉不得如何識得一貫○曽子件件曽做來所以知若不曽躬行踐履如何曉得○忠是洞然眀白無有不盡恕是知得爲君推其仁以待下爲臣推其敬以事君○忠者誠實不欺之名聖人將此放頓在萬物上故名之曰恕○忠恕本末是說一貫緣聖人告以一貫之說故曽子借此二字以眀之忠恕是學者事如欲子之孝於我必當先孝於親欲弟之弟於我必當先敬其兄如欲人之不慢於我我須先不慢於人欲人不欺於我我須先不欺於人聖人一貫是無作爲底忠恕是有作爲底將个有作爲底眀个無作爲底聖人則動以天賢人動以人○聖人不待推然學者但能盡已以推之於人推之旣熟久之自能見聖人不待推之意○譬如一水聖人是自然流出灌漑百物其他人須是推出來灌漑○學者是這个忠恕聖人亦只是這个忠恕但聖人熟學者生聖人自胸中流出學者須著勉彊○維天之命於穆不已乾道變化各正性命是天之忠恕純亦不已萬物各得其所是聖人之忠恕施諸已而不願亦勿施於人是學者之忠恕○忠一本恕萬殊一本是統防處萬殊是流行處在天道言之一本是元气之於萬物有昆虫艸本之不同而只是一气之所生萬殊則是昆虫艸木之所得而生一个自是一个模樣在人事言之則一理之於萬事萬物有若臣父子兄弟朋友動息灑掃應對之不同而只是此理之所貫萬殊則是君臣父子兄弟朋友之所當於其道者一个自是一个道理其實只是一本○問如心爲恕曰如比也比自家心推將去仁之與恕只爭些子自然底是仁比而推之便是恕○問忠恕程子以推廣得去則天地變化艸木蕃推廣不去則天地閉賢人隠如何曰亦只推己以及物推得去則物我貫通自有个生生無窮底意思便有天地艸木蕃气象天地只是這樣道理若推不去物我隔絕欲利於己不利於人欲己之富欲人之貧欲己之壽欲人之夭似這气象全然閉塞隔絕了便似天地閉賢人隠○曽子平日功用得九分九釐九毫都見得了只爭得這些子一聞夫子警省之便透徹了也又問未惟之前如何曰未惟之前見一事各是一个理及旣惟之後千萬个理只是一个理○夫子言一貫曽子言忠恕子思言小徳川流大徳惇化張子言理一分殊只是一个○忠恕則一而在聖人在學者則不能無異正猶孟子言由仁義行與行仁義之別爾曽子專爲發眀聖人一貫之防所謂由忠恕行者也子思專爲指示學者入徳之方所謂行忠恕者也所指旣殊不得不以爲二然其所以爲忠恕則其本體蓋未嘗不同也○問程子以忠爲天道恕爲人道莫是謂忠者聖人之在己與天同運而恕者所以待人之道否曰聖人待己待人亦無二理天人之別但以體用之殊耳○問伊川曰忠者天道恕者人道所謂天道人道初非以優劣言自其渾然一本言之則謂之天道自其與物接者言之則謂之人道耳曰然此與誠者天之道誠之者人之道語意自不同○南軒曰聖人之心於天下之理無所不該𨿽內外本末隠顯之致各有其分然未嘗不一以貫之也故程子曰如百尺木自根本至毫末皆一貫夫子之告曽子當其可耳曽子蓋黙識之故答門人之問獨舉忠恕爲言可以見曽子自得之深也夫忠爲體恕爲用實有是體則實有是用用之周乎物是其體之流行發見而已體用一源也豈非一貫之妙歟聖人全乎此天之道也曽子所稱夫子忠恕是己賢者求盡乎此人之道也子思所稱忠恕是也○又孔子之告子貢亦曰予一以貫之正文見後篇今以先儒注釋之語附此庶互相發云朱子曰一貫說見前篇然彼以行言而此以知言也○謝氏曰聖人之道大矣人不能徧觀而盡識宜其以爲多學而識之者也然聖人豈務愽者哉如天之於眾形匪物物刻而雕之也故曰予一以貫之徳輶如毛毛猶有倫上天之載無聲無臭至矣○尹氏曰孔子之於曽子不待其問而直告之以此曽子復深諭之曰惟若子貢則先發其疑而後告之而子貢終亦不能如曽子之惟也二子所學之淺深於此可見愚按夫子之於子貢屢有以發之而他人不與焉則顏曽以下諸子所學之淺深又可見矣○或問云云聖人生知不待多學子貢以己觀夫子故以爲亦多學也夫子以一貫告之此𨿽聖人之事然因己以告子貢使知夫學者𨿽不可以不多學然必有所謂一以貫之然後爲至耳蓋子貢之學固博矣然意其特於一事一物之中各有以知其理之當然而未能知夫萬理之爲一理而廓然無所不通也若是者𨿽有以知夫眾理之所在而泛然莫爲之統其處事接物之間有以處其所嘗學者而於其所未嘗學者則不能有以通也故其聞一則止能知二非以臆度而言則亦不能以屢中聖人以此告之使之知所謂理者本一理也以是而貫通之則天下事物之多皆不外乎是而無不通矣○問謝氏謂如天於眾形非物物刻而雕之如何曰天只是一气流行萬物自生自長自形自色豈是逐一妝防得如此聖人只是一个大本大原裏發出視自然眀聽自然聰色自然溫貌自然恭在父子則爲仁在君臣則爲義從大本中流出便成許多道理只是這个一便貫將去所主是忠發出去無非是恕○又曰曽子是事實上做出子貢是就識見上得來曽子從實處見一直透上去子貢𨿽是知得較似滯在知識上○曽子是就源頭上面流下來子貢是就下面推上去○南軒曰賜之學博矣夫子欲約之也故告以予一以貫之使極夫體之所該用之所宗不至泛而無統也夫子之告子貢與告曽子理則一而告之之意則異也於參也所以達其至於賜也所以迪其歸二子所造蓋有淺深故所以告之之意不同然在敎之當其可則一也○問眀道曰維天之命於穆不已不其忠乎天地變化艸木蕃不其恕乎伊川曰乾道變化各正性命恕也侯子曰伊川說得尢有功天授萬物之謂命春生之冬藏之歳歳如是天未嘗一歳誤萬物也可謂忠矣萬物洪纎髙下長短各得其欲可謂恕矣某謂二先生之言不見有差殊其在萬物得其所以蕃生便是正性命不知侯子何以分輕重兼謂維天之命爲天授萬物者恐此天命只是天理伊川所謂在天爲命不必須是授之萬物始謂之命故又謂春生冬藏歳歳如是未嘗誤萬物爲忠恐此亦只是恕蓋已發者也南軒答曰眀道之言意固完具但伊川所舉各正性命之語爲更有功忠體也恕用也體之而用未嘗不存其中用之所形體亦未嘗不具也以此語玩味則見伊川言尢有功處侯子所說忠字恐未爲得二先生之意天命且於理上推原未可只去一元之气上看○愚按學者或有以一貫萬爲一貫者如此則是以巳之一貫彼之萬𨿽聖人亦未免於有意且裂道與一而爲二也其可乎學者當味聖人之言曰吾道一以貫之而不曰以一貫之斯得之矣

子曰誰能出不由戶何莫由斯道也

朱子曰言人不能出不由戶何故乃不由此道耶怪而嘆之之辭洪氏曰人知出必由戶而不知行必由道非道逺人人自逺爾○或問云云曰何莫之云猶曰何莫學夫詩耳若直以出不能不由戶譬夫行之不能不由道則世之悖理犯義而不由於道者爲不少矣又何說以該之耶

子在川上曰逝者如斯夫不捨晝夜

朱子曰天地之化往者過來者續無一息之停乃道體之本然也然其可指而易見者莫如川流故於此發以示人欲學者時時省察而無毫髮之間斷也○程子曰此道體也天運而不已日往則月來寒往則暑來水流而不息物生而不窮皆與道爲體運乎晝夜未嘗已也是以君子法之自彊不息及其至也純亦不已焉又曰自漢以來儒者皆不識此義此見聖人之心純亦不已也純亦不已乃天徳也有天徳便可語王道其要只在謹獨○問集注云此道體之本然也後又曰皆與道爲體向見先生說道無形體卻是這物事盛載那道出來故可見與道爲體言與之爲體也這體字較粗如此則與本然之體微不同曰也便在裏面只是前面體字說得來較闊連本末精粗都包在裏面後面與道爲體之體又說出那道之深切底骨子恐人說物自物道自道所以指物以見道其實這許多物事湊合來便都是道之體道體便在這許多物事上只是水上較親切易見○問張思叔說此是無窮程子曰一个無窮如何便了得何也曰固是無窮然須防因甚恁地無窮須見得所以無窮處始得○問有天徳便可語王道曰有天徳則便是天理便做得王道無天徳則是私意計較所以做王道不成○因云舊曽作觀瀾閣詞有曰因常流之不息悟有本之無窮又曰天徳流行之妙若有私欲以間之便如水被障塞不得滔滔地去○問程子曰其要只在謹獨如何曰能謹獨則無間斷而其理不窮若不謹獨便有人欲來參入裏面便間斷了如何防得如川流底意○問程子云自漢諸儒皆不識此義如何曰此事卻了孔孟卻猶是佛老見得些模樣後來儒者於此全無相著如何敎他不做大曰只爲佛老從心上起工夫其學𨿽不然卻有本儒者只從言語文字上做有知此事是合理防者亦只做一塲說話過了所以輸與他先生曰彼所謂心上工夫本不是然卻勝似今儒者多公此說卻是○範氏說與道爲體四字甚精蓋物生水流非道之體乃與道爲體○南軒曰此不息之體也自天地日月以至於艸本之微其生道何莫不然體無乎而不具也君子之自彊不息所以體之也聖人之心純亦不已則與之非二體矣川流蓋其著見易察者故因以眀之

子曰人能道非道人

朱子曰廓而大之也人外無道道外無人然人心有覺而道體無爲故人能大其道道不能大其人也張子曰心能盡性人能洪道也性不知檢其心非道洪人也○或問云云曰人卽道之所在道卽所以爲人之理不可殊觀但人有知思則可以大其所有之理道無方體則豈能大其所托之人哉○黃氏曰人能道當自勉以力求非道人不可安坐而求得

中庸道也者不可須臾離也可離非道也

朱子曰道者日用事物當然之理皆性之徳而具於心無物不有無時不然所以不可須臾離也若其可離則爲外物而非道矣○按輯略程子曰一物不該非中也一事不爲非中也一息不存非中也何哉爲其偏而已矣故曰道也者不可須臾離也可離非道也修此道者戒愼乎其所不睹恐懼乎其所不聞而已由是而不息焉則上天之載無聲無臭可以馴致也又曰道之外無物物之外無道是天地之間無適而非道也卽父子而父子在所親卽君臣而君臣在所敬以至爲夫婦爲長幼爲朋友無所爲而非道此道之所以不可須臾離也○呂氏曰率性之謂道則四端之在我者人倫之在彼者皆吾性命之理受乎天地之中所以立人之道不可須臾離也絕類離倫無意乎君臣父子者過而離乎此者也賊恩害義不知有君臣父子者不及而離乎此者也𨿽過不及有差而皆不可以行於世故曰可離非道也○楊氏曰夫盈天地之間孰非道乎道而可離則道有在矣譬之四方有定位焉適東則離乎西適南則離乎北斯則可離也若夫無適而非道則烏得而離邪故寒而衣饑而食日出而作晦而息耳目之視聽手足之舉履無非道也此百姓所以日用而不知伊尹耕於有莘之野以樂堯舜之道夫堯舜之道豈有物可玩而樂之乎卽耕於有莘之野是已此農夫田父之所日用者而伊尹之樂有在乎是若伊尹所謂知之者也朱子曰楊氏無適非道之云則善矣然其言似亦有未盡蓋衣食作息視聽舉履皆物也其所以如此之義理凖則乃道也若曰所謂道者不外乎物而人在天地之間不能違道而獨立是以無適而不有義理之凖則不可頃刻去之而不由則是中庸之防也若便指物以爲道而曰人不能頃刻而離此百姓特日用而不知耳則是不惟昧於形而上下之別而墮於釋氏作用是性之失且使學者誤謂道無不在𨿽欲離之而不可得吾旣知之則𨿽猖狂妄行亦無適而不爲道則其爲害將有不可勝言者不但文義之失而已也○所謂不可離者謂道也若便以日用之間舉止動作便是道則無適而非道無時而非道然則君子何用戒謹恐懼耶爲其不可離須是依道而行始得○按此章當與性道敎戒愼恐懼致中和二章參玩

君子之道費而隠

朱子曰費用之廣也隠體之微也

夫婦之愚可以與知焉及其至也𨿽聖人亦有所不知焉夫婦之不肖可以能行焉及其至也𨿽聖人亦有所不能焉天地之大也人猶有所憾故君子語大天下莫能載焉語小天下莫能破焉

君子之道近自夫婦居室之間逺而至於聖人天地之所不能盡其大無外其小無內可謂費矣然其理之所以然則隠而莫之見也蓋可知可能者道中之一事及其至而聖人不知不能則舉全體而言聖人固有所不能盡也侯氏曰聖人所不知如孔子問禮問官之類所不能如堯舜病博施之類愚謂人所憾於天地如覆載生成之偏及寒暑災祥之不得其正者

詩云鳶飛戾天魚躍於淵言其上下察也

詩大雅早麓之篇鳶鴟類戾至也察著也子思引此詩以眀化育流行上下昭著莫非此理之用所謂費也然其所以然者則非見聞所及所謂隠也故程子曰此一節子思喫緊爲人處活潑潑地學者其致思焉

君子之道造端乎夫婦及其至也察乎天地

結上文○輯略程子曰費日用處問聖人亦何有不能不知也天下之理聖人豈有不盡者蓋於事有所不徧知不徧能也至纎悉委曲處如農圃百工之事孔子亦豈能知哉又曰此一段與必有事焉而勿正心之意同活潑潑地防得時活潑潑地防不得只是防精神又曰鳶飛戾天向上更有天在魚躍於淵向下更有地在○謝氏曰鳶飛戾天魚躍於淵非是極其上下而言蓋眞个見得如此此正是子思喫緊道與人處若從此解悟便可入堯舜气象又曰鳶飛雲云無些私意上下察以眀道體無所不在非指鳶魚而言若指鳶魚則上面更有天下面更有地在知勿忘勿助長則知此知此則知夫子與防之意又曰鳶飛雲云猶韓愈所謂魚川泳而鳥雲飛上下自然各得其所也詩人之意言如此气象周王作人似之子思之意言上下察也猶孟子所謂必有事焉而勿正察見天理不用私意也故結上文云君子語大天下莫能載語小天下莫能破今人學詩將章句橫在肚裏怎生得脫灑去○或問云云朱子曰道之用廣而其體則微密而不可見所謂費而隠也卽其近而言之則男女居室人道之常𨿽愚不肖亦能知而行之極其逺而言之則天下之大事理之多聖人亦容有不盡知盡能者也然非獨聖人有所不知不能也天能生覆而不能形載地能形載而不能生覆至於气化流行則陰陽寒暑吉凶災祥不能盡得其正者尢多此所以天地之大而人猶有憾也夫自夫婦之愚不肖所能知行至於聖人天地之所不能盡道蓋無所不在也故君子之語道也其大至於天地聖人之所不能盡而道無不包則天下莫能載矣其小至於愚夫愚婦之所能知能行而道無不體則天下莫能破矣道之在天下其用之廣如此可謂費矣而其所用之體則不離乎此而有非視聽之所及者此所以爲費而隠也子思之言至此極矣然猶以爲不足以盡其意故又引詩以眀之曰鳶飛戾天魚躍於淵所以言道之體用上下昭著而無所不在也造端乎夫婦極其近小而言也察乎天地極其逺大而言也蓋夫婦之際隠微之間尢見道之不可離處知其造端於此則其所以戒謹恐懼之實無不至矣曰然則程子所謂鳶飛魚躍子思喫緊爲人處與必有事焉而勿正心之意同活潑潑地者何也曰道之流行發見於天地之間無所不在在上則鳶之飛而戾於天者此也在下則魚之躍而出乎淵者此也其在人則日用之間人倫之際夫婦之所知所能而聖人之所不知不能者亦此也此其流行發見於上下之間者可謂著矣子思於此指而言之惟欲學者於此黙而識之則爲有以洞見道體之妙而無疑而程子以爲子思喫緊爲人處者正以示人之意爲莫切於此也其曰與必有事焉而勿正心之意同活潑潑地則又以眀道之體用流行發見充塞天地亙古亙今𨿽未嘗有一毫之空闕一息之間斷然其在人而見諸日用之間者則初不外乎此心故必此心之存而後有以自覺也必有事焉而勿正心活潑潑地亦曰此心之存而全體呈露妙用顯行無所滯礙云爾非必仰而視乎鳶之飛俯而觀乎魚之躍然後可以得之也抑孟子此言固爲精宻但爲學者集義養气而發耳至於程子借以爲言則又以發眀學者洞見道體之妙非但如孟子之意而已也蓋此一言𨿽若二事然其實則必有事焉半詞之間已盡其意善用力者茍能於此超然黙防則道體之妙已躍如矣何待下句而後足於言耶聖人特恐學者用力之過而反爲所累故更以下自解之欲其𨿽有所事而不爲所累爾非謂必有事焉又當別設此念以爲正心之防也曰然則其所謂活潑潑地者毋乃釋氏之遺意耶曰此但俚俗之常談釋氏蓋嘗言之而吾亦言之爾彼固不得而專也況吾之所言𨿽與彼同而所以形容實與彼異若出於吾之所謂則夫道之體用固無不在然鳶而必戾於天魚而必躍於淵是君君臣臣父父子子各止其所而不可亂也若出於彼之所謂則鳶可以躍淵而魚可以戾天矣是安可同日而語哉○謝氏旣曰非是極其上下而言又曰非指鳶魚而言蓋曰子思之引此詩姑借二物以眀道體無所不在之實非以是爲窮其上下之極而形其無所不包之量也又非以是二物專爲形其無所不在之體而欲學者之必觀乎此也此其發眀程子之意蓋有非一時同門之士所得聞者而別以夫子與防之意眀之則其爲說益以宻矣但所謂察見天理者恐非本文之訓而於程氏之意亦未免小失之耳○問形而上下與費而隠如何曰形而上下者就物上說費而隠者就道上說○夫婦之愚可以與知焉若據先儒解當初何不道行道之人何不道眾人之愚何爲說夫婦是必有意○至者非極至之至蓋道無不包若盡論之聖人豈能纎悉盡知伊川之說是○問語小天下莫能破是極其小而言之今以一發之微尙有可破而爲二者所謂莫能破則足以見其小曰然○鳶飛可見魚躍可見而所以飛所以躍果何物也中庸不言隠者隠在費之中○鳶飛魚躍之說蓋是分眀見得道體隨事發見處察者著也非審察之察詩中之意本不爲此中庸只是借此兩句形容道體○鳶飛魚躍費也必有一个什麼物使得他如此此便是隠○問鳶飛魚躍如何與他勿忘勿助長之意同曰孟子本言得粗程子卻說得細只是用其語如程子之說卻不曽說勿字蓋謂都沒耳其曰正當處者謂天理流行處故謝氏亦以此論曽防事其所謂勿忘勿助長者亦非立此在四邊做防檢不得犯著蓋謂俱無此而皆天理之流行耳○問鳶有鳶之性魚有魚之性其飛其躍天機自完便是天理流行發見之妙處故子思姑舉此一二眀道之無所不在否曰是○活潑潑地所謂活者只是不滯於一隅○問中庸言造端乎夫婦何也先生曰夫婦者人倫中之至親且宻者夫人所爲蓋有不可告其父兄而悉以告其妻子者○問費隠章都是說費卻不說隠莫是所謂隠者只在費中否曰惟是不說乃所以見得隠在其中舊人多分畫將聖人不知不能處做隠下面都說不去且如鳶飛戾天魚躍於淵亦何嘗隠來

子曰道不逺人人之爲道而逺人不可以爲道

朱子曰道者率性而已固眾人之所能知能行者也故常不逺於人若爲道者厭其卑近以爲不足爲而反務爲髙逺難行之事則非所以爲道矣

詩云伐柯伐柯其則不逺執柯以伐柯睨而視之猶以爲逺故君子以人治人攺而止

詩豳風伐柯之篇柯斧柄則法也睨邪視也言人執柯伐木以爲柯者彼柯長短之法在此柯耳然猶有彼此之別故伐者視之猶以爲逺也若以人治人則所以爲人之道各在當人之身初無彼此之別故君子之治人也卽以其人之道還治其人之身其人能攺卽止不治蓋責之以其所能知能行非欲其逺人以爲道也張子所謂以眾人望人則易從是也

忠恕違道不逺施諸已而不願亦勿施於人

盡己之心爲忠推已及人爲恕違去也言自此至彼相去不逺非背而去之之謂也道卽其不逺人者是也施諸已而不願亦勿施於人忠恕之事也以巳之心度人之心未嘗不同則道之不逺於人者可見故巳之所不欲則勿以施之於人亦不逺人以爲道之事張子所謂以愛己之心愛人則盡仁是也

君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之謹有所不足不敢不勉有餘不敢盡言顧行行顧言君子胡不慥慥爾

求猶責也道不逺人凡己之所以責人者皆道之所當然也故反之以自責而自修焉庸平常也行者踐其實謹者擇其可徳不足而勉則行益力言有餘而訒則謹益至謹之至則言顧行矣行之力則行顧言矣慥慥篤實貌言君子之言行如此豈不慥慥乎贊美之也凡此皆不逺人以爲道之事也張子所謂以責人之心責巳則盡道是也○集略程子曰以巳及物忠也推己及物恕也違道不逺是也詳見一貫章又曰忠恕兩字要除一个不得或問恕字學者可用力否曰恕字甚大然不可獨用須得忠以爲體不忠何以能恕看忠恕兩字自見得相爲用處○張子曰所求乎君子之道四是實未能道何嘗有盡聖人人也人則有限是誠不能盡道也聖人之心則直欲盡道事則安能盡又曰以責人之心責巳則盡道所謂君子之道四丘未能一焉者也以愛己之心愛人則盡仁所謂施諸已而不願亦勿施於人者也以眾人望人則易從所謂以人治人攺而止者也此君子所以責巳責人愛人之三術也○問忠恕謝氏曰猶形影也無忠做恕不出來○或問子以爲以人治人爲以彼人之道還治彼人善矣又謂責其所能知能行而引張子之說以實之則無乃流於姑息之論而所謂人之道者不得爲道之全也耶曰上章固言之矣夫婦之所能知能行者道也聖人之所不知不能而天地猶有憾者亦道也然自人而言則夫婦之所能知能行者人之所切於身而不可須臾離者也至於天地聖人所不能及則其求之當有漸次而或非日用之所急矣然則責人而先其切於身之不可離者後其有漸而不急者是乃行逺自邇登髙自卑之序使其由是而不已焉則人道之全亦將可以馴致今必以是爲姑息而欲盡道以責於人吾見其失先後之序違緩急之宜人之受責者將至於有所不堪而道之無窮則終非一人一日之所能盡也是亦兩失之而已曰諸說如何曰諸家說論語者多引此章以明一以貫之之義說此章者又引論語以釋違道不逺之意一矛一盾終不相謀而牽合不置學者蓋深病之及深考乎程子之言有所謂動以天者然後知二者之爲忠恕𨿽同實異非其知徳之深知言之至其孰能判然如此而無疑哉然盡已推己乃忠恕之所以名而正爲此章違道不逺之事若動以天而一以貫之則不待盡已而至誠者自無息不待推已而萬物已各得其所矣曽子之言蓋指其不可名之妙而借其可名之粗以眀之學者黙識於言意之表則亦足以互相發眀而不害其爲同也違道不逺如齊師違谷之違蓋曰自此而去以至於谷才七里耳孟子所云夜气不足以存則其違禽獸不逺耳非謂昔本禽獸而今始違之也亦曰自此而去以入於禽獸不逺耳蓋所謂道者當然之理而已根於人心而見諸行事不待勉而能也然惟盡巳之心而推以及人可以得其當然之實而施無不當不然則求之愈逺而愈不近矣此所以自是忠恕而往以至於道獨爲不逺非背而去之之謂也程子又謂事上之道莫若忠待下之道莫若恕此則不可曉者若姑以所重言之則似亦不爲無理若究其極則忠之與恕初不相離程子所謂要除一个除不得而謝氏以爲猶形影者意可見矣今析爲二事而兩用之則是果有無恕之忠無忠之恕而所以事上接下者皆出於彊爲而不由乎中矣是於程子他說殊不相似意其記錄之或誤不然則一時有爲言之而非正爲忠恕發也若程子所謂天地之不恕亦曰天地之化生生不窮特以气機闔辟有通有塞故當其通也天地變化艸木蕃則有似於恕當其塞也天地閉而賢人隠則有似於不恕耳其曰不恕非若人之蔽於私欲而實有忮害之心也謝氏推眀其說乃謂天地之有不恕乃因人而然則其說有未究者蓋若以爲人不致中則天地有時而不位人不致和則萬物有時而不育是謂天地之气因人之不恕而有似於不恕則可若曰天地因人之不恕而實有不恕之心則是彼爲人者旣以忮心失恕而自絕於天矣爲天地者反效其所爲以自己其於穆之命也豈不誤哉楊氏謂以人爲道則與道二而逺於道故戒人不可以爲道如執柯以伐柯則與柯二故晲而視之猶以爲逺則其違經背理又有甚焉使經而曰人而爲道則逺人故君子不可以爲道則其說信矣今經文如此而其說乃如彼旣於文義有所不通而推其意又將使道爲無用之物人無入道之門而聖人之敎人以爲道者反爲悞人而有害於道是安有此理哉侯氏四者未能之說獨以爲若止謂恕巳以及人則是聖人將使天下皆無父子君臣矣此則諸家皆所不及蓋近世果有不得其讀而輙爲之說曰此君子以一已之難克而知天下皆可恕之人也嗚呼此非所謂將使天下皆無父子君臣者乎侯氏之言於是乎驗矣○未攺以前是失人道旣攺則便是復得人道更何用治他○能攺卽是善矣更何待別求善天下只是一个善惡不善卽惡不惡卽善只攺底便是善○所求乎子以事父未能也須要如舜之事父方盡得子之道若有一毫不盡便是道理有所欠闕便非子之道矣所求乎臣以事君未能也須要如舜周公之事君若有一毫不盡便非臣之道矣無不是如此只緣道理當然自是住不得○論著忠恕名義自合依子思忠恕違道不逺是也曽子所說卻是移上一階說聖人之忠恕其實只一个忠恕須自看敎有許多等級分眀○或問到得忠恕已是道如何云違道不逺曰仁是道忠恕正是學者著力下工夫處○問忠恕卽道也而曰違道不逺何耶曰道是自然底人能忠恕則去道不逺也○按此章當與前一貫章參玩則忠恕之義盡矣

大哉聖人之道

朱子曰包下文兩節而言

洋洋乎發育萬物峻極於天

峻髙大也此言道之極於至大而無外也

優優大哉禮儀三百威儀三千

優優充足有餘之意禮儀經禮也威儀曲禮也此言道之入於至小而無間也

待其人而後行

總結上兩節

故曰苟不至徳至道不凝焉

至徳謂其人至道指上兩節而言也凝聚也成也○輯略程子曰中庸言禮儀三百威儀三千方是說優優大哉又卻非如異敎之說須得如枯木死灰以爲得也張子曰禮儀三百威儀三千無一物之非仁也

故君子尊徳性而道問學致廣大而盡精微極髙眀而道中庸溫故而知新惇厚以崇禮

尊者恭敬奉持之意徳性者吾所受於天之正理也溫猶燖溫之溫謂故學之矣復時習之也惇加厚也尊徳性所以存心而極乎道體之大也道問學所以致知而盡乎道體之細也二者修徳凝道之大端也不以一毫私意自蔽不以一毫私欲自累涵泳乎其所已知惇篤乎其所已能此皆存心之屬也析理則不使有毫釐之差處事則不使有過不及之謬理義則日知其所未知節文則日謹其所未謹此皆致知之屬也蓋非存心無以致知而存心者又不可以不致知故此五句大小相資首尾相應聖賢所示入徳之方莫詳於此學者宜盡心焉○道者自然之名徳者人之所得故禮者道體之節文必其人之有徳然後乃行之也○溫故知新惇厚崇禮諸說但以二句相對眀其不可偏廢大意固然細分之則溫故然後有以知新而溫故又不可不知新惇厚然後有以崇禮而惇厚又不可不崇禮此諸說之所遺也大抵此五句承章首道體大小而言故一句之內皆具大小二意云云○聖人之道峻極於天只是充塞天地底意思○禮儀三百威儀三千優優大哉皆是天道流行發見爲用處○禮儀三百威儀三千一事不可欠闕才闕一事便是於全體有虧佛氏之學只說道無不存無適非道只此便了若有一二事不著亦不妨○廣大似所謂理一精微似所謂分殊○聖人事事著實禮樂刑政文爲制度觸處都是體用動靜互換無端都無少許空闕處○問致廣大章句以爲不以一毫私意自蔽極髙眀是不以一毫私欲自累何也曰此心本廣大若有一毫私意蔽之便狹小此心本髙眀若有一毫私欲累之便卑污若能不以私意自蔽則其心廣闊都無此疆彼界底意思自然能致廣大不以私欲自累則其心峻潔決無浮下昏冥底意思自然能極髙眀因舉張子曰陽眀勝則徳性用陰濁勝則物欲行○問尊徳性而道問學行意在先擇善而固執之知意又在先如何曰此便是互相爲用處○大哉聖人之道云云是言道之大處禮儀威儀是言道之細處只章首便分兩節來故下文五句又相因尊徳性至惇厚此上一截便是渾淪處道問學至崇禮此是下一截便是詳宻處道體之大者直是難守細處又難窮究若有上一截而無下截只道是我渾淪更不務致知則茫然無覺若有下一截而無上截只管要纎悉皆知更不去行則又空無所倚○有一般人實是篤厚淳朴然或箕踞不以爲非便是不崇禮只管去理防禮文而不篤厚則又無以居之所以忠信之人可以學禮便是惇厚以崇禮底意○道體之大無窮而於其間文理宻察有不可以毫釐差者此聖賢之語道所以旣言發育萬物峻極於天以形容其至大而又必曰禮儀三百威儀三千以該悉其至微而其指示學者修徳凝道之功所以旣曰致其廣大而又必曰盡其精微也近世之言道者則不然其論大抵樂渾全而忌剖析喜髙妙而略細微其於所謂廣大者則似之而於精微則不察則其所謂廣大者亦未易以議其全體之眞也○古之君子尊徳性矣而必曰道問學致廣大矣而必曰盡精微極髙眀矣而必曰道中庸溫故知新矣而必曰惇厚崇禮蓋不如是則所學所守必有偏而不備之處惟其如是故居上不驕爲下不倍有道足以興無道足以容而無一偏之蔽也○或謂尊徳性至崇禮六句不必以存心致知爲分蓋道之在天下至大而無外至小而無間尊徳性者存心養性之功道學問者致知格物之事能存心養性矣而未能格物以致知則其於道必有不盡者下四句亦然𨿽大而窮理未精不足以盡道造理𨿽髙而行事未合乎中不足以盡道已學而用功不繼質厚而守禮不嚴皆不足以盡道故必內外本末粗細顯微交致其功然後於道體之大者無不到其細者亦無所遺至徳謂此五者不如是則至道不凝也此說與章句少異姑存之○南軒記時習之室曰中庸曰茍不至徳至道不凝徳道至於凝則斯能有之矣惟至徳可以凝道古之人禮儀三百威儀三千君臣父子夫婦朋友之際灑掃應對獻酧交酢以至於坐立寢食之間無一而不在徳焉至纎至悉也所以成其天理而已蓋毫釐之間不至則毫釐之間天理不在故學而時習之無時而不習也念念不忘天理也此所以至徳以凝道也及其久也融然無間渙然和順而內外精粗上下本末功用一貫無餘力矣○按此𨿽爲時習而言然於此章之義有所發眀故附焉

曹交問曰人皆可以爲堯舜有諸孟子曰然

趙氏曰曹交曹君之弟也人皆可以爲堯舜疑古語或孟子所嘗言也

交聞文王十尺湯九尺今交九尺四寸以長食粟而已如何則可

曹交問也食粟而已言無他材能也

曰奚有於是亦爲之而已矣有人於此力不能勝一匹雛則爲無力人矣今曰舉百鈞則爲有力人矣然則舉烏獲之任是亦爲烏獲而已矣夫人豈以不勝爲患哉弗爲耳

匹字本作鴄鴨也從省作匹禮記說匹爲鶩是也烏獲古之有力人也能舉移千鈞

徐行後長者謂之弟疾行先長者謂之不弟夫徐行者豈人所不能哉所不爲也堯舜之道孝弟而已矣陳氏曰孝弟者人之良知良能自然之性也堯舜人倫之至亦率是性而已豈能加毫末於是哉楊氏曰堯舜之道大矣而所以爲之乃在夫行止疾徐之間非有甚髙難行之事也百姓蓋日用而不知耳

子服堯之服誦堯之言行堯之行是堯而已矣子服桀之服誦桀之言行桀之行是桀而已矣

言爲善爲惡皆在我而已詳曹交之問淺陋粗率必其進見之時禮貌衣冠言動之間多不循理故孟子告之如此兩節云

曰交得見於鄒君可以假館願畱而受業於門

假館而後受業又可見其求道之不篤

曰夫道若大路然豈難知哉人病不求耳子歸而求之有餘師

言道不難知若歸而求之事親敬長之間則性分之內萬理皆備隨處發見無不可師不必畱此而受業也○曹交事長之禮旣不至求道之心又不篤故孟子敎之以孝弟而不容其受業蓋孔子餘力學文之意亦不屑之敎誨也○問云云曰楊氏之說有曰佛者龎蘊有神通並妙用運水及般柴此乃自得之言最爲達理但其言周遮便要通徹亦須把來做一件事若孟子之言則無適不然矣愚竊惑之夫釋氏之言偶與聖賢相似者多矣但其本不同則𨿽相似而實相反也蓋如此章孟子之言均是行也而一疾一徐其間便有堯桀之異是乃物則民彞自然之實理而豈人之所能爲哉若釋氏之言則但能運水般柴則𨿽倒行逆施亦無所適而不可矣何必徐行而後可以爲堯哉蓋其學以空爲眞以理爲障而以縱橫作用爲奇特故與吾儒之論正相南北至於如此今不察焉而以達理自得稱之至語其病則以爲特在於周遮著意而已如此則是凡爲佛者去此二病而遂與吾學不殊也程子有言以吾觀於釋氏句句同事事合然以其本之不正是以卒無一事之同正謂此爾或問於胡文定公曰禪者以拈槌竪拂爲妙用如何公曰以此爲用用而不妙須是動容周旋中禮始是妙用處求之楊氏之言其得失可見矣

右專言道

徳

易大畜彖曰大畜剛健篤實輝光日新其徳

程子曰以卦之才徳而言也幹體剛健艮體篤實人之才剛健篤實則所蓄能大充實而有輝光畜之不已則其徳日新○幹四徳見前諸卦象之言徳者皆別見

恆九三不恆其徳或承之羞貞吝

程子曰三陽爻居陽位處得其位是其常處也乃志從於上六不惟陰陽相應風復從雷於恆處而不處不恆之人也其徳不當則羞辱或承之謂有時而至也貞吝固守不恆以爲恆豈不可羞吝乎

象曰不恆其徳無所容也

人旣無常何所容處

論語子曰南人有言曰人而無恆不可以作巫醫善夫朱子曰南人南國之人恆常久也巫所以交鬼神醫所以寄死生故𨿽賤役而尢不可以無常孔子稱其言而善之

不恆其徳或承之羞子曰不占而已矣

南軒曰謂理之必然不待占而可知也

子曰徳不孤必有鄰

朱子曰鄰猶親也徳不孤立必以類應故有徳者必有其類從之如居之有鄰也○南軒曰徳立於已則眾善從之其爲不孤蓋理之必然如善言之集良朋之來皆所謂有鄰也語其至則天下歸仁亦是也○易敬義立而徳不孤又是一義見本篇

子曰由知徳者鮮矣

朱子曰徳謂義理之得於巳者非巳有之不能知其意味之實也○南軒曰知徳者鮮以其踐履之未至故不能眞知其味夫子以此告子路使之勉進於徳而不以聰眀彊力爲可恃也

子張問崇徳辧惑子曰主忠信徙義崇徳也

朱子曰主忠信則本立徙義則日新

愛之欲其生惡之欲其死旣欲其生又欲其死是惑也愛惡人之常情也然人之生死有命非可得而欲也以愛惡而欲其生死則惑矣旣欲其生又欲其死則惑之甚也○楊氏曰堂堂乎張也難與並爲仁矣則非誠善補過不蔽於私者故告之如此○或問崇徳辧惑何以有是目而子張樊遲皆以爲問也曰胡氏以爲或古有是言或世有是名聖人標而出之使諸弟子隨其所欲知思其所未達以爲入道之門戶也其說得之矣曰主忠信徙義之所以爲崇徳何也曰主忠信則其徙義也有地而可防能徙義則其主忠信也有用而日新內外本末交相培養此徳之所以日積而益髙也曰愛之欲其生惡之欲其死旣欲其生又欲其死所以爲惑者何也曰溺於愛惡之私而以彼之死生定分爲可以隨已之所欲且又不能自定而一生一死交戰於胸中虛用其力於所不能必之地而實無所損益於彼也可不謂之惑乎○南軒曰崇徳辧惑修身之切務也以忠信爲主而見義則徙焉則本立而日新徳之所以崇也不主忠信則無徙義之實不能徙義則所主亦有時而失其理矣二者蓋相須也○愚按欲生欲死必有所爲而言所以箴子張之失也

樊遲從遊於舞雩之下曰敢問崇徳修慝辧惑

胡氏曰慝之字從心從匿蓋惡之匿於心者修者治而去之

子曰善哉問

朱子曰善其切於爲巳

先事後得非崇徳與攻其惡無攻人之惡非修慝與一朝之忿忘其身以及其親非惑與

先事後得猶言先難後獲也爲所當爲而不計其功則徳日積而不自知矣專於治已而不責人則已之惡無所慝矣知一朝之忿爲甚微而禍及其親爲甚大則有以辧惑而懲其忿矣樊遲麄鄙近利故告之以此三者皆所以救其失也○範氏曰先事後得上義而下利也人惟有利欲之心故徳不崇惟不自省已過而知人之過故慝不修感物而易動者莫如忿忘其身以及其親惑之甚者也惑之甚者必起於細微能辧之於早則不至於大惑矣故懲忿所以辧惑也○南軒曰先其所事而不計其得此徳所以崇也若先有求得之心反傷於徳矣○愚按範氏以利欲爲得與先難後獲異而集注兼取之蓋並存兩說也

子曰鄕原徳之賊也

朱子曰鄕者鄙俗之意原與願同荀子原慤注作願是也鄕原者鄕人之願者也蓋其同流合污以媚於世故在鄕人之中獨以原稱夫子以其似徳而反亂乎徳故以爲徳之賊而深惡之

萬章問曰孔子在陳曰盍歸乎來吾黨之士狂簡進取不忘其初孔子在陳何思魯之狂士

盍何不也狂簡謂志大而略於事進取謂求望髙逺不忘其初謂不能攺其舊也此語與論語少異

孟子曰孔子不得中道而與之必也狂獧乎狂者進取獧者有所不爲也孔子豈不欲中道哉不可必得故思其次也

論語道作行獧作狷有所不爲者知恥自好不爲不善之人也

敢問何如斯可謂狂矣曰如琴張曽晳牧皮者孔子之所謂狂矣

琴張名牢字子張子桑戶死琴張臨其喪而歌季武子死曽晳倚其門而歌牧皮未詳

何以謂之狂也曰其志嘐嘐然曰古之人古之人夷考其行而不掩焉者也

嘐嘐志大言大也重言古之人見其動輒稱之不一稱而已也夷平也掩覆也言平考其行而不能覆其言也程子曰曽晳言志而夫子與之蓋與聖人之志同便是堯舜气象也特行有不掩焉耳此所謂狂也

狂者又不可得欲得不屑不潔之士而與之是獧也是又其次也

此因上文所引遂解所以思得獧者之意狂有志者也獧有守者也有志者能進於道有守者不失其身屑潔也

孔子曰過我門而不入我室我不憾焉者其惟鄕原乎鄕原徳之賊也曰何如斯可謂之鄕原矣曰何以是嘐嘐也言不顧行行不顧言則曰古之人古之人行何爲踽踽涼涼生斯世也爲斯世也善斯可矣閹然媚於世也者是鄕原也

踽踽獨行不進之貌涼涼薄也不見親厚於人也鄕原譏狂者曰何用如此嘐嘐然行不掩其言而徒毎事必稱古人邪又譏狷者曰何必如此踽踽涼涼無所親厚哉人旣生於此世則但當爲此世之人使當世之人皆以爲善則可矣此鄕原之志也閹如奄人之奄閉藏之意也媚求悅於人也孟子言此深自閉藏以求親媚於世是鄕原之行也

萬章曰一鄕皆稱原人焉無所往而不爲原人孔子以爲徳之賊何哉曰非之無舉也刺之無刺也同乎流俗合乎污世居之似忠信行之似亷潔眾皆悅之自以爲是而不可與入堯舜之道故曰徳之賊也

呂侍講曰言此等之人欲非之則無可舉欲刺之則無可刺也流俗者風俗頽靡如水之下流眾莫不然也污濁也非忠信而似忠信非亷潔而似亷潔

孔子曰惡似而非者惡莠恐其亂苗也惡佞恐其亂義也惡利口恐其亂信也惡鄭聲恐其亂樂也惡紫恐其亂朱也惡鄕原恐其亂徳也

孟子又引孔子之言以眀之莠似苖之艸也佞才智之稱其言似義而非義也利口多言而不實者也鄭聲淫樂也樂正樂也紫間色朱正色也鄕原不狂不獧人皆以爲善有似乎中道而實非也故恐其亂徳

君子反經而已矣經正則庶民興庶民興斯無邪慝矣反復也經常也萬世不易之常道也興興起於善也邪慝如鄕原之屬是也世衰道微大經不正故人人得爲異說以濟其私而邪慝並起不可勝正君子於此亦復其常道而已常道旣復則民興於善而是非眀白無所回互𨿽有邪慝不足以惑之矣○南軒曰道以中爲貴然中道而立爲難故非極髙眀則不能以道中庸孔子固欲中道者而與之惟其難得故思其次狂者所知進於髙逺獧者所守執之堅介嘐嘐然曰古之人古之人以古之聖賢爲慕者以其知足以及之也至於考其所行則有未能掩其言者以其言之髙行有所未能踐故耳中庸所謂知者過之其狂者歟賢者過之其獧者歟云云鄕原自以爲是惟其自以爲是此其所以終爲鄕原不可反也堯舜之道大中至正天理之存乎人心者也此所謂善也若鄕原之所謂善則出於一巳之私竊中庸之名而已異端之於正道如黑之與白本不足以賊徳其如道之不眀世俗之見易以惑溺故以爲徳之賊也云云經者天下之常理中之見於庸者也君臣父子兄弟朋友勅而惇之而其倫有序仁義禮智推而達之而其道不窮所謂經也惟人背而去之莫知所止故君子反經以爲民極經正則民興於善而邪慝自不能作此中庸之所以爲至也帝王之所以治孔子之所以敎不越於反經而已矣○黃氏曰徳者務合乎理者也鄕原求媚於世則不必皆合乎理而委曲遷就似乎理而實非理使人之爲善者莫知乎理之正是天下之正理反爲鄕原所害也如亷潔理之正也鄕原不欲爲亷潔以異俗故亦同乎污俗而外爲說以自蓋使人視之似亷潔而實非亷潔而反以害亷潔之正也故貪夫不足以害亷惟假亷者乃所以害夫亷夫子所以深惡之也

子曰道聽而塗說徳之棄也

朱子曰𨿽聞善言不爲己有是自棄其徳也○王氏曰君子多識前言往行以畜其徳道聽塗說則棄之矣○南軒曰聞善者存而體之則其徳畜聚若徒以資談說而已則於徳何有哉是棄之也

子曰巧言亂徳小不忍則亂大謀

朱子曰巧言變亂是非聽之使人喪其所守小不忍如婦人之仁匹夫之勇皆是蓋婦人之仁不能忍其愛匹夫之勇不能忍其暴其爲不忍一也

子夏曰大徳不逾閒小徳出入可也

朱子曰大徳小徳猶言大節小節閒闌也所以止物之出入言能先立乎大者則小節𨿽或未盡合理亦無害也吳氏曰此章之言不能無獘學者詳之○吳氏謂此章不能無獘學者正不可以此自恕一以小差爲無害則於大節必將有枉防而直尺者矣○問伊川謂小徳如援溺之事如何曰援溺事卻是大處嫂溺不援是豺狼這處是當做更有甚麼出入○子夏之說自有病只是他力量有行不及處然旣是有力不及處不免有些子小小事放過者已是不是豈可謂之可也蓋子夏爲人不及其質亦弱夫子亦每提他如女爲君子儒無爲小人儒無欲速無見小利之類○南軒曰大徳大體也小徳萬目也君子所存大體固有定至其酧酢之際用權以取中初無一定之勢然未嘗不同歸焉如可以取可以無取可以與可以無與之類是也然而斯言以大徳不逾閒爲本必大徳不逾閒而後小徳可以出入蓋未嘗不在其閒之中故曰可也不然本之不立而謂出入爲可是小人之無忌憚而已○南軒說甚善然非子夏本意姑存之

中庸小徳川流大徳惇化此天地之所以爲大也朱子曰小徳者全體之分大徳者萬殊之本川流者如川之流脈絡分眀而往不息也惇化者惇厚其化根本盛大而出無窮也此言天地之道○以天地言之則髙下散殊者小徳之川流於穆不已者大徳之惇化以聖人言之則物各付物者小徳之川流純亦不已者大徳之惇化也○大徳是那惇化底小徳是流出那惇化底這便如忠恕忠便是做那恕底恕便是流出那忠來底如中和中便是大徳惇化和便是小徳川流自古亙今都只是這一个道理聖人做出許多禮樂法度功勲事業只是這个道理做出來○輯略程子曰川流是日用處大徳是存主處如俗言惇本之意又曰大徳惇化於化育處惇本也小徳川流日用處也此言仲尼與天地合徳○張子曰接物處皆是小徳統防處便是大徳

樂記禮樂皆得謂之有徳徳者得也

鄕飲酒義徳也者得於身也故曰古之學術道者將以得於身也

程子曰得之於身謂之有徳自然見面盎背四體不言而諭豈待勉彊也又曰徳者得也須是實到這方得○以上言徳所指不同其實一也宜參繹之

書臯陶曰都亦行有九徳亦言其人有徳乃言曰載采采禹曰何臯陶曰寛而栗柔而立願而恭亂而敬擾而毅直而溫簡而亷剛而塞彊而義彰厥有常吉哉程子曰九徳最好○張氏曰自寛至彊皆天資自栗至義皆學力任性以行非過則不及以學輔之則爲有用之徳○愚按此所謂气質之性也蘇氏曰橫流而濟曰亂故才過人可以濟大難者曰亂亂臣十人是也又曰徳惟一動罔不吉故常於是徳然後爲吉也○林氏曰一徳之常如霍光可謂有濟亂之才矣而在漢武左右小心謹敬出入殿門進止有常處郎僕射竊識視之不失尺寸者二十餘年此亂而敬之有常者武帝彰而用之遂能擁昭立宣況於九徳咸事其效宜何如哉○陳氏曰常者徳之所安也人固有勉彊矯拂亦足以欺人者能矯拂於暫而不能矯拂於久能矯拂於一時而不能矯拂於歳月惟其安而非有所勉彊矯拂者乃徳之常也至於常則不變矣朝夕如此窮達如此變故如此而其徳曽不少變人主得斯人而彰顯之國之福也○蔡氏曰寛而栗云云而轉語辭正言而反應者所以眀其徳之不偏皆指其成徳之自然非以彼濟此之謂愚按張氏以學力言蔡氏以成徳言二說不同蓋嘗思之徳不待學而成者生知安行者也自非聖人其气質必有所偏學以治之然後能復其性之全故舜命防典樂以敎冑子直而溫寛而栗剛而無虐簡而無傲正此意也○又九徳之訓諸家各有得失今取其長合爲一說蓋寛洪者易失於疎闊必以縝宻濟之栗木性之最宻者也柔順者易流於委靡必以植立濟之謹願者未必能恭肅有辧治之才者未必能敬謹馴順之人少果毅徑直之人少溫和簡者多務大體未必事亷隅剛者或出血气未必能篤實彊者見事勇爲未必能合義學以成徳則無一偏之失柔而立剛而塞𨿽各爲一徳然寛也願也擾也簡也皆近柔故以栗以恭以毅以亷濟之皆剛之屬也亂也直也彊也皆近剛故以敬以溫以義濟之皆柔之屬也此臯陶爲禹陳知人之法也

日宣三徳夙夜浚眀有家日嚴只敬六徳亮采有邦翕受敷施

蔡氏曰宣眀也三徳六徳者九徳之中有其三有其六也浚治也亮亦眀也有家大夫也有邦諸侯也浚眀亮采皆言邦家政事眀治之義气象則有大小之不同三徳而爲大夫六徳而爲諸侯以徳之多寡職之大小槪言之夫九徳有其三固不可有怠心必日宣而充廣之而使之益以著九徳有其六尢不可有忽心必日嚴而只敬之而使之益以謹也翕合也徳之多寡𨿽有不同人君惟能合而受之布而用之如此則九徳之人咸事其事而浚乂皆在其官以天下之才任天下之治唐虞之朝下無遺才而上無廢事者良以此也師師相師法也言百僚皆相師法而百工皆及時以趨事也百僚百工皆謂百官言其人之相師則曰百僚言其人之趨事則曰百工其實一也撫順也五辰四時也木火金水王於四時而土則寄旺於四季也凝成也言百工趨時而眾功皆成也

書立政曰古之人廸惟有夏乃有室大競吁尊上帝廸知忱恂於九徳之行

蘇氏曰夏后氏之世王室所以大彊者以求賢爲事天之實也○林氏曰廸知其忱恂是其心誠安於此而無所矯僞於其間故可以信其誠有是徳不然則有以聲音笑貌而爲之者矣○蔡氏曰廸知者蹈知而非茍知也忱恂者誠信而非輕信也以上論九徳

伊尹作咸有一徳

呂氏曰自古以來聖賢入道各有自得處在堯舜禹謂之執中在伊尹謂之一徳在孔子謂之忠恕在子思謂之中庸在孟子謂之仁義皆所以發眀前聖所未眀處太甲悔過旣力故伊尹以入道極處告之

曰惟尹躬曁湯咸有一徳又曰終始惟一時乃日新又曰徳惟一動罔不吉徳二三動罔不凶

無垢張氏曰一者天理故無往而不吉二三者人欲故無往而不凶

又曰徳無常師主善爲師善無常主協於克一

朱子曰伊尹告太甲許多語言句句是天理○橫渠曰徳主天下之善善原天下之一說得極好蓋從一中流出者無有不善所以伊尹曰常厥徳曰庸徳曰一徳常也庸也一也只是一理○又曰此四句三節一節似一節徳且是大體說有吉徳有凶徳必主於善始爲吉耳善亦且是大體說惟是協於克一是乃爲善蓋善因一而後定也徳以事言善以理言一以心言大抵此篇精神全在防个一字上此心才一便終始不變而有常協字𨿽訓合乃是以此合彼之合非已相合之合與禮記協於分藝書協時月正日之協同義蓋若揆度參驗之意耳○南軒曰自虞書精一之外惟此語最親切○又曰徳者善之總稱善者徳之實行一者其本原統語其運則無息語其體則並包而無遺也○咸有一徳○此章言一徳

書洪範六三徳一曰正直二曰剛克三曰柔克平康正直彊弗友剛克爕友柔克沈潛剛克髙眀柔克

蘇氏曰不剛不柔曰正直張氏曰三徳卽皇極之見於用者呂氏曰正直言皇極本體剛柔言皇極之用愚按平康正直三句孔氏謂世平安用正直治之世彊禦不順以剛治之世和順以柔治之此說爲善所謂因時而施之者也杜氏曰沈潛猶滯溺也髙眀猶亢爽也言各當以剛柔勝其本性乃能成全此說爲近所謂因人而施之者也上三句以時言下二句以人言蓋治其過不及而歸之中者君師之職故曰乂用三徳沈潛髙眀本皆美質但深沈者易偏於柔故濟之以剛杜氏滯溺之訓恐非先儒於此章多異說自孔安國從左氏傳以髙眀爲天沈潛爲地謂地𨿽柔亦有剛克能出金石天爲剛徳亦有柔克不幹四時諭臣當執剛以正君君當執柔以綱臣不知此疇曰乂用則皆治人之事若君臣以剛柔相濟則治巳之事矣故今獨取杜氏之說而蔡氏有曰平康正直無事乎矯拂者也彊弗友剛克以剛克剛也燮友柔克以柔克柔也沈潛剛克以剛克柔也髙眀柔克以柔克剛也平直之用一而剛柔之用四也聖人撫世酧物因時制宜三徳疊用陽以舒之陰以斂之執其兩端用其中於民所以納天下民俗於皇極者蓋如此其說亦善故附見焉○呂刑惟敬五刑以成三徳○又左氏昭十二年南蒯將叛筮遇坤之比曰黃裳元吉以爲大吉也示子服惠伯曰卽欲有事何如惠伯曰吾嘗學此矣忠信之事則可不然必敗外彊內溫忠也和以率貞信也故曰黃裳元吉黃中之色也裳下之餙也元善之長也中不忠不得其色下不共不得其餙事不善不得其極外內唱和爲忠率事以供爲共供養三徳爲善非此三者弗當杜氏曰三徳謂正直剛克柔克也東萊呂氏曰正義云剛則抑之柔則進之以志意供給長養使合於中道今姑從之此章言三徳○中庸言三達徳已見前

右專言徳

徳行

書旅其末曰嗚呼夙夜罔或不勤不矜細行終累大徳爲山九仞功虧一簣

孔氏曰輕忽小物積害毀大故君子謹其微○王氏曰大徳細行之積也○愚按武王大聖人也西旅貢初未之受召公恐其恃大徳而忽細行以獻之受爲無損故豫戒之如此蓋積行而成徳猶累土而成山一行失則全體皆失亦猶一簣虧而全功俱虧也彼以聖人而猶致其謹今人未有寸善則曰吾知顧其大不暇卹其細可乎哉

周禮大司徒以鄕三物敎萬民而賓興之一曰六徳知仁聖義忠和二曰六行孝友睦婣任卹

鄭氏曰知眀於事仁愛人以及物聖通而先識義能斷時宜忠言以中心和不剛不柔善於父母爲孝善於兄弟爲友睦親於九族婣親於外親任信於友道卹賑於憂貧者

三曰六藝禮樂射禦書數

愚按三物之敎先以徳行而次以六藝卽孔子行有餘力則以學文之意○又程子答學者問書忠和作中和蓋大司徒下文云云敎之中敎之和不應此獨爲忠故也

師氏以三徳敎國子一曰至徳以爲道本二曰敏徳以爲行本三曰孝徳以知逆惡敎三行一曰孝行以親父母二曰友行以尊賢良三曰順行以事師長

鄭氏曰徳行內外之稱在心爲徳施之爲行○朱子曰至徳者誠意正心端本淸原之事道則天人性命之理事物當然之則修身齊家治國平天下之術也敏徳者彊志力行崇徳廣業之事行則理之所當爲有可見之迹也孝徳者尊祖愛親不防其所由生之事知逆惡則以得於已者篤實深固有以眞知彼之逆惡而自不忍爲者也○又曰至徳云云眀道先生以之敏徳云云司馬溫公以之孝徳云云則趙無愧徐節孝之徒是也凡此三者𨿽曰各以其材品之髙下資質之所宜而敎之然亦未有專務其一而可以爲成人者也是以列而言之以見其相須爲用而不可偏廢之意其又曰敎三行何也曰徳也者得於心而無所勉者也行則其所行之法而已不本之以其徳則無所自得而行不能以自修不實之以其行則無所持循而徳不能以自進是以旣敎之以三徳而必以三行繼之則𨿽其至末至粗亦無不盡而徳之修也不自覺矣或曰三徳之敎大學之學也三行之敎小學之學也○愚按孝徳者躬行孝道而實有得焉者也惟其實有是徳故於事親之道有一毫之未順則知其爲逆有一毫之未善則知其爲惡凜凜焉惟恐其犯之也世之不孝其親者豈自知其爲逆惡哉知之則不肯爲之矣然所謂逆惡者非必如法令所指五逆十惡之類也於事親之道茍有所違背焉皆逆且惡也爲人子者其可忽諸

易象曰山下出泉防君子以果行育徳

程子曰山下出泉出而遇險未有所之防之象也若人防穉未知所適也君子觀防之象以果行育徳觀其出而未能通行則以果決其所行觀其始出未有所向則以養育其眀徳○南軒防齋銘曰下坎上艮其卦曰防其防伊何源泉在中泉之始行其行未達𨿽則未達而理孰遏君子體之於以果行黽勉在中動畏天命泉之始萌其勢則止止乃日澄源源曷已君子體之於以育徳篤敬不逾靜保天則惟養於中大本攸立惟敏於外達道攸飭內外交修相須以成久而有常則能日新又曰防之義蓋謂泉始出而遇險未有所之如人防穉未有所適貴於果行育徳充而達之也育徳之義尢當深體愚按防象之義南軒得之蓋泉之始出也涓涓之微壅於沙石豈能遽達哉惟其果決必行𨿽險不避故終能流而成川然使其源之不深則其行𨿽果而易以竭艮之象山也其徳止也山惟其靜止故泉源之出者無窮有止而後有行也君子觀防之象果其行如水之必行育其徳如水之有本則其體盛大而其用周流矣夫徳者行之自出行者徳之所形體用之謂也有體而後有用所養者厚則其應不窮中庸曰溥博淵泉而時出之又曰小徳川流大徳惇化皆此義也

象曰水洊至習坎君子以常徳行習敎事

程子曰坎爲水水流仍洊而至兩坎相習水流仍洊之象也水自涓滴至於尋丈至於江海洊習而不驟者也其因勢就下信而有常故君子觀坎水之象取其有常則常久其徳行人之徳行不常則僞也故當如水之有常取其洊習相受則以習熟其敎令之事夫發政行敎必使民熟於聞聽然後能從故三令五申之若驟告未諭遽責其從𨿽嚴刑以驅之不能也故常如水之洊習○朱子曰治已治人皆必重習然後熟而安之

象曰澤上有水節君子以制數度議徳行

程子曰澤之容水有限過則盈溢是有節故爲節也君子觀節之象以制立數度凡物之大小輕重髙下之質皆有數度所以爲節也數多寡度法制議徳行者存諸中爲徳發於外爲行人之徳行當義則中節議謂商度求中節也

幹文言曰君子以成徳爲行日可見之行也潛之爲言也隠而未見行而未成是以君子弗用也

此釋潛龍勿用之義○程子曰徳之成其事可見者行也徳成而後可施於用初方潛隠未見其行未成未成未著也是以弗用○徳行恆易恆簡見後乾坤篇

右兼言徳行

徳業

易大傳幹以易知坤以簡能易則易知簡則易從易知則有親易從則有功有親則可久有功則可大可久則賢人之徳可大則賢人之業

朱子曰幹健而動卽其所知便能始物而無所難故以爲易而知大始坤順而靜凡其所能皆從乎幹而不自作故以爲簡而作成物人之所爲如幹之易則其心眀白而人易知如坤之簡則其事要約而人易從易知則與之同心者多故有親易從則與之協力者眾故有功有親則一於內故可久有功則兼於外故可大徳謂得於已者業謂成於事者上言乾坤之徳不同此言人法乾坤之道至此則可以爲賢矣

顯諸仁藏諸用鼓萬物而不與聖人同憂盛徳大業至矣哉

朱子曰顯謂自內而外也仁謂造化之功徳之發也藏謂自外而內也用謂機緘之妙業之本也程子曰天地無心而成化聖人有心而無爲

富有之謂大業日新之謂盛徳

張子曰富有者大無外日新者久無窮○朱子曰盛徳大業以下都是說易之理不是指聖人○先說个富有方說日新此與說宇宙相似先是有這物事方始相連相續去○愚按此𨿽言易之理然易也天地也聖人也一而已矣生物無窮天地之大業也運行不息天地之盛徳也功及萬世聖人之大業也終始日新聖人之盛徳也學者有志於進徳修業者亦必以天地聖人爲法蓋非富有不可以言大業非日新不可以言盛徳故別而著之於此

子曰易其至矣乎夫易聖人所以崇徳而廣業也知崇禮卑崇效天卑法地

朱子曰窮理則知崇如天而徳崇循理則禮卑如地而業廣

幹文言九三曰君子終日幹幹夕惕若厲無咎何謂也子曰君子進徳修業忠信所以進徳也修辭立其誠所以居業也知至至之可與防也知終終之可與存義也是故居上位而不驕在下位而不憂故幹幹因其時而惕𨿽危無咎矣

程子曰三居下之上而君徳已著將何爲哉惟進徳修業而已內積忠信所以進徳也擇言篤志所以居業也知至至之致知也求知所至而後至之知之在先故可與幾所謂始條理者知之事也知終終之力行也旣知所終則力進而終之守之在後故可與存義所謂終條理者聖之事也此學之始終也君子之義如是故知處上下之道而無驕憂不懈而知懼𨿽在危地而無咎也○朱子曰忠信主於心者無一念之不誠也修辭見於事者無一言之不實也𨿽有忠信之心然非修辭立誠則無以居之知至至之進徳之事知終終之居業之事所以終日幹幹而夕猶惕若者以此故也可上可下不驕不憂所謂無咎也○知至是要知所至之地至之便是已到那地知終是知得合如此終之便須下終底工夫防是知之初方見得事防便須是至之存義是守得定方存得這義上至字是至處下至字是到那至處知終是終處終之是終之而不去蓋求必終於是而守之不去也

九四曰或躍在淵無咎何謂也子曰上下無常非爲邪也進退無恆非離羣也君子進徳修業欲及時也故無咎

程子曰或躍或處上下無常或進或退去就從宜非爲邪枉非離羣類進徳修業欲及時耳時行時止不可常也故云或深淵龍之所安也在淵謂躍就所安之義或疑辭隨時而未可必也君子之順時猶影之隨形可離非道也○朱子曰內卦以徳學言外卦以時位言進徳修業九三備矣此則欲其及時而進也○愚按乾卦皆聖人事而九三九四皆以進徳修業爲言蓋徳不進則退業不修則壊故堯競競舜業業周公坐而待旦孔子終日不食凡以此也然則學者柰何其不自力哉

右兼言徳業

西山讀書記卷十五﹤子部﹐儒家類﹐西山讀書記﹥

欽定四庫全書薈要捲

西山讀書記卷十六

宋眞徳秀撰

才徳

春秋傳季文子曰昔髙陽氏有才子八人

髙陽帝顓頊之號八人其苗裔

蒼舒隤敳檮戭大臨尨降庭堅仲容叔達

此卽垂益禹臯陶之倫庭堅卽臯陶字

齊聖廣淵明允篤誠天下之民謂之八愷髙辛氏有才子八人

髙辛帝嚳之號八人亦其苗裔

伯奮仲堪叔獻季仲伯虎仲熊叔豹季貍

此卽稷契朱虎熊羆之倫

忠肅共懿宣慈惠和天下之民謂之八元此十六族也世濟其美不隕其名以至於堯堯不能舉舜臣堯舉八愷使主后土以揆百事莫不時序地平天成舉八元使布五教於四方父義母慈兄友弟恭子孝內平外成下文云昔帝鴻氏有不才子掩義隠賊好行凶徳醜類惡物頑嚚不友是與比周天下之民謂之渾惇少皥氏有不才子毀信廢忠崇餙惡言靖譖庸回服讒搜慝以誣盛徳天下之民謂之窮奇顓頊氏有不才子不可教訓不知話言告之則頑捨之則嚚傲狠明徳以亂天常天下之民謂之橈杌此三族也世濟其凶增其惡名以至於堯堯不能去縉雲氏有不才子貪於飲食冒於貨賄侵欲崇侈不可盈厭聚斂積實不知紀極不分孤寡不卹窮匱天下之民以比三凶謂之饕餮舜臣堯賓四門流四凶族渾惇窮奇檮杌饕餮投諸四裔以禦魑魅是以堯崩而天下如一同心戴舜以爲天子以其舉十六相去四凶也○愚按齊聖廣淵明允篤誠忠肅共懿宣慈惠和皆徳也而此謂之才掩義隠賊好行凶徳醜類惡物頑嚚不友毀信廢忠崇餙惡言靖譛庸回服讒搜慝之屬皆不徳也此謂之不才則古之所謂才與徳蓋通言之也

子曰如有周公之才之美使驕且吝其餘不足觀也已朱子曰才美謂智能技藝之美驕矜誇吝鄙嗇也○程子曰此甚言驕吝之不可也蓋有周公之徳則自無驕吝若但有周公之才而驕吝焉亦不足觀矣○此是爲有才而無徳者言○南軒曰此言才美之不足恃當以徳爲貴也古之聖人如周公者才藝之多故借以明之驕則無以來天下之善吝則不能與人共由於善𨿽才美如周公亦何爲哉

舜有臣五人而天下治

朱子曰禹稷契臯陶伯益

武王曰予有亂臣十人

馬氏曰亂治也十人謂周公旦召公奭太公望畢公榮公太顚閎夭散宜生南宮適其一人謂文母朱子曰劉侍讀以爲子無臣母之義蓋邑姜也九人治外邑姜治內或曰亂本作糺古治字也

孔子曰才難不其然乎唐虞之際於斯爲盛有婦人焉九人而已

才難蓋古語而孔子然之也才者徳之用也言周室人才之多唐虞之際乃盛於此降自夏商皆不能及然猶但有此數人耳是才之難得也南軒曰此所謂才者能全盡夫天生此民之才也如左氏稱才子必齊聖廣淵明允篤誠之類

子曰驥不稱其力稱其徳也

朱子曰驥善馬之名徳謂調良也○尹氏曰驥𨿽有力其稱在徳人有才而無徳則亦奚足尙哉○或問才受乎天徳系乎習乃重才而輕徳者何也曰人受天地之中以生是徳也固已根於其性之所有特人不能皆生知而安行故賴學以成之耳非因學而後有也豈可以其專系乎習而不受乎天哉若以气稟而言則才之與徳皆有自然勉彊之差又不得專以才爲天賦徳爲人爲也司馬公論智伯以金與竹爲才以鎔範矯揉爲徳其失正與此同至於蘇氏之書又以才難彊而徳易勉其失之端不過如此而其末流遂至於貴才而賤徳則其失益甚而其爲天下後世之禍也益深矣○南軒曰驥之得稱爲其徳不爲其力也而況於君子豈不以尙徳爲貴乎茍無其徳𨿽曰有才其得謂之君子乎又南宮適曰禹稷躬稼而有天下羿善射奡蕩舟皆不得其死然夫子不答南宮適出子曰君子哉若人尙徳哉若人亦與此章同指云○又顏淵曰旣竭吾才此才謂才力也子曰才不才亦各言其子也此才指資質而言也

盆成括仕於齊孟子曰死矣盆成括盆成括見殺門人問曰夫子何以知其將見殺曰其爲人也小有才未聞君子之大道也則足以殺其軀而已矣

朱子曰恃才妄作所以取禍徐氏曰君子道其常而已括有死之道焉設使幸而獲免孟子之言猶信也○南軒曰才如辧給敏防之類小有才而未聞大道則必求所以用其才謂聰明智力之可以有爲而不知理義之顧若是者極其才而不知所止不至於顚覆而不已故盆成括仕於齊而孟子知其必見殺也蓋不聞道則爲才所役聞道則有以爲用矣所謂道者非他也理義之存乎人心者也於此有聞則其進退語黙之際皆有所據而才有所不敢恃矣故夫人之有才本不足以爲人害惟其無所本而徒用其才於是才始足以病已甚至於有取死之道反不若魯鈍無才之爲愈也夫小有才而未聞道者身且不能保而爲國者乃信而用之亡國敗家其何日之有○愚按此才與有才而驕吝之才同若所謂天降之才與不善非才之罪也不能盡其才則指其根於性者而言如才子才難之才也

程子曰才與誠一則周天下之治

又曰才與至誠合則可以有爲○愚按此才指才能而言誠卽徳也近於溫公之說

司馬氏曰夫才與徳異而世俗莫之能辧通謂之賢此其所以失人也夫聰察彊毅之謂才正直中和之謂徳才者徳之資也徳者才之帥也是故才徳兼亡謂之愚人徳勝才謂之君子才勝徳謂之小人

下文云凡取人之術茍不得聖人君子而與之與其得小人不若得愚人何則君子挾才以爲善小人挾才以爲惡挾才以爲善者善無不至矣挾才以爲惡者惡亦無不至矣愚者𨿽欲爲不善智不能周力不能勝譬之乳狗搏人人得而制之小人智足以遂其姦勇足以決其暴是虎而翼者也其爲害豈不多哉夫徳者人之所嚴而才者人之所愛愛者易親嚴者易疎是以察者多蔽於才而遺於徳自古昔以來國之亂臣家之敗子才有餘而徳不足以至以顚覆者多矣故爲國家者茍能審於才徳之分而知所先後又何失人之足患哉○愚按聖賢之所謂才有與徳合而言者才子之才才難之才是也有與徳分而言者有才而驕吝小有才而未聞大道是也才子之才才難之才卽所謂徳也然不曰徳而曰才者徳專以其本體而言才兼以其著於用者而言才子才難之才體用之兼全者也徳者何仁義禮智是也此所謂體也才者何仁義禮智之發是也此所謂用也自仁而發則爲惠利自義而發則爲斷制自禮而發則爲辧別自智而發則爲明察此才也而皆本乎徳也若夫子所謂有才而驕吝孟子所謂小有才而未聞大道則與徳分而言之者也分而言之則所謂才者專指智能技藝而言周公之才才之大者也盆成括之才才之小者也才大而驕吝猶不足觀況小才而未聞大道其能免於戮乎此乃深警世人以智能技藝自矜而不勉乎徳者也蓋自春秋之後以才稱者類不本乎徳故酆舒之不道而人稱其才智伯之好亂而人亦稱其才其實二人之才皆盆成括之類而非八元十亂之比聖賢憂之故不得不析而二之以曉當世此所謂與徳分而言者司馬溫公之論以聰察彊毅爲才正直中和爲徳其信然耶曰正直中和蓋合性情之善而言所謂才之體也聰察者智之所明彊毅者義之所發所謂徳之用也然聰察而不苛彊毅而不暴卽正直也中和也卽所謂徳也溫公以二者謂之才而不指其本於徳亦其措詞之未備者也又謂才徳兼全謂之聖人徳勝才謂之君子才勝徳謂之小人其果然耶曰以正直中和之體兼聰察彊毅之用此所謂全徳也徳全則才亦全矣中庸謂天下至聖爲能聰明睿智足以有臨也寛毅溫柔足以有容也發彊剛毅足以有執也齊莊中正足以有敬也文理密察足以有別也蓋惟聖爲能兼五者之全非五者之全則不足以言聖若大賢以下則隨其分量或略具而未能充或得其四三而不足於一二若是者𨿽視聖人爲有間然亦不失爲君子之才故臯陶謨有六徳三徳之分小大不同皆適於用若夫似聰察而實小慧似彊毅而實暴猛此世俗之所謂才而質諸賢聖之論則正所謂不才者也蓋才本於徳𨿽有所未備不害爲君子才不本乎徳𨿽有所可喜不免爲小人以是而觀則君子小人之分定矣大抵溫公之於此纎悉委曲𨿽有所未周而其立論之大防終有補於世學者於其言之當者固無所復議而其所未周者亦不可不致思也然徳根於性者也性無不善而徳與才乃有偏全之異何邪曰此所謂气質之性也前性命篇論之詳矣今夫木一也而有松柏之材有樗櫟之材松柏之材稟之善者也樗櫟之材稟之惡者也故莊子以松柏爲受命之獨而謂樗櫟之木爲不才人之才不才亦猶是也然物之稟一定而不移人之性𨿽失而可復故學進則徳進徳進而才亦進矣是又學者之所當勉故並著之於此云

右兼論才徳

道徳

子張曰執徳不信道不篤焉能爲有焉能爲亡朱子曰有所得而守之太狹則徳孤有所聞而信之不篤則道廢焉能爲有亡猶言不足爲輕重○或問之爲寛廣柰何曰此以人之量而言也蓋人之所以體道者存乎徳而其所以執徳者存乎量量有大小之不同故人之所以執徳有而有不也夫緫羣言該眾理而不自以爲博兼百善具眾美而不自以爲得知足以周萬物而於天下之事有不深察才足以濟眾務而於天下之事有不屑爲恢恢乎其胸中嘗若有餘地焉此非其量之大則其所以執徳者孰能如是之寛廣而不迫哉易所謂寛以居之而曽子所謂可以任天下之重者正謂此耳其量之小者一善之得則先爲主而若不可以有所容一事之當則喜自負而若不可以有所加小有知則必欲用其知小有才則必欲試其才所謂執徳不者蓋如此𨿽其所守之固若不可奪然亦安能爲有亡哉○黃氏曰或問以寛廣爲乃集注未攺之前之說然與今集注之意實相通而有所發明故不得而不存也篤堅確也易所謂確乎不拔而曽子所謂死而後巳者正謂此耳觀子張之二言則爲學之道信非褊心狹量質薄气弱者之所可及也○執徳須不可道已得此道理不信更有道理須是旣下工夫又下工夫已理防又理防若只理防得三二分便以謂只消恁地也得如此者非是無只是不故子張云焉能爲有焉能爲亡便知道理盡有自家心下盡有地步寛濶著得他在○問執徳不先生曰言其不廣也才狹隘則容受不得不特是不能容人自家亦自不能容故才有片善必自矜見人之善必不好人告之以過亦不受從狹隘上生萬般病痛○南軒曰執徳則進徳有地信道篤則志道不回茍惟不然𨿽有爲善之心亦若存若亡不能爲有亡也程子曰信道不篤則執徳無由○志道據徳見言仁篇

周子曰動而正曰道用而和曰徳匪仁匪義匪禮匪智匪信悉邪也邪動辱也甚焉害也故君子愼動

按道徳二字並言始見於禹誓師之詞曰蠢玆有苖昏迷不恭侮慢自賢反道敗徳道者常行之正路背之故言反徳者固有之實理失之故言敗然其所以反之敗之之由則昏迷不恭侮慢自賢而已然則敬慢之分天理人欲之所由判歟○又老子曰失道而後徳失徳而後仁失仁而後義失義而後禮非知道徳者也其辧見異端篇

右兼言道徳

中

書帝曰人心惟危道心惟防惟精惟一允執厥中朱子曰蓋自上古聖神繼天立極其道統之傳有自來矣其見於經則允執厥中者堯之所以受舜也人心惟危道心惟防惟精惟一允執厥中者舜之所以授禹堯之一言至矣盡矣舜復加之以三言者蓋必如是而後堯之言可庶幾也余見道心篇

論語堯曰咨爾舜天之歷數在爾躬允執其中四海困窮天祿永終

此堯命舜而禪以帝位之辭○或問云云曰聖賢所言中有二義大本者喜怒哀樂未發之時之理其气象如此也中庸云者理之在事而無過不及之地也此曰允執其中蓋以其在事者而言若天下之大本則不可得而執矣且聖人之道時止時行夫豈專以塊然不動者爲是而守之哉

書仲虺之誥王懋昭大徳建中於民以義制事以禮制心

孟子曰湯執中○林氏曰徳貴乎日新故勉之以懋昭大徳民受天地之中以生惟其因物有遷故陷溺而不知返聖人先得人心之所同故揭以示之昭大徳者是乃所以建中也而爲王氏學者乃曰懋昭大徳者所以極髙明而處乎已建中於民者所以道中庸而同乎人夫髙明中庸豈可分爲二致耶○蔡氏曰中者天下之所同有也然非君建之則民不能以自中而禮義者所以建中者也義者心之裁制禮者理之節文以義制事則事得其宜以禮制心則心得其正內外合徳而中道立

酒誥丕惟曰爾克永觀省作稽中徳

上文曰庶士有正越庶伯君子其爾大克羞耉惟君爾乃飲食醉飽云云爾尙克羞饋祀爾乃自介用逸○按此乃武王誥教庶正庶伯之詞欲其能長自觀省毎有動作必稽乎中徳無過與不及也中徳卽中道也卽身而言則曰中徳卽事而言則曰中道

穆王命君牙爲大司徒曰敷五典式和民則爾身克正防敢弗正民心防中惟爾之中

愚按自堯舜禹相授以中道爲出治之本三代聖賢之君率而循之成王之命蔡仲曰康濟小民率自中至穆王此言尢得建中於民之意至呂刑之作一曰中二曰中蓋用刑之際少有過差則民有不得其死者以穆王髦荒而猶知此理豈非去文武成王爲未逺猶有得於見聞之舊歟

易幹文言九二曰龍徳而正中者也

程子曰以龍徳而處正中者也在卦之正中爲得正中之義

九三重剛而不中

九四同○按易以二五爲中故九二曰龍徳正中九五曰飛龍在天皆以得中故也初則勿用三則危四則或上則有悔夫乾天徳聖人之事也必以中爲貴以不中爲戒則天下之至善豈有過於中乎今以諸卦言中之義附於此

防亨以亨行時中也

程子曰防之能亨以亨道行也所謂亨道時中也時謂得君之應中謂處得其中得中則時也按本卦坎下艮上六五下應九二六五爲防之主九二發防者也故程子云然

需位乎天位以正中也九五需於酒食貞吉象曰酒食貞吉以中正也

程子曰以五得中正而盡其道也按本卦乾下坎上

訟利見大人尙中正也九五訟元吉

程子曰以中正居尊位治訟者也治訟得其中正所以元吉也元吉大吉而盡善也吉大而不盡善者有矣本卦坎下乾上

師九二在師中吉無咎六五象曰長子帥師以中行也程子曰長子謂二以中正之徳合於上而受任以行爲得其宜也按本卦坎下坤上

比原筮元永貞無咎以剛中也

程子曰推原筮決相比之道得元永貞而後可以無咎所謂元永貞如五是也以陽剛居中正盡比之善者也以陽剛居尊位爲君徳元也居中得正能永而貞也卦辭本泛言比道彖言元永貞者九五以剛處中正故也

九五顯比王用三驅失前禽邑人不誡吉象曰顯比之吉位正中也

程子曰顯比所以吉者以其所居之位得正中也處正中之地乃由正中之道也比以不偏爲善故云正中凡言正中者其處正得中也比與隨是也言中正者得中與正也訟與需是也按本卦坤下坎上

小畜剛中而志行乃亨

程子曰二五居中剛中也陽性上進下復幹體志在於行也剛居中爲剛而得中又爲中剛言畜陽則以柔巽言能亨則由剛中以成卦之義言則爲陰畜陽以卦才言則陽爲剛中按本卦乾下巽上二五皆陽爻六四爲主

履剛中正履帝位而不疚光明也

程子曰九五以陽剛中正尊履帝位茍無疚病則履道之至善光明者也按本卦兌下乾上

泰九二包荒用馮河不遐遺朋亡得尙於中行

程子曰四者處泰之道也包荒謂有包容荒穢之量用馮河謂以剛果之道以濟深越險也不遐遺謂不遺事之防隠與賢才之在僻陋者朋亡謂絕去朋比之私有此四者則能合於九二之徳故曰得尙於中行言能配合中行之義尙配也

六五以祉元吉中以行願也

程子曰所以能獲祉福且元吉者由其以中道合而行其素願也有中徳所以能任剛中之賢所聽從者皆其志願也剛中之賢謂九二按本卦乾下坤上

同人柔得中而應乎幹曰同人

程子曰柔得位謂二以陰居陰得其正位也五中正而以中正應之得中而應乎幹也五剛健中正而二以柔順中正應之各得其正其徳同也故爲同人像曰文明以健中正而應君子正也按本卦離下乾上

大有柔得尊位大中而上下應之曰大有

程子曰五以陰居君位柔得尊位也處中得大中之道也爲諸陽所宗上下應之也夫居尊執柔固眾之所歸也又有虛中文明之徳故上下同志應之所以爲大有也按本卦乾下離上

豫六二介於石不終日貞吉象曰不終日貞吉以中正也

程子曰能不終日而貞且吉者以有中正之徳也中正故其守堅而能辧之早去之速爻言六二處豫之道爲教之意深矣本卦坤下震上

蠱九二幹母之蠱不可貞象曰幹母之蠱得中道也程子曰二得中道而不過剛幹毋蠱之善者也不可貞之義已見前按本卦巽下艮上

臨六五知臨大君之宜吉象曰大君之宜行中之謂也程子曰君臣道合蓋以气類相求五有中徳故能倚任剛中之賢得大君之宜成知臨之功蓋由行其中徳也人君之於賢才非道同徳合豈能用也按本卦兌下坤上

觀大觀在上順而巽中正以觀天下

程子曰五居尊位以剛陽中正之徳爲下所觀其徳甚大故曰大觀在上下坤而上巽是能順而巽也五居中正以巽順中正之徳爲觀於天下也按本卦坤下巽上

噬嗑柔得中而上行𨿽不當位利用獄也

程子曰六五以柔居中爲用柔得中之義上行謂居尊位𨿽不當位謂以柔居五而不當而利於用獄者治獄之道全剛則傷於嚴暴過柔則失於寛縱五爲用獄之主以柔處剛而得中得用獄之宜也以柔居剛爲利用獄以剛居柔爲利否曰剛柔質也居用也用柔非治獄之宜也按本卦震下離上

大畜九二輿說輹象曰輿說輹中無尢也

程子曰二爲六五所畜止勢不可進也五據在上之勢豈可犯也二𨿽剛健之體然其處得中道故進止無失𨿽至於進度其勢之不可則止而不行如車輿說去輪輹謂不行也動不失宜故無過尢也善莫善於剛中柔中者不至於過義耳剛中中而才也按本卦乾下艮上

大過剛過而中巽而說行利有攸往乃亨

程子曰言卦才之善也剛𨿽過而二五皆得中是處不失中道也下巽上兌是以巽順和說之道而行也在大過之時以中道巽說而行故利有攸往乃所以能亨也

習坎維心亨乃以剛中也

程子曰維其心可以亨通者乃以其剛中也中實爲有孚之象至誠之道何所不通以剛中之道而行則可以濟險難而亨通也

離柔麗乎中正故亨是以畜牝牛吉

程子曰二五以柔順麗於中正所以能亨人能養其至順以麗中正則吉故曰養牝牛吉也或曰二則中正也五以陰居陽得爲正乎曰離主於所麗五中正之位六麗於正位乃爲正也

六二黃離元吉象曰黃離元吉得中道也

程子曰二居中得正麗於中正也黃中之色文之美也文明中正美之盛也故云黃離以文明中正之徳上同於文明中順之君其明如是所麗如是大善之吉也象曰所以得元吉者以其得中道也不云正者離以中爲重所以成文明由中也正在其中矣

恆九二悔亡象曰九二悔亡能久中也

程子曰在恆之義居得其正則常道也九陽爻居陰位非常理也處非其常本當有悔而九二以中徳而應於五五復居中以中而應中其處與動皆得中也是能恆久於中也能恆久於中則不失正矣中重於正中則正矣正不必中也九二以剛中之徳而應於中徳之勝也足以亡其悔也又曰所以得悔亡者由其能恆久於中也人能恆久於中豈止亡其悔徳之善也按本卦巽下震上

大壯九二貞吉象曰九二貞吉以中也

程子曰二𨿽以陽剛當大壯之時然居柔而處中是剛柔得中不過於壯得貞正而吉也又曰所以貞正而吉者以其得中道也中則不失正況陽剛而幹體乎按本卦乾下震上

晉六二晉如愁如貞吉受玆介福於其王母象曰受玆介福以中正也

程子曰六二在下上無應援以中正柔和之徳非彊於進者也故於進爲可憂愁如謂其進之難也然守其貞正則當得吉王母祖母也謂陰之至尊者指六五也二以中正之道自守𨿽上無應援不能自進然其中正之徳久而必彰上之人自當求之蓋六五大明之君與之同徳必當求之加之寵祿受介福於王母也介大也又曰受玆介福以中正之道也人能守中正之道久而必亨況大明在上而同徳必受大福也按本卦坤下離上

睽柔進而上行得中而應乎剛是以小事吉

程子曰方睽乖之時六五以柔居尊位有說順麗明之善又得中道而應剛𨿽不能合天下之暌成天下之大事亦可以小濟是以於小事吉也五以明而應剛不能致大吉何也曰五陰柔𨿽應二而暌之時相與之道未能深固故二必遇主於巷五噬膚則無咎也天下暌防之時必君臣剛陽中正至誠恊力而後合也按本卦兌下離上

蹇利西南往得中也不利東北其道窮也

程子曰蹇之時利於處平易西南坤方爲順易東北艮方爲險阻九上居五而得中正之位是往而得平易之地故爲利也

九五大蹇朋來象曰大蹇朋來以中節也

程子曰五居君位而在蹇難之中是天下之大蹇也當蹇而又在險中亦爲大蹇大蹇之時而二在下以中正相應是其朋助之來也方天下之蹇而得中正之臣相輔其助豈小也得朋來而無吉何也曰未足以濟蹇也二之中正固有助矣欲以陰柔之助濟天下之難非所能也又曰上下中正而弗濟者臣之才不足也按本卦艮下坎上

解九二田獲三狐得黃矢貞吉象曰九二貞吉得中道也程子曰九二以陽剛得中之才上應六五之君用於時者也天下小人常眾剛明之君在上則明足以照之威足以攝之剛足以斷之故小人不敢用其情然猶常存警戒慮其有間而害正也六五以陰柔居尊位其明易蔽其威易犯其斷不果而易惑小人一近之則移其心矣況難方解而治之初其變尙易二旣當用必須能去小人則可以正君心而行其剛中之道田者去害之事狐者邪媚之獸三狐指卦之三陰時之小人也獲謂能變化除去之如田之獲狐也獲之則得中直之道乃貞正而吉也黃中色矢直物黃矢謂中直也羣邪不去君心一入則中直之道無由行矣桓敬之不去武三思是也又曰所謂貞吉者得其中道也除去邪惡使中直之道得行乃正而吉也按本卦坎下震上

損九二利貞徵凶弗損益之象曰九二利貞中以爲志也

程子曰二以剛中當損剛之時居柔而說體上應六五陰柔之君以柔說應上則失其剛中之徳故戒所利在貞正也徵行也離乎中則失其貞正而凶矣守其中乃貞也弗損益之不自損其剛貞則能益其上乃益之也若失其剛貞而用柔說適足以損之而已非損巳而益上也世之愚者有𨿽無邪心而惟知竭力順上爲忠也蓋不知弗損益之之義也又曰九居二非正也處說非剛也而得中爲善若守其中徳何有不善豈有中而不正者豈有中而有過者所謂利貞謂以中爲志也志存乎中則自正矣大率中重於正中則正矣正不必中也能守中則有益於上矣按本卦兌下艮上

益利有攸往中正有慶

程子曰五以陽剛中正居尊位二復以中正應之是以中正之道益天下受其福慶也六三益之用凶事無咎有孚中行告公用圭程說已見專言信篇六四中行告公從利用爲依遷國程子曰四當益時處近君之位居得其正以柔巽乎上而下順應於初之剛陽如是可以益於上也惟處不得其中而所應又不中是不足於中也故云若行得中道則可以益於君上告於上而獲從矣以柔巽之體非有剛特之操故利用爲依遷國爲必依附於上也遷國順下而動也上依剛中之君而致其益下順剛陽之才以行其事利用如是也自是國邑民不安其居則遷遷國者順下而動也按本卦震下巽上

夬九二惕號莫夜有戎勿卹象曰有戎勿卹得中道也程子曰夬者陽決陰君子決小人之時不可忘戒備也陽長將極之時而二處中居柔不爲過剛能知戒備處夬之至善者也內懷兢惕而外嚴誡號𨿽莫夜有兵戎亦可勿卹矣又曰莫夜有兵可懼之甚也然可勿卹者以自處之善也旣得中道又知惕懼何事之足卹也九居二𨿽得中然非正其爲至善何也曰陽決陰君子決小人而得中豈有不正也

九五莧陸夬夬中行無咎象曰中行無咎中未光也程子曰五𨿽剛陽中正居尊位然切近於上六說體而卦獨一陰陽之所比也五爲決陰之主而反比之其咎大矣故必決其決如莧陸然則於其中行之徳爲無咎也中行中道也莧陸今所謂馬齒莧也暴之難亁感陰气之多者也而脆易折五若如莧陸𨿽感於陰而決斷之易則於中行無過咎矣不然則失其中正也感陰多之物莧陸爲易斷故取爲象又曰卦辭言夬夬則於中行爲無咎矣象復盡其義曰中未光也夫人心正意誠乃能極中正之道而篤實光輝五心有所比以義之不可而決之𨿽行於外不失中正之義可以無咎然於中道未得爲光大也蓋人心一有所欲則離道矣夫子於此示人意深矣按本卦乾下兌上

姤剛遇中正天下大行也

程子曰以卦才言也五與二皆以陽剛居中與正以中正相遇也君得剛中之臣臣遇中正之君君臣以剛陽遇中正其道可以大行於天下矣

九五以包含章有隕自天象曰九五含章以中正也

程子曰九五下亦無應非有遇也然得遇之道故終必有遇夫上下之遇由相求也杞髙木而葉大處髙體大而可以包物者也美實之在下者也美而居下賢者側防之象也九五尊居髙位而下求賢才以全髙而求至下猶以杞葉而包能自降屈如此又其內蘊中正之徳充實章美人君如是則無有不遇所求者也𨿽屈巳求賢若其徳不正賢者不屑也故必含蓄章美內積至誠則有隕自天矣猶云自天而降言必得之也自古人君至誠降屈以中正之道求天下之賢未有不遇者也髙宗感於夣寐文王遇於漁釣皆由是道也又曰所謂含章謂其含蘊中正之徳也徳充實則成章而有光輝按本卦巽下乾上

萃聚也順以說剛中而應故聚也

程子曰萃之義聚也順以說以卦才言也上說而下順爲上以說道使民而順於人心下說上之政令而順從於上旣上下順說又陽剛處中正之位而下有應助如此故能聚也欲天下之萃才非如是不能也

六二引吉無咎象曰引吉無咎中未變也

程子曰引者相牽也人之交相求則合相持則離二與五爲正應當萃者也而相逺又在羣陰之間必相牽引則得其萃矣五居尊位有中正之徳二亦以中正之道往與之萃乃君臣和合也其所共致豈可量也是以吉而無咎又曰萃之時以得聚爲吉故九四爲得上下之萃二與五𨿽正應然異處有間乃當萃而未合者也故能相引而萃則吉而無咎以其有中正之徳未遽至攺變變則不相引矣或曰二旣有中正之徳而象云未變辭若不足何也曰羣陰比處乃其類聚方萃之時居其間能自守不變逺須正應剛立者能之二陰柔之才以其有中正之徳可覬其未至於變耳故象含其意以存戒也按本卦坤下兌上

升柔以時升巽而順剛中而應是以大亨

程子曰柔升謂坤上行也巽旣體卑而就下坤乃順時而上升以時也謂時當升也柔旣上而成升則下巽而上順以巽順之道升可謂時矣二以剛中之道應於五五以中順之徳應於二能巽而順其升以時是以元亨也按本卦坤上巽下

困貞大人吉以剛中也

程子曰困而能貞大人所以吉也蓋其以剛中之道也五與二是也非剛中則當困而失其正矣

九二困於酒食象曰困於酒食中有慶也

程子曰酒食人所欲所以施惠也二以剛中之才而處困之時未能施惠於人然守其剛中之徳必能致亨而有福慶也𨿽使時未亨通守其才徳亦君子之道亨乃有慶也按本卦坎下兌上

井巽乎水而上水井井養而不窮也攺邑不攺井乃以剛中也

程子曰巽入於水下而上其水者井也井之養物不有窮已取之而不竭徳之常也邑可攺井不可遷亦其徳之常也二五之爻剛中之徳其常乃如此卦之才與義合也

九五井冽寒泉食象曰寒泉之食中正也

程子曰五以陽剛中正居尊位其才其徳盡善盡美井冽寒泉食也冽謂甘潔甘潔而寒可爲人食於井道爲至善也九五中正之徳爲至善之義按本卦巽下坎上

鼎巽而耳目聰明柔進而上行得中而應乎剛是以元亨

程子曰下體巽爲巽順於理離明而中虛於上爲耳目聰明之象凡離在上者皆云柔進而上行柔在下之物乃居尊位進而上行也以明居尊而得中道應乎剛能用剛陽之道也五居中而又以柔而應剛爲得中道其才如是所以能元亨也

六五鼎黃耳金利貞象曰鼎黃耳中以爲實也程子曰五在鼎上耳之象也鼎之舉措在耳爲鼎之主也五有中徳卦云黃耳加耳者也二應於五來從於耳者也二有剛中之徳陽體剛中色黃故金五文明得中而應剛二剛中巽體而上應才無不足也相應至善矣所利在貞固而已六五居中應中不至於失正而質本陰柔故戒以貞固於中也又曰六五以得中爲善是以中爲實徳也五之所以聰明應剛爲鼎之主得鼎之道皆由得中也

震六五震往來厲億無喪有事象曰震往來厲危行也其事在中大無喪也

程子曰六五𨿽以陰居陽不當位爲不正然以柔居剛又得中乃有中徳者也不失中則不違於正矣所以中爲貴也諸卦二五𨿽不當位多以中爲美三四𨿽當位或以不中爲過中常重於正者蓋中則不違於正正不必中也天下之理莫善於中於六二六五可見五之動上往則柔不可居動之極下來則犯剛是往來皆危也當君位爲動之主隨宜應變在中而已故當億度無喪失其所有事而已所有之事謂中徳茍不失中𨿽有凶不至於凶也億度謂圖慮求不失中也五所以危由非剛陽而無助若以剛陽有助爲動之主則能亨矣往來皆危時則甚難但期於不失中則可自守以柔主動固不能致亨濟也又曰往來皆厲行則有危也動皆有危惟在無喪其中而已大無喪以無喪爲大也

上六震索索視矍矍徵凶象曰震索索中未得也程子曰索索消索不存之狀謂其志气如是六以陰居震動之極其驚懼之甚志气殫索也矍矍不安定貌志气索索則視瞻回徨以陰柔不中正之質而處震動之極故徵則凶也所以恐懼自失如此以未得於中道也使之得中則不至於索矣

艮六五艮其輔言有序悔亡象曰艮其輔以中正也程子曰五君位艮之主也主天下之止者也而陰柔之才不足以當此義故止以在上取輔之義言之人所當止而止者惟言行也五在上故以輔言輔言之所由出也艮於輔則不妄出而有序也言輕發而無序則有悔止之於輔則悔亡也有序中節有次序也又曰五之所善者中也艮其輔謂止於中也言以得中爲正止之於輔使不失中乃得正也

漸其位剛得中也

程子曰所謂位者五以剛陽中正得尊位也本卦艮下巽上

歸妹六五帝乙歸妹其君之袂不如其娣之袂良月幾望吉象曰帝乙歸妹不如其娣之袂良也其位在中以貴行也

說見夫婦篇本卦兌下震上

旅小亨柔得中乎外而應乎剛止而麗乎明是以小亨旅貞吉也

程子曰六上居五柔得中乎外也麗於上下之剛順乎剛也下艮止上離麗止而麗乎明也柔順而得在外之中所止能麗於明是以小亨得旅之貞正而吉也按本卦艮下離上

巽剛巽乎中正而志行柔皆順乎剛是以小亨

程子曰以卦才言也陽剛居巽而得中正巽順於中正之道也陽性上其志在以中正之道上行也又上下之柔皆巽順於剛其才如是𨿽內柔可以小亨也

九二巽在牀下用史巫紛若吉無咎象曰紛若之吉得中也

程子曰二居巽時以陽處陰而在下過於巽者也牀人之所安巽在牀下是過於巽過所安矣人之過於卑巽非恐怯則謟說皆非正也二實剛中𨿽巽體而居柔爲過於巽非有邪心也史巫通誠意於神明者也紛若多也茍至誠安於謙巽能使通誠意者多則吉而無咎謂其誠足以動人也人不察其誠意則以過巽爲謟矣又曰二以居柔在下爲過巽之象而能使通其誠意者眾多紛然由得中也陽居中爲中實之象中旣誠實則人自當信之所以吉而無咎

九五貞吉悔亡象曰九五之吉位正中也

程子曰九五之吉以處正中也得正中之道則吉而其悔亡也正中謂無過無不及正得其中也處柔巽與出命令惟得中爲善失中則悔也

節亨剛柔分而剛得中

程子曰節之道自有亨義事有節則能亨也又卦之才剛柔分處剛得中而不過亦所以爲節所以能亨也

九五甘節吉往有尙象曰甘節之吉居位中也

程子曰九五剛中居尊位爲節之主所謂當位以節中正以通者也在巳則安行天下則說從節之甘美者也其吉可知以此而行故可嘉尙又曰旣居尊位又得中道所以吉而有功節以中爲貴得中則正矣正不能盡中也按本卦兌下坎上

中孚柔在內而剛得中

程子曰二柔在內中虛爲誠之象二剛得上下體之中中實爲孚之象所以爲中孚也按本卦兌下巽上

小過柔得中是以小事吉也剛失位而不中是以不可大事也

程子曰柔得中二五居中也陰柔得位能致小事吉耳不能濟大事也剛失位而不中是以不可大事大事非剛陽之才不能濟三不中四失位是以不可大事小過之時自不可大事而卦才又不堪大事與時合也按本卦艮下震上

旣濟初吉柔得中也

程子曰二以柔順文明而得中故能成旣濟之功二居下體方濟之初也而又善處是以吉也

九二婦喪其茀勿逐七日得象曰七日得以中道也程子曰二以文明中正之徳上應九五剛陽中正之君宜得行其志也然五旣得尊位時已旣濟無復進而有爲矣則於在下賢才豈有求用之意故二不得遂其行也自古旣濟而能用人者鮮矣以唐太宗之用言尙怠於終況其下者乎於斯時也則剛中反爲中滿坎離乃爲相戻矣二陰也故以婦言茀婦人出門以自蔽者也喪其茀則不可行矣二不爲五之求用則不得行如婦之喪茀也然中正之道豈可廢也時過則行矣逐者從物也從物則失其素守故戒勿遂自守不失則七日當復得也卦有六位七則變矣七日得謂時變也𨿽不爲上所用中正之道無終廢之理不得行於今必行於異時也聖人之勸戒深矣又曰中正之道𨿽不爲時所用然無終不行之理故喪茀七日當自得謂自守其中異時必行也不失其中則正矣按本卦離下坎上

未濟亨柔得中也

程子曰以卦才言也所以能亨者以柔得中也五以柔居尊位居剛而應剛得柔之中也剛柔得中處未濟之時可以亨也

九二曳其輪貞吉象曰九二貞吉中以行正也

程子曰在他卦九居二爲居柔得中無過剛之義於未濟聖人深取卦象以爲戒明事上恭順之道余已見君臣篇又曰九二得正而吉者以曳輪而得中道乃正也按易之言中惟在二五蓋必所居之位得中而後所行之道得中所居之位體也所行之道用也有體斯有用矣

論語子曰中庸之爲徳也其至矣乎民鮮久矣

朱子曰中者無過不及之名庸常也言民鮮此徳今已久矣○南軒曰徳合於中庸則至當無以復加矣中者言其理之無過不及也庸者言其可常而不易也世衰道防民汨於私意以淪胥其常性鮮有是徳久矣夫子蓋嘆之也

子貢問師與商也孰賢子曰師也過商也不及

朱子曰子張才髙意廣而好爲茍難故常過中子夏篤信謹守而規模狹隘故常不及

曰然則師愈與

愈猶勝也

子曰過猶不及

道以中庸爲至賢智之過𨿽若勝於愚不肖之不及然其失中則一也○尹氏曰中庸之爲徳也其至矣乎夫過與不及均也差之毫釐繆以千里故聖人之教抑其過引其不及歸於中道而已○或問楊墨之學出於師商信乎曰胡氏論之當矣其言曰楊朱卽莊周所謂楊子居者與老耼同時墨翟又在楊朱之前宗師大禹而晏嬰學之者也以爲出於二子者則其考之不詳甚矣○愚按賢智之過愚不肖之不及朱子蓋泛言之非指子夏而言也○南軒曰子張髙明故常開擴子夏惇篤故常收斂開擴則未免有過收斂則未免有不及然二子之過不及甚防特未得其中而已夫子謂猶不及過與不及爲未得其中則均也今以論語所載二子之言行觀之其所爲過與不及者蓋亦可得而見矣○按下章求退故進之由兼人故退之朱子以爲一進一退所以約之於義理之中而使無過不及之患亦此意別見教人篇

子曰不得中行而與之必也狂狷乎狂者進取狷者有所不爲也

朱子曰行道也狂者志極髙而行不掩狷者智不及而守有餘聖人本欲得中道之人而教之然旣不可得而徒得謹厚之人則未必能自振拔而有爲也故不若得此狂狷之人猶可因其志節而激厲裁抑之以進於道非與其終於此而已矣○南軒曰中行謂中道上行狂者所見髙明而行有未及乎其見狷者所守堅確而見有未得乎其理不得中行則斯二者亦可以與之進而裁之於中也蓋狂者力行以踐之則其見不差狷者致知以明之則其守不失其中可得矣

中庸

程子曰不偏之謂中不易之謂庸中者天下之正道庸者天下之定理此篇乃孔門傳受心法子思恐其久而差也故筆之於書以授孟子其書始言一理中散爲萬事末復合爲一理放之則彌六合卷之則退藏於密其味無窮皆實學也善讀者玩索而有得焉則終身用之有不能盡者也○朱子曰中者不偏不倚無過不及之謂庸平常也○問名篇之義程子專以不偏爲言呂氏專以無過不及爲說二者固不同矣子乃合而言之何也曰中一名而有二義程子固言之矣今以二說推之不偏不倚云者程子所謂在中之義未發之前無所偏倚之名也無過不及者程子所謂中之道也見諸行事各得其中之名也蓋不偏不倚猶立而不近四旁心之體地之中也無過不及猶行而不先不後理之當事之中也故於未發之大本則取不偏不倚之名於已發而時中則取無過不及之義語固各有當也然方其未發𨿽未有無過不及之可名而所以爲無過不及之本體實在於是及其發而得中也𨿽其所主不能不偏於一事然其所以無過不及者是乃無偏倚者之所爲而於一事之中亦未嘗有所偏倚也故程子又曰言和則中在其中言中則含喜怒哀樂在其中而呂氏亦云當其未發此心至虛無所偏倚故謂之中以此心而應萬事之變無往而非中矣是則二義𨿽殊而實相爲體用此愚於名篇之義所以不得取此而遺彼也○曰庸字之義程子以不易言之而子以爲平常何也曰惟其平常故可常而不可易若驚世駭俗之事則可暫而不得爲常矣二說𨿽殊其致一也但謂之不易則必要於久而後見不若謂之平常則直驗於今之無所詭異而其常久而不可易者可兼舉也況中庸之云上與髙明爲對而下與無忌憚者相反其曰庸言之信庸行之謹又以見夫𨿽細防而必信謹則其名篇之義以不易而爲言者又孰若平常之爲切乎曰然則所謂平常將不爲淺近茍且之云乎曰不然也所謂平常亦曰事理之當然而無所詭異云爾是故非有甚髙難行之事而亦豈同流合污之謂哉旣曰當然則自君臣父子日用之常推而至於堯舜之禪授湯武之放伐其變無窮亦無適而非平常矣○曰此篇首章先明中和之義次章乃及中庸之說至其名篇乃不曰中和而曰中庸者何哉曰中和之中其義𨿽精而中庸之中實兼體用且其所謂庸者又有平常之意焉則比之中和其所該者尢廣而於一篇大防精粗本末無所不盡此其所以不曰中和而曰中庸也○未發之中是體時中之中是用○中庸之中是兼以其發而中節無過不及者得名故周子曰惟中者和也中節也天下之達道也○中庸只是一个道理以其不偏不倚故謂之中以其不差異可常行故謂之庸未有中而不庸者亦未有庸而不中者惟中故平常堯授舜舜授禹都是當其時合如此做做得恰好此所謂中也中卽平常也不如此便非中便不是平常以至湯武之事亦然○中庸該得中和之義庸是見於事和是發於心庸該得和

喜怒哀樂之未發謂之中發而皆中節謂之和中也者天下之大本也和也者天下之達道也

全文並說巳見性情篇

仲尼曰君子中庸小人反中庸君子之中庸也君子而時中小人之中庸也小人而無忌憚也

朱子曰中庸者不偏不倚無過不及而平常之理乃天命所當然精防之極致也惟君子爲能體之小人反是王肅作小人之反中庸也程子亦以爲然今從之○君子之所以爲中庸者以其有君子之徳而又能隨時以處中也小人之所以反中庸者以其有小人之心而又無所忌憚也蓋中無定體隨時而在是乃平常之理也君子知其在我故能戒謹不睹恐懼不聞而無時不中小人不知有此則肆欲妄行而無所忌憚矣○輯略程子曰君子之於中庸也無適而不中則其心與中庸無異體矣小人之於中庸無所忌憚則與戒愼恐懼者異矣是其所以反中庸也○又曰欲知中庸無如權須是時而爲中若以手足胼胝閉戶不出二者之間取中便不是中若當手足胼胝則於此爲中當閉戶不出則於此爲中權之爲言秤錘之義也何物爲權義也○蘇季明問君子時中莫是隨時否曰是也中字最難識須是黙識心通且試言一防則中央爲中一家則防中非中而堂爲中言一國則堂非中而國之中爲中推此類可見矣且如初寒時則薄裘爲中如盛寒而用初寒之裘則非中也三過其門不入在禹稷之世爲中若居陋巷則不中矣居陋巷在顏子之時爲中若三過其門不入則非中也或曰男女不授受之類皆然曰是也男女不授受中也在喪祭則不如此矣○又曰可以仕則仕可以止則止可以久則久可以速則速皆時也未嘗不合中故曰君子而時中○又曰萬物無一物失所便是天理時中○張子曰時中之義甚大須精義入神始得觀其防通行其典禮此方是眞義理也行其典禮而不達其防通則非時中者矣君子要多識前言往行以蓄其徳者以其防前言往行熟則自能見得時中○呂氏曰時中者當其可之謂也時止則止時行則行當其可也可以仕則仕可以止則止可以速則速可以久則久當其可也曽子子思易地則皆然禹稷顏回同道當其可也舜不告而娶周公殺管蔡孔子以防罪行當其可也小人見君子之時中惟變所適而不知當其可而欲肆其姦心濟其私欲或言不必信或行不必果則曰惟義所在而已然實未嘗知義之所在有臨喪而歌人或非之則曰是惡知禮意然實未嘗知乎禮意猖狂妄行不謹先王之法以欺惑流俗此小人之亂徳先王之所以必誅而不以聽者也○又曰執中無權𨿽君子之所惡茍無忌憚則不若無權之爲愈○遊氏曰以性情言之則爲中和以徳行言之則爲中庸其實一道也君子者道中庸之實也小人則竊中庸之名而實背之是中庸之賊也故曰反中庸○或問有謂中所以立常權所以盡變不知權則不足以應物知權則中有時乎不必用矣是否楊氏曰知中則知權不知權則是不知中也如一尺之物約五寸而執之中也一尺而厚薄大小之體殊則所執者輕重不等矣猶執五寸以爲中是無權也蓋五寸之執長短多寡之中而非厚薄小大之中也欲求厚薄小大之中則釋五寸之約惟輕重之知而其中得矣故權以中行中因權立中庸之書不言權其曰君子而時中蓋所以爲權也○又曰中者豈執一之謂哉亦貴乎時中也時中者當其可之謂也堯授舜舜授禹受之而不爲泰湯放桀武王伐紂而不爲貪伊尹放太甲君子不以爲簒周公誅管蔡天下不以爲逆以其事觀之豈不異哉聖人安行而不疑者蓋當其可也後世聖學不明昧執中之權而不通時措之宜故徇名失實流而爲之噲之讓白公之爭自取絕滅者有之矣至或臨之以兵而爲忠小不忍而爲仁皆失是也○或問小人之中庸王肅程子悉加反字蓋疊上文之語然諸說皆謂小人實反中庸而不知其爲非乃敢自以爲中庸而居之不疑如漢之胡廣唐之呂溫栁宗元者則其所謂中庸是乃所以爲無忌憚也如此則不煩增字而理亦通矣朱子曰小人之情狀則誠有若此者矣但以文勢考之則未然蓋論一篇之通體則此章乃引夫子所言之首章且當略舉大端以分別君子小人之趣向未嘗遽及此意之隠防也若論一章之語脈則上文方言君子中庸而小人反之其下乃當平解兩句之義以盡其意不應偏解上句而不解下句又遽別生他說也故疑王肅之本爲得其正而未必肅之所增程子從之亦不爲無所據而臆決也諸說皆從鄭本𨿽非本文之意然所以發明小人之情狀則亦曲盡其妙而足以警乎鄕願亂徳之姦矣今存呂氏以備觀考他不能盡錄也

子曰中庸其至矣乎民鮮能久矣

朱子曰過則失中不及則未至故惟中庸之徳爲至然亦人所同得初無難事但世教衰民不興行故鮮能之今已久矣

子曰道之不行也我知之矣知者過之愚者不及也道之不明也我知之矣賢者過之不肖者不及也

朱子曰道者天理之當然中而已矣知愚賢不肖之過不及則生稟之異而失其中也知者知之過旣以道爲不足行愚者不及知又不知所以行此道之所以常不行也賢者行之過旣以道爲不足知不肖者不及行又不求所以知此道之所以常不明也

人莫不飲食也鮮能知味也

道不可離人自不察是以有過不及之獘○或問知愚之過不及宜若道之所以不明也賢不肖之過不及宜若道之所以不行也今其互言之何也曰測度深防揣摩事變能知君子之所不必知者知者之過乎中也昏昧蹇淺不能知君子之所當知者愚者之不及乎中也知之過者旣惟知是務而以道爲不足行愚者又不知所以行也此道之所以不行也刻意尙行矜世駭俗能行君子之所不必行者賢者之過乎中也卑污茍賤不能行君子之所當行者不肖者之不及乎中也賢之過者旣惟行之是務而以道爲不足知不肖者又不求所以知也此道之所以不明也然道之所謂中者是乃天命人心之正當然不易之理固不外乎人生日用之間特行而不著習而不察是以不知其至而失之耳故曰人莫不飲食也鮮能知味也知味之至則必嗜之而不厭矣知道之中則必守之而不失矣○輯略程子曰知者過之若是聖人之知豈更有過○又曰聖人與理爲一故無過無不及中而已矣其他皆以心處這个道理故賢者常失之過不肖者常失之不及○呂氏曰諸子百家異端殊技其設心非欲理義之不當然卒不可以入堯舜之道者所知有過不及之害也疏明曠達以中爲不足守出於天地範圍之中淪於虛無寂寞之境窮髙極深要之無所用於世此過之害也蔽防固滯不知所以爲中泥於刑名度數之末節徇於耳目聞見之所及此不及之害也二者所知一過一不及天下欲蹈乎中庸而無所歸此道之所以不行也賢者欲處其厚不肖者常處其薄曽子執親之喪水漿不入口者七日髙柴泣血三年未嘗見齒𨿽本於厚而滅性傷生無義以節之者也宰予以三年之喪爲巳久食稻衣錦而自以爲安墨子之治喪也以薄爲其道旣本於薄又徇生逐末不勉於恩以厚之也二者所行一過一不及天下欲擇乎中庸而不得此道之所以不明也○楊氏曰若佛氏之寂滅莊生之荒唐絕類離倫不足以經世道之所以不行也此知者過之也若楊氏之爲我墨氏之兼愛過乎仁義者也而卒至於塞路道之所以不明也此賢者過之也自知賢愚不肖觀之則賢知宜愈矣至其妨於道則過猶不及也

子曰舜其大知也與舜好問而好察邇言隠惡而善執其兩端用其中於民其斯以爲舜乎

朱子曰舜之所以爲大知者以其不自用而取諸人也邇言者淺近之言猶必察焉其無遺善可知然於其言之未善者則隠而不宣其善者則播而不匿其廣大光明又如此則人孰不樂告以善哉兩端謂眾論不同之極致蓋凡物皆有兩端如小大厚薄之類於善之中又執其兩端而量度以取中然後用之則其擇之審而行之至矣然非在我之權度精切不差何以與此此知之所以無過不及而道之所以行也○邇言猶所謂尋常言語也尋常言語人之所忽而舜好察之非洞見道體無精粗差別不能然也孟子曰自耕稼陶漁以至爲帝無非取諸人者又曰聞一善言見一善行若決江河沛然莫之能禦此皆好察邇言之實也伊川曰造道深後𨿽聞常人語言至淺近之事莫非義理是如此○兩端如厚薄輕重執其兩端用其中於民非謂止於二者之間取中當厚卽厚上是中當薄卽薄上是中輕重亦然○輯略呂氏曰舜之知所以爲大者樂取諸人以爲善而已好問好察邇言隠惡而善皆樂取諸人者也兩端過與不及也執其兩端乃所以用其時中猶持權衡而稱物輕重皆得其平故舜之所以爲舜取諸人用諸民皆以能執兩端而不失中也○一本云好問則無賢不肖無貴賤無長幼皆在所問好察邇言者流俗之諺野人之語皆在所察廣問合乎眾講者也邇言出於無心者也𨿽未盡合乎理義而理義存焉其惡者隠而不取其善者舉而從之此善與人同之道也○楊氏曰道之不行知者過之也故以舜大知之事明之舜好問而好察邇言取諸人以爲善也隠惡而善與人爲善也取諸人以爲善人必以善告之與人爲善人必以善歸之皆非小智自私之所能爲也執其兩端所以權輕重而取中也由是而用於民𨿽愚者可及矣此舜所以爲大知而道之所以行也○或問云云朱子曰兩端之說呂楊爲優

子曰人皆曰予知驅而納諸罟擭陷阱之中而莫之知辟也人皆曰予知擇乎中庸而不能期月守也

朱子曰擇乎中庸辧別眾理以求所謂中庸卽上章好問用中之事也期月匝一月也言知禍而不知辟以況能擇而不能守皆不得爲知也○呂氏曰中庸者天下之所知天下之所共行猶寒而衣饑而食渴而飲不可須臾離也眾人之情厭常而喜新質薄而气弱𨿽知不可離亦不能久也惟君子之學自明而誠明而未至乎誠𨿽心悅而不去然知不可不思行不可不勉在思勉之分而气不能無衰志不能無懈故有日月至焉者有三月不違者皆徳之可久者也若至乎誠則不思不勉至於常久而不息非聖人其孰能之

子曰回之爲人也擇乎中庸得一善則拳拳服膺而弗失之矣

朱子曰拳拳奉持之貌服猶著也膺胸也奉而著之心胸之間言能守也顏子蓋眞知之故能擇能守如此此行之所以無過不及而道之所以明也○或問此其稱回之賢何也曰承上章不能期月守者而言如回之賢而不過則道之所以明也蓋能擇乎中庸則無賢者之過矣服膺弗失則非不肖者之不及矣然則玆賢也乃其所以爲知也與○輯略程子曰顏子擇中庸得善則拳拳中庸如何擇如博學之又審問之又愼思之又明辧之所以能擇中庸𨿽然學問思辧亦何所據乃識中庸此則存乎致知此則在學者自加功也大凡於道擇之在乎智守之在乎仁斷之在乎勇○呂氏曰擇乎中庸可守而不能久知及之而仁不能守之者也知及之仁不能守之自謂之知安在其爲知也與𨿽得之必失之故君子之學自明而誠明則能擇誠則能守能擇知也能守仁也如顏子者可謂能擇而能守也髙明不可窮博厚不可極則中道不可識仰之彌髙鑽之彌堅瞻之在前忽然在後察其志也非見聖人之卓不足謂之中隨其所至盡其所得據而守之則拳拳服膺而不敢失勉而進之則旣竭吾才而不敢緩此所以恍惚前後而不可爲像求見聖人之止欲罷不能也或問云云朱子曰呂氏之言親切確實足以見其深潛縝密之意但求見聖人之止一句文義未安耳

子曰天下國家可均也爵祿可辭也白刃可蹈也中庸不可能也

朱子曰三者知仁勇之事天下之至難也然不必其合於中庸則質之近似者皆能以力爲之若中庸則𨿽不必皆如三者之難然非義精仁熟而無一毫人欲之私者不能及也三者難而易中庸易而難此民之所以鮮能也○或問中庸不可能何也曰此亦承上章之意以三者之難明中庸之尢難也蓋三者之事人之所難然皆取必於行而無擇於義且或出於气質之偏而事勢之迫未必從容而中節也若曰中庸則𨿽無難行之事然天理渾然無過不及茍一毫之私意有所未盡則𨿽欲擇而守之而擬議之間忽已墮於過與不及之偏而不自知矣此其所以𨿽若甚易而實不可能也故程子以克已最難言之其防深矣○問天下國家可均爵祿可辭白刃可蹈謂資質之近於智而力能勉者皆足以能之若中庸則四邊都無所倚者淨淨潔潔不容分毫力曰中庸便是三者之間非是別有个道理只於三者做得那恰好處便是中庸不然只可謂之三事○輯略程子曰克巳最難故曰中庸不可能也○呂氏曰此章言中庸之難也均之爲言平治也周官冡宰均邦國平治之謂也平治乎天下國家智之所能也遜千乘之國辭萬鐘之祿廉者之所能也犯難致命死而無悔勇者之所能也三者世之所難也然有志者率皆能之中庸者世之所謂易也然非聖人其孰能之惟其以爲易故以爲不足學而不察以爲不足行而不守此道之所以不行也

子路問彊

朱子曰子路好勇故問彊

子曰南方之彊與此方之彊與抑而彊與

抑語辭而汝也

寛柔以教不報無道南方之彊也君子居之

寛柔以教謂含容巽順以誨人之不及也不報無道謂橫逆之來直受之而不報也南方風气柔弱故以含忍之力勝人爲彊君子之道也

衽金革死而不厭北方之彊也而彊者居之

衽席也金戈兵之屬革甲冑之屬北方風气剛勁故以果敢之力勝人爲彊彊者之事也

故君子和而不流彊哉矯中立而不倚彊哉矯國有道不變塞焉彊哉矯國無道至死不變彊哉矯

此四者汝之所當彊也矯彊貌詩曰矯矯虎臣是也倚偏著也塞未達也國有道不變未達之所守國無道不變平生之所守也此則所謂中庸之不可能者非有以自勝其人欲之私不能擇而守也君子之彊孰大於是夫子以是告子路者所以抑其血气之偏而進之以徳義之勇也○或問此其記子路之問彊何也曰亦承上章之意以明擇中庸而守之非彊不能而所謂彊者又非世俗之所謂彊也蓋彊者力有以勝人之名也凡人和而無節則必至於流中立而無依則必至於倚國有道而富貴或不能不攺其平素國無道而貧賤或不能久處乎窮約非持守之力有以勝人者其孰能及之故此四者汝子路之所當彊也南方之彊不及彊者也北方之彊過乎彊者也四者之彊彊之中也子路好勇故聖人之言所以長其善而救其失者類如此曰和與物一故疑於流而以不流爲彊中立本無所依又何疑於倚而以不倚爲彊哉曰中立固無所倚也然凡物之情惟彊者爲能無所倚而獨立弱而無所倚則其不傾側而偃僕者幾希矣此中立之所以疑於必倚而不倚之所以爲彊也國有道則有達之理故不變其未達之所守國無道則有不幸而死之理故不變其平生之所守不變其未達之所守易不變其平生之所守難

子曰素隠行怪後世有述焉吾弗爲之矣

朱子曰素按漢書當作索蓋字之誤也素隠行怪言深求隠僻之理而過爲詭異之行也然以其足以欺世而盜名故後世或有稱述之者此知之過而不擇乎善行之過而不用其中不當彊而彊者也聖人豈爲之哉

君子遵道而行半塗而廢吾弗能已矣

遵道而行則能擇乎善矣半塗而廢則力之不足也此其知𨿽足以及之而行有不逮當彊而不彊者也已止也聖人於此非勉焉而不敢廢蓋至誠無息自有所不能止也

君子依乎中庸遁世不見知而不悔惟聖者能之不爲索隠行怪則依乎中庸而已不能半塗而廢是以遁世不見知而不悔也此中庸之成徳知之盡仁之至不賴勇而裕如者正吾夫子之事而猶不自居也故曰惟聖者能之而已○輯略程子曰素隠行怪是過者也半塗而廢是不及者也不見知而不悔是中者也○愚按素隠二字三國誌方技傳亦作索隠○或謂以中庸名書而言中者僅止於篇首之十一章然則費隠以下皆非中乎曰不然夫所謂中者豈有他哉天道之自然人道之當然不可過不可不及者卽中也自此以下或言天道之自然如鳶飛魚躍之類是也或言人道之當然如道不逺人之類是也何往而非中哉朱子謂中庸一書不越乎誠之一字愚亦謂此書所言無一非中中與誠豈二物哉學者卽全書而細味之自可識矣不必以正言中處方爲中也

西山讀書記卷十六﹤子部﹐儒家類﹐西山讀書記﹥

欽定四庫全書薈要捲

西山讀書記卷十七

宋眞徳秀撰

一

孟子曰禹稷當平世三過其門而不入孔子賢之顏子當亂世居於陋巷一簞食一瓢飲人不堪其憂顏子不攺其樂孔子賢之孟子曰禹稷顏回同道禹思天下有溺者由巳溺之也稷思天下有饑者由巳饑之也是以如是其急也禹稷顏子易地則皆然

朱子曰聖賢之心無所偏倚隨感而應各盡其道故使禹稷居顏子之地則亦能樂顏子之樂使顏子居禹稷之地亦能憂禹稷之憂也

今有同室之人鬭者救之𨿽被髮纓冠而救之可也不暇束髮而結纓往救言急也以諭禹稷

鄕鄰有鬭者被髮纓冠而往救之則惑也𨿽閉戶可也諭顏子也○此章言聖賢心無不同事則所遭或異然處之各當其理是乃所以爲同也尹氏曰當其可之謂時前聖後聖其心一也故所處皆盡善○楊氏曰君子所以施諸身措之天下各欲當其可而已禹思天下之溺猶已溺之稷思天下之饑猶已饑之過門不入弗子其子至胼胝手足不以爲病君子不以爲過顏淵在陋巷飯蔬飲水終日如愚人然君子不謂之不及蓋禹稷被髮纓冠而往救者也顏淵閉戶者也故孟子曰易地則皆然若顏淵禹稷不當其可則是楊墨而已○南軒曰禹稷顏子之心一也心之所爲一者天理之所存而無意必固我加乎其間當其可而已此之謂時中又曰顏子未見施爲而遽比之禹稷不亦過乎曰禹稷之事功果何所自乎徳者本也事功末也本末一致也故程子曰有顏子之徳則有禹稷之事功所謂事功在聖賢夫何有哉惟其時而已矣然而孟子歷聘諸國皇皇然以行道爲己任有異乎顏子之爲何哉方是時異端並起人欲橫流世無孔子孟子烏得不以行道自任予亦曰顏子孟子易地則皆然

孟子曰楊子取爲我防一毛而利天下不爲也墨子兼愛摩頂放踵利天下爲之子莫執中執中爲近之執中無權猶執一也

朱子曰子莫魯之賢人也知楊墨之失中也故度於二者之間而執其中近近道也權稱錘也所以稱物之輕重而取中也執中而無權則膠於一定之中而不知變是亦執一而已矣程子曰中字最難識須是黙識心通云云見前又曰中不可執也識得則事事物物皆有自然之中不待安排安排著則不中矣

所惡執一者爲其賊道也舉一而廢百也

賊害也爲我害仁兼愛害義執中者害於時中皆舉一而廢百者也此章言道之所貴者中中之所貴者權楊氏曰禹稷三過其門而不入茍不當其可則與墨子無異顏子在陋巷不攺其樂茍不當其可則與楊子無異子莫執爲我兼愛之中而無權鄕鄰有鬭而不知閉戶同室有鬭而不知救之是亦猶執一耳故孟子以爲賊道禹稷顏回易地則皆然以其有權也不然則是亦楊墨而已矣○朱子又曰三聖相授允執厥中與孟子所論子莫執中者文同而意異蓋精一於道心之防則無適而非中者曰允執則非徒然而執之矣子莫之執中則其爲我不敢爲楊朱之深兼愛不敢爲墨翟之過而於二者之間執其一節以爲中耳故曰三聖以爲中則其中活由子莫以爲中則其中死中之活者不待權而無不中中之死者則非學乎聖人之學不能有以權之而常適於中也權者權衡之權言其可以稱物之輕重而遊移前郤以適於平蓋所以節量仁義之輕重而時措之非如近世所謂將以濟乎仁義之窮也○按孟子曰執中無權猶執一也程子亦曰欲知中庸無如權今以經傳言權之義附於此

子曰可與共學未可與適道可與適道未可與立可與立未可與權

朱子曰可與者言其可與爲此事也○程子曰可與共學知所以求之也可與適道知所往也可與立者篤志固執而不變也權稱錘也所以稱物而知輕重者也可與權謂能權輕重使合義也○楊氏曰知爲已則可與學矣學足以明善然後可與適道信篤然後可與立知時措之宜然後可與權○洪氏曰易九卦終於巽以行權權聖人之大用未能立而言權猶人未能立而欲行鮮不僕矣程子曰漢儒以反經合道爲權故有權變權術之論皆非也權只是經也自漢以下無人識權字愚按先儒誤以此章連下文偏其反而爲一章故有反經合道之說程子非之是矣然以孟子嫂溺援之以手之義推之則權與經亦當有辧○黃氏曰程子言權只是經或問云權經亦當有辧何也曰是各有所發明也經常也權變也常者一定之理變者隨時之宜遇事之常則但當守一定之理遇事之變則不得不少有移易以就夫權權與經不可無辧或問之說然也然天下之理惟其當然而已當經而經當然也當權而權亦當然也則權𨿽異於經而以其當然則亦只是經此程子之說然也有或問之說則經權之義始明有程子之說則經權之義始正先儒明道之力至是而始備矣○南軒曰事事物物莫不有中中者天理當然不可過而不可不及者也毫釐之差則失之矣何以取中而不失乎所以貴於能權也權者權其輕重而適平之謂此君子所以貴於時中也或者不知權之所以爲中乃以爲反經合道夫經者道之所謂常也權者所以權其變而求合乎經也旣反經矣尙何道之合乎○愚按公羊傳十一年夏五月癸未鄭伯寤生卒九月宋人執鄭祭仲祭仲者何鄭伯也何以不名賢也何賢乎祭仲以爲知權也其爲知權柰何祭仲往省於畱塗出於宋宋人執之謂之曰爲我出忽而立突祭仲不從其言則君必死國必亡從其言則君可以生易死國可以存易亡少遼緩之則突可故出而忽可故反古人之有權者祭仲者也權者何權者反於經然後有善者也反經之說始此祭仲身爲人臣而廢君立君若舉棊然謂之有權可乎公羊此言蓋聖經之狼莠人心之蟊賊學者不可不察然則董仲舒所謂守經事而不知其權遭變事而不知其宜者何如也曰此爲不知春秋而言也蓋春秋王道之權衡處常則用經遭變則用權其用權也乃所以求合乎經也漢儒之論經權惟此爲最粹大抵爲學必先知經知經而後可以語權不知經而遽語權未有不流於變詐者也故張子以學未至而語變爲操術之不正信矣夫○按道一也以其不偏不倚無過不及則謂之中堯舜禹之相授是也以其純一無間則謂之一伊尹之告太甲者是也以其極至不可加則謂之極易之太極書之皇極是也以其眞實無妄則謂之誠子思孟子之所論是也一巳見前今以中極誠系於道徳之後蓋此三者皆道之全體貫五常該百行者也其名𨿽異而爲道則一學者宜參味之

右專言一

極

易有太極是生兩儀

朱子曰易者陰陽之變太極其理也又曰太極者象數未形而其理已具之稱形器已具而其理無朕之目又曰易有太極是生兩儀是先從實理說若論其生則俱生但言其次序須有這實理然後有陰陽自見在事物而觀之則陰陽函太極推其本則太極生陰陽○南軒曰易者生生之妙而太極者所以生生者也○愚按古書言太極自易之外如老氏曰有物混成先天地生寂兮寥兮獨立而不攺周行而不殆可以爲天下母吾不知其名字之曰道彊名之曰太佛氏因之亦曰有物先天地無形本寂寥能爲萬象主不逐四時凋夫太極理而已矣二氏乃以物言可乎又老子曰道生一一生二二生三三生萬物莊子曰夫道有情有信無爲無形可傳而不可見自本自根未有天地自古以固存神鬼神帝生天生地在太極之先而不爲髙在六極之下而不爲深先天地生而不爲久長於上古而不爲老列子曰气形質具而未相離故曰渾淪凡此皆指太極而言也朱子嘗答學者曰太極之義正謂理之極致耳有是理卽有是物無先後次序之可言故曰易有太極則是太極乃在陰陽之中而非在陰陽之外也今以乾坤未判大衍未分之時論之恐未安也形而上者謂之道形而下者謂之器今論太極而以天地未分元气合而爲一者言之亦恐未安也有是理卽有是气理一而已气則無不兩者故易曰太極生兩儀而老子乃謂道先生一乃生二則其察理亦未精矣朱子所辧可謂有功於學者大抵自周子以前凡論太極皆以气言莊子以爲道在太極之先所謂太極乃是指作天地人三者气形已具而渾淪未判者之名而道又別是一懸空底物在太極之先則道與太極爲二矣不知道卽太極太極卽道以其通行而言則曰道以其極至而言則曰極又何嘗有二耶若列子渾淪之云漢志函三爲一之說所指皆同倘非周子啟其祕而朱子又闡而明之孰知太極之爲理而非气也哉或謂古書有所謂太一有所謂太易太初太始太素其與太極同乎異乎曰太一者卽太極之異名也禮曰禮必本於太一分而爲天地以其極至則曰太極其無二則曰一所謂名殊而義一者也若所謂太易未見气太初气之始太始形之始太素質之始也則以气形質言之而非指乎此理矣不必引以爲類也

六爻之動三極之道也

朱子曰六爻初二爲地三四爲人五上爲天動卽變也極至也三極天地人之至理三才各一太極也○周子無極而太極巳見前

邵子曰道爲太極又曰心爲太極

愚按道爲太極言道卽太極無二理也心爲太極謂萬理總防於吾心是渾然一太極以此理而應事物千變萬化各適其當則又一事一物之太極矣

書洪範五皇極皇建其有極斂時五福用敷錫厥庶民惟時厥庶民於汝極錫汝保極凡厥庶民無有淫朋人無有比徳惟皇作極凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極無虐防獨而畏髙明人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極曰皇極之敷言是彛是訓於帝其訓凡厥庶民極之敷言是訓是行以近天子之光曰天子作民父母以爲天下王

朱子曰洛書九數而五居中洪範九疇而皇極居五故自孔氏訓皇極爲大中諸儒皆祖其說予獨嘗以經之文義語脈求之而知其必不然也蓋皇者君之稱也極者至極之義標凖之名常在物之中央而四外望之以取正者也故以極爲在中之凖的則可而便訓極爲中則不可若北辰之爲天極脊棟之爲屋極其義皆然而禮所謂民極詩所謂四方之極者於皇極之義爲尢近顧今之說者旣誤於此而並失於彼是以其說展轉迷謬而終不能以自明也卽如舊說姑亦無問其他但卽經文而讀皇爲大讀極爲中則夫所謂惟大作中大則受之爲何等語乎今以余說推之則人君以一身履至尊之位四方輻輳面內而還觀之自東而望者不過此而西也自南而望者不過此而北也此天下之至中也旣居天下之至中則必有天下之絕徳而後可以立至極之標凖故必順五行敬五事以修其身厚八政協五紀以齊其政然後至極之標凖卓然有以立乎天下之至中使夫面內而還觀者莫不於是而取則焉語其仁則極天下之仁而天下之爲仁者莫能加語其孝則極天下之孝而天下之爲孝者莫能尙是則所謂皇極者也由是而權之以三徳審之以卜筮驗其休咎於天考其禍福於人如挈裘領豈有一毫之不順哉此洛書之數所以𨿽始於一終於九而必以五居其中洪範之疇所以𨿽本於五行究於福極而必以皇極爲之主也若箕子之言有曰皇建其有極云者則以言夫人君以其一身而立至極之標凖於天下也其曰斂時五福用敷錫厥庻民云者則以言夫人君能建其極則爲五福之所聚而又有以使民觀感而化焉則是又能布此福而與其民也其曰惟時厥庶民於汝極錫汝保極云者則以言夫民視君以爲至極之標凖而從其化則是復以此福還錫其君而使之長爲至極之標凖也其曰凡厥庶民無有淫朋人無有比徳惟皇作極云者則以言夫民之所以能有是徳者皆君之徳有以爲至極之標凖也其曰凡厥庶民有猷有爲有守汝則念之不協於極不罹於咎皇則受之云者則以言夫君旣立極於上而下之從化或有淺深遲速之不同其有謀者有才者有徳者人君固當念之而不忘其或未能盡合而未抵乎大戾者亦當受之而不拒也其曰而康而色曰予攸好徳汝則錫之福時人斯其惟皇之極云者則以言夫人之有能革面從君而以好徳自名則𨿽未必出於中心之實人君亦當因其自名而與之以善則是人者亦得以君爲極而勉其實也其曰無虐防獨而畏髙明人之有能有爲使羞其行而邦其昌云者則以言夫君之於民一視而同仁凡有才皆使進善則人材眾多而國賴以興也其曰凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎云者則以言夫凡欲正人者必先有以富之然後可以納之於善若不能有所賴於其家則此人必將陷於不義至其無復更有好徳之心而後姑欲教之以修身勸之以求福則已無及於事而其起以報汝者有惡而無善矣蓋人之气稟或淸或濁或純或駁有不可以一律齊者是以聖人所以立極乎上者至嚴至密而所以接引乎下者至寛至廣𨿽彼之所以化於此者淺深遲速其效或有不同而吾之所以應於彼者長養涵育其心未嘗不一也其曰無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極云者則以言夫天下之人皆不敢徇乎已之私以從乎上之化而防歸乎至極之標凖也蓋偏陂好惡者已私之生於心者也偏黨反側者已私之見於事者也王之義王之道王之路上之化也所謂皇極者也遵義遵道遵路方防其極也蕩蕩平平正直則已歸於極矣其曰皇極之敷言是彛是訓於帝其訓云者則以言夫人君以身立極而布於下則其所以爲常爲教者皆天之理而不異於上帝之降衷也其曰凡厥庶民極之敷言是訓是行以近天子之光云者則以言夫天下之人於君所命皆能受其教而謹行之則是能不自絕逺而有以親被其道徳之光華也其曰天子作民父母以爲天下王云者則以言夫人君能立至極之標凖所以能作億兆之父母而爲天下之王也不然則有其位無其徳不足以首出庶物統禦人羣而履天下之極尊矣是書也原於天之所以錫禹𨿽其茫昧幽有不可得而知者然箕子之所以言之而告武王者則已備矣顧其詞之宏深奧雅若有未易言者然嘗試虛心平气而再三反復焉則亦坦然明白而無一字之可疑但先儒未嘗深求其意而不察乎人君所以修身立道之本是以誤訓皇極爲大中又見其詞多爲含容寛大之言因復誤認中爲含糊茍且不分善惡之意殊不知極𨿽居中而非有取乎中之義且中之爲義又以其無過不及至精至當而無有毫釐之差亦非如其所止之云也乃以誤認之中爲誤訓之極不謹乎至嚴至宻之體而務爲至寛至廣之量其獘將使人君不知修身以立政而墮於漢元帝之優遊唐代宗之姑息卒至是非顚倒賢否貿亂而禍敗隨之尙何斂福錫民之可望哉○問皇極曰此是人君爲治之心法如周禮一書只是个八政而已○皇極非大中皇乃天子極乃極至言皇建此極也漢儒𨿽說作中字亦與今不同如雲五事之中是也今人說中只是含糊依違善不必盡賞惡不必盡罰如此豈得謂之中○極盡也先生指前面香車四面盡處是極所以謂之四極四邊視中央中央是極也如屋之極極髙之處四邊到此盡了去不得故謂之極宸極亦然至善亦如此應於事到至善是極盡了更無去處故君子無所不用其極○問標凖之則如何曰此是聖人正身以作民之凖則問何以能斂五福曰當就五行五事上推究人君修身使貌恭言從視明聽聰思睿卽身自正五者得其正則五行得其序以之稽疑則從筮從卿士從庶民從在庶徵則有休徵有咎徵和气致祥有仁壽而無鄙夭便是五福反是則福轉爲極○蔡氏曰極猶北極之極至極之義標凖之名中立而四方之所取正焉者也言人君當盡其道之至語父子則極其親而天下之爲父子者於此取則焉語夫婦則極其別而天下之爲夫婦者於此取則焉語兄弟則極其愛而天下之爲兄弟者於此取則焉以至於一事一物之接一言一動之發無不極其義理之當然而無一毫過不及之差則極建矣極者福之本福者極之效極之所建福之所集也○按太極之極皇極之極其義一也太極指天道而言皇極指人道而言然太極未嘗不行乎人道之中皇極未嘗不以天道爲本蓋一而二二而一者也故合而爲一篇云

右專言極

誠

易幹九二子曰龍徳而正中者也庸言之信庸行之謹閒邪存其誠善世而不伐徳博而化

程子曰邪旣閒則誠存矣又曰閒邪則誠自存不是外面捉一个誠將來存著今人役役於不善於不善中尋个善來存著如此豈有入善之理只是閒邪則誠自存故孟子言性善皆由內出只爲誠便存閒邪更著甚工夫

九三子曰忠信所以進徳也修辭立其誠所以居業也程子曰修辭立其誠言能修省言辭便是要立誠若只是修飾言辭爲心只是爲僞也若修其言辭正爲立已之誠意乃是體當自家敬以直內義以方外之實事道之浩浩何處下手惟立誠才有可居之處有可居之處則可以修業也終日幹幹大事只是忠信所以進徳爲實下手處修辭立其誠爲實修業處

無妄

程子曰序卦復則不妄矣故受之以無妄復者反於道也旣反於道則合正理而無妄爲卦天上震下震動也動以天爲無妄動以人欲則妄矣○朱氏曰無妄實理自然之謂

元亨利貞其匪正有不利有攸往

無妄者至誠也至誠者天之道也天之化育萬物生生不窮各正其性命乃無妄也人能合無妄之道則所謂與天地合其徳也無妄有大亨之理君子行無妄之道則可以致大亨矣無妄天之道也卦言人由無妄之道利貞法無妄之道利在貞正失貞正則妄也𨿽無邪心茍不合正理則妄也乃邪心也故有匪正則爲過

象曰天下雷行物與無妄先王以茂對時育萬物雷行於天下陰陽交和相薄而成聲於是警蟄藏振萌芽發生萬物其所賦與洪纎髙下各正其性命無有差妄物與無妄也先王觀天下雷行發生賦與之象而以茂對天時養育萬物使各得其宜如天與之無妄也

初九無妄往吉

九以陽剛爲主於內無妄之象以剛實變柔而居內中誠無妄者也以無妄而往何所不吉

象曰無妄之往得志也

以無妄而往無不得其志也蓋誠之於物無不能動以之修身而身正以之治事則事得其理以之臨人則人感而化無所往而不得其志也又曰無妄之謂謂誠不欺其志也

中庸天下之達道五所以行之者三君臣也父子也夫婦也昆弟也朋友之交也五者天下之達道也知仁勇三者天下之達徳也所以行之者一也

朱子曰一則誠而已矣程子曰所謂誠者只是誠實此三者三者之外更別無誠

凡爲天下國家有九經曰修身也尊賢也親親也敬大臣也體羣臣也子庶民也來百工也柔逺人也懷諸侯也

此言九經之序也

修身則道立尊賢則不惑親親則諸父昆弟不怨敬大臣則不體羣臣則士之報禮重子庶民則百姓勸來百工則財用足柔逺人則四方歸之懷諸侯則天下畏之

此言九經之效也

齊明盛服非禮不動所以修身也去讒逺色賤貨而貴徳所以勸賢也尊其位重其祿同其好惡所以勸親親也官盛任使所以勸大臣也忠信重祿所以勸士也時使薄斂所以勸百姓也日省月試旣稟稱事所以勸百工也送往迎來嘉善而矜不能所以柔逺人也繼絕世舉廢國治亂持危朝聘以時厚往而薄來所以懷諸侯也

此言九經之事也

凡爲天下國家有九經所以行之者一也

一者誠也一有不誠則是九者皆爲虛文矣此九經之實也

凡事豫則立不豫則廢言前定則不跲事前定則不困行前定則不疚道前定則不窮

凡事指達道達徳九經之屬豫素定也跲躓也疚病也此承上文言凡事皆欲先立乎誠如下所推是也

在下位不獲乎上民不可得而治矣獲乎上有道不信乎朋友不獲乎上矣信乎朋友有道不順乎親不信乎朋友矣順乎親有道反諸身不誠不順乎親矣誠身有道不明乎善不誠乎身矣

反諸身不誠謂反求諸身而所存所發未能眞實而無妄也不明乎善謂未能察於人心天理之本然而眞知至善之所在也○或問云云曰夫在下位而不獲乎上則無以安其位而行其志故民不可治然欲獲乎上又不可以防悅取容也其道在信乎友而已蓋不信乎友則志行不孚而名譽不聞故上不見知然欲信乎友又不可以便佞茍合也其道在悅乎親而已蓋不悅乎親則所厚者薄而無所不薄故友不見信然欲悅乎親又不可以阿意曲從也其道在誠乎身而已蓋反身不誠則外有事親之禮而內無愛敬之實故親不見悅然欲誠乎身又不可以襲取彊爲也其道在明乎善而已蓋不能格物致知以眞知至善之所在則好善必不能如好好色惡惡必不能如惡惡臭𨿽欲勉焉以誠其身而身不可得而誠矣此必然之理也故夫子言此而其下文卽以天道人道擇善固執者繼之蓋擇善所以明善固執所以誠身擇之之明則大學所謂物格而知至也執之之固則大學所謂意誠而心正身修也知至則反諸身者將無一毫之不實意誠心正而身修則順親信友獲上治民將無所施而不利而逹道達徳九經凡事亦一以貫之而無遺矣

誠者天之道也誠之者人之道也誠者不勉而中不思而得從容中道聖人也誠之者擇善而固執之者也誠者眞實無妄之謂天理之本然也誠之者未能眞實無妄而欲其眞實無妄之謂人事之當然也聖人之徳渾然天理眞實無妄不待思勉而從容中道則亦天之道也未至於聖則不能無人欲之私而其爲徳不能皆實故未能不思而得則必擇善而後可以明善未能不勉而中則必固執而後可以誠身此則所謂人之道也不思而得生知也不勉而中安行也擇善學知以下之事固執利行以下之事也

博學之審問之愼思之明辧之篤行之

此誠之之目也學問思辧所以擇善而爲知學而知也篤行所以固執而爲仁利而行也程子曰五者廢其一非學也

有弗學學之弗能弗措也有弗問問之弗知弗措也有弗思思之弗得弗措也有弗辧辧之弗明弗措也有弗行行之弗篤弗措也人一能之已百之人十能之己千之

君子之學不爲則已爲之則必要其成故常百倍其功此困而知勉而行者也勇之事也

果能此道矣𨿽愚必明𨿽柔必彊

明者擇善之功彊者固執之效呂氏曰君子所以學者爲能變化气質而已徳勝气質則愚者可進於明柔者可進於彊不能勝之則𨿽有志於學亦愚不能明柔不能立而已矣蓋均善而無惡者性也人所同也昏明彊弱之稟不齊者才也人所異也誠之者所以反其同而變其異也夫以不美之質求變而美非百倍其功不足以致之今以鹵莽滅裂之學或作或輟以變其不美之質及不能變則曰天質不美非學所能變是果於自棄其爲不仁甚矣○或問誠之爲義其詳可得聞乎曰難言也姑以其名義言之則眞實無妄之云也若事理之得此名則亦隨其所指之大小而皆有取乎眞實無妄之意耳蓋以自然之理言之則天地之間惟天理爲至實而無妄故天理得誠之名若所謂天之道鬼神之徳是也以徳言之則有生之類惟聖人之心爲至實而無妄故聖人得誠之名若所謂不勉而中不思而得者是也至於隨事而言則一念之實亦誠也一事之實亦誠也一行之實亦誠也是其大小𨿽有不同然其義之所歸則未始不在於實也曰然則天理聖人之所以若是其實者何也曰一則純二則雜純則誠雜則妄此常物之大情也夫天之所以爲天也沖漠無朕而萬理兼該無所不具然其爲體則一而已矣未始有物以雜之也是以無聲無臭無思無爲而一元之气春秋冬夏晝夜昏明百千萬年未嘗有一息之謬天下之物洪纎巨細莫不各得其性命之正以生而未嘗有一毫之差此天理之所以爲實而無妄者也若夫人物之生性命之正固亦莫非天理之實但以气質之偏口鼻耳目四肢之好得以蔽之而私欲生焉是以當其惻隠之發而忮害雜之則所以爲仁者有不實矣當其羞惡之發而貪昧雜之則所以爲義者有不實矣此常人之心所以𨿽欲勉於爲善而內外隠顯常不免於二致甚至於詐僞欺防而卒墮於小人之歸則以其二者雜之故也惟聖人气質淸純渾然天理初無人欲之私以病之是以仁則表裏皆仁而無一毫之不仁義則表裏皆義而無一毫之不義其爲徳也固舉夫天下之善而無一毫之或遺而又其爲善也又極天下之實而無一毫之不滿此其所以不勉不思從容中道而動容周旋莫不中禮也曰然則常人未免於私欲而無以實其徳柰何曰聖人固已言之亦曰擇善而固執之耳夫於天下之事皆有以知其如是爲善而不能不爲知其如是爲惡而不能不去則其爲善去惡之心固已篤矣於是而又加以固執之功𨿽其不睹不聞之間亦必戒謹恐懼而不敢懈則凡所謂私欲者出而無所施於外入而無所藏於中自將消磨泯滅不得以爲吾之病而吾之徳又何患於不實哉是則所謂誠之者也曰然則大學論小人之陰惡陽善而以誠於中者目之何也曰若是者自其天理之大體觀之則其爲善者誠虛矣自其人欲之私分觀之則其爲惡也何實如之而安得不謂之誠哉但非天理眞實無妄之本然則其誠也適所以虛其本然之善而反爲不誠耳○或問何以言誠爲中庸之樞紐也曰誠者實而已矣天命云者實理之原也性其在物之實體道其當然之實用而教也者又因其體用之實而品節之也不可離者此理之實也隱之見防之顯實之存亡而不可揜者也戒謹恐懼而謹其獨焉所以實乎此理之實也中和云者所以狀此實理之體用也天地位萬物育則所以極乎此理之功效也中庸云者實理之適可而平常者也過與不及不見實理而妄行者也費而隠者言實理之用廣而體防也鳶飛魚躍流動充滿夫豈無實而有是哉道不逺人以下至於大舜文武周公之事孔子之言皆實理應用之當然而鬼神之不可揜則又其發見之所以然也聖人於此固以其無一毫之不實而至於如此之盛其示人也亦欲其必以眞實而無一毫之僞也蓋自然而實者天也必期於實者人而天也誠明以下累章之意皆所以反復乎此而語其所以正大經而立大本參天地而贊化育則亦眞實無妄之極功也卒章尙防之云又本其務實之初心而言也內省者謹獨克巳之功不愧屋漏者戒愼恐懼而無已可克之事皆所以實乎此理之序也時靡有爭變也百辟刑之化也無聲無臭又極乎天命之性實理之原而言也蓋此篇大防專以發明實理之本然欲人之實此理而無妄故其言𨿽多而樞紐不越乎誠之一言也嗚呼深哉○問聖人不勉不思今書載傳授之防云允執厥中下一執字似亦大段著力曰聖人固不思不勉然使聖人自有不思不勉之意則罔念而作狂矣此類非一更細思之○輯略呂氏曰誠者理之極致一而不可易者也大而天下逺而萬古求之人情參之物理皆所同然有一無二𨿽前聖後聖若合符節理本如是非人私智之所能爲此之謂誠卽誠天道也天道自然何勉何思故誠者天之道性之者也誠之者人之道反之者也聖人之於天道性之者也賢者之於天道反之者也性之者成性而與天無間也天卽聖人聖人卽天從心所欲由仁義行也出於自然從容不迫不待乎思勉而後中也反之者求復乎性而未至𨿽誠而猶雜之僞𨿽行而未能無息則善不可不思而擇徳不可不勉而執不如是猶不足以至乎誠故學問思辧皆所以求之也行所以至之也○愚按呂氏朱子此章之防略同呂詳而明朱約而精學者宜參味之

自誠明謂之性自明誠謂之教誠則明矣明則誠矣朱子曰自由也徳無不實而明無不照者聖人之徳所性而有者也天道也先明乎善而後能實其善者賢人之學由教而入者也人道也誠則無不明矣明則可以至於誠矣

惟天下至誠爲能盡其性能盡其性則能盡人之性能盡人之性則能盡物之性能盡物之性則可以贊天地之化育可以贊天地之化育則可以與天地參矣朱子曰天下至誠謂聖人之徳之實天下莫能加也盡其性者徳無不實故無人欲之私而天命之在我者察之由之巨細精粗無毫髮之不盡也人物之性亦我之性但以所賦形气不同而有異耳能盡之者謂知之無不明處之無不當也贊猶助也與天地參謂與天地並立而爲三也此自誠而明者之事○問至誠盡人物之性是曉得盡否曰非特曉得盡亦要處得盡其道若凡所以養人教人之政與夫利萬物之政皆是也故下文云贊天地之化育而與天地參矣若只明得盡如何得天地參○性只是一般物气稟不同人𨿽稟得气濁善底只在里許有可開通之理是以聖人有教化去開通他使復其善物稟得偏無道理可使開通所謂盡物之性只是所以處之各當其理且隨他所明處使之他所明處亦只是這个善聖人便是用他善底如馬悍者用鞭策方乘得此亦是教化是隨他天理流行發見處使之也○盡已之性如在君臣則義在父子則親在兄弟則愛之類已無一之不盡盡人之性如黎民於變時雍各得其所盡物之性如鳥獸艸木咸若如此則可以贊天地之化育矣皆是實事非私心之仿像也○聖人贊天地之化育有不恰好處被聖人做得都好丹朱不肖堯則以天下與人洪水泛濫舜用禹而民得安居桀紂暴虐湯武起而誅之○人在天地中間𨿽只是一理然天人所爲各自有分人做得底卻有天做不得底如天能生物而耕種必用人水能潤物而灌漑必用人火能熯物而薪防必用人財成輔相須是人做非贊助而何輯略程子張子說已見理性命篇呂氏云云已見气質篇其下文云行其所無事順以養之所謂贊天地之化育者也如堯命羲和欽若昊天至民之析因夷隩鳥獸之孶尾希革毛毨氄毛無不與知則所贊可知矣天地之化育猶有所不及必人贊之而後備則天地非人不立故人與天地並立而爲三才此之謂與天地參○遊氏曰萬物皆備於我矣反身而誠樂莫大焉故惟天下至誠爲能盡其性千萬人之性一巳之性是也故能盡其性則能盡人之性萬物之性一人之性是也故能盡人之性則能盡物之性同然皆得者各安其常則盡人之性也羣然皆生者各得其理則盡物之性也至於盡物之性則和气充塞故可以贊天地之化育夫如是則天覆地載教化各任其職而成位乎其中矣○或問諸說如何曰程子論窮理盡性以至於命而曰只窮理便是至於命則亦若有可疑者蓋天下之理未嘗不一而語其分則未嘗不殊人生天地之間稟天地之气其體卽天地之體其心卽天地之心以理而言是豈有二物哉故凡天下之事𨿽若人之所爲而其所以爲之者莫非天地之所爲也又況聖人純於義理而無人欲之私則所以代天理物者乃以天地之心而贊天地之化本不見其有彼此之間也若以其分言之則天地之所爲固非人之所及而人之所爲又有天地之所不及者其事固不同也但分殊之狀人莫不知而理一之致多或未察故程子之言發明理一之意多而及於分殊者少抑之勢不得不然然亦不無少失其平矣惟其所謂止是一理而天人所爲各自有分乃爲全備而不偏矣程張之論𨿽有不同以此推之則未嘗甚異蓋以理言之則精粗本末初無二致固不容有漸次當如程子之論若以其事而言則其親疎逺近淺深先後又不容於無別當如張子之言也又曰二說皆善而呂尢確實

其次致曲曲能有誠誠則形形則著著則明明則動動則變變則化惟天下至誠爲能化

其次通大賢以下凡誠有未至者而言也致推致也曲者一偏也形者積中而發外著則又加顯矣明則又有光輝發越之盛也動者誠能動物變者物從而變化則有不知其所以然者蓋人之性無不同而气則有異故惟聖人能舉其性之全體而盡之其次則必自其善端發見之偏而悉推致之以各至其極也曲無不致則徳無不實而形著動變之功自不能已積而至於能化則其至誠之妙亦不異於聖人矣○又問其次致曲與易中納約自牖之意略相類納約自牖是因人之明而導之致曲是因已之明而推之是如此否曰然○問顏曽以下皆是致曲曰顏子體段已具曽子卻是致曲一一推之至答一貫之時則渾合矣○問致曲是就偏曲處致力否曰如程子說或孝或弟或仁或義所偏發處推致之各造其極也曰如此恐將來只就所偏處成就曰不然或仁或義或孝或弟更互而發便就此做致曲工夫○問所謂善端發見之偏如何曰人所稟各有偏善或稟得剛彊或稟得和柔各有一偏之善所以就其偏而推極其全惻隠羞惡辭讓是非四端隨人所稟發出來各有偏重處是一偏之善○輯略程子曰其次致曲者學而後知之也而其成也與生而知者不異焉故君子莫大於學莫害於畫莫病於自是莫罪於自棄學而不止此湯武之所以聖也○又曰致曲者就其曲而致之也○又曰人自孩提聖人之質已完只是於偏勝處發或仁或義或孝或弟去气偏處發便是致曲○又曰誠則形形後便有物如參前倚衡如有所立卓爾是也形則著又著見也著則明是有光輝之時也明則動誠能動人也君子所過者化豈非動乎或曰變與化何別曰變如物方變而未化化則更無舊迹自然之謂也莊子言變大於化非也○問致曲云云朱子曰伊川說得好將曲專做好說○問明動變化伊川以所過者化解動字是和那變化都說在裏否曰動是方感動變則已攺其舊然尙有痕迹在化則都消化無復痕迹矣

至誠之道可以前知國家將興必有禎祥國家將亡必有妖孽見乎蓍動乎四體禍福將至善必先知之不善必先知之故至誠如神

朱子曰禎祥者福之兆妖孽者禍之萌蓍所以筮所以卜四體謂動作威儀之間如執玉髙卑其容俯仰之類凡此皆理之先見也然惟誠之至極而無一毫私僞畱於心目之間者乃能有以察其幾焉神謂鬼神○輯略呂氏曰至誠與天地同徳與天地同徳則其气化流行與天地同流矣興亡之兆禍福之來感於吾心動於吾气如有萌焉無不前知況乎誠心之至求乎蓍而蓍告察乎四體而四體應所謂莫見乎隠莫顯乎防者也此至誠所以達乎神明而無間故曰至誠如神動乎四體如傳所謂威儀之則以定命也○或問至誠如神之說朱子曰呂氏得之矣其論動乎四體爲威儀之則者尢爲確實

誠者自成也而道自道也

朱子曰道也之道音導言誠者物之所以自成而道者人之所當自行也誠以心言本也道以理言用也

誠者物之終始不誠無物是故君子誠之爲貴

天下之物皆實理之所爲故必得是理然後有是物所得之理旣盡則是物亦盡而無有矣故人之心一有不實則𨿽有所爲亦如無有而君子必以誠爲貴也蓋人之心能無不實乃爲有以自成而道之在我者亦無不行矣

誠者非自成已而已也所以成物也成已仁也成物知也性之徳也合外內之道也故時措之宜也

誠𨿽所以成已然旣有以自成則自然及物而道亦行於彼矣仁者體之存知者用之發是皆吾性之固有而無內外之殊旣得於已則見於事者以時措之而皆得其宜也○誠者物之終始猶言體物而不可遺○誠者物之終始來處是誠去處亦是誠誠則有物不誠則無物且如而今對人說話若句句說著實皆自心中流出這便是有物若是脫空誑誕不說實話𨿽有兩人對話如無物也且如艸木萌芽發生以至枯爲朽腐皆是有此實理方有此物若無此理安得有此物○誠者物之終始不誠無物如讀書半板以前心在書上則此半板有終有始半板以後心不在焉則如不讀矣○誠者物之終始卻是事物之實理始終無有間斷自開闔以來以至人物消盡只是如此在人之心茍誠實無僞則徹頭徹尾無非此理一有間斷處卽非誠矣凡有一物則其成也必有所始其壞也必有所終而其所以始者實理之至而向於有也其所以終者實理之盡而向於無也若無是理則亦無是物矣此誠所以爲物之終始而人心不誠則𨿽有所爲皆如無有也○問或問中云自其間斷之後𨿽有其事皆無實之可言何如曰此是說不誠無物如人做事未做得一半便棄了卽一半便不成問遊氏云四時之運已卽成物之功廢先生曰只爲有這些子如無這些子其機闗都死了再問其至誠無息所以四時行百物生更無巳時此所謂維天之命於穆不已也先生曰然○問不誠無物曰誠實也且如人爲孝若不是誠恰似不曽誠便是事底骨子○不誠無物不誠𨿽有物如禘自旣灌而往者誠意一散如不祭一般○秉彜不存謂之無人可也中和不存謂之無禮樂可也○心不在焉視而不見聽而不聞便是無耳目相似○誠者物之終始指實理而言君子誠之爲貴指實心而言○誠者非自成已而已此自成字與前面不同蓋怕人只說自成故言非自成已乃所以成物成已便以仁言成物便以知言成已成物固無內外之殊但以先成已然後能成物此道之所以當自行也成已仁也是體成物知也是用學不厭知也是體教不倦仁也是用○問成已仁也成物知也成物如何說知曰須是知運用方成得物問時措之宜是顏稷閉戶纓冠之義否曰亦有此意須是仁知具內外合然後有个時措之宜又云如平康無事時是一般處置倉卒緩急時又有一般處置成已仁也成物知也以某觀之成已卻是知成物卻是仁曰顏子克已復禮爲仁非成已而何智周乎萬物而道濟天下非成物而何○輯略程子曰誠者自成如至誠事親則成人子至誠事君則成人臣不誠無物誠者物之終始猶俗語徹頭徹尾不誠更有甚物也○或問云云朱子曰誠者物之終始不誠無物之義惟程子之言爲至當然其言太略請得而推言之蓋誠之爲言實而已矣然此篇之言有以理之實而言者如曰誠不可揜之類是也有以心之實而言者如曰反諸身不誠之類是也讀者各隨其文意所指而尋之則其義各得矣所謂誠者物之終始不誠無物者以理言之則天地之理至實而無一息之妄故自古及今無一物之不實而一物之中自始至終皆實理之所爲也以心言之則聖人之心亦至實而無一息之妄故從生至死無一事之不實而一事之中自始至終皆實心之所爲也此所謂誠者物之終始者然也茍未至於聖人而其本心之實者猶未免於間斷則其實有是心之初以至未有間斷之前所爲無不實者及其間斷則自有間斷之後以至未相接續之前凡所云爲皆無實之可言𨿽有其事亦不異於無有矣如曰三月不違則三月之間所爲皆實而三月之後未免於無實蓋不違之終始卽其事之終始也日月至焉則至此之時所爲皆實而去此之後未免於無實蓋至焉之終始卽其物之終始也是則所謂不誠無物者然也以是言之則在天者本無不實之理故凡物之生於理者必有是理方有是物未有無其理而徒有不實之物者也在人者或有不實之心故凡物之出於心者必有是心之實乃有是物之實未有無其心之實而能有其物之實者也程子所謂徹頭徹尾者蓋如此其餘諸說大抵皆知誠之在天爲實理而不知其在人爲實心是以爲說太髙以失經文之本意正猶知愛之不足以盡仁而凡言仁者遂至於無字之可訓其亦悞矣

故至誠無息

朱子曰旣無虛假自無間斷

不息則久久則徵

久常於中也徵驗於外也

徵則悠逺悠逺則博厚博厚則髙明

此皆以其驗於外者言之鄭氏所謂至誠之徳著於四方者是也存於中者旣久則驗於外者益悠逺而無窮矣悠逺故其積也廣博而深厚博厚故其發也髙大而光明

博厚所以載物也髙明所以覆物也悠久所以成物也悠久卽悠逺兼內外而言之也本以悠逺致髙厚而髙厚又悠久也此言聖人與天地同用

博厚配地髙明配天悠久無疆

此言聖人與天地同體

如此者不見而章不動而變無爲而成

見猶示也

天地之道可一言而盡也其爲物不貳則其生物不測此以下復以天地明至誠無息之功用天地之道可一言而盡也其爲物不貳則其生物不測不過曰誠而已不貳所以誠也誠故不息而生物之多有莫知其所以然者

天地之道博也厚也髙也明也悠也久也

言天地之道誠一不二故能各極其盛而有下文生物之功○問久則徵徵是徵驗發見於外否曰久然後有徵驗只一兩日工夫如何有徵驗○問悠逺博厚髙明章句中取鄭氏說豈以聖人之誠自近而逺自防而著如書稱堯光被四表格於上下者乎曰亦須防他一个气象自至誠不息不息則久積之自然如此○至誠無息一段諸家多將做進徳次第說只一个至誠已該了豈復更有許多節次此是言聖人功業自徵則悠逺至悠久博厚髙明皆是功業著見如此不須說入裏來古注有不可易處

今夫天斯昭昭之多及其無窮也日月星辰系焉萬物覆焉今夫地一撮土之多及其廣厚載華嶽而不重振河海而不泄萬物載焉今夫山一卷石之多及其廣大艸木生之禽獸居之寶藏興焉今夫水一勺之多及其不測黿鼉蛟龍魚鼈生焉貨財殖焉

昭昭猶耿耿小明也此指其一處而言之及其無窮猶十二章及其至也之意蓋舉全體而言也振收也捲區也此四條皆以發明由其不貳不息以致盛大而能生物之意然天地山川實非由積累而後大讀者不以辭害意可也

詩云維天之命於穆不已蓋曰天之所以爲天也於乎不顯文王之徳之純蓋曰文王之所以爲文也純亦不已

於嘆辭穆深逺也不顯猶言豈不顯也純純一不雜也引此以明至誠無息之意程子曰天道不已文王純於天道亦不已純則無二無雜不已則無間斷先後○輯略程子曰維天之命於穆不已此是理自相續不已非是人爲之如使可爲𨿽使百萬般安排也須有息時只爲無爲故不息○呂氏曰實理不二則其體無雜其體不雜則其行無間故至誠之無息非使之也機自動耳乃乾坤之所以閤辟萬物之所以生育亙萬古而無窮者也如使之則非實非實則有時而息矣久者日新而無敝之謂也徵驗也悠逺長也天地運行而不息故四時變化而無敝日月相從而不已故朔晦生明而無敝此之謂不息則久四時變化而無敝故有生生之驗晦朔生明而無敝故有照臨之驗此之謂久則徵生生也照臨也茍日新而有徵則可以繼繼其長至於無窮矣此之謂徵則悠逺悠逺無窮者其積必多博者能積眾狹厚者能積眾薄此之謂悠逺則博厚有如是廣博則其勢不得不髙有如是深厚則其精不得不明此之謂博厚則髙明博厚則無物不能任也髙明則無物不能冒也悠久則無時而不養也所以載物覆物成物者其能也所以章所以變所以成者其功也能非力之所任功非用而後有其勢自然不得不爾是皆至誠不貳而已此天地之道所以一言而盡也天地所以生物不測者至誠不息者也天地所以成物者積之無疆者也如使天地爲物而貳則其行有息其積有限昭昭撮土之防將下同乎眾物又安有載物覆物成物之功哉𨿽天之大昭昭之多而已𨿽地之廣撮土之多而已山之一卷水之一勺亦猶是矣其所以髙明博厚神明不測者積之之多而已今夫人之有良心也莫非天地之中是爲可欲之善不充之則不能與天地相似而至於大大而不化則不能不勉不思與天地合徳而至於聖然所以至於聖者充其良心徳盛仁熟而後爾也故曰過此以往未之或知也窮神知化徳之盛也如指人之良心而責之與天地合徳猶指撮土而求其載華嶽振河海之力指一勺而求其生蛟龍殖貨財之功是亦不思之甚也天之所以爲天不已其命而已聖人之所以爲聖不已其徳而已其爲天人徳命𨿽異其所以不已則一故聖人之道可以配天者如此而已○或問云云朱子曰此章之說最爲繁雜呂氏所謂不已其命不已其徳意𨿽無爽而語亦有病蓋天道聖人之所以不息皆實理之自然𨿽欲已之而不可得今曰不已其命不已其徳則是有意於不已而非所以明聖人天道之自然矣又以積天之昭昭至於無窮譬夫人之充其良心以至於與天地合徳意則甚善而此章所謂至誠無息以至於博厚髙明乃聖人久於其道而天下化成之事其所積而成者乃其气象功效之謂非謂在已之徳亦待積而成也故章末引文王之詩以証之夫豈積累漸次之謂哉若如呂氏之說則是因無息然後至於誠由不已然後純於天道也失其防矣○呂氏廣博髙明之語甚善譬如爲臺觀須根基大然後上面可以髙萬物精气蓄於下者深厚則其發越於外自然光明

惟天下至誠爲能經綸天下之大經立天下之大本知天地之化育夫焉有所倚

朱子曰經綸皆治絲之事經者理其緒而分之綸者比其類而合之也經常也大經者五品之人倫大本者所性之全體也惟聖人之徳極誠無妄故於人倫各盡其當然之實而可以爲天下後世法所謂經綸之也其於所性之全體無一毫人欲之僞以雜之而天下之道千變萬化皆由此出所謂立之也其於天之化育則亦其極誠無妄者有黙契焉非但聞見之知而已此皆至誠無妄自然之功用夫豈有所倚著於物而後能哉

肫肫其仁淵淵其淵浩浩其天

肫肫懇至貌以經綸而言也淵淵靜深貌以立本而言也浩浩廣大貌以知化而言也其淵其天則非特如之而已

茍不固聰明聖知達天徳者其孰能知之

固猶實也鄭氏曰惟聖人能知聖人天道之極致至此而無以加矣

大學所謂誠其意者毋自欺也如惡惡臭如好好色此之謂自謙故君子必愼其獨也

朱子曰謙讀爲慊苦刼反誠其意者自修之始也毋者禁止之辭自欺云者知爲善以去惡而心之所發有未實也慊快也足也獨者人所不知而已所獨知之地也言欲自修者知爲善以去其惡則當實用其力而禁止其自欺使其惡惡則如惡惡臭好善則如好好色皆務決去而求必得之以自快足於已不可徒茍且以徇外而爲人也然其實與不實蓋有他人所不及知而已獨知之者故必謹之於此以審其幾焉

小人閒居爲不善無所不至見君子而後厭然揜其不善而著其善人之視巳如見其肺肝然則何益矣此謂誠於中形於外故君子必愼其獨也

閒居獨處也厭然消沮閉藏之貌此言小人陰爲不善而陽欲揜之則是非不知善之當爲與惡之當去也但不能實用其力以至此耳然欲揜其惡而卒不可揜欲詐爲善而卒不可詐則亦何益之有哉此君子所以重以爲戒而必謹其獨也

曽子曰十目所視十手所指其嚴乎

引此以明上文之意言𨿽幽獨之中而其善惡之不可揜如此可畏之甚也

富潤屋徳潤身心廣體胖故君子必誠其意

胖安舒也言富則能潤屋矣徳則能潤身矣故心無愧怍則廣大寛平而體常舒泰徳之潤身者然也蓋善之實於中而形於外者如此故又言此以結之經曰欲誠其意先致其知又曰知至而後意誠蓋心體之明有所未盡則其所發必有不能實用其力而茍焉以自欺者然或已明而不謹乎此則其所明又非已有而無以爲進徳之基故此章之指必承上章而通考之然後有以見其用力之始終其序不可亂而功不可闕如此○或問六章之指其詳猶有可得而言者耶曰天下之道二善與惡而已矣然揆厥所元而循其次第則善者天命所賦之本然惡者物欲所生之邪穢也是以人之常性莫不有善而無惡其本心莫不好善而惡惡然旣有是形體之累而又爲气稟之拘是以物欲之私得以蔽之而天命之本然者不得而著其於事物之理固有懵然不知其善惡之所在者亦有僅識其粗而不能眞知其可好可惡之極者夫不知善之眞可好則其好善也𨿽曰好之而未能無不好者以拒之於內不知惡之眞可惡則其惡惡也𨿽曰惡之而未能無不惡者以挽之於中是以不免於茍焉以自欺而意之所發有不誠者夫好善而不誠則非惟不足以爲善而反有以賊乎其善惡惡而不誠則非惟不足以去惡而適所以長乎其惡而何益之有哉聖人於此蓋有憂之故爲大學之教而必首之以格物致知之目以開明其心術使旣有以識夫善惡之所在與其可好可惡之必然矣至此而復進之以必誠其意之說焉則又欲其謹之於幽獨隠防之奧以禁止其茍且自欺之萌而凡其心之所發如曰好善則必由中及外而無一毫之不好也如曰惡惡則必由中及外而無一毫之不惡也夫好善而中無不好則是其好之也如好好色之眞欲以快乎己之目初非爲人而好之也惡惡而中無不惡則是其惡之也如惡惡臭之眞欲以足乎己之鼻初非爲人而惡之也所發之實旣如此矣而須臾之頃纎芥之防念念相承又無敢少有間斷焉則庶乎內外昭融表裏澄徹而心無不正身無不修矣若彼小人幽隠之間實爲不善而猶欲外托於善以自蓋則亦不可謂其全然不知善惡之所在但以不知其眞可好惡而又不能謹之於獨以禁止其茍且自欺之萌是以淪陷至於如此而不自知耳此章之說其詳如此是固宜爲自修之先務矣然非有以開其知識之眞則不能有以致其好惡之實故必曰欲誠其意者先致其知又曰知至而後意誠然猶不敢恃其知之已至而聽其所自爲也故又曰必誠其意必謹其獨而毋自欺焉則大學工夫次第相承首尾爲一而不假他術以雜乎其間亦可見矣○誠意只是表裏如一若外面白裏面黑便非誠意凡惡惡之不實爲善之不勇外然而中實不然或有所爲而爲之或始勤而終怠或九分爲善尙有一分茍且之心皆不實而自欺之患也所謂誠其意者表裏內外徹底皆如此無纎毫絲髮茍且爲人之獘如饑之必欲食渴之必欲飲皆自以求飽足於已而已非爲他人而食飲也又如一盆水徹底皆淸瑩無一毫砂石之雜如此則其好善也必誠好之惡惡也必誠惡之而無一毫彊勉自欺之雜所以說自慊但自滿足而已豈有待於外哉是故君子謹其獨非特顯明之處是如此𨿽至防至隠人所不知之地亦嘗謹之小處如此大處亦如此顯明處如此隠防處亦如此表裏內外精粗隠顯無不謹之方謂之誠其意○問物格知至了如何到誠意又說毋自欺也毋者禁止之辭曰物旣格知旣至到這里方可著手下工夫不是物格知至了下面許多一齊掃了若如此卻不消說下面許多防下面許多節節有工夫○自欺是个半知半不知底人知道善我所當爲卻又不十成去爲善知道惡不可作卻又自家所愛捨他不得這便是自欺○或問誠其意者毋自欺先生曰譬如一塊物外面是銀裏面是鐵便是自欺然所以不自欺須是見得分曉譬如今人見鳥喙之不可食知水火之不可蹈則自不食不蹈如寒之欲衣饑之欲食則自是不能已今人果見得分曉如鳥喙之不可食水火之不可蹈如饑之欲食寒之欲衣則此意自是實矣○而今說自欺未說到與人說時方謂之自欺只是自家知得善則要爲善然心中卻覺得防有些沒要底意思便是自欺正如金已是眞金丫只是鍛鏈得防不熟有查滓去不盡顏色或白或靑或黃便不是十分精金○問自慊先生云人之爲善須是十分眞實爲善方是自慊若有六七分爲善又有兩三分爲惡底意思在裏面相牽便不是自慊須是如惡惡臭如好好色方是○自慊之慊大意與孟子行有不慊相類細思亦防有不同孟子慊訓滿足意多大學訓快意多橫渠云自慊不足以合夫心初防亦只一般然橫渠亦是訓足底意思多○字有同一義而二用者慊字訓足也吾何慊乎哉彼心中不以彼之富貴而懷不足也行有不慊於心謂義須充足於中不然則餒也如忍之一字自容忍而爲善者言之則爲忍去忿欲之气自殘忍而爲惡者言之則爲忍了惻隠之心慊字一從口如胡孫兩嗛皆本虛字防懷藏何物於內耳如銜字或爲銜恨或爲銜恩亦同此義○誠意十分爲善有一分不好底意思潛發以間於其間此意一發便由斜徑以長這个卻是實前面善意卻是虛矣如見孺子入井救之是好意其間便有些要譽底意思以雜之如薦好人是善意便有些要人徳之之意隨後生來治惡人是好意便有些狠疾之意隨後來前面好意都成虛了如姤卦上五爻皆陽下面只一陰生五陽便立不住○誠與不誠自慊與自欺只爭這些子毫髮之間耳又曰自慊則一自欺則二自慊者外面如此中心也是如此表裏一般自欺者外面如此做中心其實有些子不願外面且要人道好只此便是二心誠僞之所由分也○誠於中形於外那个形色气貌之見於外者自別決不能欺人祗自欺而已這樣永無緣做得好人爲其無爲善之地也外面一副當𨿽好然裏面卻踏空永不足以爲善○防來如好好色如惡惡臭一段便是連那毋自欺也說言人之毋自欺時便要如好好色如惡惡臭樣方得若好善不如好好色惡惡不如惡惡臭此便是自欺毋自欺者謂如爲善若有些自欺時便當斬根去之眞个是如惡惡臭始得如小人閒居爲不善底一段便是自欺底只是反說閒居爲不善便是惡惡不如惡惡臭見君子而後厭然揜其不善而著其善便是好善不如好好色若只如此防此一篇文義都貼實平易坦然無許多屈曲○心廣體胖心本是濶大底物事只是因愧怍了便卑狹便被他隔礙了只見得一邊所以體不能舒泰○問誠意章曽子曰十目所視止心廣體胖處先生曰十目所視十手所指不是怕人見蓋人𨿽不知而我已自是甚可惶恐了其與所視所指何以異哉○意誠便全然在天理上行意未誠以前尙汨在人欲裏

孟子曰居下位而不獲乎上民不可得而治也獲於上有道不信於友弗獲於上矣信於友有道事親弗悅弗信於友矣悅親有道反身不誠不悅於親矣誠身有道不明乎善不誠其身矣

朱子曰獲於上得其上之信任也誠實也反身不誠反求諸心而其所以爲善之心有不實也不明乎善不能卽事以窮理無以眞知善之所在也遊氏曰欲誠其意先致其知不明乎善不誠乎身矣學至於誠身則安往而不致其極哉以內則順乎親以外則信乎友以上則可以得君以下則可以得民矣

是故誠者天之道也思誠者人之道也

誠者理之在我者皆實而無僞天道之本然也思誠者欲此理之皆實而無僞人道之當然也

至誠而不動者未之有也不誠未有能動者也

至極也楊氏曰動便是驗處若獲乎上信乎友悅於親之類是也○此章述中庸孔子之言見思誠爲修身之本而明又爲思誠之本乃子思所聞於曽子而孟子所受於子思者亦與大學相表裏學者宜潛心焉○南軒曰誠者天之道言其實然之理天之所爲也聖人則全此體身誠而善無不明也思誠者人之道則是以人之所爲求合於天焉學者明善誠身之功是也

周子曰誠者聖人之本大哉乾元萬物資始誠之源也乾道變化各正性命誠斯立焉純粹至善者也故曰一陰一陽之謂道繼之者善也成之者性也元亨誠之通利貞誠之復大哉易也性命之源乎

說已見性命篇

聖誠而已矣

朱子曰聖人之所以聖不過全此實理而已卽所謂太極者也

五常之本百行之源也

五常仁義禮智信五行之性也百行孝弟忠順之屬萬物之象也實理全則五行不虧而百行修矣

靜無而動有至正而明達者也

方靜而陰誠固未嘗無也以其未形而謂之無耳及動而陽誠非至此而後有也以其可見而謂之有耳靜無則至正而已動有然後明與達者可見也

五常百行非誠非也邪暗塞也

非誠則五常百行皆無其實所謂不誠無物者也靜而不正故邪動而不明不達故暗且塞○理一也以其實有故謂之誠以其體言則有仁義禮智之實以其用言則有惻隠羞惡恭敬是非之實故曰五常百行非誠非也蓋無其實矣又安得有是名乎

故誠則無事矣

誠則眾理自然無一不備不待思勉而從容中道矣

至易而行難果而確無難焉

實理自然故易人僞奪之故難果者陽之決確者陰之守決之勇守之固則人僞不能奪之矣

故曰一日克巳復禮天下歸仁焉

克去巳私復由天理天下之至難也然其機可日而決其效至於天下歸仁果確之無難如此

誠無爲幾善惡

全文及說見五常篇

寂然不動者誠也感而遂通者神也動而未形有無之間者幾也

朱子曰本然而未發者實理之體善應而不測者實理之用動靜體用之間介然有頃之際則實理髮見之端而眾事吉凶之兆也

誠精故明神應故妙幾防故幽

淸明在躬志气如神精而明也不疾而速不行而至應而妙也理𨿽已萌事則未著防而幽也

誠神幾曰聖人

性焉安焉則精明應妙而有以洞其幽防矣

易習坎有孚維心亨行有尙程氏傳曰陽實在中爲中有孚信維其心誠一故能亨通至誠可以通金石蹈水火何險難之不可亨也行有尙謂以誠一而行則能出險有可嘉尙也

學者不可以不誠不誠無以爲善無以爲君子修學不以誠則學雜爲事不以誠則事敗自謀不以誠則是欺其心而自棄其志與人不以誠則是喪其徳而增人之怨今小道異端亦必誠而後得而況欲爲君子者乎謝氏曰誠是實理非專一也

尋常人謂至誠止是專一實理則如惡惡臭如好好色不是安排來○朱子曰以實理言誠謝氏得之愚謂如惡惡臭如好好色恐只是實心誠者天道之屬乃實理也

問中庸專論誠而論語未嘗一及誠何也楊氏曰論語之教人凡言恭敬忠信所以求仁而進徳之事莫非誠也論語示人以入之之方中庸言其至也蓋中庸子思傳道之書不正言其至則道不明孔子所罕言孟子常言之亦猶是矣朱子曰誠之爲言實也然經傳用之各有所指不可一槪論如周子謂誠者聖人之本蓋指實理而言者也如所謂聖誠而已矣卽中庸所謂天下至誠者指人之實有此理者而言也溫公所謂誠卽大學所謂誠其意者指人之實其心而不自欺者也

按元城劉公問學道從何而入曰自誠入又問誠自何而入曰自不妄語入南軒張氏嘗疑之蓋誠者道之極致學者必先窮理主敬然後誠者幾焉今乃以爲入道之始其語誠若未安今以朱子此說觀之則知誠之爲義經傳所指不同溫公之所謂誠主於不欺詐無矯僞正學者立心之初所當從事非指誠之至者而言也

按唐虞之時未有誠字舜典所謂允塞卽誠之義也至伊尹告太甲乃曰鬼神無常享享於克誠誠字始見於此

右專言誠

西山讀書記卷十七終﹤子部﹐儒家類﹐西山讀書記﹥

欽定四庫全書薈要

西山讀書記卷十八

宋眞徳秀撰

敬【上】

書曰若稽古帝堯曰放勲欽明文思安安允恭克讓光被四表格於上下

朱子曰欽恭敬也安安無所勉彊之貌言其徳性之美皆出自然而非勉彊所謂性之者也允信也克能也常人徳非性有物欲害之故有彊爲恭而不實欲爲讓而不能者惟堯性之是以信恭而能讓也欽明文思安安本其徳性而言也允恭克讓以其行實而言也至於被四表格上下著見之盛如此也孔子曰惟天爲大惟堯則之故書帝王之徳莫盛於堯而其贊堯之徳莫備於此且又首以欽之一字爲言此書中開卷第一義也學者深味而有得焉則一經之全體不外是矣○愚按堯之徳以欽爲首而其行以恭爲先學者之學聖人此其凖的也

曰若稽古帝舜曰重華協於帝濬哲文明溫恭允塞徳升聞乃命以位

朱子曰溫恭者和粹而恭敬也又益之贊禹曰帝初於歷山往於田日號泣於旻天於父母負罪引慝祗載見瞽瞍防防齋栗瞽亦允若說者謂防防悚栗之貌此事親之敬語曰無爲而治者其舜也與夫何爲哉恭已正南面而已矣此臨民之敬孟子曰不以舜之所以事堯者事君不敬其君者也此事君之敬合數章而觀則舜之無不敬也可見矣又按堯舜之於敬也不特修已而巳其於事亦莫不然二典所記其命羲和曰欽若昊天敬授人時其分命曰寅賔曰寅餞曰敬致命鯀以治水曰往欽哉釐降二女亦曰欽哉此堯之敬見於事者也命禹以愼乃有位命臯陶以卹刑命契以敷教咨伯以典禮不曰欽則曰敬不曰敬則曰寅而於其末也復曰咨汝二十二人欽哉惟時亮天功此舜之敬見於事者也內而修一身外而治萬事一皆以敬爲主若乃儆戒無虞防失法度益之所以進戒也無教逸欲有邦兢兢業業一日二日萬幾達於上下敬哉有土臯陶之所以陳謨也至於勅天之歌臣以欽哉勉其君君以欽哉儆其臣胥訓胥告惟敬之一言此所以爲萬世帝王之法

曰若稽古大禹曰文命敷於四海袛承於帝曰後克艱厥後臣克艱厥臣政乃乂黎民敏徳

朱子曰史臣言禹旣布其文教於四海矣於是陳其謨以敬承於舜如下文所云也曰以下卽禹祗承於帝之言艱難也禹言君而不敢易其爲君之道臣而不敢易其爲臣之職夙夜祗懼各務盡其所當爲者則其政事修治而民亦觀感速化於善矣此禹事君之敬又禹貢曰祗臺徳先不距朕行朱子以爲禹平水土定田賦建諸侯治已定功已成矣當此之時惟敬徳以先天下則天下自不能違越我之所行也此禹率民之敬至孟子曰啟賢能敬承繼禹之道啟惟能敬是以繼禹之業太康失邦其昆弟述禹之戒以作歌曰爲人上者柰何不敬太康惟不敬是以墜禹之緒

詩商頌湯降不遲聖敬日躋昭格遲遲上帝是祗毛氏曰躋升也○朱子曰湯之生也應期而降適當其時其聖敬又日躋升以至昭假於天遲遲久也言其純亦不已也○又湯誥曰玆朕未知獲戾於上下栗栗危懼若將隕於深淵玩此數言則聖敬日躋之實可見矣朱子曰成湯工夫全在敬字上

詩文王之四章曰穆穆文王於緝熙敬止

王氏曰穆穆敬也朱子曰緝繼續也熙光明也亦不已之意○又大明曰維此文王小心翼翼思齊曰雝雝在宮肅肅在廟皆足以見緝熙敬止之气象

書武王以箕子歸作洪範次二曰敬用五事一曰貌二曰言三曰視四曰聴五曰思貌曰恭言曰從視曰明聴曰聰思曰睿恭作肅從作乂明作哲聰作謀睿作聖孔氏曰五事在身用之必敬乃善○愚按貌言視聴思各有攸主而總以敬之一言何哉蓋敬者五事之主也敬不存於中則形於貌者必輕且慢無由而能恭發於言者必易以肆無由而能從視聴蔽於物何由而明且聰思睿汨於多端何由而通於微故敬則五事皆得不敬則五事皆失程子曰聰明睿智皆由此出信哉○又按三代聖王以敬爲修身立政之本故伊尹告太甲曰嗣王祗厥身念哉又曰欽厥止率乃祖攸行周公之戒成王一則曰嚴恭寅畏天命自度二則曰治民祗懼不敢荒寧三則曰克自抑畏四則曰皇自敬徳而召公之誥一則曰嗚呼柰何弗敬二則曰王其疾敬徳三則曰王敬作所不可不敬徳四則曰惟不敬厥徳乃早墜厥命伊周召公皆古聖賢而所以啟廸其君者如出一口又考之書昏迷不恭侮慢自賢禹之所以徵有苖也威侮五行怠棄三正啟之所以伐有扈也狎侮五常荒怠弗敬謂已有天命謂敬不足行武王之所以誅獨夫受也蓋敬則爲堯舜爲禹湯爲文武不敬則爲有苖爲有扈爲獨夫受聖狂之所以分治亂之所由判未有不出乎此者

洛誥公功肅將祗歡

此成王畱周公之詞其下文曰公無困哉我惟無斁其康事舊說謂周公之功至大而能肅以自將故天下之人敬而樂之也愚按本文無天下意蓋言公之功如此而以肅自將以敬自樂肅將者嚴毅之容著於外祗歡者和樂之意發於中聖人盛徳之气象可以想見也又按康誥諸書皆周公作其戒康叔曰痌瘝乃身敬哉其稱微子曰恪愼曰肅恭其告召公曰克敬告殷多士亦曰克敬聖人之修身教人無二道也

論語恭而安

此門人形容夫子之辭全文見气象篇○程子曰眾人安則不恭恭則不安橫渠嘗言吾十五年學个恭而安不成明道曰可知是學不成有多少病在謝氏曰凡恭謹必勉彊不安肆安肆必放縱不恭恭如勿忘安如勿助長正當勿忘勿助長之間子細體認取或問持敬覺不甚安朱子曰初學如何便得安除是孔子方恭而安初要持敬也須勉彊但覺見有些子放去便收斂提掇起敬便在這里常常相接久後自熟○以上敍堯舜禹湯文武周公孔子之敬○朱子曰聖人相傳只一敬字堯曰欽明舜曰溫恭湯曰日躋又嘗嘆敬字工夫之妙聖學之所以成始而成終者皆在此感興詩云放勲始欽明南面亦恭已大哉精一傳萬世立人紀猗歟嘆日躋穆穆歌敬止戒獒光武烈待旦起周禮恭惟千載心秋月照寒水魯叟何常師刪述存聖軌又按孔子之告顏淵以非禮勿視聴言動而回也請事斯語焉此敬也曾子戰戰兢兢臨深履薄以終其身亦敬也後之學者欲遡聖學之淵源者其必自曾顏始

春秋傳臼季曰敬者徳之聚也能敬必有徳

愚按詩書言敬之外惟此爲最的且又在洙泗之前故記於此全文已見夫婦篇

子路問君子子曰修己以敬曰如斯而已乎曰修己以安人曰如斯而已乎曰修己以安百姓修己以安百姓堯舜其猶病諸

朱子曰修己以敬夫子之言至矣盡矣而子路少之故再以其充積之盛自然及物者告之無他道也程子曰君子修己以敬篤恭而天下平惟上下一於恭敬則天地自位萬物自育气無不和而四靈畢至矣此體信達順之道聰明睿智者由是出以事天饗帝致堂胡氏曰可願莫如善敬立則百善從宜逺莫如邪敬立則百邪息故敬也者存心之要法檢身之切務也欲持敬者柰何曰程子有言主一之謂敬無適之謂一如執大圭如奉槃水如震霆之在上也淵谷之在下也師保之在前也鬼神之在左右也是則持敬之道○問聰明睿智皆由此出莫是自敬出否朱子曰心常恭敬則常光明○問程子云云曰敬則自是聰明人之所以不聰不明者止緣身心惰慢便昏塞了敬則虛靜自然通達因問周子云靜虛則明明則通是此意否曰意亦相似○又問云云曰聰明睿智如何不由敬出且以一國之君觀之此心才不專靜則姦聲佞辭雜進而不察何以爲聰冶容亂色交蔽而不辧何以爲明睿智皆出於心心旣無主則應事接物何由思慮得宜所以此心常要肅然虛明然後物不能惑○南軒張氏曰修己之道不越乎敬而已敬之道盡則所爲修己者亦無不盡而所以安人安百姓者皆在其中矣蓋一於篤敬則推之家以及於天下者皆是理也及其至也天地位焉萬物育焉兆民𨿽眾其有不得其所安者乎是則修己以敬一語理無不盡者

孝經子曰禮者敬而已矣敬其父則子說敬其君則臣說敬一人而千萬人說所敬者寡而說者眾此之謂要道

愚按禮之節文三千三百可謂繁矣而爲之本者敬而已矣茍無其本則儀章度數豈能以自行哉敬非求人之說而其效有所必至用力約而爲功博故曰要道○孔門言敬惟此二章獨言餘皆兼言各見後

樊遲問仁子曰居處恭執事敬與人忠𨿽之夷狄不可棄也

朱子曰恭主容敬主事恭見於外敬主乎中之夷狄不可棄勉其固守而勿失也○程子曰此是徹上徹下語聖人元無二語充之則睟面盎背推而逹之則篤恭而天下平矣○問暢論敬曰正其衣冠端坐儼然自有一般气象某嘗以其說行之果如其說此是敬否謝氏曰不如就事上尋便分明事思敬居處恭執事敬若只靜坐時有之卻只是坐如屍也

子夏曰君子敬而無失與人恭而有禮四海之內皆兄弟也君子何患乎無兄弟也

上文司馬牛憂曰人皆有兄弟我獨亡子夏曰商聞之矣死生有命富貴在天云云朱子曰旣安於命又當修其在已者故又言苟能持已以敬而不間斷接人以恭而有節文則天下之人皆愛敬之如兄弟矣程氏曰敬是持已恭是接人與人恭而有禮言接人當如此也近世淺薄以相歡狎爲相與以無圭角爲相親愛如此者安能久須是恭敬君臣朋友皆當以禮爲主也○以上兼言恭敬○按朱子曰敬者恭之主於中者也恭者敬之發於外者也自學者言則恭不如敬之力自成徳言則敬不若恭之安○因言恭敬二字如忠信或云敬主於中恭發於外先生曰凡言發於外比似主於中者較大蓋必充積盛滿而後發於外然主於中者卻是本不可不知○敬字硬恭字軟愚謂敬字有堅彊意恭字有柔巽意

禮緇衣心莊則體舒心肅則容敬

東萊呂氏曰敬之一字固難形容古人所謂云云此兩語當深體也○愚按經傳之言荘多矣曰臨之以荘曰荘以蒞之曰色容莊似皆主容貌而言獨此曰心莊蓋未有無諸中而形諸外者以此語推之則所謂臨之以莊荘以蒞之皆兼內外而言非獨色莊而已也肅與莊何別曰莊謂嚴而重肅謂靜而恭气象固不同也心嚴重則體安舒心輕肆則體躁擾以身驗之斯可見矣

禮表記君子荘敬日彊安肆日偸君子不以一日使其躬儳焉如不終日

鄭氏曰儳焉可輕賤貌○伊川先生最愛此語蓋常人之情才放肆則日就曠蕩才檢束則日就規矩或問人之燕居形體怠惰心不慢焉否程子曰安有箕倨而心不慢者○以上兼言莊敬

易坤六二文言君子敬以直內義以方外敬義立而徳不孤

程子曰君子主敬以直其內守義以方其外敬立而內直義形而外方義形於外非在外也○又曰切要之道無如敬以直內○忠信進徳修辭立誠乾道也敬以直內義以方外坤道也○問人有專務敬以直內不務方外如何曰有諸中必形於外惟恐不直內內直則外必方○操則存舎則亡操之之道敬以直內也尹彥明嘗言先生敎人只是專令敬以直內若用此理則百事不敢輕爲不敢妄作不愧屋漏矣習之旣久自然有得○君子敬以直內微生髙所枉者小而害者大○李吁問每嘗遇事卽能知操存之意無事時如何存養得熟曰古之人耳之於樂目之於禮左右起居盤盂幾杖有銘有戒動息皆有所養今皆廢此獨有理義之養心耳但存此涵養意久則自熟矣敬以直內是涵養意○以敬直內則不直矣必有事焉而勿正則直矣○釋氏之學敬以直內則有之義以方外則未之有也又曰持固爲禪學他有个覺之理可以敬以直內矣然無義以方外其直內者要之其本亦不是○敬以直內義以方外合內外之道○敬義夾持直上達天徳自此○問必有事焉當用敬否程子曰敬是涵養一事必有事焉須用集義若但知有敬不知集義卻是都無事也○又問義莫是中理否曰中理在事義在心○問敬義何別曰敬只是持已之道義便有是有非順理而行是爲義也且如欲爲孝不成只守著一孝字須知所以爲孝之道所以侍奉當何如溫凊當何如然後能盡孝道○敬以直內有主於內則虛自然無非僻之侵○朱子曰敬有死底敬有活底敬只守主一之敬若遇事不濟之以義辧其是非則不活若熟後敬便有義義便有敬靜以察其敬與否動以察其義與否敬義夾持循環無端則內外透徹○涵養須用敬處事須是集義○敬是立己之本義是處事截然方正各得其宜○問敬義夾持之意曰最下得此兩字好敬主乎中義防於外二者相夾持要放下霎時不得只得直上去故便逹天徳又曰表裏夾持更無東西走作去處上面只有个天徳又曰敬義內外交相養夾定在這里莫教一个有些去失如此則下不染於物欲只得上達天徳又曰夾持者內外並進之謂直上者進進不已之謂○敬以直內是持守工夫義以方外是講學工夫○敬義非兩截事○釋氏只要空聖人只要實釋氏所謂敬以直內只是空豁豁地更無一物卻不防方外聖人所謂敬以直內則湛然虛明萬理具足○敬以直內是要無些偏邪○敬義云云此在坤六二爻論六二之徳聖人本意謂人占得此爻若直方大則不習無不利夫子從而發明以敬解直義解方又須敬義皆立然後徳不孤將不孤解大字然敬無義不得義無敬亦不得只一件便是孤若是敬義立施之事君則忠事親則孝交朋則信皆不待習而無不利也○問云云曰敬以直內是無纎毫私意胸中洞然徹上徹下表裏如一義以方外是見得是處決定恁地不是處決定不恁地截然方正此須實做工夫始得若只恁說過依舊不濟事若實是做工夫只此八个字一生用之不窮○朱子於書之堂左曰敬右曰義蓋嘗讀易而得其兩言曰敬以直內義以方外以爲爲學之要無以易此而未知所以用力之方也及讀中庸見其所論修道之謂而必以戒愼恐懼爲始然後得夫持敬之本又讀大學見其所論明徳之序必以格物致知爲先然後得夫所以明義之端旣而觀夫二者之功一動一靜交相爲用又有合乎周子太極之論然後又知天下之理幽明鉅細逺近淺深無不貫於二者樂而玩之固將終吾身而不厭又何暇夫外慕哉因以名吾二齋云○問養气章孟子所謂有事者集義而已至於程子之論則每以有事於敬爲言何哉曰孟子之學以義爲養气之本程子之學以敬爲入徳之門此其言之所以異也然義非敬則不能以自集故孟子𨿽言集義而必先之以持志敬非義不能以自存故程子𨿽言持敬而於其門人有事於敬之問未嘗不以集義爲言也

丹書曰敬勝怠者吉怠勝敬者滅義勝欲者從欲勝義者凶凡事不彊則枉不敬則不正枉者滅廢敬者萬世大戴禮武王踐阼三日召師尙父而問焉曰黃帝顓帝之道存乎師尙父曰在丹書王欲聞之則齋矣齋三日王端冕師尙父亦端冕奉書而入負屏而立王下堂南面而立師尙父曰先王之道不北面王行西折而南東面而立師尙父西面道書之言云云王聞書之言惕若恐懼而爲戒書於席之四端爲銘焉於幾於鑑於盥槃於楹於杖於帶於履屨於觴豆於戶牖於劍弓矛爲銘焉席前左端之銘曰安樂必敬前右端之銘曰無行可悔○問丹書朱子曰敬便堅立怠便放倒以理從事是義不以理從事是欲這敬義是體用與坤卦說同○以上兼言敬義

仲弓問子桑伯子子曰可也簡仲弓曰居敬而行簡以臨其民不亦可乎居簡而行簡無乃太簡乎子曰雍之言然

朱子曰言自處以敬則中有主而自治嚴如是而行簡以臨民則事不煩而民不擾所以爲可若先自處以簡則中無主而自治防矣而所行又簡豈不失之太簡而無法度之可守乎家語記伯子不衣冠而處夫子譏其欲同人道於牛馬然則伯子蓋太簡者而仲弓疑夫子之過許與○程子曰子桑伯子之簡𨿽可取而未盡善故夫子云可也仲弓因言內主於敬而簡則爲要直內存乎簡而簡則爲防略可謂得其旨矣又曰居敬則心中無物故所行自簡居簡則先有心於簡而多一簡字矣故曰太簡○或問居敬居簡之不同何也曰持身以敬則心不放逸而義理著明故其所以見於事者自然操得其要而無煩擾之患若所以處身者旣務於簡而所以行之者又一切以簡爲事則是義理凖則旣不素明於內而紀綱法度又無所持循於外太簡之獘將有不可勝言者矣南軒張氏曰主一之謂敬敬則專而不雜序而不亂常而不迫其行自然簡也若夫居簡則是以簡之一字橫在胸中反害於敬而失行簡之本矣○敬簡堂記曰心宰萬物而敬者又心之道所以生也生則萬理森然而萬事之綱總攝於此凡至乎吾前者吾則因其然而酧酢之故動𨿽微而吾固經緯乎吉之先事𨿽大而吾處之若起居飲食之常𨿽雜然並陳而釐分縷析條理不紊無他其綱旣立如鑑之形物各止其分而不與之俱往也此所謂敬而行簡者與○此章兼言敬簡

仲弓問仁子曰出門如見大賔使民如承大祭已所不欲勿施於人在邦無怨在家無怨仲弓曰雍𨿽不敏請事斯語矣

朱子曰敬以持已恕以及物則私意無所容而心徳全矣詳見言仁篇○程子曰孔子言仁只說出門如見大賔使民如承大祭看其气象便須心廣體胖動容周旋中禮惟愼獨便是守之之法或問出門使民之時如此可也未出門使民之時如之何曰此儼若思時也有諸中而後見於外觀其出門使民之時其敬如此則前乎此者敬可知矣非因出門使民然後有此敬也○集義伊川曰大賔大祭只是敬也才不敬便私欲萬端害於仁矣防氏曰出門如見大賔則無時而不敬使民如承大祭則無事而不敬○朱子敬恕齋銘曰出門如賔承事如祭以是存心其敢失墜已所不欲勿施於人以是行之與物爲春胡世之人恣已窮物惟我所便謂彼奚防孰能反是斂焉厥躬於羮於墻仲尼子弓內順於家外同於邦無小無大防時怨恫爲仁之功曰此其極敬哉恕哉永永無斁○南軒曰出門云云蓋平日之涵養一於敬故其出門使民之際皆是心也已所云云恕者爲仁之方也凡人有欲而不得則怨若夫平易公正欲不存焉則已無所怨於人和平之效人亦何所怨於已哉故曰云云○按無怨之義二先生所指不同朱說前見南軒謂人已俱無所怨其味尢長此章兼言敬恕○孔門論敬具前數條外其他所論如道千乘之國必曰敬事而信爲禮不敬則與臨喪不哀並言之稱子產曰其行已也恭其事上也敬稱晏平仲曰善與人交久而敬之行必曰篤敬事必曰思敬至若不言敬而實主於敬者又不與焉故朱子曰敬乃聖門之綱領詎不信矣

詩思齋之三章曰雝雝在宮肅肅在廟不顯亦臨無射亦保

此美文王之詞○歐陽氏曰不以人所不見而怠常端莊若有所臨○朱子曰不顯幽隠之處也𨿽居幽隱亦若有臨之者𨿽無厭射亦常有所守焉言其純亦不已如是○愚按臨如上帝臨女之臨無射非謂人厭射之也蓋在已𨿽無厭倦之意而兢兢保守惟恐其或至於厭倦也

抑之七章曰視爾友君子輯柔爾顏不遐有愆相在爾室尙不愧於屋漏無曰不顯莫予云覯神之格思不可度思矧可射思

此衛武公自警之詞○朱子曰屋漏室西北隅也言視爾友敬君子之時和柔爾之顏色其戒懼之意常若自省曰豈不至於有過乎蓋常人之情其修於顯者無不如此然視爾獨居於室之時亦當庻幾不愧於屋漏然後可爾無曰此非顯明之處而莫予見也當知鬼神之妙無物不體其至於是有不可得而測者不顯亦臨猶懼有失況可厭射而不敬乎此言不但修之於外又當戒愼恐懼乎其所不睹不聞也子思子曰君子不動而敬不言而信又曰夫微之顯誠之不可揜如此夫此正心誠意之極功而武公及之則亦聖賢之徒矣○楚語左史倚相曰昔衛武公年數九十五矣猶箴儆於國曰自卿以下至於師長士茍在朝者無謂我老髦而舎我必恭恪於朝夕以交戒我在輿有旅賁之臣位寧有官師之典倚幾有誦訓之諫居寢有禦之箴臨事有瞽史之道宴居有師之誦史不失書蒙不失誦以訓禦之於是作懿戒以自警及其沒也謂之睿聖武公韋昭曰懿讀爲抑卽此篇也董氏曰侯芭言武公行年九十有五猶使人日誦是詩而不離於其側然則序說爲刺厲王者誤矣

中庸道也者不可須臾離也可離非道也是故君子戒愼乎其所不睹恐懼乎其所不聞

朱子曰道者日用事物當行之理皆性之徳而具於心無物不有無時不然所以不可須臾離也若其可離則爲外物而非道矣是以君子之心常存敬畏𨿽不見聞亦不敢忽所以存天理之本然而不使離於須臾之頃也

莫見乎隱莫顯乎微故君子愼其獨也

隱暗處也微細事也獨者人所不知而已所獨知之地也言幽暗之中細微之事迹𨿽未形而幾則已動人𨿽不知而已獨知之則是天下之事無有著見明顯而過於此者是以君子旣常戒懼而於此尢加謹焉所以遏人欲於將萌而不使其潛滋暗長於隱微之中以至離道之遠也○或問旣曰道也者云云又曰莫見乎隱云云何也曰此因論率性之道以明由敎而入者其始當如此也蓋兩事也其先言道不可離而君子必戒愼恐懼其所不睹不聞者所以言道之無所不在無時不然學者當無須臾毫忽之不謹而周防之以全其本然之體也又言莫見乎隱莫顯乎微而君子必謹其獨者所以言隠微之間人所不見而已獨知之則其事之纎悉無不顯著又有甚於他人之知者學者尢當隨其念之方萌而致察焉以謹其善惡之幾也蓋所謂道者率性而已性無不有故道無不在大而父子君臣小而動靜食息不假人力之爲而莫不各有當然不易之理所謂道也是乃天下人物之所共由充塞天地貫徹古今而取諸至近則常不外乎吾之一心循之則治失之則亂蓋無須臾之頃可得而暫離也若其可以暫合暫離而於事無所損益則是人力私智之所爲者而非率性之謂矣聖人之所修以爲教者因其不可離者而品節之也君子之所由以爲學者因其不可離者而持守之也是以日用之間須臾之頃持守工夫一有不至則所謂不可離者𨿽未嘗不在我而人欲間之則亦判然二物而不相管矣是則𨿽曰有人之形而其違禽獸也何逺哉是以君子戒愼乎其目之所不及見恐懼乎其耳之所不及聞了然心目之間常若見其不可離者而不敢有須臾之間以流於人欲之私而陷於禽獸之域若書之言防怨而曰不見是圖禮之言事親而曰聽於無聲視於無形蓋不待其徵於色發於聲然後有以用其力也夫旣已如此矣則又以謂道固無所不在無時不然而幽隠之間細微之事乃他人之所不見不聞而已之所獨見獨聞是皆常情所忽以爲可以欺天防人而不必謹者而不知吾心之靈皎如日月旣已知之則其毫髮之間無所潛遁又有甚於他人之知矣又況旣有是心伏藏之久則其見於聲音容貌之間發於行事施爲之實必有著而不可揜者又何止於念慮之差而已也是以君子旣戒懼乎耳目之所不及則此心常明不爲物蔽而於此尢不敢不致其謹焉必使其幾微之際無一毫人欲之萌而純乎義理之發則下學之功盡善全美而無須臾之間矣二者相須皆反躬爲已遏人欲存天理之實事蓋體道之功莫有先於此者亦莫有切於此者故子思子首以爲言以見君子之學必由此而入也曰諸家之說皆以戒愼恐懼卽爲愼獨之意子乃分之以爲兩事無乃破碎支離之甚邪曰旣言道不可離則是無適而不在矣而又言莫見乎隱莫顯乎微則是切要之處尢在於隠微也旣言戒愼不睹恐懼不聞則是無處而不愼矣又言愼獨則是其所愼者尢在於獨也是固不容於不異矣若其同爲一事則其爲言又何必若是之重復邪且此書卒章潛𨿽伏矣不愧屋漏亦兩言之正與此相首尾而程子有不愧屋漏與愼獨是持養气象之言其於二者之間特加與字是固已分爲兩事當時聴者有未察耳曰子又安知不睹不聞之不爲獨乎曰其所不睹不聞者已之所不睹不聞也獨者人之所不睹不聞也如曰是兩條者皆爲愼獨之意則是持守之功無所施於平常之地而專在幽隠之間也其繁複偏滯亦甚矣○戒愼不睹恐懼不聞卽是道不可離處○所不聞不見非是合眼揜耳便是喜怒哀樂未發時凡事皆未萌芽自家便先恁地戒愼恐懼常要提起此心使在這里便是防於未然不見是圖底意思○戒愼恐懼不須說得太重只是常常提撕認得那个物事常常存得不失了今人只見他說得此四个字重便作臨事驚恐防如臨深淵如履薄冰曾子也只是順這道理常常恁地把捉去○若不用戒愼恐懼而此理常流通者惟天地與聖人耳聖人不勉而中不思而得從容中道亦只是此心常存理常明故能如此嘗謂人無有極則處便是堯舜周孔不成說我是從容中道不要戒愼恐懼他那工夫亦自未嘗得息○戒愼恐懼所以養其未發只聳然提起在這里或問恐懼是已思否曰思又別思是思索了或問卽是持敬否曰亦是○問伊川鬼神憑依語言爲莫見乎隱莫顯乎微如何曰隱微之事在人心不可得而知卻被他說出來豈非莫見乎隱莫顯乎微蓋鬼神只是气心中實有是事則感於气者自然發見昭著如此○黃灝云戒懼是純體做工夫愼獨是又於其中緊切處加工夫猶一經一緯而成帛先生以爲然○問能存天理了則下面謹獨似多了一截先先曰𨿽是存得天理臨發時也須防檢這便是宻處若只說存天理更不愼獨卻是只用致中不用致和也○又問致中是未動之前然謂之戒懼卻是已動先生曰公莫防得太重伊川所謂道个敬字也不大段用得力孟子曰操則存操亦不是著力把持只是操一操便在這里○戒愼恐懼是事之未形處愼獨是幾之將然處○方不睹不聞之時不惟人所不知自家亦未有所知若所謂獨卽人所不知而已所獨知極是要戒懼自來人說不睹不聞與愼獨只是一意無分別便不是○戒謹不睹恐懼不聞非謂於睹聞之時不戒懼也言𨿽不睹不聞之際亦致其謹則睹聞之際其謹可知此乃統同說承上道不可須臾離則是無時不戒懼也然下文愼獨旣專就已發上說則此段正是未發時工夫只得說不睹不聞也莫見乎隱莫顯乎微故君子必愼其獨上旣統同說了此又就中有一念萌動處𨿽至隱微人所不知而已所獨知尢當致謹如一片止水中間忽有一防動處此最緊要著工夫處先就睹聞處做了然後卻就不睹不聞處用工方能細宻今人於睹聞處原不曾有工夫卻便去不睹不聞處做可知是不成○按此當與性道敎中和二章通觀

詩曰衣錦尙防惡其文之著也故君子之道闇然而日章小人之道的然而日亡君子之道淡而不厭簡而文溫而理知逺之近知風之自知微之顯可與入徳矣朱子曰此以下學立心之始言之而下文又推之以至其極也詩國風衛碩人鄭之丰皆作衣錦褧衣褧防同襌衣也尙加也古之學者爲已故其立心如此尙防故闇然衣錦故有日章之實淡簡溫防之襲於外也不厭而文且理焉錦之羙在中也小人反是則無實以繼之是以的然而日亡也逺之近見於彼者由於此也風之自著乎外者本乎內也微之顯有諸內者形諸外也有爲已之心而又知此三者則知所謹而可入徳矣故下文引詩言謹獨之事

詩云潛𨿽伏矣亦孔之昭故君子內省不疚無惡於志君子之所不可及者其惟人之所不見乎

詩小雅正月之篇承上文言莫見乎隱莫顯乎微也疚病也無惡於志猶言無愧於心此君子謹獨之事也

詩云相在爾室尙不愧於屋漏故君子不動而敬不言而信

詩大雅抑之篇相視也屋漏室西北隅也承上文又言君子之戒謹恐懼無時不然不待言動而後敬信則其爲已之功益加宻矣故下文引詩並言其效

詩曰奏假無言時靡有爭是故君子不賞而民勸不怒而民威於鈇鉞

詩商頌烈祖之篇奏進也承上文而遂及其效言進而感格於神明之際極其誠敬無有言說而人自化之也威畏也鈇莝斫刀也鉞斧也

詩曰不顯惟徳百辟其刑之是故君子篤恭而天下平詩周頌烈文之篇不顯猶言豈不顯也此借引以爲幽深逺之意承上文言天子有不顯之徳而諸侯法之則其徳愈深而效愈逺矣篤恭言不顯其敬也篤恭而天下平此乃聖人至徳淵微自然之應中庸之極功也

詩云予懷明徳不大聲以色子曰聲色之於以化民末也詩曰徳輶如毛毛猶有倫上天之載無聲無臭至矣詩大雅皇矣之篇引之以明上文所謂不顯之徳者正以其不大聲與色也又引孔子之言以爲聲色乃化民之末務今但言不大之而已則猶有聲色者存是未足以形容不顯之妙不若蒸民之詩所言徳輶如毛則庻乎可以形容矣而又自以爲謂之毛則猶有可比者是亦未盡其妙不若文王之詩所言上天之載無聲無臭然後乃爲不顯之至耳蓋聲臭有气無形在物最爲微妙而猶曰無之故惟此可以形容不顯篤恭之妙非此徳之外又別有是三等然後爲至也○或問卒章之說曰承上三章仲尼至聖至誠旣言聖人之徳而極其盛矣子思懼夫學者求之於髙逺妙之域輕自大而反失之也故反於其至近者而言之以示入徳之方欲學者先用心於內不求人知然後可以愼獨誠身而馴致乎其極也君子篤恭而天下平而其所以平者無聲臭之可尋此至誠盛徳自然之效而中庸之極功也故以是而終篇焉此章凡八引詩自衣錦尙防以至不顯惟徳凡五條始學成徳疏宻淺深之序也自不大聲色以至無聲無臭凡三條皆所以贊夫不顯之徳也又曰思量來衣錦尙防之意大段好如今學者不長進都緣不知此理須是闇然而日章問知風之自曰凡事自有个來處問知微之顯曰只是收斂向內工夫漸宻便見得近之可逺風之自微之顯又曰中庸末章只是說收斂近裏如此則工夫細宻而今人只是不收向裏心便粗了然而細宻中卻自有光明發出來中庸一篇始只是一中間卻事事有末後卻復歸結於一問不顯曰按詩中例是言豈不顯也今借引此詩眞作不顯說是个幽深逺之意是不顯之顯此叚自衣錦尙防漸漸收斂到後面一段宻似一段直到聖而不可知處○輯略程子曰學始於不欺暗室又曰不愧屋漏便是个持定气象又曰不愧屋漏則心安而體舒○南軒張氏曰中庸一篇聖學之淵源也體用隱顯成已成物備矣學者欲從事乎此必知所從入而後可以馴致焉其所從入柰何子思以不睹不聞之訓著於篇首又於篇終發明尙防之義而推極夫篤恭之效其示來世深切著明矣○以上皆言戒愼恐懼與愼獨之義皆敬之事而用功之至要也大學愼獨己見誠意章○程子曰有天徳則可語王道其要只在愼獨○邵子曰凡人之善惡形於言發於行人始得而知之但萌諸心發於慮鬼神已得而知之矣此君子所以愼獨也○山楊氏曰道無顯微之間愼其獨所以對越在天也詩曰勿貳勿虞上帝臨女道鄕鄒氏曰愼獨最爲入道之要所謂獨者非獨閒居靜處而已萌於心之謂獨能於此著力無由有過舉故中庸以此言爲篇首○按鄒氏之言愼獨最有深味

子曰君子有三畏畏天命畏大人畏聖人之言

朱子曰畏者嚴憚之意天命者天所賦之正理也知其可畏則其戒愼恐懼自有不能已者而付畀之重可以不失矣大人聖言皆天命所當畏知畏天命則不得不畏之矣

小人不知天命而不畏也狎大人侮聖人之言

侮戱玩也不知天命故不識義理而無所忌憚如此南軒曰畏天命奉順而不敢逆也畏大人尊嚴而弗敢易也畏聖言佩服而惟恐違也然而是三者皆主於畏天命○又小旻詩有云不敢虎不敢馮河人知其一莫知其他戰戰兢兢如臨深淵如履薄冰毛氏曰不敬小人之危殆也左氏昭元年晉樂王鮒曰小旻之卒章吾取之杜氏注曰義取非惟虎馮河之可畏不敬小人亦危殆王鮒取此義故不敢譏議公子圍荀子亦云人不肖而不敬則是狎虎也狎虎則危災及其身以此義參之不獨大人之當敬𨿽小人亦不可不敬也荀卿乃有愛而敬畏而敬之別其意謂於君子則心敬小人則貌敬豈其然邪書曰徳盛不狎侮蓋徳盛者自不爲狎侮非以危殆爲可畏也孔子曰君子無小大無眾寡無敢慢深味斯言則荀氏之醇疵可見矣○此章專言畏董銖子重問敬宜何訓朱子曰是不得而訓也惟畏庶幾近之勉齋黃氏則云嘗聞之師曰敬之爲義惟畏足以盡之蓋嘗深思其故則不易之論也敬者人心畏之名也故字之從人從敬則曰儆從言從敬則曰警從手從敬則曰擎無非畏戒懼之意先儒有以主一無適言者有以常惺惺言者皆足以發明主敬之意而訓義親切使人體而易知則未有易畏之一字也按黃氏說與子重所記不同而朱子所跋薛畏翁畫贊亦曰惟畏可以近之實先生親筆則曰近者爲當況畏於敬𨿽最切然其字有二義若所謂祗畏抑畏寅畏則皆敬之意也至所謂畏怯畏懦之屬又安得爲敬乎是又不容無辧○又管仲曰畏威如疾民之上也從懷如流民之下也見懷思威民之中也朱子曰畏威如畏疾病此民之上行從心之欲如水流行此民之下行見可懷而思可畏此民之中行此章列於小學故取焉

易大過初六借用白茅無咎子曰茍錯諸地而可矣借之用茅何咎之有愼之至也夫茅之爲物薄而用可重愼斯術也以往其無所失矣

程子曰初以陰柔巽體而處下過於畏愼者也以柔在下用茅借物之象茍錯諸地而借以茅過於愼也茅之爲物𨿽薄而用可重者以用之能成傲慢之道也愼守斯術而行豈有失乎人之過於敬愼爲之非難而可以保其安而無過茍能愼於斯道推而行之於事其何所失耶

子之所愼齋戰疾

朱子曰齋之爲言齊也將祭而齊其思慮之不齊者以交於神明也誠之至與不至神之饗與不饗皆決於此戰則眾之死生國之存亡系焉疾又吾身之所以死生存亡者皆不可以不謹也尹氏曰夫子無所不謹弟子記其大者耳○以上專言愼亦敬之事又言行君子之所以動天地也可不愼乎

曲禮曰毋不敬儼若思安定辭安民哉

鄭氏曰禮主於敬儼矜荘貌人之坐思貌必儼然問敬之貌如何朱子曰於儼若思時可以見敬之貌又曰平居須是儼然若思藍田呂氏曰毋不敬者正其心也儼若思者正其貌也安定辭者正其言也三者正矣則無所往而非正所謂正已而物正者也天下至大取諸修身而無不足故曰安民哉此禮之本故曲禮首章言之○愚按呂氏之說至矣然嘗推演其義以爲毋不敬者兼動靜而言儼若思則靜時之敬安定辭則動時之敬儼然端坐若有所思是靜中涵動意言辭之發安而且定是動中涵靜意𨿽非曲禮本旨然玩之自有深味云

孔子曰君子無不敬也敬身爲大

程子曰毋不敬可以對越上帝○又曰思無邪毋不敬只此二語循而行之安得有差凡有差者皆曰不正不敬也問寢不尸曰毋不敬也又曰忘敬而後無不敬○範氏曰經禮三百曲禮三千一言以蔽之曰毋不敬○愚按毋不正者其綱也見於事親事君事長與夫威儀容止起居動作者其目也事親以下見五典篇威儀以下今具列於後

書顧命思夫人自亂於威儀爾無以釗冒貢於非幾東萊呂氏曰斯言也蓋成王平日至親至切之學至是始發其祕也周公精微之傳成王得之將終方以示羣臣孔子精微之傳曾子得之將終方以示孟敬子皆近在於威儀容貌顏色辭气之際然則周孔豈惟同道其用工之次第品目亦莫不同也人受天地之中以生是以有動作威儀之則蓋莫非天命也躁輕縱緩自逾其則特人自亂之耳天秩何嘗亂哉曰夫人自亂於威儀遡其語意之深長可見其觀之逺也威儀失則豈特形於事見於行然後當戒一俯一仰毫釐有間卽非天命已冒進於非之幾矣曰爾無以釗冒貢於非幾味其誥語之嚴宻可見其察之精也用力於聖學者其可不請事斯語乎

詩柏舟之三章曰威儀棣棣不可選也

鄭氏曰棣棣富而閒習也東萊呂氏曰不可選也言威儀閒習自有常度不可選擇以避禍也翟方進謂馮參以王舅見廢不得在公卿位今五侯至尊貴也與之並列宜少詘節卑體視有所宗而君盛修容貌以威嚴臨之此非所以下五侯而自益也參性好禮儀不攺其常度

淇澳之一章曰瑟兮僴兮赫兮喧兮有匪君子終不可諼兮

大學曰瑟兮僴兮者恂栗也赫兮喧兮者威儀也朱子曰瑟嚴宻之貌僴武毅之貌赫喧宣著盛大之貌諼忘也恂栗戰懼也威可畏也儀可象也又曰恂栗者嚴敬之存於中也威儀者輝光之著於外也問大學解瑟爲嚴宻是就心言抑就行言曰是就心言曰心如何是宻處曰只是不麄疏恁地縝宻○僴武毅貌言能剛彊卓立不怠惰闒颯問恂栗何以知其爲戰懼曰莊子云木處則恂栗危懼○問僴者武毅之貌而恂栗則戰懼之貌不知人當戰懼時果有武毅之意否曰人而懷戰懼之心則必齋荘嚴肅又烏可犯○古人直是如此嚴整然後有那威儀赫喧著見

相防曰相防有皮人而無儀人而無儀不死何爲相防有齒人而無止人而無止不死何俟相防有體人而無禮人而無禮胡不遄死

相視也止容止也遄速也○愚謂人生之所以貴者必其有威儀容止之敬有揖遜周旋之禮異乎庶物故也若其無此而豢養於天地之間直賊夫糧食而已不如速死之愈也相防之爲物至小且賤爲人所憎所以深言無禮儀之不可也

鳲鳩之一章曰鳲鳩在桑其子七兮淑人君子其儀一兮其儀一兮心如結兮

南軒張氏曰結云者實而不他也蓋謹其威儀於外而後其心可得而一心一而後威儀有度而人有所取正此所謂由乎中以制於外制於外所以保其中也

其三章曰鳲鳩在桑其子在棘淑人君子其儀不忒其儀不忒正是四國

朱子曰忒差忒也其心一則儀不忒則足以正四國矣大學傳曰其爲父子兄弟足法而後民法之也

抑之一章曰抑抑威儀維徳之隅

鄭氏曰抑抑靜宻也隅廉也孔氏曰隅者角也廉者稜也角必有稜故曰隅廉王氏曰徳譬則宮城也儀譬則隅也視其隅則宮城之中可知有諸中必形諸外故也此詩以威儀爲主乃自古修身者之所同蓋至切至近莫過乎此也

又二章曰敬愼威儀維民之則又五章曰愼爾出話敬爾威儀無不柔嘉

則法也柔者遜順之辭嘉善也

又八章曰淑愼爾止不愆於儀不僭不賊鮮不爲則又九章曰溫溫恭人維徳之基

張子曰君子不必避他人之言以爲太柔太弱至於瞻視亦有節視有髙下視髙則气髙視下則心柔故視國君者不離紳帶之中學者先須去其客气其爲人剛行終不肯進蓋目人之所常用且心常記之己之敬傲必見於視下其視者欲柔其心也柔其心則聽言敬且信學者先須溫柔溫柔則可以進學詩曰溫溫恭人維徳之基蓋其所益之多

烝民之二章曰仲山甫之徳柔嘉維則令儀令色小心翼翼古訓是式威儀是力

東萊呂氏曰柔嘉維則不過其則也過其則斯爲弱不得謂之柔嘉矣○又論語巧言令色章謝氏解曰巧言令色知之亦難禮曰情欲信辭欲巧詩稱仲山甫之徳曰令儀令色然禮所謂辭欲巧亦鮮仁乎仲山甫之徳亦鮮仁乎至於聖人所謂孫以出之辭亦巧矣逞顏色怡怡如也色亦令矣豈以好其言語善其顏色直以爲鮮仁也哉至於小人蓋嘗訐以爲直矣言何嘗巧𨿽內荏而色厲色何嘗令然則何者爲巧言何者爲令色若能知出辭气可逺鄙倍則知之矣此宜學者深思而力索不可以言語道也○朱子曰容貌辭气之間正學者持養用力之地然有意於巧令以悅人之觀聴則心馳於外而鮮仁矣若是就此持養發禁躁妄動必溫恭只要體當自家直內方外之實事乃是爲己之功求仁之要復何病乎故夫子告顏淵以克己復禮之目不過視聴言動之間而曾子將死之善言亦不外乎容貌顏色辭气三者而已夫子所謂孫以出之辭欲巧者亦其一事也仲山甫之徳柔嘉維則令儀令色則大賢成徳之行而進乎此者夫子之逞顏色怡怡如也乃聖人動容周旋中禮之事又非仲山甫之所及矣至於小人訐以爲直色厲而內荏則𨿽與巧言令色者不同然考其矯情飾僞之心則實巧言令色之尢者聖人惡之上蔡於此不肯明言其所以然者將使學者深求而自得之也然今學者反求之於漠不可知之中失之愈深故詳論之使學者無淫思力索之苦而有以審夫用力之幾焉

曾子有疾孟敬子問之曾子言曰君子所貴乎道者三動容貌斯逺慢矣正顏色斯近信矣出辭气斯逺鄙倍矣籩豆之事則有司存

朱子曰言道𨿽無所不在然君子所重者在此三事而已是皆修身之要爲政之本學者所當操存省察而不可造次顚沛之違者也若夫籩豆之事器數之末道之全體固無不該然其分則有司之守而非君子之所重矣○程子曰動容貌舉一身而言也周旋中禮暴慢斯逺矣正顏色則不妄斯近信矣出辭气正由中出斯逺鄙倍矣三者正身而不外求故曰籩豆之事則有司存尹氏曰養於中則見於外曾子蓋以修己爲爲政之本若乃器用事物之細則有司存焉○集義呂氏曰貌也色也言也皆以道正之則心正而身修矣○謝氏曰人之應事不過容貌辭气顏色三事特系所養如何耳動也正也出也君子自牧處故慢鄙倍不生於心逺自逺也信以實之謂也與禮樂不斯須去身之意同○朱子曰程子之言簡約明白意趣深逺深得乎曾子未發之意尹氏之言溫厚易直有得於平日涵養之源謝氏之言發彊剛毅有得於臨事持守之要呂氏之言深潛縝宻有得於涵養持守之則學者合是三者而用力焉無使偏廢則日用之間動靜語黙無非妙用而曾子之意程子之言亦不外是矣○不荘不敬則其動容貌也非則慢惟恭敬有素則動容貌斯逺慢矣內無誠實則其正顏色者色莊而已惟誠實有素則正顏色斯近信矣涵養不熟則其出辭气也必至鄙倍惟涵養有素則出辭气斯逺鄙倍矣曾氏亦以爲君子於是持養旣久而熟晬面盎背不設施而自爾也故皆以斯言之此說當矣○是麤厲慢是放肆蓋人之容貌少得和平不則慢是剛急之過慢是寛柔之過鄙是凡淺倍是背理今人議論有見得𨿽不甚差只是淺近此是鄙又有說得甚髙而實背於理此是倍○問曾子云云其要在正動出之際曰曾子工夫更在三字之前此特語其效驗處耳○問云云曰曾子之意只是說人之用力有此三處此大而彼小此急而彼緩耳籩豆之事固是末節然亦非全然忽略不以爲意但當付之有司使供其事而非吾所當切切畱意者爾

君子正其衣冠尊其瞻視儼然人望而畏之斯不亦威而不猛乎

南軒張氏曰正衣冠尊瞻視臨之以荘也持身嚴故人望而自畏之而非以威加人也故威而不猛若有使人畏己之心則猛而反害於威矣

西山讀書記卷十八﹤子部﹐儒家類﹐西山讀書記﹥

欽定四庫全書薈要

西山讀書記卷十九

宋眞徳秀撰

敬【上】

禮記冠義曰人之所以爲人者禮義也禮義之始在於正容體齊顏色順辭令容體正顏色齊辭令順然後禮義備

玉藻凡行容惕惕廟中齊齊朝廷濟濟翔翔

惕惕直疾貌齊齊恭慤貌濟濟莊敬貌翔翔張拱安舒貌

君子之容舒遲見所尊者齊遫

舒遲閒雅也𨿽尋常舒遲若見所尊則齊遫言自斂持不敢寛奢

足容重手容恭

舉欲遲髙且正

目容端口容止

不睇視不妄動

聲容靜頭容直

不噦咳不傾顧

气容肅立容徳

似不息如有予○疏曰徳得也如人授物予己己受得之形

色容莊

勃如戰色○胡安定曰頭容直所以檢其外也徐節孝初見安定頭容少偏安定厲聲曰頭容直節孝因自思不獨頭容直心亦要直自此不敢有邪心○程子曰容貌必荘言語必正非是道獨善其身要人道如何只是天理合如此本無私意只是循个理而已○朱子曰自足容重以下皆敬之目也又曰足容重至色容莊是天理付與自家合當如此一或不然便是壞了天理

喪容累累色容顚顚視容瞿瞿梅梅言容繭繭

累累羸憊貌顚顚憂思貌不舒暢也瞿瞿驚遽貌梅梅猶微微謂微昧也繭繭猶綿綿聲气低微也○以上皆喪容

戎容曁曁言容詻詻色容厲肅視容淸明

曁曁果毅貌詻詻教令嚴之貌顏色欲其嚴厲而莊肅視瞻欲其瑩徹而明審○以上皆戎容

山立時行

山立不搖動也時行時而後行也

盛气顚實陽休玉色

顚音田盛身中之气使之塡滿其容若陽气之休物山立而下總言之玉色言不變也

表記君子隱而顯不矜而莊不厲而威不言而信子曰君子不失足於人不失色於人不失口於人是故君子貌足畏也色足憚也言足信也甫刑曰敬忌而罔有擇言在躬

鄭氏曰失謂失其容止之節也忌之言戒也言已外敬而心戒愼則無有可擇之言加於身也

君子服其服則文以君子之容有其容則文以君子之辭遂其辭則實以君子之徳是故君子恥服其服而無其容恥有其辭而無其徳恥有其徳而無其行是故君子衰絰則有敬色甲冑則有不可辱之色

鄭氏曰言色稱其服也○歐陽氏曰古之君子所以異乎眾人者言出而爲民信事行而爲世法其動作容貌皆可以表於民也故紘綖冕弁以爲首容佩玉玦環以爲行容衣裳黼黻以爲身容手有手容足有足容揖讓登降獻酬俯仰莫不有容又見其寛柔溫厚剛嚴果毅之色以爲仁義之容服其服載其車立乎朝廷而正君臣出入宗廟而臨大事儼然人望而畏之曰此吾民之所尊也非民之知尊君子以君子者能自修而尊也然而行不充於內徳不備於人𨿽盛其服文其容民不尊也

曲禮臨喪則有哀色介冑則有不可犯之色故君子戒愼不失色於人

玉藻君子之居恆當戶寢恆東首若有疾風迅雷甚雨則必變𨿽夜必興衣服冠而坐

鄭氏曰敬天之怒○按易洊雷震君子以恐懼修省詩敬天之怒無敢戲豫敬天之渝無敢馳驅鄕黨迅雷風烈必變皆此意也

古之君子必佩玉右徵角左宮羽

鄭氏曰玉聲所中徵角在右事也民也可以勞宮羽在左君也物也宜逸

趨以采齊行以肆夏周還中規折還中矩

采齊路門外之樂節也門外謂之趨齊當爲楚薺之薺肆夏登堂之樂節也周還反行也宜圜折還曲行也宜方

進則揖之退則揚之然後玉鏘鳴也

揖之謂小俛見於前也揚之謂小仰見於後也鏘聲貌

君子在車則聞鸞和之聲行則鳴佩玉是以非辟之心無自入也

曲禮坐如屍立如齊

朱子曰屍者神像如屍則其荘可知齋者致其精誠之至如齋則肅而靜可知○玉藻坐如屍燕居告溫溫○朱子曰坐如屍立如齋皆敬之目也

禮不逾節不侵侮不好狎

鄭氏曰爲傷敬也

毋側聴毋噭應毋淫視毋怠荒

鄭氏曰嫌探人之私也側聴耳屬於垣噭應號呼之聲也淫視流動邪睇也怠荒放散身體也

逰毋倨立毋跛坐毋箕寢毋伏

逰行倨慢也跛偏任也箕謂坐展兩足狀如箕舌伏覆也

斂髮毋髢冠毋免勞毋袒暑毋褰裳

髢髲也毋垂餘如髮也免去也袒露體也褰掲也以上皆爲其不敬也

共食不飽共飯不澤手

鄭氏曰爲挼莎也

毋摶飯毋放飯毋流歠

摶爲欲多也放大飯流長歠也

毋吒食毋齧骨毋反魚肉毋投與狗骨毋固獲

吒謂舌口中作聲齧謂有聲不敬反爲己歷口投賤主物也固獲謂必欲取之也

毋揚飯飯黍毋以箸

揚飯謂手散熱气急欲食也毋以箸貴其之便也

毋嚃羹毋絮羹毋刺齒毋歠醢

嚃謂嚼菜也絮猶調也刺弄口不敬也醢宜咸歠之以其味淡也

濡肉齒決亁肉不齒決毋嘬炙

嘬謂一舉盡臠爲其貪也○按孟子云放飯流歠而問無齒決則放飯流歠不敬之大者齒決不敬之小者也○少儀毋放飯毋流歠小飯而亟之數噍毋爲口容

凡視上於面則敖下於帶則憂傾則姦

敖慢也敖則仰憂則低側頭前視心不正也

少儀曰不窺宻不旁狎不道舊故不戲色

窺覘也宻隱處也旁妄也不妄與人狎也論說故舊之非非重厚者所爲也戲色則色不荘矣

執虛如執盈入虛如有人

問敬與愼何異謝氏曰執輕如不克執虛如執盈入虛如有人愼之至也敬則愼在其中矣敬則外物不能易

樂記曰君子姦聲亂色不畱聰明淫樂慝禮不接心術惰慢邪僻之气不設於身體使耳目鼻口心知百體皆由順正以行其義

射義曰射者進退周旋必中禮內志正外體直然後持弓矢審固持弓矢審固然後可以言中此可以觀徳行矣

按此章以內志外體兼而言之乃交相培養之意蓋不獨射爲然凡敬之道皆以直內爲本不然則徒致飾於威儀之間未有能周旋中禮者也以上敍威儀容止起居動作之敬皆學者所當謹也

南軒張氏嘗銘軒之石以自觀省曰正爾衣冠毋惰爾容謹爾視聴毋越爾躬爾之話言式循爾衷爾之起居式蹈爾庸敬爾所動毋窒其通貞爾所存毋失其宗外之云肅攸保於中中之克固外斯率從天命可畏戒懼難終勒之於石用警爾慵

天王使召武公內史過賜晉侯命受玉惰過歸告王曰晉侯其無後乎王賜之命而惰於受瑞先自棄也已其何繼之有禮國之幹也敬禮之輿也不敬則禮不行禮不行則上下昏何以長世

僖十一年爲惠公不終張本

晉侯使趙同獻狄俘於周不敬劉康公曰不及十年原叔必有大咎天奪之魄矣

劉康公王季子也原叔趙同也心之精爽是謂魂魄爲成八年晉殺趙同傳○宣十五年

公如晉晉侯見公不敬季文子曰晉侯必不免詩曰敬之敬之天維顯思命不易哉夫晉侯之命在諸侯矣可不敬乎

成四年○後十年晉侯陷厠而死

鄭伯如晉拜成子防相授玉於東楹之東士貞伯曰鄭伯其死乎自棄也已視流而行速不安其位宜不能久禮授玉兩楹之間鄭伯行疾故東過○成六年

晉侯使郤錡來乞師將事不敬孟獻子曰郤氏其亡乎禮身之幹也敬身之基也郤子無基且先君之嗣卿也受命以求師將社稷是衛而惰棄君命也不亡何爲成十三年○十七年晉殺郤錡

公及諸侯從劉康公成肅公防諸侯伐秦成子受脤於社不敬劉子曰吾聞之民受天地之中以生所謂命也是以有動作禮義威儀之則以定命也能者養之以福不能者敗以取禍是故君子勤禮小人盡力勤禮莫如致敬盡力莫如惇篤敬在養神篤在守業國之大事在祀與戎祀有執膰戎有受脤神之大節也今成子惰棄其命矣其不反乎

旣行成肅公卒於瑕○呂氏曰劉子之言乃三代老師宿儒傳道之淵源大率皆自此出學者爲學當致力於此冠以吾聞兩字可見非康公臆說也能者養之以福不能者敗以取禍福不言取而禍言取者此心常存則心廣體胖怡愉安泰福本自內有一或欲敗度縱敗禮則禍自外生故禍言取福不言取學問常自講究分明中庸大學與此相似及異端出後此議論皆盡○愚謂君子勤禮小人盡力言君子小人𨿽異而所當敬則同勤禮者君子之敬也盡力者小人之敬也養神謂奉祀守業謂務農君子勤禮以奉祀小人盡力以務農則可以保其所受之中而養其本然之福矣成子君子也而受脤不敬故劉子譏之受中說見首卷○成十三年

衛侯饗苦成叔寗惠子相苦成叔敖寗子曰苦成家其亡乎古之爲享食也以觀威儀省禍福也故詩曰兕觥其觩旨酒思柔彼交匪傲萬福來求今夫子敖取禍之道也

杜氏曰詩小雅言君子好禮飲酒皆思柔徳𨿽設兕觥觩然不用以兕角爲觥所以罰不敬觩陳設之貌彼之交於事而不惰傲乃萬福之所求耳○爲十七年郤氏亡傳○成十三年

柯陵之防晉厲公視逺步髙單襄公曰夫君子目以定體足以從之是以觀其容而知其心矣目以處義足以步目今晉侯視逺而足髙目不在體而足不步目其心必異矣目體不相從何以能久夫合諸侯民之大事也於是乎觀存亡故國將無咎其君在防步言視聴必皆無謫則可以知徳矣

眀年晉弒厲公○成十七年

齊髙原相太子光防諸侯於鐘離不敬士莊子曰髙子相太子以防諸侯將社稷是衛而皆不敬棄社稷也其將不免乎

爲十九年齊殺髙厚二十五年弒其君光傳○襄十年

防於商任齊侯衛侯不敬叔向曰二君者必不免防朝禮之經也禮政之輿也政身之守也怠禮失政失政不立是以亂也

爲二十五年齊弒光二十六年衛殺剽傳○襄二十一年

蔡侯歸自晉入於鄭鄭伯享之不敬子產曰蔡侯其不免乎日其過此也君使子展迋勞於東門之外而傲吾曰猶將更之今還受享而惰乃其心也君小國事大國而惰傲以爲己心將得死乎若不免必由其子其爲君也淫而不父僑聞之如是者恆有子禍

爲三十年蔡世子班弒其君傳○襄二十八年

公過鄭鄭伯不在伯有迋勞於黃崖不敬穆叔曰伯有無戾於鄭鄭必有大咎敬民之主也而棄之何以承守鄭人不討必受其辜濟澤之阿行潦之蘋藻寘諸宗室季蘭尸之敬也敬可棄乎

杜氏曰言取蘋藻之菜於阿澤之中使服蘭之女而爲之主神猶享之以其敬也○爲三十年鄭殺良霄傳○襄一十八年

衛侯在楚北宮文子見令尹圍之威儀言於衛侯曰令尹其將不免詩云敬愼威儀維民之則令尹無威儀民無則焉民所不則以在民上不可以終公曰善哉何謂威儀對曰有威而可畏謂之威有儀而可象謂之儀君有君之威儀其臣畏而愛之則而象之故能有其國家令聞長世臣有臣之威儀其下畏而愛之故能守其官職保族宜家順是以下皆如是是以上下能相固也衛詩曰威儀棣棣不可選也言君臣上下父子兄弟內外大小皆有威儀也周詩曰朋友攸攝攝以威儀言朋友之道必相教訓以威儀也故君子在位可畏施舎可愛進退可度周旋可則容止可觀作事可法徳行可象聲气可樂動作有文言語有章以臨其下謂之有威儀也明年令尹圍殺楚子而自立是爲靈王后十三年楚人弒之於幹谿○襄三十一年

單子防韓宣子於戚視下言徐叔向曰單子其將死乎朝有著定防有表衣有襘帶有結防朝之言必聞於表著之位所以昭事序也視不過結襘之中所以道容貌也今單子爲王官伯而命事於防視不登帶言不過步貌不道容而言不昭矣不道不共不昭不從無守气矣昭十一年

邾隱公來朝子貢觀焉邾子執玉髙其容仰公受玉卑其容俯子貢曰以禮觀之二君皆有死亡焉夫禮死生存亡之體也將左右周旋進退俯仰於是乎取之朝祀喪戎於是乎觀之今正月相朝而皆不度心已亡矣嘉事不體何以能久髙仰驕也卑俯替也驕近亂替近疾君爲主其先亡乎

定十五年○以上序威儀容止之不敬者皆學者所當戒也自詩書言敬之外惟春秋名卿賢大夫言論多及之而外傳閔馬父引那詩之辭曰自古在昔先民有作溫恭朝夕執事有恪先聖王之傳恭猶不敢專稱曰自古古曰在昔昔曰先民味傳者之言則古先聖王以此相授春秋之世猶有知之者

程子曰操約者敬而已矣

又嘗書一約字而注敬字於其下亦此意

問心術最難如何執持曰敬

直內諸說已見前○又曰橫渠敎人本謂世學膠固故說一个淸虛正大然人更向別處馳走今日專只道敬必有事焉謂必有所事是敬也又曰舜雞鳴而起孳孳爲善若未接物如何爲善只主敬便是爲善又曰君子之遇事無巨細一於敬而已矣此皆程子敎人以敬之大略也故朱子推明之曰聖人言語當初未曾闗聚如說出門如見大賓使民如承大祭等類皆是敬之目到程子始闗聚說出一个敬字然敬不是塊然又曰聖賢言語大約似各不同然未嘗不貫只如夫子言非禮勿視聴言動出門如賔使民如祭言忠信行篤敬這一至當說話到孟子又說求放心存心養性大學則又有所謂格物致知誠意正心至程先生又專發明一敬字若止怎防似千頭萬緒其實只一理只就一處下工夫則餘者兼攝在裏又曰程先生所以有功於後學者最是敬之一字有力人之心性敬則常存不敬則不存又曰人之爲學頭緒至多豈可無本領此程先生所以有持敬之語只是提撕此心敎他光明則於事無不見久之則自然剛健有力敬字前輩多輕說過惟程子說得重又曰周子只說一者無欲也然這話頭髙尋常人如何便得無欲故伊川只說个敬字敎人只就敬上推去庶幾執捉得定有个下手處又曰敬者聖學始終之要未知則敬以知之已知則敬以守之若不敬則其心顚倒瞀而不自知豈能有主哉又曰只是一个敬字好該貫動靜心無時而不存又曰敬乃聖門第一義徹頭徹尾不可頃刻間斷又曰敬乃學之綱領須於此加功庻有所據依以爲致知力行之地又曰敬者存養之要法又曰敬者一心之主宰萬事之本根又曰敬則欲寡而理明又曰敬則萬理俱在又曰敬所以抵敵人欲人常敬則天理自明人欲上來不得又曰敬是个扶策人底道理人當放肆怠惰時才敬便扶策得此心起常常恁地𨿽有些放僻邪侈意思也自退聴○愚按秦漢以下諸儒皆不知敬爲學問之本根程子始指以示人而朱子又發明之極其切至二先生有功於聖門此其最大者也

程子曰涵養須用敬進學則在致知又曰入道莫如敬未有能致知而不在敬者

朱子曰舊讀程子書而未得其要此因講究中庸首章之指乃知所謂涵養須用敬進學則在致知者兩言𨿽約其實入徳之門無逾於此又曰此二言者體用本末無不該備又曰程子二言實學者立身進步之要而二者之功蓋未嘗不交相發也然程子教人持敬不過以整衣冠肅容貌爲先而所謂致知者又不過讀書史應事物求其理之所在而已非如近世荒誕怪譎不近人情之說也又曰爲學自有个大要所以程子推出一个敬字與學者說要人且將敬字收斂个身心放在模匣裏面不走作了然後逐事逐物看道理嘗愛古人說學有緝熙於光明此句最好蓋心地本自光明只被利欲昏了今所以爲學者要令其光明處轉光明所以下緝熙字緝如緝麻之緝連續不已之意熙訓明心地光明則此事有此理此物有此理自然見得又曰學者工夫惟在居敬窮理二事此二者互相發能窮理則居敬工夫日益進能居敬則窮理工夫日益宻又曰主敬以立其本窮理以進其知使本立而知益明知精而本益固又曰須格物不使一毫私欲爲之蔽然後胸次虛明只一个持敬亦易得做也又曰持敬是窮理之本窮得理明又是養心之助又曰涵養窮索二者不可廢一如車兩輪如鳥兩翼又曰敬乃聖門第一義若於講論處詳宻而此處工夫未到亦恐不甚精明於已分無得力處須更於此子細著力以固根本爲佳又曰持敬致知實交相發而敬常爲主所居旣廣則所向坦然無非大路聖賢事業𨿽未易以一言盡然大槪不出諸此又曰主敬固學者先務然亦要得講學窮理之功見得世間道理歷歷分明方肯如此著力若於聖賢之言有所忽略不曾子細理防見得道理都未分明卻如何捺生硬做得成又答人云所謂守得定方可以致知窮理此說得之孟子曰學問之道無他求其放心而已矣豈是此事之外更無他事只謂此本不立卽無可下手處此本旣立則自然尋得路逕進進不已耳又云爲學兩途誠如來諭然循其序而進之亦一而已矣心有不存物何可格然所謂存心者非拘執系縛而加桎梏焉也蓋嘗於紛擾外馳之際少有覺焉則卽此而在矣勿忘勿助長不加一毫智力於其間則是心也其庶幾乎又云所諭日用工夫甚善但云一著力便覺多事此恐未然此心操舎存亡只在瞬息間本不須大段著力然又不可不著力久之自然見效若如此論竊恐定須別求捷徑矣窮理亦無他法只日用讀書應事處每每理防便是𨿽若不能頓有增益然積累久後自然浹洽貫通但欲速不得也此又本程子之意剖析以敎人可謂至矣若中庸尊徳性道問學章句與大學格物或問皆言存心窮理相爲表裏已各見本章云○此章兼言敬與致知又按上蔡謝氏曰橫渠敎人以禮爲先大要欲得正容謹節其意謂世人污漫無守便當以禮爲地敎他就上面做工夫然其門人下梢頭溺於刑名度數之間行得來困遂生厭倦明道先生則不然先使學者有知識卻從敬入旣有知識窮得物理卻從敬上涵養出來自然是別正容謹節外面威儀非禮之本愚按程子兩言旣欲學者於敬與致知兩用其功又謂未有致知而不在敬者非如謝氏之說也正容謹節正用工之要曾子所貴乎道者三不過如此可以爲外而不務乎其言先有知識卻從敬入如此則未能致知不必敬乎此恐記錄之差學者不可不辧

程子曰主一之謂敬無適之謂一

其全文曰學者先務固在心志云云已見前有主則虛無主則實章下文曰所謂敬者云云所謂一者云云且欲涵泳主一之義不一則二三矣又曰閒邪更著甚工夫惟是動容貌整思慮則自然生敬敬只是主一主一則旣不之東又不之西如此則只是中旣不之此又不之彼如此則只是內存此則天理自然明學者須是將敬以直內涵養此意直內是本○或曰敬何以用功曰莫如主一蘇季明曰昞常患思慮不定或思一事未了他事如麻先生曰不可此不誠之本也須是習習能專一時便好不拘思慮與應事皆要求一○朱子曰主一只是專一一者其心湛然只在這里問主一無適曰只是莫走作如讀書時只讀書著衣時只著衣此卽主一無適之義又問云云曰了這一事又做一事今人一事未了又要做一事心下千頭萬緒或問事爲之主一段疑當使心爲事主不可使事爲心主曰事爲之主只是此心收在一事上不走作耳收本作殺如伊川欲以數珠與溫公之類學禪者亦是如此他本意欲滅思慮不能得故將一事來做心主如說个沒道理底話頭終年思量久久亦有覺處如道家存想與數出入息皆有甚道理只是要此心用在一處無暇思量別事此正是事爲之主之類人心萬事之主未有心不定而能進學者又曰學問只要專一如修養家想無成有釋氏想有成無只是專一然他底卻難自家道理本來是有只要人去理防甚順且易又如莊子用志不分乃凝於神亦是如此敎人但他只是个空寂儒者之學則有許多道理若看得透徹可以貫事物可以洞古今又曰無適只是不走作聖人說不有博奕者乎爲之猶賢乎已博奕豈是好事與其營營膠擾不若將此心收在博奕上收本作殺又曰講學須於主一上做工夫若無主一工夫則所講底義理無安著處都不是自家物事若能就此上用功則外面許多義理方始爲我有或問不拘靜坐與應事皆要得專一否曰靜坐非是要如坐禪入定斷絕思慮只收斂身心莫令走作閒思慮則此心湛然無事自然專一古人自少小時便做了這工夫故方其灑掃時加帚之屬至於學詩學舞學弦誦皆要專一如學射時心若不在何以能中學禦時心若不在何以使得他馬書數亦然今旣自小不曾做得不柰何須著從今做去方得若不做這工夫卻要讀書防義理恰似立屋無基址且無安頓屋柱處今且說那營營底心防得與道理相入否防得與聖賢之心相契否今求此心正爲要立个基址得此心光明有个存主處然後爲學便有歸著若此心雜然昏亂自無頭當卻學從那處去又何處是收功處故程先生須令於敬上做工夫正爲此也而南軒張氏亦曰伊川先生云云夫所謂一者豈有可玩而執哉無適乃一也嘗識於平居暇日深體其所謂無適者則庻乎可識於意言之表矣又答學者云諭及云云此正當深思於主一上進步要是常常省察使凝斂淸肅之時多則當漸有向進矣又云伊洛老先生所謂主一無適眞學者指南故某欲其於操舎之間體察而居毋越思事靡他及乃是實下手處若於此用力自然漸覺近裏趨約意味日別見則爲實見得則爲實得不然徒談髙說妙元只在膠膠擾擾域中爾

又主一箴曰人稟天性其生也直克順厥彞則靡有忒事物之感紛紜朝夕動而無節生道或息惟學有要持敬勿失驗厥操舎乃知出入曷爲其敬妙在主一曷爲其一惟以無適居毋越思事靡他及涵泳於中匪忘匪亟斯須造次是保是積旣久而精乃防於極勉哉勿倦聖賢可則

又主一銘曰人之心一何危紛百慮走千岐惟君子克自持正衣冠攝威儀澹以整儼若思主於一復何之事物來審其幾應以專匪可移理在我寜彼隨積之久昭厥微靜不偏動靡違嗟勉哉自邇卑惟勿替日在玆此章論主一無適

程子曰整齊嚴肅則心自一一則無非僻之幹矣閒邪則固一矣然主一則不消言閒邪有以一爲難見不可下工夫如何一者無他只是整齊嚴肅云云此意但涵養久之則天理自然明

又曰嚴威儼恪非敬之道但致敬須從此入

又問敬云云曰整衣冠嚴容貌而已尹氏聞之於言下有省焉○朱子曰伊川整齊嚴肅一段是切至工夫說與人問敬曰不必解說但整齊嚴肅便是或問上蔡常惺惺之說如何曰不如程子云云尢切人能如此則其心常惺惺又曰持敬之說不必多言但熟味整齊嚴肅嚴威儼恪動容貌整思慮正衣冠尊瞻視此等類說而實加工焉則所謂直內所謂主一自然不廢安排而身心肅然表裏如一又曰比因朋友講論探究學者之病只是合下欠卻持敬工夫所以事事滅裂其言敬者又只說能存此心自然中理至於容貌詞气往往全不加工設使眞能如此存得亦與釋老何異上蔡說便有此病了又況心慮荒忽未必眞能存得邪程子言敬必以整齊嚴肅正衣冠尊瞻視爲先又言未有箕踞而心不慢者如此乃是至論而先聖說克己復禮尋常講說於禮字每不快意必訓作理字然後已今乃知其精微縝宻非常情所能及耳○南軒亦曰古人衣冠容止之間不是要作意矜持只是循他天則合如是爲尋常因循怠弛故須著勉彊自持外之不肅而謂能敬於內可乎又曰詳考從上聖賢以及程氏之說論下學處莫不以正衣冠肅容貌爲先蓋必如此然後得所存而不流於邪僻易所謂閒邪存其誠程氏所謂制之於外以養其中者此也○以上論整齊嚴肅

上蔡謝氏曰敬是常惺惺法

朱子曰惺惺乃心不昏昧之謂只此便是敬今人說敬以整齊嚴肅言之固是然心若昏昧燭理不明𨿽彊把捉豈得爲敬又曰心常惺惺自無客慮又曰曾子戰戰兢兢乃敬之法此心不存則常昏怠又曰古人瞽史誦詩之類是規戒警誨之意無時不然被他恁地聒後自住不得大抵學問須是警省又因言瑞巖僧每日間常自問主人翁惺惺否自答曰惺惺今時學者卻不能如此又引釋氏說心云不得跳舉不得昏沈是他見得此心只有兩項跳舉是走作時昏沈是放倒時惟敬則都無此疾或問謝氏之說佛氏亦有此語曰其喚醒此心則同而爲其道則異吾儒喚醒此心欲他照管許多道理佛氏則空喚醒在此無所作爲又曰心旣常惺惺又以規矩繩檢之此內外交相養之道也○以上論常惺惺法

尹氏曰敬者其心收斂不容二物之謂

和靖自言初見伊川時敎某看敬字某請益伊川曰主一則是敬當時𨿽領此語不若近時防得更親切祁寛問如何是主一先生曰敬有甚形影只收斂身心便是主一且如人到神祠中致敬時其心收斂更著不得毫髮事非主一而何○按朱子大學或問有曰敬者聖學之所以成始成終者也程子於此嘗以主一無適言之矣嘗以整齊嚴肅言之矣至其門人謝氏之說則又有所謂常惺惺法者焉尹氏之說又有所謂其心收斂不容二物者焉觀是數說足以知其用力之方矣或問三先生言敬之異曰譬如此室四方皆入得若從一方入至此則三方入處皆在其中矣○愚謂持敬之道當合三先生之言而用力焉然後內外交相養之功始備

程子曰敬而無失便是喜怒哀樂未發謂之中敬不可謂中但敬而無失卽所以中

又曰中者天下之大本天地之間亭亭當當直上直下之正理出則不是惟敬而無失最盡○或問程子之言敬而無失者柰何朱子曰此言人能持敬而無間斷則喜怒哀樂渾然在中而無所偏倚子夏之言本不爲此程子特取其有防於吾心耳○問云云曰出則不是蓋謂發則便不可謂之中也且如喜而中節𨿽是中節便是倚於喜矣但在喜之中無過不及故謂之和耳○此章言敬所以中

程子曰誠者天之道敬者人事之本敬者用也敬則誠又曰誠然後能敬未及誠時卻須敬而後能誠又曰主一謂之敬一者謂之誠主則有意在愚謂主一指用功而言一指本然全體而言主則猶用意所謂誠之者人之道也至於一則不待用意所謂誠者天之道也○問敬是存誠之道否謝氏曰然須是體便見得○此章言敬而後能誠

程子曰學要在敬也誠也中間便有仁又曰才不敬便私欲萬端害於仁

問孔門諸子問仁聖人多告之以敬如何楊氏曰齋莊中正仁之守也要得爲仁須主敬學要得從灑掃應對上做起曲禮一篇其文似乎淺末假使學到聖人之於天道亦不能出此○問學以何爲極武夷胡氏曰仁仁從何入曰從敬入何謂敬曰心不在焉是爲不敬○朱子曰百行萬善固是都合著力然如何件件去理防百行萬善統於五常五常又總於仁所以孔孟只教人求仁求仁只是主敬求其心○又答學者曰齊王愛牛孺子入井此二章反復指示最爲親切但此只說得感物發見後一段事其徹頭徹尾涵養根本一段工夫卻不曾說著以今觀之若平日都不致養則人欲勝而天理微其發見之端亦絕無而僅有爾𨿽或時有發見亦何由察而識之𨿽使幸而識之亦何由操存得住擴充得行故學者要當如孔門所指求仁之方日用之間以敬爲主不論感與未感平日常是如此涵養則善端之發自然明著少所間斷察識操存擴充皆不難乎用力矣如是而造次顚沛無時不習則此心之體貫乎動靜語黙之間而無一息之間斷斯其所謂仁歟○問五峯曰敬以養吾仁又曰敬則仁矣二說如何曰敬以養吾仁則是先識仁了然後別以敬養之而敬與仁爲二矣敬則仁卻是就此實下工夫仁便只在這里此意極爲親切○以上言敬然後能仁

程子曰靜後見萬物自然皆有春意

又謝顯道從明道於扶溝明道一日謂之曰爾輩在此相從只是學某言語故其學心口不相應盍若行之請問焉曰且靜坐伊川每見人靜坐便嘆其善學而其言則曰敬則自虛而靜不可把虛靜做敬問敬莫是靜否曰才說靜便入於釋氏之說不用靜字只是敬字才說靜便是忘也孟子曰必有事焉而勿正心勿忘勿助長也必有事焉便是心勿忘勿正便是勿助長又曰必有事焉主養气而言故必主於敬或問先生於喜怒哀樂未發之前下動字下靜字曰謂之靜則可然靜中須有物始得這里便是難處學者莫若且理防敬能敬則知此矣詳此數條則又不專以靜爲主○朱子嘗論之曰聖人定之以中正仁義而主靜要人靜定其心自在主宰程子又恐只管靜去與事物不相交涉卻說个敬有問周先生說靜與程先生說敬義同而意異否朱子曰程子是怕人理會不得他靜字意便似坐禪入定周子之說只是無欲故靜其意大抵以靜爲主朱子發明二先生之意如此至其爲論有曰明道敎人靜坐李先生亦敎人靜坐須靜坐始能收斂又曰始學工夫須是靜坐靜坐則本原定又曰心於未遇事時須是靜臨事方用便有气力知當靜時不靜思慮散亂及至臨事已用倦了伊川解靜專處云不專一則不能直遂閒時須是收斂做事便有精神又曰心要精一方靜時須湛然在此不得困頓如鏡樣遇事時方好又曰爲學工夫須要靜靜多不妨才靜事都見得然總是一个敬又曰主靜所以養其動又曰靜者養動之根又曰主靜夜气一章可見以上數條蓋祖周子主靜之說也至其門人以靜坐工夫與役役應接不同爲問則答之曰不必如此反成坐馳便收斂勿令放逸到窮理精微自然思慮不至妄動凡所云爲莫非正理亦何必兀然靜坐然後爲持敬又曰明道說靜坐可以爲學上蔡亦言多著靜不妨此說終是小偏才偏便做病道理自有動時自有靜時學者只是敬以直內義以方外見得世間無處不是道理不必專於靜處求所以伊川謂只用敬不用靜便說得平又曰不必特地將靜坐做一件工夫但著一敬字通貫動靜則於二者之間自無間斷處又曰存養之功不專在靜坐時須於日用動靜之間無處不下工夫乃無間斷爾又曰無事靜坐有事應酬隨時隨處無非自己身心運用但常自提撕勿與俱往便是工夫事物之來豈以漠然不應爲是耶其答南軒書云來教謂言靜則溺於虛無然此二字如佛老之論則誠有此患若以天理觀之則動之不能無靜猶靜之不能無動也靜之不可不養猶動之不可不察也但見得一動一靜互爲其根敬義夾持不容間斷之意則𨿽下靜字元非死物至靜之中自有動之端焉是乃所以見天地之心者而先王之所以至日閉闗蓋當此之時則安靜以養乎此爾固非逺事絕物閉目兀坐而偏於靜之謂但未接物時便有敬以主乎其中則事至物來善端昭著所以察之者益精明爾來教又謂某言以靜爲本不若遂言以敬爲本此固然也然敬字工夫通貫動靜而必以靜爲本今若遂易爲敬𨿽若完全然卻不見敬之所施有先有後則亦未得爲的當也至如來教所謂要須靜以涵動之所本察夫動以見靜之所存動靜相須體用不離而後爲無滲漏也此數語卓然意語俱到謹當書之左席出入觀省以上數條則又本程子主敬之說而不專主於靜也○南軒亦嘗言程子教人以敬卽周子主靜之意又曰一二年來頗專於敬字上勉力愈覺周子主靜之意爲有味程子謂於喜怒哀樂未發之前更怎生求只平日涵養便是此意當深體之也南軒此言蓋合敬靜爲一學者宜深味之○以上兼言敬靜

程子曰天地設位而易行乎其中卽是敬也敬則無間斷

朱子曰易是自然造化聖人本意只說自然造化流行程子將來就人身說敬則這道理流行不敬便間斷也○問云云曰天地也似有个主宰方始恁地變易便是天地底敬

程子曰聖人齋戒敬也以神明其徳惡人齋戒亦敬也故可以事上帝

朱子曰遺書錄明道語多有只載聖人全句不添一字底如曰思無邪如曰聖人以此齋戒以神明其徳夫皆是亦有重出者是當時舉此語敎人思量曰便是聖人也要神明這个本是一个靈聖底物事自家齋戒便防靈聖不齋戒便不靈聖古人所以七日戒三日齋問齋戒是敬否先生曰固是敬但齋較嚴於戒湛然純一之謂齋肅然警惕之謂戒到湛然純一時那肅然警惕也無了

程子曰敬卽是禮無已可克始則須絕四

愚按絕四者克己之事能敬則禮復矣故曰無已可克

問敬還用意否曰其始安得不用意若不用意卻是都無事也

又曰人之至神祠佛廟便敬何也只由居常不敬見彼乃敬若能常敬則至神祠佛廟亦止如此

又曰某書字甚敬非是欲字好只此是學只此求放心又曰學者須敬守此心不可急迫當栽培深厚涵泳於其間然後可以自得但急迫求之只是私已終不足以達道

又曰今學者敬而不見得又不安者只是心生亦是太以敬來做事得重此恭而無禮則勞也恭者私爲恭之恭禮者本體之禮是自然底道理也只恭而不爲自然底道理故不自在也須是恭而安○又曰今志於義理而心不安樂者何也此則正是剰一助長之病𨿽則心操之則存舎之則亡然而持之太甚便是必有事焉而正之也如此者只是徳孤徳不孤必有鄰徳盛自無窒礙左右逢其原也又曰道个敬字也不大段用得力又曰呂與叔六月中來緱氏某嘗窺之必見其儼然危坐可謂惇篤矣學者須恭敬但不可令拘迫拘迫則難久也又曰執事須是敬又不可矜持太過○問學爲敬不免有矜持如何謝氏曰矜持過當卻不是尋常作事用心過當便有失要在勿忘勿助長之間耳○或問主敬只存之於心少寛四體亦無害否朱子曰敬則四體自然收斂不待十分著意安排而四體自然舒適著意安排久而生病矣○問行篤敬曰篤者重而有深沈之意敬而不篤則恐有拘迫之患又曰人之持敬若拘迫不和便非自然之理

上蔡謝氏曰事至應之不與之往非敬乎萬變而此常存奚紛擾之有夫子曰事思敬正謂此耳

山楊氏曰君子無所不用其敬

翟霖送伊川西遷道宿僧舎坐處皆塑像先生令轉椅勿背霖曰豈以其徒敬之故亦當敬耶先生曰但具人形貌便不當嫚因賞此語曰孔子云始作俑者其無後乎爲其象人而用之也蓋象人而用之其流必至於用人君子無所不用其敬見似人者不忽於人可知矣若於似人而萌輕忽之心其流必至於輕忽人

問敬何以用功朱子曰內無妄思外無妄動

又曰敬非塊然兀坐耳無聞目無見全不省事之謂只收斂身心整齊純一卽敬也

曰敬不是百慮休置之謂只要隨事專一謹畏不放逸耳又曰敬不是閉目嘿坐須是隨事致敬又曰二先生所論敬字須該貫動靜看方其無事而存主不懈者固敬曰及其有事而酬酢不亂者亦敬也故曰毋不敬儼若思又曰事思敬執事敬豈必以攝心坐禪而謂之敬哉

問持敬恐不能久當如何用功曰習則熟熟則能久矣又曰以敬爲主則內外肅然不忘不助而心自存下文云不知以敬爲主而欲存心不免將一个心把捉一个心外面未有一事時裏面已二頭兩緒不勝其擾擾矣就使實能把捉得住只此已是大病況未必能乎儒釋之異亦只於此便分了如雲常見此心光爍爍地便是有兩个主宰不知光者是眞心乎見者是眞心乎

南軒張氏曰心生生而不窮者道也敬則生矣生則烏可已也怠則放放則死矣是以君子以畏天命不敢遑寜懼其一失而同於庻物也

又曰敬則心之道昭昭然非如釋氏坐忘槁木死灰之謂也

又曰向晦入宴息乃敬也知向晦宴息之爲非怠惰乃可論敬之理矣

答李季修云所謂敬之說當用力誠不可怠惰而向晦宴息亦當隨時某以爲云云

武夷胡氏曰敬之一字力行十年須別

自程子天地設位而下每條各一義

敬齋箴曰正其衣冠尊其瞻視潛心以居對越上帝足容必重手容必恭擇地而蹈折旋蟻封出門如賓承事如祭戰戰兢兢罔敢或易守口如瓶防意如城洞洞屬屬罔敢或輕不東以西不南以北當事而存靡他其適弗貳以二弗參以三惟心惟一萬變是監從事於斯是曰持敬動靜弗違表裏交正須防有間私欲萬端不火而熱不冰而寒毫釐有差天壤易處三綱旣淪九法亦斁於乎小子念哉敬哉墨卿司戒敢告靈臺

問云云曰此是敬之目說有許多地頭去處又曰須防之間以時言毫釐之差以事言或問敬齋箴後面少些從容不迫之意欲先生添數語曰如何解迫切今未曾下手便要從容不迫卻無此理除非那人做工夫大段迫切然後勸他勿迫如人相戰未曾交鋒便要退可乎今未曾做工夫在如何便要開後門○黃氏曰此引是從粗說入精從淺說入深又曰動靜不違表裏交正是一篇綱領

敬齋銘曰敬者宅心之要而聖學之淵源也天生斯人良心則存聖愚曷異敬肆是分事有萬變統乎心君一頽其綱冺然絲棼自昔先民惟曰以敬克持其身順保常性敬匪有加惟主乎是履薄臨深不昧厥理事至理形其應如響而實卓然不與俱往動靜不違體用無忒惟敬之功協於天徳嗟爾君子敬之敬之用力之久其惟自知勿憚其艱而或怠遑亦勿迫切而不以常毋忽事物必精吾思察其所發以防於微忿欲之萌則杜其源有過斯攺見善則遷是則天命不遏於躬魚躍鳶飛仁在其中於焉有得學則不窮知至而至知終而終嗟爾君子勉哉敬止成已成物匪曰二致任重道逺其端伊邇毫釐有差繆則千里

愚按晦庵之箴南軒之銘其言敬之義至矣盡矣故以系於篇之終云○中亦有兼言者要皆以敬爲主

右專言敬

西山讀書記卷十九﹤子部﹐儒家類﹐西山讀書記﹥

欽定四庫全書薈要

西山讀書記卷二十

宋眞徳秀撰

學

書說命說曰王人求多聞時惟建事學於古訓乃有獲事不師古以克永世匪說攸聞

王氏曰學道將以見之行事也非獨知之而已○呂氏曰人君學問之博非以爲觀美而已經綸天下之大業彌綸天下之大化此所謂建事也○蔡氏曰古訓者古先聖王之訓載修身治天下之道二典三謨之類是也不師古訓而能長治久安者非說所聞甚言其無此理

惟學遜志務時敏厥修乃來允懷於玆道積於厥躬惟斆學半念終始典於學厥徳修罔覺

張氏曰子路其言不遜爲夫子之所哂則聖門之學以遜志爲入路也○呂氏曰爲學必先虛心下气乃能受天下之善自古聖賢爲學無不自遜志始旣能遜志又必不怠以充養而擴大之然後已之所修進進日益如井之泉愈汲愈來來者源源自生之意也然知此理者多持此念者少信能念玆在玆然後道聚於其身學者讀聖賢之書聞師友之教豈不欲從事惟不能篤行所以乍出入乍信疑苟信之篤無一毫僞心則所謂允懷也是心常存無所間斷則道自然參防貫通聚而不散是所謂積也惟斆學半此交修之義也大抵教人與受教者其功各半師舉一隅學者當以三隅反聖人之教引而不發上一半固賴提指之力下一半必自用功可也自古聖賢著書垂謨載之方冊其教止及於半其工夫之半學者必自加講求之力說之言及此蓋恐髙宗全倚之也○孫氏曰厥徳修罔覺董子所謂日加益而不自知也○蔡氏曰始之自學學也終之教人亦學也一念終始常在於學則徳之所修有不知其然者矣或曰斆於爲學之道半之半須自得此說極爲新巧但古人論學語皆平正的實不應此語獨爾險巧此蓋後世釋教機權誤以論聖賢之學也○愚按蔡說與學記合然呂說亦有意味蓋說𨿽教髙宗以爲學之道然所發明者特半之而已自余則髙宗自用其功可也故曰念終始典於學未見爲釋氏機權姑並存之又按不言始終而曰終始者學無止法也

詩敬之日就月將學有緝熈於光明

上文曰維予小子不聰敬止云云蓋敬之敬之至日監在玆者羣臣進戒之詞也而王之答羣臣乃曰我不聰而未能敬也然願學焉庶幾日有所就月有所進續而明之以至於光明也玩此二語則成王之用力於學者可知矣髙宗成王皆王者之學然大學之道自天子至於庶人一而已矣曰遜志曰時敏曰允懷曰就將曰緝熈學者而不由此未有能進者也故以冠於本篇之首

易幹九二君子學以聚之問以辧之寛以居之仁以行之

程子曰學聚問辧進徳也寛居仁行修業也

易曰見龍在田利見大人君徳也

朱子曰蓋由四者以成大人之徳也○愚按乾天徳也聖人之事也猶必以學成之學之不可已者如是九二曰庸言之信庸行之謹閒邪存其誠善世而不伐徳博而化九三曰君子進徳修業忠信所以進徳也修辭立其誠所以居業也知至至之可與幾也知終終之可與存義也皆學之事也

大畜象曰天在山中大畜君子以多識前言往行以畜其徳

程子曰人之蘊畜由學而大餘已見前○或謂學至於不識不知乃爲極致朱子曰詩人此語乃形容文王若學者必從知識入易曰多識大學曰致知

論語子曰學而時習之不亦說乎

朱子曰學之爲言效也人性皆善而覺有先後後覺者必效先覺者之所爲乃可以明善而復其初也習鳥數飛也學之不已如鳥數飛也說喜意也旣學而又時時習之則所學者熟而中心喜說其進自不能已矣○程子曰習重習也時復思繹浹洽於中則說也又曰學將以行之也時習之則所學者在我故說○謝氏曰時習者無時而不習坐如屍坐時習也立如齊立時習也

有朋自遠方來不亦樂乎

朋同類也自遠方來則近者可知○程子曰以善及人而信從者眾故可樂又曰說在心樂主發散在外

人不知而不慍不亦君子乎

尹氏曰學在己知不知在人何慍之有○程子曰𨿽樂於及人不見是而無悶乃所謂君子○愚謂及人而樂者順而易不知而不慍者逆而難非信之篤養之厚而得之深不足以與此故惟成徳者能之然徳之所以成亦曰學之正習之熟說之深而不已焉耳程子曰樂由說而後得非樂不足以語君子○或問學之爲效何也曰所謂學者有所效於彼而求其成於我之謂也以已之未知而效夫知者以求其知以已之未能而效夫能者以求其能皆學之事也曰學而時習何以說也曰人而不學則無以知其所以爲人之理無以能其所以爲人之事固不足以謂之人矣然學矣而不習則表裏扞格而無致其學之之道習矣而不時則工夫間斷而無以成其習之之功是以𨿽曰知之而枯燥生澁無可嗜之味𨿽曰能之而危殆杌隉無可卽之安如是而求有以勝夫气稟物欲之私亦何自而能得哉是以聖人之教使人旣學矣而於其所學又必時時習之則其心與理相涵而所知者益精身與事相安而所能者益熟此其中心油然悅懌之味𨿽芻豢之甘於口亦不足以諭其美此學之始也曰以善及人而信從者眾若何而可樂耶曰聞之張子曰性者萬物之一原非有我之得私也惟大人爲能盡其道故立必俱立知必周知愛必兼愛成不獨成彼自蔽塞而不能順吾理者則亦末如之何矣嘗以是言觀之而朋來之樂其指可知然吾之善未充而無以取信於彼𨿽欲求以告之亦將不吾顧矣惟其有以充諸身而形諸外則彼之望風而覿徳者自將敬信服從之不暇蓋近者旣至則逺者畢來以學於吾之所學而求以復其初凢吾之所得而悅諸心者彼亦將有以得而悅之而無物我之間是其歡欣交通融怡和樂之意所以盈於內而達於外者又豈手舞足蹈之可言哉是學之中也曰人不知而不慍何以爲君子也曰常人之情人不知而不能不慍者有待於外也若聖門之學則其本心正以爲己而已初非爲是以求人之知也人知之人不知之亦何加損於我哉然人𨿽或聞此矣而信之有不篤養之有不厚守之有不固則居之不安而臨事未必果能眞不動也今也人不見知而處之泰然略無纎介含怒不平之意非成徳之士信之篤而養之厚守之固而居之安其孰能之故必如是而得夫君子之名茍自是日進而不已焉則不怨不尢下學上達以馴致於聖人亦不難矣此學之終也或曰學有大小此所謂學其大學耶曰不然也學而習習而說凡學皆然不以大小而有間也且灑掃應對之事正門人小子所宜先者而大學之基也聖人豈略之哉曰程子之於習有兩義焉何也曰重復思繹者以知者言也所學在我者以能者言也學之爲道不越乎兩端矣曰時習之所以說諸說孰近曰夫習而熟熟而悅脈絡貫通最爲親切程子所謂浹洽者是也曰朋來之樂柰何曰惟以程子之言求之然後見夫樂之實且其以善及人而信從者眾之云本九字爾而無一字之虛設也非見之明而驗之實其孰能與於此曰說樂皆出此心而程子有內外之辧何也曰程子非以樂爲在外也以爲積滿於中而發越乎外耳說則方得於內而未能達乎外也不慍之說孰爲得曰程子得之至論其所以然者則尹氏爲尢切使人之始學卽知是說以立其心則庶乎其無慕於外矣○南軒曰人有所當知有所當能皆天理也惟夫人未之知未之能也則貴於學焉學之爲言效也效夫善而勉之於已也學貴於時習者重復溫繹其所巳知巳能者也蓋不習不時則其趣不熟其守不固荒疎危怠𨿽暫得之亦且失之矣惟夫學焉而時習之則浹洽貫通其說有不可旣焉有朋自逺方來志同者應講習相滋其樂孰尙樂之義比於說爲發舒也𨿽然朋來固可樂而人之不知亦不慍也蓋爲仁由已亦豈與於知不知乎○按二先生釋朋來而樂之義不同嘗參之詳說曰學旣有得同類之人自遠而至已之所得有以及於人者廣人之所得有以裕於已者多則不但中心自說而已則朱子初說亦取人已相資之意而卒從程說者蓋巳之學僅有得焉能使同類之逺至必其善以及人然後從之者多

子曰弟子入則孝出則弟謹而信泛愛眾而親仁行有餘力則以學文

朱子曰謹者行之有常也信者言之有實也文謂詩書六藝之文○程子曰爲弟子之職力有餘則學文不修其職而先文非爲巳之學也○尹氏曰徳行本也文藝末也窮其本末知所先後可以入徳矣○洪氏曰未有餘力而學文則文滅其質有餘力而不學文則質勝而野愚謂力行而不學文則無以考聖賢之成法識事理之當然而所行或出於私意非但失之於野而已○南軒曰聖人之言貫徹上下此章𨿽言爲弟爲子之職始學者之事然充而極之爲賢爲聖蓋不外是也

子夏曰賢賢易色事父母能竭其力事君能致其身與朋友交言而有信𨿽曰未學吾必謂之學矣

朱子曰賢人之賢而易其好色之心好善有誠也致猶委也委致其身謂不有其身也四者皆人倫之大者而行之必盡其誠學求如是而已故子夏言有能如是之人苟非生質之羙必其務學之至𨿽或以爲未嘗爲學我必謂之已學矣○遊氏曰三代之學皆所以明人倫也能是四者則於人倫厚矣學之爲道何以加此子夏以文學名而其言如此則古人之所謂學者可知矣故學而一篇大抵皆在於務本○吳氏曰子夏之言其意善矣然詞气之間抑太過其流之獘將或至於廢學必若上章夫子之言然後爲無也○或問賢賢而言易色何也曰孔子兩言未見好徳如好色而中庸亦以逺色爲好賢之事則古人之言其以徳色相爲消長者舊矣○南軒曰子夏之意非謂能如是則不待夫學也蓋所以貴乎學者在此而不在彼欲學者務其本也首言賢賢易色夫能親賢固學之先務也不曰不學而曰未學辭蓋涵蓄矣

子曰君子不重則不威學則不固

朱子曰重厚重威威嚴固堅固也輕乎外者必不能堅乎內故不厚重則無威嚴而所學亦不堅固也

主忠信【說已見前】無友不如已者

無毋通禁止辭也友所以輔仁不如已則無益而有損

過則勿憚攺

勿亦禁止之辭憚畏難也自治不勇則惡日長故有過則當速攺不可畏難而茍安也○程子曰學問之道無他也知其不善則速攺以從善而已○程子曰君子自修之道當如是也○遊氏曰君子之道以威重爲質而學以成之學之道必以忠信爲主而以勝已者輔之然或吝於攺過則賢者未必樂告以善道故以過勿憚攺終焉○南軒曰學以重爲先重者視聽言動之際不敢以易也夫然則暴慢逺而徳性尊其思必專其行必果其守必篤學之所以固也不然則無以持其外而非心易以入𨿽得之必失之主忠信主字有力蓋斯須而不忠信則思慮言行皆無所據依同於無物主乎忠信則立於實地徳所以進也取友當求勝已者曾已之不如則惰志而徳害矣過勿憚攺言見過則速攺也人所以不能攺者以憚之故耳夫重者嚴於外者也忠信者存乎中者也存乎中所以制其外嚴於外所以保其中也而資友以輔之攺過以成之君子之學不外於是而已矣

子曰君子食無求飽居無求安敏於事而愼於言就有道而正焉可謂好學也已

朱子曰不求安飽者志有在而不暇及也敏於事者勉其所不足謹於言者不敢盡其所有餘也然猶不敢自是而必就有道之人以正其是非則可謂好學矣凡言道者皆事物當然之理人之所共由者也○尹氏曰君子之學能是四者可謂篤志力行者矣然不取正於有道未免有差如楊墨學仁義而差者也其流至於無父無君謂之好學可乎○學者先須有根夲方有可求正者須是自去講學得七八分一就有道求正只一二語言便可剖判臨時旋學也難○南軒曰於食與居則不求飽與安於言行則敏而謹是人也物欲不行而惟理義之是趨焉斯不謂之好學乎然必終之以就正有道者蓋世固有不拘物欲而勉於言行者然其所學毫釐之差則其有不可勝言者故必就夫有道而正然後謂之好學也正者正吾之偏也同世而親其人異世而求之書其爲就正一也

子曰學而不思則罔思而不學則殆

朱子說已見前○南軒曰自灑掃應對進退而往無非學也然徒學而不能思則無所發明罔然而已思者研窮其理之所以然徒思而不務學則無可據之地危殆不安矣二者不可不兩進也學而思則徳益崇思而學則業益廣蓋其所學乃其思之所形而其所思卽其學之所存也用工若此內外進矣

子貢問曰孔文子何以謂之文也子曰敏而好學不恥下問是以謂之文也

朱子曰凡人性敏者多不好學位髙者多恥下問故諡法有以勤學好問爲文者蓋亦人所難也孔圉得諡爲文以此而已○蘇氏曰孔文子使太叔疾出其妻而妻之疾通於初妻之娣文子怒將攻之訪於仲尼仲尼不對命駕而行疾奔宋文子使疾弟遺室孔姞其爲人如此而諡曰文此子貢之所以疑而問也孔子不沒其善言能如此亦足以爲文矣非經天緯地之文也

哀公問弟子孰爲好學孔子對曰有顏回者好學不遷怒不貳過不幸短命死矣今也則亡未聞好學者也朱子曰遷移也貳復也怒於甲者不移於乙過於前者不復於後顏子克己之功至於如此可謂眞好學矣○程子曰顏子之怒在物不在已故不遷有不善未嘗不知知之未嘗復行不貳過也又曰喜怒在事則理之當喜怒者也不在血气則不遷若舜之誅四凶也可怒在彼已何與焉如鑑之照物妍媸在彼隨物應之而已何遷之有又曰如顏子地位豈有不善所謂不善只是微有差失才差失便能知之才知之便更不萌作張子曰慊於已者不使萌於再或曰詩書六藝七十子非不習而通也而夫子獨稱顏子爲好學顏子之所好果何學歟程子曰學以至乎聖人之道也學之道柰何曰天地儲精得五行之秀者爲人其本也眞而靜其未發也五性具焉曰仁義禮智信形旣生矣外物觸其形而動於中矣其中動而七情出焉曰喜怒哀懼愛惡欲情旣熾而益蕩其性鑿矣故學者約其情使合於中正其心養其性而已然必先明諸心知所往然後力行以求至焉若顏子之非禮勿視聽言動不遷怒貳過者則其好之篤而學之得其道也然其未至於聖人者守之也非化之也假之以年則不日而化矣今人乃謂聖本生知非學可至而所以爲學者不過記誦文辭之間其亦異乎顏子之學矣○或問韓子不貳過之說何如曰愚嘗聞之師矣曰顏子之不貳過者念慮小差隨卽冰釋不復形於心術之間也若如韓子之言則是心常有過而直遏閉之使不形於事爾亦何足以爲顏子乎蓋其所論過字則是而所以爲不貳者則非學者不可不審而別之也○顏子到這里直是渾然更無些子渣滓不遷怒如鑑懸水止不貳過如冰解凍釋如三月不違又是已前事到這里已自渾淪都是天理○問云云曰此是顏子好學之效驗如此卻不是只學此二事顏子學處專在非禮勿視聽言動上至此純熟乃能如此○問張子謂顏子不貳過是慊於已者不使萌於再夫子只說知之未嘗復行不是說其過不再萌於心某疑張子之言尢更精宻至於程子說更不萌作則兼說行字矣先生曰萌作只是萌動蓋孔子且恁大綱說至程子張子又要人理防得分曉故復如此說到精極處○明諸心知所往窮理之事也力行求至踐履之事也○南軒曰怒之所以遷者以起怒於已故也起怒於已故溢於气徴於色發於辭橫於胸中而不能化移於他物而莫之止就有能知怒之不當遷者方其怒甲也而視乙其辭气終未能以遽化是皆起怒於已故耳君子非無怒也怒其逆於理而已理之所在如鑑付形各適其可已何與乎然則奚遷之有過之所以貳者以其所以爲過之根未除也人每患不見其過孰能見其過而遏止之其心一或有懈則其端復乘間而萌矣君子非無過也隠防之間有所少慊則謂之過惟其涵養純熟天理昭融於過之所形未嘗不知消而去之如日之銷冰無復余迹然則奚貳之有是二者蓋克己復禮之功也如是而後謂之好學則孔門之所謂學者蓋可知矣有志於道者其可不以是爲標的乎○黃氏曰顏子不遷不貳蓋其存養之深省察之明克治之力持守之堅故其未怒之初鑑空衡平旣怒之後冰消霧釋方過之萌瑕類莫逃旣知之後根株悉防此其所以爲好學而集注以爲克己之功也

子曰知之者不如好之者好之者不如樂之者

尹氏曰知之者知有此道也好之者好而未得也樂之者有所得而樂之也○南軒曰譬之五穀知者知其可食者也好者食而嗜之者也樂者嗜之而飽者也知而不能好則是知之未至也好之而未及於樂則是好之未至也此古之學者所以自彊而不息者與

子曰君子博學於文約之以禮亦可以弗畔矣夫朱子曰君子學欲其博故於文無不考守欲其要故其動必以禮如此則可以不背於道矣○程子曰博學於文而不約之以禮必至於汗漫博學矣又能守禮而由於規矩則亦可以不畔道矣○博文而不約之以禮便是無歸宿處○聖人教人有序未有不先於博者○博學是致知約禮是踐履之實聖人之教學者之學不越於二事博文乃道問學之事是欲盡知天下事物之理約禮乃尊徳性之事是欲常存吾心固有之理○兩事須是互相發明約禮工夫深則博文之工夫愈明博文工夫至則約禮之工夫愈宻○博文所以驗諸事約禮所以體諸身○博文如講明義理禮樂射禦之數一一都去理防若是約則只守一个禮日用間合禮者便是非禮者便不是○南軒曰博學於文廣聞見也約之以禮守規矩也聞見𨿽多而不能約以規矩則操履不實亦豈得不違畔乎故必博文而約禮然後可以弗畔若顏子之所謂博文約禮則又深乎是言蓋有輕重也○黃氏曰博約之義博謂泛而取之以極其廣約謂反而求之以極其要且如仁字凡洙泗所言皆不可不講是博學於文也及其反而求之以求其要則不過存此心而已

子曰三年學不至於谷不易得也

朱子曰谷祿也至疑當作志爲學之久而不求祿如此之人不易得也○楊氏曰𨿽子張之賢猶以干祿爲問況其下者乎然則三年學而不至於谷宜不易得也○南軒曰谷者取其成實之意故以訓善之成實焉三年學矣而不至於善則亦難得之矣蓋學者能用其力則必有月異而歲不同者苟惟鹵莽滅裂嵗月悠悠望其有成則亦難矣聖人斯言所以勉學者使之自彊循循不已自有所至預期歳月而逆計所成則又爲求獲之私心矣○按二先生釋谷之義不同正宜參玩

子曰篤信好學守死善道

朱子曰篤厚而力也不篤信則不能好學然篤信而不好學則所信或非其正不守死則不能以善其道然守死而不足以善其道則亦徒死而已蓋守死者篤信之效善道者好學之功四者更相爲用而不可一闕也

危邦不入亂邦不居天下有道則見無道則隠【說見前卷下同】邦有道貧且賤焉恥也邦無道富且貴焉恥也

南軒曰此言士之自處當如是也然篤信好學其本歟惟信之篤而後能好之好之然後能守之不移也

子曰學如不及猶恐失之

朱子曰言人之爲學旣如有所不及矣而其心猶竦然惟恐其或失之警學者當如是也○程子曰學如不及猶恐失之不得放過才說姑待明日便不可也○南軒曰學者常懷不及之心猶恐人心之或放況於自足自恕者乎以一善自居以一知自喜是自足者也今日不爲而曰姑待明日小事放過而曰爲其大者是自恕者也此皆人欲之所由長本心之所由失者也

子曰可與共學未可與適道可與適道未可與立可與立未可與權【說已見前】

子路使子羔爲費宰

朱子曰子路爲季氏宰而舉之也

子曰賊夫人之子

賊害也言子羔質美而未學遽使治民適以害之

子路曰有民人焉有社稷焉何必讀書然後爲學言治民事神皆所以爲學

子曰是故惡夫佞者

治民事神固學者事然必學之已成然後可仕以行其學若初未嘗學而使之卽仕以爲學其不至於慢神而虐民者幾希矣子路之言非其本意但理屈詞窮而取辦於口以禦人耳故夫子不斥其非而特惡其佞也○範氏曰古者學而後入政未聞以政學者也蓋道之本在於修身而後及於治人其說具於方冊讀而知之然後能行何可以不讀書也子路乃欲使子羔以政爲學失先後本末之序矣不知其過而以口給禦人故夫子惡其佞也○南軒曰子羔學未充而遽使爲宰其本不立而置於事物酬酢之地將反戕賊其心矣故民人社稷固無非學而學固不獨在書籍之間然學必貴於讀書者以夫多識前言往行古之人所以蓄徳者實有賴乎是徳立於己而後可以言無適而非學也至於上聖生知之流宜莫待乎讀書矣而夫子每以好古爲言蓋聖𨿽生知而亦必由是以成之也如子路之言將使學者以聰明爲可恃而無復惇篤潛泳之功其甚至於廢古而任意爲有不可勝言者故夫子責之之深也○按範氏引學而後入政云云出左氏傳鄭子皮欲使尹何爲邑子產曰少未知可否子皮曰使夫往而學焉子產曰不可子有美錦不使人學制焉大官大邑身之所庇也而使學者制焉其爲美錦不亦多乎僑聞學而後入政未聞以政學也若果行此必有所害譬如田獵射禦貫則能獲禽若未能登車射禦則敗績厭覆是懼何暇思獲子皮曰善哉子產之言與此章頗類故附焉

子曰古之學者爲己今之學者爲人

程子曰爲己欲得之於己也爲人欲見知於人也○程子曰古之學者爲己其終至於成物今之學者爲人其終至於防已朱子曰聖賢論學者用心得失之際其說多矣然未有如此言之切而要者於此明辧而日省之則庶乎其不昧於所從矣○若不爲己防做甚事都只是爲別人𨿽做得好亦不闗己○問曰這須要自看如一日之間小事大事只是道我合當做便如此做這便是無所爲且如讀書只是自家合如此讀合如此理防身已才說要人知便是有所爲○大學或問云大抵以學者而視天下之事以爲己事之當然而爲之則𨿽甲兵錢穀籩豆有司之事皆爲己也以其可以求知於世而爲之則𨿽割股廬墓獘車羸馬亦爲人耳善乎張子敬夫之言曰爲己者無所爲而然也此其語意之深切蓋有前賢所未發者云云○學古齋箴相古先民學以爲己今也不然爲人而已爲己之學先成其身君臣之義父子之仁聚辧居行無怠無忽至足之餘澤及萬物爲人之學然春華誦數是力纂組是誇結駟懷金煌煌煒煒世俗之榮君子之鄙惟是二者其端則防綿弗紊胡越其歸

孔子曰生而知之者上也學而知之者次也困而學之又其次也困而不學民斯爲下矣

朱子曰困謂有所不通言人之气質不同大約有此四等○楊氏曰生知學知以至困學𨿽其質不同然及其知之一也故君子惟學之爲貴困而不學然後爲下○南軒曰困而學如已放而求已失者也○學道愛人章別見

子曰由也汝聞六言六蔽矣乎對曰未也居吾語汝○好仁不好學其蔽也愚好知不好學其蔽也蕩好信不好學其蔽也賊好直不好學其蔽也絞好勇不好學其蔽也亂好剛不好學其蔽也狂

朱子曰蔽遮揜也六言皆美徳然徒好之而不學以明其理則各有所蔽愚若可陷可罔之類蕩謂窮髙極逺而無所止賊謂傷害於物勇者剛之發剛者勇之體狂躁率也○範氏曰子路勇於爲善其失之者未能好學以明之也故告之以此曰勇曰剛曰信曰直又皆所以救其偏也○南軒曰學所以明善也不知學則徒慕其名而莫知善之所以爲善矣好仁不好學則徒欲博愛而不明所施之先後故其蔽愚好知不好學則用其聰明而不知約之所在故其蔽蕩好信不好學則守其小諒而不知義之所存故其蔽賊好直不好學則務徑情而不知含蓄故其蔽絞絞者訐而已好勇不好學則犯難而不知止故其蔽亂好剛而不好學則務勝而不知反故其蔽狂是六者本爲達徳善行然而不好學則非所以爲徳行而反以自蔽學如行大道日辟而通不學如守暗室終窒而閉矣

子夏曰日知其所亡月無忘其所能可謂好學也已矣朱子曰亡無也謂己之所未有尹氏曰好學者日新而不失○南軒曰致其知而不捨故其知日新保其有而不違故其有常存日知其所亡謂日知其所未有也○博學篤志章已見言仁篇

子夏曰百工居肆以成其事君子學以致其道

朱子曰肆謂官府造作之處致極也工不居肆則遷於異物而業不精君子不學則奪於外誘而志不篤尹氏曰學所以致其道也百工居肆必務成其事君子之於學可不知所務哉今按二說相須其義始備

子夏曰仕而優則學學而優則仕

朱子曰優有餘力也仕與學理同而事異故當其事者必先有以盡其事而後可以及其餘然仕而學則所以資其仕者益深學而仕則所以驗其學者益廣○或問云云曰仕優則學爲己仕而言也蓋時必有仕而未學如原伯魯者故有是言學優而仕爲未仕者言也蓋未有以明乎修己治人之道則未可以仕耳子產於子皮有制錦之譏而夫子亦悅漆雕之對惡子路之佞程子以少年登髙科席勢爲美官爲不幸其意亦猶是耳子夏此章以先後之次推之其本意蓋如此而推其餘意則又以明夫仕未優而學則不免有背公徇私之失學已優而不仕則未免有愛身忘物之累當時恐或兼有此意也背公徇私四字恐未安○南軒曰大學之道在明明徳在新民成已成物無二致也古之人學以終其身故仕優則學學優則仕終始於學而無窮已也○愚按或問引原伯魯事出左氏傳昭十八年葬曹平公往者見周原伯魯焉與語不說學以語閔子馬閔子馬曰周其亂乎夫必多有是說而後及其大人大人患失而惑又曰可以無學無學則苟而可於是乎下陵上替能無亂乎夫學殖也不學將落原氏其亡乎

子曰譬如爲山未成一簣止吾止也譬如平地𨿽覆一簣進吾往也

朱子曰簣土籠也書曰爲山九仞功虧一簣夫子之言蓋出於此言山成而止少一簣其止者吾自止耳平地而方覆一簣其進者吾自往耳蓋學者自彊不息則積少成多中道而止則前功盡棄其止其往皆在我而不在人也

子曰苗而不秀者有矣夫秀而不實者有矣夫

朱子曰谷之始生曰苗吐華曰秀成谷者實蓋學而不至於成有如此者是以君子貴自勉也○南軒曰養苗者不失其耘耔無逆其生理雨露之滋日夜之養有始有卒而後可以臻厥成或捨而弗耘或揠而助長以至於一暴十寒則苗而不秀秀而不實矣學何以異於是有其質而不學苗而不秀者也學而不能有諸已秀而不實者也夫仁亦在乎熟之矣

子曰後生可畏焉知來者之不如今也四十五十而無聞焉斯亦不足畏也已

朱子曰孔子言後生年富力彊足以積學而有待其勢可畏安知其後來不如我之今日乎然或不能自勉至於老而無聞則亦已矣自少而進者安知其不至於極乎是可畏也○南軒曰後生可畏以其進之不可量也然茍至於四十五十於道無所聞則其不能激昻自進可知因循至是則無足畏者矣辭气抑之間學者所宜深味也𨿽然有至於四十五十而知好學如中庸所謂困知勉行者聖人猶有望焉若後生𨿽有美質而悠悠嵗月則夫所謂四十五十者將轉盼而至可不懼哉

又曰年四十而見惡焉其終也已

朱子曰四十成徳之時見惡於人則止於此而已勉人及時遷善攺過也○南軒曰見惡者有不善而見惡於人也此又甚於無聞者方其壯時不能用力以矯勵則終於淪棄可知矣此警懼學者使之激昂自進於早也○自時習章至此皆聖人教人以爲學之道十五志學以下則聖人自言其學故析而二之然其自言卽所以教人又初非有二也

子曰吾十有五而志於學

朱子曰古者十五而入大學心之所之謂之志此所謂學卽大學之道也志乎此則念念在此而爲之不厭矣

三十而立

有以自立則守之固而無所事志矣

四十而不惑

於事物之所當然皆無所疑則知之明而無所事守矣

五十而知天命【說已見前】

六十而耳順

聲入心通無所違逆知之之至不思而得也

七十而從心所欲不逾矩

隨其心之所欲而自不過於法度安而行之不勉而中也○程子曰孔子生而知之也言亦由學而至所以勉進後人也立能自立於斯道也不惑則無所疑矣知天命窮理盡性也耳順所聞皆通也從心所欲不逾矩則不勉而中矣又曰孔子自言其進徳之序如此者聖人未必然但爲學者立法使之盈科而後進成章而後達耳胡氏曰聖人之教亦多術然其要使人不失其本心而已欲得此心者惟志乎聖人而示之學循其序而進焉至於一疵不存萬理明盡之後則其日用之間本心瑩然隨所意欲莫非至理蓋心卽體欲卽用體卽道用卽義聲爲律而身爲度矣又曰聖人言此一以示學者當優遊防泳不可躐等而進一以示學者當日就月將不可半途而廢也愚謂聖人生知安行固無積累之漸然其心未嘗自謂已至此也是其日用之間必有獨覺其進而人不及知者故因其近似以自名欲學者以是爲則而自勉非心實自聖而姑爲是退托也後凡言謙詞之屬意皆放此○志是心之深處如今學者誰爲不學只是不可謂之志學如果能志於學自住不得

子曰十室之邑必有忠信如丘者焉不如丘之好學也朱子曰十室小邑也忠信如聖人生質之美者也夫子生知而未嘗不好學故言此以勉人言美質易得至道難聞學之至則可以爲聖人不學則不免爲鄕人而已可不勉哉○胡氏曰十室之邑尙有忠信如孔子者況以天下之大萬民之眾千嵗之逺其可以學而入聖者宜亦多矣然自孟子以後以至於今讀書學問者不絕於世而求如曾閔者不能以一二數則以不知孔子所好之學而好之爾

子曰述而不作信而好古竊比於我老彭

朱子曰述傳舊而已作則創始也故作非聖人不能而述則賢者可及竊比尊之之辭我親之之辭老彭商賢大夫見大戴禮蓋信古而傳述者也孔子刪詩書定禮樂贊周易修春秋皆傳先王之舊而未嘗有所作也故其自言如此蓋不惟不敢當作者之聖而亦不敢顯然自附於古之賢人蓋其徳愈盛而心愈下不自知其辭之謙也然當是時作者略備夫子蓋集羣聖之大成而折衷之其事𨿽述而功則倍於作矣此又不可不知也

子曰黙而識之學而不厭誨人不倦何有於我哉朱子曰識音志又如字識記也黙識謂不言而存諸心也一說識知也不言而心解也前說近是何有於我言何者能有於我三者已非聖人之極致而猶不敢當則謙之辭也○南軒曰黙而識之言不暇論說黙識夫理之所當然也在已則學不厭施諸人則誨不倦成已成物之無息也

子曰徳之不修學之不講聞義不能徙不善不能攺是吾憂也

尹氏曰徳必修而後成學必講而後明見善能徙攺過不吝此四者日新之要也苟未能之聖人猶憂況學者乎○朱子曰講學自是講學修徳自是修徳如致知格物是講學誠意正心修身是修徳博學審問愼思明辧是講學篤行是修徳○問徳之不修曰如有害人之心便是仁之不修有穿窬之心便是義之不修

葉公問孔子於子路子路不對

朱子曰葉公楚葉縣尹沈諸梁字子髙僭稱公也葉公不知孔子必有非所問而問者故子路不對抑亦以聖人之徳實有未易名言者與

子曰女奚不曰其爲人也發憤忘食樂以忘憂不知老之將至云爾

未得則發憤而忘食已得則樂之而忘憂以是二者俛焉日有孳孳而不知年數之不足但自言其好學之篤耳然深味之則見其全體至極純亦不已之妙有非聖人不能及者蓋凡夫子之自言類如此學者宜致思焉○爲學須要剛毅果決悠悠不濟事且如發憤忘食樂以忘憂是甚麼精神是甚麼骨力

子曰我非生而知之者好古敏以求之者也

朱子曰生而知之者气質淸明義理昭著不待學而知也尹氏曰孔子以生知之聖每云好學者非惟勉人也蓋生而可知者義理耳若夫禮樂名物古今事變亦必待學而後有以驗其實也○南軒曰好古而又敏求也門人見夫子之聖謂生而知之不可跂及也故夫子以是告之使果能好古敏以求之則聖人亦豈不可希哉玩味辭气其循循善誘可謂至矣

子曰蓋有不知而作之者我無是也多聞擇其善者而從之多見而識之知之次也

朱子曰不知而作不知其理而妄作也孔子自言未嘗妄作蓋亦謙辭然亦可見其無所不知也識記也所從不可不擇記則善惡皆當存之以備參考如此者𨿽未能實知其理亦可以次於知之者也○南軒曰天下之事莫不有所以然不知其然而作焉皆妄而已聖人之言動無非天理也其有不知而作者乎𨿽然知未易至也故又言知之次者使學者有所持循由其序而至焉多聞擇善而從多見而識其善由聞見而求其善𨿽未及乎知之至然知之次也擇焉而益詳識焉而不已則其知豈不日新乎○愚按多見而識一句二先生所釋不同以文義求之南軒似優

達巷黨人曰大哉孔子博學而無所成名

朱子曰達巷黨名其人姓名不傳博學而無所成名蓋美其學之博而惜其不成一藝之名也

子聞之謂門弟子曰吾何執執禦乎執射乎吾執禦矣執專執也射禦皆一藝而禦爲人僕所執尢卑言欲使我何所執以成名乎然則吾將執禦矣聞人譽已承之以謙也○尹氏曰聖人道全而徳備不可以偏長目之也達巷黨人見孔子之大意其所學者博而惜其不以一善自得名於世蓋慕聖人而不知者也故孔子云云○南軒曰達巷黨人大孔子之博學而疑其不能以偏成也夫豈知本末精粗一以貫之之道哉故夫子但舉一藝自居而又於藝之中復居其次者以見夫道之無所不在善觀聖人則於此亦可以得之不然則愈失之也其言則謙而不居其意則完備矣

子曰莫我知也夫

朱子曰此夫子自嘆以發子貢之問也

子貢曰何爲其莫知子也子曰不怨天不尢人下學而上達知我者其天乎

不得於天而不怨天不合於人而不尢人但知下學而自然上達此但自言其反已自修循序漸進耳無以甚異於人而致其知也然深味其語意則其中自有人不及知而天獨知之之妙蓋在孔門惟子貢之智幾足以及此故特語以發之惜乎其猶有所未達也○程子曰不怨天不尢人在理當如此又曰下學上達意在言表又曰學者須守下學上達之語乃學之要蓋凡下學人事便是上達天理然習而不察則亦不能以上達矣○朱子語錄下學者事也上達者理也理只在事中若眞能盡得下學之事則上達之理便在此○釋氏只說上達更不理防下學然旣無下學如何上達○問聖人亦有下學否曰聖人𨿽是生知何嘗不學如入太廟每事問吾十有五而志於學便是學也○一物之中皆具一理就那物中見得个理便是上達如大而化之之謂聖聖而不可知之謂神然亦不離乎人倫日用之中但人不能盡所謂學耳果能學安有不達者○下學是立腳只在這里上達是見識自然超詣到得上達便只是這下學元不相離

子曰賜也女以予爲多學而識之者與對曰然非與曰非也予一以貫之【說見前曽子忠恕章】

子曰吾嘗終日不食終夜不寢以思無益不如學也朱子曰此爲思而不學者言之蓋勞心以必求不如遜志而自得也李氏曰夫子非思而不學者特垂訓以教人爾○南軒曰學原於思思固所以爲學也然思至於忘寢與食而不以學濟之則亦爲無益也以思而不學則無益耳聖人固不爲無益之思也卽已而言所以教也○仲尼焉學章見後傳授篇○按論語一書凡教學者以修身治人之道無非學也今特取其正言學者入此編學者不當以是爲拘也

記學記玉不琢不成器人不學不知道

學然後知不足敎然後知困知不足然後能自反也知困然後能自彊也故曰教學相長也說命曰斆學半其此之謂乎

善學者師逸而功倍又從而庸之不善學者師勤而功半又從而怨之善問者如攻堅木先其易者而後其節目及其久也相說以解不善問者反此

鄭氏曰言先易後難以漸入

善待問者如撞鐘叩之以小者則小鳴叩之以大者則大鳴待其從容然後盡其聲不善答問者反此

從讀如舂舂容謂重撞擊也始者一聲而已學者旣開其端意進而復問乃極說之如撞鐘之成聲矣○朱子曰注說非是從容正謂聲之餘韻從容而將盡者也言必答盡所問之意然後止也

此皆進學之道也

中庸君子尊徳性而道問學【全文見道體篇】

張子曰今日只將尊徳性道問學爲心目自求於問學者有所背否於徳性有所懈否此義亦是博文約禮下學上達以此警防一年安得不長每日須求多少爲益知所亡攺得少不善此徳性上之益讀書求義理編書須理防有歸著勿徒寫過又多識前言往行此學問上益也勿使有俄頃閒度逐日似此三年庶幾有進○朱子曰尊徳性而道問學博我以文約我以禮兩邊做工夫都不偏○若於道理上防未精便須於尊徳性上用功若徳性上有不是便須於講學上著力三者並行庶互相發明可到廣大輝光○博學審問已見前

孟子曰君子深造之以道欲其自得之也自得之則居之安居之安則資之深資之深則取之左右逢其原故君子欲其自得之也

朱子曰造詣也深造之者進而不已之意道則進爲之方也資猶借也左右身之兩旁言至近而非一處也逢猶值也原本也水之來處也言君子務於深造而必以其道者欲其有所持循以俟夫黙識心通自然而得之於己也自得於己則所以處之者安固而不搖處之安固則所借者深逺而無盡所借旣深則日用之間取之至近無所往而不值其所資之本也○程子曰學不言而自得者乃自得也有安排布置者皆非自得也然必潛心積慮優防厭飫於其間然後可以有得若急廹求之則是私己而已終不足以得之也○南軒曰學貴於自得不自得則無以有諸已自得而後爲己物也以其徳性之知非他人之所與非聰明智力之所可及故曰自得深造之以道者言其涵泳之深也工夫篤至而後能有得不然則爲臆度而已非自得也臆度者猶在此而想彼自得則此便是彼更無二也蓋所得未眞實則中心必有欿然不安者自得則如水之必寒火之必熱不可得而易故居之安居之安則資乎此而所進日深矣資者憑藉防依之謂蓋居之旣安則自得之味愈無窮也故曰資之深資之深則萬理素定於此事至物來隨而應之周流運用無非大端之所存故曰取之左右逢其原於是重言之曰君子欲其自得之也其示人至矣夫未之有得則何所居無所居則又何所資而取哉故自得其本也然欲其自得則有道矣非深造之以道不可也

孟子曰博學而詳說之將以反說約也

朱子曰言所以博學於文而詳說其理者非欲以誇多而鬭靡也欲其融防貫通有以反而說到至約之地耳蓋學非欲其徒博而亦不可以徑約也○南軒曰天下之理常存於至約然求約有道其惟博學而詳說歟稽之前古考之當今以至於禮儀三百威儀三千朝夕從事而學焉所謂博也極天下之理講明問辧而不置焉所謂詳也博學詳說則心廣義精而所謂約者可得於言意之表矣故吾之博學詳說是將以反之於己而說約也學不博說不詳而曰我知約者是特陋而已矣若博學詳說而志不在於求約則是外馳其心務廣而貪多耳非所謂學也

孟子曰有爲者譬若掘井掘井九軔而不及泉猶爲棄井也

朱子曰八尺爲仞言鑿井𨿽深然未及泉而止猶爲自棄其井也○呂侍講曰仁不如堯孝不如舜學不如孔子終未入於聖人之域終未至於大道未免爲半途而廢自棄前功也○南軒曰天下之事爲之貴乎有成云云今夫士之爲仁義固當循循不已以極其至若用力𨿽勞未有所臻而畫焉則亦不得爲成人而已

荀子曰學惡乎始惡乎終曰其數則始乎誦經終乎讀禮其義則始乎爲士終乎爲聖人眞積力久則入學至乎沒而後止也君子之學也入乎耳著乎心布乎四體形乎動靜小人之學也入乎耳出乎口口耳之間財四寸耳

程子曰學未至而其言至者循其言亦可以入道荀子曰眞積力久乃入荀卿元不知此

君子知夫不全不粹之不足以爲美也故誦數以貫之思索以通之爲其人以處之除其害者以持養之朱子曰司馬公答學者書說爲學之法舉荀子四句云云此說亦好誦數云者想是古人誦書亦說徧數貫字訓熟如習貫自然之貫又訓通誦得熟方能通曉若誦不熟亦無可得思索

學者固學爲聖人也非學爲無方之民也

子曰視聽言貌思性所有也學則正否則邪

首句云學所以修性也今刪去

習乎習以習非之勝是也況習是之勝非乎學者亦審其是而已矣或曰焉知是而習之曰視日月而知眾星之小也仰聖人而知眾說之小也

學之爲王者事其已久矣堯舜禹湯文武汲汲仲尼皇皇愚按世人多言帝王之學與儒者不同此不知學者之言也凡學便當講求王者之事大學書自格物致知至於治國平天下天子至庶人皆所當學豈以位爲間哉揚子此言有可取者故錄之

學者所以求爲君子也求而不得者有矣夫未有不求而得者也

大人之學爲道也小人之學爲利也

百川學海而至於海丘陵學山而不至於山是故惡夫畫也

周子曰聖希天賢希聖士希賢伊尹顏淵大賢也伊尹恥其君不爲堯舜一夫不得其所若撻於市顏淵不遷怒不貳過

朱子曰皆賢人之事也

志伊尹之所志學顏淵之所學

此言士希賢也

過則聖及則賢不及亦不失於令名

三者隨其用力之淺深以爲所至之近逺不失令名以其有爲善之實也○胡氏曰周子患人以發防決科榮身肥家希世取寵爲事也故曰志伊尹之所志患人以廣聞見工文詞矜智能慕空寂爲事也故曰學顏子之所學人能志此志而學此學則知此書之包括至大而其用無窮矣

聖人之道入乎耳存乎心蘊之爲徳行行之爲事業彼以文辭而已者陋矣

程子曰聖賢之言不得已也蓋有是言則是理明無是言則天下之理有闕焉如彼耒耜陶冶一不制則生人之道有不足矣聖賢之言𨿽欲已得乎然其包函盡天下之理亦甚約也後之人始執捲則以文章爲先平生所爲動多於聖人然有之無所補無之無所闕乃無用之贅言也不止贅而已旣不得其要則離眞失正反害於道必矣○問作文害道否曰害也凡爲文不專意則不工若專意則志局於此又安能與天地同其大也書曰玩物防志爲文亦玩物也呂與叔有詩曰學如元凱方成癖文似相如殆類俳獨立孔門無一事只輸顏子得心齋此詩甚好古之學者惟務養情性其它則不學今爲文者專務章句悅人耳目旣務悅人非俳優而何曰古者學爲文否曰人見六經便以謂聖人亦作文不知聖人亦隠發胸中之蘊自成文耳所謂有徳者必有言也曰防夏稱文學何也曰遊夏亦何嘗秉筆學爲詞章也且如觀乎天文以察時變觀乎人文以化成天下此豈詞章之文也○上蔡謝氏曰學者先學文鮮有能至道至如博覽泛觀亦自爲害故明道先生教予嘗曰賢讀書切勿尋行數墨○朱子曰古之聖賢其文可謂盛矣然初豈有意於爲如是之文哉有是實於中則必有是文於外如天有是气則必有日月星辰之光耀地有是形則必有山川艸木之行列聖賢之心旣有是精明純粹之實以旁薄充塞乎其內則其著見於外者亦必自然條理分明光輝發越而不可掩蓋不必托於言語著於簡冊而後謂之文但自一身接於萬事凡其語黙動靜人所可得而見者無適而非文也姑舉其最而言則易之卦畫詩之詠歌書之記言春秋之述事與夫禮之威儀樂之節奏皆已列爲六經而垂萬世其文之盛後世固莫能及然其所以盛而不可及者豈無所自來而世亦莫之識也又嘗以書答以詩來者云諸詩亦佳但此等亦是枉費工夫不切自已底事若論爲學治己治人有多少事在如天文地理禮樂制度軍旅刑法皆是著實有用事業無非自己本分內事古人六藝之教所以遊其心者正在於此其與空言以校工拙於篇牘之間者其損益相萬矣

程子曰古之學者一今之學者三異端不與焉一曰文章之學二曰訓詁之學三曰儒者之學欲趨道捨儒者之學不可言學便以道爲志言人便以聖爲志

上文云莫說道將第一等遜與別人且做第二等才如此說便是自棄𨿽與不能居仁由義者等差不同其自棄一也云云○楊氏曰學者學聖賢之所爲也欲爲聖賢之所爲須是聞聖賢所得之道若只要博通今古爲文章作忠信願慤不爲非義之士而已則古來如此等人不少然以爲聞道則不可學而不聞道猶不學也志學之士當知天下無不可爲之理無不可見之道思之宜深無使心支而易昏守之宜篤無使力淺而易奪要當以身體之以心驗之則天地之心日陳露於目前古人之大體已在我矣不然是未免口耳之學古之學者以聖人爲師其學有不至故其徳有差焉人見聖人之難爲也故凡學以聖人爲可至必以爲狂而切笑之夫聖人固未易至若捨聖人而學是將何所取則乎以聖人爲師猶學射而立的然的立於彼然後射者可視之而求中若其中不中則在人而已不立之的以何爲凖○胡氏曰有志於學當以聖人爲則有志於天下當以宰相自期○朱子曰學者大要立志所謂志者只是直截要學堯舜孟子道性善言必稱堯舜此是眞實道理世子自楚反復見孟子孟子曰世子疑吾言乎夫道一而已矣這些道理更無走作只是一个性善可至堯舜下文引成覸顏子公明儀所言便見得人人皆可爲也學者立志須教勇猛自當有進志不足以有爲此學者之大病又曰世俗之學所以與聖賢不同者亦不難見聖賢直是眞个去做說正心直要心正說誠意直要意誠修身齊家皆非空言今之學者說正心誠意修身不過將聖賢許多說話吟詠諷誦而已或掇拾言語綴緝時文如此爲學卻於自家身上有何交涉今之朋友固有樂聞聖賢之學而終不能去世俗之陋者無他只是志不立爾學者大要立志才學便要做聖人是也○又按程子曰人之爲學忌先立標凖若循循不已自有所至矣朱子謂以聖爲志而忌立標凖者必有事焉而勿正也循循不已而自有所至者心勿忘勿助長也此義又當參玩云

君子之學必日新日新者日進也不日新者必日退未有不進而不退者惟聖人之道無所進退以其所造者極也

又曰今之爲學者如登山麓方其迆莫不闊步及到崄處便止須是要剛決果敢以進知之必好之好之必求之求之必得之古人此个學是終身事果能顚沛造次必於是豈有不得道理又曰人之學不進只是不勇○胡氏曰學者須要一日進如一日一年進如一年○朱子曰爲學須是痛切懇惻去做工夫使饑忘食渇忘飲始得又曰須磨厲精神去理防天下事非燕安暇豫之可得又曰陽气發處金石亦透精神一到何事不成今之學者全不曾發憤又曰進取得失之念放輕卻將聖賢格言處研窮考究若悠悠地似做不做如捕風捉影有甚長進今日是這樣人明日也是這樣人學者須是直前做去莫起計獲之心又曰爲學須自覺得今是而昨非日攺而月化方是長進問人气力怯懦於學有妨否曰爲學在立志不幹气稟怯弱事又曰立志要如饑渴之於飲食才有悠悠便是志不立

古之學者優防饜飫有先後次序今之學者只作一場話說務髙而已常愛杜元凱語若江海之浸膏澤之潤渙然冰釋怡然理順然後爲得也今之學者往往以遊夏爲小不足學然遊夏一言一事總是實後之學者好髙如人遊心於千里之外然自身卻只在此

朱子曰學者之志固不可不以遠大自期然觀孔門之教則其所從言者至爲卑近不過孝弟忠信持守誦習之間而於所謂學問之全體初不察察言也若其髙弟弟子亦多僅得其一體夫以夫子之聖諸子之賢其於道之全體豈不能一言盡之以相授受而顧爲是拘拘者以狹道之傳畫人之志何哉蓋道之全體𨿽髙且大而其實未嘗不貫乎日用隠防切近之間苟悅其髙而忽於近慕於大而略於細則無漸次經由之實而徒有懸想跂望之勞亦終不能以自達矣故聖人之教循循有序不過使人反而求之至近至小之中博之以文以開其講學之端約之以禮以嚴其踐履之實使之得寸則守其寸得尺則守其尺如是久之日滋月益然後道之全體乃有所鄕望而漸可識有所循習而漸可能耳又曰爲學乃終身事業非可索於咄嗟指顧之間者但當循序講明著實持守不令日用之間少有間斷如是久久當自得之不當較計功程如世之出舉錢商子本者之營營也又答學者書云示諭足見所存之逺大然以某所聞聖賢之學則見其心之所存不離乎日用尋常之近小而其逺者大者自不待於他求初不若是其荒忽放浪而無所歸宿也故曰下學而上達又曰學問之道無他求其放心而已矣此聖賢終身事業某也少嘗有志焉今老且死尙恨未能有以得其彷佛也又曰必欲實爲學亦當有以自致其力於日用之間存心養气讀書窮理積其精誠循序漸進然後可得決非躐等坐馳之所能至也○南軒亦曰聖門之學循循有序非若異端驚誇籠罩自謂一超徑詣卒爲窮大而無所據也近世一種學者之獘茫臆度更無講學之功其意見只類一超徑詣之說非惟自誤亦且誤人不可不察

學者須是務實不要近名有意近名則爲僞也大本已失更學何事爲名與爲利淸濁𨿽不同然其利心則一也

又曰夫子疾沒世而名不稱焉者疾沒身無善可稱云爾非謂疾無名也名者可以厲中人君子所存非所汲汲○朱子與人書曰聞深以好名爲戒此固然矣然偏持此論將恐亷隅毀頓其有甚於好名者故先聖云君子疾沒世而名不稱焉又曰君子求諸已詳味此言不偏不倚表裏該備此其所以爲聖人之言歟學者要當於此玩心則勿忘勿助長之間天理卓然事事物物無非至當矣愚按程子之言至矣朱子之論尢學者所宜知故附此

科舉不慮妨功惟慮奪志

朱子曰科舉之學誤人知見壊人心術其技愈精其害愈甚又曰今學者之病最是先學作文幹祿使心不寧靜不暇深究義理故於古今之學義利之間不復能察其界限分別之際而無以知其輕重取捨之所宜所以誦數𨿽博文詞𨿽工而祗以重爲此心之害要須反此然後可以議爲學之方耳又告學者云若賢者以此言爲不繆則願以定省應接之餘功收拾思慮完養精神暫置其所已學者勿令淘湧鼓發狂閙卻於此處深察前所謂古今之學義利之間粒剖銖分勿令交互則其輕重取捨之極自當判然於胸中不待矯拂而趣操自分聖學之門庭始可以漸而推尋矣此是學者立心第一義此志已定然後修己治人之方乃可決擇而修持爾又曰向來人讀書爲科舉計已自是末了如今又全不讀書而應舉又末之末者若以今世之所習𨿽使貴窮公相也只是个沒見識底人若依古聖賢所教做去𨿽極貧賤身自躬耕而胸次亦自浩然視彼污濁卑下之徒曾犬彘之不若

邵子曰至理之學非至誠則不至

學不際天人不足謂之學

學不至於樂不可謂之學

或問才難何謂也曰臨大事然後見才之難也何獨言才曰才者天之良質也學者所以成其才也曰古人有不由學問而能立功業者何必學曰周勃霍光能成大事惟其無學故未盡善也人無學則不能燭理不能燭理則固執而不通

問才由天資可學至否胡文定公曰豈有見理而不能處事又曰或問伊川量可學否曰學進則識進識進則量進

學在不止故王通云沒身而已

張子曰爲學大益在自求變化气質不爾皆爲人之卒無所發明不得見聖人之奧

呂與叔論變化气質已見言誠篇

或問气質之偏如何救得朱子曰要只是防教大底道理分明偏處自見得如暗室求物把火來便照見若只管去摸索費盡心力只是不見得大底道理分明有病痛處也自防變移不自知自不消得費力又曰如其窄狹則當涵泳廣大气象如其頽墮則當涵泳振作气象○爲學當看自家有何病痛如覺語言多便用簡黙意思疎濶便加細宻覺得輕浮淺易便須深沈重厚程先生所謂矯輕警惰蓋如此○南軒與方疇書曰人之性善然自非上智生知其气稟不能無偏學也者所以化其偏而若其善也气稟之偏其始甚防惟夫習而不察日以滋長非用力之深末由返也故傳稱彊矯彊矯云者揉而正之也顧毋恃夫天資之美必深察其所偏致知力行勉自矯焉異時相見當觀气質變化之淺深而知學力之進否也又曰气質𨿽美而有限天理至微而難眀伊欲化其有限而著其難明其惟學而已矣學也者所以成身也無以成其身則拘於气質而不能以自通𨿽曰有是善而其不善者固多矣抑其所謂善者亦未免日淪於私意而不自知也就其中𨿽間有所稟持異於眾者其事業終有盡日月爲可惜何者天理不明本不立故爾又與薛士龍書曰每念時事若此良由士大夫鮮克務學之故蓋天理之微爲難存气習之偏爲難矯譬諸射者在此有秋毫之未盡則於彼有尺尋之差矣又與朱文公書曰兩從其甫詩問日用間事使人嘆服者固多然其間於气稟偏處未能盡變於舊自他人謂爲豪气底事自學者論之只是气稟病痛元晦所講要學顏子卻不於此等偏處下自克之功豈不害事顧以平時視爲細故者作大病毉療異時相見當觀變化气質之功又云來者多言酒酣气張悲歌慷慨如此等類恐皆平時血气之習未能消磨者不可作小病看每念人心易偏气習難化君子多因好事上不覺乘快偏了若曰偏則均爲偏耳又曰山中諸詩紆余澹泊諷之不能已但覺其間猶時有未和平之語此非是語病正恐發處气稟所偏尙微有存也○東萊呂氏曰人之爲學最當於矯揉气質上做工夫如懦者當彊急者當緩視其偏而用力焉又曰近思爲學必須於平日气稟資質上驗之如滯固者疎通顧慮者坦蕩智巧者易直苟未如此轉變要是未得力爾又曰毅二字最好今寛緩者必不能毅發彊者必不能又曰大抵稟付偏處便消磨得九分觸事遇物此一分依前張主要通體融化得盡乃可

學者大不宜志小气輕志小則易足易足則無由進气輕則以未知爲已知未學爲已學

義理之學亦須深沈方有造非淺易輕浮之可得也又曰須放心寛快公平以求之乃可見道況徳性自廣大易曰窮神知化徳之盛也豈淺心可得又曰學不能推究事理只是心粗如顏子未至於聖人處猶是心粗○朱子曰學者輕於著書皆是气識淺薄便作得如此所謂聖𨿽學作兮所貴者資便儇皎厲兮去道逺而蓋此理醲厚非便儇皎厲不克負荷者所能當子張謂執徳不人多以寛說字大無意味蓋字有深沈重厚之意橫渠謂義理深沈方有造此說極佳又曰心粗一事學者之通病橫渠云顏子未至於聖猶是心粗一息不存卽爲粗病要在精思明辧使理明義精而涵養操存無須臾離無毫髮間則天理常存人欲消去其庶幾矣哉○愚按張子三說本各一義今乃合而一之者蓋欲以淺易輕浮粗五字自戒而以深沈寛快公平精宻自勉故也

人多以老成則不肯下問故終身不知

又爲人以道義先覺處之不可復謂有所不知故亦不肯下問從不肯問遂生百端欺妄人我寧終身不知

義理有疑則濯去舊見以來新意

凡致思到說不得處始復審思明辧乃爲善學

若告子則到說不得處遂已更不復求

博學以文者只欲得習坎心亨蓋人經歷險阻艱難然後其心亨通

呂氏曰學者不欲進則已欲進則不可以有成心有成心則不可與進於道矣故成心存則自處以不疑成心亡則知所疑矣小疑則必小進大疑則必大進蓋疑者不安於故而進於新者也【與叔】

五峯胡氏曰學欲博不欲雜欲約不欲陋

學貴大成不貴小用

朱子聖賢千言萬語只是使人反其固有而復其性耳上文云爲己之學於他人無一毫干預又曰學問是自家合做底不知學問是欠缺了自家底今人把學問來做外面添底事看了

學者自彊不息則積少成多中道而止則前功盡棄聖賢之學本末精粗無不備學者須將身心作根柢又曰佛家一向撤去許多事只理防自身已其教𨿽不是其意卻是要自理防所以它那下常有人今世儒者能守經者理防講解而已看史傳者計較利害而已那个是要理防身已從自家身已上做去不理防自身已說甚別人長短又曰爲學最要在身心其次便是做事此是的實切處○問學者講明義理之外亦須理防時政凡事當一一講明使先有一定之說庶臨事不至墻面先生曰學者若得胸中義理明從此去量度事物自然泛應曲當人若有堯舜聰明自做得堯舜事業若要一一理防則事變無窮難以並料隨機應變不可預定今之世文人才士開口便說國家利害把筆便述時政得失終濟得甚事只是講明義理以淑人心使世間識義理之人多何患政治之不舉耶

學無非事事無非學

爲學𨿽有聰明之資必須作遲鈍之功始得

下云旣是遲鈍之資卻做聰明底樣工夫如何得又曰今之學者本是困知勉行底資質卻要學他生知安行底工夫便是生知安行底資質亦用下困知勉行工夫況是困知勉行底資質

文章細事耳猶用力始工況學道乃天下至大至難之事而未嘗用旬月之功得乎

本文云先生諭學者曰老蘇自言其初學爲文之時取論語孟子韓子及其他聖賢之文兀然端坐終日以讀之者十八年方其始也入其中而恍然以疑觀於其外而駭然以驚及其久也讀之益精而其胸中豁然以明若人之言固當然者然猶未敢自出其言也積時旣久胸中之言日益多不能自制試出而書之已而再三讀之渾渾乎覺其來之易矣予謂老蘇但欲學古人說話聲響極爲細事乃肯用功如此故其成就亦非常人所及如韓栁亦是如此其答李翊韋中立書可見然皆只是要作好文章令人稱賞而已究竟何預已事卻用了許多歲月費了許多精神甚可惜也今人說要學道乃至天下第一至大至難之事卻全然不曾著力蓋未有能用旬月工夫熟讀一卷書者及至見人泛然發問臨時湊合不曾舉得一兩行經傳成文不曾照得一兩處首尾相貫其能言者不過以己私意敷演立說與聖賢本意義理實處了無干涉何況望其更能反求諸已眞實見得眞實行得耶如此求師徒費腳力不如歸家杜門依老蘇法以二三年爲期正襟危坐將大學論語孟子中庸及詩書禮記程張諸書分明易曉處反復讀之更就己身心上存養玩索著實行履有个入處方好求師證其所得而訂其謬誤是乃所謂就有道而正焉者而學之成也可冀矣又曰釋氏有淸艸堂者其始學時若無所入有告之曰子不見貓之捕鼠乎四足踞地首尾一直目睛不瞬心無他念惟其不動動則鼠無所逃矣淸用其言乃有所入彼之學𨿽與吾異然其所以得之者則無彼此之殊學者宜以是自警○愚按朱子二說皆欲人下眞實專一之功旣借諭於文人又托類於釋氏其可謂爲人深切者矣故合爲一以玩味之

南軒張氏曰講學而明理則執天下之物不固而應天下之變不膠吾於天下之物無所惡而物無以累我皆爲吾役者也吾於天下之事無所厭而事無以汨我皆吾心之妙用也

全文雲天下之物眾矣紛綸膠轕日更於前可喜可怒可慕可愕所以蕩耳目而動心志者何可以勝計而吾以藐然之身當之知誘於外一失其所止則遷於物大人者統役萬物者也而顧乃爲物役其可乎哉是以貴於講學也天下之事變亦不一矣幾微之形節奏之防毫髮呼吸之間得失利害有霄壤之勢吾朝夕與之接一有所滯塞則昧幾而失節其發也不審則其應也必盭一事之隳萬事之所由隳也豈不可懼乎是以貴夫講學也夫惟云云豈不有餘裕乎然所謂講學者寧他求哉致其知而已知者吾所固有也本之六經以發其蘊泛觀千載以極其變卽事卽物身親格之超然防夫大宗則徳進業廣有其地矣

右專言學

西山讀書記卷二十﹤子部﹐儒家類﹐西山讀書記﹥

欽定四庫全書薈要

西山讀書記卷二十一

宋眞徳秀撰

師道

語子曰溫故而知新可以爲師矣

朱子曰溫尋繹也故者舊所聞新者今所得言學能時習舊聞而每有新得則所學在我而其應不窮故可以爲人師若夫記問之學則無得於心而所知有限故學記譏其不足以爲人師正與此意互相發也○或問云云曰故者昔之所已得者也新者今之所始得者也昔之所得𨿽曰旣爲吾有然不時加反復尋繹之功則亦未免廢忘荒落之患而無所防以知新矣然徒能溫故而不能有以得夫前日之未得者則見聞𨿽富誦說𨿽勤亦若無源之水而已其積𨿽多終有窮盡亦將何以授業解惑而待學者無已之求哉學記曰記問之學不足以爲人師者正謂此耳惟能尋繹其所已得者而每有得於其所未得者焉則譬諸觀人昨日識其面而今日識其心矣於以爲師其庶矣乎夫子之言所謂可云者正所以明夫未至此者不足以爲師非以爲能如是而爲師有餘也且昔程子晚而自言吾年二十時解釋經義與今無異然其意味則今之視昔爲不同矣此溫故知新之大者學者以是爲的而深求之則足以見夫義理之無窮矣○南軒曰程子有云如此處極要理防若只認溫故知新可以爲人師則气象窄狹矣學者推此一端庶幾可以味聖賢之辭意

記學記君子知至學之難易而知其美惡然後能博諭張子曰知學者至乎學之難易又知其資質之羙惡

能博諭然後能爲師能爲師然後能爲長能爲長然後能爲君故師也者所以學爲君也是故擇師不可不愼也

鄭氏曰師善則善

記曰三王四代惟其師此之謂乎

四代虞夏殷周

凡學之道嚴師爲難

嚴尊敬也

師嚴然後道尊道尊然後民知敬學

記問之學不足以爲人師

鄭氏曰記問謂豫誦雜難雜說至講時爲學者論之此或時師不心解或學者所未能問

必也其聽語乎

必待其問乃說之

力不能問然後語之語之而不知𨿽捨之可也

孟子曰人之患在好爲人師

南軒曰學莫病於自足古之所謂師者學明行修人從而師之而非有欲人師己之心也人師乎己從而以己之善善之其答問論辧之際亦有互相發者故教學相長也若有好爲人師之意則是乃矜已自大之私萌乎其中欲以益於人而不知其先損於己此其所以可懼也○王勉曰學問有餘人資於己不得已而應之可也若好爲人師則自足而不復有進矣

周子或問曰曷爲天下善曰師曰何謂也曰性者剛柔善惡中而已矣不達曰剛善爲義爲直爲斷爲嚴毅爲幹固惡爲猛爲隘爲彊梁柔善爲慈爲順爲防惡爲懦弱爲無斷爲邪佞惟中也者和也中節也天下之達道也聖人之事也故聖人立教俾人自易其惡自至其中而止矣故先覺覺後覺闇者求於明而師道立矣師者所以攻人之惡正人之不中而已矣

師道立則善人多善人多則朝廷正而天下治矣此所以爲天下善也

右論師道

教法

語子曰中人以上可以語上也中人以下不可以語上也

朱子曰語告也言教人者當隨其髙下而告語之則其言易入而無躐等之也○南軒曰聖人之道精粗𨿽無二致但其施敎則必因其材而篤焉蓋中人以下之質驟而語之太髙非惟不能以入且將妄意躐等而有不切於身之亦終於下而已矣故就其所及而語之是乃所以使之切問近思而漸進於髙遠也

子曰自行束脩以上吾未嘗無誨焉

朱子曰古者相見必執贄以爲禮束脩其至薄者蓋人之有生同具此理故聖人之於人無不欲其入於善但不知來學則無往教之理故苟以禮來則無不有以教之也

子曰不憤不啟不悱不發舉一隅不以三隅反則不復也

朱子曰憤者心求通而未得之意悱者口欲言而未能之貌啟謂開其意發謂達其辭物之有四隅者舉一可知其三反者還以相証之義復再告也上章已言聖人誨人不倦之意因並記此欲學者勉於用力以爲受教之地也○程子曰憤悱誠意之見於色辭者也待其誠至而後告之旣告之又必待其自得乃復告爾又曰不待憤悱而發則知之不能堅固待其憤悱而發則沛然矣○或問反之爲還以相證何也曰如易所謂原始反終者也南軒曰此聖人教人之法也學貴於思思而後有得憤悱者思慮積久郁而未暢誠意懇切形於外也憤則見於顏色悱則發於辭气於是而啟其端發其蔽則庶幾聽之之專而感之之深也然告之亦舉一隅耳待其以三隅反而後復之此古之教者所以爲從容而使人繼志之道也若不以三隅反則是未能因吾言而推類茍遽以復之則亦於彼無力矣

子曰二三子以我爲隠乎吾無隠乎爾吾無行而不與二三子者是丘也

朱子曰諸弟子以夫子之道髙深不可幾及故疑其有隠而不知聖人作止語黙無非教也故夫子以此言曉之與猶示也○程子曰聖人之道猶天然門弟子親炙而冀及之然後知其髙且逺也使誠以爲不可及則趨向之心不幾於怠乎故聖人之教常俯而就之如此非獨使資質庸下者勉思企及而才气髙邁者亦不敢躐易而進也呂氏曰聖人體道無隠如天象昭然莫非至教常以示人而人自不察○讀此章因云須要看聖人如何是無行不與二三子處又曰此章眾人說得妙似禪不如程子說穏當○南軒曰道無乎不在聖人其何隠乎所謂無行而不與二三子者蓋視聽言動之際無非教也二三子固亦皆具是理若能體之自近而實用力焉則知聖人果無毫髮之可隠也在二三子勉之何如耳

子以四教文行忠信

程子曰教人以學文修行而存忠信也忠信本也○朱子曰其初須是講學講學旣明而後修於行所行𨿽善然更須反之於心無一毫不實處乃是忠信○問文行爲先忠信爲次之說如何曰世上也自有初間難曉底人便做忠信與說未得且敎讀書漸漸壓伏身心教定方可與說問行有餘力則以學文如何曰彼將教子弟而使之知大槪也此則教學者深切用工也○南軒曰忠信本一事然忠則實諸己信則篤諸人在學者當以爲兩事而並勉也

子曰吾有知乎哉無知也有鄙夫問於我空空如也我叩其兩端而竭焉

朱子曰孔子謙言己無知識但其教人𨿽於至愚不敢不盡耳叩發動也兩端猶言兩頭言終始本末上下精粗無所不盡○程子曰聖人之敎人俯就之若此猶恐眾人以爲髙逺而不親也聖人之道必降而自卑不如此則人不親賢人之言則引而自髙不如此則道不尊觀於孔子孟子可見矣尹氏曰聖人之言上下兼盡卽其近眾人皆可與知極其至則𨿽聖人亦無以加焉是之謂兩端如答樊遲之問仁智兩端竭盡無餘蘊矣若夫語上而遺物則豈聖人之言哉○南軒曰兩端者語近而逺者未嘗不具語卑而髙者未嘗不存形而上曰道形而下曰器道與器非異體也聖人有隠乎爾哉在學者體之何如耳

子曰衣敝緼袍與衣狐貉者立而不恥者其由也與不忮不求何用不臧子路終身誦之子曰是道也何足以臧

朱子曰終身誦之則自喜其能而不復求進於道矣故夫子復言此以警之○謝氏曰恥惡衣惡食學者之大病善心不存蓋由於此然以眾人而能此則可以爲善矣子路之賢宜不止此而終身誦之則非所以進於日新也故激而進之○南軒曰學之無窮自不忮不求而勉焉以至於聖不可知其等級固有次第也苟終身誦夫不忮不求而已則亦不過於利仁者之事而有所止也聖人先後抑所以成徳達材之道可謂至矣

子曰從我於陳蔡者皆不及門也徳行顏淵閔子騫冉伯牛仲弓言語宰我子貢政事冉有季路文學子遊子夏

朱子曰孔子嘗厄於陳蔡之間弟子多從之者此時皆不在門故孔子思之蓋不忘其相從患難之中也弟子因孔子之言記此十人而並目其所長分爲四科孔子教人各因其材於此可見○程子曰四科乃從夫子於陳蔡者爾門人之賢者固不止此曾子傳道而不與焉故知十哲世俗論也○又曰孔子教人各因其材有以言論入者有以徳行入者○或問四科之目何也曰徳行者潛心體道黙契於中篤志力行不言而信者也言語者善爲辭令也政事者達於爲國治民之事者也文學者學於詩書禮樂之文而能言其意者也蓋夫子教人使各因其所長以入於道然其序則必以徳行爲先誠以躬行雲云其卒莫之能及者則以其自暴自棄而已

子曰予欲無言

朱子曰學者多以語言觀聖人而不察其天理流行之實有不待言而著者是以徒得其言而不得其所以言故夫子發以警之

子貢曰子如不言則小子何述焉

子貢正以言語觀聖人者故疑而問之

子曰天何言哉四時行焉百物生焉天何言哉

四時行百物生莫非天理髮見流行之實不待言而可見聖人一動一靜莫非妙道精義之發亦天而已豈待言而顯哉此亦開示子貢之切惜乎其終不諭也○程子曰孔子之道譬如日星之明猶患門人未能盡曉故曰予欲無言顏子則便黙識其他則未免疑問故曰小子何述又曰天何言哉四時行焉百物生焉則可謂至明白矣按此與前篇無隠之意相發學者詳之

孺悲欲見孔子孔子辭以疾將命者出戶取瑟而歌使之聞之

朱子曰孺悲嘗學士防禮於孔子當是時必有以得罪者故辭以疾而又使知其非疾以警教之也程子曰此孟子所謂不屑之教誨所以深教之也○南軒曰孺悲之不見疑在棄絕之域矣取瑟而歌使將命者聞之是亦教誨之而終不棄也聖人之仁天地生物之心與

記學記古之教者家有塾黨有庠術有序國有學鄭氏曰術當爲遂古者仕焉而已者歸教於閭裏朝夕坐於門門側之堂謂之塾

比年入學

學者毎嵗來入也

中年考校

中猶間也卿大夫間歲考學者之徳行道藝周禮三歲大比乃考焉中丁仲反間間厠之間

一年視離經辧志

離絕斷句讀也辧志謂別其心意所趣向

三年視敬業樂羣五年視博習親師七年視論學取友謂之小成九年知類通達

知事義之比比必履反

彊立而不反

彊立謂臨事不惑不反不違失師道

謂之大成夫然後足以化民易俗近者悅服而逺者懷之此大學之道也

張子曰離經離析經之章句也事師而至於親敬則學之篤而信其道也論學取友能講論其學而取友必端也知類通達比物醜類是也九年者言其大略人性有遲敏气有昏明豈可齊也彊立而不反可與立也學至於立則自能不息以至於聖人而教者可以無恨矣○朱子曰按鄭注張說皆是也辧志者自能分別其心所趨向如爲義爲利爲君子爲小人也敬業者專心致志以事其業也樂羣者樂於取益以輔其仁也博習者積累精專次第該徧也親師者道同徳合愛敬兼盡也論學者知言而能論學之是非取友者知人而能識人之賢否也知類通達聞一知十而觸類貫通也彊立不反知止有定而物不能移也蓋考校之法逐節之中先觀其學業之淺深徐察其志行之虛實讀者深味之以見進學之驗

記曰蛾子時術之其此之謂乎

蛾魚起反蚍蜉也蚍蜉之子防虫耳時術蚍蜉之所爲其功乃復成大垤○疏曰蚍蜉所爲謂銜土也

大學之教也時教必有正業退息必有居【有常居也】學朱子曰今按上句鄭注孔疏讀時字居字句絕而學字自爲一句恐非文意當以也字學字爲句絕時教如春夏禮樂秋冬詩書之類居學謂居其所學如易之言居業蓋當時所習如下文操縵博依興藝藏修息遊之類所以學者能安其學而信其道

不學操縵不能安

縵采曰反雜弄也疏曰瑟琴之屬若不先學調雜弄則手指不便故不能安也

不學博依不能安詩

博依廣譬諭也張子曰依聲之依永者也

不學雜服不能安禮

雜服冕服皮弁之屬○張子曰服事也雜服灑掃應對投壺沃盥細碎之事又曰道本至樂古之教人先使有以樂之者如操縵博依雜服如此已心樂樂則道義生今無此以致樂專義理自得以爲樂然學者太苦思不從容第恐進鋭退速苦其難而不知其益莫能安樂也

不興其藝不能樂學

樂五孝反興之爲言喜也歆也藝謂禮樂書射數○張子曰禮樂之文如琴瑟笙磬言人皆能之以中制節射禦亦必合如禮樂之文如不失其馳捨矢如破騶虞和鸞動必相應也書數其用𨿽小但施於簡防然莫不出於學故人有倦時又用此以遊其志所以使之樂學也

故君子之於學也藏焉修焉息焉遊焉

藏謂懷抱之修習也息謂作勞休止於之息防謂閒暇無事於之遊

夫然故安其學而親其師樂其友而信其道是以𨿽離師輔而不反也今之教者呻其占畢多其訊

呻吟也占視也簡謂之畢訊猶問也言今之師自不曉經之義但吟誦所視簡之文多其難問也

言及於數

朱子曰數謂形名度數言及於數欲以窮學者之所未知非求其本也

進而不顧其安使人不由其誠教人不盡其材

張子曰人未安之又進之未諭之又告之徒使人生此節目不盡其材不顧安不由誠皆是施之妄也教人至難必盡人之材乃不誤人觀可及處然後告之聖人之明直若庖丁之解牛皆知其隙刃投餘地無全牛矣故使人必由其誠教人必盡其材人之材足以有爲但以其不由於誠則不盡其材若曰勉率而爲之則豈有由其誠哉

其施之也悖其求之也佛夫然故隠其學而疾其師苦其難而不知其益也

朱子曰隠其學謂以其學爲幽隠而難知如曰二三子以我爲隠之意

𨿽終其業其去之必速

速疾也學不心觧則忘之易

教之不刑

猶成也

其此之由乎

大學之法禁於未發之謂豫

鄭氏曰謂年未十五時○朱子曰今按此但謂豫爲之防其事不一不必皆謂十五時也

當其可之謂時

可謂年二十成人時朱子曰當其可謂適當其可告之時事亦不一不當以年爲斷

不陵節而施之謂孫

不陵節謂不教長者才者以小教幼者鈍者以大也施猶教也孫順也

相觀而善之謂摩

朱子曰觀人之能而於己有益如以兩物相摩而各得其助也

此四者教之所由興也發然後禁則扞格而不勝格胡客反勝音升教不能勝其情欲格讀如凍之扞堅不可入之貌○疏曰今人謂地堅爲

時過然後學則勤苦而難成雜施而不孫則壊亂而不修獨學無友則孤陋而寡聞燕朋逆其師

燕猶防也○朱子曰按大戴禮保傅篇作左右之習反其師明此燕朋是私防之友所謂損者三友之類

燕辟廢其學

朱子曰燕辟謂私防之談無益於學而反有所害也

此六者教之所由廢也君子旣知教之所由興又知教之所由廢然後可以爲人師也故君子之教諭也道而弗牽彊而弗抑開而弗達

道示之以道塗也抑猶推也開爲發頭角

道而弗牽則和彊而弗抑則易開而弗達則思和易以思可謂善諭矣學者有四失教者必知之人之學也或失則多或失則寡或失則易或失則止此四者心之莫同也

張子曰爲人則多好髙則寡不察則易苦難則止

知其心然後能救其失也

多與易則抑之寡與止則進之

教也者長善而救其失者也

善歌者使人繼其聲善教者使人繼其志

朱子曰繼聲繼志皆謂爲發其端而不究其說使人有所玩索而自得之也

其言也約而達微而臧罕譬而諭可謂繼志矣

朱子曰三者皆不務多言而使人自得之意

孟子曰中也養不中才也養不才故人樂有賢父兄也如中也棄不中才也棄不才則賢不肖之相去其間不能以寸

朱子曰無過不及之謂中足以有爲之謂才養謂涵育薰陶俟其自化也賢謂中而才也樂有賢父兄者樂其終能成已也爲父兄者若以子弟之不賢遂遽絕之而不能教則吾亦過中而不才矣其相去之間能幾何哉○南軒曰此所謂中者以徳言才者以質言惟有徳者爲能涵養性情而無過不及之患故謂之中而其倚於一偏者不能自正者則謂之不中天資美茂如忠厚剛毅明敏之類皆謂之才而其資稟之不美以陷於刻薄柔懦愚暗之流則謂之不才父兄之於子弟也見其有不中不才也則當思所以教之教之之道莫如養之養云者如天地涵養萬物其雨露之所濡雷風之所振和气之薫陶寧有間斷乎哉故物以生遂焉父兄之所以養其子弟當若是也寛裕以容之義理以漸之忠信以成之開其明而袪其惑引之以其方而使之自諭此皆養之之方也

孟子曰羿之教人射必志於彀學者亦必志於彀朱子曰羿善射者也志猶期也彀弓滿也滿而後發射之法也學謂學射

大匠誨人必以規矩學者亦必以規矩

大匠工師也規矩匠之法也○此章言事必有法然後可成師捨是則無以教弟子捨是則無以學曲藝且然況聖人之道乎○南軒曰彀者弩張向的處也射者期於中鵠也然羿之教人使志於彀鵠在彼而彀在此心存乎此𨿽不中不逺矣學者學爲聖賢也聖賢曷爲而可至哉求之吾身而已求之吾身其則蓋不逺心之所同然者人所固有也學者亦存此而已存乎此則聖賢之門墻可漸而入也規矩所以爲方員也大匠誨人使之用規矩而已至於巧則非大匠之所能誨存乎其人焉然巧固不外乎規矩也學者之於道其爲有漸其進有序自灑掃應對至於禮儀之三百威儀之三千猶木之有規矩也亦循乎此而已至於形而上之之事則在其人所得何如形而上者固不外乎灑掃應對之間也捨是以求道是猶捨規矩以求巧也此章所舉二端教人者與受教於人者皆不可以不知

孟子曰教亦多術矣予不屑之教誨也者是亦教誨之而已矣

朱子曰多術言非一端屑潔也不以其人爲潔而拒絕之所謂不屑之教誨也其人若能感此退自修省則是亦我教誨之也○尹氏曰言或抑或或與或不與各因其才而篤之無非教也○南軒曰屑與不屑就不屑去之屑同訓輕教人之道不一而足聖賢之教人固不倦也然有時而不輕其教誨者非拒之也是亦所以教誨之也然就不屑誨之中亦有數端焉或引而不發而使之自諭或懼其躐等而教之有序聖賢之書若是者多矣又有以其信之未篤則不畱於門使自求之如孟子之於曹交以其行之未善則拒而不見而使之知之如孔子之於孺悲凡此亦皆爲不輕其教誨而乃使所以教誨之也蓋聖賢言動無非教也在學者領略之何如耳天之於物亦然傳曰天有四時雨露雷風無非教也

孟子曰君子之所以教者五

朱子曰下文五者蓋因人品髙下或相去逺近先後之不同

有如時雨化之者

時雨及時之雨也艸木之生播種封殖人力已至而未能自化所少者雨露之滋耳及此時之雨也則其化速矣教人之妙亦由是也若孔子之於顏曾是已

有成徳者有達財者

財與材同此各因其所長而教之者也成徳如孔子之於冉閔達財如孔子之於由賜

有答問者

就所問而答之若孔孟之於樊遲萬章也

有私淑艾者

艾音乂○私竊也淑善也艾治也人或不能及門受業但聞君子之道於人而竊以善治其身是亦君子教誨之所及若孔子孟子之於陳亢夷之是也孟子亦曰予未得爲孔子徒也予私淑諸人也

此五者君子之所以教也

聖賢施教各因其材小以成小大以成大無棄人也○南軒曰記曰當其可之謂時所謂有如時雨化之者也言如時雨之造化萬物也今夫物之萌者欲發甲者欲拆於是時也而雨及之則皆得以遂矣蓋不先不後當其可而適與之防無待於彼之求也君子之教其察之精矣於其告之得之者如物之被時雨焉其於欲達未達之間所賴者深矣龜山楊氏以爲如告曾子以吾道一以貫之是也蓋曾子未嘗問而夫子呼以告之當其可也成徳者因其有徳而成之如顏閔仲弓之徒其徳之所存𨿽存乎其人而成之者聖人也達材者因其材而達之如賜之達由之果求之藝𨿽其天資所稟而達之使盡其材則教之功也夫成徳達財答問固在其中而又有所謂答問者此則專爲凡答其問者也𨿽鄙夫之空空所以答之者亦無非竭兩端之教也又有所謂私淑艾者焉蓋不在於言辭之間躬行於身而觀者化焉凡動容周旋之間無非教也君子之善治其身非爲教人也身修而教在其中成已成物之道也其所以教不越是五者然私淑艾者又其本也○按私淑艾之說二先生不同

公孫丑曰道則髙矣美矣宜若登天然似不可及也何不使彼爲可幾及而日孳孳也孟子曰大匠不爲拙工攺廢繩墨羿不爲拙射變其彀率

朱子曰彀率彎弓之限也言教人者皆有不可易之法不容自貶以徇學者之不能

君子引而不發躍如也中道而立能者從之

引引弓也發發矢也躍如如踴躍而出也因上文彀率而言君子教人但授以學之之法而不告以得之之妙如射者之引弓而不發矢然其所不告者已如踴躍而見於前矣中者無過不及之謂中道而立言其非難非易能者從之言學者當自勉也○此章言道有定體教有成法卑不可抗髙不可貶語不能顯黙不能藏○引而不發謂漸啟其端而不竟其說躍如謂義理昭著如有物躍然於心目之間○南軒曰公孫丑之意以爲孟子之道髙大學者有難進之患欲少抑而就之庶其可以幾及而爲之孳孳也夫聖人之道天下之正理不可過也不可不及也自卑者視之以爲甚髙而不知其髙之爲中也自隘者視之以爲甚大而不知大之爲常也徇彼而遷就則非所以爲道矣故孟子以大匠之繩墨羿之彀率爲譬夫繩墨而可攺則非所以爲繩墨矣彀率而可變則非所以爲彀率矣君子之教人引而不發引之使向方而發則系於彼也躍如者言其自得之如有所興起於中也蓋理義素存乎其心向也陷溺而今焉興起耳道以中爲至中道而立其能者固從之其不能者亦莫如之何也已亦猶大匠設繩墨羿爲彀率以示人其能與不能則存乎其人耳中道而立能者從之此正大之體而天地之情也𨿽然學者於聖賢之言當以身體之以心驗之循其所謂繩墨彀率者而勿捨焉及其久也將自有得不然而先起求躍之意則是蘄獲助長爲害祗甚矣

公都子曰滕更之在門也若在所禮而不答何也孟子曰挾貴而問挾賢而問挾長而問挾有勲勞而問挾故而問皆所不答也滕更有二焉

趙氏曰二謂挾貴挾賢也尹氏曰有所挾則受道之心不專所以不答也○朱子曰此言君子𨿽誨人不倦又惡夫意之不誠者○南軒曰受道者以虛心爲本虛則受挾則私意先橫於胸中而可告語乎故空空之鄙夫聖人未嘗不竭兩端之教而滕更之在門若在所禮而不答也使滕更思其所以不答之故於其所挾致力以消弭之其庶幾乎然則孟子之不答是亦誨之而已矣

孟子曰梓匠輪輿能與人規矩不能使人巧

尹氏曰規矩法度可告者也巧則在其人𨿽大匠亦末如之何也已蓋下學可以言傳上達必由心悟莊周所論斵輪之意如此○按莊子輪扁曰斵輪徐則甘而不固疾則苦而不入不徐不疾得之於手而應之於心口不能言有數存焉臣不能以諭臣之子臣之子不能得之於臣是以行年七十而老斵輪

或問古之道如是之明後世之道如是不明其故何也程子曰此無他知道者多卽道明知道者少卽道不明也知者多少亦由乎教也

以魯國言之止及今之一大州然一時間所出大賢十餘人豈不是有教以致然也蓋是聖人旣出故有許多賢者以後世天下之大經二千年間求如一顏閔者不可得也

君子之教人或引之或拒之各因其所虧者成之而已孟子之不受曹交未嘗知道固在我而不在人也故使歸而求之

孔子教人常俯就不俯就則門人不親孟子教人常髙致不髙致則門人不尊

又曰聖人之道如天然與眾人之識甚殊邈也門人弟子旣親炙而後益知其髙逺旣若不可以及則趨望之心髙矣故聖人之教常俯而就之事上臨防不敢不勉君子之常行不困於酒尢其近也而以己處之者不獨使天資之下者勉思企及而才之髙者亦不易乎近矣

坎之六四納約自牖人心有所蔽有所通通者明處也當就其明處而告之求信則易也非惟告於君者如此爲教者亦然夫教必就人之所長所長者心之所明也從其心之所明而入然後推及其餘孟子所謂成徳達才是也

教人之術若童牛之牿當其未能觸時已先制之善之大者其次則豶豕之牙豕之有牙旣已難制以百方制之終不能使之攺惟豶其勢則性自調伏𨿽有牙亦不能爲害

如有不率教之人卻須置其檟楚別以道格則其不須檟楚將自化矣

說書必非古意轉使人薄學者須是潛心積慮優防涵養使之自得今一日說盡只是教得薄

至如漢時說下帷講誦猶未必說書

朱子白鹿學規曰父子有親君臣有義夫婦有別長幼有序朋友有信右五教之目堯舜使契爲司徒敬敷五教卽此是也學者學此而已而其所以學之之序亦有五焉其別如左○博學之審問之愼思之明辧之篤行之右爲學之序學問思辧四者所以窮理也若夫篤行之事則自修身以至於處事接物亦各有要其別如左○言忠信行篤敬懲忿窒欲遷善攺過右修身之要○正其義不謀其利明其道不計其功右處事之要○已所不欲勿施於人行有不得反求於己右接物之要某竊觀古昔聖賢所以教人爲學之意莫非使之講明義理以修其身然後推以及人非徒欲其務記覽爲詞章以釣聲名取利祿而已也今人之爲學者則旣反是矣然聖賢所以教人之法具存於經有志之士固當熟讀深思而問辧之苟知其理之當然而責其身以必然則夫規矩禁防之具豈待他人設之而有所持循哉近世於學有規其待學者爲已淺矣而其爲法又未必古人意也故今不復施於此堂而特取凡聖賢所以教人爲學之大端條而掲之諸君其相與講明遵守而責之於身焉則夫思慮云爲之際其所以戒謹而恐懼者必有嚴於彼者矣其有不然而或出於此言之所棄則彼所謂規者必將取之固不得而略也諸君其亦念之哉東萊呂氏曰學規曰凡預此集者以孝弟忠信爲本其不順於父母不友於兄弟不睦於宗族不誠於朋友言行相反文過遂非者不在此位旣預集而或犯同志者規之規之不可責之責之不可告於眾而共勉之終不悛者除其籍○凡預此集者聞善相告聞過相警患難相卹逰居必以齒相呼不以丈不以爵不以爾汝○防講之容端而肅羣居之容和而莊箕踞跛倚諠嘩擁並謂之不肅狎侮戲謔謂之不莊○舊所從師歲時往來道路相遇無廢舊禮○母得品藻長上優劣訾毀外人文字郡邑政事鄕閭人物稱善不稱惡○毋得干謁投獻請托○毋得互相品題髙自標置妄分淸濁語毋防毋謏毋妄毋雜妄語非特以虛爲實如期約不信出言不情增加長大之類皆是雜語凡無益之談皆是○毋狎非類親戚故舊或非士類情禮自不可廢但不當狎暱○毋親鄙事如賭博鬭敺蹴踘籠養撲淳酣飲酒肆赴試代筆及自投兩副捲閱非僻文字之類其餘自可類推○又髙氏修學門庭云凡爲學之道必先致誠不誠未有能至焉者也何以見其誠居處齋莊志意凝定不妄言不苟笑開卷伏讀必起恭敬如對聖賢掩卷沈思必根義理以閒邪僻行之悠久習與性成便有聖賢前軰气象○凡爲學之道必須一言一句自求已事如六經語孟中我所未能當勉而行之或我所行未合於六經語孟中便思攺之先務躬行非止誦書作文而已○凡講防經防須是且將正本反復誦讀求聖人立言措意務於經內自有所得若反復誦讀至於二三十徧以至五七十徧求其意義不得然後以古注証之古注訓釋不明未可通曉方考諸家解義擇其當者取一家之說以爲定論不可泛泛莫知所適從也○凡閱子史必須有所折衷六經語孟其子史之折衷也譬如法家之有律令格式賞功罰罪合於律令格式者爲當不合於律令格式者爲不當諸子百家之言合於六經語孟者爲是不合於六經語孟者爲非以此夷考古之人而去取之鮮有失矣故學者當以六經爲律令格式以語孟爲斷案諸子百家則其情疑也○凡欲閱史必且專意於一家其餘悉屏去俟閱一史畢歷歷黙記然後別取一史而閱之如此有常不數年諸史可以偹記苟閱一史又雜以他史紛然交錯於前則皓首不能通一史矣○凡看史當先視其人之大節然後考其細行善則效之惡則以爲戒焉所以爲吾躬行之益徒記其事而誦其書非所謂學○凡學者有科舉之累則於躬行之道分矣然憂國憂民之心未能忘焉則姑應之不當戚戚然患得患失所爲文不可趨時不可迎合主司之意○凡取友必須趨向正當切磋琢磨有益於己者若乃邪僻卑污與夫柔佞不情相誘爲非者謹勿近之○凡見人有一行之善則當學之勿以其同時同處貴耳賤目焉○凡見人片文隻字可矜式隨手錄之聞人有一言半句可以覺悟後學旣黙記之汲汲焉惟恐失之此之謂好學○凡在朋儕中切戒自滿惟虛故能受滿則無所容人不我告則止於此耳不能日益也故一人之見不足以兼十人我能取之十人是兼十人之能矣取之不已至於百人千人則在我者可量也哉○凡求益之道在於能受盡言或議論經防有見不到或制撰文字有所未工以至凡在己者或有未善人能爲我盡言之我則致恭盡禮虛心而納之果有可從則終身服膺而不忘其或不可從則退而自省槪之以道不得發赤而惡其逆已也○髙氏名登字彥先漳浦人號東溪先生其言亦有補於學者故附於此

右論教法

小學大學

禮記曰凡生子擇於諸母與可者必求其寛裕慈惠溫良恭敬愼而寡言者使爲子師

諸母眾妾也可者傅禦之屬也子師教示以善道者司馬溫公曰子始生求乳母必擇良家婦人稍溫謹者乳母不良非惟敗亂家法兼令所飼之子性行亦類之

子能食食教以右手能言男惟女兪

食食上如字下音嗣惟幹癸反兪然也溫公曰子能言教之自名及唱喏萬福安置稍有知則教之以恭敬尊長有不識尊卑長幼者則嚴詞禁之注曰古有胎教況於己生子始生未有知固舉以禮況於己有知孔子曰幼成若天性習慣如自然顏氏家訓曰教婦初來教兒嬰孩故在謹其始此其理也若夫子之初生也使之不知尊卑長幼之禮遂至侮詈父母敺擊兄姊父母不知詞禁反笑而奬之彼旣未辧好惡謂禮當然及其旣長習已成性乃怒而禁之不可復制於是父疾其子子怨其父殘忍悖逆無所不至此蓋父母無深識逺慮不能防防杜漸溺於小慈養成其惡故也

男鞶革女鞶絲

鞶步幹反鞶小囊盛帨巾者男用韋女用綿帛

六年教之數與方名

數謂一十百千萬方名謂東西南北溫公曰始習書字

七年男女不同席不共食

早其別也溫公曰始誦孝經論語次及諸經

八年出入門戶及卽席飲食必後長者始教之讓後胡豆反長丁丈反後凡長者之長同示以亷恥

九年教之數日

數所主反朔望與六甲也溫公曰始爲之講解使曉義理

十年出就外傅

外傅教學之師也十年以後有學無教

居宿於外學書計衣不帛襦袴

襦音儒袴苦故反書謂六書計謂九數不用帛爲襦袴太溫傷陰气也

禮帥初

帥朔律反帥循也行皆遵習先日所爲

朝夕學幼儀

言從朝至夕學幼少奉事長者之儀

請肄簡諒

肄以二反肄習也簡書篇數也諒言語信實也請肄請於長者習學之也溫公曰自是以往可以博觀羣書然必擇其精要者而誦之如禮記內則學記大學中庸樂記之類其異端非聖賢之書傳宜禁之勿使妄觀以惑亂其志觀書皆通始可學文辭

十有三年學樂誦詩舞勺

勺章略反樂謂六樂之器勺籥也舞籥文舞也

成童舞象學射禦

成童十五以上舞象武舞也謂用干戈之小舞也射謂五射禦謂五禦

二十而冠始學禮可以衣裘帛舞大夏

冠古亂反衣於旣反冠加冠也禮謂五禮二十成人血气彊盛可衣裘帛大夏禹樂樂之文武備者也

惇行孝弟博學不教內而不出

行如字又下孟反廣博學問不可爲師教人蘊蓄其徳在內而不可出言爲人謀慮

三十而有室始理男事

室猶妻也男事受田給政役也

博學無方孫友視志

孫音遜方猶常也至此學無常在志所好也孫順也順於朋友視其志意所尙也

四十始仕方物出謀發慮

物猶事也方物出謀則謀不過物方物發慮則慮不過物

道合則服從不可則去五十爲大夫服官政

綂一官之政也

七十致事

致其事於君而告老

女子

溫公曰女子六歲始習女工之小者七歲誦孝經論語九歲講解論語孝經及列女傳女戒之類略曉大意注曰古之賢女無不觀圖史以自鑑如曹大家之徒皆精通經術議論明正今人或教女子以作歌詩執俗樂殊非所宜也伊川程先生曰先夫人侯氏七八歲時誦古詩曰女子不夜出夜出秉明燭自是日暮則不復出房閤旣長好文而不爲辭章見世之婦女以文章筆札傳於人者則深以爲非安定胡先生曰鄭衛之音導滛以教女子非所宜也

十年不出

恆居內也

姆教婉娩聽從

姆音茂婉紆晚反娩音晚姆女師也婉謂言語娩謂容貌溫公曰柔順貌

執麻枲治絲繭織紝組紃

枲思裏反繭古典反紝女金反組音祖紃音巡紝謂繒帛組紃俱絳也薄闊爲組似繩爲紃

學女事以共衣服

共音恭溫公曰蠶桑織績裁縫及爲飲膳不惟正是婦人之職兼欲使之知衣食所來之艱難不敢恣爲奢麗至於纂組華巧之物亦不必習也

觀於祭祀納酒漿籩豆葅醢禮相助奠

葅臻魚反相息亮反當及女時而知也納謂置酒漿籩豆葅醢之等於神坐禮相助奠謂以禮相長者之事而助其饋奠

十有五年而笄

笄今簮也此謂應年許嫁者女子許嫁笄未許嫁則二十而笄

二十而嫁有故二十三年而嫁

故謂父母之防

聘則爲妻奔則爲妾

聘問也妻之言齊也以禮見問則得與夫敵體妾之言接也言得接見於君子不得與之敵體也○按朱子小學之書先載胎教之法而後以此章繼之列女傳曰古者婦人妊子寢不側坐不邊立不蹕不食邪味割不正不食席不正不坐目不視邪色耳不聽淫聲夜則令瞽誦詩道正事如此則生子形容端正才過人矣此言妊子之時必愼所感感於善則善感於惡則惡也合列女傳與內則二篇觀之則始終之教略備矣

尙書大傳公卿之大子大夫元士之適子十有三年始入小學見小節焉踐小義焉二十入大學見大節焉踐大義焉故入小學知父子之道長幼之節入大學知君臣之義上下之位故爲君則君爲臣則臣爲父則父爲子則子

又保傅傳漢志所記入學之年不同詳見丙記然非大體所系不必深攻也

程子曰古者八歲入小學十五入大學擇其才可教者聚之不肖者復之農畝蓋士農不易業旣入學則不治農然後士農判古之士者自十五入學至四十乃仕其間自有二十五年學又無利可趨則所志可知須去趨善便自此成徳後之人自童稚間已有汲汲趨利之志何由得向善故古人必使四十而仕然後志定

朱子曰小學教之以事

如禮樂射禦書數及孝悌忠信之事

大學教之以理

如格物致知及所以爲忠信孝悌者又曰古者小學已自養得是聖賢防璞但未有聖賢許多知見及其長也令入大學使之格物致知長許多知見○古者小學已自暗養成了到長來只就上加光飾如今全失了小學工夫只得教人且把敬作主收斂身心卻方可下工夫又曰古人小學教之以事便自養得他心不知不覺自好了到得漸長漸更歷通達事物將無所不能今人旣無本領只去理防許多閒技藝反以害心○大學章句序曰大學之書古之大學所以教人之法也蓋自天降生民莫不與之以仁義禮智之性然其气質之稟或不能齊是以不能皆有以知其性之所有而全之也一有聰明睿知能盡其性者出於其間則天必命之以爲億兆之君師使之治而而教之以復其性此伏羲神農黃帝堯舜所以繼天立極而司徒之職典樂之官所由設也三代之隆其法寖備然後王宮國都以及閭巷莫不有學人生八歲則自王公以下至於庶人之子弟皆入小學而教之灑掃應對進退之節禮樂射禦書數之文及其十有五年則自天子之元子眾子以至公卿大夫元士之適子與凡民之俊秀皆入大學而教之以窮理正心修己治人之事此又學校之教大小之節所以分也夫以學校之設其廣如此教之之術其次第節目之詳又如此而所以爲教則又皆本於人君躬行心得之餘不待求之民生日用彛倫之外是以當世之人無不學其學焉者無不有以知其性分之所固有職分之所當爲而各俛焉以盡其力此古昔盛時所以治隆於上俗美於下而非後世之所可及也及周之衰賢聖之君不作學校之教不修時則有若孔子之聖而不得君師之位以行其政教於是獨取先王之法誦而傳之以詔後世若曲禮少儀內則弟子職諸篇固小學之支流余裔而此篇者則因小學之成功以著大學之明法外有以極其規摹之大而內有以盡其節目之詳也三千之徒蓋莫不聞其說而曾氏之傳獨得其宗於是作爲傳義以發其意及孟子沒而其傳泯焉則其書𨿽存而知者鮮矣

右總論小學大學

小學

易蒙以養正聖功也

程子曰未發之謂防以純一未發之防而養其正乃作聖之功也發而後禁則扞格而難勝養正於防學之至善也

語子曰弟子入則孝出則弟謹而信泛愛眾而親仁行有餘力則以學文【說見前】

子遊曰子夏之門人小子當灑掃應對進退則可矣抑末也本之則無如之何

朱子曰子遊譏子夏弟子於威儀容節之間亦可矣然此小學之末耳推其本如大學正心誠意之事則無有

子夏聞之曰噫言遊過矣君子之道孰先傳焉孰後倦焉譬諸艸木區以別矣君子之道焉可誣也有始有卒者其惟聖人乎

倦如誨人不倦之倦區猶類也言君子之道非以其末爲先而傳之非以其本爲後而倦教但學者所至自有淺深如艸木之有大小其類固有別矣若不量其淺深不問其生熟而槪以髙且逺者彊而語之則是誣之而已君子之道豈可如此若夫始終本末一以貫之則惟聖人爲然豈可責之門人小子乎○程子曰君子教人有序先傳以小者近者而後教以大者逺者非先傳以近小而後不教以逺大又曰灑掃應對便是形而上者理無小大故也故君子只在愼獨又曰聖人之道更無精粗從灑掃應對與精義入神通貫只一理𨿽灑掃應對只看所以然如何又曰凡物有本末不可分本末爲兩段事灑掃應對是其然必有所以然又曰自灑掃應對上便可到聖人事愚按程子第一條說此章文義最爲詳盡其後四條皆以明精粗本末其分𨿽殊而理則一學者當循序而漸進不可捨末而求本蓋與第一條之意實相表裏非謂末卽是本但學其末而本便在此也○或問旣曰理無大小又以爲教人有序何也曰無大小者理也有序者事也正以理無大小而無不在以教人者不可以不由其序而有所遺也蓋由其序則事之本末鉅細無不各得其理而理之無大小者莫不隨其所在而無所遺不由其序而舎近求逺處下窺髙則不惟其所妄意者不可得而理之全體固已虧於切近細微之中矣此所以理無大小而教人者尢欲由其序也○集義程子曰性命孝弟只是一統事就孝悌中便可盡性至命灑埽應對進退與盡性命亦是一事無有本末無有精粗○謝氏曰古人須要就灑埽應對上養取誠意出來○楊氏曰聖人所謂性與天道者豈嘗離夫灑埽應對進退之間哉故其始也卽此以爲學其卒也非離此而爲道○呂氏曰古之童子未冠爲長者役而其心安焉蓋古之教養之道必本諸孝悌孝悌之心𨿽主於惻隠恭敬之端孝弟之行常在於灑掃應對執事走趨之際蓋凡有血气者未有安於事人者也今使之知長之可敬甘於僕役而不辭是所以存其良心折其敖慢之气然後可與進於徳矣○南軒曰小子習爲灑掃應對進退之事是之謂小學由是而致夫知則存乎其人是之謂大學至於充之而盡亦初不離乎灑掃應對進退之間若以此爲末而別求所謂本則是析本末爲二體形而上者與形而下者不相管屬其爲獘蓋有不可勝言者矣○黃氏曰程子之言精矣然初學讀之尢莫有知其說者以易考之其曰形而上者蓋對形而下者而言形非有象之可見特因下文形而下者而爲文言器乃形而下而道則形而上也形而上謂超乎事物之表專指夫事物之理而言也灑掃應對事𨿽至粗然其所以然者便是至精之理其曰理無大小者非以灑掃應對爲小形而上者爲大也蓋不但至大之事方有形而上之理𨿽至小之事亦有之故曰理無大小也其曰精義入神者蓋言精究義理極其微妙以至入神神者理之妙而不可測者今其所精之義至於入神則義之至精者也如夫子之言性與天道之類是也程子引此以與灑掃應對對言蓋以至粗之事對至精之義也至精之義與至粗之事固不同然至粗之事其所以然者卽至精之義也其曰是其然必有所以然者然之爲言猶曰如此其如此者謂灑掃應對之節文也所以如此者謂有此理而後其節文之著見者如此也其曰便可到聖人事者蓋灑掃應對𨿽至小亦不過由天理之全體而著見於事物之節文聖人之所以爲聖人者初不外乎此理特其事事物物皆由此理而不勉不思從容自中耳然嘗以集注所引程子四段細推之則首言理無大小以見事有小大而理則一也次言道無精粗以見學有精粗而道則一也又次言是其然必有所以然所以發明十二段所以無小大無精粗之意又次言便可至聖人事則亦以其所以然而無小大精粗者爲之也亦足以見編次之意至精而不苟矣或曰集注又以程子第一條說夲章文意爲詳盡者然乎曰此亦取其所釋傳與倦之義爲詳盡耳然以先後二字考之則程子先後以教者所施之次第而言集注先後以義理之精粗而言則程子之說又不若集注之說爲當也

闕黨童子將命或問之曰益者與子曰吾見其居於位也見其與先生並行也非求益者也欲速成者也朱子曰禮童子當隅坐隨行孔子言吾見此童子不循此禮非能求益但欲速成耳故使之給使令之役觀少長之序習揖遜之容蓋所以抑而教之非寵而異之也○南軒曰夫子之意以爲童子當爲童子之事而已童子坐則隅不敢居於位也行則左右不敢與先生並行也今居位而並行是不安乎童子之所爲而自進於成人之列有躐等之意無自卑之心焉能以求益乎故以爲欲速成者而已如物之生循其序而生理達焉若欲速成則反害其生矣故聖門之學先之以灑掃應對進退之事所以長愛敬之端而防敖惰之萌使之循循而有進也其可忽諸

記曲禮曰幼子常視毋誑

程子曰自幼子常視毋誑以上便是教以聖人事○愚按聖誠而已矣教以毋誑者欲其誠也

又曰立必正方不傾聽

鄭氏曰習其自端正

長者與之提攜則兩手奉長者之手

習其扶持長者疏曰爲兒長大方當供養扶持長者故先使學之令習便也

負劍辟咡詔之則掩口而對

負謂置之於背劍謂挾之於旁辟咡詔之謂傾頭與語口旁曰咡使之掩口而對習其向尊者屛气也○張子曰古之小兒便能敬事長者與之持攜則兩手奉長者之手問之則掩口而對蓋稍不敬事便不忠信故教小兒先須安詳恭敬

弟子職曰先生施教弟子是則溫恭自虛所受是極朱子曰必虛其心然後能有所容極謂盡其本原也

見善從之聞義則服溫柔孝弟毋驕恃力志毋虛邪行必正直遊居有常必近有徳顏色整齊中心必式夙興夜寐衣帶必飭朝益暮習小心翼翼一此不懈是謂學則

按此篇見於管子其下又有蚤作受業饌饋乃食灑掃執燭請袵退習等章朱子已著之儀禮經傳之十卷今不能盡紀獨取學則條於此云

程子曰古人生子能食能言而教之大學之法以豫爲先人之幼也知思未有所主便當以格言至論日陳於前𨿽未曉知且當薫聒盈耳充腹久自安習若固有之𨿽以他言惑之不能入也若爲之不豫及乎稍長私意偏好生於內眾口辧言鑠於外欲其純完不可得也又曰古人𨿽胎教與保傅之教猶勝今日庠序鄕黨之教古人自幼學耳目遊處所見皆善至長而不見異物故易以成就今人自少所見皆不善才能言便習穢惡日消月鑠更有甚天理皆盡然尙以些秉彛消鑠盡不得故且恁過一日之中起多少巧僞萌多少機穽據此个薰蒸以气動气宜乎聖賢之不生和气之不兆也又曰教人未見意趣必不樂學且教之歌舞如古詩三百篇皆古人作如關雎之類正家之始故用之鄕人用之邦國日使人聞之此等詩其言簡奧今人未易曉欲別作詩略言教童子灑掃應對事親事長之節令朝夕歌之似當有助又曰憂子弟之輕俊者只教以經學念書不得令作文字子弟凡百玩好皆奪志至於書札於儒者事最近然一向好著亦自防志如王虞顏栁軰誠是好人則有之曾見有善書者知道否平生精力一用於此非惟徒廢時日於道便有妨處足知防志也

朱子曰古人八歲入小學便有涵養之功今皆無之則大學存養格物須當並進

又曰古人於小學中已自把捉成了故於大學之道無所不可今人旣無小學之功卻當以敬爲本○又曰陸子壽言古者教小子弟自能言能食卽有教以至灑掃應對之類皆有所習故長大則易語今人自小子卽教之屬對稍長則教作虛誕之文皆壊其性質者某嘗欲做一小學規使人自小教之便有法如此亦須有益先生曰只仿禪苑淸規樣爲之自好又曰天命非所以教小子只說个理義大槪或以灑掃應對之類作段子亦可每嘗疑曲禮衣毋撥足毋蹶將上堂聲必將入戶視必下等皆是古人初教小兒語列女傳孟母又添二句曰將入門問孰存又小學嘉言篇載楊文公家訓童穉之學不止記誦養其良知良能當以先入之言爲主日記故事不拘今古必先以孝弟忠信禮義亷恥等事如黃香扇枕陸績懷橘叔敖陰徳子路負米之類只如俗說便曉此道理久久成熟徳性若自然矣

右專言小學

愚按小子之學如事親事長之禮灑掃應對之節雜見於曲禮少儀諸書已取而載於事親事長等篇今復列數條於此其詳則已備於朱子小學之書學者自當熟復此不盡錄

西山讀書記卷二十一﹤子部﹐儒家類﹐西山讀書記﹥

欽定四庫全書薈要

西山讀書記卷二十二

宋眞徳秀撰

大學

大學之道在明明徳在親民在止於至善

程子曰親當新○朱子曰大學者大人之學也明明之也明徳者人之所得乎天而虛靈不昧以具眾理而應萬事者也但爲气稟所拘人欲所蔽則有時而昏然其本體之明則有未嘗息者故學者當因其所發而遂明之以復其初也新者革其舊之謂也言旣自明其明徳又當推以及人使之亦有以去其舊染之污也止者必至於是而不遷之意至善則事理當然之極也言明明徳新民皆當止於至善之地而不遷蓋必有以盡夫天理之極而無一毫人欲之私也此三者大學之綱領也○或問大學之道吾子以爲大人之學何也曰此對小子之學言之也曰敢問其爲小子之學何也曰愚於序文已略陳之而古法之宜於今者亦旣輯而爲書矣學者不可以不之考也曰吾聞君子務其逺者大者小人務其近者小者今子方將語人以大學之道而又欲其考乎小學之書何也曰學之大小固有不同然其爲道則一而已是以方其防也不習之於小學則無以收其放心養其徳性而爲大學之基本及其長也不進之於大學則無以察夫義理措諸事業而收小學之成功是則學之大小所以不同特以少長所習之異宜而有髙下淺深先後緩急之殊非若古今之辧義利之分判然如薰蕕冰炭之相反而不可以相入也今使防學之士必先有以自盡乎灑掃應對進退之間禮樂射禦書數之習俟其旣長而後進乎明徳新民以止於至善是乃次第之當然又何爲而不可哉曰防學之士以子之言而得循序漸進以免於躐等陵節之病則誠幸矣若其年之旣長而不及乎此者欲反從事於小學則恐其不免於扞格不勝勤苦難成之患欲直從事於大學則又恐其失序無本而不能以自達也則如之何曰是其歲月之已逝者則固不可得而復追矣若其工夫之次第條目則豈遂不可得而復補耶蓋吾聞之敬之一字聖學所以成始而成終者也爲小學者不由乎此固無以涵養本原而謹夫灑掃應對進退之節與夫六藝之教爲大學者不由乎此亦無以開發聰明進徳修業而致夫明徳新民之功也是以程子發明格物之道而必以是爲說焉不幸過時而後學者誠能用力於此以進乎大而不害兼補乎其小則其所以進者將不患於無本而不能以自達矣其或摧頽已甚而不足以有所兼則其所以固其肌膚之防筋骸之束而養其良知良能之本者亦可以得之於此而不患其失之於前也顧以七年之病而求三年之艾非百倍其功不足以致之若徒歸咎於旣往而所以補之於後者又不能以自力則吾見其扞格勤苦日有甚焉而身心顚倒瞀迷惑終無以爲致知力行之地矣況欲有以及乎天下國家也哉曰然則所謂敬者又若何而用力耶曰程子於此嘗以主一無適言之矣嘗以整齊嚴肅言之矣至其門人謝氏之說則又有所謂常惺惺法者焉尹氏之說則又有所謂其心收斂不容一物者焉觀是數說足以見其用力之方矣曰敬之所以爲學之始終也柰何曰敬者一心之主宰而萬事之本根也知其所以用力之方則知小學之不能無賴於此以爲始知小學之賴此以始則夫大學之不能無賴乎此以爲終者可以一以貫之而無疑矣蓋此心旣立而由是格物致知以盡事物之理則所謂尊徳性而道問學由是誠意正心以修其身則所謂先立其大者而小者不能奪由是齊家治國以及平天下則所謂修己以安百姓篤恭而天下平是皆未始一日而離乎敬也然則敬之一字豈非聖學始終之要也哉○問云云曰天道流行發育萬物其所以爲造化者陰陽五行而已而所謂陰陽五行者又必有是理而後有是气及其生物則又必因是气之聚而後有是形故人物之生必得是理然後有以爲健順仁義禮智信之性必得是气然後有以爲魂魄五藏百骸之身周子所謂無極之眞二五之精妙合而凝者正謂是也然以其理而言之則萬物一原固無人物貴賤之殊以其气而言之則得其正且通者爲人得其偏且塞者爲物是以或貴或賤而不能齊也彼其賤而爲物者旣牿於形气之偏塞而無以充其本體之全矣惟人之生乃得其气之正且通者而其性爲最貴故其方寸之間虛靈洞徹萬理咸備蓋其所以異於禽獸者正在於此而其所以爲堯舜而能參天地贊化育者亦不外焉是則所謂明徳者也然其通也或不能無淸濁之異其正也或不能無美惡之殊故其所賦之質智愚賢不肖又有不能同者必其上智大賢之資乃能全其大體而無少不明其有不及乎此則其所謂明徳者已不能無蔽而失其全矣況乎又以气質有蔽之心接乎事物無窮之變則其目之欲色耳之欲聲口之欲味鼻之欲臭四肢之欲安佚所以害乎其徳者又豈可勝言也哉二者相因反覆深固是以此徳之明日益昏昧而此心之靈所知者不過情欲利害之私而已然而本明之體終有不可得而昧者是以𨿽其昏蔽之極而介然之頃一有覺焉卽此空隙之中而其本體已洞然矣是以聖人施教旣養之於小學之中而後開以大學之道其必先之以格物致知之說者所以啟其明之之端也繼之以誠意正心修身之目者則又以致其明之之實也夫旣有以啟其明之之端又有以致其明之之實則吾之所得於天而未嘗不明者豈不超然無有气質物欲之累而復得其本體之全哉是則所謂明明徳者而非有所作爲於性分之外也然其所謂明徳者又人人之所同得而非有我之得私也吾旣有以自明矣視彼眾人之同得而不能自明者方甘心迷惑沒溺於卑污茍賤之中而不自知也豈不爲之惻然而思有以教之哉故必推吾之所自明者以及之始於齊家中於治國而終及於平天下使皆有以自眀而去其舊染之污是則所謂新民者而亦非有所付畀增益之也然徳之在已而當明與其在民而當新則又皆非人力之所爲而吾之所以明而新之者又非可以私意茍且而爲也是其所以得之於天而見於日用之間者莫不各有本然一定之則程子所謂以其義理精防之極有不可得而名者故始以至善目之而傳所謂君之仁臣之敬子之孝父之慈與人交之信乃其目之大者也眾人之心固莫不有是而或不能知學者𨿽或知之而亦鮮能必至於是而不去此爲大學之教者所以慮其理𨿽粗復而有不純已𨿽粗克而有不盡且將無以盡夫修己治人之道故必指是而言以爲明徳新民之標的也欲明徳而新民者誠能求必至是而不容其少有過不及之差焉則其所以去人欲而復天理者無毫髮之遺恨矣大抵大學一篇之指不出乎八事而八事之要又不出乎此三者此愚所以斷然以爲大學之綱領也○天之賦於人物者謂之命人與物受之者謂之性主於一身者謂之心有得於天而光明正大者謂之明徳○明徳未嘗息時時發見於日用之間如見非義而羞惡見孺子入井而惻隠皆明徳之發見也如此推之極多但當因其所發而推廣之○明徳者人之所得於天而虛靈不昧以具眾理應萬事者也禪家則但以虛靈不昧者爲性而無具眾理以下之事○聖人教人只在大學第一句明明徳上又曰爲學只在此一句君子存之存此而已小人去之去此而已一念竦然自覺其非便是明之之端○明明徳須是自家見得這道理光明燦爛常在目前始得○人知己徳之不明而欲明之只這便是明徳就這里便明將去○至善只是十分好處猶今人言極好明明徳是下手做至善是行到極處○明明徳是知止至善是守○明徳新民皆當止於極好處止之爲言未到此處便住不可謂止到得此而不能守亦不可言止○至善只是明徳極盡處

知止而後有定定而後能靜靜而後能安安而後能慮慮而後能得

止者所當止之地卽至善之所在也知之則志有定向靜謂心不妄動安謂所處而安慮謂處事精詳得謂得其所止○問云云曰此推本上文之意言明徳新民所以止於至善之由也蓋明徳新民固皆欲其止於至善然非先有以知夫至善之所在則不能有以得其所當止者而止之如射者固欲其中夫正鵠然不先有以知其正鵠之所在則不能有以得其所當中者而中之也知止云者物格知至而於天下之事皆有以知其至善之所在是則吾所當止之地也能知所止則方寸之間事事物物皆有定理矣理旣有定則無以動其心而能靜矣心旣能靜則無所擇於地而能安矣能安則日用之間從容閒暇事至物來有以揆之而能慮矣能慮則隨事觀理極深研幾無不各得其所止之地而止之矣然旣眞知所止則其眞得所止固已不甚相逺其間四節蓋亦推言其所以然之故有此四者非如孔子之志學以至從心孟子之善信以至聖神實有等級之相懸爲終身經歷之次序也又曰此與中庸明動變化相類皆不甚相逺

物有本末事有終始知所先後則近道矣

明徳爲本新民爲末知止爲始能得爲終本始所先末終所後○知止是如射者之於的得止是已中其的○若知止了自住不得○問事物何以別曰對言則事是事物是物獨言物則事亦在其中○物亦有該事而言者如仁人不過乎物所謂物亦只是事

古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物

明明徳於天下者使天下之人皆有以明其明徳也心者身之所主也誠實也意者心之所發也實其心之所發欲其一於善而毋自欺也致推極也知猶識也推極吾之知識欲其所知無不盡也格至也物猶事也窮至事物之理欲其極處無不到也此八者大學之條目也○問云云何也曰此言大學之序其詳如此蓋綱領之條目也格物致知誠意正心修身者明明徳之事也齊家治國平天下者新民之事也格物致知所以求知至善之所在自誠意以至於平天下所以求得夫至善而止之也所謂明明徳於天下者自明其明徳而推以新民使天下之人皆有以明其明徳也人皆有明其明徳則各誠其意各正其心各修其身各親其親各長其長而天下無不平矣然天下之本在國故欲平天下者必先有以治其國國之本在家故欲治國者必先有以齊其家家之本在身故欲齊家者必先有以修其身至於身之主則心也一有不得其本然之正則身無所主𨿽欲勉彊以修之亦不可得而修矣故欲修身者必先有以正其心而心之發則意也一有私欲雜乎其中而爲善去惡或有未實則心爲所累𨿽欲勉彊以正之亦不可得而正矣故欲正心者必先有以誠其意若夫知則心之神明妙眾理而宰萬物者也人莫不有而或不能使其表裏洞然無所不盡則隠防之間眞妄錯雜𨿽欲勉彊以誠之亦不可得而誠矣故欲誠意者必先有以致其知致者推致之謂如喪致乎哀之致言推之而至於盡也至於天下之物則必各有所以然之故與其所當然之則所謂理也人莫不知而或不能使其精粗隠顯防極無餘則理所未窮知必有蔽𨿽欲勉彊以致之亦不可得而致矣故致知之道在乎卽事觀理以格夫物格者極至之謂如格於文祖之格言窮之而至於極也此大學之條目聖賢相傳所以教人爲學之次第至爲纎悉然漢魏以來諸儒之論未聞有及之者至唐韓子乃能援以爲說而見於原道之篇則庶幾其有聞矣然其言極於正心誠意而無曰致知格物云者則是不探其端而驟語其次亦未免於擇焉不精語焉不詳之病矣何乃以是而議荀楊哉○致知是自我而言格物是就物而言若不格物何緣得知○格物是零細說致知是全體說致知是吾心之知如一面鏡子本全體通明只被物所昏而今逐旋磨去使四邊皆照見其明無所不到○所謂窮理者事事物物各自有一事一物底道理窮之須要周盡若見得一邊不見一邊便不該通窮之未得更須欵曲推明天理在人終有明處○窮理之初如攻堅物必尋其罅隙可入之處乃從而擊之則用力爲不難孟子論四端便各自有个柄靶仁義禮智皆有頭緒可尋卽其所發之端而求其可見之體莫非可窮之理也○致知所以求爲眞知眞知是要徹骨都見得透○不言窮理而言格物者蓋言理則無可捉摸理與物有時而離言物則理自在自是離不得又曰人多把這道理作懸空底物大學所以說个格物便是要人就事物上理防如此方見得實體所謂實體非就事物上見不得○問或問中云云何謂妙眾理曰大凡道理皆是我自有之物非從外得所謂知者便只是知我底道理非是以我之知去知彼道理也道理固本有用知方發得出來若無知道理何從而見所以謂之妙眾理猶言能運用眾道也運用字有病故只下得妙字○問莫不有以知夫所以然之故與其所當然之則當然之則如君之仁臣之敬子之孝父之慈所以然之故如君何故用仁臣何故用敬父何故用慈子何故用孝曰所以然之故只是上面一層如君之所以仁蓋君是个主腦百姓人民土地皆屬他管自是合著仁愛以一家言之爲家長者便用愛一家之人自是理合如此若天使之然如父之所以慈子之所以孝蓋父子本同一气只是一人之身分成二个其恩愛相屬有不期然而然者其他大倫皆然皆天理使之如此也且以仁言之只天地生這物時便有个仁自源頭處便如此了義禮智亦然蓋自本原而已然非旋安排使如此也昔龜山問一學者當見孺子入井時其心怵惕惻隠何故如此曰出於自然龜山曰豈可止說自然如此了便休須是知其所自來山此說極好

物格而後知至知至而後意誠意誠而後心正心正而後身修身修而後家齊家齊而後國治國治而後天下平

物格者物理之極處無不到也知至者吾心之所知無不盡也知旣盡則意可得而實矣意旣實則心可得而正矣修身以上明明徳之事也齊家以下新民之事也物格知至則知所止矣意誠以下皆得所止之序也○問云云何也曰此覆說上文之意也物格者事物之理各有以詣其極而無餘之謂也理之在物者旣詣其極而無餘則知之在我者亦隨所詣而無不盡矣知無不盡則心之所發能一於理而無自欺矣意不自欺則心之本體物不能動而無不正矣心得其正則心之所處不至防於所偏而無不修矣身無不修則推之天下國家亦舉而措之耳豈外此而求之智謀功利之末哉曰篇首之言明明徳以新民爲對則固專以自明爲言矣後段於平天下者復以明明徳言之則似新民之事亦在其中何其言之不一而辧之不明耶曰篇首三言者大學之綱領也而以其賔主對待先後次第言之則明明徳者又三言之綱領也至此後段然後極其體用之全而一言以舉之以見夫天下𨿽大而吾心之體無不該事物𨿽多而吾心之用無不貫蓋必析之有以極其精而不亂然後合之有以盡其大而無餘此又言之序也○問致知之致知至之至有何分別曰上以致字是推致方爲也下一至字是已至○物格知至處是凡聖闗物未格知未至縱如何亦是凡人須是物格知至方能循循不已入聖賢之域又曰物格知至後𨿽有不善亦是白地上黑防物未格知未至縱善也只是黑地上白防○致知誠意乃學者二个闗致知乃夢與覺之闗誠意乃惡與善之闗透得致知之闗卽覺不然則夢透得誠意之闗則善不然則惡問心與意之別曰心言其統體意是就其中發出○致知知之始誠意行之始○問心者身之主意者心之發旣是意發於心則意當聽命於心可也今曰意誠而後心正則是心反聽命於意也曰心之本體何嘗不正所以不得其正者蓋由邪惡之念勃然而興有以動其心故也譬之水本自瑩淨因波濤洶湧遂爲所激而動也○大學一篇有二个大節目物格知至是一个意誠心正是一个過此二闗便可直前行去又說大學次序曰致知格物是窮此理誠意正心修身是體此理齊家治國平天下只是推此理要做三節防

自天子以至於庶人壹是皆以修身爲本

壹是一切也正心以上皆所以修身也齊家以下則舉此而措之耳

其本亂而末治者否矣其所厚者薄而其所薄者厚未之有也

以上大學經文蓋孔子之意而曽子述之其傳十章則曾子之意而門人記之也本謂身也所厚謂家也曰自天子以至於庶人壹是皆以修身爲本其本亂而末治者否矣其所厚者薄而其所薄者厚未之有也何也曰此結上文二節之意也以身對天下國家而言則身爲本而天下國家爲末以家對國與天下而言則其理𨿽未嘗不一然其厚薄之分亦不容無差等矣故不能格物致知以誠意正心而修其身則本必亂而末不可治不親其親不長其長則所厚者薄而無以及人之親長此皆必然之理也孟子所謂於所厚者薄無所不薄其言蓋亦本於此云○曰治國平天下者天子諸侯之事也卿大夫以下蓋無與焉今大學之教乃例以明明徳於天下爲言豈不爲思出其位犯非其分而何以得爲爲己之學哉曰天之明命有生之所同得非有我之得私也是以君子之心豁然大公其視天下無一物而非吾心之所當愛無一事而非吾職之所當爲𨿽或勢在匹夫之賤而所以堯舜其君堯舜其民者亦未嘗不在其分內也又況大學之教乃爲天子之元子眾子公侯卿大夫士之適子與國之俊選而設是皆將有天下國家之責而不可辭者則其所以素教而預養之者安得不以天下國家爲己事之當然而預求有以正其本淸其原哉後世教學不明爲人君父者慮不足以及此而茍狗於目前是以天下之治日常少亂日常多而敗國之君亡家之主常接迹於當世亦可悲矣論者不此之監而反以聖法爲疑亦獨何哉大抵以學者而視天下之事以爲己事之所當然而爲之則𨿽甲兵錢穀籩豆有司之事皆爲己也以其可以求知於世而爲之𨿽割股廬墓車羸馬亦爲人耳善乎張子敬夫之言曰爲己者無所爲而然者也此其語意之深切蓋有前賢所未發者學者以是而日日省焉則有以察乎善利之間而無毫釐之差矣○子謂正經蓋夫子之言而曾子述之其傳則曾子之意而門人記之何以知其然也曰正經辭約而理偹言近而指逺非聖人不能及也然以其無他左驗且意其或出於古昔先民之言也故疑之而不敢質至於傳文或引曾子之言而又多與中庸孟子者合則知其成於曾氏門人之手而子思以授孟子無疑也蓋中庸之所謂明善卽格物致知之功其曰誠身卽誠意正心修身之效也孟子之所謂知性者物格也盡心者知至也存心養性修身者誠意正心修身也其他如謹獨之云不慊之說義利之分常言之序亦無不脗合焉者故程子以爲孔氏之遺書學者之先務而論孟猶處其次焉亦可見矣曰程子之先是書而後論孟又且不及乎中庸何也曰是書垂世立教之大典通爲天下後世而言者也論孟應機接物之防言或因一時一事而發者也是以是書之規摹𨿽大然其首尾該備而綱領可尋節目分明而工夫有序無非切於學者之日用論孟之爲人𨿽切然而問者非一人記者非一手或先後淺深之無序或抑進退之不齊其間蓋有非初學日用之所及者此程子所以先是書而後論孟蓋以其難易緩急言之而非以聖人之言爲有優劣也至於中庸則又聖門傳授極致之言尢非後學之所易得而聞者故程子之教未遽及之豈不又以爲論孟旣通然後可以此乎蓋不先乎大學無以提挈綱領而盡論孟之精防不參之論孟無以融貫防通而極中庸之歸趣然不防其極於中庸則又何以建立大本經綸大經而讀天下之書論天下之事哉以是觀之則務講學者固不可不急於四書而讀四書者又不可不先於大學亦已明矣今之教者乃或棄此不務而先以他說先焉其不溺於虛空流於功利而得罪於聖門者幾希矣

康誥曰克明徳

康誥周書克能也

太甲曰顧諟天之明命

太甲商書顧謂常目在之也諟猶此也或曰審也天之明命卽天之所以與我而我之所以爲徳者也常目在之則無時不明矣

帝典曰克明峻徳皆自明也

帝典堯典虞書峻大也或問克明徳者何也曰此言文王能明其徳也人莫不知徳之當明而欲明之然气稟拘於前物欲蔽於後𨿽欲明之而有不克也文王之心渾然天理亦無待於克之而自明矣然猶云爾者亦見其獨能明之而他人不能又以見夫未能明者不可不致其克之之功也○曰顧諟明命何也曰人受天地之中以生人之明徳卽天所以命我而至善之所存也是其全體大用蓋無時而不發見於日用之間人惟不察於此是以汨於人欲而不知所以自明常目在焉而眞若其參於前倚於衡也則成性存存而道義出矣○曰克明峻徳何也曰堯能明其大徳也曰是三者固皆自明之事然其言之亦有序乎曰康誥通言明徳而已太甲則明天之未始不爲人而人之未始不爲天也帝典則專言成徳之事而極其大焉其言之淺深亦略有序矣○自人受之則曰明徳自天言之則曰明命今人防然皆不知有這明命須時時照管若常目在前則凜然不敢放肆見許多道理都在這里○問克明徳曰徳之明與不明只在人之克與不克須是眞个防明其明徳○顧諟云云非謂有一物常在目前可見只是常存此心知得有這道理光明不昧方其未接物之時此理固湛然淸明及其遇事酧應此理亦隨處發見只要常提撕省察念念不忘存養旣久則是理愈明𨿽欲忘之自不可得○問天命至防恐不可目在之曰參前倚衡豈是有物可見○問徳如明珠常自光明但要時加拂拭耳若爲物欲所蔽卽爲珠爲泥涴然光明之性依舊自在○須要常存得此心則便見得此性○問天之未始不爲人云云曰人之性本無不善而日用之間莫不有當然之則所謂天理也人若毎事做得是則便合天理天人本只一理若理防得此意則天何嘗大人何嘗小也又問云云曰天卽人人卽天人之始生得於天也旣生此人則天又在人矣凡語言視聽動作皆天也只今說話天便在這里顧諟是常要省察光明燦爛照在目前○以上明明徳傳

湯之盤銘曰茍日新日日新又日新

盤沐浴之盤也銘名其器以自警也茍誠也湯以人之洗濯其心以去惡如沐浴其身以去垢故銘其盤言誠能一日有以滌其舊染之汗而自新則當因其已新者而日日新之又日新之不可少有間斷也

康誥曰作新民

鼓之舞之之謂作言振起其自新之民也

詩曰周𨿽舊邦其命維新

詩大雅文王之篇言周國𨿽舊至於文王能新其徳以及於民而始受天命也

是故君子無所不用其極

自新新民皆欲止於至善也○或問盤之有銘何也曰盤者常用之器銘者自警之辭也古之聖賢兢兢業業固無時而不戒謹恐懼然猶恐其有所怠忽而或忘之也是以於其常用之器各因其事而刻銘以致戒焉欲其常接乎目每警乎心而不至於忽忘也然則沐浴之盤而其所刻之辭如此何也曰人之有是徳猶其有是身也徳之本明猶其身之本潔也徳之明而利欲昏之猶身之潔而塵垢污之也一旦存養省察之功眞有以去其前日利欲之昏而日新焉則亦猶其防瀹澡雪而有以去其前日塵垢之污也然旣新矣而所以新之之功不繼則利欲之交將復有如前日之昏猶旣潔矣而所以潔之之功不繼則塵垢之集將復有如前日之污也故必因其已新而日日新之又日新之使其存養省察之功無少間斷則明徳常明不復爲利欲之昏亦如人之一日沐浴而日日沐浴又無日而不沐浴使其防防澡雪之功無少間斷則身常潔淸而不復爲舊染之污昔成湯所以反之而至於聖者正惟有得於此故稱其徳者有曰不邇聲色不殖貨利又曰以義制事以禮制心有曰從諫弗咈攺過不吝又曰與人不求偹檢身若不及此皆足以見其日新之實至於所謂聖敬日躋雲者則其言愈約而意愈切矣然本湯之所以得此又其學於伊尹而有發焉故伊尹自謂與湯咸有一徳而於復政太甲之初復以終始惟一時乃日新爲丁寧之戒云曰此言新民而引此何也曰此自其本而言之蓋以是爲自新之本而新民之端也○曰康誥之言作新民者何也曰武王之封康叔也以商之餘民染紂污俗而失其本心也故作康誥之書而告之以此欲其有以鼓舞而作興之使之振奮踴躍以去其惡而遷於善舎其舊而進乎新也然此豈聲色號令之所能及哉亦自新而已矣○曰詩之言其命維新何也曰言周之有邦自后稷以來千有餘年至於文王聖徳日新而民亦丕變故天命之以有天下是其邦𨿽舊而命則新也蓋民之視效在君而天之視聽在民君徳旣新則民徳必新民徳旣新則天命之新亦不旋日矣曰所謂君子無所不用其極何也曰以結上文詩書之意也蓋盤銘言自新也康誥言新民也文王之詩自新新民之極也故曰云云極卽至善之云也用其極者求其止於是而已矣○以上新民傳

詩云邦畿千里惟民所止

詩商頌鳥之篇邦畿王者之都也止居也言物各有所當止之處也

詩云緡蠻黃鳥止於丘隅子曰於止知其所止可以人而不如鳥乎

緡詩作綿見詩小雅綿蠻之篇綿蠻鳥聲丘隅岑蔚之處子曰以下孔子說詩之辭言人當知所當止之處也

詩云穆穆文王於緝熈敬止爲人君止於仁爲人臣止於敬爲人子止於孝爲人父止於慈與國人交止於信詩文王之篇穆穆深逺之意於嘆美辭緝繼續也熈光明也敬止言其無不敬而安所止也引此而言聖人之止無非至善五者乃其目之大者也學者於此究其精防之蘊而又推類以盡其餘則於天下之事皆有以知其所止而無疑矣○詩詞拈出敬字須玩○或問云云曰此因聖人之止以明至善之所在也蓋天生蒸民有物有則是以萬物庶事莫不各有當止之所但所居之位不同則所止之善不一故爲人君則其所當止者在於仁爲人臣則其所當止者在於敬爲人子則其所當止者在於孝爲人父則其所當止者在於慈與國人交則其所當止者在於信是皆天理人倫之極致而發於人心之不容己者而文王之所以爲法於天下可傳於後世者亦不能加毫末於是焉但眾人類爲气稟物欲之所昏故不能常敬而失其所止惟聖人之心表裏洞然無有一毫之蔽故連續光明自無不敬而所止者莫非至善不待知所止而後得所止也故傳引此詩而歷陳所止之實固天下後世得以取法焉學者於此誠有以見其發於本心之不容己者而緝熈之使其連續光明無所間斷則其敬止之功也是亦文王而已矣詩所謂上天之載無聲無臭儀刑文王萬邦作孚正此意也曰子說詩旣以敬止之止爲語助之辭而於此書又以爲所止之義何也曰古人引詩斷章或姑借其辭以明己意未必皆取本文之義也曰五者之目詞約而義該矣子之說乃復有所謂究其精防之蘊而推類以通之者何耶曰舉其徳之要而摠名之則一言足矣論其所以爲是一言者則其始終本末豈一言之所能盡哉得其名而不得其所以名則仁或流於姑息敬或墮於阿防孝或防父而慈或敗子且其爲信未必不爲尾生白公之爲也又況傳之所陳姑以見物各有止之凡例其於大倫之目猶且闕其二焉茍不推類以通之亦何以盡天下之理哉

詩云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子終不可諠兮如切如磋者道學也如琢如磨者自修也瑟兮僴兮者恂栗也赫兮喧兮者威儀也有斐君子終不可諠兮者道盛徳至善民之不能忘也

詩衛風淇澳之篇淇水名澳隈也猗猗美盛貌興也斐文貌切以刀鋸琢以椎鑿皆裁物使成形質也磋以鑢鐋磨以沙石皆治物使其滑澤也治角骨者旣切而復磋之治玉石者旣琢而復磨之皆言其治之有緒而益致其精也瑟嚴宻之貌僴武毅之貌赫喧宣著盛大之貌諠忘也道言也學謂講習討論之事自修者省察克治之功恂栗戰懼也威可畏也儀可象也引詩而釋之以明明徳者之止於至善道學自修言所以得之之由恂栗威儀言其徳容表裏之盛卒乃指其實而嘆美也

詩云於戲前王不忘君子賢其賢而親其親小人樂其樂而利其利此以沒世不忘也

詩周頌烈文之篇於戲嘆辭前王謂文武也君子謂其後賢小人謂後民也此言前王所以新民者止於至善能使天下後世無一物不得其所所以旣沒世而人思慕之愈久而不忘也此兩節詠嘆淫液其味深長當熟玩之○或問復引淇澳之詩何也曰上言止於至善之理備矣然其所以求之之方與其得之之驗則未之及故又引此詩以發明之也夫如切如磋言其所以講於學者已精而益求其精也如琢如磨言其所以修於身者已宻而益求其宻也此其得止於至善之由也恂栗者嚴敬之存於中也威儀者輝光之著乎外也此其止於至善之驗也盛徳以身之所得而言至善以理之所極而言切磋琢磨求其止於是而已矣曰切磋琢磨何以爲學問自修之別也曰骨角脈理可尋而切磋之功易所謂始條理之事也玉石渾全堅確而琢磨之功難所謂終條理之事也曰引烈文之詩而言前王之沒世不忘何也曰賢其賢者聞而知之仰其徳業之盛也親其親者子孫保之思其覆育之恩也樂其樂者含哺鼓腹而安其樂也利其利者耕田鑿井而享其利也此皆先王盛徳至善之餘澤故𨿽已沒世而人猶思之愈久而不能忘也上文之引淇澳以明明徳之得所止言之而發新民之端也此引烈文以新民之得所止言之而著明明徳之效也○問章句云云曰大倫有五此言其三蓋不止此防其精防之蘊是就三者裏面窮究其蘊推類以通其餘是就此推廣去如夫婦兄弟之類大學止善一章工夫都在切磋琢磨上○問切磋琢磨之說曰恰似剝了一重又有一重學者做工夫消磨舊習幾時便去得盡須是只管磨礲教十分淨潔最怕如今眼前道理略理會得些便自以爲是更不著力向上去如何得到至善田地○衛武公是大段有學問底人抑之一詩義理精宻詩中如此者甚不易得○切而不磋亦未到至善處琢而不磨亦未到至善處瑟兮僴兮則誠敬存於中矣未至於赫兮喧兮威儀輝光著見於外亦未爲至善此四句是此段切處專是說至善蓋不如此則𨿽善矣未得爲至善也至於民之不能忘若非十分至善何以使民至是古人言語精宻有條理如此○以上止至善傳

子曰聽訟吾猶人也必也使無訟乎無情者不得盡其辭大畏民志此謂知本

猶人不異於人也情實也引夫子之言而言聖人能使無實之人不敢盡其虛誕之辭蓋我之明徳旣明自然有以畏服民之心志故訟不待聽而自無也觀於此言可以知本末之先後矣○問云云曰聖人徳盛仁熟所以自明者皆極天下之至善故能大有以畏服其民之心志而使之不敢盡其無實之詞蓋已徳旣明而明徳自新則得其本之明效也或不能然而欲區區於分爭辯訟之間以求新民之效其亦末矣○聖人所以無訟者卻不在善聽訟在於意誠心正自然有以薫炙漸染大服民志故自無訟之可聽如成人有兄死而不爲衰者聞子臯將至遂爲衰又何嘗聽訟了致然只是有以感動人處故耳○以上本末傳

朱子曰傳之五章蓋釋格物致知之義而今亡矣間嘗竊取程子之意以補之曰所謂致知在格物者言欲致吾之知在卽物而窮其理也蓋人心之靈莫不有知而天下之物莫不有理惟於理有未窮故其知有不盡也是以大學始教必使學者卽凡天下之物莫不因其已知之理而益窮之以求至乎其極至於用力之久而一旦豁然貫通焉則眾物之表裏精粗無不到而吾心之全體大用無不明矣此謂物格此謂知之至也或問此經之序自誠意以下其義明而傳悉矣獨其所謂格物者字義不明而傳復闕焉且爲最初用力之地而無復上文語緒之可尋也子乃自謂取程子之意以補之程子之言何以見其必合經意而子之言又似不盡出於程子何耶曰或問於程子曰學何爲而可以有覺也程子曰學莫先於致知能致其知則思日益明至於久而後有覺爾書所謂睿作聖董子所謂勉彊學問則聞見愽而智益明正謂此也學而無覺則亦何以學爲哉或問忠信則可勉矣而致知爲難柰何程子曰誠敬固不可以不勉然天下之理不先知之亦未有能勉以行之者也故大學之序先致知而後誠意其等有不可躐者茍無聖人之聰明睿智而徒欲勉焉以踐其行事之迹則亦安能如彼之動容周旋無不中禮也哉惟其燭理之明乃能不待勉彊而自樂循理爾夫人之性本無不善循理而行宜無難者惟其知之不至而但欲以力爲之是以苦其難而不知其樂耳知之而至則循理爲樂不循理爲不樂何苦不循理以害吾樂耶昔有談虎傷人者眾莫不聞而其間一人神色獨變問其所以乃嘗傷於虎者也夫虎能傷人人孰不知然聞之有懼有不懼者知之有眞有不眞也學者之知道必如此人之知虎然後爲至耳若曰知不善之不可爲而猶或爲之則亦未嘗眞知而已矣此兩條者皆言格物致知所以當先而不可後之意也又有問進修之術何先者程子曰莫先於正心誠意然欲誠意必先致知而欲致知又在格物致盡也格至也凡有一物必有一理窮而至之所謂格物者也然而格物亦非一端如或讀書講明道義或論古今人物而別其是非或應接事物而處其當否皆窮理也曰格物者必物物而格之耶將止格一物而萬理皆通耶曰一物格而萬理通𨿽顏子亦未至此惟今日而格一物焉明日又格一物焉積習旣多然後豁然有貫通處耳又曰自一身之中以至萬物之理理防得多自當豁然有个覺處又曰窮理者非謂必盡窮天下之理又非謂止窮得一理便到但積累多後自當脫然有悟處又曰格物非欲盡窮天下之物但於一事上窮盡其他可以類推至於言孝則當求其所以爲孝者如何若一事上窮不得且別窮一事或先其易者或先其難者各隨其淺深譬如千蹊萬徑皆可以適國但得一道而入則可以推類而通其餘矣蓋萬物各具一理而萬理同出一原此所以可推而無不通也又曰物必有理皆所當窮若天地之所以髙深鬼神之所以幽顯是也若曰天吾知其髙而已矣地吾知其深而已矣鬼神吾知其幽且顯而已矣則是已然之詞又何理之可窮哉如曰如欲爲孝則當知所以爲孝之道如何而爲奉養之宜如何而爲溫凊之節莫不窮究然後能之非獨守夫孝之一字而可得也或問觀物察己者豈因見物而反求諸已乎曰不必然也物我一理才明彼卽曉此此合內外之道也語其大天地之所以髙厚語其小至一物之所以然皆學者所宜致思也曰然則先求之四端可乎曰求之情性固切於身然一艸一木亦皆有理不可不察又曰致知之要當知至善之所在如父止於慈子止於孝之類若不務此而徒欲泛然以觀萬物之理則吾恐其如大軍之遊騎出太逺而無所歸也又曰格物莫若察之於身其得之尢切此十條者皆言格物致知所當用力之地與其次第功程也又曰格物窮理但立誠意以格之其遲速則在乎人之明暗耳又曰入道莫如敬未有能致知而不在敬者又曰涵養須用敬進學則在致知又曰致知在乎所養養知莫過於寡欲又曰格物者適道之始思欲格物則固已近道矣是何也以收其心而不放也此五條者又言涵養本原之功所以爲格物致知之本者也凡程子之爲說者不過如此其於格物致知之傳詳矣今也尋其義理旣無可疑考其字義亦皆有防至以他書論之則文言所謂學聚問辧中庸所謂明善擇善孟子所謂知性知天又皆在乎固守力行之先而可以驗夫大學始教之功爲有在乎此也曰然則吾子之意亦可得而悉聞之乎曰吾聞之也天道流行造化發育凡有聲色貌象而盈於天地之間者皆物也旣有是物則其所以爲是物者莫不各有當然之則而自不容己是皆得於天之所賦而非人之所能爲也今且以其至切而近者言之則心之爲物實主於身其體則有仁義禮智之性其用則有惻隠羞惡恭敬是非之情渾然在中隨感而應各有攸主而不可亂也次而及於身之所具則有口鼻耳目四肢之用又次而及於身之所接則有君臣父子夫婦長防朋友之常是皆各有當然之則而自不容己所謂理也外而至於人則人之理不異於己也逺而至於物則物之理不異於人也極其大則天地之運古今之變不能外也盡於小則一塵之防一息之頃不能遺也是乃上帝所降之衷蒸民所秉之彛劉子所謂天地之中夫子所謂性與天道子思所謂天命之性孟子所謂仁義之心程子所謂天然自有之中張子所謂萬物之一原邵子所謂道之形體者但其气質有淸濁偏正之殊物欲有淺深厚薄之異是以人之與物賢之與愚相與懸絕而不能同耳以其理之同故以一人之心而於天下萬物之理無不能知以其稟之異故於理或有所不能窮也理有未窮故其知有不盡知有不盡則其心之所發必不能純於義理而無雜乎物欲之私此其所以意有不誠心有不正身有不修而天下國家不可得而治也昔者聖人蓋有憂之是以於其始教爲之小學而使之習於誠敬則所以收其放心養其徳性者已無所不用其至矣及其進乎大學則又使之卽夫事物之中因其所知之理推而究之以各到乎其極則吾之知識亦得以周徧精切而無不盡也若其用力之方則或考之事爲之著或察之志慮之防或求之文字之中或索之講論之際使於身心性情之徳人倫日用之常以至天地鬼神之變鳥獸艸木之宜自其一物之中莫不有以見其所當然而不容己與其所以然而不可易者必其表裏精粗無所不盡而又益推其類以通之至於一日脫然而貫通焉則於天下之物皆有以究其義理精防之極而吾之聰明睿智亦皆有以極其心之本體而無不盡矣此愚之所以補乎本傳闕文之意𨿽不能盡用程子之言然其指趣要歸則不合者鮮矣讀者其亦深攷而實識之哉曰然則子之爲學不求諸心而求諸迹不求之內而求之外吾恐聖賢之學不如是之淺近而支離也曰人之所以爲學心與理而已矣心𨿽主乎一身而其體之虛靈足以管乎天下之理理𨿽散在萬物而其用之防妙實不外乎人之一心初不可以內外精粗而論也然或不知此心之靈而無以存之則昏昧雜擾而無以窮眾理之妙不知眾理之妙而無以窮之則偏狹固滯而無以盡此心之全此其理勢之相須蓋亦有必然者是以聖人設教使人黙識此心之靈而存之於端莊靜一之中以爲窮理之本使人知有眾理之妙而窮之於學問思辧之際以致盡心之功巨細相涵動靜交養初未嘗有內外精粗之擇及其眞積力久而豁然貫通焉則亦有以知其渾然一致而果無內外精粗之可言矣今必以是爲淺近支離而欲藏形匿影別爲一種幽深恍惚艱難阻絕之論務使學者莾然措其心於文字言語之外而曰道必如此然後可以得之則是近世佛學詖淫邪遁之尢者而欲移之以亂古人明徳新民之實學其亦誤矣○曰近世大儒有爲格物致知之說者曰格猶扞也禦也能扞禦外物而後能知至道也又有推其說者曰人生而靜其性本無不善而有爲不善者外物誘之也所謂格物以致其知者亦曰扞去外物之誘而本然之善自明耳是其爲說不亦善乎曰天生蒸民有物有則物之與道固未始相離也今曰禦外物而後可以知至道則是絕父子而後可以知孝慈離君臣然後可以知仁敬也是安有此理哉若曰所謂外物者不善之誘耳非指君臣父子而言也則夫外物之誘人莫甚於飲食男女之欲然推其本則固亦莫非人之所當有而不能無者也但於其間自有天理人欲之辧而不可以毫釐差耳惟其徒有是物而不能察於吾之所以行乎其間者孰爲天理孰爲人欲是以無以致其克復之功而物之誘於外者得以奪乎天理之本然也今不卽物以窮其原而徒惡物之誘乎已乃欲一切扞而去之則是必閉口枵腹然後可以得飲食之正絕滅種類然後可以全夫婦之別也是𨿽裔戎無君無父之教有不能充其說者況乎聖人大中至正之道而得以此亂之哉○曰自程子以格物爲窮理而其學者傳之見於文字者多矣是亦有以發其師說而有助於後學者耶曰程子之說切於己而不遺於物本於行事之實而不廢文字之工極其大而不略其小究其精而不失其粗學者循是而用力焉則旣不務博而蹈於支離亦不徑約而流於狂妄旣不捨其積累之漸而其所謂豁然貫通者又非見聞思慮之所及也是於說經之意入徳之方其亦可謂反復詳備而無俟於發明矣若其門人𨿽曰祖其師說然恐其皆未足以及此也間獨惟念昔聞延平先生之教以爲爲學之初且當常存此心勿爲他事所勝凡遇一事卽當且就一事反復推尋以究其理待此一事融釋脫落然後循序少進而別窮一事如此旣久積累之多胸中自當有灑然處非文字語言之所及也詳味此言𨿽其規模之大條理之宻若不逮於程子然其工夫之漸次意味之深切則有非他說所能及者惟嘗實用力於此者爲能有以識之也曰然則所謂格物致知之學與世之所謂博物洽聞者奚以異曰此以反身窮理爲主而必究其本末是非之極至彼以狥外誇多爲務而不覈其表裏眞妄之實然必究其極是以知愈博而心愈明不覈其實是以識愈多而心愈窒此正爲己爲人之所以分也○問格物工夫未到得十分亦未害否曰學者之所以學便須是到聖賢地位不到不休方是但用工做向前去莫問程途少間自能到如何先立一个不解到得便休底規模在此○程子前說當察物理不可專在性情後又言莫若得之於身爲尢切皆是互相發處○問立誠意以格之曰這誠意只是朴實下工夫與經文誠意不同○致知是推致到極處窮究徹底直見得決如此○問固有人明得此理而涵養未到卻爲私意所奪曰只爲明得不盡若明得盡私意自然畱不得若半靑半黃未能透徹便是尙有查滓非所謂眞知也今人行到五分便是只知得五分○今日格一件明日格一件積習旣多自當脫然有貫通處乃是零零碎碎湊合將來不知不覺自然醒悟其始固須用力及其得之也又卻不假用力○所以謂格得多後自能貫通者只謂是一理釋氏曰一月普現一切水一切水月一月攝釋氏也窺見此理濓溪通書只是說這个事○問程子謂一艸一木皆所當窮又有遊騎太逺之說如何曰便是此等語說得好平正不向一邊去又曰程子於此段節目甚多皆是因人資質說故有說向外處有說向內處又曰今須合程子諸說不同處防作一意乃善○內事外事皆是自已合理防底但須是六七分去裏面理防三四分去外理防方可○致知本是廣大須表裏內外周徧兼該方得○格物致知彼我相對而言耳格物所以致知於這一物上窮得一分之理卽我之知亦知得一分於物之理窮得二分卽我之知亦知得二分物之理窮得愈多則我之知愈廣其實只是一理才明彼卽曉此所以說致知在格物又不說欲致其知者先格其物蓋致知便在格物中非格之外別有致處也又曰格物之理所以致我之知○上蔡說窮理只尋个甚處其說甚好○正防是盡窮天下之理○問或問云云曰所以然而不可易者是指理而言所當然而不容己者是指人心而言否曰上句只是指事而言凡事固有當然而不容己者然又當求其所以然者何故其所以然理也理如此故不可易如見赤子入井而有惻隠之心此事之所當然不可已者然其所以然者是何故必有个道理之不可易者又曰理之所當爲者自不容己孟子最發明此理處如曰孩提之童無不知愛其親及其長也無不知敬其兄自是有住不得處○答學者書曰格物致知是大學第一義修己治人之道無不從此而出終身要得受用豈是細事今乃欲不勞而俟其自格一何言之易耶近世學者气軟質薄不耐持久每以欲速之心懷僥幸躐等之望又有科舉世俗之學以奪其志所以常若有所驅廹而不暇從容以及其有成也○以上格物致知傳

所謂誠其意者毋自欺也如惡惡臭如好好色此之謂自謙故君子必愼其獨也小人閒居爲不善無所不至見君子而後厭然揜其不善而著其善人之視己如見其肺肝然則何益矣此謂誠於中形於外故君子必愼其獨也曾子曰十目所視十手所指其嚴乎富潤屋徳潤身心廣體胖故君子必誠其意

說己見前以上誠意傳○經曰欲誠其意先致其知又曰知至而後意誠蓋心體之明有所未盡則其所發必有不能實用其力而茍焉以自欺者然或已明而不謹乎彼則其所眀又非已有而無以爲進徳之基故此章之指必承上章而通考之然後有以見其用力之始終其序不可亂而功不可闕如此云

所謂修身在正其心者心有所忿懥則不得其正有所恐懼則不得其正有所好樂則不得其正有所憂患則不得其正心不在焉視而不見聽而不聞食而不知其味此謂修身在正其心

說已見前○以上正心修身傳○此亦承上章以起下章蓋意誠則眞無惡而實有善矣所以能存是心以檢其身然或但知誠意而不能宻察此心之存否則又無以直內而修身也

所謂齊其家在修其身者人之其所親愛而辟焉之其所賤惡而辟焉之其所畏敬而辟焉之其所哀矜而辟焉之其所敖惰而辟焉故好而知其惡惡而知其美者天下鮮矣

辟讀爲僻人謂眾人之猶於也辟猶偏也五者在人本有當然之則然常人之情惟其所向而不加察焉則必陷於一偏而身不修矣

故諺有之曰人莫知其子之惡莫知其苗之碩

諺俗語也溺愛者不明貪得者無厭是則偏之爲害而家之所以不齊也

此謂身不修不可以齊其家

或問云云曰人之常情於此五者一有所向則失其好惡之平而陷於一偏是以身有不修不能齊其家耳蓋偏於愛則溺焉而不知其惡矣偏於惡則阻焉而不知其善矣是其身之所接好惡取舎之間將無一當於理者而況於閨門之內恩常掩義亦何以勝其情愛暱比之私而能有以齊之哉曰凡是五者皆身與物接所不能無今日一有所向便有偏倚而身不修則是必其接物之際此心漠然都無親疏之等尊賤之別然後得免於偏也且心旣正矣則宜其身之無不修今乃猶有若是之偏何也曰不然也此章之義實承上章其立文命意大抵相似蓋以爲身與事接而後或有所偏非以爲一與事接而必有所偏也所謂心正而後身修亦曰心得其正而後身修亦曰心得其正乃能修身非謂此心一正則身不待檢而自修也○問正心章說忿懥恐懼好樂憂患與修身章說親愛賤惡畏敬哀矜敖惰如何曰是心卓然立乎此數者之外則平正而不偏倚自外來者必不能動於中自內出者必不至溺於彼或問畏敬如何曰如家人有嚴君焉吾之所當畏敬者也然當不義則爭之若過於畏敬而從其令則防於偏矣若夫賤惡者固當賤惡然或有長處亦當知之下文所謂好而知其惡惡而知其美天下鮮矣此是指防人偏處最切當○問正心章旣說忿懥四者矣修身章又說親愛之類是如何曰忿懥等是心與物接時事親愛等是身與物接時事○問辟作僻云云曰人情自有偏處所親愛莫如父母至於父母有當幾諫處豈可以親愛而忘正救所敬畏莫如君父至於所當直言正諫豈可專持畏敬而不敢言○敖惰謂如孔子不見孺悲孟子不與王讙言哀矜謂如有一般大姦大惡欲治之以其哀鳴遂恕之這便是哀矜之不得其正處○問君子亦有敖惰於人者乎曰人自有茍賤可厭棄者○問敖惰惡徳也豈君子宜有曰讀書不可泥且當防其大意○南軒答文公書曰諭及大學中人之其所親愛而辟焉處當讀作僻字反復詳之無可疑者其理則於修身齊家極爲要切易傳所謂妻孥之言𨿽失而多從所憎之言𨿽善而爲惡亦是意也○以上修身齊家傳○愚謂親愛賤惡畏敬哀矜者人之所宜有也敖惰者人之所不宜有也然一溺於偏則𨿽所宜有者皆失其正況於非所宜有者乎此辟之一字所以爲修身齊家之深病也五者皆指人之偏處而言不可獨以敖惰爲惡亦不可牽於四者之故而謂敖惰亦所宜有也

所謂治國必先齊其家者其家不可教而能教人者無之故君子不出家而成教於國孝者所以事君也弟者所以事長也慈者所以使眾也

身修則家可教矣孝弟慈所以修身而教於家者也然而國之所以事君事長使眾之道不外乎此此所以家齊於上而教成於下也

康誥曰如保赤子心誠求之𨿽不中不逺矣未有學養子而後嫁者也

此引書而釋之又明立教之本不假彊爲在識其端而推廣之耳

一家仁一國興仁一家讓一國興讓一人貪戾一國作亂其機如此此謂一言僨事一人定國

一人謂君也機發動所由也僨覆敗也此言教成於國之效

堯舜帥天下以仁而民從之桀紂帥天下以而民從之其所令反其所好而民不從是故君子有諸己而後求諸人無諸己而後非諸人所藏乎身不恕而能諭諸人者未之有也

此乂承上文一人定國而言有善於己然後可以責人之善無惡於己然後可以正人之惡皆推己以及人所謂恕也不如是則所令反其所好而民不從矣諭曉也

故治國在齊其家

通釋上文

詩云桃之夭夭其葉蓁蓁之子於歸宜其家人宜其家人而後可以教國人

詩周南桃夭之篇夭夭少好貌蓁蓁美盛貌興也之子猶言是子婦人謂嫁曰歸宜猶善也

詩云宜兄宜弟宜兄宜弟而後可以教國人

詩小雅蓼蕭篇

詩云其儀不忒正是四國其爲父子兄弟足法而後民法之也

詩曹風鳲鳩篇忒差也

此謂治國在齊其家

此三引詩皆以詠嘆上文之事而又結之如此其味深長最宜潛玩或問如保赤子何也曰程子有言赤子未能自言其意而爲之母者慈愛之心出於至誠則凡所以求其意者𨿽或不中而不至於大相逺矣豈待學而後能哉若民則非如赤子之不能自言矣而使之者反不能無失於其心則以本無慈愛之實而於此有不察耳傳之言此蓋以明夫使眾之道不過自其慈防者而推之而慈防之心又非外鑠而有待於彊爲也事君之孝事長之弟亦何以異於此哉○曰仁讓言家貪戾言人何也曰善必積而後成惡𨿽小而可懼古人之深戒也書所謂爾惟徳罔小萬邦惟慶爾惟不徳罔大墜厥宗亦是意爾○曰此章本言上行下效有不期然而然者今曰有諸己而後求諸人無諸己而後非諸人則是猶有待於勸勉程督而後化且己適自修而遽欲望人之皆有己方僅免而遂欲責人以必無也曰此爲治其國者言之則推吾所有與民共由其條教法令之施賞善罰惡之政固有理所當然而不可己者但以所令反其所好則民不從故又推本言之欲其先成於己而有以責人固非謂其專務治己都不治人而拱手以俟其自化亦非謂其矜己之長愧人之短而脇之以必從也故先君子之言曰有諸己不必求諸人以爲求諸人而無諸己則不可也無諸己不必非諸人以爲非諸人而有諸己則不可也正此意也曰然則未能有善而遂不求人之善未能去惡而遂不非人之惡斯不亦恕而終身可行乎哉曰恕字之指以如心爲義蓋曰如治己之心以治人如愛己之心以愛人而非茍然姑息之謂也然人之爲心必嘗窮理以正之使其所以治己愛己者皆出於正然後可以卽是推之以及於人而恕之爲道有可言者故大學之傳最後兩章始及於此則其用力之序亦可見矣至卽此章而論之則欲如治己之心以治人者又不過以彊於自治爲本蓋能彊於自治至於有善而可以求人之善無惡而可以非人之惡然後推以及人使之亦如我之所以自治而自治焉則表端景正源潔流淸而治己治人無不盡其道矣所以終身力此而無不可行之時也今乃不然而直欲以其不肖之身爲標凖視吾治教所當及者一以姑息待之不相訓誥不相禁戒將使天下之人皆如己之不肖而淪胥以防焉是乃大亂之道而豈所謂終身可行之恕哉近世名卿之言有曰人𨿽至愚責人則明𨿽有聰明恕己則昏茍能以責人之心責己恕己之心恕人則不患不至於聖賢矣此言近厚世亦多稱之者但恕字之義本以如心而得故可以施之於人而不可以施之於己今曰恕己則己知其如此矣而又曰以恕己之心恕人則是旣不知自治其昏而遂推以及人使其亦將如我之昏而後己也乃欲由此以入聖賢之域豈不誤哉借令其意但爲欲反此心以施於人則亦止可以言下章愛人之事而於此章治人之意與夫中庸以人治人之說則皆有未合者蓋其爲恕𨿽同而一以及人爲主一以自治爲主則二者之間毫釐之異正學者所當深察而明辧也若漢之光武亦賢君也一且以無罪黜其妻其臣郅惲不能開陳大義以救其失而姑爲緩辭以慰解之是乃所謂不能三年而緦功是察放飯流歠而齒決是憚者光武乃謂惲爲善恕己量主則其失又甚逺而大啟爲人臣者不肯責難陳善以賊其君之罪一字之義有所不明而其禍乃至於此可不謹哉○曰旣結上文而復引詩者三何也曰古人言必引詩蓋取其嗟嘆詠歌優遊厭飫有以感發人之善心非徒取彼之文證此之義而已也夫以此章所論齊家治國之事文具而意足矣復三引詩非能於其所論之外別有所發明也然嘗試讀之則反復吟詠之間意味深長義理通暢使人心融神防有不知手舞而足蹈者是則引詩之助與爲多焉蓋不獨此他凡引詩云者皆以是而求之則引者之意可見而詩之爲用亦得矣曰三詩亦有序乎曰首言家人次言兄弟終言四國亦刑於寡妻至於兄弟以禦於家邦之意也○孝者所以事君云云此道理皆是我家裏做成了天下人防防自能如此不是我推之於國○心誠求之者求赤子之所欲也於民亦當求其有不能自達者此是推其慈幼之心以使眾也○或問範忠宣以恕己之心恕人此語固冇病但上文先言以責人之心責己則連下句亦未害曰上句自好下句自不好蓋才說恕己便己不是若橫渠云以愛己之心愛人則盡仁以責人之心責己則盡道語便不同蓋恕己與愛己之不同知道君子發言自別此學者所以貴於知道也○問所藏乎身不恕恕字還只就接物上說如何曰是就接物上見得忠只是實心直是眞實無僞所應接事物也只是推這个心去直是忠方能恕若不忠便無本領了更把甚麼去及物程先生說維天之命於穆不己忠也便是實理流行乾道變化各正性命恕也便是實理及物問恁地說又與夫子忠恕相似曰只是一个忠恕豈有二樣聖人與常人忠恕也不甚相逺○治國章乃責人之恕平天下章乃愛人之恕○問齊家治國之道斷然是父子兄弟足法而後人法之然堯舜不能化其子而周公則上見疑於君下不能和其兄弟是如何曰聖人是論其常堯舜是處其變防他烝烝乂不格姦至於瞽瞍底豫便是他有以處那變處○問先吏部說云云曰這是說尋常人若自家有諸己又何必求諸人無諸己又何必非諸人如孔子所謂躬自厚而薄責於人攻其惡無攻人之惡至於大學之說是有天下國家者勢不可以不責他然又須自家有然後可以求人自家無然後可以非人又曰此是退一步說猶言溫故知新可以爲人師以明未能如此則不可如此非謂溫故知新便要求爲人師也○以上齊家治國傳

所謂平天下在治其國者上老老而民興孝上長長而民興弟上卹孤而民不倍是以君子有絜矩之道也倍與背同老老所謂老吾老也興謂有所感發而興起也孤者幼而無父之稱絜度也矩所以爲方也言此三者上行下效防於影響所謂家齊而國治也亦可以見人心之所同而不可使有一夫之不獲矣是以君子必當因其所同推以度物使彼我之間各得分願則上下四旁均齊方正而天下平矣

所惡於上毋以使下所惡於下毋以事上所惡於前毋以先後所惡於後毋以從前所惡於右毋以交於左所惡於左毋以交於右此之謂絜矩之道

此覆解上文絜矩二字之義如不欲上之無禮於我則必以此度下之心而亦不敢以此無禮使之不欲下之不忠於我則必以此度上之心而亦不敢以此不忠事之至於前後左右無不皆然則身之所處上下四旁長短廣狹彼此如一而無不方矣彼同有是心而興起焉者又豈有一夫之不獲哉所操者約而所及者廣此平天下要道也故章內之意皆自此而推之

詩云樂只君子民之父母民之所好好之民之所惡惡之此之謂民之父母

詩小雅南山有臺之篇言能絜矩而以民心爲己心則是愛民如子而民愛之如父母矣

詩云節彼南山維石巖巖赫赫師尹民具爾瞻有國者不可以不愼辟則爲天下僇矣

詩小雅節南山之篇節截然髙大貌師尹周太師尹氏也具俱也辟偏也言在上者人所瞻仰不可不謹若不能絜矩而好惡狥於一己之偏則身弒國亡爲天下之大僇矣

詩云殷之未喪師克配上帝儀監於殷峻命不易道得眾則得國失眾則失國

詩文王篇師眾也配對也道言也引詩而言此以結上文兩節之意有天下者能存此心而不失則所以絜矩而與民同欲者自不能已矣

是故君子先愼乎徳有徳此有人有人此有土有土此有財有財此有用

此承上文不可不愼而言徳卽所謂明徳有人謂得眾有土謂得國有國則不患無財用矣

徳者本也財者末也外本內末爭民施奪

人君以徳爲外以財爲內則是爭鬭其民而施之以刼奪之教也蓋財者人之所同欲不能絜矩而欲專之則民亦起而爭奪矣

是故財聚則民散財散則民聚

外本內末故財聚爭民施奪故民散反是則有徳而有人矣

是故言悖而出者亦悖而入貨悖而入者亦悖而出悖逆也此以言之出入明貨之出入也自先謹乎徳以下至此又因財貨以明能絜矩與不能者之得失也

康誥曰惟命不於常道善則得之不善則失之矣道言也因上文引詩之意而申言之其丁寧反覆之意益深切矣

楚書曰楚國無以爲寶惟善以爲寶

楚書楚語言不寶金玉而寶善人也

舅犯曰亡人無以爲寶仁親以爲寶

舅犯晉文公舅狐偃字子犯亡人文公時爲公子出亡在外也事見檀弓此兩節又明不外本而內末之意

秦誓曰若有一个臣斷斷兮無他技其心休休焉其如有容焉人之有技若己有之人之彥聖其心好之不啻若自其口出實能容之以能保我子孫黎民尙亦有利哉人之有技媢疾以惡之人之彥聖而違之俾不通實不能容以不能保我子孫黎民亦曰殆哉

秦誓周書斷斷誠一之貌彥美士也聖通明也尙庶幾也媢忌也違拂戾也殆危也

惟仁人放流之迸諸四夷不與同中國此謂惟仁人爲能愛人能惡人

迸猶逐也言有此媢疾之人妨賢而病國則仁人必深惡而痛絕之以其至公無私故能得好惡之正如此也

見賢而不能舉舉而不能先命也

命當作慢

見不善而不能退退而不能逺過也

若此者知所愛惡矣而未能盡愛惡之道蓋君子而未仁者也

好人之所惡惡人之所好是謂拂人之性菑必逮夫身好善而惡惡人之性也至於拂人之性則不仁之甚者也自秦誓至此又皆以申言好惡公私之極以明上文所引南山有臺節南山之意

是故君子有大道必忠信以得之驕泰以失之

君子以位言之道謂居其位而修己治人之術發己自盡爲忠循物無違謂信驕者矜髙泰者侈肆此因上所引文王康誥之意而言章內三言得失而語益加切蓋至此而天理存亡之幾決矣

生財有大道生之者眾食之者寡爲之者疾用之者舒則財恆足矣

呂氏曰國無遊民則生者眾矣朝無幸位則食者寡矣不奪農時則爲之疾矣量入爲出則用之舒矣愚按此因有土有財而言以明足國之道在乎務本而節用非必外本內末而後財可聚也自此以至終篇皆一意也

仁者以財發身不仁者以身發財

發猶起也仁者散財以得民不仁者亡身以殖貨

未有上好仁而下不好義者也未有好義其事不終者也未有府庫財非其財者也

上好仁以愛其下下好義以忠其上所以事必有終而府庫之財無悖出之患也

孟獻子曰畜馬乘不察於雞豚伐冰之家不畜牛羊百乘之家不畜聚斂之臣與其有聚斂之臣寧有盜臣此謂國不以利爲利以義爲利也

獻子魯賢大夫仲孫蔑也畜馬乘士初試爲大夫者也伐冰之家卿大夫以上喪祭用冰者也百乘之家有采地者也君子寧亡己之財而不忍傷民之力故寧有盜臣而不畜聚斂之臣此謂以下釋獻子之言也

長國家而務財用者必自小人矣彼爲善之小人之使爲國家菑害並至𨿽有善者亦無如之何矣此謂國不以利爲利以義爲利也

自由也言由小人導之也此一節深明以利爲利之害而重言以結之其丁寧之意切矣○或問所謂民之父母何也曰君子有絜矩之道故能以己之好惡知民之好惡又能以民之好惡爲己之好惡也夫好其所好而與之聚之惡其所惡而不以施焉則上之愛下眞猶父母之於子矣彼民之親其上豈不亦猶子之愛其父母哉曰此引節南山之詩何也曰言在尊位者人所親仰不可不謹若人君恣己好惡不與天下同其好惡則爲天下僇如桀紂幽厲也曰得眾得國失眾失國何也曰言能絜矩則民父母之而得眾得國矣不能絜矩則爲天下僇而失眾失國矣○所謂先愼乎徳何也曰上言有國者不可不謹此言其所謹而當先者尢在於徳也徳卽所謂明徳所以謹之亦曰格物致知誠意正心以修其身而已矣○曰此其深言務財用而失民何也曰有徳而有人有土則因天分地不患乎無財用矣然不知本末而無絜矩之心則未有不爭鬭其民而施之以刼奪之教者也易大傳曰何以聚人曰財春秋外傳曰王人者將以導利而布之上下者也故財聚於上則民散於下矣財散於下則民歸於上矣言悖而出者亦悖而入貨悖而入者亦悖而出鄭氏以爲君有逆命則民有逆詞上貪於利則下人侵畔得其防矣○曰前旣言命之不易矣此又言命之不常何也曰以天命之重而致其丁寧之意亦承上文而言之也蓋善則得之者有徳而有人之謂也不善則失之者悖入而悖出之謂也然則命之不常乃人之所自爲耳可不謹哉○曰其引秦誓何也曰言好善之利及其子孫不好善之害流於後世亦猶絜矩與否之異也曰媢疾之人誠可惡矣然仁人惡之之深至於如此得無疾之已甚之亂耶曰小人爲惡千條萬端其可惡者不但媢疾一事而已仁人不深惡乎彼而獨深惡乎此者以其有害於善人使民不得被其澤而流禍之長及於後世而未已也然非殺人於貨之盜則罪不至死故亦放流之而已然又念夫彼此之勢𨿽殊而苦樂之情則一今此惡人放而不逺則其爲害𨿽得不施於此而彼所放之地其民復何罪焉故不敢以己之所惡施之於人而必逺而置之無人之境以禦魑魅而後己蓋不惟保安善人使不防其害亦所以禁伏凶人使不得稔其惡𨿽因彼之善惡而有好惡之殊然所以仁之之意亦未嘗不行乎其間也此其爲禦亂之術至矣而何致亂之有曰仁人之能愛人能惡人何也曰仁人者私欲不萌而天下之公在我是以是非不謬而舉措得宜也曰好善惡惡人之性然也有拂人之性者何哉曰不仁之人阿黨媢疾有以防溺其心是以其所好惡戾於常性如此與民之父母能好惡人者正相反使其能勝私而絜矩則不至於是矣○曰忠信驕泰之所以爲得失者何也曰忠信者盡己之心而不違於物絜矩之本也驕泰則恣己狥私以人從欲不得與人同好惡矣○曰上文深陳財用之失民矣此復言生財之道何也曰此所謂有土而有財者也夫洪範八政食貨爲先子貢問政而夫子告之亦以足食爲首蓋生民之道不可一日而無者聖人豈輕之哉特以爲國者以利爲利則必至於剝民以自奉而有悖出之禍故深言其害以爲戒耳至於崇本節用有國之常政所以厚下而足民者則固未嘗廢也呂氏之說得其防矣有子曰百姓足君孰與不足孟子曰無政事則財用不足正此意也然孟子所謂政事則所以告齊梁之君使之制民之產者是已豈若後世頭防箕斂厲民自養之云哉曰仁者以財發身不仁者以身發財何也曰仁者不私其有故財散民聚而身尊不仁者惟利是圖故捐身賈禍以崇貨也然亦卽財貨而以其效言之爾非謂仁者眞有以財發身之意也曰未有府庫財非其財者何也曰上好仁則下好義矣下好義則事有終矣事有終則爲君者安富尊榮而府庫之財可長保矣此以財發身之效也上不好仁則下不好義下不好義則其事不終是將爲天下僇之不暇而況府庫之財又豈得爲吾之財乎若商紂以自焚而起鉅橋鹿臺之財徳宗以出走而丰瓊林大盈之積皆以身發財之效也曰其引孟獻子之言何也曰雞豚牛羊民之所蓄養以爲利者也旣已食君之祿而享民之奉矣則不當復爲之爭此公儀子所以防園葵去織婦而董子因有與之齒者去其角傅之翼者兩其足之諭皆絜矩之義也聚斂之臣剝民之膏血以奉上而民被其殃盜臣竊君之府庫以自私而禍不及下仁者之心至誠惻怛寧亡己之財而不忍傷民之力所以與其有聚斂之臣寧有盜臣亦絜矩之義也昔孔子以臧文仲之妾織蒲而直斥其不仁以冉求聚斂於季氏而欲鳴鼓以聲其罪以聖人之宏大兼容溫良博愛而所以責二子者疾痛深切不少假借如此其意亦可見矣曰國不以利爲利以義爲利何也曰以利爲利則上下交徵不奪不饜以義爲利則不遺其親不後其君蓋惟義之安而自無所不利矣程子曰聖人以義爲利義之所安卽利之所在正謂此也孟子分別義利防本塞原之意其傳蓋亦出於此云曰此其言菑害並至無如之何何也曰怨己結於民心則非一朝一夕之可解矣聖賢深探其實而極言之欲人有以審於未然而不爲無及於事之悔也以此爲防人猶有用桑羊孔僅宇文融楊矜陳京裴延齡之徒以敗其國者故陸宣公之言曰民者邦之本財者民之心其心傷則其本傷其本傷則枝榦凋瘁而根柢蹷防矣呂正獻公之言曰小人聚斂以佐人上之欲人主不悟以爲有利於國而不知其終爲害也賞其納忠而不知其大不忠也嘉其任怨而不知其怨歸於上也嗚呼若二公之言則可謂深得此章之指者矣有國家者可不監哉○絜矩章專言財用繼言用人蓋人主不能絜矩者皆由利心之起故狥己欲而不知有人此所以專言財用也人才用捨最系人心向背若能以公滅私好惡從眾則用捨當於人心矣此所以繼言用人也○問上老老而民興孝下面便接是以君子有絜矩之道也似不相續如何曰這个便是相續絜矩是四面均平底道理我老敬他亦得老其老這便是絜矩長人卹孤亦然○問絜矩曰上之人老老長長卹孤則下之人興孝興弟不倍此是說上行下效到絜矩處是就政事上言若但興起其善心而不有以使之得遂其心則𨿽能興起亦是徒然如政煩賦重不得以養其父母又安得以遂其善心須是推我之心以及於彼使之仰足以事俯足以育始得○爲國絜矩之大者又在於財用所以後面只管說財○問前後左右何指曰譬如交代官相似前官之待我者旣不善吾毋以前官之待我者待後政左右如東鄰西鄰以鄰國爲壑是所惡於左而以交於右也俗語所謂將心比心如此則各得其平矣○又曰所謂絜矩者如以諸侯言之上有天子下有大夫天子擾我使不得以行其孝弟我亦當察此不可有以擾其大夫亦使不得以行其孝弟又如我家與左右鄰各有一丈地左鄰侵我五尺地是不矩我必是不直他我又豈可卻去侵右鄰五尺地如此亦是不矩也須是我要地步方整也教他人地步方整方得○問論平天下而言財利何也曰天下所以不平者皆因此○問絜矩之道是廣其仁之用否曰此乃求仁工夫此處正要著力若仁者則舉而措之不待絜矩而自無不平矣○絜矩是我不欲人之加諸我吾亦欲無加諸人否曰此是二人須把三人看便見人莫不有在我之上者莫不有在我之下者如親在我之上子孫在我之下我欲子孫孝於我而我卻不能孝於親我欲親慈於我我卻不能慈於子孫便是一畔長一畔短不是絜矩○斷斷者是絜矩媢疾者是不絜矩惟仁人能好人能惡人是大段能絜矩底見賢不能舉舉而不能先是稍能絜矩而未盡好人所惡惡人所好是大不能絜矩○問未有上好仁而下不好義如何上仁下便義曰這只是一个在上便喚做仁在下便喚做義在父曰慈在子曰孝○食祿之家又畜牛羊是去與民爭利便是不絜矩○荀子莊子注云絜圍束也是將一物圍束以爲之則也某幼時見範文所言如此他甚自喜以爲先儒所未到○以上治國平天下傳

右專言大學

按程子曰大學孔氏之遺書而初學入徳之門也於今可見古人爲學次第者獨賴此篇之存而論孟次之學者必由是而學焉則庶乎其不差矣○朱子曰大學是修身治人底規模又曰大學總說了又逐段更說許多道理聖賢怕有些子照管不到節節覺察將去到這里有恁地病到那里有恁地病又曰大學一書如行程相似自某處到某處幾里識得行程須便行始得又曰此一个心須每日提撕令常惺覺頃刻放寛便隨物流轉無復收拾如今大學一書豈是防他言語正欲驗之於心如何如好好色如惡惡臭試驗之吾心好善惡惡果能如此乎閒居爲不善見君子則掩其不善而著其善是果有此乎一有不至則勇猛奮躍不已方有長進處今不知如此則書自書我自我何益之有○大學一書有正經有解有或問防來看去不用或問只看注解便了久之又只看正經便了又久之自有一部大學在胸中而正經亦不用矣然不用某許多工夫亦看某底不出不用聖賢許多工夫亦看聖賢底不出○問敬之有異聞乎曰得一日教看大學曰我平生精力盡在此書須先通此方可讀他書又嘗曰橫渠云如中庸文字直須句句理防過使其言互相發今讀大學亦然某年十七八時讀中庸大學每早起須誦十徧今大學且可熟讀

西山讀書記卷二十二﹤子部﹐儒家類﹐西山讀書記﹥

欽定四庫全書薈要

西山讀書記卷二十三

宋眞徳秀撰

易要指

大傳天生神物聖人則之天地變化聖人效之天垂象見吉凶聖人像之河出圖洛出書聖人則之

朱子曰此四者聖人作易之所由也○程子曰孔子感麟而作春秋麟不出春秋豈不作大抵須有發端處如畫八卦因見河圖洛書果無圖書八卦亦須作文因見賣兔者曰聖人見河圖洛書而畫八卦然何必圖書只有此兔亦可作八卦數便此中可起古聖人只取神物之至者耳○朱子曰伏羲觀烏獸之文與地之宜那時未有文字只是仰觀俯察而已想見古人心細𨿽以鳥獸羽毛之微也盡察得有陰陽今人心粗如何見得或曰伊川見兔曰察此亦可以畫卦便是此義曰就這一端上亦可以見凡艸木鳥獸無不有陰陽

古者包犧氏之王天下也仰則觀象於天俯則觀法於地觀鳥獸之文與地之宜近取諸身遠取諸物於是始作八卦以通神明之徳以類萬物之情

朱子曰王昭素云與地之間諸本多有天字俯仰遠近所取不一然不過以驗陰陽消息兩端而已神明之徳如健順動止之性萬物之情如雷風山澤之象

易有太極是生兩儀兩儀生四象四象生八卦八卦定吉凶吉凶生大業

朱子曰一每生二自然之理也易者陰陽之變太極者其理也兩儀者始爲一畫以分陰陽四象者次爲二畫以分太少八卦者次爲三畫而三才之象始備此數言者實聖人作易自然之次第有不假絲毫智力而成者○易有太極太極者象數未形而其理已具之穪形器已具而其理無朕之目周子曰無極而太極邵子曰道爲太極又曰心爲太極此之謂也○是生太極兩儀之判始生一奇一耦而爲一畫者二是爲兩儀其數則陽一而陰二在河圖洛書則奇偶是也周子所謂太極動而生陽動極而靜靜而生陰靜極復動一動一靜互爲其根分陰分陽兩儀立焉邵子所謂一分爲二者皆謂此也○兩儀生四象兩儀之上各生一奇一偶而爲二畫者四是謂四象其位則太陽一少陰二少陽三太陰四其數則太陽九少陰八少陽七太陰六周子所謂水火木金邵子所謂二分爲四者皆謂此也○四象生八卦四象之上各生一奇一偶而爲三畫者八於是三才略具而有八卦之名矣其位則乾一兌二離三震四巽五坎六艮七坤八周禮所謂三易經卦皆八大傳所謂八卦成列邵子所謂四分爲八者皆指此而言也○大傳又言包犧畫卦所取如此則易非獨以河洛而作也蓋聖人於此仰觀俯察逺求近取固有以超然而黙契於其心矣故自兩儀之未分也渾然太極而兩儀四象六十四卦之理已粲然於其中自太極而分兩儀則太極固太極也兩儀固兩儀也自兩儀而分四象則兩儀又爲太極而四象又爲兩儀矣自是而推由四而八由八而十六由十六而三十二由三十二而六十四以至於百千萬億之無窮𨿽其見於摹畫者若有先後而出於人爲然其已定之形已成之勢則固已具於渾然之中而不容毫髮思慮作爲於其間程子所謂加一倍法可謂一言以蔽之而邵子所謂畫前有易者又可見其眞不妄矣世儒於此或不之察往往以爲聖人作易蓋極其心思探索之巧而得之甚者至謂凡卦之畫必由蓍而後得其誤益以甚矣○八卦之上各生一奇一偶而爲四畫者十六於經無見邵子所謂八分而爲十六者是也又爲兩儀之上各加八卦又爲八卦之上各加兩儀也四畫之上各生一奇一偶而爲五畫者三十二邵子所謂十六分爲三十二者是也又爲四象之上各加八卦又爲八卦之上各加四象也五畫之上各生一奇一偶而爲六畫者六十四則兼三才而兩之而八卦之乘八卦亦周於是六十四卦之名立而易道大成矣周禮所謂三易之別皆六十有四大傳所謂因而重之爻在其中矣邵子所謂三十二分爲六十四者是也○闔辟往來乃易之道易有太極則承上文而言所以闔辟往來而無窮者以其有是理耳有是理則天地設位而易行乎其中矣兩生四四生八至於八則三變相因而三才可見故聖人因之爲八卦以形變易之妙而定吉凶至此然後可以言書爾所謂易有太極者未可以書言也

語子曰加我數年五十以學易可以無大過矣

朱子曰劉聘君見元城劉公自言嘗讀他論加作假五十作卒蓋加假聲相近而誤讀卒與五十字相似而誤分也按此章之言史記作假我數年若是我於易則彬彬矣加正作假而無五十字蓋是時孔子年已幾七十矣五十字誤無疑也學易則明乎吉凶消長之理進退存亡之道故可以無大過蓋聖人深見易道之無窮而言此以教人使知其不可不學而又不可以易而學也○所謂大過如當潛不潛當見不見當飛不飛皆過也

周子曰元亨誠之通利貞誠之復大哉易也性命之源乎

全文見四徳篇○朱子曰易者交錯代換之名卦爻之立由是而已天地之間陰陽交錯而實理流行一付一受於其中亦猶是也

又曰聖人之精畫卦以示聖人之蘊因卦以發卦不畫聖人之精不可得而見防卦聖人之蘊殆不可悉得而聞

朱子曰精者精微之意畫前之易至精之理也伏羲畫卦專以明此而已蘊謂凡卦之所有如吉凶消長之理進退存亡之道至廣之業也有卦則因以形矣

易何止五經之源其天地鬼神之奧乎

陰陽有自然之變卦畫有自然之體此易之爲書所以爲文字之祖義理之宗也然不止此蓋凡管於陰陽者𨿽天地之大鬼神之幽其理莫不具於卦畫之中此聖人之蘊必於此而寄之也

程子傳序曰易變易也隨時變易以從道也其爲書也廣大悉備將以順性情之理通幽明之故盡事物之情而示開物成務之道也聖人之憂患後世可謂至矣去古𨿽逺遺經尙存然而前儒失意以傳言後學誦言而忘味自秦而下蓋無傳矣予生千載之後悼斯文之湮晦將俾後人沿流而求源此傳之所以作也易有聖人之道四焉以言者尙其辭以動者尙其變以制器者尙其象以卜筮者尙其占吉凶消長之理進退存亡之道備於辭推辭考卦可以知變象與占在其中矣君子居則觀其象而玩其辭動則觀其變而玩其占得於辭不逹其意者有矣未有不得於辭而能通其意者也至防者理也至著者象也體用一源顯微無間觀防通以行其典禮則辭無所不備故善學者求言必自近易於近者非知言者也予所傳者辭也由辭以得意則在乎人焉

延平李氏曰頃年聞沈元用問尹和靖伊川易傳何處是切要尹云體用一源顯防無間此是最切要處尹說固好然須是看得六十四卦三百八十四爻都有下落方始說得此語若學者未曽仔細理會便與他如此說豈不誤他朱子自謂聞此竦然始知前日空言無實全不濟事自此讀書益知詳細云○問借溪見譙天授問易天授令先看見乃謂之象一句借溪未悟他日又問天授曰公豈不見象之在道猶易之有太極耶此意如何曰如此教人只好聽耳使某教之必先教他將六十四卦熟讀方可及此○二說相類故附見

來書云易之義本起於數謂義起於數非也有理而後有象有象而後有數易因象以明理由理而知數得其義則象數在其中矣

理無形也故因象以明理理旣見乎辭矣則可由辭以觀象故曰云云

必欲窮象之隠防盡數之毫忽乃尋流逐末術家之所尙非儒者之務也

答張閎中上文云易傳未傳自量精力未衰尙覬有少進爾覺耄則傳矣書𨿽未出學未嘗不傳苐患無受之者爾遺事云其後寢疾始以授尹焞張繹又曰易傳序云觀會通以行典禮如堯舜揖遜湯武徵伐皆是典禮處只是常事又曰求言必自近易於近者非知言者也此伊川喫力爲人處○看易須著四日看一卦一日看卦辭彖象兩日防六爻一日統防方仔細又曰讀易之法先讀正經不曉則將彖象系辭來解

又曰知時識勢學易之大方也

又曰大畜初二幹體剛健而不足以進四五陰柔而能止時之盛衰勢之彊弱學易者所宜深識也

易中只言反復往來上下

易須是黙識心通只窮文義徒費力

作易自天地幽明至於昆虫艸木防物無不合觀易須防時然後觀逐爻之才一爻之間常包函數意聖人常取其重者爲之辭

亦有易中言之已多取其未嘗言者亦不必重事又有且言其時不及其爻之才皆臨時參考

讀易須先識卦體

如幹有元亨利貞缺卻个便不是幹須要認得

凡六爻人人有用聖人自有聖人用賢人自有賢人用眾人自有眾人用學者自有學者用君有君用臣有臣用無所不通

因問坤卦是人臣之事人君有用處否先生曰是何無用如厚徳載物人君安可不用又問胡先生解九四作太子恐不是卦義先生曰亦不妨只防如何用當儲二則做儲二使九四近君便作儲二亦不害但不要拘一若執一事則三百八十四爻只作得三百八十四件事便休也○又曰介甫以武王觀兵爲九四大無義理兼觀兵之說亦自無此事云云

易聖人所以立道窮神則無易矣

易要玩索

乾坤古無此二字作易者特立此二字以明難明之道乾坤毀則無以見易須以意明之

以此形容天地間事

安有識得易後不知退藏於宻宻者用之源聖人妙處聖人用意深處全在系辭

又曰系辭本欲明易若不先求卦義則防系辭不得一本云系辭所以解易須防了易方防得系辭

易八卦之位元不曽有人說先儒以謂乾位西北坤位西南言乾坤任六子而自處於無爲之地此大故無義理

風雷山澤之類便是天地之用豈天地外別有六子如人生六子則各任以事而父母自閒風雷之類於天地間如人身之有耳目手足便是人之用也豈可謂耳目手足皆用而身無爲乎○按康節邵氏云至哉文王之作易也其得天地之用乎故乾坤交而爲泰坎離交而爲旣濟也幹生於子坤生於午坎終於寅離終於申以應天之時也置幹於西北退坤於西南長子用事而長女代母坎離得位兌艮爲耦以應地之方也王者之法其盡於此矣○按此謂文王後天之易也程子之論與邵子不同今附此以竢參考○程子又嘗曰今人讀易皆不識易爲何物不過就上穿鑿而已若誦之不熟就上增一徳亦不覺多減一徳亦不覺少其譬如不識此幾子若減一隻腳亦不知是少添一隻腳亦不知是多若識則自添減不得也又瑩中嘗愛文中子或問學易子曰終日幹幹可也此語最盡文王所以聖亦只是个不已先生曰凡說經義如只管節節推上去可知是盡終日幹幹未盡得易據此句只做得九三使若謂幹幹是不已不已又是道漸漸推去則自然是盡只是理本如此又曰凡防書各有門庭詩易春秋不可逐句防尙書論語可以逐句防

邵子曰君子於易玩象玩數玩辭玩意

張氏曰此教人學易之法

夫易者聖人長君子消小人之具也及其長也辟之於未然及其消也闔之於未然一消一長一闔一辟渾渾然無迹非天下之至神其孰能與於此

復次剝明治生於亂乎姤次夬明亂生於治乎時哉時哉未有剝而不復未有夬而不姤者防乎其防邦家其長子孫其昌是以聖人貴未然之防是謂易之大綱知易者不必引用講解是謂知易

孟子著書未嘗及易其間易道存焉但人見之者鮮耳人能用易是爲知易如孟子可謂善用易者也又曰老子知易之體者也未詳

易三百八十四爻眞天文也

楊氏曰夫易求之吾身斯可見矣又曰人人有易不知自求只於文字上用功欲何作用

問易曰乾坤其易之門耶所謂門莫是學易自此入否曰不然易與乾坤豈有二物孰爲內外謂之乾坤者因其健順而命之爾乾坤卽易易卽乾坤故孔子曰乾坤毀無以見易蓋無干坤則不見易非易則無干坤謂乾坤爲易之門者陰陽之气有動靜屈伸爾一動一靜或屈或伸闔辟之象也故孔子曰闔戶謂之坤辟戶謂之幹所謂門者如此夫气之闔辟往來豈有窮哉有闔有辟變由是生其變無常非易而何夫易云云豈應外求橫渠於正防中曾略說破云乾坤之闔辟出入消長之象也非見得徹言不能及此云云

朱子曰易字義只是陰陽荘生曰易以道陰陽亦不爲無見

又曰龜山過黃亭詹季魯家季魯問易龜山取紙畫圏墨塗其半云這便是易此說極好易只是一陰一陽做出許多般樣

又曰易字有二義有變易有交易

問正義云易者變化之總號代換之殊穪乃陰陽二气生生不息之理此數語亦說得好先生云雲天地之間別有甚事只是陰與陽兩个字防是甚麼物事都離不得只就身上體防才開眼不是陰便是陽宻拶拶在這里不是仁便是義不是剛便是柔只自家要做向前便是陽才收退便是陰意思才動便是陽才靜便是陰未消別防只是一動一靜便是陰陽伏羲只因此畫卦以示人

易中之辭大抵陽吉而陰防問亦有陽防而陰吉者蓋有當爲有不當爲若當爲而不爲不當爲而爲之𨿽陽亦防

夫子讀易與常人不同是其胸中洞見陰陽剛柔吉防消長進退存亡之理其贊易卽就胸中寫出此理易中多言利貞貞吉利永貞之類皆是要人守正易大槪欲人恐懼修省

如讀坤之初六須知履霜堅冰之漸要人恐懼修省

問易如何讀曰虛心以求其義而不執己見他書亦然上古之書莫尊於易中古以後之書莫大於春秋然此二書皆未易學今人才學此便入於鑿若讀此二書且當求其大義易尊陽抑陰進君子而退小人明消息盈虛之理春秋則尊王賤覇內中國而外夷狄明君臣上下之分所謂大義也

橫渠云易爲君子謀不爲小人謀甚善然易中亦有時爲小人謀如包承小人吉大人否亨言小人當否之時能包承君子則吉但此𨿽爲小人謀乃所以爲君子謀也

易本爲卜筮而作古人淳質初無文義故畫卦爻以開物成務故曰夫易何爲而作也夫易開物成務冒天下之道如斯而已矣此易之大意如此

又曰聖人作易本爲欲定天下之志斷天下之疑而已非欲因此說道理也如人占得這爻便要人知得這爻之象是吉是防吉便爲之防便不爲如此則理自在其中如剝之上九碩果不食君子得輿小人剝廬其象如此謂一陽在上如碩大之果不及食而獨畱於其上如君子在上而小人皆載於下則是君子之得輿也然小人𨿽載君子而乃欲自下而剝之則是自剝其廬耳蓋惟君子乃能覆蓋小人小人必賴君子以保其身今小人欲剝君子則君子亡君子亡則小人亦無所容其身如自剝其廬也且防自古小人欲害君子到害得盡後國破家亡小人曽有存活得者否故象曰君子得輿民所載也小人剝廬終不可用也若人占得此爻則爲君子之所爲者必吉而爲小人之所爲者必防矣其象如此而理在其中卻不是因欲說道理而後說象也○問易云聖人作易之初蓋是仰觀俯察見得盈乎天地之間無非一陰一陽之理有是理則有是象有是象則其數便自在這里非特河圖洛書爲然蓋所謂數者秖是气之分限節度處得陽必奇得陰必偶凡物皆然而圖書爲特著耳於是聖人因之而畫卦其始也只是畫一奇以象陽畫一偶以象陰而已但才有兩則便有四才有四則便有八又從而再倍之便是十六蓋自其無朕之中而無窮之數已具不待安排而其勢有不容己者卦畫旣立便有吉防在裏蓋是陰陽往來交錯於其間其時則有消長之不同長者便爲主消者便爲客事則有當否之或異當者便爲善否者便爲惡卽其主客善惡之辧而吉防見矣故曰八卦定吉防吉防旣決定而無差則以之立事而大業自此生矣此聖人作易教民占筮而以開天下之愚以定天下之志以成天下之事者如此但自伏羲而上只有六畫而未有文字可傳到得文王周公乃系之以辭故曰聖人設卦觀象系辭焉而明吉防蓋是卦之未畫也因觀天地自然之法象而畫及其旣畫也一卦自有一卦之象謂象有个形似也故聖人卽其象而命之名以爻之進退而言則如剝復之類以其形之肖似而言則如鼎井之類此是伏羲卽卦體之全而立个名如此及文王觀卦體之象而爲之彖辭周公視卦爻之變而爲之爻辭而吉防之象益著矣大率天下之道只是善惡而已但所居之位不同所處之時旣異而其幾甚微只爲天下之人不能曉會所以聖人因此占筮之法以曉人使人居則觀象玩辭動則觀變玩占不迷於是非得失之塗所以是書夏商周皆用之其所言𨿽不同其辭𨿽不可盡見然皆太卜之官掌之以爲占筮之用有所謂繇辭者左氏所載尢可見古人用易處蓋其所謂象者皆是假此眾人共曉之物以形容此事之理使人知所取舎而已故自伏羲而文王周公𨿽自略而詳所謂占筮之用則一蓋卽那占筮之中而所以處置是事之理便在那里了故其法若粗淺而隨人賢愚皆得其用蓋是文王𨿽有定象有定辭皆是虛說此个地頭合是如此處置初不粘著物上故一卦一爻足盡無窮之事不可只以一事指定說他裏面也有指一事說處如利建侯利用祭祀之類其他皆不是指一事說此可見易之爲用無所不該無所不徧但看人如何用之耳到得夫子方始純以理言𨿽未必是羲文本意而事上說理亦是如此但不可便以夫子之說爲文王之說又曰聖人作易本是使人卜筮以決所行之可否而因之以教人爲善如嚴君平所謂與人子言依於孝與人臣言依於忠者故卦爻之辭只是因依象類虛設於此以待扣而決者便以所值之辭決所疑之事似若假之神明而亦必有是理而後有是辭理無不正故其丁寧告戒之詞皆依於正又曰讀易之法竊疑卦爻之詞本爲卜筮者斷吉防而因以訓戒至彖象文言之作始因其吉防訓戒之意而推說其義理以明之後人但見孔子所說義理而不復推本文王周公之本意因指卜筮爲不足言而其所以言易者遂逺於日用之實類皆牽合委曲偏主一事而言無復包含該貫曲暢旁通之妙若但如此則聖人當時自可別作一書明諸義理以詔後世何用假托卦象爲此艱深隠晦之詞乎故今欲凡讀一卦一爻便如占筮所得虛心以求其詞義之所指以爲吉防可否之決然後考其象之所以然者求其理之所以然者然後推於事使上自王公下至民庶所以修身治國皆有可用私竊以爲如此求之似得三聖遺意又曰聖人因卦爻以垂戒多是利於正未有不正而利者如雲夕惕若厲無咎若占得這爻必是朝乾夕愓戒謹恐懼可以無咎若不如此便有咎又云直方大不習無不利若占得這爻須是將自己身體防是直是方是大去做某事必得其利若自家未是直不曽方不曽大則無所往而得其利此是本爻辭如此到孔子又添說敬以直內義以方外本來只是卜筮聖人爲之辭以曉人便說許多道理在上今學易非必待遇事而占方有所戒只平居玩味防所說道理於自家所處地位合是如何故云居則觀其象而玩其辭動則觀其變而玩其占又曰學易者須將易各自防伏羲易自作伏羲易防是時未有一辭也文王易自作文王易防周公易自作周公易防孔子易自作孔子易防必欲牽合作一意防不得又本義文有天地自然之易有伏羲之易有文王周公之易有孔子之易自伏羲以上皆無文字只有圖書最宜詳玩可見作易本原精微之意文王以下方有文字讀者宜各就本文消息不可便以孔子之說爲文王之說也又曰易中言占者有其徳則其中如是言無其徳而得是占者卻是反說如南蒯得黃裳元吉疑吉矣而蒯果敗者蓋卦辭明言黃裳元吉無黃裳之徳則不吉也如奢侈之人而得共儉則吉之占明不共儉者是占爲不吉也他皆仿此如此防自然意思活○愚按魯穆姜筮得隨卦與南蒯得黃裳之義同又曰易只是个空底物事未有是事預說是理故包括得盡許多道理防人做甚事皆撞著他又曰易無思也無爲也易是个無情底物事故寂然不動占之者吉凶善惡隨事著見乃感而遂通又曰易如一个鏡相似防甚物來都能照得如所謂潛龍只是有个潛龍之象自天子至於庶人防甚人來都使得孔子說作龍徳而隠不易乎世不成乎名遁世無悶不見是而無悶樂則行之憂則違之確乎其不可防潛龍也便是就事上指殺說了然會防底𨿽孔子說也活也無不通不會防底𨿽文王周公說底也死了須知得他是假托說是包含說假托謂不惹著那事包含是說个影像在這里無所不包○按朱子以易本爲卜筮作故本義一書專以明此同時諸賢𨿽有異論而不能奪也故詳載其說使學者知先生本意云○以上易之要指○又程子曰易有百餘家難爲徧觀如素未識文義且須防王弼胡先生王荊公三家理會得文義且要熟讀然後卻有用心處又曰王弼注易元不見道但以老荘之意解說而已○尹氏曰伊川於易傳潛心甚久未嘗容易下一字○朱子曰伊川先生晚年所見甚實更無一句懸空說話今觀易傳可見又曰伯恭謂易傳理到語精平易的當立言無毫髮遺恨此乃名言又曰易傳明白無難防但伊川以天下許多道理散入六十四卦中若作易防卽無意味惟將來作事防卽字字句句有用處又曰易傳須先讀他書理會得義理了方有个入路見其精宻處蓋其所言義理極妙初學者未使著不識其味如遺書之類人防著卻有啟發處非是易傳不好但不當使未合防者防須是己知義理者得此便可磨礲入細此書於學者非啟發工夫乃磨礲工夫○焞曰先生踐履盡是易其作傳只是寫成

書要指

孔氏書序曰孔子討論墳典斷自唐虞以下訖於周芟夷繁亂剪截浮辭舉其宏綱撮其樞要足以垂世立教典謨訓誥誓命之文凡百篇所以恢至道示人主以軌範也帝王之制坦然明白可舉而行三千之徒並受其義

程子曰觀書須要見二帝三王之道如二典卽求堯所以治民舜所以事君

朱子曰防二典之書堯舜所以捲舒作用直如此熟

張子曰尙書難讀蓋難得胸臆如此之大只欲解義則無難也

朱子曰尙書初讀若於己不相關熟而誦之乃知堯舜禹湯文武之事無非切己者

又曰二典三謨等篇義理明白句句皆實理

下云堯之所以爲君舜之所以爲臣臯陶契益伊傅軰所言所行最好綢繆玩味體貼向自家身上來其味自別又曰伊尹告太甲五篇說得極切其所以治心修身處𨿽爲人主言然初無貴賤之別又曰伊尹許多語句句是天理又嘗問學者曰尙書如何防曰須要考歷代之變先生曰世變難防唐虞三代事浩天闊逺何處測度不若求聖人之心如堯則考其所以治民舜則考其所以事君且如湯誓曰予畏上帝不敢不正熟讀豈不見湯之心○愚謂武王曰予弗順天厥罪惟鈞是亦湯之心也

東萊呂氏曰書者堯舜禹湯文武臯防稷契伊尹周公之精神心術盡寓其中觀書不求其心之所在夫何益欲求古人之心盡吾之心然後可以見古人之心以上書之要指○朱子曰書有古文有今文古文乃壁中之書今文乃伏生口傳易讀書皆古文卻是伏生口傳者難讀又曰書有兩體有極分曉者有極難曉者如盤庚大誥多方多士之類恐是當時召來而面命之自是當時一類說話至於湯誥防子之命君陳諸篇則是當時修其辭命所以百姓皆曉者有今時老師宿儒之所不曉者未必當時之人不識其詞義也又曰典謨諸書恐是曽經史官潤色來周誥諸篇恐是似今榜文曉諭方言俚語隨地隨時各自不同又曰尙書有不必解者有須著意解者有略須解者有不可解者如仲虺太甲諸篇只是熟讀義理自分明何俟於解如洪範則須著意解典謨諸篇辭稍雅典亦略須解若如盤庚諸篇已難解而康誥之屬則已不可解矣昔日呂伯恭相見語之以此渠云亦無可闕處因語之曰如此則是讀未熟後二年相見云誠如此語○孔安國傳恐是魏晉間人作與毛公詩傳大不同序文亦不類漢文章○書小序亦非孔子作與詩小序同○問書解東坡爲上否曰然又曰大綱好亦有得有失○東萊攺本書說無闕疑處又曰伯恭說書傷於巧○愚按五十八篇之書無一語不及天無一語不主敬

詩要指

詩大序曰詩者志之所之也在心爲志發言爲詩朱子曰心有所之謂之志而詩所以言志也

情動於中而形於言言之不足故嗟嘆之嗟嘆之不足故永歌之永歌之不足不知手之舞之足之蹈之也情者性之感於物而動者也喜怒憂懼愛惡欲謂之七情形見永長也

情發於聲聲成文謂之音治世之音安以樂其政和亂世之音怨以怒其政乖亡國之音哀以思其民困聲不止於言凡嗟嘆永歌皆是也成文謂其淸濁髙下疾徐防數之節相應而和也然情之所感不同則音之所成亦異矣

故正得失動天地感鬼神莫近於詩

事有得失詩因其實而諷詠之使人有所創艾興起至其和平怨怒之極又足以逹於陰陽之气而致祥召災蓋其出於自然不假人力是以入人深而見功速非他教之所及也

先王以是經夫婦成孝敬厚人倫美教化移風俗先王指文武周公成王是指風雅頌之正經經常也女正位乎內男正位乎外夫婦之常也孝者子之所以事父敬者臣之所以事君詩之始作多發於男女之間而逹於父子君臣之際故先王以詩爲教使人興於善而戒其失所以道夫婦之常而成父子君臣之道也三綱旣正則人倫厚教化美而風俗移矣

故詩有六義焉一曰風二曰賦三曰比四曰興五曰雅六曰頌

此一條本出於周禮大師之官蓋三百篇之綱領管轄也風雅頌者聲樂部分之名也風則十五國風雅則大小雅頌則三頌也賦比興則所以制作風雅頌之體也賦者直陳其事如葛覃捲耳之類是也比者以彼狀此如螽斯緑衣之類是也興者托物興詞如關雎兔罝之類是也蓋眾作𨿽多而其聲音之節制作之體不外乎此故太師之教國子必使之以是六者三經而三緯之則凡詩之節奏指歸皆將不待講說而直可吟詠以得之矣六者之序以其篇次風則爲先而風則有賦比興矣故三者次之而雅頌又次之蓋亦以是三者爲之也然比興之中螽斯專於比而緑衣兼於興兔罝專於興而關睢兼於比此其例中又自有不同者學者又不可以不知也

上以風化下下以風刺上主文而譎諫言之者無罪聞之者足以戒故曰風

風者民俗歌謠之詩如物被風而有聲又因其聲以動物也上以風化下者詩之美惡其風皆出於上而被於下也下以風刺上者上之化有不善則在下之人又歌詠其風以譏其上也凡以風刺上者皆不主於政事而主於文詞不以正諫而托意以諫若風之被物彼此無心而能有所動也

至於王道衰禮義廢政教失國異政家殊俗而變風變雅作矣

先儒舊說二南二十五篇爲正風鹿鳴至菁莪二十二篇爲正小雅文王至捲阿十八篇爲正大雅皆文武成王時詩周公所定樂歌之詞至十三國爲變風六月至何艸不黃五十八篇爲變小雅民勞至召旻十三篇爲變大雅皆康昭以後所作故其爲說如此國異政家殊俗者天子不能綂諸侯故國國自爲政諸侯不能綂大夫故家家自爲俗然正變之說經無明文今姑從之

國史明乎得失之迹傷人倫之廢哀刑政之苛吟詠情性以風其上達於事變而懷其舊俗者也

詩之作或出於公卿大夫或出於匹夫匹婦蓋非一人而序以爲專出於國史則誤矣說者欲蓋其失乃云國史防繹詩人性情而歌詠之以風其上則不惟文理不通而考之周禮太史之屬掌書而不掌詩其誦詩以諌乃大師之屬瞽蒙之職也故春秋傳曰史爲書瞽爲詩說者之云兩失之矣

故變風發乎情止乎禮義發乎情民之性也止乎禮義先王之澤也

情者性之動而禮義者性之徳也動而不失其徳則以先王之澤入人者深至是而猶有不忘者也然此言亦其大槪有如此者其放逸而不止乎禮義者固已多矣

是以一國之事系一人之本謂之風

所謂上以風化下

言天下之事形四方之風謂之雅雅者正也言王政之所由廢興也政有大小故有小雅焉有大雅焉

形者體而象之之謂小雅皆王政之小事大雅則言王政之大體也

頌者美盛徳之形容以其成功告於神明者也

告古毒反頌皆天子所制郊廟之樂歌頌容古字通故其取義如此

是謂四始詩之至也

史記曰關睢之亂以爲風始鹿鳴爲小雅始文王爲大雅始淸廟爲頌始所謂四始也詩之所以爲詩者至是無餘蘊矣後世𨿽有作者其孰能加於此乎邵子曰刪詩之後不復有詩矣蓋此謂也

語子曰詩三百一言以蔽之曰思無邪

朱子曰詩三百十一篇言三百者舉大數也蔽猶蓋也思無邪魯頌駉篇之辭凡詩之言善者可以感發人之善心惡者可以懲創人之逸志其用歸於使人得其性情之正而已然其言防婉且或各因一事而發求其直指全體則未有若此之明且盡者故夫子言詩三百篇而惟此一言足以盡蓋其義其示人之意亦深切矣○程子曰思無邪誠也範氏曰學者必務知要知要則能守約守約則足以盡愽矣經禮三百曲禮三千亦可以一言蔽之曰毋不敬

子貢曰貧而無諂富而無驕何如子曰可也未若貧而樂富而好禮者也子貢曰詩云如切如磋如琢如磨其斯之謂與子曰賜也始可與言詩已矣告諸往而知來者【說已見前】

子夏問曰巧笑倩兮美目盼兮素以爲絢兮何謂也子曰繪事後素曰禮後乎子曰起予者商也始可與言詩已矣

朱子曰禮必以忠信爲質猶繪事以粉素爲先起猶發也起予言能起發我之志意謝氏曰子貢因論學而知詩子夏因論詩而知學故皆可與言詩○楊氏曰甘受和白受采忠信之人可以學禮茍無其質禮不虛行此繪事後素之說也孔子曰繪事後素而子夏曰禮後乎可謂能繼其志矣非得之言意之表者能之乎商賜可與言詩者以此若夫玩心於章句之末則其爲詩也固而已矣所謂起予則亦相長之義也○南軒曰凡禮之生生於質也無其質則禮安從施夫素𨿽待於絢然素所以有絢也無其質則何絢之有曰繪事後素者謂質爲之先而文爲後也子夏於此知禮之爲後可謂能嘿會於語言之外矣

子曰關雎樂而不淫哀而不傷

朱子曰淫者樂之過而失其正者也傷者哀之過而害於和者也關雎之詩言后妃之徳宜配君子求之未得則不能無寤寐反側之憂求而得之則宜其有琴瑟鐘鼔之樂蓋其憂𨿽深而不害於和其樂𨿽盛而不失於正故夫子穪之如此欲學者玩其辭審其音而有以識其性情之正也○南軒曰哀樂情之爲也而其理具於性樂而至於淫哀而至於傷則是情之流而性之汨矣樂而不淫哀而不傷發不逾則性情之正也非養之有素者其能然乎關睢之詩樂得淑女以配君子至於琴瑟友之鐘鼔樂之所謂樂而不淫也哀窈窕思賢才至於寤寐思服展轉反側所謂哀而不傷也玩其詞義可不深體於性情之際乎

子曰誦詩三百授之以政不逹使於四方不能專對𨿽多亦奚以爲

朱子曰專獨也詩本人情該物理可以驗風俗之盛衰見政治之得失其言溫厚和平長於諷諭故誦之者必達於政而能言也○程子曰窮經將以致用也世之誦詩者果能從政而專對乎然則其所學者章句之末耳此學者之大患也○集義程子曰今人不會讀書如誦詩三百云云須是未讀詩時授之以政不達使於四方不能專對旣讀詩後便達於政能專對四方始是讀詩未讀周南召南時一似面墻到讀後便不面墻方是有驗大抵讀書只此便是法

子曰小子何莫學夫詩詩可以興

朱子曰感發志意

可以觀

考見得失

可以羣

和而不流

可以怨

怨而不怒

邇之事父逺之事君

人倫之道詩無不備二者舉重而言

多識於鳥獸艸木之名

其緒餘又足以資多識○學詩之法此章盡之讀是經者所宜盡心也○謝氏曰詩吟詠情性善感發人使人易直子諒之心易以生故可以興得性情之正無所固滯則閱理自明故可以觀心平气和於物無競故可以羣優遊不迫𨿽怨而不怒也無鄙倍心故可以怨○黃氏曰可以觀謂可以考見己之得失也

子謂伯魚曰女爲周南召南矣乎人而不爲周南召南其猶正墻面而立也與

朱子曰爲猶學也周南召南詩首篇名所言皆修身齊家之事正墻面而立言卽其至近之地而一物無所見一步不可行○或問二南何以爲詩之首篇也曰周南之詩言文王后妃閨門之化召南之詩言諸侯之國夫人大夫妻被文王后妃之化而成徳之事蓋文王治岐而化行於江漢之域自北而南故其樂章以召南名之用之鄕人用之邦國以教天下後世誠意正心修身齊家之道蓋詩之正風也

孟子曰咸丘防問曰舜之不臣堯則吾旣得聞命矣詩云普天之下莫非王土率土之濱莫非王臣而舜旣爲天子矣敢問瞽瞍之非臣如何曰是詩也非是之謂也勞於王事而不得養父母也曰此莫非王事我獨賢勞也故說詩者不以文害辭不以辭害志以意逆志是爲得之如以辭而已矣云漢之詩曰周餘黎民靡有子遺信斯言也是周無遺民也

朱子曰言說詩之法不可以一字而害一句之義不可以一句而害設辭之志當以己意迎取作者之志乃可得之若但以其辭而已則如雲漢所言是周之民眞無遺種矣惟以意逆之則知作詩者之志在於憂旱而非眞無遺民也○程子曰舉一字是文成句是辭

公孫丑問曰髙子曰小弁小人之詩也孟子曰何以言之曰怨曰固哉髙叟之爲詩也有人於此越人關弓而射之則已談笑而道之無他防之也其兄關弓而射之則已垂涕泣而道之無他戚之也小弁之怨親親也親親仁也固矣夫髙叟之爲詩也曰凱風何以不怨曰凱風親之過小者也小弁親之過大者也親之過大而不怨是愈防也親之過小而怨是不可磯也愈防不孝也不可磯亦不孝也孔子曰舜其至孝矣五十而慕【說已見前】程子曰詩者言之述也言之不足而長言之此詠歌之所由興也其發於誠感之深至於不知手之舞之足之蹈之故其入於人也亦深古之人防而聞歌誦之聲長而識美刺之意故人之學由詩而興後世老師宿儒尙不知詩之義後學豈能興起乎二南之詩蓋聖人取之以爲天下國家之法使邦家鄕人皆得歌詠之也有天下國家者未有不自齊家始故先言後妃次言夫人又次言大夫妻而古人有能修之身以化在位者文王是也故繼之以文王之詩

周南召南如乾坤

古者家有塾黨有庠故人未有不入學者三老坐於裏門出入察其長防揖遜之序如今所傳之詩人人諷誦莫非止於禮義之言今人𨿽白首未嘗知有詩至於裏俗之言皆不可聞皆系其習也以古所習安得不善以今所習安得不惡

學者不可以不防詩防詩便使人長一格作詩者未必皆聖賢當時所取者取其意思止於禮義而已其言未必盡善如比其君以狡童之類是也

朱子亦曰變風止乎禮義如泉水載馳之類固止乎禮義如桑中有甚禮義大序只說得那好底

張子曰置心平易然後可以言詩涵泳從容則忽不自知而自解頥矣若以文害辭以辭害意則幾何而不爲髙叟之固哉

求詩者貴平易不要崎嶇蓋詩人之情性溫厚平易老成今以崎嶇求之其心先狹隘無由可見詩人之志平易故無艱崄之言大率所言皆目前事而義理存乎其中以平易求之則思逺以廣愈艱崄則愈淺近矣知詩者莫如孟子以意逆志讀詩之法也

謝氏曰學詩須先識得六義體面而諷詠以得之朱子曰六義之說見於周禮大序其辧甚明其用可識而自鄭氏以來諸儒相襲不惟不能知其所用反行異說以汨陳之惟謝氏此說爲庶幾得其用爾○問詩備六義之防先生曰六義次序孔氏得之但六字之防極爲明白只因鄭氏不曉周禮籥章之文妄以七月一詩分爲三體故諸儒多從其說牽合附會紊亂顚錯費盡安排只扶合鄭氏曲解周禮一章而於詩之文義意防了無所益故鄙意不敢從之只且直依白文解義旣免得紛紜枉費心力而六義又都有用處不爲虛設蓋使讀詩者知是此義便作此義推求極爲省力今人說得空有無限道理而無一防意味只爲不曉此耳周禮以六詩教國子亦是使之明此義例推求詩意庶其易曉若如今說卽是未通經時無所助於發明旣通經後徒然增此贅說教國子者何必以是爲先而詩之爲義又豈止於六而已耶籥章之雅頌恐大田良耜諸篇當之不然卽是別有此詩而亡之如王氏說又不然卽是以此七月一篇吹成三調詞同而音異耳若如鄭說卽兩章爲風猶或可成音節至於四章半爲雅三章半爲頌不知成何曲拍耳又曰讀詩全在諷詠之功諷詠得熟則六義將自分明須使篇篇有个下落始得○問詩中比興先生曰詩中比處少風雅頌只是今詩中風雅頌不須說每詩皆有如賦則是鋪陳其事七月流火九月授衣是也興處極多如鶴鳴詩卻全是比分明是七个謎子淠彼涇舟烝徒楫之周王於邁六師及之分明是比出深味意思便見得相似○問關雎先生曰此是興詩興起也引物以起吾意如雎鳩是摰而有別之物荇菜是潔淨和柔之物引此起興猶不甚逺其他亦有全不相類者𨿽皆是興只借他物以起吾意耳與關睢又略不同也○問倬彼云漢爲章於天何以見作人之義先生曰倬彼云漢則爲章於天矣周王壽考則何不作人乎爲此等語言自有个血脈流通處但涵泳久之自然見得條暢浹洽不必多引外來道理言語卻壅滯詩人活底意思也周王旣是壽考豈不作成人材此事已自分明更著个倬彼云漢爲章於天喚起來便愈見活潑潑地此六義所謂興也興乃興起之義凡言興皆當以此例觀之易以言不盡意而立象以盡意蓋亦如此

君子之於詩非徒誦其言又將以考其情性非徒考其情性又將以考先王之澤蓋法度禮樂𨿽亡於此猶能並得其深微之意而傳之故其爲言率皆樂而不淫憂而不困怨而不怒哀而不愁如緑衣傷己之詩也其言不過曰我思古人防無訧兮擊鼔怨上之詩也其言不過曰土國城漕我獨南行至軍旅數起大夫久役止曰自詒伊阻行役無期度思其危難以風焉不過曰茍無饑渇而已若夫言天下之事美盛徳之形容固不待言而可知也其與憂愁思慮之作孰能優遊不迫也孔子所以有取焉作詩者如此讀詩者其可以邪心讀之乎詩須諷詠以得之古詩卽今之歌曲今之歌曲往往能使人感動至學詩卻不然只爲泥章句故也

明道先生善言詩他又渾不曽章解句釋但優遊玩詠吟哦上下便使人有得處瞻彼日月悠悠我思道之云逺曷云能來思之切矣終曰百爾君子不知徳行不忮不求何用不臧歸於正也又云伯淳常談詩並不下一字訓詁有時只轉卻一兩字防平掇地念過便教人省悟又因言鳶飛魚躍云云曰今人學詩將章句橫在肚裏怎生得脫灑去

龜山楊氏曰今之說詩者多亦文害辭非徒以文害也又有甚者析字之偏旁以取義豈復有詩孟子引天生蒸民有物有則民之秉彛好是懿徳其釋詩也於其本文加四字耳而語自分明與今之說詩者異矣

詩全在體會

仲素問詩如何防曰云云且如關雎之詩詩人以興后妃之徳蓋如是也須當想象關雎爲何物知其爲摰而有別之禽則又想象關關爲何聲知關關之聲爲和而適則又想象在河之洲是何所在知河之洲爲幽閒逺人之地則知如是之禽其鳴聲如是而又居幽閒逺人之地則后妃之徳可以意曉矣是之謂體防惟體會得則防時有味○又曰狼防之詩曰公孫碩膚赤舄幾幾周公之遇謗何其安閒不迫也學詩者不在語言文字當想其气味則詩意得矣

問詩如何以興朱子曰讀詩見其不美者令人羞惡見其美者令人興起

柏舟之詩曰靜言思之不能奮飛緑衣之詩曰我思古人實獲我心此可謂止乎禮義所謂可以怨卽是喜怒哀樂發而皆中節處

推此以觀則子之不得於父臣之不得於君朋友之不相信皆當以此意處之如屈原之懷石赴水賈誼言歷九州而相其君何必懷此都也便都過當了古人胸中發出意思自好防著三百篇詩則後世之詩多不足觀矣又曰古人情意溫厚寛和道得言語自恁地好

讀詩之法只是熟讀涵泳自然和气從胸中流出其妙處不可得而言不待安排措置務自立說也

只恁平讀著意思自足須是打疊得這心光蕩蕩地不立一个字只管虛心讀它少問自然推出那个道理所以說以此洗心便是以這道理盡洗出那心裏物事渾然都是道理又曰大凡讀書先曉得文義了只是常常熟讀如看詩不須得著意去裏訓解但只平平地涵泳自好因舉池之竭矣不云自頻泉之竭矣不云自中四句吟詠者久之又嘗聽學者說防鴞詩先生曰詩不是恁地防此只是論詩防鴞之詩豈不知是周公遭變而作須是將來節節防取如明道先生善詩曰瞻彼日月悠悠我思思之切也百爾君子不知徳行歸於正也只如此說段段脈絡分明此方是詩今意如防鴞防鴞旣取我子一章乃說鳥自言旣取我子矣又毀我室毋乃害我太甚邪迨天之未陰雨徹彼桑土言我爲國家勤勞如此預備牢固宜無敢侮者今乃毀之以至於予尾翛翛矣予口卒荼矣風雨乃飄搖安得不哀鳴疾呼而告訴乎詩只是如此防便見得一篇之意又有問抑詩之序曰先生曰此序有得有失蓋其本例以爲非美非刺則詩無所爲而作又見此詩之次在宣王前故以爲刺厲王又以國語有左史之言故又以爲亦以自警以詩考之其曰刺厲王者失之而曰自警者得之也曰刺厲王所以爲失者史記衞武公卽位於宣王之三十六年不與厲王同時一也詩以小子目其君而爾汝之無人臣之禮與其所謂敬威儀謹出詞者自相背戾二也厲王無道貪虐爲甚詩不以此箴其膏肓而徒以威儀詞令爲諄切之戒緩急失宜三也詩辭倨慢𨿽仁厚之主有所不能容厲王之暴何以堪之四也或以史記之年不合而以爲追刺者則詩所謂聽用我謀庻無大悔非所望於旣往之人五也曰自警所以爲得者國語云云一也詩曰謹爾侯度二也又曰曰喪厥國三也又曰亦聿旣耄四也詩意所指與淇澳所美賓筵所悔相表裏五也二說之得失其佐驗明白如此必去其失而取其得然後此詩之義明人之序者乃合而一之則其失者固已失之而其得者亦未爲全得也然此猶卽其詩之外而言之若但卽其詩之本文而各以其一說反覆讀之則其訓義之顯晦疏宻意味之厚薄淺深可以不待考證而判然於胸中矣此又讀詩之簡要眞訣學者不可以不知也又曰讀詩正在於吟詠諷誦其委曲折旋之意正如自家作此詩相似自然能感發人之善心今人讀詩只將三兩句包了中間委曲周旋之意並不曾理會只是自將己意去包籠他濟得甚事且如女曰雞鳴士曰昧旦子興視夜明星有爛女曰雞旣鳴矣可以興矣士曰尙昧旦也子興視夜則明星尙爛然也不成又去睡於是將翺將翔而弋鳬與鴈觀他意思如此好所以有感發人之善心底意眞个有不知手之舞之足之蹈之始得

問關雎疑周公所作曰凡言風者皆民間歌謠采詩者得之而聖人因以爲樂以見風化流行淪肌洽髓而發於聲气者如此而謂之風正以其自然而然如風之動物而成聲耳

如關睢之詩正是當時之人被文王大姒徳化之深心膽肝腸一時換了自然不覺形於歌詠如此故當作樂之時列於篇首以見一時之盛爲萬世之法尢是感人妙處若云周公所作卽國風雅頌無一篇是出於民言只與後世差官撰樂章相似都無些子發見活底意思亦何以致移風易俗之效邪○又曰關雎之詩防得來是妾媵爲之所以形容得寤寐反側之事外人不能及此

詩體不同固有鋪陳其事而不加一詞而意自見者然必其事之可言若淸人之詩是也至於桑中溱洧之篇則雅人荘士有難言之者矣孔子之稱思無邪也以爲詩三百篇勸善懲惡𨿽其要歸不出於正然未有若此言之約而盡者耳非以作詩之人所思皆無邪也今必曰彼以無邪之思鋪陳淫亂之事而閔惜懲創之意自見於言外則曷若曰彼𨿽以有邪之思作之而我以無邪之思讀之則彼之自狀其醜者乃所以爲吾警懼懲創之資邪而況曲爲訓說而求其無邪於彼不若反而得之於我之易也巧爲辧數而歸無邪於彼不若反而責之於我之切也若夫雅也鄭也衞也求之諸篇固各有其目矣雅則大雅若干篇是也鄭則鄭風若干篇是也是則自衞反魯以來未之有攺而風雅之篇說者又有正變之別焉至於桑中小序政散民流而不可止之文與樂記合則是詩之爲桑間又不爲無所防者今必曰三百篇皆雅而鄭風不爲鄭衞之風不爲衞桑中不爲桑間亡國之音則其篇帙混亂邪正錯揉非復孔子之舊矣且於小序之無稽可笑者猶篤信之而於其有防者反不之信此又何耶夫二南正風房中之樂也鄕樂也二雅之正雅朝廷之樂也商周之頌宗廟之樂也是或見於序又或出於傳記皆有可考至於變雅則固已無施於事而變風又特里巷之歌其領在樂官者以爲可以識時變觀土風而賢於四夷之樂耳今必曰三百篇皆祭祀朝聘之所用則未知桑中當薦何等之鬼神溱洧當接何等之賓客耶蓋古者天子巡守命大師陳詩以觀民風固不可問其美惡而悉存以訓也然其與先王雅頌之正篇帙不同施用亦異如前所陳則固不無於龎雜矣今於雅鄭之實察之旣不詳於龎雜之名畏之又太甚顧乃引夫淫放之鄙詞而文以風刺之美說必欲彊而置諸先王雅頌之列是乃反爲龎雜之甚而不自知也夫以胡樂與鄭衞合奏猶曰不可而況彊以桑中溱洧爲雅樂又欲合於鹿鳴文王淸廟之什而奏之宗廟之中朝廷之上乎其以二詩爲猶止於中聲者太史公所謂孔子皆弦歌之以求合於韶武之防其誤蓋亦如此然古樂旣亡無所考正則吾不敢必爲之說獨以其理與其詞推之有以知其必不然耳又以爲近於勸百諷一而止乎禮義則又信大序之過者夫有所謂諷者若漢廣知不可而不求大車有所畏而不敢則猶有所謂禮義之止也若桑中溱洧則吾不知其何詞之諷而何禮義之止乎哉若曰孔子嘗欲放鄭聲矣不當於此而又收之以備六籍也此則曽南丰於戰國防劉元城於三不足之論皆嘗言之又豈俟吾言而後白也哉因讀桑中之說而惜前論之不及竟又痛伯恭父之不可作也因書其後

又曰桑中一詩乃淫奔者所自作序之首句以爲刺奔誤矣其下云云者乃復得之樂記之說己略見本篇而或者以爲刺詩之體固有鋪陳其事不加一辭而閔惜懲創之意自見於言外者此類是也豈必譙讓質責然後爲刺也哉此說不然夫詩之爲刺固有不加一辭而意自見者淸人猗嗟之屬是已然嘗試玩之則其所賦之之人猶在所賦之外而詞意之間猶有賓主之分也豈有將欲刺人之惡乃反自爲彼人之言以防其身於所刺之中而不自知也哉其必不然也明矣又況此等之人安於爲惡其於此等之詩計其平日固已自其口出而無慚矣又何待吾之鋪陳而後始知其所爲之如此亦豈畏吾之閔惜而遂幡然遽有懲創之心耶以是爲刺不惟無益殆恐不免於鼔之舞之而反以勸其惡也或者又曰詩三百篇皆雅樂也祭祀朝聘之所用也桑間濮上之音鄭衞之樂也世俗之所用也雅鄭不同部其來尙矣且夫子答顏淵之問於鄭聲亟欲放而絕之豈其刪詩乃錄淫奔者之辭而使之合奏於雅樂之中乎亦不然也雅者二雅是也鄭者緇衣以下二十一篇是也衞者衞三十九篇是也桑間衞之一篇桑中之詩是也二南雅頌祭祀朝聘之所用也鄭衞桑濮里巷狹邪之所歌也夫子之於鄭衞蓋深絕其聲於樂以爲法而嚴立其詞於詩以爲戒如聖人固不語亂而春秋所記無非亂臣賊子之事蓋不如是無以見當時風俗事變之實而垂鑑戒於後世故不得已而存之所謂道並行而不相悖者也○按東萊呂氏曰桑中溱洧諸篇幾於勸矣夫子取之何也曰詩之體不同有直刺之者新臺之類是也有微諷之者君子偕老之類是也有鋪陳其事不加一辭而意自見者比類是也或曰後世狹邪之樂府冒之以此詩之序豈不可乎曰仲尼謂詩三百一言以蔽之曰思無邪詩人以無邪之思作之學者亦以無邪之思觀之閔惜懲創之意隠然自見於言外矣或曰樂記所謂桑間濮上之音安知非卽此篇乎曰詩雅樂也祭祀朝聘之所用也桑間濮上之音鄭衛之樂也世俗之所用也雅鄭不同部其來尙矣戰國之際魏文侯與子夏言古樂新樂齊宣王與孟子言古樂蓋皆別而言之𨿽今之世太常教坊各有司局初不相亂況上而春秋之世寧有編鄭衛樂曲於雅音中之理乎桑中溱洧諸篇作於周道之衰其聲𨿽已降於煩促而猶止於中聲荀卿獨能知之其辭𨿽近於諷一勸百然猶止於禮義大序獨能知之仲尼錄之於經所以謹世變之始也借使仲尼之前雅鄭果嘗龎雜自衛反魯正樂之時所當正者無大於此矣唐明皇令胡部與鄭衛之聲合奏談俗樂者尙非之曽謂仲尼反使雅鄭合奏乎論語答顏淵之問乃孔子治天下之大綱也於鄭聲亟欲放之豈有刪詩示萬世反收鄭聲以備六藝乎東萊之說如此故朱子辧之學者正當參玩也○以上詩之要指○朱子曰詩大序是後人作其間有病句小序極有難曉處多是附會如魚藻詩見有王在鎬之言便以爲君子思古之武王似此類甚多詳見集傳○又曰伊川有詩解數篇說小雅以後極佳又曰程先生詩傳取義太多詩人平易恐不如此亦曰子由詩解好處多歐公本義亦善東萊說詩太巧古人意思自寛平何嘗如此纎細拘迫○又曰防詩須並叶韻讀古人文自是葉音詩譜韻乃吳棫才老作

西山讀書記卷二十三﹤子部﹐儒家類﹐西山讀書記﹥

欽定四庫全書薈要

西山讀書記卷二十四

宋眞徳秀撰

禮要指

記禮器經禮三百曲禮三千其致一也

中庸禮儀三百威儀三千

漢志易曰有夫婦父子君臣上下然後禮義有所措帝王質文世有損益至周曲爲之防事爲之制故曰經禮三百威儀三千及周之衰諸侯將逾法度惡其害已皆滅去其籍自孔子時而不具○朱子曰經禮卽今儀禮但亡逸者多故其篇數不及三百曲禮則皆禮之防文小節如今曲禮少儀內則玉藻弟子職所記事親事長起居飲食容貌辭气之法制器偹物宗廟宮室衣冠車旗之等條而析之亦應不下三千有餘云云○愚按鄭氏諸人皆以周禮三百六十官爲經禮儀禮爲曲禮朱子始以臣瓚及葉氏之說辧其不然姑記其略於此以見經禮曲禮之別云○葉氏名夢得

韓子曰予嘗苦儀禮難讀又其行之於今者蓋寡防襲不同莫知其由考於今誠無所用之然文王周公之法制粗在於是孔子曰吾從周謂其文章之盛也古書之存者希矣百氏雜家尙有可取況聖人之制度邪於是掇其大要奇辭奧防著於篇學者可觀焉惜乎吾不及其時進退揖讓於其間嗚呼盛哉

愚謂韓子可謂好古矣然以爲於今無所用則亦考之未詳也

朱子曰儀禮禮之根本而禮記乃其枝葉又曰儀禮經也禮記傳也

且如儀禮有冠禮禮記便有冠義儀禮有昏禮禮記便有昏義以至燕射之類莫不皆然又曰儀禮載其事禮記明其理讀禮記不讀儀禮許多理皆無安著處○又曰禮記只是解儀禮如喪服小記便是解喪服傳推之諸篇皆然○問禮書曰惟儀禮是古全書若曲禮玉藻諸篇皆戰國之士及漢儒所裒集問儀禮傳記是誰作曰傳是子夏作記是子夏以後人作又曰漢河間獻王得古禮五十六篇想必有可觀但當時君臣間有所不曉遂至無傳故先儒謂聖經不亡於秦火而壞於漢儒其說亦好溫公論景帝太子旣亡當時若立獻王爲嗣則漢之禮樂制度必有可觀又曰今儀禮多是士禮天子諸侯喪祭之禮皆不存其中不過有些小朝聘燕享之禮自漢以來凡天子之禮皆是將士禮來增加爲之漢河間獻王所得禮五十六篇卻有天子諸侯之禮故班固謂愈於推士禮以爲天子諸侯之禮者班固作漢書時此禮猶在不知何代何年失了可惜又曰儀禮不是古人預作一書如此初間只以義起漸漸相襲行得好至於情文極細宻極周致處聖人見此意思好故錄成書只防古人君臣之際如君臨臣喪坐撫當心要絰而踴今日之事至於死生之際恝然不相關不啻如路人恩義安在又曰儀禮舊與六經三傳並行至王介甫始罷去其後𨿽復春秋而儀禮卒廢今士人讀禮記而不讀儀禮故不能見本末

問周禮有訛缺否程子曰甚多周公致治之大法亦在其中須知道者觀之可決是非也

張子曰周禮是的當之書然其間必有末世增入者如盟詛之類必非周公之意蓋盟詛起於王法不行人無所取直故要之於神所謂國將亡聽於神也

天官之職須襟懷洪大方看得蓋其規模至大若不得此心欲事事上致曲窮究湊合此心如是之大必不能得也

又曰周禮惟大宰之職難防蓋無許太心胸包羅得此復忘彼其混混天下之事當如捕龍蛇搏虎豹用心力看方可其他五官便易看止一職也

又曰有麟趾關雎之意然後能行周官之法度

或問云云何也朱子曰須是自閨門袵席之防積累到薰蒸洋溢天下無一民一物不被其化然後可以行周官之法度不然則爲王莽矣

楊氏曰周官之書先王經世之務也不可不講

朱子曰周禮周公遺典也

胡氏父子以爲王莾令劉歆撰此恐不然○又曰周禮乃周家盛時聖賢制作之書又曰周禮一書周公所以立下許多條貫皆是從廣大心中流出又曰周官徧布精宻乃周公運用天理熟爛之書又曰說制度之書惟周禮儀禮可信禮記便不可深信周禮畢竟出於一家謂是周公親筆做成固不可然大綱卻是周公意思又曰天官之職是總五官者若其心不大如何包得許多事且冡宰內自王之飲食衣服外至五官庶事自大至小自本至末千頭萬緒若不是大其心者區處應副事到面前便且區處不下況於先事措置思患預防是著多少精神所以記得此復忘彼佛氏只合下將那心頓下無用處才動步便疏脫所以吾儒貴窮理致知便須事事物物理防過又曰五峯以周禮爲非周公致太平之書謂如天官冡宰卻管甚宮閫之事其意只是見後世宰相請托宮閫交結近習以爲不可殊不知此正人君治國平天下之本豈可以後世之獘而並廢聖人之良法美意哉又如王后不當交通外朝之說他亦是懲後世獘要之儀禮中亦分明自載此禮在至若女祝掌凡內禱祠禬禳之事便後世有此官則巫蠱之事安從有哉又曰比閭族黨之法正周公建太平之基本他這个一如碁盤相似枰布定後碁子方有放處舊嘗妄意此書大綱是要人主正心修身齊家治國平天下使天下之民無不被其澤又推而至於鳥獸艸木無不得其所而已不如是不足以謂之裁成輔相參贊天地耳曰是恁地須要識公平意思○周禮一書好防廣大精宻周家法度在里許但不敢令學者看又曰學有先後先須理會自家身心合做底學周禮卻是後一截事問周禮合如何防曰也且循注防防去第一要見得聖人是个公平底意思陳君舉說天官之職如膳羞衣服之官皆屬之此是治人主之身此說自是到得中間有官屬相錯綜處皆謂聖人有使之相防察之意這便不是○按永嘉陳氏君舉有周禮說曰周制三公位冡宰則冡宰與王坐而論道者也今攷其屬小宰掌外治凡與王左右親習之官焉內宰掌內治凡與後左右親習之官焉而他無職業凡若是作格君心四篇其一曰凡饔飱田罟薪蒸之事醫藥之事酒漿之事幄帟次舎之事甚畀冗也甚煩辱也必用命士必皆領於冡宰若王有師田之事則大僕而下凡僕馭之官有祭祀之事則大祝而下凡巫祝之官有燕樂之事則大師而下凡聲樂之官其用命士每官多至四十人往往皆大夫長之而屬於卿若夫宿衛非宮正之羣吏則宮伯之士庶子所謂執矛戈立階戺皆冕衣裳者非若後世但以兵衞也昔周公作立政大抵汲汲於用賢而以虎賁綴衣趣馬攜僕列諸左右常伯三事之下常伯三事皆大臣也名位尊矣視趣馬綴衣至不等而周公一槪言之何也誠以大臣進見有節敷奏有常而朝夕與王燕者則斯人也必以士爲之則必公卿所自簡除所自考課茍非命士則簡除考課不出於朝廷其進雜而羣枉至矣是故分於列卿而冢宰之治特詳書曰昔在文武侍禦僕從罔非正人以朝夕承弼厥辟由此其選也方周公之教世子也魯公之子伯禽衞康叔之子牟齊太公之子伋俱事成王伯禽牟伋蓋宿衞國子也他日能爲顯諸侯而成王與之處則相觀而善之益多其後詩人刺皇父曰皇父卿士家伯冡宰仲允膳夫蹶維趣馬艷妻煽方處以是數人者皆相從於女謁者也由此觀之王之所與燕私得其人則太子見徳而成王爲賢君不得其人則女謁行而褒姒之禍作自後世子賢否系焉而周之興亡從之如之何其不謹乎○其二曰庖事酒事衣裘之事惟王及後有司不敢防旣不防矣而必領於大臣何也彼賤有司誠不宜以苛細課校至尊惟大臣以道佐人主獨得與人主可否相是非是故領之夫富有四海而一人之奉就使無節嵗費幾何方且嘉與大臣以自防檢庶幾過差不中九式之度𨿽有司不敢議而大臣盡規所以資啟沃成敬畏也○其三曰嘗讀關雎知三代而上后妃極天下之選矣后妃母儀天下而慊慊然有不足配至尊之意當是時夫人嬪若干人世婦若干人女禦若干人各以其職奉上所以共賓祭蕃子姓之官備矣後方惻然遐想幽深側陋之間尙有遺賢宜配君子求而不可得則中夜不寐展轉嘆息庶幾得之吾當推琴瑟鐘鼔之奉與之偕樂而後慊後徳如此則宮掖之政一以聽後之所爲奚不可者今乃內小臣而下凡閹官九嬪而下凡婦官下至於女奴曉祝者曉書者曉裁縫者必屬之大臣則夫員數之增損職掌之廢置祿秩之多寡賜予之防數皆稟命於朝廷而後不與且使內宰得以稽其功緒而賞罰其勤惰茍違有司之禁𨿽天子不得自以爲恩是故私謁不行而內政舉古之所謂正家者蓋如此而非屑屑然也今出房闥而方較是非於侵紊之後爭予奪於縱弛之餘抑末矣漢太尉楊秉防中常侍而尙書詰以三公綂外安得越奏近官蓋內治不聽於公卿久矣無怪乎後世之多亂也歟○其四曰周之學政不別言王世子而嫁子無王姬之法蓋天子之元子毋過命士與公卿大夫之子共齒於學王姬之車服𨿽不系其夫而其肅雝之詩曰齊侯之子平王之孫則從夫之序也夫惟王與後自牧甚卑則以能下人爲家法夫惟能下人而後能長有天下自秦人尊君卑臣之令行無惑乎後世之疑周禮也○自此而上蓋朱子之所是故錄之餘不取

程子曰禮記中有聖人格言亦有俗儒乖繆之說乖繆之說本不能混格言只爲學者不能辧別如珠玉之在泥沙耳聖人文章自然與學爲文者不同譬之化工生物剪裁繪畫𨿽似相類終不若化工所生者自有一般生意

禮記儒行經解極害義理又曰儒行之篇如後世遊說之士以爲誇大之說觀孔子平日語言有如是者否朱子亦曰讀禮要人自辧別其間非純是格言如至孝近乎王至弟近乎伯全不成義理

禮記除中庸大學惟樂記爲最近道學者深思自得之表記亦近道其言正

朱子曰世謂禮記爲漢儒作非也漢儒最純者莫如董仲舒仲舒之文最純者莫如三防曷嘗有禮記中語乎如樂記所謂天髙地下萬物散殊而禮制行矣流而不息合同而化而樂興焉仲舒安能到此

禮有經有變經者常也變者常之變也先儒以曲禮爲變禮蓋曲者委曲之義故以爲變禮然毋不敬安定辭安民哉此三者謂之變可乎先儒以儀禮爲經禮然其中亦自有變又不可一律觀也

問孔子何以問禮於老曰始疑有兩老後思之老子曽爲柱下史故知禮之節文所以孔子問之𨿽知禮然其意以爲不必盡行行之反以多事故欲絕滅之禮運所謂謀用是作而兵由此起等語亦有此意東萊呂氏曰曲禮少儀皆是遜志道理步趨進退左右周旋若事事理會必有所不周惟常存此心則自然不違乎理心有時而不存則禮有時而或失內有毫釐之礙則外有尋尺之差

下云如天之於百物根莖枝葉華實條榦豈一一生之哉气至則百物自生若一枝一葉之病則是气不到處也又所謂遜志如徐行後長如灑掃應對如相師皆是

程子曰孟子之時去先王爲未逺又載籍未經秦火然而班爵祿之制已不聞其詳今之禮書皆掇拾於煨燼之餘而多出於一時之傅會柰何欲盡信而句爲之解乎然則其事固不可一二追復矣

朱子亦曰古禮難盡行後世茍有作者必須酌古今之宜若如古人煩縟如何教今人盡行得古人上下習熟不待家至戶曉皆如饑食渇飲故不見其爲難又曰若聖人有作古禮未必盡用須且是理會本原曽子垂死丁寧說及君子所貴乎道者三孟子答滕文公喪禮只說諸侯之禮吾未之學吾嘗聞之矣齊衰之服饘粥之食自天子達於庶人這便是大原大本又如說井田只據詩裏說雨我公田遂及我私後面都說鄕田同井出入相友守望相助疾病相扶持井九百畝其中爲公田八家皆私百畝同養公田說井田只說這幾句是多少好看孟子不去理會許多細碎只理會許多大原大本因說如今學問不考古固不得若一向去采摭故事零碎湊合說出來也無甚益孟子慨然以天下自任曰當今天下捨我其誰哉到說制度處也只說諸侯之禮吾未之學也嘗聞其略也又曰以明堂位觀之周人每事皆添四重虞黻不過是一水擔相似夏火殷藻周龍章皆重添去若聖賢有作須簡易防通使見之而易知推之而易行蓋文質相生秦漢初已自趨於質了太史公董仲舒每欲攺用夏之忠不知其初蓋已是質也又云孔子曰如用之則吾從先進已厭周之文了又曰行夏之時乘殷之輅此意皆可見使有聖賢者作必不盡如古之禮必當裁酌從今之宜而爲之也

古者禮學是專門名家始終考訂此事故學者有所傳授終身守而行之凡典禮有疑輒就質問所以上自宗廟朝廷下至士庶鄕黨典禮各分明漢唐時猶有此意以上禮經要指○朱子又曰禮記有王肅經煞好太史公書載樂記全文中兼有王鄭二注○鄭康成是个好人考禮名數大有功陸農師禮象陳用之禮書亦該博陳又勝似陸後世禮樂無足觀者諸儒議論卻有可取當別類作一書六朝人多精於禮必竟當時此學自專門名家朝廷有禮事便用此等人議之如今刑法官專用試法人

春秋要指

孔子曰吾志在春秋行在孝經

孟子【公都子問夫子好辧章】世衰道防邪說行有作臣弒其君者有之子弒其父者有之【朱子曰有作之有讀爲又古字通用】

孔子懼作春秋春秋天子之事也是故孔子曰知我者其惟春秋乎罪我者其惟春秋乎

胡氏曰仲尼作春秋以寓王法惇典庸禮命徳討罪其大要皆天子之事也知孔子者謂此書之作遏人欲於橫流存天理於旣滅爲後世慮至深逺也罪孔子者以謂無其位而托二百四十二年南面之權使亂臣賊子禁其欲而不得肆則戚矣

昔者禹抑洪水而天下平周公兼夷狄驅猛獸而百姓寧孔子成春秋而亂臣賊子懼

南軒曰成春秋而亂臣賊子懼者亂臣賊子之情僞畢見而討絕之法著焉施於萬世皆無所遁其迹故也

孟子曰王者之迹熄而詩亡詩亡然後春秋作

朱子曰王者之迹熄謂平王東遷而政教號令不及於天下也詩亡謂黍離降爲國風而雅亡也春秋魯史記之名孔子因而筆削之始於魯隠公之元年實平王之四十九年也

晉之乘楚之檮杌魯之春秋一也

春秋者記事者必表年以首事年有四時故錯舉以爲所記之名也古者列國皆有史官掌記時事此三者皆其所記冊書之名也

其事則齊桓晉文其文則史孔子曰其義則丘竊取之矣

春秋之時五霸疊興而威文爲盛史史官也竊取者謙辭也公羊傳作其辭則丘有罪焉爾意亦如此蓋言斷之在已所謂筆則筆削則削遊夏不能贊一辭者也尹氏曰言孔子作春秋亦以史之文載當時之事也而其義則定天下之邪正爲百王之大法○此又承上章歷敍羣聖因以孔子之事繼之而孔子之事莫大於春秋故特言之

孟子曰春秋無義戰彼善於此則有之矣

春秋每書諸侯戰伐之事必加譏貶以著其擅興之罪無有以爲合於義而許之者但就中彼善於此者則有之如召陵之師之類是也

徵者上伐下也敵國不相徵也

徵所以正人也諸侯有罪則天子討而正之此春秋所以無義戰也

左氏傳君子曰春秋之稱微而顯志而晦婉而成章盡而不汗懲惡而勸善非聖人誰能修之

荘子曰春秋經世先王之志也聖人議而不辧

漢上大夫壺遂曰【史記索隠曰案遂爲詹事秩二千石故位上大夫也】昔者孔子何爲而作春秋哉太史公曰余聞之董生【服防曰仲舒也】周道廢孔子爲魯司冦諸侯害之大夫壅之孔子知時之不用道之不行也是非二百四十二年之中以爲天下儀表貶諸侯討大夫以達王事而已矣子曰我欲載之空言不如見之於行事之深切著明也春秋上明三王之道下辧人事之經紀別嫌疑明是非定猶與善善惡惡賢賢賤不肖存亡國繼絕世補敝起廢王道之大者也撥亂世反之正莫近於春秋春秋文成數萬其指數千萬物之散聚皆在春秋春秋之中弒君三十六亡國五十二諸侯奔走不得保社稷者不可勝數察其所以皆失其本已故易曰差以毫釐繆以千里故臣弒君子弒父非一朝一夕之故其漸久矣有國者不可以不知春秋前有讒而不見後有賊而不知爲人臣者不可以不知春秋守經事而不知其宜遭變事而不知其權爲人君父者而不通於春秋之義者必防首惡之名爲人臣子不通於春秋之義者必陷簒弒誅死之罪其實皆以善爲之而不知其義被之空言不敢辭夫不通禮義之指至於君不君臣不臣父不父子不子夫君不君則犯臣不臣則誅父不父則無道子不子則不孝此四者天下之大過也以天下大過予之受而不敢辭故春秋者禮義之大宗也

文中子曰春秋之於王道是輕重之權衡曲直之繩墨也捨則無所折衷矣又曰春秋其以天道終乎故止於獲麟

程子曰五經載道之文春秋聖人之用五經之有春秋猶法律之有斷例也律令惟言其法斷例始見法之用楊氏曰孔子於六經言其理春秋著其行事若得六經之理春秋誠不難知

五經如藥方春秋如用藥治病聖人之用全在此書春秋一句卽一事是非便見於此乃窮理之要學者只觀春秋亦可以盡道矣

所謂不如載之行事深切著明也有重疊言者如徵伐防盟之類蓋欲成書勢須如此不可事事各求異義但一字有義上下有異則義須別

春秋傳爲按經爲斷

以傳考經之事迹以經別傳之眞僞

黃聱隅問春秋如何防曰云云○按聱隅名晞亦當時爲古學者

夫子作春秋爲百王不易之大法後世以史視春秋謂褒善貶惡而已經之大法則不知也春秋大義數十炳如日星乃易見也惟微辭隠義時措從宜者爲難知耳或予或奪或進或退或防或顯而得乎義理之安文質之中寛猛之宜是非之公乃制事之權衡揆道之模範也夫觀百物而後識化工之神聚眾材而後知作室之用於一事一義而欲窺聖人之用非上智不能也故學春秋者必優遊涵泳黙識心通然後能造其防也【傳序】又曰自伏羲堯舜歷夏商以至於周或文或質因襲損益其變旣極其法旣詳於是孔子參酌其宜以爲百王法度之中制此其所以作春秋也

問春秋書日食如何曰日食有定數聖人必書者蓋欲人恐懼修省

春秋之文一一意在示人如土功之事無大小莫不書之其意止欲人君重民力也

春秋之法極謹嚴中國而用夷禮則夷之韓子之言深得其防

邵子曰春秋孔子之刑書也功過不相掩五伯者功之首罪之魁也先定五伯之功過而學春秋則大意立矣春秋之間有功者未有大於四國者也有過者亦未有大於四國者也不先治四國之功過則事無綂理不得聖人意矣又曰五伯功過不相掩聖人先褒其功後貶其罪故罪人有功亦必錄之

孫復云春秋有貶而無褒邵子曰春秋禮法廢君臣亂其間有能爲小善者安得不進之也況五伯實有功於天下安得不與之也

春秋皆因事而褒貶非有意於其間故曰春秋盡性之書也

春秋爲君弱臣彊而作故謂之名分之書夫聖人之經渾然無迹如天道焉春秋錄實事而善惡形於其中矣春秋書實事而善惡自見此之謂天理之自然而非一人之私意也

張氏曰春秋之書在古無有乃仲尼所自作惟孟子爲能知之非理明義精殆未可學先儒未及此而治之故其說多鑿

武夷胡氏曰傳春秋者三家左氏敍事見本末公羊谷梁詞辧而義精學經以傳爲按則當閱左氏玩詞以義爲主則當習公糓如載惠公元妃繼室及仲子之歸於魯卽隠公兄弟嫡庶之辧攝讓之實可按而知也當閱左氏謂此類也若夫來賵仲子以爲豫防事則誣矣王正月之爲大一綂及我欲之曁不得已當習公羊氏謂此類也若母以子貴媵妾許稱夫人則亂矣段弟也弗謂弟公子也弗謂公子賤段而甚鄭伯之處心積慮成於殺也當習糓梁氏謂此類也若夫曲生條例以大夫日卒爲正則鑿矣萬物紛錯懸諸天眾言淆亂折諸聖要在反求於心斷之以理精擇而愼取之則美玉之與碔玞必有能辧之者自晉杜預範寗唐啖助趙匡此數子者用力甚勤時有所取𨿽造宮墻之側幾得其門而入要皆未見宗廟之美百官之富者也故不與七家之列

謂孟荘董文中子程邵張今增孔子自言及左氏傳章

七家所造固有深淺獨程氏嘗爲之傳然其說甚略於意則引而不發欲使後學愼思明辧自得於耳目見聞之外者也故今傳事按左氏義采公羊糓梁之精者大綱本孟子而防詞多以程氏爲證云

傳序曰古者列國各有史官掌記時事春秋魯史爾仲尼就加筆削乃史外傳心之要典也而孟氏發明宗防目爲天子之事者周道衰防乾綱解紐亂臣賊子接迹當世人欲肆而天理滅矣仲尼天理之所在不以爲己任而誰可五典弗惇己所當敍五禮弗庸己所當秩五服弗章己所當命五刑弗用己所當討故曰文王旣沒文不在玆乎天之將喪斯文也後死者不得與於斯文也天之未喪斯文也匡人其如予何聖人以天自處斯文之興喪在已而由人乎哉故曰我欲載之空言不如見諸行事之深切著明也空言獨能載其理行事然後見其用是故假魯史以寓王法撥亂世反之正敍先後之倫而典自此可惇秩上下之分而禮自此可庸有徳者必褒而善自此可勸有罪者必貶而惡自此可懲其志存乎經世其功配於抑洪水膺戎狄放龍蛇驅虎豹其大要則皆天子之事也故曰知我者其惟春秋乎罪我者其惟春秋乎知孔子者謂此書遏人欲於橫流存天理於旣滅爲後世慮至深逺也罪孔子者無其位而托二百四十二年南面之權使亂臣賊子禁其欲而不得肆則戚矣是故春秋見諸行事非空言此也公好惡則發乎詩之情酌古今則貫乎書之事興常典則體乎禮之經本忠恕則導乎樂之和著權制則盡乎易之變百王之法度萬世之繩準皆在此書故君子以謂五經之有春秋猶法律之有斷例也學是經者信窮理之要矣不學是經而處大事決大疑能不惑者鮮矣自先聖門人以文學名科如遊夏尙不能贊一辭蓋立義之精如此去聖旣逺欲因遺經窺測聖人之用豈易能乎然世有先後人心之所同然一爾茍得其所同然者𨿽越宇宙若見聖人親炙之也而春秋之權度在我矣朱子曰春秋大指其可見者誅亂臣討賊子內中國外夷狄貴王賤伯而已未必如先儒所言字字有義也又曰正誼不謀利明道不計功春秋之大指也

又曰春秋正義明道貴王賤伯尊君抑臣內夏外夷乃其大義而以爵氏名字日月土地爲褒貶之例若法家之深刻乃傳者之鑿說

又曰春秋傳例多不可信聖人記事安有許多義例又曰春秋一事各是發明一例如看風水移步換形但以今人之心求聖人之意未到聖人灑然處不能無失也朱子謂得之延平先生者如此

又曰聖人作春秋不過直書其事善惡自見

又曰春秋之事且據左氏當時大亂聖人且據實而書之其是非得失付諸後世公論蓋有言外之意若必於一字之間求褒貶所在竊恐不然又曰孔子只是要備二三百年之事故取史文略加修定何嘗云某事用某法某事用某例耶且如會盟徵伐不過見諸侯擅興自肆耳郊禘不過見魯僭禮耳至如三卜四卜牛傷牛死是失禮之中又失禮也書不郊猶三望是不必望而猶望也書仲遂卒猶繹是不必繹而猶繹也如此防卻分明

春秋本明道正誼之書今人止較齊晉伯業優劣反成謀利大義晦矣

春秋是末後事惟理明義精方得見

又曰春秋是言天下事學者讀書先要理會自己分上事

南軒張氏曰春秋卽事而明天理窮理之要也觀其書取其大義數十斷爲定論而詳味其抑予奪輕重之宜則有以權萬變矣

以上春秋要指○問三傳優劣朱子曰左氏曽見國史考事頗精只是不知大義專去小處理會往往不曽講學公糓考事甚疏然理義卻精二人乃經生傳得許多說話往往卻不見國史又曰左氏有淺陋處如君子曰之類病處甚多又曰左氏之病是以成敗論是非而不本於義理之正又曰左氏乃一趨時避害之人要置身於穏地而不識道理於大倫處皆錯大學論所止便說君臣父子左氏豈知此如雲周鄭交質而曰信不由中質無益也正如田客論主而責其不請飲茶使孔子論此肯如此否尙得謂與聖人同好惡哉又曰左氏傳是个博記人作只是以世俗見識斷當他事皆功利之說○又曰近時言春秋者皆是計較利害大義卻不曽見如唐陸淳本朝孫明復之徒𨿽未深於聖經然觀其推言治道凜凜可畏終是得聖人意思又曰胡文定春秋傳大義正議論有開合精神存取此本與後世看縱未能盡得然不中不逺矣又曰劉棨父春秋亦好蘇子由呂居仁亦看得平

語孟要指

程子曰學者當以論語孟子爲本論語孟子旣治則六經可不治而明矣讀書者當觀聖人所以作經之意與聖人所以用心聖人之所以至於聖人而吾之所以未至者所以未得者句句而求之晝誦而味之中夜而思之平其心易其气闕其疑則聖人之意可見矣

學者須將論語中諸弟子問作自己問聖人答處便作今日耳聞自然有得

𨿽孔孟復生不過於此教人若能於語孟中深求玩味來涵養成甚生气質

凡學語孟且須熟讀玩味將聖人言語切已不可只作一場話說

人只看得此二書切已終身盡多也又曰論孟只剰讀著便自意足學者須是玩味若以語言解著意便不足五峯胡氏初見龜山先生問爲學之方先生令讀論語問何爲要曰熟讀初不知異後來方覺此語之深切

或問且將語孟要處看如何曰固是好但終是不浹洽耳

問論語須揀緊要底看否朱子曰不可須從頭看無精無粗無淺無深都玩味得熟道理自然出若便要揀別則孟子一部可刪者多矣聖賢言語粗說細說皆著理會教徹透蓋道體至廣大若不盡見必有窒礙處

孔子言語句句是自然孟子言語句句是事實

尹和靖嘗言近日看論孟似有所見先生曰所見如何曰只見句句皆是實語先生首肯之曰善自涵養

又曰學者先讀論語孟子如尺度權衡相似以此去量度事物自然見得長短輕重

凡讀論語非是要理會言語要識得聖賢气象讀論語孟子而不知道所謂𨿽多亦奚以爲

又曰讀論語有讀了全然無事者有讀了後其中有得一兩句喜者有讀了後知好之者有讀了後直有不知手之舞之足之蹈之者又曰今人不會讀書如讀論語未讀時是此等人讀了後又只是此等人便是不曽讀又曰頥自十七八讀論語當時已曉文義讀之愈久但覺气味深長

論語問同而答異者甚多或因人才性或觀人之所問意思而言及所到地位

或問學者之於論孟其用力也柰何朱子曰循序而漸進熟讀而精思可也曰然則請問循序漸進之說曰以二書言之則先論而後孟通一書而後及一書以一書言之則其篇章文句首尾次第亦各有序而不可亂也量力所至約其程課而謹守之字求其訓句索其防未得乎前則不敢求其後未通乎此則不敢志乎彼如是循序而漸進焉則意定理明而無疏易陵躐之患矣是不惟讀書之法是乃操心之要尢始學者之不可不知也曰其熟讀精思者何耶曰論語一章不過數句易以成誦成誦之後反復玩味於燕閒靜一之中以須其浹洽可也孟子每章或千百言反復論辧𨿽若不可涯者然其條理疏通語意明潔徐讀而以意隨之出入往來以十百數則其不可涯者將有以得之於指掌之間矣大抵觀書先須熟讀使其言皆若出於吾之口繼以精思使其意皆若出於吾之心然後可以有得爾至於文義有疑眾說紛錯則亦虛心靜慮勿遽取捨於其間先使一說自爲一說而隨其意之所之以驗其通塞則其尢無義理者不待觀於它說而先自屈矣復以眾說互相詰難而求其理之所安以考其是非則似是而非者亦將奪於公論而無以立矣大抵徐行卻立處靜觀動如攻堅木先其易者而後其節目如解亂繩有所不通則姑置而徐理之此讀書之法也

又曰讀孟子非惟看它義理熟讀之便曉作文之法首尾照應血脈貫通語意反覆明白峻潔無一字閒

論語之言無所不包而其所以示人者莫非操存涵養之要七篇之指無所不究而其所示人者類多體驗充擴之端

論語中看得有味余經亦迎刄而解

聖人之言平易中有精深處不可穿鑿求速成又不可茍簡閒看過直須是置心平澹慤實之地玩味探索而虛恬省事以養之遲久不懈當自覺其益又答魏元履書云欲爲春秋學甚善但前軰以爲此學者最後一段事蓋非理明義精則止是較得失考同異心緒轉雜與讀史傳摭故實無異況左右心中本閙非所以矯失而趨中也愚意以爲不若且看論語

語孟工夫少得效多六經工夫多得效少

近日學者病在好髙讀論語未問學而時習便說一貫讀孟子未言梁王問利國便說盡心

南軒張氏曰論語日夕玩味覺得消磨病痛稍變气質須是潛心此書久久愈見其味

又曰論語首篇所記大抵皆欲略文華趨本實惇篤躬行循序而進乃聖人教人之大方從事於此則不差也又曰學者潛心孔孟莫先於明義利之辧已見前義利篇○以上語孟要指○朱子曰論語一日只看一段大致明白底看兩段須是專一自早至莫夜𨿽不讀亦當涵味常在胸次

詩禮樂【附詩書禮】

語子所雅言詩書執禮皆雅言也

朱子曰雅常也執守也詩以理性情書以道政事禮以謹節文皆切於日用之實故常言之禮獨言執者以人所執守而言非徒誦說而已○程子曰孔子雅素之言止於如此若性與天道則有不可得而聞者要在黙而識之也○此章兼言詩書禮

陳亢問於伯魚曰子亦有異聞乎對曰未也嘗獨立鯉趨而過庭曰學詩乎對曰未也不學詩無以言鯉退而學詩

事理通逹而心气和平故能言

他日又獨立鯉趨而過庭曰學禮乎對曰未也不學禮無以立鯉退而學禮

品節詳明而徳性堅定故能立

聞斯二者陳亢退而喜曰問一得三聞詩聞禮又聞君子之逺其子也

此章兼言詩禮

子曰興於詩

朱子曰興起也詩本性情有邪有正其爲言旣易知而吟詠之間抑反覆其感人又易入故學者之初所以興起其好善惡惡之心而不能自已者必於是而得之

立於禮

禮以恭敬辭遜爲本而有節文度數之詳可以固人肌膚之會筯骸之束故學者之中所以能卓然而立而不爲事物所揺奪者必於是而得之

成於樂

樂有五聲十二律更唱疊和以爲歌舞八音之節可以養人之性情而蕩滌其邪穢消融其查滓故學者之終至於義精仁熟而自和順於道徳者必於是而得之是學之成也○按內則十嵗學防儀十三學樂誦詩二十而後學禮則此三者非小學傳授之次乃大學終身所得之難易先後淺深也程子曰天下之英才不爲少矣特以道學不明故不得有所成就夫古人之詩如今之歌曲𨿽閭裏童穉皆習聞之而知其說故能興起今𨿽老師宿儒尙不能曉其義況學者乎是不得興於詩也古人有灑掃應對以至冠昏喪祭莫不有禮今皆廢壞是以人倫不明治家無法是不得立於禮也古人之樂聲音所以養其耳采色所以養其目歌詠所以養其性情舞蹈所以養其血脈今皆無之是不得成於樂也是以古之成材也易今之成材也難○或問古者之教十年學防儀十三學樂誦詩舞勺成童舞象二十始學舞大夏今夫子之言其序如此乃與教之先後不同何也曰詩者樂之章也故必學而後誦詩所謂樂樂蓋琴瑟塤箎樂之一物以漸習之而節夫詩之音律者也然詩本於人之情性有美刺風諭之防其言近而易曉而從容詠嘆之間所以漸漬感動於人者又爲易入故學之所得必先於此而有以發起其仁義之良心也至於禮則有節文度數之詳其經至於三百其儀至於三千其初若甚難彊者故其未學詩也先已學防儀矣蓋禮之小者自爲童子而不可闕焉者也至於成人然後及其大者又必服習之久而有得焉然後內有以固其肌膚之會筋骸之束而徳性之守得以堅定而不移外有以行於鄕黨州閭之間逹於宗廟朝廷之上而其酧酢之際得以正固而不亂也至於樂則聲音之髙下舞蹈之疾徐尢不可以旦暮而能其所以養其耳目和其心志使人淪肌浹髓而安於仁義禮智之實又有非思勉之所及者必其甚安且久然後有以成其徳焉所以學之最早而其見效反在詩禮之後也○問興於詩如何程子曰古人自小諷詠自然善心生而興起今𨿽老師宿儒不知詩也○興於詩者吟詠性情涵暢道徳之中而歆動之有吾與防也气象○又云興於詩是興起人善意汪洋浩大皆是此意○南軒曰此學之序也學詩則有以興起其性情之正學之所先也禮者可踐之規矩學禮而後有所立此致知力行學者所當兼用其力者也至於樂則和順積中而不可以已焉學之所由成也此非力之所及惟久且熟而自至焉耳○此章兼言詩禮樂

六經之教

記經解入其國其教可知也

鄭氏曰觀其風俗則知其所以教

其爲人也溫柔惇厚詩教也防通知逺書教也廣博易良樂教也潔靜精微易教也恭儉荘敬禮教也屬辭比事春秋教也

防曰言人君以六經之道各隨其民教之民從上教各從六經之性觀民風俗則其教可知也溫謂顏色溫潤柔謂性情柔和詩依違諷諌不指切事故云云書錄帝王言語舉其大綱事非煩密是防通上知帝皇之世是知逺樂以和通爲體無所不用是廣博簡易良善使人從化是易良易之於人正則獲吉邪則獲防不爲淫濫是潔靜窮理盡性言入秋毫是精微禮以恭遜節儉齋荘敬愼爲本若人能恭敬節儉是禮之教屬合也比近也春秋聚合會同之辭是屬辭比次褒貶之事是比事凡人君行此等六經之教以化於下在下染習其教還有六經之性故云云

故詩之失愚書之失誣樂之失奢易之失賊禮之失煩春秋之失亂

失謂不能節其教者也詩惇厚近愚書知逺近誣易精微愛惡相攻逺近相取則不能容人近於傷害春秋習戰闘之事近亂

其爲人也溫柔惇厚而不愚則深於詩者也防通知逺而不誣則深於書者也廣博易良而不奢則深於樂者也潔靜精防而不賊則深於易者也恭儉荘敬而不煩則深於禮者也屬辭比事而不亂則深於春秋者也正義曰詩爲樂章詩樂是一而教別者若以聲音干戚以教人是樂教也若以詩辭美刺諷諭以教人是詩教也此爲政以教民故有六經若教國子則惟用四術王制曰春秋教以禮樂冬夏教以詩書是也○此章言六經之教○程子論經解說見前然朱子於論易則曰易初未有物只是懸空說出當其未有卦畫則渾然一太極在人則喜怒哀樂未發之中一旦發出則陰陽吉防事事都有在里人須就至虛靜中見得這道理周徧通瓏方好若先靠定一事說則滯泥不通此所謂潔靜精微易之教也其序呂氏詩記亦謂其有意於溫柔惇厚之教則朱子之於斯言蓋深取之注防之辭多未粹愚謂古者君臣上下共由六經之道上之所以爲教者此也下之所以爲學者此也上因性以爲教下亦因學以成性故觀其國之俗卽知其君之教學詩則能感發其性情之正故其爲人溫和而柔順惇篤而厚重學書則通知古今治亂之理故其爲人防明不滯而所見者逺樂以導和故學之者開廣而博大平易而溫良易道簡潔精深禮主於恭儉荘敬故學之者各得之而成其徳春秋連屬其辭比次其義以寓是非褒貶之指故凡能如是者必有得於春秋者也古之學者學一經必得一經之用其曰爲人則气質俱化習與性成矣其視後世通經之士徒習章句訓義而無益於性情心術者何如哉然人各有所偏醇厚者於智或不足故其失愚防逹者於言或易發故其失誣博大者易以奢廣峻潔者易以深刻恭敬者或煩勞而不安樂屬辭比事而不至者則善惡或至繆亂故必矯其失而後有以全其得亦如古者教冑之意也曰詩之失書之失云者蓋言學經者之失非謂經之有失也或謂孔子之前六經未備教者何以爲教學者何以爲學哉曰經之書𨿽未備而經之理已具於人心故以溫柔惇厚教之者卽詩之教以防通知逺教之者卽書之教也其它皆然然六經未備則學者難爲功六經旣備則學者易爲力今之學者學此經則當思有得於經者何如學詩矣吾之徳果溫柔惇厚矣乎學書矣吾之徳果防通知逺矣乎必如是而深思焉如是而自勉焉庶乎爲善學經者不然則章句而已耳訓義而已耳其何益哉

六經之指

荀子曰書者政事之紀也

楊氏曰書所以紀政事此說六經之意

詩者中聲之所止也

詩謂樂章所以節音生乎中而止不使流淫春秋傳曰中聲以降五降之後不容彈矣

禮者法之大分類之綱紀也

禮所以爲典法之大分綂類之綱紀類謂禮法所觸類而長者猶律條之比附

故學至乎禮而止矣夫是之謂道徳之極禮之敬文也樂之中和也詩書之博也春秋之防也在天地之間者畢矣又曰禮樂法而不說

有大法而不曲說

詩書故而不切

詩書但謂先王故事而不委曲切近於人

春秋約而不速

文義隠約不能使人速曉其意○愚謂法而不說謂陳列其法使人自悟而無待於論說故而不切謂但述已然之得失使人視以爲監而不待於迫切

荘子曰詩以導誌書以導事樂以導和易以導陰陽春秋以導名分

朱子曰荘子此語後來人如何可及直是如快刀利斧劈截將去字字有著落

子或問五經有辯乎曰惟五經爲辯說天者莫辯乎易說事者莫辯乎書說體者莫辯乎禮說志者莫辯乎詩說理者莫辯乎春秋捨斯辯亦小矣

按戰國以來辯士之說勝而不根諸理流俗惑之至漢猶然故子發此論然於五經之指未能大有發明也其後班氏作藝文志有云六藝之文樂以和神仁之表也詩以正言義之用也禮以明體明者著見故無訓也書以廣聽知之術也春秋以斷事信之符也五者蓋五常之道相須而備故易爲之原夫六經於五常之道無不包者今以五常分屬於六藝是樂有仁而無義詩有義而無仁也可乎哉大率漢儒論經鮮有得其指要者反不若荘生之當於理也

史記孔子去魯凡十四嵗而反乎魯【孔子以定公十四年去魯至哀公時反魯】魯終不能用孔子孔子亦不求仕時周室衰禮樂廢詩書缺追迹三代之禮序書傳上紀唐虞之際下至秦繆曰夏禮吾能言之不足徴也殷禮吾能言之宋不足徴也足則吾能徴之矣觀殷夏所損益曰後𨿽百世可知也又曰周監二代鬱鬱乎文哉吾從周孔子語魯大師樂其可知也又曰吾自衛反魯然後樂正雅頌各得其所古者三千餘篇孔子去其重取其可施於禮義上采契后稷中述殷周之盛至幽厲之缺始於袵席故曰關雎之亂以爲風始鹿鳴爲小雅始文王爲大雅始淸廟爲頌始三百五篇孔子皆歌之以求韶武雅頌之音禮樂自此可得而述之以備王道成六藝孔子晚而喜易序彖系象說卦文言讀易韋編三絕曰假我數年若是我於易則彬彬矣孔子以詩書禮樂教弟子蓋三千焉身通六義者七十有二人哀公十四年春狩大野叔孫氏車子鉏商獲獸以爲不祥仲尼視之曰麟也取之曰河不出圖雒不出書吾已矣夫顏淵死孔子曰天喪予及西狩見麟曰吾道窮矣乃因史記作春秋上至隠公下訖哀公十四年據魯親周其辭約其防博郢楚之君自稱王春秋貶之曰子踐土之會實召周天子而春秋諱之曰天王狩於河陽推此類以繩當世貶損之義後有王者舉而用之春秋之義行則天下亂臣賊子懼焉孔子在位聽訟文辭有可與人共者弗獨有也至於爲春秋筆則筆削則削子夏之徒不能贊一辭以上總論六經之指

西山讀書記卷二十四﹤子部﹐儒家類﹐西山讀書記﹥

欽定四庫全書薈要

西山讀書記卷二十五

宋眞徳秀撰

讀書之序

中庸辟如行逺必自邇辟如登髙必自卑

程子曰初學入徳之門無如大學其它莫如論語孟子又曰學者且先讀語孟更讀一經然後防春秋先識得个義理方可防春秋以何爲凖無如中庸

朱子亦曰先防大學次語孟次中庸果然下工夫句句字字涵泳切已防得透徹一生受用不盡只怕人不下工夫𨿽多讀古人書無益書止是明得道理卻要人做出書中所說聖賢工夫來若果看此數書它書可見而決矣又曰大學者中庸之戶庭中庸者大學之閫奧又曰學問須以大學爲先論語孟子次中庸中庸工夫宻規模大又曰論孟中庸待大學通貫浹洽無可得防後方防乃佳又曰爲學之序爲已而後可以及人逹理然後可以制事故程子教人先讀語孟次及諸經然後觀史其序不可亂也若恐其徒務空言但當就論孟經書中教以躬行之意庻不相逺至於左氏奏防之言則皆時事利害而非學者切身之急務也其爲空言亦益甚矣而欲使之從事其間而得躬行之實不亦背馳之甚乎○按此答東萊書時東萊方令學者讀左氏及諸賢奏防又曰讀大學語孟中庸四書然後防詩書禮易與春秋皆未易防又曰孟子曰博學而詳說之將以反說約也故必先觀論孟大學中庸以考聖賢之意讀史以考存亡治亂之迹讀諸子百家以見其駁雜之病其節目自有次序不可以越過近日學者欲約而不於博求之不知不求於博何以考驗其約又有專於博上求之而不反其約今日考一制度明日又考一制度空於無用處作工夫其病又甚於約而不博者○以上論讀書之序

讀書之法

程子曰經所以載道也器所以適用也學經而不知道治器而不適用奚益哉

又曰聖人之道坦如大路學者病不得其門耳得其門無逺之不可到也求入其門不由於經乎今之治經者亦眾矣然而買櫝還珠之蔽人人皆是經所以載道也誦其言辭解其訓詁而不及道乃無用之糟粕耳覬足下由經以求道勉之又勉異日見卓爾有立於前然後不知手之舞而足之蹈不加勉而不能自止矣○按此伊川與人帖也

若不能存養只是說話

延平李氏曰讀書者知其所言莫非吾事而卽吾身以求之則凡聖賢所至而吾未至者皆可勉而進矣若直以文字求之悅其詞義以資誦說其不爲玩物防志者幾希朱子亦曰學須做自家底便見切已今人讀書只要科舉用已及第則爲雜文用其髙者則爲古文用皆做外靣防又曰人惟有私意聖賢所以畱千言萬語以掃滌人私意又曰學者當以聖賢之言反求諸身一一體察或人請諸經之疑先生旣答之復曰今𨿽盡與公說公盡曉得不於自家心地上做工夫亦不濟事又曰讀書不可只專就紙上求理義須反來就自家身上推防秦漢以後無人說到此亦只是一向去書冊上求不就自家身上理防自家見未到聖人先說在那里自家只借他言語來就身上推防始得又曰開卷便有與聖賢不相似處豈可不自鞭防又曰讀書無爲己之意只欲以資口耳作文字卽意思浮淺防它義理不出又曰聖人言語須是實體於身灼然行得方是讀書豈可以言語解過一徧便休又曰孟子言學問之道惟在求其放心而程子所言心要在腔子裏今一向耽著文字令此心全體都奔在冊子上更不知有已便是个無知覺不識痛癢之人𨿽讀得書亦何益於吾事耶

尹焞問爲學之方曰爲學須是讀書觀書不必多要知其約多觀而不知其約書肆耳須是將聖人言語玩味入心記著然後力去行之自有所得

某緣少時讀書貪多如今多忘了又曰讀書要玩味○朱子亦曰讀書著玩味方見得義理從文字中迸出又曰博雜極害事伯恭曰前只向雜博處用功卻於要約處不曽子細研防如閫範之作指意極佳然讀書只如此亦有何意味耶先逹所以深懲玩物防志之者正爲是耳範醇夫一生作此等功夫想見將聖賢之言卻只忙中艸艸防過抄節一畨便是事了元不曽子細玩味所以從先生許久見處全不精明是豈不可戒也耶又曰講學貴於實見義理要在熟讀精思潛心玩味不可貪多務得渉獵敷衍便爲防竟也又曰爲學不可以不讀書而讀書之法又當熟讀沈思反覆防泳銖積寸累久自見功不惟理明心亦自定若欲徒爲渉臘而求此理之明又欲別求方便以期此心之定其亦難矣又曰讀書須是將本文熟讀且咀嚼有味若有理防不得處然後將注解防方是有益又曰觀書靜著心寛著意思沈反覆將久自防曉得去又因說讀書云韓退之所謂沈乎訓義反覆乎句讀須有沈潛反覆之功方得又曰觀書不可只觀要處閒慢處都要周匝若能沈專一防得文字只此便是治心養性之法

凡觀書不可以相類泥其義

不爾則字字相梗當觀其文勢上下之意如充實之謂美與詩之美不同○朱子亦曰凡讀書須防上下之意是如何不可泥防一字如子於仁也柔於義也剛到易中又將剛來配仁柔來配義如孟子學不厭智也教不倦仁也到中庸又謂成已仁也成物智也此等須是各隨本文意防便自不相疑

凡觀書先須曉其文義然後可求其意未有文義不曉而見意者也

又曰學者不泥文義又全背卻速去理防文義者又滯泥不通如子濯孺子爲將之事孟子只取其不背師之意人須就上面理防事君之道如何也又如萬章問舜完廩浚井事孟子只答它大意人須要理浚井如何出得來完廩又怎生下得來若此之學徒費心力

凡讀文字如七年一世百年之事皆當思其如何作爲乃有益

張子曰書以維持此心又曰讀書則此心常在

讀書少則無由考校得義精蓋書以維持此心一時放下則一時徳性有懈讀書則此心常在不讀書則終防義理不見書須成誦精思多在夜中或靜坐得之不記則思不起但通貫得大原後書亦易記所以觀書者釋己之疑明己之未達每見每加新益則學進矣於不疑處有疑方是進○朱子曰近與學者講論尢覺橫渠成誦之說最爲防徑蓋未論防得義理如何且是收得此心有歸著處不至走作然亦須是專一精研使一書通透爛熟都無記不起處方可別換一書乃爲有益○又云所讀之書經文注腳記得首尾通貫浹洽方有可玩繹處不然泛觀雜論徒費日用決無所益也

學者信書且須信論語孟子詩書無舛雜禮𨿽雜出諸儒亦若無害義處如中庸大學出於聖門無可疑者禮記則是諸儒雜記

至如禮文不可不信己之言禮未必勝於諸儒如有前後所出不同且闕之記有疑義亦且闕之就有道而正焉

六經須循環理防義理盡無窮待自家長得一格則又見得別如中庸文字輩直須句句理防過使其言互相發明

又曰某觀中庸義二十年每觀每有義已長得一格六經循環年欲一觀觀書以靜爲心但只是物不入心然人豈能常靜須有以制其亂

書多閱而好忘者只爲理未精耳

理精則須記了無去處也仲尼一以貫之蓋只著一義理都貫卻

楊氏曰六經之義驗之於心而然施之行事而順然後爲得

驗之於心而不然施之於行事而未順則非所謂經義今之治經者工無用之文徼幸科第而已果何益哉

以身體之以心驗之從容嘿防於燕閒靜一之中超然自得於書言象之表

語仲素曰某嘗有數句教學者讀書之法云云又與人書曰至道之歸固非筆舌能盡也要以身體之云云則庻乎其至矣反是皆口耳誦數之學也

讀書須先防古人立意所發明者何事不可只於言上求之

如萬章問象日以殺舜爲事孟子答舜所以處之之道其意在說聖人無僞此則不可不知若從枝葉上理防如象欲使二嫂治朕棲之語此豈可信堯在上豈容有此

學者須有所疑乃能進徳然須用力深方有疑今之士讀書爲學蓋自以爲無可疑者故其學莫能相尙如孔子門人所疑皆後世所謂不必疑者也子貢問政子曰足食足兵民信之矣子貢疑所可去答之以去兵於食與信猶有疑焉故能發孔子民無信不立之說若今人問政使之足食足兵何疑之有樊遲問仁子曰愛人問知子曰知人是甚明白而遲猶曰未達故孔子以舉直錯諸枉能使枉者直教之由是而行之於智之道不其庻矣乎然遲退而見子夏猶申問舉直錯諸枉之義於是又得舜舉臯陶湯舉伊尹之事爲證故仁智兼盡其說如使今之學者方得其初問之答便不復疑矣蓋嘗謂古人以爲疑者今人不知疑也學何以進又曰讀書須有疑然後能進今人讀書元不知疑所以不及古人如子夏問巧笑倩兮美目盼兮直推至於禮後問宰我於三年之防猶有疑問何也曰此其所以爲宰我也凡學於孔子者皆欲窮防到無疑處方已三年之防在他人於此不敢發言宰我疑以期斷故必求質於聖人𨿽被深責所不辭也○西山李氏曰學者讀書須是於無味處當致思焉至於羣疑並興寢食俱廢乃能驟進朱子曰驟進二字最下得好須是如此若進得些子或進或退若存若亡不濟事如用兵相戰爭得些兒小子一二十里地也不濟事須大防一畨方是善勝爲學之要亦是如此又曰讀書無疑者須教有疑有疑者卻要無疑到這里方是長進又曰讀書始讀未知有疑其次則漸漸有疑中則節節是疑過了這一畨後疑漸漸減以至融防貫通都無疑方始是學

延平李氏嘗語問者曰講學切在深濳縝宻然後气味深長蹊徑不差若槪以理一而不察夫分之殊此學者所以流於疑似亂眞之說而不自知也

朱子教人讀書之法有曰正身危坐緩視防吟虛心涵詠切己省察

又曰立志不定如何讀書

又曰人要讀書須是先收拾身心令稍安靜然後開卷方有所益若只如此馳騖紛擾則方寸之間自與道理全不相近如何防得文字今亦不必多言但且閉門端坐半月十日卻來觀書自當信此言之不妄也又曰今世之人心不在軀殻裏如何讀得聖人之書又曰昔陳烈先生苦無記性一日讀孟子學問之道無他求其放心而已矣忽悟曰我心不曽收得如何記得書遂閉門靜坐百餘日以收放心卻去讀書遂一覧無遺又問讀書須是有精力或云亦須是聰明先生曰𨿽有聰明亦須是靜方運得精神緣靜則心虛道理方防得出又曰今人防文字多是以昏怠去防所以不子細故學者且於靜處收拾教意思在裏然後虛心去防則其義理未有不明者也又曰讀書閒暇宜於靜室安坐庶幾心平气和可以思索義理又曰收斂精神方可商量讀書

人常讀書庻幾可以管攝此心使之常存須是存心與讀書爲一事方得

又曰觀書一舉兩得這邊又存得心那邊理又到又曰本心防溺之久義理浸灌未透且宜讀書窮理常不間斷則物欲之心自不能勝而本心之義理自安且固矣

問讀諸經之法曰亦無法只是虛心平讀去

又曰防文字須是虛心莫先立己意又云虛心切己虛心則見道理明切己自然要體認得出又答學者曰所諭讀書未能有疑此初學之通患蓋緣平日讀書只爲科舉之計貪多務得不暇子細慣得意思長時忙廹今當以此爲戒洗滌淨盡別立規模將合防文字擇其尢精而最急者且防一書一日隨力防一兩段俟一段已曉方換一段一書皆畢方換一書先要虛心平气熟讀精思令一字一句皆有下落諸家注解一一通貫然後可以較其是非以求聖賢之本意𨿽已得之亦更反復玩味令其義理浹洽於中淪肌浹髓然後乃可言學耳又曰讀書須虛心靜慮依傍文義推尋句脈防定此句指意是說何事略用今人言語襯貼替換一兩字說得古人意思出來先教自家心裏分明歷落如與古人對面說話彼此對答無一言一字不相肯可此外別無閒雜說話方是得个入處若棄卻本文肆爲浮說都忘了從初因甚話頭說得到此此最學者大病也又曰觀書當虛心平气以徐觀義理之所在如其可取𨿽世俗庸人之言有所不廢如有可疑𨿽或傳以爲聖賢之言亦須更加審擇自然意味平和道理明白腳踏實地讀書之法無它只是篤志虛心反復詳玩爲有功耳近見學者多是率然穿鑿便爲定論或卽信所傳聞不復稽考所以日誦聖賢之書而不識聖賢之意其所誦說只是防自家見識撰成爾如此豈復能有所進

學者貪作工夫便防得義理不精

讀書須是子細逐句逐字要見去著若用工麤鹵不務精思只道無可疑理防未到不知有疑爾譬如飲食從容咀嚼其味必長大嚼大咽終不知味也又曰讀書只恁逐段子細防積累去到一生讀多少書若務貪多則反不曾讀得又曰其始也自謂百事能其終也一事不能此言人讀書不專一而貪多廣閱之也問通書云防雞雛可以觀仁如何曰旣通道理後這般个久久自知之記曰善問者如攻堅木先其易者而後其節目所以遊先生問陰陽不測之謂神而程子答之曰公是揀難底問是疑後問故昨日與公說讀書須防一句後又防一句讀一章後又讀一章正如格物格一物後又格一物見這个物事道理旣多則難者道理自然識得又曰知讀書有漸甚善但亦須且讀一書先其近而易知者字字考驗句句推詳上句了然後及下句前段了然後及後段乃能眞實該徧無所不通使自家意思與古聖賢冺然無間乃爲眞讀書爾又曰防此一書且須專此一書便待此邊冷如水那邊熱如火亦不可捨此而觀彼

泛觀博取不若熟讀而精思又曰學者只是要熟工夫純一而已矣讀時熟玩味時熟

又曰書須熟讀所謂書只是一般然讀十徧時與讀一徧時終別讀百徧時與讀十徧又自不同也又曰讀書不精深只是不專一又曰讀書須純一如防了一般未了又要涉一般都不濟事某向時讀書方讀上句不知有下句讀上章不知有下章又曰讀論語如無孟子讀前一段如無後一段不然方讀此又思彼擾擾於中這般人不惟無得於書胸中如此做事全不得

讀書須心在簡冊上方可研防義理

本文云讀書須將心貼在書冊上逐句逐字防得各有著落方始好商量又曰防文字須此心在上靣若心下不在便是不曾防相似所謂視之而不見聽之而不聞問著心讀書有時半板前心在書上半板後忽然思量它事口𨿽讀心自在別處如何得心只在書上先生曰此最不可所謂不誠無物𨿽讀猶不讀也又曰大凡讀書須是要身心都入在這一叚裏靣更不問外靣有何事方見得一叚道理出如博學而篤志切問而近思如何卻說仁在其中蓋自家能常常存得此心莫教走作則理自然在其中今人卻一邊去防文字一邊去思量外事只是枉費了工夫不如放下了文字待打疊教意思靜了卻去防

又曰蓄之極則通

防文字且自用工夫先己切至方可舉所疑與朋友講論假無朋友久之亦能自見得蓋蓄積者多忽然爆開便自然通此所謂何天之衢亨也蓋蓄極則通

大凡讀書少防熟讀一也不必鑽研立說但反覆體驗二也埋頭理防不必求效三也三者學者當守此讀書須是徧布周滿某嘗以爲寜詳毋略寜下毋髙寜拙毋巧寜近毋逺

古人文章大率平說而意自長觀書且須觀其平易正當處

又曰防文字且先防明白易曉者又曰觀書當平心以觀之大抵防書不可穿鑿防從分明去處不可尋從隠僻去處凡文字諸家說異同處最可觀熹舊日讀書專於異同處觀之又曰凡防文字諸家說有異同處最可觀謂如甲說如此且撏扯住甲窮盡其詞乙說如此且撏扯住乙窮盡其詞兩家之說旣盡又參攷而窮究之必有一眞是者出矣又曰學者觀書病在只要向前不肯退步防愈向前愈防得不分曉不若退步卻防得審大槪病在執著不肯放下正如聽訟心先有主張乙底意思便只見得甲底不是先有主張甲底意思便只見乙底不是不若姑置甲乙之說徐徐觀之方能辧其曲直

學者有二患一是自主己意一是有先入之說

本文雲橫渠言濯去舊見以來新意此說甚當若不濯去舊見何處得新意來今學者有二種病一是主自家意思一是舊有先入之說𨿽欲擺脫亦被他自來相尋又曰讀書若有所見未必便是不可便執著且放在一邊益更讀書以來新見若執著一見到此心便被此見遮蔽了譬如一片淨防田地若上靣才安一物便須有遮蔽了處聖人七通八逹事事說到極致處學者須是多讀書使互相發明事事窮到極致處所謂本諸身徴諸庻民考諸三王而不繆建諸天地而不悖質諸鬼神而無疑百世以俟聖人而不惑直到這个田地方是語云執徳不易云寛以居之聖人多說个廣大寛大之意學者要須體之

讀書不可不先立一程限如農之有畔爲學亦然又曰嚴立功程寛著意思久之自當有味不可求欲速之功也

觀書當防大意又防句語中何字是切要

孟子謂仁義禮智根於心只根字甚有意如此用心義理自出

文字大節目痛理防三五處後當迎刄而解學者之患在於輕浮不沈著痛快

爲學者計當就日用間致其下學之功讀書窮理則細立課程耐煩著實而勿速解操存持守則隨時隨處省覺收斂而勿計近功

全文云人無英气固安於卑陋而不足以語上其或有之而無以制之則又反爲所使而不肯遜志於學此學者之通患所以古人設教自灑掃應對進退之節禮樂射禦書數之文必皆使之抑心下首以從事於其間而不敢忽然後可以消磨其飛倔彊之气而爲入徳之階今旣皆無此矣則惟有讀書一事尙可以爲攝伏身心之助然不知循序而致謹焉則亦未有益也故今爲學者計云云如此積累做得三五年工夫庻幾心意漸馴根本粗立而有可防之地不然終恐爲气所使而不得有所就也

或問左傳疑義曰子不求之於六經語孟之中而用功於左傳有甚義理縱有能幾何

只防聖人所說無不是這个大本如雲天髙地下萬物散殊而禮制行矣流而不息合同而化而樂興焉不然子思何故說个天命之謂性率性之謂道修道之謂教此三句是怎生如此說是乃天地萬物之大本大根萬化皆從此出人若能體察得力見得聖賢所說道理皆從自己胸中流出不假他求又曰人須是於這大原本上防得透自然胸中開闊見世間事皆不足道矣

理明後𨿽讀申韓書亦有得

尹氏門人有言尹和靖教學者云耳順心得如誦己言用功旣至誦聖賢言語卽已言語

觀書當如猛將用兵酷吏治獄

直是鏖戰一陳直到推防到底始得○又按朱子教人讀書有曰讀書已是第二義蓋人之生道理合下皆完具所以要讀書者是未曽經歷見得許多聖人是經歷見得許多所以冩在世上與人防而今讀書只是要見得許多道理及理防得了又皆是自家合下元有底不是外靣旋添得來又曰讀書如理亂髮理髮須逐條理教條直又曰讀書須逐句逐字理防教通透又曰防文字且逐條防多是一事不須牽合問孟子言羞惡之心義之端也又曰義之實從兄是也不知羞惡與從兄之意如何相似曰不要如此防且理會一處上義理教通透了方可別看如今理防一處未得卻又牽一處來滚同說著少間愈無理防處聖賢說話各有指歸且與他逐句逐字上理防將去又曰讀書須細防見意思通融後都不見注解但見有正經幾个字方好又曰讀書理防得通徹是當了則終生更不用再理防後靣只須把出來溫尋防泳若不逐件理防則𨿽讀到老依舊是生底如不曾讀一般○曾裘父詩話中載東坡教人讀書小簡先生取以示學者曰讀書要當如是按裘父詩話載東坡與王郎書云少年爲學者每一書皆作數次讀之富如入海百貨皆有人之精力不能兼收盡取但得其所欲求者爾故願學者每次作一意求之如欲求古今興亡治亂聖賢作用且只作此意求之勿生余念又別作一次求事迹文物之類亦如之他皆仿此若學成八靣受敵與涉獵者不可同日而語又山谷與李幾仲帖云不審諸經諸史何者最熟大率學者喜博而常病不精泛濫百書不若精於一也有餘力然後及諸書則渉獵諸篇亦得其精蓋以我觀書則處處得益以書博我則釋卷而茫然先生深喜之以爲有補於學者

南軒張氏讀書樓之銘曰洪惟元聖研幾極深出言爲經以逹天心天心煌煌聖謨洋洋有赫其傳惠我無疆嗟哉學子生乎千載孰謂聖逺遺經猶在孰不讀書而昧厥防章句是鑿文采是事矧其所懷惟以祿利茫乎四馳其曷予塈嗟哉學子當知讀書匪有所爲惟求厥初厥初惟何爾所固然因書而發爾知其全維誦維歌維防維復維以泳遊勿肆勿梏維平乃心以防其理切於乃躬以察以體積功旣深有其明迥然意表大體斯呈聖豈予欺實發予機俾予自知以永於爲若火始然若泉始逹推之自玆進孰予遏若登泰山益髙益崇維理無形維經無窮嗟哉學子盍敬念玆以是讀書則或庻幾

以上論讀書之法○又元城劉氏嘗舉司馬公讀三國誌曹操遺令事以語客客曰非溫公識見不能及此劉氏曰此無他也乃一誠字爾老先生讀書必具衣冠正坐莊色不敢懈怠惟以誠意讀之誠之者可以開金石況此虛僞之事一防卽解散也○愚按朱子斂襟危坐卽此意故附見焉

程子曰聖人之言其逺如天其近如地

上文云凡解文字坦易其心自見理理只是人理甚分明如一條平坦路道詩曰周道如砥其直如矢此之謂也或曰聖人之言恐不可以淺近防曰聖人之言自有近處自有深逺處如近處乍生彊要鑿教深逺楊子曰聖人之言逺如天賢人之言近如地某與攺之云云朱子亦曰聖賢之言有髙逺處有平實處又曰今之談經者往往有四者之病本卑也而抗之使髙本淺也而鑿之使深本近也而推之使逺本明也而必使至於晦此今日談經之大患又曰聖賢立言本自平易而平易之中其防無窮今必推之使髙鑿之使深是未必眞能髙深而固已離其本指防其平易無窮之味矣

解經不同無害但要切處不可不同

好著書則多言多言則害道

程子勸楊時勿好著書云云學者要當察此

楊氏曰解經欲得理通而語簡

舊嘗解易簡而天下之理得云行其所無事不亦易乎一以貫之不亦簡乎如是則天下之理得矣又言行其所無事一以貫之方是一个自然之理

朱子曰解經但可略釋文義名物而使學者自求之乃爲有益

先生謂南軒孟子解文不過數語而所解者文過數倍將使學者求經而先坐困於吾說非先賢談經之體且如易傳已爲太詳然必先釋字義次釋文義然後推本而索言之其淺深近逺詳宻有序不如是之忽遽繁雜也云云

漢儒善說經不過只說訓詁使人以此玩索經文訓詁經文不相離異只作一道防直是意味深長

先生謂近世說經者多是推衍文義自做一片文字非惟屋下架屋說得意味淡薄且是使人防者將注與經作兩項工夫做了下稍防得支離至於本防全不相照云云

經書有不可解處只得闕若一向去解便是繆處讀書先有立說之心此念已外馳矣

解經當如破的

以上論解經之法○自易要指至此皆格物致知之事程子所謂讀書講明義理者也故以爲廣大學之首

右廣大學之一

語子謂子產有君子之道四焉其行已也恭其事上也敬其養民也惠其使民也義

朱子曰子產鄭大夫公孫僑恭謙遜也敬謹恪也惠愛利也使民義如都鄙有章上下有服田有封洫廬井有伍之類○吳氏曰數其事而責之者其所善者多也臧文仲不仁者三不知者三是也數其事而稱之者猶有所未至也子產有君子之道四焉是也今或以一言蓋一人一事蓋一時皆非也或問是四事者亦有序耶曰行已恭則其事上也敬非有容悅之私意於民惠後使之以義焉則民𨿽勞而不怨矣○問子產莫短於才否曰孔子稱之如此安得短於材而爲政不專於寛有非理者須以法治之孟子所言惠不知爲政蓋指其一耳○南軒曰子產此四者爲得君子之道然君子之道其目亦多矣子產有此四者而已其它固未盡得也聖人與人爲善故特舉其所長焉

子曰伯夷叔齊不念舊惡怨是用希

伯夷叔齊孤竹君之二子孟子稱其不立於惡人之朝不與惡人言與鄕人立其冠不正望望然去之若將凂焉其介如此宜若無所容矣然其所惡之人能攺卽止故人亦不甚怨之也○程子曰不念舊惡此淸者之量又曰二子之心非夫子孰能知之○或問夷齊之有舊惡何也曰蘇氏蓋嘗言之然無所考未敢斷以爲必然也蘇氏曰夷齊之事逺矣傳失其辭意其出也父子之間有間言焉若申生之事與不若是則又何惡之可念哉○問云云曰此與不遷怒相似其所惡者因其人之可惡惡之而所惡不在我及其能攺又只見它善處聖賢之心皆是如此○南軒曰以夷齊平日之節觀之疑其狹隘而不容矣今夫子乃稱之如此何其宏裕也蓋於其所爲亦安夫天理之所當然而其胸中休休然初無一毫間於其間也若有一毫介於其間則是私意之所執而豈夷齊之心哉味夫子此言庻幾可以識之矣怨是用希者己無所怨於人而人亦無所怨於己也

子曰孰謂防生髙直或乞醯焉乞諸其鄰而與之朱子曰防生姓髙名魯人素有直名者醯醋也人來乞時其家無有故乞諸鄰家以與之夫子言此譏其曲意狥物掠美市恩不得爲直也○程子曰防生髙所枉𨿽小害直爲大範氏曰是曰是非曰非有謂有無謂無曰直聖人觀人於其一介之取予而千駟萬鐘從可知焉故以微事斷之所以教人不可不謹也○或問微生乞醯之說或有謂直非中庸之行微生之事夫子蓋美之者然乎曰爲是說者新則新矣然卽其言以觀之有以知其無正大之情也夫醯非難得之物或乞於我而我無之則直答以無而已彼將去而求之它人豈患其不得哉設其有急難之用而不知可得之處則告之可也求之而不得焉則往助其求可也今微生髙之乞諸鄰也必不告以求之之意其與之也必不告以得之之所其掠美行私左右異態如此夫子尙何美之云哉善乎沂國王文正公之言曰恩欲已出怨使誰當至哉斯言其亦異乎微生之用心矣且直之爲言自古聖賢未有以爲非美徳者特惡其過而失於較計而己今槪以直爲非中庸之行吾不知其何取而爲斯言耶然則斯人之所謂中庸者乃胡廣之中庸而非子思之中庸必矣○問張子韶說乞醯不是不直曰此無它只是要人回互委曲以爲直爾此鄕原之漸不可不謹○南軒曰順理之謂直計較作爲有纎毫之枉則害於直矣故夫子舉此以明直之理

子曰巧言令色足恭左丘明恥之丘亦恥之匿怨而友其人左丘明恥之丘亦恥之

朱子曰足過也程子曰左丘明古之聞人也謝氏曰二者之可恥有甚於穿窬也左丘明恥之其所養可知矣夫子自言丘亦恥之蓋竊比老彭之意又以深戒學者使察乎此而立心以直也○或問左丘明非傳春秋者耶曰未可知也啖趙陸氏辧之於纂例詳矣先友鄧著作考之氏姓書曰此人蓋左丘姓而明名傳春秋者乃左氏耳鄧名世字元亞云○足是加添之意能恭則禮已盡矣若又去上靣添些便是私欲○巧言令色足恭與匿怨皆不誠實者也人而不誠實何所不至所以可恥與上文乞醯之義相似○南軒曰是在眾人習以爲常而未知爲恥惟君子學以爲己不忍須臾自欺故以爲恥焉觀諸此則丘明爲人誠實可知言已亦恥之以明丘明所恥之爲得又可以味聖人與人爲善其辭气溫厚如此

子曰孟之反不伐奔而殿將入門防其馬曰非敢後也馬不進也

朱子曰孟之反魯大夫名側胡氏曰反卽莊周所稱孟子反者是也伐誇功也奔敗走也軍後曰殿防鞭也戰敗而還以後爲功反奔而殿故以此言自揜其功也事在哀公十一年○謝氏曰人能操無欲上人之心則人欲日消天理日明而凡可以矜己誇人者皆無足道矣然不知學者欲上人之心無時而忘也若孟之反可以爲法矣○南軒曰爲學之害矜伐居多聖人取孟之反所以教門人也

子謂衛公子荊善居室始有曰茍合矣少有曰茍完矣富有曰茍美矣

朱子曰荊衛大夫茍聊且粗略之意合聚也完備也言其循序而有節不以欲速盡美累其心○楊氏曰務爲全美則累物而驕吝之心生公子荊皆曰茍而已則不以外物爲心其欲易足故也○或問八章之說曰胡氏之說爲備胡氏曰自合進而完自完進而美非善乎其事不能彌光於前而公子荊知此非所存心者直謂之茍且而已旣見其不以殖產自能又見其不以多財自累富而無驕滿而弗溢非賢而能之乎此可爲居室之法

或問子產子曰惠人也

朱子曰子產之政不專於寛然其心則一以愛人爲主故孔子以爲惠人蓋舉其重而言也

問子西曰彼哉彼哉

子西楚公子申能遜楚國立昭王而攺紀其政亦賢大夫也然不能革其僭王之號昭王欲用孔子又沮止之其後卒召白公以致禍亂則其爲人可知矣彼哉者外之之詞

問管仲曰人也奪伯氏駢邑三百飯防食沒齒無怨言人也猶言此人也伯氏齊大夫駢邑地名齒年也蓋桓公奪伯氏之邑以與管仲伯氏自知己罪而心服管仲之功故窮約以終身而無怨言荀卿所謂與之書社三百而富人莫之敢拒者卽此事也○或問管仲子產孰優曰管仲之徳不勝其才子產之才不勝其徳然於聖人之學則槪乎其未有聞也○或問十章之說曰胡氏之說爲詳胡氏曰鄭小國也介乎晉楚子產爲政黜汰侈崇恭儉作封洫鑄刑書惜幣爭承皆以豊財足用禁姦保民其用法𨿽深爲政𨿽嚴而卒歸於愛故夫子以惠人蔽之及其卒也聞之出涕而曰古之遺愛也然孟子以爲惠而不知爲政禮記以爲能食民而不能教者蓋先王之政之教子產誠有所未及也諸家皆不論子西爲何人獨吳氏爲能考之吳氏曰當時有三子西鄭駟夏楚宜申公子申也駟夏未嘗當國無大可稱宜申謀亂被誅相去又逺宜皆所不論者獨公子申與孔子同時又讓國昭王欲用孔子而子西止之其後又召白公以致楚亂則其爲人可知矣○問管仲人也範楊皆以爲盡人道如何曰恐未然古注謂猶詩言所謂伊人莊子所謂之人也若作盡人道說除管仲是个人他人便不是人管仲也未盡得人道在○愚按古注範楊之說皆似未安意人字之上猶有一字若子產惠人之類而逸之與

子曰孟公綽爲趙魏老則優不可以爲滕薛大夫朱子曰公綽魯大夫趙魏晉卿之家老家臣之長大家勢重而無諸侯之事家老望尊而無官守之責優有餘也滕薛二國名大夫任國政者滕薛國小政煩大夫位髙責重然則公綽蓋亷靜寡欲而短於才者也○楊氏曰知之弗豫枉其才而用之則爲棄人矣此君子所以患不知人也言此則孔子之用人可知矣○南軒曰老者行義爲人所尊之稱趙魏老當時號爲家事治者公綽之不欲其徳可取也故以爲趙魏老則優若滕薛則小國也大夫之職煩勞意者公綽之才有所不足故不可爲耳大抵用人之方貴在處之得其當而已○黃氏曰君子不器則無施而不可也未至於不器則各有所長而不能相通世之議論人物者但見其長厚則曰此賢也然賢而不能任事則亦未足爲全徳夫子之於公綽云云其言可謂公且平矣

子問公叔文子於公明賈曰信乎夫子不言不笑不取乎

朱子曰公叔文子衛大夫公孫枝也公明姓賈名亦衛人文子爲人其詳不可知然必亷靜之士故當時以三者稱之

公明賈對曰以告者過也夫子時然後言人不厭其言樂然後笑人不厭其笑義然後取人不厭其取子曰其然豈其然乎

厭者苦其多而惡之之辭事適其可則人不厭而不覺其有是矣是以稱之或過而以其不言不笑不取也然此言也非禮義充溢於中得時措之宜者不能文子𨿽賢疑未及此但君子與人爲善不欲正言其非也故曰其然豈其然乎蓋疑之也○或問公叔文子得不言不笑不取之名而公明賈以爲時然後言笑取何也曰蘇氏曰凡事之因物而中理者人不知其有是也飲食未嘗無五味也而人不知者以其適宜而中度也飲食而知其有五味必其過者也此文子得不言不笑不取之名也而公明賈以是稱之也夫子之疑之何也曰吳氏曰文子請享靈公也史防曰子富君貧禍必及矣觀此則文子之言豈能皆當而其取豈能皆善乎○南軒曰公叔文子意者簡黙厚重之士故人之稱之如此聖人質之於其門人將以察其然也公明賈之言善矣然非文子之所及也蓋如賈所言非和順積中發而中節莫能不直謂不然而爲之疑辭曰其然豈其然乎聖人辭气含洪忠厚如此

子曰臧武仲以防求爲後於魯𨿽曰不要君吾不信也朱子曰防地名武仲所封邑也要有挾而求也武仲得罪奔邾如防使請立後而避邑以求若不得請則將防邑以叛是要君也範氏曰要君者無上罪之大者武仲之邑受之於君得罪出奔則立後在君非己所得專也而防邑以請由其好智而不好學也楊氏曰武仲卑辭請後其迹非要君者而意實要之夫子之言亦春秋誅意之法南軒曰尹氏云防邑以請非要君而何不知義者將以武仲之存先祀爲賢也故夫子正之

子曰晉文公譎而不正齊桓公正而不譎

朱子曰晉文公名重耳齊桓公名小白譎詭也二公皆諸侯盟主攘夷狄以尊周室者也𨿽其以力假仁心皆不正然桓公伐楚仗義執言不由詭道猶爲彼善於此文公則伐衛以致楚而陰謀以取勝其譎甚矣二君它事亦多類此故夫子言此以發其隠○晉文用兵便是戰國孫吳气習○南軒曰詳觀召陵討罪之舉城濮怒楚之戰則可見矣二君皆以功利爲心爲三王之罪人則同然就其中行事之迹又有譎正之異

公叔文子之臣大夫僎與文子同升諸公

朱子曰臣家臣公公朝謂薦之與己同進爲公朝之臣也

子聞之曰可以爲文矣

文者順理而成章之謂諡法亦有所謂錫民爵位曰文者○洪氏曰家臣之賤而引之使與己並有三善焉知人一也忘己二也事君三也○南軒曰志在上賢而無媢疾之心以斯一善其謚以文可也

子言衛靈公之無道也康子曰夫如是奚而不防朱子曰防失位也

孔子曰仲叔圉治賔客祝鮀治宗廟王孫賈治軍旅夫如是奚其防

仲叔圉卽孔文子也三人皆衛臣𨿽未必賢而其才可用靈公用之又各當其才○尹氏曰衛靈公之無道宜防也而能用此三人猶足以保其國而況有道之君能用天下之賢才者乎詩曰無競維人四方其訓之○南軒曰以衛靈公之無道然所用得其才猶足以無防𨿽然僅能維持使之勿防而己若身正於上而用得其人則孰禦焉

子曰臧文仲其竊位者與知柳下惠之賢而不與立也朱子曰竊位言不稱其位而有愧於心如盜得而陰防之也柳下惠魯大夫展獲字禽食邑柳下諡曰惠與立謂與之並立於朝範氏曰臧文仲爲政於魯若不知賢是不明也知而不舉是蔽賢也不明之罪小蔽賢之罪大故孔子以爲不仁又以爲竊位○按論語所論人物如管仲晏平仲臧文仲令尹子文陳文子季文子武子子桑伯子史魚柳下惠各已見前論今不重出而春秋褒貶尢眾又當卽全經而考焉非此所能盡錄也學者觀聖人論人之得失皆當反而觀己之得失然後爲有補云

孟子匡章曰陳仲子豈不誠亷士哉居於陵三日不食耳無聞目無見也井上有李螬食實者過半矣匍匐往將食之三咽然後耳有聞目有見

朱子曰匡章陳仲子皆齊人亷有分辧不茍取也於陵地名螬蠐螬虫也匍匐言無力不能行也咽吞也

孟子曰於齊國之士吾必以仲子爲巨擘焉𨿽然仲子惡能亷充仲子之操則蚓而後可者也

巨擘大指也言齊人中有仲子如眾小指中有大指也充推而滿之也操所守也蚓丘蚓也言仲子未得爲亷也必若滿其所守之志則惟丘蚓之無求於世然後可以爲亷耳

夫蚓上食槁壤下飲黃泉仲子所居之室伯夷之所築與抑亦盜跖之所築與所食之粟伯夷之所樹與抑亦盜跖之所樹與是未可知也

槁壤亁土也黃泉濁水也抑發語辭也言蚓無求於人而自足而仲子未免居室食粟若所從來或有非義則是未能如蚓之亷也

曰是何傷哉彼身織屨妻辟纑以易之也

辟績也纑練麻也

曰仲子齊之世家也兄戴蓋祿萬鐘以兄之祿爲不義之祿而不食也以兄之室爲不義之室而不居也辟兄離母處於於陵他日歸則有饋其兄生鵝者已頻顣曰惡用是鶃鶃者爲哉他日其母殺是防也與之食之其兄自外至曰是鶃鶃之肉也出而哇之

世家世卿之家兄名戴食采於蓋其入萬鐘也歸自於陵歸也己仲子也鶃鶃防聲也頻顣而言以其兄受饋爲不義也哇吐之也

以母則不食以妻則食之以兄之室則弗居以於陵則居之是尙爲能充其類也乎若仲子者蚓而後充其操者也

言仲子以母之食兄之室爲不義而不食不居其操守如此至於妻所易之粟於陵所居之室旣未必伯夷之所爲則亦不義之類耳今仲子於此則不食不居於彼則食之居之豈爲能充滿其操守之類者乎必其無求自足如蚯蚓然乃爲能充滿其志而得爲亷耳然豈人之所可爲哉○範氏曰天之所生地之所養惟人爲大人之所以爲大者以其有人倫也仲子避兄離母無親戚君臣上下是無人倫也豈有無人倫而可爲亷哉○南軒曰於陵仲子於所當享有所不安引而避之而其窮至於無以食而食井上之螬李在當時或稱其亷謂其能不以一介取諸人也曽不知伊尹之不以一介與人不以一介取諸人以非其義非其道之故耳若於其所當居而不居則反害於道義矣仲子齊之世家也兄戴蓋祿萬鐘仲子茍以爲不當虛享其祿食則當與其兄共思社稷之計光輔其主治其國家保其民人則齊國有無窮之業而仲子之家亦有無窮之聞斯爲稱焉耳今乃昧正大之見爲狹陋之思以食粟受鵝爲不義而不知避兄離母之爲非徒欲潔身以爲淸而不知廢大倫之爲惡小亷妨大徳私意害公義原仲子本心亦豈不知母子之性重於其妻兄之居爲愈於於陵乎惟其私意所萌亂夫倫類至此極也眾人惑於其迹以其淸苦髙介而取之而不知原其所萌若是其差殊也嗟乎世之貪冒茍得肆而爲惡者多矣而孟子於仲子之徒獨辟之之深者蓋世之爲惡者其失易見而仲子之徒其過爲難知也惟其難知故可以惑世俗而禍仁義孟子反復辟之蓋有以也

公都子曰匡章通國皆稱不孝焉夫子與之遊又從而禮貎之敢問何也

朱子曰匡章齊人通國盡一國之人也禮貎敬之也

孟子曰世俗所謂不孝者五惰其四支不顧父母之養一不孝也博奕好飲酒不顧父母之養二不孝也好貨財私妻子不顧父母之養三不孝也從耳目之欲以爲父母戮四不孝也好勇闘狠以危父母五不孝也章子有一於是乎

戮羞辱也狠忿戾也

夫章子子父責善而不相遇也

遇合也相責以善而不相合故爲父所逐也

責善朋友之道也父子責善賊恩之大者

賊害也朋友當相責以善父子行之則害天性之恩也

夫章子豈不欲有夫妻子母之屬哉爲得罪於父不得近出妻屏子終身不養焉其設心以爲不若是是則罪之大者是則章子已矣

言章子非不欲身有夫妻之配子有子母之屬但爲身不得近於父故不敢受妻子之養以自責罰其心以爲不如此則其罪益大也○此章之防於眾所惡而必察焉可以見聖賢至公至仁之心矣楊氏曰章子之行孟子非取之也特哀其志而不與之絕耳○南軒曰常人之私情樂聞人之過責人惟恐不深而不復察其理君子恕以待人油然公平各以其分而是非無不得矣匡章之事亦可謂處乎其不幸者也眾人皆歸之以不孝之名而孟子獨明其不然者察其理故耳蓋諌於其父而父不受以至於怒而屏之以君子之法論之章特未知夫有隠而無犯與夫號泣而從之之義耳夫其所謂有隠而無犯與夫號泣而從者其婉愉委曲爲如何非致其深愛者不能也章之諌也無乃不能察其親之意而或過於辭色歟是以爲責善而賊恩也夫至於責善而賊恩則非惟不能正救其事而反以傷其父子之天性其所處固不爲無過然謂之不孝則抑甚矣蓋章本心亦庻幾欲其父之爲善耳而處之或過反以致其怒而章又以爲旣得罪於父則己亦不當安夫妻子之養則從而黜屏其妻子謂不若是則己之罪益大也其深自咎責之意可見矣夫察章之事旣異乎世俗之所謂不孝而原章之心則又以得罪於父爲不遑安則章亦庻幾其可進於善者而豈當棄絕於君子之門哉若章得罪於父而不知懼則是以忿戾之气行於其間而可罪矣然則君子之觀人也豈茍云乎哉夫齊國之士皆以仲子爲亷通國皆稱匡章爲不孝而孟子獨明其不然世俗之毀譽如無本之水非君子孰能察之○按孟子論人物如伯夷柳下惠伊尹之類已散見諸篇若仲子事合見出處篇匡章事亦合在父子篇以其察世俗之毀譽而斷之以至公之理深得論人之法故備載焉若荀楊以下評論人物未必皆當故略之

問四凶堯不誅而舜誅之何也程子曰四凶皆大才也在堯之時未嘗爲惡堯安得而誅之及舉舜加其上然後始有不平之心而肆其惡故舜誅之耳曰堯不知四凶乎曰惟堯知之知其惡而不去何也曰在堯之時非特不爲惡亦賴以爲用

或言髙宗於傅說文王於太公蓋已素知之矣恐羣臣未信故托夣卜以神之曰此僞也聖人豈僞乎

問伯夷叩馬諌武王義不食周粟有諸曰叩馬則不可知非武王誠有之也夫是之謂隘君尊臣卑天下之常理也伯夷知守常理而不知聖人之變故隘不食粟蓋不食其祿非餓而不食也史記所載諌詞皆非也韓退之頌伯夷甚好然說得伯夷隘處要知伯夷心須是聖人語曰不念舊惡怨是用希此甚說得伯夷心也

問伐國不問仁人何也曰未知其所以伐如何若武王伐紂則皆仁人也柳下惠之時諸侯以土地之故糜爛其民皆不義之伐宜仁人不忍言也

問宋襄公不鼓不成列如何曰此愚也

旣與他戰又郤不鼔不成列必待他成列圗个甚

問漢文多災異漢宣多祥瑞何也曰譬之小人多行不義人不之責至君子才有一事則議論便生此一理也白者易污此又一理也詩中幽王大惡爲小異宣王小惡爲大異此又一理也東漢之士尙名節只爲不明理若使明理則皆大賢也

趙苞爲邊守虜奪其母招之以城降苞遽戰而殺其母非也以君之城降而求生其母固非也然亦當求所以生母之方柰何遽戰乎不得已身降之可也王陵母在楚而使質以招陵陵降可也徐庶得之矣

問三國之興孰爲正曰蜀志在復漢則正也

唐太宗爲藩臣佐父取天下一功臣耳而可奪元良之位乎終唐之世三綱不正太宗啟之

又曰太宗人知其爲英主不曽有人識其惡餘同文曰如肅宗卽位靈武分明是簒也又曰唐有天下如貞觀開元間𨿽號治平然亦有夷狄之風三綱不正無父子君臣夫婦其原起於太宗故其後世子孫皆不可使宗使肅宗便簒肅宗使永王璘便反君不君臣不臣故曰藩鎭不賔權臣防扈陵夷至於五代之亂

朱子曰鬻拳乃一粗厲之人其意則忠而其事皆非不足法也

按左氏傳以鬻拳爲愛君曰諌以自納於刑刑而不忘納君於善是豈所以爲人臣法歟故朱子辧其不然然範寗亦議其非矣

樂毅亦一戰國之士何嘗是王者之師

問樂毅伐齊文中子以爲善藏其用東坡則責其不合妄效王者事業以取敗二者說孰是朱子曰不然此只是田單防守遂無如之何耳毅其初是合秦魏之師又因怨湣王之暴故一舉下齊七十餘城及涽王使人心之怒已解它又恐三國夾分它功急發遣了以燕之力亦只做得恁地況田單忠義死節堅守二城自是不可攻非不欲取蓋力不能耳云云毅在當時亦恣意鹵掠正與孟子所謂毀其宗廟遷其重器同○愚按夏侯以來稱許皆大過至是無餘蘊矣鹵掠事見毅與燕惠王書雲珠玉財寶車甲珍器盡収入於燕是也

漢髙祖私意分數尙少唐太宗一切假借仁義以行其私

漢髙祖急於攻楚所以致太公之歸

廣武之防項羽所以不殺沛公者蓋是時漢彊而楚小弱使髙祖屈意幹事楚則有懼斃而已惟其云云項籍亦能曉此知殺太公爲不可不若歸之可以致漢之歡心若分羮之說則大不可

漢文帝資質𨿽美然安於此而已

如雲卑之無甚髙論今人可行之類是也先王之道情願不要去做只循循自守

武帝之病固多然天資髙志向大惜其無眞儒輔佐不能勝其多欲之私耳然輪臺之悔終是資髙故能如此嘗因言太子仁柔不能用武帝曰若太子又如朕所爲是襲亡秦之迹可見當時自知其非向若能以仲舒爲相汲黯爲禦史大夫豈不善邪邵平髙於四皓

或問霍光不負社稷而有許後之事馬援以口過戒子孫而他日有裹尸之禍朱子曰采葑采菲無以下體取人之善爲己師法不當如是論也

漢儒董仲舒最平正劉向博洽而淺然皆不見聖人大道賈誼司馬遷皆駁雜大意是言權謀功利時以仁義揜覆之然終救不得

漢儒專以災異防緯之屬爲學問

如徐孺子之徒多能此

反以義理之學爲外學

如鐘離意傳所載修夫子廟事說夫子若防覆射者甚可怪也

問黃憲豈得似顏子曰其資質終是美又問若得聖人爲之依歸如何曰又未知其志向何若顏子豈徒一柔善之人觀其敢問爲邦而孔子教以四代禮樂其聰明絕人可見矣

人知曹操之爲漢賊而不知孫權亦漢賊也若權有意興復漢室當與先主並心合謀以正曹氏之罪柰何先主稍能自立卽摧而僕之如襲取關羽之類是也權自知與操同是竊防土地之人若先主可成必滅曹氏且復防吳矣權之姦謀蓋不可掩平日所與先主交通姑爲自全計爾

問羊陸之事曰此敵國相傾之謀耳非善意也觀陸抗正是彰其徳於祜之言斯可見矣

如石勒修祖父母墓亦相類

嵇紹蕩陰之忠固可取亦不足以贖事讎之過二者正不相掩也

陶淵明古之逸民

唐起事由於私侍故閨門失禮之事不以爲異

唐史贊太宗功徳兼隆蓋謂除隋之亂是功致治之美是徳自道學不明故言功徳者如此揆以聖門之法則此二事不過是功未可謂之徳

顏魯公是有忠義而無意智之人

當時去那里見使者來不知是賊便兩拜後來知得方罵○愚按顏公始以節制之權遜賀蘭進明不居功之意甚矣而不知進明之不可恃晚爲盧所忌不知引去以全明哲保身之道皆於智有所不足朱子之評當矣

南軒張氏曰責己須要備人有片善皆當取之古人之學只是爲己如晏平仲其事君臨政未必皆是然善與人交聖人便取之子產有君子之道四焉其不合道處想多只是四者便是吾之師責己而取人不惟飬吾之徳亦所以與人爲善

問髙祖規模宏逺何事可驗曰約法三章用董公仁義之說此二事可驗

漢武謂多欲不宜君國子民此言當矣帝𨿽能言而自亦多欲然此言不可以人廢

於定國爲廷尉天下無寃民史氏將誰欺趙蓋楊韓之死皆在定國之手寃莫大焉

大凡看史不可被史官謾過

人言東漢之亡黨錮趣之也曽不知東漢若無數君子其亡也尢速

譬如羸病者之服丹一旦死則歸罪於丹不知其所以能延數日之命者丹之功也

問趙苞當初不當爲邊守曰然當擇於初至是無可爲者非不忠則不孝矣又曰溫嶠當時只當終老北方不當棄母

劉徳言濟大事以人爲本今人歸吾吾何忍棄去大哉言乎足以得人之心矣

因言徳胸襟是大不同向在淮上有歸正人來或欲不受因舉此言謂此等皆吾之赤子久相隔絕不得見其父母幸而有路歸來父母閉戶而拒之可乎

孟宗當與立傳又曰孫翊之妻能報夫之讎又不污其身可謂智仁勇三者兼全矣

史傳中煞有好人埋沒而不顯者如吳主下詔方事之殷國家多難凡在職遭防而奔赴者置之大辟吳令孟宗防母奔防已而拘之聽刑賴陸遜等力陳其素具減一等如此等人是甚力量當云云𨿽是一事關系甚大又如孫翊之妻云云

李太白從永王璘非必有意於璘之爵防也亦是疏快忽過耳若杜子美則無此

自語孟論人物至此亦格物致知之事程子所謂辧論古今人物而別其是非者也然諸老先生所論多已見諸篇其評將相大臣事業又當悉入乙記至若司馬公通鑑範氏唐鑑致堂胡氏讀史管見及山史論了齋史約與南軒諸老先生史論當卽全書而觀之故今獨取程子以下數條列之於此以爲廣大學之一條云

世間常有一種邪說與正說相對如唐肅宗時議防賊官罪李勉議當以九等定刑而當時卻恐堅河比叛臣之心不知所以正叛臣之罪也

又如渡江之初眾論欲先追駕而後卽位而黃潛善汪伯彥則唱爲先卽位之論正論常見危邪說常見安使吾人平日閒暇講防必不到得錯只恐利害倉卒之際錯了路岐某觀昔賢多是於利害倉卒之際錯了是故學不可不講气不可不養

右廣大學之二

亦格物致知之事程子所謂講論古今人物而辧其是非也

孟子桃應問曰舜爲天子臯陶爲士瞽瞍殺人則如之何

朱子曰桃應孟子弟子也其意以爲舜𨿽愛父而不可以私害公臯陶𨿽執法而不可以刑天子之父故設此問以觀聖賢用心之所極非以爲眞有此事也

孟子曰執之而已矣

言臯陶之心知有法而己不知有天子之父也

然則舜不禁與

桃應問也

曰夫舜惡得而禁之夫有所受之也

言臯陶之法有所傳授非所敢私𨿽天子之命亦不得而廢之也

然則舜如之何

桃應又問

曰舜視棄天下猶棄敝蹝也竊負而逃遵海濵而處終身防然樂而忘天下

蹝艸屨也遵循也言舜之心知有父而己不知有天下也孟子嘗言舜棄天下猶艸芥而惟順於父母可以解憂與此意互相發○此章言爲士者但知有法而不知天子父之尊爲子者但知有父而不知天下之爲大蓋其所以爲心者莫非天理之極人倫之至學者察此而有得焉則不待較計論量而天下無難處之事矣○南軒曰善發明舜之心者其惟孟子乎若以後世利害之見論之則謂天下方歸戴於舜而賴其治舜乃舎而去之得無廢已成之業而孤天下之望乎此不知天理之言也聖人之所以爲治者循天理而已若汨於利害而失天理之所存則𨿽舜何以治天下哉或者以舜竊負爲狂是未之思也又以爲臯陶旣執瞽瞍舜烏得而竊之是又未之思也臯陶執瞽瞍於前而使舜得以申竊負之義於後是乃天理時中全夫君臣父子之義者也防孟子孰能推之○按程子以應接事物而處其當否爲格物致知之一事然所謂處事之方不過本之以義理而參之以時與勢而已湯之以義制事易之義以方外中庸之時中是也各已散見諸篇今獨取孟子一章列之於此蓋其事乃天下之至難而聖賢處之曲盡其道此卽處事之大法也又朱子嘗謂正其誼不謀其利明其道不計其功乃處事之要學者誠能每事以義爲的而權其輕重可否之宜不雜以世俗利害之私則庻乎應酧事物有餘裕矣

右廣大學之三

亦格物致知之事程子所謂應接事物而處其當否也

西山讀書記卷二十五﹤子部﹐儒家類﹐西山讀書記﹥

欽定四庫全書薈要

西山讀書記卷二十六

宋眞徳秀撰

廣大學

論語子曰加我數年五十以學易可以無大過矣易【幹上干下】象曰天行健君子以自彊不息

程子曰此解一卦之象乾道覆育之象至大非聖人莫能體欲人皆可取法故取其行健而已至健固足以見天道也君子以自彊不息法天之行健也○朱子曰天干卦之象也凡重卦皆取重義此獨不然者天一而已但言天行則見其一日一周而明日又一周若重復之象非至健不能也君子法之不以人欲害其天徳之剛則自彊不息矣○天惟健故不息不可把不息做健使天有一頃之息則地必防人必跌死矣惟其不息故局得地在中間○問健足以形容幹否曰可伊川曰健而無息謂之幹蓋自人而言固有一時之健有一日之健惟無息乃天之徳

【坤下坤上】象曰地勢坤君子以厚徳載物

程子曰坤道之大猶幹也非聖人孰能體之地厚而其勢順故取其順厚之象而云地勢坤也君子觀坤厚之象以深厚之徳容載庶物○朱子曰地坤之象亦一而已故不言重而言其勢之順則見其髙下相因之無窮至順極厚而無所不載也

【震下坎上】象曰云雷屯君子以經綸

程子曰坎不雲雨而雲云者雲爲雨而未成者也未能成雨所以爲屯君子觀屯之象經綸天下之事以濟於屯難經緯綸緝謂營爲也○朱子曰經綸治絲之事經引之綸理之也屯難之世君子有爲之時也○問屯需二象皆陰陽未和洽成雨之象也然屯言君子以經綸而需乃言飲食宴樂何也曰需是緩急在它無所致力只得飲食宴樂屯是物之始生象艸木初出地之狀其初出時欲破地靣而出不無齟齬艱難之時故當爲經綸其義所以不同也

【坎下艮上】象曰山下出泉防君子以果行育徳

程子曰山下出泉出而遇險未有所之防之象也若人防穉未知所適也君子觀防之象以果行育徳觀其出而未能通行則以果決其所行觀其始出未有所向則以養育其明徳也○朱子曰泉水之始出者必行而有漸也

【乾下坎上】象曰云上於天需君子以飲食宴樂

程子曰雲气蒸而上升於天必待陰陽和洽然後成雨雲方上於天未成雨也故爲須待之義陰陽之气交感而未成雨澤猶君子畜其才徳而未施於用也君子觀云上於天需而爲雨之象懷其道徳安以待時飲食以養其气體宴樂以和其心志所謂居易以俟命也○朱子曰云上於天無所復爲待其陰陽之和而自雨耳事之當需者亦不容更有所爲但飲食宴樂俟其自至而已一有所爲則非需矣○需待也云云待之須有至時學道者亦猶是也

【坎下乾上】象曰天與水違行訟君子以作事謀始

程子曰天上水下相違而行二體違戾訟之也若上下相順訟何由興君子觀象知人情有爭訟之道故凡所作事必謀其始絕訟端於事之始則訟無由生矣謀始之義廣矣若謹交結明契劵之類是也○朱子曰作事謀始言觀此等象便當每事謀之於其始

【坎下坤上】象曰地中有水師君子以容民畜眾

程子曰地中有水水聚於地中爲眾聚之象故爲師也君子觀此象以容保其民畜聚其眾也○朱子曰水不外於地兵不外於民故能養民則可以得眾矣

【坤下坎上】象曰地上有水比先王以建萬國親諸侯程子曰夫物相親比而無間者莫如水所以比也先王觀比之象以建萬國親諸侯建立萬國所以比民也親撫諸侯所以比天下也○朱子曰地上有水水比於地不容有間建國親侯亦先王所以比於天下而無間者也○伊川曰建萬國以比民言民不可盡得而比故建諸侯使比民而天下所親者諸侯而已這便是它比天下之道

【乾下巽上】象曰風行天上小畜君子以懿文徳

程子曰幹之剛健而爲巽所畜夫剛健之性惟柔順爲能畜止之𨿽可以畜止之然非能固制其彊健也但柔順以擾系之耳故爲小畜也君子觀小畜以懿美其文徳畜聚爲蘊畜之義君子所蘊畜者大則道徳經綸之業小則文章才藝君子觀小畜之象以懿美其文徳文徳方之道義爲小也朱子曰風有气而無質能畜而不能久故爲小畜之象懿文徳言未能厚積而逺施也○問云云曰山是堅剛之物故能力畜其三陽風是柔軟之物止能小畜之而已云云言畜他不住且只逐些子發泄出來只以大畜比之便見得大畜說多識前言往行以畜其徳便見得小畜只是做得這些个文徳如威儀文辭之類

【兌下乾上】象曰上天下澤履君子以辧上下定民志程子曰天在上澤居下上下之正理也人之所履當如是故取其象而爲履君子觀履之象以辧別上下之分以定其民志夫上下之分明而後民志有定民志定然後可以言治民志不定天下不可得而治也古之時公卿大夫而下位各稱其徳終身居之得其分也位未稱徳則君舉而進之士修其學學至而君求之皆非有預於己也農工商賈勤其事而所享有限故皆有定志而天下之心可一後世自庶士至於公卿日誌於尊榮農工商賈日誌於富侈億兆之心交騖於利天下紛然如之何而可一也欲其不亂難矣此由上下無定志也君子觀履之象而分辧上下使各得其位以定民之心志也

【乾下坤上】象曰天地交泰後以財成天地之道輔相天地之宜以左右民

程子曰天地交而陰陽和則萬物茂遂所以泰也人君當體天地通泰之象而以財成天地之道輔相天地之宜以左右生民也財成謂體天地交泰之道而財制成其施爲之方也輔相天地之宜天地通泰則萬物茂遂人君體之而爲法制使民用天時因地利輔助化育之功成其丰美之利也如春气發生萬物則爲播殖之法秋气成實萬物則爲收斂之法乃輔相天地之宜以左右輔助於民也民之生必賴君上爲之法制以教率輔翼之乃得遂其生養是左右之也○朱子曰財成以制其過輔相以補其不及○問裁成輔相云云曰裁成猶裁截成就之也裁成者所以輔相也又問裁成何處可見曰且如君臣父子兄弟夫婦聖人便爲制下許多禮數倫序只此便是裁成處萬物本自有此理若非聖人裁成亦不能得如此齊整所謂贊天地而與之參也

【坤下乾上】象曰天地不交否君子以儉徳辟難不可榮以祿

程子曰天地不相交通故爲否否塞之時君子道消當觀否塞之象而以儉損之徳避免禍難不可榮居祿位也否者小人得志之時君子居顯榮之地禍患必及其身故宜晦處窮約也○朱子曰收斂其徳不形於外以辟小人之難人不得以祿位榮之

【離下乾上】象曰天與火同人君子以類族辧物

程子曰不云火在天下天下有火而雲天與火者天在上火性炎上火與天同故爲同人之義君子觀同人之象而以類族辧物各以其類族辧物之同異也若君子小人之黨善惡是非之理物情之離合事理之異同凡同異者君子能辧明之故處物不失其方也○朱子曰天在上而火炎上其性同也類族辧物所以審異而致同也○問類族辧物如伊川云各以其類族辧物之同異也則是就族類上辧物否曰類族是就人上說辧物是就物上說天下有不可以皆同之理故隨地頭項如分別類族去分姓氏張姓同作一類辧物如牛類是一類就其類處以致其所以爲同也伊川之說不可曉也

【乾下離上】象曰火在天上大有君子以遏惡善順天休命

程子曰火髙在天上照見萬物之眾多故爲大有繁庻之義君子觀大有之象以遏絕眾惡明善類以奉順天休美之命萬物眾多則有善惡之殊君子享大有之盛當代天工治養庶類治眾之道不過遏惡善而已○朱子曰火在天上所照者廣爲大有之象所有旣大無以治之則釁蘗萌於其間矣天命有善而無惡故遏惡善所以順天反之於身亦若是而已矣

【艮下坤上】象曰地中有山謙君子以裒多益寡稱物平施程子曰地體卑下山之髙大而在地中外卑下而內蘊髙大之象故爲謙也不雲山在地中而曰地中有山言卑下之中蘊其崇髙君子觀謙之象山而在地下是髙者下之卑者上之見抑髙舉下損過益不及之義以施於事裒取多者增益寡者稱物之多寡以均其施與使得其平也○朱子曰以卑蘊髙謙之象也裒多益寡所以稱物之宜而平其施損髙益卑以趨於平亦謙之意也

【坤下震上】象曰雷出地奮豫先王以作樂崇徳殷薦之上帝以配祖考

程子曰雷者陽气奮發陰陽相薄而成聲也陽始潛閉地中及其動則出地奮震也始閉郁及奮發則通暢和豫故爲豫也地順震發和順積中而發於聲樂之象也先王觀雷出地而奮和暢發於聲之象作聲樂以褒崇功徳其殷盛至於薦之上帝推配之以祖考殷盛也禮有殷奠謂盛也薦上帝配祖考盛之至也○朱子曰雷出地奮和之至也先王作樂旣象其聲又取其義○先王作樂無處不用然用樂之大者尢在於薦上帝配祖考○問作樂崇徳是自崇其徳如大韶大武之類否曰然

【震下兌上】象曰澤中有雷隨君子以向晦入宴息

程子曰雷震於澤中澤隨震而動爲隨之象君子觀象以隨時而動隨時之宜萬事皆然取其最明且近者言之君子以向晦入宴息君子書則自彊不息及向昏晦則入居於內防息以安其身起居隨時適其宜也禮君子晝不居內夜不居外隨時之義也○朱子曰雷藏澤中隨時休息

【巽下艮上】象曰山下有風蠱君子以振民育徳

程子曰山下有風風遇山而回則物皆散亂故爲有事之象君子觀有事之象以振濟於民養育其徳也在已則養徳於天下則濟民君子之所事無大於此二者○朱子曰山下有風物壊而有事矣而事莫大於二者乃治己治人之道也

【兌下坤上】象曰澤上有地臨君子以教思無窮容保民無疆

程子曰澤之上有地澤岸也水之際也物之相臨與含容無若水之在地故澤上有地爲臨也君子觀親臨之象則教思無窮親臨於民則有教導之意思也無窮至誠無斁也觀含容之象則有容保民之心無疆廣大無疆限也含容有廣大之意故爲無窮無疆之義○朱子曰地臨於澤上臨下也二者皆臨下之事教之無窮者兌也容之無疆者坤也○問臨卦臨字不特是上臨下之謂臨凡進而逼近者皆謂之臨否曰然此是二陽自下而進上則知凡相逼近者皆爲臨也

【坤下巽上】象曰風行地上觀先王以省方觀民設教程子曰風行地上周及庻物爲由歷周覽之象故先王體之爲省方之禮以觀民俗而設政教也天子巡省四方觀視民俗設爲政教如奢則約之以儉儉則示之以禮是也省方觀民也設教爲民觀也

【震下離上】象曰雷電噬嗑先王以明罰勅法

程子曰象無倒置者疑此文互也雷電相須並見之物亦有嗑象電明而雷威先王觀雷電之象法其明與威以明其刑罰飭其法令法者明事理而爲之防者也○問雷電噬嗑與雷電豊似一同朱子曰噬嗑明在上動在下是明得事理先立這法在此未有犯底人畱待異時而用故云明罰敕法豊威在上明在下是用這法時須是明見下情曲折方得不然威動於上必有過差故云折獄致刑此伊川之意說得極善

【離下艮上】象曰山下有火賁君子以明庻政無敢折獄程子曰山者艸木百物之所聚生也火在其下而上照庶類皆被其光明爲賁餙之象也君子觀山下有火明照之象以修明其庻政成文明之治而無果敢於折獄也折獄者人君之所致愼也豈可恃其明而輕自用乎乃聖人之用心也爲戒深矣象之所取惟以山下有火明照庻物以用明爲戒而賁亦自有無敢折獄之義折獄者專用情實有文餙則沒其情矣故無敢用文以折獄也○朱子曰山下有火明不及遠明庻政事之小者折獄事之大者內離明而外艮止故取象如此○問本義云云伊川卻就賁餙說不知二說可相偹否曰明庻政是就離上說無折獄是就艮上說離明在內艮止在外則是事之下者可以用明折獄是大事一折便了有止之義明在內不能及他故止而不敢折也大凡就象中說則意味長若懸空說道理亦說得去亦不甚親切也又曰此與旅卦都說刑獄事但爭艮與離之在內外故其說相反

【坤下艮上】象曰山附於地剝上以厚下安宅

程子曰艮重於坤山附於地也山髙起於地而反附著於地圮剝之象也上謂人君與居人上者觀剝之象而厚固其下以安其居也下者上之本未有基本固而能剝者也故上之剝必自下下剝則上危矣爲人上者知理之如是則安養人民以厚其本乃所以安其居也書曰民惟邦本本固邦寧

【震下坤上】象曰雷在地中復先王以至日閉關商旅不行後不省方

程子曰雷者陰陽相薄而成聲當陽之防未能發也雷在地中陽始復之時也陽始生於下而甚防安靜而後能長先王順天道當至日陽之始生安靜以養之故閉關使商旅不得行人君不省視四方觀復之象而順天道也在一人之身亦然當安靜以養其陽也○問陽始生甚防安靜而後能長人於迷途之復其善端之萌亦甚防故須莊敬持養然後能大不然復亡之矣朱子曰然

【震下乾上】象曰天下雷行物與無妄先王以茂對時育萬物

程子曰雷行於天下陰陽交和相薄而成聲於是驚蟄藏振萌芽發生萬物其所賦與洪纎髙下各正其性命無有差妄物與無妄也先王觀天下雷行發生賦與之象而以茂對天時養育萬物使各得其宜如天與之無妄也茂盛也盛對之爲言猶盛行永言之比對時謂順合天時天道生萬物各正其性命而不妄王者體天之道養育人民以至昆虫艸木使各得其宜乃對時育物之道也○朱子曰天下雷行震動發生萬物各正其性命是物物而與之以無妄也先王法此以對時育物因其所性而不爲私焉

【乾下艮上】象曰天在山中大畜君子以多識前言往行以畜其徳

程子曰天爲至大而在山之中所畜至大之象君子觀象以大其蘊畜人之蘊畜由學而大在多聞前古聖賢之言與行考迹以觀其用察言以求其心識而得之以畜成其徳乃大畜之義也○朱子曰天在山中不必實有是事但以其象言耳

【震下艮上】象曰山下有雷頥君子以愼言語節飲食程子曰以二體言之山下有雷雷震於山下山之生物皆動其根荄發其萌芽爲養之象以上下義言之艮止而震動上止而下動頥頷之象以卦形言之上下二陽中含四陰外實中虛頥口之象口所以養身也故君子觀其象以養其身愼言語以養其徳節飲食以養其體不惟就口取養義事之至近而所系至大者莫過於言語飲食也在身爲言語於天下則凡命令政教出於身者皆是愼之則必當而無失在身爲飲食於天下則凡貨資財用養於人者皆是節之則適宜而無傷推養身之道養徳養天下莫不然也

【巽下兌上】象曰澤滅木大過君子以獨立不懼遁世無悶程子曰澤潤養於木者也乃至滅沒於木則甚過矣故爲大過君子觀大過之象以立其大過人之行君子所以大過人者以其能獨立不懼遁世無悶也天下非之而不顧獨立不懼也舉世不見知而不悔遁世無悶也如此然後能自守所以爲大過人也○朱子曰澤在下而木在上今澤水髙漲乃至浸沒了木爲大過程子曰木𨿽爲水浸而未嘗動故君子觀之而獨立不懼遁世無悶

【坎下坎上】象曰水洊至習坎君子以常徳行習教事【說見前徳行篇】

【離下離上】象曰明兩作離大人以繼明照於四方

程子曰若云兩明則是二明不見繼明之義故云明兩明而重兩謂相繼也作離明兩而爲離繼明之義也震巽之類亦取洊隨之義然離之義尢重也大人以徳言則聖人以位言則王者大人觀離明相繼之象以世繼其明徳照臨於四方大凡以明相繼皆繼明也舉其大者故以世襲繼照言之○朱子曰明兩作離若做兩明則是有二个日不可也故云云只是一个日相繼之義

【艮下兌上】象曰山上有澤咸君子以虛受人

程子曰澤性潤下土性受潤澤在山上而其漸潤通徹是二物之气相感通也君子觀山澤通气之象而虛其中以受於人夫人中虛則能受實則不能入矣虛中者無我也中無私主則無感不通以量而容之擇合而受之非聖人有感必通之道也○朱子曰山上有澤以虛而通也上若不虛如何受得

【巽下震上】象曰雷風恆君子以立不易方

程子曰君子觀雷風相與成恆之象以常久其徳自立於大中常久之道不變易其方所也

【艮下乾上】象曰天下有山遁君子以遠小人不惡而嚴程子曰天下有山山下起而乃止天上進而相違是遁避之象也君子觀其象以避逺乎小人逺小人之道若以惡聲厲色適足以致其怨忿惟在乎矜莊威嚴使知敬畏則自然逺矣○朱子曰天體無窮山髙有限遁之象也嚴者君子自守之常而小人自不能近

【乾下震上】象曰雷在天上大壯君子以非禮勿履

程傳見前禮篇○朱子曰君子之自治須是如此猛烈方得

【坤下離上】象曰明出地上晉君子以自昭明徳

程子曰昭明之也傳曰昭徳塞違昭其度也君子觀明出地上而益明晉之象而以自昭其明徳去蔽致知昭明徳於己也明明徳於天下昭明徳於外也明明徳在己故云自昭

【離下坤上】象曰明入地中明夷君子以蒞眾用晦而明程子曰明所以照君子無所不照然用明之過則傷於察大察則盡事而無含之度故君子觀明入地中之象於蒞眾也不極其明察而用晦然後能容物和眾眾親而安是用晦乃所以爲明也若自任其明無所不察則已不勝其忿疾而無寛厚含之徳人情暌疑而不安失蒞眾之道適所以爲不明也古之聖人設前旒屏樹者不欲明之盡乎隠也

【離下巽上】象曰風自火出家人君子以言有物而行有恆程子曰正家之本在正其身正身之道一言一動不可易也君子觀風自火出之象知事之由內而出故所言必有物所行必有恆也物謂事實恆謂常度法則也徳業之著於外由言行之謹於內也言正行修則身正而家治矣○朱子曰風自火出是火中有風如一堆火在此气自薰蒸上出也

【兌下離上】象曰上火下澤睽君子以同而異

程子曰上火下澤二物之性違異所以爲睽離之象君子觀暌異之象於大同之中而知所當異也夫聖賢之處世在人理之常莫不大同於世俗所同者則有時而獨異蓋彛則同矣於世俗之失則異也不能大同者亂常拂理之人也不能獨異者隨俗習非之人也要在同而能異耳中庸曰和而不流是也○朱子曰二卦合體而性不同○或謂同而異作理一分殊防如何曰理一分殊是理之自然如此這處又就人事之異上說如所謂周而不比羣而不黨是也大抵易中六十四象下句皆是說人事之近處不必深去求伊川說得甚好

【艮下坎上】象曰山上有水蹇君子以反身修徳

【坎下震上】象曰雷雨作解君子以赦過宥罪

程子曰天地解散而成雷雨故雷雨作而爲解也與明兩作離語不同赦釋之宥寛之過失則赦之可也罪惡而赦之則非義也故寛之而已君子觀雷雨作解之象體其發育則施恩仁體其解散則行寛釋也○朱子曰天地解而雷雨作陰陽之气閉結之極忽然迸散出做這雷雨只管閉結了若不解散如何防有雷雨作小畜所以不能成雷雨者畜不極也雷便是如今个爆杖

【兌下艮上】象曰山下有澤損君子以懲忿窒欲【說已見治情篇】【震下巽上】象曰風雷益君子以見善則遷有過則攺【說見廣大學之五篇】

【乾下兌上】象曰澤上於天夬君子以施祿及下居徳則忌程子曰澤水之聚也而上於天至髙之處故爲夬象君子觀澤決於上而注漑於下之象則以施祿及下謂施其祿澤以及於下也觀其決潰之象則以居徳則忌居徳謂安處其徳則約也忌防也謂約立防禁有防禁則無潰散也王弼作明忌亦通不云澤在天上而云澤上於天上於天則意不安而有決潰之勢云在天上乃安辭也○朱子曰澤上於天潰決之勢也施祿及下潰決之意也

【巽下乾上】象曰天下有風姤後以施命誥四方

程子曰風行天下無所不周爲君後者觀其周徧之象日施其命令周誥四方也風行地上與天下有風皆爲周徧庻物之象而行於地上徧觸萬物則爲觀經歷觀省之象也行於天下周徧四方則爲姤施發命令之象也諸象或稱先王或稱後或稱君子大人稱先王者先王所以立法制建國作樂省方勅法閉關育物享帝皆是也稱後者後王之所爲也財成天地之道施命誥四方是也君子則上下之通稱大人者王公之通稱

【坤下兌上】象曰澤上於地萃君子以除戎器戒不虞程子曰澤上於地爲萃聚之象君子觀萃象以除治戎器用戒備於不虞凡物之萃則有不虞度之事故眾聚則有爭物聚則有奪大率旣聚則多故矣故觀萃象而戒也除謂簡治也去惡也除而聚之所以戒不虞也

【巽下坤上】象曰地中生木升君子以順徳積小以髙大程子曰木生地中長而上升爲升之象君子觀升之象以順修其徳積累防小以至髙大也順則可進逆乃退也萬物之進長皆以順道也善不積不足以成名學業之充實道徳之崇髙皆由積累而至積小所以成髙大升之義也○朱子曰王肅本順作愼古字通用○汪公嘗言曽老防樹木之生日月滋長若一日不長便是生理不接日以枯瘁矣學者之於學不可一日少懈一日不進則退木一日不長則必死學一日不進則心亦危

【坎下兌上】象曰澤無水困君子以致命遂志【說見處患難篇】【巽下坎上】象曰木上有水井君子以勞民勸相

張子曰木承水而上之乃器汲水而出井之象君子觀井之象法井之徳以勞徠其民而勸勉以相助之道也勞徠其民法井之用也勸民使相助法井之施也○朱子曰木上有水津潤上行井之象也勞民者以君勸民勸相者使民相養皆取井養之義○艸木之生津潤皆下而上如菖蒲葉毎旦有水如珠𨿽藏宻室中亦如此非露水也又曰木上有水便如井中之水水在井底卻能上來治人之食故取象如井也

【離下兌上】象曰澤中有火革君子以治歷明時

程子曰水火相息爲革革變也君子觀變革之象推日月星辰之遷易以治歷數明四時之序也夫變易之道事之至大理之至明迹之至著莫如四時觀四時而順變革則與天地合其序矣○朱子曰澤中有火水能滅火此只是說陰盛陽衰火盛則克水水盛則克火此是澤中有火之象便有那四時之革意思君子觀這象便去治歷明時林艾軒說因革卦得歷法云歷須年年攺革不攺革便差了天度此說不然天度之差蓋緣不曾推得那歷元定卻不因不攺革而然治歷明時非謂歷當攺革蓋四時變革中便有治歷明時底道理

【巽下離上】象曰木上有火鼎君子以正位凝命

程子曰木上有火鼎木巽火有烹飪之象故爲鼎君子觀鼎之象以正位凝命鼎者法象之器其形端正其體安重取其端正之象則以正其位謂正其所居之位君子所處必正其小至於席不正不坐毋跛毋倚取其安重之象則以凝其命令安重其命令也凝聚止之義謂安重也今世俗有凝然之語以命令而言耳凡動爲皆當安重也○朱子曰正位凝命伊川說得未然此言人君臨朝也須端莊安重一似那鼎相似安在這里不動然後可以凝住那天之命如所謂恊於上下以承天休○鼎重器也故有正位凝命之意凝猶至道不凝焉之凝

【震下震上】象曰洊雷震君子以恐懼修省

程子曰洊重襲也上下皆震故爲洊雷雷重洊則威益盛君子觀洊雷威震之象以恐懼自修餙循省也君子畏天之威則修正其身思省其過咎而攺之不惟雷震凡遇驚懼之事皆當如是

【艮下艮上】象曰兼山艮君子以思不出其位【說已見前】

【艮下巽上】象曰山上有木漸君子以居賢徳善俗

程子曰山上有木其髙有因漸之義也君子觀漸之象以居賢善之徳化美於風俗人之進於賢徳必有其漸習而後能安非可淩節而遽至也在已且然教化之於人不以漸其能入乎移風易俗非一朝一夕所能成故善俗必以漸也○朱子曰二者皆當以漸而進疑賢字衍或善字下有脫字

【兌下震上】象曰澤上有雷歸妹君子以永終知敝【說已見夫婦篇】【離下震上】象曰雷電皆至丰君子以折獄致刑

程子曰雷電皆至明震並行也二體相合故云皆至明動相資成丰之象離明也照察之象震動也威斷之象折獄者必照其情實惟明克允致刑者以威於姦惡惟斷乃成故君子觀雷電明動之象以折獄致刑也噬嗑言先王飭法丰言君子折獄以明在上而麗於威震王者之事故爲制刑立法以明在下而麗於威震君子之用故爲折獄致刑旅明在上而云君子者旅取愼用刑與不畱獄君子皆當然也○朱子曰取其威照並行之象

【離下艮上】象曰山上有火旅君子以明愼用刑而不畱獄程子曰火之在髙明無不照君子觀明照之象則以明愼用刑明不可恃故戒以愼明而止亦愼象觀火行不處之象則不畱獄獄者不得已而設民有罪而入豈可畱滯淹久也○朱子曰愼刑如山不畱如火

【巽下巽上】象曰隨風巽君子以申命行事

程子曰兩風相重隨風也隨相繼之義君子觀重巽相繼以順之象而以申命令行政事隨與重上下皆順也上順下而出之下順上而從之上下皆順重巽之義也命令政事順理則合民心而民順從矣○問申字是兩畨降命令否曰非也只是丁寧反復說便是申命巽風也風之吹物無處不入無物不動詔令之入人淪肌浹髓亦如風之動物也

【兌下兌上】象曰麗澤兌君子以朋友講習【說已見朋友篇】

【坎下巽上】象曰風行水上渙先王以享於帝立廟

程子曰風行水上有渙散之象先王觀是象收天下之渙散至於享帝立廟也收合人心無如宗廟祭祀之報出於其心故享帝立廟人心之所歸也系人心合離散之道無大於此○朱子曰皆所以合其散

【兌下坎上】象曰澤上有水節君子以制數度議徳行【說已見徳行篇】

【兌下巽上】象曰澤上有風中孚君子以議獄緩死

程子曰澤上有風感於澤中水體虛故風能入之人心虛故物能感之風之動乎澤猶物之感於中故爲中孚之象君子觀其象以議獄與緩死君子之於議獄盡其中而已於決死極其惻而已故誠意常求於緩緩寛也於天下之事無所不盡其忠而議獄緩死最其大者也○朱子曰風感水受中孚之象議獄緩死中孚之意○議獄緩死只是以誠意求之澤上有風感得水動議獄緩死則能動人心

【艮下震上】象曰山上有雷小過君子以行過乎恭防過乎哀用過乎儉

程子曰雷震於山上其聲過常故爲小過天下之事有時當過而不可過甚故爲小過君子觀小過之象事之宜過者則勉之行過乎恭防過乎哀用過乎儉是也當過而過乃其宜也不當過而過則過矣○朱子曰山上有雷其聲小過三者之過皆小者之過可過於小而不可過於大可以小過而不可甚過彖所謂可小事而宜下者也○小過大率是過得不多如大過便說獨立不懼小過只說行喪用只是這般小事小過是過於慈惠之類大過則是剛嚴果毅气象○行過恭用過儉皆是宜下之意

【離下坎上】象曰水在火上旣濟君子以思患而豫防之程子曰水火旣交各得其用爲旣濟時當旣濟惟慮患害之生故思而豫防使不至於患也自古天下旣濟而致禍亂者蓋不能思患而豫防也

【坎下離上】象曰火在水上未濟君子以愼辧物居方程子曰水火不交不相濟爲用故爲未濟火在水上非其處也君子觀其處不當之象以愼處於事物辧其所當各居其方謂止於其所也○朱子曰水火異物各居其所故君子觀象而審辧之○以上言六十四卦之象蓋有是象則有是理理與象未嘗相離故曰防顯無間象有形故曰顯理無形故曰防聖人見其象卽知其理故發之以示人欲人體象而盡其理也在聖人則物自格知自至不待窮索而知之學者則當因象而推其理故列此於格物致知之條使學者知天地之間相塞充滿無非至道誠能虛心以體之則耳目所接妙理粲然而形而上者眞不在形而下者之外矣

古者包犧氏之王天下也仰則觀象於天俯則觀法於地觀鳥獸之文與天地之宜近取諸身逺取諸物於是始作八卦以通神明之徳以類萬物之情作結防而爲网罟以佃以漁蓋取諸離

朱子曰兩目相承而物麗

包犧氏沒神農氏作斵木爲耜揉木爲耒耒耨之利以教天下蓋取諸益

二體皆木上入下動天下之益莫大於此

日中爲市致天下之民聚天下之貨交易而退各得其所蓋取諸噬嗑

日中爲市上明而下動又借噬爲市嗑爲合也

神農氏沒黃帝堯舜氏作通其變使民不倦神而化之使民宜之易窮則變變則通通則久是以自天祐之吉無不利黃帝堯舜垂衣裳而天下治蓋取諸乾坤乾坤變化而無爲

刳木爲舟剡木爲楫舟楫之利以濟不通致遠以利天下蓋取諸渙

木在水上也致逺以利天下疑衍

服牛乘馬引重致逺以利天下蓋取諸隨

下動上說

重門擊拆以待客蓋取諸豫

豫備之意

斷木爲杵掘地爲臼臼杵之利萬民以濟蓋取諸小過下止上動

木爲弧剡木爲矢弧矢之利以威天下蓋取諸睽睽乖然後威以服之

上古穴居而野處後世聖人易之以宮室上棟下宇以待風雨蓋取諸大壯

壯固之意

古之者厚衣之以薪塟之中野不封不樹喪期無數後世聖人易之以棺槨蓋取諸大過

送死大事而過於厚

上古結繩而治後世聖人易之以書契百官以治萬民以察蓋取諸夬

明夬之意○愚按此亦前所列卦象之意也蓋離之中虛而物麗乾坤之上下風之行水上此皆物象之自然者也有自然之象則有自然之理人之所共睹也然常人見其象而昧其理惟聖人之心虛明洞徹故見是象則知是理知是理則制是器人皆謂備物致用立成器以利天下出於聖人之心思不知聖人亦因其所固有而已蓋天地之間昭布森列莫非至理之所存故曰春秋冬夏風雨霜露無非教也又曰天何言哉四時行焉百物生焉天豈有隠乎哉百姓日用而不知耳學者誠能虛心以體天下之物則精義妙道莫不昭昭然接於吾之心目然後眞知道器之相合而顯防之無間也又後漢志上古聖人見轉始知爲輪輪行可載因物智生復爲之輿輿輪相乘流運罔極任重致遠天下獲其利後世聖人觀於天視斗周旋魁方物曲以攜龍角爲帝車於是乃曲其輈乘牛駕馬登險赴難周覧八極故易震乘龍謂之壯言器莫有尙之者也此志所云卽十三卦之意故附焉

子在川上曰逝者如斯夫不舎晝夜

說已見道體篇

徐子曰仲尼亟稱於水曰水哉水哉何取於水也朱子曰亟數也水哉水哉嘆美之辭

孟子曰原泉混混不捨晝夜盈科而後進放乎四海有本者如是是之取爾

原泉有原之水也混混湧出之貌不捨晝夜言常出不竭也盈滿也科坎也言其進以漸也放至也言水有原本不已而漸進以至於海如人有實行則亦不已而漸進以至於極也

茍爲無本七八月之間雨集溝澮皆盈其涸也可立而待也故聲聞過情君子恥之

集聚也澮田間水道也涸幹也如人得虛譽不能長久也聲聞名譽也情實也恥者恥其無實而將不繼也林氏曰徐子之爲人必有躐等幹譽之病故孟子以是答之○鄒氏曰孔子之稱水其防防矣孟子獨取此者自徐子所急者言之也孔子嘗以聞達教子張矣達者有本之謂也聞者無本之謂也然則學者其可以不務本乎○又家語孔子觀於東流之水一段亦當參觀古今同此水也然孔子觀之而明道體之無息孟子推之而明爲學之有本今人之凡觀於水者其亦知此乎此格物致知所當察也

孟子有孺子歌曰滄浪之水淸兮可以濯我纓滄浪之水濁兮可以濯我足孔子曰小子聽之淸斯濯纓濁斯濯足矣自取之也

朱子曰聖人聲入心通無非至理此類可見○愚按聲入心通四字朱子嘗以解耳順之義矣今復用於此蓋聖人之心表裏澄澈故所聞之言𨿽淺而所悟之理甚精亦猶見至顯之象而識至防之理也故附於此○自易象至此皆言聖人物格知至之事

書說命說拜稽首曰非知之艱行之惟艱王忱不艱允恊於先王成徳惟說不言有厥咎

南軒張氏曰孔子觀上世之化曰大哉知乎𨿽堯舜之民比屋可封亦能使之由之而已知者凡聖之分也豈可易云乎哉傅說之教髙宗髙宗蓋知之者恭黙思道夢帝賚予良弼非知之者有此乎此舊學於甘盤之所得也故君奭篇言在武丁時則有若盤而未及於傅說蓋發髙宗之知者盤也知之非艱行之惟艱說之意亦曰𨿽已知之此非艱也貴於身親實履之此爲知之者言也若髙宗未克知之而教之曰知之非艱則說爲失言矣

易幹九三文言子曰君子進徳修業忠信所以進徳也修辭立其誠所以居業也知至至之可與幾也知終終之可與存義也

程子曰知至至之致知也求知所至而後至之知之在先故可與幾所謂始條理者智之事也知終終之力行也旣知所終則力進而終之守之在後故可與存義所謂終條理者聖之事也此學之始終也○朱子曰知至至之進徳之事也知終終之居業之事也○知至是要知所至之地至之便是至那地了知終是知得合如此知終便須下終底工夫幾字是知之初方是見得事幾便須是至之存義是守得定方存得這義○上至字是至處下至字是到那至處知終是終處終之是終之而不去蓋求必終於是而守之不去也知至至之可與幾也先知爲幾如人欲往長安𨿽未到長安然已知長安之所在所謂可與幾也知終終之可與存義也存者守而勿失旣知得个道理如此則堅守之而勿失所謂可與存義也○知至至之知至則知字是輕至之則至字是實大學知至知字是重至字是輕

論語子路有聞未之能行惟恐有聞

朱子曰前所聞者旣未及行故恐復有所聞而行之不給也○範氏曰子路聞善勇於必行門人自以爲不及也故著之若子路可謂能用其勇矣○集義尹氏曰子路勇於行者故有聞而未能行惟恐有聞也○問云云曰可見古人爲已之實處子路急於爲善惟恐行之不徹子路不急於聞而急於行今人惟恐不聞旣聞了便休更不去行處著工夫○南軒曰門人記此亦可謂善觀子路者矣○中庸博學審問愼思明辧篤行已見爲學篇○生知安行好學力行章已見智仁勇篇

程子曰書云知之非艱行之惟艱此固是也然知之亦自艱

譬如人欲往京師必知是出那門行那路然後可往若不知𨿽有欲往之心其將何之自古非無美材能力行者然鮮能明道以此見知之亦難也又曰須是識在所行之先譬如行路須得光照○問致知與力行兼否曰爲常人言才知得非禮不可爲須用勉彊至於知穿窬不可爲則不待勉彊是知亦有淺深也又曰知至則當至之知終則當終之須以知爲本知之深則行之必至無有知之而不能行只是知得淺饑而不食鳥喙人不蹈水火只是知人爲不善只爲不知知至而至之知之事故可與幾知終而終之故可與存義知至是致知博學審問愼思明辧皆致知知至之事篤行便是終之又曰世有篤學力行而不知道者○余已見大學致知章

呂氏曰知崇者所以致吾知也禮卑者所以篤吾行也朱子曰知行常相須如目無足不行足無目不見論先後知爲先論輕重行爲重

又曰聖賢說知便說行大學說如切如磋道學也便說如琢如磨自修也中庸說學問思辧便說篤行又曰講學克已二事各是一件工夫學者於此須是無所不用其極然後足目俱到無偏倚之病○問某在湖南見一先生只教人踐履朱子曰義理不明如何踐履曰它說行得便見得曰如人行路不見便如何行又曰有人專要理防躬行此亦是孤又曰言而不行固爲失之只說踐履而不務窮理亦非小病○問須是先知之然後行之不成曰未明理便都不持守且如曽防與曽子便是兩个樣子曽防便是理會得底而行有不揜曽子便是合下持守旋旋明理而一惟處又曰大學明明徳是知止至善是守夫子曰智及之仁能守之聖賢未嘗不爲兩頭說話如中庸所謂擇善是知之事固執是守之事又曰至善是以其極言知要到極處行亦要到極處○王徳修相見先生問和靖大槪如何接引學者曰先生只云在力行力行以前更有甚工夫徳修曰尊所聞行所知曰須是知得方始行得徳修曰自志學至不逾矩皆是說行曰須是先知了然後能志

南軒張氏曰學而不思則防思而不學則殆歷觀聖賢之意蓋欲使學者於此二端兼致其力始則據其所知而行之行之力則知愈進知之深則行愈逹是知常在先而行未嘗不隨之也知有精粗必由粗以至精行有始終必自始以及終內外交正本末不遺條理如此而後可以言無然則聲气容色之間灑掃應對進退之事乃致知力行之原也其可舎是而他求乎

又曰知之而行譬皎日當空腳踏實地步步相應未知而行者如闇中摸索𨿽或中而不中者多矣○以上皆言知行並進之事

右廣大學之四

西山讀書記卷二十六﹤子部﹐儒家類﹐西山讀書記﹥

欽定四庫全書薈要

西山讀書記卷二十七

宋眞徳秀撰

廣大學

易文言君子學以聚之說見前

易大傳鳴鶴在陰其子和之我有好爵吾與爾縻之子曰君子居其室出其言善則千里之外應之況其邇者乎居其室出其言不善則千里之外違之況其邇者乎言出乎身加乎民行發乎邇見乎遠言行君子之樞機樞機之發榮辱之主也言行君子之所以動天地也可不愼乎

朱子曰釋中孚九二爻義

子曰君子安其身而後動易其心而後語定其交而後求君子修此三者故全也危以動則民不與也懼以語則民不應也無交而求則民不與也莫之與則傷之者至矣易曰莫益之或擊之立心勿恆凶

朱子曰此釋益上九爻義

將叛者其辭慙中心疑者其辭枝吉人之辭寡躁人之辭多誣善之人其辭遊失其守者其辭屈

朱子曰卦爻之辭亦猶是也○按此自夫乾天下之至健也爲一章今特別取以附於此謝安識王氏兄弟事當考

語子貢問君子子曰先行其言而後從之

周氏曰先行其言者行之於未言之先而後從之者言之於旣行之後○範氏曰子貢之患非言之艱而行之難故告之以此○南軒曰君子主於行而非以言爲先故其言之所發乃其力行所至言隨之也夫主於行而後言者爲君子則夫易於言而行不踐者是小人之歸矣子貢非不能踐言者然未免於多言夫子恐其有時而或以言爲主而行有未精也是以深警焉夫未之能踐而言與夫力行所至而言者其意味有間矣學者宜深察

子曰古者言之不出恥躬之不逮也

範氏曰君子之於言也不得已而後出之非言之難而行之難也人惟其不行也是以輕言之言之如其所行行之如其所言則出諸其口必不易矣○南軒曰君子以行不逮言爲恥故言不輕其出言之不出則勉於躬行者力可知也夫子懼學者務於言而行有弗篤則趨於薄也故言古之學者蓋如此

子曰君子欲訥於言而敏於行

謝氏曰放言易故欲訥力行難故欲敏○胡氏曰言而能訥畜徳則固諭人則信謀事則宻不訥者反是行而能敏遷善則速攺過則勇應務則給不敏者反是夫敏與訥𨿽若出於天資然可習也言煩而訥矯之行緩以敏勵之由我而已不自變其气質學豈有功哉

子張學幹祿子曰多聞闕疑愼言其餘則寡尢多見闕殆愼行其餘則寡悔言寡尢行寡悔祿在其中矣呂氏曰疑者所未信殆者所未安程子曰尢罪自外至者悔理自內出者朱子曰多聞見者學之博闕疑殆者擇之精謹言行者守之約凡言在其中者皆不求而自至之辭言此以救子張之失而進之也○程子曰修天爵則人爵至君子言行能謹得祿之道也子張學幹祿故教之以此使定其心而不爲利祿動若顏閔則無此問矣○子張學幹祿一章是教人不以干祿爲意蓋言行所當謹非欲爲幹祿而然也若眞能著實用功則惟患言行之有悔尢何暇有幹祿之心邪○南軒曰夫謹言行者非期於得祿亦非必得祿也曰祿在其中辭气不迫而義則完矣若教之以士不可以求祿則理有所未盡亦非長善捄失之方也

宰予晝寢子曰朽木不可雕也糞土之墻不可杇也於予與何誅

言其志气昏惰教無所施也與語辭誅責也言不足責乃所以深責之

子曰始吾於人也聽其言而信其行今吾於人也聽其言而觀其行於予與攺是

宰予能言而行不逮故孔子自言於予之事而攺此失亦以重警之也○範氏曰君子之於學惟日孜孜斃而後已惟恐其不及也宰予晝寢自棄孰甚焉故夫子責之胡氏曰宰予不能以志帥气居然而倦是宴安之气勝儆戒之志惰也古之聖賢未嘗不以怠惰荒寧爲懼勤勵不息自彊此孔子所以深責宰予也聽言觀行聖人不待是而後能亦非緣此而盡疑學者特因此立教以警羣弟子使謹於言而敏於行耳

子曰文莫吾猶人也躬行君子則吾未之有得

朱子曰莫疑辭猶人言不能過人而尙可以及人未之有得則全未有得皆自謙之辭而足以見言行之難易緩急欲人之勉其實也○謝氏曰文𨿽聖人無不與人同故不遜能躬行君子斯可以入聖故不居猶言君子道者三我無能焉○南軒曰言文吾不與人同者至於躬行之君子則未見聖人之意欲使學者不但旣其文而務勉其實也夫所謂文者威儀藝文之事可得而見者也躬行之實則在夫縝宻篤至存乎人之所不見者也此顏閔之徒所以獨出於眾人與

子曰君子恥其言而過其行

朱子曰恥者不敢盡之意過者欲有餘之辭

子張問行子曰言忠信行篤敬𨿽蠻貊之邦行矣言不忠信行不篤敬𨿽州裏行乎哉立則見其參於前也在輿則見其倚於衡也夫然後行

朱子曰其者指忠信篤敬而言參讀如毋往參焉之參言與我相參也衡軛也言其於忠信篤敬念念不忘隨其所在常若有見𨿽欲頃刻離之而不可得然後一行一言自然不離於忠信篤敬而蠻貊可行也

子張書諸紳

程子曰學要鞭辟近裏著工而已博學而篤志切問而近思言忠信行篤敬立則見其參於前在輿則見其倚於衡只此是學質美者明得盡查滓便渾化卻與天地同體其次惟莊敬以持養之及其至則一也○參前倚衡今人多錯說了故每流於釋氏先聖言此只是說言必忠信行必篤敬念念不忘到處常若見此兩事不離心目之間爾如言見堯於羮見舜於墻豈是以我之心還見一心別爲一物而在身外耶○篤者有重厚深沈之意○南軒曰篤敬者惇篤於敬也言忠信則言有物行篤敬則行有常以是而行何往而不可故𨿽蠻貊亦可行也若夫言不忠信行不篤敬則妄而已故𨿽州裏亦不可行參前倚衡使之常存乎忠信篤敬也存之不素而欲遽保之於旣發之時難矣此子張所以書紳而不敢忘也

南容三復白圭孔子以其兄之子妻之

詩大雅抑之篇曰白圭之玷尙可磨也斯言之玷不可爲也南容一日三復此言事見家語蓋深有意於謹言也此邦有道所以不廢邦無道所以免禍故孔子以兄子妻之○範氏曰言者行之表行者言之實未有易其言而能謹於行者南容欲謹其言如此則必能謹其行矣

子曰其言之不怍則爲之也難

朱子曰大言不慙則無必爲之志而不自度其能否矣欲踐其言豈不難哉○南軒曰易其言者實必不至若聽其言之而不怍則知其爲之也難矣故古者言之不出恥躬之不逮而仁者之言必訒也

子曰侍於君子有三愆言未及之而言謂之躁言及之而不言謂之隱未見顏色而言謂之瞽

尹氏曰時然後言則無三者之過矣○南軒曰此章戒人言語當適其可也

中庸庸徳之行庸言之謹有所不足不敢不勉有餘不敢盡言顧行行顧言君子胡不慥慥爾

說見專言道篇

記表記子曰君子不以辭盡人

鄭氏曰不見人之言語則以爲善言其餘行或時惡也

故天下有道則行有枝葉天下無道則辭有枝葉行有枝葉所以益徳也言有枝葉是益虛華也枝葉依榦而生言行亦由禮出

是故君子於有喪者之側不能賻焉則不問其所費於有病者之側不能饋焉則不問其所欲有客不能館則不問其所捨

皆辟有言而無其實

故君子之接如水小人之接如醴君子淡以成小人甘以壞小雅曰盜言孔甘亂是用餤子曰君子不以口譽人則民作忠故君子問人之寒則衣之問人之饑則食之稱人之美則爵之國風曰心之憂矣於我歸說子曰口惠而實不至怨菑及其身

善言而無信人所惡也

是故君子與其有諾責也寧有己怨

己謂不許也言諾而不與其怨大於不許

緇衣故大人不倡遊言

遊猶浮也不可用之言也

可言也不可行君子弗言也可行也不可言君子弗行也則民言不危行而行不危言矣

危猶髙也言不髙於行行不髙於言言行相應也

詩云淑愼爾止不諐於儀子曰君子道人以言而禁人以行

禁猶謹也

故言必慮其所終而行必稽其所敝則民謹於言而愼於行

稽猶考也議也

詩云愼爾出話敬爾威儀

話善言

子曰長民者衣服不貳從容有常以齊其民則民徳壹貳不壹也

詩云彼都人士狐裘黃黃其容不攺出言有章行歸於周萬民所望

張子東銘曰戱言出於思也戱動作於謀也發乎聲見乎四肢謂非己心不明也欲人無己疑不能也過言非心也過動非誠也失於聲謬迷其四體謂已當然自誣也欲他人已從誣人也或者以出於心者歸咎爲己戱失於思者自誣爲己誠不知戒其出汝者歸咎其不出汝者長傲且遂非不智孰甚焉

以上言謹言敏行之事

語曾子曰吾日三省吾身爲人謀而不忠乎與朋友交而不信乎傳不習乎

朱子曰曽子以此三者日省其身有則攺之無則加勉其自治誠切如此可謂得爲學之本矣○集義遊氏曰此曽子之省身者而已若夫學者之所省又不止此事親有不足於孝事長有不足於敬與行或愧於心而言或浮於行與欲有所未窒而忿有所未懲與推是類而日省之則曾子之誠身庶乎可以跂及矣古之人所謂夜以計過無憾而後卽安者亦曾子之意也○余已見忠信篇○荀子曰君子博學而日三省乎已則智明而行無過矣○此章言省身

子曰躬自厚而薄責於人則遠怨矣

朱子曰責己厚故身益修責人薄則人易從所以人不得而怨之○南軒曰厚者惇篤也躬則自厚而責望於人則薄其所處豈不有餘裕乎然則何怨之有孟子所謂發而不中不怨勝己者反求諸己而己小人不篤之己而責於人者深未嘗須臾得其平也○韓子曰古之君子責己重以周待人輕以約蓋本於此全篇皆可取今不錄○程子曰聖人責己感處多責人應處少又曰責上責下而中自恕己豈可任職分○張子曰責己者當知無天下國家皆非之理故學至於不尢人學之至也○又吳諸葛恪與陸遜書曰自漢末以來中國士大夫如許子將輩所以更相謗訕或至爲禍原其本起非爲大讐惟坐克己不能盡如禮而責人專以正義夫己不如禮則人不服責人以正義則人不堪內不服其行外不堪其責則不得不相怨相怨一生則小人得容其間小人得容其間則三至之言浸潤之譛紛錯交至𨿽至明至親者處之猶難以自定況己爲隙且未能明者乎是故張陳至於血刄蕭朱不終其好學由於此而已恪之爲人無足云者而其言不可廢又恪𨿽能言終以多怨致禍可見知之非艱而行之惟艱皆足爲世戒故附於此○以上皆言責己又聖賢所論有所謂檢身者成湯檢身若不及是也有所謂反身者易曰威如之吉反身之謂也又曰君子以反身修徳中庸曰射有似乎君子失諸正鵠反求諸其身孟子曰行有不得則反求諸己又曰有人於此待我以橫逆則君子必自反也又曰反身而誠樂莫大焉是也有所謂正身者孔子曰苟正其身矣如正人何有所謂正己者中庸曰正己而不求於人則無怨孟子曰大人正己而物正是也有所謂克己者孔子之告顏子又楚靈王不能自克以及幹谿之難孔子曰克己復禮仁也楊子曰勝己之私之謂克是也有所謂敬身者曾子也身也者父母之遺體敢不敬乎是也又有所謂誠身者中庸不明乎善不誠乎身是也此數者其名𨿽異要其爲修身則一各已散見諸篇今不重出

易風雷益君子以見善則遷有過則攺

程子曰風烈則雷迅雷激則風怒二物相益者也君子觀風雷相益之象而求益於己爲益之道無若見善則遷有過則攺也見善能遷則可以盡天下之善有過能攺則無過矣益於人者莫大於是○朱子曰遷善如風之迅攺過如雷之烈

復初九不遠復無祗悔元吉

程子曰復者陽反來復也陽君子之道故復爲反善之義初剛陽來復處卦之初復之最先者也是不遠而復也失而後有復不失則何復之有惟失之不逺而復則不至於悔大善而吉也祗宜音秪抵也玉篇云適也義亦同無袛悔不至於悔也顏子無形顯之過夫子謂其庶幾乃無袛悔也過旣未形而攺何悔之有旣未能不勉而中所欲不逾矩是有過也然其明而剛故一有不善未嘗不知旣知未嘗不遽攺故不至於悔乃不遠復也

象曰不遠之復以修身也

不遠而復者君子所以修其身之道也學問之道無他惟知其不善則速攺以從善而已

子曰顏氏之子其殆庶幾乎有不善未嘗不知知之未嘗復行也易曰不遠復無袛悔元吉

無咎者善補過也

上文云吉凶者言乎其失得也悔吝者言乎其小疵也又曰憂悔吝者存乎介震無咎者存乎悔朱子曰介謂辧別之端蓋善惡已動而未形之時於此憂之則不至於悔吝矣震動也知悔則有以動其補過之心而可以無咎矣○按幹九三君子終日幹幹夕惕若厲無咎傳曰三𨿽人位已在下體之上未離於下而尊顯者也日夕不懈而兢惕則𨿽處危地而無咎○九四或躍在淵無咎傳曰躍不躍惟及時以就安耳聖人之動無不時也○本義曰九陽四陰居上之下政革之際進退未定之時也能隨時進退則無咎○坤六四括嚢無咎無譽象曰括囊無咎愼不害也傳曰四居近五之位而無相得之義乃上下蔽隔之時其自處以正危疑之地也若晦藏其智如括結囊口而不露則可得無咎不然則有害○需初九需於郊利用恆無咎傳曰需者以遇險故需而後進初最遠於險故爲需於郊郊曠逺之地處於曠逺利在安守其常則無咎不能安常則躁動犯難豈能需於逺而無過耶○師貞丈人吉無咎傳曰師之道以正爲本興師動眾以毒天下而不以正民弗從也故師以貞爲主其動𨿽正師之者必丈人則吉而無咎蓋有吉而有咎者有無咎而不吉者吉且無咎乃盡善也○九二在師中吉無咎王三錫命傳曰二乃師之主專制其事者也居下專制其事惟在師則可自古命將閫外之事得專制之在師專制而得中道故吉而無咎蓋恃專則失爲下之道不專則無成功之理故得中爲吉○六四師左次無咎傳曰師之進以彊勇也四以柔居陰非能進而克防者也知不能進退故左次左次退舍也量宜進退乃所當也故無咎○比吉原筮元永貞無咎傳曰人相親比必有其道茍非其道必有咎悔故必推原占決其可比者而比之筮謂占決卜度非謂以筮龜也所比得元永貞則無咎元謂有君長之道永謂可以常久貞謂得正道上之比下必有此三者下之從上必以此三者○初六有孚比之無咎傳曰初六比之始也相比之道以誠信爲本中心不信而親人人誰與之故比之始必有孚誠乃無咎孚信之在中也○小畜初九復自道何其咎吉傳曰初九陽爻而幹體陽在上之物又剛健之才足以上進而復與在上同志其進復於上乃其道也故云復自道復旣自道何過咎之有無咎而又有吉也諸爻言無咎者如是則無咎矣故云無咎者善補過也𨿽使爻義本善亦不害於不如是則有咎之義初九乃由其道而行故曰何其咎○六四有孚血去惕出無咎傳曰四於畜時處近君之位畜君者也若內有孚誠則五志信之從其畜也卦獨一陰畜眾陽者也諸陽之志系於四四茍欲以力畜之則一柔敵眾剛必見傷害惟盡其孚誠以應之則可以感矣故其傷害遠其危懼免也如此則可以無咎不然則不免於害矣○履初九素履往無咎傳曰履不處者行之道初處至下素在下者也而陽剛之才可以上進若安其卑下之素而往則無咎詳見出處篇○否九四有命無咎疇離祉傳曰四以陽剛之健居近君之位是有濟否之才而得髙位者也足以輔上濟否然當君道方否之時處逼近之地所惡在居功取忌而已若能使必出於君命威柄一歸於上則無咎而其志行矣能使事皆出於君命則可以濟時之否其疇類皆附離其福祉離麗也○同人初九同人於門無咎傳曰九居同人之初而無系應是無所偏私同人之公者也故爲出門同人出門謂在外在外則無私暱之偏其同博而公如此則無過咎也○象曰出門同人又誰咎也傳曰出門同人於外是其所同者廣無所偏私人之同也有厚薄親疏之異過咎所由生也旣無所偏黨誰其咎之○大有初九無交害匪咎艱則無咎傳曰九居大有之初未至於盛處卑無應與未有驕盈之失故無交害未渉於害也大凡富有鮮不有害若能享富有而知難處則自無咎○九二大車以載有攸往無咎傳曰九以陽剛居二爲六五之君所倚任剛健則才勝居柔則謙順得中則無過其才如此所以能勝大有之任如大車之材彊壯能勝載重物也可以任重行逺故有攸往而無咎也○九四匪其彭無咎傳曰九四居大有之時已過中矣是大有之盛者也過盛則凶咎所由生故處之之道匪其彭則無咎謂能謙損不處其大盛則得無咎也四近君之髙位茍處大盛則致凶咎彭盛多之貎詩載驅雲汶水湯湯行人彭彭行人盛多之狀雅大明云駟騵彭彭言武王戎馬之盛也○象曰匪其彭無咎明辧晳也傳曰能不處其盛而得無咎者蓋有明辧之智也晳明智也賢智之人明辧物理當其方盛則知咎之將至故能損抑不敢至於滿極也○豫上六冥豫成有渝無咎傳曰上六陰柔非有中正之徳以陰居上不正也而當豫極之時以君子居斯時亦當戒懼況陰柔乎乃耽肆於豫昏迷不知反者也在豫之終故爲昏冥已成者也若能有渝變則可以無咎矣在豫之中有變之義人之失茍能自變皆可以無咎故冥𨿽已成能變則善也聖人發此義所以勸遷善也故更不言冥之凶專言渝之無咎○隨元亨利貞無咎傳曰隨之道可以致大亨也君子之道爲眾所隨與己隨於人及臨事擇所隨皆隨也隨得其道則可以致大亨也凡人君之從善臣下之奉命學者之徙義臨事而從長皆隨也隨之道利在於貞正隨得其正然後能大亨而無咎失其正則有咎矣豈能亨乎○九四隨有獲貞凶有孚在道以明何咎傳曰九四以陽剛之才處臣下之極若於隨有獲則𨿽正亦凶有獲謂得天下之心隨於己爲臣之道當使防威一出於上眾心皆隨於君若人心從已危疑之道也故凶居此地者柰何惟孚誠積於中動爲合於道以明哲處之則又何咎古之人有行之者伊尹周公孔明是也皆徳及於民而民隨之其得民之隨所以成其君之功致其國之安其至誠存乎中是有孚也其所施爲無不中道是在道也惟其明哲故能如是復何過咎之有是以下信而上不疑位極而無逼上之嫌勢重而無專彊之過非聖人大賢則不能也其次如唐之郭子儀威震主而主不疑亦由中有誠孚而處無甚失也非明哲能如是乎○蠱初六乾父之蠱有子考無咎厲終吉傳曰初六𨿽居最下成卦由之有主之義居內在下而爲主子乾父蠱也子乾父蠱之道能堪其事則爲有子而其考得無咎不然則爲父之累故必惕厲則得終吉也處卑而屍尊事自當兢畏以六之才𨿽能巽順體柔在下無應而主榦非有能濟之義若不以克幹而言則其義甚小故專言爲子幹蠱之道必克濟則不累其父能厲則可以終吉乃備見爲子幹蠱之大法也○九三乾父之蠱小有悔無大咎傳曰三以剛陽之才居下之上主榦者也子乾父之蠱也以陽處剛而不中剛之過也然而在巽體𨿽剛過而不爲無順順事親之本也又居得正故無大過以剛陽之才克幹其事𨿽以剛過而有小小之悔終無大過咎也然有小悔已非善事親也象曰乾父之蠱終無咎也傳曰以三之才乾父之蠱𨿽有小悔終無大咎也蓋剛斷能幹不失正而有順所以終無咎也○臨六三甘臨無攸利旣憂之無咎傳曰三居下之上臨民者也陰柔而說體以處不中正以甘說臨人者也在上而以甘說臨下失徳之甚無所利也兌性旣說又乘二陽之上陽方長而上進故不安而益甘旣知危懼而憂之若能持謙守正至誠以自處則無咎也邪說由已能憂而攺之復何咎乎象曰甘臨位不當也旣憂之咎不長也傳曰陰柔之人處不中正而居下之上復乘二陽是處不當位也旣能憂懼而憂之則必勉彊自攺故其過咎不長也○六四至臨無咎四居上之下與下體相比是切臨於下臨之至也臨道尙近故以此爲至四居上位而下應於剛陽之初處近君之位守正而任賢以親臨於下是以無咎所處當也象曰至臨無咎位當也傳曰居近君之位爲得其任以陰處四爲得其正與初相應爲下賢所以無咎蓋由位之當也○上六惇臨吉無咎傳曰上六坤之極順之至也而居臨之中惇厚於臨也與初二𨿽非正應然大率陰求於陽又其至順故志在從乎二陽尊而應卑髙而從下尊賢取善惇厚之至也故曰惇臨所以吉而無咎陰柔在上非能臨者宜有咎也以其惇厚於順剛是以吉而無咎○觀九五觀我生君子無咎傳曰九五居人君之位時之治亂俗之美惡系乎已而已觀己之生若天下之俗皆君子矣則是已之所爲政化善也乃無咎矣若天下之俗未合君子之道則是已之所爲政治未善不能免於咎也○上九觀其生君子無咎傳曰上九以剛陽之徳處於上爲下之所觀而不當位是賢人君子不在於位而道徳爲天下所觀仰者也觀其生觀其所生也謂出於己者徳業行義也旣爲天下所觀仰故自觀其所生若皆君子則無過咎也茍未君子則何以使人觀仰矜式是其咎也○賁上九白賁無咎傳曰上九賁之極也賁飾之極則失於華僞惟能質白其賁則無過飾之咎白素也尙質素則不失其本眞所謂尙質素者非無飾也不使華沒實耳象曰白賁無咎上得志也傳曰白責無咎以其在上而得志也旣在上而得志處賁之極將有華僞失實之咎故戒以質素則無咎飾不可過也○剝六三剝之無咎傳曰眾陰剝陽之時而三獨居剛應剛與上下之陰異矣志從於正在剝之時爲無咎者也三之爲可謂善矣不言吉何也曰方羣陰剝陽眾小人害君子三𨿽從正其勢孤弱所應在無位之地於斯時也難乎眾矣安得吉也其義爲無咎耳言其無咎所以勸也象曰剝之無咎失上下也傳曰三居剝而無咎者其所處與上下諸陰不同是與其同類相失於處剝之道爲無咎如東漢之呂彊是也○復亨出入無疾朋來無咎傳曰旣復則亨也陽气復生於下漸亨盛而生育萬物君子之道旣復則漸以亨通澤於天下故復則有亨盛之理也出入無疾出入謂生長復生於內入也長進於外出也先云出語順耳陽生非自外也來於內故謂之入物之始生其气至微故多摧折春陽之發爲陰寒所折觀艸木於朝暮則可見矣出入無疾謂微陽生長無害之者也旣無害之而其類漸進而來則將亨盛故無咎也所謂咎在气則爲差忒在君子則爲抑塞不得盡其理陽之當復𨿽使有疾之固不能止其復也但爲阻礙耳而卦之才有無疾之義乃復道之善也一陽始生至微固未能勝羣陰而發生萬物必待諸陽之來然後能成生物之功而無差忒以朋來而無咎也三陽子丑寅之气生成萬物眾陽之功也若君子之道旣消而復豈能便勝於小人必待其朋類漸盛則能協力以勝之也○六三頻復厲無咎三以陰躁處動之極復之頻數而不能固者也復貴安固頻復頻失不安於復也復善而屢失危之道也聖人開遷善之道與其復而危其屢失故云厲無咎不可以頻失而戒其復也頻失則爲危屢復何咎過在失而不在復也○無妄九四可貞無咎傳曰四剛陽而居幹體復無應無咎者也剛而無私豈有妄乎曰以陽居幹體若復處剛則爲過矣過則妄也居四無尙剛之志也可貞與利貞不同可貞謂其所處可貞固守之利貞謂利於貞也象曰可貞無咎固有之也傳曰貞固守之則無咎也○大過初六借用白茅無咎傳曰初以陰柔巽體而處下過於畏愼者也以柔在下用茅借物之象不措諸地而借以茅過於愼也是以無咎茅之爲物𨿽薄而用可重者以用之能成敬愼之道也愼守斯術而行豈有失乎大過之用也系辭云苟措諸地而可矣借之用茅何咎之有愼之至也夫茅之爲物薄而用可重也愼斯術也以往其無所失矣言敬愼之至也茅𨿽至薄之物然用之可甚重以之借薦則爲重謹之道是用之重也人之過於敬謹爲之非難而可以保其安而無過茍能愼斯道推而行之於事其無所失矣○習坎六四樽酒簋貳用缶納約自牖終無咎傳曰六四陰柔而下無助非能濟天下之險者以其在髙位故言爲臣處險之道大臣當險難之時惟至誠見信於君其交固而不可間又能開明君心則可保無咎矣夫欲上之篤信惟當盡其質實而已多儀而尙飾莫如燕享之禮故以燕享諭之言當不尙浮飾惟以質實所用一樽之酒二簋之食復以瓦缶爲器質之至也其質實如此又須納約自牖納約謂進結於君之道牖開通之義室之暗也故設牖所以通明自牖言自通明之處以況君心所明處詳見人臣正君篇○九五坎不盈袛旣平無咎傳曰九五在坎之中是不盈也盈則平而出矣祗音秪抵也於己平則無咎傳曰不平則是未平而尙在險中未得無咎也以九五剛中之才居尊位宜可以濟於險然下無助也二陷於險中未能出餘皆陰柔無濟險之才人君𨿽才安能獨濟天下之險居君位而不能致天下出於險則爲有咎必袛旣平乃得無咎○離初九履錯然敬之無咎傳曰陽固好動又居下而離體陽居下則欲進離性炎上志在上麗幾於躁動其履錯然謂交錯也𨿽未進而迹已動矣動則失下之心而有咎也然其剛明之才若知其義而敬謹之則不至於咎也初在下無位者也明其身之進退乃所麗之道也其志旣動不能敬謹則妄動是不明所麗乃有咎也象曰履錯之敬以辟咎也傳曰履錯然欲動而知敬愼不敢進所以求辟免過咎也居明而剛故知而能辟不剛明則妄動矣○恆亨無咎貞吉利有攸往傳曰恆者常久也常之道可以亨通恆而能亨乃無咎也恆而不可以亨非可常之道也爲有咎矣如君子之恆於善可常之道也小人恆於惡失可常之道也恆所以能亨由貞正也故云利貞○晉初六晉如摧如貞吉罔孚裕無咎傳曰初居晉之下進之始也晉如升進也摧如抑退也於始進而言遂其進不遂其進惟得正則吉也罔孚者在下而始進豈遽能深見信於上茍上未能信則當安中自守雍容寛裕無急於求上之信也茍欲信之心切非汲汲以失其守則悻悻以傷於義矣皆有咎也故裕則無咎君子處進退之道也象曰晉如摧如獨行正也裕無咎未受命也傳曰無進無抑惟獨行正道也寛裕則無咎者始欲進而未當位故也君子之於進退或遲或速惟義所當未嘗不裕也聖人恐後之人不達寛裕之義居位者廢職失守以爲裕故特云初六裕則無咎者始進未受命當職任故也若有官守不信於上而失其職一日不可居也然事非一槪久速惟時亦容有爲之兆者○上九晉其角維用伐邑厲吉無咎貞吝傳曰角剛而居上之初上九以剛居卦之極故取角爲象以陽居上剛之極也在晉之上進之極也剛極則有彊猛之過進極則有躁急之失以剛而極於進失中之甚也無所用而可維獨用於伐邑則𨿽厲而吉且無咎也伐四方者治外也伐其居邑者治內也言伐邑謂內自治也人之自治剛極則守道愈固進極則遷善愈速如上九者以之自治則𨿽傷於厲而吉且無咎也嚴厲非安和之道而於自治則有功也○暌初九悔亡喪馬勿逐自復見惡人無咎傳曰九居卦初暌之始也在暌乖之時以剛動於下有悔可知所以得亡者九四在上亦以剛陽𨿽無與自然同類相合同是陽爻同居下又當相應之位二陽本非相應者以在暌故合也上下相與故能亡其悔也在暌諸爻皆有應夫合則有暌本異則何暌惟初與四𨿽非應而同徳相與故相遇馬者所以行也陽上行者也暌獨無與則不能行是喪其馬也四旣與之合則能行矣是勿逐而馬復得也惡人與己乖異者也見者與相通也當暌之時𨿽同徳者相與然小人乖異者至眾若棄絕之不幾盡天下以仇君子乎如此則失含宏之義致凶咎之道也又安能化不善而使之合乎故必見惡人則無咎也古之聖王所以能化姦凶爲善良革仇敵爲臣民者由弗絕也象曰見惡人以辟咎也傳曰暌離之時人情乖違求和合之且病其不能得也若以惡人而拒絕之則將眾仇於君子而禍咎至矣故必見之所以免辟怨咎也無怨咎則有可合之道○本義曰如孔子之與陽貨也○九二遇主於巷無咎傳曰二與五應爲相與者也然在暌乖之時陰陽相勝之道衰則剛柔相戾之意勝學易者識此則知變通矣故二五𨿽正應當委曲以相求也二以剛中之徳居下上應六五之君道合則志行成濟暌之功矣而居暌離之時其交非固當委曲求於相遇冀得其合也故曰遇主於巷必能合而後無咎君臣暌離其咎大矣巷者委曲之塗也遇者防逢之謂也當委曲相求期於防遇與之合也所謂委曲者以善道宛轉就使合而已非枉已屈道也○九四暌孤遇元夫交孚厲無咎傳曰九四當暌時居非所安無應而在二陰之間是暌離孤處者也以剛陽之徳當暌離之時孤立無與必以气類相求而合是以遇元夫也夫陽稱元善也初九當暌之初遂能與同徳而亡睽之悔處暌之至善者也故目之爲元夫猶云善士也四則過中爲暌巳甚不若初之善也四與初皆以陽處一卦之下居相應之位當暌乖之時各無應援自然同徳相親故防遇也同徳相親必須至誠相與交孚各有孚誠也上下二陽以至誠相合則何時之不能行何危之不能濟故𨿽處危厲而無咎也當暌離之時孤居二陰之間處不當位危且有咎也以遇元夫而交孚故得無咎也象曰交孚無咎志行也傳曰初四皆陽剛君子當暌乖之時上下以至誠相交協志同力則其志可以行不止無咎而已卦辭但言無咎夫子又從而明之云可以行其志救時之暌也○六五悔亡厥宗噬膚往何咎傳曰六以陰柔當暌離之時而居尊位有悔可知然而下有九二剛陽之賢與之爲應以輔翼之故得悔亡厥宗其黨也謂九二正應也噬膚噬齧其肌膚而深入之也當暌之時非入之者深豈能合也五𨿽陰柔之才二輔以陽剛之道而深入之則可往而有慶何過咎之有以周成之防穉而興盛王之治以劉禪之昏弱而有中興之勢蓋由任賢明之輔而姬公孔明所以入之者深也○解初六無咎傳曰六居解初患難旣解之時以柔居剛以陰應陽柔而能剛之義旣無患難而自處得剛柔之宜患難旣解安寧無事惟自處得宜則爲無咎矣方解之初宜安靜以休息之爻之辭寡所以示意象曰剛柔之際義無咎也傳曰初四相應是剛柔相際接也剛柔相際爲得其宜難旣解而處之剛柔得宜其義無咎也○損有孚元吉無咎可貞利有攸往傳曰損減損也凡損益其過以就義理皆損之道也損之道必有孚誠謂至誠順於理也損而順理則大善而吉所損無過差可貞固常行而利有所攸往也人之所損或過或不及或當或不當皆不合正理非有孚也非有孚則無吉而有咎非可貞之道不可行也○初九已事遄往無咎酌損之傳曰損之義損剛益柔損下益上也初以陽剛應於四四以陰柔居上位賴初之益者也下之益上當損己而不自以爲功所益於上者事旣已則速去之不居其功乃無咎也若享其成功之美非損己益上也於爲下之道爲有咎矣四之陰柔賴初者也故聽於初當酌度其宜而損己以益之過與不及皆不可也○六四損其疾使遄有喜無咎傳曰四以陰柔居上與初之剛陽相應在損時而應剛能自損以從剛陽也損不善以從善也初之益四損其柔而益之以剛損其不善也故曰損其疾疾謂疾病不善也損於不善惟使之遄速則有喜而無咎人之損過惟患不速速則不至於深過爲可喜也○愚按疾病在躬人惟恐去之不速至於不善在躬則往往不速於去之是知疾之能害人而不知不善尢害人之甚者也人能去惡如去疾則知損之義矣○益初九利用爲大作元吉無咎傳曰初九震動之主剛陽之盛也居益之時其才足以益物𨿽居至下而上有六四之大臣應於己四巽順之主上能巽於君下能巽於賢才也在下者不能有爲也得在上者應從之則宜以道輔於上作大益天下之事利用爲大作也居下而得上之用以行其志必須所爲大善而吉則無過咎不能元吉則不惟在已有咎乃累乎上爲上之咎也在至下而當大任小善不足以稱也故必元吉然後得無咎象曰元吉無咎下不厚事也傳曰在下者本不當處厚事厚事重大之事也以爲在上所任所以當大事必能濟大事而致元吉乃爲無咎能致元吉則在上者任之爲知人已當之爲勝任不然則上下皆有咎也○夬九三壯於頄有凶君子夬夬獨行遇雨若濡有慍無咎傳曰當云壯於頄有凶獨行遇雨君子夬夬若濡有慍無咎夬夬當剛健之時三居下體之上𨿽在上而未爲最上上有君而自任其剛決壯於頄者也有凶之道也獨行遇雨三與上六爲正應方羣陽共決一陰之時已若以私應之故不與眾同而獨行則與上六陰陽和合故雲遇雨易中言雨者皆謂陰陽和也君子道長決去小人之時而已獨與之和其非可知惟君子處斯時則能夬夬謂夬其夬果決其斷也𨿽其私與當遠絕之若見濡污有慍惡之色如此則無過咎象曰君子夬夬終無咎也傳曰牽梏於私好由無決也君子義之與比決於當決故義不至於有咎也○九五莧陸夬夬中行無咎傳曰五𨿽剛陽中正居尊位然切近於上六上六說體而卦獨一陰陽之所比也五爲決陰之主而反比之其咎大矣故必決其決如莧陸然則於其中行之徳爲無咎也中行中道也莧陸今所謂馬齒莧是也曝之難幹感陰气之多者也而脆易折五若如莧陸𨿽感於陰而決斷之易則於中行無過咎矣不然則失其中正也感陰多之物莧陸爲易斷故取爲象象曰中行無咎中未光也傳曰卦辭言夬夬則於中行爲無咎矣象復盡其義雲中未光也夫人心正意誠乃能極中正之道而充實光輝吾心有所比以義之不可而決之𨿽行於外不失中正之義可以無咎然於中道未得爲光大也蓋人心一有所欲則離道矣夫子於此示人之意深矣○萃九四大吉無咎傳曰四當萃之時上比九五之君得君臣之聚也下比下體羣陰得下民之聚也得上下之聚可謂善矣然四以陽居陰非正也𨿽得上下之聚必得大吉然後爲無咎也大謂周徧之義無所不周然後爲大無所不正然後爲大吉大吉則無咎也夫上下之聚固有不由正道而得者非理枉道而得君者自古多矣非理枉道而得民者蓋亦有焉如齊之陳常魯之季氏是也然得爲大吉乎得爲無咎乎故九四必能大吉然後爲無咎也象曰大吉無咎位不當也傳曰以其位之不當疑其所爲未能盡善故云必得大吉然後爲無咎也非盡善安得爲大吉乎○九五萃有位無咎匪孚元永貞悔亡傳曰九五居天下之尊萃天下之眾而君臨之當正其位修其徳以陽剛居尊位稱其位矣爲有其位矣得中正之道無過咎也如是而有不信而未歸者則當自反以修其元永貞之徳則無思不服而悔亡矣元永貞者君之徳民所歸也故比天下之道與萃天下之道皆在此三者王者旣有其位又有其徳中正無過咎而天下尙有未信服歸附者蓋其道未光大也元永貞之道未至也在修徳以來之如苖民逆命帝乃誕敷文徳舜徳非不至也蓋有逺近昏明之異故其歸有先後旣有未歸則當修徳也所謂徳元永貞之道也元首也長也爲君徳首出庶物君長羣生有尊大之義焉有主統之義焉而又常永貞固則通於神明光於四海無思不服矣乃無匪孚而其悔亡也所謂悔志之未光心之未慊也○升九二孚乃利用禴無咎傳曰二居陽而在下五陰柔而居上夫以剛而事柔以陽而從陰𨿽有時而然非順道也以暗而臨明以剛而事柔若黽勉於事勢非誠服也上下之交不以誠其可以久乎其可以有爲乎五𨿽陰柔然居尊位二𨿽剛陽事上者也當內存至誠不假文飾於外誠積於中則自不事外飾故曰利用禴謂尙誠敬也自古剛彊之臣事柔弱之君未有不爲矯飾者也禴祭之簡質者也云孚乃謂旣孚乃宜不用文飾專以其誠感通於上也如是則得無咎以剛彊之臣而事柔弱之君又當升之時非誠意相交其能免於咎乎○困亨貞大人吉無咎有言不信傳曰如卦之才則困而能亨且得貞正乃大人處困之道也故能吉而無咎大人處困不惟其道自吉樂天安命乃不失其吉也況隨時善處復有裕乎有言不信當困而言人誰信之○九二困於酒食朱紱方來利用享祀徵凶無咎傳曰酒食人所欲而所以施惠也二以剛中之才而處困之時君子安其所遇𨿽窮厄險難無所動其心不卹其爲困也所困者惟困於所欲耳君子之所欲者澤天下之民濟天下之困也二未得遂其欲濟其困故爲困於酒食也大人君子懷其道而困於下必有得道之君求而用之然後能施其所蘊二以剛中之徳困於下上有九五剛中之君道同徳合必來相求故云朱紱方來方且來也朱紱王者之服蔽膝也以行來爲義故以蔽膝言之利用享祀享祀以至誠通神明也在困之時利用至誠如享祀然其徳旣誠自能感通於上自昔賢者困於幽逺而徳卒升聞道卒爲用惟自守至誠而已徵凶無咎方困之時若不至誠安處以俟命徵而求之則犯難得凶乃自取也將誰咎乎不度時而徵乃不安其所爲困所動也夫剛中之徳自取凶悔何所怨咎○革六二已日乃革之徵吉無咎傳曰以六居二柔順而得中正又文明之主上有剛陽之君同徳相應中正則無偏蔽文明則盡事理應上則得權勢體順則無違悖時可矣位得矣才足矣處革之至善者也然臣道不當爲革之先又必待上下之信故已日乃革之也如二之才徳所居之地所逢之時足以革天下之獘新天下之治當進而上輔於君以行其道則吉而無咎也不進則失可爲之時爲有咎也以二體柔而處當位體柔則其進緩當位則其處固變革者事之大故有此戒二得中而應剛未至失於柔也聖人因其有可戒之疑而明其義耳使賢才不失可爲之時也○艮其背不獲其身行其庭不見其人無咎傳曰人之所以不能安其止者動於欲也欲牽於前而求其止不可得也故艮之道當艮其背所見者在前而背乃背之是所不見也止於所不見則無欲以亂其心而止乃安不獲其身不見其身也謂忘我也無我則止矣不能無我無可止之道行其庭不見其人庭除之間至近也在背則𨿽至近不見謂不交於物也外物不接內欲不萌如是而止乃得止之道於止爲無咎也○初六艮其趾無咎利永貞傳曰六在最下趾之象動之先也艮其止止於動之初也事止於初未至失正故無咎也以柔處下當止之時也行則失其正矣故止乃無咎陰柔患其不能常也不能固也故方止之初戒以利在常永貞固則不失止之道也○漸初六鴻漸於幹小子厲有言無咎傳曰漸初爻皆取鴻象鴻之爲物至有時而羣有序不失其時序乃爲漸也幹水湄水鳥止於水之湄水至近也其進可謂漸矣行而以時乃所謂漸進不失漸得其宜矣六居初至下也陰之才至弱也而上無應援以此而進常情之所憂也君子則深識逺照知義理之所安時事之所宜處之不疑小人幼子惟能見已然之事從眾人之知非能燭理也故危懼而有言蓋不知在下所以有進也用柔所以不躁也無應所以能漸也於義自無咎也若漸之初而用剛急進則失漸之義不能進而有咎必矣象曰小子之厲義無咎也傳曰𨿽小子以爲危厲在義理實無咎也○丰初九遇其配主𨿽旬無咎往有尙傳曰雷電皆至成丰之象明動相資致丰之道非明無以照非動無以行相須猶形影相資猶表裏初九明之初九四動之初宜相須以成其用故𨿽旬而相應位則相應用則相資故初謂四爲配主已所配也配𨿽匹稱然就之者也如配天以配君子故初於四云配四於初云夷也𨿽旬無咎旬均也天下之相應者嘗非均敵如陰之應陽柔之從剛下之附上敵則安肯相從惟丰之初四其用則相資其應則相成故𨿽均是陽剛相從而無過咎也蓋非明則動無所之非動則明無所用相資而成用同舟則胡越一心共難則仇敵恊力事勢使然也往而相從則能成其丰故云有尙有可嘉尙也在他卦則不相下而離隙矣象曰𨿽旬無咎過旬災也傳曰聖人因時而處宜隨事而順理夫勢均而不相下者當理也然有𨿽敵而相資者則相求也初四是也所以𨿽旬而無咎也與人同而力均者在乎降己以相求協力以從事若懷先己之私有加上之意則患當至矣故曰過旬災也均而先己是過旬也一求勝則不能同矣○巽九二巽在牀下用史巫紛若吉無咎傳曰二居巽時以陽處陰而在下過於巽者也牀人之所安巽在牀下是過於巽過所安矣人之過於卑巽非恐怯則諂說皆非正也二實剛中𨿽巽體而居柔爲過於巽非有邪心也恭巽之過𨿽非正禮可以逺恥辱絕怨咎亦吉道也史巫者通誠意於神明者也紛若多也茍至誠安於謙巽能使通其誠意者多則吉而無咎謂其誠足以動人也人不察其意則以過巽爲諂矣○節初九不出戶庭無咎傳曰戶庭戶外之庭門庭門內之庭初以陽在下上復有應非能節者也又當節之初故戒之謹守至於不出戶庭則無咎也初能固守終或渝之不謹於初安能有卒故於節之初爲戒甚嚴也○小過九四無咎弗過遇之往厲必戒勿用永貞傳曰四當小過之時以剛處柔剛不過也是以無咎旣弗過則得其宜矣故謂遇之謂得其道也若往則有危必當戒懼也往去柔而以剛進也勿用永貞陽性堅剛故戒以隨宜不可固守也方陰過之時陽剛失位則君子當隨時順處不可固守其常也四居髙位而無上下之交𨿽比五應初方陰過之時彼豈肯從陽也故往則有厲○旣濟初九曵其輪濡其尾無咎傳曰初以陽居下上應於四又火體其進之志鋭也然時旣濟矣進不已則及於悔咎故曵其輪濡其尾乃得無咎輪所以行倒曵之使不進也獸之渉水必揭其尾否則不能濟方旣濟之初能止其進乃得無咎不知已則至於咎也象曰曵其輪義無咎也傳曰旣濟之初而能止其進則不至於極其義自無咎也○未濟上九有孚於飲酒無咎濡其首有孚失是傳曰九以剛在上剛之極也居明之上明之極也剛極而能明則不爲躁而爲決明能燭理剛能斷義居未濟之極非得濟之位無可濟之理則當樂天順命而已若否終則有傾時之變也未濟則無極之理而自濟故止爲未濟之極至誠安於義命而自樂則可無咎飲酒自樂也不樂其處則忿躁隕獲入於凶咎矣若從樂而耽肆過禮至濡其首亦非能安其處也予友湯伯紀曰無咎之所以爲善補過者蓋謂卦爻中有時位之難處本當有咎以其善處故免所謂轉禍爲福易危爲安故謂之善補過耳非眞以爲某卦某爻先有過而後能攺也今之所取本爲攺過而無咎之辭取之太泛但當取豫上六臨六三復六三離初九損六四夬九五六條皆攺過之親切者餘爻可削伯紀之說是矣然當難處之時而處之善乃所以無過尢學者所宜盡心故存而不削且並記其說於此云

語子曰已矣乎吾未見能見其過而內自訟者也朱子曰已矣乎者恐其終不得見而嘆之也內自訟者口不言而心自咎也人有過而能自知者鮮矣知過而能自訟者尢鮮能內自訟則其悔悟深切而能攺必矣夫子自恐終不得見而嘆之其警學者深矣○南軒曰人惟安於所偏而狃於所習是以鮮能見其過就或覺其爲過不能自訟又從而文之者多矣內自訟則無一毫蓋覆之意其於徙義進徳也孰禦○過則勿憚攺已見爲學篇

蘧伯玉使人於孔子孔子與之坐而問焉曰夫子何爲對曰夫子欲寡其過而未能也使者出子曰使乎使乎朱子曰夫子指伯玉也言其但欲寡過而尙未能則其省身克己常若不及之意可見矣使者之言愈自卑約而其主之賢益彰亦可謂深知君子之心而善於詞令者矣故夫子再言使乎以重美之按莊周稱伯玉行年五十而知四十九年之非又曰伯玉行年六十而六十化蓋其進徳之功老而不倦是以踐履篤實光輝宣著不惟使者知之而夫子亦信之○或問二十六章之說曰蘧伯玉使者之言極有味學者所宜熟玩而深省焉胡氏說亦可觀也胡氏曰未能寡過乃伯玉心事而使者知之𨿽伯玉克己日新之符著見於外而使者亦可謂知徳而能言矣○南軒曰夫欲寡過而未能非篤於進徳修業莫知此味也則伯玉之賢可知○聞義不能徙不善不能攺已見爲學篇

子貢曰君子之過也如日月之食焉過也人皆見之更也人皆仰之

黃氏曰其過也明白而無揜覆故人皆見其更也瑩徹而無瑕疵故人皆仰○南軒曰人皆見之者君子不文飾掩蔽其過也日月之食旋而復矣無損其明也故君子攺過不吝而徳愈光焉

子曰過而不攺是謂過矣

朱子曰過而能攺則復於無過惟不攺則其過遂成而將不及攺矣

孟子曰古之君子過則攺之今之君子過則順之古之君子其過也如日月之食人皆見之及其更也民皆仰之今之君子豈徒順之又從而爲之辭

朱子曰順猶遂也更攺也辭辧也更之則無損於明故民仰之順而爲之辭則其過愈深矣

孟子曰子路人告之以有過則喜

朱子曰喜其得聞而攺之其勇於自修如此程子曰子路云云可謂百世之師矣

孟子曰西子防不潔則人皆掩鼻而過之𨿽有惡人齋戒沐浴則可以祀上帝

周子曰人之生不幸不聞過大不幸無恥

朱子曰不聞過人不告也無恥我不仁也

必有恥則可教聞過則可賢

有恥則能發奮而受教聞過則知所攺而爲賢然不可教則𨿽聞過而未必能攺矣以此見無恥之不幸爲尢大也

有善不及

朱子曰設問人或有善而我不能及則如之何

曰不及則學焉

答言當學其善而已

問曰有不善

問人有不善則何以處之

曰不善則告之不善且勸曰庶幾有攺乎斯爲君子答言人有不善則告之以不善而勸其攺告之者恐其不知此事之爲不善也勸之者恐其不知不善之可攺而爲善也

有善一不善二則學其一而勸其二

亦答辭也言人有善惡之雜則學其善而勸其惡

有語曰斯人有是之不善非大惡也則曰孰無過焉知其不能攺攺則爲君子矣不攺爲惡惡者天惡之彼豈無畏耶焉知其不能攺

此亦答言聞人有過𨿽不得見而告勸之亦當答之以此冀其或聞而自攺也有心悖理謂之惡無心失理謂之過

故君子悉有眾善無弗愛且敬焉

善無不學故悉有眾善惡無不勸故不棄一人於惡不棄一人於惡則無所不用其愛敬矣

仲由喜聞過令名無窮焉今人有過不喜人規如防疾而忌醫寧滅其身而無悟也噫

易夬九四程氏傳曰夫過而能攺聞善而能用克己以從義惟剛明者能之

學者有自言其病而未有以藥之者朱子曰知得如此是病卽知不如此是藥

以上皆言省躬補過之事

右廣大學之五【修身】

誠意正心前卷備之

易家人利女貞

程子曰家人之道利在女正女正則家道正矣夫夫婦婦而家道正獨云利女貞者夫正者身正也女正者家正也女正則男正可知矣

彖曰家人女正位乎內男正位乎外男女正天地之大義也

彖以卦才而言陽居五在外也陰居二處內也男女各得其正位也尊卑內外之道正合天地陰陽之大義也

家人有嚴君焉父母之謂也

家人之道必有所尊嚴而君長者謂父母也𨿽一家之小無尊嚴則孝敬衰無君長則法度廢有嚴君而後家道正家者國之則也

父父子子兄兄弟弟夫夫婦婦而家道正正家而天下定矣

父子兄弟夫婦各得其道則家道正矣推一家之道可以及天下故家正則天下定矣

象曰風自火出家人君子以言有物而行有恆

正家之本在正其身正身之道一言一動不可易也君子觀風自火出之象知事之由內而出故所言必有物所行必有恆也物謂事實恆謂常度法則也徳業之著於外由言行之謹於內也言愼行修則身正而家治矣

初九閒有家悔亡

初家道之始也閒謂防閒法度也如其有家之始能以法度爲之防閒則不至於悔矣治家者治乎眾人也茍不閒之以法度則人情流放必至於有悔失長幼之序亂男女之別傷防義害倫理無所不至能以法度閒之於始則無是矣故悔亡也九剛明之才能閒其家者也不云無悔者羣居必有悔以能閒故亡耳

象曰閒有家志未變也

閒之於始家人志意未變動之前也正志未流散變動之前而閒之則不傷恩不失義處家之善也是以悔亡志變而後治則所傷多矣乃有悔也

六二無攸遂在中饋貞吉

人之處家在骨肉父子之間大率以情勝禮以防奪義惟剛立之人則能不以私愛失其正理故家人卦大要以剛爲善初三上是也六二以陰柔之才而居柔不能治於家者也故無攸遂無所爲而可也夫以英雄之才尙有溺情愛而不能自守者況柔弱之人其能勝妻子之情乎如二之才若爲婦人之道則其正也以柔順處中正婦人之道也故在中饋則得其正而吉也婦人居中而主饋者也故雲中饋○朱子曰六二柔順中正女之正位乎內者也故其象占如此○六二爻義當以本義爲正程傳少差

象曰六二之吉順以巽也

二以陰柔居中正能順從而卑巽者也故爲婦人之貞吉

九三家人嗃嗃悔厲吉婦子嬉嬉終吝

嗃嗃未詳字義然以文義及音意觀之與嗷嗷相類又若急速之意九三在內卦之上主治乎內者也以陽居剛而不中𨿽得正而過乎剛者也治內過剛則傷於嚴急故家人嗃嗃然治家過嚴不能無傷故必悔於嚴厲骨肉防勝嚴過故悔也𨿽悔於嚴厲未得寛猛之中然而家道齊肅人心只畏猶爲家之吉也若婦子嬉嬉則終至羞吝矣在卦非有嬉嬉之象蓋對嗃嗃而言謂與其失於放肆寧過於嚴也嬉嬉笑樂無節也自恣無節則終至敗家可羞吝也蓋嚴謹之過𨿽於人情不能無傷然苟法度立倫理正乃防義之所存也若嬉嬉無度乃法度之所由廢倫理之所由亂安能保其家乎嬉嬉之甚則致敗家之凶但云吝者可吝之甚則至於凶故未遽言凶也

象曰家人嗃嗃未失也婦子嬉嬉失家節也

𨿽嗃嗃於治家之道未爲甚失若婦子嬉嬉是無禮法失家之節家必亂也

六四富家大吉

六以巽順之體居四得其正位居得其正爲安處之義巽順於事而由正道能保有其富者也居家之道能保有其富則爲大吉也四髙位而獨云富者於家而言髙位家之尊也能有其富是能保其家也吉孰大焉

象曰富家大吉順在位也

以巽順而居正位正而巽順能保有其富者也富家之大吉也

九五王假有家勿卹吉

九五男而在外剛而處陽居尊而中正又其應順正於內治家之至正至善者也王假有家五君位故以王言假至也極乎有家之道也夫王者之道修身以齊家家正則天下治矣自古聖王未有不以恭已正家爲本故有家之道旣至則不憂勞而天下治矣勿卹而吉也五恭巳於外二正家於內內外同徳可謂正矣

象曰王假有家交相愛也

王假有家之道者非止能使之順從而己必能致心化誠合夫愛其內助婦愛其刑家交相愛也能如是者文王之妃乎若身修法立而家未化未得爲假有家之道也

上九有孚威如終吉

上卦之終家道之成也故極言治家之本治家之道非至誠不能也故必中有孚信則能常久而眾人自化爲善不由至誠己且不能常守也況欲使人乎故家以有孚爲本治家者在妻奴情愛之間慈過則無嚴防勝則掩義故家之患常在禮法不足而凟慢生也長失尊嚴少忘恭順而家不亂者未之有也故必有威嚴則能終吉保家之終在有孚威如二者而已故於卦終言之

象曰威如之吉反身之謂也

治家之道以正身爲本故云反身之謂爻辭謂治家當有威嚴而夫子又復戒云當先身也威嚴不先行於己則人怨而不服故云威如而吉者能自反於身也孟子所謂身不行道不行於妻子也

孝經子曰閨門之內禮具矣乎嚴父嚴兄妻子臣妾猶百姓徒役也

孟子曰身不行道不行於妻子使人不以道不能行於妻子

朱子曰身不行道者以行言之不行者道不行也使人不以道者以事言之不能行者令不行也

周子曰家人離必起於婦人故暌次家人以二女同居而志不同行也

詳見一卷人君正家篇

右廣大學之六【齊家】

西山讀書記卷二十七﹤子部﹐儒家類﹐西山讀書記﹥

欽定四庫全書薈要

西山讀書記卷二十八

宋眞徳秀撰

堯舜禹湯文武授

虞書允執厥中帝王心之要典也

語堯曰咨爾舜天之歷數在爾躬允執其中四海困窮天祿永終

朱子曰此堯命舜而禪以帝位之辭歷數帝王相繼之次第猶嵗時气節之先後也允信也中者無過不及之名四海之人困窮則君祿亦永絕矣戒之也

舜亦以命禹

卽虞書所載危微精一之訓是也已見前篇

曰予小子履敢用牡敢昭告於皇皇后帝有罪不敢赦帝臣不蔽簡在帝心朕躬有罪無以萬方萬方有罪罪在朕躬

此引商書湯誥之辭蓋湯旣放桀而告諸侯也與書文大同小異曰上當有湯字履蓋湯名用牡夏尙黑未變其禮也簡閱也言桀有罪已不敢赦而天下賢人皆上帝之臣己不敢蔽簡在帝心惟帝所命此述其初請命而伐桀之詞也又言君有罪非民所致民有罪實君所爲見其厚於責己薄於責人之意此其告諸侯之辭也

周有大賚善人是富

此以下述武王事賚予也武王克商大賚於四海見周書武成篇此言其所富者皆善人也詩序云賚所以錫予善人蓋本於此

𨿽有周親不如仁人百姓有過在予一人

此周書秦誓之詞孔氏曰周至也言紂至親𨿽多不如周家之多仁人

謹權量審法度修廢官四方之政行焉

權稱錘也量斗斛也法度禮樂制度皆是也

興滅國繼絕世舉逸民天下之民歸心焉

興滅繼絕謂封黃帝堯舜夏商之後舉逸民謂釋箕子之囚復商容之位三者皆人心之所欲也

所重民食防祭

武成曰重民五教惟食防祭

寛則得眾信則民任焉敏則有功公則說

此於武王之事無所見恐或泛舉帝王之道也○楊氏曰論語之書皆聖人微言而其徒傳守之以明斯道者也故於終篇具載堯舜咨命之言湯武誓師之意與夫施諸政事者以明聖學之所傳者一於是而已所以著明二十篇之大防也孟子於終篇亦歷敍堯舜湯文孔子相承之次皆此意也○南軒曰此篇所載帝王之事孔子之所常言門人列於末章所以示後世之大法也○黃氏曰論語末篇歷敍堯舜禹湯武王相傳之道而先之以執中可謂得其要矣至其下乃泛及於賞善罰惡責己恕人大綱小紀本數末度無不具舉者蓋帝王之道初無精粗惟其合於天理當於人心者是其所以爲道也所謂執中者正以其事事物物無適而非中也是豈空虛無防而可謂之中乎哉然後知聖賢相傳之道無非實理非若老釋氏空無之謂也

子畏於匡曰文王旣沒文不在玆乎

朱子曰道之顯者謂之文不曰道而曰文謙辭也玆此也孔子自謂

天之將防斯文也後死者不得與於斯文也天之未防斯文也匡人其如予何

馬氏曰文王旣沒故孔子自謂後死者言天若欲防此文則必不使我得與於此文今我旣得與於此文則是天未欲防此文也天旣未欲防此文則匡人其柰我何言必不能違天害己也○南軒曰文王旣沒文不在玆聖人以斯文爲己任也己之在與亡斯文之防與未防系焉是豈人之所能爲哉天也不曰防已而曰防斯文蓋己之身卽斯文之所在也

子曰甚矣吾衰也久矣吾不復夣見周公

朱子曰孔子盛時志欲行周公之道故夢寐之間如或見之至其老而不能行也則無復是心而亦無復是夢矣故因此而自嘆其衰之甚也○程子曰孔子盛時寤寐常存行周公之道及其老也則志慮衰而不可以有爲矣蓋存道者心無老少之異而行道者身老則衰也○或問孔子不夢周公之說程子以爲初實未嘗夢也如何曰孔子自言不夢之久則其前固嘗夢之矣程子之意蓋嫌於因思而夢者故爲此說其義則精矣然恐非夫子所言之本意也

衛公孫朝問於子貢曰仲尼焉學子貢曰文武之道未墜於地在人賢者識其大者不賢者識其小者莫不有文武之道焉夫子焉不學而亦何嘗師之有

朱子曰文武之道謂文王武王之謨訓功烈與凡周之禮樂文章皆是也在人言人有能記之者○又曰此言未墜落於地而猶在人耳賢者則能記其道之大者不賢者則能記其道之小者皆有文武之道夫子皆師之也○或問何以言文武之道爲周之禮樂也曰此固好髙者之所不樂聞然其文意不過如此以未墜在人之云者考之則可見矣若曰道無適而非惟所取而得則又何時墜地且何必賢者識其大不賢者識其小而後得師耶此所謂人正謂老萇郯子師防之儔耳若入太廟而每事問焉則廟之祝史亦其一師也大率近世學者習於老佛之言皆有厭薄事實貪騖髙逺之意故其說常如此不可以不戒也然彼所謂無適而非者亦豈離於文章禮樂之間哉但子貢本意則正指其事實而言不如是之空虛恍惚而無所據也○南軒曰文武之道謂周家之制度典章在當時猶有存者未至盡泯也在人所識何如賢者則識其大者不賢者則識其小者至如鄕黨之間其冠昏喪祭日用飲食亦習乎其教而不自知也然則夫子焉往而非學惟善之主而初無常師也此其所以能集文武之道而極其大全歟

中庸仲尼祖述堯舜憲章文武

朱子曰祖述者遠宗其道憲章者近守其法○遊氏曰中庸之道至仲尼而集大成故此書之末以仲尼明之道著於堯舜故祖述焉法詳於文武故憲章焉呂氏曰祖述者推本其意憲章者循守其法

孟子宰我曰以予觀於夫子賢於堯舜遠矣

程子曰語聖則不異事功則有異夫子賢於堯舜語事功也蓋堯舜治天下夫子又推其道以垂教萬世堯舜之道非得孔子則後世亦何所據哉○或問三代以前只是說中說極至孔門答問說者便是仁何也朱子曰說中說極今人多錯防了文義今未暇詳說但至孔門仁字則是列聖相傳到此方漸次說到親切處爾夫子之所以賢於堯舜亦其一端也

孟子曰舜生於諸馮遷於負夏卒於鳴條東夷之人也文王生於岐周卒於畢郢西夷之人也地之相去也千有餘裏世之相後也千有餘嵗得志行乎中國若合符節先聖後聖其揆一也

朱子曰揆度也其揆一者言度之而其道無不同也○範氏曰言聖人之生𨿽有先後逺近之不同然其道則一也○南軒曰先聖後聖莫非一揆孟子獨舉舜與文王言之者蓋其地相去爲最逺而世相去爲最久故耳所謂得志行乎中國者聖人之道化行乎天下是所謂行志者也然自今觀之舜與文王所值之時周旋於父子君臣之際者蓋不同矣孟子謂若合符節者何耶蓋道一而已其所以一者天之理也若夫人爲則萬殊矣聖人者純乎天理者也純乎天理則其云爲注措莫非天之所爲而有二乎哉故舜之所以事瞽瞍者是文王所以事王季者也而文王之事紂是舜所以事堯者也文王之憂勤是舜無爲而治者也舜與文王易地則皆然何者舜與文王皆天也使其間有一毫不相似則不曰若符節之契矣然舜與文王之所以爲天者則抑有道矣堯舜文王生知之聖也亦必學以成之惟精惟一允執厥中者舜之學也緝熙敬止克宅厥心者文王之學也卽其生知之聖而學以成之此其所以爲天之無疆也學者讀此章深究所以一者於此有得則先聖後聖之心可得而識矣

孟子曰舜明於庶物察於人倫由仁義行非行仁義也說已見前

孟子曰禹惡防酒而好善言湯執中立賢無方文王視民如傷望道而未之見武王不泄邇不防逺周公思兼三王以施四事其有不合者仰而思之夜以繼日幸而得之坐以待旦

朱子曰此承上章言舜因歷敍羣聖以繼之而各舉其一事以見其憂勤愓厲之意蓋天理之所以常存人心之所以不死也○程子曰孟子所稱各因其一事而言非謂武王不能執中立賢湯卻泄邇忘逺也人謂各舉其盛亦非也聖人亦無不盛○南軒曰於是四者而窺四聖人之心則可見其運而不息化而不滯其天地之心歟

孟子曰王者之迹熄而詩亡詩亡然後春秋作晉之乘楚之檮杌魯之春秋一也其事則齊桓晉文其文則史孔子曰其義則丘竊取之矣

朱子曰此承上章列敍羣聖因以孔子之事繼之而孔子之事莫大於春秋故特言之

孟子曰君子之澤五世而斬小人之澤五世而斬予未得爲孔子徒也予私淑諸人也

朱子曰私猶竊也淑善也人謂子思之徒也孟子言予𨿽未得親受業於孔子之門然聖人之澤尙存猶有能傳其學者故我得聞孔子之道於人而私竊以善其身蓋推尊孔子而自謙之辭至此又承上三章歷敍舜禹至於周孔而以是終之其辭𨿽謙然其所以自任之重亦有不得而辭者矣

孟子曰昔者禹抑洪水而天下平周公兼夷狄驅猛獸而百姓寜孔子成春秋而亂臣賊子懼詩云戎狄是膺荊舒是懲則莫我敢承無父無君是周公所膺也我亦欲正人心息邪說距詖行放滛辭以承三聖者予豈好辯哉予不得已也【詳見後篇】

孟子曰由堯舜至於湯五百有餘嵗若禹臯陶則見而知之若湯則聞而知之

趙氏曰五百嵗而聖人出天道之常然亦有遲速不能正五百年故言有餘也尹氏曰知謂知其道也

由湯至於文王五百有餘嵗若伊尹萊朱則見而知之若文王則聞而知之

趙氏曰萊朱湯賢臣或曰卽仲虺也

由文王至於孔子五百有餘嵗若太公望散宜生則見而知之若孔子則聞而知之

散氏宜生名文王賢臣也

由孔子而來至於今百有餘嵗去聖人之世若此其未遠也近聖人之居若此其甚也然而無有乎爾則亦無有乎爾

林氏曰孟子言孔子生今時未逺鄒魯相去又近然而已無有見而知之者矣則五百餘嵗之後又豈復有聞而知之者乎朱子曰按此言𨿽若不敢自謂己得其傳而憂後世遂失其傳然乃所以自見其有不得辭者而又以見夫天理民彛不可泯滅百世之下必將有神防而心得之者耳故於篇終歷序羣聖之綂而終之以此所以明其傳之有在而又以俟後聖於無窮也其指深哉○南軒曰道不爲古今而有加損聖人先得我心之所同然者耳茍得其所同然則𨿽越宇宙與親見之何以異哉○愚按臯陶伊尹萊朱太公望散宜生皆與斯道之傳今考之臯陶謨伊訓太甲咸有一徳諸篇則二人之學至精至粹其得與羣聖之列也宜哉萊朱若誠仲虺則固伊尹之亞也太公望於書無所見惟大戴禮踐阼篇武王問道於太公望公奉丹書以入所陳者敬義仁之道其所以爲文武之師者亦豈茍哉後世特以爲兵家之祖蓋未然也散宜生之名一見於書而傳道之事則無所攷至於獨言文王而不及武王周公則以父子同道舉文王則余在其中故爾或者遂謂孟子有不取武王之意豈其然耶

韓子曰斯道何道也曰斯吾所謂道也非向所謂老與佛之道堯以是傳之舜舜以是傳之禹禹以是傳之湯湯以是傳之文武周公文武周公傳之孔子孔子傳之孟軻軻之死不得其傳焉荀與擇焉而不精語焉而不詳

程子曰退之因學文日求所未至遂有所得如曰軻之死不得其傳似此言語非蹈襲前人又非鑿空撰出必有所見若無所見不知言所傳者何事○張子曰孔孟而後其心不傳如荀皆不能知○以上總敍堯舜禹湯文武周孔傳授然其所傳之道若堯舜禹之中湯文之敬武王之極周公之禮樂孔子之六經與凡心學性學之類各已散見諸篇合而觀之然後見聖賢傳授之全體又非此篇所能悉該也

孔子顏曾傳授

語顏淵問仁子曰克己復禮爲仁一日克己復禮天下歸仁焉爲仁由己而由人乎哉顏淵曰請問其目子曰非禮勿視非禮勿聽非禮勿言非禮勿動顏淵曰回𨿽不敏請事斯語矣【說己見言仁篇】

子曰回也其心三月不違仁其餘則日月至焉而已矣【說己見言仁篇】

顏淵喟然嘆曰仰之彌髙鉆之彌堅瞻之在前忽然在後

朱子曰仰彌髙不可及鉆彌堅不可入在前在後恍惚不可爲象顏淵深知夫子之道無窮盡無方體而嘆之也

夫子循循然善誘人博我以文約我以禮

循循有次序貎誘引進也博文約禮教之序也言夫子道𨿽髙妙而教人有序也侯氏曰博我以文致知格物也約我以禮克己復禮也程子曰此顏子稱聖人最切要處聖人教人惟此二事而已

欲罷不能旣竭吾才如有所立卓爾𨿽欲從之末由也已

此顏子自言其學之所至也蓋悅之深而力之盡所見益親而又無所用其力也吳氏曰所謂卓爾亦在乎日用行事之間非所謂窈昏黙者程子曰到此地位工夫尢難直是峻絕又大段著力不得楊氏曰可欲之謂善充而至於大力行之積也大而化之則非力行所及矣此顏子所以未達一間也胡氏曰無上事而喟然嘆此顏子學旣有得故述其先難之故後得之由而歸功於聖人也髙堅前後語道體也仰鉆瞻忽未領其要也惟夫子循循善誘先博我以文使我通古今達事變然後約我以禮使我尊所聞行所知如行者之赴家食者之求飽是以欲罷而不能盡心盡力不少休廢然後見夫子所立之卓然𨿽欲從之末由也已是蓋不怠所從必欲至乎卓立之地也抑斯嘆也其在請事斯語之後三月不違之時乎夫子教顏子只是博文約禮兩事自堯舜以來便如此說惟精便是博文惟一便是約禮○博我以文是要四方八面卻見得周匝無遺至於約之以禮又要逼向身己上來無一毫之不盡○瞻仰鉆忽見得猶未親切在如有所立卓爾方始親切𨿽欲從之末由也己只是腳步未到蓋不能得似聖人從容中道也○或問云云曰此是顏子當初尋討不著時節仰之煞髙一層之上又有一層鉆之又堅透一重又有一重瞻之卻似前又到著力趕上又卻在後然夫子教人又卻循循善誘旣博之以文又約之以禮只如此教我去下工夫久而後見道體卓爾立在這里此已得親切處然𨿽欲從之卻又末由也己此是顏子未達一間時說己當初捉摸不著時事○顏子初見聖人之道廣大如此欲向前求之轉覺無下手處退而求之則見聖人所以循循善誘者不過博文約禮於是就此處竭力求之而所見始親切的當如有所立卓爾在前而嘆其峻絕著力不得也○顏子仰鉆瞻忽初是捉摸不著夫子不就此啟發顏子只博之以文約之以禮令有用功處顏子做這工夫漸見得分曉至於欲罷不能已是住不得了及夫旣竭吾才如此精專方見夫子動容周旋無不中處皆是天理之流行卓然如此分曉到這里只有个生熟顏子生些少未能渾化如夫子故曰𨿽欲從之末由也已○問云云曰未到這里須著力到這處自是用力不得如孔子六十而耳順七十而從心這處如何用力得只熟了自然恁地去橫渠曰大可爲也化不可爲也在熟之而已○所謂瞻之在前忽然在後只是个中庸不可能蓋聖人之道是个恰好底道理所以不可及自家才著意去做不知不覺又蹉過了且如恭而安固是聖人不可及處到得自家才著意去學時便恭而不安了此其所以不可能只是難得到那恰好處不著意又失了才著意又過了所以難橫渠曰髙明不可窮博厚不可極則中道不可識蓋顏子之嘆也𨿽說得拘然亦自說得好或曰伊川過不及之說亦是此意否曰然○南軒曰誦味此章則顏子學聖人終始之功孔子敎人先後之序與夫聖人之道之至皆可得而研求矣○黃氏曰此章髙堅前後之嘆所立卓爾之言顏子之見固非後學所可窺測然以其不可窺測也故言之者往往流於恍惚無所據依之地敢於爲言者反借老佛之說以議聖人其不敢者則委之於虛無不可測識之域故此章最爲難曉惟吳氏以爲亦在日用常行之間者最爲切實今竊以其意而推之夫聖人之道固髙明廣大不可幾及然亦不過性情之間動容之際飲食起居交接應酧之務君臣父子兄弟夫婦之常出處去就辭受取捨以至於政事設施之間無非道之所寓其所謂髙堅前後者他人於此或未能無纎毫之私或未能逹義理之正或未能通權變之宜或未能極從容之妙故仰之但見其髙鉆之但見其堅或前或後而無定所也顏子用力亦不過於博文約禮之間而竭其力則見益精行益熟而於聖人情性動容以至政事設施之類皆有以見其當然之則卓然立乎其前耳初非有深逺不可窮詰之事也○以上三章乃孔顏傳心要指今本胡氏之說以問仁爲首不違仁次之此章又次之餘章則系於後云

子曰吾與回言終日不違如愚退而省其私亦足以發回也不愚

朱子曰不違者意不相背有聽受而無問難也私謂燕居獨處非進見請問之時發謂發明所言之理愚聞之師曰顏子深潛純粹其於聖人體段已具其聞夫子之言黙識心融觸處洞然自有條理故終日言但見其不違如愚人而已及退省其私則見其日用動靜語黙之間皆足以發明夫子之道坦然由之而無疑然後知其不愚也○或問先儒之說曰曾氏胡氏張敬夫之說亦善曾氏曰入乎耳著乎心黙而識之故不違如愚退而察其踐履則布乎四體形乎動靜故足以發胡氏曰顏子之質鄰於生知故聞夫子之言心通黙識不復問辧反如愚蒙之未逹者及侍坐而退夫子察其燕私則其視聽言動皆能以聖人所教隨用發見然後知向之所謂愚者乃所謂上智也然聖人久已知顏子之不愚矣而必曰退而省其私之云者所以見其非無証之空言且以明進徳之功必內外相符隠顯一致欲學者之謹其獨也嗚呼夫子與回言終日則言多矣而今存者無幾可勝惜哉張敬夫曰夫子之言顏子皆能體之於日用間所以夫子退而省其私而知其足以發明斯道乃其請事斯語之驗也○問顏子省其私不必指燕私只是他自作用處曰便是這意思但恐沒著落只得說燕私謂如人相對坐心意黙有趨向亦是私如謹獨之獨亦非特在幽隠人所不見處只他人之所不知𨿽在眾中便是獨也○問亦足以發莫是所以發明夫子所言之防否曰然且如夫子告以非禮勿視聽言動顏子受用不復更問如何是禮與非禮但是退而省察顏子之所爲則直是視聽言動無非禮也此則足以發明夫子之言也○問李先生謂顏子聖人體段已具莫只是言个模樣否曰然顏子去聖人不爭多其所以不及聖人者只是須待聖人之言觸其機乃能通曉爾○問黙識心融如何曰融如消融相似融如雪之在湯若不融一句只是一句在胸中如何發得出來如人飲若不消化如何能滋益體膚如孔子告曾子一貫之語他人聞之只是个一貫曾子聞之便能融化發得忠恕之說出來

子謂子貢曰女與回也孰愈對曰賜也何敢望回回也聞一以知十賜也聞一以知二

朱子曰一數之始十數之終二者一之對也顏子明睿所照卽始而見終子貢推測而知因此而識彼無所不恱告往知來是其驗矣

子曰弗如也吾與女弗如也

與許也○胡氏曰子貢方人夫子旣語以不暇又問其與回孰愈以觀其自知如何聞一知十上知之資生知之亞也聞一知二中人以上之資學而知之才也子貢平日以己方回見其不可企及故諭之如此夫子以其自知之明而又不難於自屈故旣然之又重許之此其所以終聞性與天道不特聞一知二而已○或問云云曰胡氏亦得其防胡氏曰聞一知十舉始知終無不盡也聞志學則知從心不逾矩之妙聞可欲之善則知聖而不可知之神聞一知二者序而進類而達也語以出告反面而知昏定晨省語以徐行後長而知天顯克恭

子曰賢哉回也一簞食一瓢飲在陋巷人不堪其憂回也不攺其樂賢哉回也

朱子曰顏子之貧如此而處之泰然不以攺其樂故夫子深嘆美之○程子曰顏子之樂非樂簞瓢陋巷也不以貧寠累其心而攺其所樂也故夫子稱其賢又曰簞瓢陋巷非可樂蓋自有樂爾其字當玩味自有深意又曰昔受學於周茂叔每令尋仲尼顏子樂處所樂何事按程子之言引而不發蓋欲學者深思而而自得之今亦不敢妄爲之說學者但當從事於博文約禮之誨以至於欲罷不能而竭其才則庶乎有以得之矣○或問顏樂之說程子答鮮於侁之問其意何也曰程子蓋曰顏子之心無少私欲天理渾然是以日用動靜之間從容自得而無適不樂不待以道爲可樂然後樂也○問學者防文字如何對曰方思量顏子樂處先生曰不用思量他只是博我以文約我以禮然後見得天理分明日用間義理純熟不被人欲來苦楚自恁地快活而今只去博文約禮便自見得若只索之於杳無朕之際何益只要著實用工○問顏子樂處曰未到他地位如何便能知得他樂處且要得就他實下工夫處做下稍亦須會到他樂時節○顏子胸中自有樂地𨿽貧寠不以累其心不是將那不以貧寠累心底做樂明道曰百官萬務金革百萬之眾曲肱飲水樂亦在其中○問伊川所謂其字當玩味是如何曰是元有此樂○問濓溪教程子尋孔顏樂處如何曰先賢到樂處己自成就向上了非初學所能求況今師非濓溪友非二程不如且就聖賢著實用工處求之如克己復禮致謹於視聽言動之間久久當自純熟充達向上處○孔顏𨿽同此樂然顏子未免有意○問云云曰不要去孔顏身上問只去自家身上討○問程子曰使顏子以道爲樂則非顏子周子顏子章又卻似言以道爲樂先生曰顏子之樂非是自家有這道至富至貴只管把來玩弄後樂見得這道理後自是樂故曰見其大則心泰心泰則無不足無不足則富貴貧賤處之一也○問云云曰程子之言但謂聖賢之心與道爲一故無適而不樂若以道爲一物而樂之則心與道二非所以爲顏子爾若某人之云乃老佛緒餘非程子本意○又問伊川云云曰如何曰樂道之言不失只是說得不精切故如此告之今便以爲無道可樂卻走作了問如鄒侍郎引此謂今日始見伊川面已入禪去曰然○曾防之樂是見得如此顏子之樂是工夫到那里○南軒曰此不可以想象求也惟用力於克己則庶幾其得之耳○黃氏曰集注或問二說不同何也曰博文約禮顏子所以用其力於前天理渾然顏子所以求其功於後博文則知之明約禮則守之固凡事物當然之理旣無不洞曉而窮通得喪與凡可憂可喜之事舉不足以累其心此其所以無少私欲天理渾然蓋有不期樂而樂者矣

子謂顏淵曰用之則行舍之則藏惟我與爾有是夫尹氏曰用捨無與於己行藏安於所遇命不足道也顏子幾於聖人故亦能之○朱子曰用之則行舍之則藏此八字極要人玩味若他人用之則無可行舍之則無可藏惟孔顏先有此事業在己分內若用之則見成將出來舍之則藏了他人豈有是哉故下文云惟我與爾有是夫有是二字當如此首○問命不足道也曰如常人用之則行乃所願捨之則藏是自家命恁地不得已不柰何聖人無不得已底意思聖人用我便行舍我便藏無不柰何底意思何消得更言命○聖人說命只是爲中人以下說如道之將行將廢聖人欲曉子服景伯故以命言○只防義理如何都不問那命𨿽使前面做得去若義去不得也只不做若中人之情則見前面做不得了方休方委之於命若使前面做得定不肯己所謂無可柰何而安之若命也此固賢於世之貪冒無知者矣然實未能無求之之心也聖人更不問命只防義如何貧富貴賤惟義所在所謂安於所遇也如顏子之安於陋巷他那曾計較命如何○南軒曰用之則行舍之則藏龍徳正中隨時隠見者也蓋君子所性大行不加窮居不損道固自若也因時用捨而有行藏耳惟顏子幾於此故足以與此○南軒初本云其行也豈有意於行之其捨也豈有意於藏之朱子曰聖人固無意必然亦謂無私意期必之心耳若其救時拯物之意皇皇不捨豈可謂無意於行哉至於捨之而藏則𨿽非其所欲謂捨之而猶無意於藏則亦過矣若果如此則是孔顏之心漠然無情於應物推而後行曵而後往如佛老之爲也聖人與異端不同處正在於此不可不察也程子於此但言用捨無與已行藏安於所遇詳味其言中正微宻不爲矯激過髙之說而語意卓然自不可及其所由來者逺矣

子曰語之而不惰者其回也與

範氏曰顏子聞夫子之言而心解力行造次顚沛未嘗違之如萬物得時雨之潤發榮滋長何有於惰此羣弟子所不及也

子曰回也非助我者也於吾言無所不說

朱子曰助我若子夏之起予因疑問而有以相長也顏子於聖人之言黙識心通無所疑問故夫子云然其詞若有憾焉其實乃深喜之○胡氏曰夫子之於回豈其以助我望之蓋聖人之謙徳又以深贊顏子云爾

子曰回也其庶乎屢空

朱子曰庶近也言近道也屢空數至空匱也不以貧寠動心而求富故屢至於空匱也言其近道又能安貧也

賜不受命而貨殖焉億則屢中

命謂天命貨財生殖也億意度也言子貢不如顏子之安貧樂道然其才識之明亦能料事而多中也程子曰子貢之貨殖非若後人之丰財但此心未忘耳然此亦子貢少時事至聞性與天道則不爲此矣範氏曰屢空者簞食瓢飲屢絕而不攺其樂也天下之物豈有可動其中者哉貧富在天而子貢以貨殖爲心則是不能安受天命其言而多中者億而已非窮理樂天者也夫子嘗曰賜不幸言而中是使賜多言也聖人不貴言也如是○或問屢空之說曰空爲匱乏其說舊矣何晏始以爲虛中受道蓋出老莊之說非聖言本意也胡氏亦論之曰以屢空爲虛中受道聖人之言未嘗如是之僻而晦也屢而有間是頻復矣方其不空之時與庸人亦奚逺哉此得之矣且下文以子貢貨殖方知尢見舊說之不易也

易大傳子曰顏氏之子其殆庶幾乎有不善未嘗不知知之未嘗復行也【說見廣大學篇】

中庸子曰回之爲人也擇乎中庸得一善則拳拳服膺而弗失之矣【說己見前以上皆聖人稱許之辭】

語顏淵問爲邦

朱子曰顏子王佐之才故問治天下之道曰爲邦者謙辭

子曰行夏之時

夏時謂以斗柄初昏建寅之月爲嵗首也天開於子地辟於丑人生於寅故斗柄建此三辰之月皆可以爲嵗首而三代疊用之夏以寅爲人正商以醜爲地正周以子爲天正也然時以作事則歲月自當以人爲紀故孔子嘗曰吾得夏時而說者以爲夏小正之屬蓋取其時之正與其令之善而於此又以告顏子也

乘殷之輅

商輅木輅也輅者大車之名古者以木爲車而已至商而有輅之名蓋始異其制也周人餙以金玉則過侈而易敗不若商輅之朴素渾堅而等威己辧爲質而得其中也

服周之冕

周冕有五祭服之冠也冠上有覆前後有旒黃帝以來蓋已有之而制度儀等至周始備然其爲物小而加於眾體之上故𨿽華而不爲靡𨿽費而不及奢夫子取之蓋亦以爲文而得其中也

樂則韶舞

取其盡善盡美

放鄭聲逺佞人鄭聲滛佞人殆

放謂禁絕之鄭聲鄭國之音佞人卑謟辧給之人殆危也○程子曰問政多矣惟顏淵告之以此蓋三代之制皆因時損益及其久也不能無周衰聖人不作故孔子斟酌先王之禮立萬世常行之道發此以爲之兆爾由是求之則餘皆可考也張子曰禮樂治之法也放鄭聲逺佞人法外意也一日不謹則法壞矣虞夏君臣相飭戒意蓋如此又曰法立而能守則徳可久業可大鄭聲佞人能使人喪其所守故放逺之尹氏曰此所謂百王不易之大法孔子之作春秋蓋此意也孔顏𨿽不得行之於時然其爲治之法可得而見矣○或問商周之政正朔何以不如夏之得其正也曰陽气𨿽始於黃鐘而其月爲建子然猶潛於地中而未有以見其生物之功歷丑轉寅而三陽始備於是葉風乃至盛徳在木而春气應焉古之聖人以是爲生物之始攺嵗之端蓋以人之所共見者言之未有知其所由始也至於商周始以徵伐有天下於是更其正朔定爲一代之制以新天下之耳目而有三統之說然以言乎統則攺嵗之義不明而凡四時五行之序皆不得其中正此孔子所以論考三王之制而必行夏之時也曰周輅爲過侈何也曰夫輅者身之所乘足之所履其爲用也賤矣運行振動任重致逺其爲物也勞矣且一器而工聚焉則其爲費也廣矣賤用而貴餙之則不稱物勞而華餙之則易壊費廣而又增費之則傷財周輅之所以爲過侈與曰周冕之不爲侈柰何曰加之首則體嚴而用約詳其制則等辧而分明此周冕所以𨿽文而不爲過也夏商之制𨿽不可考然意其必未備者矣○問程子云云曰兆猶言凖則也謂以此四者爲凖則餘可推也○屏山劉氏曰顏氏終日如愚論語所載惟發二問一爲仁一爲邦夫子答之皆極天理人事之大者天理謂克己復禮全一性之天也人事謂行夏時乘商輅服周冕樂韶舞也原易之用內焉惟窮理盡性外焉惟開物成務顏子盡之𨿽無諸子之著撰謂之通易可也○此章蓋聖人許顏子以王佐之事業○又家語魯定公問於顏回曰子亦聞東野畢之善爲禦乎對曰善則善矣然其馬將必佚二日馬佚公召回曰吾子奚以知之回曰以政知之昔者帝舜巧於使民造父巧於使馬舜不窮其民力造父不窮其馬力是以舜無佚民造父無佚馬今東野畢之禦也升馬執轡容體正矣步驟馳騁朝禮畢矣歷險致逺馬力盡矣然猶求進不已以此知之公曰善吾子之言其義大矣願進乎曰臣聞之鳥窮則喙獸窮則攫人窮則詐馬窮則佚自古及今未有窮其下而無危者也公恱以告孔子孔子曰夫其所以爲顏回者此之類也豈足多哉○按顏子在陋巷而於帝王經世之事無所不講此學者所當法也

顏淵死子曰噫天喪予天喪予

朱子曰悼道無傳若天防己也

顏淵死子哭之慟從者曰子慟矣曰有慟乎非夫人之爲慟而誰爲

朱子曰慟哀過也夫人謂顏淵言其死可惜哭之宜慟非他人之比也○胡氏曰痛惜之至施當其可皆性情之正也○史記回年二十九發盡白蚤死孔子哭之曰自吾有回門人益親

子謂顏淵曰惜乎吾見其進也未見其止也

朱子曰顏子旣沒之後子惜之言其方進而未已也○或問云云曰惟胡氏爲盡善胡氏曰顏淵曰舜何人也予何人也有爲者亦若是此吾往者也冉求曰非不悅子之道力不足也此吾止者也其進其止皆非他人所能此君子所以自彊不息也○南軒曰此顏子旣沒之後夫子稱之之詞蓋其日進無疆於聖爲幾矣然未至於聖則猶有所進焉至於聖則止矣所謂止者大而化之止於中而成乎天也此顏子所以有𨿽欲從之末由也已之嘆與

哀公問弟子孰爲好學孔子對曰有顏回者好學不遷怒不貳過不幸短命死矣今也則亡未聞好學者也【說見學篇】曾子曰以能問於不能以多問於寡有若無實若虛犯而不校昔者吾友嘗從事於斯矣

朱子曰友馬氏以爲顏淵是也顏子之心惟知義理之無窮不見物我之有間故能如此○程子曰此顏子之所以爲大賢後之學者有一善而自足哀哉謝氏曰不知有餘在我不足在人不必得爲在己失爲在人非幾於無我者不能也○或問能矣而問於不能多矣而問於寡不幾於巧僞以近名乎曰愚嘗聞之於師矣曰顏子深知義理之無窮惟恐一善之不盡故𨿽能而肯問於不能𨿽多而肯問於寡以求盡乎義理之無窮者而已非挾其能而故問也但自他人觀之則見其如此耳謝說意蓋如曰孟子之自反不如顏氏之不校信乎曰孟子所言學者反身修徳之事若顏子則心理渾然不待自反物我一致不見可校者也二者優劣固不待言而諭矣然自學者則隨其所至之深淺而用力各有所當不可以此廢彼而反防於躐等之失也曰有謂犯而不校非特自反且有包之之意焉有彼之之意焉有愧之之意焉莫非理也其說然乎曰夫犯而不校固不待於自反今曰非特自反則旣失之矣且其所謂包之者驕也彼之者狹也愧之者薄也是豈顏子之心哉○曰吳氏曰子貢多聞故於顏子見其聞一知十曾子力行故又見其如此信乎其優入聖域也此說如何曰卽其言足以見三子之气象亦善言也○此章乃朋友稱許之辭

孟子昔者竊聞之子夏子遊子張皆有聖人之一體冉牛閔子顏淵則具體而微

此公孫丑之問一體猶一肢也具體而微謂有其全體但未廣大耳

孟子曰禹稷顏回同道

全章見時中篇又舜何人也見性善篇

子昔仲尼潛心文王矣達之顏淵亦潛心仲尼矣未達一間矣

子云論顏子凡數條今獨取此

周子曰顏子一簞食一瓢飲在陋巷人不堪其憂而不攺其樂夫富貴人所愛者也顏子不愛不求而樂乎貧者獨何心哉天地間有至貴至愛可求

至愛之間當有貴可二字

而異乎彼者見其大而忘其小焉爾

此卽周子之教程子每令尋仲尼顏子樂處所樂何事者也然學者當深思而實體之不可但以語言解防而已

見其大則心防心防則無不足無不足則貴富貧賤處之一也一則能化而齊故顏子亞聖

齊字意復恐或有悞或曰化大而化也齊齊於聖也亞則將齊而未全之名也○學顏子之所學已見學篇

子曰予欲無言天何言哉四時行焉百物生焉然則聖人之蘊微顏子殆不可見發聖人之蘊教萬世無窮者顏子也聖同天不亦深乎

朱子曰蘊中所蓄之名也仲尼無迹顏子微有迹故孔子之教旣不輕發又未嘗自言其道之蘊而學之者惟顏子得其全故因其進修之迹而後孔子之蘊可見猶天不言而四時行百物生也○夫子之道如天惟顏子得之夫子許多大意思盡在顏子身上發見如天地生物卽在物上盡見天地純粹之气謂之發者乃亦足以發之發不必待顏子言之而後發也顏子所以發聖人之蘊恐不可以一事言蓋聖人全體大用無不一一於顏子身上發見也

程子曰學者欲得其正必學顏子有凖的顏孟於孔子其知之深淺同只是顏子尢溫淳淵懿近聖人气象又曰顏子不動聲气孟子則動聲气矣又曰人須學顏子有顏子之徳則有孟子之事功孟子者禹稷之事功也又曰孟子才髙學之無可依據學顏子入聖人爲近有用力處又曰孟子有功於道爲萬世之師其才雄只見防才便是不及聖人處人須當學顏子便入聖人气象

或曰顏子爲人似乎怯曰孰勇於顏子觀其言曰舜何人也予何人也有爲者亦若是有若無實若虛之類抑可謂大勇矣

朱子亦曰顏子非懦善底人開口便問爲邦孔子便語以四代禮樂愚謂顏子克己復禮卽雷天大壯气象非知仁勇之備其孰能之

問顏子所好何學曰學以至聖人之道也

全文已見論學篇其末云所未至者守之也非化之也○又曰大而化之只是謂理與己一其未化者如人操尺度量物用之尙未免有差若至於化者則已便是尺度尺度便是已顏子正在此若化則便是仲尼也

張子曰樂正子顏淵知欲仁矣樂正子不致其學足爲信人善人志於仁無惡而已顏子好學不倦合仁與智具體聖人獨未至於聖人之止耳

又曰顏子未至於聖人猶是心麄

朱子曰顏子渾渾無迹

有舉先生舊語問曰顏子優於湯武如何見得曰公且自做工夫這般處說不得據自防得覺顏子渾渾無防迹○以上皆後賢論述之辭○此章專敍顏子傳授愚按堯舜以及周孔其可見者相傳之大槪爾至孔子之授顏子則本末盡見聖人之蘊無復遺余蓋希顏所以希孔而堯舜禹湯文武周公之道從可知矣夫人心惟危道心惟微惟精惟一允執厥中堯舜禹相傳之要指也克已復禮爲仁孔顏相傳之要指也以言語求之蓋甚不同矣然孔子之所謂己卽舜之所謂人心孔子之所謂禮卽舜所謂道心克而復卽精一之功而仁之與中又名異而實同者也蓋合乎義理之正而無過不及者中也純乎義理之正而不雜之以私欲者仁也未有中而不仁亦未有仁而不中者卽此推之凡聖賢相傳之心法皆可一以貫之矣

語子曰參乎吾道一以貫之曾子曰惟子出門人問曰何謂也曾子曰夫子之道忠恕而已矣

愚按此亦孔門傳授心法與告顏子克己復禮一也故以爲首章說見前篇

曾子曰吾日三省吾身爲人謀而不忠乎與朋友交而不信乎傳不習乎

朱子曰盡已之謂忠以實之謂信傳謂受之於師習謂熟之於已曾子以此三者日省其身有則攺之無則加勉其自治誠切如此可謂得爲學之本矣而三者之序則又以忠信爲傳習之本也○尹氏曰曾子守約故動必求諸身謝氏曰諸子之學皆出於聖人其後愈逺而愈失其眞獨曾子之學專用心於內故傳之無觀於子思孟子可見矣惜乎其嘉言善行不盡傳於世也其幸存而未冺者其可不盡心乎○問未爲人謀未交朋友時所謂忠信如何做工夫朱子引程子雞鳴爲善只是主敬之說曰只是存養此心在這里照管勿差失此便是不動而敬不言而信處○曾子守約不是守那約只是所守者約耳○曾子之學大率力行之意多曾子守約是於朴實頭省力處用功○南軒曰曾子以此三者自省可謂爲己篤實之功矣

曽子曰士不可以不毅任重而道逺仁以爲己任不亦重乎死而後已不亦逺乎【說見言仁篇】

曾子曰可以托六尺之孤可以寄百里之命臨大節而不可奪也君子人與君子人也【說見君臣篇】

曽子有疾召門弟子曰啟予足啟予手詩云戰戰兢兢如臨深淵如履薄冰而今而後吾知免夫小子

朱子曰曽子平日以爲身體受於父母不敢毀傷故於此使弟子開其衾而視之詩小旻之篇戰戰恐懼兢兢戒謹臨淵恐墜履冰恐陷也曽子以其所保之全示門人言其所以保之之難如此至於將死而後得免於毀傷也小子門人也語畢而又呼之以致反復丁寜之意其警之深矣○程子曰君子曰終小人曰死君子保其身以沒爲終其事也故曽子以爲全歸則免矣尹氏曰父母全而生之子全而歸之曽子臨終而啟手足爲是故也非有得於道能如是乎範氏曰身體猶不可虧也況虧其行以辱其親乎○或問以易簀爲死生無變於己者柰何曰昔晁詹事嘗問此義於程子程子曰禮也晁曰今人蔽於老佛之說則不謂之禮而謂之達矣程子然之不知或人之說禮爲重乎是未可知也○集義程子曰顏子沒後得聖人之道者曽子也觀其啟手足之言可以見矣所傳者子思孟子皆其學也

曾子有疾孟敬子問之曽子言曰鳥之將死其鳴也哀人之將死其言也善君子所貴乎道者三動容貎斯逺暴慢矣正顏色斯近信矣出辭气斯遠鄙倍矣籩豆之事則有司存

說見敬篇或問此章之說曰胡氏所考曾子之事則善胡氏曰曽子之疾見於此者二而見於檀弓者一愚嘗攷其事之先後切意此章最先前章次之而易簀之事最在其後乃垂絕時語也當是時也气息奄奄僅在而聲爲律身爲度心卽理理卽心其視死生猶晝夜然夫豈異教坐亡幻語不誠不敬者所可彷佛學者誠能盡心於此則可以不惑於彼也○按程子曰曾子易簀之意心是理理是心聲爲律身爲度也胡氏蓋本諸此○愚謂曾子之啟手足也蓋以爲知免矣而易簀一節猶在其後使其終於大夫之簀猶爲未正也全歸之難如此學者其可不戰兢以自省歟

記檀弓曾子寢疾病樂正子春坐於牀下曾元曾申坐於足童子隅坐而執燭童子曰華而睆大夫之簀與子春曰止曾子聞之瞿然曰呼華而睆大夫之簀與曾子曰然斯季孫之賜也我未之能易也元起易簀曾元曰夫子之病革矣不可以變幸而至於旦請敬易之曾子曰爾之愛我也不如彼君子之愛人也以徳細人之愛人也以姑息吾何求哉吾得正而斃焉斯已矣舉扶而易之反席未安而沒

程子曰曾子傳聖人學其徳後來不可測安知其不至聖人如言吾得正而斃且休理防文字只防他气象極好彼他所見處大後人𨿽有好言語只被气象卑終不類道○又曰曾子疾病只要以正不慮死與武王殺一不辜行一不義得天下不爲同心○又曰曾子易簀之際其气之微可知只爲他志已定故𨿽死生許大事亦動他不得

孟子昔者孔子沒三年之外門人治任將歸入揖於子貢相向而哭皆失聲然後歸子貢反築室於塲獨居三年然後歸他日子夏子張子遊以有若似聖人欲以所事孔子事之彊曾子曾子曰不可江漢以濯之秋陽以暴之皜皜乎不可尙已

朱子曰有若似聖人蓋其言行气象有似之者如檀弓所記子遊謂有若之言似夫子之類是也所事孔子所以事夫子之禮也江漢水多言濯之潔也秋日燥烈言暴之幹也皜皜潔白貎尙加也言夫子道徳明著光輝潔白非有若所能彷佛也○以上皆紀曾子言行○末章形容聖人之語非知徳之至者其能及是

語子曰柴也愚參也魯師也辟由也喭

朱子曰魯鈍也程子曰參也竟以魯得之又曰曽子之學誠篤而已聖門學者聰明才辧不爲不多而卒傳其道乃質魯之人爾故學以誠實爲貴也尹氏曰曽子之才魯故其學也確所以能深造乎道也○楊氏曰曽子在孔門當時以爲魯學道宜難於他人然子思之中庸聖學所賴以傳者也考其淵源乃自曽子由此觀之聰明才智未必不害道而剛毅木訥信乎於仁爲近矣○南軒曰曾子之魯其爲學篤實故卒能深造於道○此章乃聖人目曾子之辭然必在曰惟之前無疑也

孝經仲尼閒居曾子侍坐子曰參先王有至徳要道以順天下民用和睦上下無怨女知之乎曽子避席曰參不敏何足以知之子曰夫孝徳之本也敎之所由生也此章見曽子之學由孝而入孔子以此授之亦傳道之一端也禮記所舉曽子論孝數條與孟子稱曾子之孝皆已見五典篇不重出然學曾子者必自孝始可也○又大學正經朱子以爲孔子之言而曾子述之其傳十章則曾子之意而門人述之其序所以爲大學之書蓋孔子取先王之法誦而傳之以詔後世三千之徒莫不聞其說而曾氏之傳獨得其宗云

程子曰顏子黙識曽子篤信得聖人之道者二人也朱子曰曾子之爲人惇厚質實而其學專以躬行爲主故其眞積力久而得以聞乎一貫之妙然其所以自守而終身者則固未嘗離乎孝敬信譲之規而其制行立身又專以輕富貴守貧賤不求人知爲大

朱子曾子序曰昔孔子沒門人惟曾氏爲得其傳其後孔子之孫子思樂正子春公明儀之徒皆從之學而子思又得其傳以授孟軻故其言雜見論語孟氏書及他傳語者爲多然皆散出不成一家之言而世傳曾子書者乃獨取大戴禮之十篇以充之其言語气象視論孟檀弓篇所載相去逺甚予友劉子澄蓋病其然因輯此書以傳學者而其精粗純駁之際尢致意焉熹嘗攷之竊以謂云云是以從之遊者所聞𨿽或甚淺亦不失爲謹厚修潔之人所記𨿽或甚疏亦必有以切於日用躬行之實蓋𨿽或附而益之要亦必爲如是之言然後得以自托於其間也然則是七篇者等而別之𨿽有內外雜篇之殊而其大致皆爲有益於學者非他書所及也誠能志其大而必謹其小歷其淺而徐望其深則庶乎其無躐等之病而有日新之功矣○按其書有曰曾子曰尊其所聞則髙明行其所知則光大髙明光大不在乎他加之意而已卽仲舒所引也其他多名言學者自當詳味又按禮記曾子問一篇𨿽所問皆禮文之變然古之學者未有不以博文爲先而三千三百皆道體之所形文多不載於此要當顓考云

孔門惟一顏子天資至純粹到曾子便過於剛與孟子相似

世衰道微人欲橫流不是剛勁有腳跟底人定立不住又曰曾子語言盛水不漏

問顏曾以下皆致曲否曰顏子體段巳當曾子則是致曲一一推之至答一貫之問則渾合矣

因論中庸致曲及此○以上後賢論述之辭○此章專敍曾子傳授

西山讀書記卷二十八﹤子部﹐儒家類﹐西山讀書記﹥

欽定四庫全書薈要

西山讀書記卷二十九

宋眞徳秀撰

孔門諸子之學

語徳行顏淵閔子騫冉伯牛仲弓

顏淵已見今以閔冉事列於後

子曰孝哉閔子騫人不間於其父母昆弟之言

此章已具前篇今欲見諸子之淺深故復出焉解義則不錄餘仿此

季氏使閔子騫爲費宰閔子騫曰善爲我辭焉如有復我者則吾必在汶上矣

史記曰不仕大夫不食污君之祿

閔子侍側誾誾如也

魯人爲長府閔子騫曰仍舊貫如之何何必攺作朱子曰長府藏名藏貨財曰府爲蓋攺作之

子曰夫人不言言必有中

言不妄發發必當理惟有徳者能之○南軒曰貨財之府無故攺爲得無示人以崇利聚斂之意乎○按閔子言行見於論語者惟此四章合而觀之見其躬至孝之行辭不義之祿气和而正言謹而確此其所以亞於顏子而與曽子並稱也與

伯牛有疾子問之自牖執其手曰亡之命矣夫斯人也而有斯疾也斯人也而有斯疾也

侯氏曰伯牛以徳行稱亞於顏閔故其將死也孔子尢痛惜之

子曰雍也可使南面

朱子曰南面者人君聽治之位言仲弓寛洪簡重有人君之度也

仲弓問子桑伯子子曰可也簡仲弓曰居敬而行簡以臨其民不亦可乎居簡而行簡無乃太簡乎子曰雍之言然

仲弓問仁子曰出門如見大賔使民如承大祭已所不欲勿施於人仲弓曰雍𨿽不敏請事斯語矣

或曰雍也仁而不佞子曰焉用佞禦人以口給屢憎於人不知其仁焉用佞

子謂仲弓曰犂牛之子騂且角𨿽欲勿用山川其捨諸朱子曰犂雜文騂赤色周人尙赤牲用騂角角周正中犧牲也用用以祭也山川山川之神也言人𨿽不用神必不捨也仲弓父賤而行惡故夫子以此譬之言父之惡不能廢其子之善如仲弓之賢自當見用於世也然此論仲弓云爾非與仲弓言也○範氏曰以瞽瞍爲父而有舜以鯀爲父而有禹古之聖賢不系於世類尙矣子能攺父之過變惡以爲美則可謂孝矣○或問云雲程子欲去曰字蓋嫌於與其子言而其論仲弓云爾非與仲弓言也此說得之蓋以論語攷之其嘆顏淵未見其止乃淵死後之言此其例也

言語宰我子貢

宰我問曰仁者𨿽告之曰井有仁焉其從之也子曰何爲其然也君子可逝也不可陷也可欺也不可罔也宰予晝寢子曰朽木不可雕也糞土之墻不可杇也於予與何誅子曰始吾於人也聽其言而信其行今吾於人也聽其言而觀其行於予與攺是

宰我問三年之喪期已久矣云云宰我出子曰予之不仁也

孟子宰我曰以予觀於夫子賢於堯舜逺矣

史記曰宰我問五帝之徳子曰予非其人也又宰我爲臨淄大夫與田常作亂夷其族孔子恥之○蘇氏古史曰太史公云云余以爲宰我之賢列於四科其師友淵源所從來逺矣𨿽爲不善不至於從畔弒逆君父也不幸平居有晝寢短喪之過儒者因遂信之蓋田常之亂本與闞止爭闞止亦子我也田常殺闞止而宰我蒙其惡名豈不哀哉且使宰我信與田常之亂常旣殺闞止弒簡公則尙誰族宰我者事必不然矣又李斯曰田常陰取齊國殺宰予於庭因殺簡公信如此說則宰我乃田常之仇爲齊攻田常者非與常作亂矣要知由闞止亦曰子我故戰國諸子誤以爲宰我皆不足信也

語子曰賜也始可與言詩已矣告諸往而知來者子貢問君子子曰先行其言而後從之

子貢問曰賜也何如子曰女器也曰何器也曰瑚璉也朱子曰器者有用之成材夏曰瑚商曰璉周曰簠簋皆宗廟盛黍稷之器而飾以玉器之貴重而華美者也子貢聞孔子以君子許子賤故以己爲問而孔子告之以此然則子貢𨿽未至於不器其亦器之貴者歟○南軒曰子貢之問蓋欲因師言以省己之所未至也而夫子告之抑髙下所以長善而捄其失者備矣謂之器則固適於用然未若不器之周也謂之瑚璉則以其美質可以薦之宗廟也然瑚璉𨿽貴未免於可器且賜也味聖人之言意卽其所至而勉其所未至則亦何有窮極哉○按前篇子曰君子不器朱子曰器者各適其用而不能相通成徳之士體無不具用無不周非特爲一才一藝而已黃氏曰萬物皆備於我反身而誠樂莫大焉人具是性以生則萬事萬物之理無一不具於此性之中顧爲气質所拘物欲所蔽故偏而不通耳惟夫格物致知誠意正心使天下之理無不明無不實則心之全體無所不具而措之於用宜其無不周也又豈可以器言哉

子謂子貢曰女與回也孰愈對曰賜也何敢望回回也聞一以知十賜也聞一以知二子曰弗如也吾與女弗如也

子貢曰我不欲人之加諸我也吾亦欲無加諸人子曰賜也非爾所及也

子曰賜不受命而貨殖焉億則屢中

子貢方人子曰賜也賢乎哉夫我則不暇

朱子曰方比也乎哉疑辭比方人物而較其長短𨿽亦窮理之事然專務爲此則心馳於外而所以自治者疏矣故褒之而疑其詞復自貶以深抑之○謝氏曰聖人責人辭不迫切而意已獨至如此○南軒曰擬議人之優劣非知者其能之乎故亦可謂之賢而曰夫我則不暇求之他人不若篤其在已也聖人抑之間所以長善救失者宜深味也以上皆聖人稱許之詞然所以勉其不及者亦甚至矣

子貢曰夫子之文章可得而聞也夫子之言性與天道不可得而聞也

蓋至此非復前日之子貢矣

子曰賜也女以予爲多學而識之者與對曰然非與曰非也予一以貫之

叔孫武叔語大夫於朝曰子貢賢於仲尼

朱子曰武叔魯大夫名州仇

子服景伯以告子貢子貢曰譬之宮墻賜之墻也及肩窺見室家之好

墻卑室淺

夫子之墻數仞不得其門而入不見宗廟之美百官之富

七尺曰仞不入其門則不見其中之所有言墻髙而宮廣也

得其門者或寡矣夫子之云不亦宜乎

此夫子指武叔○黃氏曰叔孫武叔以子貢賢於仲尼子禽亦以仲尼豈賢於子貢自今觀之則二人之識見固繆矣然其敢於爲此論者亦豈無說且其所謂子貢之賢者何也物之廣博者其藏畜也必髙厚其中狹小則其外必卑薄此理之自然非其固爲是髙厚卑薄之殊也人之常情有如是之力量然後有如是之識見故處下者不足以窺髙而淺近易見則人情之所共喜也豈惟宮墻爲然哉雨露之澤物人皆知其爲功而元气之密運則人莫得而窺其際也子貢三稱夫子一稱宮墻一稱日月一以天諭之其論愈精此子貢之所以爲達也

叔孫武叔毀仲尼子貢曰無以爲也仲尼不可毀也他人之賢者丘陵也猶可逾也仲尼日月也無得而逾焉人𨿽欲自絕其何傷於日月乎多見其不知量也無以爲猶言無用爲此土髙曰丘大阜曰陵日月諭其髙自絕謂以毀謗自絕於孔子多與只同適也不知量謂不自知其分量○南軒曰子貢善諭如宮墻日月之諭皆可謂切矣丘陵固可逾太山𨿽髙然猶有可逾之理至於日月之行天則孰得而逾之哉人之議日月者初無損於日月之明徒爲自絕於日月而已矣

陳子禽謂子貢曰子爲恭也仲尼豈賢於子乎

爲恭謂爲恭敬推遜其師也

子貢曰君子一言以爲知一言以爲不知言不可不愼也

責子禽不謹

夫子之不可及也猶天之不可階而升也

階梯也大可爲也化不可爲也故曰不可階而升

夫子之得邦家者所謂立之斯立道之斯行綏之斯來動之斯和其生也榮其死也哀如之何其可及也立之謂植其生也道引也謂教之也行從也綏安也來歸附也動謂鼓舞之也和所謂於變時雍言其感應之妙神速如此榮謂莫不尊親哀則如喪考妣程子曰此聖人之神化上下與天地同流者也○謝氏曰觀子貢稱聖人語乃知晚年進徳蓋極於髙逺也夫子之得邦家者其鼔舞羣動防於桴鼓影響人𨿽見其變化而莫窺其所以變化也蓋不離於聖而有不可知者存焉此殆難以思勉及也○南軒曰子貢以日月諭聖人之不可逾矣復以天之不可階升諭聖人之不可及尢爲切至也蓋大而化之非復思勉所及學者至此無所用其力是豈不猶天之不可階而升乎所謂立之斯立道之斯行綏之斯來動之斯和者不疾而速不行而至惟天下至誠感無不通也其生也榮其死也哀民心戴之如天親之如父母也子貢知足知此其所造抑深矣○黃氏曰子禽之問見於論語者凡三於夫子聞政則疑其有所求於伯魚則疑夫子之私其子於此章則又疑子貢之賢於仲尼其爲人粗率而淺陋可知一言之善則可以爲知一言之不善則遂爲不知知與不知系於一言之間此言之不可不謹也由志學而立由立而不惑由可欲而有諸已由有諸已而充實皆可以階而升至於知天命有光輝已非有階級可漸次而進若夫耳順不逾矩化而不可知則徳盛仁熟莫知其所以然而然但見其仰之髙鉆之堅瞻之在前忽然在後是豈得而階升也哉立之道之綏之動之皆聖人政化之施斯立斯行斯來斯和皆天下感動之速榮謂賴之以生故以爲榮幸哀謂失其所依故爲之哀戚子貢之稱夫子者如此或曰子貢知足以知聖人今乃不言其徳而稱其得邦家之效何也曰天之徳不可形容卽其生物而見其造化之妙聖人之徳不可形容卽其感人而見其神化之速天下之理實大則聲宏本深而末茂感動之淺深遲速未有不視其徳之所至者也聖人道全徳備髙明博厚則其感於物者如此因其感於物以反觀聖人之道豈不曉然而易見也哉此子貢之所以爲善言聖人也

孟子孔子沒三年之喪畢門人治任將歸子貢反築室於場獨居三年然後歸

自性與天道而下數章見子貢學力之進如此朱子曰顏子而下穎悟莫如子貢○左氏傳邾隱公來朝子貢觀焉見二公執玉之髙卑而知其將死亡曰髙仰驕也卑俯替也驕近亂替近疾君爲主其先乎旣而皆如其言孔子曰賜不幸而言中是使賜多言也與論語億則屢中合故附此又史記曰子貢利口巧辭孔子常黜其辧又載其說齊田常事曰子貢一出存魯亂齊破吳彊晉而霸越蘇氏曰此戰國說客設爲子貢之辭以自托於孔氏而太史公信之耳孔子有言誦詩三百授之以政不達使於四方不能專對𨿽多亦奚以爲孔門所謂言語者初止於此至於子貢加之以巧辧可以解紛結救患難而已若如公孫衍張儀騁其說辭傾覆諸侯以快意一時此則孔氏所諱也

政事冉有季路

季康子問仲由可使從政也與子曰由也果於從政乎何有曰賜也可使從政也與曰賜也達於從政乎何有曰求也可使從政也與曰求也藝於從政乎何有由也千乘之國可使治其賦也不知其仁也求也千室之邑百乘之家可使爲之宰也不知其仁也

冉求曰非不說子之道力不足也子曰力不足者中道而廢今女畫

朱子曰力不足者欲進而不能畫者能進而不欲謂之畫者如畫地以自限也○胡氏曰夫子稱顏回不攺其樂冉求聞之故有是言然使求恱夫子之道誠如口之恱芻豢則必將盡力以求之何患力之不足哉畫而不進則日退而已矣此冉求之所以局於藝也○南軒曰爲仁未有力不足者故仁以爲己任死而後已焉今冉求患力之不足非力不足也乃自畫耳所謂中道而廢者也士之學聖人不幸而死則已矣此則可言力不足也不然而或止焉則皆爲自畫耳畫者非有以止之而自不肯前也○愚按此章乃求也受病之源惟不能自彊以進學故義利取捨之分不明而茍以從人無正救之益而有順從之失也

季氏旅於泰山子謂冉有曰女弗能救與對曰不能子曰嗚呼曽謂泰山不如林放乎

朱子曰旅祭名泰山在魯地禮諸侯祭封內山川季氏祭之僣也冉有名求時爲季氏宰救謂救其陷於僭竊之罪嗚呼嘆辭言神不享非禮欲季氏知其無益而自止又進林放以勵冉有也○範氏曰冉有從季氏夫子豈不知其不可告也然而聖人不輕絕人盡己之心安知冉有之不能救季氏之不可諌也旣不能正則美林放以明泰山之不可誣是亦敎誨之道也

季氏富於周公而求也爲之聚斂而附益之子曰非吾徒也小子鳴鼓而攻之可也

孟子曰冉求爲季氏宰無能攺於其徳而賦粟倍他日孔子曰求非我徒也云云○朱子曰周公以王室至親有大功位冢宰其富宜矣季氏以諸侯之卿而富過之非攘奪其君刻剝其民何以得此冉有爲季氏宰又爲之急賦稅以益其富非吾徒絕之也小子鳴鼓而攻之使門人聲其罪以責之也聖人之惡黨惡而害民也如此然師嚴而友親故己絕之而猶使門人正之又見其愛人之無己也○範氏曰冉有以政事之才施於季氏故爲不善至於如此由其心術不明不能反求諸身而以仕爲急故也○或問冉求學於夫子於門弟子中亦可謂明達者今乃爲季氏聚斂何邪曰冉求之失不待於聚斂而後見自其仕於季氏則已失之矣蓋當是之時達官重仕皆爲公族之世宦其下則尺地一民皆非國君之有士惟不仕則已仕則未有不仕於大夫者也冉求豈亦習於衰世之風而不自知其爲非與然使之仕於季氏而能勸之黜其彊僭而忠於公室則庶乎小貞之吉矣今乃反爲之聚斂使權臣愈彊而公室愈不振故孔子云云蓋不自知其學之未至而以從仕爲士之常職是以漸靡而至於此耳曰然則夫子曷爲不於其仕季氏焉責之也曰聖人以不仕爲無義而猶望之以小貞之吉也○南軒曰此哀公十年用田賦之事也冉有時爲季氏宰考左氏之國語蓋嘗以此事訪於夫子而卒莫之救私門益以封殖則公家益以衰弱此求之所以得罪於聖門爲深也原求所以至此蓋不能如閔子見幾而作因循陵遲而不自知也有志於學者亦鑑諸

季子然問仲由冉求可謂大臣與

朱子曰子然季氏子弟自多其家得臣二子故問之

子曰吾以子爲異之問曽由與求之問

異非常也曽猶乃也輕二子以抑季然也

所謂大臣者以道事君不可則止今由與求也可謂具臣矣

具臣謂備臣數而已

曰然則從之者與

意二子旣非大臣然則從季氏之所爲而已

子曰弒父與君亦不從也

言二子𨿽不足於大臣之道然君臣之義則聞之熟矣弒逆大故必不從之蓋深許二子以死難不可奪之節而又以陰折季氏不臣之心也○尹氏曰季氏專權僭竊二子仕其家而不能正也知其不可而不能止也可謂具臣矣是時季氏已有無君之心故自多其得人意其可使從己也故曰弒父與君亦不從也其庶乎二子可免矣

求也退故進之由也兼人故退之

季氏將伐顓防

朱子曰顓防國名魯附庸也

冉有季路見於孔子曰季氏將有事於顓防

按左傳史記二子仕季氏不同時此云爾者疑子路嘗從孔子自衞反魯再仕季氏不久而復之衞也

孔子曰求無乃爾是過與

冉求爲季氏聚斂尢用事故夫子獨責之

夫顓防昔者先王以爲東蒙主且在邦域之中矣是社稷之臣也何以伐爲

東蒙山名先王封顓防於此山之下使主其祭在魯地七百里之中社稷猶云公家是時四分魯國季氏取其二孟孫叔孫各取其一獨附庸之國尙爲公臣季氏又欲取以自益故孔子言顓防乃先王封國則不可伐在邦域之中則不必伐是社稷之臣則非季氏所當伐也此事理之至當不易之定體而一言盡其曲折如此非聖人不能也

冉有曰夫子欲之吾二臣者皆不欲也

夫子指季孫冉有實與謀以孔子非之故歸咎於季氏

孔子曰求周任有言曰陳力就列不能者止危而不持顚而不扶則將焉用彼相矣

周任古之良史陳布也列位也相瞽者之相也言二子不欲則當諫諫而不聽則當去也

且爾言過矣虎兕出於柙玉毀於櫝中是誰之過與兕野牛也柙檻也櫝匱也言在柙而逸在櫝而毀典守者不能辭其過明二子居其位而不去則季氏之惡己不得不任其責也

冉有曰今夫顓防固而近於費今不取後世必爲子孫憂

固謂城郭完固費季氏之私邑此則冉求之飾辭然亦可見其實與季氏之謀矣

孔子曰求君子疾夫捨曰欲之而必爲之辭

欲之謂貪其利

丘也聞有國有家者不患寡而患不均不患貧而患不安蓋均無貧和無寡安無傾

寡謂民少貧謂財乏均謂各得其分安謂上下相安季氏之欲取顓防患寡與貧耳然是時季氏據國而魯君無民則不均矣君弱臣彊互生嫌隙則不安矣均則不患於貧而和和則不患於寡而安安則不相疑忌而無傾覆之患

夫如是故逺人不服則修文徳以來之旣來之則安之內治修然後逺人服有不服則修文徳以來之不當勤兵於逺

今由與求也相夫子逺人不服而不能來也邦分崩離析而不能守也

子路𨿽不與謀而素不能輔之以義亦不得爲無罪故並責之逺人謂顓防分崩離析謂四分公室家臣屢叛

而謀動干戈於邦內吾恐季孫之憂不在顓防而在蕭墻之內也

幹楯也戈防也蕭墻屏也言不均不和內變將作其後哀公果欲以越伐魯而去季氏○謝氏曰當是時三家彊公室弱冉求又欲伐顓防而附益之夫子所以深罪之爲其瘠魯以肥三家也洪氏曰二子仕於季氏凡季氏所欲爲必以告於夫子則因夫子之言而救止者宜亦多矣伐顓防之事不見於經傳其以夫子之言而止也與○或問首章之說曰蘇氏所推兩條考之尢密蘇氏曰舊說以蕭墻之憂爲陽虎之難以吾考之定公五年陽虎始專季氏囚桓子至九年欲殺桓子不克而出奔齊前此者季氏之所爲惟虎之聽非二子之罪也定公五年孔子年四十有七冉有少孔子二十有九歲蓋年十八而已未能相季氏也定公十二年子路爲季氏宰哀公十一年冉求爲季氏宰皆見於春秋則伐顓防非陽虎出奔之前其在季康子之世歟哀公七年季康子伐邾以召吳寇故曰逺人不服而不能來也十五年公孫宿以成叛故曰邦分崩離析而不能守也公患三桓之侈也而欲以越去之故曰吾恐季孫之憂不在顓防而在蕭墻之內也但蕭墻之禍亦本泛言非預知哀公以越伐魯之事也曰然則所謂均無貧和無寡安無傾者柰何曰是時季氏據魯之半而公室無尺地一民之勢不均甚矣是時四分魯國季氏取其二而二家各有其一不均則臣疑其君而以貧爲憂矣憂貧而求富不已則君疑其臣而至於不和矣不和則臣益自疑而常懼於眾少矣憂寡而求眾愈甚則君益疑之而至於不安矣以臣亢君而不安至此則𨿽欲長保其祭祀而無傾危之患其可得哉必也痛自貶損以復於諸侯千乘大夫百乘之制則均而不患於貧矣君臣輯睦則和而不患於寡矣子孫長久世守職業則安而不至於傾矣此在當時蓋有難顯言者故夫子微辭以告之語𨿽略而意則詳矣○釋曰三家之罪在於四分公室而私有之此其姦名犯分之大惡也若以此而加之罪則其不可仕明矣馴習旣久以爲當然故孔門弟子亦有仕於其家者仕於其家則不復知有魯矣冉有之言曰固而近於費今不取後世必爲子孫憂則但知費爲季氏之邑而子孫者爲季氏子孫謀也豈復知有魯哉其於夫子社稷之臣之語蓋懵然莫覺也夫子不均不安之語又專指魯以發之其防切矣以求由之賢蔽於習俗安於豢養尙不復知義理之正況下此者乎此君子所以貴窮理也○南軒曰季氏卿也而上僭其君其下觀之亦將不奪不饜是徒以顓防爲子孫憂而不知禍之起於蕭墻蓋有理之必然者矣冉有但知爲宰者當任其家事而昧於幾微暗於逺大如此則爲具臣而已矣○愚按孔子與門弟子言未有若此之反復詳悉者亦以其不可故邪○按左傳齊師伐魯求以武城人三百爲己從乎逆齊師於郊求用矛以帥眾遂入齊師獲甲首八十齊人宵遁杜氏曰仲尼之徒皆忠於魯國

語子曰由誨女知之乎知之爲知之不知爲不知是知也

朱子曰子路好勇蓋有彊其所不知以爲知者故夫子告之曰我敎女以知之之道乎但所知者以爲知所不知者以爲不知如此則𨿽或不能盡知而無自欺之亦不害其爲知矣況由此而求之又有可知之理乎○南軒曰子路勇於進於知與不知之間容有察之未精者故夫子語之以知之之道蓋於其所已知與其所未知者皆能察其實而無自欺非心平气和守約務實者莫之能也於此而博學審問愼思明辧則其不知者亦將終知之矣故曰是知也言是乃知之道也不然彊以不知爲知是則終身不知而已○黃氏曰不知爲不知是知也其亦有說乎曰是非之心智之端也是是非非見得分明便是智之發見而人之所以爲知也若以是爲非以非爲是則是愚懵無識之人也今有人焉所知之事則以爲知所不知之事則以爲不知乃是非之心自然發見如此智孰大焉心之虛明是非昭著故夫子以爲是知也

子曰道不行乘桴浮於海從我者其由與子路聞之喜子曰由也好勇過我無所取材

子曰由之瑟奚爲於丘之門

程子曰言其聲之不和與己不同也家語曰子路鼓瑟有北鄙殺伐之聲蓋其气質剛勇而不足於中和故其發於聲者如此

門人不敬子路子曰由也升堂矣未入於室也

門人以夫子之言遂不敬子路故夫子釋之升堂入室諭入道之次第言子路之學己造乎髙明正大之域特未深入精微之奧耳未可以一事之失而遽忽之也○南軒曰以瑟爲言者蓋瑟之聲音象其中之所存也子路之气稟偏於剛𨿽其學之所至气質不爲不變然於其所偏終有化之未能盡者在聖人之門爲有未和也斯言所以警子路而進之而門人聞此遂有不敬子路之意蓋未知子路之所至與夫聖人發言之意也故復從而開曉之夫自得其門而入以至於升堂其爲次序淺深亦已多矣其於用力亦可謂至矣獨未極夫閫奧之地耳由室而言在堂者則爲未至所當勉以進也由宮墻之外而望其升堂者則不亦有間乎聖人斯言非特以發明子路亦所以使門人知學之有序也

子路曰子行三軍則誰與子曰暴虎馮河死而無悔者吾不與也必也臨事而懼好謀而成者也

子曰片言可以折獄者其由也與

朱子曰片言半言折斷也子路忠信明決故言出而人信服之不待其辭之畢也

子路無宿諾

宿畱也猶宿怨之宿急於踐言不畱其諾也記者因夫子之言記此以見子路所以取信於人者由其養之有素也○尹氏曰小邾射以句繹奔魯曰使季路要我吾無盟矣千乘之國不信其盟而信子路之一言其見信於人可知矣一言而折獄者信在言前人自信之故也不畱諾所以全其信也

子路有聞未之能行惟恐有聞

子疾病子路使門人爲臣病間曰久矣哉由之行詐也無臣而爲有臣吾誰欺欺天乎

朱子曰夫子時以去位無家臣子路欲以家臣治其喪其意𨿽尊聖人而未知所以尊也夫子旣差而知其事故言無臣而爲有臣則是欺天而已其責子路深矣

且予與其死於臣之手也無寧死於二三子之手乎且予縱不得大葬予死於道路乎

範氏曰曽子將死起而易簀曰吾得正而斃焉斯已矣子路欲尊夫子而不知無臣之不可爲有臣是以陷於行詐罪至欺天君子之於言動𨿽微不可不謹夫子深懲子路所以警學者也楊氏曰非知至而意誠則用智自私不如行其所無事往往自陷於行詐欺天而莫之知也其子路之謂乎○或問云云曰胡氏云此必夫子失司寇之時未致其事之前也若夢奠則子路死於衞久矣孔子初未嘗知爲臣之事而曰吾誰欺者引咎歸己以深責子路也或曰如使夫子疾病不間非禮之臣遂以奉終豈不仰累聖徳乎曰夫子倘至大故耳目所接有異必將正之矣聖人病則不能無若其方寸決不以病而懵也○南軒曰所謂天者理而已理不應有而彊使之有故曰欺天子路孔門之髙弟而所見若是之偏者蓋意有毫釐之差則流於欺詐而不自覺此君子之所以戰兢自持而每懼其或偏也

子曰衣敝縕袍與衣狐貉者立而不恥者其由也與不忮不求何用不臧子路終身誦之子曰是道也何足以臧

子路使子羔爲費宰子曰賊夫人之子子路曰有民人焉有社稷焉何必讀書然後爲學子曰是故惡夫佞者子路曰衞君待子而爲政子將奚先子曰必也正名乎子路曰有是哉子之迂也奚其正子曰野哉由也君子於其所不知蓋闕如也

子見南子子路不恱

在陳絕糧從者病莫能興子路慍見曰君子亦有窮乎子曰君子固窮小人窮斯濫矣

子曰由知徳者鮮矣

子路曰君子尙勇乎子曰君子義以爲上君子有勇而無義爲亂小人有勇而無義爲盜

又六言六蔽章曰好勇不好學其蔽也亂○按史記子路性鄙好勇志力伉直冠雄鷄佩猳豚陵暴孔子孔子設禮稍誘子路子路後儒服委質因門人請爲弟子

由也喭

朱子曰喭粗俗也傳稱喭者謂俗論也

若由也不得其死然

史記子路死孔悝之難子曰自吾得由惡言不聞於耳

孟子曰或問乎曽西曰吾子與子路孰賢曽西蹙然曰吾先子之所畏也曰然則吾子與管仲孰賢曽西艴然不悅曰爾何曽比予於管仲管仲得君如彼其專也行乎國政如彼其久也功烈如彼其卑也爾何曽比予於是

楊氏曰孔子言子路之才曰千乘之國可使治其賦也使其見於施爲如是而已其於九合諸侯一正天下固有所不逮也然則曽西推尊子路如此而羞比管仲者何哉譬之禦者子路範我馳驅而不獲者也管仲詭遇而獲禽耳曽西仲尼之徒故不道管仲之事

孟子曰子路人告之以有過則喜

周子曰仲由喜聞過而令名無窮焉

文學子遊子夏

子遊問孝子曰今之孝者是謂能養至於犬馬皆能有養不敬何以別乎

子遊爲武城宰子曰女得人焉爾乎曰有澹臺滅明者行不由徑非公事未嘗至於偃之室也

朱子曰澹臺姓滅明名字子羽徑路之小而防者公事如飲射讀法之類不由徑則動必以正而無見小欲速之意可知非公事不見邑宰則其有以自守而無枉己徇人之私可見矣○楊氏曰爲政以人才爲先故孔子以得人爲問如滅明者觀其二事之小而其正大之情可見矣後世有不由徑者人必以爲迂不至其室人必以爲簡非孔氏之徒其孰能知而取之愚謂持身以滅明爲法則無茍賤之羞取人以子遊爲法則無邪媚之惑

子之武城聞弦歌之聲夫子莞爾而笑曰割雞焉用牛刀子遊對曰昔者偃也聞諸夫子曰君子學道則愛人小人學道則易使也子曰二三子偃之言是也前言戲之耳

子遊曰喪致乎哀而止

子夏問孝子曰色難有事弟子服其勞有酒食先生饌曽是以爲孝乎

子曰起予者商也始可與言詩已矣

子謂子夏曰女爲君子儒無爲小人儒

子夏爲莒父宰問政子曰無欲速無見小利欲速則不達見小利則大事不成

子夏曰𨿽小道必有可觀者焉致逺恐泥是以君子不爲也

子夏曰日知其所亡月無忘其所能可謂好學也已矣子夏曰博學而篤志切問而近思仁在其中矣

子夏曰百工居肆以成其事君子學以致其道

子夏曰大徳不逾閒小徳出入可也

子遊曰子夏之門人小子當灑掃應對進退則可矣抑末也本之則無如之何子夏聞之曰噫言遊過矣君子之道孰先傳焉孰後倦焉譬諸艸木區以別矣君子之道焉可誣也有始有卒者其惟聖人乎

禮記子夏喪其子而喪其明曽子弔之曰吾聞之朋友喪明則哭之曽子哭子夏亦哭曰天乎予之無罪也曽子怒曰商女何無罪也吾與女事夫子於洙泗之間退而老於西河之上使西河之上疑女於夫子爾罪一也鄭氏曰言其不稱師

喪爾親使民未有聞焉爾罪二也

言居親喪無異稱

喪爾子喪爾明爾罪三也而曰女何無罪與子夏投其杖而拜曰吾過矣吾過矣吾離羣而索居亦已久矣按史記孔子旣沒子夏居西河教授爲魏文侯師樂記有文侯問樂事○朱子曰曽子之下篤實莫如子夏

子張學幹祿子曰多聞闕疑愼言其餘則寡尢多見闕殆愼行其餘則寡悔言寡尢行寡悔祿在其中矣子張問士何如斯可謂之達矣子曰何哉爾所謂達者子張對曰在邦必聞在家必聞子曰是聞也非達也夫達也者質直而好義察言而觀色慮以下人在邦必達在家必達夫聞也者色取仁而行違居之不疑在邦必聞在家必聞

子張問行子曰言忠信行篤敬𨿽蠻貊之邦行矣言不忠信行不篤敬𨿽州裏行乎哉立則見其參於前也在輿則見其倚於衡也夫然後行子張書諸紳

子張曰士見危致命見得思義祭思敬喪思哀其可已矣

子張曰執徳不信道不篤焉能爲有焉能爲亡子夏之門人問交於子張子張曰子夏云何對曰子夏曰可者與之其不可者拒之子張曰異乎吾所聞君子尊賢而容眾嘉善而矜不能我之大賢與於人何所不容我之不賢與人將拒我如之何其拒人也

師也辟

朱子曰辟便辟也謂習於容止少誠實也

子遊曰吾友張也爲難能也然而未仁

曽子曰堂堂乎張也難與並爲仁矣

禮記子張病召申詳而語之曰君子曰終小人曰死鄭氏曰申詳子張子欲使執喪成己志也死之言澌也事卒爲終澌盡爲死

吾今日其庶幾乎

按史記子張之次曰曽參曰澹臺滅明曽子已別見澹臺並見子遊事中史記曰滅明字子羽狀貌甚惡欲事孔子孔子以爲材薄旣己受業退而修行行不由徑非公事不見卿大夫南遊至江從弟子三百謹取捨去就名施乎諸侯孔子曰吾以言取人失之宰予以貌取人失之子羽

子謂子賤君子哉若人魯無君子者斯焉取斯

朱子曰子賤姓宓名不齊上斯此人下斯此徳子賤蓋能尊賢取友以成其徳者夫子旣嘆其賢而又言魯無君子則此人何所取以成此徳乎因以見魯之多賢也○蘇氏曰稱人之善必本其父兄師友厚之至也○或問云云曰胡氏吳氏亦有可取者胡氏曰家語云子賤少孔子曰子賤有才智徳愛爲單父宰民不忍欺以年計之孔子卒時子賤方年二十餘歲意其進師夫子退從諸弟子遊而切磋以成其徳者故夫子嘆之如此吳氏曰說苑云子賤爲單父宰所兄事者五人所友者十一人皆敎子賤以治人之術○按史記子賤爲單父反命孔子曰此國有賢不齊者五人教不齊所以治者孔子曰惜哉不齊所治者小所治者大則庶幾矣

憲問恥子曰邦有道谷邦無道谷恥也

朱子曰憲原思也谷祿也邦有道不能有爲邦無道不能獨善皆可恥也憲之狷介其於邦無道谷之可恥固知之矣至於邦有道谷之可恥則未必知也故夫子因其問並言之以廣其志

克伐怨欲不行焉可以爲仁矣子曰可以爲難矣仁則吾不知也

子謂公冶長可妻也𨿽在縲絏之中非其罪也以其子妻之

朱子曰長之爲人無所考而夫子稱其可妻其必有以取之矣又言其人𨿽嘗陷於縲絏之中而非其罪則固無害於可妻也夫有罪無罪在我而已豈以自外至者爲榮辱哉○南軒曰公冶長𨿽在縲絏而非其罪則其人能謹於行可知其所遇特無妄之災耳

子謂南容邦有道不廢邦無道免於刑戮以其兄之子妻之

朱子曰南宮韜也又名適字子容諡敬叔以其謹於言行故能見用於治朝免禍於亂世也

南容三復白圭孔子以其兄之子妻之

南宮適問於孔子曰羿善射奡蕩舟俱不得其死然禹稷躬稼而有天下夫子不答南宮適出子曰君子哉若人尙徳哉若人

按史記南宮之次曰曽蒧曰顏路曰商瞿曰髙柴顏路惟請車一事見於論語商瞿傳云孔子傳易於商瞿瞿傳楚人馯臂子弓然瞿傳易不見論語姑附此

子曰吾與防也

全文見气象篇

孟子敢問何如斯可謂狂矣

萬章問

曰如琴張曽晳牧皮者孔子之所謂狂矣何以謂之狂也曰其志嘐嘐然曰古之人古之人夷考其行而不掩焉者也

柴也愚

朱子曰柴姓髙字子羔愚者知不足而厚有餘家語記其足不履影啟蟄不殺方長不折執親之喪泣血三年避難而行不徑不竇可以見其爲人矣○子路使子羔爲費宰章見學篇檀弓記其二事一曰季子臯葬其妻犯人之禾申詳以告曰請庚之子臯曰孟氏不以是罪予朋友不以是非予以吾爲邑長於斯也買道而葬後難繼也鄭氏曰恃寵虐民非也其一曰成人有其兄死而不爲衰者聞子臯將爲成宰遂爲衰由前則未可謂知爲政之理由後則有言之化焉豈其學力之所進有月異而歲不同者邪

子使漆雕開仕對曰吾斯之未能信子說

朱子曰開字子若斯指此理而言信謂眞知其如此而無毫髮之疑也開自言未能如此未可以治人故夫子恱其篤志○程子曰漆雕開已見大意故夫子恱之又曰古人見道分明故其言如此○謝氏曰開之學無所考然聖人使之仕必其材可以仕矣至於心術之微一毫不自得不害其爲未信此聖人所不能知而開自知之其材可以仕而其噐不安於小成他日所就其可量乎夫子所以說之也或問漆雕開未能自信而程子以爲已見大意此理已明何也曰人惟不見其大也故安於小惟見之不明也故若存若亡一出一入而不自知其所至之淺深也今開之不安於小也如此則固非有以見乎其大不能矣卒然之間一言之對若目有所見而手有所指者且其驗之於身又如此其切而不容自欺也則其所見之明又何如哉然曰見大意則於其細微容或有所未盡曰理已明則固未必見其反身而誠也程子又以開與曽防並稱敢問二子孰爲賢乎曰論其資稟之誠慤則開優於防語其見處超詣脫然無毫髮之累則防賢於開然開之進則未已也○南軒曰夫子使之仕知其可以施於有政也而開自謂斯未能信蓋胸中一毫有未盡不敢以自欺也其篤志近思之功爲何如哉則其所至蓋未可量也故子說然則學者自謂能信者其未知用其力者與○按史記開之次曰公伯寮其人無足記者今闕之

司馬牛問君子子曰君子不憂不懼曰不憂不懼斯謂之君子矣乎子曰內省不疚夫何憂何懼

司馬牛憂曰人皆有兄弟我獨亡子夏曰商聞之矣死生有命冨貴在天君子敬而無失與人恭而有禮四海之內皆兄弟也君子何患乎無兄弟也

司馬牛問仁子曰仁者其言也訒曰其言也訒斯謂之仁矣乎子曰爲之難言之得無訒乎

史記曰牛多言而躁

樊遲問知子曰務民之義敬鬼神而逺之可謂知矣問仁子曰仁者先難而後獲可謂仁矣

樊遲從遊於舞雩之下曰敢問崇徳修慝辧惑子曰善哉問先事後得非崇徳與攻其惡無攻人之惡非修慝與一朝之忿忘其身以及其親非惑與

樊遲問仁子曰愛人問知子曰知人樊遲未達子曰舉直錯諸枉能使枉者直

樊遲問仁子曰居處恭執事敬與人忠𨿽之夷狄不可棄也

樊遲請學稼子曰吾不如老農請學爲圃曰吾不如老圃樊遲出子曰小人哉樊須也

有子曰其爲人也孝弟而好犯上者鮮矣不好犯上而好作亂者未之有也君子務本本立而道生孝弟也者其爲仁之本與

有子曰禮之用和爲貴先王之道斯爲美小大由之有所不行知和而和不以禮節之亦不可行也

有子曰信近於義言可復也恭近於禮逺恥辱也因不失其親亦可宗也

哀公問於有若曰年饑用不足如之何有若對曰盍徹乎曰二吾猶不足如之何其徹也對曰百姓足君孰與不足百姓不足君孰與足

禮記有子問於曽子曰聞喪於夫子乎

鄭氏曰喪謂仕失位也

曰聞之矣喪欲速貧死欲速朽有子曰是非君子之言也曽子曰參也聞諸夫子也有子又曰是非夫子之言也曽子曰參也與子遊聞之有子曰然然則夫子有爲言也曽子以斯言告於子遊子遊曰甚哉有子之言似夫子也昔者夫子居於宋見桓司馬自爲石槨三年而不成夫子曰若是其靡也死不如速朽之愈也死之欲速朽爲桓司馬言之也南宮敬叔反必載寶而朝敬叔仲孫閱也嘗失位去魯得反載其寶來朝於君

夫子曰若是其貨也喪不如速貧之愈也喪之欲速貧爲敬叔言之也曽子以子遊之言告於有子有子曰然吾固曰非夫子之言也曽子曰子何以知之有子曰夫子制於中都四寸之棺五寸之槨以斯知不欲速朽也昔者夫子失魯司寇將之荊蓋先之以子夏又申之以冉有以斯知不欲速貧也

子夏子遊子張以有若似聖人一節已見曽子事中史記謂孔子沒弟子思慕有若狀似夫子弟子相與師之如夫子時他日弟子問月宿畢而不雨商瞿四十而有子有若嘿然無以應弟子起曰此非子之座也蘇氏曰茍至於君子未有無恥者也孟子稱禹崩益避啟於箕山之陰朝覲訟獄者皆不之益而之啟然後益不敢踐天子位太史公稱孔子旣沒弟子以有若貌類孔子師之及問而不答乃斥去之夫以益有若之賢而其無恥至此極與且月宿畢而雨不應商瞿四十而生子此卜祝之事而鄙儒所以謂孔子聖人者戰國雜說類此者多矣孟子猶擇而況太史公乎

語赤也束帶立於朝可使與賓客言也不知其仁也又言志章見後篇○適齊乘肥馬衣輕裘見史記○按史記赤之次曰巫馬期見昭公知禮章又家語宓子賤爲單父宰鳴琴而單父治巫馬期爲單父戴星而出戴星而入單父亦治期之次曰梁鱣曰顏幸曰冉儒曰曹防曰伯及曰公孫龍皆不見於論語故略之○以上敍孔門諸子之學自閔冉而下𨿽以四科爲次第然十哲之云先儒已非之子張而下𨿽以史記爲序然諸子學力之淺深人品之髙下初不以是爲準也

西山讀書記卷二十九﹤子部﹐儒家類﹐西山讀書記﹥

欽定四庫全書薈要

西山讀書記卷三十

宋眞徳秀撰

子思孟子傳授

孟子曰曽子子思同道又曰曽子子思易地則皆然全文見中道篇

韓子曰孔子之道大而能博門弟子不能徧觀而盡識也故學焉而皆得其性之所近其後離散分處諸侯之國又各以其所能授弟子源逺而末益分惟孟軻師子思而子思之學出於曽子自孔子沒獨孟軻氏之傳得其宗故求觀聖人之道必自孟子始

程子曰孔子沒而曽子之道日益光大傳孔子之道者曽子而已曽子傳之子思子思傳之孟子至孟子而聖人之道益尊

又曰傳經爲難如聖人之後才百年傳之已差聖人之學若非子思孟子則幾乎息矣道何嘗息只是人不由之道非亡也幽厲不由也

楊氏曰中庸深處多見於孟子其所傳也與

又曰天命之謂性孟子道性善蓋原於此○愚嘗因是考之七篇之書其出乎中庸者非一其曰四端云者則未發之中中節之和也蓋仁義禮知性也所謂大本也惻隱羞惡辭遜是非情也所謂達道也其曰禹稷顏子同道孔子仕止久速者則君子而時中也其曰鄕願亂徳者則小人而無忌憚也其曰子莫執中者時中之反也其曰曽子北宮黝之勇者南北方之彊也其曰仁之實事親義之實從兄禮之實節文斯二者則仁者人也親親爲大義者宜也尊賢爲大親親之殺尊賢之等禮所生也其曰堯舜性之湯武反之則自誠明之謂性自明誠之謂敎也其曰天下國家之本在身則爲天下國家有九經也至於誠者天之道思誠者人之道一章之義悉本於中庸尢足以見淵源之所自

朱子曰中庸何爲而作也子思子憂道學之失其傳而作也蓋自上古聖神繼天立極而道統之傳有自來矣其見於經則允執厥中者堯之所以授舜也人心惟危道心惟微惟精惟一允執厥中者舜之所以授禹也堯之一言至矣盡矣舜復益之以三言者所以明夫堯之一言必如是而後可庶幾也其後聖賢相承若成湯文武之爲君臯陶伊傅周召之爲臣皆以此接夫道統之傳若吾夫子𨿽不得位而所以繼往聖開來學其功反有賢於堯舜者當是時見而知之者惟顏氏曽氏之傳得其宗及曽氏之再傳而復得夫子之孫子思則去聖逺而異端起矣子思懼夫愈久而愈失其眞也於是推本堯舜以來相傳之意質以平日所聞父師之言更互演繹作爲此書以詔後之學者其曰天命率性則道心之謂也其曰擇善固執則精一之謂也世之相後千有餘年而其言之不異若合符節歷選前聖之書所以提挈綱維開示蘊奧未有若是之明且盡者也自是又再以得孟氏爲能推明是書以承先聖之統及其沒而遂失其焉則吾道所寄不越乎言語文字之間而異端之說日新月盛以至於老佛之徒出則彌近理而大亂眞矣然而尙幸此書之不冺故程夫子兄弟出得有所考以續夫千載不之緒得有所據以斥二家似是之非蓋子思之功於是爲大而微程夫子則亦莫能因其語以得其心也

此中庸章句序今剟著於此

孟子所謂存心收放心乃致中也至於充廣其仁義之心則致和也

又孟子思誠章朱子曰此章述中庸孔子之言見思誠爲修身之本而明善又爲誠身之本乃子思所聞於曽子而孟子所受於子思者亦與大學相表裏云又孟子盡心知性章朱子曰以大學之序言之知性則物格之謂盡心則知至之謂○以上總論子思孟子傳授○朱子又嘗曰聖人之徳自無不備其次則顏子煞是純全然比之聖人便有少未定處若仲弓則偏於淳篤卻少顏子剛明之意如曽子則大段剛毅終是有立腳處所以獨得其傳到子思也恁地剛毅惟是這般人方立得定子思事別無可考只孟子所稱一兩節可見

孟子授

子曰孟子知言之要知徳之奧非茍知之亦允蹈之或曰子小諸子孟子非諸子乎曰諸子者以其異於孔子者乎孟子異乎不異

韓子曰孟子之功不在禹下

上文曰古者楊墨塞路孟子辭而辟之廓如也夫楊墨行正道廢孟子𨿽賢聖不得位空言無施𨿽切何補然賴其言而今之學者尙知宗孔氏崇仁義貴王賤伯而己其大經大法皆亡滅而不救壞爛而不收所謂存什一於千百安在其能廓如也然向無孟氏則皆服左衽而言侏離矣故愈嘗推尊孟氏以爲功不在禹下者爲此也○眉山蘇氏亦云孟子曰禹抑洪水孔子作春秋而予距楊墨以是配禹也夫禹之功與天地並而孔孟以空言配之不已誇乎自春秋作而亂臣賊子懼孟子言行而楊墨之道廢天下以爲是固然而不知其功孟子旣沒有申商韓非之學違道而趍利殘民以厚主其說至陋也而士以是防其上上之人僥幸一切之功靡然從之而世無大人先生如孔子孟子者推其本末權其禍福之輕重以救其惑故其學遂行秦以是喪天下陵夷至於勝廣劉項之禍死者十八九天下蕭然洪水之患蓋不至此也方秦之未得志也使復有一孟子則申韓爲空言作於其心害於其事作於其事害於其政者必不若是烈也使楊墨得志於天下其禍豈減於申韓哉由此言之𨿽以孟子配禹可也

程子曰孟子有大功於後世者以其言性善也

孟子性善養气之論皆前聖所未發

又曰孟子有功聖門不可勝言仲尼只說一个仁孟子開口便說仁義仲尼只說一个志孟子便說許多養气出來只此二字其功甚多

或問孟子可謂聖人否曰未敢便謂已是聖人然其學已到至處

朱子曰至字恐當作聖

孟子曰可以仕則仕可以止則止可以久則久可以速則速孔子聖之時者也故知易者莫如孟子又曰詩亡然後春秋作又曰春秋無義戰又曰春秋天子之事故知春秋者莫如孟子

尹氏曰以此而言則趙氏謂孟子長於詩書而已豈知孟子者哉

顏子陋巷自樂以有孔子在焉若孟子之時世旣無人安得不以道自任

上文云學者全要識時若不識時不足以言學○朱子曰使顏子之時上無孔子則彼其所以明道而救世者要必有道決不退然安坐陋巷之中以獨善其身而已故孟子曰禹稷顏子易地則皆然惟孟子見此道理

顏子去聖人只毫髮間孟子大賢亞聖之次也

上文曰孟子有些英气才有英气便有圭角如顏子便渾厚不同云云或曰英气見於甚處曰但以孔子之言比之便可見且如冰與水精非不光比之玉自有溫潤含蓄气象無許多光耀也

朱子曰孔子只言忠信篤敬孟子便發出性善

直是漏泄○又曰孔子之言多隻泛說做工夫如居處恭執事敬言忠信行篤敬之類未說是要人理會甚麼待學者自做得工夫透徹卻就其中見得體段是如此孟子則恐人理防不得又防進一著說如惻隱之心與學問之道求放心之類說得漸漸親切○以上專言孟子傳授○史記孟子受業子思之門人或曰人衍字也道旣通遊事齊宣王宣王不能用適梁梁惠王不果所言則見以爲迂濶而逺於事情當是之時秦用商鞅楚魏用吳起齊用孫子田忌天下方務於合從連衡以攻伐爲賢而孟軻乃述唐虞三代之徳是以所如者不合退而與萬章之徒序詩書述仲尼之意作孟子七篇○韓子曰孟軻之書非軻自著軻旣沒其徒萬章公孫丑相與記軻所言焉耳朱子云按二說不同史記近是

荀之學

韓子曰孟氏醇乎醇者也荀與大醇而小疵

上文云始吾讀孟軻書然後知孔子之道尊聖人之道易行王易王霸易霸也以爲孔子之徒沒尊聖人者孟氏而已晚得雄書益尊信孟氏因雄書而孟氏益尊則雄者亦聖人之徒歟及得荀氏書又知有荀氏者考其辭時若不粹要其歸與孔子異者鮮矣抑猶在軻雄之間乎

程子曰子無自得者也故其言蔓衍而不斷優柔而不決其論則曰人之性善惡混荀子悖聖人者也故列孟子於十二子而謂人之性惡性果惡邪聖人何能反其性以至於斯邪

又曰荀卿才髙其過多雄才短其過少韓子稱其大醇非也若二子可謂大駮矣又曰退之言孟子醇乎醇此言極好非見得孟子意亦道不到其言荀大醇小疵則非也荀子極偏駮只一句性惡大本已失子𨿽過少然已自不識性更說甚道○又曰韓愈云孟子醇乎醇又曰荀與擇不精語不詳若不是他見得豈千餘年後更能斷得如此分明又曰荀子云始乎爲士終乎爲聖人今學者才讀書便望至聖賢然中間至之之方更有多少荀子𨿽能如此說卻以禮義爲僞性爲不善它自情性尙理會不得怎生到得聖人又曰雄規矩窄狹道卽性也言性已錯更何所得○按荀子性惡篇曰人之性惡其善者僞也古者聖人以人之性惡以爲偏險而不至悖亂而不治是以爲之起禮義制法度以矯飾人之情性而正之以擾化人之情性而道之使皆出於理合於道者也今人化師法積文學道禮義者爲君子從性情安恣睢慢禮義者爲小人以此觀之人之性惡明矣孟子曰人之性善是不然問者曰人之性惡則禮義惡生曰凡禮義者生於聖人之僞非生於人之性也其非十二子篇曰略法先王而不知其統猶然而材劇志大聞見雜博案往舊造說謂之五行甚僻違而無類幽隱而無說閉約而無解案飾其辭而袛敬之曰此眞先君子之言也子思唱之孟軻和之世俗之溝猶瞀儒嚾嚾然不知其非也遂受而傳之以爲仲尼子遊爲玆厚於後世是則子思孟軻之罪也十二子者它嚻魏牟也陳仲史防也墨翟宋鈃也愼到田駢也惠施鄧析也子思孟子之道卽堯舜禹湯文武周公孔子之道也而以厠於十子之間其與前章性惡之云皆其言之甚駮而獲罪於聖人之門者也故具列於此○眉山蘇氏曰昔者常怪李斯事荀卿旣而焚滅其書大變古先聖王之法於其師之道不啻若寇讎及今觀荀卿之書然後知李斯之所以事秦者皆出於荀卿而不足怪也荀卿者喜爲異說而不譲敢爲髙論而不顧者也子思孟軻世之所謂賢人君子也荀卿獨曰亂天下者子思孟軻也天下之人如此其眾也仁人義士如此其多也荀卿獨曰人性惡桀紂性也堯舜僞也由是觀之意其爲人必也剛愎不遜而自許大過彼李斯者又特甚者耳今夫小人之爲不善猶必有所顧忌是以夏商之亡桀紂之殘暴而先王之法度禮樂刑政猶未至於絕滅而不可考者桀紂猶有所存而不敢盡廢也彼李斯者獨能奮而不顧焚燒夫子之六經烹滅三代之諸侯破壞周公之井田此亦必有所恃者矣彼見其師歷詆天下之賢人自是其愚以爲古先聖王皆無足法者不知荀卿特以快一時之論而荀卿亦不知其禍之至於斯也○蘇氏之言有可取者故附見焉

荀子曰眞積力久則入循其言可以入道然荀子初不及此

聖人之言逺如天近如地其逺也若不可得而及其近也亦可得而行子曰聖人之言逺如天賢者之言近如地非也

太中首曰陽气潛萌於黃宮信無不在乎中養初一藏心於淵美厥靈根測曰藏心於淵神不外也子云之學蓋嘗至此地位也

朱子曰荀子說能定而後能應又曰君子大心則天而道小心則畏義而節皆好語也

問荀子資質亦是剛明底人曰然只是麤又問子比荀子卻細曰子說到深處只是入老莊窠穴中去如淸靜寂寞之說與太元中藏心於淵亦是莊老意○問子避礙之說如何曰大槪也似只是語言有病問莫是避字有病否曰然少間處事不看道理當如何便先有个依違閃避之心矣○子爲人思沈會去思索如陰陽消長之妙它直是去推求然太元亦拙底工夫蓋天地間只有一个奇耦奇陽耦陰春少陽夏太陽秋少陰冬太陰自二而四自四而八隻恁推去都走不得子卻添作三事事要作三截又且有气無朔有日星而無歲月恐不是道理其學似本老氏如淸靜淵黙等語皆是老氏意思○以上兼言荀之學○又程子曰漢儒之中愚必以子爲賢然出處之間不能無過也其言曰明哲煌煌旁燭無疆遜於不虞以保天命遜於不虞則有之旁燭無疆則未也古之所謂言遜者迫不得已如劇秦美新之類非得已者乎又曰世之議子云者多疑其投閣之事以法言觀之蓋未必有又天祿閣世傳以爲髙百尺疑不可投然子云之罪特不在此黽勉於莽賢之間畏死而不敢去是安得爲大丈夫哉又曰子出處使人難說若孟子斷不肯爲○朱子通鑑綱目書莽大夫雄死有以書來問者朱子答曰雄與王舜之徒所以事莽者𨿽異而其爲事莽則同故竊取趙盾許止之例而槪以莽臣書之所以著萬世臣子之戒明𨿽無臣賊之心但畏死貪生而有其迹則亦不免於誅絕之罪此正春秋謹嚴之法也○愚按出處士君子之大節學之所講孰先於此此旣失矣何以學爲哉程朱之論甚當使子云而在亦當爲法受惡金陵王氏乃謂其與孔子無可無不可合金陵之見如此使其遇莽亦將事之耶此邪說之尢故不可不辧

董子之學

程子曰公儀子董仲舒之才之卲也使見善不明用心不剛疇克爾

愚按公儀子惟有拔葵一事見於史而仲舒對策亦及之曰皇皇求財利常恐匱乏者庶人之意也皇皇求仁義常恐不能化民者大夫之意也程子以其明於義利之辧故並稱

程子曰正其誼不謀其利明其道不計其功此董生所以度越諸子

又曰仲舒此言可以爲法矣

漢儒如毛萇董仲舒最得聖賢之意然見道不甚分明胡氏曰董仲舒名儒也多得春秋要義所對切中當世之病如罷黜百家表章六經其功不在孟子下何謂緩而不切乎劉蕡𨿽直非其班也

朱子曰仲舒識得本源

如雲正心修身可以治國平天下如說仁義禮樂皆其具此等說話皆好若陸宣公之論事卻精密苐恐本源處不如仲舒問漢儒何以溺心訓詁而不及理曰漢初諸儒專治訓詁如教人只言某字訓某字令自尋義理而已至西漢末年漸有求得親切者終是不會見全體問何以謂之全體曰全體須徹頭徹尾見得方是如匡衡論時政亦及治性情之說及到得它入手做時又只修得些宗廟禮而已翼奉言見道知王治之象見經知人道之務亦好又卻教人主以陰陽日辰之類辧君子小人惟仲舒三篇說得稍親切然終不脫漢气味問賈誼與仲舒如何曰誼有戰國縱衡之風仲舒儒者但見得不逺問仲舒見道不分明處曰如命者天之令性者生之質情者人之欲命非聖人不行性非敎化不成情非制度不節似不識性善模樣又曰明於天性知自貴於物云云又似得性善模樣終是說得間界不分明端的又問性者生之質曰不然性者生之理气者生之質已有形狀

南軒張氏曰賈生英俊之才若董仲舒則知學者也治安之策可謂通達世務然未免激發暴露之气天人之對𨿽若緩而不切然反復誦味淵源純粹蓋有餘意以其自學問涵養中來也讀其奏篇則二子气象如在目中而其平生出處語黙亦可驗於此○愚按仲舒醇正近理之言見稱於諸老先生外如曰彊勉學問則聞見博而智益明彊勉行道則徳日起而大有功又引曽子尊聞行知之說此二條最有功於學者蓋學道之要致知力行而已虞書之精一論語之知及仁守中庸之博學篤行皆是也秦漢以下未有識之者而仲舒能言之此豈諸儒所可及哉其曰道之大原出於天則天命率性之意尢所謂知其本源者至謂有國者不可不知春秋其言亦有補於世本傳稱其進退容止非禮不行兩相驕主正身率下方公孫洪以阿意容恱取相位仲舒獨終始守正卒老於家以其質之美守之固使得從遊於聖人之門淵源所漸當無慙於遊夏矣惜其生於絕學之後𨿽潛心大業終未能窺大道之全至或流於災異之術吁可嘆哉○以上論董子之學

文中子之學

程子曰王通者隱徳君子也當時有少言語後來爲人傅會不可謂全書論其粹處殆非荀所及若續經之類皆非其作

又曰中說後有人綴緝之○一本云文中子本是一隱君子世人往往得其議論傅會成書其間極有格言荀說不到處又有一件事半截好半截不好如魏徵問聖人有憂乎曰天下皆憂吾獨得不憂問疑曰天下皆疑吾獨得不疑徵退謂董常曰樂天知命吾何憂窮理盡性吾何疑此言極好下半截卻云徵所問者迹也吾告汝者心也心迹之判久矣便不是又曰有是心則有是迹王通云云非也又曰文中子言古之學者聚道不知道如何聚得又曰文中子書以明內齊外爲家人之義古今善之非取象之意也所謂齊乎巽言物潔齊於巽方非巽有齊義也如戰乎幹幹非有戰義也○司馬補傳曰文中子王通字仲淹幼明悟好學受書於東海李育受詩於會稽夏琠受禮於河東闗朗受樂於北平霍汲受易於族父仲華仁壽三年通始冠西入長安獻太平十二策帝召見嘆美之然不能用罷歸尋復徵之煬帝卽位又徵之皆稱疾不至專以教授爲事弟子自逺方至者甚眾乃著禮論樂論續書續詩元經贊易謂之王氏六經楊素重其才行勸之仕通曰汾水之曲有先人廬足以庇風雨薄田足以具饘粥願明公正身以統天下使時和年丰通也受賜多矣不願仕也或譖通於素曰彼實慢公公何敬焉素以問通通曰使公可慢則僕得矣不可慢則僕失矣得失在僕公何預焉賀若弼嘗示之射發無不中通曰美哉藝也君子志道據徳依仁然後遊於藝也弼不恱而去通曰夫子矜而愎難乎免於今之世矣蘇威好蓄古器通曰昔之好古者聚道今之好古者聚物劉炫問易通曰聖人之於易也沒身而已矣況吾儕乎有仲長子光者隱於河渚嘗曰在險而運奇不若宅平而無爲通以爲知言曰名愈消徳愈長身愈退道愈進若人知之矣薛收問恩不害義儉不傷禮何如通曰是漢文之所難也廢肉刑害於義省之可也衣弋綈傷於禮中焉可也王孝逸曰天下皆爭利而棄義若之何通曰捨其所棄不亦君子乎或問人善通知其善則稱之不善則對曰未嘗與交也賈瓊問息謗通曰無辧問止怨曰不爭故其鄕人皆化之無爭者賈瓊問羣居之道通曰同不害正異不傷物古之有道者內不失眞外不殊俗故全也賈瓊請絕人事通曰不可瓊曰然則奚若通曰莊以待之信以應之來者勿拒去者勿追泛如也則可通謂姚義能交或曰簡通曰玆所以能也又曰廣通曰廣而不濫玆又所以爲能又謂薛收善接小人逺而不疏近而不狎頽如也通嘗曰封禪非古也其秦漢之侈心乎又曰美哉周公之志深矣乎安家所以寧天下存我所以厚蒼生也又曰易樂者必多哀輕施者必好奪又曰無赦之國其刑必平重斂之國其財必削又曰廉者常樂無求貪者常憂不足又曰我未見誹而喜聞譽而懼者又曰昏而論財夷虜之道也又曰居近而識逺處今而知古其惟學乎又曰輕譽茍毀好憎尙怒小人哉又曰聞謗而怒者讒之階也見譽而喜者佞之媒也絕階去媒讒佞逺矣謂北山黃公善醫先飲食起居而後鍼藥謂汾陰侯生善筮先人事而後爻象大業十年尙書召通蜀郡司戶十一年以著作郎國子博士徵皆不至十四年病終於家門人諡曰文中評曰此皆通之世家及中說云爾余竊謂先生之六經不可勝學也而又奚續焉續之庸能出於其外乎出則非經矣茍無出而續之則贅也奚盆哉或曰彼商周以往此漢魏以還也曰漢魏以還遷固之徒記之詳矣奚待於續經然後人知之必也好大而欺愚乎則必不愚者孰肯從之哉今其六經皆亡而中說亦出於其家𨿽雲門人薛收姚義所記然余觀其書竊疑唐室旣興凝與福疇軰依並時從而附益之也何則其所稱朋友門人皆隋唐之際將相名臣如蘇威楊素賀若弼李徳林李靖竇威房齡杜如晦王珪魏徵陳叔達薛收之徒考諸舊史無人語及通名者隋史唐初爲也亦未嘗載其名於儒林隱逸之間豈諸公皆忘師棄舊之人乎何獨其家以爲名世之聖人而外人皆莫之知也福疇又云凝爲監察禦史劾奏侯君集有反狀太宗不信之但黜爲姑蘇令大夫杜淹奏凝直言非辜長孫無忌與君集善由是與淹有隙王氏兄弟皆抑不用時陳叔達方撰隋史畏無忌不爲文中子立傳按叔達前宰相與無忌位任相將何故畏之至沒其師之名使無聞於世乎且魏徵實總隋史縱叔達曲避權戚徵肯聽之乎此余所以疑也仲淹以貞觀二年卒十四年君集平髙昌還而下獄由是怨望十七年謀反誅此其前後參差不實之尢著者也如通對李靖聖人之道曰無所由亦不至於彼彼道之方也必無至乎又對魏徵以聖人有憂疑退語董常以聖人無憂疑曰心迹之判久矣皆流入於釋老者矣夫聖人之道始於正心修身齊家治國至於安萬邦和黎民格天地遂萬物功施當時法垂後世安在其無所至乎聖人所爲者皆發於至誠而後功業被於四海至誠心也功業迹也奚爲而判哉如通所言是聖人作爲以欺天下也其可哉又曰佛聖人也西方之敎也中國則泥又曰詩書盛而秦世滅非仲尼之罪也虛長而晉室亂非老莊之罪也齋戒修而梁國亡非釋迦之罪也茍爲聖人矣則推而放諸南海而準推而放諸北海而準烏有可行於西方而不可行於中國哉茍非聖人矣則泥於中國獨不泥於西方邪秦焚詩書之文詩書之道盛於天下秦安得滅乎莊老貴虛無而賤禮法故王衍阮籍之徒乘其風而鼓之飾談論恣情欲以至九州覆沒釋迦稱前生之因果棄今日之仁義故梁武帝承其流而信之嚴齋戒弛政刑至於百姓塗炭發端唱導謂非二家之罪而誰哉此皆議論不合於聖人者也唐世爲學之士傳道其書者蓋寡獨李翺以比太公家敎及司空圗皮日休始推重之宋興栁開孫何振而張之遂大行於世至有眞以爲聖人可繼孔子者余讀其書想其爲人誠好學篤行之儒惜也其自任太重而其子弟譽之太過使後之人莫之敢信也余恐世人譏其僭而累其美故采其行事於理可通而所言切於事情者著於篇以補隋史之闕○愚按司馬氏補傳之外其言有曰人不裏居田不井授終茍道也𨿽舜禹不能理矣又曰罪莫大於好進禍莫大於多言痛莫大於不聞過辱莫大於不知恥又曰我未見謙而有怨亢而無辱欲慝其徳而不章也又曰棄徳背義而患人之不已親好疑尙詐而患人之不已信則有之矣又曰處貧賤而不懾可以富貴矣童僕稱其恩可以從政矣交遊稱其信可以立功矣又曰多言者不可與逺謀多動者不可與久處又曰疑滯者智之蝥也忿怒者仁之螣也纎恡者義之蠧也又曰古之從仕者養人今之從仕者養已又曰古之仕也以行其道今之仕也以逞其欲又曰恭則物服慤則有成平則物化李密問王霸之略子曰不以天下易一民之命問英雄子曰自知者英自勝者雄問勇曰必也義乎密出子曰亂天下者必是夫也幸災而免禍愛彊而好勝神明不與也李密見子而論兵子曰禮信仁義則吾論之孤虛詐力吾不與也楚公問用師之道子曰行之以仁義曰若之何決勝子曰莫如仁義過此敗之招也楚難作使使召子子不往謂使者曰爲我謝楚公天下崩亂非至公血誠不能安茍使其道無爲禍化凡此亦名言也其散見於諸篇者不與焉至於其行則有若所記子躬耕或問曰不亦勞乎子曰一夫不耕或受其饑且庶人之職也亡職者罪無所逃天地之間吾得逃乎子之家六經畢備朝服祭器不假曰三綱五常可自出也子之言必有方應而不唱唱必有大端鄕人有喪子必先往反必後鄕人有水土之役則具畚鍤以往曰吾非從大夫之後也子見耕者必揖而勞之銅川夫人有病子不交睫者三月人問者送迎之必泣以拜銅川府君之喪勺飲不入口者三日方春鄕社子必與執事謝其勞而相其役子居家𨿽孩孺必狎其使人也𨿽童僕必斂容子之居常湛如也言必恕動必義與人欵曲以待其防子不相形不禱疾不上非義越公以食經遺子不受曰羮藜含糗無所用也答之以酒誥及洪範三徳文中子之行大略具是合言行而觀其亦可謂隱徳君子矣程子之評其當矣夫

朱子曰道之在天下未嘗亡而其明晦通塞之不同則如晝夜寒暑之相反故二帝三王之治詩書六藝之文後世莫能及之蓋非功效語言之不類乃其本心事實之不侔也𨿽然維天之命於穆不已彼所謂道者則固未嘗亡矣而大學之教所謂明徳新民止於至善者又已具有明法若可階而升焉後之讀其書考其事者誠能深思熟讀以探其本謹守力行以踐其事至於一旦豁然而晦者明塞者通則古人之不可及者固已倐然而在我矣夫豈患其終不及哉茍爲不然而但爲模放假竊之計則不惟精粗懸絕終無可似之理政使似之然於其道亦何足以有所發明此有志爲己之士所以不屑而有所不暇爲也王仲淹生乎百世之下讀古聖賢之書而粗識其用則於道之未嘗亡者蓋有意焉而於明徳新民之學亦不可謂無其志矣然未嘗深探其本而盡力於其實以求必得夫至善者而止之顧乃挾其窺覘想象之彷佛而謂聖之所以聖賢之所以賢與其所以修身所以治人而及夫天下國家者舉皆不越乎此是以見隋文而陳十二策則旣不自量其力之不足以爲伊周又不知其君之不可以爲湯武且不待其招而往不待其問而告則又輕其道以求售焉及其不遇而歸其年蓋亦未爲晚也若能於此及之於身以益求其所未至使明徳之方新民之具皆足以得其至善而止之則異時得君行道安知其卒不逮於古人政使不幸終無所遇至於甚不得已而筆之於書亦必有以發經言之餘蘊而開後學於無窮顧乃不知出此而不勝其好名欲速之心汲汲乎日以著書立言爲己任則其用心爲己外矣及其無以自托乃復捃拾兩漢以來文字言語之陋功名事業之卑而求其天資之偶合與其竊取而近似者依仿六經次第采輯因以牽挽其人彊而躋之二帝三王之列今其遺編𨿽不可見然考之中說而得其規模之大略則彼之贊易是豈足以知先天後天之相爲體用而髙文武皇之制是豈有精一執中之傳曹劉顏謝之詩豈有物則秉彞之訓叔孫通公孫述曹褒荀勉之禮樂又孰與伯夷後防周公之懿至於宋魏以來一南一北校功度徳蓋未有以相君臣也則其天命人心之向背統緒繼承之偏正亦何足論而欲攘臂其間奪彼予此以自列於孔子之春秋哉蓋旣不自知其學之不足以爲周孔又不知兩漢之不足以爲三王而徒欲以是區區者比而效之於形似影響之間傲然自謂足以承千聖而詔百王矣而不知其適以是而自納於吳楚僭王之誅使夫後世知道之君子𨿽或有取於其言而終不能無恨於此是亦可悲也已至於假卜筮象論語而彊引唐初文武名臣以爲弟子是乃福郊福疇之所爲而非仲淹之雅意然推原本始乃其平日好髙自大之心有以啟之則亦不得爲無罪矣或曰然則仲淹之學固不得爲孟子之倫矣其視荀卿韓氏亦有可得而優劣者耶曰荀卿之學雜於申商子云之學本於黃老而其著書之意蓋亦姑托空文以自見耳非如仲淹之學頗近於正而粗有可用之實也至於退之原道諸篇則於道之本原若有非荀仲淹之所及者然考其平生意鄕之所在終不免於文士浮華放浪之習時俗富貴利達之求而其覽觀古今之變將以措諸事業者恐亦未若仲淹之致懇惻而有條理也是以予於仲淹獨深惜之而有所不暇於三子是亦春秋責備賢者之遺意也可勝嘆哉

又曰賈誼根本只從戰國中來漢儒惟董仲舒其學甚正非諸人比然最好處只有正義明道兩語下此諸子皆不足道張良諸葛亮固正只是太粗王通也有好處然無本原工夫卻要將秦漢以下文飾做个三代便自要比孔子不知如何比得如續書要載漢以來詔令他那詔令發明得甚麼義理只有髙帝時詔令稍好然已不純如曰肯從我遊者吾能尊顯之此豈所以待天下之士三代之書誥詔令皆是根源學問發明義理所以粲然可爲後世法秦漢以下詔令濟得甚事它不曽將心子細去讀聖人書只是依他个模子見聖人作六經我亦學他作六經便說可以比並聖人不知如何比並某嘗說自孔孟沒後諸儒不曽細讀聖人之書曉得聖人之防只是自說一至當道理說得似若可觀只是非聖人之意問董子文中子如何曰仲舒本領純正班固所謂醇儒極是至於天下國家事業恐施展未必如仲淹識見髙明如說治體處極髙了但於本領處如古人明徳新民止至善處皆不理防要知文中論治體處髙似仲舒而本領不及爽似仲舒而醇不及又曰文中子有志於天下亦識得三代制度較之房魏諸公又稍有些本領只本原上工夫都不理防若究其議論本原只自老莊中來問文中子好處與不好處曰見得道理透後從髙視下一目了然今要去揣摩不得又曰七制之主必因其續書中防采七君事迹以爲書名之曰七制如二典然今無可考大率多是依仿而作如以董常爲顏子則是以孔子自居又曰天下皆憂吾獨得不憂天下皆疑吾獨得不疑又曰樂天知命吾何憂窮理盡性吾何疑蓋有當憂疑者有不當憂疑者然皆心也文中子以爲有心迹之判故伊川非之又曰惟其無一己之憂疑故能憂疑以天下惟其憂疑以天下故無一己之憂疑又曰觀聖人之出處須看他至誠懇切處及灑然無累處文中子云云此說是又曰文中子言論大綱雜霸如說安家存我都是爲自私張本

文中子不曽有說見道體處

按中說薛收問仁子曰五常之始也問智子曰五常之用也問禮子曰五常之中也可以行矣先王以是南面而坐向明而化也問義子曰五常之斷也問信子曰五常之終也問性子曰五常之本也問理子曰五常之分也問道子曰五常之所一也問器子曰五常之偏授於是乎不一也君子器乎哉否也以此數條推之則仲淹之於道體見有未明故其言有未粹易曰元者善之長也程子曰四徳之元猶五常之仁偏言則一事專言則包四者然則仁之爲仁蓋貫乎五常之始終今獨以始言之是知有偏言之仁而未知有專言之仁也以性言之則仁義禮智皆體也發而爲惻隱羞惡辭遜是非則用也今曰智爲五常之用焉則仁義信皆體而智獨爲用也豈其然乎至若以禮爲五常之中未知其取居中之義乎抑取無過不及之義也以居中爲言則初無意義若曰無過不及則凡合乎義理之正者皆中也又非獨禮爲然矣信於五常無乎不在猶土之王四時也獨以終言可乎惟義者五常之斷一語若曰義在五常之中主於斷制差爲近之而以性爲五常之本則失之尢甚者也韓子曰人之所以爲性者五曰仁曰禮曰信曰義曰智則所謂性者五常而已今曰性爲五常之本是性非五常特其本焉爾其各言之未當大抵若是蓋仲淹之學詳於世變而略於情性故其於道之用似有見焉而體則未也朱子之評豈不勝哉○以上論文中子之學

韓子之學

程子曰韓退之晚年爲文所得甚多學本是修徳有徳然後有言退之因學文日求其所未至遂有所得韓愈亦近世豪傑之士如原道中語言𨿽有病然自孟子而後能將許大見識尋求者才見此人

又曰孟子而後卻只有原道一篇大意盡近理○問遺書言韓愈近世豪傑子云豈得如愈後卷又曰子之學實韓子之學華華則學道淺二說似相抵牾朱子曰只以言性論之則子善惡混之說所見僅足以比告子耳若退之見得到處卻甚峻絕性分三品正是說气質之性至程門說破气字方有去著此退之所以不易及而第二說未得其實也

韓文不可漫觀晚年所見尢髙

又嘗曰退之直是防道言語內不足者急於人知沛然有餘厥聞四馳大抵爲名者只是內不足內足者自無意於名又曰退之文王操曰臣罪當誅兮天王聖明道得文王心出來又曰退之頌伯夷甚好然只說得伯夷介處要知伯夷之心須是聖人語曰不念舊惡怨是用希此甚說得伯夷心也

雄韓愈說性皆說著才

因言性無不善才有善不善云云又論博愛之謂仁非是已見言仁篇

朱子曰自古罕有人說得端的惟退之原道庶幾近之卻說見大體

又曰原性言所以爲性者五說得甚實詳見性情篇

韓公之學見於原道者𨿽有以識夫大用之流行而於本然之全體則疑其有所未睹且於日用之間亦未見其有以存養省察而體之於身也是以𨿽其自任者不爲不重而其平生用力深處終不離乎文字言語之工至其好樂之私又未能卓然自拔於流俗所與遊者不過一時文士其於僧道則亦僅得毛千暢觀靈惠之流是其身心內外所立所資不越乎此亦何所據以爲息邪距詖之本而充其所以自任之心是以一旦放逐憔悴亡聊之中無復平日飲博過從之樂方且鬱鬱不能自遣而卒然見夫瘴海之濱異端之學乃有能以義理自勝不爲事物侵亂之人與之語𨿽不盡解亦豈不足以蕩滌情累而暫空其滯礙之懷乎然則凡其稱譽大顚之言自不必諱而於公所謂不求其福不畏其禍不學其道者初亦不相妨也𨿽然使公於此能因彼稊稗之有秋而悟我黍稷之未熟一旦翻然反求諸身以盡聖賢之蘊則所謂以理自勝不爲外物侵亂者將無復羨於彼而吾之所以自任者益恢乎其有餘地矣豈不偉哉○此朱子考異孟簡書注云

韓公於道知其用之周於萬事而未知其體之具於吾心知其可行於天下而未知其本之當先於吾之一身也是以其言常詳於外而略於內其志常極於逺大而其行未必能謹於細微𨿽知文與道有輕重之殊而終未能審其緩急輕重之序以決取捨𨿽知汲汲以行道濟時抑邪與正爲事而或未免雜乎貪位慕祿之私大學八條起於格物致知終於平天下所以敎人爲學次第至爲纎悉漢魏以來諸儒之論未聞有及之者至唐韓子乃能援以爲說庶幾其有聞矣然其言極於正心誠意而無致知格物云者則是不探其端而驟語其次亦未免於擇焉不精語焉不詳之病矣何乃以是而議荀哉

韓子於道見其大體規模極分明但未能究其所從來而體察操履處皆不細密其排佛老亦據其所見而言之爾程先生說西銘原道之宗祖此言可以推其淺深也

又令門人評王韓優劣學者多主退之曰文中子根腳𨿽淺卻是以天下爲心分明是要見諸事業天下事皆入思慮來退之𨿽見得道之大用是如此然卻無實用功處○問子韓子優劣曰各自有長處韓公見得大意已分明但不曾子細理防如原道之類不易得也子之學似本於老氏如淸靜淵嘿之語皆是韓公綱領正卻無它這个近老子底說話又曰原道中說得仁義道徳極好但是他不去踐履玩味故見得不精密問退之文士何以從祀曰有辟佛老之功問伊川謂西銘乃原道宗祖如何曰西銘從上面說來原道言率性之謂道西銘並天命之謂性說了問如定名虛位之說如何曰後人多譏議之某謂如此說亦無害蓋此仁也此義也便是定名此仁之道仁之徳此義之道義之徳則道徳乃總名是虛位也且須知它此語爲老子說老子謂失道而後徳失徳而後仁失仁而後義失義而後禮失禮而後智所以原道云吾之所謂道徳合仁與義言之也須知此意方看得又問退之謂軻死不得其傳程子取之屏山以爲孤聖道絕後學如何曰屏山只要說釋子道流皆得其傳爾屏山本釋學問博愛之謂仁如何曰說得卻差仁義兩句皆用將作體看事事合宜者爲義仁者愛之理若曰博愛曰行而宜之則皆用矣又曰以博愛爲仁則未博愛之前將無仁乎問由是而之焉之謂道曰此是說行底非是說道體問足乎已無待於外之謂徳曰此是說行道而有得於身者非是說自然得之於天者問孟子謂楊墨之害不息孔子之道不著韓公推尊孟子辟楊墨之功而讀墨一篇乃云云何也曰韓公第一義是學文第二義方去窮理所以看得不親切如雲其行已不敢有媿於道他本只是學文但行已不敢有媿於道耳把這个做第二義○愚按唐史本傳云其原道原性師說等數十篇皆奧衍閎深與孟軻雄相表裏而佐佑六經云又曰自晉迄隋老佛顯行諸儒倚天下正議助爲怪神愈獨喟然引聖爭四代之惑𨿽蒙訕笑跲而復舊始若未之信卒大顯於時昔孟軻拒楊墨去孔子才二百年愈排二家乃去千餘載撥衰反正功與齊而力倍之所以過況雄爲不少矣自愈沒其言大行學者仰之如泰山北斗云史氏之稱愈者如此而程朱二先生議論乃或是非相半蓋史氏存乎奬善而二先生講學明道則𨿽毫釐必致其察此所以不同歟○又神道碑云公遺命喪葬無不如禮俗習夷狄畫寫浮圗日以七數之及拘陰陽所謂吉凶一無污我朱子曰按此可知公之平生謹守禮法排斥異敎自信之篤至死不變可以爲後世法○以上論韓子之學

周子二程子授

程子曰昔受學於周茂叔令尋仲尼顏子樂處所樂何事

又曰自再見周茂叔後吟風弄月而歸有吾與防也之意

又曰周茂叔前艸不除去問之曰與自家意思一般又曰觀天地生物气象周茂叔謂看一部華嚴經不如看一艮卦注言各止其所也○邵康節謂伊川極論天地萬物之理以及六合之外伊川嘆曰平生惟見周茂叔論至此○伊川爲太中家傳曰公在防時嘗假倅南安獄掾周惇頤年甚少公視其气貌非常人與語果爲學知道者因與爲友河間劉立之敍明道事曰先生從汝南周惇頤問學窮性命之理○朱子曰濂溪在當時人見其政事精絕則以爲宦業過人見其有山林之志則以爲襟懷灑落有仙風道气無有知其學者惟程太中知之宜其生兩程子也

胡氏曰周子啟程子以不傳之妙其功蓋在孔孟之間人見其書之約而不知其道之大也見其文之質而不知其義之精也見其言之淡而不知其味之長也五峯序通書曰通書四十一章周子之所述也周子名某字茂叔舂陵人推其道學所自或曰傳太極圗於穆修也修傳先天圗於種放放傳於陳摶此殆其學之一師歟非其至者也云云○朱子曰先生之學其妙具於太極一圗通書之言皆發此圗之蘊而程先生兄弟語及性命之際亦未嘗不因其說觀通書之誠動靜理性命等章及程氏書李仲通銘程邵公志顏子好學論等篇則可見矣潘淸逸志先生之墓敍所著書特以作太極圗爲稱首然則此圗當爲先生書首不疑也然先生旣手以授二程本因附書後傳者見其如此遂悞以圗爲書之卒章不復釐正使先生立象盡意之微指暗而不明而驟讀通書者亦復不知有所總攝此則諸本之失也又嘗讀朱內翰震進易說表謂此圗之傳自陳摶種放穆修而來而五峯胡宏作通書序又以爲先生非止爲種穆之學者此特其學之一師耳非其至者也夫以先生之學之妙不出此圗以爲得之於人則決非種穆所及以爲非其至者則先生之學又何以加於此圗哉是以竊嘗疑之及得志文考之然後知其果先生所自作而非有受於人者二公蓋皆未嘗見此志而云云耳然胡公所論通書之指曰人見其書之約云云人有眞能立伊尹之志修顏子之學則知此書之言包括至大而聖門之事業無窮矣此則不可易之至論讀此書者所宜知也○又曰今人多疑濂溪之學出於希夷某曰濂溪書具存如太極圗希夷如何有此說

朱子曰河圗出而八卦畫洛書呈而九疇敍孔子於斯文之興喪亦未嘗不推之於天若濂溪先生者其天之所畀而得乎斯道之傳者與不然何其絕之久而續之易晦之甚而明之亟也蓋自周衰孟軻氏沒而此道之傳不屬更秦及漢歷晉隋唐以至於我有宋聖祖受命五星集奎實開文明之運然後气之漓者純判者合淸明之稟得以全付乎人而先生出焉不繇師傳黙契道體建圗屬書根極領要當時見而知之有程氏遂擴大而推明之使夫天理之微人倫之著事物之眾鬼神之幽莫不洞然畢貫於一而周公孔子孟氏之傳煥然復明於世有志之士得以探討服行而不失其正如出於三代之前者嗚呼盛哉非天所畀其孰能與於此○江州書堂記

自鄒孟氏沒而聖人之道不傳世俗所謂儒者之學內則局於章句文辭之習外則雜於老子釋氏之言而其所以修己治人者遂一出於私智人爲之鑿若此者蓋千有餘年於今矣濂溪先生奮乎百世之下乃始深探聖賢之奧疏觀造化之原而獨心得之立象著書闡發幽祕辭義𨿽約而天人性命之微修己治人之要莫不畢舉河南兩程先生旣親見之而得其傳於是其學遂行於世士之講於其說者始得以脫於俗學之陋異端之惑三先生有功於當世於是爲不小矣○袁州祠記先生之言其髙極乎無極太極之妙而實不離乎日用之間其幽探乎陰陽五行造化之賾而其實不離乎仁義禮智剛柔善惡之際其體用之一原顯微之無間秦漢以下誠未有臻斯理者而其實則不外乎六經論語中庸大學七篇之所傳也蓋其所謂太極云者合天地萬物之理而一名之耳以其無器與形而天地萬物之理無不在是故曰無極而太極以其具天地萬物之理而無器與形故曰太極本無極也是豈離乎生民日用之常而自爲一物哉其爲陰陽五行造化之賾者固此理也其爲仁義禮智剛柔善惡者亦此理也性此理而安焉者聖也復此理而執焉者賢也自堯舜以來至於孔孟其所以相傳之說豈有一言以易此哉顧孟氏旣沒而諸儒之智不足以及此是以世之學者茫然莫知所適髙則放於虛無寂滅之外卑則溺於雜博華靡之中自以爲道固如是莫或知其非也及先生出始發明之以傳於程氏而其流遂及於天下之學者於是始知聖賢之所以相傳之實乃出於此而有以用其力焉此先生之敎所以繼往聖開來學而大有功於斯世也○隆興祠記

秦漢以來道不明於天下而士不知所以爲學言天者遺人而無用語人者不及天而無本專下學者不知上達而滯於形器必上達者不務下學而溺於空虛優於治已者或不足以及人而隨世以就功名者又未必自其本而推之也是以天理不明而人欲熾道學不傳而異端起人挾其私智以馳騖於一世宋興有濂溪先生者作然後天理明而道學之傳復續蓋有以闡夫太極陰陽五行之奧而天下之爲中正仁義者得以知其所自來言聖學之有要而下學者知勝私復禮之可以馴致於上達明天下之有本而言治者知誠心端身之可以舉而措之於天下其所以上接洙泗千歲之統下啟河洛百世之傳者脈絡分明而規模宏逺矣歷選諸儒授受之次以論其興復開創汛掃平一之功未有髙焉者也○韶州祠記

通書者濂溪夫子之所作也夫子自少卽以學行有聞於世而莫或知其師傳之所自獨以河南兩程夫子嘗受學焉而得孔孟不傳之正統則其淵源因可槪見然所以指夫仲尼顏子之樂而發其吟風弄月之趣者亦不可得而悉聞矣所著之書又多放失獨此一篇本號易通與太極圗說並出程氏以傳於世而其爲說實相表裏大抵推一理二气五行之分合以紀綱道體之精微決道義文辭祿利之取捨以振起俗學之卑陋至論所以入徳之方經世之具又皆親切簡要不爲空言顧其宏綱大用旣非秦漢以來諸儒所及而其條理之密意味之深又非今世學者所能驟而窺也是以程氏旣沒而傳者鮮焉其知之者不過以爲用意髙逺而已通書序○朱子旣爲太極圗說則錄以寄廣漢張敬夫以書來曰先生所與門人講論問答之言見於書者詳矣其於西銘蓋屢言之至此圗則未嘗一言及也謂其必有微意是則固然然所謂微意者果何謂邪熹竊以爲此圗立象盡意剖析幽微周子蓋不得已而作也觀其手授之意蓋以爲惟程子爲能當之至程子而不言則疑其未有能受之者爾夫旣未能黙識於言意之表則馳心空妙入耳出口其獘必有不勝言者觀其答張閎中論易傳成書深患無受之者及東銘見錄中論橫渠淸虛一大之說使人向別處走不若且只道敬則其意亦可見矣若西銘則推人以証之天卽近以明逺於學者日用最爲親切非若此書詳於性命之原而略於進爲之目有不可以驟而語者也孔子雅言詩書執禮而於易則鮮及焉其意亦猶此耳○問先生謂程子不以太極圗授門人蓋以未有能受之者孔門亦未嘗以此語顏曽如何曰焉知其不曽說曰觀顏曽做工夫處只是切已做將去曰此亦何嘗不切已皆非在外乃我所固有也曰言此徒長人臆度料想之見曰理防不得者固如此若理防得者莫非在我便可受用何臆度之有○問太極圗自一而二自二而四卽推至於萬物易則自一而二自二而四自四而八自八而十六自十六而三十二自三十二而六十四然後萬物之理備西銘則止言陰陽洪範則止言五行或略或詳皆不同何也先生曰理一也人所見有詳略爾然道理亦未嘗不相值也○大凡看道理要見得大頭腦處分明下面節節只是此个道理散爲萬殊如孔子敎人只是逐件事說个道理未嘗說出大頭腦處然四方八面合聚湊來也自見得个大頭腦若孟子便已指出示人至周公說出太極已是大段分明指出矣且如惻隱之端從出處推上去則是此心之仁仁卽所謂四徳之元元卽太極之動處如此節節推上去亦自見得總腦處若看得太極處分明則盡見得天下許多道理皆自此出事事物物皆有此个道理元無虧欠也○近世諸公知濂溪者甚淺如呂氏童蒙訓稱其用意髙逺夫通書太極之說所以明天理之根源究萬物之終始豈用意而爲之又何逺近髙下之可道哉○通書文𨿽髙簡而體實淵慤且其所論不出乎陰陽變化修己治人之事未嘗劇談無物之先文字之外也○通書中數數拈出幾字要當如此瞥地卽自然有个省力處○濂溪之圗𨿽簡古淵深未易究測然其大指不過語諸學者講學致思以窮天地萬物之理而勝其私以復焉其施則善於家而達於天下其具則復古禮變今樂政以養民而刑以肅之也是乃所謂伊尹之志顏子之學而程氏傳之以覺斯人者○周子畱下太極圗若無通書卻敎人如何曉得故太極圗得通書而後明

南軒張氏曰自孔孟沒其微言僅存於簡編更秦火之餘漢世儒者號爲窮經學古不過求之訓詁章句間於其文義時有所益然大本之不求聖賢之心郁而不彰而又有專從事文辭者其去古益以逺經生文士岐爲二途及夫措之當世施於事爲則又出於功利之末智力之所營若無與於書者於是有異端者乘間而入橫流於中國儒而言道徳性命者不入於老則入於釋間有希世傑出之賢攘臂排之而其說復未足以盡吾儒之指歸故不足以抑其瀾而或反以激其勢嗟乎言學而莫適其序言治而不本於學言道徳性命而流入於虛誕吾儒之學其果如是乎哉及吾先生起於逺方乃超然有所自得於其心本乎易之太極中庸之誠以極乎天地萬物之變化其敎人使之志伊尹之志學顏子之學推之於治先王之禮樂刑政可舉而行如指諸掌於是河南二程先生兄弟從而得其說推明究極之廣大精微殆無餘蘊學者始知夫孔孟之所以敎蓋在此而不在乎他學可以至於聖治不可以無本而道徳性命初不外乎日用之實詖淫邪遁之說皆無以自隱其形然則先生發端之功頋不大哉

道州祠記又曰自秦漢以來言治者汨於五伯功利之習求道者淪於異端空虛之說而於先王發政施仁之實聖人天理人倫之敎莫克推尋而講明之故言治若無預於學而求道者反不涉於事孔孟之書僅傳而學者莫得其門而入生民不克睹乎三代之盛可勝嘆哉惟先生崛起千載之後獨得微指於殘編斷簡之中推本太極以及乎陰陽五行之流布人物之所以生化於是知人之爲至靈而性之爲至善萬物有其宗萬事循其則舉而措之則可見先王之所以爲治者皆非私智之所出孔孟之意於以復明至於二程先生則又推而極之凡聖人之所以敎人與學者之所以用工本末始終精析該備於是五伯功利之習無以亂其正異端空虛之說無以申其誣求道者有其序而言治者有所本其有功於聖門而流澤於後世顧不大矣哉又曰自孟子沒聖學失傳歷世久逺其間儒者非不知尊敬孔孟而誦習六經所得則不越於訓詁文義間而止矣於所謂聖人之心所以本諸天地而措諸天下與來世者蓋鮮克涉其籓而況睹其大全者哉惟先生出乎千載之後而有得於太極之妙今其圗與書具存道學有傳實在乎此二程先生始嘗受學於先生而其自得之深充養之至精粹純密更益光大聖門之大全至是發明無遺憾矣夫以孔孟之心至三先生而後傳則三先生所爲傳心之懿在學者可不深求而力體之乎○又曰自聖學不明語道者不睹夫大全卑則割裂而無統髙則汗漫而不精是以性命之說不參諸事物之際而經世之務僅出於私意小智之爲豈不可嘆哉惟先生生乎千有餘載之後超然獨得夫大易之傳所謂太極圗乃其綱領也推明動靜之一源以見生化之不窮天命流行之體無乎不在文理密察本末該貫非闡微極幽莫能識其指歸也然而學者若何而進於是哉亦曰敬而已矣誠能起居食息主一而不舎則其徳性之知必有卓然不可掩於體察之際者而後先生之蘊可得而窮太極可得而識矣

程子曰周公沒聖人之道不行孟軻死聖人之學不傳道不行百世無善治學不傳千載無眞儒無善治士猶得以明夫善治之道以淑諸人以傳諸後無眞儒則天下貿貿焉莫知所之人欲肆而天理滅矣先生生乎千四百年之後得不傳之學於遺經以興起斯文爲己任辧異端辟邪說使聖人之道煥然復明於世蓋自孟子之後一人而已然學者於道不知所向則不知斯人之爲功不知所至則孰知斯名之稱情也哉○以上伊川作明道墓表

又曰先生爲學自十五六時聞汝南周茂叔論道遂厭科舉之業慨然有求道之志未知其要泛濫於諸家出入於老釋者幾十年返求諸六經而後得之明於庶物察於人倫知盡性至命必本於孝悌窮神知化由通於禮樂辧異端似是之非開百代未明之惑秦漢而下未有臻斯理也謂孟子沒而聖學不傳以興起斯文爲己任其言曰道之不明異端害之也昔之害近而易知今之害深而難辧昔之惑人也乘其迷暗今之入人也因其髙明自謂之窮神知化而不足以開物成務言爲無不周徧實則外於倫理窮深極微而不可以入堯舜之道天下之學非淺陋固滯則必入於此自道之不明也邪誕妖異之說競起塗生民之耳目溺天下於污濁𨿽髙明才智膠於見聞醉生夢死不自覺也是皆正路之蓁蕪聖門之蔽塞辟之而後可以入道先生進將覺斯人退將明之書不幸早世皆未及也其辧析精微稍見於世者學者之所傳爾先生之門學者多矣先生之言平易易知賢愚皆獲其益如羣飲於河各充其量先生敎人自致知至於知止誠意至於平天下灑掃應對至於窮理盡性循循有序病世之學者捨近而趨逺處下而闚髙所以輕自大而卒無得也○以上伊川作明道行狀

伊川嘗謂張繹曰我昔狀明道先生之行我之道蓋與明道同異時欲知我者求之於此文可也又曰明道之葬門人朋友爲文以述其道學者甚眾人各用其所知蓋不同也而以爲孟子之後傳聖人之道者一人而已是則同○劉安禮曰自孟軻沒聖學失傳先生傑然自立於千載之後芟辟榛穢開示本源聖人之庭戶曉然可入學士大夫始知所向○朱光庭曰先生之學以誠爲本仰觀乎天淸明穹窿日月之運行陰陽之變化所以然者誠而已俯察乎地廣博持載山川之融結艸木之蕃殖所以然者誠而已人居天地之間參合無間純亦不已者其在玆乎蓋誠者天徳也聖人自誠而明其靜也淵渟其動也神速天地之所以位萬物之所以育何莫由斯道也先生得聖人之誠者也自孟子以來千有餘歲先王大道得先生而後傳其補助天地之功可謂盛矣○範祖禹曰自孟子沒中庸之道不傳後世之士不循其本而用心於末故不可與入堯舜之道先生以獨智自得去聖人千有餘載發其門鍵直睹堂奧一天地之理盡萬物之變眞學者之師也○遊酢曰天地之心其太一之體歟天地之化其太和之運乎確然髙明萬物覆焉隤然博厚萬物載焉非以其一歟陽自此舒陰自此凝消息滿虛莫見其形非以其和歟夫子之徳其融心滌慮黙契於此歟不然何穆穆不已渾渾無涯而能言之士莫足以頌其美歟○呂大臨曰先生負特立之才知大學之要博聞彊記躬行力究察倫明物極其所止渙然心釋洞見道體其造於約也𨿽事變之感不一應之以是心而無窮𨿽天下之理至眾知反之吾身而自足其致於一也異端並立而不能移聖人復起而不與易其養之成也和气充浹見於聲容然望之崇深不敢慢也遇事優爲從容不迫然誠心懇惻弗之措也其自任之重寧學聖人而未至不欲以一善成名寧以一物不被澤爲已病不欲以一時之利爲已功其自信之篤也吾志可行不茍潔其去就吾義所安𨿽小官有所不屑

武夷胡氏曰程氏之文於易則因理以明象而知體用之一源於春秋則見諸行事而知聖人之大用於諸經語孟則發其微指而知求仁之方入徳之序程氏之行其行已接物則忠誠動於州裏其事親從兄則孝悌顯於家庭其辭受取捨非其道義則一介不以取與諸人𨿽祿之千鐘不顧也

紹興間諫官陳公輔言伊川之學不正公上章辧之曰伏見元祐之初宰臣司馬光呂公著秉政當國急於得人首薦河南處士程頤以爲言必忠信動遵禮義實儒者之髙蹈聖世之逸民乞加召命擢以不次遂自韋布超居講筵而臺諫朱光庭等又奏頤道徳純備學問淵博有經天緯地之才有制禮作樂之具實天民之先覺聖代之眞儒也而頤之見知於當世至矣自頤之司勸講不爲辧辭解釋文義所以積其誠意感通聖心者固不得而聞也及當官而行舉動必由乎禮奉身而去進退必合於義其修身行法規矩準繩獨出諸儒之表門人髙弟莫或繼焉𨿽崇寧間曲加防禁學者向之私相傳習不可遏也其後頤之門人如諫議楊時右史劉安節舍人許景衡殿院馬伸待制吳給等稍稍進用於是傳者浸廣士大夫爭相淬勵而其間志於利祿者托其說以自售學者莫能判其眞僞矣壬子年臣至行闕有仲弁者言伊川之學近日盛行士大夫將轉爲伊川矣臣語之曰伊川之學不絕如綫可謂孤立而以爲盛行何也豈以其說滿門人人傳寫耳納口出而以爲盛乎自是服儒冠者以伊川門人自相標榜識者憂之士大夫所學各有黨與互相排擊自此起矣紹興五年省試舉人陳狀乞不用元祐人朱震等考試蓋從於新學者耳目見聞皆已習熟安於其說不肯遽變而傳河洛之學者又多失其本眞妄自尊大無以屈服士人之心故眾論洶洶深加詆誚夫有爲伊洛之學者皆欲屏絕其徒而乃上及於伊川臣竊以爲過矣夫聖人之道所以垂訓萬世無非中庸非有甚髙難行之說離世異俗之行此誠不可易之至論也然中庸之義不明久矣自頤兄弟始發明之然後其義可思而得也不然則或謂髙明所以處已中庸所以接物本末上下析爲兩途而其義不明矣士大夫之學宜以孔孟爲師此亦不可易之至論也然孔孟之道不傳久矣自頤兄弟始發明之而後其道可學而至也不然則或以六經語孟之書資口耳取世資以干祿愈不得其門而入矣今欲使學者蹈中庸師孔孟而禁使不得從頤之學是入室而不由戶也不亦悞乎夫頤之文云云然則狂言怪語淫說鄙諭豈其文也哉頤之行雲云其餘則亦與人同耳然幅巾大袖髙視濶步豈其行也哉云云

五峯胡氏曰程氏兄弟唱久絕之學於今日其功比於孔子作春秋孟子辟楊墨

朱子曰先生之學以大學論語中庸孟子爲標指而達於六經使人讀書窮理以誠其意正其心修其身自家而國以及於天下其道坦而明其說簡而通其行端而實蓋將有以振百代之沈迷而內之聖賢之域

黃州二程先生祠記曰天聖中洛人程公珦初任爲黃陂尉秩滿不能去而遂家焉實以明道元年壬申生子曰顥又以明年癸酉生子曰頤其後十有餘年當慶曆丙戌丁亥之間攝貳南安乃得獄掾周公某而與之遊於是二子因受學焉慨然有求道之志得孔孟不傳之緒於遺經遂以其學爲諸儒倡今所謂明道先生伊川先生者也云云

明道徳性寛大規模廣濶伊川气質剛方文理密察其道𨿽同而造徳各異

故明道嘗爲條例司官不以爲浼而伊川所作行狀乃獨不載其事明道猶謂靑苗可且放過而伊川乃於西監一狀校計如此可謂不同矣但明道所處乃大賢以上事學者未至而輕議之恐失所守伊川所處𨿽髙然實中人可以跂及學者只當以此爲法則庶乎其寡過矣

明道之言發明極致通透灑落善開發人伊川之言卽事明理質慤精深尢耐咀嚼

然明道之言一見便好久看愈好所以賢愚皆獲其益伊川之言乍見未好久看方好故非久於玩索者不能識其味此其自任所以有成人材尊師道之不同又曰明道渾然天成不犯人力伊川功夫造極可奪天功○又曰明道當初想明得煞容易便無那查滓只一再見濂溪當時又不似而今有許多言語出來不是它天資髙見得易如何便明得○問遺書中載明道語便自然灑落明快曰自是他見得容易伊川易傳卻只管修攺晚年方出其書若使明道作自無許多事伊川說話如今看來中間寧無小小不同只是大綱統體說得極善如性卽理也一句直是自孔子後惟是伊川說得盡這一句便是千萬世說性之根基○問明道可比顏子伊川可比孟子否曰明道可比顏子孟子才髙恐伊川未到然伊川收束檢制處孟子卻不能及又曰此道更前後聖賢其說始備自堯舜以下若不生孔子後人去何處討分曉孔子後若無孟子亦未分明後數千載乃始得程先生兄弟出來發明此理今看來漢唐以下諸儒說道理直是說夢只有个韓文公依稀說得略似耳

南軒張氏曰讀諸先生之書惟覺二程先生完全精粹愈讀愈無窮不可不詳味也

又曰伊川之言看得似平易而研究其味無斁

二先生所以教學者不越於居敬窮理二事取其書反覆讀之則可以見蓋居敬有力則其所窮者愈精窮理浸明則其所居益有地二者蓋互相發也

二先生其猶一气之周流乎何其理之該而不偏辭之平而有味也讀遺書易傳它書眞難讀也

上文云諸君子往往因有所見便自處之髙執之固後來精義更不可入故未免有病若云云○以上兼論周子二程子傳授○又伊川嘗言某於易傳已自成書但逐旋修攺期以七十其書可出春秋待劉絢文字到卻用功亦不多也今人解詩全無意思卻待出些文字中庸書卻已成今農夫祁寒暑雨深耕易耨播種五穀吾得而食之今百工技藝作爲器用吾得而用之甲冑之士被堅執銳以守土宇吾得而安之卻閒過了日月卽是天地間一蠧也功澤又不及別事又做不得惟有補緝聖人遺書庶幾有補爾○陳長方見尹子於姑蘇問中庸解子曰先生自以爲不滿意焚之矣○又先生自涪陵歸易傳已成未嘗示門人弟子請益有及易書者方命小奴取書篋以出身自發之以示門弟子非所請不敢多閱門弟子請問易傳事一字之疑先生必再三命之蓋其潛心甚久未嘗容易下一字○又先生云吾四十以前讀誦五十以前研究其義六十以前反覆防繹六十以後著書著書不得已○又南方學者從伊川旣久有歸者或問曰學者久從學於門誰是最有得者伊川曰豈敢便道有得處且只是指與他个岐徑令他尋將去不錯了已是忒大防若是自得尢難其人謂之得者便是已有也若論隨力量而有見處則不無其人也○又胡文定公言昔嘗見鄒志完論近世人物因問程明道如何志完曰此人得志使萬物各得其所又問伊川如何曰卻不得比明道爲有不通處後再論河南二先生學術志完卻曰伊川見處極髙因問何以言之曰昔鮮於侁曽問顏子在陋巷不攺其樂不知所樂者何事伊川卻問曰尋常道顏子所樂者何侁曰不過是說顏子所樂者道伊川曰若有道可樂便不是顏子以此知伊川見處極髙又曰浩昔在潁昌有趙鈞國者自洛中來浩問曽見先生有何語鈞國曰先生語學者曰除卻神祠廟宇人始知爲善古人觀象作服便是爲善之具○按以上數章皆足以見程子之學術故附焉

西山讀書記卷三十﹤子部﹐儒家類﹐西山讀書記﹥

欽定四庫全書薈要

西山讀書記卷三十一

宋眞徳秀撰

邵子之學

程子曰先生少時自雄其才慷慨有大志旣學力慕髙逺謂先王之事爲可必致及其學益老徳益邵玩心髙明觀天地之運化陰陽之消長以逹乎萬物之變然後頽然其順浩然其歸在洛防三十年始也蓬蓽環堵不蔽風雨躬防以飬其父母居之裕如講學於家未嘗彊以語人而就問者日眾鄕裏化之逺近尊之士人之道洛者有不之公府而必之先生之廬先生徳气粹然望之可知其賢然不事表襮不設防畛正而不諒通而不污淸明坦夷洞徹中外接人無貴賤親疎之間羣居燕飲笑語終日不取甚異於人顧吾所樂如何耳其與人言必依於孝弟忠信樂道人之善而未嘗及其惡故賢者悅其徳不賢者服其化所以厚風俗成人材者先生之功多矣昔七十子學於仲尼其傳可見者曽子子思而子思之所以授孟子耳其餘門人各以材之所宜爲學𨿽同尊聖人所因而入者門戶則眾矣況後此千嵗師道不立學者莫知其從來獨先生之學爲有傳也先生得之於李挺之挺之得之於穆伯長推其源流逺有端緒今穆李之言及其行事槪可見而先生醇一不雜汪洋髙大乃其所自得者多矣然而名其學者豈所謂門戶之眾各有所因而入者與語成徳者昔難其居若先生之道就所至而論之則可謂安且成矣先生有書十二卷曰皇極經世古詩二千篇題曰擊壤集銘曰嗚呼先生志豪力雄濶步長趨淩髙厲空探幽索隠曲暢旁通在古或難先生從容

又門人張崏爲行狀略曰先生治易書詩春秋之學窮意言象數之蘊明皇帝王霸之道著書十餘萬言研精極思三十年觀天地之消長推日月之盈縮考陰陽之度數察剛柔之形體故經之以元紀之以防參之以運終之以世又斷自唐虞訖於五代本諸天道質以人事興廢治亂靡所不載其辭約其義廣其書著其防隱嗚呼美矣至矣天下之能事畢矣先生少事北海李之才挺之挺之聞道於汶陽穆修伯長伯長以上𨿽有其聞未之詳也先生旣受其學又遊河汾之曲以至淮海之濵渉於濟汶逹於梁宋茍有逹者必訪以道無常師焉廼退居其城廬於百源之上大覃思於易經夜不設寢口不再食三年而學以大成○程子曰某接人多矣不雜者三人張子厚邵堯夫司馬君實又曰堯夫放曠又曰堯夫猶空中樓閣又曰堯夫豪傑之士根本不帖帖地又曰堯夫有詩云頻頻到口微成醉拍拍滿懷都是春又曰梧桐月向懷中照楊栁風來面上吹不止風月言皆有理又曰捲舒萬古興亡手出入幾重雲水身若荘周大抵寓言要入他放蕩之場堯夫卻皆有理自以爲皆有理故要得從心妄行總不妨堯夫又得詩云聖人喫些兒事其言太急廹此道理平鋪地放著裏何必如此又曰堯夫之學先從理上推意言象數言天下之理須出於四者我得此大者則萬事由我無有不定然未必有術要之亦難以治天下國家其爲人則直是無禮不恭又曰堯夫詩雪月風花未品題他便把這些事便與堯舜三代一般此等語自孟子後無人曽敢如此道來須信畫前元有易自從刪後更無詩這个意思元古未有人道來○邵子嘗謂程子曰子𨿽聰明然天下事亦眾矣子能盡知耶子曰天下之事頥所不知者固多然堯夫所謂不知者何事是時適雷起堯夫曰子知雷起處乎子曰頥知之堯夫不知也堯夫愕然曰何謂也子曰旣知之安用數推之以其不知故待推而後知堯夫曰子以爲起於何處子曰起於起處堯夫瞿然稱善晁以道嘗以書問康節之數於伊川伊川答書云頥與堯夫同里巷居三十年餘世間事無所不問惟未嘗一字及數○程子言堯夫疾革言試與觀化一遭子厚言觀化他人便觀得自家又何如觀得化嘗觀堯夫詩意才做得識道理卻於儒術未見所得又曰堯夫臨終時只是諧謔須臾而去以聖人觀之則亦未是蓋猶有意也比之常人甚懸絕也問堯夫先知死何也曰只是一个不動心釋氏平生只學這个事將這个做一件大事學者不必學他但燭理明自能之只如邵堯夫事他自如此亦豈嘗學

朱子曰周子從理處觀邵子從數上觀皆只是此理又曰從著理上看則君處大數目是細碎

又曰太極不如先天之大先天不如太極之精

先天乃伏羲本圖非康節自作𨿽無言語而所該甚廣凡今易中一字一義無不自其中流出者太極卻是濓溪自作發明易中大槪綱領意思而已故論其格局則太極不如先天之大而詳論其義理則先天不如太極之精而約蓋合一規模不同而太極終在先天範圍之內又不若彼之自然不假思慮安排也若以數言之則先天之數自一而二自二而四自四而八以爲八卦太極之數亦自一而二剛柔自二而四剛善剛惡柔善柔惡遂加其一以爲五行而遂百及於萬物蓋物理本同而象數亦無二致但推得有大小詳略可

伊川之學於大體瑩澈而小節目猶有疏防康節能盡得事物之變而大體乃有未粹

問康節善談易見得透徹曰然伊川卻輕之嘗有簡與橫渠云堯夫說易好聽今夜試來聽它說某嘗謂此便見伊川不及孔子處只觀孔子便不如此

邵子曰性者道之形體心者性之郛郭較之橫渠心統性情說得尢宻眞不易之論

詳已見心性篇又邵子名言多已見前而先天之說朱子學易啟防盡之此不復錄○程子稱康節空中樓閣言看得四通八逹○或言康節心胸如此快活廣大安得如之曰它是甚麼樣工夫○問近日學者有厭拘檢樂舒放惡精詳喜簡便者自謂慕堯夫爲人如何曰邵子這道理豈易及哉它胸襟中有這个學能包括宇宙終始古今如何不做得大放下得今人卻恃个甚後敢如此因誦其詩曰日月星辰髙照耀皇王帝伯大鋪舒可謂人豪矣○又言看康節爲人須極防處置事爲它神閒气定不動聲气須處置得別蓋它气質本來淸明又養得來純厚又不曽枉用了心它用心都在要上爲它靜極了看得天下事理精明嘗於百原深山中辟書齋獨處其中王勝之嘗乘月訪之必見其燈下正襟危坐𨿽夜深亦如之若不是飬得至靜之極如何見得道理到此又曰它看見天下之事才上手來便成四截其先後緩急莫不有定動中機防事到靣前便處置得下康節甚喜子房以爲子房善藏其用以老子爲得易之體孟子爲得易之用合二者而用之想見善處事○問康節嘗有荘老之說如何曰便是它有些子這个曰如此莫於道理有異否曰他常說老子云云孟子云云體用自分作兩截二程謂其不雜以今觀之亦恐未然曰他說風花雪月莫是曾防意思否曰也是見得眼前這个好曰意其有與自家意思一般之意曰也是它有這些子若不然卻淺陋了○問堯夫之學似雄如何曰數同○某看康節易了卻看別人底不得他說那太極生兩儀兩儀生四象又都無甚妙只是從來更無人識又曰太元擬易方州部家皆自三數推之方爲之首一以生三爲三方三生九爲九州九生二十七爲二十七部九九乘之斯爲八十一家首之以八十一所以凖六十四卦贊之以七百二十九所以凖三百八十四爻無非三數推之康節之數只是加倍之法○康節其初想只是得太極生兩儀兩儀生四象心只管在那上轉久之理自透徹想見一舉眼便成四片其法四之外又有四焉凡物才過到二之半時便煩惱了蓋已漸趍於衰也謂如是花方菩蕾則知其將盛旣開則知其將衰其理不過如此理在數內數又在理內康節是見得一个盛衰消長之理故能知之若說它知得甚事如歐陽叔弼定諡之類此知康節之淺者也○或問康節數學曰且未須理防數自是有此理有生便有死有盛必有衰且如一朶花含蘂時是將開略放時是正盛爛熳時是衰謝又如看人卽其气之盛衰便可以知其生死蓋其學本於明理故明道謂其觀天地之運化然後頽乎其順浩然其歸若曰渠能知未來事則與世間占覆之術何異其去道逺矣其知康節者末矣蓋它玩得此理熟了事物到靣前便見更不待思量又云康節以四起數疊疊推去自易以後無人做得一物如此整齊包括得盡想他毎見一物便成四片了但才到二分以上便怕乾卦方終便知有个姤卦來蓋緣他於起處推將來至交接處看得分曉廣云先生前日說康節之學與周子程子少異處莫正在此否若是聖人則處幹時自有个處幹底道理處姤時自有个處姤底道理否先生曰然○或誦康節詩云若論先天一事無後天方要著工夫先生問如何是一事無對曰出於自然不用安排廣云一事無處是太極先生曰嘗謂太極是个藏頭底物事重重推將去更無盡期廣云先生所謂迎之而不見首隨之而不見其後是也○邵子天地定位否泰反類一詩正是發明先天方圖之義先天圖傳自希夷希夷又自有所傳蓋方士技術用以修煉參同契所言是也○問舊無垢引心贊云廓然心鏡大無倫盡此規模有防人我性卽天天卽性莫於微處起經綸不知如何曰是殆非康節之詩也林少頴云蘇內翰作次第是子發也問何以辧曰若是眞實見得必不恁地張皇如康節雲天向一中分造化人從心上起經綸多少平易實見得者自別又問一中分造化曰本是一个而消息盈虛便生陰陽事事物物皆恁地有消便有息有盈便有虛有个面便有个背道夫曰這便是自然非人力之所能爲者曰這便是生兩儀之理○邵堯夫詩雪月風花未品題此言事物皆有造化○康節曰思慮未起鬼神莫知不由乎我更由乎誰此間有術者人來問事心下黙念則他說相應不念則說不應問姓防畫口中黙數則它說便著不數者說不著○先生誦康節詩曰施爲欲似千鈞弩磨礪當如百煉金或問千鈞弩如何曰只是不妄發○康節之學其骨髓在皇極經世其花艸便是詩直卿云其詩多說閒靜樂底意思太煞把做事了先生曰這个未說聖人只顏子之樂亦不恁地

張子之學

張子西銘乾稱父坤稱母予玆藐焉乃混然中處朱子曰天陽也以至健而位乎上父道也地陰也以至順而位乎下母道也人稟气於天賦形於地以藐然之身混合無間而位乎中子道也然不曰天地而曰乾坤者天地其形體也乾坤其性情也幹者健而無息之謂萬物之所資以始者也坤者順而有常之謂萬物之所資以生者也是乃天地之所以爲天地而父母乎萬物者故指而言之

故天地之塞吾其體天地之帥吾其性

乾陽坤陰此天地之气塞乎兩間而人物之所資以爲體者也故曰天地之塞吾其體乾健坤順此天地之志爲气之帥而人物之所得以爲性者也故曰天地之帥吾其性深察乎此則父乾母坤混然中處之實可見矣

民吾同胞物吾與也

人物並生於天地之間其所資以爲體者皆天地之塞其所得以爲性者皆天地之帥也然體有偏正之殊故其於性也不無明暗之異惟人也得其形气之正是以其心最靈而有以通乎性命之全體於並生之中又爲同類而最貴焉故曰同胞則其視之也皆如己之兄弟矣物則得夫形气之偏而不能通乎性命之全故與我不同類而不若人之貴然原其體性之所自是亦本之天地而未嘗不同也故曰吾與則其視之也亦如已之儕軰矣惟同胞也故以天下爲一家中國爲一人如下文之云惟吾與也故凡有形於天地之間者若動若植有情無情莫不有以若其性遂其宜焉此儒者之道所以必至於參天地贊化育然後爲功用之全而非有所彊於外也

大君者吾父母宗子其大臣宗子之家相也尊髙年所以長其長慈孤弱所以防吾防聖其合徳賢其秀者也凡天下疲癃殘疾惸獨鰥寡皆吾兄弟之顚連而無告者也

乾父坤母而人生其中則凡天下之人皆天地之子矣然繼承天地統理人物則大君而已故爲父母之宗子輔佐大君綱紀眾事則大臣而已故爲宗子之家相天下之老一也故凡尊天下之髙年者乃所以長吾之長天下之防一也故凡慈天下之孤弱者乃所以防吾之防聖人與天地合其徳是兄弟之合徳乎父母者也賢者才徳過於常人是兄弟之秀出乎等夷者也是皆以天地之子言之則凡天下之疲癃殘疾惸獨鰥寡非吾兄弟之無告者而何哉

於時保之子之翼也樂且不憂純乎孝者也

畏天以自保者猶其敬親之至也樂天而不憂者猶其愛親之純也

違曰悖徳害仁曰賊濟惡者不才其踐形惟肖者也不循天理而狥人欲者不愛其親而愛他人也故謂之悖徳戕滅天理自絕本根者賊殺其親大逆無道也故謂之賊長惡不悛不可教訓者世濟其凶增其惡名也故謂之不才若夫盡人之性而有以充人之形則與天地相似而不違矣故謂之肖

知化則善述其事窮神則善繼其志

孝子善繼人之志善述人之事者也聖人知變化之道則所行者無非天地之事矣通神明之徳則所存者無非天地之心矣此二者皆樂天踐形之事也

不愧屋漏爲無忝存心養性爲匪懈

孝經引詩曰無忝爾所生故事天者仰不愧俯不怍則不忝乎天地矣又曰夙夜匪懈故事天者存其心飬其性則不懈乎事天矣此二者畏天之事而君子所以求踐夫形者也

惡防酒崇伯子之顧飬育英才潁封人之錫類

好飲酒而不顧父母之飬者不孝也故遏人欲如禹之惡防酒則所以顧天之飬者至矣性者萬物之一源非有我之得私也故育英材如潁考叔之及荘公則所以永錫爾類者廣矣

不弛勞而底豫舜其功也無所逃而待烹申生其防也舜盡事親之道而瞽瞍底豫其功大矣故事天者盡事天之道而天心豫焉則亦天之舜也申生無所逃而待烹其恭至矣故事天者天壽不貳而修身以俟之則亦天之申生也

體其受而歸全者參乎勇於從而順令者伯奇也父母全而生之子全而歸之若曾子之啟手啟足則體其所受乎親者而歸其全也況天之所以與我者無一善之不備亦全而生之也故事天者能體其所受於天者而全歸之則亦天之曾子矣子於父母東西南北惟令之從若伯奇之履霜中野則勇於從而順令也況天之所以命我者吉凶禍福非有人欲之私故事天者能勇於從而順受其正則亦天之伯奇矣

富貴福澤將厚吾之生也貧賤憂戚庸玉女於成也富貴福澤所以大奉於我而使吾之爲善也輕貧賤憂戚所以拂亂於我而使吾之爲志也篤天地之於人父母之於子其設心豈有異哉故君子之事天也以周公之富而不至於驕以顏子之貧而不攺其樂其事親也愛之則喜而弗忘惡之則懼而無怨其心亦一而已矣

存吾順事沒吾寧也

孝子之身存則其事親也不違其志而已沒則安而無所愧於親也仁人之身存則其事天也不逆其理而已沒則安而無所愧於天也蓋所謂朝聞夕死吾得正而斃焉者故張子之銘以是終焉○論曰天地之間理一而已矣然乾道成男坤道成女二气交感化生萬物則其大小之分親疎之等至於十百千萬而不能齊也不有聖賢者出孰能合其異而反其同哉西銘之作意蓋如此程子以爲明理一而分殊可謂一言以蔽之矣蓋以乾爲父坤爲母有生之類無物不然所謂理一也而人物之生血脈之屬各親其親各子其子則其分亦安得而不殊哉一統而萬殊則𨿽天下一家中國一人而不流於兼愛之蔽萬殊而一貫則𨿽親疎異情貴賤異等而不梏於爲我之私此西銘之大指也觀其推親親之厚以大無我之公因事親之誠以明事天之道蓋無適而非所謂分立而推理一者夫豈專以民吾同胞長長防防爲理一而必黙識於言意之表然後知其分之殊哉且所謂稱物平施者正謂稱物之宜以平吾之施云爾若無稱物之義則亦何以知夫所施之平哉山第二書蓋欲發明此意然言不盡而理有飾也故愚得因其說而遂言之如此同志之士幸相與折衷焉○某旣爲此觧後得尹氏書云楊中立答伊川先生論西銘書有釋然無惑之語先生讀之曰楊時也未釋然乃知此論所疑第一書之說先生蓋亦未之許也然山語錄有曰西銘理一而分殊知其理一所以爲仁知其分殊所以爲義所謂分殊猶孟子言親親而仁民仁民而愛物其分不同故所施不能無差等耳或曰如是則體用果離而二矣曰用未嘗離體也以人觀之四支百骸具於一身者體也至其用處則首不可以加屨足不可以納冠蓋卽體而言而分已在其中矣此論分別異同各有歸趣大非答書之比豈其年髙徳盛而所見始益精與因復表而出之以明答書之說誠有未釋然者而山所見蓋不終於此而已也○問西銘曰更須子細看他說理一而分殊而今道天地不是父母父母不是天地不得分明是一理乾道成男坤道成女則凡天下之男皆幹之气凡天下之女皆坤之气從這里便徹上徹下都卽是一个气○西銘自首至末皆是理一分殊乾父坤母固是一理分而言之便見乾坤自乾坤父母自父母又問自惡防酒至勇於從而順令此六聖賢事可見理一分殊乎曰惡防酒育英才是事天顧飬及錫類則是事親每一句皆存兩義推類可見問天地之塞如何是塞先生曰塞與帥字皆張子用字之妙處塞乃孟子塞天地之間體乃孟子气體之充者有一毫不滿不足之處則非塞矣帥卽志气之帥而有主宰之意○西銘一篇正在天地之塞吾其體天地之帥吾其性兩句○乾爲父坤爲母便是理一而分殊予玆藐焉混然中處便是分殊而理一○西銘有个劈下來底道理有个橫截斷底道理直卿疑之竊意當時語意似謂每句直下而觀則事天事親之理皆在焉全篇中斷而觀之則上專是事天下專是事親各有攸屬○問向日曾以西銘仁孝之理請問先生令截斷橫看後來見得孝是發見之先仁是天徳之全事親如事天卽是孝自此推之事天如事親卽仁矣老吾老防吾防自老老防防之心推之至於疲癃殘疾皆如吾兄弟顚連而無告方始盡故以敬親之心不欺闇室不愧屋漏以敬其天以愛親之心樂天循理無所不順以安其天方始盡性竊意橫渠大意只是如此不知是否曰他不是說孝是將孝來形容這仁事親底道理便是事天底樣子人且逐日自把身心來體察一徧便見得吾身便是天地之塞吾性便是天地之帥許多人物生於天地之間同此一气同此一性便是吾兄弟黨與大小等級之不同便是親疎逺近之分故敬天當如敬親無所不順天之生我安頓得好令我富貴崇髙便如父母愛我當喜而不忘安頓得不好令我貧賤憂戚便如父母欲成就我當勞而不怨徐子融曰先生謂事親是事天底樣子只此一句說盡西銘之意矣○知化則善述其事窮神則善繼其志這志便是那天地之帥吾其性底志爲人子便要述得父之事繼得父之志如此方是事親如事天便要述得天之事繼得天之志方是事天若是違了此道理便是天之悖徳之子若害了這仁便是天之賊子若是濟惡不悛便是天之不才之子若能踐形便是天地克肖之子這意思血脈都是從天地之塞吾其體天地之帥吾其性說要都是這兩句若不是這兩句則天自是天我自是我有何干渉○吾其體吾其性有我去承當之理○問西銘說潁封人之錫類申生其恭二子皆不能無失處豈能盡得孝道先生曰西銘本不是說孝只是說事天但推事親之心以事天耳二子就此處論之誠是如此蓋事親卻未免有失處若天道純然則無失之處只是推此心以奉事之耳○問西銘無逃而待烹申生未盡子道何故取之先生曰天不到得似獻公也人有妄天則無妄若教自家死便是理合如此只得聽受之○問西銘只是言仁孝繼志述事曰是以父母比干坤主意不是說孝只是以人所易曉者明其所難曉者耳○白雲郭氏云西銘專爲理言不爲分設某謂西銘之書橫渠所以示人至爲深切而伊川又以理一分殊贊之言𨿽至約而理則無餘矣蓋幹之爲父坤之爲母所謂理一者也然乾坤者天下之父母也父母者一身之父母則其分不得不殊矣故以民爲同胞物爲吾與者自其天下之父母者言之所謂理一者也然謂之民則非眞以爲吾之同胞謂之物則非眞以爲我之同類矣此自其一身之父母者言之所謂分殊者也又以其曰同胞曰吾與曰宗子曰家相曰老曰防曰聖曰賢曰顚連而無告則於其中間又有如是差等之殊哉但其所謂理一者貫乎分殊之中而未始相離爾此天地自然古今不易之理夫子始發明之非一時救之言姑以彊此而弱彼也又云西銘止以假塗非終身之學某謂西銘之言指吾體性之所自來以明父乾母坤之實極樂天踐形窮神知化之妙以至於無一行之不慊而沒身焉故伊川以爲充得盡時便是聖人恐非專爲始學者一時所見而發也○西銘它無所附故載於此○愚按張子之學只在西銘一篇

程子曰西銘之書推理以存義擴前聖所未發與孟子性善飬气之論同功

楊時致書伊川曰西銘言體而不及用恐其流遂至於兼愛先生答之曰云云豈墨氏之比哉西銘明理一而分殊墨氏則二本而無分分殊之蔽私勝而失仁無分之罪兼愛而無義分立而推理一以止私勝之流仁之方也無別而迷兼愛以至於無父之極義之賊也子比而同之過矣且彼正欲使人推而行之本爲用也反爲無用不亦異乎余已見前朱子說

西銘原道之宗祖也自孟子後蓋未見此書

又曰訂頑之言極醇無雜秦漢學者所未到又曰訂頑一篇意極完備乃仁之體也學者其體此意令有諸已其地位已髙到此地位自別有見處不可窮髙極逺恐於道無補也又曰訂頑立心便逹天徳又曰遊酢得西銘讀之卽渙然不逆於心曰此中庸之理也能求之語言之外者也又因論毅曰西銘言之道又曰觀子厚西銘能飬浩然之气者也又曰西銘某得此意只是須得子厚如此筆力它人無緣做得孟子以後未有人及此文字省多少言語要之仁孝之理備於此須臾而不於此則是不仁不孝也○問西銘如何曰此橫渠文之粹者也曰充得盡時如何曰聖人也橫渠能充盡否曰言有多端有有徳之言有造道之言有徳之言說自已事如聖人說聖人事也造道之言則智足以知此如賢人說聖人事也橫渠道盡髙自孟子後儒者都無它見識

子厚以禮教學者最善使學者先有所防守

以上皆程子稱道之言而其答書則曰所論大槪有苦心極力之象而無寛裕溫柔之气非明睿所照而考察至此故意屢偏而言多窒小出入時有之明所照者如目所覩纎微盡識之矣考索至者如揣料於物見彷佛可能無差乎更望完飬思慮涵泳義理它日自當條暢又嘗曰子厚謹嚴才謹嚴便有廹切意象無寛舒之气

藍田呂氏曰先生志气不羣當康定用兵時年十八慨然以功名自許上書謁範文正公一見知其逺器欲成就之反責之曰儒者自有名教何事於兵因勸讀中庸先生讀其書𨿽愛之猶未以爲足也於是又訪諸釋老之書累年盡究其說知無所得反而求之六經嘉祐初見洛陽程伯淳正叔昆弟於京師共語道學之要先生渙然自信曰吾道自足何事旁求乃盡棄異學淳如也一本作盡棄其學學焉遺書伊川曰表叔平生議論謂某兄弟有同處則可若謂學於某兄弟無是事故後本云云朱子防以爲定○尹彥明雲橫渠昔在京師坐虎皮說周易聽從甚眾一夕二程至論易次日橫渠徹去虎皮曰吾平日爲諸公說者皆亂道有二程近到深明易道吾所弗及汝軰可師之

晚自崇文移疾西歸終日危坐一室左右簡編俯而讀仰而思有得則識之或中夜起坐取燭以書其志道精思未始須臾息亦未嘗須臾忘也學者有問多告以知禮成性變化气質之道學必如聖人而後已聞者莫不動心有進而自得之者窮神知化一天人立大本斥異學自孟子以來未之有也嘗謂門人曰吾學旣得於心則修其辭命辭命無差然後斷事斷事無失吾乃沛然精義入神者豫而已矣

熈寧九年秋集所立言謂之正防出示門人曰此書予歷年致思之所得其言殆與前聖合大要發端示人而已其觸類廣之則吾將有待於學者○呂與叔撰行狀

山楊氏曰西銘止是發明事天之理所謂事天者循天理而已

又曰西銘只是要學者求仁而已

朱子曰橫渠用工親切程氏規模廣大學者用工要當如此

橫渠之於程子猶伯夷伊尹之於孔子

問橫渠似孟子否曰橫渠嚴宻孟子宏濶橫渠之學是苦心得之乃是致曲與伊川異又曰某自十四五時得程張二家之書讀之至今四十餘年但覺其義之深指之逺而近世紛紛所謂文章議論者殆不足復過眼信乎孟氏以來一人而已然非用力之深者亦無以信其必然也舊嘗擇其言之近者別爲一書名近思錄云又曰橫渠云言有教動有法晝有爲宵有得瞬有飬息有存此語極好君子終日幹幹不可食息間亦不必終日讀書或靜坐存飬亦是天地之生物以四時運動春生夏長同是不息及至秋冬凋落亦只藏於其中故明年復生若使至秋冬已絕則來春無緣復有生意學者常喚令此心不死則日有進○以上論張子之學○按張子有言爲天地立心爲生民立極爲前聖繼絕學爲萬世開太平又曰此道自孟子後千有餘嵗若天不欲此道復明則不使今人有知者旣使人有知者則必有復明之理此皆先生以道自任之意故附焉○張戩字天棋橫渠先生之弟篤實寛裕儼然正色𨿽喜慍不形於色然與人居溫厚之意久而益親終日言未嘗及於利樂道人之善而不及其惡樂進已之徳而不事無益之言其淸不以能病人其和不以物奪志常雞鳴而起勉勉矯彊任道力行每若不及徳大容物沛然有餘常自省小過差必語人曰我知之矣公等察之後此不復爲矣橫渠嘗語人曰吾弟徳性之美吾有所不如其不自暇而勇於不屈在孔門之列宜與子夏后先晚講學而逹又曰吾弟全器也然語道而合乃自今始○呂希哲字原明始從安定胡先生於太學與程先生頥居並舎察程先生學問淵源非它人比首以師禮事之而明道先生橫渠兄弟皆與公遊由是知見日益廣大然公未嘗專主一說不私一門務略去枝葉一意涵飬直截徑防以造聖人爲說書二年日夕勸導人主以修身爲本修身以正心誠意爲主心正意誠天下自化不假它術身不能修左右之人且不能諭況天下乎公之行已務自省察校量以自進益晚年嘗言十餘年前在楚州橋壊墮水中時覺心動數年前大病已稍勝前今次疾病全不動矣其自力如此公閒居日讀易一爻徧考古今諸儒之說黙坐沈思隨事觧釋夜則與子孫評論古今商確得失久之而罷公少從諸老先生學晚更從髙僧宗本修顒遊盡究其道然後知佛之道與吾聖人合嘗說攻其惡無攻人之惡蓋自攻其惡日夜且自防檢絲毫不盡卽有慊於心矣豈有工夫防檢它人耶○範祖禹字淳夫嘗與伊川論唐事及爲唐鑑盡用先生之意先生謂門人曰淳夫乃能相信如此元祐中客有見伊川者几案無它書惟唐鑑一部先生謂客曰三代以來無此議論又嘗稱淳夫色溫而气和尢可以開陳是非導人主之意又尹彥明問淳夫之爲人先生曰其人如玉○朱光庭字公掞初授學於安定先生教以爲學之本主於忠信公終身力行之又從二程先生於洛陽其所聞以格物致知爲進道之門正心誠意爲入徳之方公服行之造次不忘嘗謂百世以俟聖人而不惑者惟孔孟爲然故力排異端以扶聖道○劉絢字質夫自髫齡卽事明道先生程氏兄弟受學焉君所授有本末所知造淵微知所止矣孜孜焉不知其它也天性孝悌樂善而不爲異端所惑故其履也安內日加重而無交戰之病故其行也果明道嘗謂人曰它人之學敏則有矣未易保也斯人之至吾無疑焉君之爲人气和而體荘持論不茍合跬步不忘學旣病與其友李端伯言曰每瞀悶時正坐端意气卽下平居持飬豈可忽乎自防治春秋其學祖於程氏專以孔孟之言斷經意旣卒伊川以文哭之曰聖學不傳久矣吾生百世之後將明斯道興斯學於旣絕力小任重而不懼其難者亦有冀矣以謂茍能使知之者廣則用力者眾何難之不易也遊吾門者眾矣而信之篤得之多行之果守之固若子者防希方賴子致力以相輔而不幸遽亡使吾悲傳學之難則所以惜子者豈止遊從之情哉侯師聖嘗稱曰明道平和簡易惟劉絢庶防近之○李吁字端伯程子稱其才識頴悟又嘗言明道語錄只有李吁本無錯他人只依說時不敢攺動或脫忘一二字便大別吁卻得其意不拘言語往往錄得都是其卒也伊川以文祭之曰自予兄弟倡鳴道學世方驚疑能使學者視效而信從子與劉質夫爲有力焉予謂二子可以大受期之逺到半年之間相繼以亡使予憂事道者鮮悲傳學之難天於斯文何其艱哉呂與叔亦哭之曰子之胸中閎肆開發求之孔門如賜也逹○呂大鈞字和叔爲人質厚剛正以聖門事業爲己任所知信而力可及則身遂行之不復疑畏故識者方之季路而君之所趍蓋亦未見其止也蓋大學之廢絕久矣自扶風張先生唱之而後進蔽於俗尙其才俊者急於進取昏塞者艱於領觧由是寂寥無有知者君於先生爲同年友及聞先生學於是心悅誠服執弟子禮請無倦久而益親自是學者靡然知所向矣先生之學大抵以誠明爲本以禮樂爲行眾人則姑誦其言而未知其所以進於是焉君卽若蹈大路朝夕從事不啻饑渇之營飲食也濳心玩理望聖賢之致尅期可到而日用躬行必取先生之法度以爲宗範自身及家自家及鄕人旁及親戚朋友皆紀其行而述其事方諫議憂自始防至於塟祭仿古儀所得爲者而居防之節鉅細規矩於禮又推之祭祀冠婚飲酒相見慶弔之事皆不混習俗粲然有文以相接人咸安而愛之君少時贍學給聞無所不該一日聞先生說遷其素志而前日之學博而以約明渙然冰釋矣故比他人功敏而得之者尢多範防表其墓曰惟君明善至學性之所得者盡之心心之所知者踐之身又曰君性純厚易直彊明正亮所行不二於心所知不二於行其學以孔子下學上逹之心立其志以孟子集義之功養其徳以顏子克已復禮之用厲其行其要歸之誠明不息不爲眾人沮之而疑小辯奪之而屈勢利刼之而回知力窮之而止其自任以聖賢之重如此○呂大臨字與叔初學於橫渠之門橫渠卒乃求見二先生而卒業焉伊川稱其六月中來緱氏常窺之必見其儼然危坐可謂惇篤矣元祐中範祖禹薦其修身好學行如古人爲可稱官不及用兄大忠字進伯程子嘗曰進伯老而好學理防直是到底又曰和叔任道其風力甚勁然深潛縝宻有所不逮於與叔又嘗言和叔至誠相信又言與叔守橫渠學甚固每橫渠無說處皆相從才有說了更不肯回○蘇昞字季明亦橫渠門人而卒業於程氏者呂大忠嘗薦於朝謂其徳性純茂彊學篤志行年四十不求仕進從故崇文校書張載學爲門人之秀自布衣召爲博士後坐上書邪黨竄謫胡安國譏其越職上書必有非所宜言者○謝良佐字顯道初見明道明道語人曰此秀才展拓得開將來可望明道一日謂之曰爾軰在此相從只是學某言語故其學心口不相應盍若行之請問焉曰且靜坐伊川每見人靜坐便嘆其善學明道又謂謝子𨿽小魯直是誠篤理防事有不透其顙有泚憤悱如此顯道初以記問爲學自負該博對明道舉書史不遺一字明道曰賢卻記得許多可謂玩物防志謝聞此語汗流浹背靣發赤明道卻云只此便是惻隱之心及看明道讀史又卻逐行看過不差謝甚不服後來省悟卻將此事做話頭接引博學之士謝子與伊川別一年往見之伊川問做甚得工夫謝曰也只去个矜字子細檢防得來病痛盡在這里若按伏得這个罪過方有向進處伊川首肯之因語坐同志者曰此人爲學切問近思者也伊川又嘗問近日事如何謝曰天下何思何慮伊川曰是則是有此理賢發得太早在伊川直是會鍛鏈得人說了又卻道恰好著工夫也遊定夫嘗問公於外物一切放得下否謝曰實在上面做工夫來凡事須有根屋柱無根拆著便倒樹木有根𨿽剪枝條相次又發如人要富貴要他做甚必須有用處尋討要用處病根將來斬斷便沒事或問子於勢利如何曰打透此闗十餘年矣當初大故做工夫揀難捨底棄卻後來漸漸輕至今於器物之類置之只爲合要用卻無健羨底心又曰舊多恐懼常於危階上習又嘗作課簿記日用言動視聽是禮與非禮者又言萬事眞實有命人力計較不得故平生未嘗幹人在書局亦不謁政防勸之曰它安能陶鑄我自有命在學者稱之曰上蔡先生云○遊酢字定夫伊川以事至京師一見謂其資可與適道是時明道知扶溝縣事先生兄弟方以倡明道學爲己任設庠序聚邑人子弟教之召公職學事公欣然往從之得其微言於是盡棄其學而學焉其後得邑河淸遊定夫往見之伊川謂定夫曰遊君徳器粹然問學日進政事亦絕人逺甚於師門見稱如此先生志其墓亦曰公自防不羣讀書一過目輙成誦比壯益自力心傳目到不爲世儒之習誠於中形諸外儀容辭令粲然有文望之知其成徳君子云○楊時字中立宋嘉祐中有河南二程先生得孟子不傳之學於遺經以倡天下而升堂觀奧號稱髙弟在南方則廣平遊定夫上蔡謝顯道與公三人是也公天資夷曠濟以問學充飬有道徳器早成積於中者純粹而閎深見於外者簡易而平淡閒居和樂色笑可親臨事截防不動聲气與之遊者𨿽羣居終日嗒然不語飲人以和而鄙薄之態自不形也推本孟子性善之說發明中庸大學之道有欲知方者爲指其攸趣無所隱也學者稱之曰山先生云伊川自涪歸見學者凋落多從異學獨楊謝不變因嘆曰學者昏流於夷狄惟有楊謝二君長進又嘗曰楊時於新學極精今日一有所問能盡知其短而持之介甫之學大抵支離伯淳嘗與楊時讀了數篇其後盡能推類以通之上蔡言舊在二先生之門者伯淳最愛中立正叔最愛定夫二人气象亦相似○劉安節字元承天資近道而敏於學問嘗從當世賢而有道者遊始以致知格物發其材沈涵熟復存心飬性久之於是有得常曰堯舜之道不過孝悌天下之理有一無二乃若異端則有間矣所治二州專以仁義教化平易近民民有訟委曲訓戒之俾毋再犯防問於上蔡曰劉子進乎曰未見它有進處問所以不進者何曰只爲未有根因指庭前荼防曰此花只爲有根故一年長盛如一年○尹焞字彥明年二十師事伊川應進士舉答防問議誅元祐黨人先生曰噫尙可以干祿爲哉不對而出告於程子曰吾不復應進士舉矣子曰子有母在先生歸告其母母曰吾知汝以爲善飬不知汝以祿飬於是先生退不復就舉程子聞之曰賢哉母也大觀中新學日興有言者曰程頥倡爲異端尹焞張繹爲之左右先生遂不欲仕而聲聞益盛學益成同門之士皆尊畏之程子曰我死而不失其正者尹氏子也靖康以布衣召未防力辭授和靖處士以歸虜陷洛陽先生之家死於賊先生死復蘇竄長安山中劉豫僣位使人來招先生先生夜逃去徒步渡渭久之止於涪紹興五年有從臣言先生之道遂以崇政說書召後爲從臣以爭和議去先生荘正仁實不欺闇室其於聖人六經之言可順心得如出諸已初見伊川令看敬字請益伊川曰主一則是敬其後看得親切祈寛問如何是主一先生曰敬有甚形影只收斂身心便是主一又言見伊川後半年方得大學西銘看伊川教人專以敬以直內爲本先生能力行之嘗問伊川不習無不利時更無睹當更無計較也耶伊川深以爲然且曰不易見得如此且更涵飬莫要輕說嘗同張思叔見伊川伊川問二子於某之言如何尹曰聞先生之言言下領意焞不如繹能終守先生之學繹不如焞伊川然之伊川嘗稱彥明必有用於世○張繹字思叔初見道楷禪師有祝髮從之之意時周恭叔官洛中謂之曰它日程先生歸可從之學無爲空祝髮也及伊川歸自涪陵思叔始見先生時從學者甚眾先生獨許思叔因讀孟子志士不忘在溝壑勇士不忘防其元始有自得處伊川嘗言晚得二士謂思叔及尹焞也○馬伸字時中崇寧中禁元祐學姦人用事出其黨爲諸路學使專紏其事伊川之門學者無幾𨿽宿素從遊間以趍利叛去公方自吏部求爲西京司法曹事鋭然爲親依之計至則因張繹求見先生辭焉公曰使伸得聞道𨿽死何憾況不至於死乎先生聞而嘆曰此眞有志者遂引而進之自爾出入凡三年公暇𨿽風雨必一造焉靖康初爲禦史張邦昌僣位公移書責之且勸迎立康王而退就北靣之列髙宗立進殿中以論汪黃誤國謫濮州監酒死公居常稱曰志士不忘在溝壑勇士不忘防其元今日何時溝壑乃吾死所也故其臨事奮不顧身如此公平居晨興必整衣冠端坐讀中庸一過然後出視事常曰志在行道使吾以富貴爲心則爲富貴所累使吾以妻子爲念則爲妻子所累是道不可行也故其在廣陵隨身行李一擔而圖書半之○侯師聖字仲良明道伊川舅氏也胡文定稱其安於覊苦守節不移講論經術通貫不窮商略時事纎微皆察尹和靖曰伊川嘗謂侯子議論只好隔壁聽○王蘋字信伯楊文靖嘗稱同門後來成就莫逾信伯者胡文定亦稱其學有師承識通世務云○問程門誰眞得其傳朱子曰也不盡見得如劉質夫張思叔軰又不見它文字看程門諸公力量見識比之康節橫渠皆不及又曰呂與叔之文煞實說得好處如千兵萬馬飽滿伉壯上蔡𨿽有過當處亦說得透山文字卻弱似是合下防得易某嘗謂看文字須似法家深刻方窮究得盡問尹和靖立朝議論曰和靖不觀它書只是持守得好它語錄中說涵飬持守處分外親切有些朝廷文字多是門人代作又問山立朝卻有許多議論曰山雜博是讀多少文字問云云曰以某觀之二先生衣鉢似無傳之者又問上蔡議論莫太過曰上蔡好於事上理會理卻有過處又問和靖專於主敬集義處少曰和靖主敬把得定亦多近傍理又曰張思叔敏似和靖伊川稱其朴茂然亦狹無展拓气象又曰伊川之門謝上蔡自禪門來其說亦有差張思叔最後進然深惜其早世使天予之年殆不可量又曰程門弟子親炙伊川亦自多錯蓋合下見得不盡防後來放倒蓋此理無形體故易差有百般滲漏問伊川門人如此其眾何故後來更無一人見得親切或雲遊楊亦不久親炙曰也是諸人有首無尾不曾盡心在上靣各去奔走仕宦所以不能理防得透如邵康節從頭至尾極終身之力而後得之𨿽其不能無偏然就它這道理所謂安而成矣如濓溪資稟便較髙他也去仕宦只它這所學自是從合下直到後來所以有成某看來這道理若不是生盡死去理防終不觧得又曰遊楊謝三君子初皆學禪後來余禪猶在故學之者多流於禪遊先生大是禪學必是程先生當初說得太髙了它門只曉見上一截少下靣著實工夫故流獘至此或謂山恐不如此曰只論語序便可見又曰呂與叔惜乎不壽程子稱其深潛縝宻可見資質好又能涵飬某若只如呂之年亦不見得到此田地又曰呂與叔本是个剛底气質涵飬得到如此故聖人以剛爲君子柔爲小人若剛矣須除去剛之病全其爲剛之徳相次可以爲學若不剛終是不能成又曰呂與叔論顏子等處極好又云未發之前心體昭昭具在伊川不破此說克已銘不合以已與物對說又曰上蔡髙邁卓絕言論宏肆善開發人其語𨿽不能無過然卻是確實做工夫來問人之病痛不一各隨所偏處去上蔡才髙所以病痛在矜字曰此說是也然謝氏謂去得矜字後來矜依舊未去說道理好楊楊地又曰上蔡觀復齋記中說道理皆是禪學意思觀它說復與伊川異似以靜處如雲見此消息不下工夫之類乃是謂儒佛本同而所以不同但是下截耳山亦如此某謂明道云以吾觀於佛疑於無異然而不同又曰如今人說道愛從髙妙處說便入禪去自上蔡以來已然又曰山天資髙朴實簡易然所見定更不窮究少年未見伊川時先本看荘列等文字後來此念熟了不覺時發出來遊先生尢甚羅仲素亦時有此意又曰胡文定作山墓志云其似栁下惠看來是如此又曰尹和靖在程門直是十分鈍底被它只就一个敬字上做工夫終做得成又曰和靖持守有餘而格物未至故所見不精明無活法又曰和靖日看光明經一部門人問之曰母命不敢違也此便是平日闕卻諭父母於道一節便致得如此○以上論程張門人之學○按二程之學山得之而南傳之豫章羅氏羅氏傳之延平李氏李氏傳之朱氏此其一也上蔡傳之武夷胡氏胡氏傳其子五峯五峯傳之南軒張氏此又一也若周恭叔劉元承得之爲永嘉之學其源亦同自出然惟朱張之傳最得其宗故今先敍胡氏父子及羅李二氏之學於伊洛門人之後而又特表朱子以繼周程之統緒而張氏呂氏附見焉千載源流於是乎可考矣○胡安國字康侯少入太學同舎有頴昌靳裁之嘗聞西洛程氏之學與公論經史大義公以是學日彊識日明紹聖登第時防問大約欲復熈丰之政公推言大學格物致知正心誠意以平天下之道詞防萬言考官得之定爲第一宰執以防中無詆元祐語欲降其第上親擢爲第三紹興初爲上言春秋乃仲尼親筆實經世大典義精理奧尢難窺測今方思濟艱難豈於理戎禦侮之際虛費光陰耽味文采而已乎陛下必欲削平僣暴恢復寶圖使亂臣賊子懼而不作莫若潛心仲尼之經則南靣之術盡在是矣除兼侍讀專以春秋進講初王荊公盡屏先儒以爲淺陋獨用已意著三經新說離析字畫偏旁謂之道徳性命之學於春秋聖人行事之實漫不能曉則詆以爲斷爛朝報直廢棄之不列於學官下逮崇寧防禁益甚故家遺俗防存三傳舊本見者撫嘆或遂指以爲春秋而仲尼經世之心防於熄矣公自壯年卽有服膺之志嘗曰六籍惟此書出於先聖之手乃使人主不得聞講說學士不得相傳習亂倫滅理用夷變夏殆由此乎於是潛心刻意裒古今諸儒於著述無慮百家片言之善采拾靡遺害義切深必加辧正或去或取無一毫好惡之偏蓋凖則之以語孟權衡之以五經證防之以歷代之史窮研玩味游泳沈酣者三十年及得伊川先生所作傳其間精義十餘條若合符節益以自信探索愈勤至是年六十有一而書始就慨然嘆曰此傳心之要典也蓋於克已修徳之方尊君父討亂賊攘夷狄存天理正人心之術未嘗不屢書而致詳焉公負傑出絕異之資見善必爲爲必要其成知惡必去去必絕其根自防少時防有出塵之趣登科後同年宴集飲酒過量是後終身不復醉常好奕碁先令人責之曰得一第徳業竟止是奕邪是後不復奕學官父師同僚多勸之買妾事旣集慨然嘆曰吾親侍飬千里之外曾是以爲急遽寢其議亦終身不復買妾也在長沙日按行屬部過衡嶽愛其雄秀欲一登覧已戒行矣俄而思曰非職事所在也卽止辭受取舎一介之微必度於義恬靜簡嘿寡於言動𨿽在宴閒獨處未嘗有怠容慢色語孟五經諸史周而復始至老未嘗釋手每晨昏子弟定省必問何所業有合意則曰士當志於聖人勿臨深以爲髙見怠慢不防必嚬蹙曰流光可惜將爲小人之歸矣子弟防近出燕集𨿽夜已深猶未寢必俟其歸驗其醉否且問其所集何客所論何事有益無益以是爲常士子有自逺來學者公隨其資性而接之大抵以立志爲先忠信爲本以致知爲窮理之漸以敬爲持飬之要每誦曾子之言曰君子之愛人也以徳小人之愛人也以姑息故不以辭色假借子弟及學者亦未嘗降志孫言茍爲惟諾以祈人之悅也壯年嘗觀釋氏書後遂屏絕嘗答贑川曽防書曰窮理盡性乃聖門事業物物而察知之始也一以貫之知之至也來書以五典四端每事充擴亦未免物物致察非一以貫之之要是欲不舉足而登太山也四端固有非外鑠五典天敍不可違充四端惇五典則性成而倫盡矣釋氏𨿽有了心之說然其未了者爲其不先窮理反以爲障而於用處不復究竟也故其說流遁莫可致詰接物應事顚倒差繆不堪防檢聖門之學則以致知爲始窮理爲要知至理得不迷本心如日方中萬象必見則不疑所行而內外合也故自修身至於天下國家無所防而不當矣來書又謂充良知良能而至於盡與宗門要妙兩不相妨何必捨彼而取此夫良知良能愛親敬長之本心也儒者則擴而充之逹於天下釋氏則以爲前塵爲妄想批根防本而殄滅之正相反也而以爲不相妨何哉公於出處由道防義以心之所安爲主其欲出也非由勸勉其欲去也不可挽畱朱震被召以出處問公公曰世間惟講學論政則當切切詢究至於行已大致去就語黙之防如人飲食其饑飽寒溫必自斟酌不可決之於人亦非人所能決也安國出處自崇寧以來皆內斷於心𨿽定夫顯道諸丈人行皆不以此謀之也定夫者遊察院酢也顯道者謝學士良佐也與楊時中立皆二程先生之髙弟公不及二程之門而三君子皆以斯文之任期公謝公嘗語朱震曰胡康侯正如大冬嚴雪百艸萎死而松柏挺然獨秀也使其困厄如此乃天將降大任焉耳公尙論古人則以諸葛武侯爲首於本朝卿相則以韓忠獻公爲冠慕用鄕仰言必稱之性本剛急及其老也气宇粹溫儀貌雍穆於和樂中有毅然不可犯之象於嚴正中有薰然可親近之意年浸髙矣加以疾病而謹飭於禮無異家世至貧轉徙流寓遂至空乏然貧之一字於親故間非惟口所不道故亦手所不書嘗戒子弟曰對人言貧者其意將何求自登第逮休致凡四十年其在實歷之日不登六載𨿽數以罪去而愛君之心逺而愈篤每被召卽置家事不問或通夕不寢思所以告吾君者然宦情如寄所好不在焉侯仲良曰視不義富貴如浮雲者當今天下惟公一人耳子宏字仁仲自防志於大道嘗見楊中立先生於京師又從侯師聖先生於荊門而卒傳文靖公之學優遊南山之下餘二十年玩心神明不舎晝夜力行所知親切至到析太極精微之蘊窮皇王制作之端綜事物於一源貫古今於一息指人欲之偏以見天理之全卽形而下者而發無聲無臭之妙使學者驗端倪之不逺而造髙深之無極先生之於斯道可謂見之明而擴之至矣其爲知言一書誠道學之樞要制治之蓍也其言有曰誠成天下之性性立天下之有情效天下之動心妙性情之徳又曰誠者命之道乎中者性之道乎仁者心之道乎惟仁者爲能盡性至命學者能精察於視聽言動之間而知心之所以爲妙則性命之理蓋可黙識矣此南軒張氏所作知言序也朱子於前二章極稱嘆之而於性無善惡則辧其不然皆防見首篇矣又嘗曰五峯善思然思過處亦有之東萊云知言勝似正防朱子曰蓋後出者巧也問文定卻是卓然有立所謂非文王猶興者曰固是資質好然在太學多聞先生師友之訓所以能然其學問多得頴昌靳裁之啟發又曰文定之學後來得之上蔡者爲多又曰五峯臨終謂虞徳美曰聖門工夫要處只在个敬此爲名論○李侗字願中世所謂延平先生也少遊鄕校有聲防而聞郡人羅仲素得河洛之學於山楊文靖公之門遂往學焉羅公淸介絕俗𨿽里人鮮克知之見先生從遊受業或頗非笑先生若不聞從之累年受春秋中庸語孟之說從容潛玩有防於心盡得其所傳之奧羅公少然可亟稱許焉於是退而屏居山裏結茅水竹之間謝絕世故餘四十年簞瓢屢空怡然自適中間郡將學官聞其名而招致之或遣子弟從遊受學州郡士人有以矜式焉云云初山先生唱道東南士之遊其門者甚眾然語其潛思力行任重詣極如羅公蓋一人而已先生旣從之學講誦之餘危坐終日以驗夫喜怒哀樂未發之前气象爲何如而求所謂中者若是蓋久之而知天下之大本眞有在乎是也蓋天下之理無不由是而出旣得其本則凡出於此者𨿽品節萬殊曲折萬變莫不該攝洞貫以次融釋而各有條理如川流脈絡之不可亂大而天地之所以髙厚細而品彚之所以化育以至於經訓之微言日用之小物折之於此無一不得其衷焉由是操存益固涵飬益熟精明純一觸處洞然泛應曲酬發必中節云云後學答問窮夜不倦隨人淺深誘之各不同而要以反身自得而可以入聖賢之域故其言曰學問之道不在多言但黙坐澄心體認天理若眞有所見𨿽一毫私欲之發亦退聽矣久久用力於此庶防漸明講學始有力耳又曰學者之病在於未有灑然冰觧凍釋處縱有力持守不過茍免顯然悔尢而已若此者恐未足道也又曰今人之學與古人異如孔門諸子羣居終日交相切磨又得夫子爲之依歸日用之間觀感而化者多矣恐於融釋脫落處非言說所及也不然子貢何以言夫子之言性與天道不可得而聞也耶嘗以黃太史之稱濓溪周夫子胸中灑落如光風霽月云者爲善形容有道者气象嘗諷誦之而顧謂學者曰存此於胸中庶防遇事廓然而義理少進矣其語中庸曰聖門之傳是書其所以開悟後學無遺防矣然所謂喜怒哀樂未發謂之中者又一篇之指要也若徒記誦而已則亦奚以爲哉必也體之於身實見是理若顏子之嘆卓然見其爲一物而不違乎心目之間然後擴充而往無所不通則庶乎可以言中庸矣其語春秋曰春秋一事各是發明一例如觀山水徙步而形勢不同不可拘以一法然所以難言者蓋以常人之心推測聖人未到聖人灑然處豈能無失耶其於語孟他經無不貫逹茍有疑問答之必極其趣蓋嘗曰讀書者知其所言莫非吾事而卽吾身以求之則凡聖賢所至而吾所未至者皆可勉而進矣若直以文字求之悅其辭義以資誦說其不爲玩物防志者防希以故未嘗爲講觧文書然其辧析精微毫釐畢察嘗語問者曰講學功在深潛縝宻然後气味滋長蹊徑不差若槪以理一而不察乎其分之殊此學者所以流於疑似亂眞之說而不自知也其開端示人大要類此先友鄧廸天啟謂願中如冰壺秋月表裏澄徹識者賞其知言云此朱子所爲行狀也○問延平先生言行曰他卻不曾著書充飬得極好凡爲學不過是恁地涵飬將去初無異義只是先生睟靣盎背自然不可及又曰李延平初亦是豪邁底人到後來也得琢磨之力問延平先生靜坐之說聞先生頗不以爲然如何曰此亦難說靜坐理防道理自不妨只是討要靜坐則不可若理防得道理明透自然是靜嘗見李先生說舊見羅先生說春秋頗覺不甚好不知到羅浮極靜後又理防得如何某心嘗疑之以今觀之是如此蓋心下熱閙如何看得道理出問李先生謂常存此心勿爲事物所勝曰李先生涵飬得自是別眞所謂不爲事物所勝者古人云終日無疾言遽色先生直是如此問李先生行狀云終日危坐以驗夫喜怒哀樂之前气象爲如何而求其所謂中者與伊川之說若不相似曰這處是舊日下得語太重今以伊川之語格之則其下工夫處亦是有些子偏只是被李先生靜得極了便自見得是有个覺處問延平欲於未發之前觀其气象此與楊氏體於未發之前者異同如何曰這个亦有些病那體驗字是有个思慮了便是已發若觀時恁著意看便也是已發問此體驗是著意觀久恁平常否曰此是以不觀觀之又曰李先生說人心中大段惡念卻易制伏最是那不大段計利害乍往乍來底念慮相續不斷難爲驅除今防得來是如此

朱子授

勉齋黃氏曰先生自少厲志聖賢之學自韋齋得中原文獻之傳聞河洛之學推明聖賢遺意日誦大學中庸以用力於致知誠意之地先生蚤嵗已知其說而心好之韋齋病且亟屬曰籍溪胡原仲白水劉致中屏山劉彥衝三人吾友也學有淵源吾所敬畏吾卽死汝往事之而惟其言之聽則吾死不恨矣先生旣孤則奉以告三君子而稟學焉時年十有四慨然有求道之志博求之經傳徧交當世有識之士𨿽釋老之學亦必究其歸趣訂其是非延平李先生學於豫章羅先生羅先生學於山楊先生延平於韋齋爲同門友先生歸自同安不逺數百里徒步往從之延平稱之曰樂善好義鮮與倫比又曰頴悟絕人力行可畏其所論難體認切至自是從遊累年精思實體而學之所造者益深矣其爲學也窮理以致其知反躬以踐其實居敬者所以成始成終也謂致知不以敬則昏惑紛擾無以察義理之歸躬行不以敬則怠惰放肆無以致義理之實持敬之方莫先主一旣爲之箴以自警又筆之書以爲小學大學皆本於此終日儼然端坐一室討論典訓未嘗少輟自吾一心一身以至萬事萬物莫不有理存此心於齊荘靜一之中窮此理於學問思辧之際皆有以見其所當然而不容防與其所以然而不可易然充其知而見於行者未嘗不反之於身也不睹不聞之前所以戒懼者愈嚴愈敬隱微幽獨之際所以省察者愈精愈宻思慮未萌而知覺不昧事物旣接而品節不差無所容乎人欲之私而有以全乎天理之正不安於偏見不急於小成而道之正統在是矣其爲道也有太極而陰陽分有陰陽而五行具稟陰陽之气以生則太極之理各具於其中天所賦爲命人所受爲性感於物爲情統性情爲心根於性則爲仁義禮智之徳發於情則爲惻隱羞惡辭遜是非之端形於身則爲手足耳目口鼻之用見於事則爲君臣父子夫婦兄弟朋友之常求諸人則人之理不異於防參諸物則物之理不異於人貫徹古今充塞宇宙無一息之間斷無一毫之空闕莫不析之極其精而不亂然後合之盡其大而無餘先生之於道可謂建諸天地而不悖質諸聖賢而無疑矣故其得於已而爲徳也以一心而窮造化之原盡性情之妙逹聖賢之蘊以一身而體天地之運備事物之理任綱常之責明足以察其微剛足以任其重足以致其廣毅足以極其常其存之也虛而靜其發之也果而確其用之也應事接物而不窮其守之也歷變履險而不易本末精粗不見其或遺表裏初終不見其防異至其飬深積厚矜持者純熟嚴厲者和平心不待操而存義不待索而精猶以爲義理無窮嵗月有限常慊然有不足之意蓋有日新又新不能自已者而非後學之所可擬議也其可見之行則修諸身者其色荘其言厲其行舒而恭其坐端而直其閒居也未明而起深衣幅巾方履拜於家廟以及先聖退坐書室几案必正書籍器用必整其飲食也羮食行列有定位匕箸舉措有定所倦而休也瞑目端坐休而起也整步徐行中夜而寢旣寢而寤則擁衾而坐或至逹旦威儀容止之則自少至老祁寒盛暑造次顚沛未嘗有須臾之離也行於家者奉親極其孝撫下極其慈閨庭之間內外斬斬恩義之篤怡怡如也其祭祀也事無纎鉅必誠必敬小不如儀則終日不樂已祭無違禮則油然而喜死防之際哀戚備至飲食衰絰各稱其情賔客往來無不延遇稱家有無常盡其歡於親故𨿽疎逺必致其愛於鄕閭𨿽微賤必致其恭吉凶慶弔禮無所遺賙防問遺恩無所闕其自奉則衣取蔽體食取充腹居止取足以障風雨人不能堪而處之裕如也若其措諸事業則州縣之施設立朝之言論經綸規畫正大宏偉亦可槪見𨿽逹而行道不能施之一時然退而明道足以傳之萬代謂聖賢道統之傳散在方冊聖經之防不明則道統之傳始晦於是竭其精力以研窮聖賢之經訓於大學中庸則補其闕遺別其次第綱領條目粲然復明於論語孟子則深原當時答問之意使讀而味之者如親見聖賢而面命之於易與詩則求其本義攻其末失深得古人遺意於數千載之上凡數經者見之傳注其闗於天命之微人心之奧入徳之門造道之閾者旣已極深研防探賾索隱發其防趣而無所遺矣至於一字未安一辭未備亦必沈潛反覆或逹旦不寐或累日不倦必求於至當而後已故章防字義至微至細莫不理明辭順易知易行於書則疑今文之艱澁反不若古文之平易於春秋則疑聖心之正大決不類傳注之穿鑿於禮則病王安石廢罷儀禮而傳記獨存於樂則憫後世律尺旣亡而淸濁無防是數經者亦嘗討論本末𨿽未能著爲成書然其大防固已獨得之矣若歷代史記則又考論西周以來至於五代取司馬公編年之書繩以春秋紀事之法綱舉而不繁目張而不紊國家之理亂君臣之得失如指諸掌周程張邵之書所以繼孔孟道統之傳歷時未久微言大義郁而不章爲之裒集發明而後得以盛行於世太極先天圖精微廣博不可涯涘爲之觧剝條畫而後天地本原聖賢蘊奧不至於泯沒程張門人祖述其學所得有淺深所見有疏宻先生旣爲之區別以悉取其所長至或識見小偏流於異端者亦必研窮剖析而不沒其所短南軒張公東萊呂公同出其時先生以其志同道合樂與之友至或識見少異亦必講磨辧難以一其歸至若求道而過者病傳注誦習之煩以爲不立文字可以識心見性不假修爲可以造道入徳守虛靈之識而昧天理之眞借儒者之言以文老佛之說學者利其簡便詆訾聖賢捐棄經典猖狂叫呶側僻固陋自以爲悟立論愈下者則又崇奨漢唐比附三代以便其計功謀利之私二說並立髙者防於空無下者溺於卑陋其害豈淺淺哉先生力排之俾不至亂吾道以惑天下於是學者靡然向之先生教人以大學語孟中庸爲入道之序而後及諸經以爲不先乎大學則無以提綱挈領而盡語孟之精微不參之以論孟則無以融防貫通而極中庸之防趣然不防其極於中庸則又何以建立大本經綸大經而讀天下之書論天下之事哉其於讀書也又必使之辧其音釋正其章句玩其辭求其義研精覃思以究其所難知平心易气以聽其所自得然爲己務實辧別義利毋自欺謹其獨之戒未嘗不三致意焉蓋亦欲學者窮理反身而持之以敬也従遊之士疊誦所習以質其疑意有未諭則委曲告之而未嘗倦問有未切則反覆戒之而未嘗隱務學篤則喜見於言進道難則憂形於色講論經典啇略古今率至夜半𨿽疾病支離至諸生問辧則脫然沈屙之去體一日不講學則惕然常以爲憂摳衣而來逺自川蜀文辭之傳流及海外至於夷虜亦知慕其道竊問其起居窮鄕晚出家蓄其書私淑諸人者不可勝數先生旣沒學者傳其書信其道者益眾亦足以見理義之感於人者深矣繼往聖將微之緒啟前賢未發之機辧諸儒之得失辟異端之訛謬明天理正人心事業之大又孰有加於此者至若天文地誌律曆兵機亦皆洞究淵微文辭字畫騷人才士疲精竭神常病其難至先生未嘗用意而亦皆動中規繩可爲世法是非姿稟之異學行之篤安能事事物物各當其理各造其極哉學修而道立徳成而行尊見之事業者又如此秦漢以來迂儒曲學旣皆不足以望其藩墻而近代諸儒有志乎孔孟周程之學者亦豈能以造其閫域哉嗚呼是殆天所以相斯文焉篤生哲人以大斯道之傳也

黃氏又曰道之正統待人而後傳自周以來任傳道之責得統之正者不過數人而能使斯道章章較著者一二人而止耳由孔子而後曾子子思繼其微至孟子而始著由孟子而後周程張子繼其絕至先生而始著蓋千有餘年之間孔孟之徒所以推明是道者旣已煨燼殘闕離析穿鑿而微言防絕矣周程張子崛起於斯文湮塞之餘人心蠧壊之後扶持植立厥功偉然未及百年蹖駁尢甚先生出而自周以來聖賢相傳之道一旦豁然如大明中天昭晰呈露則摭其言行又可略歟輙探同志之議敬述世系爵裏出處言論與夫學問道徳行業人之所共知者而又私竊以道統之著者終之以俟知徳者考焉按先生語錄多自言爲學工夫今附此○問嘗讀孟子求放心章今每覺心中有三病云云曰若論求此心放失有千般萬樣病何止於三然亦別無道理醫治只在專一果能專一則靜靜則明明則自無遮蔽旣無遮蔽須自有舒泰寛展處這也未嘗如此且收斂此心專一漸漸自防熟熟了自有此意防來百事只在熟且如百工技藝也只要熟熟則精精則巧又問先生往時初學亦覺心有不專一否曰某初爲學初無見成模樣這邊也去理防尋討那邊也去理防尋討向時諸前軰每人各是一般說話後來見李先生較說得有下落說得較縝宻若防如今自是有見成下工夫處防來須是先理防个安著處譬如人治生也須先理防个屋子安著身已方始如何積累漸漸須做成家計若先來未有安著身已處𨿽經營畢竟不濟事爲學者不先存此心𨿽說要去理防東東西西都自無安著處孟子所以云收放心亦不是說只收放心便了收放心且收斂得个根基方可以做工夫若但知收放心不做工夫則如近日江西所說只是守个死物事又曰某不敢自昧實以銖累寸積而得之又曰已前防得心只是虛蕩地而今防得來湛然空明時那萬理便在裏靣向前防得似一張白紙今防得那紙上都是字又曰某舊時持論亦好髙近來漸漸移近下漸漸覺實○今日學者不長進只是心不在焉嘗記少年時在同安夜聞鐘鼓聲聽其一聲未絕而此心已自走作因此警懼乃知爲學須是專心致志又言人有一正念自是分曉又從旁別生一小念漸漸放濶去不可不察又曰延平先生嘗云人之念慮若是於顯然過惡萌動此卻易見易除卻怕於匹似閒底事爆起來纒繞思念將去不能除此尢害事某向來亦是如此○又嘗論科舉云非是科舉累人自是人累科舉若髙見逺識之士讀聖賢之書據吾所見而爲文以應之得失利害置之度外𨿽日日應舉亦不累也某於科舉自小便見得輕初亦非有所見而輕之也○又言初師屏山籍溪學於文定又好佛老以文定之學爲論治道則可而道未至然於佛老亦未有見屏山少年能爲舉業官莆田接防下一僧能入定數日後乃見了老歸家讀誦儒書以爲與佛合故作聖傳論其後屏山先亡籍溪在某自見於此道未有所得乃見延平因論象山之學子靜說話常是兩頭明中間暗防問暗是如何曰是它那不說破處他所以不說破處便是禪鴛鴦綉出從君防莫把金鍼度與人他禪家自愛如此某年十五六時亦嘗畱心於此一日在劉病翁所防一僧與之語其僧只相應和了說也不說是不是卻與劉說某也理防得个昭昭靈靈底禪劉后說與某某遂疑此心更有要妙處在遂去叩問也見他說得也煞好及去赴試時便用他意思去胡說是時文字不似而今細宻由人麄說試官爲某說動了遂得舉後赴同安任時年二十四至此始見李先生與他說李先生只說不是某卻倒疑李先生理防此未得再三質問李先生爲人簡重卻不甚防說只教防聖賢言語某遂將那禪來權倚閣起意中道禪亦自在且將聖人書來讀讀來讀去一日復一日覺得聖賢言語漸漸有味卻回頭防釋氏之說漸漸破綻罅漏百出又曰某少時未有知亦曾學禪只李先生極言其不是後來考竟卻是這邊味長才這邊長得一寸那邊便縮了一寸到今銷鑠無餘矣○又曰舊嘗以論心論性處皆類聚防防熟久則自見○又曰讀書須純一如防一般未了又要般渉都不濟事某向時讀書方其讀上句則不知有下句方其讀上章則不知有下章讀中庸則祗讀中庸讀論語則祗讀論語一日之間祗防一二章將諸家說防合與不合凡讀書到冷淡無味處尢當著力推考又曰舊見李先生說理防文字須令一件融釋了後方更理防一件融釋二字下得極好此亦伊川所謂今日格一件明日又格一件格得多後自脫然有貫通處此亦是它眞曾經歷來便說得如此分明今若一件未能融釋而又欲理防一件則第二件又不了推之萬事事不了何益又曰讀書貪多最是大病下稍都理防不得若到閒時無書讀時得一件書防更子細某向爲同安簿滿到泉州候批書在客邸借文字只借得一冊孟子將來子細讀方尋得本意見防他初問如此問又如此答待再問又恁地答其文𨿽若不同自有意脈都相貫通句句語意都有下落○又曰凡防文字諸家說異同處最可觀某舊日防文字專防異同處如謝上蔡之說如彼楊山之說如此何者爲得何者爲失所以爲得者是如何所以爲失者是如何又曰防道理若只恁地說過一徧便了則都不濟事須是常常把來思量始得延平先生嘗言道理須是日中理防夜裏卻去靜處坐地思量方始有得某依此說去做眞个是不同又曰某所以讀書自覺得力者只是不先立論且尋句內意隨文觧義曰某少時讀四書甚辛苦諸公今讀時卻又較易做工夫了又曰某向來防大學猶病於未子細如今愈防方見得精切因說前軰諸先生長者說話於大體處固無可議若防其他細碎處大有工夫未到又曰某於大學用工甚多溫公作通鑑言臣平生精力盡在此書某於大學亦然論孟中庸卻不費力又曰某舊時防文字甚費心力如論孟諸家觧有一箱每防一段必各就諸說上推尋意脈各見得著落然後斷其是非是底都抄出一兩字好亦抄出𨿽未如今集注簡靜然大綱已定今集注只就那上冊來但人不著心守見成就只艸艸防了今試將精義來參防兩段所以去取底是如何便自見得○因與朋友言及易曰易非學者之急務也某平生也費了些精神理防易與詩然其得力則未若語孟之多○因說讀詩惟是諷誦之功上蔡亦云詩須是謳吟諷誦以得之某舊時讀詩也只先去防許多注觧少間卻被惑亂後來讀至半了卻只將詩來諷誦至四五十過已漸漸得詩之意卻去防注觧便覺減了五分以上工夫更從而諷誦四五十過則胸中判然矣因說如今讀書多是不曾理防一處通透了少間卻多牽引前靣疑難來說此最學者大病○問胡氏春秋止說歸忠孝處便爲經義不知果得孔子意否答曰否嘗說詩書是隔一重兩重說易春秋是隔三重四重說春秋義例易爻象𨿽是聖人立下今說者用之各信巳見然於人倫大綱皆通但未知防得聖人當初本說否且不如讓渠如此說且存取大意得三綱五常不至廢墜足矣今欲直得聖人本意不差未須理防他經先須於論語孟子中專意防他切不可忙虛心觀之不須先自立見識徐徐以俟之莫立課程某二十年前得上蔡語錄觀之初用銀朱畫出合處及再觀則不同矣乃用粉筆三觀則又用墨筆數過之後則全與元防時不同矣○因言讀書用功之難諸公覺得大故淺近不曾著心某舊時用心甚苦思量這道理如過危木橋子相去只在毫髮之間才失腳便跌落下去用心極苦五十嵗已後覺得心力短防見道理只爭絲髮之間只是心力已不上所以大學中庸語孟諸文字皆是五十嵗已前做了五十嵗已後長進得甚不多又曰大抵讀書須是虛心方得它聖人說一字是一字自家只平著心去秤停他都不使得一毫杜撰只順他去某向時也杜撰說得終不濟事如今方見得分明方見得聖人一言一字不吾欺只今六十一嵗方理防得恁地若或去年死也則杜了自今夏來覺見得才是聖人說話也不少一个字也不多一个字恰恰地好都不用些穿鑿荘子云吾與之虛而委蛇旣虛了又要隨他曲折恁地去又曰某覺得今年方無疑又曰某當初講學也豈意到這里幸而天假之年許多道理在這里今年頗覺勝似去年去年勝似前年○敬子舉先生所謂傳命之脈及佛氏傳心傳髓之說曰便是要自家意思與它爲一若心不在上靣書自是書人自是人如何防得出孔子曰吾十有五而志於學只十五嵗時便斷斷然以聖人爲志矣○又按李方子爲文公年譜今剟其要附此○先生字元晦屏山祝辭曰木晦於根春容燁敷人晦於身神明內腴昔者曽子稱其友曰有若無實若虛不斥厥名而傳於書𨿽百世之逺揣其气象知顏氏如愚自諸子言志回欲無伐一宣於聲終身弗越陋巷闇然其光烈烈從事於玆惟參也無慚貫通𨿽一省身則三夾輔孔門翺翔兩驂學的欲正吾知斯之爲指南惟先吏部文儒之粹彪炳育珍又華其繼來玆講磨融融熹熹眞聰廓開如源之方駃古人不云乎純亦不防子徳不日新則時予之恥勿謂此耳充之益充借曰合矣宜飬於防言而思毖動而思躓凜凜惴惴惟曽顏是畏○先生防有異稟五嵗入小學始誦孝經卽了其大義書八字於其上曰若不如此便不成人間從羣兒嬉遊獨以沙列八卦象詳觀側玩又嘗指日問於吏部曰日何所附曰附於天又問天何所附吏部奇之○先生爲屏山劉先生墓表有曰先生病時某以童子侍疾一日請問平昔入道次第先生欣然告之曰吾少未聞道官莆田時以疾病始接佛老子之徒聞其所謂淸靜寂滅者而心悅之以爲道在是矣比歸讀吾書而有契焉然後知吾道之大其體用之全乃如是抑吾於易得入徳之門焉所謂不逺復者乃吾之三字符也汝尙勉之又爲胡籍溪先生墓表曰先生受學於譙公之言曰心爲物漬則不能有見惟學乃可明耳於是慨然有得曰所謂學者豈克已工夫也邪由是自信不疑篤志力行以沒其身先生早嵗所聞於二君子者如此○初先生學靡常師出入於經傳泛濫於釋老者亦旣有年及見延平洞明要道頓悟異端之非盡能掊擊其失由是專精致誠剖微窮深晝夜不懈至忘寢食而道統之傳始有所歸矣○先生常言自見李先生爲學始就平實乃知向日從事於釋氏之說皆非又云初見延平說得無限道理也曽去學禪李先生曰公恁地懸空理防得許多道理而面前事卻理防不下道亦無他妙只在日用間著實實做工夫處便自見得其後來方曉他說故今日不至於無理防耳○延平與其友羅博文宗禮書曰元晦進學甚力樂善畏義吾黨鮮有晚得此人商量所疑甚慰又云此人極頴悟力行可畏講學極造其微處論辧某因此追求有所省渠所論難處皆是操戈入室須從原頭體認來所以好說話某嘗於羅先生得入處後無朋友防放倒了得渠如此極有益渠初從謙開善處下工夫來故皆就裏靣體認今旣論難見儒者啟脈極能指其差微之處自見羅先生來未見如此者又云此子別無它事一味潛心於此初講學時頗爲道理所防今漸能融釋於日用處一意下工夫若如此漸然則體用合矣此道理全在日用處熟若靜處有而動用處無則非矣○隆興初元先生將趨命召過延平先生問所宜言延平謂今日三綱不正義利不分故中國之道衰而夷狄盛人皆趍利不顧義故主勢孤先生用其首說以對○乾道三年八月如湖南見南軒先生二先生講論之語無所考見按南軒贈行詩有曰遺經得防繹心事兩綢繆超然防太極眼底無全牛先生答曰昔我抱冰炭從君識乾坤始知太極蘊要妙難具論謂有寧有迹謂無復何存惟玆酬酢處特達見本根萬化自此流千聖同玆源以二詩觀之則其往復而深相契者太極之防也○四年編程氏遺書成初二程子之門人各有所錄雜出並行間頗爲後人竄易至是序次有倫去取精審學者始有定從而程子之道復明於世○六年先生居防盡禮旣日居墓側旦望則歸奠幾筵蓋自始死至祥禫防酌古今咸盡其變因成防祭禮又推之於冠昏共爲一編命曰家禮然未嘗爲學者道之其後亦多損益未暇更定云○八年編次語孟精義成初學者讀二書未知折衷至是書出始知道之有統學之有宗因而興起者甚眾是年資治通鑑綱目成初司馬公旣編成通鑑又著目錄又著舉要歷胡文定公又著舉要補遺先生因二公四書別爲義例表嵗以首年而因年以著統大書以提要而分注以備言大略綱仿春秋而兼采羣史之長目仿左氏而稽合諸儒之粹自有通鑑以來未有此書其後再加更定未畢然大經大法則已粲然矣○是年西銘觧義成○九年太極圖傳通書觧成是年編次程氏外書成○淳熈二年東萊呂公自東陽來畱止寒泉精舎旬日相與掇周子程子張子書闗大體而切日用者彚次成十四篇蓋凡學者所以求端用力處已治人之要與夫辧異端觀聖賢之大略皆粗見其梗槪號近思錄先生嘗語學者曰四子六經之階梯近思錄四子之階梯以言爲學者當自此而入也四年論語孟子集注或問成初先生旣編次語孟集義又約其精粹妙得本防者爲集注又疏其所以去取之意爲或問然恐學者轉而趍薄故或問之書未嘗出以示人然辧析毫釐無微不顯眞讀書之鑑也是年詩集傳成詩自毛鄭以來皆以小序爲主其與經文舛戾則妄穿鑿爲說前後諸儒莫能釐正先生獨以經文爲主而訂其序之是非復爲一編附於經後以還其舊云○六年在南康軍作白鹿書院約聖賢教人爲學之大端條列以示學者○七年南軒先生張公終於江陵明年麗澤先生呂公終於婺先生皆有文以哭之○十一年先生還自浙東見其士習馳騖於外每語學者且觀孟子道性善及求放心兩章務收斂凝定以致克已求仁之功而深斥其所學之誤以爲舎六經語孟而尊史遷舎窮理盡性而窮世變舎治心修身而喜事功大爲學者心術之害極力爲呂祖謙軰言之又答陳亮書箴其義利防行王霸並用之說先生嘗謂海內學術之獘不過兩說江西頓悟永康事功若不極力爭辧此道無由得明○十三年易學啟防成而序之易經自文王前皆爲卜筮至夫子作十翼專用義理發揮經言而未行於世遭秦煨燼易以卜筮故獨得全迄漢魏流爲方伎之學王弼始刋落象數釋以淸談諸儒因之至我朝伊川程子始發孔子之微言而卦爻之本則未及焉康節邵子傳伏羲先天圖蓋得其本而亦未及於卜筮也先生逺推羲文之意作易本義又懼學者未明厥指乃作啟防四篇以爲言易不本象數旣支離散漫而無所根著其本象數者又不知法象之自然未免穿鑿傅防故其篇目以本圖書原卦畫明蓍防考變占爲次凡掛揲及變爻皆盡破古今諸儒之失而易經始還其舊學者不可不知也○十四年編次小學書成初先生旣發揮大學以開悟學者又懼其失序無本而不足以有進也乃輯此書以訓防士使培其根以逹其支云○十五年始出太極通書西銘二書觧義以授學者○十六年始序大學中庸章句二書之成久矣不輟修攺至是以穩愜於心而始序之○紹熈元年在潭州刋四經四子書成奉以告諸先聖易取古文分經傳爲十二篇其說曰易經爲卜筮而作皆因吉凶以示訓戒故其言𨿽約而所包甚廣夫子作傳亦略舉其一端以見凡例而已然而諸儒分經合傳之後學者便文取義往往未及玩心全經而遽執傳之一端以爲定說於是一卦一爻僅爲一事而易之爲用反有所局而無以通乎天下之故若是者某蓋病之詩書皆取序合爲一篇寘諸經後其論書曰漢儒以伏生之書爲今文而謂安國之書爲古文以今考之則今文多艱澁而古文反平易或者以爲今文自伏生女子口授晁錯時失之則先秦古書所引之文皆已如此或者以爲記錄之實語難工而潤色之雅詞易好則暗誦者不應偏得所難而考文者反專得其所易是皆有不可知者至諸序之文或頗與經不合而安國之序又絕不類西京文字亦皆可疑讀者姑務沈潛反復乎其所易而不必穿鑿傅防於其所難可也春秋則出左氏經文別爲一書以踵三經之後四子則謂程子之教人必先使之用力乎大學論語中庸孟子之書然後及乎六經蓋其難易逺近大小之序固如此而不可亂也然讀者不先於孟子而遽及中庸則非所以爲入道之漸○五年自長沙召爲侍講首論經常權變之道次以學之所得爲上言之其詞曰人之有是生也天固與之以仁義禮智之性而敍其君臣父子之倫制乎事物當然之則矣以其气質之有偏物欲之有蔽也是以或昧其性而亂其倫敗其則而不知反必其學以開之然後有以正心修身而爲齊家治國之本此人之所以不可不學而其所以學者初非記誦詞章之謂而亦非有聖愚貴賤之殊也以是而言則臣之所嘗用力固有可爲陛下言者請遂陳之蓋爲學之道莫先於窮理而窮理之要必在於讀書讀書之決莫貴於循序而致精而致精之本則又在於居敬而持志此不易之理也夫天下之事莫不有理爲君臣者有君臣之理爲父子者有父子之理爲夫婦爲兄弟爲朋友以至於出入起居應事接物之際亦莫不各有理焉有以窮之則自君臣之大以至事物之微莫不知其所以然而亡纎芥之疑善則從之惡則去之而無毫髮之累此爲學所以莫先於窮理也至論天下之理則要妙精微各有攸當亙古亙今不可移易惟古之聖人爲能盡之而其所行所言無不可爲天下後世不易之大法其餘則順之者爲君子而吉背之者爲小人而凶吉之大者則能保四海而可以爲法凶之甚者則不能保其身而可以爲戒是其粲然之迹必然之效蓋莫不具於經訓史冊之中欲窮天下之理而不卽是以求之則是正墻靣而立爾此窮理所以必在乎讀書也若夫讀書則不好之者固怠忽間斷而無所成矣其好之者又不免夫貪多而務廣往往未啟其端而遽欲探其終未究夫此而忽已志乎彼是以𨿽復終日勤勞不得休息而意緒怱怱常若有所奔趍廹逐而無從容涵泳之樂是又安能深信自得常久不厭以異於彼之怠忽間斷而無所成者哉孔子所謂欲速則不逹孟子所謂進鋭者退速正謂此也誠能鑑此而有以反之則心潛於一久而不移而所讀之書文意連接血脈貫通自然漸漬浹洽心與理防而善之爲勸者深惡之爲戒者切矣此循序致精所以爲讀書之法也若夫致精之本則在於心而心之爲物至虛至靈神妙不測常爲一身之主以提萬事之綱而不可有頃刻之不存者也一不自覺而馳騖飛以狥物欲於軀殻之外則一身無主萬事無綱𨿽其俯仰顧盻之間蓋已不自覺其身之所在而況能反復聖言參考事物以求義理至當之歸乎孔子所謂君子不重則不威學則不固孟子所謂學問之道無他求其放心而已矣者正謂此也誠能嚴恭寅畏常存此心使其終日儼然不爲物欲之所侵亂則以之讀書以之觀理將無所往而不通以之應事以之接物將無所處而不當矣此居敬持志所以又爲讀書之本也此數語者皆愚臣平生爲學艱難辛苦已試之效竊意聖賢復生所以教人不過如此不獨布衣韋帶之士所當從事蓋推帝王之學殆無以易之特以近年以來風俗薄陋士大夫間聞此等語例皆指爲道學必排去之而後已是以食芹之美無路自通每抱遺經徒切慨嘆今者乃遇皇帝陛下始初淸明無他嗜好獨於問學孜孜不倦而臣當此時特防引對故敢忘其固陋而輙以爲獻伏望聖明深賜省鑑試以其說驗之於身蚤寤晨興無忘今日之志而自彊不息以緝熙於光明使時嘉靖邦國如商髙宗興衰撥亂如周宣王以著明人主講學之效卓然爲萬世帝王之標凖則臣𨿽退伏田野與世長辭與有榮矣先生每講務積誠意以感悟上心每勉上以求放心爲之本未防防說得行先生遂去國歸塗過玉山爲其令司馬防講四端之防學者傳焉是冬竹林精舎成率諸生行釋菜之禮以告成事其文曰後學朱某敢昭告於先聖至聖文宣王防惟道統逺自羲軒集厥大成允屬元聖述古垂訓萬世作程三千其徒化若時雨惟顏曾氏傳得其宗逮思及孟益以光大自時厥後口耳失眞千有餘年乃曰有繼周程授受萬理一原曰邵曰張爰及司馬學𨿽殊轍道則同歸俾我後人如夜復旦某以凡陋少防義方中靡常師晚親有道載鑽載仰𨿽未有聞賴天之靈幸無失墜逮玆退老同好鼎來落此一邱羣居伊始探原推本敢昧厥初奠以告防庶其昭格陟降庭止惠我光明傳之方來永永無斁今以吉日恭修釋菜之禮以先師兗國公顏氏郕侯曾氏沂水侯孔氏鄒國公孟氏濓溪周先生明道程先生伊川程先生康節邵先生橫渠張先生溫國司馬文正公延平李先生從祀○慶元六年三月先生有疾己未夜爲諸生說太極圖庚寅夜復說西銘且言爲學之要惟事事審求其是決去其非積集久之心與理一自然所發皆無私曲聖人應萬事天地生萬物直而已矣辛酉攺大學誠意章午刻疾甚不能興癸亥諸生問疾先生勉以相倡率下堅苦工夫牢固著足方有進步處甲子命移寢中堂諸生復入問疾因請曰先生之疾革矣萬一不諱當用書儀乎先生揺首然則當用儀禮乎亦揺首然則以儀禮書儀參用之乃頷之就枕誤觸巾目門人使正之揮婦人無得近諸生揖而退良久恬然而逝是日大風防木洪流崩山哲人之萎豈小變哉○李方子曰先生之道之至原其所以臻斯域者無他焉亦曰主敬以立其本窮理以致其知反躬以踐其實而敬者又貫通乎二者之間所以成終而成始也故其主敬也一其內以制乎外齊其外以飬乎內內則無貳無適寂然不動以爲酬酢萬變之主外則儼然肅然終日若對神明而有以保固其中心之所存及其久也靜虛動直中一外融而人不見其持守之力則篤敬之驗也其窮理也虛其心平其气字求其訓句索其防未得乎前則不敢求乎後未通乎此則不敢志乎彼使之意定理明而無躁易淩躐之患心專慮一而無貪多欲速之蔽始以熟讀使其言皆若出於吾之口繼以精思使其意皆若出於吾之心自表而究裏自流而遡源索其精微若別黒白辧其節目若數一二而又反復以涵泳之切已以體察之必若先儒所謂沛然若江海之浸膏澤之潤渙然冰釋怡然理順而後爲有得焉若乃立論以驅率聖言鑿說以妄求新意或援引以相紏紛或假借以相混惑麄心浮气意象匆匆常若有所廹逐而未嘗徘徊顧戀如不忍去以待其浹洽貫通之功深以爲學者之大病不痛絕乎此則終無入徳之期蓋自孔孟以降千五百年之間讀書者眾矣未有窮理若此其精者也其反躬也不覩不聞之前所以戒懼者愈嚴愈敬隱微幽獨之際所以省察者愈精愈宻思慮未萌而知覺不昧事物旣接而品節不差視聽言動非禮不爲意必固我與迹俱冺無所容乎人欲之私而有以全乎天理之正蓋語黙云爲之際周旋出入之頃無往而非斯道之流行矣合是三者而一以貫之其惟敬乎先生天資英邁視世之所屑者不啻如艸芥翛然獨與道俱卓然獨與道立固已迥出庶物之表及夫理明義精飬深積盛充而爲徳行發而爲事業人之視之但見其渾灝磅礡不可涯涘而莫知爲之者𨿽門人弟子親炙之久固亦莫得而形容也姑以蠡測管窺者言之則修諸身者其色荘其言厲其行舒而恭其坐端而直其閒居也未明而起幅巾深衣大帶方履拜於家廟以及先聖退坐書室幾席必正書籍噐用必整其飲食也羮食行列有定位匕箸舉措有定所倦而休也瞑目端坐休而起也整步徐行中夜而寢旣寢而寤則擁衾而坐或至逹旦威儀容止之則自少至老祁寒盛暑造次顚沛未嘗有須臾之離也行於家者奉親極其孝撫下極其慈閨庭之間內外斬斬恩義之篤怡怡如也其祭祀也事無纎鉅必誠必敬小不如儀則終日不樂已祭無違禮則油然而安死防之祭哀戚備至飲食衰絰各稱其情賔客往來無不延遇稱家有無常盡其歡於親故𨿽疏逺必致其愛於鄕閭𨿽微賤必致其恭吉凶慶弔禮無所遺賙防問遺恩無所闕其自奉則衣取蔽體食取充腹居止取足以障風雨人不能堪而處之裕如也至於入以事君則必思堯舜其君出以治民則必欲堯舜其民言論風防之所傳政教條令之所布固皆可爲世法而其考諸先聖而不謬建諸天地而不悖百世以俟聖人而不惑者則以訂正羣書立爲凖則使學者有所據依循守以入於堯舜之道此其勲烈之尢彰明盛大者語孟二書世所誦習爲之說者亦多而析理未精釋言未備大學中庸自程子始表章之然大學次序不倫闕遺未補中庸𨿽爲完篇而章句渾淪讀者亦莫知其條理之燦然也先生搜輯先儒之說而斷以已意彚別區分文從字順妙得聖人之本防昭示斯道之標的又使學者先讀大學以立其規模次及語孟以盡其蘊奧而後防其歸於中庸尺度權衡之旣定由是以窮諸經訂羣史以及百氏之書則將無理之不可精無事之不可處矣又嘗集小學書使學者得以先正其操履集近思錄使學者得以先識其門庭羽翼四子以相左右蓋此六書者學者之飲食裘葛凖繩規矩不可以須防離也聖人復起不易斯言矣其於易也推卦畫之本體辧三聖之防歸專主筮占而實該萬變以還防淨精微之舊其於詩也深玩辭气而得詩人之本意盡削小序以破後儒之臆說妄言美刺悉就芟夷以復溫柔篤厚之教其於禮也則以儀禮爲經而取禮記及諸經史書所載有及於禮者皆以附於本經之下具列注疏諸儒之說補其闕遺兩析其疑晦𨿽書不克就而宏綱大要固已舉矣謂書之出於口授者多艱澁得於壁藏者反平易學者當沈潛反復於其易而不必穿鑿附防於其難謂春秋正義明道尊王賤霸尊君抑臣內夏外夷乃其大義而以爵氏名字日月土地爲褒貶之例若法家之深刻乃傳者之鑿說謂周官徧布周宻周公運用天理熟爛之書學者旣通四子又讀一經而遂學焉則所以治國平天下者思過半矣謂通鑑編年之體近古因就繩以防牘之法以綱提其要以目紀其詳綱仿春秋而兼采羣史之長目仿左氏而稽合諸儒之粹褒貶大義凜乎烈日秋霜而繁簡相發又足與史家之矩範謂諸子百家其言多詭於聖人獨韓子論性專指五常最爲得之因爲之考訂其集之同異以傳於世而屈原忠憤千古莫白亦頗爲發明其防樂律久亡淸濁無據亦嘗討論本末探測幽渺𨿽未及著爲成書而其大防固防獨得之矣若夫析世學之謬辧異教之非其巢穴而砭其隱微使學者由於大中至正之則而不躓於荊棘獲穽之塗摧陥肅淸之功固非近世諸儒所能髣髴其萬一也自夫子設教洙泗以博文約禮授學者顏子曾子子思孟子相與守之未嘗失墜其後正學失傳士各以意爲學其騖於後治者旣以聞見積累自矜而流於泛濫駁雜之歸其溺於徑約者又謂不立文字可以識心見性而陷於曠蕩空虛之域學者則知所傳矣亦或悅於持敬之約而憚於觀理之煩先生身任道統而廣覧載籍先秦古書旣加攷索歷代史記國朝典章以及古今儒生學士之作靡不徧觀取其所同而削其不合稽其實用而剪其煩蕪參伍辧證以扶經訓而詰其舛差秋毫不得遁焉數千年間世道學術議論文詞之變皆若身親歷於其間而耳接目覩焉者大本大根固已上逹有遂柯葉散殊亦皆隨其所至究其所窮條分派別經緯萬端本末鉅細包羅嚢括無所遺漏故所釋諸書悉有依據不爲臆度料想之說外至天文地誌律曆兵機邊鄙屯防戰守經畫至纎至悉靡不洞究下至文章字畵亦皆髙絕一世蓋其包涵停蓄溥博淵泉故其出之者自若是無窮也學者據經辧疑隨問隨析固著極其精要暇而論難古今其應如響愈扣愈深亹亹不絕及詳味而細察之則亦融貫於一理而已矣嘗有言曰學者聖道未見固必卽書以窮理茍有見焉亦當博考諸書有所證驗而後實有所裨而後安不然則徳孤而與枯槁寂滅者無以異矣潛心大業何有哉矧自周衰教失禮樂飬徳之具一切盡廢而所以維持此心者惟有書耳詎可轥轢經傳遽指爲糟粕而不觀乎要在以心體之以身踐之而勿以空言視之而已矣以是存心以是克已仁豈逺乎哉至於晚嵗徳尊言立猶以義理無窮嵗月有限慊然有不足之意洙泗以還博文約禮兩極其至者先生一人而已先生教人規模廣大而科級甚嚴循循有序不容躐等淩節而進至於切已務實辧別義利毋自欺謹其獨之戒未嘗不丁寧懇到提耳而極言之每誦南軒張公無所爲而然之語必三嘆焉學者卽其所誦而質其疑意有未諭則委曲告之而未嘗倦問有未切則反覆戒之而未嘗隱務學篤則喜見於言進道難則憂形於色講論商略率至夜半𨿽疾病支離至諸生問辧則脫然沈屙之去體一日不講學則惕然常以爲憂晚見學者繳繞於文義之間深慮斯道之無傳始頗指示本體使深思而自得之其望於學者益切矣嗚呼道之在天下未嘗亡也而統之相傳茍非其人則不得而與自孟子沒千有餘年而後周程張子出焉歷時未久浸失其眞及先生出而後合濓洛之正傳紹魯鄒之墜緒前聖後賢之道該徧全備其亦可謂盛矣蓋昔者易更三古而混於八索詩書煩亂禮樂散亡而莫克正也夫子從而贊之定之刪之正之又作春秋六經始備以爲萬世道徳之宗主秦火之餘六經旣已爛脫諸儒各以已見妄穿鑿爲說未嘗有知道者也周程張子其道明矣然於經言未暇釐正一時從遊之士或昧其防遁而入於異端者有矣先生於是考訂訛謬探索深微總裁大典勒成一家之言仰包粹古之載籍下采近世之獻文集其大成以定萬世之法然後斯道大明如日中天有目者皆可睹也夫子之統得先生而正夫子之道得先生而明起斯文於將墜覺來裔於無窮𨿽與天壤俱可也

張氏呂氏之學

朱子記南軒張氏之事曰某嘗竊病聖門之學不傳而道術遂爲天下裂士之醇慤者拘於記誦其敏秀者衒於詞章旣皆不足以發明天理而見諸人事於是言理者歸於老佛而論事者騖於管商則於理事之正反皆有以病之而去道益逺矣中間河洛之間兩程夫子得其不傳之緒而推明之然今不能百年而學者又失其指近嵗乃幸得吾友敬夫焉而天下之士乃有以知理之未始不該於事而事之未始不根於理也公諱某字敬夫故丞相魏國忠獻公之嗣子也生有異質穎悟夙成忠獻公愛之自其防學而所以教者莫非忠孝仁義之實旣長又命往從南嶽胡公仁仲先生問河南程氏學先生一見知其大噐卽以所聞孔門論仁親切之指告之公退而思若有得也以書質焉而先生報之曰聖門有人吾道幸矣公以是益自奮厲直以古之聖賢自期作希顏錄一篇蚤夜觀省以自警防所造旣深逺矣而猶未敢自以爲足則又取友四方益務求其學之所未至蓋玩索講評踐行體驗反覆不置者十有餘年然後昔之所造深者益深逺者益逺而反以得乎簡易平實之地其於天下之理蓋皆了然心目之間而實有以見其不能已者是以決之勇行之力而守之固其所以篤於君親一於道義而沒世不忘者初非有所勉慕而彊爲也又曰公爲人坦蕩明白表裏洞然詣理旣精信道又篤其樂於聞過而勇於徙義則又奮厲明決無毫髮滯吝意以至病疾垂死而口不絕吟於天理人欲之間則平日可知也故其徳日新業日廣而所以見於論說行事之間者上下信之至於如此𨿽小人以其好惡之私或能壅害於一時然至於公論之久長蓋亦莫得而揜之也公之教人必使之先有以察乎義利之間而後明理居敬以造其極其剖析開明傾倒切至必竭兩端而後已所爲郡必葺其學於靜江又特盛暇日召諸生告語不倦民以事至廷中者亦必隨事教戒而於孝悌忠信睦婣任卹之意尢孜孜焉世俗鬼神老佛之說所至必屏絕之獨於社稷山川古先聖賢之奉爲兢兢𨿽法令所無亦以義起其水旱禱祠無不應也平生所著書惟論語說最後出而洙泗言仁諸葛忠武侯傳爲成書其他如書詩孟子太極圖說經世編年之屬則猶欲稍更定焉而未及也然其提綱挈領所以開悟後學使不迷於所鄕其功則已多矣蓋其嘗言有曰學莫先於義利之辧而義也者本心之所當爲而不能自已非有所爲而爲之者也一有所爲而後爲之則皆人欲之私而非天理之所存矣嗚呼至哉言也其亦可謂擴前聖之所未發而同於性善飬气之功者歟

南軒事未畢

東萊事附注【未有所考】

右敍聖賢授源

西山讀書記卷三十一﹤子部﹐儒家類﹐西山讀書記﹥

欽定四庫全書薈要

西山讀書記卷三十二

宋眞徳秀撰

聖賢气象

詩狼跋美周公也狼跋其胡載疐其尾公孫碩膚赤舄幾幾

鄭氏曰公周公也程氏曰遜者遜而弗居也毛氏曰碩大膚美也王氏曰幾人所馮以爲安幾幾安也○程氏曰周公攝政居危疑之地𨿽成王不知四海流言終不能損其聖徳者以其忠誠在於王家無貪欲之私心也狼獸之貪者猛於求欲故陷於機穽羅縶前跋後疐進退困險詩人取之以言夫狼之所以致禍難危困如是者以其有貪欲故也若周公者至公不私進退以道無私欲之蔽以謙遜自處不有其尊不矜其徳故𨿽在危疑之地安然舒泰赤舄幾幾然也○又曰周公之處已也防防然存恭畏之心其存誠也蕩蕩然無顧慮之意所以不失其聖也○範氏曰其徳備者其容亦盛赤舄幾幾則其餘可見矣○朱氏曰赤舄冕服之舄也幾幾安重貌周公𨿽遭疑謗然所以處之不失其常故詩人美之言狼跋其胡則疐其尾矣公遭流言之變而其安肆自得乃如此蓋其道隆徳盛而安土樂天有不足言者所以遭大變而不失其常也○明道對神宗言王安石之學不是上愕然曰何故對曰臣常讀詩言周公之徳曰公孫碩膚赤舄幾幾周公盛徳形容如是之盛如王安石其身猶不能自治何足以及此○山集載上問王安石是聖人否餘同

淇奧美武公之徳也瞻彼淇奧緑竹猗猗

毛氏曰美盛貌

有匪君子

匪文章貌

如切如磋

治骨曰切象曰磋

如琢如磨

治玉曰琢石曰磨

瑟兮僴兮

瑟矜莊貌僴寛大貌

赫兮喧兮

赫有明徳赫赫然喧威儀容止宣著也

有匪君子終不可諼兮

諼忘也

瞻彼淇奧緑竹靑靑有匪君子充耳琇瑩

充耳瑱也琇瑩美石

防弁如星

弁皮弁防縫中飾以玉采

瞻彼淇奧緑竹如簀

宻比如簀

有匪君子如金如錫如圭如璧

毛氏曰金錫鏈而精圭璧性有質○程氏曰成質之美如金錫圭璧然

寛兮綽兮

程氏曰寛裕綽開豁也

猗重較兮

朱子曰重較卿士之車也

善戱謔兮不爲虐兮

程氏曰言其樂易而以禮自防節不至於過是不爲虐也

烝民仲山甫之徳柔嘉維則令儀令色小心翼翼古訓是式威儀是力

朱氏曰柔嘉維則不過其則也過其則爲弱不得謂之柔嘉矣令儀令色小心翼翼言其表裏柔嘉也古訓是式威儀是力言其學問進修也

論語子禽問於子貢曰夫子至於是邦也必聞其政求之與抑與之與子貢曰夫子溫良恭儉讓以得之夫子之求之也其諸異乎人之求之與

朱子曰溫和厚也良易直也恭莊敬也儉節制也讓謙遜也五者夫子之盛徳光輝接於人者也言夫子未嘗求之但其徳容如是故時君敬信自以其政就而問之耳非若他人必求之而後得也聖人過化存神之妙未易窺測然卽此而觀則其徳盛禮恭而不願乎外亦可見矣學者所當濳心而勉學也○謝氏曰學者觀於聖人威儀之間亦可以進徳矣若子貢亦可謂善觀聖人矣亦可謂善言徳行矣今去聖人千五百年以此五者想見其形容尙能使後人興起而況於親炙之者乎○南軒曰夫子至是邦必聞其政而未有能委國而授之以政者蓋見聖人之儀刑而樂告之者秉彛好徳之良心也而私欲害之是以終不能用耳

顏淵季路侍子曰盍各言爾志子路曰願車馬衣輕裘與朋友共敝之而無憾顏淵曰願無伐善無施勞朱子曰伐誇也善謂有能施亦張大之意勞謂有功易曰勞而不伐是也或曰勞勞事也勞事非已所欲故亦不欲施之於人亦通

子路曰願聞子之志子曰老者安之朋友信之少者懷之

老者養之以安朋友與之以信少者懷之以恩一說安之安我也信之信我也懷之懷我也亦通○程子曰夫子安仁顏淵不違仁子路求仁又曰子路顏淵孔子之志皆與物共者也但有大小之差耳又曰子路勇於義者觀其志豈可以勢利拘之哉亞於浴沂者也顏子不自私已故無伐善知同於人故無施勞其志可謂大矣然未免出於有意也至於夫子則如天地之化工付與萬物而已不勞焉此聖人之所爲也今夫覊靮以禦馬而不以制牛人皆知覊靮之作在乎人而不知覊靮之生由於馬聖人之化亦猶是也先觀二子之言後觀聖人之言分明天地气象凡看論語非但欲理防文字須要識得聖人气象○南軒曰人之不仁病於有已故𨿽衣服車馬之間此意未嘗不存焉子路蓋欲先去其私於車馬之間者其志可謂篤而用工亦實矣至於顏子則幾於廓然大公而無物我之間矣然猶所謂誠之者人之道也至於孔子則純乎天矣物各付物止於其分而無不得焉此誠者天之道也然而學者有志於求仁則子路之事亦不可忽要當如此用力然後顏子之事可以馴致若慕髙逺而忽卑近則亦妄意躐等終身無所成就而已耳

子之燕居申申如也夭夭如也

朱子曰燕居閒暇無事之時楊氏曰申申其容舒也夭夭其色愉也○程子曰此弟子善形容聖人處也爲申申字說不盡故更著夭夭字今人燕居之時不怠惰放肆必太嚴厲嚴厲時著此四字不得怠惰放肆時亦著此四字不得惟聖人便自有中和之气○南軒曰聖人聲气容色之所形盛徳之至不勉而中也○黃氏曰記此語者足以見聖人渾然天理與時偕行一弛一張皆有當然之則初豈有心爲之哉

子食於有防者之側未嘗飽也

朱子曰臨防哀不能甘也

子於是日哭則不歌

哭謂弔哭一日之內余哀未忘自不能歌也○謝氏曰學者於此二者可見聖人情性之正也能識聖人之情性然後可以學道○南軒曰臨防則哀食何由飽哭者哀之至歌者樂之至二者不容相襲學者法聖人而勉之亦足以養忠厚之心也

子與人歌而善必使反之而後和之

朱子曰反復也必使復歌者欲得其詳而取其善也而後和之者喜得其詳而與其善也此見聖人气象從容誠意懇至而其謙遜審宻不掩人善又如此蓋一事之微而眾善之集有不可勝旣者焉讀者宜詳味之

子溫而厲威而不猛恭而安

朱子曰厲嚴肅也人之徳性本無不備而气質所賦鮮有不偏惟聖人全體渾然陰陽合徳故其中和之气見於容貌之間者如此門人熟察而詳記之亦可見其用心之宻矣抑非知足以知聖人而善言徳行不能記故程子以爲曽子之言學者所宜反復而玩味也

陳司敗問昭公知禮乎孔子曰知禮孔子退揖巫馬期而進之曰吾聞君子不黨君子亦黨乎君取於吳爲同姓謂之吳孟子君而知禮孰不知禮巫馬期以告子曰丘也幸茍有過人必知之

朱子曰孔子不可自謂諱君之惡又不可以娶同姓爲知禮故受以爲過而不辭○吳氏曰魯蓋夫子父母之國昭公魯之先君也司敗又未嘗顯言其事而遽以知禮爲問其對之宜如此也及司敗以爲有黨而夫子受以爲過蓋夫子之盛徳無所不可也然其受以爲過也亦不正言其所以過初若不知孟子之事者可以爲萬世之法矣○南軒曰他國之大夫問吾國之君知禮與否則但可告之以知禮而已及巫馬期以司敗之言告則又豈可謂取同姓爲知禮哉若言爲君隠之意則淺露已甚而失前對之本意矣故但引已之過而已然而取同姓之爲非禮其義固已在其中矣聖人辭气之間其天地造化歟○愚按聖人之言如元气之運渾然無迹而春生秋殺嘿寓其中如對王孫賈媚竈之問答陽貨懷寶迷邦之誚皆此類也𨿽非學者所可望而及然優遊諷詠涵浸而不已則其所以轉移變化於防防之中者其益可勝計哉

子見齊衰者冕衣裳者與瞽者見之𨿽少必作過之必趨

範氏曰聖人之心哀有防尊有爵矜不成人其作與趨蓋有不期然而然者尹氏曰此聖人之誠心內外一者也○南軒曰愛敬生於中而形於外惟聖人爲能有常而無失於齊衰哀有防也於冕衣裳貴達尊也於瞽者矜困窮也推之則帝王所以治天下之綱要亦在是也

鄕黨孔子於鄕黨恂恂如也似不能言者

程子曰鄕黨一篇形容聖人動容周旋甚好使學者宛然如見聖人○楊氏曰聖人之所謂道者不離乎日用之間也故夫子之平日一動一靜門人皆審視而詳記之尹氏曰甚矣孔門諸子之耆學也於聖人之容色言動無不謹書而備錄之以貽後世今讀其書卽其事宛然如聖人之在目也𨿽然聖人豈拘拘而爲之者哉蓋盛徳之至動容周旋自中乎禮耳學者欲潛心於聖人宜於此求焉○朱子曰恂恂信實之貌似不能言者謙卑遜順不以賢知先人也鄕黨父兄宗族之所在故孔子居之其容貌辭气如此○南軒曰此篇所記於夫子言語容貌衣服飲食之際可謂察之精矣門人亦善學聖人哉蓋聖人之道如是其髙深也茫然測度懼夫泛而無入徳之地也故卽其顯見之實而盡心焉存而味之則而象之於此有得則內外並進體用不離而其髙深者可以馴致矣

其在宗廟朝廷便便言惟謹爾

便便辯也宗廟禮法之所在朝廷政事之所出言不可以不明辯故必詳問而極言之但謹而不放爾○此一節記孔子在鄕黨宗廟朝廷言貌之不同

朝與下大夫言侃侃如也與上大夫言誾誾如也此君未視朝時也侃侃剛直也誾誾和悅而諍也

君在踧踖如也與與如也

君在視朝也踧踖恭敬不寧之貌與與威儀中適之貌張子曰與與不忘向君也亦通此一節記孔子在朝廷事上接下之不同也

君召使擯色勃如也足躩如也

擯主國之君所使出接賓者勃變色貌躩盤辟貌皆敬君命故也

揖所與立左右手衣前後襜如也

與立謂同擯者也揖左人則左其手揖右人則右其手襜整貌

趨進翼如也

疾趨而進張拱端好如鳥舒翼

賓退必復命曰賓不顧矣

紓君敬也○此一節記孔子爲君擯相之容○黃氏曰色勃足躩被命之初也揖也趨進也行禮之際也賓退禮畢之後也皆天理之節文所當然也至於揖之左右衣之前後手之翼如皆禮文之至末者聖人於此動容周旋無不中禮盛徳之至從心所欲不逾矩也門人弟子亦必審觀而詳記之可謂善學者矣

入公門鞠躬如也如不容

鞠躬曲身也公門髙大而若不容敬之至也

立不中門行不履閾

中門中於門也謂當棖闑之間君出入處也謝氏曰立中門則當尊行履閾則不恪

過位色勃如也足躩如也其言似不足者

位君之虛位謂門屏之間人君寧立之處所謂寧也君𨿽不在過之必敬不敢以虛位而慢之也言不敢肆也○南軒曰君不在焉而莊敬也如此則其事君之誠可知矣

攝齊升堂鞠躬如也屏气似不息者

禮將升堂兩手摳衣使去地尺恐躡之而傾跌失容也屏藏也息鼻息出入者也近至尊气容肅也

出降一等逞顏色怡怡如也沒階趨進翼如也復其位踧踖如也

等階之級也逞放也漸逺所尊舒气解顏怡怡和悅也沒階下盡階也趨走就位也復位踧踖敬之餘也此一節記孔子在朝之容

執圭鞠躬如也如不勝上如揖下如授勃如戰色足蹜蹜如有循

圭諸侯命圭聘問鄰國則使大夫執以通信如不勝執主器執輕如不克敬愼之至也上如揖下如授謂執圭平衡手與心齊髙不過揖卑不過授也戰色戰而懼也蹜蹜舉足促狹也如有循記所謂舉前曳踵言行不離地如緣物也

享禮有容色

享獻也旣聘而享用圭璧有庭實有容色和也儀禮曰發气滿容

私覿愉愉如也

私覿以私禮見也愉愉則又和矣○此一節記孔子爲君聘於鄰國之禮也

君子不以紺緅飾

紺深靑楊赤色齊服也緅絳色三年之防以飾練服飾領緣也

紅紫不以爲褻服

紅紫間色不正且近於婦人女子之服也褻服私居服也言此則不以爲朝祭之服可知

當暑袗絺綌必表而出之

欲其不見體也詩所謂蒙彼縐絺是也

緇衣羔裘素衣麑裘黃衣狐裘褻裘長短右袂狐貉之厚以居去防無所不佩非帷裳必殺之羔裘冠不以弔吉月必朝服而朝

吉月月朔也孔子在魯致仕時如此○此一節記孔子衣服之制

齊必有明衣布

齊必沐浴浴竟卽著明衣所以明潔其體也以布爲之此下脫前章寢衣一簡

必有寢衣長一身有半

齊主於敬不可解衣而寢又不可著明衣而寢故別有寢衣其半蓋以覆足○從程子說移附此

齊必變食居必遷坐

變食謂不飲酒不茹葷遷坐易常處也此一節記孔子謹齊之事○楊氏曰齊所以交神故致潔變常以盡敬

食不厭精膾不厭細

食精則能養人膾麤則能害人不厭言以是爲善非謂必欲如是也

食饐而餲魚餒而肉敗不食色惡不食臭惡不食失飪不食不時不食

饐飯傷熱濕也餲味變也魚爛曰餒肉腐曰敗色惡臭惡未敗而色臭變也飪烹調生熟之節也不時五穀不成果實未熟之類此數者皆足以傷人故不食

割不正不食不得其醬不食

割肉不方正者不食造次不離於正也漢陸續之母切肉未嘗不方斷蔥以寸爲度蓋其質美與此暗合也食肉用醬各有所宜不得則不食惡其不備也此二者無害於人但不以嗜味而茍食耳

肉𨿽多不使勝食气惟酒無量不及亂

食以谷爲主故不使肉勝食气酒以爲人合歡故不爲量但以醉爲節而不及亂耳程子曰不及亂者非惟不使亂心志𨿽血气亦不可使亂但浹洽而已可也

沽酒市脯不食

沽市皆買也恐不精潔或傷人也與不嘗康子之藥同意

不撤姜食

姜通神明去穢惡故不撤

不多食

適可而止無貪心也

祭於公不宿肉祭肉不出三日出三日不食之矣助祭於公所得胙肉歸卽頒賜不俟經宿者不畱神惠也家之祭肉則不過三日皆以分賜蓋過三日則肉必敗而人不食之是褻鬼神之餘也

食不語寢不言

答述曰語自言曰言範氏曰聖人存心不他當食而食當寢而寢言語非其時也楊氏曰肺爲气主而聲出焉寢食則气窒而不通語言恐傷之也

𨿽疏食菜羮祭必齊如也

齊嚴敬貌孔子𨿽薄物必祭其祭必敬聖人之誠也此一節記孔子飲食之節謝氏曰聖人飲食如此非極口腹之欲然聖人之所不食窮口腹者或反食之欲心勝而不暇擇也胡氏曰亂者內昏其心志外防其威儀甚則班伯所謂滛亂之原皆在於酒是也聖人飲無定量亦無亂態蓋從心所欲而不逾矩是以如此學者未能然則如晉元帝可也帝初鎭江東以酒廢事王導以爲言帝命酌飲觴覆之於此遂絕○黃氏曰飲食以養生故欲其精然亦能傷生故惡其敗至於失節違禮縱欲敗徳無不致其謹焉聖人一念之微莫非天理學者不可以不戒也

席不正不坐

謝氏曰聖人心安於正故於位之不正者𨿽小不處

鄕人飲酒杖者出斯出矣

杖者老人也六十杖於鄕未出不敢先旣出不敢後

鄕人儺朝服而立於阼階

無所不用其誠敬也或曰恐其驚先祖五祀之神欲其依已而安也此一節記孔子居鄕之事

問人於他邦再拜而送之

拜送使者如親見之敬也

康子饋藥拜而受之曰丘未達不敢嘗

楊氏曰大夫有賜拜而受之禮也未達不敢嘗謹疾也必告之直也此一節記孔子與人交之誠意

廐焚子退朝曰傷人乎不問馬

非不愛馬然恐傷人之意多故未暇問蓋貴人賤畜理當如此

君賜食必正席先嘗之君賜腥必熟而薦之君賜生必畜之

正席先嘗如對君也腥生肉熟而薦之祖考榮君賜也畜之者仁君之惠無故不敢殺也

侍食於君君祭先飯

不祭而先飯若爲君嘗食然不敢當客禮也

疾君視之東首加朝服拖紳

東首以受生气也病臥不能著衣束帶又不可以褻服見君故加朝服於身又引大帶於上也

君命召不俟駕行矣

急趨君命行出而駕車隨之此一節記孔子事君之禮

入太廟每事問朋友死無所歸曰於我殯朋友之饋𨿽車馬非祭肉不拜

朋友有通財之義故𨿽車馬之重不拜祭肉則拜者敬其祖考同於已親也此一節記孔子交朋友之道

寢不尸居不容

範氏曰惰慢之气不設於身體𨿽舒布其四體而未嘗肆耳居不容非惰也但不若奉祭祀見賓客而已申申夭夭是也

見齊衰者𨿽狎必變見冕者與瞽者𨿽褻必以貌狎謂素親狎褻謂燕見貌禮貌

凶服者式之式負版者

式車前橫木有所敬則俯而慿之負版持邦國圖籍者式此二者哀有喪重民數也

有盛饌必變色而作

敬主人之禮非以其饌也

迅雷風烈必變

迅速也烈猛也必變者所以敬天之怒記曰若有疾風迅雷甚雨則必變𨿽夜必興衣服冠而坐

升車必正立執綏

綏挽以上車之索也範氏曰正立執綏則心體無不正而誠意肅恭矣蓋君子莊敬無所不在升車則見於此也

車中不內顧不疾言不親指

此一節記孔子升車之容

閔子侍側誾誾如也子路行行如也冉有子貢侃侃如也子樂

朱子曰誾侃義見鄕黨行行剛彊之貌子樂者樂得英才而敎育之

若由也不得其死然

尹氏曰子路剛彊有不得其死之理故因以戒之其後子路卒死於衛孔悝之難○或問誾誾侃侃於前篇之訓其亦通已乎曰誾誾者外和內剛徳气深厚所謂和說而諍者也侃侃則和順不足而剛直稍外見矣前篇之訓樂故侃侃直而果故行行有諸中形於外莫揜也○按鄕黨注引許氏說文侃侃剛直也誾誾和說而諍或問二字之訓不同說文爲得何也曰太史公稱魯道之衰洙泗之間齗齗如也亦作誾誾說者以爲爭譲之意而晉人亦有侃侃正色之語蓋以音義求之亦宜如此說文之訓所以爲得也誾誾之爲中正義有不盡衎衎而樂自作衎不作侃也後漢書云誾誾衎衎得禮之容寢黙抑心非朝廷福其意亦以爭辯剛直爲是而有此言但侃字誤作衎爾○朱張二先生誾侃之訓不同更當詳玩

子路曽晳冉有公西華侍坐子曰以吾一日長乎爾毋吾以也居則曰不吾知也如或知爾則何以哉子路率爾而對曰千乘之國攝乎大國之間加之以師旅因之以饑饉由也爲之比及三年可使有勇且知方也夫子哂之

朱子曰率爾輕遽之貌方向也謂向義也民向義則能親其上死其長矣哂微笑也

求爾何如對曰方六七十如五六十求也爲之比及三年可使足民如其禮樂以俟君子赤爾何如對曰非曰能之願學焉宗廟之事如防同端章甫願爲小相焉宗廟之事謂祭祀諸侯時見曰防眾頫曰同端端服章甫禮冠相贊君之禮者

防爾何如鼔瑟希鏗爾捨瑟而作對曰異乎三子者之撰

希間歇也作起也撰具也

子曰何傷乎亦各言其志也曰莫春者春服旣成冠者五六人童子六七人浴乎沂風乎舞雩詠而歸夫子喟然嘆曰吾與防也

曽防之學蓋有以見夫人欲盡處天理流行隨處充滿無少欠闕故其動靜之際從容如此而其言志則又不過卽其所居之位樂其日用之常初無捨己爲人之意而其胸次悠然直與天地萬物上下同流各得其所之妙隠然自見於言外視三子之規規於事爲之末者气象不侔矣故夫子嘆息而深許之

三子者出曽晳後曽晳曰夫三子者之言何如子曰亦各言其志也已矣曰夫子何哂由也曰爲國以禮其言不讓是故哂之惟求則非邦也與安見方六七十如五六十而非邦也者惟赤則非邦也與宗廟防同非諸侯而何赤也爲之小孰能爲之大

程子曰古之學者優柔厭飫有先後之序如子路冉有公西赤言志如此夫子許之亦以此自是實事後之學者好髙如人遊心千里之外然自身卻只在此又曰孔子與防蓋與聖人之志同便是堯舜气象也誠異乎三子之撰特行有不掩焉耳此所謂狂也子路等所見者小子路只爲不達爲國以禮道理是以哂之若達卻便是這气象也又曰三子皆欲得國而治之故孔子不取曽防狂者也未必能爲聖人之事而能知夫子之志故曰浴乎沂風乎舞雩詠而歸言樂而得其所也孔子之志在於老者安之朋友信之少者懷之使萬物各遂其性曽防知之故孔子喟然嘆曰吾與防也又曰曽防漆雕開已見大意○集義謝氏論佛學之失曰爲他不窮天理只將拈匙把筯日用底便承當做大事大事任意縱橫將來作用便是差處便是私處問作用何故是私曰把來作用做弄便是做兩般看當了是將此事橫在肚裏一如子路冉有相似便被他曽防將冷眼看他只管獨對春風吟詠肚裏渾沒些能解豈不快活又問堯舜湯武做底事業豈不是作用曰他做底事業只是與天理合一幾曽做作橫在肚裏他見做出許多掀天動地蓋世底功業如太空中一防云相似他把做甚麼又引呂氏詩云函丈從容問且酬展才無不至諸侯可憐曽防惟鳴瑟獨對春風詠不休謝氏之說集注不取今附此○或問夫子何以與防也曰方三子之競言所志也防獨鼓瑟於其間漠然若無所聞者及夫子問之然後瑟音少間乃徐捨瑟而起對焉而悠然遜避若終不肯見所爲者及夫子慰而安之然後不得已而發其言焉而其志之所存又未嘗少出其位蓋澹然若將終身焉者此夫子所以與之也曰何以言其與天地萬物各得其所也曰夫暮春之日生物暢茂之時也春服旣成人體和適之候也冠者五六人童子六七人少長有序而和也沂上舞雩魯國之勝處也旣浴而風又詠而歸樂而得其所也夫以所居之位而言其樂若止於一身然以其心論之則固藹然天地生萬物之心聖人對時育物之事也夫又安有物我內外之間哉程子以爲與聖人之志同便是堯舜气象正謂此爾或曰曽晳胸中無一毫能事列子禦風之事近之其說然乎曰聖賢之心所以異於佛老者正以無意必固我之累而所謂天地生物之心對時育物之事者未始一息而停也若但曰曠然無所倚著而不察乎此此則亦何以異於虛無寂滅之學而豈聖人之事哉○曽防之志如鳳凰翔於千仞之上故曰異乎三子之撰○只看他鼔瑟希鏗爾捨瑟而作從容優裕悠然自得處無不是這个道理○人之一身便是天地只緣人爲人欲隔了自看此理意思不見曽防卻超然看破這意思○曽防於道見其逺者大者而視其近與小者皆不足爲故其言超然無一毫作爲之意惟欲樂其所樂以終身焉耳○先生令門人說曽防之志門人以爲只是樂其性分而已日用間見得天理流行才著一毫私意去安排便不得曰不是不要著私意去安排這道理自是天生自然私意自著不得更待誰去安排與聖人安老懷少信朋友底意思相似惟曽防見得到這里聖人便做得到這里○人只是說曽防狂看夫子特與之之意須是大段髙緣他資質明敏洞然自得見斯道之體看天下甚麼事能動得他他大綱如莊子明道先生亦稱莊子云有大底意思又雲莊生形容道體盡有好處曽防見得大意然裏面工夫卻疎略明道亦雲莊子無禮無本○問曽防浴沂气象與顏子樂底意思相近否曰顏子恬靜無許多事曽防是自恁地說顏子是孔子稱他樂他不曽自說我樂○問吾與防處程子謂便是堯舜气象如何曰曽防卻只是見得未必能做堯舜事看其見到處直有堯舜气象如莊子亦見得堯舜分曉或問天王之用心何如便說得天徳而出寧日月照而四時行若晝夜之有經云行而雨施以是知他見得堯舜气象出曽防見識盡髙見得此理洞然只是未曽下得工夫防參父子正相反以防如此髙明參卻魯鈍一向低頭捱將去直到一貫方始透徹此時見識方到曽防地位然而規模气象又別○此一段惟上蔡見分曉蓋三子只就事上見得此道理曽防只去自己心性上見得个中庸道理使曽防做三子事未必做得然曽防見處𨿽堯舜事業亦不過以此爲之而已○諸子皆有安排期必之意曽防只以平日所樂處言之○曽防見得道理大所以堯舜事業優爲之視三子規規於事爲之末固有間矣是他見得聖人气象如此𨿽超然事物之外而實不離乎事物之中是个無事無爲底道理卻做有事有爲底功業此所謂大本所謂忠所謂一者是也防操得柄據著源頭諸子則從支流上做工夫諸子底小他底大○觀季武子死曽防倚門而歌便有些莊老底意思○曽防言志云云蓋其見道分明無所系累從容和樂欲與萬物各得其所之意莫不藹然見於詞气之間明道謂與聖人之志同便是堯舜气象者正指此而言之也○嚴時亨問曽晳一章夫子旣語以居則曰不吾知也如或知爾則何以哉正是使之盡言一旦進用何以自見及三子自述其才之所能堪志之所欲爲夫子皆不許之而獨與曽防看來三子所言皆是實事曽防𨿽答言志之問實未嘗言其志之所欲爲有似逍遙物外不屑當世之務者而聖人與此而不與彼何也嘗因是而思之爲學與爲治本來只是一統事他日之所用不外乎今日所存三子卻分作兩截看如治軍旅治財賦治禮樂與凡天下之事皆學者所當理防無一件是少得底然須先理防自家身心使自得無欲常常神淸气定涵養直到淸明在躬志气如神則天下無不可爲之事程子所謂不得以天下事物撓已已立後自能了當得天下事物者是矣夫子嘗因孟武伯之問而言由可治賦求可爲宰赤可與賓客言固已深知其才所能辦而獨不許其仁夫仁者體無不具用無不該豈但止於一才一藝而已使三子不自安於所已能孜孜惟求仁是務而好之樂之則何睱規規於事爲之末緣他有這能解橫在胸中常恐無以自見故心欲得國而治之一旦夫子之問有以觸其機卽各述所能凡聖門平日所以講切自身受用處全不之及將爲學爲治作兩截看了所以气象不宏事業不能到得至處如曽防浴沂風雩自得其樂卻與夫子飯蔬食飲水樂在其中顏子陋巷簞瓢不攺其樂襟懷相似大抵士之未用須知舉天下之物不足以易吾天理自然之安方是本分學者曽防言志乃是素其位而行不願乎其外無入而不自得者故程子以爲樂而得其所也孟子謂廣土眾民君子欲之所樂不存焉中天下而立定四海之民君子樂之所性不存焉君子所性𨿽大行不加焉𨿽窮居不損焉分定故也孟子所謂所性卽孔子顏子曽防之所樂顏子惟所樂如此故夫子以四代禮樂許之浴沂風雩識者所以知堯舜事業曽防優爲之也如子路食於孔悝求也爲季氏聚斂後來成就止於如此正爲他不知平日所養便是建功立業之本未到無入不自得處夫子之不與其有以知之矣所見如此不背馳否朱子答曰此段說得極有本末學者立志要當如此然其用力卻有次第已爲希遜言之矣○按先生答歐陽希遜云學者當循下學上達之序若一向求曽晳見解未有不流於釋老者也○南軒曰三子之對非偶然而言蓋體察其力之所至而言其實也言三年而可使如此者其先後條貫素定於胸中而知其然也向使用力不素驟聞聖人之問非茫乎無所措則泛然肆其說矣至於曽晳則又異乎是其鼓瑟捨瑟之間已可見其從容不廹之意矣言暮春之時與數子者浴沂舞雩吟詠而歸蓋其中心和樂無所系累油然欲與萬物俱得其所玩味辭气溫乎如春陽之無不被也故程子以爲此卽是堯舜气象而亦夫子老安少懷之意也晳之志若此非其見道之明涵泳有素其能然乎然而未免於行有不揜焉則以其於顏氏工夫有所未盡耳○黃氏曰觀夫子逝如斯之言欲無言之意是亦嘆曽防之意也又曰夫子以是與防矣獨不以是教門人何也曰夫子未嘗不以是教門人也誨之以務內語之以求仁無非使之存此心之天理也又曰晳之不免爲狂何也曰天下之理固根於人心而未嘗不形見於事物爲學之方固當存養於徳性而亦不可不省察乎實行夫是以精粗不遺而表裏相應內外交養而動靜如一然後可以爲聖學之全功防之質甚髙志甚大然深厚沈潛淳實中正之意有未足則見髙而遺卑見大而略小此所以不及乎顏曽也

師冕見及階子曰階也及席子曰席也皆坐子告之曰某在斯某在斯師冕出子張問曰與師言之道與朱子曰聖門學者於夫子之一言一動無不存心省察如此

子曰然固相師之道也

相助也古者瞽必有相其道如此蓋聖人於此非作意而爲之但盡其道而已○尹氏曰聖人處己爲人其心一致無不盡其誠故也有志於學者求聖人之心於斯可見矣範氏曰聖人不侮鰥寡不虐無告可見於此推之天下無一物不得其所矣○或問卒章之說曰張敬夫推之尢詳曰道無往而不存聖人之動靜語黙無往而非道蓋各止於其所而已師冕之見及階則告之階及席則告之席旣坐則歷告之以在坐者蓋待瞽者之道當然耳子張竊窺而有問焉夫子以爲固相師之道辭則近而意無不盡矣事事物物莫不有其道蓋所當然者天之所爲也夫以一日之間起居則有起居之道飲食則有飲食之道見是人則有待是人之道遇是事則有處是事之道不可須防離也一失所宜則廢是道矣是故君子戰兢自持顚沛必於是造次必於是惟懼其失之也夫惟天下之至誠一以貫之道之所在如影隨形蓋無往而非是也○謝先生爲朱震子發說論語首舉子見齊衰者與冕衣裳者與瞽者見之𨿽少必作過之必趨又舉師冕見及階子曰階也及席子曰席也皆坐子曰某在斯某在斯子張問曰與師言之道與曰固相師之道也夫聖人之道無微顯無內外由灑掃應對進退而上達天道本末一以貫之一部論語只恁地看

子夏曰君子有三變望之儼然卽之也溫聽其言也厲朱子曰儼然者貌之莊溫者色之和厲者辭之確○程子曰他人儼然則不溫溫則不厲惟孔子全之謝氏曰此非有意於變蓋並行而不相悖也如良玉溫潤而栗然○南軒曰其爲三變豈君子之彊爲之哉禮樂無斯須而去身故其成就發見如此

孟子曰仁義禮智根於心其生色也睟然見於面盎於背施於四體四體不言而諭

程子曰言四者本於心而生色也孟子非自及此焉能道到此○又曰人必有仁義之心然後仁義之气睟然達於外故曰不得於心勿求於气可也

程子曰仲尼元气也顏子春生也孟子並秋殺盡見仲尼無所不包顏子示不違如愚之學於後世有自然之和气不言而化者也孟子則露其材蓋亦自然而已仲尼天地也顏子和風慶雲也孟子泰山巖巖之气象也觀其言皆可見之矣仲尼無迹顏子微有迹孟子其迹著

謝氏曰顏子具體而微所謂具體者合下來有恁地气象但未彰著耳孟子彊勇以身任道壁立萬仞誰敢正覷著非孟子恁地手腳也撐拄此事不去𨿽然猶有大底气象未能消磨得盡不然藐大人等語言不說出來孔子曰事君盡禮人以爲謟當時諸國君相怎生當得他聖人恁地禮數是他只管行禮又不與你計較長短與上大夫言便誾誾與下大夫言便侃侃冕者瞽者見之便作過之便趨蓋其徳全盛自然到此不是勉彊做出來與孟子全別

豫章黃氏曰周茂叔胸中灑落如光風霽月

延平先生李氏以爲善形容有道者气象○朱子曰濓溪淸和孔經甫祭文曰公年壯盛玉色金聲從容和毅一座皆傾墓志亦謂其精宻嚴恕气象可想矣○又曰所謂灑落者只是形容一个不疑所行淸明髙逺之意若有一毫私吝心何處更有此等气象耶能如此看有道者胸懷表表亦自可見

伊川先生曰明道先生資稟旣異而充養有道純粹如精金溫潤如良玉寛而有制和而不流忠誠貫於金石孝悌通於神明視其色其接物也如春陽之溫聽其言其入人也如時雨之潤胸懷洞然徹視無間測其蘊則浩乎若滄溟之無際極其徳美言蓋不足以形容先生行己內主於敬而行之以恕見善若出諸己不欲勿施於人居廣居而行大道言有物而動有常

謝氏曰明道先生坐如泥塑人接人則渾如一團和气又云學者須是襟懷擺脫得開始得明道在鄠縣時有詩云雲淡風輕近午天望花隨栁過前川旁人不識予心樂將謂偸閒學少年看他襟懷直是好與曽防底事一般○侯師聖云朱公掞見明道於汝歸謂人曰光庭在春風中坐了一个月遊楊初見伊川伊川瞑目而坐二子侍立旣覺顧謂曰賢軰尙在此乎日旣晚且休矣及出門門外之雪深一尺其嚴厲如此晚年乃更平易蓋其學已到至處但於聖人气象差少從容爾明道則已從容惜其早死不及用也使及用於元祐間則不至有今日事矣○劉安禮云明道先生徳性充完粹和之气盎於面背樂易多恕終日怡悅立之從先生三十年未嘗見其忿厲之容

右論聖賢气象

程子嘗言學者不學聖人則己欲學之須熟玩味聖人之气象故近思錄亦立此篇今放之然近思所錄並及其道徳學行此則専取其儀形辭气之可以想象而興起者若道徳學行則別見云

論語子曰君子不器

朱子曰器者各適其用而不能相通成徳之士體無不具故用無不周非特爲一才一藝而已○南軒曰器者拘於一用凡人可以器言者皆以其才而論之也器𨿽有小大然其拘於才而有限則一也若君子則進於徳進於徳則器質變化而才有弗器者矣不亦君子乎○先行其言而後從之與訥言敏行章已見前

子曰君子無所爭必也射乎揖讓而升下而飲其爭也君子

朱子曰揖讓而升者大射之禮耦進三揖而後升堂也下而飲謂射畢揖降以俟眾耦皆降勝者乃揖不勝者升取觶立飲也言君子恭遜不與人爭惟於射而後有爭然其爭也雍容揖遜乃如此則其爭也君子而非小人之爭矣○南軒曰爭生於有己君子克己者也是以無所爭惟射疑於可爭而君子之於射於以正己而觀徳耳揖讓而升揖讓而下揖讓而飲其雍容辭遜自反而下人之意蓋如此然則君子其爭乎於射而不爭則他可知矣○司馬牛問君子與君子人與章已見前

子曰質勝文則野文勝質則史文質彬彬然後君子朱子曰野人言鄙略也史掌文書多聞習事而誠或不足也彬彬猶班班物相雜而適均之貌言學者當損有餘補不足至於成徳則不期然而然矣○楊氏曰文質不可以相勝然質之勝文猶之甘可以受和白可以受采也文勝而至於滅質則其本亡矣𨿽有文將安施乎然則與其史也寧野○南軒曰以二者論之若未得中而有所偏勝與其失而爲府史無亦寧爲野人之野乎

棘子成曰君子質而已矣何以文爲子貢曰惜乎夫子之說君子也駟不及舌文猶質也質猶文也虎豹之鞟猶犬羊之鞟

朱子曰鞟皮去毛者也言文質等耳不可相無若必盡去其文而獨存其質則君子小人無以辧矣夫棘子成矯當時之獘固失之過而子貢矯子成之獘又無本末輕重之差胥失之矣○或問棘子成之言與夫子之答林放何異而子貢非之若是耶曰夫子之言權衡審宻而詞气和平蓋未始以文爲可盡去也若子成則詞气矯激而取捨過中矣其流之獘將至於棄禮蔑法如西晉君子之爲者故子貢惜其言而力正之也曰何以言子貢之言之有病也曰子成之說偏矣而子貢於文質之間又一視之而無本末輕重緩急之差焉則又矯子成之失而過中者也立言之難如此自非聖人孰能無所偏倚而常適其平也哉○恥言過行及君子道者三子路問君子義以爲質章並見前

子曰君子病無能焉不病人之不已知也

南軒曰病無能者病夫履行之無其實

子曰君子疾沒世而名不稱焉

範氏曰君子學以爲己不求人知然沒世而名不稱焉則無爲善之實可知矣○南軒曰有是實則有是名名者所以命其實終其身而無實之可名君子病諸非謂求名於人也

子曰君子矜而不爭羣而不黨

朱子曰莊以持己曰矜然無乖戾之心故不爭和以處眾曰羣然無阿比之意故不黨○南軒曰矜莊以自持則易以不和而失於爭羣居而相與則易以有比而失於黨君子非與人異也處己嚴而不失其和故矜而不爭君子非與人同也待物平而不失其公故羣而不黨惟敬者爲能處此而弗失也

子曰君子不以言舉人不以人廢言

南軒曰以言舉人則行不踐者進矣此固不可也然則𨿽使小人言之而善亦不害其爲善言也以人廢之則善言棄矣故君子云云公心無蔽也

子曰君子貞而不諒

朱子曰貞正而固也諒則不擇是非而必於信○或問貞諒之別曰處義旣精不期固而自固者貞也不擇邪正惟知必信而不易者諒也○南軒曰貞者貞於義也諒者執於小信也貞於義則信在其中若但執其小信而於義有蔽則失其正而反害於信矣蓋貞於義者公理所存而執小信者私意之守而已○君子有三戒三畏與九思三變章並見前五美章以上言君子之道

子張問善人之道子曰不踐迹亦不入於室

朱子曰善人質美而未學者也程子曰踐迹如言循途守轍善人𨿽不必踐舊迹而自不爲惡然亦不能入聖人之室也○張子曰善人欲仁而未志於學者也欲仁故𨿽不踐成法亦不陷於惡有諸己也由不學故無自而入聖人之室○或問善人者未能有諸已乎南軒曰不能有之則安得善然所謂有諸己者蓋亦有淺深善人謂其不能有諸己則不可然謂其盡夫有諸己之道則未也○此章言善人之道

子張問士何如斯可謂之達矣

朱子曰達者謂徳孚於人而行無不得之謂

子曰何哉爾所謂達者

子張務外夫子蓋己知其發問之意故反詰之將以發其病而藥之也

子張對曰在邦必聞在家必聞

言名譽著聞也

子曰是聞也非達也

聞與達相似而不同乃誠僞之所以分學者不可不審也故夫子旣明辧之而下文又詳言之

夫達也者質直而好義察言而觀色慮以下人在邦必達在家必達

內主忠信而所行合宜審於接物而卑以自牧皆自修於內不求人知之事然徳修於己而人信之則所行自無窒礙矣

夫聞也者色取仁而行違居之不疑在邦必聞在家必聞

善其顏色以取於仁而行實背之又自以爲是而無所忌憚此不務實而専求名者故虛譽𨿽隆而實徳則病矣○程子曰學者須是務實不要近名有意近名大本已失更學何事爲名而學則是僞也今之學者大抵爲名爲名與爲利𨿽淸濁不同然其利心則一也尹氏曰子張之學病在乎不務實故孔子告之皆篤實之事充乎內而發乎外者也○聞只是求聞於人達卻有實有實方能達○色取仁而行違居之不疑正是指子張病痛處○問察言而觀色曰此是實要做工夫察人之言觀人之色乃是要驗吾之言是與不是今有人自任己意說將去更不看人之意是信受他是不信受他如此則只是自髙更不能謙下於人實去做工夫大抵人之爲學須自低下做將去才自髙了便不濟事這一項都是詳細収斂工夫如色取仁居之不疑只是麄謾將去○此章大意一个是名一个是實○呂氏謂徳孚於人者必達矯行求名者必聞此說卻好○質與直是兩件質是質朴直是無偏曲○南軒曰聖人論達蓋爲己篤實工夫若有求聞之意則其心外馳矣色取仁者其色則有取於仁其行則違如內交要譽惡其聲之類一毫萌於中皆所謂行違也𨿽然使其有所不安於心則庻乎可使之反者惟其居之不疑則終爲不仁而已矣○又曰聞與達異聞謂人知之達謂道行於邦家也

子貢問曰何如斯可謂之士矣子曰行己有恥使於四方不辱君命可謂士矣

朱子曰此其志有所不爲而其材足以有爲者也子貢能言故以使事告之蓋爲使之難不獨貴於能言而已

曰敢問其次曰宗族稱孝焉鄕黨稱弟焉

此本立而材不足者故爲其次

曰敢問其次曰言必信行必果硜硜然小人哉抑亦可以爲次矣

果必行也硜小石之堅確者小人言其識量之淺狹也此其本末皆無足觀然亦不害於自守也故聖人猶有取焉下此則市井之人不復可爲士矣

曰今之從政者何如子曰噫斗筲之人何足算也算亦作算今之從政蓋如魯三家之屬噫心不平聲斗量名容十升筲竹器容斗二升斗筲之人言鄙細也算數也子貢之問每下故夫子以是警之○程子曰子貢之意蓋欲爲皎皎之行聞於人者夫子告之皆篤實自得之事○晁氏曰尊義於己不窮於外士之上也僅能有義於己而未能不窮於外士之次也孝弟親於宗族鄕黨特行己有恥之事○或問行己有恥爲使不辱亦何足以爲髙而夫子以爲士之上何邪曰是二者泛而觀之𨿽若僅免於羞辱然嘗反諸身而度之則能充其實者正不易得程子所謂篤實自得者正謂此也曰硜硜小人而亦可以爲士何也曰彼其識量𨿽淺而非惡也至其所守𨿽規規於信果之小節然與夫誕謾茍賤之人則不可同年而語矣此與不得中行而取狂狷同意故下章言之○子路問何如斯可謂之士章見前

子曰士而懷居不足以爲士矣

朱子曰居謂意所便安也○南軒曰懷居者志不立其何以爲士乎○愚按懷居與小人懷土之義同

周有八士伯達伯適仲突仲忽叔夜叔夏季隨季騧楊氏曰盡爲士之道子張曰士見危致命章見前

孟子曰待文王而後興者凡民也若夫豪傑之士𨿽無文王猶興

朱子曰興者感動奮發之意豪傑有過人之才知者也蓋降衷秉彛人所同得惟上智之材無物欲之蔽爲能無待於教而自能感發以有爲也○士尙志章見前○以上言爲士之道

子路問成人子曰若臧武仲之知公綽之不欲卞莊子之勇冉求之藝文之以禮樂亦可以爲成人矣

朱子曰成人猶言全人言兼此四子之長則知足以窮理亷足以養心勇足以力行藝足以泛應而又節之以禮和之以樂使徳成於中而文見乎外則材全徳備渾然不見一善成名之迹中正和樂粹然無復偏倚駁雜之蔽而其爲人也亦成矣然亦之爲言非其至者蓋就子路之所可及而語之也若論其至則非聖人之盡人道不足以語此

曰今之成人者何必然見利思義見危授命久要不忘平生之言亦可以爲成人矣

復加曰字者旣答而復言也授命言不愛其生持以與人也久要舊約也平生平日也有是忠信之實則𨿽其才知禮樂有所未備亦可以爲成人之次也○程子曰知之明信之篤行之果天下之達徳也若孔子所謂成人亦不出此三者武仲知也公綽仁也卞莊子勇也冉求藝也須是合此四人之能文之以禮樂亦可以爲成人矣然而論其大成則不止於此若今之成人有忠信而不及於禮樂則又其次者也又曰臧武仲之知非正也若文之以禮樂則無不正矣又曰語成人之名非聖人孰能之孟子曰惟聖人然後可以踐形如此方可以稱成人之名胡氏曰今之成人以下乃子路之言蓋不復聞斯行之之勇而有終身誦之之固矣未詳是否○或問四子之事曰武仲則春秋傳詳矣公綽他無所見而前章所稱亦可以得其爲人卞莊子事見新序曰莊子養母戰而三北及母死齊伐魯莊子赴闘三獲甲首以獻曰此塞三北遂赴齊師殺十人而死冉求之藝則夫子固嘗稱之矣曰必兼四子之長而又必文之以禮樂然後可以爲成人何也曰四子各有所長而不能相兼又無禮樂以文之故知者至於要君勇者至於輕死藝者至於聚斂而不欲者又或不能於小國之大夫也亦難以爲成人矣故孔子言必兼此四人之能而又文之以禮樂則集其所長去其所短而後可以爲成人也洪氏以爲特以四人爲言者四人皆魯人而莊子於子路皆卞人冉求又朋友也舉其近而易知者胡氏以爲言卞莊子蓋以況子路耳言有是一能而不能兼眾之長與成於禮樂焉則亦不足爲成人矣恐亦有此意也曰今之成人以下或以爲子路之言何如曰未可知也然姑存之以備參考可也胡氏曰此子路之所己能也夫子方進子路於成人之域豈又取其己能者而重奬之哉蓋子路晚節末路不復聞斯行之之勇而有終身誦之之固是以自名其善而爲此辭與未見其止者異矣○文之以禮樂此一句最重上面四人所長且把做个朴素子惟文之以禮樂始得○南軒曰文之以禮樂道問學之事也又言其次者聖人所以引而進也見利思義無茍得也見危授命無茍避也久要不忘不食其言也是𨿽未有過人之才而亦篤實忠信之士也故在今日亦可謂成人此亦思狂狷之意○此章言成人

子曰聖人吾不得而見之矣得見君子者斯可矣善人吾不得而見之矣得見有恆者斯可矣亡而爲有虛而爲盈約而爲泰難乎有恆矣

朱子曰亡讀爲無三者皆虛誇之事凡若此者必不能守其常也○或問云云曰吳氏曽氏說亦得之吳氏曰君子蓋有賢良而又有作用者特不及聖人耳若善人則粗能嗣守成緒不至於爲惡而已非若君子之能有爲也曽氏曰當夫子時聖人固不可得而見豈無君子善人有常者乎而夫子云然者蓋其人少而思見之也及其見則又悅而進之曰君子哉若人凡此類當得意而忘言善人明乎善者也有常𨿽未明乎善亦必有一節終身不易者若本無一長而爲有之狀未能充實而爲盈之狀貧約而爲泰之狀此亦妄人而已矣孟子所謂雨集溝澮皆盈其涸可立而待也烏能久矣曰有亡虛實約泰之分柰何曰無絕無也虛則未滿之名耳二者兼內外學之所至事之所能而言約之與泰則貧富貴賤之稱耳爲之云者作爲如是之形作爲如是之事者也爲而無以繼則𨿽欲爲有常不可得矣○釋曰亡爲有虛爲盈約爲泰三者誇大欺妄之意不實之謂也人惟實也則始終如一故能有常今其人不實如此又豈敢望其有常哉夫子稱聖人君子有恆不可得見而卒反乎此又以明夫有恆者之亦不可見也言舉世皆虛浮之徒豈敢望其有常而得見之哉嘆風俗之益薄也○南軒曰聖人君子以學言善人有恆者以質言聖人者肖天地者也君子者具其體而未能充盡者也故聖人不得而見得見君子斯可矣善人資稟醇篤無惡之稱有恆者則能謹守常分而已故善人不得而見得見有恆者斯可矣𨿽然以善人之質而進學不已聖蓋可幾有恆者力加勉焉亦足以有至也若夫以無而爲有以虛而爲實在約以爲泰則是驕矜浮虛不務實者其能以有恆乎未能言恆況可言學乎○此章言聖人君子善人有恆之分

子曰君子周而不比小人比而不周

朱子曰周普徧也比偏黨也皆與人親厚之意但周公而比私耳○君子小人所爲不同如陰陽晝夜每每相反然究其所以分則在公私之際毫釐之差耳故聖人於周比和同驕泰之屬常對舉而互言之欲學者察乎兩間而審其取捨之幾也○南軒曰君子小人之分公私之間而已周則不比比則不周天理人欲不並立也君子內恕以及人其於親疏逺近賢愚處之無不得其分蓋其施無不溥焉所謂周也若小人則有所偏系而失其正其所親防皆私情耳所謂比也

子曰君子懷徳小人懷土君子懷刑小人懷惠

朱子曰懷思念也懷徳謂存其固有之善懷土謂溺其所處之安懷刑謂畏法懷惠謂貪利君子小人趣向不同公私之間而已○尹氏曰樂善惡不善所以爲君子茍安務得所以爲小人○或問君子小人安知不以位言耶曰以例求之凡言君子小人而相須者則君民之謂如愛人易使之類是也言君子小人而相反者則善惡之謂也如周比和同之類是也此蓋以相反爲言云云又問懷刑之說以爲惡不善何也曰樂善惡不善猶曰好仁惡不仁也必以刑爲言則猶管仲所謂畏威如疾之謂耳○南軒曰懷徳懷刑好善惡惡之公心也懷土懷恵茍安務得之私意也○諭義諭利章己見前

子曰君子坦蕩蕩小人長戚戚

朱子曰坦平蕩蕩寛廣貌程子曰君子循理故常舒泰小人役於物欲故多憂戚○程子曰君子坦蕩蕩心廣體胖○南軒曰正己而不求於人故坦蕩蕩狥欲而不反諸己故長戚戚坦蕩非謂放懷自適無所憂慮之謂也謂求之在己而無必於外故常舒泰云耳

子曰君子成人之美不成人之惡小人反是

朱子曰成者誘掖奬勸以成其事也君子小人旣有厚薄之殊而其所好又有善惡之異故其用心不同如此○南軒曰君子充其忠愛之心於人之美其樂之如在己也從而扶持之又從而勸相之惟欲其美之成也於人之惡則從而正救之正救之不可則哀矜之惟恐其惡之成也若小人則以刻薄爲心幸人之有過而疾人之勝己非徒坐視其入於惡又從而濟之非徒欲其美之不成又從而毀之君子小人之操存未嘗不相反也

子曰君子和而不同小人同而不和

朱子曰和者無乖戾之心同者有阿比之意○尹氏曰君子尙義故有不同小人尙利安得而和○或問云云曰諸說皆祖晏子之意然晏子之言乃就事而言而此章之意則直指君子小人之情狀而言似不可引以爲證也蓋此所論君子之和者乃以其同寅恊恭而無乖爭忌刻之意其不同者乃以其守正循理而無阿黨朋比之風若小人則反是焉此二者外𨿽相似而內實相反乃君子小人情狀之隠微自古至今如出一轍非聖人不能究極而發明之也且以本朝諸公論之韓富範公上前議論不同或至失色而卒未嘗失和气王呂章曽蔡氏父子同惡相濟而其防也無所不至焉亦足以驗聖言之不可易也如此說則君子之心無可否同異之私而惟欲必歸於是若晏子之說則是必於立異然後可以爲和而不同也是非矯枉過直之論哉然其爲齊景公梁丘據而發明切中其病耳

子曰君子易事而難悅也悅之不以道不悅也及其使人也器之小人難事而易悅也悅之𨿽不以道悅也及其使人也求備焉

朱子曰器之謂隨其材器而使之也君子之心公而恕小人之心私而刻天理人欲之間每相反而已矣○南軒曰易事者平恕之心難悅者正大之情

子曰君子泰而不驕小人驕而不泰

朱子曰君子循理故安舒而不矜肆小人逞欲故反是○南軒曰泰者心廣而體胖驕者意盈而气盛曰驕則何由泰泰則奚驕之有然而能不驕矣而未之泰者則亦有之蓋𨿽能制其私而涵養未至未免乎拘迫者也○君子而不仁章已見前

子曰君子上達小人下達

朱子曰君子循天理故日進乎髙明小人狥人欲故日究於污下○按張子曰上達循天理下達狥人欲朱子之說本此○南軒曰上達反本下達趨末皆云達者如諭義諭利同言諭○固窮窮斯濫章見前

子曰君子求諸己小人求諸人

謝氏曰君子無不反求諸己小人反是此君子小人所以分也○楊氏曰君子𨿽不病人之不己知然亦疾沒世而名不稱也𨿽疾沒世而名不稱然所以求者亦反諸己而已小人求諸人故違道幹譽無所不至二者文不相蒙而意實相足亦記言者之意○按此章在病人不已知與疾沒世名不稱之次故楊氏云云朱子有說見學篇

子曰君子不可小知而可大受也小人不可大受而可小知也

朱子曰此言觀人之法知我知之也受彼所受也蓋君子於細事未必可觀而材徳足以任重小人𨿽器量淺狹而未必無一長可取○吳氏曰方舜之耕稼時視之猶人也一旦受堯之天下若素有之小人有立談之間其材可知者至委以國則未有不敗○南軒曰君子所存者大故不可以小者測知而可以當其大者小人局於狹小其長易見故不可以任大而可以小知之大受如學者之學聖人有爲者之當大任也

右論君子小人之分

學所以學爲君子者也故先之以君子之道次之以善人之道又次之以士之道與成人之道然後及君子小人之分學者誠能深玩乎此則其願爲君子而不願爲小人也必矣

西山讀書記卷三十二﹤子部﹐儒家類﹐西山讀書記﹥

欽定四庫全書薈要

西山讀書記卷三十三

宋眞徳秀撰

處貧賤【附富貴】

中庸素富貴行乎富貴素貧賤行乎貧賤說見後論語子貢曰貧而無諂富而無驕何如子曰可也未若貧而樂富而好禮者也

朱子曰諂卑屈也驕矜肆也常人溺於貧富之中而不知所以自守故必有二者之病無諂無驕則知自守矣而未能超乎貧富之外也凡曰可者僅可而有所未盡之辭也樂則心廣體胖而忘其貧好禮則安處善樂循理亦不自知其富矣子貢貨殖蓋先貧後富而常用力於自守者故以爲問而夫子答之如此蓋許其所己能而勉其所未至也

子貢曰詩云如切如磋如琢如磨其斯之謂與

子貢自以無諂無驕爲至矣聞夫子之言又知義理之無窮𨿽有得焉而未可遽自足也故引是詩以明之

子曰賜也始可與言詩也已矣告諸往而知來者往者其所己言者來者其所未言者也愚按此章問答其淺深髙下固不待辧說而明矣然不切則磋無所施不琢則磨無所措故學者𨿽不可安於小成而不求造道之致極亦不可騖於虛逺而不察切己之實病也○南軒曰諂驕皆惡也無諂無驕則免於惡矣然質美者能之若夫樂與好禮則非致知力行所造日深者無此味也

子曰不仁者不可以久處約不可以長處樂仁者安仁知者利仁

朱子曰約困窮也利猶貪也蓋深知篤好而必欲得之也不仁之人失其本心久約必濫久樂必淫惟仁者則安其仁而無適不然知者則利於仁而不易所守蓋𨿽深淺之不同然皆非外物所能奪矣○或問安仁利仁之可以久處約久處樂何也曰胡氏於此發明似得其本防者曰舜之飯糗茹艸若將終身被袗衣鼓琴若固有之此安仁者之久處約長處樂也原憲環堵閔損汶上魯之季文子齊之晏平仲此利仁者之久處約長處樂也○南軒曰君子之可以久處約可以長處樂安於理而已不仁者勉彊而暫處則有之若差久焉則移於約樂而無所不至矣○黃氏曰不仁之人失其本心久約必濫久樂必淫蓋本心者天理之公失其本心則人欲之私爲之主矣徇人欲之私豈能久處約長處樂乎安仁利仁則所存者天理故安於義命所當然而物欲不能以累其心所以處約樂之久而不爲之動也○按莊子原憲居魯環堵之室茨以生艸蓬戶不完桑以爲樞而甕牖二室褐以爲塞上漏下濕匡坐而弦子貢乘大馬中紺而表素軒車不容巷往見原憲原憲華冠縰履杖藜而應門子貢曰嘻先生何病原憲應之曰憲聞之無財謂之貧學而不能行謂之病今憲貧也非病也子貢逡巡而有媿色原憲笑曰夫希世而行比周而友樂以爲人教以爲己仁義之慝輿馬之飾憲不忍爲也閔子事已見前篇○春秋傳襄五年季文子卒大夫入斂公在位宰庀家器爲葬備無衣帛之妾無食粟之馬無蔵金玉無重器備君子是以知季文子之忠於公室也相三君矣而無私積可不謂忠乎初文子之爲相仲孫他諌曰子爲正卿妾不衣帛馬不食粟人以子爲愛且不華國也文子曰吾亦順之然吾觀國人其父兄之食麄而衣惡者猶多而吾獨美妾馬可乎吾聞榮於徳者華於國不聞以妾與馬也○晏嬰字平仲資惡淫侈父卒麄衰斬苴絰帶杖菅屨食鬻居倚廬寢苫枕艸其老曰非大夫之禮也曰惟卿爲大夫事齊靈公莊公景公食不重味妾不衣帛公與殿其鄙六十弗受子尾曰富人之所欲也何獨拒之對曰慶氏之邑足欲故亡吾邑不足欲也益之以殿乃足欲亡無日矣不受殿非惡富也恐失富也○按令尹子文之行與晏平仲類楚語鬭且廷見令尹子常子常與之語問蓄貨聚馬歸以語其弟曰楚其亡乎不然令尹其不免乎吾見令尹令尹問蓄聚積實如餓豺狼然殆必亡者也昔鬭子文三舎令尹無一日之積卹民之故也成王聞子文之朝不及夕也於是乎每朝設脯一束糗一筐以羞子文至於今令尹秩之成王每出子文之祿必逃王止而後復人謂子文曰人生求富而子逃之何也對曰夫從政者以庇民也民多曠者而我取富焉是勤民以自封也死無日矣我逃死非逃富也故莊王之世滅若敖氏惟子文之族在至今處鄖爲楚良臣是不先卹民而後己之富乎今子常先大夫之後也而相楚君無令名於四方民之羸餒日日已甚四境盈壘道殣相望盜賊司目民無所放是之不卹而蓄聚不厭其速怨於民多矣積貨滋多蓄怨滋厚不亡何待○子文姓鬭名谷於菟爲楚令尹四十年繒布之衣以朝鹿裘以居子常楚大夫子囊之後名囊瓦蓋所謂不仁而不可以處樂者也故並見焉

子曰富與貴是人之所欲也不以其道得之不處也貧與賤是人之所惡也不以其道得之不去也

朱子曰不以其道得之謂不當得而得之然於富貴則不處於貧賤則不去君子之審富貴而安貧賤也如此○南軒曰於人之所欲而不處於人之所惡而不去蓋其欲惡有大於富貴貧賤者惟道所在而已

君子去仁惡乎成名

言君子所以爲君子以其仁也若貪富貴而厭貧賤則是自離其仁而無君子之實矣何所成其名乎

君子無終食之間違仁造次必於是顚沛必於是終食者一飯之頃造次急遽茍且之時顚沛傾覆流離之際蓋君子之不去乎仁如此不但富貴貧賤取舎之間而已也○言君子爲仁自富貴貧賤取舎之間以至於終食造次顚沛之頃無時無處而不用其力也然取捨之分明然後存養之功宻存養之功宻則其取舎之分益明矣

子曰士志於道而恥惡衣惡食者未足與議也

朱子曰心欲求道而以口體之奉不若人爲恥其識趣之卑陋甚矣何足與議於道哉○程子曰志於道而心役乎外何足與議也○或問恥惡衣惡食者其爲未免於求飽求安之累者乎曰此固然也然求飽與安猶有以適乎口體之實此則非以其不可衣且食也特以其不美於觀聽而自惡焉若謝氏所謂食前方丈則對客泰然蔬食菜羮則不出諸戶者其識趣卑陋又在求飽與安者之下矣志於道而猶不免乎是焉則其志亦何足言哉

子曰賢哉回也一簞食一瓢飲在陋巷人不堪其憂回也不攺其樂賢哉回也

說已見前○按莊子孔子謂顏子曰回來家貧居卑胡不仕乎顏淵對曰不願仕回有郭外之田五十畝足以給飦粥郭內之田十畝足以爲絲麻鼓琴足以自娛所學夫子之道足以自樂也回不願仕孔子愀然變容曰善哉回之意丘聞之知足者不以利自累審自得者失之而不懼行修於內者無位而不怍丘誦之久矣今於回而後見之是丘之徒也又曰曽子居衛緼袍無裘顏色腫噲手足胼胝三日不舉火十年不制衣正冠而纓絕捉衿而肘見納履而踵決曳縰而歌商頌聲滿天地若出金石○按顏曽二子樂道安貧大抵相似故附於此

子曰富而可求也𨿽執鞭之士吾亦爲之如不可求從吾所好

朱子曰執鞭賤者之事設言富若可求則𨿽身爲賤役以求之亦所不辭然有命焉非求之可得也則安於義理而已矣何必徒取辱哉○蘇氏曰聖人未嘗有意於求富也豈問其可不可哉爲此語者特以明其決不可求爾楊氏曰君子非惡富貴而不求以其在天無可求之道也○南軒曰夫子謂富不可求非特謂命有定而不可彊也正以於義不可故耳又曰所安者義而命有所不必言者矣

子曰飯疏食飲水曲肱而枕之樂亦在其中矣不義而富且貴於我如浮雲

朱子曰聖人之心渾然天理𨿽處困極而樂亦無不在焉其視不義之富貴如浮雲之無有漠然無所動於其中也○程子曰非樂疏食飲水也𨿽疏食飲水不能攺其樂也不義之富貴視之輕如浮雲然又曰須知所樂者何事○或問云云曰聖人之心無時不樂如元气流行於天地之間無一處之不到無一時之或息也豈以貧富貴賤之異有所輕重於其間哉夫子言此蓋卽當時所處以明其樂之未嘗不在乎此而無所慕乎彼耳且曰亦在其中則與顏子之不攺者又有間矣必曰不義而得富貴視如浮雲則是以義得之者視之亦無以異於疏食飲水而其樂無以加爾記此者列此以繼衛君之事其亦不無意乎○南軒曰崇髙莫大乎富貴非可以浮雲視惟其非義則如浮雲耳茍義所當得聖賢固亦居之特所樂不存也

子曰衣敝緼袍與衣狐貉者立而不恥者其由也與朱子曰敝壊也緼枲著也袍衣有著者也蓋衣之賤者狐貉以其皮爲裘衣之貴者子路之志如此則能不以貧富動其心而可以進於道矣故夫子稱之

不忮不求何用不臧

忮害也求貪也臧善也言能不忮不求則何爲不善乎此衛風雄雉之篇孔子引之以美子路也呂氏曰貧與富交彊者必忮弱者必求

子路終身誦之子曰是道也何足以臧

終身誦之則自喜其能而不復求進於道矣故夫子復言此以警之○謝氏曰恥惡衣惡食學者之大病善心不存蓋由於此子路之志如是其過人逺矣然以眾人能此則可以爲善矣子路之賢宜不止此而終身誦之則非所以進於日新也故激而進之○南軒曰衣敝緼袍與衣狐貉者立而不恥此不可作細事看惟不忽於卑近而實用力於斯者乃知其未易耳此非不忮不求者不能然也蓋人惟有己而有物有物故有忮有己故有求不忮不求則私意不行而善道可進將何用而不善子路聞夫子之言以爲道如是足矣遂有終身誦之之意夫不忮不求非不善也而終身誦之則不足以爲善矣蓋學之無窮自不忮不求而勉焉以至於聖不可知其等級固有次第也茍終身誦夫不忮不求而已則亦不過於利仁之事而有所止也聖人先後抑所以成徳達材之道可謂至矣○回也屢空見前篇

子曰貧而無怨難富而無驕易

朱子曰處貧難處富易人之常情然人當勉其難而不可忽其易也○南軒曰富而無驕不矜於外物者能之至於貧而無怨非爲內有所安者不能也或謂世固有處貧賤而無失至於一旦當富貴之地則失其本心然則難易之論有時而不然耶此蓋未知夫無怨之味也所謂處貧賤而無失者特未見其失於外耳又焉能保其中之無怨耶蓋一毫有所未平於中皆怨也故貧而無諂易貧而無怨難無怨則進於樂矣

子曰君子謀道不謀食耕也餒在其中矣學也祿在其中矣君子憂道不憂貧

朱子曰耕所以謀食而未必得食學所以謀道而祿在其中然其學也憂不得乎道而已非爲憂貧之故而欲爲是以得祿也○尹氏曰君子治其本而不卹其末豈以在外者爲憂樂哉

記曲禮富貴而知好禮則不驕不淫貧賤而知好禮則志不懾

儒行儒有不隕獲於貧賤不充詘於富貴

鄭氏曰隕獲者困迫失志之貌充詘者歡喜失節之貌○漢雄不戚戚於貧賤不汲汲於富貴

孟子曰舜之飯糗茹艸也若將終身焉及其爲天子也被袗衣鼓琴二女果若固有之

朱子曰聖人之心不以貧賤而有慕於外不以富貴而有動於中隨遇而安無預於己所性分定故也○南軒曰舜於窮通之際果何有哉所欲不存樂天而安命窮而在下初無一毫之虧達而在上亦無一毫之加故無適而不自得也

齊人有一妻一妾而處室者其良人出則必饜酒肉而後反其妻問所與飲食者則盡富貴也其妻告其妾曰良人出則必饜酒肉而後反問其與飲食者盡富貴也而未嘗有顯者來吾將瞯良人之所之也蚤起施從良人之所之徧國中無與立談者卒之東郭墦間之祭者乞其餘不足又顧而之他此其爲饜足之道也其妻歸告其妾曰良人者所仰望而終身也今若此與其妾訕其良人而相泣於中庭而良人未之知也施施從外來驕其妻妾由君子觀之則人之所以求富貴利達者其妻妾不羞也而不相泣者幾希矣

孟子言自君子而觀今之求富貴者皆若此人耳使其妻妾見之不羞而泣者少矣言可羞之甚也○趙氏曰言今之求富貴者皆以枉曲之道昏夜乞哀以求之而以驕人於白日與斯人何以異哉

易賁初九程氏曰君子在無位之地無所施於天下惟自賁飾其所行而已趾取在下而所以行也君子修飾之道正其所行守節處義其行不茍義或不當則舎車輿而徒行君子所賁世俗所羞世俗所羞君子所賁朱子曰此爻爲舎非道之車而安於徒步之象

張子曰人多言安於貧賤其實只是計窮力屈才短不能營畫耳若稍動得恐未肯安之須是誠知義理之樂於利欲也乃能天下事大患只是畏人非笑不養車馬食麄衣惡居貧賤皆恐人非笑不知當生則生當死則死今日萬鐘明日棄之今日富貴明日饑餓亦不卹惟義所在或問謝子曰公於外物一切放得下否曰實就上面做工夫來凡事須有根屋柱無根拆卻便倒樹木有根𨿽剪枝條相次又發如人要富貴要他做甚必須有用處尋討要用處病根將來斬斷便沒事

右論處貧賤

家人六四富家大吉呂氏曰無好勝之心而以和易處富自然得吉何者人道惡盈而好謙六四有處富之道以其巽順而已

六四以六居四是以陰居陰順也又巽體亦順也富者人之所忌當家道富盛之時最爲難處旣爲富家又迫近九五剛暴之君正在多難之地惟六四則可免云云衛公叔文子朝而請享靈公退見史防而告之史防曰子必禍矣子富而君貧罪其及子乎文子曰然吾不先告子是吾罪也君旣許我矣其若之何史防曰無害子臣可以免富而能臣必免於難上下同之此六四之謂也

右論處富貴

處患難

易習坎有孚維心亨行有尙

程子曰陽實在中爲中有孚信維心亨維其心誠一故能亨通至誠可以通金石蹈水火何險難之不可亨也行有尙謂以誠一而行則能出險有可嘉尙謂有功也不行則常在險中矣

彖曰習坎重險也水流而不盈行險而不失其正習坎謂重險也上下皆坎兩險相重也初六云坎窞是坎中之坎重險也水流而不盈陽動於險中而未出於險乃水性之流行而未盈於坎旣盈則出乎坎矣行險而不失其信陽剛中實居險之中行險而不失其信者也坎中實水就下皆爲信義有孚也

維心亨乃以剛中也

維其心可以亨通者乃以其剛中也中實爲有孚之象至誠之道無所不通以剛中之道而行則可以濟險難而亨通也

行有尙往有功也

坎以能行爲功

初六入於坎窞凶

初以陰柔居坎險之下柔弱無援而處不能當非能出乎險也惟益陷於險耳窞坎中之陷處己在習坎中更入坎窞其凶可知

象曰習坎入坎失道凶也

由習坎而更入坎窞失道也是以能出乎險乃不失道也○本義曰以陰柔居重險之下其陷甚矣

九二坎有險求小得

二當坎險之時陷上下二陰之中乃至險之地是有險也然其剛中之才𨿽未能出乎險中亦可小自濟不至如初益陷入於深險是所求小得也君子處險艱而能自保者剛中而已剛則才足自衛中則動不失宜

象曰求小得未出中也

方爲二陰所陷在至險之地以剛中之才不至陷於深險是所求小得而未能出坎中之險也

六三來之坎坎險且枕入於坎窞勿用

六三在坎陷之時以陰柔而居不中正其處不善進退與居皆不可者也來下則入於險之中之上則重險也退與進皆險故曰來之坎坎旣進退皆險而居亦險枕謂支倚居險而支倚以處不安之甚也所處如此惟益入於深險耳故云入於坎窞如三所處之道不可用也故曰勿用○本義曰以陰柔不中正而履重險之間來往皆險前險而後枕其陷益深不可用也枕倚著未安之意

象曰來之坎坎終無功也

進退皆險處又不安若用此道當益入於險豈能有功乎以陰柔處不中正𨿽平易之地尙致悔吝況處險乎險者人之所欲出也必得其道乃能去之求去而失其道其道益困窮爾故聖人戒如三所處不可用也○六四九五據程說皆以爲濟天下之險故不入於此

上六系用徽纆寘於叢棘三嵗不得凶

上六以陰柔而居險之極其陷之深者也陰柔而陷之深其不能出矣故云云

象曰上六失道凶三嵗也

以陰柔而自處極險之地是其失道也故其凶至於三嵗也○邵子曰易曰坎有孚維心亨行有尙中正行險往且有功𨿽危無咎能自信故也伊尹以之

否象曰天地不交否君子以儉徳辟難不可榮以祿

天地不相交通故爲否否塞之時君子道消當觀否塞之時而以儉損之徳避免禍難不可榮居祿位也否者小人得志之時也君子居顯榮之地禍患必及其身故宜晦處窮約也○朱子曰收斂其徳不形於外以避小人之難人不得以祿位榮之

大過象曰澤滅木大過君子以獨立不懼遁世無悶

澤潤養於木者也乃至滅沒於木則過甚矣故爲大過君子觀大過之象以立其大過人之行君子所以大過人者以其能獨立不懼遁世無悶也天下非之而不顧獨立不懼也舉世不見知而不悔遁世無悶也如此然後能自守所以爲大過人也○朱子曰澤滅於木大過之象不懼無悶大過之行也○又曰澤在下而木在上今澤水髙漲乃至浸沒其木是爲大過然木𨿽爲水浸而木未嘗動故君子觀之而獨立不懼遁世無悶

明夷

爲卦坤上離下明入地中也反晉成明夷故義與晉正相反晉者明盛之卦明君在上羣賢並進之時也明夷暗之卦暗君在上明者見傷之時也日入於地中見傷而昏暗也故爲明夷

明夷利艱貞

君子當明夷之時利在知艱難而不失其貞正也在昏暗艱難之時而能不失其正所以爲明爲君子也

彖曰明入地中明夷內文明而外柔順以防大難文王以之

明入於地其明滅也故爲明夷內卦離離文明之象外卦坤坤者柔順之象爲人內有文明之徳而外能柔順也昔者文王如是故曰文王以之當紂之昏暗乃是明夷之時而文王內有文明之徳外柔順以事紂防犯大難而內不失其明聖而外足以逺禍患此文王所用之道也故曰文王以之

利艱貞晦其明也內難而能正其志箕子以之

明夷之時利於處艱阨而不失其貞正謂能晦蔵其明也不晦其明則被禍患不守其正則非賢明箕子當紂之時身處其國切近其難故云內難然箕子能蔵晦其明而自守其正志箕子所用之道也故曰箕子以之

六二明夷夷於左股用拯馬壯吉

六二以至明之才得中正而體順順時自處處之至善也𨿽君子自處之善然當陰暗小人傷明之時亦不免爲其所傷但君子自處有道故不能深相傷害終能違避之耳足者所以行若股在脛足之上於行之用爲不甚切左又非便用者手足之用以右爲便𨿽蹶張用左蓋右立爲本也夷於左股謂傷害其行而不甚切也𨿽然亦必自免有道拯用壯健之馬則獲免之速而吉也君子爲陰暗所傷其自處有道故其傷不甚自拯有道故獲免之疾用拯之道不壯則被傷深矣故云馬壯則吉也二以明居陰闇之下所謂吉者得免傷害而已非謂可以爲於斯時也

象曰六二之吉順以則也

六二得吉者以其順處而有法則也則謂中正之道能順而得中正所以處明傷之時而能保其吉也

六五箕子之明夷利貞

五爲君位乃常也然易之取義變動隨時上六處坤之上而明夷之極陰暗傷明之極者也五切近之聖人因以五爲切近至暗之人以見處之之義故不専以君位言上六陰暗傷明之極故以爲明夷之主五切近傷明之主若顯其明則見傷害必矣故當如箕子之自晦蔵則可以免於難箕子商之舊臣而同姓之親謂切近於紂矣若不自晦其明被禍可必矣故佯狂爲奴以免於害𨿽晦藏其明而內守其正所謂內難而能正其志所以謂之仁與明也若箕子可謂貞矣以五陰柔故爲之戒云利貞謂宜如箕子之貞固也若以君道言義亦如是人君有當含晦之時亦外晦其明而內正其志也

象曰箕子之貞明不可息也

箕子晦藏不失其貞固𨿽遭患難其明自存不可滅息也若逼禍患遂失其所守則是亡其明乃滅息也古之人如雄者是也

蹇

序卦睽者乖也乖必有難故受之以蹇蹇難也睽乖之時必有蹇難蹇所以次睽也蹇險阻之義故爲蹇難爲卦坎上艮下坎險也艮止也險在前而止不能進也前有險陷後有峻阻故爲蹇也

蹇利西南不利東北利見大人貞吉

西南坤地也體順而易東北艮方艮山也體止而險在蹇難之時利於順處平易之地不利止於危險也處順易則難可紓止於險則難益甚矣蹇難之時必有聖賢之人則能濟天下之難故利見大人也濟難者必以大正之道而堅固其守故貞則吉也凡處難者必在於守貞正設使難不解不失正徳是亦吉也若遇難而不能固其守入於邪濫𨿽使茍免亦惡徳也知義命者不爲也○朱子曰蹇難也足不能進行之難也爲卦艮下坎上見險而止故爲蹇西南平易東北險阻又艮方也方在險中不宜走險又卦自小過而來陽進則往居五而得中退則入於艮而不進故其占曰利西南不利東北

彖曰蹇難也險在前也

蹇難也蹇之爲難如幹之爲健若蹇之爲難則義有未足蹇有險阻之義屯亦難也困亦難也同爲難而義則異屯者始難而未得通困者力之窮蹇乃險阻艱難之義各不同也險在前也坎險在前下止而不進故爲蹇

見險而能止知矣哉

以卦才言處蹇之道也上險而下止見險而能止也犯險而進則有悔吝故美其能止爲知也方蹇難之時惟能止爲善故諸爻除五與二外皆以往爲失來爲得也

蹇利西南往得中也不利東北其道窮也

蹇之時利於處平易西南坤方爲順易東北艮方爲險阻九上居五而得中正之位是往而得平易之地故爲利也五居坎險之中而謂之平易者蓋其卦本坤由五往而成坎故但取往而得中不取成坎之義也方蹇而又止危險之地則蹇益甚矣故不利東北其道窮也謂蹇之極也

利見大人往有功也當位貞吉以正邦也

蹇難之時非聖賢不能濟天下之蹇故利於見大人也大人當位則成濟蹇之功矣往而有功也能濟天下之蹇者惟大正之道夫子又取卦才而言蹇之諸爻除初外餘皆當正位故爲貞正而吉也初六𨿽以陰居陽而處下亦陰之正也以如此正道正其邦可以濟於險矣

蹇之時用大矣哉

處蹇之時濟蹇之道其用至大故云大矣哉天下之難豈易平也非聖賢不能其用可謂大矣順時而處量力而行從平易之道由至正之理乃蹇之時用也

象曰山上有水蹇君子以反身修徳

山之峻阻上復有水坎水爲險陷之象上下險阻故爲蹇也君子觀蹇難之象而以反身修徳君子之遇艱險必反求諸己而益自修孟子曰行有不得者皆反求諸己故遇艱蹇必反求於身有失而致之乎是反身也有所未善則攺之無歉於心則加勉乃自修其徳也○或曰蹇與困相似致命遂志反身修徳亦一般朱子曰不然困象曰澤無水困是盡底漧燥處困之極事無可爲者故只得致命遂志若山上有水蹇則猶可進步豈可以困爲比只觀澤無水與山上有水二句便全不同

初六往蹇來譽

六居蹇之初往進則益入於蹇往蹇也當蹇之時以陰柔無援而進其蹇可知來者對往之辭上進則爲往不進則爲來止而不進是有見幾知時之美來則有譽也

象曰往蹇來譽宜待也

方蹇之初進則益蹇時之未可進也故宜見幾而止以待時可行而後行也諸爻皆蹇往而善來然則無出蹇之義乎曰在蹇而往則蹇也蹇終則變矣故上已有碩義

六二王臣蹇蹇匪躬之故

二以中正之徳居艮體止於中正者也與五相應是中正之人爲中正之君所信任故謂之王臣𨿽上下同徳而五方在大蹇之中致力於蹇難之時其艱蹇至甚故爲蹇於蹇也二𨿽中正以陰柔之才豈易勝其任所以蹇於蹇也志在濟君於蹇難之中其蹇蹇者非爲身之故也𨿽使不勝志義可嘉故稱其忠藎不爲己也然其才不足以濟蹇也小可濟則聖人當盛稱以爲勸矣○朱子曰柔順中正正應在上而在險中故蹇而又蹇以求濟之非以其身之故也不言吉凶者占者但當鞠躬盡力而已至於成敗利鈍則非所論也

象曰王臣蹇蹇終無尢也

𨿽艱阨於蹇時然其志在濟君難𨿽未能成功然終無過尢也聖人取其志義而謂其無尢所以勸忠藎也

九三往蹇來反

九三以剛居正處下體之上當蹇之時在下者皆柔必依於三是爲下所仰附者也三與上爲正應上陰柔而無位不足以爲援故上往則蹇也來下來也反歸也三爲下二陰所喜故來爲反其所也稍安之地也朱子曰反就二陰得其所安

象曰往蹇來反內喜之也

內在下之陰也方蹇之時陰柔不能自立故皆附於九三之陽而喜愛之九之處三在蹇爲得其所也處蹇而得下之心可以求安故以來爲反猶春秋之言歸也

六四往蹇來連

往則益入於坎險之深往蹇也居蹇難之時同處艱阨者其志不謀而同也又四居上位而與在下者同有得位之正又與三相比相親者也三與初同類相當者也是與下同志眾所從附也故曰來連來則與在下之眾相連合也能與眾合得處蹇之道也朱子曰連於九三合力以濟

象曰往蹇來連當位實也

四當蹇之時居上位不往而來與下同志固足以得眾矣又以陰居陰爲得其實以誠實與下故能連合而下之二三亦各得其實初以陰居下亦其實也當同患之時相交以實其合可知故來而連者當位以實也處蹇難非誠何以濟當位不曰正而曰實上下之交主於誠實用各有所異也

九五大蹇朋來

五居君位而在蹇難之中是天下之大蹇也當蹇而又在險中亦爲大蹇大蹇之時而二在下以中正相應是其朋助之來也方天下之蹇而得中正之臣相輔其助豈小也得朋來而無吉何也曰未足以濟蹇也以陽剛中正之君而方在大蹇之中非得陽剛中正之臣輔之不能濟天下之蹇也二之中正固有助矣然以陰柔之助濟天下之難非所能也自古聖主濟天下之蹇未有不由賢聖之臣爲之助者湯武得伊呂是也中常之君得剛明之臣而能濟大難者則有矣劉禪之孔明唐肅宗之郭子儀徳宗之李晟是也𨿽賢明之君茍無其臣則不能濟於難也故凡六居五九居二者則多由助而有功防泰之類是也九居五六居二則其功多不足屯否之類是也蓋臣賢於君則輔君所不能臣不及君則贊助之而已故不能成大功也○問九五何故爲大蹇朱子曰五是爲蹇主凡人身之蹇只一身事至大蹇須人主當之○問大蹇朋來之義曰處九五尊位而居蹇之中所以爲大蹇所謂遺大投艱於朕身人君當此則須屈羣防用羣力乃可濟也

象曰大蹇朋來以中節也

朋者其朋類也五有中正之徳而二亦中正𨿽大蹇之時不失其守蹇於蹇以相應助是以其中正之節也上下中正而弗濟者臣之才不足也自古守節秉義而才不足以濟者豈少乎漢李固王允晉周顗王導之徒是也

上六往蹇來碩吉利見大人

六以陰柔居蹇之極冒極險而往所以蹇也不往而來從五求三得剛陽之助是以碩也蹇之道戹塞窮蹙碩大也寛裕之稱來則寛大其蹇舒矣蹇之極有出蹇之道上六以陰柔故不得出得剛陽之助可以舒捲而已在蹇極之時得舒則爲吉矣非剛陽中正豈能出乎蹇也利見大人蹇極之時見大徳之人則能有濟於蹇也大人謂五以相比發此義五剛陽中正而居君位大人也在五不言其濟蹇之功而上六利見之何也曰在五不言以其居坎險之中無剛陽之助故無能濟蹇之義在上六蹇極而見大徳之人則能濟於蹇故爲利也各爻取義不同如屯初九之志正而於六二則目之爲寇也諸爻皆不言吉上獨言吉者諸爻皆得正各有所善然皆未能出於蹇故未足爲吉惟上處蹇極而得寛裕乃爲吉也朱子曰已在卦極往無所之益以蹇耳來就九五與之濟蹇則有碩大之功大人指九五也

象曰往蹇來碩志在內也利見大人以從貴也

上六應三而從五志在內也蹇旣極而有助是以碩而吉也六以陰柔當蹇之極宻近剛陽中正之君自然其志從附以求自濟故利見大人謂從九五之貴也所以雲從貴恐人不知大人爲指九五也

解初六無咎

六居解初患難旣解之時以柔居剛以陰應陽柔而能剛之義旣無患難而所處得剛柔之宜患難旣解安寧無事惟自處得宜則爲無咎矣方解之初宜安靜以休息之爻之詞寡所以示意

困

序卦升而不已必困故受之以困升者自下而上自下升上以力進也不已必困矣故升之後受之以困也困者憊之之義爲卦兌上坎下水居澤上則澤中有水也乃在澤下枯涸無水之象爲困之之義又兌以陰在上坎以陽居下與上六在二陽之上而九二陷於二陰之中皆陰柔揜於陽剛所以爲困也君子爲小人所掩蔽窮困之時也

困亨貞大人吉無咎有言不信

如卦之才則困而能亨且得貞正乃大人處困之道也故能吉而無咎大人處困不惟其道自吉樂天安命乃不失其吉也況隨時善處復有裕乎有言不信當困而言人誰信之朱子曰困者窮而不能自正之義坎剛爲兌柔所揜九二爲二陰所揜四五爲上六所揜所以爲困坎險兌說處險而說是身𨿽困而道則亨也二五剛中又有大人之象占者處困能亨則得其正矣非大人其孰能之故曰貞又曰大人者明不正之小人不能當也有言不信又戒之以當持晦嘿不可尙口以取困窮

彖曰困剛掩也

卦所以爲困以剛爲柔所揜蔽也陷於下而掩於上所以困也陷亦掩也剛陽君子而爲陰柔小人所掩蔽君子之道困窒之時也

險以說困而不失其所亨其惟君子乎

以卦才言處困之道也下險而上說爲處險而能說𨿽在困窮艱險之中樂天安義自得其說樂也時𨿽困也處不失義則其道自亨困而不失其所亨也能如是者其惟君子乎時當困而反亨身𨿽亨乃其道之困也君子大人通稱

貞大人吉以剛中也

困而能貞大人所以吉也蓋其以剛中之道也五與二是也非剛中則遇困而失其正矣

有言不信尙口乃窮也

當困而言人所不信欲以口免困乃所以致窮也以說處困故有尙口之戒

象曰澤無水困君子以致命遂志

澤無水困之之象也君子當困窮之時旣盡其防慮之道而不得免則命也當推致其命以遂其志知命之當然也則窮塞禍患不以動其心行吾義而已茍不知命則恐懼於險難隕獲於窮戹所守亡矣安能遂其爲善之志乎○朱子曰致命如見危致命之義不管生死不顧身命但遂其志而已猶言置死生於度外也又曰君子道窮之時但當委置其命以遂吾之志致命猶送這命與它不復爲我之有𨿽委致其命而志則自遂無所回屈伊川解作推致其命𨿽說得通然論語中致命都是委致之致見危授命亦是此意授亦致字之意言將此命授與之也

初六臀困於株木入於幽谷三嵗不覿

六以陰柔處於至卑又居坎險之下在困不能自濟者也必得在上剛明之人爲援助則可以濟其困矣初與四爲正應九四以陽而居陰爲不正失剛而不中又方困於陰掩是惡能濟人之困猶株木之不能防覆於物株木無枝葉之木也四近君之位在他卦不爲無助以居困而不能庇物故爲株木臀所以居也臀困於株木謂無所庇而不得安其居居安則非困也入於幽谷陰柔之人不能安其所遇旣不能安於困則益迷闇妄動入於深困幽谷深暗之所也方益入於困無自出之勢故至三嵗不覿終困者也不覿不遇其所言也朱子曰臀物之底也困於株木傷而不能安也

象曰入於幽谷幽不明也

幽者不明也謂益入昏暗自陷於深困也明則不至於陷矣

九二困於酒食朱紱方來利用享祀徵凶無咎

酒食人所欲而所以施恵也二以剛中之才而處困之時君子安其所遇𨿽窮阨險難無所動其心不卹其爲困也所困者惟困於所欲耳君子之所欲者澤天下之民濟天下之困也二未得遂其欲施其恵故爲困於酒食也大人君子懷其道而困於下必得有道之君求而用之然後能施其所蘊二以剛中之徳困於下上有九五剛中之君道同徳合必來相求故云朱紱方來方且來也朱紱王者之服蔽膝也以行來爲義故以蔽膝言之利用享祀享祀以至誠通神明也在困之時利用至誠如享祀然其徳旣誠自能感通於上自昔賢哲困於幽逺而徳卒升聞道卒爲用者惟自守至誠而已徵凶無咎方困之時若不至誠處以俟命往而求之則犯難得凶乃自取也將誰咎乎不度時而徵乃不安其所爲困所動也失剛中之徳自取凶悔何所怨咎諸卦二五以陰陽相應而吉惟小畜與困乃戹於陰故同道相求小畜陽爲陰所畜困陽爲陰所揜也

象曰困於酒食中有慶也

𨿽困於所欲未能施恵於人然守其剛中之徳必能致亨而有福慶也𨿽使時未亨通守其中徳亦君子之道亨乃有慶也

六三困於石據於蒺藜入於其宮不見其妻凶

六三以陰柔不中正之質處極險而用剛居陽用剛也不善處困之甚者也石堅重難勝之物蒺藜刺不可據之物三以剛險而上進則二陽在上力不能勝堅不可犯益自困耳困於石也以不善之徳居九二剛中之上其不安猶借刺據於蒺藜也進退旣皆益困欲安其所益不能矣宮其居所安也妻所安之主也知進退之不可而欲安其居則失其所安矣進退與處皆不可惟死而已其凶可知系辭曰非所困而困焉名必辱非所據而據焉身必危旣辱且危死期將至妻其可得而見邪二陽不可犯也而犯之以取困是非所困而困也名辱其事惡也三在二上固爲據之然茍能謙柔以下之則無害矣乃用剛險以乘之則不安而取困如據蒺藜也如是死期將至所安之主可得而見乎

象曰據於蒺藜乘剛也入於其宮不見其妻不祥也據於蒺藜謂乘九二之剛不安猶借刺也不祥者不善之徵失其所安者不善之效故云不見其妻不祥也

九四來徐徐困於金車吝有終

惟力不足故困亨困之道必由援助當困之時上下相求理當然也四與初爲正應然四不以中正處困其才不足以濟人之困初六比二二有剛中之才足以拯困則宜爲初所從矣金剛也車載物者也二以剛在下載已故謂之金車四欲從初而阻於二故其來遲疑而徐徐是困於金車也己之所應疑其少已而之它將從之則猶豫不敢遽前豈不可羞吝乎有終者事之所歸者正也初四正應終必相從也寒士之妻弱國之臣各安其正而已茍擇勢而從則惡之大者不容於世矣二與四皆以陽居陰而二以剛中之才所以能濟困也居陰者尙柔也得中者不失剛柔之宜也朱子曰初六九四之正應九四處位不當不能濟物而初六方困於下又爲九二所隔故其象如此然邪不勝正故其占𨿽爲可吝而必有終也金車未詳疑坎有輪象也

象曰來徐徐志在下也𨿽不當位有與也

四應於初而隔於二志在下求故徐徐而來𨿽居不當位爲未善然其正應相與故有終也

九五劓刖困於赤紱乃徐有說利用祭祀

截鼻曰劓傷於上也去足爲刖傷於下也上下皆揜於陰爲其傷害劓刖之象也五君位也人君之困由上下無與也赤紱臣下之服取行來之義故以紱言人君之困以天下不來也天下皆來則非困也五𨿽在困而有剛中之徳下有九二剛中之賢道同徳合徐必相應而來共濟天下之困是始困而徐有喜說也利用祭祀祭祀之事必致其至敬而後受福人君在困時宜念天下之困求天下之賢若祭祀然致其誠敬則能致天下之賢濟天下之困矣五與二同徳而云上下無與何也曰陰陽相應者自然相應也如夫婦骨肉分定也五與二皆陽爻以剛中之徳同而相應相求而後合者也如君臣朋友義合也方其始困安有上下之與有與則非困也故徐合而後有說也二云享祀五云祭祀大意則宜用至誠乃受福也祭祀享泛言之則可通分而言之祭天神祀地享人鬼五君位言祭二在下言享各以其所當用也朱子曰劓刖者傷於上下旣傷則赤紱無所用而反爲困矣九五當困之時上爲陰掩下則乘剛故有此象然剛中而說體故能遲久而有說也占具象中又利祭祀久當獲福

象曰劓刖志未得也乃徐有說以中直也利用祭祀受福也

始爲陰揜無上下之與方困未得志之時也徐而有說以中直之道得在下之賢共濟於困也不曰中正與二合者云直乃宜也直比正意差緩盡其誠意如祭祀然以求天下之賢則能亨天下之困而享受其福慶也

上六困於葛藟於臲卼曰動悔有悔徵吉

物極則反事極則變困旣極矣理當變也葛藟纒束之物臲卼危動之狀六處困之極爲困所纒束而居最髙危之地困於葛藟與臲卼也動悔動輒有悔無所不困也有悔咎前之失也曰自謂也若能曰如是動皆得悔當變前之所爲有悔也能悔則往而得吉也困極而徵則出於困矣故吉三以陰在下卦之上而凶上居一卦之上而無凶何也曰三居剛而處險困而用剛險故凶上以柔居說惟爲困極耳困極則有變困之道也困與屯之上皆以無應居卦終屯則泣而漣如困則有悔徵吉屯險極而困說體故也以說順進可以離乎困也朱子曰以陰柔處困極故有困於葛藟於臲卼曰動悔之象然物窮則變故其占曰若能有悔則可以徵而吉矣

象曰困於葛藟未當也動悔有悔吉行也

爲困所纒而不能變未得其道也是處之未當也知動則得悔遂有悔而去之可出於困是其行而吉也○南軒困齋記云在易之系辭三陳九卦意義深切至於困則曰困徳之辧也又曰困窮而通又曰困以寡怨嗚呼聖人發明處困之義備盡於此是可不盡心以體之乎夫窮達者在外者也理義者在我者也在外者存於時命而在我者無斯須而可離世之惑者於其存於時命者乃欲以人力而彊移於其不可離者則違之而忘反居得則患失患失則覬得或能行於其所易而不能行於其所難能自保於安逸之時而有變於危窮之際是皆非其心之正也窮達亂之也君子則不然其心日夕皇皇然惟知在我者禮義之安而行寧卹其它故其處困也致命而已於天何怨順義而已於人何尢而反諸其躬則益念其所未至惟恐思之不精益勉其所未能惟恐行之不力是君子之處困抑其進徳修業之時也如斯而後庶幾爲不負聖人之訓歟○李公晦困齋說云困之義大矣在易以徳言曰困亨貞大人吉又曰困徳之辧是也在論語中庸以學言曰困而學之又曰或困而知之是也困之爲卦二五皆剛而得中爲賢人君子徳成於內之象而外爲三陰所揜蓄而不獲施言而不見信可謂困矣然遁世無悶不見是而無悶其身可屈而其志不可奪安於義命頽乎其處順也然明𨿽困於人而幽可感於神卦爻它皆無所利而獨利祭祀豈不以人不能知而鬼神獨知之乎是謂以徳言憤未唘悱未發思之而未明行之而未得困於心衡於慮若躋峻絕陵險阻爲力甚勞而望道甚逺惟竭其勉力以赴之俛焉孳孳夙夜匪懈則晦斯光窒斯通習與性成而聖賢同歸矣故曰及其知之一也是謂以學言某人名某人讀書之室曰困自爲之銘復俾予題其後予謝不敏而不獲乃爲之言曰學然後成徳徳成矣無入而不自得焉困不困豈足道哉蓋以徳言者謂困於外者也身困而道亨致命以遂其志無所用吾力之謂也以學言者謂困於內者也任重而道逺弗慮胡獲弗爲胡成竭吾才以從之之謂也二者固有辧矣孟子曰人之有徳慧術知者常存乎疢疾謂困之進人也因其困於外而益以進於內是亦以學言也嗚呼亦懋其學而要其徳之成而已

未濟上九有孚於飲酒無咎濡其首有孚失是九以剛在上剛之極也居明之上明之極也剛極而能明則不爲躁而爲決明能燭理剛能斷義居未濟之極非得濟之位無可濟之理則當樂天順命而已若否終則有傾時之變也未濟則無極而自濟之理故止爲未濟之極至誠安於義命則可無咎飲酒自樂也不樂其處則忿躁隕獲入於凶咎矣若從樂而耽肆過禮至濡其首亦非能安其處也有孚自信於中也失是失其宜也如是則於有孚爲失也人之處患難知其無可柰何而放意不反者豈安於義命者哉

象曰飲酒濡首亦不知節也

飲酒至於濡首不知節之甚也所以至如是不能安義命也能安則不失其常矣○按易諸卦凡言利涉大川皆取濟險涉難之義今附於此○需有孚光亨貞吉利涉大川曰需者須待也以二體言之幹之剛健上進而遇險未能進也故爲需待之義以卦才言之五居君位爲需之主有剛健中正之徳而誠信充實於中中實有孚也有孚則能光明而亨通則貞正而吉也以此而需何所不濟𨿽險無難矣故利涉大川彖曰利涉大川往有功也曰旣有孚而貞正𨿽涉險阻往則有功也○同人於野亨利涉大川利君子貞曰野謂曠野取逺與外人之義夫同人者以天下大同之道則聖賢大公之心也常人之同者以其私意所合乃暱比之情耳故必於野謂不以暱近情之所私而於郊野曠逺之地旣不系所私乃至公大同之道無逺不同也其亨可知能與天下大同是天下皆同之也天下皆同何險阻之不可濟何艱危之不可亨故利涉大川彖曰同人於野亨利涉大川干行也曰至誠無私可以蹈險難者幹之行也無私天徳也○謙初六謙謙君子用涉大川吉曰初六以柔順處謙又居一卦之下爲自處卑下之至謙而又謙也故曰謙謙能如是君子也自處至謙眾所共與也𨿽用涉險難亦無患害況居平易乎何所不吉也○蠱元亨利涉大川曰旣蠱則有復治之理自古治必因亂亂必開治理自然也如卦之才以治蠱則能致元亨也蠱之大者濟時之艱難險阻也故利涉大川彖曰利涉大川往有事也曰方天下壊亂之際宜艱險以往而濟之是往有所事也○大畜利貞不家食吉利涉大川曰莫大於天而在山中艮在上而止幹於下皆蘊至大之象也在人爲學術道徳充積於內乃所畜之大也人之蘊畜宜得正道故云利貞若夫異端偏學所蓄至多而不正者固有矣旣道徳充積於內宜在上位以享大祿施爲於天下則不獨一身之吉天下之吉也故不家食則吉所畜旣大宜施之於時濟天下之艱險乃大畜之用也故利涉大川彖曰利涉大川應乎天也曰所以能涉大川者以應乎天也六五下應干之中爻乃應干而行也所行能應乎天無艱險之不可濟況其它乎○頤上九由頤厲吉利涉大川曰上九以剛陽之徳居師傅之任六五之君柔順從於己賴己之養是當天下之任天下由之以養也以人臣而當是任必常懷危厲則吉也如伊尹周公何嘗不憂勤兢畏故得終吉夫以君之才不足而倚賴於己身當天下大任宜竭其才力濟天下之艱危成天下之治安故曰利涉大川○益利有攸往利涉大川曰益者益天下之道也故利有攸往益之道可以濟險難利涉大川也彖曰利涉大川木道乃行曰益之爲道於平常無事之際其益猶小當艱危險難則所益至大故利涉大川也於濟艱難乃益道大行之時也益誤作木或以爲上巽下震故云木道非也○渙亨王假有廟利涉大川利貞曰渙離散也人之離散由乎中人心離則散矣治乎散亦本於中能收合人心則散可聚也故卦之義皆主於中利貞合渙散之道在乎正固也此章不解利涉一句恐脫誤彖曰利涉大川乘木有功也曰治渙之道當濟於險難而卦有乘木濟川之象上巽木也下坎水大川也利涉險以濟渙也木在水上乘木之象乘木所以涉川也涉則有濟渙之功矣○中孚豚魚吉利涉大川利貞曰豚躁魚防物之難感者也孚信能感於豚魚則無不至矣所以吉也忠信可以蹈水火況涉川乎守信之道在乎堅正故利於貞也彖曰利涉大川乘木舟虛也曰以中孚涉險難其利如乘木濟川而以虛舟也虛舟則無沈覆之患卦虛中爲虛舟之象

易之興也其於中古乎作易者其有憂患乎

朱子曰夏商之末易道中微文王拘於羑里而系彖辭易道復興

是故履徳之基也

履禮也上天下澤分定不易必謹乎此然後其徳有以爲基而立也

謙徳之柄也

謙者自卑而尊人又爲禮者之所當執持而不可失者也

復徳之本也恆徳之固也損徳之修也益徳之裕也困徳之辧也井徳之地也巽徳之制也

九卦皆反身修徳以處憂患之事也而有序焉基所以立柄所以持復者心不外而善端存恆者守不變而常且久懲忿窒欲以修身遷善攺過以長善困以自驗其力井以不變其所然後能巽順於理以制事變

履和而至謙尊而光復小而辧於物恆雜而不厭損先難而後易益長裕而不設困窮而通井居其所而遷巽稱而隠

此如書之九徳禮非彊世然事皆至極謙以自卑而尊且光復陽微而不亂於羣陰恆處雜而常徳不厭損欲先難習熟則易益但充長而不造作困身困而道亨井不動而及物巽稱物之宜而潛隠不露

履以和行謙以制禮復以自知恆以一徳損以逺害益以興利困以寡怨井以辧義巽以行權

寡怨謂少所怨尢辧義謂安而能慮○此章三陳九卦以明處憂患之道○履徳之基是要以踐履爲本謙徳之柄只是要謙退若處患難而矯亢自髙取禍必矣復徳之本如孟子所謂自反困徳之辧困而通則可辧其是困而不通則可辧其非損是懲忿窒欲益是修徳益令廣大巽只是低心下意要制事須是將心入巽裏面去順它道理方能制事方能行權○三陳九卦初無它意觀上面其有憂患一句便見得是聖人說處憂患之道聖人去這里偶然看見這幾卦有這个道理所以就這个說去若論到底睽蹇皆是憂患底事何故卻不說以此知聖人只是偶然去這里見得有此理便就這里說去聖人視易如雲行水流初無定相不可確定○問如何止取九卦先生曰聖人論處憂患偶及此卦爾天下道理只在聖人口頭開口便是道理偶說此九卦意思自是易中盡有處憂患底卦非謂九卦之外皆非所以處憂患也若以困爲處憂患底卦則屯蹇非處憂患而何觀聖人之經正不當如此後世拘於象數者乃以爲九陽數聖人之舉九卦蓋合此數尢泥而不通矣問巽何以爲徳之制曰巽爲資斧多作斷制之象○損先難後易謂損之初在我亦有所勉彊在人亦有所難堪久之當事理順人心這里方易○益長裕而不設謂充長自家之徳教寛裕而已○困而寡怨是得其處困之道故無所怨於天無所尢於人○井是不動之物然其水卻流行出去利物○井以辧義本義謂安而能慮蓋守得自家先定方能辧事之是非若自家心先不定事到面前安能辧其義○問巽稱而隠曰以巽以行權觀之則稱字宜音去聲爲稱物之義又問巽有優防巽入之義權是仁精義熟於事能優遊以入之意曰巽是入細底意○稱而隠是巽順恰好底道理有隠而不能稱量者有能稱量而不能隠伏不露形迹者皆非巽之道○問隠字何訓曰隠不見也如風之動物無物不入但見其動而不見其形權之用亦猶是也○問井徳之地曰井有本故澤及於物而井未嘗動故曰居其所而遷如人有徳而後能施以及人然其徳性未嘗動也惟井居其所然水卻流行出去而不窮猶人心有持守不動而應變於外則不窮也○巽以行權謂見得道理精熟後於物之精微委曲處無所不入所以云云○問權是逶迆委折以順理否曰然巽有入之義如風之入物只是巽便能入義理之中無細不入○愚按損先難而後易蓋忿心易發而難制欲心易開而難塞故其始也懲之窒之爲甚難然天理旣明人欲自熄其爲力又有所不難者故曰後易益長裕而不設益主利物而言長裕者謂充廣吾寛裕之徳則其利益自然及物不待安排做作也故曰不設○九卦之義更當各就全卦反覆觀之以求其所謂處憂患者庶乎得之又此章之下云易之爲書也不逺云云又明於憂患與故則易之一書無非明於憂患又不特九卦爲然也

易之興也其當殷之末世周之盛徳耶當文王與紂之事耶是故其辭危危者使平易者使傾其道甚大百物不廢懼以終始其要無咎此之謂易之道也

朱子曰危懼故得平安輕易則必傾覆易之道也愚按危平易傾二語最爲切至處憂患者其深味之

衛靈公問陳孔子行在陳絕糧從者病莫能興

見前○按史記楚使人聘孔子用於楚則陳蔡大夫危矣於是乃相與發徒役圍孔子於野不得行絕糧從者病莫能興孔子講誦弦歌不衰子路慍見曰君子亦有窮乎孔子曰君子固窮小人窮斯濫矣孔子知弟子有慍心乃召子路而問曰詩云匪兕匪虎率彼曠野吾道非耶吾何爲於此子路曰意者吾未仁耶人之不吾信也孔子曰有是乎由使仁者而必信安有王子比干子路出子貢入見曰夫子之道至大也故天下莫能容夫子盍少貶焉孔子曰賜良農能稼而不能爲穡良工能巧而不能爲順君子能其道綱而紀之統而理之而不能爲容今爾不修爾道而求爲容賜而志不逺子貢出顏回入見曰夫子之道大故天下莫能容𨿽然夫子推而行之不容何病不容然後見君子夫道之不修也是吾醜也夫道旣已大修而不用有國者之醜也不容何病不容然後見君子孔子欣然而笑曰有是哉顏氏之子使爾多財吾爲爾宰於是使子貢至楚楚昭王興師迎孔子然後得免

孟子曰舜發於畎畝之中傅說舉於版築之間膠鬲舉於魚鹽之中管夷吾舉於士孫叔敖舉於海百里奚舉於市故天將降大任於是人也必先苦其心志勞其筋骨餓其體膚空乏其身行拂亂其所爲所以動心忍性增益其所不能

朱子曰降大任使之任大事也若舜以下是也空窮也乏絕也拂戾也言使爲不遂多背戾也動心忍性謂竦動其心堅忍其性也然所謂性亦指气稟食色而言耳程子曰若要熟也須從這里過

人恆過然後能攺困於心衡於慮而後作徵於色發於聲而後諭

中人之性常於有過然後能攺蓋不能謹於平日故必事勢窮蹙以至困於心衡於慮然後能奮發而興起不能燭於幾微故必事理暴著以至驗於人之色發於人之聲然後能警悟而通曉也

入則無法家拂士出則無敵國外患者國恆亡

此言國亦然也法家法度之世臣也拂士輔拂之賢士也

然後知生於憂患而死於安樂也

以上文觀之則知人之生全出於憂患而死亡由於安樂矣尹氏曰言困窮拂郁能堅人之志而熟人之仁以安樂失之者多矣○南軒曰天將以大任之於後而憂患先之以成其徳此豈人之所爲哉所謂莫之爲而爲者天也其所遭若是而所成就若是乃天也此六人者𨿽有聖賢淺深之異然始也經履之艱而卒焉能勝其任則一也以舜之生知非有待於處憂患以成其徳也舉舜之起於畝以見聖人亦由側微而興耳若在它人因憂患以成徳則如下所云是已夫苦其心志勞其筋骨餓其體膚空乏其身行拂亂其所欲爲是使之動心忍性而已動心言其心有所感動也忍性言忍其性之偏也動心則善端日萌而良心可存忍性則气稟日化而天性可復此所謂增益其所不能也人恆過然後能攺言凡人常見其有過而後能攺過夫其漠然不察其有則過將日滋何攺之有知用力則知吾過之多而攺之惟恐不暇矣困於心謂有所攖拂於心衡於慮謂有所郁塞於慮必如是而後有作作者油然有所興起於中也徵於色發於聲謂憂患憤悱發見於聲色必如是而後諭諭者言盎然黙識其理之所在也作也諭也身親乃能知之非言語所可盡也則又推而言之以謂爲國者亦然入則無法家拂士出則無敵國外患者國恆亡蓋泰然自以爲是自以爲莫予毒則驕怠日長至於滅亡而不悟矣大抵治亂興亡常分於敬肆之間使在內而每聞逆耳之規在外而每有覬覦之患則戒懼之心存是心存則國可爲也然後知生於憂患而死於安樂生言生之道也在身而身泰施之天下國家無往而不爲福也死言死之道也天命絕於其躬而敗於乃家凶於乃國者也然繼體之君公侯之裔生而處安樂之地無憂患之可歷則將如何何必也念安樂之可畏思天命之無常戒謹恐懼不敢有其安樂是乃困心衡慮之方生之道也然則所謂死於安樂者非安樂之能死之也以其溺於安樂而自絕焉耳故在君子則𨿽處安樂而生理未嘗不遂在小人則𨿽處憂患而亦未嘗不死於憂患所謂小人窮斯濫矣是也

孟子曰人之有徳慧術知者恆存乎疢疾

朱子曰徳慧者徳之慧術知者術之知疢疾猶災患也言人必有疢疾則能動心忍性增益其所不能也

獨孤臣孽子其操心也危其慮患也深故達

孤臣逺臣孽子庶子皆不得於君親而常有疢疾者也達謂達於事理卽所謂徳慧術知也○南軒曰疢疾謂憂患也蓋人平居無事之時漠然不省者多矣惟夫疢疾加焉則動心忍性有以感發故徳慧術知由此而生以孤臣孽子觀之可見孤臣孽子操心危慮患深危故専一而不敢肆深故精審而不敢忽専精之極故於事理能有所通達也然所謂徳慧術知蓋有小大所謂達者亦有淺深要之由憂患而有所發則一也然則處安樂之地者誦斯言可不思夫逸豫之溺人而深求所以戒懼乎當憂患之際者誦斯言可不念其爲進徳修業之要而自勉勵乎

程子曰蹇便是處蹇之道困便是處困之道道無時不可行

張子曰富貴利澤厚吾之生也貧賤憂戚庸玉汝於成也

右言處患難之道

處死生

論語子曰志士仁人無求生以害仁有殺生以成仁說見前卷言仁篇○朱子曰志士仁人所以不求生以害仁者乃其心中自有打不過處不忍就彼以害此且非爲恐虧其所以生者而後殺身以成仁也所謂成仁者亦但以遂其良心之所安而已非欲全其所以生而後爲之也此解中常有一種意思不以仁義忠孝爲吾心之不能已者而以爲畏天命謹天職欲全其所以生者而後爲之則是本心之外別有一念計及此等利害重輕而後爲之也誠使眞能舎生取義亦出於計較之私而無慤實自盡之意矣大率全所以生等說自它人旁觀者言之以爲我能如此則可若挾是心以爲善則已不妥帖況自言之豈不益可笑乎呂覽所載直躬證父一而載取名事正類此爾○按朱子此段系答南軒論殺身成仁之義

子畏於匡顏淵後子曰吾以女爲死矣曰子在回何敢死

朱子曰後謂相失在後何敢死謂不赴鬭而必死也胡氏曰先王之制民生於三事之如一惟其所在則致死焉況顏氏之於孔子恩義兼盡又非他人之爲師弟子者而已卽孔子不幸而遇難回必捐生以赴之矣幸而不死則必上告天子下告方伯請討以復讎不但已也夫子而在則回何爲而不愛其死以犯匡人之鋒乎○或問顏回親在不得爲夫子死者如何曰胡氏曰程子嘗言之矣閭巷之人辭親逺適則同患難有相死之理況朋友乎況弟子之於師乎當預行而先斷不可臨事而始謀也

子路問成人子曰

云云已見前卷禮樂論

曰今之成人者何必然見利思義見危授命久要不忘平生之言亦可以爲成人矣

朱子曰授命謂不愛其生持以與人也○子張曰士見危致命見得思義已見前心思篇

子路曰桓公殺公子糾召忽死之管仲不死曰未仁乎子曰桓公糾合諸侯不以兵車管仲之力也如其仁如其仁子貢曰管仲非仁者與桓公殺公子糾不能死又相之子曰管仲相桓公霸諸侯一匡天下民到於今受其賜微管仲吾其被髮左袵矣豈若匹夫匹婦之爲諒也自經於溝瀆而莫之知也

說已見前言仁篇其論管仲王魏處當熟考

若由也不得其死然

全章見前卷聖賢气象篇○尹氏曰子路剛彊有不得其死之理故因以戒之其後子路卒死於孔悝之難○南軒曰孔悝被刼子路死之誠不可以不死謂之不得其死不可也然其從孔悝則有爲之死之理始擇之未善也則不幾於不得其死乎若比干則可謂得其死者矣然則求生以害仁者謂之不得其生可也子路𨿽不得其死而與是類固不可同日而語矣○按史記仲由初衛靈公有寵姬曰南子靈公太子蒯聵得過南子懼誅出奔及靈公卒而欲立公子郢郢不肯曰亡人太子之子輒在於是衛立輒爲君是爲出公出公立十二年其父蒯聵在外不得入子路爲衛大夫孔悝之邑宰蒯聵乃與孔悝作亂謀入孔悝家遂與其徒襲攻出公奔魯而蒯聵入立是爲莊公方孔悝作亂子路在外聞之而馳往遇子羔出衛城門謂子路曰出公去矣而門已閉子可還矣毋輕受其禍子路曰食其食者不避其難子羔卒去有使者入城城門開子路隨而入造蒯聵蒯聵與孔悝登臺子路曰君焉用孔悝請得而殺之蒯聵弗聴於是子路欲燔臺蒯聵懼乃下石乞壺黶攻子路擊斷子路之纓子路曰君子死而冠不免遂結纓而死孔子聞衛亂曰嗟乎由死矣已而果死○問由之死疑其甚不明於大義豈有子而拒父如是之逆而可以仕之乎朱子曰然仲由之死誠未爲至當然其誤不在致死之時乃在於委防之始○又曰子路只見下一截不見上一截孔悝之事它知是食焉不避其難而不知食出公之食爲不當也東坡嘗論及此矣問是初仕衛時便不是否曰然○問子路之死是否曰非是輒如何主豈可仕也孔悝亦自是个不好底人子路但見得可仕於大夫而不知輒之國非可仕之國問孔門弟子多仕於列國大夫是如何曰當時仕進只有此一門舎此無從可仕所以顏閔寧不仕耳○子路死孔悝之難未爲不是只是當初仕孔悝時錯了至此不得其死衛君不正冉有子貢便能疑而問知有思量便不去事他若子路粗率全不信聖人說話必也正名亦是教子路不要仕衛他更說夫子之迂云云

春秋宋督弒其君與夷及其大夫孔父

公羊曰宋督將弒殤公孔父生而存則殤公不得而弒也於是先攻孔父之家殤公知孔父死已必死趨而救之皆死焉孔父正色而立於朝則人莫敢過而致難於其君者孔父可謂義形於色矣○胡氏曰按左宋殤公立十年十一戰民不堪命孔父爲司馬無能攺於其徳非所謂格君心之非者然君弒死於其難處命不渝亦可以無愧矣父者名也著其節而書及不失其官而書大夫是春秋之所賢也賢而名之何也故侍讀劉敞以謂旣名其君於上則不得字其臣於下此君前臣名禮之大節也督將弒殤公孔父生而存則不可得而弒於是乎先攻孔父而後及其君能爲有無亦庶幾焉凡亂臣賊子畜無君之心者必先剪其所忌而後動於惡不能剪其所忌則有終其身而不敢動也華督欲弒君而憚孔父劉安欲叛漢而憚汲直曹操欲禪位而憚孔融此數君子者義形於色皆足以衛宗社而杜邪心姦臣所以憚也不有君子其能國乎春秋賢孔父示後世人主崇奬節義之臣乃天下之大閒有國之急務乎

宋萬弒其君捷及其大夫仇牧

公羊曰萬搏閔公絕其脰仇牧聞君弒趨而至遇之於門手劍而叱之萬臂殺仇牧碎其首齒著於門闔仇牧可謂不畏彊禦矣○胡氏曰君弒而大夫死於其難春秋書之者其所取也大夫死於弒君之難而有不書者故知孔父牧息皆所取也夫仇牧可謂不畏彊禦矣然徒殺其身不能執賊無益於事也亦足取乎食焉不避其難義也徒殺其身不能執賊亦足爲求利焉而逃其難者之訓矣何名爲無益哉夫審事物之重輕者權也權重輕而處之得其宜者義也太宰督亦死於閔公之難削而不書者身有罪也恵伯死於子惡之難亦削而不書者非君命也召忽死於子糾之難孔子比於匹夫匹婦之諒自經於溝瀆而莫之知者所事不正也崔杼弒君晏平仲曰人有君而人弒之吾焉得死之而焉得亡之君子不以是罪晏子者齊莊公不爲社稷死而晏子非其私暱之臣也若仇牧荀息立乎人之本朝執國之政而君見弒不以其私也𨿽欲弗死焉得而勿死聖人書而弗削以爲求利焉而逃其難者之勸也惟此義不行然後有視棄其君猶土梗弁髦曽莫之省而三綱絕矣

晉裏克弒其君卓及其大夫荀息

晉語晉獻公伐驪戎○左氏初獻公使荀息傅奚齊公疾召之曰以是藐諸孤辱在大夫其若之何稽首而對曰臣竭其股肱之力加之以忠貞其濟君之靈也不濟則以死繼之公曰何謂忠貞對曰公家之利知無不爲忠也送往事居耦俱無猜貞也及裏克將殺奚齊先告荀息曰三怨將作秦晉輔之子將何如荀息曰將死之裏克曰無益也荀息曰吾與先君言矣不可以貳能欲復言而愛身乎𨿽無益也將焉辟之且人之欲善誰不如我我欲無貳而能謂人已乎冬十月裏克殺奚齊於次書曰殺其君之子未葬也荀息將死之人曰不如立卓子而輔之荀息立公子卓以葬十一月裏克殺公子卓於朝荀息死之君子曰詩所謂白圭之玷尙可磨也斯言之玷不可爲也荀息有焉○胡氏曰荀息者奚齊卓子之傅也君弒而死於難書及所以著其節書大夫不失其官也於荀息何取焉若息者可謂不食其言矣或曰息旣從君於昏不食其言庸足取乎世衰道微人愛其情私相疑貳以成傾危之俗至於刑牲防血要質鬼神猶不能固其約也孰有可以托六尺之孤寄百里之命臨大節而不可奪如息者哉自古皆有死民無信不立故聖人以信易食而君子以信易生息不食言其可少乎

左氏晉懷公命無從亡人期期而不至無赦狐突之子毛及偃從重耳在秦弗召冬懷公執狐突曰子來則免對曰子之能仕父教之忠古之制也防名委質貳乃辟也今臣之子名在重耳有年數矣若又召之教之貳也父教子貳何以事君刑之不濫君之明也臣之願也淫刑以逞誰則無罪臣聞命矣乃殺之楚子圍宋晉使解楊如宋使無降楚曰晉師悉起將至矣鄭人囚而獻諸楚楚子厚賂之使反其言不許三而許之登諸樓車使呼宋人而告之遂致其君命楚子將殺之使與之言曰爾旣許不谷而反之何故非我無信女則棄之速卽爾刑對曰臣聞之君能制命爲義臣能承命爲信信載義而行之爲利謀不失利以衛社稷民之主也義無二信【欲爲義者不行兩信】信無二命【欲行信者不受二命】君之賂臣不知命也受命以出有死無霣【霣廢隊也】又可賂乎臣之許君以成命也【成其君命】死而成命臣之祿也寡君有信臣【已不廢命】下臣獲考【考成也】死有何求楚子舎之以歸

左氏宣公十五年○按漢吳楚之難有中大夫者事適類此楊幸而免中大夫者不幸死焉而其姓名又不幸不見於世悲夫○按朱子儀禮經臣禮篇死節者孔父也仇牧也荀息也狐突也解楊也演也王蠋也又載晏子一條以見有不當死而不死者其義備矣今自解楊以上已各具錄演王蠋晏子事今附注於此又原繁以爲臣無二心狼瞫以死明勇齊太史昆弟以死守官豫讓必報其君之仇皆臣節之大者並附見焉又以泄冶一條系於末以見國亂君昏有當去而不當死者庶幾臣道之常與變皆曲盡云○衛懿公有臣曰演逺使未還翟人攻衛及懿公於滎澤殺之盡食其肉獨捨其肝演至報使於肝畢呼天而啼盡哀而止曰臣請爲襮【襮表也】因自殺先出其腹內懿公之肝桓公聞之曰衛之亡也以無道也今有臣若此不可不存於是復立衛於楚丘演可謂忠矣殺身出生以徇其君非徙徇其君也又令衛之宗廟復立祭祀不絕可謂有功矣○樂毅破齊聞晝邑人王蠋賢令軍中環晝邑三十里無入使人請蠋蠋謝不往燕人曰不來吾且屠晝邑蠋曰忠臣不事二君烈女不更二夫齊王不用吾諌故退而耕於野國破君亡吾不能存而又欲刼之以兵吾與其不義而生不若死遂經其頸於樹枝自奮絕脰而死○齊崔杼弒其君光晏子立於崔氏之門外【聞難而來】其人曰死乎曰獨吾君也哉吾死也【言已與眾臣無異】曰行乎曰吾罪也乎哉吾亡也【自謂無罪】曰歸乎曰君死安歸【言安可以歸】君民者豈以陵民社稷是主臣君者豈爲其口實社稷是養【言君不徒居民上臣不徒衣祿皆爲社稷】故君爲社稷死則死之爲社稷亡則亡之【謂以公義死亡】若爲己死而爲己亡非其私暱誰能任之【私暱所親愛也非所親暱無爲當其禍】且人有君而弒之吾焉得死之而焉得亡之【言已非正卿見待無異於眾臣故不得死其難也】將庸何歸門唘而入枕屍股而哭興三踴而出左氏襄二十五年○鄭厲公入殺傅瑕使謂原繁曰傅瑕貳【言有二心於已】周有常刑旣伏其罪矣納我而無二心者吾皆許之上大夫之事吾願與伯父圖之且寡人出伯父無裏言入又不念寡人寡人憾焉對曰先君桓公命我先人典司宗祏社稷有主而外其心其何貳如之茍主社稷國內之民其誰不爲臣臣無二心天之制也子儀在位十四年矣而謀召君者庸非貳乎莊公之子猶有八人若皆以官爵行賂勸貳而可以濟事君其若之何臣聞命矣乃縊而死莊十四年○戰於殽也晉梁禦戎萊駒爲右戰之明日晉襄公縛秦囚使萊駒以戈斬之囚呼萊駒失戈狼瞫取戈以斬囚禽之以從公乘遂以爲右箕之役先軫黜之而立續簡伯狼瞫怒其友曰盍死之瞫曰吾未獲死所其友曰吾與女爲難瞫曰周志有之勇則害上不登於明堂死而不義非勇也共用之謂勇吾以勇求右無勇而黜亦其所也謂上不我知黜而宜乃知我矣子姑待之及彭衙旣陳以其屬馳秦師死焉晉師從之大敗秦師君子謂狼瞫於是乎君子詩曰君子如怒亂庶遄沮又曰王赫斯怒爰整其旅怒不作亂而以從師可謂君子矣文二年○太史書曰崔杼弒其君崔子殺之其弟嗣書而死者二人其弟又書乃舎之南史氏聞太史盡死執簡以往聞旣書矣乃還襄二十五年○韓魏趙氏殺智伯分其田趙襄子漆智伯之頭以爲飲器智伯之臣豫讓欲爲之報仇乃詐爲刑人挾匕首入襄子宮中塗厠襄子如厠心動索之獲豫讓左右欲殺之襄子曰智伯死無後而此人欲爲報仇眞義士也吾謹避之耳乃舎之豫讓又漆身爲癩吞炭爲啞行乞於市其妻不識也行見其友其友識之爲之泣曰以子之才臣事趙孟必得近幸子乃爲所欲爲顧不易耶何乃自苦如此求以報仇不亦難乎豫讓乃應之曰不可旣已委質爲臣而又求殺之是二心也且爲先知報後知爲故君賊新君大亂君臣之義吾弗爲之矣凡吾所以爲此者所以明君臣之義𨿽難不避也襄子出豫讓伏於橋下襄子至橋馬驚索之得豫讓遂殺之○胡氏曰君子爲名譽而爲善則其善必不誠人臣爲利祿而效忠則其忠必不盡𨿽然滔滔皆是也之人也殆庶乎美觀而不足於夷考矣使智伯有後而豫子奮不顧身爲之報仇其心未可知也智伯無後矣气勢無所可倚矣富貴無所可求矣子孫無所可托矣而讓也不忘國士之遇以死許之至三而愈篤則無所爲而爲之者故曰眞義士也此非特可以爲委質事人之人無所爲而爲善𨿽大學之道不是過矣襄子知其如此獨無勉而旌之乎終於殺之何以爲人臣而不懷二心者之勸哉前史列讓於俠士淺之乎知讓矣○陳殺其大夫泄冶左氏陳靈公與孔寧儀行父通於夏姬皆衷其衵服以戲於朝泄冶諌曰公卿宣淫民無效焉且聞不令君其納之公曰吾能攺矣公告二子二子請殺之公弗禁遂殺泄冶孔子曰詩云民之多辟無自立辟其泄冶之謂乎○胡氏曰稱國以殺者君與用事大臣同殺之也稱其大夫則不失其官守而殺之者有専輒之罪矣泄冶無罪而書名何也冶以諌殺身者也殺諌臣者必有亡國弒君之禍故書其名爲徵舒弒君楚子滅陳之端以垂後戒此所謂義系於名而書其名者也比干諌而死子曰商有三仁焉泄冶諌而死何獨無褒辭夫語黙死生當其可而止泄冶之盡言無隠不愧乎史魚之直矣方諸比干自靖自獻於先王則未可同日而語也冶𨿽效忠其猶在宋子哀魯叔肸之後乎故仕於昏亂之朝若異姓者如子哀潔身而去可也其貴戚耶不食其祿如叔肸善矣宣九年○陳夏徵舒弒其君平國胡氏曰陳靈公之無道也而稱大夫之名氏以弒何也禍莫大於拒諌而殺直臣忠莫顯於身見殺而其言驗泄冶所爲不憚斧鉞盡言於其君者正謂靈公君臣通於夏徵舒之家恐其及禍不忍坐觀故昧死言之靈公不能納又從而殺之卒以見弒而亡其國此萬世之大戒也特書徵舒之名氏以見泄冶忠言之驗靈公見弒之由使有國者必以逺色修身包容枉直開納諌靜爲心也宣十年○春秋文十四年宋子哀來奔○左氏宋髙哀爲蕭封人以爲卿不義宋公而出遂來奔書曰宋子哀來歸貴之也杜氏曰貴其不食污君之祿辟禍速也○胡氏曰易曰幾者動之微吉之先見者也君子見幾而作不俟終日宋子哀有焉昔微子去紂列於三仁之首子哀不立於危亂之邦而春秋書字謂能貴愛其身以存道也若偸生辟禍而去國出奔亦何取之有○按十六年宋人弒其君杵臼胡氏曰此襄夫人使甸殺之也而書宋人者昭公無道國人之所欲弒也蕩意諸亦死職春秋削之不得班於孔父仇牧荀息何也三子閒其君而見殺春秋之所取也意諸知國人將弒其君而不能止知昭公之將見弒而不能正坐待其及而死之奚得與死於其職者比乎聖人所以獨取髙哀之去而書字以褒之也○宣十有七年公弟叔肸卒○谷梁其曰叔肸賢之也其賢之何也宣弒而非之也非之則胡爲不去也曰兄弟也何去而之與之財則曰我足矣織履而食終身不食宣公之食君子以是爲通恩也以取貴乎春秋○胡氏曰論情可以明親親言義可以厲不軌所以取貴乎春秋書曰公弟而稱字以表之也○按二人之節誠可爲居亂邦之法故因泄冶事附此

國語欒共子曰民生於三事之如一父生之師教之君食之非父不生非食不長非教不知生之族也故一事之惟其所在則致死焉【在君父爲君父在師爲師】報生以死報賜以力人之道也

孟子曰魚我所欲也熊掌亦我所欲也二者不可得兼舎魚而取熊掌者也生我所欲也義亦我所欲也二者不可得兼舎生而取義者也

全文見審輕重篇

太史公曰死有重於泰山或輕於鴻毛程子曰感慨殺身者易從容就義者難又曰能盡飲食言語之道則可以盡去就之道能盡去就之道則可以盡死生之道飲食言語去就死生小大之勢一也故君子之學自微而顯自小而卑

問使孔子遇害顏子死之否乎曰豈特顏子之於孔子若二人同行遇難固可相死也又問親在則如之何曰且譬如二人搏虎一人力盡一人須當同去用力如執干戈衛社稷到急處逃去言我有親是大不義也當此時豈問有親無親但當預先謂我有親不可行則止豈到臨時卻規避也禮言親在不許友以死者此言亦在人用得蓋有親在可許友以死者如二人同行之類是也有不可許友以死者如戰國防俠爲親不在乃爲人復讎甚非理也

易離九三日昃之離不鼓缶而歌則大耋之嗟凶曰八純卦皆有二體之義幹內外皆健坤上下皆順震威震相繼巽上下順坎重險相習離二明繼照艮內外皆止兌彼已相說離之義在人事最大九三居下體之終是前明將盡後當繼之時人之始終時之革易也故爲日昃之離日下昃之明也昃則將沒矣以理言之盛必有衰始必有終常道也達者順理爲樂缶常用之器也鼓缶而歌樂其常也不能如是則以大耋爲嗟憂乃爲凶也大耋傾沒也人之終盡達者則知其常理樂天而已遇常皆樂如鼓缶而歌不達者則恐懼有將盡之悲乃大耋之嗟爲其凶也此處死生之道也

右言處死生之道

自志士仁人章以下皆言處死生之變惟離九三章言處死生之常皆學者所當知也若曽子曰吾知免夫又曰吾得正而斃焉子張曰君子曰終小人曰死吾今日其庶幾乎此皆所謂處死生之常者也程子嘗言堯夫臨終時只是諧謔須臾而去以聖人觀之則亦未是蓋猶有意也比之常人甚懸絕矣又諸公恐喧它盡出外說話它皆聞得以它人觀之便以爲怪此只是心虛而明故聽得問堯夫未病時不如此何也曰只是病後气將絕心無念慮不昏便如此又問釋氏臨終便先知死何也曰只是一个不動心釋氏平生只學這个事將這个做一件大事學者不必學它只燭理明自能之如堯夫豈嘗學也孔子未知生焉知死人多言孔子不告子路此乃深告之也曰原始要終故知死生之說人能原始知得生理便能要終知得死理若不明理便𨿽千萬般安排者亦不濟事○伊川先生病革門人有往視之者曰先生平生所學正要此時用先生曰道著用便不是未出寢門而先生沒

安義命

論語子畏於匡曰文王旣沒文不在玆乎天之將喪斯文也後死者不得與於斯文也天之未喪斯文也匡人其如予何

言天欲未喪斯文則匡人其柰我何言不能違天害己也○詳見前卷桓魋章亦此意

子曰莫我知也夫子貢曰何爲其莫知子也子曰不怨天不尢人下學而上達知我者其天乎

朱子曰不得於天而不怨天不得於人而不尢人但知下學而自然上達此但言反已自修循序漸進耳無以甚異於人而致其知也然深味其語意則見其中自有人不及知而天獨知之之妙蓋在孔門惟子貢之智幾足以及此故特語以發之惜乎其猶有所未達也○程子曰下學人事便是上達然習而不察則亦不能以上達矣○或問云云學者學夫人之事形而下者也而其事之理則固天之理也形而上者也○釋曰窮通榮辱天也用捨予奪人也常人之情不得其所欲則怨天而尢人蓋己之善而歸過於天人也下學者所學日用常行之事也上達者道徳性命之理也常人之情置事於淺近索理於渺茫足以惑人之耳目而以爲能此所以人知之也聖人渾然天理窮通榮辱用舎予奪皆理之不能無者順而受之又何怨尢之有人事之中便是天理又何必舍人事而求之於渺茫哉如是則慊然若不見其所長者然天理流行而聖人與之無間如此所以人不知而天知之也

公伯寮愬子路於季孫子服景伯以告曰夫子固有惑志於公伯寮吾力猶能肆諸市朝

朱子曰夫子指季孫言其有疑於寮之言也肆陳屍也言欲誅寮

子曰道之將行也與命也道之將廢也與命也公伯寮其如命何

謝氏曰𨿽寮之愬行亦命也其實寮無如之何愚謂言此以曉景伯安子路而警伯寮耳聖人於利害之際則不待決於命而後泰然也或問公伯寮學於孔門而所爲若是何也曰胡氏以爲寮非孔子弟子特季氏之黨耳若逰於孔門則豈至於陷其朋友哉曰子路非王佐之才家臣非卿相之任其爲用舎無足言矣而孔子以道之興廢系焉何也曰此隳三都出蔵甲之時也道之興廢固於是乎在耳曰或以命爲天理何也曰命者天理流行付與萬物之謂也然其形而上者謂之理形而下者謂之气自其理而言之則元亨利貞之徳具於一時而萬古不易自其气之渾而言則消息盈虛之變如循環之無端而不可窮也萬物受命於天以生而得其理之體故仁義禮智之徳根於心而爲性其旣生也則隨其气之運故廢興厚薄之變惟所遇而莫逃此章之所謂命蓋指气之所運爲言以天理釋之則於二者之分亦不察矣○南軒曰莫之致而至者命也道之廢興一斷以命公伯寮何所預於其間哉不曰已而直曰道之將行與廢方之孟子予不遇魯侯之論亦可以見聖賢气象之分

子曰不知命無以爲君子也

程子曰知命者知有命而信之也人不知命則見害必避見利必趨何以爲君子○胡氏曰一定而不可易者命也人不知命常求其所不可得避其所不可免所以防其所守而爲小人也○南軒曰此所謂命謂窮通得喪之有定也不知命則將儌幸而茍且何以爲君子乎知命則志定然後其所當爲者可得而爲矣

中庸君子素其位而行不願乎其外

朱子曰素猶見在也言君子但因見在所居之位而行其所當爲無慕乎其外之心也

素富貴行乎富貴素貧賤行乎貧賤素夷狄行乎夷狄素患難行乎患難君子無入而不自得焉

此言素其位而行也

在上位不陵下在下位不援上正己而不求於人則無怨上不怨天下不尢人

此言不願乎其外

故君子居易以俟命小人行險以儌幸

易平地也居易素位而行也儌求也幸謂不當得而得者○呂氏曰達則兼善天下得志則澤加於民素富貴行乎富貴者也窮則獨善其身不得志則修身見於世素貧賤行乎貧賤者也言忠信行篤敬𨿽蠻貊之邦行矣素夷狄行乎夷狄者也文王內文明而外柔順以防大難箕子內難而能正其志素患難行乎患難者也○又曰心逸日休行其所無事如子從父命無所往而不受是之謂俟命○遊氏曰素其位而行者卽其位而道行乎其中如其素然也舜之飯糗茹艸若將終身然此非素貧賤而行乎貧賤者不能然也及其爲天子被袗衣鼓琴若固有之此非素富貴而行乎富貴者不能然也飯糗袗衣其位𨿽不同而此道之行一也至於夷狄患難亦若此而已道無不行則無入而不自得矣○又曰君子爲能盡理故居易以俟命居易未必不得故窮通皆好小人反是故行險以儌幸行險未必不失也故窮通皆醜

孟子魯平公將出嬖人臧倉者請曰他日君出則必命有司所之今乘輿已駕矣有司未知所之敢請公曰將見孟子曰何哉君所爲輕身以先於匹夫者以爲賢乎禮義由賢者出而孟子之後喪逾前喪君無見焉公曰諾樂正子入見曰君奚爲不見孟軻也曰或告寡人曰孟子之後喪逾前喪是以不往見也曰何哉君所謂逾者前以士後以大夫前以三鼎而後以五鼎與曰否謂棺槨衣衾之美也曰非所謂逾也貧富不同也樂正子見孟子曰克告於君君爲來見也嬖人有臧倉者沮君君是以不果來也曰行或使之止或尼之行止非人所能也吾之不遇魯侯天也臧氏之子焉能使予不遇哉朱子曰此章言聖賢之出處闗時運之盛衰乃天命之所爲非人力之可及○南軒曰臧倉知平公之所以欲見孟子者爲其有禮義也則指摘其禮義之愆使平公之意自解小人之情狀蓋如此臧倉所以必沮平公者蓋知孟子之言信用則已不得以安於君側故也原平公之始將見孟子非見善之明也特以樂正子之言而起敬耳使其見之果明信之必篤何至用臧倉一言而遽止乎樂正子則從而辯之謂喪禮稱家之有無前後貧富之不同則棺槨衣衾之美何怪其有異乎然平公之心旣已蔽必有莫如之何也孟子所以答樂正子者和气不迫而理亦無不盡矣夫魯侯之欲行以樂正子使之也而其中止者以臧倉之尼之也𨿽或使或尼然其行止實非人之所能爲予之不遇者蓋天而已使天而欲平治天下則豈臧倉所得而沮之乎蓋莫之爲而爲者天也眾人違之君子順之聖人純焉故孟子謂吾之不遇魯侯天也而孔子謂天之未喪斯文也匡人其如予何玩其詞气亦可見聖賢之分矣

孟子去齊充虞路問曰夫子若有不豫色然前日虞聞諸夫子曰君子不怨天不尢人

朱子曰路問於路中問也豫恱也尢過也此二句實孔子之言蓋孟子嘗稱之以教人耳

曰彼一時此一時也

彼前日此今日

五百年必有王者興其間必有名世者

自堯舜至湯自湯至文武皆五百餘年而聖人出名世謂其人徳業聞望可名於一世者爲之輔佐若臯陶稷契伊尹萊朱太公望散宜生之屬

由周而來七百有餘嵗矣以其數則過矣以其時考之則可矣

周謂文武之間數謂五百年之期時謂亂極思治可以有爲之日於是而不得一有所爲此孟子所以不能無不豫也

夫天未欲平治天下也如欲平治天下當今之世舎我其誰也吾何爲不豫哉

言當此之時而使我不遇於齊是天未欲平治天下也然天意未可知而其責又在我我何爲不豫哉然則孟子𨿽若有不豫然者而實未嘗不豫也蓋聖賢憂世之志樂天之誠有並行而不悖者於此見矣○南軒曰充虞蓋亦察孟子顏色之間若有不豫之意而淺心所窺遂有不怨天不尢人之問也而不知孟子之心蓋疑王道之久曠憂生民之不被其澤是以若有不豫色然也曰彼一時此一時也蓋疑辭也謂彼亦一時此亦一時何彼時王者之數興其尢闕者不過五百年而名世間出者亦有之矣而乃今七百有餘嵗王政不行焉言不應若是其久曠也此孟子所以疑所以憂而未能釋也若夫在孟子之進退去就則何疑何憂之有哉天未欲平治天下故我之道未可行使天而欲平治天下則捨我孰與爲之者則何不豫之有由前所言在君子不得不疑不得不憂由後所言在君子夫何疑夫何憂故王通謂樂天知命吾何憂窮理盡性吾何疑又曰天下皆憂吾不得不憂天下皆疑吾不得不疑蓋近此意而心迹之論則非也𨿽然孔子所謂天之未喪斯文也匡人其如予何與孟子如天未欲平治天下之語反覆玩味之則亦可見聖賢之分矣

孟子曰求則得之舎則失之是求有益於得也求在我者也

朱子曰在我者謂仁義禮智凡性之所有者

求之有道得之有命是求無益於得也求在外者也有道言不可妄求有命言不可必得在外謂富貴利達凡外物皆是○趙氏曰言爲仁由己富貴在天如不可求從吾所好○南軒曰富貴利達眾人謂已有求之之道然不知其有命焉固有求而得之者矣是亦有命而非求之能有益也蓋亦有可求而不得者多矣以此可見其無益於得也然則亦可以已矣

邵子曰修身人也遇不遇天也得失不動心所以順天也行險徼幸是逆天也求之者人也得之與否天也得失不動心所以順天也彊取必得是逆天理也逆天理者患禍必至又曰凡處失在得之先則得亦不喜若處得在失之先則失難處矣必至於隕獲

程子曰賢者惟知義而已命在其中中人以下乃以命處義如言求之有道得之有命是求無益於得知命之不可求故自處以不求若賢者則求之以道得之以義不必言命

一本云聖人言命蓋爲中人以上者設非爲上智言中人以上於得失之際不能無惑故有命之說然後能安若上智之人更不言命惟安於義借使求則得之然非義則不求此樂天者之事也上智之人安於義中人以上安於命乃若聞命而不能安之者又其每下者也

人之於患難只有一个處置盡人謀之後卻須泰然處之有人遇一事則心心念念不肯捨畢竟何益若不防處置了放下便是無義無命也

子貢之髙識曷嘗規於貨利哉特於丰約之間不能無畱情爾且貧富有命彼乃畱情於其間多見其不知道也故聖人謂之不受命有志於道者要當去此心而後可語也

門人有居太學而欲歸應鄕舉者問其故曰蔡人尠習禮記決科之利也先生曰汝之是心已不可入於堯舜之道矣云云

孔子曰不知命無以爲君子也茍不知命見患難必避遇得喪必動見利必趨何以爲君子

問家貧親老應舉求仕不免有得失之累何修可以免此程子曰此只是志不勝气若志勝自無此累家貧親老須用祿仕然得之不得爲有命曰在已固可爲親柰何曰爲己爲親也只是一事若不得其如命何云云

孟子旣知天安用尢臧氏

問奇州之行知其由來乃族子與故人爾先生曰族子至愚不足責故人至厚不敢疑云云

謝氏曰知命𨿽淺事也要信得及將來做田地就上面做工夫若信不及風吹艸動便生恐懼憂喜枉做卻閒工夫枉用卻閒心力信得命及便養得气不折挫余初及第年嵗前夢入內庭不見神宗而太子涕泣及釋褐時神宗晏駕哲廟嗣位如此事直不把來艸艸防萬事眞實有命人內計較不得吾平生未嘗卜卦在書局亦不謁執政或勸之吾對曰它安能陶鑄我自有命在

有以仕宦爲人羅織爲憂者山楊氏曰顧吾所自爲者何如耳茍自爲者皆合道理而無媿然而不免焉者命也不以道理爲可憑依而徒懼其不免則無義無命矣又言人只爲不知命故才有些事便自勞攘若知得徹便於事無不安孔子曰天生徳於予桓魋其如予何使孔子不免於難是亦天也桓魋其如何哉孟子分明爲臧倉所毀不遇而以爲非臧氏子之力蓋知命也列子曰桓公非能用讐不得不用管仲非能舉賢不得不舉此說得之

右論安義命

審輕重

論語齊景公有馬千駟死之日民無徳而稱焉伯夷叔齊餓於首陽之下民到於今稱之其斯之謂與

孟子曰魚我所欲也熊掌亦我所欲也二者不可得兼舎魚而取熊掌者也生亦我所欲也義亦我所欲也二者不可得兼捨生而取義者也

朱子曰魚與熊掌皆美味而熊掌尢美也

生亦我所欲所欲有甚於生者故不爲茍得也死亦我所惡所惡有甚於死者故患有所不辟也

釋所以舎生取義之意得得生也欲生惡死者𨿽眾人利害之常情而欲惡有甚於生死者乃秉彞義理之良心是以欲生而不爲茍得惡死而有所不避也

如使人之所欲莫甚於生則凡可以得生者何不用也使人之所惡莫甚於死則凡可以避患者何不爲也設使人無秉彜之良心而但有利害之私情則凡可以偸生免死者皆將不顧禮義而爲之矣

由是則生而有不用也由是則可以辟患而有不爲也由其必有秉彛之良心是以其能舎生取義如此

是故所欲有甚於生者所惡有甚於死者非獨賢者有是心也人皆有之賢者能勿喪耳

羞惡之心人皆有之但眾人汨於利欲而忘之惟賢者能存之而不喪耳

一簞食一豆羮得之則生弗得則死嘑爾而與之行道之人弗受蹴爾而與之乞人不屑也

豆木器也嘑咄啐之貌行道之人路中凡人也蹴踐踏也乞人丐乞之人也不屑不以爲潔也言𨿽欲食之急而猶惡無禮有寧死而不食者是其羞惡之本心欲惡有甚於生死者人皆有之也

萬鐘則不辧禮義而受之萬鐘於我何加焉爲宮室之美妻妾之奉所識窮乏者得我與

萬鐘於我何加言於我身無所增益也所識窮乏者得我謂所知識之窮乏者感我之恵也上言人皆有羞惡之心此言眾人所以喪之由此三者蓋理義之心𨿽曰固有而物欲之蔽亦人所易昏也

鄕爲身死而不受今爲宮室之美爲之鄕爲身死而不受今爲妻妾之奉爲之鄕爲身死而不受今爲所識窮乏者得我而爲之是亦不可以已乎此之謂失其本心言三者身外之物其得失比生死爲甚輕鄕爲身死猶不肯受嘑蹴之食今乃爲此三者而受無禮義之萬鐘是豈不可以止乎本心謂羞惡之心○此章言羞惡之心人所固有或能決死生於危迫之際而不免計丰約於宴安之時是以君子不可頃刻而不省察於斯焉○南軒張氏曰二者不可得兼言權其輕重而取舎之也夫樂生惡死人之常情賢者亦豈與之異哉而有至於舎生而取義者非眞知義之重於生其能然乎其舎生取義猶饑之食渇之飲亦爲其所當然而已故曰所欲有甚於生者所惡有甚於死者所欲謂理義所惡謂非理義也欲惡如是乃爲得性情之正若但知樂生惡死而已則凡可以求生可以辟患者無所不爲天理滅而流於禽獸之歸矣又曰嘑爾而不受蹴爾而不屑此其羞惡之心也人之困窮其欲未肆故其端尙在至於爲萬鐘所系則有不復顧者矣曰萬鐘於我何加焉人能深味斯言而得其防則亦可見外物之無足慕矣

西山讀書記卷三十三﹤子部﹐儒家類﹐西山讀書記﹥

欽定四庫全書薈要

西山讀書記卷三十四上

宋眞徳秀撰

進退【附仕進】

系辭君子之道或出或處

易幹文言初九曰潛龍勿用何謂也子曰龍徳而隠者也不易乎世不成乎名遁世無悶不見是而無悶樂則行之憂則違之確乎其不可拔潛龍也

程子曰初九陽之微龍徳之潛隠乃聖賢之在側陋也守其道不隨世而變晦其行不求知於時自信自樂見可而動知難而避其守堅不可奪潛龍之徳也又曰樂行憂違皆道也非己私也

又曰潛龍勿用陽气潛藏

方陽微潛藏之時君子亦當晦隠未可用也

又曰君子以成徳爲行日可見之行也潛之爲言也隠而未見行而未成是以君子弗用也

坤六四括囊無咎無譽

四居近五之位而無相得之義乃上下閉隔之時其自處以正危疑之地也若晦藏其知如括結囊口而不露則可得無咎不然則有害也旣晦藏則無譽矣

象曰括囊旡咎愼不害也

能愼如此則無害也

文言曰天地變化艸木蕃天地閉賢人隠易曰括囊旡咎旡譽蓋言謹也

天地交感則變化萬物艸木蕃盛君臣相際而道亨天地閉隔則萬物不遂君臣道絕賢者隠遁四於閉隔之時括囊晦藏則𨿽無令譽可得無咎言當謹自守也

屯初九磐桓利居貞

程子曰初以陽爻在下乃剛明之才居屯難之世居下位者也未能便往濟屯故磐桓也方屯之初不磐桓而遽進則犯難矣故宜居正而守其志凡人處屯難則鮮能守正茍無貞固之守則將失義安能濟時之屯乎

象曰𨿽磐桓志行正也

賢人在下時茍未利𨿽磐桓未能遂往濟時之屯然有濟屯之志與濟屯之用志行其正也

六二屯如邅如乘馬班如匪冦婚媾女子貞不字十年乃字

二以陰柔居屯之世𨿽正應在上而逼於初剛故屯難邅廻如辭也乘馬欲行也欲從正應而復班如不能進也班分布之義下馬爲班與馬異處也二當屯世𨿽不能自濟而居中得正有應在上不失義者也然逼近於初陰乃陽所求柔者剛所陵柔當屯時固難自濟又爲剛陽所逼故爲難也設匪逼於防難則往求於婚媾也婚媾正應也防非理而至者二守中正不茍合於初所以不字茍貞固不易至於十年屯極必通乃獲正應而字育矣以女子陰柔茍能守其志節久必獲通況君子守道不回乎初爲賢眀剛正之人而爲防以侵逼於人何也曰此自遽二以柔近剛而爲義更不計初之徳如何也易之取義如此○朱子曰字嫁也禮曰女子許嫁筓而字

象曰六二之難乘剛也十年乃字反常也

六二居屯之時而又乘剛爲剛陽所逼是其患難也至於十年則難久必通矣乃得反其常與正應合也十數之終也

六三卽鹿無虞惟入於林中君子幾不如舎往吝六三以陰柔居剛柔旣不能安屯居剛而不中正則妄動𨿽貪於所求旣不足以自濟又無應援將安之乎如卽鹿而無虞人也入山林者必有虞人以導之無導之者惟防入於林莽中君子見事之幾微不若舎而勿逐往則徒取窮吝而已

象曰卽鹿無虞以從禽也君子舎之往吝窮也

事不可而妄動以從欲也無虞而卽鹿以貪禽也當屯之時不可動而動猶無虞而卽鹿以有從禽之心也君子則見幾而舎之不從若往則可吝而困窮也

防亨匪我求童防童防求我初筮告再三凟凟則不告利貞

防有開發之理亨之義也卦求時中乃致亨之道六五爲防之主而九二發防者也我謂二也五居尊位有柔順之徳而方在童防與二爲正應而中徳又同能用二之道以發其防也二以剛中之徳在下爲君所信向當以道自守待君至誠求己而後應之則能用其道匪我求於童防乃童防來求於我也筮占決也初筮告謂至誠一意以求己則告之再三則凟慢矣故不告也發防之道利以貞正又二𨿽剛中然居陰故宜有戒

匪我求童防童防求我志應也

二以剛明之賢處於下五以童防居上非是二求於五蓋五之志應於二也賢者在下豈可自進以求於君茍自求之必無能信用之理古之人所以必待人君致敬盡禮而後往者非欲自爲尊大蓋其尊徳樂道不如是不足與有爲也

需彖曰需須也險在前也剛健而不陷其義不困窮矣需之義須也以險在於前未可遽進故需待而行也以干之剛健而能需待不輕動故不防於險其義不至於困窮也剛健之人其動必躁乃能需待而動處之至善者也故夫子贊之曰其義不困窮矣

象曰云上於天需君子以飲食宴樂

雲气蒸而上升於天必待陰陽和洽然後成雨雲方上於天未成雨也故爲須待之義陰陽之气交感而未成雨澤猶君子蓄其才徳而未施於用也君子觀云上於天需而爲雨之象懷其道徳安以待時飲食以飬其气體宴樂以和其心志所謂居易以俟命也○呂氏曰易云飲食以養其气體宴樂以和其心志二句極有意味蓋君子於未遇之時防養成就一旦有用則無施不可此非口體之養而已也○愚謂气體不克則有憔悴而已爾心志不和則有忿躁而已爾若是者且不能保其生況能俟命以有爲乎借使有爲以憔悴之質忿躁之心安能負荷天下之重而平享天下之事乎有志於需者當深玩也

初九需於郊利用恆旡咎

需者以遇險故需而後進初最逺於險故爲需於郊郊曠逺之地也處於曠逺利在安守其常則無咎也不能安守其常則躁動犯難豈能需於逺而旡過也

象曰需於郊不犯難行也利用恆旡咎未失常也處曠逺者不犯冒險難而行也陽之爲物剛健上進者也初豈需待於曠逺之地不犯險難而進復宜安處不失其常則可以無咎矣𨿽不進而志動者不能安其常也君子之需時也安靜自守志𨿽有需而恬然若將終身焉乃能用常也

九二需於沙小有言終吉

沙爲水水近則有沙二去險漸近故爲需於沙漸近於險難𨿽未至於患害己小有言矣言語之傷至小者也二以剛陽之才居柔守中寛裕自處需之善也𨿽去險漸近而未至於險故小有言語之傷而無大害終得其吉也

象曰需於沙衍在中也𨿽小有言以吉終也

衍寛綽也二𨿽近險而以寛綽居中故𨿽小有言語及之終得其吉善處者也

九三需於泥致冦至

泥逼於水也旣進逼於險當致冦難之至也三剛而不中又居健體之上有進動之象故致冦也茍非敬順則致防敗矣

象曰需於泥災在外也自我致冦敬愼不敗也

三切逼上體之險故云災在外也三之致冦由已進而逼之故云自我冦自己致若能敬愼量宜而進則無防敗也需之時需而後進也其義在相時而動非戒其不得而進也直使敬愼無失其宜耳

比吉原筮元永貞無咎

比吉道也人相親比自爲吉道故雜卦云比樂師憂人相親比必有其道茍非其道則有悔吝故必推原占決其可比者而比之筮謂占決卜度非謂以筮也所比得元永貞則無咎元謂有君長之道永謂可以常久貞謂得正道上之比下必有此三者下之從上必求此三者則無咎也

六二比之自內貞吉

二與五爲正應也皆得中正以中正之道相比者也二處於內自內謂由己也擇才而用𨿽在乎上而以身許國必由於己巳以得君道合而進乃得正而吉也以中正之道應上之求乃自內也不自失也汲汲以求比者非君子自重之道乃自失也

象曰比之自內不自失也

守己中正之道以待上之求乃不自失也易之爲戒嚴宻二𨿽中正質柔體順故有貞吉自失之戒戒之自守以待上之求無乃涉後凶乎曰士之修已乃求上之道降志辱身非自重之道也故伊尹武侯救天下之心非不切必待禮至然後出也

履初九素履往無咎

履不處者行之義初處至下素在下者也而陽剛之才可以上進若安其卑下之素而往則無咎矣夫人不能自安於貧賤之素則其進也乃貪躁而動求去乎貧賤耳非欲有爲也旣得其進驕溢必矣故往則有咎賢者則安履其素其處也樂其進也將有爲也故得其進則有爲而無不善乃守其素履者也

象曰素履之往獨行願也

安履其素而往者非爲利也獨行其志願耳獨専也若欲貴之心與行道之心交戰於中豈能安履其素也

九二履道坦坦幽人貞吉

九二居柔寛裕得中其所履坦坦然平易之道也𨿽所履得坦易之道亦必幽靜安居之人處之則能貞固而吉也九二陽志上進故有幽人之戒

象曰幽人貞吉中不自亂也

履道在於安靜其中恬正則所履安裕中若躁動豈能安其所履故必幽人則能堅固而吉蓋其中心安靜不以利欲自亂也

防初九拔茅茹以其彚徵吉

初以陽爻居下是以剛明之才而在下者也時之否則君子退而窮處時旣防則志在上進也君子之進必以其朋類相牽援如茅之根然拔其一則牽連而起矣茹根之相牽連者故以爲象彚類也賢者以其類進同志以行其道是以吉也君子之進必以其類不惟志在相先樂於與善實乃相賴以濟故君子小人未有能獨立不賴朋類之助者也自古君子得位則天下之賢萃於朝廷同志恊力以成天下之泰小人在位則不肖者並進然後其黨勝而天下否矣蓋各從其類也

象曰拔茅徵吉志在外也

時將泰則羣賢皆欲上進三陽之志欲進同也故取茅茹彚徵之象志在外上進也○朱子曰徵行之吉也郭璞洞林讀至彚字絕句下卦放此

否初六拔茅茹以其彚貞吉亨

泰與否皆取茅爲象者以羣陽羣陰同在下有牽連之象也泰之時則以同徵爲吉否之時則以同貞爲亨始以內小人外君子爲否之義復以初六否而在下爲君子之道易隨時取義變動無常否之時在下者君子也否之三陰上皆有應在否隔之時隔絕不相通故無應義初六能與其類貞固其節則處否之吉而其道之亨也當否而能進者小人也君子則伸道免禍而已君子進退未嘗不與其類同也

象曰拔茅貞吉志在君也

爻以六自守於下眀君子處下之道象復推眀以盡君子之心君子固守其節以處下者非樂於不進獨善也以其道方否不可進故安之耳心固未嘗不在天下也其志嘗在得君而進以康濟天下故曰志在君也○朱子曰三陰在下當否之時小人連類而進之象而初之惡則未形也故戒其貞則吉而亨蓋能如是則變而爲君子矣○案朱子之說與程不同姑附此

六二包承小人吉大人否亨

六二其質則陰柔其居則中正以陰柔小人而言則方否於下志所包蓄者在承順乎上以求濟其否爲身之利小人之吉也大人當否則以道自處豈肯枉己屈道承順於上惟自守其否而已身之否乃其道之亨也或曰上下不交何所承乎曰正則否矣小人順上之心未嘗無也

象曰大人否亨不亂羣也

大人於否之時守其正節不雜亂於小人之羣類身𨿽否而道之亨也故曰否亨不以道而身亨乃道否也不云君子而云大人能如是則其道大也○朱子曰陰柔而中正小人而能包容承順乎君子之象小人之吉道也大人則當安守其否而後道亨蓋不可以彼包承於我而自失其守也或問楊氏包承小人之說然乎曰易之說未有云爾者而楊氏獨屢言之若使大人處否而包承乎小人以得亨利則亦不足以爲大人矣是說之行將啟後世爲茍容幸免之懼非所以爲訓也

蠱上九不事王侯髙尙其事

上九居蠱之終旡系於下處事之外旡所事之地也以剛眀之才無應援而處無事之地是賢人君子不偶於時而髙潔自守不累於世務者也故云不事王侯髙尙其事古之人有行之者伊尹太公望之始曽子子思之徒是也不屈道以狥時旣不得施設於天下則自善其身尊髙惇尙其事守其志節而已士之自髙尙非一道有懷抱道徳不偶於時而髙潔自守者有知止足之道退而自保者有量力度分安於下求者有淸介自守不屑天下之事獨潔其身者所處𨿽有得失小大之殊皆自髙尙其事者也象所謂志可則者進退合道者也

觀六四觀國之光利用賔於王

觀莫眀於近五以剛陽中正居尊位聖賢之君也四切近之觀見其道故云觀國之光觀見國之盛徳光輝也不指君之身而云國者在人君而言豈止觀其行於一身當觀天下之政化則人君之道徳可見矣四𨿽陰柔而巽體居正切近於五觀見而能順從者也利用賔於王夫聖明在上則懷抱才徳之人皆願進於朝廷輔戴之以康濟天下四旣觀見人君之徳國家之治光華盛美所宜賔於王朝效其智力上輔於君以施澤天下故云利用賔於王也古者有賢徳之人則人君賔禮之故士之仕進於王朝則謂之賔

象曰觀國之光尙賔也

君子懷負才業志在乎兼善天下然有捲懷自守者蓋時無眀君莫能用其道不得已也豈君子之志哉故孟子曰中天下而立定四海之民君子樂之旣觀見國之盛徳光華如人所謂非常之遇所以志願登進王朝以行其道故云觀國之光尙賔也尙謂志尙其志意願慕賔於王朝也

剝不利有攸往

剝者羣陰長盛消剝於陽之時眾小人剝防於君子故君子不利有所往惟當巽言晦迹隨時消息以免小人之害也

彖曰剝剝也柔變剛也不利有攸往小人長也

剝剝也謂剝落也柔變剛也柔長而剛剝也夏至一陰生而漸長一陰長則一陽消至於建戍則成剝是陰柔變陽剛也陰小人之道方長盛而剝消於陽以變剛故君子不利有攸往也○朱子曰剝落也五陰在下而方生一陽在上而將盛陰盛長而陽消落九月之卦也陰盛陽衰小人壯而君子病又內坤外艮有順時而止之象

順而止之觀象也君子尙消息盈虛天行也

君子當剝之時知不可有所往順時而止乃能觀剝之象也卦有順止之象乃處剝之道君子當觀而體之君子尙消息盈虛天行也君子存心消息盈虛之理而能順之乃合乎天行也理有消衰有息長有盈滿有虛損順之則吉逆之則凶君子隨時惇尙所以事天也

咸六二咸其腓凶居吉

二以陰在下與五爲應故設咸腓之戒腓足肚行則先動足乃舉之非如腓之自動也二若不守道待上之求而如腓自動則躁妄自失所以凶也安其居而不動以待上之求則得進退之道而吉也二中正之人以其在咸而應五故爲此戒復云居吉若安其分不自動則吉也

象曰𨿽凶居吉順不害也

二居中得正所應又中正其才本善以其在咸之時質柔而上應故戒以先動求君則凶居以自守則吉象復眀之云非戒之不得相感惟順理則不害謂守道不先動也

遁

遁退也避也去之之謂也爲卦天下有山天在上之物陽性上進山髙起之物形𨿽髙起體乃止物有上陵之象而止不進天乃上進而去之下陵而上去是相違遁故爲遁去之義二陰相生於下陰長將盛陽消而退小人漸盛君子退而避之故爲遁也

遁亨小利貞

遁者陰長陽消君子遁藏之時也君子退藏以神其道道不屈則爲亨故遁所以有亨也在事亦有由遁避而亨者𨿽小人道長之時君子知幾逺避固善也然事有不齊與時消息無必同也陰爲方長而未至於甚盛君子尙有遲遲致力之道不可大貞而尙利小貞也○朱子曰遁退避也爲卦二陰浸長陽當退避故爲遁六月之卦也陽𨿽當遁然九五當位而下有六二之應若猶可以有爲但二陰浸長於下則其勢不可以不遁故其占爲君子能遁則身𨿽退而道亨小人則利於守正不可以浸長之故而浸廹於陽也小謂陰柔小人也○二先生之說不同正當參考

彖曰遁亨遁而亨也

小人道長之時君子遁退乃其道之亨也君子遁藏所以伸道也此言處遁之道自剛當位而應以下則論時與卦才尙有可爲之理也

剛當位而應與時行也

𨿽遁之時君子處之未有必遁之義五以剛陽之徳處中正之位又與下六二以中正相應𨿽陰長之時如卦之才尙當隨時消息茍可以致其力無不至誠自盡以扶持其道未必於遁藏而不爲故曰與時行也

小利貞浸而長也遁之時義大矣哉

遁者陰之始長君子知微故當深戒而聖人之意未便遽已也故有與時行小利貞之教聖人之於天下𨿽知道之將廢豈肯坐視而不救必區區致力於未拯之間彊此之衰艱彼之進茍得爲之孔孟之所屑爲也王允謝安之於漢晉是也

初六遁尾厲勿用有攸往

它卦以下爲初遁者往遁在前也前者先進故初乃爲尾尾在後之物也遁而在後不及者也是以危也初以柔處微旣已後矣不可往也往則危矣微者易於晦藏往旣可危不若不往之無災也

象曰遁尾之厲不往何災也

見幾先遁固爲善也遁而爲尾危之道也往旣有危不若不往而晦藏可免於災處微故也古人處微下隠亂世而不去者多矣○朱子曰遁而在後尾之象危之道也占者不可以有所往但晦處靜俟則可以免災耳

九四好遁君子吉小人否

四與初爲正應是所好愛者也君子𨿽有所好愛義茍當遁則去而不疑所謂克己復禮以道制欲是以吉也小人則不能以義處暱於所好牽於所私至於防辱其身不能已故在小人則否也否不善也四幹體能剛斷者聖人以其處陰而有系故設小人之戒恐其失於正也

象曰君子好遁小人否也

君子𨿽有好而能遁不失於義小人則不能勝其私意而至於不善也

九五嘉遁貞吉

九五中正遁之嘉美者也處得中正之道時止時行乃所謂嘉美也故爲貞正而吉九五非無系應然與二皆以中正自處是其心志及乎動止莫非中正而無私系之失所以爲嘉也在彖則槪言遁時故云與時行小利貞尙有濟遁之意於爻之至五遁將極矣故惟以中正處遁言之遁非人君之事故不主君位言然人君之所避逺乃遁也亦在乎中正而已

象曰嘉遁貞吉以正志也

志正則動必由正所以爲遁之嘉也居中得正而應中正是其志正也所以爲吉人之遁也止也惟在正其志而已矣

上九肥遁無不利

肥者充大寛裕之意遁者惟飄然逺逝旡所系滯之爲善上九幹體剛斷在卦之外矣又下無所系是遁之逺而無累可謂寛綽有餘裕也遁者困窮之時也善處則爲肥矣其遁如此何所不利

象曰肥遁旡不利旡所疑也

其遁之逺無所凝滯也蓋在外則已逺無應則旡累故爲剛決無疑也

晉初六晉如摧如貞吉罔孚裕無咎

初居晉之下進之始也晉如升進也摧如抑退也於始進而言遂其退不遂其進惟得正則吉也罔孚者在下而始進豈遽能深見信於上𨿽上未見信則當安中自守雍容寛裕無急於求上之信也茍欲進之心切非汲汲以失其守則悻悻以傷於義矣皆有咎也故裕則無咎君子處進退之道也

眀夷初九眀夷於飛垂其翼君子於行三日不食有攸往主人有言

初九眀體而居眀夷之初見傷之始也九陽眀上升者也故取飛象昏暗在上傷陽之眀使不得上進是於飛而傷其翼也翼見傷故垂朶凡小人之害君子害其所以行者君子於行三日不食君子眀照見事之微𨿽始有見傷之端未顯也君子則能見之矣故行去避之君子於行謂去其祿位而退藏也三日不食言困窮之極也事未顯而處甚艱非見幾之眀不能也夫知幾者君子之獨見非眾人所能識也故眀夷之始其見傷未顯而去之則世俗孰不疑怪故有所往適則主人有言然君子不以世俗之見而遲疑其行也若俟眾人盡識則傷已及而不能去矣此薛方所以爲眀而雄所以不獲其去也或曰傷至於垂翼傷已眀矣何得眾人猶未識也曰初傷之始也云垂其翼謂傷其所以飛耳其事尙未顯也君子見幾故亟去之世俗之人未能見也故異而非之如穆生之去楚申公白公且非之況世俗之人乎但譏其責小禮而不知穆生之去避胥靡之禍也當其言曰不去楚人將鉗我於市𨿽在懦者亦以爲過甚之言也又如袁閎於黨事未起之前名徳之士方鋒起而獨潛土室故人以爲狂卒免黨錮之禍而人有言胡足怪也

象曰君子於行義不食也

君子遁藏而困窮義當然也惟義之當然故安處而無悶𨿽不食可也

蹇初六往蹇來譽

六居蹇之初往進則益入於蹇往蹇也當蹇之時以陰柔無援而進其蹇可知來者對往之辭上進則爲往不進則爲來止而不進是有見幾知時之美來則有譽也

象曰往蹇來譽宜待也

方蹇之初進則益蹇時之未可進也故宜見幾而止以待時可行而後行也諸爻皆蹇往而善來然則無出蹇之義乎曰在蹇而往則蹇也蹇終則變矣故上六有碩義

艮九三艮其限列其夤厲薫心

止道貴乎得宜行止不能以時而定於一其堅彊如此則處世乖戾與物暌絕其危甚矣人之固止一隅而舉世莫與宜者則艱蹇忿畏焚燒其中豈有安裕之理厲薫心謂不安其勢薫爍其中心也

象曰艮其限危薫心也

謂其固止不能進退危懼之慮常薫爍其中心也

上九惇艮吉

九以剛實居上而又成艮之主在艮之終止之至堅篤者也惇篤實也居止之極故不過而爲惇人之正難於久終故節或移於晚守或失於終事或廢於久人之所同患也九能惇厚於終止道之至善所以吉也六爻之徳惟此爲吉

象曰惇艮之吉以厚終也

天下之事惟終守之爲難能惇於止有終者也上之吉以其能厚於終也

論語憲問恥子曰邦有道谷邦無道谷恥也

朱子曰邦有道不能有爲邦無道不能獨善而但知食祿皆可恥也

子曰邦有道危言危行邦無道危行言孫

尹氏曰君子之持身不可變也至於言則有時而不敢盡以避禍也然則爲國者使士言孫豈不殆哉○洪氏曰危非矯激也直道而已孫非阿防也逺害而已○吳氏曰言孫者亦非失其正也特少致其委曲如夫子之對陽貨云耳

子謂南容邦有道不廢邦無道免於刑戮以其兄之子妻之

朱子曰以其謹於言行故能見用於治朝免禍於亂世也

子曰寧武子邦有道則知邦無道則愚其知可及也其愚不可及也

朱子曰寧武子衛大夫名兪按春秋武子仕衛當文公成公之時文公有道而武子無事可見此其知之可及也成公無道至於失國而武子周旋其間盡心竭力不避艱險凡其所處皆知巧之士所深避而不肯爲者而能卒保其身以濟其君此其愚之不可及也○程子曰邦無道能沈晦以免患故曰不可及亦有不當愚者比干是也○寧武子事見春秋左氏僖二十有八年晉侯伐衛夏晉楚戰於城濮楚師敗績衛侯聞楚師敗懼出奔楚使元咺奉叔武以受盟六月晉人復衛侯寧武子與衛人盟於城濮國人聞此盟也而後不貳衛侯先期入寧子先叔武將沐聞君至喜捉發走出前騎射而殺之元咺出奔晉冬衛侯與元咺訟寧武子爲輔鍼莊子爲坐士榮爲大士衛侯不勝殺士榮刖鍼莊子謂寧兪忠而免之執衛侯歸之於京師置諸深室寧武子職納槖饘焉三十年晉侯使醫衍酖衛侯寧兪貨醫使薄其酖不死秋乃釋衛侯

季氏使閔子騫爲費宰閔子騫曰善爲我辭焉如有復我者則吾必在汶上矣

朱子曰閔子不欲臣季氏令使者善爲已辭○程子曰仲尼之門能不仕大夫之家者閔子曽子數人而已謝氏曰學者能少知內外之分皆可以樂道而忘人之勢況閔子得聖人爲之依歸彼其視季氏不義之富貴不啻犬彘又從而臣之豈其心哉在聖人則有不然者蓋居亂邦見惡人在聖人則可自聖人以下剛則必取禍柔則必取辱閔子豈不能早見而豫待之乎如由也不得其死求也爲季氏附益夫豈其本心哉蓋旣無先見之知又無克亂之才故也然則閔子其賢乎○或問謝氏之說粗厲咸奮若不近聖賢气象者而吾獨有取焉亦以其足以立懦夫之志而已

子曰篤信好學守死善道

朱子曰篤厚而力也不篤信則不能好學然篤信而不好學則所信或非其正不守死則不能以善其道然守死而不足以善其道則亦徒死而已蓋守死者篤信之效善道者好學之功

危邦不入亂邦不居天下有道則見無道則隠

君子見危授命則仕危邦者無可去之義在外則不入可也亂邦未危而刑政紀綱紊矣故潔其身而去之天下舉一世而言無道則隠其身而不見也此惟篤信好學守死善道者能之

邦有道貧且賤焉恥也邦無道富且貴焉恥也

世治而無可行之道世亂而無能守之節碌碌庸人不足以爲士矣可恥之甚也○晁氏曰有學有守而去就之義潔出處之分眀然後爲君子之全徳也

子曰賢者辟世

朱子曰天下無道若伯夷太公是也

其次辟地

去亂國適治邦

其次辟色

禮貌衰而去

其次辟言

有違言而後去也程子曰四者𨿽以大小次第言之然非有優劣也所遇不同耳○黃氏曰四者固非有優劣然賢者之處世豈不能超然髙舉見幾而作乃至發見於言色而後辟之耶曰出處之義自非一端隨其所居之位而量其所處之宜可也衛靈公顧蜚雁則辟色矣問陳則辟言矣豈夫子於此爲劣乎此所以不可以優劣言也

子路宿於石門晨門曰奚自子路曰自孔氏曰是知其不可而爲之者與

朱子曰石門地名晨門掌晨啟門蓋賢人隠於抱闗者也自從也問其何所從來也胡氏曰晨門知世之不可而不爲故以是譏孔子然不知聖人之視天下無不可爲之時也○黃氏曰晨門見己而不見聖人故以是爲言然無孔子之聖則寜爲晨門而自處於抱闗擊柝也其言聖人則非其自處其身則是亦可謂賢也已○南軒曰聖人非不知道之不可行而皇皇於斯世者天地生物之心也彼𨿽知世之不可以爲而不知道之不可以已

子擊磬於衛有荷蕢而過孔氏之門者曰有心哉擊磬乎

磬樂器荷擔也蕢艸器也此荷蕢者亦隠士也聖人之心未嘗忘天下此人聞其磬聲而知之則亦非常人矣

旣而曰鄙哉硜硜乎莫已知也斯己而已矣深則厲淺則掲

莫已之已音紀餘音以○硜硜石聲亦専確之意以衣涉水曰厲攝衣涉水曰掲此兩句衛風匏有苦葉之詩也譏孔子人不知己而不止不能適淺深之宜

子曰果哉末之難矣

果哉嘆其果於忘世也末無也聖人心同天地視天下猶一家中國猶一人不能一日忘也故聞荷蕢之言而嘆其果於忘世且言人之出處若但如此則亦無所難矣○南軒難作去聲謂其言之果無得與辧論矣

衛靈公問陳於孔子孔子對曰爼豆之事則嘗聞之矣軍旅之事未之學也明日遂行在陳絕糧從者病莫能興子路慍見曰君子亦有窮乎子曰君子固窮小人窮斯濫矣

朱子曰言君子固有窮時不若小人窮則放溢爲非程子曰固窮者固守其窮亦通○愚謂聖人當行而行無所顧慮處困而亨無所怨悔於此可見學者宜深味之○或問衛靈公問陳而夫子遽行何也曰爲國以禮戰陳之事非人君所宜問也況靈公無道夫子固知之矣特以其禮際之善庻幾可與言者是以往來於衛爲日最久而所以啟告之者亦已詳矣乃於夫子之言一無所入至是而猶問陳焉則其志可知矣故對以未學去之然不徒曰未學而已猶以爼豆之事告之則夫子之去蓋亦未有必然之意使靈公於此有以發悟於心而攺事焉則夫子之行孰謂其不可畱哉故史記又云明日與孔子語見蜚雁仰視之色不在孔子孔子遂行則是孔子之行又以禮際之不善而決不専於問陳一事也夫子旣行而靈公卒衛國大亂爼豆之對其防逺哉○南軒曰夫自春秋之時言之諸國以彊弱爲勝負軍旅之事宜在所先而爼豆之事疑若不急者矣曽不知國之所以爲國者以夫天敍天秩實維持之也爲國者志存乎典禮則孝順和睦之風興恊力一心尊君親上其彊孰禦焉不然三綱淪廢人有離心國誰與立軍旅𨿽精果何所用哉

隠居以求其志行義以逹其道吾聞其語矣未見其人也

朱子曰求其志守其所達之道也達其道行其所求之志也蓋伊尹太公之流可以當之當時若顏子亦庶乎此然隠而未見又不幸而早死故夫子言然隠居以求志行義以達道則其退也所以安其義之所安其進也所以推其志於天下矣蓋其所達之道卽其所求之志也此大人之事故曰未見其人也

子曰直哉史魚邦有道如矢邦無道如矢

朱子曰史官名魚衛大夫名防如矢言直也史魚自以不能進賢退不肖旣死猶以屍諌故夫子稱其直事見家語

君子哉蘧伯玉邦有道則仕邦無道則可捲而懷之伯玉出處合於聖人之道故曰君子捲收也懷藏也如於孫林父寧殖放弒之謀不對而出亦其事也○楊氏曰史魚之直未盡君子之道若蘧伯玉然後可免於亂世若史魚之如矢則𨿽欲捲而懷之有不可得也○或問屍諌之說曰按家語衛靈公不用蘧伯玉而任彌子瑕史魚諌不從將卒命其子曰吾生不能正君死無以成禮宜置屍牖下其子從之靈公弔而問之子以父言告公曰是寡人之過也遂命殯於客位而進伯玉退子瑕此其說也有以伯玉得明哲保身之道而史魚所不及者非也伯玉所以如此蓋其徳性深厚循理而行自然中節初非規規然務爲緘黙而預爲可以捲懷之計初非専爲明哲保身之計也君子之出處一於義而已非有計較利害之心也然一不中節而失於矯訐之過則在已固爲未合於義且𨿽曰愛君而或反防其君以殺臣之罪其所以不敢過於爲直亦不専爲保身計也○南軒曰史魚可以謂之直而已然能伸而不能屈未盡君子之道若蘧伯玉之可捲而懷則能因時而屈伸矣故謂之君子然比於用則行舍則藏者則猶有捲懷之意未及乎潛龍之隠見也

陽貨欲見孔子孔子不見歸孔子豚孔子時其亡也而往拜之遇諸塗

朱子曰陽貨季氏家臣名虎嘗囚季桓子而専國政欲令孔子來見己而孔子不往貨以禮大夫有賜於士不得受於其家則往拜其門故矙孔子之亡而歸之豚欲令孔子來拜而見之也

謂孔子曰來予與爾言曰懷其寶而迷其邦可謂仁乎曰不可好從事而亟失時可謂知乎曰不可日月逝矣嵗不我與孔子曰諾吾將仕矣

懷寶迷邦謂懷藏道徳不救國之迷亂亟數也失時謂不及事幾之防將者且然而未必之時貨語皆譏孔子而諷使速仕孔子固未嘗如此而亦非不欲仕也但不仕於貨耳故直據理答之不復與辧若不諭其意者○陽貨之欲見孔子𨿽其善意然不過欲使助已爲亂耳故孔子不見者義也其往拜者禮也必時其亡而往者欲其稱也遇諸塗而不避者不終絕也隨問而對者理之直也對而不辧者言之孫而亦無所詘也楊氏曰雄謂孔子於陽貨也敬所不敬爲詘身以信道非知孔子者蓋道外無身身外無道身詘矣而可以信道吾未之信也○或問首章之說曰觀夫子所以告微生畝與夫辧長沮桀溺之語則聖人之自言未嘗不正其理而明辧之也至於告陽貨則隨其所問應答如響而略無自明之意則亦見陽貨之暴有不足告而姑孫辭以答之然味其防則亦無非義理之正與其中心之實然者則是初亦未嘗詘也胡張之說善矣胡氏曰氏謂孔子於陽貨爲詘身以信道雄之意蓋以身與道爲二物也是以其自爲也黽勉賢莽之間而擬論語周易以自附於夫子豈不謬哉張敬夫曰聖人之待惡人言𨿽孫而理未嘗枉若他人孫言則或至於害理直理則或至於犯害惟聖人則從容酬酢而自然中節也○黃氏曰日月逝矣嵗不我與此陽貨之言集注所謂諷使速仕亦謂是也其語意蓋謂夫子已老可以有爲之日月已過矣嵗運而往其去甚速豈復與我而爲我少緩乎是亦諷使速仕也學者於此章固當因是以得聖人待惡人之道又當知聖人之言動從容中節如此者蓋道全徳偹義精仁熟如化工生物皆自然而然有志於學者不可以不勉也○按夫子之見陽貨蓋待小人之道也今以易論語孟子數條附此○遁象曰天下有山遁君子以逺小人不惡而嚴曰天下有山山下趨而乃止天上進而相違是遁避之之象君子觀其象以避逺乎小人逺小人之道若以惡聲厲色適足以致其怨忿惟在乎矜莊威嚴使知敬畏則自然逺矣○朱子曰天體無窮山髙有限遁之象也嚴者君子自守之常而小人自不能近○睽初九見惡人無咎曰當睽之時𨿽同徳者相與然小人乖異者眾若棄絕之不幾盡天下以仇君子乎如此則失含洪之義致凶咎之道也又豈能化不善而使之合乎故必見惡人則無咎也古之聖王所以化姦凶爲善良革仇敵爲臣民者由弗絕也○朱子曰必見惡人然後可以辟咎若孔子之於陽貨也○論語王孫賈問曰與其媚於奧寜媚於竈何謂也子曰不然獲罪於天無所禱也朱子曰王孫賈衛大夫媚親順也室西南隅爲奧竈者五祀之一夏所祭也凡祭五祀皆先設主而祭於其所然後迎屍而祭於奧略如祭宗廟之儀如祀竈則設主於竈陘祭畢而更設饌於奧以迎屍也故時俗之語因以奧有常尊而非祭之主竈𨿽卑賤而當時用事諭自結於君不如阿附權臣也賈衛之權臣故以諷孔子孔子云云蓋天卽理也其尊無對非奧竈之可比也逆理則獲罪於天矣豈媚於奧竈所能禱而免乎謝氏曰聖人之言遜而不廹使王孫賈而知此意不爲無益使其不知亦非所以取禍○子見南子子路不恱夫子矢之曰子所否者天厭之天厭之朱子曰南子衛靈公之夫人有淫行孔子至衛南子請見孔子辭謝不得已而見之蓋古者仕於其國有見其小君之禮而子路以夫子見此淫亂之人爲辱故不恱矢誓也所誓辭也如雲所不與崔慶者之類否謂不合於禮不由其道也厭棄絕也聖人道大徳全無可不可其見惡人固謂在我有可見之禮則彼之不善我何與焉然此豈子路所能測哉故重言以誓之欲其姑信此而深思以得之也○或問夫子之見南子何也曰按史記孔子至衛南子使人謂孔子曰四方之君子不辱欲與寡君爲兄弟者必見寡小君寡小君願見孔子辭謝不得已而見之也曰仕於其國而見其小君禮與曰是於禮無所見谷梁子蓋以爲大夫不見夫人而何休獨有郊迎執贄之說不知其何所考也然禮家又謂楊侯殺繆侯而竊其夫人故大饗廢夫人之禮而使人攝焉則是大夫𨿽或有見小君之禮疑亦久已不行於世而靈公南子特舉之耳曰南子旣非正嫡且以滛亂聞於諸侯而是禮也又非當時之所當行者則夫子曷爲而不辭也曰南子之行則丑矣然其願見蓋亦有善意焉且衛君旣以爲夫人而已將仕於其國則所謂禮從宜使從俗者其亦有所不得已焉者矣又況聖人道隆徳盛𨿽磨而不燐𨿽涅而不緇亦何爲拘拘翦翦於此而避一見之嫌乎曰子路之不悅也不告以可見之理而誓之何也曰曽氏言之得矣曽氏曰見南子過物之行子路不悅非常談所能曉故誓之如此○孟子爲卿於齊出弔於滕王使蓋大夫王驩爲輔行王驩朝暮見反齊滕之路未嘗與之言行事也公孫丑曰齊卿之位不爲小矣齊滕之路不爲近矣反之而未嘗與言行事何也曰夫旣或治之予何言哉○朱子曰王驩齊嬖臣也輔行副使也驩蓋攝卿以行故曰齊卿夫旣或治之言有司已治之矣孟子之待小人不惡而嚴如此○樂正子從於子敖之齊孟子謂樂正子曰子之從於子敖來徒餔啜也我不意子學古之道而以餔啜也○子敖驩字言其不擇所從但求食耳此乃正其罪而切責之○公行子有子之防右師往弔入門有進而與右師言者有就右師之位而與右師言者孟子不與右師言右師不悅曰諸君子皆與驩言孟子獨不與驩言是簡驩也孟子聞之曰禮朝廷不歷位而相與言不逾階而相揖也我欲行禮子敖以我爲簡不亦異乎○公行子齊大夫右師王驩也朱子曰是時齊卿大夫以君命弔各有位次若周禮凡有爵者之防禮則職防涖其政令序其事故云朝廷也云云○南軒曰王驩齊之嬖卿也有進而與言者有就位而與言者蓋以其嬖於君而謁之也孟子獨不與言者道固然也右師不悅而以爲簡己者蓋孟子爲時之所尊驩𨿽小人亦幸其少假辭色是以望望於此而以不我顧爲簡也孟子獨舉朝廷之禮以爲言何其正大而不廹與蓋君子之動無非禮也朝廷不歷位而相與言不逾階而相揖此禮也君子行禮故常履安地而有餘裕他人不由禮則自防於險艱而已所謂逺小人不惡而嚴者豈有它哉亦曰禮而已矣禮之所在何有於我哉或者勸伊川先生以加禮貴近先生曰獨不勸以盡禮而勸以加禮乎禮盡處豈容有加此孟子之意也唐王毛仲置酒聞宋璟之名而欲致之明皇敕使璟往至則北望再拜謝恩而稱疾以退璟亦可謂正矣然毛仲君之廝役也往赴其集義何居乎若璟聞命而引義以陳則爲盡善矣○愚按遁暌之義旣殊孔孟之行亦異然徳未至於聖學未可與權則遁之逺小人孟子之待王驩其正法也昔有問和靖先生曰子見南子子路不悅何也先生曰聖人所爲賢人自不能測又問不知先生見南子否曰不敢見曰何故不見曰待某磨不燐涅不緇𨿽佛肸召亦往況南子乎由是觀之孟子可謂善學孔子者矣○後世惟宋廣平之於楊思勉伊川先生之於張茂則皆庻幾有孟子之風焉士大夫居官立朝不免與近習接者當以此爲法不然則未有不防焉者也○又易夬九三壯於頄有凶君子夬夬獨行遇雨若濡有慍無咎夫子以溫嶠之於王惇譬之此又別爲一義𨿽非平時待小人之正法然處變而不失其正亦學者所當知其詳見於本義

公山弗擾以費畔召子欲往

朱子曰弗擾季氏宰與陽虎共執桓子據邑以叛

子路不悅曰末之也已何必公山氏之之也

末無也言道旣不行無所往矣何必公山氏之往乎

子曰夫召我者而豈徒哉如有用我者吾其爲東周乎豈徒哉言必用我也爲東周言興周道於東方○程子曰聖人以天下無不可有爲之人亦無不可攺過之人故欲往然而終不往者知其必不能攺故也○或問云云曰蘇氏得之蘇氏曰孔子之不助畔人天下所知畔而召孔子其志必不在於惡矣故孔子因其有善心而收之不自絕而已弗擾之不能爲東周亦眀矣然而用孔子則有可以爲東周之道故子欲往者以其有是道也卒不往者知其必不能也張敬夫曰弗擾不稟命於君而叛其大夫逆也欲以是克亂是以亂易亂而又加甚爾後世亂臣賊子所以借虛名而爲簒奪之計者多出於此夫子豈以是而欲往耶

佛肸召子欲往

朱子曰佛肸晉大夫趙氏之中牟宰也

子路曰昔者由也聞諸夫子曰親於其身爲不善者君子不入也佛肸以中牟叛子之往也如之何

子路恐佛肸之凂夫子故問此以止夫子之行親猶自也不入不入其黨也

子曰然有是言也不曰堅乎磨而不燐不曰白乎涅而不緇

燐薄也涅染緇皂物言人之不善不能凂已楊氏曰磨不燐涅不緇而後無可無不可堅白不足而欲自試於磨涅其不燐緇也幾希

吾豈匏也哉焉能系而不食

匏瓠也匏系於一處而不能飲食人則不如是也○張敬夫曰子路昔者之所聞君子守身之常法夫子今日之所言聖人體道之大權也然夫子於公山佛肸之召皆欲往者以天下無不可變之人無不可爲之事也其卒不往者知其人之終不可變而事之終不可爲耳一則生物之仁一則知人之智也○或問云云曰張敬夫推眀楊氏之說其意亦善子路蓋不悅公山之召矣及此而後有言者則以中心所疑𨿽聞聖人之言而自反終未能安故問以辧之而不敢釋亦可謂善學矣然其不悅者蓋以已觀聖人而未知以聖人觀聖人耳○黃氏曰匏系而不食蓋言匏蠢然一物系則不能動不食則無所知吾乃人類在天地間能動作有思慮自當見之於用而有益於人豈微物之比哉世之奔走以糊其口於四方者往往借是言以自況失聖人之防矣

微子去之箕子爲之奴比干諌而死

朱子曰微箕二國名子爵也微子紂庶兄箕子比干紂諸父微子見紂無道去之以存宗祀箕子比干皆諌紂殺比干囚箕子以爲奴箕子因佯狂而受辱

孔子曰殷有三仁焉

三人之行不同而同出於至誠惻怛之意故不拂乎愛之理而有以全其心之徳也楊氏曰此三人者各得其本心故同謂之仁○或問三子之心同出於至誠惻怛則可見矣抑何以知其所處之各適其可耶曰按史記殷周紀宋世家所記此事先後皆不同帷殷紀以爲微子先去比干乃諌而死然後箕子佯狂爲奴爲紂所囚者近是蓋微子帝乙元子當以先王宗祀爲重義當早去又決知紂之不可諌也故遂去之而不以爲嫌比干少師義當力諌𨿽知其不可諌而不可已也故遂以諌死而不以爲悔箕子見比干之死則知己之不可諌且不忍復死以累其上也見微子之去則知己之不必去且不忍復去以背其君也故佯狂爲奴而不以爲辱此可以見三仁之所當爲易地皆然矣或以爲箕子以天畀九疇未傳而不敢死則其爲說迂矣同謂之仁者以其皆無私而各當理也無私故得心之體而無違當理故得心之用而不失此其所以全心之徳而謂之仁與曰然則史記三子之事與夫子言先後可同何也曰史所書者事之實此所記者以事之難易爲先後耳○南軒曰三人者皆當其時當其位處之而盡其道者也其立紂之朝所以維持宗社之心至矣而有不得已焉則各自靖以獻於先王詳味微子一篇則可見三子之所爲深切至到者矣孔子皆稱爲仁以其至誠惻怛克盡其道也

柳下恵爲士師三黜人曰子未可以去乎曰直道而事人焉往而不三黜枉道而事人何必去父母之邦朱子曰士師獄官黜退也柳下恵三黜不去而其辭气雍容如此可謂和矣然其不能枉道之意則有確乎其不可拔者是則所謂必以其道而不自失焉者也○胡氏曰此必有孔子斷之之言而亡之矣○或問柳下恵仕而屢黜黜而復仕至於三黜而又不去焉何也曰進不隠賢必以其道不以三公易其介所以屢黜而至於三也降志辱身援而止之而止𨿽袒裼裸裎於我側不以爲凂所以黜而復仕旣三黜而遂不去也或曰惠知直道之必黜而不去然則其將枉道以事人乎曰不然也恵之意若曰我但能直道事人則固不必去魯而適他國矣若能枉道以事人則亦不必去魯而適他國也其言若泛然無所指蓋和者之气象如此而其道則固自信其不能枉道而事人矣是以三黜之後𨿽不屑去然亦意其遂不復仕故孔子得以列之於逸民之目○黃氏曰列二章於篇首以見古人出處不同亦各有義然後著孔子之事以見聖人之出處也

齊景公待孔子曰若季氏則吾不能以季孟之間待之曰吾老矣不能用也孔子行

朱子曰魯三卿季氏最貴孟氏爲下卿孔子去之事見世家然此言必非面語孔子蓋自以告其臣而孔子聞之耳○程子曰季氏彊臣君待之之禮極隆然非所以待孔子也以季孟之間待之則禮亦至矣然復曰吾老矣不能用也故孔子去之蓋不系待之輕重特以不用而去爾

齊人歸女樂季桓子受之三日不朝孔子行

朱子曰季桓子魯大夫名斯按史記定公十四年孔子爲魯司冦攝行相事齊人懼歸女樂以沮之尹氏曰受女樂而怠於政事如此其簡賢棄禮不足與有爲可知矣夫子所以行也所謂見幾而作不俟終日者與○範氏曰此篇記仁賢之出處而折以聖人之行所以眀中庸之道也○或問史記載孔子之去魯也有彼婦之口可以出走之歌今尹氏直以爲知魯之君相無敬賢之心而去何耶曰齊人之謀固欲以是沮孔子矣蓋欲以女子爲間於魯之君相使之先有以熒惑其耳目感移其心志遂乘間而進說以沮敗其所爲甚則或遂中以不測之禍而不虞孔子之覺之早去之速也然孔子之覺之也直以其無敬賢之心知其不足與有爲耳而其禍之將至者則固亦不外乎此也尹氏之言不及其他其有得於孔子之初心與○南軒曰去讒逺色賤貨而貴徳所以勸尊賢也今好色而忘敬賢之心則道之不行可知矣是以去之

楚狂接輿歌而過孔子曰鳳兮鳳兮何徳之衰往者不可諌來者猶可追已而已而今之從政者殆而

朱子曰接輿楚人佯狂辟世夫子時將適楚故接輿歌而過其車前也鳳有道則見無道則隠接輿以比孔子而譏其不能隠爲徳衰也來者可追言及今尙可隠去已止也而語助辭殆危也接輿蓋知尊孔子而趨不同者也

孔子下欲與之言趨而辟之不得與之言

孔子下車蓋欲告之以出處之意接輿自以爲是故不欲聞而辟之也

長沮桀溺耦而耕孔子過之使子路問津焉

朱子曰二人隠者耦並耕也時孔子自楚反乎蔡津濟渡處

長沮曰夫執輿者爲誰子路曰爲孔丘曰是魯孔丘與曰是也曰是知津矣問於桀溺桀溺曰子爲誰曰爲仲由曰是魯孔丘之徒與對曰然曰防防者天下皆是也而誰以易之且而與其從辟人之士也豈若從辟世之士哉耰而不輟

朱子曰防防流而不反之意以猶與也言天下皆亂將誰與變易之而汝也辟人謂孔子辟世桀溺自謂耰覆種也亦不告以津處

子路行以告夫子憮然曰鳥獸不可與同羣吾非斯人之徒與而誰與天下有道丘不與易也

憮然猶悵然惜其不諭已意也言所當與同羣者斯人而已豈可絕人逃世以爲潔哉天下若已平治則我無用變易之正爲天下無道故欲以道易之耳○程子曰聖人不敢有忘天下之心故其言如此也張子曰聖人之仁不以無道必天下而棄之也

子路從而後遇丈人以杖荷蓧子路問曰子見夫子乎丈人曰四體不勤五穀不分孰爲夫子植其杖而蕓朱子曰丈人亦隠者蓧竹器分辧也五穀不分猶言不辧菽麥爾責其不事農業而從師逺逰也植立之也蕓去艸也

子路拱而立

知其隠者敬之也

止子路宿殺雞爲黍而食之見其二子焉眀日子路行以告子曰隠者也使子路反見之至則行矣

孔子使子路反見之蓋欲告之以君臣之義而丈人意子路必將復來故先去之以滅其迹亦接輿之意也

子路曰不仕無義長幼之節不可廢也君臣之義如之何其廢之欲潔其身而亂大倫君子之仕也行其義也道之不行已知之矣

子路述夫子之意如此蓋丈人之接子路甚倨而子路益防丈人因見其二子焉則於長幼之節固知其不可廢矣故因其所眀以曉之倫序也人之大倫有五父子有親君臣有義夫婦有別長幼有序朋友有信是也仕所以行君臣之義故𨿽知道之不行而不可廢然謂之義則事之可否身之去就亦自有不可茍者是以𨿽不潔身以亂倫亦非忘義以狥祿也福州有國初時寫本路下有反子二字以此爲子路反而夫子言之也未知是否○範氏曰隠者爲髙故往而不反仕者爲通故溺而不止不與鳥獸同羣則決性命之情以饕富貴此二者皆惑也是以依乎中庸者爲難惟聖人不廢君臣之義而必以其正所以或出或處而終不離於道也○或問知道之不行而徒仕可乎曰仕所以行義則有可不可矣義合而從則道固不患於不行不合而去則道𨿽不行而義亦未嘗廢也是以君子𨿽知道之不行而未嘗不仕然亦未嘗懷私狥祿而茍一時之安也由此觀之道義之未嘗相離也亦可見矣○黃氏曰列接輿以下三章於孔子行之後以明夫子𨿽不合而去然亦未嘗恝然忘斯世也此所以爲聖人之出處也與然卽三章而讀之見夫接輿沮溺荷蓧丈人此四子者若律以聖人之中道則誠不爲無病然味其言觀其容止以想見其爲人其淸風髙節猶令人起敬起慕恨不見其面而端拜之彼於聖人猶有所不滿於心如此則其視世之貪利慕祿而不知止者眞不啻若犬彘求欲爲之奴而不可得也是亦豈非當世之賢而特立者與以子路之行行而拱立於丈人之側若子弟然豈非其眞可敬也歟故嘗謂若四人者惟夫子然後可以議其不合於聖人之道未至於夫子者皆未可以妄議也貪利慕祿之徒求以自便其私亦借四子而詆之欲以見其不可以不仕多見其不知量也

逸民伯夷叔齊虞仲夷逸朱張栁下恵少連

朱子曰逸遺也逸民者無位之稱虞仲卽仲雍與太伯同竄荊蠻者夷逸朱張不見經少連東夷人

子曰不降其志不辱其身伯夷叔齊與謂栁下恵少連降志辱身矣言中倫行中慮其斯而已矣

栁下恵事見上倫義理之次第也慮思慮也中慮言有意義合人心少連事不可考然記稱其善居防三日不怠三月不懈期悲哀三年憂則行之中慮亦可見矣

謂虞仲夷逸隠居放言身中淸廢中權

仲雍居吳斷髮文身裸以爲飾隠居獨善合乎道之淸放言自廢合乎道之權

我則異於是無可無不可

孟子曰孔子可以仕則仕可以止則止可以久則久可以速則速所謂無可無不可也○謝氏曰七人隠遁不污則同其立心造行則異伯夷叔齊天子不得臣諸侯不得友蓋已遁世離羣矣下聖人一等此其最髙與栁下恵少連𨿽降志而不枉已𨿽辱身而不求合其心有不屑也故言能中倫行能中慮虞仲夷逸隠居放言則言不合先王之法者多矣然淸而不污也權而適宜也與方外之士害義傷教而亂大倫者殊科是以均謂之逸民尹氏曰七人各守其一節孔子則無可無不可此所以常適其可而異於逸民之徒也雄曰觀乎聖人則見賢人是以孟子語夷恵亦必以孔子斷之○南軒曰無可者不以可爲主也無不可者不以不可爲主也其曰無者言其不有於中也然則夫子之心果何如哉當可則可當不可則不可故仕止久速無不得其可其惟天乎其惟聖人乎若夷齊之心則未免有不可若栁下恵少連則未免有可故孟子願學孔子而已

記內則四十始仕方物出謀發慮道合則服從不可則去

愚按內則一書古者學校教人之法也自其始學之初卽知此義是以出而從仕也道合則從不合則去無貪位慕祿之私焉其視後世學校之教専以利祿誘人者異矣

少儀事君者量而後入不入而後量凡乞假於人爲人從事者亦然然故上無怨而下逺罪也

子曰事君難進而易退則位有序易進而難退則亂也鄭氏曰亂謂賢否不別

故君子三揖而進一辭而退以逺亂也

子曰事君三違而不出境則利祿也人𨿽曰不要君不信也

孟子謂蚳鼃曰子之辭靈丘而請士師似也爲其可以言也今旣數月矣未可以言與

朱子曰可以言謂士師近王可以諌刑罰之不中者

蚳鼃諌於王而不用致爲臣而去齊人曰所以爲蚳鼃則善矣所以自爲則吾不知也公都子以告曰吾聞之也有官守者不得其職則去有言責者不得其言則去我無官守我無言責也則吾進退豈不綽綽然有餘裕哉

朱子曰官守以官爲守者言責以言爲責者綽綽寛貌裕寛意也孟子居賓師之位未嘗受祿故其進退之際寛裕如此尹氏曰進退久速當於理而已○南軒曰所居之時𨿽同而所處之地有異則其進退語黙各有攸當不可得而齊也蚳鼃之在靈丘其職未可以言也而請士師庻幾乎欲有補於君也士師掌國之刑罰而立於朝王有失徳朝有闕政士師所當言也故孟子以數月爲淹久而欲其言蚳鼃於是諌於王言不用而去之庻防得爲臣之義矣齊人以爲孟子所以爲蚳鼃者固善而孟子久於齊曷不諌乎若諌而不聼曷不遂去之乎蓋齊人未知義之所在也夫有官守者其守在官不得其職則當去有言責者其責在言不得其言可不去乎若孟子則異於此矣居賓師之位無官守言責之拘故得以從容不廹陳善閉邪以俟其攺故曰則吾進退豈不綽綽然有餘裕哉言可以徐處乎進退之宜也然卒致爲臣而歸何也蓋其誠意備至啟告曲盡而王終莫之悟也則有不得已焉者而三宿出晝猶庻防王之攺之亦可謂從容矣蓋進退久速無非義之所存也

孟子去齊宿於晝有欲爲王畱行者坐而言不應隠幾而臥客不恱曰弟子齊宿而後敢言夫子臥而不聽請勿復敢見矣曰坐我眀語子昔者魯繆公無人乎子思之側則不能安子思泄栁申詳無人乎繆公之側則不能安其身子爲長者慮而不及子思子絕長者乎長者絕子乎

朱子曰繆公尊禮子思常使人伺道達誠意於其側乃能安而畱之也泄栁申詳繆公尊之不如子思然二子義不茍合非有賢者在其君之左右維持調防之則亦不能安其身矣長者孟子自稱也言齊王不使子來而子自欲爲王畱我是所以爲我謀者不及繆公畱子思之事而先絕我也云云○南軒曰孟子與子思之所以自處者其道一也

孟子去齊尹士語人曰不識王之不可以爲湯武則是不眀也識其不可然且至則是幹澤也千里而見王不遇故去三宿而後出晝是何濡滯也士則玆不恱髙子以告曰夫尹士惡知予哉千里而見王是予所欲也不遇故去豈予所欲哉予不得已也予三宿而出晝於予心猶以爲速王庻幾攺之王如攺諸則必反予夫出晝而王不予追也予然後浩然有歸志予𨿽然豈舎王哉王猶足用爲善王如用予則豈徒齊民安天下之民舉安王庻幾攺之予日望之

朱子曰浩然如水之流而不可止也楊氏曰齊王天資朴實如好貨好色皆以直告而不隠故足以爲善

予豈若是小丈夫然哉諌於其君而不受則怒悻悻然見於其面去則窮日之力而後宿哉尹士聞之曰士誠小人也

此章見聖賢行道濟時汲汲之本心愛君澤民惓惓之餘意李氏曰於此見君子憂則違之之情而荷蕢者所以爲果也○南軒曰詳味孟子答髙子之辭何其溫厚而不廹也云云歷考宣王之爲人猶爲不敢飾詐者故其未能領孟子之意也則曰吾惛不能進於是問以好樂則變乎色曰寡人非能好先王之樂好貨好色好勇自以爲疾言之而不諱故孟子有望焉以爲王如用予則豈徒齊民安將天下之民舉安蓋其安天下之道已素定於胸中設施次第固有條理而其本則在於格君心故拳拳有望於王之攺之也王一攺悟而孟子之道可行齊民可安齊民安則天下之民將舉安矣其序固爾也又曰予日望之孟子非不知道之行否有命而拳拳不已者吉凶與民同患之心乎

孟子去齊充虞路問曰夫子若有不豫色然前日虞聞諸夫子曰君子不怨天不尢人曰此一時彼一時也五百年必有王者興其間必有名世者由周而來七百有餘嵗矣以其數則過矣以其時考之則可矣

朱子曰數謂五百年之期時謂亂極思治可以有爲之日於是而不得一有所爲此孟子之所以不能無不豫也

夫天未欲平治天下也如欲平治天下當今之世舎我其誰也吾何爲不豫哉

言當此之時而使我不遇於齊是天未欲平治天下也然天意未可知而其具又在我我何爲不豫哉然則孟子𨿽若有不豫然者而實未嘗不豫也蓋聖賢憂世之志樂天之誠有並行而不悖者於此見矣○南軒曰孔子所謂天之未防斯文也匡人其如予何與孟子如天未欲平治之語反復玩味之則亦可見聖賢之分矣

孟子去齊居休公孫丑問曰仕而不受祿古之道乎曰非也於崇吾得見王退而有去志不欲變故不受也繼而有師命不可以請久於齊非我志也

孔氏曰仕而受祿禮之所在禮有時而變公孫丑欲以一端裁之不亦誤乎○南軒曰孟子𨿽庻幾宣王之可與有爲吾道之可以行而其可去之幾未嘗不先覺玆聖賢之所以爲志也又曰一見而有去志則察王之神必有不能受者然其庻幾足用爲善則又以其質朴有可取也

陳代曰不見諸侯宜若小然今一見之大則以王小則以覇且志曰枉尺而直尋宜若可爲也孟子曰昔齊景公田招虞人以旌不至將殺之志士不忘在溝壑勇士不忘防其元孔子奚取焉取非其招不往也如不待其招而往何哉

朱子曰夫虞人招之不以其物尙守死不往況君子豈可以不待其招而自往見之耶

且夫枉尺而直尋者以利言也如以利則枉尋直尺而利亦可爲與

此以下正其所稱枉尺直尋之非夫所謂枉小而所伸者大則爲之者計其利耳一有計利之心則𨿽枉多伸少而有利亦爲之耶甚言其不可也

昔者趙簡子使王良與嬖奚乘終日而不獲一禽嬖奚反命曰天下之賤工也或以告王良良曰請復之彊而後可一朝而獲十禽嬖奚反命曰天下之良工也簡子曰我使掌與女乘謂王良良不可曰吾爲之範我馳驅終日不獲一爲之詭遇一朝而獲十詩云不失其馳舎矢如破我不貫與小人乘請辭禦者且羞與射者比比而得禽獸𨿽若丘陵弗爲也如枉道而從彼何也且子過矣枉已者未有能直人者也

或曰居今之世出處去就不必一一中節欲其一一中節則道不得行矣楊氏曰何其不自重也枉已其能直人乎古之人寜道之不行而不輕其去就是以孔孟𨿽在戰國之時而進必以正以至終不得行而死也使不卹其去就而可以行道孔孟當先爲之矣孔孟豈不欲道之行哉○南軒曰孟子非不欲道之行而不見諸侯者正以不如是則爲枉其道而無以行故也陳代不知此比之枉尺而直尋意謂枉已之事小而王覇之業則大故也此蓋自春秋以來一時風俗習於覇者計較功利之說而有是言也又曰招虞人當以皮冠而景公招之以旌虞人守其官義不敢往義有重於死故也義之所在事無巨細茍愛一身之死而隳天命之正則凡可避死者無不爲而弒父與君之所由生也充虞人之心行一不義殺一不辜而得天下不爲之心也人紀之所由以立也是以夫子取之又曰比而得禽獸𨿽若丘陵弗爲學者要當立此志而後可以之守身也

景春曰公孫衍張儀豈不誠大丈夫哉一怒而諸侯懼安居而天下熄孟子曰是焉得爲大丈夫乎子未學禮乎丈夫之冠也父命之女子之嫁也母命之往送之門戒之曰往之女家必敬必戒無違夫子以順爲正者妾婦之道也居天下之廣居立天下之正位行天下之大道得志與民由之不得志獨行其道富貴不能淫貧賤不能移威武不能屈此之謂大丈夫

朱子曰廣居仁也正位禮也大道義也與民由之推其所得於人也獨行其道守其所得於已也淫蕩其心也移變其節也屈挫其志也○何叔京曰戰國之時君子道否天下不復見其徳業之盛但見姦巧之徒得志橫行气焰可畏遂以爲大丈夫不知由君子觀之是乃妾婦之道爾何足道哉○南軒曰廓然大同物我無蔽所謂居廣居也視聴言動必以其理所謂立正位也簡易平直行無所事所謂行大道也得志與民由之與之共由乎此也不得志獨行其道𨿽不得志此道未嘗不行於已也

周霄問曰古之君子仕乎孟子曰仕曰孔子三月無君則皇皇如也出疆必載質公明儀曰古之人三月無君則弔三月無君則弔不以急乎曰仕之失位也猶諸侯之失國家也禮曰諸侯耕以供粢盛夫人蠶繅以爲衣服犧牲不成粢盛不潔衣服不備不敢以祭惟士無田則亦不祭牲殺器皿衣服不備不敢以祭則不敢以宴亦不足弔乎出疆必載質何也曰士之仕也猶農夫之耕也農夫豈爲出疆舎其耒耜哉曰晉國亦仕國也未嘗聞仕如此其急仕如此其急也君子之難仕何也曰丈夫生而願爲之有室女子生而願爲之有家父母之心人皆有之不待父母之命媒妁之言鉆穴隙相窺逾墻相從則父母國人皆賤之古之人未嘗不欲仕也又惡不由其道不由其道而往者與鉆穴隙之類也朱子曰言爲父母者非不願其男女之有室家而亦惡其不由道蓋君子𨿽不潔身以亂倫而亦不狥利而忘義也南軒曰士之欲士亦其常理也然而必也守道以待時可進而後進爾若謂仕爲急而不由其道以求之則與兒女子之鉆穴窺者何異

公孫丑曰不見諸侯何義孟子曰古者不爲臣不見朱子曰不爲臣謂未仕於其國者此不見諸侯之義也

段幹木逾垣而辟之泄栁閉門而不內是皆已甚廹斯可以見矣陽貨欲見孔子而惡無禮大夫有賜於士不得受於其家則往拜其門陽貨瞰孔子之亡也而饋孔子蒸豚孔子亦瞰其亡也而往拜之當是時陽貨先豈得不見曽子曰脇肩謟笑病於夏畦子路曰未同而言觀其色赧赧然非由之所知也由是觀之則君子之所養可知已矣

脇肩竦體謟笑彊笑皆小人側媚之態夏畦夏月治畦之人也言爲此者其勞過於夏畦之人也未同而言與人未合而彊與之言也赧赧慙而面赤之貌言非已所知甚惡之之辭也孟子言由此二言觀之則二子所養可知必不肯不俟其禮之至而輙往見之也○此章言聖人禮義之中正過之者傷於廹切而不洪不及者淪於污賤而可恥

孟子曰無罪而殺士則大夫可以去無罪而戮民則士可以徙

朱子曰言君子當見幾而作禍已廹則不能去矣

萬章問曰人有言伊尹以割烹要湯有諸孟子曰否不然伊尹耕於有莘之野而樂堯舜之道焉非其義也非其道也祿之以天下弗顧也系馬千駟弗視也非其義也非其道也一介不以與人一介不以取諸人湯使人以幣聘之囂囂然曰我何以湯之幣聘爲哉我豈若處畝之中由是以樂堯舜之道哉湯三使往聘之旣而幡然攺曰與我處畝之中由是以樂堯舜之道吾豈若使是君爲堯舜之君哉吾豈若使是民爲堯舜之民哉吾豈若於吾身親見之哉天之生此民也使先知覺後知使先覺覺後覺也予天民之先覺者也予將以斯道覺斯民也思天下之民匹夫匹婦有不被堯舜之澤者若已推而納之溝中其自任以天下之重如此故就湯而說之以伐夏救民吾未聞枉已而正人者也況辱已以正天下者乎聖人之行不同也或逺或近或去或不去歸潔其身而已矣

朱子曰辱已甚於枉已正天下難於正人若伊尹以割烹要湯辱已甚矣何以正天下乎

吾聞其以堯舜之道要湯未聞以割烹也

林氏曰以堯舜之道要湯者非實以是要之也道在此而湯之聘自來耳猶子貢言夫子之求之異乎人之求之也○問集注中說曽防有樂此終身之語如何曰觀舜居深山之中伊尹耕於有莘之野豈不是樂以終身後來事業亦偶然爾若先有一毫安排等待之心便成病痛矣

萬章問曰或謂孔子於衛主癰疽於齊主寺人瘠環有諸乎孟子曰否不然也好事者爲之也於衛主顏讐由彌子之妻與子路之妻兄弟也彌子謂子路曰孔子主我衛卿可得也子路以告孔子曰有命孔子進以禮退以義得之不得曰有命而主癰疽與寺人瘠環是無義無命也

顏讐由衛之賢大夫也史記作顏濁鄒彌子衛靈公幸臣彌子瑕也徐氏曰禮主於辭遜故進以禮義主於斷制故退以義難進而易退者也在我者有禮義而已得之不得則有命存焉

孔子不悅於魯衛遭宋桓司馬將要而殺之微服而過宋是時孔子當阨主司城貞子爲陳侯周臣吾聞觀近臣以其所爲主觀逺臣以其所主若孔子主癰疽與侍人瘠環何以爲孔子

君子小人各從其類故觀其所爲主與其所主者而其人可知○南軒曰孔子進以禮退以義非聖人擇禮義而爲進退聖人進退無非禮義禮義之所在固命之所存也

萬章問曰或曰百里奚自鬻於秦養牲者五羊之皮食牛以要秦穆公信乎孟子曰否不然好事者爲之也百里奚虞人也晉人以垂棘之璧與屈產之乘假道於虞以伐虢宮之奇諌百里奚不諌知虞公之不可諌而去之秦年已七十矣曽不知以食牛幹秦穆公之爲汗也可謂智乎不可諌而不諌可謂不智乎知虞公之將亡而先去之不可謂不智也時舉於秦知穆公之可與有行也而相之可謂不智乎相秦而顯其君於天下可於後世不賢而能之乎自鬻以成其君鄕黨自好者不爲而謂賢者爲之乎

範氏曰古之聖賢未遇之時鄙賤之事不恥爲之如百里奚爲人養牲無足怪也惟是人君不致敬盡禮則不可得而見豈有先自汗辱以要其君哉莊周曰百里奚爵祿不入於心故飯牛而牛肥穆公忘其賤而與之政亦可謂知百里奚矣伊尹百里奚之事皆聖賢出處之大節故孟子不得不辧尹氏曰當時好事者之論大率類此蓋以其不正之心度聖賢也○朱子曰此事當孟子時已無所據孟子直以事理反復推之而知其必不然耳

孟子曰伯夷目不視惡色耳不聴惡聲非其君不事非其民不使治則進亂則退橫政之所出橫民之所止不忍居也思與鄕人處如以朝衣朝冠坐於塗炭也當紂之時居北海之濵以待天下之淸也故聞伯夷之風者頑夫亷懦夫有立志伊尹曰何事非君何使非民治亦進亂亦進曰天之生斯民也使先知覺後知使先覺覺後覺予天民之先覺者也予將以此道覺此民也思天下之民匹夫匹婦有不與被堯舜之澤者若已推而納之溝中其自任以天下之重也栁下恵不羞污君不辭小官進不隠賢必以其道遺佚而不怨阨窮而不憫與鄕人處由由然不忍去也爾爲爾我爲我𨿽袒裼裸裎於我側爾焉能凂我哉故聞栁下恵之風者鄙夫寛薄夫惇孔子之去齊接淅而行去魯曰遲遲吾行也去父母國之道也可以速而速可以久而久可以處而處可以仕而仕孔子也

或曰孔子去魯不脫冕而行豈得爲遲楊氏曰孔子欲去之意久矣不欲茍去故遲遲其行也膰肉不至則得以微罪行矣故不脫冕而行非速也

孟子曰伯夷聖之淸者也伊尹聖之任者也栁下恵聖之和者也孔子聖之時者也

張子曰無所雜者淸之極無所異者和之極勉而淸非聖人之淸勉而和非聖人之和所謂聖者不勉不思而至焉者也孔氏曰任者以天下爲己責也愚謂孔子仕止久速各當其可蓋兼三子之所以聖者而時出之非如三子之可以一徳名也或疑伊尹出處合乎孔子而不得爲聖之時何也程子曰終是任底意思在○集大成以下巳見聖知篇

萬章曰敢問不見諸侯何義也孟子曰在國曰市井之臣在野曰艸莽之臣皆謂庶人庻人不質爲臣不敢見於諸侯禮也萬章曰庻人召之役則往役君欲見之召之則不往見之何也曰往役義也往見不義也朱子曰往役者庻人之職不往見者士之禮

且君之欲見之也何爲也哉曰爲其多聞也爲其賢也曰爲其多聞也則天子不召師而況諸侯乎爲其賢也則吾未聞欲見賢而召之也繆公亟見於子思曰古千乘之國以友士何如子思不悅曰古之人有言曰事之云乎豈曰友之云乎子思之不悅也豈不曰以位則子君也我臣也何敢與君友也以徳則子事我者也奚可以與我友千乘之君求與之友而不可得也而況可召與齊景公田招虞人以旌不至將殺之志士不忘在溝壑勇士不忘防其元孔子奚取焉取非其招不往也曰敢問招虞人何以曰以皮冠庻人以旃士以旂大夫以旌以大夫之招招虞人虞人死不敢往以士之招招庻人庻人豈敢往哉況乎以不賢人之招招賢人乎欲見賢人而不以其道猶欲其入而閉之門也夫義路也禮門也惟君子能由是路出入是門也詩云周道如砥其直如矢君子所履小人所視萬章曰孔子君命召不俟駕而行然則孔子非與曰孔子當仕有官職而以其官召之也

孔子方仕而任職君以其官名召之故不俟駕而行徐氏曰孔子孟子易地則皆然此章言不見諸侯之義最爲詳悉更合陳代公孫丑所問者而觀之其說乃盡○南軒曰禮義人性之所有譬之路與門有足者皆可以由可以出入也而君子獨能之者眾人迷於物欲君子存其良心故也

淳於髠曰先名實者爲人也後名實者自爲也夫子在三卿之中名實未加於上下而去之仁者固如是乎朱子曰名聲譽也實事功也言以名實爲先而爲之者是有志於救民也以名實爲後而不爲者是欲獨善其身者也名實未加於上下言上未能正其君下未能濟其民也

孟子曰居下位不以賢事不肖者伯夷也五就湯五就桀者伊尹也不惡污君不辭小官者栁下惠也三子者不同道其趨一也一者何也曰仁也君子亦仁而已矣何必同

仁者無私心而合天理之謂楊氏曰伊尹之就湯以三聘之勤其就桀也湯進之也湯豈有伐桀之意哉其進伊尹以事之也欲其悔過遷善而已伊尹旣就湯則以湯之心爲心矣及其終也人歸之天命之不得已而伐之耳若湯初求伊尹卽有伐桀之心而伊尹遂相之以伐桀是以取天下爲心也以取天下爲心豈聖人之心哉

曰魯繆公之時公儀子爲政子栁子思爲臣魯之削也滋甚若是乎賢者之無益於國也

髠譏孟子𨿽不去亦未必能有爲也

曰虞不用百里奚而亡秦穆公用之而覇不用賢則亡削何可得與曰昔者王豹處於淇而河西善謳綿駒處於髙唐而齊右善歌華周杞梁之妻善哭其夫而變國俗有諸內必形諸外爲其事而無其功者髠未嘗覩之也是故無賢者也有則髠必識之曰孔子爲魯司冦不用從而祭燔肉不至不稅冕而行不知者以爲爲肉也其知者以爲爲無禮也乃孔子則欲以微罪行不欲爲茍去君子之所爲眾人固不識也

按史記孔子爲魯司冦攝行相事齊人聞而懼於是以女樂遺魯君季桓子與魯君往觀之怠於政事子路曰夫子可以行矣孔子曰魯今且郊如致膰於大夫則吾猶可以止桓子卒受齊女樂郊又不致膰爼於大夫孔子遂行孟子言以爲爲肉者固不足道以爲爲無禮則亦未爲深知孔子者蓋聖人於父母之國不欲顯其君相之失又不欲無故而茍去故不以女樂去而以燔肉行其見防明決而用意忠厚固非眾人所能識也然則孟子所爲豈髠之所能識哉○尹氏曰淳於髠未嘗知仁亦未嘗知賢者也宜其言如是

陳子曰古之君子何如則仕孟子曰所就三所去三迎之致敬以有禮則就之禮貌未衰言弗行也則去之朱子曰所謂見行可之仕若孔子於季桓子是也受女樂而不朝則去之

其次𨿽未行其言也迎之致敬以有禮則就之禮貌衰則去之

所謂際可之仕若孔子於衛靈公是也故與公遊於囿公仰視蜚雁則去之

其下朝不食夕不食饑餓不能出門戶君聞之曰吾大者不能行其道又不能從其言也使饑餓於我土地吾恥之周之亦可受也免死而已矣

所謂公養之仕也君之於民固有周之之義況此又有悔過之言所以可受然未至於饑餓不能出門戶則猶不受也其曰免死而已則其所受亦有節矣○南軒曰此三者足以盡君子去就之分舎此三者則皆爲以利動而非義之所存矣

孟子謂宋句踐曰子好遊乎吾語子遊

朱子曰遊遊說也

人知之亦囂囂人不知亦囂囂

趙氏曰囂囂自得無欲之貌

曰何如斯可以囂囂矣曰尊徳樂義則可以囂囂矣徳謂所得之善尊之則有以自重而不慕乎人爵之榮義謂所守之正樂之則有以自安而不徇乎外物之誘

故士窮不失義達不離道

言不以貧賤而移不以富貴而滛此尊徳樂義見於行事之實也

窮不失義故士得已焉逹不離道故民不失望焉得已言不失已也民不失望言人素望其興道致治而今果如所望也

古之人得志澤加於民不得志修身見於世窮則獨善其身達則兼善天下

見謂名實之顯著也此又言士得巳民不失望之實○此章言內重而外輕則無往而不善○南軒曰宋句踐之好遊謂遊於世如歷聘之類意句踐之爲人狥名而外求者孟子語之以遊使求之於吾身而已云云道言體義言用互相明耳云云其曰修身見於世者言修其徳而其徳名自不可掩非君子之修身欲以自見於世

程子曰漢儒之中吾必以子爲賢然於出處之際不能無過也其言曰明哲煌煌旁燭無疆遜於不虞以保天命遜於不虞則有之旁燭無疆則未也光武之興使雄不死能免誅乎古之所謂言遜者廹不得已如劇秦美新之類非得已者乎

又二章大意相同

張子曰顏淵從師進徳於孔子之門孟子命世修業於戰國之際此所以潛見之不同

朱子曰人當有以自樂則用舎行藏隨所適安之和靖先生曰如霽則行如潦則止此言有味也

朱子曰君子行身自有法義固不求於茍異亦不期於必同至於行道濟時用舎行藏又非人力所能必致者聖賢之教歷歷可攷如賢者所論是乃謀利計功之意非所願聞也

聖賢教人不過講學修身以全其所受於天者出爲世用則隨其大小推吾之所有以及人至於用與不用合與不合則直任之蓋未嘗以是必於人亦未嘗以是變於巳以此自信誓將終身由之而不自知其力之果足以有至焉否也今觀來教其觀於當世之變詳矣然鰓鰓然常憂其不合而必於求合之意其責君子也已詳其狥小人也已甚是𨿽憂世之心甚深而古之聖賢非不憂世者其規模气象似或不如此也孟子曰人病舎其田而蕓人之田所求於人者重而所以自任者輕其論狂狷鄕願之得失以及君子反經之意尢所謂深切而著明者孔子亦曰古之學者爲已今之學者爲人有志之士深省乎此亦足以判然無疑於舜跖之間矣

西山讀書記卷三十四上﹤子部﹐儒家類﹐西山讀書記﹥

欽定四庫全書薈要

西山讀書記卷三十四下

宋眞徳秀撰

辭受

書大禹謨禹拜稽首固辭

論語子華使於齊冉子爲其母請粟子曰與之釜請益曰與之庾冉子與之粟五秉子曰赤之適齊也乘肥馬衣輕裘吾聞之也君子周急不繼富原思爲之宰與之粟九百辭子曰毋以與爾鄰里鄕黨乎

朱子曰毋禁止辭言常祿不當辭有餘自可推之以周貧乏蓋鄰里鄕黨有相周之義○程子曰夫子之使子華子華之爲夫子使義也而冉子乃爲之請聖人寛容不欲直拒人故與之少所以示不當與也請益而與之亦少所以示不當益也求未逹而自與之多則已過矣故夫子非之蓋赤茍至乏則夫子必自周之不待請矣原思爲宰則有常祿思辭其多故又教以分諸鄰里之貧者蓋亦莫非義也張子曰於斯二者可見聖人之用財矣○南軒曰聖人於子華謂周急不繼富於原思謂毋以與爾鄰里鄕黨蓋取予辭受莫不有其則焉天之理也聖人從容而不過賢者審處而不違若以私意加焉則失其權度或與其所不當與𨿽賢於吝然未免爲傷惠或辭其所不當辭𨿽賢於貪亦未免爲有害於廉矣○黃氏曰冉子之與粟不害其爲惠原思之辭粟不害其爲亷自常人觀之皆善行也聖人處事如化工生物洪纎髙下各適其宜又豈但可見其用財而已哉

孟子陳臻問曰前日於齊王餽兼金一百而不受於宋餽七十鎰而受於薛餽五十鎰而受前日之不受是則今日之受非也今日之受是則前日之不受非也夫子必居一於此矣孟子曰皆是也當在宋也予將有逺行行者必以贐辭曰餽贐予何爲不受當在薛也予有戒心辭曰聞戒故爲兵餽之予何爲不受若於齊則未有處也無處而餽之是貨之也焉有君子而可以貨取乎尹氏曰言君子之辭受取予惟當於理而已○南軒曰凡人所以遲回於辭受之際者以爲外物所動故也蓋於其所不當受而受其動於物固也若於所當受而不受是亦爲物所動而已矣何則以其蔽於理而見物之大也若夫聖賢從容不廹惟義之安而外物何有乎故以舜受尭之天下而不爲防亦曰義當然爾若於義也無居則𨿽簞食豆羮不可取也簞食豆羮之與天下其大小固有間矣物則有大小而義之所在則一也

孟子致爲臣而歸王就見孟子曰前日願見而不可得得侍同朝甚喜今又棄寡人而歸不識可以繼此而得見乎對曰不敢請耳固所願也他日王謂時子曰我欲中國而授孟子室養弟子以萬鐘使諸大夫國人皆有所矜式子盍爲我言之時子因陳子而以告孟子陳子以時子之言告孟子孟子曰然夫時子惡知其不可也如使予欲富辭十萬而受萬是爲欲富乎季孫曰異哉子叔疑使己爲政不用則亦已矣又使其子弟爲卿人亦孰不欲富貴而獨於富貴之中有私龍斷焉古之爲市者以其所有易其所無者有司者治之耳有賤丈夫焉必求龍防而登之以左右望而罔市利人皆以爲賤故從而徵之徵商自此賤丈夫始矣

程子曰齊王所以處孟子者未爲不可孟子亦非不肯爲國人矜式者但齊王實非欲尊孟子乃欲以利誘之故孟子拒而不受○南軒曰孟子之意以爲不用己則已矣而又欲養弟子以卿之祿則是王之處已也以利而非爲道之故吾之受之亦利之而已茍以利則何異於龍斷之夫乎人孰不欲富貴此言人情之常也謂賢者獨不欲則豈人情哉聖賢固欲道之行也而動必以義義所不安則處貧賤而終身可也其可以利誘乎嗟乎義利之幾君子之所深謹而去就之所由分也後世爲人臣者不明斯義故爲之君者謂利祿之果可以得士而士之所以求於我者亦不過乎此於是而有輕下自驕之心正猶徵商之法因龍斷之夫而立耳夫惟君子守義而不茍就所以明爲人臣之義也

彭更問曰後車數十乘從者數百人以傳食於諸侯不以泰乎孟子曰非其道則一簞食不可受於人如其道則舜受尭之天下不以爲泰子以爲泰乎曰否士無事而食不可也曰子不通功易事以羨補不足則農有餘粟女有餘布子如通之則梓匠輪輿皆得食於子於此有人焉入則孝出則悌守先王之道以待後之學者而不得食於子子何尊梓匠輪輿而輕爲仁義者哉曰梓匠輪輿其志將以求食也君子之爲道也其志亦將以求食與曰子何以其志爲哉其有功於子可食而食之矣且子食志乎食功乎曰食志曰有人於此毀瓦畫墁其志將以求食也則子食之乎曰否曰然則子非食志也食功也

南軒曰孟子當戰國之時以身任道其歷聘諸國後車數十乘從者數百人夫豈尊已而自大乎哉亦時義所當然有不得而避也彭更之徒疑傳食以爲泰是以世俗利害貴賤之見觀聖賢也孟子之所以告之者蓋常道耳夫非其道則一簞食不可受於人如其道則舜受尭之天下而不以爲泰所謂其道者天理之所安也故伯夷叔齊不食周粟之心卽舜禹受天下之心也而孟子後車數十乘從者數百人以傳食於諸侯之心卽顏子一簞食一瓢飲在陋巷之心也皆以其道故也以爲士無事而食不可觀更之意亦許行之類與孟子又從而曉之以爲使子而不通功易事則農之餘粟女之餘布無所用之而人之饑寒者亦多矣此固不可也子而通功易事則梓匠輪輿固得以其技而食於子矣今有賢者而反不得食於子是子以梓匠輪輿爲有用而尊之以仁義者爲無用而輕之也

匡章曰陳仲子豈不誠亷士哉居於陵三日不食耳無聞目無見也井上有李螬食實者過半矣匍匐往將食之三咽然後耳有聞目有見

匡章陳仲子皆齊人廉有分辧不茍取也

孟子曰於齊國之士吾必以仲子爲巨擘焉𨿽然仲子惡能廉充仲子之操則蚓而後可者也

巨擘大指也言齊人中有仲子如眾小指中有大指也充推而滿之也操所守也蚓丘蚓也言仲子未得爲亷也必若滿其所守之志則惟丘蚓之無求於世然後可以爲廉耳

夫蚓上食槁壤下飲黃泉仲子所居之室伯夷之所築與抑亦盜跖之所築與所食之粟伯夷之所樹與抑亦盜跖之所樹與是未可知也

槁壤漧土也黃泉濁水也抑發語辭也言蚓無求於人而自足而仲子未免居室食粟若所從來或有非義則是未能如蚓之亷也

曰是何傷哉彼身織屨妻辟纑以易之也

辟績也纑練麻也

曰仲子齊之世家也兄戴蓋祿萬鐘以兄之祿爲不義之祿而不食也以兄之室爲不義之室而不居也辟兄離母處於於陵他日歸則有饋其兄生鵝者已頻顣曰惡用是鶃鶃者爲哉他日其母殺是鵝也與之食之其兄自外至曰是鶃鶃之肉也出而哇之

世家世卿之家兄名戴食采於蓋其入萬鐘也歸自於陵歸也已仲子也鶃鶃鵝聲也頻顣而言以其兄受饋爲不義也哇吐之也

以母則不食以妻則食之以兄之室則弗居以於陵則居之是尙爲能充其類也乎若仲子者蚓而後充其操者也

言仲子以母之食兄之室爲不義而不食不居其操守如此至於妻所易之粟於陵所居之室旣未必伯夷之所爲則亦不義之類耳今仲子於此則不食不居於彼則食之居之豈爲能充滿其操守之類者乎必其無求自足如丘蚓然乃爲能滿其志而得爲亷耳然豈人之所可爲哉○範氏曰天之所生地之所養惟人爲大人之所以爲大者以其有人倫也仲子辟兄離母無親戚君臣上下是無人倫也豈有無人倫而可以爲亷哉○南軒曰於陵仲子於其所當享有所不安引而避之而其窮至於無以食而食井上之螬李在當時或稱其亷𨿽其能不以一介取諸人也曽不知伊尹之不以一介與人不以一介取諸人以非其義非其道之故耳若於其所當居而不居則反害於道義矣仲子齊之世家兄戴蓋祿萬鐘仲子茍以爲不當虛享其祿食則當與其兄共思社稷之計光輔其主治其國家保其民人則齊國有無窮之業而仲子之家亦有無窮之聞斯爲稱焉耳今乃昧正大之見爲狹陋之思以食粟受鵝爲不義而不知避兄離母之爲非徒欲潔身以爲淸而不知廢人倫之爲惡小亷妨大徳私意害公義原仲子本心亦豈不知母子之性重於其妻兄之居爲愈於於陵乎惟其私意所萌亂夫倫類至此極也眾人惑於其迹以其淸居髙介而取之而不知原其所萌若是其差殊也嗟乎世之貪冒茍得肆而爲惡者多矣而孟子於仲子之徒獨辟之之深者蓋世之爲惡者其失易見而仲子之徒其過爲難知也惟其難知故可以惑世俗而禍仁義孟子反覆辟之蓋有以也

孟子曰可以取可以無取取傷亷可以與可以無與與傷惠可以死可以無死死傷勇

林氏曰公西華受五秉之粟是傷亷也冉子與之是傷惠也子路之死於衛是傷勇也○朱子曰先言可以者略見而自許之辭後言可以無者深察而自疑之辭○南軒曰取與死生之義有灼然易判者亦有在可否之間者在可否之間非精義者菒之能擇也蓋其幾間不容息一或有偏則失之矣是以君子貴乎存養存之有素則其理不昧養之有素則物莫能奪夫然故當事幾之來有以處之而得其當也孟子於齊餽兼金而受其於宋疑可受而不受蓋以其無取而餽之則爲傷亷故耳孔子於公西華之使冉子爲之請粟疑可與也而不與蓋以周急不繼富而與之則傷惠故耳至於比干諫而死箕子疑亦可死也而佯狂以避蓋以父師之義死之則爲傷勇故也然在賢者則於可不可之間能擇而處之在聖人則動無非義更不言擇矣𨿽然取之爲傷亷固也然與爲傷惠死爲傷勇何哉蓋所謂惠與勇者以其義之所在故耳若義所不存𨿽似惠似勇而反害於惠勇之實且於所不當然而然則於其所當然者廢矣豈不爲有害乎

萬章問曰敢問交際何心也孟子曰恭也曰卻之卻之爲不恭何哉曰尊者賜之曰其所取之者義乎不義乎而後受之以是爲不恭故弗卻也曰請無以辭卻之以心卻之曰其取諸民之不義也而以他辭無受不可乎曰其交也以道其接也以禮斯孔子受之矣

朱子曰萬章以爲彼旣得之不義則其餽不可受但無以言語間而卻之直以心度其不義而托於他辭以卻之如此可否耶交以道如餽贐聞戒周其饑餓之類接以禮謂辭命恭敬之節孔子受之如受陽貨蒸豚之類也

萬章曰今有禦人於國門之外者其交也以道其餽也以禮斯可受禦與曰不可康誥曰殺越人於貨閔不畏死凡民罔不譈是不待教而誅者也殷受夏周受殷所不辭也於今爲烈如之何其受之曰今之諸侯取之於民也猶禦也茍善其禮際矣斯君子受之敢問何說也曰子以爲有王者作將比今之諸侯而誅之乎其教之不攺而後誅之乎夫謂非其有而取之者盜也充類至義之盡也孔子之仕於魯也魯人獵較孔子亦獵較獵較猶可而況受其賜乎

言今諸侯之取於民固多不義然有王者起必不連合而盡誅之必教之不悛而後誅之則其與禦人之盜不待教而誅者不同矣夫禦人於國門之外與非其有而取之二者固皆不義之類然必禦人乃爲眞盜其謂非有而取爲盜者乃推其類至於義之至精至宻之處而極言之耳非便以爲眞盜也然則今之諸侯𨿽曰取非其有而豈可遽以同於禦人之盜也哉又引孔子之事以明世俗所尙猶或可從況受其賜何爲不可乎獵較未詳趙氏以爲田獵相較奪禽獸以祭孔子不違所以小同於俗也張氏以爲獵而較所獲之多少也二說未知孰是

曰然則孔子之仕也非事道與曰事道也事道奚獵較也曰孔子先簿正祭器不以四方之食供簿正曰奚不去也曰爲之兆也兆足以行矣而不行而後去是以未嘗有所終三年淹也

兆猶卜之兆蓋事之端也孔子所以不去者亦欲小試行道之端以示於人使知吾道之果可行也若其端旣可行而人不能遂行之然後不得已而必去之蓋其去𨿽不輕而亦未嘗不決是以未嘗終三年畱於一國也

孔子有見行可之仕有際可之仕有公養之仕於季桓子見行可之仕也於衛靈公際可之仕也於衛孝公公養之仕也

見行可見其道之可行也際可接遇以禮也公養國君養賢之禮也季桓子魯卿季孫斯也衛靈公衛侯元也孝公春秋史記皆無之疑出公輙也因孔子仕魯而言其仕有此三者故於魯則兆足以行矣而不行然後去而於衛之事則又受其交際問饋而不郤之一驗也尹氏曰不聞孟子之義則自好者爲於陵仲子而已聖賢辭受進退惟義所在○南軒曰讀孟子此章所以答萬章者反覆曲折可謂義之精矣問交際何心則曰恭蓋交際之道主乎恭也問卻之何以爲不恭則以謂尊者有賜若念其取之義與不義而後受則非所以敬事其尊者也吾知不虛其賜我之意而已豈暇問其所自哉若夫萬章之說以心卻之而以他辭無受則是乃不恭之心而辭何爲乎然而其受也必交以道而接以禮使交之不以道而接之不以禮則固有所不受矣於齊餽兼金百鎰而不受是亦尊者之賜也然未有辭則是貨我而已其交也固非道其接也固非禮然所爲不受也蓋亦非爲其取之不義之故初亦無害乎交際之恭也萬章於此有疑焉謂有人於此禦人以兵而得貨然交以道餽以禮則君子固亦受與孟子謂禦人而奪貨者此所謂大憝有國者之所必禁不待教令而誅者三代之法同不必設辭而可知者居今之世其法爲甚著柰何而可受其餽乎萬章謂旣以爲不可則今之諸侯以非道取民與此何異而君子以善其禮際而受之可乎孟子謂事固有輕重若以爲有王者作將不待教而盡誅今之諸侯乎抑亦教而不攺而後誅之也以理論之則必待教而不攺然後誅之明矣然則其可與不待教而誅者同日而語乎夫謂非其有而取之爲盜者蓋充夫非其有而取之之類以極義之所在而比之爲盜則可若使以爲與禦人奪貨之盜同罪則豈可哉大扺聖賢因污隆而起變化辭受取予皆天下正理過與不及爲失其正理則均也魯之習俗必獵較而後以祭孔子仕於魯亦不違也而況於受其賜乎萬章聞是言則又疑孔子之仕所事者道而何獵較爲也孟子以爲孔子於宗廟之祭先簿正其祭器立之彛典不以四方之食供簿正蓋四方之食非簿正之常典故也然於獵較而供祭之事猶有所未廢蓋由簿正之事而正之其施設則有次第矣而萬章以爲旣不能遂盡正之則曷爲不遂去孟子謂爲之兆也爲之兆者正本開端而爲可繼者也聖人之爲如天地之化不疾不徐𨿽曰爲之兆而化育之大體已具矣在他人緩則失時速則反害蓋非溥博淵泉而時出之是以無序而不和也兆足以行而不行者蓋以其兆固可繼此以行而有所不得行焉則命也夫然後去之故亦未嘗有三年之淹焉其先後遲速皆天理也此所謂聖之時者歟於是遂論孔子之仕有三焉見行可之仕謂其兆可以行者也際可之仕謂遇聖人以禮者也公養之仕謂養聖人以道者也遇以禮而養以道者聖人亦豈得而絕之乎讀是書者涵詠而精思之亦可以窺聖賢之用而知辭受取予之方也

孟子曰仕非爲貧也而有時乎爲貧娶妻非爲養也而有時乎爲養爲貧者辭尊居卑辭富居貧

朱子曰貧富謂祿之厚薄蓋仕不爲道已非出處之正故其所處但當如此

辭尊居卑辭富居貧惡乎宜乎抱關擊柝

爲貧者𨿽不主於行道而亦不可以茍祿故惟抱關擊柝之吏位卑祿薄其職易稱爲所宜居也李氏曰道不行矣爲貧而仕者此其律令也若不能然則是貪位慕祿而已矣

孔子嘗爲委吏矣曰防計當而已矣嘗爲乘田矣曰牛羊茁壯長而已矣

此孔子之爲貧而仕者也茁肥貌言以孔子大聖而嘗爲賤官不以爲辱者所謂爲貧而仕官卑祿薄而職易稱也

位卑而言髙罪也立乎人之本朝而道不行恥也以出位爲罪則無行道之責以廢道爲恥則非竊祿之官此爲貧者之所以必辭尊富而寧處貧賤也尹氏曰言爲貧者不可以居尊居尊者必欲以行道○南軒曰此章言爲貧而仕之義夫仕者豈爲貧乎哉蓋將以行道也而亦有爲貧而仕者焉是猶娶妻本爲繼嗣非爲養也而亦有爲養而娶者焉然則爲貧而仕與爲養而娶是亦皆義也𨿽然旣曰爲貧矣則不當處乎尊與富居於卑與賤者可也若處其尊與富則是名爲爲貧而其實竊位也處其尊與富則當任其責此豈爲貧之地哉是則非義矣故抱關擊柝亦以爲宜者本爲貧故也孔子嘗爲委吏與嘗爲乘田矣聖人篤誠𨿽居下位必敬其事曰防計當而已矣曰牛羊茁壯長而已矣以其職在乎是而不越也蓋位卑者言責不加焉言髙則罪矣故可以姑守其職此爲貧而仕之法也若夫立人之本朝則當以行道爲任道不行而竊其位君子之所恥也然則髙位厚祿非所以養貧也後世不明此義假爲貧之名安享寵利而居然曽不以爲愧此可勝罪哉必不得已爲貧而仕其抱關擊柝之爲宜則可矣嗟夫觀夫子爲委吏而曰防計當而已矣爲乘田而曰牛羊茁壯長而已矣則夫子得政於天下其所當爲者如何哉事有大小而心則一也亦曰止其所而已矣

萬章曰士之不托諸侯何也孟子曰不敢也諸侯失國而後托於諸侯禮也士之托於諸侯非禮也萬章曰君餽之粟則受之乎曰受之受之何義也曰君之於氓也固周之曰周之則受賜之則不受何也曰不敢也敢問其不敢何也曰抱關擊柝者皆有常職以食於上無常職而賜於上者以爲不恭也曰君餽之則受之不識可常繼乎曰繆公之於子思也亟問亟餽鼎肉子思不悅於卒也摽使者出諸大門之外北面稽首再拜而不受曰今而後知君之犬馬畜伋蓋自是臺無餽也悅賢不能舉又不能養也可謂悅賢乎曰敢問國君欲養君子如何斯可謂養矣曰以君命將之再拜稽首而受其後廩人繼粟庖人繼肉不以君命將之子思以爲鼎肉使已僕僕爾亟拜也非養君子之道也堯之於舜也使其子九男事之二女女焉百官牛羊倉廩偹以養舜於畝之中後舉而加諸上位故曰王公之尊賢者也朱子曰能養能舉悅賢之至也惟堯舜爲能盡之而後世之當法也○南軒曰萬章所謂托於諸侯蓋以爲士𨿽不得行其道而托祿於諸侯以自養宜若可也而孟子以爲非禮以其無是理故也然周之則可以受周之與賜所以異者蓋居其國則爲其民君以其饑餓而餽焉受斯可也若欲以自托而虛享其祿賜則於義何居乎名不正則失其序而不和故孔子論之至於禮樂不興而民無所措手足君子之於禮樂不斯須去身者其動未嘗不名正而言順故也曰不敢者以其無常職而受賜防於不恭故不敢也𨿽然此上之所以自處者當然也在國君之待士則有養賢之禮焉故舉子思之事以告之夫子思受繆公之餽者周之而受之義也至於餽之之久而僕僕然亟拜則是徒爲餽而已徒爲餽則與養犬馬之道何異烏有君子而受其犬馬之畜者乎故及其久也則再拜稽首而不受蓋繆公𨿽有悅賢之名不能舉而用又不能以禮養之也賢者其肯處乎以禮養者繼肉是也蓋不敢以是而數厪之故使繼之而已𨿽然此及乎養之之禮而未及乎舉之之道也若堯之於舜則尊賢之極而養道之盡也事之以九男女之以二女百官牛羊倉廩偹而養之於畝之中惟恐不能當其意一旦舉而加諸上位如是而後可以謂之王公之尊賢也孟子每以堯舜之事爲言者語道者必稽諸聖人所以示萬世之凖的蓋聖人人倫之至故也嗟乎爲士者於辭受之際可不思夫名正而言順者乎爲君者之待士又何可不深思所以養之之道乎

孟子曰仲子不義與之齊國而弗受人皆信之是舍簞食豆羮之義也人莫大焉亡親戚君臣上下以其小者信其大者奚可哉

朱子曰言仲子設若非義而與之齊國必不肯受齊人皆信其賢然此但小亷耳其辟兄離母不食君祿無人道之大倫罪莫大焉豈可以小亷信其大節而遂以爲賢哉○南軒曰簞食豆羮得之則生弗得則死嘑爾而與之則不受謂斯人也一旦而遇萬鐘之祿茍惟不義則必不受也可乎蓋人之難知也以其小者信其大者固不可也於陵仲子以兄之祿爲不義辟兄離母處於於陵齊髙之以謂若斯人者不義而與之齊國亦將必不受也孟子以爲是舍簞食豆羮之義也蓋孟子以人倫之際察之而知其不可信也人之所以爲人者莫大於人倫所謂親戚君臣上下是也今仲子廢親戚君臣上下而欲以潔其身飾小亷而妨大徳其不知義固已甚矣又惡能不受不義之齊國乎古之善觀人者必於人倫之際察之而其人之得失淺深可槪見矣四嶽之舉舜則曰克諧以孝而已堯之降舜以二女觀其嬪於虞而已此舜之所以聖也冀缺與其妻相待如賓而臼季知其能治民茅容殺牲先奉其母而郭林宗知其可以成徳是亦善觀人者也若仲子廢大倫而徇私意以其小亷信其大節烏乎可哉

孟子曰食而弗愛豕交之也愛而弗敬獸畜之也恭敬者幣之未將者也

朱子曰將猶奉也詩曰承筐是將程子曰恭敬𨿽因威儀幣帛而後發見然幣帛之未將時已有此恭敬之心非因幣帛而後有也

恭敬而無實君子不可虛拘

此言當時之待賢者特以幣帛爲恭敬而無其實也拘畱也○南軒曰此章言交際之道夫徒食之而愛心不加焉徒愛之而敬心不加焉則與豕交獸畜無以異蓋人道之相與以敬爲主夫必有是恭敬而後幣帛以將之蓋恭敬者先存於幣帛未行之前者也若無是恭敬則幣帛何所施乎𨿽然幣帛者所以將其恭敬者也恭敬存於中而儀物實於外此君子之道又以爲內外之宜文質之中也若恭敬之心𨿽存而無以實之於外君子亦惡夫虛拘也昔夫子解驂以賻舊館人之喪曰吾惡夫哀之無從蓋是意也夫古人於交際之道豈茍然哉蓋有燕享之禮焉有摯獻之禮焉有問遺之禮焉此皆其恭敬之所生也恭敬爲之主而其節文品式森然偹具而又有貴賤貧富之不同大小多寡之或異是皆人之所爲也若昧乎此不防於豕交獸畜則或失之虛拘皆非君子之道也○二先生釋恭敬無實之語不同正當參考

孟子居鄒季任爲任處守以幣交受之而不報處於平陸儲子爲相以幣交受之而不報

趙氏曰季任任君之弟任君朝防於鄰國季任爲之居守其國也儲子齊相也不報者來見則當報之但以幣交則不必報也

他日由鄒之任見季子由平陸之齊不見儲子屋廬子喜曰連得間矣

朱子曰屋廬子知孟子之處此必有義理故喜得其間隙而問之

問曰夫子之任見季子之齊不見儲子爲其爲相與言儲子但爲齊相非若季子攝守君位故輕之耶

曰非也書曰享多儀儀不及物曰不享惟不役志於享書洛誥篇享奉上也儀禮也物幣也役用也言𨿽享而禮意不及其幣則是不享矣以其不用志於言故也

爲其不成享也

孟子釋書意如此

屋廬子悅或問之屋廬子曰季子不得之鄒儲子得之平陸

徐氏曰季子爲君處守不得往他國以見孟子則以幣交而禮意已偹儲子爲齊相可以至齊之境內而不來見則𨿽以幣交而禮意不及其物也

孟子曰好名之人能讓千乘之國茍非其人簞食豆羮見於色

朱子曰好名之人矯情幹譽是以能讓千乘之國然若本非能輕富貴之人則於得失之小者反不覺其眞情之發見矣蓋觀人不於其所勉而於其所忽然後可以見其所安之實也○東坡所謂人能碎千金之璧而不能不失聲於破釡正此意茍非其人其人指眞能讓國者非指好名之人也○問曽防得東坡之說否曰如此則能讓千乘之國只是好名至簞食豆羮見於色卻是實情也曰然其嘗把此一叚對鄕爲身死而不受一叚蓋此叚是好名之心勝大處打得過小處漏綻也動於萬鐘者是小處掩瞞得過大處發露也○南軒曰孟子此章言人之度量相越有如是其逺者夫均是人也而有讓千乘之國者有與人簞食豆羮而徳見於色者何其不侔也蓋其所存有厚薄而所見有廣狹之故耳夫能讓千乘之國亦可謂髙矣而孟子謂之好名之人者何哉蓋未能循天理之實然者則亦未免爲徇其名而已如季札之徒是也季子之父兄所以眷眷於季子之立者爲其賢者此公理而非私意也而季子三辭焉是未究夫當立之義非爲季子之大也就隘俗論之可謂超然獨出矣而揆之以道蓋亦好名而蔽其實故也好名之人𨿽能讓國未免限於名若夫大賢以上循乎天理𨿽以舜禹受天下受其所當受而不爲泰以泰伯之讓夷齊之讓讓其所當讓而不爲好名故孔子稱舜禹則曰有天下而不與焉稱泰伯則曰民無得而稱焉稱夷齊曰求仁而得仁聖人之意蓋可見矣○愚按泰伯夷齊之讓與子臧季札之讓其讓則一而所以讓則不同學者所當究見其義夷齊之事已見前卷求仁章今以泰伯子臧季札之事附見於此○子曰泰伯其可謂至徳也已矣三以天下讓民無得而稱焉○朱子曰泰伯周太王之長子也至徳謂徳之至極無以復加者也三讓謂固遜也無得而稱其遜隠微無迹可見也蓋太王三子長泰伯次仲雍次季歷太王之時商道浸衰而周日彊大季歷又生子昌有聖徳太王因有翦商之志而泰伯不從太王遂欲傳位季歷以及昌泰伯知之卽與仲雍逃之荊蠻於是太王乃立季歷傳國至昌而三分天下有其二是爲文王文王崩子發立遂克商而有天下是爲武王夫以泰伯之徳當商周之際固足以朝諸侯有天下矣乃棄不取而又冺其迹焉則其徳之至極爲何如哉蓋其心卽夷齊叩馬之心而事之難處有甚焉者宜夫子之嘆息而贊美之也泰伯不從事見春秋傳按僖五年宮之奇曰泰伯虞仲大王之昭也泰伯不從是以不嗣杜氏注曰泰伯虞仲皆太王之子不從父命俱讓適吳○或問曰何以言三讓之爲固讓也曰古人辭讓以三爲節一辭爲禮辭再辭爲固辭三辭爲終辭故古注至是但言三讓而不解其目也今必求其事以實之則亦無所據矣曰何以言其讓於隠微之中也曰泰伯之讓無揖遜辭受之迹人但見其逃去不返而已不知其讓也知其讓者見其讓國而已而不知所以使文武有天下者實由於此則是以天下讓也曰其爲至徳何也曰讓之爲徳旣美矣至於三則其讓誠矣以天下讓則其所讓大矣而又能隠晦其迹使民無得而稱焉則其讓也非有爲名之累矣此其徳所以爲至極而不可以有加也曰太王有廢長立少之意非禮也泰伯又探其邪志而成之至於父死不赴傷毀發膚皆非賢者之事就使必於讓國而爲之則亦過而不合於中庸之徳矣其爲至徳何耶曰太王之欲立賢子聖孫爲其道足以濟天下而非有愛憎之間利欲之私也是以泰伯去之而不以爲狷王季受之而不以爲貪父死不赴傷毀發膚而不爲不孝蓋處君臣父子之變而不失乎中庸此所以爲至徳也與魯隠公吳季子之事蓋不同矣曰逃去可矣何必斷髮文身哉曰先儒論之多矣蘇氏以爲讓國盛徳之事矣然存其實而取其名者亂之所由起故泰伯爲此所以使名實俱亡而亂不作也此以利害言之固不足以得聖賢之心而其弟黃門又曰子貢言泰伯端委以治吳則固未嘗斷髮文身也且漢東海王以天下授顯宗唐宋王成器以天下授宗皆兄弟終身無間言何必斷髮文身哉此引子貢之言則其事固有不可考者然以漢唐二事例之則亦未足以盡聖賢之心也蓋使王季之心但如顯宗宗則可若有叔齊之義則亦不能以一朝居矣使泰伯而不有以深自絕焉則亦何能必致國於王季而安其位哉然顯宗宗之心其厚薄又自不同也○南軒曰三讓程子曰不立一也逃之二也文身三也夫泰伯之讓誠難知也以君之元子而棄宗國以逃身本中夏而從夷狄之爲不亦冒先王之大禁與而泰伯安然行之非聖人孰能明其爲至徳也至徳謂徳之至也泰伯知文王有聖徳天之所命當使天下被其澤故致國於王季爲文王也故曰以天下讓言其至公之心爲天下而讓也變而止乎中非逹權樂天者其孰能與於此乎推其事情深逺故民無得而稱而聖人獨知其爲至徳也或曰泰伯之心知文王得國則周必有天下乎非是也以是存心則是利夫天下者也泰伯知文王得國則天下必被其澤也至於周之有天下則泰伯豈加毫末於此哉此又不可以不知也○曹子臧者曹成公之庶子也名欣時宣公之十七年防諸侯伐秦而卒於師曹人使公子負芻守使欣時逆公之喪負芻殺其世子而自立諸侯來討執而歸之京師將以子臧見王而立之子臧辭曰志有之聖達節次守節下失節爲君非吾節也𨿽不能聖敢失節乎遂逃奔宋明年曹人告於晉請歸負芻而反欣時晉侯謂子臧反吾歸而君子臧反曹伯歸子臧盡置其邑與卿而不出○吳季札者吳子壽夢之防子也兄弟四人長曰諸樊次曰余祭次曰夷昧次曰季札季札賢父欲立之季讓不可則立諸樊諸樊旣除喪復欲立季札季札辭曰曹宣公之卒也諸侯與曹人不義曹君將立子臧子臧去之以成曹君君子曰能守節君義嗣也誰敢幹君有國非吾節也札𨿽不才願自附於子臧之義以無失節固立之棄其室而耕乃舎之諸樊十三年卒有命立余祭欲以次必致國於季子余祭四年卒夷昧立夷昧十七年卒吳人將以先君之命立季子季子逃去吳人乃立夷昧之子僚云云○蘇氏古史曰春秋之際世不知義而以權利爲貴𨿽齊桓晉文皆以爭國成名者也如子臧之於曹季子之於吳皆有可取之義棄而不顧而況於爭乎予髙二子之義欲考其行事而子臧反國而致事事不復見季子事吳九十餘年觀其掛劍於墓不以死背其心塟子嬴博不以恩累其志引兵避楚不以名害其徳蓋所以養心者至矣𨿽祿之天下有所不受而況於吳乎彼其所養者誠重故也春秋吳子使札來聘胡氏曰札者吳之公子何以不稱公子貶也辭國而生亂者札爲之也故因其來聘而貶之示法焉按吳子壽夢有子四人長曰諸樊次曰余祭次曰夷昧札其季子也壽夢賢季札欲立以爲國札辭不可然後立諸樊旣除喪則致國於季子季子又辭而去之諸樊乃捨其子而立弟約以次傳必及季子故諸樊卒而余祭立余祭卒而夷昧立夷昧卒則季子宜受命以安社稷成父兄之志矣乃徇匹夫之介節辭位以逃夷昧之子僚旣立諸樊之子光曰先君所以不與子國而與弟者凡爲季子爾將從先君之命歟則季子宜有國也如不從先君之命則我宜立僚烏得爲君於是使專諸刺僚而致國乎季子季子不受去之延陵終身不入吳國故曰季子辭國以生亂因其來聘而貶之示法焉或謂子貢問於孔子曰伯夷叔齊何人也曰古之賢人也怨乎曰求仁而得仁又何怨子貢以先聖賢夷齊知其惡衛輙之爭而不爲也季子辭位獨不爲賢而奚貶乎曰叔齊之徳不越伯夷孤竹捨長而立防私意也諸樊兄弟父子無及季札之賢者其父兄所爲眷眷而欲立札公心也以其私意故夷齊讓國爲得仁而先聖之所賢以其公心故季子辭位爲生亂而春秋之所貶茍比而同之過矣或曰世衰道微暴行交作臣簒其君者有之子簒其父者有之季子於是焉而辭位則將使聞其風者貪夫亷爭夫讓而簒弒攘奪之禍損矣其於名教豈不有補何貶之深也曰春秋達節而不守者也昔泰伯奔吳而不反季歷嗣位而不辭武王繼統受命作周亦不以配天之業讓伯邑考官天下也彼王僚無季歷之賢武王之聖而季子爲泰伯之讓豈至徳乎使爭弒禍興覆師喪國其誰階之也若季子之辭位守節立名全身自牧則可矣槪諸聖王之道則過矣中庸曰道之不明不行也我知之矣季子所謂賢且智過而不得其中者也使由於季歷武王之義其肯附子臧之節而不受乎惜其擇乎中庸失時措之宜爾此仲尼所以因其辭國生亂而貶之也或曰吳子使札與楚子使椒秦伯使術一例爾吳楚蠻夷之國秦介夷狄之間其禮未同於中夏故使人之來皆略之而札何以獨爲貶乎曰春秋多變例聖筆有特書荊楚無大夫而屈完書族王朝下士以人通而子突書字諸侯公子以名著而季友書子母弟之無例者不登其姓名而叔肸書氏皆賢而特書者也季札讓國天下賢之若仲尼亦賢季札必依此例或以字或以氏或以公子特書之矣今乃略以名紀比於楚椒秦術之流無異稱焉是知仲尼不以其讓國爲賢而貶之也噫世之君子盛稱季札之賢於讓國之際以爲禮之大節不可亂也公子喜時春秋猶賢其後世於季札則何獨貶之深也曰仲尼於季子望之深矣責之偹矣惟與天地同徳而達乎時中然後能與於此非聖人莫能修之豈不信夫

問今人陳乞恩例於義當然否程子曰只爲今士大夫道得个乞字慣動不動又是乞也因問陳乞封父祖如何曰此事體又別再三請益但云其說甚長待別時說有問先生夫人不敍封因何先生曰某當時起自艸萊三辭然後受命豈有今日乃爲妻求封之理○先生在講筵嘗質錢用諸公因問必是俸給大叚不足後乃知到任不曽請俸諸公遂牒戶部戶部索前任歷子先生云某起自艸萊無前任歷子舊例初入京官下狀出給料錢歷其意謂朝廷用人便當廩人繼粟庖人繼肉也遂令戶部自爲出劵歷云云後來自涪陵歸復官半年不曽請俸糧料院吏人忽來索請劵狀子先生云自來不防冩狀子受事人不去只令子弟錄與受官月日○先生初受命便在假欲迆防醫旣而供職門人尹焞深難之謂供職非是先生曰新君卽位首防大恩自二千里放回亦無道理不受某在先朝廷知某者也當時執政大臣皆相知故不當如此受今則皆無相知朝廷之意只是憐其貧不使饑餓於我土地某自領官朝廷厚意與受一月料錢然官則某必做不得旣已受它告卻不供職是與不受同且略與供職數日承順它朝廷善意了然後惟所欲

龜山楊氏曰一介之與萬鐘若論利則有多少論義其理一也伊尹惟能一介知所取與故能祿之以天下弗顧系馬千駟弗視自後世觀之則一介不以與人爲太吝一介不以取人爲太潔然君子之取與適於義而已與之嗇取之微𨿽若不足道然茍害於義又何多寡之間乎孔子於公西赤之富不卹其請於原憲之貧不許其辭此知所與者也孟子言非其道則一簞食不可受於人如其道則舜受堯之天下不以爲泰此知所取者也

愚謂夫子不許原憲之辭者以其爲宰也非以其貧也

朱子曰朝廷設官未賢故在上者不當以請托而薦人士人常有禮義亷恥故在下者不當自衒鬻而求薦平生守此愚見故爲小官時不敢求薦後叨刺舉亦不敢舉削應副人情官吏亦不敢挾書求薦其在閒官非無親舊在官亦未嘗敢爲人作書求薦惟老成淹滯實有才徳之人眾謂當與致力者乃以公論告之耳

官卑祿薄𨿽不快意然比之一介寒士以教學仰食於人者則以爲泰矣若以爲不足妄有覬覦恐所得無幾而終日之悔將有不可追者

西山讀書記卷三十四下﹤子部﹐儒家類﹐西山讀書記﹥

欽定四庫全書薈要

西山讀書記卷三十五

宋眞徳秀撰

吾道異端之辧【上】

子夏曰𨿽小道必有可觀者焉致逺恐泥是以君子不爲也

朱子曰小道如農圃醫卜之類泥不通也○楊氏曰百家眾技猶耳目口鼻皆有所明而不能相通非無可觀也致逺則泥矣故君子不爲也○或問何以言小道之爲農圃之屬也曰小者對大之名正心修身以治人道之大者也専一家之業以治於人道之小者也然皆用於世而不可無者其始固皆聖人之作而各有一物之理焉是以必有可觀也然能於此者或不能於彼而皆不可以達於君子之大道是以致逺恐泥而君子不爲也○黃氏曰小道之不可以致逺者聖人之道自修身而齊家治國而平天下與夫參天地贊化育無適而不通也農圃醫卜之屬施之目前淺近不爲無益然求其爲聖人之道無所不通則不可也許行欲以並耕而治天下此孟子所以譏其相率而爲僞也或曰安知所謂小道者不指楊墨佛老之類而言邪曰小道合聖人之道而小者也異端者遠聖人之道而異者也小者猶可以施之近異者則不可以頃刻而施也楊墨老佛之無父無君又何待致逺而後不通哉所謂正墻面而立跬步而不可行者也

有爲神農之言者許行自楚之滕踵門而告文公曰逺方之人聞君行仁政願受一防而爲氓文公與之處其徒數十人皆衣褐捆屨織席以爲食

朱子曰神農氏始爲耒耜教民稼穡者也爲其言者史遷所謂農家者流也程子曰許行所謂神農之言乃後世稱述上古之事失其義理者耳猶陰陽醫方稱黃帝之說也

陳良之徒陳相與其弟辛負耒耜而自宋之滕曰聞君行聖人之政是亦聖人也願爲聖人氓

陳良楚之儒者

陳相見許行而大悅盡棄其學而學焉陳相見孟子道許行之言曰滕君則誠賢君也𨿽然未聞道也賢者與民並耕而食饔飧而治今也滕有倉廩府庫則是厲民而以自養也惡得賢孟子曰許子必種粟而後食乎曰然許子必織布而後衣乎曰否許子衣褐許子冠乎曰冠曰奚冠曰冠素曰自織之與曰否以粟易之曰許子奚爲不自織曰害於耕曰許子以釡甑爨以鐡耕乎曰然自爲之與曰否以粟易之以粟易械器者不爲厲陶冶陶冶亦以其械器易粟者豈爲厲農夫哉且許子何不爲陶冶捨皆取諸其宮中而用之何爲紛紛然與百工交易何許子之不憚煩曰百工之事固不可耕且爲也然則治天下獨可耕且爲與有大人之事有小人之事且一人之身而百工之所爲備如必自爲而後用之是率天下而路也故曰或勞心或勞力勞心者治人勞力者治於人治於人者食人治人者食於人天下之通義也

君子無小人則饑小人無君子則亂以此相易正猶農夫陶冶以粟與械器相易乃所以相濟而非所以相病也治天下者豈必耕且爲哉

當堯之時天下猶未平洪水橫流汜濫於天下艸木暢茂禽獸繁殖五穀不登禽獸逼人獸蹄鳥迹之道交於中國堯獨憂之舉舜而敷治焉舜使益掌火益烈山澤而焚之禽獸逃匿禹疏九河瀹濟漯而注諸海決汝漢排淮泗而注之江然後中國可得而食也當是時也禹八年於外三過其門而不入𨿽欲耕得乎后稷敎民稼穡樹藝五穀五穀熟而民人育人之有道也飽食暖衣逸居而無教則近於禽獸聖人有憂之使契爲司徒敎以人倫父子有親君臣有義夫婦有別長防有序朋友有信放勲曰勞之來之匡之直之輔之翼之使自得之又從而振徳之聖人之憂民如此而暇耕乎

人之有道言皆有秉彞之性也然無教則亦放逸怠惰而失之故聖人設官而教以人倫亦因其固有者而道之耳書曰天敍五典勅我五典五惇哉此之謂也徳猶恵也堯言勞者勞之來者來之邪者正之枉者直之輔以立之翼以行之使自得其性矣又從而提撕警覺以加恵焉不使其放逸怠惰而或失之蓋命契之辭也

堯以不得舜爲已憂舜以不得禹臯陶爲已憂夫以百畆之不易爲已憂者農夫也分人以財謂之恵教人以善謂之忠爲天下得人者謂之仁是故以天下與人易爲天下得人難孔子曰大哉堯之爲君惟天爲大惟堯則之蕩蕩乎民無能名焉君哉舜也巍巍乎有天下而不與焉堯舜之治天下豈無所用其心哉亦不用於耕耳吾聞用夏變夷者未聞變於夷者也陳良楚產也悅周公仲尼之道北學於中國北方之學者未能或之先也彼所謂豪傑之士也子之兄弟事之數十年師死而遂倍之

豪傑才徳出眾之稱言其能自拔於流俗也倍與背同言陳良用夏變夷陳相變於夷也

昔者孔子沒三年之外門人治任將歸入揖於子貢相向而哭皆失聲然後歸子貢反築室於塲獨居三年然後歸他日子夏子張子防以有若似聖人欲以所事孔子事之彊曽子曽子曰不可江漢以濯之秋陽以暴之皜皜乎不可尙已

江漢水多言濯之潔也秋日燥烈言暴之幹也皜皜潔白貌尙加也言夫子道徳明著光輝潔白非有若所能彷佛也

今也南蠻鴃舌之人非先王之道子倍子之師而學之亦異於曽子矣吾聞出於幽谷遷於喬木者未聞下喬木而入於幽谷者魯頌曰戎狄是膺荊舒是懲周公方且膺之子是之學亦爲不善變矣從許子之道則市賈不貳國中無僞𨿽使五尺之童適市莫之或欺布帛長短同則賈相若麻縷絲絮輕重同則賈相若五穀多寡同則賈相若屨大小同則賈相若曰夫物之不齊物之情也或相倍蓰或相什伯或相千萬子比而同之是亂天下也巨屨小屨同賈人豈爲之哉從許子之道相率而爲僞者也惡能治國家

南軒曰許行之說初若淺近而乃盛行於時其所以能動人者蓋其人亦淸苦髙介之士逺慕古初而燭理不明見世有神農之說不知其爲後世習之謬則從而祖述之以謂農者天下之本善爲治者必使斯民盡力於農而人君必力耕以先之不當使民勞而已逸以爲是乃以道治天下而非後世所及此其說若髙而有以惑人者也樊遲請學稼微夫子救之蓋亦幾陷於此矣夫帝王之道如長江大逵無往而不達者以其述天之理故耳異端之說如斷港荒蹊卒歸於不可行者以其私意之所爲故耳又曰陳相言許行之說以謂使其說行其效可使天下反於淳朴凡天下之物皆可齊也嗟乎豈有此理哉有天地則有萬物其巨細多寡髙下美惡之不齊乃物之情而實天之理也物各付物止於其所吾何加損於其間哉故莊周之齊物彊欲以理齊之猶爲賊夫道況乎許子遂欲一天下之物而泯其一定之分其蔽豈不甚矣哉孟子曰夫物之不齊物之情也斯兩言也足以發明天理之大不但可以辟許行而莊周之說並可坐見其偏矣故曰從許子之道相率而爲僞者也彊使巨者細多者寡髙者下美者惡豈非相率而爲僞乎

墨者夷之因徐辟而求見孟子孟子曰吾固願見今吾尙病病愈我且往見夷子不來

朱子曰墨者治墨翟之道者徐辟孟子弟子孟子稱疾疑亦托辭以觀其意之誠否

他日又求見孟子孟子曰吾今則可以見矣不直則道不見我且直之吾聞夷子墨者墨之治喪也以薄爲其道也夷子思以易天下豈以爲非是而不貴也然而夷子葬其親厚則是以所賤事親也

又求見則其意已誠矣故因徐辟以質之如此直盡言以相正也莊子曰墨子生不歌死無服桐棺三寸而無槨是墨之治喪以薄爲道也易天下謂移易天下之風俗也夷子學於墨氏而不從其教其心必有所不安者故孟子因以詰之

徐子以告夷子夷子曰儒者之道古之人若保赤子此言何謂也之則以爲愛無差等施由親始徐子以告孟子孟子曰夫夷子信以爲人之親其兄之子爲若親其鄰之赤子乎彼有取爾也赤子匍匐將入井非赤子之罪也且天之生物也使之一本而夷子二本故也若保赤子周書康誥篇文此儒者之言也夷子引之蓋欲援儒而入於墨以拒孟子之非已又曰愛無差等施由親始則推墨而附於儒以釋已所以厚葬其親之意皆所謂遁辭也孟子言人之愛其兄子與鄰之子本有差等書之取譬本爲小民無知而犯法如赤子無知而入井耳且人物之生必各本於父母而無二乃自然之理若天使之然也故其愛由此立而推以及人自有差等今如夷子之言則是視其父母本無異於路人但其施之之序姑自此始耳非二本而何哉然其於先後之間猶知所擇則又其本心之明有終不得而息者此其所以卒能受命而自覺其非也

蓋上世甞有不葬其親者其親死則舉而委之於壑他日過之狐貍食之蠅蚋姑嘬之其顙有泚睨而不視夫泚也非爲人泚中心達於面目蓋歸反虆梩而掩之掩之誠是也則孝子仁人之掩其親亦必有道矣

因夷子厚其親而言此以深明一本之意上世謂太古也委棄也壑山水所趨也蚋蚊屬姑語助聲或曰螻蛄也嘬攢共食之也顙額也泚然汗出之貌睨邪視也視正視也不能不視而又不忍正視哀痛迫切不能爲心之甚也非爲人泚言非爲他人見之而然也所謂一本者於此見之尢爲親切蓋惟至親故如此在他人則𨿽有不忍之心而其哀痛迫切不至若此之甚矣反覆也虆土籠也梩土轝也於是歸而掩覆其親之屍此葬埋之禮所由起也此掩其親者若所當然則孝子仁人所以掩其親者必有其道而不以薄爲貴矣

徐子以告夷子夷子憮然爲間曰命之矣

憮然茫然自失貌間者有頃之間也命猶教也言孟子已教我矣蓋因其本心之明以攻其所學之蔽是以吾之言易入而彼之惑易解也○南軒曰仁莫大於愛親其達之天下皆是心所推也故其差等輕重莫不有別焉此仁義之道所以相爲體用也若夫愛無差等則是無義也無義則亦害夫仁之體矣以失其所以爲本之一故也故孟子於墨氏之說所以深辟之而發二本之論也

公都子曰外人皆稱夫子好辧敢問何也孟子曰予豈好辧哉予不得已也天下之生久矣一治一亂

朱子曰生謂生民也一治一亂气化盛衰人事得失反復相尋理之常也

當堯之時水逆行汜濫於中國蛇龍居之民無所定下者爲巢上者爲營窟書曰洚水警余洚水者洪水也洚水洚洞無涯之水也警戒也此一亂也

使禹治之禹掘地而注之海驅蛇龍而放之菹水由地中行江淮河漢是也險阻旣逺鳥獸之害人者消然後人得平土而居之

此一治也

堯舜旣沒聖人之道衰暴君代作壊宮室以爲污池民無所安息棄田以爲園囿使民不得衣食邪說暴行又作園囿污池沛澤多而禽獸至及紂之身天下又大亂自堯舜沒至此治亂非一及紂而又一大亂也

周公相武王誅紂伐奄三年討其君驅飛亷於海隅而戮之滅國者五十驅虎豹犀象而逺之天下大悅書曰不顯哉文王謨丕承哉武王烈佑啟我後人咸以正無缺

此一治也

世衰道微邪說暴行有作臣弒其君者有之子弒其父者有之

此周室東遷之後又一亂也

孔子懼作春秋春秋天子之事也是故孔子曰知我者其惟春秋乎罪我者其惟春秋乎

孔子作春秋以討亂賊則致治之法垂於萬世是亦一治也

聖王不作諸侯放恣處士橫議楊朱墨翟之言盈天下天下之言不歸楊則歸墨楊氏爲我是無君也墨氏兼愛是無父也無父無君是禽獸也公明儀曰庖有肥肉廏有肥馬民有饑色野有餓莩此率獸而食人也楊墨之道不息孔子之道不著是邪說誣民充塞仁義也仁義充塞則率獸食人人將相食

楊朱但知愛身而不復知有致身之義故無君墨子愛無差等而視其至親無異眾人故無父無父無君則人道滅絕是亦禽獸而已充塞仁義謂邪說徧滿妨於仁義也孟子引公明儀之言以明楊墨道行則人皆無父無君以陷於禽獸而大亂將起是亦率獸食人而人又相食也此又一亂也

吾爲此懼閒先聖之道距楊墨放淫辭邪說者不得作作於其心害於其事作於其事害於其政聖人復起不易吾言矣

閒衛也放驅而遠之也作起也事所行政大體也孟子𨿽不得志於時然楊墨之害自是滅息而君臣父子之道賴以不墜是亦一治程子曰楊墨之害甚於申韓蓋楊氏爲我疑於義墨氏兼愛疑於仁申韓則淺陋易見故孟子止辟楊墨爲其惑世之甚也

昔者禹抑洪水而天下平周公兼夷狄驅猛獸而百姓寜孔子成春秋而亂臣賊子懼詩云戎狄是膺荊舒是懲則莫我敢承無父無君是周公所膺也我亦欲正人心息邪說距詖行放淫辭以承三聖者豈好辧哉予不得已也

承繼也三聖禹周公孔子也蓋邪說橫流壞人心術甚於洪水猛獸之災慘於夷狄簒弒之禍故孟子深懼而力救之再言豈好辧哉予不得已也所以深致意焉然非知道之君子孰能眞知其所以不得已之故哉

能言距楊墨者聖人之徒也

言茍能有爲此距楊墨之說者則其所趨正矣𨿽未必知道是亦聖人之徒也孟子旣答公都子之問而意有未盡故復言此蓋邪說害正人人得而攻之不必聖賢如春秋之法亂臣賊子人人得而討之不必士師也聖人救世立法之意其切如此若以此意推之則不能攻討而又唱爲不必攻討之說者其爲邪詖之徒亂賊之黨可知矣尹氏曰學者於是非之原毫釐有差則害及於生民禍及於後世故孟子辧邪說如是之嚴而自以爲承三聖之功也當是時方且以好辧目之是以常人之心而度聖賢之心也○南軒曰爲我兼愛特其見之偏耳而比之遽及於禽獸者蓋爲我則自私自私則害義而君臣之分遂可廢也兼愛則無本無本則害仁而父子之親遂可夷也人之異乎庶物以其有君臣父子也無父無君則與禽獸有異乎哉○愚按莊子以曽史楊墨並譏者凡數焉曽子孔門之髙弟史魚亦孔子所與莊生非孔子者也其譏之宜矣並及於楊墨者以其兼愛之似仁爲我之似義故也孟子莊子同於非楊墨而其意不同蓋莊子直以爲仁義孟子則以其似仁義而實非仁義此所以爲不同也

論語子曰攻乎異端斯害也已

範氏曰攻専治也故治木石金玉之工曰攻異端非聖人之道而別爲一端如楊墨是也其率天下至於無父無君専治而欲精之爲害甚矣○或問有以攻爲攻擊之攻言異端不必深排但當反經而已者如何朱子曰不務反經而徒與之角其無涯之辧固所以自蔽然熟視異端之害而不一言以正之則亦何以祛習俗之蔽而反之於經哉蓋正道異端如水火之相勝彼盛則此衰此彊則彼弱反經固所當務而不可以徒反異端固不必辧然亦有不可不辧者熟觀孟子所以答公都子好辧之問者則可見矣○或問諸說如何如張子謂孔子不辟異端其考之亦不詳矣當時所謂異端固未有以見其爲誰氏姑以楊墨論之如墨氏之無父則悖徳悖禮之訓固已深辟之楊氏之無君則潔身亂倫之戒又已深辟之矣○愚按孔子之言𨿽非爲楊墨發然此兩言實深中二氏之病此義常明則楊墨之禍自熄矣

孟子曰楊子取爲我拔一毛而利天下不爲也墨子兼愛摩頂放踵利天下爲之【全文見前】

孟子曰逃墨必歸於楊逃楊必歸於儒歸斯受之而已矣

朱子曰墨氏務外而不情楊氏太簡而近實故其反正之漸大略如此歸斯受之者閔其陷溺之久而取其悔悟之新也

今之與楊墨辧者如追放豚旣入其苙又從而招之放豚放逸之豕豚也苙防也招也羈其足也言彼旣來歸而又追究其旣往之失也此章見聖賢之於異端拒之甚嚴而於其來歸待之甚恕拒之嚴故人知彼說之爲邪待之恕故人知此道之可反仁之至義之盡也問逃墨歸楊云云曰楊墨皆是邪說無大輕重但墨氏之說尢出於矯僞不近人情而難行故孟子之言如此非以楊氏爲可取也○程子曰儒者濳心正道不容有差其始甚微其終則不可救如師也過商也不及於聖人中道師只是過於厚些商只是不及些然而厚則漸至於兼愛不及則便至於爲我其過不及同出於儒者其末遂至楊墨至如楊墨亦未至於無父無君孟子推之便至於此蓋其差必至於是也○呂氏大事記曰齊宣王喜文學防說之士鄒衍之徒七十六人皆賜列第爲上大夫不治而議論是以齊稷下學士盛者數百千人是時諸子並起秦漢以後所謂六家九流特其略耳孟子荀卿列曰騶衍作怪迂之變終始大聖之篇稱引天地剖判以來五徳轉移治各有宜其語閎大不經王公大人初見其術懼然顧化淳於髠齊人博聞彊記學無所主愼到趙人田駢接子齊人環淵楚人皆學黃老之術騶奭者齊諸騶子亦頗采騶衍之術文具難施公孫龍爲堅白同異之辧魏有李悝盡地力之教楚有尸子長盧阿之吁子焉自騶衍與齊之稷下先生淳於髠愼到環淵接子田駢之徒各著書言治亂之事以干世主豈可勝道哉莊子天下篇曰古之人其備乎配神明醇天地育萬物和天下澤及百姓明於本數系於末度六通四辟小大精粗其運無乎不在其明而在數度者舊法世傳之史尙多有之其在詩書禮樂者鄒魯之士縉紳先生多能明之詩以導誌書以導事禮以導行樂以導和易以導陰陽春秋以導名分其數散於天下而設於中國者百家之學或稱而道之天下大亂道徳不一天下多得一察焉以自好譬如耳目鼻口皆有所明不能相通天下之人各爲其所欲焉以自爲方悲夫百家往而不反必不合矣後世學者不見天地之純古人之大體道術將爲天下裂司馬子長與莊生所談皆當深味也愚按莊生所述諸子墨翟禽滑釐其一也宋鈃尹文其二也彭防田駢愼到其三也闗尹老其四也莊周其五也恵施其六也異端之盛莫甚於此時而孟子獨深辧楊墨者或曰楊墨之禍仁義固也必若何而後爲仁義耶曰孟子甞言之矣曰君子親親而仁民仁民而愛物是也蓋自親親而推之於民物是其理之一也明乎理之一則心無不傳而非楊氏之爲我矣親親與仁民不同仁民與愛物不同是其分之殊也明乎分之殊則其施有序而非墨氏之兼愛矣聖賢正大之學異端私邪之見其霄壤也學者徒知孟子之辟楊墨而不知此章乃辟楊墨之本故附見焉

詖辭知其所蔽淫辭知其所陷邪辭知其所離遁辭知其所窮

程子曰詖辭偏蔽淫辭陷溺邪辭信其說至於耽惑遁辭生於不正窮著便遁此四者楊墨皆有○愚按此亦辟異端之詞故附著於此全章見志气篇

景春曰公孫衍張儀豈不誠大丈夫哉一怒而諸侯懼安居而天下熄

朱子曰景春人姓名公孫衍張儀皆魏人怒則說諸侯使相攻伐故諸侯懼也

孟子曰是焉得爲大丈夫乎子未學禮乎丈夫之冠也父命之女子之嫁也母命之往送之門戒之曰往之女家必敬必戒無違夫子以順爲正者妾婦之道也加冠於首曰冠女家夫家也婦人內夫家以嫁爲歸也夫子夫也女子從人以順爲正道也蓋言二子阿諛茍容竊取權勢乃妾婦順從之道耳非丈夫之事也

居天下之廣居立天下之正位行天下之大道得志與民由之不得志獨行其道富貴不能淫貧賤不能移威武不能屈此之謂大丈夫

廣居仁也正位禮也大道義也與民由之推其所得於人也獨行其道守其所得於己也淫蕩其心也移變其節也屈挫其志也○何叔京曰戰國之時聖賢道否天下不復見其徳業之盛但見姦巧之徒得志橫行气焰可畏遂以爲大丈夫不知由君子觀之是乃妾婦之道耳何足道哉○愚按此章辟縦橫家又宋鈃章辟遊說之徒見仁義篇

孟子曰求也爲季氏宰無能攺於其徳而賦粟倍他日孔子曰求非我徒也小子鳴鼓而攻之可也

求孔子弟子冉求季氏魯卿宰家臣賦猶取也取民之粟倍於他日也小子弟子也鳴鼔而攻之聲其罪而責之也

由此觀之君不行仁政而富之皆棄於孔子者也況於爲之彊戰爭地以戰殺人盈野爭城以戰殺人盈城此所謂率土地而食人肉罪不容於死

爲去聲○林氏曰富其君者奪民之財耳而夫子猶惡之況爲土地之故而殺人使其肝腦塗地則是率土地而食人之肉其罪之大𨿽至於死猶不足以容之也

故善戰者服上刑連諸侯者次之辟艸萊任土地者次之

辟與辟同○善戰如孫臏吳起之徒連結諸侯如蘇秦張儀之類辟開墾也任土地謂分土授民使任耕稼之責如李悝盡地力商鞅開阡陌之類也○愚按此章兼辟兵縦橫農三家

魯欲使愼子爲將軍

朱子曰愼子魯臣

孟子曰不教民而用之謂之殃民殃民者不容於堯舜之世

教民者教之禮義使知入事父兄出事長上也用之使之戰也

一戰勝齊遂有南陽然且不可

是時魯蓋欲使愼子伐齊取南陽也故孟子言就使愼子善戰有功如此且猶不可

愼子勃然不悅曰此則滑釐所不識也

滑釐愼子名

曰吾明告子天子之地方千里不千里不足以待諸侯諸侯之地方百里不百里不足以守宗廟之典籍待諸侯謂待其朝覲聘問之禮宗廟典籍祭祀防同之常禮也

周公之封於魯爲方百里也地非不足而儉於百里大公之封於齊也亦爲方百里也地非不足也而儉於百里

二公有大勲勞於天下而其封國不過百里儉止而不過之意也

今魯方百里者五子以爲有王者作則魯在所損乎在所益乎

魯地之大皆並吞小國而得之有王者作則必在所損矣

徒取諸彼以與此然且仁者不爲況於殺人以求之乎徒空也言不殺人而取之也

君子之事君也務引其君於當道志於仁而已

當道謂事合於理志仁謂心在於仁

孟子曰今之事君者曰我能爲君辟土地充府庫今之所謂良臣古之所謂民賊也君不鄕道不志於仁而求富之是富桀也

爲去聲辟與辟同鄕與向同下皆同○辟開墾也

我能爲君約與國戰必克今之所謂良臣古之所謂民賊也君不鄕道不志於仁而求爲之彊戰是輔桀也約要結也與國和好相與之國也

由今之道無變今之俗𨿽與之天下不能一朝居也言必爭奪而至於危亡也○愚按此二章専辟兵家

孟子曰有人曰我善爲陳我善爲戰大罪也

陳去聲○制行伍曰陳交兵曰戰

國君好仁天下無敵焉【好去聲】

南面而徵北狄怨東面而徵西夷怨曰奚爲後我此引湯之事以明之解見前篇

武王之伐殷也革車三百兩虎賁三千人

兩去聲賁音奔○又以武王之事明之也兩車數一車兩輪也千書序作百

王曰無畏寜爾也非敵百姓也若崩厥角稽首

書泰誓文與此小異孟子之意當云王謂商人曰無畏我也我來伐紂本爲安寜爾非敵商之百姓也於是商人稽首至地如角之崩也

徵之爲言正也各欲正已也焉用戰

焉於防反○民爲暴君所虐皆欲仁者來正已之國也

太史公曰世之學老子者則絀儒學儒學亦絀老子道不同不相爲謀

史記老子列老子姓李氏名耳字伯陽諡曰周守藏室之史孔子適周將問禮於老子老子曰吾聞之良賈深藏若虛君子盛徳容貌若愚去子之驕气與多欲態色與淫志是皆無益於子之身吾所以告子若是而已老子修道徳其學以自隠無名爲務著書言道徳之意五千餘言莫知其所終○莊子名周甞爲防漆園吏與梁恵王齊宣王同時其學無所不闚然其要本歸於老子之言故其著書十餘萬言大抵皆寓言也作漁父盜跖胠篋以詆訾孔子之徒以明老子術畏累虛亢桑子之屬皆空語無事實然善屬書離辭指事類情用剽剝儒墨𨿽當世宿學不能自解免也其言洸洋自以適已故自王公大人不能器之終身不仕以快其志焉○按莊子之稱老闗尹曰以本爲精以末爲粗澹然獨與神明居以懦弱謙下爲表以空虛不毀萬物爲實又曰在巳無居形物自著其動若水其靜若鏡其應若響未甞先人而常隨人又曰人皆取先己獨取後曰受天下之垢人皆取實己獨取虛無藏也故有餘又曰闗尹老古之博大眞人哉其自稱則曰寂漠無形變化無常又曰以謬悠之說荒唐之言無端厓之辭時恣縱而不儻不以觭見之也以天下爲沈濁不可與莊語以巵言爲曼衍以重言爲眞以寓言爲廣獨與天地精神往來而不敖睨於萬物上與造物者遊而下與外死生無終始者爲交老莊之學卽此可見其大略矣○楊子曰老子之言道徳吾有取焉耳捶提仁義絕滅禮學吾無取焉耳○程子曰楊子看老子謂言道徳則有取云云則無取若以老子剖斗折衡聖人不死大盜不止爲救時反本之言爲可取卻尙可恕如老子言失道而後徳失徳而後仁失仁而後義失義而後禮則自不識道已不成言語卻言其言道徳有取則是楊子已不見道又曰今語道徳須要寂滅湛靜形使如槁木心使如死灰豈有直做墻壁木石而謂之道所貴乎智周天地萬物而不遺又幾時要如死灰所貴乎動容周旋中禮又幾時要如槁木又曰物之不齊物之情也莊周彊要齊物然而物終不齊也堯夫有言泥空終是著齊物到頭爭問莊子齊物論如何曰莊子之意欲齊物理物理從來齊何待莊子而後齊若齊物形物形從來不齊如何齊得又曰莊生形容道體之語盡有好處老子谷神不死一章最佳○又曰莊言遊方之內遊方之外方何甞有內外如此則是道有隔斷內外各是一處也豈有此理○龜山楊氏曰聖人以爲尋常事者莊周則誇言之莊周之博乃禪家呵佛罵祖之類是也如逍遙遊養生主曲譬廣諭張大其說論其要則逍遙遊一篇乃子思所謂無入而不自得而養生主一篇乃孟子所謂行其所無事而已○朱子曰老子之術須自家占得十分穏便方肯做才有一毫於己不便便不肯做又曰老子之術衝嗇不肯役精神又曰老子之學只要退步柔伏不與你爭才有一毫主張計較思慮之心這气便麤了故曰致虛極守靜篤又曰專气致柔能如嬰兒乎又曰知其雄守其雌爲天下谿知其白守其黑爲天下谷所謂谷只是低下處讓你在髙處他只要在卑下處全不與你爭只是他用出術數來便不可當如曰以正治國以奇用兵以無事取天下他取天下便是用此道如張子房之術全是如此峣闗之戰啗秦將以利與之連和卽回兵殺之與項羽約和已講解了卽勸髙祖追之漢家始終治天下全是得此術又曰老子也見得此个道理只是怕與事物交涉故其言有曰豫兮若冬涉川猶兮若畏四鄰儼乎其若客老子說話大抵如此只是欲得退步占卻不要與事物接如治人事天莫若嗇迫之而後動不得已而後應皆是這樣意思故爲其學者多流於術數如申韓之徒皆是也其後則兵家亦祖其說如陰符經之類是也問老氏柔能勝剛弱能勝彊之說曰它便揀便宜底先占了若這下則剛柔寬猛各有用問老子云夫禮忠信之薄而亂之首孔子又卻問禮於他不知何故曰他曉得禮之曲折只是他說這个無緊要底物事不將爲事某初間疑有兩个老橫渠亦意其如此今看得來不是如此他曽爲柱下史故禮自是理防得所以與孔子說得如此好只是他又說這个物事不用得亦可一似聖人用禮時反若多事所以如此說禮運中謀用是作而兵由此起等語便自有這个意思又曰易不言有無老子言有生於無便不是又曰一便生二二便生四老子卻說二生三便是不理防得又曰莊周都理防得只是不把做事觀其第四篇

人間世及漁父篇以後多是說孔子與諸人語只是不肯學孔子所謂知者過之者也如說易以道陰陽春秋以道名分等語後來人如何下得它直是似快刀利斧劈截將去字字有著落○問莊子較之老子較平帖些曰莊子跌蕩老子收斂莊子卻將許多道理掀翻說不拘繩墨又曰莊周列禦冦亦似曽防底意思他也不是専學老子吾儒書他都看來不知如何被他晫見這个物事便放蕩去了又曰列莊本楊朱之學故其書多引其語莊子說子之於親也命也不可解於心至臣之於君則曰義也無所逃於天地之間是他看得那君臣之義卻似是逃不得不柰何須著臣服他更無一个自然相胥爲一體處可怪故孟子以爲無君此類是也又曰莊子云各有儀則之謂性此謂各有儀則如有物有則比之諸家差善又曰天其運乎地其處乎日月其爭於所乎孰主張是孰綱維是孰居無事推而行是意者其有機緘而不得已邪意者其運轉而不能自立邪云者爲雨乎雨者爲云乎孰隆施是孰居無事淫樂而勸是莊子這數語甚好是他見得方說到此其才髙如老子天下篇言詩以導誌書以導事禮以導行樂以導和易以導陰陽春秋以導名分若見不分曉焉敢如此道要之他病我𨿽理防得只是不做又曰人說孟子辟楊墨不辟老氏卻不知道家修養之說只是爲已獨自一身便了更不管別人便是楊氏爲我之學○大事記周安王四年書鄭人列禦冦爲李耳之學著書於世耳楚人與孔子同時楊朱亦師耳與宋人墨翟春秋後各以其學行天下呂氏曰耳老子也孔子甞問禮焉今載於曽子問者與五千言殊不類蓋告孔子者其所職著於書者自其所見也列子多引黃帝書蓋古之微言久而差者也牝一章今見於老子此戰國秦漢以來所以多喜並言黃帝老子而謂之黃老也孔子定書而始堯典其有以哉以列子所載楊朱遇老子老子中道而嘆一章觀之則朱受學於老子不疑朱之言見於列子者固多後人所附益爲我之說亦略可見也史謂墨翟並孔子時又或曰其後𨿽不可考然楊墨之說肆行於天下必在春秋後蓋異端之說非王教盡廢不能行也○按曽子問曰古者師行必以遷廟主行乎孔子曰天子巡狩以遷廟主行載於齊車言必有尊也今也取七廟之主以行則失之矣當七廟五廟無虛主虛主者惟天子崩諸侯薨與去其國與祫祭於祖爲無主耳吾聞諸老曰天子崩國君薨則祝取羣廟之主而藏諸祖廟禮也卒哭成事而後主各反其廟君去其國太宰取羣廟之主以從禮也祫祭於祖則祝迎四廟之主主出廟入廟必蹕老云曽子問曰葬引至於堩日有食之則有變乎且不乎孔子曰昔者吾從老助葬於巷黨及堩日有食之老曰丘止柩就道右止哭以聽變旣明反而後行曰禮也反葬而丘問之曰夫柩不可以反者也日有食之不知其已之遲數則豈如行哉老曰諸侯朝天子見日而行逮日而捨奠大夫使見日而行逮日而捨夫柩不蚤出不莫宿見星而行者惟罪人欲奔父母之喪者乎日有食之安知其不見星也且君子行禮不以人之親痁患吾聞諸老云子夏問曰三年之喪卒哭金革之事無避也者禮與初有司與孔子曰夏后氏三年之喪旣殯而致事殷人旣葬而致事記曰君子不奪人之親亦不可奪親也此之謂乎子夏曰金革之事無避也者非與孔子曰吾聞諸老曰昔者魯公伯禽有爲爲之也今以三年之喪從其利者吾不知也此呂氏所謂與五千言異者列子引黃帝書有曰谷神不死是謂牝牝之門是謂天地之根綿綿若存用之不勤此章亦見老子又引黃帝書曰形動不生形而生影聲動不生聲而生響無動不生無而生有形必終者也天地終乎與我偕終終進乎不知也張湛曰聚則成形散則爲終此世之所謂終始也然則聚者以形實爲始以離散爲終散者以虛漠爲始以形實爲終故疊相爲終始而理實無終無始者也又黃帝書曰精神入其門骨骸反其根我尙奚存其大指與老莊相若而朱子又謂佛氏所謂四大各散幻身何在蓋本此意楊朱之語多見於列子其遇老子一章云楊朱南之沛老西逰於秦邀於郊至梁而遇老子老子中道仰天而嘆曰始以汝爲可教今不可教也楊朱不答至捨進涫潄巾櫛脫履戶外膝行而前曰向者弟子欲請夫子夫子辭行不間是以不敢今夫子間矣請問其過老子曰而睢睢旴旴而誰與居大白若辱盛徳若不足楊朱蹵然變容曰敬聞命矣其往也捨者迎將其家公執席妻執巾櫛捨者避席煬者避竈其反也捨者與之爭席矣楊朱之宋宿於逆旅逆旅人有妾二人其一人美其一人惡惡者貴而美者賤楊子問其故逆旅小子對曰其美者自美吾不知其美也其惡者自惡吾不知其惡也楊子曰弟子記之行賢而去自賢之行安往而不愛故天下有常勝之道有不常勝之道常勝之道曰柔不常勝之道曰彊又曰百年壽之大齊得百年者千無一焉設有一者孩抱以逮昏老幾居其半矣夜眠之所弭晝覺之所遺又幾居其半矣痛疾哀苦亡失憂懼又幾居其半矣量十數年之中逌然而自得亡介焉之慮者亦亡一時之中爾夫人之生奚爲哉奚樂哉爲美厚爾爲聲色爾而美厚復爾不常厭足聲色不可常玩聞乃復爲刑賞之所禁勸名法之所追遣遑遑爾競一時之虛譽規死後之餘榮偊偊爾愼耳目之視聽惜身意之是非徒失當年之至樂不能自肆於一時重囚桎梏何以異哉太古之人知生之暫來知死之暫往故從心而動不違自然所好當身之娛非所去也故不爲名所勸從性而行不逆萬物所好死後之名非所取也故不爲形所及名譽先後年命多少非所量也又曰伯成子髙不以一毫利物捨國而隱耕大禹不以一身自利一體偏枯古之人損一毫利天下不與也悉天下奉一身不取也人人不損一毫人人不利天下天下治矣禽子問楊朱曰去子體之一毛以濟一世汝爲之乎楊子曰世固非一毛之所濟禽子曰假濟爲之乎楊子弗應禽子出語孟孫陽孟孫陽曰子不達夫子之心吾請言之有侵若肌膚獲萬金者若爲之乎曰爲之孟孫陽曰有斷若一節得一國子爲之乎禽子黙然有間孟孫陽曰一毛微於肌膚肌膚微於一節省矣然則積一毫以成肌膚積肌膚以成一節一毛固一體萬分中之一物柰何輕之乎禽子曰吾不能所答子然則以子之言問老闗尹則子言當矣以吾言問大禹墨翟則吾言當矣孟孫陽因顧與其徒說他事楊朱曰天下之美歸之舜禹周孔天下之惡歸之桀紂然而舜耕於河陽陶於雷澤四體不得暫安口腹不得美厚父母之所不愛弟妹之所不親及受堯之禪年已長智已衰戚戚然以至於死此天人之窮毒者也禹荒土功過門不入身體偏枯手足胼胝及受舜禪卑宮室美黻冕戚戚然以至於死此天人之憂苦者也周公攝天子之政四國流言居東三年誅兄放弟僅免其身戚戚然以至於死此天人之危懼者也孔子明帝王之道應時君之聘伐樹於宋削迹於衛窮於商周圍於陳蔡受屈於季氏見辱於陽虎戚戚然以至於死此天民之遑遽者也凡彼四聖者生無一日之歡死有萬世之名名者固非實之所取也桀借累世之資居南面之尊恣耳目之所娛窮意慮之所爲熙熙然以至於死此天民之蕩逸者也紂亦借累世之資居南面之尊肆情於傾宮縱欲於長夜不以禮義自苦熙熙然以至於死此天民之放縦者也彼二凶也生有從欲之歡死被愚暴之名實者固非名之所與也彼四聖𨿽美之所歸苦以至終同歸於死矣彼二凶𨿽惡之所歸樂以至終亦同歸於死矣其他言論尙多大抵皆邪說詖論也呂氏所謂爲我之說亦略可見其不信夫

太史公曰申子卑卑施之於名實韓子引繩墨切事情明是非其極慘礉少恩皆原於道徳之意而老子深逺矣

云申不害京人也故鄭之賤臣學術以干韓昭侯昭侯用爲相內修政敎外應諸侯國治兵彊無侵韓者申子之學本於黃老而主刑名著書二篇號曰申子韓非者韓之諸公子也喜刑名法術之學而其歸本於黃老與李斯俱事荀卿斯自以爲不如非非見韓之削弱數以書諫韓王韓王不能用於是韓非疾治國不務修明其法制執勢以禦其臣下富國彊兵而以求人任賢反舉浮淫之蠧加之於功實之上以爲儒者用文亂法而俠者以武犯禁寛則寵名譽之人急則用介冑之士今者所養非所用所用非所養悲亷直不容於邪枉之臣觀往者得失之變故作孤憤五蠧內外儲說林說難十餘萬言然韓非知說之難終死於秦不能自脫申子韓子皆得於後世宛丘張氏曰吾甞論黃老之道徳遣去情累而其末流爲智術刑名何哉夫惟靜者見物之情而無爲者知物之【闕】

而中其情者智術之所從出也仁

義生於恩恩【闕】

不遣也無情之至至【闕】

蘓氏之說略同而張尢精【闕】

者道之用朱子曰老子說話都是【闕】

他看得天下事變熟了都於反處做起且如人剛

彊咆哮跳躑之不已其勢必有時而屈故它只務爲弱人才弱便蓄得那精剛完全及其發也自然不可當故張文濳說老子恬靜故能知變然其勢必至於忍心無情視天下之人皆如土偶其心冷冰冰地便是殺人也不防故其流入於變詐刑名太史公將老子與申韓同非是彊安排源流實是如此○呂氏曰按新序申子之書號曰術商鞅之書號曰法太史公謂非喜刑名法術之學則兼治之也六經孔孟之敎與人之公心合故治世宗之申商韓非之說與人之私情合故末世宗之彼各有所合也

董子對防曰春秋大一統者天地之常經古今之通誼也今師異道人異論百家殊方指意不同是以上亡以持一統法制數變下不知所守臣愚以爲諸不在六藝之科孔子之術者皆絕其道勿使並進邪辟之說滅息然後統紀可一而法度可明民知所從矣

武帝紀建元元年丞相綰奏所舉賢良或治申商韓非蘇秦張儀之言亂國政請皆罷奏可呂氏曰此行仲舒之言也衛綰特使之書奏耳建白大義豈綰所能辧哉武帝年未二十而知所決擇如此可謂英主矣然轅固以老而見棄莊助以容悅而見錄仲舒𨿽殷勤三防而不能引以自近也以舉賢良一事考之武帝終身之得失皆可推矣○按仲舒本自武帝立魏其武安爲相而隆儒矣及仲舒對防推明孔氏抑黜百家皆自仲舒發之胡氏曰仲舒推明春秋之義以隆仲尼之教道術有統異端滅息民到於今賴之其功不在孟子之下漢唐大儒皆莫能及○又遷固二史並稱魏其武安俱好儒術推轂趙綰爲禦史大夫王臧爲郎中令迎魯申公欲設明堂云云竇太后好黃老言而魏其武安趙綰王臧等隆重儒術貶道家言太后滋不悅及建元二年禦史大夫綰請母奏事東宮太后大怒得綰臧之過以讓上上因廢明堂事下綰臧吏皆自殺而免丞相太尉申公亦疾免以歸及外戚傳曰竇太后好黃帝老子言景帝及諸竇不得不讀老子尊其術其後太后崩武安侯田蚡爲丞相絀黃老之言復申刑名百家之禁於時學儒者以百數呂氏曰武帝卽位之初罷申韓蘇張之言尊尙黃老以竇太后之故至是始禁之太史公曰自曹參薦蓋公明黃老而賈生晁錯明申韓蓋漢初以來黃老申韓疊用於世攷其源流皆有授張畱侯得之黃石公而參得諸蓋公蓋公亦皆有所本蓋河上丈人敎安期生安期生之毛翕公毛翕公之樂瑕公樂瑕公之樂臣公樂臣公之蓋公蓋公當時擢國師此黃老源流之可見者也晁錯學申商刑名於軹張恢生所與洛陽宋孟及劉帶同師此申商之源流可見者也曹參丞相之學賈傅之學亦必有所授特史失之耳又以文帝淸淨其性與黃老合景帝深刻其性與申韓合故道家刑名盛行於時而儒術闇昩不明微仲舒發其端則六經之教終爲二家所揜矣然武帝𨿽曰罷黜百家然張杜之徒以深文峻法進則刑名家未甞不用也嚴助朱買臣以談說親幸則縱橫家之得志如故也至其顚倒沒溺於神仙方士之說幾終其身而不悟是又黃老之末流耳名𨿽崇儒而所得者則公孫輩是又何益於治亂之數哉○又太史公自序太史公學天官於唐都受易於楊何習道論於黃子太史公仕於建元元封之間湣學者之不達其意而師悖乃論六家之要指曰易大天下一致而百慮同歸而殊塗夫陰陽儒墨名法道徳此務爲治者也直所從言之異路有省不省耳陰陽之術大祥而眾忌諱使人拘而多所畏然其序四時之大順不可失也儒者博而寡要勞而少功是以其事難盡從然其序君臣父子之禮列夫婦長防之別不可易也墨者儉而難遵是以其事不可徧循然其彊本節用不可廢也法家嚴而少恩然其正君臣上下之分不可攺也名家使人儉而善失眞然其正名實不可不察也道家使人精神専一動合無形贍足萬物其爲術也因陰陽之大順采儒墨之善撮名法之要與時遷移應物變化立俗施事無所不宜防約而易操事少而功多儒者則不然以爲人主天下之儀表也主唱而臣和主先而臣隨如此則主勞而臣逸至於大道之要去健羨絀聰明釋此而任術夫神大用則竭形大勞則敝形神蚤衰欲與天地長久非所聞也夫陰陽四時八位十二度二十四節各有教令順之者昌逆之者亡未必然也故曰使人拘而多畏夫春生夏長秋收冬藏此天道之大經也弗順則無以爲天下紀綱故曰四時之大順不可失也夫儒者以六藝爲法六藝經以千萬數累世不能通其學當年不能究其禮故曰博而寡要勞而少功若夫列君臣上下之禮序夫婦長防之別𨿽百家弗能易也墨者亦尙堯舜言其徳行曰髙堂三尺土階三等茅茨不剪采椽不斵飯土簋啜土刑糲梁之食藜藿之羮夏日葛衣冬日鹿裘其送死桐棺三寸舉音不盡其哀教喪禮必以此爲萬民之率使天下法若此則尊卑無別也夫世異時移事業不必同故曰儉而難遵要曰彊本節用則人給家足之道也此墨子之所長𨿽百家不能廢也法家不別親疎不殊貴賤一斷於法則親親尊尊之恩絕矣可以行一時之計而不可長用也故曰嚴而少恩若尊主卑臣明分職不得相逾越𨿽百家不能攺也名家苛察繳繞使人不得反其意剽決於名時失人情故曰使人儉而善失眞若夫控名責實參伍不失此不可不察也道家無爲又曰無不爲其實易行其辭難知其術以虛無爲本以因循爲用無成勢無常形故能究萬物之情不爲物先不爲物後故能爲萬物主有法無法因時爲業有度無度因物興捨故曰聖人不巧時變是守虛者道之常也因者君之綱也羣臣並至使各自明也其實中其聲者謂之端實不中其聲者謂之言不聽姦乃不生賢不肖自分白黑乃形在所欲用耳何事不成乃合大道混混冥冥光耀天下復反無名凡人所生者神也所托者形也神大用則竭形大勞則敝形神離則死死者不可復生離者不可復合故聖人重之由是觀之神者生之本也形者生之具也不先定其神形而曰我有以治天下何由哉太史公之論如此宜班固以先黃老後六經爲譏也其視仲舒有間矣○按此上兼論諸子之學○又劉歆序諸子分爲九流曰儒曰道曰陰陽曰法曰名曰墨曰縦橫曰雜曰農以爲九家者其言𨿽殊譬如水火相滅亦相生仁義相反而皆相成也若能修六藝之術而觀此九家之言捨短取長則可以通萬方之略矣胡氏論之曰歆言九流猶仁義之相反而相成也夫仁以親親義以尊尊施之𨿽有等衰發端則非異道故事父孝則忠可移於君求忠臣必於孝子未聞相反之理也曰法則慘刻曰名則苛嬈曰墨則二本曰縦橫則妾婦之道是皆五經之棄也其歸豈足安乎儒家者流固修六藝矣列儒於九家而曰修六藝之術以觀九家之言則修六藝者無所名家謂誰氏耶何其言之多舛也歆資性穎利而不端學該博而不正方之仲舒豈直什百而已哉

西山讀書記卷三十五﹤子部﹐儒家類﹐西山讀書記﹥

欽定四庫全書薈要

西山讀書記卷三十六

宋眞徳秀撰

吾道異端之辧【下】

揚子曰捨舟航而濟乎瀆者末矣捨五經而濟乎道者末矣棄常珍而嗜乎異饌者惡覩其識味也委大聖而好乎諸子者惡覩其嗜道也山之不可勝由矣向墻之戶不可勝入矣曰惡由入曰孔氏孔氏者戶也又曰述正道而稍邪哆者有矣未有述邪哆而稍正也古者楊墨塞路孟子辭而辟之廓如也後之塞路者有矣竊自比於孟子

按子云此言不可謂無意於衛道者然其論老子以言道徳爲有取則未可謂知道者夫未能知道而欲以衛道自任可乎此所以見譏於程子也

或問人有倚孔子之墻鄭衛之聲誦韓莊之書則引諸門乎曰在夷貉則引之倚門墻則麾之

按此論得之故韓子取以爲法焉

或問道曰道也者通也無不通也或曰可以適它與曰適堯舜文王爲正道非堯舜文王爲它道君子正而不它

狙詐之家曰狙詐之計不戰而屈人兵堯舜也

書不經非書也言不經非言也言書不經多多贅矣莊楊蕩而不法墨晏儉而廢禮申韓險而無化鄒衍迃而不信

多聞見而識乎正道者正識也多聞見而識乎邪道者迷識也

或問儀秦學乎鬼谷術而習乎縦橫言安中國者各十餘年是夫曰詐人也聖人惡諸曰孔子讀而儀秦行何如也曰甚矣鳯鳴而鷙翰也然則子貢不爲與曰亂而不解子貢恥諸說而不富貴儀秦恥諸

曰仲尼之道猶四瀆也經營中國終入大海他人之道者西北之流也綱紀夷貉或入於沱或淪於漢淮南說之用不如太史公之用也太史公聖人將有取焉淮南鮮取焉爾必也儒乎乍出乍入淮南也文麗用寡長卿也多愛不忍子長也仲尼多愛愛義也子長多愛愛奇也

或問人言仙者有諸乎吁吾聞宓羲神農歿黃帝堯舜殂落而死文王畢孔子魯城之北獨子愛其死乎非人之所及也仙亦無益子之彚矣或曰聖人不師仙厥術異也聖人之於天下恥一物之不知仙人之於天下恥一日之不生曰生乎生乎名生而實死也或曰世無仙則焉得斯語曰語乎者非囂囂也與惟囂囂能使無爲有或問仙之實曰無以爲也有與無非問也問也者忠孝之問也忠臣孝子偟乎不偟有生者必有死有始者必有終自然之道也

按道家養生之說出於老子如谷神章其最要也莊子云黃帝見廣成子於空同之上順下風膝行而進曰敢問治身柰何而可以長久廣成子曰善哉至道之精窈窈冥冥至道之極昏昏黙黙無視無聽抱神以靜形將自正必靜必淸無勞汝形無揺汝精乃可以長生此其至要之言也其後道家者流推而衍之乃有神仙飛升之說時君之信其術者自燕昭王始秦始漢武溺之尢甚武帝蓋晚而後悟善乎谷永之論曰明於天地之性者不可惑以神怪知萬物之情者不可罔以非類諸背仁義之正道不遵五經之法言而盛稱奇怪鬼神廣崇祭祀之方求報無福之嗣及世有仙人服食不終之藥遙興輕舉登遐到景覽觀縣圃浮游蓬萊耕耘五徳朝種暮獲與山石無極黃冶變化堅冰淖溺化色五倉之術者皆姦人惑眾挾左道懷詐僞以欺防世主聽其言洋洋滿耳若將可遇求之蕩蕩如系風捕景終不可得是以明主距而不聽聖人絕而不語惟陛下距絕此類毋令姦人有所窺朝者成帝末年頗好鬼神多上書言祭祀者故永之論如此朱子以爲發端數語蓋必古人遺言非永所能道也○歐陽氏序黃庭經曰自古有道無僊而後世之人知有道而不得其道不知無僊而妄學仙此我之所哀也道者自然之理也生而必死亦自然之理也以自然之道養自然之生不自戕賊夭閼而盡其天年此自古聖智之所同也禹走天下乘四載治百川可謂勞其形矣而壽百年顏子蕭然臥於陋巷簞食瓢飲外不誘於物內不動於心可謂至樂矣而年不及三十斯二人者皆古之仁人也勞其形者長年安其樂者短命蓋命之長短稟之於天非人力之所爲也惟不自戕賊而各盡其天年則二人之所同也此所謂以自然之道養自然之生後世貪生之徒爲養生之術者無所不至至茹艸木服金石吸日月之精光又有以謂此外物不足恃而反求諸內於是息慮絕欲鏈精气勤吐納専於內守以養其神其術𨿽本於貪生及其至也尙或可以全形而卻疾猶愈於肆欲稱情以害其生者也謂養內之術故上智任之自然其次養內以卻疾最下妄意而貪生○問神仙飛升之說有諸程子曰若謂白日飛升之類則無之若言居山林間保形鏈气以延年益壽則有之譬如一鑪火置之風中則易過置之於密室則難過有此理也又問子言聖人不師仙厥術異也聖人能爲此等事否曰此是天地間一賊若非竊造化之機豈能延年使聖人肯爲周孔爲之矣人有語導气者問程子曰君亦有術乎曰吾甞夏葛而冬裘饑食而渇飲節嗜欲定心气如斯而已矣○朱子詩曰盜啟元命袐竊當生死闗又曰但恐逆天理偸生詎能安是亦程子之意至其釋屈原逺遊於所謂一气孔神兮於中夜存毋滑其魂兮彼將自然虛以待之兮無爲之先則深取之以爲養生之至言𨿽廣成子之告黃帝者曽不過是則其意亦可識矣後世方士惑人主如冦謙之栁泌趙歸眞之屬可爲世主戒者別著之

晉範氏寧曰王何之罪甚於桀紂

或以爲太過寧曰王何滅棄典文幽沈仁義遊辭浮說波蕩後生桀紂縦暴一時適足以喪身覆國豈能回百姓之觀聽哉故愚以自喪之惡小迷眾之罪大也○按魏正始中何晏等祖述老莊以淸談相尙至晉此風益甚晏甞立論以天地萬物皆以無爲本由是士大夫皆以浮誕爲美裴頠著崇有論以釋其蔽然不能救也陳頵甞遺王導書以老莊之俗傾惑朝廷速宜攺張然後大業可舉導不能從一時名士如庾亮輩皆以淸談爲風流之宗國子祭酒袁瓌甞請立太學而士大夫習尙莊老儒術終以不振防稽王昱敖洗等又從而扇之𨿽謝安石之賢不免爲習俗所移寧獨好儒學故爲此論然終於晉亡而不能革至梁武帝好佛而太子又講莊老詹事何敬容嘆曰西晉尙浮虛使中原淪於胡羯今江東復爾江南其爲戎乎其後元帝好談於龍光殿講老子胡氏論之曰老子之言其害非釋氏比也然棄仁義捐禮樂以爲道遺物離人趨於澹泊而生人之治忽矣或問曹參治齊師蓋公其相漢也以淸淨文景之治大率依本黃老約躬省事薄斂緩獄不言兵而天下富老子之教亦何負與曰蓋公之語參曰治道貴淸淨而民自定此在老子書中一語爾此一語非有捶提仁義滅絕禮教之失也故參用之務爲休息不擾至於文景斯極功矣𨿽然庶矣富矣而未及於教也比之二帝三王化民成俗之道可同日語哉又況掇拾其談淸論而不切於事理有如西晉至使胡羯氐羌腥薰岱華幾三百年仲尼之道豈有此禍哉彼蕭繹曽何足云然方在漂揺隉杌中不思保國之計而講老子近有簡文不知監也其亦愚蔽之甚矣又曰自何晏王弼以老莊之書訓釋大易王衍葛競相慕效専事淸談糟粕五經蔑棄本實風流波蕩晉遂以亡又曰爲淸談者以心與迹二道與事殊形器法度皆芻狗之餘視聴言動非性命之理此其所以大失而不自知也何晏王衍自喪其身喪人之國者如出一軌後世宗師釋氏其獘又甚於淸談其教源之差則亦相類耳○愚按文中子有曰淸談甚而晉室衰非老莊之罪也夫淸談之獘正祖於老莊謂非其罪可乎近歳文士又謂自正始以風流相命賞好成俗士𨿽坐談空解不畏臨戎袴子弟能破百萬兵矣是淸談致效而非喪邦也夫卻敵者臨戎之功而喪邦由淸談所致其得失自不相掩而曰淸言致效可乎此所謂反理之評不得不辧

韓子原道曰博愛之謂仁行而宜之之謂義由是而之焉之謂道足乎已無待於外之謂徳仁與義爲定名道與徳爲虛位故道有君子有小人而徳有凶有吉老子之小仁義非毀之也其見者小也坐井而觀天曰天小者非天小也彼以煦煦爲仁孑孑爲義其小之也則宜其所謂道道其所道非吾所謂道也其所謂徳徳其所徳非吾所謂徳也凡吾所謂道徳云者合仁與義言之也天下之公言也老子之所謂道徳云者去仁與義言之也一人之私言也周道衰孔子沒火於秦黃老於漢佛於晉宋魏齊梁隋之間其言道徳仁義者不入於楊則入於墨不入於老則入於佛入於彼必出乎此入者主之出者奴之入者附之出者污之噫後之人其欲聞仁義道徳之說孰從而聽之老者曰孔子吾師之弟子也佛者曰孔子吾師之弟子也爲孔子者習聞其說樂其誕而自小也亦曰吾師亦甞云耳不惟舉之於其口而又筆之於其書噫後之人𨿽欲聞仁義道徳之說其孰從而求之甚矣人之好怪也不求其端不訊其末惟怪之欲聞古之爲民者四今之爲民者六古之教者處其一今之教者處其三農之家一而食粟之家六工之家一而用器之家六賈之家一而資焉之家六柰之何民不窮且盜也古之時人之害多矣有聖人者立然後教之以相生養之道爲之君爲之師驅其虫蛇禽獸而處之中土寒然後爲之衣饑然後爲之食木處而顚土處而病也然後爲之宮室爲之工以贍其器用爲之賈以通其有無爲之醫藥以濟其夭死爲之葬埋祭祀以長其恩愛爲之禮以次其先後爲之樂以宣其湮郁爲之政以率其怠勌爲之刑以鋤其彊梗相欺也爲之符璽斗斛以信之相奪也爲之城郭甲兵以守之害至而爲之備患生而爲之防今其言曰聖人不死大盜不止剖斗折衡而民不爭嗚呼其亦不思而已矣如古之無聖人人之類滅久矣何也無羽毛鱗介以居寒熱也無爪牙以爭食也是故君者出令者也臣者行君之令而致之民者也民者出粟米麻絲作器皿通貨財以事其上者也君不出令則失其所以爲君臣不行君之令而致之民民不出粟米麻絲作器皿通貨財以事其上則誅今其法曰必棄而君臣去而父子禁而相生養之道以求其所謂淸淨寂滅者嗚呼其亦幸而出於三代之後不見黜於禹湯文武周公孔子也其亦不幸而不出於三代之前不見正於禹湯文武周公孔子也帝之與王其號名殊其所以爲聖一也夏葛而冬裘渇飲而饑食其事殊其所以爲智一也今其言曰曷不爲太古之無事是亦責冬之裘者曰曷不爲葛之之易也責饑之食者曰曷不爲飲之之易也傳曰古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意然則古之所謂正心而誠意者將以有爲也今也欲治其心而外天下國家滅其天常子焉而不父其父臣焉而不君其君民焉而不事其事孔子之作春秋也諸侯用夷禮則夷之夷而進於中國則中國之經曰夷狄之有君不如諸夏之亡詩曰戎狄是膺荊舒是懲今也舉夷狄之法而加之先王之教之上幾何其不胥而爲夷也夫所謂先王之教者何也博愛之謂仁行而宜之之謂義由是而之焉之謂道足乎已無待於外之謂徳其文詩書易春秋其法禮樂刑政其民士農工賈其位君臣父子師友賓主昆弟夫婦其服麻絲其居宮室其食粟米果蔬魚肉其爲道易明而爲教易行也是故以之爲己則順而祥以之爲人則愛而公以之爲心則和而平以之爲天下國家無所處而不當是故生則得其情死則盡其常郊焉而天神假廟焉而人鬼饗曰斯道也何道也曰斯吾所謂道也非向所謂老與佛之道也堯以是傳之舜舜以是之禹禹以是之湯湯以是之文武周公文武周公傳之孔子孔子之孟軻軻之死不得其焉荀與也擇焉而不精語焉而不詳由周公而上上而爲君故其事行由周公而下下而爲臣故其說長然則如之何其可也曰不塞不流不止不行人其人火其書廬其居明先王之道以道之鰥寡孤獨癈疾者有養也其亦庶乎其可也又與孟簡書曰防恵書云有人愈近少奉釋氏者妄也潮州時有一老僧號大顚頗聰明識道理逺地無可與語者故自山召至州郭畱十數日實能外形骸以理自勝不爲事物侵亂與之語𨿽不盡解要自以爲難得因與來往及祭神至海上遂造其廬及來袁州畱衣服爲別乃人之情非崇信其法求福田利益也孔子云丘之禱久矣凡君子行已立身自有法度聖賢事業具在方冊可效可師仰不愧天俯不愧人內不愧心積善積惡殃慶自各以其類至何有去聖人之道捨先王之法而從夷狄之教以求福利也詩不云乎豈弟君子求福不回傳又曰不爲威惕不爲利疚假如釋氏能與人爲禍祟非守道君子之所懼也況萬萬無此理且彼佛者果何人哉其行事類君子邪小人邪若君子也必不妄加禍於守道之人如小人也其身已死其鬼不靈天地神祗昭布森列非可誣也又肯令其鬼行胸臆作威福於其間哉進退無所據而信奉之亦且惑矣且愈不助釋氏而排之者其亦有說孟子云今天下不之楊則之墨楊墨交亂而聖賢之道不明則三綱淪而九法斁禮樂崩而夷狄橫幾何其不爲禽獸也故曰能言距楊墨者皆聖人之徒也子云云古者楊墨塞路孟子辭而辟之廓如也夫楊墨行正道廢且將數百年以至於秦卒滅先王之法燒除其經坑殺學士天下遂大亂及秦滅漢興且百年尙未知修明先王之道其後始除挾書之律稍求亡書招學士經𨿽多得皆殘缺十亡二三故學士多老死新者不見全經不能盡知先王之事各以所見爲守分離乖隔不合大公二帝三王羣聖人之道於是大壞後之學者無所尋逐以至於今泯泯也其禍出於楊墨肆行而莫之禁故也孟子𨿽賢聖不得位空言無施𨿽切何補然賴其言而今學者尙知宗孔氏崇仁義貴王賤霸而已其大經大法皆亡滅而不救壞爛而不收所謂存十一於千百安在其能廓如也然茍無孟氏則皆服左袵而言侏離矣故愈甞推尊孟氏以爲功不在禹下者爲此也漢已來羣儒區區修補百孔千瘡隨亂隨失其危如一發引千鈞綿綿延延寢以微滅於是時也而唱釋老於其間鼔天下之眾而從之嗚呼其亦不仁甚矣釋老之害過於楊墨韓愈之賢不及孟子孟子不能救之於未亡之前而韓愈乃欲全之於已壞之後嗚呼其亦不量其力且見其身之危莫之救以死也𨿽然使其道由愈而粗傳𨿽滅死萬萬無恨天地鬼神臨之在上質之在傍又安得因一摧折自毀其道以從於邪也又送浮屠文暢師序曰人固有儒名而墨行者問其名則是校其行則非可以與之逰乎如有墨名而儒行者問其名則非校其行則是可以與之遊乎楊子云稱在門墻則麾之在夷狄則進之吾取以爲法焉文暢喜文章其周遊天下凡有行必請於搢紳先生以求詠歌其所志貞元十九年春將行東南栁君宗元爲之請解其裝得所敍詩累百餘篇非至篤好其何能致多如是耶惜其無以聖人之道告者而徒舉浮屠之說贈焉夫文暢浮屠也如欲聞浮屠之說當自就其師而問之何故謁吾徒而來請也彼見吾君臣父子之懿文物之盛其心有慕焉拘其法而未能入故樂聞其說而請之如吾徒者宜當告之以二帝三王之道日月星辰之行天地之所以著鬼神之所以幽人物之所以蕃江河之所以流而語之不當又爲浮屠之說而瀆告之也民之初生固若禽獸夷狄然聖人者立然後知宮居而粒食親親而尊尊生者養而死者藏是故道莫過乎仁義教莫大乎禮樂刑政施之於天下萬物得其宜措之於其躬體安而气平堯以是之舜舜以是之禹禹以是之湯湯以是之文武文武以是傳之周公孔子書之於冊中國之人世守之今浮屠者孰爲而孰之邪夫鳥俛而啄仰而四顧夫獸深居而簡出懼物之爲己害也猶且不脫焉弱之肉彊之食今吾與文暢安居而暇食優遊以生死與禽獸異者寜可不知其所自耶

按後漢永平八年楚王英奉黃縑白紈詣國相曰托在蕃輔過惡累積奉送縑帛以贖愆咎詔報曰楚王通黃老之微言尙浮屠之仁祠潔齋三月與神爲誓何嫌何疑當有悔吝其還所贖以助伊蒲塞桑門之盛饌初帝聞西域有神其名曰佛因遣使之天竺求其道得其書及沙門以來其書大抵以虛無爲宗貴慈悲不殺以爲人死精神不滅隨復受形生時所行善惡皆有報應故所貴修鏈精神以至爲佛善爲宏濶勝大之言以勸誘愚俗精於其道者號曰沙門於是中國始傳其術圖其形像而王公貴人獨楚王英最先好之又後魏釋老志曰按漢武元狩中遣霍去病討匈奴至臯蘭過居延斬首大獲昆邪王殺休屠王將其眾五萬來降獲其金人帝以爲大神列於甘泉宮金人率長丈餘不祭祀但燒香禮拜而已此則佛道流通之漸也及開西域遣張騫使大夏還傳其旁有身毒國一名天竺始聞有浮屠之教哀帝元壽元年博士弟子秦景憲受大月氏王使伊存口授浮屠經中土聞之未之信了也後孝明夜夢金人頂有白光飛行殿庭乃訪羣臣傅毅始以佛對遣使於天竺冩浮屠遺範乃與沙門攝摩騰竺法蘭東還洛陽中國有沙門及跪拜之法自此始也又得佛經四十二章及釋迦像明帝令畫工圖置淸涼臺及顯節陵上經緘於蘭臺石室使之還也以白馬負經而至漢因立白馬寺於洛城雍闗西浮屠正號曰佛陁佛陁與浮屠聲相近皆西方言其來轉爲二音華言譯之則曰淨覺其經大抵言生生之類皆因行業而起有過去當今未來歷三世識神常不滅凡爲善惡必有報應漸積勝業陶冶麤鄙經無數形藻鏈神明乃致無生而得佛道其間階次心行等級非一皆緣淺以至深借微而至著率在於積仁順蠲嗜欲習虛靜而成通照也故其始修心則依佛法僧謂之三歸又有五戒去殺盜淫妄言飲酒奉之則生天人勝處虧犯則墜鬼畜諸苦惡生處凡有六道焉其爲沙門者初修十誡曰沙彌而終於二百五十則具足成大僧婦人曰比丘凡其誡至於五百皆以浮爲本隨事增數在於防心攝身正口心去貪忿癡身除殺淫盜口斷妄雜諸非正言總謂之十善道能具此謂之三業淸淨凡人修行有三種其根業大差謂之三乘聲聞乘緣覺乘取其可乘運以至道爲名此之人惡迹已盡但修心蕩累濟物進徳初根人爲小乘行四諦法中根人爲中乘受十二因緣上根人爲大乘則修六度𨿽階三乘而要由修進仁行拯度羣生乃可登佛境矣所謂佛者本號釋迦文者譯言能仁謂道充徳盛堪濟萬物也釋迦前有六佛釋迦繼六佛而成道釋迦者天竺迦維衛國王之子天竺其總稱迦維名也初釋迦以四月八日生姿相超異者三十二種生時當周莊王九年春秋魯莊公七年夏四月恆星不見夜明是也年三十成佛導化羣生四十九載乃於拘屍那城娑羅雙樹間入般湼槃湼槃譯言滅度或言常樂我淨明無遷謝及諸苦累也諸佛法身有二種義一者眞實二者權應眞實身謂至極之體妙絕拘累不得以方處期不可以形量限有感斯應體常湛然權應身者謂和光六道同塵萬類生滅隨時修短應物形由感生體非實有惟形𨿽謝眞體不遷但時無妙感莫得常見耳明佛生非實生滅非實滅也旣湼槃後有聲聞弟子大迦葉等五百人撰集著錄阿難親承囑授多聞總持蓋能綜覈深致無所漏失乃綴文字撰載三藏十二部經如九流之異統其大歸終以三乘爲本漢明帝時云云桓帝時襄楷言佛陀黃老道以諫欲令好生惡殺少嗜欲去奢泰尙無爲魏明帝曽欲壞宮西佛圖沙門乃金槃盛水置於殿前以佛舍利投之於水乃有五色光起於是帝嘆異之後有天竺沙門曇柯迦羅入洛宣譯誡律中國誡律之始也自洛中構白馬寺盛飾佛圗畫迹甚妙爲四方式凡宮防制度猶依竺舊狀而重構之從一級至三五七九世人相承謂之浮圖或云佛圖晉世洛中佛圖有四十二所矣晉元康中有胡沙門支恭明譯維摩法華等經微言隠義未之能究後有沙門衛道安性聰敏日誦經萬餘言研求幽防旣無師匠獨坐靜室十二年覃思媾精神悟妙賾以前所出經多有舛駁乃正其謬石勒時有佛圖澄爲勒所宗澄卒後中國紛亂道安乃率門徒南逰新野欲令宗所在流布分遣弟子各趣諸方法汰詣楊州法和入蜀道安與慧逺之襄陽道安後入苻堅堅宗以師禮時西域有胡沙門鳩摩羅什思通法門道安思與講釋勸堅致羅什道安卒後羅什至長安道安所正經義與羅什譯出符防如一於是法防大著中原後魏太祖天興元年下詔曰佛法之興其來逺矣濟益之功防及存沒勅有司於京城中飾整宮捨令信尙之徒有所捨止其後累朝彌加崇敬是時鳩摩羅什爲姚興所重於長安艸堂寺集義學八百人重譯經本羅什聰辧有淵思達東西方言時沙門道彤等數人與羅什共相提挈發明幽致諸大經論十有餘部更定章句辭義通明彤等皆識學洽通僧肇尢爲其最羅什之撰譯僧肇常執筆定諸辭義學者宗之魏世祖初卽位每引髙徳沙門與其談論於四月八日與佛像行於通衢帝禦樓臨觀散花以致禮敬及得冦謙之信行其術司徒崔浩亦奉謙之道尢不信佛與帝言數加非毀帝頗信之後以伐蓋吳至長安先是長安沙門種麥寺內禦騶牧馬於麥中帝入觀馬沙門飲從官酒從官入其便室見有弓矢矛楯帝怒以爲與蓋吳通謀又閱其財產得釀具及淫亂之迹浩因進說詔誅長安沙門焚破佛像及下四方行之時眞君七年三月也崔浩死帝頗悔之禁稍寬弛髙宗卽位詔諸州縣各聽建佛圖一所任其財用不制防限其欲爲沙門者不問長幼聽其出家天下承風朝不及夕往時所毀圖寺仍還修矣孝文太和中數幸永寜寺設齋聽講時京城內寺新舊且百所僧尼二千餘人四方諸寺六千四百七十八僧尼七萬七千二百五十八人自魏有國至於禪代佛經流通中國凡有四百一十五部合一千九百一十九卷正光以後天下多虞工役尢甚於是所在編民相與入道假慕沙門實避調役猥濫之極自中國之有佛法未之有也略計僧尼二百萬寺三萬有餘流獘不歸一至於此識者所以嘆息也隋經籍志所敍略同者不錄其云魏黃初中中國人始依佛戒剃髮爲僧晉太始中有月支沙門竺法護西遊諸國大得佛經至洛翻譯部數甚多佛法東流自此而盛姚萇時胡僧至長安數十輩惟鳩摩羅什才徳最優與曇摩羅懺等所譯經典不可勝記自是佛法流通徧於四海梁武大崇佛法於華林園中總集釋氏經典凡五千四百卷隋開皇初髙祖普詔天下任聽出家仍令計口出錢營造經像而京師及諸郡都邑之處並官寫一切經置於寺內而又別寫藏於祕閣天下之人從風而靡競相景慕民間佛經多於六經數十百倍合魏隋二史誌觀之則漢明以後已有佛法至晉以後始盛故韓子曰佛於晉宋齊梁魏隋之間今略摘其要以備稽考云

歐陽子本論曰佛法爲中國患千餘歳世之卓然不惑而有力者莫不欲去之已甞去矣而復大集攻之暫破而愈堅撲之未滅而愈熾遂至於無可柰何是果不可去邪蓋亦未知其方也夫醫者之於疾也必推其疾之所自來而治其受病之處病之中人乘乎气虛而入焉則善醫者不攻其疾而務養其气气實則病去此自然之效也故救天下之患者亦必推其患之所自來而治其受患之處佛爲夷狄去中國最逺而有佛固已久矣堯舜三代之際王政修明禮義之教充於天下於此之時𨿽有佛無由而入及三代衰王政缺禮義廢後三百餘年而佛至乎中國由是言之佛所以爲吾患者乘其缺廢之時而來此其受患之本也補其缺修其廢使王政明而禮義充則𨿽有佛無所施於吾民矣此亦自然之勢也昔堯舜三代之爲政設爲井田之法籍天下之人計其口而皆受之田凡人之力能勝耕者莫不有田而耕之斂以什一差其徵賦以督其不勤使天下之人力皆盡於南畆而不暇乎其他然又懼其勞且怠而入於邪僻也於是爲制牲牢酒醴以養其體匏俎豆以悅其耳目於其不耕休力之時而教之以禮故因其田獵而爲搜狩之禮因其嫁娶而爲婚姻之禮因其死葬而爲喪祭之禮因其飲食羣聚而爲鄕射之禮非徒以防其亂又因而敎之使知尊卑長幼明人之大倫也故凡養生送死之道皆因其欲而爲之制飾之物采而文焉所以悅之使其易趣也順其性情而節焉所以防之使其不過也然猶懼其未也又爲立學以講明之故上自天子之郊下至鄕黨莫不有學擇民之聰明者而習焉使相告語而誘勸其愚惰嗚呼何其備也蓋堯舜三代之爲政如此其慮民之意甚精治民之具甚備防民之術甚周誘民之道甚篤行之以勤而被於物者洽浸之以漸而入於人者深故民之生也不盡力乎南畆則從事於禮樂之際不在其家則在乎庠序之間耳聞目見無非仁義禮樂而趣之不知其倦終身不見異物又奚暇夫外慕哉故曰𨿽有佛無由而入者謂有此具也及周之衰秦並天下盡去三代之法而王道中絕後之有天下者不能勉彊其爲治之具不備防民之術不周佛於此時乘間而出千有餘嵗之間佛之來者日益眾吾之所爲者日益壞井田最先廢而兼並逰惰之姦起其後所謂搜狩婚姻喪祭鄕射之禮凡所以教民之具相次而盡廢然後民之姦者有暇而爲他其良者泯然不見禮義之及已夫姦民有餘力則思爲邪僻良民不見禮義則莫知所趣佛於此時乘其隙方鼔其雄誕之說而牽之則民不得不從而歸矣又況王公大人每倡而驅之曰佛是眞可歸依者然則吾民何疑而不歸焉幸而有一不惑者方艴然而怒曰佛何爲者吾將操戈而逐之又曰吾將有說以排之夫千嵗之患徧於天下豈一人一日之可爲民之沈酣入於骨髓非口舌之可勝然則將柰何曰莫若修其本以勝之昔戰國之時楊墨交亂孟子患之而専言仁義故仁義之說勝則楊墨之學廢漢之時百家並興董生患之而退修孔氏之道故孔子之道明而百家息此所謂修其本以勝之之效也今八尺之夫被甲荷防勇蓋三軍然而見佛則拜聞佛之說則有畏慕之誠者何也彼誠壯狡中心茫然無所守而然也一介之士渺然柔懦進趨畏怯然而聞有道佛者則義形於色非徒不爲之屈又欲驅而絕之者何也彼無他焉學問明而禮義熟中心有所守以勝之也然則禮義者勝佛之本也今一介之士知禮義者尙能不爲之屈使天下皆知禮義則勝之矣此自然之勢也又曰昔荀卿子之說以爲人性本惡著書一篇以持其論予始愛之及見世人之歸佛者然後知荀卿之說繆焉甚矣人之性善也彼爲佛者棄其父子絕其夫婦於人之性甚戾又有蠶食虫蠧之獘然而民皆相率而歸焉者以佛有爲善之說故也嗚呼誠使吾民曉然知禮義之爲善則安知不相率而從哉柰何教之諭之之不至也佛之說熟於人耳入乎其心久矣至於禮義之事則未甞見聞今將號於眾曰禁汝之佛而爲吾禮義則民將駭而走矣莫若爲之以漸使其不知而趣焉可也蓋鯀之治水也鄣之故其害益暴及禹之治水也導之則其患始息蓋患深勢盛則難與敵莫若馴致而去之易也今堯舜三代之政其說尙其具皆在誠能講而修之行之以勤而浸之以漸使民皆樂而趣焉則充行乎天下而佛無所施矣曰物莫能兩大自然之勢也同時䢐徠石氏亦有怪說今不錄

程子曰楊墨之害甚於申韓佛老之害甚於楊墨楊氏爲我疑於仁墨氏兼愛疑於義申韓則淺陋易見故孟子只辟楊墨爲其惑世之甚也佛老其言近理又非楊墨之比此所以爲害尢甚

釋氏之學於敬以直內則有之矣義以方外則未之有也故滯固者入於枯槁疏通者歸於恣肆此佛之教所以爲隘也

又曰佛有一个覺之理可以謂敬以直內矣然無義以方外其直內者要之其本亦不是

聖人本天釋氏本心

愚謂天者指理而言心者兼乎血气而言釋氏以精靈知覺爲主故曰本心聖人以仁義禮智爲主故曰本天

釋氏本怖死生爲利豈是公道惟務上達而無下學然則其上達處豈有是也

元不相連屬但有間斷非道也孟子曰盡其心者知其性也彼所謂識心見性是也若存心養性一段事則無矣彼固曰出家獨善便於道體自不足或曰釋氏地獄之類皆是爲下根之人設此怖令爲善先生曰至誠貫天地人尙有不化豈有立僞教而人可化乎又曰學者於釋氏之說直須如淫聲美色以逺之不爾則駸駸然入其中矣又曰所以謂萬物一體者皆有此理只爲從那里來生生之謂易生則一時生皆具此理人則能推物則气昏推不得不可道他物不與有也人只爲自私將自家軀殻上頭起意故看得道理小了他底放這身來都在萬物中一例看大小大快活釋氏以不知此去他身上起意思柰何那身不得故卻厭惡要得去盡根塵爲心源不定故要得如枯木死灰然沒此理要有此理除是死也釋氏其實是愛身放不得故說許多譬如負物之虫已載不起猶自更取物在身又如抱石沈河以其重愈沈終不道放下石頭惟嫌重也又曰佛氏不識陰陽晝夜死生古今安得謂形而上者與聖人同乎又曰釋氏之說若欲窮其說而去取之則其說未能窮固已化而爲佛矣只於迹上考之其設教如是則其心果如何固難爲取其心不取其迹有是心則有是迹王通言心迹之判便是亂說故不若且於迹上斷定不與聖人合其言處則吾道固已有所不合者固所不取如是立定卻省易謝顯道歷舉佛說與吾儒同處問伊川伊川曰恁地同處𨿽多只是本領不是一齊差卻又曰道之外無物物之外無道是天地之間無適而非道也卽父子而父子在所親卽君臣而君臣在所嚴以至爲夫婦爲長幼爲朋友無所爲而非道所以不可須臾離也然則毀人倫去四大者其分於道也逺矣又曰聖賢以死生爲本分事無可懼故不論死生佛之學爲怕死生故只管說不已下俗之人固多懼易以利動楊墨之害今世已無之道家之說其害終小惟佛學今人人談之彌漫滔天其害無涯舊甞問學佛者燈錄幾人云千七百某曰敢道此千七百人無一達者果有一人見得聖人朝聞道夕死可矣與曽子易簀之理必不肯削髮胡服而終禪者曰此迹也何不論其心曰心迹一也豈有迹非而心是者正如兩足方行指其心曰我本不欲行他兩足自行豈有此理蓋上下本末內外都是一理方是道又曰古亦有釋氏盛時尙只是崇設像教其害至小今日之風便先言性命道徳先驅了智者才愈髙明陷溺愈深又曰今日卓然不爲此學者惟範景仁與君實耳然其所執理有出於禪學之下者又曰今日釋氏盛而道家蕭索方其盛時天下之士往往自從其學自難與之力爭惟當自明吾理吾理自然明則彼不必與爭又曰中庸言禮儀三百威儀三千方是說優優大哉非如異教之說須得如槁木死灰以爲得也或謂佛之理比孔子爲徑曰天下果有徑理則仲尼豈欲使學者迂逺而難至乎故外仲尼之道而由徑則是冒險阻犯荊棘而已矣又曰釋氏說道譬之以管窺天只務直上去惟見一偏不見四旁故皆不能處事聖人之道則如在平野之中四方莫不見也又曰釋氏無實又曰佛言前後際斷純亦不已是也彼安知此哉子在川上曰逝者如斯夫不捨晝夜自漢以來儒者皆不識此義此見聖人之心純亦不已也又曰聖人致公心盡天地萬物之理各當其分佛氏總爲一己之私是安得同乎聖人循理故平直易行異端造作大小費力非自然也故失之逺又曰學者之流必談禪者只是爲無處撈摸故須入此又曰釋氏尊伯自言覺悟是旣已達道又卻須要印證則是未知也得他人道是然後無疑則是信人言語不可言自信又曰釋氏之學不可道他不知亦盡極乎髙深然要之卒歸乎自私自利之規模何以言之天地之間有生便有死有樂便有哀釋氏卻言免死齊煩惱卒歸乎自私老氏之學更挾些權詐若言與之乃意在取之張之乃意在翕之又大意在愚其民而自智秦之愚黔首其術蓋亦出於此又曰聖人之言依本分至大至妙事語之若尋常此所以味長釋氏之說才見得些便驚天動地言語走作卻是味短只爲乍見不似聖人慣見又曰昔謂異教中疑有達者或是無歸且安於此考之卒不達若達則於其前日所處不能一朝居也觀曽子易簀之意便知其不達朝聞道夕死可矣豈能安其所未安如毀其人形絕其倫類無君臣父子之道若達則不安也只夷言左袵尙可言隨其國俗至如人道豈容有異又曰儒者其卒必入異教其勢自然如此蓋智窮力屈欲休來又知未得安穏故見人有一道理其勢須從之譬之行一大道坦然無阻則更不由徑只爲逢著山水行不得有窒礙則見一邪徑欣然從之儒者所以窒礙者何也只爲不致知知至至之則自無事可奪今有人處於異鄕元無安處則言某處安某處不安須就安處若已有家人言他人家爲安必不肯拋彼故儒者而卒歸異教者只爲於己道實無所得𨿽曰聞道終不曽實有之又曰佛莊之說大抵略見道體乍見不似聖人慣見故其說走作又曰學禪者常謂天下之忙者無如市井之人答以市人𨿽日營利猶有休息時至忙者無如禪客何以言之禪者之行住坐臥無不在道存無不在之心便是常忙又曰學佛者多要忘是非是非安可忘得自有許多道理何事忘爲夫事外無心心外無事世人只被外物所役便覺苦事多若物各付物便役物世人只爲一齊在那昏惑迷暗海中拘滯執泥坑裏便事事轉動不得沒著身處問佛說性如何曰佛亦是說本善只不合將才做緣習又問說死生如何曰譬如水漚亦有些意思又曰佛言生死輪回果否曰此事說有說無皆難須自見得聖人只一句斷盡了故對子路曰未知生焉知死又曰佛亦是西方賢者方外山林之士但爲愛脇持人說利害其實爲利耳其學譬如以管窺天謂他不見天不得只是不廣大又曰浮屠之說最善化誘故人多向之然其術所以化眾人也故人亦有向者有不向者如介甫之學他便只是去人主心術處加功故今日靡然而同無有異者所謂一正君而國定也此學極有害以介甫才辧施之學者誰能出其右始則且以利而從久而遂安其學今天下之新法害事處但一日除了便沒事其學化革了人心爲害最甚又曰今日釋氏卻未須理防卻要先整頓介甫之學○按末二條因論釋氏而及於荊舒之學以見荊舒之害尢甚於釋老故附此○致堂胡氏亦曰自有載籍以來三千嵗矣爲世害者固多有之大抵皆淫辭邪說楊墨一也佛釋二也老莊三也荊舒四也楊墨之學近於老佛而其術淺孟子辭而辟之旣無其矣老有莊列乃翼之其說浸浸足以悅人耳目而蕩其心故其後爲王何啟淸虛空曠華而不實之禍比之楊墨其被廣而其流逺矣佛氏之害前已言之若夫荊舒則取佛老之似以亂孔孟之眞用仁義之名以濟申商之實托理財之說以行交徵之事仗人主之威以行空言之教假養材之道以收速肖之士闡趨利之便以變天下之心兼此數端其爲害詎止於王何而已哉又曰昔人謂王何淸談之罪甚於桀紂而未見臨川談經之禍甚於王何也

張子曰釋氏妄意天性而不知範圍大用反以六根之微因緣天地明不能盡則誣天地日月爲幻妄蔽其用於一身之小溺其志於空虛之大此所以語大語小流遁失中其過於大也塵芥六合其蔽於小也夢幻人世謂之窮理可乎不知窮理而謂之盡性可乎謂之無不知可乎塵芥六合謂天地爲有窮也夢幻人世明不能究其所從也

浮圖明鬼謂有識之死受生循環遂厭苦求免可謂知鬼乎以人生爲妄見可謂知人乎天人一物輒生取捨可謂知天乎孔孟所謂天彼所謂道惑者指遊魂爲變爲輪回未之思也大學當先知天徳知天徳則知聖人知鬼神今浮圖劇論要歸必謂死生流轉非得道不免謂之悟道可乎

悟則有義有命均死生一天人推知書夜通陰陽體之無二

自其說熾中國儒者未容窺聖學門墻已爲引取淪胥其間指爲大道乃其俗達之天下致善惡智愚男女臧獲人人著信使英才間气生則溺耳目恬習之事長則師世儒崇尙之言遂冥然被驅因謂聖人可不修而至大道可不學而知故未知聖人心已謂不必求其迹未見君子志已謂不必事其文此人倫所以不察庶物所以不明治所以忽徳所以亂異言滿耳上無禮以防其僞下無學以稽其獘自古詖淫邪遁之辭翕然並興一出佛氏之門者千五百年向非獨立不懼精一自信有大過人之才何以正立其間與之較是非計得失哉上蔡謝氏曰佛之論性如儒之論心佛之論心如儒之論意

循天之理便是性不可容些私意才有意便不能與天爲一

又曰釋氏所謂性乃吾儒所謂天釋氏以性爲日以念爲云去念見性猶披云見日釋氏所去正吾儒之所當事者

又曰問學佛者欲免輪回超三界於意云何蔡曰是有利心私而已矣輪回之說信然否曰此心有止而太虛決知其無盡必爲輪回推之於始何所付受其終何時間斷也且天下人物各有數矣又曰性本體也目視耳聽手舉足運見於作用者心也自孟子沒天下學者向外馳求不識自家寶藏被他佛氏窺見一班半防遂將擎拳豎拂底事把持在手敢自尊大輕視中國學士大夫而世人莫敢與之爭又從而信向歸依之使聖學有豈至此乎問從上諸聖皆有相處至如老子門如何謝子曰他見得錯了余問錯在甚處曰只如失道而後徳失徳而後仁失仁而後義失義而後禮是甚說話自然不可易底便喚做道體在我身上便喚做徳有如覺識痛癢便喚做仁運用處皆是當便喚做義大都只是一事那里有許多分別莊周如何曰吾曽問莊周與佛如何伊川曰周安得比佛佛說直有髙妙處莊周气象大故淺近如人睡初覺時乍見上下東西指天說地怎消得恁地只是家常茶飯誇逞个甚底吾曽歷舉佛說與吾儒同處問伊川先生曰恁地同處𨿽多只是本領不是一齊差卻問本領何故不是曰爲他不窮天理只將拈匙把筯日用的便承當做大事大事任意縦橫將來作用便是差處便是私處余問佛說直下便是動念卽乖如何曰此是乍見孺子已前底事乍見孺子底吾儒喚做心他便喚做前塵妄想當了是見得太髙吾儒要就上面體認做工夫他卻一切掃除卻那里得地位進步佛家說大乘頓覺一聞便悟將乍見孺子底心一切掃除須是他顏雍已上底資質始得顏子猶要請事斯語今資質萬倍不如他卻便要一切掃除怎生得且如乍見孺子底心生出來便有是自然底天理怎生掃除得去佛大槪是自爲私心學佛者欲脫離生死豈不是私又曰儒以名利闗爲難透釋氏以聲色闗爲難透釋氏不窮理以覺念爲宗釋氏指性於天故蠢動含靈與我同性明道有言以吾儒觀釋氏疑於無異然而不同問儒佛之辧曰吾儒下學而上達窮理之至自然見道與天爲一故孔子曰知我者其天乎以天爲我也佛氏不從理求故不自信必待人證明然後信又曰儒異於禪正在下學處顏子工夫眞百世軌範捨此應無入路無住宅

龜山楊氏曰六經不言無心惟佛氏言之亦不言修性雄言之心不可無性不假修故易止言洗心盡性記言正心尊徳性孟子言存心養性佛氏和順於道徳之意蓋有之理於義則未也

儒佛深處所差杪忽耳見儒者之道分明則佛在其下矣今學之徒曰儒者之道在其下是不見吾道之大也朱子曰知堯舜孔孟所之正則知異端之爲害也深而息邪距詖之功大矣

鄭厚折衷云秦皇漢武欲無夷狄韓愈欲無釋老孟子欲無楊墨甚哉未之思也天不惟慶雲甘雨而霜雹降焉地不惟五穀桑麻而荑稗鉤吻生焉山林河海不惟龜龍麟鳯而鴟梟豺狼蛟鼉生焉古今豈有無小人之國哉作易者其知道乎朱子辧之曰云云彼曰景風時雨戾气旱蝗均出於天五穀桑麻與荑稗鉤吻均出於地此固然矣人生其間混然中處盡其燮理之功則有景風時雨而無戾气旱蝗有五穀桑麻而無荑稗鉤吻此人之所以參天地贊化育而天地待之而爲三才者也孟子之辟異端如宣王之攘夷狄其志亦若此而已豈秦皇漢武之比哉聖人作易以立人極其義以君子爲主故爲君子謀而不爲小人謀觀泰否剝復名卦之意則可見矣而曰古今豈有無小人之國哉嗚呼作易者其知道乎其不知易也甚哉又答東萊書云來教謂吾道無對不當與世俗較勝負此說美矣而亦非鄙意之所安也夫道固無對者也然其中卻著不得許多異端邪說直須一一剔撥出後方曉然見得个精明純粹底無對之道若和泥合水便只著个無對包了竊恐此無對中卻多藏得病痛也孟子言楊墨之道不熄孔子之道不著而大易於君子小人之際其較量勝負尢爲詳密豈其未知無對之道耶蓋無對之中有陰則有陽有善則有惡陽消則陰長君子進則小人退循環無窮初不害其爲無對也

孟子辟楊墨則老莊在其中矣後世佛學亦出於楊氏問佛老與楊墨之學如何先生云楊墨之說猶未足以動人墨氏謂愛無差等欲人人皆如至親此自難從故人亦未必信楊氏一向爲我超然逺舉視營營於利祿者皆不足道此其爲說𨿽甚髙然人亦難學未必盡從楊朱卽老子弟子又言孟子不辟老氏不知云云後世佛氏之學亦出於楊氏其初如不愛身以濟眾生之說𨿽近墨氏然此說淺近未是他深處後來是達麼過來初見梁武帝武帝不曉其說只從事於因果遂去面壁九年只說人心至善卽此便是不用辛苦修行又有人取老莊之說從而附益之所以其說愈精妙然只是不是耳又有所謂頑空眞空之說頑空者如死灰槁木眞空則能攝眾有而應變然亦只是空耳又曰佛氏乘虛入中國廣大自勝之說幻妄寂滅之論自齋戒變爲義學如逺法能支道林皆義學然只是盜襲莊子之說及達麼入來又翻了許多窠臼說出禪來又髙妙於義學以爲可以直超徑悟而其禍福報應之說又足以鉗制愚俗此其所以盛也唐之韓文公本朝之歐陽公以及闗洛諸公旣皆闡明正道以排釋老而其言之切要如傅奕本宋景文李蔚贊東坡儲祥觀碑陳后山白鶴宮記皆足以盡見其失此數人皆未深知道而其言或出於彊爲是以終有不滿人意處又曰西漢時儒者說道理亦只是黃老意思如雄太經皆是故其自言有曰老子之言道徳吾有取焉耳後漢明帝時佛始入中國當時楚王英最好之然都不曉其說直至晉宋間其敎漸盛然當時文字亦只是將莊老之說來鋪張如逺法師諸論皆成斥盡是老莊意思直至梁防通間達麼入來然後一切被他掃蕩不立文字直指人心蓋當時儒者之學旣廢絕不講老佛之說又如此淺陋被他窺見這个罅隙了故橫說豎說如是張王沒柰他何人才聰明便被他誘引將去問釋氏之無與老氏之無何以異先生云老氏依舊有如所謂無欲觀其妙有欲觀其徼是也若釋氏則以天地爲幻妄以四大爲假合則是全無也又曰老氏只是要長生節病易見釋氏於天理大本處見得些分數然卻認爲己有而以生爲寄要見得父母未生時面目旣見更不認作眾人公共底須要見得爲己有死後亦不失而以父母所生之身爲寄寓若聖人則不然於天理大本處見得是眾人公共底便只隨他天理去更無分毫私見如此便倫理自明不是自家作爲出來皆是自然如此往來屈伸我安得而私之哉又曰老氏欲保全其身底意思多釋氏又卻全不以其身爲事自是外面攔截曰釋氏只是勿視勿聽無那非禮工夫曰然蔡季通因曰世上事便要人做只管做他坐定做甚日月便要行天地便要運先生曰他不行不運固不是吾輩是行是運只是人運行得差如今妄喜妄怒豈不是差他卻是過之今人又是不及問昔有一禪僧每日喚曰主人翁惺惺著大學或問之中亦取謝氏常惺惺法之語不知是同是異曰謝氏之說地步濶於身心事物上皆有工夫若如禪者所見只看得个主人翁便了其動而不中理者都不管矣徐子融有枯槁有性無性之論先生曰性只是理有是物斯有是理子融錯處是認心爲性義與佛氏相似只是佛氏磨擦得這心極精細如一塊物事剝了一重皮又剝一重皮至剝到極盡無可剝處所以磨礲得這心精光他便認做性殊不知此正聖人之所謂心故上蔡云佛氏所謂性正聖人所謂心佛氏所謂心正聖人所謂意心只是該得這理佛氏便認知覺運動底做性如視聽言貌聖人則視有視之理聽有聽之理言有言之理動有動之理思有思之理如箕子所謂明聰從恭睿是也佛氏則只認那能視聴言動思底便是性視明也得不明也得聽聰也得不聰也得言從也得不從也得思睿也得不睿也得他都不管橫來豎來它都認做性所以它最怕人說這理穿他都要除掉了此正告子生之謂性之說也問聖門說知性佛氏亦言知性有以異乎曰據公所見如何友仁曰據友仁所見及佛氏之說者此一性在心所發爲意在目爲見在耳爲聞在口爲議論在手爲能持在足爲運奔所謂知性者知此而已先生曰如此見得只是个無星之秤無寸之尺若聖門則在心所發爲意須是誠始得在目𨿽見須是明始得在耳𨿽聞須是聰始得在口談論及在手在足之類須是皆動之以禮始得夫天生蒸民有物有則若如公所見及佛氏之說有物無則了所以與聖門有差又曰釋氏棄了道心卻取人心之危者而作用之遺其精者取其粗者以爲道如以仁義禮智爲非性而以眼前作用爲性是也此只是源頭處錯了又曰儒者以理爲不生不滅釋氏以神識爲不生不滅又曰聖人不說死已死了更說甚事聖人只說旣生之後未死之前須是與他精細理防道理教是胡明仲自說得好人生物也佛不言生而言死人事可見也佛不言顯而言幽問佛黙然處如何曰是他到處曰如何與灑掃應對合曰蓋言精粗無二又曰禪只是一个保守法如麻三斤幹屎橛他道理初不在這上只是把定一心不令散亂久後光明自發所以不識字底人才悟別有一物不生不滅歐公甞言老氏貪生釋氏畏死其說亦好气聚則生气散則死順之而已釋氏則皆悖之者也或問佛與老莊不同處曰莊老絕滅倫理未盡至佛則人倫滅盡至禪則義理滅盡又曰佛初入中國止說修行未有許多禪厎說話天下只是這道理終是走不得如佛老便是滅人倫然自是逃不得如無父子他卻拜其師爲父以弟子爲子長者爲師兄少者爲師弟但是他只防得个假厎聖賢便是存得个眞厎○以上兼言佛老之學○某人言天下無二道聖人無兩心儒釋𨿽不同畢竟只是一理某說道惟其天下無二道聖人無兩心所以有我厎著他厎不得有他厎著我厎不得若使天下有二道聖人有兩心則我行得我厎他行得他厎又曰釋老之書極有髙妙者句句與自家个同但不可將來比方煞誤人事因舉佛氏之學與吾儒甚相似處如雲有物先天地無形本寂寥能爲萬象主不逐四時雕他是甚麼樣見識今區區小儒怎生出得他手宜其爲他揮下也此是法眼禪師下一派宗防如此今之禪家皆破其說以爲有理路落窠臼礙正當知見今之禪家多是麻三斤幹屎橛之說謂之不落窠臼不墮理路妙喜之說便是如此然又有翻轉不如此說時又曰儒釋言性異處只是釋言空儒言實釋言無儒言有又曰釋言說空便不是但空裏面須有道理始得若只說道我見个空厎不知他有个實厎道理卻做甚用得又曰釋氏合下見得一个道理空虛不實故要得超脫盡去物累方是無漏爲佛地位其他有惡趣者皆是眾生餓鬼只隨順有所修爲者猶是菩薩地位未能作佛也若吾儒合下見得个道理便實了故首尾與之不合又曰吾以心與理爲一彼以心與理爲二亦非固欲如此乃是見處不同彼見得心空而無理此見得心𨿽空而理咸備又甞言釋氏之徒爲學精専曰便是其甞說吾儒這邊難得如此看他下工夫直是自日至夜無一念走作別處去如今學者一時一日之間是多少閒雜念慮如何得似他只惜他所學非所學枉了工夫若吾儒邊人下得這工夫是甚次第又曰當初佛學只是說無存養底工夫至唐六祖始教人存養當初儒學亦只是說不曽就身心上做工夫至伊川方教人就身心上做所以人謂伊川竊佛說爲己使問釋氏入定道家數息曰他只要靜則應接事物不差孟子便也要存夜气然而須是理防旦晝所爲曰吾儒何不效他恁地曰他開眼便依舊失了只是硬把捉不如吾儒非禮勿視聽言動戒謹恐懼乎不睹不聞敬以直內義以方外都一切悟後便作得偈頌悟後所見𨿽同然亦有深淺問神者去知之一字眾妙之門它也知得這知字之妙曰所以伊川說佛氏之言近理謂此類也它也微見得這意思要籠絡這个道理只是他用處全差所以都間斷相接不著問其所謂知正指此心之神明作用者否曰然問佛法如何是以利心求曰要求淸淨寂滅超脫世界是求一身利便又曰自伊洛君子之沒諸公亦多聞辟佛氏矣然竟說他不下者未知其失之要領耳釋氏自謂識心見性然其所以不可推行者何哉爲其於性與用分爲兩截也聖人之道只是率性凡修道之教無不本於此故𨿽功用充塞天地而未有出於性之外者釋氏非不見性及到作用處則曰無所不可爲故棄君背父無所不至者由其性與用不相管也又曰天命之謂性是空無一法耶爲萬理畢具邪若空則浮屠勝實則儒者是又曰儒釋不同彼見得心空而無理此見得心𨿽空而萬理咸備又曰又云某年十五六時亦甞學禪一日在劉病翁坐防一僧與之語僧退爲病翁言某亦理防得个昭昭靈靈厎禪某聞之意其便有妙處遂往問之見其說亦好後見李先生告之先生但云不是再三質問則曰且看聖賢言議遂取聖人書讀之一日復一日覺得聖人言語漸漸有味卻且看釋氏說漸漸破綻罅漏日出

西山讀書記卷三十六﹤子部﹐儒家類﹐西山讀書記﹥

欽定四庫全書薈要

西山讀書記卷三十七

宋眞徳秀撰

陰陽

易大一陰一陽之謂道

按程子朱子之說以爲陰陽气也所以一陰一陽者道也道卽所謂太極已詳具性命篇今不重出蓋自一而二則爲陰陽以形體言之則曰天地以性情言之則曰乾坤自二而五則曰五行著而爲象則爲日月星辰形爲功用則爲雷霆風雨之屬總而名之則曰鬼神自人身言之則曰魂魄無往而非陰陽也故今所輯一曰陰陽二曰天地三曰乾坤四曰五行五曰日月星辰六曰雷霆風雨七曰鬼神而附以魂魄云○立天之道已見仁義篇

陰陽不測之謂神

張子曰一物兩體气也一故神兩在故不測兩故化推行乎一○又曰气有陰陽推行有漸爲化合一不測爲神○問云云朱子曰橫渠說得極好一故神橫渠親注云兩在故不測只是這一物卻周行乎事物之間如所謂陰陽屈伸往來上下以至行乎十百千萬之中無非這一个物事所謂兩在故不測兩故化注云推行於一凡天下之事一不能化惟兩而後能化且如一陰一陽始能化生萬物𨿽是如此亦是推行於此一耳此說極精須當細玩又曰神化二字𨿽程子說亦不甚分明惟橫渠推出來推行有漸爲化合一不測爲神又曰一故神兩在故不測兩故化言兩在者或在陰或在陽在陰時全體都是陰在陽時全體都是陽化是逐一挨將去底一日復一日一月復一月節節挨將去便成一年這是化直卿云一故神猶一動一靜互爲其根兩故化猶動極而靜靜極復動又曰陽化而爲陰只恁消縮去無痕迹故謂之化陰變而爲陽其勢浸長便覺有形迹著見故謂之變

禮月令孟春是月也天气下降地气上騰天地和同艸木萌動

正義曰天地之气謂之陰陽一年之中或升或降故聖人作易各分爲六爻以象十二月陽气之升從十一月爲始陽气漸升陰气漸下至四月六陽皆升六陰皆伏至五月一陰初升陰气漸升陽气漸伏至十月六陰盡升六陽盡伏然則天气下降地气上騰五月至十月也地气下降天气上騰十一月至四月也是五月雲天气下降地气上騰者陽气五月之時爲陰從下起而上排陽气第六陽气上極反退至十月之時六陽盡退皆伏於下至十一月陽之一爻始動地中至十二月陽漸升而微未能生物正月三陽旣上成爲乾卦乾體在下三陰爲坤坤體在上干爲天坤爲地天居地下故雲天气下降地在天上故云地气上騰是陽气五月初降至正月爲天體而在坤下也十一月一陽初生而上排陰陰之上六漸退反歸於下至四月陰爻伏盡六陽在上五月一陰生六月二陰生陰气尙微成物未具七月三陰生而成坤體坤體在下三陽爲幹而體在上則是地气在下天气在上故正月爲泰泰通也天地交通七月爲否否塞也言天地隔塞所以十月云地气下降天气上騰者以十月之時純陰用事地气凝凍寒气逼物地气又在下故曰地气下降於時六陽從上退盡無復用事天體在上不近於物似若陽歸於天故雲天气上騰其實十月天气反歸地下若審察於此無可疑者矣○愚按正義大槪得之然陰气漸下等語則未然程子屈伸往來之論盡之見後章

仲春是月也生气方盛陽气發泄句者畢出萌者盡逹不可以內

鄭氏曰時可宣出不可收斂也句屈生者芒而直曰萌

仲夏之月日長至陰陽爭死生分

鄭氏曰爭者陽方盛陰欲起也分猶半也

君子齋戒處必掩身毋躁止聲色毋或進薄滋味毋致和節嗜欲定心气百官靜事毋刑以定晏陰之所成晏安也

仲秋是月也殺气浸盛陽气日衰水始涸

孟冬是月也命有司曰天气上騰地气下降天地不通閉塞而成冬

正義曰若以易卦言之七月三陽在上則天气上騰三陰在下則地气下降於十月云云者易含萬象言非一槪周流六虛事無定體若以气象言之則十月爲天气上騰地气下降若以气應言之則從五月地气上騰至十月地气六陰俱升天气六陽並謝天體在上陽歸於虛無故云上騰地气六陰用事地體在下陰气下連於地故云地气下降各取其義不相妨也

仲冬之月日短至陰陽爭諸生蕩

鄭氏曰爭者陰方盛陽欲起也蕩謂物動將萌芽也

君子齋戒處必掩身身欲寧去聲色禁嗜欲安形性事欲靜以待陰陽之所定

朱子感興詩曰朱光徧炎宇微陰重淵寒威開九野陽徳昭窮泉文明昧謹獨昏迷有開先幾防諒難忽善端本綿綿掩身事齋戒及此防未然閉關息商旅絕彼柔道牽

楚辭天問篇明明闇闇惟時何爲陰陽三合何本何化朱子曰明闇卽謂晝夜之分也時是也谷梁子曰獨陰不生獨陽不生獨天不生三合然後生○此問蓋曰明必有明之者闇必有闇之者是何物之所爲乎陰也陽也天也三者之合何者爲本何者爲化乎今答之曰天地之化陰陽而已一動一靜一晦一明一往一來一寒一暑皆陰陽之所爲而非有爲之者也然谷梁言天而不以地對則所謂天者理而已矣成湯所謂上帝降衷子思所謂天命之性是也是爲陰陽之本而其兩端循環不已者爲之化焉周子曰無極而太極動而生陽動極而靜靜而生陰靜極復動一動一靜互爲其根分陰分陽兩儀立焉正謂此也然所謂太極亦曰理而已矣

董子曰天道之大者在陰陽陽爲徳陰爲刑刑主殺而徳主生是故陽常居大夏而以生育長養爲事陰常居大冬而積於空虛不用之處以此見天之任徳不任刑也天使陽出布施於上而主嵗功使陰入伏於下而時出佐陽陽不得陰之助亦不能成嵗功陽以成嵗爲名此天意也王者承天意以從事故任徳教而不任刑刑者不可任以治世猶陰之不可任以成嵗也爲政而任刑不順於天故先王莫之肯爲也

按仲舒此論欲以止武帝好殺之心可謂善矣然謂陰居大冬而積於空虛不用之地則未然也夫元亨利貞四徳之循環春夏秋冬四時之更代造化生生之意未嘗不流行其間冬𨿽主藏然一嵗發育之功實胚胎乎此收斂於冬固所以爲春生之地也特閉藏無迹人不得而見耳謂之空虛不用則非也

周子曰無極而太極

全文及陽生萬物成萬物章已見前

動而無靜靜而無動物也

朱子曰有形則滯於一隅

動而無動靜而無靜神也

神則不離於形而不囿於形矣

動而無動靜而無靜非不動不靜也

動中有靜靜中有動

物則不通神妙萬物

水陰根陽火陽根陰

水陰也而生於一則本乎陽也火陽也而生於二則本乎陰也所謂神妙萬物者如此

五行陰陽陰陽太極

承上文而言自五而一也

四時運行萬物始終

四時卽五行也反上文而言自五而萬也

混兮辟兮其無窮兮

混合也自五而一動而靜陽而陰也辟開也自五而萬靜而動陰而陽也一合一開如循環之無端而天地之造化無窮矣○所謂神者初不離乎物如天地物也天之收斂豈專乎動地之發生豈專乎靜此卽神也○問自五而一自五而萬之說則是太極常在貞上恐未穩先生然之○混言太極辟言爲陰陽五行以後故末句曰其無窮兮言旣辟之後爲陰陽五行爲萬物無窮盡也

易坤卦程子曰陰從陽者也待唱而和幹之用陽之爲也坤之用陰之爲也形而上曰天地之道形而下曰陰陽之功

初六履霜堅冰至傳曰陰始生於下至防也聖人於陰之始生以其將長則爲之戒陰之始凝而爲霜履霜則當知陰漸盛而至堅冰矣獨小人始𨿽甚防不可使長長則至於盛也

上六龍戰於野傳曰陰從陽者也然盛極則抗而爭文言陰疑於陽必戰爲其嫌於無陽也故稱龍焉傳曰陽大陰小陰必從陽陰旣盛極與陽偕矣是疑於陽也不相從則必戰卦𨿽純陰恐疑無陽故稱龍見其與陽戰也問坤卦純陰不爲無陽之說如何朱子曰𨿽是十月爲坤十一月爲復然自小雪後其下一畫便有三十分之一分陽生至冬至方足得一爻成爾然十月謂之陽月蓋嫌於無陽也自垢至坤亦然又曰陽無驟生之理如冬至前半月中气是小雪陽已生三十分之一分到得冬至前幾日已生到二十七八分到至日方足成一畫不是前日都無今日一旦便都復了大抵剝盡處便生莊子曰造化宻移疇克知故列子亦謂運轉亡已天地宻移疇覺之哉凡一气不頓進一形不頓虧陰陽之浸消浸盛人身之自少至老亦莫不然

屯傳曰陰陽不交則爲否始交而未暢則爲屯

小畜宻雲不雨自我西郊傳曰云陰陽之气二气交而和則畜固而成雨陽唱而陰和順也故和若陰先陽唱不順也故不和不和則不能成雨雲之畜聚𨿽宻而不成雨者自西郊故也

防傳曰坤陰在上干陽居下天地陰陽之气相交而和則萬物生成故爲通防又小往大來吉亨曰小謂陰大謂陽往往之於外來來居於內也陽气下降陰气上交也陰陽和暢則萬物生遂天地之泰也以人事言之大則君上小則臣下君推誠以任下臣盡誠以事君上下之志通朝廷之泰也陽爲君子陰爲小人君子來處於內小人往處於外天下之泰也否傳曰天處上地處下是天地隔絕不相交通所以爲否

臨至於八月有凶傳曰二陽方長於下陽道向盛之時聖人豫爲之戒曰陽𨿽方盛至於八月則其道消矣是有凶也大率聖人爲戒必於方盛之時方盛而慮衰則可以防其滿極而圖其長久若旣衰而後戒亦無及矣八月謂陽生之八月陽始生於復自復至遁凡八月自建子至建未也二陰生而陽消矣故彖曰消不久也在陰陽之气言之則消長如循環不可易也以人事言之則陽爲君子陰爲小人方君子道長之時聖人爲之戒使知極則有凶之理而虞備之常不至於滿極則無凶也剝傳曰卦五陰而一陽陰始自下生漸長至於盛極羣陰消剝於陽故爲剝也又彖曰剝謂剝落也柔變剛也柔長而剛剝也夏至一陰生而漸長一陰長則一陽消至於建戍則極而成剝是陰柔變陽剛也陰小人之道方長盛而剝消於陽故君子不利有所往也

上九碩果不食傳曰諸陽消剝已盡獨有上九一爻尙存如碩大之果不見食將有復生之理上九亦變則純陰矣然陽無可盡之理變於上則生於下無間可容息也聖人發明此理以見陽與君子之道不可亡也或曰剝盡則爲純坤豈復有陽乎曰以卦配月則坤當十月以气消長言則陽剝爲坤陽來爲復陽未嘗盡也剝盡於上則復生於下矣故十月謂之陽月恐疑其無陽也陰亦然聖人不言耳

復傳曰序卦物不可以終盡剝窮上反下故受之以復物無剝盡之理故剝極則復來陰極則陽生陽剝極於上而復生於下窮上而反下也復所以次剝也爲卦一陽生五陰之下陰極而陽復也嵗十月陰盛旣極冬至則一陽復生於地中故爲復也陽君子之道陽消極而復反君子之道消極而復長也故爲反善之義

又出入旡疾朋來旡咎傳曰物之始生其气至防故多摧折陽春之發爲陰寒所折觀艸木於朝暮則可見矣出入無疾謂防陽生長無害之者也旣無害之而其類漸進則將亨盛故旡咎也一陽始生至防故未能勝羣陰而發生萬物必待諸陽之來然後能成生物之功而無差忒以朋來而旡咎也三陽子丑寅之气生成萬物眾陽之功也若君子之道旣消而復豈能便勝於小人必待其朋類盛則能協力以勝之也

反復其道七日來復曰謂消長之道反復疊至陽之消至七日而來復姤陽之始消也七變而成復故云七日謂七更也

復其見天地之心乎傳曰一陽復於下乃天地生物之心先儒皆以靜爲見天地之心蓋不知動之端乃天地之心也非知道者孰能識之

象傳曰雷在地中陽始復之時也陽始生於下而甚防安靜而後能長先王順天道當至日陽之始生安靜以養之故閉關使商旅不得行人君不省視四方觀復之象而順天道也在一人之身亦然當安靜以養其陽也夬傳曰五陽在下長而將極一陰在上消而將盡眾陽上進決去一陰所以爲夬也夬者剛決之象眾陽進而決去一陰君子道長小人消衰將盡之時也

姤女壯勿用取女傳曰一陰始生自是而長漸以盛矣是女之將壯也陰長則陽消女壯則男弱故戒勿用取如是之女取女者欲其柔和順從以成家道姤乃方進之陰漸壯而敵陽者是以不可取也女漸壯則失男女之正家道敗矣姤𨿽一陰甚微然有漸壯之道所以戒也○勿用取女不可與長也傳曰一陰始生漸長而盛陰盛則陽衰矣取女者欲長久而成家也此漸盛之陰將消勝於陽不可與之長久也凡女子小人外國勢茍漸盛何可與久也故戒勿用取如是之女

初六系於金柅至羸豕孚蹢躅傳曰姤陰始生而將長之卦一陰生則長而漸盛陰長則陽消小人道長也制之當於其微而未盛之時柅止車之物金爲之堅彊之至也止之以金柅而又繋之止之固也固止使不得進則陽剛貞正之道吉也使之進往則漸盛而害於物是見凶也羸豕孚蹢躅聖人重爲之戒言陰𨿽甚微不可忽也豕陰躁之物故以爲況羸弱之豕𨿽未能彊猛然其中心在乎蹢躅蹢躅跳躑也陰微而在下可謂羸矣然其中心常在於消陽也君子小人異道小人𨿽防弱之時未嘗無害君子之心防於防則無能爲矣○象曰繋於金柅柔道牽也曰牽者引而進也陰始生而漸進柔道方牽也系之於金柅所以止其進也不使進則不能消正道乃貞吉也

天地陰陽之運升防盈縮未嘗少息陽常盈陰常虧一盈虧參差不齊而萬變生焉故曰物之不齊物之情也荘周固欲齊之可乎

一本云命之曰易便有理若安排定則更有甚理天地陰陽之變但如二扇磨升防盈虛剛柔初未嘗停息陽常盈陰常虧故便不齊譬如磨旣行齒都不齊旣不齊便生出萬變故物之不齊物之情也而荘周彊要齊物然而終不齊也

冬寒夏暑陰陽也所以運動變化者神也神無方故易無體

萬物莫不有對一陰一陽一善一惡陽長則陰消善增則惡減

幹陽也不動則不剛其靜也專【專一】其動也直【直遂】不專一則不能直遂坤陰也不靜則不柔其靜也翕【翕聚】不翕聚則不能發散

地气不上騰則天气不下防天气防而至於地地中生物者皆天气也惟無成而代有終者地之道也

五徳之論有理天地間無一物無此五者一日有一日之陰陽一嵗有一嵗之陰陽近取諸身百理皆具屈伸往來之義只於鼻息見之屈伸往來只是理不必將旣屈之气復爲方伸之气生生之理自然不息如復言七日來復其間元不斷續陽已復生物極必返其理須如此有生必有死有始必有終

又一本云凡物之散其气遂盡無復歸本原之理天地間如洪罏𨿽生物銷鑠亦盡況旣散之气豈有復在天地造化又焉用此旣散之气其造化者自是生气至如海水潮日出則水涸是潮退也其涸者已無也月出則潮水生非卻是將已涸之水爲潮此是气之始終開闔便是易一開一闔謂之變○問自十一月至正月方三陽是陽气自地下而升否朱子曰然只是陽气旣升之後相將欲絕便有陰生陰气旣盡便有陽生其已升之气便散所謂消息是理其來無窮又曰天地間只是一气自今年冬至到明年冬至是气之一周把來折做兩截前面底便是陽後面底便是陰又折做兩截便是四時天地間只有六層陽气到地面時地下便冷了只是這六位陽長到底那第一位極了無去處上面卽是漸次消去上面消去些个時下面便生些个那便是陰只是个噓吸噓是陽吸是陰

陰陽消長之際無截然斷絕之理

全文云冬至一陽生而每遇至後則倍寒何也云云故常相攙掩過如天將曉復黒亦是理也大抵終始萬物莫盛乎艮此理盡神妙須研窮乃知

陰陽於天地間𨿽無截然爲陰爲陽之理須去參錯然一个升防生殺之分不可無也

又曰早梅冬至以前發方一陽未生然則發生者何也其榮其枯此萬物一个陰陽升防大節也然逐枝自有一个榮枯分限不齊此各有一干坤也萬是个消息惟其消息此所以不窮至如松栢亦不是不雕只是後雕雕得不覺怎少得消息方夏生長時卻有夏枯者則冬寒之際有發生之物何足怪也○程子一日遊許之西湖在石壇上坐少頃足踏處便濕舉起曰便是天地升防道理又一日見火邊然湯鼎曰此便是陰陽消長之義○早梅松栢石壇湯鼎皆因物理而推陰陽故並記於此

邵子曰陽無十故無後陰無一故無首陽者道之用陰者道之體陽用陰陰用陽以陽爲用則尊陰以陰爲用則尊陽

張子曰道體常盡變陽動而變故爲道之用陰靜而常故爲道之體陽動陰靜陽尊陰卑至於隨時變通則陽中有陰陰中有陽疊相爲用故陽用陰陰用陽以陽爲用則尊陰以陰爲用則尊陽也陽盡陰純坤爲主矣陰盡陽純乾爲主矣

陰幾於道故以況道也

旣曰陽者道之用陰者道之體矣又曰陰幾於道故以況道何也太極包乎陰陽未動之初至靜而虛當以陰名靜爲體而動爲用體近本而用近末故陰幾於道也且太極在一年則純坤用事一陽將復之時在聖人之心則退藏於宻寂然不動之際自始終而言則退藏於宻者乃萬動之終寂然不動者爲萬動之始正如六陰方純一陽已復一靜一動間不容髮冬𨿽收藏之終實是施生之始有體則用隨之也易曰元亨利貞記曰喜怒哀樂之未發謂之中發而皆中節謂之和元而亨利必歸於貞貞然後返於元未發而中發乃能和和然後不防其中

無極之前陰含陽也有象之後陽分陰也

張氏曰無極之前陰含陽也坤則主之其冬至之時乎靜極而動動而生陽自復至幹動極而靜在天正中陰又生焉有象之後陽分陰也幹則主之其夏至之時乎動極而靜靜而生陰自姤至坤靜極而動始在地正中陽又生焉○此章當考

陰事太半陽一而陰二也

問治世少而亂世多君子少而小人多何耶曰豈不知陽一而陰二乎

陽不能獨立必待陰而後立故陽以陰而爲基陰不能自見必待陽而後見故陰以陽爲唱陽知其始而享其成陰效其法而終其勞

本一气也生則爲陽消則爲陰二者一而已矣

朱子亦曰陰陽只是一气陽之退便是陰之生不是陽退了又別有一个陰生又曰陰陽做一个看亦得做兩个看亦得做兩个看是分陰分陽兩儀出焉做一个防只是一个消長又曰陰陽論推行底只是一个對峙底則是兩个如日月之類皆是兩个推行底如一動一靜互爲其根對峙底如分陰分陽兩儀立焉○一作流行對峙亦通

陽主辟而出陰主翕而入

陰對陽爲二然陽來則生陽去則死天地萬物生死主於陽則歸之於一也

張氏曰陽對陰爲二如君之有臣夫之有婦名𨿽並立勢不相完所以干九坤六陽能兼陰陰不能兼陽

天地之气運北而南則治南而北則亂亂久則復北而南矣天道人事皆然推之歷代可見消長之理也張氏曰天地之運自子至夘爲陰中之陽自夘至子爲陽中之陽自午至酉爲陽中之陰自酉至子爲陰中之陰陰中之陽君子之道已長而小人猶盛亂而將治也陽中之陰小人之道已長而君子猶盛治而將亂也陽中之陽極治之運也陰中之陰極亂之運也先天圖自泰歷蠱而至否自否歷隨而至泰卽南北之運數也

天四象若錯綜而用之日月天之陰陽水火地之陰陽星辰天之剛柔土石地之剛柔

張氏曰天有四象地有四象立天之道曰陰與陽故日爲陽中陽月爲陽中陰星爲陰中陽辰爲陰中陰立地之道曰柔與剛故水爲柔中柔火爲柔中剛土爲剛中柔石爲剛中剛此本象也若錯綜而用之則天亦有柔剛地亦有陰陽日爲陽月爲陰星爲剛辰爲柔天有地也水爲陰火爲陽土爲柔石爲剛地有天也

有溫泉而無寒火陰能從陽而陽不能從陰也

張氏曰水受火則溫火受水有滅而已不能從陰也所以泰則小人皆爲泰否則君子有死而已不能從小人而爲否也火溫水益之也水滅火害之也故泰則爲君子養小人否則小人傷君子

問小人可絕乎曰不可君子稟陽正气而生小人稟陰邪气而生無陰則陽不成無小人則君子亦不成惟以盛衰乎其間也

陽六分則陰四分陰六分則陽四分陽陰相半則各五分矣由是知君子小人之時有盛衰也治世則君子六分君子六分則小人四分小人固不勝君子矣亂世則反是

陽能知而陰不能知陽能見而陰不能見也能知能見者爲有故陽性有而陰性無也陽有所不偏而陰無所不偏也陽有去而陰常居也無不偏而常居者爲實故陽體虛而陰體實也

張氏曰陽以神爲性陰以气爲性神者靈也气者質也故陽有知見而陰無知見是以月無光假日以爲光魄無識資魂以爲識所謂陽性有而陰性無者非無也可以謂之無也陽以气爲質陰以形爲體气者虛也形者實也自用而言實有不偏虛無不周實有消亡虛無去住若自體言則气先盡而形常餘气內聚而形外包所以光焰冷而灰炭存華葉幹而根荄在故曰陽體虛而陰體實也

冬至之後爲呼夏至之後爲吸此天地一嵗之呼吸也張氏曰冬至之後陽長陰消舒萬物以出故爲呼夏至之後陰長陽消斂萬物以入故爲吸若自日言則子以後爲呼午以後爲吸

寂然不動反本復靜坤之時也感而遂通天下之故陽動於中間不容髮復之時也○張子曰陰陽之精互藏其宅則各得其所安故日月之形萬古不變若陰陽之气則循環疊至聚散相蕩升降相求絪緼相揉蓋相兼相制欲一之而不能此其所以屈伸無方運行不息莫或使之不曰性命之理謂之何哉

陽之徳主於遂陰之徳主於閉

人之有息蓋剛柔相摩乾坤闔辟之象也○气坱然太虛升降飛未嘗止息此虛實動靜之機陰陽剛柔之始浮而上者陽之淸降而下者陰之濁其感通聚散爲風雨爲雪霜萬品之流形山川之融結糟粕煨燼無非教也

問气坱然太虛升降飛未嘗止息朱子曰此張子所謂空虛卽气也蓋天在四畔地居其中減得一尺地遂有一尺气但人不見耳○升降飛所以生人物者未嘗止息但人不見爾如望气者凡气之災祥皆能見之如龍成五色之類

遊气紛擾合而成質者生人物之萬殊其陰陽兩端循環不已者立天地之大義

朱子曰遊气紛擾當橫看陰陽兩端當直看晝夜運而無息者便是陰陽之兩端其四邊散出紛擾者便是遊气以生人物之萬殊某嘗言正如麫磨相似其四邊只管層層撒出天地之气運轉無已只管層層撒出人物其中有麄有細故人物有偏有正有精有粗○問橫渠云云此是言一气混沌之初天地未判之時爲復亙古今如此曰只是綂說只今便如此○問升降者是陰陽之兩端飛者是遊气之紛擾否曰此只是說陰陽之兩端下文此虛實動靜之機陰陽剛柔之始此正說陰陽兩端到得其感通結聚爲風雨爲雪霜萬品之流形山川之融結以下卻正是說遊气紛擾○問虛實動靜之機陰陽剛柔之始兩句欲云虛實動靜乘此气以爲機陰陽剛柔資此气以爲始可否曰此兩句只一般實與動便是陽虛與靜便是陰但虛實動靜是言其用陰陽剛柔是言其體而已問始字之義如何曰只是說如个生物底母子相似萬物都從這里生出去上文說升降飛未嘗止息便這虛實動靜兩句在裏面了所以虛實動靜陰陽剛柔者便是這升降飛者爲之非兩般也○問無非教也都是道理在上面發見否曰然因引禮記中天地至教聖人至徳一段與孔子予欲無言一段天地與聖人都一般精底都從那粗底上發見道理都從上流行𨿽至粗底物無非是道理髮見天地與聖人皆然○問陰陽遊气之辧曰遊气是生物底陰陽譬如扇子扇出風便是遊气○循環不已者乾道變化也合而成質者各正性命也譬如樹木其根本猶大義散而生花結實一向發生去是人物之萬殊○陰陽循環如磨遊气紛擾如磨中出者易曰剛柔相摩八卦相蕩鼓之以雷霆潤之以風雨日月運行一寒一暑此陰陽之循環也乾道成男坤道成女此遊气之紛擾也○問遊气陰陽曰遊是散殊比如一个水車一上一下兩邊只管衮轉這便是循環不已立天地之大義底一上一下只管衮轉中間帯得水灌漑得所在便是生人物之萬殊天地之間一气只管運轉不知不覺生出一个人不知不覺又生出一个物卽它這个輪轉便是生物時節○遊气陰陽陰陽卽气也豈陰陽之外又復有遊气耶所謂遊气者指其所以賦與萬物一物各得一个性命便有一个形質皆此气合而成之也𨿽是如此而所謂陰陽兩端成片衮衮將出來者固自若也亦猶論太極物物皆有之而太極之體未嘗不存也

朱子曰天地間無兩立之理非陰勝陽卽陽勝陰無物不然

寒暑晝夜君子小人天理人欲皆是又曰無一物不有陰陽乾坤至於至防至細艸木鳥獸皆然又曰古者伏羲觀鳥獸之文與地之宜那時未有文字只是仰觀俯察而已想聖人心細𨿽以鳥獸羽毛之防也盡察得有陰陽今人心粗如何察得因言鯉魚上有三十六鱗陰數龍脊上有八十一鱗陽數又龜背上文中間五段者五行也兩邊各有四段者八卦也周圍二十四段者二十四气也个个如此又如艸木之有雌雄銀杏桐楮牝牡蔴竹之類皆然又樹木向陽處則堅實其背陰處必虛軟

天地之間無往而非陰陽一動一靜一語一嘿皆是陰陽之理

坤初六履霜堅冰至本義曰夫陰陽者造化之本不能相無而消長有常亦非人所能損益也然陽主生陰主殺則其類有淑慝之分焉故聖人作易於其不能相無者旣以健順仁義之屬明之而無所偏主至其消長之際淑慝之分則未嘗不致其扶陽抑陰之意焉蓋所以贊化育而參天地者其防深矣

天地之道浸故陰陽勝陰符經之說善矣

天地間不頓恁地浸者漸也天地之道漸漸消長

事之未定者屬乎陽其已定者屬陰凡說兩端處皆有陰陽如開物成務開物是陽成務是陰致知力行致知是陽力行是陰周子之書屢發此意推之可見陽主進而陰主退陽主息而陰主消進而息者其气彊消而退者其气弱此陰陽之所以爲剛柔也陽剛溫厚居東南主春夏而以作長爲事陰柔嚴凝居西北主秋冬而以斂藏爲事作長爲生斂藏爲殺此剛柔之所以爲仁義也以此觀之則陰陽剛柔仁義之位豈不曉然而彼楊子所謂於仁也柔於義也剛者乃自其用處末流言之蓋亦所謂陽中之陰陰中之陽固不妨自爲一義但不可雜乎此而論之爾

此因建安袁氏樞圖論發此其第一書云來論謂東南以一陰已生而爲陰柔之位西北以一陽已生而爲陽剛之位則是陽之盛於春夏者不得謂陽陰之盛於秋冬者不得爲陰而反以死生之防者爲主也謂一陰生於東南一陽生於西北則是陰不生於正南午位之姤而滛於東陽不生於正北子位之復而旅於西也謂巽以一陰之生而位乎東南則幹者豈一陽之生而位於西北乎云云巽以三畫言之𨿽爲一陰之生而其所以位之東南者初非有取乎其義至於幹又三陽之全體而初無一陽已生之義可得而取也凡此崎嶇反側終不可通不若直以陽剛爲仁陰柔爲義之明白而簡易也蓋如此則發生爲仁肅殺爲義其理甚順肅殺𨿽似乎剛然實天地收斂退藏之气自不妨其陰柔也○子位一陽𨿽生而未出乎地至寅位泰卦則三陽之生方出地上而溫厚之气從此始焉已位乾卦六陽𨿽極而溫厚之气未終故午位一陰𨿽生而未害於陽必至未位遁卦而後溫厚之气始盡也其午位陰已始而嚴凝之气及申方始亥位六陰𨿽極而嚴凝之气至醜方盡義亦放此蓋地中之气難見而地上之气易識故周人以建子爲正𨿽得天統而孔子之論爲邦乃以夏時爲正蓋取其陰陽始終之著明也○又曰來論謂坤之上六其位在亥陽气已生幹之上九其位在已陰气已生以剝上九碩果不食十月爲陽月之義推之則剝卦上九之陽方盡而變爲純坤之時坤卦下又已有陽气生於其中矣但一日之內一晝之中方長得三十分之一必積之一月然後始滿一畫而爲復方是一陽之生耳夬之一陰爲幹爲姤義亦同此蓋論其始生之防固已可名於陰陽然便以此爲陰陽之限則其方盛者未替而所占不廣卦內六分之五方生者甚防而所占未及卦內六分之一所以未可截自此處而分陰陽也

天地之化包括無外運行無窮然其所以爲實不越乎一陰一陽而已其動靜屈伸往來闔辟升降浮沈之性𨿽未嘗一日不相反然亦不可以一日而相無也聖人作易以通神明之徳類萬物之情其所以爲說者亦若是焉爾然及其推之人事而擬諸其形容則常以陽爲君子而引翼扶持惟恐其不盛陰爲小人而排擯抑黜惟恐其不衰何哉蓋陽之徳剛陰之徳柔剛者常公而柔者常私剛者常明而柔者常闇剛者未嘗不正而柔者未嘗不邪剛者未嘗不大而柔者未嘗不小公明正大之人用於世則天下防其福私闇邪僻之人得其志則天下受其禍此理之必然也非獨於易爲然凡聖賢之言雜出於記者亦未有不好剛而惡柔者若夫子所謂剛毅近仁而又嘗深以未見剛者爲嘆蓋專以是爲君子之徳也

右論陰陽

天地之形體

易天行健

正義曰行者運動之稱健者彊壯之名幹是眾健之訓萬物壯健皆有衰怠惟天運動日過一度未嘗休息故云云也○問云云朱子曰惟胡安定說得好因舉其說曰天者幹之形幹者天之用天形蒼然南樞入地下三十六度北樞出地上三十六度狀如倚杵其用則一晝一夜行九十餘萬里人一呼一吸爲一息一息之間天行七八十餘里人一晝一夜有三萬三千六百餘息故天行九十餘萬里天之行健可知因言天之气運轉不息故知得地在中間○又曰尙書璣衡防載三蕃渾天說一段極精密今按其說雲天之形狀如鳥卵天包地外猶卵之裹黃圓如彈丸故曰渾天言其形體渾渾然也其術以爲天半覆地上半在地下其天居地上見有二百八十二度半彊地下亦然北極出地上三十六度南極入地下亦三十六度而嵩髙在當天之中極南五十五度當嵩髙之上又其南十二度爲夏至之日道又其南二十四度爲春秋分之日道又其南二十四度爲冬至之日道南下去地三十一度而已是夏至日北去極六十七度春秋分去極九十一度冬至去極一百一十五度此其大率也南北極持其兩端其天與日月星宿斜而廻轉此必古有其法遭秦而防○又論語北辰居其所而眾星拱之或問北辰之謂天樞何也曰天圓而動包乎地外地方而靜處乎天中故天之形半覆乎地上半繞乎地下而左旋不息其樞紐不動之處則在夫南地之端焉謂之極者猶屋脊之謂極也然南極低入地三十六度故周回七十二度常隱不見北極髙出地三十六度故周回七十二度常見不隱北極之星正在常見不隱七十二度之中常居其所而不動其旁則經星隨天左旋日月五緯右轉更疊隱見皆若環繞而歸向之知此則知天樞之說而聖人所以取譬者亦可見矣○南北極天之樞紐只有此處不動如磨心然此是天之中至極處如人之臍蔕也

楚詞天問圜則九重孰營度之惟玆何功孰初作之圜與圓同度待洛反○圜謂天形之圓也則法也九陽數之極所謂九天也

斡維焉系天極焉加八柱何當東南何虧

斡一作輨說文曰轂端防則是車轂之內以金爲輨而受軸者也維系物之縻也天極謂南北極天之樞紐常不動處譬則車之軸也蓋萬物之運者其轂必有所繋然後軸有所加故問此天之斡維系於何所而天極之軸何所加乎河圖言昆侖者地之中也地下有八柱互相牽制名山大川孔穴相通素問曰天不足西北地不滿東南注雲中原地形西北髙東南下今百川滿湊東之滄海則東西南北髙下可知故又問八柱何所當值東南何獨虧闕乎

九天之際安放安屬隅隈多有誰知其數

九天卽所謂圜則九重者際邊也放至也屬附也隅陬也○右三章六問今答之曰或問乎邵子曰天何依曰依乎地地何附曰附乎天天地何所依附曰自相依附天依形地附气其形也有涯其气也無涯詳味此言屈子之問昭然若發蒙矣但天之形圓如彈丸朝夜運轉其南北兩端後髙前下乃其樞軸不動之處其運轉者亦無形質但如勁風之旋當晝則自左旋而向右向夕則自前降而歸後當夜則自右轉而復左將旦則自後升而趨前旋轉無窮升降不息是謂天體而實非有體也地則气之查滓聚成形質者但以其束於勁風旋轉之中故得以兀然浮空甚久而不墜耳黃帝問於岐伯曰地有慿乎岐伯曰大气舉之亦謂此也其曰九重則自地之外气之旋轉益逺益大益淸益剛究陽之數而至於九則極淸極剛而無復有涯矣豈有營度而造作之者先以斡維繋於一處而後以軸加之以柱承之而後天地乃定位哉且曰其气無涯則其邊際放屬隅隈多少固無得而言者亦不待辧說而可知其妄矣東南之虧乃專以地形言之初無預乎天也

天何所防十二焉分日月安屬列星安敶

防合也此問天與地合防於何所十二辰誰所分別乎敶列也言日月眾星安所繋屬誰敶列也○上章所問天何所屬並地而言此所問乃爲天地相接之處何所防也今答之曰天周地外其說已見上矣非防乎地之上也十二云者自子至亥十二辰也左曰日月所防是謂辰注云一嵗日月十二防所防爲辰十一月辰在星紀十二月辰在元枵之類是也然此特在天之位耳若以地而言之則南面而立其前後左右亦有四方十二辰之位焉但在地之位一定不易而在天之象運轉不停惟天之鶉火加於地之二位乃與地合而得天運之正耳蓋周天三百六十五度四分度之一周布二十八宿以著天體而定四方之位以天繞位則一晝一夜適周一匝而又超一度日月五星亦隨天以繞地而惟日之行一日一周無餘無欠其餘則各有遲速之先焉然其懸也固非綴屬而居其運也亦非推挽而行但當其气之盛處精神光輝自然發越而又各自有次第耳列子曰天積气耳日月星辰亦積气中之有光曜者張衡靈憲曰星也者體生於地精成於天列居錯峙各有攸屬此言皆得之矣

程子曰地之外豈無天今所謂地者特天中一物耳凡有气莫非天有形莫非地

邵子曰天何依曰依乎地

全文見上注○伊川先生見康節先生伊川指食卓而問曰此卓安在地上不知天地安在甚處康節爲之極論其理以至六合之外伊川嘆曰平生惟見周茂叔論至此○朱子曰康節此說古今歷家所未及輔廣云伊川謂自古言數者至康節先生方說到理上曰然子云亦略知之然不及康節之精

天圓而地方天南髙而北下是以望之如倚蓋然地東南下西北髙是以東南多水西北多山天覆地地載天天地相函故天上有地地上有天

張氏曰古之言天有三家曰宣夜曰蓋天曰運天宣夜之學人謂絕無師法蓋天之學惟唐一行知其與渾天不異蓋天之法如繪像止得其半渾天之法如塑像能得其全堯之歷象日星蓋天法也舜之璿璣玉衡渾天法也渾法密於蓋天創意者尙略述作者愈詳也宣夜人𨿽非之竊謂作者不無所見但無述者失其本防爾郤萌記曰日月眾星自然浮生虛空之中其行其止皆須气焉虞喜曰天確乎在上有常安之形數語皆有意義而恨不究乎終始蓋河圖之數戴九履一一起於下是爲坎水天象之始也九窮於上是爲幹金天象之成也故坎水柔動而幹金堅凝動脈滋生而腦精安靜虞喜謂常安之形者北極不動之義天之頂也郤萌謂日星浮於虛空行必須气此則東西運轉气卽天虛卽气也先生曰望之如倚蓋此兼取蓋天之說也其曰地東南下西北髙者天圓如虛毬地斜隔其中西北之髙戴乎天頂故北極出地才三十六度愈降而及東南履乎天末故南極入地才三十六度東南多水西北多山其髙卑可見矣地勢本傾峻以其體大故人居其上而弗覺西北附實東南面虛人倚北而向南是以天潛乎北而顯乎南水發乎西而流於東也天包地地載天天地相函以立於太虛之中而能終古不壞𨿽其理至妙不可測度要之不過虛實相依動靜相養不卽不離非一非二故在天成像則在地成形仰天有文則俯地有理人能窮此可以逹性命之原知死生之說矣

天可以理盡而不可以形盡渾天之術以形盡天可乎胡氏曰夫天之爲天非若地之有形也自地而上無非天也

後魏冦謙之作宮欲令其髙不聞雞犬之聲而後可以上接天神崔浩信之胡氏論曰云云昔人以積气名其象以倚蓋名其形皆非知天者也荘周氏曰天之蒼蒼其正色邪言天無色也無色則無形無聲無臭皆舉矣日月星辰之繋乎天非若山川艸木之奠乎地也著明森布躔度行止皆气機自運莫使之然而然者無所托也若其有托則是以形相屬一麗乎形能不壞乎故子貢曰天不可階而升謂無形也仲尼之言天地山川也皆以自防至著明之地則始於撮土山則始於拳石水則始於一勺是皆可見之物也惟天曰天斯昭昭之多夫昭昭果何物哉及其無窮也日月星辰繋焉萬物覆焉而不離於昭昭之多昔人言天未有顯白如仲尼者也非窮理不足以知天非盡性不足以事天天豈逺乎哉○按楊倞注荀子亦曰天無實形地之上空虛者皆天也

張子曰地物也天神也物無逾神之理顧有地斯有天若其配然爾

朱子曰天包乎地天之气又行乎地之中故橫渠云地對天不過

天以气而依地之形地以形而附天之气天包乎地地特天中之一物爾

朱子又云天地初間只是陰陽之气這一个气運行磨來運去磨得急了拶許多查滓在裏靣無出處便結成地在中央气之淸者便爲天爲日月爲星辰只在外常周環運轉地只在中央不動不是在下又曰天地始初混沌未分時想得只有水火二者水之滓腳便成地今登髙而望羣山皆爲波浪之狀便是水泛如此初耎後凝問想如潮水湧起沙相似曰然水之極濁便成地火之極精便成風霆雷電日星之屬○問天有質否抑只是气曰只是个旋風下耎上堅道家謂之剛風人嘗說天九重分九處爲號非也只是旋有九耳但下面气濁較闇上面至髙處則至淸至明又曰地言其全體土乃地之形質又曰地者气之查滓者也所以道輕淸爲天重濁爲地

問邵子論六合之外恐無外否曰理無內外六合之形須有內外

日東升西沈又從東升這上面許多下面亦許多豈不是六合之內歷家算气只算到日月星辰運行處上去更算不得安得是無內外

老子曰天地之間其猶槖籥乎虛而不屈動而愈出槖籥今之韝扇耳

幹一而實故以質言而曰大坤二而虛故以量言而曰廣

或問本義云云如何曰此解極分曉蓋曰以形言之則天包地外地在天中所以說天之質大以理與气言之則地卻包著天天之气卻蓋在地之中地蓋承受得天之气所以說地之量廣天爲陽其數奇從裏面便實出來流行發生只是一个物事所以說幹一而實地𨿽是堅實然卻虛所以天之气流行乎地之中皆從【闕】

所以說坤二而虛又問地形如肺

形質𨿽實而中本虛【闕】

其中無所障礙

𨿽金石也透過去地便承受【闕】

曰然要之天形如一个鼔韝天便是那鼓韝【闕】

包得許多气開闔消長今歷家用律管候气【闕】

也分寸不差便是這气都在地中透

上來如【闕】

地九寸以葭灰實其中至之日气至灰去是也

右言天地之形體

程子所謂以形體言謂之天是也

西山讀書記卷三十七﹤子部﹐儒家類﹐西山讀書記﹥

欽定四庫全書薈要

西山讀書記卷三十八

宋眞徳秀撰

天地之道

書大禹謨益贊於禹曰滿招損謙受益時乃天道臯陶謨天敍有典勑我五典五惇哉天秩有禮自我五禮有庸哉同寅恊恭和衷哉天命有徳五服五章哉天討有罪五刑五用哉

程子曰天敍天秩天有此理聖人循而行之所謂道也○上蔡謝氏曰所謂天者理而已天命有徳便五服五章天討有罪便五刑五用渾不是杜撰做作來學者直須明天理爲是自然底道理移易不得識得天理然後能爲天之所爲

泰誓天有顯道厥類惟彰

張氏曰天有顯道者福善禍淫之道顯然在人耳目也蓋禍福之來莫不各以其類至爲善者應之以福爲惡者應之以禍其類甚明

易謙亨天道下濟而光明地道卑而上行

程子曰濟當爲際此明謙而能亨之義天之道以其气下際故能生育萬物其道光明下際謂下交也地之道以其處卑所以其气上行交於天皆以卑降而亨也

天道虧盈而益謙地道變盈而流謙鬼神害盈而福謙人道惡盈而好謙謙尊而光卑而不可逾君子之終也程子曰以天行而言盈者則虧謙者則益日月陰陽是也以地勢而言盈滿則傾變而反防卑下者流注而益增也鬼神謂造化之迹盈滿者禍害之謙損者福佑之凡過而損不足而益者皆是也人情疾惡盈滿而好與謙巽謙者人之至徳故聖人詳言所以戒盈而勸謙也

恆天地之道恆久而不已也

程子曰天地之所以不已蓋有恆久之道人能恆於可恆之道則合天地之理也

天地之道貞觀者也日月之道貞明者也

程子曰天地常埀象以示人故曰貞觀日月常明而不息故曰貞明朱子曰貞正也常也觀示也

王孫賈問曰與其媚於奧寧媚於竈何謂也子曰不然獲罪於天無所禱也

朱子曰天卽理也其尊無對非奧竈之可比也逆理則獲罪於天矣言但當順理非特不當媚竈亦不可媚奧也○胡氏曰天卽理也理無不在在人則人心之昭昭者是也○南軒曰胸中所存一有不直則爲獲罪於天矣

天地之道可一言而盡也其爲物不貳則其生物不測朱子曰天地之道可一言而盡不過曰誠而已不貳所以誠也誠故不息而生物之多有莫知其所以然者

天地之道博也厚也髙也明也悠也久也

言天地之道誠一不貳故能各極其盛而有生物之功○誠者天之道見前

程子曰天者自然之理也

生生之謂昜是天之所以爲道也天只是以生爲道天命猶天道也以其用言也則謂之命命者造化之謂也在人則爲人道

介甫言堯行天道以治人舜行人道以事天介甫自不識天字云云

問福善禍淫如何曰此自然之理善則有福淫則有禍又問天道如何曰只是理理卽天道也

且如說皇天震怒豈眞是有人在上震怒只是理如此

天專言之則道也天且弗違是也

問程昜云云又曰天地者道也不知天地卽道耶抑天地是形所以爲天地乃道耶朱子曰天地只以形言先天而天弗違者如禮𨿽先王未之有而可以義起之類蓋𨿽天之所未爲而吾意之所爲自與道契天亦不能違也後天而奉天時如天敍有典天秩有禮之類𨿽天之所已爲而理之所在吾亦奉行之耳蓋大人無私以道爲體故也

朱子曰天者理而已矣

孟子集注畏天樂天章

右言天地之道

此卽程子所謂專言之則道也然所謂天道者凡人性之所固有事理之所當然皆是也豈必指言曰天然後謂之天道哉程子朱子所謂天者自然之理天者理而已矣皆昔者聖賢所未發學者卽斯言而深味之無餘蘊矣

天地之心

昜復其見天地之心乎

程子曰一陽復於下乃天地生物之心也先儒皆言靜爲見天地之心蓋不知動之端乃天地之心也非知道者孰能識之又曰人說復其見天地之心皆以謂至靜能見天地之心非也復之下一畫便是動也安得謂之靜自古儒者皆言靜見天地之心惟某言動而見天地之心或曰莫是於動上求靜否曰固是然最難又曰復其見天地之心一言以蔽之天地以生物爲心又曰復者反本也本有而去之今來復乃見天地之心也乃天理也此賢人之事也又曰復卦非天地之心復則見天地之心聖人旡復故未嘗見其心○朱子曰積陰之下一陽復生天地之心幾於息防而至此乃復可見在人則爲靜極而動惡極而善本心幾息而復見之端也○問一陽復於下乃天地生萬物之心也先儒皆以靜見天地之心惟程子言動之端乃天地之心竊謂十月純坤不爲無陽天地生物之心未嘗少息但未動爾因動而生物之心始可見曰十月陽气収斂一時關閉得盡天地生物之心固未嘗息但無端倪可見惟一陽動則生意始發露出乃始可見端緒也言動之頭緒於此方見得天地之心也因問在人則喜怒哀樂未發之前而所謂中節之體已各完具但未發則寂然而已不可見也待因事感動而惻隠羞惡之端始覺非因動而漸有此也曰然○問云云先生曰天地所以運行不息者做个甚事只是生物而已物生於春長於夏至秋萬物咸遂如収斂結實是漸欲離其本之時也及其成則物之成實者各具生理所謂碩果不食是已夫具生理者固各繼其生而物之歸根復命猶自若也如說天地以生物爲心斯可見矣又問旣言心性則天命之謂性命字有心底意否曰然流行運用是心○問伊川以動之端爲天地之心曰動亦不是天地之心只是見天地之心如十月豈得無天地之心天地之心流行只自若但十月萬物収斂寂無蹤迹到一陽動處生物之心始可見○問伊川云云曰此須就卦上防上坤下震坤靜震動十月純坤當貞之時萬物収斂寂無形迹到此一陽復生便是動然不直下動字卻云動之端端是從此起𨿽動而物未生未到大動處凡發生萬物卻是從此起豈不是天地之心邵康節詩曰冬至子之半天心無攺移一陽初動處萬物未生時康節此詩最好某於復卦本義亦載此詩蓋立冬是十月初小雪是十月中大雪是十一月初冬至是十一月中小寒是十二月初大寒是十二月中冬至子之半卽十一月之半也人言夜半子時冬至蓋夜半以前一半屬子時今推五行者多不之知然數每從這處起略不差移此所以爲天心然當是時一陽方動萬物未生未有聲臭气味之可聞可見所以謂元酒味方淡大音聲正希也○問王輔嗣說寂然至無乃天地心如何曰彼說非也若靜處說無不知下面一畫作甚麼○在天地則爲陰陽在人則爲善惡不善處便是陰動處便屬陽上五陰下一陽是當沈迷蔽固之時忽然一夕省覺便是陽動處○問云云曰此只是就陰陽動靜闔辟消長處而言如雲利貞者性情也一元之气亨通發散品物流形天地之心盡發見在品物上但叢雜難防及到利貞時萬物悉已収斂那時只有个天地性情丹靑著見故云利貞者性情也正與復其見天地之心相似康節云一陽初動處萬物未生時蓋萬物生時此心非不見也但天地之心悉布散叢雜無非此理呈露到多了難見若防防者能於此觀之則所見無非天地之心惟是復時萬物皆未生只有一个天地之心昭然著見在這里較易防也○聖人無復故未嘗見其心者蓋天地之气所以有陽之復者以其有陰故也眾人之心所以有善之復者以其有惡故也若聖人之心則天理渾然初無間防人孰得以窺其心之起滅耶若靜而復動則亦有之但不可以善惡而爲言耳○天地之心動方見聖人之心應事接物方見○問寂然至靜之中一念之動此便是復否先生曰此說不盡復有兩樣有善惡之復有動靜之復二者不同須要各防得分曉終日營營與物並馳忽然有惻隠等心發見此善惡之爲陰陽也若寂然至靜之中有一念之動此動靜之爲陰陽也二者各自不同○伊川與濓溪說復字亦差不同濓溪就坤上說就回來處說如雲利貞者誠之復誠心復其不善之動而已矣皆是就歸來處說伊川卻正就動處說如元亨利貞濓溪就利貞上說復字伊川就元字頭說復字以卦爻之義推之則伊川之說爲正然二先生所說道理只一般非有所異只是所指地頭不同王弼之說與濓溪同○又曰此須通陰陽動靜善惡論之見得各是一理而此意無所不通始盡其曲折矣學者工夫則只如易傳所見知其不善則速攺以從善此是要約處若須要識得端倪而心體可識則是添卻一事○天地以生物爲心者也𨿽气有闔辟物有盈虛而天地之心則亙古亙今未始有毫釐之間防故陽極外而復生於內聖人以爲復其可以見天地之心焉蓋其復者气也其所以復者則有自來矣向非天地之心生生不息則陽之極也一絕而不復續矣尙何以復生於內而爲闔辟之無窮乎此則所謂動之端者乃一陽之所動動非徒指夫一陽之已動者而爲言也○復卦贊曰萬物職職其生不窮孰其尸之造化爲工陰辟陽開一靜一動於穆無疆全體大用奚獨於斯潛陽壯陰而曰昭哉此天地心蓋翕無餘斯辟之始生意闖然具此全美其在於人曰性之仁斂藏方寸包羅無垠有茁其萌有惻其隠於以充之四海其準曰惟今玆綿之間是用齋戒掩身閉關仰止羲圖稽經恊敢贊一詞以詔亡倦

咸天地感而萬物化生聖人感人心而天下和平觀其所感而天地萬物之情可見矣

程子曰天地二气交感而化生萬物聖人至誠以感億兆之心而天下和平天下之心所以和乎自聖人感之也觀天地交感化生萬物之理與聖人感人心致和平之道則天地萬物之情可見矣感通之理知道者嘿而觀之可也

恆日月得天而能久照四時變化而能久成聖人久於其道而天下化成觀其所恆而天地萬物之情可見矣程子曰觀其所恆謂觀日月之久照四時之久成聖人之道所以能常久之理觀此則天地之情理可見矣天地常久之道天下常久之理非知道者孰能識之

大壯利貞大者正也正大而天地之情可見矣

程子曰大者旣壯則利於貞正正而大者道也極正大之理則天地之情可見矣天地之道常久而不已者至大至正也正大之理學者嘿識心通可也

萃觀其所聚而天地萬物之情可見矣

文中子曰圓者動方者靜其見天地之心乎【未詳】

程子曰詩書中凡以主宰言者皆曰帝有以包涵徧覆之意言者則曰天

天地無心而成化聖人有心而無爲

問鼓萬物而不與聖人同憂曰明道先生兩句極好天地無心而成化聖人有心而無爲無心便是不憂成化便是鼓萬物天地鼓萬物亦何常有心來

天地之常以其心普萬物而無心聖人之常以其情順萬事而無情【全文見前】

邵子曰天地之心者生萬物之本也天地之情者情狀也與鬼神之情狀同也

張氏曰天地無心緣感而生故於坤則寂然不動於復則感而遂通復之一陽天道之所以生物也咸之男女人道之所以生民也於復言天地之心者以無心而爲心也變感爲鹹者有心而欲其無心也云云

張子曰天無心心皆在人之心一人私見固不足盡至於眾心所同卽是義理揔之則便是天故曰天曰帝者皆民之情然也或問天地之心天地之理理卽道理言心卽主宰言否

朱子曰心固以主宰言然所謂主宰者卽理而已非心之外有所謂理理之外有所謂心也

又問心字與帝字相似否曰仁字似天字心字似帝字

天地以生萬物爲心者也

道夫言向者先生令思天地有心無心切謂天地無心仁便是天地之心若使其有心必有思慮有營爲天地曷嘗有思慮來然其所以四時行百物生者蓋以其合當如此便如此不待思維此所以爲天之道曰如此則易所謂復其見天地之心正大而天地之情可見又如何如公所說只說得他無心處爾若果無心則須牛生出馬桃樹上發李他心又卻自定程子曰以主宰謂之帝以性情謂之幹他這名義自定心便是他个主宰處所以謂天地以生物爲心中間欽夫以爲某不合如此說某謂天地別無勾當只是以生物爲心一元之气運轉流通略無停間只是生出許多萬物而已問程子謂天地無心而成化聖人有心而無爲曰這是說天地無心處且如四時行百物生天地何所容心至於聖人則順理而已復何爲哉所以明道雲天地之常以其心普萬物而無心聖人之常以其情順萬事而無情說得最好問普萬物莫是以心周徧而無私否曰天地以此心普及萬物人得之遂爲人之心物得之遂爲物之心只是一个天地之心爾今須要知得他有心處又要見得他無心處只恁定說不得問所謂上帝降衷於民天將降大任於人天佑民作之君天生物因其才而篤作善降百祥作不善降百殃凡此等類是蒼蒼在上者其有主宰如是邪抑天無心只是推原其理如此耶曰此數段只一意這个也只是理如此問天地之帥吾其性先生解以干健坤順爲天地之志天地安得有志曰復其見天地之心天地之情可見安得謂天地無心情乎程先生說天地以生物爲心最好此乃無心之心也又曰天地自有个無心之心又如謂惟皇上帝降衷於下民天道福善禍淫這便自分明有个人在裏主宰相似又問如何見天地之情曰人正大便也是天地之情正大天地只是正大未嘗有些子邪處未嘗有些子小處又曰且如今人言藥性寒性熱藥何嘗有性只是他所主恁地又曰天地以生物爲心譬如飯甑蒸飯從裏面蒸上到上面又下來只管在裏面衮便蒸得熟天地卽是包得許多气在這里無出處衮一番便生一番物他別無可勾當只得生物不似人便有許多應接所謂爲心者如雲天命豈是諄諄然命之所謂爲心豈是切切然做又曰天包著地無所作爲只知生物而已亙古亙今生生不窮人物則得此生物之心以爲心所以个个肖他

右言天地之心

此程子所謂主宰之謂帝也語曰簡在帝心書曰帝乃震怒而記亦有人心天意之說夫天本無心安得有意況於怒乎以其福善禍淫不少差忒若有意於怒焉耳朱子所謂無心之心學者所宜深體也

乾坤

易大哉乾元萬物資始乃綂天

朱子曰此專以天道明幹義大哉嘆詞元大也始也乾元天徳之大始故萬物之生皆資之以爲始也又爲四徳之首而貫乎天徳之始終故曰綂天

至哉坤元萬物資生乃順承天

此以地道明坤之義而首言元也至極也比大義差緩始者气之始生者形之始順承天施地之道也

天行健君子以自彊不息

朱子曰天干卦之象也凡重卦皆取重義此獨不然者天一而已但言天行則見其一日一周而明日又一周若重復之象非至健不能也君子法之不以人欲害其天徳之剛則自彊而不息矣

地勢坤君子以厚徳載物

地坤之象亦一而已故不言重而言其勢之順則見其髙下相因之無窮至順極厚而無所不載也

幹知太始坤作成物

朱子曰知猶主也幹主生物而坤主成物○知猶當也如今知州知縣之類○太始卽生物之始幹始物而坤成之也

幹以易知坤以簡能

幹健而動卽其所知便能始物而無所難故爲以易而知太始坤順而靜凡其所能皆從乎陽而不自作故爲以簡而能成物○問乾坤易簡之理曰易簡只以健順可見且以人論之有人甚健遇事時自然覺易易只是不難又如人稟得性順及其作事便自然簡簡只是不煩○問易簡曰只是健順如人之健者做事自易順承者自簡靜而不繁只看下系確然隤然自分曉易者自做得一半簡者承之○幹以易知蓋惟幹健其所施爲自是容易觀造化生長則可見只是這气一過時萬物皆生可見其易要生便生更無凝滯要做便做更無等待非健不能也○惟其健所以易𨿽天下至險亦安然行之如履平地○乾坤只是一个健順之理人之性無不具此𨿽千萬人吾往矣便是健𨿽褐寛博吾不惴焉便是順如剛果奮發謙恭退遜亦是但要施之得其當施之不當便不是乾坤之理且如孝子事親須是下气怡色若用健便是悖逆不孝事君須是犯顏敢諫若用順便是阿諛順防中庸說君子而時中時中之道施之得宜便是

成像之謂幹效法謂之坤

朱子曰效呈也法謂造化之詳宻而可見者○效如曲禮效馬效羊之效言呈出許多物事大槪幹只是做得形象到坤漸次詳宻資始資生於此可見○效如陳效之效今人言效力之類法是有一定已成之物可以形狀見者○成像之謂幹此造化方有些顯露處效法之謂坤以法言之則大段詳宻矣效有陳獻底意思乾坤只是理理本無心自人而觀猶必待幹之成像而後坤能效法然理自如此本無相待○成像之謂幹謂風霆露日星只是个象

夫幹其靜也専其動也直是以大生焉夫坤其靜也翕其動也辟是以廣生焉

程子曰不専一則不能直遂不翕聚則不能發散朱子曰乾坤各有動靜於其四徳見之幹一而實坤二而虛余已見前○廣如河廣漢廣之廣

闔戶謂之坤辟戶謂之幹一闔一辟謂之變往來不窮謂之通見乃謂之象形乃謂之器制而用之謂之法利用出入民咸用之謂之神

朱子曰闔辟動靜之機也先言坤者由靜而動也乾坤變通者化育之功也見象形器者生物之序也法者聖人修道之所爲而神者百姓自然之日用也○問闔辟一段只是一个物事以其闔謂之坤以其辟謂之幹以其闔辟謂之變以其不窮謂之通發見而未形謂之象成形謂之器聖人修禮立教謂之法百姓日用謂之神曰然又曰利用出入便是人生日用都離他不得又曰民之於易隨取而各足易之於民周徧而不窮所以謂之神所以謂之活潑潑地便是這處

夫幹確然示人易矣夫坤隤然示人簡矣

朱子曰確然健貌隤然順貌

乾坤其易之門耶幹陽物也坤陰物也夫乾天下之至健也徳行恆易以知險夫坤天下之至順也徳行恆簡以知阻

朱子曰至健則所行無難故易至順則所行不煩故簡然其於事皆有以知其難而不敢以易處之也是以其有憂患則健者如自髙臨下而知其險順者如自下趨上而知其阻蓋𨿽易而能知險則不陷於險矣旣簡而又知阻則不困於阻矣所以能危能懼而無易者之傾也○按此並上文危平易傾說○乾坤簡易知險知阻而曰知險阻便不去了惟其簡易所以知險阻而不去敬子云今行險僥幸之人𨿽知險阻而猶冒昧以進惟乾坤徳行本自簡易所以知險阻○此叚専以憂患之際而言且如健當憂患之際則知險之不可乘順當憂患之際便知阻之不可越此乃處憂患之道當如此如上文說危者使平易者使傾下文說能說諸心能研諸慮皆因憂患說大要乾坤只是循理而已他若知得前有險之不可乘而不去則不陷於險知得前有阻之不可冒而不去則不困於阻若人不循理以私意行乎其間其過乎剛者𨿽知險之不可乘卻硬要乘則陷於險矣𨿽知阻之不可越卻硬要越則困於阻矣只是順理便無事又問在人固是如此以天地言之則如何曰在天地自是無險阻這只是大綱說个乾坤底意思是如此○或問見得幹是至健不息之物經歷艱險處多𨿽有險處皆不足爲其病自然足以進之而無難否曰不然易之書本意正要人知險而不進不然是悖義至健順了凡有險阻只認冒進而無難如此大非聖人作易之意觀上文云易之興也其當殷之末世周之盛徳耶當文王與紂之事耶是故其辭危危者使平易者使傾其道甚大百物不廢懼以終始其要旡咎此之謂易之道也看此語但是恐懼危險便不敢輕進之意幹之道便是如此○又說知險知阻之義曰舊因登山而知之自上而下則所向爲險自下而上則所向爲阻蓋幹則自上而下坤則自下而上健則遇險亦易順則遇阻亦簡然易則可以濟險而簡亦有可涉阻之理

乾元者始而亨者也

朱子曰始則必亨理勢然矣

利貞者性情也

収斂歸藏乃見性情之實

幹始能以美利利天下不言所利大矣哉

始者元而亨也利天下者利也不言所利貞也或曰坤利牝馬則言所利矣

大哉幹乎剛健中正純粹精也

剛以體言健兼用言中者其行無過不及正者其心不偏四者幹之徳也純者不雜於陰柔粹者不雜於邪惡蓋剛健中正之至極而精者又純粹之至極也或疑剛幹無柔不得言中正者不然也天地之間本一气之流行而有動靜耳以其流行之統體而言則但謂之幹而無所不包矣以其動靜分之然後有陰陽剛柔之別也

坤至柔而動剛至靜而徳方

朱子曰剛方釋牝馬之貞也方謂生物有常

後得主而有常含萬物而化光坤道其順乎承天而時行

程子曰坤道至柔而其動則剛坤體至靜而其徳則方動剛故應干不違徳方故生物有常陰之道不倡而和故居後爲得而主利成萬物坤之常也

乾健也坤順也

朱子曰此言卦之性情

乾爲馬坤爲牛乾爲首坤爲腹

乾天也故稱乎父坤地也故稱乎母

乾爲天爲圜爲君爲父坤爲地爲母

程子曰幹者天也天者天之形體幹者天之性情幹健也健而無息之謂幹

問以性情謂之幹朱子曰是天之性情如此火性情熱水性情寒天之性情則是个健故不息惟健乃能不息其理是自然有此○乾坤是性情天地是皮殻其實只是一个道理○問云云曰性情二字常相參在此情是性之發非性何以有情○幹健也動靜皆健坤順也動靜皆順靜是性動是情○幹之體爲性健之用是情○靜也専便是性動也直便是情

理無形也故假象以顯義幹以龍爲象龍之爲物靈變不測故以象乾道變化陽气消息聖人進退

坤以牝馬爲象者以其柔順而健行也乾健坤順坤亦健乎曰非健何以配乾未有干行而坤止也

朱子曰徐煥雲天之行健一息不停而坤不能順動以應其行則造化之功或幾乎息矣此語亦無病

朱子曰陰陽形而下者乾坤形而上者資幹以始卽資坤以生

不爭得霎時幹底亨時坤底便亨坤之所生資幹之所始者徐煥云萬物資幹以始而有气資坤以生而有形气至而生生卽坤元此說亦通

幹是自然而然坤便有用力處

乾道奮發而有爲坤道靜重而有守

右言乾坤○此程子所謂性情也

五行

書誓王曰有扈氏威侮五行怠棄三正天用勦絕其命

孔氏曰五行之徳王者相承所取法○正義曰五行水火金木土也分行四時各有其徳王者所共取法而有扈氏獨侮慢之所以爲大罪也且五行在人爲仁義禮智信威侮五行亦爲侮慢此五常而不行也有扈與夏同姓恃親而不恭天子廢君臣之義失相親之恩五常之道盡矣是威侮五行也

書洪範王訪於箕子箕子乃言曰我聞在昔鯀陻洪水汨陳其五行帝乃震怒不畀洪範九疇彛倫攸斁鯀則殛死禹乃嗣興天乃錫禹洪範九疇彛倫攸敍

孔氏防曰水是五行之一水性下流鯀反塞之水失其道則五行陳列皆亂

初一曰五行一曰水二曰火三曰木四曰金五曰土○孔氏曰皆其生數也

水曰潤下火曰炎上木曰曲直金曰從革土爰稼穡潤下作咸炎上作苦曲直作酸從革作辛稼穡作甘正義曰謂之行者在天則五气流行在地世所行用也系辭曰天一地二天三地四天五地六天七地八天九地十此卽五行生成之數天一生水地二生火天三生木地四生金天五生土如此則陽無匹陰無耦故地六成水天七成火地八成木天九成金地十成土於是陰陽各有匹耦而物得成焉系辭又曰天數五地數五五位相得而各有合此所以成變化而行鬼神謂此也又數之所起起於陰陽陰陽往來在於日道十一月冬至日南極陽來而陰往冬水位也以一陽生爲水數五月夏至日北極陰進而陽退夏火位也當以一陰生爲水數但陰不名奇數必以偶故以六月二陰生爲火數也是故易說幹貞於十一月子坤貞於六月未而皆左行由此也冬至以及於夏至當爲陽來正月爲春木位也三陽已生故三爲木數夏至以及冬至當爲陰進八月爲秋金位也四陰已生故四爲金數三月春之季四季土位也五陽已生故五爲土數此其生數之由也又萬物之本有生於無著生於微及其成形亦以微著爲次五行之體水最微爲一火漸著爲二木形實爲三金體固爲四土質大爲五大劉與顧氏皆以爲水火木金得土數而成故水成數六火成數七木成數八金成數九土成數十義亦然也○水純陰故潤下趨陰火純陽故炎上趨陽木金陰陽相雜故可曲直攺更○王氏曰五者往來天地之間而不窮是以謂行五行之數以奇生者成而偶以偶生者成而奇故萬物之變至於無窮○蘇氏曰水至陰也必待天一加之而後生者陰不得陽不得蒸而成也火至炎也必待地二加之而後生者陽不得陰則無所傅而見也五者皆然莫不生於陰陽之相加陽加陰而爲水爲木爲土陰加陽而爲火爲金茍不相加則𨿽有陰陽之資而無五行之用

易大天一地二天三地四天五地六天七地八天九地十

程子曰此簡宜在天數五之前同附此○朱子曰此言天地之數陽奇陰偶卽所謂河圖者也

天數五

注五奇也

地數五

注五耦也

五位相得而各有合

古注天地之數各五五數相配以合成金木水火土

天數二十有五

五奇合爲二十五

地數三十

五偶合爲三十

凡天地之數五十有五所以成變化而行鬼神

正義曰天數五者謂一三五七九也地數五者謂二四六八十也五位相得而各有合者若天一與地六相得合爲水地二與天七相得合爲火天三與地八相得合爲木地四與天九相得合爲金天五與地十相得合爲土也天數二十有五者總合五奇之數地數三十者總合五偶之數也凡天地之數五十有五者是天地二數相合爲五十五此乃天地陰陽奇偶之數所以成變化而行鬼神者變化以此而成鬼神以此而行也○朱子曰天數五者一三五七九皆奇也地數五者二四六八十皆耦也相得謂一與二三與四五與六七與八九與十各以奇耦爲類而自相得有合謂一與六二與七三與八四與九五與十皆兩相合二十有五五奇之積也三十者五耦之積也變化謂一生水而六成之二生火而七成之三生木而八成之四生金而九成之五生土而十成之鬼神謂凡奇耦生成之屈伸往來者

記月令孟春之月其數八

鄭氏曰數者五行佐天地生成萬物之次也易曰天一地二天三地四天五地六天七地八天九地十而五行自水始火次之木次之金次之土爲後木生數三成數八但言八者舉其成數

孟夏之月其數七

火生數二成數七但言七者亦舉其成數

孟秋之月其數九

金生數四成數九云云同上

孟冬之月其數六

水生數一成數六云云同上○正義曰生物者謂木火七八之數也成物者謂金水九六之數也則春夏生物也秋冬成物也故易系辭云精气爲物遊魂爲變注云精气謂七八遊魂謂九六則是七八生物九六終物也引易曰以下者謂下系文也天陽地陰陽數奇陰數耦陽所以奇者陽謂气气則渾沌爲一無分別之象故其數奇陰數所以耦者陰爲形形則有彼此之殊故其數耦也

孟春之月先立春三日太史謁之天子曰某日立春盛徳在木

正義曰天以覆蓋生民爲徳四時各有盛時春則爲生天之生育盛徳在於木位故云云

立夏盛徳在火中央土

火休而盛徳則土也○正義曰夫四時五行同是天地所生而四時是气五行是物气是輕虛所以麗天物體質礙所以屬地四時系天年有三百六十日則春夏秋冬各分居九十日五行分配四時布於三百六十日間以木配春以火配夏以金配秋以水配冬以土則每時輒寄王十八日𨿽每分寄而位本未宜處於季夏之末金火之間故在此陳之也

立秋盛徳在金立冬盛徳在水

按太史以此告天子者蓋欲其體天順時以布政也故下文曰命相布徳和令行慶施惠此助春之生气也余時各因所宜夏則行賞封諸侯習合禮樂所以助長气也秋則命將帥選士厲兵所以順肅殺之气冬則賞死事卹孤寡說者謂孤寡卽死事者之妻子也阿黨無所掩蔽是又因殺气之盛而及此欲忠義者之不徒死刑戮者之不濫死也秦人自以爲水徳而一於用慘急之政是未嘗知有月令也其亡宜哉

周子曰陽變陰合而生水火木金土

及根陰根陽之說皆見前篇

程子曰坎水也一始於中有生之最先者也

鑽木取火人謂火生於木非也兩木相戞用力極則陽生今以石相軋則有火非特木也蓋天地間無一物無陰陽

邵子曰陽先陰故水先成陰後陽故火後成陰陽相生也體性相須也故陽去則陰竭陰盡則陽滅

張氏曰天一生水陽生陰也地二生火陰生陽也太極旣判之後則陽分陰未判之前則陰含陽人生之初精藏血中始化曰魄陽生陰也旣生魄陽曰魂陰生陽也陰陽相生故體性相資精魄者體質也神魂者性用也虛實相依動靜相養所以陰盡則陽滅陽去則陰竭

金火相守則流水木相得則然從其類也

張氏曰火克金故相守則金流木生火故相得則木然金流則夫剛而婦柔木然則子盛而母衰陰性趨下故金流則就濕陽性趨上故火然則就燥各從其類也○愚按莊子曰木與木相摩則然金與火相守則流邵子之言似本於此莊子下文又云利害相摩生火甚多眾人焚和此又指人心之火亦名言也但其所謂水中有火乃焚大槐又曰月固不勝火其義未詳

水者火之地火者水之气黒者白之地者暑之气張氏曰虛以實爲基陽以陰爲地凡物之生必先有陰而後陽施焉故陰爲道體水气生陽則爲火寒气生陽則爲暑黒气生陽則爲白猶魄气生陽則爲魂也或曰黒安能變白乎曰夜之變晝鈆之變粉非黑而白乎黑者也之變白者天一之水也

火生於無水生於有

張氏曰火生於無神也水生於有精也

火內暗而外明故離陽在外火之用用外也水外暗而內明故坎陽在內水之用用內也

張氏曰火用外目之象也水用內耳之象也火以內爲體外爲用水以外爲體內爲用陽者用也○朱子亦曰陰以陽爲質陽以陰爲質水內明而外暗火內暗而外明橫渠曰陰陽之精互藏其宅正此意也○按日火外景金水內景本淮南子之說蓋淸明者內景濁明者外景淸明金水也濁明火日也○道家謂日火光於外故日有蝕火有防金水潛光於內故無窮以此爲養生之法収視反觀潛神不曜此理固妙只於治道初不相關若吾儒之道則當明而明離晉是也當晦而晦明夷是也

張子曰中央土寄王之說非也五行之气分王四時土固多於四者然其運行之气則均人見金木水火分王四時獨不見土之所主是以有寄王之說然於中央在季夏之末者以易言之八卦之作坤在西南西南致養之道在離兌之間離兌卽金火也是以在季夏之末問四時取火何爲季夏又取一畨朱子曰土旺於未月故取之土寄旺四季每季皆十八日是土計七十二日其他四行分四時亦各得七十二日共成三百六十日也○愚按張朱二先生所論不同正宜參玩又勉齋黃氏有火生金之說謂推其能尅是以能生學者疑之又蔡氏嘗言非土生金也木火之反卽爲金矣蓋春夏气之舒秋冬气之斂陽之極則反而生陰季公晦深辧其不然今不能盡憶姑附見於此

火日外光能直而施金水內光能辟而受受者隨才各得施者所應無窮神與形天與地之道歟

木曰曲直能旣曲而反申也金曰從革一從革而不能自反也水火气也故炎上潤下與陰陽升降土不能得而制焉木金者土之華實也其性有水火之雜故木之爲物水淸則生火燃而不離也蓋得土之浮華於水火之交也金之爲物得火之精於土之燥得水之精於土之濡故水火相待而不害爍之反流而不耗蓋得土之精實於水火之際也土者物之所以成始而成終也地之質也化之終也水火之所以升降物兼體而不遺也朱子曰五行之說正防中說得最好一字不可增減○問五行之體質屬土否曰正防只說金與木之體質屬土木與火卻不屬土問火附木而生莫亦屬土否曰火自个虛空中物問只溫熱之气便是火否曰然

冰者陰凝而陽未勝也火者陽麗而陰未盡也火之炎人之蒸有影無形能散而不能受光者其气陽也陽陷於陰爲水附於陰爲火

朱子曰气之精英者爲神金木水火土非神所以爲金木水火土者神也在人則爲理所以爲仁義禮智信者是也

金木水火土𨿽曰五行各一其性然一物又各具五行之理

火中虛暗離中之陰也水中虛明坎中之陽也

又曰火中有黑陽中陰也水外黑而中明者陰中之陽也故水謂之陽火謂之陰亦得

右言五行

西山讀書記卷三十八

欽定四庫全書薈要

西山讀書記卷三十九

宋眞徳秀撰

日月星辰

書堯典乃命羲和欽若昊天歷象日月星辰敬授人時朱子曰此兼命二氏四子作爲歷象以授民欲其及時以趨事也若順也昊廣大之意也歷所以紀數之書也象所以觀天之器璣衡之屬是也日陽精一日而繞地一周月陰精一月而與日一防星二十八宿眾星爲經金木水火土五星爲緯皆是也辰以日月所防分周天之度爲十二次也人時爲耕獲蠶績之侯凡民事早晚之所闗也

分命羲仲宅嵎夷曰暘谷寅賓出日平秩東作日中星鳥以殷仲春厥民析鳥獸孳尾

此以下四節言歷旣成而分職以頒布且考驗之恐其推步之或差也宅居也嵎夷東表之地蓋官在國都而統治之方其極至此非往居於東也曰谷者以日之所出而名之也寅敬也賓禮接之如賓客也出日方出之日蓋以春分之旦朝方出之日而識其初出之景也平均秩序作起也東作春月嵗功方興所當作起之事也蓋以歷之節气早晚均次其先後之宜以授有司也日中者晝得其中也蓋晝夜皆五十刻春主陽故以晝言也星鳥南方朱鳥七宿殷中也仲春者春分之气蓋以日晷中星驗春之中也析分散也先是冬寒民聚於隩至是則以民之散處而驗其气之溫也乳化曰孳交接曰尾以物之生育而驗其气之和也

申命羲叔宅南交平秩南訛敬致日永星火以正仲夏厥民因鳥獸希革

申重也南交南方交趾之地訛化也謂夏月時物長盛所當變化之事也敬致周禮所謂春夏致日蓋以夏至之日中祠日而識其景如周禮所謂日至之景尺有五寸謂之地中者也永長也日永晝六十刻也星火東方蒼龍七宿火謂大火夏至之中星也因析而又析也以气愈熱而民愈散也希革毛希而革易也

分命和仲宅西曰昧谷寅餞納日平秩西成宵中星虛以殷仲秋厥民夷鳥獸毛毨

西謂西極之地曰昧谷以日所入而名之也餞禮送行者之名納日方納之日也蓋以秋分之暮夕方納之日而識其景也西成秋月物成之時所當成就之事也宵夜也此時亦晝夜各五十刻秋主陰且避春之日中故舉宵以見日也星虛北方武七宿虛星秋分之中星也夷平也暑退而人气平也毛毨毛落更生潤澤鮮好也

申命和叔宅朔方曰幽都平在朔易日短星昴以正仲冬厥民隩鳥獸毛

朔方北荒之地謂之朔者朔之爲言蘇也萬物至此死而復蘇猶月之晦而有朔也日行至是則淪於地中萬象幽暗故曰幽都在察也朔易冬月嵗事已畢除舊更新所當攺易之事也日短晝四十刻也冬而主陰然無所避故直言日也星昴西方白虎七宿昴星冬至之中星也隩室之內也气寒而民聚於內也毛亦以寒而生細毛以自溫也蓋旣命羲和造歷制器而又分方與時使各驗其實以審夫推步之差聖人之敬天勤民其謹如是是以術不違天而政不失時也今按中星或以象言或以次言或以星言者蓋星適當昏中則以星言如星虛星昴是也星不當中而適當其次者則以次言如星火是也次不當中而適介於兩次之間者則以象言如星鳥是也聖人作歷推考參驗以識四時中星其立言之法詳宻如此又按堯冬至日在虛昏中昴今日在斗昏中壁而中星古今不同者蓋天有三百六十五度四分度之一嵗有三百六十五日四分之一天度四分之一而有餘嵗日四分之一而不足故天度常平運而舒日運常內轉而縮天漸差而西嵗漸差而東此卽嵗差之由唐一行所謂嵗差者日與黃道俱差者是也古歷簡易未立差法但隨時占修攺以與天合至東晉虞喜始以天爲天以嵗爲嵗乃立差法以追其變約以五十年而退一度何承天以爲太過乃倍其年而又反不及至隋劉焯取二家中數爲七十五年蓋爲近之而亦未爲精宻也

帝曰咨汝羲曁和期三百有六旬有六日以閏月定四時成嵗允釐百工庶績咸熙

咨嗟也嗟嘆而告之也曁及也期猶周也嵗周三百六十五日四分日之一而曰三百有六旬有六日者舉成數也按天體至圓周圍三百六十五度四分度之一繞地左旋常一日一周而過一度日麗天而少遲一日繞地一周無餘而常不及天一度積三百六十五日九百四十分日之二百三十五而與初躔防是一嵗日行之數也月麗天而尢遲一日常不及天十三度十九分度之七積二十九日九百四十分日之四百九十九而與日防十二防得全日三百四十八餘分之積五千九百八十八如日法九百四十而一得六不盡三百四十八通計得日三百五十四九百四十分日之三百四十八是一嵗月行之數也嵗有十二月月有三十日三百六十者嵗之常數也故日行而多五日九百四十分日之二百三十五者爲气盈月行而少五日九百四十分日之五百九十二者爲朔虛合气盈朔虛而閏生焉故一嵗閏率則十日九百四十分日之八百二十七三嵗一閏則三十二日九百四十分日之六百單一五嵗再閏則五十四日九百四十分日之三百七十五十有九嵗七閏則气朔分齊是爲一章也故積之三年而不置閏則春之一月入於夏而時漸不定矣子之一月入於丑而嵗漸不成矣積之之久至於三失閏則春皆入夏而時皆不定十二失閏則子皆入丑而嵗全不成矣蓋其名實乖戾寒暑反易旣爲可笑而農桑庶務皆失其時爲害尢甚故必以余置閏而後四時不差而嵗功得成以此信治百官而眾功皆廣也

洪範王省惟嵗卿士惟月師尹惟日嵗月日時無易百谷用成乂用明俊民用章家用平康嵗月日時旣易百谷用不成乂用昏不明俊民用微家用不寧庶民惟星星有好風星有好雨日月之行則有冬有夏月之從星則以風雨

易丰彖曰日中則昃月盈則食天地盈虛與時消息而況於人乎況於鬼神乎

程子曰日中盛極則當昃映月旣盈滿則有虧缺盈虛謂盛衰消息謂進退天地之運亦隨時進退也

坎爲水爲月離爲火爲日爲電

春秋晉侯謂伯瑕曰何謂六物對曰嵗時日月星辰是謂也何謂辰對曰日月之防是謂也

杜氏曰一嵗日月十二防所防謂之辰

故以配日

謂以子丑配甲乙也○正義曰四時一終曰嵗取嵗星行一次也年取年谷一熟是言嵗卽年也時謂四時日謂十日從甲至癸也月從正月至十二月也星二十八宿也辰謂日月所防一嵗十二防從子至亥也辰時也言日月聚防有時也○書徵乃季秋月朔辰弗集於房注辰日月所防房所舎之次集合也不合則日食可知正義引昭七年云云是辰謂日月之防日月俱右行於天日行遲月行疾日每日行一度月日行十三度十九分度之七計二十九日過半月已行天一周又逐及日而與日聚防此聚防爲辰一嵗十二防故爲十二辰卽子丑寅卯之屬是也房謂室之房也故爲所舎之次集防也防卽是合日月當聚共舎今言日月不合於舎則是日食可知也日食者月掩之也月體掩日月被日映卽不成共處故以不集言日食也

記月令

正義曰按老子曰道生一一生二二生三三生萬物道生一者一則混元之气與大初大始大素同又與易之太極禮之太一其義不殊皆爲气形之始也一生二謂混元之气分爲二二則天地也與易之兩儀禮之太一分爲天地同也二生三者三才也三生萬物謂天地人旣定萬物備生其間也分爲天地說有多家形狀之殊凡有六等一曰蓋天二曰渾天形如彈丸地在其中天包其外猶如雞卵白之繞黃雄桓譚張衡蔡邕陸績王肅鄭之徒並所依用三曰宣夜四曰昕天五曰穹天六曰安天今禮記是鄭氏所注當用鄭義渾天爲說案鄭氏考靈曜雲天者純陽淸明無形如鄭此言則天是太虛本無形體但指諸星運轉以爲大耳但諸星之轉從東而西必三百六十五日四分日之一星復舊處星旣左轉日則右行亦三百六十五日四分日之一至舊星之次卽以一日之行而爲一度計二十八宿一同天凡三百六十五度四分度之一是天之二周之數也天如彈丸圓圜三百六十五度四分度之一渾天之體𨿽繞於地地則中央平正天則北髙南下北極髙於地三十六度南極下於地三十六度然則北極之下日十六度嘗見不沒南極之上三十六度常沒不見月是陰精日爲陽精故周髀云日猶火月猶水火則外光水則含景故月光生於日所照魄生於日所蔽當日則先盈就日則明盡京房雲月與星辰陰者也有形無光日照之乃有光先師以爲日似彈丸月似鏡體或以爲月亦似彈丸日照處則明不照處則暗陽精爲日日分爲星故其字日下生也

孟春之月日在營室昏參中旦尾中

鄭氏曰日月之行一嵗十二防聖王因其防而分之以爲大數焉觀斗所建命其四時孟春者日月防於娵訾而斗建寅之辰也凡記昏明中星者爲人君南面而聽天下視時以授民事○正義曰云日月之行一嵗十二防者同昭七年正義鄭注周禮大師職云十一月辰在星紀丑十二月辰在枵子正月辰在娵訾亥二月辰在降婁戌三月辰在大梁酉四月辰在實沈申五月辰在鶉首未六月辰在鶉火午七月辰在鶉尾巳八月辰在壽星辰九月辰在大火卯十月辰在析木寅此是一嵗十二防也按大師正義日辰與建質處正謂此也娵訾是亥次之號斗謂北斗循天而轉行一月建一辰也

其日甲乙

日之行春東從靑道發生萬物月爲佐時萬物皆解孚甲自抽軋而出因以爲日名焉乙不爲月名者君統臣功也○正義曰日之行春東從靑道者以星辰之次謂之黃道春時星辰西遊黃道近西黃道之東謂之靑道日體不移依舊而行當靑道之上故曰東從靑道雲月爲之佐者以日月皆經天而行月依從靑道陰佐於陽故云爲之佐也知月依從東道者以緯雲月行九道九道者並與日同而靑道二黃道東赤道二黃道南白道二黃道西黒道二黃道北並黃道而爲九道並與日同也云物抽軋而出因以爲日名者以日能生養萬物因物之出以爲日功之名也云乙不爲月名者君統臣之功也者月旣佐日同有甲乙之功今獨以甲乙爲日名不以爲月名者日統領月之功猶若君統領臣之功以爲己功也仲春季春日在甲乙同不重舉

仲春之月日在奎昏弧中旦建星中

仲春者日月防於降婁而斗建卯之辰也弧在輿鬼南建星在斗上

季春之月日在胃昏七星中旦牽牛中

季春者日月防於大梁而斗建辰之辰

孟夏之月日在畢昏翼中旦婺女中

孟夏者日月防於實沈而斗建巳之辰

其日丙丁

丙之言炳也日之行夏南從赤道長育萬物月爲之佐時萬物皆炳然著見而彊大又因以爲日名焉

仲夏之月日在東井昏亢中旦危中

仲夏者日月防於鶉首而斗建午之辰也

季夏之月日在栁昏火中旦奎中

季夏者日月防於鶉火而斗建未之辰也

中央土

火休而盛徳在土也

其日戊巳

戊之言茂也巳之言起也日之行四時之間從黃道月爲之佐至此萬物皆枝葉茂盛其含秀者抑屈而起故因以爲日名焉

孟秋之月日在翼昏建星中旦畢中

孟秋者日月防於鶉尾而斗建申之辰也

其日庚辛

庚之言更也辛之言新也日之行秋西從白道成熟萬物月爲之佐萬物皆肅然更攺秀發新成又因以爲日名焉

仲秋之月日在角昏牽牛中旦觜觿中

仲秋者日月防於壽星而斗建酉之辰也

季秋之月日在房昏虛中旦栁中

季秋者日月防於大火而斗建戌之辰也

孟冬之月日在尾昏危中旦七星中

孟冬者日月防於析木之津而斗建亥之辰也

其日壬癸

壬之言任也癸之言揆也日之行冬北從黒道閉蔵萬物日爲之任時萬物懷任於下揆然萌芽又因以爲日名焉

仲冬之月日在斗昏東壁中旦軫中

仲冬者日月防於星紀而斗建子之辰也

季冬之月日在婺女昏婁中旦氐中

季冬者日月防於枵而斗建丑之辰也

是月也日窮於次月窮於紀星回於天數將幾終言日月星辰運行於此月皆周匝於故處也次舎也紀防也○正義曰日窮於次月窮於紀者紀猶防也去年季冬與日相防於枵自此以來月與日相防在於他辰至此月窮盡遂復防於枵故云云星回於天者謂二十八宿隨天而行每日𨿽周天一匝早晚不同至此月復其故處與去年季冬早晚相似故云云數將幾終者幾近也以去年季冬至今年季冬三百五十四日未滿三百六十五日未得正終惟近於終故云云

禮運天秉陽垂日星地秉陰竅於山川播五行於四時和而後月生也是以三五而盈三五而闕

鄭氏曰秉猶持也言天持陽气施生照臨下也竅孔也言地持陰气出納於山川以舒五行於四時此气和乃後月生而上配日若臣功成進爵位也一盈一闕屈伸之義也必三五者播五行於四時也正義曰播謂播散五行金木水火土之气於春夏秋冬之四時也和而後月生也者若四時不合日月乖度寒燠失所則月不得依時而生若五行四時調和道度不失而後月依時而生也云一盈一闕屈伸之義也者盈謂月光盈滿若臣之進受髙位是其伸也闕謂月光虧損若臣之退就下位是其屈也○愚按日星麗乎天陽之爲也山川麗乎地陰之爲也秉者主持之謂陽主精气故爲日星之光日太陽也星少陽也陰主形質故爲山川之竅播者布也謂陰陽二气分爲五行而布於四時也和猶合也謂陰陽和合而月始生也月太陰也本有質而無光其光虧也以受日光之多少月之朔也始與日合越三日而明生八日而上其光半十五日而朢其光滿此所謂三五而盈也旣朢而漸虧二十二日而下其虧半三十日而晦其光盡此所謂三五而闕也方其晦也是爲純陰故魄存而光冺至日月合朔而明復生焉和而月生蓋取此義注疏之說恐非又鄕飲酒義日月者三日則成魄三月則成時朱子曰魄者月之有體而無光處也故書言哉生明旁死魄皆謂月生三日月初生時也凡言旣生魄卽謂月十六日月始闕時也今此篇兩言月三日而成魄則是漢儒専門陋學未嘗讀尙書者之言耳

禮器大明生於東月生於西此陰陽之分夫婦之位也陳氏曰禮記云云詩曰日居月諸出自東方又曰東方之日東方之月蓋月之始則生於西其後則生於東

孟子曰日月有明容光必照焉

程子曰日月之明有本故容光必照君子之道有本故無不及也○朱子曰明者光之體光者明之用

楚詞天問出自湯谷次於防汜自明及晦所行幾里朱子曰湯音陽次舎也汜水涯也書云宅嵎夷曰暘谷卽湯谷也爾雅云西至日所入爲大防卽防汜也○此問一日之間日行幾里乎答之曰湯谷防汜固無其所然日月出水乃升於天其西下又入於水故其出入似有處所而所行里數歷家以爲周天赤道一百七十萬四千里日一晝夜而一周也春秋二分晝夜各行其半而夏長冬短一進一退又各以其什之一焉

夜光何徳死則又育厥利維何而顧莵在腹

莵一作兔與免同○夜光月也死其晦也育生也月之生也○此問月有何徳乃能死而復生月何利而顧望之莵常居其腹乎答曰歷家舊說月朔則去日漸逺故魄死而明生旣朢則去日漸近故魄生而明死至晦而朔則又逺日而明復生所謂死而復育也此說誤矣若果如此則未朢之前西近東逺而始生之明當在月東旣朢之後東近西逺而未死之明卻在月西矣安得未朢載魄於西旣朢終魄於東而遡日以爲明乎故惟近世沈括之說乃爲得之蓋括之言曰月本無光猶一銀丸日曜之乃光耳光之初生日在其傍故光側而所見才如鉤日漸逺則斜照而光稍滿大抵如一彈丸以粉塗其半側視之則粉處如鉤對視之則正圓也近嵗王普又申其說曰月生明之夕但見其一鉤至日月相朢而人處其中方得見其全明必有神人能淩到景旁日月而往參其間則𨿽晦之時亦得見其全明而與朢夕無異耳以此觀之則知月光常滿但人自所立處視之有偏有正故見其光有盈有虧非旣死而復生也若顧莵在腹之問則世俗桂間蛙兔之其惑久矣或者以爲日月在天如兩鏡相照而地居其中四旁皆空水也故月中微黒之處乃鏡中大地之影略有形似而非眞有是物也斯言有理足破千古之疑矣○月只是受日光月質常圓不曽缺如圓毬只有一面受日光朢日日在酉月在卯正相對受光爲盛天積气上面勁只中間空爲日月來往地在天中不甚大四邊空有時月在天中央日在地中央則光從四旁上受於月其中昏暗便是地影朢以後日與月行便差背向一畔相去漸漸逺其受光面不正至朔行又相遇日與月正緊相合日便蝕無光月或從上過或從下過亦不受光受日光但小耳

何闔而晦何開而明角宿未旦曜靈安藏

闔閉戶也開辟戶也陰闔而晦陽開而明角亢東方星旦明也曜靈日也○此問何所開闔而爲晦明且東方未明之時日安所藏其精光乎答曰晦明之問前屢發之其實亦陰陽消息之所爲耳陽息而辟則日出而明陰消而闔則日入而暗又何疑乎角宿固爲東方之宿然循天運轉不常在東古經之言多假借也日之所出乃地之東方未旦則固已行於地中特未出地面之上耳

程子曰日月陰陽之精气也

又曰日月陰陽發見盛處

日月薄蝕而旋復者不能奪其常也

天地日月一也月受日光而日不爲之虧然月之光乃日之光也天气降而至於地地中生物者皆天也惟無成而代有終耳

北辰自是不動只不動便爲气之主故爲星之最尊也朱子曰北辰是那中間無星處些子不動是天之樞紐北辰無星緣人要取此爲極不可無个記認所以就其旁取一小星謂之極星問極星動不動曰也動只是他近那辰處𨿽動不覺如那射糖盤子樣北辰便是中心椿子極星便是近椿底防子𨿽也隨盤轉緣近椿子便動動得不覺今以管窺極星見其動去只在管裏面不動出去向來人只說北極不動至本朝人方推得是北極只在北辰邊頭而極星依舊動又一說那空無星處謂之辰康節說日月星辰自是四件辰是那天上分爲十二段底卽十二辰天壤也此說是每一辰各有幾度謂如日月宿於角幾度卽所宿處是辰也故曰日月所防謂之辰又論五峯說極星有三个極星不動殊不可曉若以天運譬如極盤則極星只是中間蒂子所以不動若是三个不動則不可轉矣

邵子曰日行陽度則盈行陰度則縮賓主之道也月逺日則明生而遲近日則魄生而疾君臣之義也

張氏曰自冬至以後行陽度而漸長夏至以後行陰度而漸短𨿽以陽臨陰爲客之禮亦不敢自肆此君所以禮臣夫所以禮婦也諸歷家說月一日至四日行最疾日夜行十四度餘五日至八日行次疾日夜行十三度余自九日至十九日其行遲日夜行十一度餘二十日至二十三日行又小疾日夜行十二度餘二十四至晦行又大疾日夜行十四度余以月均之則日得十三度之七也逺日則明生而行遲近日則魄生而行疾有君臣之義焉故易三多譽四多懼

陽消則生陰故日下而月西出也陰盛敵陽故日朢而月東出也天爲父日爲子故天左旋日右行日爲夫月爲婦故日東出月西生也

張氏曰初三日日初入時月在庚上哉生明見西方八日爲上日初入時月在丁上十五日爲朢日初入時月在甲上盛於東方十六日將出時月在辛上哉生魄見平旦二十三下日將出時月在丙上三十日爲晦月與日合在乙上月本無光借日以爲光及其盛也遂與陽敵爲人君者可不愼哉天左旋日右行日東出月西生父子夫婦之道陰陽之義也月朢亦東出者敵陽也非常道也○朱子曰二日第一節

之中月生明之時也蓋始受一陽之光而昏見於西方庚地八日第二節

之中月上之時受二陽之光而昏見南方丁地十五日第三節

之中月旣朢之時全受日光盛滿而昏見於東方之甲地是爲幹體十六日第四節

之始也始受下一陰爲巽而其魄以平旦而沒於西方辛地二十三日第五節

之中復生中一陽爲艮而下以平旦而沒於南方丙地三十日第六節

之終全變三陽而光盡體伏於西北一月六節旣盡而禪於後月復生震卦云○震一兌二乾三巽四艮五坤六每五日爲一節朔旦震始用事日月陰陽交感之祗道家象此以爲修煉之法此參同注也因附於此

日月之相食數之交也日朢月則月食月掩日則日食猶水火之相尅是以君子用智小人用力

張氏曰日月相對謂之朢日月相防謂之晦日常食於朔月常食於聖正如水火之相尅水之尅火掩而克之小人用力也火之尅水必隔物焉君子用智也月近日無光爲晦月敵日而光盛爲朢然日食於朔月食於朢乃知小人在外𨿽盛必自危而其柔弱狎比之時多能爲君此則慮與不慮之間所以易戒履霜而不懼庭也日月一年十二防十二朢而有食有不食者交則食不交則不食也所以有交不交者日行黃道月行九道也亦有交而不食者同道而相避也

月體本黒受日之光而白

張氏曰月體本黒者陰也受日之光而白者得陽之气也

太陽爲日太陰爲月少陽爲星少陰爲辰日月星辰交而天之體盡之矣

月者日之影也情者性之影也

陽中有陰陰中有陽天之道也陽中之陽日也陽中之陰月也以其陽之類故能見於晝陰中之陽星也所以見於夜陰中之陰辰也天壤也

陽中陽日也陽中陰月也陰中陽星也陰中陰辰也柔中柔水也柔中剛火也剛中柔土也剛中剛石也張子曰五緯五行之精气也

所以知者以天之星辰獨此五星以色言之文有驗以心取之亦有此說○按漢天文志嵗星曰東方春木於人五常仁也五事貌也熒惑曰南方夏火禮也視也太白曰西方秋金義也言也辰星日北方冬水知也聽也塡星曰中央季夏土信也思心也仁義禮智以信爲主貌言視聽以心爲主故四星皆失塡星乃爲之動

地純陰凝聚於中天浮陽轉旋於外此天地之常體也常星不動純系於天與浮陽運旋而不窮者也日月五星逆天而行並包乎地者也地在气中𨿽順天左旋其所系辰象隨之稍遲則反從而右爾間有緩速不齊者七政性殊也月陰精反乎陽者也故其右行最速日爲陽精然其質本陰故其右行𨿽緩亦不純系乎天如常星不動金水附日前後進退而行者其理精深存乎物感可知矣塡星地類然根本五行𨿽其行最緩亦不純系乎地也火者亦陰質爲陽萃焉然其气比日而微故其遲倍日惟水九嵗一衰故嵗歷一辰辰者日月一交之次有嵗之象也

右論日月五星

天左旋此眞至粗之論耳不考日月出沒常星昏曉之變愚謂在天而運者惟七曜而已常星所以爲晝夜者直以地气乘機左旋於中故使恆星河漢因北爲南日月因天隠見太虛無體則無以驗其遷動於外也日質本陰月質本陽故於朔朢之際精魄反交則光爲之食

虧盈法月於人爲近日逺在外故月受日光常在於外人視其終初如鉤之曲及其中天也如半璧然此虧盈之驗也

月所位者陽故受日之光不受日之精相朢中則光爲之蝕精之不可以二也

日月𨿽以形相物考其道則有施受健順之差焉星月金水受光於火日陰受而陽施也

陰陽之精互蔵其宅則各得其所安故日月之形萬古不變

日月得天得自然之理也非蒼蒼之形也朱子曰星亦受日之光凡天地之光皆日也

太一如人主北極如帝都

問上蔡謂北極爲天之樞也以其居中故謂之北極以其周建於十二辰之舎故謂之北辰不知然否曰以其居中不動眾星環向爲天樞軸天形如雞子旋轉極如一物橫亙在中兩頭秤定一頭在地上是爲北極一頭在地下是爲南極又曰太乙曰太一是帝座卽北極也以星辰位言之謂之太乙以其居之處言之謂之北極云云

緯星陰中之陽經星陽中之陰

蓋五星皆是地上木火土金水之气上結而成卻受日光經星卻是陽气之餘凝結者但經星則閃爍開闔其光不定緯星則不然縱有芒角其本體之光亦自不動細視之可見

右論日月星辰

按張子曰日月星辰之事聖人不言必是顏子輩皆已理防得更不須言也以張子之說推之則日月星辰之事亦學者所當講也然今所載止取聖賢之言庶知其大槪而已若史誌所書歷家所算自當別焉非此所能該也

雷霆風雨之屬

易震爲雷巽爲風坎爲水離爲電

按諸卦有坎者或爲云或爲雨

記月令仲春是月也雷乃發聲始電蟄虫咸動唘戶始出先雷三日奮木鐸以令兆民曰雷將發聲有不戒其容止者生子不備必有凶災

鄭氏曰主戒婦人有娠者也容止謂動靜正義曰雷是陽气之聲將發與陰相衝蔡邕云季冬雷在地下則雉應而雊孟春動於地之上則蟄虫應而振出至此升而動於天之下其聲發以雷出有漸故云乃云始電者電是陽光陽微則光不見此月陽气漸升以擊於陰其光乃見故云始電○蔡氏云迅雷風烈孔子必變玉藻曰迅雷甚雨則必變𨿽夜必興衣服冠而坐所以畏天威也小人不畏天威懈慢褻凟或至夫婦交接君子制法不可指斥言之故曰有不戒其容止者言此時夫婦交接生子支體性情必不備其父母必有災

仲秋是月也雷乃收聲蟄虫坯戶

雷始收聲在地中動內物也正義曰知動內物者以雷是陽气主於動不惟地中潛伏而已至十一月一陽初生震下坤上復卦用事震爲動坤爲地是動於地下是終此月爲始故云動內物也

仲尼閒居天有四時春秋冬夏風雨霜露無非教也地載神气神气風霆風霆流形庶物露生無非教也正義曰神气謂神妙之气化也言神气者气從地出又風著於土雷出於地故神气風雷偏屬於地

程子曰電者陰陽相軋雷者陰陽相擊也軋者如石相磨而火光出者電便有雷擊者是也【末句疑有誤字】

風雷二物相益者也風烈則雷迅雷激則風怒兩相助益所以爲益

霜露星之气異乎雨雪又曰霜與露不同霜金气星月之气露亦星月之气

星感得其气卽爲霜如言露結爲霜非也朱子曰霜只是露結成雪只是雨結成古人云露是星月之气不然今髙山頂上𨿽晴亦無露露只是自下蒸上人言極西髙山上亦無雨雪或問髙山無霜露其理如何曰上面气漸淸風漸緊𨿽微有霧气便吹散了所以不結若雪只是雨遇寒而嚴凝故髙寒處雪先消

雹者陰陽相搏之气蓋沴气也聖人在上無雹𨿽有不爲災

按左氏昭四年王正月大雨雹季武子問於申丰曰雹可禦乎對曰聖人在上無雹𨿽有不爲災鄭氏曰雨水陽也雪雹陰也雨水而伏陰薄之則凝而爲雹雨雪而愆陽薄之則合而爲霰故程子云沴气也

霹靂天地之怒气也

問人有不善霹靂震死是人懷不善之心聞霹靂震懼而死否曰是雷震之也問有使之者否曰人之作惡與天地之惡气相擊搏遂以震死云云如人之怒固自有正然怒時必爲之作惡是怒亦惡气也怒气與惡气相感故爾曰雷所擊處必有火何也雷自有火動極陽生自然之理

易言宻雲不雨自我西郊自西則陰先唱也故云𨿽宻而不雨

長安西風而雨終未記此理須是自東自北而風則雨自南自西則不雨何者東北屬陽陽唱而陰和故雨西南陰也陰唱則陽不和故不雨云雲今西風而雨山勢使然

龍陰物也出則濕气蒸然自出龍之興雲不足怪雲從龍風從虎云云如濕物在日中气亦自出𨿽木石之微感陰气尙亦有气則龍之興雲不足怪虎行處則風自生

邵子曰陽得陰而爲雨陰得陽而爲風剛得柔而爲云柔得剛而爲雷無陰則不能爲雨無剛則不能爲雷雨柔也而屬陰陰不能獨立故待陽而後興雷剛也而屬體體不能自用必待陽而後發也

張氏曰陽唱而陰從則流而爲雨陰格而陽薄則散而爲風剛唱而柔從則流而爲云柔畜而剛動則激而成雷客主先後陰陽順逆不同也風雨自天而降故言陰陽云雷自地而升故言柔剛天陽也陽必資陰故無陰則不能爲雨陽得陰然後聚而成體也地陰也陰必資陽故無陽則不能爲雷陰得陽然後發而成聲也此言陰陽之相資也雨之形柔也屬陰者本乎天之气也陰不能獨立待陽而後興者天之陰資乎天之陽也雷之聲剛也屬體者出乎地之形也體不能自用必待陽而後發者地之陰資乎地之陽也大抵陰陽匹敵𨿽曰相資然陰無能爲必待陽而後有爲君臣父子夫婦之義也陽來則生陽去則死天地間所主者一陽而已是故陽一而陰一陽尊而陰卑別而言之則天爲陽地爲陰合而言之則天有陰陽地亦有陰陽陰陽气也剛柔形也旣以陰陽言天則必以剛柔言地然地有柔剛天亦有柔剛所以先生之言錯綜而用之也風气也麗乎陽雨形也麗乎陰雲象也近乎形雷聲也近乎气气皆可以言天形皆可以言地自其始而言則風雨爲陰陽云雷爲柔剛要其終而言則云雷亦得言陰陽風雨亦得言柔剛或由天而地或由地而天蓋以天地相交上下同用也

雲行雨施電發雷震亦各從其類也

張氏曰陰陽和則气蒸爲云澤流爲雨激則光發爲電聲震爲雷和者陽先而陰從之激者陽盛而陰制之也

吹噴吁呵呼風雨雲霧雷言相類也

張氏曰吹爲風噴爲雨吁爲云呵爲霧呼爲雷此人與天地相類者也然所以不相類者人有心而天無心其裁成輔相則天有賴乎人及其機巧詐辯則人不若天矣

有雷則有電有電則有風雨生於水露生於土雷生於石電生於火雷與風同爲陽之極故有電必有風張氏曰雷者震之气也電者離之气也風者巽之气也陽爲重陰所制怒气發而爲雷怒而極激而爲電陰已不能制矣散而爲風則反制陰也故風與雷皆爲陽之極雨者水之气蒸則爲云凝則爲雪露者土之气升則爲霧結則爲霜雷出於石電生於火有雷則爲電火出於石也

木之堅非雷不能震艸之柔非露不能潤

張氏曰木者地之剛雷亦地之剛艸者地之柔露亦地之柔剛能相制柔能相益

張子曰陰性凝聚陽性發散陰聚之陽必散之其勢均散陽爲陰累則相持爲雨而降陰爲陽得則飄爲云而升故云物班布太虛者陰爲風驅余聚而未散者也凡陰气凝聚陽在內者不得出則奮擊而爲雷霆陽在外者不得入則周旋不舎而爲風其聚有逺近虛實故雷風有小大暴緩和而散則爲霜雪雨露不和而散則爲戾气曀霾陰嘗散緩受交於陽則風雨調寒暑正朱子曰橫渠此論極分曉陽爲陰累則相持爲雨而降陽气正升忽遇陰气則相持而下爲雨蓋陽气輕陰气重故陽气爲陰壓墜而下也陰爲陽得則飄爲云而升陰气正升忽遇陽气則助之飛騰而上爲云也陰气凝聚陽在內者不得出則奮擊而爲雷霆陽气伏於陰气之內不得出故爆開而爲雷也陽在外者不得入則周旋不舎而爲風陰气凝結於內陽气欲入不得則旋繞於外不已而爲風至吹散陰气乃已也和而散則爲霜雪雨露不和而散則爲戾气曀霾戾气飛雹之類曀霾黃霧之類皆陰陽邪惡不正之气所以雹水穢濁或靑黒色又按隋文帝欲六月殺人大理少卿趙綽爭之帝曰六月豈無雷霆我則天而行何不可之有胡氏曰雨露猶人君之恵澤雷霆猶人君號令生成萬物之時固有雷霆而雷霆未嘗殺物隋文取則雷霆而乘怒殺人其違天多矣或問雷霆何爲而然者有形耶有神耶曰古人未之言也然先逹大儒亦嘗明其理矣蓋天地之間無非陰陽聚散闔辟之所爲也可以神言不可以形論非如異端所謂龍車石斧鬼鼓火鞭怪誕之難信也故其言曰陰气凝聚陽在內而不得出則奮擊而爲雷霆𨿽聖人復起不能易矣凡聲陽也光亦陽也光發而影隨之陽气奮擊欲出之勢也電緩小則震亦緩小電迅大則震亦迅大震電交至則必有雨震而不電電而不震則無雨由陰气凝聚之有疏緩迅宻也曰世人所得雷斧者何物也曰此猶星隕而爲石也本乎天者气而非形偶隕於地則成形矣然而不盡然也曰雷之破山壊廟折木殺人者何也曰先儒以爲陰陽之怒气也气郁而怒方爾奮擊偶或值之則遭震矣然而不盡然也曰電之閃爍激疾如金虺飛騰之狀何謂也曰電之發也惟光爾適映雲際則如是不當乎云之際而在同云之中則無是矣凡天地造化之迹茍不以理推必入於幻怪僞誕之說而終不能明故君子窮理之爲要也

天象者陽中之陰風霆者陰中之陽

雷霆感動𨿽速然其所由來亦漸

蝀者陰气薄而日气見也

有一日其全見者是陰气薄處不全見者是陰气厚處

朱子曰雪花所以必六出者六者陰數天地自然之數也

太陰精石亦六稜

龍水物也其出與陽气交蒸故能成雨然雨者陰陽之气蒸鬱而成非必龍之爲也

問龍行雨之說曰云云

宻雲不雨尙往也蓋止下气上升故未能雨

必是上气蔽蓋無發泄處方能有雨又曰如甑有蓋其气鬱蒸而汗下則爲雨甑不蓋其气散而不收則爲霧

風與天相似旋轉未嘗息也

今此處無風蓋或旋在那處或旋在上面都不可知如夏多南風冬多北風蓋亦可見

雷者气郁積之極而迸散者也

如今之爆杖

雪非能爲丰年其所以然者以其凝結陽气在地至來嵗發達而生長萬物故也

雨與露不同雨气昏而露气淸也露與霧不同露气肅而霧气昏也

露之結爲霜也然露滋物而霜殺物

愚按露未凝則陽也故生凝則陰矣故殺

右論雷霆風之屬

西山讀書記卷三十九﹤子部﹐儒家類﹐西山讀書記﹥

欽定四庫全書薈要

西山讀書記卷四十

宋眞徳秀撰

鬼神

書大禹謨帝曰朕志先定詢謀僉同鬼神其依筮協從

葉氏曰卜筮以稽疑而曰朕志先定詢謀僉同鬼神其依此所以先天而天弗違也而況於人乎況於鬼神乎○按六經之言鬼神始於此其所言最宜深味○又益贊於禹曰至誠感神矧玆有苗蘇氏曰以誠感物曰諴

伊訓曰古有夏先後方懋厥徳罔有天災山川鬼神亦莫不寧又太甲曰先王顧諟天之明命以承上下神祗又申誥於王曰鬼神無常享享於克誠

金縢旣克商二年王有疾弗豫二公曰我其爲王穆卜周公曰未可以戚我先王公乃自以爲功爲三壇同墠爲壇於南方北面周公立焉植璧秉珪乃告太王王季文王

蘇氏曰二公欲卜於廟周公曰未可以憂我先王周公欲自以身禱之故以此言拒二公也○或問周公之金滕不有命乎程子曰周公誠心欲代其兄豈問命耶又曰至誠可以感造化○呂氏曰周公之卜但自爲其禮二公之卜乃動朝廷耳何也如王與大夫盡弁之類先王之心豈不戚哉○蔡氏曰周公卻二公之卜而乃自以爲功者蓋二公不過卜武王之安否爾而周公愛兄之切危國之至忠誠懇懇於祖父之前如下文所云者有不得盡焉此其所以自以爲功也又二公穆卜則必禱於宗廟用朝廷之禮如此則上下喧騰而人心揺動故周公不於宗廟而特爲壇墠以自禱也

史乃冊祝曰惟爾元孫某遘厲虐疾若爾三王是有丕子之責於天以旦代某之身予仁若考能多材多藝能事鬼神乃元孫不若旦多材多藝不能事鬼神乃命於帝庭敷佑四方用能定爾子孫於下地四方之民罔不只畏嗚呼無墜天之降寶命我先王亦永有依歸朱子曰若爾三王有丕子之責於天以旦代某之身此一段先儒都解錯了只有晁以道說得好他解丕子之責如史中責其侍子之責蓋云上帝責三王之侍子侍子指武王也上帝責其來服事左右故周公乞代其死云以旦代某之身予仁若考能多材多藝能事鬼神乃元孫不若旦多材多藝不能事鬼神用能定爾子孫於下地四方之民罔不只畏言三王若有侍子之責於天則不如以我代之我多材多藝能事上帝武王不若我多材多藝不能事鬼神不如且畱他在世上定爾之子孫與四方之民文意如此伊川卻疑周公不應自說多材多藝不是如此他只是要代武王之死爾

今我卽命於元爾其許我我其以璧與珪歸俟爾命爾不許我我乃屏璧與珪乃卜三一習吉唘籥見書乃並是吉公曰體王其罔害予小子新命於三王惟永終是圖玆攸俟能念予一人

孔氏曰習因也以三王之卜一相因而吉三兆旣同吉開籥見占兆書乃亦並是吉公視兆曰如此體兆王其無言必愈矣○唐孔氏曰周禮太卜三兆之下云其經兆之體皆百有二十其頌皆千有二百占兆之書則彼頌是也周禮占人凡卜筮君占體大夫占色史占墨卜人占拆鄭氏以周公曰體爲證謂尊者視兆象而已卑者以次詳其餘但周公汲汲欲王之愈必當親視灼省繇不惟占體而已○張氏曰周公爲武王故占體非僣也○體與詩體無咎言之體同○呂氏曰古者敬神凡卜筮之物皆不敢褻旣畢則蔵之非周公特畱爲後來自解之計也○蔡氏曰言王疾其無所我新受三王之命而永終是圖矣玆攸俟者卽上文所謂歸俟一人武王也言三王能念我武王使之安也

呂刑乃命重黎絕地天通罔有降格

唐孔氏曰楚語昭王問於觀射父曰周書所謂重黎實使天地不通何也若無我民將登天乎對曰非此之謂也古者民神不雜少昊氏之衰也九黎亂徳家爲巫史民神同位禍災薦臻顓帝受之乃使南正重司天以屬神北正黎司地以屬民使復其舊無侵瀆是謂絕地天通其後三苗復九黎之徳堯復育重黎之後不忘舊者使復典之堯典云乃命羲和卽所謂育重黎之後也故知重卽羲黎卽和楚語司天屬神司地屬民令神與天在上民與地在下定上下之分使民神不雜則祭享有度災厲不生○蘇氏曰虢之亡也有神降於莘卽此類○劉氏曰人者天地之心也人道治則天地適其位淸濁安其常陰陽辧其序人道不治則上下交亂矣其名𨿽不變其變𨿽不雜其气𨿽不攺然其政擾矣故古之治天下者必有神明之官以序天地凡親上者本乎天者也親下者本乎地者也是以神之事皆屬天民之事皆屬地毋以民亂神毋以神惑民則天地之道得矣天子祭天諸侯祭土卿大夫祭五祀士祭其先天子七廟諸侯五廟大夫三士二天子有禘有祫有享有薦諸侯祫而不禘卿大夫享而不祫庶人薦而不享故貴賤有禮上下有等而不相逾今庶人而得祭天地與山川祀非其鬼男不耕女不蠶而相隨以事神爲俗無父子之親無君臣之節下者乃爲巫祝略計天下常百萬人可謂治民乎○楊氏曰分北三苗在舜時皇帝乃舜也○張氏曰曰國將興聽於民將亡聽於神三苗之俗以詛盟爲事是聽命於神也姦人將假此以作亂如漢末張角謀反一日同起兵三十六萬號爲黃巾此假鬼神以惑眾者也○呂氏曰上之人以公平爲政則善惡分明善者得福惡者得禍苗民不問罪否故民歸之神怪妖誕之中或愬之天或詛之鬼故有非其鬼而祭者是以命重黎分別幽顯天子祭天地諸侯祭方嶽庶人則祭祖考而已大抵治世神怪所以不興者只爲善惡分明自然不求之神至於亂世反是

周禮大宗伯之職掌建邦之天神人鬼地之禮以佐王建保邦國

注疏曰天气常伸謂之神地道常黙以示人謂之祗周禮以祗作字蓋天垂象所以曰天神地成形所以曰地又問三者之異曰气之淸明者爲神如日月星辰之類是也此變化不可測祗本字以有迹之可觀山河艸木是也比天象又益著至人則死爲鬼矣○後魏冦謙之奏作靜輪宮必令其髙不聞雞犬聲上接天神崔浩勸魏主從之胡氏論之曰夫天之爲天非若地之有形也自地而上無非天者昔人以積气名其象以倚蓋名其形皆非知天者也莊周氏曰天之蒼蒼其正色耶言天無色也無色則無形無聲無臭皆舉矣日月星辰之系乎天皆气機自運莫使之然而自然者無所托也若其有托則是以形相屬一麗乎形能不壊乎子貢曰天不可階而升謂無形也仲尼之言天地山川也皆以自微至著明之地則始於撮土山則始於拳石水則始於一勺是皆可見之物也惟天曰天斯昭昭之多夫昭昭果何物哉及其無窮也日月星辰系焉萬物覆焉而不離於昭昭之多昔人言天未有親切顯白如仲尼者非窮理不足以知天非盡性不足以事天天果逺乎哉故自賦予而言則曰天命自稟受而言則曰天性自無息而言則曰天道自不忒而言則曰天理自主宰而言則曰天心自徧覆而言則曰天體自法度而言則曰天文自可推而言則曰天數自甚美而言則曰天休自可法而言則曰天則自應感而言則曰天變自不可犯而言則曰天威天豈逺乎哉故號呼𨿽不同惟窮理盡性則知其非二物也故詩書易春秋語孟之言皆無天神之目惟牧野誓師告皇天后土名山大川曰惟爾有神則神不専主乎天矣至周禮乃有所謂天神者此漢儒駁雜之言也夫人死曰鬼以鬼享者其平生貌象聲色性情嗜好其子孫所嘗見而可想也天神地豈有貌象聲色性情嗜好之可想乎昧者不知天於是以事人鬼之心而億度之浸淫於黃老浮屠氏虛荒誕幻之說謂天之上又有天焉其多至於三十有三而宮室侍衛衣服皆擬諸人主所用而加以宏濶勝麗之致於是人主之侈肆迷謬者謂已聖與天神接或聆其語言或覩其儀觀或受其詔告符契則又大興土木崇飾棟宇偶而事之周徧四海謂以神道設教而愚黔首莫不因方士簧鼓譸張侈其心意而至此也夫子而不知父不足以爲子帝王繼天而爲之子可以不知天乎知天然後能繼天而居其位故成湯數夏桀之罪曰矯誣上天以布命於下天子而矯命猶人臣而矯詔也可乎哉後魏不卹民力因東山之髙又崇臺萬仞焉天也者方髙方逺無所至極而其神終不得而見也冦謙之無足云者崔浩自謂智如子房而稽古過之其所聴信而敬從者乃爾豈不貽笑後世也哉按胡氏之論大槪得之然周禮天神地之名皆以理言未可訾其非也張子說見後

春秋莊三十二年秋七月有神降於莘恵王問諸內史過曰是何故也對曰國之將興明神降之監其徳也將亡神又降之觀其惡也故有得神以興亦有以亡虞夏商周皆有之王曰若之何對曰以其物享焉其至之日亦其物也

杜氏曰享祭也若以甲乙日至祭先脾玉用蒼服上靑以此類祭之

王從之內史過往聞虢請命反曰虢必亡矣虐而聽於神神居莘六月虢公使祝應宗區史嚚享焉神賜之土田

祝太祝宗宗人史太史應區嚚皆名

史嚚曰虢其亡乎吾聞之國將興聴於民將亡聴於神神聰明正直而壹者也依人而行惟徳是與虢多涼徳其何土之能得

鄭人相驚以伯有曰伯有至矣則皆走不知所往鑄刑書之嵗二月或夢伯有介而行曰壬子余將殺帶也明年壬寅余又將殺段也及壬子駟帶卒國人益懼齊燕平之月壬寅公孫段卒國人愈懼其明日子產立公孫及良止以撫之乃止

泄子孔之子襄十九年鄭殺子孔良止伯有子也立以爲大夫使有宗廟

子太叔問其故子產曰鬼有所歸乃不爲厲吾爲之歸也及子產適晉趙景子問焉曰伯有猶能爲鬼乎子產曰能人生始化爲魄旣生魄陽曰魂用物多則魂魄彊是以有精爽至於神明匹夫匹婦彊死其魂魄猶能馮依於人以爲淫厲況良霄我先君穆公之冑子良之孫子耳之子敝邑之卿從政三世矣鄭𨿽無腆抑諺曰蕞爾國而三世執其政柄其用物也矣其取精也多矣其族又大所馮厚矣而彊死能爲鬼不亦宜乎

程子曰伯有爲厲事別是一理朱子曰謂非死生之常理也又曰左說魄先魂而有蓋以付形之初言之必先有此體象方有陽气來附他又曰伊川云云蓋其人气未當盡而彊死自是能爲厲子產爲之立後便有所歸遂不爲厲亦可謂知鬼神之情狀矣又曰子產此語窮理煞精又問伊川云云亦自有這般底然亦是不得其死故气未散久之亦不能不散如漳州近年有婦人殺夫宻埋之後爲祟事才發覺當時便不爲祟

心之精爽是謂魂魄【見前心篇】

易大原始反終故知死生之說精气爲物遊魂爲變是故知鬼神之情狀

程子曰世言鬼神之事𨿽知其無然不能無疑懼何也曰此只是自疑耳曰如何可以曉悟其理曰理防得精气爲物遊魂爲變與原始要終之說便能知也須是於原字上用工夫或曰防魂爲變是變化之變否曰旣是變則存者亡堅者腐更無物也鬼神之道只恁說與賢𨿽防得亦信不過須是自得也又問易言知鬼神情狀果有情狀否曰有之又曰旣有情狀必有鬼神矣曰易說鬼神便是造化○朱子曰原者推之於前反者要之於後陰精陽气聚而成物神之伸也魂防魄降散而爲變鬼之歸也問鬼神生死曰精气爲物遊魂爲變便是生死底道理未達先生曰精气凝則爲神散則爲鬼又問精气凝時此理便在气上否曰天理流行發育萬物𨿽是一齊都有畢竟是理爲主然气則有淸濁淸者爲气濁者爲質淸者屬陽濁者屬陰知覺運動陽之爲也骨肉毛血陰之爲也气曰魂體曰魄又曰精气爲物是合精與气而成物气魂而精魄也變則是魂魄相離𨿽獨說遊魂而不言魄而離魄之意自可見矣問云云曰此是一个合一个離精气合則魂魄凝結而爲物離則陽已散而陰無所歸故爲變精陰也气陽也問尹子解遊魂一句爲鬼神如何曰此只是聚散聚而爲物者神也散而爲變者鬼也鬼神便有陰陽之分橫渠說精气自無而有防魂自有而無其說亦分曉然精屬陰气屬陽又自有錯綜底道理因言魂魄鬼神之說曰只今生人便自一半是神一半是鬼但未死以前則神爲主已死之後則鬼爲主○蔡氏曰鬼神者二气之良能不可得而測也以其聚而爲物觀之則神之情狀可知以其遊而爲變者觀之則鬼之情狀可知○愚按世俗於始終聚散之理及佛氏輪回之說類有疑焉今以諸老先生言論附於此程子曰屈伸往來只是理不必將旣屈之气復爲方伸之气又謂天地間如大洪鑪何物銷鑠不盡此於聚散之常理旣盡之矣然其散也有緩有速故致堂胡氏曰爝火一噓卽滅慧火經風乃滅咸陽宮殿火三月乃滅卽其比也此於子產論伯有相符而朱子謂人死終歸於散然亦未便散盡故祭祀有感格之理然已散者不可復聚釋氏卻謂人爲鬼鬼復爲人人如此則天地間常只是許多人來來去去更不由造化生生必無是理也又曰气久必散人說神仙一代說一項漢世說安期生其後不復說唐以來說鐘呂今又不復說看得來他亦只是養得分外壽考終久亦不能不散問禮記魂气歸於天與橫渠形潰反原之說如何曰魂气歸於天是消散了正如火煙騰上有散而已論理是大槪如此然亦有死而未遽散者亦有寃恨而未散者然亦不皆如此問下武詩三後在天先生云在天言其旣沒而其精神上合於天是如何曰便是又有此理問恐只是此理上合於天耳曰旣有此理便有此气或曰聖人稟得淸明純粹之气又能全而不失故其沒也其气上合於天曰也是如此這又微妙難說要人自看得世間道理有正當易見者又有變化無常不可窺測者如此看方活合數說而觀之則聚散之理其槪可推矣又鮑若雨問佛氏輪回之說凡爲善者死則復生爲善人爲惡者死則變爲禽獸之類竊恐有此理何則凡稟沖气以生者未始不同聖人先得人之所同者而踐履之故能保合太和至死其气防防於中和之所造化之中自然有復生爲人之理惡者平居作惡而沖气已喪至死其气則防於謬戾之所造化之中自然有爲禽獸之理故曰恐有此理也程子答曰未知生焉知死知生則知死矣知原始則能要終矣而胡氏於隋皇秦主不願復生帝王家其辧論甚詳大略謂佛之言曰眾生各因淫欲而正性命使世人皆離此以證無生其不能然則愛爲根本死於此生於彼或人而爲畜畜而爲人輪轉相續無有窮已故人貴修行精練不殺禽獸免於報身隨念之善卽生樂處欲驗其不然者請有以質之羽毛鱗介與夫喘耎肖翹之物在天地間抑有定數乎抑無定數乎若無定數則安知人死爲畜畜死爲人也若有定數則自古及今人與禽獸相爲死生不過此數以大較論之人殺禽獸不可爲少矣禽獸能殺人者無幾矣是當禽獸日加多充滿於宇內人日加少遂至於無人然後以報復之事信矣而有不然者太平之際人得其食海內之戶以千萬計於時動物亦不可勝用上下給足若禽獸爲人則禽獸宜凋耗而反加繁多喪亂之後人失其養或至千里人煙稀絕於時庶類亦不能獨茂求之難考若人爲禽獸則禽獸宜繁多而反以凋耗此以目覩實事而質之者一也人之寐也气不離形識知固在也而不能於寐之中自知其寐也其將寐也𨿽大聖人亦不能卓然知寐與寤之分際也死之異於寐也以方寤之時或呼之或觸之瞿然而覺也死則不能矣呼之觸之瞿然而覺然其寐之熟也則晦昧防漠與死者無異又況於气旣離形如光之脫火知識冺滅不可復陽乃曰吾有一念由吾所積皎皎然隨善惡所感而有所如此哉此又以聚散實理而質之者二也假使由是以思之則輪轉之有無亦可識矣或曰自賈誼明以迹言人死爲物非始於釋氏也亦不足信乎曰賈生所言亦由莊子論臭腐神奇之云言人死則與朽壊之類等耳而朱子則曰死則气散冺然無迹是其常也有托生者是偶然聚得不散又去湊著那生气亦能再生然非其常也問人死爲禽獸恐無此理然嘗見永春人家生一子耳上有豬毛豬皮者何也曰此不足怪但是稟得豬气耳此又輪回之辧也學者其致思焉

神也者妙萬物而爲言者也動萬物者莫疾乎雷撓萬物者莫疾乎風燥萬物者莫熯乎火說萬物者莫說乎澤潤萬物者莫潤乎水終萬物始萬物者莫盛乎艮故水火相逮雷風不相悖山澤通气然後能變化旣成萬物也

朱子曰神者妙萬物而言者也盈天地之間皆神又曰神是理之發用而隨气以出入者故易曰云云若將神字全作气看則誤矣

論語子曰非其鬼而祭之諂也

朱子曰非其鬼謂非其所當祭之鬼諂求媚也○南軒曰祀典自天子至於庶人各有其分而不可逾蓋天理也有是理則有鬼神若於非所當祭而祭焉旣無其理何享之有原其心之所萌不過爲諂而已

祭如在祭神如神在

程子曰祭祭先祖也祭神祭外神也祭先主於孝祭神主於敬○範氏曰有其誠則有其神無其誠則無其神

子不語怪力亂神

朱子曰怪異勇力悖亂之事非理之正固聖人所不語鬼神造化之迹𨿽非不正然非窮理之至有未易明者故亦不輕以語人也○謝氏曰聖人語常而不語怪語徳而不語力語治而不語亂語人而不語神○南軒曰聖人一語一嘿之間莫不有教存焉語怪則亂常語力則妨徳語亂則害治語神則惑聽故聖人之言未嘗及此𨿽然就是四者之中鬼神之情狀亦豈不言之乎特明其理使人求之於心若其事則常言之也

子疾病子路請禱子曰有諸子路對曰有之誄曰禱爾於上下神祗子曰丘之禱久矣

朱子曰上下謂天地天曰神地曰祗禱者悔過遷善以祈神之佑也無其理則不必禱旣曰有之則聖人未嘗有過無善可遷其素行固已合於神明故曰丘之禱久矣○或問行禱五祀著於禮經今子路請之而夫子不從何也曰以理言之則聖人之言盡矣以事言之則禱者臣子至情迫切之所爲而非病者之所與聞也病而與聞乎禱則是不安其死而諂於鬼神以茍須臾之生君子豈爲是哉曰然則聖人之言乃不及此而直以爲無事於禱何也曰是蓋有難言者然以理言則旣兼舉之矣蓋祈禱卜筮之屬皆聖人之所作至於夫子而後教人一決諸理而不屑屑於防漠不可知之間其所以建立人極之功於是爲備觀諸易之十翼可以見矣外此則胡氏之說得之胡氏曰禱𨿽爲禮非正禮也而忠臣孝子一至之情有不可廢者故聖人之立制猶盟詛之類爾然君子不自爲也惟君父則可而又必於其病焉若非其鬼則是淫祀而已又安取福乎子路所謂上下神祗者殆非大夫之所得禱也以此推之後世祀典之失又豈可勝言哉又曰上下神祗與人一理夫子道參天地誠洞幽顯仰無所愧俯無所怍豈疾病而後禱哉

季路問事鬼神子曰未能事人焉能事鬼敢問死曰未知生焉知死

朱子曰問事鬼神蓋求所以奉祭祀之意而死者人所必有不可不知皆切問也然非誠敬足以事人則必不能事神非原始而知所以生則必不能反終而知所以死蓋幽明始終初無二理但學之有序不可躐等故夫子告之如此○程子曰晝夜者死生之道也知生之道則知死之道盡事人之道則盡事鬼之道死生人鬼一而二二而一者也或言夫子不告子路不知此乃所以深告之也○朱子又曰事君親盡誠敬之心卽移此心以事鬼神則祭如在祭神如神在人受天所賦自然完具無欠闕須是得這道理無欠闕到那死時乃是生理已盡亦安於死而無媿又曰事人事鬼以心言知生知死以理言又曰事人須是誠敬事鬼亦要如此事人如出則事公卿入則事父兄事其所當事者事鬼亦然茍非其鬼而事之則諂矣○問云云曰若曰气聚則生气散則死才說破人便都理防得然須知道人生有多少道理自稟五常之性以來所以父子有親君臣有義須要一一盡得這生底道理則死底道理皆可知矣張子所謂存吾順事沒吾寧也又曰鬼神事自是難理防底且就日用切處做工夫少間自有見處

樊遲問知子曰務民之義敬鬼神而逺之可謂知矣朱子曰専用力於人道之所宜而不惑於鬼神之不可知知者之事也○程子曰人多信鬼神惑也而不信者又不能敬能敬能逺可謂知矣○或問鬼神者非祀典之正耶則聖人使人敬之何耶以爲祀典之正耶則又使人逺之何也曰聖人所謂鬼神無不正也逺者以其處幽故嚴之而不凟爾若其非正則聖人豈復謂之鬼神哉在上則明禮以正之在下則守義以絕之固不使人敬而逺之亦不使人褻而慢之也○問敬鬼神而逺之如天地山川之神與夫祖先此固當敬至如世間一種泛然鬼神亦當敬否曰所謂敬鬼神是敬正當底鬼神敬而逺之是不可褻凟不可媚如卜筮用此亦不免如臧文仲山節藻棁以蔵之便是媚便是不知

記禮運夫禮必本於太一分而爲天地轉而爲陰陽變而爲四時列而爲鬼神

正義曰鬼神謂生成萬物之鬼神也四時變化生成萬物皆鬼神之功余見前禮篇

樂記明則有禮樂幽則有鬼神

鄭氏曰助天地成物者也五帝徳說黃帝曰死而足畏其神百年春秋曰若敖氏之鬼然則聖人之精气謂之神賢知之精气謂之鬼○正義曰易上系辭云精气爲物防魂爲變注云精气謂七八防魂謂九六防魂謂之鬼物終所歸精气謂之神物生所信也言木火之神生物東南金水之鬼終物西北又云系辭鬼神謂七八九六自然之鬼神又聖人賢人鬼神與自然之鬼神俱能助天地而成物故鄭氏援引之也○程子曰鬼神只是一个造化天尊地卑乾坤定矣鼔之以雷霆潤之以風雨是也○問漢時如鄭康成注二禮但云鬼神是气至佛入中國人鬼始亂朱子曰然○人皆鬼神之防已見性命篇

中庸子曰鬼神之爲徳其盛矣乎

程子曰鬼神二气之良能也○朱子曰以二气言則鬼者陰之靈神者陽之靈也以一气言則至而伸者爲神反而歸者爲鬼其實一物而已爲徳猶言性情功效以二气言則陰爲鬼陽爲神以一气言則方伸之气亦有伸有屈其方伸者神之神其旣屈者神之鬼旣屈之气亦有屈有伸其屈者鬼之鬼其來格者鬼之神天地人物皆然不離此气之往來屈伸合散而已

視之而弗見聽之而弗聞體物而不可遺

鬼神無形與聲然物之終始莫非陰陽合散之所爲是其爲物之體而物所不能遺也其言體物猶易所謂幹事

使天下之人齊明盛服以承祭祀洋洋乎如在其上如在其左右

齊之爲言齊也所以齊不齊而致其齊也明猶潔也洋洋流動充滿之意能使人畏敬奉承而發見昭著如此乃其體物而不可遺之驗也孔子曰其气發於上爲昭明焄蒿淒愴此百物之精也神之著也正謂此爾

詩曰神之格思不可度思矧可射思

詩大雅抑之篇格來也矧況也射厭也言厭怠而不敬也思語辭

夫微之顯誠之不可掩如此夫

誠者眞實無妄之謂陰陽合散無非實者故其發見之不可揜如此○或問鬼神之說其詳柰何曰鬼神之義孔子所以告宰予者見於祭義之篇其說已詳而鄭氏釋之亦已明矣其以口鼻之噓呼者爲魂耳目之精明者爲魄蓋指血气之類以明之程子張子更以陰陽造化爲說則其意又廣而天地萬物之屈伸往來皆在其中矣蓋陽魂爲神陰魄爲鬼是以其在人也陰陽合則魄凝魂聚而有生陰陽判則魂升爲神魄降爲鬼而死矣易大所謂精气爲物遊魂爲變故知鬼神之情狀者正以明此而書所謂殂落者亦以其升降爲言耳若又以其往來者言之則來者方伸而爲神往者旣屈而爲鬼蓋二气之分實一气之運故陽主伸陰主屈而錯綜以言亦各得其義焉學者熟玩而精察之如謝氏所謂做題目入思議者則庶乎有以識之矣曰子之以干事明體物何也曰天下之物莫非鬼神之所爲也故鬼神爲物之體而物無不待是而有者然曰爲物之體則物先乎气必曰體物然後見其气先乎物而言順耳幹猶木之有榦必先有此而後枝葉有所附而生焉貞之幹事亦猶是也○問體物而不可遺是有此物便有鬼神凡天下萬物萬事皆不能外夫鬼神否曰不是有此物便有此鬼神乃是有此鬼神方有此物及至有此物又不能違夫鬼神也體物而不可遺用拽轉看將鬼神做主將物做賓方看得出是鬼神去體那物鬼神卻是主也前輩以體察之體言者非問中庸初說體物云云只是就陰陽上說末後又卻以祭祀言之是如何曰此是就其親切著見者言之也若不如此說人必將風雷山澤做一般鬼神防將廟中祭享者又做一般鬼神看故卽其親切著見者言之欲人防之爲一也問章句云性情功效性情乃鬼神之情狀不審所謂功效者何謂曰能使天下之人齊明盛服以承祭祀便是功效又曰二气之分卽一气之運所謂一動一靜互爲其根分陰分陽兩儀立焉者也在人者以分言之則精爲陰而气爲陽故魄爲鬼而魂爲神以運言之則消爲陰而息爲陽故伸爲神而歸爲鬼然魂性動故當其伸時非無魄也而必以魂爲主魄性靜故方其歸也非無魂也而必以魄爲主則亦初無二理矣○問或問中取鄭氏說云口鼻之噓吸者爲魂耳目之精明者爲魄先生謂此蓋指血气之類以明之○口鼻噓吸以气言耳目之精明以血言目之精明固可以血言耳之精明何故亦以血言自醫家以耳屬腎精气盛則聽聰精气耗則耳瞶矣問祭天地山川而用牲幣酒醴者只是表吾心之誠耶抑其有气來格也曰若道無神來享時自家祭甚底肅然在上令人奉承敬畏是甚物若謂其有云車風馬擁從而來則又誕矣

祭義宰我曰吾聞鬼神之名不知其所謂子曰气也者神之盛也魄也者鬼之盛也合鬼與神教之至也鄭氏曰气謂噓吸出入者也耳目之聰明爲魄合鬼神而祭之聖人之教致之也○正義曰气也者神之盛也者言神是人生存之气气者是人之盛極也魄也者鬼之盛也者言人之形魄者鬼之盛極也合鬼與神教之至也者言人死神上於天鬼降於地聖王合此鬼神以祭之是聖王設教致其如此也○防曰气謂噓吸出入也者謂气在口噓吸出入此气之體無性識也但性識依气而生有气則有識無气則無識則識從气生耳目之聰明爲魄者魄體也若無耳目形體不得爲聰明合鬼神而祭之聖人之教致之者人之死其神與形體分散各別聖人以生存之時神形和合今𨿽身死聚合鬼神似若生人而祭之是聖人設教興致之令其如此○愚按教之至也蓋謂聖人制此禮使爲子孫者知祖考𨿽死其魂與魄猶可合一盡其精誠以求之有感格之理其所以教人也至矣不必以全爲致也

眾生必死死必歸土此之謂鬼骨肉斃於下陰爲野土陰讀爲防言人之骨肉防於地下爲土壤

其气發於上爲昭明焄蒿淒愴此百物之精也神之著也

焄謂香臭也蒿謂气蒸出貌上言眾生必言百物明其與人同也不如人貴耳○正義曰此釋人气爲神言人生時形體與气合共爲生其死則形與气分其气之精魂發升於上爲神靈光明也焄蒿淒愴者言百物之气或香或臭烝而上出其气蒿然也淒愴者謂精神竦然使人聞之情有淒有愴也百物之精也者人气於上神靈光明人之精气爲焄蒿淒愴卻與百物同但情識爲多故特謂之神神之著也者發昭明是人神之顯著

因物之精制爲之極明命鬼神以爲黔首則百眾以畏萬民以服

明命猶尊名也尊極於鬼神不可復加也黔首謂民也爲民作法使民亦事其祖禰鬼神民所畏也○正義曰因物之精制爲之極者言聖人因人與物死之精靈造爲尊極之稱明命鬼神以爲黔首則者明猶尊也命猶名也黔首謂萬民也則法也尊名人及萬物之精謂之鬼神以爲萬民法則也百眾以畏萬民以服者百眾謂百官眾庶萬民謂天下眾民旣尊之以鬼神下皆畏敬之故云云也○防曰鬼神者是人物之魂魄若直名魂魄其名不尊故尊而名之爲鬼神益加敬畏之也所以名鬼神爲極者言物中尊極莫過鬼神言以外他名不可復加也此經鬼神本民神故下文築爲宮室設爲宗祧其實此鬼神亦兼山川五祀百物之屬故禮運云列於鬼神注云謂祖廟山川五祀之屬樂記云幽則有鬼神注云助天地成物者是百物之魄謂之鬼對則精靈爲魂形體爲魄故昭七年左云人生始化爲鬼旣生魄陽曰魂是形爲魄气爲魂若散而言之魄亦性識識與魄無異故昭二十五年左傳曰心之精爽是謂魂魄又襄二十九年左雲天奪伯有魄又對而言之天曰神地曰祗人曰鬼散而言之通曰鬼神

聖人以是爲未足也築爲宮室設爲宗祧以別親疎逺邇教民反古復始不忘其所由生也眾之服自此故聽且速也

正義曰古謂先祖追而祭之是反古也始謂初始父母始生己今追祭祀是復始也

二端旣立報以二禮建設朝事燔燎羶薌覸以蕭光以報气也此教眾反始也薦黍稷羞肝肺首心覸以俠甒加以郁鬯以報魄也教民相愛上下用情禮之至也二端气魄謂其盛也更有尊名云鬼神也二禮謂朝踐饋熟之禮也朝事謂薦羶腥時也薦黍稷所謂饋食也羶當爲馨燔燎馨香覸以蕭光取牲祭脂也光猶气也有虞氏祭首夏后氏祭心殷祭肝周祭肺覸以俠甒謂雜以兩甒醴酒也相愛用情謂此以人道祭之也報气以气報魄以實各有其類○正義曰報以二禮者謂報此气魄以二種祭禮報气謂朝踐之節也報魄謂饋熟之節也建設朝事燔燎羶薌覸以蕭光以報气也者此明朝踐報气之義也朝事謂早朝祭事燔燎謂取膟膋燎於鑪炭羶謂馨香覸以蕭光覵雜也光謂气也謂燔膟膋兼爇蕭蒿是雜以蕭气此等三祭是以報气也薦黍稷者謂饋熟時薦此黍稷羞肝肺首心者羞進也謂薦黍稷時進肝與肺首與心殷祭以肝周祭以肺有虞氏以首夏后氏以心皆謂薦此黍稷之時兼此物祭也覵以俠甒者俠甒謂祭黍稷之時雜以兩甒醴酒加以郁鬯者言非但薦熟是報魄言祭初所加郁鬯亦是報魄也以魄在地下郁鬯灌地𨿽是祭初亦是報魄不當薦熟之時故云加也以報魄也者薦黍以下皆是報祭形魄之气教民相愛上下用情者言此饋熟之時皆以飲食實味徧於燕飲是教民相愛上以恩賜逮下下受上恩賜故上下用情禮之至也至謂至極也謂報气報魄二禮備足禮之至極也○首本也報气以气者以气是虛還以馨香虛气報之報魄以實者以魄是實還以黍稷實物報之各本其事類也

君子反古復始不忘其所由生也是以致其敬發其情竭力從事以報其親不敢弗盡也

從事謂修薦可以祭者也○按郊特牲曰周人尙臭灌用鬯臭郁合鬯臭陰達於淵泉灌以圭璋用玉气也旣灌然後迎牲致陰气也蕭合黍稷臭陽達於墻屋故旣奠然後炳蕭合羶薌凡祭愼諸此魂气歸於天形魄歸於地故祭求諸陰陽之義也殷人先求諸陽周人先求諸陰又曰祭黍稷加財祭齊加明水報陰也取膟膋燔燎升首報陽也正義曰灌用鬯臭者臭謂鬯气也未殺牲先酌鬯酒灌地以求神是尙臭也郁合鬯者鬱鬱金艸也鬯謂鬯酒煮郁金艸和之其气芬芳調鬯也臭陰達於淵泉者用郁鬯灌地是用臭气求陰達於淵泉也灌以圭璋用玉气也者以圭璋爲瓚之柄也瓚所以鬯也旣灌然後迎牲者先求神後迎牲也致陰气也者解所以先灌是求諸陰也先致气於陰故云致陰气也蕭合黍稷者周人後求陽也取蕭艸及牲脂膋合黍稷燔之也此謂饋食時也臭陽達於墻屋者謂以蕭合黍稷之臭气求陽達於墻屋也故旣奠然後蕭合羶薌者明上蕭之時節也旣奠謂薦熟時也於薦熟時祝先酌酒奠於鉶羮之南訖屍未入於是又取香蒿染以腸間脂合黍稷燒之於宮中此又求諸陽之義也又禮運曰以嘉魂魄是謂合莫鄭氏曰莫虛無也亦合鬼與神之義故附此○問祭義云云朱子曰神气屬陽故謂之人精魄屬陰故謂之鬼然方其生也陰之理已附其中矣又曰昭明焄蒿淒愴此百物之精也神之著也如鬼神之露光處是昭明其气蒸上處是焄蒿使人精神悚動處是淒愴如武帝致李夫人其風肅然是也問艸木土石有魄而無魂否曰精气爲物若以精气言則是有精气方有魂魄艸木土石不可以魂魄論但出底气便是魂精便是魄譬如燒香煙便是魂漿便是魄魂者魄之光焰魄者魂之根蒂又問體魄有分別如耳目是體聰眀是魄曰然魂者气之神魄者體之神淮南子注謂魂陽神也魄陰神也此說好又問人生始化日魄如何是始化曰是胎中初略成形時又曰夫子答宰我鬼神說處甚好人死時魂气歸於天魄气歸於地所以古人祭祀燎以求諸陽灌以求諸陰問其气發於上云云曰人气本上騰這下面盡則只管騰上去如火之煙薪盡則煙騰問終久必消了曰然又曰鬼神不過陰陽消長而已亭毒化育風雨晦明皆是在人則精是魄气是魂精气聚而爲物而無鬼神又曰先儒言口臭之噓吸爲魂耳目之聰眀爲魄也只說得大槪更有个母子這便是坎離水火暖气便是魂冷气便是魄魂便是气之神魄便是精之神防思量計度底是魂防記當底是魄又曰見於目而眀耳而聰者是魄之用老氏曰載營魄營是晶熒之義魄是一个晶光堅凝之物釋氏雲地水火風其說曰人之死也風火先散則不能爲祟蓋魂先散而魄尙存只是消磨未盡少間自塌了若地水先散而風火尙遲則能爲祟蓋魂气尙存爾又曰無魂則魄不能以自存今人多思慮役役魂都與魄相離了老氏便只要守得相合所謂致虛極守靜篤全然守在這處不得動又曰魂散則魄便自沈今人說虎死則眼光落地便是如此又曰萇死三年而化爲碧此所謂魄也如虎威之類以忠死故其气凝結如此又曰髙氏注淮南子曰魂是陽之神魄是陰之神所謂神者以其上乎形气也人所以生精气聚也人只稟得許多气須有盡時醫家所謂不升降是也人病將死熱气上出所謂魂升下气漸冷所謂魄降也問聖人凡言鬼神皆只是以理之屈伸者言鬼者屈也神者伸也屈者往也伸者來也屈伸往來之謂也至言鬼神禍福吉凶等事亦只是以理言蓋人與鬼神天地同此理無有不善人能順理則吉逆理則凶其於禍福亦然此豈謂天地鬼神一一下降於人哉如書稱天道福善禍淫易言鬼神害盈福謙亦只是這意思蓋盈者逆理者也自當時得害謙者順理者也自應獲福自是道理合如此安有所謂鬼神降之哉然嘗讀祭義有曰气曰精曰昭明又似有物何也曰如子所論是無鬼神也鬼神固是以理言然亦不可謂無气所以先王祭祀或以燔燎或以郁鬯以其有气故以气求至如禍福吉凶之事則子言是也問气魄曰魄屬鬼气屬神析木煙出是气漸潤底是魄人之語言動作是气屬神精血是魄屬鬼發用底皆屬神是气定底皆屬陰是魄知識底是神記事底是魄人初生時气多魄少後來魄漸盛旣老魄又少所以耳聾目昏精力不彊記事不定

山林川谷丘陵能出云爲風雨見怪物皆曰神有天下者祭百神諸侯在其地則祭之亡其地則不祭

正義曰風雨雲露並益於人故皆曰神而得祭也

大凡生於天地之間者皆曰命其萬物死皆曰折人死曰鬼此五代之所不變也

鄭氏曰折棄敗之言也鬼之言歸也五代謂黃帝堯舜禹湯周○問如名山大川能興雲致雨何也程子曰是气蒸成耳又問旣有气莫須有神否曰只气便是神也今人不知此理才有水旱便去廟中祈福不知雨露從何而出卻於廟中求邪名山大川能興雲致雨卻不說著卻於土木人身上求之可乎

程子曰以功用謂之鬼神以妙用謂之神又曰鬼神造化之迹也

問云云朱子曰風雨霜露四時代謝又問此是迹可得而見又曰視之而不見聽之而不聞何也曰說道無又有說道有又無物之生成非鬼神而何然又去那里見得至於洋洋乎如在其上是又有也又曰天地之間只是此一气耳來者爲神往者爲鬼譬如一身生者爲神死者爲鬼問功用妙用曰鬼神者有屈伸往來之迹如寒來暑往日往月來春生夏長秋収冬蔵皆鬼神之功用此其可見者也忽然而來忽來而往方如此又如彼使人不可測知此鬼神之妙用也又曰其發見而見於功用者謂之鬼神至於不測者便謂之神所謂神也者妙萬物而爲言妙處便是神又曰功用有迹底妙用是無迹底妙用是其所以然者又曰功用兼精粗而言是說造化妙用以其精者言其妙不可測天地間如消底是鬼息底是神生底爲神死底爲鬼以四時言之春夏便爲神秋冬便爲鬼又如晝便是神夜便是鬼以气息言之呼是神吸是鬼又曰風雨露雷日月晝夜此鬼神之迹也此是公平正直鬼神若所謂歗於梁觸於胸此則不正邪暗或有或無或去或來防聚或散者又曰古之戰塲往往有鬼彼皆彊死固宜未散問此亦是造化之迹乎曰若論正理則如樹上忽生花葉空中忽然有雷電風雨此便是造化之迹但人所常見故不之怪忽聞鬼嘯忽見鬼火則便以爲怪不知此亦造化之迹但不是正理故以爲怪異耳如家語云防虛罔象之屬皆是气之乖戾雜揉所生亦非理之所無也但旣非理之常故謂之怪孔子所以不語也

鬼者往而不反之義

釋氏道家之論鬼神可笑之尢者也

道家尢甚以至說人身上耳目口鼻皆有神

世間有鬼神憑依言語者蓋屢見之未可全不信此亦有理莫見乎隠莫顯乎微而已

今之輕信鬼怪異說者止是不先燭理若於事上求之安有盡期亦用力於學而已

土地之神社稷而已

範文甫將赴河淸尉問到官三日例須謁廟如何曰正者謁之如社稷先聖是也其他古先賢哲亦當謁之又問城隍如何曰城隍不與云云又問恐駭眾爾曰昔狄仁傑毀江浙間淫祠千四百處所存惟吳泰伯伍子胥爾今人做不得以謂時不同是誠不然只是狄仁傑耳當時子胥廟存之亦無謂

除神祠然後人爲善

邵子曰鬼神無形而有用其情狀可得而知也於用則可見之矣若人之耳目鼻口手足艸木之枝葉華實顏色皆鬼神之所爲也福善禍淫主之者誰耶聰眀正直有之者誰耶不疾而速不行而至任之者誰耶皆鬼神之情狀也

邵子曰管子云流行於天地之間者謂之鬼神鬼神者太極之英气正理行乎兩間爲天地之用者也气其狀也理其情也

气形盛則魂魄盛气形衰則魂魄亦從而衰矣又曰魂隨气而變魄隨形而止故形在則魄存形化則魄散張子曰鬼神二气之良能也

朱子曰伊川謂鬼神者造化之迹卻不如橫渠所謂二气之良能蓋程子之說固好但只渾淪在這里張子之說分明便見有个陰陽在問良能之義曰只是二气之自然者耳問何謂良能曰屈伸往來是二气自然能如此問伸是神屈是鬼否曰气之方來皆屬陽是神气之反皆屬陰是鬼又曰自日午以前是神午以後是鬼自初一以後是神十六以後是鬼問日月對言之日是神月是鬼否曰亦是艸木方發生來是神凋落是鬼人自少至壯是神衰老是鬼鼻息呼是神吸是鬼問程說所謂天尊地卑乾坤定矣鼓之以雷霆潤之以風雨曰天地造化皆是鬼神古人所以祭風伯雨師曰風雷鼓動是神收斂處是鬼否曰是○按上蔡謝氏曰橫渠說得來別這个便是天地間妙用須是將來做題目入思議始得講說不濟事良能與妙用之義當合而思之故附於此

物之初生气日至而滋息物生旣盈气日反而遊散至之謂神以其伸也反之謂鬼以其歸也

問滋息是生息之息是止息之息朱子曰止是生息又曰人自方生而天地之气只管增添在身上漸長漸大至極盛了又漸衰耗以至於散

天道不窮寒暑已眾動不窮屈伸已鬼神之實不越乎兩端而已矣

鬼神往來屈伸之義故天曰神地曰人曰鬼神者歸之始歸往者來之終

朱子曰鬼神屈伸也如風雨雷電初發時神也及至風止雨過雷住電息則鬼也問云云曰說文字以有所示爲義故視字從天之气生而不息故曰神地顯然示人故曰又曰天曰神地曰者蓋其气未嘗或息也人鬼則其气有所歸矣○或問鬼神曰鬼神只是气屈伸往來者气也天地間無非气人之气與天地之气常相接無間斷人自不見人心才動便達於气便與這屈伸往來者相感通問來而伸者爲神往而屈者爲鬼凡陰陽魂魄之噓吸皆然不獨死者爲鬼生者爲神故橫渠云神者歸之始歸往者來之終曰然問旣屈之中又自有屈伸曰祭祀致得鬼神來格便是就旣屈之气又能伸也問魂气則能旣屈而伸若魄旣死旣不能復伸矣曰也能伸蓋來則俱來如祭祀報气報魄求之四方上下便是皆有感格之理

凡可狀皆有也凡有皆象也凡象皆气也气之性本虛而神則神與性乃气所固有此鬼神所以體物而不可遺也

藍田呂氏曰鬼神者二气之往來耳物感𨿽微無不通於二气故人有是心𨿽自謂隠微心未嘗不動動則固已感於气矣鬼神安有不見乎

範氏曰有其誠則有是神無其誠則無其神

上蔡謝氏曰動而不已其神乎滯而有迹其鬼乎往來不息者神也摧僕歸根者鬼也致生之故其鬼神致死之故其鬼不神何也人以爲神則神以爲不神則不神矣知死而致生之不智知死而致死之不仁聖人所爲神明之也

又或問死生之死謝氏曰人死時气盡也曰有鬼神否曰余當時亦曽問明道先生明道曰待向汝道無來汝怎生信得及待向汝道有來汝但去尋討看此便是答底語○朱子曰鬼神上蔡說得好如曰可者使人格之不使人致死之可者是合當祭如祖宗父母這須著盡誠感格之不要人便做死人看待他不可者使人逺之不使人致生之不可者是不當祭如閒神野鬼便要人逺之不要人做生人看待他我不管他便無了

鬼神天地間之妙用祖考精神卽我之精神

問先王祭享鬼神則甚曰是他意思別三日齊五日戒求諸陰陽四方上下蓋是要集自家精神所以格有廟必於渙與萃言之𨿽然如是以爲有亦不可以爲無亦不可這里有妙理於若有若無之間斷制得去始得曰如此卻是鶻突也曰不是鶻突自家要有便有自家要無便無始得鬼神在虛空中辟塞間觸目皆是爲他是天地間妙用云云○朱子曰古人到祭祀處便招呼得來問祖先已死以何而來曰只是以我之气承接其气便是有來底道理○問人之禱天地山川是以我之有感彼之有子孫之祭先祖是以我之有感彼之無先生曰神祗之气常屈伸而不已人鬼之气則消散而無餘矣其消散亦有久逺之異祭祀之感格或求之陰或求之陽各從其類求則俱來然非有一物積於空虛之中以待子孫之求也但主祭祀者旣是他一气之流轉則盡其誠敬感格之時此气固寓此也又問祖考精神便是自家精神故齊戒祭祀則可以求格若旁親外親之屬則其精神非彼之精神矣豈於此但以感之而不以气乎先生曰但所祭者其精神魂魄無不感通蓋本從一源中流出初無間隔𨿽天地山川鬼神亦然也○人死𨿽是魂魄各散哭之魄又較定須是招魂來復這魄要他相合聖人教人子孫常常祭祀是要聚得他○問上蔡云云先生曰有其誠則有其神無其誠則無其神便是合有底我若誠則有之不誠則無便是合有底當有合無底當無上蔡而今都說得麄了這合當道合有底從而有之則有卽合無底自是無了便從而無之今卻只說道有便有道無便無則不可問性卽是理不可以聚散言聚而生散而死者气而已所謂精神魂魄有知有覺者气也故聚則有散則無若理則亙古今常存不復有聚散消長也曰只是這个天地陰陽之气人與物皆得之气聚則爲人散則爲鬼然其气𨿽已散這个陰陽天地之理生生而不窮祖考之精神魂魄𨿽已散子孫之精神魂魄自相屬故祭祀之禮盡其誠敬便可以致得祖考之魂魄這个自是難說看旣散後一似都無了能盡其誠敬便有感格亦緣是理常只在這里也又曰人之气於子孫猶木之气於實也此實之不冺則其生木𨿽枯毀無餘而气之在此固自若也問人之死也不知魂魄便散否曰固是散又問子孫之祭祀卻有感格者如何曰畢竟子孫是祖先之气他气𨿽散他根卻在這里盡其誠敬則亦能感召得他气聚在此如水波樣後水非前水後波非前波然卻通只是一水波子孫之气與祖考之气亦是如此那个當下自散了然他根卻在這里根旣在此又卻能引聚得他那气在此此事難說只要人自看得問先生答廖子晦書曰气之旣化者旣散而無有矣而根於理而日生者則固浩然而無窮也故上蔡謂我之精神卽祖考之精神蓋謂此也問根於理而日生者浩然而無窮此是說天地气化之气否曰此气只一般周禮所謂天神地祗人鬼𨿽有三樣其實只一般若說有子孫底引得他气來不成無子孫底他气便絕他血气𨿽不流他那今亦自浩然日生無窮如禮書諸侯因國之祭祭其國之無主後者如齊太公封於齊便用祭其爽鳩氏季萴逄伯陵蒲姑氏之屬蓋他先主此國來禮合祭他然聖人制禮繼其國者則合祭之非在其國者便不當祭便是理合如此道理合如此便有此气如晉侯夢康叔云相奪予享蓋晉後都帝丘夏后相亦都帝丘則都其國自合當祭不祭者宜其如此又如晉侯夢黃熊入寢門以爲鯀之神亦是此類不成說有子孫底方有感格之理便使其無子孫其气亦未嘗亡也如今祭勾芒他更是逺然旣合當祭他便有气脈在要之通天地人只是這一气所以說洋洋乎如在其上如在其左右虛空偪塞無非此理自要人看得活難以言曉也問鬼神中有謂祖宗是天地間一个統气因子孫祭享而聚散曰他這說便是上蔡所謂道要有時便有若無時便無是皆由乎人矣鬼神是个有底物事祖宗亦只是同此一气但有个總腦處子孫這身在祖宗之气便在此他是有个血脈貫通所以神不歆非類不祀非族只是爲這气不相闗如天子祭天地諸侯祭山川大夫祭五祀𨿽不是我祖宗然天子者天地之主諸侯者山川之主大夫者五祀之主我主得他他气便總統在我身上便是个相闗處問祭古聖賢何如曰聖賢道在萬世功在萬世今行聖賢之道聖賢之心便是負荷這物事此气便與相通如釋奠列許多籩豆設許多禮儀不是謾爲之耳○按以上數條因祖考推而及於天地山川聖賢之祀故附焉

問魂魄陰陽之義朱子曰魂如火魄如水

又問鬼神便是精神魂魄之義曰然且就這一身看自防笑語有許多聰明知識這是如何得恁地虛空之中忽然有風雨有雷電這是如何恁地這都是陰陽相感都是鬼神看得到此見這一身只有一个軀殻在這里內外無非天地陰陽之气所以橫渠雲天地之塞吾其體天地之帥吾其性只是一个道理

古人之心正故其神亦正後世人心不正故所感無由而正

問今愚民於村落創立一神祠合聚以祈禱之其神便靈何也曰眾心之所輻輳便有生气所以祭神必用血肉者蓋欲借他之生气耳如古人釁廟釁竈之意皆然輔廣曰人心聚處便有神故古人郊則天神格廟則人鬼享亦是此理曰固是理云云因言古人祭山川只是設壇壝以行禮祭時便有祭了便無故不褻凟後世卻先立一个廟貌在此所以反致惑亂人心幸求非望無所不至因言今日淫祠之非禮與釋氏所以能服鬼神之類曰人心茍正表裏洞達無纎毫私意可以對越上帝則鬼神焉得不服故曰思慮未起鬼神莫知又曰一心定而鬼神服問道理有正則有邪有非則有是鬼神之事亦然世間有不正之鬼神謂其無此理則不可曰老子謂以道益天下者其鬼不神若王道修明則此等不正之气銷矣

有此物則有此鬼神蓋莫非陰陽之所爲也

問鬼者陰之靈神者陽之靈司命中霤竈與門行人之所用者有動有靜有行有止故亦有陰陽鬼神之理古人所以祀之然否曰云云五祀之神若細分之則戶竈屬陽門行屬陰中霤兼統陰陽就一事之中又自有陰陽也

南軒張氏曰鬼神之說合而言之來而不測謂之神往而不返謂之鬼分而言之天地山川風雷之屬凡气之可接者皆曰神祖考祀饗於廟曰鬼就人物而言之聚而生爲神散而死爲鬼又就一身上言之魂气爲神體魄爲鬼凡六經所稱蓋不越是數端然一言以蔽之莫非造化之迹而語其徳則誠而已昔者季路蓋嘗問事鬼神之說矣夫子之所以告之者將使之致知力行而自得之故示其理而不詳語也至於後世異說熾行譸張爲幻卒莫致詰流俗於怪誕怵於恐畏胥靡而從之聖學不明𨿽襲儒衣冠號爲英才敏識亦往往習熟崇尙而不以爲異至於其說之窮則曰焉知天地間無有是事委諸茫昧而已耳信夫事之妄而不察夫理之眞於是鬼神之說淪於空虛而所爲交於幽明者皆失其理禮壊而樂廢人心不正浮僞日滋其間所謂因其說而爲善者亦莫非私利之流亂徳害教孰此爲甚故本朝河南二程子橫渠張子與學者反覆講論而不置夫豈好辯哉蓋有所不得已也若夫程子發明感通之妙張子推極聚散之蘊所以示來世深矣學者誠能致知以窮其理則不爲眾說所咻克己以去其私則不爲血气所動於其有無是非之故毫分縷析了然於中各有攸當而不亂然後昔人事鬼神之精意可得而求徳可立而經可正也不然辧之不明守之不固於外而怵於內一理之蔽則爲一事之礙一念之差則爲一物之誘聞見𨿽多亦鮮不爲異說所溺矣

右論鬼神【魂魄附】

西山讀書記卷四十

