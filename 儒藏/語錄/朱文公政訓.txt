《朱文公政訓》宋朱熹

論世事曰﹕須是心度大方﹐包裹得過﹐運動得行。

今世士大夫﹐惟以苟且逐旋挨去爲事﹐挨得時進且過﹐上下相咻以勿生事﹐不要十分理會事﹐且憑鶻突﹔才理會得分明﹐便做官不得。有人少負能聲﹐及少經挫抑﹐卻悔其太惺惺了了﹐一切刓方爲圓﹐隨俗苟且﹐自道是年髙見識長進。當官者﹐大小上下以不見吏民﹑不治事爲得策。曲直在前﹐只不理會﹐庶幾民自不來﹐以此爲止訟之道。民有冤抑﹐無處伸訴﹐只得忍遏﹔便有訟者﹐半年周歲不見消息﹐不得予決﹐民亦只得休和﹐居官者遂以爲無訟之可聽。風俗如此﹐可畏可畏﹗

被幾个秀才在這里翻弄那吏文﹐翻得來難看。吏文只合直說﹐其事是如何﹐條貫是如何﹐使人一看便見方是。今只管弄閒語﹐說到緊要處﹐又只恁地帶過去。

因論郡縣政治之乖曰﹕民𨿽眾﹐畢竟只是一个心﹐甚易感也。

吳英云﹕政治當明其號令﹐不必嚴刑以爲威。曰號令旣明﹐刑罰亦不可弛。苟不用刑罰﹐則號令徒掛墻壁爾。與其不遵以梗吾治﹐曷若懲其一以戒百﹖與其覆實檢察於其終﹐曷若嚴其始而使之無犯﹖做大事﹐豈可以小不忍爲心﹖

吾輩今經歷如此﹐異時若有尺寸之柄﹐而不能爲斯民除害去惡﹐豈不誠可罪耶﹖某嘗謂今之世姑息不得﹐直須與他理會﹐庶幾善弱可得存立。

或問﹕爲政者當以寬爲本﹐而以嚴濟之﹖曰﹕某謂當以嚴爲本﹐而以寬濟之。《曲禮》謂「涖官行法﹐非禮威嚴不行。」須是令行禁止﹐若曰令不行﹑禁不止﹐而以是爲寬﹐非也﹗

今人說寬政多是事事不管﹐某謂壞了這「寬」字。

爲政﹐如無大利害﹐不必議更張﹐則所更一事未成﹐必哄然成紛擾﹐卒未已也。至於大家﹐且假借之﹐故子產書引鄭曰「安定國家﹐必大焉先。」

問﹕爲政更張之初﹐莫亦須稍嚴以整齊之否﹖曰﹕此事難斷定說﹐在人如何處置﹐然亦何消要過於嚴﹖今所難者是難得曉事底人﹐若曉事底人歷練多﹐事才至面前﹐他都曉得依那事分寸而施以應之﹐人自然畏服。今人往往過嚴者﹐多半是自家不曉﹐又慮人欺己﹐又怕人慢己﹐遂將大拍頭去拍他﹐要他畏。

問治亂之機﹐曰﹕今看前古治亂﹐那里是一時做得﹖少是四﹑五十年﹐多是一﹑二百年醞釀方得如此。遂俛首太息。

蜀遠朝廷萬有餘裏﹐擇帥須用嚴毅﹐素有威名﹐足以畏壓人心﹐則喜亂之徒不敢作矣。

今之法家﹐惑於罪福報應之說﹐多喜出人罪以求福報。夫使無罪者不得直而有罪者得幸免﹐是乃所以爲惡爾﹐何福報之有﹖《書》曰「欽哉欽哉﹐惟刑之卹哉﹗」所謂欽卹者﹐欲其詳審曲直﹐令有罪者不得免﹐而無罪者不得濫刑也。今之法官﹐惑於欽卹之說﹐以爲當寬人之罪而出其死﹐故凡罪之當殺者﹐必多爲可出之塗以俟奏裁﹐則率多減等﹐當斬者配﹐當配者徒﹐當徒者杖﹐當杖者笞﹐是乃賣弄條貫﹑舞法而受贓者耳﹐何欽卹之有﹖罪之疑者從輕﹐功之疑者從重。所謂疑者﹐非法令之所能決﹐則罪從輕而功從重﹐惟此一條爲然耳﹐非謂凡罪皆可以從輕﹐而凡功皆可以從重也。今之律令亦有此條﹐謂法所不能決者﹐則俟奏裁。今乃明知其罪之當死﹐亦莫不爲可生之塗以上之﹐惟壽皇不然﹐其情理重者皆殺之。

楊通老相見﹐論納米事。先生曰﹕今日有一件事最不好﹕州縣多取於民﹐監司知之當禁止﹐卻要分一分﹐此是何義理﹖又論廣西鹽曰﹕其法亦不密。

如立定格﹐六斤不得過百錢﹐不知去海遠處﹐搬擔所費重﹐此乃許子之道﹐但當任其所之﹐隨其所向﹐則其價自平。天下之事﹐所以可權衡者﹐正謂輕重不同﹐乃今一定其價﹐安得不獘﹖又論汀寇止四十人﹐至調泉﹑建﹑福三州兵﹐臨境無寇﹐須令汀守分析。先生曰﹕才做從官﹐不帶職出﹐便把這事做欠闕。見風吹艸動便喜﹐做事不顧義理﹐只是簡利多害少者爲之。今士大夫皆有此病。

今賑饑之事﹐利七而害三﹐則當冒三分之害而全七分之利。然必欲求全﹐恐並與所謂利者失之矣。

直卿言辛幼安帥湖南﹐賑濟榜文只用八字﹐曰「劫禾者斬﹐閉糴者配。」

先生曰﹕這便見得他有才﹐此八字若做兩榜便亂道。又曰﹕要之﹐只是粗法。

因論保伍法﹐或曰此誠急務﹐曰﹕固是。先王比閭保伍之法﹐便是此法﹐都是從這里做起﹐所謂分數是也。兵書云﹕禦眾有多寡﹐分數是也。看是統馭幾人﹐只是分數明﹐所以不亂。王介甫銳意欲行保伍法﹐以去天下坐食之兵﹐不曾做得成。範仲達爲袁州萬載令﹐行得保伍極好。自來言保伍法無及之者。此人有心力﹐行得極整肅﹐𨿽有姦細﹐更無所容。每有疑似無行止人﹐保伍不敢著﹐互相傳送至縣﹔縣驗其無他﹐方令傳送出境。訖任滿﹐無一寇盜。頃張定叟知袁州﹐托其詢問﹐則其法已亡﹐偶有一縣吏﹐略記大槪。

某《保甲艸》中所說﹐縣郭四門外﹐置隅官四人﹐此最緊要﹐蓋所以防衛縣郭以制變。縣有官府獄訟倉庫之屬﹐須是四面有个防衛始得﹐一个隅官須各管得十來里方可。諸鄕則只置彈壓之類﹐而不復置隅官﹐默寓个大小相維之意於其間。又後面子弟一段﹐須是著意理會。這个子弟眞个要他用﹐非其他泛泛之比﹐須是別有个拔擢旌賞以激勸之乃可。此等事難處﹐須是理會﹐教他整密﹐無些罅縫方可。

今日言事﹐欲論一事一人﹐皆先探上意如何﹐方進文字。

爲守令第一是民事爲重﹐其次則便是軍政。今人都不理會。

謂李思永曰﹕衡陽訟諜如何﹖思永曰﹕無根之訟甚多。先生曰﹕與他研窮道理﹐分別是非曲直﹐自然訟少。若厭其多﹐不與分別﹐愈見事多。

官無大小﹐凡事只是一个公。若公時﹐做得來也精采﹐便若小官﹐人也望風畏服﹔若不公﹐便是宰相﹐做來做去也只得个沒下稍。

人之仕宦不能盡心盡職者﹐是無那先其事而後其食底心。

嘗嘆州縣官碌碌﹐民無所告訴﹐兼民情難知﹐耳目難得﹐其人看來如何明察﹐亦多有不知者。以此觀之﹐若是見得分明﹐決斷時豈可使有毫髮不盡﹖

又嘆云﹕民情難知如此﹐只是將什麼人爲耳目之寄﹗

如看道理﹐辧是非﹐須是自髙一著。今做官人幾時个个是闒冗人﹖多是要立作向上﹔那个不說道先著馭吏﹖少間無有不拱手聽命於吏者。這只是自家不見得道理﹐事來都區處不下﹐吏人弄得慣熟﹐卻見得髙於他﹐只得委任之。

胡致堂言吏人不可使他知我有卹他之意﹐此說極好。小處可卹﹐大處不可卹。又曰﹕三﹑五十錢底可卹。若有人來理會﹐亦須治他。

某與諸公說下稍去仕宦不可不知﹐須是有旁通歷﹐逐日公事開項逐一記。

了卽勾了﹐未了須理會教了﹐方不廢事。

當官文書薄歷﹐須逐日結押﹐不可拖下。

廖徳明赴潮倅告別﹐臨行﹐求一安樂法。曰﹕聖門無此法。

人只任閒散不可﹐須是讀書。又謂閒散是虛樂﹐不是實樂。

因說僧家有規矩嚴整﹐士人卻不循禮﹐曰﹕他卻是心有用處。今士人𨿽有好底。不肯爲非﹐亦是他資質偶然如此﹐要之其心實無所用﹐每日閒慢時多。

問﹕精神收斂便昏是如何﹖曰﹕也不妨。又曰﹕昏畢竟是慢。如臨君父淵崖﹐必不如此。又曰﹕若倦﹐且磕睡些時無害。問﹕非是讀書過當﹐倦後如此﹐是才收斂來稍久便困。曰﹕便是精神短後如此。

今人掀然有飛揚之心﹐以爲治國平天下如指諸掌﹐不知自家一个身心都安頓未有下落﹐如何說功名事業﹖怎生治人﹖古時英雄豪傑不如此。張子房不問著他不說﹐諸葛孔明甚麼樣端嚴﹖今學爲英雄之學﹐務爲跅弛豪縱﹐全不檢點身心。某須是事事從心上理會起﹐舉止動步﹐事事有个道理。一毫不然﹐便是欠闕了他。道理固是﹐天下事無不當理會﹐只是有先後緩急之序﹐須先立其本﹐方以次推及其餘。

郭徳元告行﹐先生曰﹕人若於日間﹐閒言語省得一兩句﹐閒人客省見得一兩人也濟事。若渾身都在鬧場中﹐如何得進﹖

問气弱膽小之病﹐曰﹕只去做工夫﹐到理明而气自彊﹐膽自大矣。

舜弼遊屏山歸﹐因說園甚佳﹐曰﹕園𨿽佳而人之志則荒矣。

平易近民﹐爲政之本。

今之賦輕處更不可重﹐只重處減似那輕處可矣。

朋友言某官失了稅簿﹐先生曰﹕此豈可失了﹖此是根本﹐無這个後如何稽考﹖所以《周官》建官﹐便皆要那史。所謂史﹐便是掌管那簿底。

問應事心便去了﹐曰﹕心在此應事﹐不可謂之出在外。

問事事當理則不必能容﹐能容則必不能事事當理﹐曰﹕容只是寬平不狹。

如這个人當殺則殺之﹐理合當殺﹐非是自家不容他。

天下萬事﹐都是合做底﹐而今也不能殺定合做甚底事﹔對賢教人﹐也不曾殺定教人如何做。只自家日用間看甚事來﹐便做工夫。今日一樣事來﹐明日又一樣事來﹐預定不得。若指定是事親﹐而又有事長﹔指定是事長﹐而又有事君。只日用間看有甚事來﹐便做工夫。

某在漳州﹐有訟田者契數十本﹐自崇寧起來事甚難考﹐其人將正契藏了﹐更不可理會。某但索四畔眾契比驗﹐四至昭然﹐及驗前後所斷﹐情僞更不能逃﹐理亦如是如此。

問﹕作事多始銳而終輟﹐莫是只爲血气使﹖曰﹕𨿽說要義理之气。然血气亦不可無。《孟子》气體之充﹐但要以義理爲主耳。

徳粹問﹕在四明守官要顧義理﹐才到利害重處則顧忌﹐只是一去如何﹖

先生曰﹕無他﹐只是志不立﹐卻隨利害走了。

人在官固當理會官事﹐然後做得官好。只是使人道是一好官人﹐須講學立大本﹐則有源流。若只要人道是好官人﹐今日做得一件﹐明日又做一件﹐卻窮了。徳粹云﹕初到明州﹐問爲學於沈叔晦﹐叔晦曰﹕若要讀書﹐且於婺源山中坐。旣在四明﹐且理會官事。先生曰﹕縣尉旣做了四年﹐滕徳粹元不曾理事。

堯卿問﹕事來斷制不下﹐當何以處之﹖曰﹕便斷制不得﹐也著斷制﹐不成掉了﹖又問﹕莫須且隨力量做去﹖曰﹕也只得隨力量做去。又問﹕事有至理﹐理有至當﹐十分處今已看得七﹑八分﹐待窮來窮去﹐熟後自解﹐到那分數足處﹖曰﹕𨿽未能從容﹐只是熟後自會。只是熟﹐只是熟﹗

胡叔器問﹕每常多有恐懼﹐何由可免﹖曰﹕須是自下工夫﹐看此事是當恐懼不當恐懼。《遺書》云﹕治怒難﹐治懼亦難﹐克己可以治怒﹐明理可以治懼。若於道理見得了﹐何懼之有﹖

一日謂魯可幾曰﹕事不要察取盡。

因人之昏弱而箴之曰﹕人做事全靠這些子精神。

或問人因欲事事物物理會﹐然精神有限﹐不解一一都理會得﹐曰﹕固有做不盡底﹐但立一个綱程﹐不可先自放倒也。須靜著心﹐實著意﹐沈潛反復﹐終久自曉得去。

鄭子上問﹕士君子多要回互以避嬌激之名﹐莫學顏子之渾厚否﹖曰﹕渾厚自是渾厚﹐今人只學一般回互底心意﹐不是渾厚。渾厚是可做便做﹐不計利害之謂。今卻是計利害太甚﹐做成回互耳﹐其獘至於可以得利者無不爲。

如陳仲弓送宦者葬﹐所謂有仲弓之志則可﹐無仲弓之志則不可。因說東漢事勢﹐士君子欲全身遠害﹐則有不仕而已。𨿽出仕﹐遇宦官縱橫﹐如何畏禍﹐不與他理會得﹖若未免仕﹐只得辭尊居卑﹐辭富居貧。若旣要爲大官﹐又要避禍﹐無此理。

宋莒公曰﹕應從而違﹐堪供而闕﹐此六經之亞文也﹐謂子不從父不義之命﹐及力所不能養者﹐古人皆不以不孝坐之。義當從而不從﹐力可供而不供﹐然後坐以不孝之罪。

某作縣﹐臨行﹐請教於友人﹐友人曰﹕張直柔在彼﹐每事可詢訪之。某人到官﹐忽有旨令諸縣造戰船﹐召匠計之﹐所費甚巨。因億臨行請教之語﹐亟訪策於張﹐張曰﹕此事甚易。可作一小者﹐計其丈尺﹐又廣狹長短﹐卽是推之﹐則大者可見矣。遂如其語爲之﹐比成推算﹐比前所計之費減十之三四。

其後諸縣皆重有科敷﹐獨是邑不擾而辦。後其人知紹興府﹐太后山陵被旨令應副錢數萬﹐結磚爲墻。其大小厚薄﹐呼磚匠於後園﹐依樣造之﹐會其直比降之數減數倍﹐遂申朝廷﹐乞紹興自認磚墻。正中宦者欺獘﹐遂急沮其請﹐只令紹興府應副錢﹐不得干預磚墻事。

李椿年行經界﹐先從他家田上量起。今之輔弼﹐能有此心否﹖

王詹事守泉。初到任﹐會七邑宰勸酒﹐歷告之以愛民之意﹐出一絕云﹕九重天子愛民深﹐令尹宜懷惻怛心。今日黃堂一杯酒﹐使君端爲庶民斟。七邑宰皆爲之感動。故吏民無人不畏愛﹐去之日﹐父老兒童攀轅者不計其數﹐公亦爲之垂淚。至今泉人猶懷之如父母。

辛幼安爲閩憲﹐問政﹐答曰﹕臨民以寬﹐待士以禮﹐駛吏以嚴。恭甫再爲潭帥﹐律己愈謹﹐馭己愈嚴。某謂如此方是。

吳公路作《南劍天柱灘記》曰﹕事如大小﹐爲之必成﹔害無大小﹐除之必去。此是其志。

龍泉簿範伯崇寄書來云﹕今日气象﹐官無大小﹐皆難於有爲﹐蓋通身是病﹐無下藥處耳﹐安得大賢君子正其根本﹐使萬目具舉﹐吾民得樂其生耶﹖

嚴陵之政﹐遠近能言之﹐蓋惻怛之心發於誠然﹐加之明敏﹐何事不立﹖

主簿就職內大有事﹐縣中許多薄書皆當管。某向爲同安簿﹐許多賦稅出入之簿﹐逐日點對僉押﹐以免吏人作獘。時某人爲泉倅﹐薄書皆過其目﹐後歸鄕與說及﹐亦懵不知。他是極仔細官人﹐是時亦只恁呈過。

因說賑濟曰﹕平居須是修陂塘始得。到得旱了﹐賑濟委無良策﹐然下手得早﹐亦得便宜。在南康時﹐才見旱﹐便剗刷錢物﹐庫中得三萬來貫﹐準氦糴料﹐添支官兵﹐卻去上供錢內借三萬貫糴米﹐賑糴早時糴﹐得卻糴錢還官中解發﹐是以不闕事。舊來截住客船糴三分米﹐至於客船不來。某見官中及上戶自有米﹐遂出榜放客船米自﹐便不糴客船米﹐又且米價不甚貴。又曰﹕悔一件事﹐南康煞有常平米﹐是庚寅辛卯年大旱時糴﹐米價甚貴。在法不得減元價﹐遂不曾糶﹐當時只好糶了﹐上章待罪﹐且得爲更新米一番﹐亦緣當時自有米﹐所以不動此米﹐久爲南康官吏之害。

因論常平倉曰﹕某自典二州﹐知常平之獘﹐如此更不敢理會著。南康自有五﹑六萬碩﹐漳州亦六﹑七萬碩﹐盡是浮埃空殼﹐如何敢挑動﹖這一件事不知做甚合殺﹖某在浙東常奏云﹕常平倉與省倉不可相連﹐須要東西置立﹐令兩倉相去遠方可。每常官吏點檢省倉﹐則掛省倉某號牌子﹔檢點常平倉﹐則掛常平倉牌子。只是一个倉﹐互相遮瞞。今所在常平倉都教司法管﹐此最不是。少間太守要侵支﹐司法如何敢拗﹖通判𨿽管常平﹐而其職實管於司法﹐又所在通判﹐太率避嫌﹐不敢與知州爭事﹐韓文公例以嫌不可否事者也。且如經總制錢﹑牙契錢﹑倍契錢之類﹐被盡知州瞞朝廷奪去﹐更不敢爭。

與陳尉說治盜事。因曰﹕凡事須仔細體察﹐思量到人所思量不到處﹐防備到人所防備不到處﹐方得無事。又曰﹕凡事須是小心寅畏﹐若恁地麄心駕去不得。又曰﹕某嘗作郡來﹐每見有賊發﹐則惕然皇恐﹐便思自家是長民之官﹐所以致此是何由﹖遂百種爲收捉﹐捉得便自歡喜﹐不捉得則終夜皇恐。

因說鄭惠叔愛惜官錢﹐云﹕某見人將官錢胡使﹐爲之痛心。兩爲守皆承獘政之後﹐其所用官錢﹐並無分明。凡所送遺﹐並無定例﹐但隨意所向爲厚薄。問胥﹐皆云有時這般官員過往﹐或十千﹐或五千﹐後番或是這樣﹐又全不送﹐白休了。某遂云﹕如此不得朝廷有个公庫在這里﹖若過往官員﹐當隨其髙下多少與之﹐乃是公道﹐豈可把爲自家私恩﹖於是立爲定例﹐看甚麼官員過此﹐便用甚麼例送與之﹐卻得公溥。後來至於凡入廣諸小官﹐如簿尉之屬﹐个个有五千之助﹐覺得意思盡好。

問﹕今之神祠﹐無義理者極多﹐若當官處於極無義理之神祠﹐𨿽系勅額﹐凡祈禱之類﹐不往可否﹖曰﹕某當官所至﹐須理會一番。如儀案所具﹐合祈禱神示﹔有無義理者﹐使人可也。

馬子嚴見﹐言近有人作假書請托公事者﹐先生曰﹕收假書而不見下書之人﹐非善處事者。舊見吳提刑公路當官﹐凡下書者須令當聽投下﹐卻將書於背處觀之﹐觀畢﹐方發付其人﹐令等回書。前輩處事詳密如此。又某當官時﹐有人將書來者﹐亦有法以待之。須是畱其人喫湯﹐當面拆書﹐若無他﹐方令其去。

而今救荒甚可笑。自古救荒只有兩說﹕第一是感召和气以致丰穰﹐其次只有儲蓄之計。若待他餓時理會﹐更有何策﹖東邊遣使去賑濟﹐西邊遣使去賑濟﹐只討得逐州幾个紫綾冊子來﹐某處已如何處置﹑已如何經畫﹐原無實惠及民。或問先生向來救荒如何﹖曰﹕只是討得紫綾冊子﹐更有何策﹖

賑濟無奇策﹐不如講水利﹐到賑濟時成甚事﹖向在浙東﹐疑山陰﹑會稽二縣刷饑餓的人少﹐通判鄭南再三云數實﹐及仔細刷起三倍。

紹興時去得遲﹐已無擘畫﹐只依常行﹐先差一通判抄札城下兩縣饑民。

其人不畱意﹐只抄得四萬來人﹐外縣卻抄得多﹐遂欲治之而不曾﹐卻托石天民重抄﹐得八萬人﹐是時已遲﹐天民云﹕甚易﹗只關集大保長﹐盡在一寺﹐令供出人之貧者。大保長無有不知數目﹐便辦卻分作數等賑濟賑糶。其初令畫地圖﹐量道裏遠近﹐就僧寺或莊宇﹐置糶米所於門首﹐立木窗﹐關防再入之人。

先生語次問浙東旱﹐可學云﹕浙東民戶歌先生之徳﹐先生曰﹕向時到部﹐州縣有措置﹐亦賴朝廷應副得以效力﹐已自有名無實者多。因曰﹕向時浙東先措置分戶髙下出米﹐不知有米無米不同﹐有徐木者獻策﹐須是逐鄕使相推排有米者﹐時以事逼不曾行﹐今若行之﹐一縣甚易。大抵今時做事﹐在州郡已難﹐在監司尢難﹐以地闊遠﹐動成文具。惟縣令於民親﹐行之爲易。計米之有無﹐而委鄕之聰明﹑誠信者處之。聰明者人不能欺﹐誠信者人不忍欺。

若昏懦之人﹐爲人所欺﹐譎詐之士﹐則務欲容私﹐此大不可。

建陽簿權縣﹐有婦人﹐夫無以贍父母﹐欲取以歸﹐事到官﹐簿斷聽離。

致道深以爲不然﹐謂夫婦之義﹐豈可以貧而相棄﹐官司又豈可遂從其請﹖曰﹕這般事都就一邊看不得。若是夫不才﹐不能育其妻﹐妻無以自給﹐又柰何﹖

這似不可拘以大義。只怕妻之欲離其夫﹐別有曲折﹐不可不根究。直卿云其兄任某處﹐有繼母與父不卹前妻之子﹐其子數人﹐貧窶不能自活﹐哀鳴於有司﹐有司以名分不便﹐只得安慰而遣之﹐竟無如之何。曰﹕不然。這般所在﹐當以官法治之也﹐須追出後母﹐責治戒勵。若更離間前妻之子﹐不存活他﹐定須痛治。因云昔爲浙東倉時﹐紹興有繼母與夫之表弟通﹐遂爲接腳夫﹐擅用其家業﹐恣意破蕩﹐其子不甘﹐來訴。初以其名分不便﹐卻之﹐後趕至數十里外﹐其情甚切﹐遂與受理。委楊敬仲﹐敬仲深以爲子訴母不便﹐某告之曰﹕曾與其父思量否﹖其父身死﹐其妻輒棄背與人私通而敗其家業﹐其罪至此﹐官司若不與根治﹐則其父得不銜冤於地下乎﹖今官司只得且把他兒子頓在一邊。渠當時亦以爲然。某後去官﹐想成休了初追之急﹐其接腳夫卽赴井﹐其有罪蓋不可掩。

郡中出公牒﹐延郡士黃知錄等入學﹐而張教授與舊職事沮格﹐至是先生下學﹐變色厲詞曰﹕教授分教一邦﹐合當自行規矩﹐而今卻容許多無行之人﹐爭訟職事﹐都不成學校。士人先要識个禮義廉退之節﹐若寡廉鮮恥﹐𨿽能文要何用﹖

詣學學官以例講書﹐謂諸生曰﹕且須看他古人道理意思如何﹐今卻只做得一篇文字﹐讀了望他古人道理意思處﹐都不曾見。

問先生禁漳民禮佛朝嶽﹐皆所以正人心也。曰﹕未說到如此﹐只是男女混淆﹐便當禁約爾。侍坐諸公各言諸處浮巫瞽惑等事﹐先生蹙額嗟嘆而已。

因舉江西有玉隆萬壽宮﹑太平興國宮﹐每歲兩處朝拜﹐不憚遠近奔趨﹐失其本心﹐一至於此﹐曰﹕某嘗見其如此﹐深哀其愚。上升一事﹐斷無此理﹐豈有許多人一日同登天﹐自後又卻不見一个登天之人﹖

鄭湜問戢盜曰﹕只是嚴保伍之法。鄭之﹕保伍之中﹐其獘自難關防﹐如保頭等易得挾勢爲擾。曰﹕當今逐處鄕村﹐舉眾有推服底人爲保頭﹐又不然﹐則行某漳州教軍之法﹐以戢盜心﹐這是已試之效﹐因與說某在漳州﹐初到時﹐教習諸軍弓射等事﹐皆無一人能之。後分許多軍作三番﹐每月輪番入教場。

挽弓及等者有賞﹐其不及者畱在只管挽射﹐及等則止﹐終不及則罷之。兩月之間﹐翕然都會射﹐及上等者亦多。

經界科半年便都了。以半年之勞﹐而革數百年之獘﹐且未說到久﹐亦須四﹑五十年﹐未便卒壞﹐若行﹐則令四縣特作四樓﹐以貯簿籍﹐州特作一樓以貯四縣之圖帳﹐不與他文書混。闔郡皆曰不可者﹐只是一樣人田多稅少﹐便造說唪嚇以爲必有害無利﹐一樣人有憚勞懶做事﹐卻被那說所誣﹐遂合辭以爲不可﹐其下者因翕然從之。今之爲縣﹐眞有愛民之心者十人﹐則十人以經界爲利﹔無意於民者十人﹐而十人以經界爲害。今之民﹐只教貧者納稅﹐富者自在收田置田﹐不要納稅﹐如此則人便道好﹐更無些事不順﹐他便稱頌爲賢守。

因論漳﹑泉行經界事﹐假未得人勢亦著做。古人立事﹐亦硬當著做﹐以死繼之而已。韓魏公作相﹐溫公在言路﹐凡事頗不以魏公爲然﹐魏公甚被他激撓。後來溫公作魏公祠堂記﹐卻說得魏公事﹐分明見得魏公不可及處﹐溫公方心服他。記中所載魏公之言曰﹕凡爲人臣者﹐盡力以事君﹐死生以之﹐顧事之是非何如耳﹐至於成敗﹐天也﹐豈可豫憂其不成﹐遂輒不爲哉﹖公爲此言時﹐乃仁宗之末﹑英宗之初﹐蓋朝廷多故之時也。

客說社倉訟事﹐曰﹕如今官司鶻突﹐多無理會﹐不知莫辦。因說如今委送事﹐不知屬官能否﹐胡亂送去﹐更無分曉了絕時節。某在潭州時﹐州中僚屬﹐朝夕相見﹐卻自知得分曉﹐只縣官無由得知。後來區處﹐每月版帳錢﹐令縣官逐人輪番押來﹐當日畱住﹐試以公事。又怕他鶻突寫來﹐卻與立了格式﹐云今蒙使府委送某事如何一﹔某人於某年月日﹐於某處理某事﹐某官如何斷一﹔又於某時﹐某再理﹐某官如何斷一﹔某今看詳某事理如此﹐於條合如何結絕。如此﹐人之賢否﹐皆不得而穩。

今人獄事﹐只管理會要從厚﹐不知不問是非善惡﹐只務從厚﹐豈不長姦惠惡﹖大凡事付之無心﹐因其所犯﹐考其實情﹐重輕厚薄﹐付之當然可也﹐若從薄者固不是﹐只云我只要從厚﹐則此病所系亦不輕。某在長沙治一姓張人﹐初不知其惡如此﹐只因所犯追來﹐久之乃出頭﹐適有大赦﹐遂且與編管。

後來聞得此人凶惡不可言﹐人只是平白地打殺不問﹐門前有一木橋﹐商販者自橋上過﹐若以柱杖拄其橋﹐必捉來弔縛﹐此等類甚多﹐若不痛治﹐何以懲戒﹖公等他日仕宦﹐不問官大小﹐每日詞狀須置一簿﹐穿字號﹐錄判語﹔到事亦作一簿﹐發放文字亦作一簿﹐每日必勾了號﹐要一日內許多事都了方得。

若或做不辦﹐又作一簿記未了事﹐日日檢點了﹐如此方不被人瞞了事。今人只胡亂隨人來理會﹐來與不來都不知﹐豈不誤事﹖

先生愛說「恰好」二字﹐云﹔凡事自有恰好處。

先生每與學者云﹕凡事無許多閒勞擾。

有親戚托人求舉﹐先生曰﹕親戚固是親戚﹐然薦人於人﹐亦須是薦賢始得﹐今鄕裏平平等人﹐無可稱之實﹐某部不與發書。

擇之勞先生人事之繁﹐答曰﹕大凡事﹐只得耐煩做將去﹐才起厭心便不得。

先生一日說及受贓者﹐怒形於言曰﹕某見此等人﹐只與大字面配去。徐又曰﹕今說公吏不合取錢﹐爲知縣者自要錢矣。節節言之﹐爲之吁嘆。

侍先生到唐石。唐石有社倉﹐往往支發不時﹐故被人來告﹐先生云﹕救獘之道﹐在今日極是要嚴。不嚴﹐如何得實惠及此等細民﹖

道夫言察院黃公鈸剛正﹐人素畏憚。其族有縱惡馬踏人者﹐公治之急﹐其人避之惟謹﹐公則斬其馬足以謝所傷。先生曰﹕某南康臨罷﹐有躍馬於市者﹐踏一小兒將死﹐某時在學中﹐令送軍院﹐次日以屬知錄﹐晚過廨捨﹐知錄云﹕早上所諭已栲治如法。某旣而不能無疑。回至軍院﹐則其人冠屨儼然﹐初未嘗經拷掠也﹐遂將吏人並犯者訊之﹐次日吏人杖脊勒罷。偶一相識云﹕此是人家子弟﹐何苦辱之﹖某曰﹕人命所系﹐豈可寬弛﹖若云子弟得躍馬踏入﹐則後日將有甚於此者矣。況州郡乃朝廷行法之地﹐保佑善良﹐抑挫豪橫﹐乃其職也。縱而不問﹐其可得耶﹖後某罷﹐諸公相餞於白鹿﹐某爲極口說西銘「民吾同胞﹐物吾與也」一段。今之爲秀才者便主張秀才﹐爲武官者主張武官﹐爲子弟者便主張子弟﹐其所陷溺﹐一至於此﹗

因說慢令致期謂之賊﹐曰﹕昔在同安作簿時﹐每點追稅﹐必先期曉示。

只以一幅紙截作三片﹐用小榜徧貼﹐云本廳取幾日點追甚鄕分稅﹐仰人鄕戶司知委。只如此﹐到限日近時﹐納者紛紛然﹐此只是一个信而已。如或違限遭點﹐定斷不恕﹐所以人怕。

大率文章盛則國家卻衰﹐如康貞觀﹑開元都無文章﹐及韓昌黎﹑柳河東以文顯﹐而唐之治已不如前矣。汪聖錫云﹕國初制詔﹐𨿽麄卻甚好。又如漢髙八年詔與文帝卽位詔﹐只三數句。今人敷衍許多﹐無過只是此个柱子。

楊通老問趙守斷人立後事錯了﹐人無所訴。曰﹕理卻是心之骨﹐這骨子不端正﹐少間萬事一齊都差了。不知人心如何恁地這般都是要自用﹐不肯分委屬官﹐所以事叢雜﹐處置不暇﹐胡亂斷去。在法﹐屬官自合每日到官長處共理會事﹐如不至者自有罪。今則屬官𨿽要來﹐長官自不要他來﹐他也只得休﹐這般法意是多少好﹖某嘗說或是作縣﹐看是狀牒如何煩多﹐都自有个措置。每聽詞狀﹐集屬官都來﹐列位於廳上﹐看有多少﹐均分之﹐各自判去。

若是眼前易事﹐各自處斷﹔若有可疑等事﹐便畱在﹐集眾較量斷去﹐無有不當﹐則獄訟如何會壅﹖此非獨爲長官者省事﹐而屬官亦各欲自效兼是﹐如簿尉等初官﹐使之決獄聽訟得熟﹐是亦教誨之也。某在漳州﹐丰憲送下狀如雨﹐初亦爲隨手斷幾件﹐後覺多了﹐恐被他壓倒了﹐於是措置幾隻櫥子﹐在廳上分了頭項﹐送下訟來﹐卽與上簿合索案底索自入一廚﹐人案已足底﹐自入一廚。一日集諸同官﹐各分幾件去定奪﹐只於廳兩邊設幙位﹐令逐項敍來歷﹐末後擬判。俟食時卽就郡廚辦數味﹐飲食同坐﹐食訖﹐卽逐人以所定事較量。

初間定得幾个來﹐自去做文章﹐都不說著事情。某不免先爲畫樣子﹐云某官今承受提刑司判下狀系某事一﹔甲家於某年某月某日有甚幹照計幾項﹐乙家於某年某月某日有甚幹照計幾項﹐逐項次第寫令狀明一﹔甲家如何因甚麼事爭起到官﹐乙家如何來解釋互論﹐甲家又如何供對﹐已前事分明了一﹔某年某月某日如何斷一﹔某年某月某日家於某官番訴﹐某官又如何斷﹐以後幾經番訴並畫一。寫出後面﹐卻點對以前所斷當否。或有未盡情節﹐擬斷在後﹐如此了卻﹐把來看中間有擬得是底﹐並依其所擬斷決﹐合追人便追人﹐若不消追人﹐便只依其所擬﹐回申提刑司去﹔有擬得未是底﹐或大事可疑﹐卻合眾商量﹐如此事都了﹐並無壅滯。楊通老云﹕天下事體﹐固是說道當從原頭理會來﹐也須是從下面細處理會將上始得。曰﹕固是。如做監司只管怕訟多﹐措置不下﹐然要省狀也不得﹐若不受詞訟﹐何以知得守令政事之當否﹐全在這里見得﹐只如入建陽﹐受建陽民戶訟﹐這个知縣之善惡便見得。如今做守令﹐其獘百端﹐豈能盡防﹖如胥吏沈滯公事﹐邀求於人﹐人知可惡﹐無術以防之﹐要好在嚴立程限他﹐限日到﹐自要苦苦邀索不得﹐若是做守令﹐有可以白幹沈滯底事﹐便是無頭腦﹐須逐事上簿﹐逐事要了始得。某爲守﹐一日詞訴﹐一日著到﹐合是第九日亦詞訟﹐某卻罷了此詞訟﹐明日是休日﹐今日便刷起﹐一旬之內有未了事﹐一齊都要了。大抵做官﹐須是令自家常閒﹐吏胥常忙﹐方苦得。自家被文字來叢了﹐討頭不見﹐吏胥便來作獘。做官須是立綱紀﹐綱紀旣立﹐都自無事。如諸縣發簿歷到州﹐在法本州點對﹐自有限月﹕如初間是本州磨算司便自有十日限﹐卻交過通判審計司亦有五日限。今到處並不管著限日﹐或遲延一月﹐或遲延兩三月﹐以邀索縣道﹐直待計囑滿其所欲﹐方與呈州。初過磨算司使一番錢了。到審計司又使一番錢﹐到倅廳發回呈州呈覆吏人﹐又要錢。某曾作薄﹐知其獘﹐於南康及漳州皆用限日。

他這般法意甚好﹐後來一向埋沒了。某每到卽以法曉諭﹐定要如此﹐亦使磨底磨得仔細﹐審底審得仔細﹐有新簿舊簿不同處﹐便批出理會。初間吏輩以爲無甚緊要﹐在漳州押下縣簿﹐付磨算司及審計司限到滿日﹐卻不見到﹐根究出乃是交點司未將上﹐卽時決兩吏﹐後來卻每每及限。𨿽欲邀索﹐也不敢遷延﹐縣道知得限嚴﹐也不被他邀索。如此等事﹐整頓得幾件﹐自是省事﹐此是大綱紀。如某爲守﹐凡遇支給官員俸給﹐預先示以期日﹐到此日﹐只要一日支盡﹐更不畱未支﹐這亦防邀索之獘。看百獘之多﹐只得嚴限以促之﹐使他大段邀索不得。又曰﹕法初立時﹐有多少好意思﹐後來節次臣僚胡亂申請﹐皆變壞了。今非獨下之人不畏法﹐把法做文具事﹐上自朝廷﹐也只把做文具行了﹐皆不期於必行。前夜說上下視法令皆爲閒事﹐如不許州郡監司饋送﹐幾番行下﹐而州郡監司亦復如前﹐但變換名目﹐多是做忌日﹐去寺中焚香﹐於是皆有折送﹐其數不薄。間有甚無廉恥者﹐本無忌日﹐乃設爲忌日焚香以圖饋送者。朝廷詔令事事都如此無綱紀﹐人人玩弛﹐可慮可慮﹗又曰﹕只如省部有時行下文字﹐盡有好處﹐只是後來付之胥吏之手﹐都沒收殺。某在漳州﹐忽行下文字﹐應諸州用鑄印處﹐或有闕損磨滅底﹐並許申上重行攺造。此亦有當申者﹐如或有鑄印處﹐乃是兵刑錢谷處﹐如尉有鑄印﹐亦有管部弓兵司理。主郡刑獄乃無鑄印﹐後來申去﹐又如掉在水中一般。過得幾時﹐又行文字來﹐又申去﹐又休了。如今事事如此﹐省部文字一付之吏手﹐一味邀索﹐百端阻截。如某在紹興﹐有詔助米人從縣保明到州﹐州保明到監司﹐監司方與申部﹐忽然部中又行下一文字來﹐再令保明﹐某遂與逐一詳細申去﹐已雲從下一一保明訖﹐未委今來因何再作行移﹖如此申去休了。後來忽又行下來﹐云助米人稱進士﹐未委是何處﹐幾時請到文解﹐還是鄕貫如何﹐仰一一牒問上來。這是叵耐不叵耐﹖他事事敢如此邀求取索。當初朝廷只許進士助米﹐所謂進士﹐只是科舉終場人﹐如何恁地說﹖某當時若便得這省吏在前﹐卽時便與刺兩行字配將去﹐然申省去將謂省官須治此吏﹐那里治他﹖

先生於州治射堂之後圃﹐畫爲井字九區﹕中區石甃爲髙壇﹐中之後區爲茆庵﹐庵三窗﹐左窗檽爲泰卦﹐右爲否卦﹐後爲復卦﹐前扇爲剝卦﹐庵前接爲小屋﹔前區爲小茆亭﹔左右三區﹐各列植桃李﹐而間以梅。九區之外﹐圍繞植竹。是日遊其間﹐笑謂諸生曰﹕上有九疇八卦之象﹐下有九丘八陣之法。

吾輩不用有忿世嫉惡之意﹐第常自體此心寬明無系累﹐則日充日明﹐豈可涯涘耶﹖

今爲避禍之說者﹐固出於相愛﹐然得某壁立萬仞﹐豈不益爲吾道之光﹖

或有人勸某宜略從時﹐某答之云﹕但恐如艸性﹐鍛煉得無性了﹐救不得病耳。

