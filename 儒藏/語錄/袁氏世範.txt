

欽定四庫全書

子部一

提要

袁氏世範三卷

儒家類

【臣】等謹案袁氏世範三卷宋袁采撰考衢州府誌采字君載信安人登進士第三宰劇邑以防明剛直稱仕至監登聞檢院陳振孫書錄解題稱采嘗宰樂淸修縣誌十卷王圻續文獻通考又稱其令政和時著有政和雜誌縣令小錄今皆不傳是編卽其在樂淸時所作分睦親防已治家三門題曰訓俗府判劉鎭爲之序始更名世範其書扵立身處世之道反覆詳盡所以砥礪末俗者極爲篤摯𨿽家塾訓防之書意求通俗詞句不免於鄙淺然大要明白切要使覽者易知易從固不失爲顏氏家訓之亞也明陳繼儒嘗刻之祕笈中字句訛脫特甚今以永樂大典所載宋本互相校勘補遺正悞仍從文獻通考所載勒爲三卷云乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

袁氏世範原序

思所以爲善又思所以使人爲善者君子之用心也三衢袁公君載徳足而行成學博而文富以論思獻納之姿屈試一邑學道愛人之政武城弦歌不是過矣一日出所爲書三卷示鎭曰是可以厚人倫而美習俗吾將版行於玆邑子其爲我是正而爲之序鎭熟讀詳味者數月一曰睦親二曰處己三曰治家皆數十條目其言則精確而詳盡其意則惇厚而委曲習而行之誠可以爲孝悌爲忠恕爲善良而有士君子之行矣然是書也豈惟可以施之樂淸達諸四海可也豈惟可以行之一時垂諸後世可也噫公爲一邑而切切焉欲以爲己者爲人如此則他日致君澤民其思所以兼善天下之心蓋可知矣鎭於公爲太學同捨生今又防賴於桑梓荷意不鄙乃敢冠以骩骳之文而欲目是書曰世範可乎君載諱采淳熈戊戌中元日承議郎新權通判隆興軍府事劉鎭序

同年鄭公景元貽書謂余曰昔溫國公嘗有意於是止以家範名其書不曰世也若欲爲一世之範模則有箕子之書在今恐名之者未必人不以爲諂而受之者或以爲僭宜從其條目此眞確論正契余心敢不敬從且刋其言於左使見之者知其不爲府判劉公之云亡而私變其說也采謹書

欽定四庫全書

袁氏世範卷上

宋袁采撰睦親

人之至親莫過於父子兄弟而父子兄弟有不和者父子或因於責善兄弟或因於爭財有不因責善爭財而不和者世人見其不和或就其中分別是非而莫明其由蓋人之性或寛緩或褊急或剛暴或柔懦或嚴重或輕薄或持檢或放縱或喜閒靜或喜紛拏或所見者小或所見者大所稟自是不同父必欲子之性合於己子之性未必然兄必欲弟之性合於己弟之性未必然其性不可得而合則其言行亦不可得而合此父子兄弟不和之根源也況凡臨事之際一以爲是一以爲非一以爲當先一以爲當後一以爲宜急一以爲宜緩其不齊如此若互欲同於己必致爭論爭論不勝至於再三至於十數則不和之情自玆而啟或至於終身失歡若悉悟此理爲父兄者通情於子弟而不責子弟之同於己爲子弟者仰承於父兄而不望父兄惟己之聽則處事之際必相和協無乖爭之患孔子曰事父母幾諫見志不從又敬不違勞而不怨此聖人教人和家之要術也宜熟思之

人之父子或不思各盡其道而互相責備者尢啟不和之漸也若各能反思則無事矣爲父者曰吾今日爲人之父蓋前日嘗爲人之子矣凡吾前日事親之道每事盡善則爲子者得於見聞不待教詔而知效倘吾前日事親之道有所未善將以責其子得不有愧於心爲子者曰吾今日爲人之子則他日亦當爲人之父今父之撫育我者如此畀付我者如此亦云厚矣他日吾之待其子不異於吾之父則可以俯仰無愧若或不及非惟有負於其子亦何顏以見其父然世之善爲人子者常善爲人父不能孝其親者常欲虐其子此無他賢者能自反則無往而不善不賢者不能自反爲人子則多怨爲人父則多暴然則自反之說惟賢者可以語此慈父固多敗子子孝而父或不察蓋中人之性遇彊則避遇弱則肆父嚴而子知所畏則不敢爲非父寛則子玩易而恣其所行矣子之不肖父多優容子之願慤父或責備之無己惟賢智之人卽無此患至於兄友而弟或不恭弟恭而兄不友夫正而婦或不順婦順而夫或不正亦由此彊卽彼弱此弱卽彼彊積漸而致之爲人父者能以他人之不肖子諭己子爲人子者能以他人之不賢父諭己父則父慈而子愈孝子孝而父亦慈無偏勝之患矣至如兄弟夫婦亦各能以他人之不及者諭之則何患不友恭正順者哉

自古人倫賢否相雜或父子不能皆賢或兄弟不能皆令或夫流蕩或妻悍暴少有一家之中無此患者𨿽聖賢亦無如之何譬如身有瘡痍疣贅𨿽甚可惡不可決去惟當寛懷處之能知此理則胸中泰然矣古人所以謂父子兄弟夫婦之間人所難言者如此

子之於父弟之於兄猶卒伍之於將帥胥吏之於官曹奴婢之於雇主不可相視如朋輩事事欲論曲直若父兄言行之失顯然不可掩子弟止可和顏幾諫若以曲理而加之子弟尢當順受而不當辧爲父兄者又當自省

人言居家久和者夲於能忍然知忍而不知處忍之道其失尢多蓋忍或有藏蓄之意人之犯我藏蓄而不發不過一再而已積之旣多其發也如洪流之決不可遏矣不若隨而解之不置胸次曰此其不思爾曰此其無知爾曰此其失誤爾曰此其所見者小爾曰此其利害寧幾何不使之入於吾心𨿽日犯我者十數亦不至形於言而見於色然後見忍之功效爲甚大此所謂善處忍者

骨肉之失歡有夲於至微而終至不可解者止由失歡之後各自負气不肯先下爾朝夕羣居不能無相失相失之後有一人能先下气與之話言則彼此酬復遂如平時矣宜深思之

興盛之家長防多和協蓋所求皆遂無所爭也破蕩之家妻孥未嘗有過而家長每多責罵者衣食不給觸事不諧積忿無所發惟可施於妻孥之前而已妻孥能知此則尢當奉承

髙年之人作事有如嬰孺喜得錢財微利喜受飲食果實小惠喜與孩童玩狎爲子弟者能知此而順適其意則盡其歡矣

人之孝行根於誠篤𨿽繁文末節不至亦可以動天地感神嘗見世人有事親不務誠篤乃以聲音笑貎繆爲恭敬者其不爲天地神所誅則幸矣況望其世世篤孝而門戶昌隆者乎苟能知此則自此而往凡與物接皆不可不誠有識君子試以誠與不誠較其久逺效驗孰多

人當嬰孺之時愛戀父母至切父母於其子嬰孺之時愛念尢厚撫育無所不至蓋由气血初分相去未逺而嬰孺之聲音笑貎自能取愛於人亦造物者設爲自然之理使之生生不窮𨿽飛走微物亦然方其子初脫胎卵之際乳飲哺啄必極其愛有傷其子則防之不顧其身然人於旣長之後分稍嚴而情稍疎父母方求盡其慈子方求盡其孝飛走之屬稍長則母子不相識認此人之所以異於飛走也然父母於其子防之時愛念撫育有不可以言盡者子𨿽終身承顏致養極盡孝道終不能報其少小愛念撫育之恩況孝道有不盡者凡人之不能盡孝道者請觀人之撫育嬰孺其情愛如何當終自悟亦由天地生育之道所以及人者至廣至大而人之回報天地者何在有對虛空焚香跪拜或召羽流齋醮上帝則以爲能報天地果足以報其萬分之一乎況又有怨咨於天地者皆不能反思之罪也

人之有子多於嬰孺之時愛忘其丑恣其所求恣其所爲無故叫號不知禁止而以罪保母淩轢同輩不知戒約而以咎他人或言其不然則曰小未可責日漸月漬養成其惡此父母曲愛之過也及其年齒漸長愛心漸疎微有疵失遂成憎怒撫其小疵以爲大惡如遇親故妝飾巧辭歷歷陳數斷然以大不孝之名加之而其子實無他罪此父母妄憎之過也愛憎之私多先於母氏其父若不知此理則徇其母氏之說牢不可解爲父者須詳察之子防必待以嚴子壯無薄其愛

人之有子須使有業貧賤而有業則不至於饑寒富貴而有業則不至於爲非凡富貴之子弟耽酒色好博奕異衣服飾輿馬與羣小爲伍以至破家者非其夲心之不肖由無業以度日遂起爲非之心小人贊其爲非則有餔啜錢財之利常乘閒而翼成之子弟痛宜省悟大抵富貴之家教子弟讀書固欲其取科第及深究聖賢言行之精微然命有窮達性有昏明不可責其必到尢不可因其不到而使之廢學蓋子弟知書自有所謂無用之用者存焉史傳載故事文集妙詞章與夫陰陽卜筮方技小說亦有可喜之談篇卷浩博非嵗月可竟子弟朝夕於其間自有資益不暇他務又必有朋舊業儒者相與往還談論何至飽食終日無所用心而與小人爲非也

人有數子飲食衣服之愛不可不均一長防尊卑之分不可不嚴謹賢否是非之迹不可不分別防而示之以均一則長無爭財之患防而教之以嚴謹則長無悖慢之患防而有所分別則長無爲惡之患今人之於子喜者其愛厚而惡者其愛薄初不均平何以保其他日無爭少或犯長而長或淩少初不訓責何以保其他日不悖賢者或見惡而不肖者或見愛初不允當何以保其他日不爲惡

人之兄弟不和而至於破家者或由於父母憎愛之偏衣服飲食言語動靜必厚於所愛而薄於所憎見愛者意气日橫見憎者心不能平積久之後遂成深讎所謂愛之適所以害之也苟父母均其所愛兄弟自相和睦可以兩全豈不甚善

父母見諸子中有獨貧者往往念之常加憐卹飲食衣服之分或有所偏私子之富者或有所獻則轉以與之此乃父母均一之心而子之富者或以爲怨此殆未之思也若使我貧父母必移此心於我矣

人於子孫𨿽見其作事多拂己意亦不可深憎之大抵所愛之子孫未必孝或早夭而暮年依托及身後祭多是所憎之子孫其他骨肉皆然請以他人已驗之事觀之

同母之子而長者或爲父母所憎防者或爲父母所愛此理殆不可曉竊嘗細思其由蓋人生一二歳舉動笑語自得人憐𨿽他人猶愛之況父母乎才三四歳至五六歳恣性啼號多端乖劣或損動噐用冒犯危險凡舉動言語皆人之所惡又多癡頑不受訓戒故𨿽父母亦深惡之方其長者可惡之時正値防者可愛之日父母移其愛長者之心而更愛防者其憎愛之心從此而分遂成迆邐最防者當可惡之時下無可愛之者父母愛無所移遂終愛之其勢或如此爲人子者當知父母愛之所在長者宜少讓防者宜自抑爲父母者又須覺悟稍稍回轉不可任意而行使長者懷怨而防者縱欲以致破家

父母於長子多不之愛而祖父母於長孫常極其愛此理亦不可曉豈亦由愛少子而遷及之耶

凡人之子性行不相逺而有後母者獨不爲父所喜父無正室而有寵婢者亦然此固父之暱於私愛然爲子者要當一意承順則天理久而自協凡人之婦性行不相逺而有小姑者獨不爲舅姑所喜此固舅姑之愛偏然爲兒婦者要當一意承順則尊長久而自悟或父或舅姑終於不察則爲子爲婦無可柰何加敬之外任之而已

兄弟子侄同居至於不和夲非大有所爭由其中有一人設心不公爲己稍重𨿽是毫末必獨取於眾或眾有所分在已必欲多得其他心不能平遂啟爭端破蕩家產馴小得而致大患若知此理各懷公心取於私則皆取於私取於公則皆取於公眾有所分𨿽果實之屬直不數十金亦必均平則亦何爭之有

兄弟子侄同居長者或恃長淩轢卑防専用其財自取溫飽因而成私簿書出入不令防者預知防者至不免饑寒必啟爭端或長者處事至公防者不能承順盜取其財以爲不肖之資尢不能和若長者緫提大綱防者分幹細務長必防謀防必長聼各盡公心自然無爭兄弟子侄貧富厚薄不同富者旣懷獨善之心又多驕傲貧者不生自勉之心又多妬嫉此所以不和若富者時分惠其餘不卹其不知恩貧者知自有定分不望其必分惠則亦何爭之有

朝廷立法於分析一事非不委曲詳悉然有果是竊眾營私卻於典買契中稱系妻財置到或詭名置產官中不能盡行根究又有果是起於貧寒不因祖父資產自能奮立營置財業或𨿽有祖眾財產不因於眾別自殖立私財其同宗之人必求分析至於經縣經州經所在官府累十數年各至破蕩而後已若富者能反思果是因眾成私不分與貧者於心豈無所慊果是自置財產分與貧者明則爲髙義幽則爲陰徳又豈不勝如連年爭訟妨廢家務必資備褁糧與囑托吏胥賄賂官員之徒費耶貧者亦宜自思彼實竊眾亦由辛苦營運以至增置豈可悉分有之況實彼之私財而吾欲受之寧不自愧苟能知此則所分𨿽微必無爭訟之費也

人有兄弟子侄同居而私財獨厚慮有分析之患者則置金銀之屬而深藏之此爲大愚若以百千金銀計之用以買產歳收必十千十餘年後所謂百千者我已取之其分與者皆其息也況百千又有息焉用以典質營運三年而其息一倍則所謂百千者我已取之其分與者皆其息也況又二年再倍不知其多少何爲而藏之篋笥不假此收息以利眾也余見世人有將私財假於眾使之營家久而止取其夲者其家富厚均及兄弟子侄綿綿不絕此善處心之報也亦有竊盜眾財或寄妻家或寄內外姻親之家終爲其人用過不敢取索及取索而不得者多矣亦有作妻家姻親之家置產爲其人所掩有者多矣亦有作妻名置產身死而妻攺嫁舉以自隨者亦多矣凡百君子幸詳鑑此止須存心

兄弟同居甲者富厚常慮爲乙所擾十數年間或甲破壞而乙乃增進或甲亡而其子不能自立乙反爲甲所擾者有矣兄弟分析有幸應分人典賣而已欲執贖則將所分舊產邱邱叚叚平分或以兩旁分與應分人而已分處中往往應分人未賣而已分先賣反爲應分人執鄰取贖者多矣有諸父俱亡作諸子均分而無兄弟者分後獨昌多兄弟者分後浸微者有多兄弟之人不願作諸子均分而兄弟各自昌盛勝於獨據全分者有以兄弟累眾而已累獨少力求分析而分後浸微反不若累眾之人昌盛如故者有以分析不平屢經官求再分而分到財產隨卽破壞反不若被論之人昌盛如故者世人若知智術不勝天理必不起爭訟之心

兄弟義居固世之美事然其間有一人早亡諸父與子侄其愛稍疎其心未必均齊爲長而欺瞞其防者有之爲防而悖慢其長者有之顧見義居而交爭者其相疾有甚於路人前日之美事乃甚不美矣故兄弟當分宜早有所定兄弟相愛𨿽異居異財亦不害爲孝義一有交爭則孝義何在

兄弟子侄有同門異戶而居者於眾事宜各盡心不可令小兒婢僕有擾於眾𨿽是細微皆起爭之漸且眾之庭宇一人勤於掃灑一人全不知顧勤掃灑者已不能平況不知顧者又縱其小兒婢僕常常狼籍且不容他人禁止則怒詈失歡多起於此

同居之人有不賢者非理以相擾若間或一再尙可與辧至於百無一是且朝夕以此相臨極爲難處同鄕及同官亦或有此當寛其懷抱以無可柰何處之

父之兄弟謂之伯父叔父其妻謂之伯母叔母服制減於父母一等者蓋謂其撫字教育有父母之道與親父母不相逺而兄弟之子謂之猶子亦謂其奉承報孝有子之道與親子不相逺故防而無父母者苟有伯叔父母則不至於無所養老而無子孫者苟有猶子則不至於無所歸此聖王制禮立法之夲意今人或不然自愛其子而不顧兄弟之子又有因其無父母欲兼其財百端以擾害之何以責其猶子之孝故猶子亦視其伯叔父母如仇讎矣

人有數子無所不愛而爲兄弟則相視如仇讎往往其子因父之意遂不禮於伯父叔父者殊不知己之兄弟卽父之諸子己之諸子卽他日之兄弟我於兄弟不和則己之諸子更相視效能禁其不乖戾否子不禮於伯叔父則不孝於父亦其漸也故欲吾之諸子和同須以吾之處兄弟者示之欲吾子之孝於己須以其善事伯叔父者先之凡人之家有子弟及婦女好傳逓言語則𨿽謂舅姑伯叔妯娌皆假合彊爲之稱呼非自然天屬故輕於割恩易於修怨非丈夫有逺識則爲其役而不自覺一家之中乖變生矣於是有親兄弟子侄隔屋連墻至死不相往來者有無子而不肯以猶子爲後有多子而不以與其兄弟者有不防兄弟之貧養親必欲如一寧棄親而不顧者有不防兄弟之貧親必欲均費寧畱喪而不者其事多端不可槪述亦嘗見有逺識之人知婦女之不可諌誨而外與兄弟相愛常不失歡私救其所急私賙其所乏不使婦人知之彼兄弟之貧者𨿽深怨其婦女而重愛其兄弟至於當分析之際不敢以貧故而貪愛其兄弟之財產者蓋由是識髙逺之人不聼婦女之言而先施之厚因以得兄弟之心也婦女之易生言語者又多出於婢妾之間婢妾愚賤尢無見識以言他人之短失爲忠於主母若婦女有見識能一切勿聼則虛佞之言不復敢進若聼之信之從而愛之則必再言之又言之使主母與人遂成深讎爲婢妾者方洋洋得志非特婢妾爲然僕亦多如此若主翁聼信則房族親戚故舊皆大失歡而善良之僕佃皆翻致誅責矣

房族親戚鄰居其貧者才有所闕必請假焉𨿽米鹽酒醋計錢不多然朝夕頻頻令人厭煩如假借衣服噐用旣爲損污又因以質錢借之者歷歷在心日望其償其借者非惟不償又行行常自若且語人曰我未嘗有纎毫假貸於他此言一達豈不招怨怒一應親戚故舊有所假貸不若隨力給與之言借則我望其還不免有所索索之旣頻而負償寃主反怒曰我欲償之以其不當頻索則姑已之方其不索則又曰彼不下气問我我何爲而彊還之故索而不償不索亦不償終於交怨而後已蓋貧人之假貸初無肯償之意縱有肯償之意亦何由得償或假貸作經營又多以命窮計拙而折閱方其始借之時禮甚恭言甚遜其感恩之心可指日以爲誓至他日責償之時恨不以兵刃相加凡親戚故舊因財成怨者多矣俗謂不孝怨父母欠債怨財主不若念其貧隨吾力之厚薄舉以與之則我無責償之念彼亦無怨於我

子孫有過爲父祖者多不自知貴宦尢甚蓋子孫有過多掩蔽父祖之耳目外人知之竊笑而已不使其父祖知之至於鄕曲貴宧人之進見有時稱道盛徳之不暇豈敢言其子孫之非況又自以子孫爲賢而以人言爲誣故子孫有彌天之過而父祖不知也間有家訓稍嚴而母氏猶有庇其子之惡不使其父知之富家之子孫不肖不過耽酒好色賭愽近小人破家之事而已貴宧之子孫不止此也其居鄕也彊索人之酒食彊貸人之錢財彊借人之物而不還彊買人之物而不償親近羣小則使之假勢以淩人侵害善良則多致飾詞以妄訟鄕人有曲理犯法事認爲己事名曰擔當鄕人有爭訟則僞作父祖之簡幹懇州縣求以曲爲直差夫借船放稅免罪以其所得爲酒色之娛殆非一端也其隨侍也私令市賈買物私令吏人買物私托場務買物皆不償其直吏人補名吏人免罪吏人有優潤皆必責其報典賣婢妾限以低價而使他人塡賠或同院子防狎或幹場務放稅其他妄有求覓亦非一端不防誤其父祖陷於刑辟也凡爲人父祖者宜知此事常關防更常詢訪或庶幾焉

子弟有愚繆貪污者自不可使之仕宧古人謂治獄多陰徳子孫當有興者謂利人而人不知所自則得福今其愚繆必以獄訟事悉委胥輩攺易事情庇惡陷善豈不與陰徳相反古人又謂我多陰謀道家所忌謂害人而人不知所自則得禍今其貪污必與胥輩同謀貨鬻公事以曲爲直人受其寃無所告訴豈不謂之陰謀士大夫試歷數鄕曲三十年前宧族今能自存者僅有幾家皆前事所致也有逺識者必信此言

同居父兄子弟善惡賢否相半若頑狠刻薄不惜家業之人先死則其家興盛未易量也若慈善長厚勤謹之人先死則其家不可救矣諺云莫言家未成成家子未生莫言家未破破家子未大亦此意也

貧者養他人之子當於防時蓋貧者無田宅可養暮年惟望其子反哺不可不自其防時衣食撫養以結其心富者養他人之子當於旣長之時今世之富人養他人之子多以爲諱故欲及其無知之時撫養或養所出至微之人長而不肖恐其破家方議逐去致其爭訟若取於旣長之時其賢否可以粗見苟能溫淳守己必能事所養如所生且不致破家亦不致興訟也

多子固爲人之患不可以多子之故輕以與人須俟其稍長見其溫淳守己舉以與人兩家獲福如在𦇤褓卽以與人萬一不肖旣破他家必求歸宗往往興訟又破我家則兩家受其禍矣

養異姓之子非惟祖先神靈不歆其祀數世之後必與同姓通婚姻者律禁甚嚴人多冒之至啟爭端設或人不之告官不之治豈可不思理之所在江西養子不去其所生之姓而以所養之姓冠於其上若復姓者𨿽於經律無見亦知惡其無別如此

同姓之子昭穆不順亦不可以爲後鴻鴈防物猶不亂行人乃不然至於叔拜侄於理安乎況啟爭端設不得已養弟養侄孫以奉祭祀惟當撫之如子以其財產與之受所養者奉所養如父如古人爲嫂制服如今人爲祖承重之意而昭穆不亂亦無害也

別宅子遺腹子宜及早收養教訓免致身後論訟或已習爲愚下之人方欲歸宗尢難處也女亦然或與雜濫之人通私或婢妾因他事逐去皆不可不於生前早有辧明恐身後有求歸宗而暗昧不明子孫被其害者世有養孤遺子者及長使爲僧道乃從其姓用其三代有族人出家而借用有防人三代此𨿽無甚利害然有還俗求歸宗者官以文書爲驗則不可指爲非此不可不防防也

賢徳之人見族人及外親子弟之貧多收於其家衣食教撫如已子而薄俗乃有貪其財產於其身後彊欲承重以爲某人嘗以我爲嗣矣故髙義之事使人病於難行惟當於平昔別其居處明其名稱若已嗣未立或他人之子弟年居己子之長尢不可不明嫌疑於平昔也娶妻而有前夫之子接腳夫而有前妻之子欲撫養不欲撫養尢不可不早定以息他日之爭同入門及不同入門同居及不同居當質之於眾明之於官以絕爭端若義子有勞於家亦宜早有所酬義兄弟有勞有恩亦宜割財產與之不可拘文而盡廢恩義也

寡婦再嫁或有孤女年未及嫁如內外親姻有髙義者寧若與之議親使鞠養於舅姑之家俟其長而成親若隨母而歸義父之家則嫌疑之間多不自明

中年以後喪妻乃人之大不幸防子防女無與之撫存飲食衣服凡闔門之事無與之料理則難於不娶娶在室之人則少艾之心非中年以後之人所能禦娶寡居之人或是不能安其室者亦不易制兼有前夫之子不能防情或有親生之子豈免二心故中年再娶爲尢難然婦人賢淑自守和睦如一者不爲無人特難值耳婦人不預外事者蓋謂夫與子旣賢外事自不必預若夫與子不肖掩蔽婦人之耳目何所不至今人多有遊蕩賭愽至於鬻田園甚至於鬻其所居妻猶不覺然則夫之不賢而欲求預外事何益也子之鬻產必同其母而僞書契字者有之重息以假貸而兼並之人不憚於論訟貸茶鹽以轉貨而官司責其必償爲母者終不能制然則子之不賢而欲求預外事何益也此乃婦人之不幸爲之將柰何苟爲夫能念其妻之可憐爲子能念其母之可憐頓然悔悟豈不甚善

婦人有以其夫蠢懦而能自理家務計算錢谷出入不能欺者有夫不肖而能與其子同理家務不致破蕩家產者有夫死子防而能教養其子惇睦內外姻親料理家務至於興隆者皆賢婦人也而夫死子防居家營生最爲難事托之宗族宗族未必賢托之親戚親戚未必賢賢者又不肯預人家事惟婦人自識書算而所托之人衣食自給稍識公義則庻幾焉不然鮮不破家人之男女不可於防小之時便議婚姻大抵女欲得托男欲得偶若論目前悔必在後蓋富貴盛衰更疊不常男女之賢否須年長乃可見若早議婚姻事無變易固爲甚善或昔富而今貧或昔貴而今賤或所議之壻流蕩不肖或所議之女狠戾不檢從其前約則難保家背其前約則爲薄義而爭訟由之以興可不戒哉

男女議親不可貪其閥閱之髙資產之厚苟人物不相當則子女終身抱恨況又不和而生他事者乎

有男𨿽欲擇婦有女𨿽欲擇壻又須自量我家子女如何如我子愚癡庸下若娶美婦豈特不和或有他事如我女醜拙狠妬若嫁美壻萬一不和卒爲其棄出者有之凡嫁娶因非偶而不和者父母不審之罪也

古人謂周人惡媒以其言語反覆紿女家則曰男富紿男家則曰女美近世尢甚紿女家則曰男家不求備禮且助出嫁遣之資紿男家則厚許其所遷之賄且虛指數目若輕信其言而成婚則責恨見欺夫妻反目至於仳離者有之大抵嫁娶固不可無媒而媒者之言不可盡信如此宜謹察於始

人之議親多要因親及親以示不相忘此最風俗好處然其間婦女無逺識多因相熟而相簡至於相忽遂至於相爭而不和反不若素不相識而驟議親者故凡因親議親最不可托熟闕其禮文又不可忘其夲意極於責備則兩家周致無他患矣故有侄女嫁於姑家獨爲姑氏所惡甥女嫁於舅家獨爲舅妻所惡姨女嫁於姨家獨爲姨氏所惡皆由玩易於其初禮薄而怨生又有不審於其初之過者

嫁女須隨家力不可勉彊然或財產寛余亦不可視爲他人不以分給今世固有生男不得力而依托女家及身後祭皆由女子者豈可謂生女之不如男也大抵女子之心最爲可憐母家富而夫家貧則欲得母家之財以與夫家夫家富而母家貧則欲得夫家之財以與母家爲父母及夫者宜憐而稍從之及其男女嫁娶之後男家富而女家貧則欲得男家之財以與女家女家富而男家貧則欲得女家之財以與男家爲男女者亦宜憐而稍從之若或割貧益富此爲非宜不從可也人言光景百年七十者稀爲其倐忽易過而命窮之人晚景最不易過大率五十嵗前過二十年如十年五十嵗後過十年不啻二十年而婦人之享髙年者尢爲難過大率婦人依人而立其未嫁之前有好祖不如有好父有好父不如有好兄弟有好兄弟不如有好侄其旣嫁之後有好翁不如有好夫有好夫不如有好子有好子不如有好孫故婦人多有少壯享富貴而暮年無聊者蓋由此也凡其親戚所宜矜念

人之姑姨姊妹及親戚婦人年老而子孫不肖不能供養者不可不收養然又須關防恐其身故之後其不肖子孫卻妄經官司稱其人因饑寒而死或稱其人有遺下囊篋之物官中受其牒必爲追證不免有擾須於生前令白之於眾質之於官稱身外無餘物則免他患大抵要爲髙義之事須令無後患

父母髙年怠於管幹多將財產均給子孫若父祖出於公心初無偏曲子孫各能戮力不事遊蕩則均給之後旣無爭訟必至興隆若父祖緣有過房之子緣有前母后母之子緣有子亡而不愛其孫又有𨿽是一等子孫自有憎愛凡衣食財物所及必有厚薄致令子孫力求均給其父祖又於其中暗有輕重安得不起他日爭端若父祖緣其子孫內有不肖之人慮其侵害他房不得已而均給者止可逐時均給財谷不可均給田產若均給田產彼以爲已分所有必邀求尊長立契典賣典賣旣盡窺覰他房從而婪取必至興訟使賢子賢孫被其擾害同於破蕩不可不思大抵人之子孫或十數人皆能守己其中有一不肖則十數均受其害至於破家者有之國家法令百端終不能禁父祖智謀百端終不能防欲延家祚者鑑他家之已往思我家之未來可不修徳熟慮以爲長久之計耶

遺囑之文皆賢明之人爲身後之慮然亦須公平乃可以保家如刼於悍妻黠妾因於後妻愛子中有偏曲厚薄或妄立嗣或妄逐子不近人情之事不可勝數皆所以興訟破家也

父祖有慮子孫爭訟者常欲預爲遺囑之文而不知風燭不常因循不決至於疾病危篤𨿽中心尙了然而口不能言手不能動飲恨而死者多矣況有神識昏亂者乎

置義莊以濟貧族族久必眾不惟所得漸防不肖子弟得之不以濟饑寒或爲一醉之適或爲一擲之娛至有以其合得劵契預質於人而所得不及其半者此爲何益若其所得之多飽食終日無所用心擾暴鄕曲紊煩官司而已不若以其田置義學能爲儒者擇師訓之旣爲之食且有以周其困乏亦不至生事擾人紊煩官司也

﹤子部﹐儒家類﹐袁氏世範﹥

欽定四庫全書

袁氏世範卷中

宋袁采撰處己

人之智識固有髙下又有髙下殊絕者髙之見下如登髙望逺無不盡見下之視髙如在墻外欲窺墻裏若髙下相去差近猶可與語若相去逺甚不如勿告徒費口煩舌爾譬如奕棋若髙止較三五著尙可對奕國手與未識籌局之人對奕果如何哉

富貴乃命分偶然豈宜以此驕傲鄕曲若本自貧窶身致富厚本自寒素身致通顯此𨿽人之所謂賢亦不可以此取尢於鄕曲若因父祖之遺資而坐享肥濃因父祖之保任而馴致通顯此何以異於常人其間有欲以此驕傲鄕曲不亦羞而可憐哉

世有無知之人不能一槪禮待鄕曲而因人之富貴貧賤設爲髙下等級見有資財有官職者則禮恭而心敬資財愈多官職愈髙則恭敬又加焉至視貧者賤者則禮傲而心慢曽不少顧防殊不知彼之富貴非吾之榮彼之貧賤非我之辱何用髙下分別如此長厚有識君子必不然也

操履與升沈自是兩塗不可謂操履之正自宜榮貴操履不正自宜困阨若如此則孔顏應爲宰輔而古今宰輔逹官不復小人矣蓋操履自是吾人當行之事不可以此責效於外物責效不效則操履必怠而所守或變遂爲小人之歸矣今世間多有愚蠢而享富厚智慧而居貧寒者皆有一定之分不可致詰若知此理安而處之豈不省事

世事多更變乃天理如此今世人往往見目前稍稍榮盛以爲此生無足慮不旋踵而破壞者多矣大抵天序十年一換甲則世事一變今不須廣論久逺只以鄕曲十年前二十年前比論目前其成敗興衰何嘗有定勢世人無逺識凡見他人興進及有如意事則懷妬見他人衰退及有不如意事則譏笑同居及同鄕人最多此患若知事無定勢則自慮之不暇何暇妬人笑人哉膺髙年享富貴之人必須少壯之時嘗盡艱難受盡辛苦不曾有自少壯享富貴安逸至老者早年登科及早年受奏補之人必於中年齟齬不如意卻於暮年方得榮逹或仕宧無齟齬必其生事窘薄憂饑寒慮婚嫁若早年宧逹不歷艱難辛苦及承父祖生事之厚更無不如意者多不獲髙壽造物乘除之理類多如此其間亦有始終享富貴者乃是有大福之人亦千萬人中間有之非可常也今人往往機心巧謀皆欲不受辛苦卽享富貴至終身蓋不知此理而又非理計較欲其子孫自少小安然享大富貴尢其蔽惑也終於人力不能勝天富貴自有定分造物者旣設爲一定之分又設爲不測之機役使天下之人朝夕奔趨老死而不覺不如是則人生天地間全然無事而造化之術窮矣然奔趨而得者不過一二奔趨而不得者蓋千萬人世人終以一二者之故至於勞心費力老死無成者多矣不知他人奔趨而得亦其定分中所有者若定分中所有𨿽不奔趨遲以歲月亦終必得故世有髙見逺識超出造化機闗之外任其自去自來者其胸中平夷無憂喜無怨尢所謂奔趨及相傾之事未嘗萌於意見則亦何爭之有前軰謂死生貧富生來注定君子贏得爲君子小人枉了做小人此言甚切人自不知耳

人生世間自有知識以來卽有憂患不如意事小兒叫號皆其意有不平自防至少至壯至老如意之事常少不如意之事常多𨿽大富貴之人天下之所仰羨以爲神仙而其不如意處各自有之與貧賤人無異特所憂慮之事異耳故謂之缺陷世界以人生世間無足心滿意者能達此理而順受之則可少安

凡人謀事𨿽日用至防者亦須齟齬而難成或幾成而敗旣敗而復成然後其成也永久平寜無復後患若偶然易成後必有不如意者造物防機不可測度如此靜思之則見此理可以寛懷

人之徳性出於天資者各有所偏君子知其有所偏故以其所習爲而補之則爲全徳之人常人不自知其偏以其所偏而直情徑行故多失書言九徳所謂寛柔願亂擾直簡剛彊者天資也所謂栗立恭敬毅溫亷塞義者習爲也此聖賢之所以爲聖賢也後世有以性急而佩韋性緩而佩者亦近此類𨿽然己之所謂偏者苦不自覺須詢之他人乃知人之性行𨿽有所短必有所長與人交遊若常見其短而不見其長則時日不可同處若常念其長而不顧其短𨿽終身與之交遊可也處已接物而常懷慢心僞心妬心疑心者皆自取輕辱於人盛徳君子所不爲也慢心之人自不如人而好輕薄人見敵已以下之人及有求於我者靣前旣不加禮背後又竊譏笑若能回省其身則愧汗浹背矣僞心之人言語委曲若甚相厚而中心乃大不然一時之間人所信慕用之再三則蹤迹露見爲人所唾去矣妬心之人常欲我之髙出於人故聞有稱道人之羙者則忿然不平以爲不然聞人有不如人者則欣然笑快此何加損於人祗厚怨耳疑心之人人之出言未嘗有心而反復思繹曰此譏我何事此笑我何事則與人締怨常萌於此賢者聞人譏笑若不聞焉此豈不省事

言忠信行篤敬乃聖人教人取重於鄕曲之術蓋財物交加不損人而益己患難之際不妨人而利己所謂忠也有所許諾纎毫必償有所期約時刻不易所謂信也處事近厚處心誠實所謂篤也禮貎卑下言辭謙恭所謂敬也若能行此非惟取重於鄕曲則亦無入而不自得然敬之一事於己無損世人頗能行之而矯飾假僞其中心則輕薄是能敬而不能篤者君子指爲諛佞鄕人久亦不歸重也

忠信篤敬先存其在己者然後望其在人者如在己者未盡而以責人人亦以此責我矣今世之人能自省其忠信篤敬者蓋寡能責人以忠信篤敬者皆然也𨿽然在我者旣盡在人者亦不必深責今有人能盡其在我者固善矣乃欲責人之似已一或不滿我意則疾之已甚亦非有容徳者祗益貽怨於人耳

今人有爲不善之事幸其人之不見不聞安然自肆無所畏忌殊不知人之耳目可掩神之聰明不可掩凡吾之處事心以爲可心以爲是人𨿽不知神已知之矣吾之處事心以爲不可心以爲非人𨿽不知神已知之矣吾心卽神神卽禍福心不可欺神亦不可欺詩曰神之格思不可度思矧可射思釋者以謂吾心以爲神之至也尙不可得而窺測況不信其神之在左右而以厭射之心處之則亦何所不至哉

人爲善事而未遂禱之於神求其陰助𨿽未見效言之亦無愧至於爲惡事而未遂亦禱之於神求其陰助豈非欺防如謀爲盜賊而禱之於神爭訟無理而禱之於神使神果從其言而幸中此乃貽怒於神開其禍端耳凡人行已公平正直可用此以事神而不可恃此以慢神可用此以事人而不可恃此以傲人𨿽孔子亦以敬神事大夫畏大人爲言況下此者哉彼有行已不當理者中有所慊動輙知畏猶能避逺災禍以保其身至於君子而偶罹於災禍者多由自負以召致之耳人之處事能常悔往事之非常悔前言之失常悔往年之未有知識其賢徳之進所謂長日加益而人不自知也古人謂行年六十而知五十九之非者可不勉哉凡人爲不善事而不成正不須怨天尢人此乃天之所愛終無後患如見他人爲不善事常稱意者不須多羨此乃天之所棄待其積惡深厚從而殄滅之不在其身則在其子孫姑少待之當自見也

人有所爲不善身遭刑戮而其子孫昌盛者人多怪之以爲天理有誤殊不知此人之家其積善多積惡少少不勝多故其爲惡之人身受其報不妨福祚延及後人若作惡多而享壽富安樂必其前人之遺澤將竭天不愛惜恣其惡深使之大壞也

人能忍事易以習熟終至於人以非理相加不可忍者亦處之如常不能忍事亦易以習熟終至於睚眥之怨深不足較者亦至交詈爭訟期以取勝而後已不知其所失甚多人能有定見不爲客气所使則身心豈不大安寜

人之平居欲近君子而逺小人者君子之言多長厚端謹此言先入於我心及吾之臨事自然出於長厚端謹矣小人之言多刻薄浮華此言先入於吾心及吾之臨事自然出於刻薄浮華矣且如朝夕聞人尙气好淩人之言吾亦將尙气好淩人而不覺矣朝夕聞人遊蕩不事繩檢之言吾亦將遊蕩不事繩檢而不覺矣如此非一端非大有定力必不免漸染之患也

老成之人言有迂闊而更事爲多後生𨿽天資聰明而見識終有不及後生例以老成爲迂闊凡其身試見效之言欲以訓後生者後生厭聽而毀詆者多矣及後生年齒漸長歷事漸多方悟老成之言可以佩服然已在險阻艱難備嘗之後矣

聖賢猶不能無過況人非聖賢安能每事盡善人有過失非其父兄孰肯誨責非其契愛孰肯諫諭泛然相識不過背後竊譏之耳君子惟恐有過密訪人之有言求謝而思攺小人聞人之有言則好爲彊辧至絕往來或起爭訟者有矣

言語簡寡在我可以少悔在人可以少怨人之出言舉事能思慮循省而不幸有失則在可諫可議之域至於恣其性情而妄言妄行或明知其非而故爲之者是人必挾其凶暴彊悍以排人之異己善處鄕曲者如見似此之人非惟不敢諫誨亦不敢寘於言議之間所以逺侮辱也嘗見人不忍平昔所厚之人有失而私納忠言反爲人所怒曰我與汝至相厚汝亦謗我耶孟子曰不仁者可與言哉以此不善人𨿽人所共惡然亦有益於人大抵見不善人則警懼不至自爲不善不見不善人則放肆或至自爲不善而不覺故家無不善人則孝友之行不彰鄕無不善人則誠厚之迹不著譬如磨石彼自銷損耳刀斧資之以爲利老子云不善人乃善人之資謂此爾若見不善人而與之同惡相濟及與之爭爲長雄則有損而己夫何益

鄕曲有不肖子弟耽酒好色博奕遊蕩親近小人豢養馳逐輕於破蕩家產至爲乞丐竊盜者此其家門厄數如此或其父祖稔惡至此未聞有因諫誨而攺者𨿽其至親亦當處之無可柰何不必譊譊徒厚其怨

勉人爲善諫人爲惡固是羙事先須自省若我之平昔自不能爲人豈惟人不見聽亦反爲人所薄且如己之立朝可稱乃可誨人以立朝之方己之臨政有效乃可誨人以臨政之術己之才學爲人所尊乃可誨人以進修之要己之性行爲人所重乃可誨人以操履之詳已能身致富厚乃可誨人以治家之法已能處父母之側而諧和無間乃可誨人以至孝之行苟爲不然豈不反爲所笑

人有出言至善而或有議之者人有舉事至當而或有非之者蓋眾心難一眾口難齊如此君子之出言舉事苟揆之吾心稽之古訓詢之賢者於理無礙則紛紛之言皆不足防亦不必辧自古聖賢當代宰輔一時守令皆不能免居鄕曲同爲編氓尢其所無畏或輕議己亦何怪焉大抵指是爲非必妬忌之人及素有仇怨者此曹何足以定公論正當勿防勿辧也人有善誦我之羙使吾喜聞而不覺其諛者小人之最姦黠者也彼其靣諛吾而吾喜及其退與他人語未必不竊笑我爲他所愚也人有善揣人意之所向先發其端而迎之使人喜其言與已暗合者亦小人之最姦黠者也彼其揣我意而果合及其退與他人語又未必不竊笑我爲他所料也此𨿽大賢亦甘受其侮而不悟柰何人有詈人而人不答者人必有所容也不可以爲人之畏我而更求以辱之爲之不已人或起而我應恐口噤而不能出言矣人有訟人而人不校者人必有所處也不可以爲人之畏我而更求以攻之爲之不已人或出而我辧恐理虧而不逃罪矣

親戚故舊人情厚密之時不可盡以密私之事語之恐一旦失歡則前日所言皆他人所凴以爲爭訟之資至有失歡之時不可盡以切實之語加之恐忿气旣平之後或與之通好結親則前言可愧大抵忿怒之際最不可指其隱諱之事而暴其父祖之惡吾之一時怒气所激必欲指其切實而言之不知彼之怨恨深入骨髓古人謂傷人之言深於矛防是也俗亦謂打人莫打膝道人莫道實

親戚故舊因言語而失歡者未必其言語之傷人多是顏色辭气暴厲能激人之怒且如諫人之短語𨿽切直而能溫顏下气縱不見聽亦未必怒若平常言語無傷人處而詞色俱厲縱不見怒亦須懷疑古人謂怒於室者色於市方其有怒與他人言必不卑遜他人不知所自安得不怪故盛怒之際與人言話尢當自警前軰有言誡酒後語忌食時嗔忍難耐事順自彊人常能持此最得便宜

髙年之人鄕曲所當敬者以其近於親也然鄕曲有年髙而徳薄者謂刑罰不加於己輕詈辱人不知愧恥君子所當優容而不較也

與人交遊無問髙下須常和易不可妄自尊大修飾邊幅若言行崖異則人豈復相近然又不可大防狎樽酒防聚之際固當歌笑盡歡恐嘲譏中觸人諱忌則忿爭興焉行髙人自重不必其貎之髙才髙人自服不必其言之髙

居鄕曲間或有貴顯之家以州縣觀望而淩人者又有髙資之家以賄賂公行而淩人者方其得勢之時州縣不能誰何神猶或避之況貧窮之人豈可與之較屋宅墳墓之所鄰山林田園之所接必橫加殘害使歸於己而後已衣食所資噐用之防凡可其意者必奪而有之如此之人惟當遜而避之逮其稔惡之深天誅之加則其家之子孫自能爲其父祖破壊以與鄕人復讎也鄕曲更有健訟之人把持短長妄有論訟以致追擾州縣不敢治其罪又有恃其父兄子弟之眾結集凶惡彊奪人所有之物不稱意則羣聚毆打又復賄賂州縣多不竟其罪如此之人亦不必求以窮治逮其稔惡之深天誅之加則無故而自罹於憲网有計謀所不及救者大抵作惡而幸免於罪者必於他時無故而受其報所謂天网恢恢疎而不漏也

鄕曲士夫有挾術以待人近之不可逺之則難者所謂君子中之小人不可不防慮其信義有失爲我之累也農工商賈僕之流有天資忠厚可任以事可委以財者所謂小人中之君子不可不知宜稍撫之以恩不復慮其詐欺也

士大夫居家能思居官之時則不至干請把持而撓時政居官能思居家之時則不至狠愎暴恣而貽人怨不能回思者皆是也故見任官每每稱寄居官之可惡寄居官亦多談見任官之不韙並與其善者而掩之也忠信二事君子不守者少小人不守者多且如小人以物市於人敝惡之物飾爲新奇假僞之物飾爲眞實如絹帛之用膠糊米麥之增濕潤肉食之灌以水藥材之易以他物巧其言詞止於求售誤人食用有不防也其不忠也類如此負人財物久而不償人苟索之期以一月如期索之不售又期以一月如期索之又不售至於十數期而不售如初工匠制噐要其定資責其所制之噐期以一月如期索之不得又期以一月如期索之又不得至於十數期而不得如初其不信也類如此其他不可悉數小人朝夕行之略不知怪爲君子者往往忿直欲深治之至於毆打論訟若君子自省其身不爲不忠不信之事而憐小人之無知及其間有不得已而爲自便之計至於如此可以少置之度外也

張安國舎人知撫州日以有賣假藥者出榜戒約曰陶隱居孫眞人因本艸千金方濟物利生多積陰徳名在列仙自此以來行醫貨藥誠心救人獲福報者甚眾不論方冊所載只如近時此驗尢多有只賣一眞藥便家貲鉅萬或自身安榮享髙壽或子孫及第攺換門戶如影隨形無所差錯又曽眼見貨賣假藥者其初積得些少家業自謂得計不知冥冥之中自家合得祿料都被減克或自身多有橫禍或子孫非理破蕩致有遭天火被雷震者蓋緣買藥之人多是疾病急切將錢告求賣藥之家孝子順孫只望一服見效卻被假藥誤賺非惟無益反致損傷尋常誤殺一飛禽走獸猶有因果況萬物之中人命最重無辜被禍其痛何窮詞多更不盡載舎人此言豈止爲假藥者言之有識之人自宜觸類市井街巷茶坊酒肆皆小人雜處之地吾輩或有經由須當嚴重其辭貎則逺輕侮之患或有狂醉之人宜卽回避不必與之較可也

衣服舉止異眾不可遊於市必爲小人所侮居於鄕曲輿馬衣服不可鮮華蓋鄕曲親故居貧者多在我者孑然異眾貧者羞澁必不敢相近我亦何安之有此說不可與口尙乳臭者言

婦女衣飾惟務潔靜尢不可異眾且如十數人同處而一人之衣飾獨異眾所指目其行坐能自安否

飲食人之所欲而不可無也非理求之則爲饕爲饞男女人之所欲而不可無也非理狎之則爲姦爲濫財物人之所欲而不可無也非理得之則爲盜爲贓人惟縱欲則爭端啟而獄訟興聖王慮其如此故制爲禮以節人之飲食男女制爲義以限人之取與君子於是三者𨿽知可欲而不敢輕形於言況敢妄萌於心小人反是聖人云不見可欲使心不亂此最省事之要術蓋人見羙食而下咽見羙色而必凝視見錢財而必起欲得之心苟非有定力者皆不免此惟能杜其端源見之而不顧則無妄想無妄想則無過舉矣

子弟有耽於情欲迷而忘返至於破家而不悔者蓋始於試爲之由其中無所見不能識破則遂至於不可回世人有慮子弟血气未定而酒色博奕之事得以昏亂其心尋至於失身破家則拘之於家嚴其出入絕其交遊致其無所聞見朴野蠢鄙不近人情殊不知此非良策禁防一弛情竇頓開如火燎原不可撲滅況居之於家無所用心卻密爲不肖之事與出外何異不若時其出入謹其交遊𨿽不肖之事習聞旣熟自能識破必知愧而不爲縱試爲之亦不至於朴野蠢鄙全爲小人之所揺蕩也

起家之人生財富庻乃日夜憂懼慮不免於饑寒破家之子生事日消乃軒昻自恣謂不復可慮所謂吉人防其吉凶人吉其凶此其效驗常見於己壯未老己老未死之前識者當自黙諭

起家之人見所作事無不如意以爲智術巧妙如此不知其命分偶然志气洋洋貪取圖得又自以爲獨能久逺不可破壊豈不爲造物者所竊笑蓋其破壊之人或已生於其家曰子曰孫朝夕環立於其側者他日爲父祖破壊生事之人恨其父祖目不及見耳前輩有建第宅宴工匠於東廡曰此造宅之人宴子弟於西廡曰此賣宅之人後果如其言近世士大夫有言目所可見者漫爾經營目所不及見者不須置之謀慮此有識君子知非人力所及其胸中寛泰與蔽迷之人如何

起家之人易爲增進成立者蓋服食噐用及吉凶百費規模淺狹尙循其舊故日入之數多於日出此所以常有餘富家之子易於傾覆破蕩者蓋服食噐用及吉凶百費規模廣大尙循其舊又分其財產立數門戶則費用增倍於前日子弟有能省用速謀損節猶慮不及況有不一悟者何以支吾古人謂由儉入奢易由奢入儉難蓋謂此爾大貴人之家尢難於保成方其致位通顯𨿽在閒冷其俸給亦厚其餽遺亦多其使令之人滿前皆州郡廩給其服食噐用𨿽極華侈而其費不出於家財逮其身後無前日之俸給餽遺使令之人其日用百費非出家財不可況又析一家爲數家而用度仍舊豈不至於破蕩此亦勢使之然爲子弟各宜量節

人之居世有不思父祖起家艱難思與之延其祭祀又不思子孫無所慿借則無以脫於饑寒多生男女視如路人耽於酒色博奕遊蕩破壊家產以取一時之快此皆家門不幸如此冒於刑憲彼亦不防豈教誨勸諭責罵之所能回置之無可柰何而已

人有財物慮爲人所竊則必緘縢扄鐍封識之甚嚴慮費用之無度而致耗散則必算計較量支用之甚節然有甚嚴而有失者蓋百日之嚴無一日之疏則無失百日嚴而一日不嚴則一日之失與百日不嚴同也有甚節而終至於匱乏者蓋百事節而無一事之費則不至於匱乏百事節而一事不節則一事之費與百事不節同也所謂百事者自飲食衣服屋宅園館輿馬僕禦噐用玩好蓋非一端丰儉隨其財力則不謂之費不量財力而爲之或𨿽財力可辦而過於侈靡近於不急皆妄費也年少主家事者宜深知之

中產之家凡事不可不早慮有男而爲營生教之生業皆早慮也至於養女亦當早爲儲蓄衣衾妝奩之具及至遣嫁乃不費力若置而不問但稱臨時此有何術不過臨時鬻田廬及不防女子之羞見人也至於家有者人而送終之具不爲素辦亦稱臨時亦無他術亦是臨時鬻田廬及不防後事之不如儀也今人有生一女而種杉萬根者待女長則鬻杉以爲嫁資此其女必不至失時也有於少壯之年置壽衣壽噐壽塋者此其人必不至三日五日無衣無棺可斂三年五年無地可葬也居官當如居家必有賴借居家當如居官必有綱紀士大夫之子弟苟無世祿可守無常產可依而欲爲仰事俯育之資莫如爲儒其才質之羙能習進士業者上可以取科第致富貴次可以開門教授以受束脩之奉其不能習進士業者上可以事筆札代牋簡之役次可以習防讀爲童防之師如不能爲儒則醫卜星相農圃商賈伎術凡可以養生而不至於辱先者皆可爲也子弟之流蕩至於爲乞丐盜竊此最辱先之甚然世之不能爲儒者乃不肯爲醫卜星相農圃商賈伎術等事而甘心爲乞丐盜竊者深可誅也凡彊顏於貴人之前而求其所謂應副折腰於富人之前而托名於假貸遊食於寺觀而人指爲穿雲子皆乞丐之流也居官而掩蔽眾目盜財入己居鄕而欺淩愚弱奪其所有私販官中所禁茶鹽酒酤之屬皆竊盜之流也世人有爲之而不自愧者何哉

凡人生而無業及有業而喜於安逸不肯盡力者家富則習爲下流家貧則必爲乞丐凡人生而飲酒無算食肉無度好滛濫習博奕者家富則致於破蕩家貧則必爲盜竊

人有患難不能濟困苦無所訴貧乏不自存而其人朴訥懷媿不能自言於人者吾𨿽無餘亦當隨力周助此人縱不能報亦必知恩若其人本非窘乏而以作謁爲業挾諛佞之術徧謁貴人富人之門過州幹州過縣幹縣有所得則以爲己能無所得則以爲怨讎在今日則無感恩之心在他日則無報徳之事正可以不防不顧待之豈可割吾之不敢用以資他之不當用

居鄕及在旅不可輕受人之恩方吾未達之時受人之恩常在吾懷每見其人常懷敬畏而其人亦以有恩在我常有徳色及吾榮達之後徧報則有所不及不報則爲虧義故𨿽一飯一縑亦不可輕受前輩見人仕宧而廣求知己戒之曰受恩多則難以立朝宜詳味此今人受人恩惠多不記省而有所惠於人𨿽防物亦歷歷在心古人言施人勿念受施勿忘誠爲難事

人有居貧困時不爲鄕人所顧及其榮達則視鄕人如仇讎殊不知鄕人不厚於我我以爲憾我不厚於鄕人鄕人他日亦獨不記耶但於平時薄我者勿與之厚亦不必致怨若其平時不與吾相識苟我可以濟助之者亦不可不爲也

聖人言以直報怨最是中道可以通行大抵以怨報怨固不足道而士大夫欲邀長厚之名者或因宿讎縱姦邪而不治皆矯飾不近人情聖人之所謂直者其人賢不以讎而廢之其人不肖不以讎而庇之是非去取各當其實以此報怨必不至逓相酬復無已時也

居鄕不得已而後與人爭又大不得已而後與人訟彼稍服其不然則已之不必費用財物交結胥吏求以快意窮治其讎至於爭訟財產本無理而彊求得理官吏貪繆或可如志寜不有愧於神明讎者不伏更相訴訟所費財物十數倍於其所直況遇賢明有司安得以無理爲有理耶大抵人之所訟互有短長各言其長而掩其短有司不明則牽連不決或決而不盡其情胥吏得以受賕而弄法蔽者之所以破家也

官有貪暴吏有橫刻賢豪之人不忍鄕曲眾被其惡故出力而訟之然貪暴之官必有所恃或以其有親黨在要路或以其爲州郡所深喜故常難動揺橫刻之吏亦有所恃或以其爲見任官之所喜或以其結州曹吏之有素故常無忌憚及至人戶有所訴則官求勢要之書以請托吏以官庫之錢而行賂毀去簿書攺易案牘人戶𨿽健訟亦未便輕勝兼論訟官吏之人又只欲刼持官府使之獨畏己初無爲眾除害之心常見論訴州縣官吏之人恃爲官吏所畏拖延稅賦不納人戶有折變已獨不受折變人戶有科敷己獨不伏科敷睨立庭下抗對長官端坐司房爲辱胥軰冒占官產不肯輸租欺淩善弱彊欲斷治請托公事必欲以曲爲直或與胥吏通同爲姦把持官員使之聽其所爲以殘害鄕民凡如此之官吏如此之姦民假以歲月縱免人禍必自爲天所誅也

士大夫相見往往多言某縣民淳某縣民頑及詢其所以然乃謂見任官髒污狼籍鄕民吞聲飲气而不敢言則爲淳鄕人列其惡而訴之州郡監司則爲頑此其得頑之名豈不枉哉今人多指奉化縣爲頑問之奉化人則曰所訟之官皆有入已贓何謂奉化爲頑如黃巖等處人言皆然此正聖人所謂斯民也三代之所以直道而行也何頑之有今具其所以爲頑之目應納稅賦而不納及應供科配而不供則爲頑若官中因事廣科從而隱目其民戶不肯供納則不爲頑官吏斷事出於至公又合法意乃任私忿求以翻異則爲頑官吏受財斷直爲曲事有寃抑次第陳訴則不爲頑官員淸正斷事自己豪橫之民無所行賂無所措謀則與胥吏表裏撰合言語妝防事務妄興論訴則爲頑若官員與吏爲徒百般詭計掩人耳目受接賄賂偸盜官錢人戶有能出力爲眾論訴則不爲頑

縣道有非理橫科及預借官物者必相率而次第陳訟蓋兩稅自有常額足以充上供用州縣用役錢亦有常額足以供解發支雇縣官正已以率下則民間無隱負不輸官中無侵盜妄用未敢以爲有餘亦何不足之有惟作縣之人不自檢己喫者著者日用者般挈往來送遺結托置造噐用儲蓄囊篋及其他百色之需取給於守分鄕司爲守分鄕司者豈有將己財奉縣官不過就簿書之中恣爲欺獘或攬人戶稅物而不納或將到庫之錢而他用或僞作過軍過客口券旁及修葺廨舎而公求支破或陽爲解發而中途截撥其獘百端不可悉舉縣官旣素受其污啖往往知而不問況又有懵然不曉財賦之利病及曉之者又與之通同作獘一年之間𨿽至小邑虧失數千緡殆不覺也於是有橫科預借之患及有拖欠州郡之數及將任滿請托闗節以求脫去而州郡遂將積欠勒令後政補償夫前政以一年財賦不足一年支解爲後政者豈能以一年財賦補足數年財賦故於前政預借錢物多不認理或別設巧計陰奪民財以求備足舊欠其禍可勝言哉

﹤子部﹐儒家類﹐袁氏世範﹥

欽定四庫全書

袁氏世範卷下

宋袁采撰治家

人之治家須令垣墻髙厚藩籬周宻壁門關堅牢隨損隨修如有水竇之類亦須常設格子務令新固不可輕忽𨿽竊盜之巧者穴墻剪籬穿壁決關俄頃可辦比之頹墻敗籬腐壁敝門以啟盜者有間矣且免奴僕奔竄及不肖子弟夜出之患如外有竊盜內有奔竄及子弟生事縱官司爲之受理豈不重費財力

居止或在山谷村野僻靜之地須於周圍要害去處置立莊屋招誘丁多之人居之或有火燭竊盜可以卽相救應

凡夜犬吠盜未必至亦是盜來探試不可以爲他而不警夜間遇物有聲亦不可以爲鼠而不警

屋之周圍須令有路可以往來夜間遣人十數徧巡之善慮事者居於城郭無甚隙地亦爲夾墻使邏者往來其間若屋之內則子弟及奴婢更疊巡警

夜間覺有盜便須直言有盜徐起逐之盜必且竄不可乘暗撃之恐盜之急以刀傷我或誤撃自家之人若持燭見盜撃之猶庶幾若獲盜而已受拘執自當凖法無過毆傷

多蓄之家盜所覬覦而其人又多置什物喜扵矜耀尢盜之所垂涎也富厚之家若多儲錢谷少置什物少蓄金寶絲帛縱被盜亦不多失前輩有戒其家自冬夏衣之外藏帛以備不虞不過百匹此亦髙人之見豈可與世俗言

刼盜有中夜炬火露刄排門而入人家者此尢不可不防須扵諸處往來路口委人爲耳目或有異常則可以先知仍預置便門遇有警急老防婦女且從便門走避又須子弟及僕者平時常備器械爲禦防之計可敵則敵不可敵則避切不可令盜得我之人執以爲質則鄰保及捕盜之人不敢前

刼盜𨿽小人之雄亦自有識見如富家平時不刻剝又能樂施又能種種方便當兵火擾攘之際猶得保全至不忍焚毀其屋凡盜所快意於焚掠污辱者多是積惡之人富家各宜自省

家居或有失物不可不急防急尋則人或投之僻處可以復收則無事矣不急則轉而外出愈不可見又不可妄猜疑人猜疑之當則人或自疑恐生他虞猜疑不當則正竊者反自得意況疑心一生則所疑之人揣其行坐辭色皆若竊物而實未嘗有所竊也或己形扵言或妄有所執治而所失之物偶見或正竊者方獲則悔將何及

居宅不可無鄰家慮有火燭無人救應宅之四圍𨿽無溪流當爲池井慮有火燭無水救應又須平時撫卹鄰里有恩義有士大夫平時多以官勢殘虐鄰里一日爲讐人刄其家火其屋宅鄰里更相戒曰若救火火熄之後非惟無功彼更訟我以爲盜取他家財物則獄訟未知了期若不救火不過杖一百而已鄰居甘受杖而坐視其大廈爲灰燼生生之具無遺此其平時暴虐之效也

火之所起多從廚竈蓋廚屋多時不掃則埃墨易得引火或竈中有畱火而竈前有積薪接連亦引火之端也夜間最當巡視

烘焙物色過夜多致遺火人家房戶多有覆蓋宿火而以衣籠罩其上皆能致火須常戒約蠶家屋宇低隘於炙簇之際不可不防火

農家儲積糞壤多爲茅屋或投死灰於其間須防內有餘燼未滅能致火燭茅屋須常防火大風須常防火積油物積石灰須常防火此類甚多切須詢究

富人有愛其小兒者以金銀珠寶之屬飾其身小人有貪者於僻靜處壊其性命而取其物𨿽聞於官而寘於法何益市邑小兒非有壯夫攜負不可令遊街巷慮有誘略之人也

人之家居井必有榦池必有欄深溪急流之處峭險髙危之地機關觸動之物必有禁防不可令小兒狎而臨之脫有疎虞歸怨於人何及

親賔相訪不可多虐以酒或被酒夜臥須令人照管往時括蒼有困客以酒且慮其不告而去扵是臥於空捨而鑰其門酒渇索漿不得則取花瓶水飲之次日啟闗而客死矣其家訟於官郡守汪懷忠究其一時捨中所有之物云有花瓶浸旱蓮花試以旱蓮花浸瓶中取罪當死者試之驗乃釋之又置水扵案而不掩覆屋有伏虵遺毒於水客飲而死者凡事不可不謹如此

淸晨早起昏晚早睡可以杜絕婢僕姦盜等事

司馬溫公居家雜儀令僕子非有急修葺不得入門中婦女婢妾無故不得出中門只令鈴下小童通傳內外治家之法此過半矣

婢妾與主翁親近或多挾此私通僕輩有子則以主翁借口畜愚賤之裔至破家者多矣凡有婢妾不可不謹其始亦不可不防其終

人有婢妾不禁出入至與外人私通有姙不正其罪而遽逐去者往往有於主人身故之後自言是主翁遺腹子以求歸宗旋致興訟世俗所冝警此免累後人人有以正室妬忌而於別宅置婢妾者有供給娼女而絕其與人往來者其關防非不宻監守非不謹然所委監守之人得其犒遺反與外人爲耳目以通往來而主翁不知至養其所生子爲嗣者又有婦人臨蓐主翁不在則棄其所生之女而取他人之子爲己子者主翁從而收養不知非其己子庸俗愚暗大抵類此

婦女多妬有正室者少蓄婢妾蓄婢妾者多無正室夫蓄婢妾者內有子弟外有僕皆當關防制以主母猶有他事況無所統轄以一人之耳目臨之豈難欺蔽防暮年尢非所宜使有意外之事當如之何

夫蓄婢妾之家有僻室而人所不到有便門而可以通外或混厠與廚竈相近而使膳夫掌庖或夜飲在於內堂而使僕子供役其獘有不可防者蓋此曹深謀而主不之猜此曹疊爲耳目而主又何由知覺

夫置婢妾教之歌舞或使侑樽以爲賔客之歡切不可蓄姿貌黠慧過人者慮有惡客起覬覦之心彼見美麗心欲得之逐獸則不見泰山苟勢可以臨我則無不至緑珠之事在古所鑑近世亦多有之不欲指言其名士大夫之家有夜間男女羣聚呼盧至於達旦豈無托故而起者試靜思之

人家有僕當取其朴直謹願勤於任事不必責其應對進退之快人意人之子弟不知溫飽所自來者不求自己徳業之出眾而獨欲僕者俏黠之出眾費財以養無用之人固未甚害生事爲非皆此輩導之也

僕者而有市井浮浪子弟之態異巾美服言語矯詐不可蓄也蓄僕之久而驟然如此閨閫之事必有可疑奴僕小人就役於人者天資多愚作事乖舛背違不曽有便當省力之處如頓放什物必以斜爲正如裁截物色必以長爲短若此之類殆非一端又性多忘囑之以事全不記憶又性多執所見不是自以爲是又性多狠輕扵應對不識分守所以雇主於使令之際常多叱咄其爲不攺其言愈辯雇主愈不能平於是箠楚加之或失手而至扵死亡者有矣凡爲家長者於使令之際有不如意當云小人天資之愚如此宜寛以處之多其教誨省其嗔怒可也如此則僕者可以免罪主者胸中亦大安樂省事多矣至於婢妾其愚尢甚婦人旣多褊急狠愎暴忍殘刻又不知古今道理其所以責備婢妾者又非丈夫之比爲家長者冝扵平昔常以待奴僕之理諭之其間必自有曉然者

人之居家凡有作爲及安頓什物以至田園倉庫廚厠等事皆自爲之區處然後三令五申以責付奴僕猶懼其遺忘不如吾志今有人一切不爲之區處凡事無大小聼奴僕自爲謀不合己意則怒罵鞭撻繼之彼愚人止能出力以奉吾令而已豈能善謀一一暗合吾意若不知此自見多事且如工匠執役必使一不執役者爲之區處謂之都料匠蓋人凡有執爲則不暇他見須令一不執爲者旁觀而爲之區處則不煩擾而功增倍矣婢僕有頑狠全不中使令者宜善遣之不可畱畱則生事主或過扵毆傷此輩或挾怨爲惡有不容言者婢僕有姦盜及逃亡者宜送之扵官依法治之不可私自鞭撻亦恐有意外之事或逃亡非其本情或所竊止於飲食微物宜念其平日有勞只略懲之仍前畱備使令可也

婢僕有小過不可親自鞭撻蓋一時怒气所激鞭撻之數必不記徒且費力婢僕未必知畏惟徐徐責問令他人執而撻之視其過之輕重而定其數𨿽不過怒自然有威婢妾亦自然畏憚矣壽昌胡倅彥特之家子弟不得自打僕婦女不得自打婢妾有過則告之家長家長爲之行遣婦女擅打婢妾則撻子弟此賢者之家法也

婢僕有過旣已鞭撻而呼喚使令辭色如常則無他事蓋小人受杖方內懷怨而主人怒不知釋恐有輕生而自殘者

婢僕有無故而自經者若其身溫可救不可解其縛須急抱其身令稍髙則所縊處必稍寛仍更令一人以指於其縊處漸漸寛之覺其气漸往來乃可解下仍急令人吸其鼻中使气相接乃可以蘇或不曉此理而先解其繋處其身力重其縊處愈急只一噓气便不可救此不可不預知也如身已冷不可救或救而不蘇當畱本處不可移動叫集鄰保以事聞官仍令得力之人日夜同與守視恐有犬鼠之屬殘其屍也自刃不殊宜以物掩其傷處或已絕亦當如前說人家有井於甃處宜爲缺級令可以上下或有墜井投井者可以令人救應或不及亦當如前說溺水投水而水深不可援者宜以竹篙及木板能浮之物投與之溺者有所執則身浮可以救應或不及亦當如前說夜睡魔死及卒死者亦不可移動並當如前說

婢僕無親屬而病者當令出外就鄰家醫治仍經鄰保錄其詞說卻以聞官或有死亡則無他慮婢僕欲其出力辦事其所以禦饑寒之具爲家長者不可不畱意衣須令其溫食須令其飽士大夫有云蓄婢不厭多教之紡績則足以衣其身蓄僕不厭多教之耕種則足以飽其腹大抵小民有力足以辦衣食而力無所施則不能以自活故求就役扵人爲富家者能推惻隱之心蓄養婢僕乃以其力還養其身其徳至大矣而此輩旣得溫飽𨿽苦役之亦甘心焉

婢僕宿臥去處皆爲檢令冬時無風寒之患以至牛馬豬羊貓狗雞鴨之屬遇冬寒時各爲區處牢圈棲息之處此皆仁人之用心備物我爲一理也

飛禽走獸之與人形性𨿽殊而喜聚惡散貪生畏死其情則與人同故離羣則向人悲鳴臨庖則向人哀號爲人者旣忍而不之顧反怒其鳴號者有矣胡不反已以思之物之有望於人猶人之有望於天也物之鳴號有訴於人而人不之防則人之處患難死亡困苦之際乃欲仰首叫號求天之防耶大抵人居病患不能支持之時及處囹圄不能脫去之時未嘗不反覆究省平日所爲某者爲惡某者爲不是其所以攺悔自新者指天誓日可表至病患平寧及脫去罪戾則不復記省造罪作惡無異往日余前所言若言於經歷患難之人必以爲然猶恐痛定之後不復記省彼不知患難者安知不以吾言爲迂

有子而不自乳使他人乳之前輩已言其非矣況其間求乳母於未產之前者使不舉己子而乳我子有子方嬰孩使捨之而乳我子其己子呱呱而泣至扵餓死者有因仕宧他處逼勒牙家誘賺良人之妻使捨其夫與子而乳我子因挾以歸家使其一家離散生前不復相見者士夫逓相庇防國家法令有不防禁彼獨不畏於天防

以人之妻爲婢年滿而送還其夫以人之女爲婢年滿而送還其父母以他鄕之人爲婢年滿而送還其鄕此風俗最近厚者浙東士大夫多行之有不還其夫而擅嫁他人有不還其父母而擅與嫁人皆興訟之端況有不防其離親戚去鄕土役之終身無夫無子死爲無依之豈不甚可憐哉

蓄奴婢惟本土人最善蓋或有病患則可責其親屬爲之扶持或有非理自殘旣有親屬眀其事因公私又有質證或有婢妾無父子兄弟可依僕無家可歸念其有勞不可不養者當令預經鄰保自言並陳於官或預爲之擇其配婢使之嫁僕使之娶皆可絕他日意外之患也

雇婢僕須要牙保分眀牙保又不可令我家人爲之也買婢妾旣已成契不可不細詢其所自來恐有良人子女爲人所誘略果然則卽告之官不可以婢妾還與引來之人慮殘其性命也

買婢妾須問其應典賣不應典賣如不應典賣則不可成契或果窮乏無所依倚須令經官自陳下保審防方可成契或其不能自陳令引來之人契中稱說少與雇錢待其有親人識認卽以與之也

族人鄰里親戚有狡獪子弟防恃彊淩人損彼益此富家多用之以爲爪牙且得目前快意此曹內旣姦巧外常柔順子弟責罵狎玩常能容忍爲子弟者亦愛之他日家長旣沒之後誘子弟爲非者皆此等人也大抵爲家長者必自老練又其智略能駕馭此曹故得其力至扵子弟須賢眀如其父兄則可無慮中材之人鮮不爲其鼔惑以致敗家唐史有言妖禽孽狐當晝則伏息自如得夜乃爲之祥正謂此曹若平昔延接淳厚剛正之人𨿽言語多拂人意而子弟與之久處則有身後之益所謂快意之事常有損拂意之事常有益凡事皆然宜廣思之

幹人有管庫者須常謹其簿書審其見存幹人有管穀米者須嚴其簿書謹其管籥兼擇謹畏之人使之防守幹人有貸財本興販者須擇其淳厚愛惜家累方可付托蓋中產之家日費之計猶難支吾況受傭扵人其饑寒之計豈能周足中人之性目見可欲其心必亂況下愚之人見酒食聲色之美安得不動其心向來財不滿其意而充其欲故內則與骨月同饑寒外則視所見如不見今其財物盈溢於目前若日日嚴謹此心姑主者事勢稍寛則亦何憚而不爲其始也移用甚微其心以爲可償猶未經慮久而主不之覺則日增焉月益焉積而至扵一歲移用已多其心𨿽惴惴無可柰何則求以掩覆至二年三年侵欺已大彰露不可掩覆主人欲峻治之已近噬臍故凡委托幹人所冝警此

國家以農爲重蓋以衣食之源在此然人家耕種出於佃人之力可不以佃人爲重遇其有生育婚嫁營造死亡當厚賙之耕耘之際有所假貸少收其息水旱之年察其所虧早爲除減不可有非理之需不可有非時之役不可令子弟及幹人私有所擾不可因其讐者告語增其嵗入之租不可彊其稱貸使厚供息不可見其自有田園輒起貪圖之意視之愛之不啻如骨肉則我衣食之源悉借其力俯仰可以無愧怍矣

佃僕婦女等有於人家婦女小兒處稱莫令家長知而欲重息以生借錢谷及欲借質物以濟急者皆是有心脫漏必無還意而婦女小兒不令家長知則不敢取索終爲所負爲家長者冝常以此諭其家

尼姑道婆媒婆牙婆及婦人以買賣鍼灸爲名者皆不可令入人家凡脫漏婦女財物及引誘婦女爲不美之事皆此曹也

池塘陂湖河埭蓄水以漑田者須於每年冬月水涸之際浚之使深築之使固遇天時亢旱𨿽不至於大稔亦不至於全損今人往往於亢旱之際常思修治至收刈之後則忘之矣諺所謂三月思種桑六月思築塘蓋傷人之無逺慮如此

池塘陂湖河埭有眾享其漑田之利者田多之家當相與率倡令田主出食佃人出力遇冬時修築令多蓄水及用水之際逺近髙下分水必均非止利己又且利人其利豈不溥哉今人當修築之際靳出食力及用水之際奮臂交爭有以耡耰相毆至死者縱不死亦至坐獄被刑豈不可傷然至此者皆田主慳吝之罪也

桑果竹木之屬春時種植甚非難事十年二十年之間卽享其利今人往往扵荒山閒地任其棄廢至扵兄弟析產或因一根荄之微忿爭失歡比鄰山地偶有竹木在兩界之間則興訟連年寧不思使向來天不產此則將何所爭若以爭訟所費庸工植木則一二十年間所謂材木不可勝用也其間有果木逼扵鄰家實利有及扵童稚則怒而伐去之者尢無所見也

人有小兒須常戒約莫令與鄰里損折果木之屬人養牛羊須常防守莫令與鄰里踏踐山地六種之屬人養雞鴨須常照管莫令與鄰里損啄菜茹六種之屬有產業之家又須各自勤謹墳墓山林欲藂綠長茂防映須髙其墻圍令人不得逾越園圃種植菜茹六種及有時果去處嚴其籬圍不通人往來則亦不致臨時責怪他人也

人有田園山地界至不可不分眀異居分析之初置產制買之際尢不可不仔細人之爭訟多由此始且如田畆有因地勢不平分一邱爲兩邱者有欲便順並兩邱爲一邱者有以屋基山地爲田又有以田爲屋基園地者有攺移街路水圳者官中𨿽有經界圖籍壊爛不存者多矣況又從而攺易不經官司鄰保驗證豈不大啟爭端人之田畆有在上邱者若常修田畔莫令傾倒人之屋基園地若及時築疊垣墻才損卽修人之山林若分眀挑掘溝塹才損卽修有何爭訟惟其鹵莽傾倒修治失時屋基園地止用籬園年深壊爛因而侵占山林或用分水猶可辯眀間有以木以石以坎爲界年深不存及以坑爲界而外又有一坑相似者未嘗不啟紛紛不決之訟也至於分析止憑書典買止慿契書或有鹵莽記載不明公私皆不能決可不戒哉間有典買山地幸其界至有疑故令元契稱說不明因而包占者此小人之用心遇明有司自正其罪矣

分析之家置造書有各人止錄已分所得田產者有一本互見他分者止錄已分多是內有私曲不欲顯暴故常多爭訟若互見他分厚薄肥瘠可以畢見在官在私易爲折斷此外或有宣勞於眾眾分棄與田產或有一分獨薄眾分棄與田產或有因妻財因仕宧置到來歷明白或有因營運置到而眾不願分者並宜於書後開具仍須斷約不在開具之數則爲漏𨿽分析後許應分人別求均分可以杜絕隱瞞之獘不至連年爭訟不決

人有求避役者𨿽私分財產甚均而書砧基則妝在一分之內令一人認役其他物力低小不須充應而其子孫有欲執書契而掩有之者遂興訴訟官司欲斷從實則於文有礙欲以文爲斷而情則不然此皆俗曹初無逺見規避於目前而貽爭於身後可不鑑此

人有已分財產而欲避免差役則冒同宗有官之人爲一戶籍者皆他日爭訟之端由也

縣道貪污遇有析戶印則厚有所需人戶憚於所費皆匿而不印私自割析經年旣深貧富不同恩義頓疎或至爭訟一以爲已分失去書一以爲分財未盡未立書官中從文則礙情從情則礙文故多久而不決之患凡析戶之家宜卽書以杜後患

人戶交易當先凴牙家索取書砧基指出邱叚圍號就問現佃人有無界至交加典賣重疊次問其所親有無應分人出外未回及在卑防未經分析或系棄產必問其初應與不應受棄或寡婦卑子執憑交易必問其初曽與不曽與勘防如系轉典賣則必問其元契己未投印有無諸般違礙方可立契如有寡婦防子應押契人必令人親見其押字如價貫年月四至畆角必卽書塡應債負貨物不可用必支見錢取錢必有處所擔錢人必有姓名已成契後必卽投印慮有交易在後而投印在前者已印契後必卽離業慮有交易在後而管業在前者已離業後必卽割稅慮因循不割稅而爲人告論以致拘沒者

官中條令惟交易一事最爲詳備蓋欲以杜爭端也而人戶不悉乃至違法交易及不印契不離業不割稅以致重疊交易詞訟連年不決者豈非人戶自速其辜哉凡鄰近利害欲得之產冝稍增其價不可恃其有親有鄰及以典至賣及無人敢買而扼損其價萬一他人買之則悔且無及而爭訟由之以興也

凡田產有交關違條者𨿽其價亷不可與之交易他時事發到官則所費或十倍然富人多要買此產自謂將來錢與人打官司此其癖不可救然自遺患與患及子孫者甚多

凡交易必須項項合條卽無後患不可憑恃人情契宻不爲之防或有失歡則皆成爭端如交易取錢未盡及贖產不曽取契之類宜卽理防去著或卽聞官以絕將來詞訴切戒切戒

貧富無定勢田宅無定主有錢則買無錢則賣買產之家當知此理不可苦害賣產之人蓋人之賣產或以缺食或以負債或以疾病死亡婚嫁爭訟已有百千之費則鬻百千之產若買產之家卽還其直𨿽轉手無畱且可以了其出產欲用之一事而爲富不仁之人知其欲用之急則陽距而陰鉤之以重扼其價旣成契則姑還其直之什一二約以數日而盡償至數日而問焉則辭以未辦又屢問之或以數緡授之或以米谷及他物髙估而補償之出產之家必大窘乏所得零防隨卽耗散向之所擬以辦某事者不復辦矣而往還取索夫力之費又居其中彼富者方自竊喜以爲善謀不知天道好還有及其身而獲報者有不在其身而在其子孫者冨家多不之悟豈不迷哉

假貸錢谷責令還息正是貧富相資不可闕者漢時有錢一千貫者比千戶侯謂其一嵗可得息錢二百千比之今時未及二分今若以中制論之質庫月息自二分至四分貸錢月息自三分至五分貸谷以一熟論自三分至五分取之亦不爲虐還者亦可無詞而典質之家至有月息什而取一者江西有借錢約一年償還而作合子立約者【謂借一貫文約還兩貫文】衢之開化借一秤禾而取兩秤浙西上戶借一石米而收一石八斗皆不仁之甚然父祖以是而取扵人子孫亦復以是而償於人所謂天道好還於此可見

兼並之家見有產之家子弟昏愚不肖及有緩急多是將錢彊以借與或始借之時設酒食以媚恱其意或旣借之後歷數年不索取待其息多又設酒食招誘使之結轉並息爲本別更生息又誘勒其將田產折還法禁𨿽嚴多是幸免惟天网不漏諺云富兒更替做蓋謂疊相酬報也

有輕於舉債者不可借與必是無借之人已懷負賴之意凡借人錢谷少則易償多則易負故借谷至百石借錢至百貫𨿽力可還亦不肯還寧以所還之資爲爭訟之費者多矣

凡人之敢於舉債者必謂他日之寛余可以償也不知今日之無寛余他日何爲而有寛余譬如百里之路分爲兩日行則兩日可辦若欲以今日之路使明日並行𨿽勞苦而不可至凡無逺識之人求目前寛余而那積在後者無不破家也切宜監此

凡有家產必有稅賦須是先截畱輸納之資臨時爲官中所廹則舉債認息或托攬戶兌納而髙價算還是皆可以耗家大抵曰貧曰儉自是賢徳又是美稱切不可以此爲愧若能如此則無破家之患矣

納稅𨿽有省限須先納爲安如納苗米若不趂晴早納必欲拖後或值雨雪連日將如之何然州郡多有不體量民事如納秋米初時旣要幹圎加量又重後來縱納濕惡加量又輕又後來則折爲低價如納稅絹初時必欲至厚實者後來見納數之少則放行輕疎又後來則折爲低價人戶及攬子多是較量前後輕重不肯搶先送納致被縣道追擾惟鄕曲賢者自求省事不以毫末之較遂愆期也

鄕人有紏率錢物以造橋修路及打造渡航者宜隨力助之不可謂捨財不見獲福而不爲且如道路旣成吾之晨出暮歸僕馬無疎虞及乘輿馬過橋渡而不至惴栗者皆所獲之福也

人之經營財利偶獲厚息以致富盛者必其命運亨通造物者陰賜致此其間有見他人獲息之多致富之速則欲以人事彊奪天理如販米而加以水賣鹽而雜以灰賣漆而和以油賣藥而易以他物如此等類不勝其多目下多得贏餘其心便自欣然而不知造物者隨卽以他事取去終於貧乏況又因假壊眞以虧本者多矣所謂人不勝天大抵轉販經營須是先存心地凡物貨必眞必須敬惜如欲以此奉神明又須不敢貪求厚利任天理如何𨿽目下所得之薄必無後患至於買撲坊塲之人尢當如此造酒必極醇厚精潔則私酤之家自然難售其間或有私醖必審止絕之術不欲挾此打破人家朝夕存念止欲趂辦官課飬育孥累不可妄求厚積及計防司案拖賴官錢若命運亨通則自能富厚不然亦不致破蕩請以應開坊之人觀之

起造屋宇最人家至難事年齒長壯世事諳歷於起造一事猶多不悉況未更事其不因此破家者幾希蓋起造之時必先與匠者謀匠者惟恐主人憚費而不爲則必小其規模節其費用主人以爲力可以辦銳意爲之匠者則漸增廣其規模至數倍其費而屋猶未及半主人勢不可輟則舉債鬻產匠者方喜興作之未艾工鏹之益增余嘗勸人起造屋宇須十數年經營以漸爲之則屋成而家富自若蓋先議基址或平髙就下或增卑爲髙或築墻穿池逐年漸爲之期以十數年而後成次議規模之髙廣材木之若干細至椽桷籬壁竹木之屬必籍其數逐年買取隨卽斵削期以十數年而畢備次議瓦石之多少皆預以餘力積漸而儲之𨿽僦雇之費亦不取辦於倉卒故屋成而家富自若也

後序

近世老師宿儒多以其言集爲語錄示學者蓋欲以所自得者與天下共之也然皆議論精微學者所造未至𨿽勤誦深思猶不開悟況中人以下乎至於小說詩話之流特賢於己非有裨於名教亦有作爲家訓戒示子孫或不該詳焉未廣采朴鄙好論世俗事而性多忘人有能誦其前言而已或不記憶續以所言私筆之久而成編假而錄之者頗多不能徧應乃鋟木以昔子思論中庸之道其始也夫婦之愚皆可與知夫婦之不肖皆可能行極其至妙則𨿽聖人亦不能知不能行而察乎天地今若以察乎天地者而語諸人前輩之語錄固已連篇累牘姑以夫婦之所與知能行者語諸世俗使田夫野老幽閨婦女皆曉然於心目間人或好惡不同互是疊非必有一二契其心者庻幾息爭省刑俗還醇厚聖人復起不吾廢也初余目是書爲俗訓府判同舎劉公更曰世範似過其實三請易之不聼終當從其舊云淳熙己亥上元三衢梧坡袁采書於樂淸琴堂

