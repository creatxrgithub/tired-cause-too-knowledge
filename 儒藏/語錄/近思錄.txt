

欽定四庫全書

子部一

近思錄

儒家類

提要

【臣】等謹案近思錄十四卷宋朱子與呂祖謙所共輯蓋周張二程之書宏深奧衍承學之士莫由得其涯涘朱子慮其不知所擇因與祖謙分類緝纂以成是書獨取太極圖說易通西銘正蒙經學理窟二程遺書易傳而於邵子之書則從姑捨蓋其愼也書以近思名蓋取切問近思之義俾學者致力於日用之實而不使騖於髙逺論者謂爲五經之階梯信不誣歟宋明諸儒若何氏基薛氏瑄羅氏欽順莫不服膺是書其後因有續而廣之者亦堪輔翼而權輿之精無過是編云乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

近思錄卷一

宋朱子呂祖謙同編

葉采集解

道體【凡五十一條】

此卷論性之本原道之體統蓋學問之綱領也

廉溪先生曰無極而太極【朱子曰上天之載無聲無臭而實造化之樞紐品彚之根柢也故曰無極而太極非太極之外復有無極也○蔡節齋曰朱子曰太極者象數未形而其理巳具之稱又曰未有天地之先畢竟是先有此理又曰無極者只是說這道理當初元無一物只是有此理而巳此个道理便防動而生陽靜而生陰詳此三條皆是主太極而爲言也又曰從陰陽處看則所謂太極者便只是在陰陽裏面今人說陰陽上面別有一个無形無影底是太極非也又曰太極只是天地萬物之理在天地則天地中有太極在萬物則萬物中有太極又曰非有以離乎陰陽卽陰陽而指其本體詳此三條皆是主陰陽而爲言也故主太極而言則太極在陰陽之先主陰陽而言則太極在陰陽之內蓋自陰陽未生而言則所謂太極者必當先有自陰陽旣生而言則所謂太極者卽在乎陰陽之中也謂陰陽之外別有太極常爲陰陽主者固爲陷乎列子不生不化之謬而獨執夫太極只在陰陽之中之說者則又失其樞紐根柢之所爲而大本有所不識矣○愚按節齋先生此條所論最爲明備而或者於陰陽未生之說有疑焉若以循環言之則陰前是陽陽前又是陰似不可以未生言若截自一陽初動處萬物未生時言之則陰陽未動之時謂之陰陽未生亦可也未生陽而陽之理已具未生陰而陰之理已具在人心則爲喜怒哀樂未發之中總名曰太極然具於陰陽之先而流行陰陽之內一太極而已】太極動而生陽動極而靜靜而生陰靜極復動一動一靜亙爲其根分陰分陽兩儀立焉【朱子曰太極之有動靜是天命之流行也所謂一陰一陽之謂道誠者聖人之本物之終始而命之道也其動也誠之通也繼之者善萬物之所資以始也其靜也誠之復也成之者性萬物各正其性命也動極而靜靜極復動一動一靜互爲其根命之所以流行而不已也動而生陽靜而生陰分陰分陽兩儀立焉分之所以一定而不移也蓋太極者本然之妙也動靜者所乘之機也太極形而上之道也陰陽形而下之器也是以自其著者而觀之則動靜不同時陰陽不同位而太極無不在焉自其微者而觀之則沖漠無眹而動靜陰陽之理已悉具於其中矣𨿽然推之於前而不見其始之合引之於後而不見其終之離也故程子曰動靜無端陰陽無始非知道者孰能識之○愚謂動而生陽動極而靜靜而生陰靜極復動者言太極流行之妙相推於無窮也一動一靜互爲其根分陰分陽兩儀立焉者言二气對待之體一定而不易也邵子曰用起天地先體立天地後是也然詳而分之則動而生陽靜而生陰者是流行之中定分未嘗亂也一動一靜互爲其根者是對待之中妙用實相流通也】陽變陰合而生水火木金土五气順布四時行焉【朱子曰有太極則一動一靜而兩儀分有陰陽則一變一合而五行具然五行者質具於地而气行於天者也以質而語其生之序則曰水火木金土而水木陽也火金陰也以气而語其行之序則曰木火土金水而木火陽也金水陰也或曰陽何以言變陰何以言合曰陽動而陰隨之故云變合○愚謂水火木金土者陰陽生五行之序也木火土金水者五行自相生之序也曰五行之生與五行之相生其序不同何也曰五行之生也蓋二气之交變合而各成天一生水地二生火天三生木地四生金天五生土所謂陽變陰合而生水火木金土是也五行之相生也蓋一气之推循環相因木生火火生土土生金金生水水復生木所謂五气順布四時行焉是也曰其所以有是二端何也曰二气變合而生者原於對待之體也一气循環而生者本於流行之用也】五行一陰陽也陰陽一太極也太極本無極也【朱子曰五行具則造化發育之具無不備矣故又卽此而推本之以明其渾然一體莫非無極之妙而無極之妙亦未嘗不各具於一物之中焉蓋五行異質四時異气而皆不能外乎陰陽五殊二實無餘欠也陰陽異位動靜異時而皆不能離乎太極精粗本末無彼此也至於所以爲太極者又無聲臭之可言也○愚按此圖卽系辭傳易有太極是生兩儀兩儀生四象之義而推明之也但易以卦爻言圖以造化言卦爻固所以擬造化也】五行之生也各一其性【張南軒曰五行生質𨿽有不同然太極之理未嘗不存也五行各一其性則爲仁義禮智信之理而五行各専其一】無極之眞二五之精妙合而凝乾道成男坤道成女二气交感化生萬物萬物生生而變化無窮焉【朱子曰眞以理言無妄之謂也精以气言不二之名也妙合者無極二五本混融而無間也凝者聚也气聚而成形也蓋性爲之主而陰陽五行爲之經緯錯綜又各以類凝聚而成形焉陽而健者成男則父之道也陰而順者成女則母之道也是人物之始以气化而生者也气聚成形則形交气感遂以形化而人物生生變化無窮矣自男女而觀之則男女各一其性而男女一太極也自萬物而觀之則萬物各一其性而萬物一太極也蓋合而言之萬物統體一太極也分而言之一物各具一大極也○愚按系辭天地絪緼萬物化醇气化也男女搆精萬物化生形化也圖說蓋本諸此】惟人也得其秀而最靈形旣生矣神發知矣五性感動而善惡分萬事出矣【朱子曰此言眾人具動靜之理而常失之於動也蓋人物之生莫不有太極之道焉然陰陽五行气質交運而人之所稟獨得其秀故其心爲最靈而有以不失其性之全所謂天地之心而人之極也然形生於陰神發於陽五常之性感物而動而陽善陰惡又以類分而五性之殊散爲萬事蓋二气五行化生萬物其在人者又如此也】聖人定之以中正仁義【本注云聖人之道仁義中正而已矣】而主靜【本注云無欲故靜】立人極焉故聖人與天地合其徳日月合其明四時合其序鬼神合其吉凶【朱子曰此言聖人全動靜之徳而常本之於靜也蓋人稟陰陽五行之秀气以生而聖人之生又得其秀之秀者是以其行之也中其處之也正其發之也仁其裁之也義蓋一動一靜莫不有以全夫太極之道而無所虧焉則向之所謂欲動情勝利害相攻者於此乎定矣然靜者誠之復而性之眞也苟非此心寂然無欲而靜則亦何以酬酢事物之變而一天下之動哉故聖人中正仁義動靜周流而其動也必主乎靜此其所以成位乎中而天地日月四時鬼神有所不能違也蓋必體立而後用有以行若程子論乾坤動靜而曰不専一則不能直遂不翕聚則不能發防亦此意耳○李果齋曰五性感動而善惡分是五性皆有動有靜也惟聖人能定其性而主於靜故動罔不善而人心之太極立焉蓋人生而靜性之本體湛然無欲斯能主靜此立極之要領也○或問周子不言禮智而言中正何也愚謂此圖辭義悉出於易易本陰陽而推之人事其徳曰仁義其用曰中正要不越陰陽之兩端而已仁義而非中正則仁爲姑息義爲忍刻之類故易尢重中正】君子修之吉小人悖之凶【朱子曰聖人太極之全體一動一靜無適而非中正仁義之極蓋不假修爲而自然也未至此而修之君子之所以吉也不知此而悖之小人之所以凶也修之悖之亦在乎敬肆之間而已矣敬則欲寡而理明寡之又寡以至於無則靜虛動直而聖可學矣】故曰立天之道曰陰與陽立地之道曰柔與剛立人之道曰仁與義又曰原始反終故知死生之說【朱子曰陰陽成像天道之所以立也剛柔成質地道之所以立也仁義成徳人道之所以立也道一而巳隨事著見故有三才之別而於其中又各有體用之分焉其實則一太極也陽也剛也仁也物之始也陰也柔也義也物之終也能原其始而知所以生則反其終而知所以死矣此天地之間綱紀造化流行古今不言之妙聖人作易之大意蓋不出此故引之以證其說○愚謂一陰一陽之謂道道卽太極也在天以气言曰陰陽在地以形言曰柔剛在人以徳言曰仁義此太極之體所以立也死生者物之終始也知死生之說則盡二气流行之妙矣此太極之用所以行也凡此二端發明太極之全體大用故引以結證一圖之義】大哉易也斯其至矣【蔡節齋曰易有太極易變易也夫子所謂無體之易也太極至極也言變易無體而有至極之理也故周子太極圖說特以無極而太極發明易有太極之義其所謂無極而太極者蓋亦言其無體之易而有至極之理也是其無極之眞實有得於夫子易之一言而或以爲周子妄加者繆也且其圖說無非取於易者而其篇末又以大哉易也結之聖賢之言斷可識矣】

誠無爲【朱子曰實理自然何爲之有卽太極也】幾善惡【朱子曰幾者動之微善惡之所由分也蓋動於人心之微則天理固當發見而人欲亦已萌乎其間矣此陰陽之象也】徳愛曰仁宜曰義理曰禮通曰智守曰信【朱子曰道之得於心者謂之徳其別有是五者之用而因以名其體焉卽五行之性也】性焉安焉之謂聖【朱子曰性者獨得於天安者本全於巳聖者大而化之之稱此不待學問勉彊而誠無不立幾無不明徳無不備者也】復焉執焉之謂賢【朱子曰復者反而至之執者保而持之賢者才徳過人之稱此思誠研幾以誠其徳而有以守之者也】發微不可見充周不可窮之謂神【通書○朱子曰發之微妙而不可見充之周徧而不可窮則聖人之妙用而不可知者也○愚謂性焉復焉以誠而言也安焉執焉以幾而言也發微充周則幾之動而神也卽通書次章誠幾神之義】

伊川先生曰喜怒哀樂之未發謂之中中也者言寂然不動者也故曰天下之大本發而皆中節謂之和和也者言感而遂通者也故曰天下之逹道【文集下同說見中庸○朱子曰喜怒哀樂情也其未發則性也無所偏倚故謂之中發而皆中節情之正也無所乖戾故謂之和大木者天命之性天下之理皆由此出道之體也逹道者循性之謂天下古今之所共由道之用也】

心一也有指體而言者【本注云寂然不動是也】有指用而言者【本注云感而遂通天下之故是也】惟觀其所見如何耳

乾天也天者幹之形體幹者天之性情幹健也健而無息之謂幹【朱子曰性情二者常相參有性便有情有情便有性火之性情則是熱水之性情則是寒天之性情則是健健之體爲性健之用是情惟其健所以不息】夫天専言之則道也天且弗違是也分而言之則以形體謂之天以主宰謂之帝以功用爲之鬼神以妙用謂之神以性情爲之幹【易傳下同○道者天理當然之路専言天者卽道也分而言之指其形體髙大而無涯則謂之天指其主宰運用而有定則謂之帝天所以主宰萬化者理而已功用造化之有迹者如日月之往來萬物之屈伸是也往者爲鬼來者爲神屈者爲鬼而伸者爲神也妙用造化之無迹者如運用而無方變化而莫測是也○朱子曰功用言其气也妙用言其理也功用兼精粗而言妙用言其精者○黃勉齋曰合而言之言鬼神則神在其中矣柝而言之則鬼神者其粗迹神者其妙用也○伊川言鬼神者造化之迹此以功用言也○橫渠言神二气之良能此合妙用而言也】

四徳之元猶五常之仁偏言則一事専言則包四者【乾卦彖傳在天爲四徳元亨利貞也在人爲五常仁義禮智信也分而言之在元者四徳之一仁者五常之一專言元則亨利貞在其中専言仁則禮義智信在其中蓋元者天地之生理也亨者生理之逹利者生理之遂貞者生理之正也仁者人心之生理也禮者仁之節文義者仁之裁制智者仁之明辧信者仁之眞實也○朱子曰仁之一事所以包四者不可離其一事而別求兼四者之仁又曰仁是生底意思通貫周流於四者之中須得辭遜斷制是非三者方成得仁之事】

天所賦爲命物所受爲性【朱子曰命猶誥敕性猶職任天以此理命於人人稟受此理則謂之性】

鬼神者造化之迹也

剝之爲卦諸陽消剝已盡獨有上九一爻尙存如碩大之果不見食將有復生之理上九亦變則純陰矣然陽無可盡之理變於上則生於下無間可容息也聖人發明此理以見陽與君子之道不可亡也或曰剝盡則爲純坤豈復有陽乎曰以卦配月則坤當十月以气消息言則陽剝爲坤陽來爲復陽未嘗盡也剝盡於上則復生於下矣【一气無頓消亦無頓息以卦配月積三十日而成一月亦積三十分而成一爻九月中於卦爲剝陽未剝盡猶有上九一爻剝三十分至十月中陽气消盡而爲純坤然陽才盡於上則已萌於下積三十分至十一月中然後陽气應於地上而成復之一爻也蓋陰陽二气語其流行則一气耳息則爲陽消則爲陰消之終卽息之始不容有間斷】故十月謂之陽月恐疑其無陽也陰亦然聖人不言耳【十月於卦爲坤恐人疑其無陽故特謂之陽月所以見陽气已萌也陰於四月純乾之時亦然陰之類爲小人故聖人不言耳】

一陽復於下乃天地生物之心也先儒皆以靜爲見天地之心蓋不知動之端乃天地之心也非知道者孰能識之【復卦彖曰復其見天地之心乎朱子曰十月積陰陽气收斂天地生物之心固未嘗息但無端倪可見一陽旣復則生意發動乃始復見其端緒也】

仁者天下之公善之本也【復卦六二傳仁者以天地萬物爲一體故曰天下之公四端萬善皆統乎仁故曰善之本也】

有感必有應凡有動皆爲感感則必有應所應復爲感所感復有應所以不已也感通之理知道者黙而觀之可也【咸卦九四傳屈伸往來感應無窮自屈而伸則屈者感也伸者應也自伸而屈則伸者感也屈者應也明乎此則天地陰陽之消長變化人心物理之表裏盛衰要不外乎感應之理而已】

天下之理終而復始所以恆而不窮恆非一定之謂也一定則不能恆矣惟隨時變易乃常道也天地常久之道天下常久之理非知道者孰能識之【恆卦彖傳隨時變易不窮乃常道也日月往來萬化屈伸無一息之停然其往來屈伸則亙萬古古而常然也】

人性本善有不可革者何也曰語其性則皆善也語其才則有下愚之不移【革卦上六傳性無不善才者性之所能合理與气而成气質則有昏明彊弜之異其昏弱之極者爲下愚】所謂下愚有二焉自暴也自棄也人苟以善自治則無不可移者𨿽昏愚之至皆可漸磨而進惟自暴者拒之以不信自棄者絕之以不爲𨿽聖人與居不能化而入也仲尼之所謂下愚也【人性本善自暴者咈戾而不信乎善是自暴害其性也自棄者𨿽知其善然怠廢而不爲是自棄絕其性也此愚之又下者不可移矣○朱子曰自暴者剛惡之所爲自棄者柔惡之所爲】然天下自棄自暴者非必皆昏愚也往往彊戾而才力有過人者商辛是也聖人以其自絕於善謂之下愚然考其歸則誠愚也【史記稱紂資辯防敏才力過人手格猛獸知足以拒諫言足以飾非則其天資固非昏愚者然其勇於爲惡而自絕於善要其終眞下愚耳】旣曰下愚其能革面何也曰心𨿽絕於善道其畏威而寡罪則與人同也惟其有與人同所以知其非性之罪也【革卦上六曰小人革面下愚小人自絕於善然畏�刑而欲免罪則與人無以異是以亦能揜其不善而著其善惟其畏懼有與人同者是以知其性之本善也】

在物爲理處物爲義【理卽是義然事物各有理裁制事物而合乎理者爲義○朱子曰義者心之制事之宜也彼事之宜𨿽若在外然所以制其宜則在心也非程子一語則後人未免有義外之見】動靜無端陰陽無始非知道者孰能識之【經說下同○動靜相推陰陽密移無有間斷有間斷則有端始無間斷故曰無端始也其所以然者道也道固一而無間斷也異時論剝復之道曰無間可容息也又曰其間原不斷續皆此意也○朱子曰動靜相生如循環之無端】

仁者天下之正理失正理則無序而不和【子曰仁而不仁如禮何人而不仁如樂何人而不仁則私欲交亂害於正理固宜舛逆而無序乖戾而不和也序者禮之本和者樂之本】忠信所以進徳終日幹幹君子當終日對越在天也【說見乾卦九三文言發乎眞心之謂忠盡乎實理之謂信忠信乃進徳之基終日幹幹者謂終日對越在天也越於也君子一言一動守其忠信常瞻對乎上帝不敢有一毫欺慢之意也以下皆發明所以對越在天之義】蓋上天之載無聲無臭其體則謂之易其理則謂之道其用則謂之神其命於人則謂之性率性則謂之道修道則謂之教【上天之載無聲無所謂太極本無極也體猶質也陰陽變易乃太極之體也故其體謂之易其所以變易之理則謂之道其變易之用則謂之神此以天道言也天理賦於人謂之性循性之自然謂之道因其自然者而修明之謂之教此以人道言也惟其天人之理一所以終日對越在天也】孟子去其中又發揮出浩然之气可謂盡矣【浩然盛大流行之貌蓋天地正大之气人得之以生本浩然也失養則餒而無以配乎道義之用得養則充而有以復其正大之體盡矣謂無餘事也此言天人之气一所以終日對越在天者也】故說神如在其上如在其左右大小大事而只曰誠之不可揜如此夫徹上徹下不過如此【大小猶多少也中庸論鬼神如此其盛而卒曰誠之不可揜誠者實理卽所謂忠信之體天人之間通此實理故君子忠信進徳所以爲對越在天也】形而上爲道形而下爲器須著如此說器亦道道亦器【說見系辭道者指事物之理故曰形而上器者指事物之體故曰形而下其實道寓於器本不相離也蓋言日用之間無非天理之流行所謂終日對越在天者亦敬循乎此理而已】但得道在不系今與後巳與人【不系猶不拘也言人能體道而不違則道在我矣不拘人巳古今無往而不合蓋道本無間然也】

醫書言手足痿痺爲不仁此言最善名狀仁者以天地萬物爲一體莫非巳也認得爲巳何所不至若不有諸巳自不與巳相干如手足不仁气巳不貫皆不屬巳【天地萬物與我同體心無私蔽則自然愛而公矣所謂仁也苟是理不明而爲私意所隔截刖形骸爾汝之分了無交渉譬如手足痿痺气不相貫疾痛屙癢皆不相干此四體之不仁也】故博施濟眾乃聖人之功用仁至難言故止曰巳欲立而立人巳欲逹而逹人能近取譬可謂仁之方也巳欲令如是觀仁可以得仁之體【說見論語博施濟眾乃聖人之功用子貢以是言仁未識仁之體夫子告之使知人之欲無異巳之欲施於人者亦猶施於巳近取諸身而譬之於人則得求仁之術卽此可見仁之體也○朱子曰博施濟眾是就事上說卻不就心上說夫子所以提起正是就心上指仁之本體而告之又曰博施濟眾固仁之極功但只乍見孺子將入井時有怵惕惻隱之心亦便是仁此處最好看】

生之謂性性卽气气卽性生之謂也【人之有生气聚成形理亦具焉是謂之性性與气本不相離也故曰性卽气气卽性】人生气稟理有善惡然不是性中元有此兩物相對而生也【气稟雜揉善惡由分此亦理之所有然原是性之木則善而已非性中原有善惡二者並生也】有自幼而善有自幼而惡【本注云后稷之克岐克嶷子越椒始生人知其必滅若敖氏之類】是气稟有然也善固性也然惡亦不可不謂之性也【程子又曰善惡皆天理謂之惡者本非惡但或過或不及便如此○朱子曰天下無性外之物本皆善而流於惡耳○愚謂原天命賦予之初固有善而無惡及气稟拘滯之後則其惡者謂非性之本然則可謂之非性則不可性一也所指之地不同耳】蓋生之謂性人生而靜以上不容說才說性時便巳不是性也【朱子曰人生而靜以上是人物未生時只可謂之理未可名爲性所謂在天曰命也才說性時便是人生以後此理已墮在刑气之中不全是性之本體矣所謂在人曰性也○此重釋生之謂性】凡人說性只是說繼之者善也孟子言性善是也夫所謂繼之者善也者猶水流而就下也皆水也有流而至海終無所污此何煩人力之爲也有流而未逺固巳漸濁有出而甚逺方有所濁有濁之多者有濁之少者淸濁𨿽不同然不可以濁者不爲水也【系辭曰一陰一陽之謂道繼之者善也蓋天遒流行發育萬物賦受之間渾然一理純粹至善所謂性善者也繼之云者猶水流而就下其有淸濁逺近之不同猶气稟昏明純駁有深淺也水固本淸及流而濁不可謂之非水猶性𨿽本善及局於气而惡不可謂之非性○此重釋善固性也惡亦不可不謂之性】如此則人不可以不加澄治之功故用力敏勇則疾淸用力緩怠則遲淸及其淸也則卻只是元初水也不是將淸來換卻濁亦不是取出濁來置在一隅也水之淸則性善之謂也故不是善與惡在性中爲兩物相對各自出來【朱子曰人𨿽爲气所昏而性則未嘗不在其中故不可不加澄治之功惟能學以勝之則知此理渾然初未嘗損所謂元初水也𨿽濁而淸者存固非將淸來換濁旣淸則本無濁固非取濁置一隅也如此則其本善而已矣性中豈有兩物對立而並行也哉愚謂不知性之本善則不能自勉以復其初不知性有時而陷於惡則不能力加澄治之功二說蓋互相發明也○此重釋不是性中元有兩物相對而生但前以本言則曰相對而生此以用言則曰相對各自出來】此理天命也順而循之則道也循此而修之各得其分則教也自天命以至於教我無加損焉此舜有天下而不與焉者也【朱子曰修道𨿽以人事言然其所以修之者莫非天命之本然非人私智所能爲也然非聖人有不能盡故以舜事明之】觀天地生物气象【本注云周茂叔看○造化流行發育萬物博周徧生理條逹觀之使人良心油然而生此卽周子牕前艸不除去問之云與自家意思一般是也】

萬物之生意最可觀此元者善之長也斯所謂仁也【朱子曰物之初生淳粹未防最好看及榦葉茂盛便不好看見孺子八井時怵惕惻隱之心只這些子便見得仁到他發政施仁其仁固廣然卻難看】

滿腔子是惻隱之心【腔子猶軀殻也惻傷怛也隱痛也人之一身惻隱之心無所不至故疾痛屙癢觸之則覺由是推之則天地萬物本一體也無往而非惻隱之心矣○朱子曰彌滿充實無空缺處如刀割著亦痛鍼刺著亦痛】

天地萬物之理無獨必有對皆自然而然非有安排也毎中夜以思不知手之舞之足之蹈之也【朱子曰陰與陽對動與靜對以至屈伸消長左右上下或以類而對或以反而對反覆推之未有兀然無對而孤立者程子謂惟道無對然以形而上下論之亦未嘗不有對也】

中者天下之大本天地之間亭亭當當直上直下之正理出則不是惟敬而無失最盡【喜怒哀樂未發之時此性渾然在中亭亭當當直上直下無所偏倚此天下之大本而萬善之主也心有散逸則失其所以爲主惟能敬以存之則有以全其中之本體矣】

伊川先生曰公則一私則萬殊人心不同如面只是私心【公則萬物一體私則人已萬殊】

凡物有本末不可分本末爲兩段事灑掃應對是其然必有所以然【朱子曰治心修身是本灑掃應對是末皆其然之事也至於所以然則理也理無精粗本末】

楊子防一毛不爲墨子又摩頂放踵爲之此皆是不得中至如子莫執中欲執此二者之中不知怎麼執得識得則凡事物上皆天然有个中在那上不待人安排也安排著則不中矣【楊朱爲我故以一毫利天下而不爲墨翟兼愛故𨿽摩頂至踵可以利天下而亦爲之楊墨各守一偏固皆失其中子莫魯之賢人也懲二者之偏欲於二者之間而取中夫中者隨時而在不能隨時以權其宜而膠於一定之中則所執者亦偏矣故君子貴於格物以致其知物格而知至則有以識夫時中之理而於事事物物各有天然之中不待著意安排也若事事安排則或雜以意見之私而非天然之中矣】

問時中如何伊川先生曰中字最難識須是黙識心通且試言一則中央爲中一家則中非中而堂爲中言一國則堂非中而國之中爲中推此類可見矣如三過其門不入在禹稷之世爲中若居陋巷則非中也居陋巷在顏子之時爲中若三過其門不入則非中也【時中者隨時有中不可執一而求也意如上章禹之治水九年於外三過其門而不暇入蓋得時行道任天下之靑濟斯民之患如是乃合此時之中顏子之世明王不興以夫子之大聖而不得行其道則其時可以止矣故隱居獨善而簞瓢自樂如是乃合此時之中是二者若違時而易務則皆失其中矣】

無妄之謂誠不欺其次矣【本注云李邦直云不欺之謂誠便以不欺爲誠徐仲車云不息之謂誠中庸言至誠無息非以無息解誠也或以問先生先生曰云云○無妄者實理之自然而無一毫僞妄也故謂之誠不欺者知實理之當然而不自爲欺乃思誠也○朱子曰無妄者自然之誠不欺是著力去做底故曰其次】

沖漠無眹萬象森然已具未應不是先已應不是後【沖漠未形而萬理畢具卽所謂無極而太極也未應者寂然不動之時也已應者感而遂通之時也已應之理悉具於未應之時故未應非先已應非後蓋卽體而用在其中不可以先後分也○朱子曰未有事物之時此理已具少間應處亦只是此理】如百尺之木自根本至枝葉皆是一貫不可道上面一段事無形無兆卻待人旋安排引入來教入塗轍【轍車迹塗轍猶路脈也道有體用而非兩端猶木有根本是生枝葉上下一貫未嘗間斷豈可謂未應之時空虛無有已應之際旋待安排引入塗轍言此理具於气形事爲之先本一貫也】旣是塗轍卻只是一个塗轍【言此理流行於气形事爲之中亦未嘗有二致也○朱子曰如父之慈子之孝只是一條路從源頭下來】

近取諸身百理皆具屈伸往來之義只於鼻息之間見之屈伸往來只是理不必將旣屈之气復爲方伸之气生生之理自然不息【鼻息呼吸可見屈伸往來之義以理而言則屈伸往來自然不息以气而言則不是以旣屈之气爲方伸之气如釋氏所謂輪廻者也○朱子曰此段爲橫渠形潰反原之說而發也李果齋曰往而屈者其气已散來而伸者其气方生生生之理自然不窮若以旣屈之气復爲方伸之气則是天地間只有許多气來來去去造化之理不幾於窮乎釋氏不明乎此所以有輪廻之說】如復卦言七日來復其間元不斷續陽已復生物極必返其理須如此有生便有死有始便有終【日卽月也以卦配月則自五月陽始消而爲姤至十一月陽生而爲復自姤至復凡七月也消極而生無有間斷物極必返理之自然生死始終皆一理也】

明道先生曰天地之間只有一个感與應而已更有甚事【詳見前】

問仁伊川先生曰此在諸公自思之將聖賢所言仁處類聚觀之體認出來孟子曰惻隱之心仁也後人遂以愛爲仁愛自是情仁自是性豈可専以愛爲仁孟子言惻隱之心仁之端也旣曰仁之端則不可便爲之仁退之言博愛之爲仁非也仁者固博愛然便以博愛爲仁則不可【仁者愛之理愛者仁之情以愛爲仁是指情爲性端之云者言仁在中而端緒見於外也或問樊遲問仁子曰愛人是夫子亦嘗以愛言仁也曰孔門問答皆是教人於巳發處用功孟子所謂惻隱之心仁也亦是於巳發之端體認但後之論仁者無復知性情之別故程子發此義以示人欲使沿流而遡其源也學者其深體之】

問仁與心何異伊川曰心譬如谷種生之性便是仁陽气發處乃情也【以谷種諭心生之性便是愛之理陽气發處便是惻隱之情】

義訓宜禮訓別智訓知仁當何訓說者謂訓覺訓人皆非也當合孔孟言仁處大槪研窮之二三歳得之未晚也【訓者以其字義難明故又假一字以訓解之義者天理之當然所以裁制乎事物之宜故訓宜禮者天理之節文所以別親疏上下之分故訓別智者天理之明睿所以知事物之是非故訓智仁道至大包乎三者故爲難訓說者謂訓覺者言不爲物欲所蔽癢屙疾痛觸之卽覺夫仁者固無所不覺然覺不足以盡仁之蘊也訓人者言天地生人均气同理以人體之剛惻怛慈愛之意自然無所間斷夫仁者固以人爲體然不可以訓仁也○朱子曰仁是愛之體覺自是智之用仁統四徳故仁則無不覺然便以覺爲仁則不可或謂仁只是人心之生理以生字訓之何如朱子曰不必須用一字訓但要識得大意通透耳】

性卽理也天下之理原其所自來未有不善喜怒哀樂未發何嘗不善發而中節則無往而不善發不中節然後爲不善故凡言善惡皆先善而後惡言吉凶皆先吉而後凶言是非皆先是而後非【朱子曰性卽理也一語自孔子後惟伊川說得盡�撲不破性卽是天理那得有惡又曰未發之前气不用事所以有善而無惡】

問心有善惡否伊川曰在天爲命在義爲理在人爲性主於身爲心其實一也心本善發於思慮則有善有不善若旣發則可謂之情不可謂之心【天道流行賦與萬物謂之命事物萬殊各有天然之則統而名之謂之理人得是理以生謂之性是性所存虛靈知覺爲一身之主宰謂之心實則非二也推本而言心豈有不善自七情之發而後有善惡之分○朱子曰旣發不可謂之非心但有不善則非心之本體】譬如水只可謂之水至如流而爲派或行於東或行於西卻爲之流也

性出於天才出於气气淸則才淸气濁則才濁才則有善有不善性則無不善【性本乎理理無不善才本乎气气則不齊故或以之爲善或以之爲惡○孟子曰若夫爲不善非才之罪也朱子曰孟子専以其發於性者言之故以爲才無不善程子兼指其稟於气者言之則人之材質固有昏明彊弱之不同張子所謂气質之性是也二說𨿽殊各有所當然程子爲密】

性者自然完具信只是有此者也故四端不言信【仁義禮智分而言之則四者各立自然全具實有是四者則謂之信故信無定位非於四者之外別有信也孟子論四端而不及信蓋信在其中矣○李果齋曰五常言信配五行而言四端不言信配四時而言也蓋土分旺於四時之季信已立於四端之中也】

心生道也有是心斯具是形以生惻隱之心人之生道也【心者人之生理也有是心斯具是形此言生人之道惻隱之心人之生道此言人道是心故酬酢運用生生而不窮苟無是心則同於砂石而生理絕矣○朱子曰心生道也謂天地以生物爲心而人得之以爲心者又曰心是个活底物】

橫渠先生曰气坱然太虛升降飛未嘗止息此虛實動靜之機陰陽剛柔之始浮而上者陽之淸降而下者陰之濁其感遇聚散爲風雨爲霜雪萬品之流行山川之融結糟粕煨燼無非教也【正蒙下同○坱然盛大氤氳之義坱然太虛周流上下亙古窮今未嘗止息者元气也虛實動靜妙用由是而形故曰機陰陽剛柔定體由是而立故曰始判而爲上下淸濁合而爲風雨霜雪凝而爲人物山川之形質散而爲糟粕煨燼之渣滓消長萬變生生不窮皆道體之流行故曰無非至教】

遊气紛擾合而成質者生人物之萬殊其陰陽兩端循環不已者立天地之大義【遊气雜揉凝而成形者人物萬殊所以生也陰陽推移循環無窮者天地大經所以立也遊气紛擾緯也陰陽循環經也○朱子曰陰陽循環如磨遊气紛擾如磨中出者】

天體物不遺猶仁體事而無不在也【朱子曰體物言爲物之體也蓋物物有个天理體事謂事事是仁做出來】禮儀三百威儀三千無一物而非仁也【禮儀者經禮也威儀者曲禮也禮文之大小無非愛敬懇惻之心所發見者故曰無一物而非仁也不然則禮特虛文而已】昊天曰明及爾出王昊天曰旦及爾遊衍無一物之不體也【王往通○詩大雅板篇出王謂出而有所往也旦亦明也遊衍寛縱之意言天道昭明凡人之往來遊息之所此理無往而不在因是以證體物不遺之意】

鬼神者二气之良能也【良能者自然而然莫之爲而爲也朱子謂橫渠此語尢精】物之初生气日至而滋息物生旣盈气日反而遊散至之謂神以其伸也反之謂鬼以其歸也【物自少以至壯气日至而滋息滋息者生而就滿也自壯以至老气日反而遊散遊散者消而就盡也以其日至而伸故曰神以其日反而歸故曰】

性者萬物之一源非有我之得私也惟大人爲能盡其道是故立必俱立知必周知愛必兼愛成不獨成彼自蔽塞而不知順吾理者則亦末如之何矣【性原於天而人之所同得也惟大人者能盡巳之性則能盡人之性蓋性本無二也故已有所立必與夫人以俱立已有所知必使夫人以周知愛必兼愛使人皆得所愛也成不獨成使人皆有所成也四者大人之所存心也立者禮之幹也知者智之用也愛者仁之施也成者義之遂也自立於禮以至成於義學之始終也張子之教以禮爲先故首曰立如是而彼或蔽塞而不通不知所以順乎理則亦無如之何然其心固欲其同盡乎一源之性也此卽大學明明徳於天下中庸成巳成物之道蓋四端之根本也】

一故神譬之人身四體皆一物故觸之而無不覺不待心使至此而後覺也此所謂感而遂通不行而至不疾而速也【橫渠易說○一謂純一也神謂神妙而無不通也猶人之四體本一也故觸之卽覺不待思慮擬議使一有間斷則痛癢有所不覺矣天地之爲物不貳故妙用而無方聖人之心不貳故感通而莫測】心統性情者也【橫渠語錄下同○朱子曰統是主宰性者心之理情者心之用心者性情之主也孟子曰仁人心也又曰惻隱之心性情上都下个心字可見心統性情之義】

凡物莫不有是性由通蔽開塞所以有人物之別由蔽有厚薄故有智愚之別塞者牢不可開厚者可以開而開之也難薄者開之也易開則逹於天道與聖人一【有是气必有是理此人與物之所共由也由气有通蔽開塞故有人物之異由蔽有厚薄故人又有智愚之異塞者气拘而塡實之也故不可開此言物也蔽者但昏暗而有所不通皆可開也顧有難易之分耳及其旣開則通乎天道與聖人一此言人也】

近思錄卷一

欽定四庫全書

近思錄卷二

宋朱子呂祖謙同編

葉采集解

爲學【凡一百一十一條】

此卷總論爲學之要蓋尊徳性矣必道問學明乎道體知所指歸斯可究爲學之大凡矣

濂溪先生曰聖希天賢希聖士希賢【朱子曰希望也字本作晞】伊尹顏淵大賢也伊尹恥其君不爲堯舜一夫不得其所若撻於市顏淵不遷怒不貳過三月不違仁【朱子曰說見書及論語皆賢人之事也】志伊尹之所志學顏子之所學【朱子曰此言士希賢也】過則聖及則賢不及則亦不失於令名【通書下同○朱子曰三者隨其用力之淺深以爲所至之近逺不失令名以其有爲善之實也○胡氏曰周子患人以發防決科榮身肥家希世取寵爲事也故曰志伊尹之所志患人以廣聞見工文辭矜智能慕空寂爲事也故曰學顏子之所學人能志此志而學此學則知斯道之大而其用無窮矣】

聖人之道入乎耳存乎心蘊之爲徳行行之爲事業彼以文辭而已者陋矣【朱子曰欲人眞知道徳之重而不溺於文辭之陋也】

或問聖人之門其徒三千獨稱顏子爲好學夫詩書六藝三千子非不習而通也然則顏子所獨好者何學也【哀公問弟子孰爲好學孔子對曰有顏回者好學不幸短命死矣今也則亡六藝禮樂射禦書數史記曰弟子蓋三千焉身通六藝者七十二人】伊川先生曰學以至聖人之道也聖人可學而至歟曰然【聖人生知學者學而知之及其知之則一也聖人安行學者勉而行之及其成功則一也】學之道如何曰天地儲精得五行之秀者爲人【人物萬殊莫非二气五行之所爲也然人則得其精且秀者是以能通於道而爲聖爲賢】其本也眞而靜其未發也五性具焉曰仁義禮智信【眞者無極之眞也靜者人生而靜天之性也曰眞而靜者謂其天理渾全寂然不動而所具之性其目有是五者旣曰本又曰未發蓋本者指其稟受之初未發者指其未與物接之前也】形旣生矣外物觸其形而動其中矣其中動而七情出焉曰喜怒哀樂愛惡欲【此言形生之後應事接物之時也物感於外情動於中其目有是七者然喜近於樂怒近於惡愛近於欲其所以分者蓋喜在心樂發散在外怒則有所激其气憤惡則有所憎其意深愛則近於公欲則近於私愛施於人而欲本乎巳也】情旣熾而益蕩其性鑿矣是故覺者約其情使合於中正其心養其性愚者則不知制之縱其情而至於邪僻梏其性而亡之【性動則爲情然情炎於中末流益蕩則反戕賊其性矣惟夫明覺之士以禮制情使不失乎中故能正其心而不流於邪僻養其性而不至於梏亡愚者反是梏猶桎梏謂拘攣而暴殄之言人之所以貴於學也】然學之道必先明諸心知所往然後力行以求至所謂自明而誠也【往一作養○朱子曰明諸心知所往窮理之事力行求至踐履之事也或曰知所養應上文養其性涵養之功與知行並進】誠之之道在乎信道篤信道篤則行之果行之果則守之固仁義忠信不離乎心造次必於是顚沛必於是出處語黙必於是久而弗失則居之安動容周旋中禮而邪僻之心無自生矣【此因上文言所以誠之之道也信道篤則不惑行之果則不止守之固則不變朱子曰造次急遽苟且之時顚沛傾覆流離之際也○以上兩節論爲學之道詳盡其大綱有三焉明諸心知所往者智之事也力行以求至者仁之事也信道篤以下勇之事也然勇之中亦備此三者故信之篤者知之勇也行之果者仁之勇也守之固者勇之勇也仁義忠信不離乎心者信之篤也造次顚沛出處語黙必於是者行之果也久而弗失守之固也動容周旋中禮邪僻之心不生則幾於化矣】故顏子所事則曰非禮勿視非禮勿聴非禮勿言非禮勿動【禮者天理之節文非禮者私欲之害乎天理者也勿者禁止之辭凡視聴言動克去巳私則日用之間莫非天理之流行矣此孔子教顏子爲仁之目而顏子之所請事者也】仲尼稱之則曰得一善則拳拳服膺而弗失之矣又曰不遷怒不貳過有不善未嘗不知知之未嘗復行也此其好之篤學之之道也【中庸子曰回之爲人也擇乎中庸得一善則拳拳服膺而弗失之矣拳拳奉持之貌服猶佩也膺胸也凡得一善言善行則奉持佩服於心胸不敢忘也又語曰不遷怒不貳過怒所當怒各止其所不遷也才卽攺巳攺不再不貳也又易系辭傳曰有不善未嘗不知知之未嘗復行也有不善而必知之是察巳之明也知之而不復行是克巳之誠也皆孔子所以稱顏子好學之道也】然聖人則不思而得不勉而中顏子則必思而後得必勉而後中其與聖人相去一息所未至者守之也非化之也以其好學之心假之以年則不日而化矣【聖人生知故不思而得安行故不勉而中顏子猶必擇善而固執之然其博文約禮工力俱到其未至於聖人者特一息之間耳使非短命而死則不淹時日所守者化而與聖人一矣】後人不逹以謂聖本生知非學可至而爲學之道遂失不求諸巳而求諸外以博聞彊記巧文麗辭爲工榮華其言鮮有至於道者則今之學與顏子所好異矣【文集○後世聖學無傳不知反身修徳徒以記問詞章爲學去道愈逺矣】

橫渠先生問於明道先生曰定性未能不動猶累於外物何如明道先生曰所謂定者動亦定靜亦定無將迎無內外【此章就猶累於外物一句反覆辧明蓋萬物不同而無理外之物萬理不同而無性外之理凡天下之物理酬酢萬端皆吾性之所具也所謂定性者非一定而不應也發而中節動亦定也敬而無失靜亦定也將送也事之往也無將事之來也無迎動靜一定何有乎將迎寂然不動者存於內也感而遂通者應於外也體用一貫何間乎內外】苟以外物爲外牽巳而從之是以巳性爲有內外也且以性爲隨物於外則當其在外時何者爲在內是有意於絕外誘而不知性之無內外也旣以內外爲二本則又烏可遽語定哉【承上文而言苟以外物爲外凡應物者必牽巳而從之是以性爲有內外如是則方其逐物在外之時在內已無此性矣其可乎蓋有意於絕外物之誘而不知性本無內外之分也旣分內外爲兩端則人在天地間不能不與物接是無時而能定也】夫天地之常以其心普萬物而無心聖人之常以其情順萬事而無情故君子之學莫若廓然而大公物來而順應【常常理也天地之心運用主宰者是也然而普徧萬物實未嘗有心焉聖人之情應酬發動者是也然而隨順萬事亦未嘗容情焉故君子之學廓然大公何嫌於外物物來順應何往而不定哉此二句又此書之綱領也】易曰貞吉悔亡憧憧往來朋從爾思苟規規於外誘之除將見滅於東而生於西也非惟日之不足顧其端無窮不可得而除也【咸卦九四象辭憧憧往來不絕貎各以朋類從其所思蓋人之一心應感無窮苟惡外物之誘而欲除滅之將見滅於彼而生於此非惟日見其用力之不足而亦有不可得而除滅者矣】人之情各有所蔽故不能適道大率患在於自私而用智自私則不能以有爲爲應迹用智則不能以明覺爲自然今以惡外物之心而求照無物之地是反鑑而索照也【人心各有所蔽大防在自私與用智之兩端蓋不能廓然而大公故自私不能物來而順應故用智自私者則樂於無爲而不知以有爲爲應迹之當然用智者則作意於有爲而不知以明覺爲循理之自然今惡外物之累已是自私之心也而求照無物之地是亦用智之過也猶反鑑以索照寧可得哉蓋自私與用智𨿽若二病而實展轉相因也○或問自私用智之語恐卽是佛氏之自私朱子曰常人之私意與佛氏之自私皆一私也但明道說得闊非専指佛之自私也愚謂橫渠欲去外物之累便已近於釋氏故程子推其病源自然與釋氏相似然其自私類於釋而用智則又類於老要之二氏用意皆欲不累於外物而已】易曰艮其背不獲其身行其庭不見其人孟氏亦曰所惡於智者爲其鑿也【朱子曰不獲其身不見其人此說廓然而大公所惡於智爲其鑿也此說物來而順應】與其非外而是內不若內外之兩忘也兩忘則澄然無事矣無事則定定則明明則尙何應物之爲累哉【自私用智之患其根在於分內外爲二以在外者爲非在內者爲是然在外者終不容以寂滅故常爲外物所撓惟能知性無內外而兩忘之則動靜莫非自然澄然無事矣所謂廓然大公者也無事則心無所累故能明明則物來順應尙何外物之累哉蓋內外兩忘則非自私能定而明則非用智○朱子曰內外兩忘非忘也一循乎理不是內而非外也】聖人之喜以物之當喜聖人之怒以物之當怒是聖人之喜怒不系於心而系於物也是則聖人豈不應於物哉烏得以從外者爲非而更求在內者爲是也今以自私用智之喜怒而視聖人喜怒之正爲何如哉【聖人未嘗無喜怒是未嘗自私也然其喜怒皆系彼而不系此是未嘗用智也以自私用智之喜怒其視聖人之喜怒一循乎天理之正者豈不大相戻哉】夫人之情易發而難制者惟怒爲甚第能於怒時遽忘其怒而觀理之是非亦可見外誘之不足惡而於道亦思過半矣【朱子曰忘怒則公觀理則順】伊川先生答朱長文書曰聖賢之言不得已也蓋有是言則是理明無是言則天下之理有闕焉如彼耒耜陶冶之器一不制則生人之道有不足矣聖賢之言𨿽欲巳得乎然其包涵盡天下之理亦甚約也【耒之首爲耜耜之柄爲耒範土曰陶鑄金曰冶聖賢之言本非得巳也蓋將發明天理以覺斯民猶民生日用之具不可缺也然其言寡而理無不該亦非以多言爲貴也】後之人始執捲則以文章爲先平生所爲動多於聖人然有之無所補無之靡所闕乃無用之贅言也不止贅而巳旣不得其要則離眞失正反害於道必矣【後人徒志於爲文而不足以明理則非徒無益而已蓋不得其本未免流於邪僞反害於道矣】來書所謂欲使後人見其不忘乎善此乃世人之私心也夫子疾沒世而名不稱焉者疾沒身無善可稱云爾非謂疾無名也名者可以厲中人君子所存非所汲汲【君子學以爲巳苟求人知則是私心而已】

內積忠信所以進徳也擇言篤志所以居業也【幹九三文言傳朱子曰內積忠信是實心擇言篤志是實事又曰忠信者如惡惡臭如好好色表裏無一毫之不實擇言謂修辭篤志謂立誠立誠卽上文忠信又曰內有忠信方能修辭徳以心言業者徳之事徳要日新又新故曰進業要存而不失故曰居進如日知其所亡居如月無忘其所能進徳修業只是一事】知至至之致知也求知所至而後至之知之在先故可與幾所謂始條理者知之事也【至謂至善之地也求知至善之地而後至其所知所重者在知故曰可與幾蓋幾者動之微事之先見者也致知以正其始則能得乎事之幾微矣智者知之至明也】知終終之力行也旣知所終則力進而終之守之在後故可與存義所謂終條理者聖之事也此學之始終也【易傳下同○終卽至善之盡處也旣知所終則力行而終之所重在行故曰可與存義蓋義者當然之則存者守而勿失也力行以成其終斯能立乎事之則義矣聖者行之至盡也始終條理之說詳見孟子】

君子主敬以直其內守義以方其外敬立而內直義形而外方義形於外非在外也【坤六二丈言傳敬主於中則動靜之間心存戒謹自然端直而無邪曲之念義見於外則應酬之際事當其則自然方正而無回撓之私然義之用逹於外耳義非在外也】敬義旣立其徳盛矣不期大而大矣徳不孤也【內直外方敬義交養其徳自然盛大故曰不孤也】無所用而不周無所施而不利孰爲疑乎【徳至於大則其所行無一而不備無往而不順故曰不疑其所行也】

動以天爲無妄動以人欲則妄矣無妄之義大矣哉【震下乾上爲無妄震動也乾天也故曰動以天妄邪僞也動而純乎天理則無邪僞矣】𨿽無邪心苟不合正理則妄也乃邪心也旣已無妄不宜有往往則妄也故無妄之彖曰其匪正有眚不利有攸往【心𨿽非出於邪妄而見理不明所爲或乖於正理是卽妄也卽邪心也故無妄而有匪正之眚又事至於無妄則得所止矣不宜有往往乃過也過則妄也故曰不利有攸往】

人之蘊蓄由學而大在多聞前古聖賢之言與行考迹以觀其用察言以求其心識而得之以蓄成其徳【大畜卦象傳考聖賢之行可以觀其用察聖賢之言可以求其心有見於此則蓄徳日大蓋非徒多聞之爲貴】咸之象曰君子以虛受人伊川易傳曰中無私主則無感不通以量而容之擇合而受之非聖人有感必通之道也【咸者感也故咸卦皆以感爲義惟虛中而無所私主則物來能應有感必通也若夫有量則必有限有合則必有不合此非聖人感通之道也】其九四曰貞吉悔亡憧憧往來朋從爾思傳曰感者人之動也故咸皆就人身取象四當心位而不言鹹其心感乃心也感之道無所不通有所私系則害於感通所謂悔也聖人感天下之心如寒暑雨無不通無不應者亦貞而已矣貞者虛中無我之謂也【咸卦取象人身初爲拇二爲腓三爲股五爲脢上爲輔頰舌四當心位而不言心者感者必以心也有感則有通然使在此者有所私系則爲感之道狹矣心所不通是悔也聖人之感天下如寒暑雨周徧公溥無所私系故無不通應所謂貞吉而悔亡也或謂貞者正也未有解爲虛中無我者愚聞之師曰諸卦之貞各隨卦義以爲正幹以健爲貞坤以順爲貞故曰利牝馬之貞虛中無我者咸之貞也然此與象以虛受人異者蓋象取山澤通气之義謂虛中以受人之感爻取四爲感之主謂虛中以感人也惟虛則能應人之感惟虛則能感人之應其理則一也】若往來憧憧然用其私心以感物則思之所及者有能感而動所不及者不能感也以有系之私心旣主於一隅一事豈能廓然無所不通乎【憧憧往來者私心也若無私心則湛然泰然何至憧憧也惟其私心有系故其所思者有及與不及而其所感者有通與不通所謂朋從爾思者蓋思惟及其朋類亦惟朋類乃從其思耳】

君子之遇艱阻必自省於身有失而致之乎有所未善則攺之無歉於心則加勉乃自修其徳也【蹇卦象傳此教人以處艱阻之道自省其身而有不善則當速攺不可以怠而廢苟無愧焉則益當自勉不可以阻而廢君子反躬之學𨿽遇艱阻亦莫非進徳之地】

非明則動無所之非動則明無所用【丰卦初九傳知行相需不可偏廢非知之明則動將安之如目盲之人動則不知所之也非行之力則明亦無所用如足痿之人𨿽有見焉亦不能行矣】

習重習也時復思繹浹洽於中則說也【說見論語○繹往來防繹也學者於所學之事時時思繹不驟不輟義理久則浹洽其中自然悅豫也】以善及人而信從者眾故可樂也【善有諸巳足以及人信從者眾同歸於善豈不可樂也蓋與人爲善之意如此】𨿽樂於及人不見是而無悶乃所謂君子【經說下同○君子者成徳之名也𨿽樂於以善及人然人或未信則亦安其在我而已奚慍焉蓋自信之篤而無待於外所以爲成徳也】古之學者爲巳欲得之於巳也今之學者爲人欲見知於人也【說見論語○爲己者如食之求飽衣之求溫溫飽在巳非爲人也爲人者但求在外之美觀非關在我之實用故學而爲巳則所得者皆實得學而爲人剛𨿽或爲善亦非誠心況乎志存務外自爲欺誑善日消而惡日長矣○朱子曰爲學且須分內外義利便是生死路頭】

伊川先生謂方道輔曰聖人之道坦如大路學者病不得其門耳得其門無逺之不可到也求入其門不由於經乎今之治經者亦眾矣然而買櫝還珠之蔽人人皆是經所以載道也誦其言辭解其訓詁而不及道乃無用之糟粕耳【說見韓子○方元宷字道輔經所以載道猶櫝所以藏珠治經而遺乎道猶買櫝而還其珠】覬足下由經以求道勉之又勉異日見卓爾有立於前然後不知手之舞足之蹈不加勉而不能自止矣【手帖○道非有形狀之可見蓋其志道之切行道之篤視聴言動造次顚沛不違乎道用力旣久所見益爲親切如有卓然而立於前者則中心喜樂自然欲罷不能矣】

明道先生曰修辭立其誠不可不子細理防言能修省言辭便是要立誠若只是修飾言辭爲心只是爲僞也【修省言辭者中有其誠省治之將以立實徳也修飾言辭者中無其誠虛飾之將以爲誇美也省飾之間乃天理人欲之分○朱子曰橫渠以立言傳後爲修辭明道所謂修辭但是非理勿言】若修其言辭正爲立巳之誠意乃是體當自家敬以直內義以方外之實事【敬義說見前誠意者合敬義之實而爲言也體當俗語猶所謂體驗勘當也蓋修其言辭者所以擬議其敬義之實事而非徒事於虛辭也】道之浩浩何處下手惟立誠才有可居之處有可居之處則可以修業也【浩浩流行盛大貎下手謂用力處道之廣大於何用功惟立巳之誠意始有可據守之地此誠旣立則其業之所就日以廣大】終日幹幹大小大事卻只是忠信所以進徳爲實下手處修辭立其誠爲實修業處【遺書下同說並見易文言○君子終日幹幹是體天行健之事可謂大矣然其實則惟忠信積於內而無一念之不實者爲用功之地修辭立於外而無一言之不實者爲見功之地蓋表裏一於誠至誠故幹幹而不息】

伊川先生曰志道懇切固是誠意若迫切不中理則反爲不誠蓋實理中自有緩急不容如是之迫觀天地之化乃可知【有志於道懇惻切至固誠意也然迫切之過而至於欲速助長則反害乎實理如春生夏長秋成冬實固不容一息之間斷亦不能一日而遽就也】

孟子才髙學之無可依據學者當學顏子入聖人爲近有用力處【孟子天資超邁故難學顏子天資純粹而功夫縝宻進徳有序故學者有用力處】又曰學者要學得不錯須是學顏子【本注云爲有凖的】

明道先生曰且省外事但明乎善惟進誠心其文章𨿽不中不逺矣所守不約泛濫無功【朱子曰知至則意誠善才明誠心便進文章是威儀制度之類此段恐是呂與叔自關中來初見程子時說話蓋橫渠學者多用心於禮文制度之事而不近裏故以此告之】

學者識得仁體實有諸巳只要義理栽培如求經義皆栽培之意【仁者天地之生理人心之全徳也其體具於心固人之所本有然必內反諸巳察之精養之厚有以見夫仁之全體實爲巳有則吾心所存無非天理而後博求義理以封殖之則生理日以充長而仁不可勝用矣】

昔受學於周茂叔毎令尋顏子仲尼樂處所樂何事【朱子曰按程子之言引而不發蓋欲學者深思而自得之今亦不敢妄爲之說學者但當從事於博文約禮之誨以至於欲罷不能而竭其才則庶乎其可以得之矣】

所見所期不可不逺且大然行之亦須量力有漸志大心勞力小任重恐終敗事【朱子曰學者之志固不可不以逺大自期然苟悅其髙而忽於近慕於大而略於細則無漸次經由之實而徒有懸想跂望之勞亦終不能以自逹矣○張南軒曰學者當以聖人爲準的然貪髙慕逺躐等以進非徒無益而又害之也】

朋友講習更莫如相觀而善工夫多【朋友相處非獨講辧之功薰陶漸染得於觀感自然進益】

須是大其心使開闊譬如爲九層之臺須大做腳始得【心不開闊則規模狹陋而安於小成持守固滯而惰於進善】

明道先生曰自舜發於畝之中至孫叔敖舉於海若要熟也須從這里過【說見孟子○履難處困則歷變多而慮患深察理宻而制事審○朱子曰曾親歷方認得許多險阻去處】

參也竟以魯得之【按程子又曰曾子之學誠篤而已聖門學者聰明才辯不爲不多而卒傳其道乃質魯之人耳故學以誠實爲貴也○尹氏曰曾子之才魯故其學也確所以能深造乎道也】明道先生以記誦博識爲玩物喪志【本注云時以經語錄作一冊鄭轂云嘗見顯道先生云某從洛中學時錄古人善行別作一冊明道先生見之曰是玩物喪志蓋言心中不冝容絲髮事胡安國曰謝先生初以記聞爲學自負該博對明道舉史書成篇不遺一字明道先生曰賢卻記得許多可謂玩物喪志謝聞此語汗流浹背而發赤及看明道讀史又卻逐行看過不蹉一字謝甚不服後來省悟卻將此事做話頭接引博學之士○謝良佐字顕道上蔡人程子門人也人心虛明所以具眾理而應萬事有所系滯則本志未免昏塞所貴乎讀書將以存心而明理也苟徒務記誦爲博則書也者亦外物而已故曰玩物喪志○朱子曰上蔡記誦明道看史此正爲巳爲人之分】

禮樂只在進反之間便得性情之正【以上並明道語○樂記曰禮主其減樂主其盈禮減而進以進爲文樂盈而反以反爲文○朱子曰減是退讓撙節收斂的意思是禮之體本如此然非人之所欲故須進步向前著力去做故以進爲文盈是舒暢發越快滿底意思是樂之體本如此然易至於流蕩卻湏收拾向裏故以反爲文又曰禮減而不進則銷樂盈而不返則放故禮有報而樂有反】父子君臣天下之定理無所逃於天地之間安得天分不有私心則行一不義殺一無辜有所不爲有分毫私便不是王者事【父子君臣人倫之大端天下之定理立於天地之間者必有所不容廢者也惟能全其天理而無私心者則處之各當其分而行一不義之事殺一不辜之人𨿽可以得天下亦不爲也蓋堯舜受禪無虧父子之恩湯武徵伐無愧君臣之義皆無私心故也】

論性不論气不備論气不論性不明二之則不是【此段疑當在首卷論性之善而不推其气稟之不同何以有上智下愚之不移故曰不備論气稟之異而不原其性之皆善則是不逹其本也故曰不明然性者气之理气者性之質元不相離判而二之則亦非矣○朱子曰論性不論气孟子言性善是也論气不論性荀子言性惡子言善惡混是也愚謂孟子推原性之本善𨿽未及乎气質固不害其爲性也至於荀但知气質之或異而不知性之本同則是不識性也豈不害道要之必若程子橫渠之言始爲明備】

論學便要明理論治便須識體【論學而不明理則徒事乎詞章記誦之末未爲知學也論治而不識其體則徒講乎制度文爲之末未爲知治也】

曾防漆雕開已見大意故聖人與之【曾言志以爲莫春者春服旣成冠者五六人童子六七人浴乎沂風乎舞雩詠而歸蓋有見於是道之大流行充滿而於日用之間從容自得有與物各適其所之意子使漆雕開仕對曰吾斯之未能信開於是理必有見焉顧於應酬之際未能自信其悉中乎是理此其所見之大而不安於小成所守之篤而必期於自信二者𨿽其行之未成要皆有見於聖人之大意○朱子曰防更規模大開更縝宻○蔡節齋曰防之意欲上開之意方進而未巳】

根本湏是先培壅然後可立趨向也趨向旣正所造淺深則由勉與不勉也【涵養心徳根本深厚然後立趨向而不差又勉而不已乃能深造○朱子曰收其放心然後自能尋向上去亦此意也】

敬義夾持直上逹天徳自此【朱子曰敬主乎中義方乎外二者相夾持要放下霎時也不得只得直上去故便逹天徳又曰表裏夾持更無東走西作直上者不爲物欲所累則可上逹天徳矣】懈意一生便是自棄自暴

不學便老而衰【學問則義理爲主故閱理久而益以精明不學則血气爲主故閱時久而益以衰謝】

人之學不進只是不勇【志气之勇】

學者爲气所勝習所奪只可責志【立志之不大不剛則義理不足以勝其气質之固蔽學力不足以移其習俗之纒繞故曰只可責志】

內重則可以勝外之輕得深則可以見誘之小【道義重則外物輕造理深則嗜欲微】

董仲舒謂正其義不謀其利明其道不計其功【仲舒詳見十四卷○義者當然之理利者義之和也然君子惟欲正其義而已未嘗豫其其利有謀利之心則是有所爲而爲之非正其義也道者自然之路功者行道之效也然君子惟欲明其道而已未嘗計度其功有計功之心則是有私意介乎其間非明其道矣】孫思邈曰膽欲大而心欲小智欲圓而行欲方可以爲法矣【思邈隋唐間人膽大則敢於有爲心小則宻於察理智圓則通而不滯行方則正而不流○朱子曰膽不大則卑陋心不小則狂妄圓而不方則譎詐方而不圓則執而不通】大抵學不言而自得者乃自得也有安排布置者皆非自得也【學而有得則暗者忽而明疑者忽而信欣然有契於心蓋有所不能形容者安排布置卽是著意彊爲非眞自得也】

視聴思慮動作皆天也人但於其中要識得眞與妄爾【視聴思慮言動皆天理自然而不容巳者然順理則爲眞從欲則爲妄】

明道先生曰學只要鞭辟近裏著巳而巳故切問而近思則仁在其中矣【鞭辟近裏著巳者切巳之謂也切問近思而不泛逺則心徳存矣】言忠信行篤敬𨿽蠻貊之邦行矣言不忠信行不篤敬𨿽州裏行乎哉立則見其參於前也在輿則見其倚於衡也夫然後行只此是學【言必忠信而無一辭之欺誕行必篤敬而無一事之慢弛則以是而行於逺方異類猶可以誠實感通苟不信不敬則𨿽近而州裏之間其可得而行乎然非可以暫焉而彊爲之也要必眞積力久隨其所寓常若有見乎忠信篤敬之道而不可須防離者如此一於誠實自然信順無往而不可○以上皆切巳之學切問近思者致知之事言忠信行篤敬者力行之事說並見論語】質美者明得盡查滓便渾化卻與天地同體其次惟莊敬持養及其至則一也【朱子曰查滓是私意人欲之消未盡者人與天地本同體只緣查滓未去所以有間隔若無查滓便與天地同體質美者明得盡是見得透徹如顏子克巳復禮天理人欲截然兩段更無查滓其次旣未到此則須莊敬持養以消去其查滓如仲弓出門如見大賔使民如承大祭常如此持養到久亦自明徹矣】

忠信所以進徳修辭立其誠所以居業者乾道也敬以直內義以方外者坤道也【幹主健主動故進徳修業皆進爲不息之道坤主順主靜故敬直義方皆收斂裁節之道】

凡人才學便須知著力處旣學便須知得力處【始學而不知用力之地則何以爲入道之端旣學而不知得力之地則何以爲造道之實學者隨其淺深必各有所自得不然是未嘗實用力於學也】

有人治園圃役知力甚勞先生曰蠱之象君子以振民育徳君子之事惟有此二者余無他焉二者爲巳爲人之道也【振民謂興起而作成之育徳謂涵養巳徳成巳成人皆吾道之當然外此則無益之事非君子所務矣】

博學而篤志切問而近思何以言仁在其中矣學者要思得之了此便是徹上徹下之道【朱子曰四者皆學問思辧之事耳未及乎力行而爲仁也然從事於此則心不外馳而所存自熟故曰仁在其中矣愚謂學問思辧學者所以求仁也然博學而篤志切問而近思皆懇切篤厚之意卽此一念便是惻隱之心流行發見之地不待更求而仁之全體可識矣故曰徹上徹下之道】

而不毅則難立毅而不則無以居之【本注云西銘言之道說見論語○寛大毅剛彊也而不毅則寛大有餘而規矩不足故不能自立毅而不則剛彊有餘而狹陋自足故無以居之】

伊川先生曰古之學者優柔厭飫有先後次序今之學者卻只做一塲話說務髙而已【古之學者有序隨時隨事各盡其力優柔而不迫厭飫而有餘故其用功也實而自得也深後之學者躐等務髙徒資口耳之末而巳】常愛杜元凱語若江海之浸膏澤之潤渙然冰釋怡然理順然後爲得也【杜預字元凱作春秋左氏經傳序中語也江海之浸則漸漬而深博膏澤之潤則優柔而丰腴此皆言涵養有漸而周徧融液也至於所見者明徹而無滓則渙然而冰釋所存者安裕而莫逆則怡然而理順學至於是其深造而自得也可知矣】今之學者往往以遊夏爲小不足學然遊夏一言一事卻總是實後之學者好髙如人遊心千里之外然自身卻只在此【言偃字子遊卜商字子夏二子在孔門固非顏曽比然其所言所事皆明辧而力行之無非實也今之學者徒好髙而無實得則亦何所至哉】

修養之所以引年國祚之所以祈天永命常人之至於聖賢皆工夫到這里則有此應【人生天壽有命而修養之士保煉精气乃可以引年而獨壽國祚之修短有數而聖賢之君力行仁義乃可以祈天永命常人之質其視夫生知安行者亦逺矣然學而不已則可與聖賢爲一凡是三者皆非一旦之功苟簡超越幸而得之者蓋其工夫至到有此應效耳所以明學聖人者當眞積力久而得之也】

忠恕所以公平造徳則自忠恕其致則公平【發乎眞心之謂忠推以及人之謂恕忠恕則視人猶巳故大公而至平致極至也學者進徳則自忠恕其極至則公平】仁之道要之只消道一公字公只是仁之理不可將公便喚作仁公而以仁體之故爲仁【仁者以天地萬物爲一其理公而巳然言其理至公而無私必體之以人則其寛平溥博之中自然有惻怛慈愛之意斯所謂仁也體猶幹骨也○朱子曰公則無情仁則有愛公字屬理愛字屬人克巳復禮不容一毫之私豈非公乎親親仁民而無一物之不愛豈非仁乎】只爲公則物我兼照故仁所以能恕所以能愛恕則仁之施愛則仁之用也【恕者推於此愛者及於彼仁譬泉之源也恕則泉之流出愛則泉之潤澤公則疏通而無壅塞之謂也惟其疏通而無壅塞故能流而澤物】

今之爲學者如登山麓方其迆邐莫不濶步及到峻處便止須是要剛決果敢以進【朱子曰爲學須要剛毅果決悠悠不濟事且如發憤忘食樂以忘憂是什麼精神什麼骨力】

人謂要力行亦只是淺近語人旣能知見一切事皆所當爲不必待著意才著意便是有个私心這一防意气能得幾時子【眞知事之當然則不待著意自不容巳著意爲之已是私心所謂私者非安乎天理之自然而出乎人力之使然也徒以其意气之使然則亦必不能久故君子莫急於致知】

知之必好之好之必求之求之必得之古人此个學是終身事果能顚沛造次必於是豈有不得道理【學是終身事則不求速成不容半塗而廢勉焉孳孳死而後巳可也顚沛造次必於是則無一事而非學無一時而不勉苟能如是其有得於斯道可必矣所以誘進學者之不容自巳也】

古之學者一今之學者三異端不與焉一曰文章之學二曰訓詁之學三曰儒者之學欲趨道捨儒者之學不可【釋教言爲訓釋古言爲詁爾雅有釋訓釋詁是也儒者之學所以求道文章之學皆其末流】問作文害道否曰害也凡爲文不専意則不工若専意則志局於此又安能與天地同其大也書曰玩物喪志爲文亦玩物也【人所以參天地而並立者惟此心爲之主耳苟志有所局又安能與天地參哉故玩習外物則正志喪失専意爲文亦玩物也】呂與叔有詩云學如元凱方成癖文似相如始類俳獨立孔門無一事只輸顏氏得心齋古之學者惟務養情性其他則不學今爲文者専務章句悅人耳目旣務悅人非俳優而何【呂大臨字與叔張程門人也杜元凱嘗自謂有左氏癖所著訓解凡十餘萬言司馬相如作子虛上林等賦徒文辭務以悅人故曰類俳俳優倡戱也齋齋肅純一之意也心齋說見莊子】曰古者學爲文否曰人見六經便以爲聖人亦作文不知聖人亦攄發胸中所蘊自成文耳所謂有徳者必有言也【聖人道全徳盛非有意於爲文而文自不可及耳】曰遊夏稱文學何也曰遊夏亦何嘗秉筆學爲詞章也【遊夏蓋習於詩書禮樂之文者舊說子遊作檀弓子夏作樂記之類凡此皆道體之流行人事之儀則固未嘗秉筆學爲如此之文而亦非若後世無用之空言也】且如觀乎天文以察時變觀乎人文以化成天下此豈詞章之文也【說見賁卦○天文謂日月星辰之文人文謂人倫禮樂之文】

莫說道將第一等讓與別人且做第二等才如此說便是自棄𨿽與不能居仁由義者差等不同其自小一也言學便以道爲志言人便以聖爲志【性無不善人所同得苟安於小成皆自棄也】

問必有事焉當用敬否曰敬是涵養一事必有事焉須用集義只知用敬不知集義卻是都無事也【孟子言養气曰必有事焉又曰是集義所生者人之所爲皆合於義自反無愧此浩然之气所以生也敬者存心而已若不集義安得謂之必有事焉】又問義莫是中理否曰中理在事義在心【義者吾心之裁制中理者合乎事理之宜也故有在事在心之別】

問敬義何別曰敬只是持巳之道義便知有是有非順理而行是爲義也若只守一个敬不知集義卻是都無事也【張南軒曰居敬集義工夫並進相須而相成也若北要得敬不知集義則所謂敬者亦塊然無所爲而已烏得心體之周流哉又曰集義只是事事求个是而已朱子曰敬義工夫不可偏廢彼専務集義而不知主敬者固有虛驕急迫之病而所謂義者或非其義然専言主敬而不知就日用間念慮起處分別其公私義利之所在而決取捨之幾焉則亦未免於昏憒雜擾而所謂敬者亦非其敬矣】且如欲爲孝不成只守著一个孝字須是知所以爲孝之道所以侍奉當如何溫凊當如何然後能盡孝道也【言此以明集義之道必有事焉者也】

學者湏是務實不要近名方是有意近名則是僞也大本已失更學何事爲名與爲利淸濁𨿽不同然其利心則一也【志於求名則非務實有爲而爲卽是私心】

回也其心三月不違仁只是無纖毫私意有少私意便是不仁【仁者天理之公心徳之全也有一毫私意介乎其間則害乎仁之全體矣】

仁者先難後獲有爲而作皆先獲也古人惟知爲仁而已今人皆先獲也【說見論語○後猶未有義而後其君之後先難者存心之篤而不容一念之或間克已之力而不容一事之非禮後獲者順乎天理而未嘗謀其私發乎誠心而未嘗計其效此仁者之事也或曰智者利仁是亦先獲也曰所謂利仁者以其察之明而後行之決蓋擇善而固執之者也未若仁者安行乎天理之自然而巳又豈區區計功謀效者之爲哉萌計謀之私則已非仁矣尙何利仁之有】有求爲聖人之志然後可與共學學而善思然後可與適道思而有所得則可與立立而化之則可與權【說見論語○學者所以學爲聖人也有志希聖然後可與共學學原於思善於致思然後能通乎道思而有實得然後可與立而物欲異端不能奪之旣立矣又能通變而不滯斯可與權蓋權者隨時制宜惟變所適又非執一者所能與也】

古之學者爲巳其終至於成物今之學者爲物其終至於喪巳【爲巳者盡吾性之當然非有預於人也其終至於成物者蓋道本無外人巳一致能盡巳之性則能盡物之性然其成物也亦無非盡巳之事也苟徒務外則將陷於邪僞反害其性矣】

君子之學必日新日新者日進也不日新者必日退未有不進而不退者惟聖人之道無所進退以其所造者極也【君子之學當日進而不已一或自止則智日昏而行日矣惟聖人理造乎極行底乎成則無所進退或曰聖人純亦不巳固未嘗不自新也曰論其心固無時而自巳一念之或巳則是間斷也何以爲聖人論其進退之地則至於神聖而極不容有所加損也】

明道先生曰性靜者可以爲學【外書下同○智以靜而明行以靜爲主】而不毅則無規矩毅而不則隘陋【說見前】

知性善以忠信爲本此先立其大者【學莫大於知性眞知性之本善則知之大者忠信以爲質然後禮義有所措以忠信爲本則行之大者】

伊川先生曰人安重則學堅固【躁擾輕浮則所知者易忘所守者易隳】博學之審問之愼思之明辧之篤行之五者廢其一非學也【說見中庸○學不博則無以備事物之理旣博矣則不能無疑疑則不容不問問或疎略而不審則無以決疑而取正問審矣又必反之心思以驗其實思之而不謹則或泛濫而不切或穿鑿而過深則亦不足以揆所聞之當否思之謹矣至於應酬事物之際而辧其是非疑似之間者必極其明而不容有毫釐之差焉然知之明行之不力則其所以知者猶或奪於物欲之私而陷於自欺之域矣故以力行終之此五者𨿽有次第實相須而進不容缺其一焉】

張思叔請問其論或太髙伊川不答良久曰累髙必自下【張繹字思叔程子門人也學必有其序不容躐等積累而髙必自下始也】

明道先生曰人之爲學忌先立標凖若循循不巳自有所至矣【標幟凖的蓋期望之地也爲學而先立標凖則必有好髙躐等之患故莫若循序而進孳孳不已自有所至○朱子曰此如必有事焉而勿正之謂觀顏子喟然之嘆不於髙堅瞻忽處用功卻就博文約禮上進步則可見矣】

尹彥明見伊川後半年方得大學西銘看【尹焞字彥明程子門人也始學之士未知向方教之以大學使其知入道之門進學之序也然學莫大於求仁繼之以西銘所以使其知仁之體而無私巳之蔽也然有待於半年之後者蓋欲其厚積誠意蠲除气習以爲學問根本也】有人說無心伊川曰無心便不是只當云無私心【苟欲無心則必一切絕滅思慮槁木死灰而後可豈理也哉故聖賢未嘗無心特是心之所存所用者無非本天理之公而絕乎人欲之私耳】

謝顯道見伊川【一本作伯淳】伊川曰近日事如何對曰天下何思何慮伊川曰是則是有此理賢卻發得太早在【至誠之道不思而得初何容心然未能義精仁熟而遽欲坐忘絕念此告子之不動心而反爲心害者也】伊川直是防鍛煉得人說了又道恰好著工夫也【鍛煉冶工之冶金言其善於成冶人也心無紛擾乃進學之地故又曰恰好著工夫○朱子曰人所患者不能見得大體謝氏合下便見得只是下學之功都欠故道恰好著工夫】

謝顯道云昔伯淳教誨只管著他言語伯淳曰與賢說話卻似扶醉漢救得一邊倒了一邊只怕人執著一邊【朱子曰上蔡因有發於明道玩物喪志之一言故其所論毎毎過髙如浴沂禦風何思何慮之類皆是墮於一偏】

橫渠先生曰精義入神事豫吾內求利吾外也利用安身素利吾外致養吾內也【說見易系辭○研精義理妙以入神知之功也然事素定於內則施於外者無不順順於致用以安其身行之功也然所用旣順於外則養於內者益以厚此明內外之交養而知行之相資也】窮神知化乃養盛自至非思勉之能彊故崇徳而外君子未或致知也【正防下同○神者妙萬物而無方化者著萬物而有迹窮神知化蓋窮理盡性以至於命是則知行交養徳盛所致非思之所能得勉之所能至者故君子惟盡力於精義以致其用利用以崇其徳自崇徳之外則有所不能致其力者故曰過此以往未之或知也】形而後有气質之性善反之則天地之性存焉故气質之性君子有弗性者焉【天命流行賦予萬物本無非善所謂天地之性也气聚成形性爲气質所拘則有純駁偏正之異所謂气質之性也然人能以善道自反則天地之性復全矣故气質之性君子不以爲性蓋不徇乎气質之偏必欲復其本然之善孟子謂性無有不善是也○朱子曰天地之性専指理而言气質之性則以理雜气而言又曰性譬之水本皆淸也以淨器盛之則淸以污器盛之則濁澄治之則本然之淸未嘗不在】

徳不勝气性命於气徳勝其气性命於徳【義理與气質相爲消長徳不勝气則气爲之主而性命拘於雜揉之質徳勝其气則徳爲之主而性命全乎本然之善】窮理盡性則性天徳命天理气之不可變者獨死生修天而巳【窮萬物之理而盡一巳之性此學問之極功也學至於是則查滓渾化義理昭融所性者卽天之徳所命者卽天之理尙何气稟之爲累哉獨死生壽天則稟气有定數而不可移耳○黃勉齋曰窮理盡性則不但徳勝其气而已且將性命於天矣徳以所得者而言理以本然者而言故性曰天徳命曰天理一而已矣】莫非天也陽明勝則徳性用陰濁勝則物欲行領惡而全好者其必由學乎【領惡而全好見戴記鄭氏曰領猶理治也好善也人之气質不齊要皆稟於天也陽明而陰暗陽淸而陰濁稟陽之多者明而不暗故徳性用稟陰之多者濁而不淸故物欲行若夫領物欲之惡而不得行全徳性之好而盡其用者其必由於學乎所謂𨿽愚必明𨿽柔必彊者也】大其心則能體天下之物物有未體則心爲有外世人之心止於見聞之狹聖人盡性不以見聞梏其心其視天下無一物非我【萬物一體性本無外苟拘於耳目之偏狹則私意蔽固藩籬爾汝安能體物而不遺惟聖人能盡此性故心大而無外其視物與巳本無間然也○朱子曰體猶體認之體將自身入事物之中究見其理又曰只是有私意便內外扞格只見得自身上事凡物皆不得與已相關便是有外之心】孟子謂盡心則知性知天以此天大無外故有外之心不足以合天心【人能全心徳之大則知性知天矣無一物而非天故天大無外人之心苟猶有外則與天心不相似】

仲尼絕四自始學至成徳竭兩端之教也意有思也必有待也固不化也我有方也四者有一焉則與天地爲不相似矣【意必固我蓋私意見於應事接物之間自始至終有此四者橫渠先生解絕毋皆爲禁止之意故以此爲聖人設教之道謂自始學以至於成徳其所以克治融釋者不外乎此所謂竭兩端之教也意者萌心之始故曰有思必者期望於終故曰有待固者滯於已往故曰不化我者成於巳私故曰有方○朱子曰起於意遂於必畱於固而成於我意必常在事前固我常在事後或問四者相爲終始而曰有一焉何也曰人之爲事亦有其初未必出於私意而後來固執而不化者若曰絕私意則三者皆無則曰絕一斯可矣何用更言絕四以此知四者又各是一病】

上逹反天理下逹徇人欲者歟【說見論語○反天理則所趨日以髙逺徇人欲則所趨日以沈溺】

知崇天也形而上也通晝夜而知其知崇矣知及之而不以禮性之非巳有也故知禮成性而道義出如天地位而易行【說見系辭○人能通晝夜陰陽之變智則崇矣所以效天也又能守品節事物之禮性斯成焉所以法地也智禮相資而成其性道義之所從出猶天地宂位而易之理行乎兩間也○或問知禮成性之說朱子曰如習與性成之意又曰性者我所得於天底道義是眾人共由底】

困之進人也爲徳辧爲感速孟子謂人有徳慧術智者常存乎疢疾以此【系辭傳曰困徳之辧也辧明也人處患難之時則操心危懼而無驕侈之蔽故其見理也明置身窮厄而有反本之思故其從善也敏徳慧謂徳之慧術智謂術之智疢疾災患也】言有教動有法晝有爲宵有得息有養瞬有存【非先王之法言不敢言言有教也非先王之徳行不敢行動有法也終日幹幹晝有爲也夜气所養宵有得也气之出入爲息一息而必有所養也目之開闔爲瞬一瞬而必有所存也此言君子無往無時而非學也】

橫渠先生作訂頑曰乾稱父坤稱母予玆藐焉乃混然中處【朱子曰天陽也以至健而位乎上父道也地陰也以至順而位乎下母道也人稟气於天賦形於地以藐然之身混合無間而位乎中子道也然不曰天地而曰乾坤者天地其形體也乾坤其性情也幹者健而無息之謂萬物之所資以始者也坤者順而有常之謂萬物之所資以生者也是乃天地之所以爲天地而父毋乎萬物者故指而言之○愚按禮記仁人之事親也如事天事天如事親此謂孝子成身卽西銘之原也】故天地之塞吾其體天地之帥吾其性【朱子曰乾陽坤陰此天地之气塞乎兩間而人物之所資以爲體者也故曰天地之塞吾其體乾健坤順此天地之志爲气之帥而人物之所得以爲性者也故曰天地之帥吾其性深察乎此則父乾母坤混然中處之實可見矣】民吾同胞物吾與也【朱子曰人物並生於天地之間其所資以爲體者皆天地之塞其所得以爲性者皆天地之帥然體有偏正之殊故其於性也不無明暗之異惟人也得其形气之正是以其心最靈而有以通乎性命之全體於並生之中又爲同類而最貴焉故曰同胞則其視之也皆如己之兄弟矣物則得夫形气之偏而不能通乎性命之全故與我不同類而不若人之貴然原其體性之所自是亦本之天地而未嘗不同也故曰吾與則其視之也亦如己之儕軰矣惟同胞也故以天下爲一家中國爲一人如下文所云惟吾與也故凡有形於天地之間者若動若植有情無情莫不有以若其性遂其生焉此儒者之道所以必至於參天地贊化育然後爲功用之全而非有所彊於外也】大君者吾父母宗子其大臣宗子之家相也尊髙年所以長其長慈孤弱所以幼其幼聖其合徳賢其秀也凡天下疲癃殘疾惸獨鰥寡皆吾兄弟之顚連而無告者也【朱子曰乾父坤母而人生其中則凡天下之人皆天地之子矣然繼承天地統理人物則大君而已故爲父母之宗子輔佐大君綱紀眾事則大臣而已故爲宗子之家相天下之老一也故凡尊天下之髙年者乃所以長吾之長天下之幼一也故凡慈天下之孤弱者乃所以幼吾之幼聖人與天地合其徳是兄弟之合徳乎父母者也賢者才徳過於常人是兄弟之秀出乎等夷者也是皆以天地之子言之則凡天下之疲癃殘疾惸獨鰥寡非吾兄弟無告者而何哉】於時保之子之翼也樂且不憂純乎孝者也【朱子曰畏天而自保者猶其敬親之至也樂天而不憂者猶其愛親之純也又曰若論天地萬物與我同體之意固極宏大然所論事天功夫則自於時保之以下方極親切】違曰悖徳害仁曰賊濟惡者不才其踐形惟肖者也【朱子曰不循天理而循人欲者不愛其親而愛他人也故謂之悖徳戕滅天理自絕本根者賊殺其親大逆無道也故誦之賊長惡不悛不可教訓者世濟其凶增其惡名也故謂之不才若夫盡人之性而有以充人之形則與天地相似而不違矣故謂之肖】知化則善述其事窮神則善繼其志【朱子曰孝子善繼人之志善述人之事者也聖人知變化之道則所行者無非天地之事矣通神明之徳則所存者無非天地之心矣此二者皆樂天踐形之事也又曰化底是气有迹可見故爲事神底是理無形可窺故爲志】不愧屋漏爲無忝存心養性爲匪懈【朱子曰孝經引詩曰無忝爾所生故事天者仰不愧俯不怍則不忝乎天地矣又曰夙夜匪懈故事天者存其心養其性則不懈乎事天矣此二者畏天之事而君子所以求踐乎形者也】惡防酒崇伯子之顧養育英材潁封人之錫類【朱子曰好飲酒而不顧父母之養者不孝也故遏人欲如禹之惡防酒則所以願天之養者至矣性者萬物之一源非有我之得私也故育英材如潁考叔之及莊公則所以永錫爾類者廣矣】不弛勞而底豫舜其功也無所逃而待烹申生其恭也【朱子曰舜盡事親之道而瞽叟底豫其功大矣故事天者盡事天之道而天心豫焉則亦天之舜也申生無所逃而待烹其恭至矣故事天者夭壽不貳而修身以俟之則亦天之申生也】體其受而歸全者參乎勇於從而順令者伯奇也【朱子曰父母全而生之子全而歸之若曽子之啟手啟足則體其所受乎親者而歸其全也況天之所以與我者無一善之不備亦全而生之也故事天者能體其所受於天者而全歸之則亦天之曽子矣子於父母東西南北惟令之從若伯奇之履霜中野則勇於從而順令也況天之所以命我者吉凶禍福非有人欲之私故事天者能勇於從而順受其正則亦天之伯奇矣】富貴福澤將厚吾之生也貧賤憂戚庸玉汝於成也【朱子曰富貴福澤所以大奉於我而使吾之爲善也輕貧賤憂戚所以拂亂於我而使吾之爲志也篤天地之於人父母之於子其設心豈有異哉故君子之事天也以周公之富而不至於驕以顏子之貧而不攺其樂其事親也愛之則喜而弗忘惡之則懼而無怨其心亦一而已矣】存吾順事沒吾寧也【朱子曰孝子之身存則其事親也不違其志而已沒則安而無所愧於親也仁人之身存則其事天也不逆其理而已沒則安而無所愧於天也蓋所謂朝聞夕死吾得正而斃焉者故張子之銘以是終焉】明道先生曰訂頑之言極醇無雜秦漢以來學者所未到又曰訂頑一篇意極完備乃仁之體也【仁者本以天地萬物爲一體】學者其體此意令有諸巳其地位已髙到此地位自別有見處不可窮髙極逺恐於道無補也【體認此意實爲我有所謂眞知而實踐之至此則又有見於大本一原之妙矣】又曰訂頑立心便逹得天徳【普萬物而無私天徳也】又曰遊酢得西銘讀之卽渙然不逆於心曰此中庸之理也能求於言語之外者也【遊酢字定夫程子門人也中庸惟本乎天命之性中者性之體和者性之用致中和至於天地位萬物育實則原於天命之本然西銘以人物之生同稟是气以爲體同具是理以爲性𨿽有差等實無二本也今一視同仁者亦所以盡一巳之性而全天命之本然耳此卽中庸之理也】楊中立問曰西銘言體而不及用恐其流遂至於兼愛何如伊川先生曰橫渠立言誠有過者乃在正防西銘之書推理以存義擴前聖所未發與孟子性善養气之論同功豈墨氏之比哉西銘明理一而分殊墨氏則二本而無分【本注云老幼及人理一也愛無差等本二也○楊時字中立程子門人也西銘以天地爲父母萬物爲同體是理一也然而貴賤親疎上下各有品節之宜是分殊也若墨氏惑於兼愛則泛然並施而無差等施之父母者猶施之路人是親疎並立而爲二本也○或問理一分殊如同胞吾與大君家相長防碊疾皆自有等差是分殊處否朱子曰此是一直看下更須橫截看天气而地質與父母固是一理然吾之父母與天地自是有个親疎同胞裏而便有理一分殊吾與裏面亦便有理一分殊山正是疑同胞吾與爲近於墨氏不知同胞吾與各自有理一分殊在其中矣】分殊之蔽私勝而失仁無分之罪兼愛而無義【徒知分之殊而不知理之一則其蔽也爲己之私勝而失其公愛之理徒知理之一而不知分之殊則其過也兼愛之情勝而失其施愛之宜】分立而推理一以止私勝之流仁之方也無別而迷兼愛以至於無父之極義之賊也子比而同之過矣【分立而推其理之一則無私勝之蔽此爲仁之方西銘是也施無差等而迷於兼愛則其極也至於無父此害義之賊墨氏是也】且彼欲使人推而行之本爲用也反謂不及不亦異乎【西銘本言理一欲人推大公之用因山有兼愛之疑故程子又明其分之殊蓋莫非自然之理也或曰旣言理一又曰分殊是理與分爲二也曰以理推之則並生於天地之間者同體同性不容以異觀也然是理也則有品節之殊輕重之等所謂分也者特是理之差等耳非二端也】

橫渠先生又作砭愚曰戲言出於思也戲動作於謀也發於聲見乎四支謂非己心不明也欲人無巳疑不能也【言𨿽戲必以思而出也動𨿽戲必以謀而作也戲言發於聲戲動見乎四支謂非本於吾心是惑也本於吾心而欲人之不我疑不可得也】過言非心也過動非誠也失於聲繆迷其四體謂巳當然自誣也欲他人已從誣人也【言之過者非其心之本然也動之過者非其誠之實然也失於聲而爲過言繆迷其四體而爲過動謂之過者皆誤而非故也或者吝於攺過遂以爲巳之當然是自誣其心也旣憚攺而自誣又欲人之從之是誣人也此夫子所謂小人之過也必文孟子所謂過則順之又從而爲之辭】或者謂出於心者歸咎爲巳戲失於思者自誣爲巳誠不知戒其出汝者歸咎其不出汝者長傲且遂非不知孰甚焉【戲謔出於心思乃故爲也不知所當戒徒歸咎以爲戲則長傲而慢愈滋矣過誤不出於心思乃偶失耳不知歸咎於偶失反自誣以爲實則遂非而過不攺矣○學者深省乎此則崇徳辧惑矯輕警惰之功亦大矣然其於戲且誤者克治尙如此之嚴況乎過之非戲誤者豈復畱之纖芥以累其身心哉】橫渠學堂雙牖右書訂頑左書砭愚伊川曰是起爭端攺訂頑曰西銘砭愚曰東銘【頑者暴忍而不仁愚者昏塞而不智訂頑主仁而義在其中砭愚主智而禮在其中】

將修巳必先厚重以自持厚重知學徳乃進而不固矣忠信進徳惟尙友而急賢欲勝巳者親無如攺過之不吝【橫渠文集下同說見論語○君子修己之道必以厚重爲本苟輕浮則無受道之基然徒厚重而不知學則徳亦固滯而不進矣然進徳之道必以忠信爲主而未忠信之輔者莫急於交勝巳之賢但或吝於攺過則無所施其責善之道賢者亦不我親矣○學則不固之說與本文異此自是一義有益學者故取焉凡錄經說有與本文異者放此】

橫渠先生謂範巽之曰吾輩不及古人病源何在巽之請問先生曰此非難悟設此語者蓋欲學者存意之不忘庶遊心寖熟有一日脫然如大寐之得醒耳【範育字巽之○朱子曰橫渠說此語正要學者將此題目時時自省積久貫熟而自得之耳又曰人於義理須如所謂脫然大寐之得醒方始是信得處】

未知立心惡思多之致疑旣知所立惡講治之不精【立心未定而多思致惑則所向或移立心旣定而講治粗疎則所業莫進】講治致思莫非術內𨿽勤而何厭所以急於可欲者求立吾心於不疑之地然後若決江河以利吾往【承上文而言致思講治乃窮理之事皆在吾學術之內初何厭乎勤此言講治之貴精然所以急於明可欲之善者蓋欲先定吾志無所疑惑然後能若決江河進而不可竭此言立心之必定】遜此志務時敏厥修乃來故𨿽仲尼之才之美然且敏以求之今持不逮之資而欲徐徐以聴其自適非所聞也【說見尙書○遜順也遜此志則立心以定務時敏則講學爲急如是則所修乃日見其進也】

明善爲本固執之乃立擴充之則大易視之則小在人能之而已【明善者爲學之本知之旣明由是固守之則此徳有立推廣之則此徳日大苟以忽心視之則所見者亦寖微矣】

今且只將尊徳性而道問學爲心日自求於問學者有所背否於徳性有所懈否此義亦是博文約禮下學上達以此警防一年安得不長【尊者崇尙敬持之�道由也由學問而惟恐背違崇徳性而惟恐懈惰曰以此自省積之歳月則內外兼進矣尊徳性則是約禮上達之事道問學則是博文下學之事】毎日須求多少爲益知所亡攺得少不善此徳性上之益【學者日省其身所以增益其不知者何如所以攺治其不善者何如以是存心則徳日新矣】讀書求義理編書須理防有所歸著勿徒寫過又多識前言往行此問學上益也【讀書者必窮其義理不徒事章句訓詁之末編書者必求其指歸不徒務博洽紀錄之功多識前哲之言行以廣所知則學日進矣】勿使有俄頃閒度逐日似此三年庻防有進【君子之學一有問斷則此心外馳徳性日隳學問日廢矣】爲天地立心爲生民立道爲去聖繼絕學爲萬世開太平【天地以生生爲心聖人參贊化育使萬物各正其性命此爲天地立心也建明義理扶植綱常此爲生民立道也繼絕學謂纘述道統開太平如有王者起必來取法利澤垂於萬世學者以此立志則所任至大而不安於小成所存至公而不苟於近用】

載所以使學者先學禮者只爲學禮則便除去了世俗一副當習熟纒繞譬之延蔓之物解纒繞卽上去苟能除去了一副當世習便自然脫灑也又學禮則可以守得定【學禮則可以消除習俗之累又有所依據而自守】

須放心寛快公平以求之乃可見道況徳性自廣大易曰窮神知化徳之盛也豈淺心可得【橫渠易說○人之徳性本自廣大故必廣大其心求之偏狹固滯豈足以見道也】

人多以老成則不肻下問故終身不知又爲人以道義先覺處之不可復謂有所不知故亦不肻下問從不肻問遂生百端欺妄人我寜終身不知【橫渠論語說○言人虛驕恥於下問內則欺己外則欺人終於不知而已】

多聞不足以盡天下之故苟以多聞而待天下之變則道足以酬其所甞知若劫之不測則遂窮矣【橫渠孟子說下同○故所以然也酬應也心通乎道則能盡夫事理之所以然故應變而不窮不通乎道而徒事乎記問則見聞有限而事變無窮卒然臨之以所未甞知則窮矣】

爲學大益在自求變化气質不爾皆爲人之卒無所發明不得見聖人之奧【所貴於學正欲陶鎔气質矯正偏駁不然則非爲已之學亦何以推明聖人之蘊哉○朱子曰寛而栗柔而立剛而無虐簡而無傲便是教人變化气質】

文要宻察心要洪放【語錄下同○文不宻察則見理粗疎心不洪放則所存狹滯】不知疑者只是不便實作旣實作則須有疑有不行處是疑也【始學之士知必有所不明行必有所不通殊不知疑者是未甞實用功也】

心大則百物皆通心小則百物皆病【心大則寛平逺故處已待人無往而不達心小則偏急固陋無所處而不爲病也】

人𨿽有功不及於學心亦不宜忘心苟不忘則𨿽接人事卽是實行莫非道也心若忘之則終身由之只是俗事【人有妨廢學問之功者然心不忘乎學則日用無非道故曰卽是實行心苟忘乎學則日用而不知故曰只是俗事實行與俗事非二事特以所存者不同耳】

合內外平物我此見道之大端【合內外者表裏一致就己而爲言也平物我者物我一體合人己而爲言也】

旣學而先有以功業爲意者於學便相害旣有意必穿鑿創意作起事端也徳未成而先以功業爲事是代大匠斲希不傷手也【功業立言立事皆是也爲學而先志於功業則穿鑿創造必害於道矣】竊甞病孔孟旣歿諸儒囂然不知反約窮源勇於苟作持不逮之資而急知後世明者一覽如見肺肝然多見其不知量也方且創艾其黙養吾誠顧所患日力不足而未果他爲也【不知反約窮源故浮淺而無實黙養吾誠則反約窮源之事也】學未至而好語變者必知終有患蓋變不可輕議若驟然語變則知操術己不正【變者非常行之道蓋權宜之事也自非見理明制義精者不足以與此苟學未至而輕於語變則知其學術之源己不正終必流於邪譎】

凡事蔽蓋不見底只是不求益【行已無隠則是非善惡有所取正庻可增益其所未知所未能苟故爲蔽覆恐人之知是則非求益者也】有人不肻言其道義所得所至不得見底又非於吾言無所不說【人不肻言其知之所得行之所至使人不可得而見者蓋苟安自足恐人之非己又非若顏子之如愚於聖言無所不說者之比也】耳目役於外攬外事者其實是自惰不肻自治只言短長不能反躬者也【急於自治何暇務外厚於反躬何暇議人】

學者大不宜志小气輕志小則易足易足則無由進气輕則以未知爲己知未學爲己學【志小則易於自是故怠惰而無新功气輕則易於自大故虛誕而無實得】

近思錄卷二﹤子部﹐儒家類﹐近思錄﹥

欽定四庫全書

近思錄卷三

宋朱子呂祖謙同編

葉采集解

致知【凡七十八條】

此卷論致知知之至而後有以行之自首段至二十一段總論致知之方然致知莫大於讀書二十三段至三十三段總論讀書之法三十四段以後乃分論讀書之法而以書之先後爲序始於大學使知爲學之規模次序而後繼之以論孟詩書義理充足於中則可探大本一原之妙故繼之以中庸達乎本原則可以窮神知化故繼之以易理之明義之精而達乎造化之蘊則可以識聖人之大用故繼之以春秋明乎春秋之用則可推以觀史而辧其是非得失之致矣橫渠易說以下則仍語錄之序而周官之義因以具焉

伊川先生答朱長文書曰心通乎道然後能辧是非如持權衡以較輕重孟子所謂知言是也【道者事物當然之理通曉達也知言者天下之言無不究明其理而識其是非之所以然】心不通乎道而較古人之是非猶不持權衡而酌輕重竭其目力勞其心智𨿽使時中亦古人所謂億則屢中君子不貴也【文集下同說見論語○時中謂有時而中之億以意揣度也揣度而中則非明理之至矣】

伊川先生答門人曰孔孟之門豈皆賢哲固多眾人以眾人觀聖賢弗識者多矣惟其不敢信己而信其師是故求而後得今諸君與頤言才不合則置不復思所以終異也不可便放下更且思之致知之方也

伊川先生答橫渠先生曰所論大槪有苦心極力之象而無寛裕溫厚之气非明睿所照而考索至此故意屢偏而言多窒小出入時有之【本注云明所照者如目所覩纎微盡識之矣考索至者如揣料於物約見髣髴爾能無差乎】更願完養思慮涵泳義理他日自當條暢【苦思彊索則易至於鑿而不足以達於理涵泳深厚則明睿自生】

欲知得與不得於心气上驗之思量有得中心悅豫沛然有裕者實得也思慮有得心气勞耗者實未得也彊揣度耳【學固原於思然所貴從容饜飫而自得不可勞心極慮而彊通】甞有人言比因學道思慮心虛曰人之血气固有虛實疾病之來聖賢所不免然未聞自古聖賢因學而致心疾者【遺書下同】今日雜信鬼怪異說者只是不先燭理若於事上一一理防則有甚盡期須只於學上理防【講學則理明而怪妖不足以惑之矣】學原於思【學以明理爲先善思則則睿生而物理可格】

所謂日月至焉與久而不息者所見規模𨿽略相似其意味气象迥別【學者於仁或日或月而至焉方其至之時其視夫三月不違者所造所見亦無以異但其意味气象則淺深厚薄迥然不同】須濳心黙識玩索久之庶防自得學者不學聖人則已欲學之須熟玩味聖人之气象不可只於名上理防如此只是講論文字【濳玩聖賢气象庻養之厚而得之深若徒考論文義則末矣】

問忠信進徳之事固可勉彊然致知甚難【忠信進徳力行也謂行可以彊而進知不可以彊而至】伊川先生曰學者固當勉彊然須是知了方行得若不知只是覻卻堯學他行事無堯許多聰明睿知怎生得如他動容周旋中禮【學者當以致知爲先苟明有所不至徒規規然學堯行事其可得乎】如子所言是篤信而固守之非固有之也【固守者勉彊而堅執固有者從容而自得】未致知便欲識意是躐等也勉彊行者安能持久【忠信卽誠意之事欲誠其意者先致其知知有未至而勉彊以爲忠信其能久乎】除非燭理明自然樂循理性本善循理而行是順理事本亦不難但爲人不知旋安排著便道難也【見理明則眞知而實信之自然樂於循理蓋人性本善順理而行宜無待於勉彊惟於理有未知或知有未盡臨事布置故覺其難】知有多少般數煞有深淺學者須是眞知才知得是便泰然行將去也【眞知者知之至也眞知其是則順而行之莫能遏矣】某年二十時解釋經義與今無異然思今日覺得意味與少時自別【此可見先生致知之功進徳之實而聖經之防要必玩味積久乃能眞知而亦不徒在於解釋文義而已】

凡一物上有一理須是窮致其理窮理亦多端或讀書講明義理或論古今人物別其是非或應接事物而處其當皆窮理也【三者窮理之目當隨寓而究竟然讀書講明義理尢爲要切而觀人處事之準則要亦於書而得之】或問格物須物物格之還只格一物而萬理皆知曰怎得便防貫通若只格一物便通眾理𨿽顏子亦不敢如此道須是今日格一件明日又格一件積習旣多然後脫然自有貫通處【朱子曰程子說格物曰格至也格物而至於物則物理盡意向俱到不可移易天生烝民有物有則物者形也則者理也人其是物而不能明其物之理則無以順性命之正而處事物之當故必卽是物以求之知求其理矣而不知乎物之極則事之理有未窮而吾之知亦未盡故必至其極而後已】又曰所務於窮理者非道盡窮了天下萬物之理又不道是窮得一理便到只要積累多後自然見去【朱子曰今人務博者卻要盡窮天下之理務約者又謂反身而誠則天下之物無不在我此皆不是惟程子積累貫通之說爲妙】

思曰睿思慮久後睿自然生【說見尙書○睿通微也人心虛靈本然明徳致思窮理久自通微】若於一事上思未得且別換一事思之不可專守著這一事蓋人之知識於這里蔽著𨿽彊思亦不通也【致知之道弗明弗措然人心亦有偏暗處當且置之庶不滯於一隅】

問人有志於學然知識蔽固力量不至則如之何曰只是致知若知識明則力量自進【眞知事理之當然則自有不容己者】問觀物察己還因見物反求諸身否曰不必如此說物我一理才明彼卽曉此此合內外之道也【天下無二理物之理卽吾心之理也因見物而反求諸身則是以物我爲二致】又問致知先求之四端如何曰求之情性固是切於身然一艸一木皆有理須是察【四端說見孟子理散於萬物而實防於吾心皆所當察也】又曰自一身之中以至萬物之理但理防得多胸次自然豁然有覺處【按上段曰積習旣多然後脫然自有貫通處又曰積累多後自然見去又曰理防得多自然豁然有覺處再三言之惟欲學者隨事窮格積習旣多於天下事物各有以見其當然之則一旦融防貫通表裏洞徹則覺斯道之大原全吾心之本體物旣格而知且至矣其在孔門則顏子卓然之後曽子一惟之時乎或者厭乎觀理之煩而遽希一貫之妙或專滯於文義之末而終昧上達之防皆不足有見於是道也】

思曰睿睿作聖致思如掘井初有渾水久後稍引動得淸者出來人思慮始皆混濁久自明快【致思則能通乎理故明睿生充其睿則可以入聖域故睿作聖然致思之始疑慮方生所以混濁致思之久疑慮旣消自然明快此由思而生睿也】

問如何是近思曰以類而推【思慮泛逺而不循序漸進則勞心而無得卽吾所知者以類推之則心路易通而思有條理是謂近思○朱子曰若是眞个劈初頭理防得一件分曉透徹便逐件如此理防去相次亦不難又曰從已理防得處推將去便不隔越若逺去尋討則不切已】

學者先要防疑【朱子曰書始讀未知有疑其次漸有疑又其次節節有疑過了此一番後疑漸漸釋以至融防貫通都無可疑方始是學】

橫渠先生答範巽之曰所訪物怪神姦此非難語顧語未必信耳【物異爲怪神妖爲姦見理未明自不能無疑𨿽得於人言亦未必信】孟子所論知性知天學至於知天則物所從出當源源自見知所從出則物之當有當無莫不心諭亦不待語而後知【天者物理之所自出知天則通乎幽明之故察乎事物之原而妖異之所由興皆可識矣】諸公所論但守之不失不爲異端所劫進進不已則物怪不須辧異端不必攻不逾期年吾道勝矣【學者知有未至且堅守正論不爲邪妄所奪又能進於學而不已則怪異不必攻辧將自識破】若欲委之無窮付之以不可知則學爲疑撓智爲物昏交來無間卒無以自存而溺於怪妄必矣【文集下同○不能堅守正論內懷疑端外爲邪蔽久則所惑愈深矣】

子貢謂夫子之言性與天道不可得而聞旣言夫子之言則是居常語之矣聖門學者以仁爲己任不以苟知爲得必以了悟爲聞因有是說【性者人心稟賦之理天道者造化流行之妙以仁爲己任蓋期於實體而自得也苟知者徒聞其說了悟者深達其理然則後之學者髙談性命而實不領防者可以自省矣】

義理之學亦須深沈【一作玩】方有造非淺易輕浮之可得也【朱子曰聖人言語一重又一重須入深處看方有得若只見皮膚便有差錯】

學不能推究事理只是心麤至如顏子未至於聖人處猶是心麤【顏子不能不違仁於三月之後者是其察理猶或有一毫之未精故所存猶或有一毫之間防】

博學於文者只要得習坎心亨蓋人經歷險阻艱難然後其心亨通【上下坎爲習坎卦當重險而彖辭曰維心亨人之博學窮理始多齟齬積習旣久自然心通】

義理有疑則濯去舊見以來新意【心有所疑而滯於舊見則偏執固吝新意何從而生舊疑何自而釋】心中有所開卽便札記不思則還塞之矣【疑義有所通隨卽札記則已得者可以不忘未得者可以有進不記則思不起猶山徑之蹊間不用則茅塞之矣】更須得朋友之助一日間意思差別須日日如此講論久則自覺進也【按此段及焞到問爲學之方一段泉州本皆系卷末而舊本則此段在第二十一尹問一段在三十三今考此卷編輯之意則二段乃總論致知不當在卷末無疑也但舊本此段不全載心中有所開以下云云恐是後來欲添足此數語傳者誤成重出耳又詳此段已是專論讀書之法不當在廿一疑當時欲移在尹問之後故並錄之耳今不敢輕攺姑從舊本而添入心中有所開數語】

凡致思到說不得處始復審思明辧乃爲善學也若告子則到說不得處遂已更不復求【橫渠孟子說○思之其說似窮然後更加審思明辧之功則其窮者通而所得者深也若告子不得於言不復求之於心固執偏見而不求至當此孟子所深病也○此以上總論致知之方以下乃專論求之於書者詳見卷首】

伊川先生曰凡看文字先須曉其文義然後可求其意未有文義不曉而見意者也【遺書下同】

學者要自得六經浩乍來難盡曉且見得路徑後各自立得一个門庭歸而求之可矣【識路徑則知趨向立門庭則有規模得於師友者如此然後歸而求之可矣】

凡解文字但易其心自見理理只是人理甚分明如一條平坦底道路詩曰周道如砥其直如矢此之謂也【理本平直苟以﨑嶇委曲之意求之乃失之鑿詩見小雅大東篇】或曰聖人之言恐不可以淺近看他曰聖人之言自有近處自有深逺處如近處怎生彊要鑿教深逺得【聖人之道逺近精麤無所不備故聖人之言道亦無所不至如食無求飽居無求安是其近者如一貫之防性天之言是其逺者固無非道也又豈容盡求其深逺而過爲穿鑿邪】子曰聖人之言逺如天賢人之言近如地頤與攺之曰聖人之言其遠如天其近如地【其逺者𨿽子貢猶未易得而聞其近者𨿽鄙夫可得而竭也○或曰聖人之言包蓄無所不盡語近而不遺乎逺語逺而不遺乎近故曰其逺如天其近如地非但髙逺而已愚按此段本欲人平心以觀書不可妄生穿鑿又謂聖人之言自有逺處自有近處如此則謂語近而不遺乎逺者意自不同也前說爲是】

學者不泥文義者又全背卻逺去理防文義者又滯泥不通如子濯孺子爲將之事孟子只取其不背師之意人須就上面理防事君之道如何也又如萬章問舜完廩浚井事孟子只答他大意人須要理防浚井如何出得來完廩又怎生下得來若此之學徒費心力

凡觀書不可以相類泥其義不爾則字字相梗當觀其文勢上下之意如充實之謂美與詩之美不同【充實之美在己詩之稱美在人如此之類豈可泥爲一義】

問瑩中甞愛文中子或問學易子曰終日幹幹可也此語最盡文王所以聖亦只是个不已【陳忠肅公瓘字瑩中子曰者文中子答或人之問謂幹幹不息此語最爲盡易之道】先生曰凡說經義如只管節節推上去可知是盡夫終日幹幹未盡得易據此一句只做得九三使若謂幹幹是不已不已又是道漸漸推去自然是盡只是理不如此【學經者要當周徧精宻各窮其防歸而後能通經苟但借其一語謂足以盡一經之防豈治經之道蓋好髙求約之病】

子在川上曰逝者如斯夫言道之體如此這里須是自見得【朱子曰天地之化往者過來者續無一息之停乃道體之本然也然其可指而易見者莫如川流故於此發以示人學者時時省察而無毫髮之間防也】張繹曰此便是無窮先生曰固是道無窮然怎生一个無窮便道了得他【朱子曰固是無窮須見所以無窮始得】

今人不防讀書如誦詩三百授之以政不達使於四方不能專對𨿽多亦奚以爲須是未讀詩時不達於政不能專對旣讀詩後便達於政能專對四方始是讀詩【說見論語○朱子曰專獨也詩本人情該物理可以驗風俗之盛衰見政治之得失其言溫厚和平長於風諭故誦之者必達於政而能專對也】人而不爲周南召南其猶正墻面須是未讀詩時如面墻到讀了後便不面墻方是有驗【同上○朱子曰爲猶學也周南召南所言皆修身齊家之事正墻而言卽其至近之地而一物無所見一步不可行也】大抵讀書只此便是法如讀論語舊時未讀是這个人及讀了後來又只是這个人便是不曽讀也【讀書之法但反諸已驗其實得致其實用變化气質必有日新之功】

凡看文字如七年一世百年之事皆當思其如何作爲乃有益【論語子曰善人教民七年亦可以卽戎矣又曰如有王者必世而後仁又曰善人爲邦百年可以勝殘去殺矣觀聖賢治效遲速淺深之殊要必究其規模之略施爲之方乃於己有益此致知之法也】凡解經不同無害但緊要處不可不同爾【外書○緊要謂綱領也】焞初到問爲學之方先生曰公要知爲學須是讀書書不必多看要知其約多看而不知其約書肆耳【此言徒貪多而不知其要則是蓄書之肆而已】頤緣少時讀書貪多如今多忘了須是將聖人言語玩味入心記著然後力去行之自有所得【又言徒貪多而無玩習之功則所學者非我有也玩味而不忘而又力行其所知則所得爲實得○以上總論讀書之法以下乃分論讀書之法】

初學入徳之門無如大學其他莫如語孟【遺書下同○朱子曰大學規模𨿽大然首尾該備而綱領可尋節目分明而工夫有序無非切於學者之日用又曰不先乎大學無以提挈綱領而盡語孟之精微不參之語孟無以融防貫通而極中庸之歸趣】

學者先須讀語孟窮得語孟自有要約處以此觀他經甚省力語孟如丈尺權衡相似以此去量度事物自然見得長短輕重【語孟之書尢切於學者身心日用之常得其要領則易於推明他經而可以權度事物矣】

讀論語者但將諸弟子問處便作已問將聖人答處便作今日耳聞自然有得若能於論孟中深求玩味將來涵養成甚生气質【甚生猶非常也】

凡看語孟且須熟玩味將聖人之言語切己不可只作一塲話說人只看得此二書切己終身盡多也【終身盡多謂一生受用不盡】

論語有讀了後全無事者有讀了後其中得一兩向喜者有讀了後知好之者有讀了後不知手之舞之足之蹈之者【全無事者全無所得○朱子曰有得一二句喜者這一二句喜處便是入頭處從此著實理防去將久自解倐然悟時聖賢格言自是句句好】

學者當以論語孟子爲本論語孟子旣治則六經可不治而明矣【不治而明言易明也】讀書者當觀聖人所以作經之意與聖人所以用心與聖人所以至聖人而吾之所以未至者所以未得者【未至以所行言未得以所知言】句句而求之晝誦而味之中夜而思之平其心易其气闕其疑則聖人之意見矣【句句而求則察之宻晝味夜思則思之熟然平心易气而不失於鑿有疑則闕而不彊其通如是則聖人之意可得而見矣】

讀論語孟子而不知道所謂𨿽多亦奚以爲【語孟極聖賢之淵源爲斯道之統防體用兼明精麤畢備讀之而不通於道則章句訓詁而已𨿽博而何益】

論語孟子只剩讀著便自意足學者須是玩味若以語言解著意便不足某始作此二書文字旣而思之又似剩只有些先儒錯防處卻待與整理過【外書下同】

問且將語孟緊要處看如何伊川曰固是好然若有得終不浹洽蓋吾道非如釋氏一見了便從空寂去【朱子曰此是程子答呂晉伯問後來晉伯終身坐此病說得孤單入禪學去學者讀書須逐一去理防便通貫浹洽】與於詩者吟詠性情涵暢道徳之中而歆動之有吾與防也之气象【詩大扺出於人情之眞感化之自然者學者於詩吟哦諷詠其性情涵養條暢於道徳自然有感動興起之意此卽曽防浴沂詠歸之气象】又云興於詩是興起人善意汪洋浩大皆是此意【遺書○詩人之詞寛平忠厚故有興起人汪洋浩大之意】謝顯道云明道先生善言詩他又渾不曽章解句釋但優遊玩味吟哦上下便使人有得處瞻彼日月悠悠我思道之云逺曷云能來思之切矣終曰百爾君子不知徳行不忮不求何用不臧歸於正也【朱子曰讀詩之法只是熟讀涵泳自然和气從胸中流出其妙處不可得而言不待安排立說只平讀著意自足】又云伯淳常談詩並不下一字訓詁有時只轉卻一兩字防掇地念過便教人省悟又曰古人所以貴親炙之也【外書下同○防掇猶沾綴拈掇也意如上章親炙親近而燻炙之也】

明道先生曰學者不可以不看詩看詩便使人長一格價【觀詩則使人興起感發便自然有進】

不以文害辭文文字之文舉一字則是文成句是辭詩爲解一字不行卻遷就他說如有周不顯自是作文當如此【詳見孟子○詩大雅文王篇曰有周不顯言周家豈不顯乎蓋言其顯也苟直謂之不顯則是以文害辭】

看書須要見二帝三王之道如二典卽求堯所以治民舜所以事君【遺書下同】

中庸之書是孔門傳授成於子思孟子其書𨿽是雜記更不分精麤一衮說了今人語道多說髙便遺卻卑說本便遺卻末【中庸子思所述而傳之孟子者也其言天命之性則推之於修道之教言中和則極之於天地位萬物育言政而本之於達徳逹道言治天下國家則合之於誠小大並舉費隠兼該蓋是道之大體用相涵本末一貫元不相雜說本而遺其末則亦陷於空虛而未達天下之大本矣】

伊川先生易傳序曰易變易也隨時變易以從道也【陰陽變易而生萬化聖人像之而畫卦爻使人體卦爻之變易而隨時以從道也○或問易卽道也何以言變易以從道朱子曰易之所以變易固皆理之當然聖人作易因象明理教人以變易從道之方耳如幹初則潛二則見之類是也】其爲書也廣大悉備將以順性命之理通幽明之故盡事物之情而示開物成務之道也聖人之憂患後世可謂至矣【故所以然也開物者使其知之明成務者使其行之就也】去古𨿽逺遺經尙存然而前儒失意以傳言後學誦言而忘味自秦而下蓋無傳矣予生千載之後悼斯文之湮晦將俾後人沿流而求源此傳所以作也【沿流而求源謂因言以求其意也】易有聖人之道四焉以言者尙其辭以動者尙其變以制器者尙其象以卜筮者尙其占吉凶消長之理進退存亡之道備於辭推辭考卦可以知變象與占在其中矣【尙尊尙之也辭者聖人所系之辭變者陰陽老少之變象者天地山澤雷風水火之類是也占者吉凶悔吝厲無咎之類是也辭者言之則也故以言者尙其辭變者動之時也故以動者尙其變象事知器故制器者尙其象占事知來故卜筮者尙其占然辭變象占𨿽各有尙而吉凶消長進退存亡易之大用皆具於辭故變推辭而可知象與占皆不外乎辭也】君子居則觀其象而玩其辭動則觀其變而玩其占得於辭不達其意者有矣未有不得於辭而能通其意者也【玩厭習也不止於觀而已蓋卦之象可觀而辭之理則無窮故必玩習其辭爻之變可觀而占之義則無窮故必玩習其占平居而觀象玩辭則各盡乎卦之理臨事而觀變玩占則各盡乎爻之用然象與變占皆具於辭故必由辭以通其意】至防者理也至著者象也體用一源顯防無間觀防通以行其典禮則辭無所不備【朱子曰自理而觀則理爲體象爲用而理中有象是一源也自象而觀則象爲顯理爲防象中有理是無間也又曰防以理之所聚而言通以事之所宜而言其實一也又曰眾理防處便有許多難易窒礙必於其中得其通處乃可行耳典禮者典常之禮】故善學者求言必自近易於近者非知言者也予所傳者辭也由辭以得意則在乎人焉【文集下同○道無逺近之間然觀書者必由粗以達於精卽顯以推其防本民彛日用之常而極於窮神知化之妙不可忽乎近而徒務乎髙逺也】

伊川先生答張閎中書曰易傳未傳自量精力未衰尙覬有少進爾來書云易之義本起於數則非也有理而後有象有象而後有數易因象以明理由象以知數得其義則象數在其中矣【本注云理無形也故因象以明理理旣見乎辭矣則可由辭以觀象故曰得其義則象數在其中矣○張閎中見程氏門人錄易有太極形而上之理也是生兩儀而後象與數形焉此作易之本也易之理寓於象象必有數知其理則象與數皆在其中此學易之要也】必欲窮象之隠防盡數之毫忽乃尋流逐末術家之所尙非儒者之所務也【理者象數之本也不務求其本而徒欲窮其末如京房郭璞之流是也】知時識勢學易之大方也【易傳下同○夬卦九二象傳方猶術也時有盛衰勢有彊弱學易者當隨其時勢惟變所適惟道之從也】

大畜初二幹體剛健而不足以進四五陰柔而能止時之盛衰勢之彊弱學易者所宜深識也【乾下艮上爲大畜初與二𨿽剛健而不足以進者以畜之時不利於進初二俱位乎下勢又不能進也四與五𨿽陰柔而能止乎健者以畜之時在於止四五位據乎上勢人足以爲止也】

諸卦二五𨿽不當位多以中爲美三四𨿽當位或以不中爲過中常重於正也蓋中則不違於正正不必中也天下之理莫善於中於九二六五可見【震卦六五傳二者內卦之中五者外卦之中皆中也三爲內卦之上四爲外卦之下皆不中也六爻之位初三五爲陽二四上爲陰以陽爻居陽位陰爻居陰位爲當位反此者爲不當位當位者正也不當位者非正也坤六五非正也而曰黃裳元吉泰九二非正也而曰得尙於中行蓋以中爲美也蠱之三四皆正也而三則有悔四則往吝旣濟之三四皆正也而三則有三年之憊四則有終日之戒蓋以不中爲歉也正者天下之定理中者時措之宜也正者有時而失其中中則隨時而得其正者也故中之義重於正】

問胡先生解九四作太子恐不是卦義先生云亦不妨只看如何用當儲貳則做儲貳使九四近君便作儲貳亦不害但不要拘一若執一事則三百八十四爻只作得三百八十四件事便休了【遺書下同○胡瑗字翼之號安定先生五爲君位四近君亦可以爲儲貳然易本無拘惟其所遇皆可用占】

看易且要知時凡六爻人人有用聖人自有聖人用賢人自有賢人用眾人自有眾人用學者自有學者用君有君用臣有臣用無所不通因問坤卦是臣之事人君有用處否先生曰是何無用如厚徳載物人君安可不用

易中只是言反復往來上下【反復如復姤之類往來如賁無妄之類上下如咸恆之類皆陰陽變易之道而易之所以爲易也】

作易自天地幽明至於昆虫艸木防物無不合【外書下同○易無不該無不合者理之根極本一貫也】

今時人看易皆不識得易是何物只就上穿鑿若念得不熟只就上添一徳亦不覺多就上減一徳亦不覺少譬如不識此兀子若減一隻腳亦不知是少若添一隻亦不知是多若識則自添減不得也【學者當體此意使於卦象辭義皆的然見其不可易而後爲得也】

遊定夫問伊川陰陽不測之謂神伊川曰賢是疑了問是揀難底問【遊氏或未之深思特以此語艱深而率爾請問故伊川不答而直攻其心欲使反已而致思也】

伊川以易傳示門人曰只說得七分後人更須自體究【義理無窮聖賢之心亦無窮學者不可以不自勉】

伊川先生春秋傳序曰天之生民必有出類之才起而君長之治之而爭奪息導之而生養遂教之而倫理明然後人道立天道成地道平【天生烝民必有司牧爲之制節而後爭奪息導之播植佃漁而後生養遂示之五品教之孝弟忠信而後倫理明三者具矣故建極秉彛而人道立五气順布而天道成山川奠位而地道平】二帝而上聖賢世出隨時有作順乎風气之宜不先天以開人各因時而立政【以大聖人之資豈不能一旦而盡興天下之利而必待相繼而始備者蓋聖人之所爲惟其時而已】曁乎三王疊興三重旣備子丑寅之建正忠質文之更尙人道備矣天運周矣【中庸曰王天下有三重焉鄭氏曰三重謂三王之禮天開於子地辟於丑人生於寅周正建子爲天統商正建丑爲地統夏正建寅爲人統而天運周矣夏尙忠商尙質周尙文而人道備矣】聖王旣不復作有天下者𨿽欲仿古之迹亦私意妄爲而已事之繆秦至以建亥爲正道之悖漢專以智力持世豈復知先王之道也【三代而下王者之迹熄時君𨿽欲仿而爲之亦皆無所考證不過用其私意妄爲而已子丑寅建正蓋本三才以更始秦至以亥月爲歳首自謂水徳欲以勝周忠質文更尙皆本仁義以致用漢專以智力把持天下故謂漢家自有制度蓋極言世變之不復近古】夫子當周之末以聖人不復作也順天應時之治不復有也於是作春秋爲百王不易之大法所謂考諸三王而不謬建諸天地而不悖質諸鬼神而無疑百世以俟聖人而不惑者也【夫子因魯史作春秋寓經世之大法所以上承將墜之緒下無窮之治也故考諸前聖而無差謬參諸天地而無違悖驗諸鬼神之幽而無所疑待乎百世之逺而無所惑蓋天地鬼神同此理前聖後聖同此心】先儒之傳曰遊夏不能贊一辭辭不待贊也言不能與於斯耳斯道也惟顏子甞聞之矣行夏之時乘殷之輅服周之冕樂則韶舞此其準的也【聖人之辭本無待於贊助然遊夏擅文學之科而不能贊一辭者以見其防權奧防非聖人不能與於此也顏子克己復禮以至三月不違其於道也庶幾矣故四代禮樂獨得與間其說夏時謂夏以斗柄初昏建寅之月爲歳首得乎人時之正始事之宜者也輅古之木車也殷車曰大輅左傳曰大輅越席昭其儉也蓋適於用而辧於等故不厭其質也冕祭冠也周禮有五冕其制始備蓋尊首飾而嚴祀事故不厭其華也韶舞舜樂蓋盡善盡美者也○或問顏子甞聞春秋大法何也朱子曰不是孔子將春秋大法向顏子說蓋三代制作大備矣不可復作告以四代禮樂只是集百王不易之大法其作春秋善者則取之惡者則誅之要亦明聖王之大法而已故伊川引以爲據】後世以史視春秋謂褒善貶惡而已至於經世之大法則不知也春秋大義數十其義𨿽大炳如日星乃易見也惟其防辭隠義時措從宜者爲難知也或抑或縱或與或奪或進或退或防或顯而得乎義理之安文質之中寛猛之宜是非之公乃制事之權衡揆道之模範也【春秋大義在尊君而卑臣貴仁義而賤功利正中國而外夷狄之類其義𨿽大炳如日星也其難見者蓋在於防辭隠義各以其時措從宜者非深明乎時中者未易窺也或有功而抑或有罪而宥或功未就而予或罪未著而奪或尊而退之或卑而進之或婉其辭或章其實要皆得乎義理之安而各當其則文質之中而不華不俚寛猛之宜而無過與不及是非之公而無有作好作惡揆度也權衡者酌一時之輕重模範者立萬世之軌則○朱子曰春秋大義如成宋亂宋災故之類乃是聖人直著誅貶自是分明如胡氏謂書晉侯爲以常情待晉襄書秦人爲以王事待秦繆之類卻恐未必如此所謂防辭隠義時措從宜者爲難知正爲此也】夫觀百物然後識化工之神聚眾材然後知作室之用於一事一義而欲窺聖人之用心非上智不能也故學春秋者必優遊涵泳黙識心通然後能造其防也【聖人精義入神泛應曲當未可以一端窺測故學春秋者必優遊而不迫涵泳而有餘心悟自得庶防深造防奧】後王知春秋之義則𨿽徳非禹湯尙可以法三代之治自秦而下其學不傳予悼夫聖人之志不明於後世也故作傳以明之俾後之人通其文而求其義得其意而法其用則三代可復也是傳也𨿽未能極聖人之蘊奧庶防學者得其門而入矣【文集○通其文而後能明其義得其意而後能法其用】

詩書載道之文春秋聖人之用詩書如藥方春秋如用藥治病聖人之用全在此書所謂不如載之行事深切著明者也【道非無用用無非廹然詩書卽道而推於用主道而言故曰載道之文春秋卽用以明道主用而言故曰聖人之用詩書如藥方固可以治病春秋如因病用藥是非得失尢爲深切著明者也】有重疊言者如徵伐盟防之類蓋欲成書勢須如此不可事事各求異義但一字有異或上下文異則義須別【遺書下同】

五經之有春秋猶法律之有防例也律令惟言其法至於防例則始見其法之用也【律令者立法以應事防例者因事以用法】學春秋亦善一句是一事是非便見於此此亦窮理之要然他經豈不可以窮理但他經論其義春秋因其行事是非較著故窮理爲要【較判別也春秋一句爲一事故是非易決又考其事迹而是非易明故於窮理爲要】甞語學者且先讀論語孟子更讀一經然後看春秋先識得个義理方可看春秋【更讀一經如下文所論中庸春秋𨿽於窮理爲要然又須義理通明然後能察人事得失之機識聖人裁制之權】春秋以何爲準無如中膺欲知中庸無如權須是時而爲中若以手足腁胝閉戶不出二者之間取中便不是中若當手足腁胝則於此爲中當閉戶不出則於此爲中【春秋之權衡卽中庸之時中也若於禹顏之間取中則當洪水之時不躬乎胼胝之勞在陋巷之時不安乎簞瓢之樂皆失乎時中矣】權之爲言秤錘之義也何物爲權義也時也只是說得到義義以上更難說在人自看如何【義者所以處時措之宜所謂權也義以上則聖人之妙用未易以言盡也】

春秋傳爲按經爲防【本注程子又云某年二十時看春秋黃�偶問某如何看某答曰以傳考經之事迹以經別傳之眞僞】

凡讀史不徒要記事迹須要識其治亂安危興廢存亡之理且如讀髙帝紀便須識得漢家四百年終始治亂當如何是亦學也【觀髙祖寛大長者能用三傑則知漢所以得天下觀其入闗除秦苟法則知漢所以立四百年基業觀僞遊雲夢則知諸侯王次第而叛觀系蕭相國獄則知漢之大臣多不保終如此之類皆致知之方也】

先生每讀史到一半便掩卷思量料其成敗然後卻看有不合處又更精思其間多有幸而成不幸而敗今人只見成者便以爲是貶者便以爲非不知成者煞有不是敗者煞有是底

讀史須見聖賢所存治亂之機賢人君子出處進退便是格物【機謂治忽動於防防者】

元祐中客有見伊川者几案間無他書惟印行唐鑑一部先生曰近方見此書三代以後無此議論【外書○範祖禹字淳夫按外書又云範淳夫甞與伊川論唐事及爲唐鑑盡用先生之說先生謂門人曰淳夫乃能相信如此】橫渠先生曰序卦不可謂非聖人之蘊今欲安置一物猶求審處況聖人之於易其間𨿽無極至精義大槪皆有意思觀聖人之書須徧布細宻如是大匠豈以一斧可知哉【橫渠易說】

天官之職須襟懷洪大方看得蓋其規模至大若不得此心欲事事上致曲窮究湊合此心如是之大必不能得也【周建六官而天官冢宰統理邦國內外之政小大之事無所不總若非心量廣大何以包舉四海綜理百職今無此心量但欲毎事委曲窮究必不能周悉通貫之矣】釋氏錙銖天地可謂至大然不甞爲大則爲事不得若畀之一錢則必亂矣【釋氏論性極廣大然不可以理事其體用不相涉也如此】又曰太宰之職難看蓋無許大心胸包羅記得此復忘彼其混混天下之事當如捕龍蛇摶虎豹用心力看方可其他五官便易看止一職也【語錄下同】

古人能知詩者惟孟子爲其以意逆志也夫詩人之志至平易不必爲艱崄求之今以艱崄求詩則已喪其本心何由見詩人之志【人情不相逺以己之意迎彼之志是爲得之詩以感遇而發於人情之自然本爲平易今以艱崄之心求詩則已失吾心之自然矣而何以見詩人之心】詩人之情性溫厚平易老成本平地上道著言語今須以﨑嶇求之先其心已狹隘了則無由見得詩人之情本樂易只爲時事拂著他樂易之性故以詩道其志【詩人之情性溫厚而無刻薄平易而無艱崄老成而無輕躁若以崎嶇狹隘之心安能見詩人寛平廣大之意】

尙書難看蓋難得胸臆如此之大只欲解義則無難也【朱子曰他書卻有次第尙書只合下便大如堯典克明峻徳以親九族至黎民於變時雍展開是大小大分命羲和定四時成嵗便是心中包一个三百六十五度四分度之一底天方見得恁地若不得一个大底心胸如何看得】

讀書少則無由考校得義精蓋書以維持此心一時放下則一時徳性有懈讀書則此心常在不讀書則終看義理不見【讀書不多則見義不精然讀書者又所以維持此心使無放逸也故讀書則心存心存則理得】

書須成誦精思多在夜中或靜坐得之不記則思不起但通貫得大原後書亦易記【朱子曰書須成誦少問不知不覺自然觸發曉得蓋一段文義橫在心下自是放不得必曉得而後已今人所以記不得思不去心下若存若亡皆不精不熟之故也又曰橫渠作正防時或夜裏黙坐徹曉他直是恁地勇方做得】所以觀書者釋己之疑明己之未達每見每知新益則學進矣於不疑處有疑方是進矣【每見是書而每加新孟則學進矣然學固足以釋疑而學亦貴於有疑蓋疑則能思思則能得於無疑而有疑則察理宻矣】

六經須循環理防義理盡無窮待自家長得一格則又見得別

如中庸文字輩直須句句理防過使其言互相發明春秋之書在古無有乃仲尼所自作惟孟子能知之非理明義精殆未可學先儒未及此而治之故其說多鑿【孟子論春秋皆發明聖人之大旨舉春秋之綱領後人未及於理明義精而揣摩臆決故其說多鑿】

近思錄卷三

欽定四庫全書

近思錄卷四

宋朱子呂祖謙同編

葉采集解

存養【凡七十條】

此卷論存養蓋窮格之𨿽至而涵養之不足則其知將日昏而亦何以爲力行之地哉故存養之功實貫乎知行而此卷之編列乎二者之間也

或問聖可學乎濂溪先生曰可有要乎曰有請問焉曰一爲要一者無欲也無欲則靜虛動直靜虛則明明則通動直則公公則溥明通公溥庶矣乎【通書○一者統一而不雜也湛然無欲心乃純一靜而所存者一人欲消盡故虛虛則生明而能通天下之理動而所存者一天理流行故直直則大公而能周天下之務動靜惟一明通公溥庶防作聖之功用○朱子曰此章之旨最爲要切學者能深玩而力行之則有以知無極之眞兩儀四象之本皆不外乎此心而曰用間自無別用力處矣】

伊川先生曰陽始生甚防安靜而後能長故復之象曰先王以至日閉闗【易傳下同○朱子曰一陽初復陽气甚防不可勞動故當安靜以養防陽如人善端方萌正欲靜以養之方能盛大○愚謂天人之气流通無間至日閉闗財成輔相之道於是見矣】動息節宣以養生也飲食衣服以養形也威儀行義以養徳也推己及物以養人也【頣卦傳威儀見於容貎行義著於事葉】愼言語以養其徳節飲食以養其體事之至近而所系至大者莫過於言語飲食也【頤卦象傳言語不謹則敗徳飲食無度則病身】震驚百里不喪匕鬯臨大震懼能安而不自失者惟誠敬而已此處震之道也【震卦彖傳七以載實鬯秬酒也雷震驚百里可謂震矣而奉祀者不失其匕鬯誠敬盡於祀事則𨿽震而不爲驚也是知君子當大患難大恐懼處之安而不自失者惟存誠篤至中有所主則威震不足以動之矣】

人之所以不能安其止者動於欲也欲牽於前而求其止不可得也故艮之道當艮其背所見者在前而背乃背之是所不見也止於所不見則無欲以亂其心而止乃安【艮卦彖傳不見可欲則心不亂然非屏視聴也蓋不牽於欲則無私邪之見耳○朱子曰卽非禮勿視聴言動之意】不獲其身不見其身也謂忘我也無我則止矣不能無我無可止之道【朱子曰外旣無非禮之視聴言動則內自不見有私己之欲矣】行其庭不見其人庭除之間至近也在背則𨿽至近不見謂不交於物也【不交於物非絕物也亦謂中有所主不誘於外物之交也○朱子曰姦聲亂色不畱聰明淫樂慝禮不接心術惰慢邪僻之气不設於身體是也】外物不接內欲不萌如是而止乃得止之道於止爲無咎也【內欲不萌不獲其身也外物不接不見其人也人已兩忘內外各定是動靜之間各得其所止何咎之有】

明道先生曰若不能存養只是說話【遺書下同○徒事問辧而不加存養口耳之學也】

聖賢千言萬語只是欲人將已放之心約之使反復入身來自能尋向上去下學而上達也【聖賢垂訓多端求其指歸則不過欲存此心而己心不外馳則學問日進於髙明矣○朱子曰孟子求放心乃開示要切之言程子又發明之曲盡其防學者宜服膺而勿失也】

李龥問每常遇事卽能知操存之意無事時如何存養得熟明道曰古之人耳之於樂目之於禮左右起居盤盂幾杖有銘有戒動息皆有所養今皆廢此獨有理義之養心耳但存此涵養意久則自熟矣敬以直內是涵養意【李龥字端伯程子門人也義理養心本兼動靜但此答無事時如何存養得熟故曰但存涵養意久則自熟敬則心存於中無所越逸卽涵養之意】

呂與叔甞言患思慮多不能驅除明道曰此正如破屋中禦宼東面一人來未逐得西面又一人至矣左右前後驅逐不暇蓋其四面空疎盜固易入無緣作得主定又如虛器入水水自然入若以一器實之以水置之水中水何能入來蓋中有主則實實則外患不能入自然無事【誠存則邪自閒矣】

邢和叔言五曹常須愛養精力精力稍不足則倦所臨事皆勉彊而無誠意接賓客語言尙可見況臨大事乎【邢恕字和叔】

明道先生曰學者全體此心學𨿽未盡若事物之來不可不應但隨分限應之𨿽不中不逺矣【體猶體幹全體謂全主宰以爲應酬之本心存而理得𨿽有不中於理亦不逺矣】

居處恭執事敬與人忠此是徹上徹下語聖人元無二語【說見論語○恭者敬之形於外者也平居之時齋荘嚴肅儼然於容貎而已及夫執事而敬主於事與人而忠推於人自始學以至成徳皆不外此但勉彊與安行之異耳】

伊川先生曰學者須敬守此心不可急迫當栽培深厚涵泳於其間然後可以自得但急迫求之只是私己終不足以達道【養心莫善於持敬然不可執持太迫反成私意於道卻有礙】

明道先生曰思無邪毋不敬只此二句循而行之安得有差有差者皆由不敬不正也【詩魯頌曰思無邪曲禮曰毋不敬心存乎中而邪念不作則見之所行自無差失○朱子曰思無邪是心正意誠毋不敬是正心誠意】

今學者敬而不自得又不安者只是心生【持敬而無自得之意又爲之不安者但存心未熟之故】亦是太以敬來做事得重此恭而無禮則勞也恭者私爲恭之恭也禮者非體之禮是自然底道理也只恭而不爲自然底道理故不自在也須是恭而安【作意太過勉彊以爲恭而不知禮本自然是以勞而不安也私爲恭者作意以爲恭而非其公行者也非體之禮謂非升降揖遜之儀鋪筵設幾之文蓋自然安順之理】今容貎必端言語必正者非是道獨善其身要人道如何只是天理合如此本無私意只是个循理而已【私意謂矯飾作爲之意循理則順乎自然盡乎當然何不安之有】

今志於義理而心不安樂者何也此則正是剩一个助之長𨿽則心操之則存捨之則亡然而持之太甚便是必有事焉而正之也亦須且恁去【有志問學而作意太迫則有助長欲速之患○朱子曰正預期也春秋傳曰戰不正勝是也說見孟子】如此者只是徳孤徳不孤必有鄰到徳盛後自無窒礙左右逢其原也【孤謂寡特而無輔也涵養未充義理單薄故無自得之意及徳盛而不孤則胸中無滯礙左右逢其原沛然有餘裕又何不安樂之有】

敬而無失便是喜怒哀樂未發謂之中敬不可謂中但敬而無失卽所以中也【此言靜而主敬事物未交心主乎敬不偏不倚卽所謂未發之中敬非中敬所以養其中也】

伊川先生曰司馬子防甞作坐忘論是所謂坐馳也【司馬承楨字子防唐天寶中隠居於天臺之赤城甞著論八篇言淸淨無爲坐忘遺照之道按程子又曰有忘之心乃是馳也】

伯淳昔在長安倉中閒坐見長廊柱以意數之已尙不疑再數之不合不免令人一一聲言數之乃與初數者無差則知越著心把捉越不定【著意把捉則心已爲之動故愈差】明道先生曰人心作主不定正如一个翻車流轉動揺無須臾停所感萬端若不做一个主怎生柰何張天祺昔甞言自約數年自上著牀便不得思量事不思量事後須彊把他這心來制縛亦須寄寓在一个形象皆非自然君實自謂吾得術矣只管念个中字此又爲中所系且中有何形象【張戩字天祺欲彊絕思慮然心無安頓處司馬溫公欲寓此心於中字亦未免有所系著○朱子曰譬如人家不自作主卻請別人來作主】有人胸中常若有兩人焉欲爲善如有惡以爲之間欲爲不善又若有羞惡之心者本無二人此正交戰之驗也持其志使气不能亂此大可驗要之聖賢必不害心疾【此言應事處有善惡交戰之患亦是心無所主故也苟能持守其志不爲气所勝則所主者定何有紛紜】

某寫字時甚敬非是要字好只此是學【篤於持敬無往非學】伊川先生曰聖人不記事所以常記得今人忘事以其記事不能記事處事不精皆出於養之不完固【聖人無心記事故其心虛明自然常記今人著心彊記故其心紛擾愈不能記然記事不能與處事不精二者又皆出於所養不厚則明徳曰昏故已往者不能記方來者不能察也】

明道先生在澶州日修橋少一長梁曽博求之民間後因出入見林木之佳者必起計度之心因語以戒學者心不可有一事【或問凡事須思而後通朱子曰事如何不思但事過則不畱於心可也】伊川先生曰入道莫如敬未有能致知而不在敬者【非敬則心昏雜理有不能察而知有不能致】今人主心不定視心如宼賊而不可制不是事累心乃是心累事當知天下無一物是合少得者不可惡也【事至當應初何爲累顧心無所主不能定應反累事耳】

人只有一个天理卻不能存得更做甚人也【人之所以靈於萬物者特以全其天理而已】

人多思慮不能自寜只是做他心主不定要作得心主定惟是止於事爲人君止於仁之類如舜之誅四凶四凶已作惡舜從而誅之舜何與焉【止者事物當然之則如大學爲人君止於仁之類人之應事能止所當止則亦無思慮紛擾之患矣舜誅四凶惡在四凶自應殛舜何與焉】人不止於事只是攬他事不能使物各付物物各付物則是役物爲物所役則是役於物有物必有則須是止於事【以上並伊川語○應事而不止其所當止是以一己之私智攬他事而不能物各付物者也所謂物各付物者物來而應不過其則物往而化不滯其迹是則役物而不爲物所役】

不能動人只是誠不至於事厭倦皆是無誠處【誠實懇至則人無不感遇事有一毫厭倦之意則是不誠】

靜後見萬物自然皆有春意【明道先生詩曰萬物靜觀皆自得四時佳興與人同胸中躁擾詎識此意】

孔子言仁只說出門如見大賓使民如承大祭看其气象便須心廣體胖動容周旋中禮自然惟愼獨便是守之之法【胖安舒也仲弓問仁子曰出門如見大賓使民如承大祭無非敬謹之意然玩其气象則必心無隠慝而廣大寛平體無怠肆而安和舒防充其至則動容周旋自然中禮者也學者守之則惟在謹獨蓋隠防之中常存敬謹之意則出門使民之際乃能及此】聖人修己以敬以安百姓篤恭而天下平惟上下一於恭敬則天地自位萬物自育气無不和四靈何有不至此體信達順之道【子路問君子子曰修已以敬曰如斯而已乎曰修己以安百姓中庸曰君子篤恭而天下平自其敬以修己充而廣之則政理淸明而百姓安風化廣被而天下平蓋惟上下孚感一於恭敬舉無乖爭淩犯之風和气薫蒸自然陰陽順軌萬物遂宜禮運曰鳯凰麒麟皆在郊藪龍在宮沼所謂四靈畢至也人曰體信以達順朱子曰信是實理順是和气體信是無一毫之僞達順是發而皆中節無一物不得其所】聰明睿智皆由是出以此事天饗帝【敬則心專靜而不昏故明睿生推此敬可以事天饗帝天以理言故曰事動靜語黙無非事也帝以主宰言故曰饗如郊祀之類○朱子曰聰明睿智皆由是出非程子實因持敬而見其效何以語及此】

存養熟後泰然行將去便有進【所養厚則行有餘力】

不愧屋漏則心安而體舒【屋漏者室之西北隅謂隠暗之地也隠暗之地自反無愧則心安體舒此謹獨之效】

心要在腔子裏【腔子猶所謂神明之舍在腔子裏謂心不外馳也】

只外面有些隙罅便走了

人心常要活則周流無窮而不滯於一隅【心常存則常活蓋隨事應酬心常在我無將無迎故常活而無滯】

明道先生曰天地設位而易行乎其中只是敬也敬則無間防【朱子曰天地亦是有个主宰方始恁地變易無窮就人心言之惟敬然後流行不息敬才間防便是不誠無物也】

毋不敬可以對越上帝

敬勝百邪【朱子曰學者常提醒此心如日之升羣邪自息】

敬以直內義以方外仁也【敬立則內直義形則外方由內達外生理條直而無私欲邪枉之累則心徳全矣】若以敬直內則便不直矣必有事焉而勿正則直也【文言曰敬以直內而不曰以敬直內蓋有意欲以之而直內則此心已有所偏倚而非直矣必有事焉而勿正者敬所當爲而無期必計效之意也】

涵養吾一【心存則不二】

子在川上曰逝者如斯夫不捨書夜自漢以來儒者皆不識此義此見聖人之心純亦不已也純亦不已天徳也有天徳便可語王道其要只在愼獨【朱子曰聖人見川流之不息嘆逝者之如斯原其所以然乃天命流行不息之體惟聖人之心黙契乎此故有感焉於此可見聖人純亦不已之心矣又曰有天徳則純是天理無私意間防便做得王道又曰學者謹獨所以爲不已少有不謹則人欲乘之便間防也】

不有躬無攸利不立已後𨿽向好事猶爲化物不得以天下萬物撓已已立後自能了當得天下萬物【防卦六三爻辭已未能自立則中心一無所主𨿽爲善事猶爲逐物而動若能自立則應酬在我物皆聴命何撓之有】伊川先生曰學者患心慮紛亂不能寜靜此則天下公病學者只要立个心此上頭盡有商量【朱子曰學者不先立个心恰似作室無基址今求此心正爲要立基址得此心有个存主處爲學便有歸著可以用功】

閒邪則誠自存不是外面捉一个誠將來存著今人外面役役於不善於不善中尋个善來存著如此則豈有入善之理只是閒邪則誠自存【閒邪之意卽是誠也苟役心於邪妄而暫欲存其誠則亦無可存之理】故孟子言性善皆由內出只爲誠便存閒邪更著甚工夫但惟是動容貎整思慮則自然生敬【孟子言性善如孩提之愛親敬兄如見赤子入井而有怵惕惻隠之心如四端之發無非自然由中而出蓋實心非外鑠操之則存矣所謂閒邪者亦不過外肅其容貎內齊其心慮則敬自然生邪自然息】敬只是主一也主一則旣不之東又不之西如是則只是中旣不之此又不之彼如是則只是內存此則自然天理明學者須是將敬以直內涵養此意直內是本【本注尹彥明曰敬有甚形影只收斂身心便是主一且如人到神祠中致敬時其心收斂更著不得毫髮事非主一而何○敬者心主乎一無放逸也靜而主乎一則寂然不動不防之東西常在中也動而主乎一則知止有定不滯乎彼此常在內也常存此心則天理自明】

閒邪則固一矣然主一則不消言閒邪【閒其邪思則心固一矣然心旣主一則自無私邪之念不必閒也】有以一爲難見不可下工夫如何一者無他只是整齊嚴肅則心便一一則自是無非僻之幹此意但涵養久之則天理自然明【外整齊而內嚴肅則心自一理自明】有言未感時知何所寓曰操則存捨則亡出入無時莫知其鄕更怎生尋所寓只是有操而已操之之道敬以直內也【人心無常亦惟操之則存學者實用力而有見於斯則直得所以存心之要而不患於出入無時莫知其鄕矣】

敬則自虛靜不可把虛靜喚做敬【朱子曰周子說主靜正是要人靜定其心自作主宰程子又恐人只管求靜遂與事物不交渉卻說个敬云敬則自虛靜】

學者先務固在心志然有謂欲屏去聞見知思則是絕聖棄智有欲屏去思慮患其紛亂則須坐禪入定如明鑑在此萬物畢照是鑑之常難爲使之不照人心不能不交感萬物難爲使之不思慮【絕聖者黜其聰明棄智者屏其智慮老氏之絕聖棄智釋氏之坐禪入定皆純天理害人心之教也】若欲免此惟是心有主如何爲主敬而已矣有主則虛虛謂邪不能入無主則實實謂物來奪之【免此謂有思慮而無紛亂林用中主一銘云有主則虛神守其都無主則實鬼闞其室○或問程子言有主則實又曰有主則虛何也朱子曰此只是有主於中外邪不能入自其有主於中言之則謂之實自其外邪不入言之則謂之虛】大凡人心不可二用用於一事則他事更不能入者事爲之主也事爲之主尙無思慮紛擾之患若主於敬又焉有此患乎【主敬則自不爲事物紛擾】所謂敬者主一之謂敬所謂一者無適之謂一且欲涵泳主一之義不一則二三矣至於不敢欺不敢慢尙不愧於屋漏皆是敬之事也【主一無適者心常主乎我而無他適也蓋若動若靜此心常存一而不二所謂敬也不欺不慢不愧屋漏皆戒懼謹獨之意此意常存所主自一○朱子曰程子有功於後學最是拈出敬字有力敬則此心不放事事從此做去又曰無適者只是持守得定不馳騖走作之意耳無適卽是主一主一卽是敬展轉相解非無適之外別有主一主一之外又別有敬也】

嚴威儼恪非敬之道但致敬須自此入【敬存於中嚴威儼恪著於外者然未有外貎弛慢而中能敬著】

舜孳孳爲善若未接物如何爲善只是主於敬便是爲善也以此觀之聖人之道不是但黙然無言【孳孳者亹亹不倦之意聖人爲善固無間防然方其未接物之時但有主敬而已是卽善之本也不是但黙然無言謂其靜而有所存也靜而有存故善】

問人之燕居形體怠惰心不慢者可否曰安有箕踞而心不慢者昔呂與叔六月中來緱氏閒居中某甞窺之必見其儼然危坐可謂惇篤矣學者須恭敬但不可令拘迫拘迫則難久也【盤坐曰箕蹲跱曰踞箕踞乃傲惰之所形見學者始須荘敬持守積久自然安舒矣】

思慮𨿽多果出於正亦無害否曰且如在宗廟則主敬朝廷主荘軍旅主嚴此是也如發不以時紛然無度𨿽正亦邪【敬存於防事荘示於等威嚴施於法制皆發於心而見於事者發之而當則無害也苟發不以時或雜然而發或過而無節其事𨿽正亦是邪念】

蘓季明問喜怒哀樂未發之前求中可否曰不可旣思於喜怒哀樂未發之前求之又卻是思也旣思卽是已發【本注云思與喜怒哀樂一般】才發便謂之和不可謂之中也【蘓昞字季明張程門人也喜怒哀樂未發謂之中發而皆中節謂之和方其未發此心湛然無所偏倚故謂之中一念才生便屬已發之和矣】又問呂學士言當求於喜怒哀樂未發之前如何曰若言存養於喜怒哀樂未發之前則可若言求中於喜怒哀樂未發之前則不可【呂學士與叔也四者於未發之前可以涵養是中若有意求之則不得謂之未發】又問學者於喜怒哀樂發時固當勉彊裁抑於未發之前當如何用功曰於喜怒哀樂未發之前更怎生求只平日涵養便是涵養久則喜怒哀樂發自中節【未發之前不容著力用功但有操存涵養而已】曰當中之時耳無聞目無見否曰𨿽耳無聞目無見然見聞之理在始得【朱子曰喜怒哀樂未發之時𨿽是耳無聞目無見然須是常有个主宰操持底在這里始得不然向空寂了】賢且說靜時如何曰謂之無物則不可然自有知覺處【朱子曰無物字恐當作有物字】曰旣有知覺卻是動也怎生言靜人說復其見天地之心皆以爲至靜能見天地之心非也復之卦下面一畫便是動也安得謂之靜【復者動之端也故天地之心於此可見】或曰莫是於動上求靜否曰固是然最難釋氏多言定聖人便言止如爲人君止於仁爲人臣止於敬之類是也易之艮言止之義曰艮其止止其所也人多不能止蓋人萬物皆備遇事時各因其心之所重者更互而出才見得這事重便有這事出若能物各付物便自不出來也【此段問答皆論喜怒哀樂未發之中此條問者乃轉就動處言也止其所者動中其則而不遷也若心有所重則因重而遷物各付物而我無預焉則止其所止而心不外馳矣】或問先生於喜怒哀樂未發之前下動字下靜字曰謂之靜則可然靜中須有物始得這里便是難處學者莫若且先理防得敬能敬則知此矣【朱子曰靜中有物者只是敬則常惺惺在這里又曰靜中有物只是知覺不昧或問伊川云才有知覺便是動曰若云知寒覺暖便是知覺已動今未曽著於事物但有知覺在何妨其爲靜不成靜坐便只是瞌睡】或曰敬何以用功曰莫若主一季明曰昞甞患思慮不定或思一事未了他事如麻又生如何曰不可此不誠之本也須是習習能專一時便好不拘思慮與應事皆要求一【心不專一則言動皆無實故曰不誠之本猶學奕者一心以爲鴻鵠將至則非誠於學奕也思慮者動於心應事者見於言行皆不可不主於一】

人於夢寐間亦可以卜自家所學之淺深如夢寐顚倒卽是心志不定操存不固【朱子曰魂與魄交而成夢心在其間依舊能思慮所以做出夢若心神安定夢寐亦不至顚倒】

問人心所系著之事果善夜夢見之莫不害否曰𨿽是善事心亦是動凡事有眹兆入夢者卻無害捨此皆是妄動【吉凶云爲之兆見於夢者則此心之神應感之理卻不爲害苟無故而夢皆心妄動】人心須要定使他思時方思乃是今人都由心曰心誰使之曰以心使心則可人心自由便放去也【人心操之則在我放而不知求則任其所之以心使心非二心也體用而言之耳】

持其志無暴其气內外交相養也【持其志者有所守於中無暴其气者無所縱於外然中有所守則气自完外無所縱則志愈固故曰交相養】

問出辭气莫是於言語上用工夫否曰須是養乎中自然言語順理若是愼言語不妄發此卻可著力【曽子曰出辭气斯逺鄙倍矣中有所養而後發於外者不悖至若謹言語此亦學者所可用力但不可專於言語上用功】先生語繹曰吾受气甚薄三十而浸盛四十五十而後完今生七十二年矣校其筋骨於盛年無損也繹曰先生豈以受气之薄而厚爲保生耶夫子黙然曰吾以忘生徇欲爲深恥【張南軒曰若他人養生要康彊只是利伊川說出來純是天理】

大率把捉不定皆是不仁【外書下同○仁者心存乎中純乎天理者也把捉不定則此心外馳理不勝欲皆是不仁】

伊川先生曰致知在所養養知莫過於寡欲二字【外無物欲之撓則心境凊內有涵養之素則明睿生】

心定者其言重以舒不定者其言輕以疾【心専而靜則言不妄發發必審確而和緩浮躁者反是】

明道先生曰人有四百四病皆不由自家則是心須教由自家【只有此心操之在我不可任其所之也】

謝顯道從明道先生於扶溝明道一日謂之曰爾輩在此相從只是學顥言語故其學心口不相應盍若行之請問焉曰且靜坐伊川每見人靜坐便嘆其善學【心以靜而定理以靜而明朱子曰靜坐則收拾得精神定道理方有湊泊處】

橫渠先生曰始學之要當知三月不違與日月至焉內外賓主之辧使心意勉勉循循而不能已過此防非在我者【文集○仁猶人之安宅也居之三月而不違者是在內而爲主也其違也暫而已日月至焉者是在外而爲賓也其至也暫而已過此謂三月不違以上大而化之之事非可以勉彊而至矣故曰非在我者○朱子曰不違仁者仁在內而爲主然其未熟亦有時而出於外日月至焉者仁在外而爲賓𨿽有時入於內而不能久也愚按前說則是已不違乎仁後說是仁不違乎已𨿽似不同其實則一也】

心淸時少亂時常多其淸時視明聴聰四體不待羈束而自然恭謹其亂時反是如此何也蓋用心未熟客慮多而常心少也習俗之心未去而實心未完也【心者耳目四肢之主天君澄肅則視明聴聰四體自然從令若存心於道者未熟則客慮足以勝其本心習俗足以奪其誠意○朱子曰橫渠大段用工夫來說得更精切又曰客慮是泛泛底思慮習俗之心是從來習染偏勝之心實心是義理之心】人又要得剛太柔則入於不立亦有人生無喜怒者則又要得剛剛則守得定不回進道勇敢載則比他人自是勇處多【語錄下同○剛則守之固行之決故足以進於道柔懦委靡必不能有立矣】

戲謔不惟害事志亦爲气所流不戲謔亦是持气之一端【朱子曰橫渠學力絕人尢勇於攺過獨以戲爲無傷一日忽曰凡人之過猶有出於不知而爲之者至戲則皆有心爲之也其爲害尢甚遂作東銘】

正心之始當以己心爲嚴師凡所動作則知所懼如此一二年守得牢固則自然心正矣【視心如嚴師則知所敬畏而邪僻之念不作】

定然後始有光明若常移易不定何求光明易大抵以艮爲止止乃光明故大學定而至於能慮人心多則無由光明【易說下同○此心靜定而明生焉水之止者可鑑而流水不可鑑亦是理也】

動靜不失其時其道光明學者必時其動靜則其道乃不蔽昧而明白今人從學之久不見進長正以莫識動靜見他人擾擾非闗己事而所修亦廢由聖學觀之防防悠悠以是終身謂之光明可乎【艮卦彖辭動靜各有其時然學者多失於不當動而動因循廢學終何光明之有】

惇篤虛靜者仁之本不輕妄則是惇厚也無所系閡昏塞則是虛靜也此難以頓悟苟知之須久於道實體之方知其味夫仁亦在乎熟之而已【孟子說○閡閉礙也言動輕妄而不惇篤則此心外馳非仁也有所系閡昏塞而不虛靜則此心罔覺非仁也然必存心之久實體於己然後能深知其味】

近思錄卷四﹤子部﹐儒家類﹐近思錄﹥

欽定四庫全書

近思錄卷五

宋朱子呂祖謙同編

葉采集解

克治【凡四十一條】

此卷論力行蓋窮理旣明涵養旣厚及推於行已之間尢當盡其克治之力也

濓溪先生曰君子幹幹不息於誠然必懲忿窒欲遷善攺過而後至幹之用其善是損益之大莫是過聖人之旨深哉【重幹相繼故九三曰君子終日幹干言君子體幹健而又健至誠不息此用幹之善者也山澤爲損激於忿象山之髙必懲創之溺於欲象澤之深必窒塞之此用損之大者也風雷爲益遷善象風之烈則徳日長攺過象雷之迅則惡日消此用益之大者也○朱子曰幹幹不息者體也去惡進善者用也無體則用無以行無用則體無所措故以三卦合而言之或曰其字亦是莫字】吉凶悔吝生乎動噫吉一而已動可不愼乎【通書○動而得則吉失則凶悔則過失而自咎吝則私小而可羞四者一善而三惡動其可不謹乎】

濓溪先生曰孟子曰養心莫善於寡欲予謂養心不止於寡而存耳蓋寡焉以至於無無則誠立明通誠立賢也明通聖也【遺文○朱子曰誠立謂實體安固明通則實用流行立如三十而立之立通則不惑知命而鄕乎耳順矣○或問孟子與周子之言果有以異乎曰孟子所謂欲者以耳目口鼻四肢之欲人所不能無然多而無節則爲心害周子則指心之流於欲者是則不可有也所指有淺深之不同然由孟子之寡欲則可以盡周子之無欲矣】

伊川先生曰顏淵問克已復禮之目夫子曰非禮勿視非禮勿聽非禮勿言非禮勿動四者身之用也由乎中而應乎外制於外所以養其中也【朱子曰由乎中而應乎外謂視聽言動乃此心之形見處制乎外所以養其中謂就視聽言動上克治也上二句言其理下二句是工夫】顏淵請事斯語所以進於聖人後之學聖人者冝服膺而勿失也因箴以自警【或問明知其不當視而自接乎目明知其不當聽而自接乎耳則將如何朱子曰視與見異聽與聞異非禮之色𨿽過乎目在我不可有視之之心非禮之聲𨿽過乎耳在我不可有聽之之心】視箴曰心兮本虛應物無迹操之有要視爲之則蔽交於前其中則遷制之於外以安其內克己復禮久而誠矣【人心虛靈感應出入無迹可執操存之要莫先謹視則猶節也苟物欲之蔽交乎吾前惑於所見中必移矣惟能制之於外目不妄視則神識泰定內斯以安久而誠則實理流行動容周旋中禮矣】聽箴曰人有秉彜本乎天性知誘物化遂亡其正卓彼先覺知止有定閒邪存誠非禮勿聽【人稟五常之性本無不善惟知識誘於外而忘返物欲化其內而莫覺由是所稟之正日以喪矣誘者化之初化者誘之極也知止者知其所當止也有定者得其所當立也閒邪於外所以存誠於中也】言箴曰人心之動因言以宣發禁躁妄內斯靜專矧是樞機興戎出好吉凶榮辱惟其所召傷易則誕傷煩則支已肆物忤出悖來違非法不道欽哉訓辭【躁輕肆也妄虛謬也言語之發禁其輕肆則內靜定矣禁其虛謬則內專一矣樞扉臼也機弩牙也戶之闔辟射之中否皆由之發言乃吾身之樞機故一言之惡或至於興師一言之善或可以合好得則有吉有榮失則有凶有辱躁而傷於易則誕肆而不審妄而傷於煩則支離而逺實肆縱情也肆已者必忤物躁之致也悖乖理也悖而出者必悖而反妄之致也】動箴曰哲人知幾誠之於思志士厲行守之於爲順理則裕從欲惟危造次克念戰兢自持習與性成聖賢同歸【文集○朱子曰思是動之微爲是動之著思是動於內爲是動於外○明哲之人知其幾防故於所思而誠之一念之動不敢妄也立志之士勉勵其行故於所爲而守之一事之動不敢忽也順理而動則安裕從欲而動則危殆守於爲也造次俄頃而克念不忘戰兢恐懼而自持不失誠於思也習謂修於已性謂得於天習與性合則全其本然之善而與聖賢一矣】復之初九曰不逺復無祗悔元吉伊川易傳曰陽君子之道故復爲反善之義初復之最先者也是不逺而復也【陽往爲剝陽來爲復復卦乃善之返初爻乃復之先過而先復是不逺而復也】失而後有復不失則何復之有惟失之不逺而復則不至於悔大善而吉也【人必有所失而後有所復旣有失則不能無悔惟未逺而復故不至於悔乃元吉也】顏子無形顯之過夫子謂其庶幾乃無祗悔也過旣未形而攺何悔之有【有過而知之敏攺之速不待其形顯故無悔也】旣未能不勉而中所欲不逾矩是有過也然其明而剛故一有不善未嘗不知旣知未嘗不遽攺故不至於悔乃不逺復也學問之道無他也惟其知不善則速攺以從善而已【易傳下同○不待勉彊而中乎道從心所欲而不過乎則是聖人之事無過之可攺者也顏子未能及是故未免於有過然其明也故過而必知其剛也故知而卽攺】

晉之上九晉其角維用伐邑厲吉無咎貞吝伊川易傳曰人之自治剛極則守道愈固進極則遷善愈速如上九者以之自治則𨿽傷於厲而吉且無咎也嚴厲非安和之道而於自治則有功也【以陽居上剛之極也在晉之終進之極也剛進之極動則爲過惟可用之以自伐其邑伐邑內自治也以是自治則守道固而遷善速𨿽過於嚴厲吉且無咎】𨿽自治有功然非中和之徳故於貞正之道爲可吝也【剛進之極有乖中和終爲疵吝】

損者損過而就中損浮末而就本實也天下之害無不由末之勝也峻宇雕墻本於宮室酒池肉林本於飲食淫酷殘忍本於刑罰窮兵黷武本於徵討凡人欲之過者皆本於奉養其流之逺則爲害矣先王制其本者天理也後人流於末者人欲也損之義損人欲以復天理而已【損卦彖傳天下之事其本皆出於天理民生日用之常治道之不可廢者其末流則末勝本華勝實人欲勝天理其害有不勝言者矣故損之爲用亦惟損過以就中損浮末而就本實損人欲以復天理耳】夬九五曰莧陸夬夬中行無咎象曰中行無咎中未光也傳曰夫人心正意誠乃能極中正之道而充實光輝若心有所比以義之不可而決之𨿽行於外不失其中正之義可以無咎然於中道未得爲光大也蓋人心一有所欲則離道矣夫子於此示人之意深矣【九五與上六比心有所暱未必能正特以義不可而勉勉決去之意亦未必誠也但九五中正故所行猶不失中正之義僅可無咎然心有所比不能無欲其於中正之道未得爲光大聖人發此示人欲使人正心誠意無一毫系累乃能盡中正之道充實而有光輝也】

方說而止節之義也【節卦彖傳兌上坎下爲節兌說也坎險也見險則止矣人惟說則易流方說而能止是節之義也】

節之九二不正之節也以剛中正爲節如懲忿窒欲損過抑有餘是也不正之節如嗇節於用懦節於行是也【九二以剛居柔在節卦是爲不正之節也懲忿窒欲損過抑有餘者節其過以就中此剛中正之節也節於用而爲吝嗇則於用有不足節於行而爲柔懦則於行有不足此不正之節九二是也】

人而無克伐怨欲惟仁者能之有之而能制其情不行焉斯亦難能也謂之仁則未可也此原憲之問夫子答以知其爲難而不知其爲仁此聖人開示之深也【經說○克忮害伐驕矜怨忿恨欲貪欲四者皆生於人心之私也天理流行自無四者之累則仁矣四者有於中而能力制於外則亦可謂之難能然欲之根未除故未可謂之仁○朱子曰克己爲仁者從根源上便斬截了更不復萌不行者但禁制其末不行於外耳若其本則著於心而未能去也】

明道先生曰義理與客气常相勝只看消長分數多少爲君子小人之別義理所得漸多則自然知得客气消散得漸少消盡者是大賢【遺書下同○義理者性命之本然客气者形气之使然】或謂人莫不知和柔寛緩然臨事則反至於暴厲明道曰只是志不勝气气反動其心也【學以立志爲本而後气質可變化】人不能祛思慮只是吝吝故無浩然之气【吝則爲私意小智所纒繞而無浩然正大之气】

治怒爲難治懼亦難克己可以治怒明理可以治懼【怒气盛則不能自遏懼气怯則不能自立故治之皆難然己私旣克則一朝之忿有所不作矣物理旣明則非理之懼有所不動矣】

堯夫解他山之石可以攻玉玉者溫潤之物若將兩塊玉來相磨必磨不成須是得个麤礪底物方磨得出譬如君子與小人處爲小人侵陵則修省畏避動心忍性增益豫防如此便道理出來【邵康節先生名雍字堯夫解詩小雅鶴鳴篇君子與小人處爲小人所侵陵則修省其身者必謹畏避小人者必嚴動心而不敢苟安忍性而不敢輕發增益其所不能豫防其所未至如此則徳日進而理日明矣】

目畏尖物此事不得放過便與克下室中率置尖物須以理勝他尖必不刺人也何畏之有【人有目畏尖物者明道敎以室中率置尖物習見旣熟則不復畏之矣克己之功類當如此】

明道先生曰責上責下而中自恕己豈可任職分【專務責人而不知責己是舍己職分而憂人之憂者也】

捨己從人最爲難事己者我之所有𨿽痛捨之猶懼守己者固而從人者輕也【朱子曰此程子爲學者言若聖人分上則不如此也】九徳最好【臯陶曰亦行有九徳寛而栗柔而立願而恭亂而敬擾而毅直而溫簡而亷剛而塞彊而義寛而莊栗則寛不至於弛和柔而卓立則柔不至於懦願而恭則朴願而不専尙乎質亂治也亂而敬則整治而不徒事乎文蓋恭著於外敬守於中也馴擾而毅則擾不至於隨勁直而溫則直不至於訐簡大者或規矩之不立今有亷隅則簡不至於疎剛者或傷於果斷今塞實而篤厚則剛不至於虐彊力者或徇血气之勇今有勇而義則彊不至於暴蓋遊气紛擾萬有不齊其生人也有气稟之拘自非聖人至淸至厚至中至正渾然天理無所偏雜蓋自中人以下未有不滯於一偏者惟能就其气質之偏窮理克己矯揉以歸於正則偏者可全矣是知學問之道在理虞之際其論徳已如是之密矣】

饑食渴飲冬裘夏葛若致些私吝心在便是廢天職【食飲衣服各有當然之則是天賦之職分也有一毫私己貪吝之意卽是廢天職】

獵自謂今無此好周茂叔曰何言之易也但此心潛隱未發一日萌動復如前矣後十二年因見果知未也【本注云明道年十六七時好田獵十二年暮歸在田野間見田獵者不覺有喜心○周子用功之深故知不可易言程子治心之密故能隨寓加察在學者警省克治之力尢不可以不勉也】

伊川先生曰大抵人有身便有自私之理宜其與道難一【人有耳目鼻口四肢自然有私己之欲惟能克己然後合天理之公】

罪己責躬不可無然亦不當長畱在心胸爲悔【有過自責乃羞惡之心然已往之失長畱愧怍應酬之間反爲系累】

所欲不必沈溺只有所向便是欲【一念外馳所向旣差卽是欲也】明道先生曰子路亦百世之師【本注云人告之以有過則喜○聞過而喜則好善也誠攺過也速子路以兼人之勇而用之於遷善攺過其進徳也庸可旣乎是足爲百世師矣】人語言緊急莫是气不定否曰此亦當習習到言語自然緩時便是气質變也學至气質變方是有功

問不遷怒不貳過何也語錄有怒甲不遷乙之說是否伊川曰是曰若此則甚易何待顏子而後能曰只被說得麤了諸君便道易此莫是最難須是理防得因何不遷怒【怒甲而不遷其怒於乙槪而觀之則稟性和平者若皆可能然以身驗其實而求其所以不遷怒之由則非此心至虛至明喜怒各因乎物舉無一毫之私意者殆未易勉彊而能也○朱子曰顏子見得道理透故怒於甲者𨿽欲遷於乙亦不可得遷也】如舜之誅四凶怒在四凶舜何與焉蓋因是人有可怒之事而怒之聖人之心本無怒也譬如明鏡好物來時便見是好惡物來時便見是惡鏡何嘗有好惡也【聖人之心因事當怒者而怒之是怒因物而生不自我而作也又豈有之於己耶譬明鏡照物妍媸在物鏡未嘗自有妍媸也】世之人固有怒於室而色於市且如怒一人對那人說話能無怒色否有能怒一人而不怒別人者能忍得如此已是煞知義理者若聖人因物而未嘗有怒此莫是甚難【怒气易發而難制世固有怒於其室而作色於市人者其遷怒也甚矣有能自禁持怒此人而不以余怒加辭色於他人者已不易得況乎物各付物而喜怒不有於我者豈非甚難者耶】君子役物小人役於物今見可喜可怒之事自家著一分陪奉他此亦勞矣聖人之心如止水【役物者我常定役於物者逐物而往聖人之心常湛然如止水無有一毫作好作惡】

人之視最先非禮而視則所謂開目便錯了次聽次言次動有先後之序人能克己則心廣體胖仰不愧俯不怍其樂可知有息則餒矣【外書下同○朱子曰此數語極有味又曰當初亦知是好語謾錄於此今看來直是恁地好○身心無私欲之累自然安舒俯仰無所愧怍自然快樂少有間斷則自視欿然矣】

聖人責己感也處多責人應也處少【聖人所謂厚於責己而薄於責人者非若後世欲爲長厚之意蓋有感而後有應責人之應而不自反其感之之道則是薄於本而厚望於末無是理也】

謝子與伊川別一年往見之伊川曰相別一年做得甚工夫謝曰也只去个矜字曰何故曰子細檢防得來病痛盡在這里若按伏得這个罪過方有向進處伊川點頭因語在坐同志者曰此人爲學切問近思者也【按胡文定公問上蔡矜字罪過何故恁地大謝曰今人做事只管要誇耀別人耳目渾不闗自家受用事有底人食前方丈便向人前喫只蔬食菜羹卻去房裏喫爲甚恁地愚謂充謝子爲己之學則一切外物皆不足以動其心矣】思叔詬詈僕夫伊川曰何不動心忍性思叔慙謝【說見孟子○朱子曰動心忍性謂悚動其心堅忍其性然所謂性者亦指气稟而言耳】

見賢便思齊有爲者亦若是見不賢而內自省蓋莫不在已【說見論語○見人有善卽思自勉則誰不可及見人不善惟當自省亦無非反己之地】橫渠先生曰湛一气之本攻取气之欲口腹於飲食鼻舌於臭味皆攻取之性也知徳者屬厭而已不以嗜欲累其心不以小害大末喪本焉耳【正防下同○湛而不動一而不雜者气之本體也飲食臭味之嗜而營求攻取於外者气之動於欲者也攻取之性卽气質之性屬足也屬厭猶飫足也君子知徳之本故凡飲食臭味才取足而已不以嗜好之末而累此心之本也孟子所謂不以口腹累心毋以小害大賤害貴是也】

纖惡必除善斯成性矣察惡未盡𨿽善必麤矣【成性者全其本然之天】

惡不仁故不善未嘗不知徒好仁而不惡不仁則習不察行不著【人能惡不仁則其察已也精有不善必知之矣苟徒知仁之可好而不知不仁之可惡則所習者或未之察所行者或未之明𨿽有好仁之心而卒陷於不仁而莫之覺矣】是故徒善未必盡義徒是未必盡仁好仁而惡不仁然後盡仁義之道【徒好仁而不惡不仁則𨿽有向善之意而無斷制之明故曰未必盡義徒惡不仁而不好仁則𨿽有去非之意而無樂善之誠故曰未必盡仁】

責己者當知無天下國家皆非之理故學至於不尢人學之至也【處世有乖違豈在人者皆非在我者皆是以此存心則惟務盡已不必咎人也】有潛心於道忽忽爲他慮引去者此气也舊習纒繞未能脫灑畢竟無益但樂於舊習耳【舊習未除志不勝气則心慮紛雜】古人欲得朋友與琴瑟簡編常使心在於此惟聖人知朋友之取益爲多故樂朋友之來【橫渠論語說○朋友有講習責善之義琴瑟有調適性情之用簡編有前言往行之識朝夕於是則心有所養而習俗放僻之念不作矣然三者之中朋友之益尢多故有朋自遠方來所以樂也】

矯輕警惰【語錄下同○輕則浮躁惰則弛慢二者爲學之大患然輕者必惰𨿽二病而實相因其進銳者其退速輕與惰之謂也】

仁之難成久矣人人失其所好蓋人人有利欲之心與學正相背馳故學者要寡欲【仁者天理之公利欲者人心之私故背馳】君子不必避他人之言以爲太柔太弱至於瞻視亦有節視有上下視髙則气髙視下則心柔故視國君者不離紳帶之中學者先須去其客气其爲人剛行【音項】終不肯進堂堂乎張也難與並爲仁矣【學者當去輕傲之气存恭謹之心剛行麤暴也其爲人麤暴必不肯遜志務學而亦終不能深造於道子張气貌髙亢而無收斂誠實之意故曽子以爲難與並爲仁】蓋目者人之所常用且心常托之視之上下且試之已之敬傲必見於視所以欲下其視者欲柔其心也柔其心則聽言敬且信【心之神寓於目故目視髙下而心之敬傲可見心柔者聴人之言必敬且信而不敢怠慢矣】人之有朋友不爲燕安所以輔佐其仁今之朋友擇其善柔以相與拍肩執袂以爲气合一言不合怒气相加朋友之際欲其相下不倦故於朋友之間主其敬者日相親與得效最速【始則气輕而苟於求合終則負气而不肯相下若是者其果有益於己乎故朋友之間以謙恭爲主則其相親之意無厭相觀之效尢速】仲尼嘗曰吾見其居於位也與先生並行也非求益者欲速成者則學者先須溫柔溫柔則可以進學【闕裏童子居則當位行則與先生並蓋輕傲而不循禮故夫子以爲非能求益者但欲速於成人而已故學者當以和順爲先則謙虛恭謹有以爲進學之地】詩曰溫溫恭人維徳之基蓋其所益之多【詩大雅抑篇溫和恭敬爲徳之本】

世學不講男女從幼便驕惰壞了到長益凶很只爲未嘗爲子弟之事則於其親己有物我不肯屈下病根常在又隨所居而長至死只依舊爲子弟則不能安灑掃應對在朋友則不能下朋友有官長則不能下官長爲宰相則不能下天下之賢甚則至於徇私意義理都喪也只爲病根不去隨所居所接而長人須一事事消了病則義理常勝【後世小學旣廢父母愛逾於禮恣之驕惰而莫爲禁止病根旣立隨寓隨長卒至盡失其良心蓋有自來學者所當察其病源力加克治則舊習日消而道心日長矣】

近思錄卷五

欽定四庫全書

近思錄卷六

宋朱子呂祖謙同編

葉采集解

家道【凡二十二條】

此卷論齊家蓋克己之功旣至則施之家而家可齊矣

伊川先生曰弟子之職力有餘則學文不修其職而學非爲己之學也【經解說見論語爲弟爲子者其職在於孝弟而已行之有餘力而後可學詩書六藝之文職有未盡而急於學文則是徒欲人之觀美非爲己之學也】

孟子曰事親若曽子可也未嘗以曽子之孝爲有餘也蓋子之身所能爲者皆所當爲也【易傳下同○師卦九二傳可者僅足而無餘之稱竭其所當爲無過外也】

幹母之蠱不可貞子之於母當以柔巽輔導之使得於義不順而致敗蠱則子之罪也【蠱卦九二傳幹治也蠱事之獘也人子事親皆當以承順爲主使事得於理而已然婦人柔暗有難以遽曉尢當以柔巽行之比之事父又有間矣但爲矯拂而反害其所治之事則子之過也】從容將順豈無道乎若伸已剛陽之道遽然矯拂則傷恩所害大矣亦安能入乎在乎屈己下意巽順將承使之身正事治而已剛陽之臣事柔弱之君義亦相近【以剛直之資遽爲矯拂內則傷恩而有害天倫之重外則敗事而卒廢幹蠱之功剛陽之臣事柔弱之君若孟子於齊宣王諸葛孔明於蜀後主是也】

蠱之九三以陽處剛而不中剛之過也故小有悔然在巽體不爲無順順事親之本也又居得正故無大咎然有小悔已非善事親也【九爻陽而三位剛位又不中剛過乎中者也事親而過剛不能無悔矣然蠱之下卦爲巽巽者順也又陽爻居陽位居得其正則亦不至大過故無大咎也但謂之小悔則於事親之道已非盡善者矣】

正倫理篤恩義家人之道也【家人卦彖傳正倫理則尊卑之分明篤恩義則上下之情合二者並行而後處家之道得矣然必以正倫理爲先未有倫理不正而恩義可篤者也】

人之處家在骨肉父子之間大率以情勝禮以恩奪義惟剛立之人則能不以私愛失其正理故家人卦大要以剛爲善【家人卦六二傳相親附猶骨之於肉】

家人上九爻辭謂治家當有威嚴而夫子又復戒云當先嚴其身也威嚴不先行於己則人怨而不服【上九威如終吉象曰威如之吉反身之謂也所貴治家之威者非徒繩治之嚴蓋必正己爲本使在我持身謹嚴而無少縱弛則家人自然有所嚴憚而不敢逾越有所觀感而率歸於正凡禦下之道皆然齊家本於修身則尢爲切近】歸妹九二守其幽貞未失夫婦常正之道世人以媟狎爲常故以貞靜爲變常不知乃常久之道也【正靜乃相處可久之道媟狎則玩侮乖離所自生】

世人多愼於擇壻而忽於擇婦其實壻易見婦難知所系甚重豈可忽哉【遺書下同】

人無父母生日當倍悲痛更安忍置酒張樂以爲樂若具慶者可矣【具慶謂父母俱存】

問行狀云盡性至命必本於孝弟不識孝弟何以能盡性至命也伊川曰後人便將性命別作一般說了性命孝弟只是一統底事就孝弟中便可盡性至命【伊川先生所作明道先生行狀孝弟者人道之本百行之原仁民愛物皆由是推之人能盡孝弟之道擴而充之至於極致則可以盡性至命矣朱子曰此與孝弟也者其爲仁之本與一意又曰若是聖人如舜之孝王季之友便是盡性至命事】如灑掃應對與盡性至命亦是一統底事無有本末無有精粗卻被後來人言性命者別作一般髙逺說故舉孝弟是於人切近者言之【天下無理外之事亦無事外之理卽其末而本已存卽其粗而精實具本末精粗非二致也】然今時非無孝弟之人而不能盡性至命者由之而不知也【今之孝弟者未必能盡性至命蓋行不著習不察故亦不能擴充之以抵作聖之極功】

問第五倫視其子之疾與兄子之疾不同自謂之私如何伊川曰不待安寢與不安寢只不起與十起便是私也父子之愛本是公才著些心做便是私也【後漢第五倫傳或問倫曰公有私乎對曰吾兄子嘗病一夜十起退而安寢吾子有疾𨿽不省視而竟夕不眠若是者豈可謂無私乎人知安寢與不眠爲私愛其子而不知十起與不起亦私意也蓋事事物物各有自然之理不容安排父子之愛天性今子疾不視而十起於兄子豈人情哉著意安排卽是私矣】又問視己子與兄子有間否曰聖人立法曰兄弟之子猶子也是欲視之猶子也【視兄弟之子亦如己子】又問天性自有輕重疑若有間然曰只爲今人以私心看了孔子曰父子之道天性也此只就孝上說故言父子天性若君臣兄弟賓主朋友之類亦豈不是天性只爲今人小看卻不推其本所由來故爾己之子與兄之子所爭幾何是同出於父者也只爲兄弟異形故以兄弟爲手足人多以異形故親己之子異於兄弟之子甚不是也又問孔子以公冶長不及南容故以兄之子妻南容以己之子妻公冶長何也曰此亦以己之私心看聖人也凡人避嫌者皆內不足也聖人至公何更避嫌凡嫁女各量其才而求配或兄之子不甚美必擇其相稱者爲之配己之子美必擇其才美者爲之配豈更避嫌耶若孔子事或是年不相若或時有先後皆不可知以孔子爲避嫌則大不是如避嫌事賢者且不爲況聖人乎【聖人所爲至公無私安行乎天理何嫌之可避凡人避嫌者皆內有不足而不能自信者也】

問孀婦於理似不可取如何伊川曰然凡取以配身也若取失節者以配身是己失節也【婦人從一而終者也再嫁爲失節】又問或有孤孀貧窮無托者可再嫁否曰只是後世怕寒餓死故有是說然餓死事極小失節事極大【餓死事極小所惡有甚於死也】

病臥於牀委之庸醫比之不慈不孝事親者亦不可不知醫【外書下同】

程子葬父使周恭叔主客客欲酒恭叔以告先生曰勿陷人於惡【周行已字恭叔臨喪飲酒非禮也】

買乳婢多不得已我不能自乳必使人然食己子而殺人之子非道必不得已用二子乳食三子足備他虞或乳母病且死則不爲害又不爲己子殺人之子但有所費若不幸致誤其子害孰大焉【幼吾幼以及人之幼其慮之周蓋如此】先公太中諱珦字伯溫前後五得任子以均諸父子孫嫁遣孤女必盡其力所得俸錢分贍親戚之貧者伯母劉氏寡居公奉養甚至其女之夫死公迎從女兄以歸敎養其子均於子侄旣而女兄之女又寡公懼女兄之悲思又取甥女以歸嫁之時小官祿薄克己爲義人以爲難【任子謂保任使之入仕諸父謂從父也】公慈恕而剛斷平居與幼賤處惟恐有傷其意至於犯義理則不假也左右使令之人無日不察其饑飽寒燠娶侯氏侯夫人事舅姑以孝謹稱與先公相待如賓客先公賴其內助禮敬尢至而夫人謙順自牧𨿽小事未嘗專必稟而後行仁恕寛厚撫愛諸庶不異己出從叔幼孤夫人存視常均己子治家有法不嚴而整不喜笞撲奴婢視小臧獲如兒女【男僕曰臧女僕曰獲】諸子或加呵責必戒之曰貴賤𨿽殊人則一也汝如是大時能爲此事否先公凡有所怒必爲之寛解惟諸兒有過則不掩也常曰子之所以不肖者由母蔽其過而父不知也夫人男子六人所存惟二其愛慈可謂至矣然於敎之之道不少假也才數歲行而或踣家人走前扶抱恐其驚啼夫人未嘗不呵責曰汝若安徐寧至踣乎飲食常置之坐側嘗食絮羹卽叱止之曰幼求稱欲長當何如【絮羹調羹也禮不絮羹爲其詳於味也】𨿽使令輩不得以惡言罵之故頤兄弟平生於飲食衣服無所擇不能惡言罵人非性然也敎之使然也與人爭忿𨿽直不右曰患其不能屈不患其不能伸及稍長常使從善師友遊𨿽居貧或欲延客則喜而爲之具夫人七八歲時誦古詩曰女子不夜出夜出秉明燭自是日暮則不復出房閤旣長好文而不爲辭章見世之婦女以文章筆札傳於人者則深以爲非【文集】

橫渠先生嘗曰事親奉祭豈可使人爲之【行狀○使人代爲孝敬之心安在】

舜之事親有不悅者爲父頑母嚚不近人情若中入之性其愛惡略無害理姑必順之【事親以順爲主非甚不得已者固不可輕爲矯拂也】親之故舊所喜者當極力招致以悅其親凡於父母賓客之奉必極力營辦亦不計家之有無然爲養又須使不知其勉彊勞苦苟使見其爲而不易則亦不安矣【橫渠記說○所謂養志者也】

斯幹詩言兄及弟矣式相好矣無相猶矣言兄弟宜相好不要相學猶似也人情大抵患在施之不見報則輟故恩不能終不要相學己施之而已【詩說下同○兄弟友愛盡其在我不可視報以爲施兄友而弟不恭不可學弟而廢其友弟恭而兄不友不可學兄而廢其恭】

人不爲周南召南其猶正墻面而立常深思此言誠是不從此行甚隔著事向前推不去蓋至親至近莫甚於此故須從此始【宜其家人而後可以敎國人不然猶正墻面隔礙而不可通行也】婢僕始至本懷勉勉敬心若到所提掇更謹則加謹慢則棄其本心便習以成性故仕者入治朝則徳日進入亂朝則徳日退只觀在上者有可學無可學耳【語錄提掇謂提起警防之也】

近思錄卷六

欽定四庫全書

近思錄卷七

宋朱子呂祖謙同編

葉采集解

出處【凡三十九條】

此卷論出處之道蓋身旣修家旣齊則可以仕矣然去就取捨惟義之從所當審處也

伊川先生曰賢者在下豈可自進以求於君苟自求之必無能信用之理古之人所以必待人君致敬盡禮而後往者非欲自爲尊大蓋其尊徳樂道之心不如是不足與有爲也【易傳下同○防卦彖傳賢者之進將以行其道也自非人君有好賢之誠心則諫不行言不聽豈足以有爲哉】

君子之需時也安靜自守志𨿽有須而恬然若將終身焉乃能用常也𨿽不進而志動者不能安其常也【需卦初九象傳靜退以待時而終至於失常者蓋其身𨿽退而志則動也】

比吉原筮元永貞無咎伊川易傳曰人相親比必有其道苟非其道則有悔咎故必推原占決其可比者而比之所比得元永貞則無咎元謂有君長之道永謂可以常久貞謂得正道上之比下必有此三者下之從上必求此三者則無咎也【羣然相比而不得所主苟焉爲比而非可久邪媚求比而不由正皆不能無咎者也】

履之初九曰素履往無咎伊川易傳曰夫人不能自安於貧賤之素則其進也乃貪躁而動求去乎貧賤耳非欲有爲也旣得其進驕溢必矣故往則有咎【小人志在富貴故得志則驕溢】賢者則安履其素其處也樂其進也將有爲也故得其進則有爲而無不善【賢者素其位而行窮而在下初無貧賤之憂逹而在上將遂行道之志以是而進何咎之有】若欲貴之心與行道之心交戰於中豈能安履其素乎【欲貴之心勝則必不能安行乎素位而亦卒無可行之道矣】大人於否之時守其正節不雜亂於小人之羣類身𨿽否而道之亨也故曰大人否亨不以道而身亨乃道否也【否卦六二傳身之否亨由乎時道之否亨由乎我大人者身有否而道無否也蓋否之時小人羣集君子不入其黨身則否矣然直道而行無所撓屈道則亨也】

人之所隨得正則逺邪從非則失是無兩從之理隨之六二苟系初則失五矣故象曰弗兼與也所以戒人從正當專一也【隨六二與九五爲正應然下比初九苟隨私暱必失正應】

君子所貴世俗所羞世俗所貴君子所賤故曰賁其趾捨車而徒【君子所貴者行義也世俗所貴者勢位也賁之初九所賁在下故爲趾爲徒行世俗以失勢位爲羞君子以得行義爲榮】

蠱之上九曰不事王侯髙尙其事象曰不事王侯志可則也伊川易傳曰士之自髙尙亦非一道有懷抱道徳不偶於時而髙潔自守者【伊尹耕於莘野太公釣於渭濱之時是也】有知止足之道退而自保者【張良疏廣之類是也】有量能度分安於不求知者【徐孺子申屠蟠之類是也】有淸介自守不屑天下之事獨潔其身者【嚴陵周黨之類是也】所處𨿽有得失小大之殊皆自髙尙其事者也象所謂志可則者進退合道者也【四者𨿽處心有大小處義有得失要皆能髙尙其事者若蠱上九陽剛之才超然斯世之表象謂其志可則者蓋指懷抱道徳進退合義者言也】

遁者陰之始長君子知微故當深戒而聖人之意未便遽己也故有與時行小利貞之敎【艮上干下爲遁二陰初長固所當戒然乾剛在上九五六二中正而應君子於此猶可與時消息不一於遁𨿽未能大正尙幸其小有可正也】聖賢之於天下𨿽知道之將廢豈肯坐視其亂而不救必區區致力於未極之間彊此之衰難彼之進圖其暫安苟得爲之孔孟之所屑爲也王允謝安之於漢晉是也【彊此之衰扶君子之道未盡消難彼之進抑小人之道未驟長】

明夷初九事未顯而處甚艱非見防之明不能也如是則世俗孰不疑怪然君子不以世俗之見怪而遲疑其行也若俟眾人盡識則傷己及而不能去矣【離下坤上明夷離明坤地也明入地中傷明也初九傷猶未顯而爻之象曰君子於行三日不食蓋知防而去之速處人之所難而不疑也楚王戊不設醴酒而穆生去之曰不去楚人將鉗我於市當時𨿽申公之賢猶以爲過其後申公受胥靡之辱至是欲去而不得矣】

晉之初六在下而始進豈遽能深見信於上苟上未見信則當安中自守雍容寛裕無急於求上之信也苟欲信之心切非汲汲以失其守則悻悻以傷於義矣故曰晉如摧如貞吉罔孚裕無咎【在下則勢疎始進則交淺上未見信惟當安於守正寛以待人豈可求其信也求信之急則必汲汲以失其貞正之守求信愈急人愈不信則必悻悻以傷其事上之義晉之初六未敢必於進也進而復退得正則吉未敢必人之信也寛裕以待之則無咎矣】然聖人又恐後之人不達寛裕之義居位者廢職失守以爲裕故特云初六裕則無咎者始進未受命當職任故也若有官守不信於上而失其職一日不可居也【卦之初爲無位晉之始未當職任故寛裕以待其自信可也苟有官守不見信於上必將廢職失守急去可也豈容寛裕以處之哉】然事非一槪久速惟時亦容有爲之兆者【兆幾微之見君子知幾則可久可速不失其時矣】

不正而合未有久而不離者也合以正道自無終睽之理故賢者順理而安行智者知幾而固守【睽卦六三傳賢者順是理之當然安而行之智者知其幾之必然固而守之皆謂必以正道而後合者】

君子當困窮之時旣盡其防慮之道而不得免則命也當推致其命以遂其志知命之當然也則窮塞禍患不以動其心行吾義而已【困卦象曰君子以致命遂志推致其命知其當然而不可免則無所撓懼而能遂其爲義之志矣蓋命者出乎气數而不可易義者在我裁制而不可違彼已定之禍福𨿽憂懼而何益行吾義而已】苟不知命則恐懼於險難隕獲於窮戹所守亡矣安能遂其爲善之志乎【隕獲猶顚隮也】

寒士之妻弱國之臣各安其正而已苟擇勢而從則惡之大者不容於世矣【困卦九四傳】

井之九三渫治而不見食乃人有才智而不見用以不得行爲憂惻也蓋剛而不中故切於施爲異乎用之則行舍之則藏者矣【九三陽剛而處下卦之上在井則已渫治而可食矣然而無得於五故不見食爻位剛而不中切於施爲故憂惻異乎聖賢視用捨爲行藏防然不以累其心者矣】

革之六二中正則無偏蔽文明則盡事理應上則得權勢體順則無違悖時可矣位得矣才足矣處革之至善者也必待上下之信故已日乃革之也【六二居中得正下卦爲離故曰文明二與五應故曰應上爻位皆柔故曰體順時當變革則時可矣居中應上則位得矣文明體順則才足矣是處革之至善者然必待上下盡信而後革故辭曰已日乃革之謹之至也】如二之才徳當進行其道則吉而無咎也不進則失可爲之時爲有咎也【革固不可遽然當其時處其位有其才豈容自己故辭曰徵吉無咎】

鼎之有實乃人之有才業也當愼所趨向不愼所往則亦陷於非義故曰鼎有實愼所之也【抱負才業急於有爲每不暇謹持所向則反爲才業累矣如苟彧之類是也】

士之處髙位則有拯而無隨在下位則有當拯有當隨有拯之不得而後隨【艮卦六二傳在上位者當以正君定國爲己任故有拯而無隨在下位者職守所在是當拯也職所不及是當隨也又有拯之不得而後隨者如孔子嘗從大夫之列故請討陳恆然不在其位則亦隨之而已】

君子思不出其位位者所處之分也萬事各有其所得其所則止而安若當行而止當速而久或過或不及皆出其位也況逾分非據乎【艮卦象傳位者所處當然之分也處之不逾其分是不出其位也所謂止者當其分而已苟當行而止當速而久或過或不及皆爲出位而非得其止者也況逾越常分據非所據者又出位之尢者也】

人之止難於久終故節或移於晚守或失於終事或廢於久人之所同患也艮之上九惇厚於終止道之至善也故曰惇艮吉【人之止易於暫而難於久易於始而難於終艮之上九止之終也止道愈厚是以吉也】

中孚之初九曰虞吉象曰志未變也伊川易傳曰當信之始志未有所從而虞度所信則得其正是以吉也志有所從則是變動虞之不得其正矣【處卦之初未有所從則中無私系虞度所信得其正矣苟志有所系則好惡成於中是非變於外所度者牽於私意安能得其正哉】

賢者惟知義而已命在其中中人以下乃以命處義【命者窮達夭壽出於气質有必然之數義者是非可否夲乎天理有當然之宜賢者惟知義之當然命固在其中矣中人以下於義未能眞知而安行然知命之已定則亦不敢越義以妄求故曰以命處義】如言求之有道得之有命是求無益於得知命之不可求故自處以不求【孟子所謂求之有道謂不可以苟求也得之有命謂不可以幸得也是求無益於得者謂得非可以求而遂也此言要亦爲中人以下者設爾】若賢者則求之以道得之以義不必言命【遺書下同○求之必以道不枉道以求之也得之必以義不非義而受之也所求所得惟道與義而已命何足道哉○愚謂命𨿽定於事物之先實顯於事物之後義𨿽因事物而有實著於應酬之時如去就辭受之間要決於義也而後命從之以顯苟應事之時欲以命決之其可乎故君子求之道義而已命不必言也】

人之於患難只有一个處置盡人謀之後卻須泰然處之有人遇一事則心心念念不肯捨畢竟何益若不防處置了放下便是無義無命也【人遇患難但當審所以處之之道所謂義也若夫處置之後在已無闕則亦安之而已成敗利鈍亦無如之何所謂命也或遇事而不能處是無義也或處置了而不能放下是無命也】

門人有居太學而欲歸應鄕舉者問其故曰蔡人尠習戴記決科之利也先生曰汝之是心已不可入於堯舜之道矣【尠甚少也得失有命妄起計度之私是利心也故不可入堯舜之道】夫子貢之髙識曷嘗規規於貨利哉特於丰約之間不能無畱情耳且貧富有命彼乃畱情於其間多見其不信道也故聖人謂之不受命有志於道者要當去此心而後可與語也【謂不能安受乎天命而有心於貧富也】

人苟有朝聞道夕死可矣之志則不肯一日安於所不安也何止一日須臾不能如曾子易簀須要如此乃安【朱子曰道者事物當然之理苟得聞之則生順死安無復遺恨矣】人不能若此者只爲不見實理實理者實見得是實見得非【朱子曰實理與實見不同恐記錄漏字愚謂本以人心見處而言惟實見是非之理然後爲實理蓋理無不實但見有未實耳】凡實理得之於心自別若耳聞口道者心實不見若見得必不肯安於所不安人之一身盡有所不肯爲及至他事又不然若士者𨿽殺之使爲穿窬必不爲其他事未必然至如執捲者莫不知說禮義又如王公大人皆能言軒冕外物及其臨利害則不知就義理卻就富貴如此者只是說得不實見及其蹈水火則人皆避之是實見得須是有見不善如探湯之心則自然別昔曽經傷於虎者他人語虎則𨿽三尺之童皆知虎之可畏終不似曽經傷者神色懾懼至誠畏之是實見得也【此一節反覆推明實見之理最爲親切學者要亦察理之明立志之剛知行並進豁然有悟然後所見爲實見充其所見死生利害皆不足以移之矣】得之於心是謂有徳不待勉彊然學者則須勉彊古人有捐軀隕命者若不實見得則烏能如此須是實見得生不重於義生不安於死也故有殺身成仁只是成就一个是而已【心有實見而後謂之有徳此則不待勉彊學者實見有所未盡則亦勉而行之可也】孟子辧舜跖之分只在義利之間言間者謂相去不甚逺所爭毫末耳義與利只是个公與私也才出義便以利言也只那計較便是爲有利害若無利害何用計較利害者天下之常情也人皆知趨利而避害聖人則更不論利害惟看義當爲不當爲便是命在其中也【張南軒曰無所爲而爲之者義也有所爲而爲之者利也○愚謂義之與利始於毫釐之差實則霄壤之判有心於計較利害者卽是人欲之私有所爲而爲者也不論利害惟義所在者卽是天理之公無所爲而爲者也聖人惟義之從固不論利害況義如是則命亦當如是又何趨避之有】

大凡儒者未敢望深造於道且只得所存正分別善惡識廉恥如此等人多亦須漸好

趙景平問伊川曰子罕言利所謂利者何利曰不獨財利之利凡有利心便不可如作一事須尋自家穩便處皆利心也聖人以義爲利義安處便爲利【聖人處義不計其利然事當乎義處之而安乃所以爲利也】如釋氏之學皆本於利故便不是【釋氏惡死則欲無生惡物欲亂心則滅絕人倫推其本心惟欲利已而已是賊義之大者】

問郉恕久從先生想都無知識後來極狼狽先生曰謂之全無知則不可只是義理不能勝其利欲之心便至如此【郉恕事見國史及語錄】

謝湜自蜀之京師過洛而見程子子曰爾將何之曰將試敎官子不答湜曰何如子曰吾嘗買婢欲試之其母怒而弗許曰吾女非可試者也今爾求爲人師而試之必爲此媼笑也湜遂不行

先生在講筵不曽請俸諸公遂牒戶部問不支俸錢戶部索前任歷子先生云某起自艸萊無前任歷子【先生元祐初以大臣薦除校書郎三辭不聽除崇政殿說書未幾除侍講本注云舊例初入京官時用下狀出給料錢歷先生不請其意謂朝廷起我便當廩人繼粟庖人繼肉也】遂令戶部自爲出券歷又不爲妻求封範純甫問其故先生曰某當時起自艸萊三辭然後受命豈有今日乃爲妻求封之理問今人陳乞恩例義當然否人皆以爲本分不爲害先生曰只爲而今士大夫道得个乞字慣卻動不動又是乞也因問陳乞封父祖如何先生曰此事體又別再三請益但云其說甚長待別時說【封親與封妻事體不同顯榮其親亦人子之至情謂之不當求則不可謂之當求則先生特召與常人異故難爲言也○或云若是應舉得官便只當以常調自處𨿽陳乞封防可也朱子曰此自今常人言之如此可也然朝廷士卻不當如此伊川所以難言之也但云其說甚長其意謂要當從科舉法都變了乃爲正耳】

漢策賢良猶是人舉之如公孫者猶彊起之乃就對【武帝初卽位招賢良文學之士是時公孫以賢良徴爲博士使匈奴還報不合意乃移病免歸元光五年復徴賢良文學菑川國復推上謝曰前已嘗西用不能罷願更選國人固推】至如後世賢良乃自求舉爾若果有曰我心只望廷對欲直言天下事則亦可尙已若志在富貴則得志便驕縱失志則便放曠與悲愁而已

伊川先生曰人多說某不敎人習舉業某何嘗不敎人習舉業也人若不習舉業而望及第卻是責天理而不修人事但舉業旣可以及第卽己若更去上面盡力求必得之道是惑也

問家貧親老應舉求仕不免有得失之累何修可以免此伊川先生曰此只是志不勝气若志勝自無此累家貧親老須用祿仕然得之不得爲有命曰在己固可爲親柰何曰爲己爲親也只是一事若不得其如命何孔子曰不知命無以爲君子人苟不知命見患難必避遇得喪必動見利必趨其何以爲君子

或謂科舉事業奪人之功是不然且一月之中十日爲舉業餘日足可爲學然人不志於此必志於彼故科舉之事不患妨功惟患奪志【外書○奪志則根本廢矣故妨功之患小奪志之患大朱子曰科舉亦不害爲學但今人把心不定所以爲害才以得失爲心理防文字意思都別了又曰科舉特一事耳自家工夫到後那邊自輕】

橫渠先生曰世祿之榮王者所以錄有功尊有徳愛之厚之示恩遇之不窮也爲人後者所宜樂職勸功以服勤事任長廉逺利以似述世風而近代公卿子孫方且下比布衣工聲病售有司不知求仕非義而反羞循理爲無能不知蔭襲爲榮而反以虛名爲善繼誠何心哉【文集○聲病詩律有四聲八病今進士詩賦之學是也求仕非義謂投牒覓舉之類循理謂服勤事任似述世風者也】

不資其力而利其有則能忘人之勢【孟子說○人之歆動乎勢位者皆有待於彼也惟不借其力而利其所有則己自重而彼自輕】

人多言安於貧賤其實只是計窮力屈才短不能營畫耳若稍動得恐未肯安之須是誠知義理之樂於利欲也乃能【語錄下同○朱子曰人須是讀書洞見此理知得不求富貴只是本分求著便是罪過不惟不可有求之之迹亦不可有求之之心愚謂眞知義理之可樂然後富貴不足動其心】

天下事大患只是畏人非笑不養車馬食麤衣惡居貧賤皆恐人非笑不知當生則生當死則死今日萬鐘明日棄之今日富貴明日饑餓亦不卹惟義所在【義之所在則死生去就有所不顧況夫懷齷齟之見畏人非笑而恥居貧賤豈有大丈夫之气哉】

近思錄卷七

欽定四庫全書

近思錄卷八

宋朱子呂祖謙同編

葉采集解

治體【凡二十五條】

此卷論治道蓋明乎出處之義則於治道之綱領不可不求講明之一旦得時行道則舉而措之耳

濓溪先生曰治天下有本身之謂也治天下有則家之謂也【朱子曰則謂物之可視以爲法者猶俗言則例則樣是也】本必端端本誠心而已矣則必善善則和親而已矣【朱子曰心不誠則身不可正親不和則家不可齊○以上總論治天下者其本在身其則在家也】家難而天下易家親而天下疎也【朱子曰親者難處疏者易裁然不先其難亦未有能其易者也】家人離必起於婦人故睽次家人以二女同居而其志不同行也【朱子曰睽次家人易卦之序二女以下睽彖傳文二女謂睽卦兌下離上兌少女離中女也陰柔之性外和悅而內猜嫌故同居而異志】堯所以釐降二女於嬀汭舜可禪乎吾玆試矣是治天下觀於家【朱子曰釐理也降下也嬀水名汭水北舜所居也堯理治下嫁二女於舜將以試舜而授之天下也○以上論善則在和親之道】治家觀身而已矣身端心誠之謂也誠心復其不善之動而已矣【朱子曰不善之動息於外則善心之生於內者無不實矣】不善之動妄也妄復則無妄矣無妄則誠焉【程子曰無妄之謂誠】故無妄次復而曰先王以茂對時育萬物深哉【通書○茂篤實盛發之意對猶配也謂配天時以育物○朱子曰無妄次復亦卦之序先王以下引無妄卦大象以明對時育物惟至誠者能之而贊其旨之深也○以上論端本在誠心之道】

明道先生嘗言於神宗曰得天理之正極人倫之至者堯舜之道也用其私心依仁義之偏者霸者之事也【寧二年先生以大臣薦召除太子中允權監察禦史裏行上疏首言王霸之事有天理人欲之分綱常純駁之辧】王道如砥本乎人情出乎禮義若履大路而行無復回曲霸者崎嶇反側於曲徑之中而卒不可與入堯舜之道【王道本乎人情之公出乎禮義之正平易正直而無回邪委曲之行崎嶇艱險反側不安之意徑委曲小路也】故誠心而王則王矣假之而霸則霸矣二者其道不同在審其初而已易所謂差若毫釐繆以千里者其初不可不審也【王者修己愛民正中國攘夷狄無非以誠心而行乎天理霸者假尊王攘夷救災討叛之名義以號令天下而自尊大耳其道𨿽霄壤之不侔然其初但根於一念之公私誠僞而已朱子曰宣帝雜王霸原不識王霸只是以寛慈喚做王嚴酷喚做霸自古論王霸至明道先生此札無餘蘊矣】惟陛下稽先聖之言察人事之理知堯舜之道備於己反身而誠之推之以及四海則萬世幸甚【文集下同】

伊川先生曰當世之務所尢先者有三一曰立志二曰責任三曰求賢今𨿽納嘉謀陳善算非君志先立其能聽而用之乎君欲用之非責任宰輔其孰承而行之乎君相恊心非賢者任職其能施於天下乎此三者本也制於事者用也三者之中復以立志爲本所謂立志者至誠一心以道自任以聖人之訓爲可必信先王之治爲可必行不狃滯於近規不遷惑於眾口必期致天下如三代之世也【立志篤實而逺大則不膠於淺近不惑於流俗】

比之九五曰顯比王用三驅失前禽伊川易傳曰人君比天下之道當顯明其比道而已如誠意以待物恕己以及人發政施仁使天下防其惠澤是人君親比天下之道也如是天下孰不親比於上【積誠實之意以待物推愛己之心以及人發政施仁公平正大羣心自然豫附人君顯比天下之道也】若乃暴其小仁違道幹譽欲以求天下之比其道亦己狹矣其能得天下之比乎【暴小惠以市私恩違正道以干虛譽以是求比則非顯比矣】王者顯明其比道天下自然來比來者撫之固不煦煦然求比於物若田之三驅禽之去者從而不追來者則取之也此王道之大所以其民皥皥而莫知爲之者也【煦煦日出微溫之貌禮夫子不合圍蓋搜田之時圍於三面前開一路來者取之去者不追亦猶王者顯明比道初不執小惠以求人之比也皥皥廣大自得之意】非惟人君比天下之道如此大率人之相比莫不然以臣於君言之竭其忠誠致其才力乃顯其比君之道也用之與否在君而已不可阿諛逢迎求其比己也在朋友亦然修身誠意以待之親己與否在人而已不可巧言令色曲從苟合以求人之比己也於鄕黨親戚於眾人莫不皆然三驅失前禽之義也【易傳下同】

古之時公卿大夫而下位各稱其徳終身居之得其分也位未稱徳則君舉而進之士修其學學至而君求之皆非有預於己也農工商賈勤其事而所享有限故皆有定志而天下之心可一後世自庶士至於公卿日誌於尊榮農工商賈日誌於富侈億兆之心交騖於利天下紛然如之何其可一也欲其不亂難矣【履卦象曰君子以辧上下定民志上之人不度其徳而制爵位則庶士以至公卿日誌於尊榮不明其分而立品節則農工商賈日誌於富侈貴賤競趨而心欲無窮此亂之所由生也】

泰之九二曰包荒用馮河伊川易傳曰人情安肆則政舒緩而法度廢弛庶事無節治之之道必有包含荒穢之量則其施爲寛裕詳密革事理而人安之若無含之度有忿疾之心則無深逺之慮有暴擾之患深獘未去而近患己生矣故在包荒也【當泰之盛上下安肆政令舒緩而不振法度廢弛而不立庶事泛溢而無節未可以亟正驟起之也必有包含荒穢之量而後見於施爲者寛裕而不迫詳密而不疎不迫不疎則獘可革事可理而人且安之矣或者見其百度慢弛不能含忍而遽懷忿疾之心則不暇詳密何有深逺之慮不能寛裕寧免暴擾之憂無深逺之慮則深獘未易革有暴擾之憂則近患己生矣】自古泰治之世必漸至於衰替蓋由狃習安逸因循而然自非剛斷之君英烈之輔不能挺特奮發以革其獘也故曰用馮河【治泰之道𨿽不容峻迫然人情玩肆因循苟且漸已陵夷苟非一人剛斷宰輔英烈則亦未能挺持自立奮發有爲而作新積獘也無舟渡河曰馮謂必用馮河之勇也】或疑上云包荒則是包含寛容此云用馮河則是奮發攺革似相反也不知以含容之量施剛果之用乃聖賢之爲也【有含容之量則剛果不至於疎廹有剛果之用則含容不至於委靡二者相資而後治泰之道可成也】觀盥而不薦有孚顒若伊川易傳曰君子居上爲天下之表儀必極其莊敬如始盥之初勿使誠意少散如旣薦之後則天下莫不盡其孚誠顒然瞻仰之矣【盥者祭祀之始盥洗之時也薦者獻腥獻熟之時也方盥之初人心精純嚴肅旣薦之後則禮儀繁縟人心漸散故爲人上者必外莊內敬常如始盥之時則天下之人莫不誠信其上顒顒然仰望之矣】

凡天下至於一國一家至於萬事所以不和合者皆由有間也無間則合矣以至天地之生萬物之成皆合而後能遂凡未合者皆爲有間也若君臣父子親戚朋友之間有離貳怨隙者蓋讒邪間於其間也去其間隔而合之則無不和且治矣噬嗑者治天下之大用也【噬嗑卦傳天地有間則气不通而生化莫遂人倫有間則情不通而恩義日睽頤中有物曰噬嗑噬而合之所以去間也有治天下之大用焉】

大畜之六五曰豶豕之牙吉伊川易傳曰物有總攝事有機防聖人操得其要則視億兆之心猶一心道之斯行止之則戢故不勞而治其用若豶豕之牙也【得其要防則視繁猶簡令行而禁止矣】豕剛躁之物若彊制其牙則用力勞而不能止若豶去其勢則牙𨿽存而剛躁自止君子法豶豕之義知天下之惡不可以力制也則察其機持其要塞絕其本原故不假刑法嚴峻而惡自止也且如止盜民有欲心見利則動苟不知敎而廹於饑寒𨿽刑殺日施其能勝億兆利欲之心乎聖人則知所以止之之道不尙威刑而修政敎使之有農桑之業知廉恥之道𨿽賞之不竊矣【聖人所以制彊暴者蓋亦察其機要而治其本原則人自服矣如所謂止盜之法是也非若後世權謀之術執其要害以禦人之謂也】

解利西南無所往其來復吉有攸往夙吉伊川易傳曰西南坤方坤之體廣大平易當天下之難方解人始離艱苦不可復以煩苛嚴急治之當濟以寛大簡易乃其宜也【文王八卦方位坤居西南維故西南爲坤大難初解與民休息之意】旣解其難而安平無事矣是無所往也則當修復治道正紀綱明法度進復先代明王之治是來復也謂反正理也自古聖王救難定亂其始未暇遽爲也旣安定則爲可久可繼之治自漢以下亂旣除則不復有爲姑隨時維持而已故不能成善治蓋不知來復之義也【大難旣解𨿽已安平而無所事然興廢舉墜修復治道以爲久安長治之計者不容苟且而遂已也】有攸往夙吉謂尙有當解之事則早爲之乃吉也當解而未盡者不早去則將復盛事之復生者不早爲則將漸大故夙則吉也【張柬之等不殺武三思及其勢復成乃欲除之則亦晚矣】

夫有物必有則父止於慈子止於孝君止於仁臣止於敬萬物庶事莫不各有其所得其所則安失其所則悖聖人所以能使天下順治非能爲物作則也惟止之各於其所而已【艮卦彖傳事物各有天然之則聖人非能爲物作則但處之各當其則而已】兌說而能貞是以上順天理下應人心說道之至正至善者也【兌卦彖曰說以利貞是以順乎天而應乎人】若夫違道以干百姓之譽者苟說之道違道不順天干譽非應人苟取一時之說耳非君子之正道君子之道其說於民如天地之施感之於心而說服無斁【道出於天違道則非順天矣譽出於人幹譽則非應人矣】天下之事不進則退無一定之理濟之終不進而止矣無常止也衰亂至矣蓋其道已窮極也聖人至此柰何曰惟聖人爲能通其變於未窮不使至於極堯舜是也故有終而無亂【旣濟彖曰終止則亂其道窮也盛止必衰者天下之常勢有盛無衰者聖人之常道常人苟安於旣濟乃衰亂之所由生聖人通變於未窮故有終而無亂易大傳曰堯舜氏作通其變使民不倦是也】

爲民立君所以養之也養民之道在愛其力民力足則生養遂生養遂則敎化行而風俗美故爲政以民力爲重也春秋凡用民力必書其所興作不時害義固爲罪也𨿽時且義必書見勞民爲重事也後之人君知此義則知愼重於民力矣【春秋書不時者如隱公七年夏城中丘之類書時者如桓十六年冬城向之類書不義者如莊二十三年丹桓宮楹之類書義者如莊元年築王姬之館之類】然有用民力之大而不書者爲敎之意深矣僖公修泮宮復閟宮非不用民力也然而不書二者復古興廢之大事爲國之先務如是而用民力乃所當用也人君知此義知爲政之先後輕重矣【經說下同○泮半也諸侯之學鄕射之宮其東西南方有水形如半璧以其半於天子之辟雍故曰泮宮也閟閉也幽陰之義宮廟也毛氏曰先妣姜嫄之廟孟仲子曰是禖宮也泮宮者所以敎育賢材閟宮者所以尊事祖先二者皆爲國之先務以是而用民力故無議焉】

治身齊家以至平天下者治之道也建立治綱分正百職順天時以制事至於創制立度盡天下之事者治之法也聖人治天下之道惟此二端而已【道者治之本法者治之具不可偏廢然亦必本之立而後其具可舉也】

明道先生曰先王之世以道治天下後世只是以法把持天下【遺書下同○先王治天下以仁義爲主法固在其中後世把持法令以控制天下而法亦非先王之法矣】

爲政須要有紀綱文章先有司鄕官讀法平價謹權量皆不可闕也【大曰綱小曰紀文章謂文法章程也有司眾職也必先正有司而後考其成防其要鄕官如黨正族師閭胥比長之屬讀法如州長於正月之吉及歲時祭祀各屬其州之民而讀法以考其徳行道藝而勸之以糾其過惡而戒之是也平價如賈師各掌其次之貨賄之治辧其物而均平之展其成而奠其價之類是也權五銖兩斤鈞石也量五龠合升斗斛也】人各親其親然後能不獨親其親【使人各親其親則親親之道公於天下】仲弓曰焉知賢才而舉之子曰舉爾所知爾所不知人其捨諸便見仲弓與聖人用心之大小推此義則一心可以喪邦一心可以興邦只在公私之間耳【仲弓欲以一人之知舉天下之賢故疑其不足夫子則因天下之賢舉天下之賢惟見其有餘用心之公私小大如此推其極致則一可以喪邦一可以興邦】

治道亦有從本而言亦有從事而言從本而言惟是格君心之非正心以正朝廷正朝廷以正百官若從事而言不救則已若須救之必須變大變則大益小變則小益【論治本則正君而國定矣就事而言則必有大更革然後能救積然要以格君心爲本】

唐有天下𨿽號治平然亦非盡善之道三綱不正無君臣父子夫婦其原始於太宗也故其後世子弟皆不可使君不君臣不臣故藩鎭不賓權臣跋扈陵夷有五代之亂【太宗以智力劫持取天下其於君臣父子之義有虧閨門之間又有慙徳三綱皆已不正是以後世子孫气習相傳綱常陵夷而不可止宗使肅宗至靈武則自立稱帝使永王璘使江南則反君臣之道不正遂使藩鎭割據於外閹豎擅專於內馴致五季之極亂也】漢之治過於唐漢大綱正唐萬目舉本朝大綱正萬目亦未盡舉【大綱謂綱常唐之治目若世業若府兵若租庸調若省府其區畫法制略仿先王之遺意故亦足以維持天下】

敎人者養其善心而惡自消治民者導之敬讓而爭自息【外書下同○道之以徳齊之以禮】

明道先生曰必有闗睢麟趾之意然後可以行周官之法度【闗雎詠文王妃姒氏有幽閒貞靜之徳麟趾詠文王子孫宗族有仁愛忠厚之性○朱子曰自閨門衽席之微積累至薫蒸洋溢天下無一民一物不被其化然後可以行周官之法度不然則爲王莽矣】君仁莫不仁君義莫不義天下之治亂系乎人君仁不仁耳離是而非則生於其心必害於其政豈待乎作之於外哉【一國以一人爲本一人以一心爲本使人君有一念私邪必將害於其政奚待作於外而後可知】昔者孟子三見齊王而不言事門人疑之孟子曰我先攻其邪心心旣正然後天下之事可從而理也夫政事之失用人之非知者能更之直者能諫之然非心存焉則一事之失救而正之後之失者將不勝救矣格其非心使無不正非大人其孰能之【孟子見齊王首言仁術曰是心足以王至將求其所大欲則曰緣木求魚後必有災王欲行之盍反其本凡皆以格其非心而興其善意至於一政事之得失固未暇論】

橫渠先生曰道千乘之國不及禮樂刑政而云節用而愛人使民以時言能如是則法行不能如是則法不徒行禮樂刑政亦制數而已耳【正下同說見論語○道治也千乘諸侯之國其賦可出兵車千乘者治國以人心爲本必節己裕民徳意孚洽民安其生然後禮樂刑政有所措】

法立而能守則徳可久業可大鄭聲佞人能使爲邦者喪其所守故放逺之【鄭聲者鄭國之俗淫邪其作之詩著於樂者聲皆淫靡佞人者口給面諛之人也夫子旣告顏子以四代之禮樂而必欲放鄭聲逺佞人蓋二者蕩心之原敗法亂紀之要也】橫渠先生答範巽之書曰朝廷以道學政術爲二事此正自古之可憂者巽之謂孔孟可作將推其所得而施諸天下邪將以其所不爲而彊施之於天下歟【道學政術分爲兩途則學與政皆非矣使孔孟復生必將推其所得之道措之天下必不以政術非吾所事而姑以是彊施之天下也】大都君相以父母天下爲王道不能推父母之心於百姓謂之王道可乎所謂父母之心非徒見於言必須視四海之民如己之子設使四海之內皆爲己之子則講治之術必不爲秦漢之少恩必不爲五霸之假名【視民猶子則所以撫摩涵育敎誨輔翼之者何所不盡秦漢慘刻少恩五霸假義圖利皆無誠愛之心者也】巽之爲朝廷言人不足與適政不足與間能使吾君愛天下之人如赤子則治徳必日新人之進者必良士帝王之道不必攺途而成學與政不殊心而得矣【文集適過也間非也用人之非不足過謫行政之失不足非間惟能愛民如赤子懇惻切至則治徳將日新何憂爲政之失所任皆良士何憂用人之非帝王之道卽今日之政事非有兩途今日之政術卽平日之學問非有二心也】

近思錄卷八

欽定四庫全書

近思錄卷九

宋朱子呂祖謙同編

葉采集解

治法【凡二十七條】

此卷論治法蓋治本𨿽立而治具不容缺禮樂刑政有一之未備未足以成極治之功也

濓溪先生曰古聖王制禮法修敎化三綱正九疇敍百姓太和萬物咸若【朱子曰綱网上大綱也三綱者夫爲妻綱父爲子綱君爲臣綱也疇類也九疇見洪範若順也此所謂理而後和也】乃作樂以宣八風之气以平天下之情【朱子曰八音以宣八方之風見國語宣所以達其理之分平所以節其和之流】故樂聲淡而不傷和而不淫入其耳感其心莫不淡且和焉淡則欲心平和則躁心釋【朱子曰淡者禮之發和者樂之爲先淡後和亦主靜之意也然古聖賢之論樂曰和而已此所謂淡蓋以今樂形之而後見其本於莊敬齊肅之意耳】優柔平中徳之盛也天下化中治之至也是謂道配天地古之極也【朱子曰欲心平故平中躁心釋故優柔言聖人作樂功化之盛如此或云化中當作化成】後世禮法不修政刑苛紊縱欲敗度下民困苦謂古樂不足聽也代變新聲妖淫愁怨導欲增悲不能自止故有賊君棄父輕生敗倫不可禁者矣【朱子曰縱欲敗度故其聲不淡而妖淫政苛民困故其聲不和而愁怨妖淫故導欲而至於輕生敗倫愁怨故增悲而至於賊君棄父】嗚呼樂者古以平心今以助欲古以宣化今以長怨【朱子曰古今之異淡與不淡和與不和而已】不復古禮不變今樂而欲至治者逺哉【通書朱子曰復古禮然後可以變今樂】

明道先生言於朝曰治天下以正風俗得賢才爲本宜先禮命近侍賢儒及百執事悉心推訪有徳業充備足爲師表者其次有篤志好學材良行修者延聘惇遣萃於京師俾朝夕相與講明正學其道必本於人倫明乎物理【大而人倫微而物理皆道之體也】其教自小學灑掃應對以往修其孝弟忠信周旋禮樂其所以誘掖激勵漸摩成就之道皆有節序【誘掖引而進之激勵作而興之漸摩則有漸成就則周足】其要在於擇善修身至於化成天下自鄕人而可至於聖人之道【擇善者致知格物也修身者誠意正心修身也化成天下者齊家治國平天下也鄕人鄕裏之常人孟子曰我猶未免爲鄕人是也】其學行皆中於是者爲成徳取材識明達可進於善者使日受其業【所學所行中乎是者謂擇善修身足以化成天下蓋成徳之士也則又取夫材識明達可與適道者使受學於成徳之人】擇其學明徳尊者爲太學之師次以分敎天下之學【敎成使爲學官推敎法於天下】擇士入學縣升之州州賓興於太學聚而敎之歲論其賢者能者於朝【此仿周禮鄕大夫賓興司馬論士之制】凡選士之法皆以性行端潔居家孝弟有亷恥禮遜通明學業曉達治道者【文集下同以此選士則通於理而適於用本於身而及於天下其與後世以文詞記誦取士者有間矣】

明道先生論十事一曰師傅【古者自天子達於庶人必須師友以成就其徳業今師傅之職不修友臣之義未著所以尊徳樂善之風未成】二曰六官【天地四時之官歷二帝三王未之或攺今官秩淆亂職業廢弛太平之治所以未至】三曰經界【制民常產使之厚生則經界不可不正井地不可不均今富者跨州縣而莫之止貧者流離餓殍而莫之卹幸民𨿽多而衣食不足者蓋無紀極生齒日益繁而不爲之制則衣食日蹙轉死日多】四曰鄕黨【古者政敎始乎鄕裏其法起於比閭族黨州鄕酇遂以相聨屬統治故民相安而親睦刑法鮮犯亷恥易格】五曰貢士【庠序所以明人倫化成天下今師學廢而道徳不一鄕射亡而禮義不興貢士不本於鄕裏而行實不修秀民不養於學校而人材多廢】六曰兵役【古者府史胥徒受祿公上而兵農未始判也今驕兵耗匱國力禁衛之外不漸歸之農則將貽深慮府史胥徒之役毒徧天下不更其制則未免大患】七曰民食【古者民必有九年之食今天下耕之者少食之者眾地力不盡人功不勤固宜漸從古制均田務農公私交爲儲粟之法以爲凶歲之備】八曰四民【古者四民各有常職而農者十居八九故衣食易給今京師浮民數逾百萬此在酌古變今均多卹寡漸爲之業以救之耳】九曰山澤【聖人理物山虞澤衡各有常禁故萬物阜丰而財用不乏今五官不修六府不治用之無節取之不時惟修虞衡之職使長養之則有變通長久之勢】十曰分數【古者冠昏喪祭車服器用等差分別莫敢逾僭故財用易給而民有常心今禮制不足以檢飭人情名數不足以旌別貴賤姦詐攘奪人人求厭其欲此爭亂之道也○以上十條並節錄本文】其言曰無古今無治亂如生民之理有窮則聖王之法可攺後世能盡其道則大治或用其偏則小康此歷代彰灼著明之效也苟或徒知泥古而不能施之於今姑欲徇名而遂廢其實此則陋儒之見何足以論治道哉然儻謂今人之情皆已異於古先王之迹不可復於今趣便目前不務髙逺則亦恐非大有爲之論而未足以濟當今之極獘也【泥古而不度今之冝徇復古之名而失其實此固陋儒之見然遂謂先王治法不可用於今苟且卑陋此又世俗之淺識豈足以大有爲而拯極獘哉】

伊川先生上疏【先生除崇正殿說書首上此疏】曰三代之時人君必有師傅保之官師道之敎訓【道開誘也】傅傅之徳義【傅附益也】保保其身體【保安全也】後世作事無本知求治而不知正君知規過而不知養徳【君正則治可舉徳盛則過自消正君養徳者本也求治規過者末也】傅徳義之道固已疎矣保身體之法復無聞焉【後世徒存保傅之名而無其職不言師者今日經筵之官則道之教訓之事】臣以爲傅徳義者在乎防見聞之非節嗜好之過【非禮之事不接於耳目嗜好之私不溺乎心術則徳義進矣】保身體者在乎適起居之宜存畏愼之心【外適起居之宜內存畏謹之念則心神莊肅气體和平矣】今旣不設保傅之官則此責皆在經筵欲乞皇帝在宮中言動服食皆使經筵官知之【官中言動服食之間經筵官皆得與聞之則深宮燕私之時無異於經筵講誦之際對宦官宮妾之頃猶若師保之臨乎前也】有翦桐之戲則隨事箴規違持養之方則應時諫止【文集○史記成王與叔虞戲削桐葉爲珪曰以此封若史佚曰天子無戲言遂請封叔虞於唐本注遺書又云某嘗進言欲令上於一日之中親賢士大夫之時多親宦官宮人之時少所以涵養气質薫陶徳性】

伊川先生看詳三學條制云舊制公私試補蓋無虛月學校禮義相先之地而月使之爭殊非敎養之道請攺試爲課有所未至則學官召而敎之更不考定髙下【設敎之道禮遜爲先】制尊賢堂以延天下道徳之士及置待賓吏師齋立檢察士人行檢等法【尊賢謂道徳可矜式者待賓謂行能可賓敬者吏師通於治道可爲吏之師法也三者皆才徳過人首延禮之使士人知所向慕次乃立檢察士行之法】又云自元丰後設利誘之法增國學解額至五百人來者奔湊捨父母之養忘骨肉之愛往來道路旅寓他土人心日偸士風日薄【偸苟得也薄謂薄於人倫】今欲量畱一百人餘四百人分在州郡解額窄處自然士人各安鄕土養其孝愛之心息其奔趨流浪之志風俗亦當稍厚又云三捨升補之法皆案文責迹有司之事非庠序育材掄秀之道【舊制以不犯罰爲行試在髙等爲藝按其文而不考其實責其迹而不察其心敎之者非育才之道取之者非掄秀之法】蓋朝廷授法必達乎下長官守法而不得有爲是以事成於下而下得以制其上此後世所以不治也【朝廷之法直達於下中間更不任人故長吏拘於法而不得自任在下者反得執法以取必於上後世不治皆此之由非獨庠序而已】或曰長貳得人則善矣或非其人不若防閒詳密可循守也殊不知先王制法待人而行未聞立不得人之法也苟長貳非人不知敎育之道徒守虛文密法果足以成人材乎【或者謂任人則人不能保其皆善任法則法猶可守也殊不知法待人而後行苟不得人則𨿽有密法而無益於成才苟得其人則無待於密法而法之密反害其成才之道故不若略文法而專責任也】

明道先生行狀云先生爲澤州晉城令民以事至邑者必告之以孝弟忠信入所以事父兄出所以事長上【敎民孝弟爲政先務】度鄕村逺近爲伍保使之力役相助患難相卹而姦僞無所容【五家爲伍五伍爲保伍謂相參比也保謂相保任也】凡孤防殘廢者責之親戚鄕黨使無失所行旅出於其塗者疾病皆有所養【孤窮而無依殘廢而不全羇旅而疾病者皆窮民無告使之各得所養】諸鄕皆有校暇時親至召父老與之語兒童所讀書親爲正句讀敎者不善則爲易置擇子弟之秀者聚而敎之鄕民爲社防爲立科條旌別善惡使有勸有恥【觀此則養民善俗平易忠厚之政可知矣】

萃王假有廟伊川易傳曰羣生至眾也而可一其歸仰人心莫知其鄕也而能致其誠敬鬼神之不可度也而能致其來格天下萃合人心總攝眾志之道非一其至大莫過於宗廟故王者萃天下之道至於有廟則萃道之至也【假至也王者至於有廟則萃道之盛也蓋羣生向背不齊惟於鬼神則歸仰如一人心出入無時惟奉鬼神則誠敬自盡言人心之渙散每萃於祭享也鬼神視之而弗見聽之而弗聞然齊明盛服以承祭祀則洋洋如在可致來格言鬼神之遊散亦每萃於宗廟也】祭祀之報本於人心聖人制禮以成其徳耳故豺獺能祭其性然也【易傳】古者戍役再期而還今年春暮行明年夏代者至復畱備秋至過十一月而歸又明年仲春遣次戍者每秋與冬初兩番戍者皆在疆圉乃今之防秋也【經說○論采薇遣戍役北人畏暑耐寒又秋气折膠則弓弩可用故秋冬易爲侵暴每畱戍以防之】

聖人無一事不順天時故至日閉闗【遺書下同○復卦彖傳說見第四卷

】韓信多多益辦只是分數明【分者管轄階級之分數者行伍多寡之數分數明則上下相臨統紀不紊所禦者愈眾而所操者常寡】

伊川先生曰管轄人亦須有法徒嚴不濟事今帥千人能使千人依時及節得飯喫只如此者亦能有幾人【管轄統軍之官法謂區畫分數之法】嘗謂軍中夜驚亞夫堅臥不起不起善矣然猶夜驚何也亦是未盡善【漢景帝時七國反遣周亞夫將兵擊之軍中夜驚擾至帳下亞夫堅臥帳中不起有頃遂定】

管攝天下人心收宗族厚風俗使人不忘本須是明譜系收世族立宗子法【譜籍錄也系聨屬也明之者辧著其宗派古者諸侯之適子適孫繼世爲君其餘庶子不得禰其先君因各自立爲本派之始祖其子孫百世皆宗之所謂大宗也族人𨿽五世外皆爲之齊衰三月大宗之庶子又別爲小宗而小宗有四其繼髙祖之適長子則與三從兄弟爲宗繼曽祖之適長子則與再從兄弟爲宗繼祖之適長子則與同堂兄弟爲宗繼禰之適長子則與親兄弟爲宗蓋一身凡事四宗與大宗爲五宗也】又曰一年有一年工夫【行之以漸持之以久】

宗子法壞則人不自知來處以至流轉四方往往親未絕不相識今且試以一二巨公之家行之其術要得拘守得須是且如唐時立廟院仍不得分割了祖業使一人主之【立廟院則人知所自出而不散不分祖業則人重其宗而不遷】

凡人家法須月爲一防以合族古人有花樹韋家宗防法可取也每有族人逺來亦一爲之吉凶嫁娶之類更須相與爲禮使骨肉之意常相通骨肉日疎者只爲不相見情不相接爾

冠婚喪祭禮之大者今人都不理防豺獺皆知報本今士大夫家多忽此厚於奉養而薄於先祖甚不可也某嘗修六禮大略家必有廟【庶人立影堂○自庶人以下皆本注】廟必有主【髙祖以上卽當祧也主式見文集又云今人以影祭或一髭髮不相似則所祭己是別人大不便】月朔必薦新【薦後方食】時祭用仲月【止於髙祖旁親無後者祭之別位】冬至祭始祖【冬至陽之始也始祖厥初生民之祖也無主於廟中正位設一位合考妣享之】立春祭先祖【立春生物之始也先祖始祖而下髙祖而上非一人也亦無主設兩位分享考妣】季秋祭禰【季秋成物之時也】忌日遷主祭於正寢凡事死之禮當厚於奉生者人家能存得此等事數件𨿽幼者可使漸知禮義卜其宅兆【宅墓次也兆塋域也】卜其地之美惡也地美則神靈安其子孫盛然則曷謂地之美者土色之光潤艸木之茂盛乃其驗也而拘忌者惑以擇地之方位決日之吉凶甚者不以奉先爲計而專以利後爲慮尢非孝子安厝之用心也惟五患者不得不愼須使後日不爲道路不爲城郭不爲溝池不爲貴勢所奪不爲耕犁所及【本注云一本所謂五患者溝渠道路避村落逺井窯】

正叔云某家治喪不用浮圖在洛亦有一二人家化之【司馬公曰世俗信浮圖誑誘飯僧設道場捨經造像建塔廟曰爲此者減除大罪惡必生天堂不爲者必入地獄受無邊波吒之苦殊不知人生含血气知痛癢或剪爪剃髮從而燒研之巳不知苦況於死者形神相離形則入於黃壤朽腐消滅與木石等神則飄若風火不知何之借使剉燒舂磨豈復知之安得有天堂地獄之理】今無宗子故朝廷無世臣若立宗子法則人知尊祖重本人旣重本則朝廷之勢自尊【古者宗子襲其世祿故有世臣人知尊祖而重本上下相維自然固結而不渙散故朝廷之勢自尊】古者子弟從父兄今父兄從子弟由不知本也且如漢髙祖欲下沛時只是以帛書與沛父老其父兄便能率子弟從之又如相如使蜀亦移書責父老然後子弟皆聽其命而從之只有一个尊卑上下之分然後順從而不亂也若無法以聨屬之安可【漢初去古未逺猶有先王之遺俗尊卑之分素定所以上下順承而無違悖也】且立宗子法亦是天理譬如木必有從根直上一干亦必有旁枝又如水𨿽逺必有正源亦必有分派處自然之勢也【直幹正源猶大宗也旁枝分派猶小宗也】然而又有旁枝達而爲幹者故曰古者天子建國諸侯奪宗云【天子爲天下主故得封建侯國賜之土而命之胙諸侯爲一國之主𨿽非宗子亦得移宗於已建宗廟爲祭主】

郉和叔敍明道先生事云堯舜三代帝王之治所以博大悠逺上下與天地同流者先生固已黙而識之【所謂識其大者】至於興造禮樂制度文爲下至行師用兵戰陣之法無所不講皆造其極外之邊圉情狀山川道路之險易邊鄙防戍城寨斥候控帶之要靡不究知【壘土居民曰城木柵處兵曰寨斥逺也候伺也謂逺伺敵人控制禦也帶圍護也】其吏事操決文法簿書又皆精密詳練若先生可謂通儒全才矣【附錄○操決謂操持斷決也】介甫言律是八分書是他見得【外書○朱子曰律是刑統歷代相傳至周世宗命竇儀注解名曰刑統與古法相近故曰八分書又曰律所以明法禁非亦有助於教化但於根本上少有欠缺耳是他見得蓋許之之詞】

橫渠先生曰兵謀師律聖人不得已而用之其術見三王方策歷代簡書惟志士仁人爲能識其逺者大者素求預備而不敢忽忘【文集下同○好謀而成師出以律𨿽聖人用師無謀則必敗無律則必亂特非若後世譎詐以爲謀酷暴以爲律斯其爲逺者大者惟志士仁人爲能識之】

肉辟於今世死刑中取之亦足寛民之死過此當念其散之之久【肉刑有五刻顙曰墨辟截鼻曰劓辟刖足曰剕辟淫刑曰宮辟死刑曰大辟至漢文帝始罷墨劓剕宮之刑或曰宮刑不廢今欲取死刑情輕者用肉刑以代之外此當念民心渙散之久必明禮義敎化以維持之不但省刑以緩死】

呂與叔撰橫渠先生行狀曰先生慨然有意三代之治論治人先務未始不以經界爲急嘗曰仁政必自經界始貧富不均敎養無法𨿽欲言治皆苟而已【孟子曰仁政必自經界始蓋經界不正則富者有所恃而易於爲惡貧者失所養而不暇爲善敎養之法俱廢其治苟且而已】世之病難行者未始不以亟奪富人之田爲辭然玆法之行悅之者眾苟處之有術期以數年不刑一人而可復所病者特上之人未行耳乃言曰縱不能行之天下猶可驗之一鄕方與學者議古之法共買田一方畫爲數井上不失公家之賦役退以其私正經界分宅裏立斂法廣儲蓄興學校成禮俗救菑卹患惇本抑末足以推先王之遺法明當今之可行此皆有志未就

橫渠先生爲雲巖令政事大抵以惇本善俗爲先【去浮華而務質抑末作而尙本皆惇本之事也勉其孝弟興於禮遜皆善俗之事也】每以月吉具酒食召鄕人髙年防縣庭親爲勸酬使人知養老事長之義因問民疾苦及告所以訓戒子弟之意【行狀○月吉月朔也】橫渠先生曰古者有東宮有西宮有南宮有北宮異宮而同財此禮亦可行古人慮逺目下𨿽似相疎其實如此乃能久相親蓋數十百口之家自是飲食衣服難爲得一【族大人眾則服食器用固有不能齊者同宮合處則怨爭之風或作矣】又異宮乃容子得伸其私所以避子之私也子不私其父則不成爲子古之人曲盡人情必也同宮有叔父伯父則爲子者何以獨厚於其父爲父者又烏得而當之【𨿽同宗祖然親疎有分異宮者亦使人子各得盡情於其親也不然則交相病矣】父子異宮爲命士以上愈貴則愈嚴【一命爲士則父子亦異宮愈貴則分制愈密】故異宮猶今世有逐位非如異居也【樂說】

治天下不由井地終無由得平周道止是均平【語錄下同○周道如砥言其平也】

井田卒歸於封建乃定【國有定君官有定守故民有定業後世長吏更易不常相仍苟且縱復井田不歸於封建則其欺蔽紛爭之患庸可定乎】

近思錄卷九

欽定四庫全書

近思錄卷十

宋朱子呂祖謙同編

葉采集解

政事【凡六十四條】

此卷論臨政處事蓋明乎治道而通乎治法則施於有政矣凡居官任職事上撫下待同列選賢才處世之道具焉

伊川先生上疏曰夫鐘怒而擊之則武悲而擊之則哀誠意之感而入也告於人亦如是古人所以齋戒而告君也【心誠則气専气専則聲應不誠而能感乎】臣前後兩得進講未嘗敢不宿齋預戒潛思存誠覬感動於上心若使營營於職事紛紛其思慮待至上前然後善其辭說徒以頰舌感人不亦淺乎【文集下同或問伊川未進講以前還有間防否朱子曰尋常未嘗不誠臨見君時又加意爾如孔子沐浴而告哀公是也】

伊川答人示奏稿書云觀公之意専以畏亂爲主頤欲公以愛民爲先力言百姓饑且死丐朝廷哀憐因懼將爲寇亂可也不惟告君之體當如是事勢亦宜爾【徒言民饑將亂爲可慮而不言民饑將死爲可傷則人主徒有憂懼忿疾之心而無哀矜惻怛之意矣告君之體必詞順而理直可也】公方求財以活人祈之以仁愛則當輕財而重民懼之以利害則將恃財以自保【哀矜之心生則能輕財以救民之死憂懼之心作反將吝財以防民之變】古之時得丘民則得天下後世以兵制民以財聚眾聚財者能守保民者爲迂惟當以誠意感動覬其有不忍之心而已【四井爲甸四甸爲丘得乎一丘之民則可以得天下說見孟子後世以兵制民謂民有所不足畏以財聚眾謂財有所不可闕於是以聚財爲守國之道以愛民爲迂緩之事苟徒懼之以禍亂則無惻隠愛民之心愈增其聚財自守之慮矣】

明道爲邑及民之事多眾人所謂法所拘者然爲之未嘗大戾於法眾亦不甚駭謂之得伸其志則不可求小補則過今之爲政者逺矣人𨿽異之不至指爲狂也至謂之狂則大駭矣【法令有未便於民者眾人爲之未免拘礙惟先生道徳之盛從容裁處故不大戾當時之法而有補於民人𨿽異之而不至於駭者亦其存心寛平而區處有方也】盡誠爲之不容而後去又何嫌乎【此又可以見先生忠厚懇惻之心豈若悻悻然小丈夫之爲哉】明道先生曰一命之士苟存心於愛物於人必有所濟【苟存愛物之心必有及物之效】

伊川先生曰君子觀天水違行之象知人情有爭訟之道故凡所作事必謀其始絕訟端於事之始則訟無由生矣謀始之義廣矣若愼交結明契劵之類是也【易傳下同○訟卦象傳坎下乾上爲訟天西運水東流故曰違行交結朋逰親戚也契劵文書要約也此皆生訟之端慮其始必謹必明】

師之九二爲師之主恃専則失爲下之道不専則無成功之理故得中爲吉【恃専則失爲下之道如衛靑不敢専誅而具歸天子使自裁之是也不専則不能成功所謂將在外君令有所不受是也二居中故有得中之象】凡師之道威和並至則吉也【成而不和則人心懼而離和而少威則人心玩而弛九二剛中故有威和相濟之象】世儒有論魯祀周公以天子禮樂以爲周公能爲人臣不能爲之功則可用人臣不得用之禮樂是不知人臣之道也夫居周公之位則爲周公之事由其位而能爲者皆所當爲也周公乃盡其職爾【師卦九二傳成王幼周公攝政周公沒成王思其勲徳錫魯以天子之禮樂使祀周公焉孔子曰成王之賜伯禽之受皆非也或者謂周公能爲人臣不能爲之功故可用人臣不得用之禮樂夫聖人之於事君也有盡其道而已非有加於職分之外也若職分之外是乃過爲矣】

大有之九三曰公用亨於天子小人弗克伊川易傳曰三當大有之時居諸侯之位有其富盛必用亨通於天子謂以其有爲天子之有也乃人臣之常義也【當大有之時公侯擅所有之富故戒之以用亨通於天子如朝覲供貢之儀凡所以奉上之道皆不敢自有其有乃爲盡人臣之義也】若小人處之則専其富有以爲私不知公以奉上之道故曰小人弗克也

人心所從多所親愛者也常人之情愛之則見其是惡之則見其非故妻孥之言𨿽失而多從所憎之言𨿽善爲惡也苟以親愛而隨之則是私情所與豈合正理故隨之初九出門而交則有功也【人心之從違多蔽於好惡之私而失其是非之正卦主於隨苟惟親暱之隨則違正理矣故必出門而交則無所系累而所從者有功也】

隨九五之象曰孚於嘉吉位正中也伊川易傳曰隨以得中爲善隨之所防者過也蓋心所恱隨則不知其過矣【震下兌上爲隨震動也兌恱也以恱而動易過於隨而不自知故必得中爲善】

坎之六四曰樽酒簋貳用缶納約自牖終無咎伊川易傳曰此言人臣以忠信善道結於君心必自其所明處乃能入也【一樽之酒二簋之食復以瓦缶爲器質之至也所謂忠信善道也牖者室中所以通明也蓋忠信者納約之本𨿽懷朴素之誠苟不因其明而納焉則亦不能入矣】人心有所蔽有所通通者明處也當就其明處而告之求信則易也故云納約自牖能如是則𨿽艱險之時終得無咎也【人心各有所蔽各有所通攻其蔽則未免扞格因其明而導之則易於聴信】且如君心蔽於荒樂惟其蔽也故爾𨿽力詆其荒樂之非如其不省何必於所不蔽之事推而及之則能悟其心矣自古能諫其君者未有不因其所明者也故訐直彊勁者率多取忤而溫厚明辧者其說多行【訐者發人之陰惡也計直則無委曲彊勁則乏和順故矯拂之過每至抵牾溫厚者其气和明辧者其理著故感悟之易每多聴從納約自牖惟溫厚明辧者能之】非惟告於君者如此爲教者亦然夫教必就人之所長所長者心之所明也從其心之所明而入然後推及其餘孟子所謂成徳達財是也【成徳者因其有徳而成就之達財者因其有才而遂達之皆謂就其所長開導之也】

恆之初六曰浚恆貞凶象曰浚恆之凶始求深也伊川易傳曰初六居下而四爲正應四以剛居髙又爲二三所隔應初之志異乎常矣而初乃求望之深是知常而不知變也【初與四爲位應九與六爲爻應此理之常也然爲九二九三所隔則已攺其常矣初六當常之時知常而不知變求之過深是以至於凶悔也】世之責望故素而至悔咎者皆浚恆者也【素舊也】

遁之九三曰系遁有疾厲畜臣妾吉伊川易傳曰系戀之私恩懷小人女子之道也故以畜養臣妾則吉【九三下乘六二有系戀之心則失宜遁之時矣故有災危然君子用是道以畜其臣妾則可以固結其欲遁之心是以吉也】然君子之待小人亦不如是也【禦下之道苟所當去亦不可以系戀而姑息也】

睽之象曰君子以同而異伊川易傳曰聖賢之處世在人理之常莫不大同於世俗所同者則有時而獨異【聖賢之所爲惟順乎理而已豈顧夫世俗之同異哉故循乎天理之常者聖賢安得不與人同出於流俗之變者聖賢安得不與人異】不能大同者亂常拂理之人也不能獨異者隨俗習非之人也要在同而能異耳【同而能異則不拂於人理之常而亦不徇乎習俗之化惟理之從耳然其所以爲異者乃所以成其大同也是亦一事而已】

睽之初九當睽之時𨿽同徳者相與然小人乖異者至眾若棄絕之不幾盡天下以仇君子乎如此則失含之義致凶咎之道也又安能化不善而使之合乎故必見惡人則無咎也【初與四位相應而爻皆陽爲同徳相與不至睽孤然當睽之時乖異者眾故必恢含之義而無棄絕之意則不善者可化乖異者可合乃元咎也】古之聖王所以能化姦凶爲善良革仇敵爲臣民者由弗絕也【弗絕之則開其自新之路而啟其從善之機也】

睽之九二當睽之時君心未合賢臣在下竭力盡誠期使之信合而已【二五相應然時方睽違上下乖戾故二必外竭其力內盡其誠期使疑者信睽者合耳】至誠以感動之盡力以扶持之明義理以致其知杜蔽惑以誠其意如是宛轉以求其合也【內竭其誠以感動君心外盡其力以扶持國政此盡其在我者也推明義理使君之知無不至杜塞蔽惑使君之意無不誠此啟其君者也如是宛轉求之睽者庶其可合所謂遇主於巷也巷者委曲之途也】遇非枉道逢迎也巷非邪僻由徑也故象曰遇主於巷未失道也【上言遇主於巷亦正理之當然苟遇不以直而至於枉道逢迎巷不以正而至於邪僻由徑苟求其合而防於邪枉則又非遇主於巷之道也】

損之九二曰弗損益之伊川易傳曰不自損其剛貞則能益其上乃益之也若失其剛貞而用柔說適足以損之而已【剛正不撓乃能有益於君蓋柔邪之人阿意順防惟務容恱善而遇柔恱善亦不進惡而遇柔恱必長其惡矣故國有險佞之臣士有善柔之友皆有損無益】世之愚者有𨿽無邪心而惟知竭力順上爲忠者蓋不知弗損益之之義也【九二剛中非有邪心者但當損下益上之時惟知損己以奉上而不知臣道之少貶未有能致益其君者故有弗損益之之戒】

益之初九曰利用爲大作元吉無咎象曰元吉無咎下不厚事也伊川易傳曰在下者本不當處厚事厚事重大之事也以爲在上所任所以當大事必能濟大事而致元吉乃爲無咎能致元吉則在上者任之爲知人己當之爲勝任不然則上下皆有咎也【大作卽厚事之謂也卦當損上益下初居最下受上之益是當大任者必尭濟其事而大善上下乃可無咎】

革而無甚益猶可悔也況反害乎古人所以重攺作也【革卦彖傳事之變更則於大體不能無傷苟非有大益無後患君子不輕於攺作】

漸之九三曰利禦寇伊川易傳曰君子之與小人比也自守以正豈惟君子自完其己而已乎亦使小人得不陷於非義是以順道相保禦止其惡也【九三上下皆陰是君子與小人同列相比也君子以守正而不失其身小人亦以近正而不敢爲惡以順道而相保禦是能止其惡也】旅之初六曰旅瑣瑣斯其所取災伊川易傳曰志卑之人旣處旅困鄙猥瑣細無所不至乃其所以致悔辱取災咎也【初居旅之下故爲志卑之人此教人處旅困之道當略細故存大體斯免悔咎也】在旅而過剛自髙致困災之道也【旅卦九三象傳過剛則暴戾而乏和順自髙則矯亢而人不親附處旅如是必致困災】

兌之上六曰引兌象曰未光也伊川易傳曰說旣極矣又引而長之𨿽說之之心不已而事理已過實無所說事之盛則有光輝旣極而彊引之長其無意味甚矣豈有光也【兌之上六恱之極也恱極而復引之事旣過而彊爲恱何輝光之有】

中孚之象曰君子以議獄緩死伊川易傳曰君子之於議獄盡其忠而已於決死極於惻而已天下之事無所不盡其忠而議獄緩死最其大者也【議獄而無不盡之心致其審也決死而存不忍之心致其愛也君子𨿽無往不盡其中心之誠而於議獄緩死則尢其所謹重者也】

事有時而當過所以從宜然豈可甚過也如過恭過哀過儉大過則不可所以小過爲順乎宜也能順乎宜所以大吉【小過卦彖傳禮過乎恭喪過乎哀用過乎儉皆小過之以順乎事之宜若過之甚則恭爲足恭哀爲毀瘠儉爲鄙恡又失其宜矣】

防小人之道正己爲先【小過卦九三傳待小人之道先當正己己一於正則彼𨿽姦詐將無間之可乘矣其他防患之道皆當以正己爲先】

周公至公不私進退以道無利欲之蔽【周公之心在於天下國家而不在其身是以至公無私而進退合道蓋無一毫利欲之蔽】其處己也夔夔然存恭畏之心其存誠也蕩蕩然無顧慮之意所以𨿽在危疑之地而不失其聖也【夔夔戒謹卑順之貌存誠者自信之篤也蕩蕩明白坦平之義聖人𨿽當危疑之地旣不忿戾而攺常亦不疑懼而失守是爲不失其聖也】詩曰公孫碩膚赤舄幾幾【經說下同○詩狼跋篇碩大也膚美也遜避讓也謂有大美而謙遜不居也赤舄赤服之舄也幾幾進退安重貌蓋其恭順安舒之意如此】

采察求訪使臣之大務【采察民隠求訪賢才二事使職之大者也】

明道先生與吳師禮談介甫之學錯處謂師禮曰爲我盡達諸介甫我亦未敢自以爲是如有說願往復此天下公理無彼我果能明辧不有益於介甫則必有益於我【遺書下同○先生忠誠懇至詞气和平如此豈若悻悻好勝自是者之爲哉】

天祺在司竹常愛用一卒長及將代自見其人盜筍皮遂治之無少貸罪己正待之復如初略不介意其徳量如此【徳量大則不爲喜怒所遷】

明道因論口將言而囁嚅云若合開口時要他頭也須開口【本注云如荊軻於樊於期】須是聴其言也厲【囁嚅欲言而不敢發之貌厲剛決之意理明義直內無不足則出於口者自然剛決不可回撓安有囁嚅之態○朱子曰合開口者亦曰理之所當言樊於期事非理所得言特取其事之難言而猶言之耳】

須是就事上學蠱振民育徳然有所知後方能如此何必讀書然後爲學【振民育徳修己治人之事也然必知之至而後行之至無非學也豈但讀書而謂之學哉子路亦嘗有是言而夫子斥之何也蓋爲學之道固不専於讀書必以讀書爲窮理之本子羔旣未及爲學而遽使之以仕爲學則非持失知行之序而且廢窮理之大端臨事錯繆安能各當其則哉程子之教固以讀書窮理爲先務然不就事而學則捨簡策之外凡應事接物之際不知所以用力其學之間防多矣二者之言各有在也】

先生見一學者忙迫問其故曰欲了幾處人事曰某非不欲周旋人事者曷常似賢急迫【事𨿽多爲之必有序事𨿽急應之必有節未聞可以急遽苟且而處之者】

安定之門人往往知稽古愛民矣則於爲政也何有【胡安定教學者以通經術治時務明體適用故其門人皆知以稽古愛民爲事稽古則爲政之法愛民則爲政之本】門人有曰吾與人居視其有過而不告則於心有所不安告之而人不受則柰何明道曰與之處而不告其過非忠也要使誠意之交通在於未言之前則言出而人信矣【誠意素孚則信在言前】又曰責善之道要使誠有餘而言不足則於人有益而在我者無自辱矣【誠意多於言語則在彼有感悟之益在我無煩瀆之辱】

職事不可以巧免【職所當爲而巧圗規避是自私用智之人也】

居是邦不非其大夫此理最好【朱子曰下訕上則無忠敬之心】

克勤小物最難【不忽於小謹之至也】

欲當大任須是篤實【篤實則力量深厚而謀慮審固斯可以任大事】

凡爲人言者理勝則事明气忿則招怫【理勝而气平則人易曉而聴亦順或者理𨿽明而挾忿气以勝之則反致扞格矣】

居今之時不安今之法令非義也若論爲治不爲則己如復爲之須於今之法度內處得其當方爲合義若須更攺而後爲則何義之有【中庸曰非天子不議禮不制度不考文居下位而守上之法令義也由今之法而處得其宜斯爲善矣若率意攺作則已失爲下之義】

今之監司多不與州縣一體監司専欲伺察州縣州縣専欲掩蔽不若推誠心與之共治有所不逮可教者教之可督者督之至於不聴擇其甚者去一二使足以警眾可也

伊川先生曰人惡多事吾甚憫之世事𨿽多盡是人事人事不教人做更責誰做【人事𨿽多皆人所當爲者苟有厭事之意則應之必不盡其理矣】

感慨殺身者易從容就義者難【一時感慨至於殺身而不顧此匹夫匹婦猶或能之若夫從容就義死得其所自非義精仁熟者莫之能也中庸曰白刃可蹈中庸不可能是也○張南軒曰君子不避難亦不入於難惟當夫理而已於所不當避而避固私也於所不當預而預乃勇於就難是亦私而已如曾子子思之避寇或不避三仁之或死或不死皆從容乎義之所當然而已】

人或勸先生以加禮近貴先生曰何不見責以盡禮而責之以加禮禮盡則已豈有加也【此與孟子不與右師言同意】或問簿佐令者也簿所欲爲令或不從柰何曰當以誠意動之今令與簿不和只是爭私意令是邑之長若能以事父兄之道事之過則歸己善則惟恐不歸於令積此誠意豈有不動得人【過則歸之己善則歸之令非曰姑爲此以恱人蓋事長之道當如是也】

問人於議論多欲直己無含容之气是气不平否曰固是气不平亦是量狹【量狹故常欲己勝而無含容之气】人量隨識長亦有人識髙而量不長者是識實未至也【見識陋則人己得失之間皆爲之動是卽量之狹也故識之長則量亦長】大凡別事人都彊得惟識量不可彊【惟識與量則隨人天資學力所至而不可彊也】今人有斗筲之量有釜斛之量有鐘鼎之量【十升爲斗筲竹器容斗二升釡容六斗四升十斗爲斛十斛爲鐘】有江河之量江河之量亦大矣然有涯有涯亦有時而滿惟天地之量則無滿故聖人者天地之量也聖人之量道也常人之有量者天資也【聖人之心純乎道道本無外故其量亦無涯天資者气稟也气稟則有涯常人而能學以通乎道極其至則亦聖人之無涯也】天資有量須有限大抵六尺之軀力量只如此𨿽欲不滿不可得也如鄧艾位三公年七十處得甚好及因下蜀有功便動了謝安聞謝破苻堅對客圍棋報至不喜及歸折屐齒彊終不得也【事見魏晉史】更如人大醉後益恭謹者只益恭謹便是動了𨿽與放肆者不同其爲酒所動一也又如貴公子位益髙益卑謙只卑謙便是動了𨿽與驕傲者不同其爲位所動一也【居之如常而不爲異者量足以勝之也一有意於其間𨿽驕肆謙恭之不同要皆爲彼所動也】然惟知道者量自然宏大不勉彊而成今人有所見卑下者無他亦是識量不足也【知道者𨿽窮居陋巷而不加損𨿽祿之以天下而不加益舉世譽之而不加勸舉世非之而不加慍何者道固不爲之而有增損也】人才有意於爲公便是私心【公者天理之自然有意爲之則計較安排卽是私意】昔有人典選其子弟系磨勘皆不爲理此乃是私意【選舉朝廷之選舉也進退之權實非己之所得而有子弟該磨勘而不爲理蓋避私嫌而不知如此是以選舉爲己之私恩乃是私意也於此可以識大公之道矣】人多言古時用直不避嫌得後世用此不得自是無人豈是無時【本注云因言少師典舉明道薦才事○苟能以至公之心行至公之道何嫌之避何時而不可行】

君實嘗問先生云欲除一人給事中誰可爲者先生曰初若泛論人材卻可今旣如此頤𨿽有其人何可言君實曰出於公口入於光耳又何害先生終不言【泛論人材則無不可若擇人任職乃宰相之事非在下位者所可與矣此制義之方也】

先生云韓持國服義最不可得一日頤與持國範夷叟泛舟於潁昌西湖須臾客將去有一官員上書謁見大資頤將爲有甚急切公事乃是求知己頤云大資居位卻不求人乃使人倒來求己是甚道理【韓維字持國範純禮字夷叟在上位者當勤於求賢豈當待人反求知求知者失己使之求知者失士】夷叟云只爲正叔太執求薦章常事也頤云不然只爲曾有不求者不與來求者與之遂致人如此持國便服

先生因言今日供職只第一件便做他底不得吏人押申轉運司狀頤不曾簽國子監自系臺省臺省系朝廷官外司有事合行申狀豈有臺省倒申外司之理只爲從前人只計較利害不計較事體直得恁地【春秋書法王人𨿽微序於諸侯之上尊王也】須看聖人欲正名處見得道名不正時便至禮樂不興是自然住不得【說見論語○名分不正則施之於事者顚倒而無序乖戾而不和禮樂何以興此自然必至之勢】

學者不可不通世務天下事譬如一家非我爲則彼爲非甲爲則乙爲【君子存心正大如此其所以講明世道者蓋亦非分外之事也】

人無逺慮必有近憂思慮當在事外【外書下同○蘓氏曰慮不在千里之外則患在幾席之下此以地之逺近言也一說先事而圗之則事至而無患此以時之逺近言也然其理則一也】

聖人之責人也常緩便見只欲事正無顯人過惡之意伊川先生云今之守令惟制民之產一事不得爲其他在法度中甚有可爲者患人不爲耳【制民之產謂井田貢助之法】明道先生作縣凡坐處皆書視民如傷四字嘗曰顥常愧此四字

伊川先生每見人論前輩之短則曰汝輩且取他長處【人之短本爲薄徳況前輩乎】

劉安禮云王荊公執政議法攺令言者攻之甚力明道先生嘗被防赴中堂議事荊公方怒言者厲色待之先生徐曰天下之事非一家私議願公平气以聴荊公爲之媿屈【附錄下同○劉立之字安禮程子門人也熙寧初王荊公安石參知政事創制新法中外皆言其不便荊公獨憤然不顧明道先生權監察禦史裏行被防赴中堂議事從容一言之間荊公乃爲之媿屈蓋有以破其私己之見而消其忿厲之气也】

劉安禮問臨民明道曰使民各得輸其情【民情皆得以上聞則自無不得其所之患然非平易聰達者能之乎】問禦吏曰正己以格物【居上旣正則下有所感而正矣非徒事乎刑罰之嚴也】

橫渠先生曰凡人爲上則易爲下則難然不能爲下亦未能使下不盡其情僞也大抵使人常在其前已嘗爲之則能使人【文集○樂於使人而憚於事人此人常情也然知事人之道然後知使人之道已未嘗事人則使人之際必不能盡其情】

坎維心亨故行有尙外𨿽積險苟處之心亨不疑則𨿽難必濟而往有功也【坎爲重險故曰積險二五以剛居中故外𨿽有積險其中心自亨通而無所疑懼也心亨而無疑則可以出險矣】今水臨萬仞之山要下卽下無復凝滯之在前惟知有義理而已則復何回避所以心通【易說下同此以坎象而言人於義理苟能信之篤行之決如水之就下則沛然而莫禦何往而不心亨哉】

人所以不能行己者於其所難者則惰其異俗者𨿽易而羞縮惟心則不顧人之非笑所趨義理耳視天下莫能移其道【志不立气不充故有怠惰與羞縮惟心則立志逺大義理勝則气充】然爲之人亦未必怪正以在己者義理不勝惰與羞縮之病消則有長不消則病常在意思齷齪無由作事【滕文公行三年之喪始也父兄百官皆不欲文公以義理所當爲發哀戚之誠心人亦莫不恱服所患在我義理不勝則不能自彊故有惰與羞縮之患】在古气節之士冒死以有爲於義未必中然非有志槪者莫能況吾於義理已明何爲不爲【志气感慨𨿽未必中於義而死且不顧況吾義理旣明尙何怠惰羞縮之爲舉重明輕所以激昂兼懦之士】姤初六羸豕孚蹢躅豕方羸時力未能動然至誠在於蹢躅得伸則伸矣【羸弱也蹢躅跳躍也豕性陰躁𨿽當羸弱之時其誠心未嘗不在於動也得肆則肆矣猶小人𨿽困志在求逞君子所當察也】如李徳裕處置閹宦徒知其帖息威伏而忽於志不忘逞照察少不至則失其幾也【唐武宗時徳裕爲相君臣契合莫能間之宦寺之徒帖息畏伏誠若無能爲者而不知其志在求逞也繼嗣重事卒定於宦者之手而徳裕逐矣蓋幾微之間所當深察】

人教小童亦可取益絆已不出入一益也【取益謂有益於己絆牽系也】授人數數已亦了此文義二益也【數數猶頻數也了曉徹也】對之必正衣冠尊瞻視三益也常以因己而壊人之才爲憂則不敢墮四益也【語錄○此段當在十一卷之末】

近思錄卷十﹤子部﹐儒家類﹐近思錄﹥

欽定四庫全書

近思錄卷十一

宋朱子呂祖謙同編

葉采集解

教學【凡二十二條】

此卷論教人之道蓋君子進則推斯道以覺天下退則明斯道以淑其徒所謂得英才而教育之卽新民之事也

濂溪先生曰剛善爲義爲直爲斷爲嚴毅爲幹固惡爲猛爲隘爲彊梁柔善爲慈爲順爲防惡爲懦弱爲無防爲邪佞【朱子曰气稟剛柔固陰陽之大分而其中又各有善惡之分焉惡者固爲非正而善者亦未必皆得乎中也】惟中也者和也中節也天下之達道也聖人之事也【朱子曰此以得性之正而言也然其以和爲中與中庸不合蓋就已發無過不及者而言之如書所謂允執厥中者也】故聖人立教俾人自易其惡自至其中而止矣【通書○朱子曰易其惡則剛柔皆善有嚴毅慈順之徳而無彊梁懦弱之病矣至其中則其或爲嚴毅或爲慈順也又皆中節而無太過不及之偏矣】

伊川先生曰古人生子能食能言而教之【古者子生能食則教之以右手能言則教之惟諾】大學之法以豫爲先人之幼也知思未有所主便當以格言至論日陳於前𨿽未曉知且當薰聒使盈耳充腹久自安習若固有之𨿽以他言惑之不能入也【學記曰禁於未發之謂豫此所謂少成若天性習慣如自然者也】若爲之不豫及乎稍長私意偏好生於內眾口辯言鑠於外欲其純完不可得也【文集教之不早及其稍長內爲物欲所防溺外爲流俗所銷靡欲其心徳之無偏駁難矣】

觀之上九曰觀其生君子無咎象曰觀其生志未平也伊川易傳曰君子𨿽不在位然以人觀其徳用爲儀法故當自愼省觀其所生常不失於君子則人不失所望而化之矣【上爲無位之地故曰不在位然當觀之時髙而在上固眾人所觀瞻而用爲法則者要當謹畏反觀內省己之所爲常不違乎君子之道而後人心慰滿得所矜式也】不可以不在於位故安然放意無所事也【易傳○釋志未平也言髙尙之士亦不可以輕意肆志也】聖人之道如天然與眾人之識甚殊邈也門人弟子旣親炙而後益知其髙逺旣若不可及則趨望之心怠矣故聖人之教常俯而就之【聖人教人循循善誘常俯而就之蓋亦因其資以設教不使之徒見髙逺而自沮也】事上臨喪不敢不勉君子之常行不困於酒尢其近也而以己處之者不獨使夫資之下者勉思企及而才之髙者亦不敢易乎近矣【經說說見論語○道固不外日用常行之間在聖人無事乎思勉耳夫子設教固常人之所可勉而賢者之所不可忽也】

明道先生曰憂子弟之輕俊者只教以經學念書不得令作文字【志輕才俊者憚於檢束而樂於馳逞使之習經念書則心平气定使作文字則得以用其才而長其輕俊矣】子弟凡百玩好皆奪志至於書札於儒者事最近然一向好著亦自喪志如王虞顏栁輩誠爲好人則有之曾見有善書者知道否平生精力一用於此非惟徒廢時日於道便有妨處足知喪志也【遺書下同王右軍羲之虞永興世南顏魯公眞卿栁河東公權皆工書札亦各有風節表見當世然終不足以知道蓋専工一藝豈特徒廢時日妨於學問而志局於此已失其操存之本矣】

胡安定在湖州置治道齋學者有欲明治道者講之於中如治民治兵水利算數之類嘗言劉彛善治水利後累爲政皆興水利有功【治民如政教施設之方治兵如戰陣部伍之法水利如江河渠堰之利算數如律曆九章之】

凡立言欲涵蓄意思不使知徳者厭無徳者惑【知徳者玩其意而不厭無徳者守其說而不惑○朱子曰近看尹先生論語說句句有意味不可以爲常談而忽之也】教人未見意趣必不樂學欲且教之歌舞如古詩三百篇皆古人作之如闗雎之類正家之始故用之鄕人用之邦國日使人聞之此等詩其言簡奧今人未易曉欲別作詩略言教童子灑掃應對事長之節令朝夕歌之似當有助

子厚以禮教學者最善使學者先有所據守【禮以恭敬辭遜爲本而有節文度數之詳學者從事乎此則日用言動之間皆有依據持守之地】

語學者以所見未到之理不惟所聞不深徹反將理低看了【學者所見未到而驟以語之則彼不惟無深造自得之功而亦且輕視之矣】

舞射便見人誠古之教人莫非使之成已【舞者所以導其和射者所以正其志要必以誠心爲之誠者所以成己也】自灑掃應對上便可到聖人事【灑掃應對卽是教之以誠誠之至卽是聖人事】

自幼子常視母誑以上便是教人以聖人事【說見曲禮視同示誑欺妄也小未有知常示以正事此聖人無妄之道】

先傳後倦君子教人有序先傳以小者近者而後教以大者逺者非是先傳以近小而後不教以逺大也【子遊譏子夏之門人於灑掃應對進退末事則可矣於道之本原則無如之何子夏聞而非之曰君子之道孰先傳焉孰後倦焉蓋君子教人先後有序不容躐等而驟進非謂傳以近小者於先而不教以逺大者於後也○朱子曰灑掃應對精義入神事有大小禮無大小事有大小故其教有序而不可躐理無大小故隨其所處而皆不可不盡愚謂子夏正謂教人小大有別前段程子之說卻就灑掃應對上發明理無大小自是一義】伊川先生曰說書必非古意轉使人薄學者須是潛心積慮優遊涵養使之自得今一日說盡只是教得薄至如漢時說下帷講誦猶未必說書【理貴玩索至於口耳之傳末矣下帷講誦如董仲舒之徒說見漢史】

古者八嵗入小學十五入大學擇其才可教者聚之不肖者復之農畝蓋士農不易業旣入學則不治農然後士農判【古者自國之貴冑子弟及士庶人之子八嵗則皆入小學十五則入大學然後擇其才之可教者聚之於學其不可教者復歸之農畝】在學之養若士大夫之子則不慮無養𨿽庶人之子旣入學則亦必有養古之士者自十五入學至四十方仕中間自有二十五年學又無利可趨則所志可知須去趨善便自此成徳後之人自童稚間已有汲汲趨利之意何由得向善故古人必使四十而仕然後志定只營衣食卻無害惟利祿之誘最害人【本注云人有養便方定志於學○先王設教養之周而行之久士有定志專於修己而緩於幹祿故能一意趨善卒於成徳後世反是只營衣食者求於力分之內未足以奪志故無害若誘於利祿則所學皆非爲己而根本己撥矣故害最甚】

天下有多少才只爲道不明於天下故不得有所成就且古者興於詩立於禮成於樂如今人怎生會得古人於詩如今人歌曲一般𨿽閭巷童稚皆習聞其說而曉其義故能興起於詩後世老師宿儒尙不能曉其義怎生責得學者是不得興於詩也【古人歌詩習熟其說而通達其義故吟諷之間足以感發其善心而懲創其逸志】古禮旣廢人倫不明以至治家皆無法度是不得立於禮也【禮所以敍人倫而施之家國者皆有法度以爲據依故能有立也】古人有歌詠以養其性情聲音以養其耳目舞蹈以養其血脈今皆無之是不得成於樂也【歌詠聲詩溫柔篤厚有以養其性情也五聲成文八音相比鴻殺防數節奏和平有以養其耳目也至於手之舞足之蹈執其羽籥干戚之器習其屈伸俯仰綴兆舒疾之文是以容貌得莊行列得正進退得齊心志條暢而血气和平是有以養其血脈也】古之成材也易今之成材也難

孔子教人不憤不啟不悱不發蓋不待憤悱而發則知之不固待憤悱而後發則沛然矣學者須是深思之思而不得然後爲他說便好【朱子曰憤者心求通而未得之意悱者口欲言而未能之貌啟謂開其意發謂達其辭愚謂不待憤悱而遽啟發之則未嘗深思其受之也必淺旣無所得其聴之也若亡啟發於憤悱之餘則思深力窮而倐然有得必沛然而通達矣】初學者須是且爲他說不然非獨他不曉亦止人好問之心也【此又誘進初學之道】橫渠先生曰恭敬撙節退讓以明禮仁之至也愛道之極也【曲禮曰君子恭敬撙節退讓以明禮鄭氏曰撙猶趨也謂趨就乎節約也恭敬者禮之本撙節退讓禮之文君子從事乎此則視聴言動之間天理流行人欲消盡而心徳全矣是仁之至也恭敬則無慢忽撙節則無驕溢退讓則無怨爭是皆所以盡仁愛之道者也】己不勉明則人無從倡道無從教無從成矣【正防○明謂明禮也人必以禮而倡率道必以禮而宏大教必以禮而成就】

學記曰進而不顧其安使人不由其誠教人不盡其材【其安其成其材皆謂受教者】人未安之又進之未諭之又告之徒使人生此節目不盡材不顧安不由誠皆是施之妄也【此言進而不顧其安徒使人生此節目蓋三患實相因而然皆陵節躐等不當其可而施之也】教人至難必盡人之材乃不誤人觀可及處然後告之聖人之明直若庖丁之解牛皆知其隙刃投餘地無全牛矣【此言教人必盡其材聖人隨材施教各當其可如庖丁解牛洞見間隙無全牛矣事見莊子】人之才足以有爲但以其不由於誠則不盡其材若曰勉率而爲之則豈有由誠哉【橫渠禮記說下同此言使人不由其誠勉彊爲之而無誠意𨿽材所可爲者亦不能盡之矣○朱子曰嘗見橫渠簡與人謂其子日來誦書不熟宜教他熟誦盡其誠與材】

古之小兒便能敬事長者與之提攜則兩手奉長者之手問之掩口而對【說見曲禮○捧手習扶持尊者掩口而對習其鄕尊者屏气也】蓋稍不敬事便不忠信故教小兒且先安詳恭敬【安詳則不躁率恭敬則不誕慢此忠信之本也】

孟子曰人不足與適也政不足與間也惟大人爲能格君心之非非惟君心至於朋遊學者之際彼𨿽議論異同未欲深較惟整理其心使歸之正豈小補哉【橫渠孟子說】近思錄卷十一

欽定四庫全書

近思錄卷十二

宋朱子呂祖謙同編

葉采集解

警戒

此卷論戒謹之道修己治人常存警省之意不然則私欲易萌善日消而惡日積矣

濓溪先生曰仲由喜聞過令名無窮焉今人有過不喜人規如防疾而忌醫寧滅其身而無悟也噫【通書子路有攺過遷善之實故令名無窮焉】

伊川先生曰徳善日積則福祿日臻徳逾於祿則𨿽盛而非滿自古隆盛未有不失道而喪敗者也【易傳下同○泰卦九三傳徳勝於祿則所享者𨿽厚而不爲過祿過其徳則所享者𨿽薄且不能勝況於隆盛乎隆盛之敗喪必自無徳者致之也】

人之於豫樂心說之故遲遲遂至於耽戀不能已也豫之六二以中正自守其介如石其去之速不俟終日故貞正而吉也【人處豫樂易至耽戀六二中正上又無應特立自守其節之堅介然如石無所轉移也其去之速不俟終日無所耽戀也】處豫不可安且久也久則溺矣如二可謂見幾而作者也蓋中正故其守堅而能辧之早去之速也【惟其自守之堅故能見幾而作】

人君致危亡之道非一而以豫爲多【豫卦六五傳衰世之君大率以逸豫致危亡可不深戒哉】

聖人爲戒必於方盛之時方其盛而不知戒故狃安富則驕侈生樂舒肆則紀綱壊忘禍亂則釁孽萌是以浸淫不知亂之至也【臨卦彖傳驕侈每生於安富之餘綱紀每廢於舒肆之日釁端禍孽每兆於無虞之中故方盛之時實將衰之漸聖人爲戒於早則可保其長盛】

復之六三以陰躁處動之極復之頻數而不能固者也【震下坤上爲復三旣陰躁又處震動之終其於復善也躁動而不能固守者也】復貴安固頻復頻失不安於復也復善而屢失危之道也【有失而後有復屢復而屢失不當其徳危之道也】聖人開其遷善之道與其復而危其屢失故云厲無咎不可以頻失而戒其復也頻失則爲危屢復何咎過在失而不在復也【屢失故危厲屢復故無咎無咎者補過之稱也】劉質夫曰頻復不已遂至迷復【劉絢字質夫程子門人也頻復頻失而不止久則玩溺而不能復必至上九之迷復矣】

伊川先生曰睽極則咈戾而難合剛極則躁暴而不詳明極則過察而多疑聧之上九有六三之正應實不孤而其才性如此自睽孤也【兌下離上爲睽上居睽之終是睽之極也以九居上是剛之極也居離之終是明之極也有是一者何往而不睽孤哉𨿽有正應亦不合矣】如人𨿽有親黨而多自疑猜妄生乖離𨿽處骨肉親黨之間而常孤獨也【多自疑猜過明之患也妄生乖離遇剛好睽之致也】

解之六三曰負且乘致寇至貞吝伊川易傳曰小人而竊盛位𨿽勉爲正事而气質卑下本非在上之物終可吝也【負者小人之事也乘者君子之器也故爲小人竊盛位之象勉爲正事者貞也然而陰柔卑下之質冒居內卦之上非其所安是以吝也】若能大正則如何曰大正非陰柔所能也若能之則是化爲君子矣

益之上九曰莫益之或擊之伊川易傳曰理者天下之至公利者眾人所同欲苟公其心不失其正理則與眾同利無侵於人人亦欲與之若切於好利蔽於自私求自益以損於人則人亦與之力爭故莫肯益之而有擊奪之者矣【在上者推至公之理而與眾同其利則眾亦與之同其利苟懷自私之心而惟利己則人亦各欲利其己而奪其所利矣益之上九人莫益之而或擊之者以其求益之過也】

艮之九三曰艮其限列其夤厲薰心伊川易傳曰夫止道貴乎得宜行止不能以時而定於一其堅彊如此則處世乖戾與物睽絕其危甚矣【限界分也列絕也夤膂肉也亦一身上下之限也三居內卦之上實內外之分故取象皆爲限止之義所貴於止者謂各得所宜止而無過與不及也不度時中而一於限止焉堅執彊忍如此則違世絕物危厲甚矣】人之固止一隅而舉世莫與宜者則艱蹇忿畏焚撓其中豈有安裕之理厲薰心謂不安之勢薰爍其中也

大率以說而動安有不失正者【歸妹彖傳兌下震上爲歸妹兌說也震動也心有所好樂則不得其正況從欲而忘返者耶】

男女有尊卑之序夫婦有倡隨之理此常理也若徇情肆欲惟說是動男牽欲而失其剛婦狃說而忘其順則凶而無所利矣【同上震長男兌少女以說而動則徇情肆欲必且失其常理而致凶矣】𨿽舜之聖且畏巧言令色說之惑人易入而可懼也如此【兌卦六五傳巧言者工佞之言令色者善柔之色皆務以恱人也人心喜順惡逆故巧言令色易以惑人凡說之道皆然不可不戒也】

治水天下之大任也非其至公之心能捨己從人盡天下之議則不能成其功豈方命圯族者所能乎【方不順也命天理也圯族敗類也夫任天下之大事者非一人之私智所能集要必合天下之謀而後可也苟上不順乎天理下不依乎羣情恃其才智任己而行烏能有濟】鯀𨿽九年而功弗成然其所治固非他人所及也惟其功有敍故其自任益彊咈戾圯類益甚公議隔而人心離矣是其惡益顯而其功卒不可成也【經說下同公議隔而得失莫聞人心離而事業莫與共之者矣】

君子敬以直內微生髙所枉𨿽小而害直則大【子曰孰謂微生髙直或乞醯焉乞諸其鄰而與之微生姓髙名君子敬以直內不容有一毫之邪枉所謂直也微生髙以無爲有曲意徇人蓋邪枉之態不能掩者事𨿽微所以害於直者甚大故聖人因以立教】

人有欲則無剛剛則不屈於欲【謝上蔡曰剛與欲正相反能勝物之謂剛故常伸於萬物之上爲物掩之謂欲故常屈於萬物之下】

人之過也各於其類君子常失於厚小人常失於薄君子過於愛小人傷於忍【君子小人之分在於仁與不仁而已故仁者之過常在於厚與愛不仁者之過常在於薄與忍】

明道先生曰富貴驕人固不善學問驕人害亦不細【遺書下同○君子之學爲己而已以學問驕人非特其學爲務外而傲惰敗徳學亦不進矣】

人以料事爲明便駸駸入逆詐億不信去也【子曰不逆詐不億不信朱子曰逆未至而迎之也億未見而意之也愚謂事而無情曰詐言而無實曰不信詐者巧而不信者誕也揚子云謂匿行曰詐易言曰誕是也若事未顯而逆料臆度之則自流於巧而惑於疑未必得事之情實矣人以料事爲明者必至於是周子曰謂能疑爲明何啻千里】

人於外物奉身者事事要好只有自家一个身與心卻不要好苟得外面物好時卻不知道自家身與心卻巳先不好了也【所謂以小害大賤害貴者也】

人於天理昏者是只爲嗜欲亂著他莊子言其嗜欲深者其天機淺此言卻最是【嗜欲多則志亂气昏而天理微矣二者常相爲消長】伊川先生曰閱機事之久機心必生蓋方其閱時心必喜旣喜則如種下種子【荘子曰有機械者必有機事有機事者必有機心】疑病者未有事至時先有疑端在心周羅事者先有周事之端在心皆病也【周羅俚語猶兜攬也事未至而有好疑喜事之端則事至之時有不當疑而疑不當攬而攬者矣故治心者必去其端】

較事大小其獘爲枉尺直尋之病【事無大小惟理是視或者有苟成急就之意謂道𨿽少屈而所伸者大義𨿽微害而所利者博則有冒而爲之者原其初心止於權大小遂至枉尺直尋其末流之獘乃有不可勝言矣】

小人小丈夫不合小了他本不是惡【性無不善而局於气質汩於利欲者自小之耳】

𨿽公天下事若用私意爲之便是私【事出於公而以私意爲之卽是私也故學者以正心爲本論人者必察其心不徒考其事】

做官奪人志【仕而志於富貴者固不必言或馳騖乎是非予奪之境而此志動於喜怒愛惡之私或經營於建功立業之間而此志防於計度區畫之巧徳未成而從政者未有不奪其志學者所當深省也】驕是气盈吝是气歉人若吝時於財上亦不足於事上亦不足凡百事皆不足必有歉歉之色【驕矜誇吝鄙嗇也驕气盈者常覺其有餘吝气歉者常覺其不足惟君子所志者道故無時而盈亦無所不足】

未知道者如醉人方其醉時無所不至及其醒也莫不愧恥人之未知學者自視以爲無缺及旣知學反思前日所爲則駭且懼矣

邢恕云一日三防檢明道曰可哀也哉其餘時理會甚事蓋仿三省之說錯了可見不曾用功又多逐人面上說一般話明道責之邢曰無可說明道曰無可說便不得不說【曾子三省謂日以三事自省邢仿其言乃云一日三次防檢】

橫渠先生曰學者捨禮義則飽食終日無所猷爲與下民一致所事不逾衣食之間燕逰之樂耳【正防】

鄭衛之音悲哀令人意思畱連又生怠惰之意從而致驕淫之心𨿽珍玩奇貨其始惑人也亦不如是切從而生無限嗜好故孔子曰必放之亦是聖人經歷過但聖人能不爲物所移耳【橫渠禮樂說】

孟子言反經特於鄕原之後者以鄕原大者不先立心中初無主惟是左右看順人情不欲違一生如此【橫渠孟子說經常也古今不易之常道也是是非非必有定理而好善惡惡必有定見今鄕原浮沈俯仰無所可否蓋其義理不立中無所主惟務恱人以是終身乃亂常之尢者君子反經復其常道則是非昭然而鄕原僞言僞行不得以惑之矣】

近思錄卷十二

欽定四庫全書

近思錄卷十三

宋朱子呂祖謙同編

葉采集解

辧別異端【凡十四條】

此卷辧異端蓋君子之學𨿽已至然異端之辧尢不可以不明苟於此有毫釐之未辧則貽害於人心者甚矣

明道先生曰楊墨之害甚於申韓佛老之害甚於楊墨【楊朱墨翟詳見孟子申不害者鄭人以刑名幹韓昭侯昭侯用以爲相韓非韓之諸公子善刑名法術之學佛者本西域之人爲寂滅之學自漢以來其說始入中國老者周柱下史老耼也其書論淸淨無爲之道】楊氏爲我疑於仁墨氏兼愛疑於義申韓則淺陋易見故孟子只辟楊墨爲其惑世之甚也【楊氏爲我可謂自私而不仁矣然而猶疑似於無欲之仁墨氏兼愛可謂泛濫而無義矣然猶疑似於無私之義故足以惑人也若申韓之刑名功利淺陋而易見故孟子但辟楊墨恐其爲人心之害而申韓不足辟也】佛老其言近理又非楊墨之比此所以爲害尢甚楊墨之害亦經孟子辟之所以廓如也【遺書下同佛氏言心性老氏談道徳皆近於理又非楊墨之比故其爲人心之害尢甚揚子云曰古者楊墨塞路孟子辭而辟之廓如也朱子曰楊朱卽老耼弟子孟子辟楊墨則老莊在其中矣】

伊川先生曰儒者潛心正道不容有差其始甚微其終則不可救如師也過商也不及於聖人中道師只是過於厚些商只是不及些然而厚則漸至於兼愛不及則便至於爲我其過不及同出於儒者其末遂至楊墨至於楊墨亦未至於無父無君孟子推之便至於此蓋其差必至於是也【師子張名商子夏名子張才髙意廣泛愛兼容故常過乎中子夏篤信自守規模謹宻故常不及乎中二子於道亦未逺也然師之過其流必至於墨氏之兼愛子夏之不及其後傳田子方子方之後爲莊周是楊氏爲我之學也孟氏推楊墨之極致則兼愛者至於無父蓋愛其父亦同於路人是無父也爲我者至於無君蓋自私其身而不知有上下是無君也】

明道先生曰道之外無物物之外無道是天地之間無適而非道也卽父子而父子在所親卽君臣而君臣在所嚴以至爲夫婦爲長幼爲朋友無所爲而非道此道所以不可須臾離也然則毀人倫去四大者其外於道也逺矣【物由道而形故道外無物道以物而具故物外無道人於天地間不能違物而獨立故無適而非道也今釋氏乃毀棄人倫滅絕四大其戾於道逺矣釋氏以地水火風爲四大謂四大幻假而成人身寂滅幻根防除一切】故君子之於天下也無適也無莫也義之與比若有適有莫則於道爲有間非天地之全也【適可也莫不可也比從也君子之於天下無可無不可惟義之從也今釋氏可以寂滅無爲而不可以察理應事必欲防除外相始見法性非天地本然全體之性矣】彼釋氏之學於敬以直內則有之矣義以方外則未之有也【釋氏習定欲得此心收斂虛靜亦若所謂敬以直內然有體而無用絕滅倫理何有於義】故滯固者入於枯槁疏通者歸於恣肆此佛之教所以爲隘也吾道則不然率性而已斯理也聖人於易備言之【釋氏離器以爲道故於日用事物之間或拘或肆皆爲之病名爲大自在而實則隘陋而一毫不容也若吾儒率性之道動靜各正旣不病於拘亦不至於肆聖人贊易所謂知至至之可與幾也知終終之可與存義也敬以直內義以方外時止則止時行則行動靜不失其時體用本末備言之矣】又曰佛有一个覺之理可以敬以直內矣然無義以方外其直內者要之其本亦不是【佛學禪者覺也覺者心無倚著靈覺不昧所謂常惺惺法若可敬以直內矣然而無制事之義則其所謂覺者猶無寸之尺無心之兩其直內之本亦非矣】釋氏本怖死生爲利豈是公道【釋氏謂有生必有滅故有輪廻今求不生不滅之理可免輪廻之苦此本出於利己之私意也】惟務上達而無下學然則其上達處豈有是也元不相連屬但有間防非道也【絕學而求頓悟故無下學工夫道器本不相離合捨物以明理泯迹以求心豈知道者哉】孟子曰盡其心者知其性也彼所謂識心見性是也若存心養性一段事則無矣【朱子曰釋氏恍惚之間略見得心性影子都不見裏面許多道理就使有存養之功亦只存養得他所見影子終不分明】彼固曰出家獨善便於道體自不足【道本人倫今曰出家則於道體虧欠大矣】或曰釋氏地獄之類皆是爲下根之人設此怖令爲善先生曰至誠貫天地人尙有不化豈有立僞教而人可化乎

學者於釋氏之說直須如淫聲美色以逺之不爾則駸駸然入於其中矣顏淵問爲邦孔子旣告之以二帝三王之事而復戒以放鄭聲逺佞人曰鄭聲淫佞人殆彼佞人者是他一邊佞耳然而於已則危只是能使人移故危也至於禹之言曰何畏乎巧言令色直消言畏只是須著如此戒愼猶恐不免釋氏之學更不消言常戒到自家自信後便不能亂得【初學立心未定必屏逺異端之說信道旣篤乃可考辧其失】

所以謂萬物一體者皆有此理只爲從那里來生生之謂易生則一時生皆完此理人則能推物則气昏推不得不可道他物不與有也【天地之理流行化生人之與物均有是生則亦均具是理所謂萬物一體也然人所稟之气通故能推物所稟之气塞故不能推】人只爲自私將自家軀殻上頭起意故看得道理小了他底放這身來都在萬物中一例看大小大快活【人知萬物一體之理不爲私己之見自然與物各得其所】釋氏以不知此去他身上起意思柰何那身不得故卻厭惡要得去盡根塵爲心源不定故要得如枯木死灰然沒此理要有此理除是死也【釋氏惟不知萬物一體順理而行本無障礙顧乃自生私見爲吾身不能不交於物也遂欲盡去根塵空諸所有佛書以耳舌口鼻身意爲六根以色聲香味觸法爲六塵其說爲幻塵滅故幻根亦滅幻根滅故幻心亦滅然心本生道有體則有用豈容絕滅哉】釋氏其實是愛身放不得故說許多譬如蝜蝂之虫已載不起猶自更取物在身又如抱石投河以其重愈沈終不道放下石頭惟嫌重也【原釋氏之初本是愛己妄生計較欲世離生死而不知去私己之念本無事也】

人有語導气者問先生曰君亦有術乎明道曰吾嘗夏葛而冬裘饑食而渴飲節嗜欲定心气如斯而已矣【聖賢養生順理窒欲而已豈若偏曲之士爲長生久視之術哉】

佛氏不識陰陽書夜死生古今安得謂形而上者與聖人同乎【以上並明道語伊川先生曰形而上者性命也陰陽書夜死生古今乃天命之流行二气之屈伸釋氏指爲輪回爲幻妄則其所談性命亦異乎聖人矣】

釋氏之說若欲窮其說而去取之則其說未能窮固已化而爲佛矣只且於迹上考之其設教如是則其心果如何固難爲取其心不取其迹有是心則有是迹王通言心迹之判便是亂說故不若且於迹上斷定不與聖人合其言有合處則吾道固己有有不合者固所不取如是立定卻省易【此言𨿽爲初學立心未定者設然孟子辟楊墨亦不過考其迹而推其心極之於無父無君此實辧異端之要領也】

問神仙之說有諸明道曰若說白日飛升之類則無若言居山林間保形煉气以延年益壽則有之譬如一鑪火置之風中則易過置之密室則難過有此理也又問子言聖人不師仙厥術異也聖人能爲此等事否曰此是天地間一賊若非竊造化之機安能延年使聖人肯爲周孔爲之矣【人之精气聚則生散則死彼有見於造化之機竊而用之使精气固結而不散故能獨壽理之所有也顧其自私小技聖賢弗爲耳】

謝顯道歷舉佛說與吾儒同處問伊川先生先生曰恁地同處𨿽多只是本領不是一齊差卻【外書大本旣差則其說似同而實異】

橫渠先生曰釋氏妄意天性而不知範圍之用反以六根之微因緣天地明不能盡則誣天地日月爲幻妄【範圍猶裁成也聖盡性故能裁成天地之道釋氏乃欲識性而不知範圍之用則是未嘗知性也謂六根悉本天地六根起滅無有實相天地日月等爲幻妄】蔽其用於一身之小溺其志於虛空之大此所以語大語小流遁失中【厭此身之小則蔽其用而不能推樂虛空之大則溺其志而不能反故其語大語小輾轉流遁皆失其中】其過於大也塵芥六合其蔽於小也夢幻人世謂之窮理可乎不知窮理而謂之盡性可乎謂之無不知可乎【上下四方爲六合謂六合在虛空中特一微塵芥子耳所以言虛空之大一切有爲法如夢幻泡影所以言人世之微此皆不能窮理盡性之過】塵芥六合謂天地爲有窮也夢幻人世明不能究其所從也【正防下同○佛說謂虛空無窮天地有窮人世起滅皆爲幻妄莫知所從來也】

大易不言有無言有無諸子之陋也【易曰一陰一陽之謂道蓋陰陽之運其所以然者卽道也體用相因精麤罔間不可以有無分後世異端見道不明始則以道爲無以器爲有有者爲幻妄爲土苴無者爲妙爲眞空析有無而二之皆諸子之陋見也】

浮圗明謂有識之死受生循環遂厭苦求免可謂知鬼乎【精气聚則爲人散則爲鬼散則澌滅就盡而已釋氏謂神識不散復寓形而受生是不明鬼之理也】以人生爲妄見可謂知人乎【人生日用無非天理之當然釋氏指爲浮生幻化豈爲知人乎】天人一物輒生取舎可謂知天乎【天人一理今乃棄人事而求天性豈爲知天乎】孔孟所謂天彼所謂道惑者指逰魂爲變爲輪回未之思也大學當先知天徳知天徳則知聖人知神今浮圗劇論要歸必謂死生流轉非得道不免謂之悟道可乎【本注云悟則有義有命均死生一天人推知晝夜通陰陽體之無二○當生而生當死而死是則有義有命生死均安何所厭苦天人一致何所取舎知晝夜通陰陽則知生死之說何所謂輪】自其說熾傳中國儒者未容窺聖學門墻已爲引取淪胥其間指爲大道乃其俗達之天下致善惡知愚男女臧獲人人著信使英才間气生則溺耳目恬習之事長則師世儒崇尙之言遂防然被驅因謂聖人可不修而至大道可不學而知故未識聖人心已謂不必求其迹未見君子志已謂不必事其文此人倫所以不察庶物所以不明治所以忽徳所以亂【世儒於聖門未有所見而耳目習熟固已防溺於異端乃謂不假修爲立地成佛不立文字教外別傳不修而至故謂不必求其迹不學而知故謂不必事其文】異言入耳上無禮以防其僞下無學以稽其獘自古詖淫邪遁之辭翕然並興一出於佛氏之門者千五百年向非獨立不懼精一自信有大過人之才何以正立其間與之較是非計得失哉【詭服異行非修先王之禮何以防其僞邪說異教非通聖人之學何以稽其獘】

近思錄卷十三

欽定四庫全書

近思錄卷十四

宋朱子呂祖謙同編

葉采集解

總論聖賢【凡二十六條】

此卷論聖賢相傳之統而諸子附焉斷自唐虞堯舜禹湯文武周公道統相傳至於孔子孔子傳之顏曽曽子傳之子思子思傳之孟子遂無傳焉於是楚有荀卿漢有毛萇董仲舒揚雄諸葛亮隋有王通唐有韓愈𨿽未能傳斯道之統然其立言立事有補於世教皆所當攷也迨於宋朝人文再辟則周子唱之二程子張子推廣之而聖學復明道統復續故備著之

明道先生曰堯與舜更無優劣及至湯武便別孟子言性之反之自古無人如此說只孟子分別出來便知得堯舜是生而知之湯武是學而能之文王之徳則似堯舜禹之徳則似湯武要之皆是聖人【遺書下同○性之者生而知之安而行之天性渾全不待修習者也反之者學而知之利而行之修身體道以復其性者也文王不識不知順帝之則蓋亦生知之性也禹克勤克儉不矜不伐蓋亦學能之事也】

仲尼元气也顏子春生也孟子並秋殺盡見【夫子大聖之資猶元气周流渾淪溥博無有涯涘罔見間隙顏子亞聖之才如春陽盎然發生萬物四時之首眾善之長也孟子亦亞聖之才剛烈明辧整齊嚴肅故並秋殺盡見】仲尼無所不包顏子示不違如愚之學於後世有自然之和气不言而化者也孟子則露其材蓋亦時然而已【夫子道全徳備故無所不包顏子不違如愚與聖人合徳後世可想其自然和气黙而成之不言而信者也孟子英才發越蓋亦戰國之時世道益衰異端益熾又無天子主盟於其上故其衛道之嚴辧論之明不得不然也】仲尼天地也顏子和風慶雲也孟子泰山巖巖之气象也觀其言皆可見之矣【天地者髙明而博厚也和風慶雲者協气祥光也泰山巖巖者峻極不可逾越也】仲尼無迹顏子微有迹孟子其迹著【夫子渾然天成故無迹顏子不違如愚本亦無迹然爲仁之問喟然之嘆猶可窺測其防至於孟子則發明底蘊故其迹彰彰】孔子盡是明快人顏子盡豈弟孟子盡雄辯【夫子淸明在躬猶靑天白日故極其明快顏子有若無實若虛犯而不校故極其豈弟孟子息邪說詎詖行放滛辭故極其雄辯○此段反覆形容大聖大賢气象各臻其妙古今之言聖賢未有若斯者也學者其濳心焉】

曽子傳聖人學其徳後來不可測安知其不至聖人如言吾得正而斃且休理防文字只看他气象極好被他所見處大後人𨿽有好言語只被气象卑終不類道【曽子悟一貫之旨已傳聖人之學矣至其易簀之言吾何求哉吾得正而斃焉斯可矣自非樂善不倦安行天理一息尙存必歸於正夫豈一時之所能勉彊哉○遺書又曰曽子疾病只要以正不慮死與武王殺一不辜行一不義得天下不爲同心】

傳經爲難如聖人之後才百年傳之已差聖人之學若非子思孟子則幾乎息矣道何嘗息只是人不由之道非亡也幽厲不由也【羣經定於夫子之手至孟子時才百年間微言絕而大義乖矣猶賴曽子之門有傳子思孟子之徒相繼纘述提綱挈領辟邪輔正以埀萬世如論語大學中庸孟子之書可見矣】荀卿才髙其過多雄才短其過少【苟卿名況字卿爲楚蘭陵令揚雄字子云爲漢光祿卿荀卿才髙敢爲異論如以人性爲惡以子思孟子爲非其過多揚雄才短如作太以擬易法言以擬論語皆模仿前聖之遺言其過少】

荀子極偏駁只一句性惡大本已失揚子𨿽少過然已自不識性更說甚道【率性之謂道荀子性惡揚子善惡混均之不識本然之性何以語道】董仲舒曰正其誼不謀其利明其道不計其功此董子所以度越諸子【自春秋以來舉世皆趨功利仲舒此言最爲純正○朱子曰仲舒所立甚髙後世所以不如吉人者以道義功利闗不透耳】

漢儒如毛萇董仲舒最得聖賢之意然見道不甚分明下此卽至揚雄規模又窄狹矣【毛萇治詩爲漢時獻王博士仲舒舉賢良對策爲膠西相二子論治皆以修身齊家爲本先徳敎而後功利最爲得聖賢意揚雄以淸淨寂寞爲道無儒者規模○或問伊川謂仲舒見道不分明朱子曰如雲性者生之質性非敎化不成似不識本然之性又問何所主而取毛公曰考之詩傳緊要有數處如闗雎所謂夫婦有別則父子親父子親則君臣敬君臣敬剛朝廷正朝廷正則王化咸要之亦不多見只是气象大槪好】

林希謂揚雄爲祿隱揚雄後人只爲見他著書便須要做他是怎生做得是【祿隱謂浮沈下位依祿而隱卽祿仕之意也雄失身事莽以是祿隱何辭而可】

孔明有王佐之心道則未盡王者如天地之無私心焉行一不義而得天下不爲孔明必求有成而取劉璋聖人寧無成耳此不可爲也【諸葛亮字孔明東漢末曾操據漢將簒孔明輔先主志欲攘除姦凶興復漢室而其規模宏逺操心公平有王佐之心然於王道則有所未盡蓋聖人之道如天地發育無有私意行一不義𨿽可以得天下而不爲先主以詐取劉璋孔明不得以無責蓋其志於有成行不義而不暇顧若聖人則寧漢無興不忍爲此】若劉表子琮將爲曹公所並取而興劉氏可也【先主依劉表曹操南侵防表卒子琮迎降孔明說先主取荊州先主不忍琮降則地歸曹氏矣取以興漢何負於表較之取劉璋則曲直有間矣或謂先主𨿽得荊州未必能禦曹操然此又特以利鈍言者也】

諸葛武侯有儒者气象【孔明輔漢討賊以信義爲主以節制行師以公誠待人至於親賢臣逺小人諮諏善道察納雅言有大臣格君之業朱子曰孔明𨿽嘗學申韓然資質好卻有正大气象】孔明庶幾禮樂【文中子曰使孔明而無死禮樂其有興乎亮之治國政刑修舉而人心豫附名正言順禮樂其庶幾乎】

文中子本是一隱君子世人往往得其議論附防成書其間極有至言荀揚道不到處【文中子王氏名通隋末不仕敎授於河汾其弟王凝子福畤等收其議論增益爲書名曰中說○朱子曰其書多爲人添入眞僞難見然好處甚多就中論世變因革處說得極好又曰文中子論治體處髙似仲舒而本領不及爽似仲舒而純不及】

韓愈亦近世豪傑之士如原道中言語𨿽有病然自孟子而後能將許大見識尋求者才見此人至如斷曰孟氏醇乎醇又曰荀與揚擇焉而不精語焉而不詳若不是他見得豈千餘年後便能斷得如此分明【韓愈字退之仕唐爲吏部侍郎嘗著原道其間如博愛之謂仁則明其用而未盡其體如道徳爲虛位則辧其名而不究其實如言正心誠意之學而遺格物致知之功凡此類皆有疵病然其扶正學辟異端秦漢以來未有及之者至於論孟氏之與荀揚尢其卓然之見也】

學本是修徳有徳然後有言退之卻倒學了因學文日求所未至遂有所得【古之學者務修徳而已徳之旣盛則發於言辭有自然之文退之反因學文而有所見】如曰軻之死不得其傳似此言語非是蹈襲前人又非鑿空撰得出必有所見若無所見不知言所傳者何事【朱子曰韓文公見得大意已分明只是不曽向裏面省察不能就身上細密做工夫】周茂叔胸中灑落如光風霽月【見黃庭堅所作詩序李延平每誦此言以爲善形容有道者气象】其爲政精密嚴恕務盡道理【通書附錄○見潘延之所撰墓志又孔經父祭文云公年壯盛玉色金聲從容和毅一府皆傾】

伊川先生撰明道先生行狀曰先生資稟旣異而充養有道【資稟得於天充養存於己】純粹如精金【純粹而不雜】溫潤如良玉【溫良而潤澤】寛而有制【寛大而有規矩】和而不流【和易而有撙節】忠誠貫於金石【忠誠之至可貫於金石】孝弟通於神明【孝弟之至可通於鬼神】視其色其接物也如春陽之溫【春陽發逹盎然其和】聽其言其入人也如時雨之潤【優遊而不廹沾洽而有餘】胸懷洞然徹視無間測其蘊則浩乎若滄溟之無際【胸次洞逹無少隱匿然測其學識所蘊則又深博而無涯】極其徳美言蓋不足以形容【以上一節言資稟之粹充養之厚也】先生行已內主於敬而行之以恕【敬主於身而恕及於物敬則其本正而一恕則其用公而溥】見善若出諸己【與人爲善也】不欲勿施於人【視人猶己也】居廣居而行大道【居天下之廣居不安於狹陋行天下之大道不由於邪僻】言有物而行有常【言必有實故曰物行必有度故曰常○以上一節言行己之本末也】先生爲學自十五六時聞汝南周茂叔論道遂厭科舉之業慨然有求道之志未知其要泛濫於諸家出入於老釋者幾十年返求諸六經而後得之【按濓溪先生爲南安軍司理參軍時程公珦攝通守事視其气貌非常人與語知其爲學知道也因與爲友且使其二子受學焉而程氏遺書有言再見周茂叔後吟風弄月以歸有吾與防也之意明道學於濓溪者𨿽得其大意然其博求精察益充所聞以抵於成者尢多自得之功】明於庶物察於人倫【明則有以識理察則加詳於明】知盡性至命必本於孝弟窮神知化由通於禮樂【孝弟說見四卷樂記曰天髙地下萬物散殊而禮制行矣流而不息合同而化而樂興焉通乎禮則知萬化散殊之迹通乎樂則窮萬化同流之妙此言明乎天實本乎人也】辧異端似是之非開百代未明之惑秦漢而下未有臻斯理也謂孟子沒而聖學不傳以興起斯文爲己任其言曰道之不明異端害之也昔之害近而易知今之害深而難辧昔之惑人也乘其迷暗今之入人也因其髙明【昔之害楊墨申韓是也今之害佛老是也淺近故迷暗者爲所惑深逺故髙明者反陷其中】自謂窮神知化而不足以開物成務【自謂通逹妙實則不可以有爲於天下】言爲無不周徧實則外於倫理【自謂性周法界然實則外乎人倫物理】窮深極微而不可以入堯舜之道【堯舜之道大中至正窮深極微是過之也】天下之學非淺陋固滯則必入於此自道之不明也邪誕妖異之說競起塗生民之耳目溺天下於污濁𨿽髙才明智膠於見聞醉生夢死不自覺也是皆正路之蓁蕪聖門之蔽塞辟之而後可以入道【淺陋固滯者乃刑名功利之習訓詁詞章之士是也學者不入於淺陋固滯則必入於佛老之空無】先生進將覺斯人退將明之書不幸早世皆未及也其辧析精微稍見於世者學者之所傳耳【以上一節言學道之本末與其辟異端正人心之大略也】先生之門學者多矣先生之言平易易知賢愚皆獲其益如羣飲於河各充其量先生敎人自致知至於知止誠意至於平天下灑掃應對至於窮理盡性循循有序病世之學者舎近而趨逺處下而闚髙所以輕自大而卒無得也【此一節言敎人之道本末備具而循序漸進惟恐學者厭卑近而務髙逺輕自肆而無實得也】先生接物辧而不間【是非𨿽明而亦不絕之】感而能通【感而必應】敎人而人易從【敎人各因其資而平易明白故易從】怒人而人不怨【怒所當怒而心平气和故不怨】賢愚善惡鹹得其心【愛而公故鹹得其歡心】狡僞者獻其誠【待人盡其誠而人不忍欺之】暴慢者致其恭【待人盡其禮而人不忍以非禮加之】聞風者誠服【誠服者眞實而非勉彊聞風而服則無逺不格矣】覿徳者心醉【盛徳所形見者燻乎至和如飲醇酎】𨿽小人以趨向之異顧於利害時見排斥退而省其私未有不以先生爲君子也【先生以議新法不合遂遭排斥然當時用事者亦曰伯淳忠信人也則其言行之懿有不可誣者以上一節言接物之道】先生爲政治惡以寛【開其自新之路攺而正】處煩而裕【得其要領且順乎理】當法令繁密之際未嘗從眾爲應文逃責之事人皆病於拘礙而先生處之綽然眾人憂以爲甚難而先生爲之沛然【法令峻密而先生未嘗爲苟且應命之事然而處之有道故不見其礙爲之有要故不見其難】𨿽當倉卒不動聲色【理素明而志素定】方監司競爲嚴急之時其待先生率皆寛厚設施之際有所賴焉【忠信懇惻足以感人故能不徇時好而得遂其所爲】先生所爲綱條法度人可效而爲也至其道之而從動之而和不求物而物應未施信而民信則人不可及也【文集○政令設施可仿而行道化孚感不可力而致○以上一節言爲政之道】

明道先生曰周茂叔牕前艸不除問之云與自家意思一般【遺書下同○本注云子厚觀驢鳴亦謂如此○天地生意流行發育惟仁者生生之意充滿胸中故觀之有防於其心者】

張子厚聞生皇子喜甚見餓莩者食便不美【此卽西銘之意亦其養徳之厚故隨所感遇蹶然動於中而不可遏初非擬議作意而爲之也】

伯淳嘗與子厚在興國寺講論終日而曰不知舊日曾有甚人於此處講此事【呂源明曰此處气象自有合得如此等人說此等話道理】謝顯道曰明道先生坐如泥塑人接人則渾是一團和气【外書下同○所謂望之儼然卽之也溫】

侯師聖云朱公掞見明道於汝歸謂人曰光庭在春風中坐了一个月遊楊初見伊川伊川瞑目而坐二子侍立旣覺顧謂曰賢輩尙在此乎日旣晚且休矣及出門門外之雪深一尺【侯仲良字師聖朱光庭字公掞皆程子門人也明道接人和粹伊川師道尊嚴皆盛徳所形但其气質成就有不同耳明道似顏子伊川似孟子】

劉安禮云明道先生徳性充完粹和之气盎於面背樂易多恕終日怡悅立之從先生三十年未嘗見其忿厲之容【附錄○明道先生質之美養之厚徳之全故其粹然發見從容豈弟如此百世之下聞之者鄙夫寛薄夫惇而況於親炙之者乎】

呂與叔撰明道哀詞云先生負特立之才知大學之要博文彊識躬行力究察倫明物極其所止渙然心釋洞見道體【識記也博文彊識博學也躬行力究力行也察倫明物以下物格而知至也】其造於約也𨿽事變之感不一知應以是心而不窮𨿽天下之理至眾知反之吾身而自足【應感無窮而實本乎吾心物理散殊而皆備乎吾身言其學𨿽博而有要也】其致於一也異端並立而不能移聖人復起而不與易【致一者見之明而守之定故邪說不能移百世以俟聖人而不惑也】其養之成也和气充浹見於聲容然望之崇深不可慢也遇事優爲從容不廹然誠心懇惻弗之措也【和易而有含蓄寛裕而懇至也】其自任之重也寧學聖人而未至不欲以一善成名寧以一物不被澤爲己病不欲以一時之利爲己功【自任之重所至者逺不安於小成不急於近功】其自信之篤也吾志可行不苟潔其去就吾義所安𨿽小官有所不屑【志若可行不潔其去以爲髙義擇所安亦不屑於就以自卑】

呂與叔撰橫渠先生行狀云康定用兵之時先生年十八慨然以功名自許上書謁範文正公公知其逺器欲成就之乃責之曰儒者自有名教何事於兵因勸讀中庸先生讀其書𨿽愛之猶以爲未足於是又訪諸釋老之書累年盡究其說知無所得反而求之六經嘉祐初見程伯淳正叔於京師共語道學之要先生渙然自信曰吾道自足何事旁求於是盡棄異學淳如也【本注尹彥明雲橫渠昔在京師坐虎皮說周易聽從甚眾一夕二程先生至論易次日橫渠撤去虎皮曰吾平日爲諸公說者皆亂道有二程近到深明易道吾所不及汝輩可師之○愚謂此可以見橫渠先生勇於從善無一毫系吝之意非大公至明孰能如是】晚自崇文移疾西歸橫渠終日危坐一室左右簡編俯而讀仰而思有得則識之或中夜起坐取燭以書其志道精思未始須臾息亦未嘗須臾忘也學者有問多告以知禮成性變化气質之道學必如聖人而後已聞者莫不動心有進【說並見前】嘗謂門人曰吾學旣得於心則修其辭命辭無差然後斷事斷事無失吾乃沛然精義入神者豫而已矣【人於義理其初得於心者𨿽了然無疑及宣之於口筆之於牘則或有差故命辭無差則所見己審以是應酬事物知明理精妙用無方矣是皆窮理致知之功素立而非勉彊擬議於應事之時也】先生气質剛毅徳盛貌嚴然與人居久而日親其治家接物大要正己以感人人未之信反躬自治不以語人𨿽有未諭安行而無悔故識與不識聞風而畏非其義也不敢以一毫及之【徳貌嚴毅而中誠懇惻故與人久而益親躬自厚而薄責於人故人心服而不敢加以非義】

橫渠曰二程從十四五時便銳然欲學聖人【語錄】

近思錄卷十四

