卷一

敍曰﹕校讎之義﹐蓋自劉向父子部次條別﹐將以辧章學術﹐考鏡源流﹔非深明於道術精微﹑羣言得失之故者﹐不足與此。後世部次甲乙﹐紀錄經史者﹐代有其人﹔而求能推闡大義﹐條別學術異同﹐使人由委溯源﹐以想見於墳籍之初者﹐千百之中﹐不十一焉。鄭樵生千載而後﹐慨然有會於向﹑歆討論之旨﹐因取歷朝著錄﹐略其魚魯豕亥之細﹐而特以部次條別﹐疏通倫類﹐考其得失之故而爲之校讎。蓋自石渠天祿以還﹐學者所未嘗窺見者也。顧樵生南宋之世﹐去古已遠﹐劉氏所謂《七略》《別錄》之書﹐久已失傳﹔﹝《唐志》尙存﹐《宋志》已逸﹐嗣是不復見矣。﹞所可推者﹐獨班固《藝文》一志。而樵書首譏班固﹐凡所推論﹐有涉於班氏之業者﹐皆過爲貶駁之辭。蓋樵爲通史﹐而固則斷代爲書﹐兩家宗旨﹐自昔殊異﹐所謂道不同不相爲謀﹐無足怪也。獨《藝文》爲校讎之所必究﹐而樵不能平气以求劉氏之微旨﹐則於古人大體﹐終似有所未窺。又其議論過於駿利。隋唐史誌﹐甲乙部目﹐亦略涉其藩﹐而未能推闡向﹑歆術業﹐以究悉其是非得失之所在。故其自爲《通誌》《藝文》《金石》《圖譜》諸略﹐牴牾錯出﹐與其所譏前人著錄之謬﹐未始徑庭﹐此不揣本而齊末者之效也。又其論求書之法﹐校書之業﹐旣詳且備。然亦未究求書以前﹐文字如何治察﹐校書以後﹐圖籍如何法守﹔凡此皆鄭氏所未遑暇。蓋其涉獵者博﹐又非專門之精﹐鉅編鴻制﹐不能無所疏漏﹐亦其勢也。今爲折衷諸家﹐究其源委﹐作《校讎通義》﹐總若干篇﹐勒成一家﹐庶於學術淵源﹐有所釐別。知言君子﹐或有取於斯焉。

原道第一

宗劉第二

互著第三

別裁第四

辧嫌名第五

補鄭第六

校讎條理第七

著錄殘逸第八

藏書第九

原道第一

古無文字。結繩之治﹐易之書契﹐聖人明其用曰「百官以治﹐萬民以察。」夫爲治爲察﹐所以宣幽隱而達形名﹐蓋不得已而爲之﹐其用足以若是焉斯已矣。理大物博﹐不可殫也﹐聖人爲之立官分守﹐而文字亦從而紀焉。有官斯有法﹐故法具於官﹔有法斯有書﹐故官守其書﹔有書斯有學﹐故師傳其學﹔有學斯有業﹐故弟子習其業。官守學業皆出於一﹐而天下以同文爲治﹐故私門無著述文字。私門無著述文字﹐則官守之分職﹐卽羣書之部次﹐不復別有著錄之法也。

──右一之一

後世文字﹐必溯源於六藝。六藝非孔氏之書﹐乃《周官》之舊典也。《易》掌太卜﹐《書》藏外史﹐《禮》在宗伯﹐《樂》隸司樂﹐《詩》頌於太師﹐《春秋》存乎國史。夫子自謂述而不作﹐明乎官司失守﹐而師弟子之傳業﹐於是判焉。秦人禁偶語《詩》《書》﹐而云「欲學法令者﹐以吏爲師。」其棄《詩》《書》﹐非也。其曰「以吏爲師」﹐則猶官守學業合一之謂也。由秦人以吏爲師之言﹐想見三代盛時﹐《禮》以宗伯爲師﹐《樂》以司樂爲師﹐《詩》以太師爲師﹐《書》以外史爲師﹐三《易》《春秋》﹐亦若是則已矣。又安有私門之著述哉﹖

──右一之二

劉歆《七略》﹐班固刪其輯略而存其六。顏師古曰「輯略謂諸書之總要。」蓋劉氏討論羣書之旨也。此最爲明道之要﹐惜乎其文不傳﹔今可見者﹐惟總計部目之後﹐條辧流別數語耳。卽此數語窺之﹐劉歆蓋深明乎古人官師合一之道﹐而有以知乎私門初無著述之故也。何則﹖其敍六藝而後﹐次及諸子百家﹐必云某家者流﹐蓋出古者某官之掌﹐其流而爲某氏之學﹐失而爲某氏之獘。其云某官之掌﹐卽法具於官﹐官守其書之義也。其云流而爲某家之學﹐卽官司失職﹐而師弟傳業之義也。其云失而爲某氏之獘﹐卽孟子所謂「生心發政﹐作政害事」﹐辧而別之﹐蓋欲庶幾於知言之學者也。由劉氏之旨﹐以博求古今之載籍﹐則著錄部次﹐辧章流別﹐將以折衷六藝﹐宣明大道﹐不徒爲甲乙紀數之需﹐亦已明矣。

──右一之三

宗劉第二

《七略》之流而爲四部﹐如篆隸之流而爲行楷﹐皆勢之所不容已者也。史部日繁﹐不能悉隸以《春秋》家學﹐四部之不能返《七略》者一。名墨諸家﹐後世不復有其支別﹐四部之不能返《七略》者二。文集熾盛﹐不能定百家九流之名目﹐四部之不能返《七略》者三。鈔輯之體﹐旣非叢書﹐又非類書﹐四部之不能返《七略》者四。評點詩文﹐亦有似別集而實非別集﹐似總集而又非總集者﹐四部之不能返《七略》者五。凡一切古無今有﹑古有今無之書﹐其勢判如霄壤﹐又安得執《七略》之成法﹐以部次近日之文章乎﹖然家法不明﹐著作之所以日下也﹔部次不精﹐學術之所以日散也。就四部之成法﹐而能討論流別﹐以使之恍然於古人官師合一之故﹐則文章之病﹐可以稍救﹔而《七略》之要旨﹐其亦可以有補於古人矣。

──右二之一

二十三史﹐皆《春秋》家學也。本紀爲經﹐而志表傳錄﹐亦如左氏傳例之與爲終始發明耳。故劉歆次《太史公》百三十篇於《春秋》之後﹐而班固敍例亦云﹐作春秋考紀十二篇﹐明乎其繼《春秋》而作也。他如儀注乃《儀禮》之支流﹐職官乃《周官》之族屬﹐則史而經矣。譜牒通於歷數﹐記傳合乎小說﹐則史而子矣。凡此類者﹐卽於史部敍錄﹐申明其旨﹐可使六藝不爲虛器﹐而諸子得其統宗﹐則《春秋》家學﹐𨿽謂今日不泯可也。

──右二之二

名家者流﹐後世不傳。得辧名正物之意﹐則顏氏《匡謬》﹐丘氏《兼明》之類﹐經解中有名家矣。墨家者流﹐自漢無傳。得尙儉兼愛之意﹐則老氏貴嗇﹐釋氏普度之類﹐二氏中有墨家矣。討論作述宗旨﹐不可不知其流別者也。

──右二之三

漢﹑魏﹑六朝著述﹐略有專門之意。至唐宋詩文之集﹐則浩如煙海矣。今卽世俗所謂唐宋大家之集論之﹐如韓愈之儒家﹐柳宗元之名家﹐蘇洵之兵家﹐蘇軾之縱橫家﹐王安石之法家﹐皆以生平所得﹐見於文字﹐旨無旁出﹐卽古人之所以自成一子者也。其體旣謂之集﹐自不得彊列以諸子部次矣。因集部之目錄﹐而推論其要旨﹐以見古人所謂言有物而行有恆者﹐編於敍錄之下﹐則一切無實之華言﹐牽率之文集﹐亦可因是而治之。庶幾辧章學術之一端矣。

──右二之四

類書自不可稱爲一子﹐隋唐以來之編次﹐皆非也。然類書之體亦有二﹕其有源委者﹐如《文獻通考》之類﹐當附史部故事之後﹔其無源委者﹐如《藝文類聚》之類﹐當附集部總集之後﹔總不得與子部相混淆。或擇其近似者﹐附其說於雜家之後﹐可矣。

──右二之五

鈔書始於葛稚川。然其體未雜﹐後人易識別也。唐後史家﹐無專門別識﹐鈔撮前人史籍﹐不能自擅名家﹔故《宋志》藝文史部﹐創爲史鈔一條﹐亦不得已也。嗣後學術﹐日趨苟簡﹐無論治經業史﹐皆有簡約鈔撮之工﹔其始不過便一時之記憶﹐初非有意畱靑﹔後乃父子授受﹐師弟傳習﹐流別旣廣﹐巧法滋多﹔其書旣不能悉畀丙丁﹔惟有彊編甲乙﹔獘至近日流傳之殘本《說郛》而極矣。其書有經有史﹐其文或墨或儒﹐若還其部次﹐則篇目不全﹔若自爲一書﹐則義類難附。凡若此者﹐當自立書鈔名目﹐附之史鈔之後﹐可矣。

──右二之六

評點之書﹐其源亦始鍾氏《詩品》﹐劉氏《文心》。然彼則有評無點﹔且自出心裁﹐發揮道妙﹔又且離詩與文﹐而別自爲書﹐信哉其能成一家言矣。自學者因陋就簡﹐卽古人之詩文﹐而漫爲點識批評﹐庶幾便於揣摩誦習。而後人嗣起﹐囿於見聞﹐不能自具心裁﹐深窺古人全體﹐作者精微﹐以致相習成風﹐幾忘其爲尙有本書者﹐末流之獘﹐至此極矣。然其書具在﹐亦不得而盡廢之也。且如《史記》百三十篇﹐正史已登於錄矣。明茅坤﹑歸有光輩﹐復加點識批評﹐是所重不在百三十篇﹐而在點識批評矣﹐豈可復歸正史類乎﹖謝枋得之《檀弓》﹐蘇洵之《孟子》﹐孫鑛之《毛詩》﹐豈可復歸經部乎﹖凡若此者﹐皆是論文之末流﹐品藻之下乘﹐豈復有通經習史之意乎﹖編書至此﹐不必更問經史部次﹐子集偏全﹐約略篇章﹐附於文史評之下﹐庶乎不失論辧流別之義耳。

──右二之七

凡四部之所以不能復《七略》者﹐不出以上所云﹔然則四部之與《七略》﹐亦勢之不容兩立者也。《七略》之古法終不可復﹔而四部之體質又不可攺﹐則四部之中﹐附以辧章流別之義﹐以見文字之必有源委﹐亦治書之要法。而鄭樵顧刪去《崇文》敍錄﹐乃使觀者如閱甲乙簿注﹐而更不識其討論流別之義焉﹐烏乎可哉﹖

──右二之八

互著第三

古人著錄﹐不徒爲甲乙部次計。如徒爲甲乙部次計﹐則一掌故令史足矣。何用父子世業﹐閱年二紀﹐僅乃卒業乎﹖蓋部次流別﹐申明大道﹐敍列九流百氏之學﹐使之繩貫珠聯﹐無少缺逸﹔欲人卽類求書﹐因書究學。至理有互通﹑書有兩用者﹐未嘗不兼收並載﹐初不以重復爲嫌﹔其於甲乙部次之下﹐但加互注﹐以便稽檢而已。古人最重家學。敍列一家之書﹐凡有涉此一家之學者﹐無不窮源至委﹐竟別其流﹐所謂著作之標準﹐羣言之折衷也。如避重復而不載﹐則一書本有兩用而僅登一錄﹐於本書之體﹐旣有所不全﹔一家本有是書而缺而不載﹐於一家之學﹐亦有所不備矣。

──右三之一

劉歆《七略》亡矣﹐其義例之可見者﹐班固《藝文志》注而已。﹝班固自注﹐非顏注也。﹞《七略》於兵書權謀家有《伊尹》《太公》《管子》《荀卿子》﹝《漢書》作《孫卿子》﹞﹑《鶡冠子》《蘇子》《蒯通》《陸賈》《淮南王》九家之書﹐而儒家復有《荀卿子》《陸賈》二家之書﹐道家復有《伊尹》《太公》《管子》《鶡冠子》四家之書﹐縱橫家復有《蘇子》《蒯通》二家之書﹐雜家復有《淮南王》一家之書。兵書技巧家有《墨子》﹐而墨家復有《墨子》之書。惜此外之重復互見者﹐不盡見於著錄﹐容有散逸失傳之文。然卽此十家之一書兩載﹐則古人之申明流別﹐獨重家學﹐而不避重復著錄﹐明矣。自班固並省部次﹐而後人不復知有家法﹐乃始以著錄之業﹐專爲甲乙部次之需爾。鄭樵能譏班固之胸無倫次﹐而不能申明劉氏之家法﹐以故《校讎》一略﹐工訶古人而拙於自用﹔卽矛陷盾﹐樵又無詞以自解也。

──右三之二

著錄之創爲《金石》《圖譜》二略﹐與《藝文》並列而爲三﹐自鄭樵始也。就三略而論之﹐如《藝文》經部有三字石經﹑一字石經﹑今字石經﹑《易》篆石經﹑鄭玄《尙書》之屬凡若干種﹐而《金石略》中無石經﹔豈可特著金石一略﹐而無石經乎﹖諸經史部內所收圖譜﹐與《圖譜略》中互相出入﹐全無倫次。以謂鉅編鴻制﹐不免牴牾﹐抑亦可矣。如《藝文》傳記中之祥異一條﹐所有地動圖﹑瑞應翎毛圖之類﹐名士一條之文翁學堂圖﹑忠烈一條之忠列圖等類﹐俱詳載《藝文》而不入圖譜﹐此何說也﹖蓋不知重復互注之法﹐則遇兩歧牽掣之處﹐自不覺其牴牾錯雜﹐百獘叢生﹔非特不能希蹤古人﹐卽僅求寡過﹐亦已難矣。

──右三之三

若就書之易淆者言之﹐經部《易》家與子部之五行陰陽家相出入﹐樂家與集部之樂府﹑子部之藝術相出入﹐小學家之書法與金石之法帖相出入﹐史部之職官與故事相出入﹐譜牒與傳記相出入﹐故事與集部之詔奏議相出入﹐集部之詞曲與史部之小說相出入﹐子部之儒家與經部之經解相出入﹐史部之食貨與子部之農家相出入﹐非特如鄭樵之所謂傳記﹑雜家﹑小說﹑雜史﹑故事五類﹐與詩話﹑文史之二類﹐易相紊亂已也。若就書之相資者而論﹐《爾雅》與《本艸》之書相資爲用﹐地理與兵家之書相資爲用﹐譜牒與歷律之書相資爲用﹐不特如鄭樵之所謂性命之書求之道家﹐小學之書求之釋家﹐《周易》藏於卜筮﹐《洪範》藏於五行已也。書之易混者﹐非重復互注之法﹐無以免後學之牴牾﹔書之相資者﹐非重復互注之法﹐無以究古人之源委。一隅三反﹐其類蓋亦廣矣。

──右三之四

別類敍書﹐如列人爲傳﹐重在義類﹐不重名目也。班﹑馬列傳家法﹐人事有兩關者﹐則詳略互載之。如子貢在《仲尼弟子》爲正傳﹐其入《貨殖》﹐則互見也。《儒林傳》之董仲舒﹑王吉﹑韋賢﹐旣次於經師之篇﹐而別有專傳。蓋以事義標篇﹐人名離合其間﹐取其發明而已。部次羣書﹐標目之下﹐亦不可使其類有所闕﹐故詳略互載﹐使後人溯家學者﹐可以求之無弗得﹐以是爲著錄之義而已。自列傳互詳之旨不顯﹐而著錄亦無復有互注之條﹐以至《元史》之一人兩傳﹐諸史《藝文志》之一書兩出﹐則獘固有所開也。

──右三之五

別裁第四

《管子》﹐道家之言也﹐劉歆裁其《弟子職》篇入小學。七十子所記百三十一篇﹐《禮經》所部也﹐劉歆裁其《三朝記》篇入《論語》。蓋古人著書﹐有采取成說﹐襲用故事者。﹝如《弟子職》必非管子自撰﹐《月令》必非呂不韋自撰﹐皆所謂采取成說也。﹞其所采之書﹐別有本旨﹐或歷時已久﹐不知所出﹔又或所著之篇﹐於全書之內﹐自爲一類者﹔並得裁其篇章﹐補苴部次﹐別出門類﹐以辧著述源流﹔至其全書﹐篇次具存﹐無所更易﹐隸於本類﹐亦自兩不相妨。蓋權於賓主重輕之間﹐知其無庸互見者﹐而始有裁篇別出之法耳。

──右四之一

《夏小正》在《戴記》之先﹐而《大戴記》收之﹐則時令而入於《禮》矣。《小爾雅》在《孔叢子》之外﹐而《孔叢子》合之﹐則小學而入於子矣。然《隋書》未嘗不別出《小爾雅》以附《論語》《文獻通考》未嘗不別出《夏小正》以入時令﹐而《孔叢子》《大戴記》之書﹐又未嘗不兼收而並錄也。然此特後人之幸而偶中﹐或《爾雅》《小正》之篇﹐有別出行世之本﹐故亦從而別載之爾。非眞有見於學問流別﹐而爲之裁制也。不然﹐何以本篇之下﹐不標子注﹐申明篇第之所自也哉﹖

──右四之二

辧嫌名第五

部次有當重復者﹐有不當重復者。《漢志》以後﹐旣無互注之例﹐則著錄之重復﹐大都不關義類﹐全是編次之錯謬爾。篇次錯謬之獘有二﹐一則門類疑似﹐一書兩入也﹔一則一書兩名﹐誤認二家也。欲免一書兩入之獘﹐但須先作長編﹐取著書之人與書之標名﹐按韻編之﹐詳注一書源委於其韻下﹔至分部別類之時﹐但須按韻稽之﹐𨿽百人共事﹐千卷雷同﹐可使疑似之書﹐一無犯復矣。至一書兩名誤認二家之獘﹐則當深究載籍﹐詳考史傳﹔並當歷究著錄之家﹐求其所以同異兩稱之故﹐而筆之於書﹐然後可以有功古人﹐而有光來學耳。

──右五之一

《太史公》百三十篇﹐今名《史記》。《戰國策》三十三篇﹐初名《短長語》。《老子》之稱《道徳經》《莊子》之稱《南華經》《屈原賦》之稱《楚詞》﹐蓋古人稱名朴﹐而後人入於華也。自漢以後﹐異名同實﹐文人稱引﹐相爲弔詭者﹐蓋不少矣。《白虎通徳論》刪去徳論二字﹐《風俗通義》刪去義字﹐《世說新語》。刪去新語二字﹐《淮南鴻烈解》刪去鴻烈解而但曰《淮南子》《呂氏春秋》有十二紀八覽六論﹐不稱《呂氏春秋》﹐而但曰《呂覽》。蓋書名本全﹐而援引者從簡略也。此亦足以疑誤後學者也。鄭樵精於校讎﹐然《藝文》一略﹐旣有《班昭集》﹐而復有《曹大家集》﹐則一人而誤爲二人矣。晁公武善於考據﹐然《郡齋》一志﹐張君房《脞說》﹐而題爲張唐英﹐則二人而誤爲一人矣。此則人名字號之不一﹐亦開歧誤之端也。然則校書著錄﹐其一書數名者﹐必當歷注互名於卷帙之下﹔一人而有多字號者﹐亦當歷注其字號於姓名之下﹐庶乎無嫌名歧出之獘矣。

──右五之二

補鄭第六

鄭樵論書﹐有名亡實不亡﹐其見甚卓。然亦有發言太易者﹐如雲﹕「鄭玄《三禮目錄》𨿽亡﹐可取諸三《禮》。」則今按以《三禮正義》﹐其援引鄭氏《目錄》﹐多與劉向篇次不同﹐是當日必有說矣﹐而今不得見也。豈可曰取之三《禮》乎﹖又曰「《十三代史目》𨿽亡﹐可取諸十三代史。」考《藝文》所載《十三代史目》﹐有唐宗諫及殷仲茂兩家﹔宗諫之書凡十卷﹐仲茂之書止三卷﹐詳略如此不同﹐其中亦必有說。豈可曰取之十三代史而已乎﹖其餘所論﹐多不出此﹐若求之於古而不得﹐無可如何﹐而旁求於今有之書﹐則可矣。如雲古書𨿽亡而實不亡﹐談何容易耶﹖

──右六之一

若求之於古而不得﹐無可如何﹐而求之今有之書﹐則又采輯補綴之成法﹐不特如鄭樵所論已也。昔王應麟以《易》學獨傳王弼﹐《尙書》止存僞《孔傳》﹐乃采鄭玄《易》注《書》注之見於羣書者﹐爲鄭氏《周易》﹐鄭氏《尙書》注﹔又以四家之《詩》﹐獨《毛傳》不亡﹐乃采三家《詩》說之見於羣書者﹐爲《三家詩考》。嗣後好古之士﹐踵其成法﹐往往綴輯逸文﹐搜羅略徧。今按緯候之書﹐往往見於《毛詩》《禮記》注疏及《後漢書》注﹔漢魏雜史﹐往往見於《三國誌》注﹔摯虞《流別》及《文章志》﹐往往見於《文選》注﹔六朝詩文集﹐多見采於《北堂書鈔》《藝文類聚》﹔唐人載籍﹐多見采於《太平禦覽》《文苑英華》﹔一隅三反﹐充類求之﹐古逸之可采者多矣。

──右六之二

鄭樵論書﹐有不足於前朝而足於後世者﹐以爲《唐志》所得舊書﹐盡《梁書》卷帙而多於隋﹐謂唐人能按王儉《七志》﹑阮孝緒《七錄》以求之之功﹐是則然矣。但竟以卷帙之多寡﹐定古書之全缺﹐則恐不可盡信也。且如應劭《風俗通義》﹐劭自序實止十卷﹐《隋書》亦然﹐至《唐志》乃有三十卷﹐又非有疏解家爲之離析篇第﹐其書安所得有三倍之多乎﹖然今世所傳《風俗通義》﹐乃屬不全之書﹐豈可遽以卷帙多寡定書之全不全乎﹖

──右六之三

校讎條理第七

鄭樵論求書遣官﹑校書久任之說﹐眞得校讎之要義矣。顧求書出於一時﹐而求之之法﹐亦有善與不善﹔徒曰遣官而已﹐未見奇書祕策之必無遺逸也。夫求書在一時﹐而治書在平日。求書之要﹐卽鄭樵所謂其道有八﹐無遺議矣。治書之法﹐則鄭樵所未及議也。古者同文稱治﹔漢制﹐吏民上書﹐字或不正﹐輒舉劾。蔡邕正定石經﹐以謂四方之民﹐至有賄攺蘭臺漆書﹐以合私家文字者。是當時郡國傳習﹐容有與中書不合者矣。然此特就小學字體言之也。若紀載傳聞﹐《詩》《書》雜誌﹐眞訛糾錯﹐疑似兩淆﹔又書肆說鈴﹐識大識小﹐歌謠風俗﹐或正或偏﹔其或山林枯槁﹐專門名家﹐薄技偏長﹐稗官脞說﹔其隱顯出沒﹐大抵非一時徵求所能匯集﹐亦非一時討論所能精詳﹔凡若此者﹐並當於平日責成州縣學校師儒講習﹐考求是正﹐著爲錄籍﹐略如人戶之有版圖。載筆之士﹐果能發明道要﹐自致不朽﹐願託於官者聽之。如是﹐則書掌於官﹐不致散逸﹐其便一也。事有稽檢﹐則奇邪不衷之說﹐淫詖邪蕩之詞﹐無由伏匿﹐以干禁例﹐其便二也。求書之時﹐按籍而稽﹐無勞搜訪﹐其便三也。中書不足﹐稽之外府﹔外書訛誤﹐正以中書﹔交互爲功﹐同文稱盛﹐其便四也。此爲治書之要﹐當議於求書之前者也。﹝書掌於官﹐私門無許自匿著述﹐最爲合古。然數千年無行之者﹐一旦爲之﹐亦自不易。學官難得通人﹐館閣校讎未必盡是﹐向﹑歆一流﹐不得其人﹐則窒礙難行﹐甚或漸啟挾持訛詐﹑騷擾多事之漸﹐則不但無益而有損矣。然法固待人而行﹐不可因一時難行﹐而不存其說也。﹞

──右七之一

校書宜廣儲副本。劉向校讎中祕﹐有所謂中書﹐有所謂外書﹐有所謂太常書﹐有所謂太史書﹐有所謂臣向書﹐臣某書。夫中書與太常太史﹐則官守之書不一本也。外書與臣向臣某﹐則家藏之書不一本也。夫博求諸本﹐乃得讎正一書﹐則副本固將廣儲﹐以待質也。夫太常領博士﹐今之國子監也。太史掌圖籍﹐今之翰林院也。凡官書不特中祕之謂也。

──右七之二

古者校讎書﹐終身守官﹐父子傳業﹐故能討論精詳﹐有功墳典。而其校讎之法﹐則心領神會﹐無可傳也。近代校書﹐不立專官﹐眾手爲之﹐限以程課﹐畫以部次﹐蓋亦勢之不得已也。校書者﹐旣非專門之官﹐又非一人之力﹐則校讎之法﹐不可不立也。竊以典籍浩繁﹐聞見有限﹐在博雅者﹐且不能悉究無遺﹐況其下乎﹖以謂校讎之先﹐宜盡取四庫之藏﹐中外之籍﹐擇其中之人名地號﹐官階書目﹐凡一切有名可治﹐有數可稽者﹐略仿《佩文韻府》之例﹐悉編爲韻﹐乃於本韻之下﹐注明原書出處及先後篇第﹐自一見再見以至數千百﹐皆詳注之﹐藏之館中﹐以爲羣書之總類。至校書之時﹐遇有疑似之處﹐卽名而求其編韻﹐因韻而檢其本書﹐參互錯綜﹐卽可得其至是。此則淵博之儒﹐窮畢生年力﹐而不可究殫者﹐今卽中才校勘﹐而坐收於幾席之間﹐非校讎之良法歟﹖

──右七之三

古人校讎﹐於書有訛誤﹐更定其文者﹐必注原文於其下﹕其兩說可通者﹐亦兩存其說﹔刪去篇次者﹐亦必存其闕目﹐所以備後人之采擇﹐而未敢自以謂必是也。班固並省劉歆《七略》﹐遂使著錄互見之法﹐不傳於後世﹔然亦幸而尙注並省之說於本文之下﹐故今猶得從而考正也。向使自用其例﹐而不顧劉氏之原文﹐今日𨿽欲復劉歆之舊法﹐不可得矣。

──右七之四

《七略》以兵書﹑方技﹑數術爲三部﹐列於諸子之外者﹐諸子立言以明道﹐兵書﹑方技﹑數術皆守法以傳藝﹐虛理實事﹐義不同科故也。至四部而皆列子類矣。南宋鄭寅《七錄》﹐猶以藝﹑方技爲三門﹐蓋亦《七略》之遺法。然列其書於子部可也﹔校書之人﹐則不可與諸子同業也。必取專門名家﹐亦如太史君咸校數術﹐侍醫李柱國校方技﹐步兵校尉任宏校兵書之例﹐乃可無獘。否則文學之士﹐但求之於文字語言﹐而術業之誤﹐或且因而受其累矣。

──右七之五

著錄殘逸第八

凡著錄之書﹐有當時遺漏失載者﹐有著錄殘逸不全者。《漢書藝文志》注﹐捲次部目﹐與本志不符﹔顏師古已云「歲月久遠﹐無由詳知」矣。今觀蕭何律令﹑叔孫朝儀﹑張霸《尙書》﹑尹更始《春秋》之類﹐皆顯著紀傳﹐而本志不收。此非當時之遺漏﹐必其本志有殘逸不全者矣。《舊唐書經籍志》集部內﹐無韓愈﹑柳宗元﹑李翺﹑孫樵之文﹐又無杜甫﹑李白﹑王維﹑白居易之詩﹐此亦非當時之遺漏﹐必其本志有殘逸不全者矣。校讎家所當歷稽載籍﹐補於藝文之略者也。

藏書第九

孔子欲藏書周室﹐子路以謂周室之守藏史老聃﹐可以與謀﹐說𨿽出於《莊子》﹐然藏書之法﹐古有之矣。太史公抽石室金匱之書﹐成百三十篇﹐則謂「藏之名山﹐副在京師。」然則書之有藏﹐自古已然﹐不特佛老二家﹐有所謂道藏﹑佛藏已也。鄭樵以謂性命之書﹐往往出於道藏﹐小說之書﹐往往出於釋藏。夫儒書散失﹐至於學者已久失其傳﹐而反能得之二氏者﹐以二氏有藏﹐以爲之永久也。夫道藏必於洞天﹐而佛藏必於叢剎﹔然則尼山﹑泗水之間﹐有謀禹穴藏書之舊典者﹐抑亦可以補中祕之所不逮歟﹖

卷二

補校漢藝文志第十

鄭樵誤校漢志第十一

焦竑誤校漢志第十二

補校漢藝文志第十

鄭樵校讎諸論﹐於《漢志》尢所疏略﹐蓋樵不取班氏之學故也。然班﹑劉異同﹐樵亦未嘗深考﹐但譏班固續入揚雄一家﹐不分倫類而已。其劉氏遺法﹐樵固未嘗討論﹔而班氏得失﹐樵議亦未得其平允。夫劉《略》﹑班《志》﹐乃千古著錄之淵源﹐而樵著《校讎》之略﹐不免疏忽如是﹔蓋創始者難爲功爾。今欲較正諸家著錄﹐當自劉《略》﹑班《志》爲權輿也。

──右十之一

鄭樵以蕭何律令﹐張蒼章程﹐劉《略》﹑班《志》不收﹐以爲劉﹑班之過﹔此劉氏之過﹐非班氏之過也。劉向校書之時﹐自領《六藝》《諸子》《詩賦》三略﹐蓋出中祕之所藏也。至於《兵法》《術數》《方技》﹐皆分領於專官﹔則兵﹑術﹑技之三略﹐不盡出於中祕之藏﹐其書各存專官典守﹐是以劉氏無從而部錄之也。惟是申﹑韓家言﹐次於諸子﹐仲舒治獄﹐附於《春秋》﹔不知律令藏於理官﹐章程存於掌故﹐而當時不責成於專官典守﹐校定篇次﹐是《七略》之遺憾也。班氏謹守劉《略》遺法﹐惟出劉氏之後者﹐間爲補綴一二﹔其餘劉氏所不錄者﹐東京未必盡存﹐《藝文》佚而不載﹐何足病哉﹖

──右十之二

《漢志》最重學術源流﹐似有得於太史敍傳﹐及莊周《天下》篇﹑荀卿《非十子》之意。﹝韓嬰詩傳引荀卿《非十子》﹐並無譏子思﹑孟子之文。﹞此敍述著錄﹐所以有關於明道之要﹐而非後世僅計部目之所及也。然立法創始﹐不免於疏﹐亦其勢耳。如《封禪羣祀》入禮經﹐《太史公書》入《春秋》﹐較之後世別立儀注﹑正史專門者﹐爲知本矣。《詩賦》篇帙繁多﹐不入《詩經》﹐而自爲一略﹐則敍例尙少發明其故﹐亦一病也。《諸子》推本古人官守﹐當矣。《六藝》各有專官﹐而不與發明﹐豈爲博士之業所誤耶﹖

──右十之三

形而上者謂之道﹐形而下者謂之器。善法具舉﹐﹝徒善徒法﹐皆一偏也。﹞本末兼該﹐部次相從﹐有倫有脊﹐使求書者可以卽器而明道﹐會偏而得全﹐則任宏之校《兵書》﹐李柱國之校《方技》﹐庶幾近之。其他四略﹐未能稱是。故劉《略》﹑班《志》﹐不免貽人以口實也。夫《兵書略》中孫﹑吳諸書﹐與《方技略》中內外諸經﹐卽《諸子略》中一家之言﹐所謂形而上之道也。《兵書略》中形勢﹑陰陽﹑技巧三條﹐與《方技略》中經方﹑房中﹑神仙三條﹐皆著法術名數﹐所謂形而下之器也。任﹑李二家﹐部次先後﹐體用分明﹐能使不知其學者﹐觀其部錄﹐亦可了然而窺其統要﹐此專官守書之明效也。充類求之﹐則後世之儀注﹐當附《禮》經爲部次﹐《史記》當附《春秋》爲部次﹔縱使篇帙繁多﹐別出門類﹐亦當申明敍例﹔俾承學之士﹐得考源流﹐庶幾無憾。而劉﹑班承用未精﹐後世著錄﹐又未嘗探索其意﹐此部錄之所以多舛也。

──右十之四

或曰﹕《兵書》《方技》之部次﹐旣以專官而能精矣。《術數》亦領於專官﹐而謂不如彼二略﹐豈太史尹咸之學術﹐不逮任宏﹑李柱國耶﹖答曰﹕此爲劉氏所誤也。《術數》一略﹐分統七條﹐則天文﹑歷譜﹑陰陽﹑五行﹑蓍龜﹑雜占﹑形法是也。以道器合一求之﹐則陰陽﹑蓍龜﹑雜占三條﹐當附《易經》爲部次﹐歷譜當附《春秋》爲部次﹐五行當附《尙書》爲部次﹔縱使書部浩繁﹐或如詩賦浩繁離《詩經》而別自爲略﹐亦當申明源委於敍錄之後也。乃劉氏旣校六藝﹐不復謀之術數諸家﹐故尹咸無從溯源流也。至於天文﹑形法﹐則後世天文﹑地理之專門書也。自立門類﹐別分道法﹐大綱旣立﹐細目標分﹐豈不整齊而有當乎﹖

──右十之五

天文則宣夜﹑周髀﹑渾天諸家﹐下逮安天之論﹐談天之說﹐或正或奇﹐條而列之﹐辧明識職﹐所謂道也。《漢志》所錄泰一﹑五殘星變之屬﹐附條別次﹐所謂器也。地理則形家之言﹐專門立說﹐所謂道也。《漢志》所錄《山海經》之屬﹐附條別次﹐所謂器也。以此二類﹐專門部勒﹐自有經緯﹐而尹咸槪收術數之篇﹐則條理不審之咎也。﹝《山海經》與相人書爲類﹐《漢志》之授人口實處也。﹞

──右十之六

地理形家之言﹐若主山川險易﹐關塞邊防﹐則與兵書形勢之條相出入矣。若主陰陽虛旺﹐宅墓休咎﹐則與《尙書》五行相出入矣。部次門類﹐旣不可缺﹐而著述源流﹐務要於全﹐則又重復﹑互注之條﹐不可不講者也。任宏《兵書》一略﹐鄭樵稱其最優。今觀劉《略》重復之書﹐僅止十家﹐皆出《兵略》﹐他部絕無其例。是則互注之法﹐劉氏且未能深究﹐僅因任宏而稍存其意耳。班氏不知而刪並之﹐可勝惜哉﹖

──右十之七

後世法律之書甚多﹐不特蕭何所次律令而已也。就諸子中掇取申﹑韓議法家言﹐部於首條﹐所謂道也。其承用律令格式之屬﹐附條別次﹐所謂器也。後世故事之書甚多﹐不特張蒼所次章程而已也。就諸子中掇取論治之書﹐若《呂氏春秋》﹐﹝《漢志》入於雜家﹐非也。其每月之令文﹐正是政令典章﹐後世會典會要之屬。﹞賈誼﹑董仲舒﹝治安之奏﹐天人之策﹐皆論治體。《漢志》入於儒家類矣。﹞諸家之言﹐部於首條﹐所謂道也。其相沿典章故事之屬﹐附條別次﹐所謂器也。例以義起﹐斟酌損益﹐惟用所宜﹔豈有讀者錄部次﹐而不能考索學術源流者乎﹖

──右十之八

或曰﹕《漢志》失載律令章程﹐固無論矣。假令當日必載律令章程﹐就劉﹑班之《七略》類例﹐宜如何歸附歟﹖答曰﹕《太史公書》之附《春秋》《封禪羣祀》之附《禮經》﹐其遺法也。律令自可附於法家之後﹐章程本當別立政治一門﹐《漢志》無其門類﹔然《髙祖傳》十三篇﹐《孝文傳》十一篇﹐﹝班固自注﹐髙祖與大臣述古語及詔策也。﹞皆屬故事之書﹐而劉﹑班次於諸子儒家﹐則章程亦必附於此矣。大抵《漢志》疏略﹐由於書類不全﹐勉彊依附﹔至於虛論其理與實紀其迹者﹐不使體用相資﹐則是《漢志》偶疏之處﹔﹝《禮經》《春秋》。《兵書》《方技》便無此病。﹞而後世之言著錄者﹐不復知其微意矣。

──右十之九

鄭樵議章程律令之不載《漢志》﹐以爲劉﹑班之疏漏﹔然班氏不必遽見西京之全書﹐或可委過於劉《略》也。若劉向《別錄》﹐劉歆《七略》﹐則班氏方據以爲《藝文》之要刪﹐豈得謂之不見其書耶﹖此乃後世目錄之鼻祖﹐當時更無其門類﹐獨不可附於諸子名家之末乎﹖名家之敍錄曰「名不正﹐則言不順﹔言不順﹐則事不成。」著錄之爲道也﹐卽於文章典籍之中﹐得其辧名正物之意﹐此《七略》之所以長也。又云「敫者爲之﹐則苟鉤釽析亂而已。」此又後世著錄﹐紛拏不一之獘也。然則凡以名治之書﹐固有所以附矣。﹝後世目錄繁多﹐卽可自爲門類。﹞

──右十之十

鄭樵誤校漢志第十一

鄭樵譏班固敍列儒家﹐混入《太玄》《法言》《樂》《箴》三書爲一﹐總謂揚雄所敍三十八篇﹐謂其胸無倫類﹐是樵之論篤矣。至謂《太玄》當歸《易》類﹐《法言》當歸諸子﹐其說良是。然班固自注﹕「《太玄》十九﹐《法言》十三﹐《樂》四﹐《箴》二。」是《樂》與《箴》﹐本二書也﹔樵誤以爲一書。又謂「《樂》《箴》當歸雜家」﹔是樵直未識其爲何物﹐而彊爲之歸類矣。以此譏正班固﹐所謂楚失而齊亦未爲得也。按《樂》四未詳。《箴》則《官箴》是也﹔在後人宜入職官﹐而《漢志》無其門類﹐則附官《禮》之後可矣。

──右十一之一

鄭樵譏《漢志》以《司馬法》入《禮》經﹐以《太公》兵法入道家﹐疑謂非任宏﹑劉歆所收﹐班固妄竄入也。鄭樵深惡班固﹐故爲是不近人情之論。凡意有不可者﹐不爲推尋本末﹐有意增刪遷就﹐彊坐班氏之過﹐此獄吏鍛煉之法﹔亦如以《漢》誌書爲班彪﹑曹昭所終始﹐而《古今人表》則謂固所自爲者惟此﹔蓋心不平者﹐不可與論古也。按《司馬法》百五十五篇﹐今所存者﹐非故物矣。班固自注﹕「出之兵權謀中﹐而入於《禮》。」樵固無庸存疑似之說也。第班《志》敍錄﹐稱《軍禮司馬法》﹐鄭樵刪去「軍禮」二字﹐謂其入禮之非﹔不知《司馬法》乃周官職掌﹐如考工之記﹐本非官禮﹐亦以司空職掌﹐附著《周官》﹐此等敍錄﹐最爲知本之學。班氏他處未能如是﹐而獨於此處能具別裁﹔樵顧深以爲譏﹐此何說也﹖第班氏入於《禮》經﹐似也。其出於兵家﹐不復著錄﹐未盡善也。當用劉向互見之例﹐庶幾禮家不爲空衍儀文﹐而兵家又見先王之制﹐乃兩全之道耳。《太公》二百三十七篇﹐亦與今本不同。班氏僅稱《太公》﹐並無兵法二字﹐而鄭樵又增益之﹐謂其入於道家之非﹐不觀班固自注﹕「尙父本有道者。」又於兵權謀下注云「省《伊尹》《太公》諸家。」則劉氏《七略》﹐本屬兩載﹐而班固不過爲之刪省重復而已。非故出於兵﹐而彊收於道也。﹝注省者﹐劉氏本有﹐而班省去也。注出入者﹐劉錄於此﹐而班錄於彼也。如《司馬法》﹐劉氏不載於《禮》﹐而班氏入之。則於《禮》經之下注云﹐入《司馬法》。今道家不注入字﹐而兵家乃注省字﹐是劉《略》旣載於道﹐又載於兵之明徵。非班擅攺也。﹞且兵刑權術﹐皆本於道﹐先儒論之備矣。劉《略》重復互載﹐猶司馬遷《老莊申韓列傳》意也。發明學術源流之意。況二百三十七篇之書﹐今旣不可得見﹐鄭樵何所見聞而增刪題目﹐以謂止有兵法﹐更無關於道家之學術耶﹖

──右十一之二

鄭樵譏《漢志》以《世本》《戰國策》《秦大臣奏事》《漢著記》爲《春秋》類﹐是鄭樵未嘗知《春秋》之家學也。《漢志》不立史部﹐以史家之言﹐皆得《春秋》之一體﹐故四書從而附入也。且如後世以紀傳一家﹐列之正史﹐而編年自爲一類﹐附諸正史之後。今《太史公書》列於《春秋》﹐樵固不得而譏之矣。至於國別之書﹐後世如三國﹑十六國﹑九國﹑十國之類﹐自當分別部次﹐以淸類例。《漢志》書部無多﹐附著《春秋》﹐最爲知所原本。又《國語》亦爲國別之書﹐同隸《春秋》﹐樵未嘗譏正《國語》﹐而但譏《國策》﹐是則所謂知一十而不知二五者也。《漢著記》﹐則後世起居注之類﹐當時未有專部﹐附而次之﹐亦其宜也。《秦大臣奏事》﹐在後史當歸故事﹐而《漢志》亦無專門﹐附之《春秋》﹐稍失其旨。而《世本》則當入於歷譜﹐《漢志》旣有歷譜專門﹐不當猶附《春秋》耳﹔然歷譜之源﹐本與《春秋》相出入者也。

──右十一之三

以劉歆﹑任宏重復著錄之理推之﹐《戰國策》一書﹐當與兵書之權謀條﹐諸子之縱橫家﹐重復互注﹐乃得盡其條理。《秦大臣奏事》﹐當與《漢髙祖傳》《孝文傳》﹝注稱論述冊詔。﹞諸書﹐同入《尙書》部次﹔蓋君上詔誥﹐臣下章奏﹐皆《尙書》訓誥之遺﹔後世以之攙入集部者﹐非也。凡典章故事﹐皆當視此。

──右十一之四

焦竑誤校漢志第十二

自劉﹑班而後﹐藝文著錄﹐僅知甲乙部次﹐用備稽檢而已。鄭樵氏興﹐始爲辧章學術﹐考竟源流﹐於是特著《校讎》之略﹔𨿽其說不能盡當﹐要爲略見大意﹐爲著錄家所不可廢矣。樵志以後﹐史家積習相沿﹐舛訛雜出﹔著錄之書﹐校樵以前其失更甚﹔此則無人繼起﹐爲之申明家學之咎也。明焦竑撰《國史經籍志》﹐其書之得失﹐別具論次於後。特其《糾繆》一卷﹐譏正前代著錄之誤﹐𨿽其識力不逮鄭樵﹐而整齊有法﹐去汰裁甚﹐要亦有可節取者焉。其糾《漢志》一十三條﹐似亦不爲無見﹔特竑未悉古今學術源流﹐不於離合異同之間﹐深求其故﹔而觀其所議﹐乃是僅求甲乙部次﹐苟無違越而已。此則可謂簿記守成法﹐而不可爲校讎家議著作也。今卽其所舉﹐各爲推論﹐以進於古人之法度焉。

──右十二之一

焦竑以《漢志》《周書》入《尙書》爲非﹐因攺入於雜史類。其意𨿽欲尊經﹐而實則不知古人類例。按劉向云「周時誥誓號令﹐孔子所論百篇之餘」﹐則《周書》卽《尙書》也。劉氏《史通》述《尙書》家﹐則孔衍《漢魏尙書》﹐王卲《隋書》﹐皆次《尙書》之部。蓋類有相仍﹐學有所本﹔六藝本非虛器﹐典籍各有源流﹔豈可尊麒麟而遂謂馬牛不逮走部﹐尊鳳凰而遂謂燕雀不隸飛部耶﹖

──右十二之二

焦竑以《漢志》《尙書》類中《議奏》四十二篇入《尙書》爲非﹐因攺入於集部。按議奏之不當入集﹐已別具論﹐此不復論矣。考《議奏》之下﹐班固自注﹕「謂宣帝時石渠論也。韋昭謂石渠爲閣名﹐於此論書。」是則此處之所謂議奏﹐乃是漢孝宣時﹐於石渠閣大集諸儒﹐討論經旨同異﹐帝爲稱制臨決之篇﹐而非廷臣章奏封事之屬也。以其奏禦之篇﹐故名奏議﹔其實與疏解講義之體相類。劉﹑班附之《尙書》﹐宜矣。焦竑不察﹐而妄附於後世之文集﹐何其不思之甚邪﹖﹝秦大臣奏事附於《春秋》﹐此爲劉﹑班之遺法也。﹞

──右十二之三

焦竑以《漢志》《司馬法》入《禮》爲非﹐因攺入於兵家。此未見班固自注﹐本隸兵家﹐經班固攺易者也。說已見前﹐不復置論。

──右十二之四

焦竑以《漢志》《戰國策》入《春秋》爲非﹐因攺入於縱橫家。此論得失參半﹐說已見前﹐不復置論。

──右十二之五

焦竑以《漢志》《五經雜議》入《孝經》爲非﹐因攺入於經解。其說良允。然《漢志》無經解門類﹐入於諸子儒家﹐亦其倫也。

──右十二之六

焦竑以《漢志》《爾雅》《小爾雅》入《孝經》爲非﹐因攺入於小學。其說亦不可易。《漢志》於此一門﹐本無義理﹐殆後世流傳錯誤也。蓋《孝經》本與小學部次相連﹐或繕書者誤合之耳。《五經雜議》與《爾雅》之屬﹐皆緣經起義﹐類從互注﹐則益善矣。﹝經解﹑小學﹑儒家三類。﹞

──右十二之七

焦竑以《漢志》《弟子職》入《孝經》爲非﹐因歸還於《管子》。是不知古人裁篇別出之法﹐其說已見於前﹐不復置論。惟是弟子之職﹐必非管子所撰﹔或古人流傳成法﹐輯管子者﹐采入其書。前人著作﹐此類甚多。今以見於《管子》﹐而不復使其別見專門﹔則《小爾雅》亦已見於《孔叢子》﹐而焦氏不還《孔叢》﹐攺歸小學﹐又何說耶﹖然《弟子職》篇﹐劉﹑班本意﹐附於《孝經》與附於小學﹐不可知矣。要其別出義類﹐重復互注﹐則二類皆有可通。至於《六藝略》中﹐《論語》《孝經》小學三門﹐不入六藝之本數﹔則標名六藝﹐而別種九類﹐乃是經傳輕重之權衡也。

──右十二之八

裁篇別出之法﹐《漢志》僅存見於此篇﹐及《孔子三朝》篇之出《禮記》而已。充類而求﹐則欲明學術源委﹐而使會通於大道﹐捨是莫由焉。且如敍天文之書﹐當取《周官》保章﹐《爾雅釋天》﹐鄒衍言天﹐《淮南》天象諸篇﹐裁列天文部首﹐而後專門天文之書﹐以次列爲類焉。則求天文者﹐無遺憾矣。敍時令之書﹐當取《大戴禮夏小正》篇﹐《小戴記月令》篇﹐《周書時訓解》諸篇﹐裁列時令部首﹐而後專門時令之書﹐以次列爲類焉。敍地理之書﹐當取《禹貢》《職方》《管子地圓》《淮南地形》﹑諸史地誌諸篇﹐裁列地理部首﹐而後專門地理之書﹐以次列爲類焉。則後人求其學術源流﹐皆可無遺憾矣。《漢志》存其意﹐而未能充其量﹐然賴有此微意焉。而焦氏乃反糾之以爲謬﹐必欲歸之《管子》而後已焉﹐甚矣校讎之難也﹗

──右十二之九

或曰﹕裁篇別出之法行﹐則一書之內﹐取裁甚多﹐紛然割裂﹐恐其破碎支離而無當也。答曰﹕學貴專家﹐旨存統要。顯著專篇﹐明標義類者﹐專門之要﹐學所必究﹐乃掇取於全書之中焉。章而釽之﹐句而釐之﹐牽率名義﹐紛然依附﹐則是類書纂輯之所爲﹐而非著錄源流之所貴也。且如韓非之《五蠹》《說林》﹐董子之《玉杯》《竹林》﹐當時並以篇名見行於當世﹐今皆會萃於全書之中﹔則古人著書﹐或離或合﹐校讎編次﹐本無一定之規也。《月令》之於《呂氏春秋》《三年問》《樂記》《經解》之於《荀子》﹐尢其顯焉者也。然則裁篇別出之法﹐何爲而不可以著錄乎﹖

──右十二之十

焦竑以《漢志》《晏子》入儒家爲非﹐因攺入於墨家。此用柳宗元之說﹐以爲墨子之徒有齊人者爲之。歸其書於墨家﹐非以晏子爲墨者也。其說良是。部次羣書﹐所以貴有知言之學﹐否則徇於其名﹐而不考其實矣。《檀弓》名篇﹐非檀弓所著﹐《孟子》篇名有《梁惠王》﹐亦豈以梁惠王爲儒者哉﹖

──右十二之十一

焦竑以《漢志》《髙祖》《孝文》二傳入儒家爲非﹐因攺入於制詔。此說似矣。顧制誥與表章之類﹐當歸故事而附次於《尙書》﹔焦氏以之歸入集部﹐則全非也。

──右十二之十二

焦竑以《漢志》《管子》入道家爲非﹐因攺入於法家。其說良允。又以《尉繚子》入雜家爲非﹐因攺入於兵家﹔則鄭樵先有是說﹐竑更申之。按《漢志》《尉繚》﹐本在兵形勢家﹐書凡三十一篇﹐其雜家之《尉繚子》﹐書止二十九篇﹐班固又不著重復並省﹐疑本非一書也。

──右十二之十三

焦竑以《漢志》《山海經》入形法家爲非﹐因攺入於地理。其言似矣。然《漢志》無地理專門﹐以故類例無所附耳。竊疑蕭何收秦圖籍﹐西京未亡﹐劉歆自可訪之掌故﹐乃亦缺而不載﹐得非疏歟﹖且班固創《地理誌》﹐其自注郡縣之下﹐或云秦作某地某名﹐卽秦圖籍文也。西京奕世﹐及新莽之時﹐地名累有更易﹐見於志注﹐當日必有其書﹐而史逸之矣。至地理與形法家言﹐相爲經緯﹐說已見前﹐不復置論。

──右十二之十四

焦竑以《漢志》陰陽﹑五行﹑蓍龜﹑雜占﹑形法凡五出爲非﹐因總入於五行。不知五行本之《尙書》﹐而陰陽﹑蓍龜本之於《周易》也。凡術數之學﹐各有師承﹐龜卜蓍筮﹐長短不同﹔志並列之﹐已嫌其未析也。焦氏不達﹐槪部之以五行﹐豈有當哉﹖

──右十二之十五

卷三

漢志六藝第十三

漢志諸子第十四

漢志詩賦第十五

漢志兵書第十六

漢志術數第十七

漢志方技第十八

漢志六藝第十三

六經之名﹐起於後世﹐然而亦有所本也。荀子曰「夫學始乎誦經﹐終乎讀禮。」莊子曰「丘治《詩》《書》《禮》《樂》《易》《春秋》六經。」荀﹑莊皆孔氏再傳門人﹐﹝二子皆子夏氏門人﹐去聖未遠。﹞其書明著六經之目﹐則《經解》之出於《禮記》﹐不得遂謂剿說於荀卿也。孔子曰「述而不作。」又曰「蓋有不知而作之者﹐我無是也。」六經之文﹐皆周公之舊典﹐以其出於官守﹐而皆爲憲章﹐故述之而無所用作。以其官守失傳﹐而師儒習業﹐故尊奉而稱經。聖人之徒﹐豈有私意標目﹐彊配經名﹐以炫後人之耳目哉﹖故經之有六﹐著於《禮記》﹐標於《莊子》﹐損爲五而不可﹐增爲七而不能﹐所以爲常道也。至於《論語》《孝經》《爾雅》﹐則非六經之本體也﹔學者崇聖人之緒餘﹐而尊以經名﹐其實皆傳體也。﹝非周公舊典﹐官司典常。﹞可以與六經相表裏﹐而不可以與六經爲並列也。蓋官司典常爲經﹐而師儒講習爲傳﹐其體判然有別﹔非謂聖人之書﹐有優有劣也。是以劉歆《七略》﹐班固《藝文》﹐敍列六藝之名﹐實爲九種。蓋經爲主﹐而傳爲附﹐不易之理也。後世著錄之法﹐無復規矩準繩﹐或稱七經﹐或稱九經﹐或稱十三經﹐紛紛不一。若紀甲乙部次﹐固無傷也﹔乃標題命義﹐自爲著作﹐而亦徇流俗稱謂﹐可謂不知本矣。﹝計書幾部爲幾經可也。劉敞《七經小傳》﹐黃敏《九經余義》﹐本非計部之數﹐而不依六藝之名﹐不知本也。﹞

──右十三之一

《孝經》本以經名者也﹐樂部有傳無經者也﹐然《樂記》自列經科﹐而《孝經》止依傳例﹐則劉﹑班之特識也。蓋樂經亡而其記猶存﹐則樂之位次﹐固在經部﹐非若《孝經》之出於聖門自著也。古者諸侯大夫失其配﹐則貴妾攝主而行事﹐子婦居嫡﹐固非攝主之名也。然而溯昭穆者﹐不能躋婦於婦妾之列﹐亦其分有當然也。然則六藝之名﹐實爲《七略》之綱領﹐學者不可不知其義也。

──右十三之二

讀《六藝略》者﹐必參觀於《儒林列傳》﹔猶之讀《諸子略》﹐必參觀於《孟荀》《管晏》《老莊申韓列傳》也。﹝《詩賦略》之鄒陽﹑枚乘﹑相如﹑揚雄等傳﹐《兵書略》之孫吳﹑穰苴等傳﹐《術數略》之龜筴﹑日者等傳﹐《方技略》之扁鵑倉公等傳﹐無不皆然。﹞孟子曰「誦其詩﹐讀其書﹐不知其人可乎﹖」《藝文》𨿽始於班固﹐而司馬遷之列傳﹐實討論之。觀其敍述﹐戰國﹑秦﹑漢之間﹐著書諸人之列傳﹐未嘗不於學術淵源﹐文詞流別﹐反復而論次焉。劉向﹑劉歆﹐蓋知其意矣。故其校書諸敍論﹐旣審定其篇次﹐又推論其生平﹔以書而言﹐謂之敍錄可也﹔以人而言﹐謂之列傳可也。史家存其部目於《藝文》﹐載其行事於列傳﹐所以爲詳略互見之例也。是以《諸子》《詩賦》《兵書》諸略﹐凡遇史有列傳者﹐必注「有列傳」字於其下﹐所以使人參互而觀也。《藝文》據籍而紀﹐其於現書部目之外﹐不能越界而書﹐固其勢也。古人師授淵源﹐口耳傳習﹐不著竹帛者﹐實爲後代羣籍所由起。蓋參觀於列傳﹐而後知其深微也。且如田何受《易》於王同﹑周王孫﹑丁寬三人﹐《藝文》旣載三家《易》傳矣。其云「商瞿受《易》於孔子﹐五傳而至田何﹐漢之《易》家﹐蓋自田何始。何而上未嘗有書。」然則所謂五傳之際﹐豈無口耳受授之學乎﹖是《藝文》《易》家之宗祖也。不觀《儒林》之傳﹐何由知三家《易》傳﹐其先固有所受乎﹖費﹑髙二家之《易》《漢志》不著於錄﹐後人以爲不立學官故也。然孔氏《古文尙書》﹐毛氏《詩傳》﹐左氏《春秋》﹐皆不列於學官﹐《漢志》未嘗不並著也。不觀《儒林》之傳﹐何由知二家並無章句﹐直以口授弟子﹐猶夫田何以上之傳授也。按《列傳》云「費直以《彖》《象》《系辭》《文言》十篇﹐解說上下經。」此不爲章句之明徵也。晁氏考定古《易》﹐則以《彖》《象》《文言》雜入卦中﹐自費直始﹐因罪費直之變古。不觀《藝文》後序﹐以謂劉向校施﹑孟﹑梁丘諸家經文﹐惟費氏《易》與古文同。是費直本無變亂古經之事也。由是推之﹐則古學淵源﹐師儒傳授﹐承學流別﹐皆可考矣。《藝文》一志﹐實爲學術之宗﹐明道之要﹐而列傳之與爲表裏發明﹐此則用史翼經之明驗也。而後人著錄﹐乃用之爲甲乙計數而已矣﹐則校讎失職之故也。

──右十三之三

《易》部《古五子》注云「自甲子至壬子﹐說《易》陰陽。」其書當互見於術數略之陰陽類。《災異孟氏京房》﹐當互見於術數略之雜占﹐或五行類。

──右十三之四

《書》部劉向﹑許商二家﹐各有《五行傳記》﹐當互見於五行類。夫《書》非專爲五行也﹐五行專家﹐則本之於《書》也﹔故必互見﹐乃得原委﹐猶《司馬法》入《周官》之微意也。

──右十三之五

《詩》部韓嬰《詩外傳》﹐其文雜記春秋時事﹐與詩意相去甚遠﹐蓋爲比興六義﹐博其趣也。當互見於《春秋》類﹐與虞卿﹑鐸椒之書相比次可也。孟子曰「《詩》亡﹐然後《春秋》作。」《春秋》與《詩》相表裏﹐其旨可自得於韓氏之《外傳》。史家學《春秋》者﹐必深於《詩》﹐若司馬遷百三十篇是也。﹝屈賈﹑孟荀諸傳尢近。﹞《詩》部又當互通於樂。

──右十三之六

《禮》部《中庸說》﹐當互見《諸子略》之儒家類。諸記本非一家之言﹐可用裁篇別出之法﹐而文不盡傳﹐今存大小戴二家之記﹐亦文繁不可悉舉也。大約取劉向所定﹐分屬制度者﹐可歸故事﹐而附《尙書》之部﹔分屬通論者﹐可歸儒家﹐而入諸子之部。總持大體﹐不爲鉤釽割裂﹐則互見之書﹐各有攸當矣。

──右十三之七

《樂》部《雅樂歌詩》四篇﹐當互見於《詩》部﹐及《詩賦略》之雜歌詩。

──右十三之八

《春秋》部之《董仲舒治獄》﹐當互見於法家﹐與律令之書﹐同部分門。說已見前﹐不復置論。

──右十三之九

《論語》部之《孔子三朝》七篇﹐今《大戴記》有其一篇。考劉向《別錄》﹐七篇具出《大戴》之記﹐而劉﹑班未著所出﹐遂使裁篇與互注之意﹐俱不可以蹤迹焉﹐惜哉﹗

──右十三之十

《孝經》部《古今字》與《小爾雅》爲一類。按《爾雅》﹐訓詁類也﹐主於義理。《古今字》﹐篆隸類也﹐主於形體。則《古今字》必當依《史籀》《蒼頡》諸篇爲類﹐而不當與《爾雅》爲類矣。其二書不當入於《孝經》﹐已別具論次﹐不復置議焉。

──右十三之十一

《樂》部舊有淮南劉向等《琴頌》七篇﹐班固以爲重而刪之。今考之《詩賦略》而不見﹐豈志文之亡逸邪﹖《春秋》部六「省《太史公》四篇。」其篇名旣不可知﹐按《太史公》百三十篇﹐本隸《春秋》之部﹐豈同歸一略之中﹐猶有重複著錄﹐及裁篇別出之例邪﹖

──右十三之十二

漢志諸子第十四

儒家部《周史六韜》六篇﹐兵家之書也。劉恕以謂「《漢志》列於儒家﹐恐非兵書。」今亦不可考矣。觀班固自注﹕「或曰孔子問焉。」則固先已有所不安﹐而附著其說﹐以見劉部次於儒家之義耳。𨿽然﹐書當求其名實﹐不以人名分部次也。《太公》之書有武王問﹐不得因武王而出其書於兵家也。《漢志》歸道家。劉氏《七略》﹐道家兵家互收。《內經》之篇有黃帝問﹐不得因黃帝而出其書於方技也。假使《六韜》果有夫子之問﹐問在兵書﹐安得遂歸儒家部次邪﹖

──右十四之一

儒家部有《周政》六篇﹐《周法》九篇﹐其書不傳。班固注《周政》云「周時法度政教。」注《周法》云「法天地﹐立百官。」則二書蓋官《禮》之遺也。附之《禮》經之下爲宜﹐入於儒家非也。大抵《漢志》不立史部﹐凡遇職官﹑故事﹑章程﹑法度之書﹐不入六藝部次﹐則歸儒雜二家﹔故二家之書﹐類附率多牽混﹐惜不能盡見其書﹐校正之也。夫儒之職業﹐誦法先王之道﹐以待後之學者。因以所得﹐自成一家之言﹐孟荀諸子是也。若職官故事章程法度﹐則當世之實迹﹐非一家之立言﹐附於儒家﹐其義安取﹖故《髙祖》《孝文》諸篇之入儒﹐前人議其非﹐是也。

──右十四之二

儒家《虞氏春秋》十五篇﹐司馬遷《十二諸侯年表序》作八篇﹔或初止八篇﹐而劉向校書﹐爲之分析篇次﹐未可知也。然其書以《春秋》標題﹐而撰著之文﹐則又上采春秋﹐下觀近世﹐而定著爲書﹐抑亦《春秋》﹐之支別也。法當附著《春秋》﹐而互見於諸子。班《志》入僅著於儒家﹐惜其未習於史遷之敍列爾。

──右十四之三

司馬遷之敍載籍也﹐疏而理﹔班固之志《藝文》也﹐密而舛。蓋遷能溯源﹐固惟辧迹故也。遷於《十二諸侯表敍》﹐旣推《春秋》爲主﹐則左丘﹑鐸椒﹑虞卿﹑呂不韋諸家﹐以次論其體例﹐則《春秋》之支系也。至於孟﹑荀﹑公孫固﹑韓非諸書﹐命意各殊﹐與《春秋》之部﹐不相附麗﹔然論辧紀述﹐多及春秋時事﹐則約略紀之﹐蓋《春秋》之旁證也。張蒼歷譜五徳﹐董仲舒推《春秋》義﹐乃《春秋》之流別﹐故終篇推衍及之。則觀斯表者﹐求《春秋》之折衷﹐無遺憾矣。至於著書之人﹐學有專長﹐所著之書﹐義非一槪﹐則自有專篇列傳﹐別爲表明﹔亦猶劉向﹑任宏於校讎部次﹐重復爲之互注例也。班氏拘拘於法度之內﹐此其所以類例難精而動多掣肘歟﹖

──右十四之四

《賈誼》五十八篇﹐收於儒家﹐似矣﹔然與法家當互見也。孝《賈誼傳》﹐初以通諸家書﹐召爲博士﹐又出河南守吳公門下。吳公嘗學事李斯﹐以治行第一﹐召爲廷尉﹐乃薦賈誼。誼所上書﹐稱說攺正朔﹐易服色制度﹐定官興禮樂﹐艸具儀法。文帝謙讓未遑。然諸法令所更定﹐及列侯就國﹐其說皆自誼發之。又司馬遷曰「賈生﹑晁錯明申商。」今其書尙可考見﹔宗旨𨿽出於儒﹐而作用實本於法也。《漢志》敍錄云「法家者流﹐出於理官。」蓋法制禁令﹐《周官》之刑典也。「名家者流﹐出於禮官。」蓋名物度數﹐《周官》之禮典也。古者刑法禮制﹐相爲損益﹐故禮儀三百﹐威儀三千﹔而五刑之屬三千﹐條繁文密﹐其數適相等也。是故聖王教民以禮﹐而禁之以刑。出於禮者﹐卽入於刑﹐勢無中立。故民日遷善﹐而不知所以自致也。儒家者流﹐總約刑禮﹐而折衷於道﹐蓋懼斯民泥於刑禮之迹﹐而忘其性所固有也。孟子曰「徒善不足以爲政﹐徒法不能以自行。」夫法則禮刑條目﹐有節度者皆是也。善則欽明文思﹐允恭克讓﹐無形體者皆是也。程子曰「有《關雎》《麟趾》之心﹐而後可以行周官之法度。」所謂《關雎》《麟趾》﹐仁義是也。所謂周官法度﹐刑禮之屬皆是也。然則儒與名法﹐其原皆出於一﹔非若異端釋老﹐屏去民彜物則﹐而自爲一端者比也。商鞅﹑韓非之法﹐未嘗不本聖人之法﹐而所以制而用者非也。鄧析﹑公孫龍之名﹐不得自外於聖人之名﹐而所以持而辧者非也。儒分爲八﹐墨分爲三﹐則儒亦有不合聖人之道者矣。此其所以著錄之書﹐貴知原委﹐而又當善條其流別也。賈生之言王道﹐深識本原﹐推論三代﹐其爲儒效﹐不待言矣。然其立法創制﹐條列禁令﹐則是法家之實。其書互見法家﹐正以明其體用所備﹔儒固未足爲榮﹐名法亦不足爲隱諱也。後世不知家學流別之義﹐相率而爭於無益之空名﹔其有列於儒家者﹐不勝其榮﹐而次以名法者﹐不勝其辱﹔豈知同出聖人之道﹐而品第髙下﹐又各有其得失﹔但求名實相副﹐爲得其宜﹔不必有所選擇﹐而後其學始爲貴也。《漢志》始別九流﹐而儒雜二家﹐已多淆亂。後世著錄之人﹐更無別出心裁﹐紛然以儒雜二家爲蛇龍之菹焉。凡於諸家著述﹐不能遽定意指之所歸﹐愛之則附於儒﹐輕之則推於雜﹔夫儒雜分家之本旨﹐豈如是耶﹖

──右十四之五

《董仲舒》百二十三篇﹐部於儒家﹐是矣。然仲舒所著﹐皆明經術之意。至於說《春秋》事﹐得失間舉﹐所謂《玉杯》《繁露》《淸明》《竹林》之屬﹐則當互見《春秋》部次者也。

──右十四之六

桓寬《鹽鐵論》六十篇﹐部於儒家﹐此亦良允。第鹽鐵之議﹐乃孝昭之時政﹐其事見《食貨志》。桓寬撰輯一時所謂文學賢良對議﹐乃具當代之舊事﹐不盡爲儒門見風節也。法當互見於故事﹔而《漢志》無故事之專門﹐亦可附於《尙書》之後也。

──右十四之七

劉向所敍六十七篇﹐部於儒家﹐則《世說》《新序》《說苑》《列女傳頌圖》四種書也。此劉歆《七略》所收﹐全無倫類。班固從而效之﹐因有揚雄所敍三十八篇﹐不分《太玄》《法言》《樂》《箴》四種之獘也。鄭樵譏班固之混收揚雄一家爲無倫類﹐而謂班氏不能學《七略》之徵﹔不知班氏固效劉歆也。乃於劉歆之創爲者﹐則故縱之﹔班固之因仍者﹐則酷斷之﹐甚矣﹐人心不可有偏惡也。按《說苑》《新序》﹐雜舉春秋時事﹐當互見於《春秋》之篇。《世說》今不可詳﹐本傳所謂「《疾讒》《摘要》《救危》及《世頌》諸篇﹐依歸古事﹐悼己及同類也。」似亦可以互見《春秋》矣。惟《列女傳》﹐本采《詩》《書》所載婦徳可垂法戒之事﹐以之諷諫宮闈﹐則是史家傳記之書﹔而《漢志》未有傳記專門﹐亦當附次《春秋》之後可矣。至其引風綴雅﹐託興六義﹐又與《韓詩外傳》相爲出入﹐則互注於《詩經》部次﹐庶幾相合﹔總非諸子儒家書也。

──右十四之八

道家部《老子鄰氏經傳》四篇﹐《傅氏經說》三十七篇﹐《徐氏經說》六篇。按《老子》本書﹐今傳道徳上下二篇﹐共八十一章﹔《漢志》不載本書篇次﹐則劉﹑班之疏也。凡書有傳注解義諸家﹐離析篇次﹐則著錄者﹐必以本書篇章原數﹐登於首條﹔使讀之者可以考其原委﹐如《漢志》六藝各略之諸經篇目﹐是其義矣。

──右十四之九

或疑伊尹﹑太公皆古聖賢﹐何以遂爲道家所宗﹐以是疑爲後人假託。其說亦自合理。惟是古人著書﹐援引稱說﹐不拘於方。道家源委﹐《莊子天下》篇所敍述者﹐略可見矣。是則伊尹﹑太公﹐莊老之徒未必引以爲祖。意其著書稱述﹐以及假說問對﹐偶及其人﹐而後人不辧﹐則以爲其人自著。及察其不類﹐又以爲後人依託。今其書不存﹐殆亦難以考正也。且如儒家之《魏文侯》《平原君》﹐未必非儒者之徒﹐篇名偶用其人﹐如《孟子》之有《梁惠王》《滕文公》之類耳。不然﹐則劉﹑班篇次𨿽疏﹐何至以戰國諸侯公子稱爲儒家之書歟﹖

──右十四之十

陰陽二十一家﹐與兵書陰陽十六家﹐同名異術﹐偏全各有所主﹔敍例發明其同異之故﹐抑亦可矣﹔今乃缺而不詳﹐失之疏耳。第《諸子》陰陽之本敍﹐以謂出於羲和之官﹔數術七略之總敍﹐又云「皆明堂羲和史卜之職也。」今觀陰陽部次所敍列﹐本與數術中之天文五行不相入。是則劉﹑班敍例之不明﹐不免後學之疑惑矣。蓋《諸子略》中陰陽家﹐乃鄒衍談天﹑鄒奭雕龍之類﹐空論其理﹐而不徵其數者也。《數術略》之天文歷譜諸家﹐乃泰一﹑五殘﹑日月星气﹐以及黃帝﹑顓頊日月宿歷之類﹐顯徵度數﹐而不衍空文者也。其分門別類﹐固無可議。惟於敍例﹐亦似鮮所發明爾。然道器合一﹐理數同符。劉向父子校讎諸子﹐而不以陰陽諸篇付之太史尹咸﹐以爲七種之綱領﹐固已失矣。敍例皆引羲和爲官守﹐是又不精之咎也。莊周《天下》之篇﹐敍列古今學術﹐其於諸家流別﹐皆折衷於道要。首章稱述六藝﹐則云「《易》以道陰陽。」是《易》爲陰陽諸書之宗主也。使劉﹑班著略﹐於諸子陰陽之下﹐著云源出於《易》﹔於《易》部之下﹐著云古者掌於太卜﹔則官守師承之離合﹐不可因是而考其得失歟﹖至於羲和之官﹐則當特著於天文歷譜之下﹐而不可兼引於諸子陰陽之敍也。劉氏父子精於歷數﹐而校書猶失其次第﹔又況後世著錄﹐大率偏於文史之儒乎﹖

──右十四之十一

或曰﹕奭﹑衍之談天雕龍﹐大道之破碎也。今曰其源出於大《易》﹐豈不荒經而蔑古乎﹖答曰﹕此流別之義也。官司失其典守﹐則私門之書﹐推原古人憲典﹐以定其離合﹔師儒失其傳授﹐則遊談之書﹐推原前聖經傳﹐以折其是非。其官無典守﹐而師無傳習者﹐則是不根之妄言﹐屏而絕之﹐不得通於著錄焉。其有幸而獲傳者﹐附於本類之下﹐而明著其違悖焉。是則著錄之義﹐固所以明大道而治百家也。何爲荒經蔑古乎﹖

──右十四之十二

今爲陰陽諸家作敍例﹐當云陰陽家者流﹐其原蓋出於《易》。《易》大傳曰「一陰一陽之謂道。」又曰「易有太極﹐是生兩儀。」此天地陰陽之所由著也。星歷司於保章﹐卜筮存乎官守。聖人因事而明道﹐於是爲之演《易》而系詞。後世官司失守﹐而聖教不得其傳﹐則有談天雕龍之說﹐破碎支離﹐去道愈遠﹐是其獘也。其書傳者有某甲乙﹐得失如何﹐則陰陽之原委明矣。今存敍例﹐乃云「敬順昊天﹐歷象日月星辰﹐敬授人時。」此乃數術歷譜之敍例﹐於衍﹑奭諸家何涉歟﹖

──右十四之十三

陰陽家《公檮生終始》十四篇﹐在《鄒子終始》五十六篇之前﹐而班固注云「公檮傳鄒奭《始終》書。」豈可使創書之人﹐居傳書之人後乎﹖又《鄒子終始》五十六篇之下注云「鄒衍所說。」而公檮下注﹕「鄒奭《始終》。」名旣互異﹐而以終始爲始終﹐亦必有錯訛也。又《閭丘子》十三篇﹐《將鉅子》五篇﹐班固俱注云「在南公前」。而其書俱列《南公》三十一篇之後﹐亦似不可解也。﹝觀「終始五徳之運」﹐則以爲始終誤也。﹞

──右十四之十四

《五曹官制》五篇﹐列陰陽家﹐其書今不可考。然觀班固注云「漢制﹐似賈誼所條。」按《誼傳》﹕「誼以爲當攺正朔﹐易服色﹐定制度﹐定官名﹐興禮樂﹐艸具其儀法﹐色尙黃﹐數用五﹐爲官名。」此其所以爲五曹官制歟﹖如此則當入於官《禮》。今附入陰陽家言﹐豈有當耶﹖大約此類﹐皆因終始五徳之意﹐故附於陰陽。然則《周官》六典﹐取象天地四時﹐亦可入於歷譜家矣。

──右十四之十五

於長《天下忠臣》九篇﹐入陰陽家﹐前人已有議其非者。或曰﹕其書今已不傳﹐無由知其義例。然劉向《別錄》云「傳天下忠臣。」則其書亦可以想見矣。縱使其中參入陰陽家言﹐亦宜別出互見﹐而使觀者得明其類例﹐何劉﹑班之無所區別耶﹖蓋《七略》未立史部﹐而傳記一門之撰著﹐惟有劉向《列女》﹐與此二書耳。附於《春秋》而別爲之說﹐猶愈於攙入陰陽家言也。

──右十四之十六

法家《申子》六篇﹐其書今失傳矣。按劉向《別錄》﹕「申子學號刑名﹐以名責實﹐尊君卑臣﹐崇上抑下。」荀卿子曰「申子蔽於勢而不知智。」韓非子曰「申不害徒術而無法。」是則申子爲名家者流﹐而《漢志》部於法家﹐失其旨矣。

──右十四之十七

《商君開塞﹑耕戰》諸篇﹐可互見於兵書之權謀條。《韓非解老﹑諭老》諸篇﹐可互見於道家之《老子》經。其裁篇別出之說﹐已見於前﹐不復置論。

──右十四之十八

名家之書﹐當敍於法家之前﹐而今列於後﹐失事理之倫敍矣。蓋名家論其理﹐而法家又詳於事也。𨿽曰二家各有所本﹐其中亦有相通之原委也。

──右十四之十九

名家之言﹐分爲三科﹕一曰命物之名﹐方圓黑白是也。二曰毀譽之名﹐善惡貴賤是也。三曰況謂之名﹐賢愚愛憎是也。尹文之言云爾。然而命物之名﹐其體也。毀譽況謂之名﹐其用也。名家言治道﹐大率綜核毀譽﹐整齊況謂﹐所謂循名責實之義爾。命物之名﹐其源實本於《爾雅》。後世經解家言﹐辧名正物﹐蓋亦名家之支別也。由此溯之﹐名之得失可辧矣。凡曲學支言﹐淫辭邪說﹐其初莫不有所本。著錄之家﹐見其體分用異﹐而離析其部次﹐甚且拒絕而不使相通﹔則流遠而源不可尋﹐𨿽欲不泛濫而橫溢也﹐不可得矣。孟子曰「詖辭知其所蔽﹐淫辭知其所陷﹐邪辭知其所離﹐遁辭知其所窮。」夫謂之知其所者﹐從大道而溯其遠近離合之故也。不曰淫詖邪遁之絕其途﹐而曰淫詖邪遁之知其所者﹐蓋百家之言﹐亦大道之散著也。奉經典而臨治之﹐則收百家之用﹔忘本源而釐析之﹐則失道體之全。

──右十四之二十

墨家《隨巢子》六篇﹐《胡非子》三篇﹐班固俱注「墨翟弟子」﹐而敍書在《墨子》之前。《我子》一篇﹐劉向《別錄》云「爲墨子之學」﹐其時更在後矣。敍書在隨巢之前﹐此理之不可解者﹐或當日必有錯誤也。

──右十四之二十一

道家祖老子﹐而先有《伊尹》《太公》《鬻子》《管子》之書﹔墨家祖墨翟﹐而先有《伊佚》《田俅子》之書﹔此豈著錄諸家窮源之論耶﹖今按《管子》當入法家﹐著錄部次之未審也。至於《伊尹》《太公》《鬻子》乃道家者流稱述古人﹐因以其人命書﹐非必盡出僞託﹐亦非以伊尹﹑太公之人爲道家也。《尹佚》之於墨家﹐意其亦若是焉而已。然則鄭樵所云「看名不看書」﹐誠有難於編次者矣。否則班﹑劉著錄﹐豈竟全無區別耶﹖第《七略》於道家﹐敍黃帝諸書於老萊﹑鶡冠諸子之後﹐爲其後人依託﹐不以所託之人敍時代也。而《伊尹》《尹佚》諸書﹐顧冠道墨之首﹐豈誠以謂本所自著耶﹖其書今旣不傳﹐附以存疑之說可矣。

──右十四之二十二

六藝之書與儒家之言﹐固當參觀於《儒林列傳》﹔道家﹑名家﹑墨家之書﹐則列傳而外﹐又當參觀於莊周《天下》之篇也。蓋司馬遷敍傳所推六藝宗旨﹐尙未究其流別。而莊周《天下》一篇﹐實爲諸家學術之權衡﹔著錄諸家宜取法也。觀其首章列敍舊法世傳之史﹐與《詩》《書》六藝之文﹐則後世經史之大原也。其後敍及墨翟﹑禽滑釐之學﹐則墨支﹝墨翟弟子﹞﹑墨別﹝相裏勤以下諸人﹞﹑墨言﹑﹝禹湮洪水以下是也。﹞墨經﹐﹝苦獲﹑己齒﹑鄧陵子之屬﹐皆誦墨經是也。﹞具有經緯條貫﹔較之劉﹑班著錄﹐源委尢爲秩然﹐不啻《儒林列傳》之於《六藝略》也。宋鈃﹑尹文﹑田駢﹑愼到﹑關尹﹑老聃以至惠施﹑公孫龍之屬﹐皆諸子略中﹐道家名家所互見。然則古人著書﹐苟欲推明大道﹐未有不辧諸家學術源流﹔著錄𨿽始於劉﹑班﹐而義法實本於前古也。

──右十四之二十三

縱橫者﹐詞說之總名也。蘇秦合六國爲縱﹐張儀爲秦散六國爲橫﹐同術而異用﹐所以爲戰國事也。旣無戰國﹐則無縱橫矣。而其學具存﹐則以兵法權謀所參互﹐而抵掌談說所取資也。是以蘇﹑張諸家﹐可互見於兵書﹔﹝《七略》以蘇秦﹑蒯通入兵書。﹞而鄒陽﹑嚴﹑徐諸家﹐又爲後世詞命之祖也。

──右十四之二十四

蒯通之書﹐自號《雋永》﹐今著錄止稱《蒯子》﹔且傳云「自序其說八十一首」﹐而著錄僅稱五篇﹔不爲注語以別白之﹐則劉﹑班之疏也。

──右十四之二十五

積句成章﹐積章成篇﹔擬之於樂﹐則篇爲大成﹐而章爲一闋也。《漢志》計書﹐多以篇名﹐間有計及章數者﹐小學敍例之稱《倉頡》諸書也。至於敍次目錄﹐而以章計者﹐惟儒家《公孫固》一篇﹐注「十八章」﹐《羊子》四篇﹐注「百章」而已。其如何詳略﹐恐劉﹑班當日﹐亦未有深意也。至於以首計者﹐獨見蒯通之傳﹐不知首之爲章計與﹖爲篇計與﹖志存五篇之數﹐而不詳其所由﹐此傳志之所以當互考也。

──右十四之二十六

雜家《子晚子》三十五篇﹐注云「好議兵﹐似《司馬法》。」何以不入兵家耶﹖《尉繚子》之當入兵家﹐已爲鄭樵糾正﹐不復置論。

──右十四之二十七

《尸子》二十篇﹐書旣不傳﹐旣云「商鞅師之」﹐恐亦法家之言矣。如雲《尸子》非爲法者﹐則商鞅師其何術﹐亦當辧而著之﹔今不置一說﹐部次雜家﹐恐有誤也。

──右十四之二十八

《呂氏春秋》﹐亦《春秋》家言而兼存典章者也。當互見於《春秋》《尙書》﹐而猥次於雜家﹐亦錯誤也。古者《春秋》家言﹐體例未有一定﹔自孔子有知我罪我之說﹐而諸家著書﹐往往以《春秋》爲獨見心裁之總名。然而左氏而外﹐鐸椒﹑虞卿﹑呂不韋之書﹐𨿽非依經爲文﹐而宗仰獲麟之意﹐觀司馬遷敍《十二諸侯年表》﹐而後曉然也。呂氏之書﹐蓋司馬遷之所取法也。十二本紀﹐仿其十二月紀﹔八書﹐仿其八覽﹔七十列傳﹐仿其六論﹔則亦微有所以折衷之也。四時錯舉﹐名曰春秋﹐則呂氏猶較虞卿《晏子春秋》爲合度也。劉知幾譏其本非史書﹐而冒稱《春秋》﹐失其旨矣。﹝其合於章程﹐已具論次﹐不復置論。﹞

──右十四之二十九

《淮南內》二十一篇﹐本名爲《鴻烈解》﹐而止稱淮南﹐則不知爲地名與﹖人名書名與﹖此著錄之苟簡也。其書則當互見於道家﹐志僅列於雜家非也。﹝外篇不傳﹐不復置論。﹞

──右十四之三十

道家《黃帝銘》六篇﹐與雜家《荊軻論》五篇﹐其書今旣不可見矣﹔考《皇覽》黃帝金人器銘﹐及《皇王大紀》所謂輿幾之箴﹐巾幾之銘﹐則六篇之旨﹐可想見也。《荊軻論》下注「司馬相如等論之」﹐而《文心雕龍》則云「相如屬詞﹐始贊荊軻」。是五篇之旨﹐大抵史贊之類也。銘箴頌贊有韻之文﹐例當互見於詩賦﹐與詩賦門之《孝景皇帝頌》同類編次者也。﹝《孔甲盤盂》二十六篇﹐亦是其類。﹞

──右十四之三十一

農家託始神農﹐遺教緒言﹐或有得其一二﹐未可知也。《書》之《無逸》《詩》之《豳風》《大戴記》之《夏小正》《小戴記》之《月令》《爾雅》之《釋艸》《管子》之《牧民》篇﹐《呂氏春秋任地》諸篇﹐俱當用裁篇別出之法﹐冠於農家之首者也。﹝神農﹑野老之書﹐旣難憑信﹐故經言不得不詳。﹞

──右十四之三十二

小說家之《周考》七十六篇﹐《靑史子》五十七篇﹐其書𨿽不可知﹐然班固注《周考》﹐云「考周事也。」注《靑史子》﹐云「古史官紀事也。」則其書非《尙書》所部﹐卽《春秋》所次矣。觀《大戴禮保傅》篇﹐引靑史氏之記﹐則其書亦不儕於小說也。

──右十四之三十三

漢志詩賦第十五

《漢志》分藝文爲六略﹐每略又各別爲數種﹐每種始敍列爲諸家﹔猶如《太玄》之經﹐方州部家﹔大綱細目﹐互相維系﹐法至善也。每略各有總敍。論辧流別﹐義至詳也。惟《詩賦》一略﹐區爲五種﹐而每種之後﹐更無敍論﹐不知劉﹑班之所遺邪﹖抑流傳之脫簡邪﹖今觀《屈原賦》二十五篇以下﹐共二十家爲一種﹔《陸賈賦》三篇以下﹐共二十一家爲一種﹔《孫卿賦》十篇以下﹐共二十五家爲一種﹔名類相同﹐而區種有別﹐當日必有其義例。今諸家之賦﹐十逸八九﹐而敍論之說﹐闕焉無聞﹐非著錄之遺憾與﹖若雜賦與雜歌詩二種﹐則署名旣異﹐觀者猶可辧別﹔第不如五略之有敍錄﹐更得詳其源委耳。

──右十五之一

古之賦家者流﹐原本詩騷﹐出入戰國諸子。假設問對﹐莊列寓言之遺也。恢廓聲勢﹐蘇張縱橫之體也。排比諧隱﹐韓非《儲說》之屬也。徵材聚事﹐《呂覽》類輯之義也。𨿽其文逐聲韻﹐旨存比興﹐而深探本原﹐實能自成一子之學﹔與夫專門之書﹐初無差別。故其敍列諸家之所撰述﹐多或數十﹐少僅一篇﹐列於文林﹐義不多讓﹐爲此志也。然則三種之賦﹐亦如諸子之各別爲家﹐而當時不能盡歸一例者耳。豈若後世詩賦之家﹐裒然成集﹐使人無從辧別者哉﹖

──右十五之二

賦者古詩之流﹐劉勰所謂「六義附庸﹐蔚成大國」者是也。義當列詩於前﹐而敍賦於後﹐乃得文章承變之次第。劉﹑班顧以賦居詩前﹐則標略之稱詩賦﹐豈非顚倒與﹖每怪蕭梁《文選》﹐賦冠詩前﹐絕無義理﹐而後人競效法之﹐爲不可解。今知劉﹑班著錄﹐已啟之矣。又詩賦本《詩經》支系﹐說已見前﹐不復置議。

──右十五之三

詩賦前三種之分家﹐不可考矣﹐其與後二種之別類﹐甚曉然也。三種之賦﹐人自爲篇﹐後世別集之體也。雜賦一種﹐不列專名﹐而類敍爲篇﹐後世總集之體也。歌詩一種﹐則詩之與賦﹐固當分體者也。就其例而論之﹐則第一種之《淮南王羣臣賦》四十四篇﹐及第三種之《秦時雜賦》九篇﹐當隸雜賦條下﹐而猥廁專門之家﹐何所取耶﹖揆其所以附麗之故﹐則以《淮南王賦》列第一種﹐而以羣臣之作附於其下﹐所謂以人次也。《秦時雜賦》﹐列於《荀卿賦》後﹐﹝志作孫卿。﹞《孝景皇帝頌》前﹐所謂以時次也。夫著錄之例﹐先明家學﹐同列一家之中﹐或從人次﹔或從時次可也﹐豈有類例不通﹐源流迥異﹐槪以意爲出入者哉﹖

──右十五之四

《上所自造賦》二篇﹐顏師古注「武帝所作」。按劉向爲成帝時人﹐其去孝武之世遠矣。武帝著作﹐當稱孝武皇帝﹐乃使後人得以考定。今曰「上所自造」﹐何其標目之不明與﹖臣工稱當代之君﹐則曰上也。否則摛文紀事﹐上文已署某宗某帝﹐承上文而言之﹐亦可稱爲上也。竊意上所自造四字﹐必武帝時人標目﹐劉向從而著之﹐不與審定稱謂﹐則談《七略》者﹐疑爲成帝賦矣。班氏錄以入志﹐則上又從班固所稱﹐若無師古之注﹐則讀志者﹐又疑後漢肅宗所作賦矣。

──右十五之五

《荀卿賦》十篇﹐居第三種之首﹐當日必有取義也。按荀卿之書﹐有《賦篇》列於三十二篇之內﹐不知所謂賦十篇者﹐取其《賦篇》與否﹐曾用裁篇別出之法與否﹔著錄不爲明析﹐亦其疏也。

──右十五之六

《孝景皇帝頌》十五篇﹐次於第三種賦內﹐其旨不可彊爲之解矣。按六藝流別﹐賦爲最廣﹐比興之義﹐皆冒賦名。風詩無徵﹐存於謠諺﹐則雅頌之體﹐實與賦類同源異流者也。縱使篇第傳流﹐多寡不敵﹐有如漢代而後﹐濟水入河﹐不復別出﹔亦當敍入詩歌總部之後﹐別而次之﹐或與銘箴贊誄通爲部錄﹐抑亦可至。何至雜入賦篇﹐漫無區別邪﹖

──右十五之七

《成相雜辭》十一篇﹐《隱書》十八篇﹐次於雜賦之後﹐未爲得也。按楊倞注《荀子成相》﹕「蓋亦賦之流也。」朱子以爲「雜陳古今治亂興亡之效﹐託之風詩以諷時君」。命曰雜辭﹐非竟賦也。《隱書》注引劉向《別錄》﹐謂「疑其言以相問對﹐通以思慮﹐可以無不諭。」是則二書之體﹐乃是戰國諸子流別﹐後代連珠韻語之濫觴也。法當隸於諸子雜家﹐互見其名﹐爲說而附於歌詩之後可也。

──右十五之八

《漢志》詳賦而略詩﹐豈其時尙使然與﹖帝王之作﹐有髙祖《大風》《鴻鵠》之篇﹐而無武帝《瓠子》《秋風》之什﹐﹝或云﹕《秋風》卽在上所自造賦內。﹞臣工之作﹐有《黃門倡車忠等歌詩》﹐而無蘇李河梁之篇。﹝或云﹕雜家有主名詩十篇﹐或有蘇李之作。然漢廷主名詩﹐豈止十篇而已乎﹖﹞

──右十五之九

詩歌一門﹐雜亂無敍。如《吳楚汝南歌詩》《燕代謳》《齊鄭歌詩》之類﹐風之屬也。《出行巡狩及遊歌詩》﹐與《漢興以來兵所誅滅歌詩》﹐雅之屬也。《宗廟歌詩》《諸神歌詩》《送靈頌歌詩》﹐頌之屬也。不爲詮次類別﹐六義之遺法﹐蕩然不可爲蹤迹矣。

──右十五之十

漢志兵書第十六

孫武《兵法》八十二篇﹐注「圖九卷」。此兵書權謀之首條也。按《孫武傳》﹕「闔閭謂孫武曰﹐子之十三篇﹐吾盡觀之矣。」阮孝緒《七錄》「《孫子兵法》三卷﹐十三篇爲上卷﹐又有中下二卷。」然則杜牧謂魏武削其數十萬言爲十三篇者﹐非也。蓋十三篇爲經語﹐故進之於闔閭﹐其餘當是法度名數﹐有如形勢﹑陰陽﹑技巧之類﹐不盡通於議論文詞﹐故編次於中下﹐而爲後世亡逸者也。十三篇之自爲一書﹐在闔閭時已然﹐而《漢志》僅記八十二篇之總數﹐此其所以益滋後人之惑矣。

──右十六之一

大抵《漢志》之疏﹐由於以人類書﹐不能以書類人也。《太玄》《法言》《樂》《箴》四書﹐類於揚雄所敍三十八篇﹔《新序》《說苑》《世說》《列女傳》四書﹐類於劉向所敍六十七篇﹔尢其顯而易見者也。《孫子》八十二篇﹐用同而書體有異﹐則當別而次之。縱欲以人類書﹐亦當如《太公》之二百三十七篇﹐已列總目﹐其下分析謀八十一篇﹑言七十一篇﹑兵八十五篇之例可也。任宏部次不精﹐遂滋後人之惑﹐致謂十三篇非孫武之完書﹐則校讎不精之咎也。

──右十六之二

八十二篇之僅存十三﹐非後人之刪削也。大抵文辭易傳而度數難久。卽如同一兵書﹐而權謀之家﹐尙有存文﹔若形勢﹑陰陽﹑技巧三門﹐百不能得一矣。同一方技﹐而醫經一家﹐尙有存文﹔若經方﹑房中﹑神仙三門﹐百不能得一矣。蓋文辭人皆誦習﹐而制度則非專門不傳﹐此其所以有存逸之別歟﹖然則校書之於形名制度﹐尢宜加之意也。

──右十六之三

卽如孫武﹑孫臏書﹐列權謀之家﹐而孫武有圖九卷﹐孫臏有圖四卷﹐書篇類次﹐猶之可也。圖則斷非權謀之篇所用者矣。不爲形勢之需﹐必爲技巧之用﹐理易見也。而任宏﹑劉﹑班之徒﹐但知出於其人﹐卽附其書之下﹔然則以人類書之獘﹐誠不可以爲訓者也。

──右十六之四

按阮孝緒《七錄》﹐有孫武《八陣圖》一卷﹐是卽《漢志》九卷之圖與否﹐未可知也。然圖必有名﹐《八陣》之取以名圖﹐亦猶始《計》之取以名篇﹔今書有其名﹐而圖無其目﹐蓋篇名合於諸子之總稱﹐例如是也﹔圖亦附於其下﹐而不著其名﹐則後人不知圖之何所用矣。

──右十六之五

鄭樵言任宏部次有法﹐今可考而知也。權謀﹐人也﹔形勢﹐地也﹔陰陽﹐天也﹔孟子曰「天時不如地利﹐地利不如人和。」此三書之次第也。權謀﹐道也﹔技巧﹐藝也﹔以道爲本﹐以藝爲末﹐此始末之部秩也。然《周官》大司馬之職掌與軍禮之《司馬法》諸條﹐當先列爲經言﹐別次部首﹐使習兵事者﹐知聖王之遺意焉。任宏以《司馬法》入權謀篇﹐班固始移於經禮。夫司馬之法﹐豈可以爲權謀乎﹖宜班固之出此而入彼也。惜班固不知互見之法﹐與別出部首﹐尊爲經言之例耳。

──右十六之六

書有同名而異實者﹐必著其同異之故﹐而辧別其疑似焉﹔則與重復互注﹑裁篇別出之法﹐可以並行而不悖矣。兵形勢家之《尉繚》三十一篇﹐與雜家之《尉繚子》二十九篇同名﹔兵陰陽家之《孟子》一篇﹐與儒家之《孟子》十一篇同名﹔《師曠》八篇﹐與小說家之《師曠》六篇同名﹔《力牧》十五篇﹐與道家之《力牧》二十二篇同名﹔兵技巧家之《伍子胥》十篇﹐與雜家之《伍子胥》八篇同名﹔著錄之家﹐皆當別白而條著者也。若兵書之《公孫鞅》二十七篇﹐與法家之《商君》二十九篇﹐名號𨿽異而實爲一人﹐亦當著其是否一書也。

──右十六之七

鄭樵痛詆劉﹑班著錄﹐收書而不收圖﹐以爲圖譜之亡﹐由於不爲專門著錄始也。因於《七略》之中﹐獨取任宏《兵書略》﹐爲其書列七百九十篇﹐而圖至四十三卷也。然任宏兵略具在﹐而按錄以徵﹐亡逸之圖﹐又安在哉﹖夫著錄之道﹐不系存亡﹐而系於考證耳。存其部目﹐可以旁證遠搜﹐此逸詩﹑逸書之所以貴存《小序》也。任宏收圖﹐不能詳分部次﹐收而猶之未收也。誠欲廣圖之用﹐則當別爲部次﹐表名圖目﹐﹝如《八陣圖》之類。﹞而於本人本書之下﹐更爲重復互注﹐庶幾得其倫敍歟﹖

──右十六之八

漢志數術第十七

數術諸書﹐多以圖著﹐如天文之《泰一雜子星》《五殘雜變星》﹐書𨿽不傳﹐而世傳甘石《星經》﹐﹝未著於錄。﹞則有星圖可證者也。《漢日旁气行事占驗》不傳﹐而《隋志》《魏氏日旁气圖》一卷可證。《海中星占驗》不傳﹐而《隋志》《海中星圖》一卷可證。《圖書祕記》十七篇﹐著於天文之錄。《耿昌月行帛圖》﹐著於歷譜之錄。《後漢歷志》賈逵論﹐引「甘露二年﹐大司農丞耿壽昌﹐奏以圖儀度日月行﹐考驗天運」﹐則諸書之有圖﹐蓋指不可勝屈矣。尹咸校數術書﹐非特不能釐別圖書﹐標目家學﹔卽僅如任宏之《兵書》條例﹐但注有圖於本書之下﹐亦不能也。此其所以難究索歟﹖

──右十七之一

五行家之《鍾律災應》﹐當與《六藝略》樂經諸書互注﹔《鍾律叢辰日苑》《鍾律消息》《黃鍾》三書﹐亦同。《五音奇胲用兵》二十三卷﹐《刑徳》二十一卷﹐當與兵書陰陽家互注。其五行之本《尙書》﹐蓍龜之《周易》﹐已具論次﹐不復置議。

──右十七之二

雜占家之《禳祀天文》《請雨止雨》《雜子候歲》﹝泰一子貢二家。﹞《神農教田相土耕種》諸書﹐當與諸子農家互注。

──右十七之三

形法之家﹐不出五行﹑雜占二條﹐惟《山海經》宜出地理專門﹐而無其部次﹐故彊著之形法也。說已見前﹐不復置議。

──右十七之四

漢志方技第十八

方技之書﹐大要有四﹐經﹑脈﹑方﹑藥而已。經聞其道﹐脈運其術﹐方致其功﹐藥辧其性﹔四者備﹐而方技之事備矣。今李柱國所校四種﹐則有醫經﹑經方二種而已。脈書﹑藥書﹐竟缺其目。其房中﹑神仙﹐則事兼道術﹐非復方技之正宗矣。宜乎敍方技者﹐至今猶昧昧於四部相承之義焉。按司馬遷《扁鵲倉公傳》﹐「公乘陽慶﹐傳黃帝﹑扁鵲之脈書」﹐是西京未嘗無脈書也。又按班固《郊祀志》﹐成帝初﹐有本艸待詔﹐《樓護傳》少誦醫經本艸方術。是西京未嘗無藥書也。李術國專官典校﹐而書有缺遺﹐類例不盡著錄﹐家法豈易言哉﹖

