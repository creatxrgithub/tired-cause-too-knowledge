

治世龜鑑﹝元﹞蘇天爵

四庫總目提要

《治世龜鑑》元蘇天爵撰。天爵有《名臣事略》﹐已著錄。此書爲成化丙午吳江知縣太和陳堯弼所刊。篇首天爵結銜﹐題中奉大夫﹐浙江等處行中書省參知政事。考《元史》天爵本傳﹐凡兩拜是官﹐一在至正七年﹐一在至正十二年。此書前有林興祖﹑趙汸二序﹐皆標至正十二年壬辰正月﹐則作於再任之日。是時妖寇自淮右延及冮東﹐詔天爵總兵饒信﹐克復一路六縣。正干戈俶擾之際﹐乃能畱心於治理﹐所采皆宋以前善政嘉言﹐而大旨歸於培養元气。其目凡六﹕曰治體﹐曰用人﹐曰守令﹐曰愛民﹐曰爲政﹐而終之以止盜﹐殆有深意也。天爵著述載於本傳者﹐《名臣事略》十五卷﹐《文類》七十卷﹐《松廳章疏》五卷﹐《春風亭筆記》二卷﹐詩七卷﹐文三十卷。又載有《遼金紀元》《黃河源委》二書﹐未及脫稿﹐而不載此書。然趙汸序今載《東山存稿》第二卷

中﹐與此本一一相合﹐知非僞托。本傳蓋偶遺之﹐亦足證《元史》之多疏矣。

序

治世龜鑑中奉大夫江浙等處行中書省參知政事趙郡蘓公所編也大綱凡六曰治體曰用人曰守令曰愛民曰爲政曰止盜綱各有其目誠前知之龜不逺之鑑有志於治者宜無一之可遺吾姑於六綱之目各舉其一以例其餘治體之目九司馬公論牛僧孺而謂之誣今之論治體者必不至如牛僧孺之誣用人之目十有四歐陽公之論馮道謂其無亷恥司馬公以道爲姦臣之尢今之用人者必不至用如是之人守令之目有六曰始造簿書備遺忘耳今反求精於案牘而忽於人才此張九齡歸重於守令者爲守爲令不可不此之思愛民之目六有謂弛茶塩之禁非所當先此範文正公之言也掌大計者其可不思其所當先爲政之目十有一而漢建武之詔所謂省減吏員者豈非當今爲政之要歟而其止盜之目八舉夫子之言曰茍子之不欲𨿽賞之不竊又豈非人之至簡而易行者歟予於龜鑑綱目非有所去取焉蓋各舉其一而其餘無非可爲龜鑑者也蘇公著述之行於世者有名臣事略有文類於伊洛淵源錄有序皆嘗得而讀之其明體適用之學實得之魯齋先生許文正公云至正十二年壬辰之歲良月吉日三山林興祖謹書

昔者先王盛時紀綱法度悉備子孫得有據依以爲治號曰成憲舊章而君臣上下相與監觀前代以保天命系民心者憂勤惕厲不敢少忘以爲家法其制於未亂者如是故𨿽或孽芽其間而圖難於易爲大於細可以無患夫豈有一旦土崩之禍哉秦人學不師古取凡三代聖人所以維持天下之具與其深微之意悉蕩滅掃除之蓋不特燔經書殺學士爲足以亡其國家也自是以還創業者無所因襲守成者無所持循而廟堂之籌策侍從之論思遂爲治亂安危之本其不可忽也明矣然歷代簡策所存忠言嘉謨曷可勝紀當其時或見用或用之而未究或遂不用得失具可考知而自今觀之則其所善皆可以勸而所戒者無不可懲也若夫上下古今博觀約取以貽當世而示來哲庶幾聖賢經世之志一二有見則誠哉君子之用心已乎江浙行省參政趙郡蘓公嘗采經史百氏書切於治道政要者輯爲一編曰治世龜鑑至簡而不遺甚深而非激疏通練逹而正大之規著親切確實而公平之體存信爲謀王斷國者之元龜寶鑑也民有言所貴於中國者以有上世帝王以來千數百年之議論也漠然無所鏡考而徒肆其胸臆亦公之所爲深憂者乎公爲禦史知無不言持憲節以洗寃澤物爲己任參議政府屹然弗阿兩典大藩皆勤於庶事尢拳拳焉以護惜國家元气爲心嘗奉詔宣撫京畿實冠諸道旁求民瘼秋毫無隠而酌理道之中正存大體於幾微不迎合於前無顧慮於後𨿽用事者若不見察而退居之日凡可以尊主庇民者未嘗少輟其討論之工也蓋公學本先王而志存天下其見於行事者如此則是書之作豈欲托諸空言者哉至正壬辰歲正月初吉諸生新安趙方謹書

正文

○治體

書伊尹申誥於王曰嗚呼惟天無親克敬惟親民罔常懷懷於有仁鬼神無常享享於克誠天位艱哉徳惟治否徳亂與治同道罔不興與亂同事罔不亡終始愼厥與惟明明後

蔡氏曰申誥重誥也天之所親民之所懷鬼神之所享皆不常也惟克敬有仁克誠而後天親之民懷之鬼神享之也曰敬曰仁曰誠者各因所主而言天謂之敬者天者理之所在動靜語黙不可有一毫之慢民謂之仁者民非元後何戴鰥寡孤獨皆人君所當卹鬼神謂之誠者不誠無物誠立於此而後神格於彼三者所當盡如此人君居天之位其可易而爲之哉分而言之則三合而言之一徳而已太甲遷善未幾而伊尹以是告之其才固有大過人者歟徳者合敬仁誠之稱也有是徳則治無是徳則亂治固古人有行之者矣亂亦古人有行之者也與古之治者同道則無不興與古之亂者同事則無不亡治而謂之道者蓋治因時制宜或損或益事未必同而道則同也亂而謂之事者亡國喪家不過貨色逰畋作威殺戮等事事同道無不同也治亂之分顧所與如何耳始而與治固可以興終而與亂則亡亦至矣謹其所與終始如一惟明明之君爲然也

張南軒云西漢末年正如病者元气先敗凡疾皆得以入之而皆得以亡之爲當時大臣者要當力陳國勢根本之已撅勸人主以自彊於徳多求賢才以自輔庶可以扶助元气消弭沈痼若不循其本而姑因一事之謬一人之進而指陳之縱使一事之正一人之去亦將有繼其後者終無益也

漢哀帝時諫大夫鮑宣上書曰竊見孝成皇帝時外親持權濁亂天下奢泰亡度窮困百姓是以日蝕且十彗星四起危亡之徵陛下所親見也今柰何反復劇於前乎朝臣亡有大儒骨鯁之士論議通古今憂國如饑渇者惇外親小童幸董賢等在省戶下陛下欲與此共承天地安海內甚難昔堯放四罪而天下服今除一吏而眾皆惑古刑人尙服今賞人反惑今民有七亡水旱爲災一也重責賦稅二也貪吏取受三也豪彊蠶食四也苛吏繇役五也郡落鼓鳴六也盜賊刼掠七也七亡尙可又有七死酷吏驅殺一也治獄深刻二也寃陷無辜三也盜賊橫發四也怨讎相殘五也歳惡饑餓六也時气疾疫七也民有七亡而無一得欲望國安誠難民有七死而無一生欲望刑措誠難此非公卿守相貪殘成化之所致耶羣臣幸得居尊官食重祿豈有肯加惻隠於細民助陛下流教化者耶但在營私家稱賓客爲姦利而已以茍容曲從爲賢以拱黙屍祿爲智謂如臣宣等爲愚天下乃皇天之天下也陛下爲天牧養元元視之當如一今貧民菜食不厭衣又穿空父子夫婦不能相保柰何獨私養外親幸臣賞賜大萬使奴從賓客漿酒藿肉非天意也官爵非陛下之官爵乃天下之官爵也陛下官非其人而望天說民服豈不難哉孫寵息夫躬姦人之雄惑世尢劇冝以時罷退及外親幼童未通經術者皆冝令休就師傅急徵傅喜使領外親何武師丹彭宣龔勝可大委任陛下尙能容亡功徳者甚眾曽不能忍武等邪治天下者當用天下之心爲心不得自専快意而已也宣語𨿽刻上以宣名儒優容之

唐太和六年文宗謂宰相曰天下何時當太平卿等亦有意於此乎牛僧孺對曰太平無象今四夷不至交侵百姓不至流散𨿽非至理亦謂小康陛下若別求太平非臣所及因累表請罷乃出鎭淮南

司馬公曰君明臣忠上令下從俊良在位佞邪黜逺禮修樂舉刑淸政平姦宄消伏兵革偃戢諸侯順附四夷懷服時和年丰家給人足此太平之象也於斯之時閽寺脇君於內藩鎭阻兵扵外士卒殺逐主帥拒命自立軍旅歳興賦役日急而僧孺謂之太平不亦誣乎當文宗求治之時僧孺位居承弼進則偸安取容以竊位退則欺君誣世以盜名罪孰大焉

五代唐明宗時大理少卿康澄上疏言時事其言曰爲國者有不足懼者五深可畏者六三辰失行不足懼天象變見不足懼小人訛言不足懼山崩川竭不足懼水旱虫蝗不足懼也賢士藏匿深可畏四民遷業深可畏亷恥道消深可畏毀譽亂眞深可畏直言不聞深可畏也識者皆多澄言切中時病

宋仁宗慶曆中範仲淹爲參知政事每進見上必以太平責之仲淹嘆曰上之用我者至矣然事有先後而革獘於久安非朝夕可也旣而上再賜手詔趣使條天下事又開大章閣召見賜坐授以紙筆使疏於前仲淹惶恐避席始退而條列時所冝先者上之其詔天下興學取士先徳行不専文辭革磨勘例選以別能否減任子之數而除濫官用農桑考課守宰等事十數事

易泰之九二曰包荒用馮河程子曰人情安肆則政舒緩而法度廢弛庶事無節治之之道必有包含荒穢之量則其施爲寛裕詳宻獘革事理而人安之若無含弘之度有忿疾之心則無深逺之慮有暴擾之患深獘未去而近患已生矣故在包荒也自古泰治之世必漸至於衰替蓋由狃習安逸因循而然自非剛斷之君英烈之輔不能挺特奮發以革其獘也故曰用馮河或疑上云包荒則是包含寛容此云用馮河則是奮發攺革似相反也不知以含容之量施剛果之用乃聖賢之爲也

程子曰聖人爲戒必扵方盛之時方其盛而不知戒故狃安富則驕侈生樂舒肆則紀綱壞忘禍亂則釁孽萌是以浸淫不知亂之至也

程伊川答人示奏槁書云觀公之意専以畏亂爲主頥欲公以愛民爲先力言百姓饑且死丐朝廷哀憐因懼將爲冦亂可也不惟告君之體當如是事勢亦冝爾公方求財以活人析之以仁愛則當輕財而重民懼之以利害則將恃財以自保古之時得丘民則得天下後世以兵制民以財聚眾聚財者能守保民者爲迂惟當以誠意感動覬其有不忍之心而已

○用人

五峯胡氏曰爲治湏用盡天下人才人才用不盡則事便有闕漢髙祖盡羅籠許多人才所以成功曹操羅籠許多不得故成三分

宋嘉定中殿中侍禦史劉光祖言比年以來士大夫不慕亷靖而慕奔竸不尊名節而尊爵位不樂公正而樂軟美不敬君子而敬庸人旣安習以成風謂茍得爲至計良由前輩長老零落殆盡今之負物望協公論者不聚於朝廷後生晚進議論無所據依無所宗主正議益衰士風不竸幸詔大臣妙搜人物必朝野所共屬賢愚所同敬者一二十人參錯立朝國勢自壯夫今日之患在扵不務封殖人才臺諫但有摧殘廟堂初無長養且人才者國家之基本乏則養之有則用之慶曆之所以盛者豈一日之積乎惟其非一日之積是以非一日之用也

南軒張氏曰莫易於宰相形便勢利有人可以任事莫難於宰相少有私意便隔絕矣施設不過舉其大綱先使官得其人君子聚於朝中人皆可化而爲善小人得用中人皆被引去又曰附麗匪人如黥如劓𨿽欲湔洗而痕迹尙在夫人得而指之不復爲完人矣

東萊呂氏曰殺百萬生靈亡數百年社稷皆生於士大夫患失

橫渠張氏曰觀大節必於細事觀立朝必於平日平日趨利避害他日必欺君賣國矣平日負約失期他日必附下罔上矣

王沂公爲宰相語諫官韓琦曰近日頻見章疏甚佳只如此可矣向者如髙若訥輩多是擇利範希文亦未免近名要須純意於國家事耳

趙淸獻公爲禦史其言常欲朝廷別白君子小人每謂小人𨿽小過當力排而絕之後乃無患君子不幸而有詿誤當保持愛惜以成就其徳故言事𨿽切而人不厭

徽宗初年吏部侍郎陸佃上疏曰人君踐祚要在正始正始之道本於朝廷近時學士大夫相傾竸進以善求事爲精神以能訐人爲風采以忠厚爲重遲以靜退爲卑弱相師成風莫之或止正而救之實在今日又曰今天下之勢如人大病向愈當以藥餌輔養之須其安平茍爲輕事攺作是使之騎射也

易漸之九三曰利禦冦程子傳曰君子之與小人比也自守以正豈惟君子自完其己而已乎亦使小人得不陷於非義是以順道相保禦止其惡也又曰防小人之道正己爲先

邵康節云君子贏得做君子小人枉了做小人趙明誠曰夫善惡如水火決不可同器惟人主能辧小人逺之然後君子道長而天下治若俱收並用則小人必得志小人得志則君子必被其禍

魏了翁曰君子𨿽在內而上意不向猶外也小人𨿽在外而上意向之猶內也又曰人才以黨論故疊爲僨興古人選於眾聽於國人旁搜而渇用焉猶慮弗給後世俗薄世壞人才鮮少尙乃畨休代進一則常以一半置在閒散故才不周於用次則久閒者多君子而小人固不久於閒三則棄之於聰明未衰之日而用之於老疾交至之時四則小人敗壞國家浸不可支然後以君子捄之小人常居其逸而幸免君子常處其難而受責五則疊爲消長進退如人數更疾病元气不無耗傷焉

唐會昌三年六月內侍監仇士良致仕武宗外尊寵士良內實忌之士良頗覺遂以老病致仕其黨送歸私第士良教之曰天子不可令閒常冝以奢靡娛其耳目使日新月盛無暇更及他事然後吾輩可以得志愼勿使之讀書親儒生彼見前代興亡心知憂懼則吾輩疏斥矣其黨拜謝而去

範氏曰小人莫不養其君之欲以濟己之欲使其君動而不靜爲而不止則小人得以行其計矣豈獨奢靡之娛足以蕩其心哉又有甚焉者矣或殖貨利或治宮室或開邊境或察臣下隨其所好以竊權寵人君樂得其欲而不知其爲天下害是以政日亂而不自知惟能親正直遠邪佞則可以免斯患矣胡氏曰士良狡黠思所以蠱君者宻矣然知其利而不知其害者也已無疏斥之道以忠信謹厚服其軄亦何用蠱君然後得安茍欲自安而蠱君至於危亡之地則豈有君亡而我存之理其禍豈止於疏斥而已哉故士良之術自以爲智實則愚也黃氏曰仇士良戒其徒毋令天子暇暇則觀書親儒生莫若殖財貨盛鷹馬日以球獵聲色蠱其心嗚呼是誠何心哉然士良陰用其術𨿽有損於一時史臣明記其言實有益於萬世使有天下者常書士良傳一通掲之座隅朝夕觀省焉彼挾士良之術者又安得而售乎

五代周顯徳初太師中書令瀛王馮道卒道少以孝謹知名唐莊宗世始貴顯自是累朝不離將相公師之位爲久淸儉寛弘人莫測其喜慍滑稽多智浮沈取容嘗著長樂老敍自述累朝榮遇之狀時人往往以徳量推之

歐陽公曰禮義亷恥國之四維四維不張國乃滅亡況爲大臣而無亷恥天下其有不亂國家其有不亡者乎馮道其可謂無亷恥者矣則當時天下國家可知也予於五代得全節之士三死事之臣十有五皆武夫戰卒豈於儒者果無其人哉得非髙節之士惡時之亂而不肯出歟嘗聞是時有王凝者家靑齊之間爲虢州司戶參軍以卒妻李氏負其遺骸以歸東過開封止於旅捨主人不納牽其臂而出之李氏仰天慟曰我爲婦人不能守節而此手爲人所執邪卽引斧自斷其臂見者爲之嗟泣開封尹聞之白其事於朝厚卹李氏而笞其主人嗚呼士不自愛其身而忍恥以偸生者聞李氏之風冝少知愧哉司馬公曰天地設位聖人則之以制禮立法內有夫婦外有君臣婦之從夫終身不攺臣之事君有死無貳此人道之大倫也茍或廢之亂莫大焉範質稱馮道厚徳稽古宏才偉量𨿽朝代遷貿人無間言屹若巨山人不可轉也夫爲女不正𨿽復華色之美織紝之巧不足賢矣爲臣不忠𨿽復材智之多治行之優不足貴矣何則大節已虧故也道之大節如此𨿽有小善庸足稱乎或以爲當是之時失臣節者非道一人豈得獨罪道哉夫忠臣憂公如家見危致命智士有道則見無道則隠今道尊寵冠三師權任首諸相國存則竊位素餐國亡則迎謁勸進玆乃姦臣之尢安得與他人爲比哉或謂道能全身逺害於亂世斯亦賢已夫君子有殺身成仁豈専以全身逺害爲賢哉然不正之女中士羞以爲家不忠之人中君羞以爲臣若道之爲臣而不誅不棄則亦時君之責也

○守令

漢興之初反秦之敝與民休息凡事簡易禁罔疏闊而相國蕭曹以寛厚淸靜爲天下帥民作畫一之歌孝惠垂拱髙後女主不出房闥而天下晏然民務稼穡衣食滋殖至於文景遂移風易俗是時循吏如河南守吳公蜀守文翁之屬皆謹身帥先居以亷平不至於嚴而民從化孝武之世外攘四夷內攺法度民用雕敝姦軌不禁時少能以化治稱者惟江都相董仲舒內史公孫弘兒寛居官可紀三人皆儒者通於世務明習文法以經術潤飾吏事天子器之孝昭幼沖霍光秉政承奢侈師旅之後海內虛耗光因循守軄無所攺作至於始元元鳯之間匈奴鄕化百姓益冨舉賢良文學問民所疾苦於是罷酒榷而議鹽鐵矣及至孝宣繇仄陋而登至尊興於閭閻深知民事之囏難自霍光薨後始躬萬機厲精爲治五日一聽事自丞相以下各奉軄而進及拜刺史守相輙親見問觀其所繇退而考察所行以質其言有名實不相應必知其所以然常稱曰庶民所以安其田裏而亡嘆息愁恨之心者政平訟理也與我共此者其惟良二千石乎以爲太守吏民之本數變易則下不安民知其將久不可欺罔乃服從其教化故二千石有治理效輙以璽書勉厲增秩賜金或爵至闗內侯公卿缺則選諸所表以次用之是故漢世良吏於是爲盛稱中興焉

黃霸爲潁川太守使郵亭鄕官皆畜雞豚以贍鰥寡貧窮者爲條教行之民間勸以爲善防姦及務耕桑節用殖財種樹畜養初若煩碎然精力能推行之吏民見者語次尋繹問他陰伏以相參考聰明識事吏民不敢有所欺姦人去入他郡盜賊日少霸力行教化而後誅罰務在成就全安長吏曰數易長吏送故迎新之費及姦吏因緣絕簿書盜財物公私費耗甚多皆當出於民所易新吏又未必賢或不如其故徒相益爲亂凡治道去其泰甚者耳霸以外寛內明得吏民心戶口歳增治爲天下第一徵守京兆尹

漢章帝元和二年春正月詔曰俗吏矯飾外貎似是而非朕甚厭之甚苦之安靜之吏悃愊無華日計不足月計有餘如襄城令劉方吏民同聲謂之不煩𨿽未有它異斯亦殆近之矣夫以苛爲察以刻爲明以輕爲徳以重爲威四者或興則下有怨心吾詔書數下冠蓋接道而吏不加治民或失職其咎安在勉思舊令稱朕意焉

唐開元間張九齡上疏曰乖政之气發爲水旱天道𨿽逺其應甚邇昔東海枉殺孝婦天旱久之一吏不明匹婦非命則天昭其寃況六合元元之眾縣命於縣令宅生於刺史陛下所與共治尢親於人者乎若非其任水旱之繇豈惟一婦而已今刺史京輔雄望之郡猶少擇之江淮隴蜀三河大府之外稍非其人繇京官出者或身有累或政無狀用牧守之任爲斥逐之地或因附會以忝髙位及勢衰謂之不稱京職出以爲州武夫流外積資而得不計於才刺史乃爾縣令尙何言哉甿庶國家之本務本之職乃爲好進者所輕承獘之民遭不肖所擾聖化從此銷欝不選親人以成其獘也古者刺史入爲三公郎官出宰百里今朝廷士入而不出其於計私甚自得也京師衣冠所聚身名所出從容附會不勤而成是大利在於內而不在於外也智能之士欲利之心安肯復出爲刺史縣令哉國家賴智能以治而常無親人者陛下不革以法故也臣愚謂欲治之本莫若重守令守令旣重則能者可行冝遂科定其資凡不歷都督刺史𨿽有髙第不得任侍郎列卿不歷縣令𨿽有善政不得任臺郎給捨都督守令𨿽遠者使無十年任外如不爲此而救其失恐天下猶未治也又古之選士惟取稱職是以士修素行而不爲僥幸姦僞自止流品不雜今天下不必治於上古而事務日倍於前誠以不正其本而設巧於末也所謂末者吏部條章舉贏千百刀筆之人溺於文墨巧史猾徒緣姦而奮臣以謂始造簿書備遺忘耳今反求精於案牘而忽於人才是所謂遺劍中流刻舟以記者也凡稱吏部能者則曰自尉與主簿繇主簿與丞此執文而知官次者也乃不論其賢不肖豈不謬哉夫吏部尙書侍郎以賢而授者也豈不能知人如知之難拔十得五斯可矣今膠以格條據資配職爲官擇人初無此意故時人有平配之誚官曹無得賢之實臣謂選部之法敝於不變今若刺史縣令精核其人則管內歳當選者使考才行可入流品然後送臺又加擇焉以所用眾寡爲州縣殿最則州縣愼所舉可官之才多吏部因其成無庸人之繁矣今歳選乃萬計京師米物爲耗豈多士哉蓋冒濫抵此爾方以一詩一判定其是非適使賢人遺逸此明代之闕政也天下𨿽廣朝廷𨿽眾必使毀譽相亂聽受不明事則已矣如知其賢能各有品第每一官闕不以次用之豈不可乎如諸司要官以下等叨進是議無髙卑惟得與不爾故淸議不立而名節不修善士守志而後時中人進求而易操也朝廷能以令名進人士以修名獲利利之出眾之趨也不如此則小者得以茍求一變而至於阿利大者許以分義再變而成朋黨矣故於用人不可不第其髙下髙下有次則不可以妄干天下之士必刻意修飾而刑政自淸此興衰之大端也

劉安禮問臨民程子曰使民各得輸其情問禦吏曰正己以格物又曰教人者養其善心而惡自消治民者導之敬讓而爭自息

宋孝宗初朱子應詔上封事曰四海之利病系於民生之休戚民生之休戚系於守令之賢否而本原之地在乎朝廷若不自朝廷擇監司以察州縣𨿽今日降一詔明日行一事欲以惠民而適增擾欲以興利而適重害也

○愛民

子曰道千乘之國敬事而信節用而愛人使民以時朱子曰道治也千乘諸侯之國其地可出兵車千乘者也敬者主一無適之謂敬事而信者敬其事而信於民也時謂農隙之時言治國之要在此五者亦務本之意也程子曰當時諸侯果能此亦足以治其國矣若推其極堯舜之治亦不過此楊氏曰上不敬則下慢不信則下疑下慢而疑事不立矣敬事而信以身先之也易曰節以制度不傷財不害民蓋侈用則傷財傷財必至於害民故愛民必先於節用然使之不以其時則力本者不獲自盡𨿽有愛人之心而民不被其澤矣

孟子對梁惠王曰地方百里而可以王王如施仁政於民省刑罰薄稅斂深耕易耨壯者以暇日修其孝悌忠信入以事其父兄出以事其長上可使制梃以撻秦楚之堅甲利兵矣

朱子曰百里小國也然能行仁政則天下之民歸之矣省刑罰薄稅斂二者仁政之大目也君行仁政則民得盡力於農畆而又有暇日以修禮義是以尊君親上而樂於效死也

晁錯上封事曰聖王在上而民不凍饑者非能耕而食之織而衣之也爲開其資財之道也故堯禹有九年之水湯有七年之旱而國亡捐瘠者以畜積多而備先具也今海內爲一土地人民之眾不避湯禹加以亡天災數年之水旱而蓄積未及者何也地有餘利民有餘力生榖之土未盡墾山澤之利未盡出也遊食之民未盡歸農也民貧則姦邪生貧生不足不足生於不農不農則不地著不地著則離鄕輕家𨿽有髙城深池嚴法重刑不能禁也夫寒之於衣不待輕暖饑之於食不待甘旨饑寒至身不顧亷恥人情一日不再食則饑終歳不制衣則寒夫腹饑不得食膚寒不得衣𨿽慈母不能保其子君安能以有其民哉明王知其然也故務民於農桑薄賦斂廣畜積以實倉廩備水旱故民可得而有也

唐太宗時魏徵上疏言陛下志業比貞觀之初漸不克終者凡十條其一以爲頃年輕用民力乃云百姓無事則驕佚勞役則易使自古未有因百姓逸而敗勞而安者此恐非興邦之言也

範祖禹曰有國者不憂百姓之貧而疑其財之有餘取之不已不卹百姓之勞而疑其力之有餘使之不已此二者亡之道也人主曷不反諸己已欲富而惡貧欲逸而惡勞則富而逸者民之所欲也與其所欲去其所惡而不王者未之有也

唐明宗自初卽位減罷官人伶官廢內藏庫四方所上物悉歸之有司廣壽殿火災有司理之請加丹雘喟然嘆曰天以火戒我豈冝增以侈邪歳嘗旱已而雪暴坐庭中詔武徳司宮中無掃雪曰此天所以賜我也數問宰相馮道等民間疾苦聞道等言榖帛賤民無疾疫則欣然曰吾何以堪之當與公等作好事以報上天

宋慶曆中議弛茶鹽之禁及減商稅參政範文正公以爲不可茶鹽商稅之入但分減商賈之利耳行於商賈未甚有害也今國用未減歳入不可闕旣不取之於山澤商稅今爲計莫若先省國用國用有餘當先寛賦役然後及商賈弛禁非所當先也其議遂寢

○爲政

漢光武建武六年六月辛卯詔曰張官置吏所以爲人也今戶口耗少吏職尙煩其令司州牧各實所部省減吏員郡縣不足置長吏者可並合者上大司徒大司空二府於是條奏並省四百餘縣

程子曰爲民立君所以養之也養民之道在愛其力民力足則生養遂生養遂則教化行而風俗美故爲政以民力爲重也春秋凡用民力必書其所興作不時害義固爲罪也𨿽時且義必書見勞民爲重事也然有用民力之大而不書者爲教之意深矣僖公修泮宮復閟宮非不用民力也然而不書二者復古興廢之大事爲國之先務如是而用民乃所當用也人君知此義知爲政之先後輕重矣

東萊呂氏曰楊炎並租庸調爲二稅二稅外不許誅求一錢他卻不知保不得後來大凡治財最不可壞舊法最不可並省名目

唐自安史之亂天下戶口什亡八九所在宿重兵其費不貲皆倚辦於轉運使劉晏晏有精力多機智變通有無曲盡其妙常以厚直募善走者置遞相望覘報四方物價不數日皆達食貨輕重之權悉制在掌握國家獲利天下無甚貴甚賤之憂晏以爲辦集眾務在於得人故必擇通敏精悍亷勤之士而用之常言士陷贓賄則論棄於時名重於利故士多淸修吏𨿽潔亷終無顯榮利重於名故吏多貪污其勾檢簿書出納錢榖事𨿽至細必委之士類吏惟書符牒不得輕出一言其屬官𨿽居數千里外奉教令如在目前無敢欺紿權貴屬以親故晏亦應之俸給多少遷次緩速皆如其志然無得親職事晏又以戶口滋多則賦稅自廣故其理財常以養民爲先諸道各置知院官每旬月其雨雪丰歉之狀以告丰則貴糴歉則賤糶或以谷易雜貨供官用而於丰處賣之知院始見不稔之端先申至某月須如幹蠲免某月須如幹救助及期晏不俟州縣申請卽奏行之不待其困獘流殍然後賑之也由是戶口蕃息始爲轉運使時天下見戶不過二百萬其季年乃三百餘萬非晏所統亦不增也其初財賦歳入不過四百萬緡季年乃千餘萬緡晏専用搉鹽法充軍國之用時自許鄭之西皆食河東池鹽度支主之汴蔡之東皆食海鹽晏主之晏以爲官多則民擾故但於出鹽之鄕置官收鹽轉鬻於商人任其所之其去鹽鄕遠者轉官鹽於彼貯之或商絕鹽貴則減價鬻之謂之常平鹽官獲其利而民不乏鹽其始江淮鹽利不過四十萬緡季年乃六百餘萬緡由是國用充足而民不困獘先是運闗東榖入長安者以河流湍悍率一斛得八斗至者則爲成勞受優賞晏以爲江汴河渭水力不同各隨便宜造運船教漕卒緣水置倉轉相受給自是每歳運榖或至百餘萬斛無斗升沈覆者船十艘爲一綱使軍將領之十運無失授優勞官於揚子置場造船艘給千緡或言用不及半請損之晏曰不然論大計者不可惜小費凡事必爲永久之慮今始置船場執事者多當先使之私用無奢則官物堅完矣若遽與之屑屑校計安能久行乎異日必有減之者減半以下猶可也過此則不能運矣後五十年有司果減其半及咸通中有司計費而給之無復羨餘船益脆薄漕運遂廢晏爲人勤力事無閒劇必於一日中決之後來言財利者皆莫能及

胡氏曰劉晏言出納必委於士類理財以養民爲先官多則民擾論大事不計小費事必於一日中決之皆可法也

唐武宗時李徳裕爲相削平叛亂威令赫然上惡僧尼耗蠧天下欲去乃先毀山野招提蘭若尋敕上都東都各畱二寺每寺畱僧三十人天下鎭節各畱一寺寺分三等畱僧有差余僧及尼並勒歸俗寺皆立期毀撤仍遣禦史分道督之財貨田產並沒官寺材以葺公廨驛舍銅像鐘磬以鑄錢凡天下所毀寺四千六百餘區招提蘭若四萬餘區歸俗僧尼二十六萬五百人收良田數千萬頃奴婢十五萬人

五代周世宗以縣官久不鑄錢而民間多銷錢爲器皿及佛像錢益少敕立監采銅鑄錢惟法物軍器及寺觀鐘磬鈸鐸之類聽畱外民間銅器佛像五十日內輸官受直過期匿五斤以上罪死不及者論刑有差謂侍臣曰佛以善道化人茍志於善斯奉佛矣彼銅像豈所謂佛邪且吾聞佛志在利人𨿽頭目猶捨以布施若朕身可以濟民亦非所惜也

司馬公曰若周世宗可謂仁矣不愛其身而愛民若周世宗可謂明矣不以無益廢有益

周世宗畱心農事常刻木爲農夫蠶婦置之殿庭欲均天下租稅先以元稹均田圖賜諸道於是詔散騎常侍艾頴等三十四人分行諸州均定田租又詔諸州並鄕村率以百戶爲團團置耆長三人又諸品諸色課戶及俸戶並勒歸州縣其幕職州縣官自今並支俸錢及米麥

張九齡曰書生貴遊不諳民事輕於獻計不知一旦施行片紙之出兆姓蒙害

黃震曰宋之名相惟李沆人上利害一切不行而日奏四方盜賊水旱在漢惟魏相亦然後之爲相者則喜變祖宗法度惡聞天下災異

趙普爲相廳事後置二甕有投利害文字皆置其中滿卽焚於通衢李沆爲相自言居位無補萬一惟四方言利害未嘗一見施行聊以此報國自常情論之二公若茍且廢事者而時國家治安百姓富庶何也天下事不可輕易攺更興一利必有一害今日之有益於民者他時或有損於民是故法不至甚獘守之可也載其淸淨民以寧一曹參之於漢亦然

少儀傳曰今之爲後世謀者不過廣營生計以遺之田疇連阡陌邸肆跨坊曲粟麥盈囷倉金帛充篋笥慊慊然求之猶未足施施然自以爲子子孫孫累世用之莫能盡也然不知以義方訓其子以禮齊其家自於十數年中勤身苦體以聚之而子孫以歳時之間奢靡逰蕩以散之反笑其祖考之愚不知自娛又怨其吝嗇無恩於我而厲之也始則欺紿攘竊以充其欲不足則立約舉債於人以俟其死而償之觀其意惟患其祖考之壽也甚者至於有疾不療陰行酖毒亦有之矣然則向之所以利後世者適足以長子孫之惡而爲身禍也

○止盜

易大畜之六五曰豶豕之牙吉程子傳曰物有緫攝事有機會聖人操得其要則視億兆之心猶一心道之斯行止之則戢故不勞而治其用若豶豕之牙也豕剛躁之物若彊制其牙則用力勞而不能止治豶去其勢則牙𨿽存而剛躁自止君子發豶豕之義知天下之惡不可以力制也則察其機持其要塞絕其本原故不假刑法嚴峻而惡自止也且如止盜民有欲心見利則動茍不知教而迫於饑寒𨿽刑殺日施其能勝億兆利欲之心乎聖人則知所以止之之道不尙威刑而修政教使之有農桑之業知亷恥之道𨿽賞之不竊矣

季康子患盜問於孔子孔子曰茍子之不欲𨿽賞之不竊

朱子曰子不貪欲則𨿽賞民使之爲盜民亦知恥而不竊矣

孟氏使陽膚爲士師問於曽子曽子曰上失其道民散久矣如得其情則哀矜而勿喜

謝氏曰民之散也以使之無道教之無素故其犯法也非迫於不得已則陷於不知也故得其情則哀矜而勿喜朱子曰民之生業不厚教化不修內無尊君親上之心外無仰事俯育之賴是以恩疏義薄不相維持而日有離散之心耳

漢宣帝地節中渤海歳饑盜賊並起上選能治者丞相禦史舉龔遂拜渤海太守召見問何以治賊盜對曰海瀕遐逺不沾聖化其民困於饑寒而吏不卹故使陛下赤子盜弄陛下之兵於潢池中耳今欲使臣勝之邪將安之也上曰選用賢良固欲安之也遂曰臣聞治亂民猶治亂繩不可急也惟緩之然後可治臣願丞相禦史且無拘臣以文法得一切便冝從事上許焉加賜黃金贈遣乘傳至渤海界郡發兵以迎遂皆遣還移書敕屬縣罷逐捕吏諸持田器者皆爲良民吏毋得問持兵者乃爲賊遂單車至府盜賊聞遂教令實時解散棄其弓弩而持鉤鉏於是悉平民安土樂業遂乃開倉廩假貸貧民選用良吏尉安牧養焉齊俗奢侈好末技不田作遂躬率以儉約勸民務農桑各以口率種樹畜養民有帶持刀劍者使賣劍買牛賣刀買犢曰何爲帶牛佩犢勞來循行郡中皆有畜積獄訟止息於是召爲水衡都尉

梁羅研爲益州別駕齊狗兒作亂臨汝侯嘲羅研曰卿蜀人樂禍貪亂一至於此對曰蜀人積獘實非一朝百家爲村不過數家有食窮迫之人十有八九束縛之使旬有二三貪亂樂禍無足多怪若令家畜五母之雞一母之豕牀上有百錢布被甑中有數升麥飯𨿽蘓張巧說於前韓白按劍於後將不能使一夫爲盜況貪亂乎

唐自懿宗以來奢侈日甚用兵不息賦斂愈急闗東連年水旱州縣不以實聞百姓流殍無所控訴相聚爲盜所至蜂起州縣兵少人不習戰每與盜遇官軍多敗僖宗乾符元年濮州人王仙芝聚眾數千人起於長垣明年仙芝及其黨尙君長攻陷濮曹州天平節度使薛崇出兵擊之不利寃句人黃巢善騎射喜任俠嘗與仙芝共販私鹽至是聚眾應之攻剽州縣民之困於重斂者爭歸之數月之間眾至數萬其後朱溫相繼而起卒以亡唐

範祖禹曰自古賊盜之起國家之敗未有不由暴賦重斂而民之失職者眾也唐之季世政出閹尹不惟賦斂割剝復販鬻百物盡奪民利故有私鹽之盜使民無衣食之資欲不亡其可得乎

五代劉知逺時天下多盜宰相蘓逢吉自艸詔書下州縣凡盜所居本家及鄰保皆族誅或謂逢吉曰爲盜族誅已非王法況鄰保乎逢吉恡以爲是不得已但去族誅而已於是鄆州捕賊使者張令柔盡殺平陰縣十七村民數百人衛州刺史葉仁魯聞部有盜自率兵捕之時村民十數共逐盜入於山中盜皆散走仁魯從後至見民捕盜者以爲賊悉擒之斷其腳筋暴之山麓宛轉號呼累日而死聞者不勝其寃而逢吉以仁魯爲能由是天下因盜殺人滋濫

南安獄有囚法不當死轉運使王逵欲深治之逵苛刻吏無敢與相可否濓溪周子時爲司理參軍獨力爭之不聽則置手板歸取告身委之而去曰如此尙可仕乎殺人以媚人吾不爲也逵亦感悟囚得不死

