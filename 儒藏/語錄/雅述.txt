雅述明王廷相

原序

仲尼沒而微言絕﹕異端起而正義鑿。斯道以之蕪雜﹐其所由來漸矣。非異端能雜之﹐諸儒自雜之也。故擬議過貪﹐則援取必廣﹔性靈弗神﹐則詮擇失精﹐由是旁涉九流﹐淫及緯術﹐卒使牽合傳會之妄﹐以迷乎聖人中庸之軌。故曰非異端能雜之﹐諸儒自雜之也。予自知道以來﹐仰觀俯察﹐驗幽覈明﹐有會於心﹐卽記於冊。三十餘年﹐言積數萬。信陽無涯孟君見之曰「義守中正﹐不惑非道﹐此非愼言其餘乎﹗」逐以愼言名之。類分爲十三篇﹐附諸集﹐以藏於家。嗟乎﹗講學以明道爲先﹐論道以稽聖爲至。斯文也﹐間於諸儒之論﹐𨿽尠涉於刺辯﹐其於仲尼之道﹐則衛守之嚴﹐而不敢以異論雜之﹐蓋確如也。知我罪我﹐其惟春秋。敢竊附於孔氏之徒云。時嘉靖丁亥冬十二月望日﹐浚川王廷相序。

道體篇

道體不可言無﹐生有有無﹐天地未判﹐元气混涵﹐淸虛無間﹐造化之元機也。有虛卽有气。虛不離气﹐气不離虛﹐無所始﹑無所終之妙也。不可知其所至﹐故曰太極﹔不可以爲象﹐故曰太虛。非曰陰陽之外有極有虛也。二气感化﹐羣象顯設﹐天地萬物所由以生也﹐非實體乎﹗是故卽其象﹐可稱曰有﹔及其化﹐可稱曰無。而造化之元機﹐實未嘗泯。故曰﹐道體不可言無﹝生有有無﹞。

有形亦是气﹐無形亦是气﹐道寓其中矣。有形生气也﹐無形元气也。元气無息﹐故道亦無息。是故無形者道之氐也﹔有形者道之顯也。

山澤水土﹐气皆入乘之﹐造化之大宅也﹐故洪而育物。气乘之無息﹐故育物而無息。生而循化者﹐造化之小物也﹐與日俱銷矣。气不得久而乘之也﹐盡化其初﹐气乃已。

天地之始﹐靜而無擾﹐故气化行焉。化生之後﹐動而有匹﹐故種類相生焉。種類繁則气擾而化生之機息矣。然有之者﹐肖翹之屬也。

象者气之成﹐數者象之積。

气﹑物之原也﹔理﹑气之具也﹔器﹑气之成也。易曰「形而上者爲道﹐形而下者爲器。」然謂之形﹐以气言之矣。故曰﹐神與性乃气所固有者﹐此也。

天者﹑太虛气化之先物也﹐地不得而並焉。天體成則气化屬之天矣﹔譬人化生之後﹐形自相禪也。是故太虛眞陽之气感於太虛眞陰之气﹐一化而爲日﹑星﹑雷﹑電﹐一化而爲月﹐雲﹑雨﹑露﹐則水火之種具矣。有水火則蒸桔而土生焉。日滷之成鹺﹐水煉之成膏﹐可類測矣。土則地之道也﹐故地可以配天﹐不得以對天﹐謂天之生之也。有土則物之生益眾﹐而地之化益大。金木者﹐水火土之所出﹐化之最末者也。五行家謂金能生水﹐豈其然乎﹗豈其然乎﹗

木石之有火﹐母藏於子也。求其化始﹐日﹑火宗也﹐星﹑火隕也﹐雷﹑火擊也﹐皆能焚灼﹐此火之元气也。謂木能生火﹐是以子掩其母﹐非化理本然之序矣﹐大觀造化者所不取焉。

木濕不燧﹐陰過陽也﹔木朽不燧﹐陽過陰也。火也者﹑陰陽得中之化與

有太虛之气而後有天地﹐有天地而後有气化﹐有气化而後有牝牡﹐有牝牡而後有夫婦﹐有夫婦而後有父子﹐有父子而後有君臣﹐有君臣而後名教立焉。是故太虛者﹑性之本始也﹔天地者﹑性之先物也﹔夫婦﹑父子﹑君臣﹑性之後物也﹔禮義者﹐性之善也﹐治教之中也。

陰陽在形气﹐其義有四﹕以形言之﹐天地﹑男女﹑牝牡之類也﹔以气言之﹐寒暑﹑晝夜﹑呼吸之類也﹔總言之﹐凡屬气者皆陽也﹐凡屬形者皆陰也﹔極言之﹐凡有形體以至氤氳蔥蒼之气可象者皆陰也﹐所以變化﹑運動﹑升降﹑飛揚之不可見者皆陽也。

日曝濕而气生﹐陰從陽也﹔口呵石而水生﹐陽從陰也。

有聚气﹐有遊气﹐遊聚合﹐物以之而化。化則育﹐育則大﹐大則久﹐久則衰﹐衰則散﹐散則無﹐而遊聚之本未嘗息焉。

气通乎形而靈。人物之所以生﹐气機不息也。機壞則魂气散滅矣﹐惡乎靈﹗有附物而能者﹐亦乘其气機者也。頃亦散滅而巳矣。故鬼者﹑歸也﹐散滅之義也。子路問死﹐孔子曰「未知生﹐焉知死﹗」子貢問死而有知﹐孔子曰「賜也﹗爾終當自知之﹐未晚也﹗」夫仲尼聖者也﹐豈不能如後儒之辧乎﹗而終不言者﹐聖人之意﹐可以識矣。

莊子曰「百昌皆生於土﹐皆歸於土﹐土者所以始萬物而終萬物也。」得矣﹐而未盡焉。物有不生於土者矣﹔不如气焉﹐出於機﹐入於機﹐至矣哉﹗

天內外皆气﹐地中亦气﹐物虛實皆气﹐通極上下造化之實體也。是故虛受乎气﹐非能生气也。理載於气﹐非能始气也。世儒謂理能生气﹐卽老氏道生天地矣。謂理可離气而論﹐是形性不相待而立﹐卽佛氏以山河大地爲病﹐而別有所謂眞性矣﹐可乎不可乎﹗由是﹐本然之性超乎形气之外﹐太極爲理而生動靜﹑陰陽﹐謬幽誣怪之論作矣。

气至而滋息﹐伸乎合一之妙也。气返而遊散﹐歸乎太虛之體也。是故气有聚散無滅息。雨水之始﹐气化也﹔得火之炎﹐復蒸而爲气。艸木之生﹐气結也﹔得火之灼﹐復化而爲煙。以形觀之﹐若有有無之分矣﹐而气之出入於太虛者﹐初未嘗滅也。譬冰之於海矣﹐寒而爲冰﹐聚也﹔融澌而爲水﹐散也。其聚其散﹐冰固有有無也﹐而海之水無損焉。此气機開闔有無生死之說也。三才之實化極矣。

陰陽﹑气也﹐變化﹑機也﹐機則神﹐是天地者萬物之大圓也。陰陽者﹑造化之橐鑰也。水﹑火﹑土﹑陰陽之大用也。故气得土之郁而含﹐得水之潤而滋﹐得火之燥而堅。气有翕聚﹐則形有萌蘗﹐而生化顯矣。气有盛衰﹐則形有壯老﹐而始終著矣。

气得濕而化質﹐生物之塗也﹐百昌皆然矣。气之靈爲魂﹐無質以附縻之則散。燈火離其膏木而光滅是矣。質之靈爲魄﹐無气以流通之則死。手足不仁﹐而爲痿痺是矣。二者相須以爲用﹐相待而一體也。精也者﹑質盛而凝﹐气與力同科也﹐質衰則疏弛而精力減矣。神也者﹑气盛而攝﹐質與識同科也﹐气衰則虛弱而神識困矣。是故气質合而凝者﹐生之聽由得也﹔气質合而靈者﹐性之所由得也。

萬物巨細柔剛﹐各異其材。聲色﹑臭味﹐各殊其性。閱千古而不變者﹐气種之有定也。人不肖其父則肖其母﹔數世之後﹐必有與祖同其體貌者﹐气種之復其本也。

陰陽也者﹐气之體也﹐闔辟動靜者﹐性之能也。屈伸相感者機之由也。縕絪而化者﹐神之妙也。生生不息﹐門門如不得已者命之自然也。

有太虛之气﹐則有陰陽。有陰陽則萬物之種一本皆具。隨气之美惡大小而受化﹐𨿽天之所得亦然也。陰陽之精﹐一化而爲水火﹐再化而爲土﹐萬物莫不藉以生之﹐而其種則本於元气之固有﹐非水火土所得而專也。上世論五行以材用﹐取其養民之義也。故曰天地之生財也﹐本不過五﹐聖人節五行則治不荒。後世以五行論造化﹐戾於古人之論遠矣﹐誕矣﹗水﹑火﹑土﹐似也﹐昆虫﹑艸木﹑金石﹐厥生類也﹐假借於造化﹐何居始也小儒異端鑿之﹐終也大儒大賢信之﹐壞人心之正﹐亂六經之言﹐吾爲仲尼嗟哉﹗

气者造化之本﹐有渾渾者﹐有生生者﹐皆道之體也。生則有滅﹐故有始有終。渾然者充塞宇宙﹐無迹無執。不見其始﹐安知其終。世儒止知气化﹐而不知气本﹐皆於道遠。

離气無道﹐離造化無道﹐離性情無道。

乾運篇

乾運之度﹐七政之躔﹐有常次也﹐故天之象數可得而推。風霆流行﹐變異突出﹐無機兆也﹐故天之神用不可得而測。

陰不離於陽﹐陽不離於陰﹐曰道。故陰陽之合﹐有賓主偏勝之義。而偏勝者恆主之﹐無非道之形體也。日陽精﹐星陽余﹐風陽激﹐雷陽奮﹐電陽泄﹐云陽乘﹔月陰精﹐辰陰余﹐雨陰施﹐雪如之﹐露陰結﹑霜如之﹐皆性之不得已而然也。故造化之道﹐陽不足﹑陰有餘﹐而陰恆宗陽﹔陽一陰二﹐而陰恆舍陽。

四時寒暑﹐其機由日之進退﹐气不得而專焉。日南至而寒甚﹐北至而暑甚﹐所積旣深﹐不可驟變也。日出而蒼涼﹐夜陰之積未遽消﹐光不甚於旁達也。日中而暄熱﹐晝陽之積盛﹐光復熾於下射也。陰雨之气﹐𨿽夏亦寒﹔晴明之日﹐𨿽冬亦熱﹐此不可以時拘者也。向陽多暖﹐背陰多寒﹔窪下春先﹐髙峻雪積﹐此不可以南北大分拘者也。𨿽然﹐亦由日之气得行與否耳﹗斯皆變也﹐非常也。

雹之始雨也﹐感於陰气之冽﹐故旋轉凝結以漸而大爾。其陰陽之濁而不和者與謂蜥蜴所爲者﹐得乎哉﹗

陰遏乎陽﹐畜之極轉而爲風。大遏則大吹﹐小遏則小吹。夏無巨風者﹐陽盛之極﹐陰不能以遏之也。陽伏於陰﹐發之暴聲而爲雷。其聲緩者﹐厥伏淺﹔其聲迅者﹐厥伏固。冬而雷收其聲者﹐陰盛之極﹐陽不得以發之也。時有之者﹑變也﹐非常也。

雪之始﹑雨也﹐下遇寒气乃結。花必六出﹐何也气種之自然也。艸木枝榦花葉﹐人耳目口鼻﹐物蹄角羽毛﹐胡爲而然耶气各正其性命﹐不得已而然爾。應陰數有諸曰﹕傳會之擬矣﹐孰主宰爲之。花萼亦有然者矣。四出﹑五出﹑六出同時而成﹐又奚應哉﹗

人之世也近﹐天地之世也久﹐是故先者罔以審而稽也﹔後者難以俟而證也。惟迹與理﹐可以會通矣。山石之欹側﹐古地之曾傾墜也。山有壑谷﹐水道之蕩而日下也。地有平曠﹐水土之漫演也。髙峻者日以剝﹐下平者日以益﹐江河日趨而下﹐咸勢之不得巳也夫﹗

三垣十二捨﹐經星終古不移﹐天亦有定體矣。曰浮气戴之﹐寧無一之變動也乎

星之隕也﹐光气之溢也﹐本質未始窮也﹐隕而卽滅也。天之辟至於今﹐經緯之象盡矣。隕而散滅者﹐光气之微者也。墮而爲石﹐感地气而凝也﹐陰陽妙合之義也。上下飛流不齊者﹐隕之機各發於所向也﹐如進激而噴也。

天亦有定體﹐遠不可測也。觀恆星河漢終古不移﹐可以驗之。七曜麗天﹐而非附天也﹐故自爲運行。其動也乘天之機也﹐𨿽遲速不齊﹐皆順天。

日中暗黑﹐非地影也。質有查滓﹐不受日光者爾。月行九道﹐勢有髙下東西。果由地形﹐則人之視之﹐如鏡受物﹐影當變易。今隨在無殊﹐是由月體﹐而匪外入也。﹝月與日火皆外景﹐安能受物﹗﹞

天體近極者髙﹐遠極者下。黃道橫斜交絡﹐故日行近極則光之被於人者久﹐故晝長夜短而气暑﹕遠極則光之被於人者不久﹐故晝短夜長而气寒。行兩極之中﹐則晝夜均而气淸和﹐何也﹖日﹑大火也﹐近人則暑﹐而遠人則寒也。是故陰陽過盛﹐四時寒暑﹐咸日之進退主之。謂气自有升降﹐何待日遠近乃成寒暑﹗謂地有四遊﹐何人去極無有髙下﹗

兩儀未判﹐太虛固气也。天地旣生﹐中虛亦气也。是天地萬物不越乎气機聚散而已。是故太虛無形﹐气之本體﹐淸通而不可爲象也。太虛氤氳﹐萬物化醇﹐生生而不容以息也﹐其性命之本原乎﹗

天之運無已﹐故無度數﹐以日行所歷之數爲之。日行三百六十五日有餘與天會﹐故天之度有三百六十五度四分度之一也。是日與度會爲一日﹐與月會爲一月﹐與天會爲一歲。月之晦﹑朔﹑弦﹑望﹐歷於日之義也。月會日而明盡﹐故曰晦﹔初離日而光蘇﹐故曰朔﹔月與日相去四分天之一﹐如弓之張﹐故曰弦﹔月與日相去四分天之二﹐相對﹐故曰望。

向月熟摩其蛤﹐則水生﹐謂之方諸。向日熟摩其鑑﹐則火生﹔謂之夫遂。相云甚遠﹐而相感甚連﹐精之至也。

作聖篇

作聖之塗﹐其要也二端而已矣﹕澄思寡欲以致睿也﹔補過從義以日新也。卒以成之﹐曰誠。

事物沓至﹐惟有道者能禦之﹐蓋心虛而气和爾。心虛無先物間之﹐气和無客意撓之。無間故能公﹐無撓故能平﹐君子可以禦天下矣。

從容純熟﹐與道脗合﹐化也。學至於化﹐大之迹泯矣。而曰化而後能有其大﹐何也大有迹也﹐猶有事於外也。在外猶有存亡也﹐安能保而有之。化則斂於精﹐貫於一矣。其出入由我也﹐故謂之有。

萬物累天址﹐而天地不以爲功﹐故化育不息。天地累聖人﹐而聖人以爲己分﹐故窮達一道。

聖人之道﹐貫徹上下。自灑掃應對﹐以至均平天下﹐其事理一也。自格物致知﹐以至精義入神﹐其學問一也。自悅親信友﹐以至過化存神﹐其感應一也。故得其門者﹐會而極之﹔異其塗者﹐由之而不知也。古之人寧學聖人而未至﹐不欲以一善成名。予竊有慕焉耳。

大識者外僞不能累﹔大气者外侮不能動﹔大徳者外物不能遷。

決擇以眞﹐其道乃諄矣﹔弘毅以安﹐其徳乃天矣﹔變化以微﹐其幾乃神矣。

義方以別眾宜﹐智圓以周眾志﹐故聖人合道。

聖人弭事於未然﹐先幾也﹐仁智之道深矣。其次﹑幾動而圜之﹐得失半也。徵於聲色者下也﹐亦末之也已。

行一不義﹐殺一不辜﹐得天下而不爲﹐非有死而後已之志下能也﹐蓋絕於仁者矣。

天下之變故﹐其聚也不可紀﹐其散也不可一﹐其來也不可豫﹐其去也不可逐﹐其顯設也不可迹﹐其倚伏也不可究。執一徳﹐寧—隅者禦之﹐所不達者廣矣。闉厄遄至﹐幾於日中冥蔀矣。惟聖人之道術﹐不固挈於一﹐而參之﹐而衡之﹐而交舞之﹐而翕張之﹐而遲速之﹐而隱括之﹐譬百川委委﹐各至於海也。濟務長功﹐安有窮巳。故曰﹕非天下之至神﹐其孰能與於此﹗

仁者與物貫通而無間者也。萬物並育而不相害﹐道並行而不相悖﹐天地之仁也。老者安之﹐朋友信之﹐少者懷之﹐聖人之仁也。故物各得其所謂之仁。

聖人道徳之宗正﹐仁義禮樂之宰攝﹐世固不獲見之矣。其次﹐莫如得亞聖者﹐契道之眞﹐以命令於一世焉。其次﹐莫如得大賢﹐嚴於守道﹐不惑於異端九流﹐以亂道眞焉。下此﹐隨波徇俗﹐私智害正者﹐純疵交葛﹐吾不知其裨於道也。

人心之靈﹐貫徹上下。其微妙也﹐通極於鬼神﹔其廣遠也﹐周匝於六合。一有所不知﹐不足謂之盡性。命則天道發育萬物者﹐人不得而與焉。然其情狀變化﹐不能逃吾所感之通。故聖人窮理盡性﹐以至於命。

或曰﹕萬物變化於帝則而不知﹐何也曰﹕欲其知﹐則非化矣。聖人不伐功﹑不歸徳﹐下以心語人﹐行於不得已之區﹐宅於無所利之塗﹐不知天下暗而移﹑忽而變矣﹐夫誰其知之﹗此之謂神幾。

道無定在﹐故聖人因時。堯舜以禪授﹐湯武以徵伐﹐太甲﹑成王以繼序。道無窮盡﹐故聖人有不能。堯舜之事﹐有羲軒未能行者﹔三代之事﹐有堯舜未能行者。

大人治國﹐周於智而達於幾﹕視之近若不足﹐施之遠則有餘﹔卽之一若不及﹐參之萬則適均。下士治國﹐求快於目前﹐而遠則有遺﹔騁志於一偏﹐而周則或缺﹐見小而幾迷也。

聖人之心﹐未嘗忘天下﹐仁也。耳聞目擊﹐不忍民之失所也﹐故隨其所遇﹐盡心力而爲之。捨之則藏﹐道不合而卽去﹐然亦無固必矣。沮溺之徒則自私﹐墨翟之徒則失己﹐要皆固執於一隅也。

聖人心有是神﹐則觸處洞然﹐故曰聲入心通。聖人心有是理﹐則隨感而應﹐故曰左右逢原。

人能體大舜有天下不與之心﹐則舉世之利益不足動矣。人能體大舜善與人同之心﹐則一已之智能不足恃矣。

人與天地﹑鬼神﹑萬物一气也﹐气一則理一﹐其大小﹑幽明﹑通塞之不齊者﹐分之殊耳。知分殊﹑當求其理之一﹔知理一﹑當求其分之殊。故聖人與天地合其徳﹐與鬼神合其吉凶﹐與萬物合其情性﹐能同體故爾。

或問生﹐曰﹕气機也。問死﹐曰﹕气機也。孰機之曰﹕大化呼吸之爾。物不求化而化至﹐故物生而不感﹔化不爲物而物成﹐故化存而不任。不任者﹐順而應﹐無意而遊﹐澹而和樂者也﹐天之道也。是故聖人之於物也﹐無喜﹑無怒﹑無好﹑無怨﹑無得﹑無喪﹑無智﹑無功。

順事者﹑無滯者也。知時者﹑應機者也。故聖哲如神。

「敬以直內﹐義以方外」﹐見聖人無私智之擾。「不識不知﹐順帝之則」﹐見聖人循自然之天。

無我者﹑聖學之極致也。學之始﹐在克己寡欲而已矣。寡之又寡﹐以至於無﹐則能大同於人而不有已矣。𨿽天地之度﹐不過如此。

問成性篇

問﹕成性王子曰﹕人之生也﹐性稟不齊﹐聖人取其性之善者以立教﹐而後善惡準焉﹐故循其教而行者﹐皆天性之至善也。極精一執中之功則成矣。成則無道而非善也。故曰「成性存存﹐道義之門。」

未形之前﹐不可得而言矣﹐謂之至善﹐何所據而論旣形之後﹐方有所謂性矣﹐謂惡非性具﹐何所從而來程子曰「惡亦不可不謂之性」﹐得之矣。

性者緣乎生者也﹐道者緣乎性者也﹐教者緣乎道者也。聖人緣生民而爲治﹐修其性之善者以立教﹐名教立而善惡準焉。是故惇於教者﹐人之善者也﹔戾於教者﹐人之惡者也。爲惡之才能﹐善者亦具之﹔爲善之才能﹐惡者亦具之。然而不爲者﹐一習於名敖﹐一循乎情欲也。夫性之善者﹐固不俟乎教而治矣。其性之惡者﹐方其未有教也﹐各任其情以爲愛憎﹐由之相戕相賊﹐胥此以出﹐世道惡乎治﹐聖人惡乎不憂。故取其性之可以相生相安相久而有益於治者﹐以教後世﹐而仁義禮智定焉。背於此者﹐則惡之名立矣。故無生則性不見﹐無名教則善惡無準。

識靈於內﹐性之質。情交於物﹐性之象。仁義中正所由成之道也。

性之本然﹐吾從大舜焉﹐人心惟危﹐道心惟微而已。並其才而言之﹐吾從仲尼焉﹐性相近也﹐習相遠也而已。側隱之心﹐怵惕於情之可怛﹔羞惡之心﹐泚顙於事之可愧﹐孟子良心之端也﹐卽舜之道心也。口之於味﹐耳之於聲﹐目之於色﹐鼻之於嗅﹐四肢之於安逸﹐孟子天性之欲也﹐卽舜之人心也。由是觀之﹐二者聖愚之所同賦也﹐不謂相近乎由人心而辟焉﹐愚不肖同歸也﹔由道心而精焉﹐聖賢同塗也﹐不爲遠乎。夫是道之擬議也﹐會準於三才﹐參合於萬物﹐聖人復起﹐不易吾言矣。

道化來立﹐我固知民之多夫人心也﹐道心亦與生而固有。觀夫虎之負子﹐烏之反哺﹐雞之呼食﹐豺之祭獸﹐可知矣。道化旣立﹐我固知民之多夫道心也﹐人心亦與生而恆存。觀夫飲食男女﹐人所同欲﹔貧賤夭病﹐人所同惡﹐可知矣。謂物欲蔽之﹐非其本性﹐然則貧賤夭病﹐人所願乎哉﹗

存乎體者﹐气之機也﹐故息不已焉。存乎气者﹐神之用也﹐故性有靈焉。體壞則機息﹐機息則气滅﹐气滅則神返。神也返矣﹐於性何有焉﹗

或問﹕人心靜未感物之時﹐可以驗性善﹐然乎﹖曰﹕否。大舜孔子吾能保其善矣﹐盜跖陽虎吾未敢以爲然。何也發於外者﹐皆氐乎中者也﹐此物何從而來哉又假孰爲之乎﹖謂跖也﹑虎也﹑心靜而能善﹐則動而爲惡﹐又何變之遽夫靜也但惡之象未形爾﹐惡之根乎中者自若也﹐感卽惡矣。諸儒以靜而驗性善者﹐類以聖賢成性體之也。以已而不以眾﹐非通議矣。

或曰「子以生之埋釋性﹐不亦異諸儒乎」曰「諸儒避告子之說﹐止以理言性﹐使性之實不明於天下﹐而分辧於後世﹐亦夫人啟之也。」曰「子何以異﹖」曰「吾有所據焉爾。易曰﹕『窮理盡性』﹐謂盡理可乎﹖孝經曰﹕『毀不滅性』﹐謂不滅理可乎明道﹐定性書之云﹐謂定理可乎故曰﹕气之靈能﹐而生之理也﹔仁義禮智﹐性所成之名而巳矣。」

气附於形而稱有﹐故陽以陰爲體。形資於气而稱生﹐故陰以陽爲宗。性者陰陽之神﹐理生於形气﹐而妙乎形气者也。觀夫心志好惡﹐魂魄起滅﹐精矣相待而神。是故兩在則三有﹐一亡則三滅。

气不可爲天地之中﹐人可爲天地之中。以人受二气之沖和也﹐與萬物殊矣。性不可爲人之中﹐善可爲人之中。气有偏駁﹐而善則性之中和者也。是故目之於色﹐耳之於聲﹐鼻之於臭﹐口之於味﹐四肢之於安逸﹐孟子不謂之性﹐以其气故也。剛善柔善﹐周子必欲中焉而止﹐以其過故也。

天地之化﹐人生之性中焉而已。過陰過陽則不和而成育﹔過柔過剛則不和而成道。故化之太和者﹐天地之中也﹔性之至善者﹐人道之中也。故曰「惟精惟一﹐允執厥中」﹐求止於至善而已矣。

君子行仁必主於義﹐則事無不宜而仁矣。仁無義以持之﹐或固於不忍之愛﹐而反以失其仁。故君子任道不任情。

气神而精靈﹐魂陽而魄陰也。神發而識之遠者﹐气之淸也。靈感而記之久者﹐精之純也。此魂魄之性﹐生之道也。气衰不足以載魄﹐形壞不足以凝魂﹐此精神之離﹐死之道也。

見聞篇

見聞梏其識者多矣。其大有三﹕怪誕﹐梏中正之識﹔牽合傳會﹐梏至誠之識﹔篤守先哲﹐梏自得之識。三識梏而聖人之道離矣。故君子之學﹐遊心於造化之上﹐體究乎萬物之實﹐求中立至誠之理而執之。聞也﹑見也﹑先哲也﹐參伍之而已矣。

具神明之性者﹐學道之本也。天不畀之以神明﹐命也。天與之神矣﹐而不學以充之﹐是自棄者也。學矣﹐襲謬踵陋﹐不能致精以合天人﹐是挈明入昧也。二者皆負於天者也﹐是以君子咎之。寡神識而限於命者﹐君子弗咎也。

事物之實覈於見﹐信傳聞者惑﹔事理之精契於思﹐憑記問者粗﹔事機之妙得於行﹐徒講說者淺﹐孔門之學﹕多聞有擇﹐多見而識也﹔思不廢學﹐學不廢思也﹔文猶乎人﹐而歉躬行之未得也。後之儒者﹐任耳而棄目﹐任載籍而棄心靈﹐任講說而略行事﹐無怪乎駁雜日長而蔽其塗矣。

學道而寡通變﹐則無順施之政﹔爲政而離經術﹐不過徇俗之才﹐此道學﹑政術歧而二塗矣。故學求適用﹐而政自道出﹐則幾也。物各得其分謂之仁﹔事適其宜謂之義﹔周羣倫之情謂之智﹔其實以禦物謂之誠。是道也﹐學之能裕於已﹐則禮樂刑政一以貫之而無不可施矣﹐此孔孟之學術也。

世之學者所入之塗二﹔穎敏者易解悟﹐每暗合於道﹐故以性爲宗﹐以學爲資﹔篤厚者待資藉﹐始會通於道﹐故以學爲宗﹐以純爲資。由所遺異﹐故常相詆焉。皆非也。孔子曰「默而識之﹐學而不厭﹐何有於我﹗」於己也不有焉﹐又何詆入也歟

夢﹐思也﹑緣也﹐鹹心之迹也。夢較勝否﹐斯驕吝之心未滅已﹔夢較利﹐斯忮求之心未滅已。

古人之學也尊師﹐故道徳之成也足以裕己而成化。今之人於友不親焉﹐況師乎﹗無怪乎道徳之不古若也。或曰「六經周孔典籍炳也。」曰「此其大法也。其權衡之妙﹐不可傳者與﹗其人俱往矣﹐不可得而親炙矣﹐此惟默契道體者能之。其次莫如得師友。得也者於道也什九﹐不得也者於道也什一。」

學有記誦而能言其義者﹐施之治事猶扡格焉﹐與道二故也。情思而能言者﹐由乎中出矣﹐行猶有滯焉者﹐物之變極末盡也﹐踐履之熟而能言者﹐內外之契周而參伍之變神﹐言無不實矣﹐可以宰世可以議道﹐可以訓遠。

或問學﹐曰「明理而躬行之。」請益﹐曰「攺過。」請益﹐曰「堅其志勿急其效﹐𨿽作聖可也。」

學博而後可約﹐事歷而後知要﹐性純熟而後安禮﹐故聖人教人﹐講學﹑力行並舉﹐積久而要其成焉。故道非淺迫者所可議也。

義然後可以語命﹐不義則畔道矣。得也謂之道倖﹐喪也謂之道誅。命云乎哉﹗命云乎哉﹗

務髙遠而乏實踐之仁﹐其獘也狂﹔務執古而無泛觀之智﹐其獘也迂。狂則精實之學可以救之﹔迂則達變之學可以救之。

義理明﹐天下無難處之事﹐固也。緩不能斷﹐弱不能振﹐亦明而不能行矣。是故窮理﹐養才與气﹐不可偏一也。窮理在致知之精﹐養才气在行義之熟。

學者於道﹐貴精心以察之﹐驗諸天人﹐參諸事會﹐務得其實而行之﹐所謂自得也已。使不運吾之權度﹐逐逐焉惟前言之是信﹐幾於拾果核而啖之者也﹐能知味也乎哉﹗

虛明者。能求萬物之情也已﹔公忠者。能正萬物之實也巳。虛無物淆故明﹔忠無物撓故公。虛明也者﹐智之體也﹔公忠也者﹐仁之用也。是故明王修之﹐則天徳而致治﹔人臣修之﹐以王道而輔運﹔學者修之﹐和禮義而安身。

靜﹑生之質也﹐非動弗靈。動﹑生之徳也﹐非靜弗養。聖人知乎此﹐精之於人事﹐和之於天性﹐順之於徳義﹐其機若謀﹐其成若符﹐其適若休。常之謂天道﹐純之謂大徳﹐是謂與神合機﹐非求於動而能若是哉﹗世之人知求養而不知求靈﹐致虛守靜﹐離物以培其根﹐而不知察於事會。是故淡而無味﹐靜而愈寂﹐出恍入惚﹐無據無門﹐於道奚存乎諺有之曰「土閉不活﹐不蘄而埆﹔水閉不流﹐不蘄而溲﹐」言靈之不入也。

學者欲要名於俗﹐而求異於常﹐未有不滛於邪說而陷於異流者。陰陽家之足以知天也﹐五行家之足以知命也﹐術數家之足以知人也﹐皆聖道之蟊賊也﹐世之惑也久矣﹐安得推明孔氏之徒而與之共學乎﹖

耳目之聞見﹐善用之足以廣其心﹔不善用之適以狹其心。其廣與狹之分﹐相去不遠焉﹐在究其理之有無而已矣﹗

道無二本﹐心之理一﹐故也。事變萬殊﹐聖人乃時措。

易卽時措之道﹐隨時變易﹐無有窮已。故曰﹕生生之謂易。

貪欲者﹑眾惡之本﹐寡欲者﹑眾善之基。

靜而無動則滯﹐動而無靜則擾﹐皆不可久﹐此道筌也﹐知此而後謂之見道。天動而不息﹐其大體則靜﹐觀於星辰可知已。地靜而有常﹐其大體則動﹐觀於流泉可知已。

動靜者﹑合內外而一之道也。心未有寂而不感者﹐理未有感而不應者﹐故靜爲本體﹐而動爲發用。理之分備而心之妙全﹐皆神化之不得已也。聖人主靜﹐先其本體養之云爾。感而遂通﹐左右逢原﹐則靜爲有用﹐非固惡夫動也。世儒以動爲客感而惟重乎靜﹐是靜是而動非﹐靜爲我眞而動爲客假﹐以內外爲二﹐近佛氏之禪以厭外矣。

潛心篇

潛心積慮﹐以求精微﹔隨事體察﹐以驗會通﹔優遊涵養﹐以致自得。苦急則不相契而入﹐曠蕩則過髙而無實﹐學者之大病。無事而主敬﹐涵養於靜也。有內外交致之力﹐整齊嚴肅﹐正衣冠﹐尊瞻視﹐以一其外﹐沖淡虛明﹐無非僻紛擾之思﹐以一其內﹐由之不愧於屋漏矣。此學道入門第一義也。

格物者正物也﹐物各得其當然之實則正矣﹐物物而能正之﹐知豈有不至乎﹗知至則見理眞切﹐心無苟且妄動之患﹐意豈有不誠乎意誠則心之存主皆善而無惡﹐邪僻偏倚之病亡矣﹐心豈有不正乎﹗學造於心正﹐道之大本立矣﹐而家而國而天下﹐以此推之可也。

自得之學﹐可以終身用之。記聞而有得者﹐衰則忘之矣﹐不出於心悟故也﹐故君子之學﹐貴於深造實養﹐以致其自得焉。

廣識未必皆當﹐而思之自得者眞﹔泛講未必脗合﹐而習之純熟者妙。是故君子之學﹐博於外而尢貴精於內﹔討諸理而尢貴達於事。

人心如匱﹐虛則容﹐實則否﹐道義者心之天理也﹐知之必踐之﹐以爲實而匱之。戾乎道義者﹐心之私欲也﹐知之且禁之﹐以爲砂磔而棄之﹐匱之未盈﹐猶足容也﹔故私欲之感﹐或可以乘隙而入﹐至於天理充滿﹐無少虧欠﹐匱盈而無隙可乘矣﹐夫安能容。故學者當蓄徳以實其心。

或問聞道﹐曰「非言語也。」得道﹐曰「非見聞也。遂於事而會於心﹐斯謂之聞﹔養於中而暢於外﹐斯謂之得。」

淳厚者學道之基也。輕躁者其天機必淺﹐學也安望其至道。故變其質而後可以言學。

學之大要有三﹕父子﹑君臣﹑夫婦﹑兄弟﹑朋友﹐存乎性義焉﹔動靜﹑云爲﹑起居﹑食息存乎禮則焉﹔進退﹑取捨﹑死生﹑禍福存乎義命焉﹐學成而道全矣。聖人盡性弘道﹐亦不過此。

目可以施其明﹐何物不視乎﹗耳可以施其聰﹐何物不聽乎﹗心體虛明廣大﹐何所不能知而度之乎﹗故事物之不聞見者﹐耳目未嘗施其聰明也﹔事理之有未知者﹐心未嘗致思而度之也。故知之精由於思﹔行之察亦由於思。

思之精﹐習之熟﹐不息焉﹐可以會通於道﹔一之﹐可以入神。

君子之學﹐博文彊記﹐以爲資藉也﹔審問明辯﹐以求會同也﹔精思研究﹐以致自得也﹐三者盡而致知之道矣。深省密察﹐以審善惡之幾也﹔篤行實踐﹐以守義理之中也﹔攺過徙義﹐以極道徳之實也﹐三者盡而力行之道得矣。由是而理有未明﹐道有未極﹐非其才之罪也﹐鹵莽邪僻害之也。是故君子主敬以養心﹐精義以體道。

明道莫善於致知﹐體道莫先於涵養。求其極﹐有內外交致之道。不徒講究以爲知也﹐而人事酬應得其妙焉﹐斯致知之實地也不徒靜涵以爲養也﹐而言行檢制中其則焉﹐實致養之熟塗也。

必從格物致知始﹐則無憑虛泛妄之私﹔必從灑掃應對始﹐則無過髙獵等之病。上達則存乎熟矣。

夫何以謂存養﹖曰「心未涉於事也﹐虛而無物﹐明而有覺﹐恐恐焉若或汨之也。」夫何以謂省察﹖曰「事幾方蒙於念也﹐義則行之﹐不義則否。履冰其愼也﹐恐一念不義﹐蹈於小人之途也。」曰「存省﹑善矣﹐亦有不可行者﹐何也﹖」曰「或時勢之殊﹐始而窮理未至也﹐能中止以攺圖﹐亦不害其爲善。故曰﹕『善無常主』﹐此旣事體量之學也。」

程子曰「有意坐忘﹐便是坐馳」﹐何如曰「此爲有意求靜者言之也。」然則靜不可求乎﹖曰「求則不靜矣﹐故曰坐馳。」然則何以靜曰「主敬之純﹐可以與此。靜有二﹕有境靜﹐有心靜。酬酢己境﹐靜也﹔心之思猶在﹐不思則心靜矣。」然則心以思爲主﹐何謂也曰「在應事可也。謂靜以思爲主﹐此儒之自苦者爾。有感則思﹐無感則不思﹐亦足以養神﹐何膠於思而爲之﹗」曰﹕『不幾於異端之虛靜乎」曰「異端之學無物﹐靜而寂﹐寂而滅﹔吾儒之學有主﹕靜而感﹐感而應﹐靜而不思何害易曰﹕『無思也﹐無爲也﹐感而遂通天下之故』。然則仲尼幾異端乎」

或問易簡之道﹐曰「易之神﹑理也﹐大舜孔子之卓塗也﹐疇其能之﹗」請學詣﹐曰「廣大之能精微也﹐髙明之能中庸也﹐可以與此焉。」請所從事﹐曰「知其所不得不爲與其所不屑爲﹐於是乎得之。不屑爲而致力﹐名曰貪侈﹐由驕矜之心害之也﹐庸人之擾擾不與焉﹔所當爲而不爲﹐名曰苟簡﹐由怠肆之心害之也﹐莊老之無爲不與焉。」

養性以成其徳﹐應事而合乎道﹐斯可謂學問矣。气質弗變﹐而迷謬於人事之實﹐𨿽記聞廣博﹐詞藻越眾﹐而聖哲不取焉。

古人之學﹐內外一道﹐達於治績者﹐卽其學術之蘊﹔修於文詞者﹐卽其操行之餘。今之儒者﹐學與事恆二之﹐故講性者有不能變其質矣﹔論命者有不知要於義矣﹔修仁義者﹐功利之媒矣﹔明經術者﹐刑法之資矣﹐皆蔽也。故習於己而不能達於事者﹐謂之腐儒﹐厥罪小﹔援聖假經而循利於時者﹐謂之俗儒﹐厥罪大。

人一受元气以生﹐天地之美無不備具。故知至於道﹐行極於徳﹐謂之完人﹐足以答天矣。利達者形之影﹐風之聲也﹐𨿽不至實至矣﹐故君子貴修。

禦民篇

禦民以道不以術﹐守我之正而感服不計焉﹐付得失於民爾。術不可久﹐民不可愚﹐𨿽暫得之﹐終必失之﹐民以我非誠也﹐故聖人王道。

法久必獘﹐獘必變﹐變所以救獘也。或曰「法無不獘﹐變亦獘。」曰「然。可坐視哉﹗權其利害多寡﹐變其太甚可也。」曰「變有要乎﹖」曰「漸。春不見其生而日長﹐秋不見其殺而日枯﹐漸之義也﹐至矣哉﹗」

聖人置天下於安平﹐莫先於植綱紀。何謂綱紀居重以馭輕﹐督內以制外﹐柔夷以綏夏也。是故有六官率屬焉﹐有省道敷政焉﹐有郡縣分治焉﹐有王使廉察焉﹐有邊鎭防禦焉﹐有覊縻之夷捍蔽焉。六者總之爲綱﹐維之爲紀﹐封建不行﹐勢不容已之道也。王都重則外制﹐邊鎭固則內安。覊縻之夷﹐以不治治之﹐天子有道﹐守在四夷也。

權﹑所以運國勢﹐紀綱﹑所以系國脈﹐人才﹑所以主國命。故國之不亡者三﹕權不下栘﹐國不亡﹔紀綱不墮﹐國不亡﹔不用小人長國﹐國不亡。

弗通於時而泥古﹐斯困溺於法制者也﹐迂﹔謀近小而昧遠圖﹐斯困溺於功利者也﹐陋。二者皆暗於道者也﹐謂之識局。

物各得其所之謂大同。大同者﹐化之極也。百姓日用而不知﹐是謂安常。安常者﹐神之至也。

聖王神道設教﹐所以輔政也。其獘也﹐瀆於鬼神而淫於感應。禮曰「剛毅犯人妨於政﹐鬼神過節妨於政。」言失鬼神之中也。後世之鬼神褻而不敬﹐惑而誣﹐皆妨政教也夫﹗

安天下不失丘民之心﹐固矣。而賢智在位﹐豪傑得所﹐尢其所急焉。夫是人也﹐一世之標準也﹐王者能盡畜而有之﹐則天下之變在我。不幸而有亂逆者﹐皆愚謬之夫爾。愚謬安足成亂﹐故亂天下者﹐才智之堆也。是以聖王知之養之﹐學校羅之﹐科目錄之﹐才藝廩之﹐史胥拔之﹐山澤之隱而不得其所者寡矣。

仁﹑義﹑禮﹑樂維世之綱﹔風教﹑君師﹐作人之本。君師植風教者也﹐風教達禮樂者也﹐禮樂敷仁義者也﹐仁義者君師之心也﹐八者具而和平之治成矣。𨿽謂之堯舜可也。

事勢有輕重﹐爲政有幾宜。必俟大有更革而後可救其積獘者﹐重也﹔漸次而變亦可以返其未極者﹐輕也。施之失其宜﹐未有不養患而激亂者﹐要之貴察於幾。

人非樂天之心﹐不能制情於道﹐故莫不有欲。欲則貪侈﹐貪侈則僭﹐僭則亂﹐聖人以禮防天下﹐使民各安其分而不爭﹐是故或役或承﹑或亢或卑﹑或寵奴奪﹑或泰或約﹑一受其正。奔命執分而無外慕﹐心定故也。是謂天下齊一﹑久安﹑長治之道乎﹗失其防者反之。

治安之國﹐其事簡﹐其賦輕﹐其政平﹐其气和﹐其民樂﹐災異足以警寇賊﹐姦宄無釁以起﹐夷狄仰其治而順化﹐而祥瑞不與焉。危亂之國﹐其事繁﹐其賦重﹐其政僻以淫﹐其气乖。其民畏以怨﹐祥瑞適以肆寇賊﹐姦宄竊發﹐夷狄乘其敝而擾﹐而災異不與焉。

有聖人而後名教立﹐定之以天命則妄心滅﹔定之以禮義則遂心亡﹔定之以法制則縱心阻。故名教者﹐治世之要也。

人心﹑道心皆天賦也﹐人惟循人心而行﹐則智者﹑力者﹑眾者無不得其欲矣。愚而寡弱者﹑必困窮不遂者矣。豈惟是哉﹗循而遂之﹐滅天性﹐亡愧恥﹐恣殺害﹐與禽獸等矣﹐是以聖人憂之。自其道心者﹐定之以仁義﹐齊之以禮樂﹐禁之以刑法﹐而名教立焉。由是智愚﹑彊弱﹑眾寡﹐各安其分而不爭﹐其人心之堤防乎

天下順治在民富﹐天下和靜在民樂﹐天下興行在民趨於正。上節儉﹐剛寡取於民而富矣﹔上簡易﹐則動於民者寡而樂矣﹔上稽道於聖﹐則民不惑於異術而趨於正矣。

聖王敬天不泥天﹐以人事足以勝之也﹐故姦宄無以乘其惑﹔庸主不慢天則泥天﹐而應天之實無聞也﹐故姦宄得以藉其變。

正大廣遠﹐以之立法﹔公平明恕﹐以之用法。不正則戾道﹐不大則用小﹐不廣則偏於一﹐不遠則所施不久。公平則人服﹐用明則情得﹐用恕則法行而物感﹐要終之仁也。

世之平也﹐安靜中和之士皆足以有爲﹐緩急有用﹔苟無俊傑焉﹐詭特不羈之才亦可也。或曰「詭特無行﹐不可﹗」曰「時急其所長也﹐顧禦之有道焉爾﹐徳也豈悉求於眾人哉﹗震之以惇大之气﹐入之以誠信之操﹐則受變於我而才無不效矣。」

三皇艸衣木食﹐人曰時也。王子曰﹕聖人儉以順俗也。堯舜茅茨土階﹐人曰時也。王子曰﹕聖人儉不務飾也。此天下之大樂也。今之時政繁矣﹐風侈矣﹐民勞矣﹐財困矣﹐生促矣﹐天下之大災也。上之人乃不思而返之﹐其胥溺之道乎﹗捨是而欲有爲﹐其爲治也亦外矣。

聖人爲治﹐豫調夫國勢之機﹐機伏而不可見者﹐議之若未然﹐舉之若無所事。一失厥會﹐輕者浮﹐重著壓﹐彊者甚﹐弱者微﹐事去而不可爲矣。故執古者﹐失於時宜﹔徇俗者﹐蔽於囚陋﹔守法者﹐憚於更革﹔舉不足以論機也。通炤遠觀﹐其惟神識之士乎﹗

小宗篇

不學而達於政﹐有諸曰﹕世末有不學而能者也。學之術二﹕曰致知﹐曰履事﹐兼之者上也。察於聖途﹐諳於往範﹐博文之力也﹔練於羣情﹐達於事幾﹐體事之功也。然而師心獨見﹐暗與道合﹐亦有不博文者也。𨿽然﹐精於仁義之術﹐優入堯舜之域﹐必知行兼舉者能之矣。

東極之民僥﹐南極之民譎﹐西極之民戾﹐北極之民悍﹐中土之民和﹐非民性殊於四極也﹐習於聖人之教然也。蠻夷者﹐劃疆土俗限之也﹐聖人之教可達﹐孰謂異吾民哉﹖

事𨿽易﹐而以難處之﹐末有下治之變﹕患𨿽遠﹐而以近慮之﹐末有不及之謀。此所謂至愼﹐此所謂先幾。

保傅篇

農困則庾虛﹐庾虛則兵疲﹐玆用可憂矣。善漁者不泄澤﹐善田者不竭卉﹐畜其利者深矣。農困﹑國之大疹也﹐乃不思而憂之﹗作無盆﹐崇土木﹐耗貨財﹐是謂剝本。

徵於國之危亂者﹐亦觀其臣民之風俗爾。附權死黨﹑姦度罔上之臣作﹐則淫比矣。淫比者篡。要結賓客﹑藏匿亡命之民作﹐則淫朋矣。淫朋者盛。盜之勢在下﹐猶可爲也﹔篡之勢在上﹐非大力不能反﹐難矣哉﹗

皇極之建﹐其大有五﹕一曰淸心志﹐二曰定紀綱﹐三曰正禮教﹐四曰求賢才﹐五曰核名實。心志淸則不惑於非道﹐而極之本立矣﹔紀綱定則維信制固﹐而國之勢奠矣﹔禮教正則常道興﹐而俗尙不惑於邪矣﹔賢哲用則職任得人﹐而治化溥矣﹔名實核則上下不罔﹐而苟且欺蔽之風遠矣。

祭祀感格之道何如曰「難言也。」曰「祖考精气一也﹐天地﹑山川﹑鬼神﹑元气—也﹐气一將無不通乎」曰「難言也。夫人之致祭﹐其禮委委容客﹐其物芬芬烝烝﹐夫惟類若人者﹐然後能感而享之。吾未知天地﹑山川之果類人否乎﹗吾未知鬼神﹑祖考之猶具體而能飲食否乎﹗焉能惡而知之。」曰「聖人注祭之爲何﹖」曰「報本追遠﹐仰功酬徳﹐先王仁孝之誠﹐且因之以立教也。故祭祀之道﹐惟聖人能知之﹐能言之﹔其餘詐己之心以詐人﹐非愚則誣而已。」

唐隸問福善禍淫如何程子曰「此理之自然﹐善則有福﹐淫則有禍。」曰「天福禍之乎」曰「理卽天道也。書云『皇天震怒』﹐將有人在上怒之乎蓋理應如此耳。」善惡之報不直者何也曰「幸不幸也。」此善言天道者矣。

五行篇

天﹐一也﹐天下之國何啻千百﹕譬父之於子﹐𨿽有才不才﹐厥愛惟均也。天象之變﹐皆爲中國之君譴告之﹐偏矣。以爲千百國皆應之﹐而國君行政之善惡﹐又未必一日月而均齊也。參之中正普大之道﹐茫然未之有合。蕩於私數﹐戾於聖心﹐必自災異之學始。

日祛淫祀也﹐而瀆鬼神之感應﹔日擊妖道也﹐而信天人之休咎﹐是啟源而欲塞流矣﹐得乎﹖曰﹐可以動人主之趨善也。嗟乎﹗是則然矣。君有邪心不務格而正之﹐君有僻政不務諫而反之﹐乃假不可知者而恐懼之﹐是舍本而務末也。久而無應﹐將自喪其術﹐何善之能趨﹐幾於佛氏之愚人矣。是故聖人通於性命之本﹐立於中正之途﹐𨿽以神道設教也﹐尊天地而不瀆﹐敬鬼神而遠之﹐守經正物﹐不飾妖誕﹐則風俗同而百家息矣。

聖人治世﹐其鬼不神﹐非鬼之不能神也﹐經正而法嚴也。正則邪說不興﹐嚴則妖道罔作﹐鄙儒詖術屏迹﹐若沒焉耳矣。

妖祥﹐人也﹐論者由物﹐惑矣。父慈子孝﹐君仁臣忠﹐兄友弟恭﹐夫和婦順﹐𨿽山崩川竭﹐不足以爲殃。父子逆而君臣離﹐人道乖而彜倫斁﹐嬖倖得志而賢哲退抑﹐𨿽鳳鳥慶雲﹐不足以救其危亂之禍。何也國家之興替﹐人事之善否也。是故責人敬天者其道昌﹐棄人誣天者其道亡。

聖人之知來﹐知其理也。吉凶禍福之至﹐亦有不直於理者﹐聖人所不知也。故推測之術﹐聖人不貴。

天地道化不齊﹐故數有奇耦之變﹐自然之則也。太極也﹐君也﹐父也﹐不可以二者也。天地也﹐陰陽也﹐牝牡也﹐晝夜也﹐不可以三者也。三才不可以四﹐四時不可以五﹐五行不可以六。故曰﹐物之不齊﹐物之情也。夔一足﹐人兩足﹐蟾蜍三足﹐馬四足﹐知蛛六足﹐蠏八足﹐蝍蛆四十足﹐蚿百足﹐是豈物之所能爲哉一天之道也。邵子於天地人物之道﹐必以四而分之﹐膠固矣。異於造化萬有不齊之性﹐戾於聖人物各付物之心﹐牽合傳會﹐舉一而廢百者矣。

或問治世之有災沴﹐君徳不協於天而譴告之乎曰﹕非然也。亂世之有瑞﹐夫又誰感格之﹗是故堯有水﹐湯有旱﹐天地之道適然爾﹐堯湯柰何哉天定勝人者﹐此也。堯盡治水之政﹐𨿽九年之波﹐而民罔魚鰲﹔湯修救荒之政﹐𨿽七年之亢﹐而野無餓殍﹐人定亦能勝天者﹐此也﹐水旱何爲乎哉﹗故國家之有災沴﹐要之君臣徳政足以勝之﹐上也。何也﹖天道悠而難知﹐人事近而易見﹐凡國家危亂者﹐咸政之不修﹐民之失所﹐上之失職也﹐孰見天帝訶詆乎哉﹗孰見天帝震怒乎哉﹗此應天以實不以誣者﹐堯﹑湯自修之意也。書曰「我不敢知曰﹐有殷受天命﹐惟有歷年﹐我不敢知曰﹐不其延﹐惟不敬厥徳﹐乃早墜厥命。」可謂善言天道者矣。

雨暘時若﹐風霆流行﹐天地之徳化也。世有風雷之師﹐雲雨之巫﹐是人握其櫂矣﹔土主木偶﹐行禱求應﹐是鬼司其機矣﹐然乎﹗儒者假借而罔正於道﹐傷造化之大倫﹐邪誣之俗﹐誰其責哉﹗﹔禍福有所由主乎曰「積善之家﹐必有餘慶﹔積不善之家﹐必有餘殃。人事之相感招也﹐而鬼神不與焉。」曰「福善禍淫非與﹖」曰「比干剖心﹐盜蹠老死﹐子謂天攝物耶殘賊暴虐﹐人切憤之﹐而禍卒被焉者﹐人道之不容己者也﹐非人力也﹐炊歸之天爾。善之得福亦如是。幹﹑跖幸不幸爾﹐非常道也。」

或問﹕「天開於子﹐地辟於丑﹐人生於寅﹐必待—萬八百年﹐有諸」王子曰「生成固有序矣﹐數何拘若是﹗又何齊若是﹗豈非以十二辰之數而彊附之耶﹖地辟﹐物卽生之﹐陸也艸木昆虫﹐水也蛟螭魚鱉﹐人亦類也﹐與俱生矣。蓋气化之不容已如此﹐安能若是久乎自堯至於玆﹐止三千餘年爾﹐今視之亦甚遠。曰萬八百年物始生焉﹐謂實埋然乎哉﹗」

天地之生物﹐勢不得不然也﹐天何心哉﹗彊食弱﹐大賊小﹐智殘愚﹐物之勢不得不然也﹐天又何心哉﹗世儒曰﹐天地生物爲人耳。嗟乎﹗斯其昧也已。五穀似也﹔斷腸裂腹之艸﹐亦將食人乎﹗雞豚似也﹔蚖蜿蝮蠍之屬﹐亦將爲人乎﹗夫人之食夫物﹐固曰天之爲﹐夫人之生之也﹐然則虎狼攫人而食﹐謂天爲虎狼生人可乎﹗蔽於近小而不致大觀也矣。

禮運曰「播五行於四時﹐而後月生也。是以三五而盈﹐三五而缺。」嗟乎﹗月之生與月之盈缺﹐由於日之遠近爲之﹐與五行之播何涉乎以其實言之﹐曰月往來﹐乃成四時﹔今曰而後月生﹐是四時生月矣﹐可乎﹖五行家之謬論﹐類如此。

孔穎達曰「萬物成形﹐以微著爲漸。五行先後﹐亦以微著爲次。以水最微爲一﹐火漸著爲二。」此附會洪範之說也。五行之性﹐火有气而無質﹐當作最先﹔水有質而不結﹐衣之﹔土有體而不堅﹐再次之﹔木體堅而易化﹐再次之﹔金體固而不爍﹐當以爲終。𨿽五行生成先後之序﹐亦不外此。孔氏之說背矣。

老子之道﹐以自然爲宗﹐以無爲爲用。故曰「以百姓爲芻狗」﹐任其自爲也。吾見其彊淩弱﹐眾暴寡﹐懊然而不平矣﹔而況夷狄之侵軼乎﹗又曰「絕聖棄智﹐民利百倍。」夫民生之利﹐累世聖智之人遺之也﹔若然﹐則堯憂得舜﹐舜憂得禹﹐其志亦荒矣﹐可乎﹗有爲者﹐聖人之甚不得已也﹐必欲無爲以任其民﹐大亂之道也。故老子之道﹐以之治身則保生﹐以之治國則長亂。

老氏無爲﹐正欲有爲﹐故其道姦﹔佛氏有見﹐實無所見﹐故道愚。

虛者﹑气之本﹐故虛空卽气。質者﹑气之成﹐故天地萬物有生。生者﹑精气爲物﹐聚也。死者﹑遊魂爲變﹐歸也。歸者﹑返其本之謂也。返本復入虛空矣。佛氏老莊之徒見其然﹐乃以虛空﹑返本﹑無爲爲義﹐而欲棄人事之實﹐謬矣。嗟乎﹗有生則生之事作﹐彼佛氏﹑老莊﹐父子﹑君臣﹑夫婦﹑朋友之交際能離之乎﹗飲食﹑衣服﹑居室之養能離之乎﹗不然﹐是生也爲死之道者也﹐夫豈不謬﹗古之聖人非不知其然也﹐以生之事當盡﹐而萬物之故當治﹐故仁﹑義﹑禮﹑樂興焉﹐其虛空返本之義﹐聖人則禁之﹐恐惑亂乎世矣。

古有自善之士﹐葆形而全生﹐絕類而遠引﹐何如﹖王子曰﹕天靡日﹐四時滅景﹔地靡海﹐百川大侵﹔人靡聖﹐萬物大戾﹔夫奚宰而平之﹗故棄世而全形者﹐莊周﹑庚桑氏之流﹐大亂天下者也。然則聖人不貴生乎﹖曰﹕聖人心乎無欲﹐政手簡易﹐徳乎儉素﹐全生之術﹐若揭諸日月矣﹐此堯舜所以無爲而難老也﹐曾何私私然離人而自全之。

養心性﹐正彜倫﹐以成其徳﹐此切問近思之實﹐孔﹑孟之眞傳也。卹惸獨﹑謹災患﹐勸農積谷﹑修徳懷遠﹐此養民利國之實﹐堯舜之遺政也。闇儒過髙﹐講究玄遠﹐學失其學﹐治失其治﹐塗蔽後世大矣。

元气者﹑天地萬物之宗統。有元气則有生﹐有生則道顯。故气也者﹑道之體也﹔道也者﹐气之具也。以道能生气者﹐虛實顚越﹐老﹑莊之謬談也。儒者襲其故智而不察﹐非昏罔則固蔽﹐烏足以識道﹗

君子篇

君子有微言﹐無謬言﹔有辯言﹐無贅言。探道於精曰微﹔迷道於幽罔以惑世曰謬﹔析理以明道曰辯﹔道無所賴以明而漫言之曰贅。

仁﹑義﹑禮﹑樂﹐聖王固世之道也﹐𨿽寡近功而有遠效﹐世非有桀紂之惡﹐猶存也。秦人棄禮義而尙功利﹐𨿽速得之﹐必速失之。

聖人之言有盡﹐聖人之道無窮。聖人處其時事也﹐不可以有加矣﹔時變勢殊﹐聖人應之則反是。是故聖人執道不執事。然則﹐聖人有未言﹑末行者﹐當以道求之可也。

死合天理之謂仁﹐死盡人道之謂義。比干剖心﹐申蒯斷臂﹐弘演納肝﹐豫讓吞炭﹐要諸仁義之途﹐豈徒然哉﹗彼苟免者﹐生也倏忽﹐延命幾何﹖一息之差﹐萬世之謬。旣失忠貞之節﹐終抱忸怩之恥。生也無顏﹐气也不揚﹐與死何殊哉﹗

人無天地普大之心﹐則限而不能通﹐偏而不能公﹐不足以宰天下之事﹐亦不足以議天下之道。

或問君子之樂。曰﹕」順理而行﹐隨寓而安﹐無得無喪﹐以道禦之﹐何不樂﹗」曰﹕所由樂﹖曰「窮理盡性﹐通之天人﹐斯得矣。」曰﹕人何以寡樂﹖曰「得於內斯輕乎其外也﹐重於外斯失乎其內也。夫人也旣重於外也﹐則夫利害禍福﹑窮通得喪﹐日交於前﹐而勞心以圖之﹐憂且不及矣﹐而況於樂乎﹗」

五行生克之說﹐始而讖緯托經﹐求信其術﹕終而儒者援緯以附於經﹐此天下之惑﹐固蔽而不可解矣。

古人之學﹐先以義理養其心﹐志於道﹐據於徳﹐依於仁是也。復以禮樂養其體﹐聲音養耳﹐彩色養目﹐舞蹈養血脈﹐威儀養動作是也。內外交養﹐徳性乃成﹐由是動合天則﹐而與道爲一矣。今人外無所養﹐而气之粗鄙者多﹔內無所養﹐而心之和順者寡。無怪乎聖賢之不多見矣。

離气無性。气外有本然之性﹐諸儒擬議之過也。

正道湮塞﹐邪說橫行﹐多由於在上之勢致之。漢光武好圖讖﹐故當時緯候之流﹐順風趣附﹐遂使道之所妄﹐彊以爲眞﹔命之所無﹐的以爲有。鄭興﹑賈逵以扶同貴顯﹔桓譚﹑尹敏以乖忤淪棄。嗟乎﹗貴賤窮通之際﹐守義乘道﹐堅而不回者﹐幾何人哉中人小生懾於時威﹐孰能違之﹐而況寡超明之鑑者乎卒使天下後世詭聖不經﹐姦政壞俗﹐厥誰之咎哉﹖

性與道合則爲善﹐性與道乖則爲惡﹐是故性出於气而主乎气﹐道出於性而約乎性。

迂儒彊執﹐不識古今之宜﹔鄙儒依阿﹐不顧國家之計﹔俗儲淺陋﹐不達治忽之機﹐皆不堪委任。

不直截語道﹐而穿鑿以求通﹐其蔽於成心乎﹗不普炤於道﹐而彊執以求辯﹐其蔽於私心乎﹗此二心者﹐學道之大病也。𨿽然﹐祛其偏倚﹐則私心可亡。學至於成心﹐則習識堅固﹐吝其舊學而不捨﹐𨿽賢者猶不能辯其惑﹐而況愚不肖之無識乎﹖故習識害道。

文王篇

文王旣沒﹐文不在玆乎﹐孔子何以文爲王子曰「夫文也者﹐道之器﹑實之華也。六經之所陳者﹐皆實行之著﹐無非道之所寓矣。故無文則不足以昭示來世﹐而聖蘊莫之睹。尙書﹑政也﹔易﹑神也﹔詩﹑性情也﹔春秋﹑法也﹔禮﹑教也﹔聖人之蘊﹐不於斯可睹乎是故學於六經而能行之則爲實﹐反而能言之則爲華﹐斯於聖蘊幾矣。是文也者﹑道也﹐非徒言也﹐此仲尼之慕於文王者也。」

樂也者﹐存乎道者也﹐抑揚節奏之妙﹐存乎聰明而爲之也﹔安靜和暢之體﹐存乎實徳而象之也。兩階之干羽﹐前徒之倒戈﹐揖遜之雍容﹐駟伐之猛厲﹐不俟觀乎韶﹑武而知之矣。故道之所由行﹐而樂之所由成也。

春秋書災異而不言事應﹐聖人之微其辭乎曰「據時書事﹐可以見物理之變爾﹔談災應則多誣﹐聖人不誣﹐人孰謂其辭之微﹗」

易﹑書﹑詩﹑儀禮﹑春秋﹑論語﹐聖人之純也﹐萬世人道之衡準乎﹗孟子﹑荀子持仲尼之論﹐明仁義者也。孟之言也﹐閎大髙明﹐其究也近聖﹔荀之言也﹐蕪衍無緒﹐其究也離詭。關﹑洛之學似孟子﹔程伯子淳粹髙明﹐從容於道﹐其論得聖人之中正﹐上也。閩越之學﹐篤信先哲﹐美矣﹔而泛探博取﹐詮擇未眞﹐要之猶有可議﹐次也。

堯以二女妻舜﹐達禮乎聖人何安之王子曰「鴻荒之世﹐猶夫禽獸也。唐虞之際﹐男女有別﹑而禮制尙闊也。殷人五世之外許婚。周人娶婦而侄娣住媵。以今觀之﹐犯禮傷教甚矣。當時聖人不以爲非﹐安於時制之常故爾。是故男女之道﹐在古尙疏﹐於今爲密﹐禮緣仁義以漸而美者也。以是望於堯舜者﹐謂之不知時。」

魯兩生篇

正蒙﹐橫渠之實學也。致知本於精思﹐力行本於守禮﹔精思故達天而不疑﹐守禮故知化而有漸。

文王事商﹐武王伐紂﹐其心若是班乎王子曰「君臣之際要諸義﹐聖人之心要之安。無所逃而樂天者﹐安於義者也。起而弔伐以康世者﹐義之變例也﹔變則駭於常也﹐焉得安。由是而安﹐非人之本心也。是安與否﹐文武之所由判也﹐徳之所以至者在是乎﹗善之所末盡者在是乎﹗烏得而班諸﹗」曰「天與之﹐人歸之﹐文王於斯時也亦豈得而辭﹗」曰「吾不爲﹐天孰與乎吾不行﹐人孰歸乎商之子孫千億﹐天盡絕之耶﹗微子﹑箕子﹐非聖賢之才耶殷墟之民﹐豈盡頑耶﹖故君之義云爾﹐斯文王之心也。是故竊負而逃﹐三讓而遁﹐扣馬諫伐以服事殷者﹐吾則服其道而敬其心。湯﹑武革命﹐順乎天而應乎人者﹐吾則嘉其功而取其志。曰其道一者﹐吾末之知也。」

溫公變熙寧之法何如曰﹕」惡其人並疾其法﹐亦甚矣﹗介甫固執者也﹐法豈無可取者乎﹗顧役以便江南﹐保甲以省兵費﹐經義以崇經學﹐存之以益治可也﹐因之以明至公亦可也﹐識不達其幾﹐卒使紹聖以爲口實﹐惜哉﹗」

歐陽永叔欲自擬韓子﹐故以韓擬孟子。嗟乎﹗孔﹑孟志在天下後世﹐先自治而治人者也。退之悠悠戲弄﹐然乎謂佛骨表近之﹐玆諫官之疏爾﹔謂原道近之﹐玆文字之偶合爾﹐可以槪之哉是故論人者﹐當本之實學﹔擬人者﹐當核於素履。

驪姬譖﹐太子申生知之乎﹖曰「謀久﹐國人已危之﹐太子烏乎不知﹗士蔿﹑狐突欲其逃矣﹔裻之偏﹑玖之缺﹐示之以不全矣﹔太子亦曰﹐蠍譖焉避之﹐太子惡乎不知﹗」曰﹕知之何及於殆曰「夫智之爲用也﹐攝物裁變﹐酌中成徳﹐𨿽大難可圖也。吾聞之﹐寡智而專於仁﹐則不忍爲溺愛﹐不違爲阿順﹐執義爲小廉﹐守諒爲曲信。大患遠圖則遲貳而不決﹐太子之謂也﹐安不及於殆﹗讓以悅親之心﹐逃以成親之慈﹐遠以紓己之危﹐泰伯之至徳也﹐太子惡足以知之。遁也﹑全父子之親﹐孰與守死而陷父於滅子之不仁﹗生而明之﹐恐傷其心﹐孰與死而彰其嬖內之惡﹗君子曰﹐太子恭也﹐恭而愚。」

橫渠理气辯

張子曰「太虛不能無气﹐气不能不聚而爲萬物﹐萬物不能不散而爲太虛﹐循是出入﹐皆不得已而然也。」「气之爲物﹐散入無形﹐適得吾體﹔聚而有象﹐不失吾常。」「聚亦吾體﹐散亦吾體﹐知死之不亡者﹐可與言性矣。」橫渠此論﹐闡造化之祕﹐明人性之源﹐開示後學之功大矣。而朱子獨不以爲然﹐乃論而非之﹐今請辯其惑。朱子曰「性者理而已矣﹐不可以聚散言。其聚而生﹐散而死者﹐气而已矣。所謂精神魂魄﹐有知有覺者﹐皆气所爲也﹐故聚則有﹐散則無。若理﹐則初不爲聚散而有無也。」由是言之﹐則性與气原是二物﹐气𨿽有存亡﹐而性之在气外者卓然自立﹐不以气之聚散而存亡也。嗟乎﹗其不然也甚矣﹗且夫仁義禮智﹐儒者之所謂性也。自今論之﹐如出於心之愛爲仁﹐出於心之宜爲義﹐出於心之敬爲禮﹐出於心之知爲智﹐皆人之知覺運動爲之而後成也。苟無人焉﹐則無心矣﹐無心則仁義禮智出於何所乎﹖故有生則有性可言﹐無生則性滅矣﹐安得取而言之﹖是性之有無﹐緣於气之聚散。若曰超然於形气之外﹐不以聚散而爲有無﹐卽佛氏所謂「四大之外﹐別有眞性」矣﹐豈非謬幽之論乎﹖此不待智者而後知也。精神魂魄﹐气也﹐人之生也﹔仁義禮智﹐性也﹐生之理也﹔知覺運動﹐靈也﹐性之才也。三物者一貫之道也﹐故論性也不可以離气﹐論气也不得以遺性﹐此仲尼「相近」「習遠」之大旨也。又曰「气之已散者﹐旣散而無有矣﹐其根於理而日生者﹐則固浩然而無窮。吁﹗此言也﹐窺測造化之不盡者矣。何以言之﹖气﹐遊於虛者也﹔理﹐生於气者也。气𨿽有﹐仍在兩間﹐不能滅也﹐故曰「萬物不能不散而爲太虛。」理根於气﹐不能獨存也﹐故曰「神與性皆气所固有。」若曰「气根於理而生」﹐不知理是何物﹖有何種子﹐便能生气﹖不然﹐不幾於談虛駕空之論乎﹖今爲之攺曰「气之已散者﹐旣歸於太虛之體矣﹐其氤氳相感而日生者﹐則固浩然而無窮。」張子所謂「死而不亡者」者如此。造化之生息﹐人性之有無﹐又何以外於是而他求也哉﹗

石龍書院學辯

石龍書院者﹐久庵黃子與其徒講學之所也﹐浚川子乃爲《學辯》遺之。嗟乎﹗仲尼之教﹐萬世衡準。自夫異端起而洙泗之道離﹐世儒鑿而《六經》之術晦﹐天下始囂囂然莫知誰何矣。是故有爲虛靜以養心者﹐終日端坐﹐塊然枯守其形而立﹐曰「學之寧靜致遠在此矣」。有爲泛講以求知者﹐研究載籍﹐日從事乎淸虛之談﹐曰「學之物格知至在此矣」。浚川子曰﹕斯人也﹐空寂寡實﹐門徑偏頗﹐非禪定則支離﹐畔於仲尼之軌遠矣。何以故﹖淸心志﹐祛煩擾﹐學之造端固不可無者﹐然必有事焉而後可。」《中庸》曰「致中和﹐天地位焉﹐萬物育焉。」中和而曰「致」﹐豈虛靜其心性者可以槪之哉﹖夫心固虛靈﹐而應者必借視聽聰明﹐會於人事﹐而後靈能長焉。赤子生而幽閉之﹐不接習於人間﹐壯而出之﹐不辧牛馬矣﹐而況君臣﹑父子﹑夫婦﹑長幼﹑朋友之節度乎﹖而況萬事萬物﹐幾微變化。不可以常理執乎﹖彼徒虛靜其心者﹐何以異此﹖傳經討業﹐致知固其先務矣﹐然必體察於事會而後爲知之眞。《易》曰「知至至之﹐可與幾也﹔知終終之﹐可與存義也。」然謂之「至之」「終之」﹐亦非泛然講說可以盡之矣。世有閉戶而學操舟之術者﹐何以舵﹐何以招﹐何以艪﹐何以帆﹐何以引笮﹐乃罔不講而預也﹔及夫出而試諸山溪之濫﹐大者風水奪其能﹐次者灘漩汩其智﹐其不緣而敗者幾希。何也﹖風水之險﹐必熟其幾者﹐然後能審而應之﹐虛講而臆度﹐不足以擅其工矣。夫山溪且爾﹐而況江河之澎洶﹐洋海之渺茫乎﹖彼徒泛講而無實歷者﹐何以異此﹖或者曰「卽如是﹐乃無邦國天下之責者﹐終不可習而能之乎﹖」浚川子曰﹕不然。君子不有身與家乎﹖學能修其道於身﹐通其治於家﹐於是乎舉而措之﹐身卽人也﹐家卽國也﹐挈小而施之大﹐動無不準矣。何也﹖理可以會通﹐事可以類推﹐智可以旁解﹐此窮神知化之妙用也。彼徒務虛寂﹐事講說﹐而不能習與性成者﹐夫安能與於斯﹗黃子志於聖賢經世之學者。余來南都﹐每得聞其議論﹐接其行事﹐竊見其心之廣大﹐有天地變化﹐艸木蕃育之象﹔知之精至﹐有日月有明﹐容光必照之體﹔蓋非世儒空寂寡實之學﹐可以亂其凝定之性者。則夫余之所不以爲然者﹐先生亦不以之誨人矣。乃述此﹐請揭之院壁﹐以爲蒙引﹐使後生來學脫其禪定支離之習﹐乃自石龍書院始。

