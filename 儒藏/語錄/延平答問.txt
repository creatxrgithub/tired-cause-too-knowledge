

延平答問宋朱熹撰

丁丑六月二十六日書云﹕承諭涵養用力處﹐足見近來好學之篤也﹐甚慰甚慰。但常存此心﹐勿爲他事所勝﹐卽欲慮非僻之念自不作矣。孟子有夜气之說﹐更熟味之﹐當見涵養用力處也。於涵養處著力﹐正是學者之要。若不如此存養﹐終不爲己物也。更望勉之。

戊寅七月十七日書云﹕某村居﹐一切只如舊﹐有不可不應接處﹐又難廢墮。但靳靳度日爾。朝夕無事﹐齒髮皆已邁﹐筋力漸不如昔﹐所得於師友者往來﹐於心求所以脫然處﹐竟未得力。頗以是懼爾。

春秋且將諸家熟看﹐以胡文定解爲凖。玩味久必自有會心處﹐卒看不得也。伊川先生云﹕春秋大義數十﹐炳如日星﹐所易見也﹔惟徵辭奧旨﹐時措從宜者所難知爾。更須詳考其事。又玩味所書﹐抑揚予奪之處看如何。積道理多﹐庶漸見之。大率難得學者無相啟發處﹐終憒憒不灑落爾。

問﹕子曰﹕父在觀其志﹐父沒觀其行﹐三年無攺於父之道﹐可謂孝矣。東坡謂﹕可攺者不待三年。熹以爲使父之道有不幸﹐不可不卽攺者﹐亦當隠忍遷就。於義理之中﹐使事體漸正﹐而人不見其攺之之迹﹐則𨿽不待三年而謂之無攺可也。此可見孝子之心﹐與幾諫事亦相類。先生曰﹕三年無攺﹐前輩論之詳矣。類皆執文泥迹﹐有所遷就失之。須是認聖人所說﹐於言外求意乃通。所謂道者﹐是猶可以通行者也。三年之中﹐日月易過﹐若稍稍有不愜意處﹐卽率意攺之﹐則孝子之心何在﹖如說春秋者﹐不忍遽變左氏有官命未攺之類﹐有孝子之心者﹐自有所不忍耳。非斯須不忘﹑極體孝道者能如是耶﹖東坡之語有所激而然﹐是亦有意也。事只有个可與不可而已。若大段有害處﹐自應卽攺何疑﹖恐不必言隠忍遷就﹐使人不見其攺之之迹。此意𨿽未有害﹐第恐處心如此﹐卽駸駸然所失處卻多。吾輩欲求寡過且謹守格法爲不差也。幾諫事意恐不相類。更思之。

問﹕孟武伯問孝子曰﹕父母惟其疾之憂。舊說孝子不妄爲非﹐惟疾病然後使父母憂。熹恐夫子告孟孫之意不然﹐蓋言父母之心慈愛﹐其子無所不至。疾病人所不免﹐猶恐其有之以爲憂﹐則餘可知也。爲人子者知此﹐而以父母之心爲心﹐則所以奉承遺體﹐而求免於虧辱者﹐豈一端而已哉﹖此曾子所以戰戰兢兢﹐啟手足而後知免焉者也。不逺遊遊必有方﹐不登髙不臨深﹐皆是此意。先生曰﹕父母惟其疾之憂﹐當如上所說爲得之。舊說不直截聖人之告人﹐使知所以自求者﹐惟深切庶可用力也。

問﹕子遊問孝子曰﹕今之孝者﹐是謂能養。至於犬馬﹐皆能有養。不敬何以別乎﹖熹謂犬馬不能自食﹐待人而食者也﹐故蓄犬馬者必有以養之﹐但不敬爾。然則養其親而敬﹐有所不至﹐不幾於以犬馬視其親乎﹖敬者尊敬而不敢忽忘之謂﹐非特恭謹而已也。人𨿽至愚﹐孰忍以犬馬視其親者﹖然不知幾微之間﹐尊敬之心一有不至﹐則是所以視其親者﹐實無以異於犬馬而不自知也。聖人之言警乎人子﹐未有若是之切者。然諸家之說﹐多不出此。熹謂當以春秋所書歸生許止之事觀之﹐則所謂犬馬之養﹐誠不爲過。不然﹐設譬引諭不應如是之疎﹐而子遊之賢﹐亦不待如此告戒之也。先生曰﹕此一段﹐恐當時之人習矣而不察﹐只以能養爲孝。𨿽孔門學者﹐亦恐未免如此。故夫子警切以告之﹐使之反諸心也。苟推測至此﹐孝敬之心一不存焉﹐卽陷於犬馬之養矣。孟子又有養口體養志之說﹐似亦說破學者之未察處﹐皆所以警乎人子者也。若謂以春秋所書之事觀之﹐則所謂犬馬之養﹐誠不爲過﹐恐不須如此說歸生許止。各是發明一例也。

問﹕子曰吾與回言終日不違如愚﹐退而省其私﹐亦足以發。回也不愚。熹竊謂亦足以發﹐是顏子聞言悟理﹐心契神受之時﹐夫子察焉﹐而於心有感發也。子夏禮後之問夫子﹐以爲起予﹐亦是類也。但子夏所發在言語之間﹐而顏子所發乃其所自得處﹐有以黙相契合不待言而諭也。然非聖人有所未知﹐必待顏子而後發﹐如言非助我者。豈聖人待門弟子答問之助耶﹖先生曰﹕亦足以發。前說似近之﹐恐與起予不類。深玩之可見非助我者﹐豈聖人待門弟子答問之助固是如此﹖然亦須知顏子黙曉聖人之言﹐便知親切道體處﹐非枝葉之助也。他人則不能見如此精微矣。妄意如此﹐气象未知如何。

問﹕子張學幹祿﹐夫子告以多聞多見闕疑殆﹐而謹言行其餘﹐蓋不博無以致約﹐故聞見以多爲貴。然不闕其所未信未安﹐則言行之間意不誠矣。故以闕之爲善﹐疑殆旣闕而於言行有不謹焉﹐則非所謂無敢慢者﹐故以謹之爲至﹐有節於內。若此尢悔何自而入乎﹖然此皆庸言庸行之所必然﹐非期以干祿也。而祿固已在其中矣。孟子曰經徳不回非以干祿也﹐與夫子之意一也。伊川先生亦曰﹐子張以仕爲急﹐故夫子告之以此﹐使定其心而不爲利祿動﹐恐亦是此意。未知是否﹖先生曰﹕古人幹祿之意﹐非後世之幹祿也。蓋胸中有所蘊亦欲發泄而見諸事爾﹐此爲己之學也。然求之有道﹐苟未見所以求之之道﹐一萌意焉則外馳矣。故夫子以多聞見而闕疑殆告之﹐又使之愼其餘﹐則反求諸已也切矣。故孟子有經徳不回非以干祿之語﹐苟能深體得此﹐則馳外之心不作矣。伊川所謂才有縫罅便走了之意。

戊寅冬至前二日書云﹕承示問﹐皆聖賢之至言﹐某何足以知之。而吾元晦好學之篤如此﹐又安敢黙黙也。輒以昔所聞者各箋釋於所問目之下﹐聊以塞命爾。他日若獲欵曲﹐須面質論難﹐又看合否。如何﹖大率須見灑然處﹐然後爲得。𨿽說得﹐行未敢以爲然也。

問﹕向以亦足以發之義求教﹐因引起予爲證﹐蒙批諭云亦足以發與起予不類﹐熹反復思之﹐於此二者但見有淺深之異﹐而未見全不相似處﹐乞賜詳諭。先生曰﹕顏子气象與子夏不同﹐先玩味二人气象於胸中﹐然後體會夫子之言﹐亦足以發與起予者商也之語气象如何﹐顏子深潛純粹﹐於聖人體段已具﹐故聞夫子之言卽黙識心融﹐觸處洞然﹐自有條理﹐故終日言但見其不違如愚而已﹐退省其私則於語黙日用動容之間﹐皆足以發明夫子之道﹐坦然由之而無疑也。子夏因問詩如不得繪事後素之言﹐卽禮後之意未必到似有因﹐問此一事﹐而夫子印可之意。此所以不類也。不知是如此否﹖偶追憶前日所問處意不來﹐又未知向日因如何疑而及此也﹐更俟他日熟論。

問﹕春秋威公二年滕子來朝﹐按滕本稱侯﹐伊川謂服屬於楚﹐故貶稱子。熹按楚是時未與中國通﹐滕又逺楚﹐終春秋之世未嘗事楚﹐但爲宋役爾。不知伊川別有何據﹖又陳蔡諸國後來屬楚者﹐亦未嘗貶爵也。胡文定以爲爲朝威而貶之﹐以討亂賊之黨。此義似勝然。滕自此不復稱侯﹐至定公之喪來會葬﹐猶稱子﹐夫豈以祖世有罪而並貶其子孫乎﹖然則胡氏之說亦有可疑者。不知當以何說爲正﹖胡氏又謂凡朝威者皆貶﹐獨紀侯以咨謀齊難而來﹐志不在於朝威﹐故再朝皆無貶焉。熹竊以爲果如此﹐則是義理之正可以危急而棄之也。不知春秋之法果如此否﹖﹝二年紀侯來朝﹐左氏作杞字﹐後有入杞會鄧事。傳皆有說可據。伊川胡氏依公榖作紀字﹞先生曰﹕滕子來朝﹐考之春秋﹐夫子凡所書諸侯來朝﹐皆不與其朝也。胡文定謂春秋之時諸侯之朝﹐皆無有合於先王之時世朝之禮者﹐故書皆譏之也。滕本稱侯﹐威二年來朝﹐稱子者以討亂賊之黨貶﹐於諸家之說義爲精。先儒又以爲時王所黜者﹐胡氏以爲﹐果如此則春秋不作矣。恐先儒之說非來諭以謂自此終春秋之世不復稱侯。豈以祖世有罪而並貶其子孫乎﹖若如此言大段害理。春秋與人攺過遷善﹐又善善長惡惡短﹐不應如此﹐是可疑也。某竊以謂從胡之說﹐於理道爲長。觀夫子所書討亂之法甚嚴﹐滕不以威之不義而朝之﹐只在於合黨締交﹐此非正也。旣已貶矣﹐後世子孫碌碌無聞﹐無以自見於時﹐又壤地褊小﹐本一子男之國﹐宋之盟﹐左傳有宋人請滕欲以爲私屬﹐則不自彊而碌碌於時者久矣。自一貶之後夫子再書﹐各沿一義而發﹐遽又以侯稱之﹐無乃紛紛然淆亂春秋之旨﹐不明而失其指乎。蓋聖人之心必有其善﹐然後進之。若無所因﹐是私意也。豈聖人之心哉。若如此﹐看似於後世之疑不礙道理爲通﹐又不知如何春秋所以難看者﹐蓋以常人之心推測聖人。未到聖人灑然處﹐豈能無失耶﹖請俟他日反復面難﹐庶幾或得其旨。伊川之說﹐考之諸處未見。春秋之前服屬於楚﹐事迹更俟尋考。又來諭以謂紀侯來咨謀齊難﹐志不在於朝威﹐故再朝無貶﹐則是義理之正可以危急而棄之﹐若果如此尢害義理。春秋有誅意之說﹐紀侯志不在於朝威﹐則非滕子之類也。列國有急難以義而動﹐又何貶耶。紀侯來朝﹐左氏作杞字﹐後有入杞之事﹐傳皆有說。胡氏因公榖作紀字。春秋似此類者多。如齊子糾﹐左傳只云納糾﹐伊川乃以二傳爲證。又嘗有看春秋之法﹐云以傳考經之事迹﹐以經別傳之眞僞。參考義理之長﹐求聖人所書之意﹐庶或得之。

問禮之用和爲貴一章之義。先生曰﹕孟子曰仁之實事親是也﹐義之實從兄是也﹐禮之實節文斯二者是也。禮之道𨿽以和爲貴﹐然必須體其源流之所自來﹐而節文之則不失矣。若小大由之而無隆殺之辧﹐知和而和﹐於節文不明﹐是皆不可行﹐則禮之體用失矣。世之君子﹐有用禮之嚴至拘礙者﹐和而失其節者﹐皆非知禮者也。故有子以是語門人﹐使知其節爾。

問﹕因不失其親亦可宗也﹐橫渠先生曰君子寧孤立無與﹐不失親於可賤之人。熹據此則因也﹐親也宗也﹐皆依倚附托之名﹐但言之漸重爾。所因或失其所親﹝謂可賤之人不可親也﹞則亦不可宗﹝人之可親者必可宗﹐其不可親者必不可宗也﹞﹐故君子非孤立無與之患而不失其親爲難﹐其將欲有所因也﹐必擇其可親者而因之﹐使彼誠賢﹐則我不失其所親﹐而彼亦可宗矣。其文與上二句相似﹐皆言必慮其所宗﹐行必稽其所敝之意﹐不審尊意以爲如何﹖先生曰﹕伊川先生曰﹐信本不及義﹐恭本不及禮。然信近於義﹐恭近於禮也。信近於義﹐以言可復也﹔恭近於禮﹐以逺恥辱也。因恭信而不失親近於禮義﹐故亦可宗也。猶言禮義者不可得見﹐得見恭信者可矣。詳味此語﹐則失親於可賤之人﹐自無有矣。蓋以禮義爲主故也。

問﹕詩三百一言以蔽之曰思無邪﹐蘇東坡曰﹐夫子之於詩取其會於吾心者﹐斷章而言之﹐頌魯侯者未必有意於是也。子由曰思無邪﹐則思馬而馬應。思馬而馬應﹐則思之所及無不應也。故曰思無邪。思馬斯䢐﹐此頌魯侯之意也。兩說未知孰是﹖先生曰﹕詩人興刺﹐𨿽亦曲折達心之精微﹐然必止乎禮義。夫子刪而取之者以此爾。若不止於禮義卽邪也。故三百篇一言足以蔽之只是思無邪而已﹐所以能興起感動人之善心﹐蓋以此也。頌魯侯者偶於形容盛徳如此﹐故曰思無邪於馬言之者﹐又有秉心塞淵﹐然後騋牝三千之意。

問﹕吾十有五而志於學一章﹐橫渠先生曰常人之學日益而莫自知也﹐仲尼行著習察﹐異於他人﹐故自十五至於七十﹐化而知裁其進徳之盛者與。伊川先生曰孔子生而知之﹐自十五至七十進徳直有許多節次者﹐聖人未必然﹐亦只是爲學者立一下法﹐盈科而後進﹐不可差次﹐須是成章乃達。兩說未知孰是﹖先生曰﹕此一段﹐二先生之說各發明一義﹐意思深長。橫渠云化而知裁﹐伊川云盈科而後進﹑不成章不達﹐皆是有力處。更當深體之可爾。某竊以謂聖人之道中庸﹐立言常以中人爲說﹐必十年乃一進者。若使困而知學﹐積十年之久﹐日孳孳而不倦﹐是亦可以變化气質﹐而必一進也。若以鹵莽滅裂之學而不用心焉﹐𨿽十年亦只是如此﹐則是自暴自棄之人爾。言十年之漸次﹐所以警乎學者。𨿽中才﹐於夫子之道皆可積習勉力而至焉。聖人非不可及也。不知更有此意否﹖

問﹕禘自旣灌而往者吾不欲觀之矣﹐伊川曰灌以降神祭之始也﹐旣灌而往者﹐自始及終﹐皆不足觀。言魯祭之非禮也。謝氏引禮記曰﹐吾欲觀夏道﹐是故之杞。而不足證也﹔我欲觀殷道﹐是故之宋而不足證也﹔我觀周道﹐幽厲傷之﹐吾捨魯何適矣。魯之郊禘非禮也﹐周公其衰矣。以此爲證﹐而合此章於上文杞宋不足証之說﹐曰考之杞宋則文獻不足﹐考之當今則魯之郊禘又不足觀﹐蓋傷之也。呂博士引荀子大昏之未發﹑祭之未納﹑戶喪之未小斂一也解此﹐與趙氏春秋纂例之說﹐不審何者爲是﹖先生曰﹕記曰魯之郊禘非禮也﹐周公其衰矣﹐以其難言故。春秋皆因郊禘事中之失而書譏﹐魯自在其中。今曰禘自旣灌而往者吾不欲觀之矣﹐則是顚倒失禮﹐如昭穆失序之類﹔於灌而求神以至於終皆不足觀﹐蓋嘆之也。對或人之問﹐又曰不知則。夫子之深意可知矣。旣曰不知﹐又曰知其說者之於天下也﹐其如示諸斯乎﹐指其掌則非不知也﹐只是難言爾。原幽明之故﹐知鬼神之情狀﹐則燭理深矣於天下也何有。

問﹕或問禘之說一章﹐伊川以此章屬之上文﹐曰不知者蓋爲魯諱﹐知夫子不欲觀之說﹐則天下萬物各正其名﹐其治如指諸掌也。或以爲此魯君所當問而不問﹐或人不當問而問之﹐故夫子以爲不知所以﹐微諷之也。餘如伊川說﹐云龜山引禮記﹐禘嘗之義大矣﹐治國之本也﹐不可不知也。明其義者君也﹐能其事者臣也﹐不明其義﹐君人不全﹐不能其事爲臣不全﹐非或人可得而知也﹐其爲義大﹐豈度數云乎哉。蓋有至賾存焉。知此則於天下乎。何有此數說﹐不審孰是﹖先生曰﹕詳味禘自旣灌以下至指其掌﹐看夫子所指意處如何﹐卻將前後數說皆包在其中﹐似意思稍盡﹐又未知然否。

問﹕祭如在祭神如神在﹐熹疑此二句乃弟子記孔子事。又記孔子之言﹐於下以發明之曰﹐吾不與祭如不祭也。先生曰﹕某嘗聞羅先生曰﹐祭如在﹐及見之者﹔祭神如神在﹐不及見之者。以至誠之意與鬼神交﹐庶幾享之。若誠心不至﹐於禮有失焉。則神不享矣。𨿽祭也何爲﹖

問﹕居上不寛﹐爲禮不敬﹐臨喪不哀﹐吾何以觀之哉。熹謂此非謂不足觀﹐蓋不誠無物﹐無物則無以觀之也。先生曰﹕居上寛爲禮敬臨喪哀﹐皆其本也。有其本而末應。若無其本﹐粲然文采何足觀。

問﹕子曰參乎吾道一以貫之﹐曾子曰惟。子出﹐門人問曰何謂也﹐曾子曰夫子之道忠恕而已矣。熹謂曾子之學主於誠﹐身其於聖人之日用觀省而服習之﹐蓋已熟矣﹐惟未能卽此以見夫道之全體﹐則不免疑其有二也。然用力之久而亦將有以自得故夫子以一以貫之之語告之蓋當其可也﹝曾子惟此少許未達故夫子直以此告之﹞曾子於是黙會其旨﹐故門人有問而以忠恕告之。蓋以夫子之道﹐不離乎日用之間﹐自其盡已而言則謂之忠﹐自其及物而言則謂之恕﹐莫非大道之全體。𨿽變化萬殊﹐於事爲之末﹐而所以貫之者未嘗不一也。然則夫子所以告曾子﹐曾子所以告其門人﹐豈有異旨哉﹖而或者以爲忠恕未足以盡一貫之道﹐曾子姑以違道不逺者告其門人﹐使知入道之端﹐恐未曾盡曾子之意也。如子思之言忠恕違道不逺﹐乃是示人以入道之端﹔如孟子之言行仁義﹐曾子之稱夫子乃所謂由仁義行者也。先生曰﹕伊川先生有言曰﹐維天之命於穆不已忠也﹐乾道變化各正性命恕也。體會於一人之身﹐不過只是盡已及物之心而已。曾子於日用處﹐夫子自有以見之﹐恐其未必覺此亦是一貫之理﹐故卒然問曰﹐參乎吾道一以貫之。曾子於是領會而有得焉﹐輒應之曰惟﹐忘其所以言也。東坡所謂口耳俱喪者﹐亦佳。至於答門人之問﹐只是發其心耳﹐豈有二耶。若以謂聖人一以貫之之道﹐其精微非門人之問所可告﹐姑以忠恕答之﹐恐聖賢之心不如是之支也。如孟子稱堯舜之道孝弟而已﹐人皆足以知之﹐但合內外之道使之體用一源﹐顯微無間﹐精粗不二﹐衮同盡是此理﹐則非聖人不能是也。中庸曰忠恕違道不逺﹐特起此以示人相近處﹐然不能貫之﹐則忠恕自是一忠恕爾。

十一月十三日書云﹕吾人大率坐此窘窶百事驅遣不行﹐惟於稍易處處之爲庶幾爾。某村居兀坐一無所爲﹐亦以窘迫遇事窒塞處多﹐毎以古人貧甚極難堪處自體﹐卽啜菽飲水亦自有餘矣。夫復何言。

來諭以爲人心之旣放﹐如木之旣伐。心𨿽旣放﹐然夜气所息﹐而平旦之气生焉﹐則其好惡猶與人相近。木𨿽旣伐﹐然雨露所滋﹐而萌蘗生焉﹐則猶有木之性也。恐不用如此說。大凡人禮義之心何嘗無﹐惟持守之卽在爾。若於旦晝間不至梏亡﹐則夜气存矣﹔夜气存則平旦之气未與物接之時﹐湛然虛明气象自可見。此孟子發此夜气之說﹐於學者極有力。若欲涵養﹐須於此持守可爾。恐不須說心旣放﹑木旣伐﹐恐又似隔截爾如何如何。又見諭云﹐伊川所謂未有致知而不在敬者﹐考大學之序則不然。如夫子言非禮勿視聴言動﹐伊川以爲制之於外以養其中﹐數處蓋皆各言其入道之序如此﹐要之敬自在其中也﹐不必牽合貫穿爲一說。又所謂但敬而不明於理﹐則敬特出於勉彊﹐而無灑落自得之功﹐意不誠矣。灑落自得气象﹐其地位甚髙﹐恐前數說方是言學者下工處﹐不如此則失之矣。由此持守之久﹐漸漸融釋﹐使之不見有制之於外持敬之心。理與心爲一﹐庶幾灑落爾。某自聞師友之訓﹐賴天之靈﹐時常只在心目間。𨿽資質不美﹐世累妨奪處多﹐此心未嘗敢忘也。於聖賢之言亦時有會心處﹐亦間有識其所以然者﹐但覺見反爲理道所縳﹐殊無進步處。今已老矣﹐日益恐懼。吾元晦乃不鄙孤陋寡聞﹐逺有質問所疑﹐何愧如之。

己夘六月二十二日書云﹕聞不輟畱意於經書中﹐縦未深自得﹐亦可以驅遣俗累﹐气象自安閒也。

己卯長至後三日書云﹕今學者之病﹐所患在於未有灑然冰解凍釋處。縦有力持守﹐不過只是苟免顯然尢悔而已。似此恐皆不足道也。

庚辰五月八日書云﹕某晚景別無他﹐惟求道之心甚切。𨿽間能窺測一二﹐竟未有灑落處。以此兀坐﹐殊憒憒不快。昔時朋友絕無人矣﹐無可告語﹐安得不至是耶﹖可嘆可懼。示諭夜气說甚詳﹐亦只是如此﹐切不可更生枝節尋求﹐卽恐有差。大率吾輩立志已定﹐若看文字﹐心慮一澄然之時﹐略綽一見與心會處﹐便是正理。若更生疑﹐卽恐滯礙。伊川語錄中有記明道嘗在一倉中坐﹐見廊柱多﹐因黙數之﹐疑以爲未定﹐屢數愈差﹐遂至令一人敲柱數之﹐乃與初黙數之數合﹐正謂此也。夜气之說所以於學者有力者﹐須是兼旦晝存養之功不至梏亡。卽夜气淸﹐若旦晝間不能存養﹐卽夜气何有疑。此便是日月至焉气象也。曩時某從羅先生學問﹐終日相對靜坐﹐只說文字﹐未嘗及一雜語。先生極好靜坐。某時未有知﹐退入室中亦只靜坐而已。先生令靜中看喜怒哀樂未發之謂中未發時作何气象﹐此意不惟於進學有力﹐兼亦是養心之要。元晦偶有心恙不可思索﹐更於此一句內求之靜坐看如何。往往不能無補也。此中相去稍逺﹐思欲一見未之得﹐恐元晦以親旁無人傔侍﹐亦難一來。柰何。切望隨宜攝養﹐勿貽親念爲至禱也。

承惠示濂溪遺文與潁濱語孟﹐極荷愛厚﹐不敢忘不敢忘。邇書向亦曾見一二﹐但不曾得見全本。今乃得一觀﹐殊慰卑抱也。二蘇語孟說盡有可商論處﹐俟他日見面論之。嘗愛黃魯直作濂溪詩序云﹕舂陵周茂叔﹐人品甚髙﹐胸中灑落如光風霽月。此句形容有道者气象絕佳。胸中灑落﹐卽作爲盡灑落矣。學者至此𨿽甚逺﹐亦不可不常存此體段在胸中﹐庶幾遇事廓然﹐於道理方少進。願更存養如此。

羅先生山居詩﹐某記不全﹐今只據追思得者錄去。顏樂齋詩云﹕山染嵐光帶日黃﹐蕭然茅屋枕池塘。自知寡與眞堪笑﹝此一句似非﹞﹐賴有顏瓢一味長。池畔亭﹐曰濯纓詩云﹕擬把冠纓掛墻壁﹐等閒窺影自相酬。邀站臺詩云﹕矮作墻垣小作臺﹐時邀明月寫襟懷。夜深獨有長庚伴﹐不許庸人取次來。又有獨寐榻白雲亭詩﹐皆忘記。白雲亭坐處望見先生母氏墳﹐故名。某向日見先生將出此詩﹑邀站臺詩﹐後兩句不甚愜人意﹐嘗忘意云﹕先生可攺下兩句﹐不甚渾然。先生別云﹕也知鄰鬭非吾事﹐且把行藏付酒杯。蓋作此數絕時﹐正靖康間也。

聞召命不至﹐復有指揮今來﹐亦執前說辭之甚佳﹐蓋守之已定﹐自應如此。縱煎迫擾擾﹐何與我事。若於義可行﹐便脫然一往亦可也。某嘗以謂遇事若能無毫髮固滯﹐便是灑落﹐卽此心廓然大公﹐無彼己之偏倚﹐庶幾於理道一貫。若見事不徹﹐中心未免微有偏倚﹐卽涉固滯﹐皆不可也。未審元晦以爲如何﹖爲此說者﹐非理道明心與气合﹐未易可以言此。不然﹐只是說也。

庚辰七月書云﹕某自少時從羅先生學問﹐彼時全不涉世﹐故未有所聞入先生之言。便能用心靜處尋求﹐至今淟汩憂患磨滅甚矣。四五十年間﹐每遇情意不可堪處﹐卽猛省提掇以故初心﹐未嘗忘廢﹐非不用力﹐而迄於今更無進步處。常切靜坐思之﹐疑於持守及日用盡有未合處﹐或更有闗鍵未能融釋也。向來嘗與夏丈言語間稍無間﹐因得一次舉此意質之﹐渠乃以釋氏之語來相淘﹐終有纎姦打訛處﹐全不是吾儒气味﹐旨意大段各別﹐當俟他日相見劇論可知。大率今人與古人學殊不同﹐如孔門弟子羣居終日相切摩﹐又有夫子爲之依歸﹐日用相觀感而化者甚多﹐恐於融釋而脫落處﹐非言說可及也。不然﹐子貢何以謂夫子之言性與天道不可得而聞耶﹖元晦更潛心於此﹐勿以老邁爲戒而怠於此道。乃望承欲秋涼來﹐又不知偏侍下別無人可以釋然﹐一來否只爲往來﹐月十日事疑亦可矣。但亦須處得老人情意帖帖無礙﹐乃佳爾。

所云見語錄中﹐有仁者渾然與物同體一句﹐卽認得西銘意旨所見﹐路脈甚正﹐宜以是推廣求之。然要見一視同仁﹐气象卻不難﹐須是理會分殊﹐𨿽毫髮不可失﹐方是儒者气象。

又云﹕因看必有事焉而勿正心勿忘勿助長數句﹐偶見全在日用間非著意非不著意處﹐才有毫髮私意便沒交涉。此意亦好﹐但未知用處卻如何﹐須喫緊理會這里始得。某曩時傳得呂與叔中庸解甚詳﹐當時陳幾叟與羅先生門皆以此文字說得浸灌浹洽﹐比之龜山解卻似枯燥。晚學未敢論此。今此本爲相知借去﹐亡之已久﹐但尙記得一段云﹐謂之有物則不得於言﹐謂之無物則必有事焉﹔不得於言者﹐視之不見聴之不聞﹐無聲形接乎耳目﹐而可以道也﹔必有事焉者﹐莫見乎隠莫顯乎微﹐體物而不可遺者也。學者見乎此﹐則庶乎能擇乎中庸而執之隠微之間﹐不可求之於耳目﹐不可道之於言語﹐然有所謂昭昭而不可欺感之而能應者﹐正惟虛心以求之﹐則庶乎見之。又據孟子說﹐必有事焉至於助長不耘之意﹐皆似是言道體處。來諭乃體認出來﹐學者正要如此﹐但未知用時如何脗合渾然﹑體用無間乃是。不然非著意非不著意溟溟涬涬﹐疑未然也。某嘗謂進步不得者﹐彷佛多是如此類窒礙更望思索。他日熟論﹐須見到心廣體胖﹐遇事一一灑落處﹐方是道理。不爾只是說也。

又云﹕便是日月至焉气象一段﹐某之意﹐只謂能存養者積久亦可至此﹐若此之不違气象又迥然別也。今之學者𨿽能存養﹐知有此理﹐然旦晝之間一有懈焉﹐遇事應接舉處不覺打發機械﹐卽離間而差矣。惟存養熟﹐理道明﹐習气漸爾消鑠﹐道理油然而生﹐然後可進﹐亦不易也。來諭以謂能存養者無時不在﹐不止日月至焉﹐若如此時﹐卻似輕看了也。如何﹖

承諭﹐心與气合及所注小字﹐意若逐一理會心與气卽不可﹐某鄙意止是形容到此﹐解會融釋不如此。不見所謂气所謂心渾然一體流浹也。到此田地﹐若更分別那个是心那个是气﹐卽勞攘爾。不知可以如此否﹖不然﹐卽成語病無疑。若更非是﹐無惜勁論﹐吾儕正要如此。

錄示明道二絕句﹐便是吟風弄月﹐有吾與點也之气味﹐某尙疑此詩﹐若是初見周茂叔歸時之句﹐卽可。此後所發之語﹐恐又不然也。

二蘇語孟說盡有好處﹐蓋渠聰明過人﹐天地間理道不過只是如此﹐有時見到﹐皆渠聰明之發也。但見到處卻有病﹐學者若要窮理﹐亦不可不論某所謂盡有商議者謂此爾。如來諭云﹐說養气處皆顚倒了。渠本無淵源﹐自應如此也。然得惠此本﹐所警多矣。

某兀坐於此﹐朝夕無一事﹐若可以一來甚佳。致千萬意如此。然又不敢必覬﹐恐侍旁乏人﹐老人或不樂﹐卽未可。更須於此審處之﹐某尋常處事﹐每值情意迫切處﹐卽以輕重本末處之﹐似少悔吝。願於出處間更體此意。

辛巳二月二十四日書云﹕示下所疑﹐極荷不外。已有鄙見之說繼其後矣。但素來拙訥﹐發脫道理不甚明亮﹐得以意詳之可也。

問﹕性相近也習相逺也﹐二程先生謂此言气質之性﹐非性之本。尹和靖云﹕性一也﹐何以言相近﹖蓋由習相逺而爲言。熹按和靖之意云性一也﹐則正是言性之本﹐萬物之一源處﹐所以云近。但對逺而言﹐非實有異﹐品而相近也。竊謂此說意稍渾﹐全不知是否﹖先生曰﹕尹和靖之說𨿽渾全﹐然卻似沒話可說﹐學者無著力處。恐須如二先生謂此言气質之性﹐使人思索體認气質之說﹐道理如何爲有力爾。蓋气質之性不究本源﹐又由習而相逺﹐政要玩此曲折也。

問﹕公山弗擾佛肸二章﹐程先生謂﹐欲往者聖人以天下無不可攺過之人﹐故欲往。然終不往者﹐知其必不能攺也。又云欲往者﹐示人以迹﹐子路不諭。熹疑召而欲往﹐乃聖人虛明應物之心﹐答其善意自然而發﹔終不往者﹐以其爲惡已甚﹐義不可復往也。此乃聖人體用不偏﹐道並行而不相悖處﹐不知是否﹖又兩條告子路不同者﹐卽其所疑而諭之爾。子路於公山氏疑聖人之不必往﹐故夫子言可往之理﹝此語意中微似年木隨身之意﹐不知然否﹖﹞﹔於佛肸恐其凂夫子也﹐故夫子告以不能凂己之意﹐不知是否﹖又謂示人以迹者﹐熹未諭其旨。先生曰﹕元晦前說﹐深測聖人之心﹐一个體段甚好。但更有少礙﹕若使聖人之心不度義如此易動﹐卽非就此更下語。又兩條告子路不同﹐卽其疑而踰之以下﹐亦佳竿木隨身之說﹐气象不好。聖人定不如是。元晦更熟玩孔子所答之語﹐求一指歸處﹐方是聖人廓然明達﹐無所不可。非道大徳宏者不能爾也。子路未至此於﹐所疑處卽有礙。龜山謂之包羞誠有味也﹐示人以迹﹐恐只是心迹。據此事迹皆可爲然﹐又未必爾者。蓋有憂樂行違﹐確然之不同﹐無定體也。

問﹕予欲無言﹐明道龜山皆云此語爲門人而發。熹恐此句從聖人前後際斷使言語不著處﹐不知不覺地流出來﹐非爲門人發也。子貢聞之而未諭﹐故有疑問。到後來自云﹐夫子之文章可得而聞也﹐夫子之言性與天道不可得而聞也。方是契此旨趣。顏曾則不待疑問。若子貢以下﹐又不知所疑也。先生曰﹕此一段說甚佳。但云前後際斷使言語不著處不知不覺地流出來﹐恐不消如此說。只玩夫子雲天何言哉四時行焉百物生焉天何言哉數語﹐便見气味深長。則予欲無言﹐可知旨歸矣。

問﹕殷有三仁焉﹐和靖先生曰﹐無所擇於利害﹐而爲所當爲﹐惟仁者能之。熹未見微子當去箕子當囚比干當死端的不可易處﹐不知使三人者易地而處﹐又何如﹖東坡云﹐箕子常欲立微子﹐帝乙不從而立紂﹐故箕子告微子曰﹐我舊云刻子王子不出我乃顚隮﹐是以二子或去或囚﹐蓋居可疑之地﹐𨿽諫不見聴﹐故不復諫﹔比干則無所嫌﹐故諫而死。胡明仲非之曰﹐如此是避嫌疑﹑度利害也。以此論仁﹐不亦逺乎﹖熹按此破東坡之說甚善﹐但明仲自解乃云﹐微子殷王元子﹐以存宗祀爲重﹐而非背國也﹔比干三孤以義弼君﹐以存人臣之義﹐而非要名也﹔箕子天畀九疇﹐以存皇極之法﹐爲天而非貪生也。熹恐此說亦未盡善。如箕子一節尢無意思﹐不知三人者端的當爲處當何如以求之﹖先生曰﹕三人各以力量竭力而爲之﹐非有所擇。此求仁得仁者也。微子義當去﹐箕子囚奴﹐偶不死爾。比干卽以死諫﹐庶幾感悟。存祀九疇﹐皆後來事﹐初無此念也。後來適然爾﹐豈可相合看﹐致仁人之心不瑩徹耶﹖仁只是理﹐初無彼此之辧﹐當理而無私心﹐卽仁矣。胡明仲破東坡之說可矣﹐然所說三人後來事相牽﹐何異介甫之說三仁﹖恐如此政是病處昏了。仁字不可不察。

問﹕太極動而生陽﹐先生嘗曰此只是理做已發看不得﹐熹疑旣言動而生陽﹐卽與復卦一陽生而見天地之心何異﹖竊恐動而生陽﹐卽天地之喜怒哀樂發處於此﹐卽見天地之心二气交感化生萬物﹐卽人物之喜怒哀樂發處於此﹐卽見人物之心如此做兩節看﹐不知得否﹖先生曰﹕太極動而生陽﹐至理之源﹐只是動靜闔辟﹐至於終萬物始萬物﹐亦只是此理一貫也。到得二气交感化生萬物時﹐又就人物上推﹐亦只是此理。中庸以喜怒哀樂未發已發言之﹐又就人身上推尋﹐至於見得大本達道處﹐又衮同只是此理。此理就人身上推尋﹐若不於未發已發處看﹐卽緣何知之﹖蓋就天地之本源﹐與人物上推來﹐不得不異。此所以於動而生陽﹐難以爲喜怒哀樂已發言之。在天地只是理也﹐今欲作兩節看﹐切恐差了。復卦見天地之心﹐先儒以爲靜見天地之心﹐伊川先生以爲動乃見此﹐恐便是動而生陽之理。然於復卦發出此一段示人﹐又於初爻以顏子不逺復爲之﹐此只要示人無間斷之意﹐人與天理一也。就此理上皆收攝來與天地合其徳﹑與日月合其明﹑與四時合其序﹑與鬼神合其吉凶﹐皆其度內爾。妄測度如此﹐未知元晦以爲如何﹖有疑更容他日得見劇論。語言旣拙﹐又無文采﹐似發脫不出也。元晦可意會消詳之﹐看理道通否。

辛巳上元日書云﹕昔嘗得之師友緒餘﹐以謂學問有未愜適處﹐只求諸心。若反身而誠﹐淸通和樂之象見﹐卽是自得處﹐更望勉力以此而已。

辛巳五月二十六日書云﹕某村居一切如舊﹐無可言者。窘束爲人事所牽間﹐有情意不快處﹐一切消釋﹐不復能卹。蓋日昃之離﹐理應如此爾。

承諭﹐近日學履甚適﹐向所耽戀不灑落處﹐今已漸融釋。此便是道理進之效﹐甚善甚善。思索有窒礙﹐及於日用動靜之間有咈戾處﹐便於此致思﹐求其所以然者﹐久之自循理爾。

五十知天命一句﹐三先生之說皆不敢輕看。某尋常看此數句﹐竊以謂人之生也﹐自少壯至於老耄﹐血气盛衰消長自不同﹐學者若循其理不爲其所使﹐則聖人之言自可以馴致。但聖賢所至處淺深之不同爾。若五十矣尙昧於所爲﹐卽大不可也。橫渠之說﹐似有此意。試一思索﹐看如何。

辛己中元後一日書云﹕諭及所疑數處﹐詳味之﹐所見皆正當﹐可喜。但於灑落處恐未免滯礙﹐今此便速不暇及之﹐謹俟涼爽可以來訪﹐就曲折處相難﹐庶彼此或有少補焉爾。

辛己十月十日書云﹕看文字必覺有味靜而定否

承錄示韋齋記﹐追往念舊令人淒然。某中間所舉中庸始終之說﹐元晦以謂肫肫其仁淵淵其淵浩浩其天卽全體﹐是未發底道理﹐惟聖人盡性能然。若如此看﹐卽於全體何處不是此气象﹖第恐無甚气味爾。某竊以謂肫肫其仁以下三句﹐乃是體認到此﹐達天徳之效處﹐就喜怒哀樂未發處存養﹐至見此气象﹐盡有地位也。某嘗見呂蕓閣與伊川論﹐中說呂以謂循性而行無往而非禮義﹐伊川以謂气味殊少。呂復書云﹐云政謂此爾。大率論文字切在深潛縝宻﹐然後蹊徑不差。釋氏所謂一超直入如來地﹐恐其失處正坐此。不可不辧。

某衰晚碌碌只如舊﹐所恨者中年以來﹐卽爲師友捐棄﹐獨學無助﹐又涉世故沮困殆甚。尙存初心﹐有端緒之可求﹐時時見於心目爾。

壬午四月二十二日書云﹕吾儕在今日﹐只可於僻寂處﹐艸木衣食苟度此歲月爲可。他一切置之度外﹐惟求進此學問爲庶幾爾。若欲進此學﹐須是盡放棄平日習气﹐更鞭飭所不及處﹐使之脫然有自得處﹐始是道理少進。承諭應接少暇﹐卽體究﹐方知以前皆是低看了道理。此乃知覺之效﹐更在勉之。有所疑便中無惜詳及﹐庶幾彼此得以自警也。

壬午五月十四日書云﹕承諭﹐處事擾擾﹐便似內外離絕不相該貫﹐此病可於靜坐時收攝﹐將來看是如何。便如此就偏著處理會﹐久之知覺漸漸可就道理矣。更望勉之也。

壬午六月十一日書云﹕承諭仁一字條陳所推測處﹐足見日來進學之力﹐甚慰。某嘗以謂仁字極難講說﹐只看天理統體便是。更心字亦難指說﹐惟認取發用處是心。二字須要體認得極分明﹐方可下工夫。仁字難說﹐論語一部只是說與門弟子求仁之方﹐知所以用心﹐庶幾私欲沈天理見﹐則知仁矣。如顏子仲弓之問﹐聖人所以答之之語﹐皆其要切用力處也。孟子曰仁人心也﹐心體通有無貫幽明無不包括﹐與人指示於發用處求之也。又曰仁者人也﹐人之一體便是天理﹐無所不備具。若合而言之﹐人與仁之名亡則渾是道理也。來諭以謂仁是心之正理﹐能發能用底一个端緒﹐如胎育包涵其中生气﹐無不純備﹐而流動發生自然之機﹐又無傾刻停息﹐憤盈發泄觸處貫通﹐體用相循﹐初無間斷。此說推擴得甚好。但又云﹐人之所以爲人而異乎禽獸者以是而已﹐若犬之性牛之性則不得而與焉。若如此說﹐恐有礙。蓋天地中所生物本源則一﹐𨿽禽獸艸木生理亦無頃刻停息間斷者﹐但人得其秀而最靈五常中和之气所聚﹐禽獸得其偏而已。此其所以異也。若謂流動發生自然之機﹐與夫無傾刻停息間斷﹐卽禽獸之體﹐亦自如此。若以爲此理惟人獨得之﹐卽恐推測體認處未精﹐於他處便有差也。又云須體認到此純一不雜處方見渾然與物同體气象一段語﹐卻無病。又雲從此推出分殊合宜處便是義﹐以下數句﹐莫不由此﹐而仁一以貫之。蓋五常百行無往而非仁也。此說大槪是﹐然細推之﹐卻似不曾體認得伊川所謂理一分殊。龜山云知其理一所以爲仁﹐知其分殊所以爲義之意﹐蓋全在知字上用著力也。謝上蔡語錄云﹐不仁便是死漢﹐不識痛癢了。仁字只是有知覺了了之體段。若於此不下工夫令透徹﹐卽緣何見得本源毫髮之分殊哉﹖若於此不了了﹐卽體用不能兼舉矣。此正是本源體用兼舉處。人道之立﹐正在於此。仁之一字﹐正如四徳之元﹐而仁義二字正如立天道之陰陽﹑立地道之柔剛﹐皆包攝在此二字爾。大抵學者多爲私欲所分﹐故用力不精﹐不見其效。若欲於此進步﹐須把斷諸路頭﹐靜坐黙識﹐使之泥滓漸漸消去方可。不然﹐亦只是說也。更熟思之。

葉公問孔子於子路子路不對一章﹐昔日得之於吾黨中人﹐謂葉公亦當時號賢者。夫子名徳經天緯地﹐人孰不識之﹐葉公尙自見問於其徒﹐所見如此﹐宜子路之不對也。若如此看仲尼之徒﹐渾是客气﹐非所以觀子路也。蓋弟子形容聖人盛徳有所難言爾。如女奚不曰下面三句﹐元晦以謂發憤忘食者言其求道之切﹐聖人自道理中流出﹐卽言求道之切﹐恐非所以言聖人。此三句只好渾然作一气象看﹐則見聖人渾是道理﹐不見有身世之礙﹐故不知老之將至爾。元晦更以此意推廣之﹐看如何。大抵夫子一極際气象終是難形容也。尹和靖以謂皆不居其聖之意﹐此亦甚大﹐但不居其聖一節事﹐乃是門人推尊其實如此﹐故孔子不居因事而見爾。若常以不居其聖橫在肚裏﹐則非所以言聖人矣。如何如何。

以今日事勢觀之﹐處此時惟儉徳避難﹐更如韜晦爲得所。他皆不敢以姑息自恕之事奉聞也。元晦更切勉之。上蔡先生語﹐近看甚有力。渠一處云﹕凡事必有根。又云﹕必須有用處尋討要用處病根﹐將來斬斷便沒事。此語可時時經心也。

壬午七月二十一日書云﹕某在建安竟不樂彼﹐蓋初與家人約二老﹐只欲在此。繼而家人爲兒輩所迫﹐不能謹守﹐遂往﹐某獨處家中﹐亦自不便﹐故不獲已﹐往來彼此不甚快。自念所寓而安方是道理﹐今乃如此﹐正好就此下工夫﹐看病痛在甚處以驗之。他皆不足道也。某幸得早從羅先生遊﹐自少時粗聞端緒﹐中年一無佽助﹐爲世事淟汩者甚矣。所幸比年來得吾元晦相與講學於頺墯中﹐復此激發﹐恐庶幾於晚境也。何慰之如。

封事熟讀數過﹐立意甚佳。今日所以不振﹐立志不定﹑事功不成者﹐正坐此以和議爲名爾。書中論之甚善﹐見前。此赦文中有和議處一條﹐又有事迫許便宜從事之語﹐蓋皆持兩端使人心疑也﹐要之斷然不可和。自整頓紀綱﹐以大義斷之﹐以示天下向背﹐立爲國是可爾。此處更可引此﹐又許便宜從事﹐更下數語以曉之﹐如何﹖某不能文不能下筆也。封事中有少疑處﹐已用貼紙貼出矣﹐更詳之。明道語云﹐治道在於修己責任求賢﹐封事中此意皆有之矣﹐甚善甚善。吾儕𨿽在山野﹐憂世之心但無所伸爾﹐亦可早發去爲佳。

辛巳八月七日書云﹕某歸家凡百﹐只如舊﹐但兒輩所見凡下﹐家中全不整頓﹐至有疎漏欲頺敝處﹐气象殊不佳。旣歸來﹐不免令人略略修治﹐亦須苟完可爾。家人猶豫未歸﹐諸事終不便﹐亦欲於冷落境界上打疊﹐庶幾漸近道理﹐他不敢卹。但一味窘束﹐亦有沮敗人佳處﹐無可柰何也。

謝上蔡語極好玩味﹐蓋渠皆是於日用上下工夫﹐又言語只平說﹐尢見气味深長。今已抄得一本矣﹐謹以奉內﹐恐亦好看也。

問﹕熹昨妄謂仁之一字乃人之所以爲人而異乎禽獸者﹐先生不以爲然﹐熹因以先生之言思之﹐而得其說﹐敢復求正於左右。熹竊謂天地生物本乎一源﹐人與禽獸艸木之生莫不具有此理﹐其一體之中卽無絲毫欠剰﹐其一气之運亦無頃刻停息。所謂仁也﹝先生批云﹕有有血气者﹐有無血气者﹐更體究此處﹞﹐但气有淸濁﹐故稟有偏正﹐惟人得其正﹐故能知其本。具此理而存之﹐而見其爲仁。物得其偏﹐故𨿽具此理﹐而不自知﹐而無以見其爲仁。然則仁之爲仁﹐人與物不得不同﹔知人之爲人而存之﹐人與物不得不異。故伊川夫子旣言理一分殊﹐而龜山又有知其理一知其分殊之說﹐而先生以爲全在知字上用著力﹐恐亦是此意也﹝先生勾斷批云﹕以上大槪得之。他日更用熟講體認﹞。不知果是如此否﹖又詳伊川之語推測之﹐竊謂理一而分殊此一句﹐言理之本然如此﹐全在性分之內﹑本體未發時看﹝先生抹出批云﹕須是兼本體已發未發時看﹑合內外爲可﹞﹐合而言之﹐則莫非此理。然其中無一物之不該﹐便自有許多差別。𨿽散殊錯糅不可名狀﹐而纎微之間同異畢顯﹐所謂理一而分殊也。知其理一所以爲仁﹐知其分殊所以爲義此二句﹐乃是於發用處該攝本體而言﹐因此端緒而下工夫以推尋之處也。蓋理一而分殊一句﹐正如孟子所云必有事焉之處﹐而下文兩句卽其所以有事乎﹐此之謂也﹝先生抹出批云﹕恐不須引孟子說以証之﹐孟子之說若以微言﹐恐下工夫處落空﹐如釋氏然。孟子之說亦無隠顯精微之間﹐今錄謝上蔡一說於後玩味之﹐卽無時不是此理也。此說極有力﹞。大抵仁字正是天理流動之機﹐以其包容和粹涵育融漾不可名貌﹐故特謂之仁﹐其中自然文理宻察各有定體處便是義。只此二字包括人道已盡﹐義固不能出乎仁之外﹐仁亦不離乎義之內也。然則理一而分殊者﹐乃是本然之仁義﹝先生勾斷批云﹕推測到此一段甚宻爲得之﹐加以涵養﹐何患不見道也。甚慰甚慰﹞。前此乃以從此推出分殊合宜處爲義﹐失之逺矣﹐又不知如此上則推測又還是不﹐更乞指教。先生曰﹕謝上蔡云﹐吾常習忘以養生﹐明道曰施之養則可﹐於道則有害。習忘可以養生者﹐以其不畱情也。學道則異於是﹐必有事焉勿正﹐何謂乎﹐且出入起居寧無事者﹖正心待之則先事而迎﹐忘則涉乎去﹐念助則近於畱情﹐故聖人心如鑑﹐所以異於釋氏心也。上蔡錄明道此語﹐於學者甚有力﹐蓋尋常於靜處體認下工夫﹐卽於鬧處使不著﹐蓋不曾如此用功也。自非謝先生確實於日用處便下工夫﹝又言吾每就上作工夫學﹞﹐卽恐明道此語亦未必引得出來。此語錄所以極好玩索﹐近方看見如此意思顯然。元晦於此更思看如何﹐惟於日用處便下工夫﹐或就事上便下工夫﹐庶幾漸可合爲己物。不然只是說也。某輒妄意如此﹐如何如何。

問﹕熹又問孟子養气一章﹐向者𨿽蒙曲折面誨﹐而愚意竟未見一總會處。近日求之頗見大體﹐只是要得心气合而已﹐故說持其志無暴其气﹐必有事焉而勿正心勿忘勿助長也﹐皆是緊切處﹐只是要得這里所存主處分明﹐則一身之气自然一時奔湊翕聚﹐向這里來存之不已﹐及其充積盛滿﹐晬面盎背便是塞乎天地气象﹐非求之外也。如此則心气合一﹐不見其間﹐心之所向全气隨之﹐𨿽加齊之卿相得行道焉﹐亦沛然行其所無事而已。何動心之有。易曰直方大不習無不利﹐而文言曰敬義立而徳不孤﹐則不疑其所行也。正是此理。不審先生以爲如何﹖先生曰﹕養气大槪是要得心與气合﹐不然心是心气是气﹐不見所謂集義處﹐終不能合一也。元晦云睟面盎背便是塞乎天地气象﹐與下云亦沛然行其所無事二處爲得之﹐見得此理甚好。然心气合一之象更用體察﹐令分曉路陌﹐方是某尋常覺得於畔援歆羨之時﹐未必皆是正理﹐亦心與气合到此﹐若彷佛有此气象。一差則所失多矣。豈所謂浩然之气耶﹖某竊謂孟子所謂養气者自有一端緒﹐須從知言處養來乃不差。於知言處下工夫﹐盡用熟也。謝上蔡多謂於田地上面下工夫﹐此知言之說。乃田地也﹐先於此體認﹐令精審認取﹐心與气合之時﹐不倚不偏﹐气象是如何﹐方可看易中所謂直方大不習無不利然後不疑其所行皆沛然矣。元晦更於此致思﹐看如何。某率然如此﹐極不揆。是與非更俟他日面會商量可也。

問﹕熹近看中庸鬼神一章﹐竊謂此章正是發明顯微無間只是一理處﹐且如鬼神有甚形迹﹐然人卻自然有畏敬之心﹐以承祭祀便如眞有一物在其上下左右。此理亦有甚形迹﹐然人卻自然秉彛之性﹐才存主著這里便自見得許多道理﹐參前倚衡﹐𨿽欲頃刻離而遁之而不可得﹐只爲至誠貫徹實有是理﹐無端無方無二無雜﹐方其未感寂然不動﹐及其旣感﹐無所不通。濂溪翁所謂靜無而動有至正而明達者﹐於此亦可以見之。不審先生以爲如何﹖先生曰﹕此段看得甚好﹐更引濂溪翁所謂靜無而動有作一貫曉會尢佳。中庸發明微顯之理﹐於承祭祀時爲言者﹐若謂於此時鬼神之理昭然易見﹐令學者有入頭處爾。但更有一說﹐若看此理﹐須於四方八面盡皆收入體究來﹐令有會心處﹐方是謝上蔡云鬼神﹑橫渠說得來別這个便是天地間妙用﹐須是將來做个題目入思慮始得。講說不濟事。又云鬼神自家要有便有要無便無﹐更於此數者一並體認﹐不可滯在一隅也。某偶見如此﹐如何如何。

壬午八月九日書云﹕此个气味爲上下相咻無不如此者﹐這个風俗如何得變。某於此有感焉。當今之時﹐苟有修飭之士﹐須大段涵養韜晦始得。若一旦齟齬有所去就﹐𨿽去流俗逺矣﹐然以全體論之﹐得失未免相半也。使衰世之公子皆信厚﹐須如文王方得。若未也﹐恐不若且誦龜山與胡文定梅花詩﹐直是气味深長也。如何﹝龜山詩﹕欲驅殘臘變春風﹐只有寒梅作選鋒﹐莫把疎英輕鬥雪﹐好藏淸艶月明中。右渚宮觀梅寄康侯﹞

韜晦一事﹐嘗驗之極難﹐自非大段涵養深潛﹐定不能如此﹐遇事輒發矣﹐亦不可輕看也。如何如何﹝書後注此數語﹞

十月朔日書云﹕承諭近日看仁一字﹐頗有見處。但乍喧乍靜乍明乍暗﹐子細點檢﹐盡有勞攘處。詳此足見潛心體認用力之效。蓋須自見得病痛窒礙處﹐然後可進﹐因此而修治之﹐推測自可見。甚慰甚慰。孟子曰夫仁亦在夫熟之而已。乍明乍暗乍喧乍靜﹐皆未熟之病也。更望勉之。至祝至祝。

癸未五月二十三日書云﹕近日涵養﹐必見應事脫然處﹐否須就事兼體用下工夫﹐久久純熟﹐漸可見渾然气象矣。勉之勉之。

六月十四日書云﹕承諭﹐令表弟之去﹐反而思之﹐中心不能無愧悔之恨。自非有志於求仁﹐何以覺此語錄﹖有云罪已責躬不可無﹐然亦不可常畱在心中爲悔。來諭云悔吝己顯然﹐如何便銷隕得胸中﹐若如此﹐卽於道理極有礙。有此气象﹐卽道理進步不得矣。政不可不就此理會也。某竊以謂有失處罪已責躬固不可無﹐然過此以往﹐又將柰何﹖常畱在胸中﹐卻是積下一團私意也。到此境界﹐須推求其所以愧悔不去爲何而來。若來諭所謂﹐似是於平日事親事長處不曾存得恭順謹畏之心﹐卽隨處發見之時﹐卽於此處就本源處推究涵養之﹐令漸明﹐卽此等固滯私意當漸化矣。又昔聞之羅先生云﹐橫渠教人﹐令且畱意神化二字﹐所存者神﹐便能所過者化。私吝盡無﹐卽渾是道理﹐卽所過自然化矣。更望以此二說﹐於靜黙時及日用處下工夫看如何。吾輩今日所以差池﹑道理不進者﹐只爲多有坐此境界中爾。禪學者則不然﹐渠亦有此病﹐卻只要絕念不采﹐以是爲息滅﹐殊非吾儒就事上各有條理也。元晦試更以是思之如何﹐或體究得不以爲然﹐便中示報爲望。﹝後見先生又云﹕前日所答只是據今日病處說﹐語錄中意卻未盡。他所以如此說﹐只是提破隨人分量看得如何﹐若地位髙低人微有如此處﹐只如此提破﹐卽渙然冰釋﹐無復凝滯矣﹞

某人之去傳者﹐以爲緣眾士人於通衢罵辱之﹐責以講和誤國之罪﹐時事遂激而一變。或以爲逐此人誠快輿論﹐然罵辱之者亦無行遣﹐恐使人失上下之分。某竊以爲不然。今日之事﹐只爲不曾於原本處理會﹐末流𨿽是﹐亦何益。不共戴天﹐正今日第一義。舉此不知其它﹐卽弘上下之道而气正矣。遐方所以盛者﹐只爲三綱五常之道衰也。

七月十三日書云﹕在此粗安。第終不樂於此﹐若以謂隨所寓而安之﹐卽於此臲卼便不是。此微處皆學者之大病。大凡只於微處充擴之﹐方見礙者大爾。

七月二十八日書云﹕今日三綱不振﹐義利不分﹐緣三綱不振故人心邪辟不堪用﹐是致上下之气間隔﹐而中國之道衰逺方盛﹐皆由此來也﹔義利不分﹐自王安石用事﹐陷溺人心﹐至今不自知覺。如前日有旨有升擢差遣之類﹐緣有此利誘﹐故人只趨利而不顧義﹐而主勢孤。此二事皆今日之急者﹐欲人主於此畱意﹐二者苟不爾。則是𨿽有粟﹐吾得而食諸也。

與劉平甫書云﹕學問之道不在於多言﹐但黙坐澄心﹐體認天理﹐若見𨿽一毫私欲之發﹐亦自退聴矣。久久用力於此﹐庶幾漸明﹐講學始有力也。

又與劉平甫書云﹕大率有疑處﹐須靜坐體究人倫﹐必明天理﹐必察於日用處著力﹐可見端緒在﹐勉之爾。

延平答問附錄

李延平初間也是豪邁底人﹐到後來也是磨琢之功﹐在鄕若不異於常人。鄕曲以上底人﹐只道他是个善人﹐他也略不與人說﹐待問了方與說。

羅仲素先生嚴毅淸苦﹐殊可畏。

李先生終日危坐﹐而神彩精明﹐略無隤墮之气。

問延平先生言行﹐曰﹕他卻不曾著書﹐充養得極好。凡爲學也﹐不過是恁地涵養將去﹐初無異義。只是先生晬面盎背﹐自然不可及。

明道教人靜坐﹐李先生亦教人靜坐。看來須是靜坐始能收斂。

羅仲素都是著實子細去理會

延平先生气象好

熹初爲學﹐全無見成規模﹐這邊也去理會尋討﹐那邊也去理會尋討。後來見李先生﹐較說得有下落﹐更縝密

李先生說﹕人心中大段惡念卻易制伏﹐最是那不大段計利害乍往乍來底念慮﹐相續不斷﹐難爲驅除。今看得來是如此。

或問﹕近見廖子晦言﹐今年見先生問延平先生靜坐之說﹐先生頗不以爲然。不知如何﹖曰﹕這事難說。靜坐理會道理自不妨﹐只是討要靜坐則不可。只是理會得道理明透﹐自然是靜。今人都是討靜坐以省事﹐則不可。嘗見李先生說﹐舊見羅先生說春秋﹐頗覺不甚好。不知到羅浮靜極後又理會得如何﹝是時羅已死﹞。某心常疑之﹐以今觀之﹐是如此。蓋心下熱鬧﹐如何看得道理出﹖須是靜方看得出。所謂靜坐﹐只是打疊得心下無事﹐則道理始出。道理旣出﹐心下愈明靜矣。

行夫問﹕李先生謂常存此心﹐勿爲事物所勝﹐先生答之云云。頃之復曰李先生涵養得自是別眞﹐所謂不爲事物所勝者﹐古人云終日無疾言遽色﹐他眞个是如此。尋常人去近處必徐行﹐出逺處行必稍急。先生出近處也如此﹐出逺處亦只如此。尋常人叫一人﹐叫之一二聲不至﹐則聲必厲。先生叫之不至﹐聲不加於前也。又如坐處壁間有字﹐某每常亦須起頭一看﹐若先生則不然﹐方其坐時固不看也﹐若是欲看﹐則必起就壁下視之。其不爲事物所勝大率若此。嘗聞先生後生時極豪邁﹐一飲必數十杯﹐醉則好馳馬﹐一驟三二十里不迥。後來收得恁地醇粹﹐所以難及。

問﹕先生所作李先生行狀﹐云終日危坐以驗夫喜怒哀樂之前气象爲如何﹐而求所謂中者﹐與伊川之說若不相似。曰這處是舊日下得語太重﹐今以伊川之語格之﹐則其下工夫處亦是有些子偏。只是被先生靜得極了﹐便自見得是个覺處﹐不似別人﹐今終日危坐﹐只是且収斂在此﹐勝如奔馳。若一向如此﹐又似坐禪入定。

淳問﹕延平欲於未發之時觀其气象﹐此與楊氏體驗於未發之前者異同如何﹖曰﹕這个亦有些病﹐那體驗字是有个思量了便是已發﹐若觀時恁著意看便也是已發。問﹕此體驗是著意觀只恁平常否﹖曰﹕此亦是以不觀觀之。

或問﹕延平先生何故驗於喜怒哀樂未發之前而求所謂中﹖曰﹕只是要見气象。陳后之曰﹕持守良久亦可見未發气象。曰﹕延平卽是此意。若一向這里﹐又差從釋氏去。

李先生云﹐看聖賢言語﹐但一踔看過﹐便見道理者﹐卻是眞意思。才著心去看﹐便蹉過了多。

道喪千載﹐兩程勃興。有的其緒﹐龜山是承。龜山之南﹐道則與俱。有覺其徒﹐望門以趨。惟時豫章﹐傳得其宗。一簞一瓢﹐凜然髙風。猗歟先生﹐果自得師。身世兩忘﹐惟道是資。精義造約﹐窮深極微。凍解冰釋﹐發於天機。乾端坤倪﹐鬼祕神彰。風霆之變﹐日月之光﹐爰曁山川﹐艸木昆虫﹐人倫之正﹐王道之中。一以貫之﹐其外無餘。縷析毫差﹐其分則殊。體用混圓﹐隠顯昭融。萬變並酬﹐浮雲太空。仁孝友弟﹐灑落誠明。淸通和樂﹐展也大成。婆娑丘林﹐世莫我知﹐優哉遊哉﹐卒歲以嬉。迨其季年﹐徳盛道尊﹐有來摳衣﹐發其蔽昏。侯伯聞風﹐擁篲以迎﹐大本大經﹐是度是程。稅駕雲初﹐講議有端。疾病乘之﹐醫窮技殫。嗚呼先生﹐而止於斯。命之不融﹐誰實尸之﹖合散屈伸﹐消息滿虛。廓然太公﹐與化爲徒。古今一息﹐曷計短長。物我一身﹐孰爲窮通﹐嗟惟聖學﹐不絕如綫﹐先生得之﹐旣厚以全。進未獲施﹐退未及傳﹐殉身以沒﹐孰云非天﹗熹也小生﹐丱角趨拜﹐恭惟先君﹐實共源派。誾誾侃侃﹐斂衽推先﹐冰壺秋月﹐謂公則然。施及後人﹐敢渝斯志﹐從遊十年﹐誘掖諄至。春山朝榮﹐秋堂夜空。卽事卽理﹐無幽不窮﹐相期日深﹐見勵彌切。蹇步方休﹐鞭繩已掣﹐安車暑行﹐過我衡門﹐返斾相遭﹐涼秋已分。熹於此時﹐適有命召﹐問所宜言﹐反復教詔﹐最後有言﹕吾子勉之﹐凡玆眾理﹐子所自知。奉以周旋﹐幸不失墜。歸裝朝嚴﹐訃音夕至。失聲長號﹐淚落懸泉。何意斯言﹐而訣終天﹗病不舉扶﹐沒不飯含﹐奔走後人﹐死有餘憾。儀刑永隔﹐卒業無期﹐墜緒茫茫﹐孰知我悲。伏哭柩前﹐奉奠以贄。不亡者存﹐鑑此誠意﹝祭文﹞。

先生諱侗﹐字願中﹐姓李氏。南劍州劍浦人﹐曾祖諱幹﹐屯田郎中致仕﹐贈金紫光祿大夫。妣淸源郡太夫人朱氏﹔祖諱纁﹐朝散大夫贈中奉大夫﹐妣永嘉郡太君胡氏咸寧郡太君朱氏﹔父諱渙﹐朝奉郎贈右朝議大夫﹐妣大恭人饒氏。先生朝議公之季子也﹐生有異稟﹐幼而穎悟﹐少長孝友謹篤。朝議公大恭人特所鐘愛。旣冠逰鄕校﹐有聲稱。已而聞郡人羅仲素先生得河雒之學於龜山楊文靖公之門﹐遂往學焉。羅公淸介絕俗﹐𨿽里人鮮克知之﹐見先生從逰受業﹐或頗非笑。先生若不聞﹐從之累年﹐受春秋中庸語孟之說﹐從容潛玩﹐有會於心﹐盡得其所傳之奧。羅公少然可亟稱許焉﹐於是退而屏居山田﹐結茅水竹之間﹐謝絕世故。餘四十年。簞瓢屢空﹐怡然自適。中間郡將學官聞其名而招致之﹐或遣子弟從遊受學﹐州郡士子有以矜式焉。晚以二子舉進士﹐試吏旁郡﹐更請迎養﹐先生不得已爲一行﹐自建安如鉛山﹐訪外家兄弟於昭武﹐過其門弟子故人於武夷潭溪之上﹐徜徉而歸。會閩帥玉山汪公以書禮車乘來迎﹐蓋將相與講所疑焉﹐先生因往見之。至之日疾作﹐遂卒於府治之館捨。是年七十有一矣。隆興元年十月十有五日也。汪公爲遣參議官王君伯序﹐觀察推官謝公仿護喪事躬視棺斂﹐禮意喪具無不周悉。居數日﹐諸子畢至﹐遂以喪歸。先生娶同郡吳氏﹐子男三人﹕友直﹐左修職郎﹐信州鉛山縣尉﹔信甫﹐左修職郎﹐建寧府建安縣主簿﹔友聞﹐未仕。女一人﹐早亡。孫男四人女八人﹐皆幼。初龜山先生倡道東南﹐士之遊其門者甚眾﹐然語其潛思力行任重詣極如羅公﹐蓋一人而已。先生旣從之學﹐講誦之餘﹐危坐終日﹐以驗夫喜怒哀樂未發前之气象爲如何﹐而求所謂中者。若是者蓋久之﹐而知天下之大本眞有在乎是也。蓋天下之理無不由是而出﹐旣得其本﹐則凡出於此者﹐𨿽品節萬殊曲折萬變﹐莫不該攝洞貫﹐以次融釋﹐而各有條理﹐如川流脈絡之不可亂。大而天地之所以髙厚﹐細而品彚之所以化育﹐以至於經訓之微言﹐日用之小物﹐折之於此﹐無一不得其衷焉。由是操存益固﹐涵養益熟﹐精明純一﹐觸處洞然。泛應曲酬﹐發必中節。故其事親誠孝﹐左右無違。仲兄性剛多忤﹐先生事之致誠盡敬﹐更得其歡心焉。閨門內外夷愉肅穆﹐若無人聲﹐而眾事自理。與族姻舊故恩意篤厚﹐久而不忘。生事素薄﹐然處之有道﹐量入爲出﹐賓祭謹飭﹐租賦必爲。鄰里先親戚或貧不能婚嫁﹐爲之經理﹐節衣食以賑助之。與鄕人處﹐食飲言笑﹐終日油油如也。年長者事之盡禮﹐少者賤者接之各盡其道﹐以故鄕人愛敬﹐暴悍化服。其接後學答問﹐窮晝夜不倦﹐隨人淺深誘之各不同﹐而要以反身自得﹐而可以入於聖賢之域。故其言曰﹕學問之道不在多言﹐但黙坐澄心﹐體認天理﹐若見𨿽一毫私欲之發﹐亦退聴矣﹐久久用力於此﹐庶幾漸明﹐講學始有力耳。又嘗曰﹕學者之病﹐在於未有灑然冰解凍釋處﹐縦有力持守﹐不過苟免﹐顯然悔尢而已。若此者恐未足道也。又嘗曰﹕今人之學與古人異﹐如孔門諸子羣居終日﹐交相切磨﹐又得夫子爲之依歸﹐日用之間觀感而化者多矣。恐於融釋而脫落處﹐非言說所及也﹐不然子貢何以言夫子之言性與天道不可得而聞也耶﹖嘗以黃太史稱濂溪周夫子胸中灑落如光風霽月云者爲善形容﹐有道者气象嘗諷誦之。而顧謂學者曰﹕存此於胸中﹐庶幾遇事廓然﹐而義理少進矣。其語中庸曰﹕聖門之傳是書﹐其所以開悟後學無遺策矣﹐然所謂喜怒哀樂未發之謂中者﹐又一篇之指要也。若徒記誦而已﹐則亦奚以爲哉﹐必也體之於身﹐實見是理﹐若顏子之嘆卓然見其爲一物而不違乎心目之間也﹐然後擴充而往﹐無所不通﹐則庶乎其可以言中庸矣。其語春秋曰﹕春秋一事各是發明一例﹐如觀山水﹐徙步而形勢不同﹐不可拘以一法。然所以難言者﹐蓋以常人之心推測聖人﹐未到聖人灑然處﹐豈能無失耶﹖其於語孟他經﹐無不貫達﹐苟有疑問﹐答之必極其趣。然語之而不惰者或寡矣﹐蓋嘗曰﹕讀書者知其所言莫非吾事﹐而卽吾身以求之﹐則凡聖賢所至而吾所未至者﹐皆可勉而進矣。若直以文字求之﹐恱其詞義以資誦說﹐其不爲玩物喪志者幾希。以故未嘗爲講解文書。然其辧析精微﹐毫釐畢察﹐嘗語問者曰﹕講學切在深潛縝宻﹐然後气味深長﹐蹊徑不差﹐若槪以理一而不察乎分之殊﹐此學者所以流於疑似亂眞之說而不自知也。其開端示人大要類此。先生姿稟勁特﹐气節豪邁﹐而充養完粹﹐無復圭角。精純之气達於面目﹐色溫言厲﹐神定气和﹐語黙動靜端詳閒泰﹐自然之中若有成法。平居恂恂於事若無甚可否﹐及其酬酢事變斷以義理﹐則有截然不可犯者。蚤歲聞道﹐卽棄場屋﹐超然逺引﹐若無意於當世。然憂時論事﹐感激動人﹐其語治道﹐必以明天理正人心﹑崇節義厲廉恥爲先﹐本末備具﹐可舉而行﹐非特空言而已。異端之學無所入於其心﹐然一聞其說﹐則知其詖淫邪遁之所以然者﹐蓋辧之於錙銖眇忽之間﹐而儒釋之邪正分矣。熹先君子與先生爲同門友﹐雅敬重焉﹐嘗與沙縣鄧迪天啟語及先生﹐鄧曰﹕願中如冰壺秋月﹐瑩徹無瑕﹐非吾曹所及。先君子深以爲知言﹐亟稱道之。其後熹獲從先生逰﹐每一去而復來﹐則所聞必益超絕。蓋其上達不已﹐日新如此。嗚呼﹐若先生之道徳純備﹐學術通明﹐求之當世﹐殆絕倫比﹗然不求知於世而已。未嘗輕以語人﹐故上之人旣莫之知﹐而學者亦莫之識﹐是以進不獲施之於時﹐退未及傳之於後﹐而先生方且玩其所安樂者於畎畆之中﹐悠然不知老之將至﹐蓋所謂依乎中庸﹐遁世不見知而不悔者﹐先生庶幾焉﹗比年以來﹐學者始益親﹐而方伯連帥之賢者又樂聞其道﹐而邀致之﹐其意豈徒然哉﹐不幸天喪斯文﹐而先生沒矣。龜山之所聞於程夫子而授之羅公者﹐至是而不得其傳矣﹗嗚呼痛哉﹐諸孤方謀窀穸之事﹐謂熹承學之久﹐宜知先生之蘊﹐使具其事以請銘於作者﹐將勒諸幽堂﹐以告後世知徳者有以考焉。熹愚不肖﹐蒙被教育﹐不爲不久﹔聴其言﹑觀其行而服膺焉﹐不爲不詳。然未能有以得其逺者大者﹐故悉取凡聞見所及一二書之詞﹐若繁而不敢殺者﹐蓋有待於筆削云耳。謹狀﹝行狀﹞

