上蔡語錄宋曾恬

提要卷一卷二卷三跋

提要

《上蔡語錄》三卷﹐宋曾恬﹑胡安國所錄謝良佐語﹐朱子又爲刪定者也。良佐字顯道﹐上蔡人。登進士第。建中靖國初﹐官京師。召對忤旨﹐出監西京竹木場。復坐事廢爲民。事迹具《宋史道學傳》。恬字天隱﹐溫陵人。安國有《春秋傳》﹐已著錄。是書成於紹興二十九年﹐朱子年三十歲﹐監潭州南嶽廟時。生平論著﹐此爲最早。據朱子後序稱﹐初得括蒼吳任寫本一篇﹐皆曾天隱所記。最後得胡文定公寫本二篇﹐凡書四篇﹐以相參校。胡氏上篇五十五章﹐記文定公問答。下篇四十九章﹐與版本﹑吳氏本略同﹐然時有小異。輒因其舊﹐定著爲二篇。獨版本所增多﹐猶百餘章﹐或失本旨雜他書。其尢者五十餘章﹐至詆程氏以助佛學﹐輒放而絕之。其餘亦頗刊去﹐而得先生遺語三十餘章別爲一篇﹐凡所定著書三篇云云。是朱子於此書芟薙特嚴。後乾道戊子﹐重爲編次﹐益以良佐與安國手簡數條﹐定爲今本。又作後記﹐稱胡憲於呂祖謙家得江民表《辧道錄》﹐見所刪五十餘章﹐首尾次序﹐無一字之差。然後知果爲江氏所著﹐非謝氏之書。則去取亦爲精審。觀《語錄》稱某二十年前得《上蔡語錄》觀之﹐初用朱筆畫出合處﹔及再觀則不同﹐乃用粉筆﹔三觀則又用墨筆。數過之後﹐全與原看時不同。則精思熟讀﹐研究至深﹐非漫然而定也。良佐之學﹐以切問近思爲要。其言論閎肆﹐足以啟發後進。惟才髙意廣﹐不無過中之獘。故《語錄》云﹕看道理不可不仔細。程門髙弟如謝上蔡﹑遊定夫﹑楊龜山﹐下梢皆入禪學去。又云﹕上蔡《觀復齋記》中說道理皆是禪底意思。又云﹕程子諸門人﹐上蔡有上蔡之病﹐龜山有龜山之病﹐和靖有和靖之病﹐也是合下見得不周偏﹐差了。其論皆頗以良佐近禪爲譏。然爲良佐作《祠記》﹐則又云以生意論仁﹐以實理論誠﹐以常惺惺論敬﹐以求是論窮理﹐其命意皆精當。而直指窮理居敬爲入徳之門﹐尢得明道教人之綱領。乃深相推重。蓋良佐之學﹐醇疵相半﹐朱子於《語錄》舉其疵﹐於《祠記》舉其醇﹐似矛盾而非矛盾也。合而觀之﹐良佐之短長可見矣。

卷一

問﹕學佛者欲免輪回超三界﹐於意云何﹖曰﹕是有利心私而已矣。輪回之說信然否﹖曰﹕此心有止﹝凡人慮事心先困﹐故言有止﹞﹐而太虛決﹐知其無盡﹐必爲輪回。推之於始﹐何所付受﹐其終何時間斷也。且天下人物各有數矣。

孔子曰﹐天之將喪斯文也﹐後死者不得與於斯文也。天之未喪斯文也﹐匡人其如予何。於天之將喪斯文下便言後死者﹐不得與於斯文﹐則是文之興喪在孔子﹐與天爲一矣。蓋聖人徳盛﹐與天爲一﹐出此等語﹐自不覺耳。孟子地位未能到此﹐故曰天未欲平治天下也。如欲平治天下﹐當今之世舎我其誰﹖聽天所命﹐未能合一。﹝明道云﹞

問﹕孟子言盡其心者知其性﹐如何是盡其心﹖曰﹕昔有人問明道先生﹐何如斯可謂之恕心﹐先生曰充擴得去則爲恕心。如何是充擴得去底气象﹖曰天地變化艸木蕃充。擴不去時如何﹖曰天地閉賢人隠。察此可以見盡不盡矣。

敢問何謂浩然之气﹖孟子曰難言也﹐明道先生云只他道个難言也﹐便知這漢肚裏有爾許大事。若是不理會得底﹐便撐拄胡說將去。气𨿽難言﹐卽須教他識个體段始得。故曰其爲气也至大至剛﹐以直養而無害﹐則塞乎天地之間。配義與道者﹐將道義明出此事。

人有智愚之品不同﹐何也﹖曰﹕無气稟異耳。聖人不忿疾於頑者﹐憫其所遇气質偏駁﹐不足疾也。然則可變歟﹖曰﹕其性本一﹐何不可變之有﹖性本體也﹐目視耳聽手舉足運﹐見於作用者心也。自孟子沒﹐天下學者向外馳求﹐不識自家寶藏﹐被他佛氏窺見一斑半點﹐遂將擎拳豎腳底事把持在手﹐敢自尊大﹐輕視中國學士大夫﹐而世人莫敢與之爭﹐又從而信向歸依之。使聖學有傳﹐豈至此乎﹗

心者何也﹖仁是已。仁者何也﹖活者爲仁﹐死者爲不仁。今人身體麻痺不知痛癢﹐謂之不仁。桃杏之核可種而生者謂之桃仁杏仁﹐言有生之意。推此﹐仁可見矣。學佛者知此謂之見性﹐遂以爲了﹐故終歸妄誕。聖門學者見此消息﹐必加功焉﹐故曰回𨿽不敏請事斯語矣﹐雍𨿽不敏請事斯語矣。仁操則存﹐捨則亡﹐故曾子曰﹐動容貎正顏色出辭气。出辭气者﹐從此廣大心中流出也。以私意發言﹐豈出辭气之謂乎﹖夫人一日間顏色容貎﹐試自點檢﹐何嘗正何嘗動﹐怠慢而已。若夫大而化之﹐合於自然﹐則正動出不足言矣。

仁者天之理﹐非杜撰也。故哭死而哀﹐非爲生也﹔經徳不回﹐非干祿也﹔言語必信﹐非正行也。天理當然而已矣。當然而爲之﹐是爲天之所爲也。聖門學者大要以克己爲本﹐克己復禮無私心焉﹐則天矣。孟子曰﹐仁人心也。盡其心者知其性也﹐知其性則知天矣﹝語原本作行﹐人心原本作心人﹐今據孟子攺正﹞

人之气稟不同﹐顏子似弱﹐孟子似彊。顏子具體而微﹐所謂具體者﹐合下來有恁地气象﹐但未彰著耳。微如易知微知彰微顯闡幽之微。孟子彊勇﹐以身任道﹐後車數十乘﹐從者數百人﹐所至王侯分庭抗禮﹐壁立萬仞﹐誰敢正覷著。非孟子恁地手腳﹐也撐拄此事不去。𨿽然﹐猶有大抵气象﹐未能消磨得盡。不然﹐藐大人等語言不說出來。所以見他未至聖人地位。

孔子曰事君盡禮人以爲諂﹐當時諸國君相怎生當得聖人恁地禮數﹐是他只管行禮﹐又不與你計較長短﹐與上大夫言便誾誾如也﹐與下大夫言便侃侃如也﹐冕者瞽者見之便作過之便趨﹐蓋其徳全盛﹐自然到此﹐不是勉彊得出來气象﹐與孟子渾別。孟子說大人則藐之﹐勿視其巍巍然﹐猶自參較彼我﹐未有合一底气象。

顏子學得親切﹐如孟子仰之彌髙鉆之彌堅﹐無限量也。以見聖人之道﹐大瞻之在前卽不及﹐忽焉在後又蹉卻。以見聖人之道中觀此一段﹐卽知顏子看得來親切﹐博我以文﹐便知識廣﹐約我以禮﹐歸宿處也。

橫渠教人以禮爲先﹐大要欲得正容謹節﹐其意謂世人汗漫無守﹐便當以禮爲地教他﹐就上面做工夫。然其門人下稍頭溺於刑名度數之間﹐行得來困無所見處﹐如喫木札相似﹐更沒滋味﹐遂生厭倦。故其學無傳之者。明道先生則不然﹐先使學者有知識﹐卻從敬入。予問﹕橫渠教人以禮爲先﹐與明道使學者從敬入﹐何故不同﹖謝曰﹕旣有知識﹐窮得物理﹐卻從敬上涵養出來﹐自然是別。正容謹節﹐外面威儀﹐非禮之本。

橫渠嘗言﹐吾十五年學个恭而安不成。明道曰﹐可知是學不成﹐有多少病在。謝子曰﹕凡恭謹必勉彊不安﹐安肆必放縱不恭﹐恭如勿忘﹐安如勿助長。正當勿忘勿助長之間﹐須子細體認取。

所謂有知識須是窮物理﹐只如黃金天下至寶﹐先須辧認得他體性始得﹐不然被人將鍮石來喚作黃金﹐辧認不過便生疑惑﹐便執不定。故經曰﹐物格然後知至﹐知至然後意誠﹐所謂格物窮理﹐須是識得天理始得。所謂天理者﹐自然底道理﹐無毫髮杜撰。今人乍見孺子將入於井﹐皆有怵惕惻隱之心﹐方乍見時其心怵惕﹐所謂天理也。要譽於鄕黨朋友﹐內交於孺子父母兄弟﹐惡其聲而然﹐卽人欲耳。天理與人欲相對﹐有一分人欲卽滅卻一分天理﹐存一分天理卽勝得一分人欲人欲才肆﹐天理滅矣。任私用意﹐杜撰做事﹐所謂人欲肆矣。故莊子曰去智﹐與故循天之理。若在聖人分上﹐卽說循字不著﹐勿忘又勿助長﹐正當恁地時﹐自家看取﹐天理見矣。所謂天者理而已﹐只如視聽動作﹐一切是天﹐天命有徳便五服五章﹐天討有罪便五刑五用﹐渾不是杜撰做作來。學者直須明天理爲是﹐自然底道理移易不得。不然﹐諸子百家便人人自生出一般見解﹐欺誑眾生識得天理﹐然後能爲天之所爲。聖門學者爲天之所爲﹐故敢以天自處。佛氏卻不敢恁地做大。明道嘗曰﹐吾學𨿽有所受﹐天理二字卻是自家拈出來。

伊川才料大﹐使了大事﹐指顧而集﹐不動聲色。何以驗之﹖曰﹕只議論中便可見。陜西曾有議欲罷鑄銅錢者﹐以謂官中費一貫鑄得一貫爲無利﹐伊川曰﹕此便是公家之利﹐利多費省。私鑄者眾﹐費多利薄﹐盜鑄者息。盜鑄者息﹐權歸公上﹐非利而何﹖又曾有議解鹽抄欲髙其價者﹐增六千爲八千﹐伊川曰﹕若增抄價﹐賣數須減。鹽出旣眾﹐低價易之﹐人人食鹽﹐鹽不停積﹐歲入必敷。已而增抄價﹐歲額果虧﹐減之而歲入溢。溫公初起時欲用伊川﹐伊川曰﹕帶累人去。裏使韓富在時﹐吾猶可以成事。後來溫公欲變法﹐伊川使人語之曰﹕切未可動著﹐卽三五年不能定。疉去未幾變之﹐果紛紛不能定。

王荊公平生養得气完﹐爲他不好做官﹐職作宰相﹐只喫魚羮飯﹐得受用底不受用﹐緣省便去就自在。嘗上殿進一札子擬除人﹐神宗不允﹐對曰﹕阿除不得。又進一札子擬除人﹐神宗亦不允﹐又曰﹕阿也除不得。下殿出來便乞去﹐更畱不住。平生不屈也奇特。

問溫公所學如何﹐謝曰﹕曾作中庸解﹐不曉處闕之。或語明道曰﹕闕甚處﹖曰﹕如彊哉矯之類。明道笑曰﹕由自得裏﹐將謂從天命之謂性處便闕卻。呂微仲何如﹖謝子曰﹕他不合尙有貴賤相態在﹐不是。明道嘗曰﹕宰相呂微仲須做只是這漢俗。呂晉伯甚好﹐但處事太煩碎﹐如召賓客食﹐亦須臨時攺換食次。吾嘗語之曰﹕每日早晚衙才覆便令放者﹐只爲定故也。凡事皆有恁地簡易不易底道理﹐看得分明﹐何勞之有﹖易曰易簡﹐而天下之理得。晉伯甚好學﹐初理會仁字不透﹐吾因曰﹕世人說仁﹐只管著愛上﹐怎生見得仁﹖只如力行近乎仁﹐力行闗愛甚事﹖何故卻近乎仁﹖推此類具言之﹐晉伯因悟﹐曰﹕公說仁字﹐正與尊宿門說禪一般。晉伯兄弟中皆有見處﹐一人作詩詠曾點事﹐曰﹕函丈從容問且酬﹐展才無不至諸侯﹐可憐曾點惟鳴瑟﹐獨對春風詠不休。一人有詩曰﹕學如元凱方成癖﹐文到相如反類俳。獨立孔門無一伎﹐只傳顏子得心齋。

邵堯夫直是豪才﹐嘗有詩云﹕當年志气欲橫秋﹐今日看來甚可羞。事到彊爲終屑屑﹐道非心得竟悠悠。鼎中龍虎忘看守﹐碁上山河廢講求。又有詩云﹕斟有淺深存燮理﹐飲無多少系經綸。捲舒萬古興亡手﹐出入千重雲水身。此人在風塵時節﹐便是偏霸手段。學者須是天人合一始得。邵堯夫有詩云﹕萬物之中有一身﹐一身中有一干坤﹐能知造化備於我﹐肯把天人別立根。天向一中分體用﹐人於心上起經綸﹐天人安有兩般義﹐道不虛行只在人。問此詩如何﹖曰﹕說得大體亦是﹐但不免有病﹐不合說一中分體用。又問曰﹕此句何故有病﹖謝子因曰﹕昔富彥國問堯夫云﹐一從甚處起﹖邵曰﹐公道從甚處起﹖富曰﹐一起於震。邵曰﹐一起於幹。問兩說如何﹖謝曰﹕兩說都得。震謂發生﹐幹探本也。若會得天理﹐更說甚一二。

問堯夫所學如何﹖謝曰﹕與聖門卻不同。問何故卻不同﹖曰﹕他也只要見物理到逼眞處﹐不下工夫便差卻。何故卻不著工夫﹖曰﹕爲他見得天地進退萬物消息之理﹐便敢做大。於聖門下學上達底事﹐更不施工。堯夫精易之數﹐事物之成敗始終﹐人之禍福修短﹐算得來無毫髮差錯﹐如措此屋﹐便知起於何時﹐至某年月日而壞﹐無不如其言。然二程不貴其術﹐堯夫喫不過﹐一日問伊川曰﹕今歲雷從甚處起﹖伊川曰﹕起處起。如堯夫必用推算﹐某更無許多事。邵卽默然。邵精於數﹐知得天地萬物進退消長之理﹐便將此事來把在掌握中﹐直敢做大﹐以天自處。如富彥國身都將相﹐嚴重有威﹐眾人不敢仰視﹐他將做小兒樣看﹐直是不管你﹐也可謂豪傑之士﹝仰下原本有觀字﹐今從言行錄﹞。

學者須是胸懷擺脫得開﹐始得有見。明道先生在鄠縣作簿時﹐有詩云﹕雲淡風輕近午天﹐傍花隨桺過前川。旁人不識予心樂﹐將謂偸閒學少年。看他胸懷﹐直是好與曾點底事一般。先生又有詩云﹕閒來無事不從容﹐睡覺東窗日已紅。萬物靜觀皆自得﹐四時佳興與人同。道通天地有形外﹐思入風雲變態中。富貴不淫貧賤樂﹐男兒到此是豪雄。問周恭叔恁地放開如何﹖謝曰﹕他不是擺脫得開﹐只爲立不住便放卻﹐忒早在裏。明道問擺脫得開﹐爲他所過者化。問見个甚道理便能所過者化﹖謝曰﹕呂晉伯下得一轉語好﹐道所存者神﹐便能所過者化。所過者化﹐便能所存者神。橫渠云﹕性性爲能存神﹐物物爲能過化。甚親切。

古詩卽今之歌曲﹐今人唱曲往往能使人感動﹐至學詩卻無感動﹐興發處只爲泥卻章句故也。明道先生善言詩﹐他又渾不曾章解句釋﹐但優遊玩味吟哦上下﹐便使人有得處。瞻彼日月悠悠我思﹐道之云逺曷云能來﹐思之切矣終曰百爾君子不知徳行﹐不忮不求何用不臧。歸於正也。詩云﹕鳶飛戾天魚躍於淵﹐猶韓愈謂魚川泳而鳥雲飛﹐上下自然各得其所也。詩人之意言如此气象﹐周王作人似之。子思之意言上下察也﹐猶孟子所謂必蓋世底功業﹐如太空中一點云相似﹐他把做甚麼。如子路願乘肥馬衣輕裘與朋友共敝之無憾﹐亦是有要做好事底心。顏子早是參彼已。孔子便不然﹐老者合當養底便安之﹐少者不能立底便懷之﹐君君臣臣父父子子﹐自然合做底道理﹐便是天之所爲﹐更不作用。

余問﹕佛說直下便是動念卽乖﹐如何﹖謝子曰﹕此是乍見孺子已前底事。乍見孺子底吾儒喚做心﹐他便喚做前塵妄想﹐當了是見得大髙。吾儒要就上面體認做工夫﹐他卻一切埽除卻﹐那里得地位進步﹖佛家說大乘頓教一聞便悟﹐將乍見孺子底心一切埽除﹐須是他顏雍已上底資質始得。顏子欲要請事斯語﹐今資質萬倍不如﹐他卻便要一切埽除﹐怎生得且如乍見孺子底心生出來﹖便有是自然底天理﹐怎生埽除得去﹖佛大槪自是爲私心﹐學佛者欲脫離生死﹐豈不是私﹖只如要度一切眾生﹐亦是爲自己發此心願。且看那一个不拈香禮佛﹖儒者直是放得下無許多事。

謝子曰﹕術者處事之名﹐人涉世欲善處事﹐必先更歷天下之事﹐事旣更歷不盡﹐必須觀古人凖則﹐只讀左傳亦可以見矣。如隱公欲爲依老之計﹐或勸之卽眞公以誠告之﹐其人不自安反見殺﹐隱公失之不早決斷耳。推此類可以見其餘。

謝子與伊川別一年﹐往見之﹐伊川曰﹕相別又一年﹐做得甚工夫﹖謝曰﹕也只是去个矜字。曰﹕何故﹖曰﹕子細檢點﹐得來病痛盡在這里。若按伏得這个罪過﹐方有向進處。伊川點頭﹐因語在坐同志者曰﹕此人爲學切問近思者也。余問﹕矜字罪過﹐何故恁地大﹖謝子曰﹕今人做事﹐只管要誇耀別人耳目﹐渾不闗自家受用事。有底人食前方丈﹐便向人前喫只蔬食﹐菜羮卻去房裏喫﹐爲甚恁地。

遊子問謝子曰﹕公於外物一切放得下否﹖謝子謂胡子曰﹕可謂切問矣。胡子曰﹕何以答之﹖謝子曰﹕實向他道﹐就上面做工夫來。胡子曰﹕如何做工夫﹖謝子曰﹕凡事須有根﹐屋柱無根折卻便倒﹐樹木有根𨿽翦枝條﹐相次又發。如人要富貴﹐要他做甚﹖必須有用處尋討要用處﹐病根將來斬斷便沒事。

色欲想已去多時﹖曰﹕伊川則不絕﹐某則斷此二十來年矣。所以斷者﹐當初有爲之心多﹐欲有爲則當彊盛方勝任得﹐故斷之。又用導引吐納之術﹐非爲長生如道家也﹐亦以助養吾浩然之气耳。气彊則勝事﹐然色欲自別當作兩般理會。登徒子不好色而有淫行﹐色出於心﹐去不得。淫出於气。又問於勢利如何﹖曰﹕打透此闗十餘年矣。當初大故做工夫﹐揀難捨底棄卻。後來漸漸輕﹐至今日於器物之類﹐置之只爲合要﹐卻並無健羨底心。

余問死生之說﹐謝子曰﹕人死時气盡也。曰﹕有鬼神否﹖謝子曰﹕余當時亦曾問明道先生﹐明道曰﹐待向你道無來﹐你怎生信得﹖及待向你道有來﹐你但去尋討看。謝氏曰﹕此便是答底語。又曰﹕橫渠說得來別這个﹐便是天地間妙用。須是將來做个題目入思議始得。講說不濟事。曰﹕沈魂滯魄影響底事如何﹖曰﹕須是自家看得破始得。張亢郡君化去﹐嘗來附語﹐亢所知事皆能言之。亢一日方與道士圍碁﹐又自外來﹐亢欲接之﹐道士封一碁子﹐令將去問之。張不知數便道不得﹐乃曰﹐許多時共你做夫婦﹐今日卻信一道士胡說﹐我今後更不來。又如紫姑神不識字底﹐把著寫不得﹐不信底把著寫不得﹐推此可以見矣。曰﹕先生祭享鬼神則甚﹖只是他意思別﹐三日齋五日戒﹐求諸陰陽四方上下﹐蓋是要集自家精神﹐所以格有廟﹐必於萃與渙言之。如武王伐商﹐所過名山大川致禱﹐山川何知﹖武王禱之者以此。𨿽然如是以爲有亦不可﹐以爲無亦不可﹐這里有妙理於若有若無之間﹐須斷置得去始得。曰﹕如此卻是鶻突也。謝子曰﹕不是鶻突﹐自家要有便有﹐自家要無便無始得。鬼神在虛空中辟塞滿﹐觸目皆是﹐爲他是天地間妙用﹐祖考精神便是自家精神。

知命𨿽淺近也﹐要信得及﹐將來做田地﹐就上而下工夫。余初及第時﹐歲前夢入內庭﹐不見神宗而太子涕泣。及釋褐時﹐神宗晏駕哲廟嗣位﹐如此事直不把來艸艸看卻。萬事眞實﹐有命人力計較不得。吾平生未嘗幹人﹐在書局亦不謁執政﹐或勸之﹐吾對曰﹐他安能陶鑄﹐我自有命。若信不及﹐風吹艸動便生恐懼憂喜﹐枉做卻閒工夫﹐枉用卻閒心力。信得命及﹐便養得气不折挫。

謝子曰﹕道須是下學而上達始得。不見古人就灑埽應對上做起。曰﹕灑埽應對上學﹐卻似太瑣屑﹐不展拓。曰﹕凡事不必須要髙逺﹐且從小處看﹐只如將一金與人與將天下﹐與人𨿽大小不同﹐其實一也。我若有輕物底心﹐將天下與人如一金與人相似﹔我若有吝底心﹐將一金與人如天下與人相似。又若行千尺臺邊﹐心便恐懼﹔行平地上﹐心卻安穩。我若去得恐懼底心﹐𨿽履千仞之險﹐亦只與行平地上一般。只如灑埽﹐不著此心怎灑埽得﹖應對不著此心怎應對得﹖故曾子欲動容貌正顏色出辭气﹐爲此。古人須要就灑埽應對上養取誠意出來。

問求仁如何下工夫﹐謝曰﹕如顏子視聽言動上做亦得﹐如曾子顏色容貌辭气上做亦得。出辭气者﹐猶佛所謂從此心中流出。今人唱一喏﹐不從心中出﹐便是不識痛癢。古人曰﹐心不在焉﹐視而不見﹐聽而不聞﹐食而不知其味。不見不聞不知味﹐便是不仁﹐死漢不識痛癢了。又如仲弓出門如見大賓﹐使民如承大祭﹐但存得如見大賓如承大祭底心在﹐便是識痛癢。

子路百世之師﹐揀難割捨底要不做便不做﹐故孟子將來與舜禹作一處舉楊。

橫渠以禮教人﹐明道以忠信爲先。

近道莫如靜齋﹐戒以神明其徳天下之至靜也。心之窮物有盡而天者無靜﹐如之何﹖包之此理﹐有言下悟者﹐有數年而悟者﹐有終身不悟者。

或問呂與叔﹐問常患思慮紛擾﹐程夫子答以心主於敬則自然不紛擾﹐何謂敬﹖謝子曰﹕事至應之﹐不與之往﹐非敬乎﹖萬變而此常存﹐奚紛擾之有﹖夫子曰事思敬﹐正謂此耳。

觀盥而不薦潔其誠矣﹐何必薦也。此所以爲神道設教﹐孔子不欲觀禘﹐自旣灌而往者﹐此也。

食正欲飽﹐居正欲安。無求飽求安之心可也。敏於事則如天運而不息﹐愼於言則正辭气而出之也。就有道而正焉﹐非忘我者不能。

顏子擴充其學﹐孟子能爲其大。孟子之才甚髙﹐顏子之學粹美。

血气之屬有陰陽牝牡之性﹐而釋氏絕之。何異也﹖釋氏所謂性﹐乃吾儒所謂天。釋氏以性爲日﹐以念爲云﹐去念見性﹐猶披云見日。釋氏之所去﹐正吾儒之當事者﹐吾儒以名利闗爲難透﹐釋氏以聲色闗爲難透﹐釋氏不窮理﹐以去念爲宗﹐釋氏指性於天﹐故蠢動含靈﹐與我同性。明道有言﹐以吾儒觀釋氏﹐終於無異﹐然而不同。

謝子曰﹕吾嘗習忘以養生。明道曰﹕施之養生則可﹐於道有害。習忘可以養生者﹐以其不畱情也﹐學道則異於是。夫必有事焉而勿正﹐何謂乎﹖且出入起居寧無事者﹐正心以待之﹐則先事而迎﹐忘則涉乎去﹐念助則近於畱情﹐故聖人之心如鑑﹐孟子所以異於釋氏心也。

子開有大臣气象﹐不以言色假人。

動而不已其神乎﹐滯而有迹其鬼乎。往來不息神也﹐摧僕歸根鬼也。致生之故其神﹐致死之故其鬼。不神何也﹖人以爲神則神﹐以爲不神則不神矣。知死而致生之不智﹐知生而致死之不仁。聖人所以神明之也。

禮者攝心之規矩循理而天﹐則動作語黙無非天也。內外如一﹐則視聽言動無非我矣。

徳可以易言邪﹐動容周旋中禮﹐聖人之事也。止曰盛徳之至具天下之至善﹐止曰有徳爲天下之大惡﹐止曰失徳故禮樂﹐皆得謂之有徳鬼神之爲徳盛矣乎。

養气延年則人勝天矣﹐曰不外乎一气耳。

易之蒙九二曰包蒙吉納婦吉子克家蔽﹐蒙不通者﹐包之順從者納之而不拒﹐子克家之道也。舜不藏怒宿怨﹐包蒙也。以愛兄之道來誠信而喜之﹐納婦也。

凡事只是積其誠意﹐自然動得。

苗履見伊川﹐語及一武帥。苗曰﹕此人舊日宣力至多﹐今官髙而自愛﹐不肯向前。伊川曰﹕何自待之輕乎﹐位愈髙則當愈思所以報國者﹐饑則爲用﹐飽則揚去﹐是以鷹犬自期也。

申顏自謂不可一日無侯無可﹐或問其故﹐曰﹕無可能攻人之過﹐一日不見﹐則吾不得聞吾過矣。

謝子曰﹕人不可與不勝己者處﹐鈍滯了人。

或問劉子進乎﹐曰﹕未見他有進處。所以不進者何﹖只爲未有根。因指庭前酴醿曰﹕此花只爲有根﹐故一年長盛如一年。何以見他未有進處﹐不道全不進﹐只他守得定﹐不變卻﹐亦早是好手。如康仲之徒﹐皆忘卻了。

事父母有輕重否﹖曰﹕無輕重。曰﹕父母所見不同﹐從父而母不悅﹐順母而父不悅﹐則如之何﹖曰﹕凡人子之所欲固有父母制之不得者矣﹐苟欲兩順之﹐獨無方便乎﹖若不以親之心爲心﹐非孝也。予曰﹕親之心或有逆於義理﹐則亦以親之心爲心乎﹖曰﹕未論到此﹐但只盡自家愛親之心。苟盡矣﹐或得罪於鄕黨州閭﹐則歸之﹐無可柰何耳。所以從兄者﹐爲愛親也。故從此推去﹐至於兼愛萬物。

問太虛無盡心有止﹐安得合一﹖曰﹕心有止﹐只爲用他。若不用則何止﹖吾丈莫己不用否﹖曰﹕未到此地﹐除是聖人便不用。當初曾發此口﹐被伊川一句壊了二十年。曾往見伊川﹐伊川曰﹐近日事如何﹖某對曰﹐天下何思何慮﹖伊川曰﹐是則是有此理﹐賢卻發得太早。在問當初發此語時如何﹖曰﹐見得這个事﹐經時無他念﹐接物亦應副得去。問如此卻何故被一句轉卻﹖曰﹐當了終須有不透處﹐當初若不得他一句救拔﹐便入禪家去矣。伊川直是會煆煉得人﹐說了又卻道恰好著工夫也。問﹕聞此語後如何﹖曰﹕至此未敢道到何思何慮地位﹐始初進時速﹐後來遲﹐十數年過卻如夢。問何故遲﹖曰﹕如射弓到滿時便難開﹐然此二十年聞見知識卻煞長。明道曰賢看某如此﹐某煞用工夫﹐見理後須放開﹐不放開只是守﹐開又近於放倒﹐故有禮以節之﹐守幾於不自在﹐故有樂以樂之。樂卽是放開也。

國史不特作詩序﹐凡詩皆經其手刪定。

明道初見謝﹐語人曰﹕此秀才展拓得開﹐將來可望。

卷二

仁是四肢不仁之仁﹐不仁是不識痛癢﹐仁是識痛癢。﹝曾氏本此下云﹐儒之仁佛之覺﹞

不知禮無以立。使人人皆能有立﹐天下有治而無亂。﹝曾本此下云﹐不知禮無以爲君子﹐非謂君子也﹐謂學爲君子者也。﹞

人湏識其眞心。見孺子將入井時是眞心也﹐非思而得也﹐非勉而中也。予嘗學射﹐到一把處難去﹐半把處尢難去﹐則恁地放了底多。昔有人學射﹐模得鏃與把齊﹐然後放。學者才有些所得﹐便住人多易住。惟顏子善學﹐故孔子有見其進未見其止之嘆﹐須是百尺竿頭更進始得。﹝曾本云﹕予嘗學射到一把﹝去聲﹞處難去﹐半把尢難去。到一把放了底多﹐半把放了者尢多﹐少有鏃齊放者。人有學射﹐模得鏃與把齊﹐然後放。因舉伯淳語曰﹕射法具而不滿者﹐無志者也。學者才少有所得﹐便住人多易住。伯淳常有語﹐學者如登山﹐平處孰不闊步﹐到峻處便往。佛家有小歇場大歇場﹐到孟子處更一作便是好歇﹐惟顏子善學﹐故孔子有見其進未見其止之嘆﹐須是百尺竿頭更須進步始得。學者日毎進語相契﹐伯淳必曰更湏勉力﹞

問子思曰小人之中庸﹐小人何故有中庸﹖曰﹕小人之中庸者﹐小人自以爲中庸﹐小人以他安常習﹐故處爲中庸﹐故無忌憚也。君子而時中﹐無往而不中也。中無定體﹐須是權以取中﹐執中無權﹐猶執一也。今人以變詐爲權﹐便不壊了權字﹖﹝曾本云﹕問君子中庸小人反中庸﹐又曰君子之中庸小人之中庸﹐不知小人何故有中庸﹖或曰小人自以中庸是否﹖曰﹕不湏著反字。小人之中庸者﹐小人自以爲中庸。小人以能安常習﹐故處爲中庸﹐故無忌憚也。君子而時中﹐無往而非中也。中無定體。因指所執扇曰﹕以長短言之﹐則彼爲中﹔以輕重言之﹐則此爲中。湏權輕重以取中﹝吳本云﹕因指所執扇曰﹕以扇頭爲中﹐則扇柄非中也。湏是以輕重之中爲中﹞如此又卻是權執中無權猶執一也。今人以變詐爲權﹐便不壊了權字。﹞

學者且湏是窮理﹐物物皆有理﹐窮理則能知天之所爲。知天之所爲﹐則與天爲一。與天爲一﹐無往而非理也。窮理則是尋个是處﹐有我不能窮理﹐人誰識眞我﹐何者爲我理﹐便是我窮理之至﹐自然不勉而中﹐不思而得﹐從容中道。曰﹕理必物物而窮之乎﹖曰﹕必窮其大者﹐理一而已。一處理窮﹐觸處皆通。恕其窮理之本歟﹖﹝曾本云﹕學者先湏窮理﹐因搖扇曰﹕此亦理﹐物物皆有理﹐自然之理也﹐天也。窮理則能知天之所爲﹐知天之所爲則與天爲一﹐與天爲一無往而非理也。窮理只是尋个是處。有我不能窮理﹐人誰識眞我﹐何者爲我理﹐便是我格物窮理也。格物必至於知﹐至不知至是猶識金﹐安知其非鍮石也。故必知至﹐然後能意誠窮之﹐至自然不思而得﹐不勉而中﹐從容中道。問﹕理湏物物窮否﹖曰﹕理一而已﹐一處理通﹐觸處皆通。物𨿽細者﹐亦有理也。﹞

今之學湏是如饑之湏食﹐寒之湏衣始得。若只欲彼善於此則不得﹝一作不可﹞

釋與吾儒有非同非不同處﹐蓋理之精微處﹐才有私意﹐便支離了。﹝曾本云﹕釋氏之與吾儒湏認取精微處﹐有非同非不同處﹐湏認得理之精微處。才有私意﹐便支離了。﹞

問敬愼有異否﹐曰﹕執輕如不克﹐執虛如執盈﹐愼之至也。敬則愼在其中矣。敬則外物不能易。學者須去卻不合做底事﹐則於敬有功﹐敬換不得方其敬也。甚物事換得﹖因指所坐亭子曰﹕這个亭子﹐須只換做白岡院亭子﹐卻著甚底換得﹖曰﹕學者未能便窮理﹐莫須先省事否﹖曰﹕非事上做不得工夫也。須就事上做工夫﹐如或人說動中有靜靜中有動﹐有此理﹐然靜而動者多﹐動而靜者少﹐故多著靜不妨。人須是卓立中塗﹐不得執一邊。﹝曾本云﹕問敬與愼同異﹐曰﹕執輕如不克﹐執虛如執盈﹐入虛如有人﹐愼之至也。敬則愼在其中矣。敬則外物不能易﹐坐如屍立如齋﹐出門如見大賓﹐使民如承大祭﹐非禮勿言動視聴﹐湏是如顏子事斯語﹝吳本有始得字﹞。鄭氏云﹐坐如屍坐時習立如齋立時習﹐是不可湏臾離也。曰﹕固是。昔日作課簿﹐以記日用言﹐動視聴是禮與非禮者﹐昔日學時只垂足坐﹐不敢盤足﹐因說伯淳終日坐如泥塑人﹐然接人則渾是一團和气﹐所謂望之儼然卽之也溫。又云﹕昔日用工處甚多﹐但不敢說與諸公﹐恐諸公以謂湏得如此﹝此下湏去不合做底事至多著靜不妨與胡氏本同﹞。昔伯淳先生教予﹐只管看他言語。伯淳曰﹐與賢說話﹐卻似扶醉漢﹐救得一邊﹐倒了一邊﹐只怕人執著一邊。﹞

或問﹕或曰我初學問事必不當﹐人必笑﹐然我未有所得﹐湏直情言之。若掩藏畏人笑﹐徒自欺耳。此言何如﹖曰﹕是也。謂同坐諸子曰﹕亦湏切記此語。

昔在二先生門下﹐伯淳最愛中立﹐正叔最愛定夫。觀二人气象亦相似。

黙而識之﹐與書紳者異矣。

天理也﹐人亦理也﹐循理則與天爲一。與天爲一﹐我非我也﹐理也。理非理也﹐天也。惟文王有純徳﹐故曰在帝左右。帝謂文王﹐帝是天之作用處。或曰﹕意必固我有一焉﹐則與天地不相似矣。曰﹕然。理上怎安得个字。易曰與天地相似﹐故不違。相似猶自是語。

問敬之貌如何﹐曰﹕於儼若思時可以見敬之貌。問曰﹕學爲敬不免有矜持﹐如何﹖曰﹕矜持過當卻不是尋常作事﹐用心過當便有失。要在勿忘勿助長之間耳。曰﹕初學莫未能和樂否﹖曰﹕𨿽不能便和樂﹐亦須以和樂養之。﹝曾本云﹕問執輕如不克是愼之貌也﹐如何是敬之貌﹖毎遇事著心是否﹖曰﹕於儼若思時可以見敬之貌。問始學爲敬不免有矜持否﹖尋常矜持甚覺勞是否﹖曰﹕太矜持卻不是如尋常做事﹐用心過當卻有失。在勿忘勿助間耳。彊有力者亦須做得徹然。人亦須量力﹐太彊其心卻成狂妄念起也﹐且放去。又問佛氏有不怕念起只怕覺遲之說﹐曰﹕豈免念起﹖須識得念起時。又問中心斯須不和不樂﹐則鄙詐之心入之矣﹔外貌斯須﹐不莊不敬﹐則慢易之心入之矣。初學能至此否﹖曰﹕𨿽未能便至和樂﹐亦須以和樂養之。此交相養之道也。又問靜時悠悠思多﹐如何去得﹖曰﹕能敬則悠悠思住不得自去。﹞

問﹕言動非禮﹐卽可以止視聴如何得合禮﹖曰﹕四者皆不可易﹐易卽多非禮。故仁者先難而後獲﹐所謂難者﹐以我視以我聴以我言以我動也。又曰﹕聖人以愼言語爲善學﹐君子之言聴之也厲﹐須存這个气味在胸中﹐朝夕玩味方可。﹝曾本云﹕問﹕顏子請事斯語非禮則勿視聴言動若言動非禮則止﹐甚分明。視聴如何得合禮﹖曰﹕視聴言動皆不可易﹐易則非禮﹐故仁者先難而後獲﹐所謂難者﹐以我視以我聴以我言以我動也﹐仰面貪看鳥回頭錯﹐應人視聴﹐不以我也﹐胥失之矣。又曰﹕聖人以愼言語爲善學﹐君子之言聴之也厲﹐須存這个气味在胸中﹐朝夕玩味﹐不須轉說與人。不說與人﹝吳本有不字﹞是吝﹐輕說與人人未必信﹐況﹝吳本無此上五字﹞使人生鄙悖之心。卻是自家不是。須畱在胸中且看。尋常有些自得事在胸中﹐別才說了﹐又別只看。不言不語底人﹐做得出惡來也毒﹞

問儒佛之辧﹐曰﹕吾儒下學而上達﹐窮理之至﹐自然見道﹐與天爲一。故孔子曰﹐知我者其天乎。以天爲我也。佛氏不從理來﹐故不自信﹐必待人證明然後信。﹝曾本云﹕問佛氏見得何故不肯就理﹖曰﹕旣見了自是不肯就理。因舉正叔視伯淳墳侍行﹐問儒佛之辧。正叔指墳圍曰﹕吾儒從裏面做﹐豈有不見。佛氏只從墻外見了﹐卻不肯入來做。不可謂佛氏無見處﹐吾儒下學而上達﹐窮理之至﹐自然見道﹐與天爲一。故孔子曰﹐知我者其天乎。以天爲我也。故自理去則見得牢﹐亦自信得。及佛氏不從理來﹐故不自信﹐必待人證明然後信。﹞

問忠恕之別﹐曰﹕猶形影也。無忠做恕不出來﹐恕如心而已。恕天道也。﹝曾本云﹕問忠恕﹐曰﹕猶形影也﹐無忠做恕不出來﹐如己所不欲勿施於人﹐施諸己而不願﹐亦勿施諸人﹐說得自分明。恕如心而已。恕天道也。伯淳曰﹕天地變化艸木蕃﹐是天地之恕。天地閉賢人隠﹐是天地之不恕。朱問天地何故亦有不恕﹖曰﹕天無意﹐天因人者也。若不因人﹐何故人能與天爲一﹖故有意必固我m則與天地不相似﹞

能窮理m理窮﹝吳本無此上二字﹞則便盡性﹐性盡便知命﹐因指屋柱曰﹕此木可以爲柱者﹐理也。其曲直者﹐性也。所以爲曲直者﹐命。理性命一而已。

門人有初見請教者﹐先生曰﹕人須先立志﹐志立則有根本。因指小樹子﹕須是先生根本﹐然後栽培。又曰﹕須是有諸己。有諸己之謂信。指小樹﹕有个根本在﹐始培養灌漑﹐旣成就爲合抱之木。若無根本﹐又培養个甚麼﹖又曰﹕此學不可將以爲善﹐後學爲人﹝此下與胡氏本皆同﹞。

問視聴言動﹐合理而與禮不相合﹐如何﹖曰﹕言動猶可以禮﹐視聴有甚禮文﹖以斯視以斯聴﹐自然合理。合理便合禮文﹐循理便是復禮。﹝曾本云﹕問合視聴言動處。視聴言動只是理﹐何故得合禮﹖曰﹕怎生外面討得禮文來合﹖循禮便是復禮。言動猶可以有禮文﹐視聴有甚禮文﹖以斯視以斯聴﹐自然合理。合這个理字﹐便合禮文﹐禮理之不可易者也﹐只是一个敬字。﹞

問﹕言有物而行有常﹐如何是有物﹖曰﹕妄則無物。物則是个實﹐存誠則有物。曰﹕敬是存誠之道否﹖曰﹕是也。須是體便見得。﹝曾本云﹕問言有物而行有常﹐如何是有物﹖曰﹕妄則無物﹐是不誠也。不誠無物﹐誠者物之終始。終始者有常之謂也。物則是个實﹐存誠則有物。問敬是存誠之道否﹖曰﹕須是體便見得。﹞

學須是熟講。﹝曾本云﹕學不講﹐用盡工夫只是舊時人。學之不講﹐是吾憂也。仁亦在夫熟之而已。﹞

這个人與這个仁﹐相合爲一便是道。道立則仁與人之名亡矣。

問﹕孟子云知天事天﹐如何別﹖曰﹕今人莫不知有君﹐能事其君者少。存心養性便是事天處。曰﹕心性何別﹖曰﹕心是發用處﹐性是自性。﹝曾本云﹕石問﹕孟子所謂盡其心者﹐知其性知其性則知天﹐存其心養其性所以事天。知天事天如何﹖曰﹕事天又別。問﹕知天莫便能事天否﹖曰﹕不然。且如今人﹐莫不知有君父﹐能事君父者少﹐存心養心便是事天處。朱曰﹕事天工夫最難周。曰﹕事則是不違。又問﹕心與性是如何﹖曰﹕心是發用處﹐性是自然。﹞

學須先從理上學﹐盡人之理斯盡天之理﹐學斯達矣。下學而上達﹐其意如此﹐故曰知我者其天乎。人心與天地一般﹐只爲私心﹝一本作意﹞自小了﹐任理因物而已﹐無與焉天而已。豈止與天地一般﹐只便是天地。

李泌不娶妻﹐食肉﹐見他已甚﹐必不能久。亦自無此理。如今只是學个依本分。

今人有明知此事義理有不可﹐尙吝惜不肯捨去﹐只是不勇。與月攘一雞何異﹖天下之達徳三﹐智仁勇﹐如斯而已。

有所偏且克將去﹐尙恐不恰好﹐不須慮恐過甚。﹝曾本此下注云﹕矯揉就中之謂也。﹞

問﹕一日靜坐﹐見一切事平等皆在我和气中﹐此是仁否﹖曰﹕此只是靜中工夫﹐只是心虛气平也。須於應事時有此气象方好。

義重於生則捨生取義﹐生重於義則當捨義取生。最要臨時權輕重以取中。

佛之論性﹐如儒之論心。佛之論心﹐如儒之論意。循天之理便是性﹐不可容些私意。才有意﹐便不能與天爲一。﹝曾本此下云﹕便非天性。﹞

聞見之知非眞知也﹐知水火自然不蹈﹐眞知故也。眞知自然行之不難。眞知而行﹐未免有意﹐意有盡時。

孟子論性善﹐論之至也。性非不可爲不善﹐但非性之至。如水之就下﹐摶擊之非不可上﹐但非水之性。性𨿽可以爲不善﹐然善者依舊在﹐觀過斯知仁﹐旣是過那得仁﹐然仁亦自在。

學者先學文﹐鮮有能至道。至如博觀泛覽﹐亦自爲害。故明道先生教予嘗曰﹕賢讀書愼勿尋行數墨。﹝曾本云﹕論楚州徐仲車所論﹐煞得中體﹐卻謂人不可不作文﹐猶且演義禮作詩賦﹐多是尋人意不到處﹐遶天十八遭走幾時。曾教在宅中學者先學文﹐鮮有能至道。又云﹕至如博觀泛覽﹐亦自爲害。因舉伯淳語云﹕賢讀書愼勿尋行數墨。黎云﹕古禪老有遮眼之說﹐蓋有所得﹐以經遮眼可也。無所得﹐所謂牛皮也﹐須穿透。﹞

或以誠爲専意﹐先生曰﹕誠是實理﹐不是専。﹝曾本云﹕誠是實理﹐不是専一。尋常人謂至誠至是謂専一﹐如惡惡臭好好色﹐不是安排來。﹞

鳶飛戾天魚躍於淵﹐無些私意。上下察以明道體無所不在﹐非指鳶魚而言也。若指鳶魚爲言﹐則上面更有天﹐下面更有地﹐在知勿忘勿助長則知此﹐知此則知夫子與點之意。﹝曾本此下云﹕季路冉求言志之事非大才﹝吳本作賢﹞﹐做不得﹐然常懷此意在胸中。在曾點看著正可笑爾。學者不可著一事在胸中﹐才著些事便不得其正﹐且道曾點有甚事﹐﹐列子禦風事近之。然易做﹐只是無心近於忘。﹞

敬是常惺惺法﹐心齋是事事放下。其理不同﹐或以知言養气爲一道事。先生曰﹕知言是智養气是仁﹐浩然之气須於心得其正時識取。﹝曾本云﹕問﹕養气只是集義所生﹐亦須壯其气﹐盛气以作事否﹖曰﹕亦須壯著气。如今人有气﹐索時安能充其體﹖況塞天地。明道云﹕何謂浩然之气﹖曰難言也﹐是孟子有此气﹐其下旁說大綱。問﹕知言養气﹐或謂辭气是一道事。曰﹕知言是智養气是仁。又問﹕行有不慊於心﹐或謂多不字。曰﹕慊是厭足之意。看不厭足時人气如何﹖又曰﹕要識浩然之气﹐於心得其正識取。又曰﹕志與气交相養﹐故下面論心﹐然亦須外面養他。問﹕與元道相似否﹖曰﹕是气與神合﹐只是能配義與道。又問﹕如今有盛气人﹐作事不是卻無忌憚。﹝此系是吳本﹐卻有不是﹐事出於記義﹞能不慊否﹖曰﹕如此安能浩然﹖浩然是無虧欠時。﹞

或曰矜誇爲害最大。先生曰﹕舜傳位與禹是大小大事﹐只稱他不矜不伐。若無矜伐﹐更有甚事﹖人有己便有誇心立﹐已與物幾時到得與天爲一處﹖須是克己﹐才覺時便克將去﹐從偏勝處克。克己之私則見理矣。曰﹕獨處時未必有此心﹐多是見人後如此。曰﹕子路衣敝縕袍與衣狐貉者立而不恥﹐許大子路﹐孔子卻只稱其如此﹐只爲他心下無事。此等事打疊過﹐不怕此心因事出來﹐正好著工夫。不見可欲﹐卻無下工夫處。曰﹕有人未必有所得﹐卻能守本分﹐何也﹖曰﹕亦有之人之病不一。此是賢病﹐人卻別有病處。﹝曾本云﹕問某有一病﹐且如作一簡﹐便須安排言語寫教如法﹐要人傳玩。飯一客便要器皿飲饌如法﹐教人感激。推此毎事皆然。先生曰﹕此誇心欲以勝人﹐皆私也。作簡請客如法﹐是合做底﹐只下面一句便是病根。此病根因甚有﹖只爲不合有己得人道好﹐於我何加﹖因說孟子就宮室之美妻妾之奉﹐所識窮乏者得我與皆是有物欲心。如今老郎家亦恐不免。又云﹕有人愛騎好馬﹐道長人精神。又思古人有自爲衣服制度者﹐推此多少般不可勝數。此所謂玩悅小兒家具。﹝吳本有曰然底此四字﹞因舉孟之反事﹐予曰今人亦有能此﹐又須要人知其不伐。先生笑曰﹕直如此巧﹝吳本有如是底﹞。又曰﹕舜傳位與禹﹐是大小大事﹐只稱他不矜不伐。若無矜伐更有甚事﹖誇勝爲矜﹐有其善爲伐。矜伐煞害事。又問﹕更有一病﹐稱好則溢美﹐稱不好則溢惡﹐此猶是好惡使然﹐且如今日泥濘只是五寸﹐須說一尺﹐有利害猶且得﹐無利害須要如此﹐此病在甚處﹖曰﹕欲以意气加人﹐亦是誇心。有人做作說話﹐張筋弩脈﹐皆爲有已﹐立已與物﹐幾時到得與天爲一處﹖須是克己﹐才覺時便克將去﹐從偏勝處克﹐克者勝之之謂也。又問﹕獨處無事時未必有此心﹐才遇事逢人此心便出﹐不能忘我。至末事﹐如見人著好衣便愛著好衣﹐未必是自家本意﹐多是爲人。曰﹕子路衣敝縕袍﹐許大子路﹐卻只以此稱他﹐只爲心下無此等事﹐打疊得過。又云﹕亦須就事上做工夫﹐不怕此心因事出來﹐正好處置﹐與心自爲賞罰﹐不見可欲﹐卻無下工夫處。又問﹕有一般人未必有所得﹐卻能守本分﹐不要誇勝人。曰﹕亦有之﹐然人之病不一﹐此賢病。人卻別有病處。﹞

或曰﹕無學之人﹐好惡直做得十分。儒者才有道理﹐去不得處便住。先生曰﹕眞儒不到得窒礙﹐不能變通﹐乃腐儒爾。此漢髙所以慢罵者也﹝曾本云﹕問﹕堯夫論霍光周勃做得許大事﹐只爲無學問。無學問人做事﹐好惡直到十分。意謂儒者才有道理去不得處﹐便住。更前面有甚大事也﹖不管不肯枉尺直尋﹐是否﹖先生曰﹕此亦一說。眞儒不到得窒礙處﹐不能通變﹐乃腐儒爾。此髙祖所慢罵者。因舉張良立太子﹐卻致四皓﹐所謂納約自牖﹐從人君明處納也﹞

問學詩之法﹐曰﹕詩須諷詠以得之﹐發乎情性止乎禮義﹐便是法。﹝曾本云﹕問學詩以何爲先﹖云﹕先識取六義體面。又問﹕莫須於小序中求否﹖云﹕小序亦不盡﹐更有詩中以下句證上句﹐不可泥訓詁﹐須諷詠以得之。發乎情性﹐止乎禮義﹐便是法。﹞

誠是無虧欠﹐忠是實有之理。忠近於誠﹐問聞見比昔日全別﹐惟是見義未能決烈﹐便爲未能得別如舊。謝子曰﹕使賢當初見二先生﹐革一革便別。須是有道理﹐革之不革﹐其舊安能從新。不見異人﹐當讀異書。

投壺非著意非不著意﹐莫知其所以然而中﹐此神之所爲也。但教毎事如此。

謝子見河南夫子﹐辭而歸。尹子送焉。問曰﹕何以教我﹖謝子曰﹕吾徒朝夕從先生﹐見行則學﹐聞言則識。譬如有人服烏頭者﹐方其服也顏色恱懌﹝一本作澤﹞﹐筋力彊盛﹐一旦烏頭力去﹐將如之何﹖尹子反以告夫子﹐夫子曰﹕可謂益友矣。

明道見謝子記問甚博﹐曰﹕賢卻記得許多﹐可謂玩物喪志。謝子被他折難﹐身汗面赤。先生曰﹕只此便是惻隠之心。﹝惻然有隠之心﹞

爲學必以聖人爲之則﹐志在天下必以宰相事業自期﹐降此寧足道乎。

元城曰﹕誠意積於中者旣厚﹐則感動於外者亦深。故伯淳所在臨政﹐上下自然響應。

四十萬人死於長平﹐皆命乎﹖曰﹕可知皆是命﹐只被人眼孔小。

卷三

心本一支離﹐而去者乃意爾。

看文字須是一看過領得﹐方是理通。

克己須是從性偏難克去處克將去﹐克己之私﹐則心虛見理矣。

問思可去否﹐曰﹕思如何去﹖思曰睿﹐睿作聖﹐思豈可去﹖陳問﹕遇事出言﹐毎思而發﹐是否﹖曰﹕𨿽不中不逺矣。

釋氏所以不如吾儒﹐無義以方外一節。義以方外﹐便是窮理﹐釋氏卻以理爲障礙然。不可謂釋氏無見處﹐但見了不肻就理。諸公不須尋見處﹐但且敬與窮理﹐敬以直內﹐義以方外﹐然後成徳﹐故曰徳不孤。

昔從明道伊川學者多有語錄﹐惟某不曾錄。常存著他這意思﹐冩在冊子上﹐失了他這意思。因言二劉各錄得數冊﹐又云一段事才錄得﹐轉了一字便壊了一段。意思昔錄五經語作一冊﹐伯淳見曰﹕玩物喪志。

伯淳謂正叔曰﹕異日能尊師道是二哥。若接引後學﹐隨人才而成就之﹐則不敢讓。

懷錮蔽自欺之心﹐長虛驕自大之气﹐皆好名之故。

伯淳常談詩﹐並不下一字訓詁。有時只轉卻一兩字﹐點﹝平聲﹞掇地念過﹐便教人省悟。又曰﹕古人所以貴親炙之也。

邢七云﹕一日三點檢。伯淳曰﹕可哀也哉﹐其餘時勾當甚事﹖蓋效三省之說錯了﹐可見不曾用工﹐又多逐人面上說一般話。伯淳責之﹐邢曰﹕無可說。伯淳曰﹕無可說﹐便不得不說。

張橫渠著正蒙時﹐處處置硯筆﹐得意卽書。伯淳云﹕子厚卻如此不熟。

堯夫易數甚精﹐自來推長歷者﹐至久必差﹐惟堯夫不然﹐指一二近事﹐當面可驗。明道云﹕待要傳與某兄弟﹐某兄弟那得工夫要學﹖須是二十年工夫。或云邢七好學﹐明道云﹕邢七二十年裏頭待做多少事﹐豈肻學這底。或云邢七要學﹐堯夫不肯曰﹕徒長姦雄。謝云﹕恨某生不早﹐卻辧得弟子之禮。明道笑云﹕賢卻沒放過底事。堯夫初學於李挺之﹐師禮甚嚴﹐𨿽在一野店飯﹐必襕坐必拜。欲學堯夫﹐必亦如此。伯淳聞說甚熟﹐一日因監試無事﹐以其說推算之﹐皆合。出謂堯夫曰﹕堯夫之數只是加一倍法﹐以此知太玄都不濟事。堯夫驚撫其背曰﹕大哥﹐你怎恁他聰明。伊川謂堯夫﹕知易數爲知天﹐知易理爲知天﹐須還知理爲知天﹖因說今年雷起某處﹐伊川云﹕堯夫怎知某便知﹖又問甚處起﹐伊川云﹕起處起。堯夫愕然。他日伊川問明道曰﹕加倍之數如何﹖曰﹕卻忘之矣。因嘆其心無偏系如此。

聴其言也厲﹐須是有力。某尋常才覺心不在時﹐語便無力。

敬只是與事爲一﹐未論得是不是。問﹕此有存主不逐彼去﹐是敬之理否﹖曰﹕先有存主﹐然後視聴言動卻汗漫了﹐且只認取與事爲一時﹐便是敬。其它說各是一理﹐從容中道﹐聖人也。方做一事﹐忘了其它﹐亦不免。顏子聞一知十人之才﹐猶自請事斯語。

問﹕多愛記事﹐如明日有件事﹐今日一日記著。往日有件事﹐只今不肯放下﹐至如事過﹐又須追思﹐知其非而無法以處之。又每遇事多急躁﹐常自訟之﹐云事之未來﹐不須預憂﹔事之方至﹐不須忙迫﹔事之過去﹐不須追悔。終之以一毫不立﹐惟覺而已。然終未得如願。先生云﹕須是這个道理處之。某舊有疑疾﹐一件要如此又要如彼﹐後行一气法﹐名五元化气。素問有其說﹐而無其法﹐初傳時﹐云行之能於事無凝滯。某行一徧﹐兩月便覺其效。問云﹕所病心疾也﹐而此法何以能平之﹖答云﹕气能動其心﹐和其气。所以和其心也。喜怒衰樂失其節﹐皆是病。

端立問﹕暢論敬云正其衣冠﹐端坐儼然﹐自有一般气象。某嘗以其說行之﹐果如其說。此是敬否﹖曰﹕不如執事上尋便更分明。事思敬﹐居處恭﹐執事敬。若只是靜坐時有之﹐卻只是坐如屍也。

舉明道云忠恕兩字﹐要除一个不得。

敏是得理之速﹐明理而行。不期而速非是﹐手忙腳亂。

與其得罪於州閭鄕黨寧孰諫﹐是父母之過﹐未至此不可諫也。子曰煞有人爲孝弟。﹝按本子做﹕不能以義處﹐卻致父母兄弟不睦者甚多﹐極好笑。先生然之﹞

明道云﹐病臥於牀﹐委之庸醫﹐比於不慈不孝。事親者亦不可不知醫。

一日克己復禮﹐天下歸仁焉。只就性上看。

必有事焉而勿正心﹐是持敬否﹖是矜持過當否﹖曰﹕近之。答季向書云﹕每聞進學甚力﹐湥慰此懷。玆承恩諭﹐尢見好悅﹐豈不欲傾盡所知﹐顧未識所疑安在﹐難以毫楮而泛論也。然秦漢以來﹐學𨿽不明﹐而爲善者不絕於天下﹐天下若能志於大者逺者﹐不爲目前移奪﹐𨿽是非小有失中﹐大體固已立矣。不失此心可也。

或問﹕天下多少事﹐如何見得是處﹖曰﹕窮理便見得。事不勝窮﹐理則一也。

答胡康侯小簡云﹕承進學之意浸灌﹐湥所望於左右。儒異於禪﹐正在下學。如顏子工夫﹐眞百世軌範﹐捨此應無入路﹐無住宅﹐三二十年不覺便虛過了﹐可戒幸毋忽。朱君聞進學可喜﹐向亦嘗講仁敬之說﹐當不忘之。遊於河南之門者甚多﹐不知從事於斯﹐則見功不逺。行之方可信此語也。

又答簡云﹕蓋如語錄﹐只少卻三兩字﹐便血脈不貫﹐其語不活。如春秋之說正如此。幸亮之。春秋大約如法家斷例也﹐折以中道耳。承諭進學加功處﹐甚善甚善。若欲少立得住﹐做自家物﹐須著如此。邇來學者何足道﹐能言眞如鸚鵡也。富貴利達﹐今人少見出脫得者﹐所以全看不得。難以好事期待也。非是小事切須勉之﹐透得名利闗﹐便是小歇處。然須藉窮理工夫至此﹐方可望有入聖域之理。不然休說。

總老嘗問一官員云﹕默而識之﹐是識个甚﹖無入而不自得﹐是得个甚﹖

跋

右上蔡先生語錄三篇。先生姓謝氏﹐名良佐﹐字顯道﹐學於程夫子昆弟之門﹐篤志力行﹐於從遊諸公間所見甚爲超越。有論語說行於世。而此書傳者蓋鮮焉。熹初得友人括蒼吳任寫本一篇﹝題曰上蔡先生語錄﹞﹐後得吳中版本一篇﹝題曰逍遙先生語錄﹐陳晉江續之﹐作序云得之先生兄孫少卿及天隠之子希元者﹞﹐三家之書皆溫陵曾恬天隠所記﹐最後得胡文定公家冩本二篇於公孫子籍溪先生﹝題曰謝子雅宮﹞﹐凡書四篇﹐以相參較。胡氏上篇五十五章﹐記文定公問答﹐皆他書所無有﹐而提綱挈領指示學者用力處﹐亦卓然非他書所及。下篇四十七章﹐與版本吳氏本略同﹐然時有小異﹐蓋損益曾氏所記而精約過之。輒因其舊﹐定著爲二篇﹐且著曾氏本語及吳本異同﹐悉注其下﹐以備參考。獨版本所增多猶百餘章﹐然或失本指﹐雜他書﹐其無者五十餘章﹐至詆程氏以助佛學﹐直以或者目程氏﹐而以予曰自起其辭﹐皆荒浪無根﹐非先生所宜言﹐亦不類答問記述之體。意近世學佛者私竊爲之﹐以伉其術。偶出於曾氏雜記異聞之書﹐而傳者弗深考﹐遂附之於先生﹐傳之久逺﹐疑誤後學﹐使先生爲得辠於程夫子﹐而曾氏爲得辠於先生者﹐則必是書之爲也。故竊不自知其固陋﹐輒放而絕之﹐𨿽或被之以僭妄之罪而不敢辭也。其餘所謂失本指雜他書甚者亦頗刋去﹐而得先生遺語三十餘章﹐別爲一篇。然記錄不精﹐僅存彷佛﹐非復前篇比矣。凡所定著書三篇已校定﹐可繕冩﹐因論其所以然之意附見其後﹐以俟知言。有道之君子考而擇焉。紹興二十九年三月庚午新安朱熹謹書

憲大觀初年在長沙侍文定公左右﹐每聴說上蔡先生之學問﹐以爲其言善啟發人。其後在荊門學捨從朱二丈子發遊﹐甚欵。子發所得話言及書疏必以相示﹐云先生監西竹木場﹐曰自太學往見之﹐坐定﹐子發進曰﹕震願見先生久矣﹐今日之來無以發問﹐不知先生何以見教﹖先生曰﹕好與賢說一部論語。子發愕然﹐意日刻如此﹐何由欵其講說。已而具飲酒五行﹐只說他話。及茶罷﹐掀髯曰﹕聴說論語﹐首舉子見齊衰者冕衣裳者與瞽者見之﹐𨿽少必作﹐過之必趨。又舉師冕見及階﹐子曰階也﹐及席﹐子曰席也。皆坐﹐子告之曰某在斯某在斯。子張問曰﹐與師言之道與﹐子曰然﹐固相師之道也。夫聖人之道﹐無顯無微﹐無內無外﹐由灑埽應對進退以至於天道﹐本末一貫﹐一部論語只恁地看。其後有書答子發云﹕竊承求志有味道腴是嗜信﹐後當益佳。勝康侯謂公博洽﹐少輩未知。公旣宅心道學之後處之當何如。昔見明道先生讀前漢書﹐未嘗蹉過一字﹐至見他人有記問者﹐則曰﹕玩物喪志。此可以窺其意旨也。憲因讀朱元晦所定著上蔡先生語錄三卷﹐得以詳觀其是正。精審去取不苟﹐可傳信於久逺。竊嘆其志尙如此﹐而自惟疇昔所聞﹐將恐零落﹐輒書以附於捲之末焉。紹興二十九年四月十八日籍溪胡憲跋

熹頃年校定上蔡先生語錄三篇﹐未及脫槁而或者傳去﹐遂鋟木於贑上。愚意每遺恨焉。比因閒暇﹐復爲定著此本﹐然亦未敢自以爲可傳也。因念往時削去版本五十餘章﹐特以理推知﹐其決非先生語。初未嘗有所考驗﹐亦不知其果出於何人也。後籍溪胡先生入都﹐於其學者呂祖謙得江民表辧道錄一編﹐讀之則盡向所削去五十餘章者﹐首尾次序無一字之差﹐然後知其爲江公所著﹐而非謝氏之語﹐益以明白。夫江公行誼風節﹐固當世所推髙﹐而陳忠肅公文嘗稱其論明道先生﹐有足目相應之語﹐蓋亦略知吾道之可尊矣。而其爲言若此﹐豈差之毫釐則失千里之繆﹐有所必至而不能已者耶。因書以自警﹐且示讀者使毋疑。舊傳謝先生與胡文定公手柬﹐今並掇其精要之語﹐附三篇之後云。乾道戊子四月壬申熹謹記。

