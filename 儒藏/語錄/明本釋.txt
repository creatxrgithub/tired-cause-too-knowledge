

欽定四庫全書

子部一

明本釋

儒家類

提要

﹝臣﹞等謹案明本釋三卷宋劉荀撰荀東平人尙書左僕射摯之孫書中所稱先文肅公卽謂摯也孝宗時嘗知盱眙軍其事迹則不可考矣是書乃其講學之語大旨謂致力當求其本因舉其切要者三十三條各爲標目而著論以發明之論所不盡者又自爲之注中多稱引元佑諸人程門諸子及同時胡宏張九成朱子之言持論頗醇正其文率詳明愷切務逹其意而止北宋諸名臣之言行出處亦附注焉蓋黨籍子孫尊其先世之舊聞也宋史藝文志晁公武讀書志皆不載陳振孫書錄解題馬端臨經籍考但載荀所載建炎徳安守禦錄而是書亦略焉惟明文淵閣書目國史經籍志有之蓋其書在宋不甚顯至元明間始行於世也楊士奇焦竑皆作明本二卷劉荀撰然永樂大典所載實皆題曰明本釋疑其書原名明本或後人因其注而增題釋字歟

乾隆四十三年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

明本釋卷上

﹝宋﹞劉荀撰

予觀論語記林放問禮之本孔子有大哉問之對有子論孝弟而有君子務本之言始知學者進徳修業必先明乎本夫事物莫不有本知其本則所由之戶不差循序而進然後徳業可得而成矣大學曰物有本末事有終始知所先後則近道矣言知其序而進則至於道近也伊川程先生【名頤字正叔學者稱伊川先生與兄明道先生名顥字伯淳倡道學於洛中世謂之洛學此書所記謝良佐遊酢楊時尹焞侯仲良朱光庭郭忠孝張繹劉安禮李吁劉絢皆門人也司馬溫公呂申公薦先生力學好古安貧守節言必忠信動遵禮法實儒者之髙蹈聖世之逸民乞加召用胡文定謂孔孟之道不傳久矣自先生兄弟始發明之而後其道可學而至也於易則因理以明象而知體用之一源於春秋則見諸行事而知聖人之大用於諸經語孟則發其微旨而知求仁之方入徳之序其行已接物則忠誠動於州裏其事親從兄則孝弟顯於家庭其辭受取捨非其道義則一介不以取與諸人以道學徳行名於當世公卿大夫之所欽慕而師尊之又云紹興以來朝廷崇尙其學而志於利祿者托其說以自售傳者旣失之而詖淫邪遁紛然淆亂莫能別其眞僞河南之道幾絕矣見公文集云大觀元年卒】曰人之學莫大於知本末始終故孝弟爲仁之本事親事之本守身守之本國之本在家家之本在身河南尹和靖【名焞字彥明靖康中誥授和靖處士】曰學者必自本而往姑推其類而舉其槪會於理則豈有二哉天下事物理𨿽一而分則殊莫不有本猶道一而已而得名之眾所主之不同也【周濓溪云徳愛曰仁宜曰義理曰禮通曰智守曰信伊川云五常人誰不知是一个道理旣謂之五常安可混而爲一也】姑舉其關於大體切於日用者凡三十三條若云明於一本而萬本皆明似非始學者之事【初學之患政在此呂與叔曰小學之學藝也行也大學之學道也徳也禮樂射禦書數藝也孝友睦婣任卹行也自致知至於修身徳也所以治天下國家道也古之教者學不躐等必由小學進於大學自學者言之不至於大學所止則不進自成徳言之不盡乎小學之事則不成昔楊龜山與胡文定公書云性命一說𨿽揚雄猶未能造其藩況餘人乎而世人易言之多見其妄也孔子曰五十而知天命以孔子之聖猶待五十而後知則所知蓋有未易言者非止如世儒之說也又曰知性而後可與言命中人以上乃可以與此故子罕言也明道令學者須守下學上達之語乃學之要張思叔請問或太髙伊川不答良久曰累髙必自下游定夫問陰陽不測之謂神伊川曰賢是疑了問是揀難底問謝顯道言天下何思何慮伊川云是則是有此理賢卻發得太早在明道與伊川受太極圗於濂溪卒未嘗以圗示人是知程門初不令學者躐等也濂溪曰聖希天賢希聖士希賢豈有獘哉】武夷胡文定公【名安國字康侯謚文定自云吾學麟經於伊川不及親見】曰一以貫之知之至也非上智不與焉橫渠張先生【名載字子厚居鳳翔郿縣之橫渠鎭學者稱橫渠先生倡道學於關中世謂之關學此書所記呂大臨蘇昞範育皆其門人也呂正獻公薦其學術操守日益充實沈深有謀諳練世務誠國家之寶臣也呂與叔謂先生志道精思未始須臾息亦未嘗須臾忘學者有問多告以智禮成性變化气質之道學必如聖人而後己先生气質剛毅徳盛貌嚴然與人居久而日親其治家接物大要正己感人人未之信反躬自治不以語人𨿽有未諭安行而無悔故識與不識聞風而畏非其義也不敢以一毫及之先生乃二程中表也嘗告伊川曰它日道行見用須戒自處太重無以復來天下之善今日之患正在此爾或問橫渠立言有迫切處否伊川云子厚謹嚴才謹嚴便有迫切气象又云西銘之書推理以存義擴前聖所未發與孟子性善養气之論同功明道云西銘橫渠文之粹者也極純無雜秦漢學者所未到範育謂正蒙之書有六經之所未載聖人之所不言熈寜十年卒】曰天下之事各各有理如何便道得了到極致則須是歸一其始極有分辧或問格物【卽窮理也詳見窮理條】須物物格之還只格一物而萬理皆知否伊川云怎得便會通貫若只格一物便通眾理𨿽顏子亦不敢如此道【又曰自修身可以至於盡性至命然其間有多少般數其所以至之之道當如何荀子曰始乎爲士終乎爲聖人今學者須讀書才讀書便望爲聖賢然中間至之之方便有多少】又問孝弟爲仁之本曰謂行仁自孝弟始明本蓋竊取其義也然則所謂大本者何詳是書則一貫之理亦可以黙識矣【伊川謂學者不知所以入徳未見其能進也先儒誨人之方或曰敬或曰勤或曰禮或曰寡欲或曰不欺或曰忠恕之類此書具載者以見諸家設教不同其理則未始不貫是皆入徳之門難拘一說以略之夫人气稟不一要在因先儒之訓度己才而進焉尊所聞而行焉其至則一也伊川曰孔子之教人各因其才有以文學入者有以政事入者有以徳行入者又以見聖門之廣大也】

明四端察五典者窮理之本

大學以致知格物爲先【伊川曰知者吾之所固有然不致則不能得之而致知在格物胡衡麓曰致知然後知】四端五典其致知格物之先務歟四端者何孟子曰惻隠之心仁之端羞惡之心義之端辭讓之心禮之端是非之心智之端今人乍見孺子將入於井皆有怵惕惻隠之心者其心豈自外來乃自然發見非思勉而得卽所謂良心也秉彜也【秉執也彜常也廣漢張敬夫謂本然之常性人皆均有故好是懿徳以其秉彜故也而不知好者是必有以亂其常故爾敬夫名栻受學於胡文定公季子宏仁仲】天理【也邵康節謂自然者天也又詩云自然之外更無天伊川曰天者自然之理也謝上蔡謂格物須識天理始得所謂天理者自然底道理孺子將入井乍見時其心怵惕所謂天理也要譽於鄕黨內交於孺子之父母惡其聲而然卽人欲爾天理與人欲相對人欲才肆天理滅矣明道令學者必先知仁其義一也謝子之說本諸樂記滅天理而窮人欲之義】是知仁義禮智非人能彊名皆我所固有其端常見於日用之間要在知皆擴而充之爾故孟子謂茍能充之足以保四海苟不充之不足以事父母充與不充在我而已【吾儒則推此良心而達於天下以立萬世之大經釋氏則以死心爲宗惟恐寂滅之不至儒釋之異天要在此彼三綱五常之道自然而廢也所以自謂出世間法爾然世間豈得而出哉張子韶少儀論曰釋氏乍脫人欲之營營其樂無涯遂認廓然無物者爲極致是故以堯舜禹湯文武之功業爲塵垢以父子君臣夫婦長幼爲贅疣以天地日月春夏秋冬爲夢幻離天人絕本末決內外煢煢無耦其視臣弒君子弒父兵革擾擾歲時荒歉皆門外事殆將滅五常絕三綱有孤髙之絕體無敷榮之大用此其所以得罪於聖人】胡文定公曰人皆有是心堯舜能充爾如充惻隠之心至其仁如天充羞惡之心至以�充辭讓之心至以天下讓充是非之心至以嗣子爲嚚訟伊川曰桀跖不能無是以生但戕賊之以滅天爾【問四端不及信何也伊川曰性中只有四端卻無信爲不信故有信字今東者自東西者自西何用信字】五典者何中庸謂父子君臣夫婦長幼朋友五者天下之達道孟子曰父子有親君臣有義夫婦有別長幼有序朋友有信【伊川謂此爲五典】橫渠以謂其生民之大經乎乃自然之定理豈人彊能秩序哉卽所謂彜倫也天敍也延平楊龜山【名時字中立自號龜山云】曰五品人之大倫天之性也不可須臾離焉又曰五品之敍天也先王惇五典敷五教以迪之所以事天也【自萬世當行之法言之謂之五典自設而爲教言之謂之五教其實一也林少穎云】蓋天下之爲天下惟是五者而已離此以爲道非通道也行之天下人倫絕而天理滅矣聖人所以爲聖亦豈有他哉人倫之至而已舜之憂民逸居而無教則近於禽獸使契爲司徒不過教以人倫孟子曰學則三代共之皆所以明人倫也【侯師聖曰君君臣臣父父子子先王之政達此以保天下謝上蔡曰不然人類幾何其不相噬嚙也】䢐徠石先生【名介字守道兗州奉符人師泰山孫明復躬耕䢐徠山下學者稱䢐徠先生世謂之東學杜祁公韓魏公力薦於朝歐陽文忠公謂先生篤學而志大𨿽在畎畝不忘天下之憂常以經術教授在太學蓋以師道自居門人弟子從之者甚眾大學之興自先生始其言曰學者學爲仁義惟忠能忘其身篤於自信乃可以力行也以是行於己亦以是教於人慶曆五年卒】曰天下不可一日無君臣不可一日無父子不可一日無夫婦不可一日無朋友不可一日無長幼萬世可以常一日不可廢者孔子之道也【周公所以示成王亦不過令知此道爾】尹和靖曰伊川教人學先於君臣父子夫婦長幼朋友上求樂處便是【因悟今之學者失所先後亦多矣】胡文定公謂四端五典在人則一心也在物則一理也充四端可以成性惇五典可以盡倫性成而倫盡斯不二矣呂與叔【名大臨藍田人】謂四端之在我者人倫之在彼者皆吾性命之理【伊川謂飲食男女之事喜怒哀樂之變皆性之自然釋氏必盡絕是然後得天眞吾見其喪天眞矣邵康節亦云釋氏棄君臣父子夫婦之道豈自然之理哉】受乎天地之中立人之道不可須臾離也【邵康節語秦玠曰道滿天下何物不有之明道曰道之外無物物之外無道是天地之間無適而非道也卽父子而父子在所親卽君臣而君臣在所敬以至爲夫婦爲長幼爲朋友無所爲而非道此道所以不可須臾離也又曰言天之自然者謂之天道言天之付與萬物者謂之天命康節云我性卽天天卽性橫渠亦曰性卽天龜山曰性天命也天理也道則性命之理而已伊川曰自性而行皆善也聖人因其善也則爲仁義禮智信以名之以其施之之不同也故爲五者以別之合而言之道也離而言之亦皆道也捨此而行是悖其性也是悖其道也而世人皆言性也道也與五者異其亦弗學歟其亦未體其性也歟其亦不知道之所存也歟呂與叔曰不明人倫則性命之旨無所措不本性命則理義之文無所出孔子之言性與天道合天人兼本末妙道精義常存乎父子君臣夫婦朋友之間不逺乎交際酬酢灑埽應對之末非如異端之學絕倫離類造乎難行難知之域或問明道行狀有盡性至命必本於孝弟之說伊川曰性命孝弟祇是一統底事彼後來人言性命者別作一般髙逺說故舉孝弟於人切近者言之又曰只說道便不是道也有道者之言只作尋常本分說了孟子言堯舜性之舜由仁義行豈不是尋常話至於易只道个立人之道曰仁與義則性字也不消道自巳分明竊謂世之談虛說妙以爲道學宜味斯言也】昔嘗問學於胡衡麓【名寅字明仲自號衡麓居士學者稱致堂先生文定公長子】張橫浦【名九成字子韶杭州鹽官人受學於楊龜山謫南安學者稱橫浦先生】二侍郎莫不舉四端五典以示誨誠修身齊家治國平天下之大原致知格物之先務也故冠於篇首云【橫浦又云𨿽然有是四端而不知學問則行於所不當行故有不愛其親而愛他人者不惡小人而惡君子者有遜位於子之而召亂者有非君子而是小人者此所以不可不學也何謂學中庸所謂博學審問愼思明辧篤行伊川所謂五者廢其一則非學繹橫浦之說本中庸修道謂教之義言非學不能品節之則親親仁民愛物之分差矣遊定夫云爲我至於無君兼愛至於無父則非教矣始悟聖人爲六言六蔽之訓也】

窮理者進學之本

大學謂致知在格物【在字冝玩味】先儒以謂格物卽窮理也明道【伊川兄也呂正獻公薦先生道術精奧頗能推行凡所臨蒞皆有異績又舉充臺官云才行兼備忠義不羣伊川謂先生行巳內主於敬而行之以恕見善若出諸己不欲弗施於人爲學知盡性至命必本於孝弟窮神知化由通於禮樂辧異端似是之非開百代未明之惑謂孟子沒而聖學不傳以興起斯文爲己任其言曰道之不明異端害之也昔之害近而易知今之害深而難辧昔之惑人也乘其還暗今之惑人也因其髙明辟之而後可以入道教人自致知至於知至誠意至於平天下灑埽應對至於窮理盡性循循有序病世之學者捨近而求逺處下而窺髙所以輕自大而卒無得也嘗曰吾學𨿽有所受至於體天理而言之則非得於人也又謂伊川曰異日能使人尊嚴師道者吾弟也若接引後學隨人材而成就之則予不得讓焉朱公掞見先生於汝歸謂人曰光庭在春風中坐了一个月劉安禮雲從先生三十年未嘗見其忿厲之容謝顯道謂先生平和簡易坐則凝然不動如木偶人及其動容貌出辭气則薫然粹和如春風之被萬物又云吾師先使學者致知以識別之而後持敬以涵養之所成就眾矣或問何先乎知識謝上蔡曰窮理之謂也夫黃金天下之寶也有未嘗識者人以鍮與之必以爲金而不能辧矣不能辧則疑疑則安能定其所執乎旣沒太師文潞公合學者之議題其墓曰明道先生云元丰八年卒】曰物卽事也凡事上窮極其理則無不通【新安朱元晦謂物者理之所在不卽此而極之則事不該理理不該事而知有所不精故致知在格物格者極至之謂言卽事卽物而格至其理也】伊川謂凡一物上有一理須是窮致其理窮理亦多端或讀書講明義理或論古今人物別其是非或應接事物而處其當皆窮理也又曰讀史須見聖賢所存治亂之機賢人君子出處進退便是格物又曰如火之所以熱水之所以寒至於父子君臣間皆是理又曰窮理非是盡要窮天下萬物之理且於一事上窮盡其它可以類推至於言孝則當求其所以爲孝者如何若一事上窮不得且別窮一事或先其易者或先其難者各隨人淺深譬如千蹊萬徑皆可以適國但一道入得便可只爲萬物皆是一理又云隨事觀理而天下之理得矣又云物不必謂事物然後謂之物也自一身之中至萬物之理理會得多相次【案相次二字未詳疑相字衍文】自然豁然有覺處又曰不致知格物而先欲意誠心正身修者未有能中於理者也謝上蔡曰學須先從理學盡人之理斯盡天之理學斯逺矣下學而上達其意如此【竊謂宜於切日用處先致其力庻實得受用易以類推也】胡文定公曰物物而察則智益明心益廣道可近矣又豈逐物而不自反哉又豈以己與物爲二哉察於天行以自彊也察於地勢以厚徳也察於云雷以經綸也察於山泉以果行也察於尺蠖明屈信也逺察諸物其略如此察於辭气顏色尊徳性也察於灑埽應對兼本末也察於心性四辭養浩然之气也【四辭者詖淫邪遁也】近察諸身其要如此【伊川曰物我一理才明彼卽曉此蓋言合內外之道其理如此文定之論正爲未明彼者設俾初學知用力之方亦近思之義爾若於理旣明且曉則不待教之因物而反求也】元城劉器之【名安世師溫公】曰智足以窮萬物之理則事至而不惑【釋氏以理爲障而滅之此與吾儒之學不同也】邵康節【名雍字堯夫衛州共城人後居伊川師靑社李之才其學自陳摶種放穆修來先生有云世人視穆伯長李挺之常人爾不謂有如此學問明道謂先生少時自雄其才忼慨有大志旣學力慕髙逺謂先王之事爲可必致及其學益老徳益劭玩心髙明觀天地之運化陰陽之消長以達乎萬物之變然後頹然其順浩然其歸徳气睟然望之可知其賢不事表暴不設防畛正而不諒通而不污淸明坦夷洞徹中外講學於家未嘗彊以語人而就問者日眾鄕裏化之逺近尊之其與人言必依於孝弟忠信樂道人之善而未嘗及其惡故賢者悅其徳不賢者服其化所以厚風俗成人材者先生之功多矣伊川謂先生胸懷放曠猶空中樓閣四通八達也臨終時只是諧謔須臾而去以聖人觀之則亦未是比之常人甚懸絕矣將終語伊川曰面前路徑須常令寛路徑窄時自無著身況能使人行耶常言凡人爲學失於自主張太過又云爲治之道必通其變不可以膠柱猶春之時不可行冬之令也謝上蔡謂先生才气豪邁在風塵時割據山河手也彼見天地進退陰陽消長萬物出入生死之理如指諸掌遂自安其所至下學之事不復致功玆其異乎人也其考事物之成敗始終人之禍福修夭無毫釐之差熙寜十年卒賜謚康節】曰天下之物莫不有理窮之而後可知也又曰物理之學或有所不通不可彊通彊通則有我有我則失理而入於術矣【言用知數揣度】

不欺者修徳之本

大學曰誠其意者毋自欺也【楊龜山曰王道本於誠意五霸假之者蓋言其不以誠爲之也】伊川曰無妄之謂誠不欺其次矣又曰學以不欺暗室爲始劉元城問誠致力之要溫公令自不妄語始元城沒身守之【溫公自云吾無過人者但平生所爲未嘗有不可對人言者爾嘗問邵康節曰光何如人康節曰君實腳踏實地人也公深以爲知言】山陽徐節孝【名積字仲車謚節孝】嘗問安定胡先生【名瑗字翼之海陵人學者稱安定先生主湖州學也世謂之湖學歐陽文忠公曰師道廢久矣自景佑明道已來學者有師惟先生曁孫明復石守道三人而先生之徒最盛其在湖州之學弟子去來常數百人各以其經轉相傳授其教學之法最備行之數年東南之士莫不以仁義禮樂爲學慶曆四年始詔州縣立學於是建太學於京師下湖州取先生之法以爲法至今爲著令嘉佑四年卒範忠宣孫覺劉彜顧臨錢公輔徐積滕甫皆門人之達者也】或人問見先生侍女否何以告之【安定晚年蓄二姬一日延節孝食扵中堂見之】胡曰莫安排由是有得嘗以告延平陳了翁【名瓘字瑩中自號了翁】云此某之悟門也【劉元城曰古者君臣師弟子之間惟是誠實心中所欲言者卽言之故冉求曰非不悅子之道力不足也子路曰有是哉子之迂也宰我欲短喪自謂期可已矣子曰食夫稻衣夫錦於汝安乎曰安且今有士人於此必不肯自謂學而力不足也必不肯面質其師之迂也必不肯自謂居喪而安於食稻衣錦也彼三人皆孔子髙弟而其言如此者以其出於至誠而已】賈內翰【名黯字直孺】以狀元及第歸範文正公誨之曰君不憂不顯惟不欺二字可以終身行之賈每語人曰此二字平生用之不盡也【呂居仁曰當官處事但務著實如擦文書追攺日月重易押字萬一敗露得罪反重亦非所以養誠心事君不欺之道也胡文定公謂呂安老曰執得定不欺君表裏如一此只是初學鎡基向上盡有階級地位未應指此爲己至也】邵康節詩云心可欺時天可欺【又云天地之道直而已】是知先賢立教莫不以不欺爲本【昔李潛君行其子欲貫開封戶籍取應君行曰汝虔州人求事君而先欺君可乎寜遲緩數年不可行也鄭俠介夫中表有應舉不以實年者介夫戒之曰方謀入仕已有欺君之心不可前輩自閨門之訓己然劉元城曰天下詐僞之風甚矣以某從少至老觀之誠實之風幾乎一日衰於一日一年衰於一年方今夫婦父子兄弟之間猶相諂諛也相欺詐也況於君臣朋友之間乎且君臣父子夫婦兄弟朋友只是一个道理若一處壊卽皆壊矣此風大可畏當其禍亂未作時猶一切含糊不見醜怪萬一有大禍亂則君臣之間無所不至矣】又須避礙通於理明乎聖人不以證父攘羊爲直而以君娶同姓爲知禮則得之矣【案原本此下有直言二字衍文】

寡欲者養心之本

孟子曰養心莫善於寡欲其爲人也寡欲𨿽有不存焉者寡矣濂溪周先生【名惇頤字茂叔世家舂陵濂溪後居廬山學者稱濂溪先生洛中二程師也呂正獻公薦其操行淸修才術通敏凡所臨蒞皆有治聲趙淸獻公亦累薦於朝黃魯直云茂叔人品極髙胸中灑落如光風霽月好讀書雅意林壑初不爲人窘束世故權輿仕籍不卑小官職思其憂其爲使者進退官吏得罪者賴以不寃然短於取名而急於求志薄於徼福而厚於得民菲於奉身而燕及惸獨陋於希世而尙友千古趙閱道贈詩曰心似冰輪浸玉淵節如金井冽寒泉東坡濓溪詩云先生本全徳廉退乃一隅因拋彭澤米偶似西山夫遂卽世所知以爲溪之呼先生豈我輩造物乃其徒東坡敬仰濂溪至矣而與伊川則終身不相知也熙寜六年卒】曰養心不止於寡欲而存耳寡焉以至於無無則誠立明通誠立賢也明通聖也又曰聖可學乎曰可有要乎曰一爲要一者無欲也無欲則靜虛動直靜虛則明明則通動直則公公則溥庶矣乎【又云天地至公而已矣伊川謂公仁之理也公則物我兼照故仁所以能恕所以能愛】伊川曰亦不須道閉目靜坐爲可以養心又曰欲寡則心自誠又曰只有所向便是欲【問凡運用處是心不伊川曰是意有心而後有意】呂原明曰養者治也寡者少也欲者感物而動也治心之道莫善於少欲少欲則耳目之官不蔽於物而心常寜心常寜則定而不亂明而不暗道之所自生徳之所自成也不存焉者梏亡之謂【孫宣公奭孟子正義曰梏手械也利欲之制善使不得爲猶梏之制手也】寡欲之人操其心而存之無有梏亡之患故𨿽有不存焉者寡矣其爲人也多欲則好動而無節妄作而失常善端所由喪而天理虧焉故𨿽有存焉者寡矣是故心者性之用也可以成性可以失性得其養則道進而徳長所以成性失其養則反道敗徳所以失性【謂人性本善反道敗徳則失其固然矣】善養心者正其思而已目欲紛麗之色視思明則色欲寡矣【胡衡麓曰思明者期見逺而不昏於亂色也】耳欲鄭衛之聲聽思聰則聲欲寡矣【胡衡麓曰思聰者必聽徳而不感於邪聲也】口欲天下之美味思夏禹之菲飲食則口欲寡矣身欲天下之文繡思文王之卑服則身欲寡矣寡欲如此而心不治者未之有也孔子曰操則存捨則亡出入無時莫知其鄕惟心之謂歟甚哉天下之難持者莫如心天下之易染者莫如欲伯益戒舜曰罔淫於樂召公戒武王曰玩人喪徳玩物喪志舜與武王猶且戒之

敬者爲禮之本

子曰安上治民莫善於禮禮者敬而已矣又曰爲禮不敬吾何以觀之哉胡衡麓曰敬爲禮之實不敬則威儀俯仰與俳優之戲者何殊辭受取捨與市道之交者奚辧故三千三百之制必齋必莊必恭必肅爲禮以敬爲本故也範太史【名祖禹字淳甫成都華陽人】謂凡禮之體主敬敬者禮之所以立也何謂禮濂溪曰禮理也樂和也陰陽理而後和君君臣臣父父子子兄兄弟弟夫夫婦婦萬物各得其理然後和故禮先而樂後伊川先生曰推本而言禮只是一个序樂只是一个和【又曰天下無一物無禮樂且如置兩隻椅子才不正便是無序無序便乖乖便不和又曰盜賊至所謂不道者然亦有禮樂蓋必有總屬必相聽順乃能爲盜不然叛亂無統不能一日相聚而爲盜也禮樂無處無之學者須要識得橫渠謂禮本天之自然】溫公謂禮紀綱是也夫辧貴賤序親疎裁羣物制庶事非名不著非器不形名以命之器以別之然後上下粲然有倫此禮之大經也胡衡麓又曰禮者制心之防範其文采威儀足以固人肌膚之會筋骸之束其秩敍等衰足以杜人陵犯之態踰越之行【絕滅禮法以放曠爲達者此老莊之學也西晉玄虛之風蓋由祖尙老莊所致爾胡衡麓曰老莊之學見周末文勝人皆從事於儀物度數不復有誠信爲之主故欲掃除獘迹以趨乎本眞而矯枉太過言言有失玄虛幽眇不切事情遂使末流遺略禮法忽棄實徳浮游波蕩其爲世害更甚於文之滅質】何謂敬伊川曰主一之謂敬無適之謂一整齊嚴肅則心便一尹和靖曰只收斂身心便是主一如入神祠致敬時其心收斂著不得一毫髮事非主一而何【或問敬莫是靜否伊川曰才說靜便入於釋氏之說也便是忘也近思錄記伊川每見人靜坐便嘆其善學又當致思焉】曲禮首言毋不敬而夫子亦曰執事敬𨿽之夷狄不可棄也伊川謂君子之遇事無巨細一於敬而已矣又知不獨指爲禮而言也【胡衡麓論云曰荒曰怠曰豫曰縱曰傲曰慢曰戲曰侮皆敬之反也曰愼曰戒曰儆曰畏曰恭曰祗曰寅曰肅皆敬之發也伊川曰今學者敬而不安者亦是大以敬來做事得重此恭而無禮則勞也禮是自然底道理只恭而不爲自然底道理故不自在也須是恭而安今容貌必端言語必正者非是獨善其身要人道如何只是天理合如此本無私意只是个循理而已明道亦云執事須是敬然不可矜持太過】子路問君子子曰修己以敬曰如斯而已乎【此五字宜玩味】曰修己以安人又曰修己以安百姓胡衡麓謂安人安百姓乃修己以敬之效爾【或問敬義何別伊川曰敬只是持己之道若只守一个敬不知集義卻是都無事也且如欲爲孝不成只守著一个孝字須是知所以爲孝之道所以侍奉當如何溫凊當如何然後盡孝道也因記楊龜山答學者誠意問云自修身至於平天下莫不有道焉而皆以誠意爲主茍無誠意𨿽有其道不能行也若謂意誠心正便足以平天下則先王之典章文物皆虛器也】橫渠以禮教學者使先有所據守伊川以敬爲入徳之門又曰涵養須用敬明道謂敬則誠張橫浦嘗語余云敬之一字乃克己私之利刃子

勤者修業之本

易曰天行健君子以自彊不息伊川謂法天行之健也呂與叔謂天之誠行健而已人之誠自彊不息而已又曰天之所以爲天不已其命而已聖人之所以爲聖不已其徳而已夫大禹惜寸陰成湯坐以待旦文王自朝至於日中昃不遑暇食召公告成王夙夜罔或不勤成王戒卿士業廣惟勤子張仲由問政夫子皆誨之以無倦聖人莫不以自暇自逸爲戒也劉元城曰學者所守要道只勤一字盡矣能勤則邪僻無自而生才有間斷便不可謂勤【是亦不息之義】胡安定與孫泰山【名復字明復晉州平陽人復居泰山學春秋著尊王發微學者稱泰山先生富鄭公範文正公薦其道徳經術宜在朝廷趙康靖諸公共薦行爲世法經爲人師不冝棄之逺方齊魯學者多宗之故號爲東學歐陽文忠公謂先生治春秋不惑傳注不爲曲說以亂經其言簡易明於諸侯大夫功罪以考時之盛衰而推見王道之治亂得於經旨本義爲多嘉佑二年卒】石䢐徠三先生讀書泰山中攻苦食淡終夜不寢一坐十年不歸【東學之倡自孫石二先生始歐陽文忠公謂孫明復居泰山之陽魯多學者其尢賢而有道者石介自介而下皆以弟子事之孔道輔爲人剛直嚴重不妄與人聞先生之風就見之介執杖屨侍左右先生坐則立升降拜則扶之及其往謝也亦然魯人旣素重此二人由是始識師弟子之禮莫不嗟嘆祖無擇姜潛龔鼎臣張洞劉牧李縕皆其門人也王沂公李文定公範文正公士建中賈同皆其師友也先忠肅公實師事龔姜云】邵康節始學於百源堅苦刻厲冬不鑪夏不扇夜不就席者數年富鄭公未第時讀書夜枕圎枕庶睡不能久欲有所思冬以冰雪夏以新水沃面其勤如此王荊公【名安石字介甫撫州臨川人後居金陵著新經字說詔以其書立之於學熙丰已來其學盛行世謂之臨川學又曰新學呂惠卿蔡京蔡卞林希蹇序辰楊畏蔡肇皆門人之達者也】舉進士甲科爲州僉判每讀書達且略假寢日已髙亟上府多不及與潄常云學者當知其難而自彊不息故自天子至於庶人進徳修業若存若亡而能成者未之有也𨿽然秦始皇衡石程書隋文帝衛士傳餐蘇秦引錐刺股非不勤也而不免於喪邦殺身者又不可不求其故也尹和靖云學者知篤志力行矣【案尹和靖以下十二字原本誤作注文今攺正】徒將破碎大體不見聖賢之用心宜無取焉安定胡先生授學者必以經非治身正家致君庇民之術一切不以誨之主湖學也置治事齋學者欲明治道者講之於中如治民治兵水利算數之類【伊川曰安定門人往往知稽古愛民矣則於爲政也何有劉彜熙寜間召對曰聖人之道有體有用有文君臣父子仁義禮樂歷世不可變者其體也詩書史傳子集垂法後世者其文也舉而措之天下能潤澤其民歸於皇極者其用也國家累朝取士不以體用爲本而尙其聲律浮華之詞是以風俗偸薄臣師瑗當寶元明道之間尢病其失遂明體用之學以授諸生今學者明夫聖人體用以爲政教之本皆臣師之功也呂原明曰仁皇時太學之法寛簡胡翼之初爲直講有旨專掌一學之政胡亦甄別人物各因其所好類序而別名之故好尙經術者好談兵戰者好文藝者好節義者皆使之以類羣居相與講習又曰今讀是經而不知經之宏意大旨以見之行事不若不讀之爲愈也朱元晦曰秦漢已來學問不博儒者惟知章句訓詁之爲事而不復知求聖人之意以明夫性命道徳之歸至於近世先知先覺之士始發明之則學者旣有以知夫前日之爲陋矣然或乃徒誦其言以爲髙而又初不知深求其意甚者遂至於脫略章句陵籍訓詁坐談空妙展轉相迷而其爲患又有甚於前日之爲陋者嗚呼是豈古昔聖賢相傳之本意與夫近世先生君子之所望於後人者哉】胡衡麓嘗語余曰若不通經謂能斷得古今世之治亂事之得失人之賢否及能立身行己者吾不信也縱其間或有是者亦偶然爾或問謝上蔡以講論經典二三說者當何從謝答曰用得卽是驗之於心而安體之於身而可行斯是矣如求之或過於幽深証之或出於穿鑿而不取正於有道者未免有差如楊墨學仁義其流至於無君無父吳傳正語呂正獻公云毋獘其神於蹇淺皆學者所宜知【案不取正於有道者以下原本俱誤作注文今攺正】

求實用者窮經之本

孟子謂窮則獨善其身達則兼善天下自修身至平天下之道皆實用也孔子謂伯魚曰學詩乎對曰未也不學詩無以言又曰學禮乎對曰未也不學禮無以立伊川曰窮經將以致用也如誦詩三百授之以政不達使於四方不能專對𨿽多亦奚以爲今世之號爲窮經者果能達政專對乎則其所謂窮經者章句之末耳此學者之大患也【胡衡麓曰後世學者從事於章句耽玩於詞藻以爲己則無增益智思之力爲人則無制世禦俗之略而所學遂爲無用之具召之使論其所學爲定其理或自出一義使人皆以意對爲可否之當時政事俾之折衷故人皆樂從而有成今朝廷名臣往往胡之徒也余因悟成就人材之道不可拘以一法茍隨其才而教育之焉得無成朝廷之用人學者之修業皆當然也】明道謂學須就事上學邵康節曰學以人事爲大今之經典古之人事也故其詩云人之所學本學人事人事不修無學何異【胡衡麓謂易書開示中正得失之理表明吉凶悔吝之先使人知所避就詞若隠微皆指人事不如是則聖人豈固爲玄談以無益於世乎而學易者往往歸易於虛無幽眇不涉世用而其所行則背義違理以趍乎悔吝之地其失本於人自人易自易而不知易卽人也自何晏王弼以老子莊周之書釋大易王衍等競相慕效專事淸談糟粕五經蔑棄惇實風流波蕩晉隨以亡】郭兼山【名忠孝字立之自號兼山河南人】曰有用者是聖人之道無用者非聖人之道學可用於天下方始是若未可用終未是尹和靖曰大抵爲學貴乎有用而已【竊謂釋氏以事理爲障而除之故出家獨善而無其用此與吾儒之學不同也今吾儒徒知辟其教於事理用三者反不致力驗諸行事可見矣此愚之所未諭也胡衡麓曰學是道必習是事學仁必習仁之事伊川謂吾道非如釋氏一見了便從空寂去朱元晦謂余曰釋氏只要認得這个精靈便休歇去而不求諸踐履之實也】伊川又曰治經實學也如中庸一卷書自至理便推之於事如國家有九經凡歷代聖人之迹莫非實學也又曰六經浩渺乍來難盡曉且見得路徑後各自立得个門庭歸而求之可矣又曰學者先須讀語孟窮得語孟自有要約處以此觀他經甚省力【胡衡麓令余且先看孟子後問於張橫浦答云論語含蓄未易經理會𨿽至妙之理只一兩句便了孟子須反復詳說初學讀之比之論語似易曉然亦未易觀蓋孟子多散漫觀者須把他散漫處去尋他渾成處看】又曰學者不守文義必須背失本意一向去理會文義又卻滯泥不通溫公謂許奉世云某自幼誦諸經直取其目前可用者而從之前賢髙奇之論皆如面墻劉元城云多聞闕疑愈於求合而彊爲之說也伊川謂讀書當平其心易其气闕其疑則聖人之意見矣蘇東坡云聖人之言當以類成文而求其意時學率以一字斷遇其不同則異說生焉【胡衡麓曰一字有數意貴知其指朱元晦語學者觀書法云且當玩味大意就自巳分上著實體驗不須細碎計較一兩字異同學問之道無他求之於心而已此是前聖緊切爲人處就日用中下工夫其餘小小辧論俟他日亦未晚】凡此皆先儒讀書法也【讀書者多失在此數端】商書曰非知之艱行之維艱【伊川曰書曰非知之艱行之維艱此固是也然知之亦自艱譬如人欲往京師必知是出那門行那路然後可往如不知𨿽有欲往之心其將何之自古非無美材能力行者鮮能明道以此可見知之亦難也伊川之說非不貴行也蓋知之亦匪易恐其行之有差卽孟子不明乎善不誠乎身之義後學誤認其意者多矣夫以知之一字爲眾妙之門者釋氏之教也】溫公又雲光也聞諸師友曰學者貴於行之而不貴於知之貴於有用而不貴於無用【溫公見末學徒務知而不力行故有是訓與書非知之艱夫子謂知之者不如好之樂之其義一也大抵溫公之學以踐履立門庭不貴於徒知之耳張橫浦謂行則見於實效知多止於說辭此語深救末學之病張敬夫云秦漢以來學者失其傳𨿽或有志於力行而其知不明莫適所依以卒背於中庸河南程子始以窮理居敬之方教人又於致知力行有所循守近歲學者皆失其指汲汲求所謂知而於躬行則忽焉此特未知二者互相發之故也胡文定謂釋氏但求見解於用處全不究竟學者亦可警矣昔胡衡麓謂余爲學之方曰知仁勇三者闕一不可知則能分別仁則能守得定勇則能力行誠至論也】尹和靖又曰先生遺書𨿽以講解而傳說使窮其根源謹其辭說茍不踐行等爲虛語此先賢所以重講解愼言辭也明道謂言而不行是欺也劉元城謂說得一文不如行取一尺邵康節亦云尙言者必入於利也尙行者必入於義也言之於口不若行之於身行之於身不若盡之於心有詩曰口頭說得未必是手裏做成方是眞亦聖人不以言取人聽其言而觀其行之意也【竊謂欲知學問之所得驗諸行事方見猶之論醫要以能愈疾爲良也楊龜山語遊執中云常以晝驗之於妻子以觀其行之篤與否也夜考之夢寐以卜其志之定與未也陳了翁亦言學者須常自試以觀己之力量進否易曰或躍在淵自試也此聖學也東萊呂伯恭謂當於事事物物試驗學力若有窒礙齟齬處卽深求病源所在而鋤去之又云凡事有齟齬必在我者有所未盡此其形而彼其影也於此觀省最爲親切夫自明四端察五典至求實用凡七條皆進徳修業之要】

推己及物者治道之本

伊川曰修身齊家以至平天下者治之道也建立綱紀分正百職順天時以制事至於創制立度盡天下之務者治之法也【治法卽治之具也學者苟明治道不達乎治法其將何以寓道乎欲致治也難矣捨治道而恃法制以把持天下已非先王之政況專任刑法智力以持世可乎邵康節謂用公正則王用智力則霸】孟子曰老吾老以及人之老幼吾幼以及人之幼天下可運於掌詩云刑於寡妻至於兄弟以禦於家邦言舉斯心加諸彼而已【老莊之教則以虛無淡泊爲宗東坡謂其論君臣父子夫婦之間泛泛乎若萍遊於江湖而適相值者商鞅韓非得其所以輕天下齊萬物之術是以敢爲殘忍而無疑大抵於所厚者薄則無所不薄理勢然也伊川曰予奪翕張理所有也而老子之言非也予之之意乃在乎奪之張之之意乃在乎翕之權詐之術也申韓蘇張皆其流之敝也呂東萊論申韓之害流毒後世𨿽明君賢臣皆陷溺而不能出何也其令行禁止奔走天下樂其一時之快而不暇顧他日之害此其說所以盛行於世也竊謂老子予奪之說與管仲知予之爲取何異又類陰謀耳因並記之】大學爲治之道不過乎所惡於上毋以使下所惡於下毋以事上蓋天下𨿽廣其理則一兆民𨿽眾其情則同我所欲者人亦欲之我所惡者人亦惡之孟子論王道之要亦不過舉斯心推達充擴爾呂與叔謂舉斯心以加諸彼推而放諸四海而準無往而非斯心也又伐柯解曰治己治人之道於己取之不必睨視之勞而自得於此矣範太史謂己欲安故安人己欲利故利人𨿽三王之治天下不過是也邵康節詩云能持己心達人心天下何憂不能治伊川曰恕者入仁之門爲仁之方也李吁問臨政惟用心於恕何如伊川曰恕己所固有不待求而後得舉此加彼斯是矣何用心之云胡文定公謂恕有差處失於姑息胡衡麓曰凡言恕者一斷以尙寛從厚而已矣是悅夫恕之名而未嘗味夫己所不欲勿施於人之理也姑以治獄諭之殺人者死一也殺己之親使報足矣又遷怒以及其宗殺人之親或使末減又要陰報曰死者己不幸寜忍復爲之戮人至乃蠲釋之假如人我易地彼以此見施吾其心服乎斯人也惟知有己不知有人此參彼己之要論

修身者齊家之本

易曰父父子子兄兄弟弟夫夫婦婦而家道正正家而天下定矣【胡衡麓曰子不敬承父事以傷其父心父又不能撫字其子而疾惡之弟不思天倫明序以慢其兄兄又不念同气鞠養而憎棄之一家如此則一家潰敗天下如此尙何人理之有然後知堯舜之君唐虞之盛本於孝弟決非虛語也】大學曰身修而後家齊家齊而後國治國治而後天下平自天子至於庶人壹是皆以修身爲本中庸曰反身不誠不順乎親矣孟子曰家之本在身又曰身不行道不行於妻子夫閨門之內嚴過則傷恩慈過則瀆慢故濂溪謂家難而天下易家親而天下疎【又曰家人睽必起於婦人故睽次家人以二女同居而其志不同行也唐張公藝九世同居髙宗問其所以能睦族之道公藝書忍字百餘以進其意以爲宗族所以不協由尊長衣食或有不均卑幼禮節或有不備更相責望遂至乖爭苟能相與忍之則家道雍睦矣味忍之一字有以見包總之不易也】惟修身愼行使之有所矜式而自化則恩不傷而用力寡故家人像曰君子以言有物而行有恆武陽朱漢上【名震字子發學者稱漢上先生其學宗程氏先大夫受其易學】謂言行有法而家人化卦終亦不過曰反身而已【上九象曰威如之吉反身之謂也伊川謂威嚴不先行乎已則人怨而不伏威嚴卽胡文定公私事公事一切苦森】大抵正君禦下以至治國平天下聖賢莫不以修身爲先愼獨其要乎

養心者事親之本

曽子曰孝子之養老也樂其心不違其志樂其耳目安其寢處以其飲食終養之是故父母之所愛亦愛之父母之所敬亦敬之至於犬馬盡然而況於人乎曽子養曽晳必有酒肉將徹必請所與問有餘必曰有曽元養曽子必有酒肉將徹不請所與問有餘曰亡矣將以復進也夫曽子養志者也曽元養口體者也孟子謂事親若曽子者可也子路曰啜菽飲水盡其歡斯之謂孝孟子曰不得乎親不可以爲人不順乎親不可以爲子而孝經云父有爭子則身不陷於不義故當不義則子不可以弗爭於父從父之令又焉得爲孝乎然父子主恩非使之犯顏而逆諫禮曰父母有過下气怡色柔聲以諫子曰事父母幾諫言諫於微則過未著而其從易也見志不從又敬不違言當起敬起孝【起猶更也】不違幾諫之初心期終以感動之也勞而不怨言身履勤苦自怨而慕庶幾親心之回不敢怨及父母也禮曰與其得罪於鄕黨州閭寜熟諫父母怒而撻之流血不敢疾怨起敬起孝【案禮曰以下原本誤作注文今攺正】此養志之孝也

信者交友之本

詩序曰自天子至於庶人未有不須友以成者曽子曰君子以友輔仁舜敷五教一曰朋友有信子夏曰與朋友交言而有信𨿽曰未學吾必謂之學矣大學曰與國人交止於信則又不獨爲朋友言也是故聖人以信易食胡衡麓謂信誠實是也伊川曰誠則信矣信則誠矣楊龜山謂一不信則舟中之人盡爲敵國以事上則上疑以交朋友則朋友疑至於無往而不爲人所疑道何可行乎若夫尾生期女子於橋下水至不去抱柱溺死非無信也又須信近於義可也

正君心者治國之本

魯哀公問政於孔子孔子對曰政者正也君爲政則百姓從之矣君之所爲百姓之所從也君所不爲百姓何從孟子曰人不足與適也政不足與間也惟大人爲能格君心之非君仁莫不仁君義莫不義君正莫不正一正君而國定矣【胡衡麓曰莫難彊如怠心莫難制如欲心莫難降如驕心莫難平如怒心莫難抑如忌心莫難正如僻心然皆放心也大人格君心之非者格此等也格猶捍云爾未至乎大人而當大人之任亦當勉焉使君心常收而不放則善日起惡日銷治可立安可保矣】荀子曰君者人之源也源淸則流淸源濁則流濁明道雲天下治亂系乎人君仁不仁耳離是而非則生於其心必害於其政豈待乎作之於外哉昔者孟子三見齊王而不言事門人疑之孟子曰我先攻其邪心心正則天下之事從而理也夫政事之失用人之非智者能更之直者能諫之然非心存焉則一事之失救而正之後之失者將不勝救矣格其非心使無不正非大人其孰能之楊龜山曰孟子言人不足與適也政不足與間也惟大人爲能格君心之非蓋人與政俱不足道則須使人君心術開悟然後天下事可循序整頓然格君心之非須要大人之徳大人過人處只是正己正己則上可以正君下可以正人今之賢者多尙權智不以正己爲先縱得好時節終是做不徹或謂權智之人亦可以救時據某所見正不欲得如此人在人君左右壊人君心術又曰人臣事君豈可佐以刑名之說是使人主失人心也無人心則不足以得人能使其君視民如傷則王道行矣又曰孟子與人君言皆所以擴其善心而格其非不止就事論事如論齊王之愛牛而曰是心足以王論王之好樂而使之與百姓同樂論王之好貨好色好勇而陳周之先王之事臨卭訃虞卿【名用章】西蜀大儒也有云人主不冝有所好故好徵戰則孫武白起之徒出而民殘於干戈矣好刑名則韓非張湯之徒出而民苦於刻核矣好聚斂則桑羊皇甫鎛之徒出而民困於掊克矣好順從則張禹胡廣之徒出而民敝於誇大矣【歐陽文忠公謂鬼穀子馳說諸侯必因其喜怒哀樂好惡而捭闔之故天下諸侯無不在其術中者惟不見其所好者則不可得而說也蘇秦張儀得其學而爲縱橫】邵康節曰邪正之由系乎上之所好也上好徳則民用正上好佞則民用邪邪正之由有自來也成王戒君陳亦曰違上所命從厥攸好言不從令而從其好也範太史曰所用之人所行之政皆出於君心人不足責政不足非此由臣不能正君君心不正是以如此惟得大人然後可以正君心此非小人之所能也孟子云居仁由義大人之事備矣大人之事正己而物正者也居仁由義先自治而後治人先正己而物自正故能正君不正己則不能正人豈能正君【張敬夫云格之爲言感通至到也書曰格於上帝蓋君心之非不可以气力勝必也感通至到而俾之自消靡焉所謂格也蓋積其誠意一動一靜一語一黙無非格之之道也若心非未格𨿽易其人才更其政事幸其見聽而肯攺易他日之所用所行亦未必是也何者其本源不正不可勝救也心非旣格則人才政事將自日新矣然而格君之業非大人則不能若在己之非猶有未之能克者而將何以盡夫感通之道哉後世論治者不過及於人才政事而止矣孰知其本在於君心而又孰知格君之本乃在於吾身乎惟大人爲能格君心之非孟子斯言眞萬世不可得而易者也】昔司馬溫公論漢孝元優柔不斷讒佞用權當時之大患也而貢禹不以爲言恭謹節儉孝元素志而禹孜孜言之何哉又要在識其偏處之審爾東坡論唐陸宣公云徳宗以苛刻爲能而諫之以忠厚以猜疑爲術而勸之以推誠好用兵而以銷兵爲先好聚財而以散財爲急若宣公可謂善正其偏者也

審勢者安天下之本

陸宣公云立國之安危在勢濂溪曰天下勢而已矣勢重輕也極重不可反識其重而亟反之可也反之力也識不早力不易也力而不競天也不識不力人也天乎人也何尢【溫公曰上行下效謂之風燻蒸漸漬謂之化淪胥委靡謂之流眾心安定謂之俗及風化已失流俗已成則𨿽有辯智弗能諭也彊毅不能制也重賞不能勸也嚴刑不能止也自非聖人得位而臨之積百年之功莫之能變也】伊川云混一之形如萬頃之澤而善爲治者莫善乎靜以守之而或擾之如風過乎澤波濤洶動平之實難故一正則難傾一傾則難正者今日天下之勢也富鄭公遺奏云願陛下審觀天下之勢東坡曰如周如唐則外重而內輕如秦如魏則外輕而內重內重之獘必有姦臣指鹿之患外重之獘必有大國問鼎之憂聖人方盛而慮衰常先立法以救獘董仲舒曰三王所祖不同【夏尙忠殷尙質周尙文】非其相反將以救溢扶衰所遭之變然也【濂溪拙賦云嗚呼天下拙刑政徹上安下順風淸獘絕豈非意欲救之以質歟竊謂今有志於天下者宜於此賦致思焉】章丞相紹聖初問陳了翁以當世之務了翁曰請以所乘舟爲諭偏重其可行乎移左置右其偏一也明此其可行矣【楊龜山曰陳瑩中言乘舟事最好然元佑舟不知爲甚裝得太重及紹聖時不知卻如何亦偏多載了據此兩舟所載者因何物得重今當減去何物則適平若被人問到此須要處置始得如是本分處置得事之人必須有規矩繩墨一一調和得是不令錯了若只說得總腦便休亦不濟事孟子言天下可運於掌如彼所言天下誠可運於掌也】唐文宗亦雲天下之勢猶持衡此首重則彼尾輕矣竊謂豈獨天下之勢一州一縣皆然也【自推己及物至審勢凡六條皆治道之要也】

明本釋卷上

●欽定四庫全書

明本釋卷中

﹝宋﹞劉荀撰

正名分者爲政之本

冉子退朝子曰何晏也對曰有政子曰其事也範太史曰政者治天下之法度也胡衡麓曰夫政者凡紀綱法度舉錯因革維持社稷康保人民者是也有司所掌籩豆出納簿書期會文爲之末者耳夫政與事相須以成者也周禮周公致治之大法上而論道經邦之大下而酰醢醤酒之微無一不備可見矣茍通於事而不知爲政績用𨿽成難乎免於規模畢而气象俗故士君子鄙之者以此又須明治道爲主也名分者何易曰天尊地卑乾坤定矣卑髙以陳貴賤位矣邵康節謂尊卑貴賤之分著而天下不治未之有也夫黃帝堯舜垂衣裳而天下治蓋取諸乾坤惟聖人爲能循天之理孫泰山曰幹者天道也君道也父道也坤者地道也臣道也子道也乾坤之象旣立君臣之位旣定父子之序旣明萬古而不可易者也在昔周道微弱諸侯彊大時王號令不行禮樂徵伐不自天子出壊法易紀者有之弒君賊父者有之盜國竊號者有之孔子患其然也於是贊易道修春秋以正君臣以篤父子以明王道以救亂世【又曰黃帝觀乾坤創法度衣之裳之以辧君臣以正上下以明貴賤帝堯奉之於後虞舜載觀厥象以盡其神於是分其命數異其等威殊其采章以登以降然後一人之服五等之制煥然而備俾臣無以僣其君下無以陵其上賤無以加其貴僭陵篡奪之禍不作𨿽四海之廣億兆之眾上穆下熙可髙拱而視故易曰黃帝堯舜垂衣裳而天下治】朱漢上曰君尊臣卑父尊子卑夫尊婦卑謂之三綱三綱不正天地反復髙者貴卑者賤則貴賤之位分矣溫公作通鑑首以名分爲主曰禮莫大於分分莫大於名又曰昔仲叔於奚有功於衛辭邑而請繁纓孔子以爲不如多與之邑惟器與名不可以假人衛君待孔子而爲政孔子欲先正名以爲名不正則民無所措手足誠以名器旣亂則上下無以相有故也伊川曰名分正則天下定又曰君子觀履之象以辯上下之分定其民志故上下之分明而後民志有定可以言治民志不定天下不可得而治也胡文定公曰夫名分者致治之綱正名定分者立政之本【元佑初三省同密院取旨除諫官罷侍講先忠肅公在中丞卽上疏曰竊以國家所當持者在綱紀大臣所宜守者在名分綱紀正於上則下無邪志名分治於下則政無多門一有奪移何患不起今廢置官吏陛下大政而三省之事也樞密院幹非其職踰法出位橫造議論公然犯分臣恐積微至著交亂官守漸行私意以害政事上則陛廉之等慢下則傾奪之患生杜漸防微實系國體借有特旨乃是聖恩優禮執政欲合同眾論之意而大臣之節自當引義辭免惜朝廷綱紀以安分守先忠肅此疏卽曽子思不出其位之義因記昔太宗朝獲西夏李繼遷母時呂正惠公爲相冦萊公爲副樞上獨召準與之謀呂使人邀至曰若邊鄙常事密院之職端不敢與知若軍國大計端位宰相不可以莫之知也冦告欲斬以戒凶逆呂請對且言徒樹怨讎而益堅其叛心冝善養視以■﹝彳召﹞徠繼遷上用呂策繼遷尋死其子竟內欵因悟思不出其位又須權事變之輕重可也或謂呂冦非同朝俟考案中丞原本作中司考劉摯傳元佑初爲禦史中丞中司應是中丞之誤今攺正】昔韓退之爲袁州刺史力辭觀察使之謹牒【王元之云退之爲袁州刺史故事觀察使牒部刺史皆曰故牒時王宏中廉問江西以吏部之賢時自損曰謹牒而退之致書懇請宜如舊制】伊川判西京國子監【案判西京宋史作勾管西京】不僉書轉運司申狀【伊川判西京國子監吏人押申轉運司狀伊川曰國子監自系朝廷官豈有臺省倒申外司之理從前人只計較利害不計較事體竟不僉書】先賢豈好較此末度哉誠以名分不可亂故𨿽微必謹大抵名分一亂而望家齊國治難矣莊周謂春秋以道名分胡文定公取其說以爲一經之綱領云

防微者銷患之本

易曰水在火上旣濟君子以思患而豫防之朱漢上曰水火相逮而後濟然旣濟之極水火相反其初故旣濟之象未濟藏焉君子不可不思慮以豫防其患伊川曰聖人爲戒必於方盛之時方盛慮衰則可以防其滿極而圗其永久至於旣衰而後戒則無及矣自古天下治安未有久而不亂者蓋不能戒於其盛也劉元城云今日夏至六陽至此而極萬物繁鮮可謂盛矣然一陰已生於九地之下他日天地沍寒肅殺萬物蓋從今日始物禁太盛者乃衰之始也正如齊自太公已來無盛於桓公之時桓公七年始霸而會諸侯十四年陳公子完來奔是年歲在己酉而不知有齊國者由此人也【又經云己酉至齊簡公之四年歲在庚申田恆弒其君遂專齊國自己酉至庚申一百九十三年其事始驗朱漢上謂陰陽消長循環無窮】範太史謂有國家者當防微杜漸若禍難已成𨿽聖人亦未如之何也王荊公謂壤崖破巖之水源自涓涓干云蔽日之木起於靑蔥禁微者易救末者難坤初六曰履霜堅冰至象曰履霜堅冰陰始凝也馴致其道至堅冰也文言曰積善之家必有餘慶積不善之家必有餘殃臣弒其君子弒其父非一朝一夕之故其所由來者漸矣由辯之不早辯也易曰履霜堅冰至蓋言順也伊川曰天下之事未有不由積而成家之所積者善則慶及子孫所積不善則殃流於後世其大至於弒逆之禍皆由積累而至非朝夕所能成也明者知冰霜之戒辯之於早不使順長則天下之惡無由成矣霜而至冰小惡而至大皆事勢之順長也【楊龜山曰夫坤之初陰始凝也未至乎堅冰而卒乎堅冰者理之必至也辯之者不於始凝之時至於堅冰而後辯則鮮不及矣若魯昭公髙貴鄕公是也自古亂臣賊子其初豈有意哉馴致其道以至於極目故易於小人幾微之際毎致意焉姤之辭曰女壯勿用取女夫姤之初陰始生也女也者陰始生之象也始生未至於壯也而用壯之道焉猶坤所謂履霜堅冰是也故曰勿用取女蓋取之則引而與之齊引而與之齊則終末如之何也已昔陽城之於唐其任職非不久也其初裴延齡未用也不於未至之時止之至天子將用爲相乃欲取白麻裂之而哭於庭豈不晚乎】溫公進重微規云虞書曰兢兢業業一日二日萬幾幾之爲言微也言當戒懼萬事之微也夫水之微也捧土可塞及其盛也漂木石沒丘陵火之微也勺水可滅及其盛也焦都邑燔山林故治之於微則用力寡而功多治之於盛則用力多而功寡是故聖帝明王皆銷惡於未萌弭禍於未形天下陰被其澤而莫知其所以然也夫宴安怠惰肇荒淫之基奇巧珍玩發奢泰之端甘言卑辭啟僥幸之塗附耳屏語開讒賊之門不惜名器導僭逆之源假借威福授陵奪之柄凡此六者其初甚微朝夕狎翫未覩其害日滋月益遂至深固比知而革之用力百倍矣【又云昔扁鵲見齊桓侯曰君有疾在腠理不治將深桓侯不悅及在血脈在腸胃桓侯皆不信及在骨髓扁鵲望之遂逃去徐福言霍氏太盛冝以時抑制漢宣帝不從及霍氏誅人爲訟其功以爲曲突徙薪無恩澤焦頭爛額爲上客故未然之事常見棄及其已然又無及矣】範太史唐鑑云太宗問褚遂良曰舜造漆器諫者十餘人此何足諫對曰奢侈者危亡之本漆器不己將以金玉爲之忠臣愛君必防其漸若禍亂已成無所復諫矣明皇以髙力士爲右監門將軍初太宗定制內侍省不置三品官黃衣廩食守門傳命而已至是以誅蕭岑功賞之是後宦官稍增至三千餘人除三品將軍者寖多衣緋紫者千餘人宦官之盛自此始夫中人不可假以威權蓋近而易以爲姦也明皇不戒履霜之漸而輕變太宗之制崇寵宦者增多其員自是已後寖干國政其源一啟末流不可復塞唐室之禍基於開元【張橫浦廷策曰閹寺聞名國之不祥也堯舜閹寺不聞於典謨三王閹寺不聞於誓誥豎刁間於齊而齊亂伊戾聞於宋而宋危今此曹名字稍稍有聞此臣所以憂也橫浦所言亦防微之道爾竊謂左右近習名迹至於昭著必有致之之由其可忽諸凡遇下者皆宜推類而致警也】平盧節度使王元志薨肅宗遣中使往撫慰將士且就察軍中所欲立者授以旌節李懷玉【賜名正己】爲禆將殺元志之子推侯希逸爲平盧軍使朝廷因以希逸爲節度副使節度使由軍士廢立自此始溫公謂自是之後積習爲常君臣循守以爲得策謂之姑息乃至偏禆士卒殺逐主帥亦不治其罪因以位任授之然則爵祿廢置殺生予奪皆不出於上而出於下亂之生也庸有極乎又云其始也取偸安於一時而己及其久也則眾庶習於聞見以爲事理當然不復論尊卑之序是非之理陵夷至於五代天下蕩然南丰曽子固謂時天子之勢屈於方鎭之兵方鎭之勢屈於所部之兵至其甚也將之廢置出於兵至於五代國之廢置出於兵兵之禍未有甚於此也【胡衡麓曰陰陽之運天地之化物理人事之終始皆自芒忽毫釐至不可禦故修徳者矜細行圗治者憂未然堯舜君臣反復警省未嘗不以幾爲戒故折勾萌則百尋之木不能成矣忽蟻穴則千丈之堤不能固矣君子所以貴於見幾而作也】竊觀自古禍亂之源莫不由忽微以至著可不爲之永鑑哉

達人情去利心者行事之本

孟子謂得民心有道所欲與之聚之所惡勿施爾也唐陸宣公曰仲尼以謂人情者聖王之田言理道所由生也時之否泰事之損益萬化所系必因人情明道曰聖人創法必本諸人情極乎物理邵康節曰誰云萬事廣豈出人情間又曰人達人情無寡無廣天下之事如指諸掌韓持國【維】有云治天下不必過求髙逺止在審識人情而已識人情不難以己之心推人之情則可見矣大凡貧則思富苦則思樂困則思息郁則思通邵康節詩云己之欲處人須欲先忠肅公謂民之所不欲決不可勢力彊而成也【東坡論新法書云議者謂民可樂成難與慮始故堅執不顧期於必行此乃戰國貪功之人行險僥幸之說未及樂成而怨己起矣竊謂此商鞅一切之政得罪於天下後世獨荊公取之所以致正論之不合也後人以不卹人言爲政者是不悟商君遺法耳】若夫違道以干百姓之譽【此益戒舜語東萊以謂但才說幹便不正矣】屈意以爲牢籠之事【此李文靖公所戒竊謂人所以如此者不過欲眾皆說之耳然終不能者蓋善不善各從其類徒操術之不正也在聖人則有以處此矣子貢問曰鄕人皆好之何如子曰未可也鄕人皆惡之何如子曰未可也不如鄕人之善者好之其不善者惡之範太史謂未有善人而不善人亦好之未有不善人而善人亦好之也皆好之未可也謂其近於鄕願也皆惡之未可也謂其近於獨立也善人好之不善人惡之其善善惡惡豈不明哉人君以此察臣下則忠邪可知也大抵觀人當用此法則賢否得其槪矣】則又聖賢之所深戒夫利者伊川謂不獨財利之利如作一事須尋自家穏便處皆利心也聖人以義安處便爲利【張敬夫云學者潛心孔孟必得其門而入莫先於義利之辧非特名位貨殖之慕而後爲利凡處君臣父子夫婦以至朋友鄕黨之間起居話言之際意之所向一涉於徇己自私是皆利也其事𨿽善而內交要譽或萌於中是亦利而已矣】又曰子罕言利非使人去利而就害也蓋人不當以利爲心易曰利者義之和以義而致利斯可矣又曰心存乎利取怨之道也蓋欲利於己必有損於人又曰義利云者公與私之異也人才有意爲公便是私心【或問於伊川聖人莫是任理而不任意否曰然朱漢上曰天地之覆載日月之照臨四時之消長鬼神之吉凶豈有意爲之哉大人之道與天地日月四時鬼神合故順至理而推行之陳履常嘗謂士大夫視天下不平之事不當懷不平之意平居憤憤切齒扼腕誠非爲己一旦當事而發之如決江河其可禦耶必有過甚覆溺之憂竊謂陳子之論卽大學有所忿懥則不得其正之義要當廓然大公物來而順應之】又曰𨿽公天下事若用私意爲之便是私又曰爲名與爲利淸濁𨿽不同然其利心一也【明道曰君子惟患無善之可稱當汲汲爲善非求名也有實則有名名實一也若夫好名則徇名爲虛矣如君子疾沒世而名不稱謂無善可稱耳非徇名也】橫渠曰有心而爲之𨿽善猶意也有意爲善利之也假之也況存意於未善者乎【胡衡麓曰善不可以利爲爲利而爲善則無善之理故孝而有利心不成乎孝矣忠而有利心不成乎忠矣何者心無二用利輕則義重利絕則義純一有利心參乎其間未有不反爲利所勝者故當辭而思受則辭必不果臨戰而思生則戰必不力無不然者】孟子曰哭死而哀非爲生者也經徳不回非以干祿也言語必信非以正行也【呂與叔謂君子常一其徳不爲回邪非求福祿也不欲欺人非以正行爲名也本於至誠爲善無求於外也楊龜山謂聖人人倫之至也於君臣父子夫婦兄弟朋友之間各盡其道至以其身爲天下用豈爲功名爵祿哉蓋君臣者人倫之大爲臣義當如此也故三代之學皆所以明人倫人倫明於上則人知自盡劉元城語黃子虛事君之義不當視其所遇之厚薄而制施服之輕重錢宣靖言髙尙之人固不以名位爲光寵忠正之士亦不以窮達易志操其或以爵祿恩遇之故而效忠於上此中人以下者之所爲也胡衡麓曰蒞官稱職排難解紛𨿽勲塞宇宙皆分所當爲茍訃勞績之小大以希賞焉與奴僕宣力而責恩於主人者何異故凡爲人臣當自效不當萌受賞之心而人君於臣下之功則不可絲毫忘也竊謂非特君臣之義如此凡在上者使人在下者事上皆當然也】董仲舒曰仁人正其誼不謀其利【範太史謂聖人惟言利物之利不言利己之利】明其道不計其功【韓門下維謂聖人功名因事始見不可有功名心竊謂天下本無事功利之心一萌欲安靖難矣人喜聞而樂道者誠可快於一時然未有無後患者靖康之禍原於荊公功利之說遺患至今先儒謂董仲舒所以度越諸子也】聖賢惟義當爲而爲之初無希功求名要譽自私矜己之心夫功業如管夷吾聖門之徒羞道焉者以其利心而已楊龜山謂王霸之分其義利之間乎一毫爲利則不足爲王矣【張敬夫云大抵王者之政皆無所爲而爲之霸者則莫非有爲而然也齊桓晉文之事其間豈無可喜者要莫非有所爲而然考其迹而其心術所存固不可掩也】

不求備者待人之本

伊訓曰與人不求備周公曰無求備於一人孔子曰君子易事而難說也說之不以道不說也及其使人也器之小人難事而易說也說之𨿽不以道說也及其使人也求備焉子張曰君子尊賢而容眾嘉善而矜不能【韓魏公知歐陽文忠公不以系辭爲孔子書中書相會累年未嘗與之言及】孟子謂物之不齊物之情也【夫以己之長而方人之短者由不知此義故也】中庸曰君子以人治人攺而止邵康節詩云以聖責人固難全備以人望人自有餘地呂與叔謂持一法以待物則物必有窮而人狹矣橫渠云以責人之心責己則盡道以愛己之心愛人則盡仁以眾人望人則易從範忠宣嘗戒子弟曰人𨿽至愚責人則明𨿽有聰明恕己則昏但常以責人之心責己恕己之心恕人不患不到聖賢地位或問人當無利心然後爲君子楊龜山曰以此自爲可也以此責人恐不勝責矣【龜山之論卽魏和洽所謂人之材徳各殊不可以一節取儉素自處則可以之格物所失或多之義胡衡麓嘗語余曰利之一字惟聖人無之然有仗義而行者亦有分數多寡而行之者君子之全有此一字者小人也】韓魏公雲中等以下人見利則趨是其常情不須怪又云知其爲小人便以小人處之更不須較龜山魏公之論深得聖人待物之意若論取友誨人之道則義有殊矣【取友必端欲其益於己也叩其兩端而竭焉竭上下兩端誨人必以盡也子思曰夫聖人之官人猶匠之用木也取其所長棄其所短故杞梓連抱而有數尺之朽良工不棄蓋擇材與取友之義又不同也因並記之】

寛而有制者禦眾之本

孔子曰寛則得眾又曰居上不寛吾何以觀之哉胡衡麓曰寛居上之道不寛猶以尋常之溝蓄巨魚也其能有之乎寛者容徳也猶海之負水地之負物天之徧覆也茍以縱弛爲寛失之逺矣邵康節云芝蘭芬芳麒麟鳳凰此類之人鮮有不臧狼毒野葛梟號蛇蠍此類之人鮮有不孽天無私覆地無私載俱能含養始知廣大然蛇虎能害人則必置之藪澤山林者乃所以全其生也是故寛而有制則民知防範而不敢過否則人情放肆其勢必至糾之以猛【昔人有云彊之獘實生於寛救之必於崇寛之時弱之獘實生於猛救之必於尙猛之日彊弱之相乘寛猛之相代猶晝之有夜理所必至楊龜山謂寛亦須有制始得若百事不管惟務寛大則胥吏舞文弄法不成官府須要權常在己操縱予奪總不由人盡寛不妨或問歐陽文忠公爲政寛簡則弛廢何也曰以縱爲寛以略爲簡則弛廢而民受其獘吾之所謂寛者不爲苛急耳所謂簡者不爲繁碎耳識者以爲知言】故易曰小懲而大誡小人之福也臯陶𨿽告舜禦眾以寛繼之以刑故無小劉元城以謂故犯典刑事𨿽細微必寘於法乃堯舜三代以來不易之道孔明相蜀赦不妄下而國治王通謂無赦之國其刑必平呂獻可【名誨】謂數子豈無好生惡殺之心意蓋知輔政之道本期於無刑爾【漢王符謂賊良民之甚者莫大於數赦贖惡人昌而善人傷矣範太史論數赦之害良民不被澤而罪人獲宥政之偏黨莫甚於此】伊川曰聖王爲治設刑法以齊眾明教化以善俗刑罰立則教化行矣教化行而刑罰措矣𨿽曰尙徳而不尙刑顧豈偏廢哉曽子謂細人之愛人也以姑息觀聖賢之意與世人以惠姦爲寛者異矣【濂溪曰天以春生萬物止之以秋物之生也旣成矣不止則過焉故得秋以成聖人之法天以政養民肅之以刑民之盛也欲動情勝利害相攻不止則賊滅無倫焉故得刑以治此亦董仲舒所謂陽不得陰之助不能獨成歲功之意蓋刑乃天之道聖人不得已而用之所以弼教也但貴乎厥中耳】

察良心者用刑之本

書曰惟民生厚因物有遷【呂伯恭曰若不去本原上看商民但見得商民薄成王就本原上看商民𨿽染習如此其受生之初未嘗不厚元本自好只因物以遷便如此】子曰性相近也習相逺也𨿽有惡人被以盜賊之名必艴然不悅者可見其良心固在由气稟之昬利欲易以陷溺其心所以成王有無忿疾於頑之訓也蠻夷猾夏寇賊姦宄聖人𨿽不赦四凶有罪大舜𨿽必誅而用刑之際則曰欽哉欽哉惟刑之卹哉曽子告士師亦曰如得其情則哀矜而勿喜異乎後世牛羊視人恃刑爲政以殺爲嬉者【伊川謂君子常失於厚小人常失於薄君子過於愛小人傷於忍範太史曰用刑寜失之於寛不可失之於急寕可失之於略不可失之於詳先忠肅公送伯祖父學易先生宰蘄水詩有云鋤彊洗惡勿著意魚逃至淸人忌察化以誠心磨以久教而後刑不怨殺此吾家理縣法也豈特可施於百里哉子孫宜守之明道作縣凡坐處皆書視民如傷四字楊龜山謂觀其用心應是不錯決撻了人】又況不仁之人疾之已甚則有致亂之道焉今或言非法嚴不能以致太平胡不引亡秦之事以觀之【秦時發閭左戍漁陽屯大澤鄕陽城人陳勝陽夏人吳廣爲屯長會天大雨度已失期法當斬勝廣因天下愁怨乃殺將尉令徒屬曰公等皆失期假令毋斬而戍死者固什六七且壯士不死則已死則舉大名耳眾皆從之沛人劉邦起兵於沛下相人項梁起兵於吳狄人田儋起兵於齊二世行督責益嚴稅民深者爲明吏殺人眾者爲忠臣刑者相半於道而死人日成積於市秦民益駭懼思亂劉元城論唐甘露之禍過在於以死逼人凡可以救死則無不爲也當時只貶黜之其禍未必至此東坡曰梁統言髙惠文景以重法興哀平以輕法衰因乞增重法律賴當時不從其議統以東京名臣一出此言遂獲罪於天其子松竦皆死非命冀卒族滅悲夫竊觀自古酷吏鮮有能免禍者亦可監矣聖人餘慶餘殃之訓孟氏出爾反爾之戒可不敬懼歟】夫逺小人之道亦莫不然大學曰小人閒居爲不善無所不至見君子而後厭然揜其不善而著其善蓋亦知善之可好惡之可惡其良心未始亡也知誘物化爲人欲所勝耳易曰君子以逺小人不惡而嚴朱漢上謂不惡故不可得而疎嚴故不可得而親其亦莫之怨亦莫敢侮而君子小人各得其所矣溫公謂張正彥曰自有天地已來君子小人並生於世一否一泰紛然雜揉顧人取捨如何耳胡文定公曰今人善者喜受之惡者怒絕之是不能體物豈得與天地相似又曰自天聖已後善惡分爲朋黨善者常弱惡者常彊韓魏公執政銷去朋黨混用善惡但是內君子外小人天下必治何必棄絕之此能體天理人欲者也【夫元佑黨禍起於熈寜新法之行流俗亂常之說先忠肅公時任禦史嘗論及造端者矣其略曰今天下有二人之論有安常習故樂於流俗之論有變古更法喜於敢爲之論彼以此爲亂常此以彼爲流俗畏義者以並進爲可恥嗜利者以守道爲無能二勢旣立士無歸趨臣謂此風不可寖長東漢黨錮李唐朋黨之禍蓋始於斯元佑之初議罷新法昔日緣法而進者勢不得不撼搖時主議者慮人存則法不能罷勢不得不逺之事已定後𨿽欲調停而卒不能者亦勢然耳蓋與天聖事體又不同也或謂元佑諸公有以激成者誤矣】或問何故治世少而亂世多耶君子少而小人多耶邵康節曰豈不知陽一而陰二乎天地尙由是道而生況其人與物乎【楊龜山曰亂世不能無君子治世不能無小人特其消長異耳此天地之義陰陽之理也故治世能使小人不爲惡而已不能絕之使無也楊龜山曰自姤至剝陰之進極矣坤順而艮止剝之所以成像也觀剝之象則知所以治剝矣消息盈虛無時而不然獨於剝言之者蓋君子小人相爲消長至剝而極矣此成敗之機而邦之興喪系焉𨿽動息語黙之微一失其機不可復救矣況施於事乎東漢之衰君子欲以力勝之引姦凶而授之柄卒至於俱喪兩敗而國隨以亡不知此故也後之治剝者可不監哉又云復之成卦坤上而震下動以順行亦猶是爾觀四時陰陽之運寒暑之變天且不能暴爲之況於人乎故豫之彖曰豫順以動故天地如之正謂此也先忠肅公謂古之賢人事君行道必馴致之有漸持久而後成至於設施皆有次序子曰欲速則不達見小利則大事不成謝上蔡謂與四時俱者無近功祈功於朝暮者必不能歲計之有餘見小利則必無成大事之理胡衡麓謂以後世觀之漢景削彊大諸侯而吳楚反威靈疾處士橫議而黨錮興唐文宗不堪宦豎用李訓鄭注而仇士良之勢張然則聖人之言不可不信朱浮言物暴長者必夭折功卒成者必亟壞願望化於一世之後光武采納其說少康周宣燕昭衛文皆由此選其論世尙友所以使人遐想企慕而不能已也】

澄源者救獘之本

易大畜六五曰豶豕之牙吉伊川曰六居君位畜天下之邪惡者也以億兆之眾發其邪欲之心人君欲力以制之𨿽密法嚴刑不能勝也夫物有總攝事有機會聖人操得其要則視億兆之心猶一心道之斯行止之斯戢故不勞而治其用若豶豕之牙也豕剛躁之物也彊制其牙則力勞而不能止𨿽縶之維之不能使之變也若豶去其勢則牙𨿽存而剛躁自止矣其用如此所以吉也君子法豶豕之義知天下之惡不可以力制也則察其機持其要塞絕其本源故不假刑罰嚴峻而惡自止唐陸宣公有云投膠以變濁不如澄其源而濁自變之愈也揚湯以止沸不如絕其薪而沸自止之速也又云若不靖於本而務救於末則救之所爲乃禍之所起也昔漢興諸侯彊大反者數起賈誼策曰竊迹前事大抵彊者先反欲天下治安莫若眾建諸侯而少其力力少則易使以義國小則無邪心令海內之勢如身之使臂臂之使指割地定制令齊趙楚各爲若干國王之子孫畢以次受祖之分地地盡而止其分地眾而子孫少者建以爲國空而置之須其子孫生者舉使君之寸地一人天下無所利焉【竊謂凡舉事一有自私之心欲人心服而事濟也難矣】如此則臥赤子天下之上而安植遺腹朝委裘而天下不亂主父偃復祖其論說武帝云古者諸侯地不過百里今諸侯連城數十地方千里緩則驕奢易爲淫亂急則阻其彊而合從以逆京師以法制割削則逆節萌起前日晁錯是也今諸侯子弟或十數而適嗣代立余𨿽骨肉無尺地之封願令得推恩分子弟以地侯之彼人人喜得所願實分其國必自銷弱帝從其計不行黜陟而藩國自析矣【今富家大室一析戶而家道鮮復其始者良猶是也】又範太史論自井田廢而貧富不均立法者未嘗不欲抑富而或益助之不知富者所以能兼並由貧者不能自立也貧者不能自立由上之賦斂重而力役繁也後之爲治者三代之制𨿽未能復惟省其力役薄其賦斂務本抑末尙儉去奢占田有限困窮有養使貧者有以自立而富者不得兼之此均天下之本也不然𨿽有法令徒文具而已何益於治哉【蘇子瞻云州縣之間隨其大小皆有富民此理勢之所必至所謂物之不齊物之情也然州縣賴之以爲彊國家恃之以爲固能使富民安其富而不橫貧民安其貧而不匱貧富相恃以爲長久而天下定矣王介甫不忍貧民而深疾富民志欲破富民以惠貧民不知其不可也方其未得志也爲兼並之詩曰三代子百姓公私無異財人主擅操柄如天持斗魁賦予皆自我兼並乃姦回姦回法有誅勢亦無自來後世始倒置黔首遂難裁秦王不知此更築懷淸臺禮義日以偸聖經久堙埃法尙有存者欲言時所咍俗吏不知方掊克乃爲才俗儒不知變兼並可無摧利孔至百出小人私闔開有司與之爭民愈可憐哉及其得志專以此爲事設靑苗法以奪富民之利民有貧富雨稅之外皆重出息什二吏緣爲姦公私皆病矣東坡記唐村莊民允從言曰宰相何苦以靑苗錢困我於官有益乎或對云官患民貧富不均富者逐什一益富貧者取倍稱至鬻田質口不能償故爲是法以均之允從笑曰貧富之不齊自古已然𨿽天公不能齊也子欲齊之乎民之有貧富猶器之有厚薄也子欲磨其厚等其薄厚者未動而薄者先穴矣負薪能談王道政謂允從輩耶胡衡麓曰董仲舒欲以限田漸復古制終不能行者以人主自爲兼並無以異於秦夫自爲兼並則何以使民之不兼並乎又有在位者羅織富民錄其資財以歸帑庾自謂得抑彊之術其實官爲兼並欲民心服難矣妄謂欲抑兼並莫若師範太史之說庶或可行於今也】熙寜間契丹橫使來求代北舊疆詔問韓魏公待禦之方公慨然曰事至如此難爲從半塗間理會須講所以致之之由【此乃今日之獘也且如士風不振須講其致衰之由將吏罷懦須講其致弱之由財用闕乏須講其致匱之由盜賊竊髮須講其致冦之由而救之陸宣公所謂莫究致獘之端但思革獘之策欲去獘難矣王朴上周世宗平邊策明是理也】歐陽文忠公謂善治病者必醫其受病之處善救獘者必塞其起獘之源胡衡麓謂攻病者不去病源而徒飲以藥𨿽目前暫得治安之效亦終於危而已矣皆至論也

刑賞者制師之本

書曰天討有罪五刑五用哉【伊川曰萬事皆只是一个天己何與焉天討有罪五刑五用天命有徳五服五章此都只是自然當如此人幾嘗與於其間與則只是私意】聖人因天討而制刑大刑用甲兵而陳諸原野於是黃帝有阪泉之師周禮有九伐之法蓋以誅暴罰亂不得已而用之非樂之也【東坡代張安道諫用兵疏略曰夫惟聖人之兵皆出於不得已故其勝也享安全之福其不勝也必無意外之患後世用兵皆得已而不已故其勝也則變遲而禍大其不勝也則變速而禍小是以聖人不計勝負之功而深戒用兵之禍何者興師十萬日費千金內外騷動殆於道路者七十萬家內則府庫空虛外則百姓窮匱饑寒逼迫其後必有盜賊之憂死傷愁怨其終必致水旱之報上則將帥擁眾有跋扈之心下則士眾久役有潰叛之志變故百出皆由用兵至於興事首議之人冥謫尢重蓋以平民無故緣兵而死怨气充積必有任其咎者是以聖人畏之重之非不得已不敢用也且夫戰勝之後陛下可得而知者凱還捷奏拜舞稱賀赫然耳目之觀耳至於逺方之民肝腦屠於白刃筋骨絕於饋餉流離破產鬻賣男女燻眼折臂自經之狀陛下必不得而見也慈父孝子孤臣寡婦之哭陛下必不得而聞也使陛下將卒精彊府庫充實如秦漢隋唐之君旣勝之後禍亂方興尙不可救而況所在將吏罷軟凡庸較之古人萬萬不逮而數年已來公私窘乏若軍事一興橫斂隨作民窮而無告其勢不爲大盜無以自全邊釁方深內患復起則勝廣之形將在於此先忠肅公諫用兵疏略曰使我師毎戰毎勝臣以爲非國之利又況殺傷相當成敗未可知富鄭公諫親徵疏曰太平天子與創業之君事體絕異者不可慨然輕舉範太史曰昔舜命禹徵有苗三旬苗民逆命乃班師振旅夫舜禹徵伐猶無功故用兵非美事也老子謂佳兵者不祥之器不得已而用之又云老子曰師之所處荊棘生焉大軍之後必有凶年言民以愁苦之气傷天地陰陽之知致水旱之災夫以兵除殘如人以毒藥攻疾疾去而人傷亦甚矣其血气必久而後復或終身遂衰一失其養則易以死亡不若未病之完也先王制治於未亂保邦於未危有天下者可不務哉】石䢐徠謂兵者系天下安危之機萬民存亡之命有國已來孰敢去兵【呂東萊釋武成偃武修文之說雲歸馬放牛使適其性示不用也示者期示而已不是盡放牛馬所謂天子十有二閒常制自在未嘗放也所放者徵戰之牛馬而已不然其後管蔡叛成王四徵弗庭何嘗重整武備哉唐穆宗旣得兩河之後盡銷其兵至後兩河復失者皆無兵故也】昔者商周天下旣定猶立司馬之官設六軍之眾夫蠻夷猾夏冦賊姦宄盛世有所不免則用師之道安可懵然不知哉𨿽兵略不一大要尙嚴而以刑賞爲先茍無刑賞𨿽有節制亦文具而已【竊謂軍事尙嚴者不過欲人畏我不畏敵而已重刑賞者不過欲堅一其士心而已此誠勝敵之要昔紂億萬之眾不能當周師三千者𨿽至仁伐至不仁之不同其實士心一與不一爾】荀子論爲將號令欲嚴以威刑賞欲必以信書胤徵曰威克厥愛允濟愛克厥威允罔功【東坡謂此臨敵誓師一切之言世儒欲行猛政者輒以此借口傳曰古者國容不入軍軍容不入國司馬法止用於軍中因悟牧民與禦兵之道有不同商鞅以治軍之法治秦宜乎召怨天下兵法曰兵無兩畏也畏我侮敵畏敵侮我見侮者敗立威者勝是故知勝之道者必先知畏侮之權】啟甘誓曰左不攻於左汝不恭命右不攻於右汝不恭命禦非其馬之正汝不恭命用命賞於祖不用命戮於社予則孥戮汝【𨿽王者之師號令之嚴如此攻治也張橫浦曰此誓六事之人也一或失職是爲慢命罰何所逃乎古者車戰一車之上左右及禦凡三人左以射爲職右以擊刺爲職禦車中以正馬爲職用命謂恭命古者師行載廟社之主以行知有賞刑矣孥戮者謂一人受戮辱及一家耳古有戮辱之言是矣必欲殺及妻孥此秦法也先王無之】湯誓云爾尙輔予一人致天之罰予其大賚汝爾無不信朕不食言爾不從誓言予則孥戮汝罔有攸赦【呂伯恭云禹伐有苖止曰爾尙一乃心力其克有勲至啟乃曰用命賞於祖不用命戮於社予則孥戮汝己與禹不同今湯誓師之辭𨿽與啟相似而又曰朕不食言罔有攸赦此世變風移聖人不得不然】武王泰誓曰功多有厚賞不迪有顯戮𨿽三代之師未有捨刑賞而能濟者也【兵法曰一人投命足懼千夫又曰百萬之眾不用命不如萬人之鬥也萬人之鬭不如百人之奮也賞如日月信如四時令如斧鉞加於將士卒不用命者未之聞也又曰民非樂死而惡生也號令明法制審故能便之前明賞於前決罰於後是以發能中利動則有功劉牧曰凡用師以賞前導之故順也以刑後威之故能行也坤順在前坎威居後應有象矣因知王者之師亦不能違是道者理當然爾】司馬法曰賞不踰時欲民速得爲善之利也罰不遷列欲民速覩爲不善之害也【歐陽文忠公論軍法疏略曰用人之術不過賞罰然賞及無功則恩不足勸罰失有罪則威無所懼𨿽有人不可用矣昨關而用兵四十五年矣大將以無功罷者依舊居官軍中見有無功者不妨得好官則諸將誰肯立功矣裨將畏懦逗𨖻者皆免斬罪或暫貶而尋遷或不貶而依舊軍中見有罪者不誅則諸將誰肯用命矣所謂賞不足勸威無所懼賞罰如此而欲用人其可得乎先忠肅公論軍賞疏略曰賞罰之施於天下不可以無信而施於盜賊者尢不可緩也方民之被盜也田裏閭巷晝夜惴恐縣官惻然開告捕之科不愛厚賞提官爵抱金帛恨不卽得有功者付之幸而賊得矣而有司不能推奉詔旨乃苛以文法考詰稽畱使人不得亟蒙有功之利臣竊以爲後日憂也夫奮不顧死冒矢石以與亡命者格𨿽莫不有職然要之趨賞之意多也今失信而後時誠恐緩急不足以率勵此其爲患有不可勝言者】尙父謂將以誅大爲威賞小爲明殺一人而三軍震者殺之賞一人而萬人悅者賞之殺貴大賞貴小殺及貴重之臣是刑上極也賞及廏養之徒是賞下通也刑上極賞下通是將威之所行也陸宣公亦云行罰先貴近而後卑逺則令不犯行賞先卑逺而後貴近則功不遺李靖曰孫子云卒未親附而罰之則不服已親附而罰不行則不可用此言凡將先有愛結於士然後可以嚴刑也若愛未加而獨用峻法鮮克濟焉此皆用刑賞之要術【胡衡麓謂衛公妙達兵法與韓信等而不爲術勝則過之】又須思其無不賞而事大敵堅有渙然離之理則賞不僭矣【荀卿曰齊人隆技擊得一首則賜贖錙金無不賞矣事小敵毳則偸可用也事大敵堅則渙然離耳是十國之兵也八兩曰錙】又當念其死者不可復生斷者不可復續之理則刑不濫矣橫渠曰兵謀師律聖人不得已而用之其術見三王方策歷代簡書惟志士仁人爲能識其逺大者素求豫備而不敢忽忘【昔胡安定石䢐徠程明道於邊防兵戰利害罔不究知若論爲學之序則又在知所先後也】楊龜山曰古人未嘗不知兵如周官之法𨿽坐作進退之末莫不有節若平時不學一旦緩急何以應敵如此則學者於行師馭眾戰陣營壘之事不可不講【又與胡文定公論軍政書曰立丘乘之法以寓軍政歷世因之未之有攺也至周爲尢詳居則爲比閭族黨州鄕出則爲伍兩軍師之制使之相保相受刑罰慶賞相及相共祭祀賓客充君庖而已其事宜若緩而不切也而王執路鼔親臨之教以坐作進退有不用命則刑戮隨之其教習之嚴如此故六鄕之兵出則無不勝以其威令素行故也丘井之廢久矣兵農不可以復合而伍兩軍師之制則不可不講無事之時使之相保相受刑罰慶賞相及相共享之於有事之際則申以卒伍之令督以指揮旌旗之節臨難而不相救見敵而不用命必戮無赦使士卒畏我而不畏敵然後可用若夫伍法不修𨿽有百萬之師如養驕子不可用也傳曰秦之鋭士不可以當齊晉之節制齊晉之節制不可以當湯武之仁義竊謂𨿽有仁義之兵茍無節制亦不可以取勝甘誓曰左不攻於左汝不恭命右不攻於右汝不恭命弗用命則拏戮之牧誓曰不愆於六步七步乃止齊焉其節制之嚴蓋如此聖人著之於經以爲後世法也故諸葛孔明曰有制之兵無能之將不可以敗無制之兵有能之將不可以勝此之謂也伊川亦云行師之道以號令節制爲先制師無法幸而無敗且勝者時有之矣聖人之所戒也】又曰孟子言乎諸侯尙仁義而賤詐力【孫子曰兵者詭道也唐太宗謂千章萬句不出乎多方以誤之一句此正戰國兵謀孟子所賤者也李靖曰古今勝敗率由一誤而已後世稱善用兵決勝者不出乎此道亦是世變風移所致耳龜山謂兵𨿽不貴詐力亦人所不得而詐然後爲善又曰王者之兵未嘗以術勝人然亦不可以計敗或問伊川用兵掩其不備出其不意之事使王者之師當如此否曰固是用兵須要勝不成要敗旣要勝須求所以勝之之道但湯武之兵自不須如此罔有敵於我師自可見然湯亦嘗升自陑陑亦間道且如兩軍相向必擇地可攻處攻之右實則攻左左實則攻右不成道我不用計也且如漢楚旣分鴻溝乃復襲之此則不可如韓信囊沙壅水之類何害問宋襄公不鼔不成列如何曰此愚也旣與他戰又卻不鼓不成列必待他成列圗个甚】設有委國以聽焉敵且至境將坐視其敗與其亦必有以當之乎學者不可忽也【又曰昔侯君集學兵於李靖靖曰中原無事吾教君集以制四夷而已則用兵中原與禦夷狄異也又云觀戰國用兵中原之戰也若今之用兵禦夷狄耳力可戰則戰利於守則守來則拒之去則勿追則邊境自然無事蓋夷狄之戰與中原之戰異夷狄難於較曲直是非惟恃力爾溫公曰戎狄之俗自爲兒童則習騎射父子兄弟相與羣處未嘗講仁義禮樂之言也惟於攻戰相尙而已故其民習於用兵善忍饑渴能受辛苦樂斗而少病此中國之民所不能爲也是以聖人與之較徳則有天地之殊與之較力則未能保其必勝也以大禹之明徵三苖而三旬逆命以商髙宗之賢伐鬼方三年乃克以漢髙祖之雄傑爲冒頓所圍七日不食昔嚴尢以謂匈奴爲害所從來久矣未聞上世有必徵之者周秦漢徵之皆未得上策當宣王時玁狁內侵至於涇陽命將徵之盡境而還其視夷狄之侵譬猶蚊蟁驅之而已是爲中策漢武帝選將練兵深入逺戍𨿽有克獲胡輒報之兵連禍結三十年中國罷耗是爲下策範太史又謂由秦以來未有得志於南蠻者蓋以瘴毒險阻不得天時地利所恃者人和而已而民從徵役皆知必死如往棄市則是三者皆亡矣馬援擊交趾最爲有功然三年而後克士卒死者十五六乃得一女子之首唐太宗欲討馮盎而用魏徵之策卒招懷之明皇之末李宓敗於雲南死者二十萬自是而後南詔盛彊夫髙宗商賢王鬼方小蠻夷也以賢王伐小蠻夷猶三年乃克言用兵之難也秦少遊又論平盜賊與攘夷狄之術異何則夷狄之兵甲馬如雲矢石如雨牛羊橐駞轉輸不絕其人便習而整其器犀利而精故方其犯邊也利速戰以折其气盜賊則不然險阻是慿抄奪是資亡命是聚勝則烏合非有法制相縻敗則戰遁非有恩信相結然掲竿持梃郡縣之卒或不能制者人人有必死之心而已故方其羣起也逺戰以折其气勿迫以攜其心蓋非逺戰以折其气則緩而勢縱非勿迫以攜其心則急而變生今夫虎之爲物嘯則風生怒則百獸驚恐其气暴悍可殺而不可辱故捕虎之術必撞以利戟射以彊弓鳴金鼓而乘之不旋踵而無虎矣至蛇與鼠則不然𨿽其毒足以害人而非有生風之勇其貪足以蠧物而非有震恐百獸之威然而不可以驟而取者以其急促則入於窟穴而已故捕蛇鼠之術以環其窟穴而伺之燻以艾注以水彼將無所得食而出焉則尺箠可以制其命夷狄者虎也盜賊者蛇鼠也虎不可以艾燻而水注蛇鼠不可以弓射而戟撞故曰平盜賊與攘夷狄之術異也竊謂今日用兵不過捕盜賊禦夷狄而已諸說曲盡事理故具載之若論安邊弭盜之策則莫若自治爲上也舜曰柔逺能邇惇徳允元而難任人蠻夷率服益曰無怠無荒四夷來王杜牧之曰法令制度品式條章果自治乎賢材姦惡搜選置舍果自治乎鄣戍鎭守干戈車馬果自治乎井閭阡陌倉廩財賦果自治乎如不自治是助虜爲虐季康子患盜問於孔子孔子對曰茍子之不欲𨿽賞之不竊謝上蔡云王介甫謂俗之所榮罰之不能止俗之所恥賞之不能誘故君子無爲也反身以善俗而已唐太宗以謂去奢省費輕徭薄賦選用廉吏使民衣食有餘則自不爲盜安用重法自是數年之後路不拾遺商旅宿野焉此皆自治之要略也至於用兵決勝策斯爲下矣】易曰師眾也貞正也能以眾正可以王矣伊川謂興師動眾以毒天下而不以正民弗從也是知行師之道又貴乎以正爾【如周禮九伐之法漢髙爲義帝伐楚先主以興復漢室伐魏之類此師之正也秦皇漢武窮兵黷武此師之不正也大抵兵端從古所忌亦不可不知】

節用者理財之本

易稱何以守位曰仁卽繼以理財之訓洪範八政亦以食貨爲先王制曰國無九年之蓄曰不足無六年之蓄曰急無三年之蓄曰國非其國也三年耕必有一年之食九年耕必有三年之食以三十年之通𨿽有凶旱水溢民無菜色【曽南丰議經費疏曰天下之費有約於舊而浮於今者有約於今而浮於舊者其浮者必求其所以浮之自而杜之其約者必本其所以約之由而從之如是而力行以歲入一億萬以上計之所省者十之一則歲有餘財一萬萬馴致不已至於所省者十之三則歲有餘財三萬以三十年通計之當有餘財九億萬可以爲九年之蓄自古國之富未有及此也古者言九年之蓄者計毎歲所入存十之三爾蓋約而言之也】周官大宰以九賦斂財賄【後之議賦斂者尢不可以輕舉也薛簡肅公爲發運使辭王文正公而公無它語但云東南民力竭矣張士遜出爲江西漕使辭王文正公於政事堂公曰朝廷榷利至矣張后疊更是職思公之言未嘗求錐刀之利熙寜中命徐仝相視太行煤子稅額道出相臺謁韓魏公因以事告公再三祝曰小民藉此爲生若一添稅與天地相終無由廢罷但言難於增稅如何因思今和買絹免役月樁錢之類欲罷不能故聖人重於作俑也】以九式均節財用以九貢致邦國之用【楊龜山曰理財眞宰相之職蓋古之制國用者量入以爲出故以九賦斂之而後以九式均節之使用財無偏重不足之處所謂均節也取之有藝用之有節然後足以服邦國而致其用致猶致人之致使其自至也若夫王求車則非致也嘉佑中溫公論理財疏曰天降菑沴蠻夷猾夏冦賊姦宄此堯舜所不能免也卽不幸有大水大旱方二三千里戎狄乘間而窺邊庶民窮困而爲盜師旅數起久未有功府庫之蓄積已竭百姓之生業巳盡陛下當此之時將以何道而救之乎議者必以爲宰相論道經邦燮理陰陽不當領錢谷之職是皆不知治體者之言昔舜舉八愷使主后土奏庶艱食懋遷有無地平天成九功惟敍周禮冢宰以九職九賦九式九貢之法治財用唐制以宰相領鹽鐵度支戶部國初亦以宰相都提舉三司水陸發運等使走則錢谷自古及今皆宰相之職今譯經潤文猶以宰相領之豈有食貨國之大政而謂非宰相之事乎必若倉庫空竭閭閻愁困四方之民流轉死亡而曰我能論道經邦燮理陰陽非愚之所敢知也】先王所謂理財者蓋均節之使取有制用有度而巳非若後世之掊克聚斂也【熙寧初新法方行王荊公謂國用不足者以未得善理財者也溫公曰善理財者不過頭會箕斂以盡民財民窮爲盜非國之福荊公日不然善理財者不加賦而上用足溫公曰天下安有此理天地所生財貨百物止有此數不在民則在官譬如雨澤夏澇則秋旱不加賦而上用足不過設法陰奪民利其害甚於加賦此乃乘弘羊欺漢武帝之言太史公書之以見武帝不明爾至末年盜賊蜂起幾至於亂若武帝不悔禍昭帝不變法則漢幾亡範太史之論略曰孟獻子曰百乘之家不畜聚斂之臣與其有聚斂之臣寜有盜臣此謂國不以利爲利以義爲利也大學曰長國家而務財用者必自小人矣小人在位必使國家求利人君好利亦必用小人昔周厲王信任榮夷公芮良夫曰王室其將卑乎榮公好専利而不知大難夫利百物之所生也天地之所載也而或專之其害多矣天地百物皆將取焉胡可專也所怒甚多而不備大難以是教王其能久乎夫王人者將導利而布之上下者也使神人百物無不得其所猶曰怵惕懼怨之來也今王好專利其可乎匹夫專利猶謂之盜王而行之其歸鮮矣榮公若用周必敗旣榮公爲卿士諸侯不享王流於彘自古好利之君無不危亂興利之臣無不禍敗自桑弘羊已來宇文融韋堅楊愼矜王鉷楊國忠盧杞趙贊皆無善終者其故何哉壅利於國家所害者眾天下之怨歸之故禍及其身宗族誅滅國家亦受其菑是故孟子對梁惠王問利國深言好利之禍又曰必若公劉之厚民李悝之平糴耿壽昌之常平不爲掊克上下皆濟則身享其榮後嗣蒙其慶矣吉凶禍福之效如此可不戒哉東坡曰管仲之後不復見於齊者余讀其書大抵以魚鹽富齊爾以孔子稱其仁不救其無後利之不可與民爭也如此呂正獻公曰小人聚斂以佐人主之欲人主不悟以爲有利於國而不知其終爲害也賞其納忠而不知其大不忠也嘉其任怨而不知怨歸於上也伊川謂商功計利之人敗天下國家東坡曰白樂天作張平叔戶部侍郎制云計能析秋毫吏畏如夏日其人必小人也竊謂凡在上者用人皆當以此自警】易曰節以制度不傷財不害民若徒事簿書期會較其贏餘不知節以制度欲免乎傷財害民難矣【唐陸宣公云民者邦之本財者民之心其心傷則其本傷其本傷則枝榦顚瘁而根柢蹶拔矣又論裴延齡奏羨余疏云延齡者以聚斂爲長策以詭妄爲嘉謀以掊克斂怨爲匪躬以靖譖服讒馬盡節前歲秋首特詔延齡繼司邦賦數月之內遽衒功能奏稱勾獲隱欺計錢二十萬貫請貯別庫以爲羨財蕩心於上斂怨於人務行邪諂公肆誣欺奏云左藏庫司多有失落近因檢閱使置簿書乃於糞土之中收得銀十三萬兩其匹段雜貨百萬有餘皆是文帳脫遺並同已棄之物今所收獲卽是羨余悉合移入雜庫以供別敕支用以在軍之物爲收獲之功以常賦之財爲羨余之費曽不知王者之體天下爲家國不足則取之於人人不足乃資之於國在國爲官物在人爲私財何謂贏餘復須別貯是必巧詐以變移官物暴法以刻斂私財捨此二塗其將焉取延齡旣怙寵私益復放肆遂錄積久逋欠妄云察獲姦贓總計緡錢八百餘萬聽其言則利益𨿽大考其事則虛誕自彰或是水火漂焚或緣旱澇傷敗或因兵亂散失或遭冦賊敚■﹝襄攵﹞或準法免徵或經恩合放或人戶逃逸無處追尋或綱典拘囚不免塡納或沒入店宅歲久摧殘或收獲舟船年深破壞類皆如此難以殫論陛下姑欲保持曽無詰問由是蹂躪官屬傾倒貨財移東就西便爲課績取此適彼遂號羨余愚弄朝廷有同兒戲東坡論新法書云今有人爲其主牧牛羊不告其主以一牛而易五羊一牛之失則隠而不言五羊之獲則指爲勞績壊常平而言靑苗之功虧商稅而取均輸之利何以異此範太史謂自古聚斂興利之臣非有生財之術皆移東於西指虛爲實徒張官吏置簿書以罔惑人主取功賞而已蓋興利必用小人小人莫不爲欺故其所行皆由一律也因具載之以爲世戒云】有若以謂百姓不足君孰與足【胡文定公紹興時政論曰夫焚林而畋非不得獸而明年無獸竭澤而漁非不得魚而明年無魚厚賦重斂困乏不足轉而之他則無百姓誰與供常稅乎如京東西路歲入二稅約七百萬課利雜收約三百萬其餘山澤之利在祖宗時捐以予民不盡取也百姓歸戴罔有二心及李彥等取之凡西城課利及幹濼爲田窮竭民力斂積無等百姓愁苦轉而爲盜今此兩路常賦不歸於王府五年矣又如荊湖南北歲入二稅約四百萬課利雜收約一百萬自二稅外豈無餘利在祖宗時捐以予民不盡取也百姓歸戴罔有二心及部使者取之折變則有一折兩折二折收糴則有均糴敷糴補糴散引則有麫引茶引鹽引受納則有一加再加倍加而猶以爲未足然百姓愁苦轉而爲盜今此兩路常賦所入不歸於王府三年矣乃知百姓不足君孰與足信不誣也胡衡麓以謂或有論當時利病於有位之前以民貧爲說則應之曰民頑不奉公上之急此言一出貪虐之吏其視赤子若仇讎怨敵然惟恐吮剝之不竭也然則國何利也】張橫浦曰一國之大有百官有司之俸有祭祀賓客之給儻輕費妄用則將頭會箕斂奪民財而民不勝病矣要當量入爲出百官有司其俸有髙下其品有章程此謂有節用也至於旱漧水溢大則發九年之蓄小則發三年之蓄而吾無所靳焉蓋以救民也本朝陳晉公【名恕字仲言】號善理財嘗云出納之吝所當謹者起支定例此又節用之要術也【蔡君謨在三司以能名商財利則較天下盈虛出入量力以制用必使下完而上給其富國議曰今天下之廣四維萬里可謂大矣農田商賈茶鹽酒稅銀銅金鐵之利莫不榷之可謂察矣籠天下之利至纎至悉宜乎國家富有府藏充牣不可勝計今則毎有支費常遣使諸路僅能自給者養兵一百二十萬自古無有也兵日益冗財物有限而支費無涯此以貧也必先用意於兵然後可言富國之術又疏曰臣約一歲總計天下之賦不過緡錢六千餘萬而養兵之費約及五千萬是天下六分之物五分養兵一分給郊廟之奉國家之費何得不窮民何得不困然今之兵不可暴減固當有術以銷之又當以術精練之其說至多難以具言陛下敕大臣博求其獘漸講其術以爲長久之策今之爲政此第一事竊謂今日之獘亦莫大於此周世宗謂侍臣曰凡兵務多今以農夫百未能養甲士一柰何朘民膏血養此無用之物乎且健懦不分眾何所勸乃命大揀諸軍精者升之羸者去之由是徵戰皆捷若夫唐穆宗銷兵落籍者眾皆聚爲盜胡衡麓以謂慕銷偃之美名不知弛張之道故也昔議者欲一兵民溫公曰古者兵出民間耕桑之所得皆以衣食治家故處則富足出則精鋭今旣賦斂農之粟帛以贍正軍又籍農民之身以爲兵是一家並任二家之事也如此民之財力安得不屈豈非名與古同而實異乎楊龜山以謂井田旣不可復而欲一兵農未見其可也】若夫已予之復損之是奪也非節也然節用之道亦不可以易言不當節而節之非徒無益害又甚也楊龜山曰節用而不以制度則儉而或至於廢禮非所以爲節又曰昔劉晏造船或言虛費太多晏曰論大計不惜小費凡事必爲永久之慮當使之私用無窘則官物堅好異時有患吾給錢多減之過半則不能運矣至咸通中官司計費而給無羨餘船益脆薄易壊漕運遂廢此惜小費而不論大計之過也【劉晏之論卽聖人見小利則大事不成之義】東坡亦雲天下之計未嘗不成於大度之士而敗於寒陋之小人也國家財用大事安危所出不與寒陋小人謀之則可以經久不敗矣又有大者姑以用兵言之兵法謂兵無財士不來兵無賞士不往節其可得乎唐朱泚之叛本起於涇州姚命言兵無所賜及犒師惟糲飯菜餤眾怒蹴而覆之遂作亂陷長安徳宗幸奉天李絳罷遣興元募兵以犒賜之薄眾遂害絳而屠其家後世慕節用之名而不得其道眾叛親離亡軀敗事者亦眾矣易曰苦節貞凶大凡節而不能通則有致凶之道焉達乎可以予可以無予可以取可以無取之義始可與言節用矣【竊謂兵刑財三者有國所不能去然差之毫釐無有不致禍亂者用之之道學者宜盡心焉故自正名分至節用凡九條皆爲政之要】

明本釋卷中

●欽定四庫全書

明本釋卷下

﹝宋﹞劉荀撰

立志者有爲之本

尙書周官曰戒爾卿士功崇惟志東坡謂未有志卑而功崇者胡衡麓謂心之所存主謂之志伊尹曰吾豈若使是君爲堯舜之君哉吾豈若使是民爲堯舜之民哉予天民之先覺者也予將以此道覺此民也思天下之民有不與被堯舜之澤者如己推而納之溝中【王荊公謂王逢原曰伊尹可謂愛天下也然湯聘之猶囂囂然曰與我處畎畆之中由是以樂堯舜之道豈若彼所謂憂天下者歟僕自枉而幸售其道哉】顏淵曰舜何人也予何人也有爲者亦若是濂溪云志伊尹之所志學顏子之所學過則聖及則賢若不及則亦不失於令名胡文定公曰有志於學者當以聖人爲則有志於天下者當以宰相自期降此不足道矣範文正公自少慨然有志於天下常曰士當先天下之憂而憂後天下之樂而樂石䢐徠曰士之積道徳富仁義於厥身蓋假於權位以布諸行事利於天下也豈有屑屑然謀於衣食者歟王沂公曰曽平生之志不在溫飽【胡文定公曰嘗愛諸葛孔明應劉先主之聘宰割山河三分天下身都宰相手握重兵亦何求而不得何欲而不遂卻與後主言成都有桑八百株薄田十五頃子弟衣食自有饒余臣身在外別無調度不別治生以長尺寸若死之日不使廩有餘財以負陛下及卒果如其言如此輩人眞可謂大丈夫矣】侯師聖曰事君者以行道爲志非爲祿也然亦有時而爲貧若專以食爲事則廝役之爲志也【胡衡麓論管仲之器小哉以爲不能約節肆於驕僭由器量不宏不可大受故也然則得君專政豈有正己及物之意直欲償其富貴之願而已此與兒女子充足於輿馬服食器用之間何以異非小器而何又云士之器大槪有三志於道徳者功名不累其心志於功名者富貴不累其心志於富貴者苟富貴而已則亦無所不至矣孔子所謂鄙夫之心事也楊龜山謂楊仲逺云外勢利聲色不爲流俗詭譎之行於學者未足道也吾子勉之又恐其以此自足也】易曰徳薄而位尊知小而謀大力小而任重鮮不及矣漢上謂小人志於得而已以人之國幸僥萬一鮮不取禍橫渠曰徳未成而先以功業爲事是代大匠斵希不傷手也邵康節詩曰愼勿輕言天下事伊周殊不是庸人明道亦云所見所期不可不逺且大然行之亦須量力有漸志大心勞力小任重恐終敗事又不可以不知此理也

弘毅者任重致逺之本

曽子曰士不可以不弘毅任重而道逺伊川曰弘寛廣也毅奮發也弘而不毅則無規矩毅而不弘則隘陋昔王文正公局量寛厚未嘗見其怒接物若甚和易而當官蒞事莊厲不可犯在中書有事關密院礙詔格冦萊公在樞府以聞上以責公不踰月密院有事送中書亦違舊詔吏欣然呈公公曰不可學它不是卻送與密院萊公曰同年甚得許大度量公任事久人有謗公於上者公輒引咎未嘗自辧至人有過𨿽人主盛怒可辧者辧之必得而後已富鄭公爲人溫良寛厚泛與人語若無所異同者及其臨大節正色慷慨莫之能屈趙宗道出公門下公守亳社宗道季子濟爲提舉常平劾公不行新法罷使相移汝州後宗道卒公賻卹其家甚厚服除濟偕諸兄以送富公撫之甚恩濟不自安起謝罪公曰吾見故人子前日公事不可論也【陳述古曰大丈夫當容人勿爲人所容】韓魏公器量過人功蓋天下位冠人臣不見其喜【伊川云別事人都彊得惟識量不可彊如鄧艾位三公年七十處得甚好及因下蜀有功便動了謝安當謝玄破苻堅對客圍棊報至不喜及歸折屐齒彊終不得又云堯舜事業亦只如太虛中一點浮雲之過日竊謂士之矜能伐善者知此亦可少媿矣】任莫大之責蹈不測之禍身危於累卵不見其憂怡然有常未嘗爲事物遷動平居容人過失不以爲忤小大無所較計及朝廷事則守其所當爭至義理而後止毅然終不可奪嘗言在政府時極有難處事蓋天下事無有盡如意須索索包總不然不可一日處矣毎遇大事卽以死自處臨事若慮得是札定腳做便更不移成敗則任它凡人語及其不平气必動色必變辭必厲惟公不然更說到小人忘恩負義欲傾己處辭和气平如道尋常事其任重致逺者宜矣

勇者爲義之本

中庸謂勇天下之達徳子曰見義不爲無勇也又曰勇者不懼【謝上蔡曰𨿽死生分內事本無可懼中無主則懼】韓魏公謂勇可習胡衡麓曰養气然後勇【詳孟子養气之義則得之】孟子謂舜聞一善言見一善行若決江河沛然莫之能禦也又語滕文公曰若夫成功則天也彊爲善而已石䢐徠以謂時無不可爲爲之無不至𨿽獲禍咎至死而不悔明道亦曰職事不可以巧免劉元城曰溫公當揆日蓋知後必有反復之禍然仁人君子如救焚拯溺何暇論後日事【伊川曰凡爲政必立善法後人有所變易則無可柰何𨿽周公亦知立法而已溫公行狀云公病革諄諄不復自覺如夢中語然皆朝廷事也旣沒其家得遺奏八紙上之皆手札當世要務與後人姑作一二事以塞責要譽終不更爲者異矣】歐陽文忠公戒其子侄守官存心盡公切不可思避事至於臨難死節亦是汝榮事【今�門之訓多反是者亦習俗使然也大抵食焉而怠其事先賢之所深戒或問子畏於匡設使孔子遇害顏子死之否伊川曰豈特顏子之於孔子若二人同行遇難自可相死也又問親在則如之何曰且譬二人捕虎一人盡力須當同去用力如執干戈衛社稷到急處便逃去言我有親是大不義當此時豈問有親但當豫前謂吾有親不可行則止豈到臨時卻自規避也】慶曆二年契丹重兵壓境欲得關南十縣使來非時仁宗命擇報聘者時虜情不可測羣臣皆莫敢行富鄭公知制誥宰相舉之公卽入對曰主憂臣辱臣不敢愛其死遂命公報聘而契丹平後坐石守道謗徙靑州讒者不已人皆危懼會河北大水流民東下者六七十萬人公一皆招納有勸公非所以處疑弭謗禍且不測公傲然不顧曰吾豈以一身易此六七十萬人之命哉卒行之愈力韓魏公曰當仁宗之末英宗之初朝廷多故公臨大節處危疑茍利國家知無不爲若湍水之赴深壑無所疑憚或諫曰公所爲如是誠善萬一蹉跌豈惟身不自保恐家無處所殆非明哲之所尙也公嘆曰此何言也凡爲人臣者當盡力事君死生以之顧事之是非何如耳至於成敗天也豈可豫憂其不成遂輟不爲哉聞者愧服前賢義當爲而不顧害者多矣是亦度徳量力自知其可以有爲也語曰陳力就列不能者止邵康節見義吟云見善必爲不見則已量力而動力盡而止又戒乎不量力而妄動亦陳力就列之義茍爲不然則物我俱敗矣【歐陽文忠公尹開封所代包孝肅公以威嚴禦下名震都邑公簡易循理不求赫赫之譽有以包公之政勵公者公曰凡人材性不一用其所長事無不舉彊其所短勢必不逮吾亦任吾所長耳竊謂在仕者欲勉上官有所立責下位有所爲亦須量其人茍彊其所不能亦終無成朝廷任賢使能皆當然也此皆量力之事故附記之】伊川曰勇一也爲用不同有勇於气者有勇於義者君子勇於義小人勇於气尹和靖曰義以爲上則爲勇也大矣子曰君子有勇而無義爲亂【呂與叔謂君子𨿽志於善敢勇而無義必有爲亂之迹如鬻權兵諫之類】孟子曰可以死可以無死死傷勇【太史公有言知死必勇非死者難處死者難也楊龜山曰以死教天下乃君子分上常事不足怪然亦須死得是張敬夫曰比干諫而死箕子疑亦可死也而徉狂以避蓋以父師之義死之則爲傷勇故也胡衡麓謂孔子皆以仁許之仁者當理也】須明此理也

果斷者立事之本

書周官曰惟克果斷乃罔後艱子曰由也果【謂剛毅能任也】於從政乎何有邵康節詩若無剛果難成善伊川謂爲學須是剛決果敢以進是知爲學亦要乎果也【範太史云有血气之剛有志气之剛始盛而終衰壯鋭而老消此血气之剛也其靜也正其動也健此志气之剛也血气之剛可得而挫也志气之剛不可得而挫也是故至剛不可不養也】東坡曰昔之爲人君者患不能斷然而或斷以興亦或以衰晉武之平吳憲宗之徵蔡苻堅之南伐宋文之北侵其爲斷一也豈可不求其故歟非特人君當然善乎胡衡麓之論曰事有隠忍而濟者當斯時隱忍爲小濟爲大而不能忍則事必不濟謀有決斷而成者當斯時決斷爲大所不忍爲小而不能割所以不忍則謀必不成商之頑民余風未殄以周家盛力分擘遷放易如反掌而成康能容忍之爲擇師尹俟以悠久數世之後商周爲一家必有忍乃有濟謂此類也周襄於鄭親燕丹於秦王戾園於江充曹髦於司馬昭袁紹於田別駕徳宗於蕭相國失此者也齊桓於射鉤漢髙於故怨魏孝文於宦者唐太宗於魏徵安石於桓溫仲達於曹爽得此者也若夫禍福成敗事將必然方且猶豫遲疑見幾不作貽殃召禍噬臍無及可勝數哉鄭莊不忍違母而成叔段之惡子太叔不忍用猛而滋鄭國之盜成帝不忍廢諸舅而外氏奪之苻堅不忍去鮮卑而慕容叛之明皇不忍除妃子幾死於宿衛之手肅宗不忍逆張后遂父子至死不相見徳宗不忍生代主帥遂使唐爲藩鎭所分裂梁武不忍遽逐朱異圍於臺城終陷趙主父之覆轍也而其甚者宋文帝已得邵浚謀逆之實徊徨隠度至於累日比將廢黜猶與徐湛之通夕議論燭未及滅而元凶之刄登於合殿矣霍光已知夫人顯令淳於衍毒殺許後之狀欲自發舉竟不能決獄事旣成署衍勿論身死未幾而霍氏之宗盡已顚覆矣夫天下大謀孰有加於一身之生死國家之存亡乃無大丈夫明斷爲婦人女子之姑息一旦以生易死以存易亡而不得免焉彼蔽於一曲闇於大理制於私暱安於目前者曽不知戒可不悲哉【慶曆中上用杜祁公範文正公富鄭公任政事滕宗諒守慶州用公使錢坐法杜公欲致重法範公則欲薄其罪富公患是不知所決孫公之翰嘆曰法者人主之操柄今富公患重罪宗諒則違範公薄其罪則違杜公是不知有法而未嘗意在人主也此明於大理言也竊謂事當決斷而不斷與當隠忍而不忍皆謂之無斷可也其於受害均矣】

守正者立朝之本

子曰不能正其身如正人何孟子曰未聞枉已而正人者也況辱己以正天下者乎又曰枉尺直尋者以利言也如以利則枉尋直尺而利亦可爲與枉己者未有能直人者也【楊龜山曰古之人寜道之不行而不輕其去就孔孟至終不得行而死豈不欲道之行哉伊川謂較其大小其獘爲枉尺直尋之病也】伊川曰臣貴正不貴權【伊川曰學者未嘗知權之義於理所不可則曰姑從權是以權爲變詐之術也夫臨事之變稱輕重而處之以合於義是之謂權豈拂經之道哉邵康節曰權所以平物之輕重聖人行權酌其輕重而行之合其宜而已故執中無權者猶爲偏也呂與叔謂執中無權𨿽君子所惡苟無忌憚則不若無權之爲愈賈存道謂權無規矩用無常不可專言以教人伊川又曰多權者害誠範太史謂權無難權者道之用也惟聖人能盡之又曰正者萬世之常權者一時之用常者中人以下可以守權非體道者不能也故曰可與立未可與權賈存道名同字希徳孫泰山之師友學者謚曰存道石䢐徠爲之撰行狀云】又曰不正而合未有久而不離者或問韓非作說難而卒死乎說難何反也揚雄曰說難蓋其所以死乎君子以禮動以義止合則進否則退確乎不憂其不合也夫說人而憂其不合則亦無所不至矣先忠肅公在熙寜初王荊公稱其器識擢爲中書檢正繼除禦史旣對神宗問從學王安石否公對曰臣東北人少孤獨學不識安石也卽上疏乃言新法不便司農劾公中懷向背有旨分析公奏曰臣所向者義所背者利所向者君父所背者權臣復上疏極論時政願就竄逐【元佑初溫公當國首薦公云公忠剛正始終不變後公辭免中書侍郎蘇文忠公當批答不允詔云卿蹈道深逺守節純固𨿽不畱於儻來之物而有志於行可之仕樂告以善勇於敢爲進不求當世之榮退不叛平生之樂未嘗爲枉尺直尋之事此得先世出處大致子孫能守之庶可以言無忝也矣】劉元城曰士大夫只看臨朝大節如何若大節一虧𨿽有細行不足贖也東坡立朝大節極可觀【又紹聖中以書勉韓儀公曰當斯時尢宜以正道自處萬一丕變事有干涉須力持之不從則奉身而退廢興有命非人力可支惟不失義乃得若目前利害以不屑意爲祝】昔衛侯言計非是而羣臣和者如出一口子思曰以吾觀衛所謂君不君臣不臣者也夫不察事之是非而悅人贊己闇莫甚焉不度理之所在而阿諛求容諂莫甚焉若此不已國無類矣孟子謂以順爲正者妾婦之道也富鄭公論奏左右皆小人章子厚難之王和父曰吾輩今日曰誠如聖諭明日曰聖學非臣所及安得不謂之小人此語曲盡阿諛情狀【竊謂凡事上者皆當戒此也又有拱黙如於志寜者唐髙宗將立武后召長孫無忌褚遂良李績於志寜決可否無忌遂良以死爭李績曰陛下家事何須問外人志寜黙無一言或者謂李績逢君之惡已顯著姦人之情志寜不言則是舞兩端以觀望焉髙宗從無忌等言則已以不言爲忠從李績言則已不言免禍志寜之罪尢甚於績當矣又有從其大而違其細假以示人至公欲竊天下之虛譽如唐裴樞者其罪尢不容於誅也凡在上位者能用此觀人則君子小人亦得其槪矣】夫人之所以如此者不過乎患失耳【楊龜山謂謀國乃所以謀身天下不寜而能保其身者未之有也】殊不知得失有命了不相干所以先儒有小人可惜爲小人之語也

得失輕者去就之本

子曰鄙夫可與事君也與哉其未得之也患得之旣得之患失之茍患失之無所不至矣孟子謂有官守者不得其職則去有言責者不得其言則去熙寜間新法方興溫公時居獻納之位力言不便乞罷制置三司條例司不報會除樞密副使卽累上疏以謂若臣言果是乞早賜施行果非乞罷樞密副使治臣妄言及違慢之罪竟不拜命【韓魏公語錄云司馬君實初除樞密副使竟辭不受時公在魏聞之亟遣人賫書與文潞公勉之云主上倚重之厚庶幾行道道或不行然後去之可也似不須堅讓潞公以書呈君實君實云自古被這般官爵引得壊了名節爲不少矣】先忠肅公才除禦史歸語家人曰趣裝毋爲安居計未及陛對首上疏論亳州獄起不正小臣意在傾故相富弼以市進繼上疏極論新法不便遂貶衡州胡衡麓曰身體發膚生而有之也志士仁人猶不求生以害仁況官爵非生而有之者乎【範忠宣公謂人做好官職當如奉使借館便自無事】胡文定公謂浮世利名蠛蠓耳何足道哉【列子曰蠛蠓生污壤之上因雨而生睹陽而死上莫結反下莫孔反江公望有云爵祿者止能砥礪頑鈍之人不能榮寵輕富貴安貧賤有道之士古人去就豈爲爵祿而已亦人君所宜知也】韓魏公有云富貴易得名節難保又云處去就之難者不可猛而有迹【卽孔子欲以微罪行之義】或問於伊川爲官僚而論事於其長理直而不見從則如之何伊川曰亦權其輕重而已事重於去則當去事輕於去則當止事大於爭所當爭事小於爭則當已此皆論事去就之法也前輩有云事有當死不死其詬有甚於死者後亦未必免死當去不去其禍有甚於去者後亦未必得安世人至此多惑亂失常皆不知輕重義命之分也此理非平居熟講臨事必不能自立不可不豫思古之人欲委質事人其父兄日夜先以此教之中材以下豈臨事一朝一夕所能至哉教之有素其心安焉所謂有所養也【或云呂正獻公家訓】今也不然內則父兄外則師友誘掖訓誨而不以全軀患失爲言者幾希後人气節少及前輩者良有以也大抵得失之心重者勢決不能有所立前輩欲嚴於出處𨿽飲食起居之際必致意焉範文正公每仕京師早晚二膳自已至婢妾皆治於家往往鐫削過爲簡儉有不飽者𨿽晚登政府亦然補外則付之外廚加料幾倍無不厭飫或問其故曰人進退𨿽在已然亦未有不累於妻孥者吾欲使居中則勞且不足在外則逸而有餘故處吾左右者朝夕所言必以外爲樂而無顧戀京師之意於吾亦一佐也杜祁公食於家惟一面一飯而已或美其儉曰衍本一措大耳名位爵祿冠冕服用皆國家俸入之餘以給親族之貧者常恐浮食焉敢以自奉也一旦名位爵祿國家奪之卻爲一措大又將何以自奉養耶胡文定公曰人須是於一切世味淡薄方好不要有富貴相王介甫在政事堂只喫魚羮飯因薦兩人不行下殿便乞去云世間何處無魚羮飯爲它累輕便去住自在孟子謂堂髙數仞食前方丈侍妾數百人我得志不爲也學者先須除去此等常自激昻便不到得墜墮先忠肅公手記云予初登第過濮州兵部郎中士公【名建中字熙道學行載石䢐徠集中】倅郡公事東州大儒也子見之甚從容士公曰汶上有何生事對曰無有士公曰不可君有兒女當思所以養之君今得科第官則有事事則有法官守豈可以常保一不以理去亦復狼狽矣又有大者常見仕者旣老而眷眷於祿當去不去或當官見義不敢爲以避禍患自中人已下則然豈人情皆願悅詬恥哉多出於退無地也使回顧有所歸無妻孥寒餓之累其心當綽綽焉進退輕矣進退無所累則臨大利害必有可觀者如君固不可量然此不可不知予初得第方就仕思其言不入也其後閱世故見其言至爲可信知前輩思慮深議論有根本也【杜祁公告賈直孺初登第之語大意亦同邵康節云處失在得之先則得亦不喜處得在失之先則失難處矣皆先哲用力之方今故具載之也案此篇錯誤甚多獻公家訓四字錯入大字內倅郡倅字誤入小注內今也不然一段誤接士公下衍本一措大一段誤接有所養也下今推尋文義俱爲攺正】

辭順理直者論事之本

子曰賜也亦有惡乎曰惡訐以爲直者【案此下原注明道之意四字有缺文】伊川曰自古能諫於君者未有不因其所明者易太子是其蔽也四皓者髙祖素知其賢而重之此其不蔽之明也故因其所明而及其事則悟之如反手【又云事君須體納約自牖之意人君有過以理開諭之旣不肯聽當救正於此終不能回卻須求人君開明處如漢髙祖欲廢太子叔孫通言嫡庶根本彼皆知之旣不肯聽矣縱使能言無以易此惟張良知四皓素爲髙祖所敬招之使事太子髙祖知人心歸太子乃無廢立意伊川易傳取之者善其智而能諫以明納約之意溫公通鑑去之者爲後世慮逺矣去取之意則初不相悖也學者又當黙識】楊龜山曰君子之事君其說不可惟利之從茍惟利之從則人君所見者利而已彼有軋吾謀者其說又利於我吾說必見屈矣故不若談道理道理旣明人自不能勝也【竊觀前輩論事或以道理或以利害無所必者察主識之奚若審事勢之如何而必以悟上之義也胡衡麓論幾諫直諫之義亦然】劉元城曰人臣進言於君度其能爲卽言之若太迫蹙關閉或一旦決裂其禍必大不若平日雍容以諷之使無太甚可也先忠肅公奏議曰嘗以謂欲言政府之事者譬如治湍暴之水可以循理而漸導之不可以堤防激鬭而發其怒不惟難以成功亦爲患滋大故臣自就職以來竊慕君子之中道以其言直而不違於理辭順而不屈其志不敢悻然如淺丈夫以一言一事輕決去就致聖朝數逐去言事者而無所禆補思以上全國體而下亦庶幾能久其職業而成功名韓魏公曰善諫者無諷也無顯也主於諷者必優柔微婉廣引譬諭冀吾說之可行而不知事不明辧則忽而不聽也主於顯者必暴揚激訐恐以危亡謂吾言之能動而不知論或過當則怒而不信也茍不以理勝爲主難矣哉惟言之重非面折廷爭之難蓋知體得宜爲難當顧體酌冝主於理勝而以至誠將之若知時之不可行而徒爲髙論以賣直取名罪不容誅矣【敢言之患多失在此劉元城謂人臣之事君也旣自知己之所爲又須知君之所能若不知而直前未有不受禍敗也範太史謂君不知其臣臣不量其君而欲成天下之務未之閒也卽禮云事君量而後入之義張敬夫云責難陳善非在己者先盡其道而能之乎在已有未至而獨以望於君難矣此亦推廣孟氏以正己爲先之說詳責難之義蓋勉其君行先王之道而已非止以事功言也若夫智小責之以謀大力小責之以任重可乎彼齊宣王欲以一服八固孟子之所深辟也】公在政府人有自陳不中理者從容諭以不可之理而已未嘗峻折之也明道謂凡爲人言者理勝則事明气忿則招怫嘗赴朝堂議事荊公厲色以待明道徐曰天下之事非一家之私議願公平气以聽【竊謂論事要亦當如是也韓魏公別錄慶曆中範文正公同在西府上前爭事議論各異及下殿各不失和气如未嘗爭蓋其心主於事可行而已不爲己也案議論下本系缺文今據宋史補入】或問人於議論多欲直己無含容之气是气不平否伊川曰固是气不平亦是量狹人量隨識長亦有人識髙而量不長者是識實未至也【呂居仁云當官之法直道爲先其有未可一向直前或直前反敗大事須用呂惠穆公稱停之法此非特小官然也爲天下國家亦當知之又如監司郡守嚴刻過當者須平心定气與之委曲詳盡使之相從而後已如未肯從再當如此詳之其不聽者少矣呂惠穆公每事之來必稱停輕重令得所而後已事經公處者人情事理無不允當劉元城極言稱停二字最吾輩當今所冝致力不可不詳熟思講也】

時者出處語黙之本

君子之道或出或處或黙或語要在不失其時是乃時止則止時行則行時然後言之義也時也者當其可而已矣其可仕也孔子有見行可之仕【趙岐云季桓子秉魯之政孔子仕魯冀可得因而行道也】有際可之仕【際接也衛靈公遇孔子以禮故亦仕之】子曰天下有道丘不與易也【言天下有道則無事於變易故避世長往之士聖人有所不取】而三月無君則皇皇如也其可去也齊景公欲待孔子以季孟之間曰吾老矣不能用也孔子行齊歸女樂季桓子受之三日不朝孔子行衛靈公與孔子遊仰視蜚鴈意不在孔子孔子行而未嘗有三年淹於一國故孟子曰可以仕則仕可以止則止可以久則久可以速則速孔子也孔子聖之時者也【邵康節謂孟子得易之用伊川謂得易之用者莫如孟子又謂由孟子可以得易於此可以黙識矣伊川曰易者變易也隨時變易以從道也】濓溪曰可止可仕古人無所必束髮爲學將有以設施可澤於斯人者必不得已止未晚也劉元城曰仕宦豈是不好事但看行已如何耳若仕宦有益於社稷生靈其勝獨善一身多矣孟子謂仕非爲貧也而有時乎爲貧【橫渠釋簡兮之詩曰簡略也無所難也甚則不恭焉賢者仕祿非迫於饑寒不恭莫甚焉簡兮𨿽刺時君不用然爲仕者不能無太簡之譏胡衡麓謂君子陽陽乃有樂只之諷非純以爲當然也】爲貧者辭尊居卑辭富居貧【張橫渠曰士君子仕宦爲貧則當居米鹽筦庫之職以無媿於心爲道則當堯舜君民太平一世可也曷可妄據卿相之位乎】惡乎冝乎抱關擊柝【監門職也】孔子嘗爲委吏矣曰會計當而已矣【主委積倉庚之吏也】嘗爲乘田矣曰牛羊茁壯長而已矣【苑囿之吏掌六畜之芻牧者或問聖人爲貧而仕者否伊川曰孔子爲乘田委吏是也因言近時有人以此相勉某答云待饑餓不能出門戶時當別相度】古之人未嘗不欲仕也惡不由其道爾【伊川曰古好貧賤而惡富貴是反人情也所以異於人者以安義命焉爾蘇老泉有云凡士之不近人情者鮮不爲大姦慝豎刁易牙開方是也又可以此觀人矣老泉名洵字明允自號老泉歐陽文忠公謂其學究六經百家之說以考質古今治亂成敗聖賢窮達出處之際得其精粹涵蓄充溢下筆頃刻數千言其縱橫上下出入馳驟必造於深微而後止來京師一時後生學者皆尊其賢學其文以爲師法張文定公云僕領益郡得先生所著權書衡論以書先之於歐陽永叔一見大稱嘆目爲荀卿子獻其書於朝自是名動天下士爭傳誦其文時文爲之一變韓魏公嘗與論天下事亦以爲賈誼不能過也治平三年卒今西蜀文學之盛自先生父子倡之世謂之蜀學】語黙以時者何子曰可與言而不與言失人不可與言而與之言失言韓退之云汝非其師不請而教誰云不欺蘇東坡云未信而諫聖人不與交淺言深君子所戒孟子謂位卑而言髙罪也楊龜山言黙戒云未可言而言與可言而不言皆足以取禍【溫公曰鐘鼓叩之然後鳴人不以爲異若不叩自鳴人孰不謂妖耶不可以言而言猶不叩自鳴也可以言而不言猶叩之而不鳴也亦爲廢鐘鼓矣】胡衡麓曰不在其位而謀其政猶司馬而論司冦得失是侵官也【王沂公自登朝歷掖垣內署每謂王文正公必語及闕政公辭以不在其位不敢預聞及當可言之位論事侃侃然案此下原本有眾皆二字及楊龜山論侵官數句缺文】旣去而未去所掌是犯分也【東坡守維揚某以書諫曰君子之於事以爲居位而不言則不可去位而言則又不可其言之者義也其不可言者亦義也前爲潁川言之可也今爲揚守而預潁事其亦可乎豈亦嘗言之而不置耶此取勝之道也苟不公言而私請之又不如己也天下之事行之不中理使人不平者豈此一事豈能盡爭之耶爭之豈能盡如人意耶徒使呫呫者以爲多事爾案此注東坡守維揚句下有缺文】未用而論任用之事是干進也【楊龜山云古之君子自重其身常若不得已而後進賈誼身非宰相而汲汲自進其說蓋亦不自重矣在我者不重故人聽之也輕出爲王傅其論國事猶曰陛下曽不與如臣者議之則是欲嬰撫在庭之臣而出其上也豈不召禍歟】旣不在其位乃不待問而告焉非有利心欲間人以昌己者不爲也【又曰旣在其位當朝夕以思見美必順見惡必彊見賢必薦見不肖必逐見治理必具見亂萌必除隨職而舉乃又不能惟拱手黙黙聽它人所爲或不敢不爲上奏如孔光或恭遜取媚如胡廣或斂袵無所可否如關播或書名給惟諾如陳希烈而國家休戚己不與知皆不忠之大者又云範太史謂君子立人之朝有官守者不失其職有言責者不隠其言君從之亦諫君不從亦諫諫而不入則去之臣之義也其懷祿畏罪而不言則曰君不能從此孟子所謂賊其君者也】昔溫公在從列力言新法不報會除副樞公𨿽懇辭猶論不已奏曰臣若已受樞密副使之告卽不敢更言職外之事今未拜命猶是侍從之臣於朝廷闕失無所不可言者韓魏公罷相判永興軍入辭時二府方議邊事未決乞召公同議旣對卽奏曰臣前日備員政府自當參議今日藩臣惟奉行朝廷命令耳決不敢預聞遂罷議新法初下公判大名府曰某老臣也義不敢黙及不聽曉官屬亟奉行曰某一郡守也其敢不如令【橫渠謂範巽之曰在朝則持國論居外則奉詔令初行新法仕宦四方者皆欲投劾而歸或有以書問邵康節答曰正賢者所當盡力之時新法固嚴能寛一分則民受一分之賜矣投劾而去何益】歐陽文忠公爲河北都漕陛辭上面諭有所欲言言之公曰諫官得風聞言事外官越職爲言罪也胡文定公在後省繳駁吏部侍郎馮澥論劉玨疏云侍從臣寮𨿽當獻納至於彈擊官邪必歸風憲各有分守不可侵紊夫庖人𨿽不治庖屍祝不越尊俎而代之而澥遽越職此路一開臣恐立於朝廷者各以好惡爭相攻擊脇持傾陷滋長怨讎非所以靖朝綱明分守又因蘇昞上書有曰張橫渠聲動關中蘇季明從之最久以其文釐爲十七篇自謂最知大旨及後來坐上書邪黨卻是未知橫渠昔橫渠有詩云葵藿野心𨿽萬里不無忠戀向淸朝夫豈不欲道行於世在館半年卽去後十年復召之不半年又去只爲道不合也季明越職上書得罪甚重必亦有非所宜言者矣【文定公之論以戒乎位卑言髙思出其位者而人君求賢之路則不可不廣也溫公奏疏云上古諌爭無官自公卿大夫至於庶人百工商旅蒙瞍芻蕘無有不得言者以達下情而察國政也若署官而守之非其官者皆不得言則下情壅而不通如是則國家𨿽有迫切之憂行道之人皆知之而在上者莫得閒此其爲害不亦深乎唐明皇出奔不四十里而已無食有父老郭從謹進言曰先王務延訪忠良以廣聰明宋璟爲相數進直言天下賴之而安頃來廷臣以言爲諱闕門之外陛下皆不得知艸野之臣知有今日久矣但九重嚴邃無路上達事不至此則何由得睹陛下之面而訴之乎上曰此朕不明悔之無及慰而遣之君天下者可不監哉或問楊龜山以匹夫一日而見天子天子問焉盡所懷而陳之則必有窒礙者量不盡則爲不忠如何曰事亦須量深淺孔子曰信而後諫未信則以爲謗己也易之恆曰浚恆凶此恆之物也故當以漸而不可浚浚則凶矣假如問人臣之忠邪其親信者誰歟遽與之辧別是非則有失身之悔君子於此但不可以忠爲邪以邪爲忠語言之間固不無委曲也至於論理則不然如梁惠王問孟子何以利吾國則當言何必曰利齊宣王問卿不同則當以正對蓋不直則道不見故也】或問胡衡麓陳成子弒簡公孔子去位猶告於哀公請討之何也衡麓曰列國大夫聞國大政於君君臣臣之義豈爲去位而可廢也故孔子𨿽已告老至於鄰有弒逆天下大變人理所不容則執之者無罪殺之者無禁況從大夫之後乎又曰道有常變言非一端茍不知聖神無方之傳是膠柱而調瑟也【靖康攺元邊事大起楊龜山奏疏云陛下卽位之初國家多事之際凡在臣子苟有見開咸冝自竭蓋明是理者也】明道有云若合開口時如荊軻樊於期要它頭也須開口此皆聖賢出處語黙之模轍也

義者辭受取予之本

中庸謂義者冝也古之人辭受取予初無定體止看義之所在故孟子有可以取可以無取可以予可以無予之訓【伊川曰朋友之饋是可取也然已自可足是不可取也才取之便傷亷也可以予然卻以不予若予之時財或不贍卻於合當予者無可予之此所以傷惠】子華使於齊冉子爲其母請粟子曰與之釡請益曰與之庾冉子與之粟五秉【一釡容六斗四升一庾容十六斗一秉爲十有六斛五秉八十斛也】子曰赤之適齊也乘肥馬衣輕裘吾聞之也君子周急不繼富原思爲之宰與之粟九百辭子曰毋以與爾鄰里鄕黨乎知此則可以與可以無與之義得矣【溫公答劉蒙丐錢書略曰足下以親之無以養兄之無以葬弟妹嫂侄之無以卹策馬裁書千里渡河指某以爲歸且曰以鬻一下婢之資五十萬畀之足以周事何足下不相知之深也某居京師已十年囊儲舊物皆竭安所取五十萬以佐從者之蔬糲乎夫君子𨿽樂施予亦必已有餘然後能及之人就其有餘亦當先親而後疏先舊而後新某得侍足下才周歲得見不過四三而遽以五十萬奉之其餘親戚故舊不可勝數將何以待之乎家居食不敢常以肉衣不敢純以帛何敢以五十萬市一婢乎足下又欲使某取之於它人是尢不可之大者微生髙乞酰於鄰人以應求者孔子以爲不直況已不能施而欲乞於人以爲己惠豈不害於恕乎】孟子於齊王饋兼金一百而不受於宋饋七十鎰而受於薛饋五十鎰而受【兼金好金也價倍於常者二十兩爲鎰】而陳臻謂前日之不受是則今日之受非也今日之受是則前日之不受非也孟子以爲皆是也當在宋也予將有逺行行者必以贐辭曰饋贐予何爲不受當在薛也予有戒心辭曰聞戒故爲兵饋之予何爲不受【趙岐云時孟子有戒備不虞之事】若於齊則未有處也無處而饋之是貨之也焉有君子而可以貨取乎【謂以貨財取我欲使我懷惠也】知此則可以取可以無取之義得矣【昔魯國之法贖人於諸侯者皆取金於府子貢贖人辭而不取孔子聞之曰賜失之矣今魯國富者寡而貧者眾贖人受金則爲不廉其何以相贖乎自今以後魯人不復贖於諸侯矣或有義不當受而眾受之則如之何文中子謂同不害正異不傷物內不失眞外不殊俗劉元城謂無爲皦皦之迹以致怨忌斯言盡之矣尹和靖嘗書通語於座右云昔杜祁公嘗謂門生曰作官第一淸畏無求人知苟欲人知同列不愼者眾必將譖己爲上者又不加明察適足取禍耳但優遊於其間黙而行之無媿於心可也元城又謂唐充之爲善欲人之見知故不免自異以致禍患非明哲保身之謂張橫渠語學者云持守廉潔此士大夫之常事其上更有事在蓋恐人矜已自滿也】楊龜山曰君子於辭受取予之際茍非其義一介不以與諸人茍以其道舜受堯之天下不以爲泰而士或以嗇與爲吝以寡取爲廉者皆不知此也

知止者保身之本

易曰亢龍有悔亢之爲言也知進而不知退知存而不知亡知得而不知喪朱漢上曰亢者處極而不知反者也萬物之理進必有退存必有亡得必有喪亢知一而不知二故道窮而致災荀子曰物禁太盛言物極則衰理之常也蘇黃門云日中則移月滿則虧四時之運成功者去天地尙然況於人乎陳希夷【名摶字圗南亳州眞源人賜號希夷先生門人種放敍其學明皇王帝覇之道太宗嘗問在昔堯舜之爲天下今可致否對曰堯舜土階三尺茅茨不翦其迹似不可及然能以淸靜爲治卽今之堯舜也】云優好之所勿久戀得志之處勿再往【昔人有雲翠鵠犀象其處世非不逺死也而所以死者惑於餌也蘇秦智伯之智非不足以避辱逺死也而所以死者惑於貪利不止也胡文定公語楊訓曰人家切不要事足意得常有些不足處便好人家才事足意得便有不恰好事出亦體消長之理言也】又謂種明逸【放字】曰名者古今之美器造物者深忌之天地間無完名子名將起必有物敗可戒之後果然邵康節詩云大得卻須防大失多憂元只爲多求又云旣有非常樂須防不測憂昔範蠡滅吳報會稽之恥句踐以霸蠡謂成功之下不可久處大名之下難以久居遂乘舟浮海而不返張良報讎彊秦天下震動後爲帝者師良謂此布衣之極願棄人間事欲從赤松子遊至學導引辟穀而不食疏廣謂受曰知足不辱知止不殆功遂身退天之道也今宦成名立如此不去懼有後悔卽日父子俱移病去皆達是理也【竊謂平時叨居其位以苟富貴危亂將至則奉身而退盜取知止之名得乎呂伯恭云保身乃己事豈爲治亂而增損哉身體發膚受之父母不敢毀傷本非末節也至於偸生徇私養小失大如是而全身逺害則君子賤之耳】楊龜山曰髙皇帝旣平天下於功臣尢多忌刻蕭何爲宰輔至出私財以助軍費買田宅以自污僅能免死甚至械系之猶不知引去豈工於爲天下而拙於謀身耶暗於功成身退之義貪冒榮寵惴惴焉如持重寶惟恐一跌然而幾踣者亦屢矣以何之賢而猶不免是惜夫【杜正獻公謂君臣間能全始終難石林葉少蘊謂白樂天與楊虞卿爲姻家而不累於虞卿與元稹牛僧孺厚善而不黨於元稹僧孺爲裴晉公所愛重而不因晉公以進李文饒素所不樂而不爲文饒所深害推其所由惟不汲汲於進取其志在於退是以能安於去就愛憎之際每裕然有餘也】漢上又曰人固有知進退存亡者矣其道詭於聖人則未必得其正與天地不相似又曰聖人知進退存亡不失其正則徳合陰陽與天地同流而無不通矣

安義命者處困之本

富貴貧賤死生禍福得失毀譽孟子謂莫之爲而爲者天也莫之致而至者命也【吾儒則以非人之所能爲而爲者然後歸之天非人力所致而至者然後歸之命此與術家占算之說不同】豈容智力可以僥求幸免哉【胡衡麓謂不知命者輒尙智力】君子處困【或待我以橫逆或爲人所輕侮之類皆處困也】當思其所致之由孟子所謂必自反也則動心忍性增益其所不能範太史謂凡人處憂患則發其智遇窮困則激其心古之聖賢以此成其徳行所以邵康節詩有珍重至人嘗有語落便宜是得便宜之句【此陳希夷語也胡文定公進中興策云聖賢不畏艱難齊桓晉文霸心生於莒狄楚人敗於柏舉昭王奔隨舟師敗於終累陵師敗於繁陽楚國大惕而令尹子西顧曰乃今可爲矣於是遷郢於鄀攺紀其政楚遂以安舜發於深山文王興於羑里聖人作易於困卦則曰困亨者困窮而致亨也於震卦則曰震亨者因震恐而致亨也聖賢所以不畏艱難者以此】伊川曰君子當困窮之時盡其防慮之道而不能免則命也【如孔子遭桓魋將要而殺之微服過宋之時又以見聖人道並行而不相悖處也】當推致其命以遂其志知命之當然也則窮塞禍患不以動其心行吾義而已茍不知命則恐懼於險難隕獲於窮厄所守亡矣又曰君子處難守正不知其它也守正而難不解則命也遇難而自放邪濫𨿽使茍免亦惡徳也知義者不爲【又云賢者惟知義而命己在其中中人已下方以命處義】又曰處屯難而有致亨之道其惟貞固乎然能守正不變者鮮矣【人之於患難只有一个處置盡人謀之後卻須泰然處之有人遇一事則心心念念不肯捨畢竟何益若不會處置了放下便是無義無命也】蘇東坡曰人不知命者常求其所不可得避其所不可免【公謫嶺外與程正甫書云覩近事已絕北歸之望然甚安之譬如元是惠州秀才累舉不第有何不可又與參寥書云瘴癘病人北方何嘗不病是病皆死得人何必瘴气京師國醫手裏死人尢多鄒忠公元符間論事謫嶺外與故人田名晝承君泣別承君曰使志完隠黙官京師遇寒疾不汗五日死矣豈獨嶺海之外能死人哉忠公嘆息曰君子贈我厚矣】昔劉元城紹聖中竄嶺外一日所厚來垂涕言曰屬聞朝廷遣使入郡將不利於公請早自裁無辱公從容告之曰知君至情而某罪大謫輕若朝廷不貸甘心東市之誅使國家明正典刑誅一而勸百助時政之萬一安世之志也何至效匹夫匹婦自經於溝瀆哉卒不爲動胡衡麓曰凡人履險蹈難往往詭計以茍免徼幸以圗全必曰命若是也其可逃乎當是時處之在我矣若陳蔡之際匡人之厄縲紲之中孔父仇牧荀息之事一有遷心變志終不能與命相違徒爲不義士所以見危必當自致其命也又曰其然也不能使之不然其不然也不能使之必然其未然也則不可力變其然夫是之謂天命蓋不易之理得其所以然之理則我爲主矣又曰元聖必得其位至仲尼則窮爲旅人大徳必得其壽至顏回則三十而夭舜能孝親而不能必瞽之不杖己也能友弟而不能必象之不將殺己也湯文聖矣而不能免夏臺羑里之厄比干箕子忠矣而不能免剖心囚奴之禍孔子豈嘗有憾於武叔而當朝肆毀豈嘗失色於桓魋而縱兵爲冦凡如是類聖人猶不免惟盡其在我者爾邵康節謂聖人不能使人無謗能處謗者也有詩云受疑始見周公旦經厄方明孔仲尼又詩云禍如許免人皆諂福若待求天可量又云系自我者可以力行系自人者難以力爭又云聖智不能無蹇剝賢才方善處哀榮皆至言也謝上蔡謂信得命便飬得气不折挫【胡文定曰謝顯道少年便信命嘗見伊川伊川問往京師應舉否答以不願去親庭止就上蔡伊川喜之伊川有云人多說某不教人習舉業而望及第是責天理而不修人事但舉業旣可以及第卽已若便去上面盡力求必得之道是惑也邵伯溫失解康節示之詩云干求須黽勉得失是尋常外物不可必其言味甚長劉元城曰應舉須是文章及第不由事業大要謂得之不得有命不當以得喪之念累於心故伊川舉進士廷試報罷遂不復試孫泰山三黜於禮部則退休焉】唐李泌曰天命它人皆可以言之惟君相不可言蓋君相所以造命也若言則禮樂刑政皆無所用矣紂曰我生不有命在天此商之所以亡也【劉元城曰聖人有所謂知命有所謂言命但聖人知而不言若知而言之是教天下後世不修人事一本於命其禍有不可勝言者矣】孫泰山謂善爲國者先人事而後天意【梁況之云不信己之所爲而歸之天意不可也梁師事孫泰山門人姜潛至之】伊川亦曰聖賢於亂世𨿽知道之將廢不忍坐視而不救也必區區致力未極之間彊此之衰艱彼之進圗其暫安兾其引久茍得爲之孔孟之所屑爲也王允之於漢謝安之於晉亦庶矣【又云國祚長短自有命斁人君何用汲汲求治禹稷過門不入非不知饑溺而死者自有命又卻救之如此其急須思量到道並行而不相悖處可也】又曰賢不肖之在人治亂之在國不可歸之命【關子明曰象生有定數吉凶有前期變而能通則治亂有可易之理】又須知此義也【自立志至安義命凡十一條皆蒞事行已之要】

此其大略也天下之事殊塗而同歸在乎以類推之【今逐條所舉亦綱領而已】因紀聖賢言行於逐條之下明非愚敢臆說也若諸儒之論意義同而載者似重復姑以見所造或有淺深其趨未始不同【或疑條端多而敍載繁者要在深考此書之意】後學尊其所聞是也過之者稍異乎師說則互相詆誚幾成黨與甚至毀訾先哲識者有憂之【胡文定公語徐時動云學道先除去人我敬之不加喜侮之不加怒山谷云好學之士常患人我之念最難調伏】其流蓋自熙丰而來【範忠宣公論王荊公止因喜同惡異遂至黒白不分蘇東坡謂介甫之文未必不善也患於好使人同己自孔子不能使人同王氏安能以其學同天下胡衡麓謂當時學士大夫意向稍殊乎王氏則擯斥隨之必如是說始堪仕進百唱千和率天下出一私戶不亦甚乎竊謂學者亦可以監矣謝上蔡洛學也論語解中如臨川諸說一言之善亦不廢而取之豈有意欲救其獘歟】噫聖人何常師之有三人行必有我師焉主善而已宜乎气象之廣大也【胡衡麓謂吾夫子樂取諸人以爲善博學而無常師於老■﹝日冉﹞則問以禮於郯子則問以官名於師襄則問以琴於之宋則得坤乾於之杞則得夏時於南人則善巫醫之言於西方則錄車甲之矜凡人寸長片善靡不資焉則何事之不知何理之不明何道之不得固天縱之將聖又多學而無常師所以集大成也】邵康節旣受學於李挺之又遊淮海之濱涉於濟汶達於梁宋茍有達者必諮訪以道無常師焉【康節謂學者之患在於好惡先成乎心而挾其私智以求於道則蔽於所好而不得其眞故求至於四方萬里之逺天地陰陽屈伸消長之變無所不考而必折衷於聖人已上見先生行狀謚議揚子云謂眾言淆亂則折諸聖在則人亡則書苟折衷於一家之說未能無偏此未學之獘也汪聖錫謂世之學者往往假聖人之說以廣已造大曰我能通天下之志我能成天下之務我能不疾而速不行而至髙自標置欺眩愚俗若是者非特穿窬之盜而已又或守前人章句訓詁之傳𨿽隠之於心而或疑槪之以聖人之道而或不合不敢有加焉曰吾師之說則然二者之說固有差矣其於非其所自得則均也汪公受學於張橫浦】伊川每見人言前輩之短則曰汝輩且取它長處是皆一道也【王述有云人非堯舜何得每事盡善胡衡麓論子貢貨殖云凡聖門諸子皆不可以一言之差一行之過斷其終身竊謂後進於先哲亦當然】楊龜山語呂居仁云夫學者以孔孟爲師學而不求孔孟之言抑末矣【諸儒語錄皆及門之士雜記一時之言惜乎不一經老先生訂正蓋其中有早年暮年之說有告初學成徳之語而初無倫次或因事感發有所指之言或隨人气稟有扶偏之訓而間闕本末或論陰陽變化性命之理或辯釋老幽明死生之說錯綜其間初學未有所主而驟觀之多失其下學之序未免爲坐談之資苟非明師親友有以正之烏能免其獘哉昔伊川嘗戒學者勿編集語錄云聽得轉動或脫亡一兩字便大別又語其門人尹和靖曰若不得於某之心所記者徒彼意耳和靖曰伊川平生用意惟在易傳求先生之學者觀此足矣語錄之類出於學者所記所見有淺深則所記有工拙蓋未能無失也龜山祭遊定夫文亦云嗟吾先生微言未泯而學者所記多失其眞胡文定公屢請龜山是正程子語錄終不開下筆文定公亦卒莫敢措一辭二先生尙難之後學欲輕議可乎或有取語錄以釋經者嘗疑以問汪公聖錫但舉和靖語以見答因附記於此】

若夫統論道之大本曰中而已

子曰誰能出不由戶何莫由斯道也邵康節曰道無聲無形不可得而見故假道路之道而爲名人之有行必由乎道【謝上蔡辯老子先道而後徳之說云自然不可易底便喚做道體在我身上便喚做徳有知覺識痛癢便喚做仁運用處皆當便喚做義大都只是一事又曰道之得名以其人由之而不可離也近在父子夫婦之間視聽食息之際果可以離人乎自二端起或搥提仁義或絕滅倫類然後人始疑道爲虛無寂寞矣濓溪曰天以陽生萬物生仁也伊川曰惻隠之心人之生道也竊謂言仁親切莫如二先生始悟先儒或以愛以元以寛以公恕以知覺言仁者亦生之屬也戕賊天性暴殄天物則爲不仁矣醫家目艸木實之穰曰仁以其有生道焉楊龜山謂論語言仁皆仁之方也】伊川曰中卽道也中之爲義自無過不及而立名又曰喜怒哀樂未發謂之中言寂然不動者也呂與叔謂情之未動元無過不及又曰後世稱善治天下者無出乎堯舜禹豈執中而用之無不中節乎無過無不及民有不知世有不治者乎聖人之治天下猶不越乎執中則治身之要捨是可乎自中而發無不中節莫非順性命之理而已【胡衡麓謂情不違理者性之正】楊龜山謂堯咨舜舜命禹三聖相授惟執中而已或問君子時中莫是隨時否伊川曰是也中字最難識須是黙識心通且試言一廳則中央爲中言一家則廳中非中推此類可見矣且如初寒時則薄裘可矣盛寒則薄裘不可在盛寒而用初寒之裘非中也更如三過其門而不入在禹稷之世爲中若居陋巷則不中矣居於陋巷在顏子之世爲中若過門不入則非中矣龜山因取扇子以稱之曰以長短觀之則彼爲中以輕重等之則此爲中善用中者惟等其輕重無過不及而已【張敬夫云論其統體中則一而已分而萬殊而萬殊之中各有中焉朱元晦謂中無定體隨時而在惟可與權者知之蓋皆推廣上說也】劉元城曰處事須權輕重務合道理毋使偏重是之謂中呂氏又曰小人見君子之時中惟變所適而不知當其可也而欲肆其姦心濟其私欲或言不必信行不必果則曰惟義所在而已然實未嘗知義所在猖狂妄行不謹先王之治以欺惑流俗此小人之亂徳先王之必誅也【胡衡麓曰道有常有變常止乎正變適於中變而不正斯亂矣範太史曰經者道之常君子治國平天下反其常道而已常道者堯舜之道仁義是也伊川云庸只是常乃定理也天下不易之理也是經也孟子只言反經中正其間橫渠云學未至而好語變者必知其終有患蓋變不可輕議若驟然語變則知操術已不正胡文定公曰君子守其常聖人盡其變又謂春秋變例非聖人莫能裁蘇東坡曰公山弗擾佛肸之召南子之見皆非常道惟孔子則可故曰聖達節謝上蔡論佛肸召子欲往云聖人涉世如善遊不避深淵使不善沒者效之豈不殆乎因悟東學與溫公之學語常而罕及變其旨微矣子所雅言詩書執禮之意也或議溫公學有未至處大槪指此類而言觀諸用又不然在仁宗朝極論國匱理財爲急以爲食貨國之大政宰相之職當領在神宗朝力爭富國興利爲非以謂宰相當以道佐人主不當領制置三司條例謂公昧於時中可乎】竊謂道無適而非中一有偏倚乖戾隨應萬物失其所由矣如四時之過不及則物災气血之過不及則身病故人事之過不及則害生政事之過不及則亂作萬化萬事莫不皆然悉由乎不中節也伊川謂事事物物皆有自然之中朱漢上謂中乃自然之理非人能爲之也學者又豈只訓釋一中字而止乎要須用而能中節斯可矣【溫公謂韓持國曰某所以不好佛老者正謂其不得中道借使有人眞能心如死灰形如槁木及有物歘然來感之未免出應之則其喜怒哀樂未必皆能中節也】中節者當其理而已非理明義精無人欲之私焉烏能至是哉【胡衡麓曰中之難執也自堯舜禹儆戒以相授非至精至一窮極道心不足以得之而世儒多易其言唐楊嗣復所謂事貴得中者譬之盜跖欲殺十人而勸之曰盍殺五人可爾以是爲中不亦悖乎】伊川謂楊墨本學仁義但所學稍偏故其流遂至於無父無君可不審歟大抵修身齊家治國平天下未有偏倚而能立不和而能行者先大夫謂三百八十四爻其用不出乎時中劉絢問讀春秋以何道爲準伊川曰其中庸乎楊龜山謂書五十九篇一言以蔽之曰中而已至哉中乎誠天下之大本也故系之篇終焉

常病初學從事於末而昧乎本鮮克有成作明本書諸座右以自警云本末初無二致明乎一貫之理尙何先後云哉然初學不先知其本則末必紊明本蓋有不得已而作也非敢語成徳而淑諸人姑以自訓遺之子孫若同志之士亦所不隠也【吾子孫讀經史之外茍能翫味是書窮則以之修身達則以之從政庶逃乎虛誕之譏腐儒之誚矣若以類書觀之非予志也】至於先儒接人之端學者進徳之門治道爲政之要蒞事行己之方至王霸之別釋老之辧諸學之源【末學之獘大略粗見末學之獘昔胡文定公論程氏學疏今朱元晦中庸集解敍蓋言其略矣大槪驚髙逺事空妙喜同而惡異好名而尙言談體而遺用語變而厭常析學問政事爲兩途離修身治國爲二道殊非聖賢誨人之本旨此風寖長其獘將有不可勝言者吾子孫勿襲其軌可也橫渠謂以道學政術爲二事此政自古之可憂者胡衡麓曰父子君臣之倫禮樂刑政之具以至取予之介交際之言加帚於箕之儀奉席如橋之習無非性與天道也謂此非性與天道則人所以行乎父子君臣禮樂刑政者是皆智巧僞設土苴粃糠之迹而性與天道茫昧杳冥無預乎人事此豈五經所載孔孟所教耶劉元城語馬永卿曰有暇可看條貫不獨可以治人亦可以保身余嘗以審於衡麓答云本朝憲章在仕者不知則爲吏所欺矣𨿽條法先儒亦不令人廢者蓋窮理之一事耳明道事迹云堯舜三代帝王之治所以博厚悠逺上下與天地同流者先生固以黙而識之至於興造禮樂制度文爲下至行師用兵戰陣之法無所不講皆造其極外夷狄情狀山川道路險易邊鄙方戍城寨斥堠控帶之要靡不究知其吏事操決文法簿書又皆精密詳練竊謂學者能師法焉庶可成通儒矣】子注盡其詳者亦有不得已焉爾【昔趙元考與溫公論著述之體當以正文舉其要子注盡其詳又溫公與範太史論長編云寜失於繁無失於略況是書將欲曉初學歟書中所紀聖賢言行悉以意義爲序初無先後之別或有意義同而詳略異或意𨿽不屬而義難略者具載子注云】

明本釋卷下

