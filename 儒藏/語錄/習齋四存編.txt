習齋四存編﹝淸﹞顏習齋

存性編卷一

駁气質性惡

程子云「論性論气﹐二之則不是。」又曰「有自幼而善﹐有自幼而惡﹐是气稟有然也。」朱子曰「才有天命﹐便有气質﹐不能相離。」而又曰「旣是此理﹐如何惡﹖所謂惡者﹐气也。」可惜二先生之髙明﹐隱爲佛氏六賊之說浸亂﹐一口兩舌而不自覺﹗若謂气惡﹐則理亦惡﹐若謂理善﹐則气亦善。蓋气卽理之气﹐理卽气之理﹐烏得謂理純一善而气質偏有惡哉﹗

譬之目矣﹕眶﹑皰﹑睛﹐气質也﹔其中光明能見物者﹐性也。將謂光明之理專視正色﹐眶﹑皰﹑睛乃視邪色乎﹖余謂光明之理固是天命﹐眶﹑皰﹑睛皆是天命﹐更不必分何者是天命之性﹐何者是气質之性﹔只宜言天命人以目之性﹐光明能視卽目之性善﹐其視之也則情之善﹐其視之詳略遠近則才之彊弱﹐皆不可以惡言。蓋詳且遠者固善﹐卽略且近亦第善不精耳﹐惡於何加﹗惟因有邪色引動﹐障蔽其明﹐然後有淫視而惡始名焉。然其爲之引動者﹐性之咎乎﹐气質之咎乎﹖若歸咎於气質﹐是必無此目而後可全目之性矣﹐非釋氏六賊之說而何﹗

孔﹑孟性旨湮沒至此﹐是以妄爲七圖以明之。非好辯也﹐不得已也。

明明徳

朱子原亦識性﹐但爲佛氏所染﹐爲世人惡習所混。若無程﹑張气質之論﹐當必求「性情才」及「引蔽習染」七字之分界﹐而性情才之皆善﹐與後日惡之所從來判然矣。惟先儒旣開此論﹐遂以惡歸之气質而求變化之﹐豈不思气質卽二气四徳所結聚者﹐烏得謂之惡﹗其惡者﹐引蔽習染也。惟如孔門求仁﹐孟子存心養性﹐則明吾性之善﹐而耳目口鼻皆奉令而盡職。

故大學之道曰「明明徳」﹐尙書贊堯﹐首曰「欽明」﹐舜曰「浚哲」﹐文曰「克明」﹐中庸曰「尊徳性」﹐旣尊且明﹐則無所不照。譬之居髙肆望﹐指揮大眾﹐當惻隱者卽惻隱﹐當羞惡者卽羞惡﹐仁不足以恃者卽以義濟之﹐義不足以恃者卽以仁濟之。或用三徳並濟一徳﹐或行一徳兼成四徳﹐當視卽視﹐當聽卽聽﹐不當卽否。使气質皆如其天則之正﹐一切邪色淫聲自不得引蔽﹐又何習於惡﹑染於惡之足患乎﹗是吾性以尊明而得其中正也。

六行乃吾性設施﹐六藝乃吾性材具﹐九容乃吾性發現﹐九徳乃吾性成就﹔制禮作樂﹐燮理陰陽﹐裁成天地﹐乃吾性舒張﹐萬物咸若﹐地乎天成﹐太和宇宙﹐乃吾性結果。故謂變化气質爲養性之效則可﹐如徳潤身﹐睟面盎背﹐施於四體之類是也﹔謂變化气質之惡以復性則不可﹐以其問罪於兵而責染於絲也。知此﹐則宋儒之言性气皆不親切。

惟吾友張石卿曰「性卽是气質之性﹐堯﹑舜气質卽有堯﹑舜之性﹐呆呆气質卽有呆呆之性﹐而究不可謂性有惡。」其言甚是。但又云「傻人決不能爲堯﹑舜」﹐則誣矣。吾未得與之辧明而石卿物故﹐深可惜也﹗

棉桃諭性

諸儒多以水諭性﹐以土諭气﹐以濁諭惡﹐將天地予人至尊至貴至有用之气質﹐反似爲性之累者然。不知若無气質﹐理將安附﹖且去此气質﹐則性反爲兩間無作用之虛理矣。

孟子一生苦心﹐見人卽言性善﹐言性善必取才情故迹一一指示﹐而直指曰「形色﹐天性也﹐惟聖人然後可以踐形。」明乎人不能作聖﹐皆負此形也﹐人至聖人乃充滿此形也﹔此形非他﹐气質之謂也。以作聖之具而謂其有惡﹐人必將賤惡吾气質﹐程﹑朱敬身之訓﹐又誰肯信而行之乎﹖

因思一諭曰﹕天道渾淪﹐譬之棉桃﹕殼包棉﹐陰陽也﹔四瓣﹐元﹑亨﹑利﹑貞也﹔軋﹑彈﹑紡﹑織﹐二气四徳流行以化生萬物也﹔成布而裁之爲衣﹐生人也﹔領﹑袖﹑襟裾﹐四肢﹑五官﹑百骸也﹐性之气質也。領可護項﹐袖可藏手﹐襟裾可蔽前後﹐卽目能視﹑耳能聽﹑子能孝﹑臣能忠之屬也﹐其情其才﹐皆此物此事﹐豈有他哉﹗不得謂棉桃中四瓣是棉﹐軋﹑彈﹑紡﹑織是棉﹐而至制成衣衫卽非棉也﹐又不得謂正幅﹑直縫是棉﹐斜幅﹑旁殺卽非棉也。如是﹐則气質與性﹐是一是二﹖而可謂性本善﹐气質偏有惡乎﹖

然則惡何以生也﹖則如衣之著塵觸污﹐人見其失本色而厭觀也﹐命之曰污衣﹐其實乃外染所成。有成衣卽被污者﹐有久而後污者﹐有染一二分污者﹐有三四分以至什百全污不可知其本色者﹔僅只須煩撋滌浣以去其染著之塵污已耳﹐而乃謂洗去其襟裾也﹐豈理也哉﹗是則不特成衣不可謂之污﹐𨿽極垢敝亦不可謂衣本有污。但外染有淺深﹐則撋浣有難易﹐若百倍其功﹐縱積穢可以復潔﹐如莫爲之力﹐卽蠅點不能復素。則大學明徳之道﹐日新之功﹐可不急講歟﹗

借水諭性

程﹑朱因孟子嘗借水諭性﹐故亦借水諭者甚多﹔但主意不同﹐所以將孟子語皆費牽合來就己說。今卽就水明之﹐則有目者可共見﹐有心者可共解矣。

程子云「淸濁𨿽不同﹐然不可以濁者不爲水。」此非正以善惡𨿽不同﹐然不可以惡者不爲性乎﹖非正以惡爲气質之性乎﹖請問﹐濁是水之气質否﹖吾恐澄澈淵湛者﹐水之气質﹐其濁之者﹐乃雜入水性本無之土﹐正猶吾言性之有引蔽習染也。其濁之有遠近多少﹐正猶引蔽習染之有輕重淺深也。若謂濁是水之气質﹐則濁水有气質﹐淸水無气質矣﹐如之何其可也﹗

性理評

朱子曰「孟子道性善﹐性字重﹐善字輕﹐非對言也。」

此語可詫﹗性善二字如何分輕重﹖誰說是對言﹖若必分輕重﹐則孟子時人競言性﹐但不知性善耳。

孟子道之之意﹐似更重善字。

朱子述伊川曰「形旣生矣﹐外物觸其形而動於中矣。其中動而七情出﹐曰喜﹑怒﹑哀﹑懼﹑愛﹑惡﹑欲﹐情旣熾而益蕩﹐其性鑿矣。」

「情旣熾」句﹐是歸罪於情矣。非。王子曰﹕程子之言似不非。熾便是惡。予曰﹕孝子之情濃﹐忠臣之情盛﹐熾亦何惡﹖賢者又惑於莊周矣。

又曰「動字與中庸發字無異﹐而其是非眞妄﹐特決於有節與無節﹑中節與不中節之間耳。」

以不中節爲非亦可﹐但以爲惡妄則不可。彼忠臣義士﹐不中節者豈少哉﹗

朱子曰「『人生而靜﹐天之性』﹐未嘗不善﹔『感物而動﹐性之欲』﹐此亦未嘗不善。至於『物至知誘﹐然後好惡形焉。好惡無節於內﹐知誘於外﹐不能反躬﹐天理滅矣』﹐方是惡。故聖賢說得惡字煞遲。」

此段精確﹐句句不紊層次。吾之七圖﹐亦適以發明朱子之意云爾。而乃他處多亂﹐何也﹖以此知朱子識詣之髙﹐而未免惑於他人之見耳。按朱子此段﹐是因樂記語而釋之。可見漢儒見道﹐猶勝宋儒。

又述韓子所以爲性者五﹐而今之言性者皆雜佛﹑老而言之。

先生輩亦雜佛﹑老矣﹗

張南軒答人曰「程子之言﹐謂『人生而靜以上更不容說﹐才說性時便已不是性。』繼之曰﹕『凡人說性﹐只是說繼之者善也。』」

玩程子云「凡人說性﹐只是說繼之者善也」﹐蓋以易「繼善」句作已落人身言﹐謂落人身便不是性耳。夫「性」字從「生心」﹐正指人生以後而言。若「人生而靜」以上﹐則天道矣﹐何以謂之性哉﹖

朱子曰「人之性論明暗﹐物之性只是偏塞。」

人亦有偏塞﹐如天啞﹑天閹是也﹔物亦有明暗﹐如沐猴可教之戲﹑鸚鵡可教之言是也。

程子曰「韓退之說叔向之母聞揚食我之生﹐知其必滅宗﹐此無足怪﹐其始便稟得惡气﹐便有滅宗之理﹐所以聞其聲而知之也。使其能學以勝其气﹐復其性﹐可無此患。」

噫﹗楚越椒始生而知其必滅若敖﹐晉揚食我始生而知其必滅羊舌﹐是後世言性惡者以爲明證者也﹐亦言气質之惡者以爲定案者也。試問二子方生﹐其心欲弒父與君乎﹖欲亂倫敗類乎﹖吾知其不然也。子文﹑向母不過察聲容之不平而知其气稟之甚偏﹐他日易於爲惡耳。今卽气稟偏而卽命之曰「惡」﹐是指刀而坐以殺人也﹐庸知刀之能利用殺賊乎﹗程子云「使其能學以勝其气﹐復其性﹐可無此患。」可爲善論﹐而惜乎不知气無惡也﹗

朱子曰「气有不存而理卻常在。」又曰「有是气則有是理﹐無是气則無此理。」

後言不且以己矛刺己盾乎﹖

孔﹑孟言性之異﹐略而論之﹐則夫子雜乎气質而言之﹐孟子乃專言其性之理。雜乎气質而言之﹐故不曰「同」而曰「近」。蓋以爲不能無善惡之殊﹐但未至如所習之遠耳。

愚謂識得孔﹑孟言性原不異﹐方可與言性。孟子明言「爲不善非才之罪」﹐「非天之降才爾殊」﹐「乃若其情則可以爲善」﹐又曰「形色﹐天性也」﹐何嘗專言理﹖況曰性善﹐謂聖凡之性同是善耳﹐亦未嘗謂全無差等。觀言「人皆可以爲堯﹑舜」﹐將生安﹑學利﹑困勉無不在內﹐非言當前皆與堯﹑舜同也。宋儒彊命之曰「孟子專以理言」﹐冤矣﹗孔子曰「性相近也﹐習相遠也。」此二語乃自罕言中偶一言之﹐遂爲千古言性之準。性之相近如眞金﹐輕重多寡𨿽不同﹐其爲金俱相若也。惟其有差等﹐故不曰「同」﹔惟其同一善﹐故曰「近」。將天下聖賢﹑豪傑﹑常人不一之恣性﹐皆於「性相近」一言包括﹐故曰「人皆可以爲堯﹑舜」﹔將世人引蔽習染﹑好色好貨以至弒君弒父無窮之罪惡﹐皆於「習相遠」一句定案﹐故曰「非才之罪也」﹐「非天之降材爾殊也」﹐孔﹑孟之旨一也。昔太甲顚覆典刑﹐如程﹑朱作阿衡﹐必將曰「此气質之惡」。而伊尹則曰「玆乃不義﹐習與性成」。大約孔﹑孟而前﹐責之習﹐使人去其所本無﹐程﹑朱以後﹐責之气﹐使人憎其所本有﹐是以人多以气質自諉﹐竟有「山河易攺﹐本性難移」之諺矣﹐其誤世豈淺哉﹗

此理皆聖賢所罕言者﹐而近世大儒如河南程先生﹑橫渠張先生嘗發明之﹐其說甚詳。

以聖賢所罕言而諄諄言之﹐至於何年習數﹐何年習禮﹐何年學樂﹐周﹑孔日與天下共見者而反後之﹐便是禪宗。

邵浩問曰「趙書記嘗問浩﹕『如何是性﹖』浩對以伊川云﹕『孟子言性善是極本窮原之性﹔孔子言性相近是气質之性。』趙雲﹕『安得有兩樣﹖只有中庸說天命之謂性自分明。』」曰「公當初不曾問他﹐『旣謂之善﹐固無兩般﹔才說相近﹐須有兩樣。』」

善哉書記﹗認性眞確﹐朱子不如大舜捨己從人矣。殊不思夫子言相近﹐正謂善相近也﹔若有惡﹐則如黑白﹑冰炭﹐何近之有﹖

孟子言性只說得本然底﹐論才亦然。荀﹑揚﹑韓諸人𨿽是論性﹐其實只說得气。

不本然﹐便不是性。

問﹕「气質之說起自何人﹖」曰「此起於程﹑張。某以爲極有功於聖門﹐有補於後學。」

程﹑張隱爲佛氏所惑﹐又不解惡人所從來之故﹐遂杜撰气質一說﹐誣吾心性。而乃謂有功聖門﹐有補來學﹐誤甚﹗

程子曰「善惡皆天理。謂之惡者﹐本非惡﹐但或過或不及便如此。蓋天下無性外之物﹐本皆善而流於惡耳﹗」

玩「本非惡﹐但或過或不及便如此」語﹐則程子本意亦未嘗謂气質之性有惡﹐凡其所謂善惡者﹐猶言偏全﹑純駁﹑淸濁﹑厚薄焉耳。但不宜輕出一惡字﹐馴至有「气質惡爲吾性害」之說﹐立言可不愼乎﹗「流於惡」﹐「流」字有病﹐是將謂源善而流惡﹐或上流善而下流惡矣。不知源善者流亦善﹐上流無惡者下流亦無惡﹐其所爲惡者﹐乃是他途岐路別有點染。譬如水出泉﹐若皆行石路﹐𨿽自西海達於東海﹐毫不加濁﹐其有濁者﹐乃虧土染之﹐不可謂水本淸而流濁也。知濁者爲土所染﹐非水之气質﹐則知惡者是外物染乎性﹐非人之气質矣。

問﹕「『善固性也』固是﹐若云『惡亦不可不謂之性』﹐則此理本善﹐因气而鶻突﹔𨿽是鶻突﹐然亦是性也。」曰「他原頭處都是善﹐因气偏﹐這性便偏了﹔然此處亦是性。如人渾身都是惻隱而無羞惡﹐都羞惡而無惻隱﹐這个便是惡的。這个喚做性耶不是﹖如墨子之心本是惻隱﹐孟子推其獘到得無父處﹐這个便是『惡亦不可不謂之性』也。」

此段朱子極力刻畫气質之惡﹐明乎此則气質之有惡昭然矣﹐大明乎此則气質之無惡昭然矣。夫「气偏性便偏」一言﹐是程﹑朱气質性惡本旨也。吾意偏於何物﹖下文乃曰「如人渾身都是惻隱而無羞惡﹐都羞惡而無惻隱﹐這便是惡。」嗚呼﹗世豈有皆惻隱而無羞惡﹐皆羞惡而無惻隱之人耶﹖豈有皆惻隱而無羞惡﹐皆羞惡而無惻隱之性耶﹖不過偏勝者偏用事耳。今卽有人偏勝之甚﹐一身皆是惻隱﹐非偏於仁之人乎﹖其人上焉而學以至之﹐則爲聖也﹐當如伊尹﹔次焉而學不至﹐亦不失爲屈原一流人﹔其下頑不知學﹐則輕者成一姑息好人﹐重者成一貪溺昧罔之人。然其貪溺昧罔﹐亦必有外物引之﹐遂爲所蔽而僻焉﹐久之相習而成﹐遂莫辧其爲後起﹑爲本來﹐此好色好貨﹐大率偏於仁者爲之也。若當其未有引蔽﹐未有習染﹐而指其一身之惻隱曰﹐此是好色﹐此是好貨﹐豈不誣乎﹖卽有人一身皆是羞惡﹐非偏於義之人乎﹖其人上焉而學以至之﹐則爲聖也﹐當如伯夷﹔次焉而學不至﹐亦不失爲海瑞一流人﹔其下頑不知學﹐則輕者成一傲岸絕物﹐重者成很毒殘暴之惡人。然其很毒殘暴﹐亦必有外物引之﹐遂爲所蔽而僻焉﹐久之相習而成﹐遂莫辧其爲後起﹑爲本來﹐大率殺人戕物﹐皆偏於義者爲之也。若當其未有引蔽﹐未有習染﹐而指其一身之羞惡者曰﹐此是殺人﹐此是戕物﹐豈不誣乎﹖墨子之心原偏於惻隱﹐遂指其偏於惻隱者謂之無父﹐可乎﹖但彼不明其徳﹐無晰義之功﹐見此物亦引愛而出﹐見彼物亦引愛而出﹐久之相習﹐卽成一兼愛之性﹐其獘至視父母如路人﹐則惡矣﹔然亦習之至此﹐非其孩提卽如此也。卽朱子亦不得不云「孟子推其獘至於無父」﹐則下句不宜承之曰「惡亦不可不謂之性」也。

朱子曰「濂溪說﹕『性者﹐剛﹑柔﹑善﹑惡﹑中而已矣。』濂溪說性﹐只是此五者。他又自有說仁﹑義﹑禮﹑智底性時﹐若論气質之性則不出此五者。然气稟底性便是那四端底性﹐非別有一種性也。」

旣云「气稟之性卽是四端之性﹐別無二性」﹐則惡字從何加之﹖可云「惡之性卽善之性」乎﹖蓋周子之言善惡﹐或亦如言偏全耳。然偏不可謂爲惡也﹔偏亦命於天者也﹐雜亦命於天者也﹐惡乃成於習耳。如官然﹕正印固君命也﹐副貳獨非君命乎﹖惟山寨僭僞非君命耳。如生物之本色然﹕五色兼全﹐且均勻而有條理者﹐固本色也﹔獨黃獨白非本色乎﹖卽色有錯雜獨非本色乎﹖惟灰塵污泥薰漬點染非本色耳。今乃舉副貳雜職與僭僞同誅﹐以偏色錯彩與污染並厭﹐是惟正印爲君命﹐純美爲本色﹐惟堯﹑舜﹑孔﹑孟爲性善也﹐烏乎可﹖周子太極圖﹐原本之道士陳希夷﹑禪僧壽涯﹐豈其論性亦從此誤而諸儒遂皆宗之歟﹖

言若水之就下處﹐當時只是滚說了。蓋水之就下﹐便是諭性之善﹐如孟子所謂「過顙」「在山」﹐𨿽不是順水之性﹐然不謂之水不得。這便是前面「惡亦不可不謂之性」之說。

竭盡心力﹐必說性有惡﹐何爲﹖弒父弒君亦是人﹐然非人之性﹔「過顙」「在山」亦是水﹐然非水之性。

水流至海而不污者﹐气稟淸明﹐自幼而善﹐聖人性之而全其天者也。流未遠而已濁者﹐气稟偏駁之甚﹐自幼而惡者也。流旣遠而方濁者﹐長而見異物而遷焉﹐失其赤子之心者也。濁有多少﹐气之昏明純駁有淺深也。不可以濁者不爲水﹐惡亦不可不謂之性也。

水流未遠而濁﹐是水出泉卽遇易虧之土﹐水全無與也﹐水亦無如何也。人之自幼而惡﹐是本身气質偏駁﹐易於引蔽習染﹐人與有責也﹐人可自力也。如何可倫﹗人家墻卑﹐易於招盜﹐墻誠有咎也﹐但責墻曰「汝卽盜也」﹐受乎哉﹖

因言「舊時人嘗裝惠山泉去京師﹐或時臭了。京師人會洗水﹐將沙石在筧中﹐上面傾水﹐從筧中下去。如此十數番﹐便漸如故。」

此正洗水之習染﹐非洗水之气質也。

而今講學用心著力﹐都是用這气去尋个道理。

然則气又有用如此﹐而謂其有惡乎﹖

或問﹕「『形而後有气質之性』﹐其所以有善惡之不同﹐何也﹖」勉齋黃氏曰「气有偏正﹐則所受之理隨而偏正﹔气有昏明﹐則所受之理隨而昏明。木之气盛則金之气衰﹐故仁常多而義常少﹔金之气盛則木之气衰﹐故義常多而仁常少。若此者﹐气質之性有善惡也。」

是以偏爲惡矣。則伯夷之偏淸﹐柳下惠之偏和﹐亦謂之惡乎﹖

愚嘗質之先師。答曰「未發之前﹐气不用事﹐所以有善而無惡。」至哉此言也﹗

未發之前可羨如此﹐則已發可憎矣﹐宜乎佛氏之打坐入定﹐空卻一切也﹗黃氏之言﹐不愈背誕乎﹗

气有淸濁﹐譬如著些物蔽了﹐發不出。如柔弱之人見義不爲﹐爲義之意卻在裏面﹐只是發不出。如燈火使紙罩了﹐光依舊在裏面﹐只是發不出來﹐拆去了紙﹐便自是光。

此紙原是罩燈火者﹐欲燈火明必拆去紙。气質則不然。气質拘此性﹐卽從此气質明此性﹐還用此气質發用此性。何爲拆去﹖且何以拆去﹖拆而去之﹐又不止孟子之所謂戕賊人矣﹗

以人心言之﹐未發則無不善﹐已發則善惡形焉。然原其所以爲惡者﹐亦自此理而發﹐非是別有个惡﹐與理不相干也。若別有个惡與理不相干﹐卻是有性外之物也。

以未發爲無不善﹐已發則善惡形﹐是謂未出土時純是麥﹐旣成苗時卽成麻與麥﹐有是理乎﹖至謂所以爲惡亦自此理而發﹐是誣吾人气質﹐並誣吾人性理﹐其初尙近韓子「三品」之論﹐至此竟同荀氏「性惡」﹐揚氏「善惡混」矣。

北溪陳氏曰「自孟子不說到气稟﹐所以荀子便以性爲惡﹐揚子便以性爲善惡混﹐韓文公又以爲性有三品﹐都只是說得气。近世東坡蘇氏又以爲性未有善惡﹐五峯胡氏又以爲性無善惡﹐都只含糊云云。至程子﹐於本性之外又發出气質一段﹐方見得善惡所從來。」又曰「萬世而下﹐學者只得按他說﹐更不可攺易。」

程﹑張於眾論無統之時﹐獨出「气質之性」一論﹐使荀﹑揚以來諸家所言皆有所依歸﹐而世人無窮之惡皆有所歸咎﹐是以其徒如空谷聞音﹐欣然著論垂世。而天下之爲善者愈阻﹐曰「我非無志也﹐但气質原不如聖賢耳。」天下之爲惡者愈不懲﹐曰「我非樂爲惡也﹐但气質無如何耳。」且從其說者﹐至出辭悖戾而不之覺﹐如陳氏稱「程子於本性之外發出气稟一段」。噫﹗气稟乃非本來者乎﹖本來之外乃別有性乎﹖又曰「方見得善惡所從來」﹐惡旣從气稟來﹐則指漁色者气稟之性也﹐黷貨者气稟之性也﹐弒父弒君者气稟之性也﹐將所謂引蔽﹑習染﹐反置之不問。是不但縱賊殺良﹐幾於釋盜寇而囚吾兄弟子侄矣﹐異哉﹗

潛室陳氏曰「識气質之性﹐善惡方各有著落。不然﹐則惡從何處生﹖孟子專言義理之性﹐則惡無所歸﹐是『論性不論气不備』。孟子之說爲未備。」

觀告子或人三說﹐是孟子時已有荀﹑揚﹑韓﹑張﹑程﹑朱諸說矣﹐但未明言「气質」二字耳。其未明言者﹐非其心思不及﹐乃去聖人之世未遠﹐見習禮﹐習樂﹐習射﹐習書﹑數﹐非禮勿視聽言動皆以气質用力﹐卽此爲存心﹐卽此爲養性﹐故曰「志至焉﹐气次焉」﹐故曰「持其志無暴其气」﹐故曰「養吾浩然之气」﹐故曰「惟聖人然後可以踐形」。當時儒者視气質甚重﹐故𨿽異說紛紛﹐已有隱壞吾气質以誣吾性之意﹐然終不敢直誣气質以有惡也。魏﹑晉以來﹐佛老肆行﹐乃於形體之外別狀一空虛幻覺之性靈﹐禮樂之外別作一閉目靜坐之存養。佛者曰「入定」﹐儒者曰吾道亦有「入定」也。老者曰「內丹」﹐儒者曰吾道亦有「內丹」也。借四子﹑五經之文﹐行楞嚴﹑參同之事﹐以躬習其事爲粗迹﹐則自以气骨血肉爲分外﹐於是始以性命爲精﹐形體爲累﹐乃敢以有惡加之气質﹐相衍而莫覺其非矣。賢如朱子﹐而有「气質爲吾性害」之語﹐他何說乎﹗噫﹗孟子於百說紛紛之中﹐明性善及才情之善﹐有功萬世。今乃以大賢諄諄然罷口敝舌﹐從諸妄說辯出者﹐復以一言而誣之曰﹐孟子之說原不明不備﹐原不曾折倒告子。噫﹗孟子果不明乎﹐果未備乎﹖何其自是所見﹐妄議聖賢而不知其非也﹗

問﹕「目視耳聽﹐此气質之性也。然視之所以明﹐聽之所以聰﹐抑气質之性耶﹐抑義理之性耶﹖」曰「目視耳聽﹐物也﹔視明聽聰﹐物之則也。來問可施於物則﹐不可施於言性。若言性﹐當云好色好聲﹐气質之性﹔正色正聲﹐義理之性。」

詩云「天生烝民﹐有物有則﹔民之秉彜﹐好是懿徳。」孔子曰「爲此詩者﹐其知道乎﹗有物必有則﹔民之秉彜也﹐故好是彜徳。」詳詩與子言﹐物則非性而何﹖況朱子解物則﹐亦云「如有父子則有孝慈﹐有耳目則有聰明之類」﹐非謂孝慈卽父子之性﹐聰明卽耳目之性乎﹖今陳氏乃云「來問可施於物則﹐不可施於言性」﹐是謂物則非性矣。又云「若言性﹐當云好色好聲﹐气質之性﹔正色正聲﹐義理之性」﹐是物則非義理之性﹐並非气質之性矣。則何者爲物之則乎﹖大約宋儒認性﹐大端旣差﹐不惟証之以孔﹑孟之旨不合﹐卽以其說互參之﹐亦自相矛盾﹑各相抵牾者多矣。如此之類﹐當時皆能欺人﹐且以自欺。蓋空談易於藏醜﹐是以捨古人六府﹑六藝之學而髙談性命也。予與友人法幹王子初爲程﹑朱之學﹐談性天似無齟齬。一旦從事於歸除法﹐已多艱誤﹐況禮樂之精繁乎﹗昔人云「畫鬼容易畫馬難。」正可諭此。

臨川吳氏曰「孟子道性善﹐是就气質中挑出其本然之理而言。然不曾分別性之所以有不善者﹐因气質之有濁惡而污壞其性也。故𨿽與告子言而終不足以解告子之惑﹐至今人讀孟子﹐亦見其未有以折倒告子而使之心服也。

孟子時𨿽無气質之說﹐必有言才不善﹑情不善者﹐故孟子曰「若夫爲不善﹐非才之罪也。」「非天之降才爾殊也。」「人見其禽獸也﹐以爲未嘗有才焉者﹐是豈人之情也哉﹗」凡孟子言才情之善﹐卽所以言气質之善也。歸惡於才﹑情﹑气質﹐是孟子所深惡﹐是孟子所亟辯也。宋儒所自恃以爲備於孟子﹑密於孟子﹐發前聖所未發者﹐不知其蹈告子二或人之故智﹐爲孟子所詞而辟之者也﹐顧反謂孟子有未備﹐無分曉。然猶時有回護語﹐未敢遽處孟子上。至於元儒﹐則公然肆口以爲程﹑朱言「未備」﹐指孟子之言性而言也﹐言「不明」﹐指荀﹑揚世俗之論性者言也﹐是夷孟子於荀﹑揚﹑世俗矣。明言气質濁惡﹐污吾性﹐壞吾性。不知耳目﹑口鼻﹑手足﹑五臟﹑六腑﹑筋骨﹑血肉﹑毛髮俱秀且備者﹐人之質也﹐𨿽蠢﹐猶異於物也﹔呼吸充周榮潤﹐運用乎五官百骸粹且靈者﹐人之气也﹐𨿽蠢﹐猶異於物也﹔故曰「人爲萬物之靈」﹐故曰「人皆可以爲堯﹑舜」。其靈而能爲者﹐卽气質也。非气質無以爲性﹐非气質無以見性也。今乃以本來之气質而惡之﹐其勢不並本來之性而惡之不已也。以作聖之气質而視爲污性﹑壞性﹑害性之物﹐明是禪家六賊之說﹐其勢不混儒﹑釋而一之不已也。能不爲此懼乎﹗是以當此普地狂瀾泛濫東奔之時﹐不度勢﹐不量力﹐駕一葉之舟而欲挽其流﹐多見其危也﹐然而不容已也。觀至「𨿽與告子言﹐終不足以解告子之惑。至今讀孟子﹐亦見其未有以折倒告子而使之心服」﹐嘆曰﹐吳臨川何其似吾童時之見也﹗吾十餘歲讀孟子至義內章﹐見敬叔敬弟之說﹐猶之敬兄酌鄕人也﹐公都子何據而遽燎然不復問乎﹖飲湯飲水之諭﹐猶之敬叔敬弟也﹐孟季子何見而遂憮然不復辯乎﹖至後從「長之者義乎」句悟出﹐則見句句是義內矣。今觀孟子辯性諸章﹐皆據人情物理指示﹐何其痛快明白﹗告子性甚執﹐不服必更辯﹐今旣無言﹐是已折倒也。吳氏乃見爲不足解惑﹐見爲未折倒告子﹐是其見卽告子之見﹐而識又出告子下矣。

朱子曰「孟子終是未備﹐所以不能杜絕荀﹑揚之口。」

程﹑朱﹐志爲學者也﹔卽所見異於孟子﹐亦當虛心以思﹕何爲孟子之見如彼﹖或者我未之至乎﹖更研求告子﹑荀﹑揚之所以非與孟子之所以是﹐自當得之。乃竟取諸說統之爲气質之性﹐別孟子爲本來之性﹐自以爲新發之祕﹐兼全之識﹐反視孟子爲偏而未備﹐是何也﹖去聖遠而六藝之學不明也。孟子如明月出於黃昏﹐太陽之光未遠﹐專望孔子爲的﹐意見不以用﹐曲學邪說不以雜。程﹑朱則如末旬之半夜﹐偶一明色睒爍之星出﹐一時暗星旣不足比光﹐而去日月又遠﹐卽儼然太陽﹐而明月亦不知尊矣。又﹐古者學從六藝入﹐其中涵濡性情﹐歷練經濟﹐不得躐等﹐力之所至﹐見斯至焉。故聰明如端木子﹐猶以孔子爲多學而識﹐直待垂老學深﹐方得聞性道﹐一聞夫子以顏子比之﹐爽然自失﹐蓋因此學好大騖荒不得也。後世誦讀﹑訓詁﹑主靜﹑致良知之學﹐極易於身在家庭﹐目徧天下﹐想象之久﹐以虛爲實﹐遂侈然成一家言而不知其誤也。

吳氏曰「程子『性卽理也』云云﹐張子云﹕『形而後有气質之性』云云﹐此言最分曉。而觀者不能解其言﹐反爲所惑﹐將謂性有兩種。蓋天命之性﹐气質之性﹐兩性字只是一般﹐非有兩等性也。」

程﹑張原知二之則不是﹐但爲諸子﹑釋氏﹑世俗所亂﹐遂至言性有二矣。旣云「天地之性渾是一善﹐气質之性有善有惡」﹐非兩種性而何﹖可云惡卽理乎﹖

問﹕「子罕言命﹐若仁﹑義﹑禮﹑智﹑信五常﹐皆是天所命。如貴賤﹑死生﹑壽夭之命有不同﹐如何﹖」曰「都是天所命。稟得精英之气﹐便爲聖﹑爲賢﹐便是得理之全﹐得理之正。稟得淸明者曰英爽﹔稟得惇厚者曰溫和。稟得淸髙者便貴﹐稟得丰厚者便富﹐稟得長久者便壽﹔稟得衰頹﹑薄污﹝天命無污﹐當作「濁」﹞者便爲愚﹑不肖﹐爲貧﹐爲賤﹐爲夭。天有那气生一个人出來﹐便有許多物隨他來。天之所命固是均一﹐而气稟便有不齊﹐只看其稟得來如何耳。」

此段甚醇。愚第三圖大意正仿此。

「三代而上﹐气數醇濃。气淸者必厚﹐必長﹐故聖賢皆貴﹐且富﹐且壽。以下反是。」

愚謂有回轉气運法。惟行選舉之典﹐則淸者自髙自厚矣。

程子曰「性無不善﹐其所以不善者﹐才也。受於天之謂性﹔稟於气之謂才。才之善不善﹐由气之有偏正也。」

罪气因罪才﹐故曰孟子時人言才情不善卽气質之說。程﹑張气質之性﹐卽告子二或人之見也。

告子所云固是﹐爲孟子問他﹐他說便不是也。

愚謂程﹑朱卽告子之說﹐猶屬遙度之語。玆程子竟明許告子所言是﹐且曰「爲孟子問他﹐他說便不是」﹐似憾告子辭不達意者。不知諸先生正不幸不遇孟子問﹐故不自知其不是也。

朱子曰「性者心之理﹐情者心之動﹐才便是那情之會恁地者。情與才絕相近﹐但情是遇物而發﹐路陌曲折﹐恁的去底﹔才是有气力去做底。要之﹐千頭萬緒﹐皆是從心上來。」

此段確眞。乃有「才情惡﹐气質惡﹐程子密於孟子」之語﹐何也﹖

伊川所謂才﹐與孟子說才小異﹐而語意尢密﹐不可不考。

伊川明言「其不善乃是才也」﹐與孟子之說如冰炭之異性﹐燕﹑越之異轅矣﹐尙得謂之小異乎﹗

气質之性﹐古人𨿽不曾與人說﹐考之經典﹐卻有此意。如書云「人惟萬物之靈」﹐「亶聰明作元後」﹐與夫「天乃錫王智勇」之說﹐皆此意也。孔子說「性相近也﹐習相遠也」﹐孟子辯告子「生之謂性」﹐亦是說气質之性。

「气質之性」四字﹐未爲不是﹐所差者﹐謂性無惡﹐气質偏有惡耳。玆所引經傳乃正言气質之性善者﹐何嘗如程﹑張之說哉﹗朱子旣惑於其說﹐遂視經傳皆是彼意矣。若僕曲爲援引﹐較此更似﹕「道心惟微」﹐義理之性也﹔「人心惟危」﹐气質之性也﹔「命也﹐有性焉」﹐義理之性也﹔「性也﹐有命焉」﹐气質之性也﹔然究不可謂之有惡。

問﹕「天理人欲同體異用之說如何﹖」曰「當然之理﹐人合恁地底便是體﹐故仁﹑義﹑禮﹑知爲體。如五峯之說﹐則仁與不仁﹐禮與不禮﹐智與不智﹐皆是性。如此﹐則性乃一个大人欲窠子﹐其說乃與東坡﹑子由相似﹐是大鑿脫﹐非小失也。」

以气質之性爲有善有惡﹐非仁與不仁禮與不禮皆性乎﹖非說性是一大私欲窠子乎﹖朱子之言﹐乃所以自駁也。

存性編卷二

性圖

竊謂宋儒皆未得孟子性善宗旨。故先繪朱子圖於前﹐而繪愚妄七圖於後﹐以請正於髙明長者。

朱子性圖

性善﹝性無不善。﹞惡﹝惡不可謂從善中直下來﹐只是不能善﹐則偏於一端而爲惡。﹞

善﹝發而中節﹐無性不善。﹞

右圖解云「發而中節﹐無性不善。」竊謂𨿽發而不中節﹐亦不可謂有性不善也﹐此言外之獘也。「惡」字下云「惡不可謂從善中直下來。」此語得之矣。則「惡」字不可與「善」字相比爲圖﹐此顯然之失也。又云「只是不能善。」此三字甚惑﹐果指何者不能爲善也﹖上只有一性﹐若以性不能爲善﹐則誣性也﹔若謂才或情不能爲善﹐則誣才與情也﹔抑言別有所爲而不能爲善﹐則不明也。承此﹐云「則偏於一端而爲惡」﹐但不知是指性否﹖若指性則大非。「性善」二字﹐更無脫離。蓋性之未發﹐善也﹔𨿽性之已發﹐而中節與不中節皆善也﹔謂之有惡﹐又誣性之甚也。然則朱子何以圖也﹖反覆展玩﹐乃曉然見其意﹐蓋明天命之性與气質之性之別﹐故上二字注之曰「性無不善」﹐謂其所言天命之性也﹔下二字「善」「惡」並列﹐謂其所言气質之性也。噫﹗气質非天所命乎﹖抑天命人以性善﹐又命人以气質惡﹐有此二命乎﹖然則程﹑張諸儒气質之性愈分析﹐孔﹑孟之性旨愈晦蒙矣。此所以敢妄議其不妥也。

妄見圖﹝凡七﹞

僕自頗知學來﹐讀宋先儒書﹐以爲諸先正眞堯﹑舜﹑孔﹑孟也。故於通書稱其爲二論後僅見之文﹔尊周子爲聖人﹐又謂得太極圖則一以貫之﹔大程子似顏子﹔於小學稱朱子爲聖人﹔於家禮尊如神明﹐曰如有用我者﹐舉此而措之﹔蓋全不覺其於三代以前之學有毫釐之差也。惟至康熙戊申﹐不幸大故﹐一一式遵文公家禮﹐罔敢隕越﹔身歷之際﹐微覺有違於性情者﹐哀毀中亦不能辧也。及讀記中喪禮﹐始知其多錯誤。卒哭﹐王子法幹來弔﹐謂之曰「信乎﹐非聖人不可制作﹐非聖人亦不可刪定也﹗朱子之修禮﹐猶屬僭也。」蓋始知其非聖人也。至練後﹐哀稍殺﹐又病﹐不能純哀思﹐不若於哀不至時略觀書。於是檢性理一冊﹐至朱子性圖﹐反覆不能解。久之﹐猛思朱子蓋爲气質之性而圖也﹐猛思堯﹑舜﹑禹﹑湯以及周﹑孔諸聖皆未嘗言气質之性有惡也﹐猛思孟子性善﹑才情皆可爲善之論﹐誠可以建天地﹐質鬼神﹐考前王﹐俟百世﹐而諸儒不能及也。乃爲妄見圖凡七﹐以申明孟子本意﹐此則其總圖也。

大圈﹐天道統體也。上帝主宰其中﹐不可以圖也。左陽也﹐右陰也﹐合之則陰陽無間也。陰陽流行而爲四徳﹐元﹑亨﹑利﹑貞也﹐﹝四徳﹐先儒卽分春﹑夏﹑秋﹑冬﹐論語所謂「四時行」也。﹞橫豎正畫﹐四徳正气正理之達也﹐四角斜畫﹐四徳間气間理之達也。交斜之畫﹐象交通也﹔滿面小點﹐象萬物之化生也﹐莫不交通﹐莫不化生也﹐無非是气是理也。知理气融爲一片﹐則知陰陽二气﹐天道之良能也﹔元﹑亨﹑利﹑貞四徳﹐陰陽二气之良能也﹔化生萬物﹐元﹑亨﹑利﹑貞四徳之良能也。知天道之二气﹐二气之四徳﹐四徳之生萬物莫非良能﹐則可以觀此圖矣。萬物之性﹐此理之賦也﹔萬物之气質﹐此气之凝也。正者此理此气也﹐間者亦此理此气也﹐交雜者莫非此理此气也﹔髙明者此理此气也﹐卑暗者亦此理此气也﹐淸厚者此理此气也﹐濁薄者亦此理此气也﹐長短﹑偏全﹑通塞莫非此理此气也。至於人﹐則尢爲萬物之粹﹐所謂「得天地之中以生」者也。二气四徳者﹐未凝結之人也﹔人者﹐已凝結之二气四徳也。存之爲仁﹑義﹑禮﹑智﹐謂之性者﹐以在內之元﹑亨﹑利﹑貞名之也﹔發之爲惻隱﹑羞惡﹑辭讓﹑是非﹐謂之情者﹐以及物之元﹑亨﹑利﹑貞言之也﹔才者﹐性之爲情者也﹐是元﹑亨﹑利﹑貞之力也。謂情有惡﹐是謂已發之元﹑亨﹑利﹑貞﹐非未發之元﹑亨﹑利﹑貞也。謂才有惡﹐是謂蓄者元﹑亨﹑利﹑貞﹐能作者非元﹑亨﹑利﹑貞也﹔謂气質有惡﹐是元﹑亨﹑利﹑貞之理謂之天道﹐元﹑亨﹑利﹑貞之气不謂之天道也。噫﹗天下有無理之气乎﹖有無气之理乎﹖有二气四徳外之理气乎﹖惡其發者﹐是卽惡其存之漸也﹔惡其力者﹐是卽惡其本之漸也﹔惡其气者﹐是卽惡其理之漸也。何也﹖人之性﹐卽天之道也。以性爲有惡﹐則必以天道爲有惡矣﹔以情爲有惡﹐則必以元﹑亨﹑利﹑貞爲有惡矣﹔以才爲有惡﹐則必以天道流行幹幹不息者亦有惡矣﹔其勢不盡取三才而毀滅之不已也。

嗚呼﹗漢﹑魏以來﹐異端昌熾﹐如洪水滔天﹐吾聖人之道如病蠶吐絲﹐迨於五季而倍微。當此時﹐而以惑於異端者誣聖曰「聖人之言性本如是也」﹐必諸先正之所不忍﹔天道昭布現前如此﹐聖經賢傳指示親切如此﹐而必以惑於世俗者誣天曰「天生人之气質﹐本有惡也」﹐亦必諸先正之所不敢。其爲此論﹐特如時諺所云「習俗移人﹐賢者不免」耳。是圖也﹐正就程﹑張﹑朱發明精確者一推衍之﹐非敢謂於先儒之見有加也﹐特不雜於荀﹑揚﹑佛﹑老而已矣﹔正卽气質之性一訂釋之﹐非謂無气質之性也﹐特不雜以引蔽習染而已矣。意之不能盡者﹐仍詳說於各圖下。無非欲人共見乎天道之無他﹐人性之本善﹐使古聖賢性習之原旨昭然復明於世﹐則人知爲絲毫之惡﹐皆自點其光瑩之本體﹐極神聖之善﹐始自踐其固有之形骸﹔而異端重性輕形因而滅絕倫紀之說﹐自不得以惑人心﹐喜靜惡動因而廢棄六藝之妄﹐自不得以蕪正道。諸先正之英靈﹐必深喜其偶誤頓洗而大快乎﹗聖道重光﹐僕或幸可以告無罪矣。其辭不副意﹐未足闡天人之祕﹐或反汩性理者﹐庸陋亦不敢自保其無也﹐願長者其賜教焉﹗

陰陽流行而爲四徳。順者﹐如春徳與夏徳﹐順也﹔逆者﹐如春徳與秋徳﹐逆也。交者﹐二徳合或三四合也﹔通者﹐自一徳達一徳﹐或中達正﹑間﹐正﹑間達中﹐正達間﹐間達正﹐正﹑正達﹐間﹑間達之類也。錯者﹐陰陽﹑剛柔彼此相對也﹔綜者﹐陰陽﹑剛柔上下相穿也。燻者﹐如香之燻物﹐居此及彼﹐以虛洽實﹐不必形接而臭至之也﹔烝者如烝食﹐如天地絪縕﹐下漸上也﹐一發而普徧也。變者﹐化也﹐有而無也﹐無而有也﹐或徳相變﹐或正﹑間﹑斜相變也﹐如田鼠化鴽﹐雀化爲蛤之變也﹔易者﹐神也﹐往來也﹐更代也﹐治也﹐陽乘陰﹐陰承陽也。感者﹐遙應也﹐如感月光﹐感蒼龍﹐感流星之類是也﹔觸者﹐邂逅也﹐不期遇也﹐如一流復遇一流﹐舟行遇山﹐火發遇雨﹐雲集遇風之類是也。聚者﹐理气結也﹐一徳聚﹐或二三四徳共聚也﹔散者﹐散其聚也﹔舒者﹐縷長直去也﹔捲者﹐回其舒也。十六者﹐四徳之變也。徳惟四而其變十六﹐十六之變不可勝窮焉。

爲運不息也﹐止有常也﹐照臨﹑薄食也﹐燦列﹑流隕﹑進退﹑隱見也﹐吹噓﹑震蕩也﹐髙下﹑平陂﹑土石﹑毛枯也﹐會分﹑燥濕﹑流止也﹐稚老﹑雕災﹑材灰也﹐飛﹑潛﹑蠕﹑植﹐不可紀之狀也。至於人﹐淸濁﹑厚薄﹑長短﹑髙下﹐或有所淸﹐有所濁﹐有時厚﹐有時薄﹐大長小長﹐大短小短﹐時髙時下﹐參差無盡之變﹐皆四徳之妙所爲也。世固有妖氛瘴癘﹐亦因人物有所激感而成﹐如人性之有引蔽習染﹐而非其本然也。

或謂旣已感激而成妖瘴﹐則稟是气而生者卽爲惡气惡質。不知𨿽極污穢﹐及其生物﹐仍返其元﹐猶是純潔精粹二气四徳之人﹐不卽污穢也。如糞中生五穀瓜蔬﹐俱成佳品﹐斷不臭惡。穢朽生芝﹐鯀﹑瞍全聖﹐此其彰明較著者也。

四徳之理气﹐分合交感而生萬物。其稟乎四徳之中者﹐則其性質調和﹐有大中之中﹐有正之中﹐有間之中﹐有斜之中﹐有中之中。其稟乎四徳之邊者﹐則其性質偏僻﹐有中之邊﹐有正之邊﹐有間之邊﹐斜之邊﹐邊之邊。其稟乎四徳之直者﹐則性質端果﹐有中之直﹐正之直﹐間之直﹐斜之直﹐直之直。其稟乎四徳之屈者﹐則性質曲折﹐有中之屈﹐有正之屈﹐間之屈﹐斜之屈﹐屈之屈。其稟乎四徳之方者﹐則性質板稜﹐有中之方﹐正之方﹐間之方﹐有斜之方﹐方之方。其稟乎圓者﹐則性質通便﹐有中之圓﹐正之圓﹐間之圓﹐斜之圓﹐圓之圓。其稟乎四徳之衝者﹐則性質繁華﹐有中之衝﹐有正之衝﹐有間之衝﹐有斜之衝﹐有衝之衝。其稟乎僻者﹐則其性質閒靜﹐有中之僻﹐正之僻﹐間之僻﹐有斜之僻﹐有僻之僻。其稟乎四徳之齊者性質漸鈍﹐稟乎四徳之銳者性質尖巧﹐亦有中﹑正﹑間﹑斜之分焉。稟乎四徳之離者性質孤疏﹐稟乎四徳之合者性質親密﹐亦有中﹑正﹑間﹑斜之分焉。稟乎四徳之遠者則性質奔馳﹐稟乎四徳之近者則性質拘謹﹐亦有中﹑正﹑間﹑斜之分焉。其稟乎違者性質乖左﹐稟乎遇者性質湊濟﹐亦有中﹑正﹑間﹑斜之分焉。稟乎大者性質廣闊﹐稟乎小者性气狹隘﹐亦有中﹑正﹑間﹑斜之分焉。至於得其厚者惇龐﹐得其薄者磽瘠﹐得其淸者聰明﹐得其濁者愚蠢﹐得其彊者壯往﹐得其弱者退諉﹐得其髙者尊貴﹐得其下者卑賤﹐得其長者壽固﹐得其短者夭折﹐得其疾者早速﹐得其遲者晚滯﹐得其全者充滿﹐得其缺者破敗﹕亦莫不有中﹑正﹑間﹑斜之別焉。此三十二類者﹐又十六變之變也﹐三十二類之變﹐又不可勝窮焉。然而不可勝窮者﹐不外於三十二類也﹐三十二類不外於十六變也﹐十六變不外四徳也﹐四徳不外於二气﹐二气不外於天道也﹐舉不得以惡言也。昆虫﹑艸木﹑蛇蠍﹑豺狼﹐皆此天道之理之气所爲﹐而不可以惡言﹐況所稱受天地之中﹑得天地之粹者乎﹗

旣有萬物圖﹐復摘繪其一隅者﹐全圖意有所不能盡﹐復卽一隅以盡其曲折也。此上黑點﹐亦象萬物﹐姑以人之性質言之。如中角半大點﹐理气會其大中﹐四徳全體﹐無不可通﹐而元亨爲尢盛。得其理气以生人﹐則惻隱辭讓多﹔或裏元而表亨﹐則中惠貌莊之人也﹔或裏亨而表元﹐則中嚴貌順之人也。然以得中也﹐四徳無不可通也﹐則有爲聖人者焉﹐有爲賢人者焉﹐有爲士者焉﹔以通元亨之間﹐去利貞之濟遠也﹐則亦有爲常人者焉﹔皆行生之自然﹐不可齊也。仁之勝者﹐聖如伊尹﹐賢如顏子﹐士如黃憲﹐常人如里巷中溫厚之人﹔禮之勝者﹐聖如周公﹐賢如子華﹐士如樊英﹐常人如里巷矜持之人。南邊一大點﹐則偏亨用事﹐禮勝可知也。準中之禮盛例﹐而達乎元者頗難﹐達乎利貞者尢難。然而可通乎中以及乎貞﹐可邊通乎元利﹐可斜通乎利亨之交﹐可邊通乎亨利之間﹐而因應乎元貞之間﹐可邊通乎亨元之間﹔而因應乎貞利之間﹐可斜通乎亨元之交。故𨿽禮勝而四徳皆通﹐無不可爲樊英﹑子華﹑周公也。東邊一大點﹐則偏元用事﹐仁勝可知也。準中之仁勝例﹐而達乎亨者難﹐達乎貞利者更難。然而可通乎中以及於利﹐可邊通乎貞亨﹐可斜通乎貞元之交﹐可邊通乎元貞之間﹐而因應乎利亨之間﹐可邊通乎元亨之間﹔而亦因應乎利貞之間﹐可斜通乎元亨之交。故𨿽仁勝而四徳皆通﹐亦無不可爲叔度﹑顏子﹑伊尹也。東南隅一大點﹐元亨之間也﹐然直通元亨之斜以達於中﹐而與貞利之間爲正應﹐𨿽間﹐而用力爲之﹐亦無不可爲黃﹑樊﹑顏﹑西﹑伊﹑周也。隅中一大點﹐居元亨斜間之交﹐而似中非中。然斜中達於大中而通及貞利﹐𨿽間斜﹐而用力爲之﹐亦無不可爲黃﹑樊﹑顏﹑西﹑伊﹑周也。其隅中若干小點﹐或大﹐或小﹐或方﹐或圓﹐或齊﹐或銳﹐或疏﹐或密﹐或衝﹐或僻﹐或近中﹐或近正﹐或近間﹐或近斜﹐或近元﹐或近亨﹐蓋亦莫不以一徳或二徳﹐總含四徳之气理而寓一中﹐所謂「人得天地之中以生」也。是故通﹑塞﹑正﹑曲﹐𨿽各有不同﹐而盈宇宙無異气﹐無異理。苟勉力爲之﹐而勿刻以行其惻隱﹐不傲以行其恭敬﹐亦無不可爲黃﹑樊﹑顏﹐西﹑伊﹑周也。故曰「人皆可以爲堯﹑舜」﹐而全體從可知矣。

圈﹐心也﹔仁﹑義﹑禮﹑智﹐性也﹔心一理而統此四者﹐非塊然有四件也。旣非塊然四件﹐何由而名爲仁﹑義﹑禮﹑智也﹖以發之者知之也﹐則惻隱﹑羞惡﹑辭讓﹑是非也。發者情也﹐能發而見於事者才也﹔則非情﹑才無以見性﹐非气質無所爲情﹑才﹐卽無所爲性。是情非他﹐卽性之見也﹔才非他﹐卽性之能也﹔气質非他﹐卽性﹑情﹑才之气質也﹔一理而異其名也。若謂性善而才﹑情有惡﹐譬則苗矣﹐是謂種麻而稭實遂雜麥也﹔性善而气質有惡﹐譬則樹矣﹐是謂內之神理屬柳而外之枝榦乃爲槐也。自有天地以來﹐有是理乎﹖後儒之言性也﹐以天道﹑人性攙而言之﹔後儒之認才﹑情﹑气質也﹐以才﹑情﹑气質與引蔽習染者雜而言之。以天道攙人性﹐未甚害乎性﹔以引蔽習染雜才﹑情﹑气質﹐則大誣乎才﹑情﹑气質矣。此無他﹐認接樹作本樹也﹐嗚呼﹐此豈樹之情也哉﹗

中渾然一性善也。見當愛之物而情之惻隱能直及之﹐是性之仁﹔其能惻隱以及物者﹐才也。見當斷之物而羞惡能直及之﹐是性之義﹔其能羞惡以及物者﹐才也。見當敬之物而辭讓能直及之﹐是性之禮﹔其能辭讓以及物者﹐才也。見當辧之物而是非能直及之﹐是性之智﹔其能是非以及物者﹐才也。不惟聖賢與道爲一﹐𨿽常人率性﹐亦皆如此﹐更無惡之可言﹐故孟子曰「性善」﹐「乃若其情﹐可以爲善」﹐「若爲不善﹐非才之罪也」。

及世味紛乘﹐貞邪不一﹐惟聖人稟有全徳﹐大中至正﹐順應而不失其則。下此者﹐財色誘於外﹐引而之左﹐則蔽其當愛而不見﹐愛其所不當愛﹐而貪營之剛惡出焉﹔私小據於己﹐引而之右﹐則蔽其當愛而不見﹐愛其所不當愛﹐而鄙吝之柔惡出焉﹔以至羞惡被引而爲侮奪﹑殘忍﹐辭讓被引而爲僞飾﹑諂媚﹐是非被引而爲姦雄﹑小巧﹐種種之惡所從來也。然種種之惡﹐非其不學之能﹑不慮之知﹐必且進退齟齬﹐本體時見﹐不純爲貪營﹑鄙吝諸惡也﹐猶未與財色等相習而染也。斯時也﹐惟賢士豪傑﹐稟有大力﹐或自性覺悟﹐或師友提撕﹐知過而善反其天。又下此者﹐賦稟偏駁﹐引之旣易而反之甚難﹐引愈頻而蔽愈遠﹐習漸久而染漸深﹐以至染成貪營﹑鄙吝之性之情﹐而本來之仁不可知矣﹐染成侮奪﹑殘忍之性之情﹐而本來之義不可知矣﹐染成僞飾﹑諂媚之性之情與姦雄﹑小巧之性之情﹐而本來之禮﹑智俱不可知矣。

嗚呼﹗禍始於引蔽﹐成於習染﹐以耳目﹑口鼻﹑四肢﹑百骸可爲聖人之身﹐竟呼之曰禽獸﹐猶幣帛素色﹐而旣污之後﹐遂呼之曰赤帛黑帛也﹐而豈其材之本然哉﹗然人爲萬物之靈﹐又非幣帛所可倫也。幣帛旣染﹐𨿽故質尙在而驟不能復素﹔人則極凶大憝﹐本體自在﹐止視反不反﹑力不力之間耳。嘗言盜跖﹐天下之極惡矣﹐年至八十﹐染之至深矣﹐儻乍見孺子入井﹐亦必有怵惕惻隱之心﹐但習染重者不易反也。蠡一吏婦﹐淫奢無度﹐已逾四旬﹐疑其習性成矣﹔丁亥城破﹐產失歸田﹐朴素勤儉﹐一如農家。乃知系跖囹圄數年﹐而出之孔子之堂﹐又數年亦可復善。吾故曰﹐不惟有生之初不可謂气質有惡﹐卽習染凶極之餘亦不可謂气質有惡也。此孟子夜气之論所以有功於天下後世也。程﹑朱未識此意﹐而甚快夜气之說﹐則亦依稀之見而已矣﹗

吾之論引蔽習染也﹐姑以仁之一端觀之。性之未發則仁﹐旣發則惻隱順其自然而出。父母則愛之﹐次有兄弟﹐又次有夫妻﹑子孫則愛之﹐又次有宗族﹑戚黨﹑鄕裏﹑朋友則愛之。其愛兄弟﹑夫妻﹑子孫﹐視父母有別矣﹐愛宗族﹑戚黨﹑鄕裏﹐視兄弟﹑夫妻﹑子孫又有別矣﹐至於愛百姓又別﹐愛鳥獸﹑艸木又別矣。此乃天地間自然有此倫類﹐自然有此仁﹐自然有此差等﹐不由人造作﹐不由人意見。推之義﹑禮﹑智﹐無不皆然﹐故曰「渾天地間一性善也」﹐故曰「無性外之物也」。但气質偏駁者易流﹐見妻子可愛﹐反以愛父母者愛之﹐父母反不愛焉﹔見鳥獸﹑艸木可愛﹐反以愛人者愛之﹐人反不愛焉﹔是謂貪營﹑鄙吝。以至貪所愛而弒父弒君﹐吝所愛而殺身喪國﹐皆非其愛之罪﹐誤愛之罪也。又不特不仁而已也﹔至於愛不獲宜而爲不義﹐愛無節文而爲無禮﹐愛昏其明而爲不智﹐皆不誤爲之也﹐固非仁之罪也﹐亦豈惻隱之罪哉﹖使篤愛於父母﹐則愛妻子非惡也﹔使篤愛於人﹐則愛物非惡也。如火烹炮﹐水滋潤﹐刀殺賊﹐何咎﹗或火灼人﹐水溺人﹐刀殺人﹐非火﹑水﹑刀之罪也﹐亦非其熱﹑寒﹑利之罪也﹔手持他人物﹐足行不正塗﹐非手足之罪也﹐亦非持行之罪也﹔耳聽邪聲﹐目視邪色﹐非耳目之罪也﹐亦非視聽之罪也﹐皆誤也﹐皆誤用其情也。誤始惡﹐不誤不惡也﹔引蔽始誤﹐不引蔽不誤也﹔習染始終誤﹐不習染不終誤也。去其引蔽習染者﹐則猶是愛之情也﹐猶是愛之才也﹐猶是用愛之人之气質也﹔而惻其所當惻﹐隱其所當隱﹐仁之性復矣。義﹑禮﹑智猶是也。故曰「率性之謂道」也﹔故曰「道不遠人」也。程﹑朱惟見性善不眞﹐反以气質爲有惡而求變化之﹐是「戕賊人以爲仁義」﹐「遠人以爲道」矣。

然則气質偏駁者﹐欲使私欲不能引染﹐如之何﹖惟在明明徳而已。存養省察﹐磨勵乎詩﹑書之中﹐涵濡乎禮樂之場﹐周﹑孔教人之成法固在也。自治以此﹐治人卽以此。使天下相習於善﹐而預遠其引蔽習染﹐所謂「以人治人」也。若靜坐闔眼﹐但可供精神短淺者一時之葆攝﹔訓詁著述﹐亦止許承接秦火者一時之補苴。如謂此爲主敬﹐此爲致知﹐此爲有功民物﹐僕則不敢爲諸先正黨也。故曰「欲粗之於周﹑孔之道者﹐大管小管也﹔欲精之於周﹑孔之道者﹐大佛小佛也」。

又如仁之勝者﹐愛用事﹐其事亦有別矣。如士﹑庶人﹑卿﹑大夫﹑諸侯﹑天子之愛親﹐見諸孝經者﹐仁之中也。有大夫而奉親如士庶者不及﹐士庶如大夫之奉親者過﹐而未失乎發之之正也。吾故曰﹐不中節亦非惡也。惟堂有父母而懷甘旨入私室﹐則惡矣﹔若甘旨進父母﹐何惡﹗室有妻媵而辱恩情於匪配﹐則惡矣﹔若恩情施妻媵﹐何惡﹗故吾嘗言﹐竹節或多或少皆善也﹔惟節外生蛀乃惡也。然竹之生蛀﹐能自主哉﹖人則明徳明而引蔽自不乘﹐故曰「先立乎其大者﹐則其小者不能奪也。」全體者爲全體之聖賢﹐偏勝者爲偏至之聖賢﹐下至椿﹑津之友恭﹐牛宏之寬恕﹐皆不可謂非一節之聖。宋儒乃以偏爲惡﹔不知偏不引蔽﹐偏亦善也﹐未可以引蔽之偏誣偏也。木火一隅圖中﹐仁勝之說可玩也。

或疑仁勝而無義﹐則泛濫失宜﹐將愛父母如路人﹐對盜賊而欷歔﹐豈不成其不宜之惡乎﹖仁勝而無禮﹐則節文不敷﹐將養父母同犬馬﹐逾東家摟處子﹐豈不成其不檢之惡乎﹖仁勝而不智﹐則可否無辧﹐將從井救人﹐莫知子惡﹐豈不成其迷惑之惡乎﹖予以爲此必不知性者之言也。夫性﹐則必如吾前仁之一端之說﹐斷無天生之仁而有視父母如路人諸惡者。蓋本性之仁必寓有義﹑禮﹑智﹐四徳不相離也﹐但不盡如聖人之全﹐相濟如攜耳。試觀天下𨿽甚和厚人﹐不能無所羞惡﹐無所辭讓﹐無所是非﹐但不如聖人之大中﹐相濟適當耳。其有愛父母同路人﹐對盜賊而欷歔等惡者﹐必其有所引蔽習染﹐而非赤子之仁也。禮﹑義﹑智﹐猶是也。熟閱孟子而盡其意﹐細觀赤子而得其情﹐則孔﹑孟之性旨明﹐而心性非精﹐气質非粗﹔不惟气質非吾性之累害﹐而且舍气質無以存養心性﹐則吾所謂三事﹑六府﹑六徳﹑六行﹑六藝之學是也。是明明徳之學也﹐卽謂爲變化气質之功﹐亦無不可。有志者倘實以是爲學爲教﹐斯孔門之博文約禮﹐孟子之存心養性﹐乃再見於今日﹐而吾儒有學術﹐天下有治平﹐異端淨掃﹐復睹三代乾坤矣﹗

圖跋

嗟乎﹗性不可以言傳也﹐而可以圖寫乎﹖𨿽果見孔﹑孟所謂性﹐且不可言傳圖寫﹐而況下愚不足聞性道如僕者乎﹗但偶爾一綫悟機﹐似有仿佛乎方寸者﹐此或僕一人之所謂性﹐尙非孔﹑孟所謂性﹐未可知也。況僕所見尙有不能圖盡者乎﹗語云﹐理之不可見者﹐言以明之﹔言之不能盡者﹐圖以示之﹔圖之不能畫者﹐意以會之。吾願觀者尋其旨於圖間﹐會其意於圖外﹐假之以宣自心之性靈﹐因之以察僕心之愚見﹐庶不至以佛氏六賊之說誣吾才﹑情﹑气質﹐或因此而實見孔﹑孟之所謂性﹐亦未可知也。若指某圈曰此性也﹐某畫曰此情也﹐某點曰此气質也﹐某形勢曰此性﹑情﹑才質之皆善無惡也﹐則膠柱鼓瑟﹐而於七圖無往不捍格背戾﹐且於僕所謂一綫者而不可得﹐又安望由此以得孔﹑孟所謂性乎﹗恐此圖之爲性害﹐更有甚於宋儒之說者矣。

𨿽然﹐卽使天下後世果各出其心意以會乎僕一綫之意﹐遂因以見乎孔﹑孟之意﹐猶非區區苦心之所望也。僕所望者﹐明乎孔﹑孟之性道﹐而荀﹑揚﹑周﹑程﹑張﹑朱﹑釋﹑老之性道可以不言也﹐明乎孔﹑孟之不欲言性道﹐而孔﹑孟之性道亦可以不言也﹐而性道始可明矣。

或曰﹕孔子罕言矣﹔孟子動言性善﹐何言乎不欲言也﹖曰﹕有告子二或人之性道﹐孟子不得已而言性善也﹐猶今日有荀﹑揚﹑佛﹑老﹑程﹑張之性道﹐吾不得已而言才﹑情﹑气質之善也。試觀答告子諸人﹐但取足以折其詞而止﹐初未嘗言性善所由然之故﹐猶孔子之罕言也。宋人不解﹐而反譏其不備﹐誤矣﹗

或曰﹕吾儒不言性道﹐將何以體性道﹐盡性道﹖余曰﹕吾儒日言性道而天下不聞也﹐日體性道而天下相安也﹐日盡性道而天下相忘也。惟言乎性道之作用﹐則六徳﹑六行﹑六藝也﹔惟體乎性道之功力﹐則習行乎六徳﹑六行﹑六藝也﹔惟各究乎性道之事業﹐則在下者師若弟﹐在上者君臣及民﹐無不相化乎徳與行藝﹐而此外無學教﹐無成平也。如上天不言而時行物生﹐而聖人體天立教之意著矣﹐性情之本然見﹐气質之能事畢矣﹐而吾之七圖亦可以焚矣。故是編後次之以存學﹑存治云。

附錄同人語

上谷石卿張氏曰「性卽是气質底性﹐堯﹑舜底气質便有堯﹑舜底性﹐呆呆底气質便有呆呆的性﹐而究不可謂性惡。」

又曰「人性無二﹐不可從宋儒分天地之性﹑气質之性。」

先生賜教﹐在未著存性前。惜當時方執程﹑朱之見﹐與之反覆辯難。及喪中悟性﹐始思先生言性眞確﹐期服闋入郡相質﹐而先生竟捐館矣﹗嗚呼﹗安得復如先生者而與之言性哉﹗

督亢介祺王氏曰「气質卽是這身子。不成孩提之童性善﹐身子偏有不善。」

又曰「天生人來﹐渾脫是个善。」

又曰「气質﹑天命﹐分二不得。」

書後

孟子曰性善﹐卽魯論之「性相近」也﹐言本善也。晏子曰「汩俗移質﹐習染移性」﹐卽魯論之「習相遠」也﹐言惡所由起也。後儒不解﹐忽曰气質有惡﹐而性亂矣﹐聖賢之言背矣。先生辭而辯之﹐功豈在禹下哉﹖特先生性圖﹐入「太極」「五行」諸說﹐則於後儒誤論﹐當時尙有未盡灑者。塨後質先生曰「周子太極圖﹐眞元品道家圖也。『易有太極兩儀』﹐指揲蓍言﹐非謂太極爲一物﹐而生天地萬物也。五行爲六府之五﹐乃流行於世以爲民物用者﹐故箕子論鯀罪曰『汩陳其五行』﹐非謂五行握自帝天而能生人生物也。生克乃鄒衍以後方家粃說﹐聖經無有。」先生曰「然﹐吾將更之。」及先生卒後﹐披其編﹐則更者十七而未及卒業﹐於是承先生意﹐而湔洗之如右。

康熙乙酉三月上浣﹐蠡吾門人李塨書。

存學編序

予幼讀四書﹐惟知解字離句。稍長﹐略曉塗鴉﹐隨肆力於詩文。及弱冠﹐𨿽潛心經史﹐亦惟博覽彊記是圖﹐忽忽焉若以爲爲學之道遂在是者。

乙丑歲﹐晤李子剛主﹐語予曰「子知讀書﹐未知爲學。夫讀書﹐非學也。今之讀書者﹐止以明虛理﹑記空言爲尙﹐精神因之而虧耗﹐歲月因之以消磨﹐至持身涉世則盲然。曾古聖之學而若此﹗古人之學﹐禮﹑樂﹑兵﹑農﹐可以修身﹐可以致用﹐經世濟民﹐皆在於斯﹐是所謂學也。書﹐取以考究乎此而已﹐專以誦讀爲務者﹐非學也﹐且以害學。」予幡然大呼﹐如醉而醒﹐如夢而覺。

李子復言「此學乃堯﹑舜﹑周﹑孔正傳﹐至後而晦。今倡而明之者﹐始自習齋顏先生。其議詳載於所著存學編﹐可觀也。」予心志之﹐屏去浮文﹐遂十餘年矣。

今歲丙子﹐李子至都﹐出是編以示予。予讀之﹐且嘆且喜。以舉世之沈溺誦讀而不知返﹐而予得以屏去浮文而不墜迷途﹐其得力於習齋先生﹐豈淺鮮哉﹗𨿽然﹐學者﹐實學也﹔是編所以明實學耳﹐猶空言也。吾黨若不盡力實學﹐而徒沾沾抱是編以爲得﹐吾恐浮文之士﹐且起而笑其同浴譏裸也。

康熙丙子﹐一之日﹐北平後學郭金城拜撰。

存學編卷一

由道

聖人學﹑教﹑治﹐皆一致也。「民可使由之﹐不可使知之」﹐是孔子明言千聖百王持世成法﹐守之則易簡而有功﹐失之徒繁難而寡效。故罕言命﹐自處也﹔性道不可得聞﹐教人也﹔立法魯民歌怨﹐爲治也。他如予欲無言﹑無行不與﹑莫我知諸章﹐何莫非此意哉﹗當時及門皆望孔子以言﹐孔子惟率之以下學而上達﹐非吝也﹐學﹑教之成法固如是也。

道不可以言傳也﹐言傳者有先於言者也﹐顏﹑曾守此不失。子思時﹐異端將盛﹐或亦逆知天地气薄﹐自此將不生孔子其人﹐勢必失性﹑學﹑治本旨﹐不得已而作中庸﹐直指性天﹐已近太瀉。故孟子承之﹐教人必以規矩﹐引而不發﹐斷不爲拙工攺廢繩墨。離婁方員﹑深造諸章﹐尢於先王成法致意焉。至宋而程﹑朱出﹐乃動談性命﹐相推發先儒所未發。以僕觀之﹐何曾出中庸分毫﹗但見支離分裂﹐參雜於釋﹑老﹐徒令異端輕視吾道耳。若是者何也﹖以程﹑朱失堯﹑舜以來學﹑教之成法也。何不觀精一之旨﹐惟堯﹑禹得聞﹐天下所可見者﹐命九官﹑十二牧所爲而已。陰陽祕旨﹐文﹑周寄之於易﹔天下所可見者﹐王政﹑制禮﹑作樂而已。一貫之道﹐惟曾﹑賜得聞﹔及門與天下所可見者﹐詩﹑書﹑六藝而已。烏得以天道性命常舉諸口而人人語之哉﹗

是以當日談天論性﹐聰明者如打諢猜拳﹐愚濁者如捉風聽夢﹐但仿佛口角﹐各自以爲孔﹑顏復出矣。至於靖康之際﹐戶比肩摩皆主敬習靜之人﹐而朝陛疆場無片籌寸績之士。朱子乃獨具隻眼﹐指其一二碩徳﹐程子所許爲後身者﹐曰「此皆禪也」﹐而未知二程之所以教之者實近禪﹐故徒見其獘﹐無能易其轍。以致朱學之末流﹐猶之程學之末流矣﹐以致後世之程﹑朱﹐皆如程學﹑朱學之末流矣。長此不返﹐乾坤尙安賴哉﹗

或曰﹕佛氏托於明心見性﹐程﹑朱欲救人而擯之﹐不得不抉精奧以示人。余曰﹕噫﹗程子所見已稍浸入釋氏分界﹐故稱其「彌近理而大亂眞」。若以不肖論之﹐只以君子之道四一節指示﹐𨿽釋迦惡魁﹐亦當垂頭下淚﹐並不必及性命以上也。然則如之何﹖曰﹕彼以其虛﹐我以其實。程﹑朱當遠宗孔子﹐近師安定﹐以六徳﹑六行﹑六藝及兵農﹑錢谷﹑水火﹑工虞之類教其門人﹐成就數十百通儒。朝廷大政﹐天下所不能辦﹐吾門人皆辦之﹔險重繁難﹐天下所不敢任﹐吾門人皆任之﹐吾道自尊顯﹐釋﹑老自消亡矣。

今彼以空言亂天下﹐吾亦以空言與之角﹐又不斬其根而反授之柄﹐我無以深服天下之心而鼓吾黨之气﹐是以當日一出﹐徒以口舌致黨禍﹔流而後世﹐全以章句誤乾坤。上者只學先儒講著﹐稍涉文義卽欲承先啟後﹔下者但問朝廷科甲﹐才能揣摩皆騖富貴利達。浮言之禍甚於焚坑﹐吾道何日再見其行哉﹗友人刁蒙吉翻孟子之言曰「著之而不行焉﹐察矣而不習焉﹐終身知之而不由其道者﹐眾也﹗」其所慨深矣﹗吾意上天仁愛﹐必將篤生聖哲﹐剗荊棘﹐而興堯﹑舜以來中庸之道﹐斷不忍終此元會﹐直如此而已也﹗

總論諸儒講學

僕妄謂性命之理不可講也﹐𨿽講﹐人亦不能聽也﹐𨿽聽﹐人亦不能醒也﹐𨿽醒﹐人亦不能行也。所可得而共講之﹐共醒之﹐共行之者﹐性命之作用﹐如詩﹑書﹑六藝而已。卽詩﹑書﹑六藝﹐亦非徒列坐講聽﹐要惟一講卽教習﹐習至難處來問﹐方再與講。講之功有限﹐習之功無已。孔子惟與其弟子今日習禮﹐明日習射。間有可與言性命者﹐亦因其自悟已深﹐方與言。蓋性命﹐非可言傳也。不特不講而已也﹔𨿽有問﹐如子路問鬼神﹑生死﹐南宮適問禹﹑稷﹑羿﹑奡者﹐皆不與答。蓋能理會者渠自理會﹐不能者𨿽講亦無益。

自漢﹑唐諸儒傳經講誦﹐宋之周﹑程﹑張﹑朱﹑陸﹐遂羣起角立﹐亟亟焉以講學爲事﹐至明﹐而薛﹑陳﹑王﹑馮因之﹐其一時發明吾道之功﹐可謂盛矣。其效使見知聞知者知尊慕孔﹑孟﹐善談名理﹐不作惡﹐不奉釋﹑老名號。卽不肖如僕﹐亦沐澤中之一人矣。然世道之爲叔季自若也﹐生民之不治自若也﹐禮樂之不興自若也﹐異端之日昌而日熾自若也。以視夫孔子明道而亂臣賊子果懼﹐孟子明道而楊朱﹑墨翟果熄﹐何啻天淵之相懸也﹗

僕气魄小﹐志气卑﹐自揣在中人以下﹐不足與於斯道。惟願主盟儒壇者﹐遠溯孔﹑孟之功如彼﹐近察諸儒之效如此﹐而垂意於習之一字﹔使爲學爲教﹐用力於講讀者一二﹐加功於習行者八九﹐則生民幸甚﹐吾道幸甚﹗僕受諸儒生成覆載之恩﹐非敢入室操戈也。但以人之歲月精神有限﹐誦說中度一日﹐便習行中錯一日﹔紙墨上多一分﹐便身世上少一分。試觀朱子晚年悔枝葉之繁累﹐則禮樂未明﹐是在天者千古無窮之憾也。

明親

大學首四句﹐吾奉爲古聖眞傳。所學無二理﹐亦無二事﹐只此仁義禮智之徳﹐子臣弟友之行﹐詩書禮樂之文﹐以之修身則爲明徳﹐以之齊治則爲親民。明矣而未親﹐親矣而未止至善﹐吾不敢謂之道也﹔親矣而未明﹐明矣而未止至善﹐吾亦不敢謂之道也。親而未明者﹐卽謂之親﹐非大學之親也﹔然旣用其功於民﹐皆可曰親。其親而未明者﹐漢髙帝與唐太宗之類也﹔其親且明而未止至善者﹐漢之孝文﹑光武之流也。凡如此者﹐皆宋明以來儒者所共見﹐皆謂之非道者也。其明而未親﹐明且親而未止至善者﹐則儒者未之言也。非不肯言也﹐非不敢言也﹐堯﹑舜不作﹐孔﹑孟不生﹐人無從證其爲道者。

一二聰明特傑者出﹐於道略有所見﹐粗有所行﹐遽自謂眞孔﹑孟矣﹐一時共尊爲孔﹑孟焉﹐嗣起者以爲我苟得如先儒足矣。是以或學訓解纂集﹐或學靜坐讀書﹐或學直捷頓悟﹐至所見所爲﹐能仿佛於前人而不大殊﹐則將就冒認﹐人已皆以爲大儒矣﹐可以承先啟後矣。或獨見歧異﹐恍惚道體﹐則輒稱發先儒所未發﹐得孔﹑顏樂處矣。又孰知其非大學之道乎﹗此所以皆未之言也。天下人未之言﹐數百年以來之人未之言﹐吾獨於程﹑朱﹑陸﹑王之外別有大學之道焉﹐豈不犯天下之惡﹐而受天下僇乎﹖然吾之所懼﹐有甚於此者﹐以爲眞學不明﹐則生民將永被毒禍﹐而終此天地不得被吾道之澤﹔異端永爲鼎峙﹐而終此天地不能還三代之舊。是以冒死言之﹐望有志繼開者之一轉也。

夫明而未親卽謂之明﹐非大學之明﹔然旣用其功於徳﹐皆可曰明。其明而未親者﹐莊周﹑陳摶之類也﹔其明且親而未止至善者﹐周﹑程﹑朱﹑陸﹑薛﹑王之儔也。何也﹖吾道有三盛﹕君臣於堯﹑舜﹐父子於文﹑周﹐師弟於孔﹑孟。堯﹑舜之治﹐卽其學也﹐教也﹐其精一執中﹐一二人祕受而已。百官所奉行﹐天下所被澤者﹐如其命九官﹑十二牧所爲耳。禹之治水﹐非禹一身盡治天下之水﹐必天下士長於水學者分治之而禹總其成﹔伯夷之司禮﹐非伯夷一身盡治天下之禮﹐必天下士長於禮學者分司之而伯夷掌其成。推於九官﹑羣牧咸若是﹐是以能平地成天也。文﹑周之治﹐亦卽其學也﹐教也﹐其陰陽天人之旨﹐寄之於易而已。百官所奉行﹐天下所被澤者﹐如其治岐之政﹐制禮作樂耳。其進秀民而教之者﹐六徳﹑六行﹑六藝仍本唐﹑虞敷教典樂之法﹐未之有攺﹐是以太和宇宙也。孔﹑孟之學教﹐卽其治也。孔子一貫性道之微﹐傳之顏﹑曾﹑端木而已。作當身之學﹐與教及門士以待後人私淑者﹐庸言庸徳﹑兵農禮樂耳﹐仍本諸唐﹑虞﹑成周之法﹐未之有攺。故不惟期月﹑三年﹑五年﹑七年胸藏其具﹐而且小試於魯﹐三月大治﹐暫師於滕﹐四方歸之﹐單父﹑武城亦見分體﹐是以萬世永遵也。

秦漢以降﹐則著述講論之功多而實學實教之力少。宋儒惟胡子立經義﹑治事齋﹐𨿽分析已差而其事頗實矣﹔張子教人以禮而期行井田﹐𨿽未舉用而其志可尙矣。至於周子得二程而教之﹐二程得楊﹑謝遊﹑尹諸人而教之﹐朱子得蔡﹑黃﹑陳﹑徐諸人而教之﹐以主敬致知爲宗旨﹐以靜坐讀書爲工夫﹐以講論性命﹑天人爲口受受﹐以釋經注傳﹑纂集書史爲事業。嗣之者若眞西山﹑許魯齋﹑薛敬軒﹑髙梁溪﹐性地各有靜功﹐皆能著書立言﹐爲一世宗。信乎爲儒者﹐煌煌大觀﹐三代後所難得者矣﹗而問其學其教如命九官﹑十二牧之所爲者乎﹖如周禮教民之禮明樂備者乎﹖如身教三千﹐今日習禮﹐明日習射﹐教人必以規矩﹐引而不發﹐不爲拙工攺廢繩墨者乎﹖此所以自謂得孔子眞傳﹐天下後世亦皆以眞傳歸之﹐而卒不能服陸﹑王之心者﹐原以表裏精粗﹐全體大用﹐誠不能無歉也。

陸子分析義利﹐聽者垂泣﹐先立其大﹐通體宇宙﹐見者無不竦動。王子以致良知爲宗旨﹐以爲善去惡爲格物﹐無事則閉目靜坐﹐遇事則知行合一。嗣之者若王心齋﹑羅念庵﹑鹿太常﹐皆自以爲接孟子之傳﹐而稱直捷頓悟﹐當時後世亦皆以孟子目之。信乎其爲儒中豪傑﹐三代後所罕見者矣﹗而問其學其教如命九官﹑十二牧之所爲者乎﹖如周禮教民之禮明樂備者乎﹖如身教三千﹐今日習禮﹐明日習射﹐教人必以規矩﹐引而不發﹐不爲拙工攺廢繩墨者乎﹖此所以自謂得孟子之傳﹐與程﹑朱之學並行中國﹐而卒不能服朱﹑許﹑薛﹑髙之心者﹐原以表裏精粗﹐全體大用﹐誠不能無歉也。

他不具論﹐卽如朱﹑陸兩先生﹐倘有一人守孔子下學之成法﹐而身習夫禮﹑樂﹑射﹑禦﹑書﹑數以及兵農﹑錢谷﹑水火﹑工虞之屬而精之。凡弟子從遊者﹐則令某也學禮﹐某也學樂﹐某也兵農﹐某也水火﹐某也兼數藝﹐某也尢精幾藝﹐則及門皆通儒﹐進退周旋無非性命也﹐聲音度數無非涵養也﹐政事文學同歸也﹐人己事物一致也﹐所謂下學而上達也﹐合內外之道也。如此﹐不惟必有一人虛心以相下﹐而且君相必實得其用﹐天下必實被其澤﹐人才旣興﹐王道次舉﹐異端可靖﹐太平可期。正書所謂府修事和﹐爲吾儒致中和之實地﹐位育之功﹐出處皆得致者也﹔是謂明親一理﹐大學之道也。以此言學﹐則與異端判若天淵而不可混﹐曲學望洋浩嘆而不敢擬﹐淸談之士不得假魚目之珠﹐文字之流不得逞春華之艷。惟其不出於此﹐故旣卑漢﹑唐之訓詁而復事訓詁﹐斥佛﹑老之虛無而終蹈虛無﹐以致紙上之性天愈透而學陸者進支離之譏﹐非譏也﹐誠支離也﹔心頭之覺悟愈捷而宗朱者供近禪之誚﹐非誚也﹐誠近禪也。

或曰﹕諸儒勿論﹐陽明破賊建功﹐可謂體用兼全﹐又何獘乎﹖余曰﹕不但陽明﹐朱門不有蔡氏言樂乎﹖朱子常平倉制與在朝風度﹐不皆有可觀乎﹖但是天資髙﹐隨事就功﹐非全副力量﹐如周公﹑孔子專以是學﹐專以是教﹐專以是治也。或曰﹕新建當日韜略﹐何以知其不以爲學教者﹖余曰﹐孔子嘗言「二三子有志於禮者﹐其於赤乎學之。」如某可治賦﹐某可爲宰﹐某達某藝﹐弟子身通六藝者七十二人﹐王門無此。且其擒宸濠﹐破桶岡﹐所共事者皆當時官吏﹑偏將﹑參謀﹐弟子皆不與焉。其全書所載﹐皆其門人旁觀贊服之筆﹐則可知其非素以是立學教也。

是以感孫徵君知統錄說有「陸﹑王效諍論於紫陽」之語﹐而敢出狂愚﹐少抑後二千年周﹑程﹑朱﹑陸﹑薛﹑王諸先生之學﹐而伸前二千年堯﹑舜﹑禹﹑湯﹑文﹑武﹑周﹑孔﹑孟諸先聖之道﹐亦竊附效諍論之義。而願持道統者﹐其深思熟計﹐而決復孔﹑孟以前之成法﹐勿執平生已成之見解而不肯捨﹐勿拘平日已髙之門面而不肯降﹐以誤天下後世﹐可也。

上徵君孫鐘元先生書

某發未燥﹐已聞容城孫先生名﹐然第知淸節耳。弱冠前爲俗學﹐枉度歲月﹐懵懵不知道爲何物。自順治乙未﹐頗厭八股習﹐稍閱通鑑﹑性理﹑諸儒語錄﹐乃知世間有理學一脈。己亥在易水﹐得交髙弟五修﹐乃又知先生不止以節著﹐連年來與髙弟介祺尢屬莫逆。徳駕旋容時﹐已稟老親﹐同王法幹裹裝出門﹐將進叩﹐老親復以澇後不諳路﹐恐遭楊子之悲阻之﹐逾年則聞復南矣。恭祝綾辭﹐蒙介翁不外﹑玷賤名其末。迨讀先生歲寒居文集寄介翁札﹐不知過聽何人之言而儕之郡賢列﹐見之不勝惶愧﹗今在天地間已三十有六﹐徳不加修﹐學不加進﹐曾不得大君子一提指之﹐每一念及﹐恨不身飛共城旁﹗玆先大母去世﹐服闋矣。幸大父猶康健﹐欲曲求兪允﹐今歲中一炙道範﹐未審得遂否也。敝庠耿師﹐東郡人也﹐以告休南歸﹐去先生七十里﹐敢以便略吐愚衷於門下。

某靜中猛思﹐宋儒發明气質之性﹐似不及孟子之言性善最眞。變化气質之惡﹐三代聖人全未道及。將天生一副作聖全體﹐參雜以習染﹐謂之有惡﹐未免不使人去其本無而使人憎其本有﹐蒙晦先聖盡性之旨而授世間無志人一口柄。又想周公﹑孔子教人以禮﹑樂﹑射﹑禦﹑書﹑數﹐故曰「以三物教萬民而賓興之」﹔故曰「身通六藝者七十二人」。故性道不可聞﹐而某長治賦﹑某長禮樂﹑某長足民﹐一如唐﹑虞之廷某農﹑某刑﹑某禮﹑某樂之舊﹐未之有爽也。近世言學者﹐心性之外無餘理﹐靜敬之外無餘功。細考其气象﹐疑與孔門若不相似然。卽有談經濟者﹐亦不過說場話﹑著種書而已。

某不自揣﹐撰有存性﹑存學二編﹐欲得先生一是之﹐以挽天下之士習而復孔門之舊。以先生之徳望卜之﹐當易如反掌﹐則孟子不得專美於前矣。論今天下朱﹑陸兩派互相爭辯﹐先生髙見﹐平和勸解之不暇﹐豈可又增一爭端也﹗但某殊切杞人之憂﹐以爲𨿽使朱學勝陸而獨行於天下﹐或陸學勝朱而獨行於天下﹐或和解成功﹐朱﹑陸合一﹐同行於天下﹔則終此乾坤亦只爲當時兩宋之世﹐終此儒運亦只如說話著書之道學而已﹐豈不堪爲聖道生民長嘆息乎﹗粗陳一二﹐望先生靜眼一辧﹐及時發明前二千年之故道﹐以易後二千年之新轍﹐則斯道幸甚﹐斯民幸甚﹗臨楮南望﹐不勝想慕戰懼交集之至﹗某再拜言。

上太倉陸桴亭先生書

某聞气機消長否泰﹐天地有不能自主﹐理數使然也﹔方其消極而長﹐否極而泰﹐天地必生一人以主之﹐亦理數使然也。然粵稽孔﹑孟以前﹐天地所生以主此气機者﹐率皆實文﹑實行﹑實體﹑實用﹐卒爲天地造實績﹐而民以安﹐物以阜。𨿽不幸而君相之人竟爲布衣﹐亦必終身盡力於文﹑行﹑體﹑用之實﹐斷不敢以不堯﹑舜不禹﹑臯者苟且於一時虛浮之局﹐髙談袖手﹐而委此气數﹐置此民物﹐聽此天地於不可知也﹔亦必終身窮究於文﹑行﹑體﹑用之實﹐斷不敢以惑異端﹑背先哲者肆口於百喙爭鳴之日﹐著書立說﹐而誤此气數﹐壞此民物﹐負此天地於不可爲也。

自漢﹑晉泛濫於章句﹐不知章句所以傳聖賢之道而非聖賢之道也﹔競尙乎淸談﹐不知淸談所以闡聖賢之學而非聖賢之學也。因之虛浮日盛﹐而堯﹑舜三事﹑六府之道﹐周公﹑孔子六徳﹑六行﹑六藝之學﹐所以實位天地﹐實育萬物者﹐幾不見於乾坤中矣。迨於佛﹑老昌熾﹐或取天地萬物而盡空之﹐一歸於寂滅﹐或取天地萬物而盡無之﹐一歸於升脫﹐莫謂日月﹑星辰﹑山川﹑艸木﹑鳥獸﹑虫魚﹑人倫﹑世故舉爲道外﹐並己身之耳﹑目﹑口﹑鼻﹑四肢皆視爲累礙贅余矣﹐哀哉﹗倘於此有堯﹑舜﹑周﹑孔﹐固必回消爲長﹐轉否爲泰矣。卽不然﹐或如端﹑言﹑卜﹑仲﹑二冉之流﹐亦庶幾衍道脈於不墜﹐續眞宗於不差﹐而長泰終有日也。柰何趙氏運中﹐紛紛躋孔子廟庭者﹐皆修輯注解之士﹐猶然章句也﹔皆髙坐講論之人﹐猶然淸談也﹗甚至言孝﹑弟﹑忠﹑信如何教﹐气稟本有惡﹐其與老氏以禮義爲忠信之薄﹐佛氏以耳﹑目﹑口﹑鼻爲六賊者相去幾何也﹗

故僕妄論宋儒﹐謂是集漢﹑晉﹑釋﹑老之大成者則可﹐謂是堯﹑舜﹑周﹑孔之正派則不可。然宋儒﹐今之堯﹑舜﹑周﹑孔也。韓愈辟佛﹐幾至殺身﹐況敢議今世之堯﹑舜﹑周﹑孔者乎﹗季友著書駁程﹑朱之說﹐發州決杖﹐況敢議及宋儒之學術﹑品詣者乎﹗此言一出﹐身命之虞所必至也。然懼一身之禍而不言﹐委气數於終誤﹐置民物於終壞﹐聽天地於終負﹐恐結舌安坐﹐不援溝瀆﹐與彊暴﹑橫逆內人於溝瀆者﹐其忍心害理不甚相遠也。

某爲此懼﹐著存學一編﹐申明堯﹑舜﹑周﹑孔三事﹑六府﹑六徳﹑六行﹑六藝之道﹐大旨明道不在詩書章句﹐學不在穎悟誦讀﹐而期如孔門博文﹑約禮﹑身實學之﹐身實習之﹐終身不懈者。著存性一編﹐大旨明理﹑气俱是天道﹐性﹑形俱是天命﹐人之性命﹑气質𨿽各有差等﹐而俱是此善﹔气質正性命之作用﹐而不可謂有惡﹐其所謂惡者﹐乃由「引﹑蔽﹑習﹑染」四字爲之崇也。期使人知爲絲毫之惡﹐皆自玷其光瑩之本體﹐極神聖之善﹐始自充其固有之形骸。

但孔﹑孟沒後二千年無人道此理﹐而某獨異﹐又惴惴焉恐涉偏私自是﹐誹謗先儒﹔將捨所見以苟就近世之學﹐而仰觀三代聖賢又不如此。二念交郁﹐罔所取正。一日遊祁﹐在故友刁文孝座﹐聞先生有佳錄﹐復明孔子六藝之學﹐門人姜姓在州守幕實笥之﹐歡然如久旱之聞雷﹐甚渴之聞溪﹐恨不卽沐甘霖而飲甘泉也。曲致三四﹐曾不得出。然亦幸三千里外有主張此學者矣﹐猶未知論性之相同也。旣而刁翁出南方諸儒手書﹐有云「此間有桴亭者﹐才爲有用之才﹐學爲有用之學﹐但把气質許多駁惡雜入天命﹐說一般是善﹐其性善圖說中有『人之性善正在气質﹐气質之外無性』等語﹔殊新奇駭人﹗」乃知先生不惟得孔﹑孟學宗﹐兼悟孔﹑孟性旨﹐已先得我心矣。當今之時﹐承儒道嫡派者﹐非先生其誰乎﹗所恨家貧親老﹐不得操杖親炙﹐進身門下之末。玆乘彭使之便﹐奉尺楮請教﹐祈以所著並髙弟孰長禮﹑樂﹐孰長射﹑書﹐孰爲體用兼優﹐不惜示下﹐使聾瞽之子得有所景仰尊奉。倘有寸進﹐眞一時千載也﹗山河隔越﹐不能多寄﹐僅以性﹑學編各一紙﹐日記第十卷

中摘一頁呈正﹐不勝南望愷切想慕之至﹗

學辧一

性亦須有辯﹐因吾友法幹王子一言﹐徹底無纖毫齟齬﹐莫有能發吾意者﹐遂有待。今存學之說﹐將偕吾黨身習而實踐之﹐易靜坐用口耳之習﹐爲手足頻拮據之業﹐非存性空談之比。𨿽賢者不能無顧惜故窠﹑憚於變革之意﹐幸相舉辯難﹐不厭反復。予撮其大略如左﹐病中亦多遺脫﹐不能盡述也。

己酉十一月二十六日﹐予抱病﹐復患足瘡﹐不能赴學﹐惟坐臥榻﹐謄存學稿。聞王子來會﹐乃彊步至齋﹐出所謄以質王子。甫閱一葉﹐遽置之幾﹐盛爲多讀書之辧。

予曰「人之精神無多﹐恐誦讀消耗﹐無歲月作實功也。倘禮樂嫻習﹐但略閱經書數本﹐亦自足否﹖」王子曰「誦讀不多﹐出門不能引經據傳﹐何以服人﹖」予曰「堯﹑舜諸聖人所據何書﹖且經傳﹐施行之證佐﹔全不施行﹐𨿽證佐紛紛﹐亦奚以爲﹖今存學之意若行﹐無論朝廷﹑宗廟﹐卽明倫堂上﹐亦將問孰嫻周旋﹐孰諳絲竹﹐孰射賢﹐孰算勝﹐非猶是稱章比句之乾坤矣。且吾儕自視𨿽陋﹐倘置身朝堂﹐但憂無措置耳﹐引經據傳﹐非所憂也。」王子曰「射禦之類﹐有司事﹐不足學。須當如三公坐論。」予曰「人皆三公﹐孰爲有司﹖學﹐正是學作有司耳。辟之於醫﹐黃帝素問﹑金匱﹑玉函﹐所以明醫理也﹐而療疾救世﹐則必診脈﹑制藥﹑鍼灸﹑摩砭爲之力也。今有妄人者﹐止務覽醫書千百卷﹐熟讀詳說﹐以爲予國手矣﹐視診脈﹑制藥﹑鍼灸﹑摩砭以爲術家之粗﹐不足學也。書日博﹐識日精﹐一人倡之﹐舉世效之﹐岐﹑黃盈天下﹐而天下之人病相枕﹑死相接也﹐可謂明醫乎﹖愚以爲從事方脈﹑藥餌﹑鍼灸﹑摩砭﹐療疾救世者﹐所以爲醫也﹐讀書取以明此也。若讀盡醫書而鄙視方脈﹑藥餌﹑鍼灸﹑摩砭﹐妄人也﹐不惟非岐﹑黃﹐並非醫也﹐尙不如習一科﹑驗一方者之爲醫也。讀盡天下書而不習行六府﹑六藝﹐文人也﹐非儒也﹐尙不如行一節﹑精一藝者之爲儒也。

王子曰「棟梁材自別﹐豈必爲檁榱哉﹖」予曰「棟梁亦自拱把尺寸長成﹐成時亦有皮榦枝葉。世豈有渾成棟梁哉﹖」王子曰「藝學到精熟後﹐自見上面。幼學豈能有所見﹖」余曰「幼學但使習之耳。必欲渠見﹐何爲哉﹖」王子曰「不見上面﹐何與心性﹖」余曰「不然。卽如夫子使闕黨童子將命﹐使之觀賓主接見之禮﹐有下於夫子客至﹐則見客求教尊長悚敬气象﹔有班於夫子或尊於夫子客至﹐則見夫子溫﹑良﹑恭﹑儉﹑讓﹐侃侃﹑誾誾气象。此是治童子耳目乎﹐治童子心性乎﹖故六藝之學﹐不待後日融會一片﹐乃自童齠卽身心﹑道藝一致加功也。且旣令渠習見無限和敬詳密之理﹐豈得謂無所見﹗但隨所至爲淺深耳。講家解一貫章﹐有謂曾子平日用功皆是貫中之一﹐今日夫子教以從一而貫。夫用功於貫中之一﹐是夫子所以教三千人者也﹐豈得曰『六藝非心性』也﹖」

王子曰「禮樂自宜學﹐射禦粗下人事。」余曰「賢者但美禮樂名目﹐遂謂宜學﹐未必見到宜學處也﹔若見到﹐自不分精粗。喜精惡粗﹐是後世所以誤蒼生也。」王子曰「第見不足爲﹐若爲﹐自是易事。」余曰「此正夫子所謂『智者過之』。且昔朱子謂『要補塡﹐實是難』﹐今賢弟又謂『易』。要之﹐非主難﹐亦非主易﹐總是要斷盡實學﹐不去爲耳﹗」王子大笑。予曰「李晦翁年逾五旬﹐勤力下學﹐日與弟子拈矢彎弓﹐甚可欽也﹗」王子曰「晦夫叔嘗言﹐『射爲男子事﹐何可不習﹗』余曰「宋﹑元來儒者卻習成婦女態﹐甚可羞。無事袖手談心性﹐臨危一死報君王﹐卽爲上品矣。豈若眞學一復﹐戶有經濟﹐使乾坤中永享治安之澤乎﹗」王子曰「六藝之學﹐誠有功於乾坤。」予曰「不但爾也。子產云﹐歷事久﹐取精多﹐則魂魄彊。今於禮樂﹑兵農無不嫻﹐卽終身莫之用而沒﹐以體用兼全之气還於天地﹐是謂盡人道而死﹐故君子曰終。故曰學者﹐學成其人而已﹐非外求也。」王子又笑。

予曰「此學終無行日矣。以賢弟之有志﹐且深信予﹐又入朱學未深﹐似無可戀惜﹐而猶難挽回如此﹐況彼已立崖岸者乎﹗」因復取首數篇進曰「幸終觀之﹗」王子閱畢﹐喟然曰「孔子是教天下人爲臣爲子﹐若都袖手髙坐作君父﹐天下事叫誰辦哉﹗」撫捲嘆息久之。余曰「某急就三存編﹐以爲天生某﹐使復明此學而已﹐非身見之材也。欲進之孫徵君﹐借以回天下。」王子曰「人自爲耳。何必伊﹗」予曰「天生材自別。伊尹聖之任﹐夏季之民如在水火﹐何不出而延攬豪傑﹐自爲奉天救民之舉﹐必待成湯之三聘乎﹖張良志復韓仇﹐亦嘗聚眾百餘﹐何不決於自爲而終屬沛公乎﹖蓋天生王者﹐其气爲主持世統之气﹐乃足系屬天下﹐非其人不與也。儒者教世﹐何獨不然﹗是其人也﹐天下附之﹔非其人也﹐學卽過人﹐而師宗不立。如龍所至則气聚成云﹐否則不可彊也﹐況愚之庸陋不足數乎﹗自料只可作名教中一董三老耳。」王子辭行。

越十日﹐予病痊﹐往會王子。因論風言復閏十二月﹐有諸﹖王子曰「此間亦頗聞。」予曰「噫﹗豈非學術不明﹐吾儒誤於空言﹐無能定國是者乎﹗使吾黨習諳歷象﹐何以狐疑如此﹗」因言帝堯命羲﹑和﹐教以欽天授時及考驗推步之法﹐堯蓋極精於歷。因言帝王設官分職﹐未有不授以成法者。堯命司徒﹐授以匡﹑直﹑勞﹑來等法﹐舜命士師﹐授以五刑﹑五服﹑五流﹑五宅等法﹐命典樂﹐授以直溫﹑寬栗等理及依永和聲﹑無相奪倫等法﹐成王置農官﹐授以錢鎛﹑銍艾﹑耕耦等法。觀命官之典﹐釐成之詩﹐是君父亦未有不知六府﹑六藝之學者﹐則袖手髙坐﹐徒事誦讀﹐固非所以爲臣子﹐亦豈所以作君父哉﹗

學辧二

又越旬﹐王子來會﹐復曰「周公制禮作樂﹐且以文﹑武之聖開之﹐成﹑康之賢繼之﹐太﹑召﹑君陳輩左右之﹐亦不百年而穆王亂﹔迨東遷而周不可問矣。漢﹑唐﹑宋﹑明不拘古法﹐亦定數百年之天下﹐何歉於三代哉﹖」予曰「漢﹑唐後之治道﹐較之三代﹐蓋星淵不可語也﹐吾弟未之思耳。吾弟但見穆﹑平之衰而未實按其列國情勢民風也。吾玆不與賢弟論三代盛時。且以春秋之末﹐其爲周七百年矣﹐只義姑存魯﹑展禽拒齊二事﹐風俗之美﹐人材之盛﹐魯固可尙也﹔齊乃以婦人而旋師﹐聞先王命而罷戰。由此以思﹐當日風俗人心﹐豈漢﹑唐後所可仿佛哉﹖」

王子曰「終見藝學粗﹐柰何﹖」予曰「此乃不知止耳。觀大學言明親卽言止至善﹐見道爲粗﹐是不知至善之止也。故曰『知止而後有定』。」王子乃歡忻鼓舞曰「昨子產一段﹐已深悚我心。自今日當務精此學﹐更無疑矣。」因述乃父命計田數不淸。予曰「計畝﹐人以爲瑣事矣。然父命而不淸﹐非不能爲子之一乎﹖」王子曰「無大無小﹐無不習熟﹐固也。弟昨言棟梁材﹐兄不以爲然。恐天下自有可大不可小之材﹐如龐士元非百里材﹐曾子教孟敬子持大體﹐非乎﹖」予曰「孔子乘田﹑委吏﹐無不可爲。若位不稱材﹐便酣惰廢事﹐此自豪士之態﹐非君子之常也。孟敬子當時已與魯政﹐乃好理瑣小﹐故曾子教以所貴道三﹐豈可以此言便謂籩豆之事不宜學乎﹗況當時學術未失﹐家臣庶士無不能理事者﹐第憂世冑驕浮不能持大體耳。能持大體﹐凡事自可就也。」

王子曰「博學乃古人第一義。易云『多識前言往行以畜徳』﹐子路曰『何必讀書然後爲學﹗』可見古人讀書﹐誦讀亦何可全廢﹖」予曰「周公之法﹐春秋教以禮樂﹐冬夏教以詩書。豈可全不讀書﹗但古人是讀之以爲學﹐如讀琴譜以學琴﹐讀禮經以學禮。博學之﹐是學六府﹑六徳﹑六行﹑六藝之事也。只以多讀書爲博學﹐是第一義已誤﹐又何暇計問﹑思﹑辧﹑行也﹖」王子行。

越一日﹐予過其齋。王子曰「連日思樂能滌人滓渣。只靜敬以求懲忿窒欲﹐便覺忿欲全無﹐不時卻又發動﹔不如心比聲律﹐私欲自化也。」余曰「噫﹐得之矣﹗某謂心上思過﹐口上講過﹐書上見過﹐都不得力﹐臨事時依舊是所習者出﹐正此意也。夫禮樂﹐君子所以交天地萬物者也﹐位育著落﹐端在於此。古人制舞而民腫消﹐造琴而陰風至﹐可深思也。」

王子又問﹕「道問學之功﹐卽六藝乎﹖」予曰「然。」又問﹕「如何是尊徳性﹖」予未答。又問﹕「如何是中人以上可以語上也﹖」蓋因程﹑朱好語上﹐王子欲證語上之爲是也。予曰「離下無上。明徳﹑親民﹑尊徳性﹐道問學﹐只是此事﹐語上人皆上﹐語下人皆下。如灑掃應對﹐下也﹐若以語上人﹐便見出敬﹔弦指徽律﹐下也﹐若以語上人﹐便見出和。某昨童子將命一段﹐正是道藝一致﹐耳目性情一滚做也。」王子憮然曰「至言﹗」予曰「此亦就賢弟之問爲言耳。其實上有上﹐下有下﹐上下精粗皆盡力求全﹐是謂聖學之極致矣。不及此者﹐寧爲一端一節之實﹐無爲全體大用之虛。如六藝不能兼﹐終身止精一藝可也﹔如一藝不能全﹐數人共學一藝﹐如習禮者某冠昏﹐某喪祭﹐某宗廟﹐某會同﹐亦可也。夫吾輩姿質﹐未必是中人以上﹐而從程﹐朱倒學﹐先見上面﹐必視下學爲粗﹐不肯用力矣。」王子曰「『下學而上達』﹐孔子定法﹐烏容紊乎哉﹗」

存學編卷二

性理評

程子曰「邢明叔明辧有才气﹐其於世務練習﹐蓋美才也。晚溺於佛﹐所謂『日月至焉而已』者﹐豈不惜哉﹗」

朱子云「程子死後﹐其髙弟皆流於禪。」豈知程子在時已如此乎﹗蓋吾儒起手便與禪異者﹐正在徹始徹終總是體用一致耳。故童子便令學樂舞勺。夫勺之義大矣﹐豈童子所宜歌﹗聖人若曰﹐自灑掃應對以至參贊化育﹐固無髙奇理﹐亦無卑瑣事。故上智如顏﹑貢﹐自幼爲之﹐不厭其淺而叛道﹔粗疏如陳亢﹐終身習之﹐亦不至畏其難而廢學。今明叔才气明辯﹐練達世務﹐誠爲美才。但因程子不以六藝爲教﹐初時旣不能令明叔認取其練習世務莫非心性﹐後又無由進於位育實具﹐不見儒道結果。回視所長者不足戀﹐前望所求者無所得﹐便覺無意味﹐無來由﹐烏得不莫之禦而入於禪也﹗猶吾所謂明帝之好佛﹐非明帝之罪﹐而李躬﹑桓榮之罪也。

夫「日月至焉」﹐乃吾夫子論諸賢不能純仁分寸也。當時曾子﹑子貢之流﹐俱在其中。乃以比明叔之溺佛﹐程子不亦易言乎﹗

明道謂謝顯道曰「爾輩在此相從﹐只是學某言語﹐故其學﹐心與口不相應。盍若行之﹗」請問焉。曰「且靜坐。」

伊川每見人靜坐﹐便嘆其善學。

因先生只說話﹐故弟子只學說話﹐心口且不相應﹐況身乎﹐況家國天下乎﹗措之事業﹐其不相應者多矣。吾嘗談天道﹑性命﹐若無甚捍格﹐一著手算九九數輒差。王子講冠禮若甚易﹐一習初祝便差。以此知心中醒﹐口中說﹐紙上作﹐不從身上習過﹐皆無用也。責及門不行﹐彼旣請問﹐正好教之習禮習樂﹐卻只云「且靜坐」。二程亦復如是﹐噫﹗𨿽曰不禪﹐吾不信也。

武夷胡氏曰「龜山天資夷曠﹐濟以問學﹐充養有道﹐徳器早成。積於中者純粹而宏深﹐見於外者簡易而平淡。閒居和樂﹐色笑可親﹔臨事裁處﹐不動聲色。與之遊者﹐𨿽羣居終日﹐嗒然不語﹐飲人以和﹐而鄙吝之態自不形也。推本孟子性善之說﹐發明中庸﹑大學之道。有欲知方者﹐爲指其攸趨﹐無所隱也。當時公﹑卿﹑大夫之賢者﹐莫不尊信之。」又曰「先生造養深遠﹐燭理甚明﹐混迹同塵﹐知之者鮮。行年八十﹐志气未衰﹐精力少年殆不能及。朝廷方向意儒學﹐日新聖徳﹐延禮此老﹐置之經筵﹐朝夕咨訪﹐裨補必多。至如裁決危疑﹐經理世務﹐若燭照數計而龜卜也﹗」

無論其他﹐只「積於中者純粹而宏深」一語﹐非大賢以上能之乎﹖其中之果純粹與否﹐宏深與否﹐非僕所知。然朱子則已譏其入於禪矣﹐禪則必不能純粹宏深﹐純粹宏深則必不禪也。至混迹同塵气象﹐五經﹑論﹑孟中未之見。非孟子所謂同流合污者乎﹖充此局以想﹐夷曠﹑簡易﹑平淡﹑和樂﹑可親諸語﹐恐或皆孟子所狀鄕原光景也。

陳氏淵曰「伊川自涪歸﹐見學者凋落﹐多從佛教﹐獨龜山先生與謝丈不變。因嘆曰﹕『學者皆流於異端矣﹗惟有楊﹑謝二君長進。』」

嘗觀孔子歿﹐弟子如喪父母﹐哀慟無以加矣﹔又爲之備禮營葬﹐送終無以加矣﹔又皆廬其墓三年﹐惓戀無以加矣﹔餘情復見於同門友之不忍離﹐相向而哭皆失聲。其師弟情之篤而義之重﹐蓋如此也。迄後有宋程﹑朱兩門﹐以師弟著於乾坤﹐不惟自任以爲眞繼孔子之統﹐𨿽當時及門亦以爲今之孔子矣﹐後世景仰亦謂庶幾孔門師弟矣。而其歿也﹐不過一祭一贊﹐他無聞焉。僕存此疑於心久矣﹐亦謂生榮死哀之狀必別有記載﹐寡陋未之見耳。殊不意伊川生時﹐及門已如此其相負也﹗涪之別也﹐日月幾何﹐而遽學者凋落﹐相率而從於佛也﹗又孰知所稱楊﹑謝不變者﹐下梢亦流於禪也﹗然則眞承程子之統者誰也﹖非因二程失古聖教人成法﹐空言相結之不固﹐不如實學之相交者深乎﹗抑程門弟子之從佛﹐或亦其師夙昔之爲教者去佛不遠也。程子辟佛之言曰「彌近理而大亂眞。」愚以爲非佛之近理﹐乃程子之理近佛也。試觀佛氏立教﹐與吾儒之理﹐遠若天淵﹐判若黑白﹐反若冰炭﹐其不相望也﹐如適燕適越之異其轅﹐安在其彌近理也﹗孟子曰「治人不治﹐反其智。」伊川於此徒嘆學者之流於異端﹐而不知由己失孔子之教﹐亦欠自反矣。

問﹕「龜山晚年出﹐是不可曉。其召也以蔡京﹐然在朝亦無大建白。」朱子曰「以今觀之﹐則可以追咎當時無大建白。若自己處之﹐不知當時所當建白者何事。」或云「不過擇將相爲急。」曰「也只好說擇將相固是急﹐然不知當時有甚人可做。當時將只說種師道﹐相只說李伯紀﹐然固皆嘗用之矣。又況自家言之﹐彼亦未必見聽﹐據當時事勢亦無可爲者﹐不知有大聖賢之材何如耳。」

當時所稱大儒如龜山者﹐旣自無將相材﹐又無所保舉。異世後追論﹐亦無可信之人﹐不過種﹑李二公而已。然則周﹑程﹑張﹑邵棺木尙新﹐其所成之人材皆安在哉﹖世有但能談天說性﹐講學著書﹐而不可爲將相之聖賢乎﹗

或言「擇將相爲急」﹐何不曰「當時龜山便是好將相﹐惜未信用」﹐乃但云「也只好說擇將相」﹐蓋身分亦有所不容誣也。噫﹗儒者不能將﹐不能相﹐只會擇將相﹐將相皆令何人做乎﹖末又云「當時事勢亦無可爲者﹐不知有大聖賢之材何如耳」。是明將經濟時勢讓與聖賢做﹐尙得謂之道學乎﹖至於李公字行﹐種公名呼﹐此朱子重文輕武不自覺處。其遺風至今日﹐衣冠之士羞與武夫齒﹐秀才挾弓矢出﹐鄕人皆驚﹐甚至子弟騎射武裝﹐父兄便以不才目之。長此不返﹐四海潰弱﹐何有已時乎﹖獨不觀孔門無事之時﹐弓矢﹑劍佩不去於身也﹐武舞干戚不離於學也﹗身爲司寇﹐墮三都﹐會夾谷﹐無不尙武事也。子路戰於衛﹐冉﹑樊戰於齊﹐其餘諸賢气象皆可想也。學喪道晦﹐至此甚矣﹗孔門實學﹐亦可以復矣﹗

問﹕「龜山當時何意出來﹖」曰「龜山做人也苟且﹐是時未免祿仕﹐故亂就之」云云。問﹕「或者疑龜山爲無補於世﹐徒爾紛紛﹐或以爲大賢出處不可以此議﹐如何﹖」曰「龜山此行固是有病﹐但只後人又何曾夢到他地位在﹗惟胡文定以柳下惠『援而止之而止』比之﹐極好。」

余嘗謂宋儒是理學之時文也。看朱子前面說「龜山做人苟且﹐未免祿仕﹐故亂就之」﹐此三語抑楊氏於鄕黨自好者以下矣。後面或人說「大賢出處不可議」﹐又引胡氏之言比之柳下惠﹐且曰「極好」﹔又何遽推之以聖人哉﹖蓋講學先生只好說體面話﹐非如三代聖賢﹐一身之出處﹐一言之抑揚﹐皆有定見。龜山之就召也﹐正如燕雀處堂﹐全不見汴京亡﹐徽﹑欽虜﹔直待梁折棟焚而後知金人之入宋也。朱子之論龜山﹐正如戲局斷獄﹐亦不管聖賢成法﹐只是隨口臧否。駁倒龜山以伸吾識﹐可也﹔救出龜山以全講學體面﹐亦可也。

上蔡爲人英果明決﹐彊力不倦﹐克己復禮﹐日有課程。所著論語說及門人所記遺語﹐行於世。

要推尊上蔡﹐便言其「克己復禮﹐日有課程」。後面要說程門諸人見皆不親切之故﹐又言是「無頭無尾﹐不曾盡心」﹐毋乃自相矛盾乎﹖此處殊令人疑。

上蔡直指窮理居敬爲入徳之門﹐最得明道教人之綱領。

朱子稱「上蔡直指窮理居敬爲入徳之門﹐最得明道教人綱領」﹐僕以爲此四字正諸先生所以自欺而自誤者也。何也﹖「窮理居敬」四字﹐以文觀之甚美﹐以實考之﹐則以讀書爲窮理功力﹐以恍惚道體爲窮理精妙﹐以講解著述爲窮理事業﹐儼然靜坐爲居敬容貌﹐主一無適爲居敬工夫﹐舒徐安重爲居敬作用。觀世人之醉生夢死﹐奔忙放蕩者﹐誠可謂大儒气象矣﹔但觀之孔門﹐則以讀書爲致知中之一事。且書亦非徒占畢讀之也﹐曰「爲周南召南」﹐曰「學詩」﹑「學禮」﹐曰「學易」﹑「執禮」﹐是讀之而卽行之也。曰「博學於文」﹐蓋詩﹑書六藝以及兵農﹑水火在天地間燦著者﹐皆文也﹐皆所當學之也。曰「約之以禮」﹐蓋冠婚﹑喪祭﹑宗廟﹑會同以及升降周旋﹐衣服飲食﹐莫不有禮也﹐莫非約我者也。凡理必求精熟之至﹐是謂「窮理」﹔凡事必求謹愼之周﹐是謂「居敬」。上蔡𨿽賢﹐恐其未得此綱領也。不然﹐豈有「居敬窮理」之人而流入於禪者哉﹗

明道以上蔡誦讀多記爲玩物喪志﹐蓋謂其意不是理會道理﹐只是誇多斗靡爲能。若明道看史不差一字﹐則意思自別。此正爲己爲人之分。

謝良佐記問甚博﹐明道謂之曰「賢卻記得許多﹐可謂玩物喪志。」良佐身汗面赤。明道曰「此便是惻隱之心。」可見大程學教猶不靠定書本。僕掀閱至此﹐悚然起敬﹐以爲此正明道優於伊川﹑紫陽處﹐又未嘗不愛謝公之有志也。使朱子讀此亦爲之汗身赤面則善矣﹔乃曲爲之說﹐謂渠是誇多斗靡﹐不是理會道理﹐又引程子看史事証之﹐總是不欲說壞記誦一道﹐恐於己讀盡天下書之志有妨也。不知道理不專在書本上理會﹔貪記許多以求理會道理﹐便會喪志﹐不得以程子看史一字不差相混也。

問﹕「上蔡說橫渠以禮教人﹐其門人下梢頭低﹐只溺於刑名﹑度數之間﹐行得來因無所見處﹐如何﹖」曰「觀上蔡說得偏了﹐這都看不得禮之大體﹐所以都易得偏。如上蔡說橫渠之非﹐以爲欲得正容謹節﹐這是自好﹐如何廢這个得﹗如專去理會刑名﹑度數固不得﹐又全廢了這个也不得。」

宋儒胡子外﹐惟橫渠之志行井田﹐教人以禮﹐爲得孔﹑孟正宗。謝氏偏與說壞﹐譏「其門人下梢頭低﹐溺於刑名﹑度數」﹐以爲橫渠以禮教人之流獘。然則教人不當以禮乎﹖謝氏之入禪﹐於此可見。二程平昔之所以教楊﹑謝諸公者﹐於此可想矣。玩「行得來因無所見」一語﹐橫渠之教法眞可欽矣。「民可使由之﹐不可使知之」﹐「道之以徳﹐齊之以禮」﹐此聖賢百世不易之成法也。𨿽周公﹑孔子﹐亦只能使人行﹐不能使人有所見﹔功候未到﹐卽彊使有所見﹐亦無用也。孟子曰「行之而不著焉﹐習矣而不察焉﹐終身由之而不知道者﹐眾也。」此固嘆知道之少﹐而吾正於此服周公﹑孔子流澤之遠也。布三重以教人﹐使天下世世守之﹐後世有賢如孟子者得由行習而著察﹐卽愚不肖者亦相與行習於吾道之中﹐正中庸所謂「行而世爲天下法」﹐歷八百年而猶在﹐幾百餘年而未衰。此周公﹑孔子之下梢頭原如是其低也﹐而其上梢頭亦未嘗髙。制禮作樂﹐遵行徧天下﹐而周公之心﹐𨿽親賢之召公不盡知也。博文約禮﹐服習徧三千﹐而一貫之祕﹐𨿽聰穎之端木未之聞也。相隨半生﹐尙以「多學而識」認夫子﹐然則未聞性道之前﹐端木子與三千人不同以文禮爲道乎﹖則橫渠之門人﹐卽使皆認刑名﹑度數爲道﹐何害也﹗朱子旣見謝氏之偏而知橫渠之是﹐卽宜考古稽今﹐與門人講而習之﹐使人按節文﹐家行典禮﹐乃其所也。柰何盡力誦讀著述﹐耽延歲月﹗迨老而好禮﹐又只要著家禮一書﹐屢易稿始成﹐其後又多自嫌不妥﹐未及攺正而沒﹐其門人楊氏固嘗代爲致憾矣。考其實﹐及門諸公不知式型與否﹐而朱子家祠喪禮已多行之未當﹐失周公﹑孔子之遺意者矣。豈非言易而行難哉﹗

尹彥明見伊川後﹐半年方得大學﹑西銘看。此意思好﹐也有病。蓋且養他气質﹐淘潠去了那許多不好底意思﹐如學記所謂「未卜禘﹐不視學﹐遊其志也」之意。此意思固好﹐然也有病者。蓋天下有多少書﹐若半年間都不教他看一字﹐幾時讀得天下許多書﹖所以彥明終竟後來工夫少了。

伊川𨿽失孔子學教成法﹐猶知不可遽語人以髙深﹐猶知不全靠書冊﹐故遲半年方與門人大學﹑西銘看。至朱子則必欲人讀天下許多書﹐是將道全看在書上﹐將學全看在讀上﹐其學教之法又不逮伊川矣。吾謂大學可卽與看﹐若西銘﹐𨿽姿性聰敏者﹐再遲數年與看﹐未爲晚也。

和靖涪州被召﹐祭伊川文云「不背其師則有之﹐有益於世則未也。」因言「學者只守得某言語﹐已自不易﹔少間又自轉移了。」

吾讀甲申殉難錄﹐至「愧無半策匡時難﹐惟餘一死報君恩」﹐未嘗不淒然泣下也﹗至覽和靖祭伊川「不背其師有之﹐有益於世則未」二語﹐又不覺廢捲浩嘆﹐爲生民愴惶久之﹗夫周﹑孔以六藝教人﹐載在經傳﹐子罕言仁﹑命﹐不語神﹐性道不可得聞﹐予欲無言﹐博文約禮等語﹐出之孔子之言及諸賢所記者﹐昭然可考﹐而宋儒若未之見也。專肆力於講讀﹐發明性命﹐閒心靜敬﹐著述書史。伊川明見其及門皆入於禪而不悟﹐和靖自覺其無益於世而不悟﹐甚至求一守言語者亦不可得﹐其獘不大可見哉﹗至於朱子追述﹐似有憾於和靖而亦不悟也。然則吾道之不行﹐豈非气數使之乎﹗

問﹕「伊川門人如此其眾﹐後來更無一人見得親切。或雲遊﹑楊亦不久親炙。」曰「也是諸人無頭無尾﹐不曾盡心在上面﹐也各家去奔走仕宦﹐所以不能理會得透。如邵康節從頭到尾﹐極終身之力而後得之﹐𨿽其不能無偏﹐然就他這道理﹐所謂成而安矣。如茂叔先生資稟便較髙﹐他也去仕宦﹐只他這所學﹐自是合下直到﹐所以有成。某看來﹐這道理若不是拚生盡死去理會﹐終不得解。」

伊川門人甚眾﹐後更無一人見之親切﹐非因伊川所教諸人所學俱失孔子實學之故乎﹗朱子乃云「是諸人無頭無尾﹐不曾盡心在上面」﹐試觀遊﹑楊﹑謝﹑尹諸公﹐果是「無頭無尾﹐不曾盡心」者乎﹖又云「各去奔走仕宦﹐所以不能理會透﹔康節極終身之力而後有得﹔茂叔亦去仕宦﹐只他資稟髙﹐合下直到」﹔然則必欲人不仕宦﹐不作事﹐終身只在書室中﹐方可得道乎﹖

與叔文集﹐煞有好處﹐他文字極是實﹔說得好處﹐如千兵萬馬﹐飽騰伉壯。上蔡𨿽有過當處﹐亦自是說得透。龜山文字卻怯弱﹐似是合下會得易。遊﹑楊﹑謝諸公當時已與其師不相似﹐卻似別一家。謝氏發明得較精彩﹐然多不穩貼。和靖語卻實﹐然意短﹐不似謝氏發越。龜山語錄與自作文不相似﹐其文大段照管不到﹔前面說如此﹐後面又都反了﹐緣他只依傍語句去﹐皆不透。龜山年髙﹐與叔年四十七﹐他文字大綱立得腳來健﹐多有處說得好又切﹐若有壽﹐必然進。遊定夫學無人傳﹐無語錄。

如何只論人文字言語長短﹐語錄有無﹐非失聖門學宗﹐不實用功於明親﹐故無實事可稱舉乎﹖今有人議諸先生專在文字言語用功﹐或云只在言語文字論人品﹐必至羣相嘩之曰「彼大儒﹐不止是也。」乃考其實則竟如此﹗較歐﹑蘇諸公﹐但多講論性道之語﹐內地靜敬之功耳。試想三代前君臣獎贊﹐師弟敍述﹐或後人論斷前聖賢﹐曾有此口吻比例否﹖噫﹗恐不啻冰玉之相懸也﹗

上蔡之學﹐初見其無礙﹐甚喜之。後細觀之﹐終不離禪的見解。

予於程朱﹑陸王兩派學宗正如是。

龜山未見伊川時﹐先看莊﹑列等文字。後來𨿽見伊川﹐然而此念熟了﹐不覺時發出來。遊定夫尢甚﹐羅仲素時復亦有此意。

聖人教人六藝﹐正使之習熟天理。不然﹐𨿽諄諄說與無限道理﹐至喫緊處依舊發出習慣俗雜念頭。

一日﹐論伊川門人﹐云「多流入釋﹑老」。陳文蔚曰「只是遊定夫如此﹐恐龜山輩不如此。」曰「只論語序便可見。」

朱子論遊﹑楊入釋﹑老處不知何指﹐但旣廢堯﹑舜﹐周﹑孔六府﹑六藝之學﹐則其所謂不入釋﹑老者又果何指也﹗僕嘗論漢人不識儒﹐如萬石君家法﹐眞三代遺風﹐不以儒目之﹔則其所謂儒﹐只是訓詁辭華之流耳。今觀朱門師弟一生肆力文字光景﹐恐或不免爲遊﹑楊所不屑也。

看道理不可不仔細。程門髙弟如謝上蔡﹑遊定夫﹑楊龜山輩﹐下梢皆入禪學去。必是程先生當初說得髙了﹐他們只目卓見上截﹐少下面著實功夫﹐故流獘至此。

僕意朱子未覺程門教法之失﹐旣覺而復蹈之﹐何也﹖倘因此便返於實學﹐豈非吾道之幸哉﹗「下面著實功夫」﹐是何物乎﹖將謂是靜敬乎﹖程門諸子固已力行之矣。將謂是禮﹑樂﹑射﹑禦﹑書﹑數之屬乎﹖朱子已云補塡難﹐姑不爲之矣。將謂是庸徳庸言乎﹖恐禮﹑樂﹑射﹑禦﹑書﹑數所以盡子﹑臣﹑弟﹑友之職者旣不爲﹐又何者是其不敢不勉者乎﹖考其與及門日徵月邁者﹐則惟訓解經傳﹐纂修書史﹐死生以之。或其所謂「下面著實功夫」者﹐未必是孔子所云「下學」也。

韓退之云「孔子之道﹐大而能博﹐門弟子不能徧觀而盡識也﹐故學焉而皆得其性之所近。」此說甚好。看來資質定了﹐其爲學也只就他資質所尙處添得些小好而已。所以學者貴公聽並觀﹐求一个是當處﹐不貴徒執己自用。今觀孔門諸子﹐只除顏﹑曾之外﹐其他說話便皆有病。

平日講學主變化气質﹐此處卻云「其爲學也只就資質所尙處添些小好而已。」蓋諸先生認气質有惡﹐不得不說變化﹐此處要說諸賢各得其性之所近﹐故又說「气質已定﹐只添些小好」。且下云「學貴公聽並觀﹐求一个是當」﹐如果有此妙法﹐而諸賢徒執己見求之﹐固可憾矣﹔乃吾夫子亦不爲之一指點也﹐何朱先生之大智而聖門師弟之大愚乎﹖則朱子所見之道與所爲之學﹑所行之教﹐與聖門別是一家﹐明矣﹗至於求諸賢之短﹐又何不著實體驗諸賢之造詣何如﹐吾輩較之何如﹐乃只論其說話有病無病乎﹖僕謂不惟七十子之品詣非可輕議﹐便是二千九百餘人﹐旣經聖人陶鎔﹐亦不易言也。自戰國橫議後﹐重以秦人之焚坑﹐漢儒之訓詁﹐魏﹑晉之淸談﹐歷代之佛﹑老﹐宋﹑元之講讀﹐而七十子之身分久不明於世矣。吾嘗謂孔子如太陽當空﹐不惟散宿眾星不顯其光﹐卽明月五星亦不出色﹐若當下旬之夜﹐一行星炯照﹐四國仰之如太陽然矣。故孔子奠楹後﹐羣推有子爲聖人﹐西河又推卜子爲聖人。當時七十子身通六藝﹐日月至仁﹐倘有一人出於後世﹐皆足倡學一代﹐使人望爲聖人﹐非周﹑程以下諸先生所可比也。近法幹王子有言「後儒稍有不純﹐議廟典者動言黜退。聖門如冉求之聚斂﹐宰予之短喪﹐何可從祀﹖」予曰「賢弟未之思耳。冉有固有虧欠處﹐其學卻實。如此案卽缺一角﹐仍是有用之巨器﹐豈可捨也﹗故聖門一推政事之科﹐一在言語之列﹐不比後人虛言標榜﹐書本上見完全也。」王子曰「然。」

延平李氏曰「羅先生性明而修﹐行全而潔﹔充之以廣大﹐體之以仁恕﹔精深微妙﹐多極其至。漢﹑唐諸儒無近似者。」

又是一聖人﹗宋固多聖人乎﹖

陳氏協曰「先生可謂有徳有言之隱君子矣﹗李公侗傳其學。公歿之後﹐旣無子孫﹐及其遺言不多見於世。嘉定七年﹐郡守劉允濟始加搜訪﹐得公所著遵堯錄八卷﹐進之於朝。其書四萬言﹐大要謂藝祖開基﹐列聖繼統﹐若舜﹑禹遵堯而不變。至元丰攺制﹐皆自王安石作俑﹐創爲功利之圖﹐浸致邊疆之侮。是其畎畝不忘君之心﹐豈若沮﹑溺輩索隱行怪之比耶﹗」

元祐﹑元丰之獄﹐迄無公論。要之荊公之欲彊宋本是﹐而術未盡善。苟安者競爲敵﹐洪水罔績﹐遂咎崇伯。然使卽任濂﹑洛羣哲﹐恐亦如四嶽羣牧無如洪水何﹐未是神禹也。

周氏坦曰「觀先生在羅浮山靜坐三年﹐所以窮天地萬物之理﹐切實若此。」

原來是用此功﹐豈不令孔子哀之乎﹗但凡從靜坐讀書中討來識見議論﹐便如望梅畫餅﹐靠之饑食渴飲不得。

朱子曰「李延平先生屏居山裏﹐結茅水竹之間﹐謝絕世故四十餘年﹐簞瓢屢空﹐怡然自得。」

試觀孔子前有「謝絕世故」之道學乎﹖

先生從羅仲素學﹐講讀之餘﹐危坐終日﹐以驗夫喜怒哀樂未發之前气象爲何如﹐而求所謂中者。若是者蓋久之﹐而知天下之大本眞有在乎是也。

昔孔門固有講誦﹐乃誦其所學﹐講其所學。如誦三代之禮﹑講三代之禮以學禮﹐誦樂章﹐講樂器﹑樂音﹑樂理以學樂﹐未有專以講誦爲學者。至於危坐終日以驗未發气象爲求中之功﹐尢孔子以前千聖百王所未聞也。今宋家諸先生﹐講讀之餘﹐繼以靜坐﹐更無別功﹐遂知天下之大本眞在乎是。噫﹗果天下之大本耶﹐果天下之理無不自是出耶﹖何孔門師弟之多事耶﹗

先生資稟勁特﹐气節豪邁﹔而充養純粹﹐無復圭角。精純之气﹐達於面目﹐色溫言厲﹐神定气和。語默動靜﹐端詳閒泰﹔自然之中﹐若有成法。平居恂恂﹐於事若無可否。及其應酬事變﹐斷以義理﹐則有截然不可犯者。

先生之道徳純備﹐學術通明﹐求之當時﹐殆絕倫比。然不求知於世﹐而亦未嘗輕以語人﹐故上之人旣莫之知﹐而學者亦莫之識﹐是以進不獲行於時﹐退未及傳之於後。而先生方且玩其所安樂者於畎畝之中﹐悠然不知老之將至。蓋所謂「依乎中庸﹐遁世不見知而不悔」者﹐先生庶幾焉﹗

合二段觀之﹐則延平先生眞一孔子矣。夫聞惡而信﹐聞善而疑者﹐小人也﹔僕卽不肖﹐何忍以小人自居乎﹗但以唐﹑虞﹑三代之盛﹐亦數百年而後出一大聖﹐不過數人輔翼之。若堯﹑舜之得禹﹑臯﹐孔子之得顏﹑曾﹐直如彼其難﹐而出必爲天地建平成之業﹐處亦一年成聚﹐二年成邑﹐三年成都﹐或身教三千以成天下之材﹐斷無有聖人而空生之者。況秦﹑漢後千餘年間﹐气數乖薄﹐求如仲弓﹑子路之輩不可多得﹐何獨以偏缺微弱﹐兄於契丹﹐臣於金﹑元之宋﹐前之居汴也﹐生三四堯﹑孔﹐六七禹﹑顏﹔後之南渡也﹐又生三四堯﹑孔﹐六七禹﹑顏﹖而乃前有數聖賢﹐上不見一扶危濟難之功﹐下不見一可相可將之材﹐兩手以二帝畀金﹐以汴京與豫矣﹗後有數十聖賢﹐上不見一扶危濟難之功﹐下不見一可相可將之材﹐兩手以少帝付海﹐以玉璽與元矣﹗多聖多賢之世﹐而乃如此乎﹖噫﹗

先生少年豪勇﹐夜醉﹐馳馬數里而歸。後來養成徐緩﹐𨿽行二三里路﹐常委蛇緩步﹐如從容室中也。問﹕「先生如何養﹖」曰「先生只是潛養思索。他涵養得自是別﹐眞所謂『不爲事物所勝』者。」

孔子但遇可憫可敬﹐便勃然變色﹔忽而久﹐忽而速﹐似爲事物所勝﹐乃是聖人。釋氏父子兄弟亦不動心﹐可謂「不爲事物所勝」﹐卻是異端。

古人云「終日無疾言遽色」﹐他眞个是如此。尋常人叫一人﹐一二聲不至﹐則聲必厲﹔先生叫之不至﹐不加於前也。尋常人去近處必徐行﹐出遠處必行稍急﹔先生出近處也如此﹐出遠處亦只如此。又如坐處壁間有字﹐某每嘗亦須起頭一看﹔若先生則不然﹐方其坐固不看也﹐若是欲看﹐則必起就壁下看之。其不爲事物所勝﹐大率如此。

行遠不加急﹔叫人不至﹐聲不加大﹔坐處有字﹐必不坐看﹔天地間豈有此理乎﹗莫謂「可以速則速﹐可以久則久」之孔子不如此﹐𨿽伯夷﹑柳下惠亦斷非如此气象。

先生居處有常﹐不作費力事。

只「不作費力事」五字﹐不惟贊延平﹐將有宋一代大儒皆狀出矣。子路問政﹐子曰「先之﹐勞之。」天下事皆吾儒分內事﹔儒者不費力﹐誰費力乎﹗試觀吾夫子生知安行之聖﹐自兒童嬉戲時卽習俎豆﹑升降﹐稍長卽多能鄙事﹐旣成師望﹐與諸弟子揖讓進退﹐鼓瑟﹐習歌﹐羽籥﹑干戚﹑弓矢﹑會計﹐一切涵養心性﹑經濟生民者﹐蓋無所不爲也。及其周遊列國﹐席不暇暖而輒遷﹐其作費力事如此﹐然布衣也。周公﹐文王之子﹐武王之弟﹐成王之叔﹐身爲上公者也。而亦多材多藝﹐吐餔握發以接士﹐制禮作樂以教民﹐其一生作費力事又如此。此所以身當國鈞﹐開八百之祚於宗周﹐其人材至末流﹐猶堪爲五霸之用。𨿽爲布衣﹐布散三千人於天下﹐維二百年之國脈﹐其士風之塌壞﹐猶足供七雄之用。故曰「儒者天地之元气」﹐以其在上在下﹐皆能造就人材﹐以輔世澤民﹐參贊化育故也。若夫講讀著述以明理﹐靜坐主敬以養性﹐不肯作一費力事﹐𨿽曰口談仁義﹐稱述孔﹑孟﹐其與釋﹑老之相去也者幾何﹗

先生廳屋書室﹐整齊瀟灑﹐安物皆有常處。其制行不異於人。亦嘗爲任希純教授延入學作職事﹐居常無甚異同﹐頹如也。眞得龜山法門。

當斯世而身任教授﹐焉得無甚異同乎﹐又焉得以「頹如也」爲徳容乎﹖其與龜山之混迹同塵﹐一矣。宜朱子稱爲「眞得龜山法門」也。

問﹕「先生所作李先生行狀﹐云『終日危坐﹐以驗夫喜怒哀樂之前气象爲如何﹐而求所謂中者』﹐與伊川之說若不相似。」曰「這處是舊日下的語太重。今以伊川之語格之﹐則其下功夫處亦有些子偏。只是被李先生靜得極了﹐便自見得是有个覺處﹐不似別人。今終日靜坐﹐只是且收斂在此﹐勝如奔馳。若一向如此﹐又似坐禪入定。」

看朱子前日所言﹐絲毫未穩﹐皆不難自駁倒。若有人以不肖性辧及孔子教法進﹐必豁然攺悟。恨吾生也晚﹐不獲及門矣﹗靜極生覺﹐是釋氏所謂至精至妙者﹐而其實洞照萬象處皆是鏡花水月﹐只可虛中玩弄光景﹐若以之照臨折戴則不得也。吾聞一管姓者﹐與吾友汪魁楚之伯同學仙於泰山中﹐止語三年。汪之離家十七年﹐其子往覓之﹐管能預知﹐以手畫字曰「汪師今日有子來。」旣而果然。未幾﹐其兄呼還﹐則與鄕人同也。吾遊北京﹐遇一僧敬軒﹐不識字﹐坐禪數月﹐能作詩﹐旣而出關﹐則仍一無知人也。蓋鏡中花﹐水中月﹐去鏡水則花月無有也。卽使其靜功綿延一生不息﹐其光景愈妙﹐虛幻愈深﹐正如人終日不離鏡水﹐玩弄其花月一生﹐徒自欺一生而已﹐何與於吾性廣大髙明之體哉﹗故予論明親有云「明而未親﹐卽謂之明﹐非大學之明也。」蓋無用之體﹐不惟無眞用﹐並非眞體也。有宋諸先生﹐吾固未敢量﹐但以靜極有覺爲孔子學宗﹐則斷不敢隨聲相和也。

問﹕「延平先生何故驗於喜怒哀樂未發之前而求所謂中﹖」曰「只是要見气象。」陳后之曰「持守良久﹐亦可見未發气象。」曰「延平亦是此意。」又問﹕「此與楊氏於未發前體驗者﹐異同何如﹖」曰「這个亦有些病。那體驗字是有个思量了﹐便是已發﹔若觀時恁著意看﹐便是已發。」問﹕「此體驗是著意觀﹐只恁平常否﹖」曰「此亦是以不觀觀之。」

觀此及前節﹐則宋儒之不爲禪者鮮矣﹐而方且攻人曰「近有假佛﹑老之似以亂孔﹑孟之眞者」。愚謂充此段之意﹐乃是假佛﹑老之眞以亂孔﹑孟之似耳。

某舊見先生時﹐說得無限道理﹐也曾去學禪。先生云「汝恁地懸空理會得許多﹐面前事卻又理會不得﹖道亦無奇妙﹐只在日用間著實用工夫處理會﹐便自見得。」後來方曉得他說﹐故今日不至無理會耳。

原來朱子亦曾學禪﹐宜其濯洗不淨者﹐自貽伊戚矣﹗延平謂之曰「汝懸空理會許多﹐而前卻理會不得。」理會面前者﹐惟周公﹑孔子之道。朱子自言不至無理會﹐以今觀之﹐日用間還欠理會。蓋二先生之所謂「面前事」﹐較釋氏之懸空而言耳。若二先生得周﹑孔而見之﹐其所以告之者﹐必仍如李先生之告朱先生也。

猗歟先生﹐果自得師。身世兩忘﹐惟道是資。精義造約﹐窮深極微﹐凍解冰釋﹐發於天機。乾端坤倪﹐鬼祕神彰﹐風霆之變﹐日月之光﹐爰曁山川﹐艸木昆虫﹐人倫之至﹐王道之中﹐一以貫之﹐其外無餘﹔縷析毫差﹐其分則殊。體用渾全﹐隱顯昭融﹐萬變並酬﹐浮雲太空。仁孝友弟﹐灑落誠明﹐淸通和樂﹐展也大成。婆娑丘林﹐世莫我知﹐優哉遊哉﹐卒歲以嬉。

前資稟勁特二段已極推崇﹐此祭文中寫狀﹐尢極酣濃不遺餘力﹐延平𨿽賢﹐恐未能當之。昔吾寄書於友人任熙宇﹐因其長刀筆事﹐內有「蕭﹑曹之才﹐兼慕孔﹑孟之道」二語﹐任答書云「凡譽人失實﹐卽是自己離道。僕之駑下﹐輕誣以蕭﹑曹﹐卽道兄須臾之離道。」予當時讀至此﹐悚然若魂飛﹐驚愧無地﹐自謂與任老相交﹐得力於此書者不淺也。朱子何其見遊﹑楊諸公之明而推其師之侈也﹗抑篤服之切﹐不覺其過情歟﹖乃於靜坐之說﹐亦明不以爲然﹐又可疑也。

朱子曰「胡文定曰﹕『豈有見理已明而不能處事者﹗』此語好。」

見理已明而不能處事者多矣﹐有宋諸先生便謂還是見理不明﹐只教人明理。孔子則只教人習事﹐迨見理於事﹐則已徹上徹下矣。此孔子之學與程﹑朱之學所由分也。二論﹑家語中明明記載﹐豈可混哉﹗

存學編卷三

性理評

延平謂朱子曰「渠所論難處﹐皆是操戈入室。須從源頭體認來﹐所以好說話。」

「從源頭體認」﹐宋儒之誤也﹔故講說多而踐履少﹐經濟事業則更少。若宗孔子「下學而上達」﹐則反是矣。

「渠初從謙開善處下功夫來﹐故皆就裏面體認。今旣論難﹐見儒者路脈﹐極能指其差誤之處。自見羅先生來﹐未見有如此者。」

朱子𨿽逃禪歸儒﹐惜當時指其差誤猶有未盡處。只以補塡禮﹑樂﹑射﹑禦﹑書﹑數爲難﹐謂待理會道理通透﹐誠意正心後﹐方理會此等﹐便是差誤。夫藝學﹐古人自八歲後卽習行﹐反以爲難﹐道理通透﹐誠意正心﹐乃大學之純功﹐反以爲易而先之﹐斯不亦顚倒矣乎﹗況捨置道理之材具﹑心意之作用﹐斷無眞通透﹑眞誠正之理。卽使彊以其鏡花水月者命之爲通透誠正﹐其後亦必不能理會六藝。蓋有三故焉﹕一者﹐遊思髙遠﹐自以爲道明徳立﹐不屑作瑣繁事。一者﹐略一講習﹐卽謂已得﹐未精而遽以爲精。一者﹐旣廢藝學﹐則其理會道理﹑誠意正心者﹐必用靜坐讀書之功﹐且非猝時所能奏效。及其壯衰﹐已養成嬌脆之體矣﹐烏能勞筋骨﹐費气力﹐作六藝事哉﹗吾嘗目擊而身嘗之﹐知其爲害之鉅也。吾友張石卿﹐博極羣書﹐自謂秦﹑漢以降二千年書史﹐殆無遺覽。爲諸少年發書義﹐至力竭偃息牀上﹐喘息久之﹐復起講﹐力竭復偃息﹐可謂勞之甚矣。不惟有傷於己﹐卒未見成起一才。比其時欲學六藝﹐何以堪也﹗祁陽刁蒙吉﹐致力於靜坐讀書之學﹐晝誦夜思﹐著書百卷﹐遺精痰嗽無虛日﹐將卒之三月前﹐已出言無聲。元氏一士子﹐勤讀喪明。吾與法幹年二三十﹐又無諸公之博洽﹐亦病無虛日。𨿽今頗知憤恨﹐期易轍而崇實﹐亦惴惴恐其終不能勝任也。況今天下兀坐書齋人﹐無一不脆弱﹐爲武士﹑農夫所笑者﹐此豈男子態乎﹗差毫釐而謬千里﹐不知誰爲之崇也﹐噫﹗

勉齋黃氏曰「先生年十四﹐慨然有求道之志﹐博求之經傳﹐徧交當世有識之士﹐𨿽釋﹑老之學﹐亦必究其歸趣。

今世爲學﹐須不見一奇異之書﹐但讀孔門所有經傳﹐卽從之學其所學﹐習其所習﹐庶幾不遠於道。𨿽程﹑朱﹑陸﹑王諸先生語錄﹐亦不可輕看﹐否則鮮不以流之濁而誣其源之淸也。朱子少時﹐因誤用功於釋﹑老﹐遂沾其气味﹐而吾五百年有功於聖道之大儒﹐不能滌此歧途之穢﹐豈非宋﹑元來學者之不幸哉﹗

余細玩朱子語錄﹐亦有恍悟性學本旨處﹐但無如曾﹑孟者從旁一指﹐終不是判然出彼入此﹐故糊糊塗塗又仍歸周﹑程所說。或曰「悟學宗如是其難。吾子天資猶夫人也﹐而謂獨明孔子學宗﹐吾滋惑矣。」予曰蓋有由也。吾自弱冠遭家難﹐頗志於學﹐兼讀朱﹑陸兩派語錄﹐後以心疾﹐無所得而萎塌。至甲辰﹐年三十﹐得交王子助予﹐遂專程﹑朱之學。乙巳丙午﹐稍有日進之勢。丁未﹐就辛裏館﹐日與童子輩講課時文﹐學遂退。至戊申﹐遭先恩祖妣大故﹐哀毀廬中﹐廢業幾年﹐忽知予不宜承重﹐哀稍殺。旣不讀書﹐又不接人﹐坐臥地炕﹐猛一冷眼﹐覺程﹑朱气質之說大不及孟子性善之旨﹐因徐按其學﹐原非孔子之舊。是以不避朱季友之罪而有存性﹑存學之說﹐爲後二千年先儒救參雜之小失﹐爲前二千年聖賢揭晦沒之本源。倘非丁未廢歇﹐戊申遭喪﹐將日徵月邁﹐望程﹑朱而患其不及﹐又焉暇問其誤否哉﹗

至若求道而過者﹐病傳注誦習之煩﹐以爲不立文字﹐可以識心見性﹔不假修爲﹐可以造道入徳﹔守虛靈之識而昧天理之眞﹐借儒者之言以文佛﹑老之說。學者利其簡便﹐詆訾聖賢﹐捐棄經典﹐猖狂叫呶﹐側辟固陋﹐自以爲悟。

此朱子極詆陸門之失處。然由孔門觀之﹐則除「捐棄經典﹑猖狂叫呶」外﹐其他失處﹐恐亦朱門所不能盡免也。

其於讀書也﹐必使之辯其音釋﹐正其章句﹐玩其辭﹐求其意﹐研精覃思以究其所難﹐平心易气以聽其所自得。然爲己務實﹐辧別義利﹐毋自欺﹐謹愼獨之戒﹐未嘗不三致意焉﹐蓋亦欲學者窮理反身而持之以敬也。從遊之士﹐疊誦所習以質其疑﹐意有未諭﹐則委曲告之而未嘗倦﹔問有未切﹐則反覆誡之而未嘗隱。務學篤則喜見於言﹐進道難則憂形於色。講論經典﹐商略古今﹐率至夜半。𨿽疾病支離﹐諸生問辯﹐則脫然沈屙之去體﹔一日不講學﹐則惕然常以爲憂。摳衣而來﹐遠自川﹑蜀﹐文辭之傳﹐流及海外。

可惜先生苦心苦功﹐此半幅述之悉矣。試問如孔門七十子者﹐成就幾人﹖天下被治平者幾世﹖明行吾道而異端頓熄者幾分﹖我夫子承周末文勝之際﹐洞見道之不興﹐不在文之不詳而在實之不修﹐奮筆刪定繁文﹐存今所有經書﹐取足以明道﹐而學教專在六藝﹐務期實用。其與端木﹑言﹑卜諸子以下﹐最少言語﹐至於天道性命之言尢少﹐是以學者用功省而成就多。五季之世﹐武臣司政﹐詩書髙閣﹐至宋而周﹑程諸儒出﹐掀精抉奧﹐鼓動一時﹐自謂快事。惟安定胡先生﹐獨知救獘之道在實學不在空言﹐其主教太學也﹐立經義﹑治事齋﹐可謂深契孔子之心矣。晦庵先生﹐所宜救正程門末流之失而獨宗孔子之經典﹐以六藝及兵農﹑水火﹑錢谷﹑工虞之類訓迪門人﹐使通儒濟濟﹐澤被蒼生﹐佛﹑老熄滅﹐乃其能事也。而區區章句如此﹐謂之何哉﹗

至若天文﹑地誌﹑律曆﹑兵機﹐亦皆洞究淵微。文詞﹑字畫﹐騷人才士疲精竭神﹐嘗病其難﹔至先生﹐未嘗用意﹐而亦皆動中規繩﹐可爲世法。

天文﹑地誌﹑律曆﹑兵機數者﹐若洞究淵微﹐皆須日夜講習之力﹐數年曆驗之功﹐非比理會文字可坐而獲也。先生旣得其淵微﹐柰何門人錄記言行之詳﹐未見其爲如何用功也﹗況語及國勢之不振﹐感慨以至泣下﹐亦悲憤之至矣。則當時所急﹐孰有過於兵機者乎﹗正宜誘掖及門﹐成就數士﹐使得如子路﹑冉有﹑樊遲者相與其事﹐則楚囚對泣之態可免矣。乃其居恆傳心﹑靜坐主敬之外無餘理﹐日燭勤勞﹑解書修史之外無餘功﹐在朝蒞政﹐正心誠意之外無餘言﹐以致乘肩輿而出﹐輕浮之子遮路而進厭聞之誚。𨿽未當要路﹐而歷仕四朝﹐在外九考﹐立朝四旬﹐其所建白可槪見也。莫謂孔﹑孟之暫效魯﹑滕﹐可如子遊﹑子賤﹑子路之宰邑光景否﹖故三代聖賢﹐躬行政績多實徵﹐近今道學﹐學問徳行多虛語﹐則所謂「天文﹑地誌﹑律曆﹑兵機﹐洞究淵微」者﹐恐亦是作文字理會而已。

先生出﹐而自周以來聖賢相傳之道﹐一旦豁然﹐如大明中天﹐昭晰呈露﹗」

揚子云曰「古者楊﹑墨塞路﹐孟子辭而辟之﹐廓如也﹗」韓子駁之云「夫楊﹑墨行﹐正道廢﹐孟子𨿽聖賢﹐不得位﹐空言無施﹐𨿽切何補﹗然賴其言﹐而今之學者尙知宗孔氏﹐崇仁義﹐貴王賤霸而已﹐其大經大法﹐皆亡滅壞爛。所謂存什一於千百﹐安在其能廓如也﹗」夫孟子辟楊﹑墨而楊﹑墨果熄﹐尊孔氏而孔氏果尊﹐崇仁義﹐貴王賤霸﹐而仁義果崇﹐王果貴﹐霸果賤。至大經大法﹐如班爵﹑班祿﹑井田﹑學校﹐王道所必舉者﹐明則明﹐行則行﹐非後世空言之比﹐正子貢所稱「賢者識其大者」。子云贊之一語頗易﹐文公議之。今朱子出﹐而气質之性參雜於荀﹑揚﹐靜坐之學出入於佛﹑老﹐訓詁繁於西漢﹐標榜溢於東京﹐禮樂之不明自若也﹐王道之不舉自若也﹐人材之不興自若也﹐佛之日昌而日熾自若也。實學不明﹐言𨿽精﹐書𨿽備﹐於世何功﹐於道何補﹗然賴其講解﹐朝廷猶以四書﹑五經取士﹐周﹑孔之文不至盡沒﹐有志於學者承襲其迹﹐以主敬靜坐求道﹐不至盡奉釋﹑道名號﹐與二家鼎峙而已。若問自周以來聖賢相傳之道﹐則絕傳久矣。黃氏遽謂「一旦豁然﹐如大明中天」﹐豈惟不足俟聖人於百世﹐恐後世有文人之雄如韓子者﹐亦不免其議也。

果齋李氏曰「先生之道之至﹐原其所以臻斯域者無他焉﹐亦曰主敬以立其本﹐窮理以致其知﹐反躬以踐其實。而敬者﹐又貫通乎三者之間﹐所以成始而成終也。故其主敬也云云﹐內則無二無適﹐寂然不動﹔外則儼然肅然﹐若對神明云云。其窮理也云云﹐字求其訓﹐句索其旨云云。始以熟讀﹐使其言皆若出於吾之口﹔繼以精思﹐使其意皆若出於吾之心。自表而達裏﹐自流而溯源﹐索其精微﹐若別黑白﹐辧其節目﹐若數一二云云﹐而後爲有得焉。若乃立論以驅率聖言﹐鑿說以妄求新意﹐或援引以相糾紛﹐或假借以相混惑云云﹐以爲學者之大病﹐不痛絕乎此﹐則終無入徳之期。蓋自孔﹑孟以降千五百年之間﹐讀書者眾矣﹐未有窮理若此其精者也云云。及其理明義精﹐養深積盛﹐充而爲徳行﹐發而爲事業云云。入而事君﹐則必思堯﹑舜其君﹐出以治民﹐則必以堯﹑舜其民。

李氏此贊﹐體用兼該矣。僕不必詳辯。但願學者取朱子之主敬窮理與孔門一質對﹐取朱子之事業與堯﹑舜一質對﹐則其學宗之稍異判然矣。總之﹐於有宋諸先生﹐非敢苟求。但以寧使天下無學﹐不可有參雜佛﹑老章句之學﹐寧使百世無聖﹐不可有將就冒認標榜之聖﹐庶幾學則眞學﹐聖則眞聖云爾。

言論風旨之所傳﹐政教條令之所布﹐皆可爲世法。而其『考諸先聖而不謬﹐建諸天地而不悖﹐百世以俟聖人而不惑』者﹐則以訂正羣書﹐立爲準則﹐使學者有所依據循守以入堯﹑舜之道﹐此其勛烈之尢彰明盛大者。

「考諸先聖而不謬」等語何其大﹐而乃歸之訂正羣書乎﹖夫朱子所以盡力於此與當時後世所以篤服於此者﹐皆以孔子刪述故也。不知孔子是學成內聖外王之徳﹐教成一班治世之材﹐魯人不能用﹐又不能薦之周天子﹐乃出而周遊﹐周遊是學教後不得已處﹔及將老而道不行﹐乃歸魯刪述以傳世﹐刪述又周遊後不得已處。戰國說客﹐置學教而學周遊﹐是不知孔子之周遊爲孔子之不得已也。宋儒又置學教及行道當時﹐而自幼壯卽學刪述﹐教弟子亦不過是﹐𨿽講究禮樂﹐亦只欲著書垂世﹐不是欲於吾身親見之﹐是又不知孔子之刪述爲孔子之尢不得已也。況孔子之刪述﹐是刪去繁亂而僅取足以明道﹐正恐後人馳逐虛繁﹐失其實際也。宋儒乃多爲注解﹐遞相增益﹐不幾決孔子之堤防而導泛濫之流乎﹗此書之所以益盛而道之所以益衰也。

先生搜輯先儒之說而斷以己意﹐匯別區分﹐文從字順﹐妙得聖人之本旨﹐昭示斯道之標的。又使學者先讀大學以立其規模﹐次及語﹑孟以盡其蘊奧﹐而後會其歸於中庸。尺度權衡之旣定﹐由是以窮諸經﹐訂羣史以及百氏之書﹐則將無理之不可精﹐無事之不可處矣。

先生昭明書旨﹐備勞心力﹐然所明只是書旨﹐未可謂得吾身之道也。蓋四書﹑諸經﹑羣史﹑百氏之書所載者﹐原是窮理之文﹐處事之道。然但以讀經史﹑訂羣書爲窮理處事以求道之功﹐則相隔千里﹔以讀經史﹑訂羣書爲卽窮理處事﹐曰道在是焉﹐則相隔萬里矣。玆李氏以先生解書得聖人之本旨﹐遂謂示斯道之標的﹐以先生使學者讀書有序﹐遂謂將無理不可精﹐無事不可處。噫﹗宋﹑元來效先生之匯別區分﹐妙得聖人之本旨者﹐不已十餘人乎﹖遵先生讀書之序﹐先大學﹑次語﹑孟﹐次中庸﹐次窮諸經﹐訂羣史以及百氏﹐不已家家吾伊﹐戶戶講究乎﹖而果無理不可精﹐無事不可處否也﹖譬之學琴然﹕詩書猶琴譜也。爛熟琴譜﹐講解分明﹐可謂學琴乎﹖故曰以講讀爲求道之功﹐相隔千里也。更有一妄人指琴譜曰﹐是卽琴也﹐辧音律﹐協聲韻﹐理性情﹐通神明﹐此物此事也。譜果琴乎﹖故曰以書爲道﹐相隔萬里也。千里萬里﹐何言之遠也﹗亦譬之學琴然﹕歌得其調﹐撫嫻其指﹐弦求中音﹐徽求中節﹐聲求協律﹐是謂之學琴矣﹐未爲習琴也。手隨心﹐音隨手﹐淸濁﹑疾徐有常規﹐鼓有常功﹐奏有常樂﹐是之謂習琴矣﹐未爲能琴也。弦器可手制也﹐音律可耳審也﹐詩歌惟其所欲也﹐心與手忘﹐手與弦忘﹐私欲不作於心﹐太和常在於室﹐感應陰陽﹐化物達天﹐於是乎命之曰能琴。今手不彈﹐心不會﹐但以講讀琴譜爲學琴﹐是渡河而望江也﹐故曰千里也。今目不睹﹐耳不聞﹐但以譜爲琴﹐是指薊北而談雲南也﹐故曰萬里也。

洙﹑泗以還﹐博文約禮兩極其至者﹐先生一人而已﹗」

「博學於文﹐約之以禮」﹐乃孔門祖述堯﹑舜﹑憲章文﹑武之實功﹐明徳親民百世不易之成法也。但孔門曰「博文約禮」﹐程﹑朱亦曰「博文約禮」﹐此殊令人不敢辧﹐然實有不待辧而判者。如孔門之「博學」﹐學禮﹐學樂﹐學射﹐學禦﹐學書﹑數以至易﹑書莫不曰學也﹐周南﹑召南曰爲也。言學言爲旣非後世讀講所可混﹐禮﹑樂﹑射﹑禦﹑書﹑數又非後世章句所可托。況於及門之所稱贊﹐當時之所推服﹐師弟之所商搉﹐若多學而識﹑不試故藝﹑博學而無所成名﹑文武之道未墜於地﹑文不在玆﹑遊於藝﹑如或知爾﹑可使從政諸章﹐皆可按也﹐此孔門之文﹐孔門之學也。程﹑朱之文﹐程﹑朱之博學﹐則李氏已詳言之﹐不必贅矣。孔門之約禮﹐大而冠婚﹑喪祭﹑宗廟﹑會同﹐小而飲食﹑起居﹑衣服﹑男女﹐問老聃﹐習大樹下﹐公西子曲禮精熟﹐夫子遜其能﹐可謂禮聖﹐言﹑曾諸賢﹐纖微必謹。以此約身﹐卽以此約心﹐出卽以此約天下﹐故曰「齊之以禮」。此千聖體道之作用﹐百世入道之實功。故中庸大聖人之道﹐至於發育萬物﹐峻極於天﹐序君子之功﹐備著尊徳性﹐道問學。而其中直指曰「禮儀三百﹐威儀三千」﹐且曰「苟不至徳﹐至道不凝」﹐顯是以三千三百爲至道。倘外此而別有率性﹐別有篤恭﹐子思亦得罪聖門矣。此孔門之禮﹐孔門之約也。程﹑朱之約禮﹐則惟曰「內而無二無適﹐寂然不動﹐外而儼然肅然﹐若對神明」而已。其博約極至與否﹐未敢易言﹐願學者先辧其文與禮焉可也。

朱子言﹐自周衰教失﹐禮樂養徳之具一切盡廢﹐所以維持人心者惟有書。則宜追求其一切養徳之具﹐而亟亟與同人講習之﹐以經書爲佐證可也。而乃惟孜孜攻苦於書﹐其餘不甚重焉。且李氏亦知春秋時患在諸書煩亂而禮樂散亡﹐孔子刪定﹐爲萬世道徳之宗。乃朱子適丁文墨浩繁之時﹐而不能刪削其煩亂﹐反從而訓之增之﹐何也﹖夫朱子之所欲學者﹐孔子也﹐而顧未得孔子之心﹐未盡合孔子學教之法。吾爲五百年之士子惜其不得爲曾﹑孟﹐爲五百年之世道惜其不得爲殷﹑周﹐爲五百年之生民惜其不得蒙教養﹐故深惜朱子之未得爲孔子也。

吳氏曰「先生經史子集之餘﹐𨿽記錄雜說﹐舉輒成誦。」

經史子集已惜其過用精神﹐況記錄雜說乎﹗

北溪陳氏曰「先生道巍而徳尊﹐義精而仁熟﹔立言平正溫潤﹐淸巧的實云云。辭約而理盡﹐旨明而味深。而其心度澄朗﹐瑩無渣滓﹐工夫縝密﹐渾無隙漏﹐尢可想見於辭气間。故孔﹑孟﹑周﹑程之道﹐至先生而益明。所謂主盟斯世﹐獨先生一人而已﹗」

試觀「道巍徳尊﹐義精仁熟」二語﹐𨿽孔子不是過﹐而下面實指處﹐卻只是立言之「辭約理盡﹐旨明味深」而已﹐言其「心度澄朗」﹐「工夫縝密」﹐亦不外於辭气想見之。蓋朱子身分原是如此﹐黃﹑李﹑吳﹑陳諸公﹐亦但能於虛字間崇獎﹐不能於實際上增潤。及總贊「主盟斯世」一語﹐尢是不覺道出本色。蓋王者不作﹐五霸疊興﹐相繼主盟﹐假仁義以明王章﹐聖賢亦不得已而取之﹐故孔子曰「桓公九合諸侯﹐一匡天下﹐」孟子曰「今之諸侯﹐五霸之罪人也。」秦﹑漢而降﹐聖人不生﹐揚﹑韓﹑王﹑周﹑程﹑朱﹑陸﹑薛﹑王﹑馮﹑髙諸子﹐相繼疊興﹐主盟儒壇﹐闡詩書以明聖道﹐天下靡然向風﹐自好之士多出其內。故五霸者﹐實徳未修﹐𨿽天下服之而不敢帝﹐不敢王﹐名之曰霸而已﹔諸儒者﹐實學未至﹐𨿽天下宗之而不敢聖﹐不敢賢﹐渾之曰儒而已﹔其身分正同。迄今大儒相繼登壇於東林者﹐猶皆稱主盟﹐其取義確矣﹗

鶴山魏氏曰「國朝之盛﹐大儒輩出﹐聲應气求﹐若合符節。曰極﹐曰誠﹐曰仁﹐曰道﹐曰忠﹐曰恕﹐曰性命﹐曰气質﹐曰天理人欲﹐曰陰陽鬼神﹐若此等類﹐凡皆聖門講學之樞要﹐而千數百年習浮踵陋﹐莫知其說者﹐至是脫然若沈屙之間﹐大寐之醒。至於朱文公先生﹐始以彊志博見淩髙厲空﹔自受學延平李先生﹐遏然如將弗勝﹐於是斂華就實﹐反博歸約。迨其蓄久而思渾﹐資深而行熟﹐則貫精粗﹐合內外﹐羣獻之精蘊﹐百家之異指﹐毫分縷析﹐如示諸掌。張宣公﹑呂成公﹐同心協力以閒先聖之道﹐而僅及中身﹐論述靡定。惟先生巍然獨存﹐中更學禁﹐自信益篤。蓋自易﹑詩﹑中庸﹑大學﹑論語﹑孟子﹐悉爲之推明演繹﹐以至三禮﹑孝經﹐下迨屈﹑韓之文﹐周﹑程﹑張﹑邵之書﹐司馬氏之史﹐先正之言行﹐亦各爲之論著。然後帝王經世之規﹐聖賢新民之學﹐燦然中興﹗」

天命﹑陰陽﹑鬼神等﹐僕之愚未足與議﹐但以大半屬聖人所罕言不語者﹐而必「毫分縷析﹐如示諸掌」﹐何爲也哉﹗至於推明古人之經書﹐論著先正之前言往行﹐此自吾儒學成後餘事。學成矣﹐則用於世以行之﹔如不用於世﹐亦可完吾性分以還天地﹐不著述可也。觀其時果有大理未明﹐大害未除﹐不得已而有所著述﹐以望後世之明之除之﹐亦可也。若文人之文﹐書生之書﹐解之論之﹐則不必矣。乃今以此等推演論著之旣明﹐遂爲「帝王經世之規﹐聖賢新民之學﹐燦然中興」﹐不其誣歟﹗無實功於道統﹐旣不免堯﹑舜﹑孔﹑孟在天者之嘆息﹐又無實徵於身世﹐豈能服當日之人心乎﹗徒以空言相推﹐駕一世之上﹐而動擬帝王聖賢﹐此僞學之名所從來也﹗僕嘗妄議﹐宋代諸先儒﹐明末諸君子﹐使生唐﹑虞﹑三代之世﹐其學問气節必更別﹐若只如此﹐恐亦不免僞學之禁﹐門黨之誅也。但宋﹑明朝廷旣無眞將相﹐艸野旣無眞學術﹐則正宜用稱說詩書﹐標榜淸流者撐持其衰運﹐不宜誅之禁之以自速其敗亡也。要之似龍骨馬﹐司國柄者不可廢崇儒重道之典﹐而悲天憫人﹐儒者宜存返己自罪之心。故天下有弒君之臣﹐殺父之子﹐無與於孔子也﹐而孔子懼﹔天下有無父之墨﹐無君之楊﹐非孟子爲之也﹐而孟子懼﹔蓋儒者之憫天下而厚自責如此。況眞失學宗以誤斯人﹐則近代之禍﹐吾儒焉得辭其責哉﹗

朱子曰「敬夫髙明﹐他將謂人都似他﹐才一說時﹐便更不問人曉會與否﹐且要說盡他个。故他門人敏底只學得他說話﹐若資質不逮﹐依舊無著摸。某則性鈍﹐讀書極是辛苦﹐故尋常與人言﹐多不敢爲髙遠之論﹐蓋爲是身曾親經歷過﹐故不敢以是責人耳。學記曰﹕『進而不顧其安﹐使人不由其誠。』今教者之病多是如此。

朱子與南軒一派師友﹐原只是說話讀書度日。較王﹑何淸談﹐頗用力於身心﹐較韓﹑歐文字﹐猶規規於理性﹐白﹑蘇詩酒﹐旣不能仿其矜持﹐佛﹑老空虛﹐又全不及其讀講﹐眞三代後近於儒之學﹐磽薄气運中不易得之豪傑也。然而身分如此﹐無能彊增。故推獎處﹐或襯貼以聖賢﹑道統﹑躬行﹑經濟之語﹐至其比長競短﹐敍實指事﹐或推人﹐或自見﹐則皆在言詞讀作之中而無他也。且其病南軒者﹐恐亦朱子所以自狀﹐但其爲失有淺深﹐遂自以爲得中耳。愚嘗上書刁文孝﹐其答書亦不問人之疑與否﹐只自己說盡。想刁公亦非矜情自見﹐蓋素日所學﹐原是說話作文﹐更無他物與人耳。況講讀之學教﹐卽循循有序﹐亦與學記之言時孫者不同。夫「進而不顧其安﹐使人不由其誠」﹐所謂「不學操縵﹐不能安弦﹔不學博依﹐不能安詩﹔不學雜服﹐不能安禮﹔不興其藝﹐不能樂學」。苟躁速引進而不顧其安﹐是教人躐等而不誠也﹐不時不孫也。故法幹上會謂其子九數已熟﹐甚悅。予曰「且勿令知有乘歸法﹐使之小息﹐得一受用﹐方可再進。」正此意也。學者觀孟子深造之以道﹑教者必以規矩諸章﹐豈誦讀講說之學所可托哉﹗

南軒﹑伯恭之學皆疏略云云。伯恭說道理﹐與作爲自是兩件事。如雲『仁義道徳與度數刑名﹐介然爲兩途﹐不可相通。』

朱子說「禮﹑樂﹑射﹑禦﹑書﹑數補塡難﹐且理會道理詩書」﹐非是看道理詩書與禮﹑樂﹑射﹑禦﹑書﹑數介然爲兩途乎﹖只是不肯說明耳。古人云「不知其人視其友」﹐觀此益信。

東萊自不合做這大事記。他那時自感疾了﹐一日要做一年。若不死﹐自漢武﹑五季﹐只千來年﹐他三年自可了。此文字﹐人多雲其解題煞有工夫﹐其實他當初作題目﹐卻煞有工夫﹐只一句要包括一段意。解題只現成﹐檢令諸生寫。伯恭病後﹐旣免人事應接﹐免出做官﹐若不死﹐大段做得文字。」

可惜一派師友﹐都是以作文字度日﹐死生以之﹗朱子於南軒﹑伯恭皆不諱其短﹐交友之和而不同如此﹐豈惡聞異己之言哉﹗至今仕學皆先立黨﹐此所以道愈微﹐世愈衰。

問﹕「子靜不喜人論性。」曰「怕只是自己理會不曾分曉﹐怕人問難﹐又長大了不肯與人商量﹐故一截截斷。然學而不論性﹐不知所學何事。

不喜人論性﹐未爲不是﹐但少下學耳。朱子好論性﹐又教人商量性﹐謂卽此是學﹐則誤矣。故陸子對語時每不與說者﹐中不取也﹔不取朱子而不思我所見果是﹐何以不能服此友也。朱子此等貶斥﹐尢不取陸子﹔不取陸子而亦不思我所言果是﹐何以不能服此友也。子曰「察言而觀色﹐慮以下人。」兩先生豈未用此功歟﹗

子靜之學﹐看他千般萬般病﹐只在不知有气稟之雜。」

朱子之學﹐全不覺其病﹐只由不知气稟之善。以爲學可不自六藝入﹐正不知六藝卽气質之作用﹐所以踐形而盡性者也。

「子靜說話常是兩頭明﹐中間暗﹐是如何﹖」曰「是他那不說破處。他所以不說破﹐便是禪家所謂『鴛鴦繡出從君看﹔莫把金鍼度與人。』禪家自愛如此。」

禪家無鴛鴦﹐也不繡鴛鴦﹐焉得鴛鴦與人看﹗

子靜說良知良能﹐四端等處﹐且成片段﹐似經語﹐不可謂不是。但說人便能如此﹐不假修爲存養﹐此卻不得。譬如旅寓之人﹐自家不能送他還鄕﹐但與說云﹐『你自有田﹐有屋﹐大段快樂﹐何不便回去』﹗那人旣無資送﹐如何便回去﹗又如脾胃受傷不能飲食之人﹐卻硬將飯將肉塞入他口﹐不問他喫得喫不得。若是一頓便理會的﹐亦豈不好﹐然非生知安行者﹐豈有此理﹗便是生知安行﹐也須要學。大抵子思說率性﹐孟子說存心養性﹐大段說破﹔夫子更不曾說﹐只說孝弟﹑忠信﹑篤敬。蓋能如此﹐則道理便在其中矣。

陸子說「良知良能﹐人便能如此﹐不假修爲存養」﹐非是言「不用修爲存養」﹐乃認孟子「先立乎其大者﹐則其小者不能奪」二句稍呆﹐又不足朱子之誦讀訓詁﹐故立言過激﹐卒致朱子輕之。蓋先立其大﹐原是根本﹐而維持壅培之無具﹐大亦豈易言立也﹗朱子旅寓人﹑傷脾胃人二諭﹐誠中陸子之病﹐但又是手持路程本當資送﹐口說健脾和胃方當開胃進食﹐卽是終年持說﹐依然旅寓者不能回鄕﹐傷脾胃者不能下咽也。此所以亦爲陸子所笑﹐而學宗遂不歸一矣。豈若周﹑孔子三物之學﹐眞旅寓者之餱糧車馬﹑傷脾胃者之參術縮砂也哉﹗

旣知夫子不說破﹐前乃譏陸子不說破是「禪家自愛」﹐何也﹖

子靜之說無定﹐大抵他只是要拗。」

細檢之﹐講學先生多是拗﹐只有多少耳。吾儒之道﹐有一定不易之理﹐何用拗﹗只因實學旣失﹐二千年來﹐只在口頭取勝﹐紙上爭長﹐此拗之所從來也。

問﹕「象山道『當下便是』。」曰「看聖賢教人﹐曾有此等語無﹖聖人教人﹐皆從平實地做去云云。又平時告弟子﹐也須道是『學而時習』﹐『行有餘力﹐則以學文』。

聖賢教人﹐原無象山「當下便是」等語﹐試看聖賢可曾有先生之學否﹖「學而時習之」﹐「行有餘力﹐則以學文」﹐孔門是學靜坐訓解否﹖

但有聖賢之言﹐可以引路。」

「有聖賢之言﹐可以引路」﹐今乃不走路﹐只效聖賢言便當走路。每代引路之言增而愈多﹐卒之蕩蕩周道上鮮見其人也。詩云「如匪行邁謀﹐是用不得於道」﹐此之謂矣。

因說子靜。云「這个只爭些子才差了便如此﹐他只是差過了﹔更有一項﹐卻是不及。若是過底拗轉來卻好﹐不及底趲向上去便好。只緣他才髙了便不肯下﹐才不及了便不肯向上﹐過的便道只是就過裏面求个中﹐不及的也道只就不及裏面求个中。初間只差了些子﹐所謂『差之毫釐﹐謬以千里』。」又曰「某看近日學問﹐髙者便說做天地之外去﹐卑者便只管陷溺﹔髙者必入於佛﹑老﹐卑者必入於管﹑商。定是如此﹐定是如此﹗」

看朱子嘆息他人﹐眞是自以爲中﹐居之不疑矣。若以孔門相較﹐朱子知行竟判爲兩途﹐知似過﹐行似不及﹐其實行不及﹐知亦不及。又嘆近日學者「髙入佛﹑老﹐卑入管﹑商」﹐愚以爲當時設有眞佛﹑老﹐必更嘆朱子之講讀訓解爲耗神粗迹﹐有眞管﹑商﹐必更嘆朱子之靜坐主敬爲寂守無用﹐恐不能出其上而令兩項人受憐也。若吾夫子中庸之道﹐舉其心性﹐可以使釋﹑道哭﹐言其作用﹐可以使管﹑商慚。儻朱子而幸遊其門﹐見其天髙地厚﹐又豈敢遽自以爲是乎﹗不得孔子而師﹐顏﹑曾而友﹐此朱子之大不幸也。

「陸氏會說﹐其精神亦能感發人﹐一時被他聳動底亦便淸明﹐只是虛﹐更無底簟。『思而不學則殆』﹐正爲無底簟便危殆也。『山上有木﹐漸﹐君子以居賢徳﹑善俗』﹐有階梯而進﹐不患不到。今其徒往往進時甚銳﹐然其退亦速。才到退時﹐便如墮千仞之淵。」

朱子指陸門流獘處﹐亦所以自狀。但朱子會說﹐又加會解會著﹐是以聳動愈多﹐頗有底簟。或問﹕「讀講著述𨿽是靠書本﹐然畢竟經傳是把柄﹐故頗有底簟否﹖」予曰「亦是讀講經書﹐身心有所依據﹐不至縱放﹐但亦耗費有用精神﹐不如陸﹑王精神不損﹐臨事尙有用也。吾所謂頗有底簟者﹐蓋如講著此一書﹐若全不依此書行﹐不惟無以服人﹐己心亦難以安﹐故必略有所行﹐此處稍有簟底。只因原以講解爲學而以行爲襯貼﹐終不免掛一漏二﹐卽所行者亦不純熟。不如學而時習﹐用全副精神﹐身心道藝﹐一滚加功﹐進銳不得﹐亦退速不得。卽此爲學﹐卽此爲行﹐卽此爲教﹐舉而措之﹐卽此爲治﹐眞堯﹑舜宗子﹐文﹑周功臣﹐萬世聖賢之規距也。𨿽聰明如顏﹑賜﹐焉得不嘆循循善誘﹐欲罷不能也哉﹗焉得不初疑爲多學而識﹐後乃嘆性天不可聞也哉﹗𨿽退怯如冉求﹐安得不悅之而終成其藝也哉﹗儻入程﹑朱之門﹐七十子皆流於禪林﹐二千九百人皆習爲訓詁矣。鳴呼﹗吾安得一聖門徒眾之末而師之也哉﹗」或問﹕「宋儒掛一漏二﹐所行不熟﹐何處見﹖」予曰「如朱子著家禮一書﹐家中亦行禮﹐至斬喪墨衰出入﹐則半禮半俗﹐旣廢正祭﹐乃又於俗節墨衰行事﹐此皆失周公本意。至於婦人﹐便不與著喪服杖絰之制﹐祭時婦人亦不辦祭肴﹐至求一監視而亦若不得者﹐此何說乎﹖商人尙音﹐周人尙臭﹐皆窮究陰陽之祕﹐祭祀之要典也。諸儒語錄講薰蒿淒愴等﹐語亦痛切﹐似知鬼神情狀者﹐至於集禮﹐乃將笙磬脂膟等皆削去之﹐如此類不可勝述。不可見哉﹗」

邵庵虞氏曰「孟子沒千五百年而周子出。河南兩程夫子云云﹐程門學者篤信師說﹐各有所奮力以張皇斯道。柰何世運衰微﹐民生寡佑﹐而亂亡隨之矣﹗悲夫﹗」

許多聖賢張皇斯道下﹐卻繼之曰「而亂亡隨之矣﹗」是何緣故﹖何其言而不思如此﹗

艸廬吳先生繼許文正公爲祭酒﹐六館諸生以次授業。晝退堂後寓捨﹐則執經者隨而問業。先生懇懇循循﹐其言明白痛切﹐因其才質之髙下﹐聞見之淺深﹐而開道誘掖之云云。一時皆有所觀感而興起矣。嘗與人曰「天生豪傑之士不數也。夫所謂豪傑之士﹐以其知之過人﹐度越一世而超出等夷也。戰國之時﹐孔子之徒黨盡矣﹐充塞仁義若楊﹑墨之徒﹐又滔滔也。而孟子生乎其時云云。眞豪傑之士哉﹗至於周﹑程﹑張﹑邵一時疊出﹐非豪傑孰能與於斯﹗又百年﹐子朱子集諸子之大成﹐則中興之豪傑也。以紹朱子之統自任者﹐果有其人乎﹖」

懇懇循循﹐講論不倦﹐每至夜半﹐且寒暑不廢﹐其功可謂勤且苦矣﹐果有益於世乎﹐果成起一班人材乎﹖至其自負﹐亦不過「知之過人﹐度越一世」而已。朱子曰「此道不拚生盡死理會終不解。」是其立志成功已不過如此。但朱子眼頗髙﹐不肯明以自任﹐元儒識更下﹐故直出口而不覺﹐不足異也。所可異者﹐所見旣小﹐而以爲孟子亦只如此﹐則亦淺之乎言豪傑﹐易言道統矣﹗

存學編卷四

性理評

程子曰「古人𨿽胎教與保傅之教﹐猶勝今日庠序﹑鄕黨之教。古人自幼學﹐耳目遊處所見皆善﹐至長而不見異物﹐故易以成就。今日自少所見皆不善﹐才能言便習穢惡﹐日日鑠銷﹐更有甚天理﹗

旣知少時缺習善之功﹐長時又習於穢惡﹐則爲學之要在變化其習染﹐而乃云「變化气質」﹐何也﹖

勿謂小兒無記性﹐所歷事皆能不忘。

所歷事皆不忘﹐乃不教之歷事﹐何也﹖

如養犬者不欲其升堂﹐則時其升堂而撲之﹔若旣撲其升堂﹐又復食之於堂﹐則使孰從﹖𨿽日撻而求其不升﹐不可得也。養異類且然﹐而況人乎﹗故養正者聖人也。」

先生倡明道學﹐病天下之空寂而尙浮文也﹐乃廢周公﹑孔子六藝而貴靜坐讀書﹐不幾撲其升堂又食於堂乎﹖𨿽日撻而求其不空寂浮文﹐何可得也﹗養正之功﹐或不若是。

朱子曰「古者初年入小學﹐只是教之以事﹐如禮﹑樂﹑射﹑禦﹑書﹑數及孝弟忠信之事。自十六七入大學﹐然後教之以理﹐如致知格物及所以爲孝弟忠信者。

旣言此﹐何不學古人而身見之﹖要之﹐孔門稱古昔﹐程﹑朱兩門亦稱古昔﹐其所以稱者則不同也。孔門是身作古人﹐故曰「吾從周」﹔二先生是讓與古人﹐故曰「是難」。孔門講禮樂﹐程﹑朱兩門亦講禮樂﹐其所以講者則不同也。孔門是欲當前能此﹐故曰「禮樂君子不斯須去身」﹔二先生是僅欲人知有此﹐故曰「姑使知之」。

古人自入小學時﹐已自知許多事了﹐至入大學時只要做此功夫﹔今人全未曾知。古人只去心上理會﹐至於治天下皆自心中流出﹔今人只去事上理會。

朱子嘆人全未曾知﹐恐朱子亦未知之如渴飲饑食。如所云「古人入小學已知許多事﹐入大學只做此功」﹐何其眞切也﹗而下文「古人心上理會」﹐「今人事上理會」之語﹐又與上文自相混亂矣。

古人便都從小學中學了﹐所以大來都不費力。如禮﹑樂﹑射﹑禦﹑書﹑數﹐大綱都學了﹐及至長大﹐也更不大段學﹐便只理會致知窮理功夫。而今自小失了﹐要補塡實是難﹔但須莊敬篤實﹐立其基本﹐逐事逐物理會道理﹐待此通透﹐意誠心正了﹐就切身處理會﹐旋旋去理會。禮﹑樂﹑射﹑禦﹑書﹑數﹐也是合當理會的﹐皆是切用﹔但不先就切身處理會道理﹐便教考究得些禮文制度﹐又幹自家身己甚事﹗

「要補塡」三字﹐見之大快﹐下卻云「難」﹐是朱子學教之誤﹐其初只是畏難而苟安。

古人小學教之以事﹐便自養得心﹐不知不覺自好了﹔到得漸長﹐漸更歷通達事物﹐將無所不能。今人旣無本領﹐只去理會許多閒骨董﹐百方措置思索﹐反以害心。

旣如此﹐何故說上段話﹖可怪﹐可怪﹗

古人自能食能言便已教了﹐一歲有一歲工夫。到二十時﹐聖人資質已自有二三分。

此周公以人治人﹐使天下共盡其性之道﹐所以聖賢接踵﹐太和在成周宇宙閒者也。朱子知之而不學之﹐豈不可惜﹗然愚於此二段﹐深幸存學之不獲罪於朱子矣﹗

如今全失了小學工夫﹐只得教人且把敬爲主﹐收斂身心﹐卻方可下工夫。或云敬當不得小學﹐某看來小學卻未當得敬。

敬字字面好看﹐卻是隱壞於禪學處。古人教灑掃卽灑掃主敬﹐教應對進退卽應對進退主敬﹔教禮﹑樂﹑射﹑禦﹑書﹑數卽度數﹑音律﹑審固﹑罄控﹑點畫﹑乘除莫不主敬。故曰「執事敬」﹐故曰「敬其事」﹐故曰「行篤敬」﹐皆身心一致加功﹐無往非敬也。若將古人成法皆捨置﹐專向靜坐﹑收攝﹑徐行﹑緩語處言主敬﹐乃是以吾儒虛字面做釋氏實工夫﹐去道遠矣。或云「敬當不得小學」﹐眞朱子益友﹐惜其未能受善也。

嘗訓其子曰「起居坐立﹐務要端莊﹐不可傾倚﹐恐至昏怠。出入趨步﹐務要凝重﹐不可僄輕﹐以害徳性。以謙遜自牧﹐以和敬待人。凡事切須謹飭﹐無故不須出入。少說閒話﹐恐廢光陰﹐勿看雜書﹐恐分精力。早晚頻自檢點所習之業。每旬休日﹐將一旬內書溫習數過﹐勿令心少有佚放﹐則自然漸近道理﹐講習易明矣。」

先生爲學得力處﹐備見訓子一書﹐故詳錄之。充此气象﹐原有非俗儒文士所可及者﹐然孔門學者果如斯而已乎﹖是在有志實學者自辧之。

問﹕「小學載樂一段﹐不知今日能用得否﹖」曰「姑使知之。古人自小卽以樂教之﹐乃是人執手提誨﹐到得大來﹐涵養已就﹐稍能自立便可。今人旣無此﹐非志大有所立﹐因何得成立﹗」

孟子曰「我知言。」蓋言者﹐心聲也﹐故一言而覘其終身﹐不可掩也。況朱子大儒﹐亦不自掩﹐固昭然可見者。如人問小學載樂不知今日能用之否﹐何不答曰「書上所有都是要用﹐不用﹐載之何爲」﹗而乃曰「姑使知之」。然則平日講學﹐亦不過使人知之而已﹐亦不過使人謂我知之而已。

因論小學曰「古者教必以樂﹐後世不復然。」問﹕「此是作樂使之聽﹐或其自作。」曰「自作。若自理會不得﹐人作何益﹗古者國君備樂﹐士無故不去琴瑟。日用之物﹐無時不備於前。」

言之親切如此﹐只不肯自做主意﹐作後世引路人﹐不作前聖接迹人。豈知歷代相接﹐都作引路人哉﹗此人人說引路之言而聖人之正路益荒也。

「前賢之言﹐都是佩服躬行﹐方始有功。不可只如此說過﹐不濟事。」

不知是自悔語﹐是責人語﹐但將「博學之」攺爲「博讀書﹐博作文」﹐便不似聖門「佩服躬行」舊傳受。朱子數則﹐知之眞矣﹐而不行﹐何哉﹖

東萊呂氏曰「教小兒先以恭謹﹐不輕忽﹐不躐等。讀書乃餘事。」

佳。

先生輩何爲只作餘事﹖

臨川吳氏曰「古之教者﹐子能食而教之食﹐子能言而教之言。欲其有別也而教之異處﹐欲其有讓也而教之後長﹐因其良知良能而導之﹐而未及乎讀誦也。教之數﹐教之方﹐教之日﹐與夫學書計﹐學幼儀﹐則旣辧名物矣﹐而亦非事乎讀誦也。弟子之職﹐曰孝﹐曰弟﹐曰謹﹐曰信﹐曰愛﹐曰親﹐行之有餘力而後學文。今世童子甫能言﹐不過教以讀誦而已﹐其視古人之教何如也﹗」

艸廬敍古教法﹐兩言非事讀誦﹐又曰「今世童子﹐不過教以讀誦而已﹐其視古人之教何如也﹗」其言一若甚厭夫讀誦之習者。五季之餘﹐武臣司政﹐民久不見儒生之治﹐世久不聞詩書之聲。積廢之極而气數一返﹐周﹑程﹑張﹑朱適逢其會﹐以誦讀詩書﹐講解義理爲倡﹐又粗文以道徳之行﹐眞不啻周公﹑孔子復出矣。此所以一樹赤幟而四海望之﹐一登髙呼而數世應之﹐嗚呼盛哉﹗而流不可返﹑壞不可救之禍﹐實伏於此。吳氏亦猶行宋儒之道者﹐而出言不覺至是﹐蓋誦讀之焰已毀而舉世罔覺﹐又不容不露其幾也。而吾所甚懼﹐正在此幾也。文盛之極則必衰﹐文衰之返則有二﹕一是文衰而返於實﹐則天下厭文之心﹐必轉而爲喜實之心﹐乾坤蒙其福矣。達而在上﹐則爲三代﹐卽窮而在下﹐如周末文衰﹐孔子轉之以實﹐𨿽救之未獲全勝﹐猶稍延二百年吾儒之脈。不然﹐焚坑之禍﹐豈待秦政之時哉﹗一是文衰而返於野﹐則天下厭文之心必激而爲滅文之念﹐吾儒與斯民淪胥以亡矣。如有宋程﹑朱黨僞之禁﹐天啟時東林之逮獄﹐崇禎末獻忠之焚殺﹐恐猶未已其禍也﹐而今不知此幾之何向也。易曰「知幾其神乎﹗」余曰「知幾其懼乎﹗」

程子曰「解義理若一向靠書冊﹐何由得居之安﹐資之深﹗不惟自誤﹐兼亦誤人。

眞語。

古之學者﹐優柔饜飫﹐有先後次序﹔今之學者﹐卻只做一場話說﹐務髙而已。

知及此矣﹐其教及門﹐乃亦未見古人先後次序﹐不又作話說一場而已哉﹗

今之學者﹐往往以遊﹑夏爲小﹐不足學﹔然遊﹑夏一言一事﹐卻總是實。」

程子𨿽失聖門成法﹐而胸中所見猶實﹐故其言如此。朱子去此則又遠矣。

問﹕「如何學可謂有得﹖」曰「大凡學問﹐聞之知之皆不爲得。得者﹐須默識心通。學者欲有所得﹐須是誠意燭理。」

程﹑朱言學至肯綮處﹐若特避六藝﹑六府之學者﹐何也﹖如此段言「聞之知之皆不爲得」﹐可謂透宗語矣。下何不云「得者須履中蹈和﹐躬習實踐﹐深造以六藝之道﹐乃自得之也」﹖乃云「須默識心通」﹐不仍是知之乎﹗

進學莫大於致知﹐養心莫大於理義。古人所養處多﹐若聲音以養其耳﹐舞蹈以養其血脈﹐今人都無﹔只有義理之養﹐人又不知求。

學之患莫大於以理義讓古人做。程﹑朱動言古人如何如何﹐今人都無﹐不思我行之卽有矣。𨿽古制不獲盡傳﹐只今日可得而知者盡習行之﹐亦自足以養人。況因偏求全﹐卽小推大﹐古制亦無不可追者乎﹗若只憑口中所談﹑紙上所見﹑心內所思之理義養人﹐恐養之不深且固也。

學貴乎成﹔旣成矣﹐將以行之也。學而不能成其業﹐用而不能行其學﹐則非學矣。

程子論學頗實﹐然未行其言也。夫教者之身﹐卽所以教也﹐其首傳所教者﹐卽教者之身也。試觀程門﹐學成其業乎﹖用行其學乎﹖孔子攝相而魯治﹐冉﹑樊爲將而齊北。二程在朝而宋不加治﹐龜山就徵而金人入汴﹐謂之學成用行﹐吾不信也。

今之學者有三獘﹕溺於文辭﹐牽於訓詁﹐惑於異端。苟無此三者﹐則必求歸於聖人之道矣。

可嘆三獘誤此乾坤﹗先生濯洗亦未甚淨﹐故其流遠而益差也。向嘗謂程﹑朱與孔﹑孟各是一家﹐細勘之﹐程與朱亦各是一家。

張子曰「在始學者﹐得一義須固執﹐從粗入精也。」又曰「若始求甚深﹐恐自玆愈遠。」又曰「但掃拂去舊日所爲﹐使動作皆合於禮。

張子以禮爲重﹐習而行之以爲教﹐便加宋儒一等。

旣學而有先以功業爲意者﹐於學便相害﹔旣有意﹐便穿鑿創意作起事也。徳未成而先以功業爲事﹐是代大匠斫﹐希不傷手也。」

所學旣失其宗﹐又將古人成法說壞。試觀大學之道﹐才言「明徳」﹐卽言「親民」﹐焉得云無意於功業﹗且入學卽是要作大匠﹐烏得謂之「代大匠斫」﹗僕教幼學道藝﹐或阻之曰「不可﹐今世不如此。」予曰「但抱書入學﹐便是作轉世人﹐不是作世轉人。但不可有者﹐躁進幹祿﹑非位謀政之心耳。」

上蔡謝氏曰「學須是熟講﹐學不講﹐用盡工夫只是舊時人。『學之不講﹐是吾憂也』。仁亦在夫熟而已。

子云「學之不講」﹐是博學矣﹐又當審問﹑愼思﹑明辧以講之。若非已學﹐將執何者以講乎﹖今徒講而不學﹐誤矣﹗顏子工夫﹐眞百世規範﹐捨是更無入路﹐無住宅。」

極是﹗

龜山楊氏曰「今之學者﹐只爲不知爲學之方﹐又不知學成要何用。此事體大﹐須是曾著力來﹐方知不易。夫學者﹐學聖賢之所爲也云云。若是只要博通古今﹐爲文章﹐作忠信願愨﹐不爲非義之士而已﹐則古來如此等人不少﹐然以爲聞道則不可。且如東漢之衰﹐處士逸人與名節之士﹐有聞當世者多矣﹔觀其作處﹐責之以古聖賢之道﹐則略無毫髮仿佛相似。何也﹖以彼於道初無所聞故也。今時學者﹐平居則曰『吾當爲古人之所爲』﹐才有一事到手﹐便措置不得。蓋其學以博通古今﹑爲文章﹑或志於忠信願愨﹐不爲非義而已﹐不知須是聞道。

諸先生自負聞道矣。愚以爲責之以古聖賢之道﹐亦未盡仿佛也。卽如先生當汴京垂亡之際﹐輕身一出﹐其所措置﹐徒見削奪荊公配饗﹐說道學話而已。

驗之於心而不然﹐施之於行事而不順﹐則非所謂經義。今之治經者﹐爲無用之文﹐徼幸科名而已﹐果何益哉﹖

僕謂爲學者與此較則陋矣﹐何不與堯﹑舜﹑伊﹑周﹑孔﹑孟較﹗

學而不求諸孔﹑孟之言﹐亦末矣。易曰﹕『君子多識前言往行﹐以畜其徳。』孟子曰﹕『博學而詳說之﹐將以反說約也。』

多識自不可廢。博學乃只多讀書乎﹖

顏淵『請問其目』﹐學也﹔『請事斯語』﹐則習矣。學而不習﹐徒學也。譬之學射而至於彀﹐則知所學矣﹔若夫承梃而目不瞬﹐貫虱而縣不絕﹐由是而求盡其妙﹐非習不能也。」

顏子「請問」﹐亦仍是問﹐未可謂之學﹔「請事斯語」﹐學也﹔「欲罷不能﹐進而不止」﹐乃習矣。龜山一字之誤﹐未爲甚差。但說學必宜習之理最透﹐而未見其習者﹐無他﹐習其所習﹐非孔門所謂習也。

延平李氏曰「學問之道不在多言﹐但默坐澄心﹐體認天理﹐若眞有所見﹐𨿽一毫私欲之發亦退聽矣。久久用力於此﹐庶幾漸明﹐講學始有力耳。

試觀孔﹑孟曾有「靜坐澄心﹐體認天理」等語否﹖然吾亦非謂全屏此功也。若不失周﹑孔六藝之學﹐卽用此功於無事時亦無妨。但專用力於此﹐以爲學問根本﹐而又以講說爲枝葉﹐則全誤矣。

孔門諸子﹐羣居終日﹐交相磋切﹐又得夫子爲之依歸﹐日用之間﹐觀感而化者多矣﹔恐於融釋而脫落處﹐非言說所及也。不然﹐子貢何以言『夫子之言性與天道不可得而聞也』耶﹖」

何不思孔門羣居終日是作何事﹖何不思「性天不可聞」是何主意﹖乃動思過子貢以上耶﹗以孔子之道律之﹐恐有宋諸先生不免爲「智者過之」一流。

朱子曰「今之爲學甚難﹐緣小學無人習得﹐如今卻是從頭起。古人於小學小事中便皆存个大學大事得道理在﹐大學只是推將開闊去。向來小時做得道理存其中﹐正似一个坯素相似。

余謂何難之有﹐只不爲耳。卽將藝之小者令子弟之幼者習之﹐藝之大者令子弟之長者習之﹐此是整飭身體﹐涵養性情實務。正心誠意非精﹐府修事和非粗。乃諸先生只懸空說存養而不躬習其事﹐卻說難﹐卻說今日小學全失﹐無人習。如此而言格致誠正修齊治平﹐皆虛而無據矣。然則豈惟小學廢﹐大學不亦亡乎﹗而乃集小學也﹐注大學也﹐何爲也哉﹗

讀書如煉丹﹐初時烈火煆煞﹐然後漸漸慢火養﹐又如煮物﹐初時烈火煮了﹐卻須慢火養。讀書初勤敏著力﹐子細窮究﹐後來卻須緩緩溫尋﹐反復玩味﹐道理自出。又不得貪多欲速﹐直須要熟﹐工夫自熟中出。

朱子論學只是論讀書﹐但他處多入「理會道理」「窮理致知」等字面﹐不肯如此分明說。試看此處直言之如此十分精彩﹐十分有味﹐蓋由其得力全在此也。夫讀書乃學中之一事﹐何爲全副精神用在簡策乎﹗

學者只是不爲己﹐故日間此心安頓在義理上時少﹐安頓在閒事上時多﹐於義理卻生﹐於閒事卻熟。」

只因廢失六藝﹐無以習熟義理﹐不由人不習熟閒事也。今若一復孔門之舊﹐不惟好色好貨一切私欲無從參﹐博弈詩酒等自不爲﹐卽誦讀﹑訓詁﹑著述﹑文字等事亦自無暇。蓋聖人知人不習義理便習閒事﹐所以就義理作用處制爲六藝﹐使人日習熟之。若只在書本上覓義理﹐𨿽亦羈縻此心﹐不思別事﹐但放卻書本﹐卽無理會。若直靜坐﹐勁使此心熟於義理﹐又是甚難﹐況亦依舊無用也。

或問﹕「爲學如何做工夫﹖」曰「不過是切己便的當。此事自有大綱﹐亦有節目云云。然亦須各有倫序。」問﹕「如何是倫序﹖」曰「不是安排此一件爲先﹐此一件爲後﹐此一件爲大﹐此一件爲小。隨人所爲﹐先其易者﹐闕其難者﹐將來難者亦自可理會。且如讀書﹐二禮﹑春秋有制度之難明﹐本末之難見﹐且放下未要理會亦得﹔如詩﹑書﹐直是不可不先理會云云。聖賢言語﹐何曾誤天下後世﹗人自學不至耳。」

或問「爲學如何做工夫」﹐又問「如何是倫序」﹐皆最切之問。朱子乃只左支右吾﹐說皮面語。大綱節目數語﹐尙可敷衍﹔至於「不是安排此一件爲先﹐此一件爲後﹐此一件爲大﹐此一件爲小」﹐便是糊混。夫古人教法﹐某年舞勺﹐某年舞象﹐某年習幼儀﹐某年學禮﹐何嘗不是安排一定﹐孰先孰後﹐孰大孰小哉﹗「知所先後」﹐大學又明言之矣。糊混幾句﹐已又說歸讀書﹐讀書又不教人理會制度等事﹐姑教避難取易。夫理會制度﹐已畏其難矣﹐況取其所謂制度者而身習之﹐身精之乎﹗此等語若出他人口﹐朱子必灼見其獘而力非之。師望旣髙﹐信口說去﹐不自覺如此﹐卻說「聖賢言語﹑何曾誤天下後世」。夫聖賢言語﹐誰曾道誤天下後世﹗其誤天下後世者﹐乃是不從聖賢言語耳。夫「學而時習之」﹐是魯論第一言﹐尙且不從﹐況其餘乎﹖

嘗閱左傳﹐至簡子鑄刑鼎﹐孔子嘆曰「晉其亡乎﹐失其度矣﹗」以爲晉之亡在任刑威耳。而下文乃曰「民在鼎矣﹐何以尊貴﹖貴何業之守﹖」蓋其失不在刑書而在鑄刑書於鼎。夫法度操於人﹐則民知範吾功罪者﹐吾上也﹔司吾生死者﹐吾上也﹔時而出入輕重以爲平允者﹐皆吾上也。天下懍王﹐一國懍君﹐一獄懍吏。士農工商罔敢愆於職中﹑逸於職外者﹐惟吾上是神是嚴也。而上下定矣﹐貴賤辧矣﹐賢徳彰矣。今銘在鼎﹐則國人必將以鼎爲依據﹐而不知受法於天者王﹐守法者君﹐序守者卿大夫百執事﹐是使之忽人而重鼎。民不見所尊﹐必將不遵其度﹐不遵其度﹐必不守其業﹐故曰「何以尊貴﹐何業之守」也。貴賤無序﹐何以爲國﹗嗟乎﹗簡子但以刑書鑄於鼎而孔子知其亡﹐況漢﹑宋之儒全以道法摹於書﹐至使天下不知尊人﹐不尙徳﹐不貴才﹐而曰「宰相必用讀書人」﹐不幾以守鼎吏爲政乎﹗其所亡又豈止一晉乎﹗是以至此極也。非孔子至聖﹐孰能見鑄鼎之獘乎﹗吾願天下急思孔子之言﹐吾願上天急生孔子之人也。

存治編序

唐﹑虞﹑三代復見於今日乎﹖吾不得而知也﹔唐﹑虞﹑三代不復見於今日乎﹖吾不得而知也。謂復見於今﹐則漢﹑唐﹑宋﹑明以來政術風俗奚爲而日降﹖謂不復見於今﹐彼古聖賢之所謂「人定勝天」﹑「挽回气運」者果何物哉﹖宜吾習齋先生俯仰而三嘆也﹗

七制而後﹐古法漸湮﹐至於宋﹑明﹐徒文具耳﹐一切教養之政不及古帝王。而其最堪搤腕者﹐尢在於兵專而弱﹐士腐而靡﹐二者之獘不知其所底。以天下之大﹐士馬之眾﹐有一彊寇猝發﹐輒魚爛瓦解﹐不可收拾。黃巢之起﹐洗物淘城﹔李自成﹑張獻忠如霜風殺艸﹐無當其鋒者﹐官軍西出﹐賊已東趨川﹑陜﹑楚﹑豫﹐至於數百里人煙斷絕。三代田賦出甲﹐民皆習兵﹐𨿽承平日久﹐禍起倉卒﹐亦斷不至如此其慘也。士子平居誦詩書﹐工揣摩﹐閉戶傝首如婦人女子﹔一旦出仕﹐兵刑錢谷渺不知爲何物﹐曾俗吏之不如﹐尙望其長民輔世耶﹗三物賓興之世﹐學卽所用﹐用卽所學﹐𨿽流獘不至於此﹐又何怪乎先生之俯仰而三嘆也﹗

先生自幼而壯﹐孤苦備嘗﹐隻身幾無棲泊﹔而心血屏營﹐則無一刻不流注民物﹐每酒闌燈炧﹐抵掌天下事﹐輒浩歌泣下。一日﹐與塨語﹐胞與淋漓﹐塨不覺亦墮淚。先生躍起曰「此仁心也。吾道可傳矣﹗」是以比年從遊﹐勤有啟示﹐塨因得粗知其略﹐以爲賢君相用之自有潤澤﹐而大綱所在﹐足爲萬世開太平者﹐則百慮不易也。使先生早有爲於世﹐唐﹑虞﹑三代於於然而來也﹐不寧快甚﹗乃今雙鬢頒白﹐尙托空言﹐豈天未欲治平耶﹐抑將用之於衰老時耶﹐亦使先生開其端﹐而更待夫後人耶﹖吾復不能知之矣。

康熙二十八年己巳﹐孟夏吉旦﹐蠡吾門人李塨頓首拜撰。

存治編

王道

昔張橫渠對神宗曰「爲治不法三代﹐終苟道也。」然欲法三代﹐宜何如哉﹖井田﹑封建﹑學校﹐皆斟酌復之﹐則無一民一物之不得其所﹐是之謂王道。不然者不治。

井田

或問於思古人曰﹕井田之不宜於世也久矣﹐子之存治﹐尙何執乎﹖曰﹕噫﹐此千餘載民之所以不被王澤也﹗夫言不宜者﹐類謂亟奪富民田﹐或謂人眾而地寡耳。豈不思天地間田宜天地間人共享之﹐若順彼富民之心﹐卽盡萬人之產而給一人﹐所不厭也。王道之順人情﹐固如是乎﹖況一人而數十百頃﹐或數十百人而不一頃﹐爲父母者﹐使一子富而諸子貧﹐可乎﹖

又或者謂畫田生亂。無論至公服人﹐情自輯也﹔卽以勢論之﹐國朝之圈占﹐幾半京輔﹐誰與爲亂者﹖

且古之民四﹐而農以一養其三﹔今之民十﹐而農以一養其九﹔未聞墜粟於天﹐食土於地﹐而民亦不饑死﹐豈盡人耕之而反不足乎﹗𨿽使人余於田﹐卽減頃而十﹐減十而畝﹐吾知其上糞倍精﹐用自饒也﹔況今荒廢至十之二三﹐墾而井之﹐移流離無告之民﹐給牛種而耕焉﹐田自更餘耳。故吾每取一縣﹐約其田丁﹐知相稱也。嘗妄爲圖以明之。

所慮者﹐溝洫之制﹐經界之法﹐不獲盡傳。北地土散﹐恆恐損溝﹐﹝意夏禹盡力溝洫﹐必有磚炭砌塗之法。﹞髙低墳邑﹐不便均畫。然因時而措﹐觸類而通﹐在乎人耳。溝無定而主乎水﹐可溝則溝﹐不可則否﹔井無定而主乎地﹐可井則井﹐不可則均。至阡陌廬舍﹐古𨿽有之﹐今但可植分艸以代阡陌﹐爲窩鋪以代廬舍﹐橫各井一路以便田車﹐中十井一房﹐以待田畯可也。

有聖君者出﹐推此意而行之﹐搜先儒之格議﹐盡當代之人謀﹐加嚴乎經界之際﹐垂意於釐成之時﹐意斯日也﹐孟子所謂「百姓親睦」﹐咸於此徵焉。遊頑有歸﹐而士愛心臧﹐不安本分者無之﹐爲盜賊者無之﹐爲乞丐者無之﹐以富淩貧者無之﹐學校未興﹐已養而兼教矣。休哉﹐蕩蕩乎﹗故吾謂教以濟養﹐養以行教﹐教者養也﹐養者教也﹐非是謂與﹖

井田經界之圖

方一里圖﹕畫界一小區﹐方十步﹐每行長算十里﹐共三百六十里﹐該十二萬九千六百步﹐合五百四十畝。

井田經界圖說

孟子云「方裏而井﹐井九百畝。」吾所以明井制必明裏制也。周制﹐三百步爲一里﹐百步爲一畝﹐六尺爲一步﹐每步長今步一尺﹐則三百步爲裏者﹐卽今三百六十步之數也。然考之文﹐問之獻﹐又多異說﹐且謂周尺僅今七寸彊。要之﹐不若卽以今裏﹑今畝﹑今步尺爲準爲甚明﹐且亦夫子從周之義也。以今裏推之﹐方裏之地﹐合該十二萬九千六百步。周之九百畝﹐當今五百四十畝﹐﹝今二百四十步爲畝。﹞每區六十畝﹐內公外私。若田饒處﹐除公田內六畝給八家爲場圃﹑廬舍﹐田窄給三畝爲窩鋪﹐其地亦可桑。又通各井兩端爲田車之路﹐宜縱者縱﹐宜橫者橫﹐隨邑人出入之便。十里一房﹐以處田畯。不云廳堂者﹐蓋田畯宜遊井以勸﹐此直暫息﹐不成其所也。

方百里圖四面皆百里﹐伯國之封地也。

方百里圖說

公侯皆方百里﹐古也﹐何必圖﹖以古制久湮﹐人輒謂田少﹐故圖之以示田足也。一區方十里﹐當百井﹐一行方十里者十﹐當千井﹐共該一萬井也。卽除墳邑﹑山川﹑林路﹐約天下之大勢﹐或有山川或無山川者增補言之﹐各百里內亦不減八千井﹐一井八家﹐共該六萬四千家。吾知百里內之人民﹐去二十以下及六十以上者﹐亦不過六七萬丁而已﹐卽或人浮於田﹐一區二夫﹐一夫受二十七畝﹐亦足用也。又就孟子注徐氏所識田祿推之﹐大國之君取三百二十井﹐卿取三十二井﹐大夫八﹐上士四﹐中士二﹐下士一﹐共該三百六十七井。推之大國三卿﹑五下大夫﹑二十七上士﹑他官府史悉計之﹐交鄰﹑宗廟﹑優賓﹑禮賢﹑撫幼﹑養老﹑柔旅﹑勸工﹑補春﹑助秋等事﹐以及邑宰﹑庶人在官﹐約不至八千井而用足矣。余則別貯﹐名曰「工倉」﹐諸侯不得擅開﹔王巡則以補助慶功﹐大凶則侯請以賑﹐三歲一散陳。又﹐十井一長﹐百井一百長﹐千井一千長﹐二千井一邑宰﹐一佐士。宰祿視大夫﹐佐士視上士﹐千長視中士﹐百長視下士﹐十長無祿。此方百里之大率也。天子之千里﹐侯之五十里﹐俱可推知﹐第王臣之祿重耳。

治賦

慨自兵農分而中國弱﹐𨿽唐有府兵﹐明有衛制﹐固欲一之。迨於其衰﹐頂名應雙﹐皆乞丐﹑滑棍﹐或一人而買數糧﹔支點食銀﹐人人皆兵﹔臨陣遇敵﹐萬人皆散。嗚呼﹗可謂無兵矣﹐豈止分之云乎﹗卽其盛時﹐明君賢將理之有法﹐亦用之一時﹐非久道也。況兵將不相習﹐威令所攝﹐其爲忠勇幾何哉﹗

間論王道﹐見古聖人之精意良法﹐萬善皆備。一學校也﹐教文卽以教武﹔一井田也﹐治農卽以治兵。故井取乎八而陳亦取乎八。考之他書﹐類謂其法創自黃帝﹐備於成周﹐而以孔明之八陳實祖之。但帝王之成法旣不可見﹐武侯之遺意又不得其傳﹐後世亦焉得享其用哉﹗

竊不自揣﹐覺於井田法略有一得﹐敢詳其治賦之要有九﹐治賦之便有九﹕

一曰預養。饑驥而責千里則愚。上宜菲供膳﹐薄稅斂﹐汰冗費﹐以足民食。一曰預服。嬰兒而役賁﹑育則怒。井之賢者爲什﹐什之賢者爲長﹐長之賢者爲將﹐以平民情。一曰預教。簡師儒﹐申孝弟﹐崇忠義﹐以保民情。一曰預練。農隙之時﹐聚之於場。時﹐宰士一較射藝﹔月﹐千長一較﹔十日﹐百長一較﹔同井習之不時。一曰利兵。甲冑﹑弓刃精利者﹐官賞其半直﹐較藝賢者慶以器。一曰養馬。每井馬二﹐公養之﹐彷北塞餵法。操則習射﹐閒則便老行﹐或十百長有役乘之。一曰治衛。每十長﹐一牌刀率之於前﹐九人翼之於後。器戰之法具紀效新書。一曰備羨。八家之中﹐四騎四步。供役不過各二人。余則爲羨卒﹐以備病﹑傷或居守。一曰體民心。親老無靠不卒﹔老弱不卒。出戍給耕﹐不稅﹔傷還給耕﹐不稅。死者官葬。九者﹐治賦之要也。

一曰素練。隴畝皆陳法﹐民恆習之﹐不待教而知矣。一曰親卒。同鄕之人﹐童友日處﹐聲气相諭﹐情義相結﹐可共生死。一曰忠上。邑宰﹑千百長﹐無事則教農﹑教禮﹑教藝﹐爲之父母﹔有事則執旗﹑執鼓﹑執劍﹐爲之將帥。其孰不親上死長﹗一曰無兵耗。有事則兵﹐無事則民﹐月糧不之費矣。一曰應卒難。突然有事﹐隨地卽兵﹐無徵救求援之待。一曰安業。無逃亡反散之虞。一曰齊勇。無老弱頂替之獘。一曰靖姦。無招募異域無憑之疑。一曰輯侯。無專擁重兵要上之患。九者﹐治賦之便也。

至於陳法﹕八千長率之於前﹔四邑將督之於後。左戰而右翼之﹐則左正而右奇﹔右戰而左翼之﹐則右正而左奇。前後之相應﹐內外之相接﹐無非前﹐無非後﹐無非左﹐無非右﹐無非正﹐無非奇﹐如循環﹐如鬼神﹐如天地。分張之﹐可圍敵之弱﹐合衝之﹐可破敵之堅﹔敵攻之不可入﹐入之不可出﹔居則爲營﹐戰則爲陳﹔亦烏可測其端﹐烏可窮其用也哉﹗

八陳圖說﹝圖失﹞

古伯國三萬二千全軍之陳也。綱目皆井形﹐表圓象天﹐裏方象地﹐中軍象太極﹐四角象四象﹐八陳象八卦﹐旗幟五色象五行。南方火則旗紅。左旗鑲靑者﹐以火之於木相從也。靑宜鑲黑﹐而白之者﹐取易辧之也。黑宜白﹐而紅之者﹐別於靑也。凡千長所率二千卒。每百長一小旗﹐從其將旗﹐中必異色﹐書長姓﹐姓同書字。四邑將皆繡絨旗﹐又各備一方繡旗。一面當敵﹐則二邑督四路之兵﹔如四面當敵﹐則佐士與邑將分督八路之兵。一面當敵﹐左右者應之﹐余則皆否。如「天鳥」出戰﹐「云虎」卽爲兩翼﹐「風龍」「地蛇」各安其位是也。戰者戰而守者守﹐如八表皆戰﹐而八里不動是也。下此而萬六千﹐或三千二百﹐或一千六百﹐神而明之﹐在乎人耳。

學校

或問於思古人曰﹕自漢髙致牢闕裏﹐歷代優意黌宮﹐建教訓之官﹐有臥碑之設﹐何嘗不存心學校也﹖似不待子計矣。思古人曰﹕嗟乎﹗學校之廢久矣﹗考夏學曰「校」﹐教民之義也。今猶有教民者乎﹖商學曰「序」﹐習射之義也。今猶有習射者乎﹖周學曰「庠」﹐養老之義也。今猶有養老者乎﹖

且學所以明倫耳。故古之小學教以灑掃應對進退之節﹐大學教以格致誠正之功﹐修齊治平之務﹐民捨是無以學﹐師捨是無以教﹐君相捨是無以治也。迨於魏﹑晉﹐學政不修﹐唐﹑宋詩文是尙。其毒流至今日﹐國家之取士者﹐文字而已﹐賢宰師之勸課者﹐文字而已﹐父兄之提示﹐朋友之切磋﹐亦文字而已﹐不則曰「詩」﹐已爲餘事矣。求天下之治﹐又烏可得哉﹖

有國者誠痛洗數代之陋﹐用奮帝王之猷﹐俾家有塾﹐黨有庠﹐州有序﹐國有學﹐浮文是戒﹐實行是崇﹐使天下羣知所向﹐則人材輩出﹐而大法行﹐而天下平矣。故人才王道爲相生。倘仍舊習﹐將朴鈍者終歸無用﹐精力困於紙筆﹔聰明者逞其才華﹐詩書反資寇糧。無惑乎家讀堯﹑舜﹑孔﹑孟之書﹐而風俗愈壞﹔代有崇儒重道之名﹐而眞才不出也。可勝嘆哉﹗

周禮大司徒﹕「以鄕三物教萬民而賓興之﹕一曰六徳﹐知﹑仁﹑聖﹑義﹑忠﹑和。二曰六行﹐孝﹑友﹑睦﹑婣﹑任﹑卹。三曰六藝﹐禮﹑樂﹑射﹑禦﹑書﹑數。」

鄕大夫﹕「三年則大比﹐考其徳行﹑道藝﹐而興賢者﹑能者。鄕老及鄕大夫帥其吏與其眾寡﹐以禮禮賓之。厥明﹐鄕老及鄕大夫﹐羣吏獻賢能之書於王﹐王拜受之﹐登於天府﹐內史貳之。」﹝書其副本。﹞

邱氏曰「成周盛時﹐用鄕舉裏選之法以取士。二十五家爲閭﹐閭有胥﹔閭胥則書其敬﹑敏﹑任﹑卹者。百家爲族﹐族有師﹔族師則書其孝﹑弟﹑睦﹑婣﹑有學者。五百家爲黨﹐黨有正﹔黨正則書其徳行﹑道藝。二千五百家爲州﹐州有長﹔州長則考其徳行﹑道藝而勸之。萬二千五百家爲鄕﹐鄕有大夫﹔則三年大比﹐考其果有六徳﹑六行而爲賢﹐通夫六藝之道而爲能﹐則是能遵大司徒之教而成材矣。於是鄕老及鄕大夫帥胥﹑師﹑正﹑長之屬﹐合閭﹑旅﹑州﹑黨之人﹐行鄕飲之禮﹐用賓客之儀以興舉之﹐書其氏名於簡冊之中﹐獻其所書於天府之上。天子拜而受之﹐以賢才之生﹐乃上天所遺﹐以培植國家元气者也。」

王制﹕「命鄕論秀士﹐升之司徒﹐曰選士。司徒論選士之秀者而升之學﹐曰俊士。升於司徒者﹐不徵於鄕﹐升於學者﹐不徵於司徒﹐曰造士。……大樂正論造士之秀者﹐以告於王而升諸司馬﹐曰進士。司馬辧論官材﹐論進士之賢者﹐以告於王而定其論。論定﹐然後官之﹔任官﹐然後爵之﹔位定﹐然後祿之。」

封建

或問於思古人曰﹕世風遞下﹐人心日澆﹐以公治之而害伏﹐以誠禦之而姦出。是以漢之大封同姓﹐亦成周伯叔諸姬之意﹐而轉目已成反畔﹔唐之優權藩鎭﹐僅古人甥舅伯侯之似﹐而李社卽以敗亡。故宋鼎旣定﹐盞酒以敬勛臣﹔明運方興﹐亦世官而酬汗馬。非故惜茅土也﹐誠以小則不足藩維﹐大則適養跋扈﹐封建之難也。子何道以處之﹐可使得宜乎﹖

思古人曰﹕善哉問﹗此不可以空言論也。先王遺典﹐封建無單舉之理﹐大經大法畢著咸張﹐則禮樂教化自能潛消反側﹐綱紀名分皆可預杜驕奢﹐而又經理周密。師古之意﹐不必襲古之迹。

使十侯而一伯。侯五十里﹐一卿﹐二大夫﹐三士﹔卿﹐天子命之。伯百里﹐一卿﹐三大夫﹐六士﹔卿與上大夫亦天子命之。侯畜馬二十五﹐甲士與稱﹔伯畜馬五十﹐甲士亦稱﹐有命乃起田卒焉﹔邊侯﹑伯﹐士馬皆倍其畜﹐有事乃起田卒焉。侯庶不世爵祿﹐視其臣而以親爲差﹔侯臣不世邑采﹐取公田而以位計數﹔伯師不私出﹐列侯不私會。如此者﹐有事則一伯所掌二十萬之師﹐足以藩維﹐無事而所畜士馬不足並犯。封建亦何患之有﹖況三代建侯之善﹐必有博古君子能傳之者﹐用時又必有達務王佐能因而潤澤者﹐豈余之寡陋所能悉哉﹗第妄謂非封建不能盡天下人民之治﹐盡天下人材之用爾。

後世人臣不敢建言封建﹐人主亦樂其自私天下也﹐又幸郡縣易制也﹐而甘於孤立﹐使生民社稷交受其禍﹐亂亡而不悔﹐可謂愚矣。如六國之勢﹐識者嘗言韓﹑魏﹑趙爲燕﹑齊﹑楚之藩蔽﹐贏氏蠶食﹐楚﹑齊﹑燕絕不之救﹐是自壞其藩蔽也。侯國且如此﹐以天下共主﹐可無藩蔽耶﹗層層厚護﹐寧不更佳耶﹗板之詩云「大邦維屏﹐宗子維城﹐無俾城壞﹐無獨斯畏。」道盡建侯之利﹐不建侯之害矣。如農家度日﹐其大鄕多鄰而我處其中之爲安乎﹐抑吞鄰滅比而孤棲一蕞之爲安乎﹖

況此乾坤﹐乃自堯﹑舜﹑夏﹑商﹑周諸聖君﹑聖相開物成務﹐遞爲締造而成者也﹔人主享有成業﹐而顧使諸聖人子孫無尺寸之土﹐魂靈無血食之嗣﹐天道其能容耶﹖身爲天子﹐皆其歷世祖功宗徳﹐上邀天眷﹔顧不能覃恩九族﹐大封同姓﹐而僅僅一支私其富貴﹐宗廟其無怨恫耶﹖創興之際﹐攀龍附鳳﹐或運帷幄﹐或功汗馬﹐主臣同憂勞﹐共生死﹔一旦大業旣成﹐不與之承天分地﹐爲山河帶礪之盟﹐勛舊其何勸耶﹖

凡諸大義皆不遑卹﹐而君不主﹐臣不贊﹐絕意封建者﹐不過見夏﹑商之亡於諸侯與漢七國﹑唐藩鎭之禍而忌言之耳。殊不知三代以封建而亡﹐正以封建而久﹔漢﹑唐受分封藩鎭之害﹐亦獲分封藩鎭之利。使非封建﹐三代亦烏能享國至二千歲耶﹗夏以有仍再造﹐商有西伯率叛服殷﹐周則桓﹑文主盟尊王﹐周﹑召共和不亂。四百也﹐六百也﹐八百也﹐遞漸益長﹐是皆服衛疊疊﹐星環棋布﹐隱攝海外之覬覦﹐祕鎭朝闕之姦回﹐有以輔引王家天祚也﹔以視後日之一敗塗地﹐歷數日短者﹐封建亦何負人國哉﹗

卽以三代敗亡論﹐受命者猶然我先王之股肱甥舅也﹐列辟無恙﹐三恪世修﹐失天下者仍以一國封之﹐是五帝﹑三王有數百年之天下﹐而仍有千萬年不亡之國也。使各修天子禮樂﹐事則膰之﹐喪則拜之﹐客而不臣﹐是五帝﹑三王有千萬年不亡之國﹐卽有千萬年不降之帝王也。猗歟休哉﹗守此不替﹐有天下者誰不胥受其福乎﹗

且君非桀﹑紂﹐誰敢犯天下共主﹐來天下之兵耶﹖侯非湯﹑武﹐誰能合千八百國而爲之王耶﹖君非桀﹑紂﹐其亡難也﹔侯非湯﹑武﹐王之難也﹐故久而後失之也。卽君果桀﹑紂而侯果湯﹑武矣﹐本國之積倉自足供輜重﹐無俟掠人箱囷﹐炊人梁棟也﹔一心之虎賁從王之與國﹐自足以奉天伐暴﹐無俟挾虜丁壯﹐因而淫攜婦女也﹗南巢﹑牧野﹐一戰而天命有歸﹐無俟於數年數十年之兵爭而處處戰場也﹗耕者不變而市者不止﹐不至於行人斷絕而百里無煙火也﹔王畿鼎革而天下猶有君﹐不至於聞京城失守而舉世分崩﹐千百成羣﹐自相屠搶﹐歷數年不能定也﹔王者綏定萬邦而屢有丰年﹐不至於耕種盡廢﹐九有蕩然﹐上干天和﹐水旱相仍﹐歷三二世不能復也。蓋民生天地﹐咸沐封建之澤﹐無問興亡﹐皆異於後世如此。

而秦人任智力以自雄﹐收萬方以自私﹐敢於變百聖之大法﹐自速其年世﹐以遺生民气運世世無窮之大禍﹐祖龍之罪上通於天矣﹗文人如柳子厚者﹐乃反爲「公天下自秦始」之論﹐是又與於不仁之甚者也﹐可勝嘆哉﹗

宮刑

或有問於思古人曰﹕昔漢除宮刑﹐百世稱其仁。子言王道亦旣詳矣﹐乃並微聞宮刑亦當復﹐無以法不嚴則易犯﹐故峻其法以仁斯民乎﹖

思古人曰﹕否﹐不然也。夫謂法不嚴則易犯﹐暴君酷吏假辭以飾其惡耳。吾所謂復古刑者﹐第以宮壺之不可無婦寺﹐勢也﹐卽理也。倘復封建﹐則天下之君所需婦寺愈多﹐而皆以無罪之人當之﹐胡忍哉﹗且漢之除宮刑﹐仁而愚者也。漢能除婦寺哉﹖能除萬世之婦寺哉﹖不能除婦寺而除宮刑﹐是不忍宮有罪之人而忍宮無罪之人矣。

說者又謂刷童男女﹐不於民間﹐惟以官買﹐則是任民之願。嗟乎﹗狙民甚矣﹗小民何知﹖惟知利耳﹐以利誘民而宮之﹐豈天爲民立君之意哉﹗今之貪利爲盜者﹐惡自民也﹐上且誅之﹔若因民之貪﹐誘而宮之﹐惡自君矣。可勝慨哉﹗故封建必復宮刑﹐不封建亦必復宮刑也。惟願爲政者愼用之耳。至肉刑之五﹐墨﹑辟今猶用之﹐劓﹑剕二刑不復可也。

濟時

或曰﹕若子之言﹐非王政必不足治天下。顧漢末非行王道時也﹐孔明何以出﹖唐葉無行王道事也﹐鄴侯何以相﹖是必有濟時之策矣。況王政非十年經理﹐十年聚養﹐十年浹洽﹐不能舉也。倘遇明王賢相﹐不忍斯民之水火﹐欲急起拯之﹐而人材未集﹐時勢未可﹐將捨此無道。則所謂大用之而大效﹐小用之而小效者﹐又何說也﹖

思古人曰﹐王道無小大﹐用之者小大之耳。爲今計﹐莫要於九典﹑五徳矣。除制藝﹐重徵舉﹐均田畝﹐重農事﹐徵本色﹐輕賦稅﹐時工役﹐靜異端﹐選師儒﹐是謂九典也。躬勤儉﹐遠聲色﹐禮相臣﹐愼選司﹐逐佞人﹕是謂五徳也。爲之君者﹐充五徳之行﹐爲九典之施﹐庶亦駕文﹑景而上之矣。然不體聖學﹐舉聖法﹐究非所以致位育﹐追唐虞也。是在爲君者。

重徵舉

嘗讀禮「聘則爲妻﹐奔則爲妾」﹐所以崇禮義﹐養廉恥也。故女無行媒不相知名﹐士不爲臣不見。成湯之於伊尹也﹐三聘莘野﹐文王之於呂尙也﹐載旋渭濱。下至衰世﹐猶有光武就見之子陵﹐昭烈屢顧之諸葛。如四子者固有以自重﹐抑其君知所以重之也。近自唐﹑宋﹐試之以詩﹐弄之以文﹐上輒曰選士﹐曰較士﹐曰恩額﹐曰賜第﹔士則曰赴考﹐曰赴科﹐曰赴選。縣而府﹐府而京﹐學而鄕﹐鄕而會﹔其間問先﹐察貌﹐索結﹐登年﹐巡視﹐搜檢﹐解衣﹐跣足﹐而名而應﹐挫辱不可殫言。鳴呼﹗奴之耶﹐盜之耶﹖無論庸庸輩不足有爲﹐卽有一二傑士﹐迨於出仕﹐气喪八九矣﹐宜道義自好者不屑就也。

而更異其以文取士也。夫言自學問中來者﹐尙謂「有言不必有徳」﹐況今之制藝﹐遞相襲竊﹐通不知梅棗﹐便自言酸甜。不特士以此欺人﹐取士者亦以自欺﹐彼卿相皆從此孔穿過﹐豈不見考試之喪气﹐浮文之無用乎﹐顧甘以此誣天下也﹗觀之宋﹑明﹐深可悲矣。

竊嘗謀所以代之﹐莫若古鄕舉裏選之法。仿明舊制﹐鄕置三老人﹐勸農﹐平事﹐正風﹐六年一舉﹐縣方一人。如東則東方之三老﹐視徳可惇俗﹑才堪蒞政者﹐公議舉之﹐狀簽某某深知其才徳﹐兼以事實之﹐縣令卽以幣車迎爲六事佐賓吏人。供用三載﹐經縣令之親試﹐百姓之實徵﹐老人復躋堂言曰﹐某誠賢﹐則令薦之府﹐呈簽某令深知其才徳﹐亦兼以事實之﹐則守以禮徵至。其有顯徳懋功者﹐卽薦之公朝﹐余仍畱爲佐賓三載﹐經府守之親試﹐州縣之實徵﹐諸縣令集府言曰﹐某誠賢﹐則府守薦之朝廷﹐呈簽某守深知其才徳﹐亦兼以事實之﹐則命禮官弓旌﹑車馬徵至京。其有顯徳懋功者﹐卽因才徳受職不次﹐余仍畱部辦事﹐親試之三載。凡經兩舉﹐用不及者﹐許自辭歸進學。老人﹑令﹑守﹐薦賢者受上賞﹐薦姦者受上罰﹐則公論所結﹐私托不行矣﹐九載所驗﹐賢否得眞矣。卽有一二勉彊爲善﹐盜竊聲譽者﹐焉能九載不變哉﹗

況九載之間﹐必重自檢飭﹐卽品行未粹者﹐亦養而可用矣。爲政者復能久任﹐考最於九載﹑十二載或十七八載之後﹐國家不獲眞才﹐天下不被實惠者﹐未之有也。

靖異端

古之善靖異端者﹐莫如孟子﹔古之善言靖異端者﹐莫如韓子。韓子之言曰「人其人﹐火其書﹐明先王之道以教之。」善哉﹐三言盡之矣﹗

愚嘗取而詳推之。目前耕耘﹐皆三代之赤子﹐第自明帝作俑﹐無恥之民從而效尢﹐妄談禍福﹐侈說仙神﹐枝連蔓長﹐焚香講道者遂紛紛﹐其實猶然中國之民也﹐一旦收爲左道之誅﹐豈不哀哉﹗

考古謀今﹐靖之者有九﹕一曰絕由﹐四邊戒異色人﹐不許入中國。二曰去依﹐令天下毀妖像﹐禁淫祠。三曰安業﹐令僧道﹑尼姑以年相配﹐不足者以妓繼之﹐俱還族。不能者各入地籍﹐許鬻寺觀瓦木﹐以易宅舍﹔給香火地或逃戶地﹐使有恆產。幼者還族﹐老而無告者入養濟院﹐夷人仍縱之去﹐皆所謂「人其人」也。四曰淸檗﹐有爲異言惑眾者誅。五曰防後﹐有窩佛老等經卷一卷者誅﹐獻一卷者賞十兩﹐訐窩者賞五十兩。六曰杜源﹐令碩儒多著辟異之書﹐深明彼道之妄﹐皆所謂「火其書」也。七曰化尢﹐取向之名僧長道﹐令近正儒受教。八曰易正﹐人給四書﹑曲禮﹑少儀﹑內則﹑孝經等﹐使朝夕誦讀。九曰明法﹐旣反正之後﹐察其孝行或廉義者﹐旌表顯揚之﹐察其愚頑不悟者﹐責罰誅戮之﹐皆所謂「明先王之道以教之」也。

如此﹐則羣黎不邪慝﹐家戶有倫理﹐男女無抑鬱之气而天地以和﹐兆姓無絕嗣之慘而生齒以廣﹐徵休召祥﹐蔑有極矣。且儉土木之浪費﹐杜盜亡之窩巢﹐驅遊手之無恥﹐絕張角等之根苗﹐風淑俗美﹐仁昌義明﹐其益不可殫計﹐有國者何憚而不靖異端哉﹗若惑於禍福之說﹐則前鑑固甚明也。

書後

先生三存編﹐存性﹑存學皆悟聖學後著﹐獨存治在前﹐乃壯歲守宋儒學時所作也。當是時﹐仁心布濩﹐身任民物之重已如是﹐其得聖道也蓋有由矣。

塨從遊後﹐聞而悅之﹐著瘳忘編以廣其條件。張鵬舉文升著存治翼編﹐聚晤考究﹐歷有年所。及塨出遊四方﹐辧證益久﹐謬謂鄕舉裏選﹐行之或亦因時酌略﹐而大體莫易。井田則開創後﹐土曠人稀之地﹐招流區畫爲易﹐而人安口繁﹐各有定業時行之難。意可井者井﹐難則均田﹐又難則限田﹐與先生見亦頗不參差。

惟封建以爲不必復古﹐因封建之舊而封建﹐無變亂﹐今因郡縣之舊而封建﹐啟紛擾﹐一。三代徳教已久﹐冑子多賢﹐尙曰「世祿之家鮮克由禮」﹐況今時紈褲﹐易驕﹑易淫﹑易殘忍﹐而使世居民上﹑民必殃﹐二。郡縣卽漢﹑唐小康之運﹐非數百年不亂﹐封建則以文﹑武﹑成﹑康之聖賢治之﹐一傳而昭王南巡﹐遂已不返﹐後諸侯漸次離析﹐各自爲君﹐六七百年﹐周制所謂削地滅國﹐皆付空言﹐未聞彼時以不朝服誅何國也。矧於晚近﹐𨿽有良法﹐豈能遠過武﹑周﹗三。或謂明無封建﹐故流寇肆毒﹐徧地丘墟。竊以爲宋﹑明之失在郡縣權輕﹐若久任而重其權﹐亦可弭變。且唐之藩鎭卽諸侯也﹐而黃巢儼然流寇矣﹐豈關無封建耶﹗四。或又謂無封建則不能處處皆兵﹐天下必弱。竊謂民間出兵﹐處處皆兵﹐郡縣自可行﹐不必封建始可行也﹐五。而封建之殘民﹐則恐不下流寇。不觀春秋乎﹗列國君卿尙修禮樂﹐講信睦﹐然自會盟朝遇紛然煩費外﹐侵伐戰取﹐一歲數見﹐其不通魯告魯者殆又倍蓰﹐幸時近古﹐多交綏而退。若至今日﹐殺人狼藉﹐盈野盈城﹐豈減流寇﹗然流寇亡蹙而諸侯亡遲﹐則將爲數十年殺運﹑數百年殺運﹐而禍更烈矣。唐之藩鎭爲五季﹐金之河北九公﹐日尋干戈﹐人煙斷絕﹐可寒心也﹐六。天子世圻﹐諸侯世同﹐卿大夫獨非伯叔甥舅之裔耶﹐亦世采自然之勢也﹔卽立法曰「世祿不世官」﹐必不能久行﹐周之列國皆世臣巨室可見矣。夫使天下富貴﹐數百年皆一姓及數功臣享之﹐艸澤賢士𨿽如孔﹑孟﹐無可誰何﹐非立賢無方之道也。不公孰甚﹐欲治平何由﹗七。戊寅﹐浙中得陸桴亭封建傳賢不傳子論﹐蓋卽郡縣久任也﹐似有當。質之先生﹐先生曰「可﹐而非王道也。」商搉者數年於玆﹐未及合一﹐先生倏已作古矣。

於戲﹗此系位育萬物參贊天地之事﹐非可求異﹐亦非可彊同也﹐因書於後﹐以待用者。

康熙乙酉二月﹐蠡吾門人李塨書於郾城寓署。

存人編卷一

喚迷途

第一喚

此篇多爲不識字與住持雲遊等僧道立說。此項人受惑未深﹐只爲衣食二字﹐還好勸他。譬如誤走一條路﹐先喚那近者回來﹐我們這里喚﹐那近的也先聽得。故第一先喚平常僧道。

凡人做僧道者﹐有數項﹕一項是本人貧寒﹐不能度日﹐或其父母貧寒﹐不能度日﹐艱於衣食﹐便度爲僧道。一項是禍患迫身﹐逃走在外﹐或兵亂離家﹐無地自容﹐度爲僧道。一項是父母生子女不成﹐信佛道﹐在寺廟寄名﹐遂捨入爲徒。一項是偶因災禍﹐妄信出家爲脫離苦海﹐或目觸寺廟傾倒﹐起心募化﹐說是建立功果﹐遂削髮爲僧或戴發稱道人。大約是這幾項人。或有不得已﹐或誤當好事做﹐不是要惑世誣民﹐滅倫傷化。便是聖人出世﹐亦須哀憐而教化之﹐不忍收爲左道之誅也。但你們知佛是甚麼人否﹖佛是西域番人﹐我們是天朝好百姓﹐爲甚麼不做朝廷正經的百姓﹐卻做那西番的弟子﹖他若是个好人還可﹐他爲子不孝他父母﹐爲臣不事他君王﹐不忠不孝便是禽獸了﹐我們爲甚麼與他磕頭﹖爲甚麼做他弟子﹖他若是个正神還可﹐他是个西方番鬼﹐全無功徳於我們。我們這房屋﹐是上古有个聖人叫有巢氏﹐他教人修蓋﹐避風雨虎狼之害﹐我們於今得住﹔我們這衣食﹐是上古有个聖人叫神農氏﹐教民耕種﹐又有黃帝元妃叫西陵氏﹐教人蠶桑﹐我們於今得喫﹐得穿﹔我們這田地﹐是陶唐時有个聖人叫神禹﹐把橫流的洪水都治了﹐疏江﹑淮﹑河﹑漢﹐鑿龍門﹐通大海﹐使水有所歸﹐我們於今得平土上居住﹔我們這世界﹐是伏羲﹑神農﹑黃帝﹑堯﹑舜﹑禹﹑湯﹑文﹑武﹐周公﹑孔子合漢﹑唐﹑宋﹑明歷代帝王聖賢﹐立禮樂刑罰﹐治得乾坤太平﹐我們才得安穩。所以古之帝王聖賢廟食千古﹐今之帝王聖賢受天下供奉﹐理之當然。佛何人﹐有何功徳﹐乃受天下人香火﹖眞可羞也﹐眞可誅也﹗你們動輒說「賴佛穿衣﹐指佛喫飯」。佛若是个活的﹐不忠不孝﹐尙且不當穿天下人的衣﹐喫天下人的飯﹐何況佛是个死番鬼﹐與天朝全無干涉﹐你們焉能指他喫穿的﹖語云「無功食祿﹐寢食不安。」你們又動輒念經宣捲﹐神要那西域邪言做甚麼﹐人要那西域邪言做甚麼﹐白白的喫了人家的﹐活時做个不妥當的人﹐死了還做个帶缺欠的鬼。我勸你有產業的僧人﹐早早積攢些財物﹐出了寺﹐娶个妻﹐成家生子﹔無產業的僧人﹐早早拋了僧帽﹐做生意工匠﹐無能者與人傭工﹐掙个妻子﹐成个人家。上與朝廷添个好百姓﹐這便是忠﹐下與祖父添个兒孫﹐這便是孝﹐使我上面千百世祖宗有兒孫﹐下面千百世兒孫有祖父﹐生作有夫婦﹑有父子﹑有宗族親友的好人家﹐死入祖宗墳墓﹐合祖宗父兄族人埋在一塊土﹐做个享祭祀的鬼。思量到此﹐莫道是遊食僧道﹐與住持僧道﹐便是那五臺山京都各寺觀大富貴僧道﹐也不該貪戀那無意味的財產。你們說﹐那有錢的僧道像甚麼﹖就是那內官家富貴﹐便黃金千兩﹐位享三公﹐斷了祖父的血脈﹐絕了天地生機﹐竟成何用﹗思之思之﹗

老僧人﹐老道士﹐見的明白﹗你們受苦一生﹐中甚麼用﹖無徒弟的﹐再不消度人了﹐誤了自己﹐又誤他人﹐神明也不佑﹔有徒弟的﹐早早教他還人倫。你若十分老﹐便隨徒弟去度日﹔若不十分老﹐也尋法娶妻﹐便不娶妻也還家。家下有房屋田產的固好﹐𨿽無田產﹑房屋﹐尋个手藝生理的也好﹐就兩者俱無﹐𨿽乞食度日﹐比做僧道也好。好在何處﹖現有宗族﹐合他有父兄﹑子侄情分﹐便病了﹐他直得照管你﹐便死了﹐他直得埋殯你﹐便做鬼﹐也得趁祖宗享春秋祭祀﹐豈不是好﹗若做僧道﹐莫說遊僧遊道死在道路﹐狼拖狗曳的﹐便是住持的﹐若無徒弟也苦﹐𨿽有徒弟伏侍的﹐終是異姓人﹐比不得我兒女﹐是我骨肉﹐也比不得我宗族﹐是我祖宗一派﹐死了﹐異姓祭祀也無饗理。況世上那有常常住持的寺院﹐究竟作無祭祀的野鬼﹐豈不傷哉﹗

歸人倫事﹐最宜蚤圖。第一件﹐先要知前日由平民做和尙﹐是朝廷的逃民﹐是父母的叛子﹐是玷辱親戚朋友的惡事。古人云「不忠不孝﹐削髮而揖君親﹕遊手遊食﹐易服而逃租稅。」只此四句﹐斷定和尙不是好人了。今日由和尙做了平民﹐是朝廷正道百姓﹐是父母歸宗孝子﹐是從頭有親戚有朋友的好事。古人云「自新休問昔狂」﹐伊尹稱成湯攺過不吝﹐自新便成的君子﹐攺過便做的聖人。我之歸也﹐不忍我祖宗無後而歸也﹐不忍我父母無子而歸也﹐是謂之大仁﹔不願天下人皆有夫妻我獨爲鰥夫而歸也﹐不願貴賤賢愚皆爲朝廷效力獨我爲猾民而歸也﹐不願昆虫艸木皆爲天地廣生成我獨腐朽而歸也﹐是謂之大義。大仁大義之舉﹐而世人反以爲不美事﹐名之曰「還俗」。夫謂之俗﹐必以爲作僧道是聖果事﹑而今還於俗凡也﹐必以爲是淸雅事﹐而今還於俗鄙也﹐必以爲新奇事﹐而今還於俗常也。嗟乎﹗「名不正則言不順﹐言不順則事不成」﹐此尼父之所大慮也。吾今正其名曰「歸人倫」﹐明乎前此迷往他鄕而今歸家也﹐明乎前此誤入禽獸之夥而今歸人羣也﹐明乎前此逸出彜倫之外而今歸子臣弟友之中也。世人去家鄕數千里﹐見一本土人﹐輒涕泣不勝﹐一旦還鄕﹐則鄰里皆來看望﹐心安意樂﹐今之歸倫﹐何獨不然﹗僧道有歸人倫而來見吾者﹐吾必酒食待之﹐爲之圖謀生理﹔吾黨有寄尺書口信於吾者曰﹐某處某僧道今歸倫於某府州縣某鄕爲某姓名矣﹐吾必不遠百里﹐具儀往賀之。人之好善﹐誰不如我﹐鼓動天下﹐救濟生民﹐同志者共勉之﹗

你父母生你時﹐舉家歡喜﹐門左懸弧。歡喜者﹐以爲他日奉養口體﹐承宗繼嗣﹐有所托矣﹔一旦爲僧道﹐生不能養﹐死不能葬﹐使父母千萬年無掃墳祭主之人﹐一思赤子懷抱時﹐你心安不安﹖懸弧者﹐男子生下當爲朝廷應差應甲﹐平定禍亂﹐大而爲將﹐小而爲兵﹐射獵四方﹐生人之義也﹔一旦爲僧道﹐便爲世間廢人﹐與朝廷無干﹐不但不爲朝廷效戰鬥﹐並不當差納糧以供其上﹐回思懸弧之義﹐寧不自愧﹗

禽有雌雄﹐獸有牝牡﹐昆虫蠅蜢亦有陰陽。豈人爲萬物之靈而獨無情乎﹖故男女者﹐人之大欲也﹐亦人之眞情至性也。你們果不動念乎﹖想欲歸倫﹐亦其本心也﹐拘世人之見﹐以還俗爲不好耳。今無患矣﹐我將此理與你們說明了﹐更不可自己耽誤。

細思來﹐你們爲僧道也只爲喫碗自在飯。豈不思上自天子﹐下至庶人﹐皆有所事﹐早夜勤勞﹐你們偏偸安白喫﹐就如世間倉鼠木蠹一般了﹐是甚麼好﹖試看世上各行生理手藝﹐命中有飯喫﹐自然餓不著﹐你何必做僧道﹖你命中若不好﹐做僧道也受饑寒﹐況有一種赴苦做活種地灌園的僧道﹐一般受苦﹐爲何廢了人倫﹖你們都思量思量﹐不可胡迷到底也﹗

第二喚

此篇多爲參禪悟道﹑登髙座發偈律的僧人與談淸靜﹑煉丹火﹑希飛升的道士立說﹐較前項人惑漸深﹐迷漸遠﹐喚回頗難。然此等率出聰明靜養之人﹐聰明人易馳髙遠﹐故惑於異者多。僕以爲聰明人易惑亦易悟﹐靜養人善思又善聽﹐況吾之俚言﹐如數一二﹐如辧黑白﹐如聞鐘鼓﹐亦易入者。一悟一思﹐而猛然醒﹐幡然攺﹐同快人倫之樂﹐豈不美哉﹗

佛道說眞空﹔仙道說眞靜。不惟空也﹐並空其空﹐故心經之旨﹐「無無明﹐亦無無明盡」﹔不徒靜也﹐且靜之又靜﹐故道徳經之旨﹐牝矣又玄﹐玄矣又屯屯。吾今以實藥其空﹐以動濟其靜﹐爲僧道者不我服也﹐入之深﹐惑之固﹐方且望其空靜而前進之不暇﹐又焉能聽吾所謂實與動乎﹗今姑卽佛之所謂空﹐道之所謂靜者窮之﹐而後與之言實與動。佛殊不能空也﹐卽能空之﹐益無取﹔道殊不能靜也﹐卽能靜之﹐益無取。三才旣立﹐有日月則不能無照臨﹐有山川則不能無流峙﹐有耳目則不能無視聽﹔佛不能使天無日月﹐不能使地無山川﹐不能使人無耳目﹐安在其能空乎﹗道不能使日月不照臨﹐不能使山川不流峙﹐不能使耳目不視聽﹐安在其能靜乎﹗佛道之空靜﹐正如陳仲子之廉﹐不能充其操者也。卽使取其願而各遂之﹐佛者之心而果入定矣﹐空之眞而覺之大矣﹐洞照萬象矣﹐此正如空室懸一明鏡﹐並不施之粉黛妝梳﹐鏡𨿽明亦奚以爲﹗曰大覺﹐曰智慧﹐曰慈悲﹐而不施之於子臣弟友﹐方且照不及君父而以爲累﹐照不及自身之耳目心意而以爲賊﹐天地間亦何用此洞照也﹗且人人而得此空寂之洞照也﹐人道滅矣﹐天地其空設乎﹖道者之心而果死灰矣﹐嗜欲不作﹐心腎祕交﹐丹候九轉矣﹐正如深山中精怪﹐並不可以服乘致用﹐𨿽長壽亦兩間一蠹。曰眞人﹐曰至人﹐曰太上﹐而不可推之天下國家﹐方且盜天地之气以長存﹐煉五行之精以自保﹐乾坤中亦何賴有此太上也﹗且人人而得此靜極之仙果也﹐人道又絕矣﹐天地其能容乎﹖世傳五百年雷震一次﹐此必然之理﹐蓋人中妖也﹐天地之盜也。

請問﹕若輩聰明人乎﹐愚蒙人乎﹖果愚蒙人也﹐宜耕田鑿井以養父母﹐以受天子之法制﹐不應妄爲大言﹐鼓天下之愚民而立教門。若聰明人也﹐則以天地粹气所鐘﹐宜學爲公卿百執事﹐以勤民生﹐以佐王治﹐以輔扶天地﹐不宜退而寂滅﹐以負天地篤生之心。

朝廷設官分職以爲萬民長﹐立法定律以防萬民欲。人𨿽賢智﹐只得遵朝廷法律而行﹐所謂「𨿽有其徳﹐苟無其位﹐亦不敢作禮樂也」。你們輒敢登髙座談禪﹐使人跪問立聽﹐輒敢動刑杖﹐是與天子長吏爭權也﹔輒敢別定律令﹐號招士民﹐謂之受戒﹐各省直愚民呼朋引類﹐赴北京五臺受禪師法戒﹐是與天子爭民也。堂堂皇王之天下﹐儼然半屬梵王子之臣民﹐倘朝廷震怒或大臣奏參﹐豈不可懼﹗猛醒猛醒﹗

你們那个是西域番僧﹖大都是我天朝聰明人。欲求道﹐當求我堯﹑舜﹑周﹑孔之道﹐堯﹑舜﹑周﹑孔之道是我們生下來現成的道。此身是父母生的﹐父母生此身﹐如樹根長出身榦枝葉﹐若去父母﹐是樹根﹐還成甚麼樹﹗所以堯﹑舜﹑周﹑孔之道全在於孝﹐小而養口體﹐悅心志﹐大而顯親揚名﹐再大而嚴父配斷了天。自庶人上至天子﹐各隨分量﹐都要完滿﹐毫釐不盡﹐便是缺欠﹐便不可以爲子﹐不可以爲人。況敢拋卻父母﹐忍心害理﹐視爲路人﹐還了得﹗此身合兄弟同生﹐都要相愛﹐有兄長﹐又如樹上生的前一節後一節﹐若離了兄﹐正如樹枝斷去前截﹐定後截都壞了。所以堯﹑舜﹑周﹑孔之道全在於弟﹐隅坐隨行﹐尊父母的嫡子﹐敬之如嚴君﹐愛父母的遺體﹐愛之如嬰兒。無貴無賤﹐各隨分量﹐都要完滿﹐分毫不盡﹐便是缺欠﹐便不可以爲人弟﹐卽不可以爲人子﹐況敢拋卻兄長﹐忍心害理﹐視爲路人﹐還了得﹗父母生下我﹐我又娶妻﹐作子孫的父母﹐他日子孫又長成作父母﹐故曰「有夫婦然後有父子﹐有父子然後有兄弟﹐有兄弟然後有朋友﹐有朋友然後有君臣」。故「堯﹑舜之道﹐造端乎夫婦」﹐此端字﹐是端倪的端字﹐如織布帛之有頭緒﹐如生艸木之有萌芽﹐無頭緒則布帛沒處織﹐無萌芽則艸木沒處生﹐無夫婦則人何處生﹖一切倫理都無﹐世界都無矣。且你們做佛弟子的﹐那一个不是夫婦生來的﹖若無夫婦﹐你們都無﹐佛向那里討弟子﹖佛的父親若無夫婦﹐佛且無了﹐那里有這一教﹖說到這里﹐你們可知佛是邪教了﹐是異端了。假佛原是正道﹐原行得﹐他是西域的師﹐西域的神﹐我們有我中國的師﹐中國的神。自己的師長不尊﹐爲甚麼去尊人家師長﹖自己的父母不孝﹐爲甚麼去孝人家﹖何況原是邪教﹐原是異端﹗由其道﹐一步行不去﹐從他做甚﹖你們最聰明﹐說到這里﹐莫道你們有才料﹐在世間做的別事﹐便做个農夫﹐做个乞丐﹐也不失爲正人。爲甚麼上髙座﹐闔眼並手﹐跟番鬼談邪言﹐自欺以欺世也﹖思之思之﹗

佛輕視了此身﹐說被此身累礙﹐耳受許多聲﹐目受許多色﹐口鼻受許多味﹐心意受許多事物﹐不得爽利空的去﹐所以將自己耳目口鼻都看作賊。充其意﹐直是死滅了﹐方不受這形體累礙﹐所以言圓寂﹐言涅槃﹐有九定三解脫諸妄說﹐總之﹐是要不生這賊也﹐總之﹐是要全其一點幻覺之性也。嗟乎﹗有生方有性﹐若如佛教﹐則天下並性亦無矣﹐又何覺﹖無所謂昭昭﹐何所謂暗暗﹖如佛教﹐並幻亦不可言矣﹐又何佛怪哉﹗西域異類﹐不幸而不生天朝﹐未聞我天朝聖人之言性也﹐未見我天朝聖人之盡性也。堯﹑舜﹑周﹑孔之言性也﹐合身言之﹐故曰「有物有則」﹐「堯﹑舜性之﹔湯﹑武身之」。堯﹑舜率性而出﹐身之所行皆性也﹐湯﹑武修身以復性﹐據性之形以治性也。孔門後惟孟子見及此﹐故曰「形色天性﹐惟聖人然後可以踐形」。形﹐性之形也﹔性﹐形之性也﹐捨形則無性矣﹐捨性亦無形矣。失性者據形求之﹐盡性者於形盡之﹐賊其形則賊其性矣。卽以耳目論﹐吾堯﹑舜明四目﹐達四聰﹐使吾目明徹四方﹐天下之形無蔽焉﹐使吾耳聰達四境﹐天下之聲無壅焉﹐此其所以光被四表也。吾孔子視思明﹐聽思聰﹐非禮無視﹐非禮無聽。明者﹐目之性也﹐聽者﹐耳之性也。視非禮﹐則蔽其明而亂吾性矣﹐聽非禮﹐則壅吾聰而亂吾性矣。絕天下非禮之色以養吾目﹐賊在色﹐不在目也﹐賊更在非禮之色﹐不在色也。去非禮之色﹐則目徹四方之色﹐適以大吾目性之用。絕天下非禮之聲以養吾耳﹐賊在聲﹐不在耳也﹔賊更在非禮之聲﹐不在聲也。去非禮之聲﹐則耳達四境之聲﹐正以宣吾耳性之用。推之口﹑鼻﹑手﹑足﹑心﹑意咸若是﹐推之父子﹑君臣﹑夫婦﹑兄弟﹑朋友咸若是﹐故禮樂繽紛﹐極耳目之娛而非欲也﹐位育乎成﹐合三才成一性而非侈也。彼佛﹐大之空天﹑地﹑君﹑親而不卹﹐小之視耳﹑目﹑手﹑足爲賊害﹐惟闔眼內顧﹐存養一點性靈﹐猶瞽目人坐暗室﹐耳目不接天下之聲色﹐身心不接天下之人事﹐而方寸率思無所不妙﹐可謂妄矣﹐安在其洞照萬象也哉﹗且把自身爲賊﹐絕六親而不愛﹐可謂殘忍矣﹔及其大言慈悲﹐則又苦行雪山﹐割肉餤鷹﹐捨身餵虎﹐何其顚倒錯亂也哉﹗

洞照萬象﹐昔人形容其妙曰「鏡花水月」﹐宋﹑明儒者所謂悟道﹐亦大率類此。吾非謂佛學中無此意也﹐亦非謂學佛者不能致此也﹐正謂其洞照者無用之水鏡﹐其萬象皆無用之花月也。不至於此﹐徒苦半生﹐爲腐朽之枯禪﹔不幸而至此﹐自欺更深。何也﹖人心如水﹐但一澄定﹐不濁以泥沙﹐不激以風石﹐不必名川巨海之水能照百態﹐𨿽渠溝盆盂之水皆能照也。今使竦起靜坐﹐不擾以事爲﹐不雜以旁念﹐敏者數十日﹐鈍者三五年﹐皆能洞照萬象﹐如鏡花水月。做此功至此﹐快然自喜﹐以爲得之矣﹐或預燭未來﹐或邪妄相感﹐人物小有徵應﹐愈隱怪驚人﹐轉相推服﹐以爲有道矣。予戊申前﹐亦嘗從宋儒用靜坐功﹐頗嘗此味﹐故身歷而知其爲妄﹐不足據也。天地間豈有不流動之水﹐天地間豈有不著地﹑不見沙泥﹑不見風石之水﹗一動一著﹐仍是一物不照矣。故管道﹑楊傻﹐予存學編所引﹐出山便與常人同也。今玩鏡裏花﹐水裏月﹐信足以娛人心目﹐若去鏡水﹐則花月無有矣。卽對鏡水一生﹐徒自欺一生而已矣。若指水月以照臨﹐取鏡花以折佩﹐此必不可得之數也。故空靜之理﹐愈談愈惑﹐空靜之功﹐愈妙愈妄。吾願求道者盡性而已矣﹐盡性者實徵之吾身而已矣﹐徵身者動與萬物共見而已矣。吾身之百體﹐吾性之作用也﹐一體不靈則一用不具。天下之萬物﹐吾性之措施也﹐一物不稱其情則措施有累。身世打成一片﹐一滚做功﹐近自幾席﹐遠達民物﹐下自鄰比﹐上曁廟廊﹐粗自灑掃﹐精通燮理﹐至於盡倫定制﹐陰陽和﹐位育徹﹐吾性之眞全矣。以視佛氏空中之洞照﹐仙家五气之朝元﹐腐艸之螢耳﹐何足道哉﹗

四卻子曰「談仁義﹑孝弟﹑心性﹐如數家珍﹐明白愷切﹐不獨可喚僧道﹐卽吾儒皆當各置一通於座右。」

第三喚

此篇是喚醒西域眞番僧者。我天朝人誤走迷途﹐固皆呼之使轉矣﹐西域番僧獨非同生兩間者乎﹖他旣各具人形﹐便各有人性。予嘗自謂﹐生遇釋迦﹐亦使之垂頭下淚﹐固以其人形必之也。況今番僧亦不幸而生乎西域﹐爲其習俗所染﹐邪教所誤耳﹐何可不救之使歸人倫耶﹗你若識天朝字﹐自讀而自思之﹔若不識字﹐能解天朝語﹐可求人講與你們聽。

你𨿽不幸而不生天朝﹐你獨無父母耶﹖你父母生下你﹐你便不做人父母生人﹐可乎﹖是釋迦誣了你。你求人講上兩喚聽﹐便惺的釋迦是邪說了。你看天地是个大夫婦﹐天若無地﹐也不能化生萬物﹐天不能無地﹐夫豈可無婦﹗你看見婦人﹐果漠然不動念乎﹖這一動念﹐卻是天理不容滅絕處。只我天朝聖人﹐就這天理上修了禮義﹐定就婚姻禮法﹐使天理有節制﹐以別於禽獸。然禽獸𨿽無一定配偶﹐而遊牝以時﹐也是禽獸的天理。若人無配偶﹐是禽獸的天理也無了﹐豈非天地父母惡物乎﹗你們也當從我天朝﹐行婚禮﹐配夫婦有一定配偶﹐這便是人道了。力不能回家的﹐便在天朝娶妻﹐學天朝人手藝﹐做个過活﹐成个人家﹐生下子女﹐萬萬世是你們後代了。力能回家的﹐將這喚迷途帶去﹐講解於你國人聽﹐教他人人知釋迦是邪教﹐也學我天朝聖人的道理﹐孝弟忠信﹐你們就是正道的祖師了﹐你們就是你國的聖賢了。與你國添多少人類﹐添多少親戚﹐添多少禮義﹐便是大有功徳﹐天神必加福祉。你們子孫爲官﹐爲宦﹐爲帝﹐爲王﹐都是有的。你們看我天朝爲帝爲王的﹐爲國公﹑侯﹑伯的﹐官宦的﹐多是羲﹑農﹑黃帝﹑堯﹑舜﹑周公﹑孔子子孫。我教你歸人倫﹐是慈悲乎﹖釋迦教你斷子絕孫﹐做个枯寂的鬼﹐是慈悲乎﹖你思量思量﹗

你們凡往天朝來的﹐都不是庸俗人﹐或奉你本國王命進來﹐妄說做國師的﹐或差來納貢的﹐或差來觀天朝虛實的﹐或彼處豪傑自拔﹐要到天朝顯才能的﹐或彼國不得志﹐求逞於天朝的﹐大都是聰明人。且說你國也有夫妻否﹖也有兒女否﹖也有鄰里鄕人否﹖也有君臣上下否﹖夫妻也相配合否﹖生兒女也愛他否﹖兒女愛父母否﹖兒女同生也彼此擡敬否﹖鄰里鄕人也相交好否﹖君臣上下也有名分否﹖吾知其必夫婦相配也﹐必父子相愛也﹐必兄弟同生者相敬也﹐必鄰里相好也﹐必上下有分也﹐這便是凡爲人類者自然的天性﹐必有的道理。我天朝聖人﹐只因人自然之性﹐教人必有之道。因人有夫妻相配﹐便教他以禮相合。夫婦必須父母之命﹐媒妁之言﹐六禮備而後成﹐成後還要相敬如賓﹐相成如友﹐夫義婦順﹐這叫做「夫婦有別」。那佛斷絕夫婦的好﹐還是夫婦有別的好﹖因父子相愛﹐便教他父慈子孝。父慈不但幼時懷抱養育﹐大時還教他仁義﹐管他幹正事﹐子孝不惟衣食奉養﹐還要和敬並盡﹐朔望節令還行參拜禮文﹐沒後還有許多喪祭道理﹐這叫做「父子有親」。那佛斷絕父子的好﹐還是父子有親的好﹖因人兄弟相敬﹐便教他兄友弟恭。無論男兄弟﹐女兄弟﹐都是兄愛其弟﹐弟尊其兄﹐一坐一行都有禮法﹐不得欺侮﹐不得僭越﹐這叫做「長幼有序」。那佛兄弟無情的好﹐還是長幼有序的好﹖因人鄰里相好﹐便教他同類相交謂之朋﹐同志相愛謂之友﹐以實心相與﹐以實言相告﹐這叫做「朋友有信」。那佛棄絕人類入深山的好﹐還是朋友有信的好﹖因人上下有分﹐便教他君使臣以禮﹐臣事君以忠﹐這叫做「君臣有義」。那佛斷絕君臣的好﹐還是君臣有義的好﹖我天朝道理﹐只有這五件﹐制許多刑政法度之文﹐禮樂兵農之具﹐水火工虞之事﹐都是要節宣這个﹐維持這个。當東漢時﹐有幾个沙門傳佛道入天朝﹐釀成無窮大禍﹐鳩摩羅什等又翻譯西域經文﹐傳有許多邪說﹐以惑天朝之民﹐這都是天地的罪人﹐你們更不可效尢。若能醒解我的言語﹐把我天朝聖人的道理傳往西方﹐將喚迷途翻譯成西方的言語﹐使人都歸人倫﹐都盡人倫﹐莫說父盡父道﹐子盡子道﹐君盡君道﹐臣盡臣道﹐你西方諸國享福無窮﹐只人也多生幾千萬﹐豈不是眞善果﹗勉哉﹗

存人編卷二

喚迷途

第四喚

前三篇喚迷途之人已畢﹐此篇又專爲名儒而心佛者立說。𨿽在五倫之中而見涉禪寂﹐如宋蘇東坡﹑明王弇州之徒﹐小有聰明﹐見聞濫博﹐啟口成辯﹐舉筆成文﹐不惟詞壇之雄﹐而無識之人且尊爲儒者。其實邪正不明﹐得罪名教﹐一生學力﹐萬卷文章﹐只此一誤﹐舉無足觀﹐惜哉﹗

歐陽文忠與蘇文忠﹐人品學問﹐俱難軒輊﹐只佞佛一節﹐蘇斯下矣。佛之爲邪﹐易明易見。長公之才﹐把筆何等气力﹐立朝何等風節﹗到大悲閣記﹑四菩薩記等文﹐便卑鄙不堪﹐迷惑如田間村婦語﹐何其於堯﹑舜﹑周﹑孔之道頓忘﹐四書﹑五經之理遽萬里也﹗必是自幼生長川﹑蜀之地﹐習見僧人﹐多讀佛書﹐入鮑魚肆不覺其臭矣。文人看書﹐可不愼哉﹗

老泉傳家﹐原是文人伎倆﹐𨿽好讀孟子﹐只要討出文法﹐不是明道。故其夫妻皆佞佛﹐並其聰明子亦誤之矣﹐豈不可惜﹗

歐陽文忠公大有過人論頭﹐如說「聖人教人﹐性非所先」﹐其識髙於程﹑朱一派。蓋聖人教人﹐只是六徳﹑六行﹑六藝﹐端木子明言「夫子之文章可得而聞﹐性道不可得聞」。程﹑朱一派好談性道﹐置起聖門時習事功不做﹐蓋亦隱爲禪惑﹐不覺其非﹐卻說永叔爲誤﹐異矣﹗如作本論﹐勝於柳﹑蘇諸人﹐但他亦是從文字起見﹐只作一篇好文字耳﹐亦不是全副力量衛聖道辟異端的人。公若向此處做工夫﹐與子瞻相交最深﹐自可一言而救正之﹐何至聽其惑迷而不返也﹗且與鄭公同在政府﹐若常講明邪正之理﹐鄭公亦必相感而化。以二公之賢而不能化﹐亦未聞辯論救正之語﹐固知其非用功於辟異者矣。且與韓﹑富二公﹐三賢秉政﹐大權在手﹐正當舉其所謂禮樂者實行之矣﹐乃亦全不掛口﹐益見其爲文字之見﹐非孟子本領矣。

本論亦非確當之理。醫書云「急則治其標﹐緩則治其本。」今佛氏之害彌天漫地﹐如人徧體瘡瘍。若是而言從容調理血气乎﹐抑急須鍼膏擦洗之方也﹖佛之害中人﹐便昏亂狂顚﹐發作便窒气絕生﹐正如風痰急癥﹐風不散則立刻癱瘓﹐火不解則立刻譫語﹐痰不吐不下則立刻喪命。如是而言從容補陰陽乎﹐抑急須湯丸灸薰﹐散風降火﹐吐下頑痰之法也﹖佛之害在一日﹐則此一日中普天下添多少人爲僧﹐便斷多少人血脈﹐如病瘟疫天包﹐遲治一日便多傳染幾人。如是而言采參於朝鮮以補中﹐斬兕於羌國以解毒乎﹐抑現用防風﹑荊芥以汗之﹐芩﹑連﹑惡食﹑金銀花之屬以解之爲當也﹖公之言曰「幸有一不惑者﹐方艴然怒曰﹐將揮戈而逐之﹐有說而排之。千歲之患徧於天下﹐非一人一日所可爲﹐民之沈酣入於骨髓﹐非口舌之可勝﹐莫若務本以勝之。」嗟乎﹗公第甚言當務本耳﹐不知卻味醫家急則治標及標本兼治之法矣。是聖人不生﹐禮樂不興﹐便任佛氏之滅倫傷化戕賊民生而不救乎﹖不幾如朝鮮之參﹐羌國之兕不至﹐遂聽瘟疫﹑天包之死喪傳染而不治乎﹖何以爲醫也﹗乾坤中揮戈逐佛﹑著說排佛者﹐若傅尙書﹑韓吏部﹑胡致堂﹐其表著者﹐公亦其一人矣。若非有公輩數人「不忠不孝」數語﹐佛骨表﹑原道﹑本論數文在﹐乾坤更不知何底矣。非一人所可爲﹐𨿽千萬人亦一人之倡也﹐非一日所可爲﹐𨿽千百年亦一日之積也﹐救得一人是一人﹐轉得一日是一日﹐正得一分是一分。又曰「民之沈酣骨髓﹐非口舌所可勝」﹐亦未之思也。積蚊成雷﹐累畫成冊。吾儒在上者則興禮樂以化民﹐在下者則崇仁義以明道﹐彼佛何所有哉﹗徒以口舌簧鼓﹐轉相惑誘﹐遂亂天下至此﹐吾獨不得以口舌救之乎﹗天相吾道﹐吾人而在上也﹐一面興禮樂﹐謹學校﹐以修其本﹐一面立法禁﹐施誥命﹐以治其標﹔天不相吾道﹐吾人而在下也﹐一面崇仁義﹐勵躬行﹐以修其本﹐一面詳辯論﹐著書說﹐以治其標。夫禮樂明﹐則人才出而操戈排佛者益眾﹐此本而標之之法也﹔辯論著﹐則君相悟而禮樂興﹐此標而本之之法也。庶幾其善醫矣。

愚蒙人爲禿番所欺固可憐﹐聰明人未聞堯﹑舜﹑周﹑孔之道﹐見異而遷亦無怪。所可惡者﹐柳﹑富﹑蘇﹑王以絕世之才﹐讀孔子之書﹐有目而不分黑白﹐有耳而不辧鐘磬﹐時而堂堂正正﹐談理如海潮河決﹐時而窒心瞇目﹐迷惑如村婦牧兒﹐最足以侈愚僧之口﹐迷俗人之向﹐此君子所深爲痛恨者也。紙上雄文﹐立朝气節﹐皆孔子所謂「其餘不足觀」者﹐功不抵其罪也。明之弇州輩﹐特一文士耳﹐未必有大君子與之交也﹔柳則友韓矣﹐富﹑蘇則友歐陽矣﹐柳﹑富﹑蘇之不虛心受益﹐韓﹑歐之不極盡規勸﹐均可憾也。今世而有韓﹑歐乎﹖遇友人之柳﹑富﹑蘇者﹐宜極盡其救正﹐正之不可而再﹐再之不可而三而四﹐此非小故也。今世而有柳﹑富﹑蘇乎﹖遇友人之如韓﹑歐者﹐則宜虛心受益﹐攺轍自新﹐勿取誅於君子可也。試看賈島一詩僧耳﹐從昌黎而歸人倫﹐尙來千古美談﹐況吾儒中豪傑﹐而可自誤乎哉﹗

三代後﹐唐之昌黎﹐宋之程﹑朱﹐明之陽明﹐皆稱吾儒大君子﹐然皆有與賊通气處﹐有被賊瞞過處﹐有夷﹑跖結社處﹐有逗𨖻玩寇處﹐今略摘一二﹐與天下共商之﹔非過刻也﹐恐佛氏借口﹐與儒之佞佛者倚以自解也。昌黎誅佛不遺餘力﹐死生以之﹐眞儒陣戰將也。惜其貶潮州時﹐聞老僧太顚﹐召至州郭﹐與之盤桓﹐及其將行也﹐又畱衣服爲別。夫使太顚可教﹐則一二見可化之歸儒﹐不可教﹐則爲不就撫之猾寇﹐又何久相盤桓﹐畱衣相贈乎﹐不幾夷﹑跖結社乎﹗及孟尙書聞其事﹐貽書致問﹐又稱太顚「頗聰明﹐識道理」﹐予閱答書至此﹐大爲驚異﹐世豈有爲僧之人而識道理者乎﹐豈有識道理之人而爲僧者乎﹖則昌黎所見之道理必尙有微異於孔﹑孟者矣﹐則昌黎之交太顚必尙有微爲瞞過者矣﹐不幾逗𨖻玩寇乎﹖周子太極圖說已多了無極二字。極乃房上脊檁﹐是最上之稱﹐又加以太字﹐是就無可名處彊指之矣﹐又何所謂無極乎﹖至其言性﹐又不合加一惡字﹐故程﹑朱由此皆誤言气質有惡﹐又言气質爲吾性害﹐是卽爲六賊之意浸過儒道分界矣。朱子盡力與象山辯無極二字﹐是卽爲佛之空﹐老之無隱蔽矣。至程子作詩﹐說「道通天地有形外﹐思入風雲變態中」﹐又云「隔斷紅塵三十里﹐白雲紅葉兩悠悠」。朱子動輒說气質雜惡﹐動輒說法門。陽明近禪處尢多。習俗移人﹐賢者不免。所謂與賊通气者﹐此也。

儒之佞佛者﹐大約是小智慧人看道未貫上下﹐或初爲儒者﹐而功力不加﹐畏聖道之費力﹐半途欲廢﹐又恥於不如人﹐遂妄談空虛以誇精微者﹐或貪名利﹐工文字﹐名爲儒而實不解聖道爲何物﹐亦如愚民見異端而驚喜者。至惑地獄禍福之說而從之者﹐民斯爲下矣。何謂小智慧見道未貫上下者﹖彼多謂「佛之上截與吾儒同」﹐或竟謂「佛得其精﹐吾儒得其粗」﹐此其人學識未大﹐未能洞見性命之本及吾道體用之全﹐見宋﹑明儒者之所謂性無能出乎佛氏之上﹐一聞禪僧之談心性﹐遂傾心服之﹐謂上截儒釋原不異也。嗟乎﹗不幾如吾存性編中所云根麻而苗麥乎﹐天地間豈有此理﹗有上截本仁而下截不愛父母者乎﹖有上截本義而下截不敬君上者乎﹖抑其上截之原非仁義也﹖吾儒以仁義禮智信爲性﹐而佛以空虛不著一物爲性。以仁義爲性﹐故忠孝者仁義之發也﹐仁義者忠孝之源也﹐後截之忠孝與上截之仁義﹐如樹之根與枝一體也。佛之上截總一空﹐故爲不忠不孝之教﹐斷絕倫物﹐下截亦總一空也﹐又焉得上截同而下截始異哉﹗此輩猶能見宋﹑明儒者之性者也。至謂「佛得其精﹐吾儒得其粗」者﹐又並宋﹑明儒之性未之聞﹐平日徒以章句目儒業﹐卽粗聞仁民愛物作用﹐亦第視爲後起事。不知堯﹑舜之精一執中﹐三事六府之體也﹐三事六府﹐精一執中之用也﹔周﹑孔之一以貫之﹐三物四教之體也﹐三物四教﹐一貫之用也﹔如樹之根本枝榦﹐通爲一體﹐未可以精粗分也。故無根本則無枝葉矣﹐無枝葉則非根本矣﹐梧檟之根﹐藏土千年﹐與穢腐同譏。彼佛氏固未可以精言也﹐又何者是其精乎﹖以腐穢爲精﹐愚之愚者矣﹐何爲以初爲儒功﹐半途而廢﹐妄談虛空以誇精微者﹖人性皆善﹐𨿽甚惡人必有善念一動之時﹐𨿽甚濁世必有特起作聖之士。但吾儒之道﹐六歲教名﹑數﹐七歲教別﹐八歲教讓﹐九歲教數日﹐十歲學書﹑計﹑幼儀﹐十三歲學樂﹑舞﹐十五歲入大學﹐凡六徳﹑六行﹑六藝﹐一切明親止至善者﹐俱步步踏實地去做。二十歲尙不許教人﹐到三四十﹐發揮其幼學者﹐進見之君民﹐退式乎風俗。今世全錯了路徑﹐少小無根本﹐粗者求之章句﹐精者求之靜敬﹐到數年或數十年後﹐全不見古人充實大化之我貺﹐全體大用之我醻﹐再進無工程之可據﹐回顧無基本之可惜﹐又恥於奔寶山半生作空手回之漢﹐遂放達者爲莊周﹑李贄之流﹐謹飭者作龜山﹑定夫之輩。非以欺世也﹐略以自塗抹其作聖初心﹐而不染於禪者鮮矣。不知世降學晦﹐孔徑久荒﹐卽虛花無果﹐前路弗憑﹐正宜返求之實地﹐𨿽六徳之一徳﹐六行之一行﹐六藝之一藝﹐不自失爲儒也﹔卽精力已竭﹐尺寸莫贖﹐惟當痛自悔恨﹐如漢武輪臺之詔﹐亦自千古共諒﹐何必益爲虛大而背叛於聖道之外哉﹗君子思之﹗何以謂名爲儒而實不解聖道﹐亦如愚民之見異而喜者﹖自幼惟從事做破題﹐捭八股﹐父兄師友之期許者﹐入學﹑中舉﹑會試﹑做官而已﹐自心之悅父兄師友以矢志成人者﹐亦惟入學﹑中舉﹑會試﹑做官而已。萬卷詩書﹐只作名利引子﹐誰曾知道爲何物﹗故以官長﹑進士﹑舉人﹐而聽講於村俗僧人﹐驚道妙而師事者有之﹐以秀才而信旁門邪說﹐入焚香會者有之﹐豈儒者而喪心至此乎﹐抑原未嘗於儒道參一解﹐行一步也﹖況做秀才而貪利肆行﹐爲官長而染指負上﹐中气必餒﹐中心必懼﹔明懼朝廷之法﹐幽懼鬼神之禍﹐一聞佛者顢頇之說﹐烏得不悅﹔一聞空名利之談﹐烏得不服﹔一聞懺悔消災之技﹐又烏得不甘心也﹖況僧道惑世誣民之巧﹐网亦密矣。地獄報應之說﹐僅足惑天朝之愚民﹐痘疹送生仙妃之說﹐僅足惑天朝之婦女﹐士大夫不之信也﹔又創爲文昌帝君之神﹐謂司人間科甲貴賤﹔又恐其教之淡薄苦寂﹐士夫未必肯受也﹔又創爲準提菩薩會﹐每月只幾日不食酒肉﹔又許那借以遂其口腹之欲。予之以不得不悅﹐不得不服﹐不得不甘心之勢﹐而又開之以不甚苦而易從之門﹐烏得不莫之禦而從於邪也﹗𨿽然﹐天理自在人心﹐猛一覺照﹐愚蒙之夫無不可去邪而歸正﹐況我輩士夫聰明傑秀﹐髙出尋常萬萬者乎﹗急出幽壑﹐返登喬木﹐是所望於今之君子﹗

地獄輪回之說﹐我天朝聖人全未道及。仲子路才一問事鬼神﹐問死﹐便截斷不與言。蓋人之與天地並大者﹐盡人道也。盡人道者﹐方且參天地﹐贊化育﹐盡幽明上下而自我治之﹐又焉得捨生人之理而不盡﹐暇問鬼道乎﹗故地獄無之乎﹖君子不道也。有之乎﹖則君子行合神明﹐自當上升爲聖﹐爲賢﹐爲神。彼滅倫敗類不作生理之佛﹑之僧﹐生時已背叛人紀﹐脫離人羣﹐不可以爲人矣﹐死後其可對冥府之神乎﹖不知神之所欽重福利者﹐其在忠君孝親者乎﹐其在無父無君者乎﹖且不忠之臣﹐但愧忠臣耳﹔不孝之子﹐但愧孝子耳﹔而猶爲君之臣﹑父之子也。設冥府果因生前之行而擬之罪﹐恐視夫捨君而不之臣﹐捨父而不之子﹐尙有輕重差等也﹐況不爲亂臣賊子者乎﹗故明舍人道而好談幽冥﹐盡人皆不可﹐而佛僧更非所當言﹐柰何反以我輩全人倫之人﹐而聽彼言之妄﹖可謂愚矣﹗

禍福懺悔之理﹐若聽信僧言﹐更爲可笑。古人云「積善之家﹐降之百祥﹔積不善之家﹐降之百殃。」又云「鬼神福善而禍淫。」詩云「永言配命﹐自求多福。」此禍福正理也。成湯攺過不吝﹐顏子不貳過﹐此悔過攺過正理也。若能日畏天理﹐日畏王法﹐不作虧心事﹐尙矣﹗卽貪財好色﹐做出無狀﹐猛然一醒﹐痛攺昨非﹐成其今是﹐孝親敬長﹐忠君愛民﹐卹孤濟寡﹐救難扶危﹐眞心實力﹐足以格天地﹐感鬼神﹐況於人乎﹗去卻半生惡﹐成此半生善﹐或掃去五分惡﹐成其五分善。昔伯夷不念舊惡﹐孔子見人一善而忘其百非﹐吾以爲神明亦當如是。只眞心自新﹐便爲君子﹐自是朝野欽之﹐鬼神敬之﹐又何借佛力僧經﹐作三昧法水哉﹗今有人﹐罪惡種種﹐官府將依律定罪﹐或有言此人素孝﹐此人素弟﹐或有言此人素有大功於國君﹐有大功於生民﹐則周禮八議之法可行﹔若空言「再不敢了」﹐官其減罪乎﹖若言出於大聖大賢﹐或忠臣孝子﹐或朝廷貴人﹐官府或因而少滅其辜﹐亦未可知也。今誦西番邪妄之經﹐依佛氏不忠不孝之鬼﹐而求以免禍辟﹐如作竊盜而求彊賊爲之請討﹐罵兄嫂而借弒父母者爲之先容﹐罪不更加之耶﹖願熟思之﹗

第五喚

儒名而心禪者﹐大足爲世道人心之害﹐旣呼回之矣。世間愚民﹐信奉妖邪﹐各立教門﹐焚香聚眾者﹐固皆俗鄙無足道。然旣稱門頭﹐亂言法道﹐羣男女廢業而胡行﹐誘惑良民﹐甚至山野裏比皆徧﹐則其爲害亦不小矣。愚民何知﹐不過不曉念佛看經之爲非﹐不知左道惑眾之犯律﹐妄謂修善而爲之耳。若不急急喚醒﹐恐他日姦人因以起事﹐則黃巾﹑白蓮之禍恐卽在今日之「皇門」「九門」等會﹐上廑國家之憂﹐下坑小民之命。新河之事﹐不已可爲覆車之鑑哉﹐此篇各因其愚而開明之﹐庶迷途上个个喚回﹐共由蕩平之正路﹐是予之願也。

吾觀當今天下﹐僧道是大迷途。其迷途中之岐途岔路﹐或有信佛﹐或有信仙﹐或仙佛兼奉﹐而各立教門﹐交相誘引﹐焚香惑眾﹐各省下蓋多名目﹐吾未之徧遊而全知也。惟就吾之近地眼見者﹐一一正其誤而喚之回﹐則他省府州縣﹐名目𨿽不同﹐而凡不遵子臣弟友之道者﹐便是邪說﹐不安爲朝廷百姓而名爲道人者﹐便是左道﹐皆可類推而急醒攺之。大率你們做頭行的﹐都說是正道﹐要化人﹐你們做小道人的﹐都不肯說是邪﹐只當是修善。這「善」字不明﹐「修」字不講﹐是天下大關系也。在位大人﹐惟大學首章三綱領是眞善。實去明徳﹐實去親民而止至善﹐自格物以至明徳於天下﹐當先者便先加工夫﹐當後者便後加功夫﹐這便是眞修善。外此者都不是善﹐都不是修善。無位的百姓﹐只今聖諭﹐朝廷官府立鄕耆鄕約講解教人的﹐木鐸老人朔望搖鈴曉諭的﹐便是眞善﹔實去孝順父母﹐實去尊敬長上﹐實去教訓子孫﹐和睦鄕裏﹐各安生理﹐勿作非爲﹐便是眞个修善。若去口中念不忠不孝的佛﹐聚會講無影無形的經﹐這不獨犯王法﹐大是得罪神明。你們聽那邪說久了﹐迷的深了﹐如今說是犯王法﹐你們不解。譬如你們姓張﹐你們的兒子卻說他不是你兒子﹐「我姓李」﹐你們容他不容他﹖朝廷以道化天下﹐我們就是他道中人﹐你們而今另立門頭﹐說「我別是一教」﹐這便是反了教了﹐便和你兒子不從你姓從人姓一般﹐朝廷怎麼容的﹖今日發文﹐明日發禁﹐你們不曾見麼﹖京中剮了甚麼「無生老母」﹐殺了許多倡邪道人﹐你們不曾聽的麼﹖你們那頭行哄你們說﹕「上頭不是拏持齋念佛的﹐是恐怕聚眾謀反。」不曉的聚眾謀反是別有律條﹐不與持齋相干。持齋念佛﹐叫做左道惑眾﹐是大犯法的﹐便是一个人持齋立教﹐也該問罪。又說﹕「他若是拏我﹐我便喫酒肉。」不知上面不是爲你不喫酒肉﹐是爲你另立教門。你如今可醒那犯王法的去處了麼﹖其得罪神明在何處﹖我說與你深微道理﹐你們也不解﹐且就明白的與你說﹕你們家下供佛的﹐供仙的﹐三世再無不得奇禍的﹐再無不得斷宗絕嗣的﹐再無不得惡疾的。這是怎說﹖他是忍心捨世的很鬼﹐他是無子無孫的絕魂﹐你們把那很鬼絕魂招到宅上﹐焉得不作禍﹖焉得有子孫﹖且如今人請幾个和尙道士來住在宅內﹐是好不好﹖且佛亦非以不好事故意加你﹐辟如一人喫著山藥甜﹐遇心愛的人﹐亦必教他喫山藥﹔又如溺者喜人溺﹐縊者喜人縊。佛以覆宗絕嗣爲好﹐你們敬他﹐以气相召﹐也叫你覆宗絕嗣﹐是必然的了。我們宅上自有當祭的五祀正神﹕門﹑戶﹑中澑﹑井﹑竈。古人祭五祀﹐或令庶人只祭二祀﹑一祀﹐至於士庶人各祭其祖先﹐又是古今通法。今你們不祭五祀﹐不祭祖父﹐專祀邪神﹐辟如你們兒子有酒食﹐只將去與張三﹑李四喫﹐反不孝父兄﹐你心下惱他不惱他﹐責懲他不責懲他﹖神明自是不容﹐加禍來﹐祖先自是不救﹐此所以得罪神明先靈也。你們如今可醒的了麼﹖你們當初原是要修好﹐只差走了路﹐拏著不好當好修。朝廷官府也還憐憫你們﹐也還寬待你們﹐從容曉諭﹐教你攺圖。更有一等可惡的﹐聽見傳下禁旨﹐官府告示﹐反說是「刮風裏落病棗」﹐也把怕王法歸正道的好人﹐反說是病棗不耐風﹐你們執迷不醒不遵王法的倒是好棗﹐把王法比做狂風。而朝廷官府聽的此話﹐眞个拏起來﹐殺起來﹐怎麼了得﹖有識者替你寒心﹐急醒﹐急醒﹗

上一段是大槪勸諭天下走邪門的。我直隸隆慶﹑萬曆前風俗醇美﹐信邪者少。自萬曆末年添出个「皇天道」﹐如今大行﹐京師府縣以至窮鄕山僻都有。其法﹐尊螺蚌爲祖﹐每日望太陽參拜﹐似仙家吐納采煉之術﹐卻又說受胎爲「目連僧」﹐口中念佛﹐是殆仙佛參雜之教也。其中殊無好奇尙怪﹐聰明隱僻﹐大可亂世的人﹐不過幾个莊家漢﹐信一二胡謅亂講之人﹐當就好事做﹐不知犯王法﹐亂人道﹐得罪神明﹐亦不可不喚醒他。如你們不喫酒肉﹐古聖人經上說「爲此春酒﹐以介眉壽」﹐又云「七十非肉不飽」﹐是聖人制下養老的物﹐若是不好﹐聖人便不教人喫了。若有一等性甘淡薄的人不愛喫也不妨﹐但不當胡說胡道。甚麼是胡說胡道﹖卽如你們喚日光叫「爺爺」﹐月亮叫「奶奶」﹔那是天上尊神﹐我們是百姓最小最卑﹐那可加以名號﹖你看﹐北京才有日壇月壇﹐天子才祭的他﹐便是都堂道府也不敢祭﹐況我們愚民﹐每日三次參拜他做甚麼﹖我嘗教一「皇門道」人說﹕「你去一日三次參拜你縣官﹐看何如﹖」他說﹕「怕竹板打。」參拜縣官便怕板打﹐若去輕瀆朝廷﹐頭也斫了。你終日輕瀆那天神﹐還是降災不降災﹖所以你們多大災﹐多滅門﹐這个是犯王法﹐得罪神明的一端。又如你們把「日」攺做「晌」﹐把「月」攺做「節」之類﹐也只說是尊日月﹐不敢衝犯之意。不知我聖人書上說﹕「非天子不議禮﹐不考文。」那官府行文都叫「日月」﹐沒有攺就「晌節」的禮﹐沒有攺就「晌節」的文。你們私議私攺﹐是又一天子了﹐看是小事﹐卻犯大法。又如你們把天上參宿叫就「寒母」﹐又叫「三星」﹔不知天官書上是「七星」﹐上面還有兩大星叫「參肩」﹐下面還有兩大星叫「參足」。你爲甚麼把天神去了他手足﹖你們把天上房﹑心二宿﹐合成一座﹐叫就「暖母」﹐不知豎四星是「房」﹐橫彎三星是「心」﹐你們混雜二宿爲一。律上說﹕「妄談天象者斬﹗」這信口胡說﹐卻犯了大法﹐你們那里知道﹖又如你們男女混雜﹐叫人家婦人是「二道」﹐只管穿房入室﹐坐在炕頭上。不知我聖人的禮﹐男無故不入中門﹐女無故不出中門﹐叔嫂尙且不通問﹐父兄於女子旣嫁而歸﹐尙且以客禮待之﹐至親骨肉亦必避嫌﹐那有婦女往異姓無干的人家去上會的禮﹖那有異姓無干的男子入人內室的禮﹖這大是壞人道﹐亂風俗﹐你們怎麼不顧體面﹖我不忍細說﹐你們思量思量﹗古人云「天地之性人爲貴。」我們在萬物中做个人﹐是至尊貴的﹐怎麼反以虫類爲祖師﹖便成个仙佛﹐也是人妖﹐也可羞。況你們見成了多少仙﹐多少佛﹖盡是無影妄談﹐你們從今莫信他了﹐回頭做朝廷好百姓﹐省做會的財物﹐孝父母﹐敬兄長﹐養子弟﹐省上會的工夫﹐作活計﹐過日子。只守王法﹐存天理﹐便是眞正的善﹐便受眞正的福﹐免得官府今日拏﹐明日禁﹐免得鄕人這个把持﹐那个訐告。

直隸區處﹐「皇門道」外﹐「九門」最多﹐其犯王法﹐得罪神明﹐是一理﹐何用多言﹗但你們愚民﹐若不就名色一一說破那不是處﹐你們不醒﹐必有說那門是邪﹐這門不是邪的﹐便不肯攺邪歸正。「九門道」是斂錢給神掛袍上供的。你們思量﹐府縣官長叫人斂錢做衣穿否﹐做飯喫否﹖苟非異樣贓官﹐斷無此理﹐況於神乎﹗神要衣食做甚麼﹖辟如百姓有人斂錢與官做衣食﹐必是姦民﹐官府知道﹐必是打死。神亦如此﹐定加你罪。你看你那師傅們﹐都被惡災﹐都絕後了﹐你還不怕麼﹖又如你們申文上表上帝﹐你看﹐知府巡道那樣大官還上不得本﹐必自巡撫轉本。當初蠡縣道徐某﹐拏了殺官破城的大寇﹐以爲有大功﹐差人上本﹐差官當拏赴刑都﹐將徐問罪﹐你們聞知否﹖道官尙且上本有罪﹐況你百姓上表於上帝﹐豈不大得罪麼﹖又如你們擺幾碗豆腐涼粉﹐請甚麼「玉皇上帝」﹑「東嶽天齊」﹑「城隍」﹑「土地」﹐我們聽的大爲寒心。你們擺下那等東西﹐敢請縣官否﹖縣官且請不得﹐請許多尊神來做甚麼﹖褻瀆神明﹐罪必不赦﹐思量思量﹗又如你們供養仙佛在宅上﹐朝夕朔望焚香叩頭求福﹐你們思量﹐人家請幾个和尙道士常住宅內如何。定是不好。佛﹑菩薩﹑仙師﹐都是斷子絕孫﹐不忠不孝之鬼﹐凡招這邪气在宅﹐自是不祥。看巫蠱鎭魘之術﹐但埋藏些骨董物件在宅上﹐便能禳禍﹐看那邪崇中惡之疾﹐但占些眚魅之气在人身﹐便能爲災﹐況常常供此惡鬼﹐豈不發凶﹗所以你們供邪神三世者﹐斷無不絕。你們想想是如此否﹖

他若「十門」﹐專以跪香打七爲修善。你看﹐世間有錢的﹐叫人跪他幾炷香﹐便將錢與他﹐有這理否﹖便有之﹐是好人否﹖那有神明叫人跪他便給福的﹖可謂愚矣﹗世間豈有幾日不喫飯便得了道的﹐又豈有幾日不喫飯便可得福之理﹖這都是邪人弄个奇怪﹐驚哄你們﹐總不如信奉家宅正神﹐孝敬自己的祖父﹐方是正道。又若「無爲」﹑「大乘」﹑「龍華」等﹐名目不一。卽如古之黃巾﹑白蓮﹐隨時攺變名色以欺愚俗﹐小之哄騙錢財﹐欺誘婦女﹐大之貽患於國家﹐釀禍於生民。前朝白蓮之害﹐近日新河之事﹐你們不曾聞乎﹖何不知懼也﹖你們陷於邪說者深﹐初聞吾言﹐未必不怒。請細細思量﹐方知我愛你們苦心也。看來也與你們無干﹐你們本心是修善﹐我們儒者不自明其道﹐無人講與你們聽﹐不知如何是善﹐卻差走邪路上去﹐我們殊深可愧也﹗

聞河南一省白蓮教中人﹐因自明朝山東某反﹐朝廷大禁﹐又攺名「淸茶會」﹐又叫「歸一教」﹐愚民從之者甚眾。其法﹐畫燃燈佛﹐供室中幽暗處﹐設淸茶爲供獻﹐閉口捲舌﹐念佛無聲﹐拈箸說法﹐指耳目口鼻皆是心性。你們不知道朝廷法﹐任你攺換多少名色﹐就如「黃門」「九門」﹐一般都是犯禁的﹐只做好百姓﹐孝弟忠信﹐是善人。你們供燃燈佛﹐比人家念的阿彌陀佛﹑釋迦佛攺了个名色﹐也不過是西域番人﹐當不得我天朝聖人﹐當不得我天朝皇上。我們現爲天朝人﹐放著我天朝聖人的道不遵﹐我天朝皇上的法不遵﹐卻奉西番燃燈佛﹐這就不是了。我們愚民﹐只可做莊稼﹐做買賣﹐孝父母﹐敬尊長﹐守王法﹐存良心﹐便是本等﹐胡講甚麼心性﹖我們書上說「率性之謂道」﹐這子臣弟友便是率性來的﹐你孝父母便是爲子的心性﹐你敬尊長便是爲弟的心性。你們鋤田的人﹐胡講甚麼心性﹖胡說甚麼「歸一」﹖大凡邪教人都好說「三教歸一」﹐或說「萬法歸一」。莫道別的歸不得一﹐只我儒道祭自己的祖父﹐自家宅神﹐你們好祭西番死和尙﹐這歸一不歸一﹖要說一是性﹐你們把率性的子臣理都不知﹐卻尊他不忠不孝的佛﹐還歸甚麼一﹖要說一是空﹐越發不是了。只看我喚參禪悟道僧道的便醒的了﹐不必重敍。只你們要各人散去﹐務農﹐做生意﹐莫聚會胡說﹐便是好人。若有髙年識字人愛隨个會﹐就遵朝廷法令講聖諭﹐大家相勸﹐年少做子弟的如何孝﹐如何做﹐年老做父兄的如何教子孫﹐成个孝慈風俗﹐和睦鄕裏﹐各安生理﹐勿作非爲﹐朝廷官府知道也歡喜。第一件﹐要知焚香聚眾﹐妨你莊農﹑買賣﹐正是不安生理﹐正是作非爲了。

歷代帝王優禮儒生﹐做秀才時﹐便作養禮貌﹐一切差徭雜役﹐不以相煩。下自未入流﹐上至三公﹐皆用儒生做﹐而儒生不能身蹈道義﹐以式風俗﹐可愧一也。不爲朝廷明道法﹐化愚民﹐可愧二也。不盡力辟辯佛仙二蠹﹐以救生民於荊棘﹐可愧三也。今日儒運﹐恐遭焚坑﹑淸流之禍不遠矣﹗僕用是憂懼﹐輒爲俚說﹐願凡爲孔子徒者﹐廣爲鈔傳﹐於以救生民﹐報國恩﹐回天意﹐庶僕懼心少下也。祝祝﹗

存人編卷三

明太祖髙皇帝釋迦佛贊解

佛之害﹐至今日尙忍言哉﹗胥天下之周行而埂塞之﹐胥天下之人物而斬絕之。家家土偶﹐而不思野鬼入宅﹐足以招致不祥﹐戶戶誦經﹐而不知覆宗絕嗣之邪教﹐陰毒浸染﹐足以害人禍世。甚哉民乎﹐愚之可憐也﹗人徒見髙皇帝龍潛皇覺﹐僧道入品﹐遂謂佛至明朝﹐實崇信之﹐不知髙皇識見力量爲三代後第一君﹐眞龍川所謂「開眼運用﹐光如黑漆」者﹐其一時之誤﹐特倏爾云翳耳。今觀是贊﹐放邪衛正﹐乃益服其識之髙﹐言之切﹐於世道人心大有功也。而或者謂佛家有謔贊體﹐太祖以之。予以爲不然﹐謔伯夷者必謔以陳仲子﹐斷不謔以盜跖﹔謔柳下者﹐必謔以胡廣﹐斷不謔以黃巢。況此贊之尾﹐刀斧森嚴﹐直使佛逃姦無所。世有鐵案殺人﹐以爲謔者乎﹖卽使姑從人言﹐謂太祖而果謔﹐此謔也亦率性之謔矣。不佞痛世之愚﹐妄爲注釋﹐用公天下﹐至於辭則效訓諭俗說﹐庶使荒村父老子婦皆可聽睹﹐而不敢從事於筆墨之文也。

這个老賊﹐貪心不輟。

自有這个天地便有這个人﹐自有這个人便有這个君臣﹑父子﹑夫婦﹑兄弟﹑朋友的人倫﹐佛氏獨滅絕之﹐自有這个天地人﹐便有這个生生不窮的道理﹐佛氏獨斬斷之﹔眞是个殺人的賊了。髙皇命名以此﹐王言何確也﹗至「老」之一字﹐更中其情。賊不老﹐猶或有悔心﹐猶或不巧於盜﹐猶或易撲捉﹔惟是他老熟於盜﹐生不回心﹐死不悔禍﹐善爲淫詞詭術以欺天下﹐後世任是聰明伶俐的人都被他瞞過。吾儒之道﹐有天地還他个平成﹐有父子﹐還他个慈孝﹐有民物﹐還他个仁愛﹐因物付物﹐不作自私自利心。釋氏全空了不管﹐只要自己成个幻覺的性便了﹐眞是貪利行私的﹔又全無悔意﹐竭力在那幻妄理上去做﹐盡力在那幻妄途上去走﹐則此貪心何時是輟﹖彼自家卻假說些甚麼淸淨慈悲﹐非聖祖箕大眼﹐誰能指出他這个「貪」字﹖

將大地眾生﹐偸出三界火宅。

釋氏甘空寂﹐自謂「淸涼世界」﹐故指兩間爲「火宅」。不知乾坤中二气五行全賴此火。天地非太陽眞火則黑暗﹐人非命門眞火則滅絕﹐忠臣孝子一副熱腸﹐愚夫愚婦一段熱情﹐釀成世界﹐這大地眾生離了火宅﹐便過不得日子。且釋氏亦自火宅中生出﹐卽結成舍利子﹐亦是火宅中豆大火光。彼自己且偸出不去﹐又烏得偸出眾生哉﹗曰「偸出」者﹐聖祖原老賊一種偸出貪心而定罪耳。火便是世間生生不窮的種子﹐火宅便是世間君臣﹑父子﹑夫婦﹑兄弟﹑朋友行走的去處﹐佛氏盡欲偸出﹐正名定罪﹐眞是老賊了﹗

掩迹則假滅雙林﹐逃形在微塵剎界。

此是據佛事實而形容老賊之情狀也。謂在雙林之地﹐托名假死以掩其迹﹐又逃其形在微塵剎界﹐使人莫得擒捉也。然佛𨿽善逃善掩﹐天地如烘鑪﹐日月如明鏡﹔彼在中間﹐終是不能逃得一步﹐止落了一个賊害天下之物。

五十年談許多非言﹐三教中頭一个說客。

佛說法不足五十年﹐言五十﹐舉成數也。其間如棄絕父母之言爲非孝﹐背叛聖人之言爲非法﹐如天上地下惟我爲尊之言爲非天地﹐如耳﹑目﹑口﹑鼻﹑身﹑意六賊之言爲非人﹐總之皆非言也。「三教」者﹐世俗以儒宗孔子﹐道宗老子﹐桑門宗釋迦爲三教。我夫子祖述堯﹑舜﹐憲章文﹑武﹐躬行六徳﹑六行﹑六藝﹐非徒以口說者﹐而且爲天地肖子﹐爲眾生父母﹐至親也﹐不可言「客」。卽老子玄牝守雌﹐微異吾儒﹐然孔子稱其猶龍﹐老子習於禮﹐自言以道治世﹐其鬼不靈﹐則亦非徒逞口說者。況當時爲周柱下史﹐亦中國人臣也﹔生於苦縣﹐亦中國人子也﹔凡天下李姓皆祖之﹐亦中國人父也﹔不可謂之「客」。飛霞紫气之說﹐乃後世道家者流妄托耳。惟釋迦空天地﹐空萬物﹐亦空其身﹐全無一些行實﹐專事口說。生於伽毗羅國﹐行於天竺國﹐與中國全無干涉﹐眞是个客。且空天地﹐則天地孛蝕之客气﹔空萬物﹐則萬物遊魂之客忤﹔自空其身﹐則此身追命之客鬼。「說客」二字﹐確乎不可易矣。然說客又坐之以「頭一个」者﹐何也﹖如儒之莊﹑列﹑儀﹑秦﹐道之五利﹑靈素﹐釋之佛圖澄﹑鳩摩羅什﹐或以口說﹐或以筆說﹐皆說客也﹐而不若釋迦爲最。

普天下畫影圖形﹐至今捉你不得。

賊與帝王勢不兩立﹐有賊則帝王之教化不行﹐宇宙之民物不安﹐宜急急捉者故徧天下畫爲影像﹐圖爲形色。毬毛跣足﹐明是老賊之狀﹔破額裸身﹐明是老賊之體﹔閉目趺坐﹐明是老賊好爲佚逸之態﹔亦易知易見﹐可一索而速擒者﹐乃至今捉之不得﹐則中國之禍何時已乎﹗人民何辜﹐遭此土偶作崇﹗太祖獨曰﹐吾將畫影圖形以捉之也。是大聰明﹐大手段﹔故末二句果然捉住。

呵呵呵﹗沒得說﹐眉毛不離眼上橫﹐兩耳依然左右側﹗

此一段﹐便是髙皇捉住佛處。呵呵呵﹐大笑聲也。佛全憑口說﹐而今笑你將何說乎﹖你眉毛依然在眼上橫著﹐你何不空此眉﹖兩耳依然在左右長著﹐你何不空此耳﹖蓋五官﹑百骸是開辟來有的﹐五倫﹑百行是盡人外不了的。佛空父子﹐必是空桑頑石生的然後可﹔然縱生自空桑頑石﹐而空者猶是桑﹐頑者猶是石﹐豈是空的﹖空君臣﹐則普天之下莫非王土﹐天地是天子的父母﹐四夷是天子的手足。佛若說空﹐則上不得天﹐入不的地﹐遁不得山林﹐逃不得外國﹐佛將安之﹖空兄弟﹑朋友﹐而又廣度生徒﹐是去絆而戴枷了﹐豈止不能空乎﹗空夫婦以絕生生之道﹐而自己卻欲結舍利子以長存﹐誰還說是空的﹗太祖指其易見處﹐就眉與耳言之﹐而老賊情狀畢露﹐伎倆盡窮﹐束手就擒矣。唐髙祖沙汰一勅以後﹐錄捉賊之功﹐太祖其首乎﹗

存人編卷四

束鹿張鼎彜毀念佛堂議

元藏拙艸茅﹐素不慣交顯達。一時君子﹐蓋多其人﹐苦愚陋無由知。以尋父遊遼左﹐貶節叩號﹐無門不入。奉天少京兆束鹿張先生爲吾友尙夫兄﹐且憐苦子﹐爲頒布報帖所屬﹐是以得侍坐側﹐聞此議也。謹錄爲喚迷助。

甲子﹐張子奉簡命督學奉天﹐旣抵沈﹐適通誌成﹐大京兆以其稿屬爲仇校。見其志祠祀﹐錦北關有曰「念佛堂」者﹐喟然曰﹕風俗之不淑﹐民無禮也﹔人心之不正﹐上無教也。子輿氏曰「不以堯之所以治民治民﹐賊其民者也﹗」堯之所以治民者何也﹖勞之﹐來之﹐匡之﹐直之﹐輔之﹐翼之﹐使蚩蚩者氓﹐日用飲食﹐曉然於三綱﹑五常而不敢於邪慝斯已矣。錦州爲我朝龍興地。太祖﹑太宗曁世祖﹐皆嘗以堯﹑舜之治治之者也。今上命吾儕來尹玆土﹐固將曰﹐爾受玆嘉師﹐庶勞之﹐來之﹐匡之﹐直之﹐輔之﹐翼之﹐以無負我二三城堯﹑舜之民也。錦民者﹐竟羣然以念佛爲業﹐而又肆然鳩工庀材而樹之堂﹐而又巍然峙於都會之衢﹐而又煌然登諸通誌﹐以昭示夫天下後世﹗所謂「勞之﹐來之﹐匡之﹐直之﹐輔之﹐翼之」者﹐固如是耶﹖

余竊以爲懼﹐爰召太守某君而議曰「盍毀諸﹖」辭曰「錦民之習於是也眾﹐且匪伊朝夕矣﹐仍之便。」予瞿然曰「佛法至漢明始入中國﹐迄今千餘年﹐西方聖人之名徧海澨﹔凡名山大川﹐靡不有珠宮貝闕以供香火。然聖君賢相𨿽未能盡去髡發之侶﹐斷未有等釋氏於二帝﹑三王之道﹐迪萬世以祈雍熙者也。卽蕭瑀﹑王欽若之徒﹐爲聖君賢相所不齒﹐亦不敢播爲令甲﹐以合掌當空閉門誦經之事號召乎寰區也。甚而至於佛圖澄之佐石勒﹐姚廣孝之佐成祖﹐身本緇衣﹐而得君行政﹐奏底定之勛﹐宜以其術易天下矣﹐卒亦未敢攛一言於制治之書﹐俾有室有家者﹐胥率彼天竺教﹐作六時梵誦也。子太守當堯﹑舜在禦﹐而乃使錦之民羣然以念佛爲業﹐肆然鳩工庀材而樹之堂﹐巍然峙都會之衢﹐煌然登諸通誌以昭示天下後世﹐爲蕭﹑王﹑佛﹑姚所不爲﹐將何以無負嘉師而對揚天子之休命﹖至不矚於非義而諉諸眾且久﹐則甚矣子太守之飾也﹗

聞之義州鄕俗﹐故重佛﹑老及諸不經之神。有醫巫閭先生者﹐制祀外神文﹐祝而悉焚之﹐一時翕然﹐無或梗焉者。夫義之民眾矣﹔其俗亦非一日矣。醫巫閭不過一謝病鄕先生耳﹐非其有責也﹐非其有權也﹐乃毅然行之﹐而義州人無敢梗焉者﹐豈有他歟﹖躬行以導之﹐積誠以動之﹐坦白洞達以曉之﹐𨿽甚頑愚﹐固無不可格之民也。子太守保釐東郊﹐民之表也。誠破其飾而振其諉﹐何畏乎徒之繁而淫於俗者之深且久哉﹖若念錦土瘠涼﹐其材或可惜﹐則錦向有遼右書院﹐爲明樊介福直指所建﹐借其地而復之﹐集郡之俊秀實其中﹐而課之以白鹿洞之規條﹐救俗育才﹐均有賴焉﹐其誰曰不宜﹗惟子太守勉旃﹗」弗應﹐默然而退。嗟呼﹗義﹐錦屬也。醫巫閭先生之子若孫猶有存者﹐寧無聞之而齒冷﹗

辟念佛堂說

京兆方構前議﹐未成稿﹔予適入衙﹐歡然詔予曰「辟異端﹐渾然素志也。念佛堂之設最爲不經﹐盍爲我辟之﹖」予退﹐艸此以進。

昔者聖人之治天下也﹐惟務生人﹐其生人也﹐務厚人之所以生。故父子﹐人之相生也者﹐教之孝慈﹔兄弟﹐人之同生者﹐教之友恭﹔夫婦﹐人之從生者﹐教之義順﹔君臣朋友﹐維人之生者﹐教之令共與信。恐人之未必克盡於是教也﹐爲之立學校以宣行藝﹐鳴鞀鐸以警道路﹐導之也﹔爲之法度藏諸王府﹐律令懸之象魏﹐示之也﹔入教者賞於祖﹐出教者刑於社﹐令民知所趨避也。聖人之公卿百執事以及州牧裏師﹐咸奉是以勤其職﹐聖人亦以是上下其績﹐此二帝﹑三王之治之所以隆﹐而風俗之所以美﹐爲繼天立極之化也。

降及秦﹑漢﹐治𨿽不古﹐而君臣﹑父子﹑夫婦﹑朋友﹐凡天下之爲生者﹐未之有攺也。自漢明帝乃西迎以死教天下之妖鬼﹐入我天朝﹐其號曰佛。五蘊皆空﹐是死其心及諸臟腑也﹔以耳目口鼻爲賊﹐是死其身形也﹔萬象皆空﹐是並死山川艸木禽魚也﹔推其道易天下﹐男僧女尼﹐人道盡息﹐天地何依﹗是並死世界宇宙也。舉振古來十百聖人所以生天下之道法盡夷滅之﹐舉千萬載生民所以相生﹑從生﹑同生﹑維生者盡斬斷之。然人君迎之﹐親王奉之﹐歷代風靡﹐寺庵遂徧天下﹐仁人君子望淸涼臺﹐未嘗不痛心疾首也﹗

然寺庵𨿽儼然立﹐僧尼𨿽公然行﹐而都鄙不寺不庵之地﹐閭閻不僧不尼之人﹐猶未有異名別號以倡邪說者。迨紅巾﹑白蓮始自元﹑明季世﹐焚香惑眾﹐種種異名﹐旋禁旋出﹐至今日若「皇天」﹐若「九門」﹑「十門」等會﹐莫可窮詰。家有不梵剎之寺庵﹐人成不削髮之僧尼﹐宅不奉無父無君之妖鬼者鮮矣﹐口不誦無父無君之邪號者鮮矣。風俗之壞﹐於此爲極﹗猶幸國朝嚴擅建庵觀寺廟私度僧尼之禁﹔淩遲無生老母﹐屠夷新河妖人。煌煌顯律﹐凜凜王章﹐愚民猶有不辧邪正﹐不畏生死﹐相聚會佛者﹐仁人君子所以聽佛聲﹐未嘗不痛心疾首﹐淫淫淚下也。噫﹗

愚民何知﹖妄謂念佛可以致福免禍耳。殊不思福者何﹖子孫昌﹑家業富之謂也﹐禍者何﹖絕子孫﹐無家業之謂也。彼佛者﹐有子孫耶﹖有家業耶﹖佛已無福﹐念之其可以致福耶﹖佛已大禍﹐念之其可以免禍耶﹖況天地鬼神昭昭在上﹐不可以僞言欺﹐苟不實踐忠孝﹐篤行仁義﹐卽口稱忠臣孝子之名﹐日誦大仁大義之語﹐天地鬼神必且靳之福而降之禍。況口稱不忠不孝之非鬼﹐日誦賊仁殘義之邪言﹐天地鬼神其不益怒而加禍耶﹖以念佛求福﹐愚且妄矣﹗念佛已愚且妄﹐況聚爲羣社﹐立之室堂﹐公然建之城市﹐聞之官長﹐其幹法壞俗﹑又何等耶﹗是又愚之愚﹑妄之妄者矣﹗

今錦州府誌有云「念佛堂」者﹐世未前聞。官吏非徒不之禁﹐而且顯登之記載﹐以長邪俗﹐污典冊﹐柰何不知聖人生天下之教而忍於助死天下之教也﹗仁人君子所以閱錦府祠祀記﹐未嘗不痛心疾首﹐淫淫淚下也。噫﹗

擬諭錦屬更念佛堂

旣呈前說﹐京兆遂出所議示予。予曰「經世之文也。」然竊念議之辟之﹐不若直行文更之﹔遂艸此進。

嗚呼錦守﹗天生蒼赤﹐爰賦恆性﹐敍爲五典﹐釐爲百善﹔順之吉﹐逆之凶。矧其棄之﹐鮮不殄滅﹗

越自東漢﹐皇天降割於我時夏﹐使西番妖法入惑我黔首﹐五典咸墮﹐百善俱廢﹐忍絕天性﹐謬托慈悲﹐苦戾人情﹐妄稱極樂。沙門輩復敢恣爲幻灝﹐創爲十王﹑陰獄諸危酷﹐恐栗我赤子﹔謂呼乃佛號﹐立致種種福﹐立脫種種難。

嗚呼﹗惟徳動天﹐非修善克允﹐福弗幸邀﹔非攺過克允﹐禍弗苟免﹔舉口而致﹐斯民疇不易從﹗始迷是非﹐繼反榮辱﹐終至不畏刑戮﹐生死是以﹐呼佛成俗﹐敢營堂城市﹐罔知禁忌。

嗚呼錦守﹗小人何知﹖惟君子心思﹔小人何識﹖惟君子耳目。素迪不勤﹐素戒不飭﹐今復顯登之志冊﹐以翼邪俗。嗚呼﹗予玆懼上干天子降罰﹐傳譏於後世。

嗚呼錦守﹗易乃風俗﹐是責吾儕。其罷堂中所有﹐更匾額曰「鄕約所」仰承天子制﹐選老成徳望﹐朔望講讀聖諭﹐訓正斯民﹐無俾終惡。

嗚呼﹗予聞玆土醫巫閭先生賀子欽易諸佛剎爲書院﹐講朱考亭白鹿洞規﹐淑俗明季﹐當日士夫齊民胥安從之﹐罔有異。矧予曁汝﹐實屍名位﹐孰與鄕先生反掌丕變﹐信無梗﹗無俾志冊比觀﹐取羞賀賢。勗旃錦守﹗易一時羞﹐作千古美﹐錦守勗旃﹗

習齋四存編下

﹝淸﹞顏習齋﹝nnno兄提供文本﹞

顏習齋先生言行錄凡例

一﹑先生嘉言卓行﹐不可更僕﹐錄未百葉﹐遺軼尙多﹐然可想見其他﹐觀者惟期則效﹐不必以睹一斑爲憾。

一﹑年譜已載者不復更錄﹐然於振勵後學﹐扶樹道教﹐懇惻動人者﹐亦間或重出。

一﹑錄中惟各章首段書「先生曰」三字﹐余不贅﹐以是編專屬先生言行也。先生日譜亦載他人言行﹐善者玆亦偶有摘錄﹐然必冠其姓字﹐庶幾披覽了然。

一﹑是編挨日譜摘錄﹐門類未分﹐然亦列爲章數者﹐亦竊取魯論學而等章之義。

一﹑僕學極譾陋﹐不足傳述先生之學﹑徳﹐言行之錄﹐謹志遺澤於不墜耳。儻仁人君子賜之裁訂﹐得以傳世行遠﹐不惟僕感且不朽﹐卽先生在天之靈﹐亦攸爾稱快也。

習齋先生敍略

先生諱元﹐字渾然﹐號習齋﹐博野人。父昹﹐幼過嗣於蠡縣劉村朱翁﹐因姓朱﹐爲蠡人。先生生於明崇禎八年乙亥三月十一日﹐生時﹐居上有气如麟﹑忽如鳳﹐望之者皆驚異﹐啼聲甚壯﹐七日﹐能翻身。年四歲﹐東兵至﹐父遂隨入遼東。朱翁有母喪﹐先生著喪服冠立椅上﹐勸飲饌如成人﹐弔客咸異之。六歲值生日﹐家人設桌﹐雜陳諸器物﹐視所取﹐先生攜筆題如字者數十。是爲崇禎十三年﹐歲大凶﹐人相食﹐朱翁買側室楊氏。後生子晃﹐稍疏先生﹐晃後更讒害。八歲就外傅﹐朱翁給錢令買餅食﹐先生盡易紙筆。十歲爲國朝順治元年﹐十二歲能幹師門內難﹐委曲周全﹐讀書二三過輒不忘。十九歲遭訟事﹐先生被逮﹐而文倍佳﹐塾師異曰「是子患難不能亂﹐豈常人乎﹖」未幾入庠﹐而獄事平。因思父﹐悲不自勝﹐志欲東尋﹐以厭於朱翁﹐不果﹐作望東賦﹐每朔望節令必東北鄕遙拜父﹐四時繼以哭。

二十一歲得綱鑑而閱之﹐至忘寢食﹐遂廢八股業﹐絕意靑紫。二十三歲見兵書悅之﹐遂學兵法﹐究戰守事宜﹐嘗徹夜不寐﹐技擊亦學焉。二十四歲始開家塾﹐教子弟﹐名其齋曰思古﹐自號思古人。尊陸﹑王﹐學程﹑朱﹐屹然以道自任﹐謂聖人必可學﹐期於主敬存誠﹐日靜坐八九次﹐謗毀交集﹐嘗敝衣敝冠出﹐人望而笑之﹐不卹也。二十八歲爲康熙元年﹐以應歲考﹐入文社。立社儀﹐每會日早集﹐社長焚香同拜孔子四拜。訖﹐分班﹐長東幼西﹐北上相再拜。列坐﹐各據所知﹐勸善規過﹐商質經史疑案﹐畢﹐乃拈題爲文。二十九歲不得於朱翁﹐盡以田讓晃﹐意謂仿伯﹑札故事耳﹐不知己非朱氏子也。

三十四歲遭恩祖母大故﹐遵文公家禮居喪﹐尺寸不敢違﹐毀幾殆﹐朱氏一老翁憐而語之﹐乃知己非朱姓。朱翁卒﹐乃歸顏。初居喪﹐覺家禮有拂性情者﹐校以古禮非是。因悟堯﹑舜﹑周﹑孔之道﹐在六府﹑三事﹑三物﹑四教。靜坐﹐禪宗也﹐訓詁語錄﹐空言也。奮志習行﹐攺其齋曰習齋﹐著存性﹑存學﹑存治﹑存人四編﹐率門弟子力行孝弟﹐存忠信﹐分日習禮﹑習樂﹑習射﹑習書數﹐迸去浮文﹐專務實行。

五十歲﹐自恨曰「吾初志尋父﹐以事恩祖不遂﹐及歸宗又思爲父母立一血嗣乃出﹐今不及待矣。」遂決計尋親﹐與家人訣﹐誓不見父不返。東出關外﹐歷二年﹐一日陷翻漿泥中﹐大雪沒膝﹐而匍匐不停﹐瀕死者數。至誠動神﹐異母妹感夢相見﹐與言父諱﹑瘢痣﹑年庚﹑歲月俱合﹐已卒﹐葬於紅嶺。念禁關難以旋櫬﹐乃招魂題主而歸。蠡令﹑博令親臨弔奠﹐先生爲父稅服﹐粥食﹐不菜果﹐不酒肉﹐獨居朴室﹐不入內﹐不偶坐﹐不侶行﹐朝夕哭﹐朔望奠﹐哀至則哭﹐三月不怠﹐期悲哀﹐三年憂﹐泣血骨立﹐室前槐葉爲之枯黃﹐喪復常﹐乃更榮。督學李公﹑巡撫於公俱旌揚表閭。

五十七歲南遊洛中﹐與諸儒辧道不在章句﹐學不在誦讀﹐必如孔門博文約禮﹐實學之﹐實習之﹐一時翕然悅服。六十歲肥鄕郝公函來問學﹐且請主漳南書院教事﹐先生辭不就﹐旣以聘幣三往返﹐乃攜錂等以行。旣至﹐教以讀講作文應時之外﹐習禮﹑習射﹑習書數﹐峯石超距﹑技擊歌舞﹐堡人不以爲非﹐問學者方踵至﹐聖道可望復明矣﹐不半載竟爲水阻﹐𨿽規制甚宏﹐未得一一見諸施行﹐可勝惜哉﹗歸裏﹐年七十而卒。

噫﹗先生生而靈異﹐長而歷試多艱﹐而神智日生﹐而奮勵益篤﹐其所謂「動心忍性﹐曾益不能」者耶﹗先生嘗自言「私淑孫徵君﹐又所父事者五人﹕曰張石卿﹑曰刁蒙吉﹑曰王介祺﹑曰李晦夫﹑曰張公儀。兄事者二人﹕曰王五修﹐曰呂文輔。友交者三人﹕曰郭敬公﹑曰王法幹﹑曰趙太若。」皆有以修先生。先生言可爲經﹐行可爲法﹐蓋不第爲一時一世﹐而百世千古人也。嗟乎﹗先生歿矣﹐音容不可復睹矣﹐而誦其言行﹐不童親承提命也﹗是以不揣固陋﹐薈萃成書﹐謹敍其始末於簡端云。

乾隆二年﹐歲次丁巳季秋谷旦受業門人鐘錂頓首拜識。

顏習齋先生言行錄卷上

常儀功第一

每日淸晨﹐必躬掃祠堂﹑宅院。神﹑親前各一揖﹐出告﹑反面同。經宿再拜﹐旬日以後四拜﹐朔望﹑節令四拜。昏定﹑晨省﹐爲親取送溺器﹐捧盥﹑授巾﹑進膳必親必敬﹐應對﹑承使必柔聲下气。此在蠡事恩祖父母儀也。歸博無親﹐去此儀矣。寫字﹑看書﹐隨時閒忙﹐不使一刻暇逸﹐以負光陰。操存﹑省察﹑涵養﹑克治﹐務相濟如環。攺過﹑遷善﹐欲剛而速﹐不片刻躊躇。處處箴銘﹐見之卽拱手起敬﹐如承師訓。非衣冠端坐不看書﹐非農事不去禮衣。出外過墓則式﹐騎則兩手據鞍而拱﹐乘則憑箱而立。惡墓不式﹔過祠則下﹐淫祠不下﹐不知者式之﹔見所惻﹑所敬皆式。所惻如見瞽者﹑殘疾﹑喪家齊衰之類﹐所敬如見耄耋及老而勞力﹑城倉圮﹑河決﹑忠臣﹑孝子﹑節婦遺迹﹐聖賢人廬裏類。非正勿言﹐非正勿行﹐非正勿思﹔有過﹐卽於聖位前自罰跪伏罪。

按﹕先生常儀功至老不解﹐病篤猶必衣冠﹐眞「仁爲己任﹐死而後已」者也﹗

理欲第二

先生曰「理欲」之界若一毫不淸﹐則「明徳」一義先失﹔「刑於」之際若妻子未化﹐則「親民」一義先失﹐又何以「止於至善」乎﹗努力做去﹐定要在此處求「自謙」﹐乃是學者。

「天行健」﹐幹幹不息﹐天之誠也﹔人能長思惇其敬而無怠惰之念﹐則幾於誠﹐而同乎天矣。

爲人子者﹐不可因親之怒卽不近前﹐必愈加言笑﹐致親之悅然後已。若曾子之耘瓜﹐薛包之灑掃不廢晨夕﹐豈人所不能哉﹖

人若外面多一番發露﹐裏面便少一番著實﹐見人如不識字人方好。

凡讀書卽如古人面命﹐何書不當以敬對之﹗若不衣冠端坐看書﹐卽是侮慢古人﹐須深戒之。

善惡要知﹐更要斷﹐知一善則斷然爲之﹐知一惡則斷然去之﹐庶乎善日積而惡日遠也。

惡人之心無過﹐常人之心知過﹐賢人之心攺過﹐聖人之心寡過﹔寡過故無過﹐攺過故不貳過﹐僅知過故終有其過﹐常無過故怙終而不攺其過。

世俗非類相從﹐止知斥辱女子之失身﹐不知律以守身之道﹐男子之失身﹐更宜斥辱也。

學必求益。凡舉步﹐覺無益就莫行﹔凡啟口﹐覺無益就莫言﹔凡起念﹐覺無益就莫思。

怠惰之容不設於身﹐淫肆之言不出於口﹐放僻之念不生於心﹐君子人與﹖君子人也。

友人陳印尼苦爲命困。先生曰「『知命樂天』四字相連﹐知之則樂之矣。」曰「

非不知之﹐殊覺憂苦。」先生曰「是知不眞耳。君子之事天﹐如孝子之事親﹐愛之喜而不忘﹐惡之勞而不怨﹐豈有孝子眞知親心而猶怨者乎﹖豈有君子眞知天命而猶不樂者乎﹖」

陽剛陰柔而天下定﹐陽下陰上而天下和﹔反而求之﹐家也﹐身也﹐心也﹐無不同也。今夫心天理﹐陽念也﹐常令剛﹔人欲﹐陰念也﹐常令柔﹐吾心有不定乎﹗天理𨿽爲主﹐而常合乎人情﹐陽下也﹔人欲𨿽無能絕﹐而常循乎天理﹐陰上也﹐吾心有不和乎﹗至於父兄惟其剛﹐子弟惟其柔﹐而又剛柔相得焉﹐其家無不定且和者矣。

讀書無他道﹐只須在「行」字著力。如讀「學而時習」便要勉力時習﹐讀「其爲人孝弟」便要勉力孝弟﹐如此而已。錂嘗教弟子曰「凡書不可徒讀﹐必一一在自己身心上體認。如書言善﹐必審自己有是善否﹖必求有是善乃已﹔書言不善﹐必審自己有是不善否﹐必求無是不善乃已。果能如此﹐不惟學問進益﹐且不患不到聖賢地位也。」

或問﹕「禍福皆命中造定﹐信乎﹖」先生曰「不然。地中生苗或可五斗﹐或可一石﹐是猶人生之命也﹐從而糞壤培之﹐雨露潤之﹐五斗者亦可一石﹔若不惟無所培潤﹐又從而蟊賊之﹐摧折牧放之﹐一石者幸而五斗﹐甚則一粒莫獲矣。生命亦何定之有﹗夫所謂命一定者﹐不惡不善之中人﹐順气數而終身者耳﹔大善大惡固非命可囿也﹐在乎人耳。」或大悅。

恩祖母老而重聽﹐先生大不懌曰「人子不早自盡﹐至此𨿽欲柔聲下气﹐尙可得乎﹖若不及時勉力﹐他日悔恨﹐更有不可勝言者矣﹗」

人之治家﹐家眾若多﹐必使之各舉其職﹐則人愈多家長愈樂﹔否則多一人﹐卽多一累矣。

一日心中不樂﹐忽慨然曰「心不虛則不樂﹐所謂『心體上不可加一物』也。𨿽然﹐玩物而樂﹐離物則不樂﹐固非能樂者也﹐無物而樂﹐有物則不樂﹐亦非能樂者也。顏子簞瓢陋巷樂﹐不簞瓠陋巷亦樂﹐是何如樂﹐正宜理會。」

學莫先於敬身﹐樂莫大於孝親。願言思之﹐前惟古人﹐近惟孫子。髙陽人。自識有云「無親非富﹐有母非貧。嗚乎大樂﹐孰如事親﹗」

學者與聖賢不同。聖人忘其爲聖﹐賢人不敢恃其爲賢。學者要常見我爲正人君子﹐不然﹐恐隨流逐污而不自覺矣。

學者自欺之患﹐莫大於以能言者爲已得。錂亦謂﹕「口頭說出﹐筆下寫出﹐不如身上做出﹐乃是不自欺﹐乃爲實有得。」

人心中具有仁義﹑位育﹐但得活理養之﹐則學成具全體大用﹐否則血肉腐朽而已矣。如雞卵中具有羽肉冠距﹐但得暖气養之﹐則化成而飛鳴走食﹐否則靑黃死水而已矣。

吾用力農事﹐不遑食寢﹐邪妄之念﹐亦自不起。若用十分心力﹐時時往天理上做﹐則人欲何自生哉﹖信乎「力行近乎仁」也。

彭好古問實學。曰「學者學爲人子﹐學爲人弟﹐學爲人臣也。」又問﹐曰「學自六藝爲要。」好古曰「算何與於學﹖」曰「噫﹗小子未之思也。人而不能數﹐事父兄而無以承命﹐事君長而無以盡職﹐天不知其度也﹐地不知其量也﹐事物不知其分合也。試觀公西子之禮樂﹐冉子之藝能﹐當知夫子之所以教﹐與三千人之所以學矣。但七十子或備﹐或精耳。」

幼者拜長者﹐向上可也﹐勿與長者推遜﹐嫌序齒也。

學貴遠其志而短其節﹔志遠則不息﹐節短則易竟而樂。

人子事親﹐但致親怒便是過﹐並不問有過與否﹔若懷嗔意者﹐是不自見其過﹐非孝也。

開聰明﹐長才見﹐固資讀書﹔若化質養性﹐必在行上得之。不然﹐𨿽讀書萬卷﹐所知似幾於賢聖﹐其性情气量仍毫無異於鄕人也。

齊家第三

先生曰「齊家要觀一家所受病在何事﹑何人﹐便當全副精神﹐注此一人﹑一事﹐竭力做去﹔「正心」﹑「修身」亦然。

子貢贊夫子爲「天縱」﹐想來人皆有「天縱」﹐天旣予人以心﹐則以此心調燮﹐以此心挽回﹐或以此心聖﹐以此心狂﹐天皆有不得而主之者﹔但善則天福之﹐不善則天禍之。猶人君命人以位﹐則以此位致澤﹐以此位顯揚﹐或以此位忠﹐以此位姦﹐君皆有不得而主之者﹔但功則君賞之﹐罪則君罰之而已。人各有心﹐可不愧夫子而逃天禍乎﹗

或言「兄寬﹑弟忍﹐眞是好事。」先生曰「𨿽然﹐此爲俗人言之耳﹔但說『忍』

﹐便先有不平意﹐古聖只言『兄友弟恭』。夫兄友者﹐不問弟之恭不恭﹐惟知愛弟也﹔弟恭者﹐不問兄之友不友﹐惟知敬兄也。孟子言舜『不藏怒﹐不宿怨﹐親愛之而已矣』。舜可謂千古之聖﹐孟子可謂千古之善言聖者也。」

王法幹曰「骨﹑肉有間乎﹐可離乎﹖顧名思義﹐骨𨿽惡﹐肉不得而厭之﹔肉𨿽惡﹐骨不得而怨之。處骨﹑肉之間者﹐可以悟矣。」

思誠固是學者切功﹐然必思此一善﹐卽作此一善乃有益﹔若只思仁思義﹐久之一若思所及便是我已得者﹐則思亦屬自欺之端矣。

凡達人帖與承人帖﹐素不拜者皆揖之。語弟子曰「世俗相見揖﹐亦謂之拜﹐若不揖﹐則帖上『拜』字便僞矣。君子無僞。」

人若不眞心存仁﹐將言行盡無著落處矣﹐任有多少議論著述﹐都成「巧言」﹔任有多少威儀周旋﹐都成「令色」﹐畢竟是「鮮仁」。

思愼言﹐一絕云「見人須著意﹐靜中得力多。從今勤檢點﹐刻刻莫輕過。」

體乎仁則富﹐行乎禮則貴。若色﹑貨等念生﹐則損吾富﹐眞吾心之盜賊﹑不肖子弟也﹔怠惰﹑輕躁等意生﹐則降吾貴﹐眞吾心之贓賕﹑權姦﹑讒邪也。

君子愛人深﹐惡人淺﹔愛人長﹐惡人短﹔小人反是。

人自信易﹐令人信之難﹐令聖賢人信之尢難。故百庸人服之﹐不如一君子信之也。

孝子見老則思親﹐是以無老不敬也。

夫子嘆「才難」﹐有傷心處。予意天之生才不易﹐生一起才﹐成个「平成」﹔又生一起才﹐成个「徵誅」﹔生七十子竟無可做﹐此夫子所以嘆「才難」﹐深有所惜﹐深有所傷也。

吾人事親不敬﹐兄弟不友﹐夫婦不相待如賓﹐不相成如友朋﹐不相輔仁﹐便是「狎侮五常」﹐惡同殷紂矣。

夫凡讀聖人書﹐便要爲轉世之人﹐不要爲世轉之人﹔如齠齡入學受書﹐卽不得隨世浮沈矣。

衣冠不是要妝象好看﹐乃所以敬身﹐冠以敬吾首﹐衣以敬吾體也。錂謂﹐人衣冠則文采典雅﹐不衣冠則鄙俗野陋。孔子譏子桑伯子不衣冠而處﹐同人道於牛馬。是人之所以異於禽獸者﹐衣冠也。人不衣冠﹐其亦不思也﹐亦不敬其身也。

遭水患﹐糧絕﹐喜曰﹕吾玆爲水困﹐乃嘗此味矣。

「君子以文會友﹐以友輔仁」二句﹐串講爲是﹔字字著重﹐倒提豎放﹐則了然矣。君子所求者仁也﹐非友無以輔之﹔輔仁者友也﹐非文無以會之。故君子之會友也必以文﹕或與之講習六藝以通日用之實務﹐或與之誦說詩﹑書以考聖賢成法﹐或與之討論古今以識事理之當然﹐則文章之道相感。良朋畢集﹐詩書之味相親﹐髙賢盈目。於是以友之髙明﹐開我之蒙蔽﹐以友之寬厚﹐化我之私狹。對端方之儒﹐怠惰不覺其潛消﹔得直諒之助﹐過端不覺其日寡﹔人欲之自爲去者﹐得友而去之益力﹐天理之自爲存者﹐得友而存之益純﹐其輔吾仁也深矣。不然﹐會之不以文﹐則所聚者必皆「羣居終日﹐言不及義」之徒﹐焉能得友﹖旣無友以輔之﹐則觀摩無人﹐幽獨易於自恕﹔進修無助﹐志气每至中衰﹐何以爲仁﹗君子所以亟亟於會之者﹐而以輔之也。

謂門人曰「汝等於書不見意趣﹐如何好﹔不好﹐如何得﹗某平生無過人處﹐只好看書。憂愁非書不釋﹐忿怒非書不解﹐精神非書不振。夜讀不能罷﹐每先息燭﹐始釋卷就寢。汝等求之﹐但得意趣﹐必有手舞足蹈而不能已者﹐非人之所能爲也。」

指「知我其天」問諸生﹕「如何是天降鑑夫子﹖天契夫子﹐天無心意耳目﹖」曰「

天是理。」先生曰「天兼理﹑气﹑數﹐須知我與天是一个理﹐是一个气﹑數﹔又要知這理與气﹑數是活潑﹐而呼吸往來﹑靈應感通者也。若不看到此﹐則『帝謂文王』﹑『乃眷西顧

』﹑『予懷明徳』等皆無著落﹐皆爲妄誕矣。」曰「如何是理﹑气﹑數﹖」曰「爲寒熱風雨﹐生成萬物者气也﹔其往來代謝﹑流行不已者﹐數也﹔而所以然者﹐理也。」

聖人亦人也﹐其口鼻耳目與人同﹐惟能立志用功﹐則與人異耳。故聖人是肯做工夫庸人﹐庸人是不肯做工夫聖人。試觀孔子是何等用功﹐今人孰肯如此做﹖

讀經﹑觀史﹐非學﹐惟治心乃是學。置田房﹐積金粟﹐非治家﹐惟教子乃是治家。

郭生問﹕「作養將才如何﹖」先生曰「武凶事﹐不比文﹐當以歷練爲作養﹐乃可用。以武生爲鄕落保長﹐其能守禦捉賊者﹐卽擢爲郡邑關口守將﹔其守將之能守禦捉賊者﹐卽擢爲總帥﹑參副之職﹐庶歷練之幹略﹐不比紙上之韜鈐矣。不然﹐卽尊寵一同科甲﹐恐亦如無用之文人而已。」

「二三子何患無君」﹐皆主狄人來亦汝君說﹐則是太王視邠民全無情義﹐徒委之於狄人﹐不似仁人气象﹔且與下句「我將去」不順。吾想狄人迫至之際﹐邠人必有不量彊弱﹐賈其忠勇﹐欲與狄人交鋒者﹐故太王曰「吾聞之也﹐君子不以養人者害人。」邠人必有環哭對嘆﹐憂太王之陷害者﹐故太王曰「二三子何患乎無君﹐我將去之。」不謂之臣民﹐而謂之「二三子」﹐親邠人於己也﹔不謂之我﹐而謂之其「君」﹐親己於邠人也。君民一體光景﹐至今可想。

防口﹐貴逐事思量﹐如某人某事是不當說﹐如見某人斷不當說某話。預先用功﹐必有得力。

郭敬公曰「今人輒言斷不能到聖人處﹐故不爲﹐是必待到聖人處而後爲乎﹗吾以爲進一步亦是一步﹐彼原是不爲﹐故托此言耳。」

人讀書只爲難記﹐耽閣許多﹐不知縱記亦無用。大要古書只管去讀看﹐不問能記與否﹐但要今日這理磨我心﹐明日那理磨我心﹐久之﹐吾心本體之明自現﹐光照萬里﹐所謂「一旦豁然貫通」者也。然須以淸心寡欲爲本。

人送儀於先生﹐曰「愧薄甚。」先生曰「情之厚薄若在財物﹐則貧者盡薄情人矣。」

敬身之功﹐衾蓐之內爲最切﹐儻此處不慢其四肢﹐亦尊徳性之一端。

或憂年凶產業難保﹐先生曰「人生產業﹑身體﹑性命皆祖父之遺﹐三者俱昌大之﹐上也﹔俱保全之﹐次也﹔不幸不可得兼﹐寧破產業﹐勿虧身體。若戀惜房田﹐而憂勞以致疾病﹐是重祖父產業而輕祖父身體﹐不孝也。甚不幸又不可得兼﹐寧傷身體﹐勿壞性命﹔若迫於凍餒﹐而喪志以爲不義﹐是保祖父身體﹐而賊祖父性命﹐更不孝也。故孔子曰﹕『志士不忘在溝壑﹐勇士不忘喪其元。』蓋極天下痛苦之境﹐至喪溝壑止矣﹔極天下凶殘之禍﹐至喪其元止矣﹐人誠了此﹐則無累吾心矣。如曾子『三日不火﹐歌聲如出金石』﹐寧知第四日得食乎﹖卽令餓死﹐亦如此矣。」

寡欲以淸心﹐寡染以淸身﹐寡言以淸口。

語法幹曰「天生我此身﹐置在羣生中﹐果較之亦庸眾可也﹔若獨出眾也﹐而不爲持世之人﹐是天生我以君子之身﹐而自曠之矣﹐是爲負天。」

言卜第四

先生曰「言﹑卜聖門髙弟﹐當其問孝﹐夫子一告以『敬』﹐一告以『和』﹐蓋中𨿽愛親﹐稍出以傲戾之气﹐卽不孝矣。」

或問﹕「鬼中神﹐神中鬼﹐如何﹖」先生曰「如春是气之伸﹐其寒是神中鬼也﹔秋是气之屈﹐其暖是鬼中神也。」問﹕屈伸往來﹐曰「如吾開口便是伸﹐閉便是屈﹔气出是往﹐入是來。」問﹕性﹑情﹑功﹑效﹐曰「如風起止是鬼神﹐其所以爲風處是性﹐發而動是情﹐吹木是功﹐吹木使之靑﹐發枝發葉是效。」問﹕造化之迹﹐曰「凡此皆顯然可見﹐故曰迹。」

六气之疾常入肌膚﹐其癥輕﹔惟私欲之疾﹐直犯心君﹐其病重。六气﹐侵邊據城之寇也﹔私欲﹐弒奪篡逆之賊也﹔可無懼歟﹗

養身之道﹐在養吾身「眞火」﹔養「眞火」之道﹐在愼言﹑寡欲。寡欲則省精﹐省精則「眞陰」足而「相火」旺﹔愼言則省气﹐省气則「眞陽」足﹐而「君火」明。

吾人遷善攺過﹐無論大小﹐皆須以全副力量赴之﹐方是「主忠信﹑徙義」之學。

伯夷棄孤竹周遊。殷紂之世﹐惡穢成俗﹐曾無能尊其徳﹑樂其道者﹐於是隱之北海之濱。迨聞文王作﹐就養於岐﹐想必在周公師友若干人中﹐非特口腹之養而已也。觀乎禮俗以養目﹐聽乎弦歌以養耳﹐徜徉乎關雎﹑麟趾之場以養天徳﹔安處曾不多時﹐而文王崩﹐武王﹑太公遂經營伐紂之事﹐蓋大傷其心﹐故又退隱首陽。其叩馬一諫﹐亦辭世極思也。

教內子盡相夫之道﹐可以稱賢。對曰「不能。」先生曰「昔周宣王姜後﹐蓋亦庸人也﹐恐晏安致臣議﹐而脫珥待罪﹐不惟宣王終其徳﹐而姜後亦至今稱賢。夫人亦在乎爲之而已矣﹐何不能之有﹗」

謂彭好古曰「吾自得張澍而坐莊﹐得李仁美而冠正﹐得石孚遠而作字不苟簡﹐每當過將發﹐未嘗不思三子也。今後許汝五日投規過錄一紙。」

人議以便食款友﹐先生曰「貧儒無宿味﹐倉卒客至﹐止能如便﹐富友殺牛﹐貧友割雞﹐各盡其勤而已。如必相責﹐則貧富不能相友矣。吾昔百里訪張石卿﹐米飯三盂而已﹐第三次偶有十錢﹐乃市五餅﹐而禮意勤勤﹐將不爲厚友乎﹗」

某欲其子從學托人言於先生。先生曰「吾之所學者禮﹐其子從吾遊﹐則其家必設祠堂﹐家長率家眾朔望爲禮﹐子必拜父﹐孫必拜祖﹐度能之則來。」人曰「但學中盡職可耳﹐何須虛禮爲﹖」先生曰「不然。世有抗命廢職之子婦﹐皆因廢禮故也。儻朔望叩拜﹐昏定﹑晨省﹑出告﹑反面﹐行之三月﹐自無與父母反唇之理。」

孟子「必有事焉」句是聖賢宗旨。心有事則心存﹐身有事則身修﹐至於家之齊﹐國之治﹐天下之平﹐皆有事也﹐無事則道統﹑治統俱壞。故乾坤之禍莫甚於老之無﹐釋之空﹐吾儒之主靜。

王子法幹也。論衛出公事。先生曰「瞶弒母獲罪﹐周天子可廢﹐輒不可廢﹐猶之南子淫亂﹐衛靈可誅﹐瞶不可誅。據爲輒者﹐當其父以晉師來臨﹐止有率羣臣出迎﹐自縛請罪而已。」王子曰「瞶之殺南子﹐亦大義也﹐聞春秋不去其世子。」先生曰「此中有毫釐之辧﹐若光武之廢呂雉﹐余所許也﹐母子之際﹐不忍言也。」曰「淫人男女皆可誅。」先生曰「固矣。若吾子爲齊太史﹐將不書『崔杼弒其君乎』﹖」曰「然。」先生曰「否。君已桀﹑紂乎﹐臣則湯﹑武矣。若猶爲一國之主也﹐烏得以一婦人故殺之乎﹗且吾子而爲夷吾也﹐將相桓乎﹐抑誅桓乎﹖爲孔子而作春秋也﹐將錄桓乎﹐抑誅桓之禽獸行乎﹖故君子不窮人之隱。若以此律君﹐天下無君矣﹔以此律人﹐天下幾人乎﹖吾子之論衛﹐正子路之見﹐非夫子見小君之心也。」曰「脫有無倫之君用我﹐將臣之乎﹖」先生曰「君子隨時處中﹐如定公逐兄自立﹐夫子初年不仕﹐後卻又仕矣。陽虎饋蒸豚﹐亦便往見。若以禮來﹐烏得不往﹖」又問﹕「爲崔杼者宜何如﹖」曰「殺其妻﹐棄官而逃﹐終身不仕其國可也。」

治病在淸心﹐淸心在知命。

人生居內﹐上無父母﹐下無子女﹐旁無侍婢﹐而夫妻相敬﹑相畏﹐無比匿態﹐則幾於賢聖矣。

或言「習禮自好﹐但有近優人演戲之疑。」先生曰「今日正坐不及優人耳。彼平時演定﹐手足扮出﹐絲毫不差﹐學者終日袖手誦讀﹐臨事一切懵懵﹐顧以演儀爲恥乎﹗且以孔子之聖而與弟子習禮樹下﹐朝廷之禮﹐前期旬餘習儀﹐士猶羞之乎﹖以習行爲羞﹐乾坤所以日非也。」

學問有諸己與否﹐須臨事方信﹐人每好以所志認作所能﹐此大誤事﹐正是後世泡影學問也。

人能去其荒心﹑荒身﹑荒口耳目之事﹐則常覺﹐則能斷﹔斷則不怠﹐覺則不荒﹐斯可以尋孔子之道矣。

天之生人﹐有一身之人﹐有十人之人﹐有百人之人﹐有千人萬人之人﹔人之治事﹐有一世之事﹐有數世之事﹐有百世千古之事。以一身爲事者﹐命之曰匹夫。上此則十人﹑百人爲其事﹐以至於以天下﹑千古爲其事者﹐不畢其事不安也。故曰宇宙內事﹐皆吾分內事。予非其人也﹐然見城垣﹑倉庫頹﹐則乘必式﹔聞民不聊生﹐則爲之愴惶。

後世專尙空談﹐故學孔子之言者﹐皆入孔子廟廷。儒者不學作事﹐故作孔子之事者﹐皆不得入孔子廟廷。韓文公以原道一篇入廟﹐而挽周爲唐﹐焚毀淫祠千七百所之文惠﹐不得入焉。唐之一代﹐傅奕佐髙祖辟異端﹐汰僧道﹐李鄴侯出處合乎時中﹐陸宣公濟難扶危﹐此數人者﹐何歉於三謁時相﹐乞憐當道﹐並稱孔﹑墨﹐取友太顚之文公也﹖要之﹐是後世認晚年之刪﹑述作﹐故稱說其所刪﹑述﹐羽翼其所刪﹑述者﹐遂爲孔子之徒﹔非然者﹐不得與焉。獨不思孔子儻於五十前奠楹﹐將不爲孔子乎﹖

七十子終身追隨孔子﹐日學習而終見不足﹐只爲一事不學﹐則一事不能﹔一理不習﹐則一理不熟。後人爲漢儒所誣﹐從章句上用功﹔爲釋氏所惑﹐從念頭上課性﹔此所以紙上之學問﹐易見博洽﹐心頭之覺悟﹐易見了徹﹐得一貫之道者接迹﹐而道亡學喪﹐通二千年成一欺局矣。哀哉﹗

人持身以禮﹐則能得人之性﹐如吾莊肅﹐則人皆去狎戲而相敬﹐是與天下相遇以性也。此可悟「一日克復﹐天下歸仁」之義。

學求實得﹐要性情自慊﹐則心逸而日休﹔學求名美﹐便打點他人﹐則心勞而日拙。此關不透﹐𨿽自負讀書窮理﹐用功數十年﹐其實謂之一步未進。

王法幹曰「積徳如積財﹐大賈不遺細利﹐故能成其富﹔君子不棄小善﹐故能成其徳。」

語彭如九曰「詩所以詠物﹑適情﹑言志也﹐卽取其足以詠物﹑適情﹑言志而已﹐何必拘沈韻﹖且『東﹑冬』一音﹐而在二韻﹐『之﹑兒﹑無﹑池』等殊不相葉﹐而在一韻﹐諸如此類﹐有何意義。況沈約逢君之惡﹐妄稱天意﹐送故主之江山﹐啟新君之篡逆﹐𨿽加萬刃之誅﹐不足以蔽其辜﹐而可遵其言爲後世法乎﹗或旣爲詩﹐卽宜遵韻﹐不知三百篇是遵何人韻書﹖不過取其音之相葉﹐以便於歌可耳。」

志气如刀﹐集義如磨刀﹔常磨則鋒芒常銳﹐不磨則鈍矣﹔一不義之事傷之﹐則刀摧折矣。

荊州齊泰階言晝寢之難免。曰「此是怠慢之過﹐須是自己斷制。此處不斷﹐更無商量處。然其要又在養精神﹐若耗憊精神至倦困之極﹐𨿽欲斷制不能矣。然困倦不能撐支者﹐儻有大賓至﹐卽出迎矣。要之﹐心常敬如見賓﹐心常樂如會友﹐何倦怠之有﹖其欲睡時﹐必是見得當下無事﹐便懷居。孟子云﹕『必有事焉。』荀子云﹕『其爲人也多暇日﹐則過人不遠。』學者安可有無事時哉﹖」

或產大而憂貧﹐先生曰「貪之患也。產乏而求聚﹐聚而求廣﹐廣而求益﹐稱此以往﹐𨿽有四海不足也。余嘗言人有不足之心﹐世無不足之人。天生人本付以各足之分﹐故百頃之家足﹐一頃之家亦足﹐數畝之家足﹐赤手之家亦足﹐甚至乞丐之家亦足﹔非天降災﹐吾未見餓莩之續路也。若役心以貪﹐又焉往而不貧哉﹗」

學人第五

先生曰「學人不實用養性之功﹐皆因不理會夫子兩『習』字之義﹐『學而時習』之習﹐是教人習善也﹔『習相遠也』之習﹐是戒人習惡也。先王知人不習於性所本有之善﹐必習於性所本無之惡。故因人性之所必至﹐天道之所必然﹐而制爲禮﹑樂﹑射﹑禦﹑書﹑數﹐使人習其性之所本有﹔而性之本所無者﹐不得而引之﹑蔽之﹐不引蔽則自不習染﹐而人得免於惡矣。」

滄州戴道默尙書致仕﹐與貧士及鄕耆結社﹐五日一會。偶以酒數讓其僕﹐朱弼廷責其作尙書態﹐怒﹐起行。戴急引過自責﹐朱不爲止。戴次日乘驢﹐不帶僕從﹐謁門謝﹐朱復不出。戴直入呼其妻爲嫂﹐且曰「昨有口過﹐今特賠罪﹐幸以復兄」﹐乃出而平。二人髙致﹐可謂相得益彰﹐是時戴已七十餘矣。

知己間盡規過之義﹐遇過卽指﹐最忌隱忍。隱忍之久﹐便成積輕﹔積輕之心生﹐而交不固矣。

遊馬生學﹐教之習端坐功﹐正冠整衣﹐挺身平肱﹐手交當心﹐頭必直﹐神必悚﹐如此﹐則扶起本心之天理﹔天理作主﹐則諸妄自退聽矣。

養身莫善於習動﹐夙興夜寐﹐振起精神﹐尋事去作﹐行之有常﹐並不困疲﹐日益精壯﹔但說靜息將養﹐便日就惰弱。故曰「君子莊敬日彊﹐安肆日偸」。

子曰「學如不及」﹐是何等敏皇﹐何等急切。吾人嘗把時日潦艸過去﹐何以爲學﹖

不善之念一起於心﹐精神爲之萎敗﹐耳目爲之昏憒﹐況作其事乎﹖況與其事相習而染乎﹖烏得不梏亡天性﹐日卽於禽獸乎﹗人心誠危已﹗

天地之寶﹐莫重於日月﹐莫大於水土﹐使日月不照臨九州﹐而惟於雲霄外虛耗其光﹔使水土不發生萬物﹐而惟以曠閒其春秋﹐則何以成乾坤﹖人身之寶﹐莫重於聰慧﹐莫大於气質﹐而乃不以其聰慧明物察倫﹐惟於玩文索解中虛耗之﹔不以其气質學行習藝﹐惟於讀﹑講﹑作﹑寫曠閒之﹐天下之學人﹐逾三十而不昏惑衰憊者鮮矣﹐則何以成人紀﹗

忠臣視其君重於己﹐孝子視其親重於己﹐賢妻視其夫重於己。

郭氏子爲後趙氏﹐先生曰「不可絕本宗。」伊言欲去﹐趙族不肯。曰「汝必利其產。」伊言未也。曰「汝必不養今父母。」伊言受產者宜養﹐先生曰「否。卻產以見歸宗之決﹐養葬今父母以報撫育之恩﹐斯義無憾矣。」

思名爲道學﹐而實饜時文﹐以射名利﹐吾不敢爲也﹔身承道統﹐而徒事講說﹐以廣徒類﹐吾不欲爲也﹔躬行之而風俗式範﹐徳至焉而天下雲從﹐吾養之愛之﹐而不能爲也。獨行先王之道﹐勉遵聖人之法﹐嚴拒異端而不污﹐孤立無徒而不恥﹐如孟子「守先王之道﹐以待後之學者」﹐吾志之學之﹐而未逮也﹐庶其勉焉。

私欲不乘﹐如天淸地寧﹐風﹑日也樂﹐艸﹑木也樂﹐星月﹑人物亦無不樂。世人顧以酒色爲樂﹐夫酒色中昏沈病死﹐並其四肢耳目不覺爲何物﹐況天地萬物乎﹖

余昔承命異居﹐不知其情﹐三月不能飽﹐每食必下淚﹐骨肉分離﹐大爲不祥。譬如人病血气不和﹐生瘡疥或筋肉潰敗﹐固是難堪﹔然終是皮裏連屬全人﹐勝似肢解分裂。故諺云「好兒不喫分時飯。」

彭平子言「嶽武穆奉金牌詔﹐是大忠﹔若不赴召﹐竟滅金﹐是達忠。」先生曰「

不然。當時秦檜是以『生事』二字嚇髙宗。若不奉召﹐便以『反叛』激髙宗﹐但遣片紙一卒孥問﹐臣節大虧矣。」

論修史曰「相系一時之治亂﹐史關千古之是非﹔史之集思廣益﹐與爲相同。務聘集宿儒﹑名士﹐盡一時之選﹔搜采野史﹑遺書﹐窮一代之事實﹐文獻果無遺憾﹐方可刪錄成書。近世憑一二人之筆﹐風聞之

言﹐苟且潦艸﹐失史職也久矣。」

字某生說﹐略云禮「男子二十而冠」﹐「賓字之」﹐無貴賤尊卑﹐古無不字之男也。近惟惇詩書﹐遊庠序﹐乃字﹔否則終身斥名。使知親罔所推呼。𨿽旣長且老﹐子姓卑幼﹐亦莫之殊別。伯﹑叔﹑兄﹑弟復如﹐余竊非之。今字某生﹐非曰示獎﹐聊以復古云。

夫子告樊遲問仁﹐「居處恭」三語﹐最爲親切詳備。蓋「執事」﹑「與人」之外﹐皆

「居處」也﹐則凡非禮勿視﹑聽﹑言﹑動具是矣﹔「居處」﹑「與人」之外﹐皆「執事」也﹐則凡禮﹑樂﹑射﹑禦﹑書﹑數之類具是矣﹔「居處」﹑「執事」之外﹐皆「與人」也﹐則凡君禮﹑臣忠﹑父慈﹑子孝﹑兄友﹑弟恭﹑夫義﹑婦順﹑朋友先施﹐具是矣。

有兄弟反目訴於先生者﹐先生勸以友﹑恭。其弟欲辧﹐先生曰「家人事但以不辧爲是。」其弟遽引罪。又勸之同孝父﹐勿爭產﹐旁一人曰「子盡以產讓叔﹐可得其歡心乎﹖

」先生曰「子之事父惟盡心以歡之﹐其愛我與否不計也﹔弟之事兄惟盡心以悅之﹐其諒我與否不計也。」錂按﹕先生在蠡時﹐不知己爲顏姓﹐只因祖﹑叔不悅﹐以產讓之﹐欲得其歡心也。及知己非朱氏﹐決擬歸宗﹐又絲毫無所利﹐然其事恩祖﹐老而奉養之盡敬﹐歿而殯葬之盡禮﹐是難能也。

謂法幹曰「正心」不是懸空說正﹐須嘗使心安頓在仁﹑義﹑禮﹑智上﹐不使引蔽偏向財色﹑私欲上去﹐方是﹔「修身」不是懸空說修﹐須如夫子「齋明盛服﹐非禮不動」﹐方是。

先生言「孔子借季氏維魯﹐至於敢墮三都﹔彧借曹操維漢﹐反爲所用。」法幹曰﹕

「荀氏時勢難於孔子。」先生曰「然。觀『魯一變至於道』﹐可見魯國大綱猶在。」法幹曰「孔子若遇曹操﹐恐亦不能免。」曰「聖人本領不可測﹐非比後世權謀術數﹐乃是從綱常上做去﹐將我性情布濩出﹐移天下之性情。今鄕黨篇所載事君之禮﹐便是實功夫。初間魯人習於驕僭﹐皆以爲諂﹐久之將必人人知哀﹑定爲吾君﹐而私門自弱﹐公室日彊。迨魯國旣治﹐君臣合徳﹐夫子便導魯君如此去事周王﹐久之﹐將必天下宗周。禮樂中興﹐東周之業成矣。女樂之間﹐天厭周徳﹐非齊人也。」

孔子之生﹐蓋合三聖人﹐而生一大聖也。以顏翁妻啟聖公一事觀之﹐年至七旬﹐使人愛敬﹐願以少女妻之﹐非聖人而能如是乎﹗略去子女之俗情﹐斷孔氏必興﹐舉年少之女﹐妻垂老之人﹐好賢之至﹐更難於堯﹐非聖人而能之乎﹗二姊在室﹐聖母必甚幼﹐而適耄耋之老﹐又能精誠感天﹐惟立嗣是求﹐非聖人而能之乎﹗

論周公之制度﹐盡美盡善。蓋使人人能兵﹐天下必有易動之勢﹔人人禮樂﹐則中國必有易弱之憂。惟凡禮必射﹐奏樂必舞﹐使家有弓矢﹐人能干戈﹐成文治之美﹐而具武治之實。無事時雍容揖讓﹐化民悍劫之气﹐一旦有事﹐坐作擊刺﹐素習戰勝之能。

王法幹曰「古者卿相百官﹐儒之出者也﹔儒者﹐卿相百官之處者也﹔今乃是一種讀詩書﹑說道理﹑袖手無用之人﹐謂之儒﹐可嘆矣﹗」先生曰「然。此所以與釋﹐老伍﹐而稱三教也。」

謂馬載圖曰「生子𨿽美才﹐猶在爲父者自彊﹐以爲教子地。今子之責重矣﹐上有父而我爲之子﹐事父未能﹐非所以教子也﹔下有子而我爲之父﹐教子未能﹐非所以爲父也。眞學問全在『君子之道四』一節。」

人之爲學﹐必認定子﹑臣﹑弟﹑友﹔必認定子﹑臣﹑弟﹑友是所以爲道﹐六藝是所以盡子﹑臣﹑弟﹑友之道﹐方好。譬如子之事父﹐只對父說孝﹔臣之事君﹐只對君說忠不成。必須有事君﹑父之禮﹐樂君﹑父之樂﹐射以敵君﹑父之愾﹐禦以代君﹑父之勞﹐書﹑數以辦君﹑父之事﹐方是臣﹑子。

入其齋而干戚﹑羽籥在側﹐弓矢﹑玦拾在懸﹐琴瑟﹑笙磬在禦﹐鼓考習肄﹐不問而知其孔子之徒也﹔入其齋而詩書盈幾﹐著﹑解﹑講讀盈口﹐合目靜坐者盈座﹐不問而知其漢﹑宋﹑佛﹑老交雜之學也。

忠臣之心﹐其視大姦之在君側﹐如蛇蠍﹑虎狼之將毒噬其君﹐往擒之不勝而死﹐不卹也。傳不云乎﹐「君𨿽不君﹐臣不敢以不臣」。故忠臣之心﹐不見其君之不君也﹐以爲吾君聖明而已矣。

凡冠不正﹐衣不舒﹐室不潔﹐物器不精肅﹐皆不恭也。有一於此﹐不得言習恭。由此推之﹐杏壇之上﹐劍﹑佩﹑琴﹑書﹐一物狼藉﹐孔子不得謂之恭矣。此吾儒之篤恭﹐所以異於釋氏之寂靜﹐而靜坐之學﹐所以入於禪而不自覺也。

趙太若居家富有﹐事煩勞攘﹐問曰「古云『濁富不如淸貧』﹐何如﹖」先生曰「

不然。『廣土眾民﹐君子欲之』﹔聖賢之欲富貴﹐與凡民同。古人之言﹐病在一濁耳﹐人但恐不能善用富也。大舜富有天下﹐周公富有一國﹐富何累人。今使路旁忽遇無衣貧老﹐吾但存不忍人之心耳﹐兄則能有不忍人之政矣﹐富何負人﹖要貴善施﹐不爲守錢虜可乎﹗」

人子見父母與人忤也﹐必曲解之﹐非爲人也﹐安吾親而已矣。

張氏不讀書﹐兄弟五人孝友﹐各司其事﹐爭爲勞役。設父母主於正房﹐忌日則夫妻遷寢﹐食必獻﹐一如親在。有泔漿三甕﹐三年不傾﹐曰「吾親所積也」。家眾無長幼孩童﹐自外還﹐必行反面禮﹐徧拜其家。𨿽曰未學﹐吾必謂之學矣。

法幹第六

法幹論「讀書萬卷﹐若無實得實用﹐終是無益」。先生曰「然。徳行﹑經濟﹑涵養俱到﹐讀書一二卷亦足﹐𨿽不讀書亦足。試觀『博學﹑審問﹑愼思﹑明辧』﹐皆致知事也﹐何字是讀書﹖讀書特致知之一端耳。

人有惡攻其短者﹐先生曰「是止者也。人立志前進﹐必期自全﹐故樂人指其闕﹐恐有闕也。人無志不前﹐自謂已全﹐不樂人破其全﹐惡聞其闕也。」

詰士倧曰「胡氏正名之說﹐不曾認得書之主腦﹐告天王﹑方仙之事﹐必是孔子作衛貴戚大臣﹐或婚姻與國﹐方得。今仲子所問﹐是衛君待子爲政﹐豈有衛君用夫子﹐而反廢之者。且衛君未用之前﹐夫子力不能廢﹐旣用之後﹐夫子爲臣﹐輒爲君﹐豈有臣告君之理﹗則衛名何以正也﹖」倧不能對。問﹕「瞶以弒母之人﹐決不當立﹔輒已立十二年﹐不易去﹔且拒父之人﹐斷不宜君﹐然則非告天王立郢﹐衛名終不可正也﹖」曰「『必也正名』﹐是聖人本領﹐後人夢不到﹐子路正謂出公用子﹐則出公爲子之君﹐夫子𨿽聖﹐不應廢君﹐聞『正名』一語﹐故怪嘆之『奚其正』﹗猶言這名如何正的﹐非何必正名之解。」倧曰﹕然則夫子必格其非心﹐而以天理感動出公﹐使之悔悟謝罪﹐迎入其父﹐退就世子之位﹐名斯正矣。」

曰「然。」倧曰「弒母之賊﹐何可君也﹖」曰「道理原是隨時處中﹐就天王而言﹐則瞶可廢﹐輒則惟知吾父而已﹔猶南子當誅﹐瞶則不得而誅也。」

夫子教伯魚爲周南﹑召南﹐「爲」字不可以讀講混過﹐若如宋人讀講之學﹐則人不爲二南﹐何至「一物無所見﹐一步不能行」﹖如「正墻面而立」﹐人卽爲二南﹐豈便四通八達乎﹖爲者﹐歌其詩﹐奏其樂﹐則效其義意﹐率修其事實也。如爲關雎於房中﹐其詞韻之溫雅﹐律呂之和平﹐旣足以感一室之和﹐而學雎鳩之摯而有別﹐有聖夫必有聖婦﹐有賢夫必有賢婦﹐方是「君子好逑」﹐一憂一樂﹐皆在徳不在色﹐寤寐反側﹐方有著落﹐琴瑟鐘鼓﹐方有韻致﹐方能「刑於寡妻」﹐方是「樂爾妻帑」。否則不能行於妻子﹐烏能「宜爾室家」耶﹖爲葛覃於宅中﹐其辭气之謹飭﹐律度之周詳﹐旣足以召一家之瑞﹐而學其勤儉﹐則富貴者將謂古人固如是也﹐何敢逸以侈也﹖貧賤者必謂國妃且如是也﹐何敢怠且奢也﹖而家事理﹐家積盛矣。學其孝敬﹐則男有尊﹐而行不敢自專﹔女有刑﹐而嚴於舅姑﹐而家法立﹐家道齊矣。否則「休其蠶織」﹐其爲父子兄弟無法﹐淫於而家﹐禍起蕭墻矣﹐烏能「宜其家人」乎﹖稱此以推﹐二南爲之﹐眞是四通八達﹐不爲正是「正墻面而立」。聖門所謂學詩﹐與「爲」

字同。

淫僻之念不作於心﹐惰逸之態不設於身﹐暴慢之狀不見於行﹐鄙悖之气不出於口﹗四者吾志之﹐而未能一焉。

修辭之功﹐全在未言之前﹐但得先一思方出口﹐便得力矣。

選舉卽不能無獘﹐而所取爲有用之才﹔科甲卽使之無獘﹐而所得多無用之士。如漢舉孝廉﹐而得曹操﹐人皆以爲選舉之害。不知大姦如曹﹐而猶環顧漢鼎而未敢遷﹐正因來自選舉﹐猶有顧惜名節意。後世文人﹐全無顧惜矣。

論孟之終﹐皆歷敍帝王道統﹐正明孔﹑孟所傳是堯﹑舜﹑三代之道﹐恐後世之學﹐失其眞宗﹐妄亂道統也。後世乃有全廢「三事」「三物」之道﹐專以心頭之靜敬﹐紙上之浮文﹐冒認道統﹐屍祝孔﹑孟之側者﹐可異也哉﹗

遇人能不言﹐言時能徐發﹐則口過遠矣。

蕭治臺言﹐其叔時怨子弟﹐子弟默然受﹔言終﹐子弟辧無過﹐輒自認誤。先生曰「君子也。人己兼照﹐平恕以施者﹐聖人也﹔施不無偏﹐忤物還自返者﹐君子也。」

士倧問﹕「气﹑數流轉亂﹐天𨿽欲治﹐不能也﹔气﹑數流轉治﹐天𨿽欲亂﹐不能也。

」曰「子以气﹑數與天岐而二之﹐不知天矣。理﹑气皆天也。但三代前理﹑气厚﹐气﹑數流轉之中﹐嘗生維挽之人﹐而裁成輔相之﹔三代後理﹑气薄﹐气﹑數流轉之中﹐但生隨气升降之人﹐而參贊維挽不復見矣。气﹑數者﹐無作用之天也﹔聖賢者﹐有作用之气﹑數也。气﹑數無作用﹐故賴乎聖賢﹔聖賢亦气﹑數﹐故不離乎气﹑數。」曰「善人而貧賤夭﹐不善而富貴壽﹐何也﹖」曰「此气﹑數之不齊也。如孔子之貧賤﹐顏子之夭折﹐椒山之見殺﹐皆气﹑數不齊處。故曰气﹑數者無作用之天也。」曰「天若無知﹐作善降祥﹐不善降殃﹐何也﹖」曰「吾心作善念﹐吾身作善事﹐則一身之气理皆善﹐善與善召﹐而气﹑數之善气皆來集﹐此『降百祥』之說也。吾心作不善念﹐吾身作不善事﹐則一身之气理皆不善﹐惡與惡召﹐而气﹑數之惡气皆來集﹐此『降百殃』之說也。『水流濕﹐火就燥』﹐惟達易者知之﹐此位﹑育所以本於『愼獨』也。故曰聖賢者有作用之气﹑數也。」

墳祭﹐設宴會﹐先生爲酒史。奉祖訓於上﹐族長率男排班。先生西向立﹐贊排班。班齊﹐再拜。乃髙聲讀講宴戒﹑宴法畢﹐公揖。先生乃降﹐亦拜祖訓﹐歸班。族長同行一揖﹐告坐﹐就北筵﹐坐。次行率眾一揖告坐﹐次行同行一揖﹐就東筵。三行率眾一揖﹐又同行一揖﹐就西筵。四行﹑五行儀同。辧主壽族長﹐佐辧者壽各筵長﹐皆酬﹐後乃旅酬。嘩席者酒史唱某親醉﹐退去。宴畢﹐公揖而退。是爲餕宴儀注。

謂陳端伯曰「作詩者皆仿李﹑杜﹐作史者皆仿班﹑馬﹐作文者皆仿韓﹑歐﹐作人者偏不仿孔﹑孟﹐是可異也。僕亦爲詩﹐不李﹑杜﹐無憾也﹐卽以爲顏某詩也可﹔僕亦爲史﹐不班﹑馬﹐無憾也﹐卽以爲顏某史也可﹔僕亦爲文﹐不韓﹑歐﹐無憾也﹐卽以爲顏某文也可﹔惟至於爲人﹐不敢不仿孔﹑孟也﹐以爲捨孔﹑孟無以爲人。」

古之人惟「三達徳」﹑「五達道」﹐此外更無道徳。一身智﹑仁﹑勇﹐足以整理一家﹐是謂「修齊」﹔一家智﹑仁﹑勇﹐足以型式一國﹐是謂「齊﹑治」﹔一國智﹑仁﹑勇﹐足以鎭撫四海﹐是謂「明明徳於天下」。兔罝﹑六月﹐想見一斑。「五達道」卽「三達徳」之設施處。今合數代而未見達徳兼備之人﹐千里而未見達道備舉之一家﹐可謂學衰道喪。而方且漢人以傳經爲道﹐晉人以淸談爲道﹐宋人以注解頓悟爲道﹐釋氏以空寂洞照萬象爲道﹐老氏以姦退仙脫爲道﹔而歷代通獘﹐以混同不辧﹐仿佛鄕原爲徳﹐眞韓氏所謂「道其所道」﹐

「徳其所徳」﹐而古人之道徳亡矣。

謂諸生曰「制欲爲吾儒第一功夫﹐明倫爲吾儒第一關節﹐而欲之當制者莫甚於色﹐倫之當明者莫切於夫婦。近世師弟﹐以此理爲羞慚而不言﹐殊失聖賢教人之旨。且世俗但知婦女之污爲失身﹐爲辱父母﹐而不知男子或污﹐其失身辱親一也。爾等漸去童年﹐得無有情欲漸開﹐外物易引者乎﹖此處最宜著緊。立爲人根基﹐其道自不邪視﹑不妄思始。但保此身﹐便爲人﹐便可賢可聖﹔一失此身﹐便爲鬼﹐便可禽可獸﹐小子戒之﹗」

「人皆可以爲堯﹑舜」﹐人皆可以爲五臣﹐舉人之萬有不同﹐皆統括矣。昔蠡有徐姓﹐癡而啞﹐甚慈其子﹐吾以爲堯﹑舜之一端也。儻能充此﹐何不可爲﹖蓋癡人亦稟元﹑亨﹑利﹑貞之理﹐而成仁﹑義﹑禮﹑知之性﹐猶吾言堯﹑舜事業﹐不惟其臣各事其一﹐但作知縣﹐不愧爲唐﹑虞一邑﹔作吏胥﹐不愧爲唐﹑虞一職﹐亦便是堯﹑舜事業也。只孟子善言學﹐徐行後長﹐便是堯﹑舜﹐如在父兄前和順﹐不反口﹐便是堯﹑舜。今教癡人徐行漫語﹐彼豈不能﹖不能者﹐須是禽獸﹑木石﹑水艸。

冠所以重元首﹐故周冕華而不爲靡。吾儕豈必作帝王﹐乃行夫子「爲邦」之訓乎﹗如每正月振起自新﹐調气和平﹐是卽行建寅之時矣﹔凡所禦器物﹐皆取朴素渾堅﹐而等威有辧﹐是卽「乘殷之輅」矣﹔凡冠必端正整齊﹐潔秀文雅﹐是卽「服周之冕」矣﹔凡歌吟必正﹐

「樂而不淫」﹐是卽舞舜之韶矣。

作事有功快﹐有功而不居更快﹔爲徳見報佳﹐爲徳而不見報更佳。

剛峯第七

剛峯集言「爲學在誠正﹐不先格致。」先生云「此只由不解『格物』二字也。不知聖人之言﹐證以聖人之行﹔不見聖人之行﹐證以聖人之言﹐此『格』字乃『手格猛獸』之格﹐『格物』謂犯手實做其事﹐卽孔門『六藝』之學是也。且如講究禮樂﹐𨿽十分透徹﹐若不身爲周旋﹐手爲吹擊﹐終是不知。故曰『致知在格物』。」

人之爲學﹐心中思想﹐口內談論﹐盡有百千義理﹐不如身上行一理之爲實也﹔人之共學﹐印證詩書﹐規勸功過﹐盡有無窮道徳﹐不如大家共學一道之爲眞也。

不暴己之長﹐不形人之短﹐不揚生人之過﹐不發死人之私﹐君子人歟﹗

理念勝則心淸明﹐心淸明﹐天地艸木無不在目﹐則天地物我總是一般﹔欲念勝則心昏惑﹐心昏惑﹐眼前一物不見﹐不惟天地鳥獸與我隔絕﹐𨿽一身耳目手足皆非我有。

禮﹑樂﹑射﹑禦﹑書﹑數似苦人事﹐而卻物格知至﹐心存身修而日壯﹔讀講文字似安逸事﹐而卻耗气竭精﹐喪志痿體而日病。非眞知學者﹐其孰能辧之﹗

王契九問﹕「取士鄕舉﹑裏選﹐行之滋獘。」先生曰「猶勝時文。如一邑方舉一人﹐一方有不肖之耆﹑約﹐黨酒食賄賂之家﹐而登其子弟﹐將三方皆不肖乎﹖卽皆不肖矣﹐他邑獨不得一良耆﹑良約乎﹖三四舉而得一賢﹐或三四邑而得一賢﹐所得不旣多乎﹗當不至如時文﹐百千舉而不見一賢也。況選舉復﹐則士飭其行。試觀周代盛時﹐士習之美﹐不可及矣﹔𨿽極其流獘﹐以至戰國﹐亦第云『修其天爵﹐以要人爵』而已。今世求一修天爵而要人爵者﹐豈可得哉﹗」

謂邊之籓曰「人心動物也﹐習於事則有所寄而不妄動﹐故吾儒時習力行﹐皆所以治心﹔釋氏則寂室靜坐﹐絕事離羣﹐以求治心﹐不惟理有所不可﹐勢亦有所不能﹐故置數珠以寄念。今子病目﹐旣廢讀講學習功﹐當親師訪友﹐求所以寄心適志﹔乃惟閉戶寂處﹐烏得不身日閒而心日妄乎﹗當急攺圖。」夏希舜父﹑叔構爭﹐先生謂曰「爲子侄處父﹑叔閒﹐須勸父讓產以友弟﹐勸叔勿爭以恭兄﹐乃其職也﹔若從父拒叔﹐不惟非所以爲侄﹐亦非所以爲子矣。汝不見余處某弟乎﹖以彼無狀﹐予豈不能罪之﹖顧宗族之閒宜無校﹐況胞兄弟乎﹖且人各有命﹐爭多未必卽富﹐讓少未必卽貧。若兄弟之情一傷﹐不可復悔﹐可不念乎﹗」

彭永年言「行井田法﹐易擾民生亂﹐不如安常省事。」先生曰「古先王之井田浚溝﹐豈天造地設﹐不勞民力乎﹗又如大禹掘江﹑淮﹑河﹑漢﹐豈果神怪效靈﹐一呼而就乎﹖蓋古人務其費力而永安﹐後人幸其苟安而省力﹐而卒之民生不遂﹐外患疊乘﹐未有能苟安者也﹐故君子貴懷永圖。」

學者須自斂飭﹐如不識字人﹐方好﹔又須有气量包人﹐盡人而不盡於人。

觀南宋紀至理宗崇故理學﹐曰「此其所以爲理宗也﹐此其所以爲宋之理宗也。蓋使崇生理學則必有裨益﹐然生理學好裁抑君非﹐駁折同類以自見﹐理宗烏能用之﹐其臣烏能容之﹗惟崇獎死亡﹐收美名而不受繩尺﹐此其所以爲理宗也。使崇故帝王﹐故帝臣王佐﹐則必有取法。且古儒道若六府﹑三事﹑六徳﹑六行﹑六藝﹐不可文襲﹐理宗烏能竊之﹐其政烏能似之﹗惟崇獎其本朝之故理學﹐講究其制作﹐刊引其著述﹐而易省其伎倆﹐此其所以爲宋之理宗也。」

靳氏子自言十一歲棄書勤家﹐及其家眾和好狀。先生曰「是卽道也。自世儒遠人以爲道﹐而道不明。今汝安父兄而勞家務﹐是謂盡子弟之職﹐在家爲幹子﹐在國爲勞臣﹐是爲道中人矣。」

與劉煥章言禮曰「吾儕當禮法塗地之時﹐而毅然從事﹐固將求合於理也﹐非以苟異於俗也﹐亦非以禮自我出也。務使神人各安﹐一人可行﹐人人可法﹐遠不謬聖﹐近不悖王﹐斯可耳。若不究時王之制﹐古聖之禮﹐一有增減﹐豈求合於禮者哉﹗今俗惑於異端﹐狃於貪昧者﹐莫過於『天地三界』之牌﹐莫甚於家宅六位之主﹐吾儕窮居﹐非有生民政事﹑宗廟會同﹑國邑邊疆之務﹐止此學﹑教﹑修﹑齊數事。其修﹑齊﹑學﹑教止有冠﹑昏﹑喪﹑祭數端﹐所宜酌議。」

治道不必文﹑武分途﹐亦不必舉人﹑進士﹐只鄕裏選舉秀才。秀才長於文徳者充鄕約﹑耆徳之職﹐長於武略者充保長之職﹐其顯有功徳者擢大鄕長﹐大鄕長之顯有功徳者升邑令郡守﹐或備參輔﹐以至三公﹐皆通爲一體﹐或次遞﹐或超擢﹐而又立裏史﹑邑史﹑郡史以謹戒之。死則有徳者配社祠﹐有功者配道神祀﹐每五世有繼進者則祧之﹔大功徳則進裏祀者配享於邑﹐邑祀者配享於郡﹐郡祀者配享於國﹐以激勸之。𨿽流獘﹐猶足定百年之太平也。

今人廢學﹐只是將道理讓於古人做﹐不知古人亦人耳﹐凡古人可行者﹐我亦可行。如一旦奮然自新﹐立志躬行﹐何道不可能也。

或言「讀書不能記」﹐先生曰「何必記﹖讀書以明理﹐是借書以明吾心之理﹐非必記其書也。今日一種書之理開吾心﹐明日一種書之理開吾心﹐久之﹐吾心之明自見﹐自能燭照萬理。譬如以糞水培灌花艸﹐久之﹐本枝自生佳花﹔若以糞水著枝上﹐不足觀矣。又如以氈﹑銀磨銅鏡﹐久之﹐本鏡自出光明﹐若以氈﹑銀著鏡上﹐反蔽其明矣。」

吾輩第八

先生曰「吾輩若復孔門之學﹐習禮則周旋跪拜﹐習樂則文舞﹑武舞﹐習禦則挽彊﹑把轡﹐活血脈﹐壯筋骨﹐『利用』也﹐『正徳』也﹐而實所以『厚生』矣。豈至舉天下事胥爲弱女﹐胥爲病夫哉﹗」

過霍侯﹐思三代下論人平允者尠。如殷髙宗﹑尹吉甫惡至殺其子﹐而猶不失爲中興之賢君﹑相﹐蓋殺子是其一惡﹐大端之人品﹐自不可誣者﹐天下不可無髙宗﹑吉甫也。冉有﹑子路﹑宰我過至聚斂﹑誣死﹑短喪﹐而終不失爲孔門之賢弟子﹐蓋聚斂﹑誣死﹑短喪是其一大過﹐大端之才徳﹐自不可誣者﹐孔門不可無三子也。後世不務實踐﹐論世亦不論實徵﹐好責備古人以市其識﹐而以不能誅妻夷霍侯。噫﹗霍侯其易及也哉。

赴易﹐同友人行。指途人謂之曰「孟子言『人皆可以爲堯﹑舜』。如彼推車者﹑荷擔者﹑執鞭者﹑趨役者﹐𨿽加數十年學問之功﹐兼以師友之薰陶﹐豈卽能爲堯﹑舜﹖」友不能答。先生曰「孟子非謂『欽明』﹑『浚哲』﹑『知如神而仁如天』﹐斯爲堯﹑舜之徳也﹔非謂『時雍』﹑『風動』﹑『地平天成』﹑『萬物咸若』﹐斯爲堯﹑舜之事也﹔若然﹐則顏﹑曾以下恐難言之﹐況彼碌碌者乎﹗只就各人身分﹐各人地位﹐全得各人資性﹐不失天賦善良﹐則隨在皆堯﹑舜矣。如推貨者不飾賈﹐不僞貨﹔鞭役者不罔上﹐盡下分﹐斯皆堯﹑舜矣。此『人』字﹐自聖知至庸愚﹐王公至隸胥﹐千萬人都括盡﹐『皆可以爲』四字﹐是將生﹑安﹑學﹑利﹑困﹑勉﹐用學問之擇執與不用學問之擇執﹐千萬等工夫都包盡。」

剛主與張自天言﹐孝繼母﹐任是十分合理﹐只不得於父母﹐便不是理。又謂母子斷不可異處以相避。如今日問安而罵也﹐明日復問﹐推之後日皆然﹔今年罵也﹐明年復問﹐推之後年皆然﹐是父母終日罵﹐終日問﹐尙有親親情誼。若各安一方﹐母亦不罵﹐子亦不受﹐𨿽小得安靖﹐而此一「疏」字﹐不孝大矣﹔況十分承順父母﹐亦可冀其回頭乎﹗

仁﹑知﹑勇﹐古今之達徳也﹐立徳﹑立業俱在於此。如西漢蕭何「仁者不憂」也﹐張良「知者不惑」也﹐韓信「勇者不懼」也。

李晦翁先生云﹕導幼子以正。示之以正﹐示之以忠﹐教行誼不教文章﹐所就自不猶人。錂按﹕先生此言﹐深得訓幼子之法﹐依此教子﹐何患鄕無善俗﹑世乏良材耶﹖

剛主謂李毅武曰「學不徒讀。如讀一部論語﹐不徒讀﹐只實行『學而時習之』一句﹐便是讀論語﹔讀一部禮經﹐不徒讀﹐只實行『毋不敬』一句﹐便是讀禮經。如師教我曰『

汝南行』﹐我卽南行﹐不學其說﹐師無不喜﹔若不南行﹐亦學其說曰﹐『汝南行』﹐師必不喜也。」

髙臺臣問曰「大學『明明徳』﹐朱子或問以爲『心者虛靈不昧﹐具眾理而應萬事』

﹐性之徳乃是『仁義禮知』﹐畢竟明徳是心乎﹖性乎﹖」先生曰「心也﹐性也﹐明徳也﹐一也。大學言心﹐卽性也﹔中庸言性﹐卽心也。『性』從『心﹑生』﹐正以其『虛靈』也﹐正以其『具眾理﹐應萬事』也。不然﹐則死心矣。『明徳』之徳從『直﹑心』﹐正以『虛靈

』﹐故不假造作﹐不假矯揉﹐當愛者直愛之﹐當斷者直斷之﹐當敬當辧者﹐直敬之﹑辧之﹐此其所以爲『具眾理而應萬事』也。不然﹐則屈心非徳矣﹐則不虛靈﹐非『明徳』矣。『堯舜性之』﹐『明徳』也﹔『湯武反之』﹐『明明徳』也。若如彼解﹐則心於仁﹑義﹑禮﹑知之外﹐別有所具之眾理乎﹖心於惻隱﹑羞惡﹑辭讓之外﹐更何以爲『應萬事』乎﹖」臺臣曰「今日乃解『明徳』矣。下手工夫全在『知止』乎﹖」曰「不然。下手到底在明﹑親。明徳者﹐誠明者也。其餘都被引﹑蔽﹑習﹑染昏此明徳﹐所以在明之﹐明之是大學工夫也。一人昏其徳爲昏徳﹐眾人昏其徳爲污俗。只自明我徳﹐便是小學﹐必並明天下民之徳﹐方是大人之學。所以在親之﹐親之是大學工夫也。明必明到十分﹐不如堯之『欽明』﹐舜之『浚哲』不止也﹐還盡力去明﹔親必親到十分﹐不如堯﹑舜之『百姓昭明﹐黎民於變時雍』不止也﹐還盡力去親﹐故曰﹐在『止於至善』。蓋至善便是吾道之極也﹐中也。不及一項人﹐終是迷惑錯亂﹔太過一項人﹐終是張皇奔馳。能知此當止處﹐則未至自不肯止﹐旣至自不肯求﹐便有主張﹐有歸宿﹐故曰『知止而後有定』。」臺臣又問﹕「中庸『致中和』如注解﹐則孔子之心正矣﹐當時之天地何不位﹖孔子之气和矣﹐當時之萬物何不育﹖以爲必須與天下共立其大本﹐共行其達道﹐立綱陳紀﹐禮陶樂淑﹐方是『致中和』。將堯﹑舜方盡得之一部中庸﹐帝王方有其事以全其用﹐儒者但有其心﹐而存其體矣。」先生曰「孔子『致中和』於一身﹐而一家之天地﹑萬物位育矣﹔『致中和』於七十子﹐而七十子家之天地﹑萬物位育矣﹔『致中和』之政﹐以宰中都﹑攝相事﹐而魯國之天地﹑萬物亦幾位育矣﹐豈儒者而徒有其心乎﹖」

或以未列靑衿﹐自憾爲廢人。先生曰「不然。吾聞心不思道徳﹐身不蹈禮義﹐乃爲廢人﹔若不作秀才﹐只廢八股業耳﹐未爲廢人也。」

三代第九

先生曰﹕三代後畱心於天地之升降﹐生民之休戚﹐吾道之興廢者﹐曾未聞一人焉﹔況致力於升降﹑休戚﹑興廢之際者乎﹖烏得睹一二人以慰吾望﹐烏得效一二分﹐以杜吾志乎﹖

一日獨坐齋中﹐欲入內﹐思先正云「人君一日親賢士大夫之時多﹐見宮妾婦寺之時少﹔則徳日進」。學者自治﹐何獨不然﹖齋中卽獨坐﹐莊對墻壁箴﹑銘﹐亦儼然諍友之在旁矣。

之田殺步屈。思步屈何罪﹖以至賤妨貴者之養﹐卽罪矣。故蟊﹑螣生苗中﹐先王欲思田祖之神﹐秉畀炎火﹔豕﹑鼠妨稼﹐先王祀貓﹑虎使食之﹔甚至魚﹑鱉生河海﹐與人並育不相害﹐而伏羲网之﹐孔子釣之。蓋天地之性人爲貴﹐殺至賤以養至貴﹐義也﹔取之有節﹐用之以禮﹐斯仁行其中矣。此聖人造乾坤﹑差等別之道﹐異於佛氏假慈悲而顚倒錯亂者也。

思周公﹑孔子當逆知後世離事物以爲道﹐捨事物以爲學﹐故徳行﹑藝統名之曰「三物」﹐明乎藝固事物之功﹐徳行亦在事物上修徳制行﹐懸空當不得他﹐名目混不得。大學

「三綱領」﹑「八條目」何等大﹖何等繁﹖而總歸下手處﹐乃曰「在格物」。謂之「物」﹐則空寂光瑩固混不得﹐卽書本﹑經文亦當不得﹔謂之「格」﹐則必犯手搏弄﹐不惟靜﹑敬﹑頓悟等混不得﹐卽讀﹑作﹑講解都當不得。如此眞切﹐如此堤防﹐猶有佛﹑仙離物之道﹐漢﹑宋捨物之學﹐乾坤何不幸也﹗

離騷之人﹐吾欽其忠﹐而惡其文之妝堆﹔左氏之理﹐吾愛其靜﹐而惡其詞之浮誇﹐以爲皆衰世之文﹐啟後世雕刻之風﹐傷古人典雅之體。所稱以文字禍天下蒼生者﹐二子亦分其辜焉。

永保天祿﹐允祚遐昌。誰其幾及﹐惟周文王。肅雍敬止﹐下上偕臧。小子罪戾﹐尙知景行。夙夜無愧﹐萃玆百祥。

壬戌春二月八日﹐鼓琴﹐足旁一小蠍﹐蹴之。思舜作樂致鳳儀﹐予彈琴而召蠍。蓋予有暴躁之气﹐正如方啟蟄之小蠍﹐近陰气而少陽和﹐宜取爲戒。乃更爲舒徐和緩之韻﹐三弄而罷。

或與族人有口隙﹐謂之曰「族人與吾同祖﹐正如吾四肢手足﹐𨿽有歧形﹐實一體也﹔一體相戕﹐吾祖宗之神得無傷乎﹗彼不知爲一體﹐吾知之﹔彼不暇思祖宗﹐吾思之。如今碗闊於蔬﹐故盛得蔬﹔桌大於碗﹐故載得碗。」其人大感﹐拊心曰「是吾志也。」

思周公教法「開而弗達﹐彊而弗抑」﹐古人獎人常過其量﹐良有深心﹔吾坐反此﹐不能成人材﹐又不能容眾﹐屢自懟恨﹐不能悛攺﹐卽此便是「聞義不徙﹐不善不攺」。以後凡言人之短﹐獎人之善﹐必謹而書之。犯前過輕者﹐痛自懲艾﹔重則跪。過在家人宗族﹐跪於父祠前﹔過在教人交友﹐跪於孔子神位前﹔或遇事忙時迫﹐亦必叩首拜謝。

剛主少年時﹐有驕浮气﹐先生曰「僕昔事石卿先生﹐嘗拱手以聽﹐先生院中遊走講論﹐目不一視﹐至二鼓﹐僕不敢移處﹔事文孝先生﹐侍坐﹐先生南面﹐時而指使如僕役。足下若遇諸先生﹐恐不能受益也。」剛主亟下拜曰「承先生教﹐敢不急攺。」

謂剛主曰「吾欲三日不刑一人﹐而化一邑之異端﹔欲一月不刑一人﹐而均一邑之田畝﹐何道而可﹖」剛主三發策﹐靖異端﹐皆不出刑名文墨之套。先生曰「賢自病後﹐睿思減矣。」剛主問﹕「三日不刑一人而邪教化﹐有成算乎﹖曰「有。呼各門頭行而開導之﹐使明邪正﹐卽立爲耆﹑約﹐使之更教其屬﹐不兩日皆良民矣。」問均田﹐曰「亦任人耳。八家爲井﹐立井長﹔十井爲通﹐有通長﹔十通爲成﹐有成長﹔隨量隨授之產﹐不逾月可畢矣。」

伊尹耕莘野﹐非義非道﹐一介不取與﹐囂囂畎畝﹐一似全無意於天下生民者﹔後遇成湯三聘﹐卽「自任以天下之重」乃爾﹔孔明髙臥﹐「苟全性命﹐不求聞達」﹐一似全無意於漢末气運者﹔後遇昭烈三顧﹐卽「鞠躬盡瘁」乃爾﹐豈知舜之「飯糗茹艸﹐若將終身」皆然。儒者成法﹐合當如此。

天之將興一代也﹐必生以勤兵績武之主﹐使之徵懾海外﹐而子孫世享太平﹐宗祀靈長﹐如漢武帝﹑唐世民﹑明永樂是也。天之將亡一代也﹐亦必生以勤兵績武之主﹐或干戈交起之事﹐使之耗財殺士﹐而橫斂致怨﹐宗祀以亡﹐如秦始皇﹑隋煬帝﹑元﹑明末是也。其機只在於歲﹐歲丰則足以給其雄威﹐而國運永﹔歲凶則適以暴民生﹐亂國運。宋之初興欠武功﹐故後代懦弱。

剛主問﹕「出將奚先﹖」先生曰「使予得君﹐第一義在均田。田不均﹐則教養諸政俱無措施處﹐縱有施爲﹐橫渠所謂『終苟道』也。」剛主曰「眾議紛阻﹐民情驚怨﹐大難猝舉。」先生曰「所謂『愚民不可與謀始』也。孔子猶不免麛裘之謗﹐況他人乎﹖吾於三代後最羨神宗﹑安石﹐但其術自不好﹐行成亦無濟。今若行先王之道﹐須集百官﹐曉以朝廷斷決大義﹐事在必行﹐官之忠勤才幹者﹐盡心奉法﹐阻撓抗違者﹐定以亂法黜罪。今人文墨無識﹐偏能多言亂撓﹐不如此﹐一事不可行也。」

顏羽深言多子之苦﹐先生曰「人世苦處都樂﹐如爲父養子而苦﹐父之樂也﹔爲子事父而苦﹐子之樂也﹔苟無可苦﹐便無所樂。」羽終言爲苦。先生曰「翁不覺其樂﹐試觀君臣具見之矣。如禹治水﹐稷教稼﹐苦人也﹔顏子簞瓢陋巷自甘﹐樂人也﹐禹﹑稷樂乎﹖顏子樂乎﹖如武侯鞠躬盡瘁﹐嘔血而死﹐可謂苦矣﹔然與其不遇玄徳﹐髙臥南陽﹐抱膝長吟﹐孰苦﹐孰樂﹖」

杜益齋規先生三失﹐曰「務名」﹐曰「輕信」﹐曰「濫交」。先生曰「務名之過﹐元不及覺﹔輕信之過﹐覺不能持﹔濫交之過﹐則僕苦心也。气數益薄﹐人才難得﹐如生三代而思五臣﹐不能借也﹔生兩漢而求伊﹑萊﹑十亂﹐亦不能借也﹔居今而求三傑﹑二十八將﹐其將能乎﹖故才不必徳﹐徳不必才﹐才徳俱無﹐一長亦不忍棄。且人各自成﹐勢難彊同。昔蠡人某﹐惡人也﹐吾欲治河以救一方﹐馳寸紙﹐立集夫五百名﹐赴吾於數里外﹐限時不爽也。脫鄙而遠之﹐數十鄕爲水國矣。又如某子﹐兄與法幹嘗面戒元﹑元亦曾受其辱﹐然遇使才﹐猶將用之也。」

禁令第十

先生曰「禁令﹐治之大權也﹔賞﹐治之大威也﹔信義﹐治之大寶也﹔仁恕﹐治之大道也﹔政事﹐治之大輿也。權﹑威不立﹐則信義﹑仁恕適以病國﹔寶﹑道不誠﹐則禁令﹑賞反以厲民﹔政事不修﹐則寶﹑道無所載﹐而權﹑威無所施﹐故善爲治者﹐必自政事始。」

治世之官詳於下﹐亂世之官疊於上﹔詳於下則教養舉﹐疊於上則掣肘成。下多一官﹐則民多一親﹔上多一憲﹐則官多一畏﹐多親而政事成﹐多畏而賄賂通。

人不作事則暇﹐暇則逸﹐逸則惰﹑則疲﹐暇逸惰疲﹐私欲乘之起矣。習學工夫﹐安可有暇﹖

宗人言「坐讀之病苦」。先生曰「書之病天下久矣﹐使生民被讀書者之禍﹐讀書者自受其禍。而世之名爲大儒者﹐方且要『讀盡天下書』﹐方且要『每篇讀三萬徧﹐以爲天下倡』﹐歷代君相方且以爵祿誘天下於章句浮文之中﹐此局非得大聖賢﹑大豪傑﹐不能破矣。」

明季任邱貢士龐濟公﹐少與大學士文敏友善。文敏貴﹐親友干謁者絡繹﹐濟公獨不至。文敏深念之﹐寄信乃往。文敏問來意﹐曰「思公一晤耳﹐無他事。」文敏嘆曰「古人哉﹗」贈金五百。曰「吾路費財兩緡﹐何須許多也﹖」文敏固與之﹐受之。還謂宗人曰﹕

「向固不受也﹐恐拂公成慚﹔然吾終不受﹐盡以修庠。」其孫愷舉博學﹐入翰院。

居恩祖母喪。思喪中廢業﹐兼以毀瘠﹐極易萎惰﹐故先正制爲祝祠云「夙興夜處﹐不惰其身。」期以內不惰猶易﹐練以後不惰更難。蓋期之內哀慕之深﹐常有汲汲切切意﹐不逸則不惰﹔練之後哀思日﹐殺心少念﹐身少事﹐逸斯惰﹐惰斯憊矣。故行喪禮於練前﹐失猶少﹔行喪禮於練後﹐失必多。孔子之「喪事不敢不勉」﹐事在勉彊而已矣。

「持其志」﹐敬心之學也﹐「無暴其气」﹐敬身之學也。然每神淸時﹐行步安重﹐自中規矩﹐則「持志」卽所以「養气」也﹔每整衣冠端坐﹐則雜念不來﹐神自守舍﹐則「無暴

」卽所以「持志」也。蓋身也﹐心也﹐一也﹔持也﹐無暴也﹐致一之功也。彼以耳目口鼻等爲「六賊」﹐自空其五臟﹐而謂定性明心者﹐眞妄也哉﹗眞自誣自賊也哉﹗何聰明者亦爲之迷惑不覺也﹖皆由務虛好大﹐縱意玄遠﹐未實用力於此心此身也。

思勉行仁義﹐而每得欺侮成怨﹐是吾人之處世﹐非爲仁義之難﹐而泛應曲當之難也。自反其過﹐在自見其是。我居其是﹐誰處其非﹖我居其功﹐誰受其過﹖必也﹐上孝下慈﹐而恆覺其不足﹔人侮人謗﹐而不自見其冤﹐其庶乎﹗

陳康如問經旨﹐先生曰「經學亦亡矣﹐亡於注疏﹑讀講也。今若於經典行一端﹐卽學禮之一端也﹔若於三事﹑六府行一事﹐則學書之一端也﹔若於風﹑雅﹑頌﹐歌一章﹑舞一節﹑爲一事﹐卽學詩之一端也。不然﹐卽讀之熟﹐講之悉﹐何經學之有哉﹖而遑問其旨也。

」問易與春秋之旨﹐先生曰「難言也。予未足知其旨﹐姑妄言也。易之作也﹐四聖人合人事之措施﹐與天地之化工﹐並而一之﹐交而易之之書也。詩﹑書﹑禮皆定局﹐而易爲活盤。孟子所謂『孔子聖之時』﹐其庶幾乎﹗春秋則孔子自解之矣﹐曰『丘之志在春秋』。又曰﹕

『我欲托之空言﹐不如見諸行事之深切著明也。』蓋借二百四十年桓﹑文之事﹐以自譜爲東周手段也。」

康如問禮﹐先生曰「吾久有志於禮﹐先行家祠禮。」因問「有家祠神主乎﹖」曰﹕

「有。有而朔望﹑令節﹐祭薦不行﹐不幾使先人爲有嗣之餒鬼乎﹖歲時祭薦﹐而禮文不舉﹐不幾如野人之叩墓乎﹖祭薦畢﹐遂行家人禮﹐拜父母﹐拜兄長。退入私室﹐夫婦之禮行焉﹐閨門之內﹐肅若朝廷。吾故曰行乎禮則尊矣﹐體乎仁則富矣。」

孔子論仁曰「居處恭。」居處不恭﹐卽居處不仁﹐恭卽仁矣﹔「執事」「與人」皆然﹐則仁無間隙﹐爲仁之功亦無間隙。天有不與人以君﹑相﹑師任之時﹐無不與人以三者之時。近但覺無事﹐是不以「仁爲己任」矣。

孔子言「思無益﹐不如學」﹐而近儒惟晝讀夜思﹐筆之書冊﹐卻棄孔門所「學而時習

」之六徳﹑六行﹑六藝不爲﹐是專爲其無益﹐而廢其有益矣。何怪乎內無益於身心﹐外無益於家國﹐而使聖道荒也哉﹗

剛主問操存﹐先生曰「予未審孔﹑孟之操存﹐第予所得力處﹐只『悚提身心』四字。」問﹕「靜中工夫如何著力﹖」曰「『戒愼乎其所不睹﹐恐懼乎其所不聞』﹐正是著力處。」問﹕「陽明何以說靜時不著念﹖」曰「昔人問陽明﹐人有無念時否﹖陽明曰﹕『實無無念時』﹐怎說不著念﹖」

胡連城問「忠恕而已矣」﹐先生曰「天下人同心也﹐忠以通之﹐自無不貫。故大學治平不外一『恕』﹐潔矩節明明畫出﹔中庸明『道不遠人』﹐亦是『忠恕』。子貢問一言終身可行﹐子曰﹕『其恕乎』﹗此外更無道。朱注旣云『竭盡無餘』﹐又云『借以著明之』﹐是忠﹑恕尙非一貫正義乎﹗」

果齋問﹕「『兄弟怡怡』﹐秀深慕之﹐而不免躁暴﹐何以免也﹖」先生曰「只知父母在上﹐我人子也﹐何敢躁暴﹖看兄弟是父母之子﹐何得不怡怡﹖」曰「恆苦不自由。」

先生曰「更無他道﹐知如此是病﹐便知不如此是藥。」

謂果齋曰「『夙興夜寐﹐無忝爾所生』﹐學者以勤爲要。禹惜寸陰﹐陶惜分陰﹐不可不知﹐不可不學也。」

顏習齋先生言行錄卷下

鼓琴第十一

先生鼓琴﹐羽弦斷﹐解而更張之﹐音調頓佳。因嘆爲學而惰﹐爲政而懈﹐亦宜思有以更張之也。彼無志之人﹐樂言遷就﹐憚於更張﹐死而後已者﹐可哀也﹗

思仰不愧﹐俯不怍﹐此气眞覺浩然。若陷色惡﹐便爲色害﹐不能浩然矣﹔陷財惡﹐便爲財害﹐不能浩然矣﹔陷機詐殘暴﹐則又害其浩然矣。其直養之要有二﹕一在平日兢兢愼獨﹐一在臨時猛省決斷。

剛主曰「人言某無擔架。塨謂人有小名位便驕狂者﹐是不能擔架小名位﹔有大名位便驕狂者﹐是不能擔架大名位﹔有學問便驕狂者﹐是不能擔架學問﹔有道徳便驕狂者﹐是不能擔架道徳。吾輩盡是無擔架人。必如乾卦『天行健』﹐方是擔﹔坤卦『厚徳載物』﹐方是架。」先生聞之﹐悚然自惕。

果齋問﹕「靜存動察﹐如何下手﹖」先生曰「靜之存也﹐提醒操持﹔動之察也﹐明辧剛斷。二者之得力﹐又有三字﹐曰『不自恕』。」

剛主言「每一念不合道﹐便斬截之。」先生曰「予亦曾用此功﹐旋動旋斬﹐如盤艸翦屠狀﹐覺得甚難﹐正是『克﹑伐﹑怨﹑欲不行』功夫也﹐不如提醒身心﹐一齊振起﹐諸欲自然退聽。」

吳仲常問﹕「文王三分有二﹐不過二分之人心歸耳﹐未必疆土盡屬。果爾﹐紂之凶暴肯容之乎﹖」先生曰「否。試觀自岐遷丰﹐疆域遠矣。況七十里之囿﹐若在百里之岐﹐是舉國爲囿﹐僅餘三十里都鄙﹐有是理乎﹖」仲常曰「三分有二﹐誠然矣﹐紂不忮乎﹖

」曰「紂專以酒色自娛﹐文王又能率其叛紂來歸者以事紂﹐供賦役如故﹐紂亦倚恃文王得自遂其淫逸﹐又何忮乎﹖」仲常悅。

果齋問伊尹卻湯聘事。先生曰「夏桀之世﹐天下無道久矣﹐無尊徳樂道之人﹐偶有一二﹐不過虛博下士之名﹐無一眞心慕徳者。湯來聘﹐伊若曰﹐此不過務虛名﹐我何用其聘幣爲哉﹖及三往﹐知其可與有爲矣﹐乃幡然攺。」問﹕「何以就桀五﹖」曰「此湯忠之至﹑仁之盡也。得一尹﹐曰聖人與居﹐或可以化桀而永神禹之祚也﹐進之﹐無濟而返。又久之﹐曰﹐或知悔也﹐再進之。五返而不攺﹐無望矣﹐乃放之。猶曰﹕『恐後世以臺爲口實﹐惟有慚徳﹗』故曰忠之至﹑仁之盡也。」

果齋患忘。先生曰「孟子不云乎﹐『必有事焉而勿正﹐心勿忘﹐勿助長也』。今曰忘﹐是心無事矣。且忘之病每生於無志﹐助之病每迫於好名。吾昨勸某友學經濟實用﹐諉曰

『幾時用著』﹖予曰﹕『必待上帝立券明日用﹐兄今方學乎﹗昔姜公八十遇文王﹐假使七十八九壽終﹐將不得爲姜公乎﹖不用而死﹐只八百年蒼生不被其澤耳﹐公以全體大用還於天地﹐曾何缺欠﹖必用而後學﹐否則不學﹐是爲利也。學從名利入手﹐如無基之房﹐壘砌縱及丈餘﹐一倒莫救。』」

刁文孝言「爲時文不爲古文﹐文不文﹔爲時人不爲古人﹐人不人。」先生進之曰﹕

「古文非八大家之謂也﹐古人非漢﹑宋諸儒之謂也。當求堯之『煥乎文章』﹐孔之『斯文在玆』者﹐知其文﹐則可爲其人矣。」

孝子一念不得親心﹐則爲不孝﹔仁人一念不通天心﹐則爲不仁。

「戒愼不睹﹐恐懼不聞」﹐是靜中眞工夫。吾輩必於湛然虛靜之中﹐懍然惕「上帝臨汝」之意。

爲善克果﹐其善乃爲我有﹐否則千思萬想﹐其善終不獲﹔攺過必眞﹐其過乃不爲我有﹐否則千悔萬恨﹐其過終不去。

日夜以此心照顧一身﹐所以養性也﹐九思﹑九容是也﹔日夜以此心貫通民物﹐所以事天也﹐三事﹑三物是也。精之無間﹐聖矣﹔勉之不忘﹐賢哉。

「狂者進取」﹐是夫子狀他一段勇往有爲意思。凡作想遇事﹐都向前鋪張去做﹐常常撻起精神﹐故謂之「進」﹔凡取道徳﹐取人物﹐取功名﹐好提挈到手做一番﹐故謂之「取」

。每好進而不好退﹐好取而不好捨﹔其退時亦是他進處﹐其捨時亦是他取處﹐是狂者眞面目也。進而取法古人﹐只其中一意耳。「狷者有所不爲」﹐是夫子狀他一段謹飭古板意思。凡作想遇事﹐都向裏收斂﹐將來常常把定門闌﹐凡遇非道非義﹐固斷斷不染﹐卽遇人物亦若有不輕交﹑不願交﹑不敢交意﹐卽遇道徳功名事業﹐亦若有不輕做﹑不願做﹑不敢做意﹐故謂之「有所不爲」﹔每當進時亦好急流勇退﹔每當取時卻是得捨便捨﹐是狷者眞面目也。守有餘﹐只其中一意耳。天地間惟此兩種人﹐遇大聖人鼓動得起﹐造就得成﹐駕馭得出﹐𨿽不及

「中行」﹐皆可同心共濟﹐有益蒼生也。不遇大聖人﹐自己擔當﹐在上在下﹐亦能鼓動得人﹐造就得人﹐駕馭得人﹐𨿽不及「中行」無破綻﹐然亦能各成一局﹐領袖一時。總之﹐「中行」外﹐除此兩者﹐更無聖賢﹐並無豪傑矣。

謂修己曰「吾聞君子忍人所不能忍﹐容人所不能容。如人不之欺侮也﹐又何言容忍乎﹗如人欺侮不至甚﹑不至多也﹐又何言人所不能容忍乎﹖」

人莫患於自幼不從師﹐又莫患於早爲人師。「恭則不侮﹐寬則得眾﹐信則人任」﹐孔子言之矣﹔我自見其恭﹐而人不我敬﹐是我之未恭也﹔推之寬﹑信亦然。若存自反無愧之心﹐謂人之孚否不足卹﹐是卽「居之不疑」也﹐宜深加洗剔。

祭考致齊﹐思吾之心﹐先考遺體也﹐洗心所以格先考。儻有財念﹑色念﹑名念﹑很毒念一萌﹐是污先考所遺之心﹐不孝孰甚焉﹗吾之身﹐先考遺體也﹐修身所以格先考。儻有貪行﹑淫行﹑欺世行﹑暴物行一條﹐是玷先考所遺之身﹐不孝孰大焉﹗又思手爲先考遺體﹐敢不恭乎﹗目爲先考遺體﹐敢不端乎﹗不「持其志」﹐是不能齊栗以奉親心也﹔或「暴其气」

﹐是敢爲威忤以傷親气也。

趙麟書援食我﹑越椒事﹐以爲气質有惡。先生曰「請問二子方生﹐其心卽欲貪財好色乎﹖弒父與君乎﹖向母﹑子文聽其啼聲﹐知其气稟之甚偏﹐他日易爲惡耳。今指其偏卽爲惡﹐是見利刃卽坐以殺人罪也﹐可乎﹖」

張仲誠言「學直是不閒曠。身無事干﹐尋事去幹﹔心無理思﹐尋理去思。習此身使勤﹐習此心使存﹐此便是闇修﹐此便是閒居爲善﹐此便是存心養性﹐此便是豫立。學者以此爲苦﹐何知此中之趣﹗」

遊王敍亭花苑﹐諭以苑中宜植果﹑種瓜﹐且曰「天無曠澤﹐地無曠力﹐人無曠土﹐治生之道也。家無三曠則家富﹐國無三曠則國富。」敍亭悅曰「儻得永侍先生﹐則得常聞善言矣。」

王次亭第十二

王次亭問孔﹑孟作用。先生曰「孔子神化﹐其罏錘乾坤處眞不可測。如七日誅少正卯﹐七日焉能便誅得朝中大聞人﹐三月墮三都﹐三月焉能便懾服得四﹑五世積成大姦﹐使之拱手聽從﹖萬不敢望。孟子王道手段竊有一二不願學處﹐如『善戰』﹑『辟艸萊』之才﹐自是行道所必用﹐如何定大罪﹑『服上刑』﹖且七雄以富彊爲主﹐此輩皆居腹心要路﹐只合包容任用﹐使之將虎賁﹐行弔伐﹐服農政﹐力溝洫﹐彼將樂我之得用﹐得比於周﹑姜﹑禹﹑稷矣。今曰吾入門便誅汝﹐彼又肯容我入乎﹗觀孔子取衛靈能用王孫賈等﹐則孔子若得用於衛﹐手段可想矣。」

張仲誠語錄內﹐有「夷﹑惠非聖﹐逸民不足學」等語。先生曰「我輩今日正要學个可﹑不可。夫子之無可﹑無不可﹐如何學得﹖『士希賢﹐賢希聖﹐聖希天』﹐是一定程頭。若只說完美好聽﹐譬如執路程本說南京﹐說「年﹐還只是在此﹐若實去走﹐一步也隔越不得。夷﹑惠﹐夫子皆稱賢﹐孟子稱聖﹐須知孔子看得細﹐說賢便是聖﹔又要知孟子眼髙志大﹐不輕伏人下﹐若夷﹑惠非聖﹐不肯說皆古聖人﹐亦不肯服他得君皆有天下。我輩不可以見不到處﹐輕古人也。」

謂次亭曰「吾輩只向習行上做工夫﹐不可向言語﹑文字上著力。孔子之書名論語矣﹐試觀門人所記﹐卻句句是行。『學而時習之』﹐『有朋自遠方來』﹐『人不知不慍』﹐『

其爲人也孝弟』﹐『節用愛人』﹐等﹔言乎﹖行乎﹖」次亭欣然曰「當書紳。」

吾儒「攺過遷善」﹐所以自治也﹔「移風易俗」﹐與天下同「攺過遷善」也。然「攺過遷善」而不體乎三物﹐終流於空虛﹔「移風易俗」不本乎三重﹐終失之具文。

「九思」之功﹐如「言思忠」﹐非第思忠﹐是思要忠去﹔「事思敬」﹐非第思敬﹐是思要敬去。世人所謂工夫﹐上載思忠﹑思敬重﹐下截忠去﹑敬去或稍輕﹔吾謂工夫下截忠去﹑敬去重﹐上截思忠﹑思敬處﹐則偏輕耳。

與傅惕若言「气質正吾性之附麗處﹐正吾性作用處﹐正性功著手處。」惕若問﹕「如何著手﹖」曰「如敬之功﹐非手何以做出恭﹖孝之功﹐非面何以做愉色婉容﹖」

篤周次亭更字也。問「變化气質」之說。先生曰「是『戕賊人以爲仁義』也。吾性所自有﹐吾气質所自有﹐皆天之賦我﹐無論淸﹑厚﹑濁﹑薄﹐半淸﹑半厚﹐皆擴而充之﹐以盡吾本有之性﹐盡吾气質之能﹐則聖賢矣﹐非變化其本然也。」篤周未達。曰「必疑剛化柔﹐柔化剛﹐爲學力也。試觀甚剛人﹐亦必有柔處﹐甚柔人亦必有剛處﹐只是偏任慣了。今加學問之功﹐則吾本有之柔自會勝剛﹐而剛徳合於天則﹔本有之剛自會勝柔﹐而柔徳合於天則﹐書云『髙明柔克﹐沈潛剛克』﹐是也。非是變化其剛柔也。正如技擊者好動腳﹐教師教他動手以濟腳﹐非是變化其腳也。」

諸欲之引人﹐惟色爲甚。淫凶之夫﹐彊暴以求之﹐白刃堅梃﹐不以懾其志﹐眞貞女也﹔邪蕩之女﹐艷冶以誘之﹐千嬌百媚不以亂其心﹐眞丈夫也。然嬌媚之奪﹐尢甚於梃刃之劫。堅臥不動﹐彊哉﹗當之不蔽﹐明哉﹗

朱主一言「用習禮等功﹐人必以爲拏腔做勢﹐如何﹖」先生曰「正是拏腔做勢﹐何必避﹖甲冑自有不可犯之色﹐衰麻自有不可笑之容。拏得一段禮義腔﹐而敬在乎是矣﹔做得一番韶舞勢﹐而和在乎是矣。後儒一掃腔勢﹐而禮﹑樂之儀亡矣。」

古人「正心」﹑「修身」﹑「齊家」﹐專在治情上著工夫。治情專在平好惡上著工夫。平好惡又專在待人﹑處物上著工夫。故「修身」﹑「齊家」之傳引「知子﹑知苗」之諺﹐指點人看﹐吾輩可以知所用力矣。

聰明不足貴﹐只用工夫人可敬﹔善言不足憑﹐只能辦事人可用。

孔子之道﹐如宗廟﹑朝廷﹐宮殿巍峨﹐百廡千廊﹐禮容﹑樂器﹐官寮政績﹐蕩蕩濟濟﹐賢其座廡﹐三千人其各得閒捨也﹐最下亦垣門﹑沼榭﹑花柳之屬。故吾嘗云得其徒眾之末﹐亦師事之﹐爲其實也。後儒之學﹐則如心中結一宗廟朝廷景況﹐紙上繪一宗廟﹑朝廷﹐圖畫方寸操存﹐盡足自娛﹔讀﹑講﹑著述﹐盡足快口舌﹐悅耳目﹔故每自狀如鏡花﹑水月﹐惜無實也。

謂曹萬初曰「『攺過遷善』﹐吾儒做聖賢第一義也﹔『規過勸善』﹐吾儒交朋友第一義也﹔『納諫從人』﹐吾儒做經濟第一義也﹐否則人役耳。烏能居成吾徳﹐出交天下士乎﹗」

萬初問﹕「人輒言禮﹑樂必百年而後興﹐何如﹖」曰「古人百年後興﹐謂教化浹洽也﹐如唐﹑虞之『時雍』﹑『風動』也。予則謂一日行習禮﹑樂﹐一日之唐﹑虞﹐一月行習﹐一月唐﹑虞也。一人行習禮樂﹐一人之堯﹑舜﹔人人行習﹐人人堯﹑舜也。」

杜益齋問﹕「習恭卽靜坐乎﹖」曰「非也。靜坐是身心俱不動之謂﹐空之別名也。習恭是吾儒整修九容工夫﹐愧不能如堯之允﹐舜之溫﹐孔之安﹐故習之。習恭與靜坐﹐天淵之分也。」

謂祭神感格之難也﹐非純心聚精﹐不能萃神之渙﹔致饗之難也﹐非明徳蠲潔﹐不足邀神之歆。故事莫大於祭﹐道莫精於齊﹐孔子大聖﹐亦不得不愼也。

人各有稟賦之分﹐如彼農夫﹐能勤稼穡以仰事俯畜﹐斯不負天之生農矣﹔如彼商賈﹐能勤交易﹐計折閱﹐而無欺詐﹐斯不負天之生商矣﹔學者自勘﹐我是何等稟賦﹖若不能修徳立業﹐便是不能盡其性﹐便是負天﹐便是負父母之生。

勉賈易攺過﹐曰「吾學無他﹐只『遷善﹑攺過』四字。日日攺遷﹐便是工夫﹔終身攺遷﹐便是效驗。世間只一顏子『不貳過』﹐我輩不免頻復。𨿽攺了復犯亦無妨﹐只要常常振刷﹐眞正去攺。久之不免懈怠﹐但一覺察﹐便又整頓。不知古人如何﹐我是依此做來。」

或訴家變﹐先生曰「聖人稱舜爲大孝﹐他聖其不孝乎﹗賢人稱曾﹑閔爲孝﹐諸賢其不孝乎﹗惟其際變而不失常﹐故稱耳﹐處常者無稱焉。此固人子之不幸﹐亦人子之大幸也。

」因勸以負罪引慝。

蕭道成言「治國十年﹐使金玉如糞土。」先生曰「齊王恃其儉素﹐不貴珍寶爲言耳。使天不廢我﹐但使民貢本色十年﹐金玉何用﹖歷代人皆愚﹐謂本色費腳價。不知王畿之貢﹐可足朝廷﹑宗廟之用﹔盈世州郡邊腹皆積倉﹐何地有事﹐何地食糧﹐不用解矣。卽使三五百里近道運盤﹐或山水阻滯﹐三鐘致一鐘﹐一鐘亦可用之一鐘也﹔今解白金﹐一金卽致萬金﹐萬金終無用之萬金也。昔困錦州﹐五十金易一罏餅﹐不大可見哉﹗甚矣﹐歷代之愚也。吾人得君﹐必當以稅本色﹑均田爲澤民第一義。」

學須第十三

先生曰「學須一件做成﹐便有用﹐便是聖賢一流。試觀虞廷五臣﹐只各專一事終身不攺﹐便是聖﹔孔門諸賢﹐各專一事﹐不必多長﹐便是賢﹔漢室三傑﹐各專一事﹐未嘗兼攝﹐亦便是豪傑。

謂曹萬初曰「謹守之士﹐患其拘執﹐進以勇爲﹐不可及矣﹔豪傑之士﹐患其粗率﹐濟以愼密﹐莫與敵矣。」

爲門人解屯﹑師﹑訟諸卦畢﹐謂曰「誦聖人之經﹐須心會其理而力行之。如師『長子帥師﹐弟子則輿屍』﹐便知老成可貴。我今日做人﹐便當鎭重學老成﹐去輕佻少年气﹔他日爲政﹐便宜任用老成﹐勿輕信少年喜事之人。如訟卦﹐便宜思﹐陽屬健﹐易貴之﹐常以目君子﹔如何訟卦便惡之﹐皆云『不克訟』﹖可見君子恥爭﹐只以柔忍爲徳。但健訟刁告﹐便有眚無吉矣。如此體會﹐方是會易。不然﹐與讀時文何殊焉﹗鹿幹嶽先生四書說約於爲學修身等俱向身上打照﹐一部四書方看活﹐方有用。他人俱看在紙墨上﹐四書死矣。」

儒者得君爲治﹐不待修學校﹐興禮樂﹐只先去其無用﹐如帖括詩賦之事﹐世間才人自做有用功夫。有人才則有政事﹐有政事則有太平﹐天地生民﹐自受其福矣。又不必得君﹐但遇有位﹐以此告之﹐得一人決斷之﹐乾坤幸矣。

法干言「一代之興﹐宜將同起逐鹿之人﹐皆爲立祠錄後。蓋彼此之起﹐皆爲生民請命於天者﹐我卽得成之彼﹐彼卽未成之我﹐非同亂臣﹑叛將﹐殺誅殄滅﹐最無名義。此典一行﹐不惟所以勸將來之豪傑﹐未必非本朝之福也。」

剛主佐政桐鄕﹐將往﹐來拜別。先生贈言曰「威儀欲莊整﹐出語貴開明。取人勿求備﹐看人勿太刻。存憐天下之心﹐定獨行不懼之志。事必矯俗則人不親﹐行少隨俗則品不立﹐二者善用之﹐其惟君子乎﹗愛人才所以愛蒼生﹐矯世儒所以衛聖道﹐二者交致焉﹐其惟君子乎﹗」剛主拜受。

孔子開章第一句﹐道盡學宗。思過﹐讀過﹐總不如學過。一學便住也終殆﹐不如習過。習三兩次﹐終不與我爲一﹐總不如時習方能有得。「習與性成」﹐方是「幹幹不息」。

父母生成我此身﹐原與聖人之體同﹔天地賦與我此心﹐原與聖人之性同﹔若以小人自甘﹐便辜負天地之心﹐父母之心矣。常以大人自命﹐自然有志﹐自然心活﹐自然精神起。

人須知聖人是我做得。不能作聖﹐不敢作聖﹐皆無志也。

庸人苦無气﹐气能生志﹔學者患無志﹐志能生气。志气環相生﹐孟子志气之說﹐眞體驗語。

丹朱﹑歡﹑共輩﹐盡足成一代桀﹑紂君臣﹐堯一讓舜﹐而气運虞﹑夏矣﹐堯之「先天而天弗違也」。帝摰荒淫﹐釀成洪水﹐堯不能化矣﹐舉舜﹑禹而治平之﹐堯之「後天而舉天時」也。東遷後﹐世衰道微﹐以「在田」之「見龍」﹐教三千人布於天下﹐使百世相承﹐斯道不亡﹐孔子之「先天而天弗違也」﹔亂臣賊子有作﹐王迹竟熄﹐周遊張皇﹐補偏救獘﹐孔子之「後天而奉天時」也。

論歷理曰﹕古人於必用而不常用之官﹐多命專家﹐使世修其職。如歷與史之類﹐一欲其精也﹔一不欲多費人才於不常用之學也。堯之「欽若」﹐非徒推測其纏度﹑次捨之气候﹐欲因气候以行其政令﹐斯爲「敬順昊天」也﹔「敬授」﹐非徒示人以令節遲早﹐欲令士順令節以爲學﹐民順令節以務農也。其所頒月令﹐必逐年稍有遲早﹐聖人察天者精﹐使天人合也﹔後世全廢﹐只作吉凶卜日之書。惜哉﹗

三皇﹑五帝﹑三王﹑周﹑孔﹐皆教天下以動之聖人也﹐皆以動造成世道之聖人也。五霸之假﹐正假其動也﹐漢﹑唐襲其動之一二﹐以造其世也。晉﹑宋之苟安﹐佛之空﹐老之無﹐周﹑程﹑朱﹑邵之靜坐﹐徒事口筆﹐總之皆不動也。而人才盡矣﹐聖道亡矣﹐乾坤降矣。吾嘗言一身動則一身彊﹐一家動則一家彊﹐一國動則一國彊﹐天下動則天下彊﹐益自信其考前聖而不謬矣﹐後聖而不惑矣。

儒道之亡﹐亡在誤認「文」字。試觀帝堯「煥乎文章」﹐固非大家帖括﹐仰豈四子﹑五經乎﹗文王「經天﹑緯地」﹐周公「監二代」所制之「鬱鬱」﹐孔子所謂「在玆」﹐顏子所謂「博我」者﹐是何物事﹖後世全誤。

治平之道﹐莫先於禮。惟自牌頭教十家﹐保長教百家﹐鄕長數千家﹐舉行冠﹑婚﹑喪﹑祭﹑朔望﹑令節禮﹐天下可平也。

學者須振萎惰﹐破因循﹐每日有過可攺﹐有善可遷﹐卽成湯「日新」之學也。遷心之善﹐攺心之過﹐謂之「正心」﹔攺身之過﹐遷身之善﹐謂之「修身」﹔攺家之過﹐遷家之善﹐謂之「齊家」﹔攺國與天下之過﹐遷國與天下之善﹐謂之「治平」。學者但不見今日有過可攺﹐有善可遷﹐便是昏惰了一日﹔人君但不見天下今日有過可攺﹐有善可遷﹐便是苟且了一日。

張仲誠云「人言堯舜任其自然﹐非也﹔堯舜只是終身兢業。譬如鳶飛戾天﹐儻一斂翅﹐便從雲際墜下。」

景州吳玉衡問學。先生曰「學者﹐學爲聖人也。後世二千年無聖﹐有二獘﹕一在輕視聖人之粗迹細行﹐而不肯爲﹐曰所以爲聖人不在此﹔一在重視聖人之精微大徳﹐而不敢爲﹐曰聖人極詣﹐非我等常人所可及。然則聖人斷是天外人矣。僕下愚也﹐於聖人大處不敢言﹐只是向粗迹碎小處勉行一二﹐如『齊必變食﹐居必遷坐』﹐『蔬食﹑菜羹﹐必祭﹐必齊』

﹔如『迅雷﹑風烈必變』等。」

人於六藝﹐但能究心一二端﹐深之以討論﹐重之以體驗﹐使可見之施行﹐則如禹終身司空﹐棄終身教稼﹐臯終身專刑﹐契終身專教﹐而已皆成其聖矣。如仲之專治賦﹐冉之專足民﹐公西之專禮樂﹐而已各成其賢矣。不必更讀一書﹐著一說﹐斯爲儒者之眞﹐而澤及蒼生矣。

苗揆文有異母二少弟﹐揆文篤友愛﹐教養成人﹐不私先人遺金﹐出而公用。其二弟赴府縣試盤費必倍﹐曰「非不知營辦之難也﹐第恐少弟出門﹐有不如意﹐此心不可以對先慈矣。」其子獨任勞瘁﹐有扳其叔意﹐便教之思祖母恩。先生曰「孝友哉﹗不蓄私財﹐不聽妻子言﹐義居可久也。」

思人和兄弟﹐所以孝父母也﹔和從兄弟﹐所以孝祖也﹔和再從兄弟﹐所以孝曾祖也﹔和三從兄弟﹐所以孝髙祖也﹔和疏族﹐所以孝先祖也。

教及門第十四

先生教及門活心之法﹐只要自檢一念之動﹐是人欲﹐便克治之﹐便剛斷之﹐則自活﹐引冉嫗斷指爲法。錂因述「前於內室壁上書『相在爾室﹐尙不愧於屋漏』以自箴﹐夜卽夢念此箴以拒邪妄。昨習禮則夢登孔子之堂﹐觀顏﹑曾諸賢講習禮樂。」先生曰「子根气好﹐充此卽可爲聖﹑爲賢﹐勉之哉﹗無負吾教也。」

錂問﹕「行禮﹐家人多阻撓﹐柰何﹖」先生曰「然。予之初行禮也亦然﹐惟剛毅以持之﹐講說以曉之﹐積誠以感之﹐悠久以化之﹐自彬彬矣。夫行乎禮﹐則閨門之內儼若朝廷﹐不亦貴乎﹗體乎仁﹐則萬物皆備﹐天下歸仁﹐不亦富乎﹗是以在我重﹐而世味輕也。」

郝公函問﹕「董子『正誼明道』二句﹐似卽『謀道不謀食』之旨﹐先生不取﹐何也﹖

」曰「世有耕種﹐而不謀收獲者乎﹖世有荷网持鉤﹐而不計得魚者乎﹖抑將恭而不望其不侮﹐寬而不計其得眾乎﹖這『不謀﹑不計』兩『不』字﹐便是老無﹑釋空之根﹔惟吾夫子『

先難後獲』﹑『先事後得』﹑『敬事後食』三『後』字無獘。蓋『正誼』便謀利﹐『明道』

便計功﹐是欲速﹐是助長﹔全不謀利計功﹐是空寂﹐是腐儒。」公函曰「悟矣。請問『謀道不謀食』。曰「宋儒正從此誤﹐後人遂不謀生﹐不知後儒之道全非孔門之道。孔門六藝﹐進可以獲祿﹐退可以食力﹐如委吏之會計﹐簡兮之伶官可見。故耕者猶有餒﹐學也必無饑﹐夫子申結不憂貧﹐以道信之也。若宋儒之學不謀食﹐能無饑乎﹗」

又問﹕「勤愼﹑和緩﹐『緩』字何義﹖」曰「孔門爲學爲治皆尙敏﹐故曰『敏於事』﹑『而敏於行』﹑『敏則有功』﹐孟子曰『民事不可緩』。」曰「近世則珍緩﹐何也﹖

」曰「時也。三代气醇﹐所生之天才旣厚﹐而學養又素裕﹐敏則有功﹔近世人才旣劣﹐而學術又失﹐忙則敗事矣。」

倪鴻寶之弟元瓚亦進士也﹐甲申變﹐棄家偕其妻隱深山﹐治生同農夫。康熙間﹐有同年友大貴﹐同某太守更士人服訪之﹐年已耄﹐不相識矣﹐敍往事久之。有老嫗持箕帚碓糝入﹐其夫人也。貴人曰「金幣不敢以贈﹐願供米麥若干石﹐炭若干包。」元瓚曰「素不受人饋﹐卻之恐公弗堪﹐請爲公施粥以贍貧民。」貴人行後盡施之﹐復鍵戶遁﹐莫知所之。

爲人日行一善﹐三年可千善。積善何難﹖人病不爲耳。

威不足以鎭人而妄夷之﹐惠不足以感人而妄市之﹐不智也﹐禍於是伏焉。仁而得暴﹐仁者必自反也﹔暴以招暴﹐又何異焉。恭者來侮﹐恭者必自反也﹔侮者致侮﹐又何尢焉。

禮﹑樂﹐聖人之所貴﹐經世重典也﹔而舉世視如今之禮生﹑吹手﹐反以爲賤矣。兵學﹑才武﹐聖教之所先﹐經世大務也﹐而人皆視如不才寇盜﹐反皆以爲輕矣。惟袖手文墨﹐語錄﹑禪宗﹐爲至尊而至貴﹐是誰爲之也﹗

人須常自衡﹕天之生我﹐父母之成我﹐其中人乎﹐中人以下乎﹐抑中人以上乎﹖果中人以下﹐則鑿井﹑耕田﹐已無負於生我矣﹔或中人也﹐則隨世波流﹐亦何負﹔儻中人以上也﹐則上當爲五臣﹑十亂﹐中當如三傑﹑二十八人﹐下之亦須主城﹑貳郡﹐實求輔挽气運﹐利濟生民。不然﹐則負我資性﹐爲天地父母之罪人矣﹗

一吳生气象端凝﹐先生謂之曰「人賦性質愚﹐耕田鑿井﹐勤力養家﹐無負於天矣﹐亦無負於親矣。賦性聰秀﹐不能出眾自彊﹐以才徳見於世﹐如天之生我何﹔如親之育我何﹗故下之爲秀民﹐中之爲豪傑﹐上之爲聖賢﹐在乎人自爲耳。」

人之爲善﹐得人之感報﹐人之稱傳﹐天不必報之矣﹔人之有長﹐而自表自見﹐天亦不必祚之矣。天之所祚報者﹐人不感稱﹐自不表見﹐乃所謂陰徳也。觀舜之爲子﹐禹之爲臣﹐令人愧勵﹗

志不眞則心不熱﹐心不熱則功不緊﹐故多睡之人無遠圖﹐立志之子多苦想。

古人靜中工夫﹐如「洗心退藏於密」﹐「夙夜基命宥密」﹐明見於經。吾人宜洗去習染之污穢﹐退藏精深﹐而不粗疏表暴。夙夜勤惕﹐立定天之予我﹐常令寬廣﹐莫令窄狹﹔常令精密﹐莫令粗疏。此明徳第一層誠﹑正工夫。

思君子之心坦蕩﹐則世路無往不寬平﹔小人之心險窄﹐則無時無地不戚戚。予天資非君子﹐而勉學其一二﹐能於禍福得失之慮﹐不參於神明﹔怨天尢人之念﹐不累於夙夜﹐或康節所謂「太平人」乎。

人必能斡旋乾坤﹐利濟蒼生﹐方是聖賢﹔不然﹐𨿽矯語性天﹐眞見定靜﹐終是釋迦﹑莊周也。

論郡縣體統﹐曰「太守卽古方伯﹐州縣卽古五等諸侯也﹐何事分道﹑布﹑按司﹐又重之以巡撫﹐加之以總督﹐倍加六等方伯乎﹖賢者掣肘多﹐而才能莫展﹔不肖者效媚多﹐而剝民益重。故曰﹐治世之官詳於下﹐亂世之官疊於上。」

大學明徳之道﹐無時不可學﹐無日不可時習。如時時敬其心﹐卽孔子所謂「齊」﹐習禮於心也﹔時時提撕警覺﹐莫令昏蔽﹐卽孔子所謂「明」﹐亦習禮於心也。每日正其衣冠﹐潔淨整齊﹐非法服不服﹐卽孔子所謂「盛服」﹐習禮於身也﹔至「目容端」﹐習禮於視也﹔

「口容止」﹐「聲容靜」﹐習禮於言也﹐至於「手容恭」﹐「立容徳」﹐習禮於持行也。凡「九容」﹑「曲禮」﹐無非習禮於身也。禮眞斯須不可去者﹗

盤銘云「苟日新」﹐振起自滌矣﹔日豈一日乎﹖而復云「日日新」。蓋「日新」﹐𨿽上智不能保無間斷也。日日已無歇工矣﹐何必云「又日」﹖蓋功𨿽有常﹐不能保久而不因循惰怠也。其必學曾子之「日省」﹐可乎﹗

與李命侯言「古今旋乾轉坤﹐開務成物﹐由皇帝王霸以至秦﹑漢﹑唐﹑宋﹑明﹐皆非書生也。讀書著書﹐能損人神智气力﹐不能益人才徳。其間或有一二書生濟時救難者﹐是其天資髙﹐若不讀書﹐其事功亦偉﹐然爲書損耗﹐非受益也。」命侯問﹕「書可廢乎﹖」曰「否。學之字句皆益人﹐讀著萬卷倍爲累。如弟子入則孝一章﹐士夫一閱﹐終身做不盡﹔能行五者於天下一章﹐帝王一觀﹐百年用不了﹐何用讀著許多﹗千年大患﹐只爲忘了孔門『

學而時習之』一句也。」

習恭﹐見壁上書「小心翼翼﹐昭事上帝」﹐思「小心」難矣﹐「翼翼」更難﹐「事上帝」難矣﹐「昭事」則更難。蓋「小心」只事敬畏焉耳﹐「翼翼」則終日幹幹﹐同乎天矣。

「事帝」明旦若臨﹐仍一敬畏焉耳﹐「昭事」則爲人君臣父子一有不止乎仁﹑敬﹑孝﹑慈者﹐非上帝命我意矣﹔視鰥﹑寡﹑孤﹑獨一不得所﹐一或欺殘﹐非上帝降鑑意矣。吾妄從事三十年﹐而一無可自信也。睹各門上懍乎上帝﹐箴可懼也。

教果齋脫俗累曰「世人之所怒亦怒之﹐世人之所憂亦憂之﹐世人之所苦亦苦之﹐何以言學哉﹖故君子無累。」

天無不覆也﹐吾心有不覆之人﹐則不能法天之髙明﹔地無不載也﹐吾心有不載之人﹐則不能法地之博厚。

杜生第十五

杜生隨行﹐出裏門先生乃乘﹐因教生曰「道莫切於禮﹐作聖之事也。人之不肯爲聖者﹐只因視禮之精鉅者曰﹐是聖人事﹐非我輩常人所敢望﹔禮之粗小者曰﹐但能此豈便是聖﹐聖人不在此﹔是聖人無從學也﹗吾願有志者﹐先其粗﹐愼其小﹐學得一端亦可﹐卽如出裏門乘﹐入裏門下﹐出則告﹐反則面﹐豈人所不能哉﹖不爲耳。」

聞人讀「舉賢才」﹐謂之曰「我輩士庶﹐莫謂學不得此句。見人孝弟便學他孝弟﹐便到處稱揚他孝弟﹔見人廉幹﹐便學他廉幹﹐便到處稱揚他廉幹﹔卽吾人在下之舉賢才也。凡書皆宜如此體驗﹐不可徒讀。」

念念向天理上想﹐心上達也﹔事事向天理上做﹐身上達也。若百念百事升天﹐忽一念一事墮地﹐前功盡棄矣﹐可恃乎﹗

制欲之法﹐明以辧之﹐剛以斷之。

孫瑜字叔禮﹐奭子也。其傳載毀蔡州吳元濟像攺祀裴度。先生曰「毀之﹐攺之﹐是矣。然元濟至三百年猶廟祀之﹐則𨿽竊據一時﹐亦必有澤及生民處也。今聞靑陽縣有張定邊祠﹐想亦有不可忘者乎﹖後世卽一日長民之豪傑﹐皆當知勉。」

人不辦天下事﹐皆可爲無獘之論﹐若身當天下事﹐𨿽聖人不能保所用之無僉邪。蓋辦事只以得才爲主﹐事成後若彼罪著﹐再爲區處而已。試觀堯用三凶﹐孔子論衛靈用三臣﹐忠武用延﹑儀﹐從來如此。

「小魯」﹐「小天下」﹐極贊聖人之髙。「觀瀾」﹐如中庸「語大莫載」﹑「容光必照」﹐如「語小莫破」﹐注意在學聖者如「流水不盈一科不行」﹐「不成此章不達」。學兵成了片段方學農﹐學農成了片段方學禮﹑學樂。孟子所見極眞切﹐不曾岔了孔子路徑﹔後儒見解全別。錂見先生教幼童數也﹐語之九數不令知有因法﹐九數熟而後進之因﹐因法熟方令知有乘﹐乘法熟方令知有歸除。教禮教樂亦然。所謂「盈科後進」也所謂「循循善誘」也﹐先生其不岔孔子路徑與﹗

果齋自任有千金不奪之守。先生曰「噫﹗何言之易也。嘗以不拾遺一節自勘矣﹕一錢不拾﹐未必百也﹐百金不昧﹐未必千也﹐千金不昧於通衢﹐未必不一金昧於深夜也。又嘗以好色自勘矣﹕見三分色﹐目不睨﹑心不亂﹐未必保八分也﹐八分艷嬌而不亂﹐未必保傾國奇姿也﹐傾國奇姿不亂於白晝﹐而野花俗艸反溺於隱僻衾枕者﹐未敢保也。此四十年來與法幹交相恐懼警切﹐而未敢自信者﹐何言之易也﹗」

古者弟子爲學﹐先教之事父﹑事兄﹐服勞奉養﹔今世爲學﹐惟教之讀書﹑作文﹐逸惰其身﹐而奴隸其父兄﹐此時文取士之害﹐讀作爲學之獘也。

人之志道徳也﹐君子積年作之而不興﹔志富貴也﹐俗人一言動之而輒起。甚矣﹐志道者之鮮也。

或問﹕「『一日克己復禮﹐天下歸仁』﹔一日甚暫﹐天下至大﹐一日才克復﹐焉得天下遂稱其仁﹖」先生曰「如子今日克己復禮﹐莫道天下﹐便左右鄰里亦未必稱仁﹐是夢語也。我之本體﹐原萬物皆備﹐只因自己失了天理之則﹐便與父子兄弟皆植藩籬﹐況天下乎﹗今能一日復了天理之正﹐則已仍是萬物皆備本體﹐民皆吾胞﹐物皆吾與﹐普天之下﹐皆入吾愷惻涵育之中﹐那有一物不歸吾仁中者﹖只因自己無志無力﹐不克眞復此理耳。故緊接『爲仁由己』二句。」

李益溪與陳睿庵習樂舞﹐每學一舞﹐詳說而習之。先生喜曰「此方是『博學而詳說之』﹐方見『不亦說乎』景趣﹖」

益溪言「學一次有一次見解﹐習一次有一次情趣﹐愈久愈入﹐愈入愈熟。」先生曰「不實下習工夫﹐不能咀此滋味。」

益溪言「容貌辭气徳之符﹐宜端嚴修整﹐不可簡率苟且。」

「文﹑武之政﹐布在方策」者﹐不足言「政舉」﹐必「其人存」﹐實以之爲天下國家﹐方是「政舉」。孔﹑孟之學﹐布在經傳者﹐不足言道行﹐必「其人存」﹐實以之見習行經濟﹐方是道行。道之息者千餘年矣﹐傷哉﹗

思以我易天下﹐不以天下易我﹐宏也﹔舉國非之而不搖﹐天下非之而不搖﹐毅也。

王景萬言看綱目﹐先生曰「先定志而後看史﹐則日收益矣。如志在治民﹐凡古大臣之養民教民﹐興利黜害者﹐皆益我者也﹔志在勘亂﹐凡古良將之料先策後﹐出奇應變者﹐皆益我者也。志不定則記故采詞﹐徒看無益﹐猶之四書﹑五經矣。」

人之心不可令閒﹐閒則逸﹐逸則放。

「今之人修天爵以要人爵」﹐孟子嘆世道之衰也﹐而吾正因修之﹑要之者﹐服周公制法之善。「修天爵以要人爵」﹐𨿽文﹑武盛時不能保無其人﹐修之久則習與性成﹐功名之事皆性命之事矣。𨿽至春秋﹑戰國﹐周道衰微之極﹐人猶「修其天爵以要人爵」﹐卽此一修﹑一要﹐其存天理成人才者不淺﹐此所以戰國之人才猶盛後世。今世求一修之﹑要之者﹐何可得哉﹗

羲皇上人亦非異難﹐但淳朴無機心﹐無飾雕﹐無牽系﹐穆穆屯屯﹐便近之。所謂「欲與天地不相似﹐不可得」也。

天下人之入此帖括局也﹐自八﹑九歲便咿唔﹐十餘歲便習訓詁﹐套襲構篇﹐終身不曉習行禮﹑義之事﹐至老不講致君﹑澤民之道﹐且無一人不弱不病。滅儒道﹐壞人才﹐厄世運﹐害殆不可勝言也。噫﹗

謁父生祠﹐思爲人臣者每朔望謁聖惕其忠也﹔吾爲人子﹐每晨謁父﹐惕其孝也﹐可不立吾父之身乎﹗

一日習數﹐思習功久曠便忘﹐況不習乎﹗宋代諸先生𨿽天資髙﹐可不習而熟﹐可久曠而不忘﹐能保其門下天資皆若之乎﹗甚矣﹐孔門「時習」成法不可廢也。

「攺過遷善」﹐吾人實地工夫也﹐誠逐日有過可攺﹐有善可遷﹐卽「日新」之學矣。

耨蔬畦艸﹐思艸𨿽甚蕪﹐去一科終是少一科﹐揀其大者去得一二﹐蔬隴亦自攺觀。吾心之欲﹐去一分自是少一分﹐𨿽未遽能去盡﹐若將好色﹑好貨大段去得一二﹐本體亦自光明矣。

先生不視非禮﹐或反嘲之﹐先生曰「制之於外﹐以防其內﹐吾儒之學也。」或曰﹕

「吾見之如不見然。」先生曰「汝卽不動心﹐何必訝不視者乎﹗」曰「此外面工夫﹐內必無檢制。」先生曰「四勿皆從視聽言動上克去﹐孔子亦騖外乎﹖」曰「勿者﹐心勿之也。」先生曰「視者﹐誰視之乎﹖」

朱參兩以憂鬱成疾﹐先生曰「兄知天地之性﹐人爲貴乎﹖萬物皆所以奉人﹐故人貴﹔若以物役人﹐則不貴。『仁者以財發身﹐不仁者以身發財』﹐非特人君然﹐學者亦有之。有財足以廣身之施﹐無財不足以損身之樂﹐以財發身也﹔有財適以益身之愚﹐無財又以戕身之命﹐又以身發財也。」參兩曰「莫非命也。桎梏死者﹐非正命也。」先生曰「法幹講此書甚寬﹐不惟桎梏﹑巖墻之類非正命﹐凡好色﹑好貨﹑好貪食﹑好爭勝之類以致死者﹐皆非正命也。以此推之﹐作無益之憂以損生者﹐亦非正命也。」參兩悅。

趙盾第十六

先生曰「趙盾不忘恭敬﹐令人不忍刺﹐鋤麑不忍殺民之主而自死﹐兩者俱難及。然君不義﹐使我刺其大臣﹐亂命也﹐信之不必全者也﹐何必死﹖是謂傷勇。且使其人而知義也﹐當對晉君曰﹐趙氏世有勛勞於國﹐且忠賢人也﹐君無自壞長城﹔儻患其權過盛﹐宜稍抑其政柄﹐何至以千乘作盜行乎﹗不聽﹐以死爭之可也﹐去之亦可也﹐計不出此﹐而甘承爲盜之令﹐其人必剛暴小人﹐偶爲趙卿忠敬感發其良心耳。𨿽然﹐寧自殺而不賊民之主﹐亦足多矣。」

同母弟楊怒其族人。先生曰「毋﹗彼於爾今稱從親﹐相戾如此﹐豈不思於爾祖則兄弟之親﹐於爾曾祖則一人之身也。譬如一身而分二股﹐二股而分十指﹐焉有以此股傷彼股﹐此指折彼指者哉﹗彼相好﹐吾與好﹔彼不相好﹐吾亦與好。」楊曰「我勞於彼﹐彼不酬一二。」先生曰「方爾之服勞於彼﹐卽計其酬﹐是利心也﹐豈服勞哉﹗」

聖人以一心一身爲天地之樞紐﹐化其戾﹐生其和﹐所謂造命回天者也。其次知命樂天﹐其次安命順天﹐其次奉命畏天。造命回天者﹐主宰气運者也﹔知命樂天者﹐與天爲友者也﹔安命順天者﹐以天爲宅者也﹔奉命畏天者﹐懍天爲君者也。然奉而畏之﹐斯可以安而順之矣﹔安而順之﹐斯可以知而樂之矣﹔知而樂之﹐斯可以造而回之矣。若夫昧天﹑逆天﹐其天之賊乎﹗

思天地一我也﹐我一天地也﹔萬物一我也﹐我一萬物也。旣分形而爲我﹐爲天地萬物之靈﹐則我爲有作用之天地萬物﹐非是天地萬物外別有一我也。時而乘气之髙﹐我宜效靈於全體﹔時而乘气之卑﹐我亦運靈於近肢。分形靈之丰嗇﹗乘气機之髙卑﹐皆任乎此理之自然﹐此气之不得不然﹔不特我與萬物不容彊作於其間﹐亦非天地所能爲也。

王法干云「有气數之天﹐有聖人之天。气數之天﹐待補救於聖人之天﹔聖人之天﹐卻有時隨气﹑數之天﹐有時不隨气﹑數之天。」

朋友議書﹐𨿽各是己見﹐不可遂成嫌隙。聖賢原是說天下公理﹐豈容以偏私參之。

石鵬妻劉氏﹐淸苑庠生源洙女也﹐貞節賢孝﹐出於性成。自八九歲時﹐未嘗偶立門外﹐𨿽姻親無見之者。其來嬪石門也﹐孝謹端凝﹐族中女長咸爲其姑賀。未幾鵬卒﹐氏矢共姜之節﹐其翁姑皆弗忍﹐擬命服闋別適。及三載﹐終不可奪﹐因屬其父諭意。其父曰「吾子自孩稚知義理﹐吾信之久矣。此自其眞心﹐吾當成之﹐何勸焉。」氏伯翁大感傷﹐曰「異哉﹗此子年方十七﹐且無子息﹐爲人所不能爲﹐守人所不肯守﹐如若人可令無後乎﹗」卽以己孫爲之子﹐氏撫歲餘兒﹐事翁姑﹐賢淑勤愼如一日。

張文典肫誠懇惻﹐口不出誕語。身著一長布衫﹐𨿽盛暑不解。終日斗室中﹐紡績不輟。人不堪熱﹐皆乘涼就沼﹐獨足不出戶﹐宴如也。𨿽未入庠﹐而彊記有文。先生曰「

隱君子也。」

髙三秀才出遊﹐盜斫於河﹐被救出﹐家人以死聞。其妻攺適。其妾誓守孤女不嫁﹐家人逼令出門﹐備極淩虐﹐妾知節不能全﹐至夜擬後門自縊。將投繯﹐其夫適歸﹐呼之﹐妾疑鬼至﹐驚且泣曰「無相厄﹐少須吾從汝鬼矣。」夫亟呼曰「吾汝夫也﹐汝何中夜至此﹖我人也﹐非鬼也﹐可速啟門。」妾曰「舅親見汝被戕於河﹐豈復人乎﹗」其夫語以獲救故。妾終駭愕不敢啟﹐因疾入呼家人視之﹐家人詬其顚詭詒人耳。妾陳其實﹐乃秉數炬登垣照之﹐審﹐乃納之﹐家人相向哭。已而問其妻﹐已從人矣。其夫感妾貞烈﹐終身不娶正室。錂聞髙生獲救後﹐爲闖賊李自成僞將一斗谷所虜﹐奇其文貌﹐信任之﹐署爲偵將。生率眾出﹐官軍營河岸﹐生故遙候﹐登一山顚﹐有關公祠﹐因入禱﹐以不忍從逆欲乘便逃去之志﹐題詩於壁以自見。其副甚恐﹐生告以朝廷不可負﹐僞賊不可從之義﹐乃諭眾士各散而歸。生之忠正如此﹐而天卽予以貞烈之妾﹐奇哉﹗此先生所以表而彰之歟﹗

人有好善的念﹐是天生秉彜之偶動﹐不可謂之志﹔日夜專向一事用力﹐終身不倦者﹐乃是志。有一時自得之機﹐是人心偶現之仿佛﹐不可謂之樂﹔時時常如那一念無累﹐反身而誠者﹐乃是樂。

夫子作春秋﹐思學者無日不作春秋﹐無念不作春秋。吾身﹐天下也﹔吾心﹐朝廷也﹔統四端兼萬善之仁﹐天子也。喜怒出處﹐取捨進退﹐動靜之際﹐皆自仁上起念﹐所謂「禮樂徵伐自天子出」也﹔若偏任義﹑禮﹑智﹐則必有過剛﹑過柔﹑過巧之患﹐所謂「自諸侯出」

也﹔若血气用事﹐如以喜怒爲取捨之類﹐則自「大夫出」也。或任耳目四肢之欲﹐徒以便不便爲喜怒焉﹐則「陪臣執國命」矣﹔甚至一朝之忿﹐忘身及親﹐快一喪萬﹐則展跖﹑郭解之徒司生殺﹔甚至酒色忘身﹐飲食殞命﹐逐外物而不有其身心者﹐則「蠻夷猾夏」矣。故學者鑿喪之後﹐而居敬存誠﹐扶立天君者﹐「春王正月」之義也﹔「三月不違」﹐「大有年」之義也﹔「日至﹑月至」﹐「齊侯朝」之義也。𨿽天理澌微﹐而必欲光大之﹐「天王狩於河陽

」之義也﹔𨿽人欲昌熾﹐而必欲抑絕之﹐「楚人﹑楚子」之義也。存養之功﹐時證疏密﹐「

雨﹐不雨」之義也﹔纖私點欲﹐必謹消長﹐或螽﹐或蝗之義也。發乎念慮之非常﹐見乎五官﹑四肢﹑百體之違和﹐必加警惕﹐「鷁退飛」﹑宗廟災﹑「日有食」之義也。要之﹐「克己復禮」﹐吾人春秋之精義也。胡氏之論春秋曰「遏人欲於橫流﹐存天理於旣滅。」眞得春秋之旨也夫﹗

教人愛兄曰「吾盡心以愛兄﹐兄悅之﹐人稱之﹐吾心無愧。吾盡心以愛兄﹐兄反疑之﹐人反誚之﹐吾亦可以無愧於己﹐無愧於兄﹐無愧於天地﹐無愧於宗祖﹐無愧於九泉之父母﹐是謂成人。否則惟人言之是顧﹐則𨿽有術局﹐致兄悅﹑人譽﹐而吾愛兄之心﹐實有愧焉﹐其於人之成否﹐何如乎﹗」

凡有所爲﹐無安坐而獲者﹐須破死力始得。武侯出師表勸後主全是此意。如讀書﹑作文原不是學﹐而亦足驗功力。心靜則見理明﹐必有過人之見﹔養恬則筆自舒﹐必有安閒之局﹐理眞則气自壯﹐必有轉折雄宕之致。

世情第十七

先生曰「世情任其險阻﹐君子惟持之以平坦﹔世情任其刻薄﹐君子惟將之以忠厚。」

謂諸生曰「世俗讀書者﹐回捨飲饌﹐或不如意﹐輒使气﹐此大不可﹗若等寧有是乎﹖吾輩爲子弟者﹐正當勞力得甘旨以奉父母。旣不能矣﹐且反受食於父母﹐而安逸讀書﹐又何驕侮乎﹖愼勿然也﹗」

孫秉彜言「反心無愧」﹐先生曰「須自家庭間求之。汝事老祖﹑寡母﹑長兄皆得其歡心﹐始可云無愧也。往聞爾不率﹐今後攺之。」對曰「祖年髙﹐悖惑多怒﹐故人妄傳不孝名耳。」先生曰「嗟乎﹗人傳者不孝之名﹐子自道其不孝之實矣。子但見祖老悖惑﹐便是不孝﹐天地間豈有不是祖父哉﹗」

孫其武見先生盛暑衣冠﹐曰「君衣冠終日﹐不幾夏日飲湯乎﹖」先生曰「夏飲水﹐冬飲湯﹐是夏葛冬裘類乎﹖」曰「然。」曰「吾夏衣夏冠﹐殊未暖巾羔裘也﹐何違時之有﹖」曰「何時去之﹖」曰「夜寢去。」曰「此冠不比前朝﹐殊壓頭﹐正如陳無己卻衣凍死﹐微事耳﹐兄卽垂之簡冊﹐此何足傳﹖」曰「簡冊不敢問。但人能如陳無己亦佳﹐常恐第作無己卻衣人耳。」

思人欲之動﹐如媚臣﹑佞士之移人於不覺﹐如醇醪﹑芻豢之啖人以難置﹐如白刃﹑深淵足以奪人之魂﹐如囹圄﹑桎梏足以挫人之气﹐如神龍﹑猛虎之難捉﹐如孟賁﹑夏育之難伏。噫﹗如是而能窒之﹐非天下之大勇不能也﹐如是而能寡之﹐非天下之大賢不能也﹔如是而能無之﹐非天下之至聖不能也﹐可畏也哉﹗

夫人目之於色﹐耳之於聲﹐口之於味﹐四肢之於安佚﹐皆欲也﹐須是彊制他﹔若一任之﹐將何所不至哉﹗

子路稱「季路」﹐人皆謂因仕季氏之門也。若然﹐則冉子宜稱「季有」﹐恐無因其主攺姓之理﹔況大傳明有「季子」之稱﹐焉知非仲氏排行乎﹖

「仁者先難」﹐學者須要先難。此理難知﹐人知之而我不知﹐恥也﹔此事難能﹐人能之而我不能﹐恥也﹔若憚其難而止﹐是自暴棄也。況學若求明求能﹐只一用力﹐便可豁然矣。

气數所在﹐𨿽聖人無如之何。堯﹑舜之子不才﹐孔子之子先夭﹐禹三世幾絕嗣﹐武王八十始立子﹐气﹑數何心哉﹗錂按﹕先生此言﹐蓋爲己發也。先生之學徳﹐而並無不才之子與先夭之嗣﹐則气﹑數誠何心哉﹗先生𨿽云順受﹐君子不能不爲之悼嘆矣﹗白虎通四飯解﹕「天子平旦食﹑晝食﹑晡食﹑暮食﹐凡四﹐諸侯三﹐大夫再。」余按﹔四﹑三﹑再飯﹐如今設席所云「幾道飯」﹔其每飯作樂侑食﹐如今每上一飯﹐必鼓吹一通。蓋一食而天子四﹐諸侯三﹐大夫再也。是以禮有天子一飯告飽﹐云云。白虎通似謂天子終日四飯﹐諸侯終日三﹐大夫終日再也﹐然則士將一飯﹐民將不飯乎﹗況今惟至貧人始一日再飯﹐古之大夫﹐豈亦如是﹖恐是天子每日四食﹐每食又各四飯﹔其餘皆三食﹐諸侯則每食三飯﹐大夫則每食再飯也。

伯夷气質近淸﹐柳下惠气質近和﹐各就所近而使淸和﹐得天理之正﹐便是聖人。宋儒必欲剛變成柔﹐似非如是。贊李延平行步近幾里如此行﹐遠幾里亦如此行﹐喚人一聲不應﹐二聲﹑三聲仍如前﹐不加大。夫天欲暮﹐近者緩﹐遠者自宜急﹔一聲人不聞﹐二聲﹑三聲自合加大﹐豈可以緩小爲是﹐急大爲非哉﹖非「可以久則久」﹐「可以速則速」之道矣。

講王曰吾惛一段﹐謂彭好古曰「此時齊王不若有志乎﹖而卒不足有爲者﹐志一發而莫繼也。故君子日新﹐推而爲志﹐則作新﹐一日不作則不新﹐一日不新則志萎﹐先王制禮作樂﹐正爲此耳。」

或問﹕「『殺一不辜﹐得天下不爲』﹐恐湯﹑武革命﹐不能不殺一無辜。」先生曰「城破殺人﹐賊也﹐吾知湯﹑武無之。順義倒戈﹐吾知湯﹑武悲之。逆刃者死﹐則賊黨也﹐非辜也。不惟南巢﹑牧野之地﹐𨿽滅國五十﹐其何害爲聖人哉﹗」

孔子「祖述堯﹑舜」﹐孟子「言必稱堯﹑舜」﹐正見明﹑新兼至之學﹐原是學作君相。後世單宗孔子﹐不祖堯﹑舜﹐𨿽亦或言孔子卽堯﹑舜﹐其實是明體不達用之隱病所伏也。所以二千年來﹐只學孔子講說詩﹑書﹐將其新民之學全失﹐便是做明徳處﹐亦不過假捏禪法﹐不惟其成就不堪帝﹐不堪王﹐不堪將﹐不堪相﹐乃從其立志下功本處﹐便是於帝﹑王﹑將﹑相之外﹐世間另做个儒者。噫﹗豈不可怪也哉。歷代相承﹐又交相掩護其癖而莫爲之發﹐是其割療無日﹐將殘疾羸疲之儒脈﹐卒至淪胥以亡而後已也。噫﹗豈不可哀也哉。

唐﹑虞之世﹐學治俱在六府﹑三事﹐外六府﹑三事而別有學術﹐便是異端。周﹑孔之時﹐學治只有个三物﹐外三物而別有學術﹐便是外道。

法幹曰「靜中養得明﹐自會臨事順應。」先生曰「書房習數﹐入市便差。則學而必習﹐習又必行﹐固也。今乃謂全不學習經世之事﹐但明得吾體﹐自然會經世﹐是人人皆『

不勉而中』矣。且𨿽不勉之聖人﹐亦未有不學禮﹑樂而能之者。今試予生知聖人一管﹐斷不能吹。況我輩爲學術所誤﹐寫字﹑習數已不勝昏疲﹐何與於禮﹑樂乎﹖」

謂馬遇樂曰「今日四書盡亡矣。如「學而時習」一句﹐夫子言之﹐不是教人講說﹑作文﹐乃是教人學道﹑習道也。今日有一「學而時習」者乎﹖儻以六藝﹑六府取士﹐人始眞學﹑眞習﹐四書始有用矣。

常動則筋骨竦﹐气脈舒﹔故曰「立於禮」﹐故曰「制舞而民不腫」。宋﹑元來儒者皆習靜﹐今日正可言習動。

不爲第十八

先生曰「『不爲酒困』﹐看是小事﹐夫子直恁作重大難能者。虞舜好『察邇言』﹐是大聖人偏於瑣細做工夫﹐故曰『聖人之心無小事』﹐此其所以爲聖人歟﹖吾人『攺過遷善

』﹐無論大小﹐皆須以全力赴之﹐方是聖門「主忠信」﹑「徙義」之學。

謂馬遇樂曰「志乎正﹐不正不敢志焉﹐志之久﹐則所志無非正矣。習乎善﹐不善不敢習焉﹐習之久﹐則所習無非善矣。

世寧無徳﹐不可有假徳。無徳猶可望人之有徳﹐有假徳則世不復有徳矣﹔此孔﹑孟所以惡鄕原也。世寧無儒﹐不可有僞儒。無儒猶可望世之有儒﹐有僞儒則世不復有儒矣﹐此君子所以惡夫文人﹑書生也。

極天下之色﹐不足眩吾之目﹔極天下之聲﹐不足淆吾之耳﹔極天下之艷富貴﹐不足動吾之心﹐豈非大勇乎﹗

或問﹕「月何爲有閏﹖」曰「小盡之積耳。」問﹕「何爲盡有大小﹐而煩置閏也﹖

」曰「天度三百六十有奇﹐日行歲一周天﹐而嘗不齊﹐盡無小則日速而月數務盈﹐令節漸差矣﹔月無閏則气遲﹐而時數拘序﹐春﹑秋不時矣。」問﹕「冬則日短﹐何也﹖」曰「夏之天日非增﹐冬之天日非減﹐冬日南行出地上者少﹐掩地下者多﹔夏日北行﹐出地上者多﹐掩地下者少﹐是以晝夜因而長短焉﹐非天日有長短也。」問﹕「日亦周地下乎﹖」曰「然。固形若卵而轉若輪也。」

髙賢名士﹐人中俊傑﹐學者宜多友而多識﹐故過其地不交其賢﹐君子恥之。然過而不交﹐與交而不能使其人重﹐一也。故孟子曰「一國之善士﹐斯友一國之善士﹔天下之善士﹐斯友天下之善士。」

天之賦命各異﹔石崇﹑王愷致客﹐紫紗帳四十里﹐錦帳七十里﹐若分其五七里所有﹐幾足貧士衣食半生﹐然而不可得也。顏﹑曾盛徳在躬﹐道義充腹﹐若分其片言節行﹐亦足譽富貴者於千古﹐然而亦不可得也。𨿽然﹐求愷﹑崇之五七里帳不可必﹐求顏曾之片言節行猶可勉也﹐亦爲之而已矣。

齊都司泰階在江陵﹐上令逐客官﹐齊卽先事走錢塘。其府守及令獨保畱﹐家人復呼還。人曰「他官皆逐﹐令獨保公﹐宜謝之。」曰「令以我無害於地方而畱﹐公也﹔我以令畱而還﹐亦公也。今謝之﹐反私矣。」不往。又三載﹐令休官﹐乃見之館捨。令感服。

思漢﹑唐來至今日﹐作文者仿某大家也﹐寫字者仿某名家體也﹐著書﹑談學者仿某先儒宗旨也﹔惟體道﹑作事而不仿古人之成法﹐是可異也。仿文字﹑書﹑言﹐人皆愛慕之﹔仿古人之體道﹑作事﹐人則譏笑之﹐是尢可異也。而其實不足異﹐以取士者在文字﹑書﹑言﹐而不在體道﹑作事也。及其考功課績﹐則悖道者斥之﹐合道者賢之﹔事治者謂之能﹐事敗者謂之庸﹐文字﹑書﹑言莫之問矣。取非其所考﹐考非其所取﹐此唐﹑宋之惑政﹐而士風之所自壞也﹔司柄者宜知變計矣。

夫子乃鄕裏道路朝廟之夫子也﹐其道乃鄕裏道路朝廟之道﹐學乃鄕裏道路朝廟之學也。如謂讀書便足處天下事﹐而不必習行﹐是率天下而漢儒也﹔如謂一室主靜敬﹐便足明天下理﹐而不必歷練﹐是率天下而禪也。

天理勝則精神淸明﹐人欲熾則意思昏濁。此理甚明﹐而人每捨淸明而甘昏濁﹐暴棄孰甚﹗

軍者﹐天地之義气﹐天子之彊民﹐達徳之勇﹐天下之至榮也。故古者童子荷戈以衛社稷﹐必葬以成人之禮﹐示榮也。明政充軍以罪﹐疆場豈復有敵愾之軍乎﹗

尢西川云「輕得利便入得門﹐輕得色便升得堂﹐輕得名便入得室。」因思好計得失﹐利也﹐非嗣之合﹐色也﹔營非所及﹐名也﹔學者可不爭自濯洗乎﹗

治水之法﹐五要必備﹐而莫愚於防塞。蓋善治水者不與水爭地﹐因其流而導之﹐卽因以歧爲二﹔且水利可興也。嘗觀於蠡河﹐以爲當自上流依古河道分疏。自蠡城西南王哥莊來﹐又歧爲二﹐使瀠繞城之左右﹐至城陰而合﹐迆達楊哥莊﹐以通白洋澱入於海。一可爲險守﹐一可來下流魚﹑鹽﹑葦﹑藕之利。且東河勢殺﹐兩河沿濱灌園植蒲﹐水利大興﹐不可盡言也。

錄昏禮於議昏下﹐更舊文曰「身及主昏者無喪服乃可議﹐大不得已﹐功﹑緦旣葬﹐或可權成。」又補云「喪家不議﹐盜家不議﹐房帷不檢之家不議﹐世有凶人惡病之家不議﹐曾有父兄怨之家不議﹐指腹童幼不議﹐爭財無禮不議﹐倫序乖紊不議。取家法嚴整醇良﹐取女婿賢行才品﹔一時門第富貴﹐不足羨也。」

或問﹕「兵術獲罪聖門乎﹖」先生曰「然然﹐否否。今使予治兵三年而後戰﹐則孫﹑吳之術可黜﹐節制之兵可有勝而無敗。若一旦命吾爲帥﹐遂促之戰﹐則詭道實中庸也。此陽明子所以破宸濠﹐擒大鬢也。何也﹖率不擇之將﹐以不教之民﹐畀之虎狼之口﹐覆三軍﹐喪社稷﹐曰吾仁義之師﹐恥陷阱之術﹐此不惟聖門之腐儒﹐而天下之罪人矣﹗君子何取焉。」

刁過之第十九

刁過之論講學分門角爭之獘。先生曰「此道之所以不明也。假令古聖人生於後世﹐伯夷之徒必詆伊尹之五就湯﹑桀爲無恥﹔伊尹之徒必謗伯夷之不仕﹑不友爲絕物﹐乃不惟孔﹑孟同尊之﹐而殷﹑周之際﹐全無他議。今日不以明道爲事﹐惟以口舌爭雄﹐故不相容也。」

王法幹曰「學須要講﹐只患不明。」先生曰「道須要行﹐只患不斷。」法幹每事要裁先生以義﹐先生每事助法幹以仁。劉煥章曰「如二君者﹐眞古之所謂和矣。」

夏希舜問﹕「如何是慢﹖」先生曰「怠也。如汝頭容不直﹐足容不重﹐便是慢。吾人要爲君子﹐凡讀書須向自己身上打照﹐若只作文字讀﹐便妄讀矣。」

人之爲學﹐心中思想﹐口內談論﹐盡有百千義理﹐不如身上行一理之爲實也。人之共學﹐印證詩書﹐規勸功過﹐盡有無窮道徳﹐不如大家共行一道之爲眞也。

禮﹑樂﹑射﹑書﹑數似苦人事﹐而卻物格知至﹐心存身修而日壯﹔讀書講論似安逸事﹐而卻耗气竭精﹐喪志痿體而日病。噫﹗非眞知學者﹐其孰能辧之﹗

邊海若憤目病誤學﹐懊惱不已。先生曰「堯﹑舜以前聖賢固不讀書﹐近儒陽明先生亦云﹔『𨿽不識一字﹐亦須還某堂堂的做个人﹗』豈必多讀而後爲學﹖且學乃隨人隨分可盡﹐無論貴賤貧富﹐老幼男女﹐智愚聾瞽﹐只隨分盡道﹐便是學。況汝前此所讀書﹐所受教﹐已自不少﹐但實體之﹐實行之﹐已自足乎﹖」

語法幹曰「古人於所不可追補者亟盡力﹐良有以也。吾後溪祖今歲便不能與宴矣。故曰﹕『親不在﹐𨿽欲孝﹐誰爲孝﹖年旣長﹐𨿽欲弟﹐誰爲弟﹖』」

朔日行禮畢﹐二生始至。先生斥之曰「汝未讀孝經乎﹖『夙興夜寐﹐無忝爾所生』

﹐士﹑農﹑工﹑商所同也。予少壯時﹐聞雞必衣冠而起﹐無事卽坐以待旦。今愧衰疾﹐然猶昧爽夙興﹐摘發沐面﹐著常服掃拭﹐更禮服﹐行三禮。謂家祠﹑家人﹑學儀三項禮。今禮畢而汝等始至﹐何無志乎﹖」

與髙生言「事親﹐愉色婉容﹐性所自有﹐須著力發示。旣發﹐又須頻頻習熟﹐不是不費力的做。夫子曰﹕『庸徳之行﹐不敢不勉。』」又言「得親順親﹐莫謂我不能有此心﹐此心聖賢庸愚同有﹐將此心行出來﹐就是聖賢異人處。今人可怪﹐不敢言聖賢﹐並不敢言爲聖賢﹔夫不自聖賢可也﹐若並不爲聖爲賢﹐成何人﹖」

敗亡之國﹐未嘗無謀﹐但言之不用耳﹔廢棄之人﹐未嘗無善﹐但口言之不力行﹐心思之而不加功耳。

賭博之不才﹐去盜一間耳﹐皆非其有而取之也。昔先王之治﹐男女分途﹐路不拾遺﹐學者卽不及聖人﹐何遽不及聖人之民。人能充路不拾遺之心﹐無所往而不爲義矣。

序烈香集略云「宇宙眞气﹐卽宇宙生气﹔人心眞理﹐卽人身生理。求其自全眞理以生﹐且以撐持宇宙生生之气者﹐止數忠臣﹑孝子﹑節婦耳。忠臣﹑孝子復有名心爲之者﹐眞不眞未易辧。婦人女子﹐不感之詩﹑書﹐非激於僚友親戚﹐率多眞。若滿城花氏女未嫁殉夫﹐雪棠記已傳布海內﹐今烈婦其又爲吾保郡一奇迹乎﹗其又爲全生气以撐持宇宙生生之气者之一人乎﹗天下後世﹐聞其風﹐散者日醇﹐磽者漸厚﹐復還虞﹑夏。」云云。烈婦姓許﹐自縊殉夫。

君子以所不及尊人﹐小人以所不及疑人﹐惡人以所不及忌人。

謂士倧曰「取士之法﹐洪武初制甚善﹐第行之欠唐﹑虞﹑三代之意耳。不令而天下從﹐不教而天下善﹐其惟選舉乎﹖」士倧曰「獘生法滯﹐是以不永。」先生曰「法獘滌獘﹐則法常行﹔獘生變法﹐則法卽獘。如棄選舉取八股﹐將率天下賢愚而八股矣﹔天下盡八股﹐中何用乎﹗故八股行而天下無學術﹐無學術則無政事﹐無政事則無治功﹐無治功則無升平矣。故八股之害﹐甚於焚坑。一風俗而成治功﹐莫善於取人以徳﹐其本莫重於謹庠序之。教洪武間學政﹐良法哉﹗孟子云﹕『知者無不知也﹐急先務也』﹔一舉而萬善從焉。小子志之﹐他日得君﹐必先正其先務。」錂按﹕洪武元年設文﹑武科。應文舉者﹐察之言行以觀其徳﹐考之經術以觀其業﹐試之書算以觀其能﹐察之經史時務以觀其政。應武學者先之以謀略﹐次之以武藝。但求實用﹐不尙虛文。先生以爲良法﹐信哉﹗

剛主言「罷人陳利害﹐有三等人不可聽﹕一書生拘古論今﹔一僉人懷詐陳事﹔一遊惰管見投合。」先生曰「然則堯﹑舜﹑禹設鞀﹑鐸﹑磬等﹐非乎﹗防此三等而罷陳利害﹐是亦因饐廢食也。蓋天下之禍莫大於上下蒙蔽﹐國家之福莫良於上下宣通。卽明知其爲此三項人﹐聖明猶樂聞之。古人訪工﹑瞽﹐詢芻蕘﹐皆審達時變﹐無所爲而爲之者乎﹖但須詳察﹐不可槪行其言﹐槪貴其人耳。」

彭永年曰「人之認讀書爲學者﹐固非孔子之學﹔以讀書之學解書﹐並非孔子之書。」先生曰「確論。」

口言聖賢之言﹐身冒聖賢之行﹐而屋漏或有放肆之心﹐對妻孥或有淫僻之態者﹐眞人妖也。

古人制喪﹐須必在大門內﹐中門外﹐想有深意。中門外﹐旣與內室有遠嫌之義﹐又仍在宅中﹐有隱隱鎭攝一家之意。若後世之入內者固非禮﹐廬墓者亦失禮意矣。

湯﹐聖人也﹐用日新功。吾輩常人﹐當時新﹐時時新﹐又時新。

問果齋自度才智何取﹖對云「欲無不知能。」先生曰「誤矣。孔門諸賢﹐禮﹑樂﹑兵﹑農各精其一﹐唐虞五臣﹐水﹑火﹑農﹑教各司其一﹔後世菲資﹐乃思兼長如是﹐必流於後儒思﹑著之學矣。蓋書本上見﹐心頭上思﹐可無所不及﹐而最易自欺﹑欺世。究之莫道一無能﹐其實一無知也。」

田起鳳言「暑月衣冠不去﹐何堪﹖」先生曰「婦女居室親竈﹐而炎熱不袒﹔男子奉父母遺體﹐乃不及女子乎﹖朝臣事君﹐終日不免冠﹔在野處士﹐顧諟天命﹐乃讓禮貴人乎﹖」起鳳遽冠。

詩云「夙夜基命宥密」﹐夙夜之間常能宥密﹐則立受命之基矣。宥者無不容﹐密者無不精。聖賢成法﹐多用力於無事之時也。

居汴﹐思孔子言「三人行﹐必有我師」﹐非必同行也。予今見簾外行人﹐莊者悚然振予萎﹐恭者惕然警予肆﹐輕佻躁暴者起予畏心﹐覺無一人非師也。

孔門習行禮﹑樂﹑射﹑禦之學﹐健人筋骨﹐和人血气﹐調人情性﹐長人仁義。一時學行﹐受一時之福﹔一日習行﹐受一日之福﹔一人體之﹐錫福一人﹔一家體之﹐錫福一家﹔一國﹑天下皆然。小之卻一身之疾﹐大之措民物之安﹐爲其動生陽和﹐不積痰鬱气﹐安內捍外也。

韓子垂問﹕「道卽在六藝乎﹖」曰「子﹑臣﹑弟﹑友﹐道之歸宿。禮﹑樂﹑射﹑禦等﹐道之材具。若無之﹐則子﹑臣徒具忠﹑孝之心﹐而無其作用。如明末死節諸臣﹐不可見乎﹗」

學問第二十

先生曰「學問之道﹐明見論語﹐曰『學詩』﹐曰『爲周南﹑召南』﹐豈讀﹑講可混。惟『誦詩三百』有一『誦』字﹐下卻云『𨿽多亦奚以爲』﹐正言不學﹑不爲之獘也。」

教邊海若以居官忠廉之道﹐曰「官𨿽小﹐亦君之臣也﹐民之主也﹐只廉能盡職﹐便自千古。」海若曰「昔椒山先生作狄道典史﹐設施甚偉。」曰「正欲子法椒山也。」

與門人習禮畢﹐謂之曰「試思周旋跪拜之際﹐可容急躁乎﹗可容暴慢乎﹗禮陶樂淑﹐聖人所以化人之急躁暴慢﹐而調理其性情也﹔致中﹑致和﹐以位天地﹑育萬物者﹐卽在此。漢﹑宋誤認聖人之學﹐羣天下於讀﹑講﹑著作之中﹐歷代遂以文字取士﹐而聖人之道已亡。再參以禪宗﹐遂掃地矣。吾輩與蒼生﹐烏得蒙聖人之澤乎﹖」

萬初問明理之學。先生曰「治世之民愚﹐愚正其智也﹔亂世之民智﹐智正其愚也。三代之士﹐習行以爲事﹐日用而不知﹐功績備舉。近之儒﹐思﹑講以名學﹐洞悉而大明﹐精粗俱廢﹔自以爲操存明理﹐無不知無不能也﹐而實一無知能焉﹐可哀也﹗」

賈易問交。先生曰「擇交﹐宜急也。吾少時納交於張石卿﹑王介祺﹑刁文孝﹑張公儀﹑呂文輔﹐皆不遠百里以會之。近取諸郭敬公﹑李孝彀而父事兄事之。而久交不懈﹐三十年相扶翼﹐則今王法幹也。吾勉於親君子﹐遠小人﹐則不及法幹﹔子愼於斯二者﹐何患無交﹗」

立春前﹐硯水連日不冰。因思吾人天理暗長一分﹐人欲自暗消一分﹔正道暗進一分﹐邪途自暗退一

分。以是知吾人皆可爲聖賢﹐衰世皆可以復三代﹐不必陡然純陽而後信之﹐而後爲之也。

孔門之敬﹐合內外打成一片﹐卽整飭九容是也。故曰「修己以敬。」百事無不精詳﹐卽堯﹑舜和三事﹐修六府﹐周﹑孔之六行﹑六藝是也。故堯典諸事皆「欽」﹐孔門曰「敬事」﹐曰「執事敬」。

一日端坐洗心﹐思人欲﹐污心之塵垢也﹔天理﹐洗心之淸涼也﹔而持敬﹐則淨拭之潤巾也。

當憂不憂﹐當怒不怒﹐佛氏之空寂也﹔儒者而無所憂怒也﹐何以別於異端乎﹗憂則過憂﹐怒則過怒﹐常人之無養也﹔學者而爲憂怒役也﹐何以別於常人乎﹗惟平易以度艱辛﹐謙和以化凶暴﹐自不爲憂怒累。

觀子路「告過則喜」﹐常思大舜合人己通天下﹐打成一个﹐善眞不可及矣。試思子路與禹﹐「則喜」﹑「則拜」﹐當下是何等了脫﹐何等謙光﹐何等愉快﹗再溯而追思其未告﹑未聞之前﹐何等工夫﹐何等心法﹗再推而進思其旣喜﹑旣拜之後﹐是何等奮發﹐何等力量﹗吾輩自不容一毫自松﹐一毫自滿﹐一毫自恕矣。

今世之儒﹐非兼農圃﹐則必風鑑﹑醫﹑卜﹔否則無以爲生。蓋由漢﹑宋儒誤人於章句﹐復苦於帖括取士﹐而吾儒之道﹑之業﹑之術盡亡矣。若古之謀道者﹐自有禮﹑樂﹑射﹑禦﹑書﹑數等業﹐可以了生。觀孔子委吏﹐簡兮碩人﹐王良掌乘可見。後儒旣無其業﹐而有大言道徳﹐鄙小道不爲﹐眞如僧﹑道之不務生理者矣。

論律法曰「順性中度之謂禮﹐反性賊情之謂辜。禮全性於未遷﹐律制情於已放。故禮導其順性﹐律惡其反禮﹐一也。三物﹑八刑﹐周公何分焉。聖人之世﹐俗靜民安﹐而十井一廛﹐蓋八十家畜馬四匹﹐革車一乘﹐甲士三人﹐步卒七十二人﹐加以應供﹐蓋不使一人閒逸也。禮射﹑鄕射﹑大射﹐田﹑苗﹑狝﹑狩﹐蓋稼穡外﹐不使一日暇逸也。聖人豈好勞役其民﹐而耗其財乎﹗恐一旦叛逆竊發﹐戎翟內侵﹐狃於逸脃之民﹐必胥亡也。」

謂文升曰「事變猝來﹐當下仁智駢集﹐便看透始終﹐自然合義者﹐聖人也。蔽於事物﹐仁智不及﹐便欲亂行﹐忽然覺非﹐卽遷於義﹐所謂『不遠復』者﹐大賢也。當下蒙蔽﹐行事錯亂﹐仁智皆傷﹐悔悟﹐自怨自艾﹐或師友提撕﹐卽攺前非﹐更圖新是﹐所謂『聞過則喜』﹐『攺過不吝』者﹐賢人也。下此利害判然﹐能脫其所蔽﹐而勉於仁智﹐如漢髙﹑世民者﹐豪傑也。至於始終滯錮﹐義理﹑利害俱蒙蔽焉﹐斯爲下矣。」

語剛主曰「立言但論是非﹐不論異同。是﹐則一二人之見﹐不可易也﹔非﹐則𨿽千萬人所同﹐不隨聲也。豈惟千萬人﹐𨿽百千年同迷之局﹐我輩亦當以『先覺覺後覺』﹐不必附和雷同也。」

鐘錂曰﹕先生勉於唐﹑虞﹑周之政﹐學孔﹑孟之學﹐尊祖敬宗﹐老老卹孤﹐隆師重友﹐辟邪衛正﹐攺過修慝﹐務以日新﹑時惕爲功﹐懍乎上帝降監﹐期於勿負蒼生﹔乃抱負未展﹐鬱鬱以老牖下﹔惜哉﹗惟是天吝先生以倫常﹐使幼無父母﹐長無君臣﹐無昆弟﹐無子息﹐孑然一身﹐孤苦莫似﹔而獨不能限其學徳﹐時進日益﹐一言一行﹐皆可作世模範。謹於日譜﹐略摭梗槪﹐以傳於後云。

顏習齋先生年譜序

源於癸未介李子剛主執贄於先生﹐越歲先生歿﹐時源在關中。也反﹐剛主以所稱先生年譜使源訂﹐源爲稍易體例﹐芟繁﹐間有所補益。旣成﹐爲之序曰﹕孔孟以前﹐無所謂儒者﹐儒卽君若臣﹐功卽徳﹐治卽教。孔孟窮血在下﹐始以儒名﹐然徳卽功﹐教卽治。視二帝﹑三王﹑益﹑自本﹑伊﹑傅﹑周﹑呂﹐寧有殊哉﹖

先生嘗謂孔子不得已而周流﹐大不得已而刪訂。蓋著書立說乃聖賢之大不得已﹐柰何以章句爲儒﹖舉聖人經天緯地﹑盡性質化之能﹐一歸於章句﹐而徒以讀書﹑纂注爲功乎﹖噫﹗此聖人之澤所以不被於天下者﹐二千年於玆也。先生崛起﹐無師受﹐確有見於後儒之髙談性命﹐爲參雜二氏﹐而亂孔﹑孟之眞﹐確有見於先王﹑先聖學教之成法﹐非靜坐﹑讀書之空腐﹐確有見於後世之亂﹐皆由儒術之失其傳﹐而一復周﹑孔之舊﹐無不可復斯民於三代。於是砥行礪徳﹐一以禮樂爲準﹐射禦書數﹐並成其能。毅然謂聖人必可學﹐而終身矻矻於困知勉行﹐無一言一事之自欺自恕﹔慨然任天下之重﹐而以弘濟蒼生爲心。

於戲﹗先生年譜具在﹐可考而知也。譜自三十歲以前﹐剛主據先生戊辰自譜及夙所見聞者爲之﹐以後則據日記。後之學者﹐苟能以先生之學爲學﹐絕去空虛文字之習﹐合體用經權文武爲明親一致之功﹐何徳不可就﹖何治不可興﹖何亂不可除﹖而三代之盛﹐何不可以再見乎﹖源與剛主及及門弟子共勉之﹐且願與天下後世之有志斯道斯民者共勉之矣﹗時康熙四十六年丁亥季秋﹐大興門人王源頓首拜撰。

凡例

一﹑顏先生年譜﹐甲辰三月以前﹐本之先生追錄稿﹐及塨所傳聞﹔以後皆采先生日記。然日記共七十餘帙﹐每歲日記不下七八十葉﹐嘉言卓行﹐不可勝收。又塨守先生省減讀覽之戒﹐修年譜起乙酉六月二十有五日﹐訖八月十有二日﹐除應他事外﹐一日務完一歲﹐則其涉獵而錄出者﹐略亦甚矣。故每言如有再爲修譜者﹐將其日記節錄﹐尙可得五六編﹐編各不同﹐皆可傳世﹐亦一快也。

一﹑二帝﹑三王之道﹐至孔子而集其成。然秦火以後﹐興衰劃然一分﹔漢﹑唐之士﹐抱殘守缺﹐宋﹑明之士﹐僞襲僭篡﹐而聖道幾委於地矣﹗先生崛起而尋墜緒﹐全體大用﹐煥然重明﹐天心世道﹐所關非尠﹐有志者詳諦之﹐可以興矣﹗

一﹑孔子不可得而見矣﹔然予以爲孔子生知安行﹐如魯論鄕黨所載﹐人或尙疑髙遠﹐以爲非中材可以步趨。先生年譜﹐日日攺過﹐時時省躬﹐𨿽愚柔觀之﹐亦不可托言自諉也﹐誠爲後人作聖模範。且講道透快﹐剖陳世故剴切﹐修己治人之方﹐皆具於是。

一﹑先生平居教學﹐每嘆先儒伐異黨同﹐虛學欺世。一次河北諸儒爲孫徵君祝壽﹐王五公先生代先生作一詩﹐後先生以書規曰「祝徵君﹐鄙意也﹐但某不知而代爲吟詠﹐則非立誠之道矣。」其嚴如此。故今譜先生﹐功過並錄﹐一字不爲鏝飾﹐以守先生之教也。王昆繩規我曰「詞戇﹐非述尊者體﹐可易而婉之。」予曰「謹受教。」然終無曲隱者。

一﹑先生交遊論定者﹐各附小傳。或謂先生年譜﹐不宜傳他人﹐然先生會友輔仁之學﹐見於是焉﹐故寧贅勿削。

一﹑是編成﹐王子昆繩訂之﹐實裨不逮﹔然終愧識淺學薄﹐不足寫狀先生。或再有賜訂者﹐萬乞無吝金玉﹗丁亥七月李塨識

顏習齋先生傳

顏習齋先生名元﹐字渾然﹐博野人。父昹﹐爲蠡縣朱翁義子﹐遂姓朱﹐爲蠡人。先生孕十四月而生﹐生之日﹐人望見其居上有气如麟﹐忽如鳳﹐皆驚異。旣生﹐啼甚壯﹐有文在手曰「生」﹐舌曰「中」﹐足紋蟬翅甚密﹐時崇禎八年乙亥三月也。

戊寅畿內兵﹐先生父被掠去遼東﹐甲申鼎革﹐癸巳爲庠生﹐名朱邦良。先生幼穎異﹐讀書二三過輒不忘。學神仙導引﹐娶妻不近。旣而知其妄﹐乃益折節讀書。朱翁以訟遁﹐先生被系﹐而文日進。塾師異之﹐嘆曰「此子患難不能動﹐豈可量乎﹗」

年二十餘﹐尊陸﹑王學﹐未幾歸程﹑朱。初先生父被掠去﹐久之無音問﹐母亦他適。先生時思父涕泣﹐而事朱翁﹑媼至孝﹐初不知父非朱氏子也。翁納妾生子晃﹐稍疏先生﹐後更才害謀殺之﹐先生孝愈篤。媼卒﹐泣血數月﹐毀幾殆。朱氏一老翁憐之﹐私謂曰「若過哀﹐徒死耳﹗若祖母從來不孕﹐安有若父﹖若父異姓乞養者耳。」先生大驚﹐訪之﹐信。及翁卒﹐乃歸顏。

自宋周濂溪得陳摶僧壽涯傳﹐以魏伯陽水火匡廓﹑三五至精﹐爲太極圖﹐言性與天道﹐主靜立儒宗﹐程﹑朱因之﹐謂之道學﹔以爲遠述孔﹑孟﹐髙出漢﹑唐諸儒上﹐實雜佛﹑老﹐非孔﹑孟之眞。故秦﹑漢以來﹐二千年天下不得儒者之用﹐並佛﹑老爲三教﹐而世運以雄俠爲興衰。先生初奉程﹑朱甚謹﹐後以居媼喪﹐覺家禮有違性情者﹐較以古禮非是﹐因悟堯﹑舜之道﹐在六府﹑三事﹐周公教士以三物﹐孔子以四教。靜坐﹐禪也﹔讀書﹑講注﹐空言也。於是著存性﹑存學﹑存治﹑存人四編以立教﹐名其齋曰「習齋」﹐帥門弟子力行孝弟﹐存忠信﹐日習禮﹑習樂﹑習射﹑習書數﹐究兵﹑農﹑水﹑火﹐堂上琴竿﹑弓矢﹑籌管森列。嘗曰「必有事焉﹐學之要也。心有事則存﹐身有事則修﹔家之齊﹑國之治﹐皆有事也。無事則道與治俱廢﹐故正徳﹑利用﹑厚生曰事。不見諸事﹐非徳﹑非用﹑非生也。徳﹑行﹑藝曰物。不徵諸物﹐非徳﹑非行﹑非藝也。乾坤之禍﹐莫甚於釋﹑老之空無﹑宋儒之主靜﹔故先生之學﹐以事物爲歸﹐而生平未嘗以空言立教。

孫徵君奇逢﹐容城人﹐時講學河北﹐先生與之書曰「宋儒言气質﹐不及孟子言性善。將作聖之體﹐雜以習染﹐而謂之有惡﹐失踐形盡性之旨矣。周公『以三物教萬民而賓興之

』﹐孔門『身通六藝者七十二人﹐』一如唐﹑虞之盛﹐乃陰陽之祕寄於易﹐性與天道不可得而聞。近世言學者﹐心性外無餘理﹐靜敬外無餘功﹐與周﹑孔若不相似然。卽有談經濟者﹐亦不過空文著述。元不自揣﹐撰有存性存學二編﹐欲得先生一誨正之﹐以挽士習﹐而復孔門之舊。顧今天下以朱﹑陸兩門互競﹐先生合而同之﹐意甚盛。然元竊以爲朱﹑陸卽獨行於天下﹐或合一同行於天下﹐而終此乾坤﹐亦只爲兩宋之世終此儒運﹐亦只爲空言著書之學﹐豈不可爲聖道民生長太息乎﹗先生將何以處此也。」又與太倉陸世儀書曰「漢﹑唐訓詁﹐魏﹑晉淸談﹐虛浮日盛﹐而堯﹑舜﹑周﹑孔之學所以實位天地育萬物者﹐不見於天下﹐以致佛﹑老猖熾﹐大道淪亡﹐宋儒之興善矣﹐乃修輯注解﹐猶訓詁也﹐髙坐講論﹐猶淸談也。甚至謂孝弟忠信不可教﹐气質本有惡﹐與老氏以禮義爲忠信之薄﹐佛氏以耳目口鼻爲六賊者﹐相去幾何也。元爲此懼﹐著存性編謂理气皆天﹐气質𨿽殊﹐無惡也。惡也者﹐蔽也﹐習也。纖微之惡﹐皆自玷其體﹐神聖之極﹐皆自踐其形也。著存學編﹐明堯﹑舜﹑周﹑孔三事﹑六府﹑六徳﹑六行﹑六藝之道﹐道不在章句﹐學不在誦讀﹐期如孔門博文約禮﹐實學﹑實習﹑實用之天下﹐乃二千年來無人道。而元獨爲之惴惴焉﹐恐涉偏私﹐毀謗前賢以自是﹐頃聞先生先得我心﹐喜而不寐﹐故奉書左右﹐祈一示宗旨﹐使聾瞽得所尊﹐奉爲依歸﹐斯道幸甚。」

世儀號桴亭﹐隱居不仕﹐著思辧錄﹐學教以六藝爲本﹐言性善卽在气質﹐與先生所見略同云。

先生旣歸宗﹐欲尋親﹐時方亂﹐且嗣未立﹐久之﹐乃如關東﹐誓不得親不反。旣而果得其於沈陽﹐歿矣﹐一女適人。尋其墓﹐哭奠如初喪禮﹐招魂題主﹐奉而歸。遂棄諸生﹐終三年喪。

自是用世之志愈殷﹐曰「蒼生休戚﹐聖道晦明﹐責實在予。予敢偸安自私乎﹖」遂南遊中州﹐張醫卜肆於開封以閱人﹐所遇甚眾﹐倡實學﹐明辧婉引﹐人多歸之﹔然執宋儒之見者比比﹐未能化也。

商水李子靑﹐大俠也。館先生﹐見先生攜短刀﹐目曰﹐君善是耶﹖先生謝不敏。子靑曰「拳法﹐諸技本。君欲習此﹐先習拳。」時月下飲酣﹐子靑解衣﹐演諸家拳數路。先生笑曰「如是﹐可與君一試。」乃折竹爲刀﹐舞相擊數合﹐中子靑腕。子靑大驚﹐擲竹拜伏地曰「吾謂君學者爾技至此乎﹖」遂深相結﹐使其三子拜從遊。

又於開封市上見一少年﹐甚偉﹐問其姓字﹐沽酒與飲。叩其志不凡﹐半醉﹐起舞﹐爲之歌曰「八月秋風凋白楊﹐蘆荻蕭蕭天雨霜。有客有客夜彷徨﹐彷徨良久鸜鵒舞﹐雙眸空千古。紛紛世儒何足數﹐直呼小兒楊徳祖。尊中有酒盤有餐﹐倚劍還歌行路難。美人家在靑雲端﹐何以贈之雙瑯玕。」少年﹐朱越千也。

蓋先生自幼學兵法﹐技擊﹑馳射﹑陰陽象緯無不精﹐遇豪傑﹐無貴賤莫不深交之。而其論治﹐則以不法三代爲苟道﹐舉井田﹑封建﹑學校﹑鄕舉裏選諸法﹐作王道論﹐後更名存治編。又著會典大政記。曰「如有用我﹐舉而錯之耳。」乃隱居數十年﹐不見用於世。且老﹐令長及大吏數表其門﹐或造廬而請﹐有勸之仕者﹐笑不答也。

肥鄕有漳南書院﹐邑人郝文燦修之﹐請先生往設教﹐辭三聘始往。焉立規制甚宏﹐中曰「習講堂」﹐東一齋曰「文事」﹐課禮﹑樂﹑書﹑數﹑天文﹑地理等科。西一齋曰「武備

」﹐課黃帝﹑太公﹑孫﹑吳諸子兵機﹐攻守﹑營陣﹐水陸諸戰法﹐射禦﹑技擊等科。東二齋曰「經史」﹐課十三經﹑歷代史﹑制誥﹑章奏﹑詩文等科。西二齋曰「藝能」﹐課水學﹑火學﹑工學﹑象數等科﹐門內直東曰「理學齋」﹐西曰「帖括齋」﹐皆北向﹐凡習程﹑朱﹑陸﹑王及制舉業者居之﹐欲羅而致之﹐以引進之也。比空二齋﹐左接賓﹐右宿來學。門內左六房﹐設客榻﹔右六廈﹐容車騎。東﹐「更衣亭」﹐西「射圃堂」﹐東北隅庖廚倉庫﹐西北積薪。立學規甚備﹐從遊者數十人﹐遠近翕然。乃先生至卽雨﹐經月不已﹐日益甚﹐書院臨漳﹐漳水盛溢﹐彌漫七八十里﹐人迹絕﹐垣圮堂捨悉沒。先生嘆曰「此天意也。」乃辭歸﹐文燦與門人不能畱﹐俱痛哭送之﹐於是先生之教亦不能大行焉。

先是自孫徵君外﹐先生自謂父事者五人﹕曰刁文孝﹐名包﹐字蒙吉﹐祁州人。崇禎舉人﹐髙隱卒﹐學者私謚曰「文孝先生」。曰李孝愨﹐名明性﹐字洞初﹐蠡人﹐髙隱﹐卒﹐先生私謚「孝愨先生」。曰張石卿﹐名羅喆﹐淸苑人。殉難光祿寺卿羅彥之弟﹐髙隱。曰張公儀﹐名來鳳寧晉人。崇禎舉人﹐髙隱。曰王五公﹐名余佑﹐字介祺﹐新城人。隱於五公山﹐孫徵君門人。而朝夕共學者曰王養粹﹐字法幹﹐蠡人。棄諸生﹐隱。其後諸君子相繼歿﹐養粹亦亡﹐先生泫然曰「吾無與爲善矣﹐天乎﹗其終棄予也乎﹗」然進修益刻厲不懈。

年七十﹐寢疾﹐七日而卒。卒之時謂門弟子曰「天下事尙可爲﹐若等當積學待用。

」言罷而逝。先生生平不欺暗室﹐年三十﹐與王養粹共爲日記﹐凡言行善否﹐意念之欺歉﹐逐時自勘注之。嘗暮行委巷中﹐背癢欲搔﹐旋自省曰「昏巷無人﹐容貌不莊﹐何以服鬼神﹖」又嘗曰「吾尊孔學而抑程﹑朱﹐苟一事自欺﹐何以逃程﹑朱之鬼責﹖故勇於攺過﹐以聖人必可學﹐動必遵古禮﹐老而彌篤﹐鄕裏有聖人之目。乃遭人倫之變﹐艱危貧厄終身。」

一子殤﹐遂無子﹐以族孫爲之後。而傳其學者李孝愨先生之子塨一人而已。

王源曰﹕孔﹑孟不得志﹐天下變爲秦﹐王道熄﹐而天下無復能平矣。非明行其道之無人哉﹗宋儒自謂能明﹑能行﹐而道其所道﹐愈失其眞。先生起而辧正之﹐躬行以實之。古今剝復之分﹐不在是與﹗百世以俟聖人而不惑﹐而堯﹑舜君民之業﹐終不獲親見於其身﹐亦可惜矣﹗

顏習齋先生年譜卷上

門人李塨纂王源訂

明崇禎八年乙亥﹝一六三五﹞三月十一日卯時先生生

先生姓顏﹐諱元﹐字渾然﹐號習齋。父諱昹﹐博野縣北楊村人。﹝蠡縣劉村朱翁九祚養爲子﹐遂姓朱﹐爲蠡人﹞。妻王氏﹐孕先生十有四月﹐鄕人望其宅﹐有气如麟﹐忽如鳳﹐遂產先生。啼聲甚髙﹐七日能翻身。適園甃井﹐因乳名曰園兒。數月後﹐母瘡﹐損一乳﹐乳缺﹐朱媼抱乞奶鄰嫗﹐不得﹐則與朱翁嚼棗肉﹑胡麻薄餅﹐交哺之。先生頂圓﹐後一凹發﹐少年甚長﹐晚歲尺許。面方腴﹐少紅白色﹐晚蒼赤隱白。顴微峙﹐準方正而鉅﹐孔有毫。睛﹐黑白分﹐中年病目上瘡﹐左目遂眇﹐然卒視之﹐若目睛如故者。左眉下瘡痕如橫小棗核﹐眉晚出毫三五﹐耳有輪郭﹐珠垂﹐額丰博﹐橫有紋。天庭一凹﹐大指頂。口方正有髭﹐丰下。須約四寸左右﹐髯五六株。兩輔各一痣﹐生毫二寸餘。身五尺﹐胖白﹐手紋生字﹐掌紅潤﹐舌有文曰「中」﹐足蟬翅文甚密﹐其言中行潔之象乎﹗朱翁號盛軒﹐有才智﹐少爲吏﹐得上官意。滄桑變﹐偕眾守蠡城及劉村﹐有功。妻劉氏﹐無出。父昹﹐形貌丰厚﹐性朴誠﹐膂力過人﹐愛與人較跌﹐善植樹。

丙子﹝一六三六﹞二歲

丁丑﹝一六三七﹞三歲

戊寅﹝一六三八﹞四歲

冬﹐畿內警﹐兵至蠡﹐先生父不安於朱﹐遂隨去關東﹐時年二十有二。自此音耗絕。

己卯﹝一六三九﹞五歲

朱翁爲兵備道稟事官﹐移居入蠡城。

庚辰﹝一六四○﹞六歲

崇禎十三年﹐歲凶﹐人相食。朱翁納側室楊氏。

辛巳﹝一六四一﹞七歲

朱翁爲先生訂張氏女爲室。女長先生一歲﹐博野王家莊李芬潤女﹐因亂棄野﹐蠡人張宏文收爲女。至是宏文爲道標巡捕官﹐故聯姻。

壬午﹝一六四二﹞八歲

就外傅吳洞云學。洞云名持明﹐能騎﹑射﹑劍﹑戟﹐慨明季國事日靡﹐潛心百戰神機﹐參以己意﹐條類攻戰守事宜二帙﹐時不能用﹐以醫隱。又長術數﹐多奇中。蓋先生之學﹐自蒙養時卽不同也。

癸未﹝一六四三﹞九歲

朱翁時以錢給先生﹐令買餅餌﹐先生俱易筆。

甲申﹝一六四四﹞十歲

三月﹐賊李自成陷京師﹐烈皇帝殉社稷。五月﹐大淸兵入﹐是爲順治元年。先生嘗言﹐曾戴藍絨晉巾二頂﹐明之服色也。

乙酉﹝一六四五﹞十一歲

始學時文。朱翁側室楊氏﹐生子晃。

丙戌﹝一六四六﹞十二歲

吳師洞云納婢生子﹐妻棄之櫪下﹐先生連血胞抱至家﹐告朱媼劉乳之。吳妻怒捶其婢﹐婢逃。復道之朱家匿之﹐乃緩頰洞云夫妻﹐卒還養子﹐遂成立。然終以吳妻怨怒﹐不得從吳遊矣。母王氏攺適。

丁亥﹝一六四七﹞十三歲

蠡生員蔣爾恂﹐明戶部主事蔣範化子也﹐以眾入城﹐殺知縣孔養秀﹐稱大明中興元年。朱翁挾先生避之博野﹐爾恂東略河間﹐眾敗遁去﹐乃還裏。從庠生賈金玉學。

戊子﹝一六四八﹞十四歲

看寇氏丹法﹐遂學運气術。見斥姦書﹐知魏閹之禍﹐忿然累日夜﹐恨不手刃之﹗

己丑﹝一六四九﹞十五歲

娶妻不近﹐學仙也。

庚寅﹝一六五○﹞十六歲

知仙不可學﹐乃諧琴瑟﹐遂耽內﹔又有比匪之傷﹐習染輕薄。朱翁爲先生謀賄入庠﹐先生哭不食曰「寧爲眞白丁﹐不作假秀才。」乃止。縣試策問弭盜安民﹐先生對略曰「淫邪惰肆﹐身之盜也﹔五官百骸﹐身之民也。弭之者在心君﹐心主靜正﹐則淫邪惰肆不侵﹐而四體自康和矣。亂臣賊子﹐國之盜也﹔士農工賈﹐國之民也。弭之者在皇極﹐皇建其極﹐則亂賊靖息﹐而兩間熙皞矣。」縣幕客孫明明大奇之﹐試四書文亦異﹐迎見如上賓﹐騎遇輒下。朱媼之母王氏患瘡﹐先生日爲拭血穢﹐不倦。後卒﹐祭其墓者二十年。

辛卯﹝一六五一﹞十七歲

浮薄酣歌如故。冬會友﹐夜讀書﹐二三過輒不忘。

壬辰﹝一六五二﹞十八歲

習染猶故也﹐然無外欲﹐𨿽邪媚來誘﹐輒峻拒之。

癸巳﹝一六五三﹞十九歲

從賈端惠先生學﹐習染頓洗﹐而朱翁以訟遁﹐先生被系訊﹐作文倍佳。端惠喜曰「是子患難不能亂﹐豈凡人乎﹖」一日役縲之行﹐遇妓揖﹐不顧。役曰「此而敵所慝者﹐盍求之解。」先生笑不答。大書其前室﹐曰「養浩堂」。未幾入庠﹐諱邦良。訟解﹐因思父﹐悲不自勝﹗端惠名珍﹐字襲什﹐蠡庠生﹐幼有文名﹐長莊愨﹐厭蠡城紛囂﹐棲西北野﹐從而居者廿家﹐因名廿家莊。攝邑篆劉公請見﹐不往﹐懸扁饋儀以致之﹐亦不往﹔及釋任去﹐乃往謝。一姻屬﹐捕廳有訟﹐艱包苴﹐曰「聞汝﹐賈文學淵也﹐持渠隻字來﹐卽免。」端惠笑曰「必令淵有進﹐寧貸之財耳﹐字不可得也。」禁及門結社酣歌及子弟私通饋遺﹐先生遵其教﹐故力攺前非。及卒﹐先生爲持心喪五月﹐私謚曰「端惠先生」。

甲午﹝一六五四﹞二十歲

訟後家落﹐告朱翁曰「時輩招筵構會﹐從之喪品﹐不從媒禍﹔且貧不能搘城費﹐不如旋鄕居。」翁遂返鄕。以年邁﹐日費盡責之先生﹐先生身任之。耕田灌園﹐勞苦淬礪。初食秫如蒺藜﹐後甘之﹐體益丰﹐見者不以爲貧也。與鄕人朱參兩﹑彭恆齋﹑趙太若﹑散逸翁父子友。參兩名湛﹐端謹士也。恆齋名士奇﹐頗有學﹐先生嘗與究天象﹑地理及兵略。初負節髙尙﹐後技癢﹐以拔貢﹐康熙四年授長洲令﹐厲禁婦女遊虎丘﹐欲有爲﹐終累繁劇﹐失官卒。太若少學問﹐粗直﹐先生每謂其能攻己過也﹐而友之。散逸翁姓彭﹐名之炳﹐能詩﹑字﹐善飲﹐爲莊﹑老學。子通﹐亦如之﹐更工畫。𨿽極貧困﹐夷然無累也。炳弟之燦﹐甲申後﹐棄家出﹐南遊蘇門。至順治戊戌﹐謂孫徵君﹑髙薦馨曰「吾不願生矣﹗」遂坐餓死於百泉之嘯臺﹗

乙未﹝一六五五﹞二十一歲

閱通鑑﹐忘寢食﹐遂棄舉業。𨿽入文社﹐應歲試﹐取悅老親而已。

丙申﹝一六五六﹞二十二歲

元日望東北四拜父﹐大哭慟﹐作望東賦。以貧爲養老計﹐學醫。

丁酉﹝一六五七﹞二十三歲

見七家兵書﹐悅之﹐遂學兵法﹐究戰守機宜﹐嘗徹夜不寐﹐技擊亦學焉。源按﹕宋儒不知兵﹐以橫渠之才﹐一講兵法﹐卽爲範公所斥﹐其屈於遼﹑夏﹐辱於金﹑元﹐不亦宜乎﹗先生初學未幾﹐卽學兵法﹐此所以遠邁宋儒﹐直追三代經世之學也。

戊戌﹝一六五八﹞二十四歲

始開家塾﹐訓子弟﹐王之佐﹑彭好古﹑朱體三從遊。名其齋曰「思古」﹐自號「思古人」﹐謂治不法三代﹐終苟道也。舉井田﹑封建﹑學校﹑鄕舉﹑裏選﹑田賦﹑陣法﹐作王道論。後更名存治編。好古父通﹐號雪翁﹐以往來孫徵君﹑刁文孝間也﹐時作道學語。先生問之﹐乃出薛文淸﹑王文成﹑蔡文莊指要及陸﹑王要語﹔復言孫﹑刁行迹。先生深喜陸﹑王﹐手抄要語一冊。漸爲人治疾。

己亥﹝一六五九﹞二十五歲

三月初六日﹐將之易州歲試﹐生子﹐名之曰赴考。抵易﹐訪王五修於山廠﹐訂交。五修名之徵﹐保定新安人﹐孫徵君髙足。安貧志道﹐自號尋樂子。作大盒歌﹐略曰「盒誠大兮誠大盒﹐大盒中兮生意多﹐此中釀成盤古味﹐此中翻爲叔季波。興亡多少藏盒內﹐髙山拍掌士幾何﹐此處就有開匣劍﹐出脫匣外我婆娑。」小盒歌略曰「盒誠小兮盒誠小﹐小盒生意亦不少﹐个中錦繡萬年衣﹐就裏佳肴千古飽。如何捧定無失卻﹐如何持盈禦朽索﹐忽而千里向誰覓﹐返而求之惟孔老。識得孔叟便是吾﹐更何干坤不熙皞﹐嗚呼﹗失不知哭﹐得乃知笑。」

庚子﹝一六六○﹞二十六歲

得性理大全觀之﹐知周﹑程﹑張﹑朱學旨﹐屹然以道自任﹐期於主敬﹑存誠﹐𨿽躬稼胼胝﹐必乘閒靜坐。人羣譏笑之﹐不卹也。一日﹐朱翁怒不食﹐三請不語﹐大懼﹐辟席待罪﹔又祗請﹐呵曰「汝棄身家耶﹗」蓋聞人議先生﹐不應秋試也。謝曰「卽赴科考。」遂入京。寓白塔寺椒園﹐有僧無退者﹐大言曰「念經化緣僧﹐猶汝教免站營田秀才。參禪悟道僧﹐猶汝教中舉﹑會試秀才。」先生曰「不然﹐吾教中中舉﹑會試秀才﹐正是汝教念經化緣和尙。吾教自有存心養性秀才。」僧又侈誇佛道﹐先生曰「只一件不好。」僧問之﹐曰「可恨不許有一婦人。」僧驚曰「有一婦人﹐更講何道﹗」先生曰「無一婦人﹐更講何道﹖當日釋迦之父﹐有一婦人﹐生釋迦﹐才有汝教﹔無退之父﹐有一婦人﹐生無退﹐今日才與我有此一講。若釋迦父與無退父﹐無一婦人﹐並釋迦﹑無退無之矣﹐今世又烏得佛教﹐白塔寺上又焉得此一講乎﹗」僧默然俯首。逾日復來﹐先生迎謂之﹐曰「無退參禪悟道﹐連日何輕出禪關也﹖」曰「僧之削髮師卽生父母﹔參禪師卽受業師。今憫眾寺和尙﹐某削髮師也﹐將歸西矣﹐貧無葬具﹐力募竣事耳。」先生曰「吾知汝不募緣久矣﹐今乃爲卽生父母破戒﹐非卽孝親之意乎﹖」曰「然。」僧紹興人﹐因詰之曰「紹興有父母否﹖」曰「無。」「有墓否﹖」曰「有。」「孰拜掃乎﹖」曰「有兄。」先生曰「卽生父母﹐尙多一『卽』字﹐遂破戒以盡孝。眞父母宜如何﹖乃捨其墓於數千里外﹐而不省﹐捨汝兄於數千里外而不弟﹐此際不當一思歟﹖」僧俯首泣下﹐長嘆曰「至此柰何﹗」曰「未晚也﹐足下年方富﹐返而孝弟何難﹖」先生行後﹐無退南歸。設教於西五夫村﹐徐之琇從遊。

辛丑﹝一六六一﹞二十七歲

先生晝勤農圃﹐夜觀書史﹐至夜分不忍捨﹐又懼勞傷﹐二念交爭久之﹐嘗先吹燭﹐乃釋卷。祁州刁非有以母壽﹐托彭雪翁求詩。先生因兩書問學﹐俱有答書﹐入祁拜謁﹐得其所輯斯文正統。歸立道統龕﹐正位伏羲至周﹑孔﹐配位﹑顏﹑曾﹑思﹑孟﹑周﹑程﹑程﹑張﹑邵﹑朱﹐外及先醫虞﹑龔。非有名包﹐祁州人﹐舉天啟丁卯鄕試﹐嘗曰「作時文不作古文者﹐文不文﹔作時人不作古人者﹐人不人。」甲申聞變﹐設烈皇帝主於所居之順積樓﹐斬衰朝夕哭臨。闖命惇趣﹐七書拒之﹐幾及難﹐遂不仕。孝母﹐研程﹑朱學。蔚州魏敏果公象樞甚重之﹐月送日記求正。所居立益友龕﹐朔望拜。及卒﹐江南髙匯旃等公呈當道﹐入主東林道南祠。五公山人私謚曰「文孝。」

壬寅﹝一六六二﹞二十八歲

時爲康熙元年﹐與郭敬公﹑汪魁楚等十五人﹐結文社﹐立社儀。至日夙集﹐社長焚香同拜孔子四﹐起分班﹐長東幼西﹐北上再拜。遂列坐﹐各據所聞﹐勸善規過。或商質經史﹐訖﹐乃拈題爲文。先生嘗言敬公端恪﹐不面折過﹐禮畢﹐嘗祕授一小封規失。敬公構文好步思﹐先生或對眾有溢語﹐輒遙讀曰「願無伐善。」先生深投好﹐爲子赴考聘其次女。敬公名靖共﹐蠡庠生。通州任熙宇聞先生名﹐寄書言「道不外飲食男女﹑應事接物之間﹐惟在變化气質﹐力行不倦。」先生答書云「君抱蕭﹑曹之才﹐兼慕孔﹑孟之道﹐」以其長刀筆也。熙宇又書至曰「凡譽人失實﹐卽己身離道﹐僕之駑下﹐輕誣以蕭﹑曹﹐卽道丈須臾之離道。」先生展書竦然感佩﹐每向人道之。後復書至﹐規先生進銳﹐恐滋退速。

癸卯﹝一六六三﹞二十九歲

朱翁及側室楊子晃﹐與先生日有間言。先生不知其父﹐非朱氏子﹐第以爲翁溺少子耳。奉翁命﹐與朱媼劉別居東捨﹐盡以南王滑村民田讓晃。劉病劇﹐先生禱神求假壽﹐跪伏昏僕﹐忽聞空中聲若大鼓者六﹐病頓愈。日之西捨﹐事翁如常。作文社規﹐勉會友共力聖道。作求源歌示門人﹐略曰「六經注腳陸非誇﹐只須一點是吾家﹐卄史作金欣經作鐝﹐誠敬桔橰勿間歇。去層沙壤又層泥﹐滚滚源頭便在玆﹐漑田萬頃均沾足﹐滌蕩污塵如洗卮。小子勿驚言太遠﹐試爲闕塞負一畚。」辛未年後﹐先生追錄之﹐識曰「此與大小盒歌﹐乃予參雜於朱﹑陸時所作也﹐幾許虛憍﹐幾許幻妄﹐周﹑程所謂『孔﹑顏樂處』﹐陸﹑王所謂『先立其大』﹐『致良知』﹐與釋氏之洞照萬象﹐自謂『極樂世界』者﹐想皆以此也。一追憶之﹐堪羞堪恨﹐使當日而卽死也﹐豈不爲兩間妄誕之鬼哉﹗堯﹑舜﹑周﹑孔﹐自有正途﹐錄之以爲同病者醒。而彼三途者﹐亦不得以此誤人矣。」聞王法幹焚帖括﹐讀經﹐投佛像於井﹐居必衣冠﹐率家眾朔望拜祖祠父母﹐相其生母拜嫡母。人曰癲﹐先生曰「士皆如此癲﹐儒道幸矣。」馳書獎之。後又聞法乾自稱眞武化身﹐曰「此則無輔而癲矣。」乃先達信﹐十二月齋戒三日﹐廿六日往拜之。王子法干名養粹﹐蠡之北泗人﹐少狂放。十六歲﹐入定州衛庠。嘗以文事﹐從先孝愨於會﹐愨語以道﹐迄年十九﹐奮然曰「不作聖﹐非人也﹗」遂取所讀八股焚之﹐誦五經﹐依朱文公家禮行禮。先生聞之納交。爲日記﹐十日一會﹐考功過。及後先生悟周﹑孔正學﹐王子終守程﹑朱﹐後亦移其說曰「程﹑朱固一家學問耳。」每會﹐二人規過辧學﹐聲色胥厲﹐如臨子弟﹔少頃﹐和敬依然。大約先生規王子腐曠﹐而王子規先生以流雜霸也。初﹐王子志聖學﹐力於行﹐習禮﹑習射﹑習舞﹐退食輒令門人站班﹐髙聲歌

「戰戰兢兢﹐如臨深淵﹐如履薄冰。」王子竦起拱聽﹐乃退。已﹐連遭妻子喪﹐心頗冷﹐因嗜南華﹐至謂孔學亦佳﹐有益於中人。先生力攻之﹐數年乃出。生平以明理爲學﹐自慊爲驗﹐於非道事﹑非道人﹐收視靜坐﹐不屑一睇也。或盜其柴﹐曰「吾欲周之﹐非渠盜也。」

糧被竊﹐人以告﹐曰「不我竊﹐當誰竊者。」遭祲絕炊﹐忻然曰「今乃得貧之益也﹐向家人不勤﹐比皆力操作矣。」一馬蒙死﹐曰「吾每念命蹇﹐牛或斃﹐天乃斃馬蒙而不斃牛﹐幸也。」其善處拂逆﹐類如此。

甲辰﹝一六六四﹞三十歲

正月四日﹐王法幹來答拜﹐約十日一會。會日﹐焚香拜孔子四﹐乃主東客西再拜﹐主人正客座﹐客一拱﹐主人下同客揖﹐客爲主人亦然﹐乃就坐。質學行﹐勸善規過。三月﹐與王法幹爲日記。先生序之曰「月之十七日﹐法幹王子謂予曰﹕『邇者易言﹐意日記所言是非多少﹐相見質之﹐則不得易且多矣。』予曰﹕『豈惟言哉﹗心之所思﹐身之所行﹐俱逐日逐時記之﹐心自不得一時放﹐身自不得一時閒﹐會日彼此交質﹐功可以勉﹐過可以懲。』王子喜﹐於是爲日記。」四月行家禮﹐朔望隨祖拜先祠四﹐拜祖父母四﹐東向拜父四﹐元旦冬至則六拜﹐拜先聖孔子四﹐拜炎帝﹑黃帝四﹐以行醫也。日寅起﹐掃先聖室揖﹐掃祖室﹑祖母室﹐昏定﹑晨省揖﹐出告﹑反面揖﹐經宿再拜﹐五日以往四拜﹐院亦自掃﹐有事乃以僕代躬耕耨﹑灌園﹑鍘卄賢﹐暇則靜坐。五月﹐定每日躬掃室﹐令妻掃院﹐晨昏安祖枕衾﹐取送溺器﹐冬炙衣﹐夏扇。進祖食必親必敬﹐妻供祖母枕衾飲食。終日不去衣冠。讀書必端坐﹐如古人面命。朔望前一日齋戒。勉力寡欲。十五日起甚早﹐行禮畢﹐靜坐觀喜﹑怒﹑哀﹑樂未發時气象﹐覺和﹑適﹑修﹑齊﹑治﹑平﹐都在這里。源按﹕宋儒靜坐﹐與二氏何殊﹐先生當日﹐原遵此學。後乃能脫去窠臼﹐直追孔﹑孟正傳﹐豈不異哉﹗柳下坐記曰「思古人引僕控馬蒙﹐披棉褐﹐馱麥裏左﹐僕禾朵﹐獨坐柳下。仰目靑天﹐和風泠然﹐白雲聚散﹐朗吟程子『雲淡風輕』之句﹐不覺心泰神怡。覆空載厚﹐若天地與我外更無一物事。微閉眸觀之﹐濃葉蔽日﹐如綠羅裹寶珠﹐精光隱露﹐蒼蠅繞飛﹐聞其聲不見其形﹐如躋虞廷﹐聽九韶奏也。胸中空焉﹑洞焉﹐莫可狀諭。孔子疏水﹑曲肱﹐顏子簞瓢﹑陋巷﹐不知作何心景﹐今日或庶幾矣。所愧學力未純﹐一息不敬﹐卽一息不仁﹔一息不仁﹐卽一息不如聖﹑不如天﹔以當前卽是者﹐如隔萬重矣﹗吾心本體﹐豈易見也哉﹗𨿽然﹐亦可謂時至焉矣﹔一時之天﹐與一日一月一歲之天﹐有以異乎﹖密克復之功﹐如天之於穆不己﹐豈不常如此時哉﹗」辛未﹐復自錄而識之曰「暑月被棉馱麥﹐貧且勞矣﹐猶能自娛﹐不謂之窮措大微長不可﹔然卽生許多妄想﹐爲如許大言。嘗論宋儒之學﹐如吹豬膀胱﹐以眇小爲虛大﹐追錄之﹐自懲自勉也。」塨以爲此禪悅也﹐而宋儒誤以爲吾心之仁體﹐聖學之誠敬﹐所謂「主一無適」﹐「

灑落誠明」者﹐皆此也﹐是指鹿爲馬矣。存養遂歧於異端矣﹐豈只虛大哉﹗約王法幹訪孫徵君﹐以事不果。徵君名奇逢﹐號鐘元﹐容城人﹐成童卽交定興鹿忠節公善繼﹐道義气節共淬磨。十七歲﹐舉鄕試。居憂﹐廬於墓。時左光斗﹑魏大中﹑周順昌﹐爲魏璫所陷下獄﹐徵君與鹿忠節公父正﹑張果中﹐藏匿其子弟﹐醵金謀完擬贓﹐時稱「三烈士」。鼎革後﹐移居輝縣之夏峯。鹿忠節公夙與徵君講學宗姚江﹐及後徵君過東昌﹐訪張司空鳳翔﹐鳳翔主晦庵﹐徵君遂著論調和朱﹑王。而接人樂易﹐道量甚廣﹐兼以气誼鼓舞天下﹐故從遊者甚眾。明﹑淸間徵聘者累次﹐皆不就﹐天下稱之曰「孫徵君云」。六月﹐與王法幹纂灑掃﹑應對﹑進退儀注﹐作勺詩舞節。按﹕勺詩舞節﹐塨從學時﹐先生以儀節未備﹐亡其稿。塨後輯勺歌舞儀﹐具小學稽業。時往隨東村看嫁母。夜聞風雷﹐必起坐﹐食必祭。閏六月﹐朔望﹐偕妻行禮﹐已而夫妻行禮﹐身南面起拜再﹐妻北面不起拜四。八月九日﹐欲視非禮﹐忽醒﹐遂止。往耕田﹐行甚敬。日雞鳴夙興。二十二日﹐妻不敬﹐愧無刑於之道﹐自罰跪﹔朱媼命起﹐妻亦悔過﹐乃起。自勘過﹕易怒﹐多言。九月三日﹐晚坐側﹐覺卽正坐﹔又履行﹐覺卽納。定日功﹐若遇事寧缺讀書﹐勿缺靜坐與抄家禮。蓋靜坐爲存養之要﹐家禮爲躬行之急也。朱翁疾﹐禱於醫神﹑先祠﹐自此時病﹐藥餌服食﹐竭力將以敬。同王法幹訪五公山人問學。五公山人王姓﹐諱余佑﹐字介祺﹐保定新城人﹐父行昆弟皆宦於明。少有才譽﹐長念明季多故﹐乃讀孫﹑吳書﹐散萬金產結士。甲申﹐闖寇據京師﹐遂從父延善及從兄余厚﹑兄余恪﹑弟余嚴﹑雄縣馬於等﹐起兵討賊﹐破雄縣﹑新城﹑容城﹐誅其僞官。已而賊敗﹐淸師入﹐眾散﹐隱居五公山雙峯﹐每登峯頂﹐慷慨悲歌﹐泣數行下﹗益博讀書﹐尢邃於韜鈐﹐嘗集廿一史兵略﹐爲此書十卷﹕曰兵行先知所向﹐曰兵進必有奇道﹐曰遇敵以決戰爲先﹐曰出奇設伏﹐曰招降﹐曰攻取多於要害﹐曰據守必審形勝﹐曰立制在有規模﹐曰兵聚必資屯田﹐曰克敵在無欲速。又著通鑑獨觀﹐工詩﹑字﹐浩气淸風﹐見者傾倒。入蠡城﹐晤張鵬舉文升﹐與論通鑑﹐勉以實修於內﹐勿尙發露。內子歸寧返﹐塗失銀花﹐問曰「反面禮行否﹖」朱媼云「

失銀花不懌﹐何行﹖」曰「失銀花小事﹐遽廢禮﹐大得失當何如﹗」命行之。書範益謙七不言及正蒙數語﹐於記額﹕「一不言朝廷利害﹐邊報差除﹔二不言州縣官員長短得失﹔三不言眾人所作過惡﹔四不言仕進官職﹐趨時附勢﹔五不言財利多少﹐厭貧求富﹔六不言淫媟﹐戲嫚女色﹔七不言求覓人物﹐幹索酒食。」正蒙云「言有教﹐動有法﹐晝有爲﹐宵有得﹐息有養﹐瞬有存。」思省察﹑操存交濟爲功﹐近講操存﹐不講省察﹐故多過。十一月四日﹐馱棉之五夫市﹐騎至朱祖墓﹐恐下不能上﹐不下心則不安﹐下步至五夫﹐乃知凡事心安勝於身安。十三日﹐子赴考痘殤﹐慟甚﹗猶彊慰祖母及妻。查禮﹐不及下殤者﹐以日易月﹐服十二日﹐素衣冠﹐革纓麻履﹐常功俱廢﹐惟事親儀不廢。十四日奠﹐告以文﹐略曰「自汝之稍有知也﹐不詈人﹐不與羣兒斗﹐吾表弟三祝時與兒鬥﹐輒引曰﹕『無然﹐恐長者嗔。』自汝能執箸也﹐遇我之貧。蔬精者﹐面白者﹐以奉祖﹑祖母﹐我夫妻食其粗黑﹐汝孩赤﹐當同老食﹐汝每推取粗黑﹐祖母彊以分﹐輒辭曰﹕『奶老矣﹐當食此。』自爾能舉止記憶也﹐每晨﹑午飯後至我前﹐正面肅揖﹐側立誦名數歌三徧﹐認字三四句﹐乃與我擊掌唱和﹐歌三終﹐又肅揖始退。汝所欲爲者﹐畏吾卽止﹔所不願爲者﹐順吾卽起。入人之家﹐玩好不取﹐餅果之賜﹐辭而不受。遭吾不徳﹐與叔異產﹐少汝者寸艸知私﹐汝無分毫爲吾累。未病一二日﹐猶同三祝行禮於祖﹐又至東院拜祖母﹐且笑三祝不揖而叩﹐傍鞠躬伏興以示之。爾以六載之身﹐於曾祖父﹑母稱孝孫﹐於父﹑母稱順子。嗚呼慟哉﹗」二十五日﹐復常功。往北泗﹐會塗風寒射面﹐側跨驢上﹐忽醒曰「豈可因寒邪其身哉﹗」正之。以明歲元旦祭先聖﹑先靈﹐二十一日戒﹐二十八日齊。朱媼率先生內子﹐亦致齊三日。

乙巳﹝一六六五﹞三十一歲

元日﹐書一歲常儀功於日記首。常儀常功﹐逐年酌定﹐詳後。又書日記額曰「苟日新﹐日日新﹐又日新。」每月朔日書云「操存﹑涵養﹑省察﹐務相濟如環﹐遷善攺過﹐必剛而速﹐勿片刻躊躇。」二月九日﹐訪塨父問學。先生深慕先君子。此後入蠡城﹐嘗謁先子﹐先子返鄕曹家蕞﹐塗去先生居伊邇﹐不往報也。先生同王法幹邀先子入會﹐先子不往﹐復法幹書曰「有道之士﹐文章皆秋實﹔浮狂之士﹐道徳亦春華。今足下與易直﹐先生在朱時字。結道義交﹐『以文會友﹐以友輔仁』﹐愚知學問將大進矣﹐气質將大變矣﹐英浮者其將渾融乎﹐矯彊者其將自然乎﹐圭角者其將沈潛乎﹗愚於二賢之好學﹐因而思顏子之好學﹐何其當時﹑後世莫有及也﹐所以異於人者何哉﹖子曰﹕『不遷怒﹐不貳過。』又曰﹕『回也如愚。』或其所難及者﹐卽在『如愚』乎﹗曰『如愚』﹐不惟不見圭角﹐亦聰明睿知之毫不露也。卽實學之曾子﹐追而思之﹐亦惟曰﹕『以能問於不能﹐以多問於寡﹐有若無﹐實若虛﹐犯而不校。』曾子之得於顏子﹐深哉﹗承邀入會﹐則愚不能。一居家多故﹐二騎乘不便﹐三質腐學薄﹐無能爲役。謹辭。」又復先生問學書曰「承下詢﹐無可言。必妄言之﹐當涵養沈潛﹐煉至『如愚』光景﹐則英姿不露﹐浮俗全銷。至此﹐效孔子之無言可﹐罕言可﹐卽終日言﹐有何不可﹗故孔子於『時然後言』﹐不輕爲公叔文子信也。至涵養之功﹐務以誠篤而已。」又復書略曰「人之相知﹐貴相知心。或易直至寒家﹐不能相候﹐或當往貴府﹐不克必往﹐此中有情理可諒也﹐祈如君子之汪汪。」

源按﹕李先生諱明性﹐字洞初﹐號晦夫﹐蠡縣人﹐明季諸生。事親孝﹐日雞鳴﹐趨堂下四拜﹐然後升堂問安﹐親日五﹑六食﹐必手進。疾﹐侍湯藥﹐潔拂廁牏﹐夜聞輾轉或寤噫咳﹐則問睡苦若何﹐思何飲食﹐比三月如一日。妻馬氏亦篤孝﹐相之無違。親歿毀瘠﹐遵古禮三年。事兄如父。兄嘗怒而詈﹐舉履提其面﹐則惶恐柔色以請曰「弟罪也﹐兄胡爲爾﹐气得無損乎﹗」時年六十七矣。初﹐崇禎末﹐天下大亂﹐先生方弱冠﹐與鄕人習射禦賊﹐挾利刃﹑大弓﹑長箭﹐騎生馬疾馳﹐同輩無敵者。甲申變後﹐闇然弢晦﹐足迹不履市闕。念聖學以敬爲要﹐顏其堂曰「主一」。愼獨功甚密﹐祭必齊﹐盛暑衣﹐冠必整﹐力行古禮。讀書乏膏火﹐則然條香映而讀。晚年益好射﹐時時率弟子值侯比耦﹐目光箕張﹐審固無虛發。元旦﹐設弧矢神位﹐置弓矢於旁﹐酎酒祀之﹐曰「文武缺一﹐豈道乎﹗」顏先生嘗謂生平父事者五人﹕刁文孝﹑張石卿﹑王五公﹑張公儀與先生也。及卒﹐率同人私謚之曰「孝愨先生。」

作婦人常訓三章。饁田﹐卽存心於擔步。夢自矢曰「臨財勿忘義﹐見義生可輕。」一日耘蒜﹐下雜萵苣﹐工細繁﹐欲已﹔思嘗言學耐煩﹐豈可任己便乎﹗遂耘至半﹐靜坐息片時﹐耘終畦。王法幹將赴眞定﹐先生贈之言曰「千萬人中﹐須知有己﹐中正自持﹔千萬人中﹐不見有己﹐和平與物。」又云「良嘗往祁﹐常思如與賢弟對﹐則少過﹔大凡人每如諍友在前﹐可無大失。」又曰「人有一分意﹐必心未化﹐卽不能保不爲伯鯀﹔有一分財﹐色心未去﹐卽不能保不爲桀﹑紂﹔有一分怨君﹑父心﹐卽不能保不爲亂臣賊子。」會友李貞吉﹐達先君子候言﹐及半止﹐先生詰曰「不曾言圭角太露乎﹖」貞吉笑曰「言君能直規友﹐惜少一人直之。」先生因乞言郭敬公﹑徐藍生﹐規伐善。思人不論過惡大小﹐只不認不是﹐卽終身眞小人﹐更無變換。一日聞客至﹐行急﹐心亦忙﹔忽思急行耳﹐心何必忙﹐乃急步而緩心。王法幹批日記曰「淸剛所長也﹐似涉粗暴﹔言語明盡所長也﹐似少簡約。」先生深納之。五月﹐增常儀﹕事親必柔聲下气。六月﹐赴試易州﹐遇朔望﹐望拜朱翁﹑媼。七月﹐訪張石卿問學。石卿曰「『敬者徳之聚』﹐所聚者何徳﹖『誠者自成』﹐所成者何事﹖仁而已。仁須肫肫﹐屯肉象也﹐厚之至也。」石卿﹐名羅喆﹐保定府淸苑人﹐甲申﹐城守死難吏部主事張羅彥之弟也。於時棄諸生﹐講學以仁爲主。對乞丐如賓﹐貧甚﹐非賢友之周不受也。卒後魏一鰲蓮陸﹐立劉靜修等五賢祠﹐祔食焉。王介祺來﹐談經濟。自勘爲學﹐調理性情甚難﹐定每靜坐﹐以十四事自省﹕心無妄思歟﹖口無妄言歟﹖耳無妄聽歟﹖目無妄視歟﹖足無妄走歟﹖坐如屍歟﹖立如齊歟﹖事親愛而敬歟﹖居家和而有禮歟﹖啟蒙嚴而寬歟﹖與人平而正歟﹖對妻子如嚴賓歟﹖讀書如對聖賢歟﹖寫字端正歟﹖與王法干言「六藝惟樂無傳﹐禦非急用﹐禮﹑樂﹑書﹑數宜學﹔若但窮經明理﹐恐成無用學究。」塨按﹕此時正學﹐已露端倪矣﹐蓋天啟之也。始教內子讀書。思敬則一身之气皆上升﹐聖人以禮治天下﹐合乾坤共作一敬﹐自然淑气上騰﹐位育可奏﹐其所謂「篤恭而天下平」歟﹖集曾子言行。有所感﹐思父悲愴﹗思所爲旣已離俗﹐居以渾木﹐猶可容世﹔而浮躁稜厲﹐始於絕物﹐終於殺身﹐可不畏哉﹗乃擬勿輕與人論理﹐勿輕責人過﹐非有志者勿與言學﹐勿露己長。十一月﹐晤先君子﹐先子言「冬日可愛」者再﹐先生曰「教我矣。」十二月﹐往見石卿﹐石卿言「性皆善﹐而有偏全厚薄不同﹐故曰『相近』。義理卽寓於气質﹐不可從宋儒分爲二。」又言「天者理而已﹐是﹔混語『無極』﹐非是。」訪呂文輔﹐文輔言「四書朱注有支離者﹐先生時宗程﹑朱﹐皆不然之。」問文輔天文。文輔名申﹐淸苑人﹐習天文﹑六壬數﹐講經濟。

丙午﹝一六六六﹞三十二歲

正月定行見墓則式﹐式見災異民變則式。式者﹐騎據鞍而起﹐在車憑箱而起。思日記纖過不遺﹐始爲不自欺﹐𨿽闇室有疚不可記者﹐亦必書「隱過」二字﹔至喜﹑怒﹑哀﹑樂驗吾心者﹐尢不可遺。二月﹐王法幹謂曰「李晦夫先生言吾子欠涵養﹐且偏僻﹐恐類王荊公。

」先生曰「某嘗謂如有用我者﹐可諫議﹑參謀﹐而不可以宰政﹑總師﹐亦自知耳。」朱媼耳聾﹐先生嘆曰「人子不早自盡﹐至此𨿽欲柔聲下气﹐豈可得乎﹗」定日記每時勘心﹕純在則○﹐純不在則×﹐在差勝則○中白多黑少﹐不在差多則黑多白少﹐相當則黑白均。三月﹐看紀效新書。四月﹐思學者自欺之患﹐在於以能言者爲已得。勘靜坐心有所馳﹐目便勁闇﹐忽忘則又睜開﹔必是「主一無適」﹐睫毛間乃得不卽不離之妙。塨按﹕以此爲「主一無適

」﹐乃外氏之垂簾內視矣﹐爲先儒誤乃爾﹐不謂一轉而卽悟也。五月﹐益日功以訒言爲要。七月﹐侍朱翁坐﹐交股﹐覺卽開之。入京秋試﹐拜尋遼東人﹐求傳尋父報帖。八月﹐凡達友書﹐必下拜﹔接友書﹐必拜乃展。十一月﹐思孔﹑孟之道﹐不以禮樂﹐不能化導萬世。十二月﹐思吾身不修﹐受病莫過於口﹔吾心不正﹐受病莫甚於欲。除夕﹐寫先儒主﹐稱周濂溪爲「先聖」。塨按﹕先生亦嘗稱朱子爲聖人﹐卽宗信之﹐亦何至是。蓋先生性篤摯銳往﹐故早年見似而以爲眞也。

丁未﹝一六六七﹞三十三歲

年儀﹕增過祖墓﹐經時四拜﹐月再拜﹐旬揖﹐望墓式。先生以先君子不答拜﹐稍疏。二月朔日﹐曰「此非所以親賢也」﹐復入城謁先子。先子言行古禮必以誠。先生約翌日再會﹐及次晨至﹐則以事出矣。見先子日記﹐有「易直立朝﹐必蹈矯激之僻」﹐先生悚然。觀先子學規﹐又聞先子骨力勁特﹐爲學惟日不足﹐及年髙習射事﹐嘆息而去。曰「王介祺春風和气﹐李晦夫闇然恂恂﹐吾羨之﹐不能之﹐卽見賢不能齊﹐不善不能攺﹐柔莫甚焉。𨿽有猛厲方彊﹐是暴也﹐非剛也。」二十日﹐新興村延往設教﹐石鸑﹑石鸞﹑孫秉彜﹑齊觀光﹑賀碩徳﹑張澍﹑李仁美﹑王恭己﹑宋希廉﹑李全美﹑石繼搏從遊﹐立學規﹕每晨謁先聖孔子揖﹐出告﹑反面揖﹐揖師不答。朔望率拜先聖﹐揖師﹐師西面答揖。節令拜師﹐師答其半。朔望令諸生東西相向揖﹐節令相向拜。思得仁則富﹐行禮則貴。言多言賤﹐言少言貴。四月﹐先君子有書至云「易直凡事皆有卓見﹐吐時事之務。」先生曰「謂我有卓見者﹐是規我好任己見也﹔謂我吐時務者﹐是規我輕談時事也。」王法幹亦附書﹐規以默﹑以悠。先生書「

李晦翁﹑王法幹」六字於筆筒﹐每坐一拱﹐敬對之。養一朱族子﹐名之曰訒言。先生每外出﹐遇朔望﹐內子必望肅拜四﹐先生遙答之。九月﹐先生辭新興館歸。十一月﹐旗人賈士珩從遊。辯性善﹑理气一致﹐宋儒之論﹐不及孟子。

戊申﹝一六六八﹞三十四歲

二月十四日﹐朱媼病卒﹐先生擬以爲父出亡﹐宜代之承重﹐三年服也。三日不食﹐朝夕奠﹐午上食﹐必哭盡哀﹐余哭無時﹐不從俗用鼓吹﹐慟甚﹐鼻血與淚俱下﹐不令僧道來弔者焚疏。四日斂﹐入棺﹐易古禮「朝一溢米﹑夕一溢米」﹐爲三日一溢米﹐薦新如朝奠。朱翁力命廿四日葬﹐乃具槨朝祖﹐祖奠﹐及墓﹐觸棺號啕﹐悶絕。旣窆﹐王法幹叱曰「宜奉主歸室堂爲孝﹐何得爾﹖」乃返﹐行三虞禮。廢業﹐惟讀喪祭禮﹐不廢農﹑醫﹐以非此則養祭俱無也。三月﹐行朔望奠。後以禮﹐士惟朔奠﹐乃望日會哭不奠。四月六日﹐修倚廬於殯宮外﹑大門內﹐寢苫﹐枕塊。三月﹐晝夜不脫衰絰。思「齊衰不以邊坐」﹐曰近過矣﹐自此疲甚﹐寧臥﹐坐勿偏。五月十五日﹐行卒哭禮﹐已後惟朝夕哭﹐其間哀至﹐不哭而泣。寢地傷濕﹐四肢生小瘍﹐朱翁命造地炕。六月三日夜﹐始解衰絰﹑素冠﹐著常衣寢。七月病﹐八月十四日﹐聞妻病﹐遙問之。十月一日﹐責訒言﹐以其詐傳祖不用辰膳﹐致誤也。時朱翁日必六食﹕卯一﹑辰一﹑巳一﹑午一﹑申一﹑昏黑一。先生以祖母恩深﹐且慟父出亡﹐不能歸與斂葬﹐故過哀病殆。朱氏一老翁憐之﹐間語曰「嘻﹗爾哀毀﹐死徒死耳。汝祖母自幼不孕﹐安有爾父﹖爾父﹐乃異姓乞養者。」先生大詫﹗往問嫁母﹐信﹐乃減哀。時晃唆朱翁逐先生﹐先生乃請買居隨東村﹐翁許之。先生居喪﹐一遵朱子家禮﹐覺有違性情者﹐校以古禮﹐非是﹐著居喪別記。玆哀殺﹐思學﹐因悟周公之六徳﹑六行﹑六藝﹐孔子之四教﹐正學也﹔靜坐讀書﹐乃程﹑朱﹑陸﹑王爲禪學﹑俗學所浸淫﹐非正務也。源按﹕先生自此﹐毅然以明行周﹑孔之道爲己任﹐盡脫宋﹑明諸儒習襲﹐而從事於全體大用之學﹐非二千年學術气運一大關乎﹗十一月十一日夜﹐夢納一秀才主於文廟﹐訒言用火香點之﹐一老婦隨後。寤而思曰「子點主﹐非死兆乎﹖養子拈香﹐非終無後乎﹖然主婦已老﹐則死期尙遠也。惟學程日退﹐焉得入孔廟乎﹖或後有妄傳妄信者乎﹖愧矣。因知所居喪不同﹔又王法幹主古禮「父在爲母期」﹐定十一月而練﹐期而除﹐仍心喪三年。思厲言暴色﹐加於人者不仁﹐致人加者亦如之。十二月十五日﹐盛奠﹐隨朱翁致祭幾筵﹐以練告﹐甚哀﹐去負版辟領﹐焚麻冠﹐仍懸衰﹑練衣前﹐乃復外寢﹐枕布枕﹐解衣帶﹐止朝夕哭﹐惟朔望哭﹐若無時哭﹐則記。食菜果﹐仍非疾不禦酒肉。﹝畿輔叢書本原闕十四字﹞曰「衰﹐表心之哀痛也﹐去之﹐何以名斬衰﹑齊衰。」﹝畿輔叢書本原闕二行又十六字﹞

己酉﹝一六六九﹞三十五歲

正月﹐著存性編﹐原孟子之言性善﹐排宋儒之言气質不善。畫性圖九﹐言气質淸濁﹑厚薄﹐萬有不同﹐總歸一善﹔至於惡則後起之引﹑蔽﹑習﹑染也。故孔子曰「性相近﹐習相遠。」塨後並爲七圖。覺思不如學﹐而學必以習﹐更思古齋曰習齋。戒講著多言﹐服膺王法幹語曰「口邊才發出﹐內力便已少。」二月﹐思宋儒不特斥气質之性是染禪﹐見人輒言性天﹐卽爲禪染。十四日﹐行忌祭﹐大哭﹔思父﹐益慟哭。十五日除服。祔主於朱氏祠。朱參兩贈聯曰「譚天下事何得容易﹐做身上功還要安詳。」二十一日﹐遷居隨東。春祭﹐倩晃辦而佐之。時先生𨿽知身非朱氏﹐而念翁﹑媼撫養恩﹐又以翁性厲﹐未敢質言也。與王法干言書﹑數功﹐卽治心功﹐精粗一貫。自移居﹐每出無所告﹐反無所面﹐卽悵然﹔晨盥後﹐無所謁﹐輒悲楚。乃議立父生主。始知齊禮﹐飲酒不至醉﹐食肉不茹葷﹔向之不禦酒肉﹐爲異端亂也。時往劉村問朱翁安﹐朔望往行禮﹐米麵逾月一送﹐酒錢﹑日需物﹐無時。三月入祁州﹐以只雞淸酒﹐哭奠刁文孝﹗十一日﹐以初度望拜父﹐妻拜答之。往劉村拜朱翁﹐奠朱媼。嫁母貧﹐時周問。曰「天下小過﹐聖人必爲提撕﹐恐陷於惡也﹔天下大壞﹐聖人必爲包荒﹐恐絕於善也。故陶詩云﹕『亟亟魯中叟﹐彌縫使其醇。』」東平宋瑜從遊。五月﹐入府哭奠張石卿﹐遂入山弔王介祺父喪。會坎下田沛然及子經埏﹑界埏﹐遊雷溪而還。六月﹐二十九日戌時書曰「兩時之收心﹐不敵一時之肆口。」大自恨。七月﹐學習數﹐自九九以及因﹑乘﹑歸﹑除﹐漸學九章。聞太倉陸桴亭自治教人﹐以六藝爲主。八月﹐爲王法幹書農政要務﹕耕耘﹑收獲﹑辧土﹑釀糞以及區田﹑水利﹐皆有謨畫。思心如天之淸﹐毫無遮蔽﹔如地之寧﹐一無震搖﹐豈不善乎﹗思五福惟「攸好徳」可自主﹐此一福不自享﹐眞無福人矣。六極惟「憂﹑惡」可盡去﹐此二極不自遠﹐眞極禍人矣。甲雇耕﹐欲少直﹐平畱之﹐不悅。思不獲利而怒人﹐與不與人利而致人怒﹐一也﹔旣出錢與之﹐仍立一可受名﹐甲悅。十月﹐學習冠禮。冠禮﹕告祠堂﹐朔日。主人拜告家祠﹐卜上旬日。若庶子﹑庶孫則以月之中旬。戒賓﹐賓擇親友賢而有禮者一人爲之。前期三日﹐主人使子弟冠服奉莊啟詣其堂﹐再拜致辭曰「某之子某﹐年漸長成﹐將以某日加冠於其首﹐敬煩吾子教之。」賓辭曰「某不嫻於禮﹐恐不堪供事﹐以玷大禮﹐敢辭。」使者再懇﹐賓再辭﹐使者固懇﹐賓曰「某辭不獲命﹐敢不敬戒以俟。」使者再拜而退﹐賓俱答拜。宿賓﹐前期一日﹐使子弟奉主人帖宿賓﹐揖致辭曰「某將以某日加冠於其子某﹐承吾子許以辱臨﹐敢宿賓。」曰「承再命﹐敢不齊宿趨事。」陳設﹐用時制冠服﹐三加各異﹐以次加﹐盛設房中﹐桌上皆有覆。鞾﹑帶﹑雜佩皆具。梳﹑櫛﹑紒盛匣中﹐酒肴﹑果品﹐盞﹑箸﹑盤﹑席﹐盥盤﹑巾架﹐氈八條﹐大門掛紅彩。厥明夙興﹐安置內外﹐灑掃房外﹐近東向西布席加氈﹐置兀其後﹐移梳櫛匣於此房西。置筵南向﹐筵南北各一氈﹐筵上列肴果﹐筵西有酒尊所﹐置壺﹑盞﹑盤其上。堂中東布一氈爲主位﹐西向﹔西布一氈爲賓位﹐東向﹔稍後﹐在賓左﹐布一氈爲贊位﹔東之對贊者﹐儐立位也。西階下西壁置一桌﹐移安三冠﹐各盤仍覆之。階下之東﹐安盥盆﹑巾架﹐西向。西階之南﹐少東﹐布一氈﹐南向﹐爲冠者字位。稍南近西布一氈﹐東向﹐爲賓答拜位。其衣﹑帶﹑鞾﹑佩等存房中﹐各用司執一人﹐非嫡長子孫﹐仍冠位而醮。賓至﹐賓自擇習禮者爲贊﹐至入更衣所﹐其門亦掛小紅彩。子弟迎候﹐一茶﹐洗塵更衣﹐或路遠﹐略用酒飯。執事者告備﹐子弟延賓立大門西﹐東向﹐贊在賓左。儐入揖告賓至﹐請迎賓。主人出立大門東﹐西向﹐儐立主人右。儐贊唱「揖讓﹐再揖再讓﹐三揖三讓」。賓入門先左足﹐主人先右足﹐每門一揖﹐一讓﹐及階三揖三讓﹐唱同前。升堂﹐儐贊唱「就位」﹐賓主各就位。儐唱「拜賓﹐鞠躬﹐俯伏興﹐再拜﹐平身」。贊唱「答拜」﹐同。儐唱「執事者各司其事」。將冠者出房﹐南面立。贊降西階﹐盥洗﹐升﹐唱「賓揖﹐將冠者卽席」﹐將冠者就冠位﹐西向。儐唱

「將冠者跪」。贊跪其後﹐爲之梳櫛合紒。贊復位﹐唱「行始加冠禮」﹕詣盥洗所﹐引賓降﹐酌水淨巾。儐亦引主人降階下﹐對賓立﹐盥畢﹐贊儐唱「復位」。賓立一揖讓升﹐復位。儐唱「執事者進冠」﹐贊唱「降階受冠」。賓降階一等﹐受冠執之。贊唱「詣冠者前」﹐賓正容﹐徐詣冠者前。贊唱「祝冠」﹐賓祝曰「吉月令日﹐始加元服﹐棄爾幼志﹐順爾成徳﹐壽考維祺﹐以介景福﹗」贊唱「跪加冠」。贊者佐整冠纓畢﹐起唱「興﹐復位」。儐唱「

冠者興」。贊唱「賓揖冠者﹐適房﹐易禮服﹑鞾帶」。儐唱「冠者出房」﹐南面立。贊唱「

賓揖冠者﹐卽席」。儐唱「冠者跪」。贊唱「行再加禮」。儐唱「執事者進再加冠」。贊唱

「降階冠」﹐賓降階二等受冠。贊唱「詣冠者前」﹐執行如初加儀。贊唱「祝冠」。賓祝曰「吉月令辰﹐乃申爾服﹐謹爾威儀﹐淑愼爾徳﹐眉壽永年﹐享受遐福﹗」贊脫前冠﹐唱「

跪加冠」﹐佐整如初﹐唱「興﹐復位」。儐唱「冠者興」﹐贊唱「賓揖冠者﹐適房易職服﹐具雜佩」﹐職服如其祖父。冠者出房如初。贊唱「行三加禮」﹕儐唱「執事者進職服冠」﹐賓降沒階受冠﹐餘同再加。祝曰「以歲之正﹐以月之令﹐咸加爾服﹐兄弟具在﹐以成厥徳﹐黃耇無疆﹐受天之慶﹗」餘同再加﹐贊唱「行醮禮」﹐賓揖冠者卽醮位﹐詣醮席右﹐南向。儐唱「執事者酌酒」﹐贊受之﹐授賓﹐唱「祝醮」。賓北面祝曰「旨酒旣淸﹐嘉薦芬芳﹐拜受祭之﹐以定爾祥﹐承天之休﹐壽考不忘﹗」冠者受爵置於席。儐唱「鞠躬﹐俯伏興」

者再﹐贊唱「復位」﹐東向答拜亦再。儐唱「冠者席前祭酒」﹐冠者升﹐取酒進席前南向。賓唱「跪祭酒」。興﹐退就席末跪啐酒﹐授執事者盞﹐興。席前謝賓﹐鞠躬﹐俯伏興者再。贊唱「賓答拜」﹐同。儐唱「拜贊者﹐鞠躬﹐俯伏興」者再﹐贊答拜同﹐平身﹐唱「賓字冠者」。詣字位﹐引賓﹐降自西階﹐冠者從之。儐引主人降自阼階下﹐西向對賓﹐賓東向立﹐冠者在階東南面立。贊唱「祝字」。賓祝曰「禮儀旣備﹐吉月令日﹐昭告爾字﹐爰字孔嘉﹐髦士攸宜﹐宜之於嘏﹐永受保之﹗曰﹐某甫。」冠者對曰「某𨿽不敏﹐敢不夙夜只奉。

」儐唱「謝字」﹐「鞠躬﹐俯伏興」再﹐贊唱「答拜」﹐如之﹐平身﹐唱「禮畢」。主人延賓贊就次﹐使子弟陪之而退。率冠者見於祠堂﹐冠者從拜。拜父母四拜﹐見家諸父兄各如常儀﹐見宗親鄕尊長﹐皆使年長子弟引之。主人出醴賓﹐向賓曰「某子加冠﹐賴吾子教之﹐敢謝。」鞠躬﹐俯伏興者再。賓答如之。謝贊者禮同。如儐非子弟﹐亦謝之。凡親友預者皆爲禮。升坐﹐主人獻酒﹐進饌。筵終﹐主人奉幣﹐以盤進賓﹐賓受之﹐授從者。賓謝﹐主人答拜﹐如前儀。力能酬贊儐﹐皆奉幣﹐謝答禮同。送大門外﹐揖﹐俟上馬﹐歸賓俎。十一月﹐著存學編﹐共四卷。大要謂學者﹐士之事也﹐學爲明徳﹑親民者也。周官取士﹑以六徳﹕知﹑仁﹑聖﹑義﹑忠﹑和﹐六行﹕孝﹑友﹑睦﹑淵﹑任﹑卹﹐六藝﹕禮﹑樂﹑射﹑禦﹑書﹑數。孔門教人﹐以禮﹑樂﹑兵﹑農﹐心意身世﹐一致加功﹐是爲正學﹐不當徒講﹔講亦學習道藝﹐有疑乃講之﹐不專講書。蓋讀書乃致知中一事﹐專爲之則浮學﹐靜坐則禪學。定自力常功﹕日習數﹑存理﹑去欲。日記時心在則○﹐不在則�﹐以黑白多少﹐別在否分數。多一言則�﹐過五則�﹐忿一分則�﹐過五則�﹐中有×﹐邪妄也。十二月﹐邑士民以先生居喪盡禮﹐將舉賢孝﹐先生自引不徳﹐且曰「以親亡得名﹐良所深悼﹗」力止之。與邑諸生爲遊孔林會。自驗無事時種種雜念﹐皆屬生平聞見﹐言事境物﹐可見有生後皆因習作主。聖人無他治法﹐惟就其性情所自至﹐制爲禮樂﹐使之習乎善﹐以不失其性﹐不惟惡念不參﹐俗情亦不入﹐此堯﹑舜﹑三王所以盡人之性﹐而參贊化育者也。朱肖文從遊。

庚戌﹝一六七○﹞三十六歲

正月﹐學習書﹑射及歌舞﹐演拳法。謄存學編﹐曰「存學將以明學﹐而書多潦艸﹐卽身謗之一端。古云﹕『明無人非﹐幽無鬼責。』今抑程﹑朱而明孔道﹐倘所學不力﹐何以辭程﹑朱之鬼責哉﹗」二月﹐與孫徵君書論學﹐略曰「某思宋儒發明气質之性﹐似不及孟子之言性善最眞。將天生作聖全體﹐因習染而惡者﹐反歸之气質﹐不使人去其本無﹐而使人憎其本有﹐晦聖賢踐形﹑盡性之旨。又思周﹑孔教人以禮﹑樂﹑射﹑禦﹑書﹑數﹐故曰『以鄕三物教萬民﹐而賓興之』﹐故曰『身通六藝者七十二人』﹐故諸賢某長治賦﹑某禮樂﹑某足民﹐至於性天﹐則以其髙遠﹐不陵等而得聞也。近言學者﹐心性之外無餘說﹐靜敬之外無餘功﹐與孔門若不相似然。僕妄著存性﹑存學二編﹐望先生一辧之﹐以復孔門之舊﹐斯道﹑斯世幸甚﹗」有聘作館師者﹐以方解正學﹐恐教時文費功﹐辭之。口占曰「千年絕業往追尋﹐才把工夫認較眞﹐吾好且須從學習﹐光陰莫賣與他人。」劉煥章﹑齊泰階來訪。煥章名崇文﹐蠡人﹐崇禎己卯舉於鄕。後任荊州興山縣﹐以寇據不得之任﹐巡撫委署棗陽﹑宜城縣事。及解組﹐絨巾布袍﹐恬如也。母性嚴﹐晨昏朔望﹐拜侍惟謹。五旬後﹐母怒﹐輒跪受責﹐曲意務得歡心。聞先生學﹐忘年爵來拜﹐入會﹐力滌夙習﹐立日記﹐以聖賢相規勉者幾二十年﹐至卒不懈。身頎直﹐容莊而和﹐見人謙抑善譚論﹐七十五歲﹐無疾而逝。門弟子甚眾。泰階名治平﹐荊州人﹐性通豪﹐官至都司﹐訪先生問禮。遙哭奠任熙宇。定州某聘爲館師﹐甲價﹐先生辭曰「家有子弟﹐以買宅累之﹐不得往。」介曰「還所假。」曰「義不得也。」價曰「聘儀甚厚。」曰「以義﹐不以利。」閏二月﹐迎朱翁養於隨東﹐復事祖常儀﹐同寢﹐嘗夜出溺﹐朱翁曰「披吾裘﹐不褲可。」對曰「出門如見大賓﹐脫披裘不褲﹐敢見大賓乎﹖孫夜出﹐必衣冠具也。」曰「溺室中如何﹖」對曰「不敢露體。」先生時知父爲博野顏氏﹐而不得其鄕﹐乃往博野訪之。有王翁者﹐爲先生父居間過嗣於朱氏者也﹐訪之王莊﹐亡矣。其子在﹐問之悉﹐導之北楊村一巷﹐皆顏姓﹐果其父鄕也。祖母張氏尙存﹐八十矣﹐先生悲喜淚零﹐族眾歡畱﹐次日乃返。劉煥章謂先生曰「朱翁撫育恩不可負﹐年迫旦夕﹐俟其終歸宗﹐情理乃合。」先生然之。見王法幹日記曰「婦人性陰﹐可束而不可順」﹐是之。語法幹曰「我輩多病﹐不務實學所致。古人之學﹐用身體气力﹐今日只用心與目口﹐耗神脆體﹐傷在我之元气﹐滋六气之浸乘﹐烏得不病﹗」思後儒每以「一警策便與天地相似」自多。不知人子原是父母血气所生﹐但不毀傷點污﹐便可仿佛父母形體﹔然必繼志﹑述事﹐克家﹑幹蠱﹐乃爲肖子耳。三月朔日﹐始不往謁朱氏家祠﹐朱翁祭拜﹐仍隨之。馬遇樂從遊﹐能規先生過﹐先生欣然謝之曰「吾之於人﹐𨿽良友﹐非責吾善﹐其交不深﹔𨿽嫌隙﹐但責吾善﹐其憾卽釋。」出弔歸﹐過友人﹐畱酒食﹐辭以弔。友曰「非弔處也。」先生曰「昔固然也﹐後讀禮記曰『弔喪之日﹐不飲酒食肉』﹐豈特弔處哉﹗」然先生自謂此禮﹐凡三斷而後能行。初未決也﹐斷之自弔柏氏始。移處猶飲食也﹐終日﹐自讀禮始。歸家﹐晚夜猶飲食也﹐旣思日戒而夜違之﹐僞也﹐又一斷也。思世人盡有聰明慈惠﹐而交人無善道﹐應事無成法者﹔亦有內外善交﹐而徳性不修﹐禮樂不明者﹔又有嫻習技藝﹐而邦家多怨﹐秉彜不可問者﹐乃知周禮之三物﹐缺一不可也。五月著會典大政記﹐摘大明會典可法可革者﹐標目於冊。罷道統龕所祀炎帝﹑黃帝﹑唐帝﹑虞帝﹑殷西伯主﹐不祀﹐專祀孔子。以劉煥章言﹐士不得祀帝王也。行端午禮﹐以內子病﹐令免﹐曰「佳節忍見相公獨爲禮乎﹗」勉起行之﹐先生曰「能自彊矣。」王法幹如元氏﹐先生有憂色。內子問之﹐曰「

良友遠離﹐恐自倒塌耳。」曰「無慮﹐外無彊輔﹐妾當努力相規﹐勿卽於邪。」先生喜曰「果如此﹐𨿽古賢女﹐何以過焉。」家人私假人器﹐讓之﹐曰「小事。」曰「小事亦不可私。」齊泰階曰「天下之元气在五倫。」先生曰「元气虛矣﹐何以壯之﹖」「六藝﹐所以壯之也。如父慈子孝﹐豈托空﹖言﹕自有父子之禮﹔四倫皆然。故禮序此五倫者也﹐樂和此五倫者也﹐射﹑禦﹑書﹑數﹐濟此五倫者也。捨是而言倫常﹐卽爲空虛﹐卽爲支離。

」七月﹐朱翁子晃唆翁百計陵虐先生。一日﹐謀殺之﹐先生逾垣逃﹐憂甚。旋自寬﹐益小心就養。十月二十九日﹐立父生主﹐刺指血和墨書牌﹐出告反面﹐晨參﹐朔望行禮﹐一如在堂。但不敢獻酒食﹐恐類奠祭也。十一月﹐常儀增﹕過祠則下﹐淫祠不下﹐不知者式之﹐所惻所敬皆式。定不答弟子拜﹐遵明典也。訪王介祺於河間﹐介祺出所著此書及通鑑獨觀﹐示先生。思己近墨﹐王法幹近楊﹐宜返於中。十二月﹐以貧﹐斷自新歲禮節再減﹐虛門面再落﹐身家勤苦事再加。此卽「素貧賤行乎貧賤」。自古無袖手書齋﹐不謀身家﹐以聽天命之聖賢也。解乾卦九三爻辭﹑舊解「終日幹幹﹔夕惕若」﹐爲晝夜惕厲﹐未晰也。「終日幹幹」﹐乃終日加力習行子臣﹑弟友﹑禮樂﹑兵農﹐汲汲皇皇﹐一刻緊於一刻﹐至夕無可作事﹐則心中提撕警覺﹐不自怠息。觀下釋曰「終日乾干行事也」﹐可見。以王法干言﹐立五祀主﹐春﹑夏﹑季夏﹑秋﹑冬﹐分祀之。

辛亥﹝一六七一﹞三十七歲

正月增常儀﹕齊戒禮戒﹐食肉不茹葷﹐飲酒不過三盞﹐不入內﹐不與穢惡﹐不弔喪﹐不問疾﹐不形怒。齊遷坐變食﹐沐浴著明衣﹐不會客﹐不主醫方﹐專思神﹐小祭一日﹐時祭三日﹐大祭七日戒﹐三日齊。凡食必祭﹐祭必齊如也﹐惟餕余不祭。內子言隱過不可記﹐先生曰「惡﹗是僞也﹐何如不爲記﹗且卿欲諱吾過﹐不如輔吾無過。夫凡過皆記﹐𨿽盈冊無妨﹐終有攺日也﹔若不錄﹐卽百過盡銷﹐更愧﹐以終無攺機也。」之楊村拜祖母﹑叔母及族尊長。劉煥章評先生日記﹐規以靜穆﹐先生服之。二月﹐之楊村﹑隨族長致淸明祭。止孔子神位前出告﹑反面禮﹐以事親儀﹐非所以事神也。謂王法幹曰「甲辰﹑乙巳﹐功程頗可對﹔至夫婦三月一榻﹐身未嘗比﹐不意後反退也。相約日新。」學習士相見禮﹑祭禮。士相見禮﹕來見者﹐先使價通姓名於主人﹐主人使辭曰「吾子辱顧﹐不敢當也﹐暫請旋騶﹐卜日往見。」賓固請﹐儐入告曰「賓至﹐請迎賓。」賓立大門之西﹐東面﹐介在其後﹐稍北立。主人出立大門之東﹐西面﹐儐在主人後﹐稍北立。贊揖賓﹐介贊答揖﹐儐介贊讓﹐再揖再讓﹐三揖三讓。賓入門先左足﹐主人先右足﹐每門讓一拱。及階﹐儐介贊三揖三讓﹐同前﹐賓先左﹐主人先右﹐同前﹐每階聚足登堂。儐介贊就位﹐儐贊拜賓﹐介贊答拜。若賓敬主人﹐則介贊拜主人﹐儐贊答拜﹐鞠躬﹐俯伏興者再﹐平身。儐贊安座展坐﹐賓拱揖﹔儐贊獻爵﹐賓拱揖﹔儐贊獻箸﹐賓拱揖。主人降﹐並揖﹐介贊爲主人同﹐並揖。畢﹐儐介贊卽席﹐乃拱讓就坐。若非食宴﹐去獻酒獻箸。祭禮﹕副通唱﹕「執事者各司其事﹐排班﹐班齊﹐分獻官就位﹐獻官就位﹐瘞毛血。」通贊唱﹕「迎神﹐鞠躬﹐俯伏興﹐俯伏興﹐俯伏興﹐俯伏興﹐平身﹐獻帛﹐行初獻禮。」引贊唱「詣盥洗所」﹐酌水淨巾﹐「詣酒尊所」。司尊者舉冪酌酒﹐「詣至聖先師孔子神位前﹐祭他神隨宜。跪獻帛﹐初獻爵﹐俯伏興﹐平身」﹐「詣讀祝位﹐跪讀祝文」。副引跪獻官之左﹐讀祝畢﹐引贊唱﹕

「俯伏興﹐平身﹐復位。」凡引贊神前唱伏興﹐通贊贊陪祭者﹐俱同。通唱﹕「行亞獻禮。

」儀注同初獻﹐但無獻帛﹐不讀祝。通唱﹕「行終獻禮。」儀注同亞獻。平身後﹐引唱﹕「

點酒﹐詣侑食位。」主人立門左﹐引唱﹕「出燭。」執事者皆出﹐闔門。若祭家祠五祀﹐主婦立門之右﹐引唱﹕「初侑食祝。」祝曰「請歆。」再侑食﹐三侑食﹐並同。啟門﹐然燭﹐通唱﹕「飲福受胙。」引唱﹕「詣飲福位﹐跪飲福酒﹐受胙﹐俯伏興﹐平身﹐復位。」通唱拜興同。引通唱﹕「謝福胙﹐鞠躬﹐俯伏興﹐俯伏興﹐平身。」徹饌﹐送神四拜﹐與迎神同。讀祝者捧祝﹐執帛者捧帛﹐各詣燎所﹐焚帛﹐焚祝文﹐望揖。副通唱﹕「禮畢。」從王法幹學琴﹐鼓歸去來辭﹐未就﹐後從張函白學客窗夜話﹑登瀛州諸曲。王法幹曰「宋儒﹐孝女也﹐非孝子也。」先生曰「然﹐明末死節之臣﹐閨中義婦耳。」四月﹐習恭﹐日日習之﹐卽論語「居處恭」也。自驗身心气象﹐與學靜坐時天淵。十二月﹐寅盥畢﹐把巾出室門。內子諫曰「君昏夜從無露首出﹐今何有此﹖」先生卽整冠曰「吾昏放矣。」十七日﹐思習禮一人亦可﹐乃起習周旋之儀。凡習禮﹐以三爲節﹐轉行宅巷﹐必習折旋。五月﹐張公儀遙贈頤生微論﹐乃達以書﹐摘存性﹑存學數篇相質。習卜﹐備遁行及朱翁終尋父資也。七月﹐蠡縣教諭王心舉先生行優﹐先生達書力辭。邑令單務嘉請見﹐不往。補六藝﹑六府於開蒙三字書內﹐端蒙識也。十一月﹐定凡飲酒不過三爵﹐極歡倍之﹐過一盞必書。赴曲阜會﹐以其饌丰﹐減食。先生與人騎行﹐馬逸﹐先生善禦無失。其一墜﹐眾因共言明朝生員騎馬﹐必一二人控轡﹐近失其規。先生祕嘆﹐「不悔不慣乘﹐而悔不多控僕﹐士習爲何如哉」﹗張公儀約會於祁州刁宅﹐論學深以存性﹑存學爲是。公儀寧晉人﹐原名來鳳﹐中崇禎年鄕試魁﹐鼎革後易名起鴻﹐號河朔石史。逆闖屢徵不起﹐特下僞勅﹐擢爲防禦使﹐怒罵不受﹐僞守執之﹐檻解北上﹐至保定而李自成敗奔﹐監送者碎檻放歸。笑曰「幾追文文山揖矣﹐乃不及。」十二月十六日﹐先生因會日王法幹憚學習六藝﹐曰「古人『以文會友﹐』後世以友會話﹕譚論聲話也﹐紙筆畫話也﹐敬靜之空想﹐無聲未畫之話也。」三十日﹐立祖神主﹐用父稱曰「顯考王莊顏翁諱發神主。」側題「孝子昹奉祀」。於其祭也﹐曰「孝子某使蒙孫元致薦。」王莊翁娶張氏﹐於萬曆四十五年舉先生父﹐日者言難育﹐遂以天啟元年﹐因宅主王翁過給蠡東朱氏爲子﹐至三年﹐復舉先生叔父愉如﹐家貧而尙禮﹐嚴內外﹐因賃居王莊以卒也﹐故以追號。是時先生易名元﹐元﹑園同聲﹐先生念初生名園﹐父知之也。自此日記書朱翁﹑媼稱「恩祖﹑恩祖妣」。

壬子﹝一六七二﹞三十八歲

二月﹐謂王法幹曰「人資性其庶人耶﹐則惟計周一身﹐受治於人。其君子耶﹐則宜明﹑親兼盡﹐志爲大人。若兩俱不爲﹐而敢置身局外﹐取天地而侮弄之﹐取聖賢而玩戲之﹐此僕所惡於莊周爲人中妖者也﹗」哭奠師吳洞云﹐助其葬。三月﹐與陸桴亭書論學。桴亭名世儀﹐字道威﹐太倉人﹐隱居不仕。其學重六藝﹐言性善卽在气質﹐气質之外無性。著思辧錄。先生喜其有同心也﹐致之書﹐略曰「漢﹑唐訓詁﹐魏﹑晉淸談。宋人修輯注解﹐猶訓詁也﹔髙坐講論﹐猶淸談也﹔甚至言孝﹑弟﹑忠﹑信不可教﹐气質本有惡﹐其與老氏以禮義爲忠信之薄﹐佛氏以耳目等爲六賊者﹐相去幾何也﹗某爲此懼﹐著存性編﹐大旨明理﹑气一致﹐俱是天命。人之气質﹑𨿽各有差等﹐而俱善。惡者﹐乃由引﹑蔽﹑習﹑染也。爲絲毫之惡﹐皆自玷其本體﹔極神聖之善﹐止自踐其形骸。著存學編﹐申明堯﹑舜﹑周﹑孔三事﹑六府﹑六徳﹑六行﹑六藝之道﹐大旨明道不在章句﹐學不在穎悟誦讀﹐而期如孔門博文約禮﹐身實學之﹐實習之﹐畢生不懈者。」閏七月﹐族婿貽桃﹐食之﹐又食蔡米﹑商瓜二條。先生平日非力不食﹐用識人紙半張﹐畱錢三文。吳氏彊食片瓜﹐曰「數載猶在胸中未化。」至是曰「近思吾與斯人爲徒﹐若貽我以情﹐款我以禮﹐不宜過峻以絕物也。」八月﹐哭奠彭朝彥﹐朝彥﹐劉村傭者也。狷介勤力﹐少有餘卽施人﹐力爲善﹐先生敬而筵之。朝彥曰「生平非力不食人一盂。」先生曰﹕翁守髙矣﹐然請大之﹐爲述如其道舜受堯天下事﹐朝彥猶辭﹔又述徐稚食茅季偉事﹐乃食。九月﹐先生以王法幹遭妻子凶變﹐遂耽莊周南華而惰正學也﹐乃告以止會。自矢獨立不懼。十五日﹐祭孔子﹐自是每季秋致祭。祝文略曰「夫子一身之仕﹑止﹑久﹑速﹐卽天時也﹔縫掖﹑章甫﹐卽水土也﹔府﹑事﹑行﹑藝﹐卽堯﹑舜﹑文﹑武也﹐爲學﹑爲教﹑爲治﹐皆是也。迨以無能用者﹐不得已而周流﹐又大不得已而刪述。蘇﹑張學夫子之不得已﹐漢後以至宋﹑明儒﹐學夫子之大不得已﹐而俱捨其爲學﹑爲教﹑爲治之身﹐則非矣。元不自揣﹐妄期博文﹑約禮﹐實由聖教﹐惟神相之﹐俾無顚躓。且佐帝牖民﹐多生先覺﹐聖道重光﹐元庶免罪戾焉。」十月﹐至楊村﹐叔父愉如﹑自山西歸﹐拜聚。十一月﹐王法幹來悔過﹐請復會﹐定仍以月之三六日。十二月﹐王法幹曰「兄遭人倫之窮﹐歷貧困之艱而不頹﹐可謂能立矣。」蓋是時先生盡以朱氏之產與晃﹐且代償其債百餘緡﹐而晃又欲奪其自置產﹐屢興變難也。內子病﹐不服藥﹐曰「妾旣不育﹐夫子有年﹐堅不置再醮﹐而處女又不輕爲人貳﹐不如妾死﹐使相公得一處女﹐猶勝於待絕也。」先生曰「此有天焉﹐汝勿躁﹐彊之藥。」書孫徵君聯云「學未到家終是廢﹐品非足色總成浮。」

癸丑﹝一六七三﹞三十九歲

正月朔﹐祭顯祖考﹐望祭恩祖妣﹐因限飲三盞﹐攺齊戒款云「飲酒不至三盞。」凡恩祖生日﹐父生日﹐己生日﹐俱同朔望儀。凡掃祠及恩祖室﹐自東而西﹐從容挨次﹐轉則面向尊﹐而身自移﹐卻掃至門除出。夏則先灑﹐每晨一次﹐非重故疾病﹐不令人代。室人不用命﹐之跪﹐至二鼓﹐謝過﹐乃命起。與人曰「窮苦至極﹐愈當淸亮以尋生機﹐不可徒爲所困。」同會人如曲阜﹐遇風﹐次日大風﹐吟云「谷風懍懍逆行人﹐繼日塵霾日倍昏﹐山左揚鞭遊孔墓﹐不堪回首望燕云。」二月三日至曲阜﹐齊戒具牲﹐五日祭孔子廟及墓﹐思聖人之道﹐若或臨之。九日祭泰山﹐賦詩云「志欲小天下﹐寧須登泰山﹐聊以寄吾意﹐身陟碧雲天。」旋裏至楊村﹐過祖塋下拜﹐入裏門下﹐出裏門乘﹐後爲常。思吾身﹑口及心﹐何嘗有「從容」二字﹖須學之。與王法幹習祭禮﹐法幹曰「勞矣﹐可令子弟習觀之。」先生不可﹐曰「所貴於學禮者﹐周旋跪拜以養身心﹐徒觀何益﹖」乃同習。四月﹐五日朱翁卒﹐先生哭盡哀﹐是日三不食﹐次日辰始食。與王法幹議律﹐異姓不許過嗣﹐卽同姓而其養父有子者﹐許歸宗。今若以孫禮服期﹐是二本矣。可義服大功﹐旣葬﹐練﹐復內﹐復常食。若葬緩﹐從俗以五七日可也。越五日﹐以遭變中之變﹐不能朝夕會哭﹐定哀至北向跪哭。先生本族叔父羽洙來呼歸宗﹐先生求俟畢葬終喪﹐羽洙又促之。先生曰「葬秋以爲期﹐倘逾時卽歸。」羽洙語以「危行言孫」﹐謹愼保身。五月﹐九日練﹐惟朔望往哭殯宮﹐不與燕樂﹐不歌﹐復常功﹐如﹕習書﹐數類﹐仍廢常儀﹐如﹕朔望拜類﹐晨謁告面生祠不廢。十四日﹐買食豆腐﹐愴然流涕。蓋先生養恩祖﹑祖母十一年﹐未嘗特食一腐﹐今傷腐之入口也﹗投呈於縣轉申學院﹐求定服喪畢歸宗﹐批許歸宗﹐服以期。乃將讓產後凡存朱氏物盡還之﹐令養子訒言亦歸宗﹐曰「吾不忍訒言之徒父予也﹗」給以物。六月﹐至楊村﹐攜叔父之子至﹐名曰亨﹐教之讀書。聞劉村孝子朱莪貧﹐饋以錢。論明政四失﹕設僧道職銜﹐信異端也﹔立宦官衙門﹐寵近幸也﹔以貌招選駙馬﹑王妃﹐非養廉恥也﹔問罪充軍﹐以武爲罪徒也﹐誰復敵愾﹗七月﹐思無事之時﹐朔望前一日必齊戒。迨遭三年喪﹐則無日不哀﹐亦無日不齊且戒矣﹐故朔望節令哭奠﹐皆不云齋戒。若期﹑功以下﹐旣葬則飲酒食肉﹐非常戒﹐哀不及重喪之純﹐亦不得言常齊﹔凡朔望前一日﹐仍當齊戒。遇橫逆不校﹐然鬱鬱。思君子有終身之憂﹐無一朝之患﹐愧悔久之。一日覺气浮﹐思气不自持﹐其災乎﹐已而傷手。十一月十五日﹐哭奠恩祖考﹑妣墓﹐以出館博野楊村告﹔又哭招亡子赴考之魂﹐令從而西。蓋楊村族人公議挽先生還家教子弟也。時朱晃復謀吞先生隨東產﹐起釁﹐先生不校﹐且使人解之﹐不肯與絕往來也。十九日﹐楊村顏氏族人﹐來迎先生歸﹐復爲顏氏。告父祠﹐奉生主升車﹐隨之西歸。朱族及劉村﹑隨東各鄕諸親友餞送﹐或村首﹐或至蠡城﹐或及楊村﹐皆哭泣不忍別﹗劉煥章贈圜榼一﹐內果﹐曰「外無圭角﹐美在其中。」先生受之。謝曰「敢不佩教﹗」至楊村﹑次日夙興﹐易吉服﹐告新宅五祀之神畢﹐反喪服﹐宅本其祖居﹐先生復之者也。邊之藩﹑顏士俊﹑士佶﹑士鈞﹐士侯﹑士鎭﹑士銳﹑夏希舜﹑王久成從遊。王法幹述煥章規先生之言曰「對賓言長﹐不能盡人之意﹔偏向﹐不及徧人之歡。」先生謝之。十二月﹐朔望拜哭朱翁於野所。

甲寅﹝一六七四﹞四十歲

正月朔﹐哭祭朱翁於南學﹐五日﹐大功服闋﹐以學憲批期﹐定內除。常儀俱復﹐祭先與神吉服﹐余服素﹐終期乃之蠡﹐哭奠朱翁墓﹐告大功闋﹐期服內除。以大明會典品官祀四世﹐庶人祀二世﹐立顯祖考諱子科﹑祖妣某氏神主﹐旁書「孝孫昹奉祀﹐」及「顯考諱發神主」﹐以先生殤子赴考祔食。春祀祖﹐以考配享﹐秋祀禰﹐不及祖。蓋仿佛程伊川所撰禮﹐而謂分時專祀一主﹐齊心乃一﹐乃能聚渙。又祭尊得以援卑﹐祭卑不可援尊也。後以爲誤﹐攺之。三月﹐率家人行忌祭禮於恩祖母墓﹐並哭恩祖﹗闔族供淸明祭於墓﹐先生奉族長命立族約﹕約孝﹐約弟﹐約行冠﹑昏﹑喪﹑祭諸禮﹐約周卹﹐約勿盜﹐賭﹑姦欺﹐詳載家譜。四月﹐五日期服闋﹐率家人舁供入蠡﹐祭恩祖考﹑妣於墓﹐告以歸宗。易吉服。延朱晃及朱氏族長賢者共餕﹐徧拜辭。先生旣歸宗﹐謀東出尋父﹐值三藩變﹐塞外騷動﹐遼左戒嚴﹐不可往﹐日夜淒愴。思向謂有心作欺之害大﹐無心爲欺之害小﹔今知有心作欺之害淺﹐無心爲欺之害深。或勸先生獻策﹐曰「張齊賢不以此出乎﹖」先生笑曰「王文中何以不出﹖人隱見命耳﹐天之用吾也﹐深隱而人求焉﹐故劉穆之困臥無袴﹐一朝而相宋﹔天之廢吾也﹐插標自市﹐而終不售﹐韓昌黎三上宰相書﹐何益哉﹖」魏帝臣來訪﹐先生待以脫粟。帝臣欣然曰「君以君子待我矣。」帝臣名弼直﹐博野縣庠生﹐善容儀周旋﹐喜賓客﹐譚論款款然﹐終日無倦。施目疾藥﹐遠來者輒延款下榻﹐嘗僕馬居數月﹐疾逾乃去。與妻宋氏相敬如賓﹐每外退必入宋榻。宋氏嘗請之副室﹐或已至副室﹐宋氏輒來﹐副趨出垂手迎﹐搴簾肅入﹐夫妻坐譚﹐久副侍﹐不命不坐也。及宋氏卒﹐副祝氏以哭病亦死。帝臣晚年﹐聞先生學﹐甚重之﹐致敬盡禮焉。士鈞問﹕「孔子稱管仲爲仁﹐而孟子不許﹐何也﹖」曰「孔﹑孟因時立論﹐所謂時中也。春秋周室卑﹐荊楚逼﹐不有管仲﹐孰有尊攘﹖至七雄之世﹐功利誇詐之習成﹐發政施仁之道息﹐孟子自不得傍孔子口吻也。後之講學則不然﹐虎豹已鞟矣﹐猶云寧質﹔邢﹑衛已亡矣﹐猶云羞管﹔虛言已蠹世矣﹐猶云講讀纂修﹐而生民之禍烈矣﹗九月﹐修家譜﹐其目十七﹕曰姓氏源流﹐曰世系派衍﹐曰遷移離合﹐曰別嫌明微﹐曰莊居宅第﹐曰墳塋圖像﹐曰祭田樹株﹐曰餕宴儀注﹐曰家禮儀注﹐曰家法勸戒﹐曰人才列傳﹐曰嘉言善行﹐曰先人遺影﹐曰珍器文章﹐曰簡書誥命﹐曰婦女甥婿﹐曰拾遺雜記。買田氏女爲婢。王法幹爲子加冠﹐宿先生爲賓﹐行如禮。王法幹謂先生曰「凡食﹐祭先代造食之人﹐敵客﹐客先自祭﹔降等之客﹐主人先祭導客﹐客從之。臣侍君食﹐則君祭而己不祭﹐若君以客禮待之﹐命之祭﹐乃祭。大兄凡食自祭﹐非禮也。」先生曰「此禮久廢﹐故吾獨行以爲人倡﹐承教﹐敢不如禮。」自勘有美言傷信之過。或言「天下多事﹐盍濟諸﹖」曰「僕久有四方之志﹐但年旣四十﹐血嗣未立﹐未敢以此身公之天下耳。」因愴然﹗

乙卯﹝一六七五﹞四十一歲

正月增常儀﹕灑掃﹐惟冬不灑﹐淸明十月朔祭墓﹐恩祖考﹑妣忌日﹐亦往祭其墓。時及門日眾﹐乃申訂教條﹐每節令讀講教條﹐諸生北面恭揖﹐令一長者立案側髙聲讀講畢﹐又一揖而退。有新從遊者﹐必讀講一次。教條﹕一﹑孝父母。須和敬並進﹐勿狎勿怠﹐昏定﹑晨省﹐出告﹑反面各一揖﹐經宿再拜﹐旬以上四拜﹐朔望﹑節令俱四拜﹐惟冬至﹑元旦六拜﹐違者責。有喪者不爲禮﹐但存定省告面﹐父母有喪者亦然。一﹑敬尊長。凡內外尊長﹐俱宜小心侍從﹐坐必隅﹐行必隨﹐居必起﹐乘必下﹐呼必惟﹐過必趨﹐言必遜﹐教必從﹐勿得驕心傲气﹐甚至戲侮﹐干犯者責。一﹑主忠信。天生人只一實理﹐人爲人只一實心﹐汝等存一欺心﹐卽欺天﹐說一謊話﹐卽欺人﹐務存實心﹐言實言﹐行實事﹐違者責。一﹑申別義。五倫若父子之親﹐君臣之義﹐長幼之序﹐朋友之信﹐其義易曉﹔獨夫婦一倫﹐聖人加以「別」字﹐洵經綸大經之精義也。七年男女不同席﹐行路男子由右﹐女子由左﹐叔嫂不通問﹐男女授受不親﹐此皆男女遠嫌之別也。至於夫婦相敬如賓﹐相戒如友﹐必因子嗣乃比禦﹐夫婦之天理也﹐必齊戒沐浴而後行。「別」義極精﹐小子識之。一﹑禁邪僻。自聖學不明﹐邪說肆行﹐周末之楊﹑墨﹐今日之仙﹑佛﹐及愚民之焚香聚會﹐各色門頭﹐皆世道之蟊蠱﹐聖教之罪人也。汝等勿爲所惑﹐勿施財修淫祠﹐勿拜邪神﹐勿念佛﹐勿呼僧道爲師。若宗族鄰里惑迷者﹐須感化攺正。至於祖父有誤﹐諭之於道﹐更大孝也。違者責﹐罪重者逐。一﹑勤赴學。淸晨飯後﹐務期早到﹐一次太遲及三次遲者責。一﹑愼威儀。在路在學﹐須端行正坐﹐輕佻失儀者責。一﹑肅衣冠。非力作不可去禮衣﹐𨿽燕居昏夜﹐不可科頭露體。一﹑重詩書。凡讀書必鋪巾端坐﹐如對聖賢﹐大小便後﹐必盥帨潔淨﹐方許展讀﹔更宜字句淸眞﹐不許鼻孔唔唔﹐違者責。一﹑敬字紙。凡學堂街路﹐但見字紙必拾﹐積焚之﹐或不便﹐則塡墻縫髙處。一﹑習書。每日飯後仿字半紙﹐攺正俗僞﹐教演筆法﹐有訛落忘記者責。一﹑講書。每日早晨試書畢﹐講四書或經﹐及酉時﹐講所讀古今文字﹐俱須潛心玩味﹐不解者不妨反復問難﹐回講不通者責。一﹑作文。每逢二﹑七日﹐題不拘經書﹑史傳﹑古今名物﹐文不拘詩﹑辭﹑記﹑序﹑誥﹑示﹑訓﹑傳﹐願學八股者聽。俱須用心思維﹐題理通暢。不解題﹑不完篇者﹐俱責。一﹑習六藝。昔周公﹑孔子﹐專以藝學教人﹐近士子惟業八股﹐殊失學教本旨。凡爲吾徒者﹐當立志學禮﹑樂﹑射﹑禦﹑書﹑數及兵﹑農﹑錢﹑谷﹑水﹑火﹑工﹑虞﹐予𨿽未能﹐願共學焉。一﹑六日課數﹐三﹑八日習禮﹐四﹑九日歌詩﹑習樂﹐五﹑十日習射。一﹑行學儀。每日淸晨飯後﹐在師座前一揖﹐散學同。每遇朔望﹑節令﹐隨師拜至聖先師四﹔起﹐北面序立﹐以西爲上﹐與師爲禮﹔再分東西對立﹐長東幼西相再拜。一﹑序出入。凡出入齊班﹐上﹑中﹑左魚貫論前後。行輩異者﹐以行輩敍﹐相遇相別皆拱手。出學隔日不相見﹐見必相揖﹔十日不相見﹐見必再拜﹐皆問納福。一﹑輪班當直。凡灑掃學堂﹐注硯﹐盛夏汲水﹐冬然火﹐斂仿進判﹐俱三日一班。年過十五﹐文行成章者免﹔惟有過免責﹐則執小學事一班﹐隨有善可旌者﹐卽免。一﹑尙和睦。同學之人﹐長幼相敬﹐情義相關。最戒以大陵小﹐以幼欺長﹐甚至毆詈者﹐重責。一﹑貴責善。同學善則相勸﹐過則相警﹔卽師之言行起居有失﹐俱許直言﹐師自虛受。至諸生不互規有成﹐而交頭接耳﹑羣聚笑譚者﹐責﹐甚至戲嘲褻侮者﹐重責。一﹑戒曠學。讀書學道﹐實名教樂地﹐有等頑童﹐托故曠學﹐重責﹐有事不告假者﹐同罪。二月﹐聞王五修卒﹐爲位齊戒哭奠﹗曰「瞽瞍愚父也﹐而舜齊栗祗載﹔定﹑哀庸君也﹐而孔子鞠躬踧踖。故孝莫大於嚴父﹐忠莫大於嚴君。」二月﹐王契九來訪﹐觀存性﹑存學編﹐是之。契九名鳦﹐淸苑人﹐少有髙才﹐與呂申習兵學。好雌黃人﹐爲惡少所侮﹐深悔之﹐晚年絕口不言人過。有以文事質者﹐輒稱佳﹐博學工詩。閏五月﹐陳見旉來訪﹐見旉名振瞻﹐淸苑人﹐豪狂博覽。托束鹿任最六訪父﹐以其爲商於關東也。二十八日﹐未﹐坐不正﹐覺卽正之﹔申﹐交股坐﹐覺而開之。九月五日﹐率門人習射村首﹐中的六﹐門人各二。因思孔子曰「回之仁賢於丘﹐賜之辯賢於丘﹐由之勇賢於丘。」此聖道之所以光也。漢髙祖曰「運籌吾不及子房﹐攻戰吾不及韓信﹐給餉守國吾不及蕭何。」此漢代所以興也。今從吾者更不吾若﹐吾道其終窮矣乎﹗思人不親﹐教不成﹐事不諧﹐多以忿累之﹐屢懲而不免﹐愧甚﹗給孫衷淵書﹐規其惑佛﹑老也。衷淵名之萍﹐髙陽人﹐孫文正公侄孫﹐隱居力學﹐以孝母名。訪彭大訓永年﹐博野庠生﹐孝繼母﹐端謹。

丙辰﹝一六七六﹞四十二歲

正月﹐保定府閻經略鳴泰之裔﹐有婦人被妖魅﹐符籙驅之莫效﹐其妖自言一無所畏﹐惟畏博野顏聖人。是時先生與王法幹﹐人皆以「聖人」稱之。專價來聘﹐先生謝不往﹔又力請﹐力卻之﹐恐虛傳招禍也。有求文者﹐謝以儀﹐卻之。語門人曰「君子貴可常﹐不貴矯廉邀譽。昔子路拯溺人﹐勞之以牛而不受﹐孔子責之曰﹕『自此魯無拯溺者矣。』今蠡無醫﹐自朱振陽施方醫始也﹔博人無師﹐自吾家先三祖施館教食學者始也。小子識之﹐吾之卻此﹐有謂也﹐不可法也。」曰「言而盡人者大﹐盡於人者小。」二十七日之市﹐市麻不成﹐信手拈麻一絲﹐將作鞭提﹐思麻未買而用其一絲﹐非義也﹐還之。謂門人曰「君子於桓﹑文也﹐賤其心而取其功﹔於程﹑朱也﹐取其心而賤其學。」日功增﹕抄天文占法﹐讀步天歌﹔廢本日近出告家祠禮﹐從王法幹「之死而致生之不智」之言也。三月﹐易砥石十餘片﹐後出者不如前所目﹔念貧人也﹐如所言價與之。知劉煥章缺糧﹐饋粱石六。思體人之情則不校﹐體愚人之情則生憐心﹐體惡人之情則生懼心﹔憐則不忍校﹐懼則不敢校。又思禍莫大於駁人得意之語﹐惡莫重於發人匿情之私。一僧求人邀入寺﹐辭曰「儒爲盡人倫之道﹐寺爲無人倫之地﹐不往。」思齊明者﹐正吾身之徳也﹔耳聰目明肢體健﹐利吾身之用也﹔寡欲積精﹐寡言積气﹐寡營積神﹐厚吾身之生也。否則非堯﹑舜之修身也。閒男女之邪心﹐飭彜倫之等殺﹐正一家之徳也﹔宮室固﹐器皿備﹐職事明﹐利一家之用也﹔倉箱盈﹐凶札豫﹐厚一家之生也。建學校﹐同風俗﹐正一國之徳也﹔百工修﹐百官治﹐利一國之用也﹔倉府實﹐樂利遠﹐厚一國之生也。否則非堯﹑舜之齊﹑治也。六月十一日牧驢﹐思事𨿽至瑣﹐但當爲卽義﹐不可有厭心。題日記面曰「學如愚。」思心神在內﹐天淸地寧﹐豈不善乎﹖惜未能久也﹐勉諸﹗二十日﹐晚與人坐﹐遇可言﹐乃一二語﹔卽正言﹐但見人非傾聽﹐卽止。八月定此後行醫﹐非價非聘﹐不往。九月立齊戒牌。十月過王家莊﹐問室人生父家﹐無後矣﹐但有同曾祖兄弟三人。思得從弟子者其道行﹐得畏弟子者其道光。羽洙規先生未融鋒稜。

丁巳﹝一六七七﹞四十三歲

正月朔﹐思气不沈﹐神外露﹐非雄壯也。萎歉不學﹐而省言斂气﹐非沈定也。蕭九苞問曰「復井田﹐則奪富民產﹐恐難行。」先生曰「近得一策﹐可行也﹕如趙甲田十頃﹐分給二十家﹐甲止得五十畝﹐豈不怨咨。法使十九家仍爲甲佃﹐給公田之半於甲﹐以半供上終甲身﹔其子賢而仕﹐仍食之﹐否則一夫可也。」元宵懸齋前一燈﹐羣聚觀。先生嘆曰「盌大紙燈何足盼﹐而羣聚者﹐通巷無燈也。士君子生於後世﹐𨿽羣望集之﹐必當進而與堯﹑舜﹑周﹑孔相較﹐則自見其卑﹐前途無窮﹔若遽以寸光自多﹐不幾窮巷之紙燈乎﹗」王法幹曰「每苦無聊﹐便思息肩。」先生曰「此大惡﹐宜急攺。莊周﹑佛氏﹐大約皆不耐境遇之苦而逃者也。」五月嫁祖母張氏逝﹐服弔衰﹐葬除。六月﹐如易州﹐會田治埏﹑馮繪升﹑楊孔軒﹐論學。治埏名乃畝﹐易州人﹐孫徵君弟子。繪升名夢禎﹐安州人﹐孝繼母﹐知正學。孔軒名思茂﹐山東人﹐以祖旅遼左﹐遂入旗﹐孔軒贖歸民籍﹐居新城﹐有文武偉志﹐親喪﹐廬墓三年。九月﹐與王法幹交責爲學不實﹐宜天降殃﹐共服先君子朴實。十月﹐訪宋賡休﹑楊計公﹐論學。賡休名會龍﹐博野人﹐童年遊京師﹐一僧講法曰「說人升天堂﹐自己升天堂﹔說人下地獄﹐自己下地獄。」賡休笑﹐僧曰「汝童子何笑﹖」曰「笑汝不識字耳。說﹐悅也﹐一言罪小﹐悅人福﹐心何其善﹐福至矣﹔悅人禍﹐心何其惡禍﹐至矣。」僧愕然﹐已而曰「君必前世如來也﹐拉至一水甕照之﹐見己頭瓔珞環垂﹐如繪佛﹑菩薩狀。」賡休遽醒曰「幻僧﹐而以術愚我入邪教耶﹗」僧驚謝去。善事續母﹐祭神必齊戒﹐樂施與。邑數十鄕有紛難難平﹐賡休到卽釋。其生忿弟毆其子﹐且將興訟。賡休曰「君愛子乎﹐惜令先君不在耳﹔若在﹐令弟胸創可使見乎﹗」生遽已。一少婦縊死﹐其母必令婿家作佛事﹐賡休往說之。嫗掩扉拒曰「翁所言皆聽﹐惟吾女苦死﹐必資佛力拔﹐勿啟齒。」賡休曰﹕

「嫂壽幾何﹖」曰「七十。」曰「求出共商。」曰「吾婦人﹐孰與男立﹗」賡休乃大言曰「七十老嫗﹐尙不立男側﹐況幻女牌位﹐令羣僧隨舁﹐不驚魂飛越乎﹖若女苦死﹐憐之惟慈母﹐豈可又使僧眾諠闐﹐驚散其魂乎﹗」乃止。其他類此難僕數﹐而不食人一盂﹐不受人一錢謝也。計公﹑安平諸生﹐知兵﹐能技擊﹐精西洋數學。十一月﹐如寧晉﹐哭奠張公儀﹔之趙處士墓﹐弔之。處士名琰﹐安肅人﹐甲申後﹐不應童子試﹐就學於公儀﹐其卒也﹐白虹貫日。先生詩云「孝友淸髙素慕君﹐神交未遂範﹑張心﹐白虹貫日當年事﹐遂拜孤墳憑弔深﹗」過滱水﹐由橋﹐思橋﹑舟﹐王﹑霸之分也。橋普濟而無惠名﹐舟量濟而見顯功﹐君子其橋乎﹗曰「陳同甫謂人才以用而見其能否﹐安坐而能者不足恃﹔兵食以用而見其盈虛﹐安坐而盈者不足恃。吾謂徳性以用而見其醇駁﹐口筆之醇者不足恃﹔學問以用而見其得失﹐口筆之得者不足恃。」十二月﹐訪安平趙衛公﹑啟公﹑兄弟﹐皆有武勇﹔言可訒言﹑少年志爲聖賢﹐亦訪之。訒言名默﹐自此時來問學。

戊午﹝一六七八﹞四十四歲

正月﹐定每年元旦後﹐以次宴敬族尊長。思海剛峯曰「今日之信程﹑朱﹐猶戰國之信楊﹑墨﹐吾謂楊﹑墨道行﹐無君無父﹔程﹑朱道行﹐無臣無子。試觀今日臣子﹐其有以學術致君父之安﹐救君父之危者﹐幾人乎﹗抄祁州學碑﹐刻洪武八年頒學校格式﹕六藝以律易禦﹐禮﹑律﹑書爲一科﹐訓導二員教之﹔樂﹑射﹑算爲一科﹐訓導二員教之。守﹑令每月考試﹐三月學不進﹐訓導俸半月。監察禦史﹑按察司巡歷考試﹐府生員十二名﹐州八名﹐縣六名﹐學不進者﹐守﹑令﹑教授﹑訓導俸有差﹔甚多﹐則教官革職﹐守﹑令笞四十。三代後無此學政﹐亦無此嚴法﹐誰實壞之﹗源按﹕三代以後﹐開創帝王﹐可與言三代治道者﹐明太祖一人而已。惜無王佐之才如先生者以輔之﹐遂將所創良法如此類﹐不久卽變﹐不變者後人壞之。惜哉﹗惜哉﹗八月一日﹐親禦載糞﹐失新易鞭。思以年長多疾﹐定不力作﹔今復力作﹐省半工而失一鞭﹐非命乎﹗徒自貽不安命之咎耳。九月﹐會李天生於淸苑﹐論學。天生名因篤﹐陜西富平人﹐能詩文﹐時以博學鴻儒舉﹐至京考授翰林院檢討而歸。十月﹐一門童歐先生弟亨﹐責之不伏﹐逐之失言﹐旣而悔之﹐以犯劉煥章所戒也。煥章嘗規先生曰「君待人恩義甚切﹐而人不感﹐或成者﹐以怒時責人語過甚也。」夜不眠﹐內子問故﹐曰「吾嘗大言不慚﹐將同天下之賢才﹐爲生民造命﹔乃恩威錯用﹐不能服裏中之童﹐愧甚﹗憂甚﹗

」與髙生言承歡。生曰「非無心也﹐發不出耳。」曰「發不出﹐痼蔽深也。愉色婉容﹐性質本具﹐但痼蔽後須著力發﹐發出又須頻頻習熟﹔故曰『庸徳之行﹐不敢不勉。』」十一月﹐入蠡哭郭敬公﹐三日不歌不笑﹔送葬﹐哭之哀﹗先生族人爲尉虐﹐被系累累﹐乃訟之縣﹐事解。曰「爲治去四穢﹐其淸明矣乎﹐時文也﹑僧也﹑道也﹑娼也。」十二月﹐以今歲覺衰﹐書一聯曰「老當更壯﹐貧且益堅。」

己未﹝一六七九﹞四十五歲

正月﹐塨同李毅武拜先生問學。先生謂塨曰「尊君先生老成寡言﹐僕學之而未能﹔內方而外和﹐僕學之而未能﹐足下歸求之而已。」毅武名僩﹐邢臺人﹐志學聖學﹐篤孝友﹐燕居必衣冠﹐如對大賓﹐見不義事﹐去之如掩鼻而走惡臭也。如蠡與塨交﹐共學琴﹐學舞﹐學禮﹐辟佛﹑老力﹐故同問學於先生。二月﹐謂門人曰「天廢吾道也﹐又何慮焉﹔天而不廢吾道也﹐人材未集﹐經術未具﹐是吾憂也。孔子修春秋曰﹕『我欲托之空言﹐不如見諸行事之深切著明也。』會典大政記﹐實竊取之。如有志者鮮何﹗」因吟曰「肩擔寶劍倚崆峒﹐翹首昂昂問太空。天挺英豪中用否﹐將來何計謝蒼生﹖」或問﹕「守禮﹐人將以爲執﹖」先生曰「禮須執﹐聖言也。」安州陳天錫來問學﹐謂程﹑朱與孔﹑孟﹐隔世同堂﹐似不可議。曰「請畫二堂﹐子觀之﹕一堂上坐孔子﹐劍佩﹑觿﹑決﹑雜玉﹐革帶﹑深衣。七十子侍﹐或習禮﹐或鼓琴﹑瑟﹐或羽籥舞文﹐干戚舞武﹔或問仁孝﹐或商兵﹑農﹑政事﹐服佩皆如之。壁間置弓﹑矢﹑鉞﹑戚﹑簫﹑磬﹑算器﹑馬策﹑各禮衣冠之屬。一堂上坐程子﹐峨冠博服﹐垂目坐如泥塑﹐如遊﹑楊﹑朱﹑陸者侍﹐或返觀打坐﹐或執書吾伊﹐或對譚靜敬﹐或搦筆著述。壁上置書籍﹑字捲﹐翰硯﹑梨棗。此二堂同否﹖」天錫默然笑。之田行徐而莊﹐思此無暴其气也﹐而卽所以持志。思老將至﹐而身心未可自信﹐如作聖初志何﹗又思致用恐成馬謖﹐宜及時自攺。賈子一問家變。先生曰「舜之化家也﹐其機在不見一家之惡。爲子計﹐須目盲﹐耳聾﹐心昧﹐全不見人過失﹐止盡吾孝友﹐方可化家而自全。」途遇蠡令﹐避人門下﹐令回首諦視久之。因思吾人不言不動﹐猶的然致世別眼﹐況輕言妄動﹐焉能晦其明以求免乎﹖九月謂人曰「人宅內供仙﹑佛不祥﹐如人請僧或道士常住宅中﹐可乎﹖」弔蠡縣殉夫徐烈婦。客有見先生颺場者﹐異之。先生曰「君子之處世也﹐甘惡衣粗食﹐甘艱苦勞動﹐斯可以無失已矣。」語可訒言曰「佛氏是勿視﹑聽﹑言﹑動﹐吾儒是非禮勿視﹑聽﹑言﹑動。」十月﹐左目上生瘡﹐後久不愈﹐左目遂眇﹐途行遇風輒作痛﹐避息。

庚申﹝一六八○﹞四十六歲

正月朔﹐丑興﹐隱然見一烏衣矮人。巳﹐祭祖考﹐父生牌忽跌僕如稽首狀。疑父已逝矣﹐大慟﹗自此於父生位前供箸饌﹐以人神之間事之。看陳龍川答朱子書﹐至「今之君子﹐欲以安坐而感動之」﹐浩嘆曰「宋人好言習靜﹐吾以爲今日正當習動耳﹗」王法乾父廷獻卒﹐先生往哭奠﹗規法干行喪禮。廷獻翁名蘊奇﹐定州衛諸生﹐性仁厚﹐友於弟﹐以次女妻塨﹐巳而卒。先君子曰﹕先共法幹議。婿則猶是也﹐而君女亡矣﹔俗以婿繼娶爲續女歸寧非禮也。」翁然之。其女未於歸時﹐有糧數石﹐翁遣車送至。先君子曰「令女在時﹐未聞有此也﹐則君家物耳﹐請載歸。」翁曰「亡女爲李氏之鬼﹐其遺物豈王氏之物哉﹗必不可歸。」先君子受之。四月二十四日﹐先生叔父愉如卒於京邸﹐先生聞之﹐慟哭成服﹗五月﹐塨來謁﹐先生衰麻出見﹐教學小學﹑曲禮。深州國公玉來問學。公玉初名之元﹐避先生﹐攺名之桓。先生自二月買石氏女爲側室﹐以身有疾未納﹐女癡且顚﹐爲媒欺也。至四月﹐讓媒氏返得原金。六月﹐媒轉鬻之旗下﹐先生悔之。七月﹐塨往諫。先生泣曰「吾過矣﹗吾父無處所﹐而年四十餘﹐先人血嗣未立﹐住與行罪皆莫逭。前擬有子卽出﹐後迫於時晚﹐以爲但見子產卽出﹔後更不及待﹐但見有孕卽出。乃天降﹐老妻不育﹐置一婢爲人所欺﹐短﹔又置一側﹐爲人所欺﹐癡。故眩亂之極﹐遂欲將此原金再圖一人﹐而不知其過戾至此也﹐敢不速更﹗盡出原金贖女歸其父﹐不責償。」塨感先生攺過之勇﹐立日譜自考﹐自此始。閏八月﹐思爲學之難也﹐如行步也﹐心在則中規矩﹐心不在則不中規矩﹐所爭在敬肆。而人見其某時如此﹐某時又如彼﹐遂指以爲僞矣﹐敢不力乎﹗王法幹指其門人某曰「渠能以冷眼窺人。」先生曰「切不可教之如此。昔人有言﹐社稷丘墟﹐凡爲子孫者﹐當戮力王室﹐且勿以名分相責。方今孔子之道塗地﹐但有志者﹐卽宜互相鼓舞﹐以相勉於聖道之萬一。有八長而二短﹐姑捨其二﹔有八短而二長﹐姑取其二。後生尺寸未進﹐先存心摘人短﹐此何意也﹖」或告兄弟惡﹐先生淒然曰「君有惡兄弟﹐幸也﹔若某欲求一惡兄而恭之﹐一惡弟而友之﹐得乎﹗」其人感動。聞先君子事親﹐夙興拜牀下﹐初不令父母知﹔獨左右就養﹐委曲有道﹐以使昆弟安。嘆曰「吾不如也。」塨規先生言躁而長﹐猶未攺。先生曰「古人養充而神靈﹐養充則攺過有力﹐神靈則一點卽化﹐僕正賴良友夾扶耳。」因出日記令塨評。劉煥章規先生曰「顏子之明﹐何至爲佞人欺﹐而夫子教之遠者﹐乃恐賢豪恃聰明﹐欲駕馭英雄﹐不覺爲佞人誤耳。」先生服其言。九月﹐博野鄕耆謀公舉先生賢能﹐先生力沮之。語塨曰「春秋惟當以道致霸﹐戰國必當以道致王。孔子欲爲尊攘事﹐故仁管仲﹔孟子無須此矣﹐故卑之。易地則皆然。」教塨三減﹕曰減冗瑣以省精力﹐減讀作以專習行﹐減學業以卻雜亂。如方學兵﹐且勿及農﹔習冠禮未熟﹐不可更及昏禮。又語塨曰「猶是事也﹐自聖人爲之﹐曰時宜﹔自後世豪傑出之﹐曰權略。其實此『權』字﹐卽『

未可與權』之『權』﹐度時勢﹐稱輕重﹐而不失其節﹐是也。但聖人純出乎天理﹐而利因之﹔豪傑深察乎利害﹐而理與焉。世儒等之詭詐之流﹐而推於聖道外﹐使漢﹑唐豪傑﹐不得近聖人之光﹐此陳龍川所爲扼腕也。僕以爲三代聖賢﹐『仁者安仁』也﹔漢﹑唐豪傑﹐『智者利仁』也。」塨問﹕「古人子婦事舅如父﹐今遠避以爲禮﹐何也﹖」曰「古人三十而娶﹐有子婦則已老矣﹐故可近事。今人昏早﹐父子年多不甚相遠﹐則別嫌爲禮﹐今時之宜也。

」十二月﹐先生叔父柩還自京﹐竭力佐其子亨葬之﹐因思父﹐哭甚慟﹗曰「勇﹐達徳也﹐而宋人不貴﹐專以斷私克欲注之﹐則與夫子『不懼』二字及『勇士不忘喪其元』﹐『臨陳無勇非孝』等語﹐俱不合矣。柰之何不胥天下而爲婦人女子乎﹖」

辛酉﹝一六八一﹞四十七歲

正月﹐攜塨如獻縣拜王五公先生﹐弔髙公夢箕墓﹐並會五公門人吳瑾等。回過深州國公玉家﹐抵安平﹐晤彭古愚﹑彭子諒。二十五日﹐哭奠叔父主前﹐告練﹗二月﹐往哭奠朱參兩。坐王法幹齋﹐相對衎衎﹐忽覺期服忘哀﹐卽謹。三月﹐觀塨日譜﹐白圈甚多﹐曰「此非慊也﹐怠也﹔怠則不自覺其過﹐不怠則過多矣。僕記中純白圈﹐終歲只數个。自勘私欲不生﹐七情中節﹐待人處事﹐無不妥當﹐乃爲慊。故嘗與呂文輔言﹐聖門『三月不違仁』者固難及﹐卽月至日至﹐亦何容易﹗僕並不可言時至﹐只刻至耳。」期服𨿽練﹐每日必思慕數次。謂夏希舜曰「舜何罪﹖須知父母不悅﹐卽我之罪﹔舜何慝﹖須知感動父母不能﹐卽我之慝。『慝』字更苦﹐更精。蓋罪猶有事實可指﹐慝則並無其事﹐但見父母不允不若﹐必我心中暗有不可感動者在也。」養同髙祖侄爲子﹐名之曰爾檥。書塨所箴「滕口木雞」四字於東西壁﹐莊對致敬﹐如諍友在旁。思人不能作聖﹐只是昏惰﹐惰則不緝﹐昏則不熙。參訂司馬光十科取士法。源按﹕唐﹑宋科目甚繁﹐溫公十科差勝﹐要皆出仕之人﹐而間雜以未仕者﹐總不外明經﹑進士而已。是取之以章句辭華﹐而另設科以用之﹐欲人才之得難矣。不如卽以先生所述三物之教﹐復古制鄕舉﹑裏選﹐各取其長﹐而分兵﹑農﹑禮﹑樂諸科以用之﹐終身於一職﹔以其職之尊卑爲升降﹐而不雜其途﹐庶人才可以競出﹐政事可以畢舉﹐又何事於唐﹑宋科目哉﹗先生存治之意如此。今蓋姑取其科之近似者﹐檢較之耳。曰「彭濟寰嘗戒予﹐謂大病是心中話卽說在口中﹐至今二十年未攺也﹐恥哉﹗」四月二十四日﹐哭奠叔父主﹐告釋服﹗聞劉宰宇以豪俠老而甘貧﹐獎之。齊爟燧侯問學。時與張文升共學韜鈐﹐先生每入蠡城﹐則商酌徹晝夜。觀王法幹日記曰「仁者不見菲薄之人﹐情不相召也﹔存於中者戾﹐而感應甚神﹐可畏哉﹗」服其深中膏肓﹐錄之。思周﹑孔似逆知後世有離事物以爲道﹐捨事物以爲學者﹐故徳﹑行﹑藝總名曰物﹔明乎六藝固事物之功﹐卽徳行亦在事物內。大學明﹑親之功何等大﹐而始事只曰「在格物」﹔空寂靜悟﹐書冊講著﹐焉可混哉﹗八月﹐以患瘡久﹐气血虛﹐乃更弔日在喪家不禦酒肉﹐移處則用。偕塨習禮﹐教之曰「旋轉貴方圓﹐唱禮貴髙亮﹔方圓又貴中節﹐髙亮又貴有謹愼意。僕嘗謂呼弟子及奴僕﹐聲音亦宜莊重﹐而忌陵傲之。」王法幹摘塨過曰「剛主交某某﹐又與某通有無﹐可憂。」先生曰「果有之乎﹖然吾以爲剛主不及吾二人在此﹐其勝吾二人亦在此。吾二人不苟交一人﹐不輕受一介﹐其身嚴矣﹔然爲學幾二十年﹐而四方未來多友﹐吾黨未成一材。剛主爲學僅一載﹐而樂就者有人﹐欲師者有人。夫子不云乎﹐『水淸無魚﹐好察無徒』﹐某將以自攺也。」思齊家之難﹐誠哉顰笑不可苟也。行必習恭﹐步步規矩﹐如神臨之。始制懸門齊戒牌﹐每齊戒懸大門外云﹕

「今日交神﹐不會客﹐不主醫方﹐親友賜訪﹐請暫回﹐或榻他所﹐祭畢領教。」看家語至趙簡子鑄刑鼎﹐孔子嘆曰「晉其亡乎﹖法銘在鼎﹐何以尊貴﹐何業之守﹗」因著說﹐謂法寄之人也﹐銘在鼎﹐將重鼎而輕人﹐法必失。道行之人也﹐刻在書﹐將貴書而賤人﹐道必亡。十月﹐約塨以月之三五日會質學。先生從不入寺﹐不與僧道言。至是悔﹐曰「如此何由化之﹖此卽褊狹不能載物之一端也。」十二月﹐著明太祖釋迦佛贊解。

壬戌﹝一六八二﹞四十八歲

正月﹐先君子設谷日之筵﹐先生司禮﹐同劉煥章﹑張函白﹑王法幹﹑張文升﹑魏秀升諸友彈琴﹑賦詩﹐習射﹐演數﹐歌舞﹐藏鉤﹐極樂。先生作谷日燕記。塨從先生如獻縣﹐與王五公先生議經濟。國公玉邀衡水魏純嘏來﹐傳天文之學。思古學教法﹐「開而弗達﹐彊而弗抑﹔」又古人獎人嘗過其量﹐吾皆反此﹐不能成人材﹐不能容眾﹐自今再犯此過﹐必跪。先君子規先生曰「滿腹經濟﹐再求中節。」先生謝焉。四月﹐塨病疫﹐先生盤桓蠡城﹐醫之。七月﹐著喚迷途﹐後又名曰存人編﹕一﹑喚尋常僧道﹐二﹑喚參禪悟道僧道﹐三﹑喚番僧﹐四﹑喚惑於二氏之儒﹐五﹑喚鄕愚各色邪教。九月﹐與塨訂規約﹐以對眾不便面規者﹐可互相祕覺也﹐云「警惰須拍坐﹐箴驕示以晴﹐重視禁暴戾﹐多言作嗽聲﹐吐痰規言失﹐肅容戒笑輕。」謂張函白曰「千古學者﹐皆被孔子『狂﹑簡』二字說定﹔狂而不簡﹐則可進於中行矣。千古狂者﹐皆被孟子『進取不忘其初』一語說定﹔進取而忘其初﹐則可幾於聖域矣。吾與法幹﹑剛主皆愧是焉。如保定府﹐哭奠呂文輔﹐晤孫徵君十一子君夔。塨進於先生曰「五穀之生也﹐生而已矣﹐長也﹐長而已矣﹐不自知其實而穡也﹔學者有進而無止也如之。孔子從心不逾時﹐猶思再進也。塨竊窺先生﹐近若有急急收割意焉。且夫英雄敗於摧折者少﹐敗於消磨者多﹐故消磨之患﹐甚於摧折﹐不知是否﹖」先生曰「是也﹐願急攺策﹗」

癸亥﹝一六八三﹞四十九歲

正月﹐如易州﹐望荊軻山﹐詩云「峯頂浮圖掛曉晴﹐當年匕首入彊嬴﹐燕圖未染秦王血﹐山色於今尙不平。」四月﹐博野知縣羅士吉差役來候﹐以王五修子贄及崔詹事蔚林﹑楊太僕爾淑言也。蔚林字夏章﹐學宗陸﹑王﹔爾淑字湛子﹐孫徵君門人﹐俱新安人。六月﹐河南楊蔭千來訪問學﹐奉喚迷途而去。喬百一書來論學。百一名己百﹐臨城人﹐明末給事範士髦嘗薦於朝﹐已而國變﹐遂髙隱。與塨往返書有云「孔子教人不過忠信﹑忠恕等語﹐不止罕言命﹐亦罕言性。蓋性命之說渺茫﹐不如實行之有確據也﹔實行惇﹐而性命自在其中矣。此孔子維世立教之深意也。」可爲名言。閏六月﹐納所買田氏女爲側室。張函白規先生固執﹐兼輕信人。王五公先生亦謂曰「流丸止於甌臾﹐流言止於智者。」先生服之。一族弟無狀﹐先生責之﹐其人曰「大兄惠我一家﹐原感不忘﹔因大兄表功﹐故反成怨耳。」先生悚然自悔。九月﹐先君子病﹐先生視之。旣彌畱﹐先生問教﹐曰「嘉哉﹗尙有始有終。」卒﹐先生哭奠。挽聯曰「勁脊柱乾坤﹐操嚴端介。柔腸和骨肉﹐徳重孝恭。」批周子太極圖之誤﹐主靜之失。

顏習齋先生年譜卷下

甲子﹝一六八四﹞五十歲

正月﹐國公玉來請執贄﹐先生以其年長於己﹐辭之。二月﹐王五公先生卒﹐先生聞之大慟﹗已而聞其目不瞑﹐嘆曰「五公不瞑目矣﹐吾之目其可瞑耶﹗」初志尋父﹐以事恩祖不遂﹐及歸宗﹐值天下多故﹐又思爲父母立一血嗣﹐乃出﹐耽延數年﹐今不及待矣﹐遂決計尋親。三月﹐爲位哭奠王若谷。若谷字余厚﹐五公從兄﹐同起兵討賊者﹐嘗過先生。至易州坎下﹐會葬五公先生﹐私謚曰「莊譽」。又之郎仁﹐哭奠楊計公。先生自誓尋父遼東﹐不得則尋之烏喇﹑船廠諸處﹔再不得﹐則尋之蒙古各部落﹐再不得﹐則委身四方﹐不獲不歸﹐故凡友朋當哭奠者﹐皆行乃出﹐不欲畱亡者以缺也。四月八日﹐隻身起行﹐如關東尋父。過涿州﹐晤陳國鎭。國鎭名之鋐﹐涿州人﹐鹿忠節公善繼弟子。善繼講學宗王守仁﹐而躬行切實過之﹔嘗語人曰「傳吾學者﹐杜越而外﹐陳氏子而已。」年七十餘﹐諄諄提引後進﹐不少倦。人問之曰「先生亦苦寂寞乎﹖」曰「動靜皆有事﹐何寂寞之有﹖」大學士馮銓同城居﹐謀請見﹐不得。十七日入京﹐刻尋父報帖﹐貼四城門及內城各處。對人言則泣﹐人聚觀則叩首白﹐求代尋。來報﹐重謝之。斧資取給醫卜﹐親友饋贐亦受之。五月十五日﹐出朝陽門而東﹐每朔望必望拜家祠﹐答室人拜。二十日抵山海關﹐海吼﹐山水暴漲﹐又無路引﹐不得出關。見山海之雄﹐嘆曰「夏﹑殷﹑周之得天下也以仁﹐失以不仁。漢﹑唐﹑宋之得天下也以智﹐失以不智。金﹑元之得天下也以勇﹐失以不勇。」六月四日﹐遇豪士曹梅臣者﹐爲經營路引﹐乃得出。十三日﹐過韓英屯南﹐已至奉天府﹐卽沈陽也﹐主堂兄在旗者希湯家。時束鹿友人張尙夫之兄張鼎彜束巖任奉天府丞。往拜尙夫﹐因見束巖﹐求散布州縣尋父報帖。逢人則流涕跪懇﹐與之報帖﹐求其傳布。七月﹐張束巖作毀錦州念佛堂議﹐先生爲之作檄﹐作說﹐入存人編。八月﹐報者沓至﹐往驗則非﹐先生日夜悲楚。交程玉行。玉行﹐山東人﹐有學﹐具壯志﹐以事編居沈陽。滿州筆帖式關拉江問性﹑情﹑才。先生曰「心之理曰性﹐性之動曰情﹐情之力曰才﹔因言宋儒不識性﹐並才﹑情俱誤。」拉江驚服﹐遂拜從學。拉江宿於外﹐先生問之﹐曰「吾妻有親喪﹐念婦人亦人子也﹐豈可亂其喪哉﹗」先生喜曰﹕

「禮所未制之禮也﹐而合矣。」四出尋覓﹐日禱父信於神明。

乙丑﹝一六八五﹞五十一歲

二月朔日﹐傳蓋州南有信﹐先生如海﹑蓋等處。三月﹐宿遼陽城﹐出陷翻漿泥中﹔七日至蓋平﹐十九日又陷泥中﹐失履出﹔過耀州﹐二十日入海城縣﹐二十五日入遼陽﹐俱貼報帖﹐徧咨詢不得。三十日﹐復返沈陽。三月三日﹐擬東往撫順。四日﹐沈陽有銀工金姓者﹐其婦見先生報帖﹐類尋其父者﹔使人延先生至家﹐問先生尋親緣故﹐先生泣訴。婦驚泣﹐曰﹕

「此吾父也﹗」先生乃詳問父名字﹑年貌﹑疤識﹐皆合。婦又言「父至關東﹐初配王氏﹐無出﹔繼配劉氏﹐生己。曾以某年逃歸內地﹐及關被獲﹐遂絕念。康熙十一年四月十二日卒﹐葬韓英屯。」因相向大哭﹐認爲兄妹。先生又出徧訪父故人﹐言如一。八日乃定稅服﹐十一日﹐宰豬羊祭墓﹐立主慟哭﹗自此寢苫﹑枕塊﹐不食甘旨﹐朝夕奠﹐午上食﹐哭無時﹐識交皆來弔奠﹐人人嘆息稱道。十二日﹐行初虞禮。四月朔﹐奠告奉主歸﹐隻身自禦車﹐哭導而行。日朝夕奠﹐午上食﹐不怠。凡過大水﹑橋梁﹑城門必下而再拜祝告﹐溝渠﹑徒杠﹑莊門﹐車上跪祝﹐或俯車祕祝﹐乃過。是日兄及妹夫金定國識交等﹐俱遠送哭別。十二日達松山堡﹐行忌日奠﹐途哭無時﹐惟至人宅﹐哭止數聲﹐不揚。十八日﹐入關﹐往謝曹梅臣﹐梅臣來弔奠。嗣後遇前助力饋贐者﹐皆謝之﹐弔奠繹接。十九日行再虞禮。三十日過京﹐五月五日至博野七里庵﹐先期達服親﹐皆成服迎奠﹐哭拜﹐相向哭﹗已入裏﹐至宅安主﹐行三虞禮﹐遠地親友皆來弔奠﹐賻則辭。十三日葬父生主於祖兆﹐告蠡庠教諭以丁憂。六月八日﹐行卒哭禮﹐九日行祔祭禮﹐自此惟朝夕哭。讀士喪禮﹐嘆古聖書多記事﹐後儒書多談理﹐此虛實之別也。從三叔父怡如病﹐請同寢奉養之。七月十六日﹐怡如卒﹐其子早壯方孩提﹐貧﹐先生代葬之。是後朝夕哭考。其間思及從叔﹐則哭叔。十二月十六日﹐哭奠三從叔﹐告除服。髙陽齊林玉有雄才﹐河南墾荒﹐先生韙之。

丙寅﹝一六八六﹞五十二歲

正月﹐教諭不敢以稅服報先生丁憂﹐先生必不易服應考﹐因棄諸生。二月﹐思孟子曰「先立乎其大」﹐今小事皆能動心﹐小不平皆能動性﹐正是大不立也。三月八日﹐行小祥禮。自此易練服﹐止朝夕哭﹐惟朔望哭奠﹐頗食甘美﹐但不飲酒﹑不食魚肉稻。王學詩來執贄﹐先生不許﹐長跽兩晝夜以請﹐先生曰「吾惡夫世之徒師弟名而無其實者。汝今居大母喪﹐能從吾喪禮行﹐再來﹐受子矣。」乃去。學詩字全四﹐完縣人﹐傭身葬父﹐割股肉療母疾﹐學使奏聞﹐並及其父三錫之孝﹑祖母金氏﹑母邊氏之節﹐領六十金﹐建三世節孝坊﹔嘗從孫鐘元徵君﹑魏庸齋司寇遊。四月十一日﹐思喪禮不言齊戒﹐以無時不齊戒也。今予年逾五十﹐愧不成喪﹐食蔬不免蔥韭﹐則祭前須齊戒。十二日﹐行忌日奠。博野知縣羅士吉具牲來弔祭成禮。先生往縣謝﹐致胙二方﹐望署門稽顙拜而還。先生偶坐門外﹐聞言幾失笑﹐乃知喪禮不耦坐﹐不旅行﹐有以也﹐遂入。一日晏起﹐因思喪中廢業﹐兼以毀瘠﹐極易萎惰。故先王制祝詞曰「夙興夜處﹐不惰其身。」然期以內哀慕不遑﹐不惰猶易﹔練以後﹐哀思日殺﹐心身少事﹐逸斯惰矣﹐惰愈憊矣﹔故孔子曰「喪事不敢不勉。」五月十三日﹐聞關東大兄卒﹐稅服三月。先生自外過中門﹐側室田氏急掩扉避﹐先生遙嘉之曰「可謂能守禮矣。

」八月十三日﹐爲關東大兄位﹐奠告服闋。謂門人曰「初喪禮﹐『朝一溢米﹐夕一溢米﹐食之無算。』宋儒家禮刪去『無算』句﹐致當日居喪﹐過朝夕不敢食﹐當朝夕遇哀至﹐又不能食﹐幾乎殺我。今因家禮『練後止朝夕哭﹐惟朔望未除服者會哭』﹐凡哀至皆制不哭﹐疑聖人過抑人情。昨讀子夏傳曰﹕『旣練﹐捨外寢﹐始食菜果﹐飯素食﹐哭無時』﹐乃嘆先王制禮﹐盡人之性﹔宋人無徳無位﹐不可作也。」

丁卯﹝一六八七﹞五十三歲

自儆曰「堯﹑舜之聖在精一﹐吾不惟不精﹐而方粗如糠稗﹔不惟不一﹐而且雜如市肆﹐愧哉﹗懼哉﹗須極力培持﹐上副天之所以生我者﹐可也。」三月二日﹐聞嫁母病﹐亟之隨東侍疾。五日回裏齋戒﹐八日行大祥禮﹐始參用儀禮。先生主初獻﹐主婦亞獻﹐以邊生作賓﹐三獻。祭訖﹐急如隨東﹐則母卒矣﹐大哭﹗服弔衰。弔賓爲先生來者﹐拜謝﹐非則否。十一日奠﹐十五日送葬﹐十六日哭拜﹐辭主而回。二十五日行禫祭禮﹐四月朔日﹐奉考主於家祠﹐行吉祭禮。乃遷曾祖考妣主於祧室﹐安祖考主於祖室﹐考主於禰室﹐以殤子赴考祔。十二日行忌日祭﹐十五日始行望禮於家祠﹑習齋。與家人爲禮﹐命田氏隨女君拜祠﹐拜君﹐女君﹐皆四。坐受子拜父母畢﹐揖之﹐一切復常。惟不樂﹐不華飾﹐以尙有心喪也。行醫於祁州﹐濟貧﹐且欲廣成人材也。六月﹐刁過之﹑石藍生約共習禮。羅令懸匾表先生門。許酉山致書於先生﹐論學。先生以周﹑孔正學答之。酉山先生﹐諱三禮﹐河南安陽人﹐順治辛丑進士﹐選杭州海寧令。邑煩劇﹐又值三藩變﹐政務旁午﹐先生撫民擒寇﹐皆有方略﹔且延士講學﹐行禮樂﹐考經史。廚傳繽紛﹐先生處之裕如也。署後建告天樓﹐每晨必焚香告以所爲。辛酉入授禦史﹐己巳遷至副憲﹐特疏劾內閣徐元文與其兄尙書幹學﹐侍郎髙士奇鐫一級﹐而徐﹑髙亦由是去位。著河洛源流﹑政學合一等書。源流略云「聖道一﹑中﹐原通天地民物爲一﹐全體大用﹐揆文奮武﹐皆吾心性能事。但自孔子沒﹐而中行絕﹐狂﹑狷兩途﹐分任聖道﹐乃气數使然﹐不可偏重。狂者進取﹐如張良﹑韓信﹑房﹑杜諸人﹐皆能開辟世界﹐造福蒼生﹐然求其言行之盡規規聖道﹐不能也。狷者不爲﹐如程顥﹑朱熹﹑陸九淵諸人﹐不義不爲﹐主持名教﹐然欲其出而定鼎濟變﹐如古聖之『得百里而君之﹐朝諸侯﹐有天下』﹐不能也。二者分承協任﹐庶見聖道。若但認孔子爲一經學儒生﹐則非矣。」庚午﹐官至兵部督捕右侍郎﹐辛未卒。塨與張文升推衍存治﹐文升著存治翼編﹑塨著瘳忘編﹐先生訂正之。七月三日﹐謂紹洙曰「檥其來﹐予心告矣。」紹洙問﹐曰「素不妄動。」已而爾檥果至。紹洙﹐遠族叔也﹐以貧養於習齋﹐數年如一。八月過保定府﹐入謁魏蓮陸所建五賢祠﹕程明道﹑程伊川﹑劉靜修﹑鹿忠節﹑孫徵君﹐以其皆郡人也。配饗者爲杜紫峯﹑張聚五﹑張石卿﹑孫君僑﹑髙薦馨﹑孫衷淵。王法幹謂先生曰「君子口代天言﹐寧容易乎﹗」先生是之。十一月﹐過安平﹐可訒言勸先生以時文教人﹐借以明道倡學。先生曰「近亦思及此。」十二月﹐訂塨所著閱史郤視。聞劉煥章無疾而卒﹐面色如生﹐大哭。往弔奠﹐爲作行狀。

戊辰﹝一六八八﹞五十四歲

正月﹐常功增﹕日三復「毋不敬﹐儼若思﹐安定辭﹐安民哉」﹗朔日﹐遭還初伯緦喪﹐哭奠﹐慟。時先生內子復姓李。復移祁州藥鋪於家。思待聖賢以豪俠﹐待豪俠以聖賢﹐待庸愚以聖賢豪俠﹐待姦惡以聖賢豪俠﹐或處之如庸愚﹐則失其心﹐則致其侮或害﹐皆己過也。而乃委命之不淑﹐人之難交耶﹗二月﹐出棉百斤﹐助還初子文芳治喪。文芳﹐爾檥生父也。王學詩卒﹐先生如完縣弔之﹐揖而不拜﹐以其歸能行朔望哭奠禮﹐收之爲門人也。四月朔日﹐告還初伯於殯宮﹐除服。看塨四書言仁解。七月朔日﹐行禮畢﹐謂內子曰「吾與子𨿽病﹐但能起﹐勿怠於禮。」塨規先生病中鬱鬱﹐是中無主也。先生卽書於冊面﹐自警。鹿密觀來訪。思宋室臣子所宜急商榷者﹐正在朝廷利害﹐邊報差除﹔乃範益謙首以爲戒﹐與門人捨職掌談學﹐皆失聖道﹐而予中年曾受其疫染也。十月﹐如獻縣哭奠王曙光。十一月﹐如髙陽拜孫文正公祠。如新安﹐拜謝馬開一﹐會僧鶚立﹐是時凡助尋父者﹐皆往謝之。

如郝關﹐與馮繪升言存性﹑存學。繪升初疑﹐後是之。

十二月﹐李植秀從遊﹐學禮。

己巳﹝一六八九﹞五十五歲

正月﹐訂一歲常儀常功﹕凡祭神用今儀﹐通三獻﹐詣位讀祝﹐共十二拜﹐較會典減三拜者爲成儀﹐連獻五拜者爲減儀。春祭祖考﹐秋祭考﹐俱大齊。季秋特祭孔子﹐孟春祀戶﹐孟夏祀竈﹐季夏祀中澑﹐孟秋祀門﹐孟冬祀水﹐俱中齊。淸明﹑十月朔﹐從族眾祭祖墓﹐亦中齊﹐皆用成儀。凡朔望﹑節令﹑親忌日﹑己生日及祭外親友﹐或同老幼祭分派族人墓﹐俱小齊﹐用減儀。朔有薦﹐望惟酒果。大齊﹐七日戒﹐三日齊﹔中齊﹐散齊二日﹐致齊一日﹔小齊﹐散齊一日﹐致齊一夜。大齊必沐浴﹐中齊沐浴或澡拭﹐必人齊房﹔小齊必別寢。戒日懸內齊戒牌﹐書云「戒不弔喪﹐不問疾﹐不怒責人﹐不入內﹐不與穢惡﹐飲酒不至三盞﹐食肉不茹葷。」齊﹐沐浴﹐著明衣﹐遷坐﹐不會客﹐不方主﹐不理外事﹐致思所祭如在。齊日懸外齊戒牌﹐書云「今方交神﹐不敢會客﹐不敢主方﹐賜訪親友暫回﹐祭畢候教。如遠客﹐煩族親延榻他所﹐祭畢恭迎。」凡倉卒與祭外神親友﹐又有時齊﹑刻齊之例﹐謂立刻卽屏他念﹐禁言語﹐專思所祭也。凡祭令家人辦祭品﹐務潔肅。凡朔望﹑節令謁祠出﹐中堂南面﹐妻北面四拜﹐惟冬至﹑元旦八﹐皆答再﹐妾拜同﹐不答﹔子拜同﹐不答﹔妾拜妻﹐儀同拜君﹔子孫惟元旦拜妾再﹐妾答拜。凡出告﹑反面於家祠前﹐俱如生人禮。今因禮言「無事不辟廟門」﹐定卽日反者揖告祠外﹐經宿以上再拜告簾外﹐旬日以上乃啟簾焚香設薦告之。教妻行禮同﹐是謂家禮。朔望出至習齋﹐焚香﹐率子及從學弟子拜聖龕四﹐畢﹐坐受弟子拜四﹐是謂學儀。凡出﹐過祠必下﹐淫祠不下﹐不知者式之﹐行樹壁外式。文廟壁外亦下﹐過墓必式﹐惡墓不式。若名賢宗族及至親厚友之父母﹐準下祠例。有所惻﹐必式﹐如見瞽者﹑殘疾﹑喪衰﹑城倉倒﹑河決﹑殺場之類。有所敬必式﹐如遇耄耋﹐望祠廟﹐望祖塋﹐過忠臣﹑孝子﹑節烈﹑遺迹﹑賢人裏之類。凡過祖塋﹐日一至揖﹐再至趨﹐旬以上再拜﹐月以上四拜。恩祖父母﹑師墓同。凡賓主相見﹐見師﹐曰見揖﹐旬以上再拜﹐月以上四拜﹔交友皆再拜﹐會常客如常儀。凡吉禮遭喪皆廢﹐𨿽緦亦然﹐此一歲常儀也。習禮﹑樂﹑射﹑禦﹑書﹑數﹐讀書﹐隨時書於日記﹐有他功隨時書。每日習恭﹐時思對越上帝﹐謹言語﹐肅威儀。每時心自慊則○﹐否則�﹐以黑白多少別欺慊分數﹐多一言�﹐過五則�﹐忿一分�﹐過五則�﹐中有×﹐邪妄也。如妄念起﹐不爲子嗣比內﹐皆是。每晨爲弟子試書講書﹐午判仿教字﹐此一歲常功也。有缺必書。新爲卻疾求嗣計﹐增夜中坐功。謂張文升曰「如天不廢予﹐將以七字富天下﹕墾荒﹐均田﹐興水利﹔以六字彊天下﹕人皆兵﹐官皆將﹔以九字安天下﹕舉人材﹐正大經﹐興禮樂。」二月﹐塨執贄﹐正師弟禮。先生嘆曰「『素隱行怪』者有其人﹐『半塗而廢』者有其人﹐『依乎中庸遁世不悔』

者﹐吾非其人也﹐竊有志焉。」思心時時嚴正﹐身時時整肅﹐足步步規矩﹐卽時習禮也。念時時平安﹐聲气時時和藹﹐喜怒時時中節﹐卽時習樂也。玉帛周旋禮也﹐不爾亦禮﹔琴瑟﹑鐘鼓樂也﹐不爾亦樂。故曰「禮﹑樂不可斯須去身。」王法幹論友主擇交﹐先生主節取。三月習琴。十一日﹐誕日也﹐家人請拜。先生泣下曰「予兩間罪人﹐不及事父母﹐敢當家人祝乎﹗乃例不祝壽。是日與人送葬﹐遂泣不已﹐自傷也。知養子有隱疾﹐不能嬗嗣﹐且有室變﹐大憂﹔旋以命自解﹐乃謀養孫爲後。李植秀來問禮﹐曰「子有祖父在﹐禮不得專行。吾聞人子善言常悅於親耳﹐善行常悅於親目﹐須潛孚祖父﹐若自其己出﹐而我奉行之者﹐乃善。此吾在朱氏時所自勉也。」習騎刀式﹐始及雙刀。四月﹐學使李公應薦﹑知蠡縣事趙公旭﹐俱遣人懸匾旌閭﹐趙兼有饋儀﹐先生受而不報。時蠡人士公舉先生於縣﹐將達道院上奏﹐國公玉亦謀徧揚當道﹐先生力止之。謂塨弟培曰「僕抱禹﹑稷之心﹐而爲沮﹑溺之行﹐如函劍而欲露寸光者﹔法幹謂不如全函﹐剛主謂不如多露﹐皆非僕志也。」如蠡哭奠塨世父保初。世父諱成性﹐康熙初﹐以恩貢截畱提選通判﹐辭老不就。先生私謚之曰「節白」。

五月﹐塨問曰「近日此心提起時﹐萬慮皆忘﹐只是一團生理﹐是存養否﹖」先生曰「觀子九容之功不肅﹐此禪也﹔數百年理學之所以自欺也﹐非存養也。予素用力﹐靜則提醒﹑操持﹐動則明辧﹑剛斷﹐而總以不自恕。蓋必身心一齊提起﹐方是存養﹔不然﹐則以釋氏之照徹萬象﹐混吾儒之萬物一體矣。」七月﹐教李植秀及幼弟利﹐學士相見獻酬禮﹐令肄三。王法幹曰「程﹑朱何可操戈﹖試看今日气運﹐是誰主持﹖家讀其書﹐取士立教﹐致君臨民﹐皆是也。」先生曰「元亦謂今日是程﹑朱气運﹐正如周季自是五霸持世﹔然必以爲五霸持世﹐不如堯﹑舜﹔程﹑朱持世﹐不如孔﹑孟。」已而曰「謂朱﹑程持世﹐尙過其分。十分世道﹐佛氏持三分﹐豪俠持三分﹐程﹑朱持三分﹐仙氏持一分﹐聖道焉得不皇皇表章也﹗」刁文孝之子靜之來﹐言靈壽知縣陸隴其求先生所著書﹐淸苑知縣邵嗣堯欲相見。先生謝曰「拙陋不交時貴﹐吾子勿遊揚也。」隴其字稼書﹐浙江平湖人﹐爲程﹑朱學﹐居官淸介。嗣堯字子昆﹐山西猗氏人﹐學陸﹑王﹐淸威有吏才。以祭門神齊戒﹐有雜念﹐思祭神猶難於齊﹐況平常而能齊明也﹐卽專思神。二十九日﹐出也行中規矩﹐入則否﹐嘆曰「甚矣﹐周旋中禮之難也﹗」李植秀問曰「秀尋師問道﹐人多毀忌﹐如何﹖」曰「天下方以八股爲正業﹐別有講作﹐皆曰閒雜﹐皆屬怪異。汝初立志﹐當闇然自進﹐不驚人﹐不令人知﹐可也。然亦須堅定骨力﹐流言不懼﹐笑毀不挫﹐方能有成。」八月﹐撫院於公成龍﹐使來懸匾旌閭﹐先生受而不報。九月﹐訂塨所編訟過則例。吹籥。自勘﹐「出門如見大賓」﹐近多如此。國之桓﹑介塨執贄﹐先生辭﹔固請﹐乃受之。思「戒愼不睹﹐恐懼不聞」﹐必於湛然虛靜之中﹐懍上帝臨汝之意﹐則靜存正功也。若宋人觀喜﹑怒﹑哀﹑樂未發气象﹐非丹家所謂內視乎﹗塨問曰「自整飭矣﹐已又忽忘昏惰﹐何以免此﹖」先生曰「湯銘『苟日新』

矣﹐何必復曰『日日新』﹖日日則無間矣﹔何必贅曰『又日新』﹖可見忽忘昏惰﹐古今學者通患﹐除時常振刷﹐無他法矣。」李植秀問﹕「閒念朋從﹐屏之不退﹐如何﹖」先生曰「

但將精神竦起﹐使天君作主﹐諸念自然退聽。然非用力有素﹐而驟言竦起退聽﹐亦殊不易﹐先儒所謂『工夫卽是效驗』也。」族弟借乘﹐家人對﹐碓矣。先生思此人魯鈍﹐無所借﹐命家人攺日碓。十二月﹐往哭奠閻大來。大來名際泰﹐蠡人﹐豪俠好義﹐所施散萬餘金﹐交遊幾徧天下﹐而待人寬讓﹐遇橫逆笑受之﹐不報。三從叔子早壯﹐以孩提從母嫁﹐至是取歸養之﹐率之招神於墓﹐立主習齋旁室﹐行虞禮。書一聯云「虛我觀物﹐畏天恕人。」

庚午﹝一六九○﹞五十六歲

正月三日﹐養族孫保成爲孫。國之桓至﹐先生曰「學人未有眞誠如子者﹐惜老矣﹗」之桓曰「竭力向前﹐死而後已﹐敢以老阻乎﹗」先生與王法幹同榻﹐問曰「元有寸進否﹖」曰「有﹐遇人爭辯﹐能不言矣。」二十二日﹐行中矩﹐望見壁上書「母不敬」﹐快然。思敬時見箴而安﹐怠時見箴而惕﹐不啻嚴師爭友矣。湯﹑武逐物有銘﹐有以哉﹗博野令羅公致仕﹐先生往謝﹐羅公尋來拜謁﹐深以先生之學爲是﹔作喚迷塗序。二月﹐張束巖通政來訪。二十二日﹐遭從世母緦服。三月﹐訂塨族約。思事可以動我心﹐皆由物重我輕﹐故兵法曰「敗兵若以銖稱鎰。」曰「後世詩﹑文﹑字﹑畫﹐乾坤四蠹也﹗」習射。門左演爨弄﹐家眾寂然﹐室中各理女工﹐如無聞。先生喜曰「誰謂婦女不可入徳也﹗」五月九日﹐子弟俱往田﹐思吾庭除日新﹐有乏人﹐無廢事﹐今不潔﹐衰惰甚矣。乃各處親掃﹐惟場﹐三息乃畢。思內篤敬而外肅容﹐人之本體也﹐靜時踐其形也﹔六藝習而百事當﹐性之良能也﹐動時踐其形也﹔潔矩行而上下通﹐心之萬物皆備也﹐同天下踐其形也﹐禪宗焉能亂我哉﹗二十二日﹐哭奠從世母墓﹐告除服。六月﹐書謹言八戒﹕一戒閒言﹐二戒俗言﹐三戒類引﹐四戒表暴﹐五戒陵人﹐六戒幽幻﹐七戒傳流言﹐八戒輕與人深言。思文墨之禍﹐中於心則害心﹐中於身則害身﹐中於家國則害家國。陳文達曰「本朝自是文墨世界。」當日讀之﹐亦不覺其詞之慘﹐而意之悲也。思髙明覆物﹐萬物歸我﹔洞照萬象﹐一象不沾﹐儒﹑釋相去天淵也。思定其心而後言﹐自無失言﹔定其心而後怒﹐自無妄怒。失言妄怒﹐皆由逐物﹐未嘗以我作主。八月朔日﹐以祭門神齊﹐思人心不如聖人之純一也﹐齊日之心﹐必如聖人﹐而神乃可格。人身不如聖人之九容也﹐齊日之身﹐必如聖人﹐而神斯可交。一日行容恭﹐因思劉煥翁。謂門人曰「予當恭莊時﹐輒思劉煥章﹐矜莊時思呂文輔﹐坦率時思王五修﹑懇摯時思陳國鎭﹐謙抑時思張石卿﹐和气包括英气憤發時思王五公。嗟乎﹗使諸友皆在﹐其修我豈淺鮮哉﹗」九月﹐思人大則事小﹐伊尹五就湯﹐五就桀﹐人未聞譏其反覆背逆也。二日﹐行中規矩﹐思昨終日中度﹐今日惟此時﹐純敬之難也。思人才無用矣﹐厭其無用﹐卽己才無用。世路不平矣﹐怨其不平﹐卽己情不平。以祭考齊戒。思齊戒日﹐有不悅宜寬之﹐曰先考之量容之也﹔有交財宜讓之﹐曰先考之惠及之也。十月﹐爲蠡人士作祭劉潤九文。潤九名蔭旺﹐蠡人﹐恭兄﹐富而行仁﹐環居十餘村﹐有訟爭﹐皆往質之。十一月﹐淶水曹惇化來問學﹐求列門人﹐先生辭。王法幹曰「自知周﹑孔三物之學﹐卻缺靜功﹐不及前日。」先生曰「易曰『洗心』﹐中庸曰『齊明』﹐非齊不明﹐非明不齊﹐非洗心不能齊明﹐非齊明不能洗心。何事閉目靜坐﹐拾釋子殘沈也﹗」十二月﹐教之桓﹑惇化學禮。惇化介塨執贄﹐先生許之。先生語塨曰「伯夷仁也﹐柳下惠義也。」塨曰「塨亦謂伯夷非佛﹑老可托﹐以其不念舊惡也﹔柳下惠非鄕願可托﹐以其必以道也﹔伊尹非雜霸可托﹐以其樂堯﹑舜之道﹐而一介取與必嚴也﹔孔子非經生可托﹐以其志爲東周﹐而教人以兵﹑農﹑禮﹑樂也。」先生曰「

然。」先生曰「唐楊管疏言﹐選士專事文辭﹐自隋文帝置進士科始﹔加以帖括﹐自唐髙宗聽劉思立之奏始。乃爲世害至今乎﹗」

辛未﹝一六九一﹞五十七歲

正月﹐思凡罪皆本於自欺﹐言聖人之言﹐而行小人之行﹐全欺也﹔卽言聖人之言﹐而行苟自好者之行﹐亦半欺也。法幹規先生曰「身不及口﹐口不及筆。」先生曰「心更不及身﹐願共勉之。」思有一夫不能下﹐亦傲惡﹔有一事不耐理﹐亦怠惡﹔有一行不平實﹐亦僞惡﹔有一錢不義得﹐亦貪惡。又思不怨﹑不尢﹐下學而上達﹐眞無聲﹑無臭﹐於穆不已﹐上通於天矣。故曰「知我者其天乎﹗」內返歉然自愧﹗看韓非子至說難「彊以其所不能爲﹐止以其所不能已﹐如此者身危」憮然恨予交人每蹈此﹐危哉﹗名保成曰重光。思予以淺露爲直﹐暴躁爲剛﹐執滯爲堅定﹐屢過不攺﹐廢才也。三月﹐先生將出遊﹐曰「蒼生休戚﹐聖道明晦﹐敢以天生之身﹐偸安自私乎﹖」於是別親友﹐告家祠﹐十六日南遊中州。至安平縣閻暉光齋。閻教其門人揖立應對﹐朔望拜父母儀。獎之。至深州﹐國之桓請從﹐以其年老家貧子幼﹐辭之。對曰「吾敢遜子路乎﹗」固請徒步從。先生教之曰「正心﹑修身之功﹐不可因途行懈﹐吾嘗內自提撕也。」又教以齊家先嚴內外。野莊頭遇鄭光裕克昌﹐示以喚迷塗﹐大悅。至順徳府馮莊﹐訪楊雨蒼及其弟濟川﹐示以喚迷塗﹐楊錄之。晤邢臺教諭賈聿修﹐故人也。曰「人言教職爲閒署﹐不知人才爲政事之本﹐而學校尢人才之本也。」勉以修身布教之道。四月朔日﹐行望拜家祠﹐答拜家人門生禮。至安陽﹐哭奠許酉山先生。訪徐孝子適。適聞存學﹑存治﹐曰「適每夜祝天生聖賢﹐以衛聖道﹐其在先生矣﹗」抵回龍﹐與陳子彜﹑耿子達﹑寧天木﹑熊伯玉﹑耿敬仲﹑孫實則﹑柴聚魁﹑丁士傑論學﹐爲寧季和﹑閻愼行言經濟。至浚縣﹐教諭國之蒲男玉﹐之桓弟也﹐來迎。遊大伾山﹐諭道士歸倫。考忌日﹐齊宿遙奠﹐終日素衣冠﹐不禦酒肉。與男玉論井田﹐固畱之桓而行。宿班勝固﹐見民以歲凶流亡﹐惻然﹐出錢及衣周之。艸遊客書﹐寄縣令﹐諷以四急﹕一急停徵﹐一急賑濟﹐一急捕蝻﹐一急請上官行文各處﹐安集流民。至夏峯﹐晤孫徵君子﹕五君協﹐七君孚﹐十一君夔﹐具雞酒祭徵君﹐哭之﹗拜耿保汝。因同孫平子﹑孫箕岸登嘯臺﹐遊安樂窩﹐弔彭餓夫墓﹐酹以酒。盥嗽百泉。時保汝率子爾良及楊蔭千﹑楊誠甫﹑李天祐﹑孔益仲﹐陸續至。乃以存學質保汝曰「請問孔﹑孟在天之神﹐以爲是否﹖程﹑朱罪我否﹖」保汝曰「孔﹑孟必以爲是也﹐程﹑朱亦不之罪也﹔但目前習見不脫者起紛紜耳。」先生曰「苟無獲戾先儒﹐而幸聖論道粗明﹐生死元不計也。」保汝曰「如此無慮矣。」乃爲暢言六藝之學。保汝出其王制管窺﹐井田﹑封建﹐與先生存治合﹐深相得。流連幾十日乃別﹐蔭千以車馬送。保汝名極﹐定興人﹐從孫徵君移家夏峯﹐髙隱力學。至延津﹐訪周礎公論學。渡黃河。五月﹐至河南開封府﹐張醫卜肆以閱人。思今出遊﹐卽「用九」也﹐必見「一尢首」﹐乃爲善用。十日夜﹐店人喊盜﹐先生堅臥﹐亦不言。訪張子朗﹑劉念庵﹑郭十同﹑李瑤之。杜聿修﹑周炎﹑趙龍文來訪。時時習恭﹐心神淸坦﹐四體精健。時疫气流行﹐兼之斧資不給﹐而先生浩歌自得﹐絕不動心。一日見一翁過﹐骨甚健﹐異之﹐挽入座﹐則孫徵君門人原武張燦然天章也。先生以常功及存學質之﹐天章喟然曰「禮樂亡矣﹐存學誠不容不作。」問水政﹐先生略言之。天章曰「先生何不著禮儀﹑水政書﹖」先生曰「元之著存學也﹐病後儒之著書也﹐尢而效之乎﹗且紙墨功多﹐恐習行之精力少也。」自此來問學者日眾。二十七日﹐始食杏﹐恐食早﹐家人未薦也。張天章來﹐曰「學者須靜中養出端倪﹐書亦須多讀﹐著書亦不容已。」先生曰「孔子彊壯時﹐學成教就﹐陶鑄人材﹐可以定一代之治平矣﹔不得用﹐乃周流﹐又不得用﹐乃刪述﹐皆大不得已而爲之者也。如效富翁者﹐不學其經營治家之實﹐而徒效其凶歲轉移﹐遭亂記產籍以遺子孫者乎﹗且孔子自居於述﹐乃武﹑周述事之述﹐家居習禮﹑樂﹔執射﹑禦﹐爲司寇辧五土之性﹐乃述六府﹑三物之事也﹔非注記其文字也。後儒以講書注解﹐托聖人之述﹐可乎﹖況靜中了悟﹐乃釋氏鏡花水月幻學﹐毫無與於性分之眞體﹐位育之實功也。聖門下學上達﹐原有正途﹔不然﹐孔子日與七十子習行粗迹﹐而性命不得聞﹐孔子不幾爲千古之拙師﹐七十子竟成愚徒乎﹗」天章曰「顏子仰﹑鉆﹑瞻前﹐如立卓爾﹐是何物﹐豈顏子枯禪乎﹖」先生曰「否﹐顏子明言『博我以文﹐約我以禮』﹐豈空中玩弄光景者比耶﹗後儒以文墨爲文﹐以虛理爲禮﹐將博學攺爲博讀﹑博講﹑博著﹐不又天淵之分耶﹗」天章拜手曰「聞命矣。」時主客坐久﹐體愈莊﹐容愈恭。先生因指曰「非夙用戒愼功﹐此容不得於人前矯彊妝飾也﹐故一望識君。」天章悅服﹐抵夜乃去。偶見筆有亂者﹐因思杏壇之琴書不整﹐孔子不得謂之「恭而安」﹐俱正之。六月﹐遊於衢﹐遇一少年﹐頗異﹐問之﹐朱超越千也。約來寓﹐已而果至。問其志﹐願學經濟﹐乃沽酒對酌﹐與之言。已﹐提劍而舞﹐歌曰「八月秋風雕白楊﹐蘆荻蕭蕭天雨霜﹐有客有客夜彷徨。彷徨良久鸜鵒舞﹐雙眸空千古﹐紛紛諸儒何足數﹐直呼小兒楊徳祖。尊中有酒盤有餐﹐倚劍還歌行路難﹐美人家在靑雲端﹐何以贈之雙瑯玕。」翌日報一刺曰「吳名士拜」﹐遂行。抵杞縣﹐訪田椒柏﹑鄭吉人﹐皆以存學爲是。至鄢陵﹐訪梁廷援以道﹐於伏村晤劉子厚。訪王延祐次亭。次亭述其師張仲誠所傳﹐將好貨﹑好色﹐作成色相制絕。先生曰「是主人不務守家﹐而無事喊盜也。予謂白晝乾健習行﹐夜中省察操存﹐私欲自不作﹔卽或間作﹐只一整起亦必退聽。孔門爲仁與克﹑伐﹑怨﹑欲不行之分﹐卽在此。」次亭請執贄﹐辭之。晤常貞一﹑蘇子文。七月﹐訪劉從先﹐言禮當習。從先奮起曰「此時卽習﹐何待乎﹖」習祭禮二度。日入﹐從先曰「燈可讀書﹐燈不可習禮乎﹗」秉燭終三。教從先三郎喪禮。從先問喪服制﹐言之。訪韓旋元。旋元閱存性曰「『仁者人也﹐合而言之道也』﹐豈心之理善而身乃雜惡乎﹖

」閱存學﹐曰「是吾儒喚迷塗也。」訪韓智度。指易「修業﹑居業」曰「學者須知田產籍非祖業﹐講讀籍上田產非修業﹐乃得求其業而修之﹔修乃得居之﹐吾儕急事也。」智度曰「然。」觀鄧汝極傳﹐以當時心學盛行﹐崇證覺以九容﹑九思﹑四教﹑六藝爲多。汝極駁之曰「九容之不修﹐是無身也﹔九思之不謹﹐是無心也。」先生續曰「四教之不立﹐是無道也﹔六藝之不習﹐是無學也。」閏七月﹐思化人者不自異於人。抵上蔡﹐訪張仲誠。仲誠曰「修道卽在性上修﹐故爲學必先操存﹐方爲有主。」先生曰「是修性﹐非修道矣。周公以六藝教人﹐正就人倫日用爲教﹐故曰『修道謂教』。蓋三物之六徳﹐其發現爲六行﹐而實事爲六藝﹔孔門『學而時習之』卽此也﹐所謂格物也﹔格物而後可言操存誠正。先生教法﹐毋乃於大學先後之序有紊乎﹖」論取士﹐仲誠曰「如無私﹐八股可也。」先生曰「

不然﹐不復鄕舉裏選﹐無人才﹐無治道。」仲誠名沐﹐以進士知內黃縣事﹐有惠政。論學大旨宗陸﹑王﹐而變其面貌﹐以一念常在爲主﹐弟子從者甚夥。觀上蔡知縣楊廷望所開杜渠﹐又聞其毀佛寺﹐重建蓍臺伏羲廟﹐淸丈地畝﹐躬率人習文廟禮樂﹐蓋有用才也。先生謂李子楷曰「朱子論延平觀喜﹑怒﹑哀﹑樂未發時气象﹐曰『以不觀觀之』﹐此是禪宗否﹖」子楷曰「此誠近禪﹔愚等操存不如此﹐乃將學﹑問﹑思﹑辧俱在『戒愼不睹﹐恐懼不聞』內用功。」先生曰「如此﹐則孔子學於識大﹑識小﹐問禮﹑問官﹐終日以思﹐辧聞與達﹐皆其兀然靜存﹐不睹不聞時也﹐而可通乎﹖」八月﹐先生與仲誠及其門人明辧婉引﹐幾一月。將行﹐申曰「學原精粗內外﹐一致加功。近世聖道之亡﹐多因心內惺覺﹐口中講說﹐紙上議論﹐三者之間見道﹐而身世乃不見道。學堂輒稱『書院』﹐或曰『講堂』﹐皆倚『學之不講』一句﹐爲遂非之柄﹐殊不思置『學之』二字於何地。孔門是爲學而講﹐後人便以講爲學﹐千里矣﹗」仲誠笑曰「向以爲出脫先儒籓籬﹐不知仍在其窠中也。」及行﹐仲誠率門人遠送﹐先生拜手曰「承教不敢自棄﹐勉加操存﹔先生操存有年﹐願進習行﹐以惠蒼生。」

仲誠拜手許諾。訪侯子賓諸人﹐勉以習行有用之學。至商水﹐訪傅惕若﹐論學﹐惕若服焉。以「吳名士」刺﹐拜李子靑木天﹐與言經濟﹐木天是之。先生佩一短刀﹐木天問曰「君善此耶﹖」先生謝不敏。木天曰「君願學之﹐當先拳法﹐拳法武藝之本也。」時酒酣﹐月下解衣﹐爲先生演諸家拳法﹐良久﹐先生笑曰「如此可與君一試。」乃折竹爲刀﹑對舞﹑不數合﹐擊中其腕。木天大驚曰「技至此乎﹗」又與深言經濟﹐木天傾倒下拜﹔次日令其長子珖﹑次子順﹑季子貞﹐執贄從遊。渡小黃河﹐訪王子謙及寇楣等﹐隨問引以正學。抵奉天峙﹐訪王焉倚﹑李象幹。焉倚初執習見﹐已而服。返鄢陵﹐訪李干行等﹐論學。干行曰「

何須學習﹐但操存功至﹐卽可將百萬兵﹐無不如意。」先生悚然﹐懼後儒虛學誣罔至此。乃舉古人兵間二事﹐叩其策﹐次日問之。干行曰「未之思﹐亦不必思﹐小才小智耳。」先生曰「小才智尙未能思﹐大才智又何在﹖豈君操存尙未至耶﹗」干行語塞。九月朔日﹐偕王次亭昆仲﹐習冠﹑燕諸禮。次亭問明徳﹑親民﹐先生曰「修六徳﹐行六行﹐習六藝﹐所以明也﹔布六徳﹑六行﹑六藝於天下﹐所以親也。今君等在仲誠先生之門﹐從未以此爲學教﹐然則何者爲若所以明之﹑親之者乎﹖閉門靜坐﹐返念收心﹐乃二氏之學﹐非吾儒之操存也。

」次亭感佩。先生渡河北歸﹐過淇縣﹐訪王余嚴柔之﹐五公先生弟也﹔老病﹐畱金於其孫世臣爲養資。至湯陰訪朱敬主一﹐他出。其父寧居出會﹐夙儒也﹐語之學﹐抵掌稱善。主一歸﹐先生與主一及其子侄習禮。寧居曰「予可任老乎﹗」卽主位伏興﹐彬彬如也。夜與主一論學﹐論治﹐主一曰「不見先生﹐幾枉度一世。」行﹐徐適仲容已來迎﹐出日省記求教﹐問禮樂﹐答之。已而主一復來﹐追送至磁州別。主一請先生習恭﹐觀之﹐因並坐習恭。先生曰「吾儒無一處不與異端反﹐卽如我二人並坐習恭﹐儼然兩儒﹔倘並靜坐﹐則儼然兩禪和子矣﹗」十月﹐至臨城﹐拜喬百一﹐耄耋淸苦﹐布衣單敝。饋以金﹐力卻﹐出酒食﹐寒舍論學。五日抵裏﹐族侄修己﹑爾儼從遊。聞家人前以家書至﹐相謂曰「不聞朝廷詔至﹐人臣必拜受乎﹗夫子﹐一家之君也﹐寧以妻子異人臣﹖」相率拜受。先生惕然曰「吾無以當之﹐尙容少自菲薄乎﹗」因以非禮勿視聽言動﹐與家人相勉。思言終未能謹﹐復擬五字用力﹕曰省﹑徐﹑文﹑禮﹑遜﹐或寡少乎﹗王法幹論道在於書。先生曰「書之文字固載道﹐然文字不是道﹔如車載人﹐車豈是人﹗」法幹曰「如『坐如屍』﹐非道乎﹖」曰「是人坐乎﹐書坐乎﹐抑讀之卽當坐乎﹖」法幹無以應。給李介石書﹐返其幣﹐以南遊後﹐介石具幣儀來問學也。介石名柱﹐深澤人﹐黃門人龍子也。辛酉舉於鄕﹐能技擊﹐好樂﹐教子甥及門人各習一音﹐每日讀書畢﹐卽登歌合樂﹐沨沨如也﹐樂易好施﹐人多徳之。

壬申﹝一六九二﹞五十八歲

二月﹐觀塨所輯諸儒論學。關中李中孚曰「吾儒之學﹐以經世爲宗。自傳久而謬﹐一變訓詁﹐再變詞藝﹐而儒名存實亡矣。」批曰「見確如此﹐乃膺撫臺尊禮﹐集多士景從﹐亦只講書說話而已﹔何不舉古人三事﹑三物之經世者﹐與人習行哉﹗後儒之口筆﹐見之非﹐無用﹔見之是﹐亦無用﹐此所以吾心益傷也﹗」觀古月令﹐每月教民事﹐至命樂正習舞﹐命宗正入學習樂之類﹔嘆今歷﹐授時布政之法亡﹐添入「建除」﹑「宜忌」諸術﹐亦周﹑孔學失所致也。謂塨曰「子纂諸儒論學﹐名曰未墜集﹐蓋憂予存性﹑存學﹐大翻宋﹑明之案﹐逆而難入﹐錄其合道之言﹐欲使人信吾說不謬於先儒﹐而教易行﹐意甚盛也。然予未南遊時﹐尙有將就程﹑朱﹐附之聖門支派之意﹔自一南遊﹐見人人禪子﹐家家虛文﹐直與孔門敵對﹐必破一分程﹑朱﹐始入一分孔﹑孟﹐乃定以爲孔﹑孟﹑程﹑朱﹐判然兩途﹐不願作道統中鄕願矣。且所謂未墜者﹐非也。未墜者﹐在身世也﹔今諸儒之論﹐在身乎世乎﹖在口筆耳﹗則論之悖於孔﹑孟﹐墜也﹐卽合於孔﹑孟﹐亦墜也﹗吾與子今日﹐苟言而不行﹐更憂其墜矣﹐而暇爲先儒文飾﹐曰『未墜』哉﹗」六月﹐教儼曰「人之不爲聖人也﹐其患二﹕一在視聖人之大徳﹐爲不敢望﹔一在視聖人之小節﹐爲聖不在此。吾黨須先於小節用功。」七月﹐錄四書正誤偶筆﹐皆平日偶辧朱子集注之誤者﹐至是命門人錄爲捲。八月﹐側室田氏卒﹐葬之祖塋傍﹐行三虞禮於別室。以無所出﹐準無服殤例﹐令子弟十二日除服。田名種宜﹐有女徳﹐柔順而正﹐事先生十八年﹐未嘗一暱近﹐未嘗仰首一視先生面也。事女君如慈母﹐死後數年﹐女君時時哭焉。十一月﹐王次亭北來問學﹐先生詳示之。王法幹規先生雜霸﹐先生曰「子以僕爲雜霸﹐或卽子染於老﹑莊之見乎﹖僕以子爲老﹑莊﹐或卽僕流於雜霸之見乎﹖各宜自勘。」

癸酉﹝一六九三﹞五十九歲

正月﹐書塨規先生﹕「道大而器小﹐宜去褊﹐去矜﹐去躁﹐去隘。」語於記首。二月﹐王法幹曰「吾二人原從程﹑朱人。」先生曰「從程﹑朱入之功﹐不可沒也﹔然受其害亦甚。使我二人不見程﹑朱之學﹐自幼專力孔﹑孟﹐所成豈如今日而已哉﹗卽以賢弟聰穎﹐屢悟屢蔽﹐受害豈淺。故吾嘗言仙﹑佛之害﹐止蔽庸人﹔程﹑朱之害﹐偏迷賢知。」置側室姜氏。亡岐劉懿叔延往。先生曰「後儒失孔子之道﹐致我輩不得見君子『以文會友』之樂矣。卽如今日﹐如聖學未亡﹐與公郎等吹笙鼓瑟﹐演禮習射﹐其快何如﹖乃只閒論今古﹐差勝俗人酣賭而已﹐可勝嘆哉﹗」四月﹐以三物一一自勘。思一日不習六藝﹐何以不愧「習齋」

二字乎﹗閱宋人勸其君用曉事人﹐勿用辦事人﹐嘆曰「官乃不許辦事耶﹗曉事者皆不辦事耶﹗愚謬至此﹐不亡得乎﹗」六月﹐王越千來問學。觀明臣傳﹐每以著書成﹐加官進秩。夫爵位所以待有功者也﹐而以賞著書之人﹐朝野胥迷乃爾﹗觀周密癸辛雜識﹐載周平原云「

程伊川言﹐有『眞知﹐所行自然無失』﹐以致學者但理議論﹐不力實行。」沈仲固云「『

道學』之名﹐起於元祐﹐盛於淳熙﹐居官不理政事﹐以爲俗吏所爲﹐惟建書院﹐刊書注﹐輯語錄﹐爲賢者﹔或稍議之﹐其黨必擠之爲小人﹐異時必爲國家莫大之禍﹐不在典午淸談下也﹗」當時儒者猶覺其害如此﹐今則舉世罔覺矣﹐吾敢不懼哉﹗李植秀問曰「張仲誠學術錯﹐先生亦時稱之﹐何也﹖」曰「辯學不容假借﹔若其居官廉幹﹐自是可取。吾嘗謂今日若遇程﹑朱﹐亦在父事之列﹐正此意也。」思與常人較短長者﹐常人也﹔與小人爭是非者﹐小人也﹔如天之無不覆幬﹐斯大人矣。十月﹐觀春秋﹐思孔子只記某事某事﹐其經濟裁處之道﹐皆在胸中未錄也﹐故遊﹑夏不能贊一辭。予皇明大政記﹐只錄條件﹐不參一議﹐以待用之則行﹐似孔子當日﹐亦此心事。後人專以文字觀經﹐至年﹑月﹑日皆尋義意﹔遇不相合﹐又曰「美惡不嫌同辭。」恐皆穴﹝爿﹝白木﹞語耳﹗如涿州﹐哭奠陳國鎭﹗十二月﹐與爾儼言致用以稅本色﹑均田爲第一政。

甲戌﹝一六九四﹞六十歲

正月朔日﹐祭祖考﹐側室田氏亦祔食。二月﹐肥鄕郝文燦公函來問學﹐請先生主漳南書院設教﹐先生辭。王法幹爲定州過割地畝於己名下﹐書狀不如式﹐气象鬱鬱然。先生曰「爲愛靜空談之學﹐久必至厭事﹐厭事必至廢事﹐遇事卽茫然﹐賢豪不免﹐況常人乎﹖予嘗言誤人才﹑敗天下事者﹐宋人之學﹐不其信夫﹗」六月﹐以祭中澑﹐齊﹐自勘行坐皆如禮﹐使他日盡如齊日也﹐無愧矣﹔而不如也﹐非忘乎﹗故「助﹑忘」二字﹐非孟子實力作聖功﹐不能道也。語塨曰「吾與文升不言操存﹐與法幹不議經濟﹐兼語者惟子﹐子其勉之。勿以虛文畢事也。」謂魏帝臣曰「近世翰林院侍讀﹑講﹑修撰等官﹐爲朝廷第一淸貴之臣﹐柰何唐﹑虞命官詔牧乃忘此要職乎﹖學術誤及政事﹐可嘆也。」十月﹐思「夫子之溫﹑良﹑恭﹑儉﹑讓」﹐石卿先生有三焉﹕溫﹑恭﹑讓也﹔介祺先生有二焉﹕溫﹑恭也﹔晦夫先生有二焉﹕良與儉也。予曾未有一焉﹐愧哉﹗十一月﹐郝公函具幣帛輿僕﹐遣苗生尙儉來聘主漳南書院﹐先生又辭。

乙亥﹝一六九五﹞六十一歲

三月﹐修己曰「近日取士﹐書藝攢砌﹐策表互換﹐只爲欺局。」先生嘆曰「豈惟是哉﹖孟子後之道之學﹐二千年總成一大謊﹗」四月﹐曰「施惠於人﹐乃其人命中所有﹐第自吾手一轉移耳﹐何徳之有﹖故世間原無可伐之善﹐可施之勞。」七月﹐之小店﹐途誦程子四箴﹐覺神淸气聳。因思心淨气舒一時﹐乃爲生一時﹐故君子壽長﹔神昏气亂一日﹐卽是死一日﹐故小人年短。謂惇化曰「三重之道﹐王者之迹也﹔三物之學﹐聖人之迹也。亡者﹐亡其迹也﹐故孟子曰﹕『王者之迹熄。』孔子曰﹕『不踐迹。』吾人須踐迹。」又曰「多看詩書﹐最損精力﹐更傷目。」教修己﹑爾儼曰「學者但不見今日有過可攺﹐有善可遷﹐便是昏惰一日。」十一月﹐謂修己曰「子讀律﹐而時文乃進﹐可知經書皆益於文﹐不在讀八比矣。然尙未嘗實學之味也。苟時時正吾心﹐修吾身﹐則養成浩气﹐天下事無不可爲也﹐況區區文藝乎﹖『仁義之人﹐其言藹如也』﹐韓退之文人之雄﹐亦云。」十二月初三日﹐爲孫重光行冠禮﹐延杜益齋爲賓。思以厚病人之薄﹐卽己薄也﹔以寬形人之刻﹐卽己刻也。

丙子﹝一六九六﹞六十二歲

二月朔日﹐行朔禮。已旦矣﹐出行學儀﹐久之入﹐家人仍虫官巾闌候請拜。先生曰「吾徳衰﹐不能振一家之气﹐不足拜也。」室人懼﹐拜內戶外﹐立而不答﹔側拜﹐坐而不立。謂曹惇化曰「天下無治亂﹐視禮爲治亂﹔家國無興衰﹐視禮爲興衰。」四月﹐郝公函三聘請主教肥鄕漳南書院﹐乃往﹔重光及門人鐘錂從。五月朔日在塗﹐率重光行望拜禮﹐使錂望拜其父母。四日抵屯子堡﹐漳水泛﹐公函率鄕人以舟迎入。公函學士相見禮﹐因告家事。先生曰「爲兄之道﹐只不見子弟之過則善矣。」議書院規模﹐建正廳三間﹐曰「習講堂

」﹔東第一齋西向﹐榜曰「文事」﹐課禮﹑樂﹑書﹑數﹑天文﹑地理等科。西第一齋東向﹐榜曰「武備」﹐課黃帝﹑太公及孫﹑吳諸子兵法﹐攻守﹑營陣﹑陸水諸戰法﹐並射禦﹑技擊等科。東第二齋西向﹐曰「經史」﹐課十三經﹑歷代史﹑誥制﹑章奏﹑詩文等科。西第二齋東向﹐曰「藝能」﹐課水學﹑火學﹑工學﹑象數等科。門仍懸許公三禮漳南書院扁﹐不沒舊也。門內直東曰「理學齋」﹐課靜坐﹑編著程﹑朱﹑陸﹑王之學﹔直西曰「帖括齋」﹐課八比舉業﹔皆北向﹐以應時制﹐且漸引之也。北空二齋﹐左處儐價﹐右宿來學。門外左房六間﹐榻行賓﹔右廈六間﹐容車騎。東爲更衣亭﹐西爲步馬射圃堂﹐東北隅爲倉庫﹑廚竈﹐西北隅積柴炭。思孔子討陳恆﹐而料其民不予﹐會夾谷而卻萊兵﹐反汶田﹐聖人之智勇也﹔乃宋儒出而達徳沒﹐僅以明理解智﹐去私解勇﹐其气運之厄哉﹗又思君臣﹑父子﹑夫婦﹑昆弟﹑朋友﹐天下之達道也﹐自佛氏出﹐而天下有不達之道﹔知﹑仁﹑勇﹐天下之達徳也﹐自宋儒起﹐而天下有不達之徳。郝也魯﹑苗尙信﹑白宗伊﹑李宏業﹑韓習數﹑郝也廉﹑郝也思﹐拜從學。六月﹐書習講堂聯云「聊存孔緒勵習行﹐脫去鄕願﹑禪宗﹑訓詁﹑帖括之套﹔恭體天心學經濟﹐斡旋人才﹑政事﹑道統﹑气數之機。」思多言﹐由於歷世事不熟﹐看人情不透。閱家語﹐至遊農山﹐嘆曰「觀於子路﹑子貢﹐則趙奢﹑李靖﹑仲連﹑陸賈﹐皆吾道所不擯矣。乃自宋儒分派﹐而諸色英俊﹐胥不得與於吾道﹐異哉﹗」思有所事則心景日上﹐無所事則心思日下﹐尙書曰「所其無逸」﹐有以也。命諸生習恭﹑習數﹑習禮﹐與公函顧而樂之。七月朔﹐行學儀畢﹐曰「朔望行禮﹐匪直儀文﹐蓋欲每月振刷自新也﹐汝等知之﹖」又教弟子舞﹐舉石習力﹐先生浩歌。八月﹐如回龍﹐晤諸故友。程潛伯請筵﹐語之曰「程﹑朱與孔門﹐體用皆殊。居敬﹐孔子之禮也﹔靜坐惺惺﹐程﹑朱之禮也。兵﹑農﹑禮﹑樂爲東周﹐孔子之用也﹔經筵進講『正心﹑誠意』﹐程﹑朱之用也。」潛伯曰「解矣。」訪路趨光驤皇﹐論治主封建井田相合。謂之曰「聖人不能借才異代﹐須寬以收天下之材﹐和以大天下之交。」十六日﹐以漳水愈漲﹐書齋皆沒﹐嘆曰「天也﹗」乃旋。門人皆哭別﹐也魯送至家﹐九月始返。思「非禮勿視」四句﹐向二字一讀﹐謂不視邪色云云﹐非孔子復禮意也﹔當四字一气讀﹐重在一「禮」字﹐謂視聽言動必於禮也。「天下歸仁」﹐卽「王天下有三重﹐民其寡過也」﹐皆復於禮也。思威不足以鎭人﹐而妄夷之﹔惠不足以感人﹐而妄居之﹐不智也﹐禍於是伏焉。十一月十五日﹐爲爽然行冠禮﹐延劉滌翁爲賓﹔爽然﹐卽早壯也。二十七日﹐遭叔母期喪﹐寢於外﹐不入內﹐飲食行處﹐非哭時皆如平居﹐不致毀矣。十二月﹐著宋史評﹐爲王安石﹑韓侂冑辯也。其辯安石略曰「荊公晝夜誦讀﹐著書作文﹐立法以經義取士﹐亦宋室一書生耳﹔然較之當時﹐則無其倫比﹐廉孝髙尙﹐浩然有古人正己以正天下之想。及旣出也﹐慨然欲堯﹑舜﹑三代其君。所行法﹐如農田﹑保甲﹑保馬﹑雇役﹑方田﹑水利﹑更戍﹑置弓箭手於兩河﹐皆屬良法﹐後多踵行。卽當時至元祐間﹐範純仁﹑李淸臣﹑彭汝礪等﹐亦訟其法﹐以爲不可盡變。惟靑苗﹑均輸﹑市易﹑行之不善﹐易滋獘竇。然人亦會考當日之時勢乎﹗太宗北徵﹐中流矢﹐二歲瘡發而卒﹐神宗言之﹐惓焉流涕﹔夏本宋臣﹐叛而稱帝﹐此皆臣子所不可與共戴天者也。宋歲輸遼﹑夏銀一百二十五萬五千兩﹐其他慶弔﹑聘問﹑賂遺近幸又倍是﹐宋何以爲國﹗買以金錢﹐求其容我爲君﹐宋何以爲名﹖又臣子所不可一日安者也。而宋欲舉兵﹐則兵不足﹔欲足兵﹐餉又不足。荊公爲此﹐其得已哉﹗辟之仇戕吾父兄﹐吾急與之訟﹐遂至數責家貲﹐而豈得已哉﹖宋人苟安日久﹐聞北風而戰栗﹐於是墻堵而進﹐與荊公爲難﹐大哄極詬﹐指之曰姦﹑曰邪。並無一人與之商搉曰某法可﹐某法不可﹐或更有大計焉﹔惟務使其一事不行﹐立見驅除而後已﹐而乃獨責公以執拗﹐可乎﹗且公之施爲﹐亦彰彰有效矣﹔用薛向﹑張商英等辦國用﹐用王韶﹑熊本等治兵﹐西滅吐蕃﹐南平洞蠻﹐奪夏人五十二砦﹐髙麗來朝﹐宋幾振矣﹔而韓琦﹑富弼等﹐必欲沮壞之。毋乃荊公當念君父之﹐而韓﹑富﹑司馬光等﹐皆當恝置也乎﹗矧琦之劾荊公也﹐其言更可怪笑﹐曰﹕『致敵疑者近有七﹕一招髙麗朝貢﹔一取吐蕃之地建熙河﹔一植楡柳樹於西山﹐制其蕃騎﹔一創團保甲﹔一築河北城池﹔一置都作院﹐領弓矢新式﹐大作戰車﹔一置河北三十七將﹐皆宜罷之以釋其疑。』嗟乎﹗敵惡吾備﹐則去備﹔若敵惡吾有首﹐將去首乎﹗此韓節夫所以不保其元也。噫﹗腐儒之見﹐亦可畏哉﹗且此七事﹐皆荊公大計﹐而史半削之﹐幸琦誤以爲罪狀遂傳耳﹐則其他削者何限。範祖禹﹑黃庭堅修神宗實錄﹐務詆荊公﹐陸佃曰﹕『此謗書矣。』旣而蔡卞重行刊定﹐元祐黨起﹐又行盡攺﹐然則宋史尙可信耶﹗其指斥荊公者﹐是耶﹖非耶﹖𨿽然﹐一人是非何足辧﹐所恨誣此一人﹐而遂普忘君父之也﹔而天下後世﹐遂羣以苟安頹靡爲君子﹐而建功立業﹑欲搘柱乾坤者爲小人也﹔豈獨荊公之不幸﹐宋之不幸也哉﹗」辯侂冑略曰「南宋之金﹐與北宋之遼﹐又不可同年而語也。乃累世知嶽飛之忠﹐累世皆秦檜之智﹐獨韓平原毅然下詔伐金﹐可謂爲祖宗雪恥地下者矣﹔仗義復﹐𨿽敗猶榮者矣。乃宋人必欲誅之以畀金也﹐尙有人心哉﹗然兵臨城下﹐宗社立墟﹐敵問戎首﹐無如何也。乃夷考當時﹐葉適﹑丘崈﹑辛棄疾等支吾於北﹐敵無勝計﹐而宋相之首﹐已不保矣﹐異哉﹗有題朝門者﹐曰「晁錯旣誅終叛漢﹐於期一入竟亡燕﹗」可見當時人卽惜之﹐非誅平原而宋存﹐畱平原而宋亡也。及金主見平原首﹐率羣臣哭祭禮葬曰「此人忠於謀國﹐繆於謀身」﹐謚曰『忠繆』﹐則金非惡平原﹐而深笑宋室也可知矣。宋史乃入之姦臣傳﹐徒以貶道學曰『僞學』﹐犯文人之深惡耳。宋儒之學﹐平心論之﹐支離章句﹐染痼釋﹑老﹐而自居於直接孔﹑孟﹐不近於僞乎﹗其時儒者﹐如沈仲固﹑周密等皆曰『今道學輩言行了不相顧』﹐其徒不已有僞乎﹐而遂深疾之也﹗至於指數其姦﹐除貶僞學外﹐實無左驗﹐徒曰『姬媵盛﹐左右獻媚』而已。郭汾陽猶窮奢極欲﹐張曲江猶喜軟美﹐而欲責平原以聖賢乎﹗且此等亦未必非珥筆文人媒孽之也﹔而七百年來﹐直視爲姦宵﹐無一察焉﹐不其冤哉﹗」郭子固寓書問學。子固名金城﹐北京人﹐少能詩文﹐聞塨言顏先生之道﹐輒棄去﹐爲天文﹑地理﹑禮樂﹑書數﹑河渠諸學。仕刑部員外郎﹐精練刑名﹐十四司稿皆倚定﹐每奏讞﹐再四欷歔﹐全活甚夥﹔升禦史﹐上疏謂官宄殘民﹐請汰之。性孝友﹐謙默有容﹐非其義﹐彊之財﹐弗受也﹐年四十一卒。博野知縣徐公國綬造廬拜見。

丁丑﹝一六九七﹞六十三歲

正月﹐偶觀宋孫鼛﹑吳時二傳﹐嘆宋家每論人﹐先取不喜兵﹐能作文讀書﹐不可療之痼癖也。殃其一代君臣﹐毒流奕世﹐傷哉﹗思人至衰老﹐容色气度﹐宜倍寬和﹐以樂人羣﹔骨力志情﹐宜更剛毅﹐以保天命。吾未有一焉﹐豈不可懼。二月﹐思宋人但見料理邊疆﹐便指爲多事﹔見理財﹐便指爲聚斂﹔見心計材武﹐便憎惡斥爲小人﹐此風不變﹐乾坤無寧日也﹗閱韓詩外傳﹐仁道有四﹕聖仁﹑智仁﹑徳仁﹐而磏仁爲下。嘆曰「予求仁而好其下﹐殆哉﹗」觀古書言十淫﹐有「淫中破禮」﹐「淫文破典」﹐曰「其宋儒之謂乎﹗」三月﹐廣平陳宗文來訪。四月﹐王法幹與先生言學﹐忽嘆曰「宋儒竟是惑世誣民﹗」先生笑曰「

子乃今始知乎﹗」答塨書曰「吾所望與於此道者﹐惟足下一人﹔故懼其放﹐畏其雜﹐相見責善過切﹐如日暮途遠﹐擔重力罷﹐將伯之呼﹐不覺其聲髙而气躁也。」六月﹐思天之所祚報者﹐人不感稱﹐己不表見﹐所謂陰徳也。又思對越上帝﹐不爲世味糾纏﹐不爲喜怒勞擾﹐不爲疾病困縛﹐乃爲晚年進益。七月﹐定興劉棻旃甫刊先生訂攺王應麟三字書。九月﹐思古人靜中之功﹐如「洗心退藏於密」﹐乃洗去心之污染﹐退然自藏﹐極其嚴密﹐一無粗疏﹐卽

「不動而敬」也。何事宋人借禪宗空靜﹐而文之以「主一」﹐又贅之以「無適」﹐以似是而非者亂吾學哉﹗十一月十七日﹐哭奠叔母墓﹐告服闋。

戊寅﹝一六九八﹞六十四歲

正月﹐登廁﹐皆梁之糠秕也﹐出謂人曰「昔年歲儉﹐入剛主家﹐廁矢積糠。此處正堪自對﹐焉知貧之苦乎﹖」三月八日忽長吁﹐自愧必有隱憂不自覺者。思千古無暴戾之君子。四月﹐思諸子不及門﹐吾卽無學習﹐亦是無志﹐遂獨習士相見禮﹐如對大賓。鄢陵裴文芳子馨來問學。五月﹐觀朱子語類「秦檜愛與理學交﹐自謂敬以直內﹐終日受用」﹐則當日理學之爲小人假者﹐固多矣﹗六月﹐保定詹遠定侯來問學。觀語類曰「本朝全盛時﹐如慶曆﹑元祐間﹐只是相共扶持﹐不敢做事﹐不敢動﹐被外人侮﹐亦只忍受﹐不敢與較﹐方得天下少寧﹔積而至於靖康﹐一旦所爲如此﹐安得天下不亂﹖」不知此言﹐是怨慶曆﹑元祐諸人乎﹖抑怨靖康諸人乎﹖宋家可笑可憐﹐積成禍亂之狀如此﹐而乃歸獄荊公﹐何也﹖思宋儒如得一路程本﹐觀一處又觀一處﹐自喜爲通天下路程人﹐人亦以曉路稱之﹔其實一步未行﹐一處未到﹐周行榛蕪矣。遽返己﹐正墮此﹐處事非惰卽略﹐待人非偏卽隘﹐仍一不能走路之宋儒也﹐可愧可懼﹗塨謂走路者﹐兵﹑農﹑禮﹑樂也﹐路程本者﹐載兵﹑農﹑禮﹑樂之籍也﹐宋儒亦不甚喜觀此籍﹔蓋其所喜者﹐尙在安樂窩居﹐不在通曉路程也。如論語「敬事而信」等書﹐必曰「是心不是政」﹐可見。思吾身原合天下爲一體。「行夏時﹐乘殷輅﹐服周冕﹐舞韶樂﹐放鄭聲﹐遠佞人」﹐合天下之視聽言動﹐俱歸於禮也。故曰「天下歸仁。」七月﹐曰「天下寧有異學﹐不可有假學﹔異學能亂正學﹐而不能滅正學﹐有似是而非之學﹐乃滅之矣。」徐公解任來作別﹐先生往答之。八月﹐覺胸中恬靜﹐與天地相似。十月﹐王法幹曰「自居功者﹐人必共怨之﹔自居長者﹐人必共短之﹔自居是者﹐人必共非之。」先生曰﹕

「然。」十二月﹐李植秀請專志於禮﹐先生曰「善﹑剛主在浙學樂﹐俊射粗可﹐修己學律﹐希濂學書﹐賞白及儼數俱可用﹐近法幹大奮於禮﹐汝又佐之﹐六藝備於吾黨矣。予何憾。勉之﹗」習祭禮﹐爲身近衰惰﹐乃主獻﹐升降跪拜以自振。國之桓卒﹐先生聞之大哭﹗易素冠服﹐爲位哭奠﹐受弔﹐持心喪三月。之桓字公玉﹐深州生員﹐性樂善﹐愨誠敢爲。邑人王之俊廬墓苦孝﹐桓徧走當道及諸王舉揚。田逢年行傭得直﹐以佐斧資﹐桓辭之﹔逢年恚曰﹕

「善不分人乎﹗」凡五載﹐卒上達建石坊於之俊墓。長顏先生八歲﹐束脩長跽求教﹐先生辭。桓曰「昔董蘿石執贄王陽明不論年﹐桓乃遜蘿石耶﹗」卒成禮。先生南遊﹐桓步從﹐時年幾七十矣。嘗擬艸民疏﹐言天下疾苦﹐人笑其愚﹐不卹也。老以無子置側﹐凡求嗣﹐必偕齊戒沐浴﹐聯生三子。爲重光娶婦﹐行醮命﹑親迎﹑饋食﹑饗婦禮。

己卯﹝一六九九﹞六十五歲

二月﹐規王法幹不系念民物。法幹引易「何思何慮」﹐先生曰「子自返已至聖人乎﹗元則自愧衰昏﹐不能『晝有爲﹑宵有得矣。』」觀朱子語錄﹐見其於嶽忠武也﹐𨿽從天下之公好稱之﹐有隱忌焉﹐曰「嶽飛誅」﹐曰「嶽飛亦橫」﹐曰「嶽飛只是亂殺」﹔於秦檜也﹐𨿽從天下之公惡而貶之﹐有隱予焉﹐曰「秦老」﹐曰「士夫之小人」﹐何也﹗爲植秀﹑錂言用人﹕自鄕約保長﹐與州縣吏胥同祿﹐更代任用﹐三年﹐鄕裏公課其功徳﹐而上之邑宰﹐邑升府﹐府升監司﹐監司登之朝﹐以至公卿。思每晝夜自檢﹐務澄澈方寸﹐無厭世心﹐無忘世心﹐無怨尢心﹐無欺假心﹐方與天地相似。不然﹐昏昏如無事人﹐老而衰矣。吟詩云「本來一點無虧缺﹐遭際窮厄柰我何﹗自從知得吾儒事﹐不大行也亦婆娑。」三月﹐思言行不相顧﹐卽欺世也﹔使路人指爲聖人﹐而一徳未立﹐一行未成﹐卽盜名也﹔見禍於天﹐受侮於人﹐不亦宜乎﹗四月﹐之桓心喪已闋﹐以未得往哭﹐猶不忍歌笑爲樂。十八日﹐王法幹卒﹐先生慟哭﹗爲之持緦服﹐朔望祭禮俱廢。五月﹐送法幹葬﹐爲謀家事﹐托其門人王懷萬﹐教遺孤溥。一僧從先生言﹐歸倫﹐姓姚﹐名之曰宏緒﹐字曰昌裔。思畏友云亡﹐須時時畏天﹐不則墮。六月﹐思三事﹑六藝若盡亡﹐三才亦不立矣﹔所亡者﹐士不以爲學術耳。語修己﹐勿觀性理語錄。抵某家﹐寅起﹐賓主皆未寤。思吾方自愧衰惰﹐而人猶稱勵精﹐世運乃至此哉﹗省過﹐近多自老﹐大過也。七月﹐已前不時哭慟﹗至十九日之北泗哭﹑奠﹑釋麻。旣而考禮﹐乃悔誤廢吉禮。蓋朋友麻﹐乃弔服加麻﹐非緦麻服也﹐謝過於家祠﹑五祀。閏七月﹐塨自浙來﹐見先生﹐命吹遂﹑笙﹐聽之。塨謂先生曰「先生倡明聖學﹐功在萬世。但竊思向者﹐束身以斂心功多﹐養心以範身功少﹐恐髙年於內地更宜力也。」乃以無念有念﹑無事有事﹑總持一敬之功質。先生曰「然﹐吾無以進子﹐子乃於外出得之﹐可愧也。敢不共力﹗」乃書「小心翼翼﹐昭事上帝」二語於日記首﹐日服膺之。觀毛大可樂書﹑王艸堂書解正誤。大可先生名奇齡﹐浙之蕭山人﹐多學善文﹐少爲家構﹐避之四方。康熙戊午﹐舉博學鴻儒﹐授翰林院檢討﹐已告歸﹐益邃經學﹐禮﹑樂﹑易﹑詩﹑書﹑春秋﹐各有論著﹐一洗舊儒痼說。艸堂名復禮﹐淑行好學﹐初年調和朱﹑陸﹐晚見益邃﹐著四書集注補書正誤﹐駁朱注訛謬﹐內入顏先生說。曹惇化以新鄕尙重威如及朱主一詠先生辭來。威如辭曰「卓識絕膽﹐踢籬折藩。存性學﹐恨不親孔﹑孟傳﹔講治法﹐眞如見三王面。不得已﹐跳過漢﹑唐﹐舉首堯天。眼睜睛﹐總不教塵沙眩﹗」主一辭曰「喚回迷塗﹐億兆添多﹐三存如願﹐萬邦協和。喜先生壽考作人﹐聞風起﹐焉肯蹉跎﹗」威如﹑主一寄辭﹐俱四拜。塨質所著大學辧業於先生。大略言﹕格物﹑致知者﹐博學於文也﹐學問思辧也﹔誠正﹑修齊﹑治平者﹐約之以禮也﹐篤行也。物卽三物之物﹐格﹐至也﹐卽「學而時習之」。誠意﹐愼獨也﹐內省也﹔正心﹐心在也﹐「洗心退藏於密也」﹐「不動而敬」也。總之﹐不分已發﹑未發﹐皆持一敬﹐孔子所謂「修己以敬」也。謂心無靜時﹐只一愼獨盡之而已﹔朱子分靜存﹑動察者非也﹔分靜於動﹐而以主靜爲功者﹐亦非也。何者﹖心之靜而爲其所不睹不聞者﹐只屬須臾﹐不可主之也﹔主之﹐必入二氏矣。先生喜曰「吾道賴子明矣。」後爲之作序。八月﹑語曹惇化曰「論語﹐孔子之經濟譜也。漢髙只得『惠則足以使人』一句﹐卽興﹔項王只犯『有司出納』一條﹐卽亡。」自以衰病﹐敬身功疏﹐省過自振。九月﹐安州馮繪升來﹐以法幹亡﹐與繪升約一年兩會﹐責善辧學。以衰病不能理他功﹐惟常習恭﹔覺萎怠﹐習恭莊﹔覺放肆﹐習恭謹﹔覺暴戾﹐習溫恭﹔覺矜張﹐習謙恭﹔覺多言﹐習恭默﹔覺矯揉﹐習恭安。先生以屯子堡水患益甚﹐屢請不往。至是郝公函書至候安﹐附一契云「顏習齋先生生爲漳南書院師﹐沒爲書院先師。文燦所贈莊一所﹐田五十畝﹐生爲習齋產﹐沒爲習齋遺產。」十一月﹐省過﹐恐振厲時是「助」﹐平穩時是「忘」。十一月﹐博野知縣杜公開銓造廬拜見。閱陸桴亭思辧錄。

庚辰﹝一七○○﹞六十六歲

二月﹐把總趙光玉來拜。去﹐謂儼曰「汝今日見吾會武夫辭气乎﹖」對曰「異平日矣。」先生曰「因事致禮﹐因人致對﹐竊有慕焉﹔友人不知吾者多矣。」三月﹐朱主一來﹐考習六藝﹐復具贄﹐令其少子本良從學。一日習恭﹐忽閉目﹐自警曰「此昏惰之乘也﹐不恭孰甚﹗」已而喟然嘆曰「天置我於散地﹐二十有八年﹐曾不切劘我矣。」植秀問曰「何也﹖」曰「困抑不若在蠡之甚﹐左右共事﹐不若在蠡之才﹐忽忽老矣﹐是以嘆也﹗

」五月﹐思法幹不已﹐因曰「行敬一步﹐卽若法幹之監我一步也﹔心敬一念﹐卽若法幹之範我一念也﹐何必戚戚爲無益之悲乎﹖」作先君子傳曰「年幾七十﹐受兄掌面﹐不怒益恭﹔此一節也﹐幾堯﹑舜矣。」六月二日﹐覺天淸地寧﹐風和气爽﹐身舒心泰﹐誠如象山所云

「欲與天地不相似不得」者。倘如是以死﹐子張所稱「君子曰終」﹐其庶乎﹗思昔年工程﹐靜敬中檢昏惰﹐近日昏惰中檢靜敬。七月﹐徐仲容來問學。思釋氏﹑宋儒﹐靜中之明﹐不足恃也﹐動則不明矣。故堯﹑舜之正徳﹑利用﹑厚生謂之三事﹔不見之事﹐非徳﹑非用﹑非生也。周公之六徳﹑六行﹑六藝謂之三物﹔不徵諸物﹐非徳﹑非行﹑非藝也。許恭玉憂學人弱如婦人女子。先生曰「非去帖括制藝與讀﹑著﹑主靜之道﹐禍終此乾坤矣﹗」八月﹐髙陽李霖沛公寓書問學﹐稱「弟子」。謂李命侯曰「法幹卒﹐良友中再無以聖人相責者。」遂泣下不已。十月﹐思家人有不化者﹐須諄諄諭之﹐以法齊之﹐乃書「言教﹑法束﹐人治之要

」﹐於日記額。悔過﹐自訟驕﹑浮二事。十一月﹐思文王「緝熙敬止」﹐若宋人釋之﹐必寫一派禪宗。大學「爲人君」五句﹐乃眞熙﹑眞敬。十八日﹐夜就榻矣﹐聞子弟樵還﹐復出圍坐﹐成一聯云「父子祖孫﹐幸一筵共樂﹔漁樵耕牧﹐喜四景長春。」十二月﹐謂重光曰﹕

「三達徳之定天下也﹐有互用之時﹐有獨勝之時﹔光武戰昆陽﹐此徳勇獨勝之時也。」評塨日譜﹐戒以用實功﹐惜精力﹐勿爲文字耗損。口占云「宇宙無知己﹐惟有地天通﹐須臾隔亦愧﹐自矢日兢兢﹗」思人使之才易﹐使人之才難。

辛巳﹝一七○一﹞六十七歲

正月十五日﹐祭戶神﹐祝成。教重光安五祀龕﹐奉上額﹐正行﹐家眾當者令辟﹐坐者令起。淨掃神位﹐拂拭神主﹐置祝罏前﹐恭揖稟明日寅時恭祭﹐垂簾而退。此儀幾四十年﹐皆先生自行﹐今始命孫。塨弟培從學。二月﹐培請先生之李家莊。塨門人管廷耀﹑李廷獻﹑管紹昌皆來習禮。三月﹐修己侍﹐告之曰「浮躁人無徳﹐亦鮮福壽。吾年少自斷不過三十﹐今幸苟延也。子戒之﹗閻公度半日默對﹐嘗闔座稱羨。」四月﹐李甥問孟子盡其心節﹐先生曰「盡其惻隱﹑羞惡﹑辭讓﹑是非之心者﹐知其仁﹑義﹑禮﹑智之性也﹔知其仁﹑義﹑禮﹑智之性﹐則知元﹑亨﹑利﹑貞之天矣。」五月﹐曹幹齋刊存學編。六月﹐思「小心翼翼」

﹐翼翼者﹐如翼之飛﹐進進不已也。八月﹐塨將入京﹐先生曰「道寄於紙千卷﹐不如寄於人一二分。北遊﹐須以鼓舞學人爲第一義。」自傷三老﹕有不下之族墓﹐一也﹔田有菅曠﹐二也﹔歌興不長多忘句﹐三也。九月﹐語杜生曰「道莫切於禮﹐作聖之事也。今人視禮之精鉅者曰不能﹐粗細者曰不必﹐是使聖人無從學也。有志者﹐先其粗﹐愼其細﹐學得一端﹐亦可。卽如出告﹑反面﹐苟行之﹐家道不亦秩﹐孝弟不亦興乎﹗」教塨曰「今卽著述盡是﹐不過宋儒爲誤解之書生﹐我爲不誤解之書生耳﹐何與於儒者本業哉﹖願省養精神﹐苟得行此道之分寸﹐吾卽死無憾矣。」十二月﹐有惑者﹐盛气解之﹐思此卽己惑也。曹幹齋寄所刻存學編至﹐或言盍走書謝之。先生不可﹐曰「吾二人不識面﹐渠以明道也﹐非以爲我也﹐何謝﹖」後有問學書至﹐乃答之。

壬午﹝一七○二﹞六十八歲

正月朔日﹐始祖﹑禰同祀。初先生遵程伊川說﹐春祭祖﹐秋祭禰。塨按﹕古禮皆祖﹑禰同日祭﹐程說非也﹐質之先生﹔先生考而然之﹐至是攺從古禮。聞人稱邊之藩孝﹑卹二行﹐曰「吾門有人矣﹗」雪夜﹐重光取薪烘火﹐他人者近﹐欲把之﹐思不可﹐而遠取己薪。先生聞而獎之曰「充此意﹐可爲聖矣。昏夜不欺﹐一也﹔義利分明﹐二也﹔舉念能斷﹐三也。」二月四日﹐哭從姑喪﹐思禮七十衰麻在身而已﹐而況功﹑緦乃定葬日朔望禮﹐哭勿傷﹐其餘但追慕﹐不哭。服膺「小心﹑昭事」。思任人情之顚倒﹐事變之反覆﹐君子之心總不其失對越上帝之常﹐其幾矣﹗三月八日﹐忽思少年最卑污事﹐因思張仲誠言「鳶飛戾天﹐一斂翅卽落地」﹐豈不信乎﹗自今不可任此身頹衰﹐須日日有工程﹐但擇老力可能者爲之耳。劉懿叔稱其長郎﹑近勤子職﹐先生因獎之。語懿叔曰「數子十過﹐不如獎子一長。數過不攺也﹐徒傷情﹔獎長益勸也﹐且全恩。」五月四日﹐哭奠從姑﹐告除緦﹗自勘﹕期人過髙﹐望人過厚﹐百苦百咎所從來也。或饋肉﹐家人徳之﹐先生曰「此施百而報一也。」家人言﹐報一亦佳。先生因自愧一言三失﹕伐善﹐校物﹐器小。思老來懈惰之態﹐不施於身﹐昏慢之慝﹐不作於心﹐無所郁累﹐無所貪系﹐斯學力之驗也已。六月﹐自勘曰「李晦夫气象朴穆﹐全不入世局﹔王法幹專一畏避﹐故皆不受侮。予旣甘心沮﹑溺﹐而又不能認確『窮則獨善

』一句﹔且至誠不足動人﹐恭也皆取恥辱﹐愛也皆招玩侮﹐是誰之過與﹖」思宋儒之學﹐南誤張仲誠﹐西誤李中孚﹐北誤王法幹﹐皆天生秀傑﹐可爲斯人立命者﹔誤常人之患小﹐誤秀賢之禍大。又思呂新吾﹑陸道威材識又髙矣﹐亦沾泥帶水﹐更可惜也﹗族孫保邦﹐初不識字﹐先生愛其勇力﹐教之武﹐爲講鑑史﹐遂漸通文﹔閏六月﹐乃入班行學儀。習恭﹐覺足容微開﹐斂之。十四日﹐小便祕﹐幾殆﹐書命塨勉力益光聖道﹐已少靜﹐談笑如常﹐夜乃通。越數月﹐錂侍﹐請曰「剛主曾請於師﹐以習齋作千秋公所﹐門人恭祀師主﹐集則講習其中﹐先生可手書一紙。」先生許之。七月﹐先生聞某不分父勞﹐嘆曰「古者弟子爲學﹐卽教之事父事兄﹐服勞奉養﹔今學讀書作文﹐必袖手靜坐﹐安其身﹐而奴隸其父兄。此時文取士之害﹐讀作爲學之獘也。」八月﹐思大人自恃其聰明﹐則不能用人﹔小人自恃其聰明﹐則不能爲人用。聞師賈金玉卒﹐奔哭。持心喪五月﹐罷﹐無時哭﹐猶朝夕哭﹐葬時率門人往哭送﹗九月﹐河南周璕﹐介塨執贄從學﹐先生率行釋菜禮於先聖﹐傳之經濟﹐囑以勿爲書生所誤。培始編日記求教﹐誨之曰「務有恆。」

癸未﹝一七○三﹞六十九歲

正月﹐或求教授書文﹐先生曰「衰疲自知天廢﹐姑舌耕以濟絕糧﹐亦可也。」於是曹可成﹑田得丰﹑郝品﹑郝夢祥﹑郝夢麒來從遊。淸苑馮辰拱北書來問學﹐答之。六月﹐大興王源﹐介塨執贄從學﹐先生辭不受﹔固請﹐乃受之。曰「文升﹑剛主﹐道吾友英雄之气﹐與夫文章識力﹐想望久矣﹗近又聞因剛主言﹐爲省身錄﹐從事身心﹐尢使僕喜而不寐﹐過謙不敢當。然相期於周﹑孔之道者﹐寧有旣乎﹗願斷自今﹐一洗詩文之習﹐實力聖學﹐斯道斯民之幸也。」因問曰「聞子知兵﹐其要云何﹖」對曰「源何足知兵要﹐但以爲不過奇﹑正而已。」又曰「假以烏合數千﹐使子治之﹐何法爲先﹖」對曰「莫先束伍。」先生躍然曰「子眞其人矣﹗」次日﹐率源祭告孔子﹐行釋菜禮﹐祝聖陰佑﹐使之成徳興行﹐有功乾坤。評省身錄﹐勉以遷善攺過。源問刀法﹐告之。源紀二詩曰「離迷禾黍問南村﹐慚愧擔簦五柳門。十載低顏隨燕雀﹐半生孤眼橫乾坤﹗先生有道靑雲上﹐今日從遊皂帽尊。虞﹑夏髙歌人未老﹐無邊風雨正黃昏。藜羹﹑麥飯話情親﹐今古興亡賴有人。破屋寒飛宵練影﹐荒籬遠隔夕陽塵。直將文武傳洙﹑泗﹐未許安危系洛﹑閩。山勢東蟠滄海盡﹐應知燕﹑趙自生申﹗」七月﹐塨使弟培﹑門人陳兆興爲共學會﹐以日記質之先生。塨質所撰小學勺舞儀節﹐畫舞位﹐執幹﹑戚﹑羽﹑籥以舞。先生觀譜﹐監之。八月﹐評培日記﹐曰「旣脫俗局﹐而髙視遠望﹔再斂空虛﹐而自卑自邇﹐則可與適道矣。」儼侍﹐言有心疾。曰「習行於身者多﹐勞枯於心者少﹐自壯。」一日﹐曹可成觀天象﹐言寅時東方見黑雲﹐似雨兆﹐然不大﹔次晨果微雨。先生曰「若可成者﹐可與傳瞻天之學矣。」九月﹐祭孔子。祝曰「李培從元及其兄塨學日記﹐逐時自省﹐攺過遷善﹔因之元門下侄修己﹑爾儼及門人李植秀﹑鐘錂﹐各集冊互相糾繩。元亦用自振拂﹐庶末路無躓﹐惟神相之﹗」訂塨所譜小學。十月﹐夜坐久﹐無惰容﹐爲修己述故友劉肇南以六十鄕宦﹐失一出告﹐受跪責於其母事。十一月﹐語可成曰「孔子稱仲弓可使南面﹐稱子賤霸王之佐﹐論由﹑求等從政﹐及子貢﹑孟子之稱孔子﹐得邦家﹐得百里而君﹐聖賢之學之徳可想矣。宋人相推有是乎﹗」先生見學堂禮器位﹐乃知諸子自習禮也﹐錂蓋倡之﹐私喜。培來與錂習勺文舞式。教培痛除假冒將就。十二月齊﹐憑案者再﹐因思古人之老也﹐行有杖﹐馮有幾﹐是古人固不諱老。齊之日﹐不拘行﹑立﹑坐﹑臥﹐以一心思神而不忘爲主﹐不必盡莊坐也。

甲申﹝一七○四﹞七十歲九月二日酉時先生卒

正月朔日﹐祀祖﹑禰。祝文末曰「尙其冥佑﹐末路幹幹﹐寡增罪戾﹐庶保降衷以歸元﹗」率門人習禮﹐先生作通贊﹐新歲習勤也﹐必終肄三。漢軍崔璠奐若來問學。先生謂之曰「學之亡也﹐亡其粗也﹐願由粗以會其精。政之亡也﹐亡其迹也﹐願崇迹以行其義。」十五日﹐行學儀﹐有後至者。乃命凡遇行禮日﹐專任一人﹐或輪班傳呼齊集﹐務於先生未出前嚴辦﹐聽候勿誤。自勘一生勉於明虞﹑周之政﹐學孔﹑孟之學﹐尊祖敬宗﹐老老卹孤﹐隆師重友﹐辟邪衛正﹐攺過修慝﹐日新時惕﹐懍乎帝監﹐勿負蒼生。乃年及七十﹐而反身自證﹐無一端可對堯﹑舜﹑周﹑孔而無慚者﹔且有敗壞不可收拾﹐如化族一事﹐良可傷也﹗戒子侄﹐後日斂用布﹐勿以絲帛。二月朔日習禮﹐先生主獻﹐問諸子有失儀否﹖儼曰「無失﹐且始終恭敬。」謂門人曰「孟子『必有事焉』句﹐是聖學眞傳﹐心有事則心存﹐身有事則身修﹐至於家之齊﹐國之治﹐皆有事也。無事則道統﹑治統俱壞。故乾坤之禍﹐莫甚於釋氏之空無﹐宋人之主靜。」與門人言博﹑蠡修河法﹐曰「北人只思除水患﹐不思興水利﹐不知興利卽除害也。」二十日看書﹐儼曰「伯父言誦讀爲病﹐而又犯之﹐況年邁宜養。」先生笑置之﹐曰「子弟不當如是乎﹗」族祭﹐籑﹐三盞及限﹐若有醉意﹔乃坐久止一盞﹐較指輸一盞﹐卽止。曰「吾事水學﹐不外『分﹑浚﹑疏』三字﹔聖王治天下﹐亦只此三字。

」三月﹐將以銀易新冠。思此門人周璕所寄遺者﹐當爲天下公用之﹐不可以私華其身﹔乃易紙﹐抄喚迷塗。思生存一日﹐當爲生民辦事一日﹐因自鈔存人編。遊西圃﹐可成從。因言王五公之教於陑陽也﹐謂主人曰「吾登山﹐卽偕弟子登山﹐玩水卽偕玩水﹔吾吟酌﹐吾看花﹐吾步騎射﹐無不弟子偕﹐諸公勿問也﹐只取弟子學問科名勝人耳。」學且勿論﹐其門人甲遂中進士﹐卽帖括也﹐豈僅在誦讀哉﹗書「立心髙明﹐俯視一切」﹐於記首。四月﹐謂門人曰「齊宣王欲授孟子室﹐養弟子﹐使大夫﹑國人矜式﹐是以宋儒待孟子也。孟子志作名世﹐烏肯居哉﹗倘以畱宋儒﹐必悅。」使翻朱注﹐程子果曰「齊王處孟子﹐未爲不可。」慨然嘆曰「程﹑朱之學﹐焉得冒孔﹑孟之學哉﹗」十二日﹐素服行忌祭禮﹐其祝末曰「嗚呼顯考饗哉﹗知兒之將獻﹐尙得幾時哉﹗悲咽哀愴﹐何有極哉﹖」塨來﹐叩稟應郾城知縣溫公益修聘﹐因議南遷。先生曰「吾夙志也﹐然屢謀不遂﹐而竟昏耄﹐天殆使我葬斯土也已矣﹗」五月﹐坐場中﹐覺脊骨俯屈﹐振起習恭。二十五日﹐塨以往郾城﹐拜辭求教﹐先生曰「持身莊竦﹐力斷文墨﹐愛惜精神﹐畱心人才﹐佐政仁廉﹐足民食用﹐特筒武壯﹐不問小過﹐出入必愼﹐交遊勿濫。」塨拜受。行後﹐先生淒然。許恭玉來﹐言一統志﹑廣輿記等書﹐皆書生文字﹐於建國規模﹐山河險要﹐未詳也。先生曰「豈惟是哉﹗自帖括文墨遺禍斯世﹐卽間有考纂經濟者﹐總不出紙墨見解矣。」六月沐後﹐見指肉紅潤﹐甲色穩秀﹐嘆曰﹕

「天何不使我櫛風沐雨﹐胼手胝足也﹗」以祭中澑﹐齊。戌﹐臥以致思﹐覺不專一則坐﹐坐覺不專一則立﹐期不以暑困勝吾心之齊。思「修其天爵以要人爵」﹐𨿽文﹑武盛時﹐不能保無其人也。惟修之久﹐則習與性成﹐功名之事﹐皆性命之事矣。卽或虛假﹐而有此一修﹐其存天理﹑成人材者亦不淺﹔故戰國才俊﹐猶盛後世。此周公立法之善也。今時文取士﹐求一修天爵以要者﹐亦安可得哉﹗七月﹐謂門人曰「心性天所與﹐存養所以事天﹔道義師所授﹐習行所以事師。」曹可成死﹐先生哭之慟﹗爲素服十二日。八月二日夜﹐夢中大哭父﹗闔巷皆聞。十一日﹐行中矩﹐習恭。十二日﹐行中矩﹐已而習恭﹐坐如泥塐。夜半﹐左肋下病發﹐兒時積也。十三日﹐習恭者二。十五日﹐行中秋禮﹐獻先祠瓜果﹑酒肉﹐夜與修己﹑爾儼﹑爾檥﹑重光飲月下﹐不歌﹐不能忘可成也。二十五日﹐寢疾﹐李植秀﹑鐘錂俱來侍。二十七日﹐張振旅﹑張智吾來視﹐起﹐冠。智吾曰「病﹐何必冠﹖」先生曰「臥則脫﹐起則冠﹐固也。」三十日﹐王巽發﹑王浚﹑王澤﹑王懷萬﹑王溥﹑王繩其來候﹐命人扶揖。九月朔日﹐張文升來視疾。二日辰﹐令燂湯沐浴。培及賈子一來視疾﹐先生謂門人曰「天下事尙可爲﹐汝等當積學待用。」申﹐命自學捨遷於正寢﹐酉卒﹐面貌如生。安陽徐適聞訃﹐北面拜哭﹐正弟子禮。塨聞訃﹐自郾城奔回﹐哭奠﹗與及門培﹑邊之藩﹑顏修己﹑李植秀﹑顏爾儼﹑鐘錂﹑賈易﹑田得丰﹑郝品﹑郝夢麒執喪﹐衰服加絰﹐紳士許璠﹑彭大訓等百餘人﹐共奠。囑塨爲祝﹐曰「嗚呼﹗秦火焰而大道隱﹐講壇盛而學術歧﹐悠忽者千餘年﹐昧痼者數百載﹔乃今始得一先生﹐而先生又忽逝也﹐悲哉﹗天之於人﹐其有意耶﹐其無意耶﹗先生崛起側陋﹐直以聖道爲己任﹐以爲聖人必可學而至﹐希賢則已卑。方總﹐卽能幹師門內難。及長﹐躬灌園﹐事恩祖﹐甘毳隨欲敬進﹐𨿽勞不怨。日五漏起﹐坐必直首端身﹐兩足分踏地﹐不逾五寸﹐立不跛﹐股不搖移﹐行折必中矩﹐周旋必中規﹐盛暑﹐終身未嘗去衣冠。尊長﹐卹族裏。與王法幹十日一會﹐糾日記﹐記詳十二時言行﹐時下圈黑白﹐別欺慊。好言論﹐行嘗忤俗﹐然生平無一言非道﹐無一事不以堯﹑舜﹑周﹑孔相較勘。朔望謁家祠﹐二時祭以及冠昏﹐力行古禮。居喪倚廬堊室﹐衰麻無時哭﹐三年不懈﹐𨿽功﹑緦皆如禮﹐無少假。待妻如君﹐撫子如師﹐屋漏獨居﹐身未嘗傾欹﹐是爲先生之躬行。非其有﹐一介不取﹐一錢贈必報。邑令約車騎造齋下拜﹐惟遣弟子答。士民公舉徳學苦孝﹐學使者李公﹑巡撫於公﹐將交章上薦﹐先生力阻若傷之﹐乃止﹐是爲先生之守。慨然謂周﹑孔之道﹐在六徳﹑六行﹑六藝﹐後儒以靜坐致良知﹐參雜異端﹐篡吾心之徳﹐且鄕黨自好﹐遂負髙誼﹐罕見一一考行古道﹐絲髮不苟者﹔至攻詩文﹐纂章句﹐羣趨無用﹐而先王兵﹑農﹑禮﹑樂之藝﹐嗒然喪失﹐以致天地不得位﹐萬物不得育。乃定課外整九容﹐內顧明命﹐一致加功﹐自終日迄夕﹐幹幹惕若。家禮學規﹐酌古準今﹐務曲當。帥弟子分日習禮﹑習射﹑習樂﹑習數﹑習書﹐考究兵﹑農﹑水﹑火諸學。學堂中灑掃潔甚﹐琴竽﹑決拾﹑籌管森列﹐眾生揖讓進退其間﹐已而歌謳舞蹈。唐﹑宋後儒室久不見此三代威儀矣。於是著存性﹑存學﹑存治﹑存人以立教﹐是爲先生之學術。而謂先生之生徒然耶﹐天無意耶﹗故嘗謂先生之力行爲今世第一人﹐而倡明聖學﹐則秦後第一人。海內文士無論﹐卽稱篤儒致行者﹐與先生疏密﹐固大有間。而至於秦火之餘﹐如董仲舒﹑鄭康成﹑文中子﹑韓昌黎﹑程明道﹑張橫渠﹑朱晦庵﹑王陽明﹐其於學術﹐皆襭此蹛彼﹐甚至拾沈捉風﹐侵淫虛浮﹐以亂聖道。嗚呼﹗千餘年於玆矣。先生生亦晚近﹐居蓬蓽﹐孰傳之﹐孰啟之﹖一旦爬日抉月﹐堯﹑舜﹑周﹑孔之道﹐拾之墜地﹐而舉之中天﹐奚其然耶﹗豈天道運會﹐一盛一衰﹐堯﹑舜盛以至於周﹑秦衰﹐而邐迆至明﹐自此以後﹐乾旋坤轉﹐聖道重明﹐斯民蒙福﹐故特生其人耶﹗乃少困以患難﹐中厄貧賤﹐內苦於家庭﹐外之聞者﹐或疑或信﹐或謗且滋﹐而且奄忽以去。抑天地之气﹐如燭灺火燼﹐已成灰滯﹐後轉螢點﹐紅艷然自照﹐而竟熸耶﹗嗚呼﹗吾無以知天矣。嗚呼慟哉﹗凡我同人﹐皆有後死者之責﹐其何以不負先生﹖其何以終邀福於天﹖先生之神﹐萬世不磨﹐矧玆旦夕﹐而不予臨。嗚呼哀哉﹗尙饗﹗」李植秀挽聯云「持身矻矻﹐備歷錯節盤根﹐大徳行﹐二千年後無雙士﹗樹議巖巖﹐直排迷途歧路﹐眞學術﹐十八代來第一人﹗」鐘錂聯云「手著四存﹐繼絕學於三古﹔躬習六藝﹐開太平以千秋﹗」顏爾儼聯云「關外尋親﹐遼水東西欽大節﹔洛中辯道﹐嵩山南北識眞儒﹗」張文升上私謚曰「文孝先生。」十二月六日﹐葬於北楊村西祖兆。塨與及門諸子送葬﹐哭慟失聲﹗葬返﹐從孝子爾檥﹑孝孫重光行虞祭﹐相向哭盡哀﹗持心喪三年。先生卒前遺囑子孫﹐以習齋爲門人公聚學習之所﹐塨等共議懸匾門額曰「習齋學捨」。敬書神牌曰「顏習齋先生神位」﹐供於習齋。晨興設祭﹐告以後每年二八月上辛公集致祭﹐講習先生學術。乙酉四月﹐郾城知縣溫徳裕刊先生存性﹑存人﹑存治三編於郾城。六月﹐塨修先生年譜。丙戌八月﹐王源哭奠先生於習齋學捨。十月﹐訂先生年譜。

閱顏習齋先生年譜﹐見其自幼英毅﹐慨然有志於聖道﹐切己束脩﹐壯而明周﹑孔不傳之學﹐禮﹑樂﹑兵﹑農﹐實履其事﹐晚年上達﹐所見益精貫﹐其徳彌上﹐心彌歉﹐倍加淬勵﹐造世之志﹐無頃刻忘﹐行己教人﹐幹惕如一日﹐嗚呼﹗此眞周﹑孔之道之學也。璋自甲申秋閱國語﹐感古人﹑父子﹑君臣之際﹐民社﹑世故﹑政事之端﹐莫不實有規畫﹐自反無似﹐因發憤與鄭君知芳共學。乙酉立日記﹐記得失過惡以自考。抵上谷﹐始聞先生﹐而先生已沒不可見矣。嗚呼﹗何璋之不幸哉﹗𨿽然﹐其言與行俱在﹐穆然思之﹐如見先生﹐璋苟能孜孜不懈﹐學先生之學﹐是卽親受教於先生也。況有剛主李先生身得其傳﹐諄諄以此道提誨﹐就而正之﹐猶見先生也﹐又何憾焉﹗是在自勉而已。康熙丁亥三月棘津後學張琡璋謹識。

楊子云「務學不如務求師﹐師者人之模範也。」嗟乎﹗模範詎易得哉﹖今觀顏先生年譜﹐誠哉模範矣﹗平居每嘆大儒自命﹐而誤以面壁爲存養﹐章句爲學問﹐如焚鼎造冰﹔至於言行相違﹐借名行私者﹐又不足道也。今得先生模範﹐竊有志焉。但自顧譾陋﹐不知果能私淑以善其身否也﹐行滋懼矣﹗丁亥菊月後學鄭知芳拜識。

