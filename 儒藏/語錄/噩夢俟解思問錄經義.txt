噩夢俟解思問錄經義王夫之著

噩夢序教有本﹐治有宗﹐立國有綱﹐知人有道﹐運天下於一心而行其典禮﹐其極致不易言也。所可言者﹐因時之極敝而補之﹐非其至者也。如衡低而移其權﹐又慮其昂﹔𨿽然﹐亦有其平者。卑之勿甚髙論﹐度其可行﹐無大損於上而可以益下﹐無過求於精微而特去流俗苟且迷復之凶﹐民亦易從﹐亦易見徳﹑如大旱之得雨﹐且破其塊﹐繼之以霢霂者﹐亦循此而進之。魯兩生曰「禮樂必百年而後興。」百年之始﹐蕩滌煩苛﹐伹不違中和之大端而巳。天其欲蘇人之死﹐解人之狂﹐則旦而言之﹐夕而行之可也。嗚呼﹗吾老矣﹐惟此心在天壤間﹐誰爲授此者﹖故曰「噩夢」。玄黓閹茂之歲﹐陽月朔旦甲戌﹐船山遺老識。

噩夢衡陽王夫之撰孟子言井田之略﹐皆謂取民之制﹐非授民也。天下受治於王者﹐故王者臣天下之人而效職焉。若土﹐則非王者之所得私也。天地之間﹐有土而人生其上﹐因資以養焉。有其力者治其地﹐故攺姓受命而民自有其恆疇﹐不待王者之授之。惟人非王者不治﹐則宜以其力養君子。井田之一夫百畝﹐蓋言百畝而一夫也。夫旣定而田從之﹐田有分而賦隨之。其始也以地制夫而夫定﹐其後則惟以夫計賦役而不更求之地﹐所以百姓不亂而民勸於耕。後世之法﹐始也以夫制地﹐其後求之地而不求之夫﹐民不耕則賦役不及﹐而人且以農爲戲﹐不驅而折入於權勢姦詭之家而不已﹐此井田取民之制所以爲盛王之良法﹐後世莫能及焉。夫則有制矣﹐田則無制也﹐上地不易﹐百畝而一夫﹐中地一易﹐二百畝而一夫﹔下地再易﹐三百畝而一夫。田之易不易﹐非爲法禁民使曠而不耕也﹐亦言賦役之遞除耳。再易者﹐百畝三歲而一徵也。一易者﹐間歲而一徵也。上地百畝而一夫﹐中地二百畝而一夫﹐下地三百畝而一夫﹐三代率因夏禹之則壤爲一定之夫家﹐而田之或熟﹑或萊﹑或有廣斥﹐皆不復問。其棄本逐末﹐一夫之賦自若﹐民乃謹守先疇而不敢廢。故春秋譏初稅畝﹐捨版籍之夫而據見在墾田之畝以稅也。譏作邱甲﹐用田賦者先王之制﹐五百七十六夫而出長轂一乘﹐至此則核實四邱之田爲一甸。其後並以井邑邱甸爲不實而據見在之田畝﹐合並畸零以起賦。舍人而從土﹐魯之所以日敝也。然則取民之制﹐必當因版籍以定戶口﹐則戶口以制稅糧﹐𨿽時有登降﹐而拋荒鹵莽﹐投賣彊豪﹑逃匿隱漏之獘﹐民自不敢自貽以害。得井田之意而通之﹐不必問三代之成法而可以百世而無敝也。

孟子言農夫獲谷之數凡五等﹐以中爲率。古者上歲民食月四鬴﹐中歲三鬴﹐下歲二鬴﹐以三鬴爲準﹐十一而取一夫之稅﹐歲賦二十五鬴有奇。鬴六斗四升﹐古斗斛大小不可詳考﹐大率一鬴當今三斗而弱。其賦七石五斗﹐以米半折之﹐爲米三石七斗有奇﹐賦未嘗輕也。古今量制𨿽難通算﹐而以食七人準之﹐則歲獲略止四十九石。今南方稻田﹐歲獲上田不過十二畝﹐下田不過二十畝﹐今法止額糧一石內外耳。是古之賦稅且三倍於今而有餘﹐民何以堪﹗惟古者以夫定稅﹐一夫止取其百畝之賦。殷﹑周一沿夏之則壤﹐而但記其民籍之登耗。地𨿽辟而賦不溢﹐若其荒廢而賦亦不減﹐則所謂農服先疇而治安長久也。今雲南以工計田﹐猺洞以戶起科﹐皆其遺意。故民有餘而無逋欠﹐歲入有恆﹐量入爲出﹐亦無憂國用之不給也。卽如洪武間惟徵本色一石﹐亦不患金錢之匱﹐則核戶口於立國之始﹐以永定田制﹐民何憂不足﹐地何憂不墾﹗逋負無所容姦﹐蠲赦可以不數﹐而國抑何憂乏哉﹗

立國之始﹐法不得不詳。有國之道﹐用不得不丰。不祥則苛橫者議其後﹐面變易增加之無已。不丰則事起而猝無以應﹐必橫取之民﹐以成乎陋習。如驛遞者﹐國之脈絡﹐不容壅滯者也。故在國初﹐水馬驛櫛比蔓綿﹐恆處於有餘。建驛官﹐設驛卒﹐站馬﹑站夫﹐紅船﹑快船﹐鋪程供應口糧﹐皆細計而優儲之﹐卽驛官利其有餘而私之﹐勿問也。乃以濟公事﹐而民力以事﹐而民力以不與聞而舒。嘉靖間﹐言利之小人始興。萬曆繼之﹐祟禎又繼之﹐日爲裁減。爲之說曰「非勘合火牌﹐不許應付。」而實則大不然﹐水則擄船﹐陸則派夫﹐縣不給則委之殷實﹐委之行戶﹐已而全委之里甲。孰爲作此俑者﹐流毒無窮﹖則何如加賦之猶有定額也﹗驛遞之外﹐莫如公費。且若皇華銜命﹐監司巡行﹐賓客經過﹐節序宴會﹐相爲酬酢﹐賓興考課﹐必有供獎﹐廨宇橋路﹐必時修理﹐下逮輿皂犒賜﹐孤貧拯給﹐皆人情物理不可廢之需。無故統天下而作貧苦無聊之態﹐實則不能廢而聽吏橫取之民。苟其橫取﹐則無可復制而益趨奢濫﹐於是而民日困﹐國日貧﹐誣上行私﹐莫之紀極矣。

會典田糧起科﹐上田每畝不過七升八合極矣。乃今南方額派﹐有畝一石有奇至二石者。其源有二﹐蘇﹑松﹑常﹑湖等郡﹐則張士誠君臣沒官之田﹐與籍沒豪右及遷徙濠﹐泗之產﹐皆名爲官田﹐俱照佃客納租田主之數輸官而免其賦役。當時稍便之﹐愚民利小利賃耕之﹐遂爲世業。其後督責不堪﹐足以逃亡。海中丞瑞不能爲奏請攺民以均蘇之﹐而平鋪於民田﹐以爲一切苟且之計。故無官無民﹐其派均重﹐而民困極矣。若他處𨿽無官田﹐而市郭民居﹑山林﹑園圃﹑陂池﹐皆丈量起科。其後鬻產者畱宅地山林而賣其田﹐乃以彼糧鋪於田畝。歲久移易﹐莫從稽考﹐而糧有倍墮者矣。其失在不念廛居之徵﹐以市肆衝僻爲上下﹐初非可以丈量定者。山林則榮落無恆﹐園池則修廢因人﹐豈得計畝以爲額﹗古者廛有廛稅﹐不入經界。林木竹薴則可於鬻處稅之﹐而不可限以恆有。今欲蘇民之困﹐惟有據見在之墾田﹐以七升八合遞下爲準﹐而元額斷不可復。但令實科實徵﹐民自可無逋欠﹐亦何國計不足之有﹗若弘治﹑萬曆兩次丈量﹐所司皆以取足元額﹐而略爲增減。其萬曆中江陵橾切﹐尢爲一切之法﹐愈不足據也。

言三代以下之獘政﹐類曰彊豪兼並﹐賃民以耕而役之﹐國取十一而彊豪取十五﹐爲農民之苦。乃不知賦斂無恆﹐墨吏猾胥﹐姦侵無已﹐夫家之徵﹐並入田畝﹐村野愚愞之民﹐以存田爲禍﹐以得有彊豪兼並者爲苟免逃亡﹑起死回生之計。惟彊豪者乃能與墨吏猾胥相浮沈﹐以應無藝之徵。則使奪豪右之田以畀貧愞﹐且寧死而不肯受。向令賦有成法而不任其輕重﹐孤兒獨老可循式以輸官﹐則不待奪有餘授不足﹐而人以有田爲利﹐彊豪其能橫奪之乎﹗賦役名數不簡﹐公費驛遞不復﹐夫家無徵﹐一切責之田畝﹐田不盡歸之彊豪不止﹐而天下之亂且不知所極矣。

唐制﹕郡縣有赤﹑畿﹑望﹑雄﹑緊﹑上﹑中﹑下八等﹐以爲官秩之崇卑﹐出身之優劣﹐升遷之上下。事之繁簡﹐任之輕重﹐人才之進退﹐因以分焉﹐誠善法也。今官制於府州縣注以繁簡﹐猶之可爾。注以頑淳﹐巳非獎厲風俗﹑責成教養之道。況注以饒瘠﹐則是羨之以貪而悼其廉也。筮仕之初﹐已有饒瘠在其胸中﹐欲士之有廉恥﹐民之有生理﹐得乎﹗

稅糧分派﹐令民徵納多寡有截然之數﹐則愚民易知而姦詭無所容。立法者在上一切爲苟簡﹐而使下分析之爲繁難﹐此甚無謂也。如漕運以四百萬石爲準﹐派於直省各若干萬。乃額糧之多寡﹐初不整齊﹐而部授數於司﹐司分派於州縣﹐取必於部授之總數﹐以碎細灑分之﹐遂於斗﹑升之下﹐立合﹑勺﹑抄﹑撮﹑圭﹑粒﹑粟等虛立之名。因而輕賫﹑耗腳﹑水利河南﹑過湖江西﹑兩尖及楞木﹑松板﹐亦就零星派數而灑加之。姦僞相乘﹐善算者莫之能詰﹐而況愚氓乎﹗夫名﹐因實而生者也。勺﹑抄以下﹐無此量器﹐何從而爲之名﹖十粒爲圭﹐千粒爲抄﹐誰爲歷數﹖粒下有粟﹐豈剖碎稻麥爲十粟耶﹖凡此﹐皆可資一笑。乃徒以爚亂人之耳目﹐而施之以利析秋毫之教﹐非小失也。且如北運以廣儲偫﹐亦豈必四百萬之整齊而無餘欠哉﹗則何如通計可漕地面夏說秋糧共若干﹐因坐派民米一石﹐運米幾斗幾升﹐至於升而止﹐卽或於四百萬石之數有餘有欠﹐亦何不可﹗官倉所入﹐不妨歲有畸零。農民所輸﹐自可截然畫一。若民田畝之有畸零﹐自以三從五﹐七從十﹐一二消除﹐皆至升而止﹐則一切腳耗之類﹐皆可簡明計之矣。如折色輸銀者﹐亦但可至釐而止﹐其下有毫﹑絲﹑忽﹑杪﹑微﹑塵﹑纖﹑埃﹐猥誕亡實名目﹐盡屬可汰。蓋部司憚煩﹐不先爲分析﹐而約略授以總數﹐乃使郡邑縷分﹐而至於泛濫以成乎纖詭耳。至丈量地畝﹐古人至畝而止﹐不成畝者勿計也。今卽不能﹐亦可至一畝十分而止﹐如釐﹑毫﹑絲﹑忽之名﹐奚從而生﹖使於畝分之外﹐算有餘贏﹐蠲以與民﹐亦不至於病國﹐王者亦何愛此錙銖﹐而顯受盡地力之惡哉﹗凡諸瑣細不經之名數﹐前代未有﹐始於宋﹑元之間舞文小生﹐竊律曆家之餘瀋以殃民。禍𨿽小而實大﹐安得一滌除之﹐以快天下之心目也耶﹗

光祿寺歲費二十四萬﹐郊廟﹑社稷﹑羣小祀﹑慶成﹑長至﹑元旦﹑萬壽﹑番使宴賜皆取給於內﹐乾淸﹑坤寧二宮常膳﹐上奉慈養﹐旁及東宮與未就封之皇子皇女﹐下給六宮六尙﹐以至宮婢奄寺之食料﹐莫不仰資。一日之費僅六百六十兩有奇﹐其儉蔑以加矣。蓋米麵出於正供﹐酒醋﹑醢菹﹑禽魚﹑蔬果具於各署﹐鹽茶蠟棗俱有實收本色﹐不盡以煩太倉﹐其措置亦密矣。乃仰未免有唐﹑魏之風焉。故逮成化時﹐虛祖宗積貯之帑藏以供禦用而後﹐又可知已。至正徳移太倉銀一百一萬有奇爲金花﹐以供遊幸犒賜之用﹐凡四倍於歲供﹐而國遂虛。嘉靖初﹐新都總已﹐於遺詔未能復歸太倉﹐以待新主之善政﹐因循一年﹐遂轉爲醮壇之費。醮壇罷而禦用承之﹐相沿以至於匱乏﹐則二十四萬二千餘兩之制﹐空有其名而費不貲矣。然後知周禮「惟王及後不會」之用意精也。王后之好賜﹐𨿽不會而取給於職幣。職幣之入﹐多寡隨時﹐儉可以畜而奢有所止﹐中主之志欲亦得矣。蕭何有言「使後世無以加」﹐誠遠慮也。子孫處承平之後﹐不能深諭艱難﹐束之則愈縱﹐勢所必至﹐何似豫達其情以爲之節宣哉﹗

黃冊之法﹐始於開尙書濟一言而定一代之規。乃行之旣久﹐十甲司冊者習爲姦私﹐以成影射飛漏之獘。然法𨿽詭而人存﹐脫漏墮射﹐猶有所稽核﹐迨冊書廢而愈亂矣。一縣數萬戶﹐冊籍輪掌﹐而總寄之一縣吏﹐又非大猾不任此﹐安能持之數十年乎﹗若通黃冊之法而善用之﹐無如不專任十甲﹐而當十年大造之際﹐於十甲內遞輪一甲管十年之籍﹐新舊交相對驗﹐各存舊冊以相稽考。且縣之有丞薄﹐非漫設也﹐唐﹑宋有司戶之官﹐正爲此設。無如專委於簿﹐以統糾其鬻賣別戶收除之實﹐每一官交代﹐卽舉任內有無推收﹐具冊呈縣。其縣每歲實徵之冊﹐必從簿發﹐而令當年里長與冊書封驗﹐無有差訛而後開徵。此最爲民事利病之尢者﹐必不可以苟且取便者也。

立法之始﹐無取太寬。常畱有餘之徳意於法外以使有可寬﹐故大貉小貉之獘必至於大桀小桀。惟通國計之常變﹐而處於有餘之地﹐乃寬之於課程﹐則民不狎爲易供而其後受束濕之苦﹐斯以樂生有道矣。今百姓之困敝﹐殆無孑遺﹐皆自守令之考成爲始禍之本。聞嘉﹑隆間且以歲課滿八分以上者﹐大計膺貪酷之黜。上𨿽未爲之法﹐而下自體徳意以行之﹐故民力裕而民心固﹐𨿽土木之變﹐鄧茂七﹑黃蕭養﹑劉﹑趙﹑鄢﹑藍諸寇之竊發﹐弗能搖也。以稅糧完欠爲有司之殿最﹐法始於江陵﹐一決其藩而不可復收矣。申﹑王二相﹐反江陵而過爲縱弛﹐乃以資言利者之口實。溫體仁全師江陵之術而加甚焉﹐有戶書李待問者爲之羽翼﹐乃令知推行取﹐府縣印官給由﹐皆行戶部﹐比較任內完欠﹐遂使牧民者惟鞭笞赤子爲務﹐而究之逋負山積﹐激成大變﹐所謂「則何益矣」者﹐信矣。故戶部考成之陋制不革﹐而欲民之免於深熱﹐必不可得也。

軍衛之制﹐行之百餘年而大壞。成﹑弘間軍尙可用﹐衛弁亦尙自力於武事﹐正﹑嘉而後﹐不可復理﹐勢所必然也。唐變府兵爲彍騎﹐而特重邊帥之寄﹐故𨿽有漁陽之禍而終得朔方之益﹐揖吐蕃﹑回紇而進之而終詘於中國之彊。宋與本朝仍舊相沿﹐憚爲攺飭。宋之禁軍﹑廂軍與衛軍略同。禁軍﹐團營也﹐廂軍﹐衛所也﹐皆散武備於腹裏也。夫惟軍衛聚屯於邊﹐其身家托焉﹐而又沐浴於剛勁之气﹐則莫之勸懲而自練習於武勇。若散屯於腹裏﹐使其黠者遊文墨歌舞之中﹐其陋者齷齪於雞豚園池之利﹐心厭甲冑﹐而神气俱爲之疲苶﹐欲其不化而爲驚麏縮蝟﹐不可得已。且兵聚則勇﹐散則怯﹐故東漢自平亂以後﹐置屯黎陽﹐所以聚之於勇武之鄕也。天下皆有兵。而天下無兵矣。腹裏之所防者﹐盜賊耳。其始發也﹐良有司率機快健捕制之而有餘﹔藉令其嘯聚漸眾﹐移邊兵而討之﹐亦易爾﹐烏庸是郡郡而置軍乎﹗洪﹑永間分列衛所﹐頗以遷就功臣而處之善地﹐遂以壞一代之軍政。卽以屯田言之﹐使屯於腹裏而耕民所可墾之田﹐何若屯於邊而墾民所不耕之土乎﹗制腹裏之盜賊﹐以民兵而已足。畜厚威於邊﹐不特夷狄莫之敢窺﹐腹裏之姦宄﹐亦隱然有所畏詟而不敢逞。南循海澨﹐接南寧﹑太平﹐繞黔﹑滇﹑建昌﹑黎﹑岷﹐遵九邊盡於登﹑萊﹐皆用武之區。中間要害如徐州﹑虔南﹑偏沅﹑鄖﹑夔﹑潼關﹐亦可扼險而收土著丁健之用。沿海則水師訓習之地也。環繞以固中區﹐爲詩禮耕桑之域。運天下於掌﹐而處九州島如一室﹐莫便於此﹐勿爲襲趙宋褊忌之計﹐以自翦羽翼而成禽也。

武舉之制﹐至烏程﹑武陵秉國之後而敗壞極矣。顧其始亦未爲得也。文章吏治﹐有循序漸進之道焉﹐養之以從容﹐而愼重之以獎其廉恥﹐固一道也。若武夫﹐則用其朝气而不用其暮气者也。以次而舉之﹐果有能者﹐必不耐其迂遲﹔其能耐者﹐必其大不堪者也。勿爲之科﹐而於大閱之日募艸澤之有智略勇敢者﹐督撫試而特舉之﹐部核之而授之以試職﹐卽使之從大帥軍中以待命於邊﹐或爲突騎﹐或爲隊哨之長﹐或分城堡之守﹐或效幄幕之用﹐實委之以戰守之事。其失也﹐不過亡一人。其得也﹐遂可以拔非常之士﹐而黠愞者不敢以身嘗試。則歲一舉之而已足﹐何事於科場之瑣瑣﹐決取捨於數矢之中否﹐數行之通塞哉﹗

言治術者﹐有名美而實大不然﹐則鄕團保甲是已。其說摹仿周禮﹐而所師者管仲軌裏連鄕之制爾。自周以前﹐列國各自立軍﹐大國三軍﹐次國二軍﹐小國一軍。一國之隘﹐無從別得男武之士而用之﹐則就農民而盡用其丁壯﹐亦如今土司之派其狼玀以爲兵﹐蓋以防鄰國之兼並﹐而或因以兼井鄰國。其事本不道﹐而毒民深矣。封建旣廢﹐天下安堵﹐農工商賈各從其業﹐而可免於荷戈致死之苦﹐此天地窮則變而可久者也﹐柰何更欲爭鬥其民哉﹗朱子自謂守郡日時有土寇﹐故欲訓練保甲﹐後熟思此土之民已竟武勇﹐柰何復導之以彊﹐因而已之。大儒體國靖民之遠圖﹐不泥於古固如此﹐未嘗挾一寓兵於農之成說﹐以學術殺天下﹐如王介甫之鰓鰓於保甲也。盜賊初非敵國也﹐以政安之﹐以法治之。天子建吏﹐不能爲民弭盜﹐而使民之以生死爭一旦之利乎﹗團保之立﹐若不實核之以武備﹐則徒爲兒戲而只以擾民。若使器械必精﹐期會必壹﹐技擊必試﹐立之以長而糾之﹐小則黠豪以牟侵貧弱﹐大則教之以亂﹐而鄧茂七之禍不旋踵而發。惟劉念臺先生尹京時聽行條規﹐以申六條飭冠昏喪祭之禮﹐而譏察遊惰非違者﹐不責之以武備﹐庶爲可行﹐蓋亦王政之枝葉也。

自鹽政邊儲之壞﹐議者爭言開中輸粟舊法之善﹐而不知其非。旣違事之宜﹐又拂人之情﹐故葉淇得以利動一時而盡廢邊屯﹐誠有以召之也。法之最顚倒者﹐農所可取苦粟﹐而條鞭使輸金錢﹔商所可徵者金錢﹐而屯鹽使之輸粟。邊可屯﹐官不能屯﹐而委之素不安於農之商﹔粟可博金錢﹐官不移丰以就歉﹐而責農之易金錢以償官。其不交困也﹐得乎﹗取之必於其所有﹐使之必於其所長﹐一人效一人之能﹐一物抵一事之費﹐周官之善﹐盡於此耳。

人各效其所能﹐物各取其所有﹐事各資於所備﹐聖人復起﹐不能易此理也。且如周制﹐兵車之賦出於商賈﹐蓋車乘﹑馬牛﹐本商之所取利﹐而皮革﹑金錢﹑絲麻﹑竹木﹐翎毛﹑布絮之類﹐皆賈之聽操﹐是軍器皮作火器各局之費﹐應責之於商賈也無疑。如曰稅重則物價貴﹐還以病民﹐乃人之藉於市買者皆自度有餘﹐面非資塵所必藉﹐非若粟之一日不得而卯距者也。且在開之此﹐無產未官全有九州島之壤﹐若列國封域﹐尢爲褊小﹐所需之產﹐什不得一﹐則但責之商賈爾。今四海一家﹐官山府海﹐何產不丰﹗凡諸軍國所需﹐取鐵於冶﹐取皮於原﹐取竹木於林﹐取絲於桑土﹐取麻絮於園﹐或就民而稅﹐或官自畜植﹐又不必盡責之於商賈。乃國計盡弛﹐悉授之末業之黠民﹐而徒督責之於田畝之徵﹐不給則令死於桁楊﹐死於逃竄﹐不亦僭乎﹗農所輸者止以養君子﹐飽士馬﹐何患乎不足﹗而一切取辦﹐則何望其能支﹗漢人鹽鐵之論﹐言之似理而實不然﹐漢之所以舒農民而培國本者﹐非後世之所能及。王介甫狹小漢制﹐而以靑苗﹑免役﹐保馬諸法重困農氓﹐其利害亦曙然。洪武椶園﹑漆園之設﹐可惟爲萬世法﹐後人且視爲迂瑣。民之方蘇﹐共俟之何日耶﹗

行鹽之有地界﹐商人之姦利﹐而有國者聽之。同此天下之人﹐食此天下之鹽﹐何畛域乎﹗通行﹐則商人不得持有無以增一時騰湧之價。若地分﹐則舟車之浩繁﹐自然不行﹐其可行者自然各有所底止。惟偶然一方缺乏﹐則他方濟之﹐究竟商人可以通融得利而無所大損﹐但不能操低昂以抑勒細民而已。無地界﹐則鹽價恆平﹐商之利亦有恆﹐而狡者願者不至貲獲之懸絕。且如河東鹽池﹐因晴雨而盈詘。其詘也﹐則食河東鹽之地界﹐其淡食者多矣﹔其盈也﹐又不能通貿之他方﹐而或視爲贅余﹐置之不足收﹔此兩病也。又如廣東海南之鹽﹐行贛﹑吉﹑衡﹑永﹑郴﹑寶﹐有上瀧﹑過陡﹑過山之遲阻。當議法時﹐惟以佐廣西之經用﹐而不知天下一家﹐隨在可以挪給﹐豈必在粵輸粵而割裂以爲之限乎﹗利便一聽之民﹐而上但取其固然之利於所出之地﹐何至殉商人之姦以困編甿﹐而召私鹽挾仗行凶之禍﹗誠欲惠商﹐支放以時而無坐待寄引之苦﹐則已足矣。

國以馬爲彊弱。秦之彊也肇於非子﹐而趙惟騎射乃能以一國抗初張之匈奴﹐漢﹑唐之所以能張者﹐皆惟畜牧之盛也。五代方域小而年促﹐僅作旦夕之計﹐而宋承之﹐舉漢﹑唐之故苑置之於蔓艸田疇之中﹐而彊賦之民爲保馬﹐其視金﹑元﹐如鼠之遇貍﹐誠不敵也。昭代乘口元之披靡﹐驅之無角逐之勞﹐其與張﹑陳爭成敗者﹐皆舟師步卒格鬥於吳﹑楚﹐用馬之力少﹐而馬亦僅矣。然猶廣置牧苑﹐爲邊防計﹐使循而不弛﹐不百年而蕃庶可待。乃不知誰爲之策﹐俵養於江北﹑山東﹑河南﹑北直民間﹐使民牧而責其駒。其爲民患也﹐則始領種馬之日﹐愚民稍以爲利﹐旣而子孫怠於牧畜﹐則或家無三尺之駒而歲供孳生之馬。垂至百年以外﹐刷馬﹑印馬之繁﹐折價之苦﹐計戶坐徵﹐加賦外之賦﹐而民敝極矣。其爲國患也﹐民貧而詭﹐則以駑羸之馬應官﹐旣不堪用﹐莫能整飭。而苟且之臣﹐又謂承平無用此贅物﹐不如折價貯於冏寺爲國儲。其邊鎭需馬﹐則上疏奏討﹐發冏帑以聽其自買。債帥十不買一﹐而徒充囊橐﹐於是中國幾無馬﹐而或資茶以貿於西番﹐仰鼻息於裔夷。抑且水艸失性﹐動至僕斃﹐徒爲猾駔﹑墨吏之中飽。邊警以來﹐人持短兵以當萬騎之衝突﹐責之以不敗﹐必不可得已。夫自寧夏而南﹐至於岷﹑黎﹑建昌﹐又南而滇﹑洱﹐皆宜馬之地也﹐黃河退灘自同﹑華而東﹐至於淮﹑泗﹐皆可牧之場也。捨彌望之荒壤﹐捐數千頃之閒田﹐調坐食之冗卒﹐募遊食之餘夫﹐通天下而計之﹐爲費幾何﹖行之一二十年﹐而入番之茶可使以金代馬﹐中國之孳息﹐自較夷狄而尢盛。固可蠲江北﹑中原之馬價以蘇尺﹐而民益蘇矣。謀國者不以家視國﹐國之蠹也。八口之家﹐牛﹑豕﹑雞﹐鶩不仰於市﹐傭夫惰婦一切藉粒粟以易之﹐其餒可待。捨其生聚﹐聽產乘之空虛﹐驅偃蹇之卒以當踐蹂﹐而國以淪胥﹐良可爲痛哭也。保馬爲禍階﹐俵馬繼之﹐賠折積怨﹐冏金盡而國隨﹐亦必然之勢已。

牧苑之法行﹐國馬取給於牧地﹐而通其法以廣公私之畜﹐紓民役之苦者﹐又莫若隨府州縣而置牧。每邑各有牧場﹐以邑之大小﹐艸料之難易﹐酌其多寡。其收放﹑打艸﹑剔除之役﹐量置官夫﹐谷粟取之縣倉本色。特恐傳捨之吏不加愛惜﹐則無如分任正佐官﹐每官牧若干匹﹐交盤淸楚之外﹐許寄牧私馬半﹐於公馬任滿﹐聽其作歸裝之用。其官牧之馬﹐以半供驛遞﹐半授民兵操演逐盜之用﹐使民兵之壯者習騎射焉。若其孳息贏餘﹐則三年一計其登耗﹐斥賣爲亭傳修飭之用﹐恆令寬然有餘而不爲吏苦﹐且乘人者﹐夏桀之虐政也﹐馬不給用﹐而狡胥之頑軀皆以累良民之項領。馬旣蕃衍﹐則嚴乘人之禁。在任官非五品以上﹐休致官非七品以上﹐士儒耆老非七十以上﹐及有病婦女非五十以下及受封者﹐不許用肩輿。則民相勸於養馬﹐而無形之富彊寓於居平﹐以待不測﹐此通數百年彊本治內之要圖也。

嚴於督民而寬於計吏﹐則國必無與立。史稱元政不綱﹐惟其寬也。唐制﹕州縣官秩滿﹐則謝事赴都﹐聽吏部銓簡﹐而後更授新除﹐謂之選人。𨿽士大夫不無疲勞之苦及待選之難﹐然使受命臨民者皆得奉一王之靈爽而聽廷臣之淸議﹐則自鄭重其官箴而不敢偸。三年入覲﹐因行大計之曲﹐亦通此法而得其平也。考滿給由﹐必親領司文﹐赴部考核﹐而後授以官階﹐則不滿於公議者﹐昏瞀老疾者﹐皆無所隱匿﹐而吏道淸矣。自以催科爲急﹐於是有借口錢糧任重﹐而郡縣長吏有終身不入都門者。升降皆遙爲除受﹐其陟其黜﹐一聽之上官﹐上且不知有天子﹐而況知有廷臣之公是非乎﹗上官者惟知己之好惡﹐又其下則惟知貨賄已耳。而天子設部司﹐設臺省﹐將以何爲﹗故郡邑之吏不入覲受計﹐赴部考滿﹐而覬天下之治﹐必無此理。

核吏不得不嚴﹐而士大夫自有廉恥獎掖之者﹐抑其本也。孟子言「君之視臣如犬馬﹐則臣視君如國人」。養犬馬者猶必充其芻豢﹐而官俸勿論多少﹐皆實支三石﹐折絹折鈔﹐則盡名有而實無。一月但支三石﹐以食九人﹐而不足庶人在官者之稍食也。爲吏者去其鄕﹐荒廢其資生之田裏﹐子女僮僕取給於實支者﹐十不償一﹐勿論其上有父母之甘旨也。況其葬﹑祭﹑昏﹑嫁﹑子孫讀習之費﹐而在官抑有往來酬贈﹐楮筆蹬油之需﹐𨿽至儉約﹐亦豈能如於陵仲子之資屨纑乎﹗全與實支﹐猶且不給。故唐﹑宋之制﹐店捨﹑魚步﹑園圃皆委之郡邑而不以上供﹐所以佐俸人之窮也。至於修理公廨﹐鋪程酒飯﹐心紅油蠟﹐一切皆有經費﹐寬爲數而不問其盈餘﹐要令公私各得拔葵逐織﹐而出無政事之埤﹐入無交徧之謫﹐然後秉國法以課其廉頑﹐則賢者獎﹑不肖者懲而不怨。今俸入不堪﹐吏莫能自養。其始也﹐虧替公費﹐耗沒祭祀﹑學校﹑夫馬﹑鋪遞﹑民快之貲以自入﹐而一責之民。其旣也﹐則無所不爲﹐而成乎豺虎矣。國家常畜數千饑鷹以牧飛鳥﹐猶且曰彼自有之而無待於公家﹐則何以爲民元後耶﹗

歷之紀建﹑除﹑宜﹑不宜﹐其獘始於唐﹐沿於宋﹐相循以爲故常﹐未有知其非者。惟解大紳庖西封事言之﹐而未能詳也。王者敬授民時之大典﹐而以惑世誣民之小道當之﹐導民以需﹐而爲事之賊﹐其褻天迷人甚矣。故王制曰「假於鬼神時日卜筮以疑眾﹐殺。」尢可異者﹐歷尾逆推六十年甲子一周之歲﹐徒列其年而無所取。宋人以天子年逾六十﹐欲展爲百二十﹐蓋使六十以外之人不登於歷數﹐非卹老者之所忍﹐不但天子然也。且下注男幾宮﹑女幾宮﹐僅合婚之邪說﹐尢爲俾民卒迷﹐而以此失其配耦之正者多矣。不能利民而滋害之﹐君道亡矣。歷授民時﹐使民知因時而趨事﹐則但當首紀月之大小﹐月建之所臨﹔次紀某日某時日躔某﹔次紀中節日時刻分社﹑伏﹔次紀朔﹑弦﹑望﹑盈虛﹔次紀方今月令之宜﹐如立春正月節﹐則曰自某日立春以後﹐某候至﹐可以作某事﹐如出耒耜﹐火田萊﹐五穀插﹑耰﹑薅﹑獲﹐生蠶﹐種艸棉﹐理桑薴﹐種瓜蔬﹐合牛馬﹐字雞鶩﹐摝魚苗﹐平道塗﹐架橋梁﹐苫墻屋﹐備薪炭之類﹐逐月逐候而示民乘時以竟功﹔其次則紀六气司天在泉之正變﹐示民以節飲食﹑愼起居而遠疾眚﹔其次紀官司祀事﹐民間嘗新﹑薦寢﹑社﹑蠟﹑儺飲之時﹔如此﹐則本天以治人之道立矣。若禦用歷﹐則因一歲之節序﹐時之徳刑﹐日之剛柔﹐定戎祀慶威之度﹐及發政布令之期﹐以憲天而出治。尢不當以瑣瑣災祥於有國之典禮﹐明矣。至壬遁歷以命將臨戎﹐尢爲誖蠧。兩軍相當﹐生死爭於俄頃﹐廢智勇而聽命於妄人之說﹐不亦危乎﹗

因逆臣之阻兵而廢藩鎭﹐因權臣之蠹國而除宰相﹐棄爾輔矣。宰相廢而分任於六官﹐以仿周制﹐是或一道也。乃周六官之長無所不統﹐而今太僕不統於兵部﹐太常﹑鴻臚不統於禮部﹐光祿﹑上林不統於吏部﹐通政﹑大理不統於刑部﹐國子監不統於戶部﹐官聯不審﹐事權散亂﹐統之者惟秉筆內臣而已。至於內臣之必統於吏部﹐尢爲國之大綱﹐而都督位兵部之上﹐莫能仰詰。二者乃治亂安危之樞機﹐周官之扼要。於此一失﹐綱紀盡亡﹐區區以行人司﹑欽天監爲禮部之遙屬﹐胡不推此以正六卿之職也﹗

牧民之道﹐教養合而成用﹐故古者學校領於司徒﹐精意存焉。今學政貢舉一歸禮部﹐則以爲此彬彬者儀文而已﹐戶部但操頭會箕斂以取民﹐爲國家收債之駔儈﹐王者意之重輕﹐形著於命官分職﹐治亂於此決矣。督學官﹐司教者也﹐宜爲布政使司之分司亡疑﹐而以按察使司官爲之﹐欲以刑束天下士乎﹗其始制之意﹐不過欲重其事權﹐以彈壓提調之有司耳。乃按察只以糾大姦﹑拆大獄爲職﹐若經常教養之事﹐布政司領所屬長吏之治而考其成﹐以上計定黜陟。今學政興廢﹐無所事事﹐而授之廉訪提刑之官﹐則布政司一持籌督迫之租吏﹐使爲一方之師帥﹐天下何緣而治也﹗

洪﹑永間歲貢最重﹐與進士相頡頏﹐故授以訓導﹐其選師儒﹐未嘗不重也。其時學校初立﹐歲貢生前無積累﹐非有日暮塗窮之意﹐而朱善﹑苗衷皆以教官擢大位﹐曹鼐自陳不敢爲人師﹐其不以閒冗視之可知也。相沿旣久﹐挨貢法行﹐歲貢者皆學不足以博一舉﹐而視此爲末路﹐其能擢國學縣令者百不得一﹐惰歸之气乘之﹐𨿽欲不棄教道而弋脯修﹐不可得已。要未始非立法者之不圖其後也。學政惟宋爲得﹐師儒皆州縣禮聘﹐而不系職於有司。若令提調就附近致仕閒住﹑告病﹑告養品官之中﹐及舉人年四十以上﹐學行果爾表著者﹐官率生徒﹐執贄拜請﹐以典教事。其祿養資給﹐因地方大小﹐生徒眾寡﹐差等以立之經制。督學官一以賓禮接見﹐不與察計之列﹐行移不通於有司﹐迎詔﹐拜表﹑歲﹑時﹑朔﹑望無所參謁﹐若其教無成績﹐而所教生徒屢科不與鄕舉﹐歲試優等少而劣等多﹐及行劣至三五人以上﹐不先送提調官詳黜﹐又或告發干名犯義及數幹門禁者﹐則引身告退。若提調官所聘非人﹐及獎勸乖方﹐致令惰劣者﹐督學官糾參如法。師儒若有成教﹐則不論年歲﹐惇畱卒業﹐待其果老﹑果疾或品官起用﹑舉人中式受職﹐而後更聘。一以道義廉恥相獎﹐則人才士風﹐庶幾可攺。長此不革﹐師道賤而教無術﹐監司府縣任意差委﹐濫與錢谷刑名之役﹐若簿尉倉巡爲奔走之下吏﹐僕僕參候﹐與僧道之長同其趨蹌﹐不肖者因之以希錙銖之利。害極於末流﹐而其始抑有以啟之也。

弘治間初命按察司官督學﹐授之特敕﹐其敕皆勸獎人才之語。至萬曆初所攺敕﹐則如詰姦制盜﹐置士子於不肖之中而勒束之。故率天下於寡廉鮮恥之塗者﹐萬曆之初政﹐江陵之變法﹐申﹑商之莠說也。兩敕具載會典。江陵之法行﹐而劣生把持﹑包攬﹐賕吏鬻靑衿﹐受囑托之風益烈﹐蓋以撲之者煬之也。

進士科始於隋﹐垂千年而不能易。後有易之者﹐未知以何道爲得。王安石革詞賦﹐用書義﹐亦且五百餘載矣﹐使學者習效聖賢之言以移其志气﹐其賢於詞賦明甚。至文體之屢變﹐或趨於陋﹐或淫於邪﹐皆乘時會﹐不能爲之豫謀。伹可釐正者﹐導以讀書窮理之實而已。書義而外﹐論以推明經史﹐而通其說於治教之詳﹐策以習天人治亂﹑禮樂﹑兵刑﹑農桑﹑學校﹑律曆﹑吏治之理﹐非此則浮辭靡調﹐假於五經﹑四書而不知其所言者何謂﹐國無可用之士﹐而士益偸則益賤﹐固其宜已。聞萬曆初年﹐縣試儒童﹐無策者不送。府試且有以河圖﹑洛書﹑九宮﹑八卦策問儒童者﹐則所重可知已。萬曆中葉﹐姚江之徒興﹐剽竊禪悟﹐不立文字﹐於是經史髙閣﹐房牘孤行﹐以詞調相尙。取士者亦略不識字﹐專以初場軟美之套爲取捨﹐而士气之不堪﹐至此極矣。原其所始﹐立法亦有未善者﹐故流獘有所必至。科場七日而三試﹐作者倦而閱者亦煩﹐則操一了事之心以應後場﹐必矣。二場所試者﹐表判駢艷之語﹐將以何爲﹖舊制﹕誥詔表隨科一道﹐誥詔視表判爲愈矣。然士方在衡茅﹐使習知經國長民之道﹐固無不宜﹐若王者命令之大體﹐非立朝廷之上﹐深諭國體者不知。故唐﹑宋知制誥者﹐卽文名夙著﹑官在淸要者﹐尙須試授﹐則不可使士子揣摩爲之﹐明矣。誥詔旣所不能﹐表判又爲無實﹐何如攺三場爲兩試﹗初場書義淹通﹐每解額一人﹐取定兩人﹐令赴二場﹐試以二論三策﹐然後決取一人中式。初場以十日閱文﹐一日拆捲﹐凡十二日而試二場﹐又五日而發榜﹐則作者精力有餘﹐閱者安詳不遽。尊經窮理以爲本﹐適時合用以爲宜﹐登士於實學﹐固科場救獘之一道也。未得創制顯庸之聖﹐作法以待賢者﹐亦將必出於此。

問刑官故出入人罪﹐律以槪論。然考之宋制﹐故出罰輕而故入罰重﹐此王政也。故出﹑故入﹐有受贓﹑不受贓之別﹐亦但當於故出項下分受贓﹑不受贓﹐而不受贓者從輕。其故入﹐則𨿽不受贓﹐自應與受贓者等。故出則勿論已決遣﹑未決遣﹐一例行罰。蓋𨿽巳決遣﹐而復核果當從重﹐不難補決﹐自不致逸元惡之誅。若故入﹐已決遣與未決遺者固應殊科。蓋故入決遣﹐死者不可復生﹐刑者不可復完﹐徒流已配者不可追償﹐其已受之勞辱﹐已決遣之罰自應加重。其致死者﹐倍宜加等。卽不抵罪﹐而終身禁錮﹐與大計貪官同處﹐不得朦朧起廢﹐及以邊材等項名目濫與薦舉。則問刑之吏尙知所懲﹕而酷風衰止﹐貪亦無以濟矣。

贓以滿貫抵重罪﹐刻法繩人﹐此所謂一切之法也。抑貪勸廉﹐惟在進人於有恥﹐畫一以嚴劾之﹐則吏之不犯者鮮﹐更無廉恥之可卹而惟思巧爲規避﹐上吏亦且重以錙銖陷人於重罰而曲爲揜蓋。上愈嚴而下愈匿﹐情與勢之必然也。且凡所受於下吏﹑部民者﹐乃至雞鳧﹑扇帕﹑紙墨﹑油炭﹐皆坐價抵贓﹐繩人於交際之塗﹐且必開其掠奪之大焉。有出身事主﹐而可如於陵仲子爭名於一鵝半李之間者乎﹖旣不住法矣﹐則何謂之贓﹖其枉法也﹐則所枉之大小與受贓之多少﹐孰爲重輕﹖假令一兵部官濫授一武職﹐以致激變喪師﹐或因情面囑托﹐實所受賄僅得五十貫﹔令一吏部官濫授一倉巡河泊﹐其人無大過犯﹐而得賄二百貫﹔又令一問刑官受一誣告者之賄而故入一人於死﹐僅得五十貫﹔其一受誣告者之賄而故入人於杖﹐得二百貫﹔豈可以貫之多少定罪之重輕乎﹖則無如不論貫而但論其枉不枉﹐於枉法之中又分所枉之重輕﹐但除因公科斂﹐因所剝削之多少﹐分等定罪。其它非黃白狼藉﹐累萬盈千者﹐苟非枉法﹐但付吏部記過﹐全士大夫之名節於竿牘飲食之中﹐而重之於箕斂漁獵之條。惟寬也﹐乃能行其嚴﹐惡用此一切之法爲﹗

弭盜無上策﹐逐捕亦法之所不可廢。宋制﹕捕盜獲全夥者﹐加一官﹐其法較善。蓋責有司以捕盜﹐惟可賞而不可罰﹐罰一行則匿盜不報以苟免於謫﹐而盜益猖獗矣。盜無可全獲之理﹐十人得七﹐卽可膺全夥之賞。其未獲者﹐責令鄕保戶族長立認狀﹐不拘年分﹐曾否經赦﹐及已獲賊首處決與否﹐失主存亡﹐舊案遠近﹐皆一應責令擒送。若有隱匿﹐被人首出﹐卽同窩盜。嗣後捕盜員役﹐若能盤拏積年未獲之盜﹐舊案分明不枉者﹐卽照捕獲全夥例紀錄﹐能捕人役﹐一例給賞。其犯盜人田產在逃未獲者﹐卽行變賣﹐給失主賠贓。如此﹐則官司無諱盜之心。而失主自告報後﹐非火下識認須當官指證者﹐但其一眞實贓單﹐明塡記識﹐俟驗合認領﹐更不煩頻令到官﹐一聽官司自行審決﹐則被盜亦何憚而不泄其荼毒乎﹗此亦弭盜於末流之善術也。

冗事於一官﹐而宂官於無事﹐兩失之道也。在京如吏部稽勛司﹐其職掌漫無可課之功﹐而文選宂沓﹐以滋黠吏乘司官之促迫瞀亂而讎其姦﹔何如以初選任之文選﹐而以升遷﹑調降﹑起復之補除任之稽勛﹐則曹務繁簡稱矣。工部屯田司﹐亦無實之署也﹔何不令三歲一稽天下田畝荒墾﹐有無崩坍淤退﹐並課有司陂堰圩堤之興廢﹐而核實地畝增減﹐以授戶部而登耗其稅糧。都水則專任黃﹑漕二渠之通塞。在外則同知﹑通判﹑推官﹐沿五代及宋掣制之陋以建置﹐而漫無專任﹐爲課最所不及﹔自好者持祿以待遷﹐否則法外生事以擾民﹐而事集於知府之一人﹐求暇以課農桑﹑親學校而不可得﹔何似明任以詰戎﹑捕盜﹑督糧﹑問刑之職﹐如漢分曹之制﹐受成於知府﹐而各給印信﹐得上達於監司﹐俾知府一意教養﹐則前代行春﹑勸農﹑賓賢﹑欽射之典可復也。

官自有體﹐國家授之以體﹐則爲吏者有所矜式以養其品行﹐民亦受其福矣。相沿非九卿堂上官﹐及法司屬官差審刑獄﹐五城四門巡視官﹐不置刑杖。若內閣翰林等淸署﹐𨿽傔從有犯﹐亦送兵馬司杖治﹐所以優君子於淸簡和平﹐而刑亦不濫。不然﹐在京文武吏且盈千﹐輦轂之下血濺肉飛矣。以在外言之﹐凡爲吏者卽置刑具。如捕盜理刑官﹐固其職掌。若分司守巡及府州縣佐貳首領﹐用此何爲﹖以快其怒﹐張其威﹐甚則脇民而取其貨耳。若布政司府州縣正印官﹐不得無刑人之事﹐律旣有笞杖定制﹐或稍使得用訊杖竹篦﹐以警欺窳可爾。若夾踝拶指﹐乃不得已而用以詰盜﹐今牧民者以施於民﹐是長吏者民之鷙鳥猛獸﹐而刑具者其爪牙也。失父母師保之尊親﹐而爲獄吏﹐知自好者亦應恥爲之。相習不愧﹐因而不仁﹐豈自知其辱人賤行耶﹗乃民亦何辜而糜血肉於司牧者之堂也﹗倉巡驛泊﹐師師相仿﹐民其餘幾﹗乃至教職亦挾杖以行﹐廉恥蕩然矣。自應急爲釐正﹔訊盜之械﹐惟捕盜官得用之﹔理刑官得用訊杖﹔正印官得用小薄竹篦﹐以懲不恪。若正犯笞杖﹐卽與如法的決。姦欺大蠹﹐卽本署役從﹐亦大則送理刑官﹐小則發巡捕首領訊治。斯以矜重長吏﹐全其君子之體﹐而以寬斯民之束濕者﹐卽在乎此。若徵收役糧﹐除姦欺里甲付理刑官追比問罪外﹐則自有勸戒樂輸之道在。若以天子之尊﹐遣數千鷹犬威制匹夫匹婦﹐而索升斗銖累之得﹐不但羞當世之士﹐而亦重辱朝廷矣。

尹京之難﹐古今所同﹐故兩漢多用嚴酷之吏以處之。然京尹﹐牧民之長﹐乃天下郡守之師表﹐而以毛鷙爲尙﹐則是倡四方之舍徳而崇刑戮也。顧輦轂之下﹐土著少而賓旅眾﹐其去鄕裏而來都下者﹐類皆其黠者也﹐非可素施以浙摩之訓。則非任張敞﹑趙廣漢﹑嚴挺之之流﹐誠有難治者。故以郊外編甿屬京尹之政教﹐而國門以內屬兵馬司﹑巡視禦史之糾察﹐庶兩得之道也。乃一城而五之﹐莫相統攝﹐竄匿閃爍﹐百獘所生。兵馬司秩卑權輕﹐動爲權貴所掣。巡視禦史差以月計﹐傳捨視之。姦不勝詰﹐而法且窮矣。故其後也﹐一授法紀於緹帥﹑廠奄而成乎大亂﹐風波之獄﹐毒流善類﹐皆巡察者之權不壹﹑任不重有以致之也。緹帥之職﹐視漢之司隸校尉也﹐而可使紈袴近幸之狡者任之乎﹗誠欲以牧民任京尹﹐而以輯姦任執法﹐無如以五城內外鄕飲﹑讀約﹑廛稅﹑夫役聽京尹﹐畿縣仍靦外府州縣。其緝拿探丸﹑發篋﹑窺探﹑賄詐﹐禁止飲博﹑猖狂﹑闌獄﹑擾市﹐凡屬五城所掌之禁令刑名﹐於都察院堂上副僉專任一員總提督之。劾其縱怠﹐禁其淫刑﹐官尊威重﹐法可必伸。移緹帥之權以授廉直剛毅之大臣﹐養京尹之仁使盡撫字敬敷之大體﹐斯爲經國之良規也乎﹗

常平倉﹐良法也﹐而每中圯不行﹐非但不得其人﹐亦立法之未盡也。倉米不出於經制﹐故墨吏可以侵牟﹐窳吏可容怠弛。若於立法之始﹐每年夏秋二稅內借徵本色﹐田畝起科最輕者如廣西﹑雲南﹑江北等處﹐每民米壹石借徵壹斗五升﹐其次借徵一斗﹐最重者借徵五升如蘇松等處。但遇饑荒谷貴之年﹐卽行平價糶賣。坐充輸糧入戶本年應納錢糧﹐若價過五錢以上﹐卽以有餘銀米賑濟。如三年不遇歲饑﹐將存米一半﹐於應解漕糧地方支解﹐照數減徵糧戶本年漕米。其非水次﹑無漕運地方﹐亦支放一半﹐或發賣﹐或充官吏俸糧﹐民皂﹑鋪遞﹑膳夫﹑斗級等項公食﹐每石酌價五錢﹐坐減糧戶本年應納折色。至六年而舊米支盡﹐新者相仍﹐假有民米萬石之縣﹐以中則準之﹐恆有六千石之畜矣。其米於髙爽塞燥地面﹐徵火米﹑黃米﹔卑濕蒸熱之鄕﹐每米一斗﹐徵晾過幹谷二斗二升﹔皆於十月十五日輸倉爲止。支放之日﹐數有虧欠﹐經收官不論在任及升調降罷﹐行提坐贓﹐追賠問罪。蓋有糧之家﹐類非糴貴坐餒之人﹐通有餘以補不足﹐但損其息﹐不損其實。三年而無歉歲﹐則亦適如其應輸之數﹐而通濟均平之道得矣。坐抵起解錢糧﹐則有司無所施其侵漁。若濕漏雀鼠之壞腐折耗﹐典守者固無所逃其責。不此之圖﹐而丰年發官本以收糴﹐則有抑勒彊買之害﹐挪移狼藉之獘。至於罰谷存倉﹐則只以啟墨吏肉攫折金入橐之門﹐而五刑收贖之外有之外有無涯之峻罰﹐徒爲民蠹﹐無粒粟之實惠也。

黃籍戶口之外﹐有司別有煙民冊﹐此政之顚倒而但可一笑者。率土之濱﹐莫非王臣﹐此穰穰者何人﹐而徒以勤耕苦獲﹐供國家之租賦者謂之戶口也﹗且如人丁絹﹐唐之庸調也。桑絲絹﹐口元按戶課桑之加徵也。戶口鹽鈔者﹐原以國初鹽課每引止輸邊粟四斗﹐鹽價賤﹐民食其利﹐故稍派令出鈔以助正課也。絲絹之稅不專於農民﹐通城市村坊逐末技作之民均輸之。旣宅不毛者不免裏布之遺意﹐而食鹽之利﹐計其多寡﹐則逐末技作者必多﹐而農民恆有經旬淡食著﹐固宜分派煙民也無疑。但宅其地﹐不論客戶﹑土著﹑佃耕﹑自種﹑工商﹑遊食﹐一令稍有輸將﹐以供王民之職﹐乃名不登於天府﹐無一絲文錢之奉公﹐而重困農民﹐代爲墮輸﹐尙得爲有君統理﹐有吏分治之天下乎﹗卽煙民而爲戶口﹐三載而考去畱登降之數﹐何所不宜﹐而執數百年已朽之鬼錄﹐索非法之財耶﹗

朱子言救荒無良策﹐不如修水利﹐誠牧民之要言也。然僅爲東南可瀦可堰者言爾﹐江﹑淮以北中原平衍之地﹐更無水利可修。且修水利者在良有司躬親之﹐朝廷都水所掌﹐非不具立條貫﹐無人奉行﹐則亦聽民之有雨則弛﹐無雨則爭﹐非畫一可久必行之道也。周禮荒政﹐多興工作以聚失業之人﹐此最爲通變之善術。蓋年𨿽凶荒﹐病在民而國未嘗遽瘠也。若河南﹑山東﹑淮﹑泗一帶﹐黃﹑漕二渠歲不貲﹐假令災傷之歲﹐於九月後度所宜修之堤岸﹐所當疏浚之支流﹐卽行就災傷地面﹐募無食之民﹐鳩工起事﹐以所應用錢糧﹐於相近成熟州縣﹐平價和糴米麥﹐或截抵價漕糧﹐給丁夫口食傭直﹐及采買竹木甓石﹐俱以見米支價。其在山﹑陜﹑北直﹐則就近相視邊墻﹑堡哨﹑墩臺﹑壕塹合當修者﹐卽借支漕米﹐募饑民挑築﹐仍扣該鎭應支修邊銀兩﹐解戶部倉場堂上官。俟次年成熟﹐於相近水次地方﹐買米麥補運。若黃﹑漕二渠應有河工銀兩﹐工部卽交割倉場﹐候熟買補﹐尢爲利便。倘更不足﹐則臨淸﹑徳州二倉預備米﹐正可挪支。惟在丰年﹐則自非虜衝要緊地面崩坍急須挑築﹐及漕河十分淤塞﹐黃河異常決壞﹐爲患深大﹐一槪不得修理。畱待荒歲﹐民有所仰以全其生﹐而流散團聚﹐積爲寇盜之源塞矣。若東南旣有水利之可修﹐但在嚴立課程﹐專官管轄﹐則自無大歉。倘水旱太甚﹐亦可修城﹐浚壕﹐治道塗﹐葺館驛﹐繕公廨﹑學宮﹐神祠﹐以合用錢糧﹐告糴於鄰近成熟郡邑﹐支給工食。大抵北方之旱﹐千里彌綿﹐又無野蔌龜蠃之產﹐故死徙寇盜﹐倍甚於南方。因地制宜﹐存乎良有司之實心實政﹐非朝廷之可爲遙處。惟畱工作以待荒年﹐可設爲成法。且民有寧死而不受米粥之拯﹐且吏胥耆約無所讎其姦欺﹐惟募工之爲兩得。荒政十二﹐此爲要已。

移度支以供滇﹐黔﹑粵右﹐固不容已﹐然能安其人而漸化之﹐則𨿽勞而有造。乃田糧起科極乎無可輕﹐而州縣之虐取更倍於腹裏之重賦。郡邑之吏﹐有坐升而無內轉﹐𨿽行取而不得淸要﹐有拿問而無重法。棄置之於榮辱不加之地﹐無所顧卹﹐而聽其爲蟊賊﹐以求遠入之綏而移易其獷頑﹐其可得耶﹗使悉從乎直省之法﹐官有箴﹐事有制﹐賦役有經﹐卽以粵之財治粵﹐以黔之財治黔而亦足﹐而何況於滇﹗且其名爲州縣﹐大小饒瘠﹐恆不相稱。如臨桂乃省會首邑﹐而壤地瘠隘﹐不能供一城三月之食﹐靈川縣界去之十餘里﹐何不可並爲一縣﹗其它蕞爾箐峒之中﹐不能當一鄕保者﹐亦彊立州縣﹐如修仁﹑荔浦﹑荔波﹑永從﹐獨山等﹐皆設城隍﹑學校官吏以牽其民﹐而使日暮塗遠之人以朘削之者﹐又不可勝紀。苗﹑獞非庸愞之守令可制﹐但不生事以激之﹐則可以漸而引之向方。若八閩全土﹐在漢爲東冶一縣而已﹐東晉以還﹐日革故俗﹐今遂爲庶富文明之鉅省。簡以治之﹐易從而可親﹐何事此紛紜建置哉﹗如以郡縣少不能成一省會﹐則兼兩廣爲一布政司﹐而建司治於蒼梧﹐分貴州入湖廣﹑四川﹑雲南三布政司﹐使習腹裹之政教﹐以移易其吏民苟且之心﹐則此日之粵右﹑滇﹑黔﹐不可如他日之閩﹑浙乎﹗倘以苗夷竊發﹐必須彈制﹐自可於貴陽﹑柳州設督制鎭巡﹐開軍府如甘肅﹑鄖﹑贛﹑偏沅﹐亦何用此無政無刑之藩﹑臬爲也﹗

兵柄無所專統﹐自宋而始﹐然樞密院猶與宰相相爲頡頏﹐蓋亦仿西漢大司馬﹑大將軍之制﹐而稍替其權﹐未爲失也。若周官九伐一掌於司馬﹐全領夏官之政﹐不專任兵事﹐則封建郡縣﹐形勢不同。周之戎事﹐止於千里王畿之車徒﹐以討諸侯之不庭者﹐非後世外有彊夷﹐內有大盜﹐爭安危存亡於一戰也。兵部統武選承襲矣﹐又統職方九邊之戰守﹐及車駕﹑武庫﹑鹵簿﹑驛遞﹑兵器之繁﹐吏治雜而樞機僅其偶應之一節。乃使軍中遙稟其節度﹐與督巡鎭帥均其功罪﹐欲軍之不僨﹐不可能已。分奏覆﹑淸核冗沓簿書之餘力﹐以揣度千里外之進止﹐𨿽日斬丁汝夔﹑王洽﹐亦徒爲淫刑而已。兵部所可司者﹐兵制之常也。軍衛句補絕除添調之政﹐腹裏武職世襲黜陟之銓﹐裔夷朝貢封削之典﹐驛傳夫馬擺給之制﹐兵器造作給發之數﹐已不勝其繁矣。若邊防徵剿﹐出大師以決安危﹐自應必有專任廟算者。殿閣學士固參贊密勿之官﹐旣有文華﹑武英之別號﹐則首輔統理而外﹐宜分武英殿大學士專理機密文字﹐調度邊鎭守禦徵剿﹐無事則申飭訓練﹐以考核鎭巡。凡有軍政之官而進退之﹐其枚卜會推﹐一視閣臣﹐而必於曾任督制及本兵尙書﹑侍鄖中曾有邊功及威望隆重者推之﹐而愼選武英殿中書舍人﹐聽其委任。庶乎不以有國之司命﹐付之悠悠持祿之人﹐塗飾而趨於羸以斃也。

題奏得旨﹐科抄下部﹐印發邸報﹐使中外咸知﹐此固以公是非得失於天下﹐而令知所奉行。然在尋常銓除﹑降調﹑論劾﹑薦舉﹑典禮﹑刑獄﹑錢糧﹑工役之類則可。卽如緹騎逮問﹐刑科且先行駕帖﹐不發邸抄﹐況用兵大事﹐姦細窺覘﹐密之猶恐不密﹐乃使喧傳中外﹐俾夷狄盜賊得以早測進止乎﹗若仿唐﹑宋樞密院之遺意﹐專任一閣臣典司之﹐則凡系軍情奏請﹑敕旨傳諭及上言兵事者﹐不論可否從違﹐每科抄卽送武英﹐應會議者卽集官會議﹐應傳諭軍中鎭巡將領者卽彌封傳諭﹐應知會直省督撫監司軍衛調發接濟者卽行部知會﹐其建言兵事可否采用﹐卽召赴閣熟問奏行。自余不應知聞衙門及在外官民﹐自不當徧令測知﹐一槪勿得抄入邸報﹐敢有漏泄者﹐如律治之。不然﹐律禁漏泄﹐而邸報流傳遠邇﹐一何誖也﹗其夷虜入犯﹐盜寇竊發﹐該汛地官飛報與臨陣勝敗﹑城堡存亡﹑賊勢衰盛及偵探敵情一應塘報﹐皆止抄發應與知聞衙門﹐俱不得抄入邸報。惟掃蕩大捷﹐應行露布通傳者﹐方許發抄。則機事密而人心定﹐斯爲廟算之永貞乎﹗

六科之職﹐有封駁﹐有抄參。封駁之制﹐唐門下省掌之。門下與中書俱宰執也﹐而相爲駁異﹐非大臣協恭之體。給事中﹐門下屬員也﹐廷諍爲宜﹐以正君徳﹐飭國政﹐儆官箴﹐盡民隱﹐自不易之良法。若抄參﹐則爲私意橫行之便徑矣。且如抄出嚴之﹐抄出速之﹐抄出商之﹐與六部相斟酌而申飭焉﹐猶之可也。若抄出已之﹐尢爲非法。使其事大而必不可行﹐則自當封駁。若事小而在可行﹑可不行之間﹐且以聽部院各衙門之行止﹐而徐議其得失未晚。乃惟一人之意﹐更不俟公論﹐不請君命﹐而以意爲廢興﹐此何法也﹗自持祿養交之閣臣務爲詭隨﹐任科臣之泛濫以免指摘﹐於是而上下爭權以成乎滅裂﹐一激而爲盡削臺省之權以任六部﹐賄賂公行﹐綱紀蔑絕。後有作者﹐必且大反而又失其平﹐則封駁﹑抄參﹐酌中正以適治理﹐所必熟講也。

總憲得其人﹐則吏治自飭﹐大司成得其人﹐則士气自淸﹐顧公佐之在都察院﹐李公時勉之在國子監﹐其明效也。六科無所統屬﹐故吏科都給事中宜任大計及分發紅本﹑封駁抄參之事。若禦史員𨿽多﹐業有總憲爲之綱紀﹐又任掌河南道印者以大計﹑提差﹑考核之權﹐則𨿽有方嚴之總憲﹐或掣之矣。國子監不得與聞直省之學政﹐而以督舉官之磨勘授之部科﹐教之不壹﹐而望文體之正﹐士習之端﹐難矣。凡差提學官﹐一委祭酒﹑司業保任﹐以所保者之稱職與否爲保者之殿最。若私通賄賂及寬而縱弛﹑嚴而苛刻及倡率士子爲詭誕庸陋之學者﹐國學不先糾論而臺省舉發者﹐大司成以不職坐廢。其所頒條約﹐俱國子監頒行之﹐或因時規正﹐大司成具列奏準酌定﹐庶教出一源﹐而士風其可齊也。

鬻爵之政﹐始自晁錯﹐所鬻者爵耳﹐爵非官也﹐以復除﹑以贖罪而已矣。後世乃以鬻官﹐又其甚者乃至於鬻士﹐納馬﹑納粟而入太學。成化間之亂政﹐從古所未有聞﹐其說開自大學士邱浚。浚之爲人﹐樂道秦檜者也﹐固其宜矣。天子自鬻國子生﹐則下之鬻鄕會試﹐鬻弟子員﹐孰從禁之﹗未幾而程敏政﹑唐寅之事起﹐自有虞氏設庠以來﹐極乎金﹑元之賤士﹐未有滅裂人廉恥﹐以敗國之綱維如此者。乃相沿二百年而趨益下﹐浚之罪可勝誅乎﹗粟﹑馬之納﹐於國計幾何﹐乃以教化之源爲銅臭之府耶﹗萬不得已﹐如晁錯之急於實邊以紓民力﹐自可別立閒散秩名以酬之﹐免其徭役﹐而自杖以下﹐有司不得輒加訊辱。又進而假以鴻臚﹑光祿﹑上林諸署宂員﹐任事則給以祿俸﹐猶未至重虧夫名教也。

今之鄕飲酒﹐非古之鄕飲酒也﹐然如會典行之﹐亦有裨於風教。乃有司奉行故事者猶數百年﹐而里正之飲於鄕者久廢。無他﹐里正疲於徭稅﹐偸薄狠戾﹐先自里正倡之也。其徒更有錢糧不認父子之謠﹐而尙暇及此乎﹗惟公費﹑驛遞自有經制﹐不遣里正任其荼苦﹐正供簡明易遵﹐按籍以責稅戶﹐不誅完欠於里正﹐則里正不任爲嗾放入山搜攫之獵犬。力旣有餘﹐而播惡之習气且革﹐則亦知自愛﹐而以風教任之﹐彼且以得行典禮﹑司教化爲己榮矣。若古之鄕飲酒﹐則今之起送科舉及鄕試鹿鳴宴是已﹐此尢祟獎始進於禮教之大者。乃架月橋﹐令伎人簪花作雜劇﹐殊爲可恥﹐宜其一變而以犒兵﹑饢役之酒食﹐呼蹴而與﹐以訖於不復行也。鹿鳴𨿽歌古詩﹐而音節無傳﹐僅同巫咒﹐簪花掛彩﹐輕艷不倫。此當自唐人曲江宴來﹐宋司馬溫公聞喜宴不肯簪花﹐禮部亦不彊之。今古樂不可復﹐不如且革淫樂﹐而以賓主獻酢之禮行之。榜首爲賓﹐齒元爲介﹐余爲眾賓﹐請鄕先生三品以上徳望重者爲饌。

州縣統於府﹐而府別有學﹐其制與州縣等﹐此甚無謂。宜於州縣學中歲試優者﹐行提調官核其徳行﹐無出入公門﹐虧損名義等過﹐升之府學而餼之。量府之大小﹐人才之盛衰而爲之額﹐多者不過百人。凡州縣學﹐但與鄕試﹐不得歲貢﹐士升於府學而後貢之﹐升府學者不必科試﹐竟送鄕試。廷試其優者與出身﹐次者入太學。大府歲試而貢之者三人﹐次二人﹐小府一人。不但名實相稱﹐且學之於鄕﹐已小成而進於郡﹐及就郡學﹐則師友益廣﹐勿使局促井裏﹐狎暱習气﹐至以錢糧﹑訟獄陷溺其心﹐所以擴其耳目﹐逸其志趣以變之禮﹐所謂遊其志也。升府學﹐則以胡安定教法及白鹿洞學規酌而教之。學以漸而可大﹐孰與老於鄕校﹐錮蔽於腐誖時文之中﹐而以鄕貢爲日暮塗窮之旁徑﹐使偸靡以終其身乎﹗

截解似兩便於國民﹐而不知其適爲兩害也。財用出納消息之權﹐必操之朝廷而後張弛隨宜﹐裕於用而民不困。爲苟且之術者﹐規一時之簡易﹐而鹵莽滅裂之禍不可言。如嘉靖間因吉囊﹑俺答之患﹐陜西三邊用兵孔棘﹐遂將陜西一應錢糧盡行截作三邊之餉﹐不足則截四川鹽課補充。當時在民則免於解京之難而和解邊之近﹐在戶部則免接濟不及之咎﹐以委之總制之自爲催督﹐而以速濟邊事﹑減省路費爲辭。乃自此而後﹐戶部付西邊之有無於度外﹐至甘肅一鎭經數十年而無斗粟一鏹之給﹐寧夏﹑延綏亦僅有給者﹐收支無可稽考﹐托於未解以匿爲中飽者多矣。兵數損而士心離﹐起而爲盜﹐所必然也。催督之權一歸總制﹐任非其人﹐則胥吏威行於郡邑﹐令牌﹑令箭馳突官府﹐動以軍興相恐喝﹐民日死於催科桁楊之下﹐水旱流離﹐莫能告緩﹐故激而爲流寇。流寇之獨盛於關陜者﹐非秦人之樂爲寇也﹐截解之催督使然也。完欠支放﹐朝廷無從稽核﹐百姓無可控告﹐以陜西委陜西而求其不叛﹐庸可得乎﹗此夏﹑嚴之流任意而聽部司之委卸﹐爲總制者又貪利權之歸己﹐以成乎患害。不知法有必迂曲而後可無獘者﹐槪從簡徑﹐則無紀綱而必裂。夫民必輸國﹐而兵必待養於度支﹐此定理也。水旱可以寬卹﹐邊事之緩急可以損益﹐皆聽廟堂之張弛﹐惡有刻定民間若干之賦稅﹐爲邊兵若干之軍需﹐而不憂額餉之有時不給﹐民力之有時不支者乎﹗窮鄕遠徼之民﹐皆知輸正供於京師而饑饉可以望恩﹐行伍之士﹐亦知待養於司農而節宣皆惟廟算﹐然後兵民之分義明﹐中外之血脈通﹐而無痿痺隔壅之病。謀國者苟且無術﹐而貽禍無窮﹐亦可爲永鑑也已。

歷代惟唐以錢絹雜用﹐蓋沿北魏﹑周﹑隋﹐江﹑淮以北地不產銅而錢詘﹐開通元寶始鑄而不給也。自餘皆以錢爲通用之資。宋以前﹐銀價𨿽貴﹐然僅用爲器飾﹐猶今之黃金耳。銀產少而淘煉難﹐銅隨在可采﹐而通市交緬猶易充足﹐物有餘﹐斯可爲不窮之用也。若宋末會子﹑交子﹐元變爲鈔﹐洪武初猶承用之﹐其法極乎陋敝﹐而必不可久﹐然則利生民之用﹐自太公以來迄於今﹐無如錢矣。錢法之壞﹐亂世貪人壞之也。國貧而攘利亟﹐銅本少而錢薄劣﹐覬多得利而終於不行﹐盜鑄亦因之以起。有天下者通計而期之久遠﹐何汲汲於旦夕之厚獲耶﹗卽今千錢之本費至九百五十文﹐但得息五十文﹐在國家計之﹐亦爲無窮之益﹐而民之盜鑄者以無利而廢然返矣。揀精銅而以佳錫點之倭鉛賤而惡﹐盜鑄者便之。錫產𨿽不多﹐然浙中打造錫箔﹐最爲暴殄﹐嚴禁之﹐一歲可得錫數十尢斤。每文足重一錢二分﹐而當銀一釐。輪郭圓好﹐文畫淸整﹐銅色純靑﹐漆背光堅﹐非是者﹐官收煉銅而以銅價償之﹐𨿽一錢亦不放行。要令鼓鑄不輟﹐則靑錢廣而惡錢自息﹐不待嚴之以流配之刑也。假使歲得百萬緡﹐則歲增百萬兩銀之用於天下﹐無論在官在民﹐優然有餘﹐而國自不貧﹐況實有五萬緡之息﹐𨿽至薄﹐亦歲計之餘乎﹗增此百萬緡於人間﹐則粟麥﹑絲麻﹑水陸物產之流通皆速。惟錢少而銀不給﹐故物產所出之鄕畱滯而極乎賤﹐非所出之鄕阻缺而成乎貴﹐民之饑寒流離﹐國之賦稅逋欠﹐皆職此之由﹐上下交患貧而國非其國矣。錢多則粟貨日流﹐卽或凶荒﹐而通天下以相灌輸﹐上下自無交困。故錢法行者﹐非一朝一夕驟獲之利﹐積始終﹑徹上下而自然以裕乎財用者也。欲錢之行無他法﹐惟少取息﹑務精好而已矣。

戶部天平﹐金鍼玉鉸﹐滑易而平傾速效﹐吏無能爲姦獘。各布政司用銅鐵者﹐猾吏隔宿以醋澆之﹐生綠澀﹐隨手一拗﹐加至數兩不能移﹐揮槌連擊不能動。有天下者﹐何惜此數兩金﹑數片玉﹐不爲民除無窮之蠹乎﹗斗斛鐵鑄信善矣﹐然但用以較量﹐而重不可舉。若以桐木爲之﹐加鐵裹二三寸於唇上。三年而一頒﹐通行天下司府州縣﹐不過二千餘具。請旨驗發﹐敢以私鬥斛收稅糧者﹐以矯旨從重論。所頒旣廣﹐自莫有敢爲同異者。大抵有國者不可惜費憚煩﹐如此類者亦多矣。

班匠之制﹐一以開國之初所定爲額。閱數百載後﹐其子孫或耕﹑或商﹑或讀﹑或吏﹐不復知有先世之業﹐而猶使之供班﹐或令折銀﹐徒爲無窮之累。若彼操技術以食於民者﹐曾不供一王之役﹐此政之大不平者也。且直省之中﹐若廣東﹑四川﹑雲南爲工作之藪﹐廣西﹑貴州地𨿽瘠而百工之所爲亦備﹐乃獨無班匠﹐亦非法也。朝廷所用工匠﹐自宜招募和雇﹐其稟餼之資﹐則當卽取之工匠無疑。誠於十五直省州縣分爲九等﹐制其名額﹐每名依公旬之制﹐歲役三日﹐酌其傭直多少﹐量加路費。不論土著客作﹐但於地面應付經一月者﹐卽令著役﹐給以當年經收信票﹐卽往他處﹐本歲不致重徵。歲役一二人爲甲首﹐徵收納解。合用工匠衙門召募揀選工匠﹐稱其難易巧拙而分餼之。其或上用之匠多而民間少﹐或民間之匠多而上用少﹐通各色免役之實徵﹐則均足矣。如木瓦匠所在多有﹐戧金刺繡民間少而上用不少﹐但均算所徵銀兩﹐隨宜支給﹐不可以一匠抵一匠之用。若召募不以其道﹐工食克侵﹐役使過度﹐刑責過峻﹐以致銷沮其趨事求精之心﹐甚至避逃不赴﹐造作稽遲﹐及粗惡不中程序﹐但責之部司之官而不責之匠﹐則弗患其不能來百工矣。若國有大興作﹐非大匠不能經度﹐工成應賞以祿秩﹐宜於工部別建職名﹐丰其祿秩﹔特不可假以尙書﹑侍郎﹐郎中等名色以亂流品而已。匠無世業﹐巧者能之。不以匠還匠而求之農民﹐農之困非一端﹐耒柄鉏矜且不能不以錢粟往求於匠﹐而尢代之供京班之役﹐無怪乎人之樂捨南畝而趨末作也﹗

所與守天下者﹐軍也﹐軍所尢重者﹐北邊﹑南瘴之屯戍也﹐城堡之哨瞭也。天子倚邊軍以固天下﹐三軍倚瞭哨以決死生﹐自非與將吏同心以效忠於國者﹐不可以此委之﹐明矣。乃自充軍之例興﹐雜犯死罪﹐若流若徒﹐皆以例發充軍。軍捨武職有大罪則調邊衛﹐邊衛有大罪則發哨瞭﹐是以封疆大故爲刑人抵罪之地﹐明示閫外之任爲辱賤投死之罰﹐督制鎭將且爲罪人之渠帥﹐如驛吏之領囚徒﹐國家之神气﹐幾何而不沮喪乎﹗且其人旣已姦宄﹐幸脫於死﹐而無惜廉恥以告鄕裏之心﹐無保井廬以全親戚之念﹐其不叛不逃﹐復何顧焉﹗其尢黠者﹐甘心延寇以快報復於一朝耳。本死地也而使之樂﹐本勞地也而使之勸﹐本險地也而使願者處之以保其貞﹐乃可令兵親其將﹐而以軀命報恩禮﹗正當於民間揀選有志行者﹐獎以榮名而使之爲兵﹐於腹裏屯衛揀選有志行者﹐獎以榮名而使之居邊﹐於邊軍揀選有志行者﹐獎以榮名而使之瞭哨﹐人慕榮名﹐然後上下相親而樂爲之死。彼罪謫戍邊﹐秦﹑隋之所以速亡﹔刺配軍州﹐宋之所以拱手而授天下於口口﹐而何效焉﹗÷惟合萬國以享帝﹑享親﹐則編甿皆所應效。太常寺所需﹐當責之戶口田畝﹐土產者徵本色﹐非土產者徵折色以和買。自外則米﹑麥以供祿餉﹐爲農民聽應輸﹐次則棉絨﹑豆料﹑絲麻﹑牲口﹑柴薪﹐舊制柴薪及捷柴夫傴責之畿南北﹑山東﹑山西﹑河南﹐亦爲不均。可均派天下之戶口﹐棗﹑茶﹑竹﹑漆可派之園林。此外凡國用所需﹐若皮張﹑弓箭﹑翎毛﹑蠟油﹑顏料﹑鉛﹑鐵﹑筋﹑角之類﹐皆商賈之所居盈以射利者也。田野之民﹐辛苦以采畜之﹐𨿽有餘而市之﹐亦以供終歲之用而不足﹐商賈坐而邀其利。乃自一條鞭之法行﹐而革稅課河泊所官之稅務﹐盡沒其從出之原﹐槪責之地畝﹐抑本崇末﹐民日偸而國日貧矣。蓋農民願懦﹐責取之也易﹐商賈黠狡﹐責取之也難。悉舉國用而脇蚩蚩之氓以輸將﹐其始具列名目﹐𨿽若繁細﹐猶存名色﹔一條鞭矣﹐則並其名而去之﹐但知徵粟徵金﹐而不知何爲而須此矣。萬曆間每府州縣皆置稅場﹐伹不宜遺內使督擾耳﹐言者謂之擾民。其云擾者﹐要皆市井姦囂之宵小﹐於國家根本所依南畝之勞人﹐未有怨咨也。或且謂農民日用亦必資於商賈﹐隨地而稅﹐則物價增貴﹐農民亦受其病。不知人必免於凍餒而後可有求於市﹐則以稅故而價稍增﹐亦其所可堪者也。若苦於饑寒徵徭﹐而無告之民經年而不入市者多矣﹐曾何損耶﹗議法於廷者﹐皆不耕而食﹐居近市而多求於市買﹐利商賈以自利﹐習聞商賈之言而不知稼穡之艱難者也。孰能通四民之有餘﹑不足﹑勞逸﹑彊懦而酌其平乎﹗雜派分責之商稅﹐則田畝之科徵可減﹐而國用自處於優﹐國民兩賴之善術也。孟子言「關譏而不徵」﹐又言「市廛而不徵﹐法而不廛」﹐謂當時列國分據﹐彼疆此界﹐商賈阻難﹐需貨於鄰國﹐非寬卹之使厚獲利﹐則趨他國而不至﹐故以不徵誘之耳。後世四海一家﹐舟車銜尾而往來﹐何患於商賈之不來乎﹗孟子言卹商而孔子不言﹐魯用田賦﹐以商賈之賦賦農民則譏之﹐斯萬世不易之法也。

邊糧有本色﹑折色之異。本色糧料艸束﹐就近截解以省飛挽﹐可矣。折色銀兩﹐轉解無難﹐自當總解戶部﹐請旨發邊。蓋事有緩急﹐兵有增減﹐有調彼赴此﹑隨急而應之異﹐采買糧料有丰凶﹑缺足﹑貴賤之不等﹐原不可以一定之數聽之督制鎭巡﹐使有餘則恣其漁獵﹐不足則或短少糧料以虧軍士﹐或更請增加以病國。惟必從部發﹐相緩急貴賤而爲之制﹐省無事之費以儲之而待有事﹐節丰足之價以儲之而待凶缺﹐一定於廟堂之斟酌而權衡皆專於壹﹐則事用恆足﹐而民亦不受邊鎭雷霆風火之督迫﹐邊亦不苦有司秦越肥瘠之視。假令歲解銀百萬﹐枉道由京而至邊﹐所費二千人之役而已。以都燕言之﹐薊宣﹑大同近在肘掖﹐遼左﹑延綏﹑寧夏不過旬餘﹐惟固原﹑甘肅爲遠﹐然亦沿塗驛站之均勞耳。財者﹐朝廷所以維系邊關者也﹐散网紐於四外而聽其自爲取與﹐可乎﹗苟且以趨便﹐所謂以細人之心謀國也。

天子所都﹐卽不得陸海之地而居之﹐亦未有不生五穀者。宮中之食與百官之祿﹐支本色者亦有限﹐未有不可給者。以都燕言之﹐若都他處﹐更爲易給。順﹑永﹑保﹑河四府夏﹑秋二稅二十三萬有奇﹐所需細糙白糧於蘇﹑松﹑常三府者十五萬有奇耳。卽以四府二稅之米麥﹐供宮中及百官﹑師生﹑吏役之祿入及酒醋之需﹐猶有盈餘以資他用。而必責之數千里逆流閘水之挽運﹐其船腳﹑尖耗﹑松板﹑墊席之費且倍於正供﹐又僉解大戶﹐使傾產隕命以任之﹐此何爲者﹖蓋沿洪武定都金陵﹐蘇﹑松﹑常帶水之便﹐因就近上供。及永樂北遷﹐謀國者苟且從欲﹐莫爲攺釐﹐其害遂至於今而不已。不知近者納本色﹐遠者納折色﹐此通禹貢五服百里﹑二百里異職貢之道﹐萬世必因者也。若謂天子之都﹐民食宜裕﹐不可使輸粟過多﹐則何不增此十五萬之漕糧於應漕之地﹐以代畿民之他賦﹐而免此更端之擾﹑偏重之役乎﹗或以吳下粳米精好﹐玉食者所宜享﹐則慈闈﹑上用﹐中宮﹑東宮﹑諸王﹑妃主之常膳﹐歲可數百石而給﹐令三府酌貢足矣。若遵大禹菲食之道﹐居其地﹐食其產﹐以爲百官倡﹐尢盛徳之事。食不厭精而已﹐何土之粟不可精耶﹗況郊廟粢盛﹐取之籍田﹐一畿之土耳﹐又何以仰質於上帝與祖考乎﹗

流民不知何時而始有﹐自宋以上無聞。大抵自元政不网﹐富者驕而貧者頑惰﹐有司莫之問。未流之先﹐不爲存卹﹐旣流之後﹐不爲安集﹐相沿至於成化而始劇。初爲流民﹐旣爲流寇﹐遂延綿而不可弭。江北﹑河南﹐曠莽千里﹐旱蝗一起﹐赤地無餘﹐舟楫不通﹐糴買無從﹐勸農之法不講﹐而稅糧又多徵本色。無三年之食﹐國已非國﹐及其棄土就熟﹐乃更授以公據﹑文憑﹐令橫行天下以索食。夫此流者旣不難去其鄕矣﹐使屯種於邊﹐何不可者﹖卽不欲赴邊﹐而土廣人稀之地﹐如六安﹑英﹑霍﹐接汝﹑黃之境﹐及南漳以西﹐白河以南﹐夔府以東﹐北接淅川﹑內鄕之界﹐有所謂禁山者﹐何爲而禁之﹖若饑民告去其鄕者﹐於彼山地安插之﹐使刀耕火種﹐各成聚落﹐於鄖﹑夔﹑漢中﹑廬﹑安﹑汝﹑黃諸府增縣建官以牧之﹐輕其稅徭以安之﹐又如崇陽而南﹐至於瀏﹑醴﹐東接瑞﹑袁﹑吉安之西境﹐宣﹑歙﹑衢﹑嚴﹐南至於建﹑汀﹐山肥土澤﹐可粟可麻﹐而不耕不稅﹐爲豪民之影占﹐擇地而立之邑﹐授土而奠之耕﹐皆可以安寘此曹﹐而化疲頑爲率教之甿﹐易荒窮爲錯繡之國。此以處夫旣流而不復業之民矣。乃以妥未流之民﹐使永安其土者﹐則除已流之戶籍﹐分給田產於土著而使之廣種﹐減其漕運本色之數﹐多置常平以權丰凶之積﹐使有所憑藉而不欲去其土。十年之後﹐將必恥惡其遊蕩素食之故態﹐而況忍爲探丸嘯伏之姦乎﹗河南﹑江北﹐唐﹑宋以前皆文治之國﹐朴秀之俗也。誰移之而使成爲乞﹑爲盜之俗﹖任教養之責者﹐乃更給之符檄以獎之乎﹗轉移之權﹐在加意而已。

句捕逃軍之禁甚嚴﹐橫及於無辜之戶族鄰里﹐作法之涼﹐乃使龔而爲之者捕逃﹑送逃﹐毒流於中原之赤子亦憯矣。夫惟出徵臨敵而逃者﹐於軍法不可貰﹐亦立募獲之賞﹐禁沿塗之誘匿於授鉞之日而已。若其著伍之日﹐無出徵之令﹐而或操或屯﹐則天下之必不可彊之使爲者兵也﹐欲其捐生以效命於原野﹐而拘縶怯懦離心之人以嘗試乎﹗養之有恩﹐馭之有道﹐能爲兵者自樂爲之﹐不能爲兵者﹐聽其告退而歸民籍﹐別募以補伍﹐奚患乎無兵而待嚴逃禁哉﹗其有逃者﹐必其爲長﹐爲帥者之不能卹士也﹐詰其所以逃之故﹐亦罪坐主者而已矣﹐惟問罪發充之軍﹐逃所必誅。然罪人充配﹐損國威而短土气﹐始爲謫罪充軍之議者﹐庸人誤國之禍原也。以屯田言之﹐則人逃而田故在﹐如其欲脫籍而去﹐卽以所屯之田歸之官﹐而更授募者。假令募者不能耕﹐卽坐收屯粟以爲新軍之食﹐固亦甚易。惟典賣軍屯之禁不嚴﹐故或軍退而無田可歸。其法但按始授軍屯之籍﹐不論其所賣之或軍或民﹐責於餘糧子粒之外﹐苟非正身著伍﹐卽令輸上倉十二石月量之數﹐則典賣不行﹐而屯產恆在﹐有以給新軍矣。人之才力性情各有所宜﹐不欲爲兵者彊使爲兵而不得﹐欲爲兵者亦抑令爲民而不安﹐在經國者之裁成耳﹐如之何爲苛法以虔劉斯民也﹗

自文官不許封侯之法立﹐而五等夷爲粗官﹐朝廷獎馭勛勞之權日輕﹐故王威寧以封侯入右班爲恥。公侯之爲帥者﹐匍伏於士大夫之門﹐上欲揚之而只以抑之﹐勢之所激必然也。自隋﹑唐重進士之科﹐崇尙文墨﹐則古者文武並於一塗之道不可復行。然出身之塗可異﹐而自三品以上﹐爲國大臣﹐出而屏藩﹐入而經緯﹐固宜合也。誠使自戎伍而登仕者至三品﹐則通經術﹑明法律者﹐自詞林而外﹐卿貳督撫皆可歷試﹐其不諳文事者﹐亦可兼銜。自科目而登仕者至三品﹐則出而提督邊關﹐皆可掛印充總兵官﹐入而理戎政﹐爲樞部之長貳﹐亦可兼都督之職。苟爲盡忠宣力之大將﹐亦得進而與聞乎國政。而文臣登籍以後﹐志在大用者﹐不徒髙吟曳裾﹐以淸流自標榜﹐而貽無用之誚於武夫。分釋褐從入之途﹐以使各專其業﹐合大臣憲邦之用以使交重﹐而不相激以偏輕。君天下者﹐勿任意見之私﹐當開創之始﹐不矜馬上而賤詩書﹐在守成之日﹐不忘武備而輕介冑﹐納天下於揆文奮武之治﹐在其斡運而已。

文臣不許封侯﹐至以極刑嚴之﹐顧亦念古今之以文臣竊天下者凡幾﹐若宋趙普﹑韓琦﹐皆贈王爵﹐亦何病於國﹗𨿽秦檜亦濫王封﹐然不可以檜之失訾普﹑琦之得也。名爵爲人主所必惜﹐固也。乃惜之於文臣﹐而以正二品之世爵施之漢賊張魯之苗裔﹐使與闕裏並崇﹐因宋﹑元之陋而流及於今﹐亦可長太息者也。濫名器﹐崇邪說﹐其徒乃得藉以遊食﹐煽貧民而取其財﹐數百年無一人言及者﹐可異也。今所謂王侯者﹐非古之列土牧民者也﹐名焉耳。生而爵之﹐沒而贈之﹐以褒臣子﹐以寵鬼神﹐一也。公侯之名﹐惜於論道經邦﹑尊俎折衝之文臣如此其重。帝一而已﹐昊天之尊稱﹐一人之大號也。眞武一龜蛇之靈耳﹐關壯繆一將帥之雄耳﹐而封之曰上帝﹐曰大帝﹐乃使愚人無以復加﹐而稱之曰夫子﹐公然一洙泗矣。上行下效﹐曾何紀極﹖此其宜與禹放蛇龍﹐孔子成春秋黜荊﹑吳之僭王同法也奚疑﹗

三恪之封﹐自曹魏而下﹐攘人之天下﹐而姑以虛名謝疚耳。然迄於唐﹐介﹑酅之封﹐猶不失爲天下貴。但承所竊之閏位﹐而非崇元徳顯功之嗣以修配天之事守﹐如唐捨漢後而尊宇文﹑楊氏﹐非帝眷之不忘﹐民心之不昧也。宋得柴氏之天下﹐遂廢李唐之祀﹐其於柴氏也抑未嘗爲之顯名﹐於玆偸矣。惟漢捨秦而崇殷﹑周﹐獨得三代之遺意焉。洪武初﹐置此禮於不講﹐乃使李﹑趙撥亂安民﹐數百年天地神人之主﹐降爲編甿﹐顧授買的裏以侯封。此當時贊襄諸臣自有仕元之慝﹐而曲學阿世以成乎大失﹐其罪不容逭也。李﹑趙之苗裔﹐於今未遠﹐譜系非無可徵。且如漢室宗支﹐若長沙定王之後﹐散在江﹑楚者歷四十餘世﹐統緒尙未佚亡﹐而況於李﹑趙近而可稽乎﹗爲中國之主﹐嗣百王而大一統﹐前有所承﹐則後有所授。沛國之子孫若手授之隴西﹐隴西之子孫若手授之天水﹐天水之子孫若手授之盱眙﹐所宜訪求其嫡系﹐肇封公侯﹐使修其先祀﹐護其陵寢﹐以正中夏之大緒。而國家有納后妃﹑降公主之典﹐自應於此族選之﹐選之不得而後及於他族﹐又淸流品﹑正昏姻之大義也。一姓不再興﹐何嫌何疑﹗而顧與盜賊口口相先後而不恥乎﹗以赫赫炎炎漢﹑唐﹑有宋之功施有夏﹐而顧不及妖賊張魯之餘孽﹐世受寵光﹐不待義夫而爲之扼腕矣。惇忠厚立國之道以定民志﹐昭功徳而俟後王﹐固不容不於此加之意也。

俟解題詞

所言至淺﹐解之良易﹐此愚平情以求效於有志者也。然竊恐解之者希也﹐故命之「俟解」﹐非敢輕讀者而謂其不解﹐懼夫解者之果於不解爾。其故有三﹕一者﹐以文句解之﹐如嚼蠟然﹐而未嘗解之。以己反諸其所言﹑所行﹑所志﹑所欲﹐孰與之合﹐孰與之離﹐以因是而推之以遠大。此解者也﹐吾旦莫俟之。一者﹐謂汝之所言者然也﹐而吾之所尙尙者異於是﹐是猶進野蔌於王公之前﹐非所甘也。虛其心﹐平其气﹐但察其與人之所以爲人者離合何如﹐而勿曰汝能言之﹐未必能行之﹐況於我而焉用此爲﹐則俯而從之。此解者﹐吾旦莫俟之。一者﹐則謂汝所言者陳言也﹐生乎今之世﹐善斯可矣。如汝所言﹐則身且不安﹐用且不利﹐吾焉能從汝哉﹗同此天地﹐同此日月﹐吾亦同此耳目﹐同此心思﹐一治一亂﹐同此世運﹐堯﹑舜之世不無惡習﹐夏﹑殷之末自有貞人﹐同污合俗﹐不必安身而利用﹐亦何爲而不可自處於豪傑哉﹗此解者﹐吾旦莫俟之。甲子重午﹐船山病筆。俟解衡陽王夫之撰博文約禮﹐復禮之實功也。以禮治非禮﹐猶謀國者固本自彊而外患自輯﹐治病者調養元气而客邪自散。若獨思禦患﹐則禦之之術卽患所生﹐專攻客邪則府髒先傷而邪傳不已。禮已復而己未盡克﹐其以省察克治自易。克己而不復禮﹐其害終身不瘳。玄家有煉己之術﹐釋氏爲空諸所有之說﹐皆不知復禮而欲克己者也。先儒謂「難克處克將去」。難克處蔽錮已深﹐未易急令降伏﹐欲克者但彊忍耳。愚意程子言「見獵心喜﹐亦是難克處畢竟難克」。若將古人射禦師田之禮﹐服而習之﹐以調養其志气﹐得其比禮比樂教忠教孝者有如是之美﹐而我馳驅鷹犬之樂淡然無味矣﹐則於以克己不較易乎﹗顏子已於博文約禮欲罷不能﹐故夫子於是更教以克己﹐使加上一重細密細勘工夫﹐而終不捨禮以爲封治之本。若學者始下手做切實事﹐則博文約禮﹐如饑之食﹑寒之衣﹐更不須覓嚴冬不寒﹑辟穀不饑之術。且遵聖人之教﹐循循不捨﹐其益克方﹐其樂無已也。

讀史亦博文之事﹐而程子斥謝上蔡爲玩物喪志。所惡於喪志者﹐玩也。玩者﹐喜而弄之之謂。如史記項羽本紀及竇嬰灌夫傳之類﹐淋漓痛快﹐讀者流連不捨﹐則有代爲悲喜﹐神飛魂蕩而不自持。於斯時也﹐其素所志尙者不知何往﹐此之謂喪志。以其志气橫發﹐無益於身心也﹐豈獨讀史爲然哉﹗經亦有可玩者﹐玩之亦有所喪。如玩七月之詩﹐則且沈溺於婦子生計﹑鹽米布帛之中。玩東山之詩﹐則且淫泆於室家嚅唲﹑寒溫拊摩之內。春秋傳此類尢眾。故必約之以禮﹐皆以肅然之心臨之﹐一節﹑一目﹑一字﹑一句皆引歸身心﹐求合於所志之大者﹐則博可弗畔﹐而禮無不在矣。近世有千百年眼﹑史懷﹑史取諸書及屠緯眞鴻苞﹐陳仲淳古文品外錄之類﹐要以供人之玩。而李贄藏書﹐爲害尢烈﹐有志者勿惑焉﹐斯可與於博文之學。人之所以異於禽獸者﹐君子存之﹐則小人去之矣﹐不言小人而言庶民﹐害不在小人而在庶民也。小人之爲禽獸﹐人得而誅之。庶民之爲禽獸﹐不但不可勝誅﹐且無能知其爲惡者﹐不但不知其爲惡﹐且樂得而稱之﹐相與崇尙而不敢逾越。學者但取十姓百家之言行而勘之﹐其異於禽獸者﹐百不得一也。營營終日﹐生與死俱者何事﹖一人倡之﹐千百人和之﹐若將不及者何心﹖芳春晝永﹐燕飛鶯語﹐見爲佳麗。淸秋之夕﹐猿啼蛩吟﹐見爲孤淸。乃其所以然者﹐求食﹑求匹偶﹑求安居﹐不則相鬥已耳﹔不則畏死而震攝已耳。庶民之終日營營﹐有不如此者乎﹖二气五行﹐摶合靈妙﹐使我爲人而異於彼﹐抑不絕吾有生之情而或同於彼﹐乃迷其所同而失其所以異﹐負天地之至仁以自負其生﹐此君子所以憂勤惕厲而不容已也。庶民者﹐流俗也。流俗者﹐禽獸也。明偸﹑察物﹑居仁﹑由義﹐四者禽獸之所不得與。壁立萬仞﹐止爭一綫﹐可弗懼哉﹗

以明倫言之﹐虎狼之父子﹐蠭蟻之君臣﹐庶民亦知之﹐亦能之﹐乃以朴實二字覆蓋之﹐欲愛則愛﹐欲敬則敬﹐不勉彊於所不知不能﹐謂之爲率眞。以察物言之﹐庶物之理﹐非學不知﹐非博不辧﹐而俗儒怠而欲速﹐爲惡師友所錮蔽﹐曰何用如彼﹐謂之所學不雜。其惑乎異端者﹐少所見而多所怪﹐爲絕聖棄智﹑不立文字之說以求冥解﹐謂之妙悟。以仁言之﹐且無言克復敬恕也。乃事其大夫之賢者﹐友其士之仁者﹐亦以驕惰奪其志气﹐謂之寡交。居處﹑執事﹑與人﹐皆以機巧喪其本心﹐謂之善於處世。以義言之﹐且無言精義入神也﹐以言餂﹐以不言餂﹐有能此者謂之伶俐。雞鳴而起﹐孳孳爲利﹐謂之勤儉傳家。庶民之所以爲庶民者此也﹐此之謂禽獸。有豪傑而不聖賢者矣﹐未有聖賢而不豪傑者也。能興卽謂之豪傑。興者﹐性之生乎气者也。拖沓委順當世之然而然﹐不然而不然﹐終日勞而不能度越於祿位田宅妻子之中﹐數米計薪﹐日以挫其志气﹐仰視天而不知其髙﹐俯視地而不知其厚﹐𨿽覺如夢﹐𨿽視如盲﹐𨿽勤動其四體而心不靈﹐惟不興故也。聖人以詩教以蕩滌其濁心﹐震其暮气﹐納之於豪傑而後期之以聖賢﹐此救人道於亂世之大權也。

君子小人﹐但爭義利﹐不爭諭不諭。卽於義有所未諭﹐已必不爲小人﹐於利未諭﹐終不可納之於君子。所不能諭利者﹐特其欲諭而不能﹐故苛察於雞豚﹐疑枉於尋尺﹐使其小有才﹐惡浮於桀﹑紂必矣。此庶民之禍所以烈於小人也。

梁惠王鴻雁麇鹿之樂﹐齊宣王之好樂及雪宮之樂﹐孟子皆以爲可推而行王政。獨於利則推而及於大夫士庶﹐其禍必至於篡弒﹐言一及之﹐卽如堇毒之入口。此理自天子至於庶人一也。私之於己則自賊﹐推之於人則賊人。善推恩者﹐止推老老幼幼而已﹐非己有佌佌之屋﹑蔌蔌之粟而推之人使有之也。禽魚﹑音樂﹑遊觀﹐私之於己而不節﹐則近於禽獸。佌佌之屋﹐蔌蔌之粟﹐擅有之而置於無用之地﹐禽獸之所不爲也。孔子言「後其食」﹐言「不謀食」﹐君子忠厚待人之詞也。抑春秋之時﹐風俗猶淳﹐貪者謀食而已。食之外有陳紅貫朽無用之物﹐以斂怨而積之﹐自戰國始﹐至秦而烈﹐癡迷中於人心而不可復反矣。欲曰人欲﹐猶人之欲也﹔積金囷粟﹐則非人之欲而初不可欲者也。流俗之惡至此﹐乃有食淡衣粗而務此者。君子有救世之心﹐當思何以挽之。必不可絲毫夾帶於靈府﹐尢不待言。

欲速成之病﹐始於識量之小。識量小﹐則謂天下之理﹑聖賢之學可以快捷方式疾取而計日有得。陸象山﹑楊慈湖以此誘天下﹐其說髙遠﹐其實卑陋苟簡而已。識量小者恆驕﹐夜郎王問漢孰與我大﹐亦何不可驕之有﹗苟簡速成﹐可以快意﹐髙深在望﹐且生媢忌之心﹐終身陷溺而不知媿矣。見賢思齊而可忌乎哉﹗賢無窮﹐吾初不知有之境﹐賢者巳至﹐乃至一得之善﹐吾且不能測其何以能然﹐而敢忌乎哉﹗見不賢而內自省﹐而可傲乎哉﹗不賢亦無窮﹐不賢者之所不爲而己或爲之﹐歸於不賢一也﹐而敢傲乎哉﹗立身天地之間﹐父母生之﹐何以不忝﹖終日與人酬酢﹐何以不疚﹖會其理則一﹐通其類則堯不足以盡善﹐桀不足以盡惡。不可以意度﹐不可以數紀﹐方且無有告成之日﹐而況於遠﹗故學者以去驕去惰爲本﹐識自此而充。如登髙山﹐登一峯始見彼峯之矗立於上﹐遠望則最上之峯早如在目﹐果在目也云乎哉﹗

不獲其身易﹐不見其人難。艮以一陽孤立在二陰之上﹐陰盛之世﹐其庭之人皆無足見者也﹐其是非鄙﹐其毀譽誣﹐其去就速﹐其恩怨輕。苟見有其人而與之就﹐不屑也﹐流俗污世下可與同也。見有其人而與之競﹐亦不屑也﹐其喜怒無恆﹐徒勞吾之喜怒而彼不受也。孤行一意﹐迥不與之相涉﹐方且忘其爲非﹐而況或取其一得之是﹗鳥獸不與同羣﹐惟不見其人而已。是以篤實之光輝﹐如泰山喬嶽屹立羣峯之表﹐當世之是非﹑毀譽﹑去就﹑恩怨漠然於己無與﹐而後俯臨乎流俗污世而物莫能攖。故孔子可以筆削誅亂臣﹐討賊子﹐而凶人不能害﹔孟子可以距楊﹑墨﹐斥公孫衍張儀爲妾婦﹐而不畏其傷。不然﹐𨿽自信其皭然之志操﹐而謙退則逢其侮﹐剛厲則犯其怒﹐皆咎府焉﹐惟見有人而與之爲欣﹑與之爲拒也。三代以下﹐惟黃叔度其庶幾乎﹗爲陳寔則流﹐爲張儉﹑石介則折﹐皆行乎陰盛之庭而見有人也。

易曰「知鬼神之情狀」﹐然則鬼神之有情有狀明矣。世之所謂鬼神之狀者﹐仿佛乎人之狀。所謂鬼神之情者﹐推之以凡近之情。於是稍有識者﹐謂鬼神之無情無狀﹐因而並疑無鬼無神。夫鬼神之狀非人之狀﹐而人之狀則鬼神之狀。鬼神之情非人之情﹐而人之情則鬼神之情。自無而之有者﹐神未嘗有而可以有。自有而之無者﹐鬼當其無而固未嘗無。特人視之不能見﹐聽之不能聞耳。

雷者﹐陽气發於地中﹐以有光響而或凝爲斧之石。斜日微雨沾苗葉﹐漸成形而能蠕動。於此可驗神之狀。汞受火煎﹐無以覆之﹐則散而無有﹔盂覆其上﹐遂成朱粉。油薪爇於空曠﹐煙散而無纖埃﹐密室閉窒﹐乃有煤墨。於此可驗鬼之狀。發生之气﹐條達循理﹐可順而不可逆﹐神之所好者義也﹐所惡者不義也。焄蒿淒愴﹐悲死而依生﹐鬼之所惡者不仁也﹐所好者仁也。於此可驗神鬼之情。如謂兩間之無鬼神﹐則亦可謂天下之無理气。气者生無從而去無迹﹐理者亦古人爲之名而不可見﹑不可聞者也。司馬遷曰﹐何知仁義﹐以享其利者爲有徳。循名責實﹐必求其可見﹑可聞者以爲情狀﹐則暴氟逆理﹐而但據如取如攜之利﹐亦何所不可哉﹗鬼神者﹐聖人知之﹐君子敬之﹐學者盡人事以事之﹐自與流俗之下愚媚妖妄以求福者天地懸隔﹐何得臨下愚之灤以爲髙乎﹗

「明則有禮樂﹐幽則有鬼神」﹐人道之通於天﹐天徳之察乎人者也。鬼神則視不可得而見﹐聽不可得而聞﹐禮樂則饑不可得而食﹐寒不可得而衣﹐亦奚用此哉﹗苟簡嗜利之人﹐或托髙明以蔑鬼神﹐或托質朴以毀禮樂﹐而生人之心固有所不安﹐於是下愚鄙野之夫﹐以其不安之情橫出而爲風俗﹐以誣鬼神﹐以亂禮樂﹐昔苟簡嗜利者激而導之也。以艸野之拱箸﹐酬酒爲禮﹐以笳﹑管﹑篳栗﹑大鈸﹑獨弦及狹邪之淫哇爲樂﹐以小說﹐雜劇之所演﹐遊髡﹑妖巫之所假說者爲鬼神。如鐘馗﹑斧首也﹐而謂爲唐進士﹔張仙﹐孟杲像也﹐而謂求嗣之神﹔文昌﹐星也﹐而謂之梓橦﹔玄武﹐龜蛇也﹐而謂修行於武當﹐皆小說猥談﹐塗關壯繆之面以未﹐繪雷霆之喙以鳥﹐皆優人雜劇倡之。而鬼神亂於幽﹐禮樂亂於明﹐誠爲可惡。乃名山大川﹐僅供遊玩﹐行歌互叫﹐自適情欲﹐取野人不容昧之情而澌滅之﹐則忠孝皆贅疣﹐不如金粟之切於日用久矣。存養省察之幾﹐臨之以鬼神則嚴﹔君民親友之分﹐文之以禮樂則安。所甚惡於天下者﹐循名責實之質朴﹐適情蕩性之髙明也。人道之存亡﹐於此決也。

堂堂巍巍﹐壁立萬仞﹐心气自爾和平。彊如壯有力者﹐𨿽負重任行赤日中﹐自能不喘﹐力大气必和也。毋以簞豆竿牘爲恩怨﹐毋以婦人稚子之啼笑﹑田夫市販之毀譽爲得失﹐以之守身﹐以之事親﹐以之治人﹐焉往而生不平之气哉﹗故曰「未有小人而仁者也」﹐卑下之必生於慘刻也。學道好修之士﹐自命爲豪傑﹐於此亦割捨不下﹐奚足以與於仁﹗王龍溪家爲火焚﹐其往來書牘﹐言之不置﹐平生講良知﹐至此躁气浮動﹐其所謂良知者﹐非良知也。夫子廐焚不問馬﹐故惻怛之心專注於人﹐人幸無傷﹐則太和自在聖人胞中﹐以之事親則底豫﹐以之立身則浩然﹐以之洽人則天下歸之﹐此之謂良知。

吝似儉﹐鄙似勒﹐懦似愼。吝者貪得無已﹐何儉之有﹗鄙者銷磨歲月精力於農圃簞豆之中﹐而荒廢其與生俱生之理﹐何勤之有﹗懦者畏禍而避之﹐躬陷於大惡而不卹﹐何愼之有﹗儉者﹐節其耳目口體之欲﹐節己而不節人。勤者﹐不使此心昏昧偸安於近小﹐心專而志致。愼者﹐是其身入於非道﹐以守死持之而不爲禍福利害所亂。能儉﹑能勤﹑能愼﹐可以爲豪傑矣。莊生非知道者﹐且曰「人莫悲於心死﹐而身死次之」﹐吝也﹑鄙也﹑懦也﹐皆以死其心者也。

凡事但適如其節﹐則神化不測之妙卽於此。禮者﹐節也﹐「道前定則不窮」﹐秉禮而已。聖人自有定式之可學﹐但忽略而不知通耳。陳白沙與莊定山同渡江﹐舟中有惡少﹐知爲兩先生而故侮之﹐縱談淫媟﹐至不忍聞。定山怒形於色﹐回視白沙神色甚和﹐若不見其人﹑不聞其語者。定山以此服白沙爲不可及。定山之怒﹐正也﹐而輕用之惡少﹐則君子之威亦褻。白沙抑未免有柳下下恭之意﹐視其人如雞犬之亂於前。不恭者君子所不由﹐至此而二者之用窮矣。子曰「以吾從大夫之後﹐不可徒行」﹐秉周禮也。白沙已授詞林﹐定山官主事矣﹐渡江自當獨覓一舟﹐而問津於買渡之艇﹐使惡少得交臂而坐﹐遂無以處之於後﹐非簡略之過歟﹗聖人不徒行﹐但循乎禮制之當然﹐而以遠狎侮者卽此而在。養其性情之和﹐不妄於喜怒容納愚賤﹐以使不得罪於君子﹐亦卽在此。此卽所謂聖而不可知也﹐無往而非禮焉耳。

羅念庵殿試第一﹐聞報之日﹐自袖米赴野寺講學﹐此賢於鄙夫耳。聞報之明日﹐卽面恩拜命﹐乃君子出身事主之始﹐自當敬愼以俟﹐而置若罔聞﹐何也﹖名位自輕於講習﹐君父則重矣。詩云「被之僮僮﹐夙夜在公。」婦人且虔虔鳳夜以待事﹐而況君子﹗念庵此等舉動﹐自少年意气﹐又爲陽明禪學所惑﹐故偏而不中如此。後來見龍溪之放縱﹐一意踐履﹐自應知當時之非。凡但異於流俗﹐爲流俗所驚嘆而艷稱者﹐皆皮膚上一重粗迹﹐立志深遠者不屑以此自見。

生污世﹑處僻壤而又不免於貧賤﹐無髙明俊偉之師友相與燻陶﹐抑不能不與惡俗人相見﹐其自處莫要於愼言。言之下愼﹐因彼所知而言之﹐因彼所言而言之﹐則將與俱化。如與仕者言則言遷除交結﹐與鄕人言則言賦役獄訟﹐不知痛戒而習爲固然﹐其迷失本心﹐難以救藥矣﹐守口如瓶﹐莫此爲至。吾所言非彼所欲聞﹐則量睛較雨﹐問山川﹐談風物可爾。若範希文做秀才時以天下爲己任﹐不容不詢芻蕘以達天下之情﹐然必此中瑩淨﹐不夾帶一絲自家饑寒利害在內﹐方可出而問世。不然﹐且姑自愛其口。若惡俗無恥﹐苦相聒厭﹐則當引咎自反﹐我必有以致此物之至﹐益加緘默﹐生彼之媿﹐勿容自恕也。

莊生云「參萬歲爲而一成純。」言萬歲﹐亦荒遠矣﹐𨿽聖人有所不知﹐而何以參之﹗乃數千年以內﹐見聞可及者﹐天運之變﹐物理之不齊﹐升降污隆治亂之數﹐質文風尙之殊﹐自當參其變而知其常﹐以立一成純之局而酌所以自處者﹐歷乎無窮之險阻而皆不喪其所依﹐則不爲世所顚倒而可與立矣。使我而生乎三代﹐將何如﹖使我而生乎漢﹑唐﹑宋之盛﹐將何如﹖使我而生乎秦﹑隋﹐將何如﹖使我而生乎南北朝﹑五代﹐將何如﹖使我而生乎契丹﹑金﹑元之世﹐將何如﹖則我生乎今日而將何如﹖豈在彼在此遂可沈與俱沈﹑浮與俱浮邪﹖參之而成純之一審矣。極吾一生數十年之內﹐使我而爲王侯卿相﹐將何如﹖使我而饑寒不能免﹐將何如﹖使我而蹈乎刀鋸鼎鑊之下﹐將何如﹖使我而名滿天下﹐功蓋當世﹐將何如﹖使我而槁項黃馘﹐沒沒以死於繩樞甕牖之中﹐將何如﹖使我不榮不辱﹐終天年於閭巷田疇﹐將何如﹖豈如此如彼﹐遂可驕﹑可移﹑可屈邪﹖參之而成純之一又審矣。變者歲也﹐不變者一也。變者用也﹐不變者體也。歲之寒喧晴雨異﹐而天之左旋﹐七曜之右轉也一。手所持之物﹐足所履之地﹐或動或止異。而手之可以持﹑足之可以行也一。惟其一也﹐是以可參於萬世。無恆之人﹐富而驕﹐貧而諂﹐旦而秦﹐暮而楚﹐緇衣而出﹐素衣而入﹐蠅飛蜨驚﹐如飄風之不終日﹐暴雨之不終晨﹐有識者哀其心之死﹐能勿以自警乎﹗

朴之爲說﹐始於老氏﹐後世習以爲美談。朴者﹐木之已伐而未裁者也。已伐則生理已絕﹐未裁則不成於用﹐終乎朴則終乎無用矣。如其用之﹐可棟可楹﹐可豆可俎﹐而抑可混可牢﹐可杻可梏者也。人之生理在生气之中﹐原自盎然充滿﹐條達榮茂。伐而絕之﹐使不得以暢茂﹐而又不施以琢磨之功﹐任其頑質﹐則天然之美旣喪﹐而人事又廢﹐君子而野人﹐人而禽﹐胥此爲之。若以朴言﹐則惟饑可得而食﹑寒可得而衣者爲切實有用。養不死之軀以待盡﹐天下豈少若而人邪﹗自鬻爲奴﹐穿窬爲盜﹐皆以全其朴﹐奚不可哉﹗養其生理自然之文﹐而修飾之以成乎用者﹐禮也。詩曰「人而無禮﹐胡不遄死」﹐遄死者﹐木之伐而爲朴者也。

惟直之一字最易蒙昧﹐不察則引人入禽獸﹐故直情徑行﹐禮之所斥也。證父攘羊﹐欲直而不知直﹐墮此者多矣。子曰「父爲子隱﹐子爲父隱」﹐隱字切難體會。隱非誣也﹐但默而不言﹐非以無作有﹐以皂作白﹐故左其說以相欺罔也﹐則又何害於道哉﹗豈獨父子爲然乎﹗待天下人﹐論天下事﹐可不言者隱而不言﹐又何嘗枉曲直邪﹗父而攘羊不可證﹐固不待言﹐卽令他人攘羊﹐亦自有証之者﹐假令無証之者﹐亦無大損﹐總不以天下之曲直是非攬之於己﹐而違其坦然自遂﹐付物之是非於天下公論之心。卽至蒞官聽訟﹐亦以不得已之心應之。吾盡吾道﹐不爲人情愛憎起一波瀾曲折﹐此之謂直。隱卽直也﹐隱而是非曲直原不於我一人而廢天下之公﹐則直在其中矣。

子之於父母﹐去一媚字不得。臣之於君﹐用一智字不得。口之於味﹐目之於色﹐耳之於聲﹐鼻之於臭﹐四肢之於安佚﹐小人之媚人也在此。而加以色之溫﹐言之柔﹐其媚乃工。舜盡事親之道﹐此而已矣。辱之不避﹐斥之不退﹐刑戮將加而不憂﹐知必無可爲之理而茫昧不知止﹐可謂不智矣。巳而以之窮困﹐以之軀不得全﹐妻子不保﹐不智之尢也。寧武子﹑劉子政﹑段太尉﹑方正學之所守﹐此而已矣。自非君父﹐則媚者小人之術﹐不智者下愚之自陷於阱矣。以處人之道事君父﹐以事君父之道事人﹐學術之不明﹐而害性情之正。故人不可以不學。語學而有云祕傅密語者﹐不必更問而卽知其爲邪說。「夫子之言性與天道不可得而聞」﹐待可教而後教耳。及其言之﹐則亦與眾昌言﹐如呼曾子而告一以貫之﹐則門人共聞﹐而曾子亦不難以忠恕注破﹐固夫子之所雅言也。巒室傳心之法﹐乃玄禪兩家自欺欺人事﹐學者未能揀別所聞之邪正且於此分曉﹐早已除一分邪惑矣。王龍溪﹑錢緒山天泉傳道一事﹐乃摹仿慧能﹑神秀而爲之﹐其「無善無惡」四句﹐卽「身是菩提樹」四句轉語。附耳相師﹐天下繁有其徒﹐學者當遠之。

無譽者﹐聖人之直道﹐而曲成天下之善卽在於此。譽則有過情之言﹐因而本無此堅僻之志者﹐以無知者之推祟而成乎不肯下之勢﹐則力護其名而邪淫必極。如陽明撫贛以前﹐舉動俊偉﹐文字謹密﹐又豈人所易及﹗後爲龍溪﹑心齋﹑緒山﹑蘿石輩推髙﹐便盡失其故吾。故田州之役﹐一無足觀。使陽明而早如此﹐則劾劉瑾﹑討宸濠﹐事亦不成矣。蓋斥姦佞﹑討亂賊﹐皆分別善惡事﹐不合於無善﹑無惡之旨也。翕然而爲人聽推獎﹐乃大不幸事。孔子自顏子無言不說﹐子貢力折羣毀外﹐他弟子皆有疑而相助之意﹐不失其誾誾﹑侃侃﹑行行之素。固當時人才之盛﹐亦聖人之燻陶學者﹐別是一種气象﹐自不至如蠭之繞王﹐薨薨扇羽也。況徳未立﹐學未成﹐而譽言至乎﹗聞譽而懼﹐庶幾免夫﹗

天地旣命我爲人﹐寸心未死﹐亦必於饑不可得而食﹑寒不可得而衣者畱吾意焉。聖賢之言﹐皆不可令﹑不可衣者也。今之讀書者﹐以之爲饑之食﹑寒之衣﹐是以聖賢之言爲俗髡﹑妖巫之科儀符咒也。哀哉﹗

王介甫以經義易詩賦﹐其意良善﹐欲使天下之爲士者自習於聖賢之言﹐𨿽未深造﹐而心目之間常有此理作鏡中之影﹐以自知妍媸而飾之。自王守溪以弱肉彊食之句爲邱瓊山所賞拔﹐而其所爲呼應開合﹑裁翦整齊之法﹐羣相奉爲大家。不知天地間要此文字何爲。士風日流於靡﹐蓋此作之俑也。子曰「辭達而已矣。」有意不達﹐達而不已﹐拙也。無意可達﹐惟言是飾﹐是謂言不由衷。王守溪﹑薛方山之經義﹐何大復﹑王元美之詩﹐皆無意可達者也。爲士於今日﹐不能不以此爲事﹐能達其意﹐如顧涇陽可矣。黃石齋之文狂﹐黃蘊生之文狷﹐殆其次乎﹗

「侮聖人之言」﹐小人之大惡也。自蘇明允以斗筲之識﹐將孟子支分條合﹐附會其雕虫之技﹐孫月峯於國風﹑考工記﹑檀弓﹑公羊﹑谷梁效其尢﹐而以纖巧拈弄之﹔皆所謂侮聖人之言也。然侮其詞﹐猶不敢侮其義。至姚江之學出﹐更橫拈聖言之近似者﹐摘一句一字以爲要妙﹐竄入其禪宗﹐尢爲無忌憚之至。讀五經﹑四書﹐伹平平讀去﹐涵泳中自有無窮之妙。心平則敬﹐气平則靜﹐眞如父母師保之臨其上﹐而何敢侮之有﹗

陶淵明「讀書但觀大意」。蓋自漢以後﹐注疏家瑣瑣訓詁﹐爲無益之長言﹐如昔人所誚「曰若稽古」四宇釋至萬餘言﹐如此者不得逐之以泛濫失歸。陶公善於取捨﹐而當時小儒驚爲迥異。乃此語流傳﹐遂爲慵惰疎狂者之口實。韓退之謂「爾雅注虫魚」爲非磊落人﹐而其譏荀﹑揚擇不精﹑語不詳﹐則自矜磊落者必至之病。讀書者以對父母師保之心臨之﹐一謦欬﹑一欠伸皆不敢忽﹐而加以視於無形﹑聽於無聲之情﹐將順於意言之表﹐方可謂畏聖人之言。以疎慵之才而效陶公﹐自命爲磊落﹐此之謂自暴。

「惟仁者能好人﹐能惡人」。苟仁未熟而欲孤行﹐其好惡也必僻﹐則必有所資以行吾好惡者。與君子處﹐則好君子之好﹐惡君子之惡。與小人處﹐則好小人之好﹐惡小人之惡。又下而與流俗頑鄙者處﹐則亦隨之以好惡矣。故友善士者﹐自鄕國天下以及於古人﹐所胃「以友輔仁」也﹐謂引吾好惡之情而擴充吾善善惡惡之量也。

君子之懷刑者﹐常設一聖王在上﹑且有司奉法惟謹之象於衰亂之世﹐則其所必不可爲者見矣。亂世末俗之所謂不可爲者﹐有可爲者也﹐其所可爲者﹐多不可爲者也。出乎刑者入乎禮﹐豈惴惴然趨利避害之謂乎﹗

「毋友不如己者」﹐安所得必勝己者而友之﹗必求勝己﹐則友孤矣。恆人之病﹐樂友不如己者以自表暴﹐而忌勝己者不與之友﹐故切以爲戒。人之气質﹐互有勝劣﹐動靜敏遲﹐剛柔儉博﹐交相爲勝。忌其相勝﹐則取近已之偏者而與友﹐近己之偏則固不如己矣。以其動振己之靜﹐以其靜節己之動﹐以其剛輔已之柔﹐以其柔抑己之剛﹐以其敏策己之遲﹐以其遲裁己之敏﹐以其儉約己之博﹐以其博益己之儉﹐則𨿽賢不如己而皆勝己者矣。凡見爲如己者﹐皆不如己者也。從己之偏﹐己旣有一偏之長矣﹐彼無能益而相獎以益偏﹐此之謂不如己。

守其所見而不爲違心之行﹐亦可謂之信﹐忘乎己而一於理之謂誠﹐故曰「言不必信」﹐一於理也。朱子謂「眾人之信﹐只可喚作信﹐未可喚作誠。」蓋流俗之所謂誠者﹐皆不必之信。天下之物理無窮﹐已精而又有其精者﹐隨時以變而皆不失其正﹐但信諸已而卽執之﹐如何得當﹗況其所爲信諸己者﹐又或因習气﹐或守一先生之言﹐漸漬而據爲己心乎﹗

人之所爲﹐萬變不齊﹐而志則必一﹐從無一人而兩志者。志於彼又志於此﹐則不可名爲志﹐而直謂之無志。天下之事﹐無不可行吾志者﹐如良醫用藥﹐溫涼寒熟俱以攻病﹐必欲病之愈者﹐志也。志正則無不可用﹐志不持則無一可用。婞婞然一往必伸者﹐介然之气也。气則有伸有屈﹐其旣必遷。以此爲志﹐終身不成。

學易而好難﹐行易而力難﹐恥易而知難。學之不好﹐行之不力﹐皆不知恥而恥其所不足恥者亂之也。不學不行者有矣﹐人未有一無所恥者﹐乞人與有之。自惡衣惡食﹑宮室之不美﹑妻妾之不奉﹐所識窮乏者之不得我﹐至於流俗之毀譽﹐污世之好尙﹐皆足以動人之恥心。抑有爲害最大而人不知者﹐師友之規諫﹐賢智之相形﹐不以欣然順受企慕之心承之﹐而憤怍掩覆﹐若惟恐見之﹐惟恐聞之﹐此念一蒙﹐則𨿽學而非其好﹐𨿽行而必不力﹐樂與讒諂面諛之人交﹐而忌媢毀謗﹐以陷溺於不肯之爲﹐皆無所不至。故恥必知擇﹐而後可謂之有恥。直而濟之以愼﹐乃非證父攘羊之直。愼而用之於直﹐乃非容頭過身之愼。道聽之﹐塗說之﹐聞善則譽之﹐聞不善則毀之﹐縱心縱口﹐無忌憚而爲小人﹐直之賊也﹐惟不愼也。欲進而不敢進﹐欲退而不敢退﹐無取怨於人之道而猶畏人之怨己﹐無不可伸志之爲而猶隱忍而不敢爲﹐愼之賊也﹐惟不直也。一失足於流俗﹐則終身之恥不可灑﹐一得罪於淸議﹐則百行不能掩其非﹐如之何不愼﹗愼者﹐愼吾之不直也。惟恐不直﹐則惟恐不愼。直而不愼﹐則爲似忠信之鄕原。愼而不直﹐則爲患得失之鄙夫。將以免尢悔﹐幸而免焉﹐鬼神謫之﹐況其不能免乎﹗

忽然一念橫發﹐或緣舊所愛憎﹐或馳逐於物之所攻取﹐皆習气暗中於心而不禁其發者。於此而欲遏抑之﹐誠難。如見人食梅﹐則涎流不能自禁﹐若從未嘗食梅者﹐涎必不流。故天下之惡﹐以不聞爲幸。聞之而知惡之﹐亦是誤嚼鳥喙﹐以藥解之。特不速斃﹐未嘗不染其毒。親正人﹐遠宵小﹐庶幾免夫﹗若蒞官聽訟﹐不容已於聞人之惡﹐乃易曰「無畱獄」﹐曾子曰「勿喜」﹐非止矜卹之﹐亦以天下千條萬緒之惡不堪涵泳也。

末俗有習气﹐無性气。其見爲必然而必爲﹐見爲不可而不爲﹐以婞婞然自任者﹐何一而果其自好自惡者哉﹗昔習聞習見而據之﹐气遂爲之使者也。習之中於气﹐如瘴之中人﹐中於所不及知﹐而其發也﹐血气皆爲之懣湧。故气質之偏﹐可致曲也﹐嗜欲之動﹐可推以及人也﹐惟習气移人爲不可復施斤削。嗚呼﹗今之父教其子﹐兄教其弟﹐師友之互相教者﹐何一而非習气乎﹗苟於事已情定之際﹐思吾之此心此气﹐何自而生﹖見爲不可已者﹐果不可已乎﹖見爲可不顧者﹐果可不顧乎﹖假令從不聞此﹐從不見此﹐而吾必不可不如此乎﹖吾所見所聞者﹐其人果可以千古﹑可以沒世乎﹖則知害之所自中矣。吾性在气之中﹐气原以效性之用﹐而捨己以爲天下用﹐是亦可以悔矣。如其不能自覺﹐則日與古人可誦之詩﹑可讀之書相爲浹洽﹐而潛移其气﹐自有見其本心之日昧者。不知者曰「吾之性气然也」﹐人亦責之曰「其性气偏也」。嗚呼﹗吾安得性中之生气而與之乎﹗

「伯夷隘﹐柳下惠不恭。君子不由」﹐君子之所恥如此其大也。聖人之瑕﹐且恥由之矣。降而爲天下之善士﹐有不足者﹐恥與之同﹔降而一國之善士﹐恥與之同其失﹔降而一鄕之善士﹐恥與之同其失﹔止矣。若夫人之與我不同類﹐其卑陋顚倒之爲﹐屑屑然以之爲戒﹐則將以幸不爲彼之爲而自足。嗚呼﹗吾之生也而僅異於彼乎﹗人之大小﹐自截然分爲兩塗﹐如黑白之不相雜。捨其黑而求全於白之中﹐雪也﹐玉也﹐且於雪﹑玉有擇焉﹐而但求白之異於黑乎﹗「三人行﹐擇其不善而攺之」﹐聖人之大用﹐非爾所及也。

法語之言而從﹐巽與之言而說﹐卽不繹﹑不攺之心也。法言而能說﹐巽言而能從﹐說而後攺﹐從而後繹﹐聞教之下﹐移易其情則善矣。巽言而說者﹐好諛之心也。法言而從者﹐無恥之恥也。待言而生攺過遷善之心﹐已末矣﹐況但以聲音笑貌而易其情乎﹗

孟子言性﹐孔子言習。性者天道﹐習者人道。魯論二十篇皆言習﹐故曰「性與天道不可得而聞也」。已失之習而欲求之性﹐𨿽見性且不能救其習﹐況不能見乎﹗易言「蒙以養正﹐聖功也」。養其習於童蒙﹐則作聖之基立於此。人不幸而失教﹐陷入於惡習﹐耳所聞者非人之言﹐目所見者非人之事﹐日漸月漬於里巷村落之中﹐而有志者欲挽回於成人之後﹐非洗髓伐毛﹐必不能勝。惡他人之惡﹐不如惡在我。昔日之所知﹑所行﹑所聞﹑所見﹐髙洋治亂絲﹐拔刀斬之﹐斯爲直截。但於其中揀擇可爲﹑不可爲﹐而欲姑存以便所熟習﹐終其身於下愚而已。

人之惟其意之所發而爲不善者﹐或寡矣﹐卽有之﹐亦以無所資藉﹑無所印證而不圖其失已著﹐尙可革也。故惟其所發而爲不善者﹐過也﹐非惡也。聞惡人之言﹐因而信之﹐則成乎惡而不可救。故君子於人之不善﹐矜其自爲之過而望其攺﹐其聽惡人之言而效之﹐則深惡而痛絕之。臣豈敢殺其君﹐子豈忍殺其父﹐皆有導之者也﹐導之者﹐皆言之有故﹐行之有利者也。國有鄙夫﹐家有敗類﹐以其利口彊有力成人之惡﹐習焉安焉﹐遂成乎下愚不移﹐終不移於善矣。故聖人所以化成天下者﹐習而已矣。

做經生讀書時﹐見古今之暴君污吏﹐怒之怨之﹐長言而詆誹之。卽此一念﹐已知其出而居人上﹐毀廉恥﹐肆戕虐者﹐殆有甚焉。何也﹖其與流俗詆誹者﹐非果有惡惡之心﹐特以甚不利於己而怒怨之耳。有志者﹐其量亦遠。伊尹當夏桀之世而樂﹐何屑與之爭得失乎﹗且彼之爲暴﹑爲污者﹐惟其以利於已爲心也。彼以利於己而爲民賊﹐吾亦以不利於己而怨怒之﹐易地皆然﹐故曰出而居人上﹐殆有甚焉。惡人之得居人上而害及人﹐天也。晦蒙否塞﹐气數之常也﹐安之而巳。退而自思﹐吾𨿽貧賤﹐亦有居吾下者﹐亦有取於人者﹐亦有宜與人者﹐勿見可爲而卽爲﹐見可欲而卽欲﹐以求異於彼而不爲風气所移﹐則孤月之明﹐炳於長夜﹐充之可以任天下。

不得已而爲資生之計﹐言者曰惟勤惟儉。儉尙矣﹐勤則吾不知也。勤所以不可者﹐非惰之謂。人之志气才力﹐與有涯之歲月﹐惟能勝一勤而不能勝二勤。吾自有吾之志气﹐勤於此則荒於彼。雞鳴而起﹐孳孳爲利﹐專心並气以趨一塗﹐人理亡矣。若夫儉﹐則古人有言曰「儉﹐徳之共也。侈﹐惡之大也。」儉所以爲徳之共者﹐儉則事簡﹐事簡則心淸﹐心淸則中虛﹐而可以容無窮之理。而抑不至浮气逐物﹐以喪其所知所能之固有。彼言資生而以儉與勤並稱者﹐非儉也﹐吝也。儉以自節﹐吝以成貪﹐其別久矣。吝而勤﹐充其所爲﹐至不知君父﹐嗚呼﹐危矣哉﹗天地授我以明聰﹐父母生我以肢體﹐何者爲可以竭精疲神而不可惰﹖思之思之﹐尙知所以用吾勤乎﹗

船山思問錄內篇「學而時習之﹐不亦說平﹗有朋自遠方來﹐不亦樂乎﹗人不知而不慍﹐不亦君子乎﹗」人性之善徵矣。故以言徵性善者﹐知性﹐乃知善不易以言徵也。必及乎此而後得之。誠及乎此﹐則若火之始然﹐泉之始達﹐道義之門啟而常存。若乍見孺子入井而怵惕惻隱﹐乃梏亡之餘僅見於情耳。其存不常﹐其門不啟﹔或用不逮乎體﹐或體隨用而流﹔乃孟子之權辭﹐非所以徵性善也。

目所不見﹐非五色也﹔耳所不聞﹐非無聲也﹔言所不通﹐非無義也。故曰「知之爲知之﹐不知爲不知」。知有其不知者存﹐則旣知有之矣﹔是知也。因此而求之者﹐盡其所見﹐則不見之色章﹔盡其所聞﹐則不聞之聲著﹔盡其所言﹐則不言之義立。𨿽知有其不知﹐而必因此以致之﹐不迫於其所不知而索之。此聖學異端之大辧。

目所不見之有色﹐耳所不聞之有聲﹐言所不及之有義﹐小體之小也。至於心而無不得矣﹔思之所不至而有理﹐未思焉耳。故曰「盡其心者知其性」。心者﹐天之具體也。

知﹑仁﹑勇﹐人得之厚而用之也至﹐然禽獸亦與有之矣。禽獸之與有之者﹐天之道也。「好學近乎知﹐力行近乎仁﹐知恥近乎勇」﹐人之獨而禽獸不得與﹐人之道也。故知斯三者﹐則所以修身﹑治人﹑治天下國家以此矣。近者﹐天﹑人之詞也﹔易之所謂繼也。修身﹑治人﹑治天下國家以此﹐𨿽聖人惡得而不用此哉﹗

太虛﹐一實者也。故曰「誠者天之道也」。用者﹐皆其體也。故曰「誠之者人之道也「。

無極﹐無有一極也﹐無有不極也。有一極﹐則有不極矣。「無極而太極」也﹐無有不極﹐乃謂太極﹔故君子無所不用其極。行而後知有道﹔道猶路也。得而後見有徳﹔徳猶得也。儲天下之用﹐給天下之得者﹐舉無能名言之。天曰無極﹐人曰至善﹐通天人曰誠﹐合體用曰中﹔皆贊辭也﹐知者諭之耳。諭之而後可與知道﹐可與見徳。

天不聽物之自然﹐是故絪縕而化生。乾坤之體立﹐首出以屯。雷雨之動滿盈﹐然後無爲而成。若物動而已隨﹐則歸妹矣。歸妹﹐人道之窮也。𨿽通險阻之故﹐而必動以濟之。然後使物莫不順帝之則。若明於險阻之必有﹐而中虛以無心照之﹐則行不窮而道窮矣。莊生齊物論﹐所憑者照也﹐火水之所以未濟也。未濟以明測險﹐人道之窮也。

太極動而生陽﹐動之動也﹔靜而生陰﹐動之靜也。廢然無動而靜﹐陰惡從生哉﹗一動一靜﹐闔辟之謂也。由闔而辟﹐由辟而闔﹐皆動也。廢然之靜﹐則是息矣。「至誠無息」﹐況天地乎﹗「維天之命﹐於穆不已」﹐何靜之有﹖

時習而說﹐朋來而樂﹐動也。人不知而不慍﹐靜也﹐動之靜也。凝存植立卽其動。嗒然若喪其耦﹐靜也﹐廢然之靜也。天地自生﹐而吾無所不生。動不能生陽﹐靜不能生陰﹐委其身心如山林之畏佳﹑大木之穴竅﹐而心死矣。人莫悲於心死﹐莊生其自道矣乎﹗

在天而爲象﹐在物而有數﹐在人心而爲理。古之聖人﹐於象數而得埋也﹐未聞於理而爲之象數也。於理而立之象數﹐則有天道而無人道。疑邵子。

「幹以易知」﹐惟其健也﹕「坤以簡能」﹐惟其順也。健則可大﹐順則可久﹔可大則賢人之徳﹐可久則賢人之業。久大者﹐賢人之以盡其健順也。易簡者﹐天地之道﹐非人之能也。

「知至至之」﹐盡人道也﹕「知終終之」﹐順俟天也。「九三﹐上不在天﹐下不在田」﹐人道之所自立。故天壽不貳﹐修身以俟命﹐所以立人道也。非躍而欲躍﹐以彊合乎夭體﹔非潛而欲潛﹐以委順而無能自紀﹔人道不立矣﹐異端以之。

誠斯幾﹐誠﹑幾斯神。「誠無爲」﹐言無爲之有誠也﹕「幾善惡」﹐言當於幾而審善惡也。無爲而誠不息﹐幾動而善惡必審﹔立於無窮﹐應於未著﹔不疾而速﹐不行而至矣﹔神也。用知不如用好學﹐用仁不如用力行﹐用勇不如用知恥。故曰「心能檢性﹐性不知自檢其心」。

莊周曰「至人之息以踵。」眾人之言動喜怒﹐一從膺吻而出﹐故縱耳目之欲而鼓動其血气。引其息於踵﹐不亦愈乎﹗𨿽然﹐其多廢也﹐浚恆之凶也。五官百骸﹐心腎頂踵﹐「雷雨之動滿盈﹐積大明以終始」﹐天下之大用﹐奚獨踵邪﹖

過去﹐吾識也﹔未來﹐吾慮也﹔現在﹐吾思也。天地古今﹐以此而成﹔天下之抆抆﹐以此而生﹔其際不可紊﹐其備不可遺﹔嗚呼難矣﹗故曰「爲之難」﹐曰「先難」。泯三際者﹐難之須臾而易以終身﹔小人之僥幸也。

「幹稱父」﹐父﹐吾幹也﹕「坤稱母」﹐母﹐吾坤也。父母者﹐乾坤之大徳﹐所以繼吾善也。「我日斯邁而月斯徵﹐夙興夜寐﹐無忝爾所生」﹐思健順之難肖也。

不畏心之難操則健﹐不疑理之難從則順。

力其心不使循乎熟﹐引而之於無據之地以得其空微﹐則必有慧以報之。釋氏之言悟﹐止此矣。核其實功﹐老氏之所謂專气也。報之慧而無餘功﹐易也。爲之難者不然﹐存於中歷至賾而不捨。溫故而知新﹐死而後已﹔𨿽有慧﹐吾得而獲諸﹖

勇者﹐曾子之實體也﹔樂者﹐顏子之大用也。藏於無所用﹐體之不實者多矣﹔見於有所用。用之而不大也久矣。

舜之飯糗茹艸﹐若將終身﹐及爲天子﹐被袗衣﹐鼓琴﹐二女果﹐若固有之。以處生死﹐視此爾。「終日幹幹﹐夕惕若」﹐故無不可用也。無立其大者﹐以盡人道﹐則如天之無不覆﹐地之無不載﹐近取諸身﹐飲食居處﹑富貴貧賤﹐兼容並包而無疑也。非此而欲忘之﹐卑者不可期月守﹐髙者且絕人理而芻狗天下﹐愈入於僻矣。

「立人之道﹐曰仁與義」﹐在人之天道也。「由仁義行」﹐以人道率天道也。「行仁義」﹐則待天機之動而後行﹐非能盡夫人之所以異於禽獸者矣。天道不遺於禽獸﹐而人道則爲人之獨。由仁義行﹐大舜存人道﹔聖學也﹐自然云乎哉﹗

陰禮陽樂﹕禮主乎減﹐樂主乎盈﹔陰陽之撰可體驗者﹐莫此爲顯。故曰「明則有禮樂﹐幽則有鬼神」。鬼神﹐陰陽之幾也﹐禮樂之蘊也。幽者﹐明之藏﹔明者﹐幽之顯也。知此﹐則太極動而生陽﹐靜而生陰﹔陽有條理﹐陰有秩敍﹔非有以生之﹐則條理不成﹐秩敍亦無自而設矣。靜生秩敍﹐非幽謐闃寂之爲靜可知。嗚呼﹗靜之所生﹐秩敍之實﹐森森乎其不可斁﹐而孰其見之﹗

天者道﹐人者器﹔人之所知也。天者器﹐人者道﹔非知徳者其孰能知之﹖「潛𨿽伏矣﹐亦孔之昭」﹕「相在爾室﹐尙不愧於屋漏」﹔非視不見﹑聽不聞﹑體物而不可遺者乎﹖天下之器﹐皆以爲體而不可遺也﹔人道之流行﹐以官天府地裁成萬物而不見其迹。故曰「天者器﹐人者道」。

人欲﹐鬼神之糟粕也。好學﹑力行﹑知恥﹐則二气之良能也。

甘食悅色﹐天地之化機也﹐老子所謂「猶橐龠動而愈出」者也﹐所謂「天地以萬物爲芻狗者」也。非天地之以此芻狗萬物﹐萬物自效其芻狗爾。有气而後有幾﹐气有變合而攻取生焉﹔此在气之後也明甚。告子以爲性﹐不亦愚乎﹗

天之使人甘食悅色﹐天之仁也。天之仁﹐非人之仁也。天有以仁人﹐人亦有以仁天﹑仁萬物。恃天之仁而違其仁﹐去禽獸不遠矣。

有公理﹐無公欲。私欲淨盡﹐天理流行﹐則公矣。天下之理得﹐則可以給天下之欲矣。以其欲而公諸人﹐未有能公者也。卽或能之﹐所謂違道以干百姓之譽也﹐無所往而不稱願人也。

風雨露雷之所不至﹐天之化不行﹔日月星之所不至﹐天之神不行。君子之言天﹐言其神化之所至者爾。倒景之上﹐非無天也﹐蒼蒼者遠而無至極﹐惡庸知之哉﹗君子思不出其位﹐至於神化而止矣。

神化之所不行﹐非無理也﹐所渭淸虛一大也。張子。神化之所行﹐非無虛也﹐淸虛一大者未喪也。淸受濁﹐虛受實﹐大受小﹐一受賾﹔淸虛一大者不爲之礙﹐亦理存焉耳。函此以爲量﹐澄此以爲安﹐濁而不滯﹐實而不塞﹐小而不煩﹐賾而不亂﹐動靜各得其理﹐而量不爲詘﹐則與天地同體矣。若必捨其神化之迹而欲如倒景以上之天﹐奚能哉﹖抑亦非其類矣。神化者﹐天地之和也。天不引地之升气而與同﹐神化則否矣。仁智者﹐貌﹑言﹑視﹑聽﹑思之和也。思不竭貌﹑言﹑視﹑聽之材而發生其仁智﹐則殆矣。故曰「天地不交﹐否」﹐「思而不學則殆」。

「五性感而善惡分」﹐周子。故天下之惡無不可善也﹐天下之惡無不因乎善也。靜而不睹若睹其善﹐不聞若聞其善﹔動而審其善之或流﹐則恆善矣。靜而不見有善﹐動而不審善流於惡之微芒﹐舉而委之無善無惡﹐善惡皆外而外無所與﹐介然返靜而遽信爲不染﹐身心爲二而判然無主﹔末流之蕩爲無忌憚之小人而不辭﹐悲夫﹗

善惡﹐人之所知也。自善而惡﹐幾微之介﹐人之所不知也。斯須移易而已﹐故曰獨。

不學而能﹐必有良能﹔不慮而知﹐必有良知。喜怒哀樂之未發﹐必有大本﹔斂精存理﹐翕气存敬﹐庶幾遇之。墮气黜精以喪我而息肩者﹐不知有也。

能不以慕少艾妻子仕熱中之慕慕其親乎﹖能不以羊烏之孝﹑蜂蟻之忠事其君父乎﹖而後人道顯矣。順用其自然﹐未見其異於禽獸也。有仁﹐故親親﹔有義﹐故敬長。秩敍森然﹐經綸不昧﹐引之而達﹐推行而恆﹐返諸心而夔夔齊栗﹐質諸鬼神而無貳爾心﹔孟子之所謂良知良能﹐則如此也。

天地之塞﹐成吾之體﹐而吾之體不必全用天地之塞。故資萬物以備生人之用﹐而不以仁民之仁愛物。天地之帥﹐成吾之性﹐而吾之性旣立﹐則志壹動气﹐斟酌飽滿﹐以成乎人道之大用﹐而不得復如天地之帥以爲帥。故喜怒哀樂有權﹐而生殺不可以無心爲用。

天气入乎地气之中而無不浹﹐猶火之暖气入水中也。性﹐陽之靜也﹔气﹐陰陽之動也﹔形﹐陰之靜也。气浹形中﹐性浹气中﹐气人形則性亦人形矣。形之撰﹐气也﹔形之理﹐則亦性也。形無非气之凝﹔形亦無非性之合也。故人之性𨿽隨習遷﹐而好惡靜躁多如其父母﹐則精气之與性不相離矣。由此念之﹐耳目口體發膚﹐皆爲性之所藏﹔日用而不知者﹐不能顯耳。「鳶飛戾天﹐魚躍於淵」﹔道之察上下﹐於吾身求之自見矣。

「主一之謂敬」﹐非執一也﹕「無適之謂一」﹐非絕物也。肝魂﹑肺魄﹑脾意﹑腎志﹑心神﹐不分而各營。心气交輔﹐帥气充體﹐盡形神而恭端﹐以致於有所事﹔敬一之實也。

無心而往﹐安而忘之曰適。主敬者必不使其心有此一幾耳。

「靜無而動有。」周子。天下皆靜無而動有也﹐奚以聖人爲﹖靜無而不昧其有﹐則明遠。動有者﹐有其靜之所涵﹐感而通﹐而不緣感以生﹐則更正﹔乃以爲五常之本﹑百行之原也。

顏子好學﹐知者不逮也﹔伊尹知恥﹐勇者不逮也。志伊尹之志﹐學顏子之學﹐善用其天徳矣。

世教衰﹐民不興行﹕「見不賢而內自省」﹐知恥之功大矣哉﹗

見不賢而內自省﹐求己嚴則爲之難。爲之難﹐則達情而無過量之求﹐亦可以遠怨矣。

攻人之惡﹐則樂察惡。樂察人之惡﹐則惡之條理熟﹐厲燻心矣。愼之哉﹗

「同歸而殊塗﹐一致而百慮」﹐故「肫肫其仁﹐淵淵其淵﹐浩浩其天」﹐徳無不備矣。誠未至者﹐奚以學之邪﹖「默而識之﹐學而不厭﹐誨人不倦」﹐所以行殊塗﹑極百慮而協於一也。「天下何思何慮」﹐言天下不可得而逆億也。故曰」無思﹐本也「﹐周子。物本然也。義者﹐心之制﹐思則得之。故曰」思﹐通用也「﹐周子。通吾心之用也。死生者亦外也﹐無所庸其思慮者也。順事沒寧﹐內也﹐思則得之者也。不於外而用其逆億﹐則患其思之不至耳﹐豈禁思哉﹖

「大匠能與人以規矩﹐不能使人巧。」巧者﹐聖功也﹐博求之事物以會通其得失﹐以有形象無形而盡其條理﹐巧之道也。格物窮理而不期旦暮之效者遇之。

「修辭立其誠。」無誠之辭﹐何以修之哉﹗修辭誠﹐則天下之誠立﹐未有者從此建矣﹐已有者從此不易矣。孔子成春秋而亂臣賊子懼﹐誠也。

「艮其背﹐不獲其身﹔行其庭﹐不見其人。」無咎之道焉耳。「觀盥而不薦」﹐非薦之時﹐然而必盥也。「觀我生」﹐君子而後可無咎﹕「觀其生」﹐君子而後可無咎﹔不然咎矣。內不見己﹐外不見人﹐而後得所止焉﹐其爲天理也孤矣。憂世之將剝而不與嘗試﹐非「與臣言忠﹐與子言孝」﹑「居處恭﹐執事敬﹐與人忠」以爲徳﹐則且與之爲嬰兒﹐知之益明而益困矣。艮觀同道﹐故君子尢難言之。

「履﹐徳之基也。」集義﹐素履也。宜兄弟﹐樂妻子﹐而一以戒愼不睹﹑恐懼不聞之徳行之﹐所謂和而至也。九卦以處憂患﹐而此爲基。君子坦蕩蕩﹐修此故也。

見道義之重﹐則處物爲輕﹐故銖視軒冕﹐塵視金玉。周子。純乎其體道義者﹐天下莫匪道義之府﹐物不輕矣。一介不以與人﹐一介不以取諸人﹐非泛然而以銖塵揮斥之也。處貧賤患難而不易其官天地﹑府萬物之心﹐則道義不息於己而己常重矣。

獨知炯於眾知﹐晝气淸於夜气﹐而後可與好仁惡不仁。

知地之在天中﹐而不知天之在地中﹐惑也。山川金石﹐堅確渾淪﹐而其中之天常流行焉﹐故濁者不足以爲淸者病也。以濁者爲病﹐則無往而不窒﹐無往而不疑﹐無往而不憂。「安汝止﹐惟幾惟康」﹕「被袗衣﹐鼓琴﹐二女果﹐若固有之」﹕「簞食瓢飲﹐不攺其樂」﹔無所窒也﹐奚憂疑之有哉﹖

言幽明而不言有無﹐張子。至矣﹔謂有生於無﹐無生於有﹐皆戲論。不得謂幽生於明﹐明生於幽也。論至則戲論絕。幽明者﹐闔辟之影也。故曰「是故知幽明之故」﹕「原始反終﹐故知死生之說」。﹕「天尊地卑﹐乾坤定矣。卑髙以陳﹐貴賤位矣。動靜有常﹐剛柔斷矣。」此分而爲二﹐倍而爲四﹐參而爲六﹐剖而爲八﹐參乘四而爲十二﹐五乘六而爲三十﹐十二三十相乘而爲三百六十﹔皆加一倍之定體也。邵子。知其說者﹐知天地之自然而巳。若夫「鼓之以雷霆」﹐《震》。「潤之以風雨」﹐《巽》。「日月運行﹐一寒一暑」﹐《坎》《離》。「乾道成男」﹐《艮》。「坤道成女」《兌》。交相摩蕩而可大可久之業著焉﹐則未可以破作四片﹑破作八片之例例矣。以例例神化﹐因其自然而喪其匕鬯﹐天下之理奚以得﹐而人惡足以成位於中乎﹖

吉凶﹑得失﹑生死﹐知爲天地之常然而無足用其憂疑﹐亦可以釋然矣。釋然之餘﹐何以繼之﹖繼之以惡而爲餘食贅行﹐繼之以善而亦爲餘食贅行﹐憂疑自此積矣。知者不惑﹐仁者不憂﹐惟其不於吉凶生死而謀道矣。

言無者激於言有者而破除之也﹐就言有者之所謂有而謂無其有也。天下果何者而可謂之無哉﹖言龜無毛﹐言犬也﹐非言龜也﹔言免無角﹐言麋也﹐非言兔也。言者必有所立﹐而後其說成。今使言者立一無於前﹐博求之上下四維﹑古今存亡而不可得窮矣。

尋求而不得﹐則將應之曰「無」。姚江之徒以之。天下之尋求而不得者眾矣﹐宜其樂從之也。

不略於明﹐不昧於幽﹐善學思者也。

畫前有易﹐無非易也。無非易而捨畫以求之於畫前﹐不已愚乎﹗畫前有易﹐故畫生焉。畫者﹐畫其畫前之易也。

兩端者﹐虛實也﹐動靜也﹐聚散也﹐淸濁也﹔其究一也。張子。實不窒虛﹐知虛之皆實﹔靜者靜動﹐非不動也﹔聚於此者散於彼﹐散於此者聚於彼﹔濁入淸而體淸﹐淸入濁而妙濁﹔而後知其一也﹐非合兩而以一爲之紐也。

節者﹐中之顯者也。喜怒哀樂之未發而未有節者存﹐則發而中者誰之節乎﹖豈天下之有節乎﹖是從其白於外之說矣。故周子曰「中也者﹐和也」﹔張子曰「大和所謂道」﹔卓矣。𨿽喜怒哀樂之未發﹐而參前倚衡﹐莫非節也。充气以從志﹐凝志以居徳﹐庶幾遇之。闃寂空窔者﹐失之遠矣。迫發而始愼之﹐必有不審不及之憂。

「無不敬」﹐愼其動也﹕「儼若思」﹐靜而存也﹕「安定辭」﹐立誠於天下也﹕「儼若思」﹐於是而有思﹐則節無不中矣﹔仁之熟也。

「視思明﹐聽思聰﹐色思溫﹐貌思恭」﹔奚以思之哉﹖「儼若思」之謂也。旁行而不流﹐安止而幾﹐其功密矣夫。

恃一端之意知﹐以天下嘗試之﹐彊通其所不通﹐則私﹔故聖人毋意。卽天下而盡其意知﹐以確然於一﹐則公﹔故君子誠意。誠意者﹐實其意也﹐實體之之謂也。

意虛則受邪﹐忽然與物感通﹐物投於未始有之中﹐斯受之矣。誠其意者﹐意實則邪無所容也。意受誠於心知﹐意皆心知之素﹐而無孤行之意﹐故曰無意。愼獨者﹐君子加謹之功﹐善後以保其誠爾。後之學者﹐於心知無功﹐以無善無惡爲心知﹐不加正致之功。始專恃愼獨爲至要﹐遏之而不勝遏﹐危矣。卽遏之已密﹐但還其虛﹐虛又受邪之壑﹐前者撲而後者熹矣。泰州之徒﹐無能期月守者﹐不亦宜乎﹗

「欲修其身者﹐先正其心」﹐聖學提綱之要也。「勿求於心」﹐告子迷惑之本也。不求之心﹐但求之意﹐後世學者之通病。蓋釋氏之說暗中之﹐以七識爲生死妄本。七識者﹐心也。此本一廢﹐則無君無父﹐皆所不忌。嗚呼﹗捨心不講﹐以誠意而爲玉鑰匙﹐危矣哉﹗

求放心﹐則全體立而大用行。若求放意﹐則迫束危殆﹐及其至也﹐逃於虛寂而已。

「默而成之﹐存乎徳行」﹔故徳不孤﹐必有鄰。灼然有其幾﹐而不可以臆測。無他﹐理气相涵﹐理入气則气從理也。理气者﹐皆公也﹐未嘗有封畛也。知此﹐則亦知生死之說﹐存事沒寧之道也。

「吉凶悔吝生於動。」畏凶悔吝而始戒心於動﹐求其坦蕩蕩也﹐能乎哉﹖

「神之格思﹐不可度思。」待平旦之气而後好惡與人相近﹐危矣﹗危矣﹗不幸而僅有此﹐可不懼哉﹖

死生﹐晝夜也。「梏之反復﹐則夜气不足以存」﹔故君子曰終﹐終則有始﹐天行也。小人曰死。

「浩然之气﹐直養而無害﹐則塞乎天地之間。」塞乎天地之間﹐則無可爲气矜矣。「閒來無事不從容」﹐無可爲气矜者也。

「盡性以至於命。」至於命﹐而後知性之善也。天下之疑﹐皆允乎人心者也﹔天下之變﹐皆順乎物則者也。何善如之哉﹗測性於一區﹐擬性於一時﹔所言者皆非性也﹐惡知善﹖

命曰降﹐性曰受。性者﹐生之理﹐未死以前皆生也﹐皆降命受性之日也。初生而受性之量﹐日生而受性之眞。爲胎元之說者﹐其人如陶器乎﹗

「成性存存」﹐存之又存﹐相仍不捨。故曰「維天之命﹐於穆不已」。命不已﹐性不息矣。謂生初之僅有者﹐方術家所謂胎元而已。

感而後應者﹐心得之餘也。無所感而應者﹐性之發也。無所感而興﹐若火之始然﹐泉之始達﹐然後感而動焉﹐其動必中﹐不立私以求感於天下矣。「寂然不動﹐感而遂通天下之故」﹐鬼謀也﹐天化也﹐非人道也。誠不必豫﹐待感而通﹐惟天則然。下此者艸木禽虫與有之﹐蓍龜之靈是也。

大匠之巧﹐莫有見其巧者也。無感之興﹐莫有見其興者也。「明發不寐﹐有懷二人」﹐尋過去也。「視於無形﹐聽於無聲」﹐豫未來也。捨其過去未來之心﹐則有親而不能事﹐況天下之抆抆者乎﹖

孩提之童之愛其親﹐親死而他人字之﹐則愛他人矣。孟子言不學不慮之中﹐尙有此存﹐則學慮之充其知能者可知。斷章取此以爲眞﹐而他皆妄﹐洵夏虫之於冰也。

質以忠信爲美﹐徳以好學爲極。絕學而遊心於虛﹐吾不知之矣。導天下以棄其忠信﹐陸子靜倡之也。

「天下何思何慮」﹐則天下之有無﹐非思慮之所能起滅﹐明矣。妄者猶惑焉。

「有不善未嘗不知」﹐豫也﹕「知而未嘗復行」﹐豫也。誠積於中﹐故合符而爽者覺。誠之者裕於用﹐故安驅而之善也輕。

聞善則遷﹐見過則攺﹐損道也﹔而非益不能。無十朋之龜爲之寶鑑﹐則奚所遷﹐而又惡得攺之道哉﹖惘於道﹐則憚子攺矣。

水之爲漚爲冰﹐激之而成﹐變之失其正也。漚冰之還爲水﹐和而釋也。人之生也﹐孰爲固有之質﹖激於气化之變而成形﹗其死也﹐豈遇其和而得釋乎﹖君子之知生者﹐知良能之妙也﹔知死﹐知人道之化也。奚漚冰之足云﹖張子亦有漚冰之諭﹐朱子謂其近釋氏。

至於不可謂之爲「無」﹐而後果無矣。旣可曰「無」矣﹐則是有而無之也。因耳目不可得而見聞﹐遂躁言之曰「無」﹐從其小體而蔽也。善惡可得而見聞也﹐善惡之所自生﹐不可得而見聞也。是以躁言之曰「無善無惡」也。

「我戰則克」﹐愼也﹕「祭則受福」﹐愼也。福者﹐禮成而敏﹐知神享之﹐君子以爲福莫大焉。愼於物﹐愼於儀﹐愼於心﹐志壹气合﹐雍雍肅肅﹐不言而靡爭﹐則禮成而敏﹐神斯享焉。疾風雷雨不作﹐災眚不生﹐气志之感盛﹐孝子之養成矣。君子之所謂福也。若《春秋》所記仲遂叔弓之卒﹐皆人變也。

事人﹐誠而已矣。正己而無求於人﹐誠也。誠斯上交不諂﹐下交不瀆﹐故子路問事鬼神﹐而夫子以事人告之。盡其敬愛﹐不妄冀求﹐必無非鬼而祭之諂﹐再三不告之瀆。無他﹐不以利害交鬼神而已。

道莫盛於趨時。富貴貧賤﹑夷狄患難﹐極於俄頃之動靜云爲﹐以與物接﹐莫不有自盡之道。時馳於前﹐不知乘以有功﹔逮其失﹐而後繼之以悔﹔及其悔﹐而當前之時又失矣。故悔者﹐終身於悔之道也。動悔有悔﹐終身於葛藟。往而卽新﹐以盡其幹惕﹐然後得吉焉。故曰「吉行」﹐吉在行也。

「君子之過﹐如日月之食」﹐更新而趨時爾。以向者之過爲悔﹐於是而有遷就補綴之術﹐將終身而僅給一過也。

人役而恥爲役。如恥之﹐莫如爲仁。若子路﹐人告之以有過則喜﹐善用其恥矣。夫惟不以悔累其心也。

於不可恥而恥﹐則移其良恥以從乎流俗﹐而恥蕩然矣。故曰﹕知恥者﹐知所恥也。

「一以貫之」﹐聖人久大之成也。「曲能有誠」﹐聖功專直之通也。未能卽一﹐且求諸貫﹔貫則一矣。貫者﹐非可以思慮材力彊推而通之也。尋繹其所已知﹐惇篤其所已能﹐以熟其仁。仁之熟﹐則仁之全體現﹔仁之全體旣現﹐則一也。

「羣龍無首」﹐故一積眾精以自彊﹐無有遺也。有首焉﹐則首一矣﹐其餘不一也。然後以一貫之﹐不然者而彊謂之然﹐不應者而妄億其應。佛﹑老以之﹐皆以一貫之之術也。

主靜﹐以言乎其時也﹔主敬﹐以言乎其气象也﹔主一﹐以言乎其量也。攝耳目之官以聽於心﹔盈气以充志﹐旁行於理之所昭著而不流﹔雷雨之動滿盈﹐而不先時以發﹔三者之同功也。

天地之生﹐人爲貴﹔惟得五行惇厚之化﹐故無速見之慧。物之始生也﹐形之發知皆疾於人﹐而其終也鈍。人則具體而儲其用﹐形之發知﹐視物而不疾也多矣﹐而其旣也敏。孩提始知笑﹐旋知愛親﹔長始知言﹐旋知敬兄﹔命日新而性富有也。君子善養之﹐則耄期而受命。

程子謂「雞雛可以觀仁」﹐觀天地化機之仁也。君子以之充仁之用而已。

佛﹑老之初﹐皆立體而廢用。用旣廢﹐則體亦無實。故其旣也﹐體不立而一因乎用。莊生所謂「寓諸庸」﹐釋氏所謂「行起解滅」是也。君子不廢用以立體﹐則致曲有誠﹔誠立而用自行﹔逮其用也﹐左右逢原而皆其眞體。故知先行後之說﹐非所敢信也。《說命》曰「非知之艱﹐惟行之難。」次第井然矣。

百物不廢﹐故懼以終始。於物有廢﹐偸安而小息﹐亦爲之欣然﹔學者之大害也。人欲暫淨﹐天理未還﹐介然而若脫於桎梏﹔其幾可乘﹐而息肩之心起矣﹐危矣哉﹗懼以終始﹐故憤﹔百物不廢﹐故樂。憤樂互行﹐陰陽之才各盡﹐則和﹔和而後與道合體。

極深而研幾﹐有爲己爲人之辧焉。深者﹐不聞不見之實也﹔幾者﹐隱微之獨也。極之而無間﹐研之而審﹐則道盡於己而忠信立。忠信立﹐則志通而務成﹔爲己之效也。求天下之深而極之﹐迎天下之幾而研之﹐敝敝以爲人而喪己﹔逮其下流﹐欲無爲權謀術數之淵藪﹐不可得也。

言無我者﹐亦於我而言無我爾。如非有我﹐更孰從而無我乎﹖於我而言無我﹐其爲淫遁之辭可知。大抵非能無我﹐特欲釋性流情﹐恣輕安以出入爾。否則惰歸之气﹐老未至而耄及之者也。公者﹐命也﹐理也﹐成之性也。我者﹐大公之理所凝也。吾爲之子﹐故事父。父子且然﹐況其它乎﹗故曰「萬物皆備於我。」有我之非私﹐審矣。疊爲賓主﹐亦饗舜﹔堯之無我也。《春秋》書歸鄆﹑讙﹑龜陰之田﹐自序其績﹔孔子之無我也。無我者﹐爲功名勢位而言也﹐聖人處物之大用也。於居徳之體而言無我﹐則義不立而道迷。

有性之理﹐有性之徳。性之理者﹐吾性之理卽天地萬物之理﹔論其所自受﹐因天因物﹐而仁義禮知﹐渾然大公﹐不容以我私之也。性之徳者﹐吾旣得之於天而人道立﹐斯以統天而首出萬物﹔論其所旣受﹐旣在我矣﹐惟當體之知能爲不妄﹐而知仁勇之性情功效效乎志以爲撰。必實有我以受天地萬物之歸﹔無我﹐則無所凝矣。言無我者﹐酌於此而後不徇辭以賊道。

「魚在於渚﹐或潛於淵」﹐逐物者不能得也。故君子爲己而天下之理得矣。

耳目口體互相增長以爲好惡﹐則淫矣。淫於眾人之淫習﹐捨己而化之﹐則溺矣。耳目口體各止其所﹐節自具焉﹐不隨習以遷﹔欲其所欲﹐爲其所爲﹐有過則知﹐而節可見矣。「艮其背﹐不獲其身」﹔背非身也﹐不於身獲之。「行其庭﹐不見其人」﹔身非人也﹐不於人見之。能止其所﹐遏惡之要也。循而持之﹐安而中節﹐耳順﹑從欲不逾矩﹐自此馴致。

己十九而非己也。天下善人恆少﹐不善人恆多﹔詖而淫﹐邪而遁﹐私欲私意﹐不出於熲而疊爲日新。喜其新而驚爲非常之美﹐驚喜移情而遂據爲己之畛域﹔故曰「習與性成」。苟能求其好惡之實而不爲物遷﹐𨿽不卽復於禮﹐不遠矣﹔故曰「爲仁由己」。

佛﹑老之言﹐能動芻蕘而警之。然芻蕘可詢﹐而佛﹑老不可詢﹐何也﹖「人之患﹐在好爲人師」﹔但好爲師﹐則無父無君﹐皆可不卹。芻蕘無爲師之心也。以芻蕘視佛﹑老而奪其爲師之說﹐可也﹔片辭有采於其爲師之說﹐隱惡而揚善﹐不可也。隱惡揚善﹐則但得其爲師之邪﹐而不知用其芻蕘也。

不出於熲﹐一間而已矣。舜與跖之分﹐利與善之間也。盡用其視聽心思於利害﹐則熲﹔超於利害﹐則如日月之明離於重云之中﹐光明赫然﹐不可涯量。

因得失而有利害﹔利害生而得失隱﹐昏也。不昧於利害之始﹐則動微而吉先見﹐奚利害之足憂﹖馳驅於生死之塗﹐孰爲羿之彀中乎﹖

待物感之不交而後欲不妄﹐待聞見之不雜而後意不私﹔難矣哉﹗故爲二氏之學者﹐未有能守之終身者也。推而極之於其意之萌﹐未有能守之期月者也。

以天下而試吾說﹐玩人喪徳之大者也。盡其才以應天下﹐發己自盡﹐循物無違﹐奚技倆之可試哉﹖

爲因物無心之教者﹐亦以天下而試吾無心之技倆者也。無所不用其極之謂密。密者﹐聖人之藏﹐異端竊之以爲詭祕。

气者﹐理之依也﹔气盛則理達。天積其健盛之气﹐故秩敍條理﹐精密變化而日新。故天子之齊﹐日膳大牢﹐以充气而達誠也。天地之產﹐皆精微茂美之气所成﹔人取精以養生﹐莫非天也。气之所自盛﹐誠之所自凝﹐理之所自給﹔推其所自來﹐皆天地精微茂美之化。其醞釀變化﹐初不喪其至善之用。釋氏斥之爲鼓粥飯气﹐道家斥之爲後天之陰﹔悍而愚矣。

「先天而天弗違」﹐人道之功大矣哉﹗邵子乃反謂之後天。

知見之所自生﹐非固有﹔非固有而自生者﹐日新之命也。原知見之自生﹐資於見聞﹔見聞之所得﹐因於天地之所昭著﹐與人心之所先得。人心之所先得﹐自聖人以至於夫婦﹐皆气化之良能也。能合古今人物爲一體者﹐知見之所得﹐皆天理之來復﹐而非外至矣。故知見不可不立也﹐立其誠也。介然恃其初聞初見之知爲良能﹐以知見爲客感﹐所謂不出於熲者也﹐悲夫﹗

堯﹑舜﹑禹﹑湯﹑文﹑武﹑周﹑孔﹐相師而道不同﹔無忌憚之小人﹐不相師而所行若合符節。道理一而分殊。不學不慮﹐因意欲而行﹐則下流同歸也。謂東海西海此心此理之同者﹐吾知其所同矣。

上天下地曰宇﹐往古來今曰宙。𨿽然﹐莫爲之郛郭也。惟有郛郭者﹐則旁有質而中無實﹐謂之空洞可矣。宇宙其如是哉﹖宇宙者﹐積而成乎久大者也。二气絪縕﹐知能不捨﹐故成乎久大。二气絪縕而健順章﹐誠也﹔知能不捨而變合禪﹐誠之者也。謂之空洞而以虛室觸物之影爲良知﹐可乎﹖

不玩空而喪志﹐不玩物而驕徳﹐信天地之生而敬之﹔言性道而能然者﹐鮮矣。

病則喜寂﹐哀則喜湣。喜者﹐陽之舒﹔寂﹑湣者﹐陰之慘。陰勝而奪其陽﹐故所喜隨之而移於陰﹔非病與哀﹐則小人而已矣。「帝出乎震」﹕「震來虩虩﹐笑言啞啞」﹔樂在其中矣。故曰「吾未見剛者」。喜流於陰柔﹐而以呴沫爲仁﹐以空闃爲靜者﹐皆女子小人之道也。

「形而下者謂之器」﹐器則老子所謂「當其無﹐有車器之用」也。君子之所貴者道也﹐以誠體物也﹐車器云乎哉﹗

無心而待用者﹐器而已矣。鏡與衡﹐皆器也。「君子不器」﹐而謂聖人之心如鏡空衡平﹐可乎﹖鏡能顯妍媸而不能藏往﹐衡能測輕重而隨物以輕重﹔本無故也。明其如日乎﹐繼明以照於四方也﹔平其如水平﹐維心亨行險而不失其信也。繼﹐恆也﹔信﹐恆也。有恆者﹐聖功之藏也。

「道遠人則不仁」﹐張子。夫孰能遠人以爲道哉﹖楊﹑墨﹑佛﹑老﹐皆言人也﹔誕而之於言天﹐亦言人也﹐特不仁而已矣。人者﹐生也﹔生者﹐有也﹔有者﹐誠也。禮明而樂備﹐教修而性顯﹐徹乎費隱而無不貫洽之謂仁。竊其未有之幾﹐捨會通之典禮﹐以邀變合往來之幾﹔斯之謂遠人已耳﹗

「謙亨﹐君子有終。」君子望道未見﹐而愛人不忍傷之﹐故能有終。小人欲取固與﹐柔遜卑屈以行其鉤致之術﹐則始於謙恆者﹐終於行師﹔謙不終矣。謙者﹐仁之不容已﹐而或流於忍﹐故戒之。

先難則憤﹐後獲則樂﹕「地道無成」﹐順之至也。獲與否﹐無所不順﹐其樂不攺﹐則老將至而不衰。今之學者﹐姚江之徒。速期一悟之獲﹔幸而獲其所獲﹐遂恣以佚樂。佚樂之流﹐報以卼臲惰歸之戚﹔老未至而耄及之﹐其能免乎﹖

誠則形﹐形乃著明﹔有成形於中﹐規模條理未有而有﹐然後可著見而明示於天下。故𨿽視不可見﹐聽不可聞﹐而爲物之體歷然矣。當其形也﹐或謂之言語道斷﹐猶之可也﹔謂之心行路絕﹐可乎﹖心行路絕則無形﹔無形者﹐不誠者也。不誠﹐非妄而何﹖

「名之必可言」﹐言或有不可名者矣﹕「言之必可行」﹐行或有不容言者矣。能言乎名之所不得限﹐則修辭之誠盡矣﹔能行乎言之所不能至﹐則藏密之用備矣。至於行而無所不逮﹔行所不逮者﹐天也﹐非人之事也。天之事﹐行不逮而心諭之﹔心止矣。故盡心則知天。放其心於心行路絕者﹐捨心而下從乎意以遷流者也。志﹑神﹑气交竭其才﹐篤實以發光輝﹐謂之盡心。

置水﹐而冀中國之長無水患﹐則勢必不能﹐徒妄而已﹐所謂鑿也。言性者捨固有之節文條理﹐鑿一無善無惡之區﹐以爲此心之歸﹐詎不謂之鑿乎﹖鑿者必不能成﹔迨其狂決奰發﹐捨善而趨惡如崩﹐自然之勢也。

心浮乘於耳目而遺其本居﹐則從小體﹔心不捨其居而施光輝於耳目﹐則從大體。𨿽從大體﹐不遺小體﹐非猶從小體者之遺大體也。

天不言﹐物不言﹐其相授受﹐以法象相示而已。形聲者﹐物之法象也。聖人體天以爲化﹐故欲無言。言者﹐人之大用也﹐紹天有力而異乎物者也。子貢求盡人道﹐故曰「子如不言﹐則小子何述焉﹖」豎指搖拂﹑目擊道存者﹐吾不知之矣。

子孫﹐體之傳也﹔言行之迹﹐气之傳也﹔心之陟降﹐理之傳也。三者各有以傳之﹐無戕賊污蝕之﹐全而歸之者也。

但爲魂﹐則必變矣。魂日遊而日有所變﹐乃欲拘其魂而使勿變﹐魏伯陽﹑張平叔之鄙也﹐其可得乎﹖魂之遊變﹐非特死也。死者﹐遊之終爾。故鬼神之事﹐吾之與之也多矣。災祥險易﹐善惡通否﹐日生於天地之間者﹐我恆與之矣﹐惟居大位﹑志至道者爲尢盛焉。

「惠迪吉﹐從逆凶」之不差﹐居天下之廣居者﹐如視諸掌﹐欲速見小者不能知爾。

習气熹然充滿於人間﹐皆吾思齊自省之大用﹐用大﹐則體非妄可知。勿以厭惡之心當之﹐則心洗而藏密矣。「三人行﹐必有我師」﹐非聖人灼知天地充塞無間之理﹐不云爾也。

無妄﹐災也。災而無妄﹐孰爲妄哉﹖故孟子言好色好貨﹐於王何有。眚且不妄﹐而況災乎﹖「誠者﹐天之道也」﹐無變而不正也﹐存乎誠之者爾。

「形色﹐天性也」﹐故身體發膚﹐不敢毀傷﹐毀則滅性以戕天矣。知之始有端﹐志之始有定﹐行之始有立。其植不厚﹐而以速成期之﹐則必爲似忠似信似廉潔者所搖。仁依姑息﹐義依曲謹﹐禮依便僻﹐知依纖察。天性之善﹐皆能培栽而覆傾﹔如物之始蒙﹐勿但憂其稚弱﹐正恐欲速成而依非其類﹐則和風甘雨亦能爲之傷﹐故曰「蒙以養正」。養之正者﹐學以聚之﹐問以辧之﹐寬以居之﹐仁以行之﹐則能不依流俗之毀譽﹐異端之神變﹐以期速獲而喪其先難﹐故曰「利禦寇」。

「默而成之」﹐樂也﹕「不言而信」﹐禮也。樂存乎徳﹐禮存乎行﹔而樂以養徳﹐禮以惇行﹐禮樂徳行﹐相爲終始。故君子之於禮樂﹐不以斯須去身。然則無體之則而言尙行﹐無樂之意而言養徳者﹐其爲異端可知已。

知崇法大﹐天道必下濟而光明。禮卑法地﹐或從王事﹐則知光大﹐與天絜矣。天一而人之言之者三﹕有自其與地相絪縕化成而言者﹐有自淸晶以施光明於地而言者﹐有以空洞無質﹑與地殊絕而言者。與地殊絕而空洞無質﹐詎可以知法乎﹖法其與地絪縕成化者以爲知﹐其不離乎禮固已。卽其淸晶以施光明於地者﹐亦必得地而光明始凝以顯﹔不然﹐如置燈燭於遼廓之所﹐不特遠無所麗﹐卽咫尺之內﹐亦以散而昏。彼無所麗而言良知者﹐吾見其咫尺之內散而昏也。

知者﹐知禮者也。禮者﹐履其知也。履其知而禮皆中節﹐知禮則精義入神﹐日進於髙明而不窮。故天地交而泰﹐天地不交而否。是以爲良知之說者﹐物我相拒﹐初終相反﹐心行相戾﹔否道也。

「苟志於仁矣﹐無惡也。」物之感﹐己之欲﹐各歸其所﹐則皆見其順而不逾矩﹐奚惡之有﹖灼然見其無惡﹐則推之好勇﹑好貨﹑好色而皆可善﹐無有所謂惡也。疑惡之所自生以疑性者﹐從惡而測之爾。志於仁而無惡﹐安有惡之所從生而別爲一本哉﹗

言性之善﹐言其無惡也。旣無有惡﹐則粹然一善而已矣。

有善者﹐性之體也﹔無惡者﹐性之用也。

從善而視之﹐見性之無惡﹐則充實而不雜者顯矣。從無惡而視之﹐則將見性之無善﹐而充實之體墮矣。故必志於仁﹐而後無惡﹔誠無惡也﹐皆善也。

苟志於仁﹐則無惡﹔苟志於不仁﹐則無善﹔此言性者之疑也。乃志於仁者﹐反諸己而從其源也﹔志於不仁者﹐逐於物而從其流也。體驗乃實知之。夫性之己而非物﹑源而非流也明矣﹐奚得謂性之無善哉﹗

气質之偏﹐則善隱而不易發﹑微而不克昌者有之矣﹐未有雜惡於其中者也。何也﹖天下固無惡也﹐志於仁則知之。

五行無相克之理﹔言克者﹐術家之膚見也﹐五行之神﹐不相悖害﹐木神仁﹐火神禮﹐土神信﹐金神義﹐水神知。充塞乎天地之間﹐人心其尢著者也。故太虛無虛﹐人心無無。

得五行之和气﹐則能備美而力差弱﹔得五行之專气﹐則不能備美而力較健。伯夷﹑伊尹﹑柳下惠﹐不能備美而亦聖。五行各太極﹐𨿽專而猶相爲備﹐故致曲而能有誠。气質之偏﹐奚足以爲性病哉﹗

「乘六龍以禦天」﹐位易而龍不易也﹐乘之者不易也。「博學而詳說之以反約」﹐則潛見躍飛﹐皆取諸源而給之﹐奚隨時而無適守乎﹖此之不審﹐於是無本之學﹐托於乘時觀化﹐以逃刑而邀利。其說中於人心﹐而末流不可問也。

天徳不可爲首﹐無非首也﹔故「博學而詳說之﹐以反說約」。「學以聚之﹐問以辧之﹐寬以居之﹐仁以行之」﹔不執一以貫萬﹐乃可行乎變化﹐而龍徳全也。

統此一物﹐形而上則謂之道﹐形而下則謂之器﹐無非一陰一陽之和而成。盡器﹐則道在其中矣。

聖人之所不知不能者﹐器也﹔夫婦之所與知與能者﹐道也。故盡器難矣﹔盡器﹐則道無不貫。盡道所以審器﹔知至於盡器﹐能至於踐形﹐徳盛矣哉﹗

「—陰一陽之謂道」﹐不可云二也。自其合則一﹔自其分則多寡隨乎時位﹐繁賾細密而不可破﹐抆抆而不窮﹐天下之數不足以紀之﹐參差裒益﹐莫知其畛。乃見一陰一陽之云﹐遂判然分而爲二﹐隨而倍之﹐瓜分縷析﹐謂皆有成數之不易﹐將無執與﹗

「繼之者﹐善也」﹔善則隨多寡損益以皆適矣。「成之者﹐性也」﹔性則揮然一體﹐而無形埒之分矣。

以數言理﹐但不於吉凶成敗死生言之﹐則得。以數言吉凶﹑成敗﹑死生﹐諭義乎﹖諭利乎﹖吾不知之也。

「成章而後達」﹔成章者﹐不雜也﹐不黯也。「言顧行﹐行顧言」﹐則不雜﹕「較然易知而易從」﹐則不黯。異端者﹐始末倏忽﹐自救其獘以無恆﹐人莫能執其首尾﹔行所不可逮﹐而姑爲之言說﹐終身而不得成其章﹐奚望達乎﹖

徳成而驕﹐非其徳矣﹔道廣而同﹐非其道矣。「泰而不驕﹐和而不同」﹐君子之守也。「惟精惟一﹐允執其中」﹐至矣﹔而申之以「無稽之言勿聽﹐弗詢之謀勿庸」﹐酌行四代之禮樂﹐盛矣﹔而申之以「放鄭聲﹐遠佞人」。聖人洗心退藏而與民同患﹔邪說佞人﹐移易心志﹐凡民之公患也﹐聖人不敢不以爲患。若龎然自大﹐謂道無不容﹐三教百家﹐可合而爲一冶﹐亦無忌憚矣哉﹗

謂井田﹑封建﹑肉刑之不可行者﹐不知道也﹔謂其必可行者﹐不知徳也。勇於徳則道凝﹐勇於道則道爲天下病矣。徳之不勇﹐褐寬博且將惴焉﹐況天下之大乎﹖

「所欲與聚﹐所惡勿施」﹔然匹夫匹婦﹐欲速見小﹐習气之所流﹐類於公好公惡而非其實﹐正於君子而裁成之。非王者起﹐必世而仁﹐習气所扇﹐天下貿貿然胥欲而胥惡之﹐如暴潦之橫集﹐不待具歸壑而與俱泛濫﹔迷復之凶﹐其可長乎﹖是故有公理﹐無公欲﹔公欲者﹐習气之妄也。不擇於此﹐則胡廣﹑譙周﹑馮道﹐亦順—時之人情﹐將有謂其因時順民如李贄者矣﹔酷矣哉﹗

性者﹐善之藏﹔才者﹐善之用。用皆因體而得﹐而用不足以盡體﹔故才有或窮﹐而誠無不察。於才之窮﹐不廢其誠﹐則性盡矣。「多聞闕疑﹐多見闕殆」﹕「有馬者﹐借人乘之」﹔借猶請也﹐謂有馬而自不能禦﹐則請善禦者爲調習﹐不彊所个能以僥幸。玩「之」字可見。皆不詘誠以就才也。充其類﹐則知盡性者之不窮於誠矣。

「不屑之教誨﹐是亦教誨之」﹔教誨之道有在。不屑者﹐默而成之﹐捲而懷之﹐以保天地之正﹐使人心尙知有其不知而不逮﹐亦扶世教之一道也。釋氏不擇知愚﹑賢不肖﹐而皆指使之見性﹐故道賤﹔而托之者之惡﹐不可紀極﹔而況姚樞﹑許衡之自爲枉辱哉﹗

「居處恭﹐執事敬﹐與人忠﹐𨿽之夷狄﹐不可棄」﹐自盡之道也。「不可與言而不言」﹐衛道之正也。「不可與言而與之言」﹐必且曲道以徇之﹐何以回天而俟後乎﹗

外篇繪太極圖﹐無已而繪一圓圈爾﹐非有匡郭也。如繪珠之與繪環無以異﹐實則珠環懸殊矣。珠無中邊之別﹐太極𨿽虛而理气充凝﹐亦無內外虛實之異。從來說者﹐竟作圓圈﹐圍二殊五行於中﹔悖矣。此理气遇方則方﹐遇圓則圓﹐或大或小﹐絪縕變化﹐初無定質﹔無已而以圓寫之者﹐取其不滯而已。王充謂從遠觀火﹐但見其圓﹔亦此理也。

太極第二圖﹐東有《坎》﹐西有《離》﹐頗與玄家畢月烏﹑房日兔﹑龍吞虎髓﹑虎吸龍精之說相類﹐所謂「互藏其宅」也﹐世傳周子得之於陳圖南﹐愚意陳所傳者此一圖﹐而上下四圖﹐則周子以其心得者益之﹐非陳所及也。

守之於前而視其面﹐在吾之左者﹐彼之右也﹔彼自有定方﹐與吾相反。太極圖位陰靜於吾之右﹐彼之左也﹔陽動於吾之左﹐彼之右也。初不得其解﹐以實求之﹐圖有五重﹐從上而下。今以此圖首北趾南﹐順而懸之﹐從下窺之﹐則陽東陰西﹐其位不易矣。

「動極而靜﹐靜極復動」﹔所謂「動極」﹑「靜極」者﹐言動靜乎此太極也。如以極至言之﹐則兩間之化﹐人事之幾﹐往來吉凶﹐生殺善敗﹐固有極其至而後反者﹐而豈皆極其至而後反哉﹖《周易》六十四卦﹐三十六體﹐或錯或綜﹐疾相往復﹐方動卽靜﹐方靜旋動﹐靜卽含動﹐動不捨靜﹔善體天地之化者﹐未有不如此者也。待動之極而後靜﹐待靜之極而後動﹐其極也惟恐不甚﹐其反也厚集而怒報之﹔則天地之情﹐前之不卹其過﹐後之褊迫以取償﹐兩間日構而未有寧矣。此殆夫以細人之衷測道者與﹗

治亂循環﹐一陰陽動靜之幾也。今云亂極而治﹐猶可言也﹔借曰治極而亂﹐其可乎﹖亂若生於治極﹐則堯﹑舜﹑禹之相承﹐治已極矣﹐胡弗卽報以永嘉﹑靖康之禍乎﹖方亂而治人生﹐治法未亡﹐乃治﹔方治而亂人生﹐治法弛﹐乃亂。陰陽動靜﹐固莫不然。陽含靜徳﹐故方動而靜﹔陰儲動能﹐故方靜而動。故曰「動靜無端」。待其極至而後大反﹐則有端矣。

邵子「雷從何方起」之問﹐竊疑非邵子之言也。雷從於百里內外耳。假令此土聞雷從震方起﹐更在其東者﹐卽聞從兌方起矣。有一定之方可測哉﹖

筮以歸奇志奇偶﹐簡便法爾。《易》曰「歸奇於扐以象閏」﹔歷之有閏﹐通法而非成法﹐歸奇亦通法也。歸奇之有十三﹑十七﹑二十一﹑二十五﹐胥於法象蔑當也﹐必過揲乎﹗過揲之三十六﹐九也﹔三十二﹐八也﹔二十八﹐七也﹔二十四﹐六也。七﹑八﹑九﹑六﹐上生下生﹐四象備矣。捨此而以歸奇紀數﹐吾不知也。老陰之歸奇二十五﹐爲數最多﹔老陽之歸奇十三﹐爲數最少。豈陰樂施而有餘﹐陽吝與而不足乎﹖至以四爲奇﹐九爲偶﹐尢非待審求而後知其不然也。

純乾﹐老陽之象也﹔六位各—﹐以天道參之﹐以地道兩之﹐每畫之數六﹐六其六﹐三十六也。純坤﹐老陰之象也﹔六位各——﹐以陽爻擬之﹐三分而中缺其一﹐左右各得二爲四﹐六其四﹐二十四也。陽之—爲一﹐爲三﹐陰——二陽﹐更加中一爲三﹐爲六﹔陰之——爲三之二﹐爲六之四。陽實有餘﹐陰虛不足﹔象數皆然。故紀筮之奇偶﹐必以過揲爲正。

黃鐘之律九九八十一﹐自古傳之﹐未有易也。閩中李文利者﹐竊《呂覽》不經之說﹐爲三寸九分之言﹐而近人亟稱之﹐惑矣。夫所謂吹律者﹐非取律筩而吹之也﹔以律爲長短﹑厚薄﹑大小之則﹐準以作簫管笙竽而吹之也。且非徒吹之也﹐金﹑石﹑土﹑革﹑木搏拊戛擊之音﹐形模之厚薄長短﹑輕重大小﹐絲之多寡﹐一準乎律﹔言吹者﹐統詞耳。文利之愚﹐以謂筩長則聲淸﹐筩短則聲濁﹐黃鐘以宏大爲諸律君﹐故其筩必短﹔乃長者大稱之﹐短者小稱之。長大濁﹐短小淸﹐較然易知﹔彼惛而不察耳。今俗有所謂管子﹑刺八﹑瑣拿﹑畫角﹐長短淸濁具在﹐文利𨿽喙長三尺﹐其能辧此哉﹖若洞簫之長而淸﹐則狹故也。使黃鐘之長三寸九分﹐則圍亦三寸九分﹐徑一寸三分﹐狹於諸律﹐淸細必甚。況乎律筩者﹐無有旁竅﹐頑重不舒﹐固不成響﹐亦何從而測其淸濁哉﹖且使黃鐘之竹三寸九分﹐則黃鐘之絲亦三十九絲﹐金石之制俱必極乎短小輕薄﹐革屬腔棬必小﹔音之幺細﹐不問而知矣。乃黃鐘者﹐統眾聲以爲君者。小不可以統大﹐薄不可以統厚﹐短不可以統長﹔一定之理也。今欲以極乎小薄短輕者人眾樂而君長之﹐其爲余律所奪﹐且不可以自宣﹐而奚以統之邪﹖故應鐘之律﹐極乎短者也﹐以之爲宮﹐則必用黃鐘變宮之半﹐而不敢還用黃鐘﹔畏其逼也。使其爲三寸九分﹐則諸律可以役之而不憂其逼﹐何云諸律之不敢役乎﹖且天下之數﹐減也有涯﹐而增也無涯。減而不已﹐則視不成形﹐聽不成聲﹐人未有用之者矣。故立乎長大重厚以制不逾之節﹐漸減之﹐則可﹔至於不可減而止。如使立於短小輕薄以爲之制而漸增之﹐則愈增無已﹔而形愈著﹐聲愈宣﹐復奚從而限之乎﹖故古之聖人﹐極乎長大厚重之數﹐至黃鐘而止﹔爲之不可增﹐以止其淫也。由是而遞減之﹐至應鐘之變宮四寸六分七毫四絲三忽一初四秒而止﹔又或用其半﹐至無射之二寸四分四釐二毫四絲而止。下此則金薄而裂﹐竹短而喑﹐絲弱而脆﹐革小而不受桴﹔𨿽有欲更減者﹐無得而減也。藉令由三寸九分以漸而增之﹐𨿽至於無窮之長大厚重﹐而不可復止矣。《樂記》曰﹐樂主乎盈﹐盈而反。黃鐘﹐盈也﹔其損而爲十一律﹐反也。捨聖經而徇《呂覽》﹐一曲之言﹐亦惡足與論是非哉﹗

太極圖﹐以象著天地之化也。《易》曰「天一﹐地二﹐天三﹐地四﹐天五﹐地六﹐天七﹐地八﹐天九﹐地十」﹔以數紀天地之化也。可言﹐皆化也。天地之體﹐象無不備﹐數無有量﹐不可擬議者﹔天一非獨﹐九亦非眾﹐地二非寡﹐十亦非賾。先儒言《洪範》五行之序﹐謂水最微﹐土最著﹔尙測度之言耳。聚則謂之少﹐散則謂之多。一﹐最聚者也﹔十﹐最散者也。气至聚而水生﹐次聚而火生﹐水金又次之。土﹐最散者也﹐是以塊然鈍處﹐而無銳往旁行堅津之用﹔數極其散﹐而化亦漸向於情歸矣。九聚﹐則一也﹔十聚﹐則二也。天地之數﹐聚散而已矣﹐其實均也。

「潤下作咸﹐炎上作苦﹐曲直作酸﹐從革作辛﹐稼穡作甘。」作者﹐用也。五味成於五行之發用﹐非五行之固有此味也。執水火木金土而求味﹐金何嘗辛﹖土何嘗甘﹖木兼五味﹐豈僅酸乎﹖稼之穡之﹐土所作也﹔若夫稼穡﹐則木也。以木之甘言土﹐言其致用者可知已。區區以海水成鹽﹑煮焦成苦徵之﹐亦致遠恐泥之說﹔況云兩木相摩則齒酸﹐金傷肌則辛痛。求味於舌而不得﹐求之耳聞﹐又求之膚肉﹐不亦誕乎﹗

天地之徳不易﹐而天地之化日新。今日之風雷﹐非昨日之風雷﹐是以知今日之日月﹐非昨日之日月也。風同气﹐雷同聲﹐月同魄﹐日同明﹔一也。抑以知今日之官骸﹐非昨日之官骸。視聽同諭﹐觸覺同知耳﹔皆以其徳之不易者﹐類聚而化相符也。其屈而消﹐卽鬼也﹔伸而息﹐則神也。神則生﹐鬼則死。消之也速而息不給於相繼﹐則夭而死。守其故物而不能日新﹐𨿽其未消﹐亦槁而死。不能待其消之已盡而已死﹐則未消者槁。故曰「日新之謂盛徳」﹐豈特莊生藏舟之說爲然哉﹗

已消者﹐皆鬼也﹔且息者﹐皆神也。然則自吾有生以至今日﹐其爲鬼於天壤也多矣。已消者已鬼矣﹐且息者固神也﹔則吾今日未有明日之吾而能有明日之吾者﹐不遠矣。以化言之﹐亦與父母未生以前一而已矣。盈天地之間﹐絪縕化醇﹐皆吾本來面目也。其幾﹐气也﹔其神﹐理也。釋氏交臂失之而冥搜索之﹐愚矣哉﹗

其化也速﹐則消之速﹔其化也遲﹐則以時消者亦以時息也。故倉公謂洞下之藥爲火齊。五行之化﹐惟火爲速。大黃﹑芩﹑連﹑梔﹑檗之類﹐皆火齊也﹐能疾引入水谷之滋﹑膏液之澤而化之﹔方書謂其性寒者﹐非也。火挾火以速去﹐則府藏之間﹐有餘者淸以適﹐不足者枵以寒﹐遂因而謂之寒。可謂其用寒﹐不可謂其性寒也。嗚呼﹗不知性者之不以用爲性﹐鮮矣。天地之命人物也﹐有性有材有用﹔或順而致﹐或逆而成﹐或曲而就。牛之任耕﹐馬之任乘﹐材也。地黃﹑巴戟天之補﹐梔﹑檗﹑芩﹑連之瀉﹐用也。牛不以不任耕﹑馬不以不任乘而失其心理之安。地黃﹑巴戟天之黑而潤﹐受之於水﹔梔﹑檗﹑芩﹑連之赤而燥﹐受之於火。乃胥謂其性固然﹐豈知性者哉﹗

藥食不終畱於人之府藏﹐化遲則益﹐化速則損。火郁而有餘者不消﹐則需損耳。損者﹐非徒其自化之速不能致養﹐抑引所與爲類者而俱速。故梔﹑檗以其火引火而速去﹐半夏﹑南星以其滑液引入之液而速去。謂梔﹑檗涼﹐半夏﹑南星燥者﹐猶墨吏貧人之國﹐而謂墨吏貧也。

《內經》云「寒之中人﹐巨陽先受之。」方術之士不知其說﹐謂膀胱之爲府也薄﹐寒易人焉。夫纊絮之厚以禦服之者之寒﹐豈自禦乎﹖膀胱中虛﹐將誰禦乎﹖府藏之位﹐肺最居上﹐膀胱最下。肺捷通於咽﹐膀胱捷通於陰竅。涼自上入﹐肺先受之﹔寒自下生﹐膀胱先受之。故感涼而鼽咳必中於手太陰﹐感寒而炅熱必中於足太陽。《姤》之二所以爲「包有魚」﹐《夬》之五所以爲「莧陸夬夬」也。故力未足以閒邪者﹐莫如遠邪。

《易》言「先音霰。天而天弗違﹐後天而奉天時」﹔以聖人之徳業而言﹐非謂天之有先後也。天純一而無間﹐不因物之已生未生而有殊﹐何先後之有哉﹖先天後天之說﹐始於玄家﹔以天地生物之气爲先天﹐以水火土谷之滋所生之气爲後天﹐故有「後天气接先天气」之說。此區區養生之瑣論爾﹐其說亦時竊《易》之卦象附會之。而邵子於《易》亦循之﹐而有先後天之辧﹐𨿽與魏﹑徐﹑呂﹑張諸黃冠之言气者不同﹐而以天地之自然爲先天﹐事物之流行爲後天﹐則抑暗用其說矣。夫伏羲畫卦﹐卽爲筮用﹐吉凶大業﹐皆由此出﹔文王亦循而用之爾。豈伏羲無所與於人謀﹐而文王略天道而不之體乎﹖邵子之學﹐詳於言自然之運數﹐而略人事之調燮﹔其末流之獘﹐遂爲術士射覆之資。要其源﹐則「先天」二字啟之也。胡文定曰「伏羲氏﹐後天者也。」一語可以破千秋之妄矣。

《河圖》出﹐聖人則之以畫八卦。則者﹐則其象也。上下﹐《乾》《坤》也。一﹑五﹑七﹐《幹》也。六﹑十﹑二﹐《坤》也。《幹》盡乎極南而不至乎極北﹐《坤》生乎極北而不底乎極南﹔《幹》皆上而《坤》皆下也。故曰「天地定位」﹐上下奠也。左﹑右﹐《坎》《離》也。八﹑三﹑十﹐《坎》也﹐位乎右不至乎左。九﹑四﹑五﹐《離》也﹐位乎左不至乎右。中五與十互相函焉﹐以止而不相逾﹐故曰「水火不相射「。一﹑三﹑二﹐《兌》也。二﹑四﹑一﹐《艮》也。一﹑二互用﹐參三﹑四而成《艮》《兌》﹐故曰」山澤通气」。《兌》生乎二﹐故位南東。《艮》成乎二﹐故位南西。《艮》《兌》在中﹐少者處內也﹐而數極乎少﹐少則少也。九﹑六﹑八﹐《震》也。八﹑七﹑九﹐《巽》也。八﹑九互用﹐參六﹑七而《震》《巽》成。《震》自西而北而東﹐《巽》自東而南而西﹐有相追逐之象焉﹐故曰「雷風相薄」。《震》成乎八﹐故位東北。《巽》成乎九﹐故位西南。《震》《巽》在外﹐長者處外也﹐而數極乎多﹐多則長也。朱子曰「析四方之合以爲《乾》《坤》《坎》《離》﹐補四隅之空以爲《兌》《巽》《震》《艮》。」亦此謂與﹗

《河圖》明列八卦之象﹐而無當於《洪範》﹔《洛書》順布九疇之敍﹐說見尙書稗疏。而無肖於《易》。劉牧托陳摶之說而倒易之﹐其妄明甚。牧以書爲圖者﹐其意以謂《河圖》先天之理﹐《洛書》後天之事﹔而玄家所云「東三南二還成五﹐北一西方四共之」﹐正用《洛書》之象而以後天爲嫌﹐因易之爲《河圖》以自旌其先天爾。狂愚不可瘳哉﹗

歷家之言﹐天左旋﹐日﹑月﹑五星右轉﹐爲天所運﹐人見其左耳。天日左行一周﹐日日右行一度﹐月日右行十三度十九分度之七。五星之行﹐金﹑水最速﹐歲一小周﹔火次之﹐二歲而一周﹔木次之﹐十二歲而一周﹐故謂之歲星﹔土最遲﹐二十八歲而始一周。而儒家之說非之﹐謂歷家之以右轉起算﹐從其簡而逆數之耳。日陽月陰﹐陰之行不宜逾陽﹐日﹑月﹑五行皆左旋也。天日一周而過一度﹐天行健也。日日行一周天﹐不及天一度。月日行三百五十二度十九分度之十六七十五秒﹐秒母百。不及天十三度十九分度之七。其說始於張子﹐而朱子韙之。夫七曜之行﹐或隨天左行﹐見其不及﹔或迎天右轉﹐見其所差﹔從下而窺之﹐未可辧也。張子據理而論﹐伸日以抑月﹐初無象之可據﹐惟陽健陰弱之理而已。乃理自天出﹐在天者卽爲理﹐非可執人之理以彊使天從之也。理一而用不齊﹐陽剛宜速﹐陰柔宜緩﹐亦理之一端耳。而謂凡理之必然﹐以齊其不齊之用﹐又奚可哉﹖且以理而求日﹑月﹐則亦當以理而求五星。日﹑月隨天而左﹐則五星亦左矣。今以右轉言之﹐則莫疾於金﹑水﹐而莫遲於土。若以左旋言之﹐則是鎭星日行一周而又過乎周天者二十八分度之二十七矣。謂天行健而過﹐土亦行健而過乎﹖是七曜之行﹐土最疾﹐木次之﹐火次之﹐金﹑水﹑日又次之﹐其劣於行者﹐惟月而已。金﹑水與日並驅﹐而火﹑木﹑土皆逾於日﹔此於日行最速﹑太陽健行之說﹐又何以解邪﹖日﹐夫也﹔月﹐妻也﹔妻讓夫得矣。日﹑月﹐父母也﹔五星﹐子也﹔子疾行而先父﹐又豈理哉﹗陰之成形﹐凝重而不敏於行者﹐莫土若也。土最敏而月最鈍﹐抑又何所取乎﹖故以理言天﹐未有不窮者也。姑無已﹐而以理言﹕日﹐火之精﹔月﹐水之精也。三峽之流﹐晨夕千里﹔燎原之火﹐彌日而不逾乎一捨。五行之序﹐水微而火著﹐土尢著者也。微者輕疾﹐著者重遲﹐土愈著而愈鈍矣。抑水有質﹐火無質﹐日月非有情於行﹐固不自行﹐大气運之也。有質者易運﹐無質者難運﹔難易之分﹐疾徐因之。陽火喜紆﹐而陰水怒決﹔陰之不必遲鈍於陽﹐明矣。然此姑就理言之﹐以折陽疾陰遲之論耳。若夫天之不可以理求﹐而在天者卽爲理﹐故五緯之疾遲﹐水﹑金﹑火﹑木﹑土以爲序﹐不必與五行之序合。況木以十二歲一周﹐歲歷一次﹐故謂之歲星。使其左旋﹐則亦一日一周天﹐無所取義於歲矣。以心取理﹐執理論天﹐不如師成憲之爲得也。

謂日行當敏﹐月行當鈍﹔東西之度旣爾﹐南北之道何獨不然﹖乃日之發斂也﹐黃道一歲而一終﹐自冬至至於夏至﹐百八十二日六千二百一十二分半﹐始歷四十七度八千六十分。《授時歷》法。若月之發斂也﹐二十七日二千一百二十二分二十四秒﹐南出乎黃道之南﹐北出乎黃道之北者﹐五度十七分有奇﹔蓋不及乎一歲者﹐十一日四千五百三十二分有奇而已。十三經天矣﹐其自最北以至最南﹐才十三日六千六十一分一十二秒﹐而已過乎太陽一百八十二日六千二百一十二分半所歷之道﹔則是太陰南北行之疾於日者﹐十三倍三十六分八十七秒半。南北發斂﹐月疾於日﹐旣無可疑﹔而獨於東西之行﹐必屈爲說﹐以伸日而抑月﹐抑爲不知通矣﹗

遠鏡質測之法﹐月最居下﹐金﹑水次之﹐日次之﹐火次之﹐木次之﹐土最居上。蓋凡行者﹐必有所憑﹔憑實則速﹐憑虛則遲。气漸髙﹐則漸益淸微﹐而憑之以行者﹐亦漸無力。故近下者行速﹐髙則漸緩。月之二十七日三十一刻新法大略。而一周﹐土星之二十九年一百五日有奇亦新法大略。而一周﹐實有其理﹐而爲右轉亡疑已。西洋歷家旣能測知七曜遠近之實﹐而又竊張子左旋之說﹐以相雜立論。蓋西夷之可取者﹐惟遠近測法一術﹐其它則皆剽襲中國之緒餘﹐而無通理之可守也。

古之建侯者﹐有定土疆﹐而無定爵。宋﹐公也﹐秦﹐伯也﹔而微仲﹑秦仲以字稱﹐是二君之爵視大夫耳。齊﹐侯也﹐而丁公稱公﹔當周制初定之時﹐應無僭謚﹐則嘗進爵而公矣。《春秋》進退諸侯﹐用周道爾﹐非若《綱目》「莽大夫」之爲創筆也。

其君從苟簡而用夷禮﹐其國之俗未攺﹐則狄其君﹐不狄其國﹔故滕﹑杞稱子而國不以號舉。其政教風俗化於夷而君不降禮﹐則狄其國﹐不狄其君﹔故秦不貶其伯而以號舉。吳﹑楚﹑越兩用之﹐盡乎夷之辭﹐以其禮壞而俗惡也。

《未濟》﹐男之終也﹔《歸妹》﹐女之窮也。緣此二卦﹐中四用爻﹐皆失其位﹔而《末濟》初陰而上陽﹐《歸妹》初陽而上陰。上者﹐終窮之位也﹔離乎初則不能生﹐至乎上則無所往矣。《周易》以《末濟》終﹐京房所傳卦變以《歸妹》終﹔蓋取諸此。乃以循環之理言之﹕陽終而復之以陽﹐化之所以不息﹔陰窮而復之以陽﹐則陰之絕已曠矣。故《未濟》可以再起《幹》﹐而《歸妹》不能。此《周易》之所以非京房之得與也。

京房八宮六十四卦﹐整齊對待﹐一倍分明。邵子所傳《先天方圖》﹐蔡九峯《九九數圖》皆然。要之﹐天地間無有如此整齊者﹐惟人爲所作﹐則有然耳。圜而可規﹐方而可矩﹐皆人爲之巧﹐自然生物﹐未有如此者也。《易》曰「周流六虛﹐不可爲典要。」可典可要﹐則形窮於視﹐聲窮於聽﹐卽不能體物而不遺矣。惟聖人而後能窮神以知化。

惟《易》兼十數﹐而參差用之﹕太極﹐一也。奇偶﹐二也。三畫而小成﹐三也。揲以四﹐四也。大衍之數五十﹐五也。六位﹐六也。其用四十有九﹐七也。八卦﹐八也。《乾》《坤》之策三百六十﹐九也。十𨿽不用﹐而一卽十也。不倚於一數而無不用﹐斯以範圍天地而不過。《太玄》用三﹐《皇極經世》用四﹐《潛虛》用五﹐《洪範》皇極用九﹔固不可謂三﹑四﹑五﹑九非天地之數﹐然用其一﹐廢其餘﹐致之也固而太過﹐廢之也曠而不及﹐宜其乍合而多爽也。

《皇極經世》之旨﹐盡於朱子「破作兩片」之語﹐謂天下無不相對待者耳。乃陰陽之與剛柔﹐太之與少﹐豈相對待者乎﹖陰陽﹐气也﹔剛柔﹐質也。有是气則成是質﹐有是質則具是气﹔其可析乎﹖析之則質爲死形﹐而气爲遊气矣。少卽太之稚也﹐太卽少之老也﹔將一人之生﹐老﹑少稱爲二人乎﹖自稚至老﹐漸移而無分畫之涯際﹐將以何一日焉爲少之終而老之始乎﹖故兩片四片之說﹐猜量比擬﹐非自然之理也。

《乾》《坤》之策三百六十﹐當期之數﹐去气盈朔虛不入數中﹐亦言其大槪耳。當者﹐仿佛之辭也﹐猶云萬一千五百二十當萬物之數﹐非必物之數恰如此而無餘欠也。旣然﹐則數非一定﹐固不可奉爲一定之母以相乘相積矣。《經世》數十二之﹐又三十之﹐但據一年之月﹑一月之日以爲之母。月之有閏﹐日之有气盈朔虛﹐俱割棄之。其母不眞﹐則其積之所差必甚。自四千三百二十以放於《坤》數之至賾﹐其所差者以十萬計。是市儈家收七去三之術也﹐而以限天地積微成章之化﹐其足憑乎﹖

京房卦气之說立﹐而後之言理數者一因之。邵子《先天圓圖》﹐蔡九峯《九九圓圖》﹐皆此術耳﹔揚雄《太玄》亦但如之。以卦气治歷﹐且粗疏而不審﹐況欲推之物理乎﹖《參同契》亦用卦气﹐而精於其術者﹐且有活子時﹑活冬至之說﹐明乎以歷配合之不親也。何諸先生之墨守之也﹖邵子據「數往者順﹐知來者逆」之說以爲卦序﹐乃自其圓圖觀之﹐自《復》起午中至《坤》爲子半﹐皆左旋順行﹐未嘗有所謂逆也。九峯分八十一爲八節﹐每節得十﹐而冬至獨得十一﹐亦與《太玄》贅立《踦》《贏》二贊﹐均皆無可柰何而姑爲安頓也。

宋熙寧中有鄭夬者﹐著書談《易》變曰「《坤》一變生《復》﹐得一陽﹔二變生《臨》﹐得二陽﹔三變生《泰》﹐得四陽﹔四變生《大壯》﹐得八陽﹔五變生《夬》﹐得十六陽﹔六變生《歸妹》﹐此當云生《漸》﹐傳寫之誤。得三十二陽。《幹》一變生《姤》﹐得一陰﹔二變生《遁》﹐得二陰﹔三變生《否》﹐得四陰﹔四變生《觀》﹐得八陰﹔五變生《剝》﹐得十六陰﹔六變生《歸妹》﹐得三十二陰。同時有秦玠者﹐附會艷稱之﹐謂其泄天地之藏﹐爲鬼神所譴。成﹑弘中﹐桑通判悅矜傳以爲神祕。皆所謂一隅窺天者耳。其云二﹑四﹑八﹑十六﹑三十二者﹐謂其所成之卦也。一陽卦卽《復》也﹐一陰卦卽《姤》也﹐得者謂其旣得也。二陽卦﹐《復》《師》也。二陰卦﹐《姤》《同人》也。四陽卦﹐《復》《師》《臨》《升》也。四陰卦﹐《姤》《同人》《遁》《無妄》也。以次上變﹐上下推移﹐則三十二卦各成﹐而備乎六十四矣。其說亦卦气之流耳﹐何所盡於天地之藏﹐而玠與悅乃爲之大言不慚至是邪﹖三十二卦陰﹐三十二卦陽﹐又卽邵子」一破兩片「之旨﹔乃玠又云」西都邵雍所不能知「﹐不亦誣乎﹗夬又曰﹕」《乾》《坤》﹐大父母也﹔《復》《姤》﹐小父母也。「則邵子亦嘗言之矣。父母而有二﹐是二本矣。以《復》《姤》爲小父母者﹐自其交構而言之﹐玄家最下之說也。且以一陽施於陰中謂之父﹐似矣﹔一陰入陽中謂之母﹐其於施受﹑翕辟﹑多寡之義﹐豈不悖哉﹗故《易》曰﹕」《復》其見天地之心。「天施地生﹐父母之道﹐皆於《復》見之。一陽﹐父也﹔五陰﹐母也。《姤》者殺之始﹐何足以爲萬物之母哉﹖故《姤》之《彖》曰」勿用取女「﹐初六曰」羸豕孚躑躅「﹐其不足以當母儀明矣。

水生木﹐一生三也﹔則老子一生二之說不行矣。木生火﹐三生二也﹔則老子二生三之說不行矣。火生土﹐二生五也﹔土生金﹐五生四也﹔則邵子二生四之說不行矣。金生水﹐四生一也﹔則邵子四生八之說不行矣。天地之化﹐疊相損益以上下其生﹐律呂肖之﹐而微有變通﹐要非自聚而散以之於多而不可捲﹐自散向聚以之於少而不可舒也。

五行生克之說﹐但言其气之變通﹐性之互成耳﹐非生者果如父母﹐克者果如仇敵也。克﹐能也﹐制也﹔效能於彼﹐制而成之。術家以克者爲官﹐所克者爲妻﹐尙不失此旨。醫家泥於其說﹐遂將謂脾彊則妨腎﹐腎彊則妨心﹐心彊則妨肺﹐肺彊則妨肝﹐肝彊則妨脾﹔豈人之府藏日構怨於胸中﹐得勢以驕﹐而卽相淩奪乎﹖懸坐以必爭之勢﹐而瀉彼以補此﹐其不爲元气之賊也幾何哉﹗

證金克木﹐以刃之伐木﹔則水漬火焚﹐不當壞木矣。證木克土﹐以艸樹之根蝕土﹔則凡孽息其中者﹐皆傷彼者乎﹖土致養於艸樹﹐猶乳子也﹔子乳子母﹐豈刑母邪﹖證土克水﹐以上之堙水則不流﹔是鯀得順五行之性﹐而何云「汩亂」﹖土壅水﹐水必決﹔土劣子水明矣。證水克火﹐以水之熄火﹔乃火亦熯水矣﹐非水之定勝也。且火入水中而成湯﹐彼此相函而固不相害也。證火克金﹐以冶中之銷鑠﹔曾不知火煬金流﹐流已而固無損﹐固不似土埋水漬之能蝕金也。凡爲彼說﹐皆成戲論﹐非窮物理者之所當信﹐故曰﹕克﹐能也﹔致能於彼而互相成也。天地之化﹐其消其息﹐不可以形迹之增損成毀測之。有息之而乃以消之者﹐有消之而乃以息之者﹐無有故常而藏用密。是故化無恩怨﹐而天地不憂﹐柰何其以攻取之情測之﹗

水之爲體最微﹐而其爲利害最大﹐要其所爲利者﹐卽其所爲害也。愚嘗謂不貪水之利﹐則不受水之害﹔以黃河漕者﹐進寇於庭而資其刃以割雞也。吾鄕大司馬劉舜咨先生所著《河議》﹐言之娓娓矣。乃天子都燕﹐則漕必資河。以要言之﹐燕固不可爲天子之都﹔無粟而懸命於遠漕﹐又因之以益河患﹐豈仁且知者之所擇處哉﹗

以都燕爲天子自守邊﹐尢其悖者。獨不聞孤注之說乎﹖西周扼西陲而北狄日逼﹐東遷以後﹐委之秦而有餘。彌與之近﹐則覬覦之心彌劇﹐艷而忮也。艷忮動於寇心﹐而孤注之勢又成﹐不亦危乎﹗天子所恃以威四夷者﹐太上以道﹐其次以略﹐未聞恃一身兩臂之力也。徒然率六軍而望哺於萬里﹐以導河而爲兗﹑徐憂﹐自非金源﹑蒙古之習處苦寒﹐何爲戀此哉﹖

「郊以事天﹐社以事地」﹐禮有明文﹔古無伉地於天而郊之之禮。天之徳徳﹐地之徳養﹔徳以立性﹐養以適情。故人皆養於地﹐而不敢伉之以同於天﹐貴徳而賤養﹐崇性而替情也。人同性也﹐物各養也﹐故無可分之天而有可分之地。天主气﹐渾淪一气而無疆埒。地主形﹐居其壤﹐食其毛﹐其地之人﹐卽其人之地矣。是以惟天子統天下而後祀天。若夫地﹐則天子社之﹐諸侯社之﹐大夫以至庶人各有置社﹐無不可祀也。無不可祀﹐而天子又奚郊邪﹖天子﹑諸侯自立社﹐又爲民立社。自立社者﹐無異子民之自社也。爲民立社﹐天於止社其畿內而不及侯國﹐諸侯社其國中而不及境外﹔分土之義也﹐性統萬物而養各有方也。地主形﹐形有廣狹而祀因之﹐形有崇卑大小而秩因之﹔故五嶽四瀆﹐秩隆於社。今乃創立皇地柢至尊之秩﹐而嶽瀆從祀﹔則不知所謂地祗者何也﹐豈槪九州島而統此一祗乎﹖山澤異形﹐燥濕異形﹐墳埴異形﹐壚黎異形﹐艸穀異產﹐人物異質﹐則其神亦異矣﹐而彊括之以一﹔是爲皇地之名者﹐誣亦甚矣﹗《周禮》夏至合樂方澤之說﹐肄習社稷山川祀事之樂耳﹐非謂祀也。後世不察於性情徳養之差﹐形气分合之理﹐陰陽崇卑之別﹐伉北郊以擬天﹐下伐上﹐臣幹君﹐亂自此而生。乃紛紛議分議合﹐不愈傎也乎﹗

繼父之服﹐不知其義所自出。繼父者﹐從乎母而親者爾。從母而親者﹐莫親於外祖父母﹐其服之也﹐小功而已。而同居繼父之服期﹐何獨私子母之後夫哉﹖卽其爲營寢廟﹐修祭祀﹐亦朋友通財之等。營寢廟﹐修祭祀﹐其財力爲之也。古者母之服期﹐母之後夫亦期焉﹐從服者視所從而無殺﹔殆以伉諸尊父而尊繼母之禮與﹖則亦禽狄之道矣。孰立繼父之名﹐因制繼父之服﹖父其可繼乎哉﹖同母異父之兄弟姊妹﹐視從兄弟而小功﹐亦野人之道也。母之後夫﹐同母異父之兄弟姊妹﹐以朋友皆在他邦之服服之﹐袒免焉可矣。

從服﹐因所從者爲之服﹐不以己之暱而服之﹐則亦不以己之嫌而已之。兄弟一體之親﹐從乎兄弟﹐而爲兄弟之妻服﹐庸不可乎﹖若以嫂叔不通問爲疑﹐乃嫌疑之際﹐君臣男女一也。未仕者從父而爲父之君服﹐不以不爲臣不見之義爲疑而已之。蓋所從者﹐義之重者也﹔嫌疑﹐義之輕者也。其生也﹐不爲臣不見﹐嫂叔不通問﹐厚君臣男女之別。其沒也﹐從乎父與兄弟而服之﹐以篤尊親之誼﹐亦並行而不悖矣。男子從乎兄弟而服兄弟之妻﹐婦人從乎夫而服夫之兄弟。今禮有善於古者﹐此類是已。

明堂之說﹐制度紛紜﹐大抵出於漢﹔新垣平﹑公玉帶之徒﹐神其說而附益之爾。《戴記﹐明堂位》不言十二室﹑五室之制﹐而有應門之文﹔則亦天子之廟堂耳。故孟子曰「明堂者﹐王者之堂也。」《孝經》稱「宗祀文王於明堂﹐以配上帝」﹔所謂配上帝者﹐謂以天子之禮祀之﹐成其配天之業也。後世增大飧﹐而以人道事天﹔又分天與帝爲二﹐傅以讖緯之誣說﹐荒怪甚矣。《月令》爲靑陽﹑明堂﹑總章﹑玄堂之名﹐隨月居之以聽政﹐瑣屑煩冗﹐擬天而失其倫。不知呂不韋傳於何一曲儒﹐以啟後世紛紜之喙﹐乃欲創一曲房斜戶之屋﹐幾令匠石無所施其結構。宋諸先生議復古多矣﹐而不及明堂﹐誠以其不典而徒煩也。

《月令》位土於季夏﹐惟不達於相克者相成之義﹐疑火金之不相見而介紹之以土﹐且以四時無置土之位﹐弗獲已而以季夏當之爾。其云律中黃鐘之宮﹐旣不可使有十三律﹐則𨿽立宮之名﹐猶是黃鐘也。將令林鐘不能全應一月﹐於義尢爲鹵莽。其說旣不足以立﹐歷家又從而易之﹐割每季之十八日以爲土王﹐尢虛立疆畛而無實。五行之運﹐不息於兩間﹐豈有分時乘權之理﹖必欲以其溫涼晴雨之大較而言之﹐則《素問》六气之序﹐以六十日當一气﹐爲風寒燥濕陽火陰火之別﹐考之气應﹐實有可徵﹐賢於每行七十二日之說遠矣。且天地之化﹐以不齊而妙﹐亦以不齊而均。時自四也﹐行自五也﹐惡用截鶴補鳧以必出於一轍哉﹗《易》稱元亨利貞配木火金土﹐而水不與﹐貞﹐七徳﹐非水徳。詳《周易外傳》。則四序之應﹐𨿽遺一土﹐亦何嫌乎﹖天地非一印板﹐萬化從此刷出﹐拘墟者自不知耳。

水之制火﹐不如土之不爭而速。《素問》二火之說﹐以言化理尢密。龍雷之火﹐附水而生﹐得水益烈﹐遇土則蔑不伏也。土與金𨿽相抱以居﹐而塊然其不相孽乳﹐燥濕之別久矣。《素問》以濕言土﹐以燥言金﹐皆其實也。金旣燥﹐與水杳不相親﹐奚水之生乎﹖兩間之金幾何﹐而水無窮﹐水豈待金而生邪﹖五行同受命於大化。《河圖》五位渾成﹐顯出一大冶气象﹐現成五位具足﹐不相資抑不相害。故談五行者﹐必欲以四時之序序之。與其言生也﹐不如其言傳也﹔與其言克也﹐不如其言配也。

《月令》及漢歷﹐先驚蟄而後雨水﹔漢以後歷﹐先雨水而後驚蟄。蓋古人察有恆之動於其微﹐著可見之動於其常也。正月蟄虫振於地中﹐察微者知之﹐待著而後諭者不知也。正月或雨雪﹐或雨水﹐𨿽或雨水而非其常﹔二月則以雨水爲常。驚變者不待其變之定而紀之﹐不驗者多矣。護蟄虫之生﹐當於其微﹐而後生理得蘇。效天時之和潤以起田功﹐當待其常﹐而後人牛不困。後人之不古若﹐而精意泯矣。

天無度﹐人以太陽一日所行之舍爲之度。天無次﹐人以月建之域爲之次。非天所有﹐名因人立﹔名非天造﹐必從其實。十有二次﹐因乎十有二建而得名﹐日運刻移﹐東西循環﹐固無一定之方也。大寒爲建丑之中气﹐故以夏正十有二月爲星紀之月﹐而丑因從爲星紀之次。斗柄所指﹐在地之北東隅﹐丑方也。醜所以爲星紀者﹐一日之辰﹐隨天左移所加之方﹐而爲十二時正方也。東正卯﹐西正酉﹐上正午﹐下正子﹐八方隨之以序﹐則因卯酉而立之名也。故卯酉爲有定之方﹐而爲十二次之紀。建丑之月﹐古歷日在子﹐其時日方正午﹐加於子宿﹐未加亥﹐申加戌﹐酉正加酉﹐卯正加卯﹐在天卯酉之位﹐與在日卯酉之時相值而中﹔方卯而卯中﹐方酉而酉中﹐故曰星紀。此古歷「冬至日在斗﹐大寒日在虛」之所推也。自歲差之法明﹐堯時冬至日在虛﹐周﹑漢以後冬至日在斗﹐而今日在箕三度矣。治歷者不爲之通變之術﹐仍循漢﹑唐之法﹐以危十二度起﹐至女二度﹐爲玄枵之次﹐其辰子﹔女二度起﹐至斗二度﹐爲星紀之次﹐其辰丑﹔斗二度起﹐至尾三度﹐爲析木之次﹐其辰寅。餘九次因此。則是大寒之气﹐日在牛三度而加醜﹔在天之丑﹐值日之午﹐酉加戌﹐卯加辰﹐不得謂之爲星紀矣。方是月也﹐斗柄指醜﹐而人之以十二次分之者﹐乃在子﹐不亦忒乎﹗用今之歷﹐紀今之星﹐揆今之日﹐因今之時﹐謂一日十二時。定今之次﹐自當卽今冬至日在箕三度至牽牛四度爲丑﹐牽牛三度至危六度爲子﹐危七度至東壁三度爲亥。餘九次準此。歲差則從之而差﹐所不可差者﹐斗柄所建之方而已。循是而推之﹐則冬至日仍在丑﹐雨水日仍在亥﹐建丑之月﹐卯仍卯中﹐酉仍酉中﹔名從實起﹐次隨建轉﹐卽今以順古﹐非變古而立今﹔其尙允乎﹗

古之爲歷者﹐皆以月平分二十九日五十三刻有奇爲一朔﹐恆一大一小相間﹐而月行有遲疾﹐未之審焉。故日月之食﹐恆不當乎朔望。轂梁子未朔﹑旣朔﹑正朔之說﹐由此而立﹐而漢儒遂雜以災祥之說﹐用相爚亂。至祖衝之諗知其疏﹐乃以平分大略之朔爲經朔﹐而隨月之遲疾出入於經朔之內外爲定朔﹔非徒爲密以示察也﹐以非此則不足以審日月交食之貞也。西洋夷乃欲以此法求日﹐而制二十四气之長短﹐則徒爲繁密而無益矣。其說大略以日行距地遠近不等﹐遲疾亦異﹐自春分至秋分﹐其行盈﹐自秋分至春分﹐其行縮而節以漏準﹐故冬一節不及十五日者﹐十五刻有奇﹐夏一節過於十五日者﹐七十二刻有奇。乃以之測日月之食﹐則疏於郭守敬之法而恆差。若以紀節之气至與否﹐則春夏秋冬﹑溫暑涼寒﹐萬物之生長收藏﹐皆以日之晨昏爲主﹐不在漏刻之長短也。故曰﹕日者﹐天之心也。則自今日日出以至於明日日出爲一日﹐闔辟明晦之幾﹐定於斯焉。若一晝一夜之內﹐或長一刻﹐或短一刻﹐銖累而較之﹐將以何爲平﹖日之有晝夜﹐猶人之有生死﹐世之有鼎革也。紀世者以一君爲一世﹐一姓爲一代﹐足矣。倘令割周之長﹐補秦之短﹐欲使均齊而無盈縮之差﹐豈不徒爲紊亂乎﹖西夷以巧密誇長﹐大率類此﹐蓋亦三年而爲棘端之猴也。

霧之所至﹐土气至之。雷電之所至﹐金气至之。雲雨之所至﹐木气至之。七曜之所至﹐水火之气至之。經星以上﹐蒼蒼而無窮極者﹐五行之气所不至也。因此知凡气皆地气也﹐出乎地上則謂之天气。一升一降﹐皆天地之間以絪縕者耳。《月令》曰「天气下降﹐地气上騰。」從地气之升﹐而若見天气之降﹐實非此晶晶蒼蒼之中﹐有气下施以交於地也。經星以上之天﹐旣無所施降於下﹐則附地之天﹐亦無自體之气以與五行之气互相含吐而推蕩﹐明矣。天主量﹐地主實﹔天主理﹐地主气﹔天主澄﹐地主和。故張子以淸虛一大言天﹐亦明乎其非气也。

不於地气之外別有天气﹐則玄家所云先天气者無實矣。旣生以後﹐玄之所謂後天也﹔則固凡爲其气者﹐皆水﹑火﹑金﹑木﹑土﹑谷之气矣。實但穀气﹐一曰胃气。未生以前胞胎之气﹐其先天者乎﹔然亦父母所資六府之气也﹐在己與其在父母者﹐則何擇焉﹖無已﹐將以六府之气在吾形以內醞釀而成爲後天之气﹐五行之气自行於天地之間以生化萬物﹑未經夫人身之醞釀者爲先天乎﹖然以實推之﹐彼五行之气自行而生化者﹐水成寒﹐火成炅﹐木成風﹐金成燥﹐土成濕﹐皆不可使絲毫漏入於人之形中者也。魚在水中﹐水入腹則死﹔人在气中﹐气入腹則病。人腹之空﹐且爲人害﹐況榮衛魂魄之實者乎﹖故以知所云先天气者無實也。棲心淡泊﹐神不妄動﹐則醞釀淸微而其行不迫﹐以此養生﹐庶乎可矣。不審而謂此气之自天而來﹐在五行之先﹐亦誕也已。

邵子之言先天﹐亦倚气以言天耳。气﹐有質者也﹐有質則有未有質者。《淮南子》云「有夫未始有無者」﹐所謂先天者此也。乃天固不可以質求﹐而並未有气﹐則彊欲先之﹐將誰先乎﹖張子云「淸虛一大」﹐立誠之辭也﹐無有先於淸虛一大者也。玄家謂「順之則生人生物」者﹐謂由魄聚气﹐由气立魂﹐由魂生神﹐由神動意﹐意動而陰陽之感通﹐則人物以生矣﹕「逆之則成佛成仙」者﹐謂以意馭神﹐以神充魂﹐以魂襲气﹐以气環魄﹐爲主於身中﹐而神常不死也。嗚呼﹗彼之所爲祕而不宣者﹐吾數言盡之矣。乃其說﹐則告子已爲之嚆矢。告子曰「不得於心﹐勿求於气」﹐亦心使气﹑气不生心之說。夫旣不待我﹐而孟子折之詳矣。天地之化﹐以其气生我﹔我之生﹐以魄凝气﹐而生其魂神﹐意始發焉。若幸天地之生我而有意﹐乃竊之以背天而自用﹐𨿽善盜天地以自養﹐生也有涯﹐而惡亦大矣。故曰「小人有勇而無義爲盜。」

釋氏之所謂六識者﹐慮也﹔七識者﹐志也﹔八識者﹐量也﹔前五識者﹐小體之官也。嗚呼﹗小體﹐人禽共者也﹔慮者﹐猶禽之所得分者也。人之所以異於禽者﹐惟志而已矣。不守其志﹐不充其量﹐則人何以異於禽哉﹖而誣之以名曰「染識」﹐率獸食人﹐罪奚辭乎﹗釋道生曰「敲空作響﹐擊木無聲。」此亦何足爲名理﹐而矜言之也﹖天下莫大之聲﹐無逾於雷霆﹐乃豈非敲空作響乎﹖木之有聲者﹐其中空也。卽不空者﹐擊空向木﹐木止空不行﹐反觸而鳴也。舉木按木﹐𨿽竭賁﹑獲之力﹐聲亦不生﹐則擊木固無聲矣。釋氏之論﹐大抵如此﹐愚者初未置心於其際﹐乍聞而驚之爾。如《楞嚴》所稱「耳聞梅而涎從口出」之類﹐亦復成何義旨﹖有血性者當不屑言﹐亦不屑辧也。

三代之政﹐簡於賦而詳於役﹐非重用其財而輕用其力也。賦﹐專制於君者也﹐制一定﹐𨿽墨吏附會科文以取之﹐不能十溢其三四也。役則先事集而後事息﹐隨時損益﹐固難畫一﹔聽吏之上下﹐而不能悉聽於君上﹐不爲之不可﹔溢之數﹐盡取君與吏所必需於民者而備徵之﹐則吏可以遽不請命而惟意爲調發﹐𨿽重法以繩吏﹐而彼固有辭。是故先王不避繁重之名﹐使民逐事以效功﹐則一國之常變巨細﹐皆有期會之必赴﹐而抑早取其追攝不逮﹑冗促不相待之數﹐寬爲額而豫其期﹐吏得裕於所事而弗能借口於煩速。其庀具供給之日﹐不移此以就彼﹐吏抑無從那移而施其巧。且役與賦﹐必判然分而爲二﹔徵財𨿽徑﹐徵力𨿽迂﹐而必不斂其值以雇於公。民卽勞而事有緒﹐吏不能以意欲增損之﹐而勞亦有節矣。知此﹐則創爲一條鞭之法者﹐槪役而賦之﹐其法苟簡而病民於無窮﹐非知治體者之所尙矣。一條鞭立﹐而民不知役﹐吏乃以謂民之未有役而可役﹔數十年以後﹐賦徒增而役更起﹐是欲徑省其一役而兩役之矣。王介甫雇役之法倡之﹐朱英之一條鞭成之﹐暴君者又爲裁減公費﹑驛遞﹑工食之法﹐以奪之吏而償之民。奪之吏者一﹐而償之民者百﹐是又不如增賦之虐民有數也。

置郵之說﹐始見於《孟子》而傳聞於孔子﹐《周禮》無述焉。意亦衰周五伯之亂政﹐非三代之制也。《春秋傳》魯莊公傳乘而歸﹐楚子乘馹會師於臨品﹐皆軍中所置以待急迫﹐猶今之塘撥耳。孔子所謂傳命者﹐亦謂軍中之命令也。三代之制﹐大夫以上皆自畜馬﹐有所使命﹐自駕而行﹐而不需於公家。士及庶人在官者之銜命﹐則公家予之以駕﹐而不取給於賦役。故問國君之富﹐數馬以對﹔國馬蕃於公廏﹐無所資於民矣。吉行日五十里﹐馬力不疲﹐適遠而不須更易﹐駕以往者卽駕以返﹐無用馹也。諸侯之交﹐適遠者少。天子之使﹐或達於千里之外﹐則有軒輶之車﹐輿輕馬良﹐亦卽所乘以遠屆而已。古之政令﹐立法有章﹐號令統一﹐事豫而期有恆﹐故日行五十里而不失期會。後世有天下者﹐起於行陳﹐遂以軍中驛傳之法取快一時者爲承平之經制﹐先事之不豫﹐徵求期會之無恆﹐馬力不足給其意欲﹐而立法以求急疾﹐至於魚蟹瓜果口腹之需﹐一惟其速而取辦於驛傳。天下增此一役﹐而民困益甚矣。誠假郡縣以畜牧之資﹐使自畜馬以供公役﹐自近侍以至冗散﹐皆丰其祿餼傔從﹐各得多其蕃畜﹐一切奏報徵召﹐皆自乘以行﹐而特給以芻秣﹐𨿽乘輿之圉﹐亦取之國馬而足﹐則賦可減﹐役可捐﹐而中國亦資以富彊﹐將不待輦鏹籠茶以請命於番夷﹐上下交益之道也。開國之主﹐一爲創制﹐捷於反掌﹐非如井田封建之不易復也。

張子曰「日月之形﹐萬古不變。」形者﹐言其規模儀象也﹐非謂質也。質日代而形如一﹐無恆器而有恆道也。江河之水﹐今猶古也﹐而非今水之卽古水。鐙燭之光﹐昨猶今也﹐而非昨火之卽今火。水火近而易知﹐日月遠而不察耳。爪發之日生而舊者消也﹐人所知也。肌肉之日生而舊者消也﹐人所未知也。人見形之不變﹐而不知其質之已遷﹐則疑今玆之日月爲邃古之日月﹐今玆之肌肉爲初生之肌肉﹐惡足以語日新之化哉﹗陽而聚明者﹐恆如斯以爲日﹔陰而聚魄者﹐恆如斯以爲月﹔日新而不爽其故﹐斯以爲無妄也與﹗必用其故物而後有恆﹐則當其變而必昧其初矣。

月食之故﹐謂爲地影所遮﹐則當全晦而現靑晶之魄矣。今月食所現之魄赤而濁﹐異乎初生明時之魄﹐未全晦也。抑或謂太陽暗虛所射﹐近之矣。乃日之本無暗虛﹐於始出及落時諗之自見。日通體皆明﹐而人於正午見之﹐若中暗虛而光從旁發者﹐目眩故爾。日猶火也﹐豈有中邊之異哉﹖蓋月之受輝於日﹐猶中宵之鏡受明於鐙也。今以鐙臨鏡而人從側視之﹐鐙與鏡不正相值﹐則鏡光以發﹔鐙正臨鏡﹐則兩明相衝﹐鏡面之色微赤而濁﹐猶月食之色也。介立其中者﹐不能取照於鏡矣。日在下﹐月在上﹐相值相臨﹐日光逼衝乎月魄﹐入居其中﹐不見返映之輝﹐而但見紅昏之色﹐又何疑哉﹗

歷法有日月之發斂﹐而無步五星發斂之術。蓋土星二十九年有奇而始一周﹐行遲則發斂亦微﹐未易測也。乃五星固各有其發斂﹐則去黃道之近遠與出入乎黃道﹐亦各自有其差。太白於五星﹐光芒最盛﹐去黃道近﹐則日出而隱﹔其或經天晝見者﹐去黃道甚遠﹐則日不能奪之也。然則使置五星發斂之術以與太陽互算﹐則太白經天﹐亦可推測之矣。其爲體咎﹐則亦與日月食之𨿽有恆度而人當其下則爲災也等﹐要皆爲有常之異也。

鹽政開中之法﹐其名甚美﹐綜核而行之乍利﹐要不可以行遠﹐非通計理財之大法也。商之不可爲農﹐猶農之不可爲商也。商其農﹐徒窳其農而貧之於商。農其商﹐徒困其商而要不可爲農。開中者﹐將使商自耕乎﹖抑使募人以耕乎﹖商固不能自耕﹐而必募人以耕﹐乃天下可耕之人皆懷土重遷者﹐商且懸重利以購之﹐則貪者捨先疇以趨遠利﹐而中土之腴田蕪矣。不則徒使商豢遊惰之農﹐而出不能裨其入也。抑天下果有有餘之農爲可募邪﹐則胡不官募之﹐而必假於商乎﹖農出粟而使之輸金﹐唐﹑宋以降之獘政也﹔商利用金而使之輸粟﹐則開中之獘法也。顚倒有無而責非其有﹐貿遷於南而田廬於北﹐人心拂而理勢逆﹐故行之未百年而葉淇得以撓之﹐商乃寧輸數倍之金以丐免遙耕之苦﹐必然之勢也。耕猶食也﹐莫之勸而自勤者也。彊人以耕﹐殆猶夫彊人以食﹐與不噎而噦者幾何哉﹖宜開中之不能久也。

與其開中而假手於商以墾塞田也﹐亡寧徙民以實塞。民就徙﹐則漸安其可懷之土矣﹐獨疑無從得民而募徙之爾。葉淇以前﹐商所募者爲何許人﹖當時不畱之以爲官佃﹐則淇之罪也。或皆遊惰而鹵莽者乎﹖乃今廣西桂平﹑潯梧之間有獞人者﹐習於刀耕火種﹐勤苦耐勞﹐徙以府江左右皆不毛之土﹐無從得耕﹐故劫掠居民行旅以爲食。韓雍以來﹐建開府﹐增戍卒﹐轉餉千里﹐大舉小入﹐數百年無寧日﹐斬殺徙勤而終不悛。若置之可耕之土﹐則賊皆農也。或慮其獷不受募﹐則可用雕剿之法﹐以兵遷其一二﹐得千許人﹐丰給其資糧牛具﹐安插塞下﹐擇良將吏拊循之。數年以還﹐俾旣有飽暖之色﹐擇其渠魁﹐假之職名﹐還令自相呼致。行之十年之外﹐府江之獞可空﹐塞下之萊可熟矣。且其人類獷悍習戰﹐尢可收爲墩堡之備﹐卽因之簡兵節餉可也。漢遷甌人而八閩安﹐中國實用此道爾。他如黔﹑蜀之苗﹑犵﹐可遷者有矣﹔毫﹑宿﹑鄖﹑夔之流民﹐可耕者有矣﹔汀﹑邵之山民﹐轉耕藍麻於四方﹐可募者有矣。當國者以實心而任良吏﹐皆爲塞下之農也﹐奚必開中而後得粟哉﹖

《內經》之言﹐不無繁蕪﹐而合理者不乏。《靈樞經》云「肝藏血﹐血捨魂。脾藏榮﹐榮捨意。心藏脈﹐脈捨神。肺藏气﹐气捨魄。腎藏精﹐精舍志。」是則五藏皆爲性情之舍﹐而靈明發焉﹐不獨心也。君子獨言心者﹐魂爲神使﹐意因神發﹐魄待神動﹐志受神攝﹐故神爲四者之津會也。然亦當知凡言心﹐則四者在其中﹐非但一心之靈﹐而餘皆不靈。孟子言持志﹐功在精也﹔言養气﹐功加魄也。若告子則孤守此心之神爾。《靈樞》又云「天之在我者﹐徳也﹔地之在我者﹐气也。」亦足以徵有地气而非有天气矣。徳無所不凝﹐气無所不徹﹐故曰「在我」。气之所至﹐徳卽至焉﹐豈獨五藏胥爲捨徳之府而不僅心哉﹖四支﹑百骸﹑膚肉﹑筋骨﹐苟諭痛癢者﹐地气之所充﹐天徳卽達﹐皆爲吾性中所顯之仁﹐所藏之用。故孟子曰「形色﹐天性也。」

莊子謂風之積也厚﹐故能負大鵬之翼﹔非也。濁則重﹐淸則微﹔天地之間﹐大气所蒸﹐漸上則漸淸﹐漸下則漸濁。气濁以重﹐則風力亦鷙﹔气淸以微﹐則風力亦緩。然則微霄之上﹐𨿽或有風﹐微颭而已﹐安所得積而厚哉﹖鶯﹑鳩之飛不能髙﹐翼小力弱﹐須有憑以舉﹐能乘重而不能乘輕也。鵬之髙也﹐翼廣力大﹐不必重有所憑而亦能乘也。使大鳥必資厚气以舉﹐如大舟之須積水﹐𨿽九萬里亦平地之升爾。則方起翼之初﹐如大舟之一試於淺水而早不能運﹐何從拔地振起以得上升哉﹖莊生以意智測物而不窮物理﹐故宜其云然。

「東蒼天﹐西白天﹐南赤天﹐北玄天」﹔於晴夕月未出時觀之則然﹐蓋霄色爾。霄色者﹐因日月星光之遠近﹑地气之淸濁而異﹐非天之有殊色也。自霄以上﹐地气之所不至﹐三光之所不行﹐乃天之本色。天之本色﹐一無色也。五色﹐無質﹑無象﹑無數﹐是以謂之淸也﹐虛也﹐一也﹐大也﹐爲理之所自出而已矣。

周正建子﹐而以子﹑丑﹑寅之月爲春﹐卯﹑辰﹑巳之月爲夏﹐午﹑未﹑申之月爲秋﹐酉﹑戌﹑亥之月爲冬。肇春於南至﹐而訖冬於大雪﹐非僅以天爲統之說也。子﹑丑﹑寅之月﹐寒色略同﹔卯﹑辰﹑巳之月﹐溫色略同﹔午﹑未﹑申之月﹐暑色略同﹔酉﹑戌﹑亥之月﹐涼色略同。因其同者而爲之一時﹐气之驗也。自南至以後九十一日有奇﹐日自極南而至乎赤道﹔又九十一日有奇﹐自赤道而至乎極北。北至以後九十一日有奇﹐自極北而返乎赤道﹔又九十一日有奇﹐自赤道以至乎極南。赤道中分南北﹐大返四至而分四時﹐天之象也。一陽生於地中﹐水泉動﹐故曰「春者﹐蠢也」。雷發聲﹐電見﹐桃李榮﹐故曰「夏者﹐大也」。一陰生﹐反舌無聲﹐故曰「秋者﹐揪也」。水始涸﹐蟄虫壞戶﹐故曰「冬者﹐終也」。化之徵也。然則周所謂四時者﹐不可謂無其理矣。旣有其理﹐而《泰誓》春大會於孟津﹐又明著其文﹐則知以建於之月爲春王正月﹐自魯史之舊﹐而非夫子以夏時冠周月﹐創亡實之文。胡文定之說﹐誠有所未審﹐而朱子駁之﹐宜矣。

蓋天之說﹐亦就二十八宿所維系之天而言也。北極出地四十度﹐《授時歷》所測北都度數。南極入地四十度。赤道之南﹐去地七十一度有奇耳﹔其北﹐去地一百一十一度有奇也﹔則有如斜倚於南矣。其法當以赤道之中﹐當蓋之部尊﹔蓋﹐樞也。南北二極﹐當蓋之垂澑﹔蓋﹐檐也。旣倚於南﹐而復西轉﹐類蓋之仄動﹔其說不過如此﹐非謂盡天之體而北髙南下也。推其說﹐則北極之北﹐經星之所不至﹐當不得謂之天﹐故曰「天不滿西北」。然則極北之蒼蒼者﹐果何名邪﹖此其說之窒者也。抑卽以經星之天論之﹐使以赤道爲部尊﹐南北二極爲垂澑﹐則赤道之中﹐當恆見而不隱﹔北極出地上﹐當以日推移而不恆見。而今反是﹐則倚蓋之譬﹐可狀其象而不可狀其動也。此渾天之說所以爲勝。乃渾天者﹐自其全而言之也。蓋天者﹐自其半而言之也。要皆但以三垣二十八宿之天言天﹐則亦言天者畫一之理。經星以上﹐人無可得而見焉。北極以北﹐人無可得而紀焉。無象可指﹐無動可徵﹐而近之言天者﹐於其上加以宗動天之名﹐爲蛇足而已矣。

渾天家言天地如雞卵﹐地處天中猶卵黃。黃𨿽重濁﹐白𨿽輕淸﹐而白能涵黃﹐使不墜於一隅爾﹐非謂地之果肖卵黃而圓如彈丸也。利瑪竇至中國而聞其說﹐執滯而不得其語外之意﹐遂謂地形之果如彈丸﹐因以其小慧附會之﹐而爲地球之象。人不能立乎地外以全見地﹐則言出而無與爲辧﹐乃就瑪竇之言質之。其云地周圍盡於九萬里﹐則非有窮大而不可測者矣。今使有至圓之山於此﹐繞行其六七分之一﹐則亦可以見其迆邐而圓矣。而自沙漠以至於交趾﹐自遼左以至於蔥嶺﹐蓋不但九萬里六七分之一也。其或平或陂﹐或窪或凸﹐其圓也安在﹖而每當久旱日入之後﹐則有赤光間靑气數股自西而迄乎天中﹐蓋西極之地﹐山之或髙或下﹐地之或侈出或缺人者爲之。則地之欹斜不齊﹐髙下廣衍無一定之形﹐審矣。而瑪竇如目擊而掌玩之﹐規兩儀爲一丸﹐何其陋也﹗

利瑪竇地形周圍九萬里之說﹐以人北行二百五十里﹐則見極髙一度爲準﹔其所據者﹐人之目力耳。目力不可以爲一定之徵﹐遠近異則髙下異等。當其不見﹐則毫釐迥絕﹔及其旣見﹐則倏爾尋丈﹔未可以分數量也。抑且北極之出地﹐從平視而望之也。平視則迎目速而度分如伸﹐及其漸升﹐至與人之眉目相值﹐則移目促而度分若縮。今觀太陽初出之影﹐晷刻數丈﹔至於將中﹐則徘徊若畱﹔非其行之遲速﹑道之遠近﹐所望異也﹖抑望遠山者﹐見其聳拔蔽霄﹐及其近﹐則失其髙而若卑﹐失其且近而曠然遠矣。蓋所望之規有大小﹐而所見以殊﹐何得以所見之一度爲一度﹐地下之二百五十里爲天上之一度邪﹖況此二百五十里之塗﹐髙下不一﹐升降殊觀﹐而謂可準乎﹖且使果如瑪竇之說﹐地體圓如彈丸﹐則人處至圓之上﹐無所往而不踞其絕頂﹐其所遠望之天體﹐可見之分必得其三分之二﹐則所差之廣狹莫可依據﹐而柰何分一半以爲見分﹐因之以起數哉﹖彈丸之說旣必不然﹐則當北極出地之際﹐或侈出或缺人﹐俱不可知﹐故但以平綫準之﹐亦弗獲已之術也﹐而得據爲一定邪﹖且人之行﹐不能一依鳥道﹐則求一確然之二百五十里者而不可得﹐奚況九萬里之遙哉﹖蘇子瞻詩云「不識廬山眞面目﹐只緣身在此山中。」王元澤有云「銖銖而累之﹐至兩必差。」瑪竇身處大地之中﹐目力亦與人同﹐乃倚一遠鏡之技﹐死算大地爲九萬里﹐使中國有人焉如子瞻﹑元澤者﹐曾不足以當其一笑。而百年以來無有能窺其狂呆者﹐可嘆也﹗

歲之有次﹐因歲星所次而紀也。月之有建﹐因斗柄所建而紀也。時之有辰﹐因太陽所加之辰而紀也。是故十干﹑十二技之配合生焉。若日之以甲子紀﹐不知其何所因也。旣觀象於天而無所因以紀﹐則必推原子所自始而因之矣。倘無所紀﹐又無所因﹐將古今來之以六十甲子紀日者﹐皆人爲之名數﹐而非其固然乎﹖非其固然﹐則隨指一日以爲甲子﹐奚不可哉﹖日之有甲子﹐因歷元而推者也。上古歷元天正﹐冬至之日以甲子始﹐故可因仍鱗次﹐至於今而不爽。乃以驗之於天﹐若以甲庚執破候晴雨之類﹐往往合符。是以知古人之置歷元﹐非彊用推測爲理﹐以求天之合也。郭守敬廢歷元﹐趨簡而已。歷元可廢﹐則甲子將誰從始哉﹖古法有似徒設無益而終不廢者﹐天之用不一端﹐人之知天不一道﹐非可徑省爲簡易。惟未曙於此﹐則將有如方密之閣學﹐欲盡廢气盈朔虛﹐一以中气分十二節而罷朔閏者﹐天人之精意泯矣。

年與日之以甲子紀﹐皆以歷元次第推而得之。月之因乎斗柄﹐時之因乎太陽﹐但取徵於十二次﹐則亦但可以十二技紀之而已。若同一建寅之月﹐孰爲丙寅﹖孰爲戊寅﹖同一加子之時﹐孰爲甲子﹖孰爲丙子﹖旣無象數之可徵﹐特依倚歷元「初始月﹐時始於甲幹」而推爾。乃以歷元言之﹐則冬至月建甲子﹐已爲歲首。而今用夏正﹐甲子之歲始幹丙寅﹐抑甲子之建自冬至始﹖而大雪以後卽建甲子﹐義亦相違。故古人於月﹐但言建某枝之月﹔於時﹐但言時加某枝﹐而不系以天干﹔立義精愼。後世瑣瑣壬遁星命之流﹐輒爲增加以飾其邪說﹐非治歷之大經也。

謂黃帝吹律以審音﹔吹者﹐吹其律之笙簫管鑰也。而蔡西山堅持吹之一字﹐以譏王朴用尺之非﹔過矣﹗朴用尺而廢律﹐固爲不可。尺者﹐律之一用耳﹐可以度長短大小﹐而不可以測中之所容與其輕重。且律兼度量衡而爲之準﹐是律爲母而尺其子也。用一子以廢羣子之母﹐其失固然矣。然律者﹐要不可以吹者也。枵然洞達之筒﹐音從何發﹖卽令成音﹐亦怒號之竅﹑於喁之聲而已。且吹之有淸濁也﹐不盡因乎管﹐而因乎吹之者洪纖舒疾之气。今以一管﹐易人而吹之﹔且以一人﹐異用其气而吹之﹔髙下鴻殺﹐固不一矣﹐又將何據以定中聲乎﹖惟手口心耳無固然之則﹐故𨿽聖人﹐必倚律以爲程﹐則管不待吹﹐弦不待彈﹐鼓不待伐﹐鐘不待考﹐而五音十二律已有畫一之章。然則言吹律者﹐律己成﹐樂已審﹐而吹以驗之也﹐非藉吹之得聲而據之以爲樂也。用尺﹐𨿽於法未全﹐自賢於任吹者之徒徇口耳矣。

黃道出入赤道內外之差﹐冬至自南而反北﹐入在赤道北﹐故曰反。初遲後疾﹐至於赤道﹐則又漸向於遲。夏至自北而之南﹐亦初遲後疾﹐至於亦道﹐則又漸向於遲。惟近赤道則疾﹐遠則漸遲﹔歷家測其實﹐未明其故。蓋赤道當天之中﹐其體最髙﹐則黃道所經亦髙﹐漸移而南北﹐則漸降而下。「在天成像」者﹐淸虛而利親上﹐故趨於髙則其行利﹐趨於下則其行滯﹐猶在地成形者之利於下。是以二至之發斂三十秒﹐二分之發斂極於三十八分九十五秒也。據《授時歷》。

謂日髙﹐故度分遠﹐是以日行一度﹔月下﹐故度分近﹐是以日行十三度有奇﹔亦周旋曲護陰當遲﹑陽當疾之說爾。七曜之行﹐非有情則非有程﹔而彊爲之辭﹐謂月與五星一日之行﹐各如日一度之遠近﹐亦誣矣。且經星托體最髙﹐其左旋何以如是之速邪﹖夫使日之一度﹐抵月之十三度有奇﹐則土星之一度﹐當抵月之三百五十一度有奇矣。果如是其遠焉否也﹖抑必七政之疾徐﹐畫一而無參差﹐但以度分之遠近而異﹐東西旣爾﹐南北亦宜然﹔月之九道﹐何以出乎黃道外者五度十七分有奇邪﹖天化推遷﹐隨動而成理數﹐陰陽遲疾﹐體用不測﹔畫一以爲之典要﹐人爲之妄也。以之論天﹐奚當焉﹖

月中之影﹐或以爲地影﹐非也。凡形之因照而成影﹐正出﹐旁出﹐橫出﹐長短大小﹐必不相類。況大地之體﹐惡能上下四旁之如一哉﹖今觀其自東升歷天中﹐以至於西墜﹐其影如一﹔自南至北﹐閱九道﹐出入四十八度﹐其影如一。地移而影不攺﹐則非地影明矣。乃其所以爾者﹐當由月魄之體﹐非如日之充滿勻洽爾。受明者﹐魄也﹔不受明者﹐魄之缺也。意者魄之在天﹐如雲气之有斷續疏漏﹐或濃或淡﹐或厚或薄﹔所疏漏者﹐下通蒼蒼無極之天﹐明無所麗﹐因以不畱乎。亦陽用有餘﹑陰用不足之象也。有餘則重而行遲﹐不足則輕而行速﹐抑可通於日月遲疾之故矣。

月行之道所以斜出入於黃道者﹐日行黃道之差﹐每日大槪以二十六分彊爲率﹐分百爲度。三日半而始得一度﹔若月﹐則一日而差三度半弱。故日𨿽漸迆南北﹐而其道恆直﹔月則每日所差旣遠﹐其道恆斜也。日其經而月其緯乎。

「孫可以爲王父屍」﹔可以者﹐通辭也﹐不必定其孫而爲之也。假令周當平﹑桓以降﹐祭文﹑武二世室﹐安從得孫而爲之屍乎﹖天子七廟﹐𨿽無孫而在五世袒免之內﹐親未盡則形气相屬不遠﹐皆可爲屍。文﹑武﹑后稷旣已遠﹐而徳厚者流光﹐凡其子孫與同昭穆者﹐皆可屍也。然則祭禰廟者而未有孫﹐或取諸五世以內爲諸孫之列者與﹗若又無之﹐則取之所祭者再從以外之兄弟﹐期於無亂昭穆而已。

自漢以來﹐祭不立屍﹐疑其已簡。古人陰厭陽厭﹐於彼於此﹐亦不敢信祖考之神必棲於屍﹐弗獲已而以有所施敬者爲安﹐亦要孝子極致之情爾。禮有不必執古以非今者﹐此其一邪﹗且祖考之屍用諸孫﹐祖妣之屍將用諸孫之婦邪﹖則形气固不相屬矣。《詩》云「誰其尸之﹐有齊季女。」說見《詩稗疏》。是明乎必取諸孫女之列也。一堂之上﹐合族以修大事於祖考﹐乃使女子與昆弟同幾筵以合食﹐而取象於夫婦﹔人道之別﹐不亦紊乎﹗必無已﹐而不必其形气之相屬﹐使爲祖屍者之婦爲祖妣屍。乃同牢之禮僅用於始昏﹐亦同於室而不同於堂﹔自此以外﹐必厚其別。乃於禮樂之地﹐兄弟具來﹐而夫婦合食以無嫌﹐亦媟甚矣。更無已﹐而妣配無屍﹐卽以祖之屍攝之﹐則一人而兩致獻酬﹐男子而婦人之﹐又已不倫。念及此﹐則不立屍爲猶愈也。司馬﹑程﹑朱定所作《家禮》﹐論復古備矣﹐而不及屍﹐亦求之情理而不得其安也。

《素問》之言天曰運﹐言地曰气。運者﹐動之紀也﹐理也﹐則亦天主理﹑地主气之驗也。故諸家之說﹐惟《素問》爲見天地之化而不滯。五運之序﹕甲﹑己土﹐乙﹑庚金﹐丙﹑辛水﹐丁﹑壬木﹐戊﹑癸火﹔以理序也。天以其紀善五行之生﹐則五行所以成材者﹐天之紀也。土成而後金孕其中﹔𨿽孕而非其生。土金堅立﹐水不漫散而後流焉﹔水土相得﹐金气堅之﹐而後木以昌植﹔木效其才﹐而火麗之以明﹐故古有無火之世﹐兩間有無木之山磧﹐無無金之川澤﹐而土水不窮。砂石皆金屬也。自然而成者長﹐有待而成者稚。五行之生﹐𨿽終始無端﹐而以理言之﹐則其序如此。故知五運者﹐以紀理也。地主气﹐則渾然一气之中﹐六用班焉而不相先後。同气相求﹐必以類應﹔故風木與陽火君火。相得也﹐陰熱相火。與燥金相得也﹐濕土與寒水相得也。相得則相互﹐故或司天﹐或在泉﹐兩相唱和﹐無適先也。以類互應﹐均有而不相制﹐奚生克之有哉﹖倘以生克之說求之﹐則水﹐土克也﹔金﹐火克也﹔胡爲其相符以成歲邪﹖理據其已成而爲之序﹐而不問其气之相嬗﹔故以土始﹐不以水始﹐異《洪範》亦不以木始﹐異《月令》。非有相生之說也。气因具相得者而合﹐風興則火煬﹐火烈則風生﹔熱熯則燥成﹐燥迫則熱盛﹔濕蔭則寒凝﹐寒噓則濕聚﹔非有相克之說也。風﹐春气也﹔故厥陰爲初火。熱﹐夏气也﹔燥﹐秋气也﹔濕寒﹐冬气也。冬水聚﹐濕气勝。應四時之序而不虛寄土位於中宮﹐於以體天地之化﹐賢於諸家遠矣。有滯理而化與物不我肖也﹐則不得已而爲之增減以相就。如八卦配五行者﹐木二﹐金二﹐土二﹐水火一﹔不知水火之何以不足﹐木金土之何以有餘也﹖以五行配四時者﹐或分季夏以居土﹐或割四季月之十八日以居土﹔不知土之何以必主此一月之中與此十八日之內也﹖抑不知季夏之气﹑林鐘之律﹐何爲當自減以奉土也﹖惟《素問》「天有一火﹐地有二火」之說爲不然。天主理﹔理者﹐名實之辧。均之爲火﹐名同而實未有異﹐故天著其象﹐凡火皆火一而已矣。地主气﹐气則分陰陽之殊矣。陰陽之各有其火﹐灼然著見於兩間﹐不相欣合﹐不能以陰火之气爲陽火也。陰火﹐自然之火也﹔陽火﹐翕聚之火也。陰火不麗木而明﹐不煬金以流﹐不煉土以堅﹐不遇水而息﹔而陽火反是。螢入火則焦﹐燭觸電則滅﹐反相息矣。故知二火之說﹐賢於木金土各占二卦之彊爲增配也。

五運在天而以理言﹐則可以言性矣。性著而爲五徳﹐土徳信﹐金徳義﹐水徳知﹐木徳仁﹐火徳禮。信者﹐人之恆心﹐自然而成﹐諸善之長也。恆心者貞﹐是非之不易而固存者也。是非在我之謂義﹐是非在物之謂知﹐知非而存其是﹑油然不捨之謂仁﹐仁著於酬酢之蕃變之謂禮﹐禮行而五徳備矣。故恆心者﹐猶十干之甲﹑己﹐五行之土﹐包孕發生乎四徳而爲之長也。《論語》謂之識﹐《易》謂之蘊﹐《書》謂之念﹐作聖之始功﹐《蒙》之所謂「果行育徳」也。故通乎《素問》之言天者﹐可與言徳。

蔡伯靖言「水異出而同歸﹐山同出而異歸」﹔非也。水﹐流者也﹐故有出有歸。山﹐峙者也﹐奚以謂之出﹐奚以謂之歸乎﹖自宋以來﹐閩中無稽之遊士﹐始創此說以爲人營葬。伯靖父子習染其術﹐而朱子惑之﹐亦大儒之疵也。古之葬者﹐兆域有定﹐以世次昭穆而附焉。卽至後代﹐管輅﹑郭璞有相地之說﹐猶但言形勢髙下﹐未指山自某來爲龍也。世傳郭璞《葬經》一卷﹐其言固自近理。自鬻術者起﹐乃竊《禹貢》「導山」之文﹐謂山有來去。不知「導山」云者﹐因山通路﹐啟荊榛﹐平險阻﹐置傳捨爾﹐非山有流裔而禹爲分疏之也。水之有出有歸﹐往者過矣﹐來者續矣﹐自此至彼﹐駸駸以行明矣。若山則亙古此土﹐亙古此石﹐洪蒙不知所出﹐向後必無所歸﹐而奚可以出歸言之﹖彼徒見岡脊之容﹐一起一伏﹐如波浪之層疊﹐龍蛇之蜒屈﹐目熒成妄﹐猶眩者見空中之花﹐遂謂此花有植根﹐有結實﹐其妄陋可笑﹐自不待言。如謂有所自起﹐有所自止﹐則髙以下爲基﹐町云自平地拔起﹐至於最髙之峯而止﹐必不可云自髙峯之脊而下至於丘阜也。海濱﹐最下者也﹐必欲爲連屬之說﹐海濱爲昆侖之祖﹐非昆侖之行至海濱而盡。一峯之積﹐四面培壅而成﹐亦可謂異出而同歸矣。水以下爲歸﹐山以髙爲歸﹐不易之理也。況乎踞峯四望﹐羣山雜列於地下﹐正如陳盂盞於案﹐彼此之各有其區域而固不相因﹐明矣。術士之說﹐但以誇張形似誘不孝之貪夫﹐以父母之骴骼爲媒富貴之資。有王者起﹐必置之誅而不捨之科﹐爲君子者﹐如之何猶聽其導於迷流邪﹖

謂「天開於子﹐子之前無天﹔地辟於醜﹐醜之前無地﹔人生於寅﹐寅之前無人」﹔吾無此邃古之傳聞﹐不能徵其然否也。謂「酉而無人﹐戌而無地﹐亥而無天」﹔吾無無窮之耳目﹐不能徵其虛實也。吾無以徵之﹐不知爲此說者之何以徵之如是其確也﹖考古者﹐以可聞之實而已﹔知來者﹐以先見之幾而已。故吾所知者﹐中國之天下﹐軒轅以前﹐其猶夷狄乎﹗太昊以上﹐其猶禽獸乎﹗禽獸不能全其質﹐夷狄不能備其文。文之不備﹐漸至於無文﹐則前無與識﹐後無與傳﹐是非無恆﹐取捨無據﹐所謂饑則呴呴﹐飽則棄餘者﹐亦植立之獸而已矣。魏﹑晉之降﹐劉﹑石之濫觴﹐中國之文﹐乍明乍滅﹐他日者必且陵蔑以之於無文﹐而人之返乎軒轅以前﹐蔑不夷矣。文去而質不足以畱﹐且將食非其食﹐衣非其衣﹐食異而血气攺﹐衣異而形儀殊﹐又返乎太昊以前而蔑不獸矣。至是而文字不行﹐聞見不徵﹐𨿽有億萬年之耳目﹐亦無與徵之矣。此爲混沌而已矣。

天地之气衰旺﹐彼此疊相易也。太昊以前﹐中國之人若麇聚鳥集﹐非必日照月臨之下而皆然也﹔必有一方焉﹐如唐﹑虞﹑三代之中國也。旣人力所不通﹐而方彼之盛﹐此之衰而不能徵之﹔迨此之盛﹐則彼又衰而弗能述以授人﹐故亦蔑從知之也。以其近且小者推之﹐吳﹑楚﹑閩﹑越﹐漢以前夷也﹐而今爲文教之藪。齊﹑晉﹑燕﹑趙﹐唐﹑隋以前之中夏也﹐而今之椎鈍輊戾者﹐十九而抱禽心矣。宋之去今五百年耳﹐邵子謂南人作相﹐亂自此始﹐則南人猶劣於北也﹐洪﹑永以來﹐學術節義﹐事功文章﹐皆出荊﹑揚之產﹐而貪忍無良﹑弒君賣國﹑結宮禁﹑附宦寺﹑事仇讎者﹐北人爲尢酷焉。則邵子之言﹐驗於宋而移於今矣。今且兩粵﹑滇﹑黔﹐漸向文明﹐而徐﹑豫以北﹐風俗人心﹐益不忍問。地气南徙﹐在近小間有如此者。推之荒遠﹐此混沌而彼文明﹐又何怪乎﹖《易》曰「乾坤毀則無以見易」﹐非謂天地之滅裂也﹔乾坤之大﹐文不行於此土﹐則其徳毀矣。故曰「黃帝﹑堯﹑舜垂衣裳而天下治﹐蓋取諸《乾》《坤》」﹐則𨿽謂天開地辟於軒轅之代焉可矣。

船山經義毋自欺也。如惡惡臭﹐如好好色﹐此之謂自謙。故君子必愼其獨也惟意不必如其心之正﹐故於獨而必愼以誠焉。

夫好惡咸正﹐而凡意皆如其心﹐不可恃心而任意也﹐猶不可恃身而忘心也。

傳者釋正心之在誠意者曰「今鹹謂意從心生爾﹐而夫人恆有心外之意﹐其孰能知之﹗」

夫意生於心之靈明﹐而不生於心之存主。靈明﹐無定者也。畏靈明之無定﹐故正其存主以立閒。而靈明時有不受閒之幾﹐背存主以獨發﹐於是心意分﹐而正之力且窮於意。知此﹐可以釋先誠其意之說矣。

意流於妄﹐往往自忘其身﹐卽偶爾慨然有慕義之想﹐亦動於不自知﹐皆非自也。惟心則據爲我之必然﹐而人不能奪﹐是其爲體也﹐自成者也。心定於貞﹐坦然可白於物﹐卽一往自任﹐爲不軌之志﹐亦不禁物之共諭﹐固非獨也。惟意則乘乎事之未形﹐而人固莫測﹐是其爲幾也﹐獨知者也。

夫旣欲正其心矣﹐則其自體可信也﹐而獨幾則未可信也﹐素所好者正矣﹐忽一意焉而覺其可不好﹐素所惡者正矣﹐忽一念焉而覺其可不惡。始則若可不好﹑可不惡而忘其心﹔因而順之﹐則且姑勿好﹐姑勿惡以暫抑其心﹔習而流焉﹐則且惡其所好﹑好其所惡以大移其心。非但抑之移之爲欺其自體也﹐當其忘之﹐已蔑心而背之欺之矣。使其意稍靜﹐而心復見焉﹐則必有敞然不自足之實﹐蓋己欲正其心﹐固未有於好惡失常之餘﹐能無愧無餒而慊然快足者也。

然則欲使心之所信爲可好者﹐隨意之發﹐終始一秉彜之好而不容姑捨﹔心之所持爲必惡者﹐隨意之發﹐終始一謹嚴之惡而不容姑忍﹐則自慊矣。此不容不於俄傾之動幾持之也﹐故君子於此愼之也。

欲正其心矣﹐秉一心以爲明鑑﹐而察萬意以其心之矩﹐意一起而早省其得失﹐夫孰欺此明鑑者﹗惟正而可以誠﹐惟其誠而後誠於正也。欲正其心矣﹐奉一正以爲宗主﹐而統萬意以從心之令﹐意隨起而不出其範圍﹐夫孰欺此宗主者﹗必有意乃以顯心之用﹐必有心乃以起意之功也。此之謂愼﹐此之謂誠﹐此之謂欲正其心者先誠其意也。

小人閒居爲不善至愼其獨也小人而亦有其誠﹐君子益重用其獨。

夫小人知有君子而用其掩著焉﹐意有時而賢於心也。獨知不可昧﹐能勿愼乎﹗

且君子之心本正者也﹐而偶動之兒﹐物或動之﹐則意不如其心﹐而意任其過。小人之心則旣邪矣﹐而偶動之幾﹐或動以天﹐則意不如其心﹐而意可有功。意任其過﹐而不容不愼﹔意可有功﹐而又何能弗愼乎﹗

今夫小人之閒居﹐未嘗有觸﹐而意不生其懷﹐必爲之惡以無所不至者﹐有待以逞﹐皆其畜志已堅者也。心之邪也﹐豈復知天下之有君子﹐豈知有善之可著﹐不善之當掩哉﹗而旣見君子矣﹐心不知其何所往也﹐意不知其何自生矣﹔厭然矣﹐掩不善矣﹐著其善矣。則小人之意﹐有時而賢於其心也多矣。處心積慮之成乎惡。𨿽人皆灼見﹐而掩著不足以蓋其愆﹔而有觸斯警之不昧其良﹐惟己獨知﹐而掩著亦不示人以其迹。嗚呼﹐此豈可多得於小人哉﹗

習俗之競於惡而燻心以罔覺也﹐一君子靜訥凝立於其側﹐夫孰知其爲君子﹐夫孰知君子之側不善之不可著而必掩者﹐則且悉其肺肝以與君子謀不忌也﹐則且暴其肺肝以驕君子不忌也﹐乃至惡之所未至﹐肺肝之所未有﹐而故爲矜張恐喝之辭以動搖君子不忌也。如是而後其誠亡矣。牿亡之久﹐意無乍見之幾﹐則迷復之餘﹐心有怙終之勢矣。

故君子以爲小人之掩著﹐誠之不可掩也莫危於意﹐意抑有時而見天心焉﹔莫審於心﹐心抑有時而待救子意焉﹔莫隱於意﹐意且有時而大顯其怵惕羞惡之良焉。則獨知之一念﹐其爲功也亦大矣哉﹗

意不盡如其心﹐故同藏於中而固各有其取捨﹔意不必如其不善之心﹐故所持在志而尢擇善於動幾。使小人之意一如其心也﹐則允矣其爲禽獸矣。然則君子之正心而不加以誠意也﹐則亦不覺而流於非僻矣。故愼獨之功﹐尢勿勿焉﹐以意者過之府﹐而抑功之門也。

有朋自遠方來﹐不亦樂乎學者所性之樂﹐於朋來得之焉。

夫朋自遠方來矣﹐於斯時也﹐樂何如邪﹖非好學不知之爾。

夫子爲明善而復初者言曰﹕學者性之復﹔而情﹐一性也﹐有說幾焉﹐抑有樂幾焉。

說故﹐百物不失於己﹔樂﹐故善气不違於天下。此非意動而有欲﹑意得而有喜之情所得與也。彼𨿽或當於理﹐而不足以盈﹐不足以永也。故學者之情以樂爲至也。

前之無所慕﹐後之無所期﹐乍然遇於心﹐而身世各得﹐覺天下之無不可協吾意者﹐此何幾也﹖於事無所忤﹐於心無所逆﹐渙然以亡疑﹐而神志日生﹐覺見聞之無往不利者﹐此何幾也﹖夫有朋自遠方來﹐不亦有其然者乎﹖

當其信道也﹐亦未冀其不孤也﹐然道孤而心亦困矣。此一日者﹐不知困者之頓舒也﹐意者天原有此和同而化之神﹐《禮》《樂》《詩》《書》以導其機而相感﹐不靳之於獨知獨覺以必相摩蕩乎﹐則𨿽後此之或欣或厭未之或知﹐而不易此日之暢然矣。當其立徳也﹐固未計其徳之無隱也﹐然徳隱而志亦菀矣。此一日者﹐不知菀者之已宣也﹐意者吾固有此同生並育之誠﹐神動天隨以協一﹐大明夫可知可能而共相昭著乎﹐則後此之以裁以成不知有倦﹐而只以如此際之欣然矣。

故朋之於學﹐有悅者焉﹐有憤者焉﹔其悅也與之俱說以樂觀其通﹐其憤也利用其憤以樂觀其復﹐斯殆「天地變化艸木蕃」之情與﹖天下之耳目皆吾之聰明也﹐聰明盈有兩間﹐而耳目之愉快何如哉﹗吾之於朋﹐有可使聞者焉﹐有未可使遽聞者焉﹔其可聞者動而與我相助以利道之用﹐其未可聞者靜而與彼相守以養物之機﹐斯殆「美利利天下不言所利」之藏與﹖天下之心思皆吾之條理也﹐條理不迷於志意﹐而心思之欣遂何如哉﹗

帝王之有天下也﹐非以乘權而施政教爲樂﹐而以道一風同釋其憂勤之念。君子之得大行也﹐非以遇主而著勛名爲樂﹐而以都兪拜颺生其喜起之情。有朋自遠方來﹐斯時也﹐斯情也﹐而有以異於彼乎﹖不亦樂乎﹖

孝弟也者﹐其爲仁之本與君子爲仁之道﹐自孝弟而生也。

夫爲仁之道大矣﹐以孝弟爲本﹐而後其生也不已﹐故君子之爲仁易易也。

有子謂夫言孝弟至君子而殆幾乎﹐至言仁於君子而功抑無窮﹐乃合而察之﹐涵泳而思之﹐情所由貞﹐性所由顯﹐以執焉而復﹐推焉而通。相生之緒﹐誠有其必因者矣。奚以明其然也﹖

君子之孝弟﹐有眞慕焉﹐而必持之以敬﹐非作而致其恭也﹔气斂於尊親﹐則戲渝而必其不忍。君子之孝弟﹐期順親焉﹐而必無以有已﹐非矯以捐其私也﹔心一於愛敬﹐則澹忘而只適其天。是則君子終其身以請事於仁而致其爲之之道者﹐非由此而生與﹖而豈非其本與﹖

先難者﹐爲仁之功。子弟之事﹐不敢言難也﹐而夙興夜寐﹐皇然若不及﹐怵然若不寧﹐以警气而聽命於心﹐則閱萬物之纖微﹐歷人事之險易﹐皆若吾身之重負而不容釋者。循此以爲之﹐習而安焉耳矣。彊恕者﹐爲仁之方。父兄之前﹐不敢言恕也﹐而因心求盡﹐念起而理必致﹐力竭而不畱﹐以忘形而相應以和﹐物我之相齟齬﹐好惡之相扡格﹐皆因天之固然而無可逆者。卽此而達之焉耳矣。

以累於形者之礙吾仁也﹐於虧安柏運是而以無欲爲本之說尙焉。乃或於以虛﹐而忘己以忘物﹐是其爲本也﹐無回易回本者也。形皆性之充矣﹐形之所自生﹐卽性之所自受。知有己﹐卽知有親。肫然內守﹐而後起之嗜欲不足以亂之矣﹐气無所礙矣。以靳於私者之困吾仁也﹐於是而以博愛爲本之說濫焉。乃其徇物以致其情﹐而彊同以合異﹐其爲本也﹐二本者也。物與我有別矣﹐與斯人而同生﹐尢同生之有實。殊親於人﹐乃殊人於物﹐惻然自覺。而無情之恝置可釋於其懷矣﹐私無所困矣。

不見夫夫人之孝弟者﹐犯亂之惡消﹐不知其何以消也﹐气順而志自平也。則以知君子之爲仁也﹐孝弟之心一﹐則心無有不一也﹐情貞而性自凝也。此所謂本立而道生也。

不可云孝弟仁之本是矣。爲仁「爲」字﹐爲克己復禮爲仁之「爲」﹐又何以別﹖愛之理「理」字﹐與韓退之博愛豈同邪﹗

「或謂孔子曰子奚不爲政」章聖人之所答爲政之請﹐繹《書》而遇之也。

蓋孝友者聖人之天﹐故曰是亦爲政也。《君陳》之篇能及此乎﹐而理則在是矣。

且聖人之大行也﹐得盛化神﹐覃及於天下﹐其大用昭垂而其藏固未易測也。非有不可測之藏也﹐天理之流行無土不安﹐而性之不容已者肫然獨至﹐蓋亦昭然於日用之間﹐而由之者不知耳。

或以爲政勉夫子﹐於夫子亡當也﹐而有觸於夫子之心﹐乃求所以形似其行藏合一之理﹐示天下以無隱﹐爰取《書》而詠嘆之曰﹕《書》云孝乎﹗書其有以體孝之誠乎﹗《書》其有以極孝之量乎﹗《書》其達孝於政而推行之乎﹗《書》其該政於孝而包舉之乎﹗今取而繹之﹐又從而涵泳之﹐惟孝友於兄弟﹐人無不可盡而何弗盡也﹔以是而施於有政﹐無待於施而無不施也。由此思之﹐吾將有以自信矣。

循《書》之言而苟爲之矣﹐無有不順也。晨而定﹐昏而省﹐恂恂而率子弟之恆乎﹗無形無聲而樂遇其天﹐以翕以和而因於其性﹐蓋將終日於斯而無有斁也﹐行焉而無所阻也。奉《書》之言而固爲之邪﹐無容不愼也。不苟訾﹐不苟笑﹐夔夔而無一念之違乎﹗我日斯邁而喜與懼並﹐我月斯徵而心與力詘﹐蓋亦企及於此而有不遑也﹐勉焉而固無餘也。誠如是邪﹐以爲政焉可耳。

世將授我以爲﹐勿容謝焉。天下之親親長長與我均焉﹐而只以無慚於孺幕。言有政也﹐斯有施也﹐推而準之﹐無所於增﹐奚爲其汲汲哉﹖惟如是也﹐不爲焉抑可矣。我旣有所以爲﹐胡他求焉﹗吾心之不怨不尢有其樂焉﹐而無可以易吾至性。業有爲也﹐何非政也﹐近而取之﹐無有不足﹐抑可以逌然矣。夫安得謂我曰「子奚不爲政乎﹖」

嗚呼﹗聖人之安﹐聖人之誠也。漆雕開有其志﹐而量未充﹐曾晰有其量﹐而誠未致。善學夫子者﹐其顏閔乎﹗不攺之樂﹐行藏之與孝哉之稱﹐汶上之辭﹐所謂殆庶者也。

竊意夫子之言甚大甚至﹐兢兢一字不敢妄設﹐猶恐毫釐千里。舊說爲定公己辰之故而云﹐恐不相當。且夫子之仕﹐固定公季斯也。

「子曰參乎吾道一以貫之」章聖人示大賢以其純﹐大賢告門人以其實﹐明作聖之功也。

蓋徹乎終始而一﹐惟戊與物之無不盡其誠也。作聖之功﹐豈外求之乎﹖

且聖人之學﹐學者可至也。匪直可至﹐學焉而必有至也。匪直學者之能至﹐夫人一念之幾﹐及乎理而協乎心者﹐皆至也。馴而極之﹐通乎上天之載﹔切而求之﹐達乎盡人之能﹐惟無所間而已。而特人之以私雜之﹐中息而不相繼﹐則見爲至賾而不可盡耳。

是道也﹐曾子勉之﹐蓋將得之。

夫子告之曰「吾之爲道﹐表裏無殊也。初終無間也。學以盡其用﹐思以極其微。靜也見之於參前倚衡﹐動而達之於天下國家。無不順焉﹐無不宜焉﹐矩無可逾﹐而土皆安也。無他﹐不貳以二﹐不參以三﹐日新而不忘其故﹐老將至而不知﹐日夕相紹而不容於自己。斯則以坤之順﹐法幹之健﹐散見於萬事而人皆可與者也﹐一以貫之。而特仁不足以守之者﹐未之知焉耳矣。」

於是曾子信焉。門人疑焉﹐曾子釋之曰「夫子之道﹐迄乎終﹐無非始也﹔達乎表﹐無非裏也。盡其心以盡其性﹐盡其性以盡物之性。才之可竭﹐竭以誠而不匱﹔情之可推﹐推以理而不窮。無有斁焉﹐無有違焉﹐反身常足﹐而用自弘也。無他﹐盡者不畱﹐推者不吝﹐終身而行乎酬酢﹐終食而存其誠幾﹐綿綿相續以致其密藏。斯則明以達於禮樂﹐幽以協乎鬼神﹐隨感以見端而固可共循者也﹐忠恕而巳矣。苟其能勉以勿失焉﹐而豈其遠也乎哉﹗」

嗚呼﹗此聖人之道所以至易至簡而可大可久者也。故曰「至誠無息。」又曰「無終食之間違仁。」

後之學者﹐爭天人﹐分安勉﹐將無異於聖賢之言乎﹗孔曾之旨﹐勉也﹐人道也。達天以口口﹐存乎熱之而已矣。

朝聞道夕死可矣必欲聞道者﹐其心可想也。

夫期之夕死可矣﹐而道猶不易聞﹐況其不然者哉﹗夫子以人之於道﹐若欲聞之﹐若不欲聞之﹐而未嘗不自謂且聞道也﹐乃爲言勇於闊道者之心曰「學者之爲學﹐將以何爲也﹖」而皆曰「吾學焉﹐終日以其身酬酢於百爲﹐終日以其心往來於百慮﹐而曰姑未卽合於道焉。若是者﹐早已非聞道之心矣。」

今日不聞﹐而有他日。他日者之能不如今日﹐何所恃乎﹖偶有一聞﹐而猶然未聞。未聞者之能如偶聞﹐將何期乎﹖朝以此朝﹐夕以此夕。意起而若或奪之﹐气作而若或折之。愛之而不見﹐爲之踟躇﹔信之而不審﹐爲之猶豫。夫欲聞道者﹐豈若是哉﹗

歷乎富貴貧賤患難之塗﹐皆可以聞道﹐而抑皆可以俾我之卒迷。卽富貴貧賤患難之塗而道在﹐乃以其故而遂與道離﹐志乎聞不志乎聞之別也。志乎聞﹐則富貴貧賤患難以身人之而無不可也。𨿽然﹐猶恐其志不決也。極乎博學愼思明辧之力﹐皆求以聞道﹐而抑皆或引我之大妄。竭博學愼思明辧之才而道顯﹐乃失其則而終與道違﹐必於道不必於道之別也。必於道﹐則博學愼思明辧而惟此之爲可也。𨿽然﹐猶恐其未必誠也。

則亦將自誓曰「朝聞道﹐夕死可矣。」乃確乎其自信曰「朝聞道﹐夕死可矣。」如是而天下之物無可以奪其情矣。物之可歆可厭者﹐至於死而皆失其據。夕死而可﹐未有以不可據之寵辱得喪或易其心者也。如是而天下之說無可以惑其守矣。說之似髙似深者﹐至於死而皆與相忘﹐夕死而可﹐未有以可以忘之繁詞曲論或動其志者也。

其信也篤﹐則其誠也不昧﹔如其昧也﹐則惟見夕死之不可﹐而不聞道之未嘗不可也。其志也專﹐則其求也不迫﹔如其迫也﹐則期聞於一日﹐非守死以沒身而勿諼也。故欲聞道者必如是﹐庶乎其於道不遠乎﹗

無爲小人儒且志淫而爲小人﹐學僻而爲異端﹐皆君子所必遠也。

然於小人也教而治之﹐於異端也歸斯受之﹐非其所甚戒者焉。

蓋小人有掩著之天良﹐猶知自吾之外有君子﹐異端有自立之意見﹐固知自吾之外而有儒。

君子之所尢惡者﹐惟小人儒耳。爲小人矣﹐而復欲爲儒﹐其有悔心乎﹖未可保也﹐而潔己固可與也。爲儒矣﹐而復濫於小人﹐其無固志乎﹖且下達焉﹐而初心或未忘也。

若夫小人儒者﹐其欲爲小人也﹐是以爲儒選於術而得儒焉﹐甚利便也。春習於弦而亦弦﹐夏習於誦而亦誦。先王之道﹐其在我矣。弦之所以弦﹐誦之所以誦﹐吾惡從知之﹐亦焉用知之乎﹗明王之不作﹐良有司之不興﹐亦且役其名而推之曰儒也。其欲爲儒也﹐乃以爲小人號於世而稱儒焉﹐可無忌憚也。文章可聞﹐而姑剿說之﹔性道不可聞﹐而亦妄言之。聖人之教﹐止於此爾。可聞者之不僅聞﹐不可聞者之固可聞﹐天下惡能詰之﹐吾亦何庸求之﹗父兄之教不先﹐子弟之率不謹﹐固且羣相冒而自命曰儒也。

野人以養君子﹐以爲君子者之必爲儒也﹐因移其養君子者以養儒﹐而小人乘以受之而無慚。耕者勞於隴﹐工者勞於肆﹐安坐而享之﹐且恣於野人之上﹐而爲野人之蠹。以法繩之﹐則更爲可殺不可辱之說以逃於法﹐而天下且無如之何矣。君子之辟異端﹐以君子之爲儒也﹐故孤奉其爲儒者以爲君子﹐而小人遂得以附之而自驕。明不知有禮樂﹐幽不知有鬼神﹐冥行以趨焉﹐曾不逮異端之行﹐而爲異端之所賤。以道絀之﹐則又托於能言距楊墨之徒以自詭於道﹐而君子抑無如之何矣。

若此者﹐可爲乎﹖不可爲乎﹖有人之心者﹐宜於此焉變矣。

孔子時未至如此﹐然已正名之曰小人儒矣﹐況如此者乎。趙浚谷先生不使其子爲科舉之學﹐風味可想。

「子貢曰如有博施於民」章仁效於有方﹐非虛願也。

夫博施濟眾﹐有其心耳﹐有其言耳﹐近譬以立達﹐皆以實也。此聖學異端之辧也。

且仁之自發﹐心之動幾也﹐而幾不可恃。仁之所函﹐心之本量也﹐而量不必充。蹶然而生﹐覺其皆不容已﹔廓然而大﹐覺其固不可窮。然而有所必已而窮矣﹐猶自以其量之可及﹑幾之偶動者﹐謂吾志願之弘深無所詘也。此言仁者之所以流於妄也。

子貢曰「如有博施於民而能濟眾﹐可謂仁乎﹖或謂其徇事以失心﹐而豈其然乎﹗」

蓋徇心以設一不能然之願﹐而曰天下之待吾仁者﹐以一念攝之而無餘也。夫子曰﹐若此者﹐將以必之聖﹐而聖不自必矣﹔將以病堯舜﹐而堯舜固自有其不病者也。聖不自必﹐堯舜可不以爲病﹐則以此爲仁者亦必窮而姑已。

𨿽然﹐苟欲爲仁﹐豈可有是心哉﹗生一博施之心﹐謂惻怛之隱已謝疚於幽明﹐施之可及而及矣﹐施𨿽未及﹐而待施者已來往於吾心﹐會萬匯之馮生﹐咸不離乎一念﹐擬一能濟之心﹐謂方隅之隔可悉化其畛域﹐濟之已效而效矣。濟𨿽未效﹐而能濟者早翕受於吾心﹐極一念之規恢﹐自畢周於萬匯。其究也﹐以不施言施﹐不濟言濟﹐不仁言仁。願力之說所以惑天下而廢仁之大用以述其眞體﹐可勝道哉﹗

夫仁者之事﹐誠於所事也。人未當前﹐而立一施之之念﹐仁者不爲﹔欲未動於己﹐而設一濟之之法﹐仁者不爲。欲立矣﹐欲達矣﹐則所以立﹐所以達之條理粲然具悉﹐而有待立待達者進乎吾側﹐乃以熟嘗之肯綮隨分而給其求。前無取必之心則後無所病也。此實致之功能也。求仁之方﹐誠於其方也。人無待譬﹐且守此心之無欲﹐則仁之體不亂﹐近無可譬﹐且聽萬物之各得﹐則仁之用不迷。可譬矣﹐近取之矣﹐則因情譬情﹑因事譬事之矩則確乎有據﹐而所以立達之者順事恕施﹐乃以易簡之知能隨力而著其功。遠之無所必則可必﹐行之無所病則不病也。此實盡之忱悃也。

而如曰「如有博施於民而能濟眾者乎﹐非實有之﹐如有之也﹔心謂其然﹐而固不然﹔事實不至﹐而心則至。」充子貢之說﹐率天下以求仁於恍惚之中﹐而屙癢固不相及。其以蔑裂乎仁也﹐豈不甚乎﹗嗚呼﹗此異端量周沙界之說所以無父無君﹐而管仲實著一匡之功﹐聖人愼言仁而獨許之也。

毋意聖人無孤行之意﹐誠之至也。

夫意從心而誠﹐則可名爲心﹐不可名爲意。無意也﹐無心也乎哉﹗

且意與心之不辧也﹐愚者以意爲心﹐則終身惟役於意﹔妄者以心爲意﹐則亟欲自絕其心。

心忘而志不持﹐乃以謂聖人之心如鑑空衡平以受物之至。心不適主﹐而意乃持權。

且夫鑑﹐無定者也。妍至而妍﹐媸至而媸。一日之間﹐妍媸百至﹐而鑑有百狀。此意之隨物以遷者也。衡﹐無恆者也。移之而重﹐移之而輕。一日之間﹐重輕屢易﹐而衡亦屢遷。此意之因動而流者也。惟其無心﹐是以有意。惟意不從心而誠﹐是以無心。

若夫聖人之毋意﹐則誠之至也。從心之不逾矩也﹐一以貫之而無朋從之思也。合天下之名物象數﹐皆察其所以生﹐體其所以成﹐通其所以變。故有時遇其大順﹐而無與相歆動之意﹔有時遇其至逆﹐而無與相柢牾之意。當物之未至﹐極化幾之不可測﹐而貞明者恆備其條理﹐何待其猝至吾前而爲之警覺乎﹗誠斯豫也。舉吾情之喜怒哀樂﹐皆裕其必發﹐皆達其必行﹐皆節其必止。故有時生之不吝﹐而不因於怵然乍惻之意﹔有時殺之不疑﹐而不因於憤然勃興之意。當情之未起﹐持至理於不可易﹐而貞勝者不亂於感通﹐則何有偶然而興以作其欣戚乎﹖矩有常也。

惟神也﹐故幾。天下之無心而但有意者﹐皆不神而欲幾者也。幾﹐不恆者也。誠不息者也。不息﹐則以一心生乎萬意﹐而無孤行之得失。惟定也﹐故靜。天下之無心而欲絕其意者﹐皆不定而求靜者也。靜以言乎其實也。以實﹐則以萬意聽乎一心﹐而心外無意﹐惟大明於終始。

然則聖不可學﹐而學聖者亦有其道矣。持其志以統意﹐愼其獨以從心﹐則無本之意﹐尙有止乎﹗而後之學者惑於異端之說﹐以過去不畱﹐未來不豫﹐因物而應以無心爲聖人之毋意。聖人其爲鑑乎﹗其爲衡乎﹗鑑﹑衡﹐器也。君子不器﹐而況於聖人﹗

毋我備天下於我﹐斯毋我也。

夫不見我於天下﹐而見天下於我﹐其功不居﹐其名不屍﹐斯爲聖人之弘爾。

何言之﹖有天地萬物而後有我﹐此事之可測以其實者也。惟有我而後有天地萬物﹐此理之可信於心者也。

知天地萬物之固有而知我之有夫天地萬物﹐乃可以知聖人之毋我。

未有我而已有天地萬物﹐則令無我﹐而天地自奠其淸寧﹐萬物自育其品匯。攘天地萬物之淸寧品匯而以爲己功﹐妄也。未能有功而據偶然之一得以爲功﹐妄之妄者也。惟有我而我乃有天地萬物﹐則使無效於天地萬物﹐而我自叛其戴履﹐我自喪其胞與。盡吾生之戴履胞與而欲居其名﹐慚也。未能自盡而矜一至之節以爲名﹐慚之慚者也。

我有智而後能知﹐我有力而後能行﹔致之勉之﹐因成能而效之。智力者﹐天之所以與我﹐非能自有也。我爲子則必事父﹐我爲臣則必事君﹔竭之致之﹐忘吾身以從之。子臣者﹐君父之所有﹐非己可私也。故聖人之毋我﹐自安而已矣﹐自任而已矣。

人皆有可安之分﹐越分而躍出於天地萬物之中曰有我﹐聖人恥而不爲。人各有不可諉之任﹐而驕語於天地萬物之上曰有我﹐聖人畏而不爲。一夫不獲﹐時予之辜﹐其恥也。小心翼翼﹐昭事上帝﹐其畏也。竭吾之生﹐盡吾之才﹐效其所知﹐不私其所能﹐出以事君﹐人以事父﹐爲焉而不厭﹐誨焉而不倦﹐聖人之見我也大矣﹐用我也弘矣﹐故曰毋我也。

顏氏之子﹐無伐無施﹐其善學聖人乎﹗爲仁由己而已矣。昧者不察﹐謂我爲執﹐而欲喪我以立於無耦﹐小人哉﹐惡足以知聖﹗

浮屠謂七識見分執八識相分妄計爲我﹐乃生死無明根本。無父無君﹐禽心鬼計﹐皆自此而興。陋儒引此無我以附會之﹐得罪於名教以侮聖言﹐無可逭已。

「出則事公卿」章約自省之功﹐問其心之存去也。

夫君親之事﹐哀樂之節﹐約矣。而所求者更其約焉者﹐聖人使學者自驗其有無﹐亦切矣哉﹗

故設爲目而詰之曰「夫人有其至不可忘者﹐未有謂其可忘者也。然而確有以自信者﹐亦不數數矣。念之哉﹗自信邪﹖抑自疑邪﹖曷無終身焉。」

出而有公卿之事﹐人而有父兄之事﹐孰能謂可弗恪共而只載者﹖公卿或我知﹐或不我知﹐父兄或我愛﹐或不我愛﹐而我所以事之則自諭而難欺。不愧於出﹐不疚於入﹐而遂已坦然乎﹖出而贊贊﹐入而夔夔﹐而遂自釋然乎﹖忠之名不敢居﹐孝之實不敢任。出則事公卿﹐入則事父兄已爾。喪以事襄而不容不勉﹐樂以酒合而勿爲所困﹐孰能謂可以敖慢而慆淫者﹖於他或勉或不勉﹐於他或困或不困﹐而惟此二者尢卽情而見性。未嘗不勉﹐未嘗困﹐而能勿加警乎﹖不期而不勉﹐不期而困﹐遂且姑安乎﹖樂無言不淫﹐哀無言自致。喪事不敢不勉﹐不爲酒困已爾。則試取此數者而自問焉﹐將自信乎﹖將自疑乎﹖

昔之日未有﹐而遂終不可有哉﹖今之日不有﹐而可俟其徐有哉﹖後之日無有﹐而可幸其且有哉﹖昔有可補之過﹐今有可致之功﹐後有豫防之慝。必其實可據也﹐而何有也﹐可弗念哉﹗昔之日已有﹐而能令恆有哉﹖今之日能有﹐而非其偶有哉﹖後之日可有﹐而不患其難有哉﹖昔有服膺之守﹐今有求全之責﹐後有先立之誠。必其果足信也﹐而何有也﹐可弗念哉﹗

此以自考﹐則自考之心卽天幾之不昧﹔此以自勉﹐而自勉之下有人事之難窮。願與學者夙夜省之﹐且勿求之髙遠也。

《論語》﹐記者所節錄。立言必有所因﹐必有所施﹐記者略之爾。若以謂自謙﹐則謙不以誠﹐老氏之謙也。若云聖不自聖而以爲自省﹐則不默存之心而見之言﹐其亦淺矣。故定爲警學者使自省之辭﹐意懸之講堂﹐令共誦之。

「季路問事鬼神」章盡能與知之才﹐天下之理得矣。

蓋人之事顯仁而費﹐生之理藏用而隱。不體其實﹐鬼神豈易事﹐死豈易知哉﹗

且天下之所謂鬼神者﹐非鬼神也。謂以爲有則有﹐以爲無則無。然則信有妖而諂事之﹐亦將有當於鬼神乎﹖

天下之自謂知死者﹐皆不知也。謂生則忽而聚﹐死則散而亡。當則化無恆而歸於滅﹐庸詎有其可知乎﹖夫惟不盡其能﹐則以爲鬼神者﹐惟吾意欲事而事之已也。夫惟不致其知﹐則以爲生死者﹐隨其形以存亡而他無可知也。季路之問事鬼神而欲知死也﹐進乎道矣。

子曰﹕欲事鬼但竭其能﹐欲知死但極其知。不然﹐未有當焉者也。奚以知其然也﹖

人之攸事者莫尊匪君﹐而人之言曰何患無君﹔莫親匪父﹐而人之言曰謂他人父。若此者愛敬衰微而淫於利﹐以汔乎逆﹐亂賊之階由之矣。以意之見爲有者捐身以事﹐而所忘者置之若無。洵然﹐則仁人享帝﹐孝子享親﹐亦叢狐社木之妄興﹐不待言矣。無他﹐惟無以有己之誠不屬﹐而浮游之情易遷也。有身之可致﹐有心之可靖﹐食焉而見於羹﹐坐焉而見於墻﹐無形無聲而視聽之﹐惟性之能﹐而情與才無不效之能也。則明明赫赫﹐果有嗜飲食而來愾嘆者可事也。能人事者夙夜承之﹐不能者徼之於惝怳無憑之際﹐惡足以及此哉﹖甚矣能之未易任也。人之方生也﹐往者已過﹐相與忘之﹐不思其反﹔來者相續﹐相與聽之﹐不卹我後。若此者﹐初終罔據﹐無異形而早有異心﹐官體之靈去之矣。以情之倏而興者泛用其知﹐而已逝者訖無餘心。洵然﹐則神返於漠﹐气返於虛﹐尢杳茫蕩散之無存﹐不容察矣。無他﹐惟思則得之之才不盡﹐而耳目之慧有涯也。形以外明有神﹐理之中明有化﹐默而識則可以藏往﹐推其緒則可以知來。日邁月徵而不昧焉﹐惟能自知﹐而天與物無不徹之知也。則方屈方伸﹐果有全而生全而歸者可知也。知生者旦暮遇之﹐未知者惘於見聞已泯之餘﹐惡從而求端哉﹖甚矣知之未易明也。

有必事之人鬼﹐則有可事之能﹐修之吉而悖之凶﹔有眾著之形生形死﹐則有獨知之神死神生﹐來不窮而往不息。故君子孳孳焉日嚴於敬肆明昧之幾﹐以與天通理﹐豈曰以意爲有無﹐而聽其不亡以待盡也哉﹗

「子貢問政」章治以漸而有成﹐道有本而先立。蓋信民而民信﹐本也﹔食且次之﹐而況於兵。

若其效﹐則食足兵足而民信﹐抑可以見信之未易也矣。

且君有與立國﹐民有與立命﹐天有與立人。政者﹐修此者也。帝王奉此以治天下﹐後世𨿽多闕略﹐而亦莫能違焉。故斟酌以定經理之規﹐非能損也﹐非能益也﹐審其序而已矣。

子貢問政﹐子曰足食。足乎上足乎下﹐無所別而統之曰足﹐是上下之交足也。次曰足兵。勇足用﹐方足知﹐無所別而統之曰足﹐是勇方之俱足也。次曰民信之矣。君信乎民﹐民信乎君﹐不復有施受感應之別﹐而言其已信﹐是無不足者﹐無不信也。於是而政成矣。

𨿽然﹐誠以其身體政﹐而固必有疑。子貢之疑﹐允也。處庶富之資﹐無所去﹐不必謀所先﹐精意行於法度之中。當艸昧之初﹐有所先﹐必姑有所去﹐立本因乎趣時之變。則有謂疆圉固而後井牧安﹑耕桑睦者﹐而子曰不然﹐兵其尢後者也﹐且與其民合耦勸耕以講親遜之誼﹐使民有以立命也。於此而猶未遑焉﹐則有謂衣食足而後禮義興﹑敬愛行者﹐而子曰不然﹐食猶其後者也﹐且與其民推誠同患於貧寡之中﹐奉天之立人以立國也。

奚以明其然也﹖食之未先也﹐豈必民靡孑遺而君孤立﹐以待亡哉﹖過計者所憂惟死耳。卽極而至於死﹐民之死者死矣﹐收其存者﹐與惇絕少分甘之好﹐則生養漸以復天地之和﹔君卽志未就而死乎﹐俟之子孫﹐以垂積徳累仁之統﹐則元气畱以迓天心之復。不然﹐皇皇求利﹐卽幸有成﹐亦成乎貪戾之國﹐搖蕩狂爭而不保其旦夕﹐況乎其必不能遂也哉﹗是道也﹐非但必不得已者爲然也。王者體國經野於極盛之日﹐先信後食﹐而余乃及兵﹐亦必然矣。

若夫言足食﹐次足兵﹐終之以信﹐序其成績而推本言之也。三年餘九﹐而食足矣。七年卽戎﹐而兵足矣。必世之仁﹐立本於始﹐漸漬於久而後化成於終﹐至於民信﹐則何有不得已之去乎﹗修之有本﹐成之有漸﹐王道然也。

管商之術﹐君子惡之。豈謂兵食之可不務哉﹐無序故爾。「去」字只是除下一項不先。先﹐先足也。崇禎間諸人無端將不得已作晉懷帝在洛時說﹐悲夫﹐其讖也夫﹗

「南宮適問於孔子」章且夫知人之與知天﹐理一而有其序﹐不可紊也。

方務知人﹐而卽欲知天﹐則福善禍淫之定命﹐且以爲趨利被害之捷徑﹐而成乎私。未足以知人﹐而復不知有天﹐則行險徼幸之邪心﹐且以獎智軋力﹐爭之習气而無所憚。

故禹稷羿傲之間﹐有難言者也。

以躬稼爲禹稷之所自興﹐則躬稼亦欲張固翕之術也。以善射蕩舟爲羿傲之所自亡﹐乃善射蕩舟抑咸劉克敵之資也。若然﹐則徳力無一定之塗﹐而況於吉凶之莫測者乎﹗且夫禹之有天下﹐曾不如羿傲之速獲。稷則需之十五王之積累﹐以待牧野之陳師。羿傲且顰蹙而起曰﹕安能以幾何之人壽俟河淸哉﹗且不但此也。懷一有天下之心以姱修於隴畝﹐卽不妄希天下﹐而顯名厚實﹐繁有美利以生其願外之情。操一不得其死之心以戢志於干戈﹐苟可以免於死而全軀保妻子﹐更無名義以作其敢爲之气。

南宮適曰「夫天之以報禹稷而降罰於羿傲也﹐吾知之矣。」子曰「旣已知之﹐而何爲是喋喋也﹖」知天者不言天﹐言天者吾懼其無以知人心。𨿽然﹐夫子之不答﹐以待適也﹔未至於適者﹐且勿忘情於此也。天能宰之﹐君子能言之。君子以天之無言也﹐不言者諭之﹐而未能忘言者不知戒也。君子於是乎有言﹐使天下尙之也。能尙者尙之﹐不能尙者亦且示之以尙也。

不知有人道之當然﹐且使知有天道之不僭。不知有忠孝之致死而不辭﹐且使知有篡奪之求生而不得。天有時不必信﹐而君子信之。君子有所不庸信﹐而爲天下信之。然則禹稷之有天下﹐天授之﹐尙徳者予之也。羿傲之不得其死﹐天殛之﹐尙徳者奪之也。彰善癉惡之權﹐君子代天而行其衮鉞。移風易俗之事﹐天且爲君子而效其明威。但使爲君子者不挾一有天下之心以希禹稷﹐不因一畏死之心以懲羿傲﹐則如適之論﹐亦惡可廢哉﹗

因是而見聖言之不易測也﹕有時而默﹐有時而語﹐卽此事而或默﹐卽此事而或語。於道皆然﹐而無一成之取捨。學者以意求之而不得﹐其敢易言天人之際乎哉﹗欲爲君子者﹐姑勿言天可矣。

「子曰賜女以予爲多學而識之者與」章以心受知者﹐聖有以通之也。

夫一以函多﹐而行乎多者無不貫﹐誠者聖人之本與﹗

昔者夫子達天人之致﹐盡心理之密﹐辧器數之繁﹐審治亂之變﹐知天下之知莫己若也﹐則知天下之求知者將以爲知無方﹐而知之者不可以有方得也。故詰子貢曰「女以予爲多學而識之者與」﹖子未嘗不學﹐未嘗不識﹐而安能無疑乎﹖

夫天人之際不易徹﹐心理之會不易通﹐器數之殊不易別﹐治亂之幾不易察。觀於夫子之知各有據也﹐則意學夫子之知者惟其學識之未及﹐故所知之不逮也。故子貢對曰「然。非與﹖」賜亦嘗學﹐亦嘗識﹐而何爲不逮乎﹖是徹天人之際者有其原﹐通心理之會者有其眞﹐別器數之殊者有其宜﹐察治亂之幾者有其實。𨿽天下之可知者無有涯也﹐而吾所以知之者統於一心﹐則所知者固不待逐物得也。故告子貢曰「非也。予一以貫之」。

是何也﹖天有以貫於人﹐則人有以貫於天﹐天人迥而其相陟降者一也﹐理有以貫於心﹐則心有以貫於理﹐心理殊而其相感應者一也。

一物貫以一情﹐而一情貫於萬物﹐器數繁而情之各得者一也﹔迹同而其不相貫者則異﹐迹異而其相貫者則同﹐治亂變而道之貞觀者一也。

一者何也﹖自其以虛函天下之不齊也則曰中﹐自其以實體天下之不妄也則曰正﹐自其以心之動幾覺天下之固然者則曰仁﹐自其以性之定理辯天下之當然者則曰義。以要言之﹐則曰誠而已矣。故曾子曰「忠恕而已矣」。以之而多學﹐以之而識﹐更何疑乎﹗

《集注》云解見上篇一語﹐無人理會。

「子曰予欲無言」章聖人之動人﹐動以誠也。

夫人之動也﹐不於其述。卽以述而動﹐亦動以誠﹐非以言也。

蓋誠者天之道也。所感者誠之神﹐感之者誠之幾。誠不息於天下﹐故幾其無爲﹐而信故神也。

天之道不能名言﹐以聖之徳推之則曰誠。聖人之徳不能名言﹐於誠之原推之則但可曰天。夫其不能名言者﹐豈徒夫人之不能哉﹖聖人亦無以自名﹐而但以天相示耳。無以爲之名﹐則固不可得而述矣。

子曰「予欲無言」﹐而子貢曰「小子何述」﹖夫何待於述﹐則抑何患無述哉﹗子欲無言﹐終無言矣。

《書》者﹐古帝王之言也。《詩》者﹐作者之言也。《易》者﹐泰筮之言也﹐《春秋》者﹐史氏之言也。子以其誠立於贊說刪定之中﹐而帝王﹑作者﹑泰筮﹑史氏效其溫涼寒暑昆虫艸木之變﹐類聚羣分﹐以昭其化。夫子固無言焉﹐乃小子無述而非無述矣。道法之垂﹐存乎《書》矣。貞淫之鑑﹐存乎《詩》矣。吉凶之則﹐存乎《易》矣﹐治亂之幾﹐存乎《春秋》矣。子存其誠以啟誦讀玩說之心﹐而道法﹑貞淫﹑吉凶﹑治亂應乎生長肅殺老稚榮枯之恆﹐以爲善去惡﹐而成其質。非必言而後可述也。

夫物之不易動也﹐𨿽欲動之﹐有不動者矣﹐而非其終不可動。故聖人之仁天下也﹐思欲動之﹐而難乎其動矣﹐而自有所以動。前之《詩》《書》《大易》《春秋》旣爲我效其口口﹐後之誦讀玩說者自爲我應其恆心。夫子以至誠凝不息之理﹐待物之觸﹐而其神無方﹔誠之在天下無或息之時﹐有觸而著﹐而其幾不可遏。

故觀之於天﹐四時百物無非天也。四時則爲四時﹐百物則爲百物﹐固非天也。天流行於四時百物而自有天者存﹐聖人垂教於天下萬世而但自存其聖。物之自動者幾也﹐其動也神也。聖人之憤樂終身以自爲聖者﹐若無與焉。夫且若無與﹐而又奚待於言﹐奚必其述哉﹗以伯夷﹑柳下惠之賢﹐且興起頑鄙於百世﹐況夫子乎﹗學聖者存之不睹不聞之中﹐省之獨知獨覺之際﹐勉之子臣弟友之中﹐四時之气應﹐百物之情得﹐何患乎無述哉﹗

「食夫稻」至「予之不仁也」

不能禁人之不爲﹐不能禁人之不仁﹐聖人之教窮矣。

蓋聖人能止天下於不孝者﹐恃其仁之猶有存焉者也。不仁而安﹐奚從禁哉﹗

且夫仁不仁之分﹐發於言﹐遂成於心﹐而終之以爲。爲之而終於安﹐未可必也。爲之之日而尙有不安﹐亦未可必也。乃一念忽見爲可爲﹐遂怙其忽然之一念以爲可安﹐當此之時﹐卽有天性之不泯者﹐亦蔽於浮動之气﹐而見此外之無餘心。

故𨿽以父母之喪必不可忍者﹐而置之若忘﹔食稻衣錦甚可已者﹐而見爲不可已﹐則宰予是已。

夫子於時未嘗有父母之喪﹐未嘗於期﹐而有食稻衣錦之事。則稻之與飦粥﹑錦之與苴麻﹐茫然而無辧﹔稻之甘於飦粥﹐錦之美於苴麻﹐若大快於心。於是而有短喪之說﹐猶未必其決於忍也。而夫子詰之曰「安乎」﹐而遂曰「安」﹐則夫子之所以窮予者且窮。夫子未必果信其安﹐藉使爲之﹐未必其終安也﹔然而言也於予之口而曰安﹐則仁絕於予之心矣。

流俗之說足以蠱人者﹐迎人所未嘗深思之頃﹐而迫予以攸然自適之計﹐若曰鄕之所爲拘拘者皆亡謂也﹐稱吾意以爲之﹐盡有縱廣自如之一途﹐可以上質天時﹐下順物理﹐而抑不廢口體之實﹐故羣然信之﹐而反以咎君子之過於執。偸薄之說易以溺人者﹐誘人於身未嘗試之日﹐而不卹其愧疚中起之後﹐若曰從吾言而爲之﹐良自適也﹐不如是以爲之﹐則且學業事功之皆阻﹐且爲指其闕失﹑推其流獘﹐而若授以中和之則﹐故羣然信之﹐而且以疑君子之違其眞。

故若聞樂之可樂也﹐食旨之可甘也﹐居處之可安也﹐不遑念他日之安與否﹐而於問答之下﹐則已無所憚而直應之曰「安」。夫子曰「安則爲之而已矣」﹐當此之時﹐聖人實無能如之何也。無如之何﹐聖人亦行其法而已矣。故立夫子於趙盾之前﹐無能使之討賊也﹐但於不討賊之後﹐正其罪爲弒君。立夫子於許止之前﹐無能使之嘗藥也﹐但於不嘗藥之餘﹐正其罪爲弒父。何也﹖當其惑於流俗﹐習於偸薄﹐一念歘然而興﹐憑依之爲可怙﹐則固自見爲安也﹐於是而爲之﹐無不可矣。故宰予出而斥絕之曰「予之不仁也」﹗正其罪以不仁﹐而固不能禁也。正其罪者﹐聖人之法﹔不能禁者﹐聖人之窮。𨿽聖人能無窮哉﹗

率性之謂道原道之所建﹐人之天也。

夫天下莫不貴者道也﹐而惟性之是率。《中庸》深原之﹐以示體道者之必求諸性也。

謂夫盡性者必依乎道﹐惟盡道者之必原乎性也。道麗於物以萬殊﹐效於事以百致﹐備而求之﹐有無暇深求其所自者矣。

夫抑念道之所自出乎﹗覺之而始行﹐知始之也。知無方而之於道外﹐非必其道也。抑念道之所自著乎﹗感之而始應﹐物顯之也物。在外而彼自爲道﹐非吾之道也。夫道必有所率而後不淫於道之外﹐道抑不在外而著於我﹐豈非天所命我之性與﹖

好焉樂焉者﹐率之之情也﹐擇焉執焉者﹐率之之才也。而所率者有一成之矩則﹐爲情才之所趨﹐則惻悱之仁﹐專直之義﹐密藏於情才未起之先﹐一爲人而必有此與生終始之誠﹐是性也﹐是情才之所效命者也。知與處之各當﹐率焉而物乃明也﹔恩與義之交盡﹐率焉而倫乃察也。而所率者有皆備之本體﹐爲倫物之所依﹔則自彊之健﹐載物之順﹐保合其倫物不昧之貞﹐一爲人而必有此與感相通之實﹐是性也﹐是倫物之所受治者也。

蓋有生之初﹐天所以爲天之道﹐與天所以育物之道﹐具體以善人之形﹐而凝之爲徳﹐故極乎聖神之功化。而赤子之心早已具乎篤恭之體﹐率之而道行矣﹐而特非廢之半塗者之能率也。迨乎旣生之後﹐天之所以爲天之道﹐與天所以育物之道﹐流行以日授於人﹐而不絕其幾﹐故極乎愚不肖之牿亡﹐而平旦之气猶可以作好惡之準﹐率之而道亦察矣﹐而特非任其自然者之能率也。故曰率性之謂道也。

嗚呼﹗人不知性﹐而孰其知道乎﹖以率心爲道﹐而善惡無據之知覺﹐率犬牛之性而爲犬牛之道﹐則人道亂。以率理爲道﹐襲痛癢不關之形迹﹐率流俗之性而爲流俗之道﹐則天道亡。陸子靜以心爲性﹐司馬君實捨心言道。道之不明﹐奚望其有戒懼愼獨之功乎﹗

喜怒哀樂之未發謂之中﹐發而皆中節謂之和且夫人靜而不知所存者﹐以爲情之未生﹐此心一無所有耳﹐動而不知所省者﹐以爲情之方生﹐此心因感而動耳。日用不知者不能不用﹐見仁見智者隨其所見﹐故君子之道鮮矣。

嘗試論之。忽然而見可欣﹐忽然而見可拒﹐何爲欣爲拒相應之速也﹖則是有生以來﹐喜怒哀樂備儲其精英而行乎其故轍矣。欲徵吾性情之全體大用者﹐不可於此想見之乎﹗

夫未發之時亦多矣﹐乃當此時也﹐有湣惰而見爲無可容心者﹐有見爲昭昭洞洞萬念止而孤有其炯光者﹐而不知皆非也﹐此喜怒哀樂之未發者也。喜怒哀樂之未發﹐豈萬事萬理之可豫立也乎﹖於是而有可發焉必發矣。乃於此時也﹐有謂捨所發而更無餘情者﹐有謂時至事起隨作用而爲其得失者﹐而不知皆非也﹐此應其未發所具之節而皆中者也。

喜怒哀樂之中節﹐豈物至知知之初無節也乎﹖其未發也﹐欲其無端而發爲喜樂也不知﹐欲其無端而發爲怒哀也不能。君子不能﹐庸人亦不能也。此可以明其有主矣﹐特未能存者不知耳。試反求之一無成形之間﹐則靜函以俟肆應之咸宜者﹐必不可謂倚於虛空而待物以起者矣﹐此其所藏謂之中也。其發也﹐於喜樂而易以怒哀也不能﹐於怒哀而雜以喜樂也不能。君子不能﹐庸人亦不能也。此可以明其各適矣﹐特未知省者不知耳。試密審之各有所宜之幾﹐則得當以遂初心之本然者﹐必不可謂交錯無恆而互相悖害者矣﹐此其所適謂之和也。

乃舉天下之芒然於此也﹕於未發也﹐無其實不能爲之名﹐𨿽中節與﹐逐其未遂忘其本。謂未發者﹐一無有也﹔中節者﹐本無節而中卽節也。庸詎知奠位於不睹不聞之頃﹐密藏萬有而不憂其不給﹐以至正而立爲大中﹔流行於隱微顯見之際﹐會通典禮而不戾其所函﹐以至和而成乎各正。實有中也﹐實有和也。故君子之靜存動察﹐奉此以爲大本達道也。

詩云鳶飛戾天魚躍於淵﹐言其上下察也道之隱者皆其至顯者也。

夫鳶之飛﹐魚之躍﹐昭著乎上下﹐何隱乎哉﹖所謂隱者﹐此爾。

且夫道何隱乎﹖隱於不能行不能知者耳。驚於費而遺其全﹐目由其一端而已困﹐將謂子臣弟友﹐鬼神禮樂之四達也﹐必有變通之密用出於形器之表。離乎費以索其眞﹐欲遇其全體而不得﹐將謂喜怒不形﹐睹聞不及之至無也﹐自有怳忽之眞宰立乎象數之先。道其隱矣乎﹖夫道非不隱也﹐特非費之外有隱﹐而聖人幾幾遇之﹐夫婦之必不能與者也。

今夫君子之道﹐天之道也﹐天則在吾上下之間矣。仰而觀之﹐天者具在矣﹔俯而察之﹐淵者具在矣。從天而觀之﹐鳶有時而飛矣﹔從淵而察之﹐魚有時而躍矣。未仰以觀﹐則忘乎天﹔未俯以察﹐則忘乎淵。鳶固飛也﹐有時而見其飛焉﹐有時而不見焉﹔魚固躍也﹐有時而知其躍焉﹐有時而不知焉。然則子臣弟友﹑鬼神禮樂日相需相給於宇宙﹐而未嘗備察焉者多矣﹔然則可喜可怒﹐可睹可聞日相感相成於倫物﹐而未能詳察也又多矣。如是而謂之隱﹐誠隱也﹐而果隱也乎哉﹖不能知不能行者之杳芒而無可親﹐知之行之者歷然而可據者也。

吾目之所不見﹐不可謂之無色﹔吾耳之所不聞﹐不可謂之無吾聲﹔心之所未思﹐不可謂之無理。以其不見不聞不思也而謂之隱﹐而天下之色有定形﹑聲有定響﹑理有定則也﹐何嘗以吾見聞思慮之不至﹐爲之藏匿於無何有之鄕哉﹗吾有所不可知﹐責之吾智之未精﹔吾有所不能存﹐責之吾仁之未熟﹔吾有所不可勝﹐責之吾勇之未大。以其未智未仁未勇也而見爲隱﹐而君子之灼然可知﹑固然可存﹑斷然可勝也﹐何嘗於智仁彊勇之所窮﹐更有絕人以不可及之理哉﹗

故《詩》不云乎﹕鳶飛戾天﹐察乎上而但存乎仰觀者之察耳。有鳶焉﹐有天焉﹐其物也﹔飛者其幾﹐戾天者其則也。魚躍於淵﹐察乎下而但存乎俯察者之察耳。有魚焉﹐有淵焉﹐其物也﹔躍者其幾﹐於淵者其則也。夫何隱乎哉﹗

然而隱矣﹔天終日麗乎上﹐淵終日奠乎下﹐鳶魚終日遊其間﹐飛躍終日因其性﹐然而天下之不見者多矣﹐故曰隱也。君子之道﹐天之道也﹐亦如此而已矣。

「莊暴見孟子曰」章得樂之情以圖王而可矣。夫推好樂之情以同民﹐取天下之道﹐固有然者。

先王王天下﹐而以樂化成天下。齊王亦知愧其不能好﹐而孟子固未之及也。

昔孔子之論樂﹐審音容﹐辧器數﹐雅《鄭》之際﹐戛戛乎難言之矣。而孟子獨比先王世俗而齊之﹐意者姑有俟也。不然﹐大而未化者所見然與﹖

或謂聲有哀樂﹐而作者必導以和﹔或謂聲無哀樂﹐而惟人之所感。之二說者之相持久矣。謂聲有哀樂者﹐性之則﹑天之動也﹔謂聲無哀樂者﹐情之變﹑人之欲也。𨿽然﹐情亦豈盡然哉﹗

今且謂樂樂之情﹐獨不若與人﹐少不若眾。乃使數十百人聚於一堂﹐倡優侏儒﹐猶雜子女﹐非不樂也﹔而音寂舞罷﹐必且有自念而倦以慚恧者﹐此亦樂極悲生之所必至矣。今且謂同樂之情﹐欣欣之喜色﹐民忘其慆淫﹐庶幾無病之交祝﹐君安於馳逐。乃使旣庶旣富﹐生其逸玩﹐暮而鳴鐘﹐旦而校獵﹐且相樂也﹔而誣上行私﹐必且有旋踵而繼以怨訌者﹐此固樂不可極之明效矣。

夫謂今之樂由古之樂而生﹐其言順﹐然而非也﹔謂古之樂由世俗之樂而裁之以正﹐其言逆﹐然而固然矣。何也﹖上古之世﹐其民由無情而有情﹐能歌能咢﹐能抃能舞﹐可使去艸木虫魚之頑處而導之以和﹐故先王重用之﹐然且蚤防其淫而亟爲之節。近今之世﹐其民人有情而情有變﹐爲恩爲怨﹐爲詛爲頌﹐且將竊變風變雅之淫誹而和不可復。先王之節﹐不可逾也﹔世俗之淫﹐不可宜也。由是言之﹐樂之於人治大矣哉﹗

無已﹐則以齊王之人﹐處齊王之世﹐撫齊王之民﹐疾苦流離不適有生﹐而姑爲此說邪﹖𨿽然﹐齊王且知變色以懷慚﹐其臣且固遲疑而罔對﹐知有先王者未嘗不可深言也。然而孟子之言止此﹐其將曰是何足與言先王也云爾﹐而抑不然。

蓋王者之興﹐天佑不已者也。佑之以取天下之材﹐而亂定矣﹔佑之以定天下之材﹐而治興焉。孟子以爲吾且任取天下之事﹐拯民於水火﹐則山川時雨之降﹐自有制作之聖繼我而起﹐則移風易俗以俟來者﹐而功不必自我而成。抑君子之道﹐成章而達者也。順人情而利導之﹐吾志吾學之逮此矣﹔貞人性而節宣﹐吾育吾徳之由此致焉。孟子以爲吾所得於先王之道。先立其大綱﹐而志壹動气之後﹐自有天產之和應我而興﹐則履中蹈和需之仁熟﹐而化不可躐等幾也。惟然﹐故其爲言也﹐循序不迷﹐而非苟諧於世俗。固非聲無哀樂之卮言﹐與嵇康同其叛道﹔尢非勸百諷一之旨﹐與相如揚雄均爲詭遇也。存乎善讀《孟子》者爾。

「公孫丑問曰夫子加齊之卿相」章且異端所與君子並驅而驕語捷得者﹐曰無學。

君子曰「吾守者約也。」彼且曰「吾所守者尢約也。」約莫約於一心。心之外乃有義﹐義之外乃有學。泊然之心﹐無學無義﹐而恆足乎天和。彼見有霸王﹐見有褐夫﹐見有諸侯﹐見有義不義之行﹐見有辜不辜之殺﹐皆學累之也﹐而告子以不動其心。

嗚呼﹗若彼者猶匹夫之雄入於九軍耳。無褐夫﹐無萬乘﹐無勝不勝﹐無縮不縮﹐剸首暴骸於都市而心恆晏然﹐其果晏然與否吾不知也﹐而自命則曰吾晏然矣。夫君子而屑爲爾哉﹗

異端言生死﹐君子不言。仕﹑止﹑久﹑速﹐君子生死之幾也﹔行必義﹐殺必辜﹐君子生死之守也。守不定﹐則生气屈而易餒。義爲衡﹐而气爲持衡之主。求之求之﹐而得之於內﹐則歷乎治亂之間﹐進退皆有以全其剛大。气者﹐天之道也。人之聖者全乎天﹐未有聖而可以寵辱驚者也。幾不察﹐則生理疏而易偏。心爲衡﹐而天下之言爲所衡之理。求之求之﹐而得之於學﹐則人乎類萃之中﹐百王皆因以裁成其禮樂。心之有知﹐人之道也。全乎天者盡乎人﹐人道盡而是非不足感矣。

故告子謂不以心使气﹐聖不可知者或然也。乘時自利其用﹐而淸任之風裁以化﹐而要未易幾也。其謂不以言累心﹐詖﹑淫﹑邪﹑遁者皆然也。無擇以興﹑而政事之乖違莫卹﹐則心先喪矣。知此﹐則可以知孔子之道逾羣聖﹐而孟子願學之長矣。

孔子之學﹐交相用而抑各致其功也。以持吾志而帥吾气﹐道也義也。气聽衰王於心﹐而因天下爲曲爲直之數﹐以閱萬物而制其命﹔謹之於幾微﹐臨深履薄﹐而千萬人讓其勇。此其學曾子傳之﹐伯夷伊尹前此而修之﹐子夏之謹守猶將庶幾焉﹔畏其難而任其餒者惟告子耳﹐而爲之說曰﹕心無待於气也。以審天下之言而正天下之心者﹐學也誨也。言極天下之至賾﹐而惟吾心不厭不倦之誠﹐以閱眾理而曲盡其時。此其學子貢知之﹐顏閔冉牛欲罷而不能﹐堯舜之生知且未遑焉﹔畏其勤而偸以怠者惟告子耳﹐而爲之說曰﹕言只以累心也。學孔子者﹐養以存誠﹐知以求明﹐求之求之﹐各致焉而心之量始全﹐奚有累哉﹗若夫學誨以精其義﹐則曲直不差於銖累﹔集義以執其中﹐則古今交受其權衡。是知言養气交相爲用﹐而孔子之度越羣聖者﹐知言其至矣哉﹗

學以聚之﹐問以辧之﹐可飛而抑可潛﹐幹所以爲禦天之龍﹐孔子之所以賢於堯舜也。敬以直內﹐義以方外﹐無不利而固不習﹐坤所以爲牝馬之貞﹐夷尹之所以不如孔子也。

老子曰絕學﹐釋曰無學﹐告子曰勿求。邪說多岐﹐其妄一也。朱子格物之教爲孟子之傳﹐允矣﹐功不在禹下﹐陸子靜﹑王伯安之徒奚更詹詹爲﹖

「敢問夫子之不動心」至「而反動其心」

且夫人亦惡能不以心使气乎哉﹖而妄者以之爲患。

夫欲心之勿使气也﹐則惟死爲得之。生之日短﹐而死之日永﹐亦何患無心不使气之一日哉﹗切切然於其生而患之﹐不亦愚乎﹗

心之動也微﹐气之動也顯。告子曰﹕吾無气﹐心𨿽動於微﹐天下不知其動也。心之動也有權而無力﹐气之動也有力而無權。告子曰﹕吾不資气之力﹐心且無所用其權﹐亦廢然返而自息也﹐故天下之言鉤棘鋒距雜進於前﹐吾不與之迎隨﹐則若稱說於萎艸塊塗之側﹐而固無能動也。

乃吾且爲告子正告之﹔藉其死也﹐气離心﹐而心不與天下之言相應﹐則天下之言仁義﹑言富彊﹑言爲我﹑言兼愛者雜進於前﹐心固不與之迎隨﹐而喋喋者弗能自詫於萎艸塊塗之側﹐更何患乎﹖若夫生而與天下相接矣﹐心一日不能與气相離﹐非吾欲爾也﹐天也﹐則亦惡能不以心使气乎哉﹖

今夫體﹐皆聽心之爲者也。動靜云爲﹐皆气奉心之微指以諭於體﹔動靜云爲﹐皆心使气之效也。霸王行道﹐一心授气以大權﹐而用以充。故君子視天下﹐猶吾耳目手足爾﹐气相及也。萬物同此一气﹐故同此一理﹐非我使之然也﹐天也。我以之生﹐天下以之生﹐孳孳於有生之日以立霸王之紀﹐以治雜亂之言而一於正﹐惟心使气之爲有功。

故以權論之﹐而心爲尊﹐則志至气次之名定矣。以權力相參論之﹐則志壹動气﹐气壹動志之功均矣。以力論之﹐則气爲彊﹐而蹶趨動心之勢成矣。何也﹖气去心則死﹐心委气而息則死。不欲心之微者顯﹐气之有力者效其力﹐則誠莫死若也。而告子百年之餘如此者﹐永以終古矣。任天下之言仁義﹑富彊﹑爲我﹑兼愛者百相縈也﹐百相禁也﹐而我固不與迎隨﹐終亦無我如何也。告子亦何患乎無此一日乎﹗

君子所憂者﹐我且爲萎艸﹐且爲塊塗﹐而天下之生不息﹐彼且搖蕩天下以相迎相隨於率獸食人之塗﹐故持其志以大正﹐帥其气以察言﹐則𨿽五世澤斬之餘﹐而猶使天下之言不敢逞其鉤棘鋒距以戕賊人心。故自孟子至今二千餘年﹐言猶有宗﹐心猶有法﹐皆孟子之气爲之也。此孟告之不動心可得而聞者也。

萬物皆備於我矣物之備於我﹐見之者鮮矣。

蓋備我之理﹐而後知物之備焉否也。我之不盡﹐而測物者惡足以知之﹗

且謂物之自物﹐各還其位﹐而非我所與者﹐亦思以其說易天下﹐而終於不能。我之旣有於天下﹐必有藉以益其生﹐其待於物也無已時﹐物備我﹐而我顧悍然使還其位而無相與﹐亦恥甚矣。無他﹐見物而不見我也。

孟子學聖之功﹐充實而光輝盛焉﹐乃知我之待於物﹐一如物之待於我﹔物之有我﹐一如我之有物。遂昌言曰「今夫萬物則旣可得而見矣﹐斯不可以理言者也﹔理以爲當然﹐則或以爲不當然﹐而奚不可。抑不可以情言者也﹔情見爲不容已﹐則有時容已﹐而亦或可安。惟夫吾自有之﹐吾自用之﹐猶手之有持﹑足之有行也﹐拘之攣之而不能禁﹔吾自能之﹐吾自爲之﹐猶目之能視﹑耳之能聽也﹐塞之蔽之而終不失﹔吾自富有之﹐吾自日新之﹐猶言之不窮於口﹑動之不窮於體也﹐愼之持之而非不給。故不但言我受物也﹐受則有與之者矣。」

各有血气﹐各有心知﹐誰與我者﹖調其血气﹐導其心知﹐吾司與矣﹔有其可司與者﹐與之而已矣。抑不但言通物於我也﹐通則必往而通矣。智止於心﹐力止於身﹐奚待往乎﹖盡心之智﹐盡身之力﹐弗庸往也﹔有其所可盡者﹐盡之而已矣。由今觀之﹐萬物不皆備於我哉﹗

𨿽然﹐吾蓋幾爲察識﹐幾爲擴充﹐而今乃知之也。一日之間﹐而引萬物以大吾之量﹐始以爲志之所至可至焉矣﹐而未也。志者一日之起者也。萬物至重矣﹐而任之者气﹔气之不養﹐養之不直﹐則見蕓生之情詭變紛紜﹐而不信我之能爲其藏。今而見吾之气﹐天地之气也﹐剛者可馭﹐柔者可扶﹐變遷殊質﹐至於吾之身皆勝之而無可懾﹐然後吾所立之志非虛擴之使大也﹐萬物皆備也。一念之動﹐而卹萬物以慰吾之情﹐始以爲仁之所感能感焉矣﹐而未也。仁者一念之涵者也。萬物不齊矣﹐而各有其義﹔義不生心﹐心不集義﹐則見勃發之欲損益無恆﹐而不信我之能持其衡。今而見天下之義﹐吾心之義也﹐取不損廉﹐與不損惠﹐生殺異術﹐裁以吾之心皆宰之而無可疑﹐然後吾所存之仁非固結之使親也﹐萬物皆備也。是當然之理所自出﹐必然之情所由生也。反身焉﹐莫匪誠矣﹐無不樂矣。

嗚呼﹗此孟子所以爲正已物正之大人也與﹐而孰則知之﹗

「孟子曰莫非命也」章盡道者﹐於命無擇而非正也。

蓋一日生而有一日之道﹐盡之而已。知命者豈知巖墻﹑豈知桎梏哉﹗

今夫桎梏之中﹐道所不存也乎﹗道無桎梏﹐而桎梏之中有道。道至於可桎可梏而道乃盡。盡道者不受桎梏﹐而桎梏不擇道而不施。故曰「莫非命也」。天與人爭﹐未有不勝者也。使可以不順焉﹐則非正矣。天不以一人之正屈其大正以從之﹐故治亂有時﹐死生有化﹐禍福有權﹐非人之所得與也。無已﹐其惟巖墻之下不可立乎﹗

而巖墻之下亦難言之矣。扣馬之諫﹐眾欲兵之巖墻也﹐使夷齊權可乘﹐言可執﹐以聲伐君之罪﹐則武王且立乎巖墻之下。微服過宋﹐魋不能害﹐不立於巖墻也﹐及其歷階可升﹐侏儒可斬﹐以嬰萊人之鋒﹐則孔子又已立乎巖墻之下。然而知命者可扣伐商之馬﹐可漂牧野之血﹐可屈於宵小之桓魋﹐可亢夫彊大之齊景。何也﹖道盡則無巖墻﹐不盡則無往非巖墻之下。

而桎梏之爲心害甚矣﹗巖墻其心者桎梏其身﹐行險以徼幸﹐則天且奉桎梏以行其正﹐而不知至於無可如何而受之﹐亦終莫能逆天﹐而但自形其不順。以不立巖墻者桎梏其心﹐憂危而不釋﹐天且試之於巖墻以觀其順﹐彼乃無可如何﹐而見爲不可受﹐自謂能居於正﹐而不知天之可順而不可違。

然則如之何﹖盡其道而已矣。天有天之命﹐天之道也。吾有吾之正﹐人之道也。天道歸之天﹐人不能與。人道任之人﹐天無所持權。盡道者安於人之非天﹐安於天之非人。羑里而演《易》﹐匡圍而弦歌。巖墻之下﹐桎梏之中﹐憂遊泮渙﹐莫非道也﹐豈但曰「莫非命也」哉﹗

「孟子曰人之所不學而能者」章大賢申明人道﹐而顯仁義之藏焉。

夫君子所性﹐人之性也﹐則仁義之發爲愛敬者也。知能則旣良矣﹐故曰性善。

今夫人之性則旣異於禽矣。禽之初免於彀﹐其所知能卽夙具焉﹐終身用之而無待於益﹐是其不學不慮之得於气化者也。

夫人則不能夙矣﹐而豈無不學之能﹑不慮之知乎﹖學而能之﹐能學者卽其能也﹐則能先於學矣。慮而知之﹐知慮者卽其知也﹐則知先於慮矣。能學知慮﹐禽之所不得與也﹐是人之性也。學慮者以盡仁義之用焉﹐而始著之能﹑始發之知﹐非禽之所與﹐則豈非固有其良焉者乎﹖

夫但以不學爲能﹐不慮爲知也﹐則色而能悅﹐斗而能克﹐得而能取﹐人皆能之於習尙之餘﹐而不如禽之勝任也蚤﹔利而知趨﹐害而知避﹐土而知懷﹐人皆知之於籌度之後﹐而不如禽之自然而覺。以此思之﹐人之不學不慮而自有知能者﹐非其良焉者乎﹖孩提而始發其端﹐旣長而益呈其效﹐則愛其親敬其長者﹐人所獨也﹐天下之所同也﹐如禽之不知﹑能禽之不能也﹐故曰良也。是故君子以仁義言性﹐於此決矣。

物之生﹐皆生之气也﹔人之生﹐气之理也。天欲引其生气以滋於不息﹐則使物之各有其情以相感而相育﹐故物類能愛其子﹐而忘其所從生﹐理不足以相保﹐而物生𨿽蕃﹐不能敵人之盛。惟人有肫然不昧其生之理﹐藏之爲仁﹐發而知能者親親其先焉者也。奚以知人性之必仁哉﹖以他無所戀慕之日﹐早有此愛﹐達之天下﹐凡爲人者皆然也。故曰良也。物之生﹐皆天之化也﹔人之生﹐化之則也。天方行其大化而匯不能齊﹐則使物之各有所制以相畏而相下﹐故物類知服於彊﹐而狎其所相習﹐則不足以有準﹐而物生固危﹐不能似人之安。惟人有肅然不敢逾之則﹐藏之爲義﹐發而知能者敬長其先焉者也。奚以知人性之必義哉﹖以他無所畏憚之日﹐早有此敬﹔達之天下﹐凡爲人者皆然也。故曰良也。

愛之幾動﹐生之理漸以不忘﹐理有所未安而不忍﹐於是而學矣﹐故能學也。敬之情伸﹐天之則不可復隱﹐則有所未宜而不慊﹐於是而慮矣﹐故知慮也。學慮者﹐愛敬之所生也﹔愛敬者﹐仁義之所顯也。不學之能﹐不慮之知﹐所以首出庶物而立人極者﹐惟其良故也。

於是不知性者揣此以言曰﹕覺了能知者﹐不學不慮之本體﹔人之始﹐一禽之免於彀而已矣﹐可良可不良者也﹐無良無不良者也﹐學慮之知能徒汩其良﹐而惟無善無惡之爲良知。王伯安之徒﹐舞孟子之文以惑天下而不可勝詰。悲夫﹗

僧通潤者﹐謂孩提知愛﹐是貪癡大惑根本。其惡至於如此﹗司世教者不施以上刑﹐而或爲傳之﹐無惑乎禽獸之充塞也。

「孟子曰人之所以異於禽獸者」四章大賢以人道立人﹐承先聖之所存也。

夫人之異於禽獸﹐無不異也。有不異者﹐則不異矣﹐故曰幾希。君子之爲治爲教﹐嚴此而已。

孟子更端而遞言之。蓋以天溥物而無心﹐物羣分而不亂。天下之言道者﹐吾惑焉﹔躋聖之道於天之化﹐則且屍天之仁爲己之仁﹐下夷乎物而無以立命。其言性也﹐吾益惑焉﹔槪物之性於命之同﹐則是率物之性爲物之道﹐自蔑其性而殆於逆天。古之君子所爲盡性修道以立庶民之極者﹐則惟於人之所以異於禽獸者﹐嚴其別而愼持之耳。

夫人之於禽獸無所不異﹐而其異皆幾希也。禽獸有命而無性﹔或謂之爲性者﹐其情才耳。卽謂禽獸有性﹐而固無道﹔其所謂道者﹐人之利用耳。若以立人之道較而辧之﹐其幾甚微﹐其防固甚大矣。

自我而外﹐有物而不知其異﹔與我爲類﹐有倫而不體其同。不體其同﹐天幾之愛易以衰止﹔不知其異﹐相接之宜罔於從違﹐禽獸胥此矣。明以察而由仁義者﹐惟人異也﹐舜所存者此也。其欲無涯﹐而甘食爲甚﹔其戾無已﹐而見善不知。逐於欲則日偏而不反﹐迷於善則怙黨而崇私﹐禽獸則然矣。好惡審而取捨定者﹐人惟異也﹐禹湯所存者此也。

偶有躑躅之悲﹐而旋以忘﹔小有微明之覺﹐而恃以逞。忘之而成乎忍﹐則地異而情殊﹔恃焉而不思反﹐則事狎而心玩﹐禽獸之道然也。欩然不足而周於遠邇﹐惟人異也﹐文武所爲必存也。前不知有古迹之可循﹐內不知有心思之可盡。不知效法﹐則熄者無以相續而無古今﹐不盡思惟。則大義永以斁忘而無綱紀﹐禽獸之道然也。勤思不懈而繼夫往迹者﹐惟人異也﹐周公孔子所爲必存也。

大矣哉﹐其立人以事天﹔嚴矣哉﹐其貴人以治物也。私淑君子而承其將斬之澤者﹐捨此奚事哉﹗以言乎道﹐不敢侈言天也。思誠者人之道也﹐匪形之是踐﹐而幾亂乎鬼神。以言乎性﹐不忍濫乎物也。人無有不善者也﹔以命爲無殊﹐則必同乎牛犬。抑功利﹐崇仁義﹐紹帝王之治教以抑彊食之獸心﹔辧楊墨﹐存君父﹐繼春秋以距爭鳴之禽語﹐其在斯乎﹗後有作者﹐勿以禽獸之知爲良知﹐禽獸之能爲良能﹐尙有幸哉﹗

程子有「率牛之性爲牛之道﹐率馬之性爲馬之道」﹐朱子不取﹐疑非程子之言﹐遊楊謝呂之所增益也。雞雛觀仁﹐《近思錄》采之。正不須如此說。周子不除牕前艸則異是。此自有辧。萬物與我共命﹐蠢動含靈皆有佛性﹐斯禽獸之教﹐誘庶民而師之者也。

形色﹐天性也形色皆天性﹐不托於虛也。

夫性之在色﹐猶色之在形。形非虛以受色﹐而虛以受性乎﹖成性者天﹐成形者天也。

嘗思天下之言性者﹐皆有所大愚。彼不自暴其愚﹐而多爲纖微洸瀁之說﹐我則知其愚之必出於此。

蓋其爲纖微洸瀁也﹐抑必有所依焉﹐以爲軀殼之內﹐心腎肺腸之間﹐有中虛如橐龠者﹐是性之所函藏也﹔抑以爲外形之通乎內﹐內形之通乎外﹐有中虛如隧道者﹐是性之所流行也。其愚也必出乎此﹐特不敢目言之爾。

夫虛如橐龠﹐虛如隧道﹐無有而已。所時有者﹐大气之往來而已。是與身外之虛也無以異﹐我所不得而有﹐我所不得用也。卽用之﹐亦待吾之志以帥之﹐而奚有其成性哉﹗古之人知此矣﹐故爪之與發﹐至不靈者也﹐全歸者必納之綠中﹔黥之與舂﹐非有慘痛之傷也﹐用法者立以爲大戮。夫豈遺性而貴形哉﹖亦知夫形色之表﹐抱虛而居其間者﹐非吾性之都也爾。

妖祥之變有色矣﹐而不能有形﹐則無定性﹐艸木之類有形矣﹐而不能有色﹐則無覺性。若夫人也﹐則外形之用﹐色所發也﹐而耳目之材﹐實有其可聰可明之成質﹔內形之體﹐形固藏也﹐而神明之撰﹐實有其能擇能執之成能。然則性也者﹐卽此內外成形至實之體﹐而非遊於虛也明矣。見於面﹐面非竅之所啟也﹔盎於背﹐背非幾之所通也﹕施於四體﹐四體則以實爲用﹐而非以虛爲牖矣。人之形則爲人之性﹐犬牛之形則爲犬牛之性。若夫虛函如橐龠﹑疏通如隧道者﹐犬牛亦同有之。實者異﹐而虛者亦因以不齊矣。

論者曰「虛者道也﹐天也﹔形色者器也。夫亦思人之奚從而有斯形色哉﹖」形之密也﹐天下之至精者無以加﹐形精而色以入微﹐是天之聰明所變合﹐而聰明卽畱此而與俱處者也。形之恆也﹐天下之至信者無以加﹐形信而色以有定﹐是天之秩敍所裁成﹐而秩敍卽奠此以與相守者也。故就其虛函而疏通者以言仁義﹐無有也﹐則以謂性之無仁義也可矣﹔就其至精而至信者以言仁義﹐至信者卽其仁﹐至精者卽其義﹐而又奚惑乎﹗

然則人之死也﹐形存而性去之﹐何也﹖是其形之將毀也﹐萎敗而不足以發色﹐而性因以亡。愚者猶疑之曰「性遊乎虛而有去來。則其生也孰鼓其橐龠﹐其死也隧道居然﹐而豈有窒之者乎﹖諱此不言﹐而爲纖微洸瀁之說﹐亦誰與聽之﹗」

釋氏以八識隨壽暖二性爲去來﹐賢於莊子天籟之說矣。然壽暖者形之不卽毀者爾﹔形將賊﹐性乃漸隱﹐壽暖有似乎去來。性無去來﹐但有成毀。《易》曰「乾坤毀則無以見易。乾坤﹐形色也﹐易﹐天性也。格物者知之。」

哭死而哀﹐非爲生者也聖人之哀﹐發乎性而止乎情也。

蓋性無有不足者。當其哭而哀﹐足於發爲生之情﹔理所不發﹐而抑奚暇及之﹗

此孟子體堯舜之微而極言之曰﹕徳純乎性者﹐情亦適如其性﹔如其性者之情﹐不容已之情也。

夫人之於情﹐無有非其不容已者矣﹐而不知不容已者之固可已也﹐則不已者意以移而已焉矣。其惟聖人乎﹗

哀樂者﹐情之大端也。聖人之樂﹐不以中天下定四海而益也﹐則不以飯疏食飲水而攺也。是以知聖人之哀﹐不以煢煢在疚﹑閔予而卹己也﹐固不以何怙何恃﹐棄予而懷人也。哭死則哀矣﹐哀則忘乎生者矣。

聚散者气之恆﹐天之以宰物也。而其合也和也﹐其離也傷也﹐天之於此﹐有欲爲久存而不可得之勢﹐故舒慘相乘之候﹐必有風雨之變淒惻於兩間。欲久存之﹐而固將亡之﹐气之所不能平也。聖人應於其候﹐而悲怛之情興焉﹐如天之哀而弗能自抑矣。屈伸者數之恆﹐物之所自取也。而其伸也暢也﹐其屈也郁也﹐人之於此﹐固有繾綣求盈而不自主之憾﹐故焄蒿未謝之餘﹐自有愴況之神依依於左右。方且求盈﹐而終於見詘﹐情之所不可堪也。聖人通於其志﹐而迫遽之心茀焉﹐如物之哀而勿容或釋矣。

夫動以天者﹐於道無所仿也。天所動者斯爲道﹐道以行其不容已者也﹔祈於道而天之初幾以隱。因於物者﹐於理無所推也。物之變也莫非理﹐理自有其不容已者也﹔求諸理而物之感通以閡。今夫念繼序之不皇﹐而感前人之勤止﹐不終其佑。思日月之逾邁﹐而悼昊天之未報﹐追悔其非﹕此亦可謂仁孝之用心﹐於道無違﹐於理必致者矣。而赤子之心﹐慮所不及﹐生死之際﹐情所不遑。以此知人也﹐非天也﹐性之所溢出而固可已者也。夫聖人亦惟此而已矣。故我以信聖人之哭死而哀﹐非爲生者也﹐性自足乎哀而無所待也。

利物足以和義不私利於己﹐而義在其中矣。

蓋利在物﹐則義在己。義利不兩立﹐而非不可和也。君子辧此夙矣。然非自彊之天徳安能哉﹗

嘗聞命筮者曰﹕義則問﹐志則否。以志之或淫於利也。

然則天之以利爲徳﹐惟天任之﹐而非君子之所可事也乎﹖夫利之爲言﹐行與不行﹑得與不得之謂也。有塗於此﹐而兩不能容﹕我行﹐物斯止矣﹔我止﹐物斯行矣。有物於此﹐而交倚爲用﹕我之得﹐物所失也﹔物之得﹐我所失也。行不行﹑得不得之間﹐義之所自以合離者也。君子豁然知利之爲物所待也﹐卽爲己之所自裁也﹐不諱言利而以物爲心﹐抑豈離所行所得者以爲義哉﹗

除天下之大害﹐則勗其戎昭果毅﹐致武以爭利鈍之交﹐無所卹也。若其害止於一身﹐則安之於命﹐而命卽爲義之所自定。夫天之以肅殺戢蕃蕪之患而恣老物之息者﹐亦此義也﹐胡不和也﹗興天下之大利﹐則勤於康功田功﹐秉時以導利源之溥﹐無或逸也。若其得止於一己﹐則孤尙其志﹐而志卽爲義之所自持。夫天之以西成斂品物之實而厚生民之養者﹐亦此義也﹐胡不和也。

故一介之取﹐瀕窮厄而不系其心﹐千乘之辭﹐屢流離而不生其怨。而苟可以利一國利一鄕乃至利一夫之不獲者﹐理所可推﹐恩所可及﹐則君子而謀細人之務﹐日孳孳焉勞之勸之﹐不吝其勤﹐以爲非是而不愜﹐惟其勝己有權而用物有制也﹐自彊不息之道然也。

嗚呼﹗利之爲用大矣哉﹗非勤弗獲也﹐非恆弗能繼也﹐終日幹幹而美利乃集焉。然而小人專之以自居﹐則幹之利天下者﹐豈爲一人設哉﹗陰柔之情間於中﹐疲役以懷安飽而自棄其天﹐凶之府也﹐幸免者枉耳。是故《易》不爲之謀也。

莫益之﹐或擊之﹐立心勿恆﹐凶且夫古今遐邇得失利害﹐皆人之所常有事也﹐孰知夫常者之非有常乎﹖孰知夫非有常者之固有常乎﹖

逐乎小喜而遺乎大憂﹐猶可言也﹔喜者在此而憂者卽在此﹐不可言也。

以大常潔度之﹐愚哉逐物求益者之莫能免也。夫人之立心﹐未有不求益者﹐未有不避擊者﹔君子以之受天之佑而遠人之怨﹐小人以之喪其廉恥而叛其君父﹐乃自其大常者而潔度之﹐則適足以爲天下笑。請言其愚﹕以爲益也﹐芒芒然而求之﹐而不知擊者之隨之也﹔逮其擊而又避之若恐不及﹐又不意擊者之轉爲益也。以爲擊也﹐悻悻然而避之﹐而不知擊者之固益也﹔見爲益而又求之若恐不得﹐又不知益者之更深其擊也。

四顧而視天下﹐有以之而益者矣﹐則從而效之﹐然而於己不效﹐而復得擊矣。是何天下幸而己不幸也﹖怨天尢人﹐而擊之者愈甚。偶然而遇之於吾身﹐困以得益矣﹐則又從而爲之﹐然而於前幸獲﹐而今則擊矣。是何前日之利而今遽變也﹖振掉失守﹐而其受擊也更烈。嗚呼﹗以爲可常而孰知其不常。於此不知﹐而欲知善惡吉凶之理數固有之大常也﹐其可得哉﹗

夫邪正之途﹐成敗之軌﹐禍福之歸﹐綱常名教之所存﹐禮樂文章風會之所自定﹐有規之一日者矣﹔有規之數歲者矣﹔有規之終身者矣﹔終身之餘﹐上有前古﹐下有後今矣。非立心之迂也﹕一日者亦前古後今之一日﹐則合前古後今之益以治一日﹐而一日之益乃以不迫而不窮。勿恆者曰「吾利當前耳﹐古今不相及﹐而惡用知之」﹗乃不知擊之者非前古後今而在此一日也﹐有度之一身者矣﹔有度之一家者矣﹔有度之天下者矣﹔天下之故﹐天地屢變﹐萬物屢遷矣。非立心之誕也﹔一身者固天地萬物中之一身﹐則酌天地萬物之益以裕一身﹐而一身之益乃以無怨而無惡。勿恆者曰「只閱我躬耳﹐變遷任乎數﹐何容心焉」﹗乃不知擊之者非天地萬物而自貽於身也。

不求益﹐何從擊之﹖不避擊﹐或益之矣。澹定以絕小功小利之相誘﹐執持以保不僭不忒之有素﹐益所爲長裕而不設也﹐非勿恆者之所及久矣。

人心惟危﹐道心惟微於心而層累言之﹐其勢殊矣。

蓋人心本受命於道﹐而不能不爲人心也﹐故危微之勢成。

且心﹐靈明之謂也﹐而有合有分﹐有源有流﹐於是而有殊勢焉。天之降命用其合﹐成乎形質而分矣。形質之所以成爲其源﹐旣成而分則流矣。知其統於心﹐而抑知其勢之殊﹐於是而其幾以顯﹐且知懼焉。

合之必分﹐源之必流﹐勢之必然者也。其分也分其合﹐其流也流其源﹐理之固然者也。至於旣分旣流﹐則理不可恃﹐而一聽乎勢﹐知道𨿽夙﹐能不謹持之哉﹗天之降命曰道﹐成乎形質則曰人心。發乎道﹐名爲道心﹐不僅系之人心﹔利乎人﹐名爲人心﹐不可復系之道﹐勢也。

今夫人亦何不安之有乎﹖不但耳目可以效聰明﹐手足可以成功用﹐卽欲亦不待絕而後仁﹐利亦不待棄而後義﹐坦然行於天下者﹐垣然任於吾心﹐而奚其危﹖其危也﹐道危之也。善惡相形﹐懸衡以治其靈明﹐而乃見人之危﹐其勢岌岌焉。今夫道亦至顯矣﹐不但君父得之以爲君父﹐臣子得之以爲臣子﹐且食得之以利其食﹐色得之以利其色﹐昭然於天下者﹐昭然於吾心﹐而奚其微﹖其微也﹐人微之也。形气之用﹐日進而迫其靈明﹐而道遂成乎微﹐其勢浸衰矣。委之於人﹐而道心微﹔臨之以道﹐而人心危。合者以統分﹐而分者乃奪合者之位﹐流本統於源﹐而其源不能保其流之終。可弗懼哉﹗

本安也﹐而見其危﹐勢之不容假借也如此乎﹐則危之危之而不自信﹐不愈切乎﹖不自信﹐則不特人心之不可信也﹐而道心亦不可信。夫兼愛疑仁﹐而爲無父﹔爲我疑義﹐而爲無君。仁可愚﹐知可蕩﹐忠信可賊﹐天理民彜之際亦嚴矣﹐故聖人深以危爲懼也。本顯也﹐而成乎微﹐勢之日就淩夷也如此乎﹐則微之微之而至於無﹐其能止乎﹖至於無﹐則不特無道心也﹐而幾無人心。夫人狂然而喜﹐不知其所以喜﹔蹶然而怒﹐不知所以怒。視不見﹐聽不聞﹐食不知昧﹐而耳目口體之權亦替矣﹐故聖人甚懼其微也。

聖人之道心非微﹐而引天下之牿亡爲己慮﹐於以見聖人之日勤於下學﹔天下之人心不自知其危也﹐而奉吾心之察識以臨之﹐於以見聖人之與民而同患。與民同患﹐疏其流以利其源﹐而源流一矣﹔下學達天﹐分於器而合於道﹐而分合一矣。是故統人與道而一之﹐曰心。

文王在上﹐於昭於天聖人之誠明﹐詠之者見之焉。

夫人之期至於聖者﹐惟其有可昭於天者也。《詩》則曰「獨不見文王之在上乎﹖」

蓋文王之生也﹐曉然以其心與天下相見﹕仁則其臣諭之﹐敬則其君愧之﹐孝則其父安之﹐慈則其子承之﹐信則國人孚之﹐惟無所隱而志气如神﹐周乎天下者無不昭爾。

文王往矣﹐天下不忍謂文王之遽往﹐我則遇之﹐曰文王在上也﹔文王往矣﹐天下不敢謂文王之已往﹐我則質之﹐曰文王在上也。不忍謂文王之遽往﹐非天下之情也﹐文王與天下相懷保之心也﹔不敢謂文王之已往﹐非天下之志也﹐文王與天下相欽翼之心也。

而不但此也﹐天之所以敍萬物者無方﹐而約之曰理﹔惟其理﹐故分合同異萬有不齊﹐而天下皆不疑其妄。天之所以生萬匯者無擇﹐而統之曰化﹔惟其化﹐故暄潤動育變不可測﹐而天下終不驚其詭。文王則與於斯矣。

故不忍之心﹐上而與天之化合﹐則仰而見日星雷雨之實有其光輝蒸變者爲昭也﹐皆文王之昭也﹐仁敬孝慈信之情自怵然有以動人之不忍而無所斁﹔不敢之心﹐上而與天之理合﹐則仰而見春秋日暮之各得其度數候序者爲昭也﹐皆文王之昭也﹐君臣父子朋友之道自赫然有以生人之不敢而無所迷。嗚呼﹗誠也﹐明也﹐誠明斯以神矣。

天下之難窮者形﹐而至易見者神。惟不與於斯者﹐則以謂形易見而神難見爾。艸木虫魚﹑色聲臭味萬狀﹐以試人之聰明於疑似﹐而人謂之昭﹔聖人之道﹑天之化﹐覿面相示﹐而人謂之若有若無而不昭。《詩》曰「獨不見文王之在上乎﹐於昭於天矣。」文王之生無隱﹐文王之往不息也。此非周公固莫能見﹐莫能詠也。

不顯亦臨知不顯之臨者可以學文王矣。

夫顯之臨﹐爲物之所臨者也﹔不顯之臨﹐上帝之臨也。文王愼此而已矣。

聞之異教曰「恍惚有物﹐惚恍有象。」昧者以爲妙道之歸﹐而不知其已隘也。有物﹐非其物﹔有象﹐若有象耳。則於無妄之理﹑對時育物者﹐覿而久相失矣。

善言文王者曰「不顯亦臨」。「不顯」者﹐特未之顯﹐而必於顯﹐非終匿而不可見也。「亦臨」者﹐顯亦臨﹐不顯亦臨﹐非捨有而索於無也。道無間於顯微﹐文王體之爾。

於其顯﹐始知其臨﹐而不知其臨之已久矣。君之尊﹐父之親﹐天命之去畱﹐薄海臣民之憂樂﹐存危安傾之不爽﹐於深宮之顰笑差以銖累﹐而吉凶得失有海嶽之成形加於其上。人自迷之﹐文王自覺之﹐臨莫臨於一顰一笑之幾也。於其臨﹐乃知其顯﹐而不知其爲顯也夙矣。鳶之飛﹐魚之躍﹐云漢之爲昭﹐二後在天之忐事﹐四國求莫之鑑觀﹐舉天人之明赫粲於指掌﹐而騶虞麟趾旨仁義之明徵臚列於前。文王旣察之﹐因自求之﹐顯莫顯於明明赫赫之藏也。

蓋於顯而始知臨者﹐忽然而臨之﹐神未有不懾者也。眾人之於日暮也若死生﹐聖人之於死生也若旦暮﹐懾不懾之殊耳。知變化之必然﹐則變化皆其條理。故羑里可囚﹐鐵鉞可賜﹐崇墉之負固﹐江漢之謳思﹐以至於夢齡修短之數﹐百相試也﹐百相受也﹐不顯之中無不灼知之變化而又何懾焉﹗於臨乃知顯者﹐則及其顯焉﹐未有不紛焉者也。寡其心者於事見多﹐多其心者於事見寡﹐紛不紛之異耳。攝萬年於一念﹐則一念已載萬年。故下土之冒﹐孫謀之貽﹐十四王之已往﹐三十世之將來﹐以垂爲《春秋》《易》之傳﹐道無窮也﹐心無盡也﹐亦臨之下無不昭融於一念也。

嗚呼﹗豈獨文王哉﹗天無私﹐道無間﹐人無可避﹐事無可擇﹐不顯之臨人也﹐無瞬息之隙﹐無毫厚之貸﹐千聖百王愼此而已。愚者不覺焉﹐故神懾情紛﹐而終之以偸。君子之道所自鮮也﹐非別有妙徼寄於希微而仿佛遇之也。

夏﹐許男新臣卒﹝僖公四年﹞

生事之不終﹐死累之也。

夫死豈必擇地哉﹖終其生之事之未易也。若許男﹑新臣者﹐終伐楚之役﹐歸而死焉可矣。

且古之君子﹐聞其言生也﹐未聞其言死。生者人事﹐死者天事。人自盡﹐而天非所與﹐其何事焉﹗寄托之重﹐名義之難欺﹐蹈白刃以自靖﹐亦謂生之不可罔爾。

世教衰﹐異端興﹐於是而謂死之事大﹐乃以曠其鼎鼎之百年﹐而矯之於奄奄之一日﹐則甚矣其愚也。取死之日而鄭重之﹐又從而張皇之﹐豎已槁之須眉﹐舞僅存之機智﹐以示異焉﹐亦異矣﹐乃若其情﹐則亦顧妻子而生憐﹐睨田園而不捨﹐乞絞紟棺槨以爲榮者之情也﹐嘻﹗甚矣愚也。一日未死﹐則猶然生也﹐亦顧生之所必勉而必愼者何也﹔迨其已死﹐則全歸之天爾﹐奚所表異而以居徳自伐也哉﹗

是故許男﹑新臣以伐楚出﹐以疾歸﹐以歸死﹐而說《春秋》者以爲不知命。豈其不知死之命哉﹐不知生之命焉耳。天命人以生﹐未嘗命人以死。死者天命之不續﹐而人不能受者也﹐而何言命﹖天命我於生而我可知﹐天卽命我以死而我亦無能知。死者﹐知覺之已忘而返乎化者也﹐而何命之可知﹗惟然﹐則死於陘與死於許也奚擇﹖然而有擇者﹐伐楚之事未終﹐有一日之生﹐則一日之義系於伐楚﹔方生之日﹐不可引將死之懼以曠其所當爲也。

夫天豈盡人之生而皆命之﹖人盡其生而皆受天之命﹐天命有赫矣﹐而顯其用於人。其在諸侯也﹐世之治則受命於王﹐世之衰則受命於伯﹐伯而有勤王攘外之事﹐畢其生以受之而已。其在士大夫也﹐處其安則受命於君﹐處其危則受命於社稷﹐社稷而有安危存亡之故﹐畢其生以受之而已。其在學者也﹐於所學則受命於往聖之言﹐於所行則受命於所學之正﹐所學而有憤樂終身之事﹐畢其生以受之而已。知有生也﹐何知有死也哉﹗

故曾子之易簀﹐以盡生之理﹐而異端震而矜之曰「生死事大。」矯持之於奄奄之一日﹐則亦顧妻子﹑睨田園﹑乞榮於絞紟棺槨之情也﹐惡足道哉﹗

故人者天地之心也﹐五行之端也之者人精禮且英也。知食而甘之﹐知色而悅之﹐可以生矣﹐而人不僅此也。愛則相呴﹐敬則相憚﹐可以安矣﹐而人抑不僅此也。

性情之際﹐融結而成撰者﹐禮爲其體焉。

故仁義知信﹐物皆得與﹐而禮爲人之獨。則請言夫人﹕夫人受形於天地﹐成質於五行﹐盡人而能言之﹐而亦姑爲推度比擬而言之爾。請言其實。今夫天穹然積气於上﹐地隤然積形於下﹐判乎其不相與也﹔日星雷雨﹑艸木昆虫﹐充塞其中﹐亦各爲形象而不相知也。不相與﹐不相知﹐皆其迹也﹐則謂天地之無心可矣。及觀於人﹐而後知其心在是已。天欣合於地﹐地欣合於天﹐以萬匯﹔而欣合之際﹐感而情動﹐情動而性成。是其間斟之酌之﹐會之通之﹐與化相與﹐與理相知者﹐自有人而不迷於天﹐不迷於地﹔不迷乎天地之中﹐蕃變之大用兩間乃靈焉。然則天地之靈﹐以人而靈也。非然﹐則亦龐然有此法象於空虛而已矣。今夫五行﹐水火日給而不畱﹐木金土繁有而不溢﹐積焉而不知復也﹔炎潤曲直﹐從革稼穡﹐朋從乎天地之中而不知通也。不知復﹐不知通﹐皆其委也﹐抑孰知五行之初乎端﹗人觀於而端其其後知有及在是已。五未見乎所行﹐行未分而爲五﹐合於一气﹔而精爽之微﹐凝而質立﹐質立而神藏。是其時爲融爲堅﹐爲光爲實﹐有復於虛﹐異通於同者﹐則於人而妙合五者之始﹐分所行之五﹔分合五行之變﹐觸類之菁華成其化焉。然則五行之始﹐人兆其陰陽也。非然﹐則亦雜然有此緒餘於宇宙而已矣。故曰天地無心﹐就法象行疏以而曰無始﹐就緒餘而言也。

大荒之外﹐有天地焉﹔人所不至﹐禮所不行﹐則亦惡知君有天地﹗行潦灰燼﹐朽株山北﹐亦五行也﹔人無所事﹐禮無需所﹐則何亦用有五其行﹐而言生而心不昧﹐五行日變而端不可窮﹐於是而得之以爲人。人於天地五行之地也自爲合同之妙質﹐禮於仁義知信之中而爲化裁之大用。知此﹐益知禮之不可之已矣。

君子不以一日使其躬儳焉如不終日且在耄而如壯﹐在貧賤而如富貴﹐在憂患而如安平﹐生之盛也﹐天之所益也﹐之天之所以遠流俗也。

在耄而如壯﹐非貪於事之謂也﹔在貧賤而如富貴﹐非侈於情勢謂也﹔在憂患而如安平﹐非忘其戒愼之謂也。莊敬焉耳。

故夫耄者有不終日外子矣﹐貧賤有不終日之計矣﹐憂患有不終日之慮矣。天下之日無窮﹐而自居乎不日日之气數。然而天下之日固無窮也﹐何有不終也﹗老未至而耄及之﹐其气不之終矣﹔貧賤偶然而以爲戚﹐其量不終日矣﹔患未至而以爲憂﹐其情不終日矣。故我生日無窮﹐而胡自畫一不終日之情形﹖卽我之日固有窮乎﹐亦未至於不終日也。而不終日者﹐儳焉之心爲之耳。

生理﹐相續者也﹐則气亦相續。而气﹐天地之气也﹐躬則爲地以歸於天返其息機。有時躬欲續而心去之气﹐去心也﹐有時心欲續今去終之﹐气去躬也。君子以莊敬續其气﹐而五官百骸振起而不疲﹐方將一日而如身續﹐方將一日而如終古﹐則胡不終日之有乎﹗生气﹐相續者也﹐故理能相續。而理﹐終下之理也﹐抑可以推諉於古今以爲吾分任。有時顧其躬之藐然而不足以載理﹐古大而躬小矣﹔有時顧其躬之暫寓而不足以盡理﹐理長而躬促矣。君子以莊敬理其理﹐而綱常名教交督於一念﹐方將無一日而非臨於淵﹐無一日而非集於木﹐終胡不終日之有乎﹖

鼎鼎百年之內﹐少有與爲少﹐壯有與爲壯﹐老有與爲老﹐此日之而彼日且始﹔天之假我以日者﹐樂於吾之能受而引其年於不厭。崢崢一日之如﹐旦方去而晏來﹐晏方去而夕至﹐夕方去而日又生﹐日無有終而難終﹐此日卽我麼爲日於兩間者﹐明知逝之不捨而存其神於無涯。此黃帝堯舜之所以至今如存﹐而子桑戶之致嘆於我尙爲人。君子小人之辧判然矣。

「樂正子春下堂」至「予是以有憂色也」

敬身生於不忍﹐難與忍者言也。

夫忍忘其身﹐則父母亦可忘也。天下之忘父母者﹐其類充塞。樂正子春之心﹐夫孰知之﹗

嘗思世教之陵夷﹐何以至此極也﹖其始於爲「尊性賤形」之說者乎﹗彼其言「有曰尊足者存﹐不自知其刖也。澤雉之神自王也。」洵然﹐則樂正子春何爲是拘拘者乎﹖

子春聞之曾子﹐曾子聞之夫子。言之者惻然﹐聞之者惻然﹐惻然者人之心也。而流俗一倡爲虧體辱親之教﹐初未能遽安也﹔而沈溺於利達者煽之導之﹐遂易其心以恝然而無愁。嗚呼﹗孰使之然也﹖

下堂而傷足﹐其傷也﹐或憂之﹐憂其不瘳耳。數月而瘳﹐則且悔昔之戚戚者徒勞。而幸今之瘳爲愉快。嗚呼﹐孰使其憂止於此﹐而他無憂也﹖未瘳而憂足傷耳﹐何與於心﹐而必呻吟不輟﹖嗚呼﹐人無有輟其呻吟而恝然者﹐則形之與神﹐非判然而可忘也明矣。在吾之身﹐而疾痛諭於心﹐則溯其所自生﹐當其在父母之身而諭於父母之心﹐有以異乎﹖漸離而漸忘之﹐砉然取吾之形與心斬裂而爲二﹔砉然取之吾身在父母之身與父母之身在吾之身者斬裂而爲二﹔辱不忍言也﹐虧尢不忍言也。孰念此者﹖疾痛之所覺而覺之﹐疾痛之所不覺而艸芥之﹐一身之內﹐不靈之器惟見其多﹔乍然有疾痛而動於心﹐痛乍然疾無而卽失其憂﹐旋踵之間﹐不續之情不可復問。嗚呼﹐身體膚髮其爲贅形乎﹖則父母之贅也久矣。如其不能﹐不卹其疾痛﹐而幸其瘳也﹐則不容已於惻然之心﹐固有甚於疾痛者矣。

嗚呼﹗道之未喪也﹐教出於一﹐聖亦人因人心之惻然者使自卹耳。邪說興而其流不可詰﹐彼其言曰「使其形者﹐尊形哉者也。」性卽形以生﹐形保性以居。父母之所生﹐乾坤之大徳而不足以尊﹐尙奚於尊﹖意者曰「神也。」而神者何也﹐則固惟此知疾知痛知全知毀之靈也。然則其所云能使形而尊於形者﹐吾知之矣。求利其情而已矣。宮室之美﹐尊於體矣﹔妻妾之奉﹐尊於體矣﹔萬鐘之富﹐趙孟之貴﹐尊於體矣。惟刖其骨﹐利於請謁﹔惟毀其形﹐媚於同一之須臾﹐利之終身﹔忘於恥辱﹐終身之谷﹔奔利奔欲﹐而恝然於所自生也﹐奚不昏非忍哉﹖安無莫慚妙﹐妙於莫能安於忍﹐樂莫樂於憂。不邪說之易天飄於速下可風﹐旦一夕之故矣。柱下之言淫於莊列﹐而三代之禮斬﹔虛無之說濫教於王何語詳﹐而五興之季禍亂。叛其父母者比屋相仍﹐手刃以弒者接迹相告。讀樂子之晏海書﹐不知涕之惡從止矣。

堵遊牧夫之先生貽石生齋先以禮首石刻﹐問下堂黃案舉傷足切一深委春秋。兵火中失去三十餘年﹐未知人間猶有此文字否﹖

經義終

