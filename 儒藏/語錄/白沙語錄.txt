

白沙語錄精選

「道」論

白沙在《論前輩言銖視軒冕塵視金玉》中或曰﹐道可狀乎﹖曰﹐不可。此理妙不可言﹐道至於可言﹐則已涉乎粗迹矣。何以知之﹖曰﹐以吾知之。吾或有得焉﹐心得而存之﹐口不得而言之﹐比試言之﹐則已非吾所存矣。故凡有得而可言﹐皆不足以得言。

曰﹐道不可以狀﹐亦可以物乎﹖曰﹐不可。物囿於形﹐道通於物﹐有目者不得見。何以言之﹖曰﹐天得之爲天﹐地得之爲地﹐人得之爲人。狀之以天則遺地﹐狀之以地則遺人﹐物不足狀也。

《與林郡博﹝其六﹞》敍述﹕此理干涉至大﹐無內外﹐無終始﹐無一處不到﹐無一息不運。……得此把柄入手﹐更有何事。往古來今﹐四方上下﹐都一齊穿紐﹐一齊收拾﹐隨時隨處﹐無不是這个充塞。……此理包羅上下﹐貫徹終始﹐衮作一片﹐都無分別﹐無盡藏故也。自玆以往﹐更有分殊處﹐合要理會。

《仁術論》﹕天道至無心。

《神泉八景爲饒鑑賦其四贈之﹣﹣其一﹕太極涵虛》﹕混沌固有初﹐渾淪本無物﹐萬化自流形﹐何處尋吾一。

《湖西八景爲羅修撰作﹝效一峯體﹞﹣﹣其一﹕太極丸春》﹕天城列兩儀﹐其中位太極﹝山名﹞﹐不悟名象生﹐焉知畫前易。伏羲古已亡﹐圖書久晦蝕﹔寄語山中人﹐妙契在端默。

《和梅侍禦見寄》﹕飛蓋淩滄溟﹐髙臺拂朱鳥﹐乾坤一水浮﹐日月雙輪繞﹐塵埃紛局促﹐正坐眼孔小。

《贈世卿其六》﹕上上昆侖峯﹐諸山髙幾重﹔望望滄溟波﹐百川大幾何。卑髙入揣料﹐大小窮多少﹐不如兩置之﹐直於了處了。

《白沙古詩教解》﹕以諭人之求道於見聞之間﹐測度之際者﹐皆爲有限也。……若置之而求於了處﹐則卽其所不睹不聞者﹐而戒愼恐懼以存之﹐然後爲學聖之全功也。

《云潭記》﹕天地間一气而已。

《與林時矩》﹕宇宙內更有何事﹐天自信天﹐地自信地﹐吾自信吾﹐自動自靜﹐自闔自辟﹐自舒自捲。甲不問乙供﹐乙不待甲賜。牛自爲牛﹐馬自爲馬。感於此﹐應於彼﹔發乎邇﹐見乎遠。故得之者天地與順﹐日月與明﹐鬼神與福﹐萬民與誠﹐百世與名﹐而無一物姦於其間。烏乎大哉。

《枕上漫筆》﹕正翕眼時元活活﹐到敷散處自乾乾﹐誰會五行眞動靜﹐萬古周流本自然。

《觀物》﹕一痕春水一痕煙﹐化化生生各自然﹐七尺形骸非我有﹐兩間寒暑任推遷。

《四月》﹕生意日無涯﹐乾坤自不知。受風荷柄曲﹐擎雨柏枝垂。靜坐觀羣妙﹐聊行覓小詩。臨階愛新竹﹐抽作碧參差。

《祭黃君朴文》﹕大塊無心﹐孰夭孰壽﹐消息自然﹐匪物有咎﹐委變化於浮雲﹐達榮枯於疏柳。

《八月廿四日颶風作﹐多溺死者》﹕坐忘一室內﹐天地極勞攘﹕顚浪雷殷江﹐流云墨堆障﹐髙田水滅頂﹐別塢風翻舫。大塊本無心﹐縱橫小兒狀。江門三兩詩﹐饒舌天機上。

《白沙古詩教解》﹕天地心普萬物而無心﹐其勞攘縱橫如小兒之狀﹐豈有意爲之者哉﹐所以我之詩饒舌以言天機上耳。蓋無心卽天機也。

「人」論

孔子作的《易文言》﹕夫大人者﹐與天地合其徳﹐與日月合其明﹐與四時合其序﹐與鬼神合其吉凶﹐先天而天弗違﹐後天而奉天時﹐天且弗違﹐而況於人乎﹐況於鬼神乎。

《語錄》﹕心之大用﹐初無不貫。

《示黃昊》﹕髙明之至﹐無物不覆﹐反求諸身﹐把柄在手。

《贈世卿之四》﹕元神誠有宅﹐浩气亦有門。神气人所資﹐孰謂老氏言。下化囿其迹﹐上化歸其根。至要云在玆﹐自余安足論。

《仁術論》﹕天道至無心﹐比其著於兩間者﹐千怪萬狀﹐不復有可及﹐至巧矣﹐然皆一元之所爲。聖道至無意﹐比其形於功業者﹐神妙莫測﹐不復有可加﹐亦至巧矣﹐然皆一心之所致。心乎﹐其此一元之所捨乎。

《與湛民澤》的四言詩﹕聖人之學﹐惟求盡興﹐性卽理也﹐盡性至命。理由化遷﹐化以理定﹐化不可言﹐守之在敬﹐有一其中﹐養吾徳性。

《對竹》﹕窗外竹靑靑﹐窗間人獨坐。究竟竹與人﹐元來無二个。

《和答王僉憲樂用》﹕春在城中不見春﹐城中春不是長春。湛生羞作春風面﹐故向人間更避人。

靜處春動處春﹐一家春化萬家春。公今料理春來處﹐便是乾坤造化人。

春王正月眾家春﹐望柳尋花我自春。先生欲學程明道﹐莫厭尋花旁柳人。

一物春知物物春﹐一年春亦萬年春﹐總在乾坤形气內﹐敢誣當世謂無人。

《安士惇乎仁論》﹕寓於此﹝指仁﹞﹐樂於此﹐身於此﹐聚精會神於此﹐而不容惑忽﹐是謂之曰﹐安士惇乎仁也。

《中秋撥悶用舊韻﹝二首﹞》﹕疏星圍碧玉﹐秋气正平分。年光付流水﹐萬物信乾坤。可憐淸夜酌﹐盡是白頭人。誰能天地外﹐別去覓乾坤。

《與湛民澤﹝之九﹞》﹕自然之樂﹐乃眞樂也。宇宙間復有何事。故曰﹐𨿽之夷狄﹐不可棄也。

《白沙語要》﹕悠遊自足﹐無外慕﹐嗒乎若忘。在身忘身﹐在事忘事﹐在家忘家﹐在天下忘天下。

能以四大形骸爲外物﹐榮之辱之﹐生之殺之﹐物固有之﹐安能使吾戚戚哉﹖

《眞樂吟效康節體》﹕眞樂何從生﹐生於氤氳間。氤氳不在酒﹐乃在心之玄。行如雲在天﹐止如水在淵﹐靜者識其端﹐此生當乾乾。

《湖山雅趣賦》﹕丙戌之秋﹐餘策仗自南海循庾關而北﹐涉彭蠡﹐過匡廬之下﹐復取道蕭山﹐﹝溯﹞桐江﹐﹝艤﹞舟望天臺峯﹐入杭觀於西湖。所過之地﹐盼髙山之漠漠﹐涉驚波之漫漫﹐放浪形骸之外﹐俯仰宇宙之間。當其境與心融﹐時與意會﹐悠然而適﹐泰然而安﹐物我於是乎兩忘﹐死生焉得而相干﹐亦一時之壯遊也。迨夫足涉橋門﹐臂交羣彥﹐撤百氏之藩籬﹐啟六經之關鍵﹐於焉優遊﹐於焉收斂﹐靈臺洞虛﹐一塵不染﹐浮華盡剝﹐眞實乃見﹐鼓瑟鳴琴﹐一回一點﹐气蘊春風之和﹐心遊太古之面。其自得之樂﹐亦無涯也。出而觀乎通達﹐浮埃之﹝蒙蒙﹞﹐遊气之冥冥。俗物之茫茫﹐人心之膠膠﹐曾不足以獻其一哂﹐而況於權鑪大熾﹐勢波滔天﹐賓客慶集﹐車馬駢塡﹐得志者揚揚﹐驕人於白日﹔失志者戚戚﹐伺夜而乞憐。若此者﹐吾哀其爲人也。嗟夫﹐富貴非樂﹐湖山爲樂﹐湖山𨿽樂﹐孰若自得者之無愧怍哉﹖客有張﹝左王右票﹞者﹐聞餘言﹐拂衣而起﹐擊節而歌曰﹕屈伸榮辱自去來﹐外物於我何有哉﹖爭如一笑解其縛﹐脫屣人間有眞樂。余欲止而告之﹐竟去不復還。噫﹐斯人也﹐天隨子之徒歟﹗振衣千仞崗﹐濯足萬里流﹐微斯人誰將與儔﹖

「涵養」論

《次韻莊定山謁孔廟》﹕水南新桃葉碧﹐山北亦放桃花紅﹐乾坤生意每如此﹐萬古不息誰爲功。

白沙廿七歲﹐從吳康齋學﹐吳康齋是明代理學的健將﹐頗注意身體力行的功夫﹐親自參加田間勞動。白沙在他那里受過鍛煉﹐受過批評。《明儒學案》記載道﹕陳白沙自廣東來學﹐晨光才辧﹐先生手自簸谷﹐白沙未起﹐先生大聲曰「秀才若爲懶惰﹐則他日何從到伊川門下﹐又何從到孟子門下。」

《書玉枕山詩話後》﹕予年二十七﹐遊小陂﹐聞其論學﹐每舉古人成法﹐由濂洛關閩﹐以上達洙泗﹐尊師道﹐勇擔荷﹐不屈不撓﹐如立千仞之壁﹐蓋一代之豪也。

《祭先師康齋墓文》﹕始焉知聖人之可學而至也﹐則因純公之言而發軔。旣而信師道之必尊而立也﹐則守伊川之法以迪人。……先生之教不躐等﹐由涵養以及致知﹐先據徳而後依仁﹐下學上達﹐日新又新。啟勿忘勿助之訓﹐則有見於鳶魚之飛躍﹔悟無聲無臭之妙﹐則自得乎太極之渾淪。

《復趙提學僉憲》所以白沙自敍爲學的經過道﹕僕才不逮人﹐年二十七始發奮從吳聘君學﹐其於古聖賢垂訓之書﹐蓋無所不講﹐然未知入出。比歸白沙﹐杜門不出﹐專求所以用力之方﹐旣無師友指引﹐惟日靠書冊尋之﹐忘寢忘食﹐如是者亦累年﹐而卒未得。所謂未得﹐謂吾心與此理﹐未有湊泊吻合處也。於是舍彼之繁﹐求吾之約﹐惟在靜坐。久之然後見吾心之體﹐隱然呈露﹐常若有物﹐日用間種種應酬﹐隨吾所欲﹐如馬之禦銜勒﹐體認物理﹐稽諸聖訓﹐各有頭緒來歷﹐如水之有源委也。於是渙然自信曰﹕作聖之功﹐其在玆乎。有學於僕者﹐輒教之靜坐。蓋以吾之所經歷﹐粗有實效者告之﹐非務爲髙虛以誤人也。

《與林郡博﹝其六﹞》﹕終日乾乾﹐只是收拾此而已。此理干涉至大﹐無內外﹐無終始﹐無一處不到﹐無一息不運﹐會此則天地我立﹐萬化我出﹐而宇宙在我矣。

得此把柄入手﹐更有何事﹐往古來今﹐四方上下都一起穿紐﹐一齊收拾﹐隨時隨處﹐無不是這个充塞。色色信他本來﹐何用爾手勞腳攘。

舞雩三三兩兩﹐正在勿忘勿助之間﹐曾點些兒活計﹐被孟子一口打並出來﹐便都是鳶飛魚躍。若無孟子功夫﹐驟而語之以曾點見趣﹐一似說夢。會得𨿽堯舜事業﹐只如一點浮雲過目﹐安事推乎。

此理包羅上下﹐貫徹終始﹐衮作一片﹐都無分別﹐無盡藏故也。

自玆以往更有分殊處﹐合要理會。毫分縷析﹐義理盡無窮﹐功夫盡無窮﹐書中所云﹐乃其統體該括耳。

夫以無所著之心﹐而行於天下﹐亦焉往而不得哉。

《與賀黃門﹝其六﹞》﹕心地要寬平﹐識見要超卓﹐規模要闊遠﹐踐履要篤實﹐能是四者﹐可以言學矣。

《道學傳序》﹕學者不但求之書而求諸吾心﹐察於動靜有無之機﹐致養其在我者﹐勿以見聞亂之。去耳目支離之用﹐全虛圓不測之神。

《送羅養明還江右序》﹕君子所以學者﹐獨詩云乎哉。一語默﹐一起居﹐大則人倫﹐小則日用﹐知至至之﹐知終終之﹐此之謂知。其知在於立誠﹐其功在於明善﹐至虛以靜之一﹐致實以防動之動﹐此學之指南也。

《與湛民澤之十》﹕日用間隨處體認天理﹐著此一鞭﹐何患不到古人佳處。

《李文溪文集序》予嘗語李徳孚曰﹕士從事於學﹐功深力到﹐華落實存﹐乃浩然自得﹐則不知天地之爲大﹐死生之爲變﹐而況於富貴貧賤﹑功利得喪﹑屈信爭奪之間乎。

《贈彭惠安別言》忘我而大我﹐不求勝物而物莫能撓。孟子云﹐我善養吾浩然之气。山林朝市一也﹐死生常變一也﹐富貴貧賤夷狄患難一也﹐而無以動其心﹐是名曰自得。自得者不累於外物﹐不累於耳目﹐不累於造次顚沛﹐鳶飛魚躍﹐其機在我﹐知此者謂之善學﹐不知此者𨿽學無益也。

《次韻廷實示學者》樹倒藤枯始一扶﹐諸賢爲計得毋疏。閱窮載籍終無補﹐坐破蒲團亦是枯。定性未能忘物外﹐求心依舊落迷途。弄丸我愛張東所﹐只學堯夫也不孤。

《示湛雨》有學無學﹐有覺無覺﹐千金一瓢﹐萬金一諾。於維聖訓﹐先難後獲。天命流行﹐眞機活潑。水到渠成﹐鳶飛魚躍。得山莫仗﹐臨濟莫喝﹔萬化自然﹐太虛何說。繡羅一方﹐金鍼誰掇。

《次韻姜仁夫畱別。其九》進到鳶飛魚躍處﹐正當隨柳旁花時。今人不見程明道﹐只把《中庸》話子思。

《贈陳﹝左音右只﹞﹑湛雨其二》君若問鳶魚﹐鳶魚體本虛。我拈意外意﹐六籍也無書。

《贈周成》虛無裏面昭昭應﹐影響前途步步迷﹔說到鳶飛魚躍處﹐絕無人力見天機。

《與湛民澤》六經盡在虛無裏﹐萬理都歸感應中﹐若向此邊參得透﹐始知吾學是中庸。

《與湛民澤﹝其七﹞》人與天地同體﹐四時以行﹐百物以生﹐若滯在一處﹐安能爲造化之主耶﹖古之善學者﹐常會此心在無物處﹐便運用得轉耳。學者以自然爲案﹐不可不著意理會。

《與謝元吉》人心上容畱一物不得﹐才著一物﹐則有礙。且如功業要做﹐固是美事﹐若心心念念只在功業上﹐此心便不廣大﹐便是有累之心。是以聖賢之心﹐廓然若無﹐感而後應﹐不感則不應。又不特聖賢如此﹐人心本體皆一般﹐只要養自以靜﹐便自開大。

《隨筆六首》苟能深積累﹐豈患無髙譽﹐如何世中人﹐甘心鐵鑪步。﹝其一﹞

十歲十匹衣﹐一日兩杯飯﹐眞樂苟不存﹐衣食爲心患。﹝其二﹞

人不能外事﹐事不能外理﹐二障佛所名﹐吾儒寧有此。﹝其三﹞

斷除嗜欲想﹐永撤天機障﹐身居萬物中﹐心在萬物上。﹝其四﹞

小雨閉空齋﹐靑靑竹映階﹐道人終日靜﹐一枕到無懷。﹝其五。其六略﹞

《讀朱晦庵注參同契》神仙不注參同契﹐火候功夫那得知。千古晦庵拈一語﹐可憐無及魏君時。

《讀張地曹偶拈之作》拈一不拈二﹐乾坤一爲主。一番拈動來﹐日出扶桑樹﹔寂然都不拈﹐江河自流注。濂洛千載傳﹐圖書及宗祖﹐昭昭《聖學篇》﹐授我自然度。P161

《易系辭》聖人以此洗心﹐退藏於密。

《夢作洗心詩》一洗天地長﹐政教還先王﹔再洗日月光﹐長令照四方。洗之又日新﹐百世終堂堂。

《題心泉贈黃叔仁》夜半汲山井﹐山泉日日新。不將泉照面﹐白日多飛塵。飛塵亦何害﹐莫弄桔橰頻。

《洗竹三首》風引一叢竹﹐搖搖四五莖﹐橫斜今洗盡﹐道眼看圓成。

洗竹洗荒枝﹐洗心洗狂馳﹐老夫無可洗﹐抱膝洗吾詩。

一洗一回疏﹐相將洗到無﹐客來莫問我﹐北壁有團蒲。

《語錄》治心之學﹐不可把捉太緊﹐失了元初體段﹐愈認道理不出﹔又不可太漫﹐漫則流於泛濫而無所歸。

但得心存斯是敬﹐莫於存外更加功﹐大抵學學者之病﹐助長爲多。晦翁此詩﹐其求藥者歟。

《觀自作茅筆書》調性神往气自隨﹐氤氳覺初沐。聖賢一切無﹐此理何由矚。調性古所聞﹐熙熙兼穆穆。恥獨不恥獨﹐茅鋒萬莖禿。

《撥悶》撥悶久病在牀﹐展轉莫舒﹐我欲觀化﹐有握其樞。人有善意﹐天必從之。我病幾時﹐我念西施﹐我行次且﹐如饑思食﹐如寒思衣﹐動厥惟時﹐匪亟匪徐﹐魚躍鳶飛﹐乃見眞機。天豈不知﹐天偶遺之﹔吾將尢誰﹐我聊在之﹐撥悶以詩。

《忍字贊》忍七情之發﹐惟怒爲遽。眾逆之加﹐惟忍爲是。絕情實難﹐處逆非易。當怒火炎﹐以忍水制﹔忍之又忍﹐愈忍愈勵。過一百忍﹐爲張公藝。不亂大謀﹐其乃有濟。如其不忍﹐傾敗立至。

《冬夜其二》愼獨我從省事來﹐過失恆十九。喜怒胡屢遷﹐言爲夕多苟。平生昧愼獨﹐卽事甘掣肘。孔子萬世師﹐天地共髙厚﹔顏淵稱庶幾﹐好學古未有。我才𨿽鹵莽﹐服膺亦云久﹔胡然弗自力﹐萬化脫樞紐。頹顏無復少﹐此志還遂否。歲月豈待人﹐光陰隙中走。念此不成眠﹐晨星燦東牖。

《與湛民澤》忘己是「身在萬物中﹐心居萬物上」的「超脫」。得道是自我的完滿的表現。

飛雲之髙幾千仞﹐未若立本於空中﹐與此山平﹐置足其巓﹐若履平地﹐四顧脫然﹐尢爲奇艷。此其人內忘其心﹐外忘其行﹐其气浩然﹐物莫能幹。神遊八極﹐未足言也。P169

《復張東白內翰》夫學有由積累而至者﹐有不由積累而至者﹐有可以言傳者﹐有不可以言傳者。夫道至無而動﹐至近而神﹐故藏而後發﹐形而斯存。大抵由積累而至者﹐可以言傳也。不由積累而至者﹐不可以言傳也。知者能知至無於至近﹐則無動而非神。藏而後發﹐明其幾矣。形而斯存﹐道在我矣。是故善求道者﹐求之易﹐不善求道者﹐求之難。義理之融液﹐未易言也。夫動﹐已形者也﹐形斯實矣。其未形者虛而已﹐虛其本也﹐致虛所以立本也。戒愼恐懼﹐所以閒之﹐而非以爲害也。然而世之學者﹐不得其說﹐而以用心失之者多矣。斯理也﹐宋儒言之備矣﹐吾嘗惡其太嚴也。使著於見聞者﹐不睹其眞﹐而徒與我嘵嘵也。是故道也者﹐自我得之﹐自我言之可也。不然﹐辭愈多而道愈窒﹐徒以亂人也﹐君子奚取焉。

《答張內翰廷祥書括而成詩呈胡希仁提學》古人棄糟粕﹐糟粕非眞傳。眇哉一勺水﹐積累成大川。亦有非積累﹐源泉自涓涓。至無有至動﹐至靜至神焉。發用玆不窮﹐緘藏極淵泉。吾能握其機﹐何必窺陳編。學患不用心﹐用心滋牽纏。本虛形乃實﹐立本貴自然。戒愼與恐懼﹐斯言未云偏。後儒不省事﹐差失毫釐間。寄語了心人﹐素琴本無弦。

《語錄》夫道無動靜也﹐得之者動亦定﹐靜亦定﹐無將迎﹐無內外。苟欲靜﹐卽非靜矣。故當隨動靜以施功。

「世道」論

《與張廷實主事之十一》道無往而不在﹐仁無時而或息﹐天下何思何慮﹐如此乃至當之論也。聖人立大中以教萬世﹐吾儕主張世道﹐不可偏髙壞了人也。

《客乞題隨時子軒》無雨笠且罷﹐未晴蓑不捨﹐蓑笠用無窮﹐我是隨時者。

《東圃詩序》圃方十畝﹐沼其中﹐架艸屋三間﹐旁植花卉名木疏果。翁寄傲於玆﹐或荷丈人篠﹐或抱漢陰甕﹐興至便投竿弄水﹐擊壤而歌。四時之花丹者摧﹐白者吐﹐或飲露而餐英﹐或尋芳而索笑﹐科頭箕踞﹐檉陰竹影之下﹐徜徉獨酌﹐目諸孫上樹取果實﹐嬉戲笑語以爲適。醉則曲肱而臥﹐藉之以綠艸﹐灑之以淸風﹐寤寐所爲﹐不離乎山雲水月﹐大抵皆可樂之事也。

