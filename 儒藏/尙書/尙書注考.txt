

欽定四庫全書

經部二

尙書注考

書類

提要

【臣】等謹案尙書注考一卷明陳泰交撰朱彞尊經義考載陳氏泰來尙書注考一卷注曰未見又注泰來字長水平湖人萬曆丁丑進士官至禮部精膳司員外郎案明吳永芳嘉興府誌載陳泰交字同倩萬曆中國子監生所著有尙書注考與經義考迥異然經義考引項臯謨之說稱同倩治尙書作注考云云明出泰交之字則知彞尊未見其書誤以泰交爲泰來書矣其書皆考訂蔡沈書傳之訛謂有引經注經不照應者三條又有同字異解者三百二十三條皆直錄注語不加論斷其同字異解者一字或有數義抉摘未免過嚴其不照應三條如凡厥正人引惟厥正人爲證曰若稽古帝堯引越若來爲證徳懋懋官引時乃功懋哉爲證則前後顯相矛盾誠爲蔡氏之疎略矣馬明衡尙書疑義袁仁砭蔡編頗以典制名物補正蔡傳之闕悞泰來此書則惟較量於訓詁之間而所謂訓詁異詞者又皆以矛攻盾未及博援古義證以舊文故爲少遜於二家然釋事釋義二者相資均謂之有功蔡傳可也乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

尙書注考

明陳泰交撰

引經注經不照應者三條

曰若稽古帝堯訓曰粵越通古文作粵曰若者發語辭周書越若來亦此例也越若來訓古語辭言召公於丰迆邐而來也

時乃功懋哉訓懋勉也徳懋懋官訓懋茂也繁多之意與時乃功懋哉之懋同

凡厥正人訓正人者在官之人如康誥所謂惟厥正人者惟厥正人訓庶官之長

同字異解者三百二十三條

虞書曰虞舜訓虞舜氏汝作朕虞訓虞掌山澤之官若虞機張訓虞虞人也儆戒無虞不虞率典出入自爾師虞訓虞度也

堯典訓說文曰典從冊在丌上尊閣之也象以典刑各守爾典其爾典聽朕教訓典常典朕三禮典厥義惟典神天訓典主也有典有則訓典猶周之六典所以治天下之典章不迪率典訓典常法也其大惇典訓典典章也後式典集訓典舊典也伯夷降典訓典禮也

曰放勲訓曰者猶言其說如此也思曰贊贊訓思曰之曰當作日曰我王來曰無戲怠訓曰者盤庚之辭也曰父師訓曰者微子更端之辭也曰逖矣訓曰者武王之言也曰有道訓曰者舉武王告神之語曰皇極之敷言訓曰起語辭曰乃其速由訓曰者言如此曰天子作民訓曰者民之辭也

稽古帝堯七稽疑其稽我古人之徳訓稽考也若稽田訓稽治也

欽明文思訓欽恭敬也欽厥止訓欽者肅恭收斂欽明文思訓明通明也克明俊徳訓明明之也天明畏訓明者顯其善侯以明之訓明者欲明其果頑愚讒說與否也方施象刑惟明訓明者言其刑罰當罪可以畏服乎人也視曰明訓明者無不見也時乃大明服訓明者明其罰公明保予衝子訓明者顯明之也明禋訓明潔明淸於單辭訓明者無一毫之蔽

欽明文思訓文文章也乃武乃文訓自其英華發外而言則謂之文文子文孫訓成王之時法度彰禮樂著守成尙文故曰文

允恭克讓訓克能也克紹乃辟於先王訓克者責望必能之辭二曰剛克訓克治也曰克訓克者交錯有相勝之意

光被四表被孟豬訓被及西被於流沙訓被覆也光被四表訓光顯以近天子之光訓光者道徳之光華也

格於上下歸格於藝祖七旬有苗格格爾眾庶格人庶有格命訓格至也格汝舜訓格來格則承之訓格有恥且格之格謂攺過也祖考來格訓格神之格思之格惟先格王訓格正也猶格其非心之格其有能格知天命訓格格物之格天壽平格訓格者通徹三極而無間者也

格於上下訓上天下地也上下艸木鳥獸訓上下山林澤藪也達於上下訓上天下民也下管鞀鼓訓下堂下之樂也汝何生在上訓上天也

平章百姓平秩東作訓平均地平天成訓水土治曰平天壽平格訓坦然無私之謂平平邦國訓平謂彊不得淩弱眾不得暴寡而人皆得其平也

平章百姓訓章明五服五章哉訓章顯也

黎民訓黎黒也民首皆黒故曰黎民乃命重黎訓黎髙陽之後

於變時雍女於時惟時懋哉咸若時若不在時惟帝時舉時日曷喪予惟時其遷居仰惟前代時若訓時是也動惟厥時訓時時措之宜也協時月正日訓時謂四時曰時訓雨暘燠寒風各以時至故曰時也至於旬時訓時三月

乃命羲和乃反商政訓乃者繼事之辭乃言底可績訓乃汝政乃又訓乃者難辭也

欽若昊天疇咨若時登庸瞽亦允若若有恆性非天攸若灼知厥若前代時若訓若順也疇若予工訓若順其理而治之也若否訓若者如我之意

歷象日月星辰訓象所以觀天之器象傲訓象舜異母弟名象以典刑訓象如天之垂象以示人予欲觀古人之象訓象像也

歷象日月訓日陽精月陰精協時月正日訓月謂月之大小日謂日之甲乙日號泣於旻天訓日非一日也二曰月三曰日訓月者定晦朔也日者正躔度也

宅嵎夷祭嚌宅訓宅居也三有宅訓宅以位言

寅賔出日訓寅敬也夙夜惟寅訓寅敬畏也嚴恭寅畏訓寅則欽肅

寅賔訓賔禮接之如賔客也賔於四門訓古者以賔禮親邦國諸侯各以方至而使主焉故曰賔七曰賔訓賔者禮諸侯逺人所以往來交際也作賔於王家訓賔以客禮遇之也賔稱奉圭訓賔諸侯也

平秩東作咸秩無文訓秩序柴望秩於山川訓秩者牲帛祝號之次第汝作秩宗訓秩敍也天秩有禮訓秩者尊卑貴賤等級之品秩也

平秩東作訓作起也大陸旣作訓作者言可耕治盤庚作訓作起而將遷之辭作我先王訓作興起也潤下作咸訓作爲也用作凶訓作動作也

以殷仲春訓殷中也九江孔殷訓殷正也王肇稱殷禮訓殷盛也

申命羲叔訓申重也申畫郊圻訓申云者申明之也以正仲夏訓正者夏至陽之極午爲正陽位也以正仲冬訓亦曰正者冬至陰之極子爲正陰位也罔或幹予正訓正政將有大正於商訓正卽湯誓不敢不正之正一曰正直訓正者無邪惟正是乂之訓正猶康誥所謂正人與官正酒正之正指當職者爲言正於五刑訓正質也

星火訓火謂大火藻火訓火取其明也

厥民夷受有億兆夷人訓夷平也乃夷居弗事上帝訓夷蹲踞也夷玉訓夷常也

厥民隩訓隩室之內也四隩旣宅訓隩隈也

咨汝羲訓咨嗟也疇咨若時登庸訓咨訪問也

允釐百工訓釐治釐降二女保釐東郊訓釐理也允釐百工訓工官也工以納言訓工掌樂之官也工執藝事訓工百工也

庶績咸熈訓咸皆巫咸訓咸名

疇咨若時訓疇誰亮采惠疇九疇訓疇類

若時登庸帝庸作歌王庸作書庸庸非天庸釋有夏訓庸用車服以庸生生自庸訓庸民功自我五禮有庸哉王惟庸罔念聞訓庸常也

子朱罔非天訓嗣也徵之舞衣訓國名啟明啟乃心訓啟開也啟訓啟禹之子

疇咨若予采載采采訓采事以五采訓采者靑黃赤白黒也百里采訓采者卿大夫邑地

吁嚚訟可乎訓吁者嘆其不然之辭吁咸若時訓吁者嘆而未深然之辭

驩兜曰都訓都者嘆美之辭臯陶曰都訓都者臯陶美其問也簡卹爾都訓都者國之都鄙也

方鳩僝功訓方且方行天下訓方四方也

咨四嶽訓四嶽官名一人而總四方諸侯之事者也乃日覲四嶽訓四嶽四方之諸侯內有百揆四嶽訓四嶽總其方嶽者

洪水方割訓割害也割正夏訓割斷也率割夏邑訓割劓割夏邑之割

蕩蕩懷山訓蕩蕩廣貌王道蕩蕩訓蕩蕩廣逺也懷山訓懷包其四面也邦之榮懷訓懷安也

襄陵訓襄駕出其上也贊贊襄哉訓襄成也

有能俾乂訓俾使防不率俾訓俾廣韻曰從也

有能俾乂訓乂治也從作乂訓乂條理也

僉曰於鯀哉訓僉眾共之辭四嶽與其所領諸侯之在朝者同辭而對也僉曰伯禹訓僉眾也四嶽所領四方諸侯有在朝者也

咈哉訓咈者甚不然之辭罔咈百姓從諫弗咈咈其耉長訓咈逆也

方命圯族訓族類也罪人以族訓族親族也官伯族姓訓族同族也

九載績用弗成訓載年也熈帝之載祗載見瞽瞍訓載事也載采采訓載行也乃賡載歌訓載成也旣載壺口訓經始治之謂之載

否徳訓否不通朕志若否訓否者非我之意

明明揚側陋訓上明謂明顯之下明謂已在顯位者明明我祖訓明明明而又明也明明在下訓明明者精白之容也

明明揚側陋我武惟訓揚舉也敢對揚天子訓揚者揚於眾

師錫帝震驚朕師班師振旅用爽厥師答其師出入自爾師虞師聽五辭受王嘉師其歸視爾師訓師眾徳無常師師汝昌言訓師法也官師相規訓師以道言八曰師訓師者除殘禁暴也太師訓師道之教訓

師錫帝訓錫與禹錫圭訓錫與師錫之錫同天乃錫禹訓錫賜也橘柚錫貢訓錫者必待錫命而後貢非歳貢之常也九江納錫訓錫者下與上之辭重其事也

帝曰兪予聞訓兪應許之詞兪汝往哉訓兪者然其舉也

予聞如何訓如何者復問其徳之詳也吁如何訓如何者臯陶問其孜孜者何如也

瞽子訓瞽無目之名瞽奏鼓訓瞽樂官

烝烝乂不蠲烝訓烝進也永底烝民之生烝民乃粒訓烝眾也

觀厥刑於二女訓刑法也考朕昭子刑訓刑儀刑也釐降二女徳乃降用降我凶徳訓降下予大降爾四國民命訓降猶今法降等云者

嬀汭訓水北曰汭涇屬渭汭訓汭水名

欽哉訓堯戒二女之辭欽哉愼乃有位訓欽哉言不可不謹也

重華訓華光華也華玉仍幾訓華彩色也

重華協於帝協於克一相協厥居訓協合也畢協賞罰訓協和也

重華協於帝惟帝其難之訓帝謂堯也祗承於帝帝初於歷山訓帝謂舜

濬哲文明明作哲玆四人迪哲訓哲智知人則哲訓哲智之明也弗造哲訓哲者明哲也

徳升聞訓幽潛也厥篚纎縞訓赤黒色幣也五典克從言曰從訓從順也恆衞旣從訓從者從其道也漆沮旣從訓從者從於渭也

納於百揆訓百揆者揆度庶政之官內有百揆四嶽訓百揆無所不總者

四門穆穆訓穆穆和之至也旁作穆穆訓穆穆和敬也亦則以穆穆訓穆穆和敬貌穆穆在上訓穆穆者和敬之容也

雷雨弗迷訓迷錯也昏迷不恭訓迷惑也政乃不迷訓迷錯謬也

乃言底可績三邦底貢厥名底愼財賦乃底滅亡我祖底遂陳於上底天之罰訓底致也底商之罪訓底至也

汝陟帝位陟方乃死陟禹之迹訓陟升也故殷禮陟配天惟新陟王訓陟升遐也

在璿璣訓璣機也纁璣組訓璣珠不圓者

玉衡訓衡橫也不惠阿衡訓衡平也

肆類於上帝訓肆遂也肆臺小子肆予小子發肆予告我友邦君訓肆故也肆王惟徳用訓肆今也眚災肆赦淫酗肆虐訓肆縱也昏棄厥肆祀訓肆陳也肆哉訓肆放也肆汝小子封訓肆未詳肆爾多士訓肆與肆汝小子封同肆其監於玆訓肆大也

禋於六宗則禋於文王武王訓禋祭名明禋訓禋敬也禋於六宗訓宗尊也汝作秩宗訓宗祖廟也惇宗將禮訓宗功宗之宗也江漢朝宗訓夏見曰宗

望於山川訓望而祭之故曰望柴望秩於山川訓望望秩以祀山川惟二月旣望訓日月相望謂之望

輯五瑞訓輯斂輯寧爾邦家訓輯和

班瑞於羣後訓班頒同班師振旅訓班還

敷奏以言訓敷陳禹敷土訓敷分也敬敷五教篠蕩旣敷敷賁訓敷布敷求哲人訓敷廣也敷重蔑席訓敷設

肇十有二州肇我邦於有夏訓肇始也肇牽車牛訓肇敏

封十有二山訓封表也小子封訓封康叔名

怙終賊刑訓終謂再犯乃有大罪非終訓終故犯怙終賊刑訓賊殺也寇賊姦宄訓殺人曰賊

四罪而天下咸服訓服者天下皆服其用刑之當罪也五刑有服訓服服其罪也五百里甸服先王有服以常舊服乃服惟王逺服賈訓服事也說乃言惟服訓服行也嗣無疆大歷服訓服五服也時乃大明服訓服者服其民也

如喪考妣訓喪爲之服也剝喪元良訓喪去也

咨十有二牧訓牧養民之官牧誓訓牧地名準夫牧訓牧常伯也

柔逺能邇訓能者擾而習之也惟其能訓官以任事故曰能推賢讓能訓能有才者也

惇徳允元訓徳有徳之人也徳惟治訓徳者合敬仁誠之稱也徳無常師訓徳者善之總稱同力度徳訓徳者得也行道而有得於心也玩人喪徳訓徳者己之所得惟徳惟義訓徳者心之理

惇徳允元訓元仁厚之人也一人元良訓元大其惟王位在徳元訓元首也

而難任人訓難拒絕也其難其愼訓難者難於任用予告汝於難訓難言謀遷徙之難也

亮采惠疇惠迪吉不惠阿衡惠篤敍胥保惠訓惠順也安民則惠訓惠仁之愛也雀弁執惠訓惠三隅矛

亮采惠疇訓亮明一說亮相也亮采有邦訓亮亦明也亮陰訓亮亦作諒

惟時懋哉時乃功懋哉懋遷有無化居訓懋勉也予懋乃徳訓懋楙古通用楙盛大之意惟公懋徳訓懋盛大之義予懋乃徳之懋

汝后稷皇后憑玉几訓後君也後式典集訓後後王也播時百谷曁稷播訓播布播棄黎老訓播放也

五品不遜乃汝盡遜訓遜順也惟學遜志訓遜謙抑也汝作司徒訓司徒掌教之官牧誓訓司徒主民治徒庶之政令洪範司徒掌教所以成其性

敬敷五教訓敬敬其事也敬哉有土訓敬心無所慢也先王惟時懋敬訓敬卽克敬惟親之敬

蠻夷猾夏訓夏明而大也夏書訓夏禹有天下之號寇賊姦宄訓刼人曰寇司寇掌邦禁訓羣行攻刼曰寇汝作士訓士理官也見士於周訓士說文曰事也讓於夔龍訓夔龍二臣名山龍訓龍取其變也

聲依永訓聲者宮商角徴羽也聲教訖於四海訓聲謂風聲振舉於此而逺者聞焉故謂之聲

三載考績訓考核實也考朕昭子刑訓考成也

分比三苗訓比猶背也比頑童訓比暱也曷不曁朕幼孫有比訓比同事也【比如字又音佩】

舜生三十徴庸訓徴召也明徴定保八庶徴訓徴驗文命訓命教用懌先王受命訓命天命也

後克艱厥後奏庶艱食訓艱難也厥惟艱哉訓艱者饑寒之艱

嘉言罔攸伏受王嘉師訓嘉善嘉靖殷邦訓嘉美帝徳廣運訓廣者大而無外齊聖廣淵訓廣言其大乃聖乃神訓自其大而化之而言謂之聖睿作聖齊聖廣淵訓聖無不通惟聖罔念人之彥聖訓聖通明

奄有四海訓奄盡也王來自奄訓奄不知所在

惠迪吉訓迪道也爾尙迪果毅四人迪哲訓迪蹈矧今民罔迪訓迪卽迪吉康之迪不克終日勸於帝之迪訓迪啟迪也

罔淫於樂時謂淫風則其無淫訓淫過也今惟淫捨牿牛馬訓淫大也

疑謀勿成訓謀圖爲也弗詢之謀訓謀謂計事聰作謀訓謀者度也爾有嘉謀訓言切於事謂之謀

四夷來王訓九州之外世一見曰王王若曰孟侯訓王武王也王若曰嗚呼君牙訓王穆王也以爲天下王訓謂之王者指其君長而言

九功惟敍訓敍者言九者各順其理而不汨陳以亂其常也天敍有典訓敍者君臣父子兄弟夫婦朋友之倫敍也各以其敍訓敍者應節也誕敢紀其敍訓敍緒篤敍乃正父訓敍者先後之不紊乃承敍萬年訓敍教條次第也

九敍惟歌訓歌者以九功之敍而詠之歌也帝庸作歌訓歌詩歌也

董之用威自我民明威訓威古文作畏威侮五行訓威暴殄之也威克厥愛訓威者嚴明之謂自亂於威儀訓威者有威可畏非訖於威訓威權勢也

六府訓六者財用之所自出故曰府惟府辜功訓府聚也

三事訓三者人事之所當爲故曰事故一人有事訓事徵伐防同之類作三事訓以職言故曰事

耄期倦於勤訓九十日耄百年耄荒訓耄老而昏亂之稱

耄期訓百年曰期期於予治訓期先事取必之謂臯陶邁種徳訓邁勇往力行之意予惟克邁乃訓訓邁行也

念玆在玆訓玆指臯陶也嗣王其監於玆君肆其監於玆訓玆者指上文而言邇可逺在玆允懷於玆玆惟後矣訓玆者此也

罔或幹予正訓干犯舞干羽於兩階比爾幹訓幹楯以弼五教訓弼輔也承弼厥辟訓弼者正救之謂臨下以簡訓簡者不煩之謂簡賢附勢訓簡略也惟簡在上帝之心訓簡閱也克以爾多方簡訓簡擇也五辭簡孚訓簡核其實也簡卹爾都訓簡者簡閱其士

罰弗及嗣訓嗣子孫嗣爾股肱訓嗣續

賞延於世訓延逺及也延入翼室訓延引也

賞延於世訓嗣世皆謂子孫用殄厥世訓世者世堯之天下也世選爾勞訓世非一世也官人以世訓世子弟也世變風移訓父子曰世

宥過無大訓過者不識而誤犯也過九江訓過經過也又東過漆沮訓旣得灃涇渭愈大漆沮皆小故曰過百姓有過訓過廣韻曰責也正於五過訓過誤也

與其殺不辜訓辜罪也亦罔非酒惟辜訓喪邦故言辜寧失不經訓經常也論道經邦訓經者經綸之謂天之歷數訓歷數者帝王相繼之次第猶歳時气節之先後五曰歷數訓歷數者占步之法所以紀歳月日星辰也

無稽之言訓言謂泛言嘉言孔彰訓言謂其訓

惟口出好興戎訓戎兵也乃不畏戎毒於逺邇訓戎大禹乃防羣後訓防徴防也作防訓防者繪也灉沮防同訓防者水之合也東防於灃又東防於涇訓灃涇大與渭並故曰防防其有極訓防者合而來也用防紹乃辟訓防者合之而使不離

日號泣於旻天訓仁覆閔下謂之旻旻天大降喪於殷訓旻天秋天也主肅殺而言

至諴感神訓誠感物曰諴其丕能諴於小民訓諴和愼厥身修訓愼者言不可不致其謹也其難其愼訓愼者愼於聽察

孔壬六府孔修訓孔大也九江孔殷嘉言孔彰訓孔甚也

亂而敬玆予有亂政同位殷其弗或亂正四方四方迪亂亂爲四方亂爾有政自亂於威儀其能而亂四方民之亂訓亂治也予有亂臣十人惟以亂民訓治亂曰亂亂於河訓絕河而渡曰亂時謂亂風訓倒置悖理曰亂

擾而毅擾兆民訓擾馴也俶擾天紀訓擾亂也

寛而栗訓而轉語辭也其能而亂四方訓而如也百僚師師訓師師相師法也我有師師訓師師以官師爲師也

無教逸欲有邦訓教韭必教令謂上行而下效也聲教訖於四海訓教謂教化

一日二日萬幾訓幾微也惟幾訓幾事之微也貢於非幾訓幾者動之微而善惡之所由分也

勅我五典訓勅正勅天之命惟民其勅懋和訓勅戒勅也

同寅協恭和衷哉訓衷降衷之衷卽所謂典禮也降衷於下民訓衷中

五服五章訓五服五等之服弼成五服訓五服甸侯綏要荒也五服一朝訓五服侯甸男采衞也

天明畏訓畏者威其惡𨿽畏勿畏訓畏威古通用威辟之也

距四海訓距至不距朕行訓距違也

安汝止訓止者心之所止也爾乃尙寧幹止訓止居也惟幾惟康訓惟幾所以審其事之發惟時惟幾訓惟幾者無事而不戒勅也

臣哉訓臣以人言臣妾逋逃訓男曰臣

鄰哉訓鄰左右輔弼也郭鄰訓周禮六遂五家爲鄰予欲左右有民訓左右者輔翼也左右惟其人訓左右者輔弼大臣

黼黻訓黼若斧形黼純訓黼白黒雜繒

絺繡訓絺鄭氏讀作薾紩也厥貢鹽絺訓絺細葛也予違汝弼訓違戾也罔尢違訓違背也違之俾不達訓違背違之也

格則承之訓承薦也罔不惟民之承訓承敬也乃承敍萬年訓承聽受也承弼厥辟訓承承順之謂

無若丹朱訓丹朱之國名也礪砥砮丹訓丹丹砂也辛壬癸甲訓四日也甲於內亂訓甲始也

惟荒度土功訓荒大也荒服訓以其荒野故謂之荒服內作色荒訓荒者迷亂之謂非予自荒玆徳無荒失朕命訓荒廢也百年耄荒訓荒忽也

戛擊訓考擊也不率大戛訓戛法也

搏拊訓拊循也擊石拊石訓輕擊曰拊

下管鞀鼓訓管猶周禮所謂陰竹之管致辟管叔訓管國名

予擊石訓石磬也闗石和鈞訓百二十斤爲石

庶尹允諧訓尹正也伊尹訓尹字也尹玆東夏訓尹治也尹旅訓尹正官之長阪尹訓古者險危之地封疆之守或不以封而使王官治之是之謂尹

率作興事訓率總率也於其子孫弗率率乃祖考攸行俾率先王率自中率惟敉功訓率循也

臯陶拜手稽首訓拜手稽首者首至手又至地也周公拜手稽首訓拜手稽首者周公遣使之禮也

禹貢訓下之所供謂之貢厥貢漆絲訓貢者下獻其土所有於上也爾無以釗冒貢訓貢進也

旣修太原訓修因鯀之功而修之也簡厥修訓修謂其職業

浮於濟漯訓舟行水曰浮鮮以不浮於天時訓浮之言勝也惟受罪浮於桀訓浮過

灉沮防同訓同者合而一也灃水攸同訓同者同於渭也上宗奉同瑁訓同爵名

海濵廣斥訓濵涯也泗濵訓濵水旁也

嵎夷旣略訓略經略爲之封畛以遏亂略訓略謀略也艸木漸包訓包叢生也厥包橘柚訓包裹也

礪砥砮丹訓礪以粗糲爲稱礪乃鋒刃訓礪磨也蔡蒙旅平訓祭山曰旅亞旅訓旅眾也尹旅訓旅眾大夫也

蔡蒙訓二山名二百里蔡訓蔡放也蔡仲之命訓蔡國名

涇屬渭汭訓屬連屬也墨罰之屬訓屬類也

弱水旣西訓西海之山有水焉散渙無力不能負芥故名曰弱無弱孤訓弱者少之也六曰弱訓弱者柔之過也

咸則三壤訓則品節之也有典有則訓則猶周之八則則其無淫時人丕則有愆訓則法也式和民則訓則有物有則之則

五百里甸服訓甸田俊民甸四方訓甸治也奄甸萬姓訓甸者井牧其地什伍其民也

五百里綏服克綏厥猷訓綏安也我先後綏乃祖乃父訓綏懷來之意

甘誓訓甘地名甘酒嗜音訓甘嗜皆無厭也

威侮五行訓侮輕忽之也取亂侮亡訓侮說文曰傷也有窮后羿訓窮國名終以困窮訓窮困之極也

禦其母以從訓禦侍也其侍禦僕從訓禦車禦之官禦王冊命訓凡王所臨所服用皆曰禦

逸豫滅厥徳訓豫樂也豫恆燠若訓豫怠

皇祖有訓惟皇上帝皇后憑玉几張皇六師訓皇大皇建其有極訓皇君無皇曰我皇多有之訓皇遑通

予視天下訓予五子自謂也萬姓仇予訓仇予之予指太康也

亂其紀綱訓小者爲紀旣歷三紀訓十二年曰紀峻宇雕墻訓雕繪飾也雕玉仍幾訓雕刻鏤也

和鈞訓和平也惟和惟一訓和者可否相濟和恆四方訓和者使不乖也和之弓訓和古之巧工

明徴定保昔先正保衡保釐東郊訓保安也保受王威命訓保者保而弗失公明保予衝子訓保保佑之也太保訓保者保其身體

官師相規畔官訓官以職言惟官訓官威勢也官伯族姓訓官典獄之官也

畔官離次訓次位也王次於河朔訓次止也勿庸以次汝封訓次次捨之次

弗集於房訓集漢書作輯集輯通用後式典集訓集和輯也不集於享訓集萃也

奉將天罰訓將行也惇宗將禮迪將其後訓將大也天吏逸徳罔有逸言訓逸過上帝引逸訓逸安也拙謀作乃逸訓逸過失也逸祝冊訓逸史佚也

奉若天命訓天者典常之所自出矯誣上天訓天以形體言天乃錫禹訓天以理言也於天訓天者理之所從出有若伊尹格於皇天訓自其徧覆言之謂之天

式商受命惟說式克欽承式爾後式典集天惟式教我訓式用也式敷民徳訓式敬也萬邦作式嚴惟丕式子孫訓其成式訓式法也式商容閭訓式車前橫木有所敬則俯而憑之

用爽厥師昧爽丕顯時甲子昧爽爽邦由哲訓爽明故有爽徳訓爽失也

乃葛伯訓伯爵也越庶伯君子訓伯長也官伯族姓訓伯諸侯也

後來其蘇訓蘇更生也蘇公訓蘇國名

不殖貨利訓殖聚也兆民允殖訓殖生也

以義制事訓義者心之裁制典厥義訓義者理之當然行而宜之之謂同徳度義訓義宜也制事達時之宜也王義嗣徳用其義刑訓義宜也惟徳惟義訓義者理之宜也

以禮制心訓禮者理之節文縱敗禮訓禮就身言之也修其禮物訓禮典禮

克綏厥猷爾惟踐修厥猷訓猷道也汝猷黜乃心告君乃猷裕訓猷謀凡厥庶民有猷訓有猷有謀慮者王若曰猷訓猷發語辭爾有嘉謀嘉猷訓言合於道謂之猷

敢昭告於上天神後訓神後后土也予念我先神後訓神後先王也

上天孚佑下民作周孚先訓孚信五辭簡孚訓孚無可疑也

天命弗僭惟吉凶不僭曰僭恆暘若訓僭差也民用僭忒訓僭逾也

賁若艸木訓賁文之著也敷賁訓賁飾也用宏玆賁訓宏賁皆大也

玆朕未知獲戾於上下速戾於厥躬訓戾罪未戾厥心訓戾止也無逺用戾訓戾至也

無從匪彞訓彛法我不知其彞倫攸敍無彞酒訓彞常伊尹祠於先王訓先王湯也惟先王建邦訓先王后稷先王旣勤用訓先王文王武王也

總已以聽冢宰訓冢長也冢宰掌邦治訓冢大

伊尹訓伊姓尹字也祖伊訓祖姓伊名

立愛惟親訓立植也立太師太傅訓立始辭也三公非始於此立爲周家定制則始於此也

三風訓風風化也時乃風訓風風教也

其刑墨訓墨墨刑也墨辟疑赦訓墨刻顙而涅之也具訓於蒙士訓具詳悉也具乃貝王訓具多取而兼有之謂

自周有終訓周忠信也𨿽有周親訓周至也周書訓周文王國號王朝步自周訓周鎬京也

先王昧爽訓昧晦時甲子昧爽訓昧冥

丕顯訓顯亦明也惟良顯哉訓顯以名言

往省括於度訓度法度欲敗度訓度就事言之也伊尹以冕服奉嗣王訓冕冠也冕執鉞訓冕大夫服伊尹以冕服奉嗣王訓奉迎也乃奉其恫訓奉承弗慮胡獲訓胡何也小子胡訓胡仲名

一人元良訓一人者萬邦之儀表能念予一人訓一人武王也

一人元良訓元大良善剝喪元良訓元良微子也一人元良訓良善惟良顯哉訓良以徳言進厥良訓良謂其行義

萬邦以貞厥賦貞百度惟貞訓貞正也曰貞訓內卦爲貞我二人共貞訓貞猶當也

顧諟天之明命訓顧常目在之也顧命訓顧還視也克享天心訓享當也有斯明享訓享上享下之享汝其敬識百辟享訓享朝享也不集於享訓享享有之享

惟和惟一訓一者終始如一協於克一訓一者其本原綂防者也

主善爲師訓善者徳之實行慮善以動訓善者當乎理也

民不適有居訓適往乃惟眚災適爾訓適偶也

重我民無盡劉咸劉厥敵訓劉殺也一人冕執劉訓劉鉞屬

若顚木之有由蘗訓由古文作甹木生條也弔由靈訓由用也別求聞由訓由行

王若曰格汝眾訓若曰者非盡當時之言大意若此也周公若曰拜手訓此篇周公所作而記之者周史也故稱若曰

相時憸民訓相視也予其懋簡相爾訓相爾雅曰導也憸民訓小民也立政用憸人訓謂之憸者形容其沾沾便捷之狀也

用罪伐厥死訓伐猶誅也四伐五伐訓伐擊刺也予敢動用非罰訓敢不敢也敢恭生生訓敢勇也敢對揚天子訓敢者自信無慊之辭

誕告用亶訓亶誠也亶聰明訓亶者誠實無妄之謂予丕克羞爾爾尙克羞饋祀訓羞養也我旣羞告爾使羞其行訓羞進也

陳於玆訓陳久也我祖底遂陳於上汨陳其五行訓陳列也

各設中於乃心訓中者極至之理惟爾之中訓中者民則之體而人之所同然也率自中訓中者心之理而無過不及之差者也

歷告爾百姓於朕志訓歷盡也嗣無疆大歷服訓歷歷數也

弔由靈訓弔至無敢不弔訓弔精至也大誥弗弔訓弔卹也

以匡乃辟訓匡正匡其不及訓匡輔助也

敢對天子訓對者對以已對文武之光命訓對答民中絕命訓言民而不言君者不敢斥也惟民自速辜訓曰民者猶曰先民君臣之通稱也

天旣訖我殷命訓訖絕也非訖於威民訖自若是多盤訓訖盡也

我用沈酗訓言我而不言紂者過則歸己我其立政訓我者指王而言

微子訓微國名髳微訓髳微在巴蜀

微子箕子訓子爵也朕復子明辟考朕昭子刑訓子親之

越我禦事庶士越厥疆土於先王訓越及也殺越人於貨訓越顚越也

越我禦事訓禦事治事者越自乃禦事訓不敢指言成王謂之禦事猶今稱人爲執事也

受有臣億萬訓百萬曰億公其以予萬億年訓十萬曰億

郊社不修訓郊所以祭天丁巳用牲於郊訓郊祭天地也王出郊魯人三郊三遂訓國外曰郊

今商王受訓受紂名也保受王威命訓受者受而無拒相我受民訓民而謂之受者言民者受之於天受之於祖宗

惟予小子無良訓無良猶言無善也惟予一人無良訓無良言其質之不善也

牧誓訓司空主土治壘壁以營軍洪範訓司空掌土所以安其居

牧誓師氏訓以兵守門者顧命師氏訓大夫官

微盧訓盧彭在西北盧弓一訓盧黒也

乃止齊焉訓齊齊整也克齊聖廣淵訓齊肅也

恭天成命訓成命黜商之定命也王厥有成命訓成命天之成命也

彞倫攸斁訓斁敗俾我有周無斁訓斁厭也

貌曰恭訓恭者敬也嚴恭寅畏訓恭則謙抑

一曰歳訓歳者序四時也烝祭歳訓曰歳云者歳舉之祭也

畏髙明訓髙明位之尊顯者也髙明柔克訓髙明髙亢明爽過乎中者也

旣富方谷訓富祿之也二曰富訓富者有廩祿也惟訖於富訓富賄賂也

無反無側訓反倍常也弗惟反訓反者令出不可行而壅逆之謂惟反訓反報徳怨也

無反無側訓側不正也便辟側媚訓側者姦邪

彊弗友訓友順乃有友罰厥子訓友以諭四國

作內吉訓內謂祭祀等事惟內訓內女謁也

二曰疾訓疾身不安疾大漸訓綂言曰疾

志以道寧訓道者所當由之理也論道經邦訓道者陰陽之理恆而不變者也同底於道訓道者致治之道也

穆卜訓敬而有和意乃穆考文王訓穆敬也

公曰體訓體兆之體也辭尙體要訓趣完具而已之謂體

公將不利於孺子訓孺子成王也孺子其朋訓孺子稚子也

大誥弗弔訓猶詩言不弔昊天之弔言我不爲天所卹多士弗弔訓弗弔未詳意其爲嘆憫之辭當時方言爾也

己予惟小子訓己承上語辭已而有不能己之意已汝惟小子訓已語辭之不能已也已若玆監訓已語辭

殷小腆訓腆厚洗腆致用酒訓腆以致其厚

我有大事休訓休美也𨿽休勿休訓休宥之也

閟毖我成功所訓毖者艱難而不易厥誥毖庶邦庶士訓毖戒謹也

肆予大化誘我友邦君訓化者化其固滯貳公化訓化者天地之化運而無迹者也

修其禮物訓物文物也儀不及物訓物幣也

篤不忘訓篤厚也篤敍乃正父訓篤者篤厚而不忘於天訓者廓而大之也貳公化訓者張而大之

汝陳時臬訓臬法也爾罔不克臬訓臬事也

已汝惟小子訓小子幼小之稱文王誥教小子訓小子少子之稱小子同未在位訓小子成王也在今予小子旦訓小子自謙之辭也

康誥迪屢訓迪之者𨿽屢多方迪屢訓屢蹈

純其藝惟天不畀純侵戎我國家純訓純大也黼純訓純緣也

爾乃自介訓介助也爾曷不夾介訓介賔介之介太保承介圭訓介大也如有一介臣訓介獨也

予其殺訓其者未定辭也曷其柰何勿敬訓其語辭其丕能諴於小民上下勤卹其曰訓其期之辭也則其無淫訓其指文王而言

汝若恆越訓恆常也和恆四方訓恆者使可久也政貴有恆訓對暫之謂恆

王啟監訓監三監之監若玆監訓監視也奔走臣我監訓監監洛邑之遷民者也

懷爲夾訓夾近也爾曷不夾介訓夾夾輔之夾

惟三月哉生魄訓三月周公攝政七年之三月也惟三月周公初於新邑洛訓三月成王祀洛次年之三月也

面稽天若訓面鄕也大輅在賔階面訓面南向也王敬作所訓所處所也所其無逸訓所猶處所也伻來以圖訓圖洛之地圖也洪惟圖天之命訓圖謀也享多儀訓儀禮自亂於威儀訓儀者有儀可象

王命予來訓來洛邑也惟來訓來干請也

乃單文祖徳訓單殫也丕單稱徳訓單盡也

乃非民攸訓訓訓法猶胥訓告訓訓誡子孫訓其成式訓訓順

不克開於民之麗訓麗猶日月麗於天之麗謂民之所依以生者也依於土依於衣食之類奠麗陳教訓麗依也匪察於獄之麗訓麗附也

爾乃尙寧幹止訓幹事峙乃楨幹訓旁曰幹

爾尙不忌於凶徳訓忌畏也未就予忌訓忌疾

麻冕彤裳訓彤纁也彤弓一訓彤赤

畢公衞侯訓畢衞毛皆國名畢協賞罰訓畢盡

尙書注考

