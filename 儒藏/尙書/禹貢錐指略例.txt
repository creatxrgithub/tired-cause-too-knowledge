禹貢錐指略例淸胡渭

一

昔大司寇崑山徐公奉敕纂修《大淸一統志》﹐館閣之英﹐山林之彥﹐咸給筆札以從事。己巳冬﹐公請假歸裏﹐上許之﹐且令以書局自隨。公於是僦捨洞庭﹐肆志搜討。湖山閒曠﹐風景宜人。時則有無錫顧祖禹景範﹑常熟黃儀子鴻﹑太原閻若璩百詩皆精於地理之學﹐以渭之固陋﹐相去什伯。公亦命繙閱圖史﹐參訂異同。二三素心﹐晨夕羣處﹐所謂「奇文共欣賞﹐疑義相與析」者。受益弘多﹐不可勝道。渭因悟《禹貢》一書﹐先儒所錯解者﹐今猶可得而是正﹔其以爲舊迹湮沒﹐無從考究者﹐今猶得補其罅漏。而牽率應酬﹐未遑排纂。歲甲戌﹐家居﹐嬰子春之疾﹐偃息在牀﹐一切人事謝絕﹐因取向所手記者﹐循環展玩﹐撮其機要﹐依經立解﹐章別句從﹐歷三期乃成﹐釐爲二十卷﹐名曰《禹貢錐指》。案《莊子﹟秋水》云「用管闚天﹐用錐指地」﹐言所見者小也。禹身歷九州﹐目營四海﹐地平天成﹑府修事和之烈﹐具載於此篇。彼方跐黃泉而登太皇﹐始於玄冥﹐反於大通﹐而吾乃規規然求之以察﹐索之以辯﹐是亦井蛙之見也。夫其不曰管闚而曰錐指者﹐禹貢爲地理之書﹐其義較切故也。

經下集解﹐亞經一字。首列《孔傳》《孔疏》﹐次宋﹑元﹑明諸家之說。鄭康成書注間見義疏及他籍﹐「三江」一條﹐足稱祕寶。司馬貞注《夏本紀》﹑顏師古注《地理誌》﹐其說與穎達相似﹐故不多取。《蔡傳》較劣﹐其本師文集語錄所言《禹貢》山水如龍門﹑太行﹑九江﹑彭蠡等說﹐亦不能善會其意﹐而有所發明﹐況其他乎。采擷寥寥﹐備數而已。至若語涉《禹貢》而實非經解﹐如《通典》之類﹐亦或節取一二句。𨿽系經解﹐卻不成章﹐並以己意融貫﹐綴於其末﹐用「渭按」二字別之。

集解後發揮未盡之義﹐又亞一字。二孔﹑蔡氏並立於學官﹐入人已深﹐其中有差謬者﹐旣不采入。集解於此仍舉其辭﹐而爲之駁正。諸家之說得失參半者﹐亦必細加剖析﹐使瑕瑜不相掩。至於《地誌》《水經》﹐覼縷本末﹐附以夾注﹐其文似繁﹐其旨似緩﹐而實有裨於經術﹐所以使人優柔厭飫﹐將自得之﹐千蹊萬徑﹐總歸一轍也。是書出﹐幸而不爲覆瓿之物﹐異時必有厭其委曲繁重﹐而芟取十之二三以資儉腹者﹐首尾衡決﹐不精不詳﹐此則與科舉之業﹐帖括之編﹐亦復無異﹐眞吾書之不幸也已。

衛櫟齋湜撰《禮記集說》﹐其自敍曰「人之著書﹐惟恐其言不出於己。吾之著書﹐惟恐其言不出於人。」此語可爲天下法。莊子有重言﹐非必果出其人﹐亦假之以增重﹐況眞出其人者乎。近世纂述﹐或將前人所言﹐攺頭換面﹐私爲己有﹐掠美貪功﹐傷謙害義﹐予深恥之。故每立一義﹐必系以書名﹐標其姓字﹐而以己說附於後。死者可作﹐吾無愧焉。

先儒專釋《禹貢》者﹐有易祓《禹貢疆理廣記》﹑程大昌《禹貢論》﹑傅寅《禹貢集解》。《廣記》今不傳﹐僅見於它書所引﹐昆山片玉﹐彌覺貴重。程氏銳志稽古﹐而紕繆實多。傅氏綴輯舊聞﹐附以新意﹐頗有發明﹐惜多散逸。近世鄕先生茅公瑞徵著《禹貢匯疏》﹐捃拾最博﹐但總雜無紀﹐斷制尙少。然三書之淹雅﹐亦可謂卓爾不羣者矣。鄭端簡曉﹑焦文端竑並有《禹貢解》﹐頗爲疏略。其釋全經者﹐有蘇軾﹑曾﹝日攵﹞﹑葉夢得﹑張九成﹑林之奇﹑夏僎﹑薛季宣﹑黃度﹑呂祖謙﹑王炎﹑吳澄﹑金履祥﹑王充耘﹑王樵﹑邵寶諸家﹐於《禹貢》尢爲精核﹐發前人所未發﹐故稱引特多。其餘棄短錄長﹐卽有一二語之善者﹐槪不敢遺。

諸家書解及《河渠書》《地理誌》《溝洫志》《水經注》之外﹐凡古今載籍之言﹐無論經史子集﹐苟有當於《禹貢》﹐必備錄之。千金之裘﹐非一狐所成﹔五侯之鯖﹐非一臠可辦。愚旁搜遠紹﹐於經不無小補云。

《山海經》《越絕》《呂氏春秋》《淮南子》《尙書中候》《河圖括地象》《吳越春秋》等書﹐所言禹治水之事﹐多涉怪誕。今說《禹貢》﹐竊附太史公不敢言之義﹐一切擯落﹐勿污聖經。

國朝名公著述﹐如宛平孫侍郎承澤《九州山水考》﹑新城王尙書士禛《蜀道驛程記》﹑崑山顧處士炎武《日知錄》﹑吳江朱處士鶴齡《禹貢長箋》﹐凡有裨於經義者﹐悉爲采入。同事顧景範﹑黃子鴻﹑閻百詩﹐則余所覿面講習者。景範著《方輿紀要川瀆異同》﹐子鴻有《志館初稿》﹐皆史學之淵藪﹐可以陵古轢今。惟百詩與余銳意通《禹貢》﹐故《錐指》稱引較多。景範﹑子鴻後先下世﹐郢人之逝﹐恫乎有餘悲焉。百詩撰《四書釋地》﹐今已版行﹐膾炙人口﹐四方諸君子諒有同心﹐知余不阿所好。

《山海經》十三篇﹐劉歆以爲出於唐﹑虞之際。《列子》曰﹕大禹行而見之﹐伯益知而名之﹐夷堅聞而志之。王充《論衡》曰﹕禹主治水﹐益主記異物﹐以所聞見作《山海經》。審爾﹐則是書與《禹貢》相爲經緯矣﹐然其間可疑者甚多。顏之推曰﹕《山海經》禹﹑益所記﹐而有長沙﹑零陵﹑桂陽﹑諸曁﹐後人所羼﹐非本文也。尢袤曰﹕此先秦之書﹐非禹及伯翳所作。二說允當。其所有怪物固不足道﹐卽所紀之山川﹐方鄕裏至𨿽存﹐卻不知在何郡縣﹐遠近虛實﹐無從測驗﹐何可據以說經。惟「澧﹑沅﹑瀟﹑湘在九江之間」一語﹐大有造於《禹貢》﹐余卽有可采﹐與他地記無異。或後人取以附益﹐亦未可知﹐欲證《禹貢》﹐捨《班志》其何以哉。

釋《禹貢》者﹐莫先於漢孔安國之《書傳》。安國﹐武帝時人﹐孔穎達所謂「身爲博士具見圖籍」者也。今觀其注《禹貢》山水地名﹐並不言在何郡縣﹐間有系郡縣者﹐如太原﹐今以爲郡名﹐震澤﹑吳南太湖名﹐洛水出上洛山﹐太嶽在上黨西﹐沇水在溫西北平地﹐桐柏在南陽之東﹐能耳在宜陽之西﹐敷淺原在豫章界﹐亦皆顢頇鶻突﹐不甚分明。其他無注者尙多﹐豈漢初圖籍不如班固所見之備邪﹗至若菏澤在定陶﹐而云在湖陵﹔伊水出盧氏﹐而云出陸渾﹔澗水出新安﹐而云出澠池﹔橫尾山北去淮二百餘里﹐而雲淮水經陪尾﹔江水南去衡山五六百里﹐而云衡山江所經。身爲博士具見圖籍者當如是乎﹗又若谷城爲瀍水所出﹐魏始省谷城入河南縣﹐而《傳》云瀍出河南北山﹔金城郡乃昭帝置﹐而《傳》云積石山在金城西南﹔孟津在河陽之孟地﹐東漢始移其名於河南﹐而《傳》云在洛北。明非西漢人手筆。《朱子語錄》謂安國《尙書大序》不類西漢文字﹐解經最亂﹐道是《孔叢子》一輩人所假托﹐良有以也。世以其在班固前而尊之﹐過矣。

《漢書﹟地理誌》郡縣下舉山水之名﹐凡言《禹貢》者三十有五﹕如夏陽之梁山﹑龍門山﹐褱徳之北條荊山﹐美陽之岐山﹐新安之澗水﹐上雒之洛水﹐濩澤之析城山﹐垣縣之王屋山及沇水與滎陽地中軼出之水﹐北屈之壺口山﹐谷城之瀍水﹐平氏之桐柏山及淮水臨沮之南條荊山﹐定陶之菏澤﹑陶丘﹐鉅鹿之大陸﹐靈壽之衛水﹐上曲陽之恆山﹑恆水﹐萊蕪之汶水﹐蒙陰之蒙山﹐箕縣之濰水﹐祝其之羽山﹐彭澤之彭蠡澤﹐郫縣之江沱﹐靑衣之蒙山﹐湔氐徼外之岷山及江水﹐首陽之鳥鼠同穴山及渭水﹐臨洮之西傾山﹐冀縣之朱圉山﹐涇陽之涇水﹐睢陽之孟豬澤﹐湘南之衡山﹐此眞《禹貢》之山水﹐絕無可疑者也。它如氐道之養山非嶓冢之所導﹐西縣之嶓冢非漾水之所出﹐湖陵之菏水非東至之菏澤﹐信都之絳水非北過之降水﹐安丰之大別非江﹑漢之所會﹐蜀郡之桓水非西傾之所因﹐而皆系之以《禹貢》﹐此蓋沿襲舊聞﹐不可盡信者也。亦有實《禹貢》之山水﹐而不系之以禹貢者﹐如華陰之太華山﹐鄠縣之灃水﹐上雒之熊耳山﹐蒲反之雷首山﹐彘縣之霍太山﹐卽太嶽。長子之濁漳水﹐卽衡漳。屯畱之絳水﹐卽降水。野王之太行山﹐華容﹑西陵﹑編縣之云夢澤﹐鉅野之大野澤﹐鄴縣之故大河﹐卽禹廝河二渠之一。博縣之岱山﹐蓋縣之沂水﹐萊蕪之淄水﹐毗陵之北江水﹐卽三江。充縣之澧水﹐河關西南羌中之積石山及河水﹐刪丹之弱水﹐直路之沮水﹐卞縣之泗水﹐成平之徒駭﹐東光之胡蘇﹐鬲縣之鬲津﹐卽許商所舉九河之三。皆禹貢之山水也﹐而獨不系之《禹貢》﹐此又義例參差﹑貽惑後人者也。其東武陽之漯水﹐𨿽不言《禹貢》﹐而云「禹治漯水﹐東北至千乘入海」﹐則亦是《禹貢》之漯矣。驪成之揭石山冠之以「大」﹐纍縣有揭石水而不言山﹐宜乎不系《禹貢》也。凡此類﹐揆之經旨﹐準之地望﹐參之《水經》﹐驗之方誌﹐一取一捨﹐必有據依﹐不敢苟同﹐亦不敢好異。惟期有裨於聖籍﹐無愧於先儒云爾。

《地理誌》於《禹貢》之山水稱古文者十一﹕扶風汧縣吳山﹐古文以爲汧山﹔武功太壹山﹐古文以爲終南﹔垂山﹐古文以爲惇物﹔潁川﹝宗／山﹞髙太室山﹐古文以爲外方山﹔江夏竟陵章山﹐古文以爲內方山﹔安陸橫尾山﹐古文以爲陪尾山﹔東海下邳葛嶧山﹐古文以爲嶧陽﹔會稽吳縣具區澤﹐古文以爲震澤﹔豫章歷陵傅昜山﹐古文以爲敷淺原﹔武威武威之休屠澤﹐古文以爲豬野澤﹔張掖居延之居延澤﹐古文以爲流沙。其所謂古文﹐蓋卽棘下生安國所說壁中古文之義﹐傳之都尉朝﹐而司馬遷亦從安國問者也。惟終南﹑流沙﹑陪尾不可從﹐餘皆致確。

《地理誌》引桑欽者七﹕上黨屯畱下云「桑欽言絳水出西南﹐東入海」﹔平原髙唐下云「桑欽言漯水所出」﹔泰山萊蕪下云「《禹貢》汶水出﹐西南入泲﹐桑欽所言」﹔丹陽陵陽下云「桑欽言淮水出東南﹐北入大江」﹔張掖刪丹下云「桑欽以爲道弱水自此﹐西至酒泉合黎」﹐惇煌效谷下云「本魚澤障也。桑欽說孝武元封六年濟南崔不意爲魚澤尉﹐教力田﹐以勤效得谷﹐因立爲縣名」﹔今《漢書》本有「師古曰」三字﹐蓋後人所妄加﹐此言非師古所能引也。中山北新成下云「桑欽言易水出西北﹐東入滱」。今按《儒林傳》言「塗惲授河南桑欽君長古文《尙書》」。欽﹐成帝時人﹐班氏與劉歆皆崇古學﹐故有取焉。《隋經籍志》有兩《水經》﹕一﹐三卷郭璞注﹔一﹐四十卷酈善長注﹔皆不著撰人名氏。《舊唐志》始云郭璞作。閻百詩云﹕璞注《山海經》引《水經》者八﹐此豈《經》出璞手哉。《新唐志》遂謂漢桑欽作水經﹐一云郭璞作。今人云桑欽者本此也。先儒以其所稱多東漢﹑三國時地名﹐疑非欽作。而愚更有一切證﹐酈注於《漯水》引桑欽《地理誌》﹐又於《易水》《濁漳水》並引桑欽﹐其說與《漢書》無異﹐乃知固所引卽其地理誌。初無「水經」之名﹐《水經》不知何人所作﹐《注》中每舉本文﹐必尊之曰經﹐使此《經》果出於欽﹐無直斥其名之理。唐人義疏例稱孔君﹑鄭君。或曰欽作於前﹐郭﹑酈附益於後﹐或曰漢後地名乃《注》混於《經》﹐並非。蓋欽所撰名「地理誌」﹐不名「水經」。《水經》創自東漢﹐而魏﹑晉人續成之﹐非一時一手作﹐故往往有漢後地名﹐而首尾或不相應﹐不盡由《經》《注》混淆也。

酈道元博覽奇書﹐掇其菁華﹐以注《水經》﹐得從來所未有。唐初名不甚著﹐逮其中葉﹐杜佑摭河源﹑濟瀆二事以詆之。李吉甫帽有《刪水經》十卷﹐不知取捨如何。是書傳習者少﹐錯簡闕文訛字不可勝計。宋初猶未散逸﹐而《崇文總目》云「酈注四十卷﹐亡其五」﹐則仁宗之世已非完書。南渡後﹐程大昌撰《禹貢論》﹐頗舉以相證﹐而終不能得其要領。金蔡正甫撰《補正水經》三卷﹐元歐陽原功爲之序﹐謂「可以正蜀版遷就之失」。今其書亦不傳。近世文人則徒獵其雋句僻事﹐以供詞章之用﹐而山川古迹一槪不同。孰知爲《禹貢》之忠臣﹐《班志》之畏友哉。惟子鴻深信而篤好之﹐反復尋味﹐每水各寫爲一圖﹐兩岸翼帶諸小水﹐無一不具﹐精細絕倫﹐余玩之不忍釋手﹐百詩有同嗜焉。昔善長述宜都山水之美﹐沾沾自喜曰「山水有靈﹐亦當驚知己於千古。」至今讀之﹐勃勃有生气﹐吾三人表章酈注﹐不遺餘力﹐亦自謂作者有靈﹐當驚知己於千古也。

班氏所載諸川﹐第言其所出所入﹐而中間沿歷之地﹐不可得聞。惟《水經》備著之﹐出某縣向某方﹐流逕某縣某方﹐至某縣合某水﹐某縣入某水﹐一一明確﹐間有相去疏闊者﹐《酈注》又從而補之﹐其說加密﹐直可據以繪圖。余釋九州之文﹐每水必援《水經》以爲證﹐而於《導水》尢詳﹐更摘取《注》中要語﹐夾行附提綱之下﹐亦或有借《注》作提綱者﹐凡歷代史誌﹑《元和郡縣誌》《太平寰宇記》及古今羣書之要語﹐皆薈蕞於其下﹐目之了了﹐使學者不出戶牖﹐而知天下山川之形勢﹐亦一奇也。大抵著書援古﹐最忌渾殽割裂﹐獨此處有不得不然者。蓋《水經》所敍沿歷之地﹐間有疏闊﹐道元依《經》注補。今所引必《經》自《經》《注》自《注》﹐劃然分爲二段﹐則前後不相貫穿﹐讀者反多眩惑﹐事有變通﹐不可膠柱。子鴻與余籌之甚悉﹐海內諸賢幸不以此相譏。

南人得水皆謂之江﹐北人得水皆謂之河﹐因目岷江曰大江﹑黃河曰大河﹐此後世土俗之稱﹐非古制也。富順熊過曰﹕黃帝正名百物﹐未嘗假借﹐後世乃通之耳。愚謂禹主名山川﹐亦未嘗假借。江﹑河自是定名﹐與淮﹑濟等一例﹐非他水所得而冒。惟漢水﹑彭蠡水與江水會﹐始稱三江﹔沅﹑湘等水入洞庭與江水會﹐始稱九江。蓋皆以岷江爲主﹐而總其來會之數以目之﹐其未合時不得名江也。後世漢江﹑章江﹑湘江﹑沅江等稱﹐殊乖經義。九河亦然﹐徒駭至鬲津﹐舊有此水道﹐及禹自大伾引河﹐北行過降水﹐至於大陸﹐乃疏爲九道以殺其勢﹐因謂之九河﹐入海處復合爲一﹐與海潮相迎受﹐故謂之逆河。河未由此入海﹐亦不名河也。《水經》篇題槪曰某水﹐絕不相假借﹐深得《禹貢》之意﹐予愛之重之。

《地誌》《水經》之後﹐郡縣廢置不常﹐或名同而實異﹐或始合而終離。若不一一證明﹐將有日讀其書﹐而東西南北茫然莫辧﹐不知今在何處﹐亦有身履其地﹐目睹其形﹐而不知卽古之某郡某縣某山某水者。愚故於引古之下﹐必曰某縣今某縣﹐其故城在今某縣某方﹐中間沿革頗多﹐𨿽不能徧舉﹐其切要者亦不敢遺。鄭康成云「學者旣知古又知今。」此窮經之要訣﹐著書之定法也。不然﹐則亦有體無用之學而已矣。

禹所名之山﹐苞舉宏遠﹐非一峯一壑之目也。如雲云﹑亭亭﹑梁父﹑社首﹑髙裏﹑石閭﹑䢐徠﹑新甫皆泰山之支峯﹐禹總謂之岱﹔自藍田以至盩厔﹐總謂之終南﹔自河內以至井陘﹐總謂之太行﹔自上洛以至盧氏﹐總謂之熊耳。後人遞相分析﹐而各爲之名﹐愈久愈多。釋《禹貢》者不明斯義﹐遂謂洛出冢領﹐不出熊耳﹐渭出南谷﹐不出鳥鼠﹐淮出胎簪﹐不出桐柏﹐種種謬說﹐皆由此生。然其言太行﹑終南﹑則又失之汗漫。太行越恆山而北﹐終南跨惇物而西﹐有乖經旨﹐吾不敢從。至若厎柱﹑碣石﹑朱圉﹑大伾之類﹐則又狹小孤露﹐與一峯一壑無異。蓋山陵之當路者﹐不得不舉爲表識﹐未可執前例以相繩﹐以爲必廣袤數十百里之大山﹐而疑古記所言之非也。

凡山名不一而足﹕二名如西傾亦名嵹臺﹐外方亦名嵩髙﹔三名如岱亦名岱宗﹐又名泰山﹔四名如岍亦名吳﹐又名嶽﹐又名吳嶽﹔五名如大伾亦名黎山﹐又名黎陽山﹐又名黎陽東山﹐又名靑壇山﹔多至雷首一山而有九名﹐斯極矣。今備載以廣異聞。又有山所在之縣各別﹐而實非異山者。如碣石在漢之絫縣﹐而《水經》云在臨渝﹐《後魏志》云在肥如﹐《隋志》云在盧龍﹐地名四變而山則一﹐要皆在今昌黎縣東絫縣故城之南也。嶓冢在漢之沔陽﹐而《後魏志》云在嶓冢縣﹐《隋志》云在西縣﹐《括地誌》云在金牛﹐《寰宇記》云在三泉﹐《元大一統志》云在大安﹐《明一統志》云在寧羌﹐地名六變而山則一﹐要皆在今寧羌州北及沔縣接界處也。至若嶓冢在漢中﹐而班固謂在隴西之西縣﹐積石在羌中﹐而杜佑謂在西平之龍支﹐此又謬誤之大者﹐辯之不厭其詳。諸如此類﹐不可勝道﹐聊舉一隅﹐以資三反。

《導水》九章﹐惟黑水原委杳無蹤迹。弱水自合黎以北﹑流沙以西﹐亦難窮究﹐紛紛推測﹐終無確據﹐不如闕疑之爲得也。江﹑漢﹑淮﹑渭﹑洛﹐禹迹尙存﹐無大可疑者。河自周定王五年東徙之後﹐大伾以下﹐禹河故道不可復問﹐先儒皆以王莽河爲禹河﹐故降水﹑大陸﹑九河﹑逆河無一不差。然因王莽河之所在﹐而求之於其西﹐則鄴東故大河之道﹐猶可案圖而得也。濟爲河亂久矣﹐至東漢而河南之濟盡亡﹐賴《水經》悉載其故瀆﹐後世猶得因此而略知古濟之所行﹐杜佑輒詆之﹐非篤論也。善哉﹐金吉甫之言曰﹕凡《禹貢》地理間有於今不同者﹐或古今名號之殊﹐或人力開塞之異﹐或陵谷海陸土石消長之變。蓋如熊耳爲讙舉﹑大別爲翼際﹑恆水爲嘔夷﹑衛水爲虖池﹐此所謂古今名號之殊也。滎澤導爲滎川﹐河水引爲鴻溝﹐徐偃通舟陳﹑蔡﹐夫差溝通江﹑淮﹐此所謂人力開塞之異也。滎﹑播塞成平地﹐灉﹑沮二源壅絕﹐逆河化爲勃海﹐碣石淪於洪波﹐此所謂陵谷海陸土石消長之變也。然傳記尙有明徵﹐禹功未盡湮沒﹐正可據今之不然﹐以求昔之所然。苟因此而遂疑聖經之有誤﹐古志之非眞﹐其爲愚且悖也﹐孰甚焉。

《水經注》凡二水合流﹐自下互受通稱﹐其在《禹貢》﹐則漾與沔合亦稱沔﹐漳與絳合亦稱降水是也。又有隨地異名﹐非由合他水而然者﹐沇東流爲濟﹐漾東流爲漢﹐又東爲滄浪之水是也。有大水分爲支流而異其名者﹐江別爲沱﹐漢別爲潛﹐河別爲漯是也。有伏流顯發而異其名者﹐濟溢爲滎是也。小水合大水謂之入﹐大水合小水謂之過﹐二水勢均相入謂之會﹐此又正名辧分之義﹐髙出《地誌》《水經》者矣。山體不動﹐其盤其廣大者﹐亦不過占數郡縣。若水則源遠流長﹐往往灌注於千里之外﹐伏見離合﹐曲直向背﹐變化無方﹐名稱不一﹐故撰《山經》易﹐撰《水經》難。

《孔傳》言禹之治水﹐或鑿山或穿地以通流。此不必到處皆然﹐綿亙千百里之遠﹐然當時實有其地不得不用此法者。《尸子》《呂覽》《淮南子》《水經注》眾口一辭﹐豈欺我哉。賈讓曰「昔大禹治水﹐山陵當路者毀之﹐故鑿龍門﹐辟伊闕﹐析厎柱﹐破碣石。」此鑿山之事也。孟子曰「禹掘地而注之海」﹔太史公曰「禹廝二渠以引其河﹐北載之髙地﹐過降水至於大陸。」此穿地之事也。儒者蔽於一己之意﹐見凡耳目之所不及﹐皆以爲妄。開章壺口﹑梁山第一功﹐便說得全無精彩﹐亦由過泥孟子行所無事之說﹐謂禹絕無所穿鑿。殊不知堯之水災﹐非尋常之水災。禹之行水﹐非尋常之行水。審如蔡氏所言﹐則後世築堤置埽開渠減水之人﹐皆得與禹功並垂天壤矣。鯀何以績用弗成﹐禹何以配天無極哉。

中國之水﹐莫大於河。禹功之美﹐亦莫著於河。釋《禹貢》而大伾以下不能得禹河之故道﹐猶弗釋也。《導河》一章﹐余博考精思﹐久乃得之﹐解成﹐口占二首曰「三年僵臥疾﹐一卷《導河》書。禹奠分明在﹐周移失故渠。自知吾道拙﹐敢笑古人疏。冀有君山賞﹐中心郁少舒。班固曾先覺﹐王橫實啟之。九峯多舛錯﹐二孔亦迷離。墨守終難破﹐輸攻諒莫施。秪應千載後﹐復有子云知。」時丁丑二月朔也。

河自禹告成之後﹐下迄元﹑明﹐凡五大變﹐而暫決復塞者不與焉。一﹐周定王五年﹐河徙自宿胥口﹐東行漯川﹐至長壽津與漯別行﹐而東北合漳水至章武入海。《水經》所稱大河故瀆者是也。二﹐王莽始建國三年﹐河決魏郡﹐泛淸河﹑平原﹑濟南﹐至千乘入海。後漢永平中﹐王景修之遂爲大河之經流。《水經》所稱河水者是也。三﹐宋仁宗時商胡決河﹐分爲二派﹐北流合永濟渠至乾寧軍今靑縣。入海﹐東流合馬頰河至無棣縣今海丰。入海﹐二流疊爲開閉。《宋史﹟河渠志》所載是也。四﹐金章宗明昌五年﹐實宋光宗之紹熙五年。河決陽武故堤﹐灌封丘而東﹐注梁山泊﹐分爲二派﹐一由北淸河卽大淸河。入海﹐一由南淸河卽泗水。入淮是也。五﹐元世祖至元中﹐河徙出陽武縣南﹐新鄕之流絕。二十六年﹐會通河成﹐北派漸微。及明弘治中築斷黃陵岡支渠﹐遂以一淮受全河之水是也。蓋自大伾以東﹐古兗﹑靑﹑徐﹑揚四州之域﹐皆爲其縱橫糜爛之區。宋﹑金以來﹐爲害彌甚。愚故於《導河》解後附《歷代徙流之論》﹐而又各爲之圖﹐以著其通塞之迹﹐使天下知吾書非無用之學﹐於康成知古知今之訓不敢違也。事訖於明﹐故時務缺焉。

九州之疆界﹐《爾雅》《職方》不同於《禹貢》﹐蓋殷﹑周之所損益也。故必備舉以相參次﹐列古帝王所都及諸侯之封在州域者﹐又次列春秋時國土之可考者﹐略見先王封建之制﹐又次列戰國之所屬﹐然後分配秦﹑漢以降之郡國﹐而要以杜氏《通典》爲準。蓋前此地理諸書﹐未有以《禹貢》九州分配郡國者﹐有之自《通典》始。宋承唐制﹐以迄元﹑明﹐𨿽有沿革﹐不甚相遠。故《通典》之後直接當今輿地。杜氏博洽絕倫﹐然間有分配未當者﹐如冀之信都當屬兗﹐荊黔中以下七郡及雍伊吾以下四郡﹐皆不在禹九州之限是也。又有一郡一縣而當分屬二州者﹐則以有名山大川爲標識﹐不容蒙混。如汲郡有黃河﹐河南之胙城當屬兗﹐不當屬冀。黎陽縣有宿胥故瀆﹐瀆西屬冀﹐瀆東當屬兗是也。凡此類悉爲之舉正。經所言州界多二至﹐惟徐三至﹐冀𨿽不言界﹐而三面距河亦三至。其未備者﹐必博考而審別之。如冀北抵沙漠﹐徐西抵濟水﹐梁東荊西界巫山﹐豫東兗西界菏澤是也。至於分野主占候﹐以十二次分配﹐十二國不足以盡九州之土﹐與《禹貢》無涉。惟一行「山河兩戒」之說﹐於《導山》《導水》有默契焉﹐故時引以證《經》。

鄭漁仲曰﹕《禹貢》以地命州﹐不以州命地。故兗州可移﹐而濟﹑河之兗州不可移。梁州可攺﹐而華陽黑水之梁州不可攺。是以爲萬世不易之書。史家作志以郡縣爲主﹐郡縣一更則其書廢矣。此至言也。然後世河日徙而南﹐則兗之西北界不可得詳。河南之濟亡﹐則兗之東南界亦苦難辧。華陽專主商﹑洛﹐則梁之西北界茫無畔岸。黑水與雍通波﹐則梁之西南界何所止極。《禹貢》之書𨿽存﹐徒虛器耳。郡縣能亂其疆域﹐山川亦能變其疆域﹐向之不可移者﹐今或移之矣。非研精覃思﹐博稽圖籍﹐其何以正之。

王者以一人養天下﹐不以天下奉一人。禹任土作貢﹐皆祭祀燕饗之需﹐車服器械之飾﹐吉凶禮樂之用﹐國家之所必不可缺者。夫子「無間然」三語﹐深得其心。非但季世徵求之濫不可與同日而論﹐卽伊尹之《獻令》﹐周公之《王會》﹐恐亦屬後人依托﹐借曰有之﹐則殷﹑周之志荒矣。今釋厥貢﹐必一一明其所用﹐如金銀﹑珠玉﹑瑯玕﹑怪石﹑竹木﹑橘柚﹑菁茅之類﹐則尢必詳致其辧﹐使知聖人無一徇欲之事﹐庶不敢厲民以自養耳。

帝都三面距河﹐舟楫環通﹐諸侯之朝貢﹐商賈之懋遷﹐行旅之往來﹐外國之享王﹐皆以達河爲至。其水道曲折﹐經悉志之於州末﹐兗﹑靑﹑徐﹑揚皆由濟﹑漯以達河﹐荊﹑豫皆由洛以達河﹐梁﹑雍皆由渭以達河﹐冀之島夷由碣石以達河﹐揚之島夷由淮﹑泗以達河﹐崑崙﹑析支﹑渠搜由積石以達河﹐下文所謂「四海會同」者﹐具見於此矣。然當時粟米取之於甸服﹐無仰給四方之事﹐所運者惟貢物﹐故輕舟可載﹐山溪可浮﹐「逾於洛」﹑「逾於沔」是也。要其間陸行﹐亦不過數十里﹐聖人之重民力也如此。後世牛羊用人﹐若張湯通褒斜之涎﹐以致漢中之谷﹐陸運百餘里﹐亦不以爲難﹐其於聖人之心﹐相去何啻霄壤。

古者九夷﹑八狄﹑七戎﹑六蠻謂之四海。四海之內﹐分爲九州。九州之內﹐制爲五服﹐以別其遠近。甸﹑侯﹑綏爲中國﹐要﹑荒爲四夷﹐所謂「弼成五服﹐至於五千」者是也。五服之外﹐尙有餘地﹐亦在九州之域﹐所謂「外薄四海﹐咸建五長」者是也。九州之外﹐夷狄戎蠻之地﹐不登版圖﹐不奉正朔﹐王者以不治治之﹐是爲四海。此《禹貢》五服﹑九州﹑四海之名義也。宋儒見它書所稱四海有以水言者﹐遂一切撥棄古訓﹐以四海爲海水﹐四夷爲外國。殊不知《禹貢》九州之內﹐自有中國蠻夷之別。甸﹑侯﹑綏三服則壤成賦之區﹐名曰中邦。要﹑荒二服爲夷爲蠻。沈尹戌曰﹕天子有道﹐守在四夷。仲尼曰﹕天子失官﹐學在四夷。卽其地也。不然﹐郯子豈外國之君長﹐而大荒絕域亦安能爲天子守邪﹗

禹錫圭告成﹐惟據十三年中已然之事﹐錄之以成書﹐其後非必一一盡同也。如舜紹堯肇十有二州﹐則州境之山川已有所更攺。封十有二山浚川﹐則山川之秩祀必有所增益。而命禹以百揆兼司空﹐汝平水土﹐惟時懋哉﹐不僅如此篇所紀而已也。至於土田之肥瘠﹐貢賦之多寡﹐聲教之遠近﹐它時亦必有小異。說經者但當就《禹貢》以釋《禹貢》﹐若牽合前後﹐則反多窒礙矣。

地域之分﹐以髙山大川爲限﹐後世犬牙相制之形無有也。水土之功﹐以決川距海爲則﹐後世曲防逆阞之事無有也。稅斂之法﹐以土田物產爲賦﹐後世口率音律。出錢之令無有也。九州之貢所以給邦用﹐後世奇技淫巧之供無有也。四海之貢所以表向化﹐後世珍禽瑰寶之獻無有也。達河之道所以通貢篚﹐後世飛芻挽粟之役無有也。山川之奠所以秩命祀﹐後世設險守國之計無有也。六府之修所以養民生﹐後世山林川澤之禁無有也。土姓之錫所以褒有徳﹐後世彊榦弱枝之慮無有也。武衛之奮所以戒不虞﹐後世拓土開邊之舉無有也。聲教之訖所以大無外﹐後世招來誘致之術無有也。想其時民安物阜﹐別有一天地﹐其君若臣亦皆心天地之心。覺三代以降﹐號稱善治者﹐猶未免爲小康之事﹐衰世之意。《禮運》首述孔子之言﹐先儒疑爲老莊之緒餘﹐由今思之﹐殆不然也。學者熟讀《禹貢》而有得焉﹐非惟知識日進於髙明﹐抑且心術漸登於淳古。

己卯﹐余復入帝城﹐謁大司徒吉水李公﹐以《禹貢錐指》就正。公覽之﹐喜曰﹕是書博而不雜﹐精而能賅﹐不惟名物殫洽﹐兼得虞夏傳心之要﹐出以問世﹐誰曰不宜。余負墻而謝。今春﹐公寓書天津﹐以示劉侍禦西谷先生﹐先生一見稱賞﹐謂從來所未有﹐復於李公序而行之﹐誠異數也。嗟乎﹐積病無憀﹐終日仰面看屋梁﹐著書當時﹐聊代萱蘇﹐今乃重災梨棗﹐詅音令。癡符之誚﹐其能免乎﹖

康熙辛巳夏五﹐徳淸胡渭元名渭生﹐字胐明﹐一字東樵。敬述於禦河舟次。

禹貢錐指略例

