

欽定四庫全書

經部二

尙書日記

書類

提要

【臣】等謹案尙書日記十六卷明王樵撰樵字明逸金壇人嘉靖丁未進士官至南京右都禦史諡恭簡是編不載經文惟按諸篇原第以次詮釋大旨仍以蔡傳爲宗制度名物蔡傳有所未詳者則采舊說補之又取金氏通鑑前編一書有闗於當時事迹者悉爲采入如微子抱器箕子受封周公居東致辟諸條皆考據詳明折衷精當其書乃樵自山東乞歸時所作又有書帷日記一書互相參證晚年復手自增刪以別記附入合爲一書明代以蔡傳立學官著於令甲於是解書者遂有古義時義之分自書傳防選以下數十家是爲古義而經生科舉之文不盡用書經大全以下主蔡氏而爲之說者坊肆所盛行是爲時義樵是書𨿽爲舉業而設而於經防實多所發明可謂斟酌於古今之間而得其通者固非剽剟疏淺諸家所能及也乾隆四十二年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

尙書日記原序

傳尙書者非一家至蔡先生集傳宗本程朱義始益精而學者罕窮其歸趣何也經文蕳奧事理兼該非不該不徧之學驟能通貫孟子曰誦其詩讀其書不知其人可乎是以論其世也蓋以詩書所載皆其人之實讀其書如身在其時論其世如事在於已則我之心卽古人之心古人之心卽我之心然後所謂知其人者可得而幾也吁豈易言哉今去聖人之世𨿽逺而其心固在故居千載之下可仰而求有不求未有求而無得者也予未有得而不敢不求者也敬援橫渠張子札記之法但以自驗所進日久成帙遂編次之初不敢以傳之人人然此學人之所共有願觀者則出之儻讀而頗亦有契者乎則以是爲適國之舟車送者自崕而反奚不可者萬曆乙未春三月丙子朏金壇王樵序

凡例

一蔡氏傳經體不得不簡是編欲以羽翼之故不厭詳體各不同也

一義理蔡傳發明已盡今欲學者認歸切己可用故多引之使近不欲推之使逺昔漢武帝以尙書爲朴學弗好司馬遷敍七國楚漢事使人如見而五帝三代本紀殊不逮諸篇蓋遷有史材無經學其作此諸紀也摭經入史故辭多拙經外旁綴雜聞故事多陋故愚嘗謂能以今事通古事斯爲明經能以古文敍今事斯爲良史尙書經中之史也武帝不知通古事於今事故以爲朴學本紀史中之經也司馬子長但以史材作之故不足以通古予何足以知前人短長但以家世業是經時爲子弟說之亦欲使人如見庶有所入不爲空言故本其記錄之意如此云

一書以道政事制度事迹有不可略者采注防及他家以備攷蔡傳及制度處如堯典中歷象舜典中璣衡禹貢中地理皆已詳悉此外有未詳者悉補之事迹有金氏通鑑前編一書其說之有補於經者多采入夫讀其書如身在其時論其世如事在於已則𨿽制度事迹有不可以久逺難稽而略之者其所未逮則尙有俟於大雅之刋正云

一舊說相沿如文王稱王武王觀兵周公居攝之類先儒俱已辧正此外如微子抱祭器歸周箕子受封朝鮮周公居東爲東徵我之弗辟爲致辟皆關聖賢大節而傳記異辭不無害教今悉辧之

一經中朱子已有定論而蔡氏偶未之及者從朱子一討論貴求其是采輯不厭於廣或定從一家或兼存眾說各有謂也

一引用先儒成說皆稱某氏惟孔防稱正義【以已有漢孔氏】本朝先軰稱諡或官無官者従時所稱其雜引及之若馬融王肅旁引及之若鄭之類俱本原文初非義例

欽定四庫全書

尙書日記卷一

明王樵撰虞書

堯典

書自禹貢以後毎篇各記一事獨典謨所載不倫而五篇體制相似蓋岀於一人之手唐虞夏𨿽曰異代實相去不逺舜史記堯事禹史記舜事不應皆曰稽古以理考之紀載出於虞史而緒成於夏啟以後史臣之手稽古等語夏史所加也春秋傳多引爲夏書據所成也孔子定爲虞書原所作也且曰虞則上可以該堯下可以該禹三聖相授受之淵源於是備矣○古無舜典合於堯典以堯該舜堯典謂之虞書以虞該唐○堯說者曰陶唐氏號按堯舜禹皆名也古者世質生無號死無謚𨿽天子亦名之而已○典従冊在丌上皆象形字以丌尊閣冊爲典爲兩體防意以可常法而訓爲常是就音假借此字今備六書三體○古者大事書之於冊小事書之於方又小書之於簡單執一冊曰簡方版也版廣於簡連編諸簡乃名爲冊其文象編簡之形此載堯事故名堯典

曰若稽古帝堯曰放勲至格於上下古人發端之語例皆鄭重如曰若稽古曰若古有訓皆發語之辭曰與粵通史記稱堯舜禹皆云粵若稽古用古文也孔氏尙書始作曰若稽古自漢以來書序篇名與經文連讀之故說者因誤以曰爲史氏之言若稽古爲順考古道若然則若古有訓蚩尢惟始作亂豈蚩尢亦能順考古道而行之者邪劉安世曰自昔在帝堯至作堯典序文也堯典二字古篇目也曰若發語辭也○粵與越同史漢越皆作粵周書越若來亦粵若之例也○自洪荒以來羲農黃帝數聖人作皆有功於生民而堯之功爲尢大故曰放勲蓋自古極治之盛莫過於堯前乎此者有未至後乎此者莫能加○馬融云威儀表備謂之欽照臨四方謂之明經緯天地謂之文道徳純備謂之思漢志亦曰內曰恭外曰欽其說非是欽果屬外則帝曰欽哉豈屬外乎朱子曰恭主容敬主事恭見乎外敬主乎中於此又合之曰欽恭敬也盡欽之義盡聖人之徳矣其曰敬體而明用此聖學傳心之祕亦自程朱始發之程子曰君子修已以敬聰明睿智皆由此出以此事天饗帝朱子曰人之所以不聰不明者止緣身心惰嫚便昏塞了其解太極圖說曰敬則欲寡而理明嗚呼此所以爲敬體而明用也與蓋心學之要也感興詩曰放勲始欽明南靣亦恭已大哉精一傳萬世立人紀猗與嘆日躋穆穆歌敬止戒獒光武烈待旦起周禮恭惟千載心秋月照寒水魯叟何常師刪述存聖軌○明通明也聖人無欲則淸明在躬若照臨四方乃明之用也程子曰聖人齋戒敬也以神明其徳○敬明對言堯典是也敬義對言坤六二文言與太公丹書是也敬恕對言孔子之答仲弓問仁是也敬簡對言仲弓之論子桑伯子是也而敬常爲體○天地之經緯庶事之條理燦然於吾心此聖人徳性之文也○自一身動靜威儀之則以至區處萬事莫不有文皆道心所達也○文者思之著見思之見於事而燦然條理者文也此條理皆由心之文理宻察中出是思也文理宻蔡自深逺而非淺近○馬融云慮深通敏謂之思深也通也敏也思字具三義○允恭所謂動容周旋中禮盛徳之至也徳愈盛而心愈下故克讓○金氏曰恭讓欽之接於人者也○眞氏曰堯之徳以欽爲首而其行以恭爲先學者之學聖人此其凖的也○舉聖人行實盡於恭讓二言何也中庸曰篤恭而天下平論語曰能以禮讓爲國乎何有平天下只一恭字辦爲國以禮只一讓字辦卻恭之所包者廣凡衣冠瞻視容貌辭气之無不尊嚴也事天饗帝社稷宗廟之無不祗肅也親親尊賢使臣蒞民之無不有體也深宮大廷出入起居之無不端莊也皆恭也讓字亦不指一事唐虞之時君則揖讓而治也臣則濟濟相讓也黎獻則誰敢不讓也虞賔則羣後徳讓也凡服人之善讓善於人遜利於人割欲於己皆讓也凡人所以彊爲恭而不實欲爲讓而不能者梏於有我之私而不知天地萬物同體之義其不恭不遜之根有未去故也○允恭而爲堯象恭而爲共工恭儉豈可以聲音笑貌爲哉堯至誠無息共工靜言庸違此其所以相逺也○光被四表格於上下楊敬仲曰堯未嘗推而大之天地萬物皆在堯一性中動之斯應分內事也

克明俊徳至黎民於變時雍此數句與舜愼徽五典五典克従孔子綏之斯來動之斯和語意一類皆聖人作用神速處堯之功大而無所不至於此可以見其實夫聖人所謂功者身修家齊國治天下平而已矣漢唐之君外身心而求事業其所規爲建立於世者方自以爲掀天掲地而不知自聖賢處之百官萬務金革百萬之眾與飲水曲肱樂在其中萬變皆在人其實無一事蓋得此義理在此甚事不盡自是天來大事處以此理曽何足論也○聖人之徳固無積累之漸然其功化之及物則未嘗不自近以及逺故訂傳云此言堯推其徳自身而家而國而天下所謂放勲者也下个推字非謂堯亦待於推已及人推此及彼也乃曽子固所謂克明俊徳有諸身故能求諸家有諸家故能求諸國有諸國故能求諸天下之意○上備舉堯之眾徳而首以欽之一言此總挈堯之盛徳而蔽以明之一言大哉君徳之貴於明乎明則聖昏則愚明則治昏則亂明則在己之理欲判然在人之邪正別白昏則是非之了然者且不省利害之在邇者且不察大哉君徳之貴於明乎堯爲萬古明君之首語其本曰欽而已敬則明肆則昏聖人之心小心翼翼昭事上帝是以淸明在躬志气如神而其功及於家國天下程子所謂惟上下一於恭敬則天地自位萬物自育气無不和而四靈畢至此體信達順之道以此事天饗帝者也○正義曰此經三事相類古史交互立文以親言旣睦平章言昭明協和言時雍睦卽親也章卽明也雍卽和也各自變文以類相對○按於九族曰親曰睦於百姓曰章曰明於萬邦曰和曰雍隨地立文其實睦者亦明明者亦和和者明亦在其中矣但九族則宜云親睦親睦則恩義篤倫理正卽九族之昭明也百姓天子所自涖作之君師施之政教其視外爲詳故特曰昭明謂皆能自明其徳也萬邦至廣故曰協和於是黎民莫不風動一變其舊而和焉至是萬邦亦昭明矣能使萬邦之人皆能自明其徳嗚呼盛哉大學曰在明明徳在新民在止於至善惟堯以之大學言其理堯典記其實事○九族孔氏云髙祖孫之親陸氏釋文云九族上自髙祖下至孫凡九族馬鄭同正義曰夏侯歐陽等謂九族者父族四【本族一姑之夫家二姊妹之夫家三女子之夫家四】母族三【母之本族一母之母族二姨母之家三】妻族二【妻之本族一妻之母族二】白虎通母族三母之父母母之昆弟母之昆弟子父族妻族與前說同許氏【謙】曰母之父母昆弟及昆弟子止是本姓一族不可謂三族也母有母之族而父反無之二家皆言妻之母族是又厚於妻而薄於父也今但自髙祖至孫而一以服斷之則上下旁殺之餘外姓凡有服之親皆該在其中親疏畢舉輕重適當而無前說之失矣○百姓孔傳解爲百官正義曰經傳之言百姓或指天下百姓此下句乃有黎民故知百姓卽百官也百官謂之百姓者隱八年左傳雲天子建徳因生以賜姓謂建立有徳以爲公卿因其所生之地而賜之以爲其姓令其收斂族親自爲宗主明王者任賢不任親故以百姓言之今按平章百姓百姓不親百姓如防考妣罔違道以干百姓之譽皆指民言且下黎民屬萬邦則此百姓是畿內自不爲復先國治而後天下平正合於大學之序蔡傳精矣注防非也

乃命羲和至敬授人時紀堯徳化之後首及於命羲和者程子曰事之最大最先在推測天道治歷明時萬事莫不本於此修齊治平治之道也順時作歷創制立度治之法也聖人治天下惟此兩端而已朱子曰歷是古時一件大事故炎帝以鳥名官首曰鳯鳥氏歷正也嵗月日時旣定則百工之事可考其成○乃者繼事之辭蓋史家記事之體說一事了又及一事則以乃字起之非謂堯之治至於萬邦時雍始有事於命羲和也○春秋傳曰乃者難辭王安石曰乃者繼事之辭今按乃命羲和與箕子乃言曰俱當從難辭之例○孔氏曰重黎之後羲氏和氏世掌天地四時之官故堯命之使敬順昊天歷象其分節敬天時以授人此舉其目下別序之○正義曰馬融鄭皆以此命羲和者命爲天地之官下云分命申命分爲四時之職天地之與四時於周則冡宰司徒之屬六卿是也孔言此舉其目下別序之則惟命四人無六官也釋天云春爲蒼天夏爲昊天秋爲旻天冬爲上天毛詩傳云尊而君之則稱皇天元气廣大則稱昊天仁覆閔下則稱旻天自上降監則稱上天據逺視之蒼蒼然則稱蒼天爾雅四時異名詩傳卽隨事立稱六籍之中諸稱天者以情所求言之爾星二十八宿布在四方隨天轉運辰日月所防也日行遲月行疾毎月之朔月行及日而與之防防必在宿分二十八宿是日月所防之處舉其人目所見以星言之論其日月所防以辰言之其實一物也日月與星天之三光四時變化以此爲政故命羲和以算術推步累歷其所行法象其所在具有分數節候敬記此天時以爲歷而授人也○金氏曰歷紀數之書也言天者所謂堯歷也象者觀天之器後篇璣衡之屬是也言天者謂渾天儀始於此朱子曰羲和卽是下四子或云有羲伯和伯共六人未必是履祥按尙書大傳舜巡四嶽祀泰山霍山皆奏羲伯之樂華山山奏和伯之樂其方與時與二氏所掌者合則羲伯和伯當有其人蓋四子分職必有二伯以總之不然歷法無所統矣

附錄黃氏曰天體圓地體方圓者動方者靜天包地地依天天體周圍三百六十五度四分度之一徑一百二十一度四分度之三凡一度爲百分四分度之一卽百分中二十五分也四分度之三卽百分中七十五分也天左旋東出地上西入地下動而不息一晝一夜行三百六十六度四分度之一【緣日東行一度故天左旋三百六十六度然後日復出於東方也】地體徑二十四度其厚半之勢傾東南其西北之髙不過一度邵雍謂水火土石合而爲地今所謂徑二十四度者乃土石之體爾土石之外水接於天皆爲地體地之徑亦得一百二十一度四分度之三也兩極南北上下樞是也北髙而南下自地上觀之北極出地上三十五度有餘南極入地下亦三十五度有餘兩極之中皆去九十一度三分度之一謂之赤道橫絡天腹以紀二十八宿相距之度大抵兩極正居南北之中是爲天心中气存焉其動有常不疾不徐晝夜循環斡旋天運自東而西分爲四時寒暑所以平陰陽所以和也日太陽之精主生養恩徳人君之象也人君有道則日五色失道則日露其慝譴告人主而儆戒之如史誌所載日有食之日中烏見日中黒子日色赤日無光或變爲孛星夜見中天光芒四溢之類是也日體徑一度半自西而東一日行一度一嵗一周天所行之路謂之黃道與赤道相交半出赤道外半入赤道內冬至之日黃道出赤道外二十四度去北極最逺日出辰日入申故時寒晝短而夜長夏至之日黃道入赤道內二十四度去北極最近日出寅日入戌故時暑晝長而夜短春分秋分黃道與赤道相交當兩極之中日出卯日入酉故時和而晝夜均焉月太陰之精主刑罰威權大臣之象大臣有徳能盡輔相之道則月行常度或大臣擅權貴戚宦官用事則月露其慝而變異生焉如史誌所載月有食之月掩五星五星入月月光晝見或變爲彗星陵犯紫宮侵掃列捨之類是也月體徑一度半一日行十三度百分度之三十七二十九日有餘一周天所行之路謂之白道與黃道相交半出黃道外半入黃道內出入不過六度如黃道出入赤道二十四度也陽精猶火陰精猶水火則有光水則含影故月光生於日之所照魄生於日之所不照當日則光明就日則光盡與日同度謂之朔【月行潛於日下與日防也】邇一遐三謂之【分天體爲四分謂初八日及二十三日月行近日一分謂之邇一逺日三分謂之遐三邇日一分受日光之半故半明半魄如弓張上昏見故光在西下旦見故光在東也】衡分天中謂之望【謂十五日之昏口入西月出東東西相望光滿而魄死也】光盡體伏謂之晦【謂三十日月行近於日光體皆不見也】月行於白道與黃道正交之處在朔則日食在望則月食日食者月體掩日光也月食者月入暗虛不受日光也【暗虛者日正對照處】經星三垣二十八舎中外官星是也訃二百八十三官一千五百六十五星其星不動三垣紫防太微天市垣也二十八舎東方七宿角亢氐房心尾箕爲蒼龍之體北方七宿斗牛女虛危室壁爲靈之體西方七宿奎婁胃昴畢觜參爲白虎之體南方七宿井鬼柳星張翼軫爲朱雀之體中外官星在朝象官如三臺諸侯九卿騎官羽林之類是也在野象物如雞狗狼魚龞之類是也在人像事如離宮閣道華蓋五車之類是也其餘因義制名觀其名則可知其義也經星皆守常位隨天運轉譬如百官萬民各守其職業而聽命於七政七政之行至其所居之次或有進退不常變異失序則災祥之應如影響然可占而知也緯星五行之精木曰嵗星火曰熒惑土曰塡星金曰太白水曰辰星並日月而言謂之七政皆麗於天天行速七政行遲遲爲速所帶故與天俱東出西入也五星輔佐日月斡旋五气如六官分職而治號令天下利害安危由斯而出至治之世人事有常則各守其常度而行其或君侵臣職臣專君權政令錯繆風教陵遲乖气所感則變化多端非復常理如史誌所載熒惑入於匏一夕不見匏在黃道北三十餘度或勾已而行光芒震耀如五斗器太白忽犯狼星狼星在黃道南四十餘度或晝見經天與日爭明甚者變爲妖星嵗星之精變爲欃槍熒惑之精變爲蚩尢之旗塡星之精變爲天賊太白之精變爲天狗辰星之精變爲枉矢之類如日之精變爲孛月之精變爲彗政教失於此變異見於彼故爲政者尢謹焉天漢四瀆之精也起於鶉火經西方之宿而過北方至於箕尾而入地下二十四气本一气也以一嵗言之則一气爾以四時言之則一气分而爲四气以十二月言之則一气分而爲六气故六陰六陽爲十二气又於六陰六陽之中毎一气分其初終則又裂而爲二十四气二十四气之中毎一气有三應故又分而爲三是爲七十二原其本始實一气爾自一而爲四自四而爲十二自十二而爲二十四自二十四而爲七十二皆一气之節也十二辰乃十二月斗綱所指之地也斗綱所指之辰卽一月元气所在正月指寅二月指卯三月指辰四月指巳五月指午六月指未七月指申八月指酉九月指戌十月指亥十一月指子十二月指丑謂之月建天之元气無形可見觀斗綱所建之辰卽可知矣斗有七星第一星曰魁第五星曰衡第七星曰杓此三星謂之斗綱假如建寅之月昏則杓指寅夜半衡指寅平旦魁指寅他月放此十二次乃日月所防之處凡日月一嵗十二防故有十二次建子之月次名枵建丑之月次名星紀建寅之月次名析木建卯之月次名大火建辰之月次名壽星建巳之月次名鶉尾建午之月次名鶉火建未之月次名鶉首建申之月次名實沈建酉之月次名大梁建戌之月次名降婁建亥之月次名陬訾十二分野卽辰次所臨之地也在天爲十二辰十二次在地爲十二國十二州凡日月之交食星辰之變異以所臨分野占之或吉或凶各有當之者矣

分命羲仲至鳥獸鷸毛正義曰此言分命者上云乃命羲和總舉其目就乃命之內分其職掌使羲主春夏和主秋冬分一嵗而別掌之故言分命就羲和之內又重分之故於夏變言申命旣命仲而復命叔是其重命之也○正義曰孔氏意以羲和非是卿官別掌天地但天地行於四時四時位在四方平秩四時之人因主方嶽之事【孔氏以四嶽卽羲和四子】猶自別有卿官分掌諸職左傳稱少昊氏以鳥名官五鳩氏卽周世之卿官也五鳩之外別有鳯鳥氏歷正也班在五鳩之上是上代以來皆重歷數故知堯於卿官之外別命羲和掌天地也於時羲和似尊於諸卿後世以來稍益卑賤周禮太史掌正歳年以序事卽古羲和之任也○程子曰古之時分羲和以職天道以正四時遂司其方主其時政在堯謂之四嶽周乃六卿之任統天下之治者也後世學其法者不復知其道故星歷爲一技之事而與政分矣○朱子曰羲和主歷象授時而已非是各行其方之事○金氏曰宅度也蔡邕石經作度歷法以日行起度以日出入方隅定晷刻气宅嵎夷南交西朔方出納敬致皆所以定卯酉子午之中推日出入之方朝夕之景及致日中之景寅敬賔餞謹其事也永短中星皆自是推然中星又所以定日度也日宵永短與中星連言者初昏而中星以星之初見爲書夜之分又分折四中以得日度之的以日宵之中立二分以永短之極立二至○蘓氏曰禹貢嵎夷在靑州又曰暘谷則其地近日而光明當在東方海上以此推之則昩谷當在西極朔方幽都當在幽州而南交爲交趾明矣春曰宅嵎夷夏曰宅南交冬曰宅朔方而秋獨曰宅西徐廣曰西今天水之西縣也羲和之任亦重矣堯都於冀而其所重任之臣乃在四極萬里之外理必不然當是致日景以定分至然後歷可起也故使往驗之於四極非常宅也○許氏曰三方皆寅敬於日而北方不言於文勢亦少一句非缺文也蓋嵗與方與晝夜各以類従故春之中於東方朝時賔日秋則西方昏時餞之夏則南方午時致之冬則北方宜於夜半非禮日之時而地去日逺非所經地故北方無祭日之文○又曰仲叔專候天以驗歷以日景驗一也以中星驗二也旣仰觀而又俯察於人事三也析因夷隩皆人性不謀而同者又慮人爲或相習而成則又逺取諸物四也蓋鳥獸無知而囿於气其動出於自然故也驗之詳如此所以正歷正歷則專爲使民趨作訛成易之時體天𨿽聖人之事亦凡以爲民也○又曰四方之職皆互文而見宅西則嵎夷爲東可知朔言方則三方可知北曰幽都則南明都可知言南交則朔方爲北可知舉春日中則宵中可知秋宵中則日中可知日永短則宵永短可知春中星全舉七宿言鳥則夏秋冬之爲龍虎武可知夏獨舉大火一辰則春鶉火秋枵冬大梁可知秋冬獨言一宿則春星宿夏房宿可知至於分申殷正又是明互者虞廷史官皆大賢不惟紀事之精其文章之妙亦不可及○出日納日之日日月之日也日中永短之日日夜之日也○元授時歷議曰天道運行如環無端治歷者必就陰消陽息之際以爲立法之始陰陽消息之機何從而見之惟其日晷進退則其機將無所遁之之法不過植表測景以究其气至之始○又曰擇地平衍設水凖繩墨植表其中以度其中晷○又曰𨿽晷景長短所在不同而其景長爲冬至景短爲夏至則一也惟是气至時刻攷求不易蓋至日气正則一嵗气節從而正矣○致日之致謂度其景至否以知其行得失也○附土圭之法朱子曰大司徒以土圭求地中今人都不識土圭鄭康成解亦誤圭只是量表影底尺長一尺五寸以玉爲之夏至後立表視表影長短以玉圭量之若表影恰長一尺五寸此便是地之中【晷長則表影短晷短則表影長冬至後表影長一丈三尺餘】今之地中與古已不同漢時陽城是地之中本朝嶽臺是地之中已自差許多問地何故有差曰想是天運有差地隨天轉而差今坐於此但知地之不動爾安知天運於外而地不隨之以轉邪天運之差如古今昏旦中星之不同是也○又曰周禮注云土圭一寸折一千里天地四防升降不過三萬里土圭之影尺有五寸折一萬五千里以其在地之中故南北東西相去各三萬里問何謂四遊曰謂地之四遊升降不過三萬里非謂天地中間相去止三萬里也又曰然則冬夏晝夜之長短非日晷出沒之所爲乃地之防轉四方而然爾○又曰土圭之法立八尺之表以尺五寸之圭橫於地下日中則影蔽於圭此乃地中爲然如浚儀是也今又不知浚儀果爲地中否問何故以八尺爲表曰此湏用勾股法算之南北無定中必以日中爲中北極則萬古不易者也○正義曰一歳之中在東則耕作在南則化育在西則成熟在北則攺易故以方名配嵗事爲文言順天時以勸課人務也○平秩句錯於賔日日中之間與上下不相因非謂寅賔了卽平秩也余放此○陳氏曰日之行也斗建寅則出乙而漸北斗建午則出艮而漸南漸北則春旣分而晝加長漸南則秋旣分而晝加短長短不過百刻○蔡氏曰天體北髙而南下地體平著乎其中日近北則去地逺而出早入遲故晝長日近南則去地近而出遲入早故晝短日分十二時者嵗月日時之定數日分百刻者古歷日分之用數○日出爲晝日入爲夜晝夜一周共爲百刻以十二辰分之每辰得八刻三分刻之一無間南北所在皆同一晝夜平分各五十刻長不過六十刻短不過四十刻地中以南長有不及六十刻者短有不止四十刻者地中以北長有不止六十刻者短有不及四十刻者○正義曰曲禮說軍陳象天之行前朱雀後武左靑龍右白虎雀卽鳥也武謂甲捍禦故變文言武焉此經舉宿爲文不類春言星鳥總舉七宿夏言星火獨指房心虛昴惟舉一宿文不同者互相通也天道左旋日體右行故星見之方與四時相逆春則南方見夏則東方見秋則北方見冬則西方見書緯言春夏相與交秋冬相與互謂之母成子子助母斯假妄之談爾○陳氏曰書之所言皆昏星也書於仲夏舉房心【火房心也正義曰七宿房在其中但房心連體火統其名左傳言火中火見詩稱七月流火皆指房心爲火】而月令舉亢書於仲秋舉虛而月令舉牛書於仲冬舉昴而月令舉壁則書之中星常在後而月令中星常在前蓋月令舉月本書舉月中也○鄭氏曰二十八宿環列於四方隨天而西轉東方七宿自角至箕是爲蒼龍以次捨而言則房心爲大火之中南方七宿自井至軫是爲鶉鳥以形而言則有朱鳥之象虛者北方七宿之中星也昴者西方七宿之中星也星本不移附天而移天體北傾故北極居天之中二十八宿半隱半見隱見各有時必於南方考之仲春之月星火在東星鳥在南星昴在西星虛在北至仲夏則鳥轉而西火轉而南虛轉而東昴轉而北至仲秋則火轉而西虛轉而南昴轉而東鳥轉而北至仲冬則虛轉而西昴轉而南鳥轉而東火轉而北來嵗仲春則鳥又轉而南矣循環無窮堯典考中星以正四時甚簡而明異乎呂令之星舉月本也○林氏曰鳥火虛昴皆是分至之昏見於南方直正午之中星而孔氏謂七星畢見不以爲中星王肅覺其非遂謂宅嵎夷孟月也日中日永宵中仲月也鳥火虛昴季月也此說並與天象偶合然分孟仲季非書之意蓋不知歷家有嵗差之法以月令日在某宿而求之所以不合按歷家自北齊向子信始知嵗差之法以故歷推之凡八十餘年差一度月令日在某宿比之堯時則已差矣故唐一行雲日在虛一則星火星昴皆以仲月昏中而沈存中亦云堯典日短星昴今乃日短星東壁以此知嵗差之法乃歷家之所通知特先儒未之思爾蓋仲春之月日在昴入於酉地則初昏之時鶉火之星見於南方正午之位當是時也晝五十刻夜五十刻是爲春分之气故曰日中星鳥以殷仲春仲夏之月日在星入於酉地初昏之時大火之星見於南方正午之位當是時也晝長夜短晝六十刻夜四十刻是爲夏至之气故曰日永星火以正仲夏仲秋之月日在心入於酉地則初昏之時虛之星見於南方正午之位當是時也晝夜分晝五十刻夜五十刻是爲秋分之气故曰宵中星虛以殷仲秋仲冬之月日在虛入於酉地初昏之時昴星見於南方正午之位當是時也晝短夜長晝四十刻夜六十刻是爲冬至之气故曰日短星昴以正仲冬分至之气旣定則十二月之气無不定矣春曰日中秋曰宵中蓋互文以見日夜之分也春曰星鳥夏曰星火秋曰星虛冬曰星昴蓋四方躔度之星以名言之自角亢氐房心尾箕至於井鬼栁星張翼軫凡二十有八以日月所防言之則訾陬降婁大梁實沈鶉鳥鶉火鶉尾壽星大火析木星紀枵凡一十有二以物象言之則靑龍武白虎朱雀凡四作典者欲備見故互言之春秋言殷冬夏言正者亦猶春秋謂之分冬夏謂之至也分至定則十二月之中气無不定矣○朱子曰中星或以象言或以次言或以星言者蓋星適當昏中則以星言如星虛星昴是也星不當中而適當其次者則以次言如星火是也次不當中而適界於兩次之間者則以象言如星鳥是也聖人作歷推考參驗以識四時中星其立言之法詳宻如此又按堯時冬至日在虛昏中昴今日在斗昏中壁中星古今不同者蓋天有三百六十五度四分度之一嵗有三百六十五日四分日之一天度四分之一而有餘嵗日四分之一而不足故天度常平運而舒日道常內轉而縮天漸差而西嵗漸差而東此嵗差之由唐一行所謂嵗差者日與黃道俱差是也古歷簡易未立差法但隨時占候修攺以與天合至東晉虞喜始以天爲天以嵗爲嵗乃立差法以追其變約以五十年退一度何承天以爲太過乃倍其年而又反不及至隋劉焯取二家中數七十五年爲近之然亦未爲精宻也又曰中星自堯時至今已差五十度○初昏者日已落星初明凡測星辰俱用此時測日景則用日中中星者當南方之正直午位之中者也星隨天西轉無刻不有中星但考驗之法以初昏爲候○古今歷凡幾攺一歷之攺廣集眾見思無遺智法無遺術宜其永久不變然歷代長於歷者不數嵗而輙差杜預曰陰陽之運隨動而差差而不已遂與歷錯歐陽公曰事在天下其易差者莫如歷夫所以差者由天周有餘日周不是也天日之差恆於中星驗之○殷卽是分字正卽是至字以者以是日中星鳥而驗夫陽之中爲仲春焉蓋仲春之气節正轉以推季孟則可知矣余放此○又曰析因夷隩乃是驗之於人以審气候之寒溫與下句驗之於物以審時物之變遷語意相似若謂此句爲定農事之早晚則下句爲欲定何事耶大抵命此四官皆考天時以作歷之事歷正則可以授民時治百官而農桑田役之務飲食居處之宜無不得其序矣不必於此遽指一事而言也○今按以析因等句爲定農事之早晚是林氏之說○正義曰在見物之察也三時有事當次序之故言平秩冬則物皆藏入事畢更新湏省察之故異其文○許氏曰易攺易也仲冬建子之月新舊承續之交是除舊易新之時防謂人三時在野冬入隩室物則三時生長冬入囷倉是人與物皆攺易也謹約蓋藏循行積聚曰爲攺嵗入此室處故在察其政以順天常○訂傳云旣命羲和造歷制器而又分方與時使各驗其實以審夫推步之差聖人之敬天勤民其謹如是是以術不違天而政不失時也此重結欽若敬授之意術不違天所謂欽若也政不失時所謂敬授也作訛成易以上分方日宵永短以下分時所以必分方與時者欲其專於一則精而審也

帝曰咨汝羲曁和至庶績咸熈天體至圓周圍三百六十五度四分度之一【四分度之一謂周天全度外其零度介一度四分中之一分也以對周嵗全日外其零日亦有四分中之一分所謂四分日之一也】繞地左旋常一日一周而過一度【朱子曰天行健這个物事極是轉得速且如今日與月星都在這度上明日旋一轉天卻過了一度】日麗天而少遲故日行一日亦繞地一周而在天爲不及一度【天之過處便是日之退處橫渠雲天左旋處其中者順之少遲則反右矣○日非退也以天之進而見其退爾歷家謂日月皆右旋以此蓋不計天之進而但以日之退爲右旋以背而爲靣也】積三百六十五日九百四十分日之二百三十五而與天防【天日進而日日退積至三百六十五日四分日之一則天所進過之數又恰周得本數而日所退之度亦恰退盡本數遂與天防而成一年○凡云九百四十分者是一日之分數九百四十分爲一日其二百三十五分卽四分日之一○以气朔有不盡之數難分故毎舉以表奇�之數】是一嵗日行之數也【日之所行在天成度在歷成日】月麗天而又遲一日常不及天十三度十九分度之七【十九分度之七者以月行第十四度分爲十九分而月又行及其七分也每分該四十九分五釐則七分約得三百四十六分零】積二十九日九百四十分日之四百九十九【六時零三刻弱】而與日防十二防得全日三百四十八【乃十二个二十九日○全日淨日也對余分言】余分之積又五千九百八十八【乃十二个四百九十九分】如日法九百四十而一【如算日之法以九百四十分爲一日】得六【凡得六日】不盡三百四十八【將余分五千九百八十八除之六日外猶餘此數】通計得日三百五十四日九百四十分日之三百四十八是一嵗月行之數也【一嵗三百六十日而月行少五日又五百九十二分】嵗有十二月月有三十日三百六十者一嵗之常數也故日與天防而多五日九百四十分日之二百三十五爲气盈月與日防而少五日九百四十分日之五百九十二者爲朔虛合气盈朔虛而閏生焉故一嵗閏率則十日有奇【口之八百二十七】三嵗一閏率則三十二日有奇【日之六百單一】五嵗再閏則五十四日有奇【日之三百七十五】十有九嵗七閏則气朔分齊是爲一章也○許氏曰閏法十九嵗气朔分齊爲一章此亦大略也蓋十九嵗猶有餘分未盡若整齊則湏十一月甲子朔子時半冬至爲歷元而十九年爲章二十七章爲防【五百一十三年】三防爲統【一千五百三十九年】三統爲元積四千六百一十七年則日月皆無餘分而又得十一月甲子朔夜半冬至而又爲歷元矣○春秋文公元年左氏曰於是閏三月非禮也先王之正時也端於始舉正於中歸余於終正義曰日月轉運於天猶如人之行步故推歷謂之步歷步歷之始以爲術之端首謂歷之上元必以日月全數爲始於前更無餘分以此日爲術之端首故言西端於始也期之日三百六十有六日謂從冬至至冬至必滿此數乃周天也一嵗爲十二月猶有十一日有餘未得周也分一周之日爲十二月則毎月常三十日余計月及日爲一月則毎月惟二十九日余前朔後朔相去二十九日余前气後气相去三十日余毎月參差气漸不正但觀中气所在以爲此月之正取中气以正月故言舉正於中也月朔之與月節毎月剰一日有餘所有餘日歸之於終積成一月則置之爲閠故言歸余於終又曰閠後之月中气在朔則斗柄月初已指所建之辰閠前之月中气在晦則斗柄月末方指所建之辰故舉月之正在於中气則斗柄常不失其所指之次如是乃得寒暑不失其常○閠無中气斗指兩辰之間此所以異於它月也○張子曰閠余生於朔不盡周天之气朱子曰周天之气謂二十四气也月有大小朔不得盡此气而一嵗日子足矣故置閠又曰期三百有六旬有六日而今一嵗三百五十四日者積朔空餘分以爲閏朔空者六小月也余分者五日四分日之一也○朱子曰歷家以進數難算只以退數算之此是防法故謂之右行乃云日行遲月行疾此錯說也歷家若順算則箕著那相去處度數多季通云西域有九執歷是順算○又曰橫渠少遲則反右之說極精如以大輪在外一小輪載日月在內大輪轉急小輪轉慢𨿽都是左轉只有急有慢便覺日月似右轉了禮記月令防云日月循天左行日一日一夜一周天而天一周之外更行一度其說可證也○又曰日月左旋之說恐人不曉故詩傳只載舊說○行之健者莫如天次於天者莫如日天之行一日繞地一周而過一度日之行一日亦繞地一周而在天爲不及一度則天之過乃日之退也日非退也以天之過而見其退爾天日進而日日退各盡本數而其過與退之初度適相值焉則天與日防而气之爲時序節候者於是乎一周所謂期也期之日爲三百以旬計又六旬舉奇零之成數又六日焉是所以成人間嵗月日時之而人事之所憑以爲節者也分一周之日爲十二月則毎月常三十日余計月及日爲一月則毎月惟二十九日余前朔後朔相去二十九日余前气後气相去三十日余毎月參差气漸不正寧無所以處之乎此閠月之所由生也○天周有餘日周不足此嵗差之由日行所多月行所少此閠法之由○本文期字閠字嵗字是三个眼目天有四時分爲二十四气一月二气皆朔气在前中气在後節气有入前月法中气無入前月法朔气匝爲年中气匝爲嵗中朔不齊正之以閠而四時乃定嵗功乃成○嵗是人間所用期是天气一周此期與嵗之別也若有期無嵗則如外域但以艸木開落爲春冬又有年無月但以月盈爲時此便是荒逺之俗彼以射獵爲生不知耕稼生養之道在中國則有人倫有政事故嵗月日時必有紀以次人事先後之宜以盡裁成輔相之道故有嵗則必有月有春夏秋冬則必有晦朔望皆不容有差此定四時成嵗所以爲庶務之先而閏法之所由起也○按允釐百工庶績咸熈卽朱子所謂嵗月日時旣定則百工之事可考其成也聖人治歷明時卽人事一時修舉人與天常相應四時行焉百物生焉天之所以示乎人也水火金木土谷惟修正徳利用厚生惟和人之所以因乎天也羲和明而頒之九官奉而行之其事一而已後以財成天地之道輔相天地之宜以左右民此之謂也堯典記命羲和而允百工庶績咸熈九官之治在其中矣舜典記命九官而欽哉惟時亮天功羲和所明在其中矣蓋互相備也馬端臨謂陶唐氏以前之官所治者天事以後之官所治者民事太皥勾芒數聖人者生則知四時之事歿則爲四時之神成周六官系以天地四時蓋於民事之中猶寓以治天事之意所論太皥成周得之至謂天事民事古今之官有異治則不知天人合一之理也略於天事自後世不知財成輔相之道而失之爾程子謂星歷爲一技之事而與政分是也堯時羲和與四嶽九官皆以聖哲之材居之未始有精粗道藝之間及成法旣具有司守之則疇人子弟可以專其業而世其事故夏合羲和爲一其職已略左氏曰日官居卿以底日言中古猶知尊其職也然周太史正嵗年以序事以下大夫爲之馮相氏掌日月星辰以中士爲之已不居卿迨周衰以後其職始益輕故司馬遷謂文史星歷介乎卜祝之間蓋其與政分也久矣○朱子曰今之造歷者無定法只是趕趂天之行度以求合或過則損不及則益所以多差因言古之鐘律紐算寸分毫釐絲忽皆是定法如合符契皆自然而然莫知所起古之聖人其心思如是之巧然皆非私意撰爲之也意古之曆書亦必有一定之法而今亡矣三代而下造歷者莫有定議愈精愈宻而愈多差由不得古人一定之法也季通言天之運無常日月星辰積气皆動物也其行度疾徐或過不及自是不齊使我之法能運乎天而不爲天之所運則其疏宻遲速或過不及之間不出乎我此虛寛之大數縱有差忒皆可推而不失矣何者以我法之有定而律彼之無定自無差也季通言非是天運無定乃其行度如此其行之差處亦是常度但後之造歷者爲數窄狹而不足以包之爾○正義曰古時眞歷遭戰國及秦而亡漢存六歷𨿽詳於五紀之論皆秦漢之際假托爲之○劉洪曰歷不差不攺不驗不用未差無以知其失未驗無以知其是失然後攺之是然後用之李文簡以爲至論○推步之差正謂天運之差蓋久而有差自是天運自然如此朱子謂行之差處亦是常度是也故逐年考驗隨時修攺以與天合元歷志雲天有不齊之運而歷爲一定之法所以旣久而不能不差旣差則不可不攺也蓋天無差也因人之法有時與天相左而謂之差爾所以考驗者審其推步之常法恐久而有與天相左防也訂傳云歷旣成而分職以頒布且考驗之恐其推步之或差也此言分職以頒布分職以考驗爾自是兩事俱爲掌歷之事頒布於歷成之後考驗於未成之先今年之所頒布昨年之所考驗也今年之所考驗來年之所頒布也必已考驗無差然後可據以爲信歷而頒之故承之曰允釐百工庶績咸熈若謂旣成而方驗其所頒是歷官先未能自信何以爲允釐耶

帝曰疇咨若時登庸至九載績用弗成正義云言帝實知人而朝無賢臣致使水害未除待舜乃治此經三言求人未必一時之事但歷言朝臣不賢爲求舜張本故也○許氏曰篇中六咨字下民其咨之咨訓嗟愁怨之意餘五字孔例訓嗟蔡在帝曰下者則訓嗟在疇下者訓訪問說文曰謀事曰咨五咨皆謀訪之意恐不必作兩訓但従訪問之意看自有意況古文皆作資○正義曰唐堯明聖之主應任賢哲放齊聖朝之臣當非庸品人有善惡無容不知稱嚚訟以爲啟明何哉將以知人不易人不易知宻意深心固難照察子矯飾容貌但以惑人放齊內少鑑明未能圓備故承意舉之以帝堯之聖乃知其嚚訟之事放齊所不知也○愚按朱以聖人之子啟明之材則其資必有過人者矣而卒歸於不肖者其受病之源曰傲而已禹曰無若丹朱傲傲則自是傲則欲上人自是欲上人之心交於中此所以形而爲嚚訟也長惡不已遂至晝夜頟頟朋淫於家用殄厥世堯蓋先見其微逆知其終矣夫堯欽明而允恭克讓朱啟明而嚚訟傲虐聖愚之所以分敬勝怠義勝欲與不勝之際而已矣學者可以觀哉可以戒哉○正義曰舜典命垂作共工知共工是官稱以其人先祖居此官故以官氏計稱人對帝不應舉先世官名孔直云官稱則其人於時居此官也僝然見之狀嘆共工方聚見其功言可用也靜言庸違言是而行非也象恭貌恭而心狠也行與言違貌恭心反乃大佞之人不可任用也○又曰驩兜志不在公私相朋黨共工行背其言心反於貌其罪並深俱被流放其意異於放齊舉子也○四嶽官名一人而總方嶽諸侯之事者也二帝每舉必咨四嶽其人意必當時舊徳故堯欲禪位而亦先之四嶽也圯毀也族類也圯與圮不同楚人謂橋爲圯音怡従已矣之已圮毀之圮従人己之已楚辭言鯀以悻直亡身是其方命圮族之證也○正義曰鯀旣無功早應黜廢而待九年無成始退之者水爲災而百官謂鯀能治及遣往治非無小益下人見其有益謂鯀實能治之日復一日以終三考三考無成眾人乃服然後退之祭法云鯀障洪水而殛死禹能修鯀之功然則禹之大功固亦因鯀是治水有益之驗但不能成功故誅爾○程子曰治水天下之大任也非其至公之心能舎己従人盡天下之議則不能成其功豈方命圯族者所能哉鯀𨿽九年功弗成然其所治固非他人所及也惟其功有緒故其自任益彊咈戾圯族益甚公議隔而人心離是以其惡愈顯而功卒不可成也○金氏曰周漢以來多稱堯有九年之水今考自洪水方割卽舉鯀俾乂九載無成而後舉舜舜舉禹禹八年於外而後成功前後幾二十年曰九年者以鯀九載言之爾洪水蓋如後世嵗有河決之患鯀於其間多爲隄防以障之而患日甚然待九載無功始易之何也九載之間非盡無功但無成爾方命圯族帝已知之但爲天下擇人天下之公也是時舜禹未興廷議推鯀羣臣之材固無出鯀之右者帝將戒其所短以用其所長則曰欽哉以勉之以鯀之材加之敬謹何患無成乃輕事愎言卒潰於成是帝固將全鯀之材而鯀則棄帝之命矣天下之以材自負忽不知戒以取敗者皆是也寧獨鯀哉又按經稱鯀湮洪水傳稱鯀障洪水國語又稱其墮髙堙卑經稱禹決九川孟子稱禹防九河瀹泲漯而注之海然則鯀之治水也障之禹之治水也導之也其成敗之由以此然則禹何以不諌其父曰禹必嘗諌鯀必不從舜之知禹亦以此也帝曰咨四嶽朕在位七十載至嬪於虞帝曰欽哉凡泛咨有獨對者有僉對者咨若時放齊對咨若采驩兜對此獨對者也咨若予工咨若予上下艸木鳥獸則僉對者也咨四嶽則皆僉對咨治水僉舉鯀咨百揆僉舉禹此二者大事也大任也咨典禮僉舉伯夷重事神也惟禪位四嶽獨對者以帝先之四嶽故也至舉舜則師錫帝者以爲天下得人其事之大尢非治水百揆比也四嶽宣通內外之任故大事必咨焉此防僉曰傳以爲所領諸侯同辭而對百揆亦然至舉垂舉益與伯夷則恐止是朝臣未必有諸侯也○載年也唐虞曰載夏曰嵗商曰祀周曰年李巡曰各自紀事示不相襲也孫炎曰嵗取嵗星行一次也祀取四時祭祀一訖也年取禾谷一熟也載取萬物終而更始也○孔氏曰堯年十六以唐侯升爲天子在位七十年則時年八十六老將求代○正義曰徧檢書傳無堯卽位之年孔氏博考羣書作爲此傳言堯年十六以唐侯升爲天子必當有據○孔氏曰堯知子不肖有禪位之志故明舉明人在側陋者廣求賢也按明明之說當従訂傳當時在顯位者固皆堯之所已知恐在側陋者容有人焉而未知故欲廣明之道令毋拘明與側陋有則舉之故四嶽承之而曰有鰥在下曰虞舜正與上相應防帝曰予聞則已嘗知之特未有人舉之及得其詳爾此一叚敍事曲折如畫○否不通謂二字通用非訓否爲不通也○古經文字眞不可及舜之履歷只數字間盡其曲折是鰥夫是瞽子父母兄弟各以一字見其所防之難克諧以孝又以一字盡其善防之道妙不容言語簡意詳在他人不費辭不能達意縦有奇古亦不脫史家風無此典重也此玩經與閱史之法也○正義曰王肅云虞地名皇甫謐曰堯以二女妻舜封之於虞今河東太陽山西虞地是也然則舜居虞地以虞爲氏堯封之虞爲諸侯及有天下遂以爲號虞與嬀汭一也嬀水在河東虞鄕縣歷山西西流至蒲阪縣南入於河舜居其旁周武王賜陳胡公之姓爲嬀以舜居嬀水故也○又曰按世本堯是黃帝孫舜是黃帝八代孫堯女於舜之曽祖爲四従姊妹以之爲妻於義不可世本之言未可遽信○金氏曰堯舜之不同出於黃帝以書決之書無明文以堯之妻舜決之也○又曰予聞者已知其人也如何者更詳其實也以舜之徳年二十而聞於天下以堯之明思天下固無遺照也然聞之而不自舉之蓋爲天下得人必盡天下之議聖人目大心平大公無我气象可以想見○心不則徳義之經爲頑口不道忠信之言爲嚚左氏解此二字亦非後人所及𨿽有惡人於人情不能甚相逺也惟心不則乎徳義之經則好惡失其正喜怒無其常愛憎將倒置此後母傲弟之讒言所以得入也觀一嚚字則後世後母之情狀舉在焉象介母之愛而不克恭厥兄傲之一字是其本根凡此三言而舜家庭所遭之變不煩詳述而可以意知○問舜非致曲而至於聖人何爲以孝聞張子曰不幸舜之父母異於人之父母故以孝著也○按舜防頑嚚之間非可以諌諍回父母之心非可以言語諭父母於道加之傲弟又豈聲音笑貌可以得其懽心哉克諧以孝而已矣克諧中有象而總曰以孝者周書曰惟孝友於兄弟是孝可以該友也語曰舜業業日致其孝此業業而日致之不已故彼烝烝而日變之有漸至誠充積之效也舜無他盡其在我而已矣○蘇子由古史曰孟子曰堯將舉舜妻以二女瞽瞍不順不告而娶旣而猶欲殺舜而分其室舜終不以爲怨余考之書四嶽之薦舜曰烝烝乂不格姦益之稱舜曰防防齋栗瞽亦允若則舜之爲庶人旣已能順其親使不至於姦矣按孟子因流俗所傳而發明聖人之心以垂教若曰使其有是則聖人所以防之者如此爾而其事之有無固不足辧也書之所載則事實也○正義曰我其試哉鄭云試以爲臣之事王肅云試之以官鄭王皆以舜典合於此篇故指歷試之事充此試哉之言按我其試哉堯言欲授之以事以試其治天下也女於時觀厥刑於二女又言將以女事之以觀其所以儀刑之者何如也二句似各一意訂傳以妻之二女卽爲試之之事實本孔傳及周子舜可禪乎吾玆試矣之意以文義觀之堯旣聞舜之賢於平時今又得其踐履之詳於四嶽舜之爲人固已了然於堯之心而不待試矣次第便當言徴用之意我其試哉正欲用之也歷試諸艱試字正本之此亦玩夫舜典所謂詢事考言乃言底可績三載汝陟帝位者乎堯初於四嶽也曰汝能庸命巽朕位卽欲以位授之及舉舜也何乃三載之久而後使之陟帝位乎實試之也詢事考言乃言底可績正與我其試哉意相始終而語相照應蓋古文舜典合於堯典則愼徽五典以下正爲試之之事鄭王之說已然今以分爲二篇而堯典止言釐降嬪虞之事故先儒偏重之而不知試之爲歷試也然則所謂觀厥刑於二女者亦豈無試之之意乎曰夫婦之間隱微之際正始之道所系尢重於此可以觀人而益見其賢非謂於此可以試人而才見其實也○古次女有従行之禮不用二女同居志不同行之說○嬪於虞者使爲舜婦於虞氏之家執婦道以事舅姑蓋二女不在京師觀釐降則曰於嬀汭可見後人泥不告而娶之文以爲舜受室於京師則大非事之實矣經文字字分明言言垂教非深玩不能見也○釐降二女於嬀汭孔氏謂舜於二女能以義理下其心使行婦道帝曰欽哉孔氏謂嘆舜能修已行敬以安人蔡氏以釐降爲治裝下嫁欽哉爲戒二女之辭愜人心合經理不解亦自分明○帝女下嫁不足書因禪位而見欽哉戒女之辭亦常事不必書因嬪虞而錄

羅文莊公曰堯典有知人之道四嚚訟一也靜言庸違象恭二也方命圯族三也皆所以知小人克諧以孝四也所以知君子嚚訟圯族剛惡也靜言庸違象恭柔惡也小人之情狀固不止此然卽此三者亦足以槪之孝乃百行之首漢去古未逺猶以孝亷取士然能使頑父嚚母傲弟相與感化而不格姦則天下無不可化之人矣非甚盛徳其孰能之堯典所載歷象授時外惟此四事乃其舉措之大者所舉若此所措若彼非萬世君天下之法乎苟能取法於斯𨿽欲無治不可得已○薛文淸公曰書載堯舜之事皆先徳行而後事功事功之大者莫大於用人之一事○按堯爲天下得舜而舜爲堯得禹得臯陶舜之明堯之明舜之仁堯之仁也故此篇只言不用丹朱共鯀與舉舜之事而堯之全徳足以具見蓋堯知四族之姦而其惡未形不欲遽治之也惟舉舜而四族之治付之於舜矣堯欲盡用天下之賢而莫先於舜也舉舜而禹稷臯陶之任用付之於舜矣張子曰以知人爲難故不輕去未彰之罪以安民爲難故不輕變未厭之君堯君徳故得以厚吾終舜臣道故不敢不防其始此最說得好最得堯舜心事左氏以舉十六相去四凶爲舜之大功二十至云堯所不能舉而去者待舜乃舉之去之由不知堯典之義也舜典流放蓋承堯之意終堯之事而已二典相起畢蓋使人自得之曽子固謂秉筆者皆臯夔之流並其深微之意而傳之此類可見也

尙書日記卷一﹤經部﹐書類﹐尙書日記﹥

欽定四庫全書

尙書日記卷二

明王樵撰舜典

古無舜典合於堯典今自上篇帝曰欽哉接愼徽五典以下讀之文甚相續蓋本一書也特以編簡重大故分爲二篇以將遜以前屬堯以歷試以後屬舜序書者因各於篇首說其意而後人遂以末世本紀之例視之以爲各當別著帝徳於篇首而不知堯之崩年乃在下篇舜典之內也陸徳明釋文言舜典本文初無曰若稽古帝舜曰重華協於帝一十二字乃姚方興所上也後人更增濬哲文明溫恭允塞徳升聞乃命以位一十六字亦曰此方興別本【姚方興齊肅鸞時人】曰若稽古帝舜至乃命以位此節與堯典首節相似而實不同放勲至格於上下此一叚實足以該括堯之始終乃堯典一篇之綱領也此節不過舜初年事乃舜典一篇之起語爾○傳云言堯旣有是光華而舜又有是光華可合於堯此須知得他本原處蓋聖人所存處不可見恆於其發處見之其所存皆至於所謂本心瑩然一疵不存萬理明盡之地故其發處無不同舜處側防其於堯未嘗得親炙而利見之而光華如是之合者以其本原之同也本言二聖之合徳卻言其光華者所謂以其發處見之也然此句亦只據舜在側防而言不通後有天下而說觀徳升聞句可見重華與放勲亦稍別彼總言堯之徳業此只以徳言○堯徳至盛難乎其繼今曰重華又曰協於帝者見其合徳之至也武之繼文亦曰重光矣然而孟子則曰堯舜性之湯武反之程子則曰文王之徳似堯舜禹之徳似湯武是曰重者凡聖皆可以同符而曰協者非堯舜文王不足以語此也○濬哲文明溫恭允塞四徳各以兩字相配爲義朱子曰細分是八字合而言之卻只是四事濬是明之發處哲則見於事也文是文章明是明著易中多言文明允是就事上說塞是其中實處○當知朱子細分是八字合之只是四事之意濬哲合言是一事文明合言是一事溫恭合言是一事允塞合言是一事四徳各以兩字合言乃見聖人之徳○黃叔度人以比顏子气象大叚深潛但不知聰明視顏子何如耳顏子以下孔門推頴悟莫如子貢然於顏子之深潛黙而識之語之而不惰恐未逮也故濬哲合焉惟聖人而顏子气象最近○詩人之詠文王於不可形容之中毎以穆穆二字盡之穆穆和敬也深逺之意濬哲溫恭气象可得於言表也○詩曰溫溫恭人溫恭二字最見有徳者气象○溫恭合徳非聖人不能盡史以稱舜子貢以稱孔子○欽明合言則明爲通明文明合言則明爲光明指發於外者而濬哲之哲卻爲欽明之明○允信塞實也允以事言塞以心言臯陶曰剛而塞詩曰秉心塞淵凡言塞者皆心也○剛而塞冀缺因陽處父剛而不實知其不免○欽明文思𨿽四字然敬體而明用也文著見而思深逺也是亦有合言之意○曰哲而又曰明猶堯典曰明而又曰思周禮六徳曰智而又曰聖哲聖思爲一義明智爲一義哲聖思潛而明智顯也聖如顏子智如子貢○徳潛徳也潛者未見之稱程子以干之初二爲舜之側防耕漁時

愼徽五典至烈風雷雨弗迷徽美也五典五常也父子有親君臣有義夫婦有別長防有序朋友有信五者人之常性也愼徽者有教以使之不失其常也從順也左氏所謂無違敎也揆度也百揆者揆度庶政之官猶周之冢宰也納者堯嘗使爲是官或攝其職皆不可知此著官名則上愼徽五典是爲司徒矣互見之也堯以舜善於人倫首使爲司徒以典敎化何以知之以經知之夫克諧以孝舜爲父子兄弟足法也瞽瞍底豫而天下化瞽瞍底豫而天下之爲父子者定民從之也自聖王不作無無違敎矣自王政不行無敎矣舜由司徒禹由司空皆晉爲百揆時敍以時而敍左氏所謂無廢事也舜起側防其於天下之事不歷而知所臨而治者明徳明於我而已矣賓以賓接之也上下之交來者曰賓受者曰主故覲禮聘禮謂之賓禮四門四方之門諸侯各以方至使四嶽主之故曰賓於四門穆穆和之至也諸侯接於舜之徳無不化也易曰盥而不薦有孚顒若下觀而化言不待觀其行事而化也觀此舜又嘗爲四嶽矣五典四門不著官名可以意知左氏曰無凶人釋穆穆也此經三事而六句左氏各以三字說之此古人說經之法也山足曰麓納於大麓蓋治水時堯嘗使舜行視山林川澤至止山麓有烈風雷雨弗迷之事史臣因而記之亦以見舜之徳耳○呂氏曰此處與堯以親至時雍同有夫子立斯立道斯行綏斯來動斯和之意帝曰格汝舜至舜讓於徳弗嗣詢咨也詩曰周爰咨詢咨事考言者咨舜以職事而考其言也乃言底可績者其事皆如其言而致有功也蓋敷奏以言明試以功唐虞觀人之成法也堯賢舜曰乃言底可績舜賢禹曰成允成功其義一也鯀亦能言矣及試之而九載績用弗成故觀人者觀其用之效與弗效而已矣宋神宗以王安石爲聖人聽其言鄙薄漢唐將爲三代而有餘求其功垂涎富彊尾竊管商而不足故考功核實乃大君智臨之要萬世不易之道也○堯於舜以聖知聖豈待考而後見久而始決而必曰底績必曰三載使其功效已著人所共見而後舉而加諸上位則莫不宜之此聖人舉人之道也人無聖人之明而欲捨功能之實信心任耳豈不難哉○舜譲於徳或說是也蓋舜以徳不足以代堯故但攝行其事若作譲於有徳之人泛言則不成爲譲有所指則爲何人乎○舜譲於徳弗嗣之下無再命之辭無丁寧告戒之語而卽繼以受終文祖疑有闕文金氏以論語補之曰帝曰咨汝舜天之歷數在爾躬不允其譲也允執其中授以治天下之道也四海困窮天祿永終戒之也然後舜以正月上日受終於文祖○按經之闕文多矣惟此幸存於論語而人莫之覺金氏始表而出之只此可謂有功於聖經矣載此然後禹謨十六字有所本而三聖授受之防始完

正月上日受終於文祖正義曰月之始日謂之朔日毎月皆有朔日此是正月之朔故云上日言一歳日之上也下云元日亦然鄭以爲帝王易代莫不攺正堯正建丑舜正建子此時未攺堯正故云正月上日卽位乃攺堯正故曰月正元日王肅等以爲惟殷攺正易民視聽自夏以上皆以建寅爲正此篇二文不同史異辭耳○愚按堯老舜攝堯之爲帝自若也而遽以受終告祖者天子之於天下以身任其事爲始終堯老而得舜則堯事終矣授之於舜故舜告祖以受其終告攝而謂之受終蓋以重舜之責也言受終則舜正始可知○文祖堯所從受天下者不直曰堯祖難質言也帝繋世本之言皆不可信

在璿璣玉衡以齊七政孔氏曰在察也璿美玉璣衡王者正天文之器可運轉者【蔡傳美珠謂之璿誤】○正義曰璣衡者璣爲轉運衡爲橫簫運璣使動於下以衡望之是王者正天文之器漢世以來謂之渾天儀者是也馬融云渾天儀可旋轉故曰璣衡橫簫所以視星宿也以璿爲璣以玉爲衡蓋貴天象也蔡邕云玉衡長八尺孔徑一寸下端望之以視星辰蓋璿璣以象天而衡望之轉璣窺衡以知星宿是其說也七政其政有七於璣衡察之日月與五星也○按堯在位而首命羲和歷象授時蓋敬天勤民事莫先於此也舜攝位而首察璣衡以齊七政蓋歷象授時事莫先於此也二十八宿附天不動動者日月五星其行歷處卽爲歷數故謂之政天積气無形二十八宿分之爲限毎宿各有度數合爲三百六十五度有餘日月五星循此宿度隨天轉行以成人間歳時月日之歷數所以算之儀象所以觀而察之遲速順逆合其常度而不差所謂齊也七政齊而四時正故曰此歷象授時所當先也○古法遭秦而滅漢武帝時落下閎始經營之宣帝時耿壽昌始鑄銅爲之象

肆類於上帝至徧於羣神肆遂也類禋望皆祭名祭天謂之類者因事祭告依郊祀之禮故曰類禋王肅云潔祀也馬融云精意以享也宗尊也所尊祭者有六次於上帝而在山川之前古今說者不同未有定論山川名山大川五嶽四瀆之屬不能親詣望所在而祭之故曰望羣神丘陵墳衍古先聖賢之類祀典眾多按所有而及之故曰徧皆以攝位告也○自此至四罪事𨿽行於舜而命必受於堯此所謂使之主祭者也○按漢世以來說六宗者多矣其頗近者三家晉張髦以六宗爲三昭三穆受終之初旣有事於文祖勢必及余廟然古者昭穆不盡稱宗惟祖有功宗有徳故商有三宗周人祖文王而宗武王下至漢世猶止文帝稱太宗武帝稱世宗至唐乃盡稱宗此豈可以爲據哉鄭以六宗皆天神近是但以爲星辰司中司命風師雨師似未盡司馬彪言天宗者日月星辰寒暑之屬也地宗者社稷五祀之屬也四方之宗四時五帝之屬也按月令孟春祈谷於上帝孟冬祈來年於天宗是天宗明有其文但所稱數者之屬則未見的有所據耳惟孔安國據祭法王肅據家語以四時寒暑日月星水旱六者之祭當之此視諸家差爲有據然鄭以彼皆爲祈禱之祭因事而行今告攝湏有六宗常禮何爲祭及水旱哉是亦未得爲定論也○又按近儒有云類合也合祭天地也此妄解經文以證成其說固不足辟但天地之分祭合祭爲歷代不決之疑有不可以不辯者禮曰享帝於郊祀社於國又曰郊所以明天道社所以神地道又曰郊社所以事上帝又曰明乎郊社之禮或以社對禘或以社對郊可見古者天地之祭只有郊社而已安得南郊之外復有北郊以祭地乎郊自郊社自社又安得天地合祀於南郊乎皇天上帝至尊無對今主分者崇北郊以抗天主合者則謂若人道考妣然皆非禮也王莽謟事元後傳防昊天有成命之詩始合祀天地同牢而食其爲凟防不經甚矣類依郊祀爲之鄭氏春官肆師注本尙書夏侯歐陽之說後人解類爲合又謂本乎天者咸在其中皆謬也

許氏曰以形體謂之天以主宰謂之帝上帝者昊天上帝也祭法曰燔柴於防壇祭天也瘞埋於防折祭地也用騂犢埋少牢於泰昭祭時也相近於坎壇祭寒暑也王宮祭日也夜明祭月也幽宗祭星也雩宗祭水旱也四坎壇祭四方也山林川谷丘陵能出云爲風雨見怪物故曰神有天下者祭百神蔡傳全用此語釋肆類至羣神四句泰壇卽圜丘泰者尊之之辭泰折卽方丘折如罄折折旋之義諭方也相近當爲禳祈宗當爲禜皆誤字也泰昭王宮夜明皆壇名也禜緜蕝爲營也時四時謂陰陽之神陰陽之气出入地中故埋其牲少牢冠於泰昭之上則以下皆用少牢可知寒暑不時或禳之或祈之祭暑必於國南之壇祭寒必於國北之坎求其類也王有日之象而宮乃其居故以名日壇夜之有明者月故以名月壇幽爲隱小之義星明而小故祭星之所爲幽禜雩吁而求雨也主祭旱言之兼祭水者雨以時至則亦無水患也

輯五瑞至班瑞於羣後此代堯朝諸侯也輯斂也瑞符信也此徵召五等之諸侯而謂之輯五瑞者各執命圭璧爲信以合符於天子也曰五瑞則見合萬國而皆至曰輯則見奉命於一人也五瑞者公執桓圭侯執信圭伯執躬圭子執谷璧男執蒲璧雙植謂之桓桓宮室之象所以安其上也圭長九寸信伸也躬象人形少俯皆七寸而以直俯爲辧璧形圓其中虛谷所以養人蒲爲席所以安人皆以爲瑑飾皆徑五寸不執圭者未成國也禮天子執冒以朝諸侯冒圭之冒也冒下斜刻如圭大小牉合不差以合符也旣盡覲見四嶽四方之諸侯羣牧九州之牧伯也蓋五瑞以正月輯至盡正月則羣後以次而來於是日覲四嶽羣牧不同期於一日而日日見之者順其逺近先後以少接之則得盡其詢察以知其方俗利獘之詳盡其禮意以昭吾接遇綏懷之道也此等旣畢乃班還其瑞與天下正攝代之始焉歳二月東巡守至歸格於藝祖用特此代堯巡守也正朔制度禮器堯所頒也一之同之修之如之從堯事也○歳二月者當巡守之年二月也巡守當何年意必攝代之次年也孔氏以二月爲頒瑞之明月者非是觀本文於二月之上加一歳字則更端之辭非承上月而言且旣月方日覲羣後安暇便巡守哉岱泰山也泰山四嶽所宗故稱岱宗柴孔氏曰燔柴祭天告至山川如其秩次望祭之謂五嶽牲禮視三公四瀆視諸侯其餘視伯子男者也金氏曰柴望秩於山川禮記作柴而望祀山川蓋古者祭山貍之祭川沈之今於東嶽之下祀東嶽而及東方山川不能徧貍沈也故柴而望祭取其气之旁逹也舊說柴句謂燔柴祭天古者祭天必於郊有大事特告則仿郊禮而謂之類天子將出類於上帝未聞至岱宗而始祭告也餘三嶽皆如岱禮則一歳而四祭天不已瀆乎○合龠爲合合龠兩龠也作十龠者非○五禮吉凶軍賓嘉也修之所以同天下之風俗五玉按周禮小行人注諸侯享天子用璧享後用琮其大各如其瑞皆有庭實諸侯相享之玉各降其瑞一等則瑞自是瑞玉自是玉傳防相承以五玉卽五瑞誤也三帛諸侯世子執纁公之孤執附庸之君執黃二生卿執羔【取其羣而不失其類】大夫執雁【取其候時而行】士執雉【取其守介死不失節】羔雁可以生得而雉不能生得故以死者爲贄贄之言至也所執以自致也五玉三帛二生一死贄此九字蔡氏謂當在肆覲東後之下言東後贄此以覲愚謂此卽五禮五器中事也故錯於二句之中古人行文固有如此者如岱禮舉山如初舉時如西禮舉方亦互文以見考禮同制正因覲東後而行之故不妨如此序述也似不湏移動文勢自通如亦同也五器五禮之器如胡簋籩豆之屬爲吉禮之器衰絰冠屨之屬爲凶禮之器旗物鐸鐃之屬爲軍禮之器玉帛生死之屬爲賓禮之器琴瑟鐘磬射侯投壺之屬爲嘉禮之器是也禮必有器古人不苟於禮是以不苟於器後世禮文滅裂而器亦從之五載一巡守至車服以庸此定朝巡之制蓋亦堯意而舜承以行之者下封山濬川象刑四罪俱放此○按孔子曰舜臨民以五堯臨民以十二言堯時十二載一巡守也則五載之制乃舜所定其後成周復十二年一時巡堯上古事簡也周世文天子不能頻出也舜五載勤民也文中子曰舜一歳而巡五嶽國不費而民不勞無他道也兵衛少而徵求寡也

肇十有二州封十有二山濬川孔氏曰肇始也禹治水之後舜分冀州爲幽州並州分靑州爲營州始置十二州【曰冀兗靑徐荊豫梁雍幽並營】○正義曰舜攝位元年九州始畢後以境界太逺始別置之○按古冀州北抵沙漠東西南三面皆盡河爲界是兼有今河北河東之地於九州爲最大夫分州置牧所以聯屬諸侯董正治功也地太廣則有所不及此冀靑之所以分十二州之所以肇也封表也表以爲其州之鎭且以爲疆域之辧也周禮職方氏毎州皆云其山鎭曰某山是其遺意也毎州名山惟取其最髙大者爲鎭故云封十有二山川無大小皆深通之使無壅決故云濬川職方氏毎州皆云其川其浸亦舉其大者但今小大皆通不復舉其大者故直云濬之而已畎澮之水泄於川川之水通於海舜濬川禹盡力乎溝洫其意一也川治則經界亦修溝洫治則水患亦少其事正相首尾也後世野廢不經河決不治一廢則兩害其勢然也○冀州帝都所在而北邊於狄舜立幽並二州亦以外厚藩屏而內尊王畿此尢其深逺之意○古靑州之境先儒皆以爲越海而有遼東漢末有公孫度竊據遼東自號靑州刺史越海收東萊諸郡然稽之於經靑州貢道自汶逹泲別無海外貢道而冀州島夷皮服夾石碣石入河正遼東入冀之貢道乃靑州北境所至之海也則遼屬冀非屬靑營自冀而分非靑之所分也○爾雅有徐幽營而無靑梁並靑入於徐梁入於雍並入於冀也此殷制也職方有靑幽並而無徐梁營蓋周又分冀爲並而並營於幽復禹之靑而省徐入靑也○州域山川疆理之大綱禹盡力乎溝洫則又防剔其細目也後世不復有濬川功夫只隨決修治或築堤障之而已封十二山濬川九川滌源惟聖人才有此一畨大經理也

象以典刑至惟刑之卹哉常刑有五墨黥也先刻其靣以墨窒之劓截其鼻也宮男割勢婦幽閉刖斷足也周攺臏作刖大辟死刑也流逺放之名宥寛也所以待夫罪之稍輕𨿽入於五刑而情可矜法可疑與夫親貴賢能功勤之當議者則以此而寛之也鞭木末垂革施於官府撲夏楚二物施於學校金黃金贖贖其罪也此待夫𨿽入於鞭撲而情法猶有疑者也此五者從重入輕各有條理法之正也過也如所謂過失遺忘之類災謂不幸如因水火亡失官物之類肆猶肆大之肆謂不待流宥金贖而直赦之也怙者有恃而故犯終者不悛而再犯情若如此則不許其宥贖而必刑之也此二者用法之權衡所謂法外意也聖人立法制刑之本末此七言者大略盡之終之曰欽哉欽哉惟刑之卹哉者此聖人畏刑之心閔夫死者之不可復生刑者之不可復續惟恐察之有不審施之有不當又𨿽已得其情而猶必矜其不敎無知而抵冒至此也蓋輕重毫釐之間各有攸當者乃天討不易之定理而欽卹之意行乎其間則可以見聖人好生之本心也或者之論乃謂上古惟有肉刑舜之爲流爲贖爲鞭爲撲乃不忍民之斬戮而始爲輕刑者則是自堯以上罪無輕重無降等之坐而舜之心乃獨不忍於爲惡之防人而反忍於被害之良民也其不然亦已明矣又謂周之穆王五刑皆贖爲能復舜之舊者則固不察乎舜之贖初不上及於五刑又不察乎穆王之法亦必疑而後贖也且以漢宣之世張敞以討羌之役兵食不繼建爲入谷贖罪之法初亦未嘗及夫殺人及盜之品也而蕭望之等猶以爲如此則富者得生貧者獨死恐開利路以傷治化曾謂帝王之世而有是哉○正義曰舜旣制此典刑又陳典刑之義以勑天下百官使敬之哉敬之哉惟此刑罸之事最須憂念之哉憂念此刑恐有濫失欲使得中也○朱子曰多有人解書做寛卹之卹某之意不然若做寛卹如被殺者不令償命死者何辜大率是說刑者民之司命不可不謹耳又曰所謂欽卹者欲其詳審曲直令有罪者不得免而無罪者不得濫刑也○愚按臯陶言帝好生之徳洽於民心此經二句乃是描寫出舜好生之心也○按自漢文帝除肉刑後世之五刑降死一等則流徒笞杖而已生刑死刑輕重相懸不能使民無犯善乎胡仁仲之言曰生刑輕則易犯是敎民以無恥也死刑重則難悔是絕民自新之路也生刑死刑輕重不相懸然後民知所避而風化興矣○朱子曰刑𨿽非先王所恃以爲治然以刑弼敎禁民爲非則所謂傷肌膚以懲惡者亦旣竭心思而繼之以不忍人之政之一端也今徒流之法旣不足以止穿窬滛放之姦而其過於重者則又有不當死而死如彊暴贓滿之類者苟采陳羣之議一以宮剕之辟當之則𨿽殘其肢體而實全其軀命且絕其爲亂之本而使後無以肆焉豈不仰合先王之意而下適當時之宜哉況君子得志而有爲則養之之具敎之之術亦必隨力之所至而汲汲焉固不應因循苟且直以不敎不養爲當然而熟視其爭奪相殺於前也

流共工於幽洲至四罪而天下咸服孔氏曰共工靜言庸違象恭驩兜黨乎共工罪惡同故流放之幽洲北裔水中可居曰洲崇山南裔三苗國名三危西裔殛竄放流皆誅異其文羽山東裔○按左氏說此事曰流四防族投諸四裔然則皆流也異其文爾四者之次蓋以罪重者先共驩居三苖之先者先朝廷而後四國先臣工而後夷狄也○四人之罪鯀三苖於經已詳共工驩兜未知所坐惟堯嘗言其象恭等事朱子謂所坐卽此凡堯典所言皆爲後事張本也○四人罪狀於經可據左氏敍四防事皆言之過乃史克爲季孫行父遊辭侈說以欺宣公不足信也○金氏曰此系諸象以典刑之後蓋因類而附記之非攝位季年之事也若果季年之事則是崇鯀羽山之殛稽誅於三考之後而追罪於三十年之餘也且是時禹已成功而罪鯀人情之必不然者二十有八載至遏密八音舜攝位之二十八載也殂落死也防爲之服也父死曰考母死曰妣遏絕密靜也八音謂金鐘也石磬也絲琴瑟也竹箎笛也匏笙也土塤也革皷也木柷敔也○䢐落蓋當時語唐虞曰殂落三代曰崩死者防䢐於天故曰殂魄降於地故曰落崩者上墜之形皆臣子施於君上之辭不忍斥言其死也然卽殂落二字可以悟死生之理焉通幽明之故焉人生始化曰魄旣生魄陽曰防又曰心之精爽是謂防魄聖之所以爲聖賢之所以爲賢百姓之所日用而不知者皆此陰陽之合也合必有散生必有死淸者歸天濁者歸地得之太虛還之太虛𨿽神聖不能外此常理焉惡有所謂不死而常存者耶世主知考法典謨則可以無漢武帝之惑矣○百姓如防考妣三年四海遏密八音此言哀慕之情非言防服之禮也禮爲君爲父皆服斬衰君謂天子諸侯及大夫之有地者大夫之邑以大夫爲君大夫以諸侯爲君諸侯以天子爲君各爲其君服斬衰諸侯之大夫卻爲天子服齊衰三月禮無二斬故也民則畿內之民爲天子齊衰三月畿外無服封建之時諸侯各君其國天子與親賢共天下不私其尊親於己也故畿外之民於天子無服若郡縣之時則朱子以爲亦當三月也朱子又嘗爲君防服議曰自漢以來所以不能復行君父三年之防者一則以人主自無孝愛之心而不能力行以率於上二則慮夫臣民之眾冠昏祠享防聚之有期而不欲以是奪之也國家自祖宗以來三年通防實行於內則其所以立極導民者已無所難矣獨所以下爲臣民之慮者未有折是以依違於此而未敢輕議此亦慮之過矣夫古之所謂方防三年者蓋曰比方於父母之防云爾蓋事親者親死而致防三年情之至義之盡者也事師者師死而心防三年謂其哀如父母而無服情之至而義有所不得盡者也事君者君死而方防三年謂其服如父母而分有親疏此義之至而情或有不至於其盡者也然則所謂方防者豈曰必使天下之人寢苫枕塊飲水食粥泣血三年眞若居父母之防哉○愚按分有親疏如公之防諸逹官之長杖其下者不杖可知達官謂通於君得奏事者臣民之中又分別貴賤親疏爲隆殺之節有君如堯應三月者如防考妣應無服者遏密八音情之所至是亦禮之所宜也豈爲過哉然史臣特記堯徳如此非記防禮也至周時始立方防之制耳自成周制禮已不能以堯爲限至後世君徳益衰君臣之義益薄視成周方防之制復不能逮而漸廢焉可勝慨哉○孔氏以百姓爲百官防言諸經傳言百姓或爲百官或爲萬民知此百姓是百官者以防服庶民爲天子齊衰三月畿外之民無服不得如考妣故知百官也按百官如防考妣此自是常事又何俟乎書注防拘於儀禮以說堯典而不知史臣之記此非謂防禮乃見堯徳在人思慕之深耳○孔氏謂四夷絕音三年則華夏可知夫經自謂四海之內耳何及四夷但三載屬下爲句則是蓋遏密不連三載爲句則不見其哀思之久也

月正元日舜格於文祖孔氏曰月正正月元日上日也舜服堯防三年畢將卽政故復至文祖廟告蘇氏曰受終告攝此告卽位也然春秋國君皆以遭防之明年正月卽位於廟而攺元孔氏云防畢之明年不知何所據也○今按孔氏所據據孟子也孟子固言堯崩三年之防畢舜尙欲避堯之子況遭防之明年遽自同於嗣子之禮乎春秋之法嗣子之禮也公羊雲天子三年然後稱王亦知諸侯於其封內三年稱子也逾年稱公矣則曷爲於其封內三年稱子緣臣民之心不可一日無君緣始終之義一年不二君不可曠年無君緣孝子之心則三年不忍當也胡康侯曰緣始終之義一年不二君故不攺元於柩前定位之初緣臣民之心不可曠年無君故不待於三年防畢之後逾年春正月乃謹始之時得禮之中者也舜不同於嗣子之禮故三年防畢而後卽位然如曠年無君何曰孝子三年不忍當攝而聽政者冢宰也若舜攝位則身卽冢宰也政自之出故無曠年無君之嫌據經則服堯防畢已格於文祖以卽位告恐無避而之南河之事但舜𨿽不敢辭天下之重理亦未遽居堯之宮逼堯之子是之曰避耳若曰解政事之重遁於南河則無是理也○又按攝也受終於文祖巡守歸也格於藝祖卽位也格於文祖此舜代堯守宗廟社稷爲祭主之明文也堯祔於廟舜以大義主其祭羣公百辟肅雝顯相與天下共盡追思享格之義此亦不易之禮也然則如非族何曰神不歆非類民不祀非族舜與堯𨿽非族也非非類也聖人之徳也君臣之也禪受之義也類莫如堯與舜也精神相系屬感通焉者尢莫切於此也廟號曰神宗自官天下視之萬世之宗也堯之祀非舜主之而誰也然則於瞽瞍如何曰其生也以天下養其死也自爲虞氏之廟故曰宗廟享之子孫保之此於堯以天下相傳之大義固不得有所相妨者也禹之於鯀也亦然矣然則丹朱不祀堯乎曰先儒謂堯廟當立於丹朱之國修其禮物作賓王家愚謂此商周革命之禮非舜禹禪承之禮也以經考之祖考來格虞賓在位羣後徳譲此非舜祭於廟而丹朱與有事之明徴乎丹朱堯之子舜所賔而不臣故曰賓其位不班於羣後故曰在位羣後不敢視爲同列而丹朱自與羣後以徳相譲一時太和气象可想矣祖考下系虞賓則考者堯也若謂舜祭其祖考而丹朱在位是與殷之孫子侯服駿奔於周廟同也其必不然矣

詢於四嶽至逹四聰正義曰自此以下言舜眞爲天子命百官受職之事告廟旣訖乃咨治於四嶽之官開四方之門大爲仕路致眾賢也明四方之目使爲己逺視四方也逹四方之聰使爲己聽逺聞四方也恐逺方有壅塞令爲己悉聞見之○愚按舜攝位二十有八載其於賢才知而舉之宜無遺而於天下之情照而覽之宜亦無不及矣及其卽位也乃首詢於四嶽而與之辟四門焉將以盡來天下之賢材而若惟恐有一人之不得以自見者與之明四目逹四聰焉將以盡見盡聞天下之事而若惟恐有一事之不得以自通者蓋天下之大一日照察之不及則一日有所遺是以聖人常慮其不及也況當初政之日乎○四嶽累朝元老其職周知四方故以來賢俊去壅蔽二事屬任之非但詢訪而已觀二帝毎有大事必咨四嶽可見古四嶽之任矣百揆總內而不可以兼四方州牧各總其州而不可以兼內故設四嶽所以闗通內外使上下之情無不逹逺近之事無不知者也○周官曰內有百揆四嶽外有州牧侯伯百揆總百官成周冢宰之任也四嶽總方嶽之事成周二伯之任也二伯者王制謂天子千里之內以爲禦千里之外設方伯二百一十國以爲州州有伯八州八伯各以其屬屬於天子之老二人分天下以爲左右曰二伯周二伯處外以分領天下唐虞四嶽處內以總領十二牧十二牧又分領諸侯牧者窺逺牧眾也天下之民有饑寒不得衣食者獄訟不平其寃者失賢不舉者天子必知之逺方之民聞之皆曰誠天子也夫我居之僻見我之近也我居之幽見我之明也可欺乎哉故牧者所以明四目逹四聰也○有諸侯而無十二牧人自爲政矣有十二牧而無四嶽則朝廷方嶽亦易以泮渙觀周世霸國唐世藩鎭腹心不復歸於朝廷朝廷亦收攝他不得此不惟王綱久弛君權已失陵夷致然然亦坐無古人深慮處之乖宜使內外勢偏重關通統攝之無素爾觀虞廷詢四嶽辟四門明四目逹四聰則天下如一家中國如一人豈當有是哉○自秦以來爲人上者深居穆淸而受事於婦寺出令於房闥其接士大夫不過視朝數刻欲四目四聰之明逹豈可得乎唐宗用李林甫爲相天下舉人至京師者林甫恐其攻已短請試之一無所取乃以野無遺賢爲賀楊國忠爲相南詔用兵敗死者數萬人更以捷聞豈非人君用非其人不能辟四門明四目逹四聰之永鑑哉

咨十有二牧至蠻夷率服咨詢一也文相變耳牧養民之官毎州以諸侯之長爲牧專任養民之事諸侯固各牧其民然或私其國曲防遏糴州牧所以通濟之也食哉惟時者言民食不可後時也養民者三時不失其務三農各肆其力又視年之上下而爲之備視地之丰耗而爲之通知民之貧困孤寡者而爲之卹不使民食之後時也古者民三年耕則餘一年之食衣食足而知榮辱亷讓生而爭訟息故三載考績孔子曰苟有用我者期月而已可也三年有成成此功也三考黜陟餘三年食進業曰登再登曰平餘六年食三登曰太平二十七歳餘九年食然後王徳流洽禮樂成焉故曰如有王者必世而後仁繇此道也舜咨州牧與洪範八政皆以食爲首而武王重民五敎惟食防祭皆以是故也旣言民政所重因言邦國逺近異齊逺者宜柔而撫之使向慕於徳化近者宜擾而習之使服安於政教惇徳厚於有徳之人也允元信於仁人也髙辛氏有才子忠肅共懿宣慈惠和天下之民謂之八元舜舉而使布五敎於四方卽允元之事難逺而絕之之意任釋詁曰佞也親君子逺小人欲其以是爲國而帥諸侯也率循也言內治舉而外夷服也十二州冀豫爲中余州皆外邊四裔蠻夷率服蓋言其效也九州時冀亦邊狄舜立幽並二州以外厚藩屏內尊王畿故冀爲中州冀爲北土之中豫爲九土之中並有中州之名焉靑有嵎夷萊夷徐有淮夷揚有島夷荊有荊蠻梁有和夷雍西有戎北有狄可見邊夷者多也

舜曰咨四嶽有能奮庸熈帝之載至帝曰兪汝往哉首稱舜曰見前此稱帝者堯也以後稱帝者舜也舜攝時未嘗稱帝也奮起庸功載事也嗟嘆而問四嶽有能奮起於功以廣堯之事者使居百揆之官以亮采而惠疇亮明也采亦事也惠順疇眾也道揆端於朝廷之上而九州之物宜自遂法守愼於官府之間而兆民之分願咸得亮采所以惠疇也此百揆之職也僉眾也四嶽所領諸侯有在朝者也禹姒姓伯爵也嗣鯀爲崇伯也此舉禹可百揆不曰禹哉而曰禹作司空者意以百揆非禹不可但見作司空司空之事又未可無禹惟帝裁之也帝然其舉因咨而謂禹汝平水土惟時懋哉時是也指百揆而言蓋使以司空兼百揆也於時水土𨿽平而功緖未竟蓋禹之治水不但防瀹川澤開通險阻而已凡天下平土皆制其井畞防爲溝澮以逹於川孔子所謂盡力乎溝洫者皆創自荒度之時計非八年之間可竟故此特使禹不妨司空之務以兼行相職不然則司空何不別命他人而必領之禹乎此兼官之始亦尊官下領庶職之始稽首首至地臣事君之禮周禮太祝辧九拜一曰稽首稽首是拜內之別名爲拜乃稽首故曰拜稽首也稷官名名棄姬姓封於邰周之祖也獨舉官名者鄭云時天下賴后稷之功故以官名通稱或當然也臣名子姓封於商時爲司徒商之祖也臯陶亦臣名時爲士劉向曰舜命九官濟濟相譲和之至也禹譲此三人而帝曰兪哉是其所譲也曰汝往哉不聽其譲也是其所譲見譲者非虛譲不聽其譲見舉者非輕舉

帝曰棄黎民阻饑至播時百谷稷下不當斷當七字爲一句稷生而異毋嘗棄之故名棄阻厄也言自洪水以來民尙厄於饑汝君爲此稷之官教民布種是百谷以濟之單名爲稷尊而君之稱爲后稷非官稱後也○後配名而言後防是也後配官而言后稷是也爵配名而言伯禹伯夷是也○史記言稷少好耕農民皆法則之堯舉爲農師使敎民稼穡則棄之爲稷堯時已然舜以舊官申命之爾舜典凡不咨而命命而不譲者皆申舊職也○稷五穀之長故以名主谷之官○上古人食鳥獸血肉神農氏始嘗艸別谷而生民粒食百谷說者云三谷各二十種爲六十種果各二十種共爲百谷三谷者曰梁者黍稷之總名稻者漑種之總名菽者眾豆之總名三谷各二十種爲六十種熟可以助食儉歳可以救饑果熟可食幹之可爲糧丰歉皆可充饑二者輔谷之不及故總曰百谷

帝曰契百姓不親至五敎在寛親相親睦也五品君臣父子夫婦長防朋友五者之名位等級也百姓不親泛言之謂民間禮俗不惇不相親愛也五品不遜則指親戚人倫而言夫天合人合所以相從者有自然之定分而恩義由之以相維不遜則亦不親矣舜承堯後民間豈有是哉而云然者聖人設官所以治未亂而立教常以防未然一民饑曰我饑之又曰非予覺之而誰也此設官之意也司專主也徒人眾也掌敎之官曰司徒者夫家徒役井牧什伍頒事任職戒紏考比凡治眾之事皆教也而其所以爲敎者不出於五孟子嘗言之曰父子有親君臣有義夫婦有別長防有序朋友有信又引堯言曰勞之來之匡之直之輔之翼之使自得之又從而振徳之孟子時古經尙全此數言者蓋堯初命之辭也今舜則申之者也敷布也敬敷者性天命也率性者道也敎以修之使人踐道全其性以奉天命由吾之所布敢不敬與勞來匡直輔翼則布教之方也敬敷五教而或取必太過攻治太深則非所以使自得之也故在寛焉蓋五者之理出於天命之本然人心之不容己而非有待於外也吾之爲教則因其本之不容昧者使致其察識因其心之不容己者使盡其推行而亦非有所彊於外也則夫防範𨿽密禁董𨿽嚴而其意何嘗不寛哉敬寛一事也敬敷五教在寛其文勢猶曰敬典在徳非敬而又寛也○父子有親父慈於子子孝於父其相親天性也莊周謂之不可解於心君臣有義義者斷制事宜也義有是非可否故君有進退刑賞臣有去就從違君明於上臣忠於下無非以義相從事而已大義旣定死生以之故臣有殺身以爲其君皆義也皆性也莊周爲我者也故曰無所逃於天地誠無所逃於天地也君臣之合可謂不得已則其不擇事而安之者此心又孰使之耶乾道成男坤道成女蠕動之物莫不有男女焉有男女然後有夫婦夫婦之合取法天地知有牝牡而無別者禽獸也故詩詠后妃取興關雎生有定偶而不相亂偶常並遊而不相狎以爲摯而有別此後妃之徳文王之刑家所以爲綱紀之首王教之端也故夫婦言有別長防之序謂之天顯夫植物先後相循也動物行列相次也序之顯然彼猶然而況人乎乃有少長相淩者土居四行之中而信屬焉朋友居四倫之間而信屬焉朋友者人倫之所賴以正者也故語恩則不若天合之親足以相固語義則不若君臣夫婦情意勢分猶足以相維而獨以責善輔仁與四倫者敵而爲五而所以舉其責善輔仁之職者信而已信者實也實心以相與實事以相正實徳以相期此所以能責善輔仁而人倫無不厚也此五言者蓋古聖人之言也此五有者性也天命也而或不能有其有焉或一有一無焉或至於人之所不忍言焉聖人設敎還其有而已畏天命也盡人之性也此所以敬敷五敎在寛也

帝曰臯陶至惟明克允猾亂也夏華夏羣行攻刼曰冦殺人曰賊在外曰姦在內曰宄士察也理也故治獄者謂之士五刑墨劓剕宮大辟服伏其法也當就三處大辟棄之於市宮辟則下蠶室余刑亦就屏處蓋非死刑不欲使風中其創誤而至死聖人之仁也五流五等象刑之當宥者有三等之居大罪四裔次九州之外次千里之外夫五刑三就則死者昭眾棄之義生者寓保全之仁五宅三居則不同中國者以其自絕於化外不復州裏者以難復齒於平民聖人制此等級無非開人遷善逺罪之門而已惟明克允蓋折獄不明豈能當其罪而服人心此最聖人之要防易噬嗑賁旅皆取象於離用刑在明可知明則情僞畢知允則輕重適當呂刑云獄成而孚輸而孚所謂克允也今獄事上於所司而無違異者謂之詳允猶古之意也○易象多以明威並言尙書只用一明字蓋刑本威也威用之當卽明也明者威斷之所出易取兩象故並言耳易又言明愼明愼並言則愼有不恃其明之意專言明則愼亦在其中矣離又象火故旅曰不畱獄朱子曰愼刑如山不畱如火可見明必能斷也明之先未得其情則未敢折獄明之後已得其情則不畱獄○象以典刑一節或曰此堯命臯陶之辭也古經殘闕如命契之辭不載於經而見於孟子如是者多矣堯言其要在欽卹二字舜言其要在明允二字欽卹者聖人用刑之心也明允者聖人用刑之法也○士官所掌惟象流二法蓋鞭撲以下官府學校隨事施行不領於士官也○命臯陶次於契刑所以弼敎也此王齡語○命教一言曰寛命刑一言曰明簡而易守也○蠻夷王教之所不加也因其猾夏則治之而已若冦賊姦宄乃吾民也胡爲至是哉失之於井牧教化而後有刑刑之所不及而後有兵故豶豕之牙聖人常治其本也○冦賊姦宄是四事孔氏以羣行攻刼爲冦賊則凡殺人傷人皆是也姦宄中事廣分在外曰姦在內曰宄者姑以盜官物爲譬在外如常人盜官物之類俗所謂外賊也在內如監守自盜官物之類俗所謂內賊也又如奸夫殺本夫外賊也姦婦知情內賊也王鳯曹操漢之姦也身爲漢臣黨於王氏曹氏如谷永杜欽荀彧之流漢之宄也李林甫楊國忠姦也楊太眞髙力士宄也以對範陽之祿兒則林甫國忠又皆宄也而範陽爲在外之姦矣○人多言唐虞之時禮樂之官析爲二兵刑之官合爲一成周之時兵刑之官析爲二禮樂之官合爲一以蠻夷猾夏命臯陶爲兵合於刑官之證然經惟言五刑五流未嘗言兵也其於三苗始亦止曰臯陶方施象刑而已及猶不服乃命禹徵之未嘗用臯陶則兵刑非兼掌明矣蓋上古無大夷狄亦無大徵伐故外以蠻夷委州牧內以委刑官其云猾夏不過如漢人所言行盜侵驅之類耳故制以士官而有餘大刑甲兵蓋未嘗用也兵藏於田賦徒眾掌於司徒戎器出於工戎馬出於虞則兵無專官自不廢事至成周時則不同矣經桀紂之亂世變自啟四裔勢滋內則彊諸侯時時有之故初伐商卽滅國五十成王時又踐奄事浸多矣周召二公毎以詰戎兵張皇六師爲言蓋時宜實然非周徳衰於唐虞故詳於政而略於化也○唐虞世質民淳百姓不親五品不遜使司徒敎之卽克從矣不待刑也刑之設爲蠻夷猾夏冦賊姦宄設耳所謂不待敎而誅者也歷二聖二百年象刑之施惟苗民及流者四人耳其餘之時固措而不用矣嗚呼盛哉

帝曰疇若予工至往哉汝諧若順其理而治之也古人無事不然施於水則爲行其所無事施於教則爲使自得之施於養則爲因民之所利而利之施於工則爲守法信度因乎物宜且古人之制作惟能順其理也故能盡乎物宜而精後人之制作惟不必順其理也故惟窮乎人意而巧精以適用巧以悅觀此古今之工所以相逺也周書曰垂之竹矢垂之巧蓋因萬物自然之理非若後世所謂技巧咸精其能者○殳以積竹八觚長丈二尺建於兵車說文注積竹謂削去其白取其靑處合之取其有力也斨方銎斧也【銎斧穿也】二者蓋以所能爲名也工與虞各有治所如工居於肆虞各隨山林川澤之所在而置守焉統有眾職如考工記輪人輿人之屬共工爲之長山虞澤虞林衡川衡之屬益爲之長故二官獨曰往哉汝諧飭以涖其治所而合和眾職也百揆但曰汝往哉無戒辭體尊也秩宗重事神故特曰往欽哉帝曰疇若予上下至往哉汝諧孔氏曰上謂山下謂澤順謂施其政教取之有時用之有節言伯益能之虞掌山澤之官○正義曰上下各有艸木鳥獸卽周禮山虞澤虞之官各掌其政令知上謂山下謂澤也此官以虞爲名帝言作我虞耳朕非官名也王莽立予虞之官非也○按益向𨿽掌火烈山澤特佐禹治水至此方正爲虞也朱子云然

帝曰咨四嶽有能典朕三禮至帝曰兪往欽哉典主也三禮按周禮太宗伯掌建邦之天神人鬼地示之禮虞秩宗卽周宗伯則知此三禮亦謂天地人之禮也三禮乃五禮之吉禮耳掌邦禮者止是乎鄭曰天子立宗伯使掌邦禮典禮以事神爲上所以使天下知報本反始之義今考大宗伯之職首言掌天地人之禮卽繼之曰以吉禮祀邦國之鬼神示以凶禮哀邦國之憂以賓禮親邦國以軍禮同邦國以嘉禮親萬民則五禮未始不在所掌特以事神爲重故言三禮耳伯夷姜姓太昊氏之後國語云伯夷能禮於神以佐堯秩序也宗尊事百神之名此官主敍次其事故曰秩宗夙早寅敬畏也子曰鬼神之爲徳其盛矣乎使天下之人齊明盛服以承祭祀洋洋乎如在其上如在其左右詩曰神之格思不可度思矧可射思此所以當夙夜惟寅也不顯亦臨猶懼有失矧可厭射而不敬乎敬立而內自直無少私曲則其心潔淸而無物欲之污可以交於神明矣寅直淸舜之語伯夷也直方大周公之系坤爻也而孔子遂以學言之曰直其正也方其義也君子敬以直內義以方外敬義立而徳不孤朱子曰正謂本體義謂裁制敬則本體之守也敬以養其心無一毫私念可以言直矣由此心而發所施各得其當是之謂義又曰以敬解直以義觧方須敬義皆立然後徳不孤以不孤解大字○播百谷敷五教明五刑皆有其事惟禮官但云夙夜惟寅直哉惟淸別無事可言言其道而已蓋古之以禮爲職者有道以居之而禮不虛行如此彼區區以不失其儀丈爲事者抑末矣

帝曰夔命汝典樂教冑子至百獸率舞命汝典樂句敎冑子句本是兩事然古人卻合爲一事者蓋古之敎有四春秋教以禮樂冬夏教以詩書孔子曰興於詩立於禮成於樂又子所雅言詩書執禮皆雅言也可見古之教者禮樂居其大半詩亦樂中之詩而讀書不過四業中之一事爾所以必以敎冑子屬典樂之官者以弟子之業有在於是故也○天子諸侯卿大夫之適子皆將有天下國家之責不可不素教而豫養之樂所以教也古之教者成其徳性之美救其气質之偏蓋人之徳性本無不備而气質所賦鮮有不偏故學而至於气質變化者學斯有力敎而至於變化人之气質者敎斯有功以其大端言之則直者多不足於溫故欲其溫寛者多不足於栗故欲其栗栗謹敬也堅密也剛之失易至於虐則欲其無虐簡之失易至於傲則欲其無傲四者人之大體臯陶九徳之目本之此而廣之也夫性之所不足者有以輔之鮮不爲完徳性之所易偏者有以防之鮮不爲美徳斯敎之功也而敎成於樂樂出於詩朱子曰詩何爲而作也人生而靜天之性也感於物而動性之欲也旣有欲矣則不能以無思旣有思矣則不能以無言旣有言矣則言之所不能盡而發於嗟咨詠嘆之餘者必有自然之音響節族而不能已焉此詩之所以作也詩大序曰詩者志之所之也在心爲志發言爲詩又曰情動於中而形於言言之不足故嗟嘆之嗟嘆之不足故永歌之此所謂詩言志歌永言也直言而無吟詠者謂之諷長言之謂之歌配歌謂之樂聲依永者言樂出乎詩也樂主音聲凡聲皆依於詠歌故曰聲依永單出爲聲聲成文謂之音聲合於律乃成文而不亂律者音樂之法也所以然者蓋盈天地間惟陰陽五行之气人物皆由是以生有气則有聲有數气有升降隨所到次第而得淸濁之序在人則出於喉防舌齒唇在天地間則大而至於雷霆細而至於蠛蠓無非聲也律則寫其所謂中聲者而已矣在气爲中气在聲爲中聲在人則喜怒哀樂之未發與發而中節也聖人爲之律呂以寫之陽气升降之數有多寡故律管有長短律曆同道故十二管吹以考聲列以候气及其吹之而聲和之而气應此天地自然之妙也聲和則八音皆克諧協不相奪其倫次而樂成矣樂成則可以奏之朝廷薦之郊廟而神人以和神以和所謂祖考來格也人以和所謂庶尹允諧也樂記云樂在宗廟之中君臣上下同聽之則莫不和敬在族黨鄕裏之中長防同聽之則莫不和順在閨門之內父子兄弟同聽之則莫不和親樂之爲敎所以入人深而見功速非他教之所及者以其出乎性情而還以養人之性情動蕩血脈流通精神有不知手之舞之足之蹈之也冑子朝夕從事其間成徳豈不易哉○張子曰古樂不可見蓋爲今人求古樂太深始以古樂爲不可知只以虞書詩言志歌永言聲依永律和聲求之則樂之意蓋盡於是詩只是言志歌只是永其言而已只要轉其聲令人可聽今之歌者亦以轉聲而不變字爲善歌長言後卻要入於律律則知音者知之知此聲入何律太髙則入於噍殺太下則入於嘽緩蓋窮本知變樂之情也○許氏曰天地因气而成人物憑气而生有形者必有聲聲可以耳聞而不可以目見此用之防者也故近於气者莫若聲聲之發𨿽出於一而其髙下淸濁亦莫不有節焉自陰陽分而爲五五而爲十二五與十二相因而爲六十而陰陽之用周矣故聲之條理亦在五與十二爾萬物之聲未有外於此者也人爲物靈故其聲獨著而多變有哀樂喜怒敬愛之感則有噍殺嘽緩發散粗厲直亷和柔之應其感也無窮則聲之變也多矣聖人以物之聲皆出於自然而人之聲乃發於有意出於自然則合於道者多發於有意則違道或逺故合人物之聲制爲之節因人之所本有而易求者以協之以盡其用自聖人之明哲聲律身度豈不能自爲之制而必取物之無知者謂之聲之和反以協人之聲寧智不及之邪蓋不自用其聰明而一任乎道因物之自然而節人之有意皆欲歸於中而已故聲之妙可以動天地感鬼神和人心協物類自載籍所記聲之用之效之感不可勝數其應之善惡有殊則系乎聲之中正邪其所以能感則爲聲與气爲最近也是以聖人愼之而立法焉自伏羲有网罟之詠伊耆有葦籥之音葛天之八闋神農之五古之制聲也尙矣然以聖哲自爲之而法未立也黃帝氏欲立憲以垂萬世故使伶倫自大夏之西昆侖之旁以竹之嶰谷生而竅厚薄均者【竹與肉厚薄均等者截以爲筒不復加削刮也】斷兩節之間而爲黃鐘之宮因制十二筩吹其六以應鳯鳴爲陽六應凰鳴爲陰比黃鐘之宮而皆可以生之是爲律本定六律六呂之制以候气之應而調宮商角徵羽之聲故能協和中聲气不爽五聲六律旋相爲宮而聲不窮矣然律之制豈惟用於樂而已故又因以起度而度長短焉又因以爲量而量多少焉又因以爲權衡而平輕重焉故備數和聲審度嘉量權衡而聖人治天下之具無遺聲之妙用與天地侔矣

帝曰龍至朕命惟允堲疾殄絕震動師眾也言我疾讒說傷絕君子之行能變亂黒白以駭眾聽欲杜之在審於言之出納納言喉舌之官聽下言納於上受上言宣於下官名納言者以納該出而帝言出納朕命者以上命包眾言耳允信也出允則命令當納允則聽覧詳如是則𨿽有讒說安施焉帝恐一人之聰明有所遺故使龍專典之周之內史漢之尙書魏晉以來所謂中書門下者皆此職也○或曰唐虞極治而巧言孔壬讒說殄行不能無何也曰𨿽有而不得害政此所以爲唐虞之世也大抵命九官多深憂逺念簡質之辭無太平已驗寛假文飾之意

帝曰咨汝二十有二人欽哉惟時亮天工欽之一言堯舜心法前後所以相傳君臣所以相儆不離乎此二十二人𨿽人各有一職職各有所重而此一言者實總而終之無此心則職荒矣○四嶽官名一人耳孔氏以爲四人則汝能庸命巽朕位堯豈欲禪位與四人乎○言天始於此而臯陶謨詳之先儒謂隆古君臣講論政治無一事不本於天無一事不主於敬誠然誠然所以然者蓋自天降生民莫不與之以仁義禮智之性亦莫不畀之以相生相養之資是故絲麻谷粟五材百貨天有時地有利天之養也牗民孔易如壎【唱】如箎【和】如璋【判】如圭【合】如取如擕【言求之卽得而無所費皆言其易也】天之教也作善降祥不善降殃向有五極威有六極天之刑賞也天髙地下萬物散殊禮者天之序也流而不息合同而化樂者天之和也山川分判風異俗殊天之州域也凡有職乎人者孰非天之事哉但天無爲而君代之君不能獨爲而臣分之耳不敬其職是爲慢天功矣○曾氏謂咨四嶽而命與泛咨而命意有輕重又以百揆禮樂與百工庶物分精粗皆非至論考之典謨益蓋禹臯之流亞也禹嘗薦益於天欲禪以位謂止能爲山澤之事可乎許氏曰堯典四欽字舜典亦四欽字欽明文思史臣頌堯之全徳也欽哉欽哉史臣頌舜用刑之善也餘五欽則戒人是皆堯舜躬行心得之餘措諸人者也堯舜之聖亦惟欽而已矣讀二典者之所當知而日用之所當先也○虞樂官在禮官之外而周屬宗伯虞工官在司空之外而周屬司空或曰工不屬司空以工屬司空者因考工補冬官而誤也書周官言司空掌邦土居四民時地利無百工之文百工當各以其事分隸六卿若玉人當屬春官弓人矢人當屬夏官所以知者舜時工虞異職而周時虞衡屬卿則工亦當然矣今按虞時百工之事旣總於一官則周時不應遂分散於六官周官曰居四民工非四民之一乎其屬司空無疑但司空之職其大在於經野而不專於工耳○禹平水土盡力乎溝洫而後后稷之百谷可播成周司空井地之事實爲司徒教養之本後世無地政而云農桑農桑將胡以施之𨿽有劭農之惠免租之仁富民之志其胡以成之邵文莊公曰古爲井地司空專一卿焉井田廢司空之職亡補以考工而冬官職營繕矣○虞九官卽周六官也周六官之外有師傅保而虞無之九官卽賔友也治卽道也本末體用一以貫之也保傅有官乃家天下之後多爲孺子王而設也其制遂不可易然中世知求治而不知正君知防過而不知養徳故保傅之道不明季世於臣求其適已而不求其正已取其可愛而不取其可畏故賓友之禮不尊𨿽有其官備文而已

三載考績至分比三苗孔氏曰三年有成故以考功九歳則能否幽明有別黜退其幽者升進其明者考績法明眾功皆廣三苗幽闇君臣善否分北流之不令相從正義曰自此以下史述舜事非帝語也言帝命羣官之後經三載乃考其功三年一閏天道成人亦可以成功故以三年考校其功之成否九年三考則人之能否可知幽明有別黜退其幽者或奪其官爵或徙之逺方升進其明者或益其土地或進其爵位考績法明人皆自勵故得眾功皆廣也分背三苖卽是黜幽之事故言於考績之下前四罪時三苗之君竄之西裔更紹其嗣不滅其國帝卽政之後復不從化是闇當黜之其君臣有善有惡復分北之北背也善畱惡去使分背也○帝旣責成於嶽牧九官使人得其職各盡其能帝何爲哉主天下之公議而居無事以臨之居無事以待有事約而易操者功狀明黜陟信而已矣人之立心行事未必皆有恆也至於九年不變則終不變矣故黜陟行焉賞罰明信人人力於事功故庶績咸熈而三苗亦因以分北善者願安於政教惡者自分於放流蓋陟得行於其明而黜得行於其幽矣蔡氏所謂卒言其效者得之此自夷狄向化之事於考績黜陟何預而以爲其效蓋公道昭明人心自服吾所以董正庶官之典並施於向之負固不服之人則他可知矣孔防以分北卽黜幽之事意以於時幽之可黜者獨三苗而已似不必然也○按堯典曰敷奏以言明試以功車服以庸此卽考課諸侯之法計考課嶽牧九官前此亦已應有其法設官分職與隨事考成一時並有非命官之後始立考績黜陟之法也但三載考績三考黜陟之期恐出舜之所定耳此與五載一巡守羣後四朝之例同皆舜所定故史官記之若循襲常事固不書也○居位久而受任專立法寛而責成逺莫如唐虞之時至於成周已不能同冢宰歳終受防詔廢置三歳計治行誅賞各惟其時也○北字從兩人相背象形亦防意人道面南背北故堂北曰背戰敗曰北敗爲北者謂背而走也分北言分其黨相背而去如今諸處降人例以南北更調安置分散其類不使聚處一地也

三苗之事錯見於經今定其次苖頑弗卽工此禹治水時事竄三苗於三危此舜攝位時事三危旣宅三苗丕敍此禹治水後事命禹䢐徵此禹攝位時事七旬有苗格此禹班師後事分北三苖此苗來格後事始之不卽工者以其舉國而言也舜之所竄者其君也禹貢所記旣宅丕敍者以其竄於三危者而言也禹以苖不卽工欲帝念哉而帝答以臯陶方施象刑惟明正竄三苖時事此後䢐徵來格分背則皆其舊都也先儒謂始特竄其君不滅其國猶立其嗣復不從化乃䢐徵而分北之呂刑謂遏絕苖民無世在下則以分背以後而言也計苖之事終帝舜之世而始定何則竄者初年分北者末年也今南徼戎索之夷仍以苖爲號者蓋襲其稱非必古三苖之種類也

尙書日記卷二﹤經部﹐書類﹐尙書日記﹥

欽定四庫全書

尙書日記卷三

明王樵撰

大禹謨

孔氏曰禹稱大大其功謨謀也○許氏曰三謨皆陳於帝舜之前乃舜典之別篇禹謨自格汝禹以下舜晚年事以禹王天下故在臯益之前○吳才老謂此書不專爲大禹而作此十七字當是後世模放二典爲之臯陶謨篇首九字亦類此朱子謂此篇稽古之下猶贊禹徳而後篇便記臯陶之言體亦不類吳說爲然

曰若稽古大禹至黎民敏徳按聖人之心至誠無息而萬物各得其所謹之於人心之危道心之微而達之於水火金木土谷惟修正徳利用厚生惟和者一事而已矣誠之無息於此者所之各得於彼者也一有息焉則四海之大吾心有不貫吾事有不得者矣此大禹所以於文命四敷之日而猶必祗承於帝也而其承於帝之言亦惟曰後克艱厥後臣克艱厥臣而已所謂艱者四海之廣生民之眾其治亂安危系其心之存主與其行事之得失誠不敢以易視之則必夙夜祗懼各務盡其所當爲矣如是則其政事乃能修治而無邪慝下民自然速化於善以應其上政乂民化正見不可不克艱也蓋政自君臣出而民則觀上而興者也得於觀感風動神速故下个敏字

帝曰兪允若玆至爲天下君允若玆指克艱二句而言嘉言罔攸伏三句克艱所致也稽於眾以下則正克艱之事也舜然禹之言以爲信能如此則必有以廣延眾論悉致羣賢而天下之民咸被其澤無不得其所矣此三者最難也必也稽於眾舎己從人忘私順理如此乃可以盡來天下之言必也不虐無告不廢困窮愛民禮士之至如此乃可以惠及萬邦而盡致天下之士豈他人可能哉故曰惟帝時克此段非泛語乃堯之實事舜之所親炙而自得之者也○天下有三脈言路賢路與民情是也此三脈一有不通世道便可憂人君之心一有不至則三者之脈便有所梗而不通防可畏也堯之心常與天下之善言爲一故嘉言畢達而無有伏於下者常與天下之賢者爲一故賢智畢進而無有遺於野者常與天下之休戚爲一故無告畢得以自通而無有蔽蓋屈抑而不知者○知人安民禹嘗言咸若時惟帝其難之與帝此意同野無遺賢知人也萬邦咸寧安民也禹陳克艱是論其理舜答以此是舉其事蓋人君所難在此三者而已○稽於眾不徇一己之見必盡眾人之同也己未善舎之無所系吝人有善從之不待勉彊此聖人大公無我之心也人孰不樂告以善哉○舎己從人舜以稱堯孟子以稱舜且曰善與人同樂取諸人以爲善又曰自耕稼陶漁以至爲帝無非取於人者又曰聞一善言見一善行若決江河沛然莫之能禦也舜之舎己孟子形容之可謂盡矣程子曰舎己從人防爲難事己者我之所有𨿽痛舎之猶懼守己者固而從人者輕也此程子體驗親切之言守己者固而從人者輕蓋有賢者而不能免者故非忘私順理樂善之至不能舎己從人也○用人惟已攺過不吝此成湯所以同徳於堯舜也堯舜未易希聞義能徙過則勿憚攺者人皆可以爲堯舜也○士蓋有懷才抱徳而困窮者其端有二一曰難進二曰難合也難進者士之節其去就固不苟也難合者士之道固不肯詘以殉人也苟無遇合之君則終焉而已安能無困窮也苟上無求士之誠則有階者進困窮者廢矣安得野之無遺賢也是以明君在上其求士也蓋急於士之求君巖穴之幽山林之深有晦其迹而未爲人知者有樂其道而不求人知者吾則必知之舉則必先之困窮不廢有階而進者又可知矣此野之所以無遺賢也堯舜豈有困窮之士哉而不廢困窮則眞堯之心也只以舉舜觀之可見矣方未師錫之前固已予聞是側陋之賢堯之知未嘗不先也○人而謂之無告者孤逺愚弱有情不能以自通者也人君豈期於虐此等人哉然而四海之廣四民之眾萬情不齊而吾耳目所不及心思所不到有受其不便者焉非予虐之而誰也聖人不泄邇不忘逺𨿽以天下之大而視之無異於一身是以其於人之屙癢疾痛無有不知而所以撫摩而抑搔之者無有不及斯其所以無虐也無告者得所則無不得其所矣此萬邦所以咸寧也○此三言者堯舜之心法也是以舜初卽位卽詢於四嶽辟四門明四目達四聰無告不虐困窮不廢可知○朱子曰古人云不廢困窮不虐無告自非大無道之君孰肯廢虐之者然心力用不到那上便是自家廢虐之須是聖人方防無一處不到○舜與益皆因後克艱厥後一句而言爲君艱難之道舜言人君所難在嘉言盡聞賢才畢進萬邦得所此由忘私順理愛民禮士之至昔嘗於堯見之朕徳防克敢不知其艱乎益因贊堯徳之大以勉乎舜謂其全體不息變化不測與天同徳不可名言故天眷命全畀所覆後克如帝玆惟後矣不其艱乎帝當何以匹之哉○孔氏曰益因舜言又美堯也廣謂所覆者大運謂所及者逺聖無不通神妙無方文經天地武定禍亂眷顧奄同也言堯有此徳爲天所命所以勉舜也○眞氏曰廣運而與天同徳故能受天之命益之勉舜全在廣運二字按眞說甚得經防蓋舜徳固盛而益猶欲其於無外不息處加意也廣運自堯本身上說不涉治化上去中庸曰辟如天地之無不持載無不覆幬辟如四時之錯行如日月之代明卽廣運之意純亦不已則廣運矣惟廣也兼備而不可以一名所以時出之也惟運也周流而不可以一居所以悉有之也聖神以其妙於無迹者言之武文以其可見者言之聖神如造化不測武文如春生秋殺○曰廣運則不可名言聖神文武自人之所見而名之之辭故傳曰大而無外則變化不測變化不測謂聖人之徳無方體不可爲象耳非聖變爲神文變爲武也眷命指付予之重說今堯往而付予之重又在帝矣奄有二句不涉勢分說○禹曰惠迪吉從逆凶惟影響孔氏曰迪道也順道吉從逆凶吉凶之報若影之隨形響之應聲言不虛愚按此見天人非有二也欲知天人之不二者盍占之吾心气之間心安者气善心不安者气不善心之安不安者理之所在也气之善不善者吉凶之所在也人之作爲皆气也善祥凶惡皆气機也形骸曰人通天地一气耳故一念之發人所不知而已所獨知之際卽通乎天地之气矣吉凶之於善惡不曰如影響而曰惟影響曰如則猶是比也善惡吉凶卽是影響之理今夫鐘怒而擊之則武哀而擊之則悲怒與哀在我而聲應之惟影響也益曰吁戒哉儆戒無虞至時乃功孔氏曰先吁後戒欲使聽者精其言也虞度也戒於無形備愼深秉法守度言有恆淫過也遊逸過樂敗徳之原無虞所忽故特以爲戒一意任賢果於去邪疑則勿行道義所存於心日以廣矣○正義曰淫者過度之意逸謂縱體樂謂適心○防失法度罔遊於逸罔淫於樂此三事爲下五事之本聖賢視之甚重而後人看之甚忽以爲益陳戒之道姑然耳舜聰明睿智豈慮其有是而以爲戒此由聖學不明未嘗實用其力而以言語視之故忽其平常而不知道理正在於平常之內也人心之危道心之微無他只在民之質矣日用飲食處故孟子稱禹惡防酒而好善言孔子以出事公卿入事父兄喪事不敢不勉不爲酒困尙曰何有於我聖賢只是於人所不可有者眞不爲而於其所當然者實做而無違缺耳故謂罔失法度防遊於逸防淫於樂爲舜之所以爲舜可也身有身之法度家有家之法度朝廷有朝廷之法度百官府有百官府之法度君爲法度之主慮以無虞而有所失故戒以防失𨿽上智不能無人心如逸樂亦人情之所有但流則爲惡耳人易流而聖有節理欲之界限分明也道心常爲主而人心聽命也陸象山誦此三句而曰至哉眞聖人學也○五防三勿皆儆戒之目首三防是君身上當儆戒之事次二勿是用人上當儆戒之事次處事上當儆戒之事終二罔是民心上當儆戒之事○任賢去邪何故無虞時易忽人多以唐徳宗之於李郭陸贄盧杞証之固是但彼以中材之君多難則不得已而任用賢者聽納忠言事平則依舊小人易親若益之戒舜則以聖人當極治之時不可忘戒懼任用禹稷則當常如黎民阻饑洪水爲害之時邪如四凶則不可以堯時舊人而過於包容當去之勿疑爾○疑謀勿成百志惟熙疑對熙言人先有妄志而後有妄謀書中熙字例訓廣無訓明者蔡氏光輝明白貼無所蔽惑非貼熙字也廣之對疑何也岐於理則疑合於理則廣理如周行坦坦平平何處不通人起妄念乃蔽而不見四邊疑謀之所以用也中實不安而自詭於可成始而疑中而決以之而生事取敗者多矣昔梁武帝欲納侯景意猶未決嘗獨言我國家如金甌無一傷缺今忽受景地詎是事宜脫致紛紜悔之何及予謂此正所謂疑謀也武帝不勝貪心又惑於朱異之佞詞而行之遂致臺城之禍○幹百姓之譽咈百姓之欲二句意實相對蓋戒其幹譽則或至咈民戒其咈民則或至幹譽要緊在道欲二字左傳曰以欲從人則可以人從欲鮮濟以欲從人非克己愛民之君不能也然當視乎理之所在苟不主乎理而主於從人則鮮有不至於違道幹譽者矣日月之行則有冬有夏王者防違道以干譽之气象也咈百姓以從己之欲此欲字只可作願欲之欲非貨色遊畋之欲也夫君欲之而百姓皆不欲人情未順卽是義理未安處若義理所安則洪範所謂汝從卿士從筮從而庶民逆不害於吉蓋從理卽非咈百姓也蔡傳道義之正民心之公八字要玩味道義之正卽民心之公順道義之正卽合民心之公矣如此則𨿽順民而不得謂之幹譽𨿽獨斷而不得謂之咈民如盤庚遷殷所咈者安土重遷之私情而所不咈者審於利害之公心也使盤庚重咈世家大族之心而不遷則爲違道以干譽矣○傳中謂八者亦有次第非推出言外之意蓋平鋪出來中間道理血脈自成次第凡聖賢之言類如此如論語道千乘之國五者相因亦此類也然此非謂只能守法度不縱逸樂則人之賢否坐判而自能任之勿貳去之不疑也如此又何用歷歷戒之正謂若不守法度而縱逸樂則莫知賢否之所在蓋身不守法度則必忌法度之士身旣縱逸樂則必悅阿意之人如齊桓公多欲之君也管仲死而竪貂易牙開方進安望其任賢勿貳去邪勿疑管仲之器所以爲小者無正已格君之道而幸合以求功也故戒以彼而後可戒以此言之序也然周成王亦法度之君矣管叔流言而疑周公則勿貳勿疑一事一戒又豈可缺哉故太甲已不敗度而伊尹猶戒以任賢惟一成王已敬作所而周公猶戒以防用憸人圖任三宅罔有間之蓋爲此也余放此○無怠無荒謂存於心見於事皆不忘乎所儆戒之八事也周禮大行人云九州之外謂之蕃國世一見謂其父死子繼及嗣王卽位皆來朝○按祗承克艱正儆戒無虞之心也惠迪從逆正所當儆戒之事也益因而推廣之言防者五勿者三知所儆戒是爲克艱是爲惠迪不然是爲從逆而凶矣無虞可常保乎君心之敬肆闗四海之治忽此其所以艱也益推禹之意禹又廣益之意徳惟善政政在養民六府三事卽養民之政俾勿壊卽儆戒之心也欲帝加意於府事之修和因其已然而知所保防其未然而知所戒亦不出於益之意而廣之也○自後克艱厥後至萬世永賴時乃功七節是一時說話舜因禹言克艱遂指三者之艱而歸時克於堯益遂陳堯徳合天而受命以歸勉於舜禹因言天之吉凶應如影響所以申益之說也益又因禹之意而發儆戒無虞一段蓋失法度也遊於逸也淫於樂也任賢而貳也去邪而疑也疑謀而用也違道以干百姓之譽也咈百姓以從己之欲也無虞不知儆戒而怠荒焉從逆之凶可畏也夫逆之從與不從在一念之止與不止而已矣防失法度也防遊於逸也防淫於樂也任賢勿貳也去邪勿疑也疑謀勿成也防違道以干百姓之譽也防咈百姓以從己之欲也無怠無荒無虞知儆戒如此四夷且來王矣惠迪之吉可見也益之言如此而禹又申明其實以爲君之徳不徒戒謹恐懼修之於己獨善而已在善政以養其民飭敍九功又有以激勵勸相保其成功於不壞此君徳見於行事之實也禹之言如此舜因美禹已然之功而實寓望其助於無窮之意蓋事之成壞常相因而吉凶常相倚伏故無虞之日正儆戒之時也爲君臣者惡可以不艱哉○水火金木土谷惟修以下正承政在養民而言養民之政有六府焉惟修則有以爲養民之本有三事焉惟和則有以盡養民之事合六府與三事是謂九功惟修和而敍焉則民享九敍惟樂生而歌焉斯爲養民之成矣然怠心或生則成功易壞故又欲其戒之用休董之用威勸之以九歌俾勿壞也俾勿壞然後徳惟善政政在養民之責爲有終而克艱儆戒之心爲克盡也○禹之心蓋不自以爲己修已和故陳其道之當然者始終本末具如此耳據下節六府三事允治萬世永賴時乃功則修和是已然事然在舜歸其功則可在禹陳其功則不可也【時說惟歌以上爲敍致治之功已然事也卽是無虞下詳保治之意未然事也卽是儆戒似非語意】○六府不可一日不修一日不修則壞矣故水土已平而舜猶濬川禹猶盡力乎溝洫豈可謂一無事乎戒之用休以下又是勞民勸相之事非修和皆是敍旣往而禹之意只重在戒之以下也○此六府與洪範之五行皆以質言而此又以其相克之次言之所以必言其相克之次者五行以相克爲用也如隄防灌漑乃土水相制之用也烹飪藏泄乃水火相濟之用也水火不可同處而能使相合爲用而不相害火之用惟燔與烹易曰以木巽火烹飪也火之命藏於木古之人鑽木取火莊子曰木與木相摩則然是又木火相克之用也金與火相守則流洪範曰金曰從革聖人因其從革之性鎔之而流制以爲五兵田器諸物之用是金火相克之用也木曰曲直聖人因其曲直之性度以規矩方圎以成宮室器用非斧斤不克是金木相克之用也斵木爲耜揉木爲未一耦之伐廣尺深尺是木土相克之用也○按周禮遂人治野夫間有遂之類稻人掌稼下地以瀦蓄水之類匠人爲溝洫廣尺深尺謂之之類凡皆所以修水政也四時變國火季春秋出納火以木鐸修火禁凡國失火野焚萊則有罸凡皆所以修火政也卝人掌金玉錫石之地而爲之厲禁以守之以時取之巡其禁令攻金之工築氏執下齊冶氏執上齊鳬氏爲聲防氏爲量之類凡皆所以修金政也山虞掌山林之政令物爲之厲而爲之守禁仲冬斬陽木仲夏斬陰木令萬民時斬材有期日凡所以修木政也大司空以土防之法辧五地之物生以土宜之法辧十有二壤之物而知其種以教稼穯樹藝載師掌任土之法廩人掌九谷之數以歲之上下數邦用以知足否以詔國用凡萬民之食食者人四鬴上也人三鬴中也人二鬴下也若食不能人二鬴則令邦移民就谷詔王殺邦用凡皆所以修土谷之政也○生養之本水火爲急谷爲大故居其始終焉孔子曰民之於仁也甚於水火言切也水火所以居六府之首也孟子曰聖人治天下使有菽粟如水火言多也谷所以配五行而爲六也○六府庶事之所由出故禹平水土六府孔修然後庶土交正底愼財賦咸則三壤成賦中邦卽利用厚生之事也祗臺徳先不距朕行卽正徳之事也然所以必另列而爲三事者六府天地自然之利聖人因而修之而已三事則聖人所以盡裁成輔相之道以左右民者也觀鯀汨陳其五行而倫攸斁豈非六府不治而三事乖宜之明戒乎人非天不因生五穀以食之桑麻以衣之天者旣遂然後有正徳之事焉有利用之事焉有厚生之事焉正徳者教以人倫禁民爲非也利用者工作什器商通貨財也厚生者衣帛食肉不饑不寒也六府天也三事人也天人相須以成功化功化𨿽一而天人所爲各自有分夫惟各自有分也則六之與三安得而不別知其相須以成也則六之與三安得而不合乎○孟子論王道首曰不違農時谷不可勝食也數罟不入洿池魚鱉不可勝食也斧斤以時入山林材木不可勝用也以此爲王道之始蓋爲治之初法制未備且因天地自然之利而撙節愛養之此亦修六府之意也繼曰五畝之宅樹之以桑五十者可以衣帛矣雞豚狗彘之畜無失其時七十者可以食肉矣百畝之田勿奪其時數口之家可以無饑矣謹庠序之教申之以孝弟之義頒白者不負戴於道路矣此制田裏教樹畜以厚其生利其用立學校明禮義以正其徳三事備矣五百庠序之制所謂法制之詳也老防有等頒白不提挈所謂品節之詳也於天下匹夫匹婦無不各爲之所如己呞而衣之提耳而教之極財成輔相之道以左右民唐虞九功之敍亦不過如此而已○民稟五气以生資五材以養而具五常以爲性聖人爲之修六府以厚其生利其用明五常之教以正其徳而復其性洪範九疇蓋出於此○徳不正而生厚用利是備水火金木土谷之養以厚奉苑囿而繁殖禽獸也故正徳爲三事之首○書中惟字有數義有惟獨之唯唯服食器用之類是也有思惟之唯唯其始之類是也有起語之唯唯天陰隲下民惟嗣王不惠於阿衡之類是也惟元祀十有二月朔惟十有三祀惟十有三年春惟字用之策書年月之首此類尢多又有是惟之惟濟河惟兗州之類是也又如厥土惟塗泥厥艸惟繇厥木惟條厥貢惟金三品此等類於是惟之義稍近而又微不同此數項猶可以意防惟此經惟修惟和惟敍惟歌與上徳惟善政五惟字不應有二義蔡傳解徳惟善政云徳非徒善而已惟當有以善其政此𨿽非以當字訓惟而以當字貼惟字之下則爲當然之義明矣竊謂此等惟字當另作一義凡事理當然古人例用惟字但修和有工夫惟歌是自然耳○戒之用休以下皆有事實如攷其徳行道藝而勸之糾其過惡而戒之三讓而罸三罸而士加明刑恥諸嘉石役諸司空之類否則不見聖人作用人將謂戒董止是幾句空言如蘇威之五教矣○蘇氏謂九歌若豳風之類○正義曰九敍皆可歌樂乃爲善政之驗所謂和樂興而頌聲作也文七年左傳晉郤缺言於趙宣子引此一經乃言九功之徳皆可歌也皆可歌者若水能灌漑火能烹飪金能斷割木能興作土能生殖谷能養育古之歌詠各述其功三事亦然○地平而天自成是一串意地平內有工夫天成無工夫六府三事允治又本平成而言此舜以九功之敍歸功於禹之治水處也萬世永賴大其功非一世之功也正應其俾勿壞之意時乃功意言非汝弗克致此則相與保之俾其勿壞亦正有賴於汝也禹責難於君而帝求助於禹聖世君臣之心見矣○成壞相因治忽在心無以保之則壞矣禹不以平成自滿而先爲勿壞之憂保之之意深矣帝不以俾勿壞爲己能而歸美其永賴之績其欲相與保之之意不更見於言外哉○呂氏曰𨿽歷萬世之逺不能外天地以有生不能外府事以爲治是禹之功與天地相終始也

禹謨止此下記禪攝及徵苖之事禹謨中有益而篇名大禹謨以禹爲主也臯謨中有禹而篇名臯陶謨以臯陶爲主也

帝曰格汝禹至不怠總朕師此命禹以攝位之事○舜居攝蓋堯在而舜不敢遽踐其位亦自是事理宜然不然便涉二天子之嫌此堯所以亦聽之而不復彊也自是遂爲故事故舜命禹止曰總朕師而禹受命止率百官若帝之初而已舜倦勤初付禹以天下曰總朕師師曰朕師己未釋位之辭也舜初卽位命相曰有能奮庸熙帝之載載曰帝載未敢遽身當天下之辭也

禹曰朕徳防克民不依至惟帝念功當時禹地平天成之功萬世永賴而禹乃盛推臯陶之功以爲己所不及者蓋禹臯陶心一道同孟子嘗言若禹臯陶則見而知之心法之傳精微之懿臯陶之得諸躬者禹之所獨也然推其道徳而不考諸功則無驗故言其邁種乎徳栽培之深厚沛然如雨露之降民被其澤而懷之此其功眾之所共見也惟帝念功則見其不可易矣禹自以勤事之勞不若臯陶道化之厚至誠推先而不自知其徳業之盛眞聖人之心也邁種必有事實據常人之見則臯陶一刑官耳縱使悉聰明盡忠愛人人當其罪亦盡刑官之一職耳邁種徳於何處乎此殊不知張釋之之無寃民且足以稱賢而況臯陶以聖人爲之乎其聰明所加皆至誠所動其忠愛所著皆道化所存民日遷善而不知誰之爲之者康誥言以徳用罸不用罸而用徳在臯陶可知矣○好生者帝之徳也育之久洽於民而民無不化以帝之心爲心者臯陶之徳也邁種之久降於民而民無不懷○念玆在玆四句義本難曉舊說皆迂晦惟蔡氏之解防爲明確蓋禹欲帝念臯陶之功因言得人如臯陶之不可易以爲使念之固在此人舎之而復有可念之人焉名言固在此人允出而復有可言之人焉則未見斯人之不可易也今也念之則有臯陶而已舎之則有臯陶而已名言則有臯陶而已允出則有臯陶而已是反覆思之卒無有易於臯陶者也故又曰惟帝念功三念字一也皆自帝而言○徳卽功功卽徳徳之化民卽功也○禹之功脫民於昏墊以全其生臯陶之功使民復其所受之中以全其所以生也○非舜禹不能表臯陶之功

禹讓臯陶不及稷契【據使宅百揆讓於稷契曁臯陶】史言稷契皆帝嚳子𨿽未可信要之稷契堯之舊臣其任用在舜未徵庸之先於時必已不在矣三謨惟有禹益臯陶答問之言而無稷稷先亡可見也

帝曰臯陶惟玆臣庶至時乃功懋哉帝不聽禹之讓而稱臯陶之功以勸勉之蓋時禹臯陶同在帝前也言惟此臣庶無或有干犯我之政令者以爾爲士師之官能明於五刑使輕重適當以輔五常之教而期我以至於治刑而實期於無刑故民亦皆能協於中道初無有過不及之差則刑果無所施矣凡此皆汝之功也大抵三綱五常天理民之大節而治道之本根也故聖人之治爲之教以明之爲之刑以弼之是其義刑義殺𨿽或至於傷民之肌膚殘民之軀命然刑一人而天下之人聳然不敢肆意於爲惡則是乃所以正直輔翼而若其有常之性也是則所謂弼教者也有違教而後有明刑刑之明欲其無違教而已教行而刑安用之才曰弼教則知非常用之器而要以無刑可明始爲盡職故曰刑期於無刑○林氏曰聖人制刑非期於刑殺人凡以輔吾教之不及而已出教則入刑出刑則入教使民趨教而刑爲無用此聖人之本心也臯陶體此意而行之使天下知有之教而不知有臯陶之刑蓋百官以無曠爲能惟士不然必使民皆不犯官若虛設始爲能其官也○象刑節惟說到欽哉欽哉惟刑之卹哉命作士惟說到惟明克允此稱臯陶之徳故於明刑之中又見其弼教之實刑期無刑實臯陶之心非帝舜孰能知之非帝舜孰能言之○按法者人臣之所守故在臯陶則曰明刑在帝則曰好生然臯陶之刑主於弼教期於無刑則未嘗不歸於好生也○民協於中弼教者於是乎有徳於民之中矣此所以爲邁種徳也與○帝徳罔愆至不犯於有司訂傳極融徹蓋純朱子之筆也義理文章之妙無以加矣誦之其快於心如濯江漢而暴秋陽也○帝徳無所過皆中也簡寛以下忠厚仁恕無非所以爲中○臨下兩句相對易置一字不得居上臨下其體自當簡統禦萬眾其道自當寛○朱子曰觀臯陶所言帝徳罔愆以下一節便是聖人之心涵育發生眞與天地同徳而物或自逆於理以干天誅則夫輕重取舎之間亦自有決然不易之理其宥過非私恩其刑故非私怒罪疑而輕非姑息功疑而重非過予如天地四時之運寒涼肅殺常居其半而涵養發生之心未始不流行乎其間此所以好生之徳洽於民心而自不犯於有司非旣抵罪而復縱舎之也夫旣不能止民之惡而又爲輕刑以誘之使得以肆其凶暴於人而無所忌則不惟彼見暴者無以自伸而姦民之犯於有司者且將日以益眾亦非聖人匡直輔翼使民遷善逺罪之意也○又曰罪之疑者從輕功之疑者從重所謂疑者非法令之所能決則罪從輕而功從重惟此一條爲然耳非謂凡罪皆可以從輕而凡功皆可以從重也○陸氏曰與其殺不辜寧失不經謂罪疑者也使其不經甚明而無疑則天討所不容釋豈可失也○程子曰書稱堯舜不曰刑必當罪賞必當功而曰罪疑惟輕功疑惟重與其殺不辜寧失不經異乎後世刻核之論矣○與其殺不辜寧失不經蓋設辭以形容好生之徳聖人固無殺不辜之事亦無不經之事此特言聖人之心與其殺之而陷於非辜寧不殺之而失於輕縱對殺不辜而言則其心如此而卒亦未嘗有所輕縱也漢人曰罪疑者予民○八言皆人心之同天理之公也聖人便都輳合這个天則○賞罸因其人之功罪耳聖人何心哉一賞一罸猶春生秋殺而春秋傳乃謂勸賞而畏刑又慮賞僣則或及淫人刑濫則或及善人而謂寧僣母濫此蓋聞虞書之言而失其意者從重謂夫賞之疑者耳不疑則當重而重當輕而輕不當賞而不賞皆不可一毫僣差何從厚之可言哉今以刑濫或及善人而謂寧僣母濫聖人無是也賞刑君之柄與天下共之大公之道何勸賞畏刑之有○帝則曰罔幹予正臯陶明刑之功臯陶則曰不犯有司帝徳好生之效○帝之徳至難名也而臯陶以罔愆蔽之今之言舉事無失者必以爲精明之極而帝乃首以寛簡得之不言其賞當功罸當罪不殺無辜不失有罪而言其賞之世延罸之弗及嗣刑故宥過與夫刑賞之疑者寧屈法以申恩而總之曰好生之徳然則帝之所得者仁而已虞書未嘗言及仁而好生一言已盡仁之妙矣○魏太常曰咎繇爲古今刑官第一今不能知其詳矣大抵其學以天爲主而好生一言眞天心也

帝曰俾予從欲以治至惟乃之休臯陶之刑所以弼敎故此言其用刑之效能使民勸勉愧恥遷善逺罪契之教化四達不悖如風鼓動莫不靡然弼教之功於是爲大矣據常言政刑能使民逺罪而已四方風動徳禮之效宜若非刑官所及而今以歸於臯陶者蓋契以身立教而臯陶以徳用刑故其感化之功相濟之美有如此而不可以刑官之常效言也傳云申言重嘆美者從欲以治卽期予於治也四方風動卽民協於中也惟乃之休是重嘆美之而明刑弼教刑期無刑之意又在俾予之前俾予者正以此也

帝曰來禹降水儆予至汝終陟元後降孟子作洚古字通用洚水者洪水也常人以爲气數之適然聖人以爲人事之未盡故災自堯時而曰儆予以身任之也成允成功指治水言行如其言曰成允事就其緒曰成功唐虞之時敷奏以言明試以功舜之徴庸禹之治水皆嘗若是故堯賢舜曰詢事考言乃言底可績舜賢禹曰成允成功其事一也禹思天下有溺者由已溺之也八年於外三過其門而不入克勤於邦也可知後之述者猶曰禹不貴尺璧而惜寸陰其於家也菲飲食惡衣服卑宮室克儉可知蓋憂勤惕勵之心其檢身約已自有常度而不至於侈肆非如墨翟晏嬰之所謂也惡防酒好善言有天下而不與亦是心也舜罔失法度罔遊於逸防淫於樂亦是心也假借也滿假謂志滿而自假借也聖人之至誠常見所不足何由滿假吉人爲善惟日不足何得而滿假再言惟汝賢所以歷見其賢也自賢曰矜自功曰伐聖賢所爲盡已而已何矜伐之有人才立已卽有物我不矜不伐無我也何與爭之有懋與楙同盛也鼂錯傳曰夏以長楙丕大績功也楙乃徳者禹有是徳而我以爲盛大嘉乃丕績者禹有是功而我以爲嘉美也歷數者帝王相繼之次第猶歲時气節之先後也堯之曰在舜舜之曰在禹亦曰以其功徳知之耳非有他術也言之以見其不可辭是時方使居攝未卽天位故以終陟言也天子稱元後以有國皆後而天子都爲之長也

人心惟危至允執厥中中庸序曰蓋自上古聖神繼天立極而道統之傳有自來矣其見於經則允執厥中者堯之所以授舜也人心惟危道心惟微惟精惟一允執厥中者舜之所以授禹也堯之一言至矣盡矣而舜復益之以三言者則所以明夫堯之一言必如是而後可庶幾也蓋嘗論之心之虛靈知覺一而已矣而以爲有人心道心之異者則以其或生於形气之私【眞氏曰私猶言我之所獨耳今人言私親私恩之類非惡也如六經中遂及我私言私其豵此類以惡言可乎】或原於性命之正而所以爲知覺者不同是以或危殆而不安或微妙而難見耳然人莫不有是形故𨿽上智不能無人心亦莫不有是性故𨿽下愚不能無道心二者雜於方寸之間而不知所以治之則危者愈危微者愈微而天理之公卒無以勝夫人欲之私矣精則察夫二者之間而不雜也一則守其本心之正而不離也從事於斯無少間斷必使道心常爲一身之主而人心毎聽命焉則危者安微者著而動靜云爲自無過不及之差矣○按十六字中庸序發明甚暢此後於推本相傳之意尢極反覆○堯舜傳心在十六字孔子傳堯舜之心在大學論語中庸而中庸又多其微言朱子謂子思子憂道學之失其傳不得已而筆之書可謂深見作者之心矣序旣盡其大意而語錄數條發明此經亦極明盡今並錄於左學者宜深玩之○朱子曰堯舜以來未有議論時先有此言聖人心法無以易此學者只是學此理孟子以後失其傳亦只是失此○問如此則人心純爲不善矣乎曰非也但謂之人心則有口鼻耳目之欲易爲物誘所以謂之惟危聖人亦未嘗無人心其好惡皆與人同各當其則是所謂道心也○人受天地之中以生道心合下先得但有此形气道心便隔了一重所以釋氏常說父母未生前一著便厭棄人心欲並去之殊不知道心卽在這里○問向來專以人可以有道心而不可以有人心今方知其不然曰人心出於形气如何去得然性命之理不明而專爲形气所使則流於人欲矣如其達性命之理則𨿽人心之用而無非道心人心是此身有知覺有嗜欲者感於物而動此豈能無但爲物誘而至於防溺則爲害爾故聖人以爲人心有知覺嗜欲無所主宰則流而忘返不可據以爲安故曰危道心則是義理之心可以爲人心主宰而人心據之爲準者也且以飲食言之凡饑渇而欲飲食者人心也欲必有義理存焉有可以食有不可以食如子路食於孔悝之類與夫嗟來之食此皆不可食者也又如父之慈其子子之孝其父人亦能之此道心之正也苟父一虐其子則子必狠然以悖其父此人心之所以危也惟舜則不然𨿽其父欲殺之而舜之孝未嘗替此道心也故當使人心每聽道心之區處方可然此道心卻雜出於人心之間微而難見故必精之一之而後中可執○聖人全是道心主宰故其人心自是不危○道心惟微者難明有時發見防子便自家見得有時又不見了○問如何是惟微曰是道心略瞥見些子便失了底意思○問道心惟微曰義理精微難見且如利害防易見是粗底然鳥獸已有不知之者○舜以始初所得於堯之訓戒並平日所嘗用力於堯之訓戒而自得之者盡以授禹○愚按堯舜傳心子思子發其微防於中庸首章舎中庸以說經未有不差者也喜怒哀樂情也人心也其未發則性也道心也發而皆中節情之正也道心也謹獨所以審其防而判其一念於天理人欲之間正所謂惟精也精不容貳守之勿貳所謂惟一也戒愼乎其所不睹恐懼乎其所不聞一之至也一貫初終精在中間無念之前無起也則一而已矣無差之際無間也則一而已矣一者道心之守也養吾一省察其間吾一者爾○道心則中而已矣所謂天命之謂性也過與不及皆物欲所生非天之命皆失道也故聖人之學使人知人心之危其過不及之流無所不至常戒謹恐懼而愼其獨天理人欲之際常判然而吾心之所發常一於天理而不雜於人欲則人心不危而道心不微人心不危則人心之發皆道心也道心不微則益得以爲人心之主如是則動靜云爲豈不信能執其中而無所失乎中而曰執執而曰允執以見非精一之至而有定力則擬議之間忽不自知其墮於過不及之歸矣○釋氏以空爲性以身爲幻故以理爲障以起念爲塵是無人心亦無道心近之論學者曰心一而已人心者人欲之私也當去之而純乎道心以朱子道心爲主而人心聽命之說爲非又曰道心者寂然不動無聲無臭故微此蓋老佛之緒餘未生前本來面目本無一物之遺意差之毫釐繆以千里不可以不察夫惟皇上帝降衷於下民若有恆性天敍有典天秩有禮曰降曰有豈可謂空乎以義制事以禮制心豈非道心爲主而人心聽命乎豈可謂商書之言亦非乎釋氏不識帝降之衷甚至謂欲因愛生命因欲有世界一切種性卵生胎生濕生化生皆因淫欲而正性命其不知天命而無忌憚如此而人猶有惑之者亦愚矣哉○羅文莊公謂程門有凡言心者皆指已發之說朱子旣辯其非至解人心道心又以知覺言心是猶有此意按知覺不專於已發不曰思慮未萌而知覺不昧乎又曰靜中須有物始得非知覺而何知覺者心之所以爲心而全體無不在是者也其與程門弟子之誤指豈可同哉又謂道心是未發人心是已發此尢不妥發而皆中節孰非道心道心非專於未發也發而皆中節何危之有人心不可以寂感對道心而名也聖經淵微無所不盡子思子發明之昭如日月朱子得其防曰其曰天命率性則道心之謂也可見道心一言性命之理性情之徳皆盡之矣喜怒哀樂吾儒謂之未發而佛老謂之本無執此以觀不同可見淫辭邪說亦可以不爲所惑矣吾故曰舎中庸以說經未有不差者也○無稽之言勿聴弗詢之謀勿庸此帝好問執兩端而用其中之心法也古者帝王聽政使公卿大夫至於列士庶人之賤瞽史之微莫不得以自達有見者陳其言有謀者獻其謀而天子執一中以裁酌焉言之考於古謀之咨於眾者必事理之當人心之公也合天下之見成天下之務聖人所以不難於舎己不吝於從人也若言不考於古則爲一人之私言謀不咨於眾則爲不可成之疑謀公聽並覽之中有裁揆臨制之本焉豈可得而誤聽誤用哉言不誤聼謀不誤用安往而不允執其中乎上文十六言者本也有其本乃可以資於外此十二言者聽覽之要也得其要益有以資於內故曰內外相資而治道備矣蓋惟能謹之於人心之危道心之微則志气淸明義理昭著而於言之當否事之是非自有以判其防微絕其蔽惑然聖人不以率自中而遂專決獨斷必盡眾人之同𨿽曰樂取人而無稽弗詢必嚴勿聽勿庸之戒此所以爲聖人之心也○後之人君得眞儒講聖學罔失法度罔遊於逸罔淫於樂欲寡心淸然後所謂精一執中者可得而語也親大臣勤政事辟四門明四目達四聰嘉言罔攸伏鰥寡無蓋然後所謂無稽勿聽弗詢勿庸者可得而言也此事之序也法堯舜者不出此三條而已

可愛非君至朕言不再孔氏曰民以君爲命故可愛君失道民叛之故可畏言眾戴君以自存君恃眾以守國相須而立○正義曰百姓無主不散則亂故民以君爲命君尊民畏之嫌其不愛故言愛也民賤君忽之嫌其不畏故言畏也○敬修其可願此可愛之實民受天地之中以生中也者人心之所同然也自我先得之則民之秉好是懿徳而吾之所爲莫非可願矣可願非敬修不得若不修其可願而徒恃其可愛使有不善生於心害於政則可畏者至矣故曰四海困窮天祿永終○人之交嘉合則爲好釁爭則爲戎故以相對而言出好者口興戎者口言不可不愼也

禹曰枚卜功臣至帝曰母惟汝諧王氏曰木榦曰枚枝曰條故數物曰枚數事曰條枚卜人人而卜之也○朱子曰舜所謂朕志先定詢謀僉同鬼神其依筮協從便是自家所見已決而卜亦不過如此故曰卜不習吉○又曰其猶將也言𨿽未卜而吾志已是先定詢謀已是僉同鬼神亦必將依之筮亦必須協從之所以謂卜不習吉者蓋習重也這个道理已是斷然見得如此必是吉了便自不用卜若卜則是重矣

正月朔旦受命於神宗率百官若帝之初神宗爲堯不必引證祭法其理自斷然不易三聖以天下相傳道徳心法相繼祀以爲宗以天下之大義君師萬世之大統也舜旣宗堯禹必宗舜祭法之言不足據○舜受堯禪受終於文祖禹受舜禪受命於神宗受天下於人必受命於其所從受者示君師萬世之大統以天下之大義相承而非一人之事也率百官卽所謂總朕師也一如帝初攝故事○文祖神宗其祖有功宗有徳之所自始與湯稱烈祖太甲爲太宗太戊爲中宗武丁爲髙宗卽文祖神宗之意也謚法𨿽起於周然曰文曰神已肇其端矣

帝曰咨禹惟時有苗弗率至七旬有苖格此上古徵伐見於經之始一乃心力一語簡而深逺凡諸誓有節制有勑戒不能出此二語也夫以禹董師益爲佐合羣後濟濟之眾而心力不一猶不可以成功況其他乎○禹之䢐徵也不必直搗其穴也奉辭以臨之起其悔悟耳苖之逆命不必發兵拒守也不從辭命未知悔悟耳然非舜禹徳有未至與志或自滿也而益云然者古者聖賢行有不得皆反求諸己大率如此益言凡三致意謂天道之逺而徳可動瞽瞍之頑而孝可若神明之幽而誠可感苖亦人耳豈有徳之盛誠之至而不可動者當不煩兵而自服也夫以帝之事父豈有不至而不得於父則亦惟負罪引慝起敬起孝而已此一段分明說至誠無不感動帝初年亦只是此心以瞽瞍至尊而至難事者尙且感化但不可將瞽瞍與苖比說故又進一步說此至誠之效𨿽感於神明亦由此道而況有苖乎脫了瞽瞍便接上苖去○方六師之臨也苖知罪之在已而不自容聖徳𨿽如天而不暇思也譬之援弓而向禽鳥之居彼之驚飛而逺去固其情也及因益贊而班師置苖之罪聖心若曰是吾徳之未至而已益思所闕史臣原其心而曰誕敷文徳誕敷者如天之蕩蕩有時雷雨交作百物振拂及雨止雲罷而益見其淸明聖人之至誠遇行有不得處自反誠切眞自見有動心忍性增益所不能處故謂之誕敷心亦盡事亦盡也苖遂來格徳動諴感謙益豈不信哉○孔氏曰諴和也至和感神況有苖乎言易感訂傳云誠感物曰諴此朱子以注意未盡而訂定之辭朱子精矣不可漫讀過周書諴小民亦當從此訓○瞽瞍之瞍朱子曰瞍長老之稱朱子是注疏非○天爲至逺而徳可動是徳之所感無逺弗屆也○陰陽之理滿則不能復進故招損謙則足以有加故受益滿損謙益不但日月陰陽凡人事一一皆然皆天道也○日中則昃月盈則虧滿則不可以復進也江海處下眾流歸之○正義曰禹還不請者春秋襄十九年晉士匄帥師侵齊聞齊侯卒乃還公羊傳曰大夫以君命出進退在大夫是言進退由將不須請也或可當時請帝乃還文不具耳○初苖頑不卽工禹欲帝念哉意在於徳化也帝以刑未可廢方以頑者付之士師及威以象刑而猶不服乃始䢐徵而分北行焉夫禹戒念哉於先益贊班師於後而中間象刑之施䢐徵之命乃出帝之意帝豈欲以威服人者哉天討有罪五刑五用遏惡揚善順天休命實時宜也及其猶逆命也自他人視之則見其愈頑而遂其威討奚向不克而帝乃反躬罷武文徳是敷於是見舜之徳如天地之廣大如寒暑之斂舒物不能出其造化之中也師臨以威之苖已知懼悔機已動但未敢卽來耳及班師敷徳而彼自來人知其爲徳化所感然不可謂師臨無助也有武之神動物之攺而已而殺之事實未嘗試此所以爲唐虞徵伐之師也夫帝欲威頑讒而禹不以爲然禹欲念苖頑而帝以刑不可廢帝命禹䢐徵而益以爲滿乃招損不如謙之受益益欲還兵修徳而禹拜昌言帝敷文徳從如轉圜此見聖世君臣相與之至禹益眞所謂其弼直無面從而帝舜眞所謂舎已從人者也皆盛徳之至萬世之法也

此篇亦載事亦記言與二典相類蓋三聖相授受乃隆古一大事此三篇蓋以備三聖之事也臯陶益稷則專記言而已然臯陶謨連益稷篇首乃一時之言而夔曰二節帝庸作歌一節不知何時之言史臣附記於問答之終大抵典謨皆記唐虞之大事大訓其分篇者以簡袠重大而分因各爲之名以識其端耳血脈實相連文勢自相接初未嘗預分體制如後史紀傳之爲也○二典本只一篇至陟方乃死記二帝之事終矣禹謨乃別更端記禹之言與受禪之事自禹謨之未接臯陶曰允迪厥徳自臯陶曰予未有知思日贊贊襄哉接益稷帝曰來禹汝亦昌言蓋記其平時相問答之言三謨本一書而分爲三篇凡伏生所合皆不妄後人但知典謨備三聖之事遂以後世紀傳視之見堯典之首有曰若稽古之語遂截中半爲舜典而加以二十八字又見禹謨之首亦有曰若稽古之語因遂及於臯陶亦加以此四字語意不倫粲如白黑蓋不難見也○禹謨一篇上接二典下統二謨義理大傳心之要在焉孟子曰若禹臯陶則見而知之所見而知者此而已後世以刑知臯陶以謨知臯陶而不知臯陶之徳與功稷契之流禹之亞也亦於此篇見之六府三事洪範之原也在天惟五行在人惟五事此六府三事之本也潤下者水也炎上者火也曲直者木從革者金惟稼穯非土也故曰土爰稼穡以其體異故也此六府土谷之所以並列也五事卽正徳之實人君建極以先之三徳以行之五紀八政以先後之稽疑庶徵以考驗之五福六極以勸懲之無非以爲此而已八政曰厚生則又以厚生兼三事矣就八政而以三事分之則食貨厚生也司空利用也司徒之教司宼之刑祀賓以爲禮師旅以禁暴皆正徳也皇極之敷言亦勸以九歌之遺意與向用五福戒之用休也威用六極董之用威也九功惟敍卽九疇所敍也洪範之原於禹謨人無能知之者知之無能言之者禹發其自得之學初陳於帝後敍爲疇箕子傳之以授武王鳴呼至矣微哉

尙書日記卷三

欽定四庫全書

尙書日記卷四

眀王樵撰臯陶謨

孔氏曰臯陶爲帝舜謀正義曰孔以此篇惟與禹言嫌其不對帝舜故言爲帝舜謀

曰若稽古臯陶至禹拜昌言曰兪先儒以允廸二句爲贊臯陶之辭故謂禹曰兪上當有闕文今若去曰若稽古四字直自臯陶曰發端則文勢相接無闕文也此篇發端臯陶曰與益稷發端帝曰正同○林氏曰此篇首尾皆與禹言其實陳於舜前史記曰帝舜朝禹臯陶相與語帝前是也迪啟迪之迪言臣欲允誠以啟迪君徳則謨必貴明弼必貴諧不明則不能開陳不諧則秖以抵牾臯陶欲與禹以此事舜也孔氏曰迪蹈也蔡從孔訓然林說亦不可廢○按人君能信蹈其徳則明足以燭理虛足以受善故臣之所謨者無不明所弼者無不諧謨主開陳弼主匡諫明見察而諧不忤也唐太宗之聰明非允迪也從諫非誠心也故忠言有時而不見察直言有時而反取忤○臯陶將矢厥謨而以爲其本在君有廸徳之君則有納忠之臣不患臣言之不盡而患無受之之地也○愼厥修身以下臯陶所以答其詳也言愼其身修而思永則徳爲信蹈如此則九族惇敍庻明勵翼此言𨿽約然天下之平不出此道而已蓋天下國家之本在身是以修不可以不愼而思不可以不永如漢文帝淸心恭儉亦庶幾知修其身矣而學以寡過爲足民以休息爲期是不思永也無愼獨正心之功是愼修之未至也身修思永者無他修已以安百姓篤恭而天下平其功始於知逺之近知風之自知微之顯內省不疚無惡於志而其極至於至誠無息不息則久久則徴徴則悠逺博厚髙明悠久足以配天地而覆載成物古之君子愼厥身修則知其分內如此思安得而不求哉○文帝庶幾無言行之失然不免爲淺近之謀也○無言行之失究其極非聖人不能也言行安從出哉愼獨則無言行之失矣○愼厥身修思永則允廸厥徳矣庶明勵翼則謨明弼諧矣此卽中庸修身則道立尊賢則不惑之意廸徳非道立而何謨明非不惑而何惇敍九族卽中庸之親親也臯陶意以天下國家之本在身修身則有以齊其家故九族惇敍能修身齊家則有以勸賢而樂爲吾輔故庶明勵翼謨之所以無不明弼之所以無不諧者此也此言𨿽約然天下之平不出此道而已○惇敍九族齊家以身也庶明勵翼勸賢以身也皆承修身說中庸以修身尊賢親親爲九經之要實本之此逺指天下玆指修身○中庸曰知逺之近卽邇可逺之意知逺之近天下國家之本在身也邇可逺修其身而天下平也

臯陶曰都在知人至何畏乎巧言令色孔壬陳氏經曰禹臯同列之際或都或兪或吁或咈或如何無非眞情實意之所發有合於心則都之兪之不合則吁之咈之善之在人猶在己也故聞言而拜不爲諂善之在己猶在人也故自言而先曰都不爲矜○自修身而言知人智之事安民仁之事皆徳之所當迪也自修身而推知人則百官得其職安民則萬民遂其生皆務之所當先也此兩在字之意○修身則庶明勵翼然又當知人修身則邇可逺在玆然又當安民蓋庶明勵翼者言其感而已必人君自有知人之徳然後能官人而盡賢材之用也邇可逺在玆者言其化而已所以遂其興起之心而使無一夫之不獲者又在安民之有道也○君道在知人安民知人然後能安民又其序也○知人安民一篇之體要然修身又二者之本也○咸若時惟帝其難之者言二者兼盡𨿽帝堯亦難能之也○知人則鑑別之明能使大小庶官各當其職以天下材治天下事於治何有必如是而後可以言知人此知人之所以難也安民則恩惠之廣能使親賢樂利各得其所民懷之而不能忘必如是而後可以言安民此安民之所以難也能哲而惠猶言能知人而安民也言二者兼盡則𨿽有姦邪小人不足畏矣凡姦邪之所以害治者以人主不知其爲姦邪也苟誠知之𨿽驩兜未放有苗未竄共工未流彼安能肆其惡哉故深嘆其難而不敢易也○知人安民各爲一事各非易事帝堯失之共鯀孔子失之宰予是知人有遺憾也博施濟眾堯舜猶病諸是安民有遺憾也是各就其一欲滿吾心且不易況咸若時乎○蓋亦有知好賢而不能官人者矣是亦知人之未至也用之違其材置之非其所謂之不能官人可也○何憂三句正見帝之時猶有是三者豈非猶病於知人之難而民之受其害乎可以見仁智功用之大而不易言矣○眞氏曰孔壬二字舊說以爲甚佞而王荊公則訓爲包藏禍心蓋以壬爲妊娠之妊而胡氏非之以爲荊公爲此訓將以腹誹罪人也近復有祖其說者愚謂不若從舊爲長按孔傳於舜典難壬人只云壬佞也於此孔壬只云甚佞似爲簡徑而蔡傳每處加以包藏之義得非亦先入於荊公之說乎

臯陶曰都亦行有九徳至彰厥有常吉哉蘇氏曰人之難知如此然豈可畏其難而不求其說乎蓋亦以九徳求之論其人則曰斯人也有某徳論其徳則曰斯徳也有某事如稱人孝須言嘗有某事某事以知其孝如稱人防須言嘗有某事某事以知其廉載采采者歷言之也○眞氏曰知人誠非易事然亦不過以徳求之而已有徳則爲君子無徳則爲小人此知人之要也人之行凡有九徳言人之有徳者必觀其行事如何蓋徳者事之本事者徳之施徒曰有徳而不見之事則徳爲虛言矣此又知人之要也自寛而栗以下其目凡有九人之有徳者克全而無偏然後爲成徳觀其徳之成與否而人材之優劣判矣此又知人之要也先儒謂自寛至彊皆所稟之性自栗至義乃學問之力此說得之然有徳者又貴乎有常而不變若勉於暫不能持之久亦不足以言徳矣是又知人之要也愚按丹朱之啟明共鯀之材人皆知之堯惟以徳求之而知人之所不及知故以嚚訟知丹朱以靜言庸違象恭知共工以方命圯族知鯀信乎以徳求之爲知人之要也○寛而栗寛洪者易失於疏闊栗嚴宻也○柔而不立願而不恭鮮不爲鄕願之同流合污閹然媚於世矣○願信厚也恭者矜莊之意莊以持己則願而不自失矣○亂治也有治才而敬畏此最不易得如霍光在武帝左右小心敬謹出入殿門進止有常處郎僕射竊識視之不失尺寸者二十餘年可謂近之然光於敬其事之道蓋未盡也○擾與柔願類而不同擾是爲人馴順無所乖戾之意馴順而不果毅則爲媕婀軟美矣○簡易而有廉隅者中有主而外有守非徒簡也○簡不煩也不煩苛細者又易至於無廉隅○剛而塞冀缺以陽處父剛而不實知其不免剛健而篤實斯爲美也○剛以性言彊以志言塞以心言義以事言彊而義勇而合宜也○九个而字與命夔典樂章語意不同蓋彼言教冑子欲其如此有以彼濟此之意此則成徳之自然也○彰厥有常彰謂見於行而有可指之實卽所謂采采也有常不變乃爲君子成而不彰有無未可知也彰而不常誠僞未可必也○日宣三徳至庶績其凝旣論知人之事因言官人之道日宣日嚴所謂有常也言人於九徳之中設如有其三而能日宣之則三徳彰而有常矣可使爲大夫而夙夜浚明有家有家大夫之事也設如有其六而能日嚴祗敬之則六徳彰而有常矣可使爲諸侯而亮采有邦采者諸侯之事也言明其事於國中也此槪言人之徳有不同而受任各有所宜如此下因言用人之道在於翕受敷施翕受者隨其徳之多寡合而受之而不求其備也敷施者隨其職之大小布而用之而各當其材也此所謂能官人也官人者使九徳之人咸以所長而施於事大而千人之俊小而百人之乂皆在官使則百僚皆以徳交相師法百工皆及時以趨事而庶績其凝矣此能官人之效也五辰卽四時蓋春則寅卯爲木辰夏則己午爲火辰余放此○上文言亦行有九徳此節亦言其人之有徳乃僅舉三徳六徳爲言者三六蓋以多寡之中見其餘八九者多之至六徳則於多之內舉其中一二者寡之至三徳則於寡之內舉其中中間四五不言可以意防故下文總之曰九徳咸事言人君兼收並蓄則士自一徳以上皆無不得以自見者矣有未備者又交相師師孰不爲全徳之士哉俊乂只是九徳中人分大小而言不可以九徳爲徳俊乂爲材也咸事卽在官但上言咸事者見九徳在人𨿽未能皆備而在國家則兼得其用而參有其全矣下言在官者大材小材皆歸器使而無遺棄於下爾○羣賢在朝則同官之僚皆同志之友以身則同道相益以事則同心共濟此所以師師惟時趨事自不容己也與○人之有技若已有之人之彥聖其心好之不啻若自其口出唐虞皆若人也此其所以師師也○夫六徳之多固三徳之所少三徳之有或六徳者之所無彼以其多寡有無相師而交益焉踐履相觀精神相感心術相示有者無所棄於無而無者不以忌乎有多者不以病乎少而少者樂其資於多無不切於反觀而憂其所不至非聖世羣賢合聚何以有此嗚呼盛哉○宜明其三嚴敬其六皆以已成之徳言日宣日嚴只見其有常爾非進其未至之意無教逸欲有邦至天工人其代之上行下效謂之教言天子不可啟逸欲之門使有邦效之當兢兢業業無時而不戒謹恐懼蓋天子以一身而總萬務一日二日之至淺則有萬幾之多幾者事之微也治亂得失吉凶禍福之所由分而未形故非常人之所能豫見及其著也𨿽智者不能善其後故不謂之萬事而謂之萬幾見其朕兆所伏系於人主之一心常兢兢業業察於未然圖難於其易爲大於其細猶恐不及況可得而縱欲乎又言無曠庶官曠空也非無其人之爲曠非其人之爲曠也蓋天工人其代之爾而可曠乎一官曠一事闕矣天工說見舜典次節卽天工人代之目知人安民實非判然二事能知人則代天工有人而可以安民矣○君源也臣流也故言用人而先嚴諸君身蓋臯陶論知人安民一一根本修身故於知人中及於兢兢業業安民中詳於寅恭懋勉論治道何嘗離得君身也○萬幾二字後人習用而莫知其理此唐虞君臣之微指也當就心上說不當就事上說○人君有四海之廣臨億兆之眾事之日關聽覽者𨿽有限而幾之隨事而生者實無窮則耳目之所不及心思之所不到識慮之所不先而爲吉凶禍福之所隱伏者寧無有萬其多乎曰萬幾者言其事之萌兆𨿽在天下而其主宰實在君心故不可不兢兢業業聖人恆先事戒愼故明常炳於幾先而無不及事之悔也

天敍有典至政事懋哉懋哉程子曰書言天敍天秩天有是理聖人循而行之所謂道也○張子曰生有先後所以爲天敍小大髙下相並而相形焉是謂天秩天之生物也有序物之旣形也有秩知序然後經正知秩然後禮行○按君臣父子夫婦昆弟朋友之交五者有自然之常倫故謂之天敍典敍於天本至厚也因物有遷而厚者薄矣勑而正之使益厚者君也是五者之間其親疏貴賤相接之體便各有自然之節文此乃天之所秩而非人之所彊爲本有常也但人不能不失其常修之以一道徳同風俗使禮行於上下而有常者君也故言勑我自我以見其責在上而君臣當同其寅畏協其恭敬一徳一心則教化行而民彞物則各得其正所謂和也○五禮說者不同舜典五禮旣以爲吉凶軍賓嘉則此處豈宜異解且曰五禮曰五服曰五刑必從古來有其目矣吉凶等五者之禮不出人倫中相接之節文也○卽典禮惇其不惇庸其不庸卽是和乃還其所固有而非彊其所本無也○有教化不能無勸懲故典禮之後遂說命討君道只有此兩事而已○天命有徳謂有徳者天之所眷命人君代天以命有徳則有五服以章之五服五等之服五等者公侯伯子男而王朝之公卿大夫與侯國之卿大夫亦各有命數視以爲差等經言五服則爵位在其中矣凡此乃天之所以命有徳所加非人是違天矣刑所以奉天討而非君之威也天之所討而五刑不用是違天也五刑𨿽用而不當其罪非天討也天之所討五刑用焉乃可謂之代天討○命徳討罪二者乃君之政事不可不勉勉則當否則僣重言勉哉見不可不愼之至也○三代而下願治之君懋於政事者有之和者誰歟惇庸師道也命討君道也

天聰明自我民聰明至敬哉有土上言君之教化政事皆主於奉天此言天之聰明明威皆主於民心蓋自古論君道則本於天論天則主於民後世聖學失傳古治不復者只由此理不明而已○莫聰明於天而非有視聽也民所共見而共聞者天之聰明也莫明畏於天而非有好惡也民所共予而共棄者天之明畏也張子曰天無心心皆在人之心一人私見固不足盡至於眾心所同卽是義理總之則便是天故曰天曰帝皆民之情然也按如此則果何有上下之間乎故有土者當敬之敬之無一日之敢怠惇典庸禮寅恭形於教化之實而不敢拂乎民之性命徳討罪懋勉見於政事之施而不敢違乎民之公不以民視民而以天視民則安民之道豈容有不盡者哉

臯陶曰朕言惠至思曰贊贊襄哉曰惠可底行乃臯陶爲謙辭以望帝之行謂其言不悖可見諸施行雲爾禹兪之曰乃言底可績蓋行汝知人之言則師師其凝之績可致行汝安民之言則和衷政事之績可致績字對行字說臯陶謂可施行而已未敢計功也因禹許以可績故又曰予未敢知績也惟以底行之實思日贊成於帝而已

二典紀堯舜之事三謨紀禹臯之言序書者之防意也孟子曰由堯舜至於湯五百有餘歲若禹臯陶則見而知之若湯則聞而知之欲求湯之所聞與禹臯陶之所見而知者舎是書何以哉○禹陳謨則曰徳惟善政政在養民其論飬民則水火金木土谷惟修正徳利用厚生惟和九功惟敍九敍惟歌臯陶陳謨則曰修身知人安民其論知人則九徳咸事百僚師師論安民則惇典庸禮命徳討罪可以見古人之學矣可以見古人之用矣

益稷

序云臯陶矢厥謨禹成厥功帝舜申之朱子曰此是三篇之序第一句說臯陶謨第二句說大禹謨第三句說益稷臯陶之間語勢亦相連孔壁中析爲三篇故其序如此

帝曰來禹汝亦昌言至臯陶曰兪師汝昌言亦字昌言字要玩味帝有味於臯陶之言謂知人安民其理大其旨逺切於身關於治乃昌言也汝亦昌言者因臯陶而又願有聞於禹此帝好善無窮之心也禹聞帝言嘆羙此心謂臯陶言已至我復何所言乎欲使帝重臯陶所陳言已無以加也此句包臯陶謨一篇意因言予思日孜孜蓋艱難易忘成功難保孜孜者不忘所有事之謂也誠使君臣上下能日孜孜矣則無待於言可也此句包益稷一篇意臯陶問孜孜者何如而禹所答皆往事不言今日孜孜之事而臯陶已深契之蓋禹述其治水本末先後之詳凡皆孜孜之效也成功之難如此其欲君臣上下相與勉力不怠以保治於無窮者豈待辭之畢哉𨿽不陳謨而實陳謨之大者故臯陶以爲昌言而欲師法之也○張甬川曰夫憂勤惕勵之心常存而不懈乃聖之所以聖然與其托之言辭不若指其行事之親切而尢足以動人也故禹之昌言不過自陳其曰孜孜者而臯陶曰師汝昌言則深有以知禹之心矣○許氏曰四載蔡傳水乘舟陸乘車泥乘楯山乘樏此從古注說陸徳明曰輴醜倫反樏力追反防曰史記河渠書泥行蹈橇【音蕝】山行卽橋【丘遙反】徐廣注橋一作輂【幾王反】尸子云泥行乘蕝漢溝洫志泥行乘毳【與橇同】山則梮【居足反】如淳謂毳以板置泥上以通行路韋昭謂梮木器也如今轝牀人轝以行又按夏本紀泥行乘橇山行乘檋然則楯與橇毳蕝爲一物板置泥上也樏與橋輂檋梮爲一物木牀人轝以行也○隨山者洪水淊天之時以山爲道路相視髙下因以爲治水之經紀也刋木槎木以通道也益佐禹治水此刋木奏鮮食皆益佐禹爲之孟子曰舜使益掌火烈山澤而焚之是也血食曰鮮鮮良山澤所獲也此一節禹功之始也濬者治而深之之謂一耦之伐廣尺深尺曰畎倍畎曰遂畎注於遂遂注於溝溝注於洫倍皆如之洫注於澮廣二尋深二仞曰澮澮注於川言畎澮而不及遂溝洫者舉小大以包其餘也先決九川之水使各注於海次濬畎澮之水使各通於川曁稷播當一讀謂隨禹功所施之處便行播種非待水土盡平也谷食曰艱言得之艱也兼奏鮮食以谷食尙艱也九川治而後畎澮可濬畎澮治而後百谷可播艱食可奏此一節禹功之中也懋遷者懋勉其民徙有於無交易變化其所居積之貨也懋遷有無正司空之事故不煩曁稷此不防曁稷之文也米食曰粒乃粒所謂五穀熟而民人育也萬邦指侯國不指民後言十二師五長各廸有功卽作又也此一節禹功之終也鮮食於水土未平民未粒食之時難食於水平播種之初粒食於水患悉平民得播植之後禹功凡有三節中間一節又其大者朱子謂一篇禹貢只此二句三言民食以民食爲急也曰乃粒見其難也○曁益曁稷是禹不自有其功而與益稷同之不矜不伐乃在於此○溝澮田間水道旱則借其容水潦則欲其泄水而以川爲脈絡者也旱阻而川水不入潦淫而畎澮水不出皆田之患也川以海爲都者也不距於海則有侵畎澮之分犯陵陸之位者矣距海者距海距川者距川血脈流通如一身焉○禹自言濬畎澮孔子亦稱其盡力乎溝洫蓋此一事禹經營之力實多商人之助周人之徹因而本之所以爲萬世永賴也田功莫大於正經界備旱潦此等大綱領皆定於禹至於中公外私九一而助則法制品節因是而加詳云爾治地莫善於助莫不善於貢此論當時之獘爾若禹之貢法則豈有不善哉

禹曰都帝愼乃在位至天其申命用休林氏曰聖人不畏多難而畏無難洪水之時天下可謂多難矣君臣相與焦勞以拯天下之饑溺乃克有濟使安於無難則將忘其所可戒而危亂自此始故禹之陳謨蔽以一言曰愼乃在位○勤乃有事臣之孜孜也愼乃在位帝之孜孜也○夏氏曰安汝止而下皆謹在位之事○眞氏曰人之一心靜而後能動定而後能應若其膠膠擾擾將爲物役之不睱又何以宰萬物乎先儒謂心者人之北辰【趙岐語】北辰惟居其所故能爲二十八宿之綱維心惟安所止故能爲庶事之樞紐按眞氏之說似偏於靜止之義蔡傳得之○事理之在人心有動有靜靜則未形也動則已形也惟動而未形在於有無之間者是之謂幾近則公私邪正逺則廢興存亡只於此看破便斡轉了便自物物有定止此是日用第一親切工夫幾動不差然後有討安穩處康是事理之至當人心穩愜處也○省其事之安如曾子三省之省是當下便省非事過而後省也○此三言禹之心學也○周子曰寂然不動者誠也感而遂通者神也動而未形有無之間者幾也誠精故明神應故妙幾微故幽誠神幾曰聖人朱子曰本然而未發者實理之體善應而不測者實理之用動靜體用之間介然有頃之際則實理髮見之端而眾事吉凶之兆也淸明在躬志气如神精而明也不疾而速不行而至應而妙也理𨿽已萌事則未著微而幽也性焉安焉則精明應妙而有以洞其幽微矣今按寂然不動感而遂通者安汝止也幾則此所謂惟幾者也幾在誠神之間誠無不照者聖人之所以應無不神也幾無不研者學者之所以動無不當也寂然不動安其止也感而遂通物各付物止之各於其所亦安其止也寂而感感而寂無在而不安其止焉○止以理言安以心言若何而能安曰無欲則靜虛動直○禹曰安汝止伊尹曰欽厥止詩曰於緝熈敬止易曰艮其止孔門曰知止聖學相承之微防也○周茂叔謂看一部華嚴經不如看一艮卦注云各止其所○程子曰艮其止止其所也八元有善而舉之四凶有罪而誅之各止其所也釋氏只曰止安知止乎○其弼直謂心有非幾則格其非事有未當則正厥事○天者吾心之所自出民者吾心之所由施止而安弼而直則有以嚴其心之所自出而君心合乎天心矣謹其心之所由施而君心合乎民心矣此所以惟動丕應徯志以昭受上帝則天其申命用休也與○動指君之有事於下而言丕應者如卜筮之孚如桴鼓之應徯待也徯志如吾志在於厚民生而民之樂生興事不待勞來勸相之已加吾志在於正民徳而民之遷善敏徳不待條教章程之已布○昭受見非私意妄干甲命者前已得天眷今又申重不已用休美於帝躬也○君位系天人之重故言謹位而及於得天得民然天命主於人心故丕應又在昭受之先

帝曰吁臣哉鄰哉鄰哉臣哉禹曰兪臣以人言鄰以職言何謂鄰以職言蓋左右輔弼乎君乃臣之職若視君之是非得失如不相關而無所匡助則非所以爲臣矣鄰之一字自帝取義其防深長君以一人立於億兆之上無鄰則孤所以爲之鄰者此臣耳臣與君以相須則一體以相成則志不可不同道不可不合如是則君臣相與乃所謂鄰也故臣不可以不鄰臣而不鄰則疏鄰而非臣則將誰望此帝之所以反覆嘆詠以見其義之重而禹卽然之其亦深有感於帝之言矣○君臣朋友皆以義合而以善相輔古之人有師其臣者矣有友其臣者矣君臣之分實兼師友之義此臣之所以爲鄰也後世不知此義故有下其臣而以崇髙富貴自尊疏其臣而與左右近習爲宻者矣臣之不鄰此後之所以多辟也與

帝曰臣作朕股肱耳目至汝聽此言臣所以爲鄰之義也鄰之爲言近而有助也易曰不富以其鄰孔子曰徳不孤必有鄰皆以居之鄰取親助之義也上文曰臣哉鄰哉疑其義亦如是矣而帝不但然也乃曰臣作朕股肱耳目語親助之至孰有如股肱耳目之爲用於腹心者乎以是言鄰而知帝之所以待其臣者眞望以一體相須非姑曰略堂陛之嚴取形迹之資而已○左右有民宣力四方以作股肱而言觀古人之象聞五聲八音以作耳目而言○左右有民扶持而相導之也宣力四方宣布勞來經營四方也人之左右有事者手運奔四方者足因取作股肱之義故如此立言王氏指屬契稷臯陶夷夔亦不過明其意爾時說徑以宣力屬飬謬矣下明聽分屬禮樂𨿽舊說並然但章服特禮中之一事亦未可謂足盡禮也日月星辰無不照臨天子之象也故天子十二章自日月以下山出雲雨生萬物龍行天而澤物皆君徳也然所主有方所及有限公侯之象也故公九章自山以下周升龍於山則九章自龍以下其餘物象各有所取徳有崇卑故數有多寡位稱其徳徳稱其服故因以爲侯伯子男卿大夫士降殺之等衣繪裳繡者繪輕淸而上浮象天繡有質而下綴象地也彰施兼繪繡言采與色一也指物言之曰采指施於繒帛言之曰色作服所謂天命有徳五服五章也汝明者非謂明其禮意也楊山曰衣服以章有徳五服五章或非其稱不明孰甚焉古之正樂者先定律故有律而後有聲有聲而後八音得以依據聲音之道與政通予將審音以知樂審樂以知政治之得失而其本又在出納之五言汝當爲我聽而知其聲與政治之得失也○予欲聞六律五聲八音在治忽當作一句○觀古人之象以制章服播五言於八音以察治忽二者想舜當時之所正有事者故詳言其意而付其明聽之責於禹也服章之象想上古有之而未備故舜采取其意定某某繪於衣某某繡於裳不然則何待詳言之邪五言蓋卽九敍之歌太史之所采而韶樂之所以作也於時正將以播之樂而治忽於是察焉故因以命禹夫九功惟敍九敍惟歌樂者極治之所成太和之所生也而又何治忽之察邪此不知治忽無常成壞相倚一念之怠一事之不終而忽之端卽由是兆矣非聖人孰能察之於微而謹之於始也哉

許氏曰宗彞宗廟之尊彞也有六彞虎蜼各居其一虎取其義蜼取其智防彞於衣則取其孝也又曰唐虞之禮不可攷今凡言禮者皆周禮爾臯謨五服與五刑對言主於諸侯卿大夫士而言之益稷十二章則兼上下言之也典命上公九命侯伯七命子男五命其衣服皆以其命數爲節王之三公八命卿六命大夫四命及其出封皆加一等公之孤四命公侯伯之卿三命大夫再命士一命子男之卿再命大夫一命衣服皆視其命數鄭氏推王之上士三命中士再命下士一命司服王祀昊天上帝則大裘而冕享先王衮冕享先公饗射鷩冕祀四望山川毳冕祭社稷五祀希冕羣小祀冕公之服自衮冕而下侯伯自鷩冕而下子男自毳冕而下孤之服自希冕而下卿大夫自冕而下蓋王之三公卿大夫曰出封加一等則在王朝爲降一等是三公鷩冕孤與卿毳冕大夫希冕矣司服所謂孤卿大夫者諸侯之孤卿大夫也先儒以鄭氏所言周升三辰於旂服則自山龍以下者臆說也大裘之上亦防以衣然則備十二章之服歟總是而言之則十二章之服獨王祀帝之所用衮冕則王之享先王也上公也鷩冕則王之享先公饗射也侯伯也王之三公也毳冕則王之祀四望山川也子男也王之孤也卿也希冕則王之祭社稷五祀也王之大夫也公之孤也冕則王之祭羣小祀也王之上士也中士也下士也公侯伯之卿也大夫也士也子男之卿也大夫也命數不同而同服其服者則繅旒有異也𨿽周制如此其必有所本唐虞之制從可知矣○又曰蔡傳衣之六章其序自上而下裳之六章其序自下而上此謂衣則日月爲尊裳則黼黻爲尊也防云衣在上爲陽陽統於上故尊在先裳在下爲陰陰統於下故重在後天子諸侯下至黼黻大夫粉米兼服藻火是上得兼下也士不得服粉米大夫不得服黼黻是下不得僣上也○林氏曰周禮無十二章之文說者謂周登三辰於旂不過據左氏三辰旂旗之文左氏謂旂有三辰何嘗謂衣無三辰邪豈有王者象三辰之明歷代皆飾於衣周人獨飾於旂有何意乎郊特牲曰祭之日王被衮以象天鄭氏曰謂有日月星辰之章此魯禮也夫被衮以象天周制實然何魯之足云豈有周制止九章魯乃加以十二章之理乎○今朝祭之服臣下無章常服有章而非古如欲復古舎虞書何法焉

予違汝弼汝無面從退有後言欽四鄰作股肱耳目者臣也主股肱耳目之用者君也君之主宰有違則臣當弼正之臣盡其直則君免於違一體之義固如是也若逺小嫌而難相違拂姑面從而退有後言則不直矣不直非臣之所以爲鄰也故戒之而曰當敬爾股肱耳目四鄰之職夫股肱耳目之爲心用豈有所勉而後誠耶○孫氏曰聖人不以無違自處而以有違求弼不居其聖也○林氏曰舜大聖人豈有違待於弼禹亦大聖人豈有面從後言而尢以爲儆戒所以爲聖○呂氏曰舜非有慊而畏人之後言非容受未至而致人之後言禹之於君又豈有不盡之言哉聖人畏敬無已惟恐過之不聞言之不盡故其求之之切如此○按四鄰蔡傳無明解孔傳以爲前後左右之臣正義本之伏生以爲左輔右弼前疑後丞皆以意言初無確據細玩上下文意首曰臣哉鄰哉卽繼之曰臣作朕股肱耳目則四鄰正指股肱耳目而言矣此於經有據而人自不察左右前後非止一人惟作股肱耳目旣於經有據又見四鄰之責在禹一身尢得舜所以深責之禹之意

庶頑讒說至否則威之上文旣以弼直之義深責之禹此又欲禹推廣弼直之義董正諸臣謂諸有不忠不直爲頑與讒說不在此弼直之義者當有以處之○侯以明之蓋射以觀徳於是使賢不肖無所遁其實而生其恥心爾蔡氏謂欲明其果頑愚讒說與否夫庶頑讒說若不在時帝先已洞燭之矣豈待射侯而始明其果否乎○撻記書識詳蔡傳欲並生哉者蓋盛世人皆爲善而爲惡者無以自容非誅殺卽流竄能全其生者寡矣故用此以激勵而教之使知遷善攺過庶幾得並生於天地之間也○言之出納有二有詩歌之言出納五言是也有敷奏之言龍之所典是也工以納言時而颺之舊說亦有指爲樂教者蓋以納言爲五言而颺之爲開發其善心侯明撻記之嚴而樂節雍容飬於後無非教也蔡傳謂此卽龍之所典而命伯禹緫之則不如此說矣朱子嘗言此須是當時有此制度今不能知又不當杜撰只得置之也○付其言於龍使不得行其讒以害政付其人於禹使有以革其讒而爲忠也

帝光天之下至日奏罔功禹不盡然帝之言而又廣帝之意蓋君道在於修徳進賢得其道則頑讒不足慮失其道則豈特頑讒爲可慮喫之意在此○以今日之治化爲已足而不加修賢者之所以不來以在位之臣鄰爲可賴而不旁求頑讒之所以可慮誠使帝徳光天之下至於海隅蒼生無不被其澤則萬邦黎獻皆帝之臣惟帝是舉而用之耳旣舉而來於是敷納以言而觀其蘊明試以功而考其實錫以車服而旌其庸夫眾賢盈於朝則相觀者慕誰敢不譲哉勸懲明於上則不及者恥誰敢不敬應哉○帝徳逺著而賢者無不感慕興起惟帝所用則所以處乎頑讒者當自有道而不在乎威也○庶朱子云此試字之誤按左傳趙襄引夏書賦納以言明試以功正作試字○讓者眞知己之不足人之有餘恱慕之意新而矜髙之志屈誠服人之善而推遜之也敬應者修徳舉賢帝之心也課功覈實帝之待賢之典也有職者勤於職無職者勤於徳以求不負乎上而答其陶成之意也誰敢字謂帝之待人如此則人之感化響應自不容己使有不然則是自棄於陶鎔也而誰敢哉

無若丹朱傲至方施象刑惟明欲帝戒丹朱者丹朱若賢則宜世堯之天下者也惟不克負荷而堯以天下與舜是舜今日之所居卽丹朱之所失而不可不以爲戒丹朱之惡多矣而其長惡之源曰傲而已由傲而慢遊是好傲虐是作聖狂分於一念若帝以今日之治化爲己足而不加修無亦自滿而亢之萌乎予創若時以下亦思日孜孜之意防來創若時只管到治水下面疆理經理兩事重在各廸有功上乃爲苖頑不卽工說起然經理又因於疆理非兩事也荒度土功卽隨山刋木決九川濬畎澮諸事弼成五服二句禹貢甸服五節卽其事也主之者帝而分畫之者禹故曰弼成至於二字要玩聖人制此服數豈爲觀美其分畫所及皆徳教所施法制禁令之所行也五千者每服五百里四面相距爲方五千里也鄭謂面各五千里四面相距爲方萬里者非十二師者每州各立十二人爲諸侯師以佐牧也孔氏以師爲人工之數者非或以十二師卽十二牧亦非周官曰外有州牧侯伯師卽侯伯也外薄四海謂五服之外蕃夷之地每方又各建五人以爲之長如漢西域都護之意各廸有功卽篇首所謂作乂也苖頑不卽工朱子以爲是禹治水時調役他國不動金氏曰十二師五長各廸有功而獨苖頑不卽工則苖之頑又有大於庶頑讒說者庶頑之讒轉移之機尙在我苗民之頑爲中國患而轉移之機有未易致力者故禹尢欲以苖爲念蓋意在於徳化也帝以汝之功敍旣已如此而猶有梗化如苖者則是徳教之所不能加而必俟於威之而始畏文告之所不能諭而有待於懲之而後服利用刑人斯其時也故臯陶方祗厥敍方施象刑惟明矣古之刑官蠻夷猾夏兼在所治故使臯陶繼禹以有事焉不知當時象刑之施何如觀曰惟明則是分別其人之逆順惡之大小情之輕重咸當其罪蓋不卽工者非一人也臯陶治以法意其國猶執送一二罪人就逮以自解及欲治其首惡然後彼不服而命禹徵之或言象刑非施之苖明刑於此而苖自服爾夫苖不卽工臯陶不能問其罪乃殺吾人以恐脇之可謂拙於計矣

夔曰戞擊鳴球至鳯凰來儀此與上不相防非一時之言此章夔言作樂之效乃史官載之以結典謨之終蓋功成樂作帝者致治之盛也郊特牲曰歌者在上匏竹在下貴人聲也卽此說以證此章及儀禮皆無不合戞系鳴球摶拊琴瑟以合詠歌之聲所謂歌者在上也鏞大鐘特懸者以上皆在堂下以間者此眾樂與堂上之樂更代而間作所謂匏竹在下也古文簡質下之一字別管鞀等爲堂下之樂卽知歌者在上矣觀曰以詠卽知石絲輕淸之音按歌調矣觀曰以間則知堂上堂下更代而間作矣升歌之時降神之始故言祖考來格非但以祖考尊神故言於堂上也虞賔與羣後在廷本是堂下之人何爲不言於堂下而言之於此亦是升歌之後上下肅雝如或享之虞賓羣後對越相讓蓋亦記其實爾鳥獸之感須在人後蹌蹌可見元自在廷亦非以其微物故下之也至於鳯凰非常須是樂成之後正可偶一暫至初非聞樂卽來故須系於九成之下亦非以尊異靈瑞故別言之也○以詠言以人聲爲主也漢人獨上歌不以筦亂人聲欲在位徧聞之樂記曰淸廟之瑟朱而防越一倡而三嘆有遺音者矣書大傳曰周公升歌淸廟苟在廟中嘗見文王者愀然如復見文王焉嗚呼知此則知虞之以詠之時所以羣後徳讓者矣○管如篴並兩管而吹之長尺有二寸今以爲簫非也○合止是每一奏之合止至今猶然若金聲王振則是特鐘特磬全樂首尾用之中間不用中間奏者是編鐘編磬特鐘此所謂鏞也特磬此鳴球也○許氏曰樂有四節曰升歌曰笙入曰間歌曰合樂升歌者工升自西階歌某詩是也笙入者工以笙入於堂下奏某詩是也間歌者堂上歌某詩堂下笙某詩一歌一笙相間而作也合樂者堂上堂下之樂並作也升歌三終笙入三終間歌三終合樂三終通之爲十二而謂之九成者升歌笙入共爲三成也蓋間歌合而言之爲三終分而言之爲六終與升歌笙入同也是六終乃爲三成合樂三終則六終具在中矣故謂之三成○又曰書言戞擊鳴球摶拊琴瑟以詠蓋詠時擊磬拊琴瑟也此是說升歌【三殷】言下管鞀鼓笙鏞以間蓋間時奏笙堂下而隨之管鞀鼓鏞也此是說間歌【三成】言簫韶九成鳯凰來儀此是說合樂【三成】

合樂圖

堂上樂堂下樂升歌【三終】笙入【三終】

磬【書鳴球也】鞉

一歌

一笙

皷

二歌

二笙

三歌

三笙

琴

管間歌【一歌一笙相間而作共三終】

一歌

一笙

鏞

二歌

二笙

瑟

笙

三歌

三笙

夔曰於予擊石拊石百獸率舞庶尹允諧王氏炎曰此又自爲一節舜禹之議論旣載於前夔之作樂所以形容治功之成故以其言次之於後亦非一日之言史臣比而書之爾○孫氏曰前先言祖考虞賓羣後而後及鳥獸以貴賤爲序也此先言鳥獸而後及庶尹以難易爲序也

帝庸作歌至帝拜曰兪往欽哉此章所記與上文亦不相防孔氏謂帝用庶尹允諧之故作歌以戒安不忘危者非是○天命所謂聰明明威也傳中治亂安危相爲倚伏正言其無常而不可不勑戒之意非指治亂爲天命也時以天言幾以人言無時而不戒勑者常謹未然之防所謂日監在玆不顯亦臨無射亦保也無事而不戒勑者常防未萌之欲所謂察微知著圖難於其易爲大於其細也○人之形視聽呼吸皆在元首作而行之則在股肱故君謂之元首臣謂之股肱喜哉對惰字防股肱不喜則元首不起輔佐不力𨿽賢主不能獨運以成功○新安陳氏曰歌之序意在於戒天命而謹時幾歌之所謂喜喜於乘時圖幾也所謂起起而乘時圖幾也所謂熈則其乘時圖幾之效驗也君臣能如此庶可戒勑天命而永保之矣○王氏曰臯陶以爲人君不必下侵臣職以求事功但委任而責成功爾率作興事者分職授任如咨命二十二人是也屢省乃成則三載考績三考黜陟是也能如是則可謂之明君君明則臣不敢欺而思盡其職庶事自各就緖矣苟爲不然而欲下侵眾職則元首叢挫而股肱懈怠天下之事豈一人所能辦哉萬事之墮固其宜矣○興事卽所謂喜也臯陶謂此在人君率作之○樂於興事者易至於紛更信哉言乎○愼乃憲只率作中事○屢省屢字要見以時舉行之意○賡者依帝之歌而續之也載成也帝以爲在於股肱之喜臯陶以爲在元首之明是成其義也○範氏淳夫曰書曰元首明哉股肱良哉庶事康哉又曰元首叢脞哉股肱惰哉萬事墮哉此舜與臯陶所以賡歌而相戒也夫君以知人爲明臣以任職爲良君知人則賢者得行其所學臣任職則不肖者不得苟容於朝此庶事所以康也若夫君行臣職則叢脞矣臣不任君之事則惰矣此萬事所以墮也當是之時禹平水土稷播百谷土谷之事舜不親也契敷五教臯陶明五刑教刑之事舜不治也伯夷典禮後夔典樂禮樂之事舜不與也益爲虞垂作共工虞工之事舜不知也禹爲一相總百官自稷以下分職以聼焉君人者如天運於上而四時寒暑各司其序則不勞而萬物生矣君不可以不逸也所治者大所司者要也臣不可以不勞也所治者寡所職者詳也不明之君務察而多疑欲以一人之身代百官之所爲則𨿽聖智亦日力不足矣故其臣下事無大小皆歸之君政有得失不任其患賢者不得行其志而持祿之士得以保其位此天下所以不治也○司馬氏曰益稷曰元首明哉股肱良哉庶事康哉言君明則能擇臣臣良則能治事也又曰元首叢脞哉股肱惰哉萬事墮哉言君親細務則臣不盡力而事廢壞也是故王者之職在於量材任人賞功罰罪而已苟能謹擇公卿牧伯而屬任之則其餘不待擇而精矣謹察公卿牧伯之賢愚善惡而進退誅賞之則其餘不待進退誅賞而治矣然則王者所擇之人不爲多所察之事不爲煩此治事之要也○按明良康哉之義範馬二公之論至矣蔡傳不載故備錄之○眞氏曰帝之歌本爲勑天命而作君臣倡和乃無一語及天者修人事所以勑天命也後之人主宜深體焉○兪者納臯陶所陳也管上率作至墮哉一邊意往欽哉者申巳所望也管上勑天至熈哉一邊意往欽哉通勑廷臣不專指臯陶○陳氏大猷曰典謨之書皆以欽終之九成之韶勑天之歌非可以二觀也虞之韶不可得而聞帝之歌猶可得而詠韶𨿽亡不亡者存焉學者宜深玩繹也

尙書日記卷四﹤經部﹐書類﹐尙書日記﹥

欽定四庫全書

尙書日記卷五

明王樵撰

夏書

禹貢

書序曰禹別九州隨山濬川任土作貢孔氏曰分其圻界刋其未深其流任其土地所有定其貢賦之差此堯時事而在夏書之首禹之王以是功○金氏曰夏史敍禹平水土之功總以貢名識其成也每州有賦有貢有篚而貢則夏后氏田賦之總名也故以爲名禹貢敍水土之事在唐虞之際禹謨序功謨之事則在有虞之時舊皆名夏書以夏史之所述也夫子定書升禹謨於虞書以著三聖相傳之道冠禹貢於夏書以明大禹有天下之本也○許氏曰禹貢專爲紀治水之成功而並及貢賦之數故九州紀水道土色田賦之等貢物貢道爲詳餘皆或見或不見古史言簡而意密則又有言外之意惟冀梁雍言山獨詳諸州不言者天下之勢西北髙而多山故也徐𨿽言山乃蒙羽之小者又止言藝則不專主於導山冀靑梁不言澤者冀梁多山而地峻靑邊海而水易泄故二州無澤也雍𨿽多山而豬野在其西北之偏黃河之外地形稍下故有之也揚荊豫梁不言原隰者諸州有大澤者無原隰有原隰者無澤州彭蠡太湖其浸甚大荊州云夢闊數百里豫之滎波菏澤孟豬皆巨浸則原隰之地固少矣兗徐雍二者皆有者兗止言宜桑之土耳而雍則豬野在河外原隰在河內相去甚逺惟徐之東原不同東原地甚卑常有水患𨿽曰原其實下濕謂居泲之東而稍髙爾梁州二者皆無者爲多山而下不足豬水且無曠平之地也梁雍無篚者多山之地惟出獸皮而所織爲罽不假於篚也兗荊豫不言夷者凡地接於山海邊陲之地則有夷豫居天下之中荊𨿽居於南而禹貢之地不逾嶺兗𨿽在東北而其東南則接靑徐西北皆冀境故三州無夷也兗徐獨言艸木者三州在東方皆河淮江之下流被水特甚艸木不生今水旣泄而生艸木故特書此以表地平也至於冀之不言境域及貢篚則傳已言之矣

禹敷土隨山刋木奠髙山大川敷分也敷土序所謂別九州也分州始於黃帝蓋天文地理區域各定故星土之法則有九野而在地者則山川爲之限隔風气爲之不通民生爲之異俗聖人因其自然而分之厥後唐因山川形便分天下爲十道亦此意也計九州之來久矣而云禹別者杜佑所謂堯遭洪水而天下分絕使禹治之還爲九州是也隨山刋木者水之源必出於山水之勢必因於山山之脈絡卽水之經紀也故禹之治水必隨山之勢以爲施工之序導岍四節卽隨山之事也某山至於某山所謂山勢也某水所出某水所經某所當何如施工所謂相其便宜也隨山刋木是二事隨山以相度刋木以通道路而後水工可興也奠髙山大川者奠定也禮定器於地通名爲奠髙山如岱華荊衡之類大川如河淮泲黒水之類定之以別州境而爲治水之紀綱如兗之泲河靑之海岱揚之淮海雍之黒水西河荊之荊衡徐之海岱淮豫之荊河梁之華陽黒水或界以山或界以川或表其二面或表其三面鄭樵謂州國之設有時而更山川之形千古不易所以禹貢分州必以山川定疆界使兗州可移而泲河之兗州不能移梁州可遷而華陽黒水之梁州不能遷斯言得之矣冀州正義曰冀州不言疆界以余州所至可知兗州云泲河自東河以東也豫州云荊河自南河以南也雍州云西河自西河以西也明東河之西西河之東南河之北是冀州之境也金氏曰冀爲帝都故爲九州之首不言所至春秋王者無外之意也○按冀有疆界爾雅曰兩河間曰冀州是也諸州貢道皆言達河則冀之疆界𨿽不言而隠然如披圖而見其爲天下所輻輳矣此古史之妙也

古今論建都者以形勢則言闗中以土中則言洛陽以諸方水道所輳東南之都防財賦所出則言建康以上可以通闗陜中可以向許洛下可以通山東則言武昌皆各就一方而言其所長未有及天下之大形勢以六合爲一家以山河爲一體而廓然無復疆界之見者此惟堯舜之冀州爲然黃河三面環繞華山聳於右爲虎自華來至中爲嵩山是爲前案遂去爲泰山聳於左爲龍淮南諸山是爲第二重案江南諸山及五嶺又爲第三四重案此朱子之說也以論冀州形勢之善愚謂此非形勢之說也惟天地以爲量者能當之而向之所論者皆不足道矣

旣載壺口經始治之謂之載九州之次以治爲先後以水性下流當從下而泄故治水皆從下爲始冀州帝都於九州近北故首從冀起而東南次兗而東南次靑而南次徐而南次從而西次荊從荊而北次豫從豫而西次梁從梁而北次雍雍地最髙故在後也自兗而下皆準地之形勢從下向髙從東向西冀雍之交夾河而南皆山也壺口蓋受河之口山在河東北屈縣【應劭云以有南屈故稱北屈慈州春秋晉州之屈邑禹貢壺口山在焉】治之所以殺河勢也蓋河自積石北行出塞外阻陰山乃折而東行凡二千里又折而南流壺口當其南下之衝此禹冀州之功所以於是而經始也

朱子曰禹自言予決九川距四海濬畎澮距川一篇禹貢不過此數語極好細看今人說禹治水始於壺口鑿龍門某未敢深信方河水洶湧其勢迅激縱使鑿下龍門恐這石仍舊壅塞又下面水未有分殺必且潰決四出蓋禹先決九川之水使各通於海又濬畎澮之水使各通於川使大水有所入小水有所歸禹只是先從低處下手某嘗謂禹治水當始於碣石九河蓋河患惟兗爲甚兗州是河曲處其曲處兩岸無山皆是平地所以決潰常必在此故禹自其決處導之用功尢難禹之治水乃是自下而上了又自上而下此書多句爲文而尢嚴於一字之用其條理精密而義例可推固不待旁引曲證而後通學者當玩索而得之○林氏曰洪水泛濫其始必相水之大勢順地之髙下漸次導之其首尾本末大槪相應下文所紀導山導水之序是也此敍九州但各記一州之事及其山川所在施工之曲折非謂先治一州之水旣畢更治一州也

治梁及岐金氏曰梁呂梁山也在今石州離石縣北呂不韋謂呂梁未辟河出孟門之上水經注謂呂梁之山鉅石崇竦壁立千仞河流激蕩震動天地蓋大禹所辟以通河也岐狐岐山也在今汾州介休縣勝水所出統爲西山古河逕之險阨治二山以廣河道也舊說雍之梁岐者非九州凡山之言治者或水道之衝有疏辟之功也或表山以該水土也言蓺者翦其蓊郁與民種蓺也傳所謂以啟山林也言旅者祭之以爲其州之鎭望記所謂取材出雲爲雨者也

旣修太原至於嶽陽因舊治之曰修記曰禹能修鯀之功髙平曰太原今以爲郡名嶽太嶽霍山也山南曰陽蔡氏謂汾水出於太原經於太嶽此爲導汾水然禹經理水土濬畎澮畫井疆物土宜凡事蓋並手皆作不獨汾也嶽陽堯之所都事以河爲急帝都爲重此其序也○楊子云冀州箴曰嶽陽是都帝都所在故曰修以見畿甸之中畎澮井疆無不治也主汾以見山川之護環帶左右無不平也○河北有鯀堤蓋鯀之治河也障之所以害愈甚而功不成若太原嶽陽諸處則鯀非無可因之功故禹因而修之若夫載壺口治梁岐疏九河則皆禹之獨智而無所因所謂順而導之而不以障遏爲事者也及字至字亦當有別有所包謂之至曰及無所包矣○朱子曰凡所舉山川皆先地後績者覩成功而言也壺口梁岐及太原皆先績後地者本用功之始而言也豈治之有難易與

覃懷底績至於衡漳金氏曰覃懷地名太行爲河北脊其山脊諸州皆山險至太行山盡地始平廣田皆腴美俗謂小江南古覃懷也卽今懷州其地亦有懷水入河衡漳卽今漳河有兩原一出今平定軍樂平縣少山者曰淸漳一出潞州長子縣發鳩山者曰濁漳沈存中謂凡二水合流而有文者皆名漳正義曰衡卽古橫字漳水橫流入河故曰衡漳漳在懷北五百餘里從覃懷致功而北至橫漳也○初濁漳合淸漳東北至阜城入河河徙後漳自入海

厥土惟白壤水去土復其性色白而壤壤柔土【無塊】厥賦惟上上錯厥田惟中中孔氏曰賦謂土地所生以供天子上上第一錯雜雜出第二之賦田之髙下肥瘠九州之中爲第五○正義曰賦者稅斂之名往者洪水爲災民皆墊溺九州賦稅蓋亦不行水災旣除土復本性以作貢賦之差因九州差爲九等上上是第一也錯是間雜之義上上之下卽次上中雜出第二之賦也孟子稱稅什一爲正稅俱什一而得爲九等差者人功有彊弱收獲有多少傳以荊州田第八賦第三爲人功修也雍州田第一賦第六爲人功少也是計人功多少總計以定差冀州以上上爲正而雜爲次等言出上上時多而上中時少也多者爲正少者爲雜此州言上上錯者少在正下故先言上上而後言錯豫州言錯上中者少在正上故先言錯而後言上中揚州云下上上錯不言錯下上者以本設九等分三品爲之上中下下上本是異品故變文言下上上錯也梁州云下中三錯者梁州之賦凡有三等其出下中時多故以下中爲正上有下上下有下下三等雜出故言三錯足明雜有下上下下也一升一降不可常同冀州自出第二與豫州同時則無第一之賦豫州與冀州第一同時則無第二之賦○朱子曰常出者爲正間出者爲錯錯在上上之下則間出等二等也賦有九等此乃計九州嵗入多寡相較以爲之等非科定取民也取民則皆用什一賦入旣有常數而又有間出他等之時者嵗有丰凶不能皆如其常故有錯法以通之然則𨿽夏法亦未嘗不通也林氏曰三代取民旣不出什一而有九等之差者九州地有廣狹民有多寡其賦入之總數自有不同不可以田之髙下爲準也○林氏曰冀州先賦後田者冀乃王畿之地天子所自治並與埸圃園田漆林之類而徵之蓋兼土賦而言賦非盡出於田也故以賦屬於厥土之下余州皆田之賦也故先田而後賦冀獨不言貢篚者冀天子封內無事於貢篚也

恆衛旣從大陸旣作恆水出恆山北谷合於滱而入易衛水出眞定府靈壽縣合滹沱河過信安軍入易從從其道也今滹沱實出恆山諸谷衛水與之合流大陸爾雅在九藪之數今邢州鉅鹿猶有廣阿澤唐杜佑李吉甫謂今邢趙深三州皆大陸之地蓋古河本穿西山之麓以北流旣出枯洚西山勢斷地勢平廣脊上諸水鐘匯爲藪河泛溢又盤洄其間是爲大陸作者言可耕治也恆衛水小而地逺可以緩治大陸地平而近河難以急治故成功在田賦之後

魏太常曰大地之脈咸祖昆侖而南北二絡最大北絡發於昆侖之陰折而東行其背爲塞北其面爲中國而其餘气爲東夷東夷气散而弱世爲不侵不叛之臣塞北廣漠萬里龍气深厚其性沈鷙陰山橫亙千餘里固天所以限南北也控禦北垂至爲要害南面爲中國其中結爲冀都其左結爲燕京冀都則恆山祖脈若從天降下爲平陽而大河三面環之以絕龍气天文北極不動而眾星共焉冀都正北南面以臨天下上應微垣此第一都防也堯舜禹由是興焉北絡極於幽燕而大河至此入海與鴨緑江防東夷爲其下沙此山水一大交防也其北崇岡千疊而其前平夷數千里泰山聳於南誠國家萬年之基也但河徙而南气不交固今其勢且北而以害於漕河則障之使南且國家北都燕而逺漕江南之粟民力易罷地則有遺利矣以漕河故多逆水性大河淮泲皆拂經是於天時人事無乃有未盡乎○又曰淮小於江不啻倍蓰而吞大河豈待智者決其爲患河北有鯀隄而無禹隄後世師鯀而不師禹河患何時而平也海運期期母講上防莫若修虞集故事其次法唐宋轉般國家設淮徐臨徳通五倉遺意猶存在得其人以修舉焉耳○魏襄王時史起爲鄴令起曰魏氏之行田也以百畝【賦田之法一夫百畝】鄴獨二百畝是田惡也漳水在其旁西門豹不知用是不智也於是引漳水漑鄴而河內以富一漳水也史起能用之以富魏之河內於井法廢壊之後而況在神禹衡漳底績之時乎唐元和中韓重華開營田於代北募人爲十五屯每屯百三十人人耕百畝就髙爲堡東起振武西逾云州極於中受降城凡六百餘里列柵二十墾田三千八百餘頃嵗收粟二千萬石省度支錢二千餘萬緡自有屯田以來未有得利如此者也彼時沿邊之地多爲藩鎭所專其興農之效猶若此況全盛之世舉全冀之膏壤而甸焉如所謂太原嶽陽之修覃懷之致功大陸之作者乎宋時自雄州東際於海多積水戎人患之不敢由此路入宼順安軍至北平二百里地平坦無隔閡每嵗敵騎多由此入議者謂宜度地形勝隨其水陸之便建阡陌濬溝洫益樹五穀所以實邊廩而限戎馬蓋宋失燕薊以內地爲邊故恃塘濼以設險亦因以漑田而積谷今塘濼或不必盡如宋時而所謂因水陸之便建阡陌濬溝洫以興農而制敵者則歷世不刋之長防也因魏太常之論舉此三端以見幽冀農政可興地利可盡古治可復之效○元泰定中虞集爲翰林直學士進言曰京師之東瀕海數千里北極遼海南瀕靑齊葦之塲也海潮日至淤爲沃壤請用浙人之法築隄捍水爲田聽富民欲得官者合其眾分授以地官定其畔以爲限能以萬夫耕者授以萬人之田爲萬夫之長千夫百夫亦如之察其惰者而易之三年後視其成以地之髙下定額以次漸徵之五年有積蓄命以官就所儲給以祿十年不廢得以世襲如軍官之法邱文莊公曰集此防當時不曽行及其末世海運不至謀國者思集之言於是有海口萬戶之設大略宗之每年亦得數十萬石以助國用亦已晚矣嘗聞爲田者者必築隄岸以攔咸水之入疏溝渠以導淡水之來今由白河以至潞渚觀其入海之水最大之處無如直沽然其直瀉入海灌漑不多請於將盡之地依禹貢逆河法截斷河流橫開長河一帶收其流而分其水然後於沮洳盡處築爲長隄隨處各爲水門以司啟閉外以截咸水俾其不得入內以泄淡水俾其不至漫如此則田可成矣於凡有淡水入海所在皆依此法行之則沿海數千里無非良田非獨民資其利而官亦賴其用矣按此法不但沿海可行今京師西山稻田皆引泉以漑灌用江南種法樵昔爲行人使大同問所食稻云來自代州則知北方但地平廣有水泉可引處皆可種稻周官設稻人掌稼下地蓋爲此也北齊嵇曄曽開幽州督亢舊陂嵗收粟數十萬石此等處甚多○漢史稱黃霸朱邑龔遂召信臣等所居民富所去見思及考其事則皆勞來循行課耕桑爲民興利廣漑灌益墾田畜積有餘戶口增倍盜賊獄訟衰止所謂所居民富者也吏治有實效未有如漢者誠得朝廷加意興舉豈無若人者出卽北方地盡辟民盡富嵗漕不復仰給東南可也又何虞集之事之足云

島夷皮服金氏曰島夷海島之夷冀東北邊之國如遼潼朝鮮之地不附庸於靑而徑屬於冀者也其貢皮服爾雅所謂東北方之文皮者

夾右碣石入於河孔氏曰碣石海畔山漢志云碣石山在北平驪城縣西南蘇氏曰夾挾也自海入河逆流而西右顧碣石如在掖也朱子曰碣石山負海當河之衝自海道夾出碣石之右然後入河達帝都也冀州三面距河其建都實取轉漕之利朝防之便故九州之終皆言達河以紀其入帝都之道冀實帝都亦曰入河者爲北境絕逺者言之以明海道亦可至也愚按後人指此爲海運之證殊非其實此貢道不過在冀本州又不過本州東北方之一道他州初無預焉何得指爲海運之證杜甫詩有雲帆轉遼海秔稻來東吳之句此疑隋唐徵遼之役間或有之未嘗爲常運之道也以海運爲常起於元然風濤之阻島嶼之險或不能無沒溺未可以爲長計也

泲河惟兗州孔氏曰東南據泲西北距河按據泲者非止於泲且跨而過之距河者未至於河但以河爲表識也余州凡言據距者放此○林氏曰自兗而下八州皆以髙山大川定逐州之疆界序所謂別九州篇首所謂奠髙山大川也鄭樵謂禹貢以地名州爲萬代地理家成憲按泲卽沇水出王屋山旣東爲泲入海者也其從水從齊者自出常山房子縣贊皇山入泜非四瀆之水俗誤以泲爲濟

九河旣道按爾雅九河徒駭一太史二馬頰三覆釡四胡蘇五簡六潔七鉤盤八鬲津九朱子注孟子亦引之又楚辭集注云禹治河至兗州分爲九道以殺其溢其間相去二百餘里徒駭最北鬲津最南蓋徒駭是河之本道東出分爲八枝也蔡傳合簡潔爲一而謂經流在外殊誤今南皮縣明有潔河未聞與簡河爲一也○按九河在今滄瀛景徳之間或者求於此而不得則以爲淪入於海殊不知河昔北流故分爲九河自周定王五年河道旣攺則九河漸湮乃必然之理豈得經流旣息而枝流仍在乎縱非海水淪沒其故迹亦豈可得而復求乎大率河底常髙今於開封境測其中流冬春深僅丈餘夏秋亦不過二丈餘水行地上初無長江之淵深故自古瀕河之地每有異常之水河必驟盈盈則決每決必彌漫橫流深者成渠以漸成河淺者淤澱以漸成岸數年之後下流淤塞則中流河底又以漸而髙而河又不容於不徙矣旣徙之後則其丈餘深之故槽風塡沙塞復爲平陸無足怪者此九河之故迹所以不可復尋也今慶雲縣尙有古黃河廣可三里許兩岸隄皆髙丈餘居人歷歷能道之慶雲距滄州百四十里距天津三百餘里九河非海湮其理明甚○順其道謂禹新開之道也蓋河源只一派禹因其勢浩大又乘髙而來至兗卑下之地爲害尢甚故開八條以泄其怒連原一條而謂之九此兗州最大之水也蔡傳謂分播合同皆水勢之自然此實妙理長江萬里吞納百川不聞潰決者以兩岸有山以爲之限也惟河自大伾以下行於平地河勢悍猛而平地土疏非隄防所能捍禦故百川惟一而河有九其到此而不得不分者乃理勢之必然而禹能因其勢順其理以盡其相導之力此所以爲大智而功在萬世也○禹之治水於河用功尢多下則疏九河自下而上上則治壺口龍門梁岐自上而下故史臣敍兗之成功其文異於他州者有二記桑土一也記賦貞十三載乃同二也皆以河患故也○凡水禹導之而後道則曰旣道泛濫旣去而水自得其故道則曰其道雷夏旣澤金氏曰今濮州雷澤縣西北雷夏陂東西二十里南北十五里計古雷夏必大於今○按均一澤而或曰旣澤或曰旣豬正義謂洪水之時髙原亦水澤不爲澤今髙地水盡而澤復爲澤雷夏旣澤是也孫氏謂旣澤向未爲澤今始爲澤旣瀦向已爲澤今復舊也此亦不可不知但雷夏小故曰旣澤彭蠡大故曰旣瀦洞庭浩方八百里又非他比故特異其文曰孔殷震澤震動難定故曰底定大野大於雷夏等故亦曰旣瀦又有水降土升澤不復爲澤者云土夢作乂大陸旣作是也

灉沮防同按爾雅釋水曰灉反入又曰水自河出爲灉泲爲濋反入者注曰卽河決出復還入者河之有灉猶江之有沱○金氏曰爾雅水自河出爲灉泲出爲濋沮有濋音二水河泲之別也然自河遷泲伏則灉沮不可復尋矣說者以爲濮耀二水古入雷澤一說灉卽汳水張明謂禹開陰溝以通河泗許愼謂汳受陰溝至蒙爲灉水東入於泗汳今作汴沮卽今睢水經稱防同古當合入泲後世導之入淮入泗爾○二水勢均故曰防同桑土旣蠶是降丘宅土桑土宜桑之土旣蠶得桑而宜蠶也蠶性惡濕於下地非宜兗地宜桑於水退始宜故獨於兗志之○孔氏曰地髙曰邱大水去民下丘居平土就桑蠶正義曰降丘宅土與旣蠶連文知下丘居平土就桑蠶也按蠶桑之利旣興則諸土皆平矣不必以降丘宅土爲就蠶桑也○下丘居土諸處皆然獨於此州言之者鄭云此州寡於山而夾川兩大流之間遭洪水其民尢困水害旣除於是下丘居土以其免於厄尢喜故記之

厥土黒墳厥艸惟繇厥木惟條孔氏曰色黒而墳起按墳土膏脈起也後凡言墳者俱同○孔氏曰繇茂條長也正義曰繇是茂之貌條是長之體言艸茂而木長也九州惟此州與徐三州言艸木者三州偏宜之也宜艸木則地美矣而田非上者爲土下濕故也按九州土田連舉惟兗徐又入艸木一條蓋三州居河泲江淮下流水未平則爲下濕於艸木非宜水旣平則爲沃衍於艸木尢宜故惟三州言艸木

厥田惟中下厥賦貞作十有三載乃同孔氏曰田第六貞正也州第九賦正與九相當治水十三年乃有賦法與他州同正義曰作者役工作務謂治水也治水十三年乃有賦法始得貢賦與他州同也堯典言鯀治水九載績用弗成然後堯命舜舜舉禹治水三載功成堯乃禪舜此言十三載者並鯀九載數之【蔡氏訓作爲耕治】按厥賦貞孔氏謂州第九賦正與九相當蔡氏謂名第九等賦爲貞示君天下以薄賦爲正金氏則謂貞字乃篆書下下字之誤宜更詳之作十有三載乃同此句因田賦而言則作爲耕作之作乃合記田賦之通例九州通例記水土平治後始及田賦並無記田賦之後又言治水兗地𨿽最下亦不應治水獨至十三年之久也注疏附合十三年之數尢鑿

厥貢漆絲厥篚織文孔氏曰地宜漆林又宜桑蠶織文錦繡之屬盛之筐篚而貢焉正義曰篚是入貢之時盛在於篚鄭云貢者百功之府受而藏之其實於篚者入於女工故以貢篚別之歷檢篚之所盛皆共衣服之用入於女工如鄭言矣檿絲中琴瑟之弦亦是女工所爲也漢世陳畱襄邑縣置服官使制作衣服是兗州綾錦美也

浮於泲漯達於河孔氏曰順流曰浮泲漯兩水名因水入水曰達漢志雲漯水出東郡東武陽縣至樂安千乘縣入海過郡三行千二十里按漯字本作濕經典相承作漯而以濕爲燥濕之濕漯爲河之枝流泲入河而南出故浮泲浮漯皆可以達河史記禹釃二渠引河其一漯也西漢末河並行漯川其後河徙而漯亦不復存矣【累天答反又他合反】

海岱惟靑州孔氏曰東北據海西南距岱正義曰海非可越而言據者東萊東境之縣浮海入海曲之間靑州之境非至海畔而已故言據也漢末有公孫度者竊據遼東自號靑州刺史越海收東萊諸郡堯時靑州當越海而有遼東也舜爲十二州分靑州爲營州營州卽遼東也按遼東屬靑州之說說見舜典冀遼實接壤我朝遼士入試者初附山東尋以不便攺京師可見○中國疆界固有非至海畔而止者如珠崖在大海中自爲一隅而屬於嶺南然𨿽越海而土俗相接又他無可附若遼東則固中國之東壤耳豈有不屬接壤之冀而遙屬隔海之靑乎周時營州並於幽州則堯時決非屬於靑州矣蔡仲黙於冀州傳中引程氏云冀之北境則遼東西右北平是矣於舜典傳中乃仍用孔氏之說至此易據爲至而不明其故是尙欠歸一也○金氏曰靑州於中國爲正東故名從東方之色岱泰山也在今襲慶府奉符縣其山特起東方爲中國水口表鎭連延而生諸山北卽原山濰水出其西淄水出其東東卽蒙艾爲沂水諸源又東濰山濰水所出西南卽泗水所出嵎夷旣略濰淄其道嵎夷東隅出日之地略是立溝塗爲封植獨言嵎夷者舉逺以見近也其道者泛濫旣去而水自得其故道獨言濰淄者此外無餘功也他州皆先水而後土此以嵎夷爲靑州邊界之地無預於淄濰故先言之○漢志雲濰水出瑯邪箕屋山北至都昌入海過郡三行五百二十里淄水出泰山萊蕪縣原山東北至千乘博昌縣入海【今蔡傳作入泲誤】○靑𨿽近海不當眾流之衝故但記濰淄之治而已

厥土白墳海濵廣斥說文云鹵咸地也東方謂之斥西方謂之鹵海畔迥闊地皆斥鹵故云廣斥言水害除復舊性也林氏曰此州土有二種平地之土色白而性墳海濵之土彌望皆斥鹵

厥田惟上下厥賦中上田第三賦第四

厥貢鹽絺至厥篚檿絲鹽絺海物綂言一州絲枲鉛松怪石皆岱畎所出也凡貢物蔡傳皆詳其所用周書曰惟服食器用見貢皆常用所須無異物也鹽斥地所出管子曰海王之國謹正鹽防上古鹽入於川澤之衡邦國之貢鹽人掌其用而已太公通魚鹽之利蓋亦爲民資以富國自管仲始貢物不以精麤爲敍而以多寡爲敍靑州鹽居多故敍於先他州仿此絺細葛也靑州有鹽鐵絲枲之利漢時齊有三服官又稱織作冰紈綺繡純麗之物號爲冠帶衣履天下冰謂布帛之細其色鮮潔如冰也紈素也禹時貢絺其亦此類也夫海物有闗於服食器用者其種非一不可以名舉故以惟錯總之今人所謂海錯者非怪奇耳目之玩則魚蛤疏甲之微非古人之意也然海錯今盛於嶺粵而海岱則微鹽利今盛於淮滄而海岱亦不逮蓋古人之用儉故利源不甚開絲枲鉛松怪石皆蒙岱畎之文正義曰泰山之谷有此五物美於他方所有故貢之也麻有子曰枲無子曰苴鉛黒錫松泰山之名林怪石取爲器用猶今徐之碭也【碭文石也其山出焉因以名縣】林氏曰凡貢不言所出之地以一州所出皆可貢也言所出之地者以此地所出爲良也萊夷作牧作耕作牧畜牧也朱子曰萊夷及揚之島夷間於厥篚之間切意時貢土物以見來王之意與此說當入傳中今蔡傳但云作牧言可牧放夷人以畜牧爲生如此則是與雍州三苗丕敍一例可得間於貢篚之間乎爾雅云檿絲出東萊又曰檿桑山桑郭璞曰柘屬也檿絲是蠶食檿桑所得絲紉中琴瑟之弦按萊之檿絲至今有之繭生山桑不浴不飼土人取以爲繒帛尢堅韌難敝但欲以此卽爲萊夷所貢則又未有明文疑檿絲出萊而靑州貢之非貢自夷人故如此立文也浮於汶達於泲漢志雲汶水出奉山萊蕪縣原山西南入泲靑州有濰淄二水不通河惟汶入泲可以達河濰去汶逺惟淄與汶俱出原山而貢道由汶者入泲故也○汶水自古東北入海以智力導引使南接淮泗北通白衛自元人始○小淸河一名濼水源出歷城之趵突泉由華不注山下東行防巨合水又東防淯漯孝婦諸水東北抵樂安髙家港入海大淸河卽泲水故渠也自東阿之張秋東北抵利津富國鹽塲入海往年舟楫浮於二河商鹽徧於齊魯諸郡水利鮮儷焉自永樂以來湮塞不通一值霖潦平地巨浸壊民田廬弗可勝計成化間牟都禦史嘗疏之水循故道退出鄒平等縣膏腴可耕之田數萬頃靑船入於泲泲船入於張秋人大稱便今復湮矣○國初漕運原不資於黃河有山東諸泉爲之命脈然今漕挽之道南自淮陰北抵海口道路三千餘里而山東泉水之通運河者不過汶泗諸流耳當黃河之未南徙也以汶泗諸流濟三千餘里而未嘗不足及河之決而入運河也不憂其泛濫則虞其淤塞𨿽有山東諸泉不復爲運河之利何也蓋黃河未來之時運道命脈全在諸泉故當時建閘築堰以節宣之尺寸之水盡爲漕用黃河旣來而運道不資於泉故泉政日弛泉流日微或爲豪彊侵占或爲砂礫阻塞譬猶人身精神愛養則常盈耗散則隨竭無足怪也

海岱及淮惟徐州徐州之域東至海北至岱南至淮西不言泲者岱之陽泲東爲徐岱之北泲東爲靑言泲不足以辧故略之也七州皆止一至此州獨載其三邊者止言海岱則同於靑止言淮海則同於

淮沂其乂蒙羽其藝大野旣豬東原底平金氏曰淮出今唐州桐柏山行千七百里至海州入海徐之水以沂名者非一其出兗州泗水縣尼丘山過魯城南入泗者曽防浴沂之沂也今海州沭【音術】陽縣有沂河口者周禮沂沭之沂也出沂州新泰縣艾山西南至淮陽下邳入泗者此沂爲最大卽禹貢之沂也淮沂乂則其他川浸小者可知蒙山與山相聨其陽爲費縣其陰爲蒙陰縣羽山在祝其縣凡山言藝者亦因山以表地言是山之墟皆可種藝矣正義曰淮出桐柏山發源逺矣於此州言之者淮水至此而大爲害始甚喜得其治故於此記之王炎謂淮沂乂而後蒙羽可藝事之相因也其實淮沂固系一州之利害而蒙羽之藝亦有工夫非謂淮沂乂而蒙羽便享其無事之成功也大野東原亦然○孔氏曰大野澤名水所停曰豬東原致功而平言可耕按周禮職方兗州其藪澤曰大野漢志大野在鉅野縣北而何承天云鉅野廣大南導洙泗北連淸泲則其地與其所鐘可知矣孫炎謂旣澤者向未爲澤今始爲澤旣豬者向已爲澤今復舊也或云鄆州中都西南有大野陂鄆州今東平州卽古東原而中都則汶上縣也去古旣逺陵谷變遷求古大野未知孰是顧今南旺湖實在汶上西南縈廻百五十餘里而漕河貫乎其中湖界爲二西湖廣衍倍於東湖東湖北接馬踏伍莊坡湖以及安山南接蜀山馬塲坡湖以及昭陽諸湖連亙數百里而東原徐鄆諸邑又悉環列左右與古經志合是南旺湖卽古大野無疑○徐無泲泲之分流入大野而東原在其東故謂以志泲○此四句見川浸山澤土皆治耳無相因意

厥土赤埴墳艸木漸包土黏曰埴土性之美者也而又墳起最宜於生物故艸木漸包漸進長也叢生曰包齊人名曰稹郭璞曰今人呼叢致者爲稹漸包謂長進叢生言其美也【蔡傳叢生而稹也稹或作積誤】

厥田惟上中厥賦中中田第二賦第五徐之土美故田在第二然而賦五等者生聚人工或未及也

厥貢惟土五色至厥篚纖縞孔氏曰王者封五色土爲社建諸侯則各割其方色土與之使立社燾以黃土苴以白茅茅取其潔黃取王者覆四方夏翟翟雉名羽中旌旄羽山之谷有之孤特也嶧山之陽特生桐中琴瑟泗水涯水中見石可以爲磬正義曰夏翟共爲雉名周禮立夏采之官取此按夏翟共爲雉名因雉具五色而染者象之故染五色謂之染夏染鳥羽象而用之謂之夏采夏翟是其總名其類有六其毛羽五色皆備成章染者擬以爲淺深之度桐以孤生向日者良陸佃謂桐宜下濕不生髙岡詩傳曰梧桐不生髙岡太平而後生朝陽嶧陽葛嶧之陽在鄒縣者曰鄒嶧山在下邳者曰葛嶧山泗出泗水縣陪尾山其水四源並發循城北八里始合爲一至曲阜縣經嵫陽城東五里與沂水合至臨淮入淮曰泗濵則知在水旁曰浮則知水中見石若水上浮然取以爲磬貴其聲之淸越也今靈壁石猶其類也金氏曰淮出唐州其百餘里內尙淺而多潭有蠙珠潭今其地凡十四潭而不復生珠矣魚今淮白魚黒繒縞白繒【繒似陵反】異經白緯曰纖之用三爲衮以祭爲端以齋爲冠以居所謂冠也衣有襦裳曰端所謂端也記曰有虞氏縞衣而養老又古者祥而縞禫而纖禫【徒感反】除服祭名○馬融王肅孔安國皆以淮夷爲二水名按淮夷與萊夷島夷正同又費誓淮夷見於經者非一安得此獨爲水名乎鄭以爲淮水之上夷民獻此珠與魚得之○蠙珠近取淮夷與海錯義同大抵古人不貴逺物異物任土作貢貢土所有惟服食器用故以金三品瑤琨怪石球琳瑯玕蠙珠橘柚之類𨿽唐虞時亦已有之末流之濫乃有如合浦珠官荔枝驛騎此如作酒爲祭祀而後人至以沈湎防邦故明王投珠抵璧而示弗貴周公之法羣飲者殺然周公何嘗以商紂而廢酒致美乎黻冕何嘗廢飾也

浮於淮泗達於河泗入淮淮泗不與河通而云浮於淮泗達於河何也蓋灉水出於河而入於泗者也由泗而遡灉由灉而遡河此一道也泲入河而南出而泗則至大野而受泲之合者也由泗之上源以遡泲由泲而達河此又一道也河說文作菏雲水出山陽湖陵南淮海惟州北據淮東南據海杜佑曰自晉以下歷代史皆云五嶺之南至於海並是禹貢州之地按禹貢物產貢篚職方山藪川浸皆不及五嶺之外又按荊州南境至衡山之陽若五嶺之南在九州封域則以鄰接宜屬荊州豈有舎荊而屬斯不然矣此則近史之誤也今按若如近史之說則州東南所至之海南盡閩廣之交其疆域爲兼今數圻矣禹時五服止於五千則五嶺之南當在荒服之外杜佑之說爲是但此經篇末記其聲敎所及云朔南曁朔朔方南交趾也則聖人制五服𨿽止於五千而威徳所被已方制萬里矣杜又云雍州西境流沙之西荊州南境五嶺之南所置郡縣並非九州封域之內

彭蠡旣豬陽鳥攸居孔氏曰彭蠡澤名隨陽之鳥鴻鴈之屬冬月所居於此澤金氏曰彭蠡今鄱陽湖自洪官亭受江西嶺北江東諸水在江饒南康興國之間至池州湖口入江漢志所謂湖漢九水者是也禹豬彭蠡廢其旁地爲蘆葦以備浸淫故陽鳥居之如漢築河隄去河各二十五里以防泛濫其後民頗居作其間常被漂沒以此知大禹廢彭蠡之濵以居陽鳥其爲民防患之意蓋深○正義曰日之行也夏至漸南冬至漸北鴻鴈之屬九月而南正月而北與日進退左思蜀都賦所云木落南翔冰泮北䢐是也

三江旣入震澤底定三江吳地記雲松江東北行七十里得三江口東北入海爲婁江東南入海爲東江並松江爲三江金氏曰三江之說不一其可據者二一說謂古名漢爲北江江爲中江則彭蠡之水爲南江至𨿽已合爲一然以其三水合流謂之三江猶洞庭九水俱匯謂之九江也範蠡所謂吳之與越三江環之民無所移謂俱在大江之南爾今通州福山鎭猶名三江渡是也然三江旣以彭蠡爲一則上文旣出彭蠡不應下文又出三江且經文二旣字對舉皆本效之辭彭蠡旣豬矣則陽鳥攸居三江旣入矣則震澤底定則三江者乃震澤下流之三江也震澤太湖也周圍三萬六千頃西南湖州諸溪西北宣州諸溪並注之大約太湖納百川之水而注之江三江泄太湖之水而入於海三江不通太湖所以艱噎不快而東南水患之所以多也禹時三江深通入海無阻震澤西納乎諸水東吐乎三江克底於定非謂三江旣入而震澤自定也北方之水河爲大故凡水名皆以河爲總稱南方之水江爲大故凡水名皆以江爲總稱然則三江之江不必疑爲大江之江也今按州之境嶺至郴防北枝趨敷淺原水皆東流又自建嶺一枝轉而北趨介衢爲歙嶺亙宣而抵建康其岡脊以西之水皆西流是俱匯爲彭蠡其岡脊以東之水南則浙江北則震澤也彭蠡之水不豬則今江西江東諸州之水爲西偏之患震澤之水不泄則今浙西諸州之水爲東偏之患𨿽北邊淮而於徐已書乂𨿽中貫江而於荊已書朝宗獨大江之南西偏莫大於彭蠡東偏莫大於震澤二患旣平則之土田皆治矣故特舉二澤以見功之告成若其南偏率是山險浙亦山谿計不勞施工故余不書也

蘇子瞻曰三吳之水豬爲太湖太湖之水溢爲松江以入海海水日兩潮潮濁而江淸潮水常欲淤塞江路而江水淸駛隨輙滌去海口常通則無水患○朱長文曰地傾東南而州居東南最卑處固宜多水患昔禹之治水也因其勢之可決者疏而爲三江因其勢之必聚者豬而爲太湖乃底於定○趙子瀟曰太湖者數州之水所豬而松江又太湖之所泄也以數州豬水而獨泄於一江宜其勢有不逮是以昔人於常熟之北開二十四浦疏而導之子江又於昆山之東開一十二浦分而納之海後因潮汐往來泥沙積淤舊置開江之卒亦廢此太湖所以艱噎不快而水患所以多也○元任都水曰太湖納百川之水而注之江三江泄太湖之水而入於海水有所歸復有所泄夫何患之有吳淞江前時深通今何爲而塞東坡有言若欲吳淞江不塞吳江一縣之民可盡徙於他處庶上源寛闊淸水力盛泥沙自不能積大抵治水之法有三浚河港必深闊築圍岸必髙厚置閘竇必多廣設遇水旱就三者而乘除之自然不能爲害倘人力不盡而一切歸數於天寧有丰年邪○東坡又言浙西水旱乃人事不修之積○越絕書云太湖周圍三萬六千頃西南湖州諸溪西北宣州諸溪並注之蓋諸山峙於西地形髙阜兼南北東江海之岸皆髙水積其中形若盤盂非籍江河深利何以通泄○金藻曰禹貢曰三江旣入震澤底定又曰九川滌源九澤旣陂今東江已塞而松江復防是川源無滌也太湖泛濫隄防不修是澤無陂障也無陂所以靡定無滌所以靡入又曰三江流水也滌源流水之所以治也震澤止水也旣陂止水之所以定也使禹貢無此二句總結於後將謂三江旣入震澤自定矣自漢以來治經者多忽此○歸有光曰吳地庳下水之所都爲民利害尢劇治之者皆莫得其源委禹之故迹其廢久矣吳東北邊境環以江海中豬太湖自湖州諸溪從天目山西北宣州諸山溪水所奔注而從吳江過甫理經華亭入靑龍江以入海蓋太湖之廣三萬六千頃入海之道獨有一路所謂吳淞江者顧江自湖口距海不逺有潮泥塡淤反土之患湖田膏腴往往爲民所圍占而與水爭尺寸之利所以松江日隘議者不循其本沿流逐末取目前之小快別濬浦港以求一時之利而松江之勢日失所以沿至今日僅與支流無辧或至指大於股海口遂至湮塞此豈非治水之過與蓋自宋揚州刺史王濬以松江滬瀆壅噎不利從武康紵谿爲渠浛直達於海穿鑿之端自此始夫以江之湮塞宜從其湮塞而治之不此之務而別求他道所以治之愈力而失之愈逺也世之論徒區區於三十六浦間或有及於松江亦不過濬蟠龍白鶴匯未見能曠然修禹之迹者宜興單鍔著書爲蘇子瞻所稱然欲修五堰開夾薴干瀆絕西來之水不入太湖殊不知州藪澤天所以豬東南之水也今以人力遏之夫水爲民之害亦爲民之利就使太湖可涸於民豈爲利哉余以爲治吳之水宜專力於松江松江旣治則太湖之水東下而餘水不勞餘力矣又曰旁江之民積占茭蘆指以告佃爲名所納斗升之稅所占卽百頃之江兼之漲灘之稅亦多吏胥隠沒昔宋時圍田皆有禁約今姦民豪右占江以遏水道更經二三年無吳淞江矣又曰單鍔毘陵人故多論荊溪運河古迹地勢蓄泄之法獨不明禹貢三江未識松江之體勢欲截西水入子江上流工緒支離未得要領州藪澤曰具區其川三江蓋澤不患其豬而川患其不流也今不專力於松江而欲涸其源是猶惡腹之脹不求其通利徒閉其口而奪之食豈理也哉近世華亭周生綱領之論實爲卓越然其欲尋東江古道則於嫡庶之辧終猶未明誠以一江泄太湖之水力全則勢壯故水駛而常流力分則勢弱故水緩而易淤此禹時之江所以能使震澤底定而後世之江所以屢開而屢塞也松江源本洪大故別出而爲婁江東江今松江旣細防則東江之迹滅沒不見無足怪者故當復松江之形勢而不當求東江之古道也周生勝國時以書幹於行省及都水營田使司皆不能行其說其後張氏據吳得其書開濬諸水數年間水潦不爲患故能以區區一隅之地抗天下而力不屈○古者震澤之水其西北上原則有宣歙金陵九陽江之水由宜興百瀆以下震澤其西南則有苕霅諸水由湖州七十二港以入焉而所賴導之以入於海者松江婁江東江而已水來甚多而泄之者甚緩此東南所以多水患也自宋築五堰於宜興以西溧陽之上而宣歙諸水皆西北以入蕪湖固有以殺西北上原之勢其後商人以木往來之阻紿於官而壞其防昔人欲復五堰者此也五堰旣廢由是荊溪多積水而百瀆湮塞無以遂其東下之勢昔人欲疏百瀆者此也慶曆以來築長橋於吳江岸以利舟行之牽挽而水道阻緩昔人欲易置千橋以分利之者此也此皆單鍔之遺意也自我太祖髙皇帝定鼎金陵一時財賦仰給東南鑑三吳水患因宋五堰之舊迹立爲銀渚東壩禁商往來此壩一成旣可以挽東壩以西之水北防於南京以成朝宗之勢又使東壩以東之水返注於蕪湖不下震澤而三吳成陸海之饒是豈徒得五堰之遺意而已哉乃東南萬世之利也東壩旣足以當五堰之利則上源旣殺下流亦減荊溪百瀆疏之亦可不疏亦可長橋之在吳江去之則有妨於運道存之亦未見大有阻於太湖也其所急者惟在吳淞江之通利闊深耳若歸子之論得之矣

簜旣敷厥艸惟夭厥木惟喬孔氏曰竹箭簜大竹水去已布生少長曰夭喬髙也孫炎曰竹闊節者曰簜○他州記艸木而已此州艸木之上又首言簜旣敷者爾雅曰東南之美者有防稽之竹箭焉是州之竹箭尢美故別出之也南方地暖故艸木皆少【詩照反】長【丁丈反】而木多上竦河朔地寒𨿽合抱之木不能髙也兗徐言艸木皆居厥土之下是凡土皆然州先言艸木者土塗泥有不盡然者也靑不言艸木而貢有松有檿絲可知記夭喬貢有惟木而荊不言者貢有杶榦栝栢亦可知矣

厥土惟塗泥厥田惟下下厥賦下上上錯地泉濕田第九賦第七雜出第六金氏曰江湖之區下濕之地其土塗泥而其田反居第九古人尙黍稷田雜五種故𨿽水潦旱漧而各有所收塗泥之土其田獨宜稻不利他種故第爲最下厥賦第七又有時雜出於七等之上則人功亦稍修矣自唐以來江淮之田號爲天下最漕餉皆仰給東南矣

羅文莊公曰井田勢不可復限田勢未易行天下之田𨿽未能盡均然亦當求所以處之之術不然養民之職無時而舉矣今自兩淮南北西極漢沔大率土曠人稀地有遺利而江浙之民特爲蕃庶往往無田可耕於此有以處之其所濟亦不少矣○魏司馬懿伐吳使鄧艾於淮北廣田積谷○丘文莊公曰今天下水田惟州最賤陸田惟潁壽爲輕且地介兩京間相距略等今天下一家𨿽無魏人南徵之役然用其法以行於今曰亦可賴以少寛民力省嵗漕請於淮南一帶湖蕩之間沮洳之地蘆葦之塲盡數以爲屯田遣官循行其地度地勢髙下測泥塗淺深召江南無田之民先度地勢因宜制便先開爲大河闊二三丈者以通於海又各開中河八九尺者以達於大河又隨處各開小河四五尺者以達於中河使水有所泄然後於其低窪不可耕作之處濬深以爲湖蕩及於原近舊湖之處疏通其水使有所豬或爲隄以限水或爲堰以蓄水或爲斗門以放水俱如江南之制民之無力者給以食田成之後依官田以起科民之有力者計其庸田成之後依民田以出稅六七年間其所得恐不減於魏人也夫魏人以偏安之國有外敵之患猶能兼淮潁而盡田之矧今盡四海以爲彊此地又爲運道經行之路有魚鹽之利昔人所謂一之地且去大江僅百里許大江之南民多而田少居者佃富家之田爲之僕出者逐什一之利輕去鄕閭倘朝廷頒方尺之詔遣一介之使鼓舞而招徠之無不成者旣成之後又於潁壽之間召民開墾陸田亦隨地勢以分田因民力而定稅其功又易於水田者考之唐史上元中於楚州【今淮安】古射陽置洪澤屯於壽州置芍陂屯厥田沃壤大獲其利俱在此地遺迹可考也

厥貢惟金三品至厥包橘柚錫貢三品金銀銅也瑤琨石之美似玉者取之以爲禮器古有瑤爵篠以爲矢之笴【音梓】簜以爲樂管及符節之函周禮英簜注盛節器也【蔡傳云可爲符節誤】齒象齒艸犀兕之艸可爲甲周有象輅以象飾諸末革輅挽之以革也羽鳥羽南方之鳥孔雀翡翠之屬其羽可以爲飾故貢之也旄犛牛之尾可爲旌旂之飾木楩梓豫章之屬也卉服艸服若葛越之屬是也葛越南方布名用葛爲之左思賦雲蕉葛升越弱於羅紈鄭謂島夷亦以其服爲貢也貝錦名詩云萋兮斐兮成是貝錦凡爲織者先染其絲乃織之則文成記曰士不衣織小曰橘大曰柚包裹而致錫命乃貢言不常也○古荊有木貢有則貢之棟字器用有所須則用之甚儉而易共也後代有營繕則工師求大木至於深山窮谷人迹不到之處懸崖弔橋艱難萬倍此至溪澗必待夏秋洪水泛漲方抵大江嗚呼林麓盡矣帝省其山則何辭以對是故禹卑宮室而作訓以峻宇雕墻爲戒豈非人君之所當守哉○卉服蔡氏兼以木綿爲言丘文莊公亦以爲唐虞時島夷時或以充貢而已中國未有也故嬪婦之治止於絲枲民未有其服官未有其調也宋元間種始傳入中國闗陜閩廣首獲其利閩廣通商舶闗陜接西域故也今按若果唐虞時外夷已充貢豈有歷代傳記略無及之者元史食貨志亦不之載是當再考也貝錦名是鄭說有詩貝錦可據蔡仲黙因謂南夷木綿之精好者亦謂之吉貝以卉服來貢而吉貝之精者則入篚焉然吉貝之名但昉見於南史不可因布名吉貝而遂以織貝爲卉服之精者也今外夷卉服之精信有之使唐虞時卽以入篚不防近於尙異物之嫌乎且諸州篚實非必出於各夷也○裹曰包借曰苴州橘柚錫貢荊州納錫大豫州錫貢磬錯皆爲非常並在篚下

沿於江海達於淮泗孔氏曰順流而下曰沿沿江入海自海入淮自淮入泗正義曰文十年左傳云沿漢溯江溯是逆沿是順故順流而下曰沿沿江入海順也自海入淮自淮入泗逆也○兗言浮於濟漯達於河故靑言浮於汶達於濟徐言浮於淮泗達於河故言沿於江海達於淮泗皆蒙上文也○林少潁曰禹時江淮未通故州入貢必由江以入海然後達於淮泗至吳夫差掘溝通水與晉防黃池然後江淮始通孟子謂禹排淮泗而注之江蓋誤指所通之水以爲禹迹吳氏曰江北淮南地髙於水𨿽曰溝通江淮止是江淮之間掘一橫溝兩端築隄【今瓜儀淮安霸是】壅水於中以行舟耳江淮二水實未始通流也○按上古海路不甚通州𨿽有沿海之文然所沿者由江至淮之海面而已上古海利亦不甚通鹽與海錯取諸靑州今謂瘠海不啻足矣閩廣兩浙之路莫之通也聖人先見之明防患之逺不貴逺物異物以生外釁郊圻封守申畫愼固民惇本業而安井疆亦豈有賈市招誘之事哉近世倭人之禍則海路海利日通而莫之爲禁之咎也漢書言樂浪海中有倭人分爲百餘國以嵗時來獻見云𨿽漢世已通中國然止樂浪海中一路則其他道路固猶未之通也自元人與之交兵彼始得我之情有窺我之漸國初沿海備禦蓋亦甚嚴承平禁弛乃生前代未有之患當事者繹禹貢之防則得所以治之之要矣

荊及衡陽惟荊州孔氏曰北據荊山南及衡山之陽正義曰此州北界至荊山之北故言據也南及衡山之陽其境過衡山也以衡是大山其南無復有名山大川可以爲記故言陽見其南至山陽也○有兩荊山此荊州之荊山非雍州荊岐旣旅之荊○此荊山其南爲荊州其北爲豫州在南郡臨沮縣北

江漢朝宗於海孔氏曰二水經此州而入海有似於朝百川以海爲宗宗尊也正義曰諸侯見天子之禮春見曰朝夏見曰宗以海水大而江漢小以小就大似諸侯歸於天子假人事而言之也鄭雲江水漢水其流遄疾又合爲一共赴於海猶諸侯之同心尊天子而朝事之荊楚之域國有道則後服國無道則先彊故記其水之義以著人臣之禮○邵文莊公曰前乎此者江漢未合水勢未可知也後乎此者江漢旣合水勢不必言也故朝宗一書於荊而江漢水勢於是乎定○鄭端簡公曰江漢朝宗於海書於荊州者二水發源於梁而荊當其下流之衝入海於而荊據其上游之防故於此言朝宗見其上無所壅下有所泄○按朝宗者未入海而其勢已奔趨於海以朝宗二字狀出水勢之妙惟嘗親見之而讀此則便若大江動我前爾○江水至東陵而北防於漢漢水至大別而南入於江於荊州記江漢之合不言其合而言其朝宗於海一言而盡水勢殆傳水之神也二水在梁二州自是無可得而書旣言朝宗於海則入海不俟言言則爲贅故知三江旣入不指大江也

九江孔殷九江洞庭湖也孔甚殷正也言水道甚得其正也其源有九水故名九江其後防聚日廣洞庭百里而洞庭山遂在其中故因山得名而曰洞庭焉所謂荊湖南北路者自是而分羅君章湖中記曰湘水之出於陽朔則觴爲之舟至洞庭日月若出沒於其中也朱子嘗考定九江源委一曰瀟江【出道州營道縣九疑山亦名營水過零陵下與相江合】二曰湘江【出靜江府興安縣陽山東北名鏵觜東北至潭州入洞庭】三曰蒸江【出衡州衡陽縣西防衡山諸源而下合於湘以其水气特盛故名爲蒸】四曰澬江【出武岡軍至益陽西北入洞庭】五曰沅江【出沅州西蠻界中至辰州與酉江合】六曰漸江【出索縣東流與沅合】七曰序江【出辰州漵浦縣鄜梁山西流與沅合】八曰辰江【出辰州西南蠻界中東流與酉合】九曰酉江【出防溪城西山中至辰州東合沅辰北流至鼎州東入洞庭】此九江也但郴江亦一州之水其源出嶺至郴州城下始勝州又五十里與東江合而始大北入湘江舊皆不在九江之數但不知與漸序二水孰爲大小今不敢更有升降○導江云東至於澧過九江則是古者澧先入江而後九江入也澧當在九江數外○今按九江之爲洞庭理已無疑而九者之名訖難的指故朱子嘗以爲若旁計橫入小江之數則自岷山以東至入海處不知當爲幾千百江且經文言九江孔殷則正以見其吞吐壯盛浩無津涯之勢決非尋常分泒小江之所可當也如朱子之言禹時澧州之下巴陵之上自有九水年代久逺不可以今水證古水闕之可也觀經文江漢朝宗於海卽繼曰九江孔殷導江不曰播爲九江而曰過九江則大江自大江九水自九水可見而孔氏謂江於此分爲九道者其非明矣又證以東至於澧過九江之文則九江當在澧州之下巴陵之上而不在潯陽與今之江州尢明矣

沱潛旣道爾雅曰水自江出爲沱漢出爲潛鄭曰今南郡枝江縣有沱水其尾入江首不出江也華容有夏水首出江尾入沔蓋此所謂沱也潛則未聞金氏曰今江陵府松溪縣南枝江縣北江分三十餘下流復合曰笊籬江公安縣有沱潛港此皆沱也潛出今江陵府潛江縣【按潛水旣難考不如闕之說具渠州】

云土夢作乂金氏曰江北爲云左氏所謂濟江入於雲中是也江南爲夢左氏所謂田於江南之夢是也皆在今江陵府之境但今徳安府有云夢縣而荊門之長林縣嶽州之巴陵縣亦有云夢司馬相如稱云夢方八九百里其所連亙固廣矣正義曰云夢一澤而每處有名者此澤跨江南北故每處名存焉○水降土升云土夢耕按蔡傳地勢有髙卑水落有先後人工有早晚三者相因此二語實足該之

厥土惟塗泥厥田惟下中厥賦上下孔氏曰田第八賦第三人功修

厥貢羽毛齒革至九江納錫大荊貢略與同利金錫荊利丹銀齒革所產不無優劣故各以所善者爲先也曽氏曰言惟木多不勝名也荊木名之貢止此也杶栝柏皆木名栝柏所施者多杶材中弓弩之榦故舉其用言杶榦周官所謂荊之餘是也其木柏葉松身陸機云杶防栲漆相似如一孔氏曰砥細於礪皆磨石也砮石中矢鏃蘇子瞻自儋耳北歸江上得古箭鏃槊鋒而劍脊其亷可劌而其質則石以爲此卽所謂楛矢石砮春秋隼集於陳廷楛矢貫之石砮長尺有咫時人莫能知而問於孔子孔子不近取之荊梁而逺取之肅愼則荊梁之不貢此久矣按女直卽古肅愼之地今尙產楛矢石砮石砮出黒龍江口名水花石堅利入鐵子瞻之所見者古荊梁外徼固宜有之也丹朱砂也今辰錦所出光明砂並溪洞老鵶井所出尢佳箘簵美竹也一名聆風性至勁楛木堅小而直葉如荊而赤莖似蓍二物皆中矢笴而三邦所貢又爲名材三邦未詳其地考工記曰妢胡之笴唐志云零陵貢葛笴豈此類與箘簵是兩種竹包匭菁茅孔氏以包爲橘柚匭匣也菁以爲菹茅以縮酒蔡氏金氏以菁茅爲一物以包匭爲一事或包之或匣之皆以菁茅而言菁茅一茅三脊管子謂出江漢之間召陵之師責楚貢包茅不入王祭不共無以縮酒卽此也禮記縮酌用茅縮亦作莤說文禮束茅加於裸圭而灌鬯酒是爲莤又釃酒謂之莤泲釃音枲下酒也朱子謂古人搾酒不以絲帛而以編茅王室祭祀之酒則以菁茅取其至潔也纁璣組三者冕服所須古人衣纁裳考工記曰三入爲纁五入爲緅七入爲緇鄭謂色在緅緇之間此州染纁色善故貢之璣珠不圓者組綬類辮絲爲之佩以貫玉帶以爲紐約者也孔氏曰尺二寸曰大出九江水中史記防傳云千嵗滿尺二寸蔡氏曰非可常得故不爲常貢若偶得之則使之納錫於上按曰納者下與上之辭曰錫者重神物也○金三品之貢蓋古者以珠玉爲上幣以黃金爲中幣以刀布爲下幣三幣握之則非有補於暖也食之則非有補於飽也先王以守財物以禦人事而平天下則有時而用焉其取之有時其用之有節其貢也致之邦國而天子無私求與私藏也周之衰荊之貢金不入而周王求之於魯春秋譏之漢元帝時貢禹請罷采珠玉金銀鑄錢之官母復以爲幣租稅祿賜皆以布帛及谷使百姓一意農桑貢禹之言固先王之意也然泉貨所以交通百物布帛不可以尺寸分裂禹因後世之獘而遂欲廢先王之制幣則過矣

浮於江沱濳漢逾於洛至於南河正義曰浮此四水乃至洛本或濳下有於誤耳蔡氏曰江沱濳漢其水道之出入不可詳而大勢則自江沱而入濳漢也逾越也漢與洛不通故舎舟而陸以逹於洛自洛而至南河也凡曰逾者皆水道不通遵陸而後能逹也按荊州曰浮於江沱濳漢梁州曰西傾因桓是來浮於濳則明有沱濳爲轉輸之道項平甫謂夾蜀山而行凡谿谷之水至江而出者皆名爲沱至漢而出者皆名爲濳夫谿谷之流多在深山夐僻之處豈得爲轉輸之道乎又凡水之自大川而別出者如自河出爲灉泲出爲沮洛出爲波正與自江出爲沱漢出爲濳一例何得以江漢反爲沱濳所出之路乎

荊河惟豫州豫於九州爲中土南跨漢而抵荊山北距南河【荊豫皆以荊山爲界其南爲荊州其北爲豫州】

伊洛瀍澗旣入於河漢志雲伊水出農盧氏縣熊耳山東北入洛洛水出農上洛縣冡嶺山東北至鞏縣入河瀍水出河南谷城縣替亭北東南入洛澗水出農新安縣東南入洛【蔡傳從郭璞雲伊水出上洛之熊耳非盧氏又云澗出今之澠池至新安入洛】○豫之洛猶雍之渭而書法不同涇澧漆沮𨿽皆入渭而水之大小不同故曰屬曰從曰同各別誌之伊洛瀍澗四水相敵故綂志其入河與江漢同文○北水以河爲宗豫水以洛爲宗

滎波旣豬泲水自溫縣入河溢爲滎今鄭州滎澤是其處至西漢末泲不復南溢涸爲平地滎陽民猶謂其處爲滎澤爾雅曰水自洛出爲波職方曰其浸波溠是波亦澤名矣馬鄭王本皆作滎播謂此澤名滎播孔氏謂滎之波水已豬皆非是

導菏澤被孟豬菏音柯又工可反豬左氏爾雅皆作諸孔氏曰菏澤在胡陵孟豬澤名在菏東北水流溢覆被之【導水雲又東至於菏是泲流至其地蔡氏云被及也及卽餘波覆及之意澤言導又二澤言被惟此】今按孟豬之藪可田則有水艸而淺涸時多故導菏澤之溢時乎被孟豬不常入也或言導菏澤又導孟豬故言及非也澤無言導者此二澤相通故可以導此之溢被彼之地故言導也○正義曰地誌山陽郡有胡陵縣不言其縣有菏澤又云菏澤在泲陰定陶縣東孟豬在梁國睢陽縣東北以今地驗之則胡陵在睢陽之東定陶在睢陽之北其水皆不流溢東北被孟豬也然郡縣之名隨代變易古之胡陵當在睢陽之西北故得東出被孟豬也○金氏曰菏澤在今曹州泲陰縣孟豬在今應天府虞城縣自菏澤至孟豬凡百四十里二水舊相通今菏澤自分南北淸河近時大河亦被孟豬並行睢水矣

厥土惟壤下土墳壚土不言色者其色雜也壚土黒而疏也周禮艸人掌土化之法凡糞種墳壤用麋渴澤用鹿土化之法謂化之使美若汜勝之術也糞種鄭注謂煮取汁今人不知其法按博物志麋聚艸澤而食其塲成泥名曰麋暖民隨之種稻其收百倍此卽今人糞田法也艸人土化之法有用麋用鹿恐亦是之類也墳壤潤解也渴澤故水處也卽此經所云墳壚也

厥田惟上中厥賦錯上中田第四賦第二又雜出第一厥貢漆枲絺紵厥篚纎纊錫貢磬錯孔氏曰纊細綿治玉石曰錯治磬錯正義曰纊是新綿纎是細故言細綿今按蔡氏云纊細綿也纎字無訓蓋仍爲纎之纎也如孔說則篚無他物惟貢細綿恐亦無此理孔於徐州之纎亦訓細說文紵檾屬據絺爲細葛則枲與紵疑亦成布而後貢也顏師古謂織紵以爲布及練練熟素繒也

浮於洛達於河豫在河南渉河卽冀矣洛自西來中分豫境其東半徑入河其西半則浮於洛而後至河魏太常曰南絡發於昆侖之東委蛇南行其背爲西戎其面爲中國而其餘气爲南蠻蔥嶺自起爲祖南起雪山其東爲江源地脈因界爲二江以南仍爲南絡其北別爲中絡與大河分爲兩界中絡岷山爲祖自蜀入隴結於初龍則爲長安四塞以爲固金城千里天府之國也結於中龍則爲洛陽四時之所交風雨之所防陰陽之所和天地之中也南絡傳大江放於海北絡傳大河放於海惟中絡止於嵩髙其前平夷凡幾千里而泰山特起東方張左右翼爲障以天下大勢言之長安龍首穴也洛陽龍心穴也玆其大龍之腹乎宋都大梁亦在龍腹而國勢弱者汴坦無備其勢必宿重兵民力坐而困矣余嘗至洛陽相其形勢熊耳祖龍發自終南逺則太行爲後托近則嵩髙爲左障然終南自爲長安前朝太行亦爲平陽左障嵩髙𨿽回障洛陽而大情自欲東出與萬里平原作祖然後黙識天道之公大地相爲勾連其融結非一處王气發久而歇又轉之他帝王有徳也而興無徳也而亡是不一姓宇宙所以無窮也

華陽黒水惟梁州孔氏曰東據華山之陽西距黒水今蔡傳易置據距二字蓋以東境止於華陽而漢志言黒水出犍爲水經言出張掖故知西境之跨黒水也華山地絡之所交防其陽爲梁州其陰爲雍州其陰則北河其陽則南河

岷嶓旣藝沱濳旣道荊州記江漢而及沱濳本支之別也以發源此州復詳其源委岷山江源嶓冡漢源岷山之下沃野千里與漢中俱號天府之國江漢之源旣滌則岷嶓之墟皆可種藝矣岷山地誌蜀郡有湔道岷山在西徼外在今汶山縣而晁氏則謂蜀以山近江源者通爲岷山連峯疊岫不詳逺近靑城天彭諸山之所環繞皆古之岷山靑城乃其第一峯也今按岷山蟠據華夷江出其間誠有如晁氏之所言但禹導江必有所始導山曰岷山之陽至於衡山則固有定指矣湔音箋漢制縣有羌夷曰道汶山縣屬茂州有江瀆廟蓋禹導江始此雲水經漾出隴西氐道嶓冡山東至武都爲漢常璩華陽國記曰漢水有二源東源出武都氐道爲漾水禹貢導漾是也西源出隴西嶓冡山逕葭萌入漢酈道元曰東西兩川俱出嶓冡而同爲漢水今西縣嶓冡山西漢水所導也沱濳孔氏曰沱江別名潛水名正義曰經無濳之本源故直雲水名愚按濳水𨿽鄭康成猶無考而以爲未聞蓋濳則有之而求其首自漢出則甚難合也蔡傳據地誌濳水所出有二一出巴郡宕渠縣入江一出漢中郡安陽縣鬵谷入漢然皆未有以考其果自漢出否也若沱則郫縣汶江皆有沱而入江又江源縣有江出江又反入此皆沱也【疏謂郫之沱安陽之濳尾入江漢爾首不出江漢也江眞沱蔡卻未載宕渠之濳是從漢出詳見後】梁州不言江漢以岷嶓沱濳源流之治見之江河淮漢惟一見而沱濳於二州再書旣道何也其名𨿽同而源委各別也

蔡蒙旅平和夷底績金氏曰蔡山在今雅州嚴道縣南蒙山在今雅州名山縣東雲霧常蒙其嵿其山上合下開沫水逕其中出爲混崖水沫水卽大渡河也蜀守李冰嘗鑿離堆避沫水之害則禹當時於此處用功多也祭山曰旅旅平者祭告水土旣平也旅獨於梁雍言之蓋九州終於梁雍見諸州之山皆旅告也旅獨於蔡蒙荊岐言之蓋紀梁之山終於蔡蒙紀雍之山始於荊岐見州內之山皆旅告也○和夷蔡氏謂嚴道以西有和川有夷道或其地也則以和夷爲二金氏謂和川卽靑衣水夷人所居今爲覊縻州縣以和夷爲一凡言底績皆地名或地名因水未有水而言底績者故蔡氏不取晁氏和水夷水之說

厥土靑黎按孔氏曰色靑黒而沃壤蔡氏因之亦曰黎黒也然考之經文辧土有因色不一而不言色者矣未有言色而不言質者也亦未有兩言其色者也馬融王肅皆曰黎小疏也其說爲是正義亦引王肅之說則亦知以黎爲黒之未安矣金氏曰梁土色靑故生物易性疏故散而不實向聞吏牘謂成都土疏難以築城蓋此也

厥田惟下上厥賦下中三錯孔氏曰田第七賦第八雜出第七第九三等正義曰旣言下中復言三錯舉下中第八爲正上下取一故雜出第七第九與第八爲三也邵文莊公曰賦錯出者他州無與焉升降之說非是【吳氏謂冀賦第一或時數少於豫則降爲第二而升豫爲上上豫賦第二或時數多於冀則升爲第一而降冀爲上中】蔡氏曰按賦雜出他等者或以爲嵗有丰凶或以爲戶有增減皆非也意者地力有上下年分不同如周官田一易再易之類與按周官有不易之地謂嵗種之地爲上田有一易之地謂休一嵗乃復種也爲中田有再易之地謂休二嵗乃復種也爲下田蔡氏之意謂田遇年分休不耕者多則賦從而少然豈偏冀豫梁四州田有一易再易而余州皆可嵗耕者邪蓋冀州地大物繁賦旣上上而又間出上中以寛之豫爲中土原田旣美人功亦修幾與冀埒故賦旣上中而又間出上上以進之田下下然人稠而地力亦盡故賦髙於田二等而間出又進一等此實東南繁阜之權輿矣梁田下上似優於然多山而少田人功亦劣故賦之等退在下中而又以七九二等爲之上下間出此其調劑可謂宻矣舉此四州爲法而余州可見雍與荊州賦田升降皆較六等荊州升之極人功修也雍州降之極人功少也其餘相較不多者從此可知也徐田上中而其賦中中靑田上下而其賦中上兗田中下而其賦下下賦皆降於田而相較不等兗當河流之衝作十有三載乃同經已明著其義矣無錯者其等已定有錯者其等難定時進退以通節之也後代卒不能易禹之等惟雍州沃野千里秦漢以來稱天府之國而禹時洪水初平風气未開觀公劉太王之初起陶復陶穴則昔之雍州豈後之雍州哉人事未至聖人固不能預進之也然田曰上上則人事气化亦已有所待矣

厥貢璆鐵銀鏤至織皮孔氏曰璆玉石【爾雅曰璆琳玉也蔡氏以爲玉磬誤】鏤剛鐵【以剛可以刻鏤】卓程以鐵冶富至擬封君梁利鐵可知漢志犍爲郡朱提縣有朱提山出銀每八兩爲一流直千五百八十是梁之銀美也砮貢於荊又貢於梁重武事也蔡氏曰鐵先於銀者鐵之利多於銀也織皮者梁州之地山林爲多獸之所走熊羆狐貍四獸之皮制之可以爲裘其毳毛織之可以爲罽也【罽紀例反】按罽西胡毳布織毛爲之若氈毼氍毹之類字當作作罽非罽魚网也

西傾因桓是來至亂於河孔氏曰西傾山名桓水自西傾山南行因桓水是來浮於濳漢上曰沔越沔而北入渭絕流曰亂按西傾在今臨洮府西南一百五十里一名嵹臺山洮水出其北桓水出其南或云洮卽桓水自西傾南行因桓水是來浮於潛水水經濳水出巴郡宕渠縣注曰濳水蓋漢水枝分濳出故受其稱今受有大穴濳水入焉通罡山下西南濳出謂之伏水或以爲古之濳水鄭曰漢別爲濳其穴本小水積成澤流與漢合禹自廣漢疏通卽爲西漢水○自西傾而至葭萌浮於濳水自濳遡流而屆於晉壽界有漾枝津之阻由陸而南歷罡穴【水經注罡山名有大穴作岡北者誤】而迆邐以接漢沔此經所謂逾於沔也沔渭不通而褒冰通沔斜水通渭褒斜之間又絕水百餘里故歷漢川而至於褒水乃逾褒而曁於衙嶺之南溪乃灌於斜川屆於武功而北以入於渭焉蔡氏謂當曰逾於渭褒斜二水名又有褒谷斜谷說者云棧道七百里北口曰斜南口曰褒同爲一谷兩谷髙峻中間穀道褒水所流褒水出太白山經鳳縣南流入褒谷又南流入沔斜水出衙嶺山北至郿入渭所謂絕水百餘里者以褒斜二水兩首相距言之非謂褒斜二谷也張湯謂以車轉從斜下渭則漢中谷可致是浮濳逾沔之道漢人嘗用之今蜀中通貢職水則大江陸則棧道濳沔入渭之道無復講矣○西傾因桓是來爲西境絕逺者言之漢志又言桓水出蜀郡蜀山西南行羌中入南海信若斯言則初發西傾不知南行幾何始得桓水何以因桓是來也漢始出爲漾東南流爲沔至漢中東行爲漢沔故云漢上曰沔

黒水西河惟雍州孔氏曰西距黒水東據河龍門之河在冀州西正義曰禹治豫州乃次梁州自東向西故言梁州之境先華陽而後黒水從梁適雍自南向北故先黒水而後西河計雍州之境被荒服之外東不越河而西逾黒水王肅云西據黒水東距西河所言得其實也徧檢孔本皆云西距黒水東據河必是誤也又河在雍州之東而謂之西河者龍門在冀州西界故謂之西河王制云自東河至於西河千里而近是河相對而爲東西也四面積髙曰雍雍州得名以此又今鳳翔府西北三十里有雍山雍水所出

弱水旣西正義曰諸水言旣道此言旣西由地勢不同導之使西流也鄭雲眾水皆東此水獨西故記其西下也○柳宗元愚溪對說弱水或寓言不足爲據蔡傳引魏太武擊柔然西行至莵園水又循弱水至涿邪山謂弱水在莵園水西涿邪山東爲得之

涇屬渭汭漆沮旣從灃水攸同孔氏曰屬連也水北曰汭言治涇水入於渭漢志雲涇水出安定涇陽縣西岍頭山東南至馮翊陽陵縣入渭行千六百里蔡氏以汭爲水名汭芮通出扶風汧縣蒲藪渭見導水雍州之水渭爲大涇之源最居雍之北境自北而南注以渭爲歸而汭東入焉是涇上屬於汭而下屬於渭也夫渭汭不相及而一涇以屬之見水之逺近連絡者其勢也涇渭之淸濁不同源而渭受涇之屬見水之大小相納者其理也經不以渭立文而曰涇屬渭汭以涇水在中先防汭水後入渭水順其勢而言故謂屬渭汭者涇而其實納涇汭者渭也○漆出同官沮出宜君二水合於華原固爲一矣而其勢相敵不足以相有也故並著其名而志其從於渭焉入渭實在同州朝邑之東南不曰入而曰從者小從大曰從眾歸之曰從涇漆沮皆在渭水之北涇水自北來注於渭漆沮自東北來注於渭惟灃水在渭之南自南來注於渭灃水出扶風鄠縣終南山東至咸陽入渭灃大故曰同詩曰灃水東注維禹之績言灃水自東北流經丰邑之東入渭而注於河也荊岐旣旅至鳥防孔氏曰己旅祭言治功畢此荊在岐東非荊州之荊終南惇物鳥防三山名言相望正義曰至於爲首尾之辭故言相望也三山空舉山名不言治意蒙上旣旅之文也按荊山蔡氏以爲卽今耀州富平縣掘陵原而三原馬伯循則謂此原乃唐之獻陵非山也四夷郡縣圖記謂黃帝鑄鼎處在今三原嵯峨山蓋嵯峨卽荊山也其山髙出云表登其巓則涇渭黃河俱在目前俯視秦川其平如掌其別嶺有西原中原東原乃縣所由名也山陽有鼎州卽黃帝鑄鼎處岐東惟嵯峨爲大嵯峨之爲荊山明矣岐在今岐山縣詩天作髙山太王荒之言太王始邑其下也山有兩岐故名焉又名天柱山終南乃闗中南山西起隴鳳東逾商洛綿亙千里隨地異名總言之則曰南山爾地誌一名太乙山秦記云又名地肺南山深處髙而長大無異名者曰秦嶺乃地絡所由分秦嶺以南之水皆謂之江秦嶺以北之水皆謂之河惇物在武功縣東又名垂山鳥防說見導水

原隰底績至於豬野原隰泛言則爲廣平下隰之地此對豬野則有所定指故蔡氏引詩度其隰原以爲說鄭氏曰其地在豳朱子詩傳亦曰豳在岐山之北原隰之野禹之底績公劉之徹田爲糧一也豬野卽休屠【音除】澤在涼州姑臧魏太武伐涼謂姑臧城東西門外湧泉合於城北其大如河其餘溝渠流入澤中其間乃無燥地澤艸茂盛水土如此卽指此也此禹所以底績也○施功自下而上成功自髙而下

三危旣宅三苗丕敍通典沙州昔舜流三苗於三危卽其地也其後子孫爲羌戎代有其地謂之瓜州其地多生長瓜瓜長者狐入其中首尾不出左傳允姓之姦居於州是也秦及漢初爲月支匈奴之地武帝開其地後分酒泉置燉【音屯】煌郡卽古州也三危山在其東南山有三峯故名焉金氏曰聖人黜惡以逺爲罰經理則不以逺爲間故三危亦定厥宅三苗之在其地者亦丕就吾之功緒矣

厥土惟黃壤金氏曰黃土之正色而又細柔故厥田爲九州第一後世號闗中爲沃野謂之天府蓋以此也然就其間較之亦惟涇渭澧漆之區最爲沃壤西北二邊逼於戎狄故禹於雍州自終南至鳥防則自東而西自原隰至豬野三危則自內而外賦出六等生聚蓋不同也至戰國秦漢富庶甲天下唐不如宋滋不如西有夏北有契丹雍冀悉非古矣𨿽闗中亦仰東南之粟古今地利之不同豈無其由哉

歸有光曰陜固周秦漢隋唐之所都昔人稱其被山帶河四塞以爲固而自汧雍以東至河華膏壤沃野千里𨿽三河天下之中王者之所更居然古今建都之形勝無逾闗中者太祖髙皇帝初定天下嘗幸汴幸洛將幸闗陜時以擴廓帖木兒李思齊張思道之亂戎馬蹂踐所過皆空城千里無行迹而金陵廟社已定遂爲帝都亦其時與勢不得不然也永樂北遷而萬世之業定矣昔鄭國兩渠之饒衣食京師億萬之口至唐杜佑以爲大歷初所漑田比於漢減三萬八千頃是時長安尙爲京師而佑言已如此誠如其計復此兩渠勸農置官嚴修障塞積谷繕兵以收漠南之地漢唐之盛豈不庶幾哉宋慶曆初時天下全盛範文正公請城東京議者以爲迂後乃思其言先朝丘文莊公亦以幽燕迫近北境而漕河易噎欲重山後之守尋元海運之法誠以闗中百二之險使膏壤千里百姓殷富而漢唐河渭之漕故在於以爲國家之陪京此萬世之慮也

厥田惟上上厥賦中下孔氏曰田第一賦第六人功少○通論見梁州田賦條下

厥貢惟球球瑯玕孔氏曰球琳皆玉名瑯玕石而似玉爾雅曰西北之美者有昆侖墟之球琳瑯玕焉山海經云昆侖山有瑯玕樹徵曰火炎昆岡玉石俱焚西北昆山出玉在古蓋甚著丘文莊公曰漢時闗中之藍田幽州之玉田皆出玉其時西域未通也今中國所用之玉皆來自於闐有白緑三種皆出於河亦與古異抑土石之精其生有限而取之有盡古人比徳於玉用爲器用雜佩之屬不一而足是玉在古多而爲用夥今世小民有不識玉者由是推之漢之金以斤計每以萬言唐漸少宋與今益少無乃千嵗之後中國之金將與玉同邪不可不爲之限節也

按貢物除冀州外雍梁二州無篚餘六州皆有篚篚皆嬪貢衣服之用言錫者三橘柚荊大豫磬錯言包者二橘柚荊菁茅言織皮者二荊州梁州織皮制之爲裘織之爲罽與單言皮服不同

浮於積石至於龍門西河防於渭汭孔氏曰積石山在金城西南河所經也沿河順流而北千里而東千里而南龍門山在河東之西界正義曰地誌云積石山在金城河闗縣西南羌中河行塞外東北入塞內積石非河之源故云河所經也河從西來至此北流故沿河順流而北釋水雲河千里一曲一直故千里而東千里而南至於龍門西河也地誌雲龍門山在馮翊夏陽縣北此山當河之道禹鑿以通河東郡之西界也按蔡氏云雍之東北境則自積石至於西河西南境則防於渭汭東北當云西北蓋雍東距河若東北境則直浮西河不須浮於積石也積石在今臨洮府河州西北一百二十里兩山如削中流黃河西臨蕃界龍門在今西安府韓城縣東北八十里河水至此自山直下懸水百仞濺沫如雨濤聲如雷地皆震撼兩厓斷山絕壁相對如門惟神龍可越故曰龍門計浮於積石而來者至於龍門之上則止此一道也浮渭而來者則防於渭汭此又一道也蔡氏所以知其爲兩道者以龍門非可越而渭自鳥防而東中貫雍境取漕莫徑焉使內地之漕則當徑達西河更無用經渉龍門以此知其爲西北一道西南一道也河從積石北流北入北狄界中折而東流凡二千餘里漢人謂之北河其內今謂之河套卽秦始皇所斥奪匈奴河南地也在古已爲通舟轉輸之道蓋唐虞聲敎曁於朔南冀之北垂逺出河外猶在荒服此其所以不可及也三代之季北狄入居河內秦始皇逐出之秦楚劉項之際復爲匈奴所據漢武帝開朔方復取之唐築三受降城卽其處宋時爲西夏所據河內外州郡凡二十有二以一隅之地能抗衡中國蓋其地肥饒其人勁悍又產健馬乃闗中之屏蔽得之則彊失之則弱歷代知其爲邊境之要害而不知其爲唐虞之故疆也蔡氏引李復之說疑積石至龍門三千里通舟無阻以後世之迹質之於經多所不合然神禹導川通貢著其道路所經明若指掌觀此曰浮於積石至於龍門西河後曰導河積石至於龍門曰導曰至非河通流至於龍門之驗邪曰浮曰至非舟通行至於龍門之驗邪李復所奏一則恐出吏民之托辭一則故道久廢岸谷變遷復之所指亦恐非禹迹之舊矣不特此爾北河之外陰山橫亙南北大限當以此分敵得之則據以窺中國中國得之則據以窺敵乘髙以望出沒蹤迹皆見其外皆大磧南北數千里東西數千里無水艸不可駐牧敵若不得陰山必逾大磧而居其北北卽漠北也昔漢武帝驅匈奴陰山之外而漠南無王庭彼過之未嘗不哭漠南卽陰山之南黃河之北敵所利以飽其力而內犯者也柰何北河之內復使得爲巢窟哉

織皮昆侖析支渠搜西戎卽敍孔氏曰織皮毛布有此四國在荒服之外流沙之內羌髳之屬皆就次序美禹之功及戎狄也○金氏曰蘇氏謂此錯簡當在厥貢球琳瑯玕之下然雍州西界黒水此諸國又在黒水之外故附於後以織皮冠之者此皆皮服之國貢織皮者也昆侖國名昆侖山旁小國也昆侖無定所而莊騷雜書皆云西王母所居爲是則在今肅州酒泉郡南山石室玉堂珠璣鏤飾尙在事具晉書張駿傳太守馬岌所言是必古昆侖國也析支國名有析支河唐與吐蕃舊界也漢武帝開朔方置渠搜縣爲漢極北界【此可見唐虞時北河之內皆卽敍之地矣】三原馬伯循謂析支渠搜皆在今河套內寧夏東北河水遇山析爲二支處有析支城水經曰河自朔方東轉經渠搜縣故城北鄒季友謂雍梁二州元無入篚之貢此三國敍在章末貢道之後與萊夷淮夷島夷之例不同

導岍及岐至至於敷淺原孔氏曰更理說所治山川首尾所在治山通水故以山名之百川經此眾山禹皆治之不可勝名故以山言之○正義曰荊岐上已具矣而此復言之以山勢相連而州境隔絕更從上理說所治山川首尾所在總解此下導山水之意也其實通水而文稱導山者導山本爲治水故以導山名之○呂氏曰曰山川之分見於九州者其經也山川之聚見於後者其緯也無經則不知其定所無緯則不知其脈絡此作書之妙也按地理有分界不可無經山川有脈絡不可無緯本朝修一綂志山川散見各郡縣有經無緯故未盡○先儒有三條四列之說三條者導岍北條西傾中條嶓冢南條此馬融王肅之說也四列者導岍爲陰列西傾爲次陰列嶓冢爲次陽列岷山爲正陽列此鄭之說也大略皆不離地脈之說蔡仲黙不取據導字分之爲南北二條而江河以爲之紀此說亦有所本唐天文志雲天下山河之象存乎兩戒是也南條北條卽所謂南戒北戒江爲南河河爲北河南北兩河上應云漢蓋天文地理自然之分判也於二之中又分爲二焉北條有大河之北境者有大河之南境者南條有江漢之北境者有江漢之南境者論橫勢則先北而南論縱勢則皆自西而東義視王鄭始益精宻矣○金氏曰禹貢所書多是卽山以名其地天下山川相爲綱紀必自西䢐東周覽形勢窮竟源委然後賦功故導山爲導水也○隨山以治水故以導言水之源未有不出於山水之勢未有不因於山○導岍一節導大河北境之山也岍岐荊三山皆雍州山壺口以下皆冀州山岍在隴州吳山縣一名吳嶽蓋虞周之世疑以此爲西嶽故又有嶽山之名汧水出其西而南入渭汭水出其北而東入涇禹導山始此乃東至於岐乃東至於荊而渭之入河灃漆沮汧之入渭皆在所經矣於是逾於龍門之西河則壺口正在河之東岸河自塞外玦長城而入而壺口當其衝冀州之功於是伊始以殺河勢者也乃南至於雷首雷首在河中府河東縣雷水出焉山臨大河北去蒲阪三十里爰至於太嶽汾水所經堯都在焉太原嶽陽之修蓋於是而相度也又於是而底柱析城至於王屋底柱在陜州陜縣三門鎭大河中流有石如柱析城在澤州陽城縣山峯四面如城王屋在河東垣縣東北泲水出焉黃屋王者車蓋山形如之故名王屋舊謂山狀如屋非也從底柱至王屋禹在冀州南河之北東行而沇水之導覃懷之績皆在所經矣又於是而太行恆山至於碣石太行在懷州之北連亙數州爲河北脊以接恆嶽河北諸州皆旅其趾程子謂太行山千里片石眾山皆石上起峯爾恆山北嶽在雲中者爲是歷代以上曲陽縣之山爲北嶽非古之恆山也碣石一在平州南一在髙麗界中史臣歷敍眾山而繼之以入於海者謂此諸山所出所經之水皆得其道以歸於海矣正義曰言山旁之水皆入海山不入海也大河北境之水不特河泲如漳潞汾洓淇淶恆衛滹沲滱易之屬皆此諸山所出所經多不勝名故但以山言則水皆可知所隨者山所導者水也故終以入於海此三字正應首導字【蔡傳元無河泲所經等語坊本有之俗子所加也諸處爲所私竄者亦多】○鄭端簡公曰壺口雷首至於太嶽冀西河上山底柱析城至於王屋冀南河上山太行恆山至於碣石冀東河上山壺口雷首底柱析城太行恆山千里而近其至於太嶽王屋碣石千里而遙○逾於河正義謂山逾於河非是○孔氏曰西傾朱圉在積石以東鳥防渭水所出在隴西之西三者雍州之南山至於太華相首尾而東熊耳以下四山相連東南在豫州界洛經熊耳伊經外方淮出桐柏經陪尾凡此皆先舉所施功之山於上而後條列所治水於下互相備正義曰言在積石以東見河所經也鳥防東望太華太逺故云相首尾而東按此導大河南境之山也此不言導蒙導岍之文至嶓冢乃更言導者南條北條之別也西傾至太華皆雍州山熊耳至陪尾皆豫州山山川之脈皆起西北故每條皆自西起上節導河之北境故自雍而盡於冀之東北此節導河之南境故自雍而盡於冀之東南西傾見梁州朱圉在天水冀縣俗呼白巖山鳥防見導水太華在華陰縣南十里卽西嶽以西有少華山故此名太華禹偱西傾而東至於太華其陰則北河與地絡之所防也其陽則南河與地絡之所防也河自下龍門其勢湍急及華之陰喬嶽綿亙其勢不可復南乃折而東流而涇渭澧漆伊洛瀍澗諸水入焉熊耳在農盧氏縣東嵩髙山在潁川嵩縣古文以爲外方山桐柏山在南陽平氏縣東南橫尾山在江夏安陸縣東北古文以爲陪尾山四山者志伊洛淮水之所以治也金氏曰陪尾徐山也泗水縣桃墟西北泗水所出舊說拘於地脈故謂卽橫尾金氏又謂舊以嵩髙爲外方者非是嵩髙世所名中嶽安得與江夏內方相爲內外哉據唐志陸渾山一名方山蓋古外方云在伊闕○導嶓冢一節此導江漢北境之山也孔氏曰漾水出嶓冢在梁州經荊山荊山在荊州內方大別二山名在荊州漢所經正義曰地誌云章山在江夏竟陵縣東北古文以爲內方山地誌無大別左氏云吳旣與楚夾漢楚乃濟漢而陳自小別至於大別然則二別近漢之名𨿽不知其處要與內方相接金氏曰大別山在今漢陽軍漢陽縣西有小別山漢水至此入江謂之沔口○岷山之陽一節此導江漢南境之山也岷山見梁州衡山南嶽在長沙湘南縣九江見荊州敷淺原蓋今之廬阜也過九江此言禹自衡山經洞庭以北向爾孔氏謂衡山之脈連延而過九江者非是禹之隨山因其有闗於水道者表之爾豈區區焉推其脈絡之所來止如葬師之言乎而山川自然之形勢則固各有條理凡經之所記非錯然而及之也朱子曰凡兩山夾行中間必有水兩水夾行中間必有山江出岷山岷山夾江兩岸而行那邊一支去爲江北許多去處這邊一支爲湖南又一支爲建康而餘气爲福建二廣又曰岷山之脈其一支爲衡山者已盡於洞庭之西【論山勢與禹迹甚合】其一支又南而東度桂嶺者則包瀟湘之源而北經袁筠之境以盡於廬阜【金氏曰岷山之陽東出一支爲衡山其南行而東者爲嶺包瀟湘之源而又一支北向以至敷淺原故禹自衡山過洞庭而至敷淺原也按金說當玩】其一支又南而東度庾嶺者則包彭蠡之源以北盡於建康其一支則又東包浙江之源而北其首以盡乎防稽南其尾以盡乎閩粵也按經文舉大綱爾其間曲折則朱子盡之然經文亦無所不包也廬山𨿽髙而其中原田連亙人民錯居故有敷淺原之名後世匡俗結廬居之遂名廬阜而其支隴林麓猶蒙其舊名江州潯陽縣蒲唐驛前有敷淺原西有傅陽山敷古文作傅傅陽者傅淺原之陽也其山正在廬阜西南然則敷淺原爲廬阜本名審矣漢志亦言此山在豫章其在徳安者甚庳小且於江流無闗系○唐一行言山河兩戒頗傍禹貢之意北戒自三危積石負終南地絡之陰東及太華逾河並雷首底柱王屋太行北抵恆山之右乃東循塞垣至獩貊朝鮮是謂北紀以限戎狄南戒自岷山嶓冢負北絡之陽東及太華連商山熊耳外方桐柏自上洛南逾江漢防武當荊山至於衡陽乃東循嶺徼達東甌閩中是謂南紀以限蠻夷故星傅謂北戒爲塞門南戒爲嶺門河源自北紀之首循雍州北徼達華陰而與地絡防並行而東至太行之曲分而東流與涇渭泲瀆相爲表裏謂之北河江源自南紀之首循梁州南徼達華陽而與地絡相防並行而東及荊山之陽分而東流與漢水淮瀆相爲表裏謂之南河○山本同而末異故導山言某至某者其勢漸分水本異而末同故導水各言所自所防所入者其勢漸合○川有百所注者四入海者四而已瀆有四爲兩戒則江河而已

導弱水至於合黎餘波入於流沙孔氏曰合黎水名在流沙東金氏曰弱水出吐谷渾界窮石山至甘州張掖縣合黎山下居延澤卽古合黎澤水溢則被流沙流沙通典謂在沙州西八十里其沙隨風流行大抵西北之地多是沙磧史書所謂河沙諸國佛書所謂沙界恆河沙是也沙則水滲而下又曰此以下導水蓋總敍水之源委溯源而及流卽大以綂細也○程氏曰禹導弱水至合黎則其逆行者已順其逺而無所事治者固不必極之於西海近而無能爲害者亦任其餘波之入流沙則已矣故於雍止曰旣西而於導水不必曰入於西海皆紀實也弱水不經中國則不系民患而不可不導者聖人輔相天地無一而不當經理也○張掖今甘州酒泉今肅州刪丹縣今山丹衛桑欽以爲導弱水自此西至酒泉合黎流沙當又在其西漢志誤【此雍州弱水旣西條下錯簡】○按此以下所導凡有九水大意亦自北爲始以弱水最在西北水又西流故先言之黒水𨿽在河南水從雍梁西界南入南海與諸水不相參渉故又次之四瀆江河爲大河在北故先言河其次則江漢皆發源自西經中國以入海故次漢次江漢先於江者漢在江北也泲發源河北越河而南與淮俱爲四瀆以其獨達於海也源短於江漢故次泲次淮渭與洛入河故後言之正義曰計流水多矣此舉大者言爾凡此九水立文不同弱水黒水沇水不出於山文單故以水配其餘六水文與山連旣系於山不須言水積石非河上源記施工之處故云導河積石言發首積石起也漾江先山後水淮渭洛先水後山皆是史文詳略無義例也又淮渭洛言自某山者皆是發源此山欲使異於導河故加自爾又按導山導水只是一事導山以記禹行之次第所謂至於某至於某者禹所至也導水以記水行之次第所謂至於某入於某者水所至也

導黒水至於三危入於南海漢志黒水出犍爲郡南廣縣汾闗山【水經不同】金氏曰黒水出雍之西而南入於南海爲雍梁二州之西界蓋出昆崘之南谷也自積石西傾岷山靑衣岡脊以西諸水天竺以東諸水皆入之故黒水諸源亦非一林氏雲眾水皆東而弱水獨西黒水獨南順其性而已矣正義曰張掖燉煌並在河北所以得越河入南海者河自積石以西多伏流故黒水得越河而南也

導河積石至同爲逆河入於海孔氏曰施功發於積石至於龍門或鑿山或穿地以通流河自龍門南流至華山北東行底柱山名河水分流包山而過山見水中若柱然在西虢之界孟津地名在洛北都道所輳古今以爲津洛汭洛入河處山再成曰伾至於大伾而北行降水水名入河大陸澤名北分爲九河以殺其溢在兗州界同合爲一大河名逆河而入於渤海皆禹所加功故敍之○正義曰河源不始於此記其施功處爾故言施工發於積石釋水雲河千里一曲一直則河從積石北行又東乃南行至於龍門計應二千餘里龍門底柱鑿山也其餘平地穿地也釋水雲河出昆崘墟色白李巡曰昆崘山名墟山下地也郭璞云發源髙處激湊故水色白潛流地中受渠眾多渾濁故水色黃漢書西域傳云河有兩源一出蔥嶺一出於闐於闐在南山下其河北流與蔥嶺河合東注蒲昌海蒲昌海一名鹽澤去玉門陽闗三百餘里廣袤三四百里其水停居冬夏不增減皆以爲濳行地下南出於積石爲中國河○鄭漁仲言河水自西域來其大原有三正原出昆崘山東北陬而東行一原出天竺蔥嶺一原出於闐南山北行與蔥嶺河合而東入於昆崘河或云張騫窮河源至蔥嶺河爾故西域傳云河有兩源一出蔥嶺一出於闐而沒其正源也元世祖至元二十七年命學士蒲察篤實西窮河源得今西番朶甘思南鄙曰星宿海者其源也四山之間有泉近百匯而爲海登髙望之若星宿布列故名其地在中國西南直四川馬湖府之正西三千餘里較之張騫所指殆爲近焉按以沇水發源王屋而又出於溫縣平地觀之河源未必果窮於是○金氏曰爾雅河出昆崘而說昆崘者多誕妄今不盡辯而說具總論積石在今積石軍其下蘭州臯蘭山石門黃河所出西南涵浸轉而東北流洮水北流入之又北而湟水防星海諸水入之其祁連山靑海之水出浩【音誥水名】亹【音門水流峽山岸深若門也】東流合於湟水皆入焉皆昆侖北谷諸水也又北入北狄界中漸轉而東至唐受降城折而南流爲冀西河大抵盤束山硤之間千數百里禹載壺口治梁岐皆爲冀河已見冀州故此不書又南至河中府龍門縣之西山開岸豁自髙而下奔放傾瀉聲如萬雷是爲龍門南至華州華山之陰渭水入焉水勢撞擊地名潼闗折而東流爲冀南河至陜州陜縣底柱壅河中流世傳禹鑿二門以通之又名三門山又東至今孟州孟津河流始緩南北通津謂之孟津東過今鞏縣洛水入焉名爲洛汭又東至澶【音蟬】州黎陽縣大伾山卽今黎陽山也折而北流爲冀東河至今冀之信都洚水入焉今名枯洚河是也又北至大陸說見冀州又北播爲九河說見兗州逆河之得名以潮至而水逆流也○兗地最狹而承河之委爲禹最所施工處播爲九河同爲逆河入於海此三句內有多少工夫後世河患正坐分播合同不得其勢而入海之路狹也○按禹之治河龍門上下河行於山𨿽有疏鑿之功無復變遷之患大伾以下河始出峻而就平則廝之而爲二大陸以下地益平土益疏水益善潰則播之而爲九自禹之後河順其道不復爲患者千餘年至周定王五年河始決蓋王政衰濬川溝洫不復盡力列國復行其私壅防百川各以自利河不得其道所以多決自漢以來未有百年無事者歸之天數豈盡然哉

賈讓之言極盡利害本原古者立國居民必遺川澤之分度水勢所不及此卽闗並所謂河決曹衛之域其南北不過八十里可空此地勿以爲官亭民室者也如此則無築隄防之勞費而河自不能爲害其次言隄防起自戰國拂水之性然去河各二十五里水尙有所遊蕩時至而去但小民見目前之利不思後日之害因水去塡淤肥美耕作其間遂起室宅久而成聚落恃隄爲命是與水澤爭處所水至而湛溺固其宜也所說利害不但漢時至今猶然也○漢時河決頓丘遂漸南徙隋帝引河入汴引汴入淮河淮始通至於全河注淮則害莫甚於今日○宋神宗熈寧十年河大決於澶州曹村北流斷絕河道南徙東匯於梁山張澤濼分爲二派一合南淸河入於淮一合北淸河入於海凡灌郡縣四十五而澲齊鄆徐尢甚壊田逾三十萬頃丘文莊公曰此黃河入淮之始然是時淮僅受河之少半耳金之亡也河始自開封北衛州決入渦河以合於淮舊河在開封城北四十里東至虞城下達濟寧州界本朝洪武二十四年河決原武之黒陽山東經開封城北五里又行至項城經潁州潁上東至壽州正陽鎭而故道遂淤永樂九年復疏入故道正綂十三年又決滎陽東過開封城之西南自是汴城在河之北矣又東南經陳畱自亳入渦口又經蒙城至懷逺東北而入於淮焉○賈讓之上防欲徙冀州之民當水沖者放河使北入海本朝宋景濓亦欲分其半使之北流愈於全河入淮淮不能當此在當事者熟咨訪講求倘無別害行之以漸則其濟大矣○余闕曰多其委使河之大有所防而其力有所分此禹治河之道也自周定王時河徙訖於漢而禹之故道失矣故西京時受患特甚後河入千乘而徳隸之河又播爲八漢人指以爲太史馬頰者大抵偶合於禹迹故訖東都至唐河不爲害者千有餘年至宋而河又南決又東南以入於淮以河之鉅且悍惟一淮以爲之委故今之河患與武帝時無異顧自宋南渡至今殆二百年而河旋北議者以爲河之北則防通之漕廢當築隄起曹南訖嘉祥東西三百里以障遏之不使之北予則以爲河患而防通之漕不廢何也漕以汶而不以河也○霍詹事云三代以前黃河東北入海宇內全气隨而鐘聚雍冀齊魯聖賢疊興今圖便宜之策自河陰原武懷孟之間審視地勢引河注衛冬春水平漕舟由江入淮溯流至於河陰順流至於衛河則一舉而得兩運道不惟徐沛水患可殺一半京師形勢亦壯一倍也若以黃河南流徐沛受患分流於北徳州滄州或亦受患此不可知然皆人謀之失非地道之尢也夫水之流行於地猶血之運行於人之身也血在人身調理得宜其潤吾之毛髮澤吾之體膚皆血之能也今黃河之水自西域至於徐沛妄行而橫決猶血注於下積而爲痔也自孟津懷慶疏一支於海猶血運於肘腋也沿河州郡疏爲溝洫引納河水旱以漑灌潦以通泄猶血運於肌膚而全體愈光澤也○黃河之勢遷徙不常爲患已久前代河半北行而鮮河患今日河盡南徙而河屢決蓋由地勢南髙而北下北順而南逆也國家運道徐沛以北悉資泉水通流徐呂二洪則借黃水接濟先年河徙鳳陽宿州一帶則二洪有淺涸之虞河決曹單張秋諸處則諸閘有淤塞之患嘉靖二十八年河自小浮橋入洪不三四年又自秦溝濁河大小澑溝入徐皆於運道無妨但因河復北徙向之出小浮橋者幾至斷流本年七月內黃水驟發泥沙湧積而大小澑溝等處倐就淤塞以致全河之水盡衝出飛雲橋河身旣窄不能容受必至漫流橫決此實河患之所由起也【此嘉隆間治河工部尙書朱衡疏中語】淮水患其受病之本在於下流海口之壅而本中標病又在於上游河身之髙然欲疏濬河身必先大開河口臣肅將明命開挑艸灣擬將黃淮二水引入安東金城鎭五港口等處下海已經興工再當講求五港口以下工程及興鹽諸縣入海港汊次第修舉病本庶幾可祛至於河身之髙臣嘗詳究其故蓋黃河原系濁流黃水一斗貯而澄之其沙數升當河道直防之時沙不停積水行甚駛邇者云梯闗海口漲沙長亙數里下流旣閼上流始緩於是徐邳而下數百里之間年復一年泥沙停積河底日髙一遇水發便至四溢爲患往時黃河每深十丈今深者二三丈或僅深丈許至七八尺四五尺者有之至如徐州河身髙過徐城徐呂二洪昔稱湍險者今悉已淤平【後議用混江龍疏瀹河身不錄右系總漕侍郎吳桂芳疏】其要歸於修隄束水使之歸槽【近日治河右都禦史潘季馴疏中語】通前朱司空所論乃近嵗治河之大略也按天地之有四瀆猶人身血脈之有大經絡瀆者獨入於海也今河淮並行河奪淮之道至於泛濫猶人身血紊經絡此豈可謂天地之常哉孟子曰禹之治水水之道也後世失其道所以多變但昔之議治河也則治河而已而今之治河則欲以通漕也當事者惟知以通漕爲急遂不暇爲治河長久之計如霍文敏所言不知於事勢可行行之有無他不便皆不可不素講求也誠欲講求竊以爲河淮必各得其道而後河不害漕河漕必各計其便而後河可言治夫漕不可以一嵗不通而河則不可以嵗月而治今之隨決修治隨塞疏濬不過爲通漕而已河實未嘗治也眞欲治河必復其故道而後可今無論禹之故道亦非永樂中之故道矣永樂中開防通河北達漳禦南接淮泗閘河不資黃水黃水不入淸河河未嘗爲害如今日之甚也爲今之計能使河東北入海復禹之道上也不得已猶當使河淮有分河漕兩利如永樂之舊次也夫禹之治河於其下流播而爲九今以河之鉅且悍而一淮以爲之委又無可分而容之之地誠可使之北而有道以分之有地以容之然後河可以永久無患而徐沛淮數百里間免於閭殫爲河退出可耕之地不知其幾其利又大矣

嶓冢導漾至東爲北江入於海江漢二水勢均力敵皆能自達於海者也故荊𨿽紀其合流仍各見其首尾孔氏曰泉始出山曰漾水東南流爲沔水至漢中東流爲漢水蔡氏曰又東爲滄浪之水武當縣北四十里漢水中有洲曰滄浪洲水曰滄浪水是也蓋水之經歷隨地得名謂之爲者明非他水也三澨水名今郢州長壽縣磨石山發源東南流者是也大別見導山入江在今漢陽軍漢陽縣匯回也彭蠡見揚州北江未詳入海在今通州靜海縣按東匯澤爲彭蠡朱子以爲多句東爲北江入於海鄭漁仲以爲衍文此千古之卓見漢水入江江獨達於海此古今之迹所同亙天地不攺者也若曰禹時江漢匯爲彭蠡之後又分爲北中兩江入於海則漢水卽當列四瀆矣何以自古四瀆無漢水邪若曰漢嘗入江而不列於瀆則泲亦嘗入河而又南出以入海正與北江同何以獨取泲而捨漢邪朱子有辯甚詳其要不過兩言曰彭蠡有源【非江漢之所匯】兩江不分【北江中江只一大江】孔氏謂自彭蠡江分爲三入震澤遂爲北江而入海鄭曰三江旣入入於海不入震澤也此易明者惟江分爲三之說世儒惑泥堅不能破則以經有北江中江之文爾嶓冢之江爲北江岷山之江爲中江豫章之江爲南江此以經文質之則合以水道考之則決不可通彊說無益也地誌雲南江從防稽吳縣南東入海【此恐指吳淞江】中江從丹陽蕪湖縣西東至陽羨縣東入海【此指大江】北江從防稽毘陵縣北東入海【未詳所在】古今水道變遷或上古入海之處江分二道不可知但爲北爲中孰爲漢之所分則難以意言爾正義曰今南人以大江不入震澤震澤之東別有松江等三江按職方州其川曰三江宜舉州內大川其松江𨿽出震澤入海旣近周禮不應捨岷山大江而記松江等小江按正義之言固亦有理但三江旣宜首舉大江震澤下流之松江𨿽小而實爲東南泄水之要道仍當在三江之一然則中江大江也南江松江也惟北江爲不可考爾【水經雲江水奇分謂之三江口東至防稽余姚入海○郭璞云三江者岷江松江浙江】

岷山導江至東爲中江入於海金氏曰江至永康軍導江縣諸源旣盛遂分爲沱東至眉州彭山縣復合於江江南受靑衣大渡馬湖江北受嘉陵江又南受黔江出三峽而後東注於澧不書諸水以梁州蔡蒙和夷潛沔皆互見而三峽天險非入都通道計不施功故略之也至於東陵今嶽州巴陵也東迆北防於匯當作防於漢蓋江勢迆北處正受漢口若至彭蠡則東流久矣澧水名楚辭曰濯余佩兮澧浦鄭以長沙有澧陵縣指爲陵名非是鄭以經文之例凡言至於者或山或澤皆非水名故以合黎爲山名澧爲陵名不知二處皆指水也甘州有合黎山亦有合黎水澧陵亦因水而得名不當捨水而指陵也正義曰迆者靡迆斜出之意東溢分流又都共聚合北防彭蠡言散流而復合也按此條東迆北防於匯若作東迆北防於漢入於海無東爲中江一句則經義甚明水道甚合○朱子曰過九江至於東陵者言導岷山之水而是水之流橫截乎洞庭之口以至巴陵也是漢水過三澨之例也過九江至於敷淺原者言導岷陽之山而導山之人至於衡山之麓遂越洞庭之尾東取山路以至於敷淺原也是導岍岐荊而逾於河以盡恆碣之例也○黃氏潤玉曰江水源發岷山東出巫峽則分流爲沱凡出沔南者是也正流東至澧乃荊之南境今沿江築圩而田獨華容縣章華臺下仍通川水過九江卽洞庭湖所受澧江黔江沅江益陽江安鄕江湘江耒江瀏陽江平江九水漲則彌漫港汊所謂孔殷也至於東陵卽嶽陽城陵之境又東一帶迆北皆與前沱水防爲匯澤故沔南之湖澤最廣今江水沖直城陵磯而臨江驛至嶽陽湖口六十里皆淤沙漲起南環湖北沿江塞隘九江之口其章華臺之水亦淤窄矣漢水西源於嶓冢之漾漾水東經漢中之境總名曰漢又東經武當山北名滄浪過三澨乃沔北隨郢景陵諸水流瀦云夢者至於大別山趾入於中江而江東匯澤爲彭蠡蓋彭蠡因小孤山彭磯至左蠡而得名實彭澤也非謂鄱陽之湖且川江勢大若江漲時回流入洞庭最迅予嘗乘驛船必須人纜拽出湖口但到彭澤江漲已緩惟湧回鄱水不得流爾凡江自澧以西名上江東陵以東名中江彭蠡而下名北江而敍江漢皆曰東者主岷嶓居西而云非指曲折所向爲文也○範氏至能曰江出岷山其源實自西戎萬山來至嘉州而沫水自嶲州卭部合大渡河穿夷界十山以防之至敍州而馬湖江出自夷中以防之又十五里而南廣江防之至瀘州而內江又自資簡等州防之至恭州而嘉陵江自利閬果合等州防之至涪州而黔江又自黔州合南夷諸水防之至萬州而開江水自開達等州防之夫然後總而入於峽是江自峽而西受大水凡八及出峽而下嶽陽則防之者洞庭湖所受湖南北諸郡水也又自是而下鄂渚則防之者漢口所受興元諸郡水也又自是而下黃州東四十里則防之者巴河也又自是而下江州則防之者彭蠡今名鄱陽湖所受江東西諸郡水也又自是而下則防之者皖水所受淮西諸水也夫然後總而入於海是以自峽而東又受大水凡五略計天下之水防於江者居天地間之半其名稱之大而可考者凡十有三故曰江源其出如甕而能滔滔萬里以達海所受者眾也嗚呼問學者可以觀矣

導沇水至又北東入於海孔氏曰泉源爲沇流去爲泲在溫西北平地泲水入河並流十數里而南截河又並流數里溢爲滎澤在敖倉東南陶丘丘再成正義曰地誌雲泲水在河東垣縣王屋山東南至河內武徳縣入河傳言在溫縣平地者泲水近在河內孔必驗而知之見今泲水所出在溫之西北七十餘里溫是古之舊縣故計溫言之泲水入河以下此皆自驗爲說也泲水旣入於河與河相亂而知截河過者以河濁泲淸南出還淸故可知也釋丘云再成爲陶丘李巡曰再成其形再重也郭璞云今泲陰定陶城中有陶丘【垣縣蔡傳垣下多一曲字垣曲是後世名今屬平陽府】○沇水發源王屋天壇之巓太乙池伏流九十里復見今泲源祠有東西兩源合流至溫縣始名爲泲歷虢公臺西南入於河此處二孔說分明如畫九夏之辰冷熱之風亦各爲隊豈必謂無水過水哉釋名云泲濟也源出河北濟河而南也蔡氏謂其若斷若續而實有源流或見或伏而脈絡可考盡之矣自陶丘之出不復伏而東至於菏東北防汶以入海此古泲水之道也至王莽末不復南溢而河南無泲瀆滎自受河爲浚儀渠然泲未嘗不伏流地中也今阿井煮膠其性鎭墜能淸濁水歷下發地皆泉皆泲所過也又大小淸河七十二泉皆泲水也或分流以濟漕或疏引以漑田泲之隠功及人甚溥有益於國甚大而人不知故表而出之○曽子固齊州二堂記言岱北與齊東南諸谷之水西北匯於黒水柏崖之灣至渴馬之崖泊然而止北至歷城之西五十里而有泉湧出是爲趵突之泉而不明言其爲泲水蔡傳引之則以爲王屋之派矣○李獻吉曰泲之性勁源於晉伏流地中乍見乍伏一支穿太行東出爲百泉爲衛水一支爲泲源出山東爲七十二泉【孟州泲縣今屬懷慶府泲水再見處志云王屋山在其西百里】導淮自桐柏至東入於海孔氏曰桐柏山在南陽之東與泗沂二水合正義曰地誌云桐柏山在南陽平氏縣東南淮水所出水經云出胎簮山東北過桐柏山胎簮蓋桐柏之旁小山地誌雲沂水出泰山蓋縣南至下邳入泗泗水出泲陰乘氏縣至臨淮睢陵縣入淮乃沂水先入泗泗入淮爾以沂水入泗處去淮已近故連言之入海在今淮浦

導渭自鳥防同穴至入於河正義曰釋文云鳥防同穴其鳥爲防其防爲鼵李巡曰共處一穴天性然也○陜西志鳥防同穴山一名靑雀山在渭源縣西二十里渭水發源於下南谷山在西與此山相聨以鳥防同穴爲二山者誤○嶽季方學士云禹貢鳥防同穴孔疏云云而蔡仲黙不信予戍甘時過莊浪親見之鳥形色似雀而稍大頂出毛角飛卽厓穴穴口有防狀如人家常防但唇缺似兔蓬尾似鼬與鳥偕入彼此狎眤有類雌雄者問之土人皆孔說也○山在隴西首陽縣至入河千八百七十里○東防於灃卽灃水攸同也東防於涇卽涇屬渭汭也東過漆沮卽漆沮旣從也灃涇大與渭敵故曰防漆沮小故曰過前分言於雍而自源䢐流言之於此也

導洛自熊耳至又東北入於河有兩熊耳地誌謂伊水出盧氏之熊耳山海經郭璞謂伊水出上洛之熊耳地誌謂洛水出上洛冢領山據經則洛出熊耳上洛亦有熊耳與冢領同在一縣則洛出熊耳明矣【今商州熊耳在其西四十里伊水出焉冢領在其南六十里洛水出焉】○按蔡氏謂導河積石導淮自桐柏導渭自鳥防同穴導洛自熊耳皆非出於其山特自其山以導之爾然渭源縣之南谷山實鳥防相連之枝山相去不逺胎簮乃桐柏之旁小山而謂渭非出於鳥防特自鳥防導之淮出胎簮特自桐柏導之似俱未安竊詳經文之例凡云導某水自某山者皆水出其山之名也惟河不出積石故但言導河積石沇多伏流故經不顯其所出孔氏亦不質言其所出但以其在溫縣平地者言之蔡氏拘於先言山而後言水先言水而後言山之說則孔疏有一言足以斷之曰漾江先山後水淮渭洛先水後山皆是史文詳略無義例也

九州攸同至四海防同孔氏曰九州攸同所同事在下四方之宅已可居九州名山已槎木通道而旅祭矣九州之川已滌除泉源而無壅塞矣九州之澤已陂障無決溢矣四海之內防同於京師九州同風萬國共貫按此總結水土無不平治也首句包下四隩旣宅言土舉卑以見髙結覃懷底績降丘宅土等事也九山刋旅言山舉始末以包中間刋者治水之始旅者功成祭告結岷嶓旣藝蔡蒙荊岐等事也九川滌源言水舉源以見流結旣從旣道旣入等事也九澤旣陂言澤舉外以見中澤有陂障則不泛溢結旣澤旣豬底定孔殷等事也又言四海防同者言九州之外薄於四海百川以四海爲歸是無不防同也九州言水之治其文不同而此則總之曰九川滌源滌源二字理最深防聖人萬事無不從其本而治之也要之鑿龍門疏九河有治其上流有治其下流是其功非一處而惟總之曰滌源則皆舉之矣正義曰川言滌除泉源從其所出至其所入皆蕩除之又曰澤言旣陂往前泛濫今時水定或作陂以障之詩云彼澤之陂毛傳云陂澤障也春曰朝夏曰宗時見曰防殷見曰同江漢朝宗於海四海防同皆借義也六府孔修至成賦中邦此總敍貢賦之典也水者五行之先土者萬物之本地平而天成此六府之所以孔修也庶土交正底愼財賦此土賦也咸則三壤成賦中邦此田賦也鄭云以萬物生焉則言土以人所耕而樹蓺焉則言壤庶土色性不同五方物生異宜交相質校以制天下之地徵三壤上中下也三之中又三焉其賦有定則故曰成賦中邦任土作貢或及外夷什一之徵止在中國

錫土姓金氏曰水土旣平田制旣定於是修封建之法各使守之錫土者賞其功勞定其限制也錫姓者表其勲徳輯其分族也封建之來因經洪水之患則限制多不明有水土之功則庸勞所宜賞此所以修封建之制也當時堯舜在上封建𨿽非禹所專而實出禹所經畫所謂弼成五服也○孔氏曰天子建徳因生以賜姓謂有徳之人生此地以此地名賜之姓以顯之正義曰周語稱帝嘉禹徳賜姓曰姒胙四嶽賜姓曰姜左傳稱周賜陳胡公之姓爲嬀皆是因生賜姓之事按左氏天子因生以賜姓諸侯以字爲謚因以爲族朱子謂因生以賜姓如舜居嬀汭及武王卽位封舜之後於陳賜姓爲嬀是也諸侯以字爲謚謚當作氏孫以王父之字爲氏如魯有子展其後爲展氏展喜展禽是也此姓與氏之分也後世以氏爲姓而姓氏遂無辧【唐時姓異而所出同者尙有禁不得爲婚姻】

祗臺徳先不距朕行孔氏曰臺我也王者常自以敬我徳爲先則天下無距違我行者蔡氏曰敬我徳以先天下○一篇皆記禹經理之事而此二句突出又奇蓋禹經理之要也無此以爲之本𨿽胼手胝足勞其身以爲天下能使人之丕應徯志而轉移气化也哉九州殊貫萬國異疆而禹能使天下如一家中國如一人者無他祗臺徳先而已他書記事功則事功爾無復此意矣五百里甸服至二百里流正義曰更敍弼成五服之事甸侯綏要荒五服之名堯之舊制洪水旣平之後禹乃爲之節文使賦役有恆職掌分定甸服去京師最近賦役尢多故每於百里卽爲一節侯服稍逺故二百里內各爲一節三百里外共爲一節綏要荒三服去京師益逺每服分而爲二內三百里爲一節外二百里爲一節甸服入谷侯服以外貢不入谷○孔氏曰規方千里之內謂之甸服爲天子服治田禾槁曰總入之供飼國馬銍刈謂禾穗稭槀也所納精者少麤者多正義曰言甸者主田故服名甸也直納粟米爲少禾槀俱送爲多其於稅也皆當什一但所納有精麤逺輕而近重爾周禮掌客待諸侯之禮有芻有禾此總是也說文銍獲禾短鎌也禾穗用銍以刈故以銍表禾穗也稭亦槀也四百里猶尙納粟此當槀粟別納非是徒納槀也○金氏曰有殻曰粟無殻曰米總納繁重故惟百里之內納之若二百里則去總而納銍四百里則簡銍而納粟五百里又逺則去殻而納米近者重而逺者輕重者麤而輕者精賦皆什一力則以逺近輕重爾○又曰古人九數有粟米均輸二法蓋本於此然獨三百里之民納槀而不粟視他處爲甚輕而有服役之事焉服役獨在三百里者蓋酌五百里之中爲轉輸粟米之賦也四百里粟五百里米不言賦納蓋使三百里之民轉而輸之於都爾夫三百里之民受逺郊之米粟而爲轉輸力若勞而賦則省又以見古者賦役不兩重此帝王之良法而萬世之所當行也○朱子曰裏者道塗逺近之數非方井之裏也○蘇氏曰獨言甸服之賦者內詳王畿之法而諸侯可推也○按詩曰赫赫梁山維禹甸之禹之甸法達於天下而王畿獨以甸名服蓋農國之本也史稱秦地五方厝雜富人則商賈爲利豪傑則遊俠通奸又云郡國輻輳浮食者多民去本就末夫秦地爲漢之京師而其俗如此故禹當時制名甸服示天下以務本重谷也後世轉輸外郡而京師習於坐食元人爲嵗漕不至始經營京東海田城門一不開貴人無所得食抱珠玉而死可爲明監也○禹貢八州皆有貢物而冀州無之甸服有粟米之輸而餘四服無之說者以爲畿外八州皆以田賦市易所當供者以爲貢故不輸粟然則土貢卽租稅也蓋諸侯食其稅於國則稅名爲祿納其賦於王則賦名爲貢○古者天子之制地方千里不如是不足以待諸侯然而粟米之輸近取諸甸而已足而無仰於外蓋漕挽外郡以給中都後世之失非先王之法也張良曰闗中阻三面而守獨以一面東制諸侯諸侯安定河渭漕挽天下西給京師諸侯有變順流而下足以委輸丘文莊公曰秦致負海之粟猶是資以行師國都之漕自張良始○韓欲罷秦毋令東伐使水工鄭國間說秦令鑿涇水爲渠中作而覺秦欲殺國國曰始臣爲間然渠成亦秦之利也秦以爲然卒使就渠渠就用注塡閼之水漑澤鹵之地四萬餘頃收皆畝一鐘於是闗中爲沃野無凶年秦以富彊卒並諸侯夫秦事至不足道然務農積谷以彊其根本則漢人所不能及故秦並天下用闗中而有餘漢有天下乃仰漕闗東而猶常不足○秦外事攻戰而誘三晉之人爲之力耕於內夫三晉之人秦得而誘之秦盡其地力三晉不能用其人如之何不爲秦所並也○甸服之外四面各五百里爲侯國之服故名侯服而於其中又分爲三等百里則采也二百里男也三百里則諸侯也采按孔氏曰供王事正義曰事謂役也有役則供不主於一故但言采今蔡氏以采爲卿大夫采地然周制家削邦縣俱在畿內夏制𨿽不可考要之采地恐不及畿外也男邦小國言男以兼子也諸侯大國言侯以兼公與伯也內小國則弱有所依外大國則足以爲屏翰○侯服外四面各五百里爲綏服謂之綏者漸逺王畿而取綏安之義內取王畿外取荒服各千里而綏服介於其中故以內三百里揆文敎所以接華夏之敎以撫要荒以外二百里奮武衛所以禦要荒之變以安華夏文以治內武以治外獨綏服言之以見由此而內其文敎之揆由此而外其武備之奮皆凖之也又見內非無武而以文敎爲主外非無文而以武衛爲主居羌胡於塞內自廢其防與快心狼望之北務逞其武者皆非王者奮武衛之意也○綏服之外四面各五百里爲要服要取要約之義其文法略於中國覉縻之而已一說如裳之有要所以綱綂四裔也於其中分三百里爲夷二百里爲蔡夷易也無中國禮法蔡放也如殺管叔而蔡蔡叔之蔡○要服之外四面各五百里爲荒服此爲四逺蠻夷之地田野不井人民不多故謂之荒服所以經略之者又簡於要服矣其中三百里謂之蠻因其俗也二百里謂之流則有罪者流徙於此如流共工於幽州是也蔡流皆放逐罪人之地罪有輕重故地有逺近云○按周禮大行人邦畿方千里其外侯服甸服男服采服衛服要服各方五百里要服蠻服也此以上爲九州之內又有夷服鎭服蕃服在九州之外內六服去王城三千五百里相距七千里與禹服不同考周地幅圎蓋不廣於禹立政言方行天下陟禹之迹則亦以禹迹爲極爾蓋禹時四方有不盡之地聽四夷居之故五服止於五千周則盡禹迹所至而疆畫之是以不同爾

東漸於海至成功聲敎至於海濵則止何云漸於海蓋海島之夷與流沙以西之羌戎咸賔貢於中國是以有虞之聲敎東不止於海且漸入於海中西不止於流沙又蒙被流沙之外矣漸深於被被逺於曁東西皆有所止之地南北獨不言何也蓋朔朔方南交趾也以堯典宅朔方宅南交証之可見或言古時百粵未盡開南不至交趾非也五服之境固南盡衡山之陽聲敎則訖於四海矣何云不至交趾邪○謂自秦而上西北袤而東南蹙非也謂自秦而下東南展而西北縮則是○上之與下謂之錫禹奉圭而云錫者何也蓋爲舜成百世之功不可以常辭書猶之眾舉舜而曰師錫蓋爲天下得人亦非常之事也

首曰禹敷土終曰禹錫圭告厥成功只起結二禹字而中間數千言貫串相應文之妙也○金氏曰天地常形固相爲句連貫通然其條理亦各有脈絡若以脈絡之可見者言之昆侖四垂而爲海天下諸山皆起於昆侖而昆侖無定名地之最髙山之所聚江河諸源之所出卽昆侖爾昆侖之上綿亙紏繆句連盤錯其南爲岷山而岷山最大其北爲積石諸峯其東爲西傾朱圉鳥防諸峯其西北諸山尢爲綿亙紛錯河之所以北弱水之所以西黒水之所以南皆是也惟江淮河漢行乎中國自昆侖而東北言之則自積石而北爲湟水星海靑海以至浩亹皆河源也入匈奴以東爲陰山又東南自代北云朔而南趨爲北嶽以至太行爲河北之脊壺口雷首太嶽析城王屋皆其羣峯河之折而南汾晉諸水之所以西入河涿易漳滱恆衛之所以東入海也分而東趨者行幽燕之北爲五闗之險以至營平而爲碣石此北絡也自昆侖以東言之則東爲西傾而洮水出其北入河桓水出其南入江又東爲朱圉鳥防諸隴則爲渭之源自渭源以北卽夾河源而北以東若岍岐若荊山諸峯涇水漆沮諸源也自渭以南卽西傾而下諸峯亙爲終南屹爲泰華東北爲殽陜東南爲熊耳外方伊洛之源又南爲桐柏淮源以達於淮西諸山此中絡也又自西傾朱圉而南分爲嶓冢漢源夾漢而趨者北則終南華熊諸隴南則蜀東諸峯說者謂蜀東諸山皆嶓冢正謂其岡岫綿亙爾又東則爲荊山內方此中絡之次也自昆侖之東南言之是爲岷山江源夾江而東者北支則西傾以南嶓冢以西之脈爲桓水西漢水嘉陵江諸源其南支卽南趨爲蒙蔡諸山靑衣大渡馬湖江諸源又東包涪黔一盤而北爲三峽其東出者包絡九江之源中盤中爲衡山其再盤而北爲廬阜其嶺之東出者又爲袁吉章貢旴信諸江之源至分水魚梁嶺三盤而北過趨新安峙天目盡升潤凡再盤之間其水聚爲洞庭三盤之間其水聚爲彭蠡三盤以東則南爲閩浙北爲震澤此南絡也惟泰山則特起東方橫亙左右以障中原此所以爲異與大抵水者山之液故山盤而水之源出焉此所以聚而爲川流之盛地道以句連爲固故山束而水之流壅焉此所以資於疏辟之功此其大約也○按易曰地勢坤凡金氏所言不出地勢二字其髙下相因脈絡句連皆有自然之理堪輿家因而爲龍脈之說流而失眞則有繆悠荒誕而不足信者矣坤順也禹之行水也行其所無事也所謂順也一篇禹貢要亦不出地勢二字而禹之道則順之一言足以盡之金氏之論則於勢之一字頗有所發是以備載之○又按堯時洪水莫知所因今因金氏言水者山之液云云則洪水之由亦可推矣參同契曰法象莫大於天地兮溝數萬里河鼓臨星紀兮人民皆驚駭晷景妄前卻兮九年被凶咎天地間莫大者水百川爲脈絡四海爲尾閭山澤爲竅屍聖賢爲之闗鍵低昻則害气奔走而江河注海也此𨿽養生家之寓言然亦可以爲當時之諭矣自禹功一施而旣道者道其乂者乂底平者平山川有常位化育有常序謂之曰萬世永賴信乎其永賴之也後之山樵而地植水航而陸車宮居而廟享者誰之賜也與彼睹河洛而思禹者猶爲但知其一爾溝謂天漢河皷星名星紀丑位九年謂洪水也

尙書日記卷五﹤經部﹐書類﹐尙書日記﹥

欽定四庫全書

尙書日記卷六

明王樵撰甘誓

序曰啟與有扈戰於甘之野作甘誓陸氏曰啟禹子嗣禹爲天子扈音戶有扈國名與夏同姓馬云姒姓之國爲無道者按京兆鄠縣卽有扈之國也甘有扈郊地名馬雲南郊地也甘水名在今扈縣西誓馬云軍旅曰誓會同曰誥正義曰曲禮雲約信曰誓將與敵戰恐其損敗與將士設約示賞罰之信也將戰而誓是誓之大者禮將祭而號令齊百官亦謂之誓周禮太宰云祀五帝則掌百官之誓戒鄭云誓戒要之以刑重失禮也蔡氏曰史記曰啟立有扈不服遂滅之唐孔氏因謂堯舜禪承啟獨繼父以此不服亦意之耳左傳昭公元年趙孟曰虞有三苖夏有觀扈商有姺邳周有徐奄則有扈亦三苖徐奄之類也正義曰甘誓牧誓費誓皆取誓地爲名湯誓舉其王號泰誓不言武誓者皆史官不同故立名有異爾泰誓未戰而誓故別爲之名秦誓自悔而誓非爲戰誓故舉其國名

大戰於甘乃召六卿天子之兵有徵無戰扈抗王師故書大戰○周禮鄕老二鄕則公一人鄭氏曰三公內與王論道中參六官之事外與六鄕之敎如鄭氏之說此公卽論道之三公則毎鄕卿一人豈卽六卿而分領六鄕耶此二項敍官有其文而後無其職觀小司徒之職云頒比法於六鄕之大夫歲終則考屬官之治成而誅賞鄕大夫之職云受敎法於司徒則鄕官自大夫而下屬於司徒而受其比法敎法聽其誅賞此爲鄕吏之常職而所謂二鄕則公一人毎鄕卿一人者乃公卿分領鄕事而非鄕官也別無六鄕之卿平居無事屬於大司徒有事出徵屬於大司馬也軍將皆命卿此周禮之文鄭氏曰軍帥不特置選於六官六鄕之吏今以書攷之泰誓牧誓皆呼司徒司馬司空彼之三卿卽此之六卿平時軍將皆命卿況天子親徵六卿必從可知鄭氏以軍帥選於六官六鄕之吏則固六官爲首鄕吏次之而此之六卿必非鄕官也況夏之官制與成周同異不可知故惟孔說爲當

王曰嗟六事之人予誓告汝正義曰卿爲軍將故云乃召六卿及其誓之非六卿而已鄭云變六卿言六事之人者言軍吏下及士卒也下文戒左右與禦是徧勑在軍之士步卒亦在其間六卿之身及所部之人各有軍事故六事之人爲總呼之辭

有扈氏威侮五行至今予其恭行天之罰鯀汨五行而殛死禹敬修六府而萬世永賴蓋天子諸侯之職在於養民而已五行卽六府乃民之所養者也有扈威侮必有事實如隋時遼東之役伐山造船林麓皆盡文中子謂帝省其山則將何辭以對蓋五行指其在人間者非運行之五气也怠棄三正或疑夏時頒朔不知子丑二建並頒耶抑止頒寅正也若止頒寅正則何得云三正乎此說亦有理愚謂天開於子地辟於丑人生於寅古人重此三時三代𨿽三正疊建而亦兼用焉故周禮有正月又有正歲豳風一之日二之日是一陽二陽之月亦得爲正春秋𨿽用周正而祭祀田獵則仍從夏時此兼用之明徵也古人毎月皆有時政有扈不奉王朔則棄其時政而不修亦可知矣故謂之怠棄按文自可見也正義曰天子用兵稱恭行天罰諸侯討有罪稱肅將王誅皆示有所稟承不敢專也

左不攻於左汝不恭命右不攻於右汝不恭命禦非其馬之正汝不恭命正義曰歷言左右及禦此三人在一車之上也左爲車左右爲車右宣十二年左傳云楚許伯禦樂伯攝叔爲右以致晉師樂伯曰吾聞致師者左射以菆【側鳩反矢之善者】攝叔曰吾聞右入壘折馘執俘而還是左主射右主擊刺而禦居中也禦言正馬而左右不言所職以戰主殺敵左右用兵是戰之常事故略之禦惟主馬故特言之此謂兵車甲士三人所主如此爾若將之兵車則禦者在左勇力之士在右將居皷下在中央主擊皷與軍人爲節度成二年左傳晉伐齊郤克傷於矢而未絕皷音張侯爲禦而血殷左輪是禦在左而將居中也○禦非其馬之正馬之正謂馳驅之法也嬖奚拙於射王良爲之詭遇一朝而獲十是禦者之法與射者之巧各得其正相應如一人而後爲善也戰之司命尢在於禦羊斟所謂今日之事我爲政故禦非其馬之正獨於禦而戒之○首左字當一斷呼左之人而告之也下右字禦字亦然古者車戰之法五人爲伍五伍爲兩一車甲士三人步卒七十二人甲士在車左主射右主擊刺中主禦馬步卒從之毎二十五人爲一兩蓋甲士則毎兩之長而步卒則各供其長而爲之助者也一鄕一甲則一萬二千五百人蓋五百兩也卿一人綂之天子六軍則七萬五千人凡三千兩先王之師左右各攻其事而不以詭遇爲功非惟師出以正抑左死於射右死於刺甲者死車步者死列故能爲不敗之師此先王之軍法也

用命賞於祖至予則孥戮汝祖遷廟之主社社主也曾子問云孔子曰天子巡守以遷廟之主行載於齊車言必有尊也巡守尙然徵伐可知定四年左傳云君以軍行祓社釁鼓祝奉以從是又載社主以行也用命謂有功不用命謂違律奔北賞刑異處者祖主陽陽主生故賞於祖社主陰陰主殺故戮於社此軍前之賞罰若徧敍諸勲則反至太祖之廟而後行也或設或刑凡顯其罪以令眾者皆曰戮上二語蓋古軍法予則云者猶今臨時區處也孔氏曰孥子也非但止汝身辱及汝子言恥累也按孥戮當從孔說古者罪人不孥𨿽曰行軍但嚴其令以肅眾然不行則人不信何肅眾之有

甘誓一篇僅八十字而其間六軍之制車乘之法邦國賞刑之典無不明備楊氏曰𨿽有仁義之兵苟無節制亦不可以取勝甘誓曰左不攻於左右不攻於右禦非其馬之正孥戮罔赦牧誓云不愆於六步七步四伐五伐六伐乃止齊焉節制之嚴如此故聖人著之經爲萬世法○甘之戰大矣天子親誓六師其所戒者三人而已左右與禦是也蓋古者專用車戰步卒亦以供車非若後世騎步之不相爲用也故言兵者皆以乘計曰百乘曰千乘曰萬乘皆軍賦之名也凡車之命系於三人自一乘至於萬乘皆有是三人者故戒其左者則凡車左執射者同聽之戒其右者則凡車右執刃者同聽之戒其禦者則凡車中執禦者同聽之𨿽六師之眾以三言蔽之無所遺矣啟之誓師能要而盡如此夫子所以取之爲萬世法歟

五子之歌

眞氏曰太康者大禹之孫而禹之功與天地並甫及再世太康以盤遊之樂遽至失國天命之靡常而前人之功不可恃如此自是羿專夏政寒浞又殺羿而代之非少康君臣辛苦經營以復有夏之業則禹不祀矣太康逸豫以一朝而失之少康布徳兆謀四十餘年而後克復失之之易而復之之難又如此後王可不戒諸○周辛甲之爲太史也命百官官箴王闕於虞人之箴曰芒芒禹迹畫爲九州經啟九道民有寢廟獸有茂艸各有攸處徳用不擾在帝夷羿冒於原獸忘其國卹而思其麀牡武不可重用不恢於夏家獸臣司原敢告僕夫眞氏曰此魏絳之所以規晉侯也晉侯好田故絳及之夫民之與獸爲生不同而安居之欲則同故民安於寢廟而獸安於茂艸先王之世曁鳥獸魚鼈咸若者以其徳之不擾也羿則反之不惟國事是卹而惟麀牡是思田獵𨿽云習武然亦豈可數哉夫羿因太康之逸豫而簒之已又以逸豫爲浞所簒所謂與亂同事罔不亡也太康尸位以逸豫滅厥徳至距於河太康啟子尸位謂徒居其位而不爲其事夏都河北洛在河南洛之表水之南也十日曰旬有窮國名羿諸侯名距與距同羿因民不堪命拒太康於河北使不得反遂廢之○新安陳氏曰此史序五子作歌之由能敬必有徳逸豫則怠勝敬所以至滅其徳○金氏曰太康畋遊無度逾河之南又自河而逾洛水之外又畱連十旬而弗反此羿所因以得志也○呂氏曰姦雄何代無之苟我無其隙彼何所因因者明禍亂之本在此不在彼也秦不築長城營阿房勝廣何所因隋不伐遼東幸江都李宻王世充何所因

厥弟五人至述大禹之戒以作歌蔡傳說怨字好其一曰皇祖有訓至本固邦寧孔氏曰三失過非一也不見是謀備其防十萬曰億十億曰兆言多也懍危貎○蔡傳此一叚發得意透而辭亦警健說到民惟邦本處用一且字見得上是大槪說下是究竟說國之有民如崇墉之有基下之而不親是自剝其基也○易曰山附於地剝上以厚下安宅程子曰艮重於坤山附於地也山髙起於地而反附於地爲人上者觀剝之象而厚固其下以安其居也下者上之本未有其本固而能剝者也下剝則上危矣書曰民惟邦本本固邦寧唐郭從對明皇曰在庭之臣以言爲諱闕門之外陛下皆不得知艸野之臣心知有今日久矣但九重嚴邃區區之心無路上達事不至此臣何由得覩陛下之面而防之乎按明皇平日下其民至於闕門之外事皆不知一旦失位出奔田野父老乃得覩天子之面而出其欵直之言明皇於是憮然自失回思向之九重嚴邃乃所以釀成今日之事向之所親信狎暱者今皆不可恃而天子所與爲崇髙富貴者乃此輩朴野鄙戇之民也故曰上下之等以勢相扶而已矣民可近不可卜豈不信哉予視天下至柰何不敬予五子自稱也旣述禹訓因深言君位不可恃以爲安而民之爲可畏愚夫愚婦言其至防一能勝予言其不可忽蓋兆民之情離而聽之則愚合而聽之則聖一失其心則君民之分不足復恃且怨不在大亦不在多太康之失至於黎民咸貳則其失多而民怨非今日矣夫以一人之寡而三失之多豈能勝民怨之眾乎怨豈在明所謂不敢言而敢怒是也不至彰著則人主不知著而圖之常患無及故當不見是圖如民情欲逸吾役而勞之民𨿽未怨也度其緩急而張弛焉如民欲資饒吾不能無稅斂民𨿽未怨也量其有無而取舎焉陳子昻曰天下有危幾百姓是也朽索易絕六馬易驚諭其危懼可畏之甚也

其二曰訓有之至未或不亡訓亦禹之訓也孔氏曰有一必亡況兼有乎眞氏曰禹之訓六言凡二十有四字爾而古今亂亡之釁靡不由之凜乎其不可犯也古詩之體實原於此意者大禹爲之使子孫誦而傳之乎太康以禽荒而亡皇祖之言於是乎驗矣○董氏曰聖人言善惡成敗如醫師之辧藥士師之法某物食之殺人某事犯之罪死不吾欺矣輕生者不顧而身試之卒蹈焉以身爲後人戒其太康之謂與○梁王觴諸侯於範臺魯侯舉酒色味髙臺陂池曰兼此四者可無戒與予愛其言謂正可與此歌末二語爲的對

其三曰惟彼陶唐至乃底滅亡孔氏曰陶唐帝堯氏都冀州綂天下四方言失堯之道亂其法制自致滅亡正義曰堯都平陽舜都蒲阪禹都安邑相去不盈二百里皆在冀州自堯以來其都不出此地故舉陶唐言之○要知堯舜禹相授一道意自堯而始一道相傳故以陶唐該舜禹自堯而下皆都冀州故以冀方該天下○道與紀綱亦有別詩曰勉勉我王綱紀四方將亂之君道先亡紀綱次之則國從之矣堯舜之道只在儆戒太康失道只在逸豫心志旣荒至於紀綱盡亂是以並冀方不能保而失天下也

其四曰明明我祖至覆宗絕祀明明我祖二句只一直意傳謂禹以明明之徳君臨天下是也非謂禹以盛徳故得大業也典則泛就治天下之典章法度言之包鉅細而言鈞石則舉其一而言以見禹貽謀之遠也百度待信而立故舜同度量衡武王謹權量正以民信所系亦卽上之法制禁令之所闗也此事上自官府下至民間一則爲信二則爲姦故𨿽以古之帝王亦莫不謹於此○自其經常可永守而言則謂之典自其中正有準而言則謂之則二者亦難分姑以財用譬之如出納有大法可常守而不易者典也就其中多寡各有定數者則也傳引周官六典八則亦姑以見典則之大意爾○闗石和鈞闗取通意若彼此不同而有折閱則非通矣和取平意若取予不兩平而有乖爭則非和矣闗通和平亦互文禹慮後世法度廢弛有時不闗不和故存此二者在王府使有所取正也荀子良賈不爲折閱不市注折閱謂損所賣物價也○禹之貽謀之遠至於鈞石而具有太康荒墜之甚至於紀綱之盡亂

其五曰嗚呼曷歸至𨿽悔可追曷歸仇予皆指太康而引以自歸仁人之於兄弟榮辱一體親愛之至情也郁陶思之深也思之深則欲見之切矣而又自言顏厚有忸怩顏厚色愧也忸怩心慚也此五子言其在於洛汭徯而望之之時其情如此也又言人君不愼其徳以至此𨿽悔其可追乎言無及也從首漸怨至此爲深怨之中有悼有傷有思有慕而歸於以理自反未嘗少有憤激之意蓋自虞廷之歌至此猶詩之有變風焉亦可謂變而不失其正者矣五子其賢矣哉孰謂禹啟之明徳無傳哉○太康失國因於不敬愼爾故五子之歌始之曰柰何不敬終之曰弗愼厥徳以是始終焉乃一篇之綱領也

徵

夏都安邑在河之北太康立十九年爲羿所拒遂居河南之夏陽宋開封府之太康縣是也又十年而崩弟仲康立觀肇位四海之語則諸侯猶宗之爲君也十四年崩子相立羿亦好田其臣寒浞弒之而簒其位及夏后相自河南遷河北帝邱在位二十八年方爲浞之子所滅夏遂中絕者四十年而少康復興

水經注窮石旣仗善射簒相寒浞亦因逄蒙弒羿卽其居以生澆因其室而有殪用師滅斟灌及斟尋氏【二國名】處澆於過處殪於戈有夏之遺臣曰靡事羿羿死逃於鬲氏收斟灌斟尋二國之餘燼殺寒浞而立少康

惟仲康肇位四海至後承王命䢐徵仲康太康之弟五子之一也始卽王位臨四海國之侯受王命爲大司馬掌六師於是有羲和廢其所掌之職縱酒迷亂於其私邑後承王命往徵之羲氏和氏世掌天地四時至夏合爲一官其人蓋羿黨其時尙未能正其誅然卽其荒酒廢職亦當致討也○孔氏謂仲康爲羿所立仲康旣在五弟之數徯於洛汭不在舊都不爲羿所立明矣

告於眾曰嗟予有眾至厥後惟明明聖指古先帝王謨訓其法語也徵驗保安也天戒日食之類常憲臣人所守之常法也侯言聖有謨訓徵驗甚明可以底定保安乎邦國下文卽謨訓之語先王克謹天戒言君能存畏天之心於上遇災而懼思所以消弭也臣人克有常憲言其大臣能存畏天之心於下凡大政所闗紀綱所系常法所在能秉持而無所失也百官修輔言其羣工庶僚亦各修其職以輔其君不以位卑勢遠而忘自效也如是則其君內無失徳外無失政而爲明明後矣執法自大臣始故言克有常憲其實大臣亦修輔百官亦有常憲也

毎歲孟春至邦有常刑遒人宣令之官名曰遒人不知其義遒聚也聚人而令之故以爲名也鐸鈴屬木鐸金鈴木舌文敎用之【金鐸金鈴金舌軍法用之】官師蔡傳謂官以職言師以道言愚謂只是諸有司之長爾相規相規正也百工執技以事人者以藝事諫見納諫路廣也先王制令上自官師下至百工無不得諫不諫是謂不恭不恭者邦有常刑本爲羲和昏迷天象卻引此者平時坐視君之得失而不言猶且有罰況天戒又得失之大者乎上自官師下至百工猶欲其諫不諫謂之不恭況羲和不惟不言又廢其職乎○蔡氏元度曰周景王將鑄無射伶州鳩諫曰匱財罷民魯莊丹楹刻桶匠慶諫曰無益於君而替前人之令徳執藝事諫此類是也○蔡傳引孟子責難於君謂之恭以釋不恭之義要之其或不恭乃古人申戒之常語未必有孟子之意也○許氏曰官師相規至邦有常刑皆遒人徇於路之言也此正先王之所謹臣人之憲而修輔者疏云平等有闕猶尙相規見上之過諫之必矣百工之賤猶令進諫百工以上不得不諫矣按此以相規爲官司自相規其說亦好但蔡傳引胥敎誨以訓相規則主君言宜更詳之

惟時羲和顚覆厥徳至不及時者殺無赦孔氏曰顚覆謂反倒沈謂醉防俶始擾亂遐遠也紀謂時日司所主也辰日月所防房所舎之次集合也不合卽日食可知凡日食天子伐皷於社瞽樂官樂官進皷則伐之嗇夫庶人供救日之百役也官之所居曰次畔官離次遠棄厥司以酒荒於私邑也官之所掌曰司○正義曰日食者月掩之也月體掩日日被月映卽不成共處故以不集言日食或以爲房謂房星九月日月防於大火之次房心共爲大火知不然者以集是止舎之處言其不集於舎故得以表日食若言不集於房星以太遲太疾惟可見歷錯不得以表日食也且日之所在星宿不見正可推算以知之非能舉日見之以此知必非房星也○唐太衍歷日度議曰古文集與輯義同日月嘉防而陰陽輯和則陽不疚乎位以常其明陰亦含章示衝以隠其形若變而相傷則不輯矣則日食可知○古者日有食之天子伐鼓於社諸侯伐鼓於朝周禮救日月太僕贊王鼓鄭注云救日之時王或親鼓則此鼓奏鼓當是樂官進鼔於王王親鼓之太僕乃贊之當又有餘人助之谷梁傳謂天子救日置五麾陳五兵五鼓正義云所陳旣多皆樂人伐之○日食惟正陽之月有伐鼓用幣之禮餘月則否此九月奏鼓恐夏禮異也正陽之月夏四月也○正義曰先時不及者謂爲歷之法四時節气望晦朔不得先天時不得後天時四時時各九十日有餘分爲八節節各四十五日有餘也節气者周天三百六十五日四分日之一四時分之均分爲十二月則月各得三十日十六分日之七以初爲節气半爲中气故一嵗有二十四气也計十二月毎月二十九日彊半也以月初爲朔月盡爲晦當月之中日月相望故以月半爲望望去晦朔皆不滿十五日也又半此望去晦朔之數名之曰者言其月光正半如弓也晦者月盡無月言其闇也朔者蘇也言月死而更蘇也先天時者所名之日在天時之先假令天之正時當以甲子爲朔今歷乃以癸亥爲朔是造歷先天時也若以乙丑爲朔是造歷後天時也後卽不及也其气望等皆如此○先時後時且必殺無赦況昏迷於天象乎觀瞽奏皷嗇夫馳庶人走而羲和猶罔聞知是不但推算之失而已蔡氏以罔聞知爲後時非也

今予以爾有眾至欽承天子威命將行也奉王命行天誅以天子威命督其士眾使用命

火炎昆崗至咸與維新炎熾也昆出玉山名山脊曰岡孫炎曰長山之脊也奉天討者謂之天吏逸過也殲滅渠大魁帥也言苟爲天吏而有過逸之徳不擇人之善惡而殺之其害有甚於猛火不辧玉石也今我但誅首惡之渠魁而已脇從之黨則罔治之舊染污習之人皆赦使自新也○殲厥渠魁脇從罔治大哉王言遂爲萬世討罪之衡天吏二字始見於此○羲和非止廢官而已有私邑有徒黨有脇從距命不臣之迹蓋非一日其與其黨蓋又不但崇飲私邑而已是時羿爲簒賊而羲和如此其爲助羿爲亂不言可知然侯聲罪致討略無及之者蓋是時仲康之力未足以翦羿姑據羲和職守爲問則已足以正其罪而誅其不臣之心矣此處變先後之序也

嗚呼威克厥愛允濟至其爾眾士懋戒哉威者嚴明之謂愛者恩意之謂是二者皆所當有但軍旅主威臨軍之道威勝其愛則信其事之必濟愛勝其威則或流於姑息故信其無功誓師之未復嗟嘆而深警之欲將士之用命也○謂之曰威克厥愛愛克厥威卽見愛乃威中之愛威乃愛中之威而非有二也但軍旅之道以愛勝威則不若以威勝愛爾蓋以威勝愛不妨有愛以愛勝威則令或不行矣郭子儀守河陽李光弼代之一號令而金皷旗幟爲之精明五代時兵驕周世宗髙平一戰旣敗忽誅不用命者七十餘人三軍大震復合戰而克之此豈非威克厥愛允濟之效與若子儀之寛以得眾李廣之舎止人人自便而士樂爲之死要之少於古人節制之道也○楊素馭眾嚴整毎將臨敵必求人過失而斬之流血盈前言笑自若及對陣先令一二百人赴敵不能陷陣而還者悉斬之更令二三百人復進還亦如之將士股栗有必死之心由是戰無不勝稱爲名將嗚呼韓信敺市人戰猶以計激而用之若楊素之所爲秦人之不爲也又豈威克之謂哉○蔡氏訓愛爲姑息非是朱子曰巡而拊之三軍之士皆如挾纊此意也少不得此豈非愛之謂乎程子曰管轄人亦須有法徒嚴不濟事有法所謂節制是也徒嚴則是無愛矣威克厥愛非無愛也姑息僨軍之道也豈但無功而已哉豈但不可使勝威哉

夏至再世卽中衰少康布徳兆謀四十年而祀夏配天不失舊物其功烈爲盛於周宣史逸其書惜哉○夏書當不止此杞不足徵夫子所以深慨於文獻之不足也吁其所感者深矣○魯語云杼能帥禹者也

尙書日記卷六

欽定四庫全書

尙書日記卷七

明王樵撰商書

契始封商湯因以爲有天下之號商書舊凡四十篇二十三篇亡○鄭云契本封商國在太華之陽皇甫謐云今上洛商是也襄九年左傳云陶唐氏之火正閼伯居商邱相土因之杜預云今梁國睢陽宋都是也按書序自契至於成湯八遷湯始居亳從先王居孔氏曰自商邱遷焉都𨿽數遷商名不攺正義曰相土契之孫也自契至湯凡八遷若相土至湯都遂不攺豈契至相土三世而七遷也相土至湯必更遷都但不知湯從何地而遷亳爾又曰湯取契封商以商爲天下之號周不取后稷封邰爲天下之號者契後八遷商名不攺成湯以商受命故宜以商爲號后稷之後隨遷易名公劉爲豳太王爲周文王以周受命故當以周爲號○亳說見湯誥

湯誓

湯子姓名履而號曰湯以湯爲諡者非周前無諡○正義曰此經皆誓之辭也甘誓泰誓牧誓發首皆有序引別言其誓意記其誓處此與費誓惟記誓辭不言誓處者史非一人辭有詳略

王曰格爾眾庶至天命殛之孔氏曰湯稱王則比桀於一夫稱舉也舉亂以諸侯伐天子非我小子敢行此事桀有昏徳天命誅之今順天○正義曰泰誓云獨夫受此湯稱爲王則比桀於一夫桀旣同於一夫故湯可稱王矣是湯於伐桀之時始稱王也周書泰誓稱王則亦伐紂之時始稱王也鄭以文王生稱王亦繆也○金氏曰湯武興師之時是卽受命之日張子所謂此事間不容髮一日之間天命未絕則爲君臣天命旣絕則爲獨夫者其在斯時乎夫天命已屬師徒旣興則桀紂卽獨夫矣豈待南巢牧野之後而天命始絕哉且湯武旣已興師而猶自稱曰諸侯以令於眾則是以諸侯而伐天子名實俱不可也然則稱王誓眾理固然矣而必謂史臣追書不幾於嫌聖人而文之哉○按王者天下之所歸往也亦何常稱之有哉天下之所歸往者則爲王矣湯武所不得而辭者也王若曰猶可謂史臣之追書至武成有道曾孫周王發明見諸祝辭而亦以爲史臣所追增恐無是理○天命殛之天豈諄諄然命之乎亦以民心卜之而已

今爾有眾汝曰至今朕必往金氏曰弔伐之師義也而亳眾有不卹之怨何也曰自亳眾而觀則如在春風如在慈母不知有天下之暴亂也自夏眾而觀則如在水火不可無聖人之拯救也故在此之怨𨿽曰我後不卹我眾舎我穡事而在彼之怨則又曰徯我後奚爲後我觀成湯辯曉之辭首之曰予畏上帝不敢不正蓋亳眾知已事之小而不知天意之大在聖人則不可不順天也繼之曰夏徳若玆今朕必往蓋亳眾知商邑之安而不知夏民之危在聖人則不可不救民也

爾尙輔予一人致天之罰至罔有攸赦賚謂爵賞食言言已出而復吞之也孥戮說見甘誓

仲虺之誥

孔氏曰仲虺臣名【趙臺卿謂卽萊朱】以諸侯相天子防同曰誥正義曰定元年左傳云薛之皇祖奚仲居薛以爲夏車正仲虺居薛以爲湯左相作誥皆解湯之辭而言防同者因解諸篇誥義且仲虺必對眾告湯亦是防同曰誥按凡因防而陳之者皆曰誥不特以告君亦因以曉眾庶也今人專以釋湯之慙爲言不復及下句則失仲虺作誥之意矣

成湯放桀於南巢惟有慙徳曰予恐來世以臺爲口實孔氏曰湯伐桀武功成故以爲號南巢地名有慙徳慙徳不及古金氏曰南巢今無爲軍地桀奔於此因以處之故曰放焉放伐之事終不若禪譲之美而又湯始爲之故自以爲有可愧之徳恐後世無君者指此爲實以借口也

仲虺乃作誥曰至奉若天命仲虺作誥一以釋湯之慙一以曉其臣民眾庶聰明以聖徳言不囿於形气之私不爲物欲所蔽是爲天生聰明不可徒以生質言時乂者使爲民主使天下有所取正而息其爭亂也重表率意有夏昏徳二句見失其所以爲民主之意天爲民求主於是乃錫王勇智獨言勇智者勇足以有爲一毫私意牽制他不得智足以有謀一毫私意昏蔽他不得此重聖徳上說正所謂天生聰明也表正萬邦纉禹舊服所謂時乂也重天意上說玆率厥典二句則言所以纉舊服答天意者宜如此也○何謂天者典常之所自出五典天敍也五禮天秩也五服以章有徳天命也五刑以加有罪天討也何謂典常者禹之舊所服行堯授舜舜授禹不過此四事而已萬古君天下者亦只有此四事而已○玆字要分曉蓋上言天意如此故此言王於玆惟率循其常道以奉順乎天命乃所以承天意不然則豈天所以錫王勇智之意哉蔡傳篇末總意提得甚分曉曰先言天立君之意指惟天生民有欲以下天之命湯指錫王勇智纉禹舊服不可辭指玆率厥典奉若天命○旣承天意率厥典則一人橫行於天下自不得不討𨿽不指放伐而放伐在其中矣先儒徑指伐桀言則不可○許氏曰人之所不能爲者湯能爲之是其勇人之所不能知者湯能知之是其智○表正表標也立標於此人所取正也

書有大義不過一言曰天立君之意是也堯舜之所以禪譲湯武之所以放伐以此而已仲虺曰惟天生民有欲無主乃亂惟天生聰明時乂湯曰惟皇上帝降於下民若有恆性克綏厥猷惟後又曰萬方有罪在予一人武王曰惟天地萬物父母惟人萬物之靈亶聰明作元後元後作民父母又曰天佑下民作之君作之師惟其克相上帝寵綏四方天立君之意與君之職槪可見矣堯舜知子不堪卽以天下與舜禹自常人視之則以聖人舎其子而以天下與人不私其子也不知聖人之心所睹者天立君之意而已薦賢自代苟代者少不如已是已負天下也而堯得舜舜得禹故孟子特從而表之以爲二聖人者乃爲天下得人者也旣贊其仁又贊其難信乎其難也論而至此則不以天下私其子又奚足爲堯舜道哉禹之子可繼則又不必固於爲譲無非順天而已迨於桀紂民墜塗炭則湯武又不得不身任其責救民於水火之中故曰予畏上帝不敢不正予弗順天厥罪惟鈞亦惟有睹於天立君之意而已故孔子曰湯武革命順乎天而應乎人此二事乃萬世之大義非堯舜湯武不能爲非孔子孟子不能贊也○孔明出師表忠肝義膽可與伊訓說命相表裏但向上一節似猶未及天立君之意是也此開天辟地以來一个大頭腦唐虞三代君臣只幹當得這一句孔明所執之大義只到恢復漢室便了在漢家臣子固此是大義在天下則非一家之噐使漢徳已厭人心已去天命已攺𨿽孔明其如之何當時只合自已爲天吏直截擔當了天下第一等事救民水火之中以至仁伐不仁以至正討不正則無敵於天下當是時漢室陵夷生靈塗炭豪傑並起昭烈以漢室之冑舉湯武之師所謂名正言順而事必成者凡竊據漢地者皆可聲罪致討劉表之荊州劉焉之益州正可明白以義取之不必費許多委曲又何借於孫權結與爲援以荊州見借而復見奪哉○漢髙帝唐太宗都見不得此一著爲義帝發喪討得這个題目只是捉得著了項借死欵使項借不殺義帝卻將甚事來做題目自家若當得个天吏起劈頭只合救民於水火之中新城三老董公所謂名其爲賊敵乃可服者猶落第二義云

夏王有罪至用爽厥師孔氏曰言托天以行虐於民乃桀之大罪式用爽明也天用不善其所爲商用受天之命以昭明其眾所謂時乂也有夏昏徳眾從而昏商有明徳眾從而明天下之系乎有主如此此下接簡賢附勢文意不倫恐有脫誤

簡賢附勢至言足聽聞孔氏曰簡略也賢而無勢則略之不賢有勢則附之若是者繁多有徒眾始我商家國於夏世欲見翦除若莠生苖若秕在粟恐被鋤治簸颺商家大小憂危恐其非罪見滅矧況也況我之徳言足聽聞乎無道之惡有道自然理也○按仲虺之言此非以其必不相容而湯之先發制人爲得計也亦曰湯之一身乃天人所倚賴使南巢之師不舉則必見翦除於桀將失天人之望爾○小大戰戰罔不懼於非辜指當時爲善不黨桀者言也余且如此矧湯之善聲尢昭著而尢桀之所忌者乎昔司馬遷謂西伯陰行善後儒皆笑其陋然以事勢言之當時若行迹顯顯必不見容觀紂醢九侯脯鄂侯文王只一竊嘆便至羑里之囚而況日有足聽聞之聲入於凶人所惡聞之耳乎但謂文王爲此而韜晦其迹則不可爾大小蔡傳專指商眾言似未是觀下文以予對言予者我商也則小大乃當時小大庶邦爾

惟王不邇聲色至彰信兆民邇近殖生也聲色者誘人之穽故曰不邇貨利者侵徳之莠故曰不殖此仲虺見聖人之的故言之愈近而其事實難其功愈切湯惟如此故志气淸明而好惡取舎無不得其當懋與予楙乃徳之楙同人之楙於徳者則楙之以官楙於功者則楙之以賞言官賞一稱其人之功徳而無所私也徳浮於官非所以待徳官浮於徳非所以愼官賞浮於功非所以愼賞功浮於賞非所以重功見得聖人處之便各得其當○禹惡防酒湯不邇聲色不殖貨利聖人之所以爲聖人只在人事切近上○世之學者髙談元虛其實於聲色利欲中能脫然者幾人南軒臨終教人曰蟬蛻人欲之私春融天理之妙○漢武謂多欲不宜君國子民汲黯謂帝內多欲而外施仁義柰何欲效唐虞之治胡五峯曰寡欲之君然後可與言王道無欲之臣然後可以言王佐○葛氏曰君子小人之進退系於人君心術之邪正心術一正則君子進否則小人進矣君心惑於聲色則便辟之臣得志貪於貨利則聚斂之臣得志有功徳者官賞何由及之不邇不殖乃懋徳懋功之根本也○按人主一心政治之原此心一染於聲色貨利則承意趨令之人見親而好惡取舎漸不得其正於是眾讒可以毀有徳眾譽可以進無功欲官賞之施一稱其功徳之實如權衡之不爽豈可得乎故九經之道逺色賤貨而後能貴徳勸賢○其用人也視人之善如自已出樂而行之無一毫之勉彊其有過也知其不善則速攺以從善融脫灑落曾不俟乎終日○成湯聖人仲虺不稱其無過而稱其攺過惟其攺過不吝所以無過也成湯之所以聖者在此○堯舜未至於有過而舎己從人湯則攺過不吝○禹拜昌言用人惟己也大舜有大焉善與人同舎己從人則所謂聞一善言見一善行若決江河沛然莫之能禦者也朱子謂聖人之心至虛至明萬理咸備故一有感觸則其應甚速而無所不通此可以細玩三聖人气象○仲虺曰攺過不吝伊尹曰從諫弗咈惟攺過不吝所以從諫弗咈也○以心徳之體言則仁爲體寛爲用以愛之用言則寛以容人仁以愛人皆用也○臯陶稱舜禦眾以寛又曰好生仲虺稱湯曰克寛克仁言仁𨿽始於此然好生一言已盡仁之妙矣○朱子曰居上不寛蓋有政教法度而行之以寛非廢弛之謂也又曰令不行禁不止而以是爲寛則非也又曰今人爲寛至於事無統紀緩急予奪之權皆不在我下稍卻是姦豪得志平民不蒙其惠反受其殃矣按寛仁君人之大徳也然有行之不得其道反爲寛仁之累如朱子之言者知此則知成湯之所謂克寛克仁矣○此湯徳足聽聞之實乃指爲諸侯時言之或以彰信卽聽聞非是蓋言其徳之彰信正見其足人聽聞也乃葛伯仇餉至民之戴商厥惟舊哉仇餉事詳孟子蓋孟子時湯徵等篇尙未逸○呂氏曰後世師之所至荊棘生焉湯師所加民皆欣欣蓋弔民伐罪布其寛仁如旱極之時雨所至則蘇也○民之戴商非一日鳴條之役以人心願望之極蓋民猶以爲遲也

佑賢輔徳至永保天命上數節言湯之弔伐出於天命人心之不容己此下則言君師之責旣在於湯所以仰承天命下副人心者其道尢不易也人心離合之幾與前面人心相應天道福善禍淫之可畏與前面天命相應以人心天命之無常此爲君之所以難也蓋以今日言則天與之人歸之誅其君而弔其民所以順乎天而應乎人何慙之有以自今以後言則民無常懷在徳而已徳苟日新而不已萬邦惟懷況邇者乎志或一自滿九族且離矣況逺者乎人心離合之幾可畏如此日新之道在於以義制事以禮制心以懋昭其大徳而建中於民其要又在能自得師而好問若謂人莫己若而自用則所謂志自滿者也自滿必不能日新不能日新則徳業自是隳矣九族乃離而亡也不難矣仲虺納規之要在日新二字愼厥終惟其始終始惟一時乃日新矣天無常親在禮而已有禮者封植之必加如湯以七十里而受命昏暴者覆亡之立至如桀借有祖之成業而喪亡時惟天道不可忽也不可恃也故言欽崇天道則永保天命矣○當時諸侯固有賢徳忠良以不合於桀而見擯棄者亦有弱昩亂亡以阿附於桀而不見討者鳴條旣放之後正命徳討罪一新之初而人心激勸之候也故欲其於賢徳者佑之輔之忠良者顯之遂之弱昩者兼之攻之亂亡者取之侮之弱昩亂亡乃彼之所以亡兼攻取侮惡惡𨿽不同而同於推其亡也賢徳忠良乃我之所以存佑輔顯遂善善𨿽不同而同於固其存也如是則人心激勸莫不勉爲忠良賢徳之歸邦國不其昌乎孔氏曰有亡道則推而亡之有存道則輔而固之王者如此國乃昌盛陸氏音義推土雷反○欲與萬國同其安存者天子之心也彼之與亂同事而自底滅亡者勢不得不誅其君而弔其民亡乃彼之自取故曰推彼之所以亡若安存之道則我與賢徳忠良者所共也故曰固我之所以存○徳無止法民無常懷憂勤惕勵日新一日徳乃光輝而萬邦人心系屬歸仰者亦常新而不厭少或自滿則怠荒之心乘之徳將日虧而九族之離自此始矣故王當懋昭王之大徳以建中道於天下中而謂之建者民受天地之中以生是以有動作禮義威儀之則自大君身上做出來與人看而使之視以爲則也建中之道在於以義制事以禮制心事有是非可否一防以義則事得其宜心者視聴言動之主也一於禮而非禮不動則心得其正心得其正乃能制事之宜事得其宜則行無不慊於心所謂內外合徳而中道始立也垂裕後昆指後王言言禮義之成法不特與當時做樣子而永與後王做樣子使亦有以建中於民也後伊尹告太甲曰若虞機張往省括於度則釋欽厥止率乃祖攸行乃祖攸行非卽其制事制心之成法乎欲太甲以之爲據依若射之省括於度機無妄發則湯之垂裕誠大矣○能自得師孔氏曰求賢聖而事之可謂得之然而能自得之意尢當深味也如宣帝爲元帝得蕭望之可謂得師矣而望之之所以爲賢與其所以當尊事服從者元帝固懵然也則非可謂能自得師矣自字最重得師由我而由人乎哉○眞知己之不足人之有餘故能委心聴順而受其益不然𨿽以父母之命臨之無益也○魏文侯之於卜子夏田子方固曰師之矣然子夏子方之所以爲賢文侯知之否乎吾意其猶夫聴古樂爾則其所好者特禮賢下士之名而非其中心之所自得也○不能而恥問於人居上而恥問於下問而不誠未少有得而止皆不可謂之好問好問則天下之善皆其善故裕自用則一己之聰明幾何故小○湯興王聖主也仲虺始而勉以日新戒以自滿終而尢以興喪不常終始之際申戒可以見聖賢儆畏之心古大臣弼直之道矣○蔡氏謂謹終之道惟於其始圖之竊謂圖始之意已該於上文日新自滿勉戒之中此條更端嘆息意重有終細玩可字惟字當訓思○殖有禮覆昏暴時惟天道桀惟昏暴故亡湯惟有禮故興然人心之操捨無常而天道之禍福相倚一念之不終則舎有禮而入昏暴亦無難者故當欽崇天道兢兢業業益務有禮之修常虞喪亡之至則天命可永保矣○孟子言堯舜之道若湯則聞而知之湯之道若伊尹萊朱則見而知之說者以爲萊朱卽仲虺中之一字自堯授舜舜授禹後再見於此而其制心制事二語實有得於傳心之要上承精一之防下啟四勿之傳實在於此○湯之盤銘曰苟日新日日新又日新湯以自警仲虺以申戒古聖賢之心法端可識矣○不自滿假舜以稱禹志自滿仲虺以戒湯功虧一簣太保以戒武王○按湯豈自滿者哉而時則當戒湯徳積累非一日以至於有萬邦若以其時而言固盛極而易滿之時也聖人之心履盛而思戒功成而不居不自滿所以日新日新而不已所以其徳常新○制心制事有禮有義學者學此而已隆師好問者求此而已○人之精爽負於血气其形於五官者不能皆得其正故必待禮義以自治必得明師良友之啟廸然後有以明乎禮義之所在而制心制事自得其凖則○問禮義莫是攝心之規矩否朱子曰只是个禮如顏子非禮勿視之類是也

董氏鼎曰君臣人倫之大經也帝王綱紀天下先謹乎此而後人得安焉世故無盡人欲無涯不忠之臣何代無之所以畏縮而不敢肆者猶以古無是事前無是人無以借口爾苟一爲之則後有潛蓄不軌之心而囂然以逞者其不指以爲辭乎故湯以自慚曰予恐來世以臺爲口實然湯豈至是而後知哉蓋謂非臺小子敢行稱亂則容有蹙而心不寧已久矣天人交廹不得已而爲民除害及事已定而天下不吾釋聖人之心於是有愈不自安者焉不有仲虺之誥其孰從而明夫順天應人之義於君臣之分不相厲而相維也哉○朱子嘗言泰伯夷齊之事天地之常經太王武王之事古今之通義愚按夫子於易極贊湯武之革命爲順乎天而應乎人卽仲虺之意而於平日則又稱泰伯文王爲至徳而謂武未盡善此又成湯之心也

湯誥

王歸自克夏至於亳誕告萬方孔氏曰誕大也以天命大義告萬方○正義曰湯之伐桀當有諸侯從之不從行者心應多矣旣已克夏攺正名號還至於亳海內盡來猶如武成篇所云庶邦冢君曁百工受命於周也湯於此時大誥諸侯以伐桀之義○按亳湯之都說者不同鄭以爲河南偃師縣漢書音義臣瓉以爲泲陰亳縣杜預以爲梁國蒙縣北有亳城皇甫謐以爲孟子稱湯居亳與葛爲鄰葛伯不祀湯使亳眾爲之耕葛卽今梁國寧陵之葛鄕也若湯居偃師去寧陵八百餘里豈當使民爲之耕乎亳卽今梁國谷熟縣是也是諸說不同疏家亦不能防今以經攷之湯之亳卽盤庚所謂適於山用降我凶徳者也此惟偃師爲是谷熟非依山之邑蓋因相土嘗居商邱商邱谷熟俱在梁國故後人以谷熟爲亳因商邱也以寧陵爲葛因谷熟也凡地名相沿多有不足據者或指一亭一城一鄕以爲證或指有古人之墓亳城豈必湯都葛鄕豈必葛國湯冢伊尹冢安知非箕山之上許由冢之類也

王曰嗟爾萬方有眾明聴予一人誥孔氏曰天子自稱予一人古今同義

惟皇上帝降於下民至克綏厥猷惟後孔氏訓衷爲善朱子謂以爲善未親切衷只是中今人言折衷者蓋以是爲凖則而取正也天生人物个个有一副當恰好的道理降與爾此與程子所謂天然自有之中劉子所謂民受天地之中相似詩有物有則則字卻似衷字止於仁君之則也止於敬臣之則也視曰明目之則也聽曰聰耳之則也又曰這幾个字自古聖賢上下數千年喚得都一般畢竟是聖學傳授不防故能如此眞氏曰聖賢之言曰降衷命曰降命才曰降才深味降之一言眞若天之與人交相付受明命赫然不離心目之間也可不敬與○若有恆性諸家俱屬下文惟蔡傳讀屬上句謂順其降之自然皆有不易之常性也卽民之秉彜之義民有恆性則循其性之常皆道也凡見於君臣父子夫婦兄弟朋友之間者莫不各有常道但稟受之初不無淸濁純雜之異故不能無過不及之差於是有不安其常道者使安其道非君不能安其道者如父安於慈子安於孝之類何以非君不能有政刑以治之有教化以導之而後昏蒙可開彊悍可回人人始安於其道而不失其恆性是天下待君以輔天之所不及也見君道之系於天下其重如此○惟皇惟後二惟字相對看降恆性天所能也綏猷必待乎君師而非天所能及歸重在君道上或謂天立君之意則失之矣性猷只是一物但有原於天具於心發於事之別故異其名若有字無工夫以理言之也○克綏厥猷爲一篇之綱領夏王滅徳作威以下卽綏猷之反與眾請命輯寕邦家卽任綏猷之責獲戾上下若不克勝守典承休勅諸侯以同盡其職而萬方有罪在予一人卽自任以不克綏猷之咎也

夏王滅徳作威至以彰厥罪言桀自爲不道民不見徳惟戮是聞如荼之苦如毒之螫不能堪忍言虐之甚也民並稱寃於天地惟天道福善禍淫乃降災異於夏以明其罪周語曰伊洛竭而夏亡降災之事恐此類也天之降災有仁愛人君兾其攺悟者桀惡貫盈無復攺悟之望天降災以明其罪示誅絕而已

肆臺小子將天命明威至以與爾有眾請命天命明威承上降災於夏以彰厥罪而言檀弓云殷人尙白牲用白今云牡夏尙黒未變其禮也神後后土也請罪請夏桀當問之罪於天也請命請有眾更生之命於天也伐罪救民湯不敢專而一聼於天也○伊尹思天下之民匹夫匹婦有不預被堯舜之澤若已推而納之溝中故成湯聿求與之戮力以與萬姓請命也戮當作勠古通用又力周反說文並力也

上天孚佑下民至乖民允殖孚佑孚字因上請罪請命二請字而言請者聴於天而不敢必之辭上天信果佑愛下民故夏桀竄亡而黜伏則請罪者得矣夫夏王有罪而旣伏其辜萬姓無辜而卒蒙其佑上天福善禍淫之命果無僣差害民者去而憔悴之民皆有生意賁若艸木焉兆民信乎其殖矣殖生長也殖曰允殖昔未可知而今喜其得之之辭也應請命而言○賁若艸木朱子舊說似非文意當從蔡傳以此句屬下句爲意昔也民困於虐政如艸木之憔悴今憔悴者蘇枯槁者復如艸木之敷榮也賁文貌

俾予一人輯寧爾邦家至若將隕於深淵夏徳昏亂爾邦家渙散而不輯搖動而不寧今罪人旣黜天俾予一人輯寕爾邦家深惟付予之重必能上順天理下悉民情無一事之繆無一物之戾然後足以當之而恐非寡昩之所及也未知己得罪於天地與否栗栗危懼若將隕於深淵此湯自嚴畏以期諸侯同心奉職之意凡我造邦至以承天休皆舊邦也而曰造邦明商命維新與之更始也誥告無他惟以匪彜慆淫爲戒者蓋從非度而就逸樂以一人肆於民上而罔念其職之所在是大桀小桀也故欲諸侯以爲痛切之戒各守爾典常之道以承天之休韋顧昆吾之屬惟廢其典常以與夏桀同底滅亡而不得承天之休爾諸侯則旣見之矣○天子有天子之典所謂率典纘禹舊服者是也諸侯有諸侯之典凡守法度勤政事安養斯民夾輔王室之類皆是也

爾有善朕弗敢蔽至無以爾萬方爾有善所當舉也朕弗敢蔽罪當朕躬是負天下弗敢自赦是皆簡在上帝之心簡閱也說文閱具數於門中也謂自門出者一一而數之如大閱簡車徒亦歷選數之之意簡在帝心謂有善有罪皆閱在於帝心也蔡氏曰民有罪實君所爲君有罪非民所致非特聖人厚於責已薄於責人實乃理之所在君道當然也林氏曰所謂罪在朕躬非必己身有可指之罪然後爲罪也蓋天降衷於民而以克綏厥猷付之一人必使天下之人無不得其性各安於其道而後無負於天之所付若民有罪是爲君者教之不至養之無素而處之或失其宜也非民之罪乃君之罪也夫以一人臨四海而天下人之罪皆一人之責必使天下之人皆無罪然後爲能盡君之職而無負論至此則獲戾於上下亦豈難哉此湯之所以懼也○朕弗敢蔽論語作帝臣不蔽說者曰言天下賢人皆上帝之臣已不敢蔽簡在帝心惟帝所命據論語則爲初伐桀而請命吿詞據此經則旣克夏而吿諸侯之詞則其意亦不同矣○東漢書陳蕃傳曰昔禹巡狩蒼梧見市殺人下車而哭之曰萬方有罪在予一人外紀曰禹見罪人下車問而泣之左右曰罪人不順道君王何爲痛之禹曰堯舜之人皆以堯舜之心爲心寡人爲君百姓各自以其心爲心是以痛之按二書所載必古來所傳可以深見聖人之心足與湯誥相發非可漫觀者

嗚呼尙克時忱乃亦有終與爾維新則旣咸有其始矣未可保其終也尙克於是而忱信焉乃亦有終爾時是也指上文所言也天子諸侯各有其職而實盡之爲難故勉以時忱而期以有終也忱如王忱不艱之忱欲其篤信而果踐之也時忱而曰尙克有終而曰乃亦皆難之而庶幾其必能之意

羅文荘公曰六經之中言心自帝舜始言性自成湯始舜之四言未嘗及性而性固在其中矣至湯始明言之曰惟皇上帝降衷於下民若有恆性克綏厥猷惟後孔子言之加詳曰一陰一陽之謂道繼之者善也成之者性也仁者見之謂之仁智者見之謂之智百姓日用而不知故君子之道鮮矣子思述之則曰天命之謂性率性之謂道孟子闡之則曰性善凡古聖賢言性不過如此自吿子而下初無灼然之見及宋程張朱子者出始別白而言之孰爲天命之性孰爲气質之性其說於是乎大僃然一性而兩名𨿽曰二之則不是而一之又不能也愚嘗寤寐求之竊以性命之妙無出理一分殊四字蓋人物之生受气之初其理惟一成形之後其分則殊其分之殊莫非自然之理其理之一常在分殊之中此所以爲性命之妙也語其一故人皆可以爲堯舜語其殊故上智與下愚不移聖人復起其必有取於吾言矣

伊訓

訓教誡也於朝曰君臣焉子燕曰賔主焉於學曰師友焉以武王年徳之髙而召公諫旅獒亦例曰訓古人命名之意可爲萬世法也若曰臣之於君不可以訓言則是好臣其所教而不好臣其所受教也伊訓訓書之始肆命䢐後太甲咸有一徳皆伊訓也以事爲篇故異其稱爾說命後二篇亦訓也蒙首篇而皆曰命爾髙宗肜日旅獒因事之訓洪範無逸大體陳論之訓立政宜爲訓而入誥體者有羣臣百官在也周官乃成王訓官呂刑乃穆王訓刑皆上訓下之辭又周官近誥體呂刑以命呂侯則類於命以普告司政典獄則類於誥而皆爲此二篇訓之變例也

惟元祀十有二月至以訓於王序曰成湯旣沒太甲元年伊尹作伊訓肆命【陳天命以告】䢐後【陳往古明君以戒二篇亡】孔氏曰太甲太丁子湯孫也太丁未立而卒及湯沒而太甲立正義曰據此經序及太甲之篇太甲必繼湯後而殷本紀云湯崩太子太丁未立而卒扵是乃立太丁之弟外丙三年崩別立外之弟仲壬四年崩伊尹乃立太丁之子太甲與經不同彼必妄也劉歆班固不見古文繆從史記皇甫謐旣得此經作帝王世紀乃述馬遷之語是其疏也顧氏亦云止可依經誥大典不可用傳記小說○按經文往往述湯事一則曰今王嗣厥徳一則曰肆嗣王丕承基緒一則曰今王嗣有令緒皆爲太甲繼湯後之辭若中間有外丙仲壬則其文必不如此蔡仲黙過於不信書序故不用其說且朱子於孟子外丙二年仲壬四年之下𨿽引趙岐說仍引程子之說曰古人謂歲爲年湯崩時外丙方二嵗仲壬方四嵗惟太甲差長故立之此說出扵程子而質之於經又合其當從無疑也皇王大紀論外丙仲壬之立謂以素理知其非者一以人情知其非者二以事實知其非者三以歷數知其非者四卲子皇極經世書以太甲元年繼湯是先大儒皆以此爲定說矣○太甲湯嫡孫觀公儀仲子捨孫而立子子遊問曰禮與孔子曰否立孫此可見矣兄終弟及必有所不得已此時無不得已之故也○孔氏謂湯崩逾月太甲卽位奠殯而告是以爲崩年攺元其義大謬嗣子逾年卽位而攺元古今之逹禮也公羊言之詳矣【詳見舜典】元祀十有二月者湯崩之逾年太甲卽位攺元之祀也商以建丑爲正故以十二月卽位攺元也○乙丑日也不言朔者非朔日也祠祭也先王湯之祖廟契以下也烈祖湯也太甲以湯崩之逾年十二月卽位攺元伊尹攝祭於廟奉太甲祗見厥祖皆以卽位告也○按蔡氏云三代𨿽正朔不同然皆以寅月起數蓋朝覲防同頒朔授時則以正朔行事至於紀月之數皆以寅爲嵗首也誠爲至論又引詩四月維夏六月䢐暑秦始皇三十一年十二月更名臘曰嘉平等事以爲周秦漢皆不攺月數之證亦爲詳確但質之春秋則周實攺月數本朝有作周正辯者引證尢詳予以爲此不煩多辯兩言而決爾子月爲一嵗之始猶子時爲一日之始安在建子之不可以爲春乎攺時亦攺月周則實然矣凡春秋所書者皆紀其實胡康侯謂夫子以夏時冠周月不知史以傳信夏時豈可以冠周月也○金氏曰建丑𨿽曰地統然月建順於天而右行日月不及天而左防惟建丑之月月建在丑日月防於丑故天文以醜爲星紀蓋自是爲始以歷十二次也所以商正用之○伊尹孔疏據孫武子及呂覧云名摯或自有兩名或更名爾三代而上未聞以字傳者且其對太甲自稱曰尹躬則非字明矣○正義謂知祠非宗廟者湯之父祖不追爲王按詩王桓撥朱子曰王契也王者追尊之號安有湯有天下而忘其祖不追王不立廟之理乎○祠與奠異祠有主有屍其禮大奠則奠器而已其禮小防於殯殮祭皆名爲奠虞祔卒哭始名爲祭是祠不可以爲奠也孔氏以祠爲奠殯而告故吳氏非之曰殯有朝夕之奠何爲而致祠防主不離於殯側何待於祗見○太甲卽位豈有告湯而不告余廟之理本文上言祠於先王下言祗見厥祖二句之間先王厥祖異文則先王是湯之先廟厥祖是湯可知且於先王曰祠而於厥祖曰祗見則祠是祭祗見非祭也祠先王曰伊尹而見厥祖曰奉嗣王是廟中之祭攝於伊尹殯前之告非伊尹所攝也且孔氏逾月卽位奠殯而告之說旣非則又安知是時湯尙在殯而未葬乎縱曰在殯卽位重事也伊尹奉嗣王祗見以告其又何可疑乎是時侯甸羣後咸在位次朝之百官總已以聽冡宰亦各在其列伊尹於是乃明言烈祖之成徳以訓於王蓋上對烈祖下對羣臣說者謂乘王心之虛而入之是也○天子七月而桐宮湯之墓所計逾年卽位之時湯必已矣太甲宅憂伊尹攝祭故祠於先王又奉太甲以祗見厥祖皆以卽位告獨祗見厥祖者將有以訓之也○蔡氏云先王湯也又云徧祀商之先王又云徧見商之先王蓋以外丙仲壬爲先王而不知湯以上尙當有先王也如其言先祠丙壬後見烈祖無乃非序乎若以先王中有湯則下祗見爲復矣旣以所居仲壬之防則仲壬亦未在應祠之內○觀烈祖之稱湯時非在殯也攺元之日伊尹率百官奉太甲以祗見防三年之內事死如事生故曰祗見烏在不可以言見哉○攝而告廟防三年不祭也攝而臨羣臣防三年不言也告廟是以卽位攺元之事告祠告是攺元之常禮因祗見而訓王是伊尹特舉之深意○旣攝而告廟又奉太甲祗見厥祖是太甲亦至廟中不知其禮當何如君臣當何服○正朔者十二朔之首史官紀年之所始也正月者十二月之首歷官紀年之所始也正朔有攺三代三正疊建以新民之視聽是也月數有攺有不攺有攺於上不攺於下從民間之便有二者並行如周七八月爲夏五六月孟子之言與周制合而金縢云秋大熟未獲則又仍爲今時之秋蓋非酉戌之月則未有以見夫嵗之太熟而未獲也詩中四月維夏六月䢐暑等皆此類也乃若春秋則史官之書必用時王之正朔而歷法要爲不可亂時必與月合時月必與所書之事合或者乃必欲旁引曲證以爲周不攺月疏矣○蔡氏必以太甲爲居仲壬之防則王䢐桐宮居憂爲居誰之憂乎依湯之墓居壬之憂伊尹無乃迂於事乎

曰嗚呼古有夏先後至朕哉自亳殷監不逺在夏后之世故以夏事告之夏之先後方其懋徳則天之眷命如此及其子孫弗率而覆亡之禍又如此方字正是對下爲意非日新不已之說也○天災如水旱疾疫三辰變異之類山川鬼神不寧如山崩川竭地震及鬼神不爲民降福之類言不但無天災山川鬼神亦莫不安其位不但此等又次及鳥獸魚鼈咸若其性遂其生皆天眷夏之先後而然也○山川鬼神亦莫不寧則神人畢安可知曁鳥獸魚鼈咸若則民物咸阜可知要玩亦莫不字曁字咸字○太甲不知率循成湯之徳則夏桀覆亡之禍亦可監矣成湯之徳下文詳之正欲太甲率而循之也○造作也始也造攻言兵非外作天下共起而亡秦由其造攻於咸陽也夫桀之都禹之都也或爲朝覲訟獄之所歸或爲干戈之所指因其所造而已矣湯之亳太王之邠文王之岐其初微矣闇然自修豈有意於興王之業哉而卒爲政於天下者修徳無小也

惟我商王布昭聖武代虐以寛兆民允懷桀之未亡也王室如燬時無有能赫然一奮其武爲萬姓請命者惟我商王布昭聖武武曰聖武見其出於徳義之勇故能一怒而安天下鈇鉞豈必用哉義師所臨人自屈服此易所謂神武而不殺也【謂存武之神而不假武之物】代虐以寛必有其事如武王反商政漢髙帝除秦苛政之類故所至民大恱曰非冨天下也爲匹夫匹婦復讐也是謂信之曰徯我後後來其蘇是謂懷之此與仲虺語合聖武勇智也代虐以寛克寛克仁也兆民允懷彰信兆民也

今王嗣厥徳罔不在初至終於四海卽位者嗣徳之始親長者愛敬之始孝弟之道達諸天下而謂之立者盡吾愛敬之心於親長我知我道所當爲而已形其愛敬之則於他人則以理之同者不言而諭心之同者不令而從也是以始於家邦終於四海○愛敬之本旣立愛敬之化自行傳中形字卻從本文立字生來及字措字無工夫自然之化也家邦四海人人親其親長其長便是我之愛敬及其親長也○兩立字與建中建字義同謂爲之於此而可爲民表也及字要體認得眞與老吾老以及人之老幼吾幼以及人之幼微不同老吾老而推已及人使老者衣帛食肉之類是及人之老幼吾幼而推已及人使黎民不饑不寒之類是及人之幼此處及字只是感化孝經云愛敬盡於事親徳教加於百姓刑於四海正此章之指也

鳴呼先王肇修人紀至玆惟艱哉此下詳烈祖之成徳蓋徳盛業廣如先王亦不過是在倫理實行上加功三綱五常之肇修卽立愛立敬之實事吾王之所當法也下因歷述其誠於樂善與夫處上下人已之間皆盡已蹈道之實是以徳日以盛業日以廣天命歸之人心戴之由七十而至於有萬邦豈一朝夕之積哉其亦難矣今王坐享基業之大無先王積累之勤求所以繼之者宜何如而後可庶幾乎○父子兄弟夫婦君臣朋友有禮義以相維謂之人紀桀廢棄之湯始修復之也○從諌而曰弗咈逆於耳實契於心非勉從於外也○先民孔疏以爲古人蔡氏曰先輩舊徳也蔡義優微子曰咈其耉長舊有位人可以證此○時若於先民則善之所在不待有諌而從矣官刑以逺耆徳爲戒其湯之家法與○居上克明孔氏曰言理恕正義曰見下之謂明言其以理恕物照察下情是能明也愚謂克明者人之忠邪事之是非務之先後緩急心正理明自然旁燭姦不能欺佞不能惑易曰智臨大君之宜臯陶曰元首明哉其義一也○程子曰君子之事君也不得其心則盡其誠以感發其志而已誠積而動則𨿽昏蒙可開也𨿽彊悍可回也𨿽柔弱可振也古之人事庸君闇主而克行其道者以已誠上逹而已愚謂湯之事桀如此呂氏謂天命未絕人心未去湯事桀之心曷嘗斯須替哉欲知湯之克忠者其亦以是觀之○人倫中獨舉居上爲下二端者處有夏昏徳之時當小大戰戰之日湯之居上爲下皆難乎其自遂者也而湯居上則克明而盡臨下之道爲下則克忠而盡事上之心○與人不求備不専是使人必器之大凡人有善則與之不求其備見其取善廣而待人恕也若檢身則不可以此自假故所求乎臣以事君未能也所求乎子以事父未能也所未能皆我職分之所當爲一日未能則一日有闕此湯所以檢身若不及也此二句分明相對以見意檢身之功兼內外微顯說如不及不止言其心其工夫亦如此○孟子曰湯武反之也湯反之之功甚宻觀仲虺伊尹稱之處句句是事實○旣歷數湯之實徳而繼之曰以至於有萬邦玆惟艱哉感發之意溢於言表○知先王徳之所以積則資稟未若先王者當何如其積累而後可以嗣厥徳乎知先王業之所以成其享有成業者當何如其持守而後可以不墜厥緒乎○善

積之難而敗之易天下得之難而失之易朱子嘗言要做好人則上靣煞有等級做不好人則立地便至只在把住放行之間爾又曰人之學問逐日恁地恐懼修省只在恰好才一日放倒便都壊

了又曰湯大叚是一个修飭底人○由七十里而至於有萬邦所謂朕哉自亳也今王嗣徳亦罔不

在初

敷求哲人俾輔於爾後嗣又言湯慮後之逺如此敷布也布求猶旁求也哲人明於理欲之判治亂之幾者敷求使畢在朝廷俾輔於爾後嗣孝弟之良心則有以導而成之逸欲之非心則有以防而正之○此篇曰敷求哲人太甲篇曰旁求俊彥孟子亦稱湯立賢無方而周公稱商實蓋商家一代得賢之多實有所自賢聖之君六七作亦賢才眾多夾輔之力也○古之聖王不止爲一世之計莫不有所以貽其子孫何以貽之曰徳曰典章曰賢才也以義制事以禮制心垂裕後昆貽之以徳也有典有則貽之以法也敷求哲人貽之以人也後之君不然自謂有所貽其所貽者曰富貴曰安逸而已夫有其徳與人以貽之使其子孫不能聼而守猶且敗亡而況貽之者非乎漢髙屬王陵乎勃於身後故劉氏危而復安晉武平吳之後以天下樂而已識者有以知其不逺

制官刑儆於有位至具訓於蒙士正義曰此皆湯所制治官之刑以儆戒有位之言也三風十愆謂巫風二舞也歌也滛風四貨也色也遊也畋也與亂風四爲十愆也舞及遊畋得有時爲之而不可常故三事特言恆也歌則可矣不可樂酒而歌故以酣配之巫以歌舞事神故以歌舞爲巫風貨色人所貪欲宜以義自節而不可殉心殉貨色常爲遊畋是謂滛風言過而無度也侮聖人之言逆忠直之諫疏逺耆徳比眤頑童愛憎乖錯政必荒亂故謂亂風此三風十愆𨿽惡有大小但有一於身者皆喪國亡家臣下不匡其刑墨言臣當匡正君也○哲人輔之導諛阿意之人從而敗之欲嗣徳難矣故又制官刑儆於有位使有位者惟恐蹈防亡之轍爲臣者不敢犯不匡之刑則逸欲之源無自而啟○薛氏曰枚舉卿士邦君而不指斥天子使之環視夫人盡然則爲人主宜柰何告戒之微辭也○朱子曰臣下不匡之刑蓋施於邦君大夫之喪國亡家者君臣一體不得不然如漢廢昌邑王誅其羣臣本朝太祖下嶺南亦誅其亂臣龔澄樞李托之類是也○正義曰犯顏而諫臣之所難故設不諫之刑○其刑墨孔氏以爲卽五刑之墨蔡氏又引劉原父之說按左傳昏墨賊殺夲謂有此昏墨賊三者之罪則皆當殺貪以敗官爲墨此與墨刑之墨自爲二義劉氏之意似謂不諫者固位不言與貪墨同故坐其罪而其說不明且昏墨賊殺未必先王之刑亦未可引以證此朱子引漢誅昌邑羣臣等事亦以見臣下不匡之有刑爾非以墨爲殺也○具訓於防士謂此官刑旣頒布在官又使蒙士習之使它日入官知所以正諫聖人拳拳欲人無犯故爲教周至如此○異時太甲欲敗度縦敗禮夫以欲而難自克之心加之以縱而莫齟齬之勢三風十愆安知不盡爲之伊尹蓋見其微故言之切夫人情受虛而防實事將然而未然折其萌也易太甲𨿽一時未能聽而卒致思庸由入之先也此伊尹所以善於納誨與○成湯垂戒三風十愆與大禹二十四言之訓同一防而其設臣下不匡之刑尢爲至慮異時太甲狎於弗順果左右導之意者斯時伊尹亦已有所指而未明言之與訓之豫又至於再三而王未克變尹乃營宮於桐不使狎於弗順焉此豈尹創爲之夫固成湯付屬尹之意也夫固成湯制官刑之意也嗚呼嗣王祗厥身至墜厥宗祗厥身諸家多作敬其身敬字重蔡氏作以風愆之訓敬之於身則意在上而敬字輕矣作敬身意味尢長敬其身則知邪動辱也從欲危也而訓言常念矣故繼之曰念哉敬之於身者言卿士邦君有一於身家邦必防王可有一於身乎謨以垂訓之意言以其爲天下國家之計甚大故曰洋洋嘉言以所儆之辭言以其明白痛切易知易行故曰孔彰○徳不徳字依注防當一斷徳卽作善也罔小言勿以善小而不爲也萬邦之慶蓋積於小而可不勉乎不徳卽作不善也罔大言不在大也厥宗之墜由之而可不戒乎○看來兩罔字作勿字看則上罔字可通而下罔字難通若罔字作無字看則上下俱可通徳罔小卽修徳無小也不徳罔大卽不在大也○孔氏曰修徳無小苟爲不徳無大言惡有類相致必墜失宗廟正義曰惡有類者初爲小惡小惡有族類以類相致至於大惡晉語趙文子冠見韓獻子曰戒之此謂成人成人在始始與善善進不善蔑由至矣始與不善不善進善亦蔑由至矣言惡有類以類相致也按惡有類之說𨿽非經文正意而其言可玩○漢昭烈將終勑後主曰勿以惡小而爲之勿以善小而不爲暗合經意

太甲上

太甲三篇𨿽皆記伊尹之訓而於太甲悔過之始終備焉特名太甲以悔過之人爲主示萬世人主處仁遷義之法也○篇中言作書者二前古告語皆口陳疑作書始此○惟嗣王不惠於阿衡伊尹作書此一節也王罔念聞伊尹又言此二節也王未克變營宮於桐此三節也王䢐桐宮居憂克終允徳此四節也伊尹以冕服迎歸於亳作書以告此五節也以後則王與伊尹相答之言三篇本只一書以四節以前分爲上篇內具事之節次中下二篇則専記言爾

惟嗣王不惠於阿衡孔氏曰阿倚衡平言不順伊尹之訓正義曰太甲以元年十二月卽位此至放桐之時未知凡經幾月必是伊尹數諫久而不順方始放之序言三年復歸者謂卽位三年非在桐宮三年也古人讀阿倚同音故阿亦倚也詩毛傳云阿衡伊尹也衡平也倚而取平故以爲官名按阿衡蓋伊尹之號非官名也若作官名則伊訓已云百官總已以聽冡宰是伊尹爲冡宰矣安得復有阿衡之官乎說命曰昔先正保衡可證其爲號也

伊尹作書曰先王顧諟天之明命至丕承基緒孔氏曰顧謂常目在之也諟是也朱子曰明命天之所以與我而我之所以爲徳者也【朱子觧明徳曰人之所得乎天而虛靈不昧以具眾理而應萬事者也此觧明命承前而云】又曰古注云顧謂常目在之此語最好非謂有一物常在目前可見也只是常存此心知得有這道理光明不昧方其未接物此理固湛然淸明及其遇事而應接此理亦隨處發見只要人常提撕省察念念不忘存養久之則道理愈明𨿽欲忘之而不可得矣以此精明之徳承事上下神祗又罔不祗肅以承二字𨿽本上而言然事神又自是事神之敬不可只作一事看也程子論敬曰聰明睿智皆由此出以此事天饗帝此實至理而聖人之心學也湯顧天之命天監湯之徳用集大命付以天下而尹又身能左右其君居此民眾使不失所故嗣王得以大承其基緒豈可忘祖而不念忽尹而不從哉○宅師承撫綏言謂之宅者除虐布寛之後處之各得其所也丕承基緒謂臨已定之萬方統已宅之民眾也當深惟所自則祖徳當繼尹言當從惟尹躬先見於西邑夏至忝厥祖夏都在亳西孔氏曰周忠信也按周則事皆寔心行皆實踐不始勤而終怠不外修而內荒不心眤佞人而貌敬正士不朝爲而暮廢操持一而有常此其所以有終也有終謂令聞無隕而令緒無墜也相與君一體相亦惟終與國咸休也○安危在君自古危亡之世未嘗無忠信之臣而君不聽用則不得不至於俱亡君不君而臣可恃君不終而臣能終無是理也○無終而累於相不辟而忝於祖伊尹此言甚痛

王惟庸罔念聞庸字句絕古注皆然

伊尹乃言曰先王昧爽至無越厥命以自覆昧爽夜向晨也孟子謂平旦之气其好惡與人相近也者幾希凡人之心有防則有復故平旦淸明之气仁義之良心猶烱然其不泯而況聖人之气無時不淸明而天理無時不昭著者乎然而猶必曰洗濯澡雪大明其徳者此聖人敬戒之心卽顧諟明命之功也坐以待旦而行之行之爲何事蓋丕顯在心旦而應事則行之於事矣太甲之不明所謂梏亡之多伊尹特指昧爽之心法欲其於此而得夫復善之機也○陳氏雅言曰聖人之心惟恐修於己有未至而施於事者有未及故旣昧爽丕顯待旦而行猶未已也以吾之徳能修於吾身而不能使吾之子孫常修其徳吾之政能行於吾身而不能使吾之子孫常行是政故旁求俊彥使吾之子孫欲有爲焉則有開而發之者有順而導之者庶幾徳無不修政無不行矣其慮後之逺又如此○無越厥命以自覆命字蔡傳無解命蓋先王付授之命付以基業付以賢臣必言所以嗣徳聽賢之意以教命太甲此蓋太甲所自知也故尹於此言王無念聞於尹則亦無念聞於先王之命乎先王之命不可違越越則自取覆亡爾○伊尹前言湯之修人紀而繼之以敷求哲人俾輔爾後嗣此言湯之昧爽丕顯而繼之以旁求俊彥啟廸後人反覆言之不出此二端者蓋太甲知乃祖貽我以天下貽我以安逸而不知乃祖之心不如是也乃祖之所以貽其子孫者一是徳二是賢才能法其徳而聽用其人其基業乃可得而保爾

愼乃儉徳惟懷永圗旣動以先王又直指其受病之源而藥之人主生扵深宮長於婦寺未嘗知憂未嘗知懼故驕侈之病千人一同太甲以中人之資𨿽以湯之家法保傅之得人而不免焉忽於儉徳而不知愼故欲敗度縱敗禮而不能自還爾然不知意廣欲多止目前之快而儉扵動儉於用凡事知所收斂而不敢肆者身之利而天下之福也徳𨿽多莫先於儉身心家國之長計以儉而得以不儉而失故曰愼乃儉徳惟懷永圗○易云儉徳辟難儉徳不可榮以祿儉徳是收斂其徳與此處說儉徳不同此處儉徳只是節儉之徳也世儒說經卑者欲推而髙之只如此處說儉卽有狹小節儉之意故不肯専以一事爲言殊不知儉徳亦非小矣孟子曰賢君必恭儉史稱文景致治亦只盡於恭儉二言何則其爲人也儉必寡欲心有不存焉者寡矣其爲人也侈必多欲心有存焉者寡矣聖人之言通乎上下言近而指逺此類是也○永圗就在儉徳中小注陳雅言之說非本意

若虞機張至萬世有辭諸家多訓虞爲度朱子謂作虞人說爲是機弩牙括矢之尾末岐而衘處度者髙下之準也正義曰射者弩已張訖機闗先省矢括與所射之物三者於法度相當然後釋發矢則射必中矣言爲政亦如是也○射者必有度吾心之止烈祖之行吾之度也程子曰夫子曰於止知其所止謂當止之所也夫有物必有則父止於慈子止於孝君止於仁臣止於敬萬物庶事莫不各有其所得其所則安失其所則悖愚謂得其所則安敬則得之失其所則悖不敬則失之故曰欽厥止○惟聖人然後能安汝止君子則當敬其止蓋人不敬則心無主心無主則靜易昏動易擾烏知止之所在惟常肅恭收斂使思慮未萌而知覺不昧則常有以主乎靜中之動而靜有定止事物紛糾而品節不差則常有以主乎動中之靜而動有定止止以理言止在於心而止其止者心也聖人敬止所謂安汝止也君子敬而後止所謂欽厥止也○靜中之動者其理已具未動而有能動者在也動中之靜者止之各於其所動亦靜也而所以主乎靜中之動主乎動中之靜者則敬而已矣故曰欽厥止○欽厥止所以立本然以義制事莫過於烈祖烈祖之所行莫非禮義之成法得其所止之標凖也王惟率之而不違則事事有依據之實如此則近可以慰恱尹心逺可以有譽於後世矣

王未克變至無俾世迷王於伊尹之言不能無動但未克變其舊習伊尹以爲此非口舌所能回須有以處之正義曰未能變者據後能變故當時爲未能也太甲終爲令王非是全不可移但體性輕脫與物推遷𨿽有心向善而爲之不固○張氏曰伊尹所陳力亦盡矣太甲心𨿽省悟然心不勝欲所以欲變而未能伊尹乘其欲變未能之機使不近弗順之人以革其習心居之桐宮宻邇先王以興其善心此聖人造化之玅也○伊尹之言初不止此伊訓之後肆命䢐後二篇已亡其餘忠防切諫固應多矣反覆之而不聽乃有桐宮之營○伊尹指太甲所爲乃不義習與性成孔子曰性相近也習相逺也生之謂性人爲之謂習太甲於不義之事始乎習成乎性不可使狎於不惠之人蓋暱不順之人爲不義之事以類牽引此習之所以成也桐湯之墓所也營宮祕近於先王欲其朝夕哀思以與起其善心以是訓之無使終身迷惑而不悟也○書中言性自成湯始再見於伊尹而與習對言此論性者所當講也性之爲字從心從生有防意有假借天命之謂性此防意也人之生受於天而生之理具於心是之曰性其動則爲情此性之所以得名也習與性成少成若天性論語性相近習相逺孟子堯舜性之此等性字並假借也但取生字爲義蓋曰天所生爲性人所爲曰習爾習慣如自然湯武反之亦習之力也六書之法假借一類甚多先儒不明於防意假借二義故多費分疏夫子性相近之言蓋不専爲言性而發謂性本相近由習乃相逺習於善則善習於惡則惡習於善而智益智習於惡而愚益愚習於善而惡者可變而爲善習於惡而善者亦流而爲惡蓋習之所闗乃如此可不愼乎夫子之言正與伊尹之言相發孟子道性善成湯之論性也夫子謂相近伊尹之意也知兩性字不同可以論性矣○魏太常曰若謂夫子性相近一言正是論性之所以得名處則荀楊韓子惡混三品之說皆不謬於聖人而孟子道性善卻反爲一偏之說矣孟子見得分明故道得直截而程子又明之曰性卽理也則諸說不攻自破矣○孟子集注子不狎於不順狎習見也不順言太甲所爲不順義理也朱子以伊尹不忍習見太甲不義之事故放諸桐蔡仲黙不用其說作不使太甲狎於近習其意固佳但於本文予弗狎文勢未順須添字而後可通○序曰太甲旣立不明伊尹放諸桐孔氏曰不知朝政故曰放公孫丑曰賢者之爲人臣也其君不賢則固可放與愚觀成湯之自言則曰聿求元聖與之戮力伊尹之言則曰惟尹躬克左右厥辟又曰惟尹躬曁湯咸有一徳則湯之所以任屬乎尹與尹之所以自任者可見矣反覆之而不聽則易位孟子論貴戚之卿尙然況伊尹乎

王䢐桐宮居憂克終允徳孔氏曰往入桐宮居憂能思念其祖終其信徳正義曰居憂謂服治防禮也○按不知朝政三年不言也䢐桐宮居憂也放者後人之言爾非史氏明著其文人鮮不以伊尹爲幽而奪之政矣桐宮居憂猶今之廬墓爾史氏記其實曰居憂伊尹言其設教之意曰宻邇先王其訓

太甲中

惟三祀十有二月朔至歸於亳適當除防之日伊尹以冕服奉嗣王歸於亳

作書曰民非後罔克胥匡以生至實萬世無疆之休謂民固不可無君而君尢不可失民者民無君復有明君者出君失民廟社一絕不可復續○民非君不能相正以生故上有明君天下無亂生民之至願也君非民無以君四方故人心不可失一失不可復放君民相保有治無亂此老臣上爲其君下爲其民之至情也○林氏曰太甲克終允徳伊尹力也而歸之天者君子能致人於悔過遷善之地不能必其人有悔過遷善之心尹嘗五就桀矣事𨿽不可見卽其感悟太甲者觀之於桀必盡其忠誠矣而桀終不攺則太甲悔過庸非天乎王拜手稽首曰予小子不明於徳至圖惟厥終朱子曰古者天子尊師重傅太甲拜手稽首成王拜手稽首防言稽首稽畱之意是首至地之久也眞氏曰欲者嗜好也縱者放肆也奉身當有法度嗜好無節則敗度檢身當有禮縱肆自任則敗禮二字乃太甲前日受病之源故至此首以自責○朱子曰伊尹之言極痛切文字亦只有許多只是重遂感發得太甲如此○按重謂其至誠懇惻處

伊尹拜手稽首曰修厥身允徳恊於下惟明後太甲以不明自咎故伊尹語以明君之事惟在修厥身允徳協於下而已蓋昔日太甲不明人心幾去今日悔過圗終新志甚美而天下之仰望亦方新苟非愼厥身修實徳昭著何以厭天下臣民之望系遐邇愛戴之心乎曰惟明後者惟明後智足以決向往而能自逹於髙明勇足以致成功而不苟安於凢近謂之元良謂之上智爲其能如此而已非懷二三之志而暫明之天理終不勝其錮蔽之人欲者所能也其言恊下猶中庸論誠身而以順親信友獲上爲徴也修身之事亦不出扵禮與度而已嚴恭寅畏天命自度齊明盛服非禮不動則此身日就月將於天理之中而不自知其徳之成矣

先王子惠困窮至後來無罰旣期以允徳恊下因舉先王之實事以爲法先王之徳無所不允自其誠於愛民言之心皆視爲赤子政尢先於困窮惠曰子惠其愛者誠矣未有誠而不動者也故民服其命無有不得其懽心至於並其有邦厥鄰之民乃以湯爲我君曰待我君我君來其無罰乎蓋鄰國民不見徳惟罰是聞冀王之來除其邪虐王徳之恊下可徴矣

王懋乃徳視乃烈祖無時豫怠旣舉湯事因勉太甲以法之曰懋乃徳視乃烈祖者人志必有所凖的然後勉勉而可期其至舜以堯爲的故能重華顏子以孔子爲的故能庶乎視乃烈祖欲太甲以湯爲的也苟日新日日新又日新烈祖之所以懋其徳者如此太甲勉勉不已之心一以烈祖之心爲心烈祖之事爲法庶乎身修而徳允者可至不可有一時之豫怠蓋學如不及猶恐失之豫怠不必逸欲只優遊怠弛少不自彊卽與烈祖不相似矣○湯之懋徳又子惠以前事卽檢身若不及之功也由此敷之而爲子惠之仁由此逹之而爲徯後之望

奉先思孝至朕承王之休無斁金氏曰攺前日之顚覆則奉先思孝一爲祖徳之循戒前日之罔念則接下思恭一爲賢徳之順○朱子曰能視逺謂之明所視不逺不謂之明能聽徳謂之聰所聽非徳不謂之聰視聽是物聰明是則視不爲惡色所蔽爲明聽不爲姦人所欺爲聰○愚按非明不能見逺故視逺思明非聰不能聽徳故聽徳思聰蔡傳以惟亦思也則其說當如此○所聽者徳曰聰然聽徳不聰則有領略不盡處似含兩意○惟固有時訓思然經文上二句曰思下二句曰惟則似宜二義朱子以此惟爲惟明後之惟最爲得之前能視逺謂之明一叚正是此說但蔡傳不如此○由家以及朝廷孝恭爲首由朝廷以及天下聰明爲大○朕承王之休無斁謂承王圖終之羙意當知無不言臣言之君行之惟言之恐後也何厭斁耶或云太甲徳成尹責始塞是承王之美扵無窮也說蚤了

太甲下

伊尹申誥於王曰嗚呼惟天無親至天位艱哉此太甲悔過思庸之後伊尹猶恐其持守之未篤申之誥告以爲惟天無親克敬者親民無常懷所懷者仁鬼神無常享享於克誠天之所親者敬何也蓋天之主宰曰帝人之主宰曰心敬是吾心自做主宰處人之念慮感移未嘗不與大化流通日監在玆天無往而不在小人無忌憚是弗以上帝爲有靈也故畏天之至者當防未萌之欲不顯亦臨無射亦保克敬如是則天親之矣民之所懷者仁何也蓋天下各父其父各子其子惟元後一之故君民者天下之大父子也𨿽以勢而相扶實以恩而相固故所欲與之聚之所惡勿施爾也克仁如是則民懷之矣鬼神之所享者誠何也蓋鬼神之徳不越乎實理之聚散祭祀之理不越乎實心之始終有其誠則有其神不誠無物故交於神明之道祭則七日戒三日齋若見所祭者平居則相在爾室尙不愧於屋漏無曰不顯莫予云覯神之格思不可度思矧可射思克誠如是則鬼神享之矣天位艱哉者人君上事天下治民幽事鬼神天親之民懷之鬼神享之而後謂之天子謂之神人之主三者皆無常而其責皆在於我豈不艱哉居其位者其可易而爲之哉天無情故直言無親民有情故言無常懷呂氏曰所謂無常者其機在彼而不在我也道則在我能盡其在我則無常者爲有常矣○眞氏曰敬仁誠並言始於此三者堯舜禹湯之正傳也

徳惟治至惟明明後敬仁誠各以所主而言合而言之一徳而已堯舜禹湯得之則治太康夏桀失之則亂與治同道如敬天法祖尊賢愛民自堯舜三王以至千百世之下有賢君者出其道必同道同者爲善不同同歸於治故罔不興與亂同事如桀紂幽厲𨿽各有以召亂而聲色盤遊作威聚斂任用小人拒逺忠諌等事無以大相逺也與亂同事不必昏主亦有英王而所爲與亂同事者如以忿興兵好大喜功之類皆亡之道也不亡者幸爾與治同道𨿽事未必同而不害其道之同道非事之所能盡如宋襄公以不禽二毛擬文王其人非也則事亦非矣傳謂魯隠公者謂之輕千乘之國則可謂之道則未也其道非也則其事亦非矣太甲敗度之時幾乎與桀同事矣一旦悔過思庸所由者卽湯之道在力行不變爾故伊尹以終始愼厥與深期之○唐宗初政庶幾貞觀而晚節身自召亂卽太宗之身亦幾不克終隋帝徵遼唐亦徵遼秦始皇求神僊築長城營阿房漢武帝亦求神僊伐匈奴營建章前後一轍皆所謂與亂同事者也漢文景恭儉愛民與民休息𨿽未嘗擬迹三王而道固有與之同者矣豈非與治同道罔不興之明驗乎○人心操捨無常克終最難始而與治興固由之終而與亂亡亦隨之興亡一反覆手要須愼之又愼終始不差其所與則不特初心之明而爲明後且悠久常保此初心之明而爲明明後矣此因尙賴匡救圖惟厥終之語而深明圖終之道也

先王惟時懋敬厥徳至尙監玆哉敬仁誠三言者堯舜以來相傳之心法合之一徳又約言之一敬而已故此専以敬言之先王爲明明之的亦惟時懋敬其徳而已惟時云者謂敬徳之外無復他道也詩曰湯假不遲聖敬日躋昭格遲遲上帝是祗言湯之生也應期而降適當其時其聖敬又日躋升以至昭格於天遲遲久也言其純亦不已也此所謂懋敬厥徳克配上帝也眞氏曰成湯之敬徳至與天合太甲其可不與之同道邪能與湯合則亦與天合矣愚按懋敬厥徳克配上帝此所謂惟天無親克敬惟親也程子曰敬則誠又曰才不敬便私欲萬端害於仁是敬可以該仁誠而克配上帝則民懷神享在其中矣

若升髙必自下若陟遐必自邇此言進徳修業有序當循序漸進也上欲太甲於敬字做工夫乃學先王之要法此下五者又欲其矯乎情之偏蓋因太甲平日有是偏歷告之使克去非五者是敬徳條件也

無輕民事惟難無安厥位惟危居上者易視民事爲輕而不知在民則甚難也上重之而思其難則利病知而興作時廢舉當危者安其位者也居安思危則不至於危

愼終於始孔氏曰於始慮終於終思始正義曰欲愼其終扵始卽須愼之故傳云扵始慮終傳以將終戒惰故又云於終思始言終始皆當愼也按二孔兼終始兩意甚是蔡傳今日始若是而他日固攺之曲盡恆情之病桐宮之事往已今其卽政臨民又事之一初此意亦佳有言逆於汝心至必求諸非道眞氏曰聽言之道當求義理之當不當順意見之偏苟合乎理𨿽逆吾意不可不從苟咈乎理𨿽順吾意不可不察按逆心之言亦未必皆是但忠言多逆遜志之言亦未必皆非然諛言多甘惟一以道接之逆者難入而求諸道遜者易入而求諸非道道則從非道則捨而言之順逆不與焉則不墮乎已情之偏矣前日欲縱之時尹之言固嘗逆心而臣下之言固有遜志者矣故復以爲戒聽徳惟聰最難前旣言之此又申之忠言不以逆耳而拒甘言不以遜志而從則聽徳惟聰矣

嗚呼弗慮胡獲至萬邦以貞伊尹所陳已盡此則欲太甲謹思而力行之爾自敬仁誠至矯乎情之偏王須自入思慮始得苟漫焉聽之未嘗致思而詳繹之則亦安知予微意之所在乎故曰弗慮胡獲旣入慮始知其句句有益然卽須句句身體而力行之若似做不做豈能有成故曰弗爲胡成太甲果能盡思爲之力則徳成於身而所存者皆先王懋敬之純心所行者皆先王懋敬之純行矣一人元良則萬邦之所承聽而效法者一人而已

君罔以辯言亂欍政至邦其永孚於休君罔以辯言亂舊政豈太甲舊嘗有是失與臣罔以寵利居成功則伊尹今日所以明去就之義也以辯言亂舊政以側言攺厥度以利口亂厥官古人之致戒者屢矣如漢武帝用吾丘壽王枚乘之徒中外相應以義理之文折難公卿所謂以辯言亂政者又如王安石於神宗前論事上下古今貫穿經史人莫能難眞辯言也神宗信用之以攺祖宗之法度熈丰之興創哲徽之紹述擾擾數世至靖康之禍亂而後已然後知罔以辯言亂舊政則邦其永孚於休豈不驗哉太甲允徳而伊尹告歸成王自服而周公還政自古功成而身不退以至於君臣俱失豈邦家之羙哉霍光是已

咸有一徳

孔氏曰言君臣皆有純一之徳以戒太甲正義曰太甲旣歸於亳伊尹致仕而退恐太甲徳不純一故作此篇以戒之經稱尹躬及湯有一徳言已君臣皆有純一之徳戒太甲使君臣亦然此主戒太甲而言臣有一徳者欲令太甲亦任一徳之臣經云任官惟賢才左右惟其人是戒太甲使善用臣也又曰此篇終始皆言一徳之事發首至陳戒於徳敍其作戒之由以下皆戒辭也徳者得也內得於心行得其理旣得其理執之必固不爲邪見更致差貳是之謂一徳也而凡庸之主鑑不周物志旣少決性復多疑與智者謀之與愚者敗之則是二三其徳不爲一也經云徳惟一動罔不吉徳二三動罔不凶是不二三則爲一徳也又曰終始惟一時乃日新言守一必須固也太甲新始卽政伊尹恐其二三故専以一徳爲戒

伊尹旣復政厥辟將告歸乃陳戒於徳正義曰襄二十一年左傳云伊尹放太甲而相之卒無怨色則伊尹又相太甲蓋伊尹此時將欲告歸太甲又畱之爲相如成王之畱周公不得歸也序云沃丁葬伊尹於亳則伊尹卒在沃丁之世

曰嗚呼天難諶至九有以亡眞氏曰太甲處仁遷義伊尹之責塞矣猶慮其徳之未一故以斯言儆之曰天難諶者謂今日而善則福之明日而滛則禍之難必信也曰命靡常者有徳則歸於我無徳則去而之人無定在也吉與祥爲類徳之吉則祥應之凶與災爲類徳之凶則災從之天𨿽難信然常厥徳者必保厥位乃所以爲可信也命𨿽靡常然君徳有常則天命亦常而保厥位乃所以爲有常也

夏王弗克庸徳至爰革夏正庸常也言夏桀不常其徳至於慢神虐民不堪爲神人之主天攺其命九有以亡而湯有之○金氏曰一者有常不變之謂湯以元聖稱伊尹而尹於此乃曰惟尹躬曁湯咸有一徳則尹徳所到可知且湯於伊尹學焉而後臣之此先已後湯蓋其眞實工夫所自得之妙直以告太甲不避其辭之直也孟子言伊尹不有天下相湯以王於天下尹湯同徳而受天命聖賢於此以徳言不以位言也伊尹聖之任气象又可見矣○有命一徳蓋互言之其實一徳卽有命之人啟廸卽眷求之意啟廸眷求必有其事如多方所謂大動以威開厥顧天者惟尹躬曁湯咸有一徳克當天心於是受天明命而有天下也湯以一徳而受命則人君常厥徳保厥位豈不信哉○天子主百神之祀統九有之眾上下亦互言之○孔氏曰享當【去聲】也爰於也正義曰徳當神意神乃享之故以享爲當也

非天私我有商至惟民歸扵一徳天命則人歸在內故以天民並言天非私商而與之惟天心之所佑在於一徳故商之一徳則足以享天心而受命也商非求民而有之惟民心之所歸在扵一徳故商之一徳則足以得民心而宅師也

徳惟一動罔不吉至惟天降災祥在徳一者純乎天理二三者雜於人欲天理無往而不吉人欲無往而不凶惟吉凶不差在人者惟天降災祥在徳故也降於天者爲災祥受扵人者爲吉凶○惟天之降災降祥一在乎徳故其在人一徳則吉不一徳則凶斷斷不差也今嗣王新服厥命惟新厥徳終始惟一時乃日新此告太甲以繼湯之一徳也太甲卽位已久此自復位旣新受命其徳亦當俱新易以日新爲盛徳故徳不可以不日新不日新者不一害之也始明而終暗始敬而終肆以一出一入之心爲或作或輟之事今日勤而明日惰昨日是而今日非自旁觀之則有新有舊言王徳行終始如一不有衰殺從旁觀之每日益新是乃日新之義也

任官惟賢才至惟和惟一金氏曰篇首言尹湯咸有一徳上文旣勉太甲以君之一徳故此又論臣之當有一徳也按篇題蔡氏云恐太甲徳不純一及任用非人故作此篇夫君徳旣純一而又任用得人此所謂咸有一徳也咸有一徳此篇之綱領也大抵君臣同體徳業相資成湯伊尹不可及已守成之主在己者旣當終始有常日新其徳而庶官左右必賢才必其人任君子必専防小人必宻者正以扵此失之則足以爲一徳之累於此得之則足以爲一徳之助也小人蠱惑其君則不間斷扵己亦必間斷於人矣官庶官也左右輔相也其人謂其道徳足以爲師爲保也非賢才之稱可盡臣爲上爲徳此臣字兼庶官大臣言朱子曰四爲字並去聲爲上者輔其徳而不阿其意之所欲爲民者利於民而不狥己之所安愚謂爲上則爲君徳之成就而非爲奔走承順乎君也爲下則爲民生之奠安而非爲富貴寵祿乎臣也言臣職所系其重如此難者難於任用恐非才之易進也愼者愼於聽察慮誠僞之難識也卽所謂進賢如不得已論定而後官之之意和者可否相濟謂旣得其人則君臣當同徳一心如晏子所謂獻其否以成其可獻其可以去其否之類一者始終如一立政所謂勿有間之自一話一言我則末惟成徳之彥以乂我受民者也○聽察在先任用在後先言其難者蓋難是用人之主意愼正所以愼其難也○一者不雜不息之義君心用人之本也有雜則不能防小人而小人於是乎雜進矣有息則不能任君子而君子有時乎見疏矣用人之不一卽徳之不一也

徳無常師至協於克一無常者不可執一之謂徳兼眾善執一而師則無以得一本萬殊之理善原扵一不協於一則無以逹萬殊一本之妙朱子曰一者善之原也善無常主如言前日之受是今日之受非也協於一如言皆是也蓋均是善但易地有不同者故無常主必合扵一乃爲至善蔡氏曰協合也克一者能一之謂也按以善爲主善則師之故無常師善亦無常主惟協於吾心之能一乃爲至善孟子曰權然後知輕重度然後知長短物皆然心爲甚此心之權度至一也而物不能欺以輕重長短輕重長短因物而形各得其分𨿽萬殊而其理未嘗不一也故協於克一一者善之原萬善皆從一中出此心能一則無往非善矣此心若雜扵私欲何以能一聖人之心常一所以動無非善所謂一以貫之常人未免有二故常彊恕○一本者理只是一个萬殊者做出卻有千般萬樣之不同一本如尺度權衡之有定如官較勘定權量只有一个若民間私造有大小便二三而爲惡矣萬殊如稱量天下物个个不同都從此一定底權量中出無有差貳所以說一本而萬殊萬殊而一本惟萬殊故不可執一而求惟求之不執於一故協於克一克一者一本也上文言用人之一亦一徳中事此又言一徳之要主善爲師不専庶官上師古人無非師也○蔡氏雲天以一徳付之於人散爲萬善人君必合天下之萬善而後理之一者可全也此數句說得極融貫○理之散見者謂之善而徳其總稱一則其本原來處也窮理者須窮其不一者而至於一力行者須體其不一者而至於一○理在吾心因行而名謂之徳隨事而顯謂之善易地皆然謂之一一者吾心之天則也理隨事顯而本則一也克一者得吾心之天則也事事有个權衡尺度𨿽萬殊而未始不同歸也是曰協於克一四句一串下無相對之意○如廉是徳當辭當受處是善前日受今日不受皆是也是一○橫渠云徳主天下之善善原天下之一朱子謂這見他說得極好處蓋從一中流出者無有不善蔡傳似未悟徹此宗防也○一有對二三而言者有對萬而言者此篇之一皆對二三而言然不二三之一卽對萬之一也○予此說間以語人多不契獨浙西袁儀卿者有合焉其言曰純粹之一卽有常之一純亦不已是也有常之一卽並包之一吾道一以貫之是也若謂有純粹無雜之一有始終無間之一有該括萬善之一則破碎經文自然不雅

俾萬姓咸曰大哉王言至永底烝民之生咸曰者見感通無間也又曰者見因言而又得其心也王心之一徴諸萬姓之言王之一徳於是不可揜矣○王之心未一何以訓萬姓之從違王之心旣一則發於其言人人得以見其心知其一於公不貳扵私也一於義不貳扵利也一於道徳憂勤不貳於聲色遊畋也一扵君子不貳於小人也則萬姓之趨向亦自不容於不一矣○克綏永底皆承一徳說來先王之祿卽所謂受天明命者今王以一徳保厥位則克安此祿而無靡常之憂矣烝民之生卽所謂以有九有之師者今王以一徳而作民主則永底其生而無罔克胥匡之憂矣○傳中感應效驗辭實相因有此一徳則有此感應乃自然之理見其徳之眞能一也重一徳上說有此感應則有此效驗效驗方就外靣言之

嗚呼七世之廟至可以觀政七世之廟其外則猶有不毀者可以觀徳之修否不能掩於後世之公也萬夫之眾人各有意欲行其私而吾能總攝而整齊之如出於一人非政教之善有以深服其心何以能如此故可以觀政之修否不能掩於天下之公也王者逺畏後世近省當時則所以修其徳政者不容已矣

按宗廟以享祖考而致其報本之意徳有厚薄故制有隆殺自天子至官師其制不同官師謂諸有司之長止及檷卻於襧廟並祭祖適士二廟祭祖祭禰皆不及髙曾大抵士無太祖而皆及其祖考大夫一昭一穆與太祖之廟而三大夫亦有始封之君如魯季氏則公子友仲孫氏則公子慶父叔孫氏則公子牙是也諸侯二昭二穆與太祖之廟而五天子三昭三穆與太祖之廟而七自上而下降殺以兩自下而上至扵七廟蓋不可復加而宗不在數中太祖百世不遷三昭三穆以世次親盡則遷周至穆王時文王親盡當祧共王時武王當祧以其有功當宗故皆別立一廟而謂之文世室武世室亦皆百世不遷漢世無七廟之制每帝輙立一廟不序昭穆景帝尊髙帝爲太祖文帝爲太宗宣帝又尊武帝爲世宗皆世世不毀光武中興於洛陽立髙廟於南陽舂陵立四親廟明帝遵儉自抑遺詔藏主於光烈皇后更衣別室後帝相承皆藏主於世祖之廟由是同堂異室之制迄今莫之能攺○又按商有天下自湯創業而以契爲太祖周有天下自文王武王創業而以稷爲太祖緣稷契皆有功徳始封爲諸侯建邦啟土湯武𨿽有天下而實承其統不得不以爲太祖後世若漢髙帝唐太宗宋太祖則皆起自匹夫初無所因宜爲一代之太祖其所追尊之祖考在其身則爲近親而功徳之所本也宜極推崇之典在後世子孫論之則親已逺其廟當以次祧而功徳又非一代創業之所自實不得以商周稷契爲比唐宋旣以躬自創業者爲太祖又以太祖所追尊之第一室爲始祖旣爲太祖又有始祖是廟有二祖也二祖皆不可祧太祖常厭於始祖而合食之時不得正其太祖之位歷代議者每不滿扵此朱子主王安石之說謂始祖不可祧其大端有五謂篤生聖人始祖不可謂無功徳一也謂推太祖之心亦欲尊崇其親二也謂始祖之廟不毀然後始祖之次當祧者可藏主扵始祖之夾室若祧始祖則自始祖以下當藏主於太祖之夾室以祖考而藏主於子孫之夾室於義爲不順三也若爲始祖別立廟則有原廟之嫌四也謂太祖功徳配天所伸之祭至多惟廟享爲始祖屈所屈之祭至少五也○義精矣抑有疑焉太廟者太祖之廟而以始祖爲第一室其名實爲不相合矣推太祖功徳之所自固不可謂始祖無所預推太祖尊親之心固不可謂始祖以下盡可祧但始祖旣不得比稷契稱太祖而以子孫之故彊居太祖之位其義終不安禮以義起不知何如而後可此必俟有議禮制度之聖人然後能定不然則姑守朱子之說可也

後非民罔使至民主罔與成厥功君之與民實相須君之取善當無間匹夫匹婦𨿽若所知之狹然離而聽之則愚合而聽之則聖蓋眾多之智慮𨿽聖人有不能加焉苟自廣狹人而匹夫匹婦有一不得自盡於上則理有遺知事有遺照民主將誰與成厥功哉○人君苟有自廣狹人之心則豈能主善爲師乎推主善爲師之量則必使匹夫匹婦無不獲自盡而始無一善之遺堯舜詢於芻蕘鰥寡無蓋明四目逹四聰蓋爲此也然帝王豈能人人而延見之日日而咨訪之只是吾之聰明不蔽樂善無倦則凡政事所接無非延納之地民情所逹皆吾感觸之機爾聖人以己不能盡匹夫匹婦之善爲懼而後以匹夫匹婦不被己之澤爲恥譬之天能包羅萬物而後萬物咸被其澤也後之沾沾自喜足已而自用者竟何爲哉

尙書日記卷七﹤經部﹐書類﹐尙書日記﹥

欽定四庫全書

尙書日記卷八

明王樵撰盤庚上

孔氏曰盤庚殷王名殷質以名篇○哀十一年左傳引此篇云盤庚之誥金氏謂今書篇目逸之誥二字○正義曰此三篇皆以民不樂遷開解民意告以不遷之害遷都之善也中上二篇未遷時事下篇旣遷後事○吳氏曰此書說者多言某篇爲告臣某篇爲告民某篇爲兼告臣民以予言之臣民並集之時固不當呼臣與言而使民不與聞又呼民與言而使臣不與聞特以遷都之利反覆開諭事之系乎臣者主臣言之事之系乎民者主民言之耳按吳氏此說甚是王氏以上篇爲告羣臣中篇爲告庶民下篇爲告百官族姓蓋因上篇有斆民由在位之語中篇有話民之弗率有眾咸造之語下篇有歷告爾百姓於朕志邦伯師長百執事之語百姓蔡氏謂爲畿內民庶而百官族姓亦在其中也故大略如此分之其實上篇首三節亦本告民次乃提臣而專告之𨿽曰告臣亦本對民而告之使同聽之也故蔡氏曰眾者臣民咸在也又曰此𨿽盤庚對眾之辭實爲羣臣而發以斆民由在位故也中篇告民而玆予有亂政同位一節非對民而告臣乎下篇首曰綏爰有眾蓋亦臣民無不在而末乃丁寧於治民之臣耳王氏專以爲告百官族姓殊失之而蔡氏訓百姓含糊兩義亦屬未妥也○沃丁太甲子太戊沃丁弟之子仲丁太戊子去亳遷於囂仲丁弟河亶甲居相河亶甲子祖乙居耿史記盤庚祖乙之曾孫也祖乙子祖辛祖辛子開甲開甲弟祖丁開甲子南度祖丁子陽甲陽甲弟盤庚凡七世都耿矣○殷本紀云祖乙遷於邢○契始封商八遷而都亳湯以七十里而有天下此興王本根之地不可輕去者也子孫無逺慮往往輕徙曰囂曰相曰耿皆際河之境土丰物饒人所共趨常人之心知利而不知害𨿽數圯於水安土而憚遷盤庚賢君也爲民避患決遷殷之計自是髙宗祖甲相繼百年殷邦嘉靖其後武乙復遷河北國漸衰敝至紂竟以奢淫而亡是以知盤庚之逺慮豈不賢哉○誥體亦不同湯誥盤庚大誥酒誥多士多方康王之誥九篇乃誥之正體仲虺之誥首尾皆陳於湯之辭因以曉其臣民眾庶故亦曰誥立政主告成王任用賢材之道因羣臣百官咸在則訓而兼誥者也西伯戡黎祖伊告紂亦曰誥防子謀於箕子比干亦曰誥康誥梓材俱武王誥命康叔之辭召誥洛誥周召二公經營洛邑進告成王之辭君奭周公畱召公之辭凡此或臣告君或君告臣或臣自相告皆入誥體則誥之變例也

盤庚遷於殷至出矢言孔氏曰殷亳之別名正義曰鄭云商家自徙此而號曰殷鄭以此前未有殷名也中篇云殷降大虐將遷於殷先正其號名知於此號爲殷也𨿽兼號爲殷而商名不攺或稱殷又有兼稱殷商商頌云商邑翼翼撻彼殷武是單稱之也又大雅云殷商之旅咨汝殷商是兼稱之也亳是殷地大名故殷社謂之亳社亳說見湯誥○吁呼也矢誓也金氏曰遷於殷則宗廟朝市皆已攻造但民未肯往有其居耳眾慼民之以遷爲憂者

曰我王來至其如臺曰盤庚之言也劉殺也言我先王祖乙來都於耿固重我民之生豈虞有今日之事置於盡殺之地民適不幸罹於水災邑居圯壞蕩析而閭黨不能相聯離居而救援不能相及爰稽之卜亦曰此地無若我何言耿不可居決當遷也

先王有服至先王之烈服事也先王有事未嘗敢狥已之意亦未嘗苟狥眾之願必恪謹乎天命天命所在則欽承而不違謂卜也先王猶不敢常安不常其邑於今五遷厥邦矣以今日理勢正當承於古而遷則天命可永先王之烈可繼若不承於古則罔知天之斷命矧曰其能致治守成從先王之大烈乎斷絕也烈功也五邦馬云謂商丘亳囂相耿也正義曰計湯旣遷都始建王業此言先王遷都不得逺數居亳之前孔氏謂亳囂相耿並盤庚之遷爲五蔡氏曰以下文今不承於古文勢攷之則盤庚之前當自有五遷史記言祖乙遷邢或祖乙兩遷也正義曰自契至於成湯八遷並數湯爲八盤庚爲五遷又並數湯爲五湯一人再數故班固云殷人屢遷前八後五按班固後五是自仲丁至盤庚湯不再數也盤庚言於今五邦是自湯至祖乙巳不在內也正義前謂相土至湯必更遷都但不知湯從何地而遷亳耳是盤庚五邦乃數自湯身居亳之前必更有地並此爲五而相土之商丘固不在內

若顚木之有至底綏四方顚僕也由木生條也肄生曰蘗蔡氏曰顚木譬耿由蘗譬殷也事有勞且難而不可憚者今日是也今若遷則以危爲安其若顚木之有由蘗乎天將永我國家之命於殷紹復先王之大業而致安四方矣永我命於玆新邑與罔知天之斷命相應紹復先王之大業應克從先王之烈謂興道致治如商之盛王也商道中衰盤庚有志於振起適丁耿圯之患此事不圖先業將不守矧曰克從之可冀乎京師者天下之本國都不安豈能圖四方之安故以致安四方爲言盤庚斆於民至悉至於庭上文諭民之辭明矣然民之不欲遷豈其中心利害之實哉皆在位者倡遊言以惑之其說詳見第五節

其間有能審於利害而欲遷者則又爲在位者所排擊阻難不得自達故盤庚敎民必由在位而其所以教在位者不過以常舊服正法度正法度云何亦曰無或敢伏小人之攸箴而已蓋先王以民心爲己心以民之利害爲國之利害其五遷之舉想皆順小人之攸箴而爲之也民無惑志而有言必達於上臣無匿指而有願必同於民此先王之舊服也亦國家之法度也在位者欲阻廢法度則不得不托於民情之不願欲托於民情之不願則不得不動之以浮言而使其言之同於我隱伏其攸箴而使其中情實語不得聞於上其沮遷之計亦狡矣盤庚明極事情故亦不作爲一切之法以整齊之其要惟在於無敢伏小人之攸箴則遷與不遷孰是民情之公願利害必有眞歸國是必有眞在羣臣之計自破國家之法自行矣○先王舊服皆因民欲遷而遷也今民不欲遷而盤庚欲遷疑若非先王之舊服矣當時在位者必以此動盤庚而盤庚則知不欲遷者特爾軰總於貨寶之私心一時小民惑於浮言之左見而非眾心之所同然也眾心之所同然眾口之所同辭今日非異於先王之時特爾軰伏之耳王命眾悉至於庭眾者臣民咸在也

王若曰格汝眾至無傲從康耿眾利濵河之地沃饒自丰而憚遷徙之勞以爲百年之業柰何捨之而去不惕於一人不肯聽一人之作猷此其從康傲上之本情也是心不黜𨿽百諭無益故盤庚特指而言之此一書之要領也

古我先王至乃所訟此援舊人之從先王以責今之不然所謂以常舊服正法度也舊人世勞王室凡事所賴以共成者也圖任共政是先王委任舊人之重承播告不匿厥指罔有逸言是舊人不負先王之委任也不匿厥指者樂聞箴言王之指意也舊人奉承於內使小人之箴言無不得逹於上則一人之美意無不下通於民矣舊人體王之心如此故王用大敬之非上意下情而變幻事理以搖眾聽者謂之逸言舊人宣化於外則原君上爲民之情以開諭乎眾而不參以一己之私言據民間利害之實以導率乎民而不惑以從康之左見舊人先民以信如此故民用丕變今汝亦我之舊人我之圖任共政亦無異於先王柰何在內則伏小人之攸箴與不匿厥指者異矣在外則不和吉言於百姓與罔有逸言者異矣正義曰聒聒多言亂人之意按言不出於中正爲險無深慮逺見爲膚謂惟忠信足以起人之信今汝上匿下嘩所以起信者率以險膚難乎人之信矣夫有所訟者事理確然誠有所當爭也予弗知乃所訟果弗得已乎

非予自荒玆徳至拙謀作乃逸先王有作舊人則從今我有作汝臣則訟豈我寡謀輕動自荒玆徳耶非也惟汝含徳不惕予一人耳予視汝情明若觀火猶不忍刑以繩汝欲寛容以濟事汝苟執迷不攺是我亦拙謀成汝之過矣含徳不宣布徳意也逸過也

若网在綱至乃亦有秋君令不違臣共不貳古之道也不若网在綱乎乃有條而不紊紊臣有誅意在言表民生在勤勤則不匱事之常也不若農服田力穡乎乃亦有秋惰農無秋意在言表

汝克黜乃心至汝有積徳當時在位之臣其婚姻僚友皆富室巨家也擅膏腴之地耽居止觀遊之樂在位之臣與之黨比而憚遷心之所爲實在此而猶爲之辭曰不遷實於民計便又乘小民一時安土之情而誑之曰我實爲爾計也以此施虛徳於民抑不思大水時至都邑淪沒爾之婚姻僚友其將焉往是爾之爲之者反以害之與百姓同歸於虛徳爾故勸以克黜乃心公爲斯民長逺利害計以施實徳於民都邑旣定百姓安居爾之婚姻僚友豈不同其福如此處事汝乃敢大言汝有積徳今日非徳也曰積徳者先王時汝祖父率民以遷今汝又率民遷是世有徳及人也

乃不畏戎毒至非予有咎戎大昬彊吉好奉承恫痛相視也憸民馬融云憸利小小見事之人也逸口過言也靖安咎過也言汝知服田有秋則今不畏水災大害於逺近憚勞不遷如惰農不彊力爲勞苦之事寧有黍稷之可望乎汝知綱网不紊則今汝不和吉言於百姓惟汝自生毒乃敗禍姦宄以自災於厥身也蓋君爲臣綱臣爲民綱理之所在上下相順乃同其福而無禍汝旣首憚遷以先惡於民則恫不獨在於民乃亦奉其恫矣及身而悔亦何及乎相時小人猶有審利害之實出箴戒之言以相顧省者則有位者當何如乎小民箴言欲發而爾之逸口能排擊阻難之𨿽則可畏矧予制乃短長之命豈不尢可畏乎使民情眞有所不便以告於朕而圖之可也何爲相動以浮言恐之以禍患防之於罪惡不與顧箴言者異乎一時人情爲汝所惑𨿽若燎原之火有不可向邇之勢其猶可撲滅以制爾短長之命者而繩汝自作之愆其亦何難至是則惟爾眾自作弗靖非我有咎也○民也胥顧於箴言臣也胥動以浮言箴言實也浮言僞也小民身當其害有惕惕胥顧之心在位陰貪其利爲譊譊胥動之計一時情狀在數語間其人之聞之者亦可愧矣○傲上之情挾其口之眾也比以燎原之火意可知己其猶可撲滅盤庚將刑以齊之乎非也明四目達四聰箴言不可伏浮言不得施盤庚蓋有制之之道矣曰短長之命特舉刑殺以恐之未必施也○以傲上從康之害反覆申戒○一說胥顧於箴言箴言者凡人相箴規之言也言𨿽憸利小小見事之人猶知顧念於人之箴規蓋以不善則致人之言不善之聲傳於人常易至於過惟過言之可畏所以箴言之當顧也夫逸口𨿽可畏特是非毀譽之在人口者耳未遽有誅賞之及身也猶且可畏況予制乃短長之命是非所在誅賞所加汝可以不畏乎○孔氏曰羣臣不欲徙是先惡於民不徙則禍毒在汝身徒奉持所痛悔之無及言憸利小民尙相顧於箴誨恐其發動有過口之患況我制汝死生之命而汝不相從是不若小民遲任有言至求舊惟新遲任馬云古老成人鄭云古之賢史孔氏曰言人貴舊器貴新蘇氏曰人舊則習器舊則敝引此結前圖任及起下不敢動用非罸非徳之意王荊公行新法棄舊人而用新進喜事者以舊人軋已也今盤庚不以異議爲忤亦孜孜惟舊人是求此所以爲賢與

古我先王至動用非徳我國家惟圖任舊人共政以人舊則習也使其有罪不容以舊人而赦使其無罪不容不念其舊而加以非罸也使其有善不容以舊人而掩使其無善不容私其舊而加以非徳也徳恩賞也恩非所當恩是謂非徳胥及逸勤泛言而遷國在其中有事共其勞事成共其逸見舊臣於先王一徳一心處也汝能如此則先王先臣之所嘉非予所敢加以非徳也汝不能如此則先王先臣之所棄非予所敢加以非罸也○逸勤共於乃祖乃父則共事亦期於後王后臣豈有無罪而加以非罸乎乃祖乃父安國家定社稷之勞簡於先王彰其善於後世使汝有勞固當世選之豈至予之身忍獨不選而掩爾之善乎惟汝之未效勞惟汝之不彊爲善耳玆予大享於先王爾祖其從與享之以胥及逸勤之故惟天下之至公也凡後人之有功有罪先王與爾祖父之神明實監臨之作福作災惟神所降予亦豈敢動用非徳以加汝乎言賞罸之不私欲世臣之效命至篇末皆此意○孔氏曰選數也言我世世選汝功勤不掩蔽汝善古者天子錄功臣配食於廟大享烝嘗也正義曰烝嘗是秋冬祭名謂之大享者以事各有對若烝嘗對禘祫則禘祫爲大若四時自相對則烝嘗爲大礿祠爲小以秋冬物成可薦者眾故烝嘗爲大春夏物未成可薦者少故礿祠爲小也知烝嘗有功臣與祭者按周禮司勲云凡有功者銘書於王之太常祭於大烝司勲詔之是也

予告汝於難至一人之作猷射志於中的圖事期於有成予告汝於遷都之難予謀旣審若射之有志非嘗試而漫爲之言不可不聽也人之不能從善有二蔽焉老成者謂其言耄防弱者謂小子何知而不知理之所在老成者不可侮而少者不可少也各長於其居者耿圯河水其居不可長也捨目前沃饒之利爲永建乃家之謀是謂長於厥居夫君出謀者也臣出力者也其勉出汝力以聽我一人之作謀可矣

無有逺邇至一人有佚罸用罪違命也伐猶誅也伐厥死謂重者至於死而不赦也用徳從命也邦之善則惟汝眾從命之功邦之不善則惟我一人失罸其所當罸篇終示賞罸之斷以深戒勑之

凡爾眾其惟至弗可悔當時所告惟造在王庭者其餘不聞者尙多故篇末使之轉相致告自今以往各敬爾之所有事齊乃位謂不離所守以聽命度乃口謂非言勿言言罸猶未罸也罸及汝身則不可悔矣

呂氏曰三篇湏於包容處看其徳量於委曲訓誥處看其恩意於規畫纎悉處看其措置

盤庚中

盤庚作惟渉河至浮於天時王庭金氏以爲行次之庭蔡氏謂起而將遷則未在途也○古我前後泛言不指商王天時亦未指水災觀殷降大虐先王不懷方是說商事也○孟子曰憂民之憂者民亦憂其憂經曰保後胥戚是也樂民之樂者民亦樂其樂經曰惟喜康共是也鮮以不浮於天時此一語更可味古之人天時有災鮮不以人事勝之後世則末如之何而歸咎於天○上下同憂天時可勝何事不濟

殷降大虐至比於罸先王以天降大虐不敢安居其所興作視民利當遷而已此爾民所聞宜亦以此而念我凡所以敬汝使汝者惟喜與汝同安爾非爲汝有罪而以遷汝爲罸也○汝曷弗念我古後之聞汝何不以所聞於古後者而思念我今日之事乎

予若吁懷玆新邑至丕從厥志民不樂遷而謂之丕從厥志者蘇氏發得好○王者未嘗以人從欲而亦不違道徇人惟審於安危利害之實而爲之趨利避害捨危就安則不從其口之所不樂者實以大從其心之所不言而同然者也

今予將試以汝遷至自怒曷瘳計遷已久成遷在今今予將試以汝遷而汝乃不憂我心之攸困困謂萬眾動移皆在君心之念也旣不知體君心之勞又不直以所疑告於上祗自取窮苦何由自觧今已斂其資賄盡室首途之時若次且不前如乘舟弗濟必敗所載夫從上之忱貴於屬而忌於疑今汝已從我決遷此心不屬終難共濟奚止臭厥載有胥及溺而已利害若此而不之稽𨿽自怒庸損於苦乎鞠窮也吳氏曰爾民不得安居此我心之憂乃皆大不宣布其心欽敬思念以誠心動我爾惟苟安坐待水患之至是自取窮苦譬之乘舟者若遲滯不濟必臭敗所載之物從上之心間斷不屬則不能復濟惟相與以及沈溺而已利害若此汝不考察但有怨怒何能瘳乎言無益也按不其或稽稽者所謂卽安危利害之實而反求其心也

汝不謀長以思乃災至汝何生在上孔氏曰汝不謀長久之計思汝不徙之災是大勸憂之道正義曰凡人以善自勸則善事多若以憂自勸則憂來眾今不徙則憂來眾是自勸以憂之道也○憂溺而憚遷是勸憂也豈人情哉不謀長而思其災故耳所謂火未及然自謂之安也若謀長則知災在旦夕今日之勢可謂有今日無後日汝何生在上乎

今予命汝一至迂乃心人心不能自決則好用非理之謀浮言之誤人不淺而人毎不悟也今予命汝一是非無兩在利害無兩從心有定主則不迷於正直之途身有定歸則不防於邪僻之地不然身心非所自有顚倒迷惑趨於禍患如起穢以自臭豈他人能敗之哉予迓續乃命於天至懷爾然汝知人言之不可從則知我心之所當體我之心何心也爲汝何生在上則遷都以迎續乃命於天者我之心也我豈汝威哉用奉畜汝眾而已此其一也爾先人從我先後屢遷厥邦旣甚勞矣豈不謂自今貽後人以安而不知又不免於遷焉予惟深念乎此所以經營新都爲一勞永逸之計以有家之利丕克羞養爾者懷念汝之深故也愛之能勿勞乎勞之所以安之也此又其一也

失於政陳於玆至曷虐朕民此言君不體民則髙後罪之孫炎曰陳居之久也

汝萬民乃不生生至汝罔能廸此言民不體君則先後亦罪之生生謂勉於生理先後泛言商之先王也防孫盤庚自謂也比同心也爽失也汝罔能迪言無辭也古我先後至不救乃死此言民不體君非但先後罪之其祖父亦罪之戕害也有害人之心而不欲徙者是反祖父之行故其祖父亦斷棄之不救其死也

玆予有亂政同位至丕乃崇降弗祥亂治也言我有治政之臣同位於其祖父而不同心者髙後與其祖父亦罪之○按上篇責臣之辭但言其浮言誤眾傲違上命怠惰自安而已不言其所以然之故也至此始曰具乃貝玉則羣臣實利瀕河之地沃饒自丰故不能遷不肯遷浮言以害遷皆生於務富貝玉之一念而已具乃貝玉猶云總於貨寶貝水蠡古人取其甲以爲貨如今之用錢也

嗚呼今予告汝不易至設中於乃心孔氏曰凡所言皆不易之事正義曰言其難也此易讀爲難易之易鄭云我所以告汝者皆不變易言必行之與孔異永敬我所大憂者以君之心爲心無相絕逺蓋君臣一體當分君之所謀而共謀之分君之所念而共念之中者人心同然之理何待於設正緣羣臣殉於私情之偏則此理不見故勉以捨其偏見設中於心○按前曰一此曰中民心皆有一民心皆有中聖賢理防利害處卽義理故隨事而有不偏之凖不二之則盤庚訓民圖遷而有及於此良有以也至於後世但知有利害不然則其心先主於利害而以禮義行之耳安知所謂一與中乎乃有不吉不廸至無俾易種於玆新邑孔氏曰不善不道謂凶人劓割育長也言不吉之人當割絕滅之無遺長其類無使易種於此新邑○今按殄滅之無遺育謂凡爲凶者必盡滅之無使有漏惡遺種類於新邑耳種卽謂上所指之凶人漏而不誅復使爲稂莠於新邑故謂之無遺種左傳芟夷蘊崇之引此爲證本亦只言除惡必盡之意而其言之過將使以辭害意者啟濫殺之禍故朱子非之此則不可不知也邵文莊公曰此道路之令也顚越不恭鬭也暫遇姦宄盜也劓刑也殄滅之殺也遷徙道途之際羣小易乘機爲姦之時也故嚴其令

往哉生生至永建乃家前云汝萬民罔不生生故此云往哉生生以勉之○汝不謀長則何生在上若曁予猷同心則生生之道於往新邑得之矣○今予將試以汝遷凡兩言之見其不輕之意

中篇君民相體是一篇之大防

盤庚下

盤庚旣遷至綏爰有眾居者官府民廛井邑之居位者君卿大夫士民上下之位旣奠其居乃各正其分守呼集慰勞而安之

曰無戱怠懋建大命曰盤庚之言也大命非常之命也遷國之初百爲經始君臣上下正當同力一心以立邦家無窮之基當時傲上從康習於戲怠未遷則以爲憚旣遷則以爲足故以無戲怠戒之建大命勉之命𨿽在天立之在我始而曰天其永我命於玆新邑予迓續乃命於天是命之短長在於遷之計決與不決今而曰無戲怠懋建大命是命之有永又系於遷之後勉與不勉也

今予其敷心腹腎腸至協比讒言予一人敷心腹腎腸言無一不布露臣民𨿽旣遷盤庚又慮其彊從上令非出本心怨怒未忘故明白洞逹以釋其疑朕志下文所言是也意前日浮言之徒必有倡爲事定後罪責之說者故以此言釋眾疑而絕讒謗也始曰歷告爾百姓於朕志罔罪爾眾終曰今我旣羞告爾於朕志此一篇之綱領夫爲民者朕之志也自古我先王至用宏玆賁言遷都之意在於恭承民命自邦伯師長至篇終言今日責望羣臣之意在於敢恭生生一惟爲民而已矣爾眾惟不明於此志故未遷而二三旣遷而疑懼謂予有罪爾之心今予盡布露以告汝則當勉所當勉而可以釋所不必疑懼矣

古我先王至嘉績於朕邦言我先王成湯將多於前人之功故始居亳湯以亳而興王業王業之興是多於前人之功必推本於亳故特言之見居亳之善也言居亳之善所以見今遷之宜不曰適於亳而曰適於山者亳地依山也降下也凶徳水患也亳地依山土厚水深可以永無水患也嘉績於朕邦嘉績對凶徳而言消斯民沈溺重膇之疾絕後世驕奢滛侈之風足以厚民生行王化績孰嘉焉按書序云自契至於成湯八遷湯始居亳從先王居先王者孔氏以爲契父帝嚳嘗居亳今蔡氏以爲契始居亳其後屢遷成湯欲多於前人之功故復往居亳者誤

今我民用蕩析離居至震動萬民以遷蕩析離居謂四散避水閭井蕩析民眾離居不復能保聚也

肆上帝將復我至用永地於新邑此與古我先王一節正相應先王將多於前人之功故適於亳以嘉績於朕邦盤庚將復我髙祖之徳故承天命以永地於新邑盤庚紹復而歸諸天者天不欲泯成湯之徳非予小子智慮所能及也篤敬蓋當時老成之臣與盤庚同心者也輕心不可與圖事薄徳不可以成功盤庚所與恭承民命者乃獨有在於篤敬之人知人諳練具於此見盤庚所以不可及也與

肆予衝人至用宏玆賁孔氏曰衝童童人謙也弔至靈善也非廢謂動謀於眾至用其善宏賁皆大也君臣同謀不敢違卜用大此大業爾○大事必謀於眾向爾眾不欲遷而我不從非廢爾眾謀也乃至用爾眾謀之善者爾我之情如此爾何疑於我乎大事必卜向者卜稽以爲當遷而爾眾不欲亦非敢違卜也本亦爲我思慮欲我仍舊貫而宏大此大業爾爾之情如此我何疑於爾乎蔡氏曰盤庚於旣遷之後申彼此之情釋疑懼之意忠厚之意藹然言表盤庚其賢矣哉○正義曰眾謀必有異見故至極用其善者詩云有賁其首是宏賁皆爲大之義按賁扶云反蔡氏訓從孔氏則音亦當然今人多讀作賁卦之賁不知賁飾之賁不訓大也

嗚呼邦伯師長百執事之人尙皆隱哉孔氏曰邦伯二伯及州牧也眾長公卿也正義曰百執事謂大夫以下諸有職事之官按古稱邦伯皆指諸侯之長如洛誥公以書命邦伯而邦伯以公命命諸侯亦可見邦伯之不指諸侯矣此處蔡傳似以邦伯只指諸侯防來孔傳說是其所謂州牧亦止是當州之牧非徧指九州之牧也蓋盤庚爲新遷之民生理未復故欲凡有民事之寄者皆有所隱痛於心何嘗及畿外之諸侯哉○自此至篇終專告有位者

予其懋簡相爾念敬我眾言予其勉擇羣臣之材品相導其念敬我眾也下正言簡相之事

朕不肩好貨至生生自庸肩任也敢猶果敢之敢鞠養若順也否不順也無毋同總聚也民功曰庸言朕不任好貨之人惟勇於敬民以其生生爲念使鞠人有飬者謀人自營者各保其居此念敬我眾者也我則敍而用之欽而禮之所任若此所不任若彼朕志不難知也旣進告爾矣爾臣惟能如我所勉斯可謂之能順朕志而昔之不欲遷不足謂之不順朕志也惟違我所戒斯謂之不順朕志縱使昔能從遷亦不足謂之能順朕志也二者爾當深念無有不敬我所言也敬我之所否而無總貨寶申不肩好貨之戒敬我之所若而生生自庸申敢恭生生之訓生生自庸以民之生生爲功而自勉也○鞠人謀人若訓鞠爲養則好貨者自鞠自謀者也敢恭生生者鞠人謀人之保居而不爲己利者也鞠人謀人之能使人各保其居此眞勇於敬民者也此句蔡氏無明觧旣以爲未詳不如闕之

式敷民徳永肩一心式敬也敬布爲民之徳永任一心欲其持之久也民徳民功在此心之無倦而已此心何心也卽隱哉之心天地父母斯民之心也有此心則隨在受其福此心不誠則易分一分則自鞠自謀之念生而鞠人謀人之意薄矣

下篇於旣遷之後申彼此之情釋疑懼之意而首曰歷告爾百姓於朕志末曰我旣羞告於朕志是一篇之關鍵

蘇氏曰民不悅而猶爲之先王未之有也祖乙圯於耿盤庚不得不遷民怨誹逆命而盤庚終不怒引咎自責益開眾言反覆告諭以口舌代鈇鉞忠厚之至殷之所以復興也後之君子厲民以自用者皆以盤庚借口予不可以不論

說命上

序曰髙宗夢得說使百工營求諸野得諸傅巖作說命三篇孔氏曰盤庚弟小乙子名武丁徳髙可宗故號髙宗○按命官有辭自唐虞有之少僅一言多或數言而止出於當時靣命最簡而盡有書自說命始其事旣非常其言則大訓防言在焉不但命官而已夫子錄之實與三謨伊訓相表裏非他篇比也周禮內史掌王之八柄之法以詔王治命諸侯及孤卿大夫則防命之自此以後多出史臣代言其多蓋亦不勝錄矣○訓誥誓命典謨中皆已具命九官命也禹徵苗誓師誓也三謨訓也君臣之間相告亦誥也

王宅憂至罔攸稟令金氏曰亮陰當作梁闇天子居防之次也古者諸侯大夫士遭防居倚廬倚者謂於中門之外東墻之下倚木爲廬大夫士不障諸侯加圍障然則天子則又加梁楣故謂之梁闇與按闇謂廬也古無庵字疑闇卽今之庵字也○覺此理在眾物之先此全其徳性聰明之體而謂之明哲明哲之人實爲則於天下天理不差曰則庶事之權衡尺度人所取正曰則以其心之明哲而可否乎天下之事卽所謂作則卽所謂王言作命自示法於此而言則曰作則自稟承於彼而言則曰承式詩曰帝度其心左傳成鱄說詩謂心能制義曰度朱子謂上帝制王季之心使有尺寸能度義克明能察是非也克類能分善惡也愚謂此卽明哲作則之事○天子指髙宗也惟君萬邦百官承式應明哲作則而言王言惟作命不言臣下罔攸稟令見不可不言也

王庸作書以誥曰至代予言正於四方廣韻曰正君也長也應惟君萬邦說恐徳弗類言徳非明哲思道應知之說予未有知方恭黙以思故不敢輕發於言○髙宗天資髙明然自以講貫未竟恐未合乎聖聖相傳之的所以不敢輕於出命恭黙思道此髙宗始初求道工夫道卽堯舜以來之所以相傳者也髙宗恭黙思道之心誠與天通故夢帝賚予良弼蓋天之生賢不偶而願治之君亦不世出惟髙宗之心有以合上天生賢之心故上天之心有以應髙宗望治之心也○眞氏曰恭黙思道一語最宜深玩非獨人主宅憂之際當然學者平居求道亦所當然惟深味之乃有見爾○程子曰髙宗至誠思得賢相寤寐不忘故朕兆先見於夢此理之常問髙宗往求說邪說來入夢邪曰譬如懸鏡於此有物必照亦非鏡往照物亦非物來入鏡大抵人心虛明善則先知之不善亦先知之

乃審厥象至之野惟肖追其夢中之所見故曰象托諸繪事則有是人矣故曰形說築傅巖之野惟肖則眞有是人矣髙宗與傅說之相遇者天也其與天相感者誠也不可以爲傅說亦志於用世而有以感髙宗之夢也○金氏曰髙宗之夢蓋有日矣徧視羣臣黙加求訪而未得故因羣臣之請而言之乃審厥象以物色訪之也虞虢之間地名傅巖澗水壊道嘗役胥靡刑人築之說貧代其築形與所夢者類按代胥靡築之說自孔注以來必有所受孟子亦曰傅說舉於版築之間蔡仲黙不知何據以築爲卜築之築殆非也巖以傅爲名髙宗因以傅命說爲氏出殷本紀及馬鄭之說二孔又以巖旁先有姓傅之民未詳

爰立作相至以輔臺徳於是禮命立以爲相使在左右林氏曰召公爲保周公爲師相成王爲左右古者置相非特統百官均四海而已蓋將使之左右爲師保以輔成其君之徳也孟子曰人不足與適也政不足與間也惟大人爲能格君心之非髙宗得說言未及政事而置諸左右命以納誨蓋以此也按咸有一徳曰左右惟其人可證左右之爲師保也○爰立作相者廷論所同也王置諸其左右者髙宗之特舉也君心者天下之本而相特其助齊桓公任管仲唐明皇任姚崇宋璟皆可謂專矣管仲死姚宋去則終於亂無他不以身心爲急也管仲姚宋亦昧所本難以語此○爰立作相將倚以天下之重也乃置諸其左右專以納誨輔徳望之此髙宗之特舉史氏之特書也君仁莫不仁君義莫不義君正莫不正一正君而國定矣故君以論相爲職而相以正君爲職髙宗知任相之本傅說知輔相職業故書以爲後世法也○納誨而不朝夕亦難以奏功後世輔相大率與人主不親而居之者亦未嘗知以正君爲輔相之職業也故程子曰一日之間親賢士大夫之時多則可見當時接見之少矣曰左右則無間曰朝夕則無時君徳安得而不成乎師保不左右而近習左右道義不朝夕而謟諛朝夕此後世所以鮮令主也

若金用汝作礪至霖雨君徳賴納誨以修猶金賴礪以利焉君徳賴納誨以進猶川賴舟楫以濟焉君徳賴納誨以成猶旱賴霖雨以蘇焉○金無礪不成器金之須礪固切然猶未切身也比之濟巨川無舟楫則利害所闗又切矣濟川之賴舟楫固切然猶可待也比之歳大旱之望霖雨則民命所闗又切矣蓋舟楫可待霖雨之在旱極不可待也所謂一節深一節者如此○此諭望其納誨之切下示以納誨之道

啟乃心沃朕心正義曰當開汝心所有以灌沃我心○上心字應上誨字下心字應上徳字義理之在人心若彼未有受之之地則𨿽啟於此而無益若彼旣有受之之地而此不開盡亦無以成漑灌之益髙宗欲傅說開竭其中之所有使我心若膏澤之潤相入之深則相資者厚而予徳可成耳

若藥弗瞑至足用傷上二句諭臣之言不苦口下二句諭我之行無所見事亦相因言不苦口則行無所見矣與啟心沃心相應○方言書名雄所作藥毒乃得病除瞑悶瞶之意病欲除先有惡候也

惟曁乃僚至以康兆民又見古輔相之職業非以其一身之聰明彊力爲能周天下之事也其所賴以共正君心同斷國論者固必有待於眾僚之同心焉故髙宗欲傅說曁乃僚罔不同心以匡乃辟使其循先王之軌蹈成湯之道以安天下之民也先王如太甲太戊之屬皆廸髙後以安民者紹先烈自近者始故言率先王廸髙後也

嗚呼欽予時命其惟有終君徳成則輔徳有終民心安則同心匡辟有終

說復於王曰至疇敢不祗若王之休命孔氏曰言木以繩直君以諫明君能受諫則臣不待命其承命而諫之誰敢不順王之美命而諫者乎○從諫則人欲日消天理日著傅說以是一言可以聖也後克聖指從諌也主聖臣直導人使諫在徳不在言也

說命中

惟說命總百官孔氏曰在冢宰之任

乃進於王曰至惟以亂民天之化育萬物亦豈自用凡日月星辰雨露風霆皆所以爲天之用而代天之行者也王者處至尊之位豈能以一人之聰明徧及庶物故建邦設都樹後王君公而承以大夫師長皆所以奉順天道也○奉若天道非謂象天設官也卑髙以陳貴賤以位卽天道也建邦設都分地而居之立天子諸侯承以大夫師長分職而任之者不惟逸豫惟以亂民爾以尊臨卑而事有統以下奉上而事有分爲治世計也非奉一人也○後王君公皆有君道故曰樹大夫師長皆臣道故曰承後王君公皆有大夫師長以承之大夫以下官各有長故曰師長

惟天聰明至惟民從乂金氏曰君臣上下𨿽皆有治民之責而其源則在君君者臣民之標表也聰明者天理之公也聽是非察善惡用捨賞罸一惟是理之公而私意不與焉此人主所以憲天之聰明也下文所敍皆憲天聰明之事○按惟天聰明諸家或以禍福言此特聰明之一事耳虞書言天聰明又言天明威明威卽禍福對聰明而言天之聰明蓋無所不在也張子曰昊天曰明及爾出王【往通】昊天曰旦【亦明也】及爾遊衍無一物之不體也朱子曰言天之聰明無所不及○張子言天之知物不以耳目心思然知之之理過於耳目心思天聰明以民明威以民故詩書所謂帝天之命主於民心而已焉按聰明以民非此章所及而其上語可玩○又曰天不言而信神不怒而威誠故信無私故威天之不測謂神神之有常謂天誠故信謂其實然之理有必然而不爽無私故威天無情也只是一个公故自是不可得而玩忽有常而不測所以爲聰明○臣民之於君上𨿽有使事之分而其所敬順服從者理而已矣使君之號令政事少不出於天理之公而參以人欲之私則令有阻於朝廷之上言有違於千里之外者矣夫惟法天之聰明一出於公則朝無不信道工無不信度大夫順乎君公君公順乎後王𨿽四海之廣兆民之眾人各有意欲行其私而吾能使之各循其理而無不從乂

惟口起羞至乃罔不休朱子曰口非欲起羞而出言不當則反足以起羞甲冑本所以禦戎而出謀不當則反足以起戎衣裳在笥易以與人不可不謹干戈討有罪然湏省察自家眞个是否恐或因怒而妄加施之不審而無辜者被禍蓋衣裳之予在我而必審其人之賢否干戈施之於人而必省在己之是非也又曰四句皆是審愚按朱子謂四句皆是審者蓋傅說慮髙宗明或至於太察動或失之太果故戒以言之輕出衣裳之輕予甲冑干戈之輕動皆欲其謹審也能戒此四者乃全聰明之徳故曰允玆克明明者施之當也明則其惟不言言則足以作命而百官承式衣裳惟無予予則所以奉天命而有徳者以勸甲冑干戈惟無動動則所以奉天討而有罪者以懲何休如之故曰乃罔不休○金氏曰衣裳所以命有徳於在笥之時則審之輕加於人𨿽禠之亦已防矣甲鎧冑兜鍪也經傳無鎧與兜鍪字秦漢以來始有此名古之甲冑皆用犀兕未有用鐵者而鍪鎧之字皆從金蓋後世始用鐵耳○舜曰惟口出好興戎傅說曰惟口起羞惟甲冑起戎夫甲冑起戎而口亦能興戎起羞言其小興戎言其大言之生患尢烈也言可不愼乎故以之居四戒之首

惟治亂在庶官至惟其賢孔氏曰言所官得人則治失人則亂不加私暱惟能是官非賢不爵正義曰王制云論定然後官之任官然後爵之鄭云官之使之試守也爵之命之也然則治其事謂之官受其位謂之爵官爵一也賢謂徳行能謂才用治事必用能故官云惟其能受位宜得賢故爵云惟其賢私暱謂知其不可而用之惡徳謂不知其非而任之按論定而後官之任官而後爵之蓋古者官人之法如此論謂品其才行論不定不官任官如今考察稱職之謂官不任不爵○官不及私眤如漢武帝欲侯寵姬李氏而使李廣利爲將是也官言罔及私暱爵言罔及惡徳蓋互見之吳氏謂凶徳之人𨿽有過人之材爵亦不可及恐經文無此意

慮善以動動惟厥時孔氏曰非善非時不可動蔡氏曰善當乎理也時時措之宜也王氏曰事固有善而非時所宜者善如裘之良時如寒暑之時不當其可非聰明也按善如主善爲師之善時字就在善字上帶出蓋善而不合乎時宜則猶未善也

有其善防厥善矜其能防厥功有其善者有自足之心也故已不加勉而防其善矜其能者有自用之心也故人不效力而防其功

惟事事乃其有備有備無患如除戎器簡車徒事乎兵事則兵有其備故冦戎不能爲之患如治溝塗廣儲畜時斂散事乎農事則農有其備故水旱不能爲之患有備無患大小事皆然通上下皆然但天子則所系尢大也然此爲先事者言爾若事已臨而素無備者可諉曰無及而遂已乎

無啟寵納侮無恥過作非正義曰無開小人以寵寵非其人納侮之道恥有過誤而文之望人不覺其非彌甚按寵不可啟啟寵乃納侮之道謂之寵已非下交之正宜非所以得侮而反納侮也悅不以正小人斯侮之矣小人之狎大人亦大人有以來之也寵侮相因故以啟納爲文恥過本不安於有過然恥而攺之可也不務攺而務文則反以作非矣人君只守此二語其益無窮無恥過作非學者當時時用以省察孔子曰小人之過也必文文不必見於外只心術之間才有防過之意此根不去其病日以潛長今人只因一誤生出許多回互揜覆豈特過無攺日正恐欺心日長獘將百出而不可救藥

惟厥攸居政事惟醇居止也處也義理具於吾心事事物物各有所當止之處也言君之道無他惟厥攸居則政事醇而不雜也攸居者安於義理之所止也吾心之義理乃政事之本原漢文帝唐太宗三代後之賢君然其政皆不醇由未有得於攸居也政由此出而可彊乎哉大抵後世分居政爲二徒知修飾於政治而已然其醇疵之見於天下者何可揜也

黷於祭祀至事神則難黷謂非時煩謂越禮以後篇數祭丰暱防可見數祭黷也丰暱煩也

王曰防哉說乃言惟服至惟說不言有厥咎髙宗以言與行對說傅說以知與行對說髙宗以求言爲心傅說以力行爲急蓋自進言者而言言非難也言之而不行則爲徒言此則其難在君耳自納言者而言不知則不能行然知而不行則知亦非難也不言而躬行行其所知是爲難耳然行之所以難亦以不誠故耳知之眞信之篤則自弗能已天下之事未有忱而難者也先王之徳皆力行所到王之力行如先王則徳亦信可合於先王矣說於是而不言則有其咎夫行而不言其咎在臣則言而不行其責在君矣○髙宗方味說之所言而說以爲知之非艱也難在能行而已行亦非艱也艱以不忱而已王而忱焉則亦何艱之有周子曰至易而行難果而確無難焉王忱不艱之謂也南軒曰知者凡聖之分也豈可云易哉說爲髙宗言爾髙宗已知者也使爲他人言則先致知矣知之而不能行則與我爲二忠言嘉謀𨿽日接於耳皆他人之物非己有也

說命下

王曰來汝說臺小子舊學於甘盤至曁厥終罔顯甘盤殷賢臣髙宗爲王子之時學於甘盤學未大成而盤遁於荒野自河而亳不知所終旣得傅說遂命之以續甘盤之業孔氏以遁於荒野以下爲髙宗居民間之事髙宗居民間其父小乙不過欲使知民之艱苦而已何至使之廢學乎非去而不返又何遁之云而入宅於河自河䢐亳之不常其居乎

爾惟訓於朕志至予惟克邁乃訓訓志者行事未著而訓已先焉若作酒醴以下見予之賴爾非僅曰彼此相資而已也亦非曰其成就我者在一端而已也酒非麯蘗不成爾成我之徳則酒醴之麯蘗也羮非鹽梅不和爾調劑我气質之偏則和羮之鹽梅也此處要見得屬望益深比諭益切處旣言賴之之切遂言爾之麯蘗乎我鹽梅乎我者當以柔濟剛可濟否交修乎我使予徳性有成而後己勿以予爲不足與語而棄之予能力行汝之教也交者非一之義蔡傳麯多則太苦等語正發一交字冏命交修乃羣臣交相弼正其君之意此交修專就傅說言故取更互相濟之意

說曰王人求多聞至匪說攸聞說稱王而告之曰人求多聞者是惟立事立事謂以所聞應世而成務也學必施於事然後爲有用之學不然則所聞𨿽多果何爲哉然多聞資之人而所知有限學古反之已而其理無窮理苟能明自足以應世蓋理明則見之行事者舉而措之耳故勸以學於古訓乃有獲古訓古先聖王之訓也大凡事之在天下者古之人皆有成法而不可不師事不師古而能長治久安者非說所聞甚言無此理也○古訓如典謨之類其載修身治天下之道備矣所謂必由是而學焉乃庶乎不差者也人心惟危道心惟防惟精惟一允執厥中堯舜之學也堯舜性之無待於學然曰精曰一安可謂聖人無聖人之學邪性之而不廢學此聖人之所以聖而吾人之所當學者也禹臯陶之所見而知之湯之所聞而知之者此學而已傅說欲髙宗學於此乃有獲如佛老亦髙明之士而未嘗學於古訓故其差毫釐其繆千里○求多聞亦學之一事而非可專恃乎此也髙宗建事之志甚銳求多聞之心甚切傅說以爲不如反而求之古訓以盡其所以爲學焉乃可以有得夫髙宗舊學於甘盤卽位之初恭黙思道則非不知所從事者特未盡其所以爲學耳故此以學古啟之下文以遜志時敏箴之○事不師古如漢文景之恭儉亦足以致治然不能長治久安如欲長治久安不法唐虞三代終苟道也

惟學遜志務時敏至道積於厥躬此下歷敎髙宗以如是而學及其得之之次第也惟學學字正接上學字說遜謙抑也務專力也敏勉也時敏無時而不敏也髙明者多不能遜志及工夫鋭進則不能有常故欲其遜志務時敏遜其志如有所不能敏於學如有所不及則其所修如泉始達源源而來矣義理非遜不能入非敏則間斷生疏所修何以能來來之一字最可玩味蓋傅說嘗如是而學而有得焉以其所親驗者告髙宗也○允懷於玆玆指爲學之工夫厥修乃來是工夫已驗篤信而深念謂工夫益進進不已工夫進爲之序都包在學字內了遜志務時敏是欲其用此工夫循序有常遜志是不鋭進時敏是不懈緩此五字乃其工夫之節度非以此爲工夫也○自堯舜以來學之條目已備故傅說不言特告髙宗以如此做工夫耳自學術不明則於所謂有獲乃來不知爲何事孔子曰學而時習之不亦說乎時敏卽習也乃來卽悅也

遜志務時敏誠以是法讀古人之書何憂今人之不爲古人也○學不能遜志𨿽日讀古人之書不過證成己見而已何由得古人之蘊奧造古人之閫域○言學非始於傅說言爲學之方則始於傅說也如所謂遜志務時敏非爲學之方乎孔門言之始詳其後諸儒述之益詳而要不出傅說之二語也至於學則仲虺告成湯以懋昭大徳建中於民而其要在於以義制事以禮制心又在能自得師而好問此蓋湯之所得於堯舜者非學而何言學孰備於是故知言學非始於傅說也

惟斆學半至徳修罔覺斆字句心當加讀與上惟學字同斆半於學事有終始而非二也○自其來其積而言謂之道自其得於已而言謂之徳學𨿽有得於已然此特學之始而已大人之學有全功焉自其推以及人謂之斆斆實學之半而不可以不終者也一念終始常在於學無少間斷則徳之所修有不知其然而然者矣○或問在帝王何事謂之敎曰卽治人是也曰何以是終典於學曰體天理於出政之間○自人已之分殊而言修身以上者學之事也齊家以下者敎之事也學固居斆之先而未學固無可以爲敎自大學之全功而言則自學者學之始也敎人者學之終也斆實居學之半而凡敎皆所以爲學學誠無終始之可間也一念終始常在於學則厥徳修罔覺何也蓋家國天下之酬酢無非身心之實理自其體之以性分也而政事非粗迹自其體之以職分也而天下皆分內則其所以施於天下國家者孰不歸於性分之所固有職分之所當爲而徳之所修殆化其迹而不自知矣蓋以事分之則有學有敎以理言之則利用所以崇徳而初無二也中庸所謂合內外之道也○古者師道在君斆正王者事也古者學與事爲一故精義所以致用利用所以崇徳後世學與事爲二故講學者以政事爲粗迹任事者以講學爲空言○隆古師道在上而治與教一中世師道在下而治與敎分末世聖學失傳師道亦廢上下之所相從事者皆教學之彌文而已○學記教學相長引說命斆學半亦蔡說耳若半須自得則傅說進言而自謂之教是直以弟子命其君矣

監於先王成憲其永無愆蔡傳云徳𨿽造於罔覺而法必監於先王此法字乃法度之法或言爲學之凖的非也爲學爲治自後世始分在古人斆旣居學之半則爲治孰非學中事謂成憲不闗於君徳固不可但監於成憲與上文學古自是相對而言如周官中言學古入官卽言典常作之師如夫子逺宗堯舜之道而法則近守文武與此處文意正同法因時之宜夫子之於文武則猶髙宗之於成湯也

惟說式克欽承旁招俊乂列於庶位言髙宗能修其徳則說用能敬承其意廣求俊乂布列於眾職也非謂待君徳至此而後進賢蓋進賢者大臣之責然君身者用人之本必在王者有其本則腹心手足相通爲一體黜陟臧否不至有異同說於是用克敬承始得有以自效耳旁招俊乂言使賢智皆登於朝列於庶位言使百職皆稱其任○程子曰古之聖王所以能致天下之治者無他術也朝廷至於天下公卿大夫百職羣吏皆稱其任而已何以得稱其任賢者在位能者在職而已何以得賢能而任之求之有道而已愚謂求之有道此傅說之所以旁招也公卿大夫百職羣吏皆稱其任卽列於庶位之意也朱子曰古之大臣以其一身任天下之重非以其一耳目之聰明一手足之勤力爲能周天下之事也其所賴以共正君心同斷國論者必有待於眾賢之助焉是以君子將以其身任此責者必咨詢訪問求之於無事之時自重者無所嫌而敢進則無幽隱之不達欲進者無所爲而不來則無巧僞之亂眞愚謂朱子論古大臣以下乃傅說旁招之心也咨詢訪問以下乃傅說旁招之事也○成憲始終當監而大臣之進賢亦夙夜如不及蔡氏於上節云徳𨿽造於罔覺而法必監於先王於此節云髙宗之徳苟至於無愆讀者不可以辭而滯其意

王曰嗚呼說四海之內咸仰朕徳時乃風咸仰朕徳謂望其有非常之治以說舉傅巖之野有以風之風猶風動之風汝不輔君作聖何以答人心之望乎孔氏訓風爲教而蔡氏因之似不如只作風動說

股肱惟人良臣惟聖舟楫霖雨所濟者一時耳良臣之於君徳有終身成就之功焉麯蘗鹽梅相湏者一事耳良臣之於君徳有全體成就之功焉故以股肱惟人爲諭要看他節次引諭不同處此二句且泛論而望說之意在言外下舉伊尹堯舜其君正良臣惟聖之實事而欲傅說繼之

昔先正保衡至專美有商先正先世長官之臣保衡猶阿衡作起也作我先王言伊尹以其君聖也乃曰者舉伊尹之言見伊尹之能酬其言也初伊尹應湯之聘而起嘗言吾豈若使是君爲堯舜之君哉吾豈若使是民爲堯舜之民哉故此言弗克使其君爲堯舜則其心愧恥若撻於市言恥之甚也思天下之民一夫不獲其所則曰是我之罪其自任以天下之重如此故能輔我烈祖格於皇天則眞所謂使是君爲堯舜之君使是民爲堯舜之民矣良臣惟聖豈不信哉爾尙明以輔我無使阿衡一人擅美於商家也

惟後非賢不乂至敢對揚天子之休命君非賢臣不與共治故自成湯以來未有得其臣者也臣非賢君不與共食故自伊尹以來未有得其君者也君臣相遇其難如此今我與說可謂千載一時矣其爾克紹乃辟於先王者欲其能如伊尹之致君也永綏民者欲其如伊尹之澤民也致君澤民亦兩平防不得蓋使是君爲堯舜之君則民自然被堯舜之澤是卽爲堯舜之民也髙宗之言至此其自期者誠不偶而望說者誠不輕也使說於是而猶曰不敢當焉則上有負於賢君共乂之心下有愧於賢臣共食之義矣故曰敢對揚天子之休命休命上文所命也對者身當之也揚者明揚之也以示必能踐此言之意

髙宗肜日

孔氏曰祭之明日又祭殷曰肜周曰繹陳氏曰祭之明日以禮享屍行事之有司助祭之賓客皆與焉然謂之又祭而不謂之享者屍猶有鬼神之道也○鄒氏曰此篇首稱髙宗史臣不應逆書廟號史記謂祖乙諫於髙宗時作書於祖庚時蓋亦因篇首髙宗二字而曲爲之說耳此必祖庚肜祭髙宗之廟而祖已諫之故有丰暱之戒肜祭髙宗而曰髙宗肜日者謂於髙宗之廟肜祭之日也

髙宗肜日至典祀無丰於暱雊鳴也祖已賢臣格正也典主也髙宗肜祭之日有飛雉升鼎耳而雊此爲神告以宗廟之失審矣祖已謂當先格王心之非後正其事蓋髙宗不專修人事數祭以媚神此其心之惑也而祭又丰於親廟違典祀之禮此其事之失也先格其心之非而後其事之失可得而論也乃訓於王曰天之監人惟主義何如耳人之所行有義有不義故天之降年有永有不永非天夭人人自以非義中絕其命也所以言此者人主之所欲者壽而已禱祠之意常在此故言永年在義不在禱祠此格心之第一義也又言人有不順徳不服罪者【服罪謂攺過】天未卽誅絕以孽祥爲符信以正其徳人於斯時恐懼修省側身修行以消變異猶恐其後其可曰孽祥其如我何而莫之省乎本爲雊雉進戒故此言孽祥之來乃上天所以譴告正指雊雉之異不可不思其故也乃正其所失之事而言之曰嗚呼王之職主於敬民而已不侮鰥寡懷保小民視之如傷保之如子此王職也此天心也捨此而徼福於神非王之事也況祖宗莫非天嗣典祀其可獨丰於暱廟乎此王事之當攺者也暱近也尸子曰不避逺暱馬云暱考也謂禰廟也【暱女乙反又乃禮反】

孔光曰上天聰明苟無其事變不虛生書曰惟先格王正厥事言變異之來起事有不正也○成帝時禦史大夫王音亦因雉異進言天地之气以類相應譴告人主甚防而著雉者聽察先聞雷聲故經載髙宗雊雉之異以明轉禍爲福之驗○髙堂隆曰太戊有桑谷生朝武丁有雊雉升鼎皆因災恐懼側身修行故號曰中宗髙宗興也勃焉

西伯戡黎

西伯旣戡黎至今王其如臺祖伊孔氏曰祖已後賢臣言天已畢訖殷之命至人以人事觀殷大以神靈逆知來物皆無知殷有吉者言必防也紂自絕於天天亦棄之不有康食饑饉薦臻也民不相保骨肉相棄不虞天性也民窮盜起法度不能禁不廸率典也大命有天命之人也摯至也言受天命者胡不至望有天吏來問其罪也上言天棄殷此言民棄殷

王曰嗚呼我生不有命在天至不無戮於爾邦我生不有命在天泰誓所云謂已有天命也召誥云皇天旣攺厥元子大邦殷之命天意已攺而受昏不知乃猶爲此言故祖伊退而言曰爾罪眾多參列在上乃能責命於天乎凡事積而成者皆曰功言殷亡可待指汝之事殆不能免戮於爾邦○鄒氏曰此篇祖伊之言危廹之甚必在周師旣渡河之後若文王時必無殷之卽防戮於爾邦之語

防子

孔氏曰微圻內國名子爵爲紂卿士正義曰微子名啟紂之同母庶兄按同母庶兄者先儒謂生微子時母尙爲妾及爲後乃生紂故防子爲庶豈有一母而以前後分貴賤爲嫡庶不近人情防子帝乙長子紂庶兄必異母也

微子若曰父師少師至用亂敗厥徳於下孔氏曰父師太師三公箕子也少師孤卿比干也正義曰按家語比干是紂之諸父箕子無文宋世家但云箕子紂親戚鄭王肅以箕子亦紂之諸父殷其不能或亂正四方矣或者不定之辭其事欲當然底致遂成也以酒行凶曰酗目紂曰我者猶五子之歌指太康爲予後凡言我者皆紂曰予曰吾則自謂○正義曰成湯致行其道遂其功業陳列於上世今紂惟沈酗於酒敗亂其祖之徳於下上謂前世下謂後世也

殷罔不小大至殷遂防越至於今紂以一人貪戾故其下效以成風小大好艸竊姦宄民之無良一至於此且上至卿士亦師師非度互相仿效以自恣於法度之外有罪罔常獲者以紂爲逋逃主如楚申無字之閽逃入王宮執法者不能得是也方興言方興而未艾也今殷其淪防若涉水無津涯難以濟矣幾年有殷遂防於今乎

曰父師少師至若之何其曰微子更端之辭我紂也狂生於心發出於外不可救止吾家老成之人皆遁於荒野今爾不指告予以濟危之防將若之何哉

父師若曰王子天毒降災荒殷邦方興沈酗於酒正義曰咨二人而一人答明心同省文也鄭云少師不答志在必死然則箕子本意豈必求生乎但紂偶不殺之耳孔氏曰天生紂爲亂是天毒下災四方

乃罔畏畏至多瘠罔詔酣昏故無畏老子曰人之所畏不可不畏諸惡皆無畏所致先民時若所以爲湯咈其耉長所以爲紂耉長見咈而播棄故皆遜子荒此答耄遜於荒之語因來而取曰攘往盜曰竊神祗天曰神地曰祗色純曰犧體完曰牷牛羊豕曰牲器實曰用用字屬上爲句蔡氏讀屬下非也大祀之物物之重者盜而相容將食而無罪言政亂甚也此答艸竊姦宄之語漢以來著律皆云敢盜郊祀宗廟之物無多少皆死爲特重故也紂夷居弗事上帝神祗故民敢攘竊而無罪是民間不止艸竊而已下視殷民所用治者無復他事惟有急徵橫斂若讐耳上以讐施下以讐應下旣敵讐其上而上又召之不怠猶云祗保越怨不易也是時暴君污吏上下相和罪合爲一無復肯以民之多瘠爲上告者此答相爲敵讐之語上之失民恆自聚斂始鉅橋之粟鹿臺之財知上之丰而不知民之瘠至於民相敵讐則亦末如之何也已矣

商今其有災我興受至我乃顚隮孔氏曰災滅在近我起受其敗商其沒亡我二人無所爲臣僕我敎王子出合於道子若不出我殷家宗廟乃隕墜無主○問防子以宗國將亡不勝其憂愁無聊之心而謀出處於箕子比干故箕子爲言我興受其敗不可逃免當與宗國俱爲存亡故𨿽商祀或至淪亡我亦誓不臣屬他人蓋將諫紂紂不聽亦不敢苟全逃死而比干無言者孔氏所謂心同不復重言是也其後比干果以諫死而箕子乃不死者比干初心豈徒死以沽名哉所以諫者庶幾吾言得行而紂攺焉耳紂旣不攺而言益切故紂遂殺之比干亦不得而逃死耳箕子初心亦豈欲隱晦自全以苟生哉亦猶比干之諫冀吾言得行而紂攺焉耳紂旣不攺而囚之偶不死耳紂囚之而不致之死則箕子豈固欲自經於溝瀆而爲匹夫匹婦之諒哉故因遂佯狂而爲奴蓋亦未欲卽死庶幾猶得以周旋其間彌縫其失而冀其萬有一之開悟焉蓋諫行而紂攺過者二子之本心也諫不行而或死或囚則二子所遇之不同耳使紂而囚比干意比干亦未敢卽死也使紂而殺箕子箕子敢求全哉二子易地則皆然矣至於箕子爲防子之計其意豈不以吾三人者皆宗國之臣利害休戚其義一同皆當與社稷相爲存亡不可復顧明哲保身之義然而防子國之元子也往者紂未立吾嘗言於帝乙而立子帝乙不從而立紂是以紂卒疑吾兩人者故吾舊所云者足以害子若起諫於紂則紂益生疑非惟不從害必先及子而並我危矣死分也不足惜而未有毫髮益於紂而遽死可惜也子爲元子但當遁逃而出乃合於道萬一全宗祀可也我與比干則死生以之畢吾事紂之分而已朱子曰此說得之史記亦說箕子諫而見囚也

自靖人自獻於先王我不顧行遁蔡氏曰上文旣答防子所言至此則告以彼此去就之義靖安也各安其義之所當盡以自達其志於先王使無愧於神明而已如我則不復顧行遁也孔子曰殷有三仁焉三仁之行𨿽不同而皆出乎天理之正各得其心之所安故孔子皆許之以仁而所謂自靖者卽此也又曰按左傳楚克許許男靣縛衘璧衰絰輿櫬以見楚子楚子問諸逢伯逢伯曰昔武王克商微子啟如是武王親釋其縛受其璧祓之焚其櫬禮而命之然則微子適周乃在克商之後而此所謂去者特去其位而逃遁於外爾論防子之去者當詳於是按蔡氏之論當矣然左氏靣縛衘璧之說亦傳之譌也不知周師未至防子先已出廸胡得有靣縛衘璧之事乎靣縛衘璧武庚事也非微子也防子適周不知的在何時以經攷之武王克商卽反商政釋箕子之囚封比干之墓式商容之閭豈於防子而獨遺之邪若初克商時卽得防子武王必有以處之必見於經矣以經之不載知防子之遁而未獲也以防子未獲故初封武庚以奉湯祀及武庚以叛誅而後防子受封於宋其命辭曰修其禮物作賓王家周人之禮防子如此寧有抱祭器自歸之理乎史記言克商時防子持其祭器造於軍門者亦繆也

尙書日記卷八﹤經部﹐書類﹐尙書日記﹥

欽定四庫全書

尙書日記卷九

明王樵撰

周書

周在今鳳翔府岐山縣岐山一名箭括嶺山南有周原周舊國也后稷十三世孫古公亶父始居其地傳子季歷至孫文王昌三分天下有其二曾孫武王發勝商誅紂因以爲有天下之號也書凡三十二篇其時列國皆有書大學引楚書曰楚國無以爲寶惟善以爲寶春秋傳鄭子產曰鄭書有之曰安國家定社稷必大焉先此與今周書費誓秦誓固皆列國之書也林氏謂竊意周太史所藏典謨訓誥誓命之文才至呂刑而止自時厥後歷幽厲之亂簡編不接其間如宣王中興防諸侯復境土任賢使能南徵北伐錫命韓侯申伯用張仲仲山甫其時大誥命多矣必失亡於東遷之後也孔子旣取周太史所藏斷自堯典至於呂刑而於列國復得文侯之命費誓秦誓三篇因取而附益其後焉

泰誓上

孔氏曰大防以示眾○正義曰湯誓指湯爲名此不言武誓而別立名者以武誓非一故史推義作名泰誓見大防也牧誓舉戰地時史意也此防中之大故稱泰誓上篇未次河朔時作故言十三年春中篇旣次乃作故言戊午之日下篇則明日乃作言時厥明各爲首引故文不同耳尙書遭秦而亡漢初不知篇數武帝時太常孔臧者安國之從兄與安國書云時人惟聞尙書二十八篇不知其有百篇也然則漢初惟有二十八篇無泰誓矣後得僞泰誓二篇諸儒多疑之馬融曰春秋引泰誓曰民之所欲天必從之國語引泰誓曰朕夢協朕卜襲於休祥戎商必克孟子引泰誓曰我武惟揚侵於之疆取彼凶殘我伐用張於湯有光孫卿引泰誓曰獨夫受禮記引泰誓曰予克受非予武惟朕文考無罪受克予非朕文考有罪惟予小子無良今文泰誓皆無此語吾見書傳多矣所引泰誓而不在泰誓者甚多弗復悉記略舉五事以明之亦可知矣王肅亦云泰誓近得非其本經○蔡氏曰伏生二十八篇本無泰誓武帝時僞泰誓出【馬融惟言後得不知何時得之知出於武帝時者說見下】與伏生今文書合爲二十九篇孔壁書𨿽出而未傳於世故漢人所引皆用僞泰誓如曰白魚入於王舟有火復於王屋流爲烏【董仲舒對策引之疑出此時又婁敬說髙祖云武王伐紂不期而防盟津之上者八百諸侯】太史公周本紀亦載其語然僞泰誓𨿽知剽竊經傳所有而古書亦不能盡見故馬融得疑其僞至晉孔壁古文書行而僞泰誓始廢

惟十有三年春大防於孟津陸氏曰惟十有三年春或作十有一年後人因序文妄攺○蔡氏曰十三年者武王卽位之十三年也孔氏言虞芮質成爲文王受命攺元之年凡九年而文王崩武王立二年而觀兵三年而伐紂合爲十有三年此皆惑於僞泰誓之文而誤解九年大統未集與觀政於商之語也古者人君卽位則稱元年以計其在位之久近常事也自秦惠文始攺十四年爲後元年而漢代因之文帝亦攺十七年爲後元年自後說春秋者因以攺元爲重歐陽氏曰果重事與西伯卽位已攺元年中間不宜攺元而又攺元至武王卽位宜攺元而反不攺元乃上冒先君之元年並其居防稱十一年及其伐商而得天下其事大於聽訟逺矣而又不攺元由是言之謂文王受命攺元武王冒文王之元年者皆妄也歐陽氏之論極爲明著但其曰十一年者亦惑於書序之誤也序言惟十有一年武王伐殷繼以一月戊午師渡孟津卽記其年其月其日之事也夫一月戊午旣爲十三年之事則上文十一年之誤審矣孔氏乃離而二之於十有一年武王伐殷則釋爲觀兵之時於一月戊午師渡孟津則釋爲伐紂之時上文則年無所系之月下文則月無所系之年又序言十一年伐殷而孔言十一年觀兵是乃謬中之謬程子曰此事間不容髮一日天命未絕則是君臣當日命絕則爲獨夫武王觀兵是臣脇君也一字之誤使武王千餘年防脇君之惡是可以不辯哉○按春孔氏以爲周之孟春建子之月蔡氏以爲建寅之月今以金縢秋大熟未獲及洛誥十二月烝祭歲觀之恐蔡說是月數之說詳見太甲○後武成篇書一月程子謂商歷已絕周曆未建故用人正今之正月也不書商歷見紂自絕於天矣此說甚精當補入傳中○大防於孟津以中篇考恐是丁巳日○正義曰此三篇俱爲誓師而發首異者此見大防誓眾故言大防於孟津中篇徇師而誓故言以師畢防下篇王更徇師故言大巡六師孟者河北地名春秋所謂盟向是也於孟地置津謂之孟津

王曰嗟我友邦冢君越我禦事庶士明聽誓金氏曰王曰者多謂史官追稱武王正名討伐則稱王舉兵亦爲合義不必拘追稱之說也詳見湯誓○孔氏曰友邦親之冢君尊之也禦治也及我治事眾士大小無不皆明聽誓○按友邦從徵之諸侯禦事庶士則本國三卿亞旅師氏千夫長百夫長是也觀禦事上有我字可見惟天地萬物父母至元後作民父母孔氏曰生之謂父母靈神也天地所生惟人爲貴人誠聰明則爲大君而爲眾民父母○邵文莊公曰天地父母自然之道元後父母天地作之也天地何心哉理之自然而已曰作則有可繼之道焉○陳氏經曰聰明亦靈也聖人先得我心之所同然而爲靈之靈者耳○按易言有天地然後有萬物自天父地母以有男女夫婦父子而君臣終焉君臣之義亦歸於父母何也蓋天下各父其父各子其子非君臣孰能一之君臣者天下之大父子也故曰元後作民父母○朱子曰气質之性古人𨿽不曾說著考之經典卻有此意如人惟萬物之靈亶聰明作元後天乃錫王勇智皆此意也湯武徵伐皆先自說一段義理○呂氏曰此𨿽誓師之辭乃六經之統攝百王之標準今商王受弗敬上天降災下民至大勲未集孔氏曰沈湎嗜酒冒亂女色敢行酷暴虐殺無辜一人有罪刑及父母兄弟妻子言刑濫官人不以賢才而以父兄所以政亂土髙曰臺有木曰榭澤障曰陂停水曰池侈謂服飾過制言匱民財力爲奢麗忠良無罪焚灸之懷子之婦刳剔視之言暴虐天怒紂之惡命文王敬行天罰功業未成而崩○受紂名也蔡氏意似以紂爲受號然孔氏曰受紂也音相亂馬氏云受讀曰紂鄭氏云紂帝乙之子帝乙愛而欲立之號曰受徳時人轉稱爲紂則受紂皆名也音轉耳○罪人以族孔氏曰一人有罪刑及父母兄弟妻子正義曰秦政酷虐有三族之刑謂非止犯者之身乃更上及其父下及其子經言罪人以族故以三族解之父母前世也兄弟及妻當世也子孫後世也按經曰罰弗及嗣傳曰罪人不孥皆爲子耳子且弗及況父母兄弟妻乎至此曰罪人以族始不止於妻子見受濫刑之甚也孥且不可而況於族乎孔氏以父母兄弟妻子解族字此卽所謂三族也故正義又引秦三族以証之考之史秦文公二十年法初有三族罪張晏曰父母兄弟妻子如淳曰父族母族妻族如如淳之說父母兄弟妻子之外又有旁及者秦法爲又酷於紂矣實不然也刑法志曰漢除秦苛法兆民大悅然大辟尙有三族之誅文帝詔除收孥相生律曰犯法者已論而使無罪之父母妻子同產生之及收朕甚弗取景帝誅鼂錯父母妻子同產無少長皆棄市據父母妻子同產之文則三族止如張晏之說耳如淳說非也嗚呼紂變古不孥之法武王舉兵首以爲討而垂戒萬世秦踵紂法而加甚焉誹謗妖言又紂所無漢誅秦者也而不知革文帝𨿽嘗除之而新垣平爲逆復行三族之誅自此遂爲常法沿流及於後世豈不痛哉幸有武王之訓昭如也○文帝除肉刑而不果於除收孥相坐之律是不忍其小而忍其大也○正義曰必有忠艮被焚炙孕婦被刳剔者不知其爲誰按皇甫謐謂紂剖比干妻視其胎殆傅防也○朱子曰文武無伐紂之心而天與之人歸之其勢必誅紂而後已故有肅將天威大勲未集之語但紂罪未盈天命未絕故文王猶得以三分之二而服事紂若使文王未崩十二三年紂惡不悛天命已絕則孟津之事文王亦豈得而辭哉以此見文武之心未嘗不同視天與人而已

肆予小子以爾友邦冢君觀政於商至防懲其侮肆故也悛攺也言故我小子以爾諸侯之向背觀政之失得於商惟受縱惡無攺心平居無故廢天地百神宗廟之祀黍稷曰粢在器曰盛盡於凶盜爲所攘竊受之慢神如此乃謂我有民人我有天命無懲創其罪侮之意○朱子曰伊川謂無觀兵之事非深見文武之心不能及此非爲存名教而發也若有心要存名教而於事實有所攺易則天子之錄泰誓其不存名教甚矣近世有存名教之說大害事將聖人心迹都做兩截看了殊不知聖人所行便是名教若所行如此而所教如彼則非所以爲聖人矣【無觀兵之事說見首條】天佑下民作之君作之師至予曷敢有越厥志孔氏曰言天佑助下民爲立君以治之爲立師以教之當能助天寵安天下○正義曰上數紂之罪此言伐紂之意眾民不能自治立君以治之治民之謂君教民之謂師師謂君與民爲師非別置師也○朱子曰天只生得你付得這道理與你做與不做卻在你所以爲之立君師旣撫養之又教導之使無一夫不遂其性如堯舜之時眞个是寵綏四方只是世間不好底人不定疊底事才遇堯舜都安帖平定了所以謂之克相上帝蓋助上帝之所不及也自秦漢以來講學不明世之人君固有因其才智做得功業然無人知得明徳新民之事君道間有得其一二而師之道則絕無矣○按有罪無罪予曷敢有越厥志意謂今紂無道使四方不安不可不討夫有罪當討無罪當赦天實監之予何敢有過用其心乎言一聽於天而已○上文數紂之罪卽先以天地生聖人作民父母此下言己之事則首以天佑下民作之君師父母君師四字是此篇之要領也夫民生於三君也師也父母也而君實有師道焉有父母之道焉君而不能父母乎民師乎民非君也非天立君之意也紂無父母斯民之道不可不討己任君師寵綏之責不敢不討三千一心徳義與力在我有必克之勢天之所從者民予之所順者天爾邦君將士之所當贊者不可失之時一篇之防不過如此

同力度徳至惟一心又言伐商之必克度量也凡勝負之理力鈞則度徳徳優者勝徳鈞則度義義直者勝此二語意古者兵志之辭度徳者其君孰賢其國孰治法令孰行度義者兵孰有名仗義孰正執言孰直受有臣億萬惟億萬心是眾叛親離寡助之至力且不同況徳義乎若武王之徳則仰之若父母者也武王之義則望之若時雨者也三千一心所謂仁不可爲眾也○十萬曰億【蔡氏十作百誤】○一心則三千可當億萬所謂和無寡也商罪貫盈天命誅之予弗順天厥罪惟鈞貫盈孔氏曰惡貫已滿正義曰紂之爲惡如物在繩索之貫其惡貫已滿天命我誅之今我不誅紂則是逆天之命是我與紂同罪矣○按宣六年左傳晉侯欲伐赤狄中行桓子曰使疾其民以盈其貫將可殪也可以證此二孔說是蔡氏云貫通盈滿也訓貫字非

予小子夙夜祗懼至底天之罰祭社曰宜冢土大社也底致也王制雲天子將出類乎上帝宜乎社造乎禰受命文考卽造乎禰也王制以神尊卑爲次此先言受命文考者以天本命文考肅將天威武王卒其伐功故受命文王之廟而後告於皇天后土○按不徒曰格於文考而曰受命於文考疑卜於文考之廟以請其可否故謂之受命觀朕夢協朕卜之言則知必嘗卜矣○天子祭天地諸侯不得與也此云類於上帝則是出師之時卽以天子之禮行矣而儒者猶謂稱王爲追書是嫌聖人之事而文之也

天矜於民民之所欲天必從之爾尙弼於一人永淸四海時哉弗可失矜憫也林氏曰天之立君專以爲民故武王於一篇之中三致意焉首言元後作民父母以見紂之不能爲民父母也次言作之君師以見己之當任君師之責也孟子曰一人衡行於天下武王恥之眞知武王之心哉末言民之欲天必從之以見民欲亡紂而伐之必克也去一紂則惡本除故永淸四海孔氏曰天人合同之時不可違失○按時哉不可失後世襲用其言而不識其義將流於利害之私夫聖人之所謂時者義理之所當然而已上順天理下合人心故曰天人合應所以欲其不失者畏違乎理也不知其他也違理是違天也知予畏上帝之心則知時哉不可失之心矣

泰誓中

惟戊午王次於河朔羣後以師畢防王乃徇師而誓正義曰次是止舎之名直取止舎之義非春秋三日之例也【莊三年左傳例云凡師一宿爲舎再宿爲信過信爲次】商郊去河四百餘里戊午渡河甲子殺紂相去才六日耳是戊午濟訖而誓誓訖而行不容三日止於河旁也○林氏曰漢律曆志曰周師初發以殷之十一月戊子後三日得周正月辛卯朔至戊午渡孟津孟津去周九百里師行日三十里凡三十一日渡河三日三誓師上篇不言曰以中篇考當是丁巳日在河南將渡孟津時誓而後渡河也中篇是戊午日旣渡而次河北所誓下篇戊午明日趨商都誓而後行也三令五申謹之至也

曰嗚呼西土有眾咸聽朕言○蔡氏曰周都丰鎬其地在西從徵者皆西方諸侯故曰西土有眾

我聞吉人爲善惟日不足至穢徳彰聞吉人一心在善終日爲之猶若不足凶人一心在惡亦終日爲之猶若不足善惡各無怠時所以吉凶不可相易使善有時而怠則將入於惡矣使惡有時而怠則將攺而入於善矣○小人好忿天性之常紂旣昏迷朝無綱紀姦宄之人脇假在上之權以殺人者有之○朋私黨也權威勢也立朋以相仇脇權以相滅聖言𨿽簡而於後世之情狀無不包也○臣下化之化其淫酗故庶羣自酒腥聞於上化其肆虐故朋家作仇脇權相滅

惟天惠民至戎商必克浮過也去國爲防元良微子也諫輔比干也孔氏曰言我夢與卜俱合於美善是以兵討紂必克之占○正義曰夢者事之祥人之精爽先見者也吉凶或有其驗聖王采而用之卜伐紂得吉又得吉夢故云襲於休祥記稱卜筮不相襲襲者重合之義訓戎爲兵夢卜協吉是兵克之占○按言湯言桀此篇之肯綮蓋弔伐之公勝克之決一觀之昔而可知○受罪浮於桀己事光於湯正血脈照應處

受有億兆夷人至不如仁人孔氏曰平人凡人也○正義曰言智慮等耳服防杜預以夷人爲夷狄之人則受率其旅若林曾無華人乎○治亂曰亂亂臣十人論語引之而孔子論之有婦人焉先儒鄭等皆以十人爲周公太公召公畢公榮公太顚閎天散宜生南官括其一文母劉原父以爲子無臣母之義蓋邑姜也○決之天意君莫大於奉天而受之罪浮於桀決之人事國莫大於有人而受之眾不可以當徳親不可以敵賢天視自我民視至今朕必往惟天惠民三節以天意人事知紂之必克此節以人心天命斷己之必往必克必往相關○天矜於民以天之心言天視天聽以天之用言天矜猶雲天至仁也天視天聽猶雲天至聰明也民之所欲天必從之見天無心而以民之心爲心自我民視聽見天無爲而以民之神爲用天之從人予之從天不可後也故時哉不可失百姓之過我皇天將罪我不可疑也故今朕必往○過如漢書所謂責過然以論語考之恐只如萬方有罪之意

我武惟至於湯有光發也侵罙入也取彼凶殘取字重看孟子曰救民於水火之中取其殘而已矣徐洪客言直指江都取獨夫卽此意朱子曰言威武奮侵彼紂之疆界取其殘賊而殺伐之功用以張大比於湯之伐桀又有光焉正義曰湯惟放逐我能擒取是比於湯又益有光明又曰取得紂則功多於湯○或曰如此則武王之伐紂志於殺乎曰武王不云乎商罪貫盈天命誅之𨿽成湯之於桀也亦曰有夏多罪天命殛之曰殛曰誅正其天討湯武豈敢私哉顧桀聞湯師之來不拒而奔逺竄南服駾喙一邑復何能爲故湯兵不窮其所至因而放焉義之盡仁之至也若紂則否聞武王之來方率其如林之旅迎戰於牧野其心不但已也勝則謂己有天命而益逞其凶不勝猶將挾其徒黨適所與國爲害未已故武王誓師猶有勝負之懼有除惡務本之言特曰取彼凶殘蓋有欲遂其失前禽之義而不可得者此湯武處桀處紂之不同也曰然則史記言斬以黃鉞縣其頭大白之旗先儒何以復非之曰紂旣焚死復戮之則太甚矣非聖人之心也○金氏曰於湯有光謂弔民伐罪止商之亂亦湯之心乃所以爲湯之光也武王伐其子孫而謂於湯有光前後聖人公天下爲心於此可見按謂止商之亂亦湯之心最爲得之昭烈謂武侯曰嗣子如不可輔君其自取其勤勞一世蓋不爲一已計豈爲子孫計哉可以知湯之心矣

朂哉夫子罔或無畏至惟克永世金氏曰前言必克之理又恐將士以忽心視之故曰罔或無畏寧執非敵謂寧持我非彼敵之心○董氏鼎曰朂哉數語固不以至仁伐不仁而萌幸勝輕敵之心亦不以羣臣同心同徳而忘一徳一心之戒聖人之重民命臨事而懼也如此○按大明之詩眾心恐武王以眾寡之不敵而有所疑也則勉之曰上帝臨汝無貳爾心此篇武王恐眾心以戎商之必克而有所忽也則勉之曰乃一徳一心立定厥功惟克永世○林氏曰考之孟子疑此二篇必有所增損潤色其字大抵皆同其意防則有不同者蓋康誥伏生所傳泰誓孔璧續出孔氏爲古定其間必有不能曉而以意增損者今康誥泰誓與孟子不同者以此

泰誓下

時厥明王乃大巡六師明誓眾士孔氏曰是其戊午明日眾士百夫長以上

王曰嗚呼我西土君子天有顯道至恭行天罰君子稱將士也越王句踐伐吳以其私卒君子六千人爲中軍是士卒亦可稱君子也天有顯道指其昭然之體厥類惟彰言其釐然之用有物有則釐然而不可紊是之曰類此理呈露流行於日用之間如日星之示人豈有難知者哉紂亦非不知但狎侮之耳五常卽道之顯而類之彰者也紂狎侮弗信荒怠弗敬所以行於君臣父子兄弟夫婦之間者無復知有天理之可畏○斮斫也孔氏曰冬月見朝涉水者謂其脛耐寒斫而視之史記曰比干彊諫紂怒曰吾聞聖人心有七竅遂剖比干觀其心○痡病也四海言所及逺姦回回邪也囚奴正士箕子也○正義曰不修謂不掃治也言不修則不祀可知○祝斷也斷絕其命下是防亡之誅祝之訓斷乃斷絕之斷音與短同非斷決之斷音與煆同也蔡傳云斷然降是防亡則是訓爲斷決之斷爲煆音矣○膏銅柱下加炭令有罪者行輒墮炭中妲己乃笑此肆虐之事非奇技淫巧之事傳引此以例之耳

古人有言曰撫我則後至不迪有顯戮眞氏曰撫則後虐則讐武王舉古人之言以明民之常情如此若君民之分豈以虐我而遂讐之哉然君民之分不可恃而民之常情不可不察○獨夫孟子曰殘賊之人謂之一夫言人心皆去其勢位不復能系屬於天下直一夫耳洪惟作威言虐甚見其不君也讐謂之世者孤人之子寡人之妻獨人父母讐不一身而已也○樹徳務滋言培其本又擁護之令其蕃殖也除惡務本言當絕其本根除惡不除本如惡艸遺種少焉復生矣言紂爲惡本當殄殱之○迪蹈也殺敵爲果致果爲毅登成也成汝君之功○金氏曰紂之惡固毒痡四海然自其忌惡文王則所以施於周人者獨虐此篇專誓周師故曰殄殱乃讎其怨深曰登乃辟其分尊曰有顯戮其辭嚴與上中二誓不同

嗚呼惟我文考若日月之照臨至惟予小子無艮上三節詳商受之惡爲天人之所去見亡商之有由此節述文王之徳爲天人之所歸見造周之有本若日月之照臨就徳之發用上說光字廣而淺顯字狹而深皆於及人上見之四方非文考所統之地謂之光者徳之旁及所謂厥邦時敍也西土乃文考所興之地謂之顯者徳之深入所謂西土怙冒也○文王之徳宜受多方而大勲未集今日之事所以承文考之徳克則借文考之詒不克則予小子無良之咎○前篇末舉湯此篇末舉文考蓋以萬古大義則武王於湯任再起之責者也以一家世徳則武王於文王任成終之責者也逺則欲無愧於湯近則欲無忝於文考武王所以臨事而懼也○天有顯道厥類惟彰而紂以狎侮荒怠而失之文王之徳所以光於四方顯於西土者無他亦曰敬而已爲人君止於仁爲人臣止於敬爲人子止於孝爲人父止於慈敬徳之實也治成於國中而化行於南國由西土而四方敬徳之效也紂惟狎侮荒怠故爲君則作威殺戮放黜師保囚奴正士而君臣之義絕爲人嗣子則昏棄厥肆祀弗答昏棄厥遺王父母弟弗迪而孝友之恩亡以刑家則惟婦言是用作奇技淫巧以恱婦人而夫婦之道乖蓋一念之敬肆旣殊而聖狂理亂遂相懸絕可不戒哉

牧誓

時甲子昧爽至逖矣西土之人甲子二月四日也昧爽甲旦也朝卽昧爽時也武成言癸亥陳【去聲】於商郊蓋癸亥夜陳甲子朝至而誓焉鉞以黃金飾斧殺戮用右手左杖者示不用特以爲儀耳旄旄牛尾軍中指麾用之白取見逺也曰武王之言也逖逺也以其行役之逺而慰勞之

王曰嗟我友邦冢君至予其誓孔氏曰治事三卿司徒主民司馬主兵司空主土指誓戰者○正義曰孔以於時已稱王而有六師今呼治事惟三卿者司徒主民治徒庶之政令司馬主兵治軍旅之誓戒司空主土治壘壁以營軍是指誓戰者故不及太宰太宗司防也其時六卿具否不可知此禦事指三卿不通於亞旅以下○金氏曰亞次旅眾也亞者卿之貳大夫是也旅卿之屬士是也師氏以兵守王門王舉則從者也千夫長統千人之帥也百夫長一卒之正也庸濮在江漢之南左傳所謂庸與百濮伐楚者也羌西羌蜀髳微皆巴蜀之國盧亦在江漢之間左傳所謂盧戎也彭今彭州或云今上庸蔡氏曰八國近周素所服役○戈柲六尺有六寸防長丈有六尺矛長二丈三者長短異而形制同幹楯所以扞敵言比則並列而宻布也○正義曰戈短人執以舉之故言稱楯則並以扞敵故言比矛長立之於地故言立

王曰古人有言曰牝雞無晨至以姦宄於商邑索盡也言牝雞無晨鳴之道諭婦人知外事婦妲己也列女傳云紂好酒淫樂不離妲己妲己所舉者貴之所憎者誅之王父母弟注疏以王父爲祖之昆弟今按文勢蓋謂王父弟與母弟耳王父弟卽從兄弟也紂以昏亂棄其所當陳之祭祀而不報棄先君之遺而不接之以道廢宗廟之禮無宗族之義乃惟四方多罪逋逃之人是崇長是信使是以爲大夫卿士使之爲暴爲姦於都邑之中也崇尊之也長居人之上也信任而使令之是皆左右便辟用事者又甚則使之有位而居大夫卿士之任○孫氏曰泰誓言紂之惡終於悅婦人牧誓言紂之惡始於用婦言豈非紂之終始出於此乎○按經文惟婦言是用下連用兩昏棄字顯是紂之病根蔡傳體貼甚醒

今予發惟恭行天之罰至其於爾躬有戮步進趨也齊整也戰法布陳然後相向故設其就敵之限不過六步七步乃止而齊此坐作進退之法也伐擊刺也少則四五多則六七而齊此攻殺擊刺之法也桓桓威武貌貔執夷也虎屬羆如熊黃白文欲將士如四獸之猛於商郊迓迎也能奔來降者勿迎擊之以勞役我西土之人此勉其武勇而戒其殺降也○此篇與甘誓備見古人用兵之節制陳法戰法數言而盡其曲折明如畫圗眞聖經之筆也大司馬之法伍兩卒旅各有其長使止齊之者使其部伍之長各自止其止各自齊其齊故當戰時井然有序不失紀律三軍如一人也深玩不愆於六步七步四伐五伐六伐七伐乃止齊焉數語分明動中有靜故曰戰如守行如戰手法足法瞬息相顧此所以爲節制之妙也如是之兵𨿽猝然衝之豈可得而亂哉六步七步不知此車法邪步法邪蓋古者步卒夾車而行動止相爲用車不妄馳步不妄動步法卽車法也至春秋時古法已亂如所謂輿曳柴而馳與視其轍亂望其旂靡之類則古法之亂不在毀車崇卒之後矣古之節制能爲不敗之師則豈有大崩之戰至七國時史家每書某戰斬首防萬則又春秋時所無也�王氏曰功多厚賞前誓已言此不再言而獨言有戮者軍事以嚴終亦威克厥愛之意

武成【附月日譜見文公大全集】

一月【以孔注推當是辛卯朔】壬辰旁死魄【孔注云二日】○越翼日癸巳王朝步自周【三日】○戊午師渡孟津【二十八日】

二月【若前月小盡卽是庚甲朔大盡卽是辛酉】癸亥陳於商郊【庚申朔卽是四日辛酉朔卽是三日】○甲子勝商殺紂【或五日或四日漢志云旣死霸越五日甲子卽是六日或七日日辰不相應】

閏月【李校書說是歲閏二月蓋以一月壬辰旁死魄推之若不置閏卽下文四月無丁未庚戌矣其說是也○若前兩月俱小則此月己丑朔一大一小則庚寅朔俱大則辛夘朔】

三月【若前二月俱小則戊午朔一大二小則己未朔二大一小則庚申朔俱大則辛酉朔然閏月小大計必無辛酉也】

四月【若前四月俱小則丁亥朔一大三小則戊子朔二大二小則己丑朔一小二大則庚寅朔】王來自商【一日】○旣生魄諸侯受命於周【十六日或壬寅或癸夘或甲辰或乙巳經文在庚戌後漢志在丁未前恐經誤】○丁未祀於周廟【或十九日或二十日或二十一日或○二十二日】庚戌柴望大告武成【或二十二日或二十三日或二十四日或二十五日】

孔氏曰文王受命有此武功成於克商按前四篇自未渡河至陳於牧野記其誓辭此篇則自往伐至天下大定記其前後事辭也取篇中武成字以名篇

惟一月壬辰旁死魄越翼日癸巳王朝步自周於徵伐商正義曰此月辛夘朔朔是死魄故月二日近死魄朔後明生而魄死望後明死而魄生律曆志云死魄朔也生魄望也顧命惟四月哉生魄傳云始生魄月十六日也月十六日爲始生魄是一日爲始死魄二日近死魄也旁死魄無事而記之者與下日爲發端猶今之將言日必先言朔也○明日曰翌日輦行曰步凡云朝步皆輦行也後世稱輦車曰步輦謂人荷而行不駕馬也周鎬京武王所都也於往也○孔氏曰此本說始伐紂時底商之罪告於皇天后土所過名山大川曰惟有道曽孫周王發將有大正於商今商王受無道暴殄天物害虐烝民爲天下逋逃主萃淵藪予小子旣獲仁人敢只承上帝以遏亂略華夏蠻貊防不率俾惟爾有神尙克相予以濟兆民無作神羞孔氏曰致商之罪告天地山川之神后土社也【蔡傳謂勾龍爲后土按勾龍人鬼古者祭社以勾龍配非勾龍卽社也】名山華嶽大川河大正以兵徵之也暴殄天物言逆天也逆天害民所以爲無道逋亡也天下罪人逃亡者紂爲魁主○微子言民竊攘神只之犧牷牲而泰誓言夷居弗事上帝神祗犧牲粢盛旣於凶盜微子言凡有辜罪乃防恆獲而武成言爲天下逋逃主可互相明○杜預曰萃集也天下逋逃悉以紂爲淵藪集而歸之按杜解此三字佳宜入傳○孔氏曰仁人謂太公周召之徒略路也言誅紂敬承天意以絕亂路按蔡解略爲謀○正義曰將伐紂告天乃發故文在所過之上自周適商路過河華故知名山華嶽大川河也山川大乃有名名大互言之爾自稱有道者聖人至公爲民除害以紂無道對言已有道所以告神求助不得飾以謙辭也稱曽孫者曲禮說諸侯自稱之辭云臨祭祀內事曰孝子某侯某外事曰曽孫某侯某甫田詩曰曾孫不怒左哀二年蒯瞶臨戰禱神亦稱曽孫今蔡傳謂有道指其父祖而言並存之○聲名文物曰華說文夏中國之人也又大也四時之夏亦取大義

旣戊午師逾孟津至大賚於四海而萬姓悅服項氏曰自周至洛九百里凡三十日而後至人力不勞兵勢不急紂恃其兵力與大河之固安坐而未出也旣戊午渡河三誓師明日復誓遂行自孟津至朝歌四百餘里凡五日而至○孔氏曰待天休命謂夜雨止畢陳正義曰周語云王以二月癸亥夜陳未畢而雨是雨止畢陳也蔡氏元度曰詩云肆伐大商會朝淸明蓋謂雨止淸明也按孔傳有所本而蔡元度證以詩語尢明但訂傳不用曰休命勝商之命也今並存之○商人離心離徳久矣特刼於紂威耳先驅蓋商之平民陳后乃紂黨至是易向反攻血流漂杵後者爲前徒所殺也周師弗迓克奔則固未嘗血刃也杵孔氏曰舂杵或作鹵楯也戎衣甲冑之屬一者不再之辭○反商政謂盡除其苛虐紊亂之事舊者商先王之舊服封益其土也商容商賢人過其閭而式之鉅橋鹿臺紂私積處散發以賑貧民大賚於四海謂施恩惠非一事論語曰周有大賚善人是富

厥四月哉生明王來自商至示天下弗服孔氏曰始生明月三日與死魄互言○正義曰生明死魄俱是月初互言之○朱子曰哉生明旁死魄皆謂月二三日月初生明時也凡言旣生魄卽謂月十六日月始闕時也魄者月之有體而無光處也○蔡氏曰丰文王舊都在鄠靈臺灃水之上周先王廟在焉○樂記云武王克殷濟河而西馬散之華山之陽而弗復乘牛放之桃林之野【今自陜州靈寶縣西至潼闗皆桃林塞】而弗復服車甲釁【許刃反】而藏之府庫倒載干戈【凡兵出則刃向前入則刃向後今還而刃向後】包以虎皮天下知武王之不復用兵也

旣生魄庶邦冢君曁百工受命於周孔氏曰魄生明死十五日之後○正義曰月以望虧望是月半望在十六日爲多通率在十六日者四分之三其一在十五日耳此言旣生魄魄生明死十五日之後也○此時天下始一四方諸侯及百官皆來朝受命

按此文漢志在丁未前則經之錯簡明甚

丁未祀於周廟邦甸侯衞駿奔走執豆籩越三日庚戌柴望大告武成孔氏曰先祖後郊自近始

王若曰嗚呼羣後惟先王建邦啟土至予小子其承厥志此以下武王告諸侯之辭也諸侯百工初受周命武王誕誥告之如湯誥之意然其文亦不全矣尊祖故稱先王后稷教民稼穡有功生人始封於邰故曰建邦啟土公劉后稷之曾孫能修后稷之業百姓懷之事見豳風七月及大雅篤公劉之詩古公亶父追稱太王避狄去邠居岐邠人從之者如歸市事見緜之詩詩曰居岐之陽實始翦商太王𨿽未始有翦商之志而王業之成實基於此王季能勤以繼其業至於文王克成厥功大受天命以撫方夏大邦畏其威而不敢肆小邦懷其徳而得自立所謂三分天下有其二也○陳氏曰大邦以力自彊遇文王而力無所施故以文王爲可畏而有以畏其力小邦以徳望人遇文王而獲適所願故以文王爲可懷而有以懷其徳文王初無心於徳力之辧也○所謂天命者亦卜之人心而已或曰紂十三祀賜西伯弓矢鈇鉞使専徵伐此文王受命之實也天也非人之所能爲也先儒不識天道乃以攺元稱王爲受命陋之甚也文王得専徵伐之柄九年而薨故曰大統未集旣曰未集安有攺元稱王之事安天下者文王之志武王承之孟子曰一人衡行於天下武王恥之

恭天成命至用附我大邑周成命只武王當日紂惡旣稔天命已絕便是不帶文王說孟子曰其君子實黃於篚以迎其君子其小人簞食壺漿以迎其小人救民於水火之中取其殘而已矣昭我周王蓋執篚者之致辭辭曰明我周王之救民於水火也孔氏曰天之美應震動民心故用依附我

按此篇多錯簡幸日之甲乙可考語脈可尋惟其闕文則不可知矣此節之後語意未終蓋武王新受命與諸侯正始當有交相儆戒之辭略如湯誥之意不應止自序其功而已也

列爵惟五至垂拱而天下治列爵惟五公侯伯子男也分土惟三孟子曰天子之制地方千里公侯方百里伯七十里子男五十里孟子之言武王之制也漢書地理誌亦云周爵五等其土三等說與孟子同乃若周禮王制之不同則程子所謂傳防難盡信者也爵土傳世以待功徳官職任事以待賢能五教說見虞書民無教𨿽有粟可得而食諸食者民之天而防祭皆民徳所闗聖人重之夫列爵分土建官位事所以爲民而其所重者在此可以知先王之政矣惇信明義崇徳報功皆王者所以勵世之道與任賢使能五教三事之意相維而不可失者垂拱而天下治言武王所修皆是所任得人恭已於上而天下自治矣○封建之來久矣其上世皆有功徳於民子孫世其土地聖人因而爲之制列爵有等分土有限而不可逾而又使之建官必以賢位事必以能所謂建邦設都樹以君公承以大夫師長者也其維持之意深矣自王綱解紐諸侯兼並土地逾制而大夫世官於是爭亂相尋至於戰國而其禍極矣此非封建之乃王制不行之咎也○建官惟賢位事惟能上自王朝外則州牧侯伯下至侯國之卿大夫士皆官也非賢能不任則安有敗事位事就在建官中使能治賦者治賦能治財者治財能治禮樂者治禮樂有此官則有此事未有無事之官賢者之中因能而任故曰位事惟能非謂官事不相通而賢能爲二途也○民功曰庸五教修而三事舉可謂庸矣意者三代課吏之條目與○防愼終祭報本古人以爲重事世之衰也乃有忽略於防祭而背死忘生者多故曾子嘆之曰愼終追逺民徳歸厚矣而孟子則以使民養生防死無憾爲王道之始曾子之言爲上者自知所重感化之本也孟子之言爲上者重民之所重處置之道也○信者人之所難守而易渝故曰惇義者人之所難明而易昧故曰明惇之自上使天下之不薄明之自上使天下之不昧信立於天下則無相欺相背義晣於天下則無苟得苟免故無不勵之俗○官賞所以勸善也崇徳報功則無不勸之善○呂氏曰武王至此夫何爲哉無爲而天下自治以見武王能還唐虞風俗於千載之下武成與堯舜气象不同矣終篇一語堯舜無爲之治乃恍然若存焉

此篇事多而辭少體獨異於諸篇

洪範

漢志曰禹治洪水錫洛書法而陳之洪範是也史記武王克殷訪問箕子以天道箕子以洪範陳之○問洪範諸事朱子曰此是个大綱目天下之事其大者大槪備於此矣問皇極曰此是人君爲治之心法如周官一書只是个八政而已按人心惟危四語聖學傳心之妙而未及政事之詳水火金木土谷惟修數語善政養民之要而未及心源事目之備洪範一篇性命政事大綱細目兼該全備信乎唐虞以來授受之微言也以丹書四言武王齋戒而受之則其受此於箕子也可知嗚呼後之人其可以易而讀之哉

惟十有三祀王訪於箕子十三祀卽克殷之年曰祀者箕子之辭也箕子嘗言我罔爲臣僕蓋箕子不可臣武王亦遂其志而不臣也訪就而問之也箕國名子爵也○蘇氏曰箕子之不臣周也而曷爲爲武王陳洪範也天以是道畀之禹傳至於我不可使自我而無傳以武王而不傳則無可傳者矣爲箕子之道者傳道則可仕則不可

王乃言曰嗚呼箕子惟天陰隲下民相協厥居我不知其彛倫攸敍孔氏曰隲定也天不言而黙定下民助合其居便有常生之道我不知其常道倫理所以次敍問何由○正義曰言民是上天所生形神天之所授故天不言而黙定下民羣生受气流形各有性靈下民不知其然是天黙定之也相助也協合也助合其居者言民有其心言行是非得失衣食之用動止之宜無不稟諸上天各有常理合道則安失道則危是助合其居使有常生之道九疇施之於民皆是天助之事也○許氏曰王問天陰定下民而輔合其居止民之彛倫自然有敍其所以然如何蓋極本窮源之問也意武王惟知箕子之有道未必豫知箕子有洪範之傳也○按陰隲者生人生物皆天地之動機一動一靜皆不外乎气機當五性感動之時而仁義中正之理隱然有不可移易者存焉若天有以定之也有定之中事事物物莫不各有當止之所得其所則安失其所則悖卽董子所謂人受命於天固超然異於羣生入有父子兄弟之親出有君臣上下之誼防聚相遇則有耆老長幼之施粲然有文以相接驩然有恩以相愛此人之所以貴也生五穀以食之桑麻以衣之六畜以養之服牛乘馬圈豹檻虎是其得天之靈貴於物也此等與生俱生不可判離故曰保合人事之當然卽天理之自然故謂天之輔相而保合之也夫陰隲相協是常倫有自然之敍自羲農以來所以民彛物則各得其正秩然得其敍於天下者必有其道而非我所知願子爲我陳之焉○程子曰聖人能使天下順治非能爲物作則也惟止之各於其所而已止之各於其所聖人所以敍彛倫也洪範九疇聖人使天下順治之道也非能爲物作則惟止之各於其所順乎陰隲相協之妙而已陰隲相協彛倫天敍也洪範九疇彛倫攸敍也自五行至五福六極天人相因天下事大綱出不得此九者世間只順了个陰隲相協之妙便常倫常敍自古聖人只理防得此而已矣○訪問箕子以天道彛倫之敍卽天道也○天之於民也無物不體故道之在人也無往非天○敬用農用之類凡君之所有事者一天而已○常說以九疇與彛倫爲一物非也九疇乃人君治天下之大法所以敍彛倫者也彛倫乃生民所具之常理乃九疇之所敍者也故蔡傳云彛倫之敍卽九疇之所敍者也下文箕子之答若何而彛倫攸斁若何而彛倫攸敍三攸字正相喚應武王以不知起問而箕子以洪範九疇之得失爲斁敍之由則其意防可見矣

箕子乃言曰我聞在昔鯀陻洪水至天乃錫禹洪範九疇彛倫攸敍孔氏曰陻塞汩亂也治水失道亂陳其五行畀與斁敗也天動怒鯀不與大法九疇疇類也故常道所以敗放鯀至死不赦嗣繼也廢父興子堯舜之道天與禹洛出書神負文而出列於背有數至於九禹遂因而第之以成九類常道所以次敍○水者五行之先五行者萬事之本鯀逆水性而五行汩陳五行汩陳而九疇不畀蓋此理旣昧如萬事何攸斁者自鯀言之非自時言之○大禹謨帝美禹治水之功云地平天成傳雲水土治曰平五行敍曰成水旣治五行敍是治水失道爲亂五行也九類漢書謂之九章九類是天之常道旣不得故常道所以敗也以鯀禹俱是治水父不得而子得之所以彰禹之聖當於天心易系辭云河出圖洛出書聖人則之知天錫禹者卽是洛書也禹旣第之當有成法可傳應人盡知之而武王獨問箕子者五行志云聖人行其道而寶其眞降及於殷箕子在父師之位而典之周克殷以箕子歸武王親虛已而問焉言箕子典其事故武王特問之或當然也

初一曰五行至威用六極朱子曰初一次二此讀也全讀是以一二爲次第不見洛書本文又不見聖人法象之義故後人至以此章總爲洛書本文皆爲句讀不明也○又曰五气運行而人稟之以成形於是有五事故次二曰敬用五事者人所有事也凡用皆主人君而言○又曰洛書者大禹治水之時神負文而列於背禹則之而爲疇也洛書本無文字但有奇耦之數自一至九其數如此禹敍而次第之以其一居初而爲五行以其二居次而爲五事三之爲八政四之爲五紀五之爲皇極六之爲三徳七之爲稽疑八之爲庶徴皆然九居末而爲五福六極自一至九洛書之本數初次者禹次第之文五行以下卽禹法則之事大抵九疇之序順而言之則五行爲始故五行不言用不言用者乃眾用之所自出錯而言之則皇極爲統故皇極不言數不言數者乃眾數之所由該○按圖書皆以五居中而一居下一防在下者卽五中之一防也萬物發用在中而根荄在下故九疇皇極居中而五行居一皇極統八疇發用在中之義也五行諸事之本根荄在下之義也前四疇皇極之所以建故配水火木金之生數後四疇皇極之所以行故配水火木金之成藪九疇之所取於洛書者不過如此謂九疇無預於洛書固不可謂五事必取象於二八政必取象於三五紀必取象於四以至六七八九謂皆有其義欲逐爲之說則膠矣○朱子曰洛書九數而五居中洪範九疇而皇極居五順五行敬五事以修其身厚八政協五紀而齊其政皇極之所以立也皇極建則乂之以三徳而威福玉食出於上否則移於下矣皇極建則明之以稽疑而筮臣民從之而吉否則逆之而凶矣皇極建則肅乂哲謀聖而卿士師尹舉其職庶民遂其生五气順而四時和否則人事不修天道易常矣皇極建則斂五福以錫民爲富壽康寧攸好徳考終命否則斂六極以厲民矣序其目於皇極之先者皆皇極之本也序其目於皇極之後者皆皇極之驗也○愚按敬用協建乂明念向威各以一字該一疇之義下文不過序其目而演之要無出此九字之中矣敬者一心之主宰敬則五事皆得不敬則五事皆失敬之用非在外也得其恭從明聰睿之則而已八政者所以厚民也爲之食以養生貨以利用爲之祭報爲之居處爲之教導爲之交好所以厚之也至於斬伐劓刵陳於原野肆之市朝亦無非所以厚之也期於胥匡以生而已矣○舜命九官卽八政之事堯命羲和卽五紀之事四時定歲功成允釐百工庶績咸熙五紀之系乎政事也大矣五紀不列於八政而別爲一疇者以其爲政之綱也天時人事之所因堯先天時故命羲和在九官之先此先人事故八政在五紀之先○八政與三徳通五紀與庶徴通八政乂之經而三徳者因時之權也五紀歷法庶徴災祥五紀主常庶徴主變生數主常故八政五紀在前成數主變故三徳庶徴在後○治歷明時隨時占候期於協而已矣○皇極自漢以來不得其訓至朱子而其訓始明其義大明詳本疇○有所疑而不明故稽而明之事之明者無待於稽事之疑者聖人亦不能不取決於神○人之於天其精气相感捷於影響況人主爲天地之心一念之善喜見於天而和气應之一念之惡讁見於天而沴气應之故欲觀己之善惡當觀天之所以爲應者以驗之驗之爲言如孝子之事親日候其顏色以爲憂喜此人主事天之誠也○問五福六極朱子曰民之五福人君當向之民之六極人君當畏之○正義曰福者人之所慕皆向望之極者人之所惡皆畏懼之顧氏云前八事俱得五福歸之前八事俱失六極臻之故福極處末○孔氏曰此以上禹所第敍五行以下箕子所陳

一五行至稼穡作甘一五行以下一二等字漢石經無之○朱子曰一五行者次第之辭與前章異後放此○正義曰易系辭曰天一地二天三地四天五地六天七地八天九地十此卽是五行生成之數天一生水地二生火天三生木地四生金天五生土此其生數也如此則陽無匹陰無偶故地六成水天七成火地八成木天九成金地十成土於是陰陽各有匹偶而物得成焉故謂之成數也又萬物之本有生於無著生於微及其成形亦以微著爲漸五行先後亦以微著爲次五行之體水防微爲一火漸著爲二木形實爲三金體固爲四土質大爲五大劉與顧氏皆以爲水火木金得土數而成故水成數六火成數七木成數八金成數九土成數十義亦然也水純陰故潤下趨陰火純陽故炎上趨陽木金陰陽相雜故可曲直攺更也稼穯共爲治田之事分爲種斂二名土上所爲故爲土性上文潤下炎上曲直從革卽是水火木金體有本性其稼穯以人事爲名非是土之本性生物是土之本性爰亦曰也變曰言爰以見此異也六府以土谷爲二由其體異故也○王氏曰五行也者成變化而行鬼神往來乎天地之間而不窮者也是故謂之行自天一至於天五五行之生數也以奇生者成而耦以耦生者成而奇其成之者皆五五者天數之中也蓋中者所以成物也○又曰水言潤則火熯土溽木敷金斂皆可知也火言炎則水冽土蒸木溫金淸皆可知也水言下火言上則木左金右土中央皆可知也推類而反之則曰後曰前曰西曰東曰北曰南皆可知也木言曲直則土圜金方火鋭水平皆可知也金言從革則木變土化水因火革皆可知也土言稼穡則水之井洫火之防冶木金之爲械器皆可知也所謂木變者何灼之而爲火爛之而爲土此之謂變所謂土化者何能熯能潤能敷能斂此之謂化所謂水因者何因甘而甘因苦而苦因蒼而蒼因白而白此之謂因所謂火革者何革生以爲熟革柔以爲剛革剛以爲柔此之謂革金亦能化而命之曰從革者何可以圜可以鋭可以曲直然非火革之則不能自化也是故命之曰從革也金陰精之純也是其所以不能自化也○朱子曰金一從一革互相變而體不變且如銀打一隻盆便是從更別要作一件家事便是革依舊只是這物事所以云體不變又曰不是從人之革是一從一革與曲直稼穡等皆成雙字○曾氏曰潤下者水也炎上者火也木金亦然惟稼穯非土也故言其於是稼穡而已○蔡氏曰鹹苦酸辛甘者五行之味也五行有聲色臭味而獨言味者以其切於民用也○按正義曰水性本甘久浸其地變而爲鹵鹵味乃鹹此說未是東坡天慶觀乳泉賦曰陰陽之相化天一爲水六者其壯而一其穉也夫物老死於坤而萌芽於復故水者物之終始也意水之在人也如山川之出云艸木之含滋漠然無形而爲往來之气也爲气者水之生而有形者其死也死者咸而生者甘甘者能往能來而咸者一出而不復反此陰陽之理也吾何以知之蓋嘗求之於身而得其說凡水之在人者爲汗爲涕爲洟爲血爲溲爲淚爲涎爲沬此數者皆水之去人而外騖然後肇形於有物皆咸而不能返故咸者九而甘者一一者何也惟華池之眞液下湧於舌底而上流於牙頰甘而不壞白而不濁宜古之僊者以是爲金丹之祖長生不死之藥也今夫水之在天地之間者下則爲江湖井泉上則爲雨露霜雪皆同一味之甘是以變化往來有逝而無竭故海洲之泉必甘而海雲之雨不咸者如涇渭之不相亂河泲之不相涉也若夫四海之水與凡出鹽之泉皆天地之死气也故能殺而不能生能槁而不能浹也豈不然哉東坡之賦理到文雄可以知潤下作咸之理矣○五行有聲色臭味子產曰天有六气降生五味以气降生成質以味爲主故先言之發爲五色徴爲五聲杜預云辛色白酸色靑咸色黒苦色赤甘色黃白聲商靑聲角黒聲羽赤聲徴黃聲宮又月令咸之臭朽苦之臭焦酸之臭羶辛之臭腥甘之臭香聲色臭外見而味在中故以味爲主上言曰者言其本性此言作者從其發見皆自然而然非人使之也因水潤下作咸故防海爲鹽鹽成於人作咸非人也○五行一節不言理而理在其中潤下炎上等卽五行之理也在天爲五气在地爲五材在人爲魂魄五臟四肢百骸之身舉一身而言爲五事有物必有則爲五常其實一五行之理而已矣順五行之理以五事則敬以五紀則協以皇極則建以三徳則乂明於稽疑則有吉而無凶驗於庶徴則得雨暘燠寒風之時向於五福則有壽富康寧攸好徳考終命之福故五行九疇之本也五行不言用無適而非用也禹貢一篇不過水曰潤下之一語而箕子以爲彛倫之攸敍者此也禹治水而地平天成六府三事允治非彛倫攸敍之實乎二五事至睿作聖人者天地之心五行之秀气也故水火木金土之气凝而爲貌言視聽思之質有物必有則故貌曰恭言曰從視曰明聽曰聰思曰睿皆其徳之本然而恭之作肅從之作乂明之作哲聰之作謀睿之作聖亦其用之自然也恭莊敬也言順曰從視逺曰明言以道接曰聰通乎微曰睿肅威儀也乂條理也哲照了也謀足以出謀也聖無不通也聽聰則別彼是非從其是爲謀必當故聽聰則善謀也中庸曰聰明睿智又曰聰明聖智睿聖俱以思之一徳言與肅乂哲謀爲朋皆言其自然之用未言其造詣所至也○曽氏曰自外而言之則貌外於言自內而言之則聽內於視自貌言視聽而言之則思所以爲主於內故曰貌曰言曰視曰聽曰思此其序也五者思所以爲主於內而用四事於外者也至於四者則皆自爲用而不相因○敬用五事者非禮勿視非禮勿聽非禮勿言非禮勿動而思無邪是也○朱子曰洪範五事以思爲主蓋不可見而行乎四者之間然操存之漸必自其可見者而爲之按曾子告孟敬子曰動容貌斯逺暴慢矣正顏色斯近信矣出辭气斯逺鄙倍矣所謂操存之漸必自其可見者而爲之也○鄭曰木神曰仁金神曰義火神曰禮水神曰智土神曰信五行之理爲人之五性洪範不言而別言五事何也周子曰仁義禮智四者動靜言貌視聽無違之謂純仁義禮智五行之徳也言貌視聽五行之事也事無違於徳則五事卽五常矣徳不言信事不言思者欲其不違則固以思爲主而必求是四者之實矣○蘇氏曰人之生也形色具而聲气繼之形气具而視聽繼之視聽具而思生焉此五事之所以爲先後也畜爲五藏發爲五事以應五行故脾之發爲貌而主土肺之發爲言而主金肝之發爲視而主木腎之發爲聽而主水心之發爲思而主火自黃帝以來知醫者言之詳矣舎此則無以治病無以察脈而決人之死生漢儒之說以言爲金以聽爲水則可至其以貌爲木以視爲火以思爲土則不可按五事之序人肖防天地故防居其首人之能言異於萬物故言居其次自少而壯聰明日開智慮日長故視聽又次之而思終焉蘇氏蔡氏皆以發用先後爲言但嬰兒之能言有在視聽之後者矣以聲音爲言殆又不可旣生而聲音發如之何其爲從作乂邪至於配屬五行其說尢長漢儒必欲以五事之序合五行之序固有所難通而蘇氏又欲以洪範之說合醫經之說亦有所難合何也蓋不知相配之與相屬不同也洪範以相配言者也人之一身精气之合也精爲水气爲火精之凝爲貌故曰貌澤水也气之出爲言故曰言火也視者神之發而其明在外故曰視散木也聽者魄之藏而其聰在內故曰聽收金也土屬脾脾主意土無定位意不可見而行乎四者之間故曰思通土也此洪範五事配五行之序也醫經以相屬言者也木藏曰肝而發竅於目故肝病見於目水藏曰腎而發竅於耳故腎衰而重聽金藏曰肺而發竅於口故肺病見於聲耳目口道家謂之三要以其爲精气神之門戶也而其爲要之要者又有二焉心爲火藏用事於中百體之君也而其官則思思得其正則心火不炎上火不用事則土居中宮而木火金水皆稟其功故丹道以土爲媒妁而謂脾主意者此也脾爲土藏運化萬物能毋養余藏故醫家又名脾爲黃婆於五事當屬貌觀佛家言四大以毛髮爪齒皮肉筋骨髓腦垢色皆歸於地地卽土也則防當屬土矣而洪範不然者洪範與醫經不同也此醫經五臟屬五行之序也相配相屬各自爲序今作一圖自見

蘇

貌脾

土

氏

言肺

金

原

視肝

木

定

聽腎

水

思心

火

洪

貌水

素

肝木

範

言火

問

心火

相

視木

相

脾土

配

聽金

屬

肺金

思土

腎水

古今所定也各有攸當不可彊合而爲一然洪範先天之五事也其配五行則水火木金土此五行以質而語其生之序也素問後天之五事也其屬五行則木火土金水此五行以气而語其行之序也如此看不必牽合而自合也

三八政一曰食至八曰師正義曰八政於民以緩急爲次食貨祀賓師指事爲名三卿舉官爲民者三官所主事多若以一字爲名則所掌不盡故舉官名以見義○王氏曰自食貨至於賓師莫不有官以治之而獨曰司徒司空司寇者言官則以知物之有官言物則以知官之有物也○按漢書張晏注曰農食之本食爲八政首故以農爲名師古曰此說非也農厚也敬用義例皆同非田農之農也○八政曰厚生以厚生兼三事也○八政唐虞則屬之九官成周則謂之六典而在禹則謂之六府三事者也治內之政六而司防防後治外之政二而師居末蓋養之居之教之而後麗於刑則刑之可以無憾邦交之禮不失諸侯逺人懷之而後張皇六師以徵不庭則武不爲黷○項氏曰司徒教之也司防刑其不服教者也內治至此畢矣服則賓之不服則師之皆外治也

四五紀一曰歲至五曰歷數正義曰五紀者五事爲天時之經紀也一曰歲從冬至以及明年冬至爲一歲所以紀四時也二曰月從朔至晦大月三十日小月二十九日所以紀一月也三曰日從夜半以至明日夜半周十二辰爲一日所以紀一日也四曰星辰星謂二十八宿昏明疊見辰謂日月別行防於宿度從子至醜爲十二辰星以紀節气早晚辰以紀日月所防處也五曰歷數算日月行道所歷計气朔早晚之數所以爲一歲之歷凡此五者皆所以紀天時故謂之五紀也五紀不言時者以歲月气節正而四時自正時隨月變非歷所推故不言時也○又曰日月行於星辰乃爲天之歷數○五紀之次歲統月月統日日月行於星辰歷數總四者故歲爲始歷爲終也○月令孟春昏參中旦尾中之類皆所以敍气節也以彼疊見之星敍此月之節气也○王氏曰歲月日星辰者經也歷數者推步歲月日星辰之數以爲歷者也歷象日月星辰敬授人時緯也○五紀曰協其要在合天而已紀與政對政以治人紀以合天治歷明時亦政之一而不列於政尊天也

五皇極至錫汝保極朱子曰皇極只是前面五行五事八政五紀是已卻都載在人君之身包括盡了五行是發源處五事是操持處八政是修人事五紀是順天道就中以五事爲主貌恭言從視明聽聰思無不睿便是建極三徳只是就這道理上權衡或放髙或下是人事盡了稽疑又以卜筮參之若能建極則推之於人使天下皆享五福驗之於天則爲休徴若是不能建極則其在人事便爲六極在天亦爲咎徴其實都在人君身上又不過敬用五事而已此卽篤恭而天下平之意以是觀之人君之所任者豈不重哉如此九疇方貫通爲一○皇極辯曰自孔氏訓皇極爲大中而諸儒皆祖其說予獨甞以經之文義語脈求之而有以知其必不然也蓋皇者君之稱也極者至極之義標準之名常在物之中央而四外望之以取正焉者也故以極爲在中之準的則可而便訓極爲中則不可若北辰之爲天極脊棟之爲屋極其義皆然而禮所謂民極詩所謂四方之極者於皇極之義爲尢近顧今之說者旣誤於此而並失於彼是以其說展轉迷謬而終不能以自明也卽如舊說姑亦無問其他但卽經文而讀皇爲大讀極爲中則夫所謂惟大作中大則受之爲何等語乎今以予說推之則人君以眇然之身履至尊之位四方輻輳面內而環觀之此天下之至中也旣居天下之至中則必有天下之純徳而後可以立至極之標準卓然有以立乎天下之至中使夫面內而環觀者莫不於是而取則焉是則所謂皇極者也由是而權之以三徳審之以卜筮驗其休咎於天考其禍福於人如挈裘領豈有一毫之不順哉此洛書之數所以𨿽始於一終於九而必以五居其中洪範之疇所以𨿽本於五行究於福極而必以皇極爲之主也○問標準之義如何曰此是聖人正身以作民之準則問何以能斂五福曰當就五行五事上推究人君修身使貌恭言從視明聽聰思睿卽身自正五者得其正則五行得其序以之稽疑則從筮從卿士從庶民從在庶徴則有休徴而無咎徴和气致祥有仁壽而無鄙夭便是五福○又曰斂福錫民聖人亦豈別有福以錫之只取則於此各正其身順理而行則爲福也○又曰人君能建其極則爲五福之所聚而又有以使民觀感而化焉則是又能布此福而與其民也○按斂時五福以理言又言福不但斂之已也必有以敷錫於民焉蓋能使民皆從化則福亦隨之若有以錫之矣又言福不但與其民也民亦答君之錫焉蓋教化旣行風俗旣定父慈子孝之俗千百年如一日是君之極還賴民以保之若亦有以錫乎君矣亦謂之錫者重其辭與錫福爲對也○以堯舜之時而有共驩苗民君𨿽建極錫福於上而彼則自棄焉吾且如彼何哉此錫汝保極所以爲君民相與之盛也○有錫則有受民之爲善卽所以受君之錫也有受則有答民保君極卽所以答君之錫也○項氏曰此六句皇極一章之綱領下分爲兩大段以演說此節之事○按念之受之是彛是訓等皆說敷錫之事防極歸極是訓是行皆說保極之事凡厥庶民無有淫朋人無有比徳惟皇作極人謂學士大夫別於民者也作極猶作則作式之作謂君與之爲準望使不差耳陳雅言鼓舞作興之說謬也

凡厥庶民有猷有爲有守至時人斯其惟皇之極此下言錫福與民之道也朱子曰言人君建此表儀又須知天下有許多名色人須逐一做道理區處之始得按此以庶民言有猷有爲有守是一項人不協於極不罹於咎是一項人而康而色曰予攸好徳是一項人三項人所謂气稟有淸濁純駁觀感有淺深遲速不可一律齊者也念之受之錫之福則隨材造就所謂逐一做道理區處者也有猷如子貢有爲如子路有守如原憲此等人可與進取故當念之念謂加意使有成就也不協於極未合於善也不罹於咎不防於惡也此中人之資可導而上下焉者此等人進之則亦足用爲善故當受之謂不拒而與其進也康安和之意不可以僞爲者色也自夫養深而見於外則有而康而色其人焉由中而發者言也自夫篤好而發於中則有予攸好徳之言焉有人如此汝則錫之福則是人斯其惟皇之極矣此福字以下文考之是指爵祿而言敷錫者福之全體以理言也錫之福者福之一端以事言也當知斂福錫福作福這防个福字都只一般蓋五福六極天之威福也爵賞刑罰君之威福也五福本天而君之爵賞亦謂之福者以其一理也天有壽夭而君能生殺短長之天有貧富貴賤而君能予奪廢置之達於上下此相協厥居在天而彛倫之攸敍所以其道在君也知此則知三徳之剛柔福極之威向皇極之敷錫只爲一事而天之未始不爲人人之未始不爲天矣

無虐防獨而畏髙明庶民有善則不可遺而防獨又庶民之至微者無虐謂有當念當受者亦念之受之爲上章結也臣有不善則不可不懲而髙明又有位之尊顯者人君或重於恩禮而難罪責之無畏謂有淫朋比徳之類則罰必行有材智施爲之長又使進其行不寛假以壞其材爲下章結也細玩皇極一疇人君於天下人材如慈父嚴師其心無所不盡也

人之有能有爲使羞其行至其作汝用咎此以有位言有能有爲必使羞其行者羞進也行實行也材智施爲得於天資涵養踐履成於學力人之常情實行易於不足有以進之則皆爲全材官使皆賢材而邦國昌○天下未嘗無材而鮮全材患在人君無以養而進之爾有以進之皆可用也人材眾多而邦國昌由於人君成就之有術人材少非天生材之少也成就之不至也○使羞其行非一端而已傳曰忠信重祿所以勸士也凡厥正人旣富方谷亦所以進其行也正人正官之人富謂祿之谷善也祿足以防其家而後可以責其善弗能使好於而家北門之詩所謂室人交徧讁我也則是人斯其辜矣謂將陷於罪戾𨿽斯人之辜亦吾待士之未至也夫爵祿以待賢者而於其所加又無往而非勸善勵行之微意則在位者孰不惟皇之極哉若實行不羞於其非好徳之人而福亦加焉則爲汝用咎而已甚言以戒其輕予也因上言旣富方谷恐因而有過寛之獘富或及於非徳則無望於方谷適爲汝用咎惡之人爾○攸好徳此兩章凡再言之誠以人君敷錫之微機不過發其攸好徳之心而已人而無攸好徳之心則𨿽欲錫之福而彼不受也故念之受之或動而啟之於先曰錫之福曰羞其行曰旣富方谷或掖而成之於後歸於成其攸好徳而已攸好徳者人之良心天之相協厥居皇之建其有極皆本於此故人君作成一世之人材在於開其攸好徳之心攸好徳之福錫而五福皆錫也此箕子引而不發之要防也○許魯齋曰傳記中人材傑然可觀以道理觀之只是偏材聖人則圓融渾全百理皆具古今人材多是血气用事故多偏聖人純是徳性用事便自能圓成不偏按臯陶言九徳正所謂徳性用事圎成不偏者也故不言猷爲與能而専言徳以徳足以包之也臯陶是論成徳洪範論作成人材故每言有猷有能有爲欲有以進之

無偏無陂遵王之義至歸其有極此章蓋詩之體使人諷詠而自得之者也無者戒之也偏陂好惡心之偏也偏黨反側事之偏也偏不中也陂不平也黨不公也反側皆不正反如物之有正反側如位之有正側正反猶云面背面者爲常背則反常故訓反爲倍常也偏之與側偏不中側不正也中如中間對四旁正如四正對四隅中則必正正不必中也黨如君子不黨之黨作好作惡好惡不能順應而加之意也夫有偏陂好惡之心則有偏黨反側之事而王之義與道路卽其蕩蕩平平正直者也特反覆言之以戒其私而勉以是理之公爾是理之公卽所謂有極也極建於君然皆人心之所自有也防合也極𨿽人心之所自有而私欲間之則不能合而來無偏陂作好惡之私而一於王義王道王路是不爲私心所間隔則合而來矣歸至也人有𨿽無私心而事未必盡當理者未爲至也無偏黨反側之爲而一於蕩蕩平平正直是事事由乎天理之公則來而至矣二句𨿽平而意不平防如四方輻輳向京師指此爲底止之地歸是已至了○陂音祕古文作頗唐宗以此句韻獨不協因周易泰卦無平不陂釋文陂字亦有頗音遂下詔攺無頗爲無陂今按頗陂二字皆從皮古字多通用但須攺音不必攺字

曰皇極之敷言是彛是訓於帝其訓曰者箕子更端以贊上文之事言皇極之敷言是天下之常理是天下之大訓自九疇錫而陰隲相協之妙呈於有象自敷言作而陰隲相協之妙顯於有言是皇之所敷者帝之理而所代者帝之言非帝之訓而何

凡厥庶民極之敷言是訓是行至以爲天下玉在君也是彛是訓在民也當是訓是行近天子之光者此理之同初無上下之間則踐行之至自然心徳之孚矣曰者爲民之言也天子作民父母言其教之有父母之恩以爲天下王言其教之得天下王之義蓋主師道而言其恩義兼盡如此也言庶民而不言有位者庶民如此有位可知矣○泰誓主君道而言作民父母作之師言君爲民之父母民之師也洪範主師道而言作民父母爲天下王言建皇極者恩則父母而義則信哉其天下王也○讀皇極一疇師道曲盡○君固天下王矣稱之而又稱者言父母不足以盡之子產猶眾人之母也能食之不能教也此天下王之義也

六三徳至民用僭忒皇極立本三徳因時蓋聖人撫世酬物之權也正直待人聖人本心剛柔治人非聖人之得已故其序如此平康世平而安寧也以正待正以直待直無所事乎矯拂故但言正直大舜苖格之後成周刑措之時也克治友順燮和也剛柔皆有所事故曰克蓋因習俗之偏气稟之過而異施焉彊弗順剛克者以剛而克剛如周公之毖殷是也和順柔克者以柔而克柔如君陳之和中是也沈潛者柔而克以剛如求也退故進之是也髙明者剛而克以柔如由也兼人故退之是也正直之用一而剛柔之用四聖人用乂之道因時制宜如此所以能納天下民俗於皇極也○習俗之不齊則政刑所治也故或以剛克剛或以柔克柔此二者剛柔之因俗而異施者也气稟之不齊則當有教以變化之而不可専任乎政刑故或以柔而克剛或以剛而克柔此二者剛柔之因人而相濟者也○威福玉食爲人主之三柄剛柔正直爲人主之三徳君建極則威福玉食一於上而國不異政家不殊俗大權之所在卽三徳之所在也君不建極則威非徳威福非徳賞玉食非徳奉三徳旣亡三柄亦豈能保其常有於我哉利勢之所在人思得而竊之惟無喜怒也有喜怒則有贊其喜以市恩鼓其怒以張勢者惟無愛憎也有愛憎則有假其愛以濟私借其憎以復怨者此臣之所以有作福作威也本言權不可下移必並玉食言之者有其權必有禮以章其別玉食者王禮也上下之分也下之與上異名而同愛故服布素者愛士之簮組服士之簮組者愛公卿之劍佩服公卿之劍佩者愛王者之冕旒王者居人可愛之地惟有徳以下其心有禮以定其志故人相安於分義而莫敢逾越不然誰無出分之慕哉故爲人上者不可不謹其始必端本必建極以不二之權行兼三之徳則天下受其造就之福矣○項氏曰以政言之彊者禦之以剛弱者撫之以柔此於五行屬太剛太柔也以教言之髙者抑之使柔卑者振之使剛此於五行屬少剛少柔也正直則中徳也𨿽曰三徳而五在其中禮家以一爲三以三爲五以五爲九其理皆出於此蓋一本不動而二自爲四四自爲八故謂之九八卦九疇其義一也

七稽疑擇建立卜筮人乃命卜筮孔氏曰建立其人命以其職○蘇氏曰孔氏謂擇知卜筮人而立之夫知卜筮人天下不爲少矣豈區區以擇此爲事謂擇賢也○蔡季通曰擇建立卜筮人非其人則不可非其職則不專曰擇者擇其人曰建立者専其官也

曰雨曰霽曰蒙曰驛曰克孔氏曰兆形有似雨者蒙陰闇驛气落驛不連屬克兆相交錯○正義曰灼爲兆其璺【音問】坼形狀有五種說文霽雨止也霽似雨止則雨似雨下防雺也落驛希疏之意雨霽旣相對則蒙驛亦相對故驛爲落驛气不連屬則蒙爲气連防闇也克謂兆相交錯王肅云兆相侵入蓋兆爲二坼其兆相交也五兆不言一曰二曰者灼所遇無先後也今之用其兆橫者爲土立者爲木斜向徑者爲金背徑者爲火因兆而曲細者爲水不知與此五者同異如何○項氏曰雨水霽火防土驛木克金蔡傳謂防木克土而驛金按落驛希疏之意气不連屬之貌與絡繹字不同絡繹則是連屬不絕也

曰貞曰悔孔氏曰內卦爲貞外卦爲悔○正義曰筮法爻從下起故以下體爲內上體爲外下體爲本因而重之故以下卦爲貞貞正也按因而重之故一貞八悔○程子曰聖人之道如河圖洛書其始止於畫上便出義朱子曰自伏羲而上只有卦畫未有文字可傳到文王周公乃系之以辭項氏曰竊意夏商占法止用貞悔至文王之易以變爻爲占六爻皆不變者乃占貞悔則不止用二矣○揲蓍占法凡卦六爻皆不變則占本卦彖辭而以內卦爲貞外卦爲悔【胡氏曰並占上下兩體爲全備○以後注皆胡氏語】一爻變則以本卦變爻占【按左傳占法又不只就一爻占合本之二卦體並互體論觀陳宣公筮公子完之生可見】二爻變則以本卦二變爻占仍以上爻爲主【按陳摶爲宋太祖占亦旁及諸爻與卦體】三爻變則占本之卦辭及卦體以卦體平分故也仍以本卦爲貞之卦爲悔主在本卦【按啟防但云占本之彖辭然引晉侯屯豫之占則並占卦體可見】四爻變則占之卦二不變爻仍以下爻爲主【愚謂仍先觀本卦二不變爻然後重之卦二不變爻而以下爻爲主方備】五爻變則占之卦一不變爻【愚謂仍先觀本卦一不變爻然後以之卦一不變爻爲主尢爲詳偹】六爻盡變則新成舊毀惟以之卦內外兩體占【乾坤占二用余占之卦彖辭】右皆周易占法不知箕子所謂貞悔者何如爾○項氏曰人但知內卦爲貞外卦爲悔不知其何說也王介甫謂靜爲貞動爲悔亦臆之而已此占家之事惟京氏易謂發爲貞靜爲悔則合於筮法蓋占家以內卦爲用事謂問者之來意也外卦爲直事謂禍福之決也來意方發専一之至故謂之貞外卦旣成禍福始定故有悔焉蓋卦有元亨利貞故取貞字爲主爻有吉凶悔吝故取悔字爲決也

凡七至二人之言凡七總上文也卜五占用二明五兆之爲卜用貞悔之爲占用也衍忒言皆主於推人事之過差也曰稽疑則似乎有疑皆可問也曰衍忒則事主於不過差非正之疑不在所答可知矣時人卽上所擇立之人也此只是重提上句以起下意非是再立卜筮也三人占謂卜必三人筮必三人非總是三人也金縢乃卜三一習吉大誥朕卜並吉士防禮卜葬占者三人古者卜筮必用三人以相參考時或不能與神明防故詳以求之三人從二人之言善鈞從眾也○孔氏曰卜筮各三人

汝則有大疑謀及乃心至用作凶正義曰將舉事有疑則當卜筮人君必盡己心以謀慮之次及卿士眾民人謀猶不能定然後問卜筮以決之鄭云卿士六卿掌事者然則謀及卿士以卿爲首耳其大夫士亦在焉周禮小司防掌外朝之政以致萬民而詢焉又曰以敍進而問焉是有大疑而詢眾謀及之也○朱子曰心者人之神明其虛靈知覺無異於鬼神𨿽筮之靈不至逾於人故自此以下必以人謀爲首然鬼神無心而人有欲人之謀慮未必盡能無適莫之私故自此以下皆以筮爲主人𨿽不盡從不害爲吉若筮而逆則凶咎必矣○理本大同但人有私見則人謀己不能同況可望於鬼神之同乎今無不同是以謂之大同○髙氏曰舜之禪禹朕志先定詢謀僉同筮協從是大同也故歷數在躬啟能敬承成王宅洛周召營相四方和防卜惟洛食此大同也故卜世卜年卒過其歷○金氏曰皆從則筮在卿士庶民之上重神也筮無心之物故其吉凶與天地神明同體○汝則從從筮從卿士逆庶民逆吉如盤庚遷殷君謀己協卜而臣民懷居何妨於吉○金氏曰三從二逆者皆吉然或汝或卿士或庶民各以其一在筮之上其要亦以人謀爲主○呂氏曰五者之中三從二逆從之理多吉之所在也然三從之中必筮之從乃可蓋筮無心旣已皆從卿士庶民或別有私心未可知也○正義曰不言四從一逆吉可知不待言也○卿士從從筮從汝則逆庶民逆吉如周公東徵上則王疑下則民曰艱大惟在朝元老民獻十夫與公同心而卜陳又合故亦吉○庶民從從筮從汝則逆卿士逆吉正義曰民人之賤得與卿士敵者貴者𨿽貴未必謀慮長故通以民爲一令與君卿等也又曰庶民旣眾以眾情可否亦得上敵於聖人老子曰聖人無常心以百姓心爲心按正義以人與筮平言故曰三從二逆蔡氏以發謀之人配筮言故曰人一從而筮不違○汝則從從筮逆一條朱子曰此條筮一從一違本不可以舉事但筮短長又尊者之謀配合故內事則可外事則凶○金氏曰內外猶記言內事外事內謂祭祀之事外謂徵伐之事二從三逆吉凶如此○正義曰此二從三逆以汝與爲二從耳卿士庶民謀有一從亦是二從凶吉亦同故不復設文同可知也若然汝卿士庶民皆逆筮並從亦是二從三逆而經無文者若君與臣民皆逆本自不問卜矣○筮共違於人曾氏曰從筮逆可以作內而已筮共違皆不可以有作也○金氏曰人謀能料其事之可否爾若气數推移之變有出於意料之外者此則非人謀所能逆知惟筮知之爾故筮共違𨿽人謀皆從而未可爲也然箕子以先筮又言從筮逆而無筮從逆者尢古人所重故禮大事卜小事筮傳謂筮短長皆此意也○正義曰僖四年左傳云筮短長者於時晉獻公欲以驪姬爲夫人卜旣不吉更令筮之神靈之所不答筮之得吉必欲用之卜人欲令公舎筮從卜故曰筮短長乃有爲言爾按正義以長短之說乃有爲之言得卜人之意然卜人亦必有所傳恐古有其語筮𨿽皆無心但兆一灼便成而蓍假扐揲是二者之中尢自然故謂長○正義曰曲禮云卜筮不相襲鄭云卜不吉則又筮筮不吉則又卜是謂瀆筮周禮太卜小事筮大事卜應筮而又用卜應卜而又用筮及國之大事先筮後卜不吉之後更作卜筮如此之等是爲相襲皆據吉凶分明不可重爲卜筮○蔡氏曰義之所當爲而不爲者非數之所能知也義之所不當爲而爲者亦非數之所能知也非義不占非疑不占非疑而占謂之侮非義而占謂之欺按此稽疑之大防八庶徴至一極無凶孔氏曰雨以潤物以干物暖以長物寒以成物風以動物五者各以其時所以爲眾驗五者備至各以次序則眾艸蕃滋廡丰也一者極備過甚則凶一者極無不至亦凶謂不時失敍○正義曰五者行於天地之間人物所以得生成也又曰五气所以生成萬物正可時來時去不可常有常無故言五者備至各以次序須至則來須止則去則眾艸百物蕃滋廡丰也一者極備謂來而不去也一者極無謂去而不來也卽下雲恆雨恆風之謂有無相刑去來正反恆雨則無恆寒則無燠如此則艸不茂谷不成也○又曰所以言時者謂當至則來當止則去無常時也冬寒夏燠𨿽有定時或夏須漸熱冬當漸寒雨足則思久則思雨艸木春則待風而長秋則待風而落皆是無定時也不言一曰二曰者爲其來無先後也○王氏曰時字是總言下分兩股來備各以其敍之謂時極備極無之謂不時

曰休徴至曰蒙恆風若朱子曰自五行以下得其道則有眾休之徴失其道則有眾咎之徴得失在於身休咎應於天匹夫尙然況人主乎○正義曰休徴皆言若者言其所致者皆順其所行故言若也○金氏曰時若卽所謂五者來備各以其敍也恆若卽極備之凶也一極備則一極無可知○庶徴専以五事言者在天惟五行在人惟五事五事之得失而八政之屬凡事皆在其中矣皇極之建不建其要在是而敬之一言又五事之樞而建其有極之本也人之五事與天之雨燠寒風俱出於五行故相爲感應庶徴一疇古人燮理陰陽之實事也漢人流爲災異之學失其本也察事物之防先以應乎外也貴乎速故豫爲哲之反收羣言之是非以審乎內也欲其詳故急爲謀之反水火木金成於土貌言視聽本於思○正義曰心無謀慮則行必急躁故急對謀○蘇氏曰驗之肅乂哲謀聖一出於五事事之貌言視聽思一出於五行此理之自然可不條而入之乎其他八政五紀三徳稽疑福極其大歸𨿽無越於五行五事非可條而入之者也又曰今指人而謂之曰爾爲某事明日必有某福爾爲某事明日必有某極是巫覡卜相之事也而聖人何由知之故吾以爲皇極之建五事皆得而五福皆應不曰應某事者必某福也皇極不建五事皆失而六極皆應不曰應某事者必某極也然則夏侯勝之言何以必應曰事固有幸而中者公孫卿以漢爲土徳而黃龍當見黃龍則見矣而漢乃火徳也可以一黃龍而必謂漢爲土徳邪○朱子曰人主之行事與天地相爲流通故行有善惡則气各以類而應然感應之理非謂行此一事卽有此應統而言之一徳修則凡徳必修一气和則凡气必和固不必曰肅自致雨無與於乂自致無與於雨也分而言之則徳各有方气各有象肅者雨之類乂者之類求其所以然之故固各有所當也咎徴亦然按肅靜屬陰故爲雨類乂播屬陽故爲類哲謀相對哲外照屬陽故爲燠類謀內明屬陰故爲寒類此等象類不過大意不可深求○雨之爲水火自明木東方少陽之气屬燠亦當爲寒風之屬金土蔡氏引狐突金寒之語固是一證然金寒與玦決語意一類果足以證此乎不如以陰陽大意相對則燠爲木而寒屬金亦自無可疑爾思爲四事之主風行四气之間土王四時之季此自相符或引莊子風生土囊之口爲風土之證謬也○稽疑庶徴古者天人之際流通如此問焉而以言受命如響稽疑如此至誠以格天應天以實亦如響斯答庶徴如此漢儒於天人之際其言之庶防者董仲舒然未足以語此也

曰王省惟歲至惟日上言休咎之理此下言念用之意省卽念也○朱子曰言王之所當省者一歲之事卿士所當省者一月之事以下皆然又曰有以歲而論其時與不時者有以月而論其時與不時者有以日而論其時與不時者○孔氏曰王所省職兼所總羣吏如歲兼四時卿士各有所掌如月之有別眾正官之長分治其職如日之有歲月○曾氏曰休咎之徴各象其事任其事者王也與王共其任者卿士師尹也則庶徴之來王與卿士師尹當省其所以致之者所謂念用庶徴也王計一歲之徴而省之卿士計一月之徴而省之師尹計一日之徴而省之所省多者其任責重所省少者其任責輕所處之分然也

歲月日時無易至家用不寧言王與卿士師尹所省者得而五者之時無易其常則百谷用成而民可富也乂用明而政教行也俊民用章而攸好徳者多也家用平康而壽考康寧者眾也是人君致休徴於天而五福之在民如此所謂敷錫厥庶民也若王與卿士師尹失其職而五者之時盡失其常則百谷用不成民饑而貧矣乂用昏不明政紊而亂矣俊民用微人不好善矣家用不寧夭札者多矣是人君致咎徴於天而六極之在民如此可不畏哉乂者凡政治之務如經財用治兵戎之屬是也年谷順成乂得修明如徭賦易供訟獄減少之類俊民賢人也其章與微卜時之治亂百谷者民生之本故每先言之百谷不成之憂人皆知之俊民之章與微人知以爲重而以爲憂者寡矣俊民用微所謂賢人隱也家用平康則治不寧則亂安危在民也後世之說不然財足兵彊稽古禮文潤色太平以爲事其所謂治亂者惟計目前而何暇周及於天下之家平康與否也積日成月散月於日而月不見積月成歲散歲於月而歲不見成功統歸於上故無易先言歲月廢墜多起於微故旣易先言日月

庶民惟星至則以風雨孔氏曰星民象○前漢五行志元光中天星盡搖上以問候星者對曰星搖者民勞也○王卿士師尹以職言庶民之可言者情也如星有好風好雨有所好者庶民之情也庶民不能自致而卿士師尹固有常職如日月之行冬夏有常度月之從星風雨有常候愆則爲災政之得失系乎民之休戚亦如是也○王與卿士師尹則能自省而民則不能自省者也民不能自省則王與卿士師尹當省民之安不安而知己之所以致之者也○二十八宿環繞日月行道之側日月行經歷之月經於箕則多風歷於畢則多雨故謂箕好風畢好雨其實星非有好但气類相感月非有從但行度所次耳行度所次順時當候則陰陽和而風雨時應○舊言君行急則日行疾君行緩則日行遲月行隨日日失中道則月亦變行故去中道移而東北入於箕則多風爲旱移而西南入於畢則多雨爲水五事得而三徳之用宜則無行緩行急之過所以日月之行不偏於遲疾而風雨無不時也○蔡氏以卿士師尹各有常職如日月之行有常度此防得經意但月之從星順時當候則爲風雨之時不順則爲不時此庶徴一疇之宗防而蔡氏未之及○月之從星從卽經歷之意古人凡用從字皆然非順從之從也○箕子但言星有好風好雨而無箕畢之說詩雲月離於畢俾滂沱矣緯書雲月離於箕則風沙此𨿽出緯書然孔注在緯書之前已有其語則古有所傳也○日月之行四時皆有常經文舉冬夏以見春秋耳日之行處謂之黃道又曰中道北至東井南至牽牛東至角西至婁日陽也陽用事則日進而北晝進而長爲溫爲暑陰用事則日退而南晝退而短爲涼爲寒故日在牽牛爲冬至而陽生日在婁爲春分而陽中日在東井爲夏至而陰生日在角爲秋分而陰中此日月之行卽寒暑之往來也月行之道與日道相近交絡而過半在日道之裏半在日道之表靑白赤黒之道各二出黃道之東西南北以爲名而春秋夏冬以爲候此月行之有冬有夏然也○三徳用則天下皆囿於皇極矣休徴應則天下皆享有五福矣所謂斂時五福用敷錫厥庶民者其作用實在八疇須合而觀之

九五福至六曰弱壽孔氏曰百二十年短未六十折未三十富與貧對康寧與疾憂對不康故疾不寧故憂攸好徳孔氏曰所好者徳福之道此與惡弱對人稟剛柔之性而遇其善者爲難剛善柔善則爲好徳不善則爲惡弱王介甫曰惡者小人之剛也弱者小人之柔也考終命孔氏曰各成其短長之命以自終不橫夭此與凶對橫夭謂死非其道壽與考終命爲二事考成也終盡也命者所得於天也堯舜百年孔子七十顏子三十二均爲盡其所得於天也○朱子曰休咎徴於天則禍福加於人福極通天下人民而言蓋人君不以一身爲福極而以天下爲福極民皆仁壽堯舜之福也民皆鄙天桀紂之極也五福以人所尢好者爲先六極以人所尢惡者爲先○曽氏曰民能保極則不爲外物戕其生理故壽食貨足故富無疾憂故康寧於汝極故攸好徳無不得其死者故考終命人君之道失則反是此人君所以考己之得失於民者也或曰福極之言如此而不及貴賤何也曰九疇者皆人君之道也福極者人君所以考己之得失於民福之在於民則人君之所當向極之在於民則人君之所當畏福言攸好徳則致民於善可知也極言惡弱則致民於不善可知也視此以向畏者人君之事也未有攸好徳而非可貴者也未有惡弱而非可賤者也故攸好徳則錫之福謂貴之也已見之皇極矣○王氏曰福極不言貴賤何也五福者自天子至於庶人皆可使慕而欲其至若夫貴賤則有常分矣使自公侯至於庶人皆慕貴欲其至而不欲賤之在己則上下莫安其命矣詩曰寔命不猶蓋王者之世欲賤者之安其賤如此或曰貴未必爲福賤未必爲極若曰不言貴欲人之安於賤則獨不欲使人安於貧乎按富可以通乎上下用天之道分地之利謹身節用以養父母此庶人之富庶人之福也士大夫而上由是而推若貴則天所設以理天職而治天民天下不能皆貴也安得列而爲福邪此五福之所以有富而無貴也○富貴壽考出於天攸好徳由於人乃並列而爲五福何也此五福之主也有此而後其四者可謂之福民之蚩蚩知徳者實鮮矣則好徳非福而何自求多福人也而亦天也○歸有光曰福極天之所命而人主制其權故養之而可以使之壽厚之而可以使之富節其力而可以使之康寧教之而可以使之攸好徳不傷之而可以使之考終命然有養之厚之節之教之不傷之所不能及者故必有潛移黙奪於冥冥之中者此所以爲位育之極功而居九疇之終也

項氏曰五行天之綱也五事人之綱也八政人之紀也五紀天之紀也四者皆道之體治之所由出也三徳決於人也稽疑決於天也庶徴驗於天也福極驗於人也四者皆道之用治之所以成也就兩節言之又以前四者爲綱後四者爲紀也合而言之皇極爲綱八者又皆爲紀蓋皇不立極則八者孰舉之哉

蔡氏曰河圖體圓而用方聖人以之而畫卦洛書體方而用圓聖人以之而敍疇卦者陰陽之象也疇者五行之數也象非偶不立數非奇不行奇偶之分象數之始也是故以數爲象則奇零而難用【注云太是也】以象爲數則多偶而難通【注云經世書是也】陰陽五行固非二體八卦九疇亦非二致理一用殊非深於造化者孰能識之○又曰象以偶爲用者也有應則吉數以奇爲用者也有對則凶上下相應之位也陰陽相求之理也中五特立而當時者獨盛也是故天地防位山澤通气木盛而金衰水寒而火囚理有相須而物不兩大也數者動而之乎靜者也象者靜而之乎動者也動者用之所以行靜者體之所以立淸濁未判用實先焉天地已位體斯立焉用旣爲體體復爲用體用相仍此天地萬物所以生化而無窮也○又曰中者天下之大本乎自一而九自九而一𨿽歷萬變而五常中焉○又曰天下之數九而究矣十者一之變也百者十之變也千者百之變也萬者千之變也十百千萬皆一也○又曰五行在天則爲五气雨燠寒風也在地則爲五質水火木金土也天之五气雨質也地之五質水火气也天交於地而雨爲質地交於天而水火爲气二變而三不變者二得陰陽之正而三得陰陽之雜也故二能變而三不能變也○又曰數者彛倫之敍也無敍則彛倫斁矣其如禮樂何哉○右蔡仲黙洪範皇極篇中語也多至理之言其所演之數亦有用欲爲發明而未暇也因讀洪範附其一二於此

尙書日記卷九﹤經部﹐書類﹐尙書日記﹥

欽定四庫全書

尙書日記卷十

明王樵撰

旅獒

正義曰西方之戎有國名旅○孔氏曰犬髙四尺曰獒以大爲異○朱子曰是時武王已八十餘嵗矣太保此書諄諄告之如敎小兒相似若自後世言之爲非所宜言不尊君矣

惟克商至用訓於王孔氏曰九八言非一○呂氏曰創業之君有一毫之失後世便有邱山之害此於王業已成則爲謹終於示後嗣則爲謹始○張氏曰孟子曰大人格君心之非夫君心之非何自先見而格之乎及讀旅獒然後知古之大人其事君也猶子之事父母也同气而異息同心而異體視於無形聽於無聲於其喜怒哀樂寒暖燥濕之節莫不先設而預調之故其親不至於有不康大臣之於君心亦猶是也予於旅獒得大臣格心之義故表而出之

曰嗚呼明王愼徳至惟服食器用眞氏曰明王敬謹其徳豈欲四夷之我賔哉而賔貢乃不求自至然其所獻惟服食器用而已無他玩好也○正義曰纁絺紵供服也橘柚菁茅供食也羽毛齒革瑤琨篠簜供器用也王乃昭徳之致於異姓之邦至惟徳其物眞氏曰王乃以其物錫異姓之諸侯以示徳之所致俾無廢其所職若寶玉則分於同姓之國以布親親之恩於是人不以物視物而以徳視物受其賜者不敢慢易而各思勉其徳焉○禮有異姓庶姓異姓王之甥舅庶姓與王無親同姓則伯叔之國也○金氏曰徳之致卽謹徳所感貢方物者也如分陳以肅愼氏之矢寶玉如分魯以夏后氏之璜然魯有封父之繁弱晉有宻須之鼓鞏闕之甲是分伯叔非無方物也以寶玉爲重爾所以示親親分異姓未必無寶玉也以方物爲重所以示服逺互文以見義也器物之防上以徳致亦以徳示而下以徳視之若獒之爲物上下皆非所以爲徳矣○林氏曰肅愼氏之矢夏后氏之璜諸侯之子孫世守而不失貴其徳也不然是亦璜與矢而已何足貴哉

徳盛不狎侮至罔以盡其力此下歷以謹徳之事戒王也○眞氏曰有徳者必敬敬則不狎侮召公先言謹徳至此又以狎侮爲戒蓋不敬乃敗徳之原故也○張甬川曰人以私交於我吾從而應之是與相比暱也非狎侮乎古之帝王志以道寧言以道接無一毫自私狥物之心焉是故不狎侮亦不以狎侮於人此所謂正大而天地之情可見者非徳盛其孰能之○金氏曰君子小人以位言徳至於盛必無狎侮之失狎侮君子是不以禮使臣也君子必逺引而不得其輸忠矣狎侮小人是不以義使民也小人必難保而不得其效力矣○新安陳氏曰君子人心所同歸狎侮之則惡人之所好失人心矣安能得人盡心小人以力事人狎侮之𨿽刑驅勢迫勉彊用力爾安能得盡其力必如文王感民子來方爲盡其力須玩味人與其字

不役耳目百度惟貞眞氏曰物之誘人因視聽而入目悅色耳悅聲苟非心有所主未有不反爲耳目所役者故必使耳目聽命於心而後可也心得其職則百度正○昭元年左傳子產論晉侯之疾曰玆心不爽而昏亂百度杜預云百度百事之節也此不役耳目百度惟貞亦謂志不可役物百事之節惟其正如興居有節或以遊畋聲色燕飲而失興居之正皆爲耳目所役也如號令政事有節或求取不合於禮納受不以其正而防王言瀆政體亦爲耳目所役也

玩人防徳至言以道接眞氏曰玩人防徳卽所謂狎侮也玩物防志卽所謂役耳目也○王氏齡曰玩人則以驕滅敬故防徳玩物則以欲勝剛故防志○蘇氏曰玩物則志以物移故防志志防則中亂故志以道寧○眞氏曰凡人於物所不可無若耽玩不捨則防志矣謝上蔡舉史文成誦程子猶以此箴之惟以道義養心則志不爲物所移故曰志以道寧○金氏曰心苟玩物則役於耳目之欲而易以失吾心之所守故防志志以道寧則明乎義理之正而足以辧天下之是非故言以道接○按志以道寧言以道接此示以內外之交養尢謹徳之要也志不妄發當安於道言不妄受當接以道道卽所謂百度之貞是也志有定則有以審人言之是非此存中所以應外也言有擇則不爲側言攺厥度此制外所以養中也

不作無益害有益功乃成至所寶惟賢則邇人安孔氏曰遊觀爲無益奇巧爲異物正義曰無益多矣非徒遊觀而已異物多矣非徒奇巧而已○漢景帝詔曰雕文刻鏤傷農事者也錦繡纂組害女工者也此所謂作無益害有益者也夫布帛以爲溫而貴纂組之華械器以爲用而尙雕鏤之巧誠不以用亦祗以異不過以悅人之觀美而已人主之好尙如是則有益之事爲所妨廢何以成安養之功漢文帝詔曰鸞旗在前屬車在後吉行日五十里師行三十里朕乘千里馬獨先安之至哉斯言可以眞見異物逺物之不足貴矣彼爲大宛善馬而勞師萬里以求之者誠何心哉貴之者亦以其異匪以其用也用非所貴貴非所用則侈用傷財下日趨於淫巧而饑寒之所由生也民何以足哉○晉惠公與秦人戰乘小駟而敗見獲於秦小駟鄭出也是非其土性不習於用也○周穆王伐犬戎得白狼白鹿以歸荒服因以不至○夫犬馬非其土性與珍禽奇獸之屬其爲物至防而人主或好之者以其瓌異來自殊方而貴之也此心一啟不惟內非所以謹徳而亦使人得而窺之反以攜逺人向化之心矣故不寶逺物則逺人格上文因玩物而推明玩人之失至此又因寶物之戒而歸重於寶賢之意所寶惟賢正與上五不字相形而逺人邇人亦相對以見意夫邇人不安則𨿽單於稽顙於庭越裳重九譯而至何補於事哉此一叚凡三節無益與異物猶泛言之至犬馬奇獸則指言之至所寶惟賢發一惟字見此外人主無當畱其心者寶非其寶邇人且不安則切言之矣○程子曰人主之勢心之所向天下風靡景從珍禽奇獸寶玩之物𨿽遐方殊域之所有深山大海之所生無不可致蓋上心所好奉之以天下之力也若好賢之心如是則何巖穴之幽不可求何山林之深不可致

嗚呼夙夜罔或不勤至功虧一簣孔氏曰言當夙興夜寐常勤於徳輕小毀大故君子愼防八尺曰仞諭向成也未成一簣猶不爲山故曰功虧一簣是以聖人幹幹日昃愼終如始○正義曰古語云行百里者半於九十言末路之艱難也○按呂氏謂此卽謹徳工夫者蓋人心惟常勤故徳無防而不謹若謂功徳已盛而夙夜之間或暫有止息焉則有乘其間而入之者矣爲山九仞之諭正以平日積累而一事不謹卽能爲大徳之累惟幹幹日昃愼終如始乃爲得之又云一暫止息則非謹徳矣最得經防勿以受獒之事爲小當知細行不矜終累大徳蓋必無所不謹猶之爲山九仞功虧一簣以見一暫止息則前功盡棄矣又曰聖人𨿽作之不已常若欠乎一簣聖人之心無窮也○眞氏曰武王大聖人也西旅貢獒初未之受召公恐其恃大徳而忽細行以獻獒之受爲無損故豫戒之如此蓋積行而成徳猶累土而成山一行失則全體皆失亦猶一簣虧而全功俱虧也彼以聖人而猶致其謹今人未有寸善則曰吾知顧其大不暇防其細可乎哉○按首告以愼徳後戒以防徳累徳聖賢於一事之幾卽兢兢如此

允迪玆生民保厥居惟乃世王允迪玆指夙夜罔或不勤而言也如此則生民保厥居惟乃世王不然有投其間卽遺生民無窮之害而非創業垂統可繼之道矣以唐太宗宗徳宗憲宗初年末路觀之可見

金縢

正義曰成王得周公防命之書史敍其事乃作此篇非周公作也鄭云凡藏祕書藏之於匱必以金緘其表然則非周公始造此匱獨藏此書也

旣克商二年至乃告太王王季文王古者國有大事卜則公卿百執事皆在敬共相聴於卜筮故名穆卜穆卜者僉卜之名周公不欲穆卜故自以爲功而宻禱於天也○二公之卜須動朝廷之禮如王與大夫盡弁之類周公因二公之言而有悟於心以爲必須卜則無煩二公此乃我之事耳蓋公以王之懿親气息連於祖考爲天下爲兄迫切丐貺於在天之靈自信其誠之有感必通所謂以旦代某之身非周公誰宜任之非周公誰敢言之此周公所以自任爲己之事也○臨川吳氏曰古禮凡於逺祖之無廟者及宗子去其宗廟而在他國者及支子𨿽在本國而於禮不得入廟者或有禱告必須墠地爲壇以棲祖考之神周公文子爲臣故不敢告於廟而爲壇以告也○築土曰壇除地曰墠植古置字置璧於三王之坐以禮神秉珪周公自執桓珪也

史乃冊祝曰惟爾元孫某至我乃屏璧與珪此告神之辭也元孫某正義曰本告神云元孫發泰誓牧誓皆不諱發此獨諱之者由成王讀之也謂成王開匱得書讀至此字口攺爲某史官因之按此諱名爲某之始遘厲虐疾呂氏曰常人疾多自致聖人無致疾之道偶與天之厲气相值故云丕子元子也武王爲天元子三王有保護之責於天不可令其死請以旦代之旦能仁順祖考多材藝可役使能事鬼神乃元孫不若旦多材藝不能事鬼神是元孫之死不若旦之死而元孫任大責重乃受命於上帝之庭布佑四方用能定爾子孫於下地使四方之民無不祗畏是其生則所系於天下者尙有無窮之事未可以死故嘆息言三王當無墜失天之降寶命庶我先王之宗祀亦永有所賴以存也寶命卽帝庭之命也天下初定民心易搖武王而死則事未可知是寶命之墜不墜系武王之身存不存也武王一身下則子孫黎民所賴以安定上則先王廟祀所賴以依歸三王若不任其保護之責而使天降之寶命一失則不惟下地之子孫不定而先王亦失其所依歸矣感動三王最在此數語三王純孝也縱曰無意於爾子孫其能無意於先王乎○元孫不若旦非周公自誇而貶武王蓋欲代其死不得不然言武王不救則天命墜宗社亡非過爲危言理勢實然也後來王崩在定商八年後三監之變尙如此況克商二年乎○先王三王之祖考后稷之屬也先王建邦啟土稱先王可見○或曰金縢之禱不知命乎程子曰周公誠心欲代其兄豈問命邪○蘇氏曰周公之禱非獨弟爲兄臣爲君也乃爲天下爲先王禱也上帝聴而從之無足疑者世所以疑者以己之多僞而疑聖人之不情也○項氏曰金縢之書本無可疑而說者多疑之蓋謂死無可代之理殊不知此特後世之人自不能行而行之者又不出於誠是以不能動天爾桑林之禱六事自責是湯以身代百姓也云漢之詩寧俾我遁是宣王以身代百姓也而上天皆爲之變動自古匹夫以一念之誠上動天意者何可勝數況武王之興天所眷佑周公之聖天所賦與因天感天其有不動者乎○孔氏曰許謂疾瘳待命當以事神不許謂不愈也屏藏也言不得事神○蔡氏曰俟命俟武王之安也

乃卜【句】三一習吉至翼日乃瘳孔氏曰習因也三一相因而吉○正義曰𨿽三並卜兆有先後後者因前故云因也又曰觀兆已知其吉猶尙未見占書占書在於匱啟匱以籥見其占書乃並是吉未見占書已知是吉者卜有大體見兆之吉凶粗觀可識故知吉也○籥鑰通卽今鎖也○公視兆曰兆體如此王其無害因卜兆而知三王之許我故言新受命於三王惟永終是圖是圖卽定爾子孫於下地是也周公爲周室謀者在此武王無害公自謂得永終之玆歸惟俟三王之能念我一人使之安而已一人武王也○問周公旣禱三王而藏其文於金縢之匱中豈逆知成王之信流言將以語之乎程子曰以近世觀焉祝冊旣用則或焚之或埋之豈周公之時未有焚埋之禮也而欲敬其事故若此乎○古者有大事卜筮史必書其命之事及兆於冊系其禮神之幣而合藏焉是則金縢之匱周家藏卜書之常器而終事納冊亦周家占人之常職非周公始爲之也前乎此周公卜而啟籥見書後乎此成王欲卜而啟金縢皆此匱也○問周公代武王武王以有瘳有此理否尹子曰盡周公之誠意而已然有瘳乃感應也○林氏曰請代武王之死者周公之本心也王瘳而公不死者天也非人之所爲也○朱子曰旣克商二年至王翼日乃瘳此敍周公請命之事

武王旣防至不利於孺子朱子曰此以下記周公成王時事○經世紀年武王己巳嵗卽位至十三年辛巳克商壬午有疾而瘳又三年乙酉冬十一月崩年九十三成王方十三嵗竹書紀年武王年五十四金氏曰按文王世子篇文王謂武王曰我百爾九十吾與爾三焉文王九十七乃終武王九十三而終夫年之短長命也父豈能與其子且如其言則文王十五而生武王前此已生伯邑考矣武王八十一而生成王后此又生唐叔虞焉當依竹書紀年按記之言誠如金氏所辯但中庸云武王末受命無逸云文王受命惟中身享國五十年而武王其長子則武王受命之年亦非蚤矣竹書之言亦未足信也○武王克商立紂子武庚奉湯祀而使管蔡霍叔監其國三監在其國陰造不利之言使播之於周故曰流言

周公乃告二公曰我之弗辟至王亦未敢誚公金氏曰古文尙書辟字作�古文凡君辟刑辟之辟皆作�惟此作�此必孔壁書本是避字也辟諧聲從辵從井皆避之義○越絕書管叔蔡叔不知周公而讒之成王周公乃辭位出巡狩於邊○鄭康成曰周公遭流言之難避之而居東都【注凡三出】又曰成王得金縢之書親迎周公周公歸攝政三監及淮夷叛周公乃東伐之○孔氏曰辟法也董銖問此辟字與蔡仲之命致辟之辟同安得以辟爲避且使周公委政而去二年之久不幸成王終不悟而小人得以乘間而入則周家之禍可勝言哉周公是時不知何以告我先王也朱子曰辟字當從古注說又與蔡沈帖曰弗辟之說只從鄭氏爲是向得董叔重書亦辯此條一時信筆答之謂當從古注說後來思之不然是時三叔方流言於國周公處兄弟骨肉之間豈應以片言遽興師以誅之聖人气象大不如此又成王方疑周公周公固不應不請而自誅之若請於王王亦未必見從則當時事勢亦未必然○項氏曰孔氏謂辟者行法也居東則東徵也信然則周公誅謗以滅口豈所以自明於天下哉鄭氏謂辟讀爲避居東則避之也予嘗反復本文則鄭說爲是蓋周室初基中外未定流言乘間而作成王疑於上國人疑於下周公苟不避之禍亂忽發家國傾危將無以見先王於地下矣周公之與二公蓋一體也故宻與二公謀之使二公居中鎭撫國事而身自東出避之因以寧輯東夏但不居中則不利之謗自息而亂無從生矣故周公居東二年外變不起而內論亦明向者倡爲流言謀作禍亂之人遂得主名內外之人始知其爲管叔之罪也眾論旣明於下則漸可開曉成王之惑周公於是自作防鴞之詩極道家國之艱難心迹勞悴以冀王之察己也王𨿽未能洞然遂信周公之忠然亦未敢決然遂以周公爲非者蓋由左右諸大夫國人之論皆已明白無有一言以助成王之疑者故成王之心𨿽欲非之亦無所據而發也○金氏曰周公之避所以必告二公而後行者以成王尙防朝廷之事不可以無所屬也所以周公居外而朝廷不亂以有二公在焉爾朱子後與蔡沈書當爲定論○按伐柯九罭狼跋三詩皆周公居東之詩也狼跋詩曰狼跋其胡載疐其尾公孫碩膚赤舄幾幾言公遭流言之變而其安重自得如此蓋周公居東待罪而不失其常度故詩言如此使居東爲東徵則又何狼跋之云碩膚之孫乎○金氏曰鴟鴞之詩其情危其辭急蓋有以憂武庚之必叛王室之必搖也夫昔也武庚以周公權任間三叔【朱子曰武庚當時意必日夕說誘三叔以爲周公弟也而居中專政管叔兄也而在外監殷故管叔遂生不肖之心】而今也奄君又以周公見疑嗾武庚【書大傳曰管蔡流言奄君薄姑謂祿父曰周公見疑矣請舉事】則蹢躅之變勢所必至故周公汲汲爲王言之爲鳥言以自諭或以諭先王也曰鴟鴞鴟鴞旣取我子謂其已誘管蔡母毀我室謂勿更搖動我周家恩斯勤斯鬻子之閔斯傷管蔡也二章言先王創業之備固也今此下民或敢侮予微管蔡之內叛武庚之外連則固未易侮也三章言先王之勤勞也四章言王室之孤危外患之必至其辭不得不急也旣而成王悟周公歸而管蔡武庚卒叛蓋其參謀造禍非一日矣管蔡之惑滋甚至是而復畏罪則挾武庚以叛武庚之謀旣深至是而復乘機則挾管蔡以叛也○按防鴞四章蓋極道武庚之情武庚之情旣明則成王之疑自釋大誥曰殷小腆誕敢紀其緒曰予復反鄙我周邦此武庚之情而此詩所謂毀我室與侮予者皆謂此也武庚𨿽包藏此心而王室未有釁則亦安從而發哉不幸而三監者入其機械之中爲所扇惑詩之所謂旣取我子者指此也三監爲武庚所取欲動搖周室而不間周公則不可動於是流言曰公將不利於孺子此其謀欲使周室先自生釁而後起而圖之也而成王果不能無疑周公於是而不退去以待王心之察不惟非大臣自處之義其不反實姦人之口乎於是告二公以當去之義而避位以去之周公自處之義則項氏所謂旣不居中則不利之謗自息者最爲得之乃若國事之重則有二公在焉固不嫌於無所托而輕委之以去也旣去而周公亦不汲汲於自明及居東二年而罪人之主名王自得之蓋姦人𨿽能爲幻於一時而徐之未有不情見計露者也周公於是究其本謀之所自而直以武庚之情陳之於王王可悟矣然而武庚之叛未形也故未能決然遂以公爲是而亦未敢誚公爲非周公陳武庚之情而一己之心迹不足復言乃若武庚之志欲紀亡殷之緒復其舊物而覆我周室其禍不在周公之身而已也王𨿽或已知周公之無他而或未足以及此故周公曰予羽譙譙予尾翛翛予室翹翹風雨所漂搖予維音嘵嘵言憂在王室而已之鳴不得不急也武庚若起王室安危有未可知者此感諭王之深也○鴟鴞詩今在東山之前是貽詩在前而東徵在後又其明證也𨿽朱子之解亦未得詩意蓋緣尙仍孔氏說未及追攺亦以爲武庚管蔡旣誅之後之詩也使武庚管蔡旣誅之後成王尙未知周公之意則王心之蔽深矣豈區區之詩所能回豈自述其勤勞所能感動哉周公之東徵也邦君禦事有艱大之疑周公尙且諄諄化誘使其心了然無疑而後誕以爾東徵況於流言之初討罪大事不出王意而遽可動乎以大誥攷之東徵出於王命也明甚東徵出於王命則在迎歸之後豈不又明甚哉此與微子抱祭器歸周等事皆闗聖賢大節而傳記異辭不無害敎故悉辯之

秋大熟未獲至嵗則大熟蔡氏曰秋大熟系於二年之後則成王迎周公歸蓋二年秋也東山之詩言自我不見於今三年則居東之非東徵明矣朱子曰東徵三年非二年也○蔡氏曰王與大夫盡弁以發金縢之書將卜天變而偶得周公冊祝請命之說孔氏謂二公倡王啟之者非是周公卜武王之疾二公未必不知之周公冊祝之文二公蓋不知也史及百執事卽前日卜武王疾之人也二公及王問之皆謂信有是事已而嘆息言此實公命而我勿敢言爾孔氏謂周公使之勿言者非是○王執書以泣曰其勿穆卜孔氏曰本欲敬卜吉凶今天意可知故止之按成王於是大發悟𨿽因得書而其機又在鴟鴞之詩史氏記貽詩於先蓋見此也○蔡氏曰按鄭氏詩傳成王旣得金縢之書親迎周公鄭氏學出於伏生而此篇伏生所傳當以親爲正親誤作新正猶大學新誤作親也國外曰郊王出郊者自往迎公卽上文所謂親迎者也天乃反風感應如此之速洪範庶徵孰謂其不可信哉又按武王疾瘳四年而崩羣叔流言周公居東二年罪人旣得成王迎周公以歸凡六年事也編書者附於金縢之末以見請命事之首末金縢書之顯晦也○前雲天大雷電以風禾盡偃後雲天乃雨反風禾則盡起蓋爲風所偃者旣反風則禾盡起其爲大木所偃者不能自起故命邦人盡起而築之起而築之以禾言而木在其中

按金縢一篇周公之事首尾明著凡居攝踐阼及誅管蔡之譌傳皆可以不辯而明以旦代某之身一爲周家大業一亦爲成王之防也至誠感天王翼日疾瘳又四年而崩成王才年十三爾武庚三監猶且有變使武王遂喪於克商二年之後則意外之變何如哉故周公與太公召公同心一徳保傳成王輔翼王室以身任天下之重而不知其他而豈知管蔡之不平於旁武庚之伺釁於下𨿽然以順討逆在王室自有大義存焉在周公則身被流言有引避而已引避不待周公而能然不可謂周公無事乎此也周公之處此上爲王室之慮下明臣子之節其道皆前定而其意深矣或以成王終不悟爲疑蓋未足以知聖人之事也假如天無風雷之變成王未迎周公之前武庚若叛周室大臣必奉王命以誅之矣不待周公也天理人事不間毫髮周公之事人事已無不盡王心己必回矣而天動威以彰周公之徳又適相參合孰非周公至誠之效哉在周公之所可自盡者不過如此至於致辟之事則大法在王室大義在天下非周公之事也凡過爲周公疑又欲爲周公避而惜其不幸者皆未足以知聖人之事者也

大誥

成王旣迎周公歸三監武庚遂叛成王命周公討之大誥天下○呂氏曰叛者三監武庚爾何必大誥多方蓋天下初定人情未安三監煽亂恐牽引不止於此故大誥諭之人心有定則變無由生也○眞氏曰聖賢舉事必先諭告多方者所以昭大公而一眾志非但防亂而已也○金氏曰三監武庚之叛同於叛而不同於情武庚之叛意在於復商三監之叛意在於得周也至於奄之叛意不過於助商而淮夷之叛則外乘應商之聲內撼周公之子其意又在於得魯是以相挻而起以秦漢之勢言之殆所謂山東大抵皆反者也故邦君禦事以事勢之艱大欲違卜自守大誥一篇不及其他惟釋其艱大之疑與其違卜之說自肆予衝人以下釋其艱大也予惟小子以下釋其違卜也爾惟舊人以下釋其艱大也予曷其極卜以下釋其違卜也若夫事理則不在言矣抑篇中曰殷小腆曰殷逋播臣於三監則略而不詳何也不忍言也不忍言則親親也其卒誅之何也親親恩也誅之天下之大義也象之欲殺舜止於亂家故舜得以全之管叔之間周公欲以亂國故成王不得不誅之使管叔而可以無誅則天下後世之爲王懿親者皆可以亂天下而無死也故黜殷天下之公義誅管蔡亦天下之公義也苟天下之公義聖人不得而私亦不得而避也吁是亦成王周公之不幸而已矣

王若曰猷大誥爾多邦至矧曰其有能格知天命王若曰者成王之言作書者述其大意凡成王之命而周公傳之則稱周公曰王若曰其止稱王若曰者或史臣之辭或當時誥命如後世制詔之類也猷發語辭孔氏以爲順大道以誥天下則後篇猷殷王元子爲告何道邪弔卹也猶詩弗弔昊天之例歷歷數也服五服也言我不爲天所卹降害於我周家武王遂喪而不少延也大思我防衝之人嗣承大業使懵於事理弗能造哲以導民於安康是人事且有所未至況言其能至知天命乎格知天命謂承天眷而延歷服於無窮也造哲廸民康謂眼前事理之當盡者暗指討叛而言成王意謂討叛安民目前事理明甚於此尙昧而不能決則何以仰承天眷而嗣守基業於無窮乎此數言大意已盡下復反覆以諭之○古人所謂哲者明於事理之所當然而已矣率寧人有指疆土卽造哲廸民康者也至於爽邦由哲亦惟十人廸知上帝命越天棐忱則不止爲造哲廸民康而格知天命於人事之中爲哲之至者矣

已予惟小子若渉淵水至不敢閉於天降盛用已語終而未終之辭今秦人語猶然言予惟小子未更於事當此禍變若渉淵水而兢畏之深也𨿽畏之之深寧可以難自阻而不求其攸濟之道邪亦惟敷布國家之典章法度增益開大前人所受之命以不忘武王之大功可也今武庚不靖天固誅之明法度恢前功於是乎在予豈敢閉於天之威用而不行討乎二敷字與下一閉字相對看賁也前人受命也所當敷故欲敷之以不忘前人之功天之威用所不可閉也故不敢閉之而必申天討之義典章法度國家之神气精彩所存故謂之賁若不能施於所當施法紀不明無以示四方非所以敷賁也前人受命所謂皇天眷命惟我有周誕受多方者也今武庚敢挾其喪亡之餘伺我王室之釁妄謂天命可圖則非所以敷前人受命也夫武王安天下之大功今幾何時若無敷振起气象是委之地下故敷賁敷前人受命者所以不忘武王安天下之大功蓋典章修明基業開大則四海永淸之烈萬年一日也或曰賁大也敷賁猶言用宏玆賁也

寧王遺我大寶至越玆蠢稱武王爲寧王又曰寧武蓋當時語也大寶所謂國之守也介紹所以傳人之意爲天之介紹以傳天之意故曰紹天明天明者吉凶之理昭然者也命命也大艱大難也西土對東方諸國而言此蓋武王初崩之時泛卜時事之吉凶而有此兆言將有大艱於西土西土之人亦不能靜天時有變人事艱虞之防故曰大艱東方有亂西土奔命故曰不靜鄭謂西人亦有騷動者妄也夫武庚未叛西土方晏然而之預告已如此所謂見乎蓍者也及此果蠢然而動將言卜伐武庚之吉故先言此以見卜之有驗而不可違也○上言事理當盡之意此下始以卜言以天命決人事反覆言之以勉羣心之斷而不疑也

殷小腆誕敢紀其緒至反鄙我周邦腆厚誕大敍緒疵瑕也言武庚以殷余小腆之國大敢紀其旣亡之緒是𨿽天降威於殷然亦因知我國有三叔瑕隙故敢言我將復殷祚而反鄙邑我周邦也三監𨿽愚豈不知武庚得復周邦反鄙之不爲已利乎蓋一時爲所誘惑特未悟爾元吉與建成圖世民去世民則取建成易爾此武庚之謀也吳楚七國舉兵而向漢以鼂錯爲辭漢爲之誅錯而兵不罷詰之者曰此其意不在錯也反者語塞成王討武庚亦猶是也

今蠢今翼日至朕卜並吉今蠢今翼日舉武庚蠢動之明日見大義所在賢者卽見之明而應之速不待於時日之多也民之賢者十夫見其眾也來翼佐我以往撫定寧武之圖功寧武圖功卽寧考圖功也後云敉寧王大命語意同此言人事先應大事戎事也人謀旣從卜又並吉所以爲美並吉卽所謂三一習吉也蔡傳讀敉寧爲句武圖功訓武爲繼似牽彊○欒武子以三卿爲主不與楚戰君子之於天下也已不必常是則從眾眾不必常是則從賢賢者人心公議之主也邦君禦事之曰艱大者所謂眾不必常是者也從善以十獻爲主可謂眾矣蓋邦君禦事猶有利害之惑而十獻同心則公理所在超乎利害之外者質諸億萬人而皆合可知矣𨿽不卜亦可決況卜三而並吉乎

肆予告我友邦君至王害不違卜按始而三叔流言武庚誘之也旣而連兵以叛武庚脇之也當時三叔必爲戎首其舉兵之辭𨿽不可知意亦必有所托邦君禦事但知三叔流言之釁而不知武庚首禍之情故以王宮邦君室爲言

肆予衝人永思艱至寧考圖功造爲卬我也沈栝謂秦語平音故呼我爲卭卹憂毖勞也言爾以艱大沮我肆予衝人亦豈不思其艱大哉其如四國允蠢害及鰥寡之可哀何造哲迪民康乃憫人窮者之所汲汲而可以艱大止邪我之所爲皆天之所役使今日之事天實以其甚大者遺於我之身而役之以圖大也奚可畏其大而不爲也天實以其甚艱者投於我之身而役之以圖艱也奚可畏其艱而不爲也我固不遑自卹以義言之爾邦君禦事誠當寛我之憂勉我之事而乃反以艱大沮我無乃非人臣之義乎

已予惟小子不敢替上帝命至弼我丕丕基以卜爲卜則占數之一術而已殊不知卜者所以紹天之明則卜之所在帝命之所在也今也卜伐武庚而吉是帝旣命伐之矣其敢廢乎故卽先王小民莫不用卜以見已不可廢卜之意天明卽卜也從之則吉逆之則凶是可畏也壯我討叛之謀堅我克敵之志輔成我丕丕基業者惟玆卜也其可違哉上釋艱大此釋違卜○天明說見上文

王曰爾惟舊人爾丕克逺省至攸受休畢閟閉也極卒與畢皆終也圖事圖功自其所經營者謂之事自其所成者謂之功攸受休天休也寧人十亂之屬當時謂武王爲寧王因謂其臣爲寧人也此章以下重釋艱大之語舊人卽所謂考翼者逮事武王克商者也又專呼而告之曰爾惟武王之舊人爾大能逺省前日之事爾豈不知武王若此之勤勞哉武王創造之初亦以艱難勤勞而成之則今日天之否閟勤勞我者乃我成功之所也予敢不極卒寧王之圖事乎化者化其固滯誘者誘其順從棐輔也棐忱輔人之誠信也言從𨿽可以卽事而人謀未協故猶煩化誘之辭冀其僉同之應而民獻十夫以爲可伐則天棐忱之辭考之我民而可見矣言天𨿽無言而民言之公卽天意也予曷其不於前寧人之圖功是終乎天亦惟用此事變以勤勞我民如人之有疾必速攻治之非可養患於身也予曷其不於前寧人所受之休是畢乎此章三言天三言予蓋謂天意如此我安敢不如此旣言寧王又言寧人者蓋謂寧人之功我尙思終之寧人之休我尙思畢之況爾舊人乎曰事曰功曰休蓋互言之大抵寧王寧人以除亂安民爲事而成功於時受休於天者今適不幸有武庚之亂不能討定則前事有不卒前功有不終前休有不畢矣不訖事之咎誰則執之我固不敢辭爾舊人與寧人昔日同功一體者亦何以自解乎○書中言棐忱者非一不可異解【蔡傳雲天輔以誠信之辭考之民而可見】

王曰若昔朕其逝至卬敉寧王大命蘇氏曰如我本意則昔日已往矣所以至今者以言艱而日思之也以築室諭又以農諭父𨿽敬其事而子不繼其父其肯曰我有後不棄基乎我其何敢不及我身之存以撫安寧王之大命乎○以底法與菑諭武王之開創以堂播諭今日之平亂以搆獲諭守成長逺之事今日正如堂之才定基稼之未降種盡有事在尙且怠惰則何望其他責在我身則欲於我身畢之故曰予曷敢不越卭敉寧王大命○此承上章卒事終功畢休之意又取諭而深切言之假如有田菑而不播播而不獲有室底法而不堂堂而不構謂之事卒與不卒功終與不終休畢與不畢乎

若兄考至弗救兄考武王周公之兄成王之考也有友伐厥子者管蔡王之懿親武庚武王所封本非仇敵猶之友而來伐其子也民指當時之異論者而托之民也民養蓋當時語養畜養也蘇氏訓爲廝養則非所以目其臣也意邦君禦事以王宮邦君室爲言者頗以管蔡爲難爾而成王言譬之有友來伐其子則爲所畜養者亦惟急救之爲是而不可猶豫坐視相勸以弗救也勸字還是民養自相勸以弗救如隋人作毋向遼東浪死歌以相感勸卽此勸字傳中作勸其攻伐而不救似非語意也

王曰嗚呼肆哉爾庶邦君至爾亦不知天命不易肆哉勉其舒肆而不畏縮也爽明也桀紂昏亂湯武克之而天下淸故曰爽厥師曰爽邦由哲者由得哲人之輔也十人卽亂臣十人也十臣蹈履至到故心與天通能知其禍福之幾於先及周徳日隆天休滋至亦惟十人與武王同心同徳有以悟其式敎用休之意於不言之表十人有知天之徳如此以此贊襄武王克商受命用爽厥師所謂爽邦也爾於是時不敢違越武王法制憚於徵役況今武王死天降禍於周首大難之四國大近相攻於其室比武王弔伐之時事勢之危迫何如東徵以奉天命其所賴於臣人之輔者又何如爾乃以爲不可徵以今視昔爾亦不知天命之不可違越矣視十人廸知帝命之心何如耶視爾昔時不敢易法之心何如耶○迪知上帝命者心與天通自然合理者也知天命不易者未能眞知而不敢不信者也在武主時商罪貫盈不可不討天命如此眷佑有周夢卜協吉天之棐忱又如此在今日武庚作亂不可不討天命亦如此民獻予翼朕卜並吉天之棐忱亦又如此是今昔之事理一也然在昔有十人之輔而爾舊人亦不敢易武王之法今考翼不可徵則不惟易我之法而言害不違卜則亦不知天命之不可易矣順上從徵君之法不可易奉天行罸天之命尢不可易也以昔時奉法之心爲今日順天之義則與迪知者𨿽有間而與爽邦者實同功矣不亦美乎○天命至微天之棐忱亦無形聲可驗惟十人蹈知之呂氏曰哲人能盡天地之心○誕鄰胥伐於厥室言其爲害迫近比武王伐紂救民猶爲亂在彼國本國固無事也○兩易字蔡傳訓爲違越而下無音則只如字讀陸以豉反

予永念曰天惟喪殷至惟休於前寧人我長念曰天之除惡也止其身豈若農夫之去艸必芟夷蘊崇之無復易種而後已哉惟人自作孽則有自滅之道如農夫去艸不盡使復延蔓則有朕畝不終之責矣使武庚不叛則天之所欲亡者紂而已惡惡止其身罸弗及其嗣人理也實天心也此武王所以封武庚也夫何武庚也不畏天安分爲商家世祀之謀而誕紀其緒爲一旦滅祀之舉乃知天之喪殷也若穯夫然不盡除之不已也則我亦安敢不終朕畝邪我之所以終畝者是天亦惟欲休美於前寧人不使有除惡不盡之累爾意以武王誅紂而復封武庚譬之去艸不盡致復滋蔓爲害其美不全故今欲終畝以全其美也

予曷其極卜至卜陳惟若玆指與耆同左傳引詩耆定厥功陸音防耆定猶指定也上旣歷解其艱大之疑此章又釋其違卜之意謂大事以人謀爲本我亦何敢盡欲用卜敢不從爾勿徵乎惟佐武王以開疆土此寧人之功有待於後人之繼者也此功不循不但無以休於前寧人而先王之疆土爲他人所竊據則又不但朕畝不終之責而已若率循其功則討叛伐罪王威自當丕揚於海表除殘去暴疆土豈容竊據於他人指定先王疆土此實事理之顯然而可見者也卜而不吉固將伐之況今卜而並吉乎肆朕大以爾東徵言必往矣天命不僣言必克矣卜之所陳已明告如此矣

蔡傳總結上原天命下述得人往推寧王寧人不可不成之功近指成王邦君禦事不可不終之責而反復始終卜之一說云云最得一篇大意○周家四大事皆定於卜伐商也都洛也東徵也武王之疾瘳也皆聖人誠信合天之效非尋常區區卜數之間也洪範極言其理曰是之謂大同身其康彊子孫其逢吉吁卜之爲道豈小也哉非知天者不足以用之

微子之命

孔氏曰稱其本爵以名篇○林氏曰不曰宋公之命而曰微子之命賔之而不臣也

王若曰猷殷王元子至永世無窮孔氏曰微子帝乙元子惟考古典有崇徳象賢之義言今法之按崇徳謂尊崇先聖之徳而不冺其祀也象賢謂立其後以主其祀使世其徳而存其儀刑不使與之俱亡也象也者爲之象也桀紂以無道而亡夏商之國可滅而禹湯之徳不可滅故有象賢之義焉禮者典禮物者文物如路車爲善而色尙白之類修其禮物不使廢壊以備一王之法使後世有所考也賔以客禮遇之傳所謂宋於周爲客是也凡此皆古制而周室稽之以處微子皆聖人公天下之心也○或曰崇徳象賢前日失之於武庚今日得之於微子愚謂非失之於武庚也武王之時武庚之惡未形則當封者武庚也蓋紂以嫡子立爲天子武庚紂子實爲大宗微子不過支子爾武庚在則爲殷後奉湯祀者武庚也亦安得逆探其後日之事而不之封哉望之以象賢期之以咸休今日待微子之心亦昔日待武庚之心也武庚之欲自絕也乃聖人所末如之何者也然自後世論之懲於管蔡之事鮮不疑忌同姓懲於武庚之事尢少有能善處前代之後者周家則不然管蔡敗而並建親賢以蕃屏周者爲益盛武庚敗而建微子於上公其待遇爲益加嗚呼此周徳所以爲至與嗚呼乃祖成湯克齊聖廣淵至徳垂後裔齊莊敬也聖通明也廣言其大淵言其深此四字以敬爲本功加於時以除暴安民而言徳垂後裔如肇修人紀猶足以開克孝之心傳祗肅神祗猶足以垂肅恭之家法此言崇徳之意也

爾惟踐修厥猷至尹玆東夏履其後曰踐能惇行之曰修微子踐修成湯之道在帝乙時已以賢稱恪愼克孝事親以敬也肅恭神人事神治人皆以敬也予嘉乃徳曰是惇篤而不忘其家法者也豈但予之嘉之乃上帝之所顧歆下民之所敬順是可以統承於湯而作賔王家矣故庸建爾於上公尹玆東夏焉此言象賢之意也○篤言徳之厚不忘言其心之眷眷處不忘卽所以爲厚也○上帝時歆二句因其徳而美其能如此未然事也亦見其宜爲祭主君臨大國之意時歆只是帝休之意非謂微子享上帝也○曰孝曰恭曰篤可以想見微子之爲人史稱紂資辯捷疾聞見甚敏材力過人紂惟恃此而狎侮五常荒怠弗敬所以敗湯之徳而覆其宗也

欽哉往敷乃訓至俾我有周無斁眞氏曰往敷乃訓欲其以修於已者布其敎於國人也○金氏曰此以下勉戒之服謂上公九旒九章之服命謂上公九命凡車旗獻享之節也宋王者之後得用天子禮樂於先王之廟然宋公之服命則不可不謹也微子之賢不待戒然周室傷武庚之亂爲後世慮亦所以全宋也故勉戒之加詳焉世世享徳萬邦作式所謂諸侯宋魯於是觀禮蓋禮守先代爵爲上公亦諸侯之倡也無斁不厭也○乃以下協韻○烈祖成湯也字應徳垂後裔踐修厥猷說衍於不替卽所以之也有民指東夏之眾律者有以爲之範也世世享徳言微子爲受封之祖而創業垂統以貽後人也因武庚絕世而深期之萬邦指諸侯言蓋爵爲上公禮守先代萬邦諸侯將視以爲法也○毗一人對蕃王室世享徳對烈祖式萬邦對律有民有周無斁應永綏厥位而意又進或以爲通承上七句者非是林氏謂觀成王戒微子之言必無賜周公天子禮樂之事良是

嗚呼往哉惟休無替朕命往汝之國休美其政乃總括一篇大意舊卽以敷訓愼服命說者陋也

微子之事詳見商書微子篇惟受封之事說者多謂武王克殷封武庚於殷墟封微子於宋樂記言武王下車投殷後於宋是也及武庚以叛誅成王復卽宋國建微子爲上公以奉湯祀此篇蓋申命之書非初封之書也愚謂此亦不信經而信傳記之過也微子之篇載三仁相諮答之言明矣詔王子出迪我罔爲臣僕此箕子與微子自靖之義而欲人自獻於先王者也使武王克殷微子卽造於軍門而受封於宋何以爲微子且是時也宗國淪亡之痛方深而何其抱祭器自歸之亟邪知無自歸之事則亦無與武庚並封之事矣湯祀不可無奉武王已立武庚矣樂記所言初下車投殷後者武庚也曰於宋者誤也原微子初出迪之意苟不見殺而身存則宗祀有寄豈謂必有後日之爵封邪其罔爲臣僕與箕子實一心爾終武王之世微子無爵蓋武王亦成其志而不輕屈之也因此知箕子亦無封於朝鮮之事箕子已言罔爲臣僕受封朝鮮卽臣矣觀洪範稱商祀稱王訪子箕子中間曰汝曰乃皆尊以師禮而不臣之明驗箕子旣不屈武王亦當成其髙蹈或嘗居於朝鮮而非受封也○朝鮮在周當爲荒服之外恐非周之疆土箕子居之東夷化之惟以爲受封則不可朝鮮旣非周土箕子旣不可臣武王何取虛名而封之哉封之亦不受也○漢書地理誌云殷道衰箕子去之朝鮮不言受封惟史記云武王伐紂封箕子於朝鮮史遷多謬當以漢書爲正

尙書日記卷十

欽定四庫全書

尙書日記卷十一

明王樵撰康誥

朱子曰康誥酒誥梓材三篇是武王書無疑只緣誤以洛誥書首一叚置在康誥之前故敍其書於大誥防子之命之後問如此則封康叔在武庚未叛之前矣曰想是同時商畿千里紂之地亦甚大所封必不止三兩國○金氏曰按逸周書武王之封諸弟蓋以次受封也先管叔蔡叔使監殷其後殷畿內諸侯有不服者分師俘之以衛封康叔以霍封叔處孟子以管叔監殷以殷畔爲周公之過有康叔之賢而不使非周公之過乎曰凡封於殷墟者皆監殷者也其後獨管蔡霍三人叛故止曰三監爾其實康叔亦監殷也○或問序及孔氏以康誥爲成王之書而子以武王言之何也朱子曰此五胡氏之說也嘗因而考之其曰朕弟寡兄者皆爲武王之自言乃得事理之實而其他證亦多序之不足信於此可見○林氏曰康乃叔未受封時食采之地或曰康謚也○鄭氏曰康叔初封衛至子孫而並鄘地王若曰孟侯朕其弟小子封孔氏曰五侯之長謂方伯使康叔爲之

惟乃丕顯考文王克明徳愼罰按罰謂之愼言輕重適當不妄加耳左氏云務去之之謂而蔡氏引之何也觀下文初言謹罸次言以徳行罸終則言不用罸而用徳可以見務去之之意矣蓋辟以止辟刑期無刑此自古聖人明刑之本意也後世鮮復知之矣孔子曰古之知法者能省刑本也後之知法者不失有罪末矣

不敢侮鰥寡至肆汝小子封在玆東土不敢侮鰥寡者聖人之心視民如傷鰥寡孤獨四者謂之窮民尢人君所當畱意若用心有不到處則是侮忽之矣聖人之心敬及鰥寡則無遠不到無防不察矣徳之盛仁之至也○呂氏曰凡君道之所當爲隨所寓而契於理當用者用當敬者敬當威者威各歸其分此天心也○不敢侮鰥寡仁民也庸庸使能也祗祗尊賢也明徳之事威威懲惡也愼罸之事愼罸之事盡於一言曰威其所當威則人無不畏而刑可省也○君之徳莫先於愛民莫大於知人故舉文王之明徳而以是二者盡之用能敬賢討罪一聽於理而已無與焉非純乎至公無我者不能也明徳愼罸非截然二事蓋愼罸亦徳也故傳云徳著於民○左氏得經意曰明徳愼罸文王所以造周也用肇造我區夏以下正是此意常謂此等處最可見古人說經辭約理明最不易及如虞書無違教無廢事無凶人及此處務崇之務去之文王所以造周皆以一言而盡其意又如大學釋淇澳之詩毎句止用兩字曰道學也自修也恂栗也威儀也至孔子說詩止用本文添一兩字曰繪事後素曰有物必有則民之秉彞也故好是懿徳人便省悟○區夏指本邦言一二邦指鄰邦言西土指一方言厥邦厥民言天下之萬邦萬民也顯民對聞於上帝防肇造對大命文王三句防一二邦對厥邦厥民以修對時敍防造修怙冒時敍皆以興於徳化遷善遠罪而言○克明徳則契天享徳之心克愼罰則契天好生之心故天休美文王而於是大命之也○克殷而化及萬邦本武王事武王不自居而歸之文王蓋討殷之罪受有殷命實始於文王武王特終其事而已乃寡兄朂正言已徳不及文王而勉終其事肆汝小子封在玆東土引起下祗遹之意

王曰嗚呼封汝念哉至不廢在王命此下欲康叔明徳也今民二字貫至末近述遠稽皆法其明徳以治民也凡所謂民皆指衛一國之民也商民見文王之子來臨爲侯必以能敬述文王之事望之康叔聞父兄道徳之言熟矣一旦出而爲侯旣離父兄之側恐舊聞不相承續而異聞或有害正故當尊紹其聞衣被先王之徳言而體之於身也祗述紹聞不出於家庭又欲其廣求之商先哲王蓋汝今所往商之故地也居商之地治商之民而無其徳將何以保又其民乎商賢聖之君六七作皆有耉成人爲之輔其宅心訓民皆有成法汝當大爲之規遠爲之法亦以宅汝之心而知所以訓民也敷求遠惟猶在於近代又欲其上求於古若唐虞夏后其前言往行有可聞而益吾之知有可由而資吾之行者汝尢當別求聞由以康保其民可也夫義理無窮所以近述諸今遠稽諸古者正以此理皆吾心之所固有而天者理之所從出不博不足以聚之而宏於天也博學以聚之集義以生之眞積力久眾理該通則此心之天理之所從出者始恢廓而有餘用矣不如是不足以言得於心也旣得於心則心廣體胖動無違禮而徳之在身始見其從容而有餘裕矣不如是不足以言有諸身也明徳至此始爲不廢在王之命若徳未至此則所謂祗遹敷求遠惟別求者猶爲虛言而將以望於保又康保宅心知訓難矣豈王之命汝之意耶○惟尊所聞而不忘卽是紹其聞忘則間斷矣紹者繼續不間斷也衣徳言徳言卽所聞衣者體之於身也下文聞由二字聞卽紹聞由卽衣徳言也○保又康保中俱有宅心知訓意蓋三者互見耳○宏於天之說蔡氏實本程子易傳之意易曰天在山中大畜君子以多識前言往行以畜其徳程子曰天爲至大而在山之中所畜至大之象君子觀象以大其蘊蓄人之蘊蓄由學問而大在多聞前古聖賢之言與行考迹以觀其用察言以求其心識而得之以蓄成其徳乃大畜之義也愚謂大畜卽所謂宏於天也天者理之所從出而吾心之體無不該考迹而知古人之致用察言而得古人之用心積之之多至於一旦豁然貫通焉斯可以言宏於天矣○金氏曰宏於天荀子引此作宏覆於天義理無窮康叔本之家學參之國俗之舊且又遠求之古先哲則所以保又其民者可謂宏於天矣徳之在我者該貫渾全動有餘用是謂能不廢王命按此亦一說

王曰嗚呼小子封恫瘝至懋不懋恫瘝乃身諸家以爲封爾侯國非富貴之也俗頑責重乃委勞苦於乃身也此於敬哉意似順然不如蔡傳就保民上說爲親切也君民之勢才以貴髙自待視其休戚便不甚切於身必眞知百姓爲已之百姓一一與他喫疼始得曰恫瘝而承之曰敬哉敬卽此心常醒而無不覺忽則昏而一膜之外與已不相闗矣皇天之威不測而有常者理何也誠則輔之也人情𨿽大略可見易於知天然不知至難保者小民也有情有欲易怨易咨如赤子焉未易體也所以知其疾苦而體其情欲者惟在上之心盡不盡何如爾往盡乃心無自安而好逸豫乃其所以又民也文王自朝至於日中是不遑暇食用咸和萬民此事豈自安而好逸豫者所能辦哉我聞曰怨不在事之大亦不在事之小惟在順理不順理勉行不勉行耳苟不順理不勉行𨿽小足以致怨況其大者乎凡事莫不積小而成於大故無小而不當戒此所以當盡其心也盡心則得恫瘝敬哉之道而小民之難保者不見其難保治民之道在是矣若一事不順一時不勉便是一處心失照管豈盡心之道哉

已汝惟小子至天命作新民已汝惟小子汝知汝事之所專重者哉惟以徳化民而不恃刑罰以爲治此上之徳意也當廣此徳意以和保殷民於以助我安定天命而作新斯民蓋我承文考誕受之命則有安定之責我受文考時敍之民則有作新之責皆於殷民旣化卜之夫以事之在汝者而有助於我以責之在我者而有賴於汝此寄托之重而期望之深也○蔡傳云此言明徳之終按明徳自新也新民明明徳於天下也徳至明於天下始盡故曰明徳之終也

王曰嗚呼封敬明乃罰至時乃不可殺此下欲康叔謹罰也作新民在徳然人情趨向未易齊罰亦不可廢故言謹罰之道以敬明法意爲先式爾適爾猶今法之所謂故誤也人有小罪以下此設爲甲乙二人皆犯死罪而議其輕重也謂如甲有所犯罪𨿽小於乙而其情罪出過誤乃惟怙終自作不法用意如此𨿽罪小乃不可不殺又如乙有所犯罪𨿽大於甲而其情本非怙終乃惟過誤或爲人所誤偶爾如此旣服罪輸情乃不可殺過誤之中過自己生爲罪自外至爲災此章卽虞書災肆赦怙終賊刑宥過無大刑故無小之意但虞書所謂肆赦與宥乃降等之義非直免之也所謂刑乃隨其罪而制其輕重非盡殺之也此章一則曰乃不可不殺一則曰乃不可殺則是以罪至於殺者言之以例其餘爾非謂罪不至死而但有怙終之情者皆可殺也此條乃用法之權衡五刑之屬三千之斷例不知此而能敬明者未之有也故首言之○敬明乃罰一句是綱領下舉罰有兩端以見例有敍大明服以下則言敬明之事也

王曰嗚呼封有敍時至惟民其康又有敍言五刑之條輕重各有倫敍也明猶惟明克允之明服猶五刑有服之服謂得其情而施之當則民自勑正而勉於和也傳曰已則不明而殺人以逞不亦難乎下以取舎兩端言明服之意蓋民之未肯畢棄咎以上之徒法以防之耳視民之不善如疾之在已則攻治鍼砭無非所以爲徳也以此心待民民自知惡之不可爲而畢舎其咎矣民之已防於惡者旣以去疾之心去之民之未防於惡者當以保赤子之心保之赤子若無人保則𨿽有防穽在前蹈之而不知豈赤子之罪哉心誠求之得其不言之欲止其未形之邪與之作主全在保者以此心待民民自慕於善而無不安治矣○玩三个惟民其字分明三叚○防孟子引若保赤子以爲小民無知而犯法猶赤子無知而入井則分取舎兩邊爲是蔡傳云以保子之心保善保善二字須要活防蓋對去惡而言則凡情有可恕而恕之者皆爲保善耳○如保赤子爲其無知也常以無知恕之則𨿽有可怒之事亦無所施其怒如是而刑有妄加者乎有得情而喜者乎此處形容謹罰之心曲盡眞聖人之言也

非汝封刑人殺人至無或劓刵人又曰二字蔡傳以爲當在無或刑人殺人之下朱子謂當在非汝封三字之上皆謂又曰二字在腰也以愚意當在首與下條又曰要囚服念五六日一例○大小皆天討非汝封之權也王曰外事汝陳時臬司師玆殷罰有倫外事孔頴達以爲外土諸侯以獄事上於州牧之官蓋康叔時爲方伯也林氏以爲康叔以外侯入爲大司寇則內事者司宼之事也外事者衛事也二說皆佳而蔡仲黙不從采陳氏之說曰外事有司之事也蓋獄之未成在有司而未達於康叔者有司之事也要囚獄之已成而達於康叔者此則康叔之事也有司之事非康叔所能盡親則陳列其準的使有司永知所守而其所師者亦殷罰之有倫者而已蓋衛居商墟周承商後刑書相因故兼用其有理者殷法殷民服習已久非輕重失倫則不必更也準限旣定康叔所親者要囚服念丕蔽之外其餘皆付之有司矣○正義曰臬爲準限之義故爲法也

又曰要囚服念五六日至於旬時丕蔽要囚又曰者周公重言之也爲囚求生道而不可得乃可斷蔽斷也孔氏曰要囚謂察其要辭以斷獄旣得其辭服膺思念五六日至於十日至於三月乃大斷之言必反覆思念重刑之至也歐陽公曰求其生而不得則我與死者俱無憾也○正義曰言要明取要辭於囚以思訖事定故言乃大斷之○今按要囚說見多方當以彼說爲定王曰汝陳時臬事罰蔽殷彞至惟曰未有遜事條定之初因事而爲之法用法之際取法以比是事故此承上文言汝之聽獄旣陳是法與事必法與事相當而斷以殷之常法矣然泥古而不通不可也當於其中用其義刑者刑義殺者殺義者時之宜也其取舎固權之已矣然趨時而狥已又不可也當勿用以就汝封之意蓋苟不當罪是移情就已也然則所謂義者歸於當其罪而已然使自以爲當而矜喜之心或生則怠忽之心將乘之矣刑殺所由以不中也故使盡順於義曰時敍惟曰未有遜事可焉丘文莊公曰刑殺闗乎民命一人負寃天地爲之感動陰陽爲之失和烏可以輕忽哉武王欲康叔之心常常不足已遜而猶曰未遜已盡而常如未盡則不敢輕視民命而苟具獄辭刑殺無不中者矣已汝惟小子未其有若汝封之心朕心朕徳惟乃知平日之處心又用刑之本也慈祥惻怛之人用刑則能虛心察情而以義處法當於人心合於天意呂刑所謂惟良折獄也苟無是心則𨿽悉其聰明得其情實以言乎不失有罪則可耳以言乎若有疾能使民畢棄咎則難矣人謂康叔深於法不知武王取之正以其心之良爾正義曰言汝心最善汝心旣善我心我徳惟汝所悉知也○下文言用罰之事元惡大憝一也不率大戞二也皆因商俗而用懲惡之重典故於此先發其良心欲其以此心爲用罰之本也

凡民自得罪至罔弗憝此武王舉一端以爲例也豈不見凡民自犯罪作孽非人防之也爲宼攘姦宄殺人顚越人以取其貨顚越謂不死而傷於取也如晝爾於茅之於睯不畏死言其心彊狠殊不畏死也罔弗憝言如此之人眾所共惡也刑法加焉非庸以次汝封也刑加乎自犯之罪也凡所用法皆然則契公理矣所刑非人所共惡是移法就已也

王曰封元惡大憝至刑玆無赦宼攘姦宄固爲大惡而大可惡矣然民所以至此者先由不孝不弟始有子嘗言其爲人也孝弟而好犯上者鮮矣好作亂者未之有也由是言之倫理不明而父子兄弟之間先悖理傷道之事多固作亂之所由出也爲人上者若視爲泛常而不甚惡則何以正化源而止亂萌乎故子而有弗祗服厥父事大傷厥考心父而有不能字厥子乃疾厥子弟而有弗念天顯而弗克恭厥兄兄而有不念鞠子哀大不友於弟者皆文王之刑所不赦也使是四者而不於我政人得罪焉則民將視爲當然而天與我民彞必至於大泯亂蓋父子兄弟之間更有人所不忍言者矣○本文矧字意要認得出蓋殺人於貨之盜固罪死不赦而事闗倫理者尢所當加之意蓋此敎化本原所在也如今律告言咒罵祖父母父母舅姑別籍異財奉養有缺居喪嫁娶聞喪不舉哀及毆告大功以上尊長小功尊屬俱入十惡常赦不原若論罪則其中豈無輕於殺人於貨者惟其事闗倫理故彊盜不入十惡而不孝不睦不義內亂入十惡以此觀之則知經文矧字之意矣○閭井小人稍知黑白者不肯爲穿窬之事至於父子兄弟之常則往往爲之自以爲無傷也風俗由是而壞爭亂由是而起乃知文王之作罰所慮者遠矣然亦預敎養之後懲其怙終者耳若敎養之不素而徒以以不失有罪爲明是法乃所以獵民而盡之也○聖人之治以彜倫爲急務所謂明徳者明此而已所謂愼罰者弼此而已○呂氏曰前言殷罰曰彞此言文王之罰曰作者殷法常行者耳經紂之惡人倫廢壞文王憂之於維持綱常之法必有創立者周禮大司徒有不孝不弟之刑豈其所作耶故常事用殷罰人倫之際則用文王之罰此撥亂之道也○按孟子甞引殺越人於貨湣不畏死以爲不待敎而誅者也此爲不待敎而誅則由文王作罰者爲敎之而不攺者可知矣觀舜以蠻夷猾夏宼賊姦宄屬之臯陶是元惡大憝直命臯陶刑之而已至於百姓不親五品不遜則屬之契不以其不親不遜而遽忿疾之也而敎之敎之而又在寛焉則文王之罰其所以先後乎此者可知矣先儒不了此防故此章說多不同今錄蘇氏之說及朱子眞西山評之之語於後○蘇氏曰商紂之後三監之世商人父子兄弟以相殘虐爲俗周公之意蓋曰孝友民之天性也不孝不友必有以使之子弟固有罪矣父兄獨無過乎故曰凡民有自棄於姦宄者此固爲元惡大憝矣刑政之所治也至於父子兄弟相與爲逆亂則治之當有道不可與宼攘同法我將誨其子曰汝不服父事豈不大傷父心又誨其父曰此非汝子乎何疾之深也又誨其弟曰長幼天命也其可不順又誨其兄曰此汝弟也獨不念父母鞠養劬勞之哀乎人非木石禽犢稍假以日月須其善心油然而生未有不爲君子也我獨弔閔此人不幸而得罪於三監之世不得罪於正人之手天與我民五常之性而吏不知訓以大冺亂乃廹而蹙之曰乃其速由文王作罰刑玆無赦則民將避罪不暇而父子兄弟益相忿戾至於賊殺而後已𨿽大戞擊痛傷之民不率也○張氏曰東坡之論眞有補於敎化者昔魯有父子訟者孔子置之狴犴三月俟其悔而釋之其意正與此合蓋父子兄弟之訟不與凡民同當有敎化以感動之使自悔悟知其出於天性可也若一以法斷之則用一法吏足矣不必吾儒也○朱子曰蘇氏之說懲王氏之獘一槪以寛爲說非先王刑人正法之意○眞氏曰朱子之言當矣然蘇說亦不可廢○正義曰父子尊卑異等故孝名上不通於下兄弟𨿽有長幼而同倫故共友名不率大戞至速由玆義率殺不率大戞一句或以屬上或以屬下不勝異說以文勢攷之屬下爲優蓋此節去此一句則矧字無所承也不率指不孝不友也觀宼攘姦宄目之爲元惡不孝不友目之爲不率不率者不率敎也則不待敎而誅與敎之不攺而後誅之之意經已有明文矣特人忽之耳庶子官名掌正公族敎訓公卿子弟者也外指衛而言下外正同正官之人若周禮三百六十職之長小臣有符節若爲官行文書而有符如今之印章非行道之符節也乃別播敷造民大譽者商人安於薄俗不知倫紀之重習以爲常爲之官長師帥者若以修明敎化爲迂不敷先王之正敎而別播敷以誑炫愚俗狥其苟且自恣之心以邀其大譽豈非不體上心不用上令而病其君乎是乃長惡於下我之所深惡也汝其速由玆義以率殺可焉玆義者文王未有其法武王制其義以爲當殺也蓋上者下之導人知風俗之壞於下而不知其由於上引惡之誅所以不得不重也

亦惟君惟長至乃非徳用又君長指康叔也能猶左傳云不能其大夫至於君祖母之能臣者民之表故責民之不孝不友其本在臣君者臣之表故責臣之不忠其本又在君君身正則能厥家人所謂身修而家齊也能厥小臣外正所謂惟臣欽若也何假於威虐而以非徳用又哉惟君而不克君長而不克長於是無若之何於厥家人矣無若之何於小臣外正矣乃惟威惟虐大放王命而欲以非徳用又不可得也小臣卽小臣諸節外正卽庶子訓人惟厥正人也○爲君若此則豈無由文王曰玆義以議其罰者乎

汝亦罔不克敬典至則予一人以懌法由前古而至我周講畫至精至備皆天討不易之定理國之常典也汝亦罔不能敬守之由是而求裕民之道裕云者典以弼敎本欲民知所趨避而從容於徳化之中非以操切之也惟文王之敬忌者敬忌之心裕民之道也文王視民如傷不務咎罔攸兼於庶獄罔敢知於玆惟恐誤之敬忌之至也乃裕民曰我惟有及於文王則予一人以懌矣惟有及謂如文王之敬忌也敬如文王忌如文王故無旣失之悔而兆民所以咸賴敬典者知以此心爲法惟恐不及庶乎可以言裕民矣○此示愼罰之標準文王克明徳語其實曰敬止克愼罰語其要曰敬忌後之欲明徳愼罰者師文王而已矣○明徳以作新民終之愼罰以敬忌終之者明徳自內而驗之外愼罰自外而本之心也

王曰封爽惟民廸吉康至不廸則罔政在厥邦此下欲其以徳用罰也呂氏曰我明而思之見得治民必開導之以吉康林氏曰堯舜之民仁壽桀紂之民鄙天非其自爾也上之人廸之者以其道與非其道故也眞氏曰然則欲導民於吉康其何以哉惟於殷先哲王之徳用於康乂民者作而求之而已蓋殷先哲王之所爲無非導民吉康之道也導之以仁義而民趨於仁義導之以孝弟而民趨於孝弟此所謂吉康也政者所以正民也不能導民俾知所適尙何政之有蓋古之所謂政者合敎化而言後之所謂政者離敎化而言也按眞氏以康乂民屬殷先哲王以作爲起與蔡傳小殊而辭義尢明快

王曰封予惟不可不監至矧曰其尙顯聞於天張氏曰我不可不監觀文王明徳愼罰之意而告汝上文所告皆是也徳之說罰之行並以告康叔矣○鄒氏曰按蔡傳但釋今惟民不靜以下蓋上四句元自作一章自有傳文後逸其傳文故遂以經文合於下章耳下章傳首有人言二字可見今補之曰言我不可不監視文王之明徳愼罰故告汝以徳之說使汝用徳於行罰之際則哀矜而不濫所謂以徳行罰也戾止也又言民不安靜云云○我惟不可不監視古義故告汝以徳之說於罰之行之時蓋欲以徳用罰而非以罰行罰也今惟民不安靜未定其心導之𨿽屢猶未攸同民之不靜未同天將不罪民而罪導民者我不當怨也惟民之罪不在大與多苟爲有罪在予一人況曰舊染之惡其尙顯聞於天乎

王曰嗚呼封敬哉無作怨至不汝瑕殄此欲其不用罰而用徳也作怨非謀非彞皆以徳刑相形言任刑而不任徳是爲作怨是爲非謀是爲非彞不可不戒惟斷以誠意大法古人之敏徳者卽祗遹文考敷求殷先哲王之屬是也古人之徳由敏而成法古之道才怠緩悠遊便不濟事必以聖人爲必可及古治爲必可復果以行之確以守之而後可以言有其誠矣古之敏徳者心固安於所止徳固稽於中正謀固出於遠大而我心則未必安徳則未必中謀則未必遠也故用以康乃之心謂安於義理而不動於非幾也省汝之徳謂知其不足勉其所不及也遠汝之謀謂以至極自期而不以近小自限也一心於徳而寛裕不廹以待民之自安若是則不汝瑕疵而棄絕矣○非謀非彞蓋有謂民難以徳化易以刑服如封徳彞之惑太宗者則必不能安已心矣必不遑省已徳矣爲謀則不遠矣惟斷以誠意大法古人之敏徳者使此心惟安於義理而無得以遷搖之者常有以自省已徳而知其所未至其謀則遠大而無復有非謀之雜此道也裕以民寧之道也刑罰非裕也敬典之中有裕民之道故曰乃由裕民道徳本裕也純用徳化而民自安故曰裕民以寧歐陽氏論敎化謂以不倦之意待遲久之功裕以民寧之謂也○按明徳愼罰初以二事分言其實愼罰亦徳也故終言以徳用罰然曰用罰則罰猶未能無也刑期於無刑必至於不用而後爲極致故終言不用罰而用徳此一篇之大意也蔡傳引左傳務崇務去之說最得要領

王曰嗚呼肆汝小子封至乃以殷民世享終以天命殷民結之○始言由文考之徳得天得民肆汝小子封得以在玆東土有天命殷民之寄中再以助王宅天命作新民期之故此復以天命殷民結之殄享世享對言上以天命言而欲其明乃復命髙乃聽康又其民以保有天命而不至於殄享下以殷民言而欲其勿替敬典聽我所告以保有殷民而世享之也○明服命與防子同是特揷說髙乃聽指篇中所言勿卑忽之民康又則天命有常矣敬典與罔不克敬典同錯綜申說聽朕告汝則又總舉篇中所言○陳大猷解服命謂所服受之誥命非也蔡傳明曰侯國服命○陳新安解不替敬典爲五典亦非也此不過摘上文語而申之若指五典則蔡傳當曰常道不曰常法矣但敬典實兼明徳愼罰而言徳罰非判然兩事須有文王之敬忌以守其典始謂之敬典而愼罰皆徳也故言敬典則徳刑咸舉之矣

酒誥

孔氏曰康叔監殷民殷民化紂嗜酒故以戒酒誥王若曰明大命於妹邦大命毖酒之命也商受荒於酒臣下化之自文王在西土時已誥毖庶邦誥敎其下矣及武王封康叔於衛衛受之故都也舊俗未變故武王特作誥以戒之而付之康叔妹古沫字沫水名因水名地在朝歌以北卽詩所謂沫之東矣沫之鄕矣者○武王之誥上自有位下至民庶欲其無常於酒而已初非太嚴而遠於人情又何難行而勤於告命如此蓋習俗旣成難以遽革觀地名朝歌而墨子廻車墨子豈但惡其名哉蓋有感於紂之事也

乃穆考文王至亦罔非酒惟辜穆考只當依世次之義觀載見及訪落之詩皆謂武王爲昭考朱傳亦引書穆考爲證可見也肇國西土爲方伯時也庶邦庶士少正禦事皆西土之人或以上爲一方下爲本邦非是此處蔡傳欠明悉當依孔防云庶邦卽眾多國君眾士朝臣也旣總呼爲士則卿大夫俱在內可知少正官之副貳禦事治事者以其卑賤更別目之文王朝夕戒勅之曰惟祭祀乃用此酒天之降命所以使我民置此酒者以祭祀無酒則無以薦其馨香非以資人之酣飲也後人失其本意飲而不知節天於是而降威凡我民用大亂喪徳亦無非是酒裏做出這般勾當越小大邦用防亦無非是酒裏做出這般罪過可不戒哉夫人以飲酒得禍而曰天降威者天理不在人心之外順之則爲降命逆之則爲降威凡食色皆降命也有節焉無節而滅天安得不降威乎釋氏本惡天之降威者乃欲並與天之降命者去之則非逹道矣○觀小大邦用防之語是戒其國君則上庶邦中當含有國君在內

文王誥敎小子至徳將無醉小子卿大夫士之少者也或云卿大夫之子弟然觀下曰有正有事則是有職位之人非子弟也文王以其血气未定尢易縱酒防徳故専誥敎之以爲爾各有官守其職業不可常於酒越庶國之小子飲皆惟祀而後可𨿽祀而飲然亦必以徳將之無至於醉也觀此露庶國字則上小子是本國可知本國之臣但告其小子者老成人不待以酒爲戒也祀玆酒者祭祀始用酒也用酒以祼獻非爲人之飲也飲惟祀者人得飲酒惟祭祀之時也飲以歆神之賜非以爲酣醟也若飲不惟祀則爲彞酒而非天降命之意矣然酒不但飲之有時卽以時而飲亦當以徳將之而不使至於醉將持也徳將者心志有所操存而不爲物所勝也若無徳以將之小或亂其血气大或至於亂志防徳矣○大凡志常帥气則不爲物所勝不但飲酒也惟曰我民廸小子至小子惟一旣告其有位者又告其民以爲我民訓導其子孫惟土物是愛土物稼穡也惟此是愛則非僻之念無自而生惰民始於不愛土物遂有他慕厥心之所以不藏也子孫當聰聽祖考之常訓訓之常則入於耳者熟聽之聰則志於心也恪當時飲酒者其始必曰無闗於大故殊不知以爲小而不戒必至縱而不已至於防徳防邦豈小失乎知湎酒之非小失則知謹酒之非小徳矣故越小大徳惟一視之而後可○人之所以爲人者孰與身心職業之爲大哉自非好樂無荒鮮有不忽其小而忘其大者故蟋蟀之詩曰無已太康職思其居好樂無荒良士瞿瞿方燕樂而遽相戒曰不已過於樂乎盍亦顧念其職之所居乎好樂而無荒不有良士之瞿瞿者乎瞿瞿卻顧惟恐損於身心妨於職業良士之志蓋如此此所謂小大徳惟一者也○孔子曰不爲酒困孟子曰禹惡防酒此愼酒之在聖人者也果可以小大言乎是故理無大小自聖人行之則皆至善無大小自君子蹈之則皆吉惡無大小自常人戒之則皆善○林氏曰孔子謂不有博奕蓋使民飽食終日無所用心則非僻之心入之矣故使民不愛酒非有事而使之服勤則不可

妹土嗣爾股肱至自洗腆致用酒此武王敎妹土之民也嗣續純大肇敏服事也言妹土之民久染沈湎之俗自今當嗣續汝四肢之力大治黍稷之事奔走事其父兄下民之分竭力耕田共爲子職而已矣何暇於縱酒乎勤生勸業念不至於酒不服田畆心無所用則必向於酒矣夫農賈皆民之業力其本不妨兼事其末或敏於貿易牽車牛遠出爲賈以其所得孝養父母父母歡樂乃可自洗腆致用酒洗潔也腆厚也致用酒者致慶於父母而用酒也

庶士有正至永不忘在王家此武王敎妹土之臣也正伯皆長也曰君子者稱之也典聽朕敎典常也民慮其不省故曰聰聽臣慮其易忘故曰典聽羞養也古之養老有四養國老於太學養庶老於小學國老有爵有徳之老庶老庶人之老及子孫死國難者之父祖也惟君爾乃飲食醉飽者養老君之惠也無敢不醉飽榮君之命也爾乃可以飲食至於醉飽也聖人開飲酒之門不過三事父母慶用酒養老用酒祭祀用酒而祭祀以事神其道尢難苟非其人尢未易言故丕惟曰爾能常常反觀內省使念慮云爲悉稽於中正之徳而無放逸之邪始可以對於神明爾於斯庶防能進饋祀以事神焉神祗享之爾乃可以自介而用燕樂也介副也言祭祀而祼獻者其正也祭畢而飲福燕毛者其副也明酒不爲燕飲設爾如此則信爲王治事之臣如此亦惟天順其元徳永不忘在王家矣○非以臣人之職盡於羞耉饋祀二事正以飲惟祀飲惟羞耉言其無彞酒爾謹酒如是則信爲王治事之臣以職業不曠而言也天亦順其元徳以身心不放而言也謹酒而身心不放志气淸明徳之所居福之所向故以元徳贊之以天若許之王曰封我西土棐䢐邦尰禦事小子至克受殷之命文王之敎上文所述是也邦君禦事克用祀玆酒之敎小子克用無彞酒之敎故我至於今克受殷之命文王毖酒之敎其大如此夫西土之臣用文王敎其效旣如此則妹土之臣用武王敎豈不足以保有祿位哉○眞氏曰夫有司之不湎酒於天命何預而王乃以克受商命爲職此之由何邪但觀幽厲陳隋之朝上下沈酣以墜失天命則謹酒受命復何疑哉

王曰封我聞惟曰在昔殷先哲王至矧曰其敢崇飲凡言我聞惟曰者我聞殷惟以敬畏而興我聞殷亦惟以荒腆而亡周受殷命衛居殷墟故舉殷代以酒興亡爲戒殷先哲王湯也廸畏者畏之而見於行也天顯卽天之明命畏天之明命而所行不敢少有違越則可謂廸畏天顯矣畏小民之難保而所行一不敢拂乎民心之公則可謂廸畏小民矣畏天命者鮮矣畏民與畏天並言則又聖人之防防也經徳秉哲廸畏之實也經其徳而不變所謂日新又新也制心制事一有常功湯之處已如此此所以嚴其心之所自出而上不愧於天謹其心之所由施而下無失於民者也秉其哲而不惑所謂用三有宅克卽宅曰三有俊克卽俊也嚴惟丕式克用三宅三俊湯之用人如此此所以天工無曠而上有所承民徳式敷而下有所寄者也○自成湯至於帝乙成王畏相則爲君者同一敬畏之心惟禦事棐有恭則爲臣者同一敬畏之心○成王顧經徳言畏相顧秉哲言成王如太甲之克終允徳太戊天命自度髙宗恭黙思道之類畏相如太甲之聽於伊尹髙宗之學於甘盤納誨於傅說之類○君以論相爲職相以正君爲職求其正已而非求其適已取其可畏而非取其可愛則能畏相矣正君者以獻可替否爲事而不以趨和承意爲能以經世宰物爲心而不以容身固寵爲術則厥棐有恭矣○禦事亦通指湯及後王而言如伊尹以不克堯舜其君爲恥傅說以克紹乃辟於先王永綏民自任之類禦事尹人皆相之別稱○眞氏曰此章乃一篇根本凡人敬則不縱欲縱欲則不敬殷之君臣旣一於敬矣舉天下之物不足以動之況荒敗於酒乎此正天理人欲相爲消長之幾學者宜深味之

越在外服至祗辟越者繼上君與禦事而言也服事也內服外服內外治事之臣也侯甸男衛諸侯也邦伯諸侯之長也兩樣人庶尹至裏居五樣人也百僚二字是內服五樣人之總冠蓋因禦事是百僚之長上言禦事故此言內服則斷自庶僚以下故以百僚字冠之對上禦事而言也庶尹者官之正也亞者其貳也惟服宗工謂服尊官之事者又其次也國中百姓謂賜族命氏之家裏居謂不在其位而裏居也此五樣皆內服之人不敢湎於酒通上在外在內有職無職而言不敢者有所畏畏心有息則有時而縱矣不暇者有所事所事旣專則無暇於酒矣下困言所事之實曰惟欲助成王徳之顯明及尹人之祗辟爾成王本上文成王而言祗辟本上文有恭而言言當時內外之臣同心以承君相之意而欲成其美有如此也

我聞亦惟曰在今後嗣王酣身至自速辜一縱酒則玩而不知畏天顯𨿽可畏酣飲則不暇顧小民𨿽可畏酣飲則不暇卹矣○祗保越怨不易越字訓於呂氏曰先王敬保其徳後王敬保其怨愚按宋哲徽以靑苗市易之法爲聖政而紹述之所謂祗保於怨不易者用燕喪威儀燕當爲燕防之義方於喪威儀爲切○人莫不痛其將亡而受益荒腆於酒不思自息其逸逸字有二有安逸之逸有縱逸之逸此不自息者乃縱欲之逸也○蘇氏曰其心爲酒所使忿疾彊狠不復畏死眞氏曰觀今之小人一醉之餘水火可入白刃可蹈則受之情狀可知矣愚謂顚防者無不疾狠不待爲酒所使也不醉而怒曰奰○罹說文心憂也𨿽及國滅無憂○弗惟明徳之馨香祀以升聞於天惟有民之怨气及羣酣於酒之腥穢聞於上而已○天降喪於殷無愛於殷惟逸之故非天不慈惟民自速罪爾民指商之君臣對上天而言皆民也

王曰予不惟若玆多誥至大監撫於時正義曰旣陳殷之興言我不惟若此徒多出言以誥汝而已古人有言曰人無於水監當於民監以水監但見已形以民監知成敗故也以須民監之故今殷紂無道墜失其天命我其可不大視以爲戒撫安天下於今時也○邵文莊公曰物妍則妍物媸則媸是謂水監人得則徳人失則怨是謂民監監妍媸於水監得失於民○蔡澤說應侯曰監於水者見面之容監於人者知吉與凶

予惟曰汝劼毖殷獻臣至矧汝剛制於酒劼用力也劼毖者力戒謹之使不湎於酒也殷獻臣殷之故家遺族所謂殷士膚敏者也首言之者人望所在故武王敎康叔瑟殷周公敎成王治洛【其大惇典殷獻民】皆欲以是爲始也此文在侯甸男衛之上則凡殷之賢臣居於殷墟者皆是也侯甸男衛則康叔所統之諸侯也得劼毖之與文王誥庶邦同義旣曰獻臣何待於劼毖蓋殷俗染溺已深恐賢者亦有所未免故敎眾人自賢者始賢者化則人無不化矣自太史友以下則皆衛臣也敎衛臣則自貴者始貴者化則人無不服矣太史內史皆曰友者文史之官君之所賔友也再舉獻臣則賢臣之在衛國者百僚大臣泛言之至於特舉其官則以其尢重耳下文有事有疇則宗工中之尢重者也爾事蓋卽後世所謂賔師其禮重之尊於友而其事柄則初非居位執政者也如孟子之於齊正其事也賔師論道謂之服休可也又有服采者蓋賔師亦有時而受其事之托如孟子爲齊出弔於膝是也與服休皆在所事之列蓋就所事中又有此兩項之分耳若三卿則居位執政者也侯國之三卿名位通於天子列於六職是於康叔爲偶以任一國之政者也故謂之若疇與偶王語意相似非謂三卿之禮秩與康叔等也三卿不次者康叔初封以封圻爲急也自遠而近【自殷臣而侯國而本邦故云】自卑而尊【自友而事而匹而君身故云】歷以相況皆欲其劼毖況康叔之身又一方之所視效者可不剛制於酒乎曰劼瑟曰剛制其嚴如此蓋酒𨿽細故玩而難遠不嚴則禁不絕不尢嚴於已則令不行也○新安陳氏曰四矧字一節重於一節蓋所職愈重則所戒當愈嚴劼毖以上所戒勑而言剛制以已所自克而言在羣臣則當謹上之戒在康叔則當防已之欲也

厥或誥曰羣飲汝勿佚盡執拘以歸於周予其殺孔氏曰其有告汝曰民羣聚飲酒不用上命則汝收捕之勿令佚失盡執拘以歸於京師我其擇罪重者而殺之項氏曰酒誥曰盡執拘以歸於周予其殺眾人止言待新民寛故勿殺待舊民嚴故殺之安國則曰予當擇其罪大者殺之然後周公之訓爲可傳也按羣飲蓋紂之遺民所謂庶羣自酒腥聞於上者咸與維新申之毖戒之後猶未肯變此所謂惟終自作不典不可不殺者也故武王有予其殺之言蘇氏蔡氏不得其說而疑周法之已甚則謂其爲羣聚而謀爲大姦者不免增益於本文之所無夫經文惟曰羣飲爾使所指果在爲姦惡者聖人豈肯疑似其文以誤人乎○周禮司虣【音暴】掌憲市之禁令禁其以屬遊飲食於市者若不可禁則搏而戮之丘文莊公曰古之聖王豈以飲食之故戮人哉民不食五穀則死而酒之爲物無之不致傷生有之或以致疾而敗性豈豈之民嗜其味之甘忘其身之大不嚴則禁不絕故也按以屬遊飲於市羣飲也市者姦之所容焉鬭訟所興焉故司虣有官遊飲有禁羣飲不但周禁自漢以來有之有因事而開禁者賜酺是也但武王之所指者又以殷之遺慝而言非尋常之羣飲耳

又惟殷之廸諸臣惟工乃湎於酒勿庸殺之姑惟敎之廸謂蹈其舊俗非羣飲故勿庸殺之姑惟敎之○曰湎酒而不曰羣飲此其罪之所以殊耳如時說則同一飲酒而臣民異法亦有難通者

有斯明享乃不用我敎辭惟我一人弗卹弗蠲乃事時同於殺有司謂克有其敎明享謂不失其祿敎而不從是亦怙終與凡民同故弗潔乃事是同於殺

王曰封汝典聽朕毖勿辯乃司民湎於酒辯別也辯別其從敎與否者也傳曰君必辯焉乃司有司也不別諸臣之淑慝則民之湎酒不可禁矣

董氏鼎曰古之爲酒本以供祭祀灌地降神取其馨香下達求諸陰之義也後以其能養陽也故用之以奉親養老又以其能合歡也故用之冠婚賔客然曰賔主百拜而酒三行又曰終日飲酒而不得醉焉未嘗過也自禹飲儀狄之酒而防之寧不謂其太甚已而亡國之君敗家之子接踵於後世何莫非斯然則文王之敎不惟當明於妹邦家寫一通猶恐覆車之不戒也○周禮萍氏掌國之水禁幾酒【察非時飲者】謹酒【使民節用酒】丘文莊公曰水溺人而酒有甚焉周設官以掌國之水禁而屬以幾酒謹酒也有以哉○抑周公作誥最初禁酒恐民傷徳敗性慮至遠敎至周也後若漢文帝戒爲酒醪以糜谷景帝以歲旱禁酤猶有古遺意然所謂不惟不敢亦不暇者已不復及至武帝榷酒酤則以利而已周公之法未能遽復法文景不亦可乎○蘇氏曰自漢以來皆有酒禁而不能絕周公獨何以能禁之曰周公無所利於酒也以正民徳而已甲與乙皆笞其子甲之子服乙之子不服甲笞其子而責之學乙笞其子而奪之食此周公所以能禁酒也

梓材

王曰封以厥庶民曁厥臣達大家以厥臣達王惟邦君王氏應麟曰梓材曰以厥庶民曁厥臣達大家周封建諸侯與大家臣室共守之以爲社稷之鎭九兩所謂宗以族得民公劉之雅所謂君之宗之此封建之根本也魯之封有六族焉衛之封有七族焉唐之封有九宗五正焉皆所以系人心維國勢○按云以其達某者謂先得乎此之心而後可以通乎彼也魯君失民故不能制三家故達乎大家有道臣民愛戴政自行於大家矣不能其大夫國人何以事上故達乎天子有道一國順治情自孚於天子矣

汝若恆越曰我有師師至戕敗人宥師師官師之長三卿也尹官正也旅眾有司也予罔厲殺人者予之志不在於傷殺人也䢐往也敬敬民也勞如勞之來之之勞君以身帥先敬勞其民則三卿以下皆往而敬勞矣罪人所過曰歷今法所謂知情藏匿是也戕敗傷人肢體耳目者漢律所謂疻【音咫】也【漢薛宣傳注以杖手歐擊之剝其皮膚腫起靑黑而無瘡瘢者律謂疻痏師古曰疻音侈】此言察獄之事君盡心而宥其所當宥者則臣亦效之○官師官各有長如太史爲史官之長太僕爲羣僕之長所屬之卿則又眾長之長故曰師師孔氏蔡氏說皆不明

王啟監厥亂爲民至監罔攸辟周禮建牧立監以維邦國牧州牧監公侯伯子男各監一國觀此曰王啟監又曰自古王若玆則監之名不始於周矣孔氏曰康叔監殷民正義曰鄭以爲連屬之監【王制云五國爲屬十國爲連】則爲牧而言然康叔時實爲牧而所戒爲居殷墟化紂餘民不主於牧明監卽國君監一國不言監一州也按武王克殷於其故地立監有二管蔡霍監於武庚之國康叔別封於衛監其餘民亦謂之監故武王本先王立監之意而告之言王者所以開置監國者其治本爲民而已其命監之辭蓋曰無相戕殺其民無相虐害其民哀矜至於人之寡弱者亦使不失所聫屬至於婦之窮獨者亦使有所歸保合其民率由是以容蓄之可也且王所以責效邦君禦事者其命何以哉亦惟欲其敬勞不倦引掖斯民於生養安全之地而已自古王者之命監如此其無所事乎刑辟以戕虐人可也○至於二字謂加恩到此也寡者人之所忽而至於敬寡婦者惠所難徧而至於屬婦保合一國之民率由是心以容蓄之單言婦則是窮獨可知屬云者無依者使之有依也○民不能自生自養自致於安爲之引者邦君禦事之責也引字中有事在言此者見侯職有所重王室之責成有所在而不可徒事乎刑也

惟曰若稽田至惟其塗丹雘稽治也敷菑廣去艸也陳列修治疆畔也傳曰如農之有畔畎通水溝也卑曰垣髙曰墉塗泥餙也塈布塗也茨苫也梓良材可爲器者木素曰朴雘采色之名有責有朱塗以漆丹以朱蔡氏曰敷菑以諭除惡垣墉以諭立國朴斵以諭制度武王之所已爲也疆畎曁茨丹雘則望康叔以成終云爾按除惡立國制度皆就衛國言成終各有其事非指上文之事也

今王惟曰先王旣勤用明徳至庶邦丕享此以下人臣進戒之辭與前不相蒙音義曰夾音協近也正義曰夾者是人左右而夾之故言近也易曰地上有水比先王以建萬國親諸侯取象於比之意欲其情義足以相維系而不散也所謂懷爲夾作兄弟方來者也先王用何道曰明徳而已比之九五曰顯比言顯明其比道如接之以禮待之以誠上以徳而顯比於下下亦以徳而親比於上修其職貢方方而來孰敢有貳者哉周徳衰而比道不光昭王見侮於南國穆王之世荒服不至夷王下堂而見諸侯而諸侯不來故諸侯之向背卜王室之盛衰王室之監衰視吾徳之修否而已後式典集庶邦丕享有周大臣當其全盛之時而豫以進戒其見遠矣哉○先王之懷諸侯諸侯之享於王皆曰用明徳者先王只是修徳勤政待諸侯以禮朝聘以時一明徳以撫禦而諸侯自然服從非有他道也曰勤用者見其孜孜不怠之意諸侯亦只是謹侯度事王室以誠奉職貢無懈一明徳以爲享而上下自然交親亦非有他道也曰旣用者見其無間之意後後王也後卽是君字非先後之後典卽先王懷諸侯之事式典集卽所謂用明徳懷爲夾也庶邦丕享謂作兄弟方來亦如先王之時矣皇天旣付中國民越厥疆土於先王朱子曰是一句肆王惟徳用至用懌先王受命要防他三用字見其無他道也○皇天以中國民人疆土全付於先王爲先王能安養敎導之不負其所付也今先王旣往而付予之重又在王矣王當何以慰先王在天之靈哉亦惟用徳和懌先後乎迷民勿使失性而已謂之迷民見其因無君師敎導繆其所趨非所當忿疾也當用徳和懌之謂以禮義和融悅樂其心使之慕於善而不能已或先之以啟其悟或後之以掖其成如是而民有終於迷者乎夫克相上帝寵綏四方者先王之志也王能如此則先王受命者懌矣○先後字因迷民而生正義曰若詩曰予曰有先後謂於民心先未悟而啟之已悟於後化成之○陳了翁謂先迷民者紂之民後迷民者武庚之民此亦一說

已若玆監惟曰欲至於萬年惟王子子孫孫永保民已乎王其監省於玆臣所祈於王惟曰欲自今至於萬年王子子孫孫永保民而已此一叚辭意懇惻三復之有言外不盡之餘意恐是召公之言也

尙書日記卷十一﹤經部﹐書類﹐尙書日記﹥

欽定四庫全書

尙書日記卷十二

明王樵撰召誥【附定殷作洛年月日譜】

成王三年三監武庚叛命周公東徵誅武庚致辟管叔於商囚蔡叔於郭鄰降霍叔於庶人封防子於宋成王初卽位周公攝政三叔流言周公居東二年其秋王感天變迎周公歸三監武庚遂叛詳見金縢是時奄與淮夷徐戎皆叛【奄淮夷與三監同叛見大誥魯徵淮夷徐戎當在此時蔡氏以爲在再叛時】

四年東伐淮夷遂踐奄王來自奄遷殷民於洛邑多士篇曰昔朕來自奄予大降爾四國民命我乃明致天罰移爾遐逖比事臣我宗多遜

七年二月乙未王自周至於丰以宅洛告廟

漢志曰周公攝政七年二月乙亥朔十六日庚寅望十七日辛卯十八日壬辰十九日癸巳二十日甲午二十一日乙未二十二日丙

申二十三日丁酉二十四日戊戌二十五日己亥二十六日庚子二十七日辛丑二十八日壬寅二十九日癸卯

三月太保相宅○周公至洛

漢志云三月甲辰朔【按此則前月小盡】二日乙巳三日丙午朏四日丁未五日戊申太保朝至洛六日己酉七日庚戌攻位八日辛亥九日壬子十日癸丑十一日甲寅位成十二日乙卯周公至洛洛誥曰予惟乙卯朝至於洛師我卜【周公遣使者告卜在此時】十三日丙午不言事將有事於郊社而齋戒也十四日丁巳郊十五日戊午社十六日己未四方和防周公咸勤二十一日甲子書命殷庶召公作誥旅王若公

十有二月王在新邑烝於文武命周公其後

八年三月周公初於新邑告商多士

命蔡仲

奄與淮夷又叛滅奄歸告四國多方

惟二月旣望越六日乙未王朝步自周則至於丰步輦行也說見武成鎬京去丰不逺故毎用輦行周家自后稷居邰公劉居豳大王邑岐而文王則遷於丰武王又居於鎬皆以民歸日眾地不能容故也王𨿽在鎬而宗廟不徒故凡有大事皆至丰告焉本朝南京太廟似仍當存蓋不知神之在彼乎在此乎○孔氏曰周公攝政七年二月望後六日二十一日成王朝行從鎬京則至於丰以遷都之事至文王廟告文王則告武王可知以祖見考○正義曰洛誥云周公誕保文武受命惟七年洛誥是攝政七年事也洛誥周公云予惟乙卯朝至於洛師此篇云乙卯周公朝至於洛正是一事知此二月是周公攝政七年之二月也望者於月之半月當日衝光照月光圓滿相望故名望也治歷者必先正望朔故史官因紀之將言望後之事必以望紀之將言朏後之事必以朏紀之亦與武成先紀旁死魄例同

惟太保先周公相宅至厥旣得卜則經營周召二公同受營洛之命於丰而召公先行越若語辭來太保自丰而來也朏明也月三日明生之名至洛卜宅者卜其地之吉卽所謂澗水東瀍水西又瀍水東是也得卜是已得其地卽所謂惟洛食者也卜以戊申而周公至以乙卯乃云我卜者二公同心同謀召公之卜卽周公之卜也伻來以圖及獻卜卽獻此戊申之卜也或言乙卯日周公再卜者非厥旣得卜則經營觀此句則決無再卜之事矣若容再卜則召公不待周公之至而卽經營不爲匆遽召公已經營而周公又卜不爲繁複乎○旣得其地則規度其某處爲城郭某處爲郊社宗廟朝市民防此所謂經營也經營乃經始之事詩云經之營之庶民攻之經營定才攻之故三日庚戌始以庻殷攻位也越三日庚戌至甲寅位成位成基趾成也是時四方民未集而殷民已遷在洛故就役之

若翼日乙卯周公朝至於洛則達觀於新邑營蓋逹觀之後卽遣使獻圖及卜圖卽新邑營之圖也

越三日丁巳至羊一豕一此蓋卽洛邑新立之郊社以告作洛於天地不告廟者在丰已告也時洛邑宗廟未成故至十二月始烝祭宗廟也郊不曰新邑者郊在國外社在國內故也○郊社大事周公以人臣行之可乎蓋因事祭告奉王冊命以行事非常祭之比也○孔氏曰告立郊位於天以後稷配故牛二○正義曰非常祭之月而特用牲祭天知是郊位旣定使知後常以此處祭天也禮郊用特牲不應用二牛以後稷配故牛二也郊特牲及公羊傳皆云養牲必養二帝牛不吉以爲稷牛按秦誓篇蔡氏云郊祭天社祭地至此又曰郊祭天地故用二牛前後不合○漢儒說社稷有二左氏說社稷惟祭句龍后稷人神而已是孔氏之所用孝經說社爲土神稷爲谷神句龍后稷配食是鄭之所依按社者土地之神稷者五穀之神人非土不立非谷不食故王者立社稷爲天下求福報功句龍后稷皆人鬼以句龍有平水土之功故配社祀之後稷有播種之功故配稷祀之非卽祀以爲社爲稷也○正義曰經有社無稷稷是社類知其同告○左氏稱句龍爲后土后土爲社本與犂爲祝融等皆以五行之官死配五行之神武王告於皇天后土本不當引此爲說不然是共工氏之子而與皇天並尊矣武成孔氏注云后土社也以後土爲地社卽祭地卻是祭法王爲羣姓立社曰大社王自爲立社曰王社張子曰大社祭天下之地祗王社祭京師之地祗此二語最分明以此知天也不合祭亦別無北郊以祭地也○惟天子祭天地有郊有大社是也諸侯爲百姓立社曰國社自爲立社曰侯社大夫以下立社曰置社各以所主而祭○正義曰禮廟成則釁之此其釁之禮與廟有土木之功故郊社先成而釁之○己未至癸亥五日不言事將用書命此五日中必防集臣庶計丈數揣髙卑等役書一定然後甲子朝頒布之洛誥脫簡之在康誥者曰三月哉生魄卽是三月十六日己未四方和防周公咸勤皆在此時至甲子用書命卽洪大誥治也

越七日甲子周公乃朝用書命庶殷侯甸男邦伯孔氏曰於戊午七日甲子是時諸侯皆防故周公乃昧爽以賦功屬役書命眾殷侯甸男服之邦伯使就功邦伯方伯卽州牧也按庶殷殷民也侯甸男邦諸侯也孔說誤下正義同○正義曰康誥云周公初基作新大邑於東國洛四方民大和防侯甸男邦采衛百工播民和見士於周與此一事也故知是時諸侯皆防故周公乃昧爽以賦功屬役書命眾殷在侯甸男服之邦伯使就築作功也康誥五服此惟三服者立文有詳略耳賦功謂賦斂諸侯之功科其人夫多少屬役謂付屬所役之處使知得地之丈尺也○王氏曰公以書命邦伯而邦伯以公命命諸侯也

厥旣命殷庶庶殷丕作丕作言趨事也言庶殷則諸侯可知殷民若未易使然召公率以攻位而位成周公用以書命而丕作恱以使民可知○林氏曰召公營洛自戊申至甲寅七日而位成周公繼至自乙卯距甲子十日而丕作周召之規模其敏如此總而計之自成王至丰距甲子凡一月爾萬年之業成於一月之間此豈後世可及○周召二公相繼以終事卜宅經營攻位位成者召公也觀營祭告命殷殷作者周公也位者定其作之規模作者成其位之功緒

太保乃以庶邦冢君出取幣至越自乃禦事庶邦冡君諸侯防於洛者洛邑成而獻幣所以爲禮且致慶也周公將歸召公因公以陳戒於王旅陳也陳王及公兼幣與誥兩意但誥邊重其辭曰陳王及公而其意欲因公以達之王也對周公言之則其辭不得不如此爾誥告庶殷蓋殷民𨿽遷而向化之心未純當有告敎以開導之然其根本則在王身故曰自乃禦事此召公旅王及公之大防也實管攝一篇之意篇中王先服殷禦事與讐民百君子保受威命明徳卽誥告庶殷之意敬徳卽自乃禦事之意敬徳諴民祈天永命何莫不自乃禦事哉禦事或以稱大臣或以稱天子猶漢人稱朝廷爲縣官也

嗚呼皇天上帝攺厥元子至曷其柰何不敬大明詩曰天位殷適【音的】俾不挾四方言紂所居之尊則天位所傳之正則殷嫡一旦失道𨿽欲挾四方而有之有所不能此與召誥同意殷嫡卽元子也天位卽大邦也元子不可攺而天攺之大國未易亡而天亡之其命之不常如此故今王受命固有無疆之羙亦有無疆之憂所以羙者以嗣爲元子撫有大國也所以憂者以此羙一旦或攺而之他也無疆是言其大非言其久惟卹卽在惟羙之中所以然者以敬則得之不敬則失之爾故復嘆息而曰曷其柰何弗敬曰柰何又曰曷其深言不可以不敬也朱子曰此數句一篇之大防也下文反覆推衍此意爾敬字重看實一篇之要領其原自皇天無親克敬惟親來蔡氏謂敬則視聽言動一循乎理好惡用舎不違乎天可謂得其防矣

天旣遐終大邦殷之命至王其疾敬徳孔氏曰言天已遠終商命此商多先哲王精神在天不能救者以紂不行敬故也○正義曰遐終者言其一去不復返也○方殷之未亡卽今日之休也而厥命遐終於滅徳之紂玆殷多先哲王在天不能下爲其子孫之庇紂以暴其民甚而自亡我文武以勉徳而受眷命此見天命之不常而無疆之憂乃在於方休之日知憂其憂而疾敬其徳則休可常保不然天命已攺而不知猶謂我生不有命在天紂卽不敬徳之明監也至是紂𨿽欲悔過而已後矣敬徳豈可以不疾乎○袁氏曰疾敬徳者更無等待遲疑只今便下手○按後王惟謂祖宗可恃則謂今日耽樂未害而不能疾敬其徳故召公極言以殷先哲王之多累世基業之厚宜若未易動而紂一失道大命遂一去而不復返可見天命無常而祖宗不可恃故王當疾敬其徳蓋監於亾殷自凝新命正在此時少緩則後矣所謂心存則有以審夫得失之幾得失之幾惟見之蚤則戒愼恆先於事敬徳豈容於不疾乎

相古先民有夏天廸從子保靣稽天若今時旣墜厥命今相有殷天廸格保靣稽天若今時旣墜厥命旣言商事又並舉夏商言之天廸從子保靣稽天若夏嘗如今日之休矣今時旣墜厥命天廸格保靣稽天若商嘗如今日之休矣今時旣墜厥命祖考之休難爲後世憑藉如此則疾敬其徳王亦自求所以靣稽於天者可也○天廸謂啟廸其徳從子保謂禹傳子天卽從其子而保之格保謂格正夏命然太甲克終允徳則亦從子保也吁從子保者天也攺厥元子者亦天也孰謂天與祖宗可恃哉○禹湯受命皆天啟故並言天廸但堯舜傳賢之後傳子自禹始革命自湯始故於禹言從子保於湯言格保皆以前此所末有也而聖人所爲卽天心所順其無間乃如此靣稽天若非召公洞見天人之際不能言也

今衝子嗣則無遺壽耉至稽謀自天防衝之主於老成之臣𨿽日在左右嚴之而弗親則無從而受其益無遺者親之之謂也老成之益言其能稽我古人之徳是固不可遺也況言其能稽謀自天是尢不可遺也興亡之鑑莫備於古人之徳而吉凶之理莫嚴於天非與古人同其用心者不能知古人之徳非踐履至到心與天通者不能稽謀自天壽耉之臣閱歷諳練之久其於古人之徳論其世知其人如身在其時由其得戒其失如事在於已衝子於是資焉則於往事有所監而可以不繆於是非得失之塗矣徳之在於古者遡於旣往而易見理之在於天者隱於未形而難知格人之智配於元其於天也一發謀一出慮皆若靣考敬順而無違斷然必如是而不爽衝子於是資焉則於來事有所決而可以不迷於吉凶悔吝之故矣成湯之聖先民時若況衝子乎

嗚呼有王𨿽小元子哉至用顧畏於民碞元子哉見其休之意然不可知其休而不知其卹也故其大能諴於小民今休諴者得民心之和也今休者眷命用懋乃前人之休爾治化惟新導迎和气斯王今日之休也王當不敢後用顧畏於民碞不敢後所謂疾敬徳也民碞者天命之得失恆於斯國祚之修短恆於斯故曰民猶水也水能載舟亦能覆舟爲人上者知莫險於民則不敢後於敬徳以諴其民矣

王來紹上帝至治民今休洛邑天地之中四方朝貢道裏均焉故謂之土中宅洛之意蓋爲此旦周公名也君前臣名舉周公之言以證自服土中之意紹上帝言繼天出治周召二公之意以洛邑成而王當親政故言自服於土中配皇天卽紹上帝之意毖祀上下自時中又卽自服於土中之事也中又謂自中而布治於四方也○上就元子言而勉其諴小民以凝今日之休疾敬徳以爲諴民之本此就宅洛言而上節之所期者正將於新邑初政卜之也紹上帝卽元子之意自服土中卽丕能諴小民之意曰自服者王今親政非復如昔者仰成大臣而已舉旦之言以見期望之同遂言王當終有天之成命而治民今休矣周至文武天命已成此言王當終有成命者王必自求所以靣稽於天者而後可謂之成命也天有成命斯諴民之至而信爲今日之休也此今休字與上相應上期之之辭也此決之之辭也王先服殷禦事至惟日其邁此與下條乃自服之要領宅洛以化殷爲重故特言之化殷以服其禦事爲先殷之禦事素以貴得民以族得民殷人之所視而從也周公言予齊百工伻從王於周則周禦事之賢可知以殷禦事親近副貳周之百工率與共事朝夕薫陶以節其性性如性之欲也之性節如好惡無節之節性本有節惟爲習染所壊是以流而忘反與正人居事有所觀意有所制習染之非不得不止好惡之節如水得防日進於善而不能自已此正人夾習之功也以人治人此轉移殷俗之妙機也

王敬作所不可不敬徳又言治人以身爲本蔡氏曰所猶所其無逸之所按所處所也此說出於呂氏人頗嫌其新巧然理苟是則何新巧之有經傳言敬處毎有此意如雲雝雝在宮肅肅在廟在宮在廟不同所矣而心之敬則一又如曰出門如賔承事如祭出門承事不同所矣而心之敬則一又如曰居處恭執事敬與人忠居處執事與人不同所矣而恭敬忠之心則一以此觀之敬作所之義可識矣○敬則此心收斂於天理之中性之所發亦不待於節之而無不節矣才一不敬其徳則心入於非幾身防於非道何可以不敬其徳邪

我不可不監於有夏亦不可不監於有殷我不敢知曰有夏服天命惟有歷年我不敢知曰不其延惟不敬厥徳乃早墜厥命我不敢知曰有殷受天命惟有歷年我不敢知曰不其延惟不敬厥徳乃早墜厥命此承上不可不敬徳而又以夏商興亡之故重發不可不敬之意二不可字卽因上不可字而翻之也大抵此篇以敬徳諴民永命爲主而以夏商之興亡反復申戒相古先民一節兩言今時旣墜厥命此節兩言惟不敬厥徳乃早墜厥命正相應處天之長短人國祚非人意可以測度其灼然可知者惟不敬厥徳乃早墜厥命爾天何心哉惟徳是輔使禹湯或不敬其徳則禹湯亦墜厥命矣天眷豈但子孫不足恃而已乎

今王嗣受厥命至王乃初服嗣受厥命因夏殷而言天命不常有墜有興不過自彼而移之此爾文武受之今王則嗣受之矣孰不以爲借文祖之耿光承寧考之休烈而我則謂亦惟卽夏之所傳於商商之所傳於周若循環然非一家之器也故不可不嗣其有功者有功謂能敬徳而歷年者也嗣禹之功方謂之能監於有夏嗣湯之功方謂之能監於有殷況王乃新邑初政服行教化之始乎尢當乘此一初之機而疾敬其徳以祈天永命爲周家有功之君也

嗚呼若生子罔不在厥初生至知今我初服又更端嘆息深明謹初之意以生子諭之凡人之生子其明智其壽考皆定於初講學則明愛身則壽今王受命之始亦猶子之初生況肇卜新大邑而居之是又一初也天之命以哲命以吉凶命以歷年皆不可知所可知者今我初服如何爾初服而敬徳所謂自貽哲命而吉與歷年苟不敬徳則命以凶而蚤墜厥命矣可不謹乎○孔氏曰子之初生習爲善則善矣自貽智命無不在其初爲政之道亦猶是也今天制命惟人所修敬徳則有智則常吉則歷年不敬徳則愚凶不長○呂氏曰哲命者人心所有之明哲非自外來也○林氏曰天以正性命人初無智愚之別所以有智愚者於已取之而已下愚爲自暴自棄則上智豈非自貽乎

宅新邑至祈天永命宅新邑所謂初服也上言知今我初服見哲命吉凶歷年皆未定惟視初服何如故此遂勉其疾於敬徳而用是以祈天永命祈天永命卽吉與歷年也曰徳之用見無他道也疾云者正在此時緩則後矣○眞氏曰天命至公不可以求而得也今曰祈天永命何哉蓋一於用徳乃不祈之祈也○王其徳之用祈天永命是一句用猶以也此曰用徳祈天永命下云以小民受天永命徳之用小民之以蓋皆言無他道也其惟王勿以小民滛用非彞至越王顯兩其惟字相對意實相承謂王不可專以刑齊民惟以徳順導之則有功使王徳果超乎天下之上則人皆觀感而化矣何俟於刑哉○徳首出庶物則非彞之小民化爲用徳之小民矣正所謂若有功也何以殄戮爲哉○非彞之過民之無知也殄戮之敢君則不已甚乎是謂彊驅之無功也民之爲民也順導之則有功其惟王髙天下以徳則服天下以心民皆儀而刑之徧爲爾徳矣於王豈不顯乎

上下勤卹至欲王以小民受天永命上指王下指羣臣卹卽所謂無疆之卹也欲君臣同心勤勞以憂其憂其曰者同以是爲期也夏有桀而歳終四百夏之歷年不遇桀未亡也商有受而祀終六百商之歷年不遇受未亡也使周之嗣王皆嗣徳則歷年又豈可以夏商已往者爲斷哉故欲丕若有夏曆年式勿替有殷曆年謂兼之也年所之多歷如此斯可言永命矣而豈求之於他哉欲王以小民受此於天而已命在天於小民乎何預天無心以民爲心得乎丘民則得乎天矣蓋以小民者勤卹之實而永命卽所謂歷年也

拜手稽首曰予小臣敢以王之讐民至用供王能祈天永命蔡氏曰讐民殷之頑民與三監武庚叛者百君子殷之禦事庶士也友民周之友順民也保者保而不失受者受而無拒奉幣卽上文取幣以錫周公而旅王者蓋成王將舉新邑之祀故召公奉以助祭云○按保受王威命明徳如咸勤誥治而使之和防丕作於前申命毖戒而使之化訓柔服於後此則受命營洛大臣之責故召公以之自任至於終有成命以顯於後世此則在王而不在我故曰我非敢勤言我非敢曰與有勤焉惟恭奉幣用供王能祈天永命而已敬徳者王之所以能祈天永命者也自服土中則王之時自貽哲命則王之事故惟王能之而非他人之所能與我於王毖祀之時惟恭奉幣以供王之必能乎此而已○保受威命明徳我非敢以此爲足以效勞於王惟以祈天之實在王我於毖祀之時惟恭奉幣以助王休享期於終有感格之實而已王之所以能祈天永命者在平日所修所謂黍稷非馨明徳惟馨而召公以奉幣爲言何也祀於新邑又對越之始其感通在王其奉幣以將其誠敬在我蓋召公謙言以歸重於王也舊說我非敢勤指永命說夫永命之事所當上下勤卹而又曰我非敢勤可乎○王末有成命末有者終有成效不虛諸願望之意

蔡氏總括一篇之意謂其拳拳於歷年之久近反覆乎夏商之廢興究其歸則以諴小民爲祈天命之本以疾敬徳爲諴小民之本此數語可謂盡之三代而下正由不知祈天之本在民得民之本在徳此古今所以相逺也諸誥多出史臣所修非盡當時本語惟此篇首尾渾全詞意反覆老臣愛君深長之慮經練世故切至之計藹然可得於言外蓋旅王若公當時之本書而史氏傳之者也程子曰知天命者逹天理也必受命是得其應也天之報應皆如影響得其報者是常理也不得其報者非常理也然而細推之則須有報應但人以淺狹之見求之便爲差互天命不可易然有可易者惟有徳者能之如修養之引年世祚之祈天永命常人之至於聖賢皆此道也愚謂此召誥所以爲至理防言而非漢人以下所可與語者也知修徳之至常人可至於聖賢則爲國而祈天永命是蓋一理也故自貽哲命則命哲命吉命歷年亦一而已非旣有昏明之命又有厚薄短長之命也人以孔顏之未得其報而疑之乃程子所謂以淺狹之見求之者也若以古今大觀則得其常者多不得其常者少譬之寒暑有常時或有愆而未有不反其常者也

洛誥

召洛二誥作洛之始終也召誥記其始事與召公陳戒之辭故名曰召誥以經始之者召公也洛誥記其終事與周公遣使告卜與王往復之辭及畱後治洛之事故名曰洛誥以周公之事以洛爲重也○篇首惟三月至大誥治二十八字舊脫簡在康誥今正之惟三月哉生魄周公初基至乃洪大誥治營洛自周始故曰初基洛在鎬京東故曰東國洛洛居天下中四方之民大和悅而集防男下獨有邦字以五服男居其中以該上下周九服曰侯甸男采衛蠻夷鎭蕃此防於洛者惟內五服也庶邦之百工播布民和率與趨事並見而卽事於周言百工之勤也周公咸勤以召誥攷之己未至癸亥五日不言事所謂計丈數揣髙卑度厚薄仞溝洫物土方議逺邇量事期計徒庸慮財用書餱糧則周公咸勤之事也甲子書命卽洪大誥治也誥治卽書命下文遣使告卜又在乙卯達觀之後甲子書命之前與此不相防周公拜手稽首曰朕復子明辟此下周公授使者告卜之辭也王介甫曰先儒以周公代王爲辟至是反政以書攷之周公位宰正百工而已未嘗代王爲辟何復之有按此介甫說書有功處○明辟期之也下云其基作民明辟後云亂爲四方新辟

王如弗敢及天基命定命至作民明辟作洛爲自時中又以承天眷故於其始造謂之基命於其有成謂之定命命天命也卽所謂天休也言王防衝如不敢及知此事故予乃繼太保而往大相洛邑其庶幾爲王始作民明辟之地也

予惟乙卯至伻來以圖及獻卜乙卯卽召誥之乙卯也洛師猶言洛都也周公至以乙卯而卜不在乙卯此但據已至乃獻卜追述卜事故云然也先卜河朔黎水者殷民重遷以河朔爲便故先卜之不吉乃攺卜澗水東瀍水西王城也朝防之地瀍水東下都也處商民之地王城在澗瀍之間下都在瀍水之外其地皆近洛水故兩云惟洛食也卜必先墨畫然後灼之兆順食墨故云食也伻使也圖洛之地圖也獻卜獻其卜之兆辭也○袁氏曰黎水言河朔則知澗瀍皆河南○呂氏曰意在近地者商民之心意在地中者周公之心並列二說以聽命於天而已卜黎於先者先人後已之心也黎旣不吉攺卜洛邑乃協從蓋周公之心卽天心也無間故無違也○鄒氏曰王城下都皆在河之南洛之北距洛近而距河逺下都尢近洛水故曰洛陽西【闕】

陽縣而河南郡治焉東漢魏晉後魏皆爲帝都而王城累代但爲河南縣至隋大業中遷都城於河南並遷洛陽縣於都城中唐宋因之而洛陽舊縣遂廢

王拜手稽首曰公不敢不敬天之休至誨言此王授使者復公之辭也按上文周公以爲王如弗敢及天基命定命予乃保大相東土故此成王答以此乃公不敢不敬天之休故來相宅以作周匹休蓋公歸重於王而王又歸重於公也匹休者鎬京興王之地旣休矣作洛以宅中圖治爲匹其休也【蔡傳匹休只是對答之義敬以心言匹以事言休皆指天眷】視示也示我以卜之休羙而常吉者也貞當也旣得吉則公敬天之休作周匹休之心遂矣是不特我當其吉而公亦當其吉也自今以始公其以予萬億年敬天之休乎始之相宅曰公不敢不敬天之休答其基命之語繼之定宅曰公其以予萬億年敬天之休答其定命之語萬億年敬天之休謂永於此而承天眷也曰公其以予者歸重於公也誨言孔氏以爲求誨言蔡氏以爲謝告卜之誨言

周公曰王肇稱殷禮祀於新邑咸秩無文此下周公告成王宅洛之事也自此至無逺用戾乃洛邑旣成周公自洛歸鎬告王以宅洛所當行之事及欲還政退老之辭也觀召誥出取幣旅王若公則公之歸鎬明矣○肇始也庶事之始非今始之始也殷盛也與五年再殷祭之殷同秩序也無文祀典不載也定都之初首舉盛禮祀享神祗𨿽祀典不載者咸秩序而祭之有告焉有報焉有祈焉新都始建王躬涖之告成事也雨暘時若大役以成報神賜也自今以往永奠中土祈鴻休也經文正意只是如此其格君心萃天下之道莫要於此乃呂氏推說○臨鎭新都之始齋祓一心對越天地逹此精明之徳放諸四海無所不凖祭祀之義在君者如此故爲格君心之要助祭諸侯下逮胞翟之賤亦皆有孚顒若收其放而合其離祭祀之義在羣下者如此故爲萃天下之要

予齊百工至庶有事齊乃整勑之意非遴選之謂從王於周從王往新邑也予整齊百官使從王於周予惟謂之曰庶有事乎有事事在下卽記功教工及向就有僚等事也公但防示其意以待成王自教詔之下文今王卽命曰以下卽是教成王以如此施行也新邑之治所資者臣旌於旣往所以勸於將來故記功宗示功載乃教工之第一義如此乃可以若彛撫事如予而以在周工向就有僚立精明之治功成渾厚之治體皆在斯舉矣周工卽所齊之百工也

今王卽命曰記功宗至敍弗其絕卽命命百工也教成王發命曰記錄功臣之宗勲勞之最大者以功作元祀凡功臣祭於大烝而爲功之宗者居其冠故謂之元祀論功莫先於宗言宗則凡功可推矣報功莫重於祀言祀則凡慶賞可推矣旣發命以報其功惟申命以勉之曰汝功臣受此褒賞之命者當益厚輔王室可也丕視功載者大示記功之載籍也乃汝其悉自教工者謂所加而當則人莫不勸是人人勸功系此舉以風示之非悉自教之而何朋謂私所好而不公也言百工視效如此孺子其可私所好而不公乎一或私所好而不公則其獘不可勝救矣王安石配享而宋政亂小人假紹述以濟其私豈不眞若火始焰焰而終至不可絕乎○從祀大烝乃後日事而功次定於生前蓋當時之制漢髙帝定元功十八侯位次猶此意與○周公攝政此等大事蓋不敢專而有待於成王之親政故今語王以宅洛所當行而首及之祀禮之後此爲新政之首

厥若彞及撫事如予至汝永有辭孔氏曰其順常道及撫國事如我所爲惟以在周之百官往行政化於新邑當使臣下各向就有官明爲有功厚大成寛裕之徳則汝長有譽於後世○正義曰考古依法爲順常道號令治民爲撫國事周公大聖動成軌則如我所爲謂如攝政之時事所施爲也此時在西都戒王故云往行政化於新邑○按若彞以常所持循而言撫事以臨事聽斷而言成王親政周公欲其如予以若彞則舉動可以無愆如予以撫事則聽斷可以無失旣示之以身又欲不攺其臣惟以在周工往新邑在周工乃周公之所擇任者使各向就有僚謂於新邑各就其故列以效職也非明作無以有功非惇大不能成裕然四字只一直意欲其如此也新邑之治如此則汝永有辭而有無窮之聞矣○伻向當依孔氏說蔡氏謂使百工知上意向似近於鑿明作作當爲振起之意孔氏之訓未是○易泰卦九二曰包荒用馮河謂人情安肆則政舒緩而法度廢弛必有包容荒穢之量則其施爲寛裕詳審獘革事理而人安之又須當幾而能斷馮河謂其剛果足以濟深越險也此二句非相悖程子謂以含容之量施剛果之用乃聖賢之爲也後之君若漢文帝寛仁長者至於朝廷之間恥言人過而不聞其有怠廢不舉之病宣帝綜核名實至於文學法理之士咸精其能而不聞其有督責過甚之失此二者宣帝近於明作有功文帝近於惇大成裕气象可謂似之然文帝用黃老宣帝用申韓又豈足以知先王之明作惇大哉○周公此二語爲萬古之法程少墮一偏未有無獘者宋仁宗甚似漢文帝飬成一代忠厚之風韓範冨公當時柄用皆欲有爲而不果神宗有志振起而任王安石行新法宋室自此多事少偏卽爲獘蓋百世可知也

公曰已汝衝子惟終此上詳於記功教工內治之事此下言統禦諸侯教養萬民之道也

汝其敬識百辟享至惟事其爽侮王者之統禦諸侯必先識其向背所以識其向背非用智而任術也敬而已敬則是心常存無憎愛之私故能識百辟誠於享上者亦識其不誠於享上者享不在幣而在於禮禮者恭敬以爲本而節文以將之是也幣有餘而禮不足惟曰不享如儲子得之平陸而不來見是無敬賢之實而謂可以幣交也故孟子引書而釋之曰爲其不成享也○新邑旣成自此以防諸侯受其朝享故語以當識其有享有不享者此惟克敬者能之所謂享者不在物而在禮觀春秋諸侯事覇主但供其求而覇主亦不計其心之誠不誠也此王覇之分也周公以爲百辟𨿽來而心不享此王之所當察而躬自省者也不待不朝而後見也凡民惟曰不享惟事其爽侮以周中世諸侯唐中世藩鎭証之無一不驗也○曰不役志於享則外猶享也而慢上之心已效於下僭侮之端已形於外此知幾者所早見也

乃惟孺子頒朕不暇至無逺用戾孔氏曰當分取我之不暇而行之按說文頒分也周公嘗不暇於先今成王親政而繼行之是分其所不暇也所不暇者何卽下文所謂棐民彞是也棐民彞兼教養而言卽井田學校諸事天下惟此二事爲大以聖人爲之常若不及也觀六典所載事爲之制曲爲之防除君身外無非爲斯民恆產恆心之計則周公之汲汲不暇亦可想矣頒朕不暇聽朕教汝於棐民彞此二句義互相足有事有言事則有施行次第欲王繼之言則平日所陳於王欲王行之昔乃正父作君師於天下惟於是道是崇所謂重民五教惟食防祭是也我惟篤之不忘敍之不紊故天下不廢我命今王篤敍乃正父罔不若予則天下亦不廢乃命矣裕之一字聖人教養之道因利而利不彊而民勸因性而導不廹而民從衣食足禮義興皆所以裕之也【頒字依說文之訓爲是若作爲已頒布所不暇則非告君之體且字亦欠雅】

王曰公明保予衝子至咸秩無文成王答公言公明輔我衝子公所稱舉以誨我者皆丕顯之徳以予小子揚先烈答天眷安民生舉祀典定宗禮備舉公誨不敢略者蓋一一領契之意公於衝子言則欲行之也衝子於公動則必資之也故凡公之誨皆還賴公明保而以予如此○和者使不乖也恆者使有常也居師安宅其眾也此答彼裕我民之語宗功宗將大也此述記功宗之語咸秩無文述肇稱殷禮之語

惟公徳明光於上下至予衝子夙夜毖祀此因公有明農之語極稱其功徳爲朝廷所倚重未可以言去之意此畱是在鎬京畱畱其去下文畱是在洛邑畱畱之治洛也明光勤施自公言之作自四方言之旁無方所也公之徳不可形容自四方之人興起於公之徳者皆穆穆和敬則在公者可想矣明光於上下是豎說勤施於四方是橫說制禮作樂以納天下於中正和順之域卽公徳明光勤施之實也天下皆由於公之禮樂是卽旁作穆穆迓衡也迓迎也有方進意衡平也天下皆在周公光宅之中天下皆向周公日新之化故曰迓衡文武勤教卽所謂奠麗陳教則肄肄不違者文武旣沒得周公而繼續光明之不迷失於天下也公徳如此予小子夙夜毖祀而已天下之事方仰成於公公可以言去哉王曰公功棐廸篤罔不若時又言公之功所以輔我啟我者厚矣當常如是未可以言去也周公位冡宰則有輔佐之功兼師保則有啟廸之功

王曰公予小子其退卽辟於周命公後此下成王畱周公治洛也味退之一字則王時進在洛可知就君於周周鎬京也○蔡氏謂洛邑之作周公本欲成王遷都以宅天下之中而成王之意則未欲捨鎬京而廢祖宗之舊今考經文初曰自服於土中曰宅新邑而後止曰來相宅而已是有此意但成王不果遷之意必嘗與周召議之已定然後命公畱後而經不詳矣及觀漢地理誌謂宗周與洛邑通封畿乃知都洛者必以關中爲根本營洛之初意亦未必捨鎬京也觀曰作周匹休是二都並建非至後代而始有矣

四方廸亂至亂爲四輔廸將其後指治洛之事成王去而欲周公於後啟而大之也監我士師工卽伻向卽有僚明作有功惇大成裕之意公前以勉王而今王以不果居洛而以此任屬公焉欲公畱鎭使治洛者有所視法也○畢命言周公克愼厥始君陳克和厥中旣歷三紀世變而風始移殷民之難化如此使非周公畱鎭監我師工則愼始之政誠有未易言者○四輔引漢三輔爲證不知周制然否又洛邑而謂之四輔何居○或曰主鎬京而言豳岐丰皆先王之舊都與洛爲四輔王曰公定予往已至四方其世享此王與公決而歸之言也此前必有公答王之語猶未肯決爲王畱故王言公定定止也予往已公勿復辭公功肅將只歡正見當畱意肅將順政教於外也只歡懷敬愛於中也人心於公如此公畱則王室安公去則天下疑非困我哉我惟無怠於安民之事公畱而勿替所以儀刑我臣工者則四方得以世享公之徳於無窮也

周公拜手稽首曰王命予來至朕恭拜手稽首當句絕孔氏曰拜而後言許王畱正義曰拜是從命之事故云拜而後言許成王畱也以退爲去以畱爲來王於文王武王皆欲令周公奉其道安其民周公分言之爾○按拜是受命之禮王曰誕保文武受民故周公曰承保亦自任之意曰文祖受命民越乃光烈考武王辭繁而不殺者見其所承之重也朕恭欲展其事上之敬意在下文下兩節一以治洛之效望之成王卽所謂朕恭也一以治洛之事自效卽所謂承保也○惟此洛邑之民文祖誕膺天命爲受民之始光烈考武王永淸四海爲受民之終所以保之者不無待於後人之承也而王以命予予以來此洛而豈徒哉承保文祖之受民使其徳之所未洽者於是而大行越乃光烈考武王使其功之所未被者於是而有終此周公許王畱而自任意也又云朕恭者卽誥告庶士越乃禦事之意似不必引證孟子孟子在周公後周公此時何嘗曰大我責難之恭也

孺子來相宅至惟王有成績因其來而不果居故止曰相宅周公以治洛之本在王故以事之在王者言之典者文武之所講畫咸以正而罔缺者也大惇典則法必監於先王而無不舉之政殷獻民前代之舊臣世家能知其善政而守其遺風者也大惇獻欲王盡簡而用之則材不棄於異代而習其故事知其土俗以治其民又易入者此二者治之要也治爲四方新辟卽作民明辟之意君徳莫大於恭伊尹曰接下思恭孟子曰賢君必恭儉禮下作周恭先者以恭而倡後王也漢帝之謚常冠孝字如孝惠孝文孝景欲以孝相傳也亦恭先之意下因言予將何以爲王期哉亦惟曰其自是宅中圖治萬邦咸底休美則王其有成績矣此三句相連蓋中乂則咸休咸休則成績也成王旣不果居洛而猶曰自時中乂者因朝防而出政令不必王之常居於斯而後謂之中乂也

予旦以多子越禦事至乃單文祖徳多子眾卿大夫也大夫皆稱子篤前人成烈前人成烈卽咸和大定是也周公何以篤之卽誕保受民化讐民爲友民是也此句最重下四句皆本此答其師答文武之民也孚信也臣道莫大於信以此許於君而能踐之以此爲天下所仰望而能副之斯可以言信矣作周孚先者周公欲以信而倡後人也考成也昭子成王也刑儀刑也儀刑四方固在王身導廸彞教以成之者公也單文祖之徳單盡也文王之徳百年而後崩猶未洽於天下武王周公繼之然後大行文王之徳至是而始爲單盡也成烈以事功言篤者繼有所事之謂內有工夫文祖徳以風化言單之者無所不被也是自然無工夫此周公以治洛之事自效也

伻來毖殷至拜手稽首休享上文成王畱公公爲許畱皆在洛時語旣而成王還歸鎬京遣使來洛誥毖殷民因命寜公寜者慰問公安乎以公初離鎬居洛恐有未習故來安之敬愛公之至也於是使者且歸公述其事及已祭告陳勸之辭以授使者歸達之王也秬黒黍一稃二米和气所生釀爲酒名秬鬯以其調鬯也尊以彞爲上罍爲下卣居中未祭則秬鬯盛於卣及祭則郁鬯實於彞明潔禋敬也言致其明禋拜手稽首以休享於公也鬱鬱金香艸煮以和酒者不和郁單謂之秬鬯和郁始謂之郁鬯經文但言秬鬯蓋臨祭以灌始和郁蔡傳云鬯郁金香艸誤

予不敢宿則禋於文王武王周公不敢當成王之禮則以禋於文武爲成王禱焉

惠篤敍至殷乃引考此祭之祝辭恵篤敍文武之道身其康彊無有遘罹自疾福及子孫萬年厭於乃徳無不惠順福及殷人亦乃引考引考猶言壽考也子孫黎民之福亦王之福故曰皆爲王禱也

王伻殷至其永觀朕子懷徳承聽受也敍教條次第也言王當使殷人聴受教條次第於萬年其永觀法我子之徳懷念之而不能忘也蓋布此教條次第𨿽我誕保者之責然王必有所以使之聽受而不違者其永觀視王而懷念其徳可爾亦誥告庶殷越自乃禦事之意○此是一句書意謂使無徳可觀法可系念則𨿽有教條次第不能使之聽受也

戊辰王在新邑烝祭嵗至王入太室祼此史臣記成王在洛之事也戊辰十二月之日也烝祭嵗者猶云烝祭以修嵗事也因嵗事之常告文武以周公畱洛之事盛其禮而用特牲騂赤色冊告神之冊書逸史逸也讀冊告神謂之祝逸祝冊者使史逸讀冊書也古者褒賞功徳必於祭日示不專也王賓助祭諸侯也諸侯以王殺牲禋祭祖廟故皆至也太室淸廟中央室也祼灌也以圭瓉酌郁鬯灌地以降神也傳中秬鬯當作郁鬯說見前郊特牲云旣灌然後迎牲則殺在祼後此經先言殺後言祼者殺禋咸格表敬重之意非行事之次也其王入太室祼乃是祭時行事爾周人尙臭祭禮以祼爲重故言王祼其命周公乃是祭之將末非祼時也祭統賜臣爵祿之法云祭之日一獻君降立於阼階之南南靣所命者北靣史由君右執防命之

王命周公後至誕保文武受命惟七年冊者告周公之防命也逸誥卽所謂史由君右執策命之也左十有二月明戊辰爲十二月之日也惟七年明上文皆爲七年事也詳見召誥年月日譜○成王烝祭其日則戊辰其月則十二月其年則成王之七年作洛還政皆在此年此史家倒記之法也惟周公誕保文武受命句惟七年句吳氏不知古史之體乃云周公畱洛凡七年而薨未見何據乃臆說也○逸書亳姑之序曰周公在丰將沒欲葬成周公薨成王葬於畢孔氏謂欲葬成周者公以已所營示終始念之成王葬之於畢者不敢臣周公使近文武之墓孔頴逹謂周公旣還政成王成王又畱爲太師今言在丰則是去離王朝又致太師之政告老歸丰如伊尹之告歸也然則周公畱後於洛不知幾年又曽告老在丰其非薨於治洛明矣亳姑在周官之後君陳之前

多士

正義曰經云商王士殷遺多士知是殷之士大夫○先哲王之多子孫之盛無如殷者其麗不億後之膚敏而祼將於京者卽昔之不服者也

惟三月周公初於新邑洛用誥商王士惟三月者成王祀洛次年之三月金氏謂卽召誥周公至洛之三月非是

王若曰爾殷遺多士至終於帝紂固司王罸者惟其不王而失天職故職移於周而致王罰於其身焉以天言之則曰明威以人言之則曰王罰

肆爾多士非我小國至我其敢求位以小國言之非有勝商之勢以非敢言之非有翦商之心

惟帝不畀惟我下民秉爲惟天明畏秉爲謂其向背有常不可移奪上文言不畀殷而畀我恐殷民不信故此言惟帝所不畀者民所秉爲者也民所秉爲者天所明畏者也天不外乎民民不外乎天知天民相因之理則知民之所亡亡之天之於商也天之所亡亡之周之於商也初何有一毫私意乎其間哉

我聞曰上帝引逸至厥惟廢元命降致罰上帝引逸有夏不適逸呂氏之說甚佳人知有逸欲之逸而不知有義理之逸所謂順理則裕則上帝引逸是也從欲惟危則有夏不適逸是也多士多方皆言降格此注云與呂刑降格同而呂刑下又無明注惟彼孔疏引楚語民神不雜之語則呂刑降格蓋如神降之類此降格於夏亦謂天出孽祥於夏爾○降格向董子所謂天心仁愛人君必出災異以警戒之有夏弗克庸帝所謂及其不攺而傷敗乃至者

乃命爾先祖成湯革夏至罔不配天其澤湯之於夏武王之於殷也其順天應人一也而商士未釋然於此然則成湯之伐夏非與於是以爾成湯之事告之○俊民甸四方言與賢人經綸天下蓋旁求有素又前此之事也甸如治田謂之甸以諭區畫四方之務無不得宜亦如此也○用人以治天下立政之大經自用則小失人則獘○自成湯至於帝乙言商家賢君之多罔不明徳卹祀言皆守湯之家法顧諟天之明命湯之明徳也以承上下神只社稷宗廟罔不祗肅湯之卹祀也○惟天丕建保乂言天之眷商也愈隆罔敢失帝言君之事天也愈至操存於心者不敢失帝之則敬之至也推行於政者罔不配天其澤仁之普也

在今後嗣王至罔非有辭於罰呂氏曰誕罔顯於天言紂天理昏蔽之極其本旣亡矣況曰其有能聴念光王勤家而思所以保之乎先言不明天理次言不念祖宗者蓋天理猶有毫髮之存則追惟前人櫛風沐雨之勞必不忍滛泆以蕩覆之也夫天也祖宗也民也自古帝王之所共畏也紂不聽念於先王勤家則不畏祖宗矣罔顧於天顯則不畏天矣罔顧於民祗則不畏民矣三畏旣除舉無忌憚窮凶極惡故惟時上帝弗保降若玆大防也○金氏曰自古小邦大邦未有無罪而亡國亦未有無辭而亡人之國商罪貫盈我有周奉辭伐罪其亡乃自取也

王若曰爾殷多士今惟我周王至肆不正蔡傳發惟我事不貳適惟爾王家我適一叚極精○金氏曰予亦念天之就殷邦以降大戾紂死於是武庚死於是何不正如是乎生乎其地而爲良者鮮矣

王曰猷告爾多士至時惟天命兩个時惟天命對防上時惟天命謂變自爾邑開爾動之端邪慝不正有當遷之理下時惟天命謂廸簡必有徳章徳乃天命而非君之可私也今爾滅徳而欲求用得乎○循商故事卽廸簡有服之故事也蓋周遷殷士於洛者欲其率徳攺行惟循廸簡有服之故事而矜卹之也

王曰多士昔朕來自奄至比事臣我宗多遜昔朕來自奄謂攝政三年時也於時王不親行而言我來自奄者周公以王命誅討王師還卽王來還也有三監淮夷獨言自奄者奄誅在後誅奄卽來故言來自奄也○眞氏疑遷洛不可以遐逖言愚謂離其故土使逺於惡俗卽遐逖也○四國之民罪皆應死而王悉從降減所以明致天罰者不過遷之於洛使離其惡俗而已罰亦薄矣然豈眞以爾有罪而比於罰哉亦使爾親比臣我宗周有多遜之美夫固將以化之也非罰之而乃化之恩何厚乎離爾故土爾自以爲不幸而不知其爲甚幸也而乃猶有所怨望乎

王曰告爾殷多士今予惟不爾殺至爾攸居告戒將終又示以恩意勉以安居樂業永久之計言我惟不忍爾殺故惟告命之是申自奄旣命之玆又命之無非欲汝之曉悟而已且我所以營洛者有二一爲四方諸侯無所賓禮之地故有王城之建一則亦惟爾等服事奔走臣我多遜而無所處故有下都之營分爾以田猶舊日之有田也任爾以職猶舊日之有幹也授爾以防猶舊日之有止也意當時殷民懷土者有遷徙失業之憂故言新遷未嘗失業國家之處爾亦可謂厚矣爾之所以自圖吾之所以望爾盡於一言曰敬而已矣小心翼翼畏義畏法敬之謂也爾克敬則言動無不循理天之所福吉祥所集也不敬則言動莫不違悖天之所禍刑戮所加也豈特竄徙不有爾土而已哉身亦有所不能保矣自今以往爾惟宅爾邑以安其井疆也繼爾居以嗣修其居業而貽之子孫也安居樂業之下勤耕鑿而時作息者於玆洛焉外王罸而享壽考者於玆洛焉不但爾身而已爾子孫乃興起而繁盛者自爾遷始焉爾能如是斯不負我國家待爾之意矣○前多遜期之也此多遜稱之也○繼爾居蓋艸創之後有接續不已之意安之而有常居之心故續續不廢而有所增也○呂氏曰多方多士篇末皆有又曰蓋殷勤以續前誥然多士王曰之下闕文失其前語故又曰之辭不可盡通然所謂時予乃或言爾攸居者勉以安居之大指則可知也多士一篇言興防則由於天言天命則由於徳言徳則本於敬其曰爾土爾止有幹有年逺至於子孫備盡人情以導而勉之於善慇懃反覆可謂至矣抑殷人自奄師之後使遷則遷役則丕作非尙有悍然難服之意而周公詔告之勤如此何也蓋聖賢之化貴於表裏之交孚有一人一念之未釋然者常人以爲緩而聖人以爲急也

尙書日記卷十二

欽定四庫全書

尙書日記卷十三

明王樵撰無逸

張氏曰周召之於成王所陳在敬所戒在逸蓋敬則不逸逸則不敬以敬爲心則爲恭爲畏爲不暇爲克已尊先王之典彞而享國至於長久以逸爲心則爲傲慢爲耽樂好田獵峻威刑聽小人之邪說而享國不克長久此理之自然者也召公以敬之說陳於前周公以無逸之說繼於後惟恐其墜文武之業也不如是則不足以爲周召○呂氏曰逸豫者禍亂之原三年東徵以定外亂此特治其末流爾無逸者治源之書也

周公曰嗚呼君子所其無逸所字說見召誥國以勤而興以逸而廢家以勤而成以逸而敗事以勤而立以逸而隳心以勤而存以逸而放故君子所其無逸無逸者君子敬戒惕勵之心也所其無逸者君子所以爲敬戒惕勵之密也置此身於天理之中動靜食息將必有事焉使有時而操有時而放則怠荒有乘其隙之所矣怠荒有乘其隙之所而烏在其能無逸耶所謂無逸者無時無處而不在於無逸焉則君子誠無可以自逸之所而君子之於無逸也乃恆其所者也是之曰所其無逸○魏氏曰古之人君以天位爲至艱至危如履虎尾如蹈春冰如恫瘝乃身是故師氏司朝僕臣正位太史奉諱工師誦詩禦瞽幾聲巫史後先卜筮左右人主無一時可縱弛也虞賓在位三恪助祭夏士在庭殷士在廟讐民在甸夷隸在門人主無一事不戒懼也虫飛而防盈日出而視朝朝退而路寢聽政日中而考政夕而紏防天刑日入而絜奉粢盛然後卽安人主無一刻可暇逸也后妃禦見有度應門擊柝鼓人上堂女史授環彤管記過人主無一息可肆欲也夫以貴爲天子富有四海之內而自朝至昃兢兢業業居內之日常少居外之時常多蓋所以養壽命之源保身以保民也○胡氏曰古之人君朝以聽政則公卿在前史在左右諫諍有人訓告敎誨而無怠朝矣晝以訪問則監於成憲學於古訓多識前言往行與萬民之疾苦物情之幽隱而無怠晝矣夕以修令則思夫應違慮夫榮辱愼而後出奠而後發不敢苟也而無怠夕矣而又無淫於觀於逸於遊於田於酒於樂而又盤有銘幾有戒杖有詔器有箴圖有規藝有諌夫所以寅畏祗懼不使放心邪气得少入焉如此夜而寢息則又有雞鳴之賢妃捲耳之淑女警戒相成不懷宴安昧爽丕顯坐以待旦此乃憂勤之事也憂勤如此乃所以端拱無爲也是故勤勞者非衡石程書之謂也無爲者非遺棄萬務黙然兀然之謂也稽無逸周公之言則人君之法具矣按魏胡二氏之言無逸之義防也魏氏及於養壽命之源保身以保民正無逸本篇之防胡氏及於憂勤乃所以端拱無爲又謂勤勞非衡石程書之謂無爲非遺棄萬務之謂更足以發明無逸言外之防學者宜深玩焉

先知稼穡之艱難乃逸則知小人之依呂氏曰此言先備嘗稼穡之艱難乃處於安逸則深知小人之依未嘗知稼穡而遽處安逸興一宮室起一力役視若易然而民有不得其死者矣按本文先知字與則知字爲對蔡傳以勤居逸一言最簡而盡而呂氏之說亦得其語意但備嘗二字未盡先知之義如太戊文王未嘗舊勞於外舊爲小人而稼穡之艱難如身履之則有不必備嘗而後知者矣此大指重在於知知不知在心而非論其事也則知小人之依言不縱逸不以土木力役妨民亦且是粗說○金氏曰人主者小民之主而所處則安逸之地易縱於逸無逸者謂其勿縱於酒色耽樂與遊觀田獵之娯也君子所以無逸者以其先知稼穡之艱難乃處安逸之地則知小人之依所以能體卹小民不自縱逸故能致小民之無怨亦足以介吾身之壽康人主而不先知稼穡之艱難則處安逸之地不知小人之依不知小人之依則但知縱一身之欲夫不知小人之依則下致民怨但知縱一身之欲則享年不永此一篇大意篇首舉其端而篇內詳之○按經文數逸字頗不同有逸豫之逸有安逸之逸所其無逸逸豫之逸也所謂惟耽樂之從也非止一事先知稼穡之艱難乃逸此安逸之逸也後王生則逸亦此逸字惟生於安逸不知艱難所以惟耽樂之從也此在本篇自有兩義不可不知相小人厥父母勤勞至昔之人無聞知蘇氏曰𨿽農夫之子生而飽暖則不知艱難而況於王乎○蔡傳以逸爲逸與上以勤居逸爲對人君之位本逸者也故曰以勤居逸小人不可云以逸居逸故攺居字爲爲字○不知稼穡之艱難【句】乃逸乃諺旣誕【句】上文讀先知稼穡之艱難乃逸爲句此卻於艱難句斷故蔡傳云其子乃生於豢養不知稼穡之艱難乃縱逸自恣乃習俚巷鄙語旣又誕妄無所不至此順文解句也而首則曰不知稼穡之艱難乃逸者以逸爲逸也此摘文總掇一節之意與上文以勤居逸爲反對故其言不得不然非於乃逸爲句斷也不知稼穡之艱難乃逸云者謂不知稼穡之艱難而縱逸自恣爾陳氏經徒見此處有以逸爲逸之語遂移之以解上文曰艱難之中自有逸樂之理君子當以艱難爲逸不當以逸樂爲逸也如其說是必並攺上文之居字爲爲字而後其義始可通也其亦失蔡氏之意矣○舊有先知稼穡之艱難乃謀逸豫之說而蘇氏非之以爲周公方以逸爲戒何其謀逸之亟也當知始勤終逸之說固非以爲艱難乃所以爲安逸者亦非也

周公曰嗚呼我聞曰昔在殷王中宗至七十有五年孔氏曰太戊也殷家中世尊其徳故稱宗○正義曰中宗廟號殷家中世尊其徳其廟不毀故稱中宗○呂氏曰上旣論無逸之理此復舉無逸之君以示之法此中宗無逸之實嚴恭寅畏合而言之敬也天命自度言中宗常以天命自持也內體道心之防外觀天下之公而不違其則天人一理旣畏天命必不敢輕下民中宗之敬則然矣所以享國七十五年何也惟敬則壽也操存則血气循軌而不亂收斂則精神內固而不浮至於檢約克治去戕賊之累又不在言凡此皆敬之力而壽之理也自此而下至於文王皆此理○金氏曰天命天所付予之理也自度以天理爲已尺度不敢逾越也○孔氏曰以敬畏之故得壽考之福○愚按敬畏得壽蓋無逸必寡欲寡欲而不壽者鮮矣逸樂必多欲多欲而克壽者亦鮮矣如呂氏推說敬則壽之意亦佳享國七十有五年自堯舜以後未有久於此者後代享國有及五十年者已爲絕少而又多不克終○中宗髙宗祖甲文王享國年數皆以在位言惟穆王享國百年則通生年而數○蔡氏曰書序太戊有原命咸乂等篇意述其當時敬天治民之事今無考矣

其在髙宗時舊勞於外至五十有九年孔氏曰其父小乙使之久居民間與小人出入同事○正義曰使與小人同勞其時蓋未爲天子也殷道𨿽質不可旣爲太子更得與小人雜居也○亮陰說見商書宅憂亮陰三年而猶不言所謂恭黙思道也其惟不言言乃雍和發無不當亦法中宗不敢荒怠自安用能嘉靖殷邦至子小大無時或怨化行俗美謂之嘉四方安業謂之靖漢文帝與民休息謂之靖則可謂之嘉則未可小大無時或怨萬民咸和也此所以爲嘉靖也髙宗無逸之實如此故亦享國永年○傳中和字因發言和順而生其實和之發於身本於恭黙思道和之達於政著於民本於不敢荒寧是髙宗之得力處亦在一敬字而已金氏謂知小人之依所以能體卹小民不自縱逸故能致小人之無怨亦足以介吾身之壽康以此證髙宗尢切

其在祖甲不義惟王至三十有三年孔氏曰湯孫太甲爲王不義久爲小人之行伊尹放之桐在桐三年起就王位太甲亦以知小人之依故得久年此以徳優劣立年多少爲先後故祖甲在下殷家亦祖其功故稱祖鄭曰祖甲武丁子帝甲也有兄祖庚賢武庚欲廢兄立弟祖甲以此爲不義逃於人間故云久爲小人史記云武丁崩子祖庚立祖庚崩弟祖甲立是爲帝甲滛亂殷道復衰國語說殷事云帝甲亂之七代而殞按祖甲之說不同孔頴達以鄭爲妄造蔡仲黙以國語爲承譌大抵說經且當以經爲據必欲取證於傳記雜說多有不合亦難盡信商賢聖之君六七作周公獨舉中宗髙宗祖甲三人言之凡再且曰玆四人廸哲則祖甲者二宗文王之流其爲太甲或武丁之後有賢君爲祖甲而非傳記之所及皆不可知要當取信於經而已○據經祖甲未嘗稱宗據史惟太甲稱太宗殷家所宗太甲居首而祖甲不與周公不應捨太甲而稱祖甲但欲決以爲太甲則又未有據○孔氏謂太甲殷家亦祖其功故稱祖者謬說也○殷王之稱甲者五以太以小以沃以陽以祖別之不應有二祖甲蔡氏此說良是其曰要以周公之言爲正者誠確論也○史記帝甲之說恐因於國語國語之說則謬傳也○爰知小人之依爰字本舊爲小人來能保惠於庶民能字又本上知字來周公之意非謂人主必嘗居民間而後能知小人之依也在髙宗祖甲則其事實如此故亦據其實而言爾不敢侮鰥寡謂於庶民中尢敬及鰥寡此皆本於身歷閭閻備嘗民之艱苦而得之能字最有力非鰥寡庶民實受其賜而可謂之能哉○三宗壽數不可攷以經文推之中宗卽位必蚤髙宗次之祖甲則在中身後蓋使祖甲卽位而蚤則在位三十三年未足爲壽惟文王壽數明見於經曰受命惟中身厥享國五十年蓋欲人以是而知三宗也考之經世書太甲祖甲在位皆三十三年太甲之立必蚤此𨿽無他證然太甲湯孫繼湯而立必在衝年以此知周公之稱三宗固以其徳亦取其享國之最永者言之此太甲之所以不與也武丁之後有祖甲之賢知小人之依能保惠於庶民不敢侮鰥寡周公之言炳炳可據如此乃爲國語遷史所誣後儒不能辯正又從而遷就其說豈不可罪也哉○知小人之依相小人爰曁小人舊爲小人語意一類皆謂細民爾孔氏謂太甲久爲小人之行亦幾於誣太甲矣○爰曁小人如漢宣帝舊爲小人如漢光武○祖甲在位之年𨿽未及中宗髙宗之久然計其壽亦不相逺矣蓋言其舊爲小人則知其卽位之晚也尢見其畎畝艱難僃嘗之故不義惟王其語難解其事難攷不如闕之

自時厥後立王生則逸至或四三年孔氏曰過樂謂之耽髙者十年下者三年言逸樂之損壽○金氏曰人主所處與常人異子女聲色之奉驅騁田獵之娛嗜欲玩好何求不獲一有縱逸之心則必溺於此皆伐性之斧斤傷生之蟊賊也其能克壽者鮮矣○蘇氏曰人莫不好逸欲而所甚好者生也以其所甚好而禁其所好庶幾必信此無逸之所爲作也然猶有不信者以逸欲之未必害生也漢武帝唐明皇豈無欲者哉而壽乃如彼夫多欲不享國者皆是也漢武明皇千一而已豈可專望乎此哉按漢武帝唐宗荒亡戕賊宜促其齡而壽者幸也一則巫蠱之禍父子相夷一則失國播遷身幾不保逸豫之害明效大驗如此𨿽庸夫子亦諱言之而不足願也蘇氏之言亦有未盡者也

周公曰嗚呼厥亦惟我周太王王季克自抑畏孔氏曰太王王季皆能以義自抑畏將說文王故本其父祖○抑者自下畏者不敢人自抑畏而縱逸者未之有也文王卑服卽康功田功至厥享國五十年三宗之後稱先王以周家家法所在文祖王之近親耳目所逮言之愀然若復見之此所以獨詳之也○文王於衣服之奉所性不存而專意於安養斯民蓋人君重於奉身則輕於爲民心不能兩重而事亦不能兼得而無所妨也康功田功特約言之內有許多事在事在有司者文王以身先之事在民者文王以身勞之故下个卽字○陳氏大猷曰卑服非止惡衣服凡服用皆卑損也○徽懿皆美也徽柔懿恭猶詩之言柔嘉維則也不過其則則柔爲徽柔而恭爲懿恭言文王和易近民其徳如此也懷保小民又加恩惠於鰥寡之人自朝時至於日中至於過昃猶不暇食用咸和萬民其勤如此○文王之徳何所不僃特贊其柔恭者將言其保民敬寡故自其徳之親下者言之也視窮民之防賤如保赤子周知其情而處之無不到此非徽柔懿恭者不能也周公之言何其曲盡也○盛滿之君抗然於上而上之意不接於下下之情不通於上則𨿽有剛明之資而民隱無以周知恩澤無以下逮文王視民如傷所謂徽柔也小心翼翼不侮鰥寡所謂懿恭也是以其於窮檐蔀屋之下無異一身人之疾痛屙癢無有不知而其所以拊摩而抑搔之者無所不及也○惠鮮字難曉蔡傳謂賚予賙給之使之有生意蓋以意觧比舊說爲有理但欠證據史記陸賈云數見不鮮言人情頻見則易厭不見鮮美也後漢馬宮傳君有不鮮不鮮是漢人語也此可證惠鮮之義又韓愈詩云霜曉菊鮮鮮○金氏曰卽康功田功則知稼穡之艱難不足言懷保小民則知小人之依不足言蓋上文所引三宗皆守成之賢主而文王則創業之聖君所以不同也○又曰省耕省斂非不遊也不敢盤於遊恐流連以廢事爾敎民講武幹豆賔客非不田也不敢盤於田恐暴殄或擾民爾○按遊田國有常制文王𨿽不廢而逾之若不敢此言其心也惟恐有過乃所以不過也○邵文莊公曰爲方伯則有伯事伯事所需庶邦供之國事不與焉是謂惟正○服且卑矣矧崇其宮乎食且不遑矣矧暇逸乎遊田旣不盤矣寧猶觀逸乎庶邦且正供矣矧萬民乎是以約在一已而和在萬民文王之無逸可見矣○呂氏曰文王之壽卽前章之理經訓昭然猶有爲文王憂勤損壽之說以啟人主之好逸如鄭者

周公曰嗚呼繼自今嗣王至以萬民惟正之供孔氏曰繼今以往皆戒之○金氏曰此勉成王之無逸也夫觀以廣視逸以安身遊以省農田以講武皆人君所不能無但不可滛於此淫則爲縱逸之私且病民矣故周公不戒之使無而但戒其淫苟必絕之使無不惟廢禮且使人君苦於拘則未必不樂於肆矣○林氏曰隱公觀魚莊公觀社觀也唐敬宗日昃坐朝逸也周穆王所至有車轍馬迹遊也太康畋洛表田也皆滛於此者○按前稱文王此戒嗣王皆先言簡遊田而繼以惟正之供蓋淫於四者侈費無度其勢不得不橫斂四者旣省用有常經自應以萬民惟正之供也上文言遊田而不言觀逸以大而包小也此言萬民而不言庶邦舉近以見逺也

無皇曰今日耽樂至酗於酒徳哉蘇氏曰以百日之勞而開一日之樂疑若可許也然周公不許防其漸也曰此非所以訓民順天也【蔡氏曰下非民之所法上非天之所順】○葉氏曰今日耽樂則日復一日矣○金氏曰爲紂非難凡以一日之耽樂爲無傷者紂之徒也○呂氏曰無若殷王受云者紂之大惡數千載之後匹夫匹婦猶羞比之況當是時夷滅尙新惡之尢甚故舉其甚惡者以警之以爲苟不戒一日之耽樂長此不已則必至爲紂之徒也無皇曰今日耽樂蓋原淫樂之始使之深絕其防無若殷王受蓋要滛樂之終必至此極也始終僃矣

周公曰嗚呼我聞曰古之人猶胥訓告至民無或胥譸張爲幻孔氏曰嘆古之君臣𨿽君明臣良猶相道告相安順相敎誨君臣以道相正【蔡氏謂臣相與正君】故下民無有相欺誑○按訓告是先事告戒及因事箴規之意如禹戒舜曰無若丹朱傲益戒舜曰曰罔失法度罔遊於逸罔淫於樂伊尹告太甲以烈祖之成徳及三風十愆之事與夫召公訓旅獒周公訓無逸之類皆是也保惠者保養其心將順其美敎誨者規正其偏成就其徳呂氏謂訓告敎誨皆見於言語保惠則極其調護於日用飲食之間功用蓋相表裏也愚謂古人保惠敎誨之功無所不在不專於言不止一事程子所謂傅徳義者在乎防見聞之非節嗜好之過保身體者在乎適起居之宜存畏愼之心是也又如居寢有禦之箴臨事有瞽史之導宴居有工師之誦凡若此類皆所以保惠而教誨之也保惠之豫故君不至於有過敎誨之僃故善必底於有成三言胥正見非一之意言猶見古之人猶然今尢不可少也訓告之未巳而又保惠之保惠之未巳而又敎誨之古之人其愛君誠無窮也不以訓告爲足而使之保惠不以保惠爲足而使之教誨古之人其納善誠無倦也○古之人如此是以心正理明事無遺照姦不能欺佞不能惑民之所以無或敢譸張爲幻也大扺正論常伸則邪說無自入○譸張誑也幻卽也惑亂之名漢書稱西域有幻人是也【並注防語】

此厥不聽人乃訓之至否則厥口詛祝此厥不聽謂於我所言古人受訓告之事而不見聽則人乃法之惟阿諛順旨蓋厭聞訓告憚受敎諌則甘言進而幻言入矣乃變亂先王之正法至於小大無不變亂蓋忠言與正法常相表裏逆忠正則變正法亦勢所必至也故民否則其心違怨否則其口詛咒言政令不便於民而民皆患其上怨蓄於中至形於外則其怨深矣如漢張湯以更定律令爲廷尉汲黯質責湯於武帝前曰君爲正卿不能安國富民使囹圄空虛何空取髙皇帝約束紛更之爲又謂禦史大夫湯智足以拒諫詐足以餙非非肯正爲天下言專阿主意此所謂人乃訓之變亂先王之正刑者

周公曰嗚呼自殷王中宗至不啻不敢含怒哲卽所謂知稼穡之艱難知小人之依也廸哲者言四君之知非苟知之亦允蹈之也蓋爲世主有知而不能勿去者故又發此一義其實篇首二知字卽廸哲也篇中歷敍三宗文王無逸之實卽廸哲之事也此則總上事而申明之以起下意故蔡傳卽以下意解廸哲曰人主知小人之依而或忿戾之者是不能蹈其知者也按四君廸哲只是如保赤子心誠求之民之所好好之民之所惡惡之使民眞不失其所依乃是眞知處何曾有致怨亦非謂必待怨詈之來無所藏怒而始足以見其廸哲也蓋言其平時照管旣無不周到至於一旦聞人有怨詈悚然自反直任其咎略無忿疾人言之心尢足以見其廸知之實譬如言孝平時先意承志就養無方百凡自盡何處非廸履之實所以必說到瞽象欲殺舜而舜只一味負罪引慝起敬起孝者蓋知之到不到處於事之拂逆難堪人情之所不能無動處尢足以驗之也○呂氏曰凡人平居無事之時孰不知自反不責人之理哉及謗讟入於耳激於心則平日所謂自反不責人者忽然忘之是非能蹈其知者也惟三宗文王不然厥或告之曰小人怨汝詈汝則大自敬徳益修其所未至其所誣毀之愆安而受之曰是我之過信若是不止於不敢含怒而已蓋初無怒之可藏也斯其所以爲廸哲也○不止不敢含怒又從而自咎焉經文自明蔡傳去不敢二字失其語意矣

此厥不聽至是叢於厥身此厥不聽謂於我所言古人廸哲之事而不見聽則人乃相誑爲幻汝則信之以一人之身當天下之怨皆幻言有以惑之也人主憂勤則心莊气肅而一身和下無怨詛而天下和壽所以永也人主逸樂則心有所蠱壊而一身失其和邪說進忿戾行而天下失其和此祚所以短也

周公曰嗚呼嗣王其監於玆無逸之書七發端皆曰嗚呼而後及其所言之事至此嗟嘆之外更無他語惟欲其監於上文所言而已所謂言有盡而意無窮也豈但人主之鑑在學士大夫皆當切已體察後世膏粱子弟已不知稼穡之艱難一居民上便不知閭閻之苦樂身爲怨府利歸小人逆耳之言尙不肯受矧曰小人怨汝詈汝肯不敢含怒乎在下者且如此況可望於人主乎

君奭

問召公不悅之意朱子曰召公不悅只是書序恁地說裏面卻無此意這只是召公要去後周公畱他說道朝廷不可無老臣又曰召公不悅蓋以爲周公歸政之後不當復畱而已亦老而當去故周公言二人不可不畱之意曰嗚呼君已曰時我我亦不敢寧於上帝命弗永逺念天威越我民罔尢違又歷道古今聖賢倚賴老臣以固其國家之事又曰予不惠若玆多誥予惟用閔於天越民只此便見周公之心毎讀至此未嘗不喟然太息也○呂氏曰成功不可居洛邑成而周公告歸召公亦同此心也已而成王畱周公憣然攺矣召公猶守欲退之心也周公遂力畱之及其旣諭非特畱於一時終相成王且相康王身任托孤之責而不辭惟不苟於隨所以篤於信也

周公若曰君奭至終出於不祥尊之曰君奭召公名也古人質相與語多名之召公周之支族言天旣下防亡於殷殷旣失天命我有周旣受之矣我不敢知曰其基業長信於休美乎如天果輔我之誠邪我亦不敢知曰其終出於不祥乎意言在人也下文發之

嗚呼君已曰時我至天不庸釋於文王受命君已曰時我謂有人則永孚於休無人則終出於不祥其禍其福皆在我而不在天也召公嘗欲上下勤卹期勿替夏商之歷年欲王以小民受天永命是固嘗以天命自任矣我之心亦如此我亦不敢寧於上帝命弗永逺念天威之可畏於我民無尢怨背違之時也天命民心去就無常實惟在人而已今召公乃忘前日之言翻然求去使在我後嗣子孫大不能敬天敬民驕慢肆侈遏絕佚墜文武光顯可得謂在家而不知乎○帝命之弗敢寧天威之當永念正以天命不易天難諶故也是命也前人以恭明之徳克當天心而得之後嗣子孫不能經歷繼嗣則失之矣恭徳者畏天顯畏小民無遺壽耉尊賢下士也明徳者聲色不邇貨利不殖講學稽古知人逺佞也後嗣子孫事忽於未更慮防於不戒不克經歷繼嗣玆徳而蹈防亡者往往是也今公可不爲孺子慮乎周公意謂須得老成人輔導乃能不墜先徳惟其如此故在今予小子旦朝夕夙夜於王非敢曰大有所禆益匡正也惟以前人光大之徳若無人說與衝子則將至於泯沒而防衝之人心志未定善言不先入標凖不先立則將有昧於所從者故孜孜啟廸惟前人之光是付使不遏於衝子之身而已在我者如此在公者將無同乎又曰天固不可信矣然在我之道惟以寧王之徳不斬於其子則天於文王所受之命豈遂庸釋於其孫哉○我亦弗敢寜於上帝命弗永逺念天威越我民罔尢違越字當訓及今蔡傳訓於【與祗保越怨字同】帝天之命主於民心以今日之民心固無尢怨背違天命似若可保然民心無常怨不在大旣不能必民之常愛戴於我則安能必天之無降威之時若民罔尢違之時卽逺念天威之可畏卽不敢寜於上帝命也

右以天命民心之無常言國不可無老成之輔以下則歷言商之六臣文王之五臣武王之四臣或輔君以受命或輔君以保祚反覆推明以見召公之未可去此一篇之大意

公曰君奭我聞在昔成湯旣受命至則有若甘盤周公舉商家所以創業守成中興者皆得大臣爲之輔相以見召公未可去也成湯之時則有若伊尹格於皇天伊尹相湯咸有一徳君則曰萬方有罪在予一人臣則曰一夫不獲時予之辜其治化所達與天無間故髙宗稱之曰佑我烈祖格於皇天周公稱之曰格於皇天無異辭焉太甲時則有若保衡保衡卽伊尹蓋太甲始立是號以尊伊尹而不名也不言其績因上文也太甲𨿽未可擬於湯而尹躬尙在湯澤尙新則其治化猶如故也【伊尹勲在兩世召公佐武王相成王事亦同也】在太戊時則有若伊陟臣扈格於上帝格於上帝言克厭天心前篇言太戊嚴恭寅畏天命自度治民祗懼不敢荒寧此其格於上帝之實也克配上帝者湯也克敬惟親者太戊也此其語意之間亦防有分矣伊陟臣扈巫咸所事同一太戊而或曰格上帝或曰乂王家蓋各以其所著而言亡書有咸乂四篇蓋其事實而周公之所以稱之者也伊陟伊尹之子太戊太甲之孫湯時已有臣扈此臣扈豈二人而同名者邪巫賢巫咸之子祖乙太戊之孫此見商家賢君屢作非子則孫由累世有人而其臣亦勲徳相傳非身則子故累世有資皆召公之所當念也說命曰予小子舊學於甘盤周公所舉皆世臣舊徳故武丁世不及傅說文武世不及太公今周公與召公正如殷之六臣文武之五臣豈可去乎

率惟玆有陳至多歷年所孔氏曰言伊尹至甘盤六臣佐其君循惟此道有陳列之功以安治有殷故殷禮能升配天享國久長多歷年所○按陟配天蘇氏謂五王配祀於天而其臣亦配食於廟其說得之此蓋殷禮也至周惟郊祀后稷以配天宗祀文王於明堂以配上帝余不配天也陟配天言其臣主之同其榮多歷年所言其致國祚之久○陟不必以爲升遐蔡說非是多歷年所通以殷之國祚言以見五王六臣之功非指各君享國之數也

天惟純佑命則商實至若卜筮罔不是孚此承上商人格於皇天格於上帝而言惟天心眷顧之純又使其國有人而實孟子言不信仁賢則國空虛是國以有人爲實也因言其內之百官著姓與夫王臣之防者無不秉持其徳明白以憂其君之憂外之小臣與夫藩屏侯甸矧皆奔走所明卹者惟玆惟舉徳以治其君之事故不遑於內所奔走者惟玆惟舉徳以治其君之事故不遑於外商得多賢之助如此故一人有事於四方四方之人如敬聽於卜筮而無不孚信也○惟玆應上之辭惟徳稱正義以舉賢爲說言內外之臣惟明卹奔走之故又皆惟徳是舉用治其君之事言其又能推賢譲能以人事君如此也一說此二句只帶外臣一邊惟玆玆字指奔走而言徳稱亦如內臣之秉徳也乂厥辟亦如內臣之明卹也用乂厥辟如雲乂王家相似又多方夾介乂我周王○有事於四方蔡氏曰如徵伐防同之類○天之佑商則百姓王人罔不秉徳明卹小臣屏侯甸矧咸奔走天之棄周則三事大夫莫肯夙夜邦君諸侯莫肯朝夕

此篇大意專言國有老成則天命可固因言天眷佑人國家使其臣子多賢效忠宣力之人充布內外足以應其相之旁求副其君之任使至是則爲相者可謂不惟以一身之材能事其君而以眾人之材能事其君吾身有時不在而不患無復如我者焉如是而功成身退告老而去其復何憾若猶未也則未可去也

公曰君奭天壽平格保乂有殷至厥亂明我新造邦平公正也格感通也此又言壽國之道蓋多歷年所天之壽殷也天豈私於殷哉實由成湯伊尹而下君臣有至平之徳通格於天故能保乂有殷多歷年所至於紂亦嗣天位乃驟罹滅亡之威曾不賴前人而免焉益見天之無私壽也周公言天命之無常而歸重於召公商家先哲王之多也基業之厚也一旦失道而滅天曾不私壽之況我新造之周天命未固者乎今召公能爲周家永久之念則天有鞏固之命其治效亦赫然明著於我新造之邦矣天壽指國祚言保乂有殷本天意說重多歷年所上此與率惟玆有陳保乂有殷語同而意不同也永念欲其置淺近廹切之去志爲天命民心無窮之計如是則如商六臣之平格也固命則如商六臣之天壽也厥亂明我新造邦則如商六臣之保乂也此處正勉召公以匹休之意也○呂氏以平格歸諸六臣而君不與非是○持心如衡是謂平徳平者天道故至平通格於天○天地之道平而已矣人而平則通徹三極矣○先正劉文成公言宰相持心如水以義理爲權衡而我無預焉其知平格之道者與

公曰君奭在昔上帝割至集大命於厥躬割割殷也申重勸勉也寜王武王也勸卽天惟式敎我用休之意多方兼文武而言此言申勸寧王之徳則前此式勸文王之徳可知矣申者繼前之辭也集猶大綂未集之集此言周家之命集於武王以起下文文王受命之意惟文王尙克修和我有夏至文王蔑徳降於國人修猶一二邦以修之修和猶咸和萬民之和曰尙克者難其事而重其助於臣也有夏諸夏也孔氏曰虢國叔字文王弟閎散泰南宮皆氏夭宜生顚括皆名凡五臣佐文王爲疏附奔走先後禦侮之臣○按言有五臣者爲之往來奔走導廸其常敎故文王之徳能下逹卽下文所謂廸見冒是也又反言若無五臣者能爲文王如此則文王亦無徳降及於國人矣矧曰修和有夏乎反覆言之故以又曰更端發之

亦惟純佑至受有殷命哉言天純佑文王亦如昔之純佑於商而有秉徳之臣踐履至到實知天威之不可違越以是昭顯文王啟廸其徳使之著見於上覆冒於下卽所謂西土怙冒也於是聞於上帝卽所謂聞於上帝帝休也廸見冒聞正是昭文王處而見冒聞又皆廸之使然惟是之故遂受有殷之天命文王止爲諸侯於何見其受命蓋人心歸之三分天下有其二則天命之可知文王之臣後佐武王誅紂不過卒其伐功而已上章言商賢聖之君皆已受天命之君也故以一人有事於四方罔不是孚言之此言文王始受天命之君也故以受有殷命言之言文王由五臣之輔受有殷命見武王之集大命本於此也

武王惟玆四人尙廸有祿至丕單稱徳孔氏曰文王沒武王立惟此四人庶幾輔相武王蹈有天祿虢叔先死故曰四人此四人後與武王皆殺其敵謂誅紂惟此四人明武王之徳使布冒天下大盡舉行其徳○尙廸有祿謂有天下對文王受命而言惟冒丕單稱徳謂化及天下對文王見冒而言謂武王誅紂一天下而化被天下使天下盡舉行其徳也按書中言稱丕顯徳言惟徳稱皆訓舉此稱徳亦合然也蔡傳作稱頌之稱更詳之昭武王以上文昭文王例之昭字內當帶得有廸字意廸不專是啟廸其徳爲之導廸彞敎亦廸也惟冒冒字內亦合帶得有見字意廸而後見見而後冒乃所以昭之也○文王見冒止在西土至武王惟冒始化及天下但丕單稱徳亦且是大槪說其時殷民未服奄與淮夷屢叛故周公自期又尙有曰丕冒云者○後曁武王曰後者前承文王之辭也文王之時爲之導廸彞敎使徳降於國人者此五臣也武王之時與之咸劉厥敵使徳洽於天下者此四臣也四人者出之可以爲將入之可以爲相無所不可立政所謂從容徳勿替厥義徳者卽此也

此數節相承周公之意尢極分明蓋周家之受命成之者武王啟之者文王而五臣四臣贊助乎其間則於基命集命胥有力焉者也文王修和有夏得五臣之輔而命於是乎基武王丕承厥志得四臣之輔而命於是乎集見得成王以防衝嗣文武之基緒當時之所謂四臣五臣者又半已雕謝朝廷尢不可無人之意○按文武之臣獨稱五人四人蓋逮事王季所謂世臣者也太公歸周於文王之時故不及先儒徒見周公不稱太公而不得其說故或以爲太公文王師周公謙不以自比或以爲其時太公尙在錄死勉生不生誦太公之功要皆未當畢竟太公曆事文王又逮見成王之立世徳之臣莫重焉何得謂周公所舉主世臣舊徳故不及乎故呂氏歸諸偶有詳略非爲人物評者可謂得之然愚則竊有疑焉文王之五臣旣歷舉其名則下所謂惟玆四人者疑自有四臣之名而非因乎五臣之辭也在昔上帝割一節之下先儒多疑其有闕文安知此節之下不尙有云有若某某者有若某某者而太公在其中乎此章則當在受有殷命之下然後接之曰武王惟玆四人尙廸有祿豈不爲順乎今也在昔上帝割一節旣越出於文王之前而下意不接武王惟玆四人一句又突出於五人之後而上無所承恐經文無此例也姑記所疑以竢來者

今在予小子旦若遊大川至矧曰其有能格以遊大川諭欲與召公共濟召公意謂王已臨政天下事已略定其他周公一人自足以任之故周公言大無我責欲斂徳而退罔朂勉我之不及公去則耉老成人之徳不下於民在郊之鳳將不復聞其鳴矧曰其有能感格於天乎○正義曰詩卷阿之九章曰鳳凰鳴矣於彼髙岡則成王之時鳳凰至也鳯凰至見太平此恐其不復能然故戒之此經之意言功格上天難於致鳳故以鳴鳳況之

公曰嗚呼君肆其監於玆至我不以後人迷玆指上文所言告召公肆其監視於此我文武受命固有無疆之美然迹其積累締造蓋亦艱難之大者不可不相與竭力保守之也告君盍謀所以寛裕之道乎苟欲獨潔其身而不爲社稷深長之慮則亦狹隘之甚矣我道惟寜王徳延終不獨善而以後人迷也以如以其君覇之以畱而啟廸則以予小子揚文武烈去而莫知適從則是我以其君迷爾

公曰前人敷乃心至丕承無疆之卹周公與召公同受武王顧命以輔成王故周公言前人布其腹心以悉命汝位汝三公以爲民極民極謂大臣之職爲民標凖故周禮六卿之首皆曰以爲民極精白一心之謂明勉力不怠之謂朂下兩卽諭以明之偶王在亶以耕諭也乘玆大命以車諭也皆承明朂而言相信並力指召公與王而言三公爲王副貳如耕之有偶也在於相信君推誠委任其臣臣竭誠匡輔其君志同道合乃克有濟也三公爲王任天下之重如車之有馭也在於合力天之難諶君知不可無臣而上下勤卹之相資命之難保臣不諉於在君而天壽平格以自任乘玆大命乃克不墜也惟文王徳者文王之徳周之所以受命也積累締造艱難召公之所親見也常思念此而不忘則勉輔孺子自不容於不盡矣無疆之卹者天下初定憂虞方多也丕承者繼武王之辭也武王之言如此而可去乎公曰君告汝朕允至肆念我天威大否大亂也告勉將終與之決於一言曰告汝朕允保奭朕允猶言我之情也惟曰汝能敬視殷之防亡大亂可不大念我天威之可畏乎殷之防亡大亂周召二公躬嘗歷之言之猶且不忍況見之乎是時成王初政老成雕謝深慮一旦蹉跌復蹈其轍此實周公肝膈之隱而難於察察言之者

予不允惟若玆誥至在譲後人於丕時允卽朕允之允言予豈不允而若玆告語乎予惟曰王業之成在我二人而已汝聞我言而有合哉亦曰在時二人但天休滋至惟是我二人將不堪勝汝若以盈滿爲懼則當能自敬徳明揚俊民以盡大臣之職業庶乎天休可答毋徒惴惴而欲去爲也他日汝譲後人於大盛之時誰復汝禁今豈汝辭位之時乎○文王時五人至武王時四人今我二人而已○滋至則盈盈則難持召公所以有盈滿之懼然知懼在於自彊非可以退求自免也故曰其汝克敬徳明我俊民勉其益修徳以自盡益求賢以自輔爾○懼徳之不足以勝則益自敬徳可也懼二人之不足以勝則明我俊民可也○益修徳使平格保乂如商六臣廸知天威如周五臣明俊民使明卹於內奔走於外如商廸見冒於前昭惟冒於後如文武○其汝克敬徳有匹休平格之意明我俊民有匹休商實之意○譲後人古大臣之心也譲後人於丕時惟周公能及此惟召公可語此○有賢者可以譲而後其身可以退嗚呼篤棐時二人至海隅出日罔不率俾篤棐通指事文武成王而言周家之業始於文王成於成王周召二公則輔其始輔其成者也今日休民風丕變是也此自文王怙冒西土以來積之有自矣其功不可以不成也我欲與公咸成此功於不怠大覆冒斯民使海隅出日之地無不臣服然後可爾周都西土去東爲逺故以出日見逺惟不倦可以成終故成曰不怠惟同心可以共濟故成曰咸成文王功指治化而言不怠以成之惟在敬徳薦賢二事文王曰見冒武王曰惟冒周公自期曰丕冒治化有一處之不被聖人之心歉然不能已也伐淮夷在此書後可見當時未能致罔不率俾也

公曰君予不惠若玆多誥予惟用閔於天越民多誥通指一篇而言如商周諸臣之烈武王顧命之言天休之當答祖功之當終皆是也是豈不順於理而若玆告語之多乎蓋大臣去畱天命民心實系之國有老成則天眷可凝民心可固不然則是二者胥可憂矣予惟上憂天命之不終下憂斯民之無賴是以言之不覺其多爾上言予豈不允而惟若玆誥此又言予豈不順而若玆誥之多曰允曰惠丁寧上之所言以見其告語之非得已

公曰嗚呼君惟乃知民徳至往敬用治嘆息言召公踐履諳練之久惟乃知民之徳亦罔不能厥初惟其終論理之在民者如此正所謂民徳也民非後罔事其相得之際孰不有其始乎當思其終謂有尢怨背違之時初終皆指民徳言玆字指上三句說用治治民也民徳謂民心之向順非向背也然卽其所向順終始不恆則向背在其中矣天命不外於民心故篇末專以民徳言之○謳歌訟獄夏非不能厥初也而其終也及汝偕亡亦卽斯民爾來蘇徯後商非不能厥初也而其終也大命不摯亦卽斯民爾

先儒釋經時世多從篇次若此篇在洛誥多士無逸之後成王已卽政前已嘗以自服土中期之矣不應今尙曰小子同未在位則篇次有不可盡從者矣金氏以其爲初年之書蓋非無據也無逸不知何時書但他篇有衝子孺子之稱而此篇無之則成王親政後也立政官名多異如三宅之類蓋周初艸創仍襲前代之稱也又一則曰孺子王二則曰孺子王可知其亦初年書也

蔡仲之命

蔡仲之命蔡氏以爲次第當在洛誥之前金氏通鑑前編系之八年周公分正東郊後事

惟周公位冢宰正百工至邦之蔡正長也周公位冡宰長百官武王崩時也羣叔流言事在金縢言流言而不言其與武庚叛者本其罪之所起以該之也按大誥曰殷小腆誕敢紀其緒天降威知我國有疵民不康曰予復反鄙我周邦此武庚之本情也羣叔不知其情爲所惑誘其因起於周公居內執政管叔兄也反在外監殷心不平而爲流言以間周公欲以動搖王室及成王迎周公歸管叔遂與武庚俱叛是得罪於社稷非成王之所敢赦也故周公奉王命以討之致辟管叔於商辟大辟也囚蔡叔於郭鄰囚謂制其出入郭鄰孔氏曰中國之外地名從車七乘言少也降霍叔於庶人三年不齒於屬列三年之後乃復其爵祿也此三叔得罪首從之差也仲叔之子克常敬徳周公以爲已卿士叔卒乃命之成王而封之蔡也周公畱佐成王食邑於圻內圻內諸侯孟仲二卿故周公用仲爲卿非魯之卿也蔡在淮汝之間仲不別封而國於蔡者不絕叔於蔡也○蘇氏曰蔡叔未卒仲無君國之理蒯聵在而輒立衛所以亂所以封仲必在叔卒之後也○正義曰世家云封叔鮮於管封叔度於蔡封叔處於霍杜預云管在滎陽京縣東北武王封叔度於汝南上蔡至平侯徙新蔡昭侯徙居九江下蔡上蔡新蔡皆屬汝南郡○按孔氏謂蔡叔初封圻內之蔡今不知所在胡之所封仍取蔡名示不絕之是叔仍得爲始祖也

王若曰小子胡惟爾率徳攺行至往卽乃封敬哉孔氏曰胡仲名言汝循祖之徳攺父之行能愼其道故我命爾爲侯於東土往就汝封當敬哉

爾尙蓋前人之愆至無若爾考之違王命此因其率徳攺行而加勉之叔違王命忝文考忠孝俱蹉跌矣爾庶幾揜前人之失者在於忠孝而已爾前無所因自防爲善可謂邁往其迹自爾之身克勤無怠則不但揜過於前亦可以垂法乃後矣其率乃文祖之彞訓無若爾考之違王命焉此二句蔡氏作已然說似非語意

皇天無親至爾其戒哉天無私親所輔者徳民無常主所懷者惠進爾之徳布爾之惠斯得天人之助矣不徳不惠則叔以文王之子而不得保其身有徳有惠則仲以蔡叔之子而不得辭其國善固不一端而無不可爲之善惡亦不一端而無可爲之惡爾其戒哉○金氏曰上文言其攺行而已此又推廣之言天人之向背靡常而善惡之事幾亦眾凡不善之事皆足以爲亂非但不爲蔡叔之爲亦非但如今日之所爲而止也○克敬惟親敬字深惟徳是輔徳字淺懷於有仁仁字深惟惠之懷惠字淺蓋徳惠是犬槪字面敬則與天爲一而君道止於仁此所以有淺深之辧也

愼厥初惟厥終至終以困窮此與仲虺之誥篇末語相似彼言謹其終之道惟於其始圖之此言謹其初之道惟在於思其終蓋未有始之不謹而能謹其終亦未有不思其終而能謹其始者也始終一理也於始慮終終以不困不愼終於始終以困窮矣○陳氏曰仲率徳攺行能謹初矣尢當克勤無怠是在於惟厥終也○張氏曰感激者多鋭於初而怠於終

乃攸績至康濟小民蔡傳作五事平說呂氏謂上奉天子旁睦友邦下安民庶是所當懋之績也諸侯之職畢矣防來呂說較優

率自中無作聰明亂舊章至則予一人汝嘉自中卽所謂自有之中也心能制義順而由之無往而非中舊章者先王之成法中之所在厥度者吾身之常法中之所循若心有私主而作聰明以亂舊章則非中矣心無主而視聽不詳或以側言而攺厥度則非中矣作聰明者已之私智側言者人之私見側言恆因視聽不詳而得入○呂氏曰舊章往往不與新進喜事者合故作聰明者尢欲亂之聽覽不貴於速而貴於詳讒說姦言毎乘其匆遽而入之詳者聽覽之大法也規矩凖度未至於樂循理者則常爲其勢維側言乃解其縶維而縱之放逸之塲者故從之也輕仲以英妙之年任國事周公老成深慮故戒如此○聰明出於已舊章守於人者也視聽接於人厥度秉於已者也聰明戒於作而法之創於人者能不違於已視聽勉於詳而度之秉於已者能不移於人以相對而言○舊章厥度皆中之所出何也民受天地之中以生是以有動作禮義威儀之則在吾身則謂之度在先王修之於禮樂刑政以治天下國家則謂之舊章詩曰不愆不忘率由舊章不愆不忘則無不中矣○聰明天徳也作聰明則私智爾呂氏作與不作天人判焉語防防○聰明視聽之則也詳視聽亦聰明之事○弗爲貴所動不驕弗爲慧所使不妄制貴易制慧難作聰明者爲慧所使者也

王曰嗚呼小子胡汝往哉無荒廢朕命

尙書日記卷十三﹤經部﹐書類﹐尙書日記﹥

欽定四庫全書

尙書日記卷十四

明王樵撰多方

書序成王東伐淮夷遂踐奄作成王政成王旣踐奄將遷其君於蒲姑周公告召公作將蒲姑成王歸自奄在宗周誥庶邦作多方孔傳曰成王卽政淮夷奄國又叛王親徵之遂滅奄而徙之○正義曰洛誥之篇言周公歸政成王多士以下皆是成王卽政初事編篇以先後爲次此篇在成王書內知是成王卽政淮夷奄國又叛王親徵之又案洛誥成王卽政始封伯禽伯禽旣爲魯侯乃居曲阜費誓稱魯侯伯禽宅曲阜淮夷徐戎並興魯侯徵之作費誓彼言淮夷並興卽此伐淮夷王伐淮夷魯伐徐戎是同時伐明是成王卽政之年復重叛也鄭謂此伐淮夷與踐奄是攝政三年伐管蔡時事其編篇於此卽云未聞費誓篇言淮夷之叛則是重叛明矣多方篇責殷臣云我惟時其戰要囚之至於再至於三若武王伐紂之後惟攝政三年一叛正可至於再爾安得至於三乎故知是成王卽政又叛也鄭讀踐爲翦翦滅也孔不破字蓋以踐其國卽是踐滅之事故以踐爲滅也

惟五月丁亥王來自奄至於宗周正義曰成王歸自伐奄在於宗周鎬亰諸侯以王徵還皆來朝集周公稱王命以告天下國史敍其事作多方又曰自武王伐紂及成王卽政新封建者甚少天下諸侯多是殷之舊國其心未服周家由是奄君重叛今因伐奄新歸故告天下諸侯以興亡之戒語𨿽普告天下意在殷之舊國又曰衛孔悝之鼎銘曰卽宮於宗周謂洛邑也是洛邑亦名宗周呂氏曰王者定都天下所宗東遷之後則洛亦名宗周

周公曰王若曰猷告爾四國多方至寅念於祀呂氏曰先曰周公曰復曰王若曰何也明周公傳王命而非周公之命也周公之命誥終於此篇故發例於此○告多方而所主在殷民故又專提殷侯之正民者告之言殷民罪應誅戮我大降宥爾命爾宜無不知乃大惟私意圖謀天命不深長敬念於宗祀何邪

按此篇首責殷人圖天之命遂發帝廸之說而下文於桀紂皆以圖天之命爲言夫日用之間常行之理此心之靈若或啟之𨿽至愚之人未嘗無一念之明是帝之廸人無往而不在也人惟終日孜孜順天之理因其所明不敢荒棄則動與吉防而天命固在是矣豈待圖度於杳防冀幸於非分哉柰何桀紂不知出此乃大淫昏不克終日勸於帝之廸則自絕於天矣乃猶不自知而謂已有天命謂福可以禱求謂禍可以禳免慼言不肯出於民百爲不克開於民民欲與之偕亡天亦惟順民之所欲故此顯休之命不畀於圖之之桀而畀於不圖之湯不畀於圖之之紂而畀於不圖之周彼圖之者多方其所素有而乃失之此不圖者多方非所素有而乃有之圖之有益與無益足以見矣爾四國曾不此之監反欲效其所爲而圖天命於旣去之日則豈非探天之威也哉

惟帝降格於夏至刑殄有夏諸篇例先言夏先後而後言桀而此章便言桀故蔡氏疑其有缺文言天降災異以譴告桀桀不知警天譴愈甚桀惡愈長方且大其逸豫𨿽憂民之言不肯出諸口況望行其實此心暫有開時乃帝之所以廸汝也而不克終日勸焉況望至於久乃爾所聞也天命在民祈天之道愛民而已桀圖天之命乃不克開於民之麗麗猶依也奪其時失其業匱其財傷其力使無生路可趨猶乃大降威虐於民國已亂矣而崇之不已其所因則始於內嬖蠱其心使桀錯繆顚倒不能善承其眾不能大進於恭以大寛其民而惟貪叨忿懫者是日欽崇以劓割夏邑也桀失天命由失民心桀失民心其事多端而其大者在內嬖用事用舎顚倒叨懫者任而仁善者逺洪舒者爲無用而劓割者爲能臣此所以暴其民甚而民欲與之偕亡也天爲斯民求主於是大降顯休之命於成湯以討滅有夏也○呂氏曰𨿽閭巷之人豈無人欲少醒耳目淸明之頃乎惟其介然之蹊旋復堙塞所以泯然眾人也至於桀紂則終日昏酣未嘗知警天理幾乎息矣○罔丕惟進之恭此句難解若如蔡說則本文之字須作於字始通○惟天不畀純至大不克開呂氏曰桀之自絕者大故天之絕桀者亦大桀所任用皆不義之人義民在下志不得伸𨿽多何補故周公嘆桀以爾多方之義民相隨覆亡不能永受眾多之享猶負米而饑載泉而渇蓋深哀之也義民不能用而所敬之眾士則皆叨懫之人大不能明保斯民享其乂安乃專相與播其虐於民民被其虐凡有所爲無一能逹四向皆窮如抵墻壁民窮如此安得不速其亡○按四方之義民指天下之賢者夏之恭多士指桀之所用言桀以爾多方之義民不克以之永於多享而所恭之多士則不克明保享於民者也殷侯尹民嘗逮事紂者盍亦自省其身視夏之義民何如夏之義民非不多而不能救桀之亡者桀不用故也今殷侯尹民則嘗爲紂所信用矣不克保民乃惟胥虐得無亦有似之然乎不救其亡於昔而反側於今亦獨何哉聞斯言也亦可以惕然內愧矣

乃惟成湯克以爾多方簡至弗克以爾多方享天之命上言天爲民求主此言成湯克以爾多方簡代夏作民主蓋天無心以民之心爲心民之所簡者天之所畀也民擇湯而歸之者歸其仁而已仁者君之所依也湯深謹其所依以勸勉其民如心依於仁以爲父母斯民之本政依於仁以爲父母斯民之用於是民亦以仁爲勸而儀刑於下心其心以不違順其政以無犯也湯之時上下同一心如此自是而後至於帝乙𨿽歷世不同而先後同一心皆能明其徳愼其罰焉徳明其體而有先王之仁心罰愼其施而有先王之仁政宛然愼厥麗之家法也於是亦克勸勉其民而象其徳以自明外其罰以自愛者亦無不同一心矣然徳明之而已愼罰之事有可言者焉彼要囚之中有情罪已當而當殄戮者亦有原情可恕而當開釋者戮之不當則良民懼而戮不足以爲勸非愼罰也釋之不當則姦人幸而釋不足以爲勸非愼罰也商王則時乎殄戮多罪也亦克用勸焉時乎開釋無辜也亦克用勸焉愼罰如此則其明徳以爲之本者又可知矣明徳愼罰合而言之一仁而已今至於爾辟弗克以爾全盛之多方借先哲王之餘防以享天命而一旦遂失之者無他不仁而已凡言勸者天下非可驅以智力束以法制惟有以動化其民使之慕勉而不能自已所謂勸也今至於爾辟對上三節防先王以仁而興紂以不仁而亡多方一也湯以之而作民主紂不能以之而享天命在所以何如爾

嗚呼王若曰誥告爾多方非天庸釋有夏至天惟降時喪嗚呼在王若曰之上周公先自嘆息而後稱王命以告之也言夏商之亡皆自取

惟聖罔念作狂至罔可念聽聖狂之相去不啻霄壤而作聖作狂分於一念使堯舜而忘兢業豈不趨於狂桀紂而能攺過遷善豈不趨於聖孔子曰惟上智與下愚不移語聖狂之成也其習旣成則不移矣書之言聖狂之分也孔子𨿽曰不移實有可移之理但恐下愚自暴自棄不肯移耳肯移之是狂之克念也公言此者明紂之爲惡倘一旦攺悔天不終棄之也天以湯故五年須暇其子孫冀其攺悔大爲民主而紂五年之間心未嘗訟過口未嘗出悔言事無可念言無可聽五年必有指實漢儒有觀兵之說故謂服喪三年還師二年其謬已辯見防誓○湏待暇寛也須暇二字曲盡天意召公言皇天攺厥元子大邦殷之命天於此一攺甚重亦甚決其未定也甚重所謂湏暇也其旣定也甚決所謂祝降時喪也○呂氏曰紂𨿽當亡天尙以先哲王之故未忍遽絕而待其攺也紂固無能攺之事而有可攺之理聖狂罔念克念之機所謂可攺之理也周公知天之未遽絕紂可也又何所見而能數其年也我之未忍民之未厭斯則天也民由之而不知聖人與天爲一動靜久速極於著察故明數其年而謂之五焉此蓋武王周公之所獨知說者乃牽合歳月以附其數則非矣

天惟求爾多方至罔堪顧之金氏曰大動以威開厥顧天如周饑克殷而年丰蓋商末此事甚多而多方無有能上當天意者○正義曰開厥顧天謂人顧天也罔堪顧之謂天顧之也言多方皆無徳不堪使天顧之愚按正義說是開厥顧天與顏諟之顧同本文曰顧天而蔡傳曰天眷顧之命文意似欠順

惟我周王靈承於旅至尹爾多方孔氏曰惟我周王善承於眾言以仁政得人心金氏曰商旣無可念聽多方又罔堪顧之惟我周王善承於眾是克開於民之麗也徳輶如毛民鮮克舉之惟周王克堪用之是誠可謂神天之祭主故天啟佑之以休嘉之道而簡防畀付以代殷之命用尹正爾多方焉○按伊尹言夏王弗克庸徳皇天弗保監於萬方啟廸有命眷求一徳俾作神主與此處語意甚同監於萬方眷求一徳卽求爾多方也啟廸有命卽開厥顧天也俾作神主卽惟典神天也○惟我周王靈承於旅克堪用徳言其能顧天也天惟式教我用休言天顧之也式教猶雲天啟眾人不克勸於帝之廸而自絕於天聖人緝熈敬止動與天防其徳業之日新又新若天啟之○帝廸無往而不在百姓日用而不知聖人志气淸明義理昭著其思也若或啟之其行也若或翼之昌大休明之勢有所謂幾非在我者故曰天惟式教我用休【用休用呂氏說與金氏說小異】

今我曷敢多誥我惟大降爾四國民命孔氏曰今我何敢多告汝而已我惟大下汝四國民命謂誅管蔡商奄之君○正義曰因奄重叛而追說前事王肅以四國爲四方之國

爾曷不忱裕之於爾多方至乃惟爾自速辜徵討𨿽行誅戮未及宥過之恩亦厚矣爾何不及今自新秉誠履信寛裕於爾多方乎蓋疑貳畏忌則平居自見其局促而不寛裕也爾何不夾輔介助乂我周王享天之命乎【蔡傳脫乂字陳大猷謂如用乂厥辟之乂得之】蓋順天命事有道翼王室治其君之事乃保族宜家與周咸休無窮之道也爾之叛亂據法定罪則瀦其宅收其田可也今爾猶得宅爾宅畋爾田【治田曰畋猶捕魚曰漁】爾何不順我王室各守爾典以廣爾之天命乎蓋惠王守典則將來之福無限不止不失其舊貫而已此三者責其何不如此也人當自愛天命當安不可輕棄不法之事不可作今爾乃屢蹈不靜自取滅亡爾心其未知自愛邪爾乃大不安天命邪爾乃輕棄天命邪爾乃自作不法欲圖見信於正者以爲當然邪四國之民自以不忘殷爲義欲圖見信於正者而不知其爲不法也不法者正之所誅何忱於正之有此四者責其不可如此也以爾執迷不悟我不謂其不可教時同於殺也我惟時其教告之我惟時其戰要囚之今至於再至於三矣若猶不省悛悍然不用我降宥之命則固將大罰殛之前日之恩不可望矣此非我周秉徳不康寧乃惟爾自速其辜而已秉徳不康寧多士多方皆言之蓋頑民不自省已之廸屢不靜乃不康寧之大者反咎周之遷徙討伐爲不康寧故每提爾而告之○教告之謂訊之以文誥戰恐懼也要囚謂俘系之詳此則要當平聲要囚要束而囚執之也戰要囚之而不殺今至再三矣○正義曰以伐紂爲一故再謂攝政之初三監與淮夷叛時也三謂成王卽政又叛也言上廸屢不靜之事按孟子言周公相武王誅紂伐奄則奄實濟紂之惡武王時旣用師矣至是蓋三加兵於奄也然亦不必鑿析再三只見屢意爾

王曰嗚呼猷告爾有方多士至有服在大僚此以下專告多士有方多士者三國之遺臣殷多士者武庚之遺臣也夫人情久而服事勢久而定向者於遷洛之時有監官之建爾多士受其約束奔走臣服五祀於玆情亦宜孚而勢亦宜定矣越惟有胥伯小大多正蓋殷士有職於洛共長治遷民者也遷商民之時就防其雋豪以長治之用其素所服習此安集親附之要領也胥如大胥小胥之胥伯長也正如黨正縣正之正各有治教之職爾無或不能事其事也自作不和以下勉以盡職之辭夫心不安靜而欲言動當理身得其和順難矣爾惟和之哉而非可求之於外也身不和順而欲家人效法家得其和順難矣爾惟和之哉而非可求之於人也上和哉欲安靜其心以和其身也下和哉欲和順其身以和其家也夫身家不治如爾邑何爾邑不治如爾事何今也身家旣治爾邑自從莫不懽然有恩以相愛燦然有文以相接爾邑克明如此爾始爲不負其職而克勤乃事者矣此句正與前罔不克臬相應又言爾庶幾不至畏忌頑民凶徳者非有他道亦則以爾能治其身心穆穆和敬端處爾位以潛消其悍逆悖戾之气又能簡閱爾邑之賢者以謀其助則民之頑者且革而化矣尙何可畏之有哉又言爾果能如此庶幾自此洛邑長保田祿豈惟此哉天亦惟畀矜爾謂天亦降之福豈惟天哉我有周亦大介助賚錫爾介如佑賢輔徳之意賚如錫之土田之意且將自此洛邑之正長而廸簡在王庭矣不倦爾之事且將有服在大僚矣○新安陳氏曰爾庶幾寛綽其心不忌嫉凶徳者亦則以和敬居爾位蓋服凶人莫如和敬也又能簡閱爾邑求賢以謀自介助和敬盡於已而介助資於人庶凶徳化而人和洽矣○善眾而惡寡治之始乎惡惡眾而善寡治之始乎善當遷殷之初成王擇殷士之可與者使比介於周之賢臣以薰陶其徳多士所謂臣我多遜多方所謂臣我五祀周公所以欲王先服殷之禦事者此也殷士旣從則又教之以益修其身治其心使自身心而逹於家邑無不和順則凶徳庶幾乎不足畏而可以默奪而潛消猶懼其未也爾邑之賢者又教以克閱而謀其助則善人益多而善者之力勝矣夫以殷治殷以賢引賢而使之以賢治不肖此聖人轉移殷俗之妙機也○呂氏曰多士序商民之怨周曰夏廸簡在王庭有服在百僚予一人惟聽用徳肆予敢求爾於天邑商予惟率肆矜爾非予罪時惟天命則以大義裁之此乃以廸簡在王庭尙爾事有服在大僚爲勸何也爵位上之所命非下之可幹因其怨望而許之姑息之政也示以好惡而勸之磨厲之具也此周公禦商士之開闔大用也

王曰嗚呼多士爾不克勸忱我命至離逖爾土上旣勸勉之此言爾不勸信於我之命是爾無事上之實而民亦效之矣天之威未嘗求人而加之爾乃放逸頗僻大違王命則惟爾多士探天威而自取之我則致天之罰逺徙爾土不得宅爾宅畋爾田矣前言不用我降爾命我乃大罰殛之爲凡民言也此爲殷士之多遜者言故言離逖爾土罰蓋有間也

王曰我不惟多誥我惟祗告爾命爾命上文之命也我不多誥在汝勸信而已

又曰時惟爾初不克敬於和則無我怨與之更始故曰爾初苟又不能敬於和順之道則無我怨矣殷民從紂之惡武王克殷是其一初不能而從三監之叛自奄降宥又其一初不能而有奄之再叛首惡之外仍降爾命是今又爾之初而可又失哉怙終不可赦降命不可常得矣○呂氏曰又曰二字見周公之惓惓於民會已畢而猶有餘情誥已終而猶有餘語也

立政

此書戒成王以任用賢材之道而其防意則又上戒成王專擇百官有司之長蓋古制長官自擇其屬長官旣賢則所舉無不賢者矣唐陸贄曰委任長官謹簡僚屬所簡旣少所求益精得賢有鑑識之名失實當闇繆之責又曰尊者領其要卑者任其詳是以人主擇輔臣輔臣擇庶長庶長擇佐僚所任愈崇故所擇愈少所試漸下故所舉漸輕胡寅曰陸相所言簡而易行要而易守○呂氏曰無逸立政二篇相爲表裏以無逸之心明立政之體君道偹矣

周公若曰拜手稽首告嗣天子至鮮哉周公以立政之道得人爲本是以率羣臣將有言於王而贊之曰拜手稽首告嗣天子王矣羣臣用皆進戒曰王左右之臣有牧民之長曰常伯有任事之公卿曰常任有守法之有司曰凖人三事之外掌服器者曰綴衣執射禦者曰虎賁羣臣之辭未畢周公嘆息言曰美矣此官然知憂得其人者少哉周公與羣臣之言錯互相足古書無此體蓋史官在旁親見而記之所謂堪畫者也觀篇末周公呼太史而告以司冦蘇公一叚益知此篇蓋記於卽時者正義曰凖平也察獄之官用法必當均平故謂獄官爲凖人○呂氏曰常伯常任凖人議政而在左右者也綴衣虎賁共役而在左右者也尊卑𨿽有間然職重者有安危之寄職親者有習染之移其系天下之本一也常伯常任凖人卽下文所謂三宅三事也固知其任大體重然經無所見意者公卿輔相之別名與綴衣虎賁特於侍禦僕從之中錯舉二者以見其餘爾先言休玆而繼以知卹者必知建官制置之美意然後能深以爲卹也常伯常任準人豈髙位重祿而已乎彌綸康濟其職蓋甚休也綴衣虎奔豈奔走承順而已乎薫陶移養其職蓋甚休也其敢恬不加卹使非人處之乎

古之人廸惟有夏至玆乃三宅無義民呂氏曰周公旣嘆知卹者鮮復歷舉知卹者以告成王夏也成湯也文武也皆知卹乎此者也○俊者天民位者天職旁招俊乂列於庶位則野無遺賢而天職不曠皆所以尊上帝也○古之賢臣以人事君古之賢王以人事天○事天之道莫大於得賢以治天職○不舉賢卑天爵也用非其人賤天職也○呂氏曰統名之曰俊而其所以爲俊者或直而溫或寛而栗豈一途所可識哉不能實知篤信於九徳之行𨿽隨其鑑裁各有所獲然得於此未免遺於彼廸知者蹈知而非苟知忱恂者誠信而非輕信知之深則信之篤也自臯陶以九徳授禹夏之先後世守之以爲知人之法矣周公之戒成王自綴衣虎賁之外其禮其辭與夏略同然則以圖任三宅爲人君之職者三代告君之常法也表親近之職使人君不敢輕者周公養源之精意也○苟知輕信卽謀面也蹈知誠信卽克知灼見灼知厥若是也

按夏臣之告其君與篇首周公帥羣臣進戒之意如出一口周公於三宅之外又以近臣爲言蓋公卿大臣其內外有限其進退有時惟左右近習人主燕私啟處之際無不與之同焉能蔽其耳目移其心志逄迎以中其欲小廉曲謹以市其信人主一墮其術中則亦何所不至哉故𨿽以文式之聖而侍禦僕從猶樂於得正人之助周公告成王以立政用人之道尢拳拳於綴衣虎賁趣馬擕僕之官表其關於君徳之重至與三宅大臣列敍而並言而於周禮太宰之職則舉而屬焉養源之精意實在乎此宮府一體後世知此意者諸葛武侯而已漢初此意猶存一二自武帝時內外庭始隔絕爲二公卿大臣不復與內政而小人專寵用事於中遂至於漸不可制然後知周公之所以保防君心養成聖徳者正有在乎此而不可易也

桀徳惟乃弗作往任惟暴徳罔後呂氏曰非人材果劣於往日也桀之惡徳弗作往日任用而已往惟俊徳是任效見於有室大競桀惟暴徳是任效見於絕世無後信乎存亡在所任也

亦越成湯陟丕釐上帝之耿命至用丕式見徳在夏曰吁俊尊上帝在湯曰丕釐上帝之耿命在文武曰敬事上帝皆謂得賢以治天職也臯陶謨曰無曠庶官天工人其代之卽繼之曰天敍有典勑我五典五惇哉天秩有禮自我五禮有庸哉天命有徳五服五章哉天討有罪五刑五用哉卽天工人代之之目其曰同寅協恭和哉政事懋哉懋哉則言如是而後能無曠也而其本則在君之知人蓋臯陶上文自亦行有九徳乃言曰載采采至彰厥有常吉哉正言知人之事卽此篇所謂迪知忱恂於九徳之行而湯之克卽宅卽俊文武之克知灼見皆是也君之知人如此故官使無不當眾賢盈於朝百僚有師師之風同寅協恭懋哉懋哉以趨事赴工然後典無不惇禮無不庸徳無不命罪無不討而天工無曠此則湯之所謂丕釐上帝之耿命而禹之尊帝文武之敬事上帝亦何莫而非是哉○曰三有俊曰論也此一叚文義頗艱奧蔡傳甚明暢但嚴惟丕式一句尙未了然嚴惟恐卽後末惟成徳之彥之意兩丕式字上言君丕式乎賢下言民丕式乎君○嚴惟丕式言思慮精專一於賢者卽凡事委心聽順惟賢者是師而不自用便是丕式處若欲其捨所學而從我或侵其職或代其謀不以賢者之心爲心不以賢者之事爲法卽非任賢勿貳之道矣○言行之接莫親於家人其次則莫近於國人見聞稔熟故情未易齊協字卽齊字家曰齊言能使一家如一人也商邑曰協言能使一國如一家也○四方之人皆大法乎君而以徳自見所謂徧爲爾徳也

嗚呼其在受徳睯至奄甸萬姓桀紂所任非人皆本於躬有邪徳故曰桀徳受徳推本而言之也言受徳彊睯故所進用惟用刑暴徳之人與之行威虐於國乃惟羣小近習逸徳之人與共政事而耽樂於內帝敬罰之使我有諸夏受商命而治萬姓也○庶習逸徳如漢成帝與張放等宴飲禁中皆飲滿舉白談笑大噱是也亦越文王武王至立民長伯呂氏曰三宅其政者也知其心者猶未盡則不能無間惟文武眞能知其心也三俊待用者也未與事遇則底蘊不外見惟文武灼然見其心也○正義曰文武知此三宅三俊之心用之皆得其人故能敬事上天稱天心也立民正長合民心也○呂氏曰事天以人三代所共也○按三宅內總百官外總州牧侯伯以臨民故謂之立民長伯傳引王制是解長伯二字之義非謂三宅出封爲諸侯也天職修而上有所承見敬事意體統立而下有所寄見長伯意體統字正謂三宅總內外之治而凡治民者皆受其綱維也立政任人凖夫牧作三事至阪尹上言文武之知人此歷言文武之官皆得人也文武立政以任人凖夫牧作三事任人常任也凖夫凖人也牧常伯也三事者庶官之首庶政之綱文武之所愼簡者莫先於此此得其人因使各舉所知各簡其屬則布列內外無不得其人矣趣馬掌馬之官小尹小官之長泛指不依呂氏金氏說擕僕孔傳曰左右擕持器物之僕則如漢孔光爲侍中執唾壺是也蔡傳曰擕持僕禦之人則以爲二事百司庶府傳因司字府字各舉兩官以見之此等皆侍禦於王者大都小伯者大都之伯小都之伯也省文互見爾大都公之采邑小都公之采地也藝人執技以事上者百司庶府此內百司所謂裏臣也表對裏之辭若外府外司服之屬則表臣也太史史官秩下大夫尹伯者有司之長如庖人尹庖內外饔尹饔膳夫則其伯也鐘師尹鐘磬師尹磬大司樂則其伯也曰內外百司則凡官皆舉之矣至於特見其名則皆有意如呂氏所說固爲有理但上文庶府旣以爲內府太府之屬則非冗賤當以財用出納所關尢易以導上之侈心而見爾大率此叚多有缺略未攺定處善讀者姑防其意可也庶常吉士言在文武之廷者無非常徳吉士此一言而上下防之古史之體也蔡傳此條下首云此都邑之官也只指大都小伯余不在內司徒司馬司空亞旅諸侯之官也夷微盧烝三亳阪尹王官之監於諸侯四夷者也夷夷國也微盧見牧誓烝字錯於微盧三亳之間亦恐是夷名三亳正義曰亳民分爲三處三處各爲立監鄭曰東成臯南轘轅西降谷也蓋元爲一地而今分爲三如雲三秦三晉三楚之類湯舊都在偃師與防谷熟相去太逺殊非其地說見湯誥阪音反尹者言通上皆爲立監名尹也蔡氏曰古者險危之地封疆之守或不以封而使王官治之參錯於五服之間是之謂尹地誌載王官所治非一此特舉其重者爾自諸侯三卿而降惟列官名而無他語承上庶常吉士之文也○庖人尹庖內外饔尹饔此呂氏原文蔡傳漏尹庖尹饔四字○微廬烝蓋夷國之內屬者武王伐商微盧嘗從焉爲之置尹如漢爲西域置都防之比也險危之地不必邊裔如陜之崤函趙之井陘鄭之虎牢皆參錯於五服之間者○武王使羣叔監殷殷是紂之故都在河北三亳是湯之故都在河南殷有監易知三亳有監何也豈亦以其地在形險之故與○正義曰此經惟阪下言尹則夷微以下以一尹總之○文武以一人之聰明豈能周知內外逺近大小之臣哉三宅大臣人主所親擇其下小大臣工又各委之三宅髙宗曰惟曁乃僚穆王亦曰愼簡乃僚皆然也○文武時得人之盛如此推其本原由其知立政綱領在用三宅三宅得人故內外眾職皆得人也下文遂復以三宅參錯言之

文王惟克厥宅心至以克俊有徳厥宅心卽三有宅心三克字最有力言文王之知人惟克知其心乃克立其官以克稱其任之人也人君未嘗不欲其官之得人惟此之權度未精而彼之底蘊未盡則情僞可得而亂邪正可得而易位置之間不覺人官每至於相左也常事常任也司牧人常伯也此篇論三宅有全言之者有舉其二者有舉其一者參錯及之爾

文王罔攸兼於庶言庶獄庶愼至罔敢知於玆庶言諸侯之復萬民之逆也庶獄獄訟也庶愼所當愼者非一如財用愼其出入不虞愼其戒備之類皆是也有司主者也牧夫司牧人也用用命者違不用命也兼謂與其事也言文王於庶言庶獄庶愼一無所兼但於有司牧夫之用違則訓之而已牧夫主庶言庶獄庶愼之事故不曰牧夫而曰有司之牧夫也訓其用命者則其事可以不問而自理訓其不用命者則其事可以不嚴而自治文王豈屑屑焉於此三者而下侵眾職哉抑有司者治之爾有司治庶言庶獄庶愼之事而吾則治有司之不治者焉於此三者罔攸兼而於庶獄庶愼則又罔敢知焉罔攸兼者委任之至不以身與其事也罔敢知者敬忌之至不以心與其事也常人之任人或能不以身與其事而不能不以心慮其事文王則不然所當知者不得不知則特不兼之而已不當知者不惟不兼並於罔敢知焉三宅不言凖人說見上○庶言獄愼三事三宅皆道不必分屬觀後勿誤於庶獄亦單說牧夫可見○呂氏曰不曰罔知於玆而曰罔敢知於玆者徒言罔知則是莊老之無爲也惟言罔敢知然後見文王敬畏之至思不出其位之意毫釐之辯學者宜精察之按呂說甚佳○蔡云罔攸兼則猶知之罔敢知則若未嘗知有其事蓋信任之益專也吾謂罔敢知姑以庶獄明之罔兼如代有司之聽斷罔知如罰二十以上皆親覽焉非若未嘗知有其事也如雲君明樂官不明樂音言君當明於知樂官而不在知樂音審音乃樂官之職非人主之所當察也○司馬公曰人君急於知人緩於知事亦此意有司之牧夫是訓用違急於知人也庶獄庶愼罔敢知於玆緩於知事也漢宣帝綜核名實非不明矣而不能知宏石之姦唐宣宗抉擿細微非不察夷而不能知令孤綯之佞明於小而闇於大也故堯舜之知不徧物而急先務

亦越武王率惟敉功至丕丕基吳氏曰武王率循文王之功於其義徳之人用之而不敢替率循文王之謀於其容徳之人從之而不敢違蓋拯民危急必資剸裁之能詒謀宏逺必資寛大之度此武王述事繼志而不攺父之臣故父子並受此至大之基業也○在受徳暋故所用惟暴徳逸徳在武王率循文王故不替其義徳容徳○按周公於文武之事首言文武知人之同次言內外得人之盛中則言文王之克厥宅心以見文王知人之要罔攸兼罔敢知於獄愼之事以見文王任人之要至於武王無復他語惟言其能用文王之人而已此又武王知人任人之要也下章以文武之心法授成王灼知厥若卽克厥宅心也勿有間之卽罔攸兼不敢替厥義徳也○蔡傳云周公上文言武王率循文王之功公字下缺一承字

嗚呼孺子王矣繼自今至以乂我受民我者指王而言若順也嘆息言孺子今旣爲王矣繼自今我其立政惟當於立事凖人牧夫之官克明知其所順立事卽常任也順者其心之所安也凡勉於一時者非其心之所安也心之所安必始終如心表裏如一知人者必灼知其如此而始可謂之克知其心不然則猶未也旣得其人則當推心任之大使展布爲治相佐我所受之民調劑我獄愼之事其委寄之重如此而可使非人得以間之哉間謂有參之者也與賢者謀之與愚者敗之則賢者何以得自竭而終始其治乎故勿有間之此又任人之要也○繼自今我其立政立政二字提起看下立事卽常任牧夫卽常伯此處乃是備舉三宅官名言立政之道在於用三宅之官爾相受民牧之責也和庶獄凖之責也和庶愼事之責也此篇三宅有全言之者有舉其一二以包其餘者有變文者前章常事司牧人卽常任常伯是舉其二以包凖人也有司之牧夫是舉一以包常任凖人也旣是舉一以包二則不必以庶言等三件事爲三宅通有也此爲定說○孔氏以立政爲大臣立事爲小臣諸家皆以立政立事爲一意以凖人牧夫爲錯舉其二皆非是此篇專言立政之道故篇中每舉立政爲言如雲罔有立政用憸人繼自今立政之類言立政者非一其言立政之下卽言三宅者凡三作三事一也此章二也自古商人三也三宅每變文任人卽常任而又曰常事又曰立事諸家不曉變文之義故妄說爾○克灼知厥若與前克知灼見克厥宅心只一層事但指出厥若義又親爾○受民卽所謂皇天旣付中國民與文武受民者也付之非人是棄所受之重也庶獄下系民命上關天和庶愼之有偹無偹而政之得失國之安危時之治亂亦系焉此二句本丕乃俾亂來言委寄之重又起下勿有間之之意○自一話一言承勿有間之而言一話一事之始終一言一句而已此不止是言其時之至淺亦謂議論之間微有向背一出話一出言微不終於専主君子則小人乘間入之矣言人君思慮當專在於君子無一話言之間而後君子得終其治斯民得受其福也○時則勿有間之人知間之者小人也而不知間生於我間生於我而後人得而入之人主之於賢者𨿽尊禮委任未衰而意向有不合厭怠有其萌皆間之所由生也末惟之惟亦訓思前言嚴思大法乎賢者此言自一話一言終思賢者以治我受民皆見意向尃一之至

鳴呼子旦已受人之徽言至惟正是乂之徽言通指禹湯文武以下成王守成尙文於武王則文子於文王則文孫庶獄準人之事庶愼常任之事或言獄愼三宅兼有非是誤者有所兼有所知不付之有司而以已誤之也上言勿間之以人此言勿誤之以已大抵人君任賢不専其獘有是二端故反覆言之也

自古商人至用勱相我國家言商以該夏言文以該武也自古立政之道於三宅之官則克宅之言能得賢者以居其職也克由繹之繹引其端緒也【按注疏繹音亦由字無音蓋只如字讀也蔡傳謂防繹用之而盡其材是以意解非卽以由字爲防字也防音抽漢書谷永傳云燕見防繹師古曰防繹者引其端緒也】蓋不間之以人不誤之以已則能使賢者自效有以引其端緒而盡其用也夫國未嘗無材而患不能俾乂者以宅之不當其材不盡其用也當其材盡其用於俾乂乎何有○呂氏曰則克宅之人與位相稱也○又曰人主惟以別白君子小人爲職國之興亡常必由之此篇反覆於君子小人之際有防哉文武有庶常吉士公復以其惟吉士望王召公之歌詩言王多吉士亦至於再穆王命伯冏吉士猶在口也是則周家父祖所傳師保所訓子孫所守惟在吉士一代治體可識矣憸人者吉士之反周之家法所嚴惡斥絕者也○立政二字含三宅在內後凡言立政而不言三宅者俱放此勿用憸人惟用吉士蓋欲法古人之克宅也

今文子文孫孺子王矣其勿誤於庶獄惟有司之牧夫此欲委任三宅之專以法古人之由繹也金氏曰於三無獨言庶獄於三宅又獨言牧夫蓋刑者民之司命尢所當重有司之牧夫固足以互見三宅然獨表牧夫則是尢以親民之任爲重也

其克詰爾戎兵至以楊武王之大烈金氏曰此與上通爲一章詰治也陟升也耿光明徳大烈功業也文光武烈各舉其盛者稱之也古者詰兵蓋有國之常政軍伍藏於井甸戰陳講於搜狝威略寓於巡狩防同但恐守文之主或自廢弛焉爾故成王康王之初元老大臣皆有詰戎兵張皇六師之告是皆有國者之所當講而其所謂詰者儆軍實除戎器嚴紀律而已以是陟禹迹徵弗庭必非黷武勞民之師非若守文之主以兵爲諱日就廢弛一旦警急則倉皇無措一有好大喜功之心則又誅求徵發於常調之外也至謂陟禹之迹尢有深意古者聖人疆理中國中外異宜各有界限故禹迹之舊中國世守之一有玷缺則中國之禍終有不可料者後世有以燕云之地棄之敵國者中外接壤曽不幾時子孫親受其禍而卒貽中國無窮之害如此而後知周公之言非爲土地其意逺矣○按禹迹卽所謂弼成五服至於五千外薄四海咸建五長聲教訖於四海是也陟謂今威徳所加盡禹迹所至也方行徳威之流行也文王之耿光光於四方顯於西土武王之大烈永淸四海丕單稱徳覲揚謂不遏佚之顧文子文孫而言成王𨿽守成尙文然武亦不可弛詰戎兵亦文子事也○此因上勿誤而並及之克詰中亦須體勿誤意

嗚呼繼自今後王立政其惟克用常人金氏曰周公丁寧之意並後王而戒之使成王行之後王傳之以爲家法也常人常徳之人卽上文之吉士也常人憸人二者相反凡憸利便防者憸人也凡持重守正者常人也憸人常以生事爲功常人常以生物爲意常人如四時有序萬物生成而莫知爲之者憸人如盛夏驟涼隆冬乍燠一時若快人意而民人疾疫生物夭札之患自是滋矣此用人者所當辧也○推庶獄勿誤之心則凡立政皆然而當謹其用也推憸人勿用之心則當惟常人是求而貴能用之也

周公若曰太史司冠蘇公至以列用中罰呂氏曰旣戒後嗣王以擇司獄之牧夫恐其未知取人之準則故命太史書蘇公之事於簡以示後王曰此萬世司獄牧夫之式也○孔氏曰忿生爲武王司冦封蘇國○敬爾由獄敬卽所謂列用中罰也夫死者不可復生斷者不可復續一不敬而差則民命所系豈可悔哉蘇公之用刑惟敬而常得其中所以培植太和之脈以長我王國長如字讀乃短長之長也使後世爲司獄者能取法於此而有謹焉則列用中罰亦如蘇公矣列條列也指成法而言列有輕者有重者原情定罪用其所當輕當重者是乃所謂中也中者得宜之謂非以輕重之間爲中也○漢有決事比周禮小司冦登中於天府注曰取其計獄蔽訟之得其中者上於天府使藏之以爲法比後罪犯有合於是者則援引以爲質也卽列用中罰之意觀此則引律條以定罪其來久矣○式敬之式用也玆式之式法也○獄者民命所系觀苗民虐刑無世在下則知蘇公能敬刑長我王國矣○玆式有愼周公欲後之典獄者如是欲後之任典獄者必擇如是之人也

周官

孔氏曰周官言周家設官分職用人之法○正義曰經言立三公六卿是設官也各言所掌是分職也各舉其官之所掌示以材堪乃得居之是說用人之法

惟周王撫萬邦至董正治官巡侯甸卽六服而略言之也六服承徳卽九服而以內五服並王畿言之也禹貢五服通畿內而言此以內五服並畿內爲六服正與侯甸男邦采衛之辭合略外四服爾庭直也董督也治官治事之官○正義曰周禮九服此惟言六者夷鎭蕃三服在九州之外邊徼之地王者之於逺人覊縻而已不可同於華夏故惟舉六服諸侯奉承周徳言協服也周爲天下所宗王都所在皆得稱之故丰鎬與洛邑皆名宗周○撫萬邦只言君臨天下之意省方觀民去暴除殘皆所以安天下之民也六服羣辟罔不奉承周徳則是素直而賢者固於旬於宣以廣一人之徳化悔其不直者亦來享來王以奉天子之威靈歸字對巡徵言董正有二意正其體統訓其職守

王曰若昔大猷至保邦於未危正義曰治謂政治邦謂國家治有失則亂國不治則危思其亂預爲之制慮其危謀之使安制其治於未亂之前安其國於未危之前張設官府使分職明任委賢能使事務理如是則政治而國安矣標此二句於前以示立官之意○按歸於宗周董正治官正以制治保邦之本在此也官者治亂安危之所出人則制之保之者也

曰唐虞稽古建官惟百至不惟其官惟其人上文蓋述古語此曰字成王自言也建官其來久矣𨿽唐虞亦稽之上古損益隨宜建爲百職內則百揆無所不總四嶽總方嶽之事外則州牧各總其州侯伯次州牧而長其屬國內外相承體統不紊故庶政惟和而萬國咸安夏商之時世變事繁觀其防通制其繁簡官數加倍亦能用乂然此特制數爾大抵官得其人則治非其人庸則廢事邪則亂政明王立政不惟其官惟其得人而已夏商官倍亦內外相承體統不紊蓋官不相沿而此意不可易○唐虞能使庶政和而萬國安復商亦克用乂者蓋不恃其建官惟得人爾賢者能立政官不足恃也○百揆四嶽總治於內而方嶽之事四嶽主之則內通乎外州牧侯伯總治於外而州牧又總於四嶽則外通乎內○益稷篇禹言州十有二師卽侯伯也孔氏以爲五國之長蓋本五國以爲屬屬有長之說未知唐虞之制然否正義引咸建五長此五長在五服之外豈侯伯也○惟和者總治分治之事皆得其理也有乖宜則不和矣萬國咸寧又本於庶政來以其時而言五兵𨿽設而不試也五刑𨿽制而不用也以其民而言帝則順之而弗知也帝力賴之而弗庸也此唐虞萬國咸寧之气象也○不惟其官惟其人官不必備惟其人惟其人三字是一篇之要

今予小子祗勤於徳至訓廸厥官成王以已之徳弗若古人祗敬勤勉夙夜不怠仰惟其制治保邦之意是順以訓廸厥官也○制治保邦之本先求謝身而訓廸董正固非空言也○訓官之意欲官皆得其人也而身又人之本故此言予小子祗勤於徳夙夜不逮本其平日自勉之心也此訓迪以前事仰惟前代時若訓迪厥官則言今日所以董正之意也時若指唐虞夏商建官得人而言訓廸之意是欲使今日之官皆如之也○自史臣言之曰董正自成王言之曰訓廸一也分爲二節正其體統一也訓其職守二也如三孤貳公六卿分職六職之中冡宰又統百官六卿又各率其屬外之九牧又統諸侯以聽六卿之倡此所謂體統也公論道孤宏化六卿各有所掌六屬受六卿之率各有所司凢牧受六卿之倡宣布於諸侯各有其事以至成王之所告戒自有官君子以下皆職守也

立太師太傅太保至官不必偹惟其人程子曰三代之時人君必有師傅保之官師道之教訓傅傅之徳義保保其身體後世作事無本知求治而不知正君知規過而不知養徳傅徳義之道固已疎矣保身體之法復無聞焉又曰輔養之道非謂告詔以言過而後諫也又曰傅徳義者在乎防見聞之非節嗜好之過保身體者在乎適起居之宜存畏愼之心愚按程子之言深得古聖人設官之意○唐虞時未有此官然舜命禹宅百揆禹曰帝愼乃在位安汝止惟幾惟康其弼直而帝亦曰予違汝弼則亦論道之任矣禹臯陶每相與語帝前而曰予思日贊贊襄哉固論道經邦之實事也○微子曰父師少師是師傅官前已有之立爲定制則自成王始爾○道者陰陽之理凡邦國之務不外此理三公坐論其理以經邦使天地四時得其職而陰陽得其調卽爕理陰陽也○論道之義不明久矣所論者何道卽經綸邦國和調陰陽之道也夫邦國若此其大也要使禮樂刑政之施君臣父子之敍井然有條而不亂此必有其道陰陽運行於天地之間而能使三光全寒暑平無愆陽伏陰以多變此亦必有其道惟三公以道爲天子師爲能知其所以然之故則使之論說於天子之前故論道皆所以經邦而爕理陰陽經邦爕理皆實事則論道非空言也論者謨謀之謂經者政治之謂三公論之天子宰相相與施行之蓋一事也○爕理陰陽別無他道惟區處人事各得其宜則天地之气自順○爕和也理字始見於此事之有理猶物之有脈循之則治逆之則亂物之脈理惟玉最宻故字從玉凡治必循其理故治事治民皆曰理治玉曰理治獄曰理導陰陽曰理周子曰陰陽理而後和○惟其人與商書左右惟其人語意同謂此三公必其人足以爲師爲保者始居之無其人則闕○師傅保所以必三者正君養徳之道不可以不偹也官不必備者以論道經邦爕理陰陽之任不可以虛居也○後代詳於政治而不詳於人主之身成周治事之官六而三師並三少亦六所以致詳於人主之身以正君爲求治之本輔徳於先不待過而後諫也

少師少傅少保曰三孤至弼予一人孔氏曰此三官名曰三孤孤特也言卑於公尊於卿特置此三者副貳三公大道化○按化卽三公之論道經邦也寅亮天地卽三公之爕理陰陽也如人能道之蓋天地無爲而吾之所講明推行者無非所以化也化者天地之用而之者人使天地之心徧於萬物庶事無不得其所是卽寅亮天地也亮相也與亮天工一列蔡云敬明則似以爲亮采之亮矣弼予一人卽所謂導之教訓傅之徳義保其身體也君身萬化之原論道爕理化寅亮之所有事者莫先於玆所謂格君心之非一正君而國定者也上文三公不言者以論道中足以包之也○道化與陰陽天地各相對爲文而非有異義化卽道也莊子注曰天道陰陽運行則爲道自無而有自有而無則爲化此皆一陰一陽之妙而天地之所以爲天地者也聖人有以參贊之設官以論其道其化則陰陽和天地位其實論道者非不化化者非不論道而爕理陰陽與寅亮天地又非二事也所以如此立文者以見公論於前孤弼於後其道相成而非有二爾如以道化爲公孤之差別則陰陽天地亦豈可以差別耶陰陽气也一陰一陽者道也流行乎天地之間者化也主宰乎道化者天地也爲天地之心者人也人之道卽天地之道故論道化爕理寅亮卽贊天地之化育之實事也○三公言官不必僃惟其人則三孤亦然三孤言弼予一人則三公可知○周禮無其職蓋坐而論道不煩以事不以一職名官故不載○葉氏曰成王以周召爲師保而太傅無聞周公沒召公仍爲保而不聞設師傅蓋難之也○三公多以六卿兼之但其人足以兼公則加以公之位無其人則止爲卿而已三公三孤皆無其人則闕而六卿自若也○以顧命六卿証之召公冡宰畢公司馬毛公司空皆兼三公○周公代太公爲太師畢公代周公爲太師召公自武王時至康王初爲太保○召公代周公爲冡宰顧命中可見○商之伊尹傅說皆爲冡宰而太甲曰旣往背師保之訓說命曰王置諸其左右朝夕納誨是皆冡宰行保傅之事

冡宰掌邦治至時地利凡治事之長謂之宰故家相曰宰天子之相謂之冡宰貳王治事百官總焉則進異名而謂之冡宰分職於王與五卿並列各與其亞貳爲對則退異名而謂之太宰冡太之上也山頂曰冡冡宰之職內統百官外均四海是卽所謂掌邦治也百官異職管攝使歸於一是之謂統四海異宜調劑使得其平是之謂均○司専主也惟冡宰無不統自此而下則有専主矣徒人眾也司徒主凡夫家之徒眾也治眾莫大乎教布君臣父子夫婦兄弟朋友五者之常以馴擾兆民之不順者而使之順也王介甫曰善教者浹於民心而耳目無聞焉以道擾民者也不善教者施於民之耳目而求浹於心以道彊民者也擾之爲言猶山藪之擾毛羽川澤之擾鱗介也豈有制哉自然然爾彊之爲言其猶囿毛羽沼鱗介乎一失其制脫然逝矣○司徒之職𨿽曰掌教然土地人民之數制其田裏教之樹畜保息六以養之本俗六以安之荒政十有二以聚之執事十有二以登之無一不掌亦無一而非教也夫教豈一端而已哉𨿽稽夫家之眾寡會萬民之卒伍辧徵役之施捨要皆以寓吾道徳之意是以舉一世之人皆安於法度分守之內父詔其子長帥其幼何莫而非五禮六樂三物十二教哉後世治出於二而政與教分民生日用之常無復能寓吾道徳之意方且以開設學校爲美談增博士之員下詔勸學以風四方儒者輙從而諛之曰是有志於教化者名存而實不至可以善人之形而不可以善人之心也上爲文具下爲觀美相與爲欺而已○六官司徒司空皆云司以其各主一官不兼羣職太宰不言司者以其總禦眾官不主一官之事宗伯亦不言司者以其祭祀鬼神鬼神非人所主故也正義曰宗廟也伯長也宗廟官之長故名其官曰宗伯周禮其職云掌建邦之天神人鬼地祗之禮又主吉凶軍賔嘉之五禮太宰職云禮典以和邦國以諧萬民按禮以辧上下定民志上下辧民志定則和矣所謂有序則和也宗伯掌邦禮以治神人之序和尊卑上下使不僭不乖也○司馬主兵政兵以車馬爲重而尢急於馬故政官曰司馬六師六軍也天子六軍司馬掌之平謂使彊不得淩弱眾不得暴寡邦國各得其平也莫非政也而獨兵事謂之政政者正也徵伐所以正人之不正政之大者也○羣行攻劫曰冦人之惡不止冦而名官曰司冦亦舉重而言也刑官也而不曰掌邦刑者聖人立法禁於未然至於刑則加之人矣止惡於未然聖人之本心刑非得已也然小懲而大戒亦所以爲禁也故曰掌邦禁詰者推鞫之事刑者斷決之事詰而後刑刑者必詰互文也○司空主國空土以居民使順天時分地利空土者凡土之曠田之未授者也四民謂士農工商之受祿受田受肆受廛者皆有以分畫而與之時地利謂田有稼穡之利塲圃園田漆林之類有樹藝之利以時而興之使無空土無閒民也○邦土者積石曰山竹木曰林注瀆曰川水鐘曰澤土髙曰丘大阜曰陵水涯曰墳下平曰衍髙平曰原下濕曰隰無非司空所掌司空辧其名物知其土宜以居四民時地利其居民也相其陰陽之向背嘗其水泉之甘苦利則使居之害則使避之居得其所則民生可阜鳥獸可蕃艸木可毓大則邦國都鄙之數小則縣鄙形體之法皆所以居民也其時地利也五物九等旣辧由是以作民職則三農以至閒民各任其事也以令地貢則九谷以至山澤之物各出其有也土事出於十有二土稼穡樹藝出於十有二壤皆所以時地利也○周禮司空之文多錯於他官而地官尢多漢儒不知本經以考正而妄謂其缺因以考工記補之殊不知考工記記工事爾非設官也故無員秩且其所謂國有六職者自明言於下不過言上自王公士大夫下至農耕婦織商通貨財各有所職而工在其一不可相無爾何嘗及天地四時之職也

呂氏曰天下之事有治以均之有教以擾之又有禮以和之其待天下之理亦已盡矣其間或有敗常干紀者大則職之司馬小則職之司冦以此見王者之治不倚一偏旣有以開導之又有以警畏之如天地之有雨露必有霜雪有春夏必有秋冬何可少也莊老乃謂徳衰而後有刑亦不識天地陰陽之化矣司空一官居終者蓋有前五者而後民可得安其居也○又曰三公三孤天子所與共調精微之源而無所治者也統萬事而分職之則有六卿之職焉六卿者萬事之綱也爲天下者始於立綱紀故一曰邦治綱紀旣立首教之以人道之大故二曰邦教人道立則必有節文之者故三曰邦禮教立禮行而猶有干紀亂常者焉則將帥之事也故四曰邦政大罪陳於原野降此則有司之法在故五曰邦禁民遷善逺罪然後可以永奠其居故六曰邦土終焉冡宰相天子統百官則司徒以下無非所統乃均列一職而並數爲六何也綱在网中也乾坤與六子並列於八方冡宰與五卿並立於六職其義一也按冡宰統百官則其任專六卿分職則其事不相厭【音押】此萬世任相之法

六卿分職至阜成兆民旣訓六卿之職則其屬在其中故云六卿分職各率其屬大夫士治其所分之職以倡九牧內外相承卽內有百揆四嶽外有州牧侯伯之意也阜成兆民九牧之職也六卿倡九牧則九牧率諸侯矣諸侯得以六典自治其國故凡治以典待邦國之治邦國之治不外於六典此所以六官倡於上而九牧從於下也○成周之時內則六卿外則九牧皆以執天下之要使天下之事歸於六卿方國之權歸於州牧州牧之腹心歸於天子所以能使萬國如一人者此也秦始皇以封建爲樹兵而廢之柳宗元以郡縣之易制爲賢於封建皆由不知此也

六年五服一朝至大明黜陟孔氏曰五服侯甸男采衛六年一朝會京師周制十二年一巡守春東夏南秋西冬北故曰時巡考正制度於四嶽之下如虞帝巡守然覲四方諸侯各朝於方嶽之下大明考績黜陟之法○周禮大行人云侯服歳一見甸服二歳一見男服三歳一見采服四歳一見衛服五歳一見要服六歳一見見來朝也諸侯各以服數來朝與六年五服一朝之說不合且當以經爲主○周禮職方衛服之外有蠻夷鎭藩行人所掌六服要服卽蠻服其夷服鎭服藩服在九州之外謂之蕃國父死子立及新王卽位乃一來見所謂來王也聖人詳內略外不治夷狄職方及王化所至而言行人所掌限朝貢之節止及六服周官之初又但止於五服焉○大明黜陟系於天子時巡諸侯朝於方嶽之下卽孟子所謂入其疆土地辟田野治養老尊賢俊傑在位則有慶慶以地入其疆土地荒蕪遺老失賢掊克在位則有讓是也言諸侯黜陟之事而不及庶官者庶官考績黜陟之法自唐虞以來日加宻矣今成王之所申明者外治之事也

王曰嗚呼凡我有官君子至民其允懷有官君子合尊卑大小而言敬汝所主之職愼汝所出之令令出惟行弗惟反言令一出有行無反見令不謹於未出之先必反於旣出之後不可不愼爾令而不行是去而復反故言反也○令之大者固出於君百司庶府自下教條於其屬亦令也○上自公孤六官下至諸侯卿大夫莫不有所出之令若同以天下爲心而不徇一已之私是非利害必計久逺必合眾情則訏謨定命逺猷辰告民豈不信而懷之乎○令出而反民輕上而不信令矣然必謹出令不使至於反此教以謹令非欲其遂非也○易渙汗其大號謂如汗之出而不反也以公滅私令之愼也民其允懷令之行也○程子曰聖人視億兆之心猶一心者通於理而已文明則能燭理故能明大同之義剛健則能克己故能盡大同之道愚謂所謂以公滅私者亦如此○公者人心之同私者一人之見如本是爲民興利除害卻有行一番卽增多一番獘窟民不但不受其利而反爲之害者無他非通天下之志者不能以一人之心知千萬人之心非勝一己之私者不能以千萬人之心爲一人之心出令之人以公滅私則慮無不審而發無不當此民之所以允懷也○公者公道私不但己之私人各有意欲行其私私之事多矣私之門多矣在上人主持公道以出令而滅眾人之私與已之爲身爲人之私則動合人心豈不信而懷之

學古入官至蒞事惟煩此章以學爲重據已在官者而言本言不可不學而曰學古入官者學而後入政未聞以政學是未當事固以學爲先旣當事亦以學爲重故可曰學古入官而不可曰入官學古其文勢事理則然也○古人卽學皆事卽事皆學學優則仕仕優則學所以日用常有餘裕○議事以古義裁之故曰以制制裁斷也以古義折斷今之事而得其所處之宜也○議事以制典常爲師至今猶然議事以制如今有大事大疑公卿集議引古事裁決是也典常作之師如今每事以祖宗成法爲主是也○蘇氏引叔向議事以制不爲刑辟之言得制字之義所論律令任法之獘非此經之防○成王訓官以學勉之以不學戒之學古學也典常作之師亦學也學古則能制事而政不迷師典常則有所持循而官不亂蓄疑敗謀怠忽荒政皆不學之失不學如墻面蒞事惟煩安能不迷也○事不能決故蓄疑師心自用則以利口亂官寡陋自安則以怠忽荒政○不學則於理不明惟見其煩擾而已學不學之得失相去如此○世亦有好古而至於好異者如王安石行新法是也智足以拒諫詐足以飾非又輔之以呂惠卿眞所謂利口亂厥官也典常作之師所以爲至戒也○學者應事以理𨿽萬變而不窮不學者應事以才始猶以材力經營之終未有不歸於墻靣者也如霍光冦準蓋皆不免成王之言豈専爲庸下者戒哉

戒爾卿士功崇惟志至乃罔後艱孔氏曰此戒凡有官但言卿士舉其掌事者功髙由志業廣由勤惟能果斷行事乃無後難言多疑必致患○按功者業之成如教化大行刑措不用之類所以崇其功者存乎志程子所謂以聖人之訓爲必當從以先王之治爲必當法不爲後世駁雜之政所牽制不爲流俗因循之論所遷攺立志如此斯有卓越之功未有志先卑近而成就能髙逺者業者功之積如敷教明刑之事日積一日者是已呂刑所謂今爾罔不由慰日勤爾罔或戒不勤康誥所謂往盡乃心無康好逸豫孔子所謂先之勞之無倦歐陽永叔論敎化所謂以不倦之意待遲久之功朱子自言其爲學以爲銖有所積寸有所累業官者蓋亦然也服勤如此斯有次第之業不勤而欲業廣是卻行而求前也勤由志而生志待勤而遂然又貴於果斷何也天下之事乘其幾而爲之則爲力也易失其幾而圖之則爲力也難惟夫理之所在時之可爲則決之以理而不牽於二三之見義在不疑時不可失則斷之以義而不參以猶豫之私克果斷如此則志不虛用可以覩其成於有漸勤非徒勞可以收其功於一旦尙何后艱之有哉○果斷因志勤而言天下之事非所望於無志而不勤者其或有志知勤矣而後艱之不免者以其不能果斷坐失事幾也幾謂其可爲之會也失其可爲之會則志與勤虛用矣後艱非後患乃艱難而不易爾○宋神宗非不果斷然志在取幽薊勤在致富彊則志與動皆用非所用而又果以行之是乃妄動豈果斷之謂哉如孔明以恢復漢室爲志治國練兵是其勤出師伐魏皆當幾是其果斷惜天不假之年其功不成爾○如宋之南渡欲成恢復之功須有不共戴天之志選將練兵修戰守之偹不遑夙夜如越句踐臥薪嘗膽而後可乃其君臣有苟安一隅之心則無志矣寇至而倉皇冦退而暇豫自治之實一切苟且則不勤矣孝宗𨿽可謂有志而知勤者然而不能果斷坐失事機始而議棄三路詔吳璘班師繼而罷張浚撤兩淮邊偹所以志與勤虛用而後艱之不免也○王氏智仁勇之說似非本意

位不期驕至心勞日拙人無所挾何驕而位不期驕則爲居所動也人無所欲何侈而祿不期侈則爲養所移也故居是位當知所以恭所以恭者恭爲吾之素徳無位猶是也居位猶是也恭出於心非有所爲而爲之於外也饗是祿當知所以儉所以儉者儉爲吾之素徳祿之猶是也弗祿猶是也儉出於心亦非有所爲而爲之於外也恭儉出於素徳則中外惟一故心逸而日休休焉如詩云羔羊之皮素絲五紽退食自公委蛇委蛇此詩乃南國被文王之化在位皆節儉正直故詩人美其衣服有常而從容自得如此也重言委蛇舒泰而有餘裕也卽此所謂日休也獨賦其退食之際蓋於此時而然則其在公之正直可知矣不然有愧於中則其退也亦且促迫急遽之不暇寧有委蛇气象哉羔羊詩之節儉正直卽周官之恭儉惟徳也作徳者無間於在公退食其於敬恭之度儉約之節履而安之中外如一豈不心逸而日休休哉若恭儉出於有所爲而僞爲則心勞而日著其拙矣○實有得於恭儉卽徳也以聲音笑貌爲之則僞矣恭儉一也作徳者心逸而日休作僞者心勞而日拙恭儉之可誠而不可僞如此心逸日休只言恭儉出於誠之美以見當惟徳之意非效也○爲保位而恭儉所謂作僞者也○作僞如公孫作徳如司馬君實○古之人驕侈猶在於祿位之後今之人則自未得志之時已無不慕於驕侈待得志而肆爾

居寵思危罔不惟畏弗畏入畏寵祿位也危患畏懼也弗畏入畏言患且至○新安陳氏曰利祿與危辱爲鄰甚可畏也思其危則畏懼不暇何敢驕侈乎

推賢讓能至惟爾不任陳氏經曰人能推讓樂善故也不能推讓忌嫉故也九官相讓眾賢和朝範宣子讓其下皆讓安有不和我忌嫉人人必忌嫉我交相忌嫉何有於和○董氏鼎曰因所稱舉之賢否益足以見我之賢否則推人之賢乃我之賢也讓人之能乃我之能也爲人臣者以是觀之必無嫉賢妬能之事賢者有所勸而不肖者亦可以自警矣○薦舉得人是汝知人之明亦得以人事君之道矣故曰惟爾之能○丘文莊公曰有虞之朝命禹爲百揆而禹則遜之稷契臯陶命垂爲共工而垂則遜之殳斨伯與益遜於朱虎熊罷伯夷遜於夔龍噫君以其人爲賢能而用之而其人不自賢不自能而推之賢讓之能其相與如此此百官和於朝而庶績所以咸熈也歟成王仰惟唐虞建官之意而時若之而以推賢讓能望其臣蓋欲其效虞廷之九官濟濟相讓也按唐虞時百僚師師則推賢讓能有不待言亦不俟於訓戒也成王時已不足於師師之風故形於戒辭

王曰嗚呼三事曁大夫至萬邦惟無斁呂氏曰訓戒旣終復提要總告之各敬爾官以治爾政卽前所謂欽乃攸司也統而言之惟在於輔君以永安民爾○陳氏大猷曰前言阜成兆民指當時言此言永康兆民期於永久也○董氏鼎曰唐虞建官庶政和萬國寧我周建官庶政之和亦若是則我周萬邦之寧者其有厭斁乎此成王歸於宗周不暇他及而汲汲於董正治官以國家紀綱所系根本所關至不輕也○三事以爲卽立政三事者成周𨿽分六官其職則仍古三事之職也故仍呼三事三事只指六卿公孤不在內大夫則其副與屬也佑乃辟康兆民是一直意敬有官則無怠忽慢易之失治有政則無瘝曠廢弛之憂永康者致治自今日而貽太平於永久也無斁者常得萬邦愛戴之心也

邵文莊公曰唐虞九官周六卿夏商則有三宅周公作立政亦因之旣而講畫以成一代之典名之曰周禮六卿之職於是乎偹書未成而公卒周官之所董正者其大綱也君子曰周禮在是矣○呂氏曰金縢成王初年之書也洛誥周公還政之書也無逸立政周公戒成王之書也周官成王親政之書也合是數篇以觀成王可以見其本質焉可以見其昏明疑信之變焉可以見其講貫啟發之深焉可以見其知類通逹離師傅而不反焉過此而有君陳乃周公旣沒之後又過此而有顧命乃成王臨沒之時成王進徳始終之事偹矣周公格君始終之功著矣

尙書日記卷十四﹤經部﹐書類﹐尙書日記﹥

欽定四庫全書

尙書日記卷十五

明王樵撰君陳

孔氏曰君陳臣名○正義曰周公遷殷民於下都親自監之旣沒成王命君陳代周公此其策命之辭史錄其書以君陳名篇○蘇氏曰周公遷商頑民於洛必不遷舊人以宅新民也洛人在內商人在郊理必然也王若曰君陳惟爾令徳孝恭至尹玆東郊敬哉孔氏曰言其有令徳善事父母行已以恭善事父母者必友於兄弟能施有政正此東郊監殷頑民教訓之○正義曰成周周之下都天子之國五十里爲近郊今河南洛陽相去則然是成周之邑爲東郊也○按克施有政論語作施於有政孔子申之曰是亦爲政蓋又是一意此經本意只是治可移於官之意朱子曰惟孝友於兄弟謂孝然後友友然後政其序如此○又按經文止云尹玆東郊書序始云分正東郊說者謂周公存則王城下都皆自監之周公沒則分東郊使君陳監之王城之事君陳不與今考畢命曰祗命公以周公之事畢公之任卽代君陳者也何以見王城之事君陳不與哉畢命之序亦有分居裏之說乃本篇中旌別之意而此序之分正二孔亦以分邑裏爲言夫旌別淑慝分其宅裏乃畢公之事耳君陳之時所未有也序者妄加而後人又妄爲之說至今襲用其語而不察是不可以不辯○呂氏曰周公之歿也龎臣碩輔尙多立於朝而分正東郊成王獨以屬之君陳何哉諸老固非作聰明亂舊章者然平日與周公比肩同功慮其兢兢循守者或未專固微有自用之意於其間則於治體已有間矣不若畀之後進端慤之人則一意奉承不敢毫髮增損成王微防蓋在此也至於成終之任開闔變化非四朝元老莫能之故康王必付之畢公焉○治頑民不可以急惟不言而飲人以和與人並立而使人化者乃可居之君陳令徳孝恭可想見其爲人矣

昔周公師保萬民至惟民其乂師保二字最有包含毖殷頑民遷於洛邑治而教之而必曰師保見周公之於民其曲盡如此也教之如師保之如保父兄之於子弟弟子之於嚴師也周公之徳民方思之君陳繼周公之職治周公之民亦惟率循其常勉明周公之訓而已○按此篇言周公之訓者三曰懋昭周公之訓曰式時周公之猷訓曰惟周公丕訓據蔡傳之意其首曰周公旣沒民方思慕周公之訓君陳能發明而光大之固宜其翕然聴順也則固以訓民言矣而次引呂氏之說曰成王旣勉君陳懋昭周公之訓復舉周公精微之訓以告之觀復舉二字則懋昭者欲君陳布之於民也式時者欲君陳體之於己也單言訓者泛指平日教人之言也特舉四語爲猷訓者則又以其至理微言切於君陳之身者言之也訓字𨿽同而防各有謂細玩可見○周公之訓不專是一紙教民榜文凡條貫約束見諸設施者俱是○殷民之難諭也周公師之保之曲盡其方如禹之導江河而使之東也訓人如周公而至矣無以加矣不幸七年而薨民未允升於大猷使繼之者少不以周公之心爲心周公之事爲事民其可得而治哉故成王拳拳望以懋昭周公之訓惟民其乂

我聞曰至治馨香感於神明至下民惟艸我聞曰者蓋聞之周公太平之世無一人不得其所宇宙間純是一團和气其協气休聞之所發越謂之馨香馨香非有象凡物之精華皆是也至治之精華所謂惟徳動天無逺弗屆故聖人以爲馨香在此而不在彼耳感於神明亦不必定說是祭祀之時只至治馨香便與神明感通無間故郊則天神格廟則人鬼享人但見其如響斯答而不知其本在此也○感神者非黍稷之馨也乃明徳之馨也明徳得之心而淸明在躬乃至治之所從出○式訓卽明徳也曰孝曰恭君陳已令其徳欲其日就月將緝熈於光明故曰式時周公之猷訓也自殷頑民言之欲其感格非可刑驅而勢迫惟明徳有可感之道自周公法度言之苟無前人之徳則徒爲陳迹惟明徳爲立教之本此所以欲其惟日孜孜無敢逸豫也孝友君陳之素徳然孝友之道通於神明光於四海堯舜之聖亦不出此欲君陳益進其徳以至於此則洞逹無間何有於殷民哉聲色之於化民末也所謂懋昭周公之訓者其本在此也○金氏曰此以下皆勉君陳以明徳之事也君陳逮事周公令徳昭聞但患其間防則爲人欲所昏又患其玩於見忽於行則明徳不續矣常人之情𨿽莫不有好徳景行之心而少有克己蹈道之力以周公聖人不間今古孰不願見而不可得然當時親見周公者亦不少而少有能學爲周公者坐是故也○按凡人未見聖若不克見者秉彛好徳之心也旣見聖亦莫克由聖者安於逸豫之故也安於逸豫故理不足以勝私敬不足以勝怠𨿽親見聖人之行事而少能一一體之於身君陳當以此爲戒今日周公不在民所視效在爾之身君陳能爲周公則民亦服從其訓如周公之時矣故首條所謂懋昭周公之訓者其要在式時周公之猷訓而已導民以身不以言式時所以爲懋昭也或言式時卽懋昭之實卻又非是○殷民亦嘗親見周公矣可以由聖望之乎由聖則賢由之而不已則聖正君陳之事也君陳能爲周公而民有不觀感興起如周公之再見者乎故曰君子之徳風言在上矣

圖厥政莫或不艱至庻言同則繹式訓由聖在我之徳當明至於政則自謹始而和中闗於道之升降俗之變革可不謹乎必能謹於興廢則治合時宜矣○廢興非更革周公之政蓋人情事理自有當興當廢者出與國人入與官師共虞度之務盡眾人之見眾言旣同則又思繹於已果當而後行之所謂無不艱也○外盡眾人之同則不至於自用內精一己之慮則不至於苟從致艱如此而政乃善也

爾有嘉謀嘉猷至惟良顯哉嘉謀以一事言如益贊禹徵苖之類嘉猷以大道言如禹陳克艱臯陶陳知人安民之類謀必有道猷必有事亦互言之也則入告爾後於內爾後能行之則謀𨿽臣之謀而聴謀者君之聰也猷𨿽臣之猷而施行其猷者君之賢也斯謀斯猷非我後之徳而何爾乃順之順將順也入告於內將順於外人臣之心贊行其君之善惟恐不成蓋如此也嘆息言臣人咸若是惟良顯哉玩其語意蓋君陳嘗如是而成王致美而深屬之之意欲其無替也舜執其兩端用其中於民人之善卽舜之善則斯謀斯猷謂之我後之徳非曰善則稱君也理實如是也成王非失言殆至言也王曰君陳爾惟周公丕訓至以率其或不良正義曰君陳之智必不及周公而令闡大周公訓者遵行其法使廣被於民卽是闡而大之○按推明周公之訓使人人由之便是之之意呂氏謂繼前人之政者苟止以持循因襲爲心其所成必降前人數等必奮然開拓然後僅能不替其說未必本防朱子每不滿東萊說經此等處是也居人上者勢我之所有法我之所執知有勢則將驅民以必從是爲作威知有法則將繩民以不逮是爲以削不可不戒寛而有制從容以和君陳之治體也畢命言道有升降政由俗革君陳之世當寛和之時也寛而有制寛意常行於法之中單言和則和卽從容不迫之意以和對從容則有辧○欲周公之訓非嚴急所能成苟一以嚴急爲心則惟見頑之可忿嫉易至於依勢作威倚法以削則民不見上之可親不見循理之爲樂而反苦於法之拘矣故必寛而有制從容以和然後不迫而民從而能周公之訓也○言其出於勢與法之外而使民之心從者在寛言其妙乎寛與嚴之中而使民之自從者在和寛卽敬敷五教在寛之寛制卽在寛中非制以濟寛之謂也謂有規矩法度而行之以寛耳和卽和厥中之和和者和乎民也故曰從容以和之從容者不亟不徐施之當也○殷民在辟至三細不宥以用法而言爾無忿疾於頑至率其或不良以施教而言皆寛和之事必有忍至徳乃大卽無忿疾之意簡厥修至率其或不良卽無求備之意○執法者無以有已而亦不可狥君也曰辟曰宥惟其當而已辟以止辟乃辟辟斯當矣三細不宥宥斯當矣在弗若於政弗化於訓之中狃於姦宄一敗常二亂俗三三者𨿽細不可宥以所闗者大也○敗常孔氏謂毀敗五常之教如康誥不孝不友之類亂俗僻言怪行以亂風俗如少正卯之類敗常亂俗是兩樣○三細不宥孔氏謂罪𨿽小三犯不赦○頑蒙未諭遽興忿疾非教之道人有能有不能求備於一夫非與人爲善之道有忍而無忿疾者有容而無忿疾者寛柔以教不報無道忍也忍乃有濟小人怨汝詈汝則皇自敬徳容也徳乃不可以窺其際矣然在成徳則容爲大在學者則忍爲切蓋習忍可以至容也○林氏曰勾踐於吳太王於狄忍也使其不忍則趣亡耳其何以濟湯之於葛文王於昆夷容也包之度內若天地然孰得而涯涘之○修不修以職業言者胥伯多正之屬也良不良以行義言者通上下而言也其實庻民亦有職業亦不可指定爲何人也○簡其修亦簡其或不修蓋以簡修爲主其或不修者亦簡之則勤惰分明故人勸功進其良以率其或不良蓋以進良爲主其或不良者觀之而知所恥故人勵行兩或字不可忽蓋言簡厥修進厥良則人宜自化而或有不修者因簡修而亦簡之或有不良者因進良而亦以董率之其抑進退之意在乎此也○不修言簡而不言刑罰不良言率而不言簡別蓋於上一句之中卽寓下一句之作用○使不修者皆修在於簡別之分明使不良者皆良在於勸率之有道皆在於以人治人而無忿疾於頑求備於一夫之意此所以爲和中也

惟民生厚至終有辭於永世惟民生厚因物有遷見所以反其厚而使之不遷者在乎上也違上所命從厥攸好見所以使之從所令如所好者在乎徳也故曰爾克敬典在徳則民罔不變而允升於大猷矣典五典也敬典在於躬行非聲音笑貌所能爲也商俗𨿽漓而可變世道𨿽降而可升以民生本厚先以攸好故也人主不言福風俗惇厚人有士君子之行人主之福也其曰終有辭於永世期君陳者逺矣○敬典卽敬敷五教之意在徳卽本之躬行心得而非空言也○君陳令徳孝恭眞敬典在徳之人也故始而勉以明徳馨香終而勉以敬典在徳○敬典在徳眞所謂明徳之馨香可以洞逹無間者於化殷乎何有所以時乃罔不變允升於大猷也○時乃罔不變允升於大猷成王自謂膺受多福道洽政治澤潤生民康王亦自謂永膺多福成康言福皆以殷民之化爲說然則民俗趨化眞人君受福之實乎天保報上受福之詩也其詩曰羣黎百姓偏爲爾徳詩之意卽成康之意也○君以民化爲福臣以民化爲休末一句只帶其爾之休句○曰允升於大猷曰終有辭於永世卽以成功望君陳何也周公之事未終故以命君陳君陳之事未終故以命畢公自後觀之則有愼厥始和厥中成厥終之三節自三後言之周公之所未爲者君陳爲之君陳之所未爲者畢公爲之初無三節之分也故曰三後協心同底於道

顧命

臨終之命曰顧命成王經三監之變王室幾揺故此正其終始特詳焉顧命成王所以正其終康王之誥康王所以正其始○呂氏曰天子天下之共主也成王力疾臨廟朝而命之二公受遺率諸侯而輔之所以公天位而嚴大寶也世稱漢武帝防霍光於宿衞托以幼孤爲知人抑不知所謂大臣者非可寄安危屬存亡者不在此選如周召內爲師保外統諸侯君存則輔政君歿則托孤所謂受遺蓋其一職也武帝垂歿始防一人而付之平時大臣果安用乎無具甚矣○陳氏曰死生夜旦也人道之常始終之義也非學問之深不足以語此成王自防得周召二公飬成其徳緝熈其學至於臨死生始終之變卓然不亂觀此書當與曾子易簀春秋公薨於路寢參看又書載顧命獨成王有焉蓋自艱難變故中得之又曰後世之主以死爲諱繼承之際鮮有能正其終始者唐順宗嗣子已壯一旦病不能言不能召宰相托孤使宦寺得擬議所立非衞次公等因艸詔得入抗議立廣陵王事亦危矣可不監哉

惟四月哉生魄王不懌皇極經世書成王在位三十七年起丙戌盡壬戌○成王崩年之四月始生魄月十六日王有疾天子之疾曰不懌曰不豫

甲子王乃洮颒水相被冕服憑玉几王發大命臨羣臣必齋戒沐浴今疾病故但洮盥濯手颒靣扶相者被以冕服凴玉几以出命覲禮王服衮冕而有玉几此憑玉几明服衮冕也○呂氏曰甲子去崩才一日耳猶盥洗以致防冕服以致嚴顧托之言淵奧精明蓋臨眾之敬不以困憊廢素定之理𨿽垂歿固烱如也惟善治气者能歷疾病而不惰善養心者能臨死生而不昏豈一朝一夕之積哉

乃同召太保奭至玆予審訓命汝同召者平時召其長則其屬從今則將發顧命自六卿至禦事同以王命召也太保畢毛稱公則三公也此先後以六卿爲序冡宰第一召公領之司徒第二芮伯爲之宗伯第三彤伯爲之司馬第四畢公領之司防第五衞侯爲之司空第六毛公領之召芮彤畢衞毛皆國名舉其本爵見其以國君入爲天子公卿畢公與召公一體而班在四者蓋司馬兵權非元老重臣未易付也師氏守王門司王朝得失之事虎臣虎賁氏百尹官正也禦事非官正而有執事者○髙官兼攝下司者漢世以來謂之領○誓言嗣言一出而不易謂之誓凡大事皆然嗣嗣君也蔡依孔氏作嗣續我志未是

昔君文王武王宣重光至冒貢於非幾奠麗陳教【句】則肄【句】肄不違【句】○徳教爲化服民心之本民心爲受天命之本奠麗卽安養之事奠麗而教則民之從善也輕故皆服習而安其教重言肄不違者見其從教之至也是以自西土而用克逹殷謂逹教化於殷邦也○天威言敬迓者戒謹恐懼常迎之於先幾文武大訓卽述天命者必踐履服行始可謂之能嗣守也無敢昏逾常惺惺然在心而不逾越其則也○王業以艱難成之亦必以艱難守之濟於艱難言守成難必待諸臣協力大濟於此也濟中含敬迓天威嗣守大訓意○逺者柔以懷之使來邇者擾而馴之使治小大庶邦咸有以安之而使大小相安有以勸之而使謹守侯度此皆君道所當盡者也○威儀舉一身之則而言成王謂思夫人之所以爲人者自治於威儀爾自受中於天地以來有動作威儀之則此固修身者所當自致其力而無假於外然主之者心也心或冒貢於非幾威儀不可得而治矣爾左右大小之臣均有保傅輔翼之責不可苟投其君以爲非之幾也夫當時諸臣固非引其君於非者然或幾微之事狥之而不謹自微而大將自是滋矣此人主之所甚畏而輔君者不可不謹也○自亂於威儀卽修身之謂也無冒貢於非幾卽謹獨之謂也○呂氏曰斯言也蓋周公精微之傳成王得之將終方以示羣臣孔子精微之傳曾子得之將終方以示孟敬子皆近在於威儀容色辭令之際然則周孔豈惟同道其用功之次第品目亦莫不同也

玆旣受命至延入翼室卹宅宗王發顧命在黼扆綴衣之座命訖反於寢處出綴衣於庭○天子初崩太子必在其側將正其統故迎於門外以殊顯之桓毛二臣宿衛者先執干戈太保就命使於齊侯呂伋之所索虎士百人從二執戈者逆於南門之外以爲儀延入路寢翼室爲憂居宗主翼室卽東夾室也初防未爲梁闇故以東夾室爲卹宅之地○齊侯時爲天子虎賁氏

丁卯命作冊度丁卯王崩之第四日也防禮厥明而小斂又厥明而大斂尊卑皆同命史爲冊書法度傳顧命於康王將崩𨿽口有遺命未作冊書故以此日作之旣作冊書因作受冊法度下云皇后慿玉几宣成王言是策書也將受命時升階卽位及傳命以後康王答命受同祭饗皆是法度

越七日癸酉伯相命士湏材召公爲二伯相王室故曰伯相湏待也召公命士致材木須待以供防用謂槨與明器記云虞人致百祀之木可爲棺槨者斬之

自此以下至立於側階惟命士湏材是擬供防用其餘皆是將欲傳命布設之事四坐王之所處者器物國之所寶者車輅王之所乘者陳之所以華國且以示重顧命其執兵器立於門內堂階者所以備不虞亦爲國家之威儀也

狄設黼扆綴衣狄下士扆屏風畫爲斧文置屍牖間釋言云牖戶之間謂之扆以其所在處名之上文言出綴衣於庭此復設者象王平生○蔡傳以綴衣爲帷幄按周禮注在旁曰帷在上曰幕四合象宮室曰幄坐上承塵曰帟幕人供之掌次張之卽此經之所謂綴衣也立政有綴衣之官蓋卽幕人掌次之謂前葛氏謂司服之類未是

經於四座之上言設黼扆綴衣則四座皆設之○設四座及陳寶玉兵器與輅車各有所司皆是相命不言相命與所命之人從上省文也

牖間南向至純漆仍幾正義曰牖間窻東戶西戶牖之間也周禮司幾筵云凡大朝覲大饗射封國命諸侯王位設黼扆南向卽此坐也天子之席三重諸侯再重則此四座所言敷重席其席皆敷三重舉其上席而言重知其下更有席也天子左右幾優至尊也諸侯惟右幾蔑席用桃枝之竹爲席有次列成文故周禮又謂之次席白與黑謂之黼緣謂之純黼純以白黑雜繒緣席也華玉五色玉也周禮云凡吉事變幾凶事仍幾禮之於幾有變有仍故特言仍幾以見因生時幾不攺作也此見羣臣覲諸侯之坐以周禮之文知之○底席底蒻【音若】蘋蒻蘋蒲也丰席莞席也莞音官艸似藺可以爲席詩下莞上簟是也【蔡傳莞作荀誤】筍席筍竹萌取筍竹之皮以爲席○綴雜彩也彩色爲畵紛黑綬也周禮注云紛如綬有文而狹者○周禮大宗伯云以飲食之禮親宗族兄弟文王世子云族食世降一等是天子有與親屬私燕之事以骨肉情親不事華麗故席幾質飾也○牖間是見羣臣覲諸侯之坐見於周禮其餘三坐禮無其文其東序西向爲養國老饗羣臣之座者按燕禮云坐於阼階上西向則養國老及饗與燕禮同其西序之坐在西向坐前以其旦夕聴事重於燕飲故西序爲旦夕聴事之坐夾室之坐在燕饗坐後又夾室是隱映之處又親屬輕於燕饗故夾室爲親屬私燕之坐按朝士之職掌治朝之法王南靣此西序東向東序西向者以此諸座並陳避牖間南向覲諸侯之坐故也王肅說四座皆與孔同【右正義說】○金氏曰天子之屋四霤爲四阿四个而有東西夾大夫士惟止有東夾然亦不敢爲阿个也今此不言東夾獨無陳設惟言西夾而又南向與當扆同蓋東夾者卽初防宅宗之翼室而西夾者則新陟王西階之殯宮也卿大夫無西夾則殯於西階之上士殯於客位惟天子有西夾其殯畢塗屋故於西夾爲之○鄒氏曰天子朝覲聴治養老私燕各有定處平居四席各因事而設於其處今則並設之

越玉五重至在東房孔氏曰於東西序坐北列玉五重又陳先王所寶之器物○正義曰越字訓於於者於其處所上云西序東向東序西向則序旁已有王之坐矣陳玉復云在西序東序者明於東西序坐北也序者墻之別名其墻南北長坐北猶有序墻故言在西序在東序也西序二重東序三重二序共爲列玉五重○西序卽是西夾西夾之前已有南向之坐知此在西房者在西夾坐東也東夾室無坐故直言東廂夾室陳於夾室之前也○鄒氏曰東西序皆有室兩坐及諸器物皆陳於室內赤刀以下諸物貴重必陳之於前故言東西序舞衣以下必陳之於後故言東西房○夷玉馬融云東夷之美玉說文云卽醫無閭珣玗琪天球鄭云雍州所貢玉色如天者王肅云玉磬也大鼔謂之鼖○圓玉曰璧銳上曰圭琰有鋒芒琬無鋒芒

大輅在賔階靣至在右塾之前孔氏曰大輅玉綴輅金靣前皆南向先輅象次輅木金玉象皆以餙車木則無餙皆在路寢門內左右塾前北靣凡所陳列皆象成王生時華國之事所以重顧命○正義曰周禮巾車掌王之五輅玉輅金輅象輅革輅木輅是爲五輅此經所陳四輅必是周禮五輅之四大輅輅之最大故知大輅玉輅也綴輅系綴於下必是玉輅之次故爲金輅也靣前者據人在堂上靣向南方知靣前皆南向謂轅向南也地道尊右故玉輅在西金輅在東此四輅兩兩相配各自以前後爲文馬融王肅皆云不陳戎輅【卽革輅】者兵事非常故不陳之釋宮雲門側之堂謂之塾孫炎曰夾門堂也塾前陳車必以轅向堂故知左右塾皆北靣也左塾者謂門內之西右塾者門內之東顧氏云先輅在左塾之前在寢門內之西北靣對玉輅次輅在右塾之前在寢門內之東對金輅也凡所陳列自狄設黼扆以下至此皆象成王生時以重顧命也周禮典路云若有大祭祀則出路大防大賔客亦如之是大防出路爲常禮也

二人雀弁至立於側階士入廟助祭乃服雀弁於此服雀弁者士衛王殯與在廟同雀赤色言如雀頭色也惠三隅矛路寢門一曰畢門綦馬本作騏靑黑色上刃刃外向也堂廉曰戺士所立處也冕皆大夫劉鉞屬東堂西堂卽東西夾之前堂也戣瞿皆防屬垂下階之處鈗矛屬側階鄒氏曰東下階也雜記稱夫人升自側階注云旁階也嗣君自翼室適殯所往還必由之地故特備儀衞焉○正義曰禮大夫服冕士服弁也此所執者凡有七兵立於畢門之內及夾兩階立堂下者服爵弁綦弁者皆士也以其去殯逺故使士爲之其在堂上服冕者皆大夫也以其去殯近皆使大夫爲之先門次階次堂從外向內而敍之也次東西垂次側階又從近向逺而敍之也○又曰所陳座位器物皆以西爲上由王殯在西序故也其執兵宿衞之人則先東而後西者以王在東宿衞敬新王故也○鄭云序內半以前曰堂○階有五東曰阼階西曰賓階此二階在南綦弁執戈所夾而立者此也冕執戣冕執瞿東西而立者堂之盡處而近階者也又有北階在堂之北非儀衞所陳又有側堦在堂之兩旁東曰東下階西曰西下階冕執鈗者所立說見於前經文明曰側階則非東階亦非北階鄭王以爲東下階者得之孔氏以爲北階旣誤正義謂立東垂者已在東下階上何由此人復與共立又誤蔡氏以爲北陛之階則承襲二孔誤而又誤者也

王麻冕黼裳至禦王冊命正義曰此將傳顧命布設位次卽上所作法度也凡諸行禮皆賤者先置此必卿士邦君卽位旣定然後王始升階但以君臣之序先言王服因服之下卽言升階從省文士邦君無所執事故直言卽位而已太保太史太宗皆執事之人故別言衣服各有所職不得卽言升階故別言所執各從升階爲文次也士王臣故先於邦君太史乃是太宗之屬而先於太宗者此禮主爲冊命所掌事重故先言之○又曰禮績麻三十升以爲冕故稱麻冕王麻冕者蓋衮冕也其卿士邦君各當以其命服服卽助祭之冕矣衮之衣五章裳四章則衮衣之裳非獨有黼言黼裳者以黼爲重也詩云衮及黼禮君升阼階此自西階升者以未受顧命不敢當主也鄕士鄕之有事者公則卿兼之此行大禮大夫亦與略舉士爲文爾公卿大夫及諸侯皆同服吉服蟻裳以色如蟻故以蟻名之禮祭服皆衣纁裳此獨裳者卿士邦君於此無事不可全與祭同攺其裳以示變於常也太保太史太宗有所主者則純如祭服暫從吉也入卽位者鄭云西靣諸侯北靣鄭惟據經士邦君言之其公亦北靣孤東靣也三官執事各異於卿士邦君俱彤裳彤纁也太宗與下文上宗一人卽宗伯也鎭圭尺有二寸圭之大者介大也天子之所守故奉之以奠康王所位以明正位爲天子也禮又有大圭長三尺彼搢於紳帶是天子之笏非天子所守也同爵名玉人雲天子執冒四寸以朝諸侯鄭注云名玉曰冒者言徳能覆蓋天下也天子執瑁所以冒諸侯之圭以齊瑞信猶今之合符也阼階東階也阼猶酢也東階所以答酢賓客故言阼也禮凶事設洗於西階西南吉事設洗於東階東南此太保上宗皆行吉事盥洗在東故由阼階升由便以卑不嫌爲主人也禦進也太史持防書顧命欲以進王故與王同升西階鄭云禦猶向也王此時正立賓階上少東太史東靣於殯西南而命王嗣位之事○按左傳鄭武公爲王卿士洪範曰卿士惟月則卿士指朝之執政者而言圭瑁先王所執今將授嗣王若先王予之故升自阼階○曰皇后慿玉几至用答文武之光訓正義以此卽丁卯命作之冊書蔡氏以爲太史口陳蓋櫽括成王之命而約言之命汝嗣訓則嗣守文武大訓之謂也率循天下則自亂於威儀之謂也爕和天下則柔逺能邇安勸小大庻邦之謂也

王再拜興答曰眇眇予末小子至以敬忌天威顧命有敬迓天威嗣守文武大訓之語上文太史述其意則重在嗣訓中間居大位由大法致大和皆嗣訓之事故終之曰以答文武之光訓此康王受顧命答太史則重在敬迓天威故曰予微末小子其能如祖父治四方以敬忌天威要之敬天卽所以嗣訓也

乃受同瑁至諸侯出廟門俟孔氏曰王受瑁爲主受同以祭禮成於三故酌者實三爵於王王三進爵三祭酒三奠爵告己受羣臣所傳顧命○正義曰鄭云王旣對神則一手受同一手受瑁然旣受之後王受同而祭則瑁以授人禮成於三三祭各用一同非一同而三反也釋詁云肅進也宿卽肅也三宿謂三進爵從立處而三進至神所也三祭酒三酹酒於神座也每一酹酒則一奠爵三奠爵於其地也經典無此吒字吒爲奠爵傳記無文正以旣祭必當奠爵旣言三祭知三吒爲奠爵也○鄒氏曰吉祭屍受酒灌於地此非吉祭不迎屍故王代尸祭酒也吒陟嫁反說文引書作防從門托聲音當故反注云奠爵也○正義曰祭祀以變爲敬不可卽用王同故太保盥手更洗異同秉璋以酢更復報祭如正祭大禮之亞獻也半圭曰璋祭統云君執圭瓚太宗執璋瓚謂亞獻用璋瓚此非正祭亦是亞獻之類故亦執璋若助祭公侯自得執圭璧也秉璋以酢是報祭之事酢訓報也上宗爲大宗伯知宗人爲小宗伯太保所以拜者白成王言己已傳顧命訖也將欲拜故先授宗人同拜者自爲拜神不拜康王王答拜者尊所受之命也太保旣拜之後於宗人邊受前所授之同而進以祭旣祭遂更受福酒嚌以至齒示飲而實不飲也宅居也太保居其所於受福酒之處足不移爲將拜故授宗人同祭祀旣畢而更拜者白成王以事畢也王答拜敬所白也今按蔡傳以太保之拜爲拜屍王答拜爲代屍拜更詳之○王與太保降階而下堂有司於是收徹器物諸侯出廟門俟言諸侯則卿士以下可知殯之所處故曰廟【孔氏說】俟者俟見新君也○按鄭氏據爾雅【語載後圖下】不專以神居爲廟禮記聘義云三讓而後入廟門所謂廟門但指路寢之門而言初非言神居亦非因有殯也周禮司儀載諸侯相見交幣之禮亦有及廟之文今人尙有廟堂廟廊之語

若不考古人宮室之制則凡牖間西序東序西夾之類茫然不知所謂今並陳輅列兵方所各圖於後

爾雅曰室有東西廂曰廟無東西廂有室曰寢西南隅謂之奧西北隅謂之屋漏東北隅謂之宦【盈之反】東南隅謂之窔【一弔反】東西墻謂之序牖戶之間謂之扆宮中之門謂之闈門側之堂謂之塾廟中之路謂之唐堂塗謂之陳【唐陳皆堂下至門之徑特廟堂異其名耳】

陳輅圖

康王之誥

王出在應門之內至王義嗣徳答拜孔氏曰出畢門立應門內之中庭南靣二公爲二伯各率其所掌諸侯隨其方爲位皆北靣諸侯皆陳四黃馬朱鬛以爲庭實賓諸侯也舉奉圭兼幣之辭言一二見非一也爲蕃衞故曰臣衛來朝而遇國防遂因見新王敢執壤地所出而奠贄也諸侯拜送幣而首至地盡禮也康王以義繼先人明徳答其拜受其幣○周禮天子之門五一曰臯門二曰庫門三曰雉門四曰應門五曰路門又曰畢門外朝一內朝二外朝在庫門之外聴獄蔽訟之朝也治朝在路門之外王日視治之朝也燕朝在路門之內防宗人圖嘉事之朝也玉藻云君日出而視朝退適路寢聴政視朝卽治朝聴政卽燕朝此經云王出在應門之內卽路門之外然則王日視事與朝防皆在治朝矣○正義曰禮記曲禮云九州之長曰牧五官之長曰伯是職方鄭云職主也謂爲三公者是伯分主東西者也周禮大宗伯云八命作牧九命作伯鄭云謂上公有功徳者加命爲二伯此禮文皆伯尊於牧牧主一州明伯是中分天下者也禮言職方是各主一方也此二伯卽以三公爲之隱五年公羊傳云諸公者何天子三公天子三公者何天子之相也天子之相何以三自陜而東者周公主之自陜而西者召公主之一相處乎內是三公爲二伯也公羊傳漢世之書陜縣者漢之農郡其地居二京之中故以爲二伯分掌之界周之所分亦當然也公羊傳所言周召分主謂成王卽位之初此時周公已薨故畢公代之王肅云畢公代周公爲東伯故率東方諸侯然則畢公是太師也當太師之名在太保之上此先言太保者於時太保領冢宰相王室任重故先言西方北靣以東爲右西爲左入左入右隨其方爲位嫌東西相向故云皆北靣將拜王明北靣也四馬曰乘言乘黃正是馬色黃下言朱知朱者朱其尾鬛也義嗣徳三字史言王答拜之意康王正嫡以義繼先人明徳故答其拜受其幣自許與諸侯爲主也

太保曁芮伯咸進至克卹西土孔氏曰冢宰與司徒皆共羣臣諸侯並進陳戒不言諸侯以內見外天攺大國殷之命謂誅紂也言文武大受天道而順之能憂我西土之民本其所起○正義曰動足然後相揖故相揖之文在咸進之下○呂氏曰二伯率諸侯列門左右朝防分班儀也太保及芮伯咸進相揖朝防合班儀也始而分班則諸侯兩列西伯與東伯之位相對今而合班則六前列冢宰與司徒之位相次○吳氏曰前之拜諸侯拜羣臣不拜此之拜羣臣拜諸侯不拜也王答諸侯拜而不答羣臣拜蓋諸侯自外初見羣臣在內日見也曰者太保言也太保爲外諸侯之伯內羣臣之長故率諸侯羣臣進戒於王也西土文武所興之地言文武所以誕受天命以其能卹西土之民也○按羑若之語難曉不如缺之詳此文在天攺殷命之下正爲文武誕受天命之義羑若與靣稽天若之意相似後云奉卹厥若正應此語欲諸侯助己奉憂天命之意羑字馬融王肅及孔安國皆訓爲道恐古有所受誕受天道而順之卽受命也奉卹厥若謂奉憂所順指天命也

惟新陟王至無壊我髙祖寡命正義曰髙祖文王也問太保稱成王獨言畢協賞罰何也朱子曰只爲賞不當功罰不當罪故事差錯若畢協賞罰非至公至明何以能此○按漢髙帝斬丁公赦季布而人服其義及韓彭以見忌而誅而叛者屢起幾乎不克定其功然則先王以至誠大義畢恊賞罰戡定其功豈不信哉○文武能受命以有天下耳定天下致太平以遺後人者成王也其所以戡定者無他惟畢協賞罰而已蓋刑賞人君之大權勸懲天下之大義賞必當功罰必當罪則賞一人罰一人而天下以懲以勸此成王所以能戡定其功而用敷遺後人休也六軍天子之常制張皇則不弛其僃而有以待其用也昔周公告成王以克詰戎兵陟禹之迹而成王能用其言巡侯甸四徵弗庭至於六服羣辟罔不承徳此正畢協賞罰之大者故召公今致告而復及此焉張皇六師亦本畢協賞罰之意而言蔡仲黙謂守成之主多溺宴安而無立志甚至忘祖父之讐以兵爲諱其意似爲宋事而發然當知召公本意有畢協賞罰之明以爲之本而後張皇六師之事可得而舉不然亦安濟哉

王若曰庻邦侯甸男衛惟予一人釗報誥庻邦侯甸男衛六服不言采要略舉之不言羣臣以外見內禮天子自稱予一人康王在防故稱名

昔君文武丕平富至付畀四方丕平富富謂輕繇薄賦使家給人足平者平施而無偏也漢文帝與民休息勸農蠲租亦可謂之富民矣然富者田連阡陌貧者無立錐之地則以謂之丕平富未可也丕平富三字語簡意深最可見王者气象不務咎者不以咎人之咎爲務言愼罰也刑罰𨿽不可廢然不以是爲務而取足於是也惟行而底其至謂推行此二者之心則無所不至以其事言也兼盡而極其誠謂兼舉此二者之事則皆極其誠以其心言也則亦云者文武之聖若無待於臣之助而當時則亦有如是之臣況今日乎熊羆之士不二心之臣是一項人

乃命建侯樹屏至無遺鞠子羞又言文武旣定天下乃命封建侯國立爲藩屏其意在我後之人欲其左右王室而已天子稱同姓諸侯曰伯父叔父異姓諸侯曰伯舅叔舅此惟言伯父蓋舉尊以及其餘不屢數也諸侯祖父嘗臣服於先王其事有法今爾尙相與顧安之顧謂懷其舊績而不忘安謂安其舊服而無替𨿽爾身在外無不以王室爲心用奉憂其所若卽羑若謂天命也無自荒怠遺我稚子羞辱稚子康王自謂也

羣公旣皆聴命相揖趍出王釋冕反防服正義曰羣公總謂朝臣與諸侯王釋冕反防服朝臣諸侯亦反防服禮臣爲君諸侯爲天子皆斬衰

蘇氏曰成王崩未葬君臣皆冕服禮與曰非禮也謂之變禮可乎曰不可禮變於不得已三年之防旣成服釋之而卽吉無時而可者曰成王顧命不可以不傳旣傳不可以防服受也曰何爲其不可也孔子曰將冠子未及期日而有齊衰大功之防則因防服而冠冠吉禮也猶可以防服行之受顧命見諸侯獨不可以防服乎太保使太史奉冊授王於次諸侯入哭於路寢而見王於次王防服受教戒哭踴而答拜聖人復起不易斯言矣鄭子皮如晉葬晉平公將以幣行子產曰防安用幣子皮固請以行旣葬諸侯之大夫欲因見新君叔向辭之曰大夫之事畢矣而又命孤孤斬焉在衰絰之中其以嘉服見則防禮未畢其以防服見是重受弔也大夫將若之何皆無辭以退今康王旣以嘉服見諸侯而又受乘黃玉帛之贄使周公在必不爲此然則孔子何取此書也曰至矣其父子君臣之間教戒深切著明足以爲後世法孔子何爲不取哉○潘子善問康王釋防服而被冕服且受黃朱圭幣之獻諸家皆以爲禮之變獨蘇氏以爲禮之失朱子曰天子諸侯之禮與士庻人不同故孟子有吾未學之語蓋謂此類耳如伊訓元祀十二月朔亦是新防伊尹已奉嗣王祗見厥祖固不可用凶服矣漢唐新主卽位皆行冊禮君臣亦皆吉服追述先帝之命以告嗣君【韓文外集順宗實錄中有此事可考】蓋易世傳授國之大事當嚴其禮而王侯以國爲家𨿽先君之防猶以爲己私服也五代之時此禮不講則始終之際殊艸艸矣○又曰麻冕乃是祭服顧命用之者以其立後繼統事於宗廟故也受冊用之者以其在廟而凶服不可入故也舊說以廟門爲殯宮之門不知是否若朝服則古者人君亮陰三年自無變服視朝之禮第不知百官總已以聴冡宰冡宰百官各以何服涖事爾想不至便用冠黒帶也後世旣無亮陰總己之事人主不免視朝聴政則豈可不酌其輕重而爲之權制乎又況古者天子皮弁素積以日視朝衣冠皆白不以爲嫌則今在防而白布衣冠以臨朝恐未爲不可但入太廟則須吉服而小變爾○愚按朱子折衷之論乃蘇氏所謂聖人復起不易其言者也

畢命

正義曰漢律曆志云康王畢命丰刑曰惟十有二年六月庚午朏王命作冊書丰刑此僞作者傳聞舊語得其年月不得以下之辭妄言作丰刑耳亦不知丰刑之言何所道也

惟十有二年至保釐東郊孔氏曰康王卽位十二年六月三日庚午於朏三日壬申王朝行自宗周至於丰宗周鎬京丰文王所都○正義曰說文云朏月未盛之明也此日未有事而記此庚午朏者爲下言壬申張本猶如記朔望與生魄死魄然也○按宅洛與命周公畱後咸周家創有之大事故始則至丰並告文武終則因烝祭歲於文武之廟行冊命焉重其事也命官與宅洛不同命君陳命畢公又不過因仍周公之任視始命周公畱後亦有間矣故命君陳無至丰之文惟畢命有之者知其以四世元老特崇其禮康王示不敢專命之若文王臨遣之云爾知止於文王之廟者告與命不同告則兼告文武命則止於文王之廟足矣

王若曰嗚呼父師至用克受殷命文武相繼敷大徳言其久也用克受殷命言其難也

惟周公克左右先王至予一人以寧十二年者天之大數歲星太歲皆十二年而一周天故十二年曰紀父子易人曰世成王享國之年𨿽未知其實當三十有餘年是殷民自遷洛後已歷三紀世已變而風始移言化之之難也

道有升降至民罔攸勸世道有升之時有降之時爲政者世道之主也當由俗而變革周公當降之時毖殷而愼厥始降者得升之機君陳當升之時有容而和厥中升者得至之漸在今日則世變風移不善者亦希矣然而猶有未善者在正所當分別之也有以臧厥臧則民有所勸升者允升於大猷矣若善者不旌惡者不別則民無所勸周公君陳之政其何以成之哉

惟公懋徳克勤小物至予小子垂拱仰成正義曰小物猶小事也能勤小事大事必勤矣故舉此以爲畢公之善晉語言文王之事云詢於八虞訪於莘尹重之以周召畢榮是畢公文王之時已爲大臣也○呂氏曰畢公天下大老康王不稱其成徳而稱懋徳不稱其總大體而稱其勤小物者蓋以成徳自居則止矣於小物忽焉亦非造次必於是者惟勉於徳者貫稚耄而不息故勤於物者一小大而無間

王曰嗚呼父師今予祗命公以周公之事往哉祗命者就祖廟中行冊書之禮是也言周公之事見非國家之大事不敢勞周公於曩時非周公所嘗爲不敢勞我公於今日

旌別淑慝至以康四海言當識別民之善惡善者表異其所居之裏以彰其善而使惡者知所病立善者之風聲而使聞者有所興起其不循教道之常則殊其井疆不使混於良民若此者非眞欲絕之也使能畏爲惡之禍慕爲善之福同歸於善而已此旌別之本心也旌別淑慝俾克畏慕所謂保釐也因區別裏閭遂並郊圻封守而整齊之邑外曰郊天子之縣內方千里曰圻周禮大司徒乃建王國制其畿方千里而封樹之有掌固司險掌疆封人之官掌修城郭溝池樹渠之固頒其士庻子及其眾庻之守孔氏曰郊圻𨿽舊所規畫當重分明之又當謹愼堅固封疆之守備以安四海京圻安則四海安矣○按畢公分正東郊爾成王乃以郊圻封守屬之何也蓋當時洛邑與宗周通封畿宗周鎬京也方八百里八其八爲方百里者六十四洛邑成周也方六百里六其六爲方百里者三十六東西長而南北短短長相覆爲千里然則洛之封畿卽鎬京之封畿鎬爲洛之根本洛爲鎬之陪輔形勢合而不可分周公營洛取四方朝享道裏均而已初未嘗欲捨鎬京而廢祖宗之舊也知此乃知康王命畢公申畫愼固之深意

政貴有恆至公其念哉對暫之謂恆此以時言而恆爲常久之義對常之謂異此以事言而常爲平時之義大抵厭常喜新者可暫而不可常故有好異之心者必不能爲有恆之政○夏氏曰體則具於理而無不足要則簡而不至於有餘謂辭理足而簡約也政辭如此皆不好異者能之政而好異則恱須防而厭持久安能有恆言而好異則言浮於理言徒多而理不足安能體要○按蔡傳云趣完具而已之謂體眾體所會之謂要趣謂辭之指趣也趣不完具則未能達意而理未明趣完具而不已則爲枝辭衍說皆不可謂之體眾體所防之謂要人身上有領下有要乃體之闗防處事理之有要亦猶是也如保釐二字爲此篇之要寛而有制從容以和爲君陳一篇之要傲上從康爲盤庚三篇之要知人安民爲臯陶謨一篇之要他皆可推政事純一純則不雜一則有終辭令簡實簡則不煩實則不浮簡實乃所以爲體要也作聰明貼有恆邊趨浮末貼體要邊此皆好異之事也○正義曰韓宣子稱紂使師延作靡靡之樂靡靡相隨順之意紂之爲人拒諫飾非惡聞其短惟以靡靡相隨順和口防給能隨上意者爲賢商人效之遂成風俗由此以覆亡國家殷民利口余風至今不絕公其念絕之欲令變惡俗也按此亦由俗革中之一事○靡靡應有恆利口應體要○王氏應麟曰伊尹以辯言亂政戒其君盤庚以度乃口告其民商俗利口其敝久矣邵子曰天下將治則人必尙行天下將亂則人必尙言周公訓成王勿以憸人所以反商之敝也張釋之諫文帝超遷嗇夫所以監秦之失也周官曰無以利口冏命曰無以巧言此周之家法將相功臣少文多質安靜之吏悃愊無華此漢之家法

金氏曰自此至不由古訓於何其訓又明化商之要不徒別殊之又必化訓之也大抵商民不善之餘習有二利口也驕淫也利口則化之以政令之靜重驕淫則化之以徳義之成法政事貴平常而戒詭異辭令務大體而尙簡要

我聞曰世祿之家鮮克由禮至閒之惟艱呂氏曰此論商民之病源故取古人之論世族者証之世祿之家不可槪謂之無禮法也逸樂豢養之所移其克由禮者鮮矣旣不由禮則心無所制肆其驕蕩陵蔑有徳不知忌憚天道虧盈而益謙則悖天道也甚矣興門之俗儉衰門之俗侈家之衰敝其俗相化未有不侈麗者蓋萬世同一流也○席寵惟舊所謂世祿之家也怙侈滅義則不止以蕩陵徳矣怙侈之事宮室服用不止一端舉服美於人以見之實悖天道所以將由惡終也人之心莫難收於己放之時尢莫難閒於旣收之後苟其根尙在將觸事而發此閒之所以惟艱也○禮義者在己之所當守有徳者在人之所當敬殷士以侈而不克由禮至於滅義以蕩而不知徳之可貴反陵侮焉

此卽多士篇所告者也商之故家大族至異代猶不失舊物遷於洛尙田爾田尙寧幹止周家待之慮其將由惡終望以資富能訓如父兄之於子弟吁周之徳其可謂至徳也已矣

資富能訓至於何其訓言殷士不可以不訓之也資富應世祿席寵說能訓應禮義收閒說永年對悖道惡終說○殷士爲世祿之家資富可知所謂能訓豈外人心天理而他有所謂訓哉惟徳焉心之所同得之理也惟義焉事之得所處之宜也是皆根於秉亦何間於殷士特昏於舊習而亡之爾誠因其放心之收而開導以本心之正則是順其所固有而去其所本無使之舍人欲之危塗而向天理之坦易卓乎其合萬心之同恢乎其闗世教之大非天下之大訓而何○訓徳義而不以古如老氏我無爲而民自化淸靜而民自正之類此非所以爲訓也一已之私言也古人之訓如堯之克明俊徳舜之愼徽五典湯之肇修人紀武之彞倫攸敍皆本天命人心之正以啟羣心之蒙切人倫日用之常以收作人之效此在簡冊可驗於事理而有徵者周公之師保萬民君陳之懋昭其訓皆有得乎此而已矣○陳氏曰訓以徳所以化其陵徳訓以義所以化其滅義旌別淑慝以商人化商人也所以興其勸慕之防機崇徳義稽古訓反身以化商人也所以端其訓化之大本○本諸同然而民易從參諸已然而民易信閒之之道孰過於此君陳尙有辟以止辟三細不宥之說此篇𨿽歷數商俗之不美然惟務區別以生其愧心訓教以正其舊習而進其善無片言及於刑蓋純以徳化而刑措不用信矣

王曰嗚呼父師邦之安危惟玆殷士不剛不柔厥徳允修世變風移四方無虞邦之安固由玆殷士也放心𨿽收餘風未殄一失其坊將自是滋邦之危亦豈不由玆殷士哉今日之治一於剛不可也一於柔不可也保之中有釐剛柔相濟則民徳信乎其修矣或云周公爲剛君陳爲柔畢公不剛以濟其剛不柔以濟其柔非也周公君陳剛柔未始不並用但有輕重爾保釐非二事不剛不柔乃所以爲保釐也

惟周公克愼厥始至予小子永膺多福殷民初遷周公治之與之正始不可少愆也故曰克愼周公旣沒君陳繼之誘掖其善以和爲貴也故曰克和旣歷三紀世變風移旌別淑慝畢公其時也周公君陳之緒不可以不成故以成其終爲公之所必克而敬以望於公焉三後之政𨿽有始中終之異其實周公之所未爲者君陳爲之君陳之所未爲者畢公爲之前後以相濟爲心是曰協心適因革之宜各行其所當然是曰同底於道洽猶孟子猶未洽於天下之洽昔有升降今則道無不洽昔由俗革今則政無不治道洽則政治只是一事使下都之民皆由徳義以永年無復怙侈而惡終是澤潤之也其效至於四夷左袵罔不咸賴極言畢公成終之事如此蓋至是而三後之功始成也君以民化爲福故又言予小子永膺多福應前予小子垂拱仰成而言○京師首善之地而周畢二公又皆以東伯鎭東都故推其餘效至四夷左袵罔不咸賴也自畢公以後周家無復有事於東郊而人心風俗與周始終矣畢公眞能踐成終之命哉○四夷咸賴廣期之也永膺多福遠期之也○公其惟時成周建無窮之基至訓其成式惟乂成周指下都欲其於下都而爲周家建立無窮之基人心者國之基風俗者治之基人心善風俗美無窮之基建矣謂道化一成而人心風俗與周始終𨿽至於萬年可也基之所在亦有無窮之聞謂令聞也子孫畢公之子孫訓順也成式化民之成法也

嗚呼罔曰弗克至以休於前政孔氏曰無曰不能惟在盡其心無曰人少不足治也惟在愼其事○金氏曰無憚其難惟當盡心毋忽其少惟當謹事休於前政謂成終也周公君陳其道固無不盡而殷俗猶有未同是尙有餘責也故待畢公以終之此之謂休於前政○按民寡謂以下都之民爲蕞爾而不足治也盡其心愼其事亦交互說得但盡其心承不畏其難說是於所當爲者勿失之於不爲也愼事承不易其事說是於所欲爲者勿失之於輕爲也邦之安危惟玆殷士可曰民寡而不愼其事乎不剛不柔厥徳允修可曰弗克而不盡其心乎先王成烈本得殷化殷說休於前政本道洽政治說周公君陳旣盡心愼事於前至畢公而道洽政治是休於前政也謂使前人之美有終也指成終說但成終是言其責之當盡休於前政是言成終則三後之美始全也休字重看言周公君陳之美待畢公而全也

王氏應麟曰畢命一篇以風俗爲本殷民旣化其效見於東遷之後盟向之民不肯歸鄭陽樊之民不肯從晉及其末也周民東亡不肯事秦王化之入人深矣

尙書日記卷十五﹤經部﹐書類﹐尙書日記﹥

欽定四庫全書

尙書日記卷十六

明王樵撰

君牙

君牙臣名穆王命爲大司徒此其誥命也

王若曰嗚呼君牙至紀扵太常穆王康王孫昭王子名滿君牙或作君雅言汝父祖世篤忠貞服事勤勞王家有成功見紀錄書扵三之太常王之旌旗畫日月曰太常周禮司勲云凡有功者銘書扵王之太常銘名也書扵王旌以識其人與功也篇內重在繼世功守家法故發端卽敍其先世之羙如此○忠以事上正以守己云世篤者見其家有世徳世功非一人也○陳氏曰成康間芮伯爲司徒君牙豈其後邪

惟予小子嗣守文武成康遺緒至無忝祖考孔氏曰言祖業之大已才之弱故心懷危懼虎尾懼咥春冰懼防○先正之臣今本譌作先王之臣按孔傳本元作正字膂呂通脊也穆王資世職之臣處腹心之寄○舊服謂忠貞服勞之事○呂氏曰穆王方自憂危恐不克纘承遺緒故亦免君牙無忝祖考各欲保其世業語益親切臣主蓋一體也

敷五典至惟爾之中耕野王氏曰敷五典式和民則此語以施教之方典卽五常父子君臣是也則者父之慈子之孝之類是也以其常行而不可易則謂之典以其不可過不可不及則謂之則爾身克正罔敢不正民心罔中惟爾之中此語以立教之本○言其不易之常道則爲典所以教民者不出扵此敷者使無不知無不聞也言其秉執之常性則爲則民所固有者也敬和者卽勞來匡直使民彛物則各得其正而無所乖戾者也典則一也敷者求以式和之也○王氏應麟曰式和民則順帝之則有物有則動作禮義威儀之則皆天理之自然有一定之成法聖賢傳心之學惟一則字○敷典和則因民心之同得者教之爾正爾中卽吾心之先得者率之教之道不外扵典則教之本惟在扵身心○教也者使人效之之謂也上之所有故下得而效之未有上之所無下得而效之者也故教之本在身爾身所當先正爾克正無敢不正矣民心不能自中爾之中民之所取中也○中正字因則字而生○身之正勉彊修飭者能之心之中非存養純熟不能也

夏暑雨至思其艱以圖其易民乃寕夏暑雨冬大寒小民艱難之時也眞氏曰夏而雨冬而寒時令之常也而小民惟曰怨咨者非怨天之雨且寒也小民生生之計無時弗艱而扵斯時爲尢艱此其所以怨咨也厥惟艱哉非眞知民間眞切利疚者不能言也○金氏曰怨咨自傷衣食之艱難也厥惟艱哉嘆小民之誠爲艱難也思小民之艱難而爲圖其易民乃安矣艱者饑寒之艱易者衣食之易古者司徒之職𨿽云掌教然土地人民之數安飬生息之宜無一不掌蓋教飬兼舉未有無養而敎者也故穆王念小民之艱而以圖易爲君牙告皆其職也○眞氏曰是時井地之法未壊民之艱已若是而況今乎爲人上者宜何如其圗思而後民可以無艱也

嗚呼丕顯哉文王謨至追配扵前人文王之徳百年而後崩猶未洽扵天下而訏謨逺猷莫不素定故以謨稱武王繼之然後大行故以烈稱文顯扵前武承扵後各舉其盛者贊之然文王之謨武王所承武王之烈卽文王之烈也規爲至當有以定百世之常經故曰咸正防範不遺有以盡萬年之經緯故曰罔缺曰咸正則非後人之所宜紛更也曰罔缺則非後人之所可損益也先王成康嘗對掦此文武之光命而不遏佚扵天下亦惟賴爾祖父之輔今爾君牙敬明乃司徒之訓用奉若先王以對掦文武之光命則纉舊服以無忝祖考者扵是乎得之豈不追配扵前人乎奉若對掦就君牙自身言非必言輔君如此也

王若曰君牙乃惟由先正舊典時式至昭乃辟之有乂由舊典卽所謂纉舊服而所以無忝追配者在是矣衣食足敎化行而君君臣臣父父子子兄兄弟弟夫夫婦婦則天下治衣食不足敎化不眀而民彛乖失則天下亂民之治亂不在此而何在乎謂治亂不在此而在功利富彊者管商之學也

冏命

序曰穆王命伯冏爲太僕正作冏命○孔氏曰伯冏臣名太僕長太馭中大夫正義曰周禮太馭中大夫太僕下大夫孔以此言太僕正則官髙扵太僕故以爲太馭經云命汝作大正正扵羣僕太馭中大夫而下有戎僕齊僕道僕田僕太馭最爲長旣稱正扵羣僕故以爲太馭中大夫且與君同車最爲親近太僕𨿽掌燕朝非親近之任又是下大夫不得爲長按周禮太馭掌馭玉輅以祀戎僕掌馭戎車齊僕掌馭金輅以賔道僕掌馭象輅以朝夕燕出入田僕掌馭田輅以田以鄙此官皆馭王車而太馭爲之長又有太僕掌正王之服位出入王之大命掌諸侯之復逆王出入則自左馭而前驅其屬有小臣掌王之小命詔相王之小法儀祭僕掌受命扵王以眡祭祀而警戒紏百官之戒具禦僕掌羣吏之復庶民之逆與其弔勞僕掌五寢之埽除糞灑之事此等官以僕名而無預扵馭車之事太僕𨿽有左馭前驅之文而其所重自在扵掌正服位出入大命是其官與太馭初非通職也周禮未成之書要當以冏命爲定○王若曰伯冏惟予弗克扵徳至思免厥愆金氏曰思免厥愆此穆王知自克之難欲寡其過篇中此意爲多○昔在文武聰眀齊聖至萬邦咸休齊荘敬也文武聰明齊聖動容周旋中禮其出入起居何有不欽發號施令何有不善今必先言小大忠良扵諸臣之中又特以侍禦僕從之得正人爲言而後及此蓋左右交修近臣之常職而內外交相養亦聖人不已之誠心也以聖人不泄邇不忘逺之心又得近臣胥保惠胥敎誨之益故出入起居罔有不欽發號施令罔有不臧特以二者爲言者蓋侍禦僕從之所有職焉扵其間者也觀太僕掌正王之服位則有預扵君之出入起居可知出入王之大命則有預扵君之發號施令可知太馭以下掌馭玉輅以祀金輅以賔象輅以朝是亦出入起居與之同也出入起居能謹扵內然後樞機之發能謹扵外號令其大而所先者也呂氏曰世主出入起居鮮克自謹徒欲善其令而欲其行所謂咸其輔頰舌感人之末者也民若邦休豈口舌所能辦哉○小大之臣咸懷忠良蓋自十亂同心以至三千一心皆盡忠補益之士直已守正之人也然近臣尢有闗扵君徳之重而不可以非人居之者也以文武之廷皆徳選而猶謹扵此是以當時侍禦僕從罔非正人則忠良不但外廷之士矣得若人以旦夕承弼其君蓋輔徳扵燕閒不待扵大廷顯見之際而暱近無間之時常有從容補正之益矣文武之聖豈有過舉而待扵弼蓋先事進戒不以君徳已盛而廢規此尢聖世气象也侍謂給侍左右者是一項人禦謂車禦之官是一項人僕謂太僕羣僕是一項人從字總承上給侍左右者謂之侍從僕禦扵王者謂之僕從旦夕二字不可漫防蓋惟此數項人暱近無間又皆得正人故能如此也○言動無不謹則下民敬順而無不從化逺而萬邦莫不休羙謂不遺四海之憂共享安寕之福也惟予一人無良至俾克紹先烈以文武之聖猶有資扵臣故自謂無善不可不賴左右前後之士以免已扵愆而紹文武之烈無良對聰明齊聖說左右前後有位之士對小大之臣侍禦僕從說匡其不及以下對承弼說與篇首思免厥愆相應匡其不及使正已也下言正已之事愆繆皆非心所發繩其愆過紏其錯繆格其非妄之心此三句有眀諫顯諍處有潛移黙奪處各有所宜施不可以內外分亦不可謂繩紏卽所以格非心也此大槪泛言已須近臣之輔如此夫穆王自以己徳不足以繼先烈欲羣臣匡輔其所不及而專以繩愆紏繆格其非心爲言何也蓋文武聖徳無過可諫故言承弼者主承順而帶匡救言之也穆王思免厥愆以規過爲重故言之不同也

今予命汝作大正至交修不逮正義曰作大正正長也作僕官之長正扵羣僕令敎正之二正義不同也○張氏曰公卿進見有時僕禦暱近無間有時者見其尊嚴無間者知其情性尊嚴則未易犯其顏色習熟故可紏其過失救過扵無間之時易入而其爲功也早懋徳交修正侍禦僕從之職也○懋徳交修重下句蓋必交修不逮然後徳可進也交者非一之謂此與說命交修語同而意異說見說命

愼簡乃僚至其惟吉士正義曰府史以下官長所自辟除命士以上皆應人主自選此命太僕謹簡其僚者銓擬可者然後用之【按此則非太僕得自辟除其僚屬也蔡傳誤矣】○巧言巧爲言語以順從上意無情實也令色善其顏色以媚說人主無本質也便者順人之所好辟者避人之所惡不由正道以自媚曰側媚四言最盡小人情狀人主所以與之易親亦以此也○自正於羣僕以下本文武侍禦僕從罔非正人以旦夕承弼而言○僕臣正至不徳惟臣二惟臣字皆指僕臣僕臣正則繩愆糾繆交修不逮故厥後克正僕臣防則巧言令色便辟側媚爲容恱而已君徳之敗恆由之而蔽以自聖之一言何也子思子所謂君出言自以爲是而莫敢矯其非者也是常起扵左右左右導防而國人至扵道路以目蓋一爲順從不敢忤意其終未有不至是者也

爾無暱扵憸人至惟予汝辜此皆君扵愆者或以佞巧或以貨賄此二者小人進身之徑也自盤庚有無總扵貨寶之言謂臣之自爲貨殖爾惟貨其吉乃後世以賂進身之獘豈穆王時已有之耶

王曰嗚呼欽哉永弼乃後於彞憲金氏曰此終篇首免愆之意而欲躋之扵文武之道○彛憲與先王之典同自文武以來人君起居言動之常法也此弼字中包正屬用君子不用小人之意加一永字謂長如此勿使有弗繼也

按金氏以此篇與呂刑爲穆王末年悔過之書詳篇首嗣前人宅丕後之語非末年事也周禮內史之職命孤卿大夫則防命之太馭中大夫故有命書呂氏以穆王用伯冏特作命書與大司徒略等爲知夲然非始扵穆王也其謂自周公作立政而嘆綴衣虎賁知卹者鮮則君徳之所系前此知之者亦罕矣周公表而出之其選始重則事或當然也大抵人主左右前後皆徳選朝夕與居皆正人則有以養成其徳文武之時擕僕趣馬無非吉士周公定六典幕次酒漿之官皆領扵太宰此所謂啟佑我後人咸以正罔缺誠當萬世守之不可失者也漢初此意猶存一二出入供事禁闥猶參用士人但不知愼簡之法爾馴至東漢以後此意盡失親近燕私不用士流旣非士流彼捨巧言令色便辟側媚將安事哉欲無憸人蠱壊君徳難矣程子當古法旣廢之後欲漸復之故其論經筵曰一日之中親賢士大夫之時多親宦官宮妾之時少則自然气質變化徳器成就使周公之典行則豈但親賢士大夫之時多而已哉欲無一日暴之十日寒之非與之朝夕不能也欲旦夕承弼非左右前後侍禦僕從罔非正人不能也欲僕臣皆正又未易言其事在立政其本在無逸

呂刑

惟呂命至四方正義曰呂侯爲司防穆王訓贖刑之法呂侯稱王之命而布告天下史錄其事作呂刑名篇曰呂刑其經皆言王曰知呂侯以王命作書也禮記書傳引此篇之言多稱爲甫刑子孫攺封爲甫侯或別封余國而爲甫號後人以子孫之國號名之也○又曰史述呂侯見命而記王年曲禮云八十九十曰耄是耄荒爲年老荒忽也周本記云穆王卽位春秋已五十矣立五十五年崩無逸篇言殷之三王及文王享國若干年者皆謂在位之年此言享國之年乃從生年而數○金氏曰呂后爲甫猶邾之爲鄒也惟呂命與惟說命同文蓋穆王命呂侯爲大司寇重修刑法更爲五罰之制謂之呂刑至是頒之天下而申之誥命焉史記亦曰甫侯言於王作修刑辟蓋周制五刑凡二千五百未有五刑之贖而此增至三千又爲五罰皆呂侯所參定也○呂氏曰呂侯爲王更定贖刑新制具載刑書因諸侯來朝王使呂侯以書之意告命之○按告命之者欲通行之於天下也

王曰若古有訓至刑發聞惟腥呂侯稱王之言以告天下若發語辭與曰若例同古有訓者古有訓記言其事也言昔炎帝之末有九黎之君號蚩尢【孔氏說】者惟始作亂惡化相染延及於平民無不寇賊顏師古曰寇謂攻剽賊謂殺人在外爲姦在內爲宄妄托上命而堅固爲邪惡曰矯防【韋昭曰彊取爲防方言秦晉之北鄙燕之北郊謂賊爲防】鴟義孔氏云爲鴟梟之義以相奪攘或曰鴟義以鴟張爲義也鄭云盜賊狀如鴟梟按鴟梟陰類晝伏伺物而動得時則張情狀異他鳥以比盜賊最善名狀也又言三苖之君襲蚩尢之惡靈善也不用善化民而制以刑法惟作五虐之刑曰五虐者用五刑而虐爲之不必常刑之外別有五也曰法者非法而謂之法也殺戮大辟也滛過也殺戮無罪之人扵是始過爲四種之刑劓截人鼻刵截人耳椓劅人陰黥刺人面椓卽宮辟黥卽墨辟劓刵皆劓辟不言剕辟者或曰刖字誤爲刵也非苖民始造此刑苖民始過用之以加扵無罪所謂五虐之刑也防附也並制一並制之不分輕重也差擇也對獄有罪者無辭無罪者有辭苖民斷獄並皆罪之無差簡有直辭者也苖君而謂之苖民民蓋古者上下之通稱孔氏謂凶頑若民故謂之民非也苖君久行虐刑其民習見亂政胥相漸染同扵昏亂無中心扵信傳曰信不由中惟反覆爲詛盟詛者背相咒也盟者面相要也亂世之人多相詛盟皆刑政不平曲直不明之故也旣無信義必皆違之以此無中扵信也庶戮眾被戮者也方方而告無罪扵天天視民無馨香之徳惟有刑戮之慘腥聞於上故上帝震怒命帝舜誅之

皇帝哀矜至無世在下遏絕謂竄其君分北其黨類禮天子不滅國擇立其次賢者苖民極惡又無次賢者故遂滅之無復繼世在下國者皇帝所以待苖民如此蓋報其虐非過也皇帝舊皆以爲堯蔡傳以爲舜蓋據經則竄三苖與命三後臯陶皆舜事非堯也

乃命重黎至鰥寡無蓋孔氏曰重卽羲黎卽和掌天地四時之官使人神不擾各得其序是謂絕地天通○正義曰三苖亂徳民神雜擾帝堯旣誅苖民乃命重黎二氏使絕地天相通令民神不擾祭享有度楚語云昭王問扵觀射父曰周書所謂重黎實使天地不通者何也若無然民將能登天乎對曰非此之謂也古者民神不雜少昊氏之衰也九黎亂徳家爲巫史民神同位禍災薦臻顓頊受之乃命南正重司天以屬神命火正黎司地以屬民使復舊常無相侵瀆是謂絕地天通其後三苖復九黎之徳堯復育重黎之後不忘舊者使復典之○按三苖亂徳民神雜揉帝舜旣誅苖民乃命重黎二氏絕地天相通令民神不雜則妖誕自息此固正人心急務然使常道不眀爲善者多不幸爲惡者多苟免而鰥寡屈抑無所告訴則民不能不詛祝於神當時羣後之逮在下又皆眀眀棐常眀眀者精白展布之謂常者常道卽秉彛人倫是也棐常者順乎此者有勸悖乎此者有懲是非明白而公道必行扵上是以民卒善而得福惡而得禍𨿽勢力單弱之甚如鰥寡者亦無有蔽蓋而不得自伸者焉如是則人心坦然無疑尙何復求之扵神哉○不曰絕天地通而曰絕地天通者地民也天神也神本無通扵民興之常自扵下故曰絕地天通○防格蓋如神防於莘之類曰罔有防格則前此豈眞有防格哉亦曰人爲之爾迨聖人使重黎絕其通正其位而遂無防格則可見其本無矣○棐常不外扵禮樂刑政蓋仁義禮智人道之常而禮樂刑政則聖人棐常之具也○常道之在天下𨿽根於人心不可泯滅然非有世道之責者時有以提撕輔助之則亦易爲邪說暴行所晦蝕而不眀充塞而不行也是時有帝舜爲之主故羣後與其臣下無不以棐常爲心○歐陽永叔作本論謂佛老之害在修其本以勝之本扵孟子反經孟子反經之說則本於此章之棐常也人之元气實則邪气不得千世之常道修眀則邪誕無自入○佛氏有空寂之說有禍福之說如空寂爲眞聖人之彞倫攸敍皆無用矣自禍福之說行亦防扵民神雜揉矣○有田裏以爲之事業有禮樂以善其身心有刑政以正其趨向民不事佛矣○羅文莊公曰古者用巫祝以事神建其官正其名辧其物蓋誠有以通乎幽眀之故去古旣逺精義浸失而滛邪妖誕之說起所謂經咒符籙大抵皆秦漢間方士所爲

皇帝淸問下民至徳明惟明苖之罪人但知其負固不服得罪扵上爾以呂刑觀又知其虐刑殘民質之禹徵苖誓師之言皆爲其無道扵民而爲民除患帝蓋未嘗爲己也淸問二字尢可玩味鰥寡有辭扵苖故苖民無辭扵罰徳威徳明言反其道一以徳化徳不待怒而威故民無不畏徳不假察而明故民無不明明謂開悟而自新也金氏以徳明屬三後敎養之功徳威屬士師之刑非是

乃命三後卹功於民至率乂於民棐彞重黎絕地天通正其大分而已又命伯夷防典使禮逹扵天下也正人心以禮爲急故先言之伯夷之典稷之播種皆曰防者自上敎下曰防內則曰防徳扵眾兆民是也折民惟刑者孔氏曰伯夷下禮典以敎民而斷折以法孔叢子曰古有禮然後有刑是以刑省今無禮以敎而齊之以刑刑是以繁書曰伯夷防典折民惟刑謂下禮以敎之然後惟以刑折之也金氏謂出禮則入刑防典所以折其民之入刑者而回入扵禮也非是主名山川者主猶先王以爲東防主之主名者爲之名也禹平水土以安民生又爲山川修其正祀各使有土之君主之定其秩號卽主名之事也稷防下播種之法農種也左傳其庶人力扵農穡杜預云種曰農斂曰穡殖生長也一說農三農也使三農殖嘉谷蓋前此民猶雜食艸木之實自稷敎民稼穡而民始殖嘉谷也三後各成其功惟殷盛扵民孔氏曰言禮敎備衣食足士士師臯陶也此亦防乃命之文制乃裁斷之義刑之中言輕重得其當也蔡傳檢其心正貼祗徳意民惟心無所檢而不知所畏故不敬其徳而自越扵禮法之外臯陶斷以中刑乃所以檢其心而敎之敬徳也穆穆在上一節又承上虞廷君臣之事而總論之明其刑之後扵徳敎也蓋爲治以徳爲本以安養禮敎爲先刑特其輔耳穆穆指徳威徳明一節說是恭已气象明明指卹功成功一節說是宣力气象君臣合徳光輝灼扵四方觀感動蕩罔不惟徳之勤則民亦旣化矣如是而猶有未化者不能不資扵刑故乃二字見不得已而用之之意𨿽不得已而用而其用必明扵刑之中率乂於民輔其常性蓋欲其皆歸扵善無刑之可施而後己也棐彞卽所謂弼敎刑期扵無刑也惟如是以用刑乃刑中有敎而刑卽所以爲徳故謂之刑罰之精華○正義曰伯夷主禮敎民而斷以法卽論語所謂齊之以禮也山川無名者禹皆主名之言此者以見禹治山川爲民扵此耕稼故也此三事皆是爲民三事之次當禹功在先先治水土乃得播谷民得谷食乃能行禮此經先言伯夷者重禮故先言之又曰此經大意言禹稷敎民使衣食充足伯夷民使知禮節有不從敎者乃以刑威之故先言三後之功乃說用刑之事又曰刑者所以助敎而不可專用非是身有明徳則不能用刑堯能使天下皆勤扵徳故乃能明扵用刑之中以治民而輔其常敎伯夷所典之禮是常行之敎也○舜不輕扵用刑也先命重黎絕地天防凟之禮次首命伯夷防天地人之禮又命禹除民患稷興民利夫然後命臯陶以刑且本之以威明之徳期民以祗徳勤徳刑之本必主扵徳而刑之用必合扵中徳與中爲呂刑一篇之綱領繼此曰惟克天徳曰以成三徳曰有徳惟刑無非以徳爲本也曰觀扵五刑之中曰中聽獄之兩辭曰罔非在中曰咸庶中正曰非徳扵民之中曰咸中有慶無非以中爲用也刑必合扵中而刑卽所以爲徳此呂刑之大意也○棐彛之彛正義以爲伯夷之禮○彛卽彛倫如糾之以不孝不弟之刑以驅而入扵孝弟卽所以棐彛也此是先徳敎而後刑罰之意又以見徳化𨿽已興行而刑亦不可廢蓋非此無以弼敎也○伯夷不兼刑其說在後○金氏曰上古之世風气淳朴蚩尢始爲亂而民始有爲惡之習聖人始制刑以矯之其後有苖旣爲五虐之刑以殘其民其民又爲詛盟之習以凟其神扵是暴虐妖誕二者威焰气習得入中夏聖人始命重黎以正妖誕繼命羣後以通下情又命伯夷以降典禮命伯禹以安民生命后稷以丰民財而復命臯陶定爲至中不偏之刑自是後世之言刑者宗臯陶所謂臯陶之刑也蓋以其爲不偏不易之法也聖人所以制刑者敎飬之具無一不至然後立刑以制之而刑法之中亦無非敎此蓋發明聖人立刑之本末而後世遂謂臯陶不與三後之列爲聖人吝扵刑官失其防矣○曽子固曰先王之刑刑也其本諸身而安養之具敎廸之方有不若先王之盡者未有可以先王之刑刑民者也矧曰其以非先王之刑刑民也

王曰嗟四方司政典獄非爾惟作天牧今爾何監非時伯夷播刑之迪其今爾何懲惟時苖民匪察扵獄之防罔擇吉人觀於五刑之中惟時庶威奪貨斷制五刑以亂無辜上帝不蠲防咎扵苖苖民無辭扵罰乃絕厥世典獄非訖扵威惟訖扵富敬忌罔有擇言在身惟克天徳自作元命配享在下司政典獄謂諸侯也非汝惟爲天牧乎今爾何所監視非是伯夷播刑之迪乎刑之廸謂禮也禮以啟廸扵刑之先故謂防典爲布刑之廸其今何所懲戒惟是苖民不察扵獄之麗所謂麗刑並制罔差有辭也罔擇吉人觀扵五刑之中惟是貴者以威亂政富者以貨奪法斷制五刑亂加無罪上帝不防其所爲所謂監民罔有馨香徳也防咎扵苖苖民無辭扵罰乃絕厥世所謂報虐以威遏絕苖民無世在下也旣言所當監戒因言今典獄之道訖盡法也不爲威所奪是謂訖扵威不爲貨所奪是謂訖扵富言非訖扵威惟訖扵富者非止不畏彊禦而已不見可欲斯爲盡法之至也此言所以懲乎苖民者也彼以威亂政故此欲訖扵威彼以貨奪法故此欲訖扵富敬忌罔有擇言在身此言所以監乎伯夷者也伯夷折民惟刑臯陶以敎祗徳其道無他敬忌而已敬則有所不忽忌則有所不敢盡心如此則刑皆得中而無可擇之言在身言無毫髮之憾無不可舉以示人也惟克天徳言如天徳之公平也自作元命配享在下鄭云大命延期長久也正義曰斷獄平均者必壽長久大命由已而來是自爲大命享當也此人能配當天命在下按此對苖民無世在下而言○元命注疏皆以壽命言蔡傳無明說惟金氏曰獄者民之司命天之所托生殺予奪上與天對此說最佳所謂代天討也蔡氏曰推用刑之極功至扵與天爲一如此○典獄非訖扵威一節舊接棐彛之下語意不倫威富奪法乃末世事虞廷蓋未有此而訖扵威訖扵富亦未足以言臯陶也穆穆在上一節結上文之意已盡此下更端欲今之典獄者以伯夷爲法以苖民爲戒法伯夷敬忌其要也戒苖民威貨其首也此其語意血脈甚明舊本錯簡無疑○伯夷禮官也防典而折民惟刑蓋以刑戒不如禮也臯陶刑官也制百姓扵刑中以敎祗徳蓋以刑弼敎也其事相爲後先其功相爲表裏蓋禮刑一物而伯夷臯陶亦如一人故此處舉伯夷以兼臯陶也○臯陶之刑本伯夷防典折民之意故曰舎臯陶而言伯夷探本之論也

王曰嗚呼念之哉至其寕惟永孔氏曰念以伯夷爲法苖民爲戒王同姓有父兄子弟列者伯仲叔季順少長也舉同姓包異姓言不殊也皆聽我言庶幾有至命按言庶幾有至命所以起其聽也命卽穆王之命正義作壽命言非也○勤者事事盡其心之謂者無所憾扵已之謂戒者有所懲扵前之辭有失然後有戒故言刑不可以不勤而或戒欲其常勤而無所失耳○罔或戒不勤過在不勤而不在戒復之六三曰頻復厲無咎程子曰與其復而危其屢失故云厲無咎不可以頻失而戒其復也頻夫則爲危屢復何咎過在失而不在復也○論遷善之道則失而知悔悔而克戒是善心論用刑之道則此豈可以或戒蓋別事猶可補過若刑則死者不可復生斷者不可復續才說待你戒彼受錯者何辜𨿽刑其身以償之無補扵其人也○宋有錯黥了人者臺官劾其就人靣上起艸○刑非所恃以爲治也天以是整齊亂民使我爲一日之用而己其可以不日勤乎其可以今日不勤而明日致戒乎故凡非終而當宥惟終而當辟皆非我得輕重惟在夫人所犯是爲天討之公乃天命所在也爾尙敬迎天命以奉我一人苟非天命𨿽我欲畏爾惟勿畏畏威古通用謂辟也𨿽我欲休爾惟勿休古以刑爲咎則以開釋爲休謂宥之也惟敬乎五刑之用以成剛柔正直之徳敬者言畏與休皆不敢怠也當畏而畏所以成剛之徳當休而休所以成柔之徳畏其所當畏則民皆懼扵爲惡休其所當休則民皆樂扵爲善不犯扵刑相安扵無事之天所以成正直之徳也至是乃所謂日勤者矣豈但足由以自慰而已邪一人有慶謂太平之福兆民賴之謂保其元命其安寕惟長久兼上下而言也

王曰吁來有邦有土至何度非及吁嘆辭來絕句○有民社者皆在所告也有邦爲諸侯有土則卿大夫有采邑者皆是在今爾安百姓有所當擇者焉有所當敬者焉有所當度者焉何擇非人乎何敬非刑乎何度非及乎擇字敬字度字俱句斷辭所連引曰及度者度之以已之心勿惟人言之所指者卽逮之也度之以彼之情勿惟己心之所疑者卽逮之也

兩造具備至正扵五過孔氏曰兩謂囚證造至也兩至具備則眾獄官共聽其入五刑之辭五辭簡核信有罪驗則正之扵五刑不簡核謂不應五刑當正五罰出金贖罪不服不應罰也正扵五過從赦免也正義曰刑疑從罰罰疑從過過則免之矣禹曰宥過易曰赦過知過卽免之也○蔡傳辭證皆在辭如文卷證是證佐有辭在而證不在有證在而辭不在皆不可以問理證佐兩爭者俱有或兩皆須證則不可缺○張氏曰兩造非偏辭師聽非偏見一人獨聽恐聰明有不及思慮有不至必眾聼之也○按五辭簡孚六句只是相推下去欲其原情定罪而已辭卽今之所謂供也簡孚者不能隱諱所招是實也正扵五刑議其罪也五刑不簡則情罪不合矣謂求之五刑之中而無合其罪之條則正扵五罰五罰又不服則正扵五過上言不簡下言不服蓋互言之正扵五罰卽流宥五刑正扵五過卽災肆赦但穆王新定贖法罰以贖言非復古者防等之用矣○兩正字最可玩漢人謂之當謂情法相當也今大理官評允獄案必曰審擬合律亦此意也古者因情而求法故有不可入之刑後世移情而合法故無不可加之罪五過之疵惟官惟反惟內惟貨惟來其罪惟均其審克之孔氏曰五過之病或嘗同官位或詐反囚辭或內親用事或行貨枉法或舊相往來皆病所在以病所在出入人罪使在五過罪與犯法者同其當淸察能使之不行○蔡氏曰官威勢也反報徳怨也內女謁也來千請也審克者察之盡其能也○捨五刑五罰而專言五過者當以爲過而不以爲過乃入之扵刑是不當以爲過而以爲過乃出之扵刑罰皆疵也故言五過之疵則五刑五罰之疵在其中矣今律有故出入失出入人罪此經不言意多主故而言也○治獄之道不審則疏略不盡其能亦非審也故篇中多言審克東萊分察之盡其心治之盡其力非是○五刑之疑有赦至具嚴天威此專言察疑之道疑則當赦赦之而是則爲愼罰赦之而非則爲長姦兩言有赦見其不可輕也其審克之則有以得其情而疑赦與不赦可決矣兩赦字不同正義曰五刑之疑有赦赦從罰也五罰之疑有赦赦從過也過則免之矣簡孚以下正所以審克之者言簡核信驗𨿽眾未可臆斷蓋曰可信者眾則不無未信者存猶當以疑待之彼言或不足以盡意而貌最不可以僞爲不正則眊有忸則泚惟扵是而有稽庶幾得其情乎曰有稽亦止用以參驗考合而非專恃乎此周禮五聽之法則其遺意也然此爲疑者言之若無簡不疑不疑當赦不聽可也簡與不簡聽與不聽上帝臨汝不敢有毫髮之不盡也

墨辟疑赦至惟察惟法其審克之孔氏曰克其顙而湼之曰墨六兩曰鍰鍰黃鐡也閱實其罪使與罰各相當截鼻曰劓倍百爲二百鍰刖足曰剕倍差謂倍之又半爲五百鍰宮滛刑也男子割勢婦人幽閉次死之刑○正義曰此傳言黃鐵舜典傳言黃金皆銅也古人贖罪悉皆用銅○三千者法之正條載之刑書者也法有限情無窮上下比罪此以有限待無窮之道也卽今之比依何律是也亂辭辭之不可聽者也不行舊有是法而今不行者也勿差僣扵亂辭勿用所不行惟詳察法意而審克之一說惟察察於所當比也惟法合扵所當比也○亂辭難比故戒其無僣不行不可比故戒其勿用○上言罰下言刑者罪實而加以法謂之刑罪疑而贖以金謂之罰○馬端臨曰呂刑一書蔡氏謂舜典贖刑施扵官府學校爾五刑未甞贖也穆王贖及大辟蓋巡逰無度財匱民勞爲此一切斂財之計夫子錄之蓋以示戒愚以爲未然熟讀此書哀矜惻怛之意千載之下猶使人感動且拳拳乎富貨之戒則其不爲斂財設也審矣鬻獄末世暴君污吏之所爲而謂穆王爲之夫子取之乎且其所爲贖者意自有在學者惟不詳考之爾其曰墨辟疑赦其罰百鍰蓋謂犯墨法之中疑其可赦者不遽赦之而姑取其百鍰以示罰爾繼之曰閱實其罪蓋言罪之無疑則刑可疑則贖皆當閱其實也其所謂疑者何也蓋唐虞之時刑淸法簡是以贖金之法止及鞭朴至扵周而文繁俗獘矣五刑之屬至扵三千若一按之法而刑之則舉足觸穽矣是以穆王哀之而五刑之疑各以贖論姑以大辟言之夫所犯至死而聽其贖金以免誠不可也然大辟之屬二百豈無疑赦而在可議之列者如漢世將帥出師失期之類扵法皆死而贖爲庻人亦其遺意也或曰罪疑則防等施行可矣何必贖乎曰古之議疑罪者防等一法也罰贖亦一法也虞書罪疑惟輕此書上下比罪上刑適輕下服防等法也虞書金作贖刑此書五刑之贖罰贖法也固並行而不悖也

上刑適輕下服至有倫有要此言用法之權也夫情有輕重故法有輕重無權則輕重差矣何言乎權也有權乎人情者有權乎世變者故上罪而服上刑人所知也然有事在上刑而情適輕者矣則當權之以下服下罪而服下刑人所知也然有事在下刑而情適重者矣則當權之以上服豈惟輕重諸刑有權哉刑疑從罰輕重諸罰亦視此以爲之權則無不中矣刑權輕重以爲上下罰權輕重以爲多少此刑罰輕重以情者也然情猶不足以盡之又有輕重以世者矣道有升防俗有污隆此世變之不同也世輕世重惟其變之所適而權焉斯盡權之道者也然謂之權則有若不齊而無常而不知是乃所以致齊而有常也人情世變之不同而君子之所以權乎其間者理而已矣理之所在𨿽不爲一法以齊之而要爲合乎人情宜乎世變其不齊乃所以爲齊也惟齊之以非齊則中乎先後輕重之序而不錯施豈不有倫乎歸扵至當豈不有要乎玆權也乃所以爲經也與○倫要只在定理上說理旣有定則𨿽或輕重以情輕重以世而非錯施故曰有倫此心之權衡素定而物不能欺以輕重各得其分歸扵至一故曰有要罰懲非死至有並兩刑承上文論罰而言穆王恐有司以論罰爲輕而不加審故言罰以懲創罪人非五刑軀命所闗然民重出贖亦甚病矣前世蓋有因肉刑而死者故穆王自謂罰之足懲而非死然不原先王刑人正法之意而徒以輕減爲徳故止知憫罰之病而不知其不足以懲也其言謹罰當擇人而以非佞折獄爲言則誠格言也中間盡心一叚問鞠擬罪結絕節次咸備辭意尢懇切而以備辭終焉其扵治獄之道可謂盡矣罰終非懲民正法漢文帝憫肉刑殘人之體膚曰何其痛而不徳也遂除之而代以笞穆王以肉刑爲苖民之法正爲攺贖張本旣攺贖矣又憫之曰嘻民亦病矣故愚甞謂周穆王漢文帝皆黃老之學也謂其好小仁而不知先王之大道則可謂其爲巡逰斂財之計則未然也○齊景公時踴貴屨賤穆王之訓未嘗行也○穆王述唐虞之徳哀矜之意與漢文帝所謂訓道不純而愚民防焉又謂今人有過教未施而刑已加焉或欲攺行爲善而道無由朕甚憐之皆惻然足以爲世訓君子所以有取也○循其本殺人亦仁也沿其流笞杖亦濫矣況肉刑乎○非佞折獄以下又申明折獄之方佞口才也以佞折獄屈人以言不能求情其獘將有如路溫舒所謂囚不勝痛則飾辭以視之吏治者利其然則指道以明之上奏畏卻則鍜鏈而周納之者矣此酷吏之獘佞者未至是而其流易至故佞爲聖人所惡而折獄以佞尢所深惡也溫良長者其心厚厚則爲能聽不偏其心慤慤則爲能斷合理而罔非在中焉辭非情實終必有差察辭扵差亦惟貌有稽之意也夫小人厚貎深情口才辯給能欺其上者不少矣稽貌察辭穆王以爲聽獄之要在此何也蓋以小人對小人則窖者得藏其機宻者得彌其隙佞者得伸其辧矣以君子臨小人則公明之坐照邪僞如扁鵲之見垣一方人是以貎可稽而辭可察也君子似不能言而人之情恆得者非以言也大抵折獄哀敬爲本非從惟從又是一意言察辭不可偏主蓋上之人一有偏主之心則情不可得矣旣得其情則當以哀矜之心敬謹之意剖而決之明啟刑書與眾有司共占視之則庶幾皆得其中正焉其當入扵刑者與其當防而罰者其審克之言罪擬卽定刑罰將加之人非察之盡其能不可也若是則獄成扵下而民孚焉獄成是結案時孚者兩爭者皆心服而眾人皆以爲是也獄輸扵上而君孚焉輸是奏案時孚者情法允合君上無所違異也然輸當備其情辭一人而犯兩事一罪而有二法並上之以聽扵君可也兩刑蔡傳以爲一人而犯兩罪罪𨿽從重亦並兩刑而上之金氏以爲兩造之人各有罪如今之原被告俱有不合是也○此章節次察辭者問理時也啟刑書者擬罪時也獄成是一時輸是一時問鞫以察爲主恐任察而失哀敬之心故勉以哀矜折獄議擬以明爲主恐恃明而忘中正之則故勉以咸庶中正歸結以孚爲主求其孚而辭有不備亦非盡法之道故以備辭終焉

王曰嗚呼敬之哉官伯族姓至令政在於天下官典獄之官伯長也族同姓姓異姓謂諸侯也朕之扵刑言且多懼況行之乎朕敬扵刑言畏之至有徳惟刑言厚之至重敬字上與欽卹一般敬之至所以爲厚之至也敍其心如此欲羣臣以己之心爲心也今天相佑斯民立之司牧當知所以爲民司命作配在下可焉蔡氏曰眀淸以下敬刑之事也○金氏曰單辭無証之辭也兩辭兩造之辭也家如不家扵防之家府藏也辜功罪狀也穆王享國之久老扵世故晚復哀矜故其言多懼欲人知所重而聽之也朕敬扵刑惟有徳者可以用刑蓋天相佑下民立典獄之官爲民司命上與天配單辭人所難決惟有徳者其心明且淸則能得單辭之實兩辭𨿽人所易決而一有偏徇之心則偏矣惟有徳者其心中而不偏則能分兩辭之爭此民之所以治也然兩辭之易偏者或不能訖扵富而然也故戒以無或私家扵獄之兩辭因獄取貨此貨非寶適以藏諸罪狀耳罪狀旣多報以百殃理之必然則一時之得有永久可畏之罰非天偏治鬻獄之人惟人自取其禍殃之命爾使天罰不極則獄吏皆得以行其私斯民無復被善政扵天下矣○丘文荘公曰獄辭之初造者必單單者一人之情也及夫兩造具備則獄有兩辭矣按兩者原告被告而幹證亦有兩邊之人故謂之兩辭明者無一毫之蔽淸者無一防之污此二字卻從一敬字來故傳曰誠敬篤至表裏洞徹無少私曲然後能察其情也

王曰嗚呼嗣孫今往何監至監扵玆祥刑嗣孫諸侯嗣世子孫也今往自今以往也前言今爾何監告當時也此言今往何監詔來世也今往何所監視非用刑成徳而能全民所受之中乎我觀古哲人若伯夷臯陶之屬其所司者刑刑施扵人非可願之事宜不足以致譽而皆有無疆之譽由扵五刑無一而不盡其心則無一而不得其中所以有慶而致無疆之辭也以刑之中全民之中此所以有徳扵民之中也有徳扵民之中則刑非凶噐而乃祥刑矣爾受王之嘉師其尙監視乎此可焉按民之中蔡傳以爲民所受之中恐非經意曰徳曰中乃一篇之綱領前曰中聼下曰咸中不應獨民之中爲受中之中也徳卽有徳惟刑之徳中卽所謂刑之中也刑皆得中而有徳扵民所以爲祥刑也徳作用刑成徳似牽彊○民恊扵中乃刑期無刑所致是刑有徳扵民之中也此亦一說○咸中所謂罔不由慰日勤罔有擇言在身也

文侯之命

正義曰幽王嬖褒姒廢申後逐太子宜臼宜臼奔申申侯與犬戎殺幽王晉文侯與鄭武公迎宜臼立之是爲平王遷扵東都平王乃以文侯爲方伯賜秬鬯之酒以圭瓉副焉作防書命之史錄其書爲文侯之命

王若曰父義和至懷在位同姓故稱父文侯名仇義和字也不名尊之也丕顯文武句是提其人與明明我祖一例文武𨿽淸明在躬志气如神而不忘敬愼以自修不顯亦臨無斁亦保此其徳之所以無時不明也故曰克愼明徳明徳而加以克愼字有敬修意與單言克明徳不同昭升敷聞皆明徳之所發言其精華之上格而洞逹無間則昭升扵上所謂明徳之馨香是也薰爲太平安得不昭升扵上乎言其道化之旁孚而四逹不悖則敷聞在下所謂振舉扵此而逺者聞焉軌範扵此而逺者效焉是也自西土而四方自顯民而怙冒自怙冒而丕單稱徳豈不敷聞在下乎周家之命集扵文王定扵武王故集命則以文王言明徳則兼文武言言由文武以徳受命先正之臣克昭事厥辟故先祖得安在位也亦惟先正以下開說與上無干先正指文侯之祖唐叔唐叔非文武之臣也厥辟與先祖俱指成康蓋唐叔成王所封也不指文武罔不率從奉宣君之謀猷乃昭事之實

嗚呼閔予小子至永綏在位嘆而自痛傷言我小子嗣位之始遭天大譴父死國敗資澤竭扵下民邦本先撥而戎狄乘之兵侵扵我國家甚大就我禦事之中無或老成賢俊在事者予又無克亂之才惟曰諸侯之在祖父列者其伊卹朕躬又嘆言有能致功予一人則可永安在位矣○呂氏曰百圍之木膏液內涸然後風得而防之未有斯民資澤未殄而戎狄能乘之者也○伊卹朕躬伊字蔡傳訓誰耕野王氏云當訓爾蓋朝無臣已無能外服惟爾能卹朕躬爾

父義和汝克昭乃顕祖至若汝予嘉顯祖前文人皆謂唐叔也美文侯能明汝顯祖之美自天丕愆文武之道已墜汝始法之用會紹乃辟會紹云者蓋平王失愛扵父流離顚沛依托母家父死扵冦國命中絕文侯起定其難而離者合絕者繼也是所以追孝扵唐叔言能繼其志也又言汝多所修完捍禦我扵艱難之際修完於犬戎殘破之後捍禦於犬戎侵侮之時文侯蓋皆有力焉若汝之功予所嘉美也平王遭幽王之禍因晉鄭有功遂遷都於東實逼於戎狄之難未始不借口於太王遷岐而不知其大不同也不能自彊又以丰鎬畀秦太王有是哉

王曰父義和其歸視爾師至用成爾顯徳孔氏曰遣令還晉國視汝眾安汝國內上下黒黍曰秬醸以鬯艸不言圭瓚可知卣中尊也當以錫命告其始祖故賜鬯彤赤盧黒也諸侯有大功賜弓矢然後專徵伐彤弓以講徳習射藏示子孫馬供武用四匹曰乘侯伯之賜無常以功大小爲度○按醸秬爲酒曰秬鬯將稞和之以郁曰郁鬯周禮郁人鬯人鄭氏曰鬱鬱金香艸宜以和鬯鬯釀秬爲酒芬香條暢於上下也又曰秬鬯不和郁者然則鬯乃酒名醸時無郁今孔氏曰醸以鬯艸誤矣卣在罍彛之間未祭則盛扵卣及祭則實扵彛○正義曰祭之初酌郁鬯之酒以灌屍圭瓉者酌郁鬯之勺勺下有槃瓉卽槃之名以圭爲勺之柄故謂之圭瓉圭瓉之狀以圭爲柄黃金爲勺黃金爲外而朱其中毛詩傳云九命然後賜秬鬯圭瓉則文侯於時九命爲伯故得受此賜也○簡卹爾都鄭云都國都也鄙邊邑也言都不言鄙由近以及逺也簡閱其士憂卹其民一國治然後可以治一方也士還是卒伍之士因賜文侯弓矢得專徵伐故因及扵簡士或云士指賢士非也

蘇氏曰厲王之禍諸侯釋位以間王政宣王有志而後效官讀文侯之命知平王之無志也○蔡氏曰平王以申侯立已爲有徳而忘其弒父爲當誅方將以復讐討賊之師爲戍申戌許之舉其忘親背義得罪扵天已甚矣何怪其委靡頽墮而不自振也哉然則是命也以其猶能言文武之舊而存之與抑亦以示戒天下後世而存之與按書之所載興衰皆具錄此蓋以示戒也○周之東遷晉鄭焉依蓋表裏河山形勢足爲洛師屏輔觀平王所以致望扵文侯者不獨徳其修扞扵前而尢將有賴扵後也然爲國莫先扵自彊莫急扵知人文侯固忠賢然其前有殤叔之難其後有成師曲沃之封晉之始替實惟在玆平王固不以興復期之而撥亂興衰知亦非文侯所長矣惟衛武公與之同世使授之政紹復文武之大業其猶反掌乎而平王莫之知也旣懦於立已又懵於資人東周安得而復振哉

費誓

孔氏曰費魯東郊之地名魯侯伯禽所封之國居曲阜徐戎淮夷並起爲冦於魯故東郊不開魯侯徵之扵費地而誓眾也諸侯之事而連帝王孔子序書以魯有治戎徵討之備秦有悔過自誓之戒足爲世法故錄以備王事猶詩錄商魯之頌○正義曰甘誓牧誓皆至戰地而誓知費非戰地者東郊不開則戎夷去魯近矣此誓令其治兵噐具糗糧則是未出魯境故知費非戰處也○張沂曰逸書成王政之序言成王東伐淮夷防引費誓序言王伐淮夷魯伐徐戎然則魯侯乃佐王徵討也○呂氏曰徐戎淮夷世爲周患武王崩三監及淮夷叛載扵大誥命召公平淮夷載扵江漢徐方繹騷載於常武自成王至宣王屢有事焉非小冦也禹之家學見於甘誓周公之家學見於費誓啟嗣位而當有扈之變伯禽就封而當徐戎之變觀其誓師纎悉若老扵行陳者是以知禹周公之家學蓋本末具舉而無所遺也公曰嗟人無嘩聽命䢐玆淮夷徐戎並興孔氏曰伯禽爲方伯帥諸侯之師以徵嘆而勑之使無喧嘩靜聽誓命淮浦之夷徐州之戎並起爲冦此戎夷帝王所覊縻統敍故錯居九州之內秦始皇逐出之○正義曰禮諸侯不得專徵伐惟州牧於當州之內有不順者得專徵之伯禽爲方伯監諸侯故得帥之以徵下云魯人三郊三遂指言魯人明扵時軍內更有諸侯之人○蘇氏曰䢐玆猶云往者

善糓乃甲冑至無敢不善正義曰古之作甲用皮秦漢以來用鐡甲冑爲有善惡故令糓簡取其善者鄭云糓謂穿徹之謂甲防有斷絕當使糓理穿治之幹楯也楯無施功之防惟系紛扵楯紛如綬而小系扵楯以持之且以爲飾鄭云敿猶系也王肅云敿楯當有紛系持之是相傳爲此說也弔至也無不至堅鄭云至猶善也僃具也毎弓百矢弓十矢千其數備足令弓調矢利凡金爲兵噐皆須鍜礪有刃之兵非獨戈矛而已其文互相通無敢不善皆利快也○按弓必二以備折壊矢一房必百鍜是燒而納水中以堅之鍜礪𨿽互文然戈矛刺人之物須鍜斧鉞刀劍有鋩刃須礪分言亦有謂也【糓了雕反敿居表反弔音的】

今惟滛舎牿牛馬至牿之傷汝則有常刑此告軍旁之民也淫大也捨牧放也牿牢閒也軍所止之處大捨牿牛馬謂出之牢閒牧於艸澤杜敜皆塞也檴檻也穿地曰穽檻以捕虎豹穿地爲深坑又設機扵上防其躍而出也穽以捕小獸入必不能出不設機也牢閒周衛之名旣言牛馬在牿遂以牿爲牛馬之名無敢傷牿謂傷牛馬牿之傷謂牛馬傷也有常刑孔氏曰謂殘人畜之刑正義曰今律施機搶作坑穽者杖一百傷人之畜產者償所減價蔡氏曰此除道路之事○一說梏施梏扵牛馬之足防走失也

馬牛其風至誘臣妾汝則有常刑賈逵云牝牡相誘謂之風馬牛風逸因牝牡相逐而遂至放逸逺去也役人賤者男曰臣女曰妾逋亦逃也軍士在軍當各守部署止則有壘壁行則有隊伍故戒以馬牛有風逸臣妾有逋逃勿敢棄越壘伍而逺求逐之其有得逸馬牛逃臣妾者皆敬還之扵本主我商度多寡以賞汝若棄越壘伍逺求逐馬牛臣妾及有得馬牛臣妾不肯敬還歸本主者汝則有常刑孔氏曰越逐爲失伍不復爲攘盜有此刑也又戒軍人無敢暴劫所過居民及攘取其物越人垣墻爲姦若盜或竊人馬牛或誘人臣妾汝則有犯軍令之刑○前言馬牛臣妾越逐不復之刑後言劫攘竊誘之刑前之馬牛臣妾指其在軍中者也後之竊誘兼軍中與所過居民之家而言也或疑軍中安得有臣妾古之兵皆平民衣糧自賫一人從軍一家供之漢時亦有私從安得謂無也金氏云古者戎車一乘甲士三人步卒七十二人馬四匹牛三頭餘子二十五人餘子卽臣妾也按餘子在百人爲卒之中非臣妾也勿越逐失主也祗復得馬牛臣妾人也是兩人越逐有禁而不復無刑則無以行其禁不復有刑祗復有賞人孰敢犯令哉呂氏曰師旅所經又申之以冦攘竊誘之法不惟欲田野不擾自古防師毎因剽掠失部伍爲敵所乘故不得不戒也蔡氏曰此嚴部伍之事按此最可見古人行師之道以自治爲本節制爲尙號令行於未戰之先故可使前無湯火戰無不克守無不堅後世之兵不待見敵行頓之間果三軍如一人乎有聞無聲乎觀其平時可以知戰矣知此者可語治兵矣

甲戌我惟徵徐戎至汝則有大刑孔氏曰誓後甲戌之日我惟徵之皆當峙汝糗糒之糧使足食無敢不相逮及汝則有乏軍興之死刑總諸侯之師而但稱魯人峙具楨乾道近也題曰楨旁曰干言三郊三遂明東郊距守不峙甲戌日當築攻敵壘距堙之屬峙具楨幹無敢不供汝則有無餘之刑刑者非一也然亦非殺郊遂多積芻茭供軍牛馬不多汝則亦有乏軍興之大刑○林氏曰東郊正受敵處故使專意於攻守○正義曰峙具也預貯米粟謂之儲峙糗熬米麥也糒漧飯也不相逮及謂糧儲少不及眾人興軍徵伐而有乏少謂之乏軍興楨築墻所立兩木也幹當墻兩邊障土者也三郊三遂謂魯人三軍家出一人一鄕爲一軍天子六軍出自六鄕則諸侯大國三軍亦當出自三鄕也六遂亦當出六軍鄕爲正遂爲副六遂之地在王國百里之外王國百里爲郊鄕在郊內遂在郊外百里之國去國十里爲郊亦當鄕在郊內遂在郊外此言三郊三遂者三郊謂三鄕也蓋使三鄕之民分在四郊之內三遂之民分在四郊之外鄕近扵郊故以郊言之鄕遂之民分在國之四面當有四郊四遂惟言三郊三遂者明東郊防守不令峙楨幹也堙土山距堙上城具也糗糧難備不得偏少故云無敢不逮楨幹易得惟恐闕事故云無敢不供芻茭賤物惟多爲善故云無敢不多鄭云無餘刑非殺者謂盡奴其妻子在軍給廝役反則入扵罪舂槀不殺之然不供楨幹𨿽是大罪未應緣坐及家人蓋亦權以脇之使勿犯爾鄭云茭幹芻也○按峙糗糧不言魯人蓋諸侯自賫○呂氏曰戎備旣治道路旣除部伍旣嚴行師之道備而兵可用矣故於此而立期會焉甲戌用兵之期也徐戎淮夷並興今所徵獨徐戎蓋量其敵之堅瑕緩急而攻之也軍事以期會爲本芻糧爲命失期而服大刑宜也兩冦並至其勢甚重故悉起鄕遂正副之兵以應之攻以甲戌築以甲戌攻築同日者彼方禦我之攻勢不得擾我之築也無餘刑非殺者刑之者無餘但非殺爾防死一等之刑也糗糧芻茭之不給加以死刑楨幹之不供加以降死一等之刑何也糗糧人食芻茭馬食人馬不可一日無食楨幹𨿽版築所須視二者猶稍緩故也○按凡言有常刑者法書有定名而申之也無餘刑者不定之辭法書旣無定名臨時以情輕重刑之者非一特不殺爾

秦誓

史記秦紀云穆公自茅津濟渡河封殽中尸爲發防哭之三日乃誓扵軍以申不用蹇叔百里奚之謀故作此誓令後世以記余過○金氏曰秦誓秦穆公晚年悔過之書也左氏記秦晉之故甚詳而不記作誓之事序誤以爲敗殽還歸之作惟史記系作誓扵取王官封殽尸之後蓋穆公自是不復搆兵矣○按如書序以爲敗殽還歸之作則其後復有彭衙濟河之師悔過安在哉大學卒章引秦誓之言是聖門有取扵其言果有取焉必非以其空言也

公曰嗟我士聽無嘩予誓告汝羣言之首孔氏曰誓其羣臣通稱士也正義曰眾言之首言中之最要者○人能受責百善可進但知責人百惡從之故古人之四言穆公以爲羣言之首

古人有言曰至是惟艱哉訖盡盤安也凡人盡自若是多安言其戀人欲而不忍割憚天理而不肯盡凢人鮮不如是故多可悔蓋多盤二字不能盡善之病根也人情多欲是已故難扵知過多欲遂已故難於攺過皆多盤之病也故責人無難惟受責於人俾如流水言順且速是惟難哉以已前者不受人言故自悔也○盤難艱恊韻

我心之憂日月逾邁若弗云來逾益邁行也若弗云來如不復反也自咎其知悔之遲恐攺過無日

惟古之謀人至尙猷詢玆黃髮則罔所愆此穆公自說己之前愆古之謀人老成長慮執古義不苟就人意者也我則謂其未成予志而忌之今之謀人新進喜事者也我則因其同已而姑將以爲親𨿽則云然庶幾謀事詢訪必扵此黃髮之人乃無所失爾若今之謀人非眞可親我之初心亦欲惟善謀是聽但以其就已而姑將以爲親則溺於其說而不自覺矣

番番良士至我皇多有之截截馬融云辭語截削省要也諞言巧言也番番良士謂老而賢也旅力𨿽愆謀猷則壯我庶幾復有斯人乎指蹇叔也昔嘗詆其墓木旣拱穆公蓋自悔失斯言也仡仡勇夫射禦不有違失猶所謂終日射侯不出正弓執轡如組兩驂如舞者勇藝𨿽可愛我尙不欲惟截截善諞言能使君子變易其辭說謂以彊辭奪正理而正論反不得伸也如此之人有其一足以覆人之邦家我皇暇多有之乎畏之之甚也按春秋僖公三十年秦穆公與晉文公圍鄭鄭使燭之武【人名】說秦伯竊與鄭盟使杞子逢孫楊孫【三人皆秦大夫】戍之而還三十二年杞子自鄭使告扵秦曰鄭人使我掌其北門之管若潛師以來國可得也穆公訪諸蹇叔蹇叔曰不可公辭焉召孟明西乞白乙使出師伐鄭三十三年晉敗秦師扵殽殽山險阨晉之要道禮過人之國必遣使假道晉以秦不假道故伐之獲其三帥匹馬隻輪無反者文公二年秦孟明帥師伐晉以報殽之役晉侯禦之及秦師戰扵彭衙秦師敗績三年秦伯伐晉濟河焚舟取王官及郊【晉地】晉人不出【秦興忿師爲死冦晉人不應晉有謀也】遂自茅津濟河殽屍而還秦誓當作於此時番番良士指蹇叔時蹇叔已死故追思之截截善諞言豈非杞子之流乎孟明百里奚之子敗殽見獲以文嬴之請得歸秦穆公終用之又爲彭衙之師濟河之役三師皆不得志而士眾之損亾國內之虛敝必極矣勢窮而反始悔不用蹇叔之言當時著從蹇叔則無殽之敗無殽之敗則無報復之舉而秦何事哉此秦誓之所以作也左氏考之不詳徒見書中有悔過之說遂謂殽之歸秦伯向師而哭曰孤違蹇叔以辱二三子使秦伯此時知此則豈復用孟明興二役哉凢書序及孔氏之誤則因左氏之言也夫覇者之事不道扵孔氏之門而秦穆公又陋之甚者始焉潛師爲盜賊之行後焉不創爲遂非逞憾之舉封殽屍何救扵隻輪不反之敗哉而左氏乃謂其遂覇西戎用孟明也又美其舉人之周與人之壹此又左氏之陋也

昧昧我思之至亦曰殆哉此是穆公說出本意言已尙有良士而不遑多有諞言之流者何哉蓋用一好賢之君子則國防其利此我所以尙有之也用一冒疾之小人則國受其殆此我所以不遑多有之也○昧昧我思此穆公經歷多故思慮深長而見得國家須得如是之人也如有者設爲人有如此也一介者獨立無朋也斷斷誠一之貌他伎如射禦不違截截善辯凢諸材藝皆是誠一之人𨿽無此而其心休休焉有如下文所言此良相之量善類之所以聚國家之福也穆公慨想形容殊有意味○斷斷無他伎休休如有容此本其平日樂昜之气象也其如者未可測識之辭也伎若已有聖若已出此狀其一時樂善之誠心也實能者果然不謬之辭也○人之有伎而不忌疾之人之彥聖而不排抑之已可謂難矣今扵人之有材者不惟不忌疾而視若已有言無人我長短之形也於美士而通明者不惟口稱道之而心之好之有甚於口之所言是其胸中實能容納得許多材賢去也容字要如此看世自有一種爲人長厚而不妬忌者實能容之則不妬忌有不足以言之矣○上曰其如以起下下曰是能以應上所以形容好賢之心至爲曲盡此豈尋常誠一無他伎之人所可語哉先正謂惟無他伎之人爲能容人之伎其言亦有味也○用休休之人則容賢利國此因番番良士我尙有之之意而進言之也○以保我子孫黎民是一句蔡虛齋欲於子孫句斷未是○胡端敏公曰子孫黎民之保非大臣一身之力能然也由其尊徳好士推賢譲能使天下善類皆在朝廷輔行善政子孫世守不變所以能如此也子孫黎民之殆亦非一人能致也由此人妬賢嫉能阻絕善類不使得用其所引用皆其同類之人互相防蔽君上顚倒曲直正人被排逺去無敢指言其過以是任意肆志蠧政害民傳至子孫之手仍是其引用之人盤據不去𨿽有二三正人得入朝又爲所沮毀不容人君亦自難辯被其把持不能主張以此子孫黎民之禍有不可勝言者矣○大凢有材無量者必欲自用而不能容人之材○凢人以材自結扵君則惟恐他人形己之短妨已之進此媢嫉之所以生也

邦之杌隉至一人之慶一人字要玩此篇要領不過一言曰知好惡而已古之謀人若近迂濶旅力旣愆見謂衰老斷斷無伎便見輕忽孰知有容世主聽謀委事所以常失之於君子者坐是故也今之謀人就意增妍勇夫之力馳騁快意截截之言適心聳聽君子易辭人主傾意媢嫉之人怠不能修復畏人修欲絕眾人之長必衒一已之伎內不能容寸善何有扵休休外欲示眾莫敵何有於斷斷世主聽謀委事所以常失之小人者坐是故也邦之安若不系一人彼斷斷而有利扵人之子孫黎民者非一介乎邦之危若不系一人彼媢嫉而貽殆扵人之子孫黎民者豈待多乎一人媢嫉致賢路不通奸黨盤據子孫黎民受其害如宋之末路誤國非一人而起扵一人也

此篇不但取其悔過其扵君子小人之情狀聽謀任人之得失可謂深切著明足爲永鑑大學引其卒章而繼之曰惟仁人放流之迸諸四夷不與同中國此謂惟仁人爲能愛人能惡人蓋謂此媢嫉者不但不可使居位用事直當迸諸四裔之外始盡愛惡之道爾否則彼將營求復用覆出爲惡矣非痛絕之不能逺也○羅文莊公曰秦誓一篇有可爲後世法者二孔子所以列之四代之書之終悔過遷善知所以修身矣明扵君子小人之情狀知所以用人矣愼斯道也以往帝王之治其殆庻幾乎○周書亡失亦多如康王止畢命一篇宣王中興見扵詩如車攻吉日崧髙烝民江漢常武之屬盛矣而書獨無一簡

尙書日記卷十六

