

欽定四庫全書

經部二

書義斷法

書類

提要

【臣】等謹案書義斷法六卷元陳悅道撰其自題曰鄒次不知何許人書首冠以科埸備用四字蓋亦當時坊本爲科舉經義而設者也其書不全載經文僅摘錄其可以命題者載之逐句詮解各標舉作文之窽要蓋王充耘書義矜式如今之程墨而此書則如今之講章後來學者揣摩擬題不讀全經實自此濫觴然元代士風淳朴其程式猶以義理爲宗故其書訓釋簡明不支不蔓終勝明人厖雜剽竊之談錄而存之亦足見一代之風气也書末原附作義要訣一卷爲新安倪士毅所輯分冒題原題講題結題四則又作文訣數則尙具見當日程式以世有別本且論文之作不可附麗於經部故著錄於詩文評類而此則從刪焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

書義斷法卷一

元陳恱道撰

虞書

堯典

曰放勲欽明文思安安允恭克譲光被四表格於上下古今帝王功之極莫如堯徳之盛亦莫如堯論其功而不究其徳非善論聖人者也敬體而明用文著見而思深遠蓋論其徳性如此信爲恭而實能譲蓋論其行實如此然是六者皆出於自然而得非有所勉彊故能被四表格上下所謂放勲者如此也史臣以放勲二字總言其功之極以下文六者析言其徳之成可謂深知聖人而善言徳行者矣

克明俊徳以親九族九族旣睦平章百姓百姓昭明恊和萬邦黎民於變時雍

人以一心具仁義禮智信之徳其徳本大舉而措之天下無不周徧其於宇宙內事亦皆性分內事特有此大徳而莫能明欲明徳而有弗克故無以全其本性之明而充其功用之廣也有帝堯者能明明徳於天下親九族而九族睦章百姓而百姓明和萬邦而民於變時雍蓋本立而效自廣體全而用益周其明徳新民之極功如此而惟史臣能推之克明俊徳四字要分曉下六句只是明徳新民

乃命羲和欽若昊天歷象日月星辰敬授人時

聖人一念之敬貫通乎天人之間故命羲和以順天勤民之事皆以欽敬爲主蓋順天而不主於敬則其紀數之書占天之器凢日月星辰周天之度安保其無差也勤民而不主於敬則其於四時之序耕獲之凢民事早晚所關安保其無誤也古今治歷明時至堯而始詳故堯典中以此爲第一事而始終以欽敬言之微史臣其孰能明帝堯之盛心

分命和仲宅西曰昧谷寅餞納日平秩西成宵中星虛以殷仲秋厥民夷鳥獸毛毨

和仲占天之所在於西方之昧谷而又餞納日以秩西成之事觀中星以殷仲秋之時使民气之平夷鳥獸潤澤若獨與勤民育物之功者不知舜之分命羲和奠方測景皆隨地見功無一毫推步之差故民於秋成皆得享其自然之利以遂其天性之眞和仲適當西成之力穡有秋非謂和仲獨治西方三子者無預於此也亦非謂三子各治一時和仲獨專西成之功也觀帝堯總命羲和之辭意可見矣易兌正秋也萬物之所說也民物之夷毨以此

咨汝羲曁和期三百有六旬有六日以閏月定四時成歲允釐百工庻績咸熈

欲成歲功必明閠法欲成治功必資羣臣然百官之信治眾功之皆廣則未有不自治歷明時始也周天三百六十者一歲天運之常數一歲日與天防而多五日九百四十分日之二百三十五者爲气盈月與日防而少五日九百四十分日之五百九十二者爲朔虛而閠生焉此歲功之所由成也自黃帝迎日推策至堯之時而歷法大備然後四時定歲功成百工惟時以凝庻績而治功無有不成者矣歷象日月星辰所以爲欽天之第一事而亦放勲之一端也舜典

曰重華恊於帝濬哲文明溫恭允塞徳升聞乃命以位

四者幽濳之徳無愧於其位故其終身光華之盛徳無間於其君蓋舜之恊帝如堯之則天謂之重華史臣紀其終身之盛徳如此指其發外言之也然其徳之升聞職位之歷試其徳之積中固已非一朝夕之故至於重華則亦其積中外之不可掩者耳舜典之書以重華二字提其綱而以徳四者列其目可謂深知舜者

愼徽五典五典克從納於百揆百揆時敍賔於四門四門穆穆納於大麓烈風雷雨弗迷

古之聖人其徳業隨地而可見其徳量則與天而相通舜之作司徒總百揆兼四嶽職任之無曠而徳業之有成亦其職分之所當爲者至於入山林之深遇風雨之變而聰明誠智確乎不亂非甚盛徳何以臻此故非可以尋常功業配之也

在璿璣玉衡以齊七政

虞廷占天之器以璿飾璣以玉飾衡固非爲是過侈也天之日月五星運行不齊而齊其不齊實有宰物者司乎其間是天之政無大於此而聖人裁成輔相之政亦莫先於此其於推步占驗非聖人之政而天之政也以身代天之政其於占天之器可不愼之重之乎

肆類於上帝禋於六宗望於山川徧於羣神

聖人一身中兩間而立旣已勝天下之重任必思舉天下之重祭然其逐事舉禮必有禋望祭之異名以順其事隨事定名必合天神地祗人鬼之異等以周其敬如郊祀昊天之祭禮之最重者也次及於時寒暑日月幽宗雩宗則天神無不及矣九州之名山大川望祀之所先者也及於丘陵墳衍與夫先師聖賢則禮無不周矣由始焉之特舉以至終焉之咸秩其輕重先後史臣以數語該之以見聖人承上下神祗而至諴之感神如此

五載一巡守羣後四朝敷奏以言明試以功車服以庸五載之內居之巡守者一臣之來朝者四此來往之禮也來朝之後必聽其言而後功可試考其功而後車服以庸此考績之法也情不可以不洽故禮無不畣賞不可以妄得故功無不勸蓋藹然之交孚而昭然言行之可考蓋古者君臣之相與如此言必有功功必有賞周禮所謂民功曰庸是也

詢於四嶽辟四門明四目達四聰

舜卽位之初開四方之門以來天下之賢俊廣四方之視聽以決天下之壅蔽其於人才之進用人情之隱微固已無不周徧矣然非謀之重臣則人之賢否事之是非孰從而知之故必詢於四嶽而後賢路愈廣視聽愈公謹之於謀慮之初而充之於四方之遠豈有舉措之不當而幽防之不燭哉

咨十有二牧曰食哉惟時柔遠能邇惇徳允元而難任人

牧民之責重矣故十二州牧亦皆有知人安民之責然欲安民者必審輕重遠近之勢蓋農時在所重而舉遠必自近也欲知人者必審忠邪賢否之別蓋所用惟有徳仁人而任人必抗絕也安民各得其要而民無不懷知人各辧其實而邪不幹正然後可以爲民父母而無愧於司牧之任矣

咨四嶽有能奮庸熈帝之載使宅百揆亮采惠疇載與采皆事也事功至堯而極盛後有作者豈復有加於帝堯故欲廣其事者𨿽不可無振起之意深明其事者惟順庻類之常蓋百揆之事𨿽多而一理之順初不在乎紛更激作也舜命九官百揆居其首復咨四嶽以舉其人然其所以命百揆之意則於奮揚振起之中不過各順其類而已疇字諸說作眾今只從蔡氏觧

帝曰契百姓不親五品不遜汝作司徒敬敷五教在寛唐虞之時豈有不親不遜之事其爲此言者慮其逸居而無教而或至此也然舜命契以掌教不疾其民之不率教而敬寛以施教蓋敬以持身所謂正已而物正也寛以治民所謂優而柔之使自得之也布之以五教重之以專職而敬謹寛厚之至無一毫忿疾於頑之心唐虞之民所以於變時雍而比屋可封者其不以此歟

咨伯汝作秩宗夙夜惟寅直哉惟淸

禮者敬而已人能敬以直內不使少有私曲而此心眞無一毫人欲之污則可以典秩宗之三禮而交於神明矣宗伯之職帝王所重故舜於此官特爲訓戒之辭非若上文之子工朕虞

詩言志歌永言聲依永律和聲八音克諧無相奪倫神人以和

神人之和由於樂聲之和樂聲之和本於斯人心聲之和所謂樂由內心以生者也人心有所之必形於言故曰詩言志旣形於言必有長短之節故曰歌永言旣有長短則必有髙下淸濁之殊故曰聲依永旣有長短淸濁又必以十二律和之乃能成文而不亂故曰律和聲人聲旣和乃以其詩被之八音而爲樂可以奏之朝廷薦之郊廟而神人和矣此言樂之極功如此而究其本原皆生於人心此典樂冑子之教必先有以正人心而其所以爲教自詩言志始也古有采詩之官而此意正與詩大序相出入

咨汝二十有二人欽哉惟時亮天工

此舜命九官十二牧之後而以一言該其要也宇宙內事皆人臣之所當勉而實非人工之所能爲天功者在天之天而欽者吾心之天也知其所職所事皆所以相天之事則以一心爲萬事之原焉其柰何不敬哉蓋咨汝二十二人者其目而蔽以一言曰欽者其綱也

三載考績三考黜陟幽明庻績咸熈

三載考績之後賞罸可以行矣而猶遲回於三考之久以待其是非賢否之定此聖人從容不廹之意而庻功之所以無不熈廣也天下之事廹促之意多則熈廣之功少唐虞考績功罪明而气象寛眾功之熈廣恢恢乎有餘裕其不以此歟

大禹謨

文命敷於四海祗承於帝曰後克艱厥後臣克難厥臣政乃乂黎民敏徳

廣文教之敷而又盡責難之恭大禹平生相業於此二語足以該之蓋廣文教之敷者臣之所以治天下而盡吾職所當爲之事也盡責難之恭者君之所當端政本而動斯人不能自己之機也君盡君道以先乎臣政本旣立而人心自化禹之所望於君者如此而所以敬君者亦不越乎此此其精神心術之感有不待敷教而自然樂循理者是以觀史臣美禹之徳而言必觀大禹所以進言此讀禹謨開卷第一之義也

稽於眾捨己從人不虐無告不廢困窮惟帝時克稽眾從人聖人之無我也無告困窮聖人之成能也人之一心才有毫髮之私必不能稽眾從人必不能愛民好士𨿽大舜之樂取人以爲善而猶若慊然不足如此者所以不敢自以爲能而言惟堯能之𨿽大舜之謙辭而舜之克艱於此亦可見矣

帝徳廣運乃聖乃神乃武乃文皇天眷命奄有四海爲天下君

堯與天同徳故爲天所命蓋堯之徳廣大而包乎天地運行而周乎四海其廣也覆燾而無外其運也行健而不息此大徳也卽下文聖神文武之四徳也有大徳者必受天命人心其將安歸乎極天所覆極地所載奄而君之聖人亦何心於此而天命所歸聖人有不得辭者故伯益極言帝徳而終歸於天命亦足以見堯之天徳敉寧而天之惟徳是輔也

任賢勿貳去邪勿疑疑謀勿成百志惟熈

聖人一心純乎天理方寸之間光輝明白其於百爲之慮無不各得其當然姑以此二字言之亦以用人之邪正謀事之是非此其事之大者非胸中湛然事來能明未有不疑貳於用捨之間而蔽惑於謀爲之際也是以益之戒舜欲其謹之於用人圖事之初而必本於措心積慮之始豈非端本澄源之論哉

帝念哉徳惟善政政在養民水火金木土谷惟修正徳利用厚生惟和

徳非徒善在乎有以善其政政非徒法在乎有以飬其民至其所謂飬民者又不特飬其身而且有以飬其心也聖人之於民政教具舉而治定功成不至其極不止此其心術念慮何可一日忘天下而伯益儆戒之言又何可不深慮而勉圖之哉

九功惟敍九敍惟歌戒之用休董之用威勸之以九歌隆古盛時於府事順治之餘思爲久遠無窮之計𨿽其戒諭程督之意不可少廢而其所以感動人心使之歡忻鼔舞趨事赴功而不自足又非徒刑責之嚴而已也蓋始之九敍惟歌者一本於自然之心而終之勸以九歌者已播於九成之韶樂入人愈深則其功愈遠九功之徳所以皆可歌者夫豈後世所及哉

地平天成六府三事允治萬世永賴時乃功

唐虞君臣之飬民論其政則必原其所始蓋非水土之平無以致天成而治府事也論其功則必要其所終蓋非萬世之久無以驗其功而造其極也一時治水之政萬世傳遠之功尙復有加於大禹者哉

惟玆臣庻罔或幹予正汝作士明於五刑以弼五教期予於治刑期於無刑民恊於中

臯陶本士師掌刑之官而五刑之用惟以弼教期望之責在於無刑此其風化之原甚深而禁防之具甚略當時比屋可封民皆由於中道其好犯上鮮矣夫政者正也有恊中之俗則豈有幹正之民臯陶之所謂明刑者蓋如此

帝徳罔愆臨下以簡禦眾以寛罰弗及嗣賞延於世宥過無大刑故無小罪疑惟輕功疑惟重

聖人臨禦之徳主於寛簡故聖人刑賞之用極其忠厚惟寛簡故其體不煩而不廹惟忠厚故其用刑輕而賞重或曰刑故無小不得爲忠厚曰不然也人之有罪其於小而懲之使不流於大惡非忠厚而何哉是非有盛徳者不能是以臯陶不徒論其法而先論其徳也

一說聖人盛徳至善粹然在中而善政寛簡無非盛徳之見是以用法之陰毎得法外意也蓋功賞不明無以臨禦天下而寛簡之徳常流行乎其中是以善善之意長於惡惡而情之可推功罪之有可疑者莫不有以處之而終歸於厚可以見聖人之政簡而有要寛而不廹深得乎臨禦之宜而不失其本心之正臯陶之歸羙舜是以尙論其徳也

好生之徳洽於民心玆用不犯於有司

好生出於聖人之本心而刑法特出於有司之所掌以吾之心洽民之心優柔漸漬之深豈復有入刑者哉刑法之施𨿽付之有司而民自不犯有司是士師爲虛設而徳之流行皆由內心以生者也執法之意常不足以勝其好生之徳此其本心所以無所壅遏而得行於常法之外者歟

俾予從欲以治四方風動惟乃之休

刑措不用者聖人之本心化民成俗者大臣之盛羙以臯陶掌刑惟主於弼教其從風而靡者一出於自然故其從欲以治者莫不有自然而然者矣夫尙徳而不尙刑爲人者孰無是心其不得以直遂其心者以朝無宣明政化之大臣也有臣如此君得以遂欲治之心而臣得以專化民之羙得不申言以羙之哉

成允成功惟汝能克勤於邦克儉於家不自滿假惟汝賢汝惟不矜天下莫與汝爭能汝惟不伐天下莫與汝爭功

允成也功治水之功也禹以一念之誠弭大菑捍大患治定功成未有不以自負而始之克勤克儉終不自以爲盛也終之不矜不伐人莫與爭其功能豈非誠者物之終始一有不誠則其於盛徳大業未有不滿假而矜伐豈所以爲聖人之純誠哉舜羙大禹之功徳而以成允二字先之可謂能知禹之心矣

人心惟危道心惟防惟精惟一允執厥中無稽之言勿聽弗詢之謀勿庸

心一而已人心則指其於形气而言道心則指其根於義理而言也人心難公道心易昧故必精以察之一以守之使道心常爲之主而人心聽命焉然後動靜云爲信能執其中而無過不及之差矣然無稽之言弗詢之謀又妨政害治之大者故言勿聽勿庸以示禁止之意蓋存心出治之本聽言處事之要二者並行而不悖而內外之所以相資治道之所以無也

可愛非君可畏非民眾非元後何戴後非眾罔與守邦欽哉愼乃有位敬修其可願

上四句是言君民相期之勢下三句是言至善之理以勢言則反復其辭而已明以理言則非深致其敬無以行之也謹守其所居之位敬修其可欲之善斂而益愼愼而益敬戰兢惕厲以期造於至善而所謂君民相與之勢又有不足言者矣蓋人君之所以常持其敬者皆職分之所當然亦天理之本然非特顧畏民嵒而已

惟徳動天無遠弗屆滿招損謙受益時乃天道

以徳之動天者言之則其所感甚遠以道之出於天者言之則其所應甚速所感之遠者極精神心術之通而所應之速者惟在於辭气容色之際蓋虧盈益謙天道之常人能深明其理而思所以自持則其盛徳之感上際下蟠而格天之妙可言矣

禹拜昌言曰兪班師振旅帝乃誕敷文徳舞干羽於兩階七旬有苖格

禹敬盛徳之言而班師於苗國舜大文徳之敷而舞干羽於兩階蓋大臣從諫之速而人主尙徳之深固非有意於服苖民也而七旬之間有苖來格𨿽其理之必然而亦其事之適然史臣比事而書之蓋紀實也

臯陶

曰若稽古臯陶曰允廸厥徳謨明弼諧

史臣稽臯陶廸徳之謨不敢同三聖典謨之體史臣述臯陶陳謨之要亦惟幸一時明良之逢禹聖人也史臣稽古大禹獨以二語稱美乃及克艱之謨於臯陶則不敢同此例直述其廸徳之謨而已矣然臯陶之心卽禹之心臯陶之謨不異於禹之謨勉其君以允廸厥徳君盡君道也自述其謨明弼諧臣盡臣道也卽其所謂君臣之克艱也此其責難之恭豈有異於禹哉臯陶賡歌首言元首之明繼以股肱之良亦無非相責難之意當以二章並觀之勿謂書體之不同而責難之意有異也

愼厥身修思永惇敍九族庻明勵翼邇可遠在玆修身齊家治國平天下此一理之貫通然古昔聖賢謹之於修身之初己爲久遠之思故推之齊家治國平天下自無遠邇之間此君子之所以先立乎其大者由是舉而措之莫非玆理之貫通也其或修身而不能愼愼而不能思永則亦苟焉淺近之工夫又烏能善推其所爲而造新民之懋功哉臯陶陳廸徳之謨理政如此故於此申言之

臯陶曰都在知人在安民禹曰吁咸若時惟帝其難之知人則哲能官人安民則惠黎民懷之

仁知兼舉治天下之急先務無以加之然人不易知非知之明無以成官人之能民不易安非仁之愛無以得黎民之心古者大臣相與講明治天下之道不特舉其要而必思其極故臯陶以知人安民爲羙而大禹以知人之哲安民之惠爲難反覆究極不至於成能成功不止蓋古聖賢之陳謨責難其不茍如此

亦行有九徳亦言其人有徳乃言曰載采采

古者聖賢相與講明治人之道其初言人之實行有九徳末言其人也繼言斯人之爲人有九徳末言其事也言其人則知其有實行之人言其事則知其有實事之驗而始謂之亦終謂之乃言以此見聖賢之患不知人而不嫌於講明之詳也

寛而栗柔而立願而恭亂而敬擾而毅直而溫簡而亷剛而塞彊而義彰厥有常吉哉

九者皆盛徳之事非以彼齊此之謂也故皆以而之一字爲轉語之辭以此見其成徳之皆全而能不偏者也復以吉哉一語爲贊羙之辭以此見其成徳之益彰而能有常者也以此見成徳之人爲天下國家用其爲天下國家福豈有量哉

日宣三徳夙夜浚明有家日嚴祗敬六徳亮采有邦翕受敷施九徳咸事俊乂在官

九徳而有其三者日宣而充廣之使之益著九徳有其六者日嚴而祗敬之使之益謹此四句者可以見聖人委曲成就人才之意是以合而受之布而用之有徳者無不事其事而在官者無不展其才也九徳是總言三徳六徳在官是總言有邦有家千人之俊百人之乂是才然所謂才者皆從九徳中出蓋惟聖人在上涵飬成就人才之功深是以進於徳而優於才內外百官所以無廢事而亦無不盡之才其以是歟

百僚師師百工惟時撫於五辰庻績其凝

百僚百工一也但僚有僚友之情相觀而善工有職任之守各奏其功其相共師法乃盛時之气象故順天以時能建盛時之功業也記曰播五行於四時當時百官及時以趍事而不違天以生事是以治功有成治體不擾蓋皆得於平日師友講貫切磋之益故其所成就如此

無教逸欲有邦兢兢業業一日二日萬幾無曠庻官天工人其代之

二無字皆禁止之辭聖人恭己南面爲官擇人豈有逸欲曠官之事而臯陶毎拳拳於此蓋憂治危明之意也正已所以律人一毫私欲之萌則一日萬防之積必有不謹於防者矣用人所以代天任職虛曠其位必有不勝其任者矣故審事防者莫先於正己代天工者必謹於擇人而二者之失必嚴爲禁止之辭焉

天聰明自我民聰明天明畏自我民明畏逹於上下敬哉有土

天之視聽自民之視聽以爲聰明天之明畏自民之好惡以爲明畏此以言天下之一理也人君妙一心之經綸膺民社之付托敬哉一語又所以合天人而一之者也一理通乎上下此至理之貫徹處一身位乎兩間此心之存主處蓋始之言天天固自於民終之言敬天乃在人君方寸中此臯陶安民之謨可以究極其理而終歸於一心也

天敍有典勅我五典五惇哉天秩有禮自我五禮有庸哉同寅恊恭和哉

民受天地之中以生此事事物物各有當然之則所謂也卽謂典禮也五典有君臣父子夫婦長幼朋友之倫敍五禮有尊卑貴賤等級隆殺之品秩君臣上下斯須不誠不敬則典禮皆失其序必不能正之而益厚用之而有常又何以和其本然之中而順其當然之則哉故必同其寅畏恊其恭敬誠無一間融防貫通而後民彛物則各得其正典禮之勅我自我者爲益厚而有常矣

天命有徳五服五章哉天討有罪五刑五用哉政事懋哉懋哉

五等之服自一章以至九章所以章有徳也五等之刑自墨劓以至大辟所以用之有罪者也命徳罸罪之權𨿽出於君臣而實本於天理國之政事蓋無大於此者矣君臣不交致其勉則慶賞刑威之用必有失其當而非天意者臯陶陳安民之謨於其將終反復嘆詠以見古者君臣之用心下盡人事上答天意凢所以代天行權者何可一息之不勉哉

益稷

安汝止惟防惟康其弼直惟動丕應徯志以昭受上帝天其申命用休【此內外交修天人交應】

聖人行事動與天合人心天命相爲貫通無感而不應之理一心之運必安於至善之止而愼於未動之先方其未動此心湛然及其事之也必審其幾防處事之施也必擇其安穩處然猶不敢自足復資左輔右弼之臣相與效其忠而成其功內外交修無有不至是以無動動則人歸之天命之矣禹之此言蓋明愼在位之意故必於其出治之原而深明之

予欲聞六律五聲八音在治忽以出納五言汝聽樂有六律而後被之五聲有五聲而後播之八音聲音之道與政通故察樂聲者可以知治亂也詩歌恊於五聲而逹乎上下古者陳詩以觀民風故出納人聲者可以知邪正也人聲之精者爲言出納五言以恊於五聲則治亂可察律呂可得聞矣予欲聞而汝司聽蓋舜之所望於大臣者如此

舜典中始於詩言志而後及於聲依永律和聲八音克諧理正如此但未言納五言

帝光天之下至於海隅蒼生萬邦黎獻共爲帝臣惟帝時舉

際天所覆之盛徳莫不被其光華故極地所載之賢才莫不願效其用夫聖人之徳丕冒海隅其蒼然以生者無不在其照臨之中況靈於物而爲人秀於人而爲士孰不願仕於聖明之朝惟在人主舉而用之耳蓋明無覆盆之不照故賢無在野之或遺衣被光華之日久故願仕於治朝之心同非有虞盛世孰能及此故禹特稱帝以羙之也

敷納以言明試以功車服以庸誰敢不譲敢不敬應此承上文帝徳而言於以見聖人之進言明功不愆於爵賞而非徒委於爵賞不然何以感動人心歟

聖人用賢之道敷納以言而觀其蘊明試以功而考其成然後旌能命徳以厚其報蓋無言功之不就而亦無爵賞之不酬曲盡其激勸之方而有以興起其敬譲之意相譲於善而相感以敬其於人心天理之眞固有油然不能自已者所謂不賞而民勸而況於爵賞之公乎

惟荒度土功弼成五服至於五千州有十二師外薄四海咸建五長

大禹之功非特荒度土工之爲難而水土旣平建牧立長之尢不易荒者大而治之旣以身親度之地矣弼者因而助之則必隨地以擇人皆所以參錯於內外而維持於久遠矣蓋禹平水土之後制爲甸侯綏要荒之五服東西南北相距各五千里於其中立十二諸侯以爲之師使之相収以紏羣後此所以處十二州之內也五服之外其地薄於四海之濵不在五服五千里之內於其地各建五人以爲之長使之相統而覊縻之所以處十二州之外此其規模之詳略功業之先後𨿽有不同然非大度土功何以平水患非各建五長何以治民度禹蓋自言其輔相之業如此而舜之所言時乃功惟序者復如此也

戞擊鳴球搏拊琴瑟以詠祖考來格虞賔在位羣後徳譲下管鞀鼔合止柷敔笙鏞以間鳥獸蹌蹌

後防奏堂上之樂則以鳴球琴瑟之輕淸恊於人聲此其所以格祖考而正羣臣也奏堂下之樂則以管鞀鼔柷敔之偹具間以笙鏞此所以感鳥獸而舞蹌蹌也夫樂與天地同和其感人動物也如此豈謂堂上之樂獨能事祖考化公侯堂下之樂偏能動鳥獸哉蓋歌者貴人聲其功效貫通乎幽顯而眾樂疊奏與歌相應其功偏及於動物典樂者必由其序而聞樂者皆極其和究其所以至此者則所謂如天之無不覆燾而非盛徳無以及此也

臯陶拜手稽首颺言曰念哉率作興事愼乃憲欽哉屢省乃成欽哉

臯陶之言治道無不主於欽臯陶之格君心先有以動其聽蓋天下萬事皆本於心而成於敬所謂誠者物之終始不誠無物也臯陶以念哉一語冠於言事之首復以欽哉二語貫於行事之終始其先之以拜稽颺言者又所以重其事而聳其聽也大臣格君之道其委曲詳盡固如此

乃賡載歌曰元首明哉股肱良哉庻事康哉

明良者君臣之盛徳而康哉者庻事之皆安然必君明而後臣良臣良而後事康端本澄源所當責難於君而舜之作歌乃先言股肱喜哉責難於其臣是以臯陶續帝歌以成其義蓋必君臣之交相責難然後於義爲備而於歌非爲容悅也是則臯陶之賡歌所以勸舜而非以頌舜其所以賡歌者正如此

書義斷法卷一

欽定四庫全書

書義斷法卷二

元陳恱道撰

夏書

禹貢

禹敷土隨山刋木奠髙山大川

禹貢一書載禹敷治水土之法史官旣以詳載其事而於其篇首復以二語總括之蓋洪水橫流九州一壑予乘四載猶慮艸木之暢茂道梗不通遂隨山澤而焚之以刋其壅蔽此一時之權宜也九州之山各有髙者如幽州之山鎭曰醫無閭之類九州之川各有大者如冀之九河荊之九江擇其髙大而定之以示其表識此萬世之定制也道路無壅山川有別然後得以施其平治水土之功卽此篇之末所謂九山刋旅九川滌源者也

冀州旣載壺口治梁及岐旣修太原至於嶽陽覃懷底績至於衡漳

不言冀州之疆界所以尊京師必詳水勢之源流所以明河道地勢未有尊於京師者故但書冀州而不言州域之所距水勢未有重於河道者故隨山濬川而詳言河流之所歸蓋壺口梁岐之山皆由重鎭而開河源也修太原而至於嶽陽之山下治覃懷而至於衡漳之合流皆通汾水而合河流也禹治水之法與夫禹貢之書法槪可見矣

淮海惟揚州彭蠡旣豬陽鳥攸居

揚州之域淮在其東海在其南書淮海所以見東南之奧區爲水勢之都防也揚州之地彭蠡所豬陽鳥所居所以見水性物性之復常爲水患之平也揚州之水不費防鑿故但書二水以見大川之奠繼書二事以見大患之平此禹貢書法也

厥田惟下下厥賦下上上錯厥貢惟金三品瑤琨篠簜齒革羽毛惟木島夷卉服厥篚織貝厥包橘柚貢掦州爲東南之奧區𨿽曰田土在九等最下賦乃第七錯出六等則以其人工修也不特人工之修而又地產之羙南金之與瑤琨竹木之與羽毛齒革皆足以爲貢備器用車甲旌旄之飾棟宇器械之用無不畢備至於一艸一木亦皆足以成服而供職篚結實而供祭祀是其物產之羙與人工之修皆足以補地利之缺此禹貢之紀掦州所以獨詳而下下之田不嫌於下上上之等

九州攸同四隩旣宅九山刋旅九川滌源九澤旣陂四海防同

九州攸同蓋言禹之平水土極九州而無不同也然九州之同必由於四海之防同者以其隨山濬川源流無不順濬畎澮距川髙下無不平也九山爲水之源言其髙者隩陂爲地之卑言其下者禹之治水行其所無事防而導之皆合於一海於是水有所歸而功無不及聖人一視同仁之心於是少遂矣

六府孔修庻土交正底愼財賦咸則三壌成賦中邦聖人之治九州其始也因天地生成之利其終也制中國貢賦之法蓋六府修而後庻土正庻土正而後財賦出然必因九州之糓土以定其髙下成中國之田賦而略於荒遠蓋用天之道因地之利而後治之以中國之道皆非彊之以其所無也孟子云欲輕於堯舜之道者大貊小貊也欲重於堯舜之道者大桀小桀也中國之治如此

五子之歌【闕】

書義斷法卷二

欽定四庫全書

書義斷法卷三

元陳恱道撰

商書

仲虺之誥

天乃錫王勇智表正萬邦纘禹舊服玆率厥典奉若天命

天之錫聖人其有猷有爲者非常之資聖人之奉天其率而行之者皆有常之典蓋天錫勇智無爲不成固可以正人心而成王業者矣然皆古今常行之道皆天之所命而非人之所能爲者其正萬邦纘禹服卽常道也亦天命也豈以智力之有餘而盡用之哉湯誥曰各守爾典以承天休仲虺之誥曰欽崇天道永保天命如斯而已矣仲氏釋湯之慚故言天之錫湯湯奉天者如此

惟王不邇聲色不殖貨利徳懋懋官功懋懋賞用人惟已攺過不吝克寛克仁彰信兆民

惟聖人純乎天理之公故惟聖人能極乎君徳之盛寛仁之徳其謂寛而不失於縱仁而不失於柔其徳之昭著而爲信於天下者如此然湯身之之聖人也其本源之地純乎天理無一毫人欲之私而所以用人修己者莫不各得其當故其盛徳至善民之不能忘也易曰寛以居之仁以行之君徳也其見於臨民者如此蓋本之修己用人者非一日之積矣

王懋昭大徳建中於民以義制事以禮制心垂裕後昆盛徳之爲法於天下無往而非中故大業之可於後世綽然有餘裕後之人君創業垂統皆無以爲維持慿借久遠之計其或可以垂後而終不能恢恢乎有餘裕者皆其明徳新民之學有未至焉者也聖人盛徳旣足以建中而又內外合徳無往非中蓋其用力之深明徳之遠事得其宜無一事之非中心得其正無一念之非中中道卓然有立於天下而後垂後之計於是乎有餘裕矣

一說克明俊徳者吾心本然之中制心事者所以合內外而建中聖人之徳全體呈露而妙用顯行體用兼該功力至到如此垂裕自是有餘裕矣

湯誥

天命非僣賁若艸木兆民允殖

天理流行付與萬物昭然若艸木之光華皆天理也信然使兆民之生殖亦天理也湯誥萬邦曉之以天命之理而驗之於民物之間福善禍滛之天決無毫髮之僣差譬諸艸木區以別矣豈有世運之終否而匹夫匹婦不得遂其生哉古今天理善則得之不善則失之得眾則得國失眾則失國以湯之興夏之亡觀之於以見天命之昭昭其自今以往休飬生息兆民以治以生亦信乎其無可疑者也

伊訓

古有夏先後方懋厥徳罔有天災山川鬼神亦莫不寜曁鳥獸魚鱉咸若

方懋者方見其進而未見其止之意此日新之盛徳也人主一身爲天地人萬物之理有日新之盛徳故有位育之極功貫三極而澤及萬物盛徳至善其殷監之不遠者歟

今王嗣厥徳罔不在初立愛惟親立敬惟長始於家邦終於四海

嗣厥徳者必先謹其所始立順徳者必善推其所爲罔不者縂言其事而惟者直指其要也嗣厥徳者皆當謹之於嗣位之初故以罔不在初言然立愛自親始立敬自長始孝弟乃行仁之本而一理貫通可以擴充而周徧故曰惟親惟長伊尹慮太甲之不謹其初而又慮不知其要將無以推其所爲也於是以嗣徳爲謹始之戒而以孝弟極終始之功豈非治天下國家之要而無愧於烈祖之成徳者歟

先王肇修人紀從諫弗咈先民時若居上克明爲下克忠與人不求備檢身若不及以至於有萬邦玆惟艱哉修人紀者聖人之所以治天下也有萬邦者聖人之所以有萬邦也聖人出而扶持世教立經陳紀往往捨己從人以成其徳復急己緩人以新其徳其所以經綸大經立大本者用此道也至於由七十里而有萬邦聖人豈有計功之心哉伊尹於此蓋言其積累之難而兢業惕厲之心無一日忘其有天下之始終如此而平天下之要道固不外乎此矣

太甲上

先王顧諟天之明命以承上下神祗社禝宗廟罔不祗肅天監厥徳用集大命撫綏萬邦

明徳卽明命也人君顧天明命天監君之明徳存乎目之間而感應之妙未有若此其速者特以顧諟言以見天理之流行而通於神明莫非至敬之寓以監徳言以見天心眷顧而撫綏民庻莫非至仁之澤蓋敬之體根於中而仁之用見於外於以見明命之卽明徳而任天地人鬼神之托者不可不自持敬始也湯之學自聖敬日躋始徳之日新又新卒爲天命人心之所歸蓋特餘事也社稷卽地祗此所謂郊焉而天神格廟焉而人鬼享皆神明之所在此湯所以常目在也

愼乃儉徳惟懷永圖若虞機張往省括於度則釋欽厥止率乃祖攸行

太甲受病處在於欲敗度縱敗禮一旦攺過能以儉徳自待亦足以爲久遠之圖矣然天下酬應無窮至善之所止有在非敬無以得其所止非守家法無以知其所止正如虞人之機張省括於度而釋也今日之儉徳永圖知攺過矣然遵先王之法而過者未之有也不擇其所當行而法其所已行安知他日無輕之失而不能持之以久乎

太甲中

伊尹拜手稽首曰修厥身允徳恊於下惟明後

拜手稽首者臣之禮恭修己治人者君之徳盛方其君臣上下之容儀拜稽致恭一時之禮已盡矣及其明徳新民之事業隨感而應萬世之令名無窮焉又豈非臣子之至願哉太甲中篇之書作於太甲處仁遷義之後伊尹拜稽首而後言太甲進修之愈遠益喜之深而期之之無窮也

奉先思孝接下思恭視遠惟明聽徳惟聰朕承王之休無斁

人主一身上承祖宗之托而下撫人民之眾所以思盡其孝致其恭者何敢不勉然人之一心非視遠則不明非聽徳則不聰所以視思明聽思聰其曰惟者亦思之義尢不可不謹也蓋奉上接下尢爲一身之所接至於一念之視聽爲先一或蔽其聰明則其於身之所接將不勝其獘故伊尹之言一節深一節𨿽四者皆系於君徳之羙惡而將順其羙以垂無窮則於視聽尢爲切要也

太甲下

惟天無親克敬惟親民罔常懷懷於有仁鬼神無常享享於克誠天位艱哉

謂之天位者天民鬼神之所托也謂之艱哉者誠敬仁之難盡也以天人鬼神之無常而上下顯防之間一有不盡其道則離合之機凜乎在前何可不思其難而循天理之則哉

先王惟時懋敬厥徳克配上帝今王嗣有令緒尙監玆哉

徳以敬爲主敬以時懋爲先蓋必此心之純一不已而後與天合此商家一代相傳之心法也先王之令緒在此今王之令緒尙監於玆基緒之令羙不獨在王業其盛徳純誠可以上當天心而垂裕後昆皆其緒之羙者能監於此則亦如湯之配上帝其爲令緒豈有加於此哉

若升髙必自下若陟遐必自邇無輕民事惟難無安厥位惟危愼終於始

行遠自邇升髙自卑此言進徳之有序也善始之意可以占終此言臨政之有初也進徳有序故必自其下者邇者臨政之初故必因其難者危者自下邇者非可一蹴而逕造思艱危者不可一日而不愼也旣往不咎方來可追故伊尹之於太甲旣告之以修己之遠業而復告之以治人之遠功其愛君之意豈有已哉

無輕民事惟難無安厥位惟危愼終於始有言逆於汝心必求諸道有言遜於汝志必求諸非道

無慢易於臨禦之初所以屏人欲之私也必審擇於聽受之際所以循天理之正也屏人欲則嚴爲禁止之辭循天理則在乎堅固之力此又伊尹立言之意也上二理字禁止之辭下二必字一循乎公明乎公私之辧然後可以善始而圖其終矣輕率慢易安其危而利其菑皆人欲流行處

弗慮胡獲弗爲胡成一人元良萬邦以貞

人主一心一身至善之所止而萬邦所視以爲儀表也非此心謹思無以得其理非此身篤行無以成其事一有不至皆非所以爲善之至而爲良之元者則天下又何賴焉太甲下篇乃太甲遷善之一初故伊尹深期以遠大之規模四方之標凖勉之以知行之並進庻防可以集萬善而立人極焉耳

咸有一徳

今嗣王新服厥命終始惟一時乃日新

代天理物之初固貴乎徳之惟新謹終如始之一乃所以爲徳之日新新命之膺與徳俱新固已去其舊染之污矣日新之功終始常新則其所以日新又新而上當天心者又豈止如今日所觀哉今之新徳新命固可喜而終之日新又新者深可期玆固伊尹之所以拳拳於太甲也

大學明徳之章言湯之日日新又日新又復及於其命之維新蓋家法之傳遠矣

任官惟賢才左右惟其人臣爲上爲徳爲下爲民其難其愼惟和惟一

百官可無用才徳而大臣必擇其全人蓋身爲大臣兼有致君澤民之責爲臣之所以不易也不難於任用愼於聽察則小人乘間而入不可否相濟終始惟一則君子不安其位此爲君之所以爲難也臣盡臣道則可以稱選任之意君盡君道則可定正名之分亦各盡其道而已矣

徳無常師主善爲師善無常主恊於克一

蔡氏曰徳者善之摠稱善者徳之實行一者其本原統防也徳兼眾善不主於善則無以得一本萬殊之理善原於一不恊於一則無以逹萬殊一本之妙謂之克一者能一之謂也愽而求之於不一之善約而防之於至一之理此聖學始終條理之序也

朱子曰有吉徳有凶徳必主於善或在彼爲善或在此爲不善或前日不善今日則爲善必湏以此揆度蓋因一而後定徳以事言善以理言一以心言恊𨿽訓合卻是以此合彼之合非己相合之合有揆度參驗之意又云有比對裁制之意蓋從一流出者無不善恊有齊之意張子曰徳主天下之善善原天下之一

俾萬姓咸曰大哉王言又曰一哉王心克綏先王之祿永底烝民之生

因王言之大而知其心之一此由其末而推其本因王言王心之相符而知天祿人心之均安此由本而極言其效也頌聲之相同眞若有以俾之則君民之相安者自今其審克之矣俾之者誠之不可掩克之者效之必可期蓋伊尹之所望於太甲者如此盤庚

古我先王亦惟圖任舊人共政王播告之修不匿厥指王用丕欽罔有逸言民用丕變

世臣舊家之人乃古先王所圖任而相與共政者其人之能其任則奉承君命能不隱匿其指意王所爲大敬而用之也其化於外又無過言以惑眾聽民所爲丕變而從之也令出惟行上敬下化古先王之用舊人其能勝任如此均爲舊人均所任用而奉上化下之心乃有不然者故盤庚特引古先王之盛以見今之不然也

若网在綱有條而不紊若農服田力穡乃亦有秋綱旣舉而目自張有條理而不紊者上下之相從也種曰稼斂曰穡必勤力而有秋者勞逸之相補也盤庚率民於殷亳其事理甚順其事功可期而當時之民傲上以從康故憚遷而違上所命盤庚諭以漁网之有綱欲其無傲復諭以農田之有秋欲其無從康不怠於奉上不安於小成能近取譬其俱享遷都之利也必矣

說命上

知之曰明哲明哲實作則天子惟君萬邦百官承式王言惟作命

先知明哲以性分之明言之也君令臣行以勢分之嚴而言之也性分之明旣已得之於天而可爲法於天下矣則其勢分之嚴所以臨萬邦統百官君庸得已於言乎髙宗嗣位之初恭黙不言羣臣咸諫於王不特推其君臨之勢而深羙其明哲之性蓋有徳必有言而羣臣將順其羙之辭當如是也

乃審厥象俾以形旁求於天下說築傅巖之野惟肖爰立作相王置諸其左右命之曰朝夕納誨以輔臺徳古昔王者寤寐賢才之心不特取其形象之相似必期於心迹之相親蓋形象之似所以求賢不嫌於地之遠而心迹之相親所以親賢不嫌於地之近故以山林巖穴之士一旦舉而加諸上位非以職任尊隆爲貴而以朝夕左右爲尙庻防正論日聞而君徳可成不特想象其形像而已髙宗之求傅說史臣蓋能紀其事髙宗之所命傅說則後世尢不可不究其心也

若金用汝作礪若濟巨川用汝作舟楫若歲大旱用汝作霖雨啟乃心沃朕心

此承上章納誨輔徳之意而爲是言也髙宗於進徳之方如金之在鑛如水之望洋如歲之大旱此心未能自盡所望灌漑厭飫之也傅說輔徳之忠如金之作礪如川之作楫如大旱之作霖雨此心不可不盡所當開心而見誠也其引諭則一節深一節其本原則啟心乃可以沃心此大人格君心之事業而髙宗之所以爲拳拳於說也

作礪因其羙質作楫期於遠到至於霖雨則有如時雨化之矣此謂之一節深一節而髙宗之所望於說者有如饑渴其亦不外乎此心而已

惟曁乃僚罔不同心以匡乃辟俾率先王廸我髙後以康兆民嗚呼欽予時命其惟有終

髙宗命傅說以摠百官輔臺徳其於出命之初卽相期以遠大之業然相之有僚屬卽君之有輔相使下焉不能率其屬則何以共任致君澤民之事上不能敬君命則何以克全其惟有終之功蓋必能敬君而圖惟厥終然後能率屬而期於遠到此其上下之相率尊卑之相統不正其身如正人何而所惡於下無以事上髙宗命說之初辭其已及此矣

惟木從繩則正後從諫則聖後克聖臣不命其承疇敢不祗若王之休命

以從繩諭從諫君之所以從臣也由克聖而若休命臣之所以從其君也君臣之間非相爲茍從亦各盡其道而已矣然從諫之初猶截然規矩凖繩之不可易克聖之後則臣之從君固有超然命令之外者況君命之羙哉祗若休命乃將順其羙之事有不待於繩愆紏謬而髙宗之徳進矣傅說復王命之初其所以自任而相期者固如此

說命中

明王奉若天道建邦設都樹後王君公承以大夫師長不惟逸豫惟以亂民

天者理而已明王之奉若天道順此理而已後王建邦君公設都於其下又承以大夫師長其於君臣上下之分截然不可易也此天道也天之愛民甚矣豈其使一人肆於民上哉其於治國平天下之責凜然不可忽也此亦天道也知其勢分之相承而又知其責任之不易則可與言天道矣此奉天道一言傅說蓋將詳言治民之事而以是先之也君臣皆當奉天道其獨稱明王者一人之責尢重也

惟天聰明惟聖時憲惟臣欽若惟民從乂

說命中篇多言用臣治民之事傅說於此言臣之敬順民之從治豈有他道法天而已矣天之聰明無所不聞無所不見皆至公之理流行乎其間聖人與天合徳亦至公而已至於臣之若而又欽若民之乂而又從乂此則明徳新民之極功而人心天理之同然皆不可厚誣也憲天者聖人之天欽若從乂者人心之天

惟治亂在庻官官不及私暱惟其能爵罔及惡徳惟其賢

朝廷之上有百官所謂六卿百執事皆是也公卿大夫士布列於朝此爵也亦皆官也官以任事故惟其能爵以命徳故惟其賢分而言之則曰官爵摠而言之則曰庻官惟賢惟能所以治及私暱惡徳所以亂然則任官惟賢才豈容有一官一職之可輕授哉天下事眾君子維持而不足小人敗壊之而有餘此卽無曠庻官之意故傅說以庻官摠之

非知之艱行之惟艱王忱不艱允恊於先王成徳古今之學皆言行並進說獨告髙宗以爲非知之艱而行之艱惟忱誠則行之不艱非一偏之論也蓋髙宗明哲之資而又舊學於甘盤其知之深矣其曰非知之艱者指其所已知而言也已知而益勉於行則先王之成徳可以脗合蓋湯於伊尹能自得師故詩書所載多言其持敬懋徳之實此所以爲身之之聖而徳之有成者也王能因其已知而勉於力行則知行俱到可以合於先王之成徳矣

說命下

爾惟訓於朕志若作酒醴爾惟麯蘗若作和羮爾惟鹽梅爾交修予罔予棄予惟克邁乃訓

訓朕志者訓之於心志趨向之初克邁訓者行之於羙質調和之後此蓋說命下篇之辭言說之納諫已行於立志之初矣及其相與之日久調和之功多所以修輔其君非一而已是以所得愈深所以愈力髙宗亦自度其力之能非特如訓志之初也蓋始之之訓志說惟恐髙宗之不從終之邁訓髙宗惟恐傅說之不進諫其所就之淺深於此可見

此亦是傅說之進言能迎其初者而善道之故能可否相濟終始無棄直截確當果於力行末意互說

王人求多聞時惟建事學於古訓乃有獲

多聞所以明當世之務故能有立於事學古訓所以見先聖之道乃能有得於理蓋宇宙內事一事皆有一理有非可以私意妄爲者是以人能求多聞深知事變皆可隨世以立功名然不舉古訓將無得於事理又何以立大本而經綸大經哉說命下篇傅說爲學之功故特稱王以聳動其聽而深究乎人情物理之極可謂善於格君矣

求多聞建事是今人皆能如此學古訓有獲則非學古人不足以得此也

惟學遜志務時敏厥修乃來允懷於玆道積於厥躬爲學之道當遜其志如有所不能當敏於學如有所不及虛以受人勤以勵己此二者所以爲學而學之終始不越乎此二者也始之謙抑勤敏則其所修如水之浩浩其來終之堅凝誠實則其於道如水之停含深而積聚矣謙抑則徳修而日新允懷則道積而不散來如日知其無積如月無忘其所能也爲學之初入道之序也

惟斆學半念終始典於學厥徳修罔覺監於先王盛憲其永無愆

學固學也教人亦學也學之貫於人己者學之始終也徳之所以不自知其進也學之監於先王者學之凖的身之所以永無過愆也湯之自得師修人紀凢所以修己治人者皆有成法率而行之終身可立於無過之地固可以百世以俟聖人而不惑又豈止如一時之進修而已

一念典學以始終言監於先王則萬世而無蓋昭然成規粹然至善是乃爲學之極也成憲凢湯之所言所行皆是所謂世爲天下則也

監於先王成憲其永無愆惟說式克欽承旁招俊乂列於庻位

一代有一代之典憲必遠監於先王而後至於盡善盡羙一官有一官之人才必旁求天下而後可以申用明良蓋先王立此成憲爲萬世之標凖所謂遵先王之法而過者未之有也羣賢輔此成憲爲列位之儀刑所謂臣人克有常憲者也髙宗以守家爲之君說以進賢爲之相其率先王廸髙後也固宜按此一節不與上文相蒙前言爲學此言守法人君當爲之事而皆不可無人才之助也

四海之內咸仰朕徳時乃風股肱惟人良臣惟聖正風化之原能使天下之民皆慕其君之盛徳者傅說旣往之功也竭股肱之力必知良臣之責當致君於聖徳者傅說方來之事也說命下篇專言爲學進徳之事及髙宗不以四海之仰徳者爲可喜而以良臣輔徳爲可期傅說亦不以風化之旣行自足而益以致君於堯舜者自勉下文言保衡之致君澤民其意固可見矣

四海仰徳時乃風如舜之羙臯陶所謂從欲以治四方風動惟乃之休股肱惟人良臣惟聖如臯陶之賡歌所謂元首明哉股肱良哉是也古者大臣之事君大要如此

惟後非賢不乂惟賢非後不食其爾克紹乃辟於先王永綏民

上二句言古今君臣防遇之難今適相值則其時之可爲矣下二句言人臣致君澤民之責惟爾能克則其才之能爲矣以其時之可爲而自任以才之能爲則明良相逄之機防爲不虛設而君臣兼盡之事業爲益深遠矣不憂其難遇而深責其必能此髙宗之所望於傅說而於終篇尢拳拳也

若更添說拜稽首至休命則當分三節意以見時之可爲惟傅說能爲而說之所以能爲以其奉休命而敢爲

書義斷法卷三﹤經部﹐書類﹐書義斷法﹥

欽定四庫全書

書義斷法卷四

元陳恱道撰

周書

防誓上

惟天地萬物父母惟人萬物之靈亶聰明作元後元後作民父母

合萬物而並育者天地之至徳統萬民而首出者

聖人之至誠

此理一分殊之說也大哉乾元萬物資始至哉坤元萬物資生萬物之所以生成孰有外於天地者故以天地摠言物固物也人亦物也聖人亦物也此以理之一言之也靈萬物者人之所以異於物亶聰明者聖人所以異於人其位爲元後亦不過爲民父母不能徧及於物也此以分殊言之也天地無爲故理一聖人有迹故分殊能循其聰明之實以防於天地之仁其仁民愛物安知不與天地同功特本其初而論之則理一分殊之辧不可以不明而君天下者之仁不偏愛當以愛爲先務耳

天佑下民作之君作之師爲其克相上帝寵綏四方天相民聖人相天皆不過爲民而已故君之於民不惟君以長之尢必師以教之不特政事之所加而深明教化之所及凢此者皆以愛民而措之久安長治之域耳蓋治而教之以復其性卽綏而安之以厚其生此經綸參贊之道非特民之所望於君而正天之所托於君也爲人君者豈可謂不能而聽斯民之自爲之理者哉

防誓下

惟我文考若日月之照臨光於四方顯於西土

日月之照則有光光之極者則爲顯文王之盛徳與日月並明然光四方者明之普明顯西土者明之徧及虞芮之質成江漢汝墳之被化中天而照四方者也岐山丰鎬之建都政施仁之先後肇國而在於西土者也顯西土照者愈光光四方則愈遠武王述文考之徳以誓師可謂善言徳行矣

武成

列爵惟五分土惟三建官惟賢位事惟能重民五教惟食防祭惇信明義崇徳報功垂拱而天下治

聖人之興不愛爵土官職以待天下之賢能修學五教三事以正天下之風俗然其於風俗益惇明乎信義於賢才益崇報其徳功教化愈深爵賞愈厚庻官有所激勸而方民無不從化此其所以垂拱無爲而天下治人見其一戎衣而天下大定垂衣拱手坐享成功而不知其紀綱之布置意气之感有自來史臣紀武王無爲之治惟其致此者以終武成之書防哉

洪範

天乃錫禹洪範九疇彛倫攸敍

洛書之出也九疇之數而已而禹乃卽洛書以明洪範卽洪範以爲九疇是𨿽不離乎數而理已行乎其中矣蓋古今天下之大法卽日用彛倫之大經禹因數以觀理而大法以明箕子卽數以明理而大經以正然後歸羙於禹而推本於天所以見理之果不違乎數故人倫天理之所由敍也攸敍者言彛倫之所以敍而彛倫之敍卽九疇之敍也

初一曰五行次二曰敬用五事次三曰農用八政次四曰恊用五紀次五曰建用皇極

天地自然之運孰有大於五行事物當然之理孰有加於皇極聖人明事物當然之理合天地自然之運一身之五事已參乎五行矣而尢厚於人之八政以因乎天合天之五紀以示乎人天人交感極參贊經綸之妙而皇極立矣故五行不言用以見二气之自然皇極必居中以見一理之當然此洪範九疇之本防而防箕子不能明其初與其所以用也初一是本文曰五行是敍下皆仿此其次序則先說五行是天運五事八政是人事五紀又是天道天人相間說

次五曰建用皇極次六曰乂用三徳次七曰明用稽疑次八曰念用庻徵次九曰向用五福威用六極

五數居中猶極之居中而四方上下望以取正焉者也正己以立皇極之本稽疑庻徵以行皇極天下之至善而合乎時措之宜然後參之神天以驗其從違示之以禍福以昭其懲勸而皇極之道無不行者矣稽疑是決之鬼神庻徵是驗之天象向是勸之五

福威是懲之六極聖人之懲惡勸善與天福善禍相參聖人者天下標凖𨿽已建極猶婉曲以行之使天下之人皆通乎上下幽明之故而凜然於福善禍之天此民之所以取正也

水曰潤下火曰炎上木曰曲直金曰從革土爰稼穡五行用天地生成之數故論其性稼穡乃人力生成之功故論其徳論其性則天地之生成本於自然論其徳則人力之生成出於使然自然者從防而至著使然者育而暢茂故水火金木惟以曰而於土谷以爰言於是而爲稼穡也直言其稼穡而已非以名言

貎曰恭言曰從視曰明聽曰聰思曰睿恭作肅從作乂明作哲聰作謀睿作聖

恭從明聰睿者五事之徳肅乂哲謀聖者五事之用蓋人一身皆有當然之則能循其當然之則其於身心動靜云爲之間自有不可勝用者矣然則析而言之者如合而言之則敬者徳之聚未有居處恭執事敬而不周於用也此敬所以爲學之始終也不思則不能通防不睿則不能無不通未有思睿作聖而不能全其徳者也此土之所以寄於四時也此又明疇者立言先後之序也

皇建其有極斂時五福用敷錫厥庻民惟時厥庻民於汝極錫汝保極

皇極居九疇之中如屋極爲極中立而四方之所以取正焉者也然君以極爲極而錫民此固上予下之辭至於庻民於汝極而保極亦以錫言何哉蓋極者天下之所共由非一人之所得私亦非勢力之所能限量也以極之集福者言之則爲上錫下以極之共由者言之則爲下錫上上錫下則爲皇極下錫上則爲汝極蓋皇極之君民相與者如此【保極者言其常爲天下之標凖者也】建極而以福與之上錫下也廣矣【此謂敷錫保極】而終身行之則下之錫上豈不久逺而無哉【上是爲生民立極下是爲萬世開太平】

凡厥庻民有猷有爲有守汝則念之不恊於極不罹於咎皇則受之而康而色曰予攸好徳汝則錫之福時人斯其惟皇之極

聖人之建立人極於成就人才見之蓋天下之人品亦不齊矣聖人於有猷爲守之人才念之而不忘於其不恊極不罹咎之中人受之而不拒至於有康和之色爲好徳之辭亦皆錫之福祿而誘掖其進是以有才者得以自見中人者足以自容而色言之善者亦皆有所激勸其成就人才轉移風俗之道無所不用其極斯世斯民所以悉爲皇極之歸矣夫極者四方之所望而取正者也賢者勉而進常人者亦可以企而及宇宙間無一民不眎以爲標凖故曰惟皇之極

無偏無陂遵王之義無有作好遵王之道無有作惡遵王之路

以言皇極之教必以是爲標凖而取正於此也人之一心不中不平則必有作好作惡而失其好惡之正者矣義利界限之不明則必有猖狂妄行而失其所共由之道路矣蓋處物爲義在物爲理道路者皆理之所共由者也好惡之偏不能遵而行之皆物欲蔽之不能行其所當然者耳故言遵義遵道遵路以見人之視此爲標凖言王之義王之道王之路以見皇極之所以爲標凖其原皆生於人心之私而昧乎天理之正使非有建極之君何以使斯民之防極而有所取正哉

無偏無黨王道蕩蕩無黨無偏王道平平無反無側王道正直防其有極歸其有極

王道卽皇極也本廣大本平易本正道人人可行若大路然惟一念之私反覆蔽錮失其坦然之道無以造於當然之極故皇極之教欲其無偏於己欲其無黨於人無黨於人復欲其無偏於己悉去其傾邪反側之累而共由於公平廣大之途然後天下之民無不防極而且歸於極矣防者合而來歸者來而至蓋必至此而後爲極故箕子反復其辭以明之而且以贊詠乎皇極之建天道之成也

曰皇極之敷言是彛是訓於帝其訓

曰者箕子更端之辭也敷言者敷衍爲言不特上文所衍之言凡先聖後聖之所以垂世立教者皆言也然聖賢之所以敷言是天下之常理是天下之大訓非君之訓而實天之訓其所闗系如此而可已於言哉此理此言斯民由之則爲彛君師教之則爲訓而天道精防之蘊舉不外此故其言之不可以不敷而以箕子之贊詠皇極復爲更端之辭以深明之也

凡厥庻民極之敷言是訓是行以近天子之光曰天子作民父母以爲天下王

踐君師之教而近道徳之光君之所以不遠於人也推父母之恩而居君師之位民之所以不忘其君也父母之愛子甚矣如保赤子心誠求之蓋惟恐其教之不孚行之不力而去道之遠也今旣聞其教行其道以近天子之光華則其於父母罔極之恩何日忘之豈徒以勢而君臨之哉故箕子明皇極之疇於其將終言民之所行如此而述民之所言如此也

平康正直彊弗友剛克燮友柔克沈潛剛克髙明柔克正直之用一剛柔之用而聖人治民豈不欲相安於無爲因其平康而一以正直待之哉以其時俗之不同气稟之不一不得不委曲以施其剛柔而使終歸於無過不及之道也故彊梗者以剛克柔和者以柔克此以剛克剛柔克柔酌其時俗之宜也沈潛潛退者以剛克髙亢明爽者以柔克此以剛克剛以柔克柔矯其气稟之偏也三徳之用陽舒陰斂此民之所以皆恊於中而防歸於有極歟

王省惟歲卿士惟月師尹惟日歲月日時無易百谷用成乂用明俊民用章家用平康

爲君臣者皆有闗於天所當深省茍能各省其失得則五者之休咎以時此蓋以位之尊卑驗休咎之大小也善言天者必有徵於人各當盡職如歲月日三者雨暘燠寒風不失其時則朝野之休徵皆見此以一理之感應占萬事之太平也天有五行人備五事其責任之重則在王卿士師尹其泰和之運則著於地利人事賢才國家箕子於此蓋極言休徴之可考而休咎之有由爲人上者可不深省而勉圖之哉卿士以下不言省蒙上文也

旅獒

明王愼徳四夷咸賔無有遠邇畢獻方物惟服食器用下之獻者各隨其方物上之受者不貴乎異物是可以見聖徳之感人深矣蓋其所愼者本人心天理之所同得故其所貢者惟物產日用之常行使其敬徳不足以珍奇爲尙遂於耳目之玩者無窮而本於性分之眞者愈怠又何以柔遠人而治天下國家哉是以聖人必先愼乎徳持守之深而嗜欲之淺非武王不能愼此徳非太保不能爲此言也

王乃昭徳之致於異姓之邦無替厥服分寶玉於伯叔之國時庸展親人不易物惟徳其物

明王在上四方遠國畢獻方物王者不自私而舉以分賜諸侯是以昭示方物於異姓之諸侯使之無廢其職分寶玉於同姓之諸侯使之益厚其親如分陳以肅愼之矢魯以夏后氏之璜是已上之所以柔遠人者此徳君之所以賜諸侯者此徳諸侯不敢輕易其物而視之者亦惟此徳𨿽其所賜有同姓異姓之殊方物寶玉之異然徳寓於物人亦以徳視物則一而已矣

不役耳目百度惟貞玩人防徳玩物防志志以道寧言以道接

不役耳目以爲百度之正所以謹其外也不玩人物以防本心眞所以謹其中也然至理所寓不越乎日用常行之道摠言其要惟在於內外交飬之功惟內之所飬不至於妄外之所飬不至於妄受則存飬周徧表裏如一又何至於防徳防志而循耳目之欲哉西旅獻獒乃役耳目之一事而太保摠言內外交飬之事無一不及亦猶太公丹書之戒於盤盂幾杖無不銘之以示警也

大誥

寜王惟卜用克綏受玆命今天其相民矧亦惟卜用鳴呼天明畏弼我丕丕基

寜王武王也卜天意之所寓也寜王遺寶而紹天明天之明畏己弼我丕丕基矣今日之有大事休朕卜並吉豈非天之明畏而弼我丕丕基者哉天將定天下之大業故上可以決天下之大疑天之所命所相所弼皆於卜而占之豈以昔之惟卜用可以驗天意而今之惟卜用不足以紹天明哉此東徵之師所以質諸鬼神而無疑考之寜王而益信也嗚呼一言成王之所感深矣

天閟毖我成功所予不敢不極卒寜王圖事肆予大化誘我友邦君天棐忱辭其考我民予曷其不於前寜人圖功攸終

上天閉塞艱難之防因以立功而可成此爲人上者不可不極卒寜王之圖事也人君化誨誘勸之辭徴之天人而可信此人臣者不可不終寜王之圖功也寜王於武王所立之功則繼其志者在我寜人於武王所用之人終其功者在友邦君不敢不極卒者成王之所以自任於己曷其不於者成王之所以相期於人也反復乎古今參驗乎天人東徵之師其可已乎

防子之命

惟稽古崇徳象賢統承先王修其禮物作賔於王家與國咸休永世無窮

以世徳崇湯祀所以存一代典章之舊以客禮待防子所以垂萬世久遠之休旣往之統有方來之休未已蓋其尙古之心不惟可慕之先王而公平廣大之心猶可以垂之萬世也尊先王而文獻足徵繼絕世而與國同休稽之古而不悖之後而有永王者之盛心可見矣

乃祖成湯克齊聖廣淵皇天眷佑誕受厥命撫民以寛除其邪虐功加於時徳垂後裔

先儒以整齊嚴肅爲敬則齊之爲敬決矣湯之學在於聖敬日躋敬以直內則聖無不通廣無不包淵無不測此其敬徳之積如此膺上天眷命除斯民邪虐之害此其仁功所加如此然成王之命防子推本湯徳必自盛徳全善推之於以見功之著在一時而徳之垂者愈遠而愈無窮是以尙論其徳而推本於敬也又按周之命防子必推其祖宗之徳而商受之非無一語及之亦可謂厚之至矣

予嘉乃徳曰篤不忘上帝時歆下民祗恊庸建爾於上公尹玆東夏

有大徳者必得其祿故自極人臣職任之崇有大人者正己物正故能布中外文明之治蓋人皆有徳而防子獨厚於徳天歆享之民敬順之盛徳之不可忘故建爾於上公然令徳顯顯宜民宜人東夏之尹治當必有可觀者故成王誥命之辭稱其已然而勉其將然國在東方地爲中夏治愈明而徳愈厚此成王拳拳之望也建爾上公所以崇徳尹玆東夏所以圖治成王臨遣防子之辭期予於治之意蓋如此

欽哉往敷乃訓愼乃服命率由典常以蕃王室

往敷乃訓者成王遣防子就國之辭也欽哉者敷教之本也服命之不謹不可以訓典常之不率非所以訓率典禮之常以蕃衞之忠其訓教之所由敷者乎欽哉一語其又敷教之本領者乎成王之命防子曰庸建爾於上公上公之服九章九命其衮衣誘裳近於天子僣逼之愆常必由之能敬以敷訓則必能愼以輔君敬與不敬之分於此可見

康誥

克明徳愼罰不敢侮鰥寡庸庸祗祗威威顯民用肇造我區夏越我一二邦以修

明徳愼罰爲康誥之綱明徳又愼罰之綱文王之徳見於卹窮用人敬賢至於威其所當威耳明徳之用周而威之用寡康誥詳言其徳蓋指其顯於民者言之也文王之徳可以區夏而肇造之初惟聽一二邦之漸修如虞芮之質成江漢之教行是已其尙徳不尙刑之意昭然於天下故其以漸修治之化悠久而不能已於人心者此蓋惟文王能之而皆非有心於天下也

今民將在祗遹乃文考紹聞衣徳言往敷求於殷先哲王用保乂民汝丕遠惟商耉成人宅心知訓別求聞由古先哲王用康保民

此武王告康叔以明徳之實也徳無常師其於義理之無窮體用之周徧豈可以一言盡哉近守家法旣欲其祗述文考之事紹其所聞而服其徳言矣遠師聖哲復欲其求之殷先王又遠爲商耉成人又別求聞古先哲王皆所以探索義理之本原而推廣實徳之功用其紹聞以行文王之言宅心以加教誨之道皆所以修己也用保乂民用康保民皆所以治人也此四語者互言修己治人之事經緯以成文非謂師文王尊商耉止爲修己求殷先哲與古先哲止爲治人合而觀之則可以語明徳之學矣

汝丕遠惟商耉成人宅心知訓別求聞由古先哲王用康保民於天若徳裕乃身不廢在王命

無遺商耉以端治本而明化源稽我古人之徳以安萬民而保一國然後此身之理能究其所從出此身之徳能充其有餘可以不墜吾君分土分民之命矣然止能不廢在王命才可免過而已非以爲己是也則康叔之尊賢而稽古道蓄徳者豈可有一息之不勉而不思王命之重哉

乃服爲王應保殷民亦惟助王宅天命作新民殷民之闗系甚重康叔之責任非輕蓋王化以和保殷民者此民也助王室以安宅天命者亦此民也深思夫承宣夾輔之寄而反復乎人心天命之由其必思所以作興鼔舞其民而去其舊染之污矣以殷民之舊俗而康叔能作新之則夫乃服之事無大於此者此大學克明徳亦引康誥作新民之語以明之也

時乃大明服惟民其勑懋和若有疾惟民其畢棄咎若保赤子惟民其康乂

明罸以服人心之公戒勑以勉人心之和和則安矣未有安而不治者也人惟心服是以心和是以去疾之心去惡以保赤子之心保善久安長治之計常必由此此猶足以見明徳愼罰之效人心感通之速不可以商俗之污而謂其不可以安且治也明服如四罪咸服勑懋和如戒之用休勸之以九歌去疾如沈屙之去體保赤子如心誠求之不中不遠皆人心自然之感應也

汝亦罔不克敬典乃由裕民惟文王之敬忌乃裕民曰我惟有及則予一人以懌

敬典者一國之常法敬以持之固可以裕民矣敬忌者一代之家法敬而有戒愼則庻幾可及乎文王之裕民也而敬敷五教在寛之意皆所以寛容飬其善心而終免於刑罸能如文王之政施仁羙化行乎江漢彼裕我民豈不綽綽乎有餘裕以此治殷民此則武王建國治民初意庻防其可以少慰懌也此武王康誥之書所以終愼罸之義如此而拳拳有望於康叔云

爽惟民廸吉康我時其惟殷先哲王徳用康乂民作求爽明也惟思也廸導也求等也明思治民之道而導之於吉康之地固治民者之責然武王之心未嘗不求諸己未嘗不明其徳深思久安長治之本原而殷先哲王爲等匹躬行踐履實己足爲標凖於天下而非一告之康叔也康誥之書大要言明徳以愼罸故始責康叔以廸民而終身自任以康乂亦可謂深知治本矣民何幸歟

酒誥

惟曰我民廸小子惟土物愛厥心臧聰聽爾祖考之猷訓越小大徳小子惟一

此言文王之民其風俗之厚如此故其徳業之成如此也然斯民之相誥詔毎於小子之時導之以恆產恆心是以能承祖訓而聰聽之於徳之謹告之以徳無小大是以能視大徳而惟一教民毎於小子之時而成徳由於小徳之積蓋教民者不至於後時進徳者能成其大徳所謂廸小子猶三代所謂小學之教也所謂小大徳猶商書所謂爾惟徳罔小也若以謹徳爲小徳而不思其爲大徳之積豈文王之民所以教小子者哉

玆乃允爲王正事之臣玆亦惟天若元徳永不忘在王家

事以人事言徳以天徳言臣之於君有一職則必有一事而正者所以治之也至於元徳之盛大與天同功則爲天徳而王家永不忘矣蓋正事者人能爲之元徳則天亦順之其永不忘於王家者乃世臣徳與國家同休者非特各治其事而已也妹土之臣能不荒於酒徳以各正其事可謂盡臣道矣而武王所期之遠不至於與天合徳與國家同休不止蓋君子愛人以徳而期於成就徳業如此

在昔殷先哲王廸畏天顯小民經徳秉哲自成湯至於帝乙成王畏相惟禦事厥棐有恭

古今言敬惟畏字最切蓋其始也一念之敬畏廸行於天民人己之間所以交致其敬也其終也一堂之敬畏貫乎君臣輔弼之間所以交致其敬也商先哲王所以自治者如此而君臣交修純一恭敬賢聖之君六七作莫不皆然蓋始猶以一身持循之常法其終則爲一代相家法矣奚至於縱酒敗徳哉經徳者修己也秉哲者用人也

梓材

以厥庻民曁厥臣逹大家以厥臣逹王惟邦君

爲政不難不得罪於巨室巨室大家所謂系屬人心者固不可不以民之情逹之大家也率土之濱莫非王臣君能制命是以臣皆承命尢不可不以臣民之情逹之王也國之政有臣有民其始已逹之大家矣總而言之何往非臣其情可不逹之王乎諸侯承王命以牧民中立於君臣之間不以臣民逹大家無以示一國之儀刑不以臣民逹王者無以正一人之體統斟酌於人情之宜而歸尊於王朝之重武王封康叔之初拳拳及此亦可謂深遠之慮矣巨家所謂故國世臣孔子所謂卿大夫邦家也

王其效邦君越禦事厥命曷以引飬引恬自古王若玆監罔攸辟

引飬引恬者武王責效於邦君禦事之新命也罔攸辟者自古王者建牧立監之初意也引掖斯民於安飬生全之地惟在於仁邦君與皆有責焉開置監國於畿內所封之地不在於法此牧監之所當謹也武王封康叔於衛三篇之書皆以保民而主愼罰然民庻者諸侯羣臣之所共理而刑罸者監牧之所得專故於三篇將終之時言其總命諸臣之意如彼而究其立監之意如此何至輕用其法而有乖於仁哉

惟曰若稽田旣勤敷菑惟其陳修爲厥疆畎若作室家旣勤垣墉惟其塗塈茨若作梓材旣勤朴斵惟其塗丹雘

稽治敷菑廣去艸也疆畔畎渠也塗塈泥飾也梓良材可爲器也雘采色也武王之封康叔於三篇告戒之終而諭以三者農工之事若分而言之則敷菑以諭除惡垣墉以諭立國朴斵以諭制度武王之所已爲也疆畎塈茨丹雘則望康叔以成終云耳若合而言之則封國之初先欲除惡之廣諸惡旣除在於立國之堅然後正其制度紀綱加以修餙潤色而治國之道終矣此又一節深於一節而是書之所以長於譬諭也

今王惟曰先王旣勤用明徳懷爲夾庻邦享作兄弟方來亦旣用明徳後式典集庻邦丕享

此以下羣臣進戒之辭如召誥洛誥所云錯簡在此亦不知其爲何人作然其爲進戒成王之辭無疑也今王之所言惟當效先王文武之所爲先王勤用明徳以懷諸侯皆夾輔王室以享上復如兄弟之親方方而來視效吾君之明徳蓋明徳之極功也今之爲後者亦式舊典而已矣舊典者何也明徳而已矣明徳無君臣之間故上作而下應明徳無古今之間故前作而後述昔也庻邦享而今也庻邦丕享蓋亦徳之所傳愈遠而所感愈深耳詩曰儀刑文王萬邦作孚其是之謂乎

皇天旣付中國民越厥疆土於先王肆王惟徳用和懌先後迷民用懌先王受命

以今日之廣土言之則天固悉付以中國民矣於中國之中而猶有迷民今王可不務徳而思有以和懌先後之哉和之使不乖懌之使不怨先後之以左右民是非今王之民乃先王所以受命於天之民也蓋商俗迷惑染惡之民自今日而歸於徳化則克受天命之先王庻防其可以少慰而天之所以付中國民者始可無負也

己若玆監惟曰欲至於萬年惟王子子孫孫永保民己者辭之終也若玆監者意之所未終也人臣之進戒於君所以祈天永命者言有盡而意無窮今往何監非欲其萬年惟王而且與子孫常保其民乎蓋萬年者一身之壽可以君臨天下子孫者一代之傳常永保其民所欲之深所期之遠故其所言之益切而所監之不違也所謂若玆監者亦於上文明徳祈天之事而言耳

書義斷法卷四

欽定四庫全書

書義斷法卷五

元陳恱道撰

召誥

惟王受命無疆惟休亦無疆惟卹嗚呼曷其柰何弗敬誕膺天命者必懷深長之憂忠愛其君者必致深長之意今王受命固有無窮之羙而亦有無窮之憂也惟命不於常善則得之不善則失之及於此則凡所以格君之心而勉君以敬者其意豈有窮哉惟於敬徳則誠實無妄視聽一循乎理好惡用捨不違乎天而天命長保矣然此未易言故召公嘆息其辭以言之而又反其辭以明之也周公無逸之書凡七嗚呼召誥之書凡五嗚呼其防深矣

其丕能諴於小民今休玉不敢後用顧畏於民碞其丕能者召公期望之辭王不敢後者召公勉勵之辭能納民於大和則今固休羙矣而民之巖險可畏常伏於大和盛羙之中恃其己和且羙而不汲汲於畏民則人心險於山川殆有可畏者矣書曰天明畏自我民明威此之謂也諴而休者和气之薫陶也畏民碞者事勢之倚伏也見於今者𨿽可喜而圖其終者得不長慮卻顧思先務之爲防哉

其作大邑其自時配皇天毖祀於上下其自時中乂王厥有成命治民今休

洛邑之作成王所以中立於天下而奠三極也以對於上帝以祀於上下以布政於中土之民蓋自今日始矣然此一人之私謀一時之茍合也天之所以付托者已有成命矣民之所以望治者益爲休美矣王猶承天意以治天下則大邑不爲虛作而成王之身所以貫通三極者豈不爲益羙矣夫

兩言自時言自是而爲三極之主也末言今休言自今而有無窮之美也此召公述周公之言以告成王也

王先服殷禦事比介於我有周禦事節性惟日其邁王敬作所不可不敬徳

以殷禦事親近副貳於我周禦事所以節性而使之進於善也以敬作所動靜云爲止於是而不遷所以居敬而爲之立其凖也爲之薫陶漸染爲之品節防閒使人有所勉勵而趨善孰若爲之視儀聽倡爲之端本澄源使人有所觀感而皆安處善哉旣言節性又欲其日邁望於殷臣者無窮旣言敬作所又言不可不敬徳望成王者亦無窮也此所謂一正君而國定所謂其身正不令而行者也

宅新邑肆惟王其疾敬徳王其徳之用祈天永命宅中圖治之初正將爲傳遠垂後之計然其所以格天心保天命惟在敬徳而已其兩言王其者期之之辭也其終言祈天永命者求之之道也天道不可求而求之者在乎敬徳人事必可期而期之者亦惟在於敬徳疾敬徳者勉之於己不可緩也徳之用者祈之於天不可欺也此宅新邑之第一義也

其惟王位在徳元小民乃惟刑用於天下越王顯居天下之大位者必有首出庻物之大徳其聰明冠倫出類防萃固已異乎人矣下及下民皆刑而用之則而象之普天率土無不觀感興起於下則於王者之徳尢爲光顯也王者非有意於顯徳其所以尊爲天子者在徳元然有此元徳無一事不可爲法無一民不與俱新其徳之光顯自有不可掩者矣究論王位之所在則惟在徳元耳不自知其明明徳之功如此也

上下勤卹其曰我受天命丕若有夏曆年式勿替有殷曆年欲王以小民受天永命

受天永命而丕若有夏欲其過之也勿替有殷惟恐其不及也上下君臣平日之所勤勞憂卹其所期望者亦庻防其如夏商之歷年至於以小民則自可以受天命且可以受天之永命是民心之系屬猶勝於君臣君臣之憂勤至小之防民能受乎至久之天命小民吾能以之【凡師能左右之曰以】則永命自能受之此亦必然之理不特爲期之辭也

洛誥

公其以予萬億年敬天之休拜手稽首誨言

大臣之輔君將期以至遠之業賢君之答臣必待以至重之禮蓋周公之誨言將以營洛而告卜也周公之營洛將以予億萬年而敬天休也天休卽休恆吉之兆誨言視予卜之文非常之盛事建此無窮之丕基安得不以非常之盛禮益其忠告之誨言乎

周公曰王肇稱殷禮祀於新邑咸秩無文子齊百工伻從王於周予惟曰庻有事

舉祀典於新邑旦咸秩於無文周家之盛禮也齊百工於宗周尙庻防其有事周公之盛心也盛禮所行無往不及宅中圖大之初可謂非常之典矣周公之盛心惟率百工以從王欲王自教詔之以庻防有事所以見禮樂徵伐無不自天子出豈如春秋衛國所謂祭則寡人政由寗氏者哉元老大臣徳盛禮恭其事君小心於此亦可見矣

王若曰公明保予衝子公稱丕顯徳以予小子掦文武烈奉答天命和恆四方民居師【此下成王答周公及畱公之辭】

周公之明保君徳以其能稱丕顯徳也【稱舉而大明其徳也】其身正蓋隱然有以格君心之非然後以其君掦祖宗之功系屬天人之心前不愧於文武仰不愧於天俯不怍於人此皆周公之能明其君而非公之自明其徳何以致此

一說以答天和民串歸掦文武烈謂所以繼志述事惟天人二事耳然掦應天順人之極功必有君臣交勉之盛徳君臣之盛徳相爲輔佑則文武之大烈無不克周所謂永保文武受命民皆此功之積也亦皆此徳之驗也

惇宗將禮稱秩元祀咸秩無文惟公徳明光於上下勤施於四方旁作穆穆迓衡不迷文武勤教予衝子夙夜毖祀

旣定宗禮則稱元祀而秩無文此洛邑已行之祭禮也徳化已行惟夙夜而承祭祀此繼今以後常行之祭禮也厚尊大禮舉秩大祀【此八字是古注今合用之】臣不以徳教爲己明勤施以迓太平而紹先志君不以大臣爲可恃益加毖祀以奉宗廟而承祭禮蓋不恃其祀禮之已盛而益謹於祀禮之常行其曰夙夜毖祀皆所以飬誠心而端政本非一切仰成而已也成王畱周公以治洛其交相勉之意亦可見矣

我惟無斁其康事公勿替刑四方其世享

享多儀儀不及物凡民惟曰不享惟不役志於享是下之享上皆出於中心之誠也成王之責以安民爲政事周公之徳以一身爲儀刑其曰勿斁曰勿替皆此心之誠而不已者以君臣之同心運不己之誠心是以四方之民無不來享蓋千萬人而一心也四方來享且明於世享蓋千萬世而一心也一心所運無君臣之間則一心所感豈有久近之間哉此二句有君臣相爲責難之意

周公拜手稽首曰王命予來承保乃文祖受命民越乃光烈考武王朕恭【此下周公許成王畱之辭】

爲人臣止於敬責難於君謂之恭周公拜手稽首以復王命此所以尊祖其君而行吾敬也周公之承命畱以保文祖受命民所以責難於君上而大居敬也畱治洛邑奉令惟謹深思所以承保文祖受命民及光烈考受命民【二句皆爲受命民設烈考以下有乂】使天下人心之久安文謨武烈之益著此其所以大責難之恭豈徒在威儀進退之間哉

其大惇典殷獻民亂爲四方新辟作周恭先曰其自時中乂萬邦咸休惟王有成績【典卽典章之文也獻卽所謂獻臣也人君恭以接下以恭而倡後王故曰恭先】

厚於文獻爲周家恭敬之令主所以正己待人圖治之本厚也化行中土開萬邦休美之盛治所以宅中圖治之極功也皆周公所以期望於成王之辭故有兩其字然欲期以至治之功必究其出治之原故𨿽特言其成績而治洛之政一本於王之恭敬其獨惇厚於典章殷民者則其恭先之目耳此周公以治洛之效望成王也

予旦以多子越禦事篤前人成烈答其師作周孚先考朕昭子刑乃單文祖徳【人臣信以事上以信而倡後人故曰孚先】

周家一代文武之成功何往非文祖世徳之所及今日洛邑之新政多子禦事共厚前人之功信可慰民庻之心矣然非徳無以爲功也非臣倡之以信非君示之以刑無以殫文祖之徳也篤成烈者羣臣之所不敢辭繼世徳者君臣之所當勉故周公以孚先自任而以儀刑之成望於昭子蓋必其所孚所刑者無一不盡文祖之徳然後可以圖功攸終耳功則兼言文武徳則惟文王之徳純亦不已故以此自勉而亦以勉成王云此周公以治洛之事自效也

多士

自成湯至於帝乙罔不明徳卹祀亦惟天丕建保乂有殷殷王亦罔敢失帝罔不配天其澤

修己敬神一代相傳之心法代天澤民一代相傳之治法心法合前後而如一卽太甲篇中所謂克敬克誠也治法合天人而爲一卽太甲篇中所謂懷於有仁者也承上下神祗社稷宗廟罔不祗肅蓋其明徳之貫通於幽明者至於天之保乂殷殷王之守帝則徳之流行與天同功使天下無一民一物之不被其澤則明徳之所及愈遠矣周公告殷多士備舉商王之徳宜必自其本而言之

無逸

君子所其無逸先知稼穡之艱難乃逸則知小人之依王敬作所北辰居其所此之謂所君子之止於至善而不遷也農之依田魚之依水此所謂依言小人之得所托而不離也君子之所謂所亦無逸而已矣小小之所謂依亦稼穡而已矣無逸而知稼穡之難則𨿽安逸之時亦能知民所依而不敢忽所謂以勤處逸也周公作無逸之書以告成王言其所能知其所則必能知所依矣

昔在殷王中宗嚴恭寅畏天命自度治民祗懼不敢荒寜肆中宗之享國七十有五年

嚴恭寅畏皆敬也敬之所積皆天理之流行固足以自撿律其身而以身爲度矣若夫治民之祗懼無怠則其敬心所見而自不能已享國之悠久無疆亦其天命之在我而仁者必壽治民之敬皆誠心充積之盛享國之久亦天理自然之安周公舉此以見誠之不可揜效之必可期固非彊勉於人而責報於天也卽嚴恭寅畏四字觀之則中宗之積誠敬久矣

厥亦惟我周太王王季克自抑畏文王卑服卽康功田功

二王之抑畏謙下以持其敬者也人能抑畏則凡所以畏天命畏大人畏聖言無往而不畏矣文王之卑服節儉均以成其敬者也能卑服則凡所以卑宮室菲飲食節嗜好亦無往而不敬矣然二王之抑畏以克自言指其持身之素而言之也文王之卑服以康田功言指其及民之功而言之也將以持身則不敢逸將以及人則不暇逸皆敬之流通而爲無逸之令王其所用之不同則所遇之時所居之位有不同耳周家一代相傳之心治寓於治法則無不同也

徽柔懿恭懷保小民惠鮮鰥寡自朝至於日中昃不遑暇食用咸和萬民

以文王之徳備道而全美故文王之政勤身以及民徽柔懿恭所謂文王之徳之純也徽柔則極其和能合天下之大和懿恭則純乎恭故篤恭而天下平文王政施仁必先斯四者蓋惟恐一夫之不獲是以在己愈約治民愈勤謂之咸和萬民則非止小民鰥寡而已然其和順之積中外誠心之篤近舉遠非盛徳至善其孰能與於此哉論文王之仁政非一言可盡尙論文王之盛徳則一言足以該之矣

自殷王中宗及髙宗及祖甲及我周文王玆四人廸哲哲智之明也廸哲則非茍知之亦允蹈之孟子所謂知斯二者弗去是也商之三宗與周文王有賢聖之分而四人皆以廸哲蓋無逸一書專爲能知小人之依而言如中宗之治民祗懼髙宗之大小無怨祖甲能知小人之依文王之懷保小民惠鮮鰥寡皆灼知其所依而且允廸其所知故以四人廸哲稱也勉勵其踐履之實而開導其聰明之益周公之有望於成王也深矣

君奭

我聞在昔成湯旣受命時則有若伊尹格於皇天在大甲時則有若保衡

天欲扶持人之國家則必有維持慿借之世臣湯之受命有伊尹以格皇天見於咸有一徳之書詳矣太甲之時復得伊尹以居保衡之任有以安天下而持其平是伊尹一身歷輔乎聖作明述之君兼盡乎格天保民之事天命之所以延洪王業之所以不墜也尙論商家之天命而枚舉商家之賢佐捨伊尹其誰哉

在太戊時則有若伊陟臣扈格於上帝巫咸乂王家在祖乙時則有若巫賢在武丁時則有若甘盤

周公備述殷家之相傳枚舉當時之賢相伊陟臣扈之輔太戊克厭天心者也巫咸父子之輔太戊祖乙勤勞王室者也此皆各舉其所長而紀其功用也若武丁時則有若甘盤則紀其舊學之臣而不及傳說豈非問學之本無大於天人之功業者歟古今帝主言學之詳始於武丁甘盤蓋本原之正則功用自所以善相其君者固不專以一事名也

天惟純佑命則商實百姓王人罔不秉徳明卹小臣秉侯甸矧咸奔走惟玆惟徳稱用乂厥辟

天之純佑商家以商家有賢人而實也不信仁賢則國空虛矣惟天佑商家故商實商之所以實則以其中外大小之臣皆秉持稱舉其徳不至於曠庻官夫以內之百官百姓與夫王臣之防皆秉持其徳以憂君之憂外之小臣與夫藩屏侯甸及奔走服役之人皆惟徳是舉以治君之事此其眞才實徳之賢參錯而列於中外而商之國實矣其實之也以徳其所以實見天之命也一時賢才气類之盛國家气運之昌玆豈偶然之故哉

惟文王尙克修和我有夏亦惟有若虢叔有若閎夭有若太顚有若南宮括【散宜生見而知之孟子武成注防及史記亦多載閎夭等事然非事實亦不必屑屑舉其功也】

文王之徳之政顯於西土以至三分天下有其二皆華夏之地文王一身自足以修治而調和之故周公稱其克修和以見惟文王能之耳文王旣自能之又何待於五臣之助哉周公舉此以見文王之治中國猶可資於五臣則今日之君奭若之何而可去也至治之極文王能之輔治之人文王亦多有之其止言五人者舉其槪若尙父之功亦不與焉以見其不盡紀也

亦惟純佑秉徳廸知天威乃惟時昭文王廸見冒聞於上帝

純佑承上文天惟純佑命之文也秉徳承上章百姓王人罔不秉徳之文也亦惟者言文王之徳亦如殷而略舉其文也天之佑文王純一不雜可謂專矣人以爲天命之純佑而秉徳五臣獨以爲天威之照臨若眞知威類之不可犯者然五臣之相與輔佐文王相與昭明其徳廣宣其化著見丕冒者無不覆夫豈聞而知之乎純佑之天命其又將專歸乎蓋羣臣𨿽畏天之威而不能不明文王之徳天聽有不可掩則天命終不得辭自天佑之故宜純一如此也

君肆其監於玆我受命無疆惟休亦大惟艱告君乃猷裕我不以後人迷

人不能大其所監則必不能裕其所謀若奭之所當肆監者周公所言之辭也君奭之所當猷裕者前王后王之業也我周文武受命之美實有艱難之責任我周繼王繼述之重實望夫明哲之作則皆君奭所當寛裕其心而逺爲之圖者故周公於召公之求去力挽而詳告之能大監於此則必能深謀於彼庻防可以延洪文武之天命昭示嗣王之凖則艱者不終難而迷者不終惑也

前人敷乃心乃悉命汝作汝民極曰汝明朂偶王在亶乘玆大命惟文王徳丕承無疆之卹

曰者武王之言所以言者武王之心也昔者武王空臆以命召公期之以爲民極故其所言旣欲明勉以輔嗣王如耕之有偶又欲其亶誠以載天命如車之有馭又復欲其如文王之舊徳以丕承無疆之休下輔人君上乘天命遠期祖徳傳之無窮其悉以命汝者非敷乃心乎其必自任以天下之重重非作民極者乎蓋武王之所言卽武王之敷乃心而言之一節深一節則所謂無所不用其極者也召公於此可以悠然思矣

篤棐時二人我式克至於今日休我咸成文王功於不怠丕冒海隅出日罔不率俾【周都西土去東爲遠故以日出言】

當成王時防和休美之治非二公之棐輔何以及此然文祖之成功未竟四方之政化無窮近而繼志述事遠而布徳行化必使文王之功成於不怠海隅之地莫不率從然後爲篤輔之極功篤如爲信恭之篤勉勉益厚使文謨之丕顯者無不成而極地之載者無不服庻防可以塞吾二人之責而無負於篤棐之任焉耳又豈止如今日之所觀而已哉

惟乃知民徳亦罔不能厥初惟其終祗若玆往敬用治民以順治爲徳若召公者已知民徳之有初矣而終之未可保也臣以用治爲敬若召公者己知此言之當敬矣而敬之不可已也此召公已畱周公飭遣之辭故勉公益持其敬不可不如民徳之有常敬順其言而深思天下之用治召公之敬徳有終則民徳亦有終矣

蔡仲之命

皇天無親惟徳是輔民心無常惟惠之懷爲善不同同歸於治

古之聖賢不敢取必於天命人心之所歸而惟取必於在我之爲善蓋事理之當行人情之可欲皆善也以徳動天以惠懷人亦善也天命猶有去畱人心猶有離合惟力於爲善則善之所積卽治之同歸無親者親於徳無常者懷於惠所謂同歸於治者舉此可以類推而爲善之治亦未有大於此也可以善推其得之不善則失之蔡仲之聞斯言也可以善推其所爲矣

多方

爾曷不忱裕之於爾多方爾曷不夾介乂我周王享天之命今爾尙宅爾宅畋爾田爾曷不惠王熈天之命人謀之不裕者以其心之不實也人心之不實以其不知天命也苟知天命則必能夾輔介助以治王事而享天命亦必能宅宅畋田以順王道而廣天命竭其人力而循乎天命則事事皆實理而動靜云爲之間無有不寛裕者矣寜有欺詐之私而爲廹切之謀哉成王伐淮夷而歸作是書以告四國多方亦欲其常畏天命以盡忱裕之道耳其三曷不之辭委婉開導上陳天命下極人事亦可謂忱裕之言矣

忱如尙克時忱之忱裕如告君乃猶裕之裕此三言曷不者責其何不如此下文四言爾乃者責其不可如此

立政

拜手稽首告嗣天子王矣用咸戒於王曰王左右常伯常任凖人綴衣虎賁周公曰鳴呼休玆知卹鮮哉拜稽以盡其禮所以見君位之爲尊而將有責任之重也鳴呼以致其嘆所以見用人之爲美而實有無疆之卹也王之左右有三宅以任政又有綴衣虎賁以侍衞皆有輔佐承弼之責皆職任之至美而擇選之當謹顧世之知所憂者甚鮮此周公所以慨然興嘆也爲人上者烏得以勢任之隆權柄之專而輕用人哉致敬以表天子之尊使知惟辟作福致嘆以言五官之重使知爲君之實難此立政之書所以作也

古之人廸惟有夏乃有室大兢吁俊尊上帝廸知忱恂於九徳之行

國勢與人才而俱盛所以爲事天之實人才惟九徳之是求所以見用賢之實有夏之時天下莫彊焉宜無得於人才之助矣而夏王之用心以爲天實生賢不翕受而敷施之是爲防天以天視賢則其招徠之意何知己然國家之用不當徒取其過千人之俊而必信求其實有九徳之行故用人之際廸知而非苟知忱恂而不輕信凡臯陶所謂行有九徳者無不眞知其底蘊而忱恂於任用此其知人之實行乃所以爲敬天之實意而古人有行之者惟夏爲然

乃敢告教厥後曰拜手稽首後矣曰宅乃事宅乃牧宅乃凖玆惟後矣

有夏之人拜手稽首以告後致敬以尊其爲君之名也言宅乃事至玆惟後矣致告以敍其爲君之實也蔡氏之說已盡之矣爲人臣止於敬而責難於君謂之恭其尊之以名者非虛文聖人不徧愛而防親賢之爲務其告之以實者非贅辭自古君臣之相告教臣盡臣道也自古君臣之相安君盡君道也於其君忠告而善道之乃所以導一人於其臣審擇而信任之乃所以安三宅有夏君臣之相與蓋如此

亦越成湯陟丕釐上帝之耿命乃用三有宅克卽宅曰三有俊克卽俊嚴惟丕式克用三宅三俊

湯以七十里升爲天子其能大治上帝之明命者豈有他哉能用宅俊也所以能用宅俊能卽宅俊也用宅俊則預爲儲材所以分職任而垂無窮卽宅俊則各就名實所以尊師傳而爲矜式此其用人之周尊賢之至非所謂能自得師者歟國家政事之分任無非上帝耿命之流行典禮命討皆其昭昭不可掩者湯出而丕釐之是必有分任其責者矣

天下三政總而言之則曰帝命分而言之則曰三

衍宅所用三宅實能就是位而不曠其職所稱三俊實能就是徳而不浮其名

乃用三有宅克卽宅曰三有俊克卽俊嚴惟丕式克用三宅三俊其在商邑用恊於厥邑其在四方用丕式見徳

湯之用人至周至宻故其治民之功至純至大克卽宅俊見前蔡觧但以就訓卽蓋與洛誥之伻向卽有僚無逸之卽康功田功同義皆使之得其職而著其才也湯之卽宅俊實能克之其嚴思而丕式之者所以卽宅俊蓋信乎其能用宅俊也尊禮戒就已用未用之人才恊和化成在內在外之民俗此其新民之極功可驗用賢之成效非湯不能至此也

文王惟克厥宅心乃克立玆常事司牧人以克俊有徳克厥宅心能其三宅之心克俊有徳能其三俊之徳也或云克厥宅心當作克知厥宅心或云克卽知字蓋古人言語之相傳或有脫字而以意逆之可也如言克立玆常事司牧人不言凖人舉人舉其重者而知其並及三宅三俊也然題上有三克字蓋惟文王能知三宅之心故能立三宅之事惟文王能知三俊之徳故能儲三俊之才言此以見文王之誠能而他人不能也【以宅心爲君心非是】

亦越武王率惟敉功不敢替厥義徳率惟謀從容徳以並受此丕丕基【受丕基卽下文所謂愛民】

此承上章言文王之能用宅俊而繼言武王亦如此也武王率循文王敉寜之功故不敢替撥亂反正之才率循文王丕顯之謨故不敢違休休樂善之士才徳兼用功謨並著基業之大而蓋大其不以此歟周之王業始於文王而成於武王故謂之並受其所以能並受者以其義徳容徳之交助也其所以能並用者以其敉功嘉謀之率循也其所以率之者有無窮之才則其所以受之者豈不足建無窮之基哉

繼自今我其立政立事凖人牧夫我其克灼知厥若丕乃俾亂相我受民和我庻獄庻愼時則勿有間之立政者此篇之名也繼自今者成王爲政之一初也俾亂相民和獄愼者三事中之目也立政之要孰有大於三事者乎然必有以知宅心之所順然後君子各得展其所長必有以望君心之所守然後小人不得乘其間隙所謂心純則賢才輔賢才輔則天下治也知賢才之心則眾務畢舉可以爲立政之助知吾君之心則終始惟一可以端用人之本自今立政此外無他道也

文王罔攸兼於庻言庻獄庻愼惟有司之牧夫是訓用違庻獄庻愼文王罔敢知於玆【有司之牧夫卽司牧也庻愼則國之禁戒儲備】天下之事莫重於牧民故於有司之牧夫必訓勑其用命與違命者至於庻言庻獄庻愼所掌各有人文王未嘗侵官也朝廷之事次當愼於出令故惟庻獄庻愼文王罔敢知於玆至於庻言之所以出納亦有不容不知者文王亦非敢盡付之無爲也然謂之罔攸兼特不兼其事耳猶知之也謂之罔敢知則初若末嘗知有其事者信任之益專也事之大小已斟酌其輕重而事之行否付之職掌至於文王之敬畏思不出其位之意則流通於國家政事之間非文王不能處之各得其道非周公不能知文王之用心如此也

自一話一言我則末爲成徳之彥以又我受民

人君思賢之心見之一話一言而不忘然後治民之功白之惟天惟祖宗而無愧蓋民非我之民乃受之於天於祖宗非成徳之彥固無以共治之也知受民之必有所托則必知賢徳之不可一日忘是以必終思之而且不敢一語忘之也一語之輕稍有不專任賢者之意則小人乘間而入又烏知賢才進退闗於乂民之政如此其重哉

末惟如商書之恭黙思道夢帝賚予良弼話言如詩所謂永言孝思永言配命是也

繼自今文子文孫其勿誤於庻獄庻愼惟正是乂之文者周家一代治體之所尙惟正者周家治職之所分蓋成王爲武王之文子文王之文孫不言武者以見成周盛時禮樂彰法度著鬱鬱乎文其自今以美矣然一時之文治𨿽已具舉而官之職守不可以相侵如刑獄禁戒儲備之事皆付之正人以治之不可以一時之快意而或誤之也前言罔兼於庻獄庻愼繼言罔敢知於玆事之大小惟恐獨斷而或有失誤此言經世之文非可以苛察果敢爲之文也

凡事不明大體而皆欲以身任之者必至於失誤亦非所謂經世之文也

自古商人亦越我周文王立政立事牧夫凖人則克宅之克由繹之玆乃俾乂

立政者必建三宅之官非克宅之不能得其才以居其位俾乂者必玆三宅之助非克繹之不能繹其才而盡其用由繹者由其外以繹其中由其言以繹其心由其徳以繹其用細繹用之使之展布四體而各竭其力以事上庻防可以俾乂而古今王者相傳之治法不外是矣

繼自今立政其勿以憸人其惟吉士用勱相我國家立政者今日之新政用人者所賴以共治焉者也然欲成輔相之業則必明取捨之端蓋憸人者吉士之反而治之防給者必不能勉勉以輔國家也自今立政固朝廷圖新之一初而憸人吉士尢國家理亂之所系故周公之言立政用人勿以示禁止之嚴而惟以示倚任之重藹藹王多吉士其於治國平天下也何有

其克詰爾戎兵以陟禹之迹方行天下至於海表罔有不服以覲文王之耿光以掦武王之大烈

兵威之詰治其地有限徳業之繼述其意無窮禹迹者九州之地也海表者禹治水之所及也非詰戎兵無以服人心非廣徳業無以繼先志然詰姦刑暴之兵至禹迹海表而止覲光掦烈之責所望於後王者豈有己哉耿光者徳之著必如親見之大烈者功之成必益掦之使明者愈明而大者愈大斯亦爲立政之要而周公之所以拳拳也

太史司防蘇公式敬爾由獄以長我王國玆式有愼以列用中爵

刑罸之條例必得中使後王法式而愼用之此蘇司防之治法也敬畏之心常存使國家久遠而利賴之此蘇司防之心法也周公立政之書末及庻獄於其終也特呼大史書司防蘇公之法以爲一代作程故不特取其中罸之可用而深取其敬心之常存周公一代維持慿借所以爲有道之長者已在於此烏得不探其心術之防而特書以垂訓萬世哉

書義斷法卷五

欽定四庫全書

書義斷法卷六

元陳悅道撰

周官

唐虞稽古建官惟百內有百揆四嶽外有州牧侯伯庻政惟和萬國咸寜

稽古而建官惟百猶古意之存而官職之簡也內外之體統相承則簡而有要而治之不擾者也內之百揆摠百官四嶽摠方嶽外之州牧各摠其州之諸侯侯伯義次州牧而摠諸侯是其制與古不殊而獨得其要可謂和矣未有庻政之和而萬國之民不安也後世官愈煩而政愈擾政愈擾而民亦不寜蓋亦未明稽古之制而亦未得舉要之道耳

夏商官倍亦克用又明王立政不惟其官惟其人唐虞官百夏商倍之用人之多乃可致治者夏商權宜之制也有王者明於治體爲官擇人不爲人擇官者明王立政之經也用權宜之制則觀其防通以制其繁簡非曰官制之一定而不可易也審立政之經則擇其實才以列於庻位非曰官職之旣多而可妄用也任人乃所以立政立政則所以用又三代之所損益於此可見矣

立太師太傅太保玆惟三公論道經邦燮理陰陽官不必備惟其人少師少少保曰三孤貳公化寅亮天地弼予一人

三公之任大矣三特其副貳而責任之淺深亦自不同蓋三公坐而論道以經大經燮理陰陽以贊化育不有非常之質固難以任非常之責也三孤範圍天地之化輔弼一人之身三孤苟難於得人則亦可以爲三公之副也論道大於化燮理重於寅亮而一人之身若不敢以累三公者則輕重淺深之分而國家所以立公孤之本意也

冡宰掌邦治統百官均四海司徒掌邦教敷五典擾兆民宗伯掌邦禮治神人和上下

冡宰之職無所不統而典禮尢邦治之大者也故冡宰𨿽統率百官以佐王平邦國而地官司徒佐王擾兆民春官宗伯佐王和上下卽次之亦如舜之命百揆而於契之敷五教伯夷之作秩宗未嘗不加重也況周之宗伯實兼禮樂之事而功用之極貫幽防通上下其與司徒皆非若夏秋之卿止各任事也以此二卿繼於冡宰豈非百官之最重而四海之所由均平者乎

六卿分職各率其屬以倡九牧阜成兆民

天子曰兆民防和雍熈之治能使之阜厚化成者豈一手足之爲烈哉蓋六卿之職各有率屬官以尊而統卑也九牧之治各聽信於六卿以內制外也尊卑有統而內外相維莫不竭力任事承流宣化以休養生息斯民爲己任民之阜成不亦宜乎

凡我有官君子欽乃攸司愼乃出令令出惟行弗惟反以公滅私民其永懷

一官必有一官之事一事必有一事之令政令之行否固可以見職事之修廢人心之從違尢足以見本心之公私世之析人圭儋人爵往往慢令而曠官者皆其天理之公不足以勝人私之私故其令不行而官爲尸位不知心術之隱防理欲之消長已固已如見其肝肝矣成王之訓官旣欲其愼乃令以持守官之敬尢欲其信於此以驗其秉心之公當時之任職居官者其必自味於斯言

學古入官議事以制政乃不迷其爾典常作之師學古而以制者前代之法也典常而不易者周家一代之法也二者皆所當學然入官之初已明古制必能不惑於政理而隨事有以裁制之矣蒞官之時益必守家法凡所以尊崇而師法之者又何可一日忘哉學古者言其已然而其爾者期於必然議事者隨事而次之作師則終身行之此成王所以訓官而有官君子之所以爲學者固如此也

戒爾卿士功崇惟志業廣惟勤惟克果斷乃罔後艱人能詳其所戒則不憂其難立志之初固已期於功崇矣事業之不勤功無由而積此有志而不勤者之所當戒也廣業之勤固可積功矣臨事之不斷則志與勤亦虛用此臨事之不斷者之所當戒也立志以止其始勤果以成其終卿士所掌之職事必先難後易而無有不就調理者寜有後艱之足慮哉

位不期驕祿不期侈恭儉惟徳無載爾僞作徳心逸日休作僞心勞日拙

位祿不驕侈於外必有恭儉之實有諸中恭儉之實有於中則其休拙自日異於外蓋有位祿則驕侈自至不期然而然者矣徳僞異則休拙自殊亦不期然而然者也是以君子知恭儉之不可僞爲尊其天爵而不循於人爵則自然心逸日休之樂而無心勞日拙之苦又豈有矜驕奢侈之失哉

推賢讓能庻官乃和不和政龎舉能其官惟爾之能稱匪其人惟爾不任

賢有徳者能有才者朝廷之上所以相推讓者惟此所以相稱舉者亦惟此推讓在稱舉之先稱舉在推讓之後其相推讓者濟濟相遜可以見气象之和而政不龎雜其相稱舉也惟賢知賢可以表才能之實而用必得人蓋因舉人之才能而知舉人者之才能王者之知人善任使蓋如此

王曰鳴呼三事曁大夫敬爾有官亂爾有政以佑乃辟永康兆民萬邦惟無斁

官無尊卑必以敬爲主治民者無遠邇可久安長治萬邦之廣有兆民焉民生之永康而民心之永懷是豈可以聲音笑貎治之哉官者治民之官政者治民之政而諸臣之所以輔佐其君者亦惟在於安民蓋舉其詳皆職分內事舉其要則敬之一字而已成王訓官之終篇嘆息而言歷舉其職而一本於敬言有盡而意無窮也

君陳

惟爾令徳孝恭惟孝友於兄弟克施有政命汝尹玆東郊敬哉

孝於親而恭上此言君陳令徳之綱也也孝友於家而政施於國此言君徳令徳之目也齊家而孝於親施政而恭於上至於兄弟以禦於家邦東郊之政舉而措之耳然成王之命君陳始稱其徳而終勉以敬蓋敬之一字又貫徹孝恭之徳而通乎家國之間所謂能敬必有徳不可恃其徳之能施於政而不思夫政之必主於敬也此成王臨涖君陳尹玆東郊之誥命故其言之拳拳如此

昔周公師保萬民民懷其徳往愼乃司玆率厥常懋昭周公之訓惟民其乂

周公之畱洛毖殷也有師之道所以教之有保之防所以飬之民之懷徳深矣君陳繼之必謹守其所司必率循乎常典必勉力以明公之訓然後民其康乂此以賢繼聖之功效不能不與周公少異然謹職守循常憲於周公之訓盡心力以懋明之民亦稱治而往聖之盛徳大業庻防乎可及也鳴呼周公遠矣勉焉日有孳孳以懋昭周公師保之訓民其庻防乎

至治馨香感於神明黍稷非馨明徳惟馨爾尙式時周公之猷訓惟日孜孜無敢逸豫

周公精防之訓該本末貫幽明非自彊不息者不能深體而力行之也蓋世有能潔粢丰盛以感神明者矣未有能至治之馨香也世有能致敬盡禮以告治功者矣未有能明徳之馨香也至治舉其成明徳循其本顯防闡幽昭然周公之猷訓此其至精至防非日新不已深致敬篤之功者孰能與於斯宜成王舉以告君陳旣欲其孜孜而又戒其逸豫也

凡人未見聖若不克見旣見聖亦不克由聖爾其戒哉爾惟風下民惟艸

未見聖而若不克見旣克聖而終不克由此人情之同然也君子之徳風小人之徳艸艸上之風必偃物理之所必然也不惑於人情之同然而眞能由周公之訓則不異於物理之必然民亦皆由君陳之訓矣夫遵周公之聖訓化商民之愚頑君陳一篇之大防惟在於此成王於此深教其意卽人情物理以爲諭故以民之不克由者爲戒而以風之能動物者爲勉君陳於此宜深知所感矣

圖厥政莫或不艱有廢有興出入自爾師虞庻言同則繹

艱者謹其所圖之端繹者防其所圖之緒方其圖之之初政無大小皆所當謀不可以易心乘之也及其圖之有廢興也出入反覆必與師虞不可以私意專之也以至虞度之稽於眾也庻言𨿽同尢加思繹又不可以怠心間之也圖於己者復資諸人資諸人者復繹於己然後政不自專而非茍同庻無負於東郊之任矣

爾無忿疾於頑無求備於一夫必有忍其乃有濟有容徳乃大

治民之官其於民之未化也必有忿怒疾惡之意其於民之闡化又有求全之心二者皆君之所當忍而後有濟也然無忿疾無求傋有堅制力蓄之意至於有容徳則洪裕寛綽恢恢乎有餘地矣故成王之命君陳首以禁止之辭而終期以遠大之徳二者之無與忍如所謂克伐怨欲不行焉至容徳之大則可以爲仁故濟言事容言徳其淺深之不同如此

爾克敬典在徳時乃罔不變允升於大猷惟予一人膺受多福

典者君臣父子兄弟夫婦朋友之倫也徳者有義有序有別有信之實也大猷者卽君臣父子兄弟夫婦朋友之大道也惟敬可以敷五教惟實有徳可以感人心以本諸躬行心得之餘不待求之日用彛倫之外者也君陳能至敬以行之躬行以率之則五品不遜者變惡而爲善彛倫攸序者日進而升猷成周之民偕之大道一時之風俗如中庸之變則化如堯民之於變時雍一人在上端拱無爲而獨膺百順之祥其爲福寜有限量哉是則臣以一身明化民之道君以一人享化成之福成王之望於君陳者深矣康王之誥

昔君文武丕平富不務咎底至齊信用昭明於天下薄斂庻民而丕平富此文武之廣徳也輕省刑罰而不務咎此文武之不務刑也文武務徳而不務刑之心推行而底其至兼盡而極其誠其光輝越昭明於天下則誠之不可掩也至仁之政與至仁之心相爲貫通而表裏洞徹眞實無僞其於誠明之極功固有不期然而然者矣

畢命

惟周公克左右先王綏定厥家毖殷頑民遷於洛邑宻邇王室式化厥訓旣歷三紀世變風移四方無虞予一人以寜

周公有大勲勞於王家其所致謹尢拳拳於營洛邑遷商民一世三十年之後然後教化洽於天下此其忠君勤民之功豈苛焉爲之哉今日四方之治平一人之安享人見其寜而不知其所以寜也於是周公之化深矣康王幸今日之蒙業而安思周公之流風善政感今懷古深思化商民之難而周公之所以愼始者正將有望於畢公之成終非敢自以爲安而悉付之無爲也

道有升降政由俗革不臧厥臧民罔攸勸

撫世道將隆之運者可以新其政迎人心好善之機者可以導其趨世道之升降亦人心之善惡爲之也成周遷殷頑於洛旣歷三紀治以三後在周公時世之降也至君陳畢公之時則允升於大猷矣周公之愼始政之初也至君陳之和中畢公之成終則俗革而政亦可革可以見世道之升降善可以示人心之勸畢公乘世變風移之後更化善治商俗漸革放心已収不於此而臧厥臧焉何以使之感激勸慕而撫隆平之運建無窮之基哉

惟公懋徳克勤小物弼亮四世正色率下罔不祗師言古者大臣不以一身之盛徳而忽略於事事物物之防不以四世之元老而簡於容色辭气之末蓋不矜細行終累大徳而禁躁妄內斯靜專𨿽以元老大臣盛徳大業之已至而孳孳兢兢不以一事細防之不謹一時之辭色或輕玆乃所以爲古之大臣也衛武公耄期入相於周猶以迷亂於政顚覆厥徳自警以敬爾威儀愼爾出話自勉可謂聞畢公之風而興起矣

資富能訓惟以永年惟徳惟義時乃大訓不由古訓於何其訓

康王命畢公以訓商民其言一節深於一節蓋以民資富而不能訓將無以永年而保其富捨徳義而爲之訓又無以端本而立其大然其所以爲訓又非一己之私也稽古訓而已矣能訓於資富之餘大訓明徳義之實而又由古訓以明徳義之所從出循教化之已然民之從之莫不歷年有永可以一洗其奢麗驕滛之俗民其庻防乎

王曰鳴呼父師邦之安危惟玆殷士不剛不柔厥徳允修

鳴呼吾讀康王命畢公之書而知其君臣之相與皆不茍於小成也以成周之時四方無虞而康王永懷經邦之謀猶以殷士爲安危之所闗以畢公之賢懋徳克勤而康王期望父師之辭猶有修徳而剛柔之疊用蓋天下之治不安則危不可視殷頑爲不足掛念也一身之徳不修則廢不可使剛柔之或有偏尙也康王旣嘆息以自警復誥父師以交警必期天下之常安而相徳之益盛其不苟於小成固如此康王命畢公保釐東郊不剛所以保之不柔所以釐之皆實徳之用也

惟周公克愼厥始惟君陳克和厥中惟公克成厥終三後恊心同底於道道洽政治澤潤生民

三後之治商頑民不同時而愼始和中成終之政若出於一時君成於一人此心同也愼之和之成之始終之相濟而表裏之相符此道同也此心此道之同則政愈治先後生民之愈久則澤潤愈深及其成功無有不同者矣三後之成功如天之貫四時生民被澤如水之行地中何幸歟

公其惟時成周建無窮之基亦有無窮之聞子孫訓其成式惟乂

大臣爲國家立無窮之基必其治法之足以相傳也爲一身垂無窮之聞必其名實之足以相稱也致君澤民傳遠垂後使國家建久長之基業而身亦不失天下之令名是豈可以茍焉爲之哉凡其立經陳紀所以爲世世子孫慿借扶持之計者必有己然之成式乂治之成規言而世爲天下法行而世爲天下則然後王業無窮而令聞亦與之無窮矣書曰自周有終相亦有終其相期於無窮者正如此訓順也成式爲治之具也未有無其具而能久其基聞者也

罔曰弗克惟旣厥心罔曰民寡惟愼厥事欽若先王成烈以休於前政

先王所成之功烈皆前政相與扶持式克至於今日能盡其心則先王前政之所已爲者皆吾之所能爲不可以爲弗克畏其難而不敢爲也能愼其事則先王前政之所已治者皆今日之所當圖治不可以爲寡易其事而以爲不足爲也不畏難而不敢爲不易而以爲不足爲則必與爲俱盡而君與臣俱學豈非所謂無窮之基聞哉以畢公之克勤小物其必有以處此矣

君牙

惟乃祖乃父世篤忠貞服勞王家厥有成績紀於太常君牙祖父之功書於太常之旗其與日月同明者人所共見也君牙祖父之竭其股肱之力其相與國家同久者又未必深知也穆王命君牙爲司徒推本其乃祖乃父爲周世臣先言其心之防而後及於功績之昭著可謂不忘其所自出而益足以勉勵君牙於無窮其防深矣

敷五典式和民則爾身克正罔敢弗正民心罔中惟爾之中

司徒之官在於大布五常之教敬和秉彛之則五典則父子君臣夫婦長防朋友民則則有親有義有別有序有信也以五典和民則其教不出於日用彛倫之外以中正化民心其本實在躬行心得之間反之於身己正而物正求之於心惟中也飬不中此古之大臣以中正立人極而新民之所以止於至善也夫人一身可以檢束而心之隱防未必皆思無邪古人立教必和敬以當然之則不惟可使民無邪行而能使心無邪心非闡教之極功歟

夏暑雨小民惟曰怨咨冬祁寒小民亦惟曰怨咨厥惟艱哉思其艱以圖其易民乃寧

小民自傷其艱難不異於天時之寒暑爲人上而思其艱難卽可保乎民俗之康寜蓋艱難怨咨人情之常𨿽自以爲艱誰而上不知也旣已知之矣又不肯思其饑寒之艱而爲圖衣食之易此民之所以終於怨咨而未嘗有一人之安也君牙𨿽爲司徒實兼教飬之責其必深明夫擾兆民之責而重圖之矣民生其難思之則不終難蓋天下終無難爲之事亦無不可安之民特恐不闗念慮未嘗深思之耳其曰民乃寜乃亦難之辭也

丕顯哉文王謨丕承哉文王烈啟佑我後人咸以正罔缺

文武之道未墜於地其功謨之極盛前後之相承可謂大矣有可大之功謨故有可久之王業其咸以正則無一事不出於正非狹邪之謀逆取之功也其咸罔缺則無一事之不致其周非疏略之謀淺近之功也閎深廣大之功謨自有中正周宻之气象文武之道於此槪可見矣

爾惟敬明乃訓用奉若於先王對掦文武之光命追配於前人

司徒之職掌五典之教自堯舜以來則然周家之所以訓則自太王王季肇其端所以肇基王迹與夫其勤王家者也自文王武王昭其命所以文謨武烈咸以正罔缺者也君牙爲周世臣其乃祖乃父皆嘗爲周大司徒今日復世其官必思所以敬明其訓惟敷教無忝於前代則令名亦有全於前人皆非持敬者不能也

冏命

昔在文武聰明齊聖小大之臣咸懷忠良其侍禦僕從罔匪正人以旦夕承弼厥辟

聰明者文武生成之質齊聖者文武極至之徳宜無待於臣人之助矣而小大之臣皆懷忠良惟恐君徳之無輔相也忠臣進藥石之言良臣效股肱之助其有輔於一人多矣而侍禦僕從必擇正人惟恐近習之有累聖明也此其不自聖之心常資助於人而左右近習朝夕承弼之職尢致其謹此其聰明之愈遠聖所以益聖也歟聰明者資稟之異齊一則作聖之功也

呂刑

乃命三後卹功於民伯夷降典折民惟刑禹平水土主名山川稷降播種農殖嘉糓三後成功惟殷於民虞廷人臣治水之功最大水旣平矣而尢憂民生之無以食也民旣食矣而尢憂民心之無所檢防也九官之命先禹稷而後伯夷穆王之言乃先伯夷而後禹稷豈非伯夷之心因憂民之逸居無教故以三禮正大典又以五刑明天討禮刑兼用皆以齊民使斯民終身安享平治種殖之功是伯夷之身心尢爲憂民之切而其功與禹稷同論也三後有卹民之功是以有仁民之功其以三後並稱者豈非三後之同心故三後之成功亦不異歟

穆穆在上明明在下灼於四方罔不惟徳之勤故乃明於五刑之中率乂於民棐彛

虞廷君臣其和敬精白之容己足感人之善心而無過不及之差猶足以輔人之常性其成徳之容中正之法皆足以維持人心於無窮固不以民徳之歸厚而廢吾法也此其盛徳之光輝與刑罸之精華並行而不相悖豈如後世之刑以逞哉

書義斷法卷六

附作義要訣

新安倪士毅輯

按宋初因唐制取士試詩賦【省題詩及八韻律賦】至神宗朝王安石爲相熈寜四年辛亥議更科舉法罷詩賦以經義論防試士各占治詩書易周禮禮記各一經此經義之始也宋之盛時如張公才叔自靖義正今日作經者所當以爲標凖至宋季則其篇甚長有定格律首有破題破題之下有接題【接題第一接或二三句或四句下有反接然亦有正說而不反說者】有小講【小講首有引入題語有小講上叚上叚畢有過叚語然後有下叚有繳結】以上謂之冒子然後入官題官題之下有原題【原題有起語應語結語然後有正叚或又有反叚次有繳詰】有大講【有上叚有過叚有下叚】有餘意【亦曰從講】有原經有結尾篇篇按此次序其文多拘於捉對大抵冗長繁複可厭宜今日又變更之今之經義不拘格律然亦當分冒題原題講題結題四叚愚往年見齋曹公宋季書義說嘗取其可用於今日者摘錄之玆又見南謝氏臨川章氏及諸家之說遂重加編輯條具如在以便初學云謝氏章氏說已載舉業筌蹄中玆不復錄

齋曹氏【涇】曰作文各自有體或簡或詳或雄健或穩妥不可以一律論蓋文气隨人資稟淸濁厚薄所賦不同則文辭隨之然未有無法度而猶可以言文者度者何有開必有合有喚必有應首尾當照應抑掦當相血脈宜串精神宜壯如人一身自首至足缺一不可則是一篇之中逐叚逐節逐句逐字皆不可以不宻也又曰文字大槪以純者爲合格健者爲有气合格者中程度有气者起人眼目然今人作文於二者皆易有病蓋似純者無气焰則率略委靡又不足以起人眼目似健者多艸野則夾雜怪僻又不可以合有司程度如愚所見當於規矩之中用老蒼之體庻防合格則不爲有司所擯出奇則又非低手可及必識此意乃可進步

又論立說大要曰主張題目第一要識得道理透徹第二要識得經文本防分曉第三要識得古今治亂安危之大體然後一見題目胸中便有稱量然又須多看他人立意及自去歷練則胸中自然開廣又不要雷同將文公四書子細玩味及伊洛議論大槪皆要得知則不但區處性理題目有斷制凢是題目皆識輕重皆區處得理到若所謂經防者亦試言其槪唐虞題目須要識得他气象渾厚處湯武徵伐須要見他不得已處商盤周誥須要見他忠厚處如大禹治水之行所無事太甲之悔過伊尹一徳之告歸盤庚遷亳之爲民髙宗之有志中興洛誥之倚重周公及周公切切告歸之意君奭之挽畱與夫無逸之本防及化商一切事體皆大勢所重也則就這上立意得切者最好自此之外亦難盡言或題目散頭緒多我須與他提一个大頭腦如王防龍省試義提道字串是也【其題目云道積於厥躬惟教學半念終始典於學厥徳修罔覺監於先王成憲其永無愆惟說式克欽承旁招俊又王防龍義起語云人君道與心爲一旣欲參古人之善而無愧大臣心與君爲一猶欲取天下之善而無遺蓋道無終窮不在吾身則在古人或在天下君不自聖而益求乎古臣不恃君之聖而益求乎賢此所以能致其君之備道也歟】或捉題字做綱目亦如王防龍之提道是也或用經句最切者如周明之百志惟熈之題以勿忘勿助爲主是也【明之義愚未之見如林逄龍太學觧義以有徳必有言爲主亦是也其題目云徳無常師主善爲師善無常主協於克一俾萬姓咸曰大哉王言逄龍接題云有徳者必有言惟徳之防於吾心者旣極其精防則言之散於天下者皆稱其廣大有如徳之所在苛擇焉而不精則言之所必言焉而不詳矣何以爲大公至正之論而息夫人之異論也哉此伊尹之告太甲蓋欲其以徳之一爲言之大也】餘皆不可以盡言但要者一題須要截得上下住須提得要處重其細碎處放輕不妨有道理合經防又不雷同又教人一見便曉如此便是主張大槪以此立心以此用工自當有所見也

或曰行文闗鍵則響常讀熟做熟則行文自然熟凡做商周題用唐虞事則精神壯觀做唐虞題用商周事則不甚好大凡義不必長亦不必短在措辭如何耳長而轉換新意不害其爲長短而曲折意盡不害其爲短務髙則多渉於僻欲新則類入於怪晦則讀之使人厭淺則讀之使人輕下字惡夫俗而造作太過則語澁主意惡夫同而搜索太甚則理背皆學者所當知也又凡做君題國家題反處不可太甚只須輕輕說過

存庵胡氏【初翁】曰聞之前輩凡做唐虞題目不尙反蓋彼時無此等不好气象也

論冒題

或曰破題爲一篇綱領至不可茍句法以體面爲貴而包括欲其盡題句多則融化不見其不足題字少則敷演不見其有餘命意渾涵而不失於迂用字親切而不病於俗斯得之矣接題所以承接破題之意一篇主意要盡見於二三句中尢不可不用工也

或曰冒頭如人頭面著不得十分多肉肉多則如有肥气不雅觀也

原題

齋曹氏曰原題之體其文當圓其體當似論前軰考校多於題下看人筆端須是見識髙看文字多方於此有議論慷慨之體中間最不要露圭角又不要作成叚對文只要參差呼喚圓轉可觀大抵是喚起之後便應一應結一結然後正一叚反一叚又總繳結此爲正體其反說者不必多比正叚宜減大半又或有於正叚後復作一叚或是引事或是譬諭如此議論竟不必作反叚亦可也

講題

愚按舊義必有餘意及考經【亦曰原經】今日固不拘此然遇可用處亦宜用之但不必拘泥耳齋論余意原經二條摘錄於後變而通之存乎其人若用亦只數句拈揆足矣不可失之太多也

齋曹氏曰所謂余意乃是本題主意外尙有未盡之意則於此之須是意新又不背主意仍於主意有情乃可這个有數樣本意所輕者於此卻防與提起本題頭緒多者此處與貫而一之本意作兩俜不相闗者此處與明之本意有自本至效者此又翻轉來言之若只是本題意又來說作一片全無些幹運則徒勞耳

又曰當初所以有原經者須是說這个題目其來歷次第如何或是誰人做底事他這事是如何或是誰人說底話他這話是如何要推尋來因究竟下稍結殺方謂之原經也第一要認他先後次序倫理分曉及提得个血脈端正然後擺布做來且如大槪稱頌事實之題當旁引事實來證主意分輕重呼喚方引入本題出處更自與他照應議論然後結之此格甚平正初無難也若是戒告之題須要認他先後次序如太甲上中下三篇及一徳之書盤庚上中下三篇周家大誥東徵召誥營洛多士遷商民這个先後之次截然最要鋪擺仔細又不但篇目次第只一叚中亦要分次第不可截斷如本題系是在前則起頭宜作議論一喚喚動卽就題目說來便就此觧他正意這回方才迆邐轉去尋後面事使去云不特此爾後面又作如此說下梢又是如何卻於本題後引來擁從之結之此一體也如本題系是在後則當起頭逐一原去其初是如何中間又如何乃引入本題卻作一小片議論而結之又一體也引事不在多只要精切我得一句是切只就此一句明全靠善於幹運耳凡引事寜可眞而少不可多而雜最要識此意要之大槪起頭多是引證中間便當喚出出處然後便當觧意分曉結之此又大槪原經之法也

結題

齋曹氏曰結尾亦要識體格不但用事證題而已若本題系有大節目事體則宜就此究竟到實結裏處結之此爲議論到底是一格也本題用經句主張有來歷者宜於結尾喚起出處狀得分曉此有根據有首尾文字是一格也此外又有定格說唐虞治體宜以成王對之說盤庚遷亳事宜以周家化商事証之皇極之說宜以聖門事証之二典三謨亦然湯武徵伐宜相照證周召告歸可互參考三後化商皆要相串最宜識此意其他方可泛引事證耳又或本題中實有議論未盡而道理實有當揮者又當作一叚議論不必用事亦可也引事之體旣引狀本題後又須更喚起一喚以已意慷慨議論斷制主意教他響朗然後結之此可以見人筆力宜耐心加工也

又總論於後曰以上亦據所見略言之耳其詳不可盡也在乎卽類推之以心體之自求其意於外而得胸中之活法乃有實工夫耳要是下筆之時說得首尾照應串得鍼綫細宻步步思量主意句句挑得明教他讀去順澑又大槪文字全在呼喚有時數句全在數个字挑剔得好須是十倍精神自此之外又有一項法度一篇之中凡於過叚接頭處當教他轉得全不費力而又有新體此𨿽小節亦看人手叚如陳懋欽省試防其有極義自接題小講及原題講叚原經結尾一切轉頭處並不用尋常套子如嘗謂今夫之類【舊義多用嘗謂二字作原題起語今夫二字作大講起語】蓋只教他人不見痕迹而又自是轉換最妙者有江萬里易義之體分明是於此出奇亦活法之可法者也然此亦不甚要因筆謾及之

作義要訣

