《尙書大傳》﹝輯本﹞

松惕縣教諭孫之騄輯

提要

臣等謹案尙書大傳三卷補遺一卷國朝孫之騄輯之騄字晴川錢塘人按漢書藝文志伏生所傳經二十九卷傳四十一篇隋志作尙書大傳三卷鄭康成序謂章句之外別撰大義劉子政校書得而上之其篇次與藝文志合舊唐書志云伏勝注大傳三卷暢訓三卷新唐書志則作伏勝注大傳三卷又暢訓一卷已闕二卷至宋史藝文志暢訓遂不著錄蓋已散佚故自明代以來僅畱大傳殘本脫略漫漶殆不可讀之騄詮次其文又博采諸書所引補其佚闕以成此本凡卷中不注出處者皆殘本之原文其注某書某書者皆之騄所搜輯也刻成之後續有所得不及逐條附入因又別爲補遺一卷綴之卷末近揚州別有刻本相較頗有異同蓋亦雜采補綴今與此本並著於錄以存古書之梗槪總之皆非伏生之舊矣其注乃鄭康成作今殘本尙題其名新舊唐書並作伏生注大傳蓋史文之悞也乾隆四十三年八月恭校上

總纂官臣紀昀臣陸錫熊臣孫士毅

總校官臣陸費墀

尙書大傳卷一

松惕縣教諭孫之騄輯

易曰河出圖雒出書聖人則之書之所起逺矣至孔子得黃帝玄孫帝魁之書迄於秦穆公凡三千二百四十篇斷逺取近定可爲世法者凡百二篇而爲之序遭秦滅學燔書漢興旁求儒雅聞故秦博士伏勝能傳其業詔太常使掌故晁錯往受焉而伏生年且百歲不能正言言不可曉使其女誦二十八篇口授晁錯曰堯典臯陶謨禹貢甘誓湯誓盤庚髙宗肜日西伯戡黎微子牧誓洪範金縢大誥康誥酒誥梓材召誥洛誥多方多士立政無逸君奭顧命呂刑文侯之命費誓秦誓凡二十八篇自是傳其學者有歐陽大小夏侯宣帝時復有河內女子得泰誓一篇獻之與伏生女所誦合二十九篇漢志所謂經二十九卷是也故言書者始濟南伏生伏生創大傳四十一篇以授同郡張生張生授千乘歐陽生歐陽生授同郡兒寛寛授歐陽生之子世世傳之至曾孫歐陽髙謂之尙書書是本名尙則伏生所加也歐陽之學又有夏侯都尉受業於張生以授族子始昌始昌傳族子勝爲大夏侯之學勝傳從子建別爲小夏侯之學故有歐陽大小夏侯三家並立迄漢東京相傳弗絕中興書目云伏生爲秦博士至孝文時且百歲張生歐陽生從其學而授之生終後數子各論所聞以己意彌縫其間別作章句因經屬指名之曰傳劉向校書得而上之凡四十一篇至鄭康成始銓爲八十三篇及晉永嘉之亂歐陽大小夏侯尙書並亡濟南伏生之傳惟劉向父子所著五行傳是其本法而又多乖戾隋志大傳三卷鄭元注顧彪撰音二卷舊唐書志伏生注大傳三卷又暢訓三卷新唐書伏生暢訓一卷暢訓已不復傳而隋志所稱大傳者今遺缺漫滅前後差舛無卷帙倫次可理余披覽羣籍鈔綴殘文尋其端委釐成三卷仍舊名也至伏生之四十一篇與康成銓次之八十三

篇之文篇目旣亡孰從而詢焉

虞書

三五傳

燧人以火紀陽也陽尊故托燧皇於天伏羲以人事紀故托羲皇於人蓋天非人不因人非天不成也神農悉地力植谷故托農皇於地天地人之道偹而三五之運興矣

燧人爲燧皇以火紀官﹝藝文類聚﹞

伏羲氏作八卦﹝路史注﹞

伏羲氏沒神農氏作神農氏沒黃帝堯舜氏作﹝羅璧識遺﹞

黃帝者光也厚也中和之色徳施四序與地同功故先黃以別之也﹝風俗通﹞

顓者順也頊者信也愨也言其承文治之以質使天下遵化皆貴眞愨也嚳者考也成也言其考明法度美譽醇然若酒之芬香也堯者髙也明也言其隆興煥炳最髙明也舜者準也循也言其準行道以循堯緒也

禹者輔也輔續舜後庶績洪茂自堯以上王者子孫據國而紀功徳浸盛故造謚舜禹本以白衣砥美行顯名升爲天子𨿽復制謚不如名著故因名焉

湯者攘也言其攘除不軌攺亳爲商成就王道天下熾昌文武皆以其長能擅國之謂王能制殺生之威之謂王

唐傳

克明峻徳﹝荀子書曰克明明徳﹞以親九族九族旣睦﹝陳思王表引傳﹞辯章百姓﹝索隠引今文﹞

尙書歐陽說云九族乃異姓有親屬者父族四母族三妻族二鄭玄曰辯別也章明也

神農始治農功正節气審寒溫以爲蚤晚之期故立歷名﹝一作日﹞

容成作歷﹝黃帝命容成造蓋天儀﹞

日者陽徳之母陽外發故日以晝明名曰曜靈

月羣陰之宗光內影以宵曜名曰夜光

主春者張昏中可以種稷﹝一作谷﹞主夏者火昏中可以種黍主秋者虛昏中可以種麥主冬者昏中可以収斂蓋藏畋獵斷伐當告於天子而天子賦之民故天子南面而視四星之中知民之緩急急則不賦籍不舉力役故曰敬授民時此之謂也﹝周禮疏及太平禦覽﹞

鄭玄曰籍公家之常徭

辯秩東作﹝索隠引大傳﹞辯秩南訛辯秩西成﹝周禮疏辯秩據書傳而言﹞

書曰分命和仲度西曰栁榖﹝周禮注疏云書曰者是濟南伏生書﹞

鄭玄曰五色聚爲栁日入時具五色

便在伏物﹝索隠引大傳﹞

以正月朝迎日於東郊所以爲萬物先而尊事天也迎日之詞曰維某年某月上日明光於上下勤施於四方旁作穆穆維予一人﹝一夲無一人二字﹞某敬拜迎日於郊﹝宋書志引尙書大傳﹞

書傳略說云祀上帝於南郊卽春迎日於東郊

東方者何也物之動也物之動何以謂之春春出也物之出也故謂東方春也南方者何也任方也任方者物之方任何以謂之夏夏者假也吁荼萬物養之外者也故曰南方夏也西方者何也鮮方也鮮訊也訊者始入之貌始入者何以謂之秋秋者愁也愁者物方愁而入也故曰西方者秋也北方者何伏方也伏方者萬物之方伏也伏方何以謂之冬冬者中也中也者物方藏於中也故曰北方冬也陽盛則吁荼萬物而養之外也陰盛則陰吸萬物而藏之內也故曰呼吸者陰陽之交接萬物之始終

否不也﹝文選注引大傳﹞

古之王者必有命民民能敬長憐孤取捨好讓舉事力者於其君得命然後得乘飾車駢馬衣文錦未有命者不得衣不乘車車衣者有罰﹝藝文類聚﹞

玉藻疏唐傳云古者有命民有飾車駢馬衣錦未命爲士不得朱軒車不得有飛鈴﹝文選注﹞

鄭玄曰軒輿也士以朱飾之飛鈴如今窻車

士乘飾車兩馬庻人單馬木車衣布帛﹝選注公羊疏﹞

碩人詩曰衣錦尙蘏﹝說文引大傳﹞

堯時麒麟在郊藪﹝選注詩疏引唐傳﹞

外無曠夫內無怨女﹝詩疏﹞

孔子對子張曰舜父頑毋嚚無室家之端故謂之鰥﹝尙書正義詩疏引唐傳﹞

虞傳

舜販於頓丘﹝一作須丘﹞就時負夏陶於河濵漁雷澤之中堯致舜天下贈以昭華之玉﹝藝文類聚贈以苕華之玉一本堯得舜推而尊之贈以昭華之玉﹞

鄭玄曰負夏衛地雷澤兗州澤今屬濟陰

堯推尊舜屬諸侯致天下於大麓之野﹝路史引虞夏傳﹞

鄭玄曰山足曰麓麓者錄也古者天子命大事命諸侯則爲壇國之外堯聚諸侯命舜陟位居攝致天下之事使大錄之

舜讓於徳不怡﹝索隠引今文﹞

正月上日受終於文祖作璇璣玉衡以齊七政璇璣者何也曰璇者還也璣者幾也微也其變幾微而所動者大謂之璇璣是故璇璣謂之北極受謂舜也上日元日也文祖堯文徳之祖廟

鄭玄曰轉運者爲璣持正者爲衡﹝索隠鄭注大傳云渾儀中筩爲璇璣外規爲玉衡也﹞文祖五府之大名猶周之明堂也

七政謂春秋冬夏天文地理人道所以爲政也人道正而萬事順成又七政布位日月時之正五星時之紀日月有薄食五星有錯聚七者得失在人君之政故謂之爲政﹝玉海引大傳﹞

類祭天名也以祀類祭之柰何天位在南方就南郊祭之事也﹝今文尙書夏侯歐陽說月令疏引﹞

萬物非天不生非地不載非春不動非夏不長非秋不収非冬不藏故書曰禋於六宗此之謂也﹝生一作覆﹞

鄭玄曰六宗星辰司中司命風伯雨師也星五緯也辰謂日月所會十二次也司中司命文昌第五第四星也風師箕也雨師畢也歐陽和伯夏侯建曰六宗上不謂﹝一作及﹞天下不謂地傍不謂四方在六者之間助陰陽變化者也

古者圭必有冒﹝一作瑁﹞言下之必有冒不敢專達也天子執冒﹝瑁﹞以朝諸侯見則覆之故冒圭者天子所與諸侯爲瑞也瑞也者屬也無過行者得復其圭以歸其國有過行者畱其圭能攺過者復之三年圭不復少黜以爵六年圭不復少黜以地九年圭不復而地畢削此謂諸侯之於天子也義則見屬不義則不見屬﹝周禮疏白虎通及山堂考索﹞

鄭玄曰君恩覆之臣敢進

古者諸侯之於天子五年一朝朝見其身述其職述其職者述其所職也﹝選注﹞

五年一朝王者亦貴得天下之歡心以事其先王因助祭以述其職故分四方諸侯爲四輩輩主一時﹝公羊疏引虞傳﹞

五嶽謂岱山霍山華山恆山嵩山也﹝白虎通大傳又爾雅疏引虞夏傳霍山爲南嶽﹞

江河淮濟爲四瀆﹝風俗通引大傳﹞

五嶽視三公四瀆視諸侯其餘山川視伯小者視子男﹝尙書正義云其尊卑所視王制及書傳之文﹞

鄭玄曰謂視其牲幣粢盛籩豆爵獻之數

五嶽皆觸石出云扶寸而合不崇朝而雨天下﹝後漢章帝紀注藝文類聚引大傳﹞

鄭玄曰四指爲寸扶音膚

惟元祀巡守﹝一作狩﹞四嶽八伯壇四奧沈四海封十有二山兆十有二州樂正定樂名元祀代泰山貢兩伯之樂焉東嶽陽伯之樂舞侏﹝一作株﹞離其歌聲比余謡名曰晳陽儀伯之樂舞鼚哉其歌聲比大南名曰南陽中祀大交霍山貢兩伯之樂焉夏伯之樂舞謾哉﹝一作或﹞其歌聲比中謡名曰初慮羲伯之樂舞將陽其歌聲比大謡名曰朱幹﹝幹一作於﹞秋祀栁榖華山貢兩伯之樂焉秋伯之樂舞蔡俶其歌聲比小謡名曰苓落和伯之樂舞玄鶴其歌聲比中謡名曰歸來祀幽都宏山貢兩伯之樂焉冬伯之樂舞齊落﹝齊一作濟﹞歌曰縵縵並論八音四會歸格於禰祖用特五載一巡守羣後徳讓貢正聲而九族﹝奏﹞具成

鄭玄曰沈祭名祭水曰沈兆域也爲營域以祭十二州之分星也陽伯春伯秩宗伯夷爲之﹝路史引大傳曰伯夷之子爲西嶽﹞株離舞曲名言象物生株離也儀伯羲仲之後鼚動貌哉始也南任也夏伯夏官司馬棄爲之羲伯羲叔之後秋伯秋官士也臯陶爲之和伯和叔之後蔡哀也俶始也宏山卽恆山冬伯冬官司空垂爲之樂者人性所自有也故聖王巡十有二州觀其風俗習其情性因論十有二俗定以六律五聲八音七始五音天音也八聲天化也七始天統也﹝選注北堂書抄詩譜﹞

見諸侯問百年太師陳詩以觀民命風俗命市納賈以觀民好惡山川神祗有不舉者爲不敬不敬者削以地宗廟有不順者爲不孝不孝者黜以爵變禮易樂爲不從不從者君流攺制度衣服爲畔畔者君討有功者賞之﹝白虎通引尙書大傳﹞

天子命諸侯輔助爲政所以通賢共治示不獨尊重民

之至大國舉三人次國舉二人小國舉一人﹝公羊疏云書傳文﹞

矜寡孤獨天民之窮而無告者皆有常餼﹝詩疏﹞

唐虞象刑而民不敢犯苗民用刑而民漸興犯

唐虞之象刑上刑赭衣不純中刑雜屨下刑墨幪﹝公羊疏引唐傳今入虞傳﹞

鄭玄曰純緣也時人尙徳義犯刑者但易之衣服自爲大恥屨履也幪巾也使不得冠飾

子張曰堯舜之聖一人不刑而天下治何則教誠而愛深也一夫而被此五刑子龍子曰未可謂能爲書孔子不然也五刑有此教﹝路史注引大傳子贛曰堯舜之王一人不刑而天下冶敬誠而愛深也﹞

鄭玄曰二人俱罪呂侯之說刑也被此五刑諭犯數罪也故子曰教然耳犯數罪猶以上一罪刑之

子曰古之聽民者有過必赦小罪勿增大罪勿累老弱不受刑有過不受罰是故老而受刑謂之悖弱而受刑謂之克不赦有過謂之賊率過以小謂之枳故與其殺不辜寧失有罪與其增以有罪寧失過以有赦

鄭玄曰延罪無辜曰累

惟刑之謐哉﹝今文﹞

大夫有石材庶人有石承

鄭玄曰石材柱下礩也石承當柱下布也以外出爲飾

舜入唐郊以丹朱爲屍﹝禮正義﹞

惟十有三祀帝乃稱王而入唐郊

鄭玄曰舜承堯

帝猶反側晨興辟四門來仁賢﹝選注詩疏﹞

孔子曰舜以天徳嗣堯西王母來獻白玉管﹝白虎通﹞

溝瀆壅遏水爲民害田廣不墾則責之司空百姓不親五品不順則責之司徒蠻夷猾夏冦賊姦軌則責之司馬﹝藝文類聚北堂書抄﹞

舜無登而髙不行而逺拱揖於天下而天下稱仁

舜好生惡殺鳳凰巢其木﹝一作樹﹞

仁閔覆下則稱旻天﹝說文引虞書﹞

今尙書歐陽說春曰昊天夏曰蒼天秋曰旻天冬曰上天﹝詩周禮爾雅疏﹞

舜將禪禹八風修﹝一作循﹞通歌大化大訓六府九原而夏道興

鄭玄曰四章皆歌禹之功所謂九敍惟歌九徳之歌於此猶可考

惟五祀奏鍾石﹝奏一作定﹞論人聲及乃鳥獸咸變於前秋養耆老而春食孤子﹝一作春食餔於﹞乃浡然招樂興於大麓之野報﹝一作執﹞事還歸二年談然﹝談一作一作﹞乃作大唐之歌其樂曰舟張辟雝鶬鶬相從八風回回鳳皇喈喈歌者三年昭然乃知乎王世明有不世之義招爲賓客雍爲主人始奏肆夏納以孝成舜爲賓而禹爲主人樂正道贊曰尙考太室之義唐爲虞賓至今衍於四海成禹之變時俊乂百工相和而歌卿云帝唱之曰卿云爛兮禮﹝一作糺一作紏李善引大傳作體﹞縵縵兮﹝一作漫漫﹞日月光華旦復旦兮八伯咸進稽首曰明明上天爛然星陳日月光華於一人帝乃載歌曰日月有辰﹝一作常一作恆﹞星辰有行四時從﹝一作順﹞經萬姓幾誠﹝一作百姓允臧一作萬物允成﹞施於論樂配天之靈遷於賢聖莫不咸聽鼚乎皷之軒乎儛之精華已竭﹝一作英華欲遂﹞褰裳去之於時八風循湧卿云藂藂蟠龍僨信於其藏蛟魚躍踴於其淵魚鱉咸出於其穴遷虞而事夏也

鄭玄曰舜始欲攺堯樂百獸之屬率舞談猶灼也大唐之歌美堯禪也招雍皆樂章名也賓入奏招主入奏雍也始謂屍入時也納謂薦獻時也肆夏孝成指樂章名也舜旣使禹攝天子之事於祭祀避之居賓客之位獻酒則爲亞獻尙考猶言古考謂往時也太室明堂之中央室也義當爲儀儀禮也謂祭太室禮堯爲舜賓之也衍猶溢也言堯之禪天下至於今其徳義溢於四海也縵縵教化廣逺也復旦明明相代也藂藂言和气相應也

十有四祀鐘石笙筦變聲樂未罷疾風發屋天大雷雨帝沈首而笑曰明哉非一人天下也乃見於鐘石﹝路史﹞

聖人與聖也猶規之相周矩之相襲﹝文選注﹞

九共傳

書曰予辯下土使民平平使民無傲﹝玉海虞傳有九共篇﹞

夏書

禹之君民也罰弗及彊而天下治

天子衣服其文華虫作繢宗彛藻火山龍諸侯作繢宗彛藻火山龍子男宗彛藻火山龍大夫藻火山龍士山龍又曰山龍靑也華虫黃也作繢黒也宗彛白也藻火赤也天子服五諸侯四次國服三大夫服二士服一﹝山堂考索引大傳﹞

鄭玄曰玄或疑焉華虫五色之虫藻水艸蒼色

予欲聞六律五聲八音七始詠﹝漢律曆志﹞

索隠曰七始詠古文在治忽今文采政忽史記作來始滑

古者天子必有四鄰前曰疑後曰丞﹝一作承﹞左曰輔右曰弼天子有問無以對責之疑可志而不志責之丞﹝承﹞可正而不正責之輔可揚而不揚責之弼其爵視卿其祿視大國之君﹝孝經疏大國作次國﹞

搏拊鼓振以秉琴瑟練絲徽鳴者貴玉聲也﹝白虎通﹞

古者帝王升歌淸廟大瑟練達越大琴朱達越以韋爲鼓謂之搏拊

鄭玄曰淸廟樂章名越下孔也山堂考索引尙書大傳曰大琴敬達越大瑟朱達越蓋越底孔也疏達通之也朱練而朱之也蓋絲不練則勁而聲淸練則熟而聲濁孔小則聲急大者聲遲故疏越以遲其聲然後不至於太急練絲以濁其聲然後不失之太淸

拊革著以穅﹝白虎通引尙書大傳今書傳無著穅之文鄭元注樂記拊者以韋爲表裝之以穅穅一名相因以名焉今齊人或謂穅爲相故知穅爲相卽拊也余按孔安國傳搏拊以韋爲之實之以穅所以節樂疑非伏傳以白虎通引存焉﹞

正朔所不加卽君子所不臣也﹝白虎通引大傳﹞

元首明哉股肱良哉元首君也股肱臣也﹝選注引大傳﹞

禹貢傳

湛濁爲地又曰積陰爲地故地者濁陰也地不滿東南故水潦塵埃歸焉

子張曰仁者何樂乎山也子曰夫山者愷然髙愷然髙則何樂焉山艸木生焉禽獸畜焉財用殖焉生財用而無私爲四方皆伐無私與焉出雲雨以通乎天地之間陰陽和合雨露之澤萬物以成百姓以饗此仁者之樂於山也

圻者天子之境也諸侯曰境天子遊不出封圻諸侯非朝聘不出境﹝路史注引大傳﹞

河色黃赤眾川之流蓋濁之積也百里一小曲千里一大曲一直

非水無以準萬物之平非水無以通道任重也

下而平者謂之隰隰之猶言濕也

往古之時四極廢九州島裂於是女媧殺黒龍以祭冀州鄭玄曰冀州取地以爲名也其地有險有易帝王所都亂則冀治弱則冀彊荒則冀丰也

東原底平大而髙平者謂之太原郡取稱焉﹝水經注引大傳﹞

堯南撫交趾於禹貢荊州之南垂幽荒之外故越也﹝水經注﹞

﹝一作洧﹞盤之水出崦嵫山

禺鐵在遼西﹝索隠今文尙書﹞

滎播旣都﹝今文﹞

被明都﹝今文﹞

文皮千合﹝索隠數兩謂之合也﹞

予辛壬娶塗山癸甲生啟﹝索隠曰蓋今文尙書﹞

百川趨於海大水小水東流洶洶礚礚皆水聲也﹝文選注﹞

夏成五服外薄四海東海魚須魚目南海魚革珠璣大貝西海魚骨魚漧魚脇北海魚釼魚石出塡擊閭河魭江鱔大龜五湖元唐巨野蓤巨定嬴濟中瞻諸孟諸靈龜隆谷﹝一作陰谷﹞大都魚魚刀靑丘靑丹丘丹雘﹝此二句山海經廣注引大傳﹞咸會於中國﹝初學記太平禦覽俱引大傳﹞

鄭玄曰言徳廣之所及所貢物魚須今以爲簮又魚目今以雜珠魚革今以飾小車兵室之口貝古以爲貨魚漧魚脇未詳魚釼魚兵如釼也魚石頭中石也出塡狀如凝脂在水上擊閭狀如鮐魚大五六尺今海家謂之﹝缺字﹞魭當作黿黿狀如鱉而大鱔或作鼉鼉狀如蜥蜴長六七尺鱔或爲鱣鱣鯉也五湖揚州浸也今屬吳元唐未聞巨大也野魯藪今屬山陽菱芰巨定澤也今屬樂安有故縣屬齊蠃蝸牛瞻諸鼃黽也孟諸宋藪也龜俯者靈周禮天龜曰靈屬隆讀如釐降之降或如函谷今河南榖城西闗山也大都明都魚今江南以爲鮑魚魚刀魚兵如刀者也言徳能及之異物來至也禹貢合注引大傳曰禹成五服齒革羽毛器乃備

甘誓傳

戰者憚警之也﹝白虎通藝文類聚﹞

天子三公一曰司徒公二曰司馬公三曰司空公各兼二卿﹝周禮正義山堂考索引大傳﹞

鄭玄曰夏書云六卿者后稷司徒秩宗司馬作士共工也周禮天子六卿與太宰司徒同職者則謂之司徒公與宗伯司馬同職者則謂之司馬公與司寇司空同職者則謂之司空公一公兼二卿舉下以是稱是其中參六官之事

貌屬木言屬金視屬火聽屬水思屬土水火者百姓之求飲食也金木者百姓之所興作也土者萬物之所資生也是爲人用﹝尙書正義﹞

王者一質一文據天地之道﹝白虎通﹞正朔三而攺文質再而復三統者所以序生也三正者所以統天也是故三統三正也三王之統若循連環周則又始窮則反本也﹝選注太平禦覽﹞

詩疏云三正者謂夏與唐虞也正朔三而攺夏以建寅爲正則舜當以建子堯當以建丑是謂三正也

尙書大傳卷一

尙書大傳卷二

商書

殷傳帝告篇

書曰施章乃服明上下﹝玉海﹞

湯誓傳

桀無道囚湯後釋之諸侯八譯來者六國﹝北堂書抄引大傳﹞

伊尹母孕行汲水化爲枯桑其夫尋至水濵見桑穴中有兒乃収養之

夏人飲酒醉者持不醉者不醉者持醉者相和而歌曰盍歸於亳亳亦大矣故伊尹退而閒居深聽樂聲更曰覺兮較兮吾大命格兮去不善而就善何樂兮伊尹入告於桀﹝一作王﹞曰大命之亡﹝亡一作去﹞有日矣桀啞笑曰天之有日猶吾之有民﹝民一作人﹞日有亡哉日亡吾亦亡矣是以

伊尹遂去夏適湯

鄭玄曰深聽樂聲思其故也是時伊尹仕桀覺兮謂先知者較兮謂直道者也格至也吾語桀也自比於天言常在也比於日言去復來也

伊尹相湯伐桀戰於鳴條﹝春秋地名考引大傳﹞

湯放桀也居中野士民皆奔湯桀與其屬五百人南徙千里止於不齊士民往奔湯桀與其屬五百人徙於魯魯士民復奔湯桀曰國君之有也吾聞海外有人與五百人俱去

行而無資謂之乏居而無食謂之困﹝周禮疏引大傳﹞

鄭玄曰止曰居食謂米也

咸乂傳

亳有祥桑榖共生於朝七日大拱﹝索隠引尙書大傳﹞

鄭玄曰兩手搤之曰拱

說命傳

詩曰非知之艱行之惟艱﹝周禮疏引尙書傳﹞

髙宗肜日傳

武丁祭成湯有雉飛升鼎耳而雊問諸祖己曰雉者野鳥也不當升鼎升於鼎者欲爲用也無則逺方將有來朝者乎故武丁內反諸已以思先王之道三年辮髮重譯至者六國孔子曰吾於髙宗肜日見徳之有報之疾也

西伯戡黎傳﹝書正義西伯戡黎引伏生傳﹞

春子曰文王治岐﹝玉海引大傳﹞施政而物皆聽﹝文選注﹞

周文王至磻溪見呂望文王拜之尙父望釣得玉璜刻曰周受命呂佐檢徳合於令昌來提

西伯旣戡黎紂囚之羑里﹝爾雅疏引尙書大傳﹞

太公之羑里見文王散宜生遂至犬戎氏取美馬駁身朱鬛雞目者之西海之濵取白狐靑翰之於氏﹝一作於陵氏﹞取怪獸尾倍其身名曰虞之有參氏﹝一作莘﹞取美女之江淮之浦取大貝如車渠陳於紂庭紂悅曰非子罪也崇侯也遂遣西伯伐崇

鄭玄曰翰長毛也虞蓋騶虞也

散宜生閎夭南宮括三子者學於太公太公見三子之爲賢人遂酌酒切脯除爲師學之禮約爲朋友

散宜生南宮適閎夭三子相與學訟於太公四子遂見西伯於羑里獻寶以免文王孔子曰文王得四臣吾亦得四友自吾得回也門人加親是非胥附耶自吾得賜也逺方之士日至是非奔奏耶自吾得師也前有光後有輝是非先後耶自吾得繇也惡言不至門是非禦侮耶文王有四臣以免虎口丘亦有四友以禦侮﹝公羊疏﹞

詩疏引殷傳曰西伯得四友獻寶免於虎口而克耆又引大傳曰得三子獻寶紂釋文王而出伐黎

微子傳

大夫七十而致仕老於鄕裏名曰父師士曰少師以教鄕人子弟於門塾之基而教之學焉﹝儀禮疏引書傳略說﹞

七十杖於朝

鄭玄曰朝當爲國者

致仕者以朝乘車輲輪

鄭玄曰乘車安車言輲輪明其小也

微子將朝周過殷之墟見麥秀之蔪蔪曰此父母之國宗廟社稷之所立也志動心悲欲哭則朝周俯泣則婦人推而廣之作雅聲爲麥秀之歌歌曰麥秀漸漸兮禾黍油油彼狡童兮不我好仇﹝選注﹞

鄭玄曰狡童謂紂也

周書

周傳

狄人將攻太王亶父召耆老而問焉曰狄人何欲耆老對曰欲菽粟財貨太王亶父曰與之毎與狄人至不止太王亶父贅其耆老而問之曰狄人又何欲乎耆老對曰又欲土地太王亶父曰與之耆老曰君不爲社稷乎太王亶父曰社稷所以爲民也不可以所爲民亡民也耆老對曰君縱不爲社稷不爲宗廟乎太王亶父曰宗廟吾私也不可以私害民遂策杖而去過梁山邑於岐山國人束脩奔而從之者二千乘一止而成三千戶之邑

鄭玄曰岐山在梁山西南贅爲屬

虞人與芮人質其成於文王入文王之境則見其人萌讓爲士大夫入其國則見士大夫讓爲卿二國相謂曰此其君亦讓以天下而不居也讓其所爭以爲閒田﹝文選注﹞

文王受命一年斷虞芮之訟二年伐邗﹝禮記正義引大傳作伐鬼方﹞

三年伐宻須四年伐犬戎五年伐耆六年伐崇七年而崩

文王受命四年伐昆夷采薇爲伐昆夷而作

鄭玄曰犬夷昆夷也詩曰昆夷喙矣

泰誓傳﹝泰誓本非伏生所傳今並歸於伏生故史遷及儒林傳云伏生獨得二十九篇以教齊魯﹞

太子發升舟中流﹝白虎通引尙書曰太子發升於舟﹞白魚入於王舟王跪取出燎羣公咸曰休哉﹝今文﹞

惟丙午王還﹝劉歆三統歷引今文泰誓云丙午逮師﹞師乃鼓噪師乃慆前歌後舞格於上天下地咸曰孜孜無怠﹝大明疏引泰誓﹞

鄭玄曰慆喜也眾大喜前歌後舞也鄭司農引書傳曰前師乃鼔噪亦謂喜也

司馬在前﹝大明疏引泰誓周禮序引夏傳﹞

王肅曰司馬太公也

正稽古立功立事可以永年丕天之大律﹝律郊祀志引今文﹞

鄭玄曰丕大也律法也

王升舟入水鼓鍾亞觀臺亞將舟亞宗廟亞﹝周禮注﹞

有火自上復於下至於王屋流爲烏其色赤其聲魄﹝今文泰誓﹞

歐陽尙書火流於王屋化爲鴉其聲魄索隠云按今文泰誓流爲鵰

牧誓傳

惟四月太子發上祭於畢下至於盟津之上乃告於司馬司徒司空諸節亢才予無知以先祖先父之有徳之臣左右小子予受先公戮力賞罰以定厥功明於先祖之遺太子發渡於中流白魚入於舟王跪取以燎羣公咸曰休哉﹝今文尙書﹞

鄭玄曰燔魚以祭變禮也

武王伐紂戰於牧野紂之卒輻分紂之車瓦裂紂之甲如鱗下賀於武王也﹝選注引大傳﹞

武王入殷表商容之閭歸傾宮之女

武王殺紂繼公子祿父

鄭玄曰繼者以武庚爲商後也

武王伐紂都洛邑未成陰寒大雪深丈餘甲子旦不知何五大夫乘馬車從兩騎止於門外王使師尙父謝賓幸臨之尙父使人持一器粥出進五車兩騎軍使者具以告尙父曰五車兩騎四海之神與河伯雨師耳尙父各以其名進之五神皆驚相視而嘆

洪範五行傳

武王釋箕子之囚箕子不忍周之釋走之朝鮮武王聞之因以朝鮮封之箕子旣受周之封不得無臣禮故於十二祀來朝武王因其朝而問洪範

惟王后元祀帝令大禹步於上帝維時洪範六沴用咎於下是用知不畏而神之怒若六沴作見若是共禦﹝一作供禦﹞帝用不差神則不怒五福乃降用章於下若六沴作見若不共禦六伐旣侵六極其下禹乃共辟厥徳受命休令爰用五事建用王極

鄭玄曰王謂禹也帝舜也步推也令禹推衍天道五事象五行則王極象天也

長事一曰貌貌之不恭是謂不肅厥咎狂厥罰恆﹝一作常﹞雨厥極惡時則有服妖﹝白虎通引大傳作服乘﹞龜孽雞禍下體生於上之痾靑眚靑祥惟金沴木次二事曰言言之不從是謂不乂厥咎僣厥罰恆埸厥極憂時則有詩妖介虫之孽犬禍口舌之痾白眚白祥維木沴金次三事曰視視之不明是謂不悊厥咎荼厥罰恆燠厥極疾時則有艸妖倮虫之孽羊禍目痾赤眚赤祥惟水沴火次四事曰聽聽之不聰是謂不謀厥咎急厥罰恆寒厥極貧時則有鼔妖魚孽豕禍耳痾黑眚黑祥惟火沴水次五事曰思心思心之不容﹝一作睿是謂不聖厥咎霿﹝一作雺厥罰﹞恆風厥極短折時則有脂液之妖華孽牛禍心腹之痾黃眚黃祥金木水火沴土王之不極是謂不建厥咎眊厥罰恆陰厥極弱時則有射妖龍蛇之孽馬禍下人代﹝一作伐﹞上之痾日月亂行星辰逆行

鄭玄曰肅敬也君貌不恭則是不能敬其事也君臣不敬則倨慢如狂貌曰木木主春春气生生气失則踰其節故常雨也服貌之飾也龜虫之生於水而遊於春者屬木雞畜之有冠翼者也屬貌痾病也貌气失之病也靑木色也眚生於此祥自外來也沴殄也乂治也君言不從則是不能治其事也君臣不治則僣差矣金主秋秋气殺殺气失故常埸也殺气失故於人爲憂詩之言志也蝝螽蜩蟬之類生於秋而藏於秋者也屬金犬畜之以口吠者屬言言气失之病視瞭也君視不明則是不能瞭其事也荼一作舒君臣不瞭則舒緩矣視曰火火主夏夏气長長气失故常燠長气失故於人爲疾艸視之物可見者莫眾於艸蠶螟虫之類虫之生於火而藏於秋者也倮一作蠃羊畜之逺視者也屬視君聽不聰則是不能謀其事也君臣不謀則急矣聽曰水水主冬冬气藏藏气失故常寒藏气失故於人爲貧鼓聽之應也魚虫之生於水而遊於水者也豕畜之居閒衛而聽者也屬聽﹝儀禮鄭注引尙書傳羊屬火豕屬水﹞聽气失之痾未齓曰未冠曰短未婚曰折王君也不名體而言王者五事象五行則王極象天也天變化爲陰爲陽覆成五行眊大傳作瞀瞀思心之咎同耳王極象天天陰養萬物陰气失故常陰天爲剛徳剛气失故於人爲弱愚懦不壯毅曰弱射王極之變也射人將發矢必先於此儀之發則中於彼矣君將出政亦先於朝廷度之出則應於民心射其象也龍虫之生於淵行無形遊於天者也屬天蛇龍之類也天行健馬畜之疾行者也屬王極夏侯勝說伐宜爲代書亦或作代陰陽之神曰精神性情之神曰魂魄君行不由常侜張無度則是魂魄傷也王極气失之病也天於不中之人恆耆其毒增以爲病將以開賢代之也春秋所謂奪伯有魄者是也不名病者病不著於身體也亂謂薄食斗並見逆謂縮反明經天守舍之類也

惟五位復辟厥沴曰二月三月惟貌是司四月五月維視是司六月七月維言是司八月九月維聴是司十月十一月維思心是司十二月與正月維王極是司凡六沴之作歲之朝月之朝日之朝則後王受之歲之中月之中日之中則正卿受之歲之夕月之夕日之夕則庶民受之其二辰以次相將其次受之

鄭玄曰自正月盡四月謂歲之朝自五月盡八月爲歲之中自九月盡十二月爲歲之夕上旬爲月之朝中旬爲月之中下旬爲月之夕平旦至食時爲日之朝隅中至日昳爲日之中晡時至黃昏爲日之夕受之受其咎也二辰謂日月也假令歲之朝也日月中則上公受之日月夕則下公受之歲之中也日月朝則孤卿受之日月夕則大夫受之歲之夕也日月朝則上士受之日月中則下士受之其餘差以尊卑多少則悉矣

星辰莫同是離逢非沴維鮮之功禦貌於喬忽以其月從其禮祭之參乃從禦言於訖眾以其月從其禮祭之參乃從禦視於忽似以其月從其禮祭之參乃從禦聴於怵攸以其月從其禮祭之參乃從禦思心於有尢以其月從其禮祭之參乃從禦王極於宗始以其月從其禮祭之參乃從六沴之禮散齋七日致齋三日新器潔祀用赤黍三日之朝於中庭祀四方從東方始卒於北方其祀禮曰格祀曰某也方祀曰播國率相行祀曰若爾神靈洪祀六沴是合無差無傾無有不正若民有不敬事則會批之六沴六事之機以懸示我我民人無敢不敬事上下王祀

鄭玄曰格祀篇名也今亡沴殄也凡貌言視聴思心一事失則逆人之心人心逆則怨木金水火土气爲之傷傷則衝勝來乘殄之於是民怨神怒將爲禍亂故五行先見變異以譴告人也及妖孽禍痾眚祥皆其气類暴作非常爲時怪者也各以物象爲之占也

田獵不宿飲食不享出入不節奪民農時及有姦謀則木不曲直棄法律逐功臣殺太子以妾爲妻則火不炎上治宮室飾臺榭內淫亂犯親戚侮父兄則稼穡不成好攻戰輕百姓飾城郭邊境則金不從革簡宗廟不禱祠廢祭祀逆天時則水不潤下

鄭玄曰不宿不宿禽也角主天兵周禮四時習兵因以田獵禮志曰天子不合圍諸侯不掩羣過此則暴天物爲不宿禽角南有天庫將軍騎宮享獻也禮志曰天子諸侯無事則歲三田一爲幹豆二爲賓客三爲充君之庖周禮獸人冬獻狼夏獻麋春秋獻獸物此獻禮之大略也角爲天門房有三道出入之象也房心農時之候也季冬之月命農計耦耕事是時房心晨中春秋傳曰晨爲農祥后稷之所經緯也亢爲朝廷房心爲明堂謀事出政之象君行此五者爲逆天東宮之政東宮於地爲木木性或曲或直人所用爲器也無故生不暢茂多折槁是爲木不曲直東井主法令也功臣制法律者也五行火生上天文以參繼東井四時以秋代夏殺太子之象也軒轅爲后妃屬南宮其大星女主之位女禦在前妾爲妻之象也君行此四者爲逆天南宮之政於地爲火火性炎上然行人所用烹飪者也無故因見作熱燔熾爲害是爲火不炎上五行傳謂土失其性而爲災也參伐爲武府攻戰之象輕之者不重民命昴畢間爲天街甘氏經曰天街保塞孔塗道衢保塞城郭之象也畢主邊兵君行此四者爲逆天西宮之政西宮於地爲金金性從刑而革人所用爲器者也無故冶之不銷或入火飛亡或鑄之裂形是爲金不從革虛危爲宗廟牽牛主祭祀之牲月在星紀周以爲正月在玄枵殷以爲正皆不得四時之正逆天時之象也君行此四者爲逆天北宮之政也北宮於地爲水水性漫潤下流人所用灌漑者也無故源流遏絕川澤以涸是爲水不潤下其它變異皆屬沴也

天一生水地二生火天三生木地四生金前四疇乃王極之體所以建故配其生數地六成水天七成火地八成木天九成金後四疇乃王極之用所以行故配其成數天五生土故配之以王極一二三四皆由五數而成六七八九是水火木金皆賴乎土而成此王極所以爲八疇之要樞也﹝太平禦覽﹞

八政何以先食食者萬物之始人之所本者也﹝北堂書抄引大傳﹞

周以至動殷以萌夏以芽天有三統物有三變故正色有三天有三生三死故土有三王王特一生死﹝檀弓公羊疏引書傳略說太平禦覽引尙書大傳﹞

鄭玄曰謂三王之正月也至動冬日至物始動也異時生者恆異時死

夏以孟春月爲正殷以季冬月爲正周以仲冬月爲正夏以十三月爲正色尙黒以平旦爲朔殷以十二月爲正色尙白以雞鳴爲朔周以十一月爲正色尙赤以夜半爲朔不以二月後爲正者萬物不齊莫適所統故必以三微之月也﹝白虎通引尙書大傳﹞

子曰心之精神是謂聖﹝孔子集語引大傳﹞

云者起於山彌於天天气亂故其罰恆陰﹝選注北堂書抄引尙書五行傳﹞

君道虧則日蝕人憤怨則水湧溢陰气積則下代上﹝郭璞疏引洪範傳﹞

晦而月見西方謂之脁朔而月見東方謂之朒亦謂之側匿側匿侯王其肅脁則侯王其舒月生三日謂之魄﹝尙書五行傳﹞

鄭玄曰魄亦作脁行疾貌朒行遲貌元首寛則望舒脁侯王肅則月匿影蓋君舒緩則臣驕慢故日行遲而月行疾也

月行中道移節應期徳厚受福重華畱之﹝尙書洪範記﹞

明王踐位則日儷其精重光以見吉祥﹝文選注﹞

心之大星天王也其前星太子也後星庶子也﹝洪範五行傳﹞

辰星者北方水精也﹝選注﹞

北辰謂之曜魄﹝北堂書抄引尙書大傳﹞

祀上帝於南郊所以報天徳﹝詩疏﹞

黃帝將亡則地裂﹝尙書說﹞

地者成萬物者也﹝北堂書抄引鴻範五行傳﹞

聖人者民之父母也母能生之能養之父能教之能誨之聖人曲偹之者也能生之能食之能教之能誨之也爲之城郭以居之爲之宮室以處之爲之庠序之學以教誨之爲之列地制畆以飲食之故書曰天子作民父母以爲天下王此之謂也﹝天中記引大傳﹞

乃命五史以書五帝之蠱事彼爲訓者正以太古之時旡爲旡事也今言蠱者是卦之惑亂也時旣漸澆﹝一作繞﹞物情惑亂故事業因之而起惑矣左傳云女惑男風落山謂之蠱﹝伏曼引尙書大傳﹞

夏不數浴非愛水也冬不數煬非愛火也

魯桓公五年大雩旱也先是殺君而立有危亡之心而下有悲慟之气外結大國娶於齊以爲夫人後比二年天子使大夫來聘桓公上得天子之意下得大國之援則有亢陽之心以禦臣下興邢丘之役以勞百姓則臣下離心而不從故應是而秋大旱也

魯宣公十年秋大旱是時公與齊伐萊夫伐國亢陽節也師徒百姓所不欲也故應而大旱

旱所謂常陽不謂常陽而謂旱者以旱爲災也旱之爲言幹也萬物傷於幹而不得水也君持亢陽之節暴虐於下興師旅勞民眾以起城邑臣下悲怨而心不從故陽气盛而失度旱災應也

枉矢者弓矢之象也枉矢之所觸天下之所伐滅亡之象也

七國之兵戰於梁地故天狗先降梁壘見以其象也狗者守禦之類也所降以威守禦也

蜮如鱉三足生於南越南越婦人多淫故其地多蜮淫女惑亂之气所生﹝詩疏榖梁疏引洪範五行傳﹞

蓍之爲言耆也百年一本生百莖此艸木之壽亦知吉凶者聖人以問鬼神﹝周易音義藝文類聚引洪範五行傳﹞

季夏可以大赦罪人﹝尙書大傳﹞

歷者聖人所以揆天行而紀萬國也﹝北堂書抄引尙書洪範五行傳﹞

雷與天地爲長子以其長萬物與其出入也

霜者殺伐之表雨雪者陰之蓄積甚也

夫握方諸之鏡處深澤之下而上引太淸物類相隨可不愼耶

秦昭王三十八年上郡大饑山木盡死蜂食民苗民無所食

饑而不損玆謂泰厥災水厥咎亡﹝谷永傳引洪範﹞

尙書大傳卷二

尙書大傳卷三

金縢傳

成王之幼云在𦇤褓褓縛兒被也﹝詩疏引大傳﹞

古尙書說武王崩時成王年十二後二年管蔡作亂周公東辟之王與大夫盡弁以開金縢之書時成王年十四﹝公羊疏﹞

王命周公踐祚朱艸暢生

王者徳下究地之厚則朱艸生

徳光地序則朱艸生﹝選注引尙書大傳﹞

王者徳及皇天則祥風起

周公輔幼主不矜功則蓂莢生

鄭玄曰矜誇也

成王問周公舜何人也曰其政好生而惡殺

古之王者必立大學小學使王子公卿大夫元士之適子十有五年始入小學見小節焉踐小義焉二十始入大學見大節焉踐大義焉故入小學知父母之道長幼之序入大學知君臣之儀上下之位小胥取小學之賢者登之天子天子以爲左右

鄭玄曰小學在公宮之左大學在郊天子當爲太子周公居攝踐祚而治元世子法於伯禽使之左右所以養成王也﹝元記爲亢﹞

伯禽與康叔朝於成王見於周公三見而三笞康叔有駭色謂伯禽曰有商子者賢人也與子見之乃見商子而問焉商子曰南山之陽有木焉名曰橋二子往視之見橋實髙髙然而上反以告商子商子曰橋者父道也南山之陰有木焉名曰梓二子復往觀焉見梓實晉晉而循反以告商子商子曰梓者子道也二子明日見周公入門而趨登堂而跪拂其首勞而食之曰汝安見君子乎二子以實對公曰君子哉商子也﹝文選注藝文類聚﹞

成王問周公曰舜之冠何如焉周公曰古之人有冒皮而勾然鳳皇巢其樹麒麟聚其域也﹝北堂書抄引大傳﹞

古人衣上有冒而句領者﹝荀子注引尙書大傳﹞

鄭玄曰言在徳不在服也古人三皇時也冒覆頂也句領繞頸也禮正服方領

天子太子年十八曰孟侯孟侯者於四方諸侯來朝迎於郊問其所不知也問人民之所好惡土地所生山川所有無及父在時皆知之﹝儀禮疏詩正義禮行人疏俱引書傳略說天中記引大傳﹞

鄭玄曰孟迎也十八向入太學爲成人博問庶事玉海曰孟侯者四方諸侯來朝迎於郊或可逺郊勞使世子爲之是以孝經注亦云世子郊迎郊迎卽郊勞也𨿽據夏法周亦然

管叔蔡叔監祿父武王死成王幼周公盛養成王使召公奭爲傅周公身居位聴天下爲政管叔疑周公而流言於國曰公將不利於王奄君蒲姑﹝一作薄姑﹞謂祿父曰武王旣死矣成王尙幼矣周公見疑矣此百世之一時也請舉事然後祿父及三監叛奄君導之祿父遂與三監叛

周公疾曰吾死必葬於成周示天下臣於成王也周公死天乃雷雨以風禾盡偃大木斯拔國恐王與大夫開金縢之書執書以泣曰周公勤勞王家予幼人弗及知乃不葬於成周而葬之於畢示天下不敢臣﹝師古引尙書大傳﹞

一本周公薨成王欲葬之於成周天乃雷電以風禾卽盡偃大木斯拔周人大恐王乃葬周公於畢示不敢臣也鄭玄曰昔周公葬不如禮天乃動威尙書五行傳云周公死成王不圖大禮故天大雷雨禾偃大木拔及成王寤金縢之策攺周公之葬尊以王禮申命魯郊而天立復風雨禾稼盡起

大誥傳

周公先謀於同姓同姓從然後謀於朋友朋友從然後謀於天下天下從然後加之蓍龜是以君子聖人謀義不謀必成卜義不卜不義故卜必以義擊不義故戰必勝是以君子聖人謀則吉戰則勝﹝太平禦覽引大傳﹞

嘉禾傳﹝大傳篇目有九共帝告嘉禾揜誥之類﹞

三苗貫葉﹝一作桑﹞而生子爲一穗周公曰和气所生以獻於文王之廟

成王時有苗異莖而生同爲一穗其大盈車長幾充箱人有上之者王召周公而問之公曰三苗爲一穗天下其和爲一乎果有越裳氏重譯而來

交趾之南有越裳國周公居攝六年制禮作樂天下和越裳氏以三象重譯而獻白雉曰道路悠逺山川阻深音使不通故重譯而朝成王以歸周公公曰徳不加焉則君子不饗其質政不施焉則君子不臣其人吾何以獲此賜也其使請曰吾受命吾國之黃耉曰久矣天之無別風淮雨﹝一作烈風淫雨﹞意者中國有聖人乎有則盍往朝之周公乃歸之於王稱先王之神致以薦於宗廟周旣衰於是稍絕

鄭玄曰重譯欲其轉相曉也﹝選注引﹞

康誥傳

玆殷罰有倫今也反是諸侯不同聴每君異法聴無有倫是故法之難也

父子兄弟罪不相及﹝左傳苑何忌雲杜注尙書康誥﹞

父不慈子不祗兄不友弟不恭不相及也﹝左傳胥臣云又見後漢章帝詔﹞

天子有事諸侯皆侍尊卑之義﹝儀禮疏﹞

鄭玄曰事謂祭祀

宗室有事族人皆侍終日大宗已侍於賓奠然後燕私

儀禮疏燕私者合而與族人飲飲而不醉是不親醉而不出是不敬﹝詩疏﹞

鄭玄曰謂卿大夫以下宗室大宗之家尙書酒誥疏云大傳因此言宗室將有事族人皆入侍得有醉與不醉而出與不出之事

酒誥傳

酒誥曰王曰封惟曰若圭璧﹝蓋脫簡之文也法言曰酒誥之篇俄空焉今亡夫﹞

召誥傳

乃社於新邑羊一牛一豕一侯甸任衛作國伯﹝謂殷也﹞

大社惟松東社惟栢南社惟梓西社惟栗北社惟槐﹝白虎通引尙書﹞

洛誥傳

古之處師八家而爲鄰三鄰而爲朋三朋而爲裏五里而爲邑十邑而爲都十都而爲師州十有二師焉家不盈三口者不朋由命士以上者不朋

鄭玄曰州凡四十三萬二千家蓋虞夏之數也

周公攝政四年建侯衛五年營成周六年制禮作樂七年致政成王

鄭玄曰建侯衛是封衛侯康叔論封衛之事是四年作康誥也召誥論營洛邑成周之事是五年作召誥也洛誥論致政成王之事是七年作洛誥也

周公將作禮樂優遊之三年不能作君子恥其言而不見其從恥其行而不見其隨將大作恐天下莫我知將小作恐不能揚父祖功業徳澤然後營洛以觀天下之心於是四方諸侯率其羣黨各攻位於其庭周公曰示之以力役且猶至況導之以禮樂乎然後敢作禮樂書曰作新大邑於東國洛四方民大和會此之謂也﹝詩疏引大傳﹞

卜洛邑營成周攺正朔立宗廟序祭祀易犧牲制禮樂一統天下合和四海而致諸侯皆莫不衣紳端冕以奉祭祀者太廟之中繽乎其猶模繡也天下諸侯之悉來進受命於周公而退見文武之屍者千七百七十三諸侯皆莫不磬折玉音金聲玉色然後周公與升歌而文武諸侯在廟中者伋然淵其志和其聲愀然若復見文武之身然後曰嗟子乎此蓋吾先君文武之風也夫﹝周禮疏引大傳﹞

鄭玄曰八州州立二百一十國畿內九十三國磬樂器其形曲折

於穆淸廟周公升歌文王之功烈徳澤尊在廟中嘗見文王者愀然如復見文王﹝文選注﹞於者嘆之穆者敬之﹝詩疏引大傳﹞

肅雝顯相四海敬和明徳來助祭以敬和爲諸侯者義得兩通也﹝詩疏﹞

王者躬耕所以供粢盛﹝選注引大傳﹞

祭之爲言察也察者至也至者人事也人事至然後祭祭者薦也薦之爲言在也在也者在其道也﹝藝文類聚引尙書大傳曰祭之爲察也薦至也言人事至於神也﹞

廟者貌也以其﹝一作其以﹞貌言之也

宗子燕族人於堂宗婦燕族人於房序之以昭穆﹝儀禮疏引大傳﹞

綴之以食而弗殊有族食族燕之禮也

夏后逆於廟庭殷人逆於堂周人逆於戶﹝公羊疏引書傳﹞

戰鬥不可不習故於搜狩以閒之也閒之者貫之也貫之者習之也凡祭取余獲陳於澤然後卿大夫相與射也中者𨿽不中也取不中者𨿽中也不取何以然所以貴揖讓之取也而賤勇力之取向之取也於囿中勇力之取﹝爾雅疏向之取於囿中勇力之取也﹞今之取也於澤宮揖讓之取也澤習禮之處非所以行禮其射又主中此主皮之射與天子大射張皮侯賓射張五采之侯燕射張獸侯﹝儀禮鄭注引大傳﹞

鄭玄曰澤射宮也周禮疏引書傳云戰者男子之事因搜狩以閱之閱之者串之

多士傳

武王入殷周公曰各安其宅各田其田無故無新惟仁之新﹝申屠剛傳注引大傳﹞

天子堂九雉諸侯七雉伯子男五雉雉長三丈度髙以髙度長以長﹝周禮疏詩疏﹞

鄭玄曰雉長三丈髙一丈則墻髙一丈儀禮疏﹞

天子堂廣九雉三分其廣以二爲內五分其內以一爲髙東房西房北堂各三雉﹝明堂位正義﹞

天子賁庸諸侯疏杼

鄭玄曰賁大也言大墻正直也疏衰也杼亦墻也言衰殺其上下不得正直

天子將出撞黃鍾之鐘右五鐘皆應入則撞賓之鐘左五鐘皆應太師於是奏樂﹝周禮注﹞

鄭玄曰黃鍾陽聲之音陽主動出則撞之右五鐘謂林鐘至應鐘右主靜是動以告靜者賓在午陰生之月陰主靜入亦是靜左五鐘謂大呂至中呂左陽主動入靜以告動也太府於時奏采薺肆夏

古者後夫人將侍君前息燭後舉燭至房中釋朝服襲燕服然後入禦於君雞初鳴太師奏雞鳴於陛夫人鳴佩玉於房中告去也然後應門擊柝告辟也然後少師告質明於陛下然後夫人入庭君出朝凡羣妃禦見之法月與后妃其象也卑者宜先尊者宜後自九嬪以下九九而禦於王所女禦八十一人當九夕世婦二十七人當三夕九嬪九人當一夕三夫人當一夕後當一夕十五日而徧望後反之凡進禦君所女史必書其日月授之以環以進退之生子月辰則以金環退之當禦者以銀環進之蓍﹝著﹞於左手旣禦蓍﹝著﹞於右手孔子曰日者天之明月者地之理陰契制故月上屬爲天使婦從夫放月紀﹝一本有陽字﹞

鄭玄曰朝服展衣燕服褖衣陛周禮疏作檐下

黃帝妃嫫母於四妃之班居下貌甚醜而最賢心每自退

多方傳

周公居攝一年救亂二年克殷三年伐奄多方

魏収曰周公居攝乃云一年救亂似不稱元曰惟五月丁亥王來自奄遂踐奄踐之者籍之也籍之謂殺其身執其家瀦其宮﹝詩疏引多方傳﹞

鄭玄曰奄國在淮夷之旁周公居攝之時亦叛王與周公徵之三年滅之自此而來歸

殺君之室𨿽生美菜有義之士弗食大夫有污瀦之宮𨿽生美菜有義之士不食﹝二本不同﹞

古者十稅一多於十稅一謂之大桀小桀少於十稅一謂之大貊小貊王者十一而稅而頌聲作矣故書曰越惟有胥賦小大多政

公羊傳古者什一而藉多乎什一大桀小桀寡乎什一大貊小貊

無逸傳

厥兆天子爵﹝白虎通引書無逸傳﹞

古者百里之國三十里之遂二十里之郊九里之城三里之宮七十里之國二十里之遂九里之郊五里之城一里之宮五十里之國九里之遂三里之郊一里之城以城爲宮﹝周禮疏引無逸傳﹞

鄭玄曰玄或疑焉按詩疏引書傳云三十里之國三里之郊

立政傳

古者天子三公每一公三卿佐之每一卿三大夫佐之每一大夫三元士佐之﹝藝文類聚﹞

天子三公一曰司徒二曰司馬三曰司空九卿二十七大夫八十一元士凡百二十在天爲山川﹝北堂書抄引今尙書夏侯歐陽說﹞

太師天公也太傅地公也太保人公也煙氛不修山川不祀風雨不時雪霜不降責在天公城郭不繕溝池不修水泉不隆責在地公臣多弒主孽多殺宗五品不訓責在人公

聖人在位其君不誦無用之言其工不作無用之器其商不通無用之物

周人之教以文上教以文君子其失也小人薄﹝文選注﹞

鄭玄曰文謂尊卑之差制也習文法無悃誠也

周民可比屋而封﹝選注引大傳

君奭傳﹝徐幹中論云召公見周公之旣反政而猶不知疑其貪位周公爲之作君奭然後悅﹞

君奭曰昔在上帝周田觀文王之徳﹝記緇衣﹞

呂刑傳

夏后氏不殺不刑死罪罰二千饌﹝索隠引大傳﹞

馬融曰饌音選

決闗梁踰城郭而略盜者其刑臏男女不以義﹝一作禮﹞交者其刑宮觸易﹝一作逆﹞君命革輿服制度姦軌盜攘傷人者其刑劓非事而事之出入不以道義而誦不詳﹝一作祥﹞

之辭者其刑墨降畔冦賊劫略奪攘矯者其刑死﹝此二千五百罪之目略也其刑書則亡﹞

夏刑大辟二百臏辟三百宮辟五百劓墨各千﹝周禮疏﹞

鄭玄曰周攺臏作刖刖斷足也宮丈夫割其勢女子椓其陰閉於宮中非事而事之今所不當爲也

犯劓者赭衣大辟者布衣﹝文選注﹞

墨罰疑赦其罰百率﹝夏侯歐陽說﹞

上刑挾輕下刑挾重﹝劉愷傳﹞

犯墨者蒙巾犯劓者赭其衣犯臏者象其臏犯大辟者衣無領﹝北堂書抄引尙書大傳﹞

天齊乎人假我一日﹝後漢楊賜傳﹞

獄貨非可寶也然寶之者未能行其法者也貪人之實受人之財未有不受命以矯其上者也親下以矯其上者未有能成其功者也

子夏曰昔者三王愨然欲錯刑遂罰遂罰平心而應之和然後行之然且曰吾意者以不平慮之乎吾意者以不和平之乎如此者三然後行之此之謂愼罰

鄭玄曰錯處也遂行也

子曰古之刑者省之今之刑者繁之古者有禮然後有刑是以刑省也今也反是無禮而齊之以刑是以繁也書曰伯夷降典折民以刑謂有禮然後有刑也

聴訟之術大略有三治必寛寛之術歸於察察之術歸於義是故聴而不寛是亂也寛而不察是慢也古之聴訟者言不越情情不越義是故聴民之術怒必畏畏思義小罪勿兼

鄭玄曰怒責也因責之罪必思兼謂思其辭思其義思義重罪小可求以出之也

子曰今之聴民者求所以殺之古之聴民者求所以生之不得其所以生之之道乃刑殺君與臣會焉

子曰聴訟者𨿽得其情必哀矜之死者不可復生斷者不可復續也

子如衛人謂曰公甫不能聴獄子曰非公甫不能聴獄也公甫之聴獄也有罪者懼無罪者恥民近禮矣

子曰吳越之俗男女同川而浴其刑重而不勝由無禮也中國之教內外有別男女不同椸架不同巾櫛其刑重而勝由有禮也語曰夏后不殺不刑罰有罪而民不輕犯

夏刑三千條﹝唐長孫律疏序引尙書大傳﹞

晉傳

古者一弓百矢﹝周禮疏云尙書文侯之命平王賜晉文侯﹞

古者諸侯之於天子三年一貢士一適謂之攸好徳再適謂之賢賢三適謂之有功有功者天子賜之車服弓矢號曰命諸侯有不貢士謂之不率正一不適謂之過再不適謂之傲三不適謂之誣誣者天子絀之一絀以爵再絀以地三絀而爵地畢也﹝黃瓊傳注﹞

鄭玄曰適猶得也山堂考索引伏生大傳曰諸侯之於天子三年一貢士一適謂之好徳再適謂之賢賢三適謂之有功一不適謂之過再不適謂之傲三不適謂之誣其適則有衣服弓矢秬鬯虎賁之賞其不適則有黜爵之罰

以兵屬於得專徵伐者

鄭玄曰謂七命以下不得弓矢賜者奏百人之樂致玄鶴之舞﹝北堂書抄引尙書大傳﹞

晉平公問師矌曰吾年七十欲學恐已暮師矌曰臣聞老而學者如執燭之明執燭之明孰與昧行公曰善魏文侯問子夏子夏遷延而退﹝選注引大傳﹞

魯傳

周公封以魯身未嘗居魯也﹝選注﹞

伯禽將歸於魯周公謂伯禽之傅曰汝將行盍志而子美徳乎對曰其爲人寛好自用以愼此三者其美徳也已周公曰嗚呼以人惡爲美徳虖君子好以道徳故其民歸道彼其寛也出無辧矣是其好自用也以斂益之也彼其愼也是其所以淺也吾語女吾文王之子武王之弟成王之叔父吾於天下不賤矣然而吾所執贄而見者十人還贄而相見者三十人貌執之士者百有餘人欲言而請畢事者千有餘人於是吾僅得三士焉以正吾身以定天下吾所以得三士者亡於十人與三十人中乃在百人與千人之中故上士吾薄爲之貌下士吾厚爲之貌人人皆以我爲越踰好士然故士至士至而後見物見物然後知是非之所在戒之哉汝其以魯國驕人幾矣﹝荀子注引大傳﹞

鄭玄曰贄者所執以至也君子見於所尊敬必執贄以將其厚意也十人公卿之中也三十人羣士之中也百人羣大夫之中也

周初淮浦徐州並起爲寇伯禽伐之於鮮誓鮮誓

史記伯禽作肹誓索隠曰按尙書大傳作鮮誓周禮注粊誓曰乃獲敜乃阱爾雅郭璞注引費誓曰汝則有逸罰云今文

子貢曰葉公問政於夫子子曰政在於附近而來逺魯哀公問政子曰政在於論臣齊景公問政子曰政在於節用三君問政夫子應之不同然則政有異乎子曰荊之地廣而都狹民有離志焉故曰政在於附近而來逺哀公有臣三人內比周以惑其君外障拒諸侯賓客以蔽其明故曰政在論臣齊景公奢於臺榭淫於苑囿五官之樂不解一旦而賜人百乘之家者三故曰政在節用

秦誓傳

書曰邦之榮懷亦尙一人之慶知秦穆之霸也﹝白虎通引尙書﹞

書序傳

子曰參女以明王爲勞乎昔者舜左禹而右臯陶不下席而天下治

子曰君子不可以不學見人不可以不飾不飾無貌無貌不敬不敬無禮無禮不立夫逺而光者飾也近而逾明者學也譬之如污邪水潦集焉菅蒲生焉從上觀之誰知其非源水也

稷鉏已藏歲事欲畢餘子皆學十三始入小學見小節踐小義十八始入大學見大節踐大義﹝書傳略說太平禦覽藝文類聚俱引尙書大傳﹞

多文﹝一作聞﹞而齊給﹝索隠引大傳﹞

鄭玄曰齊疾也

堯八眉舜四瞳子禹其跳湯扁文王四乳八者如八字者也其跳者踦也扁者枯也言皆不善也

鄭玄曰其發聲也踦步足不能相通也枯言湯體半小象偏枯

東郭子思問於子貢曰夫子之門何其雜也子貢曰夫隠栝之家多枉木良醫之門多疾人砥礪之旁多頑鈍夫子聞之曰修道以俟天下來者不止是以雜也

六誓可以觀義五誥可以觀仁甫刑可以觀誠洪範可以觀度禹貢可以觀事臯陶可以觀治堯典可以觀美

子夏讀書畢見夫子夫子問焉子何爲於書子夏對曰書之論事也昭昭如日月之代明離離如﹝一作若﹞參辰﹝一作星﹞之錯行上有堯舜之道下有三王之義商所受於夫子者志之不敢忘也𨿽退而窮居﹝一作巖居﹞河濟之間深山之中作壤室編蓬戶常於此彈琴以詠先王之道則可發憤慷慨矣孔子謂子夏曰子見其表未見其裏也

尙書大傳者漢伏生勝之所作也孔子刪書斷自虞始迄秦穆公據古書三千二百四十篇定百有二篇率三十而取一蓋其愼也書罹秦火澌滅殆盡秦博士伏生勝能誦習其書旣使其女口授掌故錯二十八篇漢世列之爲經又創以己意爲大傳四十一萹別授同時張生由是學者逓相傳習爲伏氏尙書之學劉向校之凡四十一篇鄭康成銓次爲八十三篇至晉永嘉之亂而大傳無完書矣隋志大傳三卷舊唐書志亦云然近世亦復希覯又惡覩所謂四十一篇八十三篇者哉獨時時散見於他說而尙書經生家多漫不措意但知蔡傳及兩孔氏注疏辧析孰爲古文今文之有無同異而已孫君晴川博學嗜古惜此書爲九十老生從秦燼之餘苦心掇拾昌明聖緒輔翼典常不忍聴其等於隕籜飄風終歸冺沒於是旁搜羣籍凡傳紀百家所援大傳單辭儷句莫不心識手抄都爲一書釐成三卷合於隋唐志舊目虞夏商周仍以時代相次典謨誓誥各從其類咸有條貫無相紊越使千百年古學之遺散而幾完斷而復續可謂有功昔賢嘉惠來哲而孫君猶以目未覩四十一篇八十三篇者爲憾好學深思之士立心固如是𨿽然漢太史遷不云乎其言尢雅其所表見皆不虛此三卷者後有藝文志當爲首錄矣晴川沈繹祖拜

尙書大傳卷三

尙書大傳補遺

五帝傳堯見天因邰而生后稷﹝詩疏引﹞

論衡引大傳曰鳳凰在列樹

蕭索輪囷是謂卿云﹝楊升庵引尙書大傳﹞

髙山大川五嶽四瀆之屬﹝史記正義引﹞

書傳曰澤障曰陂﹝新唐書引﹞

書謂菜爲茹﹝詩疏﹞

政者齊中也謂春秋冬夏天文地理人道所以爲政也道正而萬事順成故天道政之大也﹝史記正義前玉海所引無首句﹞

天子諸侯必有公桑蠶室就川而爲之大昕之朝夫人浴種於川﹝齊民要術引﹞

古者聖帝之治天下也五十已下非烝祭不敢遊飲惟六十以上游飲也﹝大戴記注引﹞

男三十而娶女二十而嫁書曰有鰥在下曰虞舜﹝仝上引大傳﹞

古學彚纂引大傳曰男三十而娶女二十而嫁通於織紝紡績之事黼黻文章之美不若是則上無以孝於舅姑而下無以事夫養子

堯爲天子丹朱爲太子舜爲左右堯知丹朱之不肖必將壊其宗廟滅其社稷而天下同賊之故堯推尊舜而尙之屬諸侯致天下於大麓之野﹝太平禦覽引尙書大傳﹞

三王之治如環之無端如水之勝火﹝仝上﹞

髙宗有親喪居廬三年然未嘗言國事而天下無背叛之心者何也及其爲太子之時盡以知天下人民之所好惡是以𨿽不言國事也知天下無背叛之心﹝仝上﹞

子張問曰髙宗梁闇三年不言何也孔子曰古者君薨王世子聴於冡宰三年不敢服先王之服履先王之位而聴焉以臣民之義則不可一日無君矣不可一日無君猶不可一日無天也以孝子之隠乎則三年弗居矣故曰義者彼也隠者此也逺彼而近此則孝子之道備矣﹝升庵集引﹞

古者諸侯始受封則有采地百里諸侯以三十里七十里諸侯以二十里五十里諸侯以十五里其後子孫𨿽有罪黜其采地不黜使其子孫賢者守之世世以祠其始受封之人此之謂興滅國繼絕世書曰玆予大享於先王爾祖其從與享之此之謂也﹝路史國名記引﹞

大傳引盤庚曰若徳明哉湯任父言卑應言

大傳引大誥曰民儀有十夫﹝玉海﹞

書大傳云歲事旣畢餘子皆入學十五入小學十八入大學距冬至四十五日始出學傳農事上老平明坐於右塾庶老坐於左塾餘子畢出然後歸夕亦如之餘子皆入父之齒隨行兄之齒鴈行朋友不相踰輕任並重任分頒白不提挈出入皆如之此之謂造士﹝困學紀聞﹞

尙書大傳曰愛人者兼其屋上之烏然則惡而知其善愛而知其惡者寡矣﹝埤雅﹞

傳記火發於宻水泄於深﹝萬卷菁華前集引大傳﹞

道是周公也克是太公也﹝按大戴記賈子新書克作充﹞弼是召公也丞﹝一作承﹞是史佚也故成王中立而聴朝則四聖而維之﹝仝上引大傳﹞

舜之在位也端由北極﹝仝上引大傳按淮南覽訓有之或非傳文也﹞

淸而明者天之體﹝晉天文悉引鴻範傳﹞

正月雷微動而雉雊雷諸侯之象也雉亦人君之類也﹝初學記引﹞

人君嫉賢疾善在下謀上則日蝕雨電殺走獸﹝太平禦覽引﹞

凡有所害謂之災無所害而異於常謂之異害爲已至異爲方來﹝仝上﹞

云者起於山彌於天陰气也王者失中臣下敢蔽君不明則云陰象多蔽天光有云如眾謂風師法有大兵﹝仝上﹞

沙簏者山林也

長狄之人長蓋五丈餘也

洪範五行傳曰若煩數混瀆或不精嚴神不告也或觀卦察兆吉不得也或不神蓍不靈此其所以過差聖人不得專用也筮共違於人神靈不佑也

魏襄王十三年張儀詐得罪於秦而去相魏將爲秦而欺奪魏君是歲魏有女子化爲丈夫者天若語魏曰勿用張儀陰變爲陽神將爲君﹝神疑臣﹞是時魏王亦覺之不用張儀儀免去歸秦魏無害﹝仝上﹞

秦始皇九年四月寒凍民有死者﹝以上俱禦覽﹞

桀殺刑彌厚而民彌暴﹝路史注引﹞

傳曰狂夫之言而明主擇焉﹝鼌錯傳引﹞

尙書傳言周將興之時有大赤鳥銜榖之種而集王屋之上者武王喜諸大夫皆喜周公曰茂哉茂哉天之見此以勸之也﹝春秋繁露﹞

尙書大傳曰反必告廟也﹝穆天子傳郭注引﹞

呂尙釣於磻溪得魚腹中有玉璜﹝禦覽﹞

伏生大傳云周公兼思三王之道以施於春秋冬夏﹝困學紀聞﹞

螭猛獸也﹝歐陽尙書說﹞

尙書大傳曰周書自泰誓就召誥而盛於洛誥傳曰士卒鳬藻言其和睦歡恱如鳬之戱於水藻也﹝埤雅引﹞

古者中刑用鑽鑿﹝禦覽引﹞

周人以仁接人而天下莫不仁故曰大矣

有徳者尊其位而重其祿

諸侯之義非天子之命不得動眾起兵殺不義者所以彊榦弱枝尊天子卑諸侯也

撞賓在外者皆金聲在內者皆玉色﹝禦覽﹞

大傳云周成王時州靡國獻狒狒﹝吳任臣字彚補﹞

尙書大傳宣王問於春子曰寡人欲行孝弟之義爲之有道乎春子曰昔者衛聞之樂正子曰文王之治岐也云云﹝困學紀聞﹞

子夏葉拱而進﹝困學紀聞引大傳﹞

余居龍塢之明年借書於趙子公千得困學紀聞太平禦覽二書公千好學而樂與朋友共之其識見有過人者今錄大傳四十餘則皆前書未有得趙子書而補之不能忘所自也夫以余之孤陋無所知曉使遇天下好學者皆如趙子或藉是可漸補伏書之缺不厚幸與噫燕朋逆師燕辟廢學吾又嘆世之面朋而不心者何多也矧余於公千未謀面與南漳子

尙書大傳補遺

