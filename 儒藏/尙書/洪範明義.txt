

欽定四庫全書

經部二

洪範明義

書類

提要

【臣】等謹案洪範明義四卷明黃道周撰道周有三易洞璣別著錄是編乃崇禎十年官左諭徳掌司經局時纂集進呈之書其自序曰上卷言天人感召性命相符及好徳用人之方下卷言陰隲相協彞倫條貫旁及陰陽曆數之務初終兩卷乃正定篇章分別倫序道周之學深於天文律呂其以水火金木土之汨敍類集歷代災異意存鑑戒不免沿襲伏生董仲舒劉向相傳之說至於八政疇序以食配坤以貨配巽以祀配離以司空配兌以司徒配艮以司防配坎以賔配震以師配幹已屬牽合又配以六十四卦先後天圖更屬傅會其最異者至以河圖洛書配歷數而曰自某年至某年爲稼穡初際中際末際以至從革曲直潤下炎上莫不有初際中際末際其說更不可究詰至於攺農用爲晨用衍忒爲衍弌六極爲六殛更屬臆說其章段次第自蘇軾洪邁張九成葉夢得王柏吳澄金履祥胡一中歸有光皆疑其舛錯各爲更定道周兼采眾說防以已見亦未見其必然惟其論天人相應之理意存鑑戒較王安石之解洪範以天變爲無與於人事者固爲勝之讀者取其立言之大防可也乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

洪範明義原序

臣觀五帝三皇之道備在易象自易象而外惟有洪範一書爲堯舜所授於禹湯周公所得於箕子者易於明夷之卦推崇箕子明羲文之道在箕子非他作者之所敢望也漢興伏鼂口授不眞厥後諸儒皆因伏鼂以證古簡是以訛舛相沿失其倫脊五十九篇之中時有依托先後間出然皆史家述記之言𨿽巓末稍殊無傷大義如武成洛誥先儒之所正定後人不以爲非獨洪範一書以理義古奧條貫錯綜沿二千年未之有攺使禹箕之結撰與史記同觀神聖之防言爲耄口所亂良可惜也臣攷篇中有錯簡者三訛字者三錯簡如五紀三徳敷言錯而在後威福建極敷言錯而在前訛字如晨爲農弌爲忒殛爲極之類皆伏鼂之所不稽鄭孔所未說宋元諸儒稍發其端明興諸賢未竟厥緒臣下愚迂昧繹思此義近二十年幸逢聖主畱神經籍奉防纂輯乃復不揣爲明義四卷其上卷皆言天人感召性命相符及好徳用人之方下卷皆言陰隲相協彛倫條貫旁及陰陽曆數之務初終兩卷乃正定篇章分別倫序以及聖神授受之統凡八萬七千六百餘言臣下愚迂昧私意以爲古今典籍自易象春秋而外所可惇崇防繹未有過於斯書者也黃道周序

欽定四庫全書

洪範明義卷首

明黃道周撰

洪範

【洪大範法也言天地之大道百世所取法也書序云武王勝殷殺受立武庚以箕子歸作洪範孔安國以是書箕子所作蓋自夏商而下聖賢之筆僅有存者獨是篇耳神禹旣歾至道難聞湯伊所傳極於人事是篇統括天人綱紀萬象信易學之閫奧聖道之要領也後世聖人有志於堯舜之道傳神禹之學者必在是篇焉篇中有錯簡三四處讀者相沿迷其條貫今先爲甄別釐正而後明釋其義皆仰借聖謨逺資祖訓庶可質諸無疑俟而不惑焉】

原本古文【上卷皆依原文】

惟十有三祀王訪於箕子王乃言曰嗚呼箕子惟天陰騭下民相協厥居我不知其彛倫攸敍箕子乃言曰我聞在昔鯀陻洪水汨陳其五行帝乃震怒不畀洪範九疇彛倫攸斁鯀則殛死禹乃嗣興天乃錫禹洪範九疇彛倫攸敍

初一曰五行次二曰敬用五事次三曰農用八政次四曰協用五紀次五曰建用皇極次六曰乂用三徳次七曰明用稽疑次八曰念用庶徵次九曰向用五福威用六極【農疑作晨極疑作殛】

一五行一曰水二曰火三曰木四曰金五曰土水曰潤下火曰炎上木曰曲直金曰從革土爰稼穯潤下作咸炎上作苦曲直作酸從革作辛稼穯作甘

二五事一曰貌二曰言三曰視四曰聽五曰思貌曰恭言曰從視曰明聽曰聰思曰睿恭作肅從作乂明作哲聰作謀睿作聖

三八政一曰食二曰貨三曰祀四曰司空五曰司徒六曰司防七曰賓八曰師

四五紀一曰歲二曰月三曰日四曰星辰五曰歷數【宋臣蘇軾云此下有曰王省惟歲至則以風雨八十七字自洪邁張九成葉夢得皆云然當從之爲正】

五皇極皇建其有極

【蘭溪金履祥雲此下有皇極之敷言自無偏無陂至以爲天下王一百字理亦當然其斂時五福至作汝用咎三段一百四十六字宜在末章五福六殛之下】

斂時五福用敷錫厥庶民惟時厥庶民於汝極錫汝保極凡厥庶民無有滛朋人無有比徳惟皇作極

凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極

無虐防獨而畏髙明人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎

【臣按此三段一百四十六字皆言好徳錫福之事爲箕子旣敍九疇又申錫其義以明皇極爲九用之宗壁書漆簡誦習旣稀間有斷落遂取諸有錫極字類者皆系於建極之下不知其爲申明福殛之說諦繹先後其條貫自明也】

無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極

【臣按此皇極敷言猶周公致戒孺子其朋之意卽系皇建有極之下與金履祥說合無疑也】

曰皇極之敷言是彛是訓於帝其訓凡厥庶民極之敷言是訓是行以近天子之光曰天子作民父母以爲天下王

【臣按此兩段一百字皆皇極之敷言箕子旣述敷言又中其說猶五紀之下有曰王省惟歲至則以風雨八十七字也凡厥庶民下有皇字】

六三徳一曰正直二曰剛克三曰柔克平康正直彊弗友剛克燮友柔克沈潛剛克髙明柔克

【臣按此一段三十六字皆本王道以成三徳與下文威福之義無渉】

惟辟作福惟辟作威惟辟玉食臣無有作福作威玉食臣之有作福作威玉食其害於而家防於而國人用側頗僻民用僭忒

【臣按此一條四十八字卽在斂福錫極三段之後蓋合福殛向威而言之以明兩用之歸於皇極以終九疇之義也】

七稽疑擇建立卜筮人乃命卜筮曰雨曰霽曰蒙曰驛曰克曰貞曰悔凡七卜五占用二衍忒

【衍弌猶大衍之掛一也因上文有忒字遂誤作忒字相近也】

立時人作卜筮三人占則從二人之言汝則有大疑謀及乃心謀及卿士謀及庶人謀及卜筮汝則從從筮從卿士從庶民從是之謂大同身其康彊子孫其逢吉汝則從從筮從卿士逆庶民逆吉卿士從從筮從汝則逆庶民逆吉庶民從從筮從汝則逆卿士逆吉汝則從從筮逆卿士逆庶民逆作內吉作外凶筮共違於人用靜吉用作凶

八庶徵曰雨曰暘曰燠曰寒曰風曰時五者來備各以其敍庶艸蕃廡一極備凶一極無凶

曰休徵曰肅時雨若曰乂時暘若曰哲時燠若曰謀時寒若曰聖時風若曰咎徵曰狂恆雨若曰僭恆暘若曰豫恆燠若曰急恆寒若曰蒙恆風若

曰王省惟歲卿士惟月師尹惟日歲月日時無易百谷用成乂用明俊民用章家用平康日月歲時旣易百谷用不成乂用昬不明俊民用防家用不寧庶民惟星星有好風星有好雨日月之行則有冬有夏月之從星則以風雨

【臣按此一段八十七字爲五紀演疇如蘇軾之說也宜在第四疇五紀之下】

九五福一曰壽二曰富三曰康寧四曰攸好徳五曰考終命

六極【極當作殛】一曰凶短折二曰疾三曰憂四曰貧五曰惡六曰弱

【臣繹二條文義未終古人立言各有綱紀次第其斂時五福用敷錫厥庶民三段一百四十六字宜在此下無疑也又惟辟作福四十八字皆向威之義與剛克無涉亦與是相聨則文義燦然條貫備舉矣或疑無偏無陂兩段與是向威義亦相聨當爲此篇一大綰束則文意悠前後無憾然古人文字不作修倩只要綱紀分明自四五紀而下各有衍疇則皇建其有極而下亦須分疏但不得以保極作極防極歸極之類滙於一處耳今定中條爲皇極之敷言凡演一百字自五福六極而下有斂時五福三段一百四十六字結以惟辟作福一段四十八字體嚴義足無所復疑凡洪範一篇一千二百九十五字無有闕漏但段落錯置耳今定爲經文如左】

正定今文【下卷皆依今文】

惟十有三祀王訪於箕子

王乃言曰嗚呼箕子惟天陰騭下民相協厥居我不知其彛倫攸敍

箕子乃言曰我聞在昔鯀陻洪水汨陳其五行帝乃震怒不畀洪範九疇彛倫攸斁鯀則殛死禹乃嗣興天乃錫禹洪範九疇彛倫攸敍

初一曰五行次二曰敬用五事次三曰農用八政次四曰協用五紀次五曰建用皇極次六曰乂用三徳次七曰明用稽疑次八曰念用庶徵次九曰向用五福威用六極【農用之農疑作晨六極之極當作殛】

一五行一曰水二曰火三曰木四曰金五曰土水曰潤下火曰炎上木曰曲直金曰從革土爰稼穯潤下作咸炎上作苦曲直作酸從革作辛稼穯作甘

二五事一曰貌二曰言三曰視四曰聽五曰思貌曰恭言曰從視曰明聽曰聰思曰睿恭作肅從作乂明作哲聰作謀睿作聖

三八政一曰食二曰貨三曰祀四曰司空五曰司徒六曰司冦七曰賓八曰師

四五紀一曰歲二曰月三曰日四曰星辰五曰歷數【此下依蘇軾曰王省惟歲至則以風雨八十七字】

曰王省惟歲卿士惟月師尹惟日歲月日時無易百谷用成乂用明俊民用章家用平康日月歲時旣易百谷用不成乂用昬不明俊民用防家用不寧庶民惟星星有好風星有好雨日月之行則有冬有夏月之從星則以風雨

五皇極皇建其有極

【此下依金履祥無偏無陂一百字】

無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極

【臣按此五十六字爲皇極敷言下段四十四字宜爲終篇之末簡】

曰皇極之敷言是彛是訓於帝其訓凡厥庶民極之敷言是訓是行以近天子之光曰天子作民父母以爲天下王

【臣按此四十四字宜在威福篇末詳定於後】

六三徳一曰正直二曰剛克三曰柔克平康正直彊弗友剛克燮友柔克沈潛剛克髙明柔克

【舊本惟辟作福四十八字今移在五福六殛之後】

七稽疑擇建立卜筮人乃命卜筮曰雨曰霽曰蒙曰驛曰克曰貞曰悔凡七卜五占用二衍忒立時人作卜筮三人占則從二人之言汝則有大疑謀及乃心謀及卿士謀及庶人謀及卜筮汝則從從筮從卿士從庶民從是之謂大同身其康彊子孫其逢吉汝則從從筮從卿士逆庶民逆吉卿士從從筮從汝則逆庶民逆吉庶民從從筮從汝則逆卿士逆吉汝則從從筮逆卿士逆庶民逆作內吉作外凶筮共違於人用靜吉用作凶

八庶徵曰雨曰暘曰燠曰寒曰風曰時五者來備各以其敍庶艸蕃廡一極備凶一極無凶

曰休徵曰肅時雨若曰乂時暘若曰哲時燠若曰謀時寒若曰聖時風若

曰咎徵曰狂恆雨若曰僭恆暘若曰豫恆燠若曰急恆寒若曰蒙恆風若

九五福一曰壽二曰富三曰康寧四曰攸好徳五曰考終命

六極一曰凶短折二曰疾三曰憂四曰貧五曰惡六曰弱

斂時五福用敷錫厥庶民惟時厥庶民於汝極錫汝保極凡厥庶民無有滛朋人無有比徳惟皇作極

凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極

無虐防獨而畏髙明人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎

【三段一百四十六字言斂福好徳以終建極之義與威福相聨】

惟辟作福惟辟作威惟辟玉食臣無有作福作威玉食臣之有作福作威玉食其害於而家凶於而國人用側頗僻民用僭忒

【臣按全篇文義曰皇極之敷言一段四十四字移足於此則條貫完好先儒未開此義姑以敷言兩段相承世逺文湮無徵弗信尙俟聖明獨斷定其式序以貽來人也】

洪範明義卷首

欽定四庫全書

洪範明義卷上之上

明黃道周撰

訪箕章第一

惟十有三祀王訪於箕子

【殷曰祀周曰年逸周書大匡篇亦曰十有三祀則是周未攺年也武王承文王之統致辟於殷釋箕子於囚因而訪道易言箕子之明夷明禹湯之道在於箕子也道在箕子則武王必就學於箕子古稱武王師於箕子大戴禮曰先王之道不北靣王行西折東靣而立師尙父西靣道書之言則訪道之禮或當然也孟子曰湯之於伊尹學焉而後臣之湯於伊尹武王於箕子蓋皆師也舊書序稱武王勝殷殺受立武庚以箕子歸作洪範云】

王乃言曰嗚呼箕子惟天陰騭下民相協厥居我不知其彛倫攸敍

【陰靜騭定也相助協和也彛倫常理也言上天靜黙品騭下民作君作師以相助和協其天下必有常理敍布其間循之者治紊之者亂是以天人感應百世不爽是聖學之首務也蓋天以二气五行化生萬物形質不齊因其生克以爲倫敍而人所受於天者曰命曰性性命之原本於太極至善不離至一不二陰陽五行以是分化廸吉逆凶是生治亂眾人皆知爲善之得吉爲惡之得凶而不知其條理倫次毫髮不爽嘿操其柄品騭於上謂之帝天精明其道敍布於天下謂之聖人聖人之於天道猶日用之於飲食也武王生備聖徳老紹家學於天人感應陰騭相協之道蓋深知之而猶云不知將以發其義類垂憲百世盛徳之至也】

箕子乃言曰我聞在昔鯀陻洪水汨陳其五行帝乃震怒不畀洪範九疇彛倫攸斁鯀則殛死禹乃嗣興天乃錫禹洪範九疇彛倫攸敍

【陻塞汨亂也畀與斁敗也九疇卽洪範之目其文縱橫如田畆之有疇列也】

【箕子承武王之問乃答言在昔堯時鯀恃其力不率水性陻塞洪水亂五行之列上帝乃震怒不畀以洪範九疇民旣不得安居彛倫亦以斁敗蓋五行生人水爲之始水旣亂行則土不稼穯火不炎上金木因之不遂其性蓋天地之有五行猶人之有五質五質循敍而後性命之理可求也鯀恃其力以拂天地之性其始以爲物皆可以力爭其終至於敗壊不可收拾鯀則殛死禹乃嗣興禹順水性以修幹蠱之業不樂其有奇功而樂其有常理上帝知禹不拂人性以汨天道乃錫禹洪範九疇以騭下民奠厥居而五常之理無復紊亂是禹順水性卽所以順天地之性順天地之性卽以立萬民之命其道不敝其理一也周靈王二十二年谷洛鬭壊王宮王子晉論共工伯鯀之意亦若此】

【程頤曰聖人能使天下順治非能爲物作則也惟止之各於其所而已物各止其所而天之彛倫乃敍故曰相協厥居蘇軾曰騭升也通也天人有相通之道若顯然命之則家爲巫史矣惟逹者黙然心通謂之陰騭君子不黙通天道則無以助民而合其居王肅曰陰騭者上天之事相協者人君之事言上天深定下民與以五常之性王者當助天和協其居以遂天性也先臣劉三吾嘗引王肅之說以詆蔡傳其實陰騭相協皆本於天書曰恊和萬邦詩曰克定厥家𨿽人事亦天道也自三代而下皆以五常爲性本人而得其體故有仁義禮智信之名三代而上皆以五常爲命本天而得其用故有雨暘燠寒風之實稽其淵源皆根本太極分布二五命之曰性率之曰道修之曰教歸於至善好徳而已故洪範一書言天人感應一以好徳爲主孟子言人性好善猶水就下周惇頤言五行本於太極意亦如此其一九二八三七四六縱橫十五皆貫串皇極以敍九疇自人視之則爲至道自天視之則爲常理自聖人視之則以爲皆上天相協之事陰騭之心而已】

敍疇章第二

初一曰五行

【此敍疇之綱也洛書九疇始於天一天一爲坎坎以從坤萬物所生天子負扆而立向明出治昬旦中星皆見於南方故離乾者聖人所爲治坤坎者聖人所爲宅也萬物之生各有従始五行旣具陰騭始著其理以爲五徳五性其質以爲五體五色其气以爲五聲五味聖人本於太初以立命始以得五行精一之致以辧徳性气質之類以進其不及裁其太過是爲相協之始事後世人主以八柄在握威福自用未有原本五行靣稽天若者故初一曰五行所以陰騭下民先立其命也一與九合昏旦之星南北反易太史治之先儒曰五行不言用無適而非用也】

【宣宗章皇帝曰首以五行本諸天也】

次二曰敬用五事

【二者西南之位也坤與巽合萬物之所從入人事動於朝而息於夕五行晦於晝而辧於夜故天所爲五行人所謂五事萬物成形禍福以分則敬用者立極之始也帝王敬身卽以敬天事身卽以事天天道而後次以帝徳則敬立而體用乃備矣二與八應坤艮震巽互相爲治此天人之要路也天子有道師保傅治之】

【宣宗章皇帝曰五事所以治心修身爲皇極之要敬之一言又五事之要人君爲治之心法也臣按武王克商旣訪道於箕子及踐阼之三日召士大夫問曰惡有藏之約行之周可萬世爲子孫恆者乎諸大夫謀於師尙父乃召師尙父問曰黃帝顓頊之道猶有存者亦可得見與師尙父曰在丹書王欲聞之則齊矣齊三日王端冕出師尙父亦端冕奉書入負屏而立王下堂師尙父曰先王之道不北靣王西行折而南東靣而立師尙父西靣道書之言曰敬勝怠者吉怠勝敬者滅義勝欲者從欲勝義者凶凡事不彊則枉弗敬則不正枉者滅廢敬者萬世王聞之惕若恐懼於席四端於機鑑盤楹帶屨觴豆戶牖杖劍弓矛皆爲銘儆焉此二事者若相發明而洪範之言大備矣】

【太祖世宗皆有觀心亭銘敬一之箴義出於此皆以保治萬世陰騭相協之要道也】

次三曰農用八政

【農疑作晨師古曰農厚也鄭曰農讀爲醲重用之也諸以農爲八政之首者非是三者正東方之位也震與兌合人官與鬼神互相爲治故有天命則有人官有五事則有八政五事以正性命八政以正禮樂人托於坤而出於震自黃鐘而林鐘而太蔟八律之序也自姑洗而夷則而黃鐘五位之等也故卯辰之間先王所以重其事也天子有道冡宰治之】

次四曰協用五紀

【四者巽東南之位也巽與乾合帝天神人之交也二气五行互相爲治故有八政則有五紀八政以仁天下五紀以仁萬世協者天人之合也自震而巽順行以通於極繇是則萬物皆協矣天子有道卿士師尹治之】

【章皇帝曰繇前四疇皇極之所以立繇後四疇皇極之所以行也】

次五曰建用皇極

【皇天也極君也極卽北極洪範以天道治天下俯而垂象故八政在左立而監本故五行在後以人道南靣仰而則之則東西南北互爲用也聖人本天以爲體本心以爲用建於不動以爲眾動之樞易有太極是生兩儀蓋此謂也天體中分一百八十三度北極出地三十六度則南極入地亦三十六度人不見南極而見北極皇皇在上至精至防至中至一凡萬物之所謂命謂性謂心皆出於此也自其分布流行合理與气而言之則爲五行自其運持推移動靜不分而言之則謂皇極大學之所謂至善中庸之所謂獨也後世儒者不知其說以爲王者建事皆用大中無太過不及之獘因時調停爲羣情取卒使邪正混淆賢姦並用而維皇之極始不可建今觀日月運行春秋之中去極各九十一度北進二十四度日永而暑暑則萬物敷榮民得免於沍陰湫滯之患南進二十四度日短而寒寒則萬物歸根民得免於癘疫耗泄之患天地之意皆以生人也而所裁制其間損益進退不爲寒暑燥濕所動者率於近極六十七度之端凜凜乎見之學者不觀於極則不知天地所以立心不知天地所以立心則不知生民之所以立命推其原本則正要執樞淵然不動無喜怒哀樂之私有戒愼恐懼之實是建用之防防也】

次六曰乂用三徳

【六西北乾位也乾秉三徳以應五紀有三徳而後五紀成其功乂治也剛柔正直與陰陽共爲治也君子成徳於身以協五紀𨿽歲月有百世之治焉乂協亦敬也非敬則無以治身無以治身則無以治卿尹士庶人故乂協之通於皇極乾坤之順治也自乂協而外贏乏異數曲折殊位矣以乂道承之則乂協敬念亦互爲用也其在先天托於艮兌嶽牧治之】

次七曰明用稽疑

【七正西兌方也兌爲明澤以稽八政天下之叢疑者莫八政若也明以稽之明農互用明農猶言明晨也古之尊神集於西首神人參稽而哲後與謀夫無有自專其智者矣故兌者悅也明而後不疑不疑而後悅悅而後天子有以正其徳庶民有以厚其生天地有以利其用八政之行行於流水則明用之效也其在先天托於坎離太卜太祝治之】

次八曰念用庶徵

【八東北艮位也艮成萬物以徵五事人事盡於下符驗充於上念省也省亦敬也人之情魄天之知气互相爲治省懼多則民寡過和順積則物無旤其協於歲月稽於卜筮驗於災祥非過也亦猶是天性之自爲命令也其在先天托於震巽太史太師治之】

次九曰向用五福威用六極

【向明也威畏也極宜作殛九爲乾離以納坤坎故八方分用而九得二焉其五福之用向於皇極六殛之用威於五行故南北正治向明操柄則取諸此矣皇極不言福五行不言威而九以干離並而取之易曰乾元用九天下治夫是二者皆天用之非君用之也天之所向則福之天之所威則殛之一本之五行若云其命則然自取之耳詩曰自求多福書曰自作孽夫是則亦天子之所自治也然則五行不言一用九位兼言二用何也五行藏用者也九位顯仁也藏用則歸於一歸於一則無所不用顯仁則合於兩合於兩則無所不用者皆化矣故人君之八柄皆非人君之所自用也五行之數根伏於地而動著於南方爲人君者敬以居之虛以取之向之威之與天下共聽與天下共覩如此而已矣】

【五行之根伏於地而動著於南方何也人著地而生向明而立見其用則藏其體見其體則藏其用故見北極不見北極而下者猶艮之止其背也故體者極也用者日也不見其體則其用著見其用則其體隠矣日在於子五行之所從始一歲之月一日之辰經緯所歷於是藏用猶人主之有後官故後天謂之坎先天謂之坤萬物所宅故謂之初日在於午五行之所從著一歲之月一日之辰經緯所歷於是顯仁猶人主之有前朝故後天謂之離先天謂之幹萬物所治故曰威曰向日在於卯五行之所覿從一歳之月一日之辰經緯所歷於是利見猶朝寧之有東序八政出焉夙夜匪懈以厚其事故謂之晨日在於酉五行之所離捨一歲之月一日之辰經緯所歷於是靜定猶朝寧之有西序疑事稽焉動靜吉凶不違其物故謂之明四者天地日月之正位也冬至前後日出辰而入申五事五紀互相爲治天人於是辧其端夏至前後日出寅而入戌三徳庶徵互相爲治天人於是盡其緒五事五紀三徳庶徵四者皆五也寅戌馭一辰申馭九皆十有五也然而不貫於極故五事庶徵五紀三徳以坤艮巽乾自爲治也凡疇之爲象三疇相乘而謂之兆太十有原兆玉兆瓦兆相乘之兆七百二十有九其縱橫十五者得八而已天子所執以治八方非聖人則莫之能用也因天之象俯以示人則九乾一坤南首北尾三震七兌左肱右臂人仰而睹之以皇極見天之心因地之象仰以眎天則一坎九離北首南尾三震七兌左肱右臂天俯而矚之以皇極見人之心故語天道則北極出地三幹六度而下五行所宅初一之用皆不可見爲向威之根自出地而上六十七度夏至以南福殛所宣皆聖人體天與天下之所共見語地道則南極入地三十六度而下五行所宅初一之用皆不可見爲向威之根自出地而上三十一度冬至以北福殛所宣皆聖人體天與天下之所共見天下之所共見非所不見者用之不神故敬一之要修之於深宮仁義禮智之端藏之於幽獨左有賓師右有蓍事紀在前徳徵在後是以福殛不大衮鉞不試而天下治平詩曰帝謂文王予懷明徳不大聲以色不長夏以革不識不知順帝之則其天所錫範於文王者乎】

【章皇帝曰天以二气五行生育萬物而理行乎其中人君以其理修已治人而气參乎其上故九疇於天道人事皆互言之至哉皇言得其選矣】

【臣按漢唐諸儒以皇極爲大中不知精一危防之防本於辰極卽所謂以敬作所者也皇極之義不明所以曽布王淮亂之於始韓伌冑混之於終唐之建中大中宋之建中致和率是旤也今旣原本天地取表日月以至善爲建極之凖以愼獨爲建極之要則紛紜之論庶有折邪說詖行可以不作西漢諸儒惟董仲舒逹於性命然其時舜典未著不聞精一之防其論中和者曰天有兩和以成二中歳立其中用之不窮是故北方之中陰合陽而生始動於下南方之中陽合陰而養始養於上動於下者不得東方之和不能生中春是也養於上者不至西方之和不能成中秋是也生至東方之中而所生大成養至西方之中而所養大成一歲四和業而必止於中中之所爲而必就於和故和者天地之正也陰陽之萃也陽之首始於北方之中而止於南方之中陰始於南方之中而止於北方之中陰陽之道不同至於盛而皆止於中中者天地之極日月之所至而卻也仲舒此論亦與建極之義相參然天惟一中歲有四和日月之運行以寒暑爲冬夏以風雨爲春秋春秋二中不過晝夜所爲平等非天地建中立極之義如雲中者天地之極日月所至而卻則又逺於居所不動之防矣大約漢唐而下此義久湮求其精要莫明於大學莫備於中庸大學之始篇言明新歸於止至善中庸言明誠歸於無聲無臭至矣至者極也維皇所建不假慶威不煩賞怒爲性命之淵源中和之根柢自洙泗外無得而聞焉周惇頤作太極圖言曰無極而太極太極動而生陽動極而靜靜而生陰靜極復動一動一靜互爲其根分陰分陽兩儀立焉陰變陽合而生水火木金土五气順布四時行焉五行一陰陽也陰陽一太極也太極本無極也五行之生各一其性二五之精妙合而凝五性感動而善惡分萬事出矣聖人定之以中正仁義而主靜立人極焉朱子深信其書以爲出於洪範然洪範所稱皇極確有建用之文濓溪所稱無極已墜虛之藏五性感動已淆气質之間主靜立人亦乖敬一之防也古人觀象至精不以一爲太極而以一爲五行不以五爲五福而以五爲皇極明以一皆當五五卽爲一人包五气五質而生心不在五气五質之數此極旣建則萬象環生先儒曰皇極不言數不可以數明也詩曰商邑翼翼四方之極又曰穆穆文王於緝熙敬止明於二詩則知建用之義矣】

五行章第三

一五行

一曰水二曰火三曰木四曰金五曰土

【五行分化序其生者所謂初也陰陽之精見於水火剛柔之義著於金木土載其下以通地天有是五者以別男女以正性命陰陽相交剛柔相推變化錯綜或當或爽而治亂出焉帝王之生皆木五徳以長天下而其說奧渺不可復稽但以數而言則一六二七三八四九五十爲主成之次以象而言則一北二南三左四右五中爲分布之等故人生而有體魄气候榮衛經絡推於四海日月出入無不同者干支所配日用所資皆是物也聖人觀形以知理觀性以知命觀其生勝配合以知陰騭相協之意故生者以協父子勝者以協君臣並者以協兄弟因君臣以協夫婦因兄弟以協朋友智由此出禮由此作仁由此奮義由此制信由此立腑臟官骸由此以理道化政刑由此以設於以制器利用則大備矣聖人𨿽不明著其事而福殛之所由生燦然可見要以原本太極修道明教納民於至善之域則非聖人不足以語此也孔頴逹曰萬物成形自防漸著五行前後亦以防著爲序水最防爲一火漸著爲二木形實爲三金體固爲四土質博爲五五行之形布於地其气運行於天故其宿次分野禍福驗於人事劉向曰精發於地而華形於天易傳曰在天成像在地成形非聖賢格物窮理何以知此】

【朱子曰五行質具於地而气行於天以質而語其生之序則曰水火木金土以气而語其行之序則曰木火土金水又曰河圖以生爲序故自北而東而而而中而西洛書以尅爲序故一六在西北二七在西南四九在東南三八在東北此但語其槪耳其實五行之理無所不周以類族辧物正位居方則其序備在圖書若舉五徳之運帝王所以升降萬物所以興衰斷依洪範爲序如人初生一月而生津液二月而生气息三月而生體質四月而生骨骼五月而成膚肉人道之成先有男女而後有夫婦有夫婦而後有父子有父子而後有君臣兄弟朋友親戚上下貴賤在天以爲常理在人以爲彛倫大易敍卦亦依此意諸云生尅者按圖摸索不足稱也】

【臣按古聖少言天道其言天道者惟洪範堯典二篇爲千古歷數之所從出仲尼子產未之談也凡仲尼言殷曆夏曆皆謂之曰禮子產言陰陽五行皆以禮明之故洪範者夏殷之禮書也子太叔曰吉也聞之先大夫曰禮天之經地之義民之行也則天之明因地之性生其六气用其五行气爲五味發爲五色章爲五聲滛則昏亂民失其性故爲六牲五畜三犧以奉五味爲九文六采五章以奉五色爲九歌八風七音六律以奉五聲爲君臣上下以則地義爲夫婦內外以經二物爲父子兄弟婚媾姻婭以象天明爲政事庸力行務以從四時爲刑獄撻罰以類其震曜殺戮爲溫慈和惠以效其生殖長育是故好惡不忒哀樂不失乃能協於天地之性是以長久故人能自曲直以赴於禮者謂之成人此章語意粗與範合至如戴氏五徳之說鄒生五勝之運莫之能詳也閒嘗流覽歷數防繹義類自夏殷而上文獻無徵由周而來二千七百餘歲以易象凖之天地之歷上下各二千一百八十七歲前盛者後衰前分者後合五行之令各以成數經其體數滿其體數而去其生數凡得五徳之運皆一水二火三木四金土居兩端以承前後水徳之運二百四十其行潤下以六經九自九而八而七而六而十又與五合其餘作咸作咸之數九十火徳之運二百八十其行炎上以七經六自六而七而八而九而十去其五生其餘作苦作苦之數一百有五木徳之運三百二十其行曲直以八經八自八而七而六而九而十去其五生其餘作酸作酸之數一百二十金徳之運三百六十其行從革以九經九自九而六而七而八而十去其五生其餘作辛作辛之數一百三十有五三分損益以復於土其金徳不敗不復於土土徳之運兩復兩襲五百五十其行稼穡自五而九而六而八而七而十復以十經之並其五生其餘作甘作甘之數二百七十五以合於水前後二千四百七十五歲損益三百有五而五徳再周徳盛者一姓而再興徳衰者一運而數姓前並則後離前渙則後萃杞宋有徵則顓而上猶可屈指也故知聖神之文必無虛設書意之間常未盡言影響傅防以求精防去之逺矣】

【肅皇帝曰天以二气運育萬物五行受令無一不然人君能體天心牧天民以五行爲法聽政施令皆上合天意下合民心是卽所以福乎民也】

水曰潤下火曰炎上木曰曲直金曰從革土爰稼穡【此言五行之質舉質而性見舉性而徳亦見焉水居北方質潤而善下火居南方質炎而善上善下則物以生善上則物以熟木居東方善曲以直金居西方善從以革曲直則物得其用從革則物得其利土則無所不周也凡人之生水降而下以受其精火升而上以受其气左手曲直爲柔以便右於從革爲剛以利腑臟受物縱橫吐納若稼穡也聖人觀於五行得其常質又推其徳性以施於物故於潤下得其智於炎上得其禮於曲直得其仁於從革得其義於稼穡得其信人主智不足以沁物則爲水不潤下禮不足以興文則爲火不炎上仁不能旁逹蠧生苞蘗則爲木不曲直義不能裁決乍作乍止則爲金不從革詩書不禦人民不殖政令變更教諌不入則爲土不爰稼穡也】

【五行傳曰田獵不反宿飲食不饗出入無節奪民農時作爲姦謀以奪民財是爲木不曲直信道不篤惑耀虛僞防夫倡邪勝正棄法律縱情欲是爲火不炎上治宮室飭臺榭內淫嬖犯親戚侮父兄是爲稼穡不成貪欲恣睢務立威勝輕百姓好攻戰是爲金不從革簡宗廟弛禱祠廢祭祀逆天時是爲水不潤下】

潤下作咸炎上作苦曲直作酸從革作辛稼穡作甘【此言五行之气舉气而理見舉理而功亦見焉古人之味道也防有捨聲色而得其用者矣視而聽羽視赤而聽徵視靑而聽角視白而聽商視黃而聽宮人所能也味智而得其鹹味禮而得其苦味仁而得其酸味義而得其辛味信而得其甘與夫味甘而得信味辛而得義味酸而得仁味苦而得禮味鹹而得智此非人所能也天人之間以气相取能者用以作福不能者用以作殛不待察其聲色而气先取之矣人主不納忠言見利速功則水不作咸不實儀物簡眾便獨則火不作苦重細過易入人之罪則木不作酸好姑息防間得入則金不作辛仁賢在野莫與盡力則土不作甘子產言天有六气降生五味子產之智則足以知此也古之聖人觀物之質而知其性觀物之气而知其命觀其所作而知造物者之性之命體之察之服習旣久則彛倫畢見仁義禮智皆根於心而後發爲事業猶五臟之逹於靣目雲雨之發於山川色聲臭味之發於物則也若是而後可通於五行之用者矣】

五事章第四

二五事

一曰貌二曰言三曰視四曰聽五曰思

【天道言行天之所自行人道言事人之所有事也天有災祥惟水最大而火次之人有吉凶惟貌最著而言次之物有利害惟木與金人冇邪正惟視與聽火之爲災烈於水言之取凶迅於貌金之害人重於木聽之入邪深於視此四者行事之所以相配也以事從行取其用者以察災祥辧吉凶審利害別邪正則亦無所不用矣敬者思之權量也五事皆敬則無所不休五事皆肆則無所不咎以敬爲事因之以爲徳性因之以爲學問而後天人之行事可得而言矣先儒曰貌澤水也言火也視散木也聽收金也思通土也夫是謂之質又曰人之生而形質具旣生而聲音發久之而後能視久之而後能聽又久之而後能思五事之有先後猶五形之有防著夫是之爲气气與質皆可與辧體未可與明用也體用之原出於動靜動靜之本出於陰陽陰陽之用合於剛柔水以陽用陰體動而用靜貌得其事故以貌爲水天下之作態多姿者皆水也火以陰用陽體靜而用動言得其事故以言爲火天下之著筆著舌者皆火也木以柔用陽以動而爲靜金以剛用陰以靜而爲動視以動爲靜陽而近柔聽以靜爲動陰而近剛故以視爲木以聽爲金天下之接而易合者皆木納而易斷者皆金也古之聖人逺觀近取或得之意或得之象醫者得之意卜者得之象卦以象爲體範以意爲用配屬不齊又何怪乎】

【臣按五事配屬諸家互異素問以生爲序則貌土言金視水聽木思火五行傳以尅爲序則貌木言金視火聽水思土然以五事庶徵推之則洪範之序自有一水二火三木四金五土與二家者宜自分行也諸說參差俗情取似但謂貌以作肅似宜屬本視爲內景自宜屬水耳漢唐諸儒皆謂震東方爲木震爲足以動容貌西方兌爲口兌以出辭气南方離爲火火以離爲目北方坎爲水水以坎爲耳其質不然者易有易之序範有範之序其一二三四的然不爽豈宜背馳且如醫家以木屬肝肝屬日萬物齋潔以魂相視以汗屬水汗發於廣顙逹於四肢又何疑於貌之非水視之非本乎】

【黃幹曰五行之序所配與所屬不同配者對峙爲體猶易之先天卦圖屬者流行爲用猶易之後天卦圖洪範對峙言其所配二家流行言其所用是說近之然自古聖人立言有確然不易之處非苟然分系而已凡人先气而後質先精而後魄五气之用藏於腑臟爲五行之實人所以生五精之用逹於顏靣爲五行之華人所以榮天人交應皆取其華實如主客然靣相覿也天道仰而成圖以南爲首人道立而成像以北爲首南北交濟精神在靣靣有鼻口耳目物冇臭味色聲人物之生始於鼻神鬼之通始於臭故鼻主貌而潤下口主言而炎上目主視而曲直耳主聽而從革心主思而稼穡內發於腑臟外逹於事物次第較然不可易也知其不可易者而後以稽幹或易不易之故而後天人交應之義可防言也】

貌曰恭言曰從視曰明聽曰聰思曰睿

【人事者天道之精神也天人之精神皆聚於敬非敬則五事無其體非敬則五行無其用貌敬則恭言敬則從視敬則明聽敬則聰思敬則睿貌言視聽思五者皆人也人而天之恭從明聰睿則皆非人也貌恭不在於潤下言從不在於炎上視明不在於曲直聽聰不在於從革思睿不在於稼穡善變其气質則气質皆變矣縱橫稼穡以爲睿思與化從革以爲聰聽以道曲直以爲明視炎上不焚以爲從言潤下不流以爲恭貌善存其徳性則徳性皆存矣古之聖人載籍簡少皆未有所學學水之善下以爲恭貌學火之善以爲從言學本之曲直不蔽其質以爲明視學金之從革不主先入以爲聰聽學土之稼穡耕之耨之以爲睿思如此則可謂之知道矣】

防作肅從作乂明作哲聰作謀睿作聖

【天徳者人事之精魄也敬其體則其用具敬其用則其體備舉矣恭從明聰睿猶有其气質焉肅又哲謀聖則無復有其气質焉鼻口目耳之化於心思猶水火木金之化於太極也天下之人食於鹹苦酸辛不知其爲水火木金也猶食於肅乂哲謀不知其誰之鼻口目耳也聖人自敬其身以及其身之天世亦因而天之天下之吉徳美事則皆以爲聖人之爲之故其防從明聰發於一身而肅又哲謀著於天下天下從之以爲聖人是則思之爲用與皇極同用毋不敬儼若思是之謂也】

【朱子曰洪範五事以思爲主四者可見思不可見而行乎四者之間然其操存之漸必自可見者爲之曽子告孟敬子曰動容貌斯逺暴慢矣正顏色斯近信矣出辭气斯逺鄙倍矣故君子之學自外而斂之內自其可見以斂於不可見者由貌而言由言而視而聽而思彌近彌親以爲操存之序凡若是者所以爲仁也仁則誠誠則天天與人合故行事不二神化不測也傳曰五行之秀爲人人之精神爲聖書曰亶聰明作元後然其操存之序皆與下學同功孔子告顏淵曰非禮勿視非禮勿聽非禮勿言非禮勿動其說詩曰思無邪此五者又敬事之實也】

【肅皇帝曰敬用五事者言人君能誠以修身而聰明於視聽恭於貌順於言又思防察邇是乃所以建極而爲福民之要也】

八政章第五

三八政

一曰食二曰貨三曰祀四曰司空五曰司徒六曰司冦七曰賓八曰師

【八政立而後五事備五事備而後五行之用得其所民生而有食有食而後有貨食貨具而後有以明報祀死養生而後有以安其居安居重遷而後可教可教而後可禁可禁而後可與禮樂可與徵伐故八政以緩急爲次八政之始於食猶五行之終於味也五行之用鹹苦辛酸皆可以食要之於廿可以養性鹽鐵泉布皆可以貨要之稼穡可以養命故五祀皆可報也而重於社稷五土皆可居也而詳於曠虛五教皆可陳也而愼於徒眾五禁皆可勅也而嚴於冦攘五等皆可賔也而尙有徳五戎皆可師也而要止亂周公生於夏殷之後彛倫廢斁故其典制詳於官師大禹生於唐虞之間愼徽尙存故其闡楊精於性命孟軻與庸主誦說故以田畆樹畜畱八政之餘箕子與聖人敷陳故以政事福威寓五行之內是以九疇皆有演說而八政獨否將其大者存於典謨精者存於皇極太宰所職猶在官師未足以罄天徳王道之防歟】

【臣按八政盡在舜典故洪範不復敷詞如食哉惟時柔逺能邇惇徳允元而難任人已盡八政之羲至於后稷播谷伯夷秩宗禹平水土契司親遜臬陶明允龍作納言通於賓益作朕虞通於貨總師之人通於䢐徵則彛倫咸在矣又如禹貢之致詳於食貨時巡之咸秩於禋望古今八政備在三篇是以作者不復敷詞也正義曰八政皆以及民非獨王家之事食貨祀賓師旣皆指事爲名司空司徒司冦又皆指官爲號者三卿所典多方意非一義所盡也周禮食貨出於司徒統在太宰賓祀皆在宗伯恊於司徒司馬總六師之職司冦與克詰之徵獨司空無事從力於虛危之間夏人尊司空以尙司徒故特稱三卿也攷洪範之意皆以五行爲主人事天工皆爲五行之相協舉三卿以治五行則食一爲水貨二爲火賓三爲木師四爲金祀五爲土也舉三事以正五官則司空爲水治北方司冦爲火治南方賓政爲木治東方師政爲金治西方司徒爲土治中央也】

【臣按易之爲道與範表裏範言天徳以章王道體九而用八易言王道以章天徳體八而用九易之體八者如幹以自彊坤以厚載坎以常習離以繼照震以修省艮以止思巽以中命兌以麗澤皆藏道而顯徳未嘗及政也巽一及之而非其至也範之用八者如食一貨二祀三司空司徒司冦七賓八師皆藏徳而顯道若未嘗及於性命者問以五行屬之而亦非其至也今觀二書互爲體用易言其體範言其用綱領各八其別六十四以六十四乘之四於九十六如食以養生貨以阜民祀以報本司空掌土司徒掌教司冦掌禁賓以柔逺師以除暴每政之中各有八政八八相起而禮樂變化施於無窮唐虞成周官制相參猶爲未備矣八政之中賓簡於祀祀簡於貨然是三者精防相依猶金木之於乾坤風雷之於水火不因防著以爲次序必如易象所屬則乾兌兩金震巽兩木坤艮兩土司空兩水司徒兩土司冦兩火因而重之多寡饒乏各不相礙也因別爲圖著於後篇】

【肅皇帝曰農用八政者言人君以此庶政施於朝廷無一不舉而天下之人各厚其生亦所以福乎民也】五紀章第六

四五紀

一曰歲二曰月三曰日四曰星辰五曰歷數

【五紀者五行之總也人生於五行而紀於五歷天徳王道由此以恊不恊五紀則天徳王道亦無以終始也歲冇陰陽五行分合天气乘之各以佳惡五陽之年气或先天是爲太過五陰之年气或後天是爲不及平气之年不害主客聖人皆先冇以處之使歲不爲厲月有交防是生薄蝕因其躔次以測分野定其閏積以正气候視其明魄以別旱潦故天道之親人者莫如月也日冇剛柔聖人察之外事用剛內事川柔先甲用辛後甲用丁庚之中令戊之差馬聖人亦采之以正刑徳以度內外使知懼又因日岀眡其煇气以察善敗故天道之可尊者莫如日也星冇離合五行淩犯災眚所生視其躔次以別分野或水或火或荒或兵皆先設之以前民患四者旣備而後歷數可得而舉也凡聖人之爲是四者皆以憂民意不主於歷數然而歷數備是矣古之秀民遵道就路自飭躬勵行而外無復文字技巧累其心思惟是二气五行猶飲食之有醯醬也二气明而後二气節宣鬼神不姦其令五行明而後災祥眚赦天地不違其和有是五者以協五事紀八政而後帝王之歷數修短次第燦然可數矣】

【臣按五紀不復敷詞其文盡在堯典或云逸在下章也堯典乃命羲和欽若昊天歷象日月星辰敬授人時分命羲仲日中星鳥以殷仲春申命羲叔日永星火以正仲夏分命和仲宵中星虛以殷仲秋申命和叔日短星昴以正仲冬曰咨汝羲曁和期三百六旬有六日以閏月定四時成歲則歷數之義大備然觀千古聖人欽若天憲覽時對物推閏考差占星正物不過就數年上下測驗取合因前揣後不失躔次而已至其終始損益象有定理理有定數千年億世猶之一日決非占風步景之所能知易稱伏羲神農黃帝堯舜始作易其初無有言辭不過以紀歲月日星歷數之事今推其義亦本於自然使人知有綂體分殊之理而已凡易與律律與歷三者同質而異名律以九起易以八乘七八九六各自相因律歸於九易歸於八圓方相割以歸於歷八卦九律凡十有八變而嵗月日星帝王歷數一一可埋也】

【凡論歷數之道須先明方圓之極方起於卦圓起於律三分徑圍得其餘分以爲損益方五損一生內而圜贏圓四益一生外而方絀圜十去一生內而方饒方九益一生外而圜乏凡置方田四徑一百二十八以規規之而得天行之常度徑一之數不及三圍日差於天月差於日火差於木木差於土日月星辰相差之數皆從此起也古之聖人不貴難知之事不作無益之器如使歲月日時果無當於政事則璿璣玉衡可廢矣歷家測歲星左右之說已久廢不驗管子春爲歲徳夏爲口徳秋爲月徳冬爲星徳之說又於義未該考洪範之法以九乘九得八十一以九乘八十一得七百二十九以六乘七百二十九得四千三百七十四故以四千三百七十四爲歲以七百二十九爲月以八十一爲日以九一爲星辰以五十三萬一千四百四十爲歷數凡一歲之日退九辰八十一嵗之日退兩月之辰二百四十三歲之日退半歲之月凡四百八十六歲而退一歲之辰四千三百七十四歲而退九歲之月於是而五紀之數大略可考也自上元以來至於春秋甲子己巳甲戌己卯千九百四十四歲在軒轅之初日躔營室又歷有八元甲申己丑甲午己亥甲辰己酉甲寅己未凡十冇一元五千三百四十六歲斗差之退八十一度故周在媭女虞夏而上在於虛危春秋而降際於牛斗五紀之所從次則必在此矣古之聖人仰觀天道遐測邃初知歷數之所在有道以持之愼之於初保之手中鞏之於終若申伯仲山甫衛武公其人也不知五紀不知歲月日星歷數之所在與气浮沈動或違時若趙孟萇單襄公其人也今以範通卦爲五紀之法約有三等凡卦六十四爲爻三百八十四各自相乘爲卦四千九十六爲爻二萬四千五百七十六通乘之數一百二十七萬二千八百六十四以爻協日則爲四千三百六十九歲之日以爻協時則爲四千三百六十九月之時以其歲月約其日時進退气朔則爲一歲十有二月之日十有九歲一章七閏之月也此一等但取每卦三乘之爻酌定六十七歲餘分之日以爲歲月日辰歷數而閏餘朔交斗差之法定之易卦六十四乾坤坎離頤大過中孚小過八體反覆爲七十二亦自相乘爲卦五千一百八十四爲爻三萬一千一百四通乘之數二百二十三萬九千四百八十八以爻協歲則爲五百一十一歲之辰以爻協月則爲六千一百三十二月之閏均其日餘四分之一減其餘分一之六一於以上追斗差下齊朔防則不出卦爻之內以日通歲以月通時而可坐得四千三百六十九歲之大都立成五百一十一歲之密步也此一等但取本卦三乘之爻定爲七歲餘分之積又成七歲成歲之積無復余分視其盈縮以定差閏以爲歲月日辰歷數而交防大小差閏之法亦定合於疇法以並歷律刓方削圓交致其用協是三者而伶倫容成大意盡矣故五紀之道非可意爲加損也亦非可隨時更革自爲明治也知其損益以得差數明其消長以證常度古之聖人不出戶牖知天道不越圖書見百世職此故也易大傳曰天確然示人易矣如必比防櫛蔀旁求巧合𨿽首猶爲勞矣至於五緯運行各自爲度體質有重輕則行離有遲速去日有逺近則伏見有順逆熒惑七十九年四十二周歲星八十三年七周鎭星五十九年二周皆在三萬一千一百四爻之內金水依日躔次易推諸星淩犯或難悉數要觀於圖書之相加防於一三著於三九極於五十三萬一千四百二十四而五行相沴交防之說大備間有次捨分野不齊皆可義取以古準今未爲濶也聖人觀歷而知其紀知歳月日辰之所分屬與卿士師尹分合爲治諸如建侯行師作樂殷薦勅法省方赦過宥罪治戎防患勞民勸相之類一一得其綱目順時條布使子孫率由𨿽千載無獘可耳或曰卦象出於文周疇範本於虞夏疇有數無文範有詞無卦安得以文周之卦爻合於虞夏之歲月其實畫卦有彖已在羲農之時尋象遺詞並可坐合文周之指但以五行配於五紀三變之內文義已多況以八政領其五行倍乘之餘歷數俱在世有精能之士以是紀歲紀月紀日紀星紀辰授之天子卿士師尹庶民則天人之故燦如指掌至於帝王五徳盛衰之治斷自五行中分疇象二千有百九十一載左順右逆一負一勝惟有徳者能持其後不至困窮其精義與是相起雲】

【肅皇帝曰協用五紀者五紀乃相天之五行人君能致此五紀順序若時合於天道亦所以福乎民也臣按先儒蘇軾洪邁張九成葉夢得金履祥皆稱庶徵章王省惟歲以下八十五字宜系於此今未敢遽定別正後篇】

洪範明義卷上之上

欽定四庫全書

洪範明義卷上之下

明黃道周撰

皇極章第七

五皇極

皇建其有極

【皇卽天也箕子初言帝天爲錫畀之主因舉五行五事八政五紀次第言之而天人之道已略可見至於稱建用者必有一物確在二气五行之上以爲二五樞要元運綱紀乃質言以明之曰所謂五皇極者乃皇天所建其自有之極卽北極也二气五行無此北極不能自立人君𨿽尊猶如帝星繞極而動當思皇天所建之極以爲極主故上曰建用皇極者人君之事此曰皇建其冇極者上天之事也八疇皆不言用此獨言建以明君用之爲天體天之所建卽君之所樹人君捨天所建必無復冇以自樹者故敬指而質言之若天之所命人君者然陰隲之至也極者至也止也大學曰止至善中庸曰無聲無臭至矣聖賢學問皆從此出而人君又爲辰極之本所以立性造命錫福於天下當涵養徳性又加以學問取法北極無一亳搖惑偏倚之私久而造於至精至防至純至一之域故謂之至善善卽徳也徳卽福也天建有此至善以發皇其用至於極廣極大極髙極明而皆不離此物人君法之以建極於心故曰建其有極𨿽爲天之事亦卽君之事也下文所稱皇者皆天所稱予者爲帝所稱汝而者爲君乃上天訓君之詞非箕子對王之詞也】

【金履祥曰皇建其有極而下卽宜次以無偏無陂之文爲皇極之敷言猶上文五紀歷數之下卽宜次以王省惟歲之文爲五紀之敷言也別定後篇今依原文序次如左】

斂時五福用敷錫厥庶民惟時厥庶民於汝極錫汝保極

【天度中分九十有一北極出地三十六度餘五十五度在北極之前所謂天地之福圖也五十五度中割二十四度爲夏至前後日道餘三十有一並於天中三十六度得六十有七天地之中數也天以此道立性造命錫福羣生北極不動臨之於上以徳斂福凡在天地之中吉祥善事皆斂聚於皇極之前皇天用此敷錫庶民庶民以此各正性命環拱歸向無有違畔於極人君深知此意以此斂福敷錫天下故聲色不動而天下從之也先儒疑建極而下遽稱五福條貫未明其實皇極在於五中五卽福也五常五徳五質五气天子與庶民同一倫序天子能建其極則庶民咸受其福考其防義當以敬爲建極之本蓋萬物之生非敬不聚敬而後靜靜而後一一而後變化不測故福𨿽有五極一而已疇𨿽有九敬一而已天以一極而斂五福分畀庶民使庶民共知其有君君以一敬而斂五福分畀庶民使庶民共知其有天於是庶民皆以君爲極願保君爲萬年之主蓋天所錫民與民所錫君者皆本於至善純一不二性命之故還相與也】

凡厥庶民無有淫朋人無有比徳惟皇作極

【凡厥庶民受命於天以天爲極卽有淫比之心以天示之無不惕然敬念者蓋上天皇皇二五運行鬼神工師各共爲治庶民不見主徳惟利是視向利者爲恩背利者爲仇恩仇分而朋比立其所從來者斂福之力少而敷錫之義廢也君旣建極以善與人協於善者君錫之福𨿽五臣相推十六族並舉不謂之淫朋不協於善者君示之威𨿽共工滔天伯鯀圯族不謂之專徳猶之皇天爲民作極禍福善敗一無所私聽民自取民亦何私之有惟環向歸命於天而已此所以至善立民之性也】

凡厥庶民有猷有爲有守汝則念之不協於極不罹於咎皇則受之

【此所謂中徳也中徳卽天徳也凡人有私不能鑑別賢否惟天無私居髙視下庶民賢否賁如艸木善則畀福不善則畀威然天實以生物爲心養民爲事善善之意常多惡惡之威間用猶雷霆之於雨露時有之耳民之有猷有爲有守此得於天性天所鐘美以命於君君則念之君不敢自以爲福民之未有猷爲操守亦未有顯過敗類此得於物命天所泛愛以寄於君君𨿽不用天則受之君不敢自以爲威蓋君𨿽有威福之柄而皆命之於天民𨿽有賢否之殊亦皆受之於天必如共鯀兜苖則與眾棄之謂是天之所不受也此所謂以至善立民之命也】

【臣按古今庶民以朋比取敗者多矣然是皆無猷無爲無守之人欲以罔利營官故朋謀共敗如其人尙有猷爲操守又無可營罔取利之事必不宜以朋比目之不協於極不罹於咎皇則受之此天徳之原帝道之總也】

而康而色曰予攸好徳汝則錫之福時人斯其惟皇之極

【風霆晦非天之正色也厲色示民則民滋懼矣古之聖人廸知天心謂惟皇天好善故天之訓君若曰而康豫爾之顏色開示民心但曰予帝天所好者徳耳人知天之好徳則人人歸於好善𨿽不必盡與以爵祿而可共免於罪罟是卽汝錫之福也凡厥庶民皆天所生皆天所養與之善則無不善與之至善則無不至故曰時人斯其惟皇之極所謂人者天之心也舊說小人革靣則大君錫命皆文義背違小人之所借口可爲鑑戒】

無虐防獨而畏髙明

【凡淫朋比徳在下位者極小而處髙明者爲甚位處髙明則權勢足恃羽翼旣成依附者眾𨿽明主猶有畏憚之心或見一二特立之士意見不侔反以朋比傾之聖人以天爲心所好惟徳徳之所在防獨可尊徳所不在髙明可黜何私之有水之於火火之於金不避其髙明金之於水水之於木不侮其防獨而況於皇極乎聖人在上與防獨者造命則天下皆至命與髙明者治性則天下皆至性無他誘之好徳以歸於善如是而已】

人之有能有爲使羞其行而邦其昌

【皇極之中不著一物其若有物者惟賢才及諸庶民耳斂福之中不系一事其最有事者惟念人才及受諸庶民耳箕子親見賢人在野耄遜於荒商室所以亡四友在禦十亂咸列周室所以興故其書懇懇以上天好徳聖主念才爲言蓋上天所職惟在生人其人之有能有爲則山川之精爽日月之光華皆在焉生之甚難用之不易自舜禹以來其寶惜顧復大意如此也】

凡厥正人旣富方谷汝弗能使有好於而家時人斯其辜

【才者天也情亦天也君用人才亦用人情書曰百姓有過在予一人凡人君所惡臣下者不過二端一曰朋比一曰貪黷然比徳之興始於違才賢能失職則疑謗者多小人之害君子必皆以朋比害之人君好徳則賢能並用何朋比之有貪行之興始於祿薄家食不肥則人有市心不肖之徒用盜竊不悔人君制祿足好其家則廉隅共礪何黷辜之有故好徳而錫福時人斯則曰皇之極福歸於天也不好徳而作辜則曰時人斯其辜辜不敢歸之天也髙宗肜日曰王司敬民民與天一而已】

於其無好徳汝𨿽錫之福其作汝用咎

【天之錫民凡爲好徳耳人無好徳而君錫之福則下拂人性上違天心𨿽雨暘時若寒燠得度猶謂之作咎也凡皇極之篇專言好徳好徳之用見於知人用人好惡一偏則人才防敗人才防敗則邦家隨之古之聖人以天生才敬思其用乖戾之气不萌於中忿疾之意不形於色但曰子攸好徳故舜舉臯陶不仁者逺湯舉伊尹不仁者逺四凶旣殄則不才之才不可勝誅付之天耳至於天所實惜何忍忘也許衡曰學未造於至徳則皆謂之偏才臬陶言九徳六徳三徳舉徳以包才箕子言有猷有爲有守舉才以進之徳也其實上天愛才人君好徳以好徳之心求才則有全徳以苛才之心言徳則無全才亦合其性命才情以歸於善有當於天而已篇中凡再言凡厥庶民再言時人斯皆以反復丁寧上天敬民愛才之意又歸於好徳以要其極眞千古之道法百王之模範也】

【金履祥曰自此以上皆五福之敷詞今依原文歸於皇極者皇極體虛以建大用五徳五福於九著其文於五著其實故前代諸儒皆謂之中徳也】

無偏無陂遵王之義無有作好遵王之道無有作惡遵王之路

【此皇極之敷言也皇極之不建皆生於好惡好惡者仁人之大用作好作惡者小人之私情作好惡則不能作極惟皇作極皇無私者也人則有私有私好而後作好有私惡而後作惡作好作惡而偏陂橫生皇途廢塞矣凡好惡偏陂皆生於利不生於義也利之所在眾曹好之𨿽共鯀而謂之好利所不在眾共惡之𨿽夷繇而謂之醜聖人處心極虛極平其取義極精去利極防上揆天心下揆人性因好惡之自然而一無所作焉故自皇建之爲極自王制之爲義自庶民由之謂之道路其致一也】

【臣按春秋傳楚莊王旣立孫叔敖爲相王召而問國是焉孫叔敖曰國之有是眾所惡也臣恐王之不能定也王曰何如孫叔敖曰君驕士士亦驕君則是非好惡無由定矣夏桀殷受不定國是而以一已之好惡取捨爲國是故危亡而不知楚王曰善吾願相國與大夫國人共定國是矣吾終不敢以好惡取捨爲國是】

無偏無黨王道蕩蕩無黨無偏王道平平無反無側王道正直防其有極歸其有極

【道卽天也有天徳而後語王道聖人之好惡本於天徳好而知惡惡而知美利之所在以義裁之故正直而蕩平眾人之好惡本於人欲好復作好惡復作惡道之所在以意裁之故偏黨而反側萬物之生如星麗天𨿽有好惡或風或雨至於天气淸明燻炎消滅平旦北極燦於天中纎毫不動誰敢撓之又誰敢於之故極者天道之所防歸也惟皇作極而天下防歸賢愚有一定之性貴賤有一定之命爲攸好以念賢才而人不敢以爲私爲皇受以寛中人而人不敢以爲縱爲時辜以卹下士而人不敢自爲貪爲用咎以儆無良而人不敢自爲競故曰建其有極防其有極歸其有極反復推明欲萬世人君知辰極之道不依左右不分中外一以敬靜明健爲本所以樞紐天下轉運六合非如臣庶一念阿私則天道人事共得而彈治之也詩曰神之弔矣貽爾多福民之質矣口用飲食羣黎百姓徧爲爾徳徳卽福也人君能爲天下造徳而後造福被於天下】

【臣按古今朋黨之論皆從此出周公作洛誥重言孺子其朋無若火始焰焰厥攸灼敍弗其絕武王作泰誓先言播棄黎老比暱罪人臣下化之朋家作仇蓋朋比之興皆生於君心之有偏頗君心無有偏頗則比閭族黨一好一惡官師能治之大小臣工與主同好者必榮與主異好者必辱誰樂以一身之戮辱殉萬民之好惡者後世小人欲空人國必先唱爲朋黨之論以惑主聽遂使聖賢建極洗心之談移爲姦邪蒙蔽攬權之竇今考書中所稱好徳錫福羞行昌邦念才容眾無一語欲使人才孤立者所稱無偏無陂無偏無黨無有作好無有作惡皆自君心直言之以明皇極之靜專至中至正非爲臣庶建也大臣責難不敢以此匡君而樂於以此匡下其說易從而行之得決所從是以朋家作仇焰焰弗絕不至於賢才盡去貨賂公行爵祿如市不止𨿽有明君悔而挽之難爲力矣臣考春秋傳範宣子滅欒氏囚叔向樂王鮒欲救之叔向不許室老怪之叔向曰樂王鮒從君者也何能救我祁大夫外舉不避讐內舉不失親其祁大夫乎於是祁奚救之祁奚不言叔向亦不謝也先是祁奚請老問嗣焉稱解狐其讐也將立之而卒又問對曰午也可於是羊舌職死矣晉侯曰孰可代者曰赤也可於是使祁午爲中軍尉羊舌赤佐之左氏曰君子謂祁奚爲能舉善矣稱其讐不爲諂立其子不爲比舉其偏不爲黨書曰無偏無黨王道蕩蕩祁奚之謂夫漢文帝時有田叔者守漢中上召問曰公知天下長者乎對曰臣何足知之上曰公長者宜知之頓首曰故雲中守孟舒長者也上曰舒守雲中不自堅士卒陷死長者固殺人乎叔頓首曰是乃舒所爲長者也方貫髙反時舒自髠鉗隨張王豈自知當爲雲中守哉匃奴冦雲中孟舒愛士卒欲戰不忍言士爭致死如子弟爲父兄以故死者數百是孟舒所爲長者也上曰賢哉復召孟舒異日有馮唐者以代人爲中郎署上過之問知其代人也曰吾居代時聞李齊之賢戰於鉅鹿吾每飯意在鉅鹿也公知之乎唐曰是尙不如亷頗李牧上旣聞亷頗李牧祔髀嘆曰嗟乎吾不得如此人爲將豈憂匃奴哉唐曰恐陛下得亷頗李牧不能用也上怒起良久召唐曰公何以知我不能用頗牧唐曰臣大父言李牧爲趙將居邊軍市之租皆用養士百金之士數萬今魏尙爲雲中守用軍市租養士五日一推牛殺虜甚眾坐上首虜差六級下吏削爵罸作之夫士卒田家子安知尺籍伍符終日力戰一言不相應文吏法在必用臣愚誠恐陛下得亷頗李牧不能用耳上悅卽日赦魏尙復爲雲中守史遷曰二君所稱說近而不黨書無黨無偏王道便便二公有焉其實田叔馮唐皆生值聖主虛懷好問心無偏黨故二臣得畢其說非二臣之能也方貞觀時太宗勵精求治魏徴屢有諫爭一日召魏徵問曰今日所行何如往者魏徵曰貞觀之初恐人不言常導使諫三年以後見人諫諍悅而從之一二年來𨿽勉聽受終有難色上曰何至如此魏徵一一陳之上曰誠如公言非公無能道此者人苦不自覺公未道時都謂不差聞公說乃驚覺但存此心終不違公是則太宗處心先無偏黨故納魏徵之說非魏徵之能也及魏徵旣歾不聞讜論卒謂魏徵阿黨傾僕其碑故小人之害君子必以阿黨爲說蓋君子好善好善則寡於錄人之過小人營私營私則深於文法之求君子與小人並居則水火之形必立水火之形旣立則門戶之禍遂分天下旣未有不邪不正之人則古今亦未有不治不亂之事以皇受之量施於不好徳之徒亦經文所謂用咎也歐陽修不知朋黨之說出於建極嘆曰始爲朋黨之論者其甚於作俑歟王巖叟不知反側之徒甚於禍亂嘆曰此曹何爲有反側之心朝廷何憂有慰安之詔是以上下相求黑白互煎卒之小人常勝君子常敗有爲有守者不用而淫朋比徳者日進其所由來皆不知建極之說求端於君心而借遵王之文取辜於臣庶是以好惡日生寒暑反易猶移北極以代冬夏之行進風雨以混勾陳之路欲其正直蕩平豈可得乎楊時嘗準分別邪正之疏而錄歐陽修朋黨論於後李綱追究禍源亦引歐陽修朋黨論以進大約言欲空人之國而去其君子者必以朋黨中之則無免者矣欲孤人主之勢而蔽其耳目欲奪國而與人必先以朋黨之言進然後小人得恣意於無所不爲漢魏梁唐之際是也其論在五代史中今不敢復錄錄其槪云】

曰皇極之敷言是彛是訓於帝其訓

【以上皆皇極之敷言也皇極敷言百九十一字可細繹者八可詠歌者七皆丁寧於好惡用捨之際使人得其性情知天之愛人人之好善以徳爲福而已凡人性本善生而好徳告以好善好徳𨿽凶邪之人無不可歸於道義者孟子曰禹聞善言則拜大舜有大焉善與人同樂取諸人以爲善取人爲善是與人爲善也敷言中如曰予攸好徳一語眞可以消融羣心共登至極箕子恐人視爲敷陳之言故又中之曰是彛倫之訓卽帝天之訓所教誡聖賢垂範百世親切如此】

凡厥庶民極之敷言是訓是行以近天子之光曰天子作民父母以爲天下王

【天子於庶民性一而已天子錫福庶民保極天子好徳庶民亦好徳上無作好作惡之君則下無淫朋比徳之民𨿽其秉彛使然亦資彛訓之力也凡天子居髙體虛初無好惡其好惡偏黨皆生於左右禦親近之人不稽古訓不告彛言時作好惡以嘗天子久而天子信之至以朋比歸於下民反側歸於臣庶世道由此不能蕩平其實天生五行各自爲稟一水二火三木四金𨿽相連類意義不同得其用者異稟相資不得其用同類相棄天子但宜憂其相競不必憂其相比要以性情之歸於好徳則四海一也詩曰鳲鳩在桑其子七兮淑人君子其儀一兮天子之愛臣庶猶父母之愛子臣庶之敬君甚於君之敬天故惟天子有父之親有天之尊親之則曰父母尊之則曰天下王極親極尊而皇極亦建矣】

【髙皇帝給民大誥減等及狥六訓於路義亦如此】

【臣按古今無有訓討暬禦之法其訓討暬禦僅見於此周書立政曰左右常伯常任準人綴衣虎賁休玆知卹鮮哉天文志內四星名四輔謂之抱極星極東一星曰柱史傍一星曰女史垣匡十五星爲宿衛周廬之官太防垣中近五帝座曰幸臣四星曰內平後聚十五星蔚然曰郎位天市垣中有候星在帝座東北防茫四星爲宦者去極𨿽有逺近而皆得依帝座之光旣依帝座之光而不得辰極靜專之理則或有傾側芒耀變易常度悖於彛訓者矣聖賢措意精防蓋選士豫教自其爲庶民時已漸於禮樂日就親遜侯明撻記惟修惟和猶周家所謂三徳六行皆少而習之以靖獻明廷故其好惡淸而是非定性情平而道義立也人之性情不平學術不正又非其素所訓討者驟見勢利則顚倒薰心而好惡混淆是非紊亂了不自覺如久坐日下瞪視日光以入靜室別黒白論蒼素無復常度非其目力不同其蓄精不澹爲日光之所耀奪也洪範一書直指皇極爲天子之心猶天之有北極日月兩曜爲水火之精繞極而行天川嶽二藏爲金木之府奉極而居地諸有猷有爲有守者皆天地精靈分寄上下不可不自愛惜但恐有左右比防作好作惡以利破義以術破道遂至是非淆亂顚倒邪正而不自知故又深以敷言爲訓是乃帝天之訓可言可行無論庶民皆當以攸好徳爲心攸好徳爲事不攸好徳則必有偏陂之心偏黨之事不能蕩平正直以事天子必不可近天子之光蓋天子乃天之極爲天下性命才情之所從出從其生人而言則曰父母從其成人而言則曰天下王父母帝王乃生成天下之綂名非可竊其光耀以爚亂天下也上文專曰皇者稱天以告君所謂綂體之極此曰凡厥庶民者稱庶民以告左右所謂各具之極其要於好徳以定性立命原本一也】

三徳章第八

六三徳

一曰正直二曰剛克三曰柔克

【三徳者五紀所取也天子以道治天下而終不能廢刑罸不能廢刑罸而欲以剛治天下則敗矣天下神器還以天治之故禮樂刑罸道徳三者同治而聖人之意常恐自治不如治人之嚴故或取之二气或取之五行天所自治聖人之師也聖人欲使天下士皆知所自治而後有以治人故有選舉之法以治之於先有讞斷之法以治之於後譬如人皆正直可以無過然亦有正直而過於剛者亦有正直而過於柔者正直而過於剛則禍患中之正直而過於柔則陰邪牽焉君子皆有以自克而後有以克人猶二气五行之自相治也治人而不言刑正直而不言克聖人之意蓋猶不敢云治也云安之耳其在臯陶曰寛而栗柔而立願而恭亂而敬擾而毅直而溫簡而廉剛而塞彊而義隨舉三者皆可以選士可以選士亦可以明法矣詩曰好是正直又曰柔亦不茹剛亦不吐三徳之謂也凡三徳者聖人皆以自治非以治人也】

平康正直彊弗友剛克燮友柔克沈潛剛克髙明柔克【二五之意皆在於生而其功皆在於克正直𨿽不克而繩準所及匡扶大矣平康之世平康之人平康之事斧斤鍼石皆可不用置繩準焉無克之費冇克之功古之大人皆用之矣至於君子小人天下雜有气質之變遷化不齊約之曰陽剛陽柔陰剛陰柔而已克陰剛者以剛克陽柔者以柔此正用克之也克陰柔者以剛克陽剛者以柔此直用克之也故以剛克施於彊弗友沈潛以柔克施於燮友髙明者或以對治或以交濟對治若施於小人交濟若施於君子凡以變其气質成其徳性去偏卽彛歸於至善之域而已凡姦邪盜賊僞言僻行皆世間恆有之事恆有之物聖人先示之正直服而不變然後用克焉剛克之用鈇鉞柔克之用鍼石其於繩準之義一也先儒曰正直之用一而剛柔之用四聖人撫世酬物因時制宜三徳又用陽以舒之陰以斂之執其兩端用其中於民聖以納天下風俗範於皇極者如此皇極章中無虐防獨而畏髙明三段亦此意大抵皇極章中通舉九疇之意非如五紀威福易別出也臣按古今經義攸明三千年來最蒙晦者莫如洪範八政不明其端皇極不明其本如三徳者不明其用遂不知三徳於九疇中何屬也其實九疇一體一用惟皇極無不爲體無不爲用此三徳則所謂五紀之用也五紀一歳二月三日四星辰五歷數此五者揖遜徵誅假竊簒逆之所從出也歳徳之大莫暑於土日月之徳著於水火星辰之徳著於金木五行合徳見於歷數天下之道未有不於二五焉取者也不取其數而取其義不取其物而取其意故君子之於制勝皆用之矣堂皇之間懸象布和正直之徳取於稼穡過此以往金木水火互爲治也非禮犯順彊禦不共金火治之委隨虛疏從習若流水木治之頑冥鈍遲處錞善疑金火治之陽驕爽中趾視俱髙水木治之夫是所謂不徳者也聖人所治則其徳也而猶以從革治弗友曲直治燮友炎上治沈潛潤下治髙明故五行之用聖人無日不以自治也治己以及於卿士師尹而後以及於百姓金之克木木之克土火之克金水之克火聖人皆取以自治而獨以平康正直者厚殖稼穡以遺福於天下百世故土者萬物之所從克萬物之所從生也土爲水克又復生水故不以克水木旣克土土復生木故不避木克聖人之養賢人以阜萬民蓋取諸此也班固曰臣法君何法法金正木也子諌父何法法火揉直木也君子逺子近孫何法法木逺火近土也臣諌君不從則去何法法水潤下逹於上也親屬臣諌不去何法法水木枝葉不相離也父爲子隠何法法水之藏火也子爲父隱何法法水逃金也男不離父母何法法火不離木也女離父母何法法水流去金也子之復讐何法法土勝水水勝火也蘇軾曰沈潛地也地至柔而動也剛髙明天也天剛徳猶不幹時言人臣當執剛以正君人君當體柔以納臣也班蘇殊論𨿽非本意然而皆近於古如後世者直以訊讞聽察之一事耳何徳之冇然則是於五紀何恊焉曰五紀之皆以剛柔爲用也干支方位爻象則皆有取焉然而聖人不用者聖人之用以治天下不以治書數然則刑徳之在陰陽無有歟曰治則其刑也刑而服之則其徳也歲徳治之不服則有月刑日徳治之不服則有歲刑剛柔四用則是大少者自爲陰陽也然則五刑所聚下有勝國聖人從之可取天下爲徳爲數何居之乎曰吾從徳焉耳歲月從徳日星從徳歷數從徳徳者五紀之所從協也孟子曰刑一不義殺一不辜而得天下弗爲則又何取於刑徳而服之乎】

【先儒皆以此下惟辟作福四十八字宜在九疇之末今依原文序次如左】

惟辟作福惟辟作威惟辟玉食臣無有作福作威玉食臣之有作福作威玉食其害於而家凶於而國人用側頗僻民用僭忒

【聖人不樂用威不得已而用威五行之克勝非樂勝之也謂徳不勝物則物亦無賴焉上天建極以授惟辟陰陽剛柔惟所用之而臣下與之汩陳則殆矣天之勝日日之勝月月之勝星此終古而不變也水重而勝金金重而勝火火重而勝木木重而勝土此則朝夕而變矣聖人防其甚重思其終變故於所生之中而常有以勝之詩曰靖共爾位好是正直神之聽之介爾景福正直則受福不正直則受禍聖人非樂禍之以爲人臣旣不正直害家凶國椓我人民則皇天降威其禍有甚於我禍之者故定之以名分制之以等級使貴不迫上福不逾徳其稍冇過差則五行之吏自足克之剛以制剛柔以制柔陰陽剛柔又或相制是以金木不滿水火就治土居其中人得衣食也晏子曰夫福如布帛之有幅焉民生厚而利用於是乎正徳以幅之使無黷嫚過則爲敗吾不敢貪所謂幅也人臣如晏子者可矣仲尼於管仲譏其不儉於晏子無譏蓋猶近於正直者焉】

【肅皇帝曰乂用三徳者言人君能時措正直剛柔之徳以爲治化而在下無敢竊弄威福之權亦所以福乎民也】

稽疑章第九

七稽疑

擇建立卜筮人乃命卜筮

【用人則無不擇人者至於卜筮而末矣謂是神明所憑而擇之建之立之鄭重乃命之夫以敬天亦以敬身也蘇軾曰是將與卿士共謀之可不愼乎夫將與天地神鬼共謀之而況於卿士乎庶民乎夫是則皆爲八政設也八政何疑而卜之筮之曰祀曰戎兩者而已夫皆民事也民事之受於天猶子室之於父母不知其謦咳則過而伺之不敢不鞠則猶之子道也食貨司空司徒司冦及賔則其成憲焉取之何卜之冇曰成憲之更獘則守創共制古之爲車右者且謀之卜之而況於其大者乎周禮大貞卜立君卜大封則眡髙作大祭祀則眡髙命小事涖卜國大遷大師則貞凡旅陳凡防事命若是則八政通卜也九筮曰筮更筮咸筮式筮日筮易筮比筮祠筮參筮環若是則八政通筮也古之聖人不敢自謂神明故常以神明奉人如自以爲神明則天下無復神明者矣易曰神而明之存乎其人夫謂其存之者也不言而信存乎徳行徳行則可以成信矣】

曰雨曰霽曰蒙曰驛曰克

【五占不言所屬約如五行之次而蒙爲中土也通驗曰地气作而天不應曰蒙故蒙與聖對爲風先儒以蒙昧爲木落驛爲金交錯爲土云古法皆然姑用之】

曰貞曰悔

【貞不動者也悔動者也或曰貞內也悔外也秦伯伐晉卜徒父筮之遇蠱曰貞風而悔山則是貞內而悔外也公子重耳筮歸國遇貞屯悔豫皆八則是體貞而之悔也八者坤也言兩卦一貞一悔皆動得坤也禮先筮而後卜此先言卜而後言筮何也曰是其體象皆有之也何謂皆有之也坎之似雨離之似霽坤艮相蒙震巽落驛乾兌似克今之灼兆成或變體色墨坼各有內外故曰皆有之也聖人之爲此者何也悔吝吉凶皆生乎動天地貞觀日月貞明貞也而動俱焉聖人立於無悔以禦其有悔者曰吾得其正焉耳吉凶則不之知也然且不敢不知之者以示夫疑之未爲害聖悔之未爲失道也】

凡七卜五占用二衍忒【忒字誤當作�】

【卜筮皆卜也五占者五行之占二用者二气之用卦象之成𨿽有陰陽亦以五行爲占及其用之則曰九六大衍五十去其一數故四十九一者衍也九疇之一無異文而大衍之有異文何也別其爲法也天地中際一百八十三裁其中際四十有九以爲二至之日道兩極端餘各六十有七故以二十有四爲二分之赤道以六十有七爲一卦之歲數參差防彊爲二五之餘分而卜筮生焉故筮者天地之精蘊也筮十有八變內六以禦冬至外六以禦夏至中六以禦二分坤初之履霜幹上之亢悔泰否之交際筮皆取之故以一二三四觀五行之生以九六八七觀二气之應凡內卦之數八十有八則自冬至南來當春分前三日而交赤道外卦之數九十有三則自夏至北來當秋分後三日而交赤道內卦之數九十有一則自春分南上九十三日而交夏至外卦之數八十有八則自秋分北下八十八日而交冬至三九而贏三六而縮七八加九而贏七八加六而縮縮者前進贏者反郤此其大略也聖人之於天道蓋觸手舉指而亦無以誥大眾或以爲聖人有所托而爲之則是聖人爲僞也子曰君子敬則用祭器是以不廢日月不違筮以敬事其君長是以上不凟於民下不褻於上】

汝則從從筮從卿士從庶民從是之謂大同身其康彊子孫其逢吉

【朱子曰心者人之神明虛靈知覺無異於鬼神𨿽筮之靈不逾於人故始謀也先人而後筮然鬼神無心而人有欲人之謀慮未必無私故定謀也先筮而後人夫聖人之定謀非皆爲身與其子孫也而天愛其身必及其子孫聖人之謀周於天猶天之謀周於聖人也詩曰詒厥孫謀以燕翼子】

汝則從從筮從卿士逆庶民逆吉

汝則有大疑謀及乃心謀及卿士謀及庶人謀及卜筮【乃心王心也而謀之而及之謀之者誰及之者誰也古人之事心也如其天焉如其君焉如其祖禰師保焉故尊而謀之不謀及之則其言教猶未可親也何也謂其猶知有王也卿士庶民猶知有王也筮則不知有王也其皆謀及之何也謂其皆天也天者萬物之極也】

【臣按卜筮之法至秦漢乃廢秦漢之主不賢於三代而斷大疑立大謀獨果於三代者其敬愼之意防而聖神之號著也唐虞之昆命盤庚之三誥東山之䢐徵此三卜者皆可以不設然且聖人質爲之仲尼質存之仲尼周公箕子此三人者非時立而同迷也以大禹之聖功在萬世僉謀枚卜苟有不同帝舜不敢違於神宗以耿圯於河民生盡劉非稽靈卜盤庚不敢遷於殷以西土不靜十夫同心非休卜並吉周公亦無以誥大眾或以爲聖人有所托而爲之則是聖人爲僞也子曰君子敬則用祭器是以不廢日月不違筮以敬事其君長是以上不凟於民下不褻於上】

汝則從從筮從卿士從庶民從是之謂大同身其康彊子孫其逢吉

【朱子曰心者人之神明虛靈知覺無異於鬼神𨿽筮之靈不逾於人故始謀也先人而後筮然鬼神無心而人有欲人之謀慮未必無私故定謀也先筮而後人夫聖人之定謀非皆爲身與其子孫也而天愛其身必及其子孫聖人之謀周於天猶天之謀周於聖人也詩曰詒厥孫謀以燕翼子】

汝則從從筮從卿士逆庶民逆吉

【筮之信於士民何也士民之智絀於天也惟君同天不殉士民吾敬天焉耳】

卿士從從筮從汝則逆庶民逆吉

【君之絀於卿士何也天同卿士吾敬卿士焉耳】

庶民從從筮從汝則逆卿士逆吉

【君之絀於庶民何也庶民同天吾從庶民焉耳】

汝則從從筮逆卿士逆庶民逆作內吉作外凶【筮之用等也爲前列而蓍爲圓神內外之作等也內之吉靜而防外之凶動而著天子之事內祀而外戎周禮小司冦掌外朝之政以詢萬民曰詢國危詢國遷詢立君此三者則無所別內外也今有大眾大役外不可已之事君已告士民參同而筮獨違則爲之乎曰是在士民矣有內寧亦有外憂君子不以內憂圖外功】

筮共違於人用靜吉用作凶

【夫以古之君臣齋戒洗心斂福敷民古之庶民遵道遵路誦行彛訓而共不如一蓍者何也天下之事可靜而不作者多矣不得已而作之得已而靜之以聖人之聖而因靜於蓍則亦莫之敢動也故天下之斂福者莫如敬天下之去咎者莫如靜也益之初九利用爲大作何也曰是必筮之所共予也若眷至之於耒耜啟蟄之於風雷不假筮而天下奮動聖人謂是不作則下不厚事云爾冦攘式內蠻夷不恭聖人於此勢不得靜然亦有靜之而得者大禹之舞幹殷宗之恭黙是也聖人旣有聖徳又據尊位常苦欲作而莫之敢違惟筮有墨色繇兆之違故聖人皆重之仲尼曰夏道尊命敬鬼神而逺之殷道尊神率民而事神夫是其殷道歟則猶大禹之遺也成王立於明堂周公常立於前謂之道史佚常立於後謂之承太公常立於左謂之充召公常立於右謂之凝皆遊心無事體道秉徳以待天子之疑問夫是則猶賢於著矣禹之治天下也得咎繇杜子業旣子得施子闇季子寗然子堪輕子玉七大夫以佐其身故不用蓍而天下治湯治天下得慶誧伊尹湟裏且東門虛南門輭西門疵北門側七大夫以佐其身故不用蓍而天下治蓍不用而後天下治蓍不用而後天子自爲聖神鞀鐸不設羣臣緘黙前後左右之臣又勞於簿書頓於庶務譬爲蓍終日叩索猶十應九錯而況於人乎況於卿士庶民乎然則所貴於作睿作聖者何也曰古之聖人有睿聖之事無睿聖之心】

【肅皇帝曰明用稽疑者言人君於乃心所疑聽納賢人君子之言力用而信之辧識姦邪去之不惑如此去凶用吉亦所以福乎民也】

庶徵章第十

八庶徵

曰雨曰暘曰燠曰寒曰風曰時【疑有曰恆二字省文也】

【庶徵之序皆與五行五事相次孔傳曰雨以潤物暘以干物燠以長物寒以成物風以動物是五气之效也語其效不語其本則疑五气之與五行殊用矣是皆本於太極也以陰陽而分寒暑則謂之二气以燥濕而分剛柔則謂之五行水是生雨大是生暘木是生燠金是生寒土是生風故雨宜潤下暘宜炎上燠宜曲直寒宜從革風宜稼穡也然則土是生風何也曰地周天中一日不及一度髙下異軌南北殊勢坱軋摩蕩而風生焉風有紆疾以別寒暑災祥所出天地所爲聖度也百果五穀視風以爲生熟雨暘燠寒視風以爲司化樹本谷列宜疏以風稼穡從之乃與時逢或曰風發於土囊之口是其噓气蕩軋之所從出也聖人有道八風從序風亦時也然而風不謂之時者風有時恆猶思之有聖蒙五行因之以爲休咎五徵用二曰時曰恆時恆之於五徵猶貞悔之於五卜也然則貞悔猶之時恆有正變而無內外歟曰猶之筮也少者多貞老者多悔少者乃正老者乃變】

五者來備各以其敍庶艸蕃廡一極備凶一極無凶【正義曰所言時者謂當至則來當止則去無常時也冬寒夏燠𨿽有定時而夏湏漸熱冬須漸寒雨足思暘暘極思雨亦無定時故時非恆也極暘之時必皆無雨極燠之時必皆無寒雨暘猶可相須而寒燠必難參用今使燠時防寒寒時防燠必有逆令之占違時之咎而是言極備凶極無凶何也曰是卽言恆者也雨暘燠寒歳僅此數有極備則冇極不備者矣天子之慶賞盡於貴近則其祿與必缺於臣下天子之威怒殫於臣下則其誅罸必缺於冦敵猶備寒之必有偏燠備雨之必有偏暘非謂雨須防暘寒須防燠也故聖人以極備極無互見而言之所以本於至當建中和之極也然則是極備極無猶之六極也而必以六極爲殛者何也曰是爲過失之文非爲威殛之用也天過則人憾人過則天刑然則五徵之序不與四時同致歟曰猶之四時也春雨夏暘秋燠冬寒八節四時各以其風然則周春子丑是不得雨是金沴木夏正卯辰反多得雨是水沴火五徵異序而四序愆期何以正之曰猶是夏令也周人攺政而不攺令攺名而不攺實觀於豳風之詳日月春秋之記冰烝而四時五徵先後之敍槪可知矣子丑之月間多雨雪艸木之所勾萌卯辰之候陰陽始中日月之所界道午未之間木繁將落而稱明視酉戌之際虫吟將寂而稱聰聽雨暘燠寒或言其生或言其成未爲悖也要自成其洪範之序而已】

曰休徵曰肅時雨若曰乂時暘若曰哲時燠若曰謀時寒若曰聖時風若

【作肅之時雨猶作咸之潤下火滅而敬恭雞鳴而束身闗雎鵲巢之詩是也念徳而不刑於色則天下之水徳可得而治也作乂之時暘猶作苦之炎上教今以時不敖不文王大明之詩是也秉禮而不違修詞而不怒則天下之火徳可得而治也作哲之時燠猶作酸之曲直能賢布防疇采奮庸若鹿鳴伐木之詩是也致和而審其材則天下之木徳可得而治也作謀之時寒猶作辛之從革與義是圖無有偏聽皇華常棣之詩是也當則從之否則違之若此則天下之金徳可得而治也四徳旣治則聖風時至易緯云冬至四十五日而條風至立春四十五日而明庶風至春分四十五日而景風至立夏四十五日而颶風至夏至四十五日而涼風至立秋四十五日而閶闔風至秋分四十五日而不周風至立冬四十五日而廣莫風至太平之時五風十雨蓋風以五爲候九五四十五猶作甘之土縱橫稼穡在九疇之內也五行傳以雨屬木暘屬金燠屬火寒屬水風屬土鄭孔皆以爲然然劉歆又以燠屬土劉向又以風屬木雜取諸書無有定論惟休咎二徵言之甚明蓋以雨暘分於南北則水火正其位燠寒分於東西則金木奠其體五行之著命威福之著令八政之可明視七卜之可聰聽分次較然不可易也然則董仲舒夏侯始昌所別五行五事大抵與洪範差池何也曰當孝武時壁經未著諸儒以聞於伏生者轉相授受間有差池𨿽歆向父子不復相襲則他可知矣】

曰咎徵曰狂恆雨若曰僭恆暘若曰豫恆燠若曰急恆寒若曰蒙恆風若

【休咎之與敬肆恆相反也肆非性也人之始肆曰性旣肆曰習久而後若其恆性然則不可攺矣雨眾所望也恆雨則泄泄而渫渫則人望而厭之狂者不肅無復時雨則不如不雨也雨之將止也肅然而止其不止則狂故敬者常念狂也見恆雨則若謂吾恆狂者然由是無所不念也知狂則知僭矣知僭則知豫矣知豫則知急矣知急則知蒙矣僭之恆暘若火之爍金也傳曰譆譆出出又曰無若火之炎炎豫之恆燠若寐之不寤也詩曰或息偃在牀或不知叫號或棲遲偃仰或湛樂飲酒急之恆寒若之屢絕也詩曰顚之倒之自公召之倒之顚之自公令之蒙之恆風是不思也詩曰終風且霾惠然肯來終風且曀不日有曀古之聖人考徳於詩書出觀於風雨陰晴寒暑皆怵然深念見火气恆暘必曰吾得無有不乂之言長防破禮者乎見木气恆燠必曰吾得無有不明之視冥豫長姦者乎見金气恆寒必曰吾得無輕於戮人聞言不詳乎易曰發蒙利用刑人君子之刑人用以自刑也見天地之咎徵而推過於羣下則是羣下之气足以撓五行之柄是故聖人不爲也】

【肅皇帝曰念用庶徵者言人君能徵气候之應驗於人事克己自修勿令一之有闕勿令一之有過務以咸若所以福乎民也五行傳曰貌之不恭是謂不肅厥咎狂厥罰恆雨厥極惡時則有服妖孽時則有下體生上之屙時則有靑眚靑祥惟金沴木言之不從是爲不乂厥咎僭厥罸恆暘厥極憂時則有詩妖則有犬禍時則有口舌之屙時則有白眚白祥惟水沴金視之不明是謂不哲厥咎舒厥罸恆燠厥極疾時則有艸妖時則有臝虫之孽時則有羊禍時則有目屙時則冇赤赤祥惟水沴火聽之不聰是謂不謀厥咎急厥罸恆寒厥極貧時則有鼓妖時則有魚孽時則冇豕禍時則有耳屙時則有黒眚黒祥惟火沴水思之不睿是謂不聖厥咎霿厥罸恆風厥極凶短拆時則有脂液之妖時則有華孽時則冇牛禍時則有心腹之屙時則有黃眚黃祥時則有金木水火沴土皇之不極是謂不建厥咎眊厥罸恆陰厥極弱時則有射妖時則有龍蛇之孽時則有馬禍時則有下人伐上之屙時則有日月亂行星辰逆陳臣按五行傳伏勝所作爲宋室諸儒掊擊盡矣然攷昌邑王時大將軍有事王方出遊夏侯勝當乘輿諌曰天久陰不雨臣下有謀上者出將何之王怒以妖言防屬吏霍光召問之勝曰語出洪範傳云皇之不極厥罸常陰時則下人有伐上者又當其時有狗冠赤眚施於後世龍蛇之孽常應君上夏侯勝去伏生不逺已習其書則書必古人所作非伏生無疑也但其系屬不類先木金而後水火倫序旣殊則繁言無稱矣諸儒以皇極不宜與庶徵同建六極不宜與皇極分徵文義近之然冬夏寒暑皆生於極極居中央以運二五使陰陽亂行五行汩陳皇極之中不爲無過也古人著書不貴銖兩但取其用意略其偏蹖可也至於五行之序則一水二火三木四金五土見於明文不容置喙矣】

曰王省惟歲卿士惟月師尹惟日

【先儒謂王省以下五紀之敷言也然自漢諸儒不然者五行傳曰凡六沴之作歲之朝月之朝日之朝則後王受之歲之中月之中日之中則正卿受之歲之夕月之夕日之夕則庶民受之其二辰以次相將其次受之鄭曰二辰謂日月也如歳之朝也日月中則上公受之日月夕則下公受之歲之中也日月朝則孤卿受之日月夕則大夫受之歳之夕也日月朝則上士受之日月中則下士受之郎顗曰正月三日至乎九日上公卦也蓋於省月之中又分公卿大夫古人窮理不避枝節如此所以收攝身心得其實用也】

【臣按春秋五始之義與五紀相協洪範傳分屬之例卻於經文背馳攷其災有大小則應有逺近或於月得歳或於日得月或於星辰得歳日月如魯隠公丁卯九年春三月癸酉大雨震電庚辰大雨雪丁卯之刑著於癸酉下卿犯其君公子翚受之莊公甲午四月辛卯夜恆星不見夜中星隕如雨辛卯夜中則辰當庚子甲午之刑著於庚子天子失其民列國受之文公二年丙申自十二月不雨至於秋七月月在甲午可雨矣歲朝至歲中卿大夫皆受之公孫敖公子遂叔孫得臣皆與有咎也丁未自正月不雨至於秋七月月在丙午則遂不雨矣雨而世室屋壊季孫行父獨受之國之上卿天子之上大夫也春秋𨿽不著事應而書其歳月日時則必有義存焉不然則庚甲巳日古人皆可以不取也周禮太宰歳終受百官之防而詔王廢置小宰月終受羣吏之要宰夫旬終正時皆以參稽得失分慮歲事此獨就庶徵言者亦以分別詳悉亦如太卜灼王者眡體孤卿眡色大夫眡墨庶士眡坼不相凟也譬如風雨雷雹災眚變怪淩犯皆可以日計不可以月計旱潦燠寒皆可以月計不可以日計饑饉丰儉皆可歲計不可時計不正以春秋之義而空舉周官之法則省念甚疏而功歌不效矣虞夏建官爲數甚簡必如周制爲孤卿十二師尹三百六十庶官四千三百二十歲時省念誥誡於王則春秋之法與周官同防也】

歲月日時無易百谷用成乂用明俊民用章家用平康【日月薄蝕各有其數風霆霜露各有其候以歲綂月以月綂日三時無易五備來序則是五事敬用建極之報也觀百谷以知歲觀乂明以知月觀俊章以知日觀平康以知時綂言之則爲休徵拆言之則細有其應也】

日月歳時旣易百谷用不成乂用昏不明俊民用防家用不寧

【日月有易歲無易也日月易則歳亦易矣自歲月拆之日時可以舉其目自日月綂之歳時可以舉其綱故互言之不然則無所取之也聖人於庶艸之中而貴百谷於庶民之中而貴俊民其所側身修行敬言敬動若不敢寧者咸爲俊民百谷耳無百谷則無用蕃庶艸無俊民則無用長庶民貌言視聽一肆於上雨暘燠寒終亂於下三徳昏而八政昏賢人防而天下防始於一念之不敬而僻忒政成凶家害國一至於此也】

【臣按康寜之福自三代而下必稱文景方文景時亦數數有災文帝己巳長星出於東方庚午大旱癸酉河決東郡景帝二年星孛於西南庚寅冬大雷雨癸巳甲午星孛於西北丙申秋東闕災戊戌夏地大震烽燧之警無歲無之然其時君知敬民尊賢禮士亦稱富庶亞於成康狂僭豫急蒙之罰亦稍稍簡省也漢獻帝三十一年之間五咎之罰不見甚著惟薄蝕星犯有之不失其軌而天下淩夷遂至易姓故人主惟敬五穀以及百艸敬俊民以及庶民則國有寧家家有寧國矣權貴之臣威福玉食俊乂之臣藜藿不飽𨿽風雨式序寒燠以時猶未免於凶害也故古之聖人日夕紏防稽疑念徴勤省不懈無非教敬教善以事上帝不敢有汩陳自用之心】

庶民惟星星有好風星有好雨日月之行則有冬有夏月之從星則以風雨

【此言庶民之可敬取微之在上也中庸傳曰君子之道本諸身徵諸庶民庶民旣與師尹分念於時日又自懷其好惡趣捨變遷若風雨然然其性受於人其命定自天歷於歳月日時之下視天以爲居躔視時以爲好惡非有變幻不可省念也凡天之防星萬有一千五百二十各依列宿以爲分野南北則視兩極中間則視日月五緯領之以察災祥別善惡而其體實不動與極潛通近極者多暑暑則多雨逺極者多寒寒則多風寒暑風雨生於日月之行不生於星辰之次也上古日在虛危仲春躔於畢是時多雨謂之好雨季秋躔於箕是時多風謂之好風其實星無所好猶之北極但知環極不知風雨日之從星一歳而行三百六十五度四分之一明歲日至復逢是星月之從星一歳而行四千六百四十五度明歳朔夕復逢是星星則一也而日月異矣堯舜之側無暴民桀紂之側無仁者夫豈其人之黨異哉其所率而行之異也故卿士師尹未必有常行揆之皇極皇極不動卽極燠極寒亦南北定理不爲庶民惡寒而轉其冬百姓庶民未必有常好觀之日月日月乖違卽從箕從畢亦東西殊路不謂師尹徇民而守其故要於無偏無陂無反無側各止其所而已凡北極出地三十六度毎度差地三百六十里出地所治一萬三千里過此不占殽函之中不占海外蒲冀而上不占越裳或在萬里之內風雨寒燠從於日月不占可也臣按星辰分野之說起於戰國而降非復保章之舊伶州鳩以鶉火爲周禆竈以鶉尾爲楚董固以實沈爲晉梓愼以大火爲宋𨿽昔有所據至如大梁爲趙昴畢占胡疑非春秋時書矣僧一行以兩戒分河漢之流粗有綂紀然如析木屬燕而在河南星紀屬吳反分河北失其義矣攷其法視四輔星抱極之口以爲南向居乾向巽以分天下南北覆首東西反易故曰在牛鬥而首當井鬼晉趙魯衛齊宜左而反右周楚宋鄭宜右而反左也吳越爲三江之道燕碣爲九河之委天漢分流故亦互易河漢之分南北猶陰陽之分左右也今日在析木則首在實沈左右之勢未變也然而洪範無稱焉史稱日變修徳月變修刑星變結和又稱太上修徳其次修政其次修救其次修禳王下無之庶民旣無結和之權又無修禳之職惟以風雨寒暑仰聴於日月自非五緯淩犯隕雨不見則亦不占矣蘇軾曰月在箕則多風月在畢則多雨言歳之寒燠繇日月其風雨繇星辰以明卿士之能爲國休戚庶民之能爲家禍福也其實不然者風雨寒暑皆生於日月不生於星辰禍福休戚皆生於卿尹不生於黎庶古者月在箕而風在畢而雨今在箕而寒在畢而燠建極之世君敬其民民敬其君卿士師尹共爲蓍偏黨反側無所置之則亦但曰居所星共而已古人訓惟爲是言王省是歲卿士是月師尹是日庶民是星象其繁簡以爲輕重亦以去極逺近上下進退爲中和之軌而先儒曰王職大故以歲卿士次大故以月師尹次小故以日若一日一月之間天气不順而歲事無傷則卿士師尹之責而王者不爲憂矣又曰卿士師尹各有常職豈能狥民之欲王者大徳博施不能從民之異欲如日月有常行不能從星之殊好此則亂世之言不可爲王者道也昭皇帝曰在天爲五行在人爲五事五事修則休徵應失則咎徵應天人感應之機神矣惟天心仁愛人君常示變以儆之惟明君敬天所儆皆有惕厲修省之誠未嘗少忽是則明於天人之際者矣】福威章第十一

九五福

一曰壽二曰富三曰康寧四曰攸好徳五曰考終命【夏道尊命一之與九終始皆命也壽富康寧考終四者皆命也有性焉好徳之謂也天子建極向明出治斂用五福敷錫兆民使二气五行各適其時災沴不作又爲節其嗜欲謹其婚娶去其蠱慝敬老慈防不傷其生則天下皆壽矣賦斂有恆施祿及下貴農而賤貨則天下皆富矣簡重工徒士不亂行禦守和率由舊章則天下康寧矣甄拔俊明尙禮樂下技藝見過則攺聞昌則拜與賢士大夫處則天下好徳矣刑罰不煩卹往厚終不盡人之力不窮人之情無醉飽之心則天下考終命矣凡此五者皆天子之所得爲而又皆奉之以歸於天若曰此皆人之所自取天子得而斂之不得而私之所以廣徳示人克敬也內經曰鬲肓之上中有父母七節之傍中有小心是謂五藏心藏神肺藏魄肝藏魂脾藏意腎藏志腎爲蟄藏之本精之處也人之壽夭必起於腎智慧所出以爲命門其富逹必見於聲禮樂所出以爲心竅其和澤必發於肝肝仁也其感通必發於肺肺義也其終始皆載於脾脾信也失信者凶終失義者敗徳失仁者蹈禍失禮者窮失智者折若是則皆人所自取也聖人又皆爲斂之以告於天而後敷錫於天下故九五之位天下所正其性命也而不知者以爲權府故聖人以是教敬云爾】

【蘇洵曰九疇之於五行可以條入者五事一也庶驗二也驗之肅乂哲謀聖一出於五事事之貌言視聽思一出於五行此理之自然箕子已明言之其他八政五紀三徳稽疑福極其大歸𨿽無越於五行非可條而入之也條而入非理之自然必鉤援文致而彊附之立言如此亦勞矣其實古聖立言皆無虛下庶徵之應五事曰雨暘燠寒風以水火木金而歸之土三徳之應五紀曰正直剛克柔克以中徳而領陰陽剛柔一爲五行一爲六气五行之福歸於九之陽曰壽富康寧攸好徳考終命六气之威歸於九之陰曰凶短折疾憂貧惡弱綂言之則曰五行六气分言之則水壽火富木康寧金好徳土考終陰之太剛曰凶短折其少剛曰疾曰憂陰之少柔曰貧其太柔曰惡曰弱愈析愈精安可易言乎】

六極一曰凶短折二曰疾三曰憂四曰貧五曰惡六曰弱

【極疑殛之訛也經傳無以極爲咎者素問極作竭蓋襲用之誤或曰極備極無不時之咎易云失時極也五福之命得於五行六殛之命受於六气气有剛柔剛畏其驟柔畏其竭雷雨不時驟暴橫隕爲凶短折陽气亢熱遺於心督其咎爲疾燠气煩寃勾萌不逹其咎爲憂寒邪交搏不能自和其咎爲貧四時之風入居榮衛變色發厲其咎爲惡受气不固如枯蔓離於敗纊其咎爲弱漢儒言極不建爲弱蓋謂柔之過也天子旣能建極不偏不頗無怨無惡以就道路而見賢不舉舉不能先見邪不退退不能逺不能自克斂福以乂萬民故辰極不移而五行災沴世世未絕也天子敬治水徳愼房闥道溝瀆避濕去熱使人多壽當其時冬無發蟄萌芽勾固及冬而後道無橫夭天子敬治火徳雩祀焚耨守圭璧去緣飾使人多富其時夏無伏慝閭巷條逹及夏而後蟊賊不作天子敬治木徳拔幽滯去防佞剔蠧去翳使人康寧其時春無棄種稂莠朽敗及春而後百族蕃悅天子敬治金徳通帛布斥賄賂陳詩納賈使人好徳其時秋無封靡遺秉滯穗及秋而後人有厚藏天子敬治土徳不增髙益庳與山川爭明使人正命其時四季和平肢體無孽閭巷生子者無復丑怪變惡殊狀至於五徳咸和六時式序人生剛柔皆能自克故危不至凶困不至疾居憂如素居貧如客惡而能棄弱而能立則行健之用舉可知也內經曰心者君主之官神明出焉肺者相傳之官治節出焉肝者將軍之官謀慮出焉膽者中正之官決斷出焉膻中者臣使之官喜樂出焉脾胃者倉廩之官五味出焉大腸者傳道之官變化出焉小腸者受盛之官化物出焉腎者作彊之官伎巧出焉三焦者決瀆之官水道出焉膀胱者州都之官津液藏焉气化則能出矣此十二官者與主相得不相失也主明則下安以此養生則壽沒世不殆以爲天下則大昌主不明則十二官危使道閉塞不通形乃大傷以此養生則殃以爲天下大危其宗此𨿽衞生之言其於思爲事本好徳錫福之防一也思不敬則心不治心不治則五臟不治五臟不治則六腑不治六腑不治則凶短折疾憂貧惡弱不絕於世矣凶短折惡極備之咎疾憂貧弱極無之咎太剛不克是有凶折少柔不克是有疾憂少剛不克是有貧惡太柔不克是名曰弱君子以敬治思以思治貌言視聽而後克復之道可得而言也臣按此章以好徳當福以憂貧當殛是曰人立教之精心調燮之大事益州父老曰人身國也心其主也旁列臟腑宰輔也外具九竅羣臣也君亂於上則臣下鹹病故心病而身不可救也欲身無病必先正心不使气索不使思狂不使嗜欲迷惑則心無病心無病則其餘臟腑有病不難療而外九竅亦無由受病矣人主百病只生於不好徳小人百病只生於憂貧憂貧之病𨿽人主亦冇之是𨿽不近天刑而亦稱殛者無好徳之樂受作私之害也聖人在上不能使世無六殛之民必不忍使世有六殛之事故斂福則皆君之福斂禍則皆君之禍君向徳則天下皆徳向威則天下皆威爲君代天陰騭下民不能使雨暘得所寒燠循序使抱疾痛於水火災沴之中已爲過矣而又從威以逞若與二五分咎者然甚非惟辟之意也先儒曰以王道言之凶短折者凶惡之人戮之使短折也疾者墨劓荊宮殘疾其體也憂者徒流髠鉗以惱其情也貧者籍其所有使之貧也惡者錄其過惡申明之彰其罰也弱者剪其羽翼使之弱也甚矣斯言之不仁也聖人建極必使天下蕩平家錫之福於變時雍比戶可封必不得已又制爲衛生之說弭患之方以俾二五所不逮猶之官師布和治事又考之卜筮綴之史巫以丁寧其說故於天人性命之際詳哉言之然且云匹夫匹婦不獲其所痌瘝乃身而謂箕子教武王以六極之刑是辛受接踵於世也凡箕子爲上天陰騭相協而言推本於二气五行四時寒暑吉凶貞悔猶以爲未足而原始於北極上下窮精極防教人以善之卽性性之卽命命之可以化气性之可以化質性命合而爲徳气質化而爲福未暇及於政刑之末蓋自武周孔孟而外未冇窺其籓籬者而諸儒猥以陋說茨棘其間甚矣黼扆之聽言不可不愼也】

【又按上文𨿽有威福惟辟之言然不過爲貴臣中鑑未嘗以作威作福爲建極之事其曰向用威用猶言趨向畏惡爲好善惡惡之實耳好善惡惡爲世間第一要事庶民之趨福避禍與人主之向明畏幽性情相若慶威好惡上下皆同所不同者人主則能造命庶民則不能造命耳人主敬念一偏則二气五行一齊汩亂民彛斁敗所傷極多𨿽冇威福安施乎故九疇皆有敷言而八政獨否以明八政卽二五之命吏二五卽八政之令防向用取南威用取北向用以東南參於西北威用以東北乂於西南皆相居互宅之義專言威福者何足知此】

【又按此章爲洪範之終篇九疇之要宿所以備舉五行气質變化而歸之二气陰陽其陽者本性而得善其陰者依質而間惡質則冇惡而性初無惡故爲善則天降之福肅人多壽乂人多富哲人多康謀人多徳聖人永命武王曰火滅修容愼戒必恭恭則壽自前代聖賢如堯舜伊尹召畢諸公皆百二三十歳爲惡則天降之禍狂人多折僭人多疾豫人多憂急人多貧蒙人多惡不克之人多弱陽以致生陰以致克五福多生六殛多克易曰積善之家必有餘慶積不善之家必有餘殃盜跖𨿽冇百年之壽而攖疾惡之實𨿽不短折已備諸凶徳若世有聖人則跖壽顏夭聖人皆正其性命非必加之威福而陰陽生克自有得其平者矣劉陶曰天之與民猶首之與足相須而行聖人建極於首足之際獨得本心觀於文盡其義矣】

【世宗肅皇帝曰終疇曰向用五福威用六殛者言人君先欲斂其五福集於四民使之俱入於雍熙泰和之域而無凶夭折疾憂貧惡弱之患則極建於上而可永綏乎天祿矣】

洪範明義卷上之下﹤經部﹐書類﹐洪範明義﹥

欽定四庫全書

洪範明義卷下之上

明黃道周撰

訪箕章第一

惟十有三祀王訪於箕子

王乃言曰嗚呼箕子惟天陰隲下民相協厥居我不知其彞倫攸敍

【陰隲下民本之於天相協厥居參之於地彞倫攸敍稽之於人是三極之總也易曰立天之道曰陰與陽立地之道曰柔與剛立人之道曰仁與義陰陽剛柔一仁義也仁義在天以隲陰陽在地以協剛柔武王所問箕子所答皆是物也】

箕子乃言曰我聞在昔鯀陻洪水汩陳其五行帝乃震怒不畀洪範九疇彞倫攸斁鯀則殛死禹乃嗣興天乃錫禹洪範九疇彞倫攸敍

【武王爲九疇而問箕子爲九疇而答大禹之道將明於周體國經野設官分職皆從此出故三代之法禹立其極矣鯀陻洪水削髙就下山川之敍失其行列蓋天地之用著於五行五行之質著於山川垂象成形人民攸托𨿽聖人不能盡知亦莫之敢亂也乃震乃錫首發帝天寶愛之道爲聖人敬愛張本於陰陽剛柔仁義之說有獨得其微者矣下章稽疑庶徵向威之用皆明帝天震錫之意以五行五事相終始云】敍疇章第二

初一曰五行

【陰陽者天地之气五行者天地之質气質具而性命行乎其中气非質不具理與气共質故但曰五行不曰二气二气者易之治五行者範之治易與範共爲治也一爲十始復起於十天地所爲用卽天地所爲體故統領其文不復言用明疇體之有九用初一之備十體也】

次二曰敬用五事次三曰晨用八政【晨原本農】次四曰協用五紀次五曰建用皇極次六曰乂用三徳次七曰明用稽疑次八曰念用庶徴次九曰向用五福威用六殛【殛原作極】

【是九疇之目蓋兼圖史而用之也河圖有文自一至十故曰一六居上二七居下三八居左四九居右五十居中是依五行之位以爲彞倫範之正也洛書有文去十爲九故曰戴九履一左三右七二八通肩六四通足五居其中是準十五之數以爲疇列範之奇也雒書以九而致用故五事敬用是生晨協建又明念向威之用河圖以十而命體故五行爲體是通事政紀徳疑徵福殛之體國書分說𨿽有異同其於不汨五行不斁倫序居一以禦萬執兩而用中發揮皇極原本帝天則其義一也世儒不知圖書爲易範之原始但以辧方正位粗舉其端又不知五行爲相協之大事但以生尅順逆略綜其槪凡自漢儒而下錯舉陰陽災異之說皆一並詆爲矯誣妖妄是以震錫莫聞君心不戒禹箕之學無得而稱焉今以洛書分疇具圖於後】

雒書原圖

【是卽所謂戴九履一左三右七二八通肩六四通足五居其中者也神所負文有疇列聖人則之以觀象設教五行出於北極一者辰極之位故五行宅焉二者鬼神所宗鬼神立於西南爲敬用之始故五事位焉有五事則有庶徴故敬者所以致念也政事明於東作爲晨用之始故八政位焉有八政則有稽疑故晨者所以致明也聖賢立於西北爲乂用之始故三徳位焉有三徳則有五紀故乂者所以致協也福殛明於南方與五行共治向之者福悖之者威二用交致以歸於皇極故皇極五行威福帝天之中路也九疇八貫四周各十有五曲折勾股或離或合出入皇極少極於六多極於二十四圭黍三重少極於三多極於二十七升降消長朔望盈虛備於是矣箕子以是命疇周公以是命卦九疇之卦七百二十九因而乘之五十三萬一千四百四十一皆有敬念晨明協乂建向威之用猶易之有出齊見役說戰勞成也易用八而疇用九以易之太極爲疇之建用則亦皆九矣以疇之九數爲易之六爻則亦皆八矣易主日月疇主星辰二五參合天道乃明周濓溪曰陰陽一五行也五行一太極也語𨿽渾圇而意亦不甚失臣觀古人天人精蘊備在是疇箕子爾時必有圖像繋綴明白易圖書不稱爲箕子所作者蓋羲禹以前有之箕子必述舊法先爲圖像後以敷言分屬其下也其法以君心爲主謂之皇極上下四旁備列天人以鑑觀省察互成其用一天而九人爲性命之本三人而七天爲事業之原四天而六人以考成政治二人而八天以終始道徳左右天人一貫互用以易稽之則乾坤震三者易之綱領皆爲人事艮巽兌三者易之妙應皆爲天道坎離戊已則帝天之柄與王者相參鬼神臣工所從取命也知其說者之於天下其如示諸斯乎】

五行章第三

一五行

一曰水二曰火三曰木四曰金五曰土

水曰潤下火曰炎上木曰曲直金曰從革土爰稼穡潤下作咸炎上作苦曲直作酸從革作辛稼穡作甘【質非性也質具而性見焉體非用也體具而用見焉因其質以爲人事因其用以爲道化故有潤下炎上曲直從革稼穡之事而王者及物之功皆盡冇作咸作苦作酸作辛作甘之化而聖人體物之情皆見矣是章五行之序皆在河圖因列河圖於後】

【是卽所謂一六居後二七居前三八居左四九居右五十居中者也五行生成各以其方圜而視之其象六乘彼此參變爲數百萬故河圖以五十五爲象以百萬爲數水之潤下火之炎上木之曲直金之從革縱橫稼穡與土相得不可易也以五十有五各自相乘爲三千二十五故以百萬爲用三千二十五爲體經緯六十四卦而成像成形相協之故舉可知也已臣按雒書自爲九疇之序河圖自爲五行之序九疇五行𨿽共一範而各自爲序非有河圖主生雒書主克之說也惟五行災異之論本以上天示儆人主省愆稽古證今不爲臆說而儒者動云春秋不書事應深詆伏董歐劉之學不知春秋事應散見諸篇立經主簡則文義分行爲傳尙通則織組必至今以世無通貫之經而謂經無證應之義可乎故復以河圖再系五事而略舉證應錯見於後云】

五事章第四

二五事

一曰貎二曰言三曰視四曰聽五曰思

貎曰恭言曰從視曰明聽曰聰思曰睿

恭作肅從作又明作哲聰作謀睿作聖

【範爲五行攸序而作則五事之從五行倫次秩然不可易也防歐夏劉以木金水火爲序近於汨陳五行者矣然其所錄春秋事應亦多不符五沴之例蓋天道人事互相表裏天作於先而人應之謂之明兆人作於先而天應之謂之譴告因天以儆人因人以祗天晝參之蓍夜卜之夢寐仰觀俯察皆以敬事爲本作聖爲終𨿽古今異說不必盡符並存其意可也】

五事配合五行圖

【在天曰五行在人曰五事五行居於正北而五事處於西南五行與福殛爲衝其道甚大五事與庶徵相防其幾甚微故以五行抵五事其應不能悉合以五事抵庶徴其兆亦不能甚著也要以地道用六天道尙九三微成著天人呼應近者三年之內逺者九載之外禆竈策陳五年而封申推燕一紀乃復而今定以春秋指其事應𨿽蘭菊不能必其皆華露霜亦有爽其節候矣必總攝一君該貫時事理數參同可得而言焉】

水行汨敍

【魯桓公元年秋大水鐘巫之餘沴也桓公十三年夏大水彭生之先兆也】

【荘公七年秋大水防谷之沴再見荘公十一年秋宋大水明年宋萬弒其君】

【荘公廿四年秋大水姜氏入宗婦覿用幣荘公廿五年秋大水慶父之先兆也】

【宣公十年秋大水爲貴戚主兵成公五年秋大水亦爲貴戚主兵】

【襄公二十三年谷洛水鬭毀王宮王室主災襄公二十四年秋大水亦爲國弱兵繁】

【秦武王三年渭水赤商鞅主災漢惠帝三年四年八年河南漢中皆水】

【文帝十二十五年東郡藍田大水匈奴犯邊武帝建元二年春平原水溢始用衛靑】

【元光三年春河徙入渤海冬殺竇嬰元鼎二年夏大水殺丞相靑翟通使大宛】

【元帝初元元年二年五年諸郡水應在石顯成帝建始三年河平三年三輔水應在諸舅】

【漢光武六七八年郡國水不應建武二十四年睢水逆流三十一年災不應】

【明帝永平三年七年京師郡國水不應和帝永元元年郡國秋大水應在竇氏】

【永元十年十二年夏大水應在鄧氏殤帝延平元年大水是應亦在鄧氏】

【安帝永初元年冬河南湧水兵起應在鄧氏永初三四五年京師郡國大水鄧閻合沴】

【永初六年河東池水赤鄧氏主災延光三年大水王聖主災殺太尉楊震】

【順帝永建四年五郡大水十九侯之餘沴也質帝本初元年北海溢梁冀主災於玉堂】

【桓帝建和二年秋京師大水陳畱長平盜起建和三年永興元年二年水溢應在梁氏】

【永壽元年雒水溢入城門中官始行三年防延熹八年九年夏濟北平原河淸立竇氏】

【靈帝建寧四年春河淸夏水湧侯覽主災熹平二三四年水溢是有宣陵孝子】

【中平五年六郡國水湧張讓主災獻帝建安二年秋漢水溢殺太尉彪】

【建安十八年秋水溢應在曹氏建安二十四年秋漢水溢孫權襲殺關羽】

【以上四十災有徴應者三十七建武有廢郭后及東海王事永平冇馬氏之立及陰太后防沴發中宮借其前平以毖後艱天心仁愛於是可見也魏黃初四年夏伊雒溢先主崩於永安】

【景初元年冀兗徐豫四州水應在司馬氏吳赤烏八年十三年三十年水溢應在與魏】

【晉武帝太始四年秋靑徐兗豫大水應賈氏咸寧二年魏郡水溢荊州大水上大魰色】

【咸寧三年夏秋冬俱水賈充主災泰康二年泰山江夏湧水大選吳伎於宮中】

【泰康五年任城水赤六七年郡國大水應北兵惠帝元康五年六年荊大水應在賈氏元康八年金墉城井溢趙王倫主災永寧元年宮中井溢秋大水齊王冏主災】

【太安元年兗豫徐冀四州水應在張方元帝太與三年四年大水石頭之先兆也】

【明帝太寧元年諸郡大水王惇主災成帝咸和元年夏大水應在庾氏】

【咸和二年京師大水蘇峻主災穆帝永和四五六年夏大水亦爲國弱兵繁】

【永和七年秋濤水入石頭亦爲權貴主兵升平四年姑臧澤有火五年大水應在桓氏】

【太和六年夏水浸太廟桓溫主災簡文咸安元年冬濤水入石頭防重於兵】

【孝武帝太元三五六年大水應在苻兵太元八年十年十三年大水亦爲國弱兵繁】

【太元十五年夏濤入石頭恭之先兆也安帝隆安三年夏刑州大水應殷仲堪】

【隆安五年夏大水應在孫恩元興三年濤入石頭漂萬舟桓主災自成】

【義熈二三年濤入石頭應在劉氏義熈十年十一年夏秋湧水浸太廟應劉氏】

【以上自漢至晉終六百二十一年災之正應五十八惟哀平十二年懷湣十年水災不告非哀平懷湣貎皆作肅亦非衰漢亂晉水獨潤下也其丁寧於先譴告不倦在元成武惠之間禍謫旣多及於哀平懷湣安受其敗𨿽譴告之無益矣畱覽之下可以深省也宋文帝元嘉五年七年都下大水無應元嘉十二十七八九年都下大水無應元嘉二十五年水澹謂之地鏡魏宋兆殃】

【齊廢帝永元元年秋都下大水應在南康梁天監二年夏南郡水應在陳劉】

【天監六七十二年南康大水準堰主災大通五年禦道沒水災在浮圖】

【後周大象元年咸陽水爲血是爲國殃隋文帝開皇十八年河南八州水楊素主災】

【仁壽二年河南北大水廢蜀王秀應在子廣煬帝大業三年水漂河南三十郡應在長城】

【唐太宗貞觀三年山東六郡水應在大安宮貞觀十一年谷水入宮毀宮門應在武氏】

【貞觀十六年至廿二年諸州皆水應武氏貞觀十四年至調露二年河水屢淸應革命】

【髙宗永徽元年郡國大水災應王后永徽五年夏水入武門溺衞士武氏主災】

【顯慶元年東海溢廢子忠立宏顯慶四年連州湧水殺趙公無忌】

【總章二年東海溢冀州大水咎在李勣咸亨元二四年水溢應在武承嗣】

【上元三年東海溢靑齊大水天后殺太子宏永隆元二年河南北大水廢太子賢】

【永淳元二年洛水溢河溢應在幹陵如意元年夏秋洛水大溢諸王災是革唐正】

【長壽二年棣河溢神功元年括州水聖歷二年洛水壊天津橋三四年諸州大水】

【神龍元年夏大水秋洛水溢武廢復立韋氏神龍二年地鏡見洛水壞天津橋是殺五玉】

【景龍三年宻州水四年井溢韋氏主災宗開元三四五年洛瀍溢應在契丹】

【開元八年谷洛溢入上陽宮興道坊防開元十年伊水溢南郡水應在楊思朂】

【開元十四五年河南北大水澗谷溢開元十八年洛水溢壞橋梁是兆東宮】

【開元二十二年關輔水應在李林甫開元二十三年江淮大水應在壽王妃】

【開元二十九年洛毀上陽宮安祿山主災天寶四年河南大水冊貴妃】

【天寶十載廣陵溢爲祿山起第天寶十三載瀍洛壞十九坊盡易漢將】

【代宗寶應元年河淸李輔國主災廣徳二年洛壞二十坊應在僕固懷恩】

【大歷二年七年十年諸道水應在吐番大歷十一二年京畿大水是兆諸鎭】

【徳宗建中元年幽鎭魏博大水應在盧杞貞元二三年東都大水應間架除陌錢】

【貞元四年河水黒流入汴吐番主災貞元十一十二年朗蜀建州水是兆竇霍】

【貞元十八年申蔡大水吳少誠主災貞元二十一年五溪水鬭】

【憲宗元和四年渭南暴水應在吐突承璀元和七八年百川俱泛賊及宰輔】

【元和十一十二年京畿水傾殿柱乃平吳蔡元和十五年南郡水應在王守澄】

【穆宗長慶二四年郡國大水是兆諸閹敬宗寶歷元年京畿水劉克明主災】

【文宗太和二年至八年諸郡大水訓注主災開成元年至四年郡國大水仇魚主災】

【宣宗大中十二三年郡國大水王宗實主災懿宗咸通元年水毀諸門河東諸軍亂】

【咸通六七十四年諸郡水劉韓主災僖宗中和三年汴淮鬭黃巢主災】

【光啟元年潤州江水赤田令孜主災昭宗幹寧三年夏盜決滑河乃淹諸州】

【後唐同光三年雒壊天津橋伶人主災長興三年諸州大水應在石氏】

【晉天福四年伊雒瀍澗皆溢契丹之餘沴也周廣順二三年諸州大水應在柴氏】

【宋太祖建隆元年二年河決汴溢無應干徳二年至六年河皆溢無應】

【開寶四五年汴決京師大水爰放宮人開寶六七八九年郡國京師大水是將易嫡】

【太平興國二年至九年郡國皆水應在太宗端拱元年英州水契丹入涿及祁】

【淳化元年至四年諸郡大水應在趙保吉至道元年二年郡國大水應在永熈陵】

【眞宗咸平元年至五年諸州大水應在契丹景徳元年至四年河溢是和戎天書將下】

【大中祥符二年至九年諸州水是漂天書天禧三年河決浸徐州應在幹祐山】

【仁宗天聖四年六年郡國水無應嘉祐元年大水壊壇壝災在皇嗣】

【神宗熈寧元二年河決應在王氏熈寧七八九十年河決應諸新法】

【元丰四年諸郡水李憲主災哲宗元符元年二年河溢章蔡主災】

【徽宗崇寧元年京城水應在端禮門大觀元二年京畿大水河又數淸應在童蔡】

【政和五年東郡大水童貫領六路邊兵宣和元年京師大湧水馬政主災應郭藥師】

【髙宗紹興十二年涇渭防滻皆竭紹興十四年田水自鬭井溢如雷金來冊命】

【紹興廿八三十年大水金殺宋遼宗室孝宗隆興元二年吳越大水應在和議】

【乾道二四五六年諸郡大水應於鞏洛之原淳熈元四年濤決錢塘無應】

【淳熈十五年諸郡大水災在徳壽宮光宗紹熈四年諸郡大水災在重華宮】

【寧宗慶元元二三年東郡大水籍僞學逆黨開禧元二年大水以伐金詔四方】

【嘉定十二年鹽海失故道金犯京東西州理宗紹定二年臺州大水李全主災】

【淳祐十三年諸郡大水應在賈氏元世祖至元十四年潮入臨安宋室以沒】

【至正二十廿二年郡國大水應防稽諸陵至正廿二至廿七年大湧水應在元主】

【成宗元貞元年藺河淸南郡大水應在緬甸大徳元四六年諸路大水應在中宮】

【武宗至大元年至四年諸路水畨僧主災仁宗皇慶元年二年諸路大水特們徳爾主災英宗至治元年北地大水是兆南坡泰定帝元年平地河俱溢兆在懷梁】

【文宗至順元年江南大水是兆六載四君順帝元統元年京畿大水燕特穆爾主災】

【至元元年至六年郡國大湧水巴延主災至正元年至八年百川皆湧江水溢兵起】

【至正十八年京師及諸郡水是主元亡以上自劉宋至元末九百四十五年災之正應一百十八惟元嘉一二十年建隆幹徳一二十年無事耳唐僖宗十餘年元祐八年不見水災元祐之災壓於徳乾符廣明之災分於賊何可同也齊梁魏周之間壤地分裂有難爲統者矣要於女主姦人邊隅盜賊陰邪之沴皆察以貌何可誣也】

火行汨敍

【魯桓公十四年禦廩災屢盟長亂祭祠不時僖公二十年西宮災南門之餘沴也】

【宣公十六年成周宣榭火召毛之訟不治也成公三年新宮災亦以禮儆也】

【襄公九年宋災是兆楚鄭之師襄公三十年宋災弭兵城杞向華受之】

【昭公六年鄭災爲鑄刑書與火爭明昭公九年陳火殺偃師之餘沴也】

【昭公十八年宋衛陳鄭災四國同禮定公二年雉門及兩觀災兆在鸜鵒】

【哀公三年桓釐宮災實使季氏以爲災主哀公四年亳社災以戒亾國】

【威烈王三年火下於晉有聲如鼓三國受之漢髙後元年趙崇臺災呂女興讒趙王受之】

【惠帝四年未央宮淩室織室災應在後宮文帝七年東闕罘罳災應在諸侯王】

【景帝中五年東闕災匃奴入鴈門武帝六年遼東髙廟災髙園便殿火有喪】

【太初元年栢梁臺災是遣貳師應在浚稽昭帝元鳳四年孝文廟災是上冠應在皇躬】

【宣帝甘露元年太上皇及孝文廟火甘露四年未央宣室火有狄來應在皇躬】

【元帝初元三年茂陵白鶴館災應在石顯永光四年杜陵東闕災石顯殺張猛】

【成帝建始元年皇考廟災禮不應也鴻嘉三年孝景廟北闕災廢許皇后】

【永始元年淩室及戾後園災應在昭儀永始四年臨華殿東司馬門霸陵東闕災】

【哀帝建平三年鴻寧殿災應在傅氏平帝元始五年髙廟殿門災王莽禍著】

【新室地皇三年霸橋災兵起光武建武六年雒陽庫火是有越禮】

【建武廿四年髙廟北門災亦有外警章帝建初元年壽安殿災兆應淸河】

【元和三年火燒北宮西闕應皇躬和帝永元八年火燒南宮宣室有喪】

【永元十三年北宮饌閣火明年陰后廢安帝永初元二年南郡皆火南單於叛】

【永初四年杜陵園火鄧氏受之元初四年武庫火是主叛羌】

【延光元年陽陵寢殿災宋楊京閏主之順帝永建三年茂陵寢殿災孫程王康主之】

【陽嘉元年恭陵災及東西幕府立梁皇后永和元年承福殿災有夷來蠻叛】

【漢安元年洛陽火是屢有大防盜發憲陵桓帝建和六年掖庭徳陽殿火有防】

【延熹四年南宮武庫屢有火所在盜起延熹五年宮中六處火諸常侍主災】

【延熹八年宮中火八九處立竇皇后延熹九年火流京師民相驚是有黨獄】

【靈帝熹平四年延靈園災內署悉司中官光和四年掖庭災五年永樂宮災張角亂】

【中平二年雲臺災延及諸殿盜冦幽冀諸州晉武帝太康十年崇賢殿災應在諸卿】

【惠帝元康五年武庫火兆廢子遹永興二年尙書曹火延諸閣道諸王主災】

【懷帝永嘉四年襄陽大火應在洛陽元帝永昌二年京都大火王惇主災上受之】

【明帝太寧元年京師火王惇主災劉趙應之成帝咸和二年京師火蘇峻主災】

【穆帝永和五年石趙諸殿災乃滅武帝寧康元年京師火桓溫受之】

【太元十三年延賢堂災及則百堂道子爲政安帝元興元年尙書曹火桓主災】

【義熈十一年京都大火兆在彭城公宋文帝元嘉七年都下火子劭主災】

【元嘉廿九年都下火應在子劭梁武帝天監元年盜燒總章觀是有乖禮】

【普通二年琬琰殿災亦爲禮罰中大通元年災正同泰】

【陳武帝永定三年重云殿災是爲捨身隋大業十二年廣陽門災是爲自焚】

【唐太宗貞觀三年甲弩庫火大喪貞觀十三年云陽石自燃是有思摩可污】

【證聖元年周明堂火火正水所未滅也景龍四年淩空觀災應在神龍殿】

【宗開元五年定陵寢殿火是亦有乖禮開元十八年飛龍廐災是主王毛仲】

【天寶二年東都災不絕是有祿山之變天寶十載武庫災應在親仁坊】

【大歷十年火従浮圖中出田承嗣主災徳宗貞元十三年東都尙書省災主裴延齡】

【長慶三年幽州地有火變爲池應在淸思院文宗太和二三年禁仗火亂在興元】

【太和八年禁中及揚州火李仲言主災昭宗大順二年雨與火鬭於汴盜防成都】

【後唐天成四年火燒汝州營東西川亂長興二年汴州災殺安重誨】

【宋太祖建隆三年京輔火是擴都城開寶八年洋磻亳永四州火】

【太平興國九年乾元文明二殿災應在廷美雍熈二年楚王元佐宮焚廢元佐】

【端拱二年有鳥銜火燔衡州作開寶寺塔淳化四年永州大火夏攻靈州盜防成都】

【景徳四年郢州火有喪大中祥符八年榮王宮火延祕閣是燔天書】

【仁宗天聖七年昭應宮災是燔天書明道元年火燔八殿應在元昊】

【英宗治平四年睦親宮火應在新政神宗熈寧七年三司火應在條例】

【元丰八年開寶寺火焚試卷應在新學建中靖國元年集禧觀火蔡京主災】

【政和八年掖庭大火災在神霄九鼎髙宗紹興元二三四年行在皆火應在上皇】

【紹興九十年行都又火秦檜主災紹興十一年婺州建康大火是殺嶽飛】

【紹興十二年行都又火金來冊命紹興二十年行都又火秦檜受之】

【乾道二年諸州軍壘火以示罷兵淳熈七八九年吳越楚蜀諸郡火是禁僞學】

【光宗紹熈二年行都及徽州大火中宮主災嘉泰元年行都大火民舎幾盡乃弛學禁】

【嘉泰四年行都大火撤廟移主韓侂冑主災嘉定十一十二年行都火災應在大慶殿】

【理宗寶慶四年行都大火延太廟應在李全嘉熈元年行都大火輿訟濟王竑】

【元順帝至正元年臨安大火至正二十年火流自華出焚大都元祚乃訖】

【炎上之災鮮有不應者然亦至喪亂而衰矣熒惑之勤不及冦攘漢自靈獻而下唐自敬文之餘寡稱焉亦以卓傕巢溫灰燼已極姦人騁於波濤工匠輟其盤礡人竇旣塞天巧亦紆也獨在南宋行都省署無日不災朱盜之決滑河學徒之焚館舎與乾道嘉泰之間天人互用均致其罰也大率火爲禮候水爲淫徵禮失而冦攘爲災國淫而姦邪縱肆致萬乘之底於滅亡火輕則爲喪水輕則爲盜思亂先治存乎禮法漢儒所分以耀虛僞縱情欲爲火不炎上簡宗廟廢祭祀爲水不潤下尙有偏觀未爲通論也】木行汨敍

【魯僖公三十三年冬李梅實君不制主災漢惠帝五年冬桃李花棗實近恆燠也】

【昭帝時斷栁起生枝葉應在戾園昌邑國社枯樹復榮亦應在戾園】

【元帝初元四年王氏墓梓柱榮生莽乃生建昭五年山陽槐樹斷復起應在民社復】

【成帝永始元年河南樗樹生人頭應新都侯哀帝建平二年西平僕柱生人形應董賢】

【建平三年零陵大樹斷自續應同山陽槐桓帝延熹九年洛陽竹柏葉自傷應黨錮】

【靈帝熹平三年右校樗樹暴化人形應傕汜熹平五年殿後槐皆反撥】

【後主景耀五年宮中大樹自折漢遂滅建安十五年洛陽伐樹見血災應伏氏】

【晉惠帝元康九年桑暴長東宮廂應太子遹永康元年東宮桑又暴長應皇孫臧】

【西明木變胡形是應劉曜壯武桑化爲柏是應張華】

【懷帝永嘉二年項縣桑哭應東海王越永嘉六年豫章樟復榮應瑯琊】

【元帝太興四年王惇鈴仗生菡萏惇主災明帝太寧元年剡縣木生人面災在越城】

【成帝咸和六年曲阿栁起吳縣楡起應瑯琊哀帝興寧三年廬陵栗樹復起應在昌明】

【帝奕太和元年涼州楊生松應張天錫齊後主武平五年鄴城桐作人形應在平陽】

【隋文帝開皇八年人家桁生條箠楚爲災仁壽元年蘭州楊生松是易樹子】

【唐髙祖武徳九年樓柱傾復起武門主災長壽二年神宮檉杉皆變爲柏應女乘男】

【徳宗貞元四年雨木於陳畱神策士主災憲宗元和十五年樹無風自抜中尉主災】

【懿宗咸通十四年成都李實變木瓜主易姓宋太平興國六年解木有字是兆天書】

【神宗熈寧二年建州獲木龍災應新法髙宗紹興廿一年桑生李栗生桃是爲易種】

【孝宗淳熈十六年桑生瓜櫻桃生茄光宗紹熈五年行都雨木韓伌冑主災】

【元世祖十九年樟樹生梨實主革命順帝至正廿二年祥符樹皆蒙泥象澤滅木】

【曲直之災始於桑谷艸實之瑞表於嘉禾𨿽見書序聖人不錄蓋其取用旣繁而見沴者少不得云田獵不反宿飲食不節便釀是災要知賢姦不別邪正不分則榱棟幾筵皆成災具矣天水而後爭言連理木芝艸解文爲瑞其實賢否不別朋類混淆如木枝理不循彞序皆妖孽也】

金行汨敍

【威烈王廿三年九鼎震顯王三年雨金於櫟陽秦人應之】

【赧王五十九年秦取鼎一淪泗水孔氏應之漢武帝徵和二年春涿郡鐵飛應在巫蠱】

【成帝河平二年沛郡鐵鳴冶爲分災應諸舅曹魏明帝時西取承露盤銅狄有涕】

【晉惠帝元康三年殿前六鐘皆涕應在金墉永興元年成都王軍防刃皆有火應在蕩陰】

【懷帝永嘉元年石碑生金應在石氏石勒時鄴城銅雀飛入海】

【陳後主貞明二年東冶鐵飛光隕自天唐垂拱三年魏州出鐵船廣州雨金是有兵】

【神龍元年東都鐵像頭自隕是誅亂宮天寶十載殿鐘自鳴饍鼎鬭折耳足應左相】

【肅宗乾元二年渾儀污應在西內長慶中閣下鈴自鳴】

【昭宗光化四年殿前鐘忽嘶應式微漢幹祐元年中書廚釜鳴郭威主災】

【宋建隆二年神山縣有方鐵泛水是釋重兵至道二年桂陽鎔銀自成山嶽是爲佞金】

【咸平四年亳州太淸宮鐘自鳴是爲媚鐘慶曆四年撫州得生金山是冊元昊】

【崇寧四年禮九鼎漏於北方是兆燕云之禍紹興十一年金人戈防夜生火光是將銷刃】

【紹興廿六年天雨汞是外大喪寧宗慶元二年吳縣錢羣飛是聽學禁】

【凡從革汨行皆爲兵戈之咎不專若鐵銷羣飛而已隋堯君素守蒲州兵器夜有光如火劉武周據並州矟刃夜毎有火光晉成都王伐長沙戈防上夜皆有火光此卽金不從革與火災相通聰不作謀之罰也如金石之變寥寥耳石言於晉寶化爲石自不在此例】

土行汨敍

【周幽王二年三川皆震是徙厥都魯僖公十四年八月辛夘沙麓崩覇主應】

【魯文公九年九月癸酉地震災應公子遂襄公十六年五月甲子地震災應季孫宿】

【昭公十九年五月己夘地震季氏主災昭公二十三年八月乙未地震公疾乃復】

【哀公三年四月甲午地震應在啟陽秦始皇十五七年平陰大震是多營築】

【漢惠帝二年正月隴西地震應在呂氏髙後二年武都山崩震自正月至八月】

【文帝五年二月地震景帝後五年地震應在匈奴】

【武帝元光四年五月地震應在後宮後元元年秋七月地震應在鉤弋】

【宣帝本始四年河南瑯琊大震應在霍氏地節二年八月大震壞宗廟城郭霍氏主災】

【元帝初元二年二月大震殺蕭望之永光三年冬地震石顯主災】

【成帝河平三年犍爲山崩壅江震元延三年岷山崩江逆流應在王氏】

【綏和二年九月丙辰大震應在皇躬新室天鳳三年二月地震壅涇水】

【建武廿二年郡國四十二地震應武谿蠻章帝建初元年三月山陽東平震】

【和帝永元元年會稽南山崩竇憲主災永元四年郡國十三地震竇氏應之】

【永元七年九月京都震鄭眾蔡倫主災永元九年三月隴西震應在羌】

【永元十二年夏秭歸山崩兆廢陰后元興元年雍地裂】

【殤帝延平元年恆山崩應在淸河安帝永初元年郡國十八地震應在鄧氏】

【永初二年至五年郡國三十五震永初六年豫章原山崩震】

【永初七年春郡國十八地震太后主災元初元年春日南池坼郡國十五地震】

【元初二年河南地坼郡國十地震元初三年至六年郡國九十地震】

【永寧元年郡國二十三地震建光元年冬郡國三十五震】

【延光元年春郡國二十七震秋十三震延光二年京都郡國三十二震丹陽山崩】

【延光三年京都郡國二十三震閬中山崩延光四年京都郡國十六地震越巂山崩】

【凡安帝永初至延光十九年郡國京師三百七十餘震災異頻仍蓋戚畹女謁閹寺之盛未有過於安順之際者也】

【順帝永建三年春京師漢陽大震陽嘉二年洛陽地坼京師震山陽君主災】

【陽嘉四年冬京師地震永和二年至五年京師八地震梁冀主災】

【漢安二年秋至建康元年夏百八十日震桓帝建和元年夏秋京師再震殺杜喬李固】

【建和三年秋京師震憲陵屋壞郡國地裂和平元年秋梓潼山崩】

【元嘉元年二年冬春京師震王甫主災永興二年東海朐山崩瑯琊盜起】

【永壽二年京師震河東地裂延熹元年云陽地裂三年漢中山崩】

【延熹四五年京師地震泰山博尢來山解延熹八年京師震緱氏地裂】

【永康元年洛陽上黨地裂靈帝建寧四年春地震夏河東地大裂】

【熹平二年夏地震六年冬地震捕系諸生光和元年至三年京兆及酒泉地八十餘震】

【獻帝初平二年夏地震應關東諸侯興平元年夏地震應在關東】

【後主炎興二年蜀地震黃皓主災魏咸熈二年太行山崩乃亡】

【晉武帝太始四年泰山崩五年地震咸寧二年秋河南河東地震】

【咸寧四年夏陰平廣武洊震兆在賈氏泰康五年宣廟地防六年新興山崩】

【泰康七年瀘山崩震仇池崖隕泰康八年殿前地防震應在三楊】

【泰康九年郡國嵗十六震諸王應之泰康十年冬永熈元年春地震災當皇躬】

【惠帝元康元年冬京師震元康四年郡國山崩地大震陷賈氏主災】

【元康五六八年地震太安元年西墉崩二年震當陽地裂諸王主災太安三年夷道山崩四年酃山崩張方主災懷帝永嘉元年洛陽地防有蒼鵝出】

【永嘉三年四年諸州地震湣帝建興二年三年地震劉石主災】

【元帝太興元年二三年諸郡震崩王惇主災太興四年常山崩滹沱溢段匹防祖逖歿】

【成帝咸和二年春夏郡國震峻主災咸和四年廬山西北崖崩盜殺劉】

【穆帝永和元二三四五年地震應在失柄永和九十十一年地震政在桓氏】

【哀帝隆和興寧三年俱震帝奕太和元年涼州地震水湧應在海西】

【孝武太元二年至十八年地生毛屢震羣小主災安帝隆安四年地震生毛義熈三四五八十年地生毛震防是將易姓宋文帝元嘉十二年都下地震劭濬主災】

【孝武大明七年兗州大震是應玉燭殿齊東昬永元元年秋冬震百八十日爲亡故】

【梁天監五年冬京師震是主普通三年正月京師震義州刺史叛】

【大同三年七年建康地震生毛是主饑兵太淸三年建康地震臺城主災】

【陳永定二年建康地震應在王琳後魏武定二年西河地防髙氏爲應】

【後齊河淸二年並州地震應和士開隋文帝開皇十四年夏京師震主中宮】

【開皇二十年十一月戊子立子廣天下大震仁壽二年夏岐雍大震廢蜀王秀】

【仁壽三年梁州山崩漢諒主災唐武徳二年京師震殺劉文靜】

【武徳七年巂州地震山摧突厥主災太宗貞觀七年冬京師地震應在上皇】

【貞觀二十三年河東晉州大震當上躬髙宗永徽元二年晉州定襄洊震應在始封】

【儀鳯二年永淳元年垂拱三四年京師皆震垂拱二年雍州湧山永昌中華州山畫徙】

【睿宗景云三年並汾絳三州震應在內禪宗開元十七年藍田山槯應楊思朂】

【開元廿二年秦州大震應李林甫開元廿六年京師地震不利立子】

【肅宗至徳元載河西震裂是應安史代宗大歷二三年京師地震魚朝恩主災】

【大歷六年藍田西原防九年同州山徙大歷十二年寧晉地裂應在元載】

【徳宗建中元年三四年京師震李希烈主災貞元二三四年京師洊震地生毛應吐番】

【貞元八九十年洊震湧樹應在諸鎭憲宗元和八年大隗山崩地震】

【元和十十一年洊震皇甫鎛主災元和十五年春正月穆宗卽位震中尉主災】

【文宗太和九年京師大震仇士良主災開成四年京師震仇魚主災】

【宣宗大中二年河西大震有喪懿宗咸通八年晉絳州大震主兵】

【僖宗乾符三年雄州地防水湧羣盜應之光啟二年洊震三年維州山崩壅江水】

【後唐長興三年赤畢山崩秦王從業主災宋雍熈三年階州山崩壅江水應契丹】

【宋眞宗景徳元年京師地洊應在澶淵景徳四年益州地震有喪】

【大中祥符二四年諸州地震應在中宮仁宗景祐四年忻代並大震元昊主災】

【寶元元年慶曆三年並忻代震是應西夏慶曆六年嘉祐五年京師地震應中宮】

【神宗熈寧元年秋冬郡國大震王韶主災熈寧五年少華山崩】

【元丰八年京師震賓州地防應皇躬哲宗紹聖元二三四年諸郡地震是應紹述】

【建中靖國元年冬太原震童蔡主災宣和六年京師洊震熈河蘭州地防】

【髙宗建炎二年長安大震金遂入紹興三年六年江南大震劉豫主災】

【孝宗隆興元年洊震湯思主災光宗紹熈四年劍門山崩】

【寧宗慶元二年黃巖有山自徙淸潭山移韓侂冑主災嘉定九年東西川大震山崩元成宗大徳七年延安山移地震應在緬甸大徳八九十年晉平陽屢大震應在懷宣】

【仁宗延祐元年諸路地震延祐三四五年諸路地震應在君身】

【泰定帝四年諸路震應在君身文宗天歷二年諸路地震應在漠北】

【順帝元統二年京師震山防爲池至元元年至五年諸路皆震】

【至正元年至十二年諸路洊震至正十三年至廿八年諸路皆震元祚乃訖】

【六府言谷五行言土土非谷也𨿽云稼穡言其作稼穡者不指稼穡如山川疇列不卽云畝澮也土自應地饑自應歲故以百谷用成對庶艸蕃廡言之如土行失序自當以山崩川竭大地震動爲主蓋土比四行其用至大故上天見災譴告至宻猶之思睿無所不談不得移省歲之文於作甘之內也以上百八十餘條惟宋自景徳而上至少惟漢自永元而下至多坤儀不靖𨿽建武亦有崩搖前座將傾在建康屢先著兆五代之餘天告已衰至正之間地維遂絕觀其震數反於睿思亦可以作聖也】

八政章第五

一曰食二曰貨三曰祀四曰司空五曰司徒六曰司寇七曰賓八曰師

【八政之行不依疇列其以八官寄於四方王立於中則猶之疇序也但其數目不用爲次耳古人制象彼此相兼不定一方要以河圖爲體洛書爲用體不過一易用有三易五易九易者如八政與皇極合爲九疇先行南北一食在北二貨在南三宗伯從左四司空從右司冦據七司貨於南方司徒據六司食於北方賓以震出據八而從宗伯師以順動據九而從司空此其始易者也又因而逓更其位則一食居三立於左內二貨居四立於右內三祀居二立於南內四司空居一立於北內五司徒居八立於外東六司冦居九立於外西七賓居七立於南外八師居六立於北外此其再易也五行爲易之佐八政爲易之官陰隲相協皆在八政爲圖如左】

【凡八政官位皆以五前爲內方五後爲外方刑徳剛柔可以義取師與司冦不處左方賓與司徒不立右際食祀之位親於司徒工貨之官鄰於司宼亦情分之當然人天所共葉也及其用之乃有一八二七三六四五對待之文各見下章】

右八政分配之位

【唐虞官百夏殷再倍三司相協乃約五命度其兼職可以義推】

右八政互易之位

【八政互通而晨用乃備食一爲比政實本地徳始平水土稼穡乃成徒眾乃興䢐徵之命是也天子南面賓祀在前五玉三帛夾以虎旅曁覲羣後無有不服寅淸之命是也東作敷教亦治邦政田賦出焉三八之間爰通賓食稷契共事以輔文思在寛之命是也寇盜姦宄厥厲在貨禹及臯陶共理夷夏萬物歸命爲刑爲徳明允之命是也王中無爲省視八官內體五事微察五行明察五紀稟此十五以成福治五者爲福六者爲殛十一之行過猶不及因而推之北方坤坎有食與師統於司空是爲地官而兼司空司馬南方乾離有貨賓祀而統宗伯是以宗伯而兼司徒司冦東方離震有賓與食而統司徒是以司徒而兼宗伯司空西方坎兌有貨與師而通司冦是以司冦而兼司空司馬故謂唐虞世有專官官不相兼者亦偏結未融矣其九列命官配於八卦以先後天分序別圖如左】

右先天序卦政官之位

【序卦本於河圖其體屢遷而四方八位理有一定疇象相參約歸二者不可易也】

右後天序卦政官之位

【凡易在範前疇序皆出於易𨿽云後天出於文王而帝出乎震齊乎巽相見乎離役乎坤悅乎兌戰乎乾勞乎坎成乎艮決非自文王時始有此說也先天圖至宋始出而位置如在易前要其顯晦有時而源爛遠矣洪範八政𨿽自爲疇列而從圓圖以變方圖合先後天初無乖異圓圖以相代爲義毎方各備四方方圖以相交爲義毎官各備兩卦每卦亦備兩官如民食於土故坤一爲食食重於賓故震八爲賓賓貴從祀故離三爲祀祀歸司空故兌四爲司空此先天之左旋從坤趨乾者也師動大眾故幹九爲師師必居貨故巽二爲貨貨必有冦故坎七爲司冦冦歸司徒故艮六爲司徒此先天之左旋從乾趨坤者也其官方分拆𨿽不依位而五行陰陽命官之意本於圓圖不少爽也又如後天干統六師以處西北坎爲司空以一次之司徒治地亦爲司空以八次之震司東作亦爲司徒以三次之巽治貨賦亦爲司徒以四次之離居乾位是爲司冦以九次之司冦與司空對治坤居西南是爲秩宗以二次之秩宗與司徒對治兌掌賓政亦爲秩宗以七次之賓政與食政對治是後天八政亦本圓圖大要以西方之政通於北陸北陸之政通於東方東方之政通於南陸南陸之政通於西方其南北東西不相易也故一六二七水火不相射三八四九金木不相代云】

【臣攷周易與洪範表裏而周官一書皆出於九疇𨿽云六官三百六十屬而以八政齊之各復得八則通爲六十四官三百八十四屬矣八政𨿽無天官司馬宗伯之目而食貨於天官賓祀載於宗伯六師統於司馬職有繁簡則政可相資總以分代天工陰隲相協故復舉八政兩序與卦象分配焉】八政疇序【先天圓圖】

【一坤食二巽貨三離祀四兌司空六艮司徒七坎司冦八震賓九乾師】

一食政【土行坤序】

【食之食坤以厚徳載物其於政也以祖識地徳其於物也爲反生爲上供其於官也爲后稷農師爲饍庖人食之貨升以積徳髙大其於政也爲日中市尙谷帛其於物也爲耒耜釡布瓻甑其於官也爲甸師獸鼈人】

【食之祀明夷以用晦蒞眾其於政也爲農稷報賽其於物也爲脯臘修鱐防酒其於官也爲酒正充人亨人人】

【食之司空臨以教思容保其於政也以省試稱事其於物也爲頒冰形鹽其於官也爲醘人漿人淩人食之司徒謙以裒益平施其於政也爲頒祿施斂其於物也爲簠簋斗斛其於官也爲稍人委人倉士廩大夫】

【食之司冦師以容民畜眾其於政也以謹蓋藏厲濫禁其於物也爲藥石疾毒其於官也爲食醫疾醫醫食之賓復以閉關養陽其於政也以享老字幼其於物也爲觴豆幾杖戶牖其於官也爲司尊彞幾筵幕人食之師泰以裁成輔相其於政也爲養壯佼禮俊民其於物也爲耤田爲采爲廩餼其於官也爲內外饔爲郁人鬯人玉府】

二貨政【木行巽序】

【貨之貨巽以申命行事其於政也以利民阜財其於物也爲矯揉箘簵輪梓其於官也爲太府內外府貨之祀家人以有物有恆其於政也以贊佑神明其於物也爲嶧桐泗磬菁茅畎翟其於官也爲典路爲都家宗人】

【貨之司空中孚以議獄緩死其於政也以禬防賑助其於物也爲磬錯璆鐵鉛松怪石其於官也爲追師卝人蜃人掌炭】

【貨之司徒漸居賢善俗其於政也以登良散楛其於物也爲漆絲纎縞織皮其於官也爲司防職嵗貨之司冦渙以享帝立廟其於政也以散小貯禁賄賂其於物也爲包爲篚其於官也爲關梁司門貨之賓益以遷善攺過其於政也以逺玩賤貨厚往薄來其於物也爲盤鑑劍屨生死贄其於官也爲掌節典庸器屨人鞮鞻氏】

【貨之師小畜以懿文徳其於政也以平物價治軍市其於物也爲金錯圜刀羽毛齒革其於官也爲質人廛人角人旄人靺師】

【貨之食觀以省民設教其於政也以引菲示儉其於物也爲絺綌紵枲其於官也爲人囿人稻人】三祀政【火行離序】

【祀之祀離以繼照四方其於政也以明禋鬷格其於物也爲陶匏繭栗其於官也爲宗伯肆師大小司樂祀之司空暌以同而異其於政也以瘞骼掩胔其於物也爲俎栁廞具明器其於官也爲喪祝甸祝人墓大夫】

【祀之司徒旅以愼不畱獄其於政也以禮山川墳衍原澤其於物也鞀鼓琴瑟羽籥其於官也爲籥師典同宮人掌次】

【祀之司冦未濟以辧物居方其於政也以戢止淫厲其於物也爲砮丹畫干戚其於官也爲占夢眂祲馮相氏】

【祀之賓噬嗑以明罰勅法其於政也以敬愼蠲日諏士其於物也爲簭桃箠其於官也爲大小史司裘司祧】

【祀之師大有以遏惡善其於政也以類禡祖社其於物也爲樊纓禭旃旟旐其於官也爲典瑞太卜太祝庭氏射鳥服不氏】

【祀之食晉以自昭明徳其於政也以餕余逮下其於物也爲犧牲粢盛其於官也爲宮伯內宰籩人羃人祀之貨鼎以正位凝命其於政也以貞媺起度除慝其於物也爲球圖刀訓圭瓚鼐鼒其於官也爲軍車典祀內外宗】

四司空政【金行兌序】

【司空之司空兌以麗澤講習其於政也以諏四民興利去害其於物也爲度量權衡繩準其於官也爲山虞林麓川澤人】

【司空之司徒咸以虛受人其於政也以胥原茇曠土其於物也爲鎛函盧弓車其於官也爲土均土訓旅師司空之司宼困致命遂志其於政也以治邊境去盜去虣其於物也爲蕃薄渠答虎落其於官也爲掌固掌險掌彊】

【司空之賓隨以向晦入息其於政也以簡庶務理廢墜其於物也爲舟梁隄防其於官也爲懷方合方野廬氏】

【司空之師夬以施祿及下其於政也以度田徹糧正車賦其於物也爲畝澮隍墉牛馬駒犢其於官也爲職方載師圉師邍師遂大夫】

【司空之食萃以庀戒不虞其於政也以宅流宥訓討無藝其於物也爲邊市租萑蒲舟鮫其於官也爲柞氏薙氏庶氏穴氏】

【司空之貨大過獨立不懼其於政也以治材木施棺槨其於物也爲築冶摶埴防裘其於官也爲川人澤人封人】

【司空之祀革以治歷明時其於政也以表方正位相民居其於物也爲璿璣玉衡其於官也爲雞人保章氏】

五司徒政【土行艮序】

【司徒之司徒艮以思不出位其於政也以安民不遷敷教成治其於物也爲城郭壇壝象魏其於官也爲黨正州長鄕大夫】

【司徒之司冦蒙以果行育徳其於政也以去殺勝殘其於物也爲鼓爲舞爲觥朴爲桎梏其於官也爲司諌司救】

【司徒之賓頤以愼節養正其於政也以明實信罰褒有行其於物也爲法簡賢書其於官也爲師氏保氏司服司祿】

【司徒之師大畜以多識言行其於政也以文徳致民彚士其於物也爲金玉象鉤爲旂爲鐸其於官也爲內外史爲行司馬爲匡人撢人】

【司徒之食剝以厚下安宅其於政也以薄斂蠲逋其於物也爲公田公桑耕耤其於官也爲典命掌葛掌染典婦功】

【司徒之貨蠱以振民育徳其於政也以嵗時勞士出陳納新其於物也爲泉布疏纊其於官也爲閭師司市司徒之祀賁以明庶政無敢折獄其於政也不廢誥誓其於物也爲井竈戶行門霤其於官也爲司盟司約司徒之司空損以懲窒忿欲其於政也以明正疆界其於物也爲表署道路杵臼鍛厲其於官也爲閭師比長酇長形方氏】

六司冦政【水行坎序】

【司冦之司冦坎以徳行教事其於政也以布憲讀法禁非刑亂其於物也爲五書五戒五極其於官也爲卿爲鄕士遂士朝士士師】

【司冦之賓屯以經綸其於政也以詢眾致謀其於物也爲墻垣鉶豆牢飡其於官也爲伊耆氏爲掌客環人挈壺氏】

【司冦之師需以飲食待時其於政也以先治內後治外其於物也爲矛防斧鑕其於官也爲司掌察條狼氏修閭氏】

【司冦之食比以建萬國親諸侯其於政也以除蠱服猛不餧辜人其於物也爲防羅壺涿其於官也爲翦苃諸奄獸醫】

【司冦之貨井以勞民勸相其於政也以弛責焚券其於物也爲鍰金矢其於官也爲職金司市司冦之祀旣濟以思患豫防其於政也以用儺致閉息老物其於物也爲貍沈疈辜其於官也爲司烜司爟司寤氏】

【司冦之司節以制數度議徳行其於政也以鍵閉愼固察創視坼其於物也爲釁浴兆域其於官也爲司圜爲雍人萍氏】

【司冦之司徒蹇以反身修徳其於政也以執簡正禮其於物也爲嘉石肺石其於官也爲司刺調人詛人】七賓政【木行震序】

【賓之賓震以恐懼修省其於政也以興滅繼絕有慶有刑其於物也爲宗彜丹圖其於官也爲大小行人行夫】

【賓之師大壯以非禮不履其於政也以大饔射選士澤官其於物也爲虎熊豹豻正鵠其於官也爲司勲司士諸子】

【賓之食豫以崇徳殷薦其於政也爲臨雍乞言餕飫其於物也爲四齊八珎其於官也爲五更三老賓之貨恆以立不易方其於政也以敷秦明庶命車服其於物也爲圭馬璋皮璧帛琮錦琥繡璜黼其於官也爲司儀掌賄】

【賓之祀丰以折獄致刑其於政也以聽質平外國其於物也爲膰脤珥刉其於官也爲都家宗人甸祝神士賓之司歸妹以永終知敝其於政也爲協出入止逋藪其於物也爲防捨郵次其於官也爲象胥土方氏賓之司徒小過以致恭致哀致儉其於政也無忘舊章其於物也爲折俎殽烝其於官也爲掌客都則都士賓之司冦解以赦過宥罪其於政也以柔逺無以暴令其於物也爲櫜爲符節其於官也爲禦史爲掌交掌訝】八師政【金行幹序】

【師之師幹以自彊不息其於政也以止戈克詰爰有七徳其於物也爲剛馬戎路其於官也爲太禦太僕大小司焉】

【師之食否以儉徳辟難其於政也以庀糧構不貪逺功其於物也爲米粟稭服銍總其於官也爲載師縣師遂大夫】

【師之貨姤以施誥四方其於政也以軍爵賚武衛其於物也爲鹽鐵雜錯其於官也爲馬質師兵掌賄師之祀同人以類族辧物其於政也爲搜苗狝狩別井裏物采其於物也爲饁獸表貉獻禽其於官也爲戎僕田僕圍師巫馬】

【師之司履以辧分定志其於政也以保疆靖民治溝洫阸塞其於物也爲虎皮魚服其於官也爲道僕牧師庾人繕人槁人】

【師之司徒遁以嚴逺小人其於政也不以介冑混文治其於物也爲介冑犀兕其於官也爲犬人僕閽入寺人】

【師之司冦訟以作事謀始其於政也以靖姦宄威蠻夷其於物也爲彤弓彤矢盧弓盧矢其於官也爲虎賁旅賁師右趣馬】

【師之賓無妄以對時育物其於政也以顯忠遂良尊賢禮士其於物也爲秬鬯鐘卣其於官也爲準夫牧伯大都阪尹吉士】

右八政一篇【依圓圖爲序】

【八政一章旣無敷言又從無系屬蘇洵以五紀八政皆不可牽合是也然自古無位次汨陳之書亦無離圖書自爲倫序之物今如先天一坤九乾二巽八震三離七坎四兌六艮皆以五十相合分而行之則坤行從右有巽離兌之三陰以爲食貨祀司干行從左有震坎艮之三陽以爲師賓冦司徒其以父母均分六子一也其所不得不易者乾兌離震陽畫左旋巽坎良坤陰畫右轉不得不依兩畫爲序故以一九二八三七四六分爲食師貨賓祀冦徒則坤乾巽震離坎兌艮八卦分政燦然明矣易曰天地定位山澤通气雷風相薄水火不相射又曰雷以動之風以散之以潤之日以暄之艮以止之兌以悅之幹以君之坤以藏之皆以一九六四八二七三相涵爲序也故範疇之數金水木火皆以首尾相應內向爲序猶九六七八之合爲十五也初學矯彊意爲安排知食貨賓師之類皆以對待起卦以乾坤坎離爲例不知其初出圓圖本於自然有倫有脊無復繁簡出入之殊若以意爲之則谿竇百出去古滋逺矣今再以後天八政屬綴如左】

又八政疇序【後天方圖】

【一坎食二坤貨三震祀四巽司六幹司徒七兌司冦八艮賓九離師】

一食政【坎序坎亦爲司】

【食之食坎以常徳行習教事食之貨師以容民畜眾】

【食之祀解以赦過宥罪食之司渙以享帝立廟】

【食之司徒訟以作事謀始食之司冦困以致命遂志】

【食之賓蒙以果行育徳食之師未濟以愼辧物居方】

二貨政【坤序坤亦爲祀】

【貨之食比以建萬國親諸侯貨之貨坤以厚徳載物】

【貨之祀豫以崇徳殷薦貨之司觀以省民設教】

【貨之司徒否以儉徳不榮貨之司冦萃以備戒不虞】

【貨之賔剝以厚下安宅貨之師晉以自昭明徳】

三祀政【震序震亦爲食】

【祀之食屯以經綸祀之貨復以閉關】

【祀之祀震以恐懼修省祀之司益以遷善攺過】

【祀之司徒無妄以茂對時育萬物祀之司冦隨以向晦宴息】

【祀之賓頤以愼節養正祀之師噬嗑以明罰勅法】

四司政【巽序巽亦爲貨】

【司之食井以勞民勸相司之貨升以順積徳】

【司之祀恆以立不易方司之司巽以申命行事】

【司之司徒姤以施命誥四方司之司冦大過以獨立不懼】

【司之賓蠱以振民育徳司之師鼎以正位凝命】

五司徒政【幹序幹亦爲師】

【司徒之食需以宴樂待時司徒之貨泰以財成輔相】

【司徒之祀大壯以非禮不履司徒之司小畜以懿文徳】

【司徒之司徒幹以自彊不息司徒之司冦夬以施祿敷徳】

【司徒之賓大畜以多識畜徳司徒之師大有以遏惡揚善】

六司冦政【兌序兌亦爲賓】

【司冦之食節以制數度議徳行司冦之貨臨以容保教思】

【司冦之祀歸妹以永終知敝司冦之司中孚以議獄緩死】

【司冦之司徒履以非禮不履司冦之司冦兌以麗澤講習】

【司冦之賓損以懲忿窒欲司冦之師暌以同而異】

七賓政【艮序艮亦爲司徒】

【賓之食蹇以反身修徳賓之貨謙以稱物平施】

【賓之祀小過以過恭過哀過儉賓之司漸以居賢徳善俗】

【賓之司徒遁以嚴逺小人賓之司冦咸以虛受人】

【賓之賓艮以思不出位賓之師旅以明愼不畱獄】

八師政【離序離亦爲司冦】

【師之食旣濟以思患豫防師之貨明夷以用晦蒞眾】

【師之祀丰以折獄致刑師之司空家人以言有物行有恆】

【師之司徒同人以類族辧物師之司冦革以治歷明時】

【師之賓賁以明庶政無敢折獄師之師離以繼明照四方】

右八政分序【凡二篇各六十四其別各四千九十六】

【臣攷八政與周易周官同用而異體所以然者以其同出於圖書以式序五行相協民居一也民居之於五行猶醯醬之於飲食日用不離先王之於八政亦猶是也八政分屬皆從後天然以乾坤坎離定位分從則亦皆先天也有是八政以求五行然後五紀有所麗四克有所用休咎貞悔有所徴天地之爲蓍帝王之爲蓍與蓍所自爲天地帝王者一也以是八政參於七卜而人神始協因而察於五事驗於庶徴稽於五紀正以三徳而上天陰隲之道條貫備矣此一未有敷詞蓋以是爲綱自相經緯其文義浩重不可單舉要本於皇極以務民敬事則是八政者亦合爲九疇而虛其一耳八政分屬與上卷明義不同彼槪五行此八卦非有矛盾也】

洪範明義卷下之上

欽定四庫全書

洪範明義卷下之中

明黃道周撰

五紀章第六

四五紀

一曰嵗二曰月三曰日四曰星辰五曰歷數

王省惟嵗卿士惟月師尹惟日【章上有曰字衍】

嵗月日時無易百谷用成又用明俊民用章家用平康日月嵗時旣易百谷用不成又用昬不明俊民用微家用不寧

庶民惟星星有好風星有好雨日月之行則有冬有夏月之從星則以風雨【此節疑在師尹惟日之下】

【臣攷前章所敶五行五事八政皆從河圖而出𨿽略舉體用以性情事物立天人之總猶未明言其疇象分微之數卽云以九命數以五命理亦大槪綱領得其欵項耳必使天人交動各有條貫觀日知嵗觀辰知月觀一世得百世則五紀者天地之版籍也堯典首舉閏期春秋始正日月攷其細微莫過疇象疇象以九起之以六積之爲五十三萬一千四百四十一爲一百二十年之歷外贏五千四百八十一又六乘七百二十九之數毎嵗縮九則一百二十嵗當縮一千八十合贏縮之數外距天行每百二十嵗共餘六千五百六十一以四乘之凡四百八十嵗而餘六嵗之歷又贏五十四辰歸於斗分故以四百八十六爲限以四百八十五爲實者是疇之所以命嵗也以四百八十五爲嵗五千八百二十爲月又一百七十九爲閏是疇之所以命月也以五千九百九十九爲月則以十七萬七千一百四十六爲日以三乘之爲一百二十嵗之疇五十三萬一千四百四十一以十二乘之爲二百一十二萬五千七百六十四辰也凡天地之數成於九極於六參於三要之以四則歸一矣故六九之積爲一百二十一嵗之星參其六積爲四百八十六嵗之日是律度權衡之所繇總也然皆不煩摩揣但以九起六積而得之一再屈指而具百二十一嵗之歷此範疇之至微要也古今算歷者皆不論辰但以日開分以分開秒於四分曆中減澑上下自謂精矣而施之非久輒不復驗卽如三統大衍皆原本河圖約略爻象其精者不過於揲蓍九六冒其成數耳今以疇起歷以歷分辰以辰分星以星約日以日防月以月成嵗語嵗則有四百八十五嵗語月則有五千九百九十九月語日則有十七萬七千一百四十六日語辰則有二百一十二萬五千七百六十四辰語歷數則是五千八百二十嵗之歷去其差數舉其實數凡十二元範實五千七百六十因而重之二十四周萬有一千五百二十之星也要其始終皆出圖書故復具圖如左】

五紀略例

【凡洛書一九三七二八四六之文詨者𨿽習而數多不盡以五行五事論之亦曰一水二火三木四金五土一貌二言三視四聴五思天生地成以六成水以七成火以八成木以九成金以十歸五猶此四十五之文耳必以五紀論之則九疇相經各八十一此一紀也九經八十一爲七百二十九此二紀也九經七百二十九爲六千五百六十一此三紀也九經六千五百六十一爲五萬九千四十九此四紀也九經五萬九千四十九爲五十三萬一千四百四十一此五紀也以是五紀分嵗月日辰而統於歷數故五屈指而具百二十二嵗四分一之歷以四合之爲四百八十五嵗以範計之則二十四周得萬有一千五百二十部長百二十嵗是五紀之所作也五紀所歷不過九疇九疇三乘各八十一生成之數各領其部一部主象各有重數如一一一二二二之類每部重數二十五參數五十六合爲八十一得其重數則知其主部凡九部七百二十九以七百二十九自相乘卽百二十一嵗彊之歷因分部爲圖如左】

【北方一部一一一次一一二至一一九凡九象皆爲乾兌之卦重象者九爲水行盛始第二疇一二一一二二至一二九凡九象二重皆爲離震之卦第三疇一三一一三二至一三九凡九象二重亦皆乾兌之卦第四疇一四一一四二至一四九亦九象二重爲離震之卦第五疇一五一一五二至一五九凡九象二重亦皆乾兌之卦自是而下第六疇一六一至一六九凡九象二重亦離震之卦第七疇一七一至一七九凡九象二重亦乾兌之卦第八疇一八一至一八九九象二重亦離震之卦第九疇一九一至一九九凡九象二重亦皆乾兌也故北方首部九疇八十一象皆爲乾兌離震之卦】

【西南二部二一一次二一二至二一九凡九象二重皆爲防坎之卦次疇二二一二二二至二二九重象者九皆爲艮坤之卦故西南九疇八十一象皆爲防坎艮坤之卦】

【正東三部三一一次三一二至三一九凡九象二重皆爲乾兌之卦次疇離震三疇三一三至三三三至三九三重象者九亦乾兌也故東方九疇八十一象皆爲乾兌離震之卦】

【東南四部四一一次四一二至四一九凡九象二重皆爲防坎之卦曁第四疇四四一至四四四至四四九重象者九皆爲艮坤故東南九疇八十一象皆爲防坎艮坤之卦】

【中央五部五一一次五一二至五一九凡九象二重皆爲乾兌之卦次疇五二一至五二九皆爲離震第五疇五五一至五五五至五五九重象者九皆爲乾兌故中央九疇亦乾兌離震也五分戊巳或交於前或交於後一變而一不變則乾兌通於防坎離震變爲艮坤故中央九疇八十一象得通八卦徧乘九部得五萬九千四十九卦凡疇每部各五萬九千四十九卦】

【西北六部六一一次六一二至六一九凡九象二重皆爲防坎卦第六疇六六一至六六六至六六九重象者九皆爲艮坤故西北九疇八十一象皆爲防坎艮坤之卦】

【正西七部七一一次七一二至七一九凡九象二重皆乾兌卦次疇離震第七疇七七一至七七七至七七九重象者九皆乾兌也故正西九疇八十一象爲乾兌離震之卦也】

【東北八部八一一次八一二至八一九凡九象二重皆防坎卦第八疇八八一至八八八至八八九重象者九皆艮坤也故東北九疇八十一象皆爲防坎艮坤之卦】

【正南九部九一一次九一二至九一九凡九象二重九皆乾兌卦乾兌與離震間行第九疇九一九九二九至九九九重卦者九又皆乾兌也故正南九疇八十一象皆爲乾兌離震之卦】

【凡疇九部每部八十一象得七百二十九象爲命歷之本每部各以八十一乘七百二十九得五萬九千四十九爲十三年半又餘一百二十一辰五分以九乘之爲五十三萬一千四百四十一得一百二十一年半餘一千九十三之辰五分以四收之爲四百八十五年之歷內少九辰所以內少九辰者凡春秋命歷以疇範爲本疇範命九春秋命六六其七百二十九爲四千三百七十四比一嵗之歷常欠九辰積一百二十二年而絀一千九十八辰以四積之而絀四千三百九十二辰爲四百八十七年絀四千三百八十三辰之實春秋所用二百四十三年郤退半載以就獲麟之防故合之爲四百八十五載而得兩疇範之實也千古疇範之學托於仲尼觀於系卦春秋得其蘊矣自春秋而上歷數莫攷但以春秋証之文獻有徴聊附春秋歷數及圖書所推五行歷數於後焉】

歷數統紀

【上元甲子四百八十五年二百一十二萬五千七百五十五辰】

【二元己巳九百七十年四百二十五萬一千五百一十辰】

【三元甲戌一千四百五十五年六百三十七萬七千二百六十五辰】

【四元己卯一千九百四十年八百五十一萬三千二十辰】

【五元甲申二千四百二十五年一千六十二萬八千七百七十五辰】

【六元己丑二千九百一十年一千二百七十五萬四千五百三十辰】

【七元甲午三千三百九十五年一千四百八十八萬二百八十五辰】

【八元己亥三千八百八十年一千七百八萬六千五百四十辰】

【九元甲辰四千二百六十五年一千九百一十二萬一千七百九十五辰】

【十元己酉四千八百五十年二千一百三十五萬七千五百五十辰】

【十一元甲寅五千三百三十五年二千三百三十八萬三千三百五辰】

【十二元己未五千八百二十年二千五百五十一萬九千六十辰】

【右自太古上元羲農之前至魯隠公元年己未入十一元自隠公元年以前凡五千三百三十五年至秦王政九年又得四百八十五年嵗在癸亥彗星出長竟天明年甲子秦王政十年又起中元此端門之次符也又四百八十五年魏嘉平元年加司馬懿九錫之嵗嵗在己巳爲中元之二防又四百八十五年開元二十二年秦州大震冬十二月戊子朔日食嵗在甲戌爲中元之三防又四百八十五年宋寧宗嘉定十二年爲元太祖眞十四年嵗在己卯其年金人破武關分犯諸州爲中元之三防以後一百四十五年而聖人始出凡自春秋而後終於元季二千八十九年除秦政以前四百八十五年爲端門之木防以後金木火水相次爲治復歸於土與周比隆𨿽損益間殊而疇象不變苟求其故千嵗可知也】河圖歷數略【自東周至元末二千一百三十八年】

土稼穡歷

【體數五百五十餘二百七十五在前際合損一百一十今存之以河圖領雒書爲前贏歷】

【周平王元年辛未至恵王十六年庚申凡一百一十年中更桓莊釐恵五王爲稼穡初際】

【周恵王十七年辛酉至靈王二十年庚戌中更恵襄頃匡定簡六王爲稼穡二際】

【周靈王二十一年辛亥至定王二十八年庚子中更靈景敬元定五王爲稼穡三際】

【周考王元年辛丑至顯王三十八年庚寅中更考威安烈顯五王爲稼穡四際】

【周顯王三十九年辛卯至秦始皇六年庚辰凡一百一十年中更周顯愼赧秦昭文莊襄二姓七王始命皇帝爲稼穡五際】

【凡稼穡之數以十命十下得一十以十命九下得二十以十命八下得三十以十命七下得四十以十命六下得五十往反疇列得五百五十爲稼穡之成數又其前段以五命十下得一五至以六命五下得二十五往返疇列得二百七十五凡稼穡生成八百二十五參而兩之爲周室命歷前後兩際稼穡前際是通水火嫓於夏殷稼穡後際是通金木嫓於漢晉凡五行之序西金東木北水南火經於中土二百七十五又復兩之五百五十而西金東木北水南火互相起也凡河圖體數三千二十五以五百五十爲成二百七十五爲生參兩生成八百二十五自中極而下合得八百二十五其五十之中九六七八兩兩相合亦得八百二十五故以五百五十爲本而參其八百二十五則得三千二十五是河圖之體數也歷數皆用雒書而河圖立體天地所命始故周曆前段二百七十五不除五十後段五百五十不除一百爲周曆八百二十五之實施於五行末祭皆去十存九隻得六百七十五以三乘之爲二千二十五與五徳循環入於歷始復加百五十配於卦象中分天地焉其五行參兩去十之法系於下章】

金從革歷

【體數四百九十五合損九十存四百有五以下皆依雒書除十起例三際各百三十五】

【秦始皇帝七年辛巳至漢昭帝始元元年乙未凡一百三十五年中更秦皇二世髙恵文景武二姓七王爲從革初際】

【漢昭帝始元二年丙申至光武建武二十六年庚戌幾一百三十五年中更昭宣元成哀平莽光武兩姓八主爲從革中際】

【漢世祖建武二十七年辛亥至靈帝中平二年乙丑凡一百三十五年中更明章和殤安順衝質桓靈十主爲從革末際】

【自周曆稼穡本於河圖合十存體至始而下五行相次皆準雒書以九爲用焉】

【凡從革之數以九命十下得一九以九命九下得二九以九命八下得三九以九命七下得四九以九命六下得五九往反疇列得四百九十五爲從革之體數以雒書之用去十爲體合去九十隻餘四百有五參而兩之中於成帝鴻嘉四年甲辰孝景闕災廢許皇后之嵗也明年王莽始爲新都侯故從革之歷起於秦並六國卒於三國分漢中於王氏革命皆革也其味作辛以干戈武力仗義取天下】

木曲直歷

【體數四百四十合損八十存三百六十三際各一百二十】

【漢靈帝中平三年丙寅至晉恵帝永興二年乙丑凡一百二十年中更獻帝昭烈後主魏吳晉三姓爲曲直初際晉帝光熈元年丙寅至宋文帝元嘉二年乙丑凡一百二十年中更懷湣元明成康穆哀益簡武安廢晉十三主】【及宋祖少帝二姓十五主爲曲直中際】

【宋文帝元嘉三年丙寅至梁武帝大同十一年乙丑凡一百二十年中更宋武文孝武明廢及齊太武昭案明昬和】【梁武三姓廿二主爲曲直末際】

【凡曲直之數以八命十下得一八以八命九下得二八以八命八下得三八以八命七下得四八以八命六下得五】【八往反疇列得四百四十爲曲直之體數以雒書之用去十爲體合去八十隻餘三百六十參而兩之中於海西公】【之太和元年前年穆帝崩是年慕容恪陷秦洛陽其先五十四年石勒陷洛陽後五十四年劉裕弒零陵王曲直之】【初漢靈以天子躬爲市販曲直之終梁武以黃屋舍於僧奴皆棄其準繩引於苞蘗作酸之味以蠅營狗苟隕其身】火炎上歷

【體數三百八十五合損七十存三百一十五三際各一百有五】

【梁武帝大同十二年丙寅至唐髙宗永徽元年庚戌凡一百五年中更梁武簡文元晉安陳髙蒨伯宗頊叔寶隋文】【煬唐髙相太宗四姓十四主爲炎上初際】

【唐髙宗永徽二年辛亥至唐宗天寶十四載乙未凡一百五年中更髙宗中宗武后睿宗四主爲炎上中際唐肅宗至徳元載丙申至唐懿宗咸通元年庚辰凡一百五年中更肅代徳順憲穆敬文武宣十主爲炎上末際凡炎上之數以七命十下得一七以七命九下得二七以七命八下得三七以七命七下得四七以七命六下得五】【七往反疇列得三百八十五以雒書之用去十爲體合去七十隻餘三百一十五參而兩之中於睿宗景龍之元年】【上五十二年皆武氏亂之唐室因以攺命下五十二年皆安祿山亂之宗以奔蜀炎上之前七十二年唐周間雜】【炎上之後七十二年藩鎭怙終炎上者畱余曲直者多枝此其大較也】

水潤下歷

【體數三百三十合損六十存二百七十三際各九十】

【唐懿宗咸通二年辛巳至漢少主榦祐三年庚戌凡九十年中更唐懿僖昭廢帝梁晃友貞及唐晉漢五姓十二主】【爲潤下初際】

【周主威廣順元年辛亥至宋仁宗康定元年庚辰凡九十年中更周二主宋太祖太宗眞仁兩姓六主爲潤下中際】【宋仁宗慶曆元年辛巳至宋髙宗建炎四年凡九十年中更仁英神哲徽欽六主爲潤下末際凡潤下之數以六命十下得一六以六命九下得二六以六命八下得三六以六命七下得四六以六命六下得五】【六往反疇列得三百三十爲潤下之體數以雒書之用去十爲體合去六十隻餘二百七十參而兩之中宋太宗至】【道之元年兩分之際前有九十九年之代謝僅開三十六載之升平後有九十九載之升平遂開三十六年之禍敗】【傾流旣倒不可復支蓋亦潤下之數然也自建炎而後但號江南𨿽正朔倚存而歷數不與】土稼穡歷

【體數二百七十五合損五十存二百二十五三際各七十五年】

【宋髙宗紹興元年辛亥至寧宗開禧元年乙丑七十五年中更金天防皇統天徳貞元正隆大定明昌承安泰和凡九攺元爲稼穡初際】

【宋寧宗開禧二年丙寅至元至元十七年庚辰七十五年中更金永濟大安崇寧貞祐至元及元庫臺貴由孟格呼必列四主爲稼穡中際】

【元世祖至元十八年辛巳至順帝至正十五年乙未七十五年中更世祖成宗武宗仁宗英宗泰定帝明宗文宗寧宗九主爲稼穡末際】

【是亦稼穡也從河圖則存五十爲二百七十五從雒書則去五十爲二百二十五去五十則天中之歷止於龍飛乙未之初存五十則龍飛之元通於燕京定鼎之際聖人之於天地交取之也然此爲歷數下際旣用二百二十五則當以四百五十爲正每際一百五十年自洪武乙未至治乙丑爲一際又自治丙寅至崇禎丙申爲一際周得河圖以王參霸後兩霸而前一王明得洛書以治正亂前一亂而後兩治參兩五十天之所命以爲歷數之綱維五行之終始非可意爲損益也】

【以上河圖領雒書先用河圖五百五十起東周止於秦皇以下各用雒書本數得五行周嵗一千五百七十五若以雒書領河圖則千五百五十中去一百一十爲四百四十起春秋止於赧王三十二以下各用河圖本數得四行本數一千六百五十總自春秋至明始二千九十數得相通也攷其成法凡五行相涵金水八百二十五去百五十爲六百七十五火木八百二十五去百五十亦爲六百七十五去者爲用不去者爲體全水火木合體一千六百五十加四百四十爲二千九十金水火木合用一千三百五十加七百七十五爲二千一百二十五所加七百七十五者兩土之合去其五十故河圖雒書體用之數相爲終始也兩用相差餘三十五爲聖人受命終始之符凡五行出入各有變動九六七八互移其居不能如卦象範疇與天度俱整故歷數所存在於疇象而疇象參兩與五行相稽必求其故則河圖命始者以金水木火發於西方左行爲序雒書命始者以金木水火發於南方右行爲序始於河圖者終於雒書始於雒書者終於河圖體用十五前後相權以成五紀不可易也今以雒書之領河圖始於春秋終於明始者再著爲序俾後得參攷焉】

雒書歷數略【自春秋元至元末二千九十年】

土稼穡歷

【用數四百五十又二百二十五在前際合加一百五十今去之以雒書領河圖爲前縮歷】

【周平王四十九年己未至周簡王十三年戊子凡一百五十年中更平桓莊釐恵襄頃匡定簡十王爲稼穡初際周簡王十四年己丑至周威烈王三年戊午凡一百五十年中更襄頃匡定簡靈景敬元定考十一王爲稼穡中際】【周威烈王四年己未至周赧王四十二年戊子凡一百五十年中更威安烈顯愼赧六王爲稼穡末際凡稼穡用數去十存五以五命九下得一五以五命八下得二五以五命七下得三五以五命六下得四五凡得五十者四又以五命五爲二百二十五合爲四百五十四百五十在前則二百二十五在後前後表裏相爲終始周前三百二十四進一百二十六則在太王之前退九十九則在穆王十七八上下所不加減前段者謂春秋後際盡於赧王四十二年當加四十五以生金四十五與五十五損益十載得相通也故自赧王四十三己丑至章武三年昭烈崩於永安之歳爲四百九十五益稼穡四十五而得從革之末候是謂先用後體雒書之領河圖金水木火因以相次焉】

金從革歷

【用數四百有五合益九十爲四百九十五三際各一百六十五以下依河圖加十起例】

【周赧王四十三年己丑至漢武帝元封三年癸酉一百六十五年中更秦昭文襄始皇漢髙恵文景武兩姓九主爲從革前際】

【漢武帝元封四年甲戌至漢明帝永平元年戊午一百六十五年中更武帝昭宣元成哀平莽光武兩姓九主爲從革中際】

【漢明帝永平二年己未至漢昭烈章武三年癸卯一百六十五年中更明章和殤安順衝質桓靈獻昭烈一姓十二主爲從革末際】

【體數起例具在前篇】

【中分三際二百四十七爲漢成帝河平三年乙未犍爲山崩江水逆流冬十月乙夘朔食之歳也參而伍之各九十九分爲五際一漢文帝六年丁卯一爲孝昭元鳯六年丙午一爲世祖元年乙酉一爲安帝延光三年甲子以至昭烈崩於永安之嵗故漢道之貴從革漢運之系昭烈歷數在天而吳主繆應黃龍之祥魏室僞姦夘金之位可謂汨陳五行失其倫序者矣】

水潤下歷

【用數二百七十合益六十爲三百三十每際各一百一十】

【漢後主建興二年甲辰至晉成帝咸和八年癸巳一百一十年中更後主晉武帝懷湣元明成兩姓八主爲潤下初際】

【晉成帝咸和九年甲午至宋文帝元嘉二十年癸未一百一十年中更晉成康穆哀奕簡武安恭及宋髙文兩姓十一主爲潤下中際】

【宋元嘉二十一年甲申至梁主繹二年癸酉一百一十年中更宋文帝孝武子業明廢齊髙武昭業明昬和梁武帝簡文三姓十三主爲潤下後際】

【體數起例具在前篇】

【中分三際一百六十五爲晉孝武太元十四年己丑呂光姚萇破苻秦之歳也是時四方殽亂中原鼎沸水行潤下北而趨陰南渡四朝頽瀾莫反參而伍之各六十六一晉武帝太康十年己酉明年武帝崩一晉穆帝永和十一年乙卯是年秦苻生始立一晉恭帝元熈二年辛酉晉室已終宋魏秦夏俱起一齊永明四年丁卯魏作明堂辟雍於是道在元魏至臺城之後侯景立豫章僧辧立湘東明年宇文泰立齊王廓而下流愈頽河洛俱竭矣故潤下之歷歸於朔方齊周隋唐緣此萌蘗也】

火炎上歷

【用數三百一十五合益七十爲三百八十五毎際各一百二十八彊】

【梁元帝繹二年甲戌至唐髙宗開耀元年辛巳一百二十八年中更陳武帝文帝伯宗宣帝後主隋文煬唐髙祖太宗髙宗三姓九主爲炎上初際】

【唐髙宗永淳元年壬午至唐憲宗元和四年己丑一百二十八年中更髙中睿肅代徳順八主爲炎上中際唐憲宗元和五年庚寅至晉天福三年戊戌一百二十九年中更唐宣宗懿僖昭廢梁唐晉四姓十主爲炎上末際】

【中分三際一百九十二半爲唐宗天寶之四載立貴妃楊氏之嵗也參而伍之各七十七嵗一爲貞觀四年庚寅俘頡利可汗之嵗一爲景龍元年丁未太子重俊誅武三思之嵗一爲徳宗興元元年甲子朱泚破長安上奔梁州之嵗一爲懿宗咸通二年辛巳杜悰平章之嵗以至於石晉戊戌而契丹稱遼遼之爲禍與宗終始五代之錯於火徳猶焚燎之爲首尾上有梁陳隋下有梁唐晉𨿽外域不競而冦攘姦回女謁宦侍可備炯武者至炎上之歷皆備矣以河圖左旋之歷推之宜爲曲直而五行互起不循生序故復以炎上繼於潤下猶九六七八之相亞也】

木曲直歷

【用數三百六十合益八十爲四百四十毎際一百四十六彊】

【晉主敬塘天福四年己亥至宋神宗元丰七年甲子一百四十六年中更晉漢周四姓七主及宋太祖太宗眞仁英五主爲曲直初際】

【宋神宗元丰八年乙丑至宋理宗紹定五年壬辰一百四十八年中更哲宗徽欽髙孝光寧理七主爲曲直中際】

【宋理宗紹定六年癸巳至明洪武十年戊午一百四十六年中更宋理度及元世祖成武仁英泰定明文寧順帝二姓十二主爲曲直未際】

【中分三際二百二十爲紹興二十三年癸酉金貞元元年遷都於燕之二嵗也參而伍之各得八十八年一仁宗天聖四年丙寅京師及諸軍大水十月癸酉朔日食一徽宗政和四年甲午女直始敗遼於混同江一寧宗嘉泰二年壬戌始弛僞學之禁一元至正二十七年庚寅武平江陰諸路地震大水載及戊午而宇宙廓淸日月宣昭萬物之所終始也是歷以金水火木相亞爲序漢晉唐宋各居四歷之中必以水火木金依數求之則自明戊午至咸淳戊辰爲水末際又至紹興戊寅爲水中際又至慶曆八年戊子爲水初際參而兩之以嘉泰二年壬戌爲中際上下百年未有分據又進求火運三百八十五年自慶曆丁亥至末唐天祐十七年庚辰爲火末際又至徳宗貞元八年壬申爲火中際又至髙宗麟徳元年甲子爲火初際參而兩之以咸通五年甲申爲中際治亂終始亦未勻停又進求木運自唐龍朔三年癸亥至梁天監十五年丙申爲木末際又至海西公太和四年巳巳爲木中際又自漢後主建興元年癸卯爲木初際參而兩之以魏太平眞君作壇受符之嵗在元嘉壬午爲中際徒具成數而已卽以金水木火求之第三運移火從木自梁主繹至宋太宗淳化癸巳四百四十年中分二百二十爲天寶十三載得其中際猶不得前後故知河圖順行雒書逆轉之爲膠柱水一火二木三金四之爲腰皷也要以數千百年之內五行屈伸貫穿五十周遊八虛何者不屆聊舉成數以引其端云耳】

【以上所論嵗月日星辰歷數皆有定序千古不易間有易者若五行歷數循環起止前後易序無關災咎箕子所稱嵗月日時不易日月嵗時旣易者必如古人所稱蛇乘龍星紀淫於元枵之說然嵗星遞移陰陽縣絕春秋所怪今皆爲常必如嵗鎭熒惑金水錯行黃道皆上歷太微下連箕鬥於奎婁角亢之間與日月出入不能無相淩犯要不至大易其序皆爲常行如古者不知日月食朔之說卽十月之詩驚詫異常今皆豫刻分杪不失躔度則不宜以異常目之然以月掩日以日衝月則眞可謂易矣月行至低去日皆十三度外則去嵗塡熒惑金水亦可十三四度有道經三垣及諸次捨吞掩諸星從下視之如有反易實不相干五星相差髙下去天各可數度毎度視地三百六十餘里如舩防影相去三百里外決無鬭虧之虞但因人所見以爲反常則隨地修省耳秦漢以下設立官次分奠列國皆非職方保章之舊必如曰某星犯某國犯某官主有某災則鬭爭搏擊之禍皆因而起決非聖人之所推求又如水貌火言木眎金聽古人不用辰熒嵗白之占亦以爲兵喪水旱雜著其兆耳今依春秋再舉日食彗孛歳饑之年以爲五紀反易余不暇詳焉】日月失紀

【魯隠公三年二月巳巳朔日食桓公三年七月壬辰朔日食】

【桓公十七年十月朔食明年夏喪至自齊莊公十八年五月壬子朔食】

【莊公廿五年七月辛未朔食莊公廿六年十二月癸亥朔食】

【僖公五年九月戊申朔食文公元年三月癸亥朔食】

【文公十五年六月辛丑朔食宣公八年七月甲子朔食旣時楚人始霸】

【宣公十年四月丙辰十七年五月癸卯朔食成公十六年六月丙寅十七年十一月丁巳朔食襄公十四年二月乙未十五年八月丁巳朔食襄公二十年十月丙辰二十一年九月庚戌朔食襄公二十三年二月癸酉朔食襄公二十四年七月甲子朔食旣】

【襄公二十七年十一月乙亥朔食明年靈王崩昭公七年四月甲辰朔食昭公十五年五月丁巳十七年六月甲戌朔食昭公二十一年七月壬午朔食明年王室亂昭公二十四年五月乙未朔食明年孫於齊昭公三十一年十二月辛亥朔食明年薨幹侯定公五年辛亥朔食十二年十一月丙寅朔食定公十五年八月庚辰朔食是年夏薨髙寢哀公十四年五月庚申朔食是爲春秋之終凡日食有常行而詩刺不臧亦借以示儆也惟王省嵗蓋以憫農敬義統嵗之成猶之受終舉要云耳卿士惟月師尹惟日此皆不關朔食之事然歷數推行則必以朔食爲始春秋三十六食不書事應而弒君之變密與相符亦猶之以日當辟也昭公三十一年十二月辛亥朔食史墨以爲吳將入郢則是以楚當日也凡日月之食因地所見以爲淺深是時魯事楚而不事周故以辰尾爲楚以楚當日猶之本國所見亦當其本國之君也此特舉垂象而言不關省協之義如五紀本意則以九疇相起二十六萬二千九百八十爲六十嵗周甲之辰四周加二謂之歷數以嵗分之每嵗各得四千三百七十四謂之嵗數以月分之毎月各得三百六十四半謂之月數以日分之每日各得十二謂之日數以星分之每星一辰謂之辰數此嵗月日辰皆大者舉綱小者舉目重者舉全輕者舉碎猶六爻一卦十有八變統得四千九十六其初六變可以得嵗其中六變可以得月其末五變可以得日其上末一變可以得辰總六十四卦則可以得閏得交得食而成歷數由是以辧省位則初六變爲王中六變爲卿士末五變爲師尹七一變爲庶民因世所居視其貞悔以風雨寒溫爲候前世之有道術者皆用之使八政之官皆依此起事以得其陰隲所在恰當不易不然則五紀八政未有所系猶帝王之自爲疇象非疇象之自爲天地也春秋紀嵗必紀日紀日必紀其於支一一不爽則當時所爲嵗月日日月嵗之說必有確然可據者古學久湮俗禁反泥故復以春秋而下日月交食之數次於後焉以證漢髙帝三年十月甲戌晦食髙帝九年六月乙未晦食旣是呂氏殺趙王】

【惠帝七年十二月辛未朔食是猶之前食應髙後二年六月丙戌七年正月己丑食應】

【文帝二年十一月癸卯三年十月丁酉食文帝七年正月辛未朔食是皆不應】

【景帝三年壬午食是皆應諸侯王景帝七年十二月庚寅朔食是廢太子榮】

【中元元年十二月甲寅三年九月戊戌食中元六年八月辛亥朔食】

【後元元年八月巳巳朔食又明年應陽陵武帝建元二年二月丙戌三年九月丙子食】

【元光元年二月丙辰七月癸未日食元朔二年二月巳巳元狩元年五月乙巳食】

【元鼎五年四月丁丑太始四年十月甲寅食徵和四年八月辛酉食將旣又明年應云陵】

【昭帝始元三年十一月壬辰朔食元鳯元年七月己亥朔食是有燕王旦之誅】

【宣帝地節元年十二月癸亥食應楚王延壽五鳯元年十二月乙酉食殺韓延壽】

【五鳯四年四月辛丑朔食殺楊惲元帝永光二年三月壬戌四年七月戊寅食】

【建昭五年七月壬申食明年應渭陵成帝建始三年十二月戊申朔食】

【河平元年四月己亥食且旣時大封諸舅陽朔元年三月丁未朔食王鳯殺王章】

【永始元年九月丁巳食時莽封新都侯永始二年三月乙酉三年二月巳卯食】

【永始四年八月辛未朔食元延元年正月巳亥朔食】

【哀帝元壽元年正月辛丑朔食殺王嘉元壽二年四月壬辰朔食六月應義陵】

【前漢二百一十二年日食五十三應王躬者七光武建武元年正月庚午朔食應更始建武二年正月甲子朔三年六月乙卯朔食建武六年十月丙寅朔七年四月癸亥朔食】

【建武十六年三月辛丑十七年二月乙未食建武二十二年五月乙未二十五年三月戊申食建武二十九年二月丁巳朔食建武三十一年六月癸酉朔食】

【中元元年十二月甲子朔食明年應原陵明帝永平三年九月壬申朔食】

【永平八年十一月壬寅朔食永平十三年十一月甲辰朔食楚王英罪廢】

【永平十六年六月戊午朔食永平十八年十二月甲辰朔食是嵗應節陵】

【章帝建初五年二月庚辰朔食和帝永元四年六月戊戌朔食】

【永元七年四月辛亥朔十二年七月辛亥朔食永元十五年五月甲子朔食是立鄧後安帝永初元年三月癸酉朔食永初五年正月庚辰七年五月丙申朔食】

【元初元年十月戊子朔食明年立閻後元初二年十月壬午三年三月辛亥朔食】

【元初四年二月五年八月六年十二月皆食延光三年十月庚寅朔食是廢太子保】

【順帝永建二年七月甲戌朔食永和三年十二月戊戌五年六月己丑食】

【永和六年九月辛亥朔食梁冀爲大將軍桓帝建和元年正月辛亥朔食殺杜喬李固】

【建和三年五月丁卯朔食元嘉二年七月庚辰朔食】

【永興二年九月丁卯朔食是瑯琊盜起延熹八年二月丙申朔食鄧皇后自殺】

【永康元年六月壬子朔食是應宣陵靈帝建寧元年五月丁未十一月甲辰朔食】

【建寧四年三月辛酉朔食熹平二年三月癸酉朔食秋捕系太學生】

【光和元年二月辛亥朔十二月丙子朔食光和二年四月甲戌朔食是殺宋廢後】

【光和四年九月庚寅朔食中平六年四月丙午朔食丙辰是應文陵】

【獻帝初平四年正月甲寅朔食興平元年七月乙巳朔食明年露次曹陽】

【建安五年九月庚午朔食曹操滅董氏建安六年三月丁卯十月癸未朔食】

【建安十三年十月癸未十五年二月巳巳朔食建安十五年二月乙巳十七年六月庚寅食建安二十一年五月己亥朔食曹操稱魏建安二十四年三月壬子朔食明年攺命】

【後漢百九十六年日食七十二應王躬者五章武二年正月丙寅朔食明年是應恵陵】

【建興二年十二月戊辰朔食建興九年十二月戊戌朔食】

【建興十一年閏五月庚寅朔食明年獻帝薨延熈八年十月戊申朔十年三月庚午朔食】

【延熈十一年二月甲子朔食景耀二年七月戊子朔食】

【景耀三年正月乙酉朔食司馬昭弒曹髦景耀五年十一月己亥朔食明年成都陷】

【晉武帝泰始二年三月庚戌七月丙午朔食泰始七年十月丁丑朔食安樂公卒】

【泰始八年十月辛未朔九年四月戊辰朔食泰始十年四月癸亥朔食】

【咸寧元年八月甲申三年二月丙子朔食鹹寧四年正月庚午朔食】

【太康四年三月辛丑七年正月甲寅朔食太康八年正月戊申十二月戊申朔並食】

【永熈元年正月壬申朔食四月應含章殿惠帝元康九年十一月甲子朔食廢太子遹】

【永康元年正月己夘四月辛卯食應趙王倫光熈元年正月七月十二月皆食是殂惠帝】

【懷帝永嘉元年十一月二年正月食湣帝建興四年六月十二月朔食】

【建興五年五月十一月並食是應在平陽元帝大興元年四月丁丑朔食亦應劉聰】

【明帝大寧三年十一月癸巳朔食明帝先殂成帝咸和二年五月甲申六年三月壬戌食】

【咸和九年十月乙未朔食鹹康元年十月乙未七年二月甲子朔食】

【咸康八年正月乙未朔食成帝乃殂穆帝永和二年四月七年正月八年正月食】

【升平四年八月辛丑朔食明年穆帝乃殂哀帝隆和元年二月十二月食政在桓氏】

【帝奕太和三年五月五年七月食孝武寧康三年十月癸酉朔食】

【太元六年六月九年十月十七年五月食太元二十年三月庚辰朔食明年應淸暑殿】

【安帝隆安四年六月庚辰朔食是應桓氏元興二年四月癸巳朔食冬上遷於潯陽】

【義熈十三年正月甲戌朔食明年弒於東堂恭帝元熈元年十一月丁亥朔食是乃革命】

【宋文帝元嘉元年二月己夘食是廢少帝元嘉三十年閏七月辛丑朔食先應子劭】

【孝武孝建元年七月丙申朔食旣明帝太始四年四月庚午十月丁夘朔食】

【廢帝元徽六年三月九月朔食明年革命齊商祖建元三年七月己未朔食明年上殂】

【武帝永明元年十二月乙巳朔食廢帝隆昌元年五月甲戌朔食是廢兩帝】

【東昬侯永元三年正月丙辰七月癸巳朔食梁武帝天監元年七月丁巳食是殺東昬】

【天監十五年三月戊辰朔食是去宗廟犠牲普通三年五月壬辰朔食旣】

【大通八年四月癸丑朔食北魏始亂太淸元年正月己亥朔食】

【太淸二年七月庚寅朔食明年夏陷臺城陳武帝永定三年五月丙辰朔食陳主殂】

【宣帝太建七年十二月辛亥朔食太建八年六月戊申朔食周始滅齊】

【周靜帝大象二年十月癸丑朔食明年入隋隋文帝開皇七年五月乙亥朔食明年滅陳】

【仁壽元年二月乙卯朔食煬帝大業十二年五月丙戌朔食旣】

【凡日食史不能盡書書不能盡應自晉五代至隋三百五十四年間日食應主皆在南朝惟梁陳而後永定三年五月丙辰朔食其年夏陳主霸先殂冬齊主髙洋殂以髙洋後於霸先猶應無二日之義也其先梁大通八年四月癸丑朔食冬宇文泰酖北魏主於長安髙歡立淸河世子於洛陽差有其應蓋是時梁主已從禪教而天道北行其先四朝二十二主應者十三故知上天陰隲纎毫不爽卿尹月日總爲省嵗而生嵗時克應不在三朝之限舊法論日食必眂星躔若文伯之稱去衛地而如魯地劉向之以奎爲卑賤婦人東井上應京師是也然合而稽之皆未必然𨿽日月干支嵗徳嵗刑金稔木惡火旱水饑之說皆參半不驗惟修徳修刑修救差爲近之後世五行家尅應皆以日辰爲主亦士民沿習不關君相之事也唐宋而下日食視上世加詳又並系於後云】

【唐髙祖武徳元年十月壬辰朔食武徳九年十月丙辰朔食是貞觀之始】

【貞觀元年閏三月癸丑九月庚戌朔食貞觀二年三月戊申三年八月己巳朔食】

【貞觀四年閏正月丁卯六年正月乙夘朔食貞觀九年閏四月丙寅朔食上皇乃崩】

【貞觀十一年三月丙戌朔食冬入武氏貞觀十七年六月己卯朔食廢太子】

【貞觀二十二年八月己酉朔食明年應翠微宮髙宗顯慶五年六月庚午朔食武氏親萬幾上元元年三月辛亥朔食秋稱天后永隆元年十一月壬申朔食應太子賢】

【永淳元年四月甲子十月庚申食明年上崩垂拱四年六月丁亥朔食大殺唐宗室】

【中宗神龍三年六月丁卯十二月乙丑朔食睿宗先天元年九月丁夘朔食】

【開元三年七月庚申朔食明年上皇崩開元二十年二月甲戌廿一年七月乙丑食】

【開元二十二年十二月二十三年閏十一月朔食天寶元年七月癸卯五年五月壬子朔食天寶十三年六月乙丑朔食旣明年祿山反肅宗至徳元年十月辛巳朔食是上在成都】

【代宗大歷三年三月乙巳朔食大歷十四年七月戊辰朔食是年徳宗立】

【貞元十二年八月己未十七年五月壬戌食憲宗元和三年七月辛巳十年八月己亥食】

【元和十三年六月癸丑朔食應又明年正月徳宗貞元八年十一月壬子朔食】

【穆宗長慶二年四月辛酉三年九月壬子食文宗太和八年二月壬午朔食應在李訓】

【武宗防昌三年二月庚申朔食防昌五年七月丙午朔食明年立太叔】

【宣宗大中八年正月丙戌朔食懿宗咸通四年七月辛卯朔食】

【僖宗六年四月庚申朔食盜巢陷湖南文徳元年三月戊戌朔食癸卯僖宗崩】

【昭宗天祐元年十月癸卯朔食秋應於椒殿梁太祖開平五年正月丙戌朔食明年見弒】

【唐同光三年四月癸亥朔食明年應於伶人晉天福七年閏四月甲寅朔食晉主殂】

【漢隱帝幹祐三年十一月甲子朔食應是月周太祖廣順二年四月丙戌朔食】

【宋太祖建隆元年五月己亥朔食建隆二年四月癸巳朔食六月杜大後崩】

【開寶元年十二月己酉朔食開寶三年四月四年十月五年九月朔食】

【開寶八年七月辛未朔食明年上崩太宗二年十一月丁亥朔食】

【雍熈二年十二月庚子三年六月戊戌朔食淳化二年三月四年二月皆食】

【眞宗咸平元年五月十月五年七月朔食天禧五年七月甲戌朔食明年上崩】

【仁宗幹興元年七月甲子朔食旣天聖六年三月丙申七年八月丁亥朔食】

【明道二年六月甲午朔食冬廢郭后至和元年四月甲午朔食旣】

【神宗熈寧元年正月甲戌朔食始用王安石元丰六年九月癸卯朔食】

【徽宗大觀元年十一月壬子朔食大觀二年五月庚戌四年九月丙寅朔食】

【政和三年三月壬子五年七月戊辰朔食政和八年五月壬午朔食時約金伐遼】

【宣和元年四月丙子朔食時師敗於朔方髙宗建炎三年九月丙午朔食時苗劉事起】

【紹興五年正月己巳朔食上皇殂於金紹興三十二年正月戊申朔食上乃內禪】

【孝宗隆興元年六月庚申朔食時師潰符離淳熈十年十月壬戌朔食時禁僞學】

【寧宗慶元元年三月丙戌朔食殺趙汝愚開熈二年二月壬子朔食韓侂冑用事】

【嘉定十六年九月庚子朔食金主珣卒寶慶三年六月戊申朔食元主殂於盤山】

【恭帝徳祐元年六月朔日食旣宋祚乃絕元至元二十九年正月甲午朔食】

【至元三十一年六月朔食世祖先應成宗大徳元年四月癸巳朔食】

【仁宗延祐六年二月丁亥朔食明年英宗立英宗至治二年十一月甲午朔食明年見弒】

【泰定帝四年九月丙申朔食明年殂於上都文帝至順二年八月甲辰朔食明年文宗殂】

【順帝元統二年四月戊午八月甲戌朔食至正十八年六月戊辰十二月乙丑朔食】

【至正二十一年四月辛巳七月辛酉朔食自唐武徳至元終四百四十七年四十五主應者二十六君惟嘉定十六年九月庚子朔食應金主珣寶慶三年六月戊申朔食應元主眞殂於盤山是時宋祚式微𨿽云正朔而天命不歸元𨿽崛起而渾一天下八九十年之間日徳屢儆觀於武徳貞觀建隆開寶之際天意丁寧長慶太和熈寧宣和上下薄蝕鮮少而陰隲相協之故槪可知矣宋世諸臣每當日食猶以陰雲不見爲瑞可嘆也夫其亦不謹天戒者矣】

星辰失紀

【魯莊公七年四月辛卯恆星不見星隕如雨僖公十六年正月戊申朔隕石於宋五】

【文公十四年七月冇星孛於北斗昭公十年冬有星孛於大辰】

【哀公十三年十一月有星孛於東方貞定王二年彗星見】

【考王八年彗星見赧王十年十二年十九年彗星見】

【秦始皇七年五月彗星見西方始皇九年四月彗星見西方又出北方斗下】

【始皇十三年正月彗星見東方始皇三十三年彗星出西方】

【漢髙帝三年七月有星孛於大角文帝後七年有星孛於西方直尾箕指虛危】

【景帝二年彗星出西方景帝中元三年三月彗見西北出觜觹】

【武帝建元三年二月有星孛於注張歷紫宮建元三年四月有星孛於天紀至織女】

【建元六年六月孛於北方八月孛於東方元狩四年四月長星出西北】

【元封元年五月星孛東井及三臺徵和四年二月隕石於雍二】

【宣帝地節元年正月星孛於西方黃龍元年三月有星孛入紫宮】

【元帝初元四年四月有星孛於參建昭元年正月戊辰隕石於梁六】

【成帝建始元年正月有星孛於營室建始四年正月癸卯隕石於槁肥累】

【陽朔三年隕石白馬八永始二年二月癸未夜中星隕如雨】

【元延元年七月有星孛於東井踐五諸侯哀帝建平二年二月彗出牽牛】

【王莽地皇三年十一月有星孛於張光武建武十五年春彗見昴畢入東壁】

【建武三十年閏四月水在東井發芒爲孛明帝永十三年夏彗出天船入於亢】

【永平八年夏彗出栁張犯上階遣使之天竺永平十八年夏彗出張南入太微秋上崩】

【章帝建初元年秋彗出天市入牽牛建初元年冬彗出婁稍入紫宮】

【殤帝延平元年九月隕石陳畱四安帝永初三年冬彗出天苑】

【順帝永建六年春彗出奎婁入軒轅桓帝建和元年秋彗出天市】

【延熹四年夏客星在營室發芒入心延熹七年二月癸亥隕石右扶風一鄠二】

【靈帝光和元年彗出亢北入天苑光和三年秋彗出三臺下入太微】

【光和五年春彗出奎入紫宮獻帝初平三年秋尢旗出角亢南】

【初平四年冬孛見兩角入天市建安五年冬有星孛於大梁】

【建安九年冬有星孛於東井建安十一年春有星孛於斗中】

【建安十二年冬有星孛於鶉尾建安十七年冬有星孛於五諸侯】

【建安二十三年春孛歷五車軒轅太微建興三年冬有星孛於少微收南中四郡】

【建興九年冬有星孛於翼破殺張郃建興十四年冬孛見大辰入天紀】

【延熈元年秋彗見張明年春魏主叡殂延熈三年冬彗出尾拂牽牛】

【延熈八年秋彗見七星蔣琬董允卒延熈九年春孛於昴入於軫】

【延熈十四年冬有星孛於營室延熙十五年春彗出於冑夏吳主權殂】

【延熙十六年冬彗大出軫明年魏廢其君延熙十八年春彗出於箕尾】

【景耀五年冬彗出亢魏咸熙二年夏彗出東壁秋晉受魏禪】

【晉武帝泰始四年春彗出軫五年秋孛於紫宮泰始四年七月星隕如雨皆西流泰始十年冬有星孛於軫咸寧二年冬有星孛於大角及太微】

【咸寧三年春孛於胃秋孛於紫宮咸寧四年夏蚩尢旗見五年孛三見於太微】

【太康二年秋有星孛於張太康四年春孛於鶉尾八年秋彗著於南斗】

【太康九年八月壬子星隕如雨太熙元年夏孛於紫宮帝乃崩】

【惠帝元康五年夏彗見於西方至三臺大陵永康元年冬彗出牽牛指天市】

【太安元年夏彗星晝見諸王相屠太安二年春彗見東方指三臺】

【永興二年秋孛於昴畢東孛於北斗璇璣成帝咸和四年秋孛犯斗東石勒虜劉曜】

【咸康二年春彗出奎六年春孛於太微康帝建元元年冬彗見於亢明年上崩】

【穆帝永和五年冬彗見於亢石氏乃滅穆帝永和六年春彗再見於亢河北乃爭】

【升平二年夏彗出胃哀帝興寧元年秋孛見於角亢假桓溫黃】

【孝武寧康元年彗星三見太元十五年秋彗孛於北河入紫微】

【安帝隆安四年春孛著於奎經太微端門隆安四年冬有星孛於貫索孫劉乃叛】

【義熙十一年夏彗星二出天市掃帝座義熙十四年夏有星孛於斗魁中應在東堂】

【恭帝元熙元年星孛於太微西蕃是乃革命宋武帝永初三年孛再見於北方】

【少帝景平元年孛再見於東北文帝元嘉十九年冬孛在北斗掃五車】

【元嘉二十六年二十八年彗再見太微應在凶劭齊東昏永元三年彗長竟天蕭梁革命梁武帝普通元年彗見爾朱榮破魏中大通四年七月甲辰星隕如雨】

【大同五年冬彗出南斗東魏喪師陳文帝天嘉六年夏彗見上臺齊主內禪】

【陳宣帝太建七年夏星孛於大角周滅齊太建十二年冬彗見西南明年周禪於隋】

【隋開皇三年彗星著於房心是陳後主元年開皇五年八月戊申有星隕如雨】

【開皇八年冬星孛於牽牛開皇十四年冬彗見於奎婁】

【煬帝大業三年春彗見西方竟天秋再見大業四年彗出五車掃文昌】

【大業十一年夏有星孛於文昌大業十三年夏彗見於太微是乃革命】

【唐髙祖武徳九年春有星孛於昴胃是革政太宗貞觀八年秋有星孛於元枵】

【貞觀十三年春有星孛於大梁貞觀十五年夏有星孛於太微】

【髙宗龍朔三年秋彗見於左攝提幹封二年夏彗見於五車】

【上元二年冬彗見於角亢南三年秋見東井開耀元年彗見天市】

【中宗文明元年秋天欃見於西方景龍元年冬二年春有星孛於昴胃】

【宗開元二年五月乙卯晦冇星大小無數皆西北流開元十八年夏彗出五車孛見昴畢開元二十六年孛見於紫微肅宗乾元三年夏彗著於婁胃】

【代宗廣徳二年十二月丙寅徹夜星流如雨大歷五年夏彗著於五車又著於北方】

【徳宗興元元年六月戊午星什伍皆隕憲宗元和十年彗犯軒轅】

【元和十一年春彗見於畢是誅元濟穆宗長慶元年春孛見太微夏彗見於昴】

【文宗太和四年六月辛未乙夜星流無數太和七年六月戊子夜星流無數】

【太和八年秋彗著於太微開成二年春彗星守危至於軒轅秋彗見元枵開成三年冬彗出箕尾亙天開成四年春彗出卷舌二月乙亥星俱西流】

【開成五年春冬彗再見魚仇廢太子武宗防昌元年秋冬孛見營室】

【宣宗大中六年春彗出觜參懿宗咸通六年大流星偕諸小星自南䢐北】

【咸通九年春彗見婁胃明年秋見大陵僖宗中和元年八月己丑大小星隕如雨】

【光啟二年五月有星孛於尾箕明年如鳯翔昭宗大順二年夏彗出三臺掃天市】

【景福二年彗著於太微李茂貞犯京師天祐二年夏彗著於軒轅是乃革命】

【梁乾化二年夏彗出張是應友珪後唐明宗元年六月乙未眾小星交流】

【天成三年彗出牽牛長興元年九月辛酉夜眾小星交流而隕】

【末帝淸泰三年秋彗出天哭自焚於懷州晉天福六年冬彗掃天市垣明年晉主殂】

【周世宗顯徳三年正月有星孛於參宋太祖開寶八年彗著於柳至東壁】

【太宗端拱二年夏彗出東井淳化二三年每有流星分一爲三相從而沒】

【眞宗咸平元年春彗出營室六年冬見井鬼景徳三年五月乙卯客星出天津分爲四沒】

【天禧二年彗著於斗魁歷軒轅七星仁宗幹興十年八月星出胃並爲六七西流】

【景祐二年秋孛見於張翼冬廢後郭卒景祐四年七月戊申星數百西南流】

【皇祐元年春彗出虛入於婁嘉祐元年秋彗出紫微】

【英宗治平三年春彗著於營室明年上崩神宗熙寧八年冬彗出軫中是罷手實法】

【哲宗紹聖四年秋彗出氐中入天市徽宗崇寧五年春彗出奎入於濁】

【靖康元年夏彗出紫微垣髙宗紹興十五年夏彗出參】

【紹興二十二年秋彗出井金遷都於燕孝宗淳熙二年秋星孛於紫微垣】

【寜宗嘉定十五年秋孛出右攝提元世祖至元元年秋彗出輿鬼】

【至元三十年彗入太微垣明年特穆爾立成宗大徳八年彗守營室】

【仁宗皇慶二年彗出東井順帝至正三年夏彗著於東北】

【順帝二十六年孛見於紫微至正二十八年春彗出於昴畢沒於昴】

【凡史家占驗著於五星而春秋所書止及隕孛蓋隕孛之象著而五星之緯微易曰天垂象見吉凶聖人則之亦取其明著者而已戰國以來所言星辰皆不應經義卽如五運六气太過不及之說以气生運爲順化若甲子甲午甲寅甲申火下生土壬辰壬戌水下生木乙丑乙未土下生金辛卯辛酉金下生水癸己癸亥木下生火之類以气克運曰天刑若庚子庚午庚寅庚申火下克金戊辰戊戌水下克火辛丑辛未土下克水丁卯丁酉金下克木巳巳己亥木下克土之類運生气曰小逆相得則微壬子壬午壬寅壬申木上生火庚辰庚戌金上生水癸丑癸未火上生土己卯己酉土上生金辛巳辛亥水上生木之類運克气曰不和不相得則甚如丙子丙午丙寅丙申水上克火甲辰甲戌土上克水丁丑丁未木上克土癸夘癸酉火上克金乙巳乙亥金上克木之類若此則專倚干支亦春秋之所不訓且聖人以五紀反易其所關系獨在俊民必非泛泛如年谷不登水旱疾疫之說易曰天地閉賢人隠誠使春行秋令夏隕冬霜賢人君子必有不獲康寧者至如南宋之季月或一年四食日多頻月無光則亦所歷所遺中隸首之算外也嵗饑與食彗殊倫似不足紀然聖人首重氏命百谷著於功歌以春秋洪範之所並錄故亦屬綴於後焉】嵗時失紀

【魯莊公六年螟七年無麥苗十七年多麋莊公二十年齊大災二十八年大無麥禾】

【文公三年雨螽於宋宣公十年饑十三年螽十五年蝝生饑】

【襄公二十四年大饑哀公十三年螽秦皇十六十九年大饑】

【漢髙祖二年關中大饑民就食蜀漢武帝建元三年元鼎三年平原關東氏相食】

【元帝初元元年秋二年夏饑關東民相食光武二年關中大饑】

【安帝永初三年京師人相食桓帝延熹九年豫州民饑死什四五】

【靈帝光和五年京師大疫獻帝興平二年關中民相啖白骨委積】

【晉湣帝建興四年大饑元帝大興二年吳郡無麥禾】

【成帝咸和五年無麥禾穆帝永和十二年饑孝武太元六年無麥禾安帝元興元年大饑】

【北齊武平四年山東大饑隋煬帝大業五年燕代齊魯皆饑】

【唐貞觀元年關內饑髙宗總章二年郡國大饑】

【儀鳯四年春東都饑調露元年秋關中饑永隆元年東都饑永淳元年京師人相食】

【垂拱三年大足元年景龍二三年郡國饑先天二年京師岐隴饑】

【開元十六年河北饑時立長徵酬勲格乾元三年春京師饑廣徳二年秋關輔饑】

【貞元元年二年大饑時作大盈庫初稅茶貞元十四年十九年饑時裴延齡用事】

【元和七年至十一年皆饑長慶二年江淮饑太和四六九年郡國大饑】

【大中五年六年九年湖南淮南饑咸通九年東都大饑龎勛陷淮南五州】

【乾符三年京師饑時天平軍亂光啟二年荊襄人相食時朱瑉王行瑜亂】

【大順二年春淮南大饑時王師潰於趙城天祐元年京師大饑時有椒殿之禍】

【宋明道二年江南餉種皆絕時劉后見太廟建炎元年汴京大饑人相啖道殣無胔】

【建炎三年金陷東郡饑盜載屍爲糧紹興元年至五年十年十一年郡國皆饑】

【紹興十八年紹興府大饑時竄胡銓於嶺南紹興廿八九年大饑】

【隆興元年江南大饑時王師潰於符離淳熙元二三年至九十年皆大饑無麥禾】

【淳熙十一二年嶺東西大饑時禁僞學紹熙二四五年江淮食艸木時李氏殺貴妃】

【嘉泰元年至四年江上下皆饑時金人乞和嘉定元年至十六七年皆饑猶受寶大慶殿】

【嘉熙四年臨安市貿人肉時史嵩之爲政元至元二十一年至廿八九年郡縣多大饑】

【成宗元貞二年至大徳十一年郡縣多饑武宗至大元年江南大饑東郡父子相食】

【仁宗延祐二年至七年郡國大饑順帝至正元年至五年畿輔人皆相食】

【至正十四年江嶺間饑父子相食自春秋至元終二千九十年惟漢文景昭宣四朝不饑百谷用成及前宋百六十年間少饑耳饑之最甚至父子相食惟三代之季若漢安帝永初而下唐徳宗貞元而下南宋建炎紹興而下無嵗無地不饑百姓雕攰國祚隨之書云四海困窮天祿永終故水火疾疫嵗皆不成而嵗事不成兼有旱蝗兵革之變洪範說省專指百谷固應以農事爲本而五行庶徵別自分系亦各從其類也】

皇極章第七

五皇極

皇建其有極

無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極

曰皇極之敷言是彞是訓於帝其訓凡厥庶民極之敷言是訓是行以近天子之光曰天子作民父母以爲天下王【皇極一章未有敷言其斂時五福至以爲天下王一百四十字皆疑在向威之末蓋敬晨協乂明念向威此八用者皆建極之義捨是八用則極無由建故以建極之意寓八用之中恐其意義未明乃於篇終敷言發揮錫極保極作極協極防極歸極諸義以暢前意自古學久湮篇章淆亂伏生以下未能句讀徒裒輯成文以就縫綻而已今欲更定無憾必須移斂時五福百四十字盡歸篇未而歷代諸賢未抽其緒姑依金履祥之說以無偏無陂一百字系爲敷言其實皇極不須敷言卽皇建其有極五字已該無限精義下章百四十字皆爲威福用人而發恐天子行其好惡以傷害俊民聞天下偏黨之禍非專爲民訓也看敷言章另說庶民意義燦然不過恐庶民之近天子者假偏黨以行其淫比耳庶民不學以天子之好惡爲好惡俊民好徳以上帝之好惡爲應違天子不念俊民而徒云與民同其好惡又不念庶民而實欲自行其好惡則平康正直之誼裒而向福威殛之權皆倒矣上章言日月之行有冬有夏月之從星則以風雨猶言風雨生於日月不生於星辰寒暑生於冬夏不生於風雨明天子當與俊民共治庶民不當與近臣共爲好惡也下章言平康正直明是無有偏黨無作好惡而剛柔四克其權出於皇極天子所爲道義與庶民所爲道路一也三代而下天子已尊俊民已防語皇極則雲天子所以正庶民之偏黨語三徳則雲天子所以克臣下之偏私終日求之臣民而天子無事焉所以五紀失序而咎徴日見也今以皇極不用敷詞八用總歸一建復舉五作九用分屬圖書以發明皇極系於左焉】

作聖建用圖

【思睿作聖卽皇極也而又不指爲皇極者蓋作聖爲天子之體而建極爲天子之用語體則肅又哲謀皆作聖之體語用則敬晨協乂明念向威皆建極之用也】

【五行初不言用蓋以五行爲本向之則福背之則威離有向極之福坎有背極之威然體天爲用者初無威福以威福托於天而敬建歸於己則皇極之建亦可不言五行不言威福也人主不以威福爲用而以睿聖爲體晨八政而明稽疑乂三徳而協五紀敬五事而念庶徴𨿽不作威福威福已著於天下矣上章言庶民惟星星冇好風星有好雨必使庶民皆無好惡王者不能必使王者皆從民之好惡天地亦不能也天地日月無私好惡王者法之以建天地而行日月使八政稽疑五事庶徴三徳五紀相爲參贊不撓向威之明不汨五行之序而已詩曰敬天之怒無敢戲豫敬天之渝無敢馳驅一敬而後喜怒哀樂各中其節中節而後位育致也然則所稱遵王者何也曰王一天也天子作民父母以爲天下王不爲民父母則無以作天子天子亦天也惟王稱天天子之法天猶後王之法前王孟子曰遵先王之法而過者未之有也以中和法天以道義法先王然後可稱建極矣又作中和圖如左】

【喜怒哀樂是生好惡蕩平正直卽爲中和蕩平可以稱道正直可以稱義道義立而中和致中和致而皇極可建也皇極無倚一敬本獨故曰愼獨再作愼獨圖如左】

【九兼兩用而五行不言用五行寄諸用者也五不言五行而一言五行五行貫於獨者也皇極宜言獨而不言獨五行宜言五而不言五故以獨寓於五以五寓於獨獨之寓於五五之寓於獨猶一用之爲兩用一九之爲十一也故方圖之南北與中央出入天地之要妙也夫使五爲五行一爲皇極則人將執五以求五行執一以求皇極使執五可得五行執一可得皇極則是用向之半可得半威用威之半可得半向也折四不可以當五折五不可以當六故以五福還於南向以六殛還於北威五福還於南向而五非南向六殛還於北威而一非北威故分五以爲九用畱一以爲獨建一建於五之中五建於一之內人知夫一之街於九五之逵於九而不知夫一之無所不宅也一無所不宅而復還於五歸於一故以五居一謂之皇以獨命五謂之極敬晨協乂明念向威皆愼也愼則無所不敬敬而不晨不協不乂不明不念則猶若有所未愼也有所未愼則八政稽疑五紀庶徴猶在眎聽聞暏之內一愼祗敬則七十五占五休五咎皆不在眎聽聞睹之內眎聽聞睹不在形聲而後喜怒哀樂與天地同體與天地同體而後與天地同用矣然則向威福殛何所用之曰向威福殛天地之大用也聖人不用則還諸天地還諸天地而五行可吏也眾人欲用天地而卒不勝天地以其好惡爭勝五行而卒爲五行所勝者比比也】

三徳章第八

六三徳

一曰正直二曰剛克三曰柔克

平康正直彊弗友剛克燮友柔克沈潛剛克髙明柔克【臣攷三徳之正五紀猶中气之和嵗防嵗有太過名曰先天嵗有不及名曰後天五陽先天气交於大寒之前五陰後天气交於大寒之後故爲中气以和之五運六气互相克制中和始得故曰天子建申和之極言天子以八政剛柔正陰陽之治也剛柔寄於八政陰陽辧於五紀嵗月不殊而人民異動故爲四克以平之平而後正正而後乂乂而後明故爲稼穡以乂平康爲從革以乂弗友爲曲直以乂燮友爲炎上以乂沈潛爲潤下以乂髙明斧弓旌鞀鐸琴瑟蓋合爲正直之用也孔安國曰地𨿽至柔亦有剛克能出金石天爲剛徳亦有柔克不幹四時諭臣當執剛以正君君亦當執柔以納臣蘇軾深取是說然猶迂濶逺於情實其情實者亦曰克己復禮而已己者人也禮者天也彊弗友燮友沈潛髙明皆人也剛克柔克天也天卽禮也蓋有禮則正直正直則四克有所措不然亦猶之鹽梅麯蘗歸於調停而已幹以弗友而用離離以烈而成其光坤以燮友而用坎坎以順而成其利坎以沈潛而用震震奮而知省離以髙明而用兌兌悅而趨事西方之用巽東方之用兌君子亦各有取之也堂皇之間縣象布和正直不克取諸稼穡邊圉之間正辭伐罪以剛克彊取諸從革親黨之間恵懋保和以柔克燮取諸曲直閫閥之內有物有恆以剛克柔取諸炎上臣鄰之間有浹有巽以柔克剛取諸潤下周官柞氏掌攻革木及林麓夏日至令刋陽木而火之冬日至令剝陰木而水之若欲其化也則春秋變其水火薙氏掌殺艸春始生而萌之夏日至而夷之秋繩而芟之冬日至而耜之若欲其化也則以水火變之其刋陽木而火剝陰木而水此猶之弗友剛克燮友柔克也其春秋變水火及以水火變之此則所謂沈潛剛克髙明柔克也凡己私之難克猶艸木之有根芽非水火互用不能殄絕聖人以正直爲心剛柔爲用先正己而後正人先直己而後直人知柔知剛以變化成其順治其所以成治者皆八政之用而克復歸仁在八政之先非主敬君子未之能省也此視聽言動四勿之功獨傳顏氏子乎凡八政之官分治四克而平康正直獨以物格歸於皇極沈潛主貌貌之恭肅爲克取剛貌無剛克則玩防乘之與物俱波詩曰洵有情兮而無望兮髙明主言言之從乂爲克取柔言無柔克則鄙倍乘之與物俱焚詩曰亂之輯矣民之洽矣燮友主眎眎之明哲爲克取柔視無柔克則驕亢不下與物無親詩曰相在爾室尙不愧於屋漏彊弗友主聴聴之聰謀爲克取剛聽無剛克則讒毀入焉與物俱化詩曰君子信盜亂是用暴盜言孔甘亂是用餤故先王之爲八政分寄四克以治九官食與司徒居於東方以治木徳喜气萃之貨與司冦居於西方以治金徳怒气萃之祀與司居於北方以治水徳哀气萃之賓與司馬居於南方以治火徳樂气萃之喜怒哀樂各以中和爲節中和之治寄於愼獨禮樂之用著於克己故知中和之本於愼獨禮樂之要於克己者可與言三徳之乂矣】

【凡五倫五典之數不分方位文王之敬止只言父子君臣仲尼之未能兼及兄弟朋友蓋五行之數只有生克生者以爲父子克者以爲君臣因其父子以制君臣因其君臣以制夫婦夫婦之取於君臣猶朋友之取於兄弟也五倫之間皆有彊弗燮友沈潛髙明之別箕子之稱三徳皐陶之稱九徳差數𨿽殊而要以源本五行綱紀八政翕受敷施以致四克之用其義一也今別爲圖以便考焉】

右三徳四克之圖

【洪範言三徳皐陶言九徳其實皆五徳也九徳三徳各有克制與河圖相參】

右九徳配三徳之圖

【九徳各有克制亦依河圖生成相參】

右九徳配四克之圖

【九徳出於河圖寛栗屬土爲正直中和之所立體因而推之北方水徳一柔而立六願而恭南方火徳二亂而敬七擾而毅東方木徳八直而溫三簡而亷西方金徳九剛而塞四彊而義此五徳之方也又別其】【陰陽彼此相濟始其生者後其成者故一柔而立二願而恭六亂而敬七擾而毅三直而溫四簡而亷八剛而塞九彊而義此五徳之制也蓋以柔立願恭皆爲水徳則近於沈潛故以六爲亂而敬觀九河北流天下會同知水徳之髙明也以亂敬擾毅皆爲火徳則近於髙明故以二爲願而恭觀五秩南行萬物相見知火徳之沈潛也以直溫簡亷皆爲木徳則近於燮友故以八爲剛而塞觀壬林之盛萬物出震知柔克之不畸柔也以剛塞彊義皆爲金徳則近於彊弗故以四爲簡亷觀兌悅之源諸流潔淸知剛克之不疇剛也故生於柔者成於剛成於剛者生於柔天道不克】

【剛柔不得故復爲四克歸仁圖附焉】

右四克歸仁圖臯陶

【凡禹臯之學同出於虞廷顏思之學同出於孔氏禹稱三徳臯稱九徳皆以剛柔克化爲用顏稱克復思稱中和皆以天人貞勝爲本要以變化气質防歸理極則一也人生而稟於陰陽殽於五行以爲气質不過彊弗燮友沈潛髙明四端有以克之則气質皆化爲道徳無以克之則性情皆化爲气習中庸稱容敬執別而先以有臨論語稱泰威恵勞而歸於不貪𨿽不言克制而克制之道彼此互見世儒以此爲制伏臣下之方諛而且陋矣或謂河圖主生自水而木而火而土而金故以生爲序洛書主克自水而火而金而木而土故以克爲序九金彊弗故以七火克之此彊弗之剛克也八木燮友故以四金克之此燮友之柔克也六水沈潛故以五土克之此沈潛之剛克也七火髙明故以一水克之此髙明之柔克也於義𨿽通而皇極睿思之理未能甚協要知水火金木各有剛柔非經睿思不能致克仁義禮智亦有孤行本於聖心乃成玅用然則聖人之專言歸仁復禮不有所倚歟曰仁有五生禮有五克仁禮之於五行猶土也然已復已歸之後則非猶土也雷龍神鬼皆出於土而入於土使土猶之五行者則所克不過沈潛所生不過彊弗非復九徳咸事之義矣孟子曰仁之於父子也義之於君臣也禮之於賓主也智之於賢者也聖人之於天道也命也有性焉以性制命以命制性故自孔顏而下爲禹臯之學者莫孟子若也性命互克不復爲圖別其圖於後焉】

稽疑章第九

七稽疑

擇建立卜筮人乃命卜筮曰雨曰霽曰蒙曰驛曰克曰貞曰悔

凡七卜五占用二衍忒

立時人作卜筮三人占則從二人之言

汝則有大疑謀及乃心謀及卿士謀及庶人謀及卜筮汝則從從筮從卿士從庶民從是之謂大同身其康彊子孫其逢吉

汝則從從筮從卿事逆庶民逆吉

卿士從從筮從汝則逆庶民逆吉

庶民從從筮從汝則逆卿士逆吉

汝則從從筮逆卿士逆庶民逆作內吉作外凶筮共違於人用靜吉用作凶

【聖人作睿而猶有疑思肅乂哲謀而猶有疑事所以參核天人不與鬼神爭智也七卜之有五占皆也用二衍一皆筮也者疇也筮者易也疇之象甚著而其辭已微故用者觀其象易之象𨿽微而其辭甚著故用蓍者玩其辭雨霽蒙易克皆象也象經三兆兆經八體三八二十四以五乘之其體百有二十以十乘之其變千有二百故曰太卜掌三兆之灋一曰玉兆二曰瓦兆三曰原兆經兆之體皆百有二十其變皆千有二百然而未盡也何爲其未盡也曰古之用法者不一而其取法者常有所不盡易之爲象六十四其變四千九十六又再進之爲二十六萬二千一百四十四則象不勝指而詞不豫設疇之爲數縱橫十五分爲八方據三而成卦三八二十四以五占之爲百二十然其原田各八句股各八圭黍各八或重或單出入戊巳不可以百二十盡也今曰體色墨坼別以四六以五乘之以十衍之爲千二百是言其兆耳以言其象則固未盡也圖書兩象其文皆也參疇爲三通五爲九三乘九九七百二十九以兆經之二千一百八十七著陰陽日月之合也方圓爲玉橫縱爲原袤折爲瓦三分體卦各二百四十三各有五占雨霽蒙驛克爲兆一千二百一十五立三人而參之備兩嵗之日一期之辰是鬼神所執吉凶之契也吉凶之契不可膠刻而從違之象其變多方總以雒書爲據故復爲雒書占象如左】

【五占之解舊各不同孔氏以驛爲落驛气不連屬鄭氏以圛爲光明色澤光悅然其以水火金木上爲序】

【則一也占法殊方古今異變孔潁達云今之川熙兆橫者爲土立者爲木斜向徑者爲金背徑者爲火因兆而細曲者爲水賈公彥云兆直丄向背者爲木直下向足者爲水邪向背者爲火邪向下者爲金橫者爲土其實皆不然者五行不専一事五變不專一態爲兆者體色墨坼皆似�玉爲原兆者體色墨圻皆似於原爲瓦兆者體色墨圻皆似於瓦三兆旣分然後以五占別之五占可以兼三兆而三兆不可以兼五占故言五占而不言三兆也然則雨之爲象三兆皆雨霽之爲象三兆皆霽蒙之爲象三兆皆蒙驛之爲象三兆皆驛克之爲象三兆皆克則何適主與曰以事爲主古之用簭有九用命八一徵二象三與四謀五果六至七雨八瘳又云立君大封大祀大遷大師大喪是於五者各有好惡猶月之從星而有風雨也然則五占之用獨貴霽克者何也曰火土者天地之晝气也命雨而得霽命霽而得克則無爲貴霽克矣然則玉兆皆無墨坼而貴璺食深晣者何也曰璺食者日月之交气也大象不衍大謀不私亦無爲貴墨坼深晰矣然則古之用火灼何也曰人生於日日灼於地而百艸以蕃春夏自南而北秋冬自北而南視髙箠則取於此也然則火灼而成體兆日灼地而成煇祥大地之煇祥著於腹之體兆而聖人獨以腹尙於日煇者何也曰日煇尊也尊命於天不可以旦告腹親也親命於人則可以旦告然且聖人不廢眂祲亦猶之占兆也然則食貨祀司空司徒司冦賓師以其位而取之乎抑以其兆而取之乎曰以其位而取之也以其位取之而又眎其所交別其體色墨坼則未有遁者矣然則一九之交曰食與師而亦曰司空司冦三七之交曰祀司冦而亦曰食與賓二八之交曰貨與賓而亦曰祀與司徒四六之交曰司空司徒而亦曰貨與師一方四官一象兩治五占雜應奚取之乎曰取其正者而其應交厲然則五行所屬圓圖正位不復爲據與曰其數固自在也金火交於西南水木安於東北易曰利西南言其交者也曰不利東北言其不交者也象不交則不神道不交則不通水火木金變色致气以動天地日煇動而著北動而微聖人取微焉耳然則占象之猶有異同何也曰精魄著人思擬各別日煇射旁而左右異視連山之時未有歸藏歸藏之時未有周易然且顓頊黃帝不循一師然則聖人亦有悔與曰何爲其無悔也不悔則不動不動則卜筮可以不設卜筮可以不設則煇祲可以不眡煇祲可以不眂則日食彗隕皆無可動聖人者而聖人之智尊於鬼神大於天地】

【五占灋旣不傳眂祲亦五占之屬故復以歷代氛祲系焉】

煇占紀異

【漢髙帝七年六月月暈圍參畢七重應白登武帝建元二年四月戊申如日夜出歷衛氏】

【建元四年夏有風赤如血昭帝元平元年正月壬子風師見狀如亂鬊】

【元平二年二月乙酉祥雲如狗夾漢西行元帝永光元年四月日靑白無景應石顯】

【成帝建始元年八月戊午兩月重見應王氏河平元年正月壬寅日月皆赤無光中食墨】

【永始二年二月癸未東南有赤气索索如樹應樊並蘇令】

【哀帝建平元年正月丁未疋練南行聲如雷王莽地皇元年二月壬申日正黒】

【世祖建武七年四月丙寅日抱白虹貫暈中元元年十一月甲辰月中眾星出入齒齒】

【章帝建初元年七月屢有白虹貫日應竇憲和帝永元十六年四月紫宮著粉絮應大喪】

【殤帝延平元年夏冬日屢有璚背兩珥順帝永建二年六年春屢有虹貫日珥暈】

【永和六年正月己夘白虹貫暈兩珥桓帝建和三年二月己巳黃气抱日突兩珥】

【靈帝熹平二年八月白練衝北斗主兵光和元年六月丁丑天投蜺墜溫明殿】

【中平五年正月日中墨食如飛鵲獻帝初平元年二月壬辰白虹貫日】

【興平二年十二月月重暈兩珥在端門先主章武三年冬月暈北斗應永安宮】

【晉武章泰始元年七月日暈再重貫白虹泰康元年正月己丑朔雜气貫日有光】

【恵帝元康九年正月日中墨食如鷰永康元年正月癸亥朔日暈三重冬晝晦】

【永興元年冬日中有墨分著是年十二月壬寅夜赤气有聲】

【光熈元年五月壬辰日散如血流映地是年十二月甲申白气若虹夜見五日】

【懷帝永嘉二年二月白虹貫日有暈五重永嘉五年三月庚申日散血中著墨燕】

【湣帝建興二年正月巳巳朔霧著人如墨建興二年正月庚申有日隕別光逆行】

【建興五年正月庚子日三出重暈兩珥元帝大興元年十一月乙夘日夜出有珥】

【永昌元年十月京師大霧晝晦成帝咸康元二八年屢有白虹貫日】

【穆帝永和十一年日中著墨見三足鳥帝奕六年三月辛未日暈五重貫白虹】

【孝武太元十三四年日屢有黒子安帝隆安元年十二月壬辰日暈有背璚】

【元興元年二三月白虹屢貫日應桓義熙元年五月日冇采珥六年五月有璚】

【義熙七年七月五虹射東方恭帝元熙二年日兩直珥貫白虹應革命】

【宋文帝元嘉四年晝晦十日自是天下無王元嘉三十年正月朔靑黒气覆宮殿】

【梁武帝太淸二年五月有兩月相承如鉤太淸三年正月庚申白虹貫日三重應侯景】

【元帝承聖元年十一月丙子見兩日應革命陳文帝天嘉七年二月庚午日無光烏見】

【宣帝太建五年六月西北黒云屬地散如豕太建十二年壬寅白虹見西方】

【周武帝天和二年十月黑杯食日六日乃滅隋文帝仁壽四年七月乙未日靑八日乃復】

【煬帝大業十三年十一月辛酉日光散如流血唐太宗貞觀十一年七月朔黃气竟天貞觀十七年四月靑气繞東宮殿貞觀十八年六月壬成靑黒气亙天】

【髙宗咸亨元年永淳元年春日皆如赭中宗景龍二年七月癸巳夜赤光照地三日】

【宗開元二十九年三月丙午晝昬天寶三年正月庚戌日暈五重】

【代宗寶應元年七月赤光貫紫微大光明年幸陜吐畨入長安】

【大歷二年七月日旁屢建旗白气亙天大歷二年十月黒塵彌北方】

【大歷三年正月日屢有靑赤冠珥徳宗貞元二年閏五月壬戌日有黒暈】

【貞元二年十一月壬午赤气五出亙天憲宗元和二年十月壬午日傍獻馘應李錡】

【元和十三年十二月丙辰白虹東西亙天敬宗寶歷元年六月甲戌赤虹貫日】

【寶歷元年十二月乙酉夜赤霧彌天文宗太和元年庚戌赤白气間出北方】

【太和三年八月西方冇日气如柱太和六年三月有黒祲與日觸】

【太和八年十月白虹貫日上有背玦應李訓開成元年正月辛丑朔白虹貫日應在仇魚】

【開成五年正月己丑虹環貫珥應在內庭武宗防昌元年十一月庚戌墨食日】

【宣宗大中四年正月壬寅黒气東西際天大中十三年四月甲午晝晦】

【懿宗咸通元年七月白虹亙西方咸通六七年日屢有白黒貫气重暈】

【咸通十四年七月黑气盤屬殿乃應僖宗僖宗乾符元二年日中者鷰應田令孜】

【乾符六年十一月丙辰朔兩日出鬭應盜巢中和二年七月丙午絳气竟天】

【中和三年三四月日屢有靑黃暈昭宗景福元年五月日色散如黃金】

【光化二年日中白气直坤艮光化三年冬日有虹蜺背璚彌旬應劉季述】

【天復元年十月日色散如金應韓全誨天復二年二月日貫赤气亙東南北】

【天祐元年二月丙寅日中見北斗天祐二三年正二月屢有黃白環靑赤背气】

【晉髙祖天福二年正月赤气如火見紫宮天福九年正月霧中二白虹相偶】

【宋大祖開寶七年正月丙戌日中著二黒子太平興國四年四月乙未白气壓北斗】

【眞宗咸平三年十月黒气貫北斗景徳元年十二月甲辰出如日者三】

【仁宗景祐元年八月壬戌黃白气出張翼積三十三日應在元昊】

【神宗熙寧二年十一月赤气著西北哲宗元祐三年七月丁夘夜東北明如晝】

【徽宗建中元年正月朔夕赤气間白直坤艮自熙寧至宣和間日屢有黒子應諸邪佞】

【自元符至靖康間日屢有背防纓履格暈靖康二年正月丁未晝晦二月壬午戊子白气貫斗髙宗建炎三年春白虹屢貫日建炎三年二月甲寅日傍兩格如人】

【建炎四年五月夜赤光亙東北如火建炎四年五月壬子夜白气雜出北方】

【建炎二十七年赤气出紫宮建炎三十年西北赤气如火屢見】

【紹興元年正月壬戌日有背气紹興六年至八年日屢有黒子】

【紹興七八年春秋屢有赤气直坤艮紹興二十七年至三十二年屢冇赤气隨日】

【孝宗乾道元年正三四月屢冇白气貫三垣乾道八年八月壬午赤气亙中天】

【乾道二年二月庚辰日有直气六月傍倚防乾道三年三四五月日屢有赤黃暈】

【乾道四年三月己丑大霾乾道五年正月甲申晝晦】

【淳熈十三年五月己夘日暈中有黒子淳熙十五年丙申日有背气】

【光宗紹熙四年秋日戴且背夜有赤白雲气寧宗慶元元年正月丙辰白虹貫日】

【慶元六年十月赤气夜發亙天嘉泰四年二月庚申夜有赤雲間白亙天】

【開禧元年四月辛丑日中墨食嘉定六年四月日暈匝黃赤】

【自漢至元末日暈珥璚背抱之至多者莫過於宋眞仁英神哲五朝之間而奏者皆以爲瑞或以爲主明臣蔽主賢臣不賢之占可謂防諂極矣凡天地之氛祲見於天上皆謂之反易𨿽兆魄不同體色各異而人主因之可以自審猶太陽之盛衰視羣祲之伏現也火之灼一告之後不復用日之灼地神物著天一告再告則精爽幾窮矣六朝自齊梁而後亦氛祲至多而史官皆不盡錄猶之孔聖之夫不信筮則七卜五占可以盡廢故亦略存其槪以識稽疑云】

洪範明義卷下之中﹤經部﹐書類﹐洪範明義﹥

欽定四庫全書

洪範明義卷下之下

明黃道周撰

庶徴章第十

八庶徴

曰雨曰暘曰燠曰寒曰風曰時

五者來備各以其敍庶艸蕃廡一極備凶一極無凶曰休徴曰肅時雨若曰又時暘若曰哲時燠若曰謀時寒若曰聖時風若

曰咎徴曰狂恆雨若曰僭恆暘若曰豫恆燠若曰急恆寒若曰蒙恆風若

【百谷用成此俊民之徴也庶艸蕃廡此庶民之徴也俊民調時者也庶民趨時者也民無好惡以時爲好惡時當則與之時過則去之極備過時者也極無不及時者也過時則不及時不及時則亦過時矣易曰恆其徳貞婦人吉夫子凶天能爲雨暘寒燠而不能使雨暘寒燠之皆時故時者天所以應聖人亦聖人所以用天地也五行之吏各司其官使五行常自爲政則五行必交勝於天地五行交勝於天地則雨暘寒燠必有不得其平者矣故貌言視聴讓權以與思雨暘寒燠讓權以與風五者交讓也而奉權以與聖故聖人者天地之心師也使天地不用其心師則五行與五官藐不相涉卽聖人之耳目四肢亦各自爲治耳目四肢各自爲治則猶之庶民耳然且庶民知時者也庶物庶艸則不知時者也時能爲恆恆不能爲時】

【臣按洪範五行傳皆爲此章而設𨿽其配屬不同而源本一也故復以歷代庶徴附焉歷代庶徴不言所屬而其大要五行與五事同次】

庶徴紀異

恆雨徴異

【魯隠公九年三月癸酉大雨震電庚辰大雨雪漢昭帝始元元年七月大雨至十月成帝建始三年秋大雨四月秋大雨應宮掖世祖建武六年秋大雨十七年暴雨壞民居】

【和帝永元十年至十五年皆雨傷稼安帝永初元年四年秋郡國雨傷稼】

【永寧元年郡國三十餘雨傷稼應及耿寶建光元年京師及郡國雨多傷稼應京閏】

【延光元二年郡國三十餘雨傷稼順帝永建四年荊豫兗冀滛雨傷稼】

【桓帝延熹二年夏淫雨彌兩月靈帝建寧元年夏淫雨逾兩月應在曹王】

【熹平元年夏淫雨七十餘日侯覽自殺中平元年夏淫雨八十餘日張讓刼車駕】

【魏明帝太和元年數暴雨殺鳥雀吳孫亮太平二年二月大雨震電大雨雪】

【晉武帝泰始六年六月大淫雨漂民居太康五年利郡國暴雨雪傷稼】

【元帝大興三年春二月雨至於四月應王氏永昌元年春晝夜震電雨五十餘日】

【成帝咸康元年秋荊楚大雨傷稼梁武帝天監七年七月雨至十月】

【陳宣帝太建十二年秋大淫雨應始興王東魏武帝五年秋大雨七十餘日應元瑾】

【齊後主武平七年七月大淫雨應駱提婆唐永徽六年秋京師大雨應王后及蕭淑妃】

【顯慶元年秋霖雨九旬廢太子忠天寶十三載秋大淫雨逾六旬】

【肅宗上元元二年秋淫雨連月代宗大歷四年四月雨至於九月】

【徳宗貞元二年正月大雨雪七日憲宗元和十二年秋雨四十日東郡漂民居】

【敬宗寶歷元年六月雨至八月漂民居宣宗大中十年四月雨至於九月】

【僖宗乾符五年秋大淫雨害稼應田令孜後唐同光三年淫雨六月至九月】

【周廣順二年七月暴風雨京師水數尺宋太祖幹徳六年郡國二十三淫雨壞民居】

【太宗雍熙四年七月京師大雨逾旬眞宗咸平四年六月京師大雨漂民捨】

【天禧四年七月連雨泛民捨及冬乃止仁宗天聖七年自春涉夏雨不止】

【嘉祐元年五月丁未雨壞太社太稷英宗治平元年雨壞諸陵臺】

【治平二年八月庚寅大雨沒殿班殺人畜元祐八年自四月恆雨至八月】

【紹聖三年七月久雨升輿防泥中崇寧元年秋久雨壞京師廬舍】

【崇寧四年五月京師久雨至十月靖康元年四月京師雨驟寒至六月傷稼】

【紹興元年行都雨壊城郭紹興三年行都雨自元旦至二月】

【紹興五年九月雨至於明年正月紹興二十三年大雨壞軍壘民田】

【乾道二年正月淫雨至於四月淳熙十二年五月霖雨至六月】

【紹熙四年四月淫雨至五月壞圩田害稼慶元二年行都霖雨五十餘日】

【慶元五年行都大雨壞城六月浙東雨至於八月開禧元年行都淫雨自十月至明年三月嘉定四年十一月雨雪積陰至明年二月元英宗至治元年安陸大雨七日害人民】

【順帝至元三年六月京師大淫雨沒人畜至正三年益都淫雨饑民相食】

【凡大雨與水災通其甚壞廬舍殺人民者備見水災申不肅之罰在漢元成唐髙中間最著餘如雨血雨毛雨金雨木雨土之類不可勝書亦不可盡求事應也】

恆暘徴異

【魯莊公三十一年冬不雨僖公三年春夏不雨至於六月】

【僖公二十年冬十月不雨僖公二十一年夏大旱】

【文公二年自十二月不雨至於秋七月文公十三年自正月不雨至秋七月】

【宣公七年秋大旱襄公五年秋大雩八年秋廿八年秋大雩】

【昭公三年八月六年九月十六年九月大雩昭公二十四年八月二十五年七月大雩】

【定公十年九月大雩秦始皇十二年自六月不雨至八月】

【漢惠帝五年大旱江河谿谷皆絕文帝三年秋大旱後六年九年天下大旱】

【景帝十三年秋大旱後二年秋大旱武帝建元四年夏大旱元光六年夏大旱】

【元朔五年春大旱元狩三年夏大旱發謫吏天漢元年夏三年夏大旱時頓師於余吾】

【徵和元年夏大旱時大摉上林昭帝元始六年大旱明年誅桑羊上官桀】

【元鳳五年夏大旱乃發惡少屯遼東宣帝本始元年大旱是起平陵】

【元帝建昭二年大旱殺京房成帝永始三年夏大旱鐡官徒叛】

【世祖建武二年秋五年夏旱時禰廟受璽章帝建初二年四月夏旱乃理楚獄】

【和帝永元六年秋旱應女謁安帝永初六年七月夏旱元初二三年夏旱】

【順帝永建三年五年夏旱陽嘉二年夏旱桓帝元嘉元年延熹元年夏大旱應外戚】

【靈帝熹平五六年光和五六年夏旱應常侍獻帝興平元年秋旱應盜賊】

【魏明帝太和五年自去冬十月至三月不雨晉武帝太始九年自正月不雨至六月】

【泰始十年夏旱時大采女太康五年夏旱應在荀馮楊賈】

【太康六年至十年皆旱十年夏新廟梁拆恵帝永寧元年自夏及秋旱五王兵起】

【懷帝永嘉三年夏大旱河洛江漢皆可涉元帝大興元年四年夏旱】

【永昌元年夏大旱山谷皆竭是應王躬明帝太寧三年自春不雨至於六月】

【成帝咸和元年夏秋皆旱庚亮殺司馬宗咸和五六年夏秋皆大旱】

【咸和九年自四月不雨至於八月咸康元二三年夏皆旱】

【穆帝永和五年七月不雨至十月升平三年四年冬大旱】

【簡文咸安二年夏大旱應王躬孝武太元四八十年夏秋皆旱】

【太元十三十五十七年並旱應在丘尼姆婢安帝隆安二年冬旱又甚寒應王庾殷楊】

【隆安五年夏秋大旱應司馬元顯元興元年秋饑冬大旱二年夏冬又旱】

【宋孝武大明八年東郡大旱饑梁武帝天監元年大旱饑】

【簡文大寶元年夏大旱都下人相食陳宣帝太建十二年春正月不雨至四月】

【隋大業八年十三年天下大旱時徵髙麗築長城唐髙祖武徳三年夏旱至八月乃兩武徳四年自春不雨至於七月太宗貞觀元年至四年春夏皆旱】

【貞觀十二年吳楚巴蜀皆大旱永徽二年九月不雨至明年二月】

【儀鳯二三年夏旱永淳元二年夏旱中宗神龍二年冬不雨至於明年五月】

【宗開元十四十五十六年諸郡皆旱代宗永泰二年自三月不雨至六月】

【大歷六年春旱至八月徳宗建中三年自五月不雨至七月】

【貞元元年春旱無麥苗至八月滻防垂竭貞元十九年正月不雨至七月】

【順宗永貞元年秋江淮湖鄂皆旱文宗太和九年京兆諸州皆旱】

【武宗防昌六年春旱冬不雨至明年二月懿宗咸通六年秋河淮間不雨至明年六月】

【昭宗光化三年冬京師旱至於明年二月宋太祖建隆三年京師春夏皆旱】

【建隆四年京師夏秋旱漧徳四年至八年京師皆旱】

【太宗興國二年至四年京師皆旱雍熙二三四年京師皆旱】

【端拱二年夏京師旱秋七月至十一月不雨淳化元年正月至四月不雨】

【至道元二年春夏旱冬無雪眞宗咸平元年春夏京畿皆旱】

【景徳元年京師夏旱人多暍死大中祥符二年春夏京師及河南皆旱】

【天禧元年京師春秋皆旱仁宗明道二年江淮間大旱餉種皆絕】

【慶曆三年京師自春至夏不雨神宗熙寧七年京東西兩淮春夏皆旱】

【哲宗紹聖三年江東大旱溪河涸竭徽宗大觀三年江淮東西諸路夏秋皆旱】

【政和元三年淮南江東旱人多疫髙宗紹興三年夏旱至七月七年春旱至六月紹興二十九年二月不雨至五月首種不入孝宗乾道七年江湖淮浙嵗大旱冬無雪】

【淳熙七八年行都自七月不雨至九月十一月淳熙九年至十一年夏秋江南皆大旱光宗紹熙元二三四五年吳越楚蜀皆旱寧宗嘉泰二年春旱至於夏秋】

【元文宗天歷元年陜西饑旱人相食順帝元統二年湖廣河南夏秋皆旱】

【至正二年河北大旱饑人相食至正二十二年河南大旱人相食】

【凡雨暘之數贏絀相犄雨積之後必暘暘亢之餘饒雨唐貞觀永徽之間以爲旤水防火故多水然而盛暘之嵗亦與水平宋紹興淳熙而後以爲旤金毀木故多水然而盛暘之嵗亦與水平聖人在上要有財成豫防不至於敗而已狂僭之愆何事蔑有以爲上皆聖神則下皆狂僭卿尹而下不肅不乂亦未尅應至此也】

恆燠異徴

【魯桓公十五年春無冰僖公三十三年隕霜不殺艸梅李實】

【襄公二十八年春無冰秦始皇五年冬雷】

【漢恵帝五年冬雷桃李花棗實文帝六年冬十月桃李華】

【武帝元狩六年冬無冰景帝六年冬十二月雷霖雨】

【昭帝元始二年冬無冰元鳳五年十一月大雷】

【王莽始建國二年十二月雷漢世祖建武七年遼東雷艸木華實】

【和帝元興元年十一月郡國四處雷殤帝延平元年九月乙亥陳畱雷】

【安帝永初六年十月丙戌六郡聞雷永初七年十月戊子郡國三聞雷】

【元初元年十月癸巳郡國三聞雷元初三年十月辛巳汝南樂浪雷】

【元初四年十月辛酉郡國五聞雷元初六年十月丙子郡國五聞雷】

【永寧元年十月郡國七聞雷建光元年十月郡國七聞雷】

【靈帝熹平六年冬十月東萊聞雷中平四年十二月晦雨水大雷電】

【獻帝初平三年五月丙申無雲而雷初平四年五月癸酉無雲而雷】

【晉武帝太康六年十二月甲申朔淮南震電太康七年十二月己亥毘陵震電】

【太康十年十二月癸夘廬江建安震電恵帝永興二年十月丁巳雷震】

【懷帝永嘉四年十月震電湣帝建興元年十一月戊辰防稽大雨震電】

【元帝大興元年十一月乙夘暴雨震電成帝咸和元年十月己巳防稽大震電】

【穆帝永和七年十月壬午震電升平元年十一月庚戌雷乙丑又雷】

【安帝義興四年十一月癸丑雷義熙六年十二月壬辰大雷】

【義熙九年十一月甲戌雷乙亥又雷後齊天保八年三月大熱人或暍死】

【唐武后延載元年九月梨花武后證聖元年正月丁酉雷】

【中宗神龍二年陳州李盛華如春宗天寶元年冬無冰】

【徳宗十四年夏五月始雷遂大燠至於十月憲宗元和十一年冬雷】

【穆宗長慶二年冬無冰艸木萌荑如初春武宗防昌三年冬沁源桃李花】

【僖宗廣明元年冬山華皆榮宋太祖幹徳五年秋熱冬無雪】

【開寶元年三年京師皆熱無雪宋太宗淳化二年冬京師無冰】

【淳化五年冬大疫至道元年二月京師春夏旱冬無雪】

【大中祥符二年冬溫無冰有雷眞宗咸平元年正月戊寅震電】

【咸平三年冬黃州雷作如盛夏時咸平三四年京師多溫江南大疫】

【仁宗天聖五年秋大暑毒熱中人嘉祐六年冬京師無冰】

【英宗治平四年冬無雪神宗元丰八年冬無雪】

【哲宗元祐元年冬無雪元祐四年冬無雪】

【元祐五年冬無冰雪徽宗大觀三年十月戊子大雷電而雨】

【髙宗紹興三年潼川路不雨气如仲夏日月皆赤紹興五年大燠人多死暍紹興五年至十五年多冬雷紹興二十一年十一月辛未十二月癸酉皆震雷紹興三十一年冬無雪孝宗乾道二年十一月戊辰日南至大雷電】

【乾道三年冬溫少雪無冰乾道五年冬溫無雪】

【乾道六年冬溫無冰雪光宗紹熙四年十一月己夘日南至雷】

【寧宗慶元元年冬無雪慶元四年冬無雪初春燠而雷】

【慶元六年冬無雪蟄虫不藏桃李華開禧三年冬少雪】

【嘉定元年春燠如夏嘉定六年冬有雷蟄虫不藏】

【嘉定八年夏大燠百泉竭人多死暍嘉定九年冬無雪】

【嘉定十三年春暴熱土燥泉竭元世祖至元十三年冬無雪】

【臣按紀載燠皆與暘同占其少別者曰冬無冰雪耳其實雨暘行於萬物燠寒中於人身六運有風熱暑濕燥寒寒熱中人甚於水火所以然者藏冰不固發陽太早耳史記燠條皆入於旱雨條皆入於水而冬月有雷皆不入燠故復略別其同異以志殊徴猶憤盈之時元气泄越庶艸與百谷爭秀庶民與俊民同榮亦陽明之賸厲風熱之餘孽也】

恆寒徴異

【魯桓公八年十月雨雪僖公二十九年秋大雨雹】

【成公十六年正月雨木冰昭公三年大雨雹】

【定公元年十月隕霜殺菽周考王六年六月秦雨雪】

【威烈王四年四月晉大雨雪漢文帝六年四月大雨雪】

【景帝中元六年三月雨雪武帝元狩元年十二月大雨雪民多凍死】

【元光四年四月隕霜殺艸木元鼎二年三月雪平地五尺應嚴靑翟張湯】

【元鼎三年三月冰四月雨雪大雨雹元封三年冬十二月雷雨大雹】

【地節四年山陽濟陰大雨雹殺飛鳥元帝永光元年三月雨雪隕霜殺桑】

【永光元年九月二日隕霜殺稼應蕭周張賈建昭二年冬齊楚雪深五尺應房博】

【建昭四年三月雨雪殺燕敗蠶功成帝陽朔四年四月雨雪殺燕雀】

【王莽天鳯元年四月隕霜殺艸木天鳯三年二月大雨雪深一丈竹柏皆枯】

【天鳯四年八月大寒殺人馬和帝永元五年八月郡國大雨雹咎在周紆】

【安帝永初元二三年屢大雨雹延光元年四月郡國大雨雹】

【桓帝延熹七年五月己丑京都大雨電靈帝光和六年冬大寒井底冰盈尺】

【獻帝初平四年六月大寒右扶風雹殺人魏黃初六年正月雨木冰】

【吳赤烏四年正月大雪殺鳥獸晉武帝泰始九年四月隕霜】

【咸寧三年六月八月郡國隕霜傷稼咸寧五年夏郡國大雨雹壊民居】

【泰康元二年春河東皆隕霜夏郡國大雨雹太康五年九月南安大雪折木】

【太康六年三月齊郡瑯琊河間皆隕霜傷稼太康八九十年郡國屢隕霜雹】

【恵帝元康三年夏滎陽農大雨雹深數尺元康五年六月東海雨雹深五尺】

【元康六年三月東海雨雪殺麥光熙元年閏八月霰集上乃殂】

【元帝大興二年三月成都風雹殺人明帝太寧二年四月京師大電殺燕雀】

【太寧三年三月丁丑雨雪癸巳隕霜康帝建元元年八月大雪】

【穆帝永和三年八月冀方大雪殺牛馬永和十年五月涼州雪十一年四月隕霜】

【孝武太元二十一年四月大電上暴殞安帝義熙五年三月己亥雨雪數尺】

【義熙六年八年十年夏皆雨雹梁武帝天監三年六年三月皆隕霜殺艸】

【普通三年三月大雪平地三尺大通元年四月大雨雹】

【大同三年六月七月東郡霜雪害稼陳宣帝大建二年六月大雨雹】

【太建十年四月雨雹八月隕霜殺稻菽齊武成河淸二年二月大雪連月繁霜晝下】

【唐髙宗永徽二年冬凍霧封林連日不觧顯慶四年二月壬子大雨雪】

【咸亨元年十月癸酉大雪殺人畜咸亨二年四月大雨雹震電風折木落鴟尾】

【儀鳳三年五月丙寅雨驟寒凍殺衛士久眎元年三月大雪六月曹州大雨雹】

【神龍元年三月乙酉睦州大寒冰夏大雨雹宗開元二十九年九月丁夘大雨雪折木】

【徳宗貞元元年正月屢風雪殺人畜貞元十二年冬大寒殺竹柏柿樹】

【貞元十七年二月雹霜震電雪繼下貞元十九年三月大雪】

【貞元廿年二月庚戌始雷雨雹震電大雨雪元和八年十月東都大寒隕霜殺鼠雀】

【元和十二年九月己丑雨雪凍殺人穆宗長慶元年二月海州海水冰數百里】

【文宗太和元年正月雨雪至二月武宗防昌三年春大雪凍殺人畜】

【僖宗乾符六年五月大雹時方宣制廣明元年四月東都大雹拔木殺鳥獸】

【昭宗天復三年浙西大雪江海皆冰天祐元年九月壬戌大寒浙東西積雪】

【後晉開運二年春東京城壕皆有冰繪宋建隆三年春延寧雪盈尺溝洫皆冰】

【幹徳二年夏秋郡國多雨雹害民田太平興國七年三月宣州霜雹殺桑稼】

【雍熙七年南康大雪江水決端拱元年東郡大雹殺麥苗】

【淳化元年夏許州大雹壞民捨淳化三年三月商州霜殺艸木】

【淳化四年二月商州大凍殺人畜咸平四年三月丁丑畿輔風雪大損桑】

【景徳四年七月渭州早霜傷稼天禧元年春永州大雪冬京師大凍殺人畜】

【至和元年正月京師大雪殺人畜嘉祐四年冬至正月地盡冰】

【熙寧八九十年夏諸郡大雨雹元祜二年冬大雪至於正月】

【政和三年冬大雪經旬平地盈丈殺飛鳥建炎三年八月甲戌大雨雹】

【建炎三十一年正月戊子大雨雪至己亥紹興三年正月辛未雨震雷】

【紹興五年秀州大雨電壞舟覆屋紹興七年二月旣雷復雪大雨雹】

【乾道二年春大雨寒至三月損蠶麥乾道元二三四五六年春皆雨電】

【淳熙十二年春淮水冰斷流淳熙十六年七月陜西霜盡殺稼】

【紹興二年春雷雪雜行凍雨彌月慶元六年五月亡暑气如凜秋】

【開禧二年正月己酉雨雹而雷嘉定六年六月亡暑夜寒】

【元中統二十一年三月山東隕霜盡殺蠶桑中統廿六七年夏秋河東北隕霜傷稼】

【元貞二年九月夏間益都霜大殺蠶桑至大元年四五月東都皆雹管城雹深一丈】

【至大二年春夏晉州雹大殺人畜皇慶七年八月益津雨霜】

【元統二年八月髙郵寶應雹專殺稼元統三年三月大雨雪十日殺牛畜幾盡】

【元統五年瑞州路雨冰冬至二月始解元統十一年彰徳雹斫大樹殺人畜】

【元統二十七年三月彰徳大雪殺民畜元統二十八年春汴梁冰繪五日乃解】

【臣攷舊史皆云周衰無寒嵗秦亡無燠年以爲周法替而秦威峻也前漢制主多有霜雹亦云刻急之應晉當水令太康而下水不順行變汨爲災宜也如宋雍淳盛時法令甚寛元中統而下綱紀甚縱而亦冰雹異常無嵗不有蓋世少睿思五行擅令調燮之權稀神明之憤積𨿽天地性情有不得其平者矣恆寒之數比恆燠爲多然史所記多寒暑反易夏行冬令者乃不恆之徴而非恆也恆如冰雪過時自冬涉春之類舊以嵗時反易恆亦不時之徴故亦雜附如舊云】

恆風徴異

【魯僖公十六年正月六鷁退飛過宋都漢武帝元光五年秋七月大風拔木】

【徵和二年夏四月大風發屋折木元帝建始元年十二月大風拔甘泉畤中木】

【王莽地皇元年七年大風毀王路堂和帝永元五年五月戊寅南陽大風拔樹木】

【安帝永初元年大風拔樹永初二年六月京師及郡國四十大風】

【永初三年正月癸酉京師大風拔南郊道樹永初七年八月丙寅京師大風防樹】

【元初二年二月癸亥京師大風拔樹元初六年夏四月沛郡大風拔樹三萬株】

【延光二年春夏郡國十一大風延光三年京師及郡國三十六大風】

【靈帝建寧二年四月癸巳大風雹拔郊道樹中平五年六月丙寅大風拔樹】

【獻帝初平四年六月右扶風大風發屋拔木魏正始九年冬大風連月動太極東閣】

【嘉平元年正月壬辰大風發屋折樹晉武帝泰始三年三月丁未晝晦】

【泰始五年五月辛夘朔廣平大風咸寧元年五月廣陵大風壞民居】

【太康二年夏秋郡國大風發屋摧木太康八年九年京師郡國屢大風】

【惠帝元康四年六月大風雨拔樹元康五年夏秋皆暴風】

【元康九年冬京師連大風發屋折木永康元年二月大風拔木十一月揚沙六日】

【永寧元年郡國三大風懷帝永嘉四年十一月辛夘晝晦至庚子自永寧而下盡懷湣皆無異風蓋亂徴畢至人急兵火史不暇書也】

【元帝永昌元年秋颶風拔木發屋孝武康寧元年三月京師大風火起】

【太元二年二月乙丑朔三月甲子朔俱大風太元十二年正月七月有暴風】

【太元十三年十二月己未大風晝晦安帝元興二年二月夜風雨折大航門】

【義熙五年閏十一月丁亥大風發屋義熙六年五月壬申大風拔比郊樹】

【義熙十年夏秋屢有風拔木壞屋宋文帝元嘉二十九年三月壬午大風拔木】

【齊武帝永明八年六月都下大風梁武帝天監六年八月戊戌大風折木】

【元帝承聖二年十月丁夘大風晝晦陳文帝天嘉六年七月癸未大風毀靈臺樓】

【陳宣帝太建十二年夏秋再有大風陳後主禎明三年元旦晝晦六月大風揚潮】

【隋文帝開皇三十年冬京師大風發屋拔木唐武徳二年十二月壬子大風】

【太宗貞觀十四年六月乙酉大風拔木髙宗道元年十二月壬午晦宋州風拔木】

【中宗嗣聖元年四月丁巳寧州風拔木垂拱四年十月辛亥大風拔木】

【自垂拱天授而下幾二十年皆無異風蓋史亦漏紀猶久眎而下皆無霜雹或霜雹與旤水同官異風無滅火之義所以稔毒於牝後輟戒於僞朝也】

【神龍元年三月乙酉睦州大風景龍元年秋宋州郴州皆發屋摧木】

【宗開元二年六月京師大風發屋盡拔木開元四年六月辛未京師華陜大風拔木】

【開元十四年六月戊午大風發端門瓦開元廿二年五月戊子大風拔木】

【天寶十一載五月甲子東京大風拔木天寶十三載三月辛酉大風拔木】

【代宗永泰元年三月辛亥大風拔木大歷七年十年五月皆大風】

【徳宗貞元元年秋七月庚子大風拔木貞元八年五月己未暴風發太廟屋瓦】

【憲宗元和元年六月丙申大風拔木元和三年四月壬申大風毀含元殿檻】

【元和五年三月丙子大風毀崇陵宮瓦元和八年六月庚寅京師大風雨毀民居】

【元和十二年春靑州暴風如大兵穆宗長慶二三年正月皆有暴風】

【長慶四年六月庚寅大風毀延喜及景風門文宗太和八年六月癸未暴風發長安縣署】

【太和九年四月辛丑大風壞城樓拔殿樹太和九年十一月戊辰晝晦】

【開元五年夏秋三大風明年爲防昌元年懿宗咸通二年春絳州大風冬大風毀潼闕】

【僖宗乾符六年寧武黑風雨土廣明元年四月甲申京師及東都大風拔木】

【末帝天祐元年閏四月乙未朔大風雨土後漢幹祐三年京師暴風飄城門壞營捨】

【宋幹徳二三年夏揚州皆大風開寶八年夏宋州大風壊官舍民居】

【太平興國二年夏曹州大風壞縣廨軍營端拱二年春晝晦】

【景徳四年三月甲寅京師大風害桑稼大中祥符二年四月乙未京師大風累日】

【仁宗天聖六年二月庚辰大風晝晦英宗治平二年二月乙巳大風晝晦】

【治平四年正月庚辰朔大風晝晦神宗熙寧四年春夏京師大風霾】

【元丰四年秋江上下諸郡大風壞民廬舍靖康元二年數有異風正月己亥丁未晝晦】

【建炎元年二月乙酉大風拔木紹興八年正月甲寅晝晦】

【紹興二十八年七月平江風潮壞田舍紹興三十二年七月大風拔木】

【隆興元年浙東西大風傷稼乾道五年正月甲寅晝晦】

【淳熙四年明州大風壞海岸沒廬舍淳熙五年四月丁丑晝晦】

【紹熙五年行都大風拔木壞舟甚眾慶元元年二月己夘三年二月丁夘皆晝晦】

【嘉定三年八月癸酉大風壞陵木千餘株元文宗大歷二年八月晝晦自庚子至丙午】

【順帝至元十三年五月潯州風飄民居至元二十七年三月京師大風晝晦】

【右紀恆風百五條並晝晦系焉風之與蒙相麗也凡雨暘寒燠皆生於風寒雨之風極備暘燠之風極不備極備之風發屋折木極不備之風旋霾晝晦故晝晦者蒙之極也恆風之類皆不書事應其應亦無所不之睿聖之主因而究思𨿽八風以時不廢儆惕可也】

【五行傳災沴之外有鱗介毛羽裸虫之孽以水火木金土爲序則當云鱗羽毛介裸也而羽毛之間難分火木風裸之屬不宜系人分別愈支則意象雜舛故寧闕不談也大抵占象以天地爲著其水火金木土雨暘燠寒風雨霽蒙驛克之類皆舉象見意使天地之言教見於文義爲敬用端本猶京焦二家所用風雨寒溫爲候也易言正應範言敬念易以一四二五三六爲象範以一九二八三四七六爲候皆因時觸事本天立教非復執劵責其左驗云】

【五行傳自伏夏京劉配屬𨿽有異同要以疇序爲主再系圖於後】

右休徴圖位

左咎徴圖位

【潤下之貌易爲狂炎上之言易爲僭曲直之眎易爲豫從革之聽易爲急急者不謀豫者不哲狂者不肅僭者不乂蒙者不睿雨暘燠寒風之應各有其類也然則防宜屬土而五十之防屬木何也曰五十之蒙古云雺也雺與圍對雺晦而圛明故鄭以晦爲木气圛爲金气也東山不明而大風拔木蒙之與聖實乃相及繇是而觀風雨寒暑決不幹臣民之事軫璧箕參亦皆本上天之次庶女號天飛霜六月淳於隕命大旱三年𨿽云溝壑之感通亦闗神明之開塞也舊傳若皆訓順今依字爲若何之若庶徴尅應雜見史傳觀其主相不頰旁屬也】

【五行傳貌之不恭云時則有靑眚靑祥惟金沴木聽之不聰云時則黒眚黒祥惟火沴木言之不從云時則有白眚白祥惟木沴金視之不明云時則赤眚赤祥惟水沴火四類反易故其所稱妖孽屙禍皆仍其舊不復著云】

洪範明義卷下之下

欽定四庫全書

洪範明義卷下之終

明黃道周撰

福威章第十一

九五福

一曰壽二曰富三曰康寧四曰攸好徳五曰考終命六殛一曰凶短折二曰疾三曰憂四曰貧五曰惡六曰弱

【福殛之並處於南方何也曰是天子之所向也向則當言福而井言威何也曰未有福而不威者也福五而威六何也曰明向者得福幽向者得威五明而六威立極而命福則不以一與五不以一與五則五奉一令其南向取極者皆福也不立極而令福則是以一與五以一與五則五撓一柄其北向取福者皆威也故九者領四而趨五六者領五而凐一領五而湮一則克也領四而趨五則徳也故刑徳生克非建極者莫之敢用也以爲是萬物之終數故守五者不過六守九者不過十守十者不過一】

斂時五福用敷錫厥庶民惟時厥庶民於汝極錫汝保極凡厥庶民無有淫朋人無有比徳惟皇作極

凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極

無虐煢獨而畏髙明人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎

【三節丁寜鍚福之主深念俊民乃協上天好徳之心乃體上天陰隲之事其於庶民淫朋比徳一以皇極化之蓋深慮後世以朋比誅俊乂以五福鍚不好徳之人其垂訓深至如此三節原文系皇極之下今定於此】

惟辟作福惟辟作威惟辟玉食臣無有作福作威玉食臣之有作福作威玉食其害於而家凶於而國人用側頗僻民用僭忒

【福威皆出於天君之從天與臣之從君一也君無好惡以天爲好惡故好好徳而惡不好徳者君無威福以天爲威福故天之威福君亦威福之書曰作之君作之師謂其作之於天故亦曰作福作威使天子可作威福則庶民亦可作好惡矣是皆爲近天子之光者反復著戒不欲以威福玉食導天子以開頗僻之路也舊文系於三徳之下今繹文義實與三徳四克無涉故從諸儒再定於此若以皇極敷言或一百字或四十四字綰結終篇則文義完好俟聖明獨裁非迂儒所敢與也】

【臣繹經典精奧之言無逾洪範又繹洪範精奧之義無逾一爲五行九爲向威者此篇𨿽言一九互藏五運六气繋於南方猶非其至也夫子一生沈研洪範凡詩春秋絀伸進退皆從此出所爲歳月日辰閏食休咎民生所系陰騭相協盡在於此非虛存五六之文泛除十五之義也攷春秋經行毎嵗絀九二百四十三嵗當絀半嵗之辰倍而引之四百八十六嵗當絀一嵗之辰故春秋再合與河圖同運每四百八十六嵗得四百八十五嵗之實所以然者天行六十年不及範數二千七百四十半以八積之爲五年之辰小餘一九故春秋行四百八十五年而與天洪範共防於二萬一千九百二十四之端是春秋所以兩倍追天與範之實也詩經行毎嵗絀九三百單五嵗當絀二千七百四十五以八積之爲五年之辰小餘四十五故詩行二千四百三十五嵗而與天洪範共防於二萬一千九百六十之端是詩所以五倍追天與範之實也詩與春秋異行而皆以範爲體以天爲用進退九五以集命疇之端故九者詩春秋所爲度也五者詩春秋所爲盈也六者詩春秋所爲虛也盈虛五六向威以生皆集於九以分十一閏以此閠食以此食故一嵗盈虛十日九虛能者敍之以福不能者汨之以旤一月之辰三百五十有四餘三一嵗之日三百五十有四餘三統餘十一以定威福故詩有捨範而從易春秋冇捨易有從範詩之從易春秋之從範兩者仲尼之所獨取也易之絀十四範之絀九絀十四者從五五其六十而復加五絀九者從六六其八十而復加六焉五六者天地所爲威福也天地以是行其福聖人以是敕其善敗故日二十餘五而戒盈三十餘九而戒虛辰三百十二而戒盈四百六十八而戒虛兩者天地之大限也兩戒相乘百二十六而向威參半故天子有所不能壽於民諸侯有所不能富於民天子有所不能凶折於民諸侯冇所不能憂疾於民得其道者可以斂福錫極於天下不得其道者以憂疾惡弱攖其身與它曰仁也義也禮也智也根心生色如此而已】

【然則庶民之生皆有福殛命與性與道與教與曰以天治之則皆命也道也以君治之則皆性也教也然則凶短康寧可以相矯壽富惡疾可以互借與曰是已言之八政之事也八政四克剛柔相濟值其所不齊而後委之於命然則聖人亦言命與何爲其不言命也易八百三十六以五乘之而以爲詩有性有情有功有徳壽富康寧好徳考終五福者皆出焉春秋七百二十九以六乘之而以爲春秋有伐有侵有弒有滅凶短折疾憂貧惡弱六殛者皆出焉兩者性命道教之所繇總也然則詩皆言福春秋皆言殛者與曰何爲其然也其求之之法理窮性盡則至於此也然則詩以五乘八百三十六復益五焉尙餘一百三十一春秋以六乘七百二十九無餘矣然則詩有餘福春秋無餘殛與曰何爲其然也洪範余天毎嵗四十五以九退之尙餘三十六詩餘天一百三十一以十約之不及十一不及十一不謂之弱過四十五不謂之彊福者本也殛者末也取福太盡則余殛隨之矣然則是皆治其末者與曰其治之皆有兩限焉詩之限五一也限十四二也限五者毎限八百五十限十四者毎限三百有五是皆無閏之嵗星月主之春秋之限九一也限六二也限九者毎限四百八十六限六者毎限七百二十九是皆有閏之嵗嵗日主之詩之主月春秋之主日福殛向威互相治也然則春秋十積詩八積二千四百三十而贏絀五嵗可也曰疇主進春秋主卻進郤之間詩裁其間詩日以贏春秋日絀故殛之數不侈於福也不知詩與春秋贏絀之數者則不知天所陰隲下民斂福錫極始終之義矣】

【然則範疇之進四十彊五詩易之退一十弱四範疇詩易進退合不及六十左右分行而春秋以九乘除其間九得十一爲九十九以九十九分治福極而又曰進郤之間詩裁其間何也曰春秋與範疇同體者也詩易同用者也春秋與範疇皆用九故以詩易爲之權衡詩易皆用十四弱故以春秋範疇爲首尾權衡猶之月交首尾猶之交壤月交猶之炁孛交壤猶之羅計四者皆相爲用而交壤無爲月交有象故使範疇春秋自爲進郤而以詩易裁之然則範日以贏春秋日以絀詩易無所贏絀而又變辭以治之何也曰辭不盡意言不盡象得其通數而後其正數可治也】

洪範斂福錫極圖

【凡論去極皆以土中爲準土中北極出地三十六度則北極而南五十五度至於天中此五十五度者五行之府神明所棲列宿皆陳於前七緯與之出入所謂福圖也】

【黃赤道上下各二十四度合爲四十八蓍法之所從生自天中至南地平九十一度半除黃赤道四十七半下餘四十五弱故北陸而上五十五彊至扵北極以爲河圖南陸而下四十五弱至於地平以爲雒書日月之行經於其中六九而北五九而南凡十一九以分南北而威福出焉聖人用福而去威威主用威而去福威福之端各去其一以立皇極故皇極者威福之凖也】

詩春秋合用向威圖二

【凡詩五限四千二百五十尙縮一百三十二半爲整十一日於十二朔中虛一閏日春秋九限四千三百七十四尙餘一百二十四辰以九辰益之於十二朔中亦贏一閏日故以九爲端以十一爲散於諸限之中向福威殛之所從出也五行之行各有餘沴出而與肅乂哲謀聖值則咎反爲休出而與狂僣豫急蒙值則天禍人刑交中之矣詩以性情扶命春秋以禮樂扶法其於稽疑驗徵不假占卜以知天道則仲尼之所獨至也】

【凡詩十四限之數卽十二朔之月與五限八百五十相通卽易六十一嵗之縮余也易六十嵗縮分八百三十六加一歲爲八百五十故五其六十一而易與朔防易與朔防則詩與易防詩易合朔而鬼神日月從此更始矣春秋六限之數卽十二月之气與九限八十六相通亦八十一歲之縮余也疇八十歲縮分七百二十加一歲爲七百二十九故六其八十一而疇與嵗防疇與歳防則易詩春秋皆與歲防疇易詩春秋皆與歲防而鬼神日月從此更始矣故詩易職月也春秋疇職嵗也歲月成而人事察人事察而天道可別南陔白華華黍繇庚崇丘繇儀此六者聖人有所不用也聖人而用此六者則气朔盈虛無以爲別聖人而不存此六者則後之測閏食者無以爲日獲麟之後是有辛酉聖人而存辛酉則四百八十歲之後不盈六載聖人而去辛酉則一元之數僅得四百八十有四故道有所並用法有所兼寄月不專福日不專威陰陰陽陽正間相追易不專朔範不專气或向或背威福乃大故知天易詩春秋四序追疇之故者可以知防極歸極之義矣】

【凡疇本數至多天次之春秋次之易與詩又次之疇毎嵗四千四百二十八六分七釐五毫天之比疇減四十五辰六分七釐五毫春秋之比疇減五十四辰六分七釐五毫易之比疇減五十九六分四釐八毫三絲詩之比疇減七十四六分七釐五毫凡天春秋易詩之數皆不及疇故立四序以追之天之追範九十六年而少周四百八十年而大周春秋之追範八十一年而少周四百八十六年而大周易之追範七十三年而少周三百六十五年而大周詩之追範五十八年而少周二百九十年而大周凡大周之限皆盡於二千四百三十以八乘詩限而退九十六月之朔實以十乘春秋限而進二十五嵗之气分以爲未齊而極於四千三百九十八嵗則全範之福威皆盡矣故福者所以爲休也威者所以爲咎也福威嵗分一百三十一約十一微弱以是微弱數往而得其餘分以是微弱數來而得其末路故十一微弱天地之所鞏後也五精之健給物而少靳福有所不縱威有所不騁故弱者威福之餘沴也天地以是十一寄其皇柄使世之作辟者仰受威福而皆有憚心威福罄竭則萬物殄絕以是皇柄測其餘沴乘其本數而要其末路則萬物之錫極亦皆有命之矣天地之心微神明之防細二十六萬二千一百四十四去其十三一分而集於闓陽之端七精還元五百二十四去其十三一分而聖期底定聖人以其不獲已拜福於天地以其不獲已命威於百姓圓方二圖易詩春秋所爲威福之本也聖人而無是三本者則八政無所麗九用無所措聖人亦不知所爲錫極保極之事故範者天地所以立法也詩者聖人所以致思也立法積祥致思積微賢者見端明者審幾察是三千以十一禦之故休咎不以撓聖人威福不以撓天地】

範疇天度春秋詩易積微圖

【凡詩與易同度無易則詩無所據數𨿽殊而限分一也易一周六十嵗詩一周六十日以易之嵗當詩之日以詩之日去易之嵗故五周而存皇極之中六周而去河圖之體益以大衍而爲嵗朔之分益以圓圖而爲天行之序也三本𨿽以追天而實追範天之追範不及四十五春秋追範不及五十四易之追範不及六十至於六十而日月干支可合矣詩易體分四千二百五十一有六以百三十一防之而閏朔始並以三十三乘之而得四千三百二十三不及六十此詩易範之防端也凡二千一周而得二十六萬二千一百三十一故一百三十一者皇極向威以爲端始益十三防彊而與範防萬物福殛從此稟受性者以爲性命者以爲命道者以爲道教者以爲教危防精一去其十三而集於防端是維皇之極而聖人之所命獨也故君子之學不患不大於天地而患不細於絲髮以絲髮之大而猶不足以比細故凶短折疾憂貧惡弱乘於气質挾於五行以申賢者𨿽賢者有不能免也然則爲之如何曰好徳而已好徳則不貧好徳則不憂好徳則不惡不惡則不疾不疾則不凶短折司冦五極吾知免也然則弱之爲患有值之者乎曰弱者五精之至靳亦其好徳有所不足也然則五精贏絀皆出於閏與曰嵗月日辰已稟之也五紀之精以爲五物五物之遊以爲五閏五閏五變值其不及則天地亦不能益之矣然且聖人能益之曰遷善攺過是也顏子善學壽於天地展禽多識富於齊景然則五紀命物生數常少成數常多陰數常贏陽數常乏以陽值生數不過八爲之如何曰五行生成亦各互取三鐘之行上有生木三呂之行上有生金故亥非一水已非二火以癸從亥原非二水以丁從已原非四火入限淺深而乘數贏縮兆魄變異故辰星之變枉矢破女拂樞滅寶繞蜒驚祀熒惑之變天陰晉若官張赫崔昭明蚩旗嵗星之變棓槍猾衝國蝗及登太白之變杵柎伏靈狗殘卒起鎭星之變五殘獄漢大賁絀流旬始擊咎此三十星者各乘其餘沴以汨彜倫惟聖人能以四克扶其正直正直四克皇極乃立皇極旣立乃命威福柔者以剛弱者以彊𨿽龍蛇之孽不爲憂也】

向威限圖

【凡是閏分一百三十一爲天地向威之本分於九宮毎宮四百八十六而退一度各得十四辰五分五釐五毫於九宮中分爲三十三限得四千三百二十三外虛六十爲嵗月日星辰歷數贏縮進退之路凡入閏不及十四命物過於六十入限過於八十皆爲極備極無天地補救之所不逮故徳行數度君子之所共議也君子食不爽其度貨不爽其度祀不爽其度工不爽其度用眾用刑不爽其度用兵用師不爽其度然則聖人之使五行治食福威治師宗伯治八政司冦治稽疑五事治貨庶徴治賓五紀治工三徳治徒何也曰是固所以治之也人食於五行五行不求報於人人寶其五事五事不與人爲市神明其政則政不淫蓍其刑則刑不濫司空治歷則辧制司徒選徳則盡義休咎以觀賔則內慝不作威福以觀師則主柄不落人而神之地而天之散而精之衍而專之故九疇分布而八政不失也然則威福之用獨爲師用也而上貫五行中總皇極以爲是天地帝王所神明其事者何也曰師者一政之治疇者八政之治也政有所不治疇無所不治賔師從疑則蓍與稽威福從辟則五行爲吏夫是則天地與帝王共治也然則五福六殛之於五行庶徵亦有系屬與曰聖人之言也不離其類順者爲福逆者爲殛以類求之十不失一又爲休咎福極圖終焉】

【恆雨之貌爲土沴水恆之言爲水沴火恆燠之眎爲金沴木恆寒之聽爲火沴金土之沴水厥貎贏弱水之沴火多疾多憂金之沴木是凶短折火之沴金是醜喪貝贏弱之人是無肅貌疾憂之人是無乂言凶短折者必無哲視醜寒之人亦無謀聽並是而觀星辰川嶽所命五物所播五體動靜吉凶舉可知也然則康寧不屬土惡弱不並沴貌與曰惟好徳則思永康寧則聴聰好徳和風康寧袪寒是其別也然則凶短折之不屬貎弱之不屬極何也曰是先儒之疑義也五徳不入邊際六殛不入皇極人壽不壽沴見於目人富不富沴發於聲人安不安沴見於聴好徳好色考祥凶終沴見於貎然則西南皆兼兩殛好徳亦通考終四體之咎動分八極與曰猶之向威也九居一方而福殛兼用水獨弱流與風俱竭金耗而惡木凶而折火疾與憂亦傷於思故思禦水火而體冇八殛然則六殛之屙視獨過備何也曰視者精神之領部也疾憂貧惡弱五沴之徴皆標於視然則好徳之人不入六殛修短考終亦冇傷燠何也曰木者仁也水者智也智曰考祥智曰考終易曰冇子考無咎聖人之於生死壽夭休咎福殛則必冇以處之也然則是爲考終而發與曰範詩春秋皆爲考終而發也範往而進詩來而退春秋以九除於其間𨿽百三十一而詩之從易春秋之從範皆藏於十四顯於四十五六分之間以九九權之以命名物天地之精防不専爲閏也然則五行之數不復孤行與曰五行之數存於九部而見端於其末惻隱羞惡辭讓是非五徳之見端也見端者知性見性者知命然則聖人之屬比爲此者何與曰命體致用聖人之本事也窮神知化則不可知夫以考徳居業觀政明治交察天人之故以和順於理義則舎此莫以矣然則陰隲相協是皆人事與曰是天道也則亦地道也天別陰陽地察剛柔五十之中君子以居夫使水不沴火火不沴金金不沴木集五徳以免六殛之患非神禹能如此乎】

洪範明義卷下之終

欽定四庫全書

洪範明義卷末

明黃道周撰

洪範

再定今文

惟十有三祀王訪於箕子王乃言曰嗚呼箕子惟天陰隲下民相協厥居我不知其彛倫攸敍箕子乃言曰我聞在昔鯀陻洪水汨陳其五行帝乃震怒不畀洪範九疇彛倫攸斁鯀則殛死禹乃嗣興天乃錫禹洪範九疇彛倫攸敍

初一曰五行次二曰敬用五事次三曰晨用八政次四曰協用五紀次五曰建用皇極次六曰乂用三徳次七曰明用稽疑次八曰念用庶徴次九曰向用五福威用六殛

一五行一曰水二曰火三曰木四曰金五曰土水曰潤下火曰炎上木曰曲直金曰從革土爰稼穡潤下作咸炎上作苦曲直作酸從革作辛稼穡作甘

二五事一曰貎二曰言三曰視四曰聽五曰思貎曰恭言曰從視曰明聽曰聰思曰睿恭作肅從作乂明作哲聰作謀睿作聖

三八政一曰食二曰貨三曰祀四曰司空五曰司徒六曰司寇七曰賓八曰師

四五紀一曰嵗二曰月三曰日四曰星辰五曰歷數曰王省惟嵗卿士惟月師尹惟日嵗月日時無易百谷用成乂用明俊民用章家用平康日月嵗時旣易百谷用不成乂用昏不明俊民用防家用不寧庶民惟星星有好風星有好雨日月之行則有冬有夏月之從星則以風雨

【上三疇皆未有敷言至五紀而有者五行之用存於五紀詳五紀以協五行之用也】

五皇極皇建其有極

【皇極敷詞皆在末叚此處提綱只用一語足以丄包四疇下該五用也】

六三徳一曰正直二曰剛克三曰柔克平康正直彊弗友剛克燮友柔克沈潛剛克髙明柔克

【此亦提綱不用敷言九疇惟皇極有敷言五紀庶徵向威𨿽冇敷言猶之提綱也】

七稽疑擇建立卜筮人乃命卜筮曰雨曰霽曰防曰驛曰克曰貞曰悔凡七卜五占用二衍弌立時人作卜筮三人占則從二人之言汝則有大疑謀及乃心謀及卿士謀及庶人謀及卜筮汝則從從筮從卿士從庶民從是之謂大同身其康彊子孫其逢吉汝則從從筮從卿士逆庶民逆吉卿士從從筮從汝則逆庶民逆吉庶民從從筮從汝則逆卿士逆吉汝則從從筮逆卿士逆庶民逆作內吉作外凶筮共違於人用靜吉用作凶

八庶徴曰雨曰曰燠曰寒曰風曰時五者來備各以其敍庶艸蕃廡一極備凶一極無凶

曰休徴曰肅時雨若曰乂時若曰哲時燠若曰謀時寒若曰聖時風若

曰咎徴曰狂恆雨若曰僭恆若曰豫恆燠若曰急恆寒若曰防恆風若

九五福一曰壽二曰富三曰康寧四曰攸好徳五曰考終命

六殛一曰凶短折二曰疾三曰憂四曰貧五曰惡六曰弱

維辟作福惟辟作威惟辟玉食臣無有作福作威玉食臣之有作福作威玉食其害於而家凶於而國人用側頗僻民用僭忒

【此條舊在三徳之下定本移爲終篇其實篇意未盡當與向威相聨而終於好惡之義蓋威福之源出於好惡五行之用著於喜怒帝天所爲命聖人所爲性合而建之以爲皇極故五建之文未用敷言至是始合闡其義細繹其文久當自見】

斂時五福用敷錫厥庶民惟時厥庶民於汝極錫汝保極凡厥庶民無有淫朋人無有比徳惟皇作極凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極

無虐煢獨而畏髙明人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎

無偏無陂遵王之義無有作好遵王之道無有作惡遵王之路無偏無黨王道蕩蕩無黨無徧王道平平無反無側王道正直防其有極歸其有極

曰皇極之敷言是彛是訓於帝其訓凡厥庶民極之敷言是訓是行以近天子之光曰天子作民父母以爲天下王

【臣按自斂時五福至天下王二百四十六字文气聯屬原彚一處不須動移惟王省一叚移歸五紀惟辟一移歸威福則通篇條序燦然更無乖錯矣想古人著範別有成圖逐叚分系旣合成篇則叚數差池若依再定之文則首尾完好意義具足𨿽分系圖像而皇極敷言自爲一處五紀向威各有綱領更不相混臣研思十載繆存是說著於終篇亦惟因先儒之緒以俟聖明鑑定不敢自謂臆據焉】

九功圖附後

【河圖之有五十所謂六府也卜者謂之土五者謂之谷二典之源亦出於圖書九疇與二典相爲表裏水火金木皆附於土五土之英皆發於谷故範言土不言谷也】

【雒書之有三疇所謂三事也三三爲九二九十八六爻三變皆以二五爲正徳初四三上爲利用厚生此據其三疇中五者而言之其五在初四三上則八疇自爲正徳】

【此據六爻之五數或在初四或在三上者言之其六爻或無五數則八疇自爲三事凡九疇分於六爻各存五則得八十一各去五則得六十四六十四者自爲三事】

【凡九疇合言土谷則得九九共八十一爲七百二十九乘數五十三萬一千四百四十一分言土谷則得十十其百爲千乘數百萬合除四十六萬八千五百五十九凢九疇乘數內除得五之數爲二十六萬二千一百四十四卽六十年之縮歷不除得五之數爲五十三萬一千四百四十一卽一百二十年之贏歷也贏歷滿分自二曜合行而外尙餘五千五百爲水火木金土循環之區故五十有五者帝天所錫福防極之數也凢卦九疇兩九十八因而三之毎三得六得幹之疇一萬五千六百二十五得坤之疇四千九十六乾坤之交九千八百六十物無三疇俱得乾坤者故中數之限交於二萬九千六百爲八十一歳之日爲陰陽九疇之中也二九之間初四爲利用二五爲正徳三上爲厚生六府之行各其所值惠之而得福逆之而得殛福殛之分三事之等也然則威福系於惟辟則帝天無權與曰惟辟之威福卽帝天之威福也惟皇建極則天無多辟詩曰蕩蕩上帝下民之辟疾威上帝其命多辟又曰天生烝民其命匪諶靡不有初鮮克有終故正徳者利厚之原好徳者考終之極也】

右九功圖義

【凢唐虞作事皆本於圖書震怒之帝與錫禹之天其所授受上下一也堯典言歷象日月星辰洪範言歳月日星辰歷數蓋自羲黃以來本天相傳禮樂刑政皆從此出舜典言歳二月東巡守至於岱宗柴望秩於山川肆覲東後協時月正日同律度量衡修五禮五玉三帛二生一死贄如五器卒乃復五月南巡守至於南嶽八月西巡守至於西嶽十有一月朔巡守至於北嶽歸格於藝祖五載一巡守羣後四朝皆用河圖也漢初議禮樂者皆用河圖𨿽剿舊說無甚深義而其淵源去古未逺卽如流宥五刑曰鞭作官刑朴作教刑金作贖刑眚災肆赦怙終賊刑其義亦取於河圖土當肆赦東南當於鞭朴西北底於贖終也繇是而推吉禮二七凶禮一六軍禮四九賓禮三八或以賓吉逓爲東南軍凶逓爲西北嘉禮四周關詢於中是亦河圖也至如九官之制燦然雒書伯禹作司空治於正北棄作后稷治於中土契作司徒治於正東臯陶作士治於正西垂作共工治於西北益作虞治於東北伯夷作秩宗治於正南蘷典樂治於東南龍納言治於西南東南定位而四方底從其外以四嶽十二牧分治侯國四三十二與時日協以象日月星辰歷數合於九官二十五人以代天工故曰合二十五人之智智於神禹夫有所本之也故詩書訛舛非稽古則莫之正也因是而推五典五惇五服五章五刑五用皆出於河圖而縱撗十五皆通於雒書九族九功九徳九歌九載九共皆出於雒書而六九虛中皆貫於河圖大槪然矣】

右九官圖義

【然則五品五教五禮五惇皆列以五而又曰三禮何也曰三五者聖人之常致也五刑三就五宅三居三五十五十五而防兩之義備矣禮本於三中於五行於九至於九而天神地祗人鬼之精意皆著矣三者五之著中者也三九二十七三其二十七爲八十一三八二十四三其二十四爲七十二兩者易道之綱紀也故曰三五而盈三五而缺雒書之西南十八而東北十二東南十六而西北十四故西北長則東南消西南消則東北長月行九道夬姤剝復見之四端故三五相應而天神地祗人鬼之精意皆著矣然則禮不言九而樂言九何也曰禮本陰而率地樂本陽而率天禮成於五而極於六樂起於六而極於九三代之樂異制而防於三成起於六律終於九變其義一也然則樂之有九變何也曰環宮也環宮之不十二變何也曰三時之用各有所不盡焉猶百二十二之止於八十一也體四用三體三用兩樂律所繇始也然則樂律之始八十有一而其細數至於十七萬七千一百四十七何也曰是猶三分之一也體三用兩九數之極爲五十三萬一千四百四十一】

【九變律不得七百二十九隻得七百一十七以七百一十七相乘只得五十一萬四千八十九何也曰律皆左旋天恆左轉左旋皆遲右旋比疾範與天右旋春秋與易詩與律皆左旋以次見遲故範四百八十六年而進五年律毎六十年而退一年天行其中酌爲斗差故極遲之差八十一年極速之差五十九年而天差一度六乘五十九爲天期之常周是二典所造端於歷象也然則律行五十一萬四千九十乃百二十嵗而一嵗今以六十約之何也曰律六正而六間用正合間故以律包呂也然則樂貴全分黃鐘九寸全分以統天林鐘六寸全分以綂地太簇八寸全分以綂人及祀天神乃用夾鐘爲宮祀地祈用林鐘爲宮祀人鬼用黃鐘爲宮者何也曰三統之用各有所取之天取於日地取月人取於陰陽之交四聲相間取於星辰虞夏殷周各不同用也必以爲夾鐘生於房心天社出於井鬼宗廟著於虛危則三代上下相越二宮宮律正應與之俱變矣然則天神言六變地只言八變人鬼言九變者何也曰自質而文自簡而繁簫韶九成禮樂之極致也】

右九變圖義

【凡洪範之本出於唐虞唐虞之用極於禮樂故道至禮樂而九用之精義皆盡矣自洪範言九疇皇極而後惟大學絜矩用極之說獨辟其宗故復爲絜矩用極圖如左】

【凡星辰皆無好惡因日月之行以爲好惡日行去極遠則星寒去極近則星暑星寒爲冬星暑爲夏壁室未嘗好雨寒退而多雨翼軫未嘗好風暑退而多風庶民亦無好惡因君相之行以爲好惡堯舜興而民好善幽厲興而民好暴然則大學稱民之所好好之民之所惡惡之何也是言民性也民性好善而惡不善好善之性猶水之潤下火之炎上木之曲直金之從革土之稼穡不與堯舜幽厲爲增損其與堯舜幽厲爲增損者教也非性也聖人因性立教使父子冇恩君臣冇義夫婦冇別長防冇序朋友有信一木其所誠然而爲之召好去惡猶五行之各不相易至於慶賞刑威之用不過進退張弛歸於中和而已洪範言無有作好無有作惡大學言好人所惡惡人所好災必逮身皆指帝天錫命秉彛好徳而言好徳而冇好惡猶遠極自寒近極自暑暑中而夏寒中而冬𨿽冇好惡猶之無有好惡也故洪範之防曰攸好徳建用皇極大學之防曰止至善無所不用其極皆以極言命以善言性性命立而道教從之矩立於方圖之中極建於圓圖之內參兩天地以得其平其所以平之亦曰中和而已洪範之言愼好絜矩之言去惡皆根極至命達於天地之情故不知洪範建極之義者則觀大學絜矩之法舜禹仲尼所以開創傳受範圍曲成者燦然暏矣上卷皆言止善立極性命之理下卷頗舉象數以綜天人之務恐觀者於象數故復原本二典以至大學用中用極之意爲平格陰隲圖終焉】

右平格陰隲圖義

終卷九功九官九變平格凡七圖附於再定今文之末

洪範明義卷末

