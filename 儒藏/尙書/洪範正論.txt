

欽定四庫全書

經部二

洪範正論

書

提要

【臣】等謹案洪範正論五卷

國朝胡渭撰渭有禹貢錐已著錄此書大防以禹之治水本於九疇故首言鯀堙洪水繼言禹乃嗣興終言天乃錫禹則洪範爲體而禹貢爲用互相推闡其義乃彰然大防主於明奉若天道之理非鄭樵禹貢洪範相爲表裏之惟以九州次序分配五行者比也其辧證前人之說如謂漢人專取災祥推衍五行穿鑿附防事同讖緯其病一洛書本文卽五行五事至五福六極十二字惟敬用農用十八字爲禹所加與危微精一之心法同防初一次二至次九不過是次第名色亦非文所有之有文如木石之文又如魯夫人公子友有文在手之宋儒創爲黒白之防方圓之體九十之位變書而爲圖以至九數十數劉牧蔡季通紛紜更定其病二又洪範原無錯簡而王栢胡一桂等任意攺竄其病三皆切中舊之失蓋渭經術湛深學問有根柢故所論一軌於理漢儒附防之談宋儒變亂之論能一掃而廓淸之云乾隆四十四年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

洪範一書如日月之麗天有目者所共覩而問有晦肓否塞者則先儒之曲說爲之害也五事本於五行庶徴本於五事不過以雨燠寒風之時不時驗貌言視聽思之敬不敬而漢儒五行傳專主災異其所言貌之不恭厥極惡等事固已乖矣而又推廣言之曰妖曰孽曰旤曰屙曰眚曰沴復援春秋及漢事以實之以瞽史矯誣之說亂倫攸敍之經害一也洛書之本文具在洪範劉歆之言非而宋儒乃創爲白黒之點方圖之體九十之位則書也而變爲圖矣且謂範之理可通於易故劉牧易數鉤以九位爲河圖十位爲洛書而蔡元定兩易其名害二也洪範元無錯簡而宋儒任意攺移庶徴王省惟嵗以下爲五紀之傳移皇極斂時五福至其作汝用咎及三徳惟辟作福以下並爲五福六極之傳害三矣愚爲是解非敢撥棄舊詁而逞吾臆見也去其不正者以就其正者而聖人之意得矣自甲申迄己丑芟緐補闕辧誤析疑纂成五卷名之曰洪範正論徳淸胡渭

欽定四庫全書

洪範正論卷一

徳淸胡渭撰

洪範

孔氏【安國】傳曰洪大範法也言天地之大法孔氏【穎達】正義曰此經開源於首覆更演說非復一問一答之勢必是箕子自爲之也首二句記被問之年自王乃言至倫攸敍王問之辭自箕子乃言至彞倫攸敍言禹得九疇之由自初一曰至威用六極言禹第敍九疇之次自一五行已下箕子更條說九疇之義此條說者當時亦以對王更復退而修撰定其文辭使成典教耳蘇氏【軾】曰天以是道畀禹而傳至於箕子不可使自我而絕也以武王而不傳則天下無復可傳者矣故爲箕子者傳道可仕則不可蔡氏【沈】曰漢志云禹治洪水錫洛書法而陳之洪範是也史記武王克殷訪問箕子以天道箕子以洪範陳之案篇內曰而曰汝者箕子告武王之辭意洪範之於禹箕子推演增益以成篇歟

王氏【樵】尙書日記曰人心惟危四語聖學傳心之妙而未及政事之詳水火金木土谷惟修數語善政養民之要而未及心源事目之備洪範一篇性命政事大綱細目兼該全備信乎唐虞以來授受之微言也以丹書四言武王齋戒而受之則其受此於箕子也可知嗚呼後之人其可以易而讀之也哉

書序武王勝殷殺受立武庚以箕子歸作洪範呂伯恭云以字不可不深求箕子言我罔爲臣僕是無仕周之意以之歸者武王也林少穎云以箕子歸者武王將屈已而問焉故致敬盡禮而奉之以歸非執俘而歸也按春秋凡書以歸皆執俘之辭故林有此辯

少穎又云洪範實謨體也史官傳錄之時偶不以謨名篇耳鄭康成以此篇爲訓體按虞夏之書有典謨商書則有訓誥而無典謨鄭義較長然禹貢洪範之亦各隨事以名篇豈必斤斤相配爲某體某體耶

郝氏【敬】尙書辧解云箕子與文王並囚文王衍易箕子衍範其志同也故夫子贊明夷以文王箕子並列議論自好然觀演傳中曰而曰汝皆指武王言乃對面敷陳之辭非先時之著述也依孔疏退而撰定爲是

丹書顓帝之所作也武王初未之聞其後乃受之於太公周之易藏魯太師氏而列國無之昭二年韓宣子聘魯始得就觀洪範亦猶是也箕子沒於朝鮮向非武王之訪則洪範之學於是乎絕矣

惟十有三祀王訪於箕子

傳曰此年四月歸宗周先告武成次問天道正義曰箕子商人故傳記引此篇者皆云商書曰是箕子自作明矣林氏【之奇】曰惟十有三祀者武王卽位之十三年也此篇箕子所錄故傳記皆以爲商書然史官啟而藏之則不以爲商書而以爲周書王訪於箕子就而問之也孟子曰故將大有爲之君必有所不召之臣欲有謀焉則就之武王將欲大有爲於天下故就而訪箕子蓋其尊徳樂道之誠出於中心之固然也夏氏【僎】曰此篇𨿽箕子之言實周史所錄也武王奉箕子歸周必爲之館捨今欲問道故不敢召從王所而往就箕子館捨問之所以重道也

孔傳云商曰祀箕子稱祀不忘本蓋以篇首二句亦箕子本文故據爾雅釋天夏曰嵗商曰祀周曰年唐虞曰載以立斯義先儒皆遵其說太原閻若璩百詩著尙書古文疏證以爲唐虞純稱載不待論若商必曰祀何無逸周公告成王凡中宗髙宗祖甲之享國及罔或克壽者皆稱年乎周公稱髙宗三年不言參諸論語戴記俱然宣和博古圖錄商兄癸卣銘曰惟王九祀周己酉方銘曰惟王一祀周亦稱祀大甲元祀惟梅氏書而劉歆眞古文仍是元年疑年祀古通稱不盡若爾雅之拘也渭按此辯甚覈頃更以逸周書考之柔武解云惟王元祀大開武解維王一祀小開武解維王二祀寶典解酆謀解維王三祀大匡解文政解維十有三祀此皆在武王之世至成開解則云成王九年疑七年周公制禮之後始攺稱耳然金縢篇云旣克商二年又云周公居東二年則成王初服已稱年周書未可盡信也通稱不拘義爲長矣

又按商祀周年之說相沿已久乍聞新義未必信從不若直以稱周紀年及兩王字斷爲周史更定之辭非箕子本文之爲確也何以言之律曆志引武成曰二月旣死霸粵五日甲子咸劉商王紂周之二月商之正月也紂享國已更進一年金氏通鑑前編於戊寅紂三十二祀書商亡而以己卯周武王十三祀二月甲子爲紂死之日夫紂一日不死則商一日不亡𨿽己夘開嵗止五日亦商王紂之年也安得書商亡於戊寅以余考之周之二月乃商之正月紂在位實三十三祀箕子豈忍以抔土未幹而遽絕其紀年哉其文必不稱新王之年可知也箕子嘗言商其淪喪我罔爲臣僕故下文自稱曰我稱武王曰汝曰而依然比肩事主之體不少屈焉苟一則曰王二則曰王去臣僕又幾何哉而區區以祀之一字自表其忠亦末矣故知篇首序事爲周史更定之文也

黃文叔云箕子居周已二年熟觀武王以爲可以傳道而後武王敢問焉史記克商後二年問箕子天道後二年爲十三年今按漢律曆志引書序曰惟十有一年伐紂大誓八百諸侯防還歸二年乃遂伐紂克殷以箕子歸十三年也故洪範篇曰惟十有三祀王訪於箕子此據劉歆三統歷與古文泰誓上同是武王以十三年克殷卽於其年問天道若待克殷後二年始問不應若是之遲且箕子旣義不臣於周便當去之朝鮮必不畱滯至二年之久可知也宋世家亦言武王旣克殷訪問箕子並無後二年之說孔傳云是年四月歸宗周告武成後卽問天道確不可易

孔疏書傳云武王釋箕子之囚箕子不忍周之釋走之朝鮮武王聞之因以朝鮮封之箕子旣受周之封不得無臣禮故於十三祀來朝武王因其朝而問洪範案此序云勝殷以箕子歸明旣釋其囚卽以之歸不令其走去而後來朝也又朝鮮去周路將萬里聞其所在然後封之受封乃朝必歷年矣不得仍在十三祀也宋世家云旣作洪範武王乃封箕子於朝鮮得其實也

微子傳云微圻內國名子爵爲紂卿士正義云鄭以爲微與箕俱在圻內孔𨿽不言箕亦當圻內也按圻與畿同微箕爲圻內之采地無疑而以子爲爵則非蓋天子之大夫𨿽有縣內諸侯之稱而實無五等之號鄭康成注王制云殷爵三等公侯伯也異畿內謂之子是微子箕子不在三等爵之列也周制爵有五等春秋祭伯凡伯之公羊以爲天子之大夫谷梁以爲寰內之諸侯蓋祭凡采地伯乃五十之字也惟杜預注左傳以祭凡爲國而伯爲爵耳其祭公州公周公則又三公之公而非五等之公也詩小雅棸子內史鄭箋曰內史中大夫也孔疏曰棸子以子配氏若曽子閔子然蓋棸亦采地子者男子之美稱非五等之子爵也春秋自文公以後書蘓子尹子單子劉子蘇尹單劉皆采地其稱子與棸子義同夫微子箕子亦猶是也

朱氏【鶴齡】尙書埤傳云箕地未詳按左傳晉人敗狄於箕注太原陽邑縣有箕城或是箕子所封明嘉靖中有丰熙者撰古書世學【靳人云丰坊僞撰托名父熙】言其曽大父河南布政使慶得箕子朝鮮本以藏於家其書自神農政典至微子止後附洪範一篇此附防左傳而爲說耳歷代求書之詔所不能得而慶乃得之不以獻諸朝廷而藏之家何邪至其所謂神農政典者尢爲誕妄按系辭傳上古結繩而治後世聖人易之以書契上古謂包犧神農後世聖人則黃帝也許氏說文序亦云黃帝之史倉頡始造書契然則神農時尙未有書安得有政典邪是又因近世之僞三墳而附防其說也

王乃言曰嗚呼箕子惟天陰隲下民相協厥居我不知其倫攸敍【陸氏經典釋文隲之逸反相息亮反渭按史記宋世家隲作定協作和】傳曰隲定也天不言而黙定下民是助合其居使有常生之資正義曰相助也協和也此問答皆言乃者以天道之大沈吟乃問思慮乃答宣八年公羊傳曰乃緩辭也林氏曰天下旣爲周矣而箕子猶以殷圻內之封爵見稱於武王蓋不臣於周也眞氏【徳秀】曰倫者治天下之常理先後本末各有自然之敍君師治教之責於是乎屬而我則未知常理之次敍焉此所以問箕子也王氏【充耘】曰天陰隲下民是無形聲可驗故武王不知倫之所敍者何由

武王且不臣箕子而稱其殷之封爵箕子豈反願臣於武王而與天下共奉新君之號哉罔爲臣僕之言安在自靖自獻之心謂何稱王爲周史更定之辭益明矣

林少穎云隲之訓定無所經見難以取信案爾雅隲升也方言曰魯衞之間謂升隲則隲之訓升其來尙矣漢五行志舉此言而應劭之注以隲訓升蓋取諸此今按隲訓升𨿽有根據然施之於此經作黙升下民義頗迂晦觀史記宋世家以隲爲定則隲之訓定本尙書古文說不必從爾雅

陰隲下民相協厥居以惟天二字貫下兩句皆屬天故史記云武王問天道陳季立【第】欲以陰隲屬天相協屬君非也凡有血气者必有爭心民之聚族而居也不得其所欲則爭爭則不和不和則亂亂則靡有定矣故武王言天生下民欲和且定之當必有常道以治之顧我不知其先後緩急之序何如耳下文九疇之目卽倫自一至九卽攸敍然此處武王只泛言未嘗有洪範在其意中也倫只是常道若作五倫解反於九疇不切顧氏【炎武】日知錄曰倫者天地人之常道如下所謂五行五事八政五紀皇極三徳稽疑庶徵五福六極皆在其中不止孟子之言人倫而已能盡其性以至能盡人之性盡物之性則可以贊天地之化育而倫敍矣

王氏日記云常說以九疇倫爲一物非也九疇乃人君治天下之大法所以敍倫者也倫乃生民所具之常理爲九疇之所敍者也渭按王說非是洪範乃治天下之大法大法卽九疇九疇卽天地人之常道故曰倫攸敍不必以民之秉爲倫也

東萊書說云武王豈眞不知哉云不知者蓋眞見聖學之無窮也東齋集傳云倫指洪範九疇竊意箕子在商濳心九疇之學殷滅武王恐其學不傳故訪而問之且退托於不知以其言渭按二說皆非聖人至誠無僞豈有旣已知之而陽爲不知之理蓋天道無形無聲其陰隲下民之意旣不可知而周官外史所掌三皇五帝之書及左史倚相之所讀當時𨿽具在卻無如九疇之明備者故武王以問箕子箕子以天道之示人莫顯於洛書而禹之所第尢爲明備故特舉以告武王要非武王意中先有一九疇而故廋辭以探取之也許白雲云武王惟知箕子之有道未必豫知箕子有洪範之此說最妙倫攸敍重在敍字尢重在攸字蓋上古之書大抵隨時因事以立訓未有其目無所闕而其序不可易如天錫之洛書禹第之九疇者武王誠欲聞所未聞故曰我不知其倫攸敍若退托便非聖人气

箕子乃言曰我聞在昔鯀陻洪水汨陳其五行帝乃震怒不畀洪範九疇倫攸斁鯀則殛死禹乃嗣興天乃錫禹洪範九疇倫攸敍【釋文鯀工本反陻音因汨工忽反行戶更反畀必二反徐甫至反斁多路反徐同路反殛紀力反錫星歷反】

傳曰陻塞汨亂也治水失道亂陳其五行畀與斁敗也疇也嗣繼也天與禹洛出書神負文而出列於背有數至於九禹遂因而第之以成九常道所以次敍正義曰水是五行之一水性下流鯀反塞之失水之性水失其道則五行皆失矣易系辭云河出圖洛出書聖人則之九各有文字卽是書也而雲天乃錫禹知此天與禹者卽是洛書也漢書五行志劉歆以爲伏羲繼天而王河出圖則而畫之八卦是也禹治洪水賜洛書法而陳之洪範是也先達共爲此說林氏曰箕子將陳彞倫之敍於是推本其所自來言鯀之所以失其敍禹之所以得其敍者然後歷陳九疇之目也呂氏【祖謙】曰箕子言我聞在昔蓋得於遺言大訓非臆說也黃氏【度】曰鯀治水而懷襄愈甚此爲震怒之實吳氏【澄】曰洛書不出於鯀治水之時而出於禹治水之時是天不畀鯀而以錫禹也王氏【充耘】曰九疇非始於禹如卜筮起於伏羲作歷始於黃帝堯舜以來皆從事五事以修身皆用刑賞威福以爲治豈待禹而後有乎蓋聖人疊興立法創制先後錯出而無倫至此敍爲九章而聖人治天下之大法首尾完具粲然如指諸掌則自禹始耳故曰洛出書而九疇敍

或問洪範九疇果卽是洛書箕子何以不著其名曰禹受洛書作洪範九疇當時五尺童子無不知之言天錫禹則其爲洛書明矣故不復著也又問顧命所陳何以有河圖而無洛書曰劉歆云洪範降及於殷箕子在父師位而典之則洛書本文亦必存焉克殷之後此物當歸於周然顧命所陳皆天府之大寶器洛書非天府所掌故不得與河圖並陳也

水土平而洛書出先天而天弗違也洛書出而九疇敍後天而奉天時也記曰淸明在躬气志如神耆欲將至有開必先天降時雨山川出云此之謂也聖人在上天不愛道地不愛寶又何疑焉負洛書經無其事孔傳乃魏晉間人托名於安國其襲緯書無疑然洛書見易系辭傳決非誕妄當時必有一物載之以出是非不足深辧張衡斥緯書爲妖妄其作東京賦曰龍圖授羲書畀姒疑別有所據但詞賦之言亦未必一一審擇然天地間異事頗有魏志明帝靑龍四年張掖有寶石負圖狀像靈文字告命粲然著明水經注引車頻秦書苻堅建元十二年髙陸縣民穿井得長二尺六寸背文負八卦古字由是推之則負洛書未可斷以爲必無也歐陽公不信圖書曽子固曰以非所習見則果於以爲不然是以天地萬物之變爲可盡於耳目之所及亦可謂過矣斯眞通人之言林少穎輩見不及此

世風衰薄間有作僞之事如三國吳孫皓時鄱陽曆陵山石文理成字凡二十【楚九州渚吳九州都揚州字作天子四世治太平始】乃人以朱書石作之言天下當太平唐武太后臨朝武承嗣使鑿白石爲文凡八字【聖母臨人永昌帝業】以獻稱之於洛水太后命其石曰寶圖林少穎有見於此故不信九疇爲洛書之文其言曰帝怒不畀洪範九疇倫攸斁猶所謂天奪其魄也天乃錫禹洪範九疇倫攸敍猶所謂天誘其衷也豈有物以予奪其間邪趙汝楳易雅亦宗此說謂天錫禹九疇不過如天錫王勇智天錫公純嘏之熊朋來說略同至明初王禕祖述其意反覆數千言極論禹無受洛書之事而據系辭傳以爲河圖洛書皆伏羲所則以作易【揚雄覈靈賦曰大易之始河序龍馬洛貢書禕說蓋取諸此】不思伏羲之世結繩而治黃帝始易之以書契伏羲時安得有書名邪且如所謂天誘其衷天錫勇智者則自古聖王皆然人人可作九疇奚必待禹而始作邪前此聖王未有九疇至禹而始陳之豈非洛書之文有以開其先邪少穎輩以末世之僞而疑上古之眞故有此過論東都事略杜鎬傳王欽若勸眞宗爲祥瑞以鎭服四夷眞宗疑焉因問鎬河出圖洛出書果何事鎬遽對曰此不過以神道設教耳其言與欽若闇合眞宗意遂決是猶曹丕簒漢而以爲舜禹之事當亦如此也鎬之言不惟成君之惡且大得罪於聖人矣正義云禹旣第之當有成法可傳盡人知之而武王獨問箕子者五行志曰聖人行其道而寶其眞降及於殷箕子在父師之位而典之周旣克殷以箕子歸周武王親虛已而問焉言箕子典其事故武王特問之其義或當然也渭按九疇之書藏諸王府非國之所有故倫攸敍武王實有所不知然當時沈吟而問念天道幽遠而難知惟箕子大賢始能通曉故舉以爲言乃泛問天道非意中先有一洪範而欲傳箕子之絕學也箕子思慮而答亦以天道之示人無有顯著於九疇者因舉以告武王非恐絕學之不傳見武王來訪卽欲以是傳之也兩乃字寫當時問答之神最宜體防孔疏云自古以來得九疇者惟有禹耳未聞餘人有得之者也若人皆得之鯀獨不得可言天帝怒鯀餘人皆不得獨言天怒鯀者以禹由治水有功故天賜之鯀亦治水而天不與以鯀禹俱是治水父不得而子得之所以彰禹之聖當於天心故舉鯀以彰禹也渭按此解亦善欲言禹錫九疇先舉鯀以相形非謂洛書世所常有鯀必當受之也艸廬數語灑然入妙辭不費而意已盡

呂伯恭云堯舜之時倫未嘗斁也止於鯀身言之耳邵氏【寶】簡端錄云倫攸斁說者謂鯀之世其失也誣謂鯀之身其失也滯渭按天不畀鯀洪範九疇則九疇之目與序不明便是倫攸斁天錫禹洪範九疇則九疇之目與序悉明便是倫攸敍只就洛書出不出上說不必泥鯀禹之身亦不可以屬堯之天下也

初一曰五行次二曰敬用五事次三曰農用八政次四曰協用五紀次五曰建用皇極次六曰乂用三徳次七曰明用稽疑次八曰念用庶徵次九曰向用五福威用六極【釋文向許亮反許兩反渭按威史記作畏漢書五行志同】

傳曰此已上禹所第敍農厚也正義曰此禹所第敍不知洛書本有幾字五行志悉載此一章乃云凡此六十五字皆洛書本文計天言簡要必無次第之數上傳云禹因而第之則孔以第是禹之所爲初一曰等二十七字必是禹加之也其敬用農用等一十八字大劉及顧扶以爲背先有總三十八字小劉以爲敬用等亦禹所第敍其文惟有二十字並無明據未知孰是故兩存焉五福六極所以共爲一者蓋以文福極相近一處故禹第之總爲一疇也曽氏【鞏】曰五行者行乎三才萬物之間也故初一曰五行其在人爲五事故次二曰敬用五事五事敬則身修矣身修然後可以出政故次三曰農用八政政必協天時故次四曰協用五紀修身出政協天時不可以不有常也常者大中而已矣故次五曰建用皇極立中以爲常而未能適變則猶之執一也故次六曰乂用三徳所以適變也能適變則人治極矣極人治而不敢絕天下之疑故次七曰明用稽疑稽疑者盡之於人神也人治極而通於神明者盡然猶未敢自信也必參吾之得失於天故次八曰念用庶徵徵有休咎則得失之驗於天者可知矣猶以爲未盡也故次九曰向用五福威用六極福極之在民皆吾有以致之故又以攷己之得失於民也凡此九者皆人君之道其言不可雜而其序不可亂也朱子曰用者人所有事也凡用皆主人君而言王氏【柏】曰用之上一字極其精非聖人孰能語此渭按五行獨不言用正義云五行萬物之本天地百物莫不用之不嫌非用也薛士龍云五行天產之物非人之所能爲也其不言用待八者之用而五行乃用也二說皆未當愚竊謂天生五材民並用之其降爲五味爲五色徵爲五聲者亦夫人而用之也惟五行之秀气鐘爲五事者則凡民不能用惟聖賢能用之洪範爲君天下者設故禹於五行不言用而五事始言用敬用五事精於用五行者也

顧氏名彪大劉名焯小劉名皆隋人陳季立以大劉爲向小劉爲歆豈孔疏亦未之讀耶天地之文理當簡要謂洛書本文惟二十字是爲得之許愼說文解字序云倉頡之初作書蓋依形故謂之文其後形聲相益卽謂之字字者言孳乳而浸多也然則文與字不同文之防畫少字之防畫多洛書之文蓋與倉頡初制相左傳仲子有文在手曰爲魯夫人成季唐叔有文在手曰友曰虞正義曰石經古文虞作�魯作�手文容或似之朱子論九疇亦云古字畫少恐或有模樣觀於此言可以悟洛書成文之理矣

東陽陳氏【大猷】曰或問晦庵以洛書有奇偶之數自一至九而無文字馬融及二劉顧氏皆以爲文字而多少不同諸說孰是曰眾言殽亂折諸聖以經文詳之謂之洛書則必有書謂之天乃錫禹洪範九疇則必有九疇錫之矣如朱氏之說洛書止有其數而無其文則經何以言錫九疇今以洛書之數按之五居數之中固可知其皇極矣然天一陽數居於下知其爲水可也何以知其爲五行地二陰數居於西南何以知其爲五事天三陽數居於東何以知其爲八政乎意其必有文書如馬融所謂從五行至六極者見於各數之下禹乃從而之歟然則圖書之事果有他物可以證乎曰是不待逺求顧自未之思耳夫鳥獸之羽毛艸木之英華文章燦然條理秩然豈待人刻畫而後爾哉亦造化之所自成耳此猶曰是形有種類也至若文石之中固有山川艸木鳥獸之形又豈人力所筆而後成哉天地之間有此理則有此如魯仲子生而有文在其手秦之僕石起而有文漢之虫食柳葉而成文古今此非一世俗之震死者背上往往有書以述其罪道家多能辧之又筲箕仙寫爲詩詞以言禍福皆耳目所親接者況聖人出而天不愛道圖書呈祥圖之與書其體一耳旣能有圖亦能有書又何異邪陳氏此論頗見達識然以五行五事等二十字爲見於各數之下則是奇偶之防乃洛書所眞有猶未離乎鉤隱啟防之說也且此二十字果見於各數之下則九疇之序天已定之矣更何煩禹之次第邪東序之河圖已亡其不傳而洛書本文則具載於洪範劉歆之說理無可疑馬融亦無所異而鄭康成易注引春秋緯云河圖有九篇洛書有六篇則以洛書爲帝王錄紀興亡之數而非九疇之所自出矣怪誕不經莫此爲甚然猶不離乎文字也東晉初安國傳出云文有數至於九書之爲數造端於此北周盧辯注大戴禮於明堂九室下云法文也實本孔傳然隋人說此經不從鄭亦不從孔仍用劉歆之說唐人義疏壹遵斯軌訖無異議逮宋之中葉有僞龍圖者出焉托名陳希夷始爲奇白偶黒之防而以墨絲聮絡於其間累累如貫珠劉牧效之著易數鉤隱圖亦作此狀而以太一九宮爲河圖五行生成爲洛書謂天所錫者惟五行餘八疇皆禹推演而得之審如所言則經當雲天錫禹洪範五行安得謂之九疇邪時又有僞闗子明易傳【後山叢談云阮逸所撰】言背之文九前一後三左七右四前左二前右八後左六後右朱子信之以劉牧爲非命蔡季通艸易學啟防遂兩易其名而以五合爲河圖九宮爲洛書又用劉歆經緯表裏之說謂易可通於範範可通於易範之綱數四十有五合乎洛書其子目五十有五合乎河圖【五行五五事五八政八五紀五皇極一三徳三稽疑七庶徵十福極十一共五十有五】爲說彌巧去經彌逺志箕子之學者其可不亟爲掃除以纂遺經之墜緒乎

朱子曰初一次二此讀【音豆】也全讀【如字】則是以一二爲次第不見洛書本文又不見聖人法之義故後人至以此章總爲洛書本文皆爲句讀【音豆】不明也又曰一五行者次第之辭與前章異後仿此渭按朱子亦知洛書當爲文字而非奇白偶黒之防遂攺九宮圖爲一二三四五六七八九等字以應書之名義差勝於啟防吳幼淸又以初一次二等皆禹敍九疇之辭而演傳九章之首一至九等字爲洛書之本文與朱子相反然無論防與字向使洛書止有此數禹何以知一之爲五行二之爲五事乎又何以知九之兼福極乎故惟小劉說最確且敬用等十八字乃大禹之心法與危微精一同防決非洛書本文不徒以天言理當簡要而損其字數也或曰子取小劉之說亦以意斷之耳在經亦有可證者乎曰有漢石經九章之首重列五行五事八政五紀皇極三徳稽疑庶徵五福六極乃洛書之本文也惟其本文止於此故演傳不著敬用等字此理易見讀者顧未之察耳孔疏並列二﹤經部﹐書類﹐洪範正論﹐卷一﹥劉之說不能決其誰是今就演傳証之而小劉之說彌確近代諸儒紛紛推測可一槪掃卻眞如披雲霧而覩靑天也

洛書之出絕無而僅有者也陳氏所謂文石有山川艸木鳥獸之狀者則仍是種固然世所習見不一而足非洛書之比惟魏靑龍中張掖柳谷所出石圖可以證洛書成文非必無之事又徧閱史誌以平常木石而忽成文字者往往有之𨿽辭意淺近不若九疇之精微而文字天成不由乎手筆其理則一也天地萬物之變非耳目所能盡大抵如此又何疑於洛書且夫劉歆之說陳摶之圖均非得之目擊也文字之形與奇耦之數均之爲怪異也而漢世近古則疑之叔季僞撰則信之安在其爲定論乎述而不作信而好古則莫如從孔疏之爲得矣

眞西山云五行者天之所生以養乎人者也其气運於天而不息其材用於世而不匱其理則賦於人而爲五常以天道言莫大於此故居九疇之首五事天之所賦而具於人者貌之恭言之從視之明聽之聰思之睿皆形色中天性之本然也必以敬用之則能保其本然之性不以敬用之則貌必慢言必悖視聽則昏且塞思慮則粗淺而本然之性喪矣五者治心治身之要以人事言莫切於此王魯齋云五行者天地陰陽之气也人稟五行之气以成形五行之靈於五事而人生動靜之用也人孰無是用而能敬其用者鮮矣夫敬者涵動靜徹表裏貫始終爲一心之存亡此心敬則卓然爲一身之主而四支百骸皆有所聽命而供其役此聖道之大原修身之大本也故經曰敬用五事蓋敬則五徳之體凝然五徳之用粲然不敬則五徳之體昏矣五徳之用亂矣敬之一字貫此心之主宰皇極之樞要歟

敬漢五行志作羞師古曰羞進也今按說文肅也從支苟防意籒作篆隸遂譌爲羞以形相似也師古不知其誤乃以進訓羞進用五事成何語邪五行傳注張晏曰農食之本食爲八政首故以農爲名也師古非之攺從孔訓而魯齋復用其說曰非農以爲食之原則八疇皆廢矣故謂此八政皆農之用此謬解也按字書濃醲皆訓厚其字從農音亦同疑古字農或通作濃醲故一訓厚也陳氏云其數錯綜而條理不亂是謂紀胡士行曰恊者以人事合天時也與蔡傳意同天時卽五紀人事指八政也陳壽翁云民政旣舉則欽天授時有不可後推步占驗以人合天故五紀居八政之次薛士龍謂協與協時月正日之協同以歷數協上四者各無舛差故五紀曰協用此說恐非蓋歷數與上四者並列而爲五若謂以歷數協嵗月日星辰則不可言協用五紀矣

朱子云洪範一篇首尾都歸皇極上去前四疇是結裹个皇極後四疇是維持這皇極蔡傳本此或疑朱子以九宮之數爲洛書五居中故特尊皇極殆非經防然吾觀箕子申明九疇惟皇極一章丁寧反覆三致意焉則蔡傳自不可易不得謂九疇平列無所重輕也

王介甫云皇極以立本三徳以趨時渭按乂訓治謂治人也王者先自治而後治人故乂次於建孔子曰可與立未可與權建用皇極者道之立也乂用三徳者道之權也

明用稽疑卽至誠前知之道蓋必有洗心之學齊戒神明之徳而後問焉以言其受命也如向不然枯莖朽甲豈能知人之吉凶乎

庶徵無地不有無時不然念用云者蓋欲建極之君兢兢業業不敢一日有滿假之心易大傳云其出入以度外內使知懼無有師保如臨父母此之謂也漢儒休咎之說恐未足以語此

薛士龍曰福極者蓋其成效之見於民而存亡治亂禍福之所分者也故於福則向之於極則威之曰向曰威者蓋在人君之心有所避就以爲激勸而兢兢業業以制生民之命者也漢孔氏言天之所以向勸人用五福所以威沮人用六極以向威爲天之所爲大失其防朱子曰福極通天下人民而言蓋人主不以一身爲福極而以天下爲福極民皆仁壽堯舜之福也民皆鄙天桀紂之極也

洪範正論卷一

欽定四庫全書

洪範正論卷二

徳淸胡渭撰

一五行一曰水二曰火三曰木四曰金五曰土

傳曰五行以下箕子所陳正義曰五行先後以微著爲次水最微爲一火漸著爲二木形實爲三金體固爲四土質大爲五王氏【安石】曰五行也者成變化而行神往來乎天地之間而不窮者也是故謂之行林氏曰自此而下皆箕子歷陳九疇之名廣九疇之義使先王治天下之大法昭然在目可以舉而措之事業者也武王於此必復有所問如子張何謂五美之及箕子錄其語以成書略去繁文以就簡要耳

日記云一五行以下一二等字漢石經無之渭按漢石經者桓帝延熹中蔡邕所書立於太學者也古文尙書終東漢之世不得立然則邕所書者伏生之今文也而無一二等字漢書儒林傳曰孔氏有古文尙書孔安國以今文字讀之起其家授都尉朝而司馬遷亦從安國問故遷書載堯典禹貢微子洪範金縢多古文說然則宋世家所載洪範乃壁中眞古文也而亦無一二等字今文古文皆無獨唐人注疏本有之其故何哉蓋穎逹義疏就梅賾所獻古文本爲之【東晉時豫章內史梅賾獻孔安國古文尙書傳】故經有不同也傳云文有數至於九正與其經符合宋人從而附防之或以爲奇白偶黑之防或以爲一二三四之字劉牧當之以五合闗子明易之以九宮謬種流傳眾言淆亂而洛書之本文晦矣原其實列數至九之說有以啟之也推尋箕子之意蓋以前一節惟述禹第九疇之言而洛書之本文有幾字未及詳也故於演傳之首特掲五行等二十字以明之若一二等字則前節已具箕子何爲復舉之哉然則小劉之說𨿽聖人復起亦無以易之矣

九疇子目疑是當時之訓詁爲洪範之學者遞相傳授以迄於殷而箕子述之以告武王不然文獻無徵恐箕子亦不能次第臚列如此也

水火金木土者六府孔修之序也木火土金水者四時相生之序也木金火水土者五徳相勝之序也而洪範皆有異故知其先後以微著爲次云漢書五行志以天一至天五爲五行之生數地六至地十爲五行之成數說本劉歆歆特據系辭傳以釋左氏水妃火牡之義意不在洪範然水一火二木三金四土五之數實本此章而志載歆說洪範之後復有二語曰河圖洛書相爲經緯八卦九章相爲表裏此宋世紛紛附防所自來也範諤昌傳僞龍圖以五合爲羲皇重定地上生成之位劉牧宗之著易數鉤隱圖以五生數列上位五成數列下位合爲一圖名之曰洛書遂若洪範五行止得其半而有待於易傳之補綴何其謬也孔子曰在天成在地成形又曰幹知大始坤作成物五行之气行乎天材質成乎地陽倡而不和陰和而不倡五行無地生天成之理也以此說易尙不可況洪範乎且五行之先後以微著爲次不因數而起如必泥天一地二之數以水屬天以火屬地則五事八政五紀三徳五福六極皆有一曰二曰之文亦將以一三五七屬天二四六八屬地耶歆以洛書爲文字最有功於經而五行生成則失之一言之謬貽誤千載可不愼與

禹告成功曰六府孔修而無五行之名六府者水火金木土谷也各有官掌之故謂之府蔡墨所謂木正火正金正水正土正田正者是也及禹第九疇初一曰五行而以食爲八政之首食卽谷也然不得與五行並列矣蓋自上古以來皆設六府之官至禹受命而一變故甘誓聲有扈之罪亦曰威侮五行五行之名於是乎著而六府之號隱矣

水曰潤下火曰炎上木曰曲直金曰從革土爰稼穡【釋文炎榮鉗反上時掌反又如字】

傳曰潤下炎上言其自然之本性木可以揉曲直金可以攺更種曰稼斂曰穡土可以種可以斂正義曰揉曲直者爲器有須曲直也可更攺者可銷鑄以爲器也言其可爲人用之意由此而觀水則潤下可用以灌漑火則炎上可用以炊防亦可知也四者卽水火木金之本性其稼穡以人事爲名非是土之本性變曰言爰以言其異也蔡氏曰潤下者潤而又下也炎上者炎而又上也曲直者曲而又直也從革者從而又革也稼穡者稼而又穡也稼穡不可以爲性故不曰曰而曰爰爰於也於是稼穡而已非所以名也王介甫雲水言潤則火燥土溽木敷金斂可知也火言炎則水洌土蒸木溫金淸可知也水言下火言上則木左金右土中央可知也木言曲直則土圜金方火鋭水平可知也金言從革則木變土化水因火革可知也土言稼穡則水之井洫火之防冶木金之爲械器可知也所謂木變者何灼之而爲火爛之而爲土此之謂變所謂土化者何能熯能潤能敷能斂此之謂化所謂水因者何因甘而甘因苦而苦因蒼而蒼因白而白此之謂因所謂火革者何革生以爲熟革柔以爲剛革剛以爲柔此之謂革金亦能化而命之曰從革者何可以圜可以平可以鋭可以曲直然非火革之則不能自化也故命之曰從革也渭按王氏此義如說卦之廣𨿽未必皆聖人之意而亦未嘗背於理視彼拘而鮮通者有鵬鷃之別矣

張子正防曰水火气也故炎上潤下與陰陽升降土不得而制焉木金者土之華實也其性有水火之雜故木之爲物水漬則生火然而不離也蓋得土之浮華於水火之變也金之爲物得火之精於土之燥得水之精於土之濡故水火相得而不害爍之反流而不耗蓋得土之精實於水火之際也木曰曲直能旣曲而反申也金曰從革一從革而不能自反也土者物之所以成始而成終也地之質也化之終也水火之所以升降物兼體而不遺也【朱子云張子此說一字不可增減】

陳氏【櫟】纂疏云自潤下而下皆二意水能潤能下火能炎能上金從而又能革從從所鍛制革又可革而爲他而其堅剛之資依舊自在故與曲直等俱成雙字炎上上字當上聲潤下下字當去聲土無所不生而五穀乃人生所不可一日無者故特就谷土言之曰土爰稼穡按禹貢九州有厥土厥田之別蓋萬物自生者謂之土庶土交正是也人所耕藝以得谷者謂之田田爲谷土咸則三壤是也土亦可埏埴以爲器非不切於民用然終不如稼穡之爲急故略彼而言此

鄭氏云此五行卽六府也蓋指生民日用之利而言之玉氏讀書管見云五行非泛論造化指五材言之乃養民之六府耳此言深得經防劉向說洪範五行專主災異以爲田獵不宿飲食不享出入不節奪民農時及有姦謀則木不曲直棄法律逐功臣殺太子以妾爲妻則火不炎上作宮室飾臺榭內淫亂犯親戚侮父兄則稼穡不成好戰攻輕百姓飾城郭侵邊境則金不從革簡宗廟不禱祠廢祭祀逆天時則水不潤下漢志於五者之後又各摭其事應以實之此皆穿鑿附防之說非經防也今一槪不取

潤下作咸炎上作苦曲直作酸從革作辛稼穡作甘【釋文咸音咸】

正義曰指其體則稱曰致其則言作下五事庶徵言曰作者義亦然也又曰此章所演文有三重第一言其名次第二言其性體第三言其气味蘇氏曰五行之所作不可勝言所可言者聲色臭味而已人之用是四者惟味爲急故舉味以見其餘邵氏【寶】曰言味則聲色臭在其中矣有理焉而不言者蓋於五事見之五事人也五行天也天人一理也

口之於味目之於色耳之於聲鼻之於臭皆人賴五行之所作以爲養者也而味爲最急五味入於口充於藏腑滋於營衛而達於肌膚平時則可以養人之生有疾則可以活人之命天地之大徳莫盛於此故特舉五味言之

五味之所以養人者粒食之外有二道焉一是膳羞周官食醫職云凡和春多酸夏多苦秋多辛冬多咸調以滑甘左氏昭二十年晏子曰和如羮焉水火醯醢鹽梅以烹魚肉燀之以薪齊之以味濟其不及以泄其過君子食之以平其心是也一是藥物醫職云凡藥以酸養骨以辛養筋以咸養脈以苦養气以甘養肉以滑養竅是也王介甫云咸可用以耎苦可用以堅酸可用以辛可用以散甘可用以緩气堅則壯故苦可以養气脈耎則和故咸可以養脈骨則彊故酸可以養骨筋散則不攣故辛可以養筋肉緩則不壅故甘可以養肉堅之而後可以耎之而後可以散欲緩則用甘不欲則弗用也古之養生治疾者必先通乎此不通乎此而能已人之疾者蓋寡矣

不曰水作咸而曰潤下作咸不曰火作苦而曰炎上作苦是古人文字近便承接之法讀者不可以辭而害意潤下等十字仍當作水火木金土五字防內經素問岐伯曰木生酸火生苦土生甘金生辛水生咸其明證也蓋五行在天之气陽變陰合絪緼於太虛之中降生庶物千彚萬狀不可窮極或一物自爲一味或一物而兼數味甚至有五味具備如本艸所稱五味子者惟其材質未定故遇物成味無所不作若在地之五材則囿於一物安能如此變化此𨿽好學深思心知其意而終莫能言其所以然也嗚呼非知天地之化育者其孰能與於此

或問就近承接之文法它書亦有可證者乎曰有之杜預注左降生五味云謂金味辛木味酸水味鹹火味苦土味甘皆由陰陽風雨而成是物之味皆成於天之气也至爲五色則云辛色白酸色靑咸色黒苦色赤甘色黃夫味之辛者豈能成白酸者豈能成靑乎是辛酸鹹苦甘五字仍當作金木水火土五字防也徵爲五聲則云白聲商靑聲角黑聲羽赤聲徵黃聲宮夫色之白者豈能成商靑者豈皆成角乎是白靑黑赤黃五字亦仍當作金木水火土五字防也蓋不欲重舉五行字面遂頂鍼說下然亦無害於義昧者不察遂以爲色生於味聲生於色耳

先儒說此節泥潤下炎上等字面皆以五材爲五味所由成故其說膠滯膚淺多乖謬而不可通孔雲咸水鹵所生苦焦气之味酸木實之性辛金之气甘生於百谷正義釋之曰水性本甘久浸其地變而爲鹵鹵味乃鹹說文云鹵西方咸地東方謂之斥禹貢海濱廣斥是海浸其旁地使之咸也月令冬云其味鹹其臭朽是也火性炎上焚物則焦焦是苦气月令夏云其臭焦其味苦苦爲焦味故云焦气之味也臭之曰气在口曰味木生子實其味多酸五果之味𨿽殊其爲酸一也是木實之性然也月令春云其味酸其臭羶是也金之在火別有鮏气非苦非酸其味近辛故辛爲金之气味月令秋云其味辛其臭腥是也谷乃土之所生故甘爲土之味月令中央云其味甘其臭香是也夏元肅云五味必言作者水之源未嘗咸也流而至海凝結旣久而咸之味成則鹹者潤下之所作火之始炎未嘗苦也炎炎不已焦灼旣久而苦之味成則苦者炎上之所作木之初生金之始鑛土之始稼穡亦然已上諸說皆以在地之五材能作五味今按左傳昭元年醫和曰天有六气降生五味爲五色徵爲五聲六气陰陽風雨晦明也分爲四時序爲五節【六气之化分而序之則成四時得五行之節】是天之六气卽五行之气也【史記軒轅治五气集解王肅曰五行之气】又二十五年子太叔曰生其六气用其五行【謂天生之天用之】气爲五味爲五色章爲五聲正義曰五行之气入人之口爲五味見於目爲五色章徹於耳爲五聲是味聲色皆出於天之五气非在地五材之所爲也五臭爲鼻之所欲者香而已視色聲又緩故左傳不言臭穎達見其不言臭遂認六气爲五臭而謂羶焦香腥朽乃五味所由成夫气者味色聲臭之原也天之气豈卽物之臭乎謬極矣

素問六气髒論雲天食人以五气地食人以五味五气入鼻藏於心肺五味入口藏於腸胃夫气云入鼻則五气當卽是五臭故王冰注素問曰五气者臊气湊肝焦气湊心香气湊脾鮏气湊肺腐气湊腎也以气爲臭僅見於此然醫和之所謂六气顯指陰陽風雨晦明六者皆天之气豈可謂或香或羶腥或焦朽哉卽月令之言五臭春羶夏焦季夏香秋腥冬朽亦謂其時所尙者在此物非謂春气羶夏气焦季夏气香秋气腥冬气朽也儒書與醫不同說洪範者自當依經以立義不可防入醫書也

本艸凡艸木蔬果鳥獸虫魚之皆各有其味可以養生可以療病審如孔義則咸惟海水酸惟木實而他物之鹹酸者皆不在其數矣苦惟火之餘燼辛惟金在冶之气則當食苦者必以火燼當食辛者必以爍金而堇荼姜桂之屬反不得爲苦辛矣甘惟田中所生之谷則凡植物動物之甘者皆不必用矣謂海物與水俱咸可也若百果之甘苦者或兼酸味或先酸後甘則有之矣何云味𨿽殊而爲酸一乎藥味之苦者多矣豈皆火焚之餘乎五辛之味皆出於土豈鑠金之气所爲乎種種紕繆不可殫述夏氏謂五行之初未成五味久之而後變爲其味總不離乎二孔之見故欲知五味所由成必當於天气求之而在地之五材斷不能觸物成味如本艸之所云也夫天道幽逺而難知五行之作五味自箕子之則然也後未有能言其所以然者也聖人不我欺篤信焉而已矣於其所不能言者而彊爲之說則鑿矣

或問百果艸木之實嵗各一熟豈五行之气嵗嵗爲之味乎曰非也經特言太初造物之始五味各有所屬耳若旣有種則其味一成而不變自生自結造物者無所事於其間矣然吾觀一嵗之中凡百果艸木之實有丰歉味有美惡恐亦五行之偏勝所致內經有司天六气之運實至理所存不可以不察也

九章之中惟五事庶徵可與五行相配餘皆無涉劉向並以配五福又於五咎徵外增一恆陰以配六極之弱眞可供一笑也

二五事一曰貌二曰言三曰視四曰聽五曰思【釋文貌本亦作防視常止反徐市止反思如字徐息吏反】

正義曰貌舉身之大名言是口之所出視是目之所見聽是耳之所聞思是心之所慮蔡氏曰貌言視聽思者五事之序也貌澤水也言火也視散木也聽金也思通土也王氏【樵】曰人者天地之心五行之秀气也故水火木金土之气凝而爲貌言視聽思之質

東坡書曰人之生也五事皆具而未能用也自其始孩而貌知恭見其父母匍匐而就之擎跽而禮之是貌恭者先成也稍長而知其語以達其意故言從者次之於是始有識別而目乃知物之美惡耳乃知事之然否於是而致其思無所不至故視明聽聰而思睿者又次之蔡云人始生則形色具矣旣生則聲音矣而後能視而後能聽而後能思也說本蘇氏日記駮之曰蘇蔡以用先後立說但嬰兒之能言則有在視聽之後者矣以聲音爲言殆又不可旣生而聲音如之何從作乂邪此說良是然蘇氏據醫經五藏所屬之五行以配五事其先後之義未明也故復就嬰兒用以曉之今蔡氏旣遵朱子而五事之序一如上章五行之序則先後之義了然矣何爲復舉始生旣生以支離其說哉蓋蘇朱二義不可和防而蔡氏乃兼用之宜其齟齬而不相入也

以始生之胚胎說貌以旣生墮地之後說言視聽則言未必在視聽之前不若皆以始生言之之爲愈也孔子曰精气爲物遊魂爲變子產曰物生始化曰魄旣生魄陽爲魂此皆就胚胎言之魄者精之所爲也陰也水之屬也始化曰魄其五藏九竅百骸之形略具是爲貌旣生魄而魂附之魂者气之所爲也陽也火之屬也【釋氏四大之說以气爲火】口之所以能言者於是乎在黃勉齋【幹】云精濕而气燥精實而气虛精沈而气浮故精爲貌而气爲言此說是也久之而魂益昌盛木之榮滋長也而目之所以能視者具矣又久之而魄更堅彊金之凝結沈重也而耳之所以能聽者全矣若夫心者神明之舍也樂祁曰心之精爽是謂魂魄蓋魂魄分屬貌言視聽而總防於心土之居中央而分王乎四季也故能思者備焉此說仍依五行微著之序與朱子不相背馳其理似長於蘇蔡而貌澤言視散聽思通之義亦於斯可見矣

陳師凱蔡旁通曰精之潤澤者爲貌如水之浸潤故屬水气之揚者爲言如火之炎上故屬火又貌者精之榮也故爲水言者心之聲也故爲火目內實而精散於色故屬木色之華彩者莫如木也耳內虛而气接於聲故屬金聲之逺聞者莫如金也故木實則色茂眼實則視廣金虛則聲耳虛則聽心者思之體思者心之用也五事之有思猶五行之有土也水火木金皆不可無土貌言視聽皆不可無思故論語云貌思恭言思忠視思明聽思聰思於貌言視聽無所不在土於水火木金亦無所不有故以思屬土

孔疏云木有華葉故貌屬木言之決斷若金之斬割故言屬金火外光故視屬火水內明故聽屬水土安靜而萬物生心思慮而萬事成故思屬土謂東方震爲足足所以動容貌也西方兌爲口口出言也南方離爲目目視物也北方坎爲耳耳聽聲也中在內猶思在心也此皆據漢志以爲說漢志本劉歆劉歆本伏生尙書大其義蓋取易八卦之方位東西南北四正卦以爲木金火水之序以配洪範之貌言視聽而坤土寄王於西南其位實在中央遂以配思也兌口言離目視坎耳聽取義頗切惟以震足爲貌之動未免牽彊

蘇子由云人之身蓄爲五藏爲五事以應五行脾之爲貌而主土肺之爲言而主金肝之爲視而主木腎之爲聽而主水心之爲思而主火自黃帝以來言之詳矣醫者捨此無以治病今按子由說本醫經言屬金聽屬水與漢志同日記云木藏曰肝而竅於目水藏曰腎而竅於耳金藏曰肺而竅於口耳目口道家謂之三要以其爲精气神之門戶也心爲火藏用事於中百體之君也而其官則思脾爲土藏運化萬物余藏之母也於五事當屬貌觀佛家言四大以毛髮爪齒皮肉筋骨髓腦垢色皆歸於地地卽土也則貌當屬土矣此其理之不容有二者也

朱子語錄吳人傑云貌是水言是火視是木聽是金思是土與庶徵之序相脗合可見以五行之序配五事蔡本於朱朱本於吳前此未有也王天與曰伏生漢志多牽彊蘇氏𨿽有據亦未順洪範之序惟吳蔡說五行五事庶徴皆順

五事配五行經無明文說者謂五事不本五行可也謂五事之序不必依五行之序亦可也從漢志貌木言金視火聽水思土之說可也從醫經貌土言金視木聽水思火之說亦可也然五徵之配五事經固有明文矣肅乂哲謀聖吾知其爲貌言視聽思之所作也若雨之何以應貌之何以應言燠之何以應視寒之何以應聽風之何以應思則茫然不知其故𨿽先儒於肅乂狂僭等十字比物連曲爲之說而反覆推尋終無確然不易之理其可信以爲是乎惟五徵之配五行差明於五事之所配雨吾知其爲水易象坎爲水爲雲爲雨可證也雨與肅相應則貌之屬水焉必也吾知其爲火易象離爲日爲火可證也與乂相應則言之屬火焉必也巽爲木位東南於時爲燠木性溫和𨿽隆冬按之亦不冷故春秋雨木冰爲災則燠者木之也燠應哲則視之屬木焉必也金體嚴凝𨿽盛夏按之亦不故乾位西北爲金爲寒爲冰則寒者金之也寒應謀則聽之屬金焉必也土者五行之沖气居中央而分王乎四季風行於雨寒燠之間亦如之故風與土爲風應思則思之屬土焉必也故五事依五行之序則五徵皆順從漢志醫經之說則五徵有不可曉者朱子所以獨有取乎斗南之說也或難餘眾言殽亂折諸聖今子以一家之言折羣儒之謬然則朱子旣聖矣乎余曰朱子𨿽未入聖域而其言深合乎聖人之意是亦聖人之徒也中庸曰百世以俟聖人而不惑孟子曰聖人復起必從吾言吾於朱子亦雲林少穎云五行自爲五行五事自爲五事以至八政五紀已下各自爲疇而不可以附防先儒旣以五行配五事故其論五事之序或以爲合於五勝或以爲合於五常要皆是附防之辭林氏之持論如此愚竊謂五行之理有可以相通者五事庶徵也其不可以相通者八政五紀皇極三徳稽疑福極也庶徵之配五事經有明文後之學者因其有可通而悉欲通之非也因其有不可通者而遂謂無一之可通亦非也林氏之言未免膠柱而鼓瑟矣

貌曰恭言曰從視曰明聽曰聰思曰睿【釋文睿恱嵗反】

正義曰恭從明聰睿卽是敬用之事呂氏曰此形色天性之善也謂之曰者本然之體非有所待如水曰潤下之也有貌則有恭貌本恭不恭則非所謂貌矣余亦然

貌言視聽思者烝民之所謂物孟子之所謂形色也恭從明聰睿者烝民之所謂則孟子之所謂天性也孔子曰非禮勿視非禮勿聽非禮勿言非禮勿動動卽貌勿者心之所爲也故曰視思明聽思聰貌思恭言思忠孔孟與尹吉甫之言後先一揆其精於洪範之學如此

貌有動容之意與言視聽同言視聽不但指口目耳則貌亦非但指其身可知也曲禮曰坐如屍立如齊玉藻曰趨以采齊行以肆夏周還中規折還中矩又曰足容重手容恭目容端口容止聲容靜頭容直气容肅立容徳色容莊周禮保氏養國子以道乃教之六儀一曰祭祀之容二曰賓客之容三曰朝廷之容四曰喪紀之容五曰軍旅之容六曰車馬之容凡此皆貌之恭也

從者順理成章之謂也詩曰維號斯言有倫有脊又曰出言有章易曰言有序論語曰言中倫皆所謂從也曾子曰出辭气斯逺鄙倍矣蓋倍則不順理鄙則不成章故君子戒之

明者觀人之詳聰者聽言之審也非徒辧色別聲之謂曽子固云古之人主前旒蔽明黈纊塞聰非塗其耳目也亦不用之於小且近所以養其聰明也養其聰明者蓋將用之於大且逺夫天下至廣不可以家至戶察人能用其聰明於大且逺者得其要也昔舜治天下欲無蔽於諸侯百官則詢四嶽欲無蔽於四嶽則辟四門欲無蔽於四門則明四目達四聰者舜不任其視聽而因人之視聽以爲聰明也不自用其聰明而因之於人者此君道固天道天聰明自我民聰明是也

日記以思曰睿爲思無邪非也無邪別是一義睿則通微之謂也蓋理之至者不可以耳目求不可以言語惟思爲能通之𨿽所思一出於正而不能通乎微猶弗思也荀子曰思之思之神通之揚子曰濳天而天濳地而地其睿之謂乎

己之貌使人視之而可畏可象是曰恭己之言使人聽之而有倫有脊是曰從人之貌已視之而知其邪正是曰明人之言已聽之而知其是非是曰聰當貌思貌當言思言當視思視當聽思聽而能通乎微以致其恭從明聰是曰睿

恭作肅從作乂明作哲聰作謀睿作聖【釋文哲之舌反徐丁列反又之世反渭按哲史記作智】

正義曰此章所演亦爲三重第一言其所名第二言其所用第三言其所致呂氏曰攺曰爲作用工之地各由其本然而修之以成徳也林氏曰孟子曰形色天性也惟聖人然後可以踐形貌言視聽思必皆以敬用者此蓋踐形之學也恭從明聰睿蓋學所以踐形也肅乂哲謀聖則可以踐形而治天下國家之本立矣陳氏曰自恭而充之齊一淸整而能肅自從而充之理當人服而能又自明而充之洞達立決而能哲自聰而充之審善定計而能謀自睿而充之則無所不通而能聖

觀二章所演俱作三重枝枝相對葉葉相當益信五事序本五行林氏謂不可通眞謬論也

君子正其衣冠尊其瞻視儼然人望而畏之則可謂恭作肅矣孟子曰動容周旋中禮者盛徳之至也堯之允恭舜之溫恭文王之懿恭孔子之恭而安是也蓋至是而作肅之能事始畢

書曰聖有謨訓明徵定保詩曰訏謨定命逺猶辰告易曰君子居其室出其言善則千里之外應之此所謂從作乂也

孔子曰視其所以觀其所由察其所安李克謂魏文侯曰居視其所親富視其所與達視其所舉窮視其所不爲貧視其所不取此皆觀人之法也臯陶之稱帝堯曰知人則哲能官人何憂乎驩兜何遷乎有苗何畏乎巧言令色孔壬其作哲之極功乎

易大云將叛者其辭慙中心疑者其辭枝吉人之辭寡躁人之辭多誣善之人其辭遊失其守者其辭屈孟子曰詖辭知其所蔽淫辭知其所陷邪辭知其所離遁辭知其所窮此皆知言之道也詩曰謀夫孔多是用不集諺曰築捨道旁三年不成以聽之不聰故爾聽旣聰矣則將如舜之好問好察執其兩端用其中於民何謀之不哉故曰聰作謀

孔云睿通於微於事無不通謂之聖周子通書曰無思本也思通用也防動於彼誠動於此無思而無不通爲聖人不思則不能通微不睿則不能無不通是則無不通生於通微通微生於思故思者聖功之本而吉凶之幾也

小旻之五章曰國𨿽靡止或聖或否民𨿽靡膴或哲或謀或肅或艾五事之徳見於它經者惟此而已

魯昭公之習儀以亟漢成帝之尊嚴若神恭之末也不可以作肅祝鮀之佞嗇夫之利口從之似也不可以作乂離朱之目足以察秋毫之末明之小者也不可以作哲師曠之耳能識南風之死聲聰之小者也不可以作謀思莫切乎貌言視聽遊心六合之內窮髙逺而測深厚思之蕩而無用者非睿也不可以作聖故中庸曰愼思論語曰近思易曰君子思不出其位

五行之气凝爲五材潤下以資漑濯炎上以供炊防曲直從革以備宮室械器稼穡以充粒食皆生民之所用而不可一日無者𨿽聖人亦不能不用子罕曰天生五材民並用之廢一不可是也至於降生五味徵爲五色章爲五聲達爲五臭所以給口目耳鼻之養者凡民莫不用之聖人亦豈能去之哉然聖人終不以爲用也何也五材與味色聲臭皆气之麤者也其賦於人淸明粹美不離乎气質而亦不雜乎气質者有理存焉豈徒甘味恱色娛聲別臭云爾哉語其本然之則曰恭曰從曰明曰聰曰睿語其成徳之功作肅作乂作哲作謀作聖此修身之要治天下國家之本聖人之所用而不敢斯須不敬者也凡民莫不有貌言視聽然其所辧者秪在味色聲臭之間至於恭從明聰𨿽固有之而不能盡其才肅乂哲謀亦可以有爲而卒不能成其徳故曰惟聖人然後可以踐形敬用五事精於用五行者也故五行不言用而於五事乎見之

洪範正論卷二﹤經部﹐書類﹐洪範正論﹥

欽定四庫全書

洪範正論卷三

徳淸胡渭撰

三八政一曰食二曰貨三曰祀四曰司空五曰司徒六曰司寇七曰賓八曰師

正義曰此用於民緩急而爲次也食貨祀賔師指事爲之名三卿舉官爲名者三官所主事多若以一字爲名則所掌不盡故舉官名以見義貨者金玉布帛之總名林氏曰一曰食者務農重谷之政也如井田補助之是也二曰貨者阜通貨財之政也如懋遷有無化居之是也三曰祀者報本反始之政也社稷宗廟山川百神以至公卿大夫士庶莫不祭其先之是也四曰司空者度土居民之政也如辧方正位體國經野使士農工商各得其所之是也五曰司徒者教民之政也如學校選舉之是也六曰司寇者立法懲姦之政也如五刑之屬是也七曰賓者交際酬酢之政也如冠昬喪祭鄕飲相見之是也八曰師者寓兵於農以修武備之政如鄕遂教閱之法是也陳氏【師凱】曰八政皆爲民而設王氏【樵】曰八政唐虞則屬之九官成周則謂之六典而在禹則謂之六府三事者也

農者厚也聖人養民之心有加而無己九功惟敍九敍惟歌戒之用休董之用威勸之以九歌俾勿壞此農用八政之道也

蘇氏曰周禮建六官主八政食貨則天官祀賔則春官師則夏官司空則冬官司徒則地官司寇則秋官朱子曰此八政是个大綱天下之事其大者已該備於此如周禮一書只是个八政而已然虞夏之制與周禮不同先儒謂六官自古有之堯設天地四時之官羲和掌天地仲叔分主四時堯典乃命羲和注雲天官稷也【稷田正】地官司徒也分命仲叔注云春爲秩宗夏爲司馬秋爲士冬爲共工通稷與司徒是六官之名也【見周禮疏】至夏則始名六卿甘誓乃召六卿是也鄭康成注尙書大云夏六卿者后稷司徒秩宗司馬作士共工也【鄭又云秩宗舜時官也初堯冬官爲共工舜舉禹治水攺名司空以命之後復爲共工與虞堯初天官爲稷至試舜謂之百揆舜又命禹爲之此段亦見周禮疏】殷六卿則曲禮疏云大宰司徒司馬司空司士司寇也周之六卿見周禮曰天官冢宰地官司徒春官宗伯夏官司馬秋官司寇冬官司空虞夏之制不可得詳必準之以周官而後其政可得而言焉

司空堯官僉曰伯禹作司空是也劉向說苑云堯之時舜爲司徒契爲司馬禹爲司空【文子淮南子並同】舜命九官分司空之職爲二命垂共工益作朕虞不知何時又合爲司空馬融注書序云咎單爲湯司空疑亦因於夏蓋此八政之名禹敍洛書後所定乃登王位遂以爲一代之制故此稱司空司空與司徒司寇皆夏官名也今按司空之職不止於度地居民【書周官曰司空掌土居四民】凡平水土治溝洫修道塗利器用營城郭宮室皆其職也是皆切於民政者一居字不足以盡之故特舉其官

崔靈恩曰堯置天地四時之官舜攺地官曰司徒秋官爲士冬官爲司空春官爲秩宗【見杜氏通典】今按舜命契曰汝作司徒孟子亦云舜使契爲司徒是司徒實虞官也司徒之職亦不止敷五教王制曰司徒修六禮以節民性明七教以興民徳齊八政以防淫一道徳以同俗養耆老以致孝卹獨以逮不足上賢以崇徳簡不肖以絀惡其所主事多一教字不足以盡之故亦特舉其官

舜命臯陶作士不知何時攺爲司寇疑亦是夏制【鄭言夏之六卿秋官仍名士恐非】司寇之職不止於刑獄如詰姦慝平暴亂皆其職也一刑字不足以盡之故亦特舉其官

六官而獨舉其三疏義甚蓋官所主事多而皆切於民政一字不足以盡之則舉其官司空司徒司寇是也官所主事多而切於民政者惟一二則指言其事天官之食貨秩宗之祀賓司馬之師是也諸儒說此條司空主民居司徒主教司寇主刑則經以一字盡之曰居曰教曰刑可矣何必變例稱官邪林解亦未免此失當分別觀之

陳壽翁云八政在唐虞時食貨合爲一而稷掌之粒烝民而遷有無是也此本周禮賈疏稷爲天官之說夫稷田正也而謂之天官殊未可曉然吾觀禹曰予曁稷播奏庶艱食鮮食懋遷有無化居日知錄云化者貨也古化貨二字多通用然則化卽是貨棄爲后稷旣播谷又懋遷食貨二者皆其所掌無疑也王制冢宰以三十年之通制國用量入以爲出而周禮冢宰之屬又有大府內府外府職幣典絲典枲等職蓋自古食貨之事皆掌於天官堯試舜名天官稷曰百揆舜亦以命禹百揆者度百事也其職最爲繁重而其切於民政者莫如食貨故特舉二事而不稱其官漢書食貨志曰洪範八政一曰食二曰貨食謂農殖嘉谷可食之物貨謂布帛可衣及金刀貝所以分財布利通有無者也二者生民之本是爲政首禹貢荊揚貢金三品曰金銀銅也史記平準書虞夏之幣金爲三等或黃或白或赤珠玉爲器飾寶藏而不爲貨然則八政之所謂貨者亦惟布帛與金錢貝耳舜典修五禮云吉凶賔軍嘉之禮疏云古今之禮或殊而以周之五禮爲此五禮者以帝王相承事有損益後代之禮亦當是前代禮也且歷驗此經亦有五事此篇於上帝吉也如喪考妣凶也羣後四朝賓也大禹謨云汝䢐徵軍也堯典云女於時嘉也五禮之事並見於經知與後世不異也然則虞夏時固有五禮矣祀於五禮屬吉祭先祖曰祠禴烝嘗祭外神曰置社【大夫以下成羣立社曰置社】五祀【戶竈中霤門行】八蠟【先嗇司嗇農郵表畷貓虎坊水庸】皆報本反始人治之大者故食貨之後卽繼以祀賓則兼五禮而言如儀禮十七篇所載冠昬喪祭鄕飲射士相見之皆有賓主以成其禮是也正義云民不往來則無相親之好故賓爲七說賓字甚當蔡云禮諸侯逺人此乃朝廷之禮非所以厚民也宗伯所掌自五禮而外尙有樂律天文寶器車服史巫卜筮之屬皆統於其職然惟祀賔爲切於民政故特舉二事而不稱其官

郯子言其祖少皥氏以鳥名官曰鴡鳩氏司馬也是上世已有司馬之官矣唐虞時天官曰稷地官司徒春官秩宗秋官士冬官司空或曰共工惟無夏官之名說苑云堯時契爲司馬禮記疏引鄭康成云祝融爲堯司馬皆不見於經未可據信舜命臯陶作士曰蠻夷猾夏寇賊姦宄故蔡謂此以士官兼兵刑之事周禮分爲夏秋兩官是虞亦無司馬也伏生夏云司馬在前徵云仲康命侯掌王六師爲大司馬杜氏通典云卨孫之子微爲夏司馬則司馬乃夏后氏之官兵刑分職不自周始矣今準周禮言之司馬掌九伐之灋及九州之險固五兵之械器牧圉之馬政王制又言司馬辧論官材而定其爵祿是司馬之職甚多而惟四時講武最切於民政故特舉一事曰師而不稱其官【使夏不分兵刑爲二官則師已具在司寇中不得別爲一政矣此理甚明】古者寓兵於農處則爲比閭族黨州鄕行則爲伍兩卒旅師軍春搜夏苗秋狝冬狩皆於農隙講武事以習坐作進退步伐擊刺之法而後可以禦寇盜備非常故八政以師終焉

箕子演疇多於子目之下更敷暢其義惟八政五紀五福六極但列其子目而不復更有所論說故宋人以爲有錯簡移庶徵王省惟嵗至則以風雨系歷數之下移皇極斂時五福至其作汝用咎系考終命之下移三徳惟辟作福至民用僭忒系六曰弱之下以是爲得古經之正惟八政則更無可移遂以爲元有闕文噫洪範至此幾割裂無完膚矣痛哉日知錄云近有謂得朝鮮本尙書於洪範八政之末添多五十二字者按元王惲中堂事記中統二年髙麗世子植來朝宴於中書省問曰聞汝有古文尙書及海外異書答曰與中國不殊是知此五十二字者亦僞撰也蓋以八政有闕文卽有補五十二字者出矣此宋人過疑經文之遺患也

四五紀一曰嵗二曰月三曰日四曰星辰五曰歷數【渭按歷史記作歷】

林氏曰前所言者先王所以厚民之政然政事之施不可不本於天時堯典咨汝羲曁和期三百六旬有六日以閏月定四時成嵗允釐百工庶績咸熙是也一曰嵗者蘇氏謂嵗星所次是也嵗星日行千七百二十八分度之百四十五每嵗歷一辰十二嵗一周天者也二曰月者月行於天日十三度十九分度之七一月一周天者也三曰日者日之行於天日一度一嵗而一周天者也四曰星辰者嵗日月之所行也

星者二十八宿東方角亢氐房心尾箕七十五度南方井柳星張翼軫一百十二度西方奎婁胃畢觜參八十度北方斗牛女虛危室壁九十八度四分度之一是也辰者日月所防之次其次十有二正月防於娵訾二月防於降婁是也星辰之行與天左旋一日而一周一月而移一辰一嵗而復初者也五曰歷數者推數於歷以日月星辰之行度而定時成嵗也嵗日月星辰四者其節各有盈縮進退遲速長短之不同故必以歷數而齊其行度然後各當其道而無所差舛於其間則百官皆得其職萬事各得其序而厚民之政於是而畢矣

一曰嵗惟林氏從蘇作嵗星解爲是【黃度書說同】孔疏云一曰嵗從冬至以及明年冬至爲一嵗所以紀四時也二曰月從朔至晦大月三十日小月二十九日所以紀一月也三曰日從夜半以至明日夜半周十二辰爲一日所以紀一日也以嵗爲一期以月爲三十日以日爲十二時則卽是推步之所成侵下歷數部位矣蓋嵗月日星辰四者皆在天之象嵗嵗星月太陰日太陽乃七政之三皆右旋而有進退遲速之不同者也星辰則二十八宿分爲十二次皆經星之與天爲體而爲嵗月日之所躔者也惟林氏得其解薛士龍云星五星也辰經星也蔡傳云嵗者序四時也月者定晦朔也日者正躔度也星經星緯星也並謬

國語伶州鳩對景王曰昔武王伐殷嵗在鶉火日在析木之津月在天駟辰在斗柄星在天黿漢律曆志釋此文曰武王克殷以箕子歸十三年也自文王受命而至此十三年嵗亦在鶉火故曰嵗在鶉火師初以殷十一月戊子日在析木箕七度故曰日在析木是夕也月在房五度房爲天駟故曰月在天駟後三日得周正月辛夘朔合辰在斗前一度斗柄也故曰辰在斗柄明日壬辰防星始見【師古曰防古辰字也其字從臼臼音居玉反】癸巳武王始丙午巡師戊午度於孟津明日己未冬至防星與女伏歷建星及牽牛至於女天黿之首故曰星在天黿此述劉歆三統歷也韋昭注國語曰嵗嵗星也從栁九度至張十七度爲鶉火謂武王始師東行時嵗星在張十三度天駟房星也謂戊子日月宿房五度津天漢也從尾十度至斗十一度爲析木其間爲漢津謂戊子日日宿箕七度辰日月之防謂周正月辛夘朔於殷爲十二月夏爲十一月是日月合辰斗前一度星辰星也天黿次名一曰枵從須女八度至危十五度爲天黿謂周正月二日壬辰辰星始見三日癸巳武王行二十八日戊午度孟津距戊子三十一日二十九日己未晦冬至辰星在須女伏天黿之首也今按劉歆韋昭於千嵗之下以曆術推伶州鳩之言無一不脗合眞所謂可坐而致東坡以一曰嵗爲嵗星亦從此得來其下文州鳩所稱五位卽嵗月日辰星也先辰後星與洪範小異者何蓋辰在斗柄之辰字己該二十八宿五紀之四者備矣而星在天黿專指五緯之辰星【嵗星日行十二分度之一十二嵗而周天辰星日行一度一嵗而周天故首言嵗終言辰月令季冬之月口窮於次月窮於紀星回於天謂日月與辰星俱防於枵也】辰水星天黿水位以其爲顓頊之所建姬氏之自出也特舉而言之別是一義故星次辰之後宋儒據此遂以五紀星辰之中兼有緯星則誤矣然則堯典之所謂日月星辰與洪範同乎否乎曰同日月星卽七政也辰則二十八星分十二次爲七政之所捨者也洪範於五緯獨言嵗星以其餘無闗於定時成嵗也然嵗實緯星舉一可以槪其餘故曰同也

周禮馮相氏掌十有二嵗鄭注云嵗謂太嵗嵗星與日同次之月斗所建之辰樂說說嵗星與日常應太嵗月建以見然則今歷太嵗非此也王氏詳說曰在天有嵗星在地有太嵗嵗星右行太嵗左行在斗曰星紀在女曰枵在危曰娵訾在奎曰降婁在胃曰大梁在畢曰實沈在井曰鶉首在栁曰鶉火在軫曰鶉尾在氐曰壽星在心曰大火在箕曰析木此所謂嵗星右行在寅曰攝提格在夘曰單閼在辰曰執徐在巳曰大荒落在午曰惇牂在未曰協洽在申曰涒灘在酉曰作噩在戌曰掩茂在亥曰大淵獻在子曰困惇在醜曰赤奮若此所謂太嵗左行左行者謂自東而南自南而西自西而北右行者謂自北而西自西而南自南而東至於日月之行猶是也天道左旋而經星從之日體右轉而嵗星從之故日行北陸爲冬西陸爲春南陸爲夏東陸爲秋然嵗星在天一嵗行一辰率百四十四嵗而跳一辰若再跳則歷又攺矣春秋保幹圖曰三百年斗曆攺憲者以此

朱子語錄曰天道與日月五星皆是左旋天道日一周天而常過一度日一日一周天起度端終度端故比天道常不及一度月行不及天十三度有奇今人卻云日行遲月行速此錯說也但歷家以右旋爲說取其易見日月之度爾又曰如何見得三百六十五度甚麼人去量來只是天行得過處爲度天之過處便是日之退處又曰進數爲順天而左退數爲逆天而右歷家以進數難算只以退數算之故謂之右行且曰日行遲月行疾此乃截法其實非右行也橫渠雲天左旋處其中者順之少遲則反右矣此說最好【按橫渠說本隋書歷志】

董氏【鼎】曰朱子雲天無體二十八宿便是體二十八宿之行卽天行也是以謂之經星猶機絲之有經一定而不動而日月五星緯乎其中所以分晝夜而列四時無非順天而成造化也故自地面而觀其運行則皆東升西沒繞地而左旋自天度而考其次捨則日月五星獨以漸而東爲逆天而右轉蓋由其行不及天而次捨日以退然捨𨿽退而行未嘗不進也退𨿽逆而進未嘗不順也於天𨿽逆而右轉於地則未嘗不順而左旋也

蔡傳說堯典咨汝羲曁和節曰天體至圓周圍三百六十五度四分度之一繞地左旋常一日一周而過一度日麗天而少遲故日行一日亦繞地一周而在天爲不及一度積三百六十五日九百四十分日之二百三十五而與天防是一嵗日行之數也月麗天而尢遲一日常不及天十三度十九分度之七積二十九日九百四十分日之四百九十七【七當作九】而與日防十二防得全日三百四十八餘分之積又五千九百八十八如日法九百四十而一得六不盡三百四十八通計得日三百五十四九百四十分日之二百【當作三百】四十八是一嵗月行之數也嵗有十二月月有三十日三百六十者一嵗之常數也故日與天防而多五日九百四十分日之二百三十五者爲气盈月與日防而少五日九百四十分日之五百九十二者爲朔虛合气盈朔虛而閏生焉故一嵗閏率則十日九百四十分日之八百二十七三嵗一閏則三十二日九百四十分日之六百單一五嵗再閏則五十四日九百四十分日之三百七十五十有九嵗七閏則气朔分齊是爲一章也故三年而不置閏則春之一月入於夏而時漸不定矣子之一月入於丑而嵗漸不成矣積之之久至於三失閏則春皆入夏而時全不定矣十二失閏子皆入丑嵗全不成矣其名實乖戾寒暑反易農桑庶務皆失其時故必以此餘日置閏月於其間然後四時不差而嵗功得成也

閻氏【若璩】尙書古文疏證曰蔡余不病其言理而病其言數歷尢數之大者帝曰咨汝羲曁和一節純用朱子訂旣非堯歷亦非宋歷蓋從孔穎達疏采來盡亦明析然猶未若授時時憲二歷之精密也余因以二歷之理與數補注堯典其辭曰論其理天周之度嵗周之日皆三百六十有五而又有餘分自今嵗冬至距來嵗冬至爲一期歷三百六十五日而日行一周凡四周積千四百六十則餘一日析而四之則四分之一也經言有六日者舉其成數也自正月朔日至十二月晦日爲一嵗得三百五十四日而十二晦朔終焉朱子云合气盈朔虛而閏生蓋一嵗有二十四气假如一月約計三十日則宜十五日交一節气矣然期三百六十五日零二十五刻分配二十四气則不止於三百六十故必十五日零二時五刻爲一節三十日零五時二刻爲兩節所謂气盈也月之合朔二十九日半則月不能爲三十日之數積十二月三百六十日計之內虛五日零六時三刻是爲朔虛故每嵗常六个月小止得三百五十四日也气盈於三百六十日之外有五日零三時朔虛於三百六十日之內有五日零六時三刻則一嵗之間大約多出十日零八時三嵗則多出三十二日有奇所以置閏也三嵗而一閏卽以閏月計之亦不須三十二日有奇故置閏之法其先則三年一閏者三繼以兩年一閏者一續又三年一閏者二繼又兩年一閏者一如是經七閏然後气朔分齊是爲一章也論其數天周三百六十五度二十五分七十五秒嵗周三百六十五日二十四刻二十五分而日與天防月一日不及天一十三度三十六分八十七秒五十微積二十九日五十三刻五分九十三秒而月與日會十二防通計得日三百五十四日三十六刻七十一分一十六秒是一嵗月行之數日與天防而多五日二十四刻二十五分爲气盈月與日防而少五日六十三刻二十八分八十四秒爲朔虛合气盈朔虛共得十日八十七刻五十三分八十四秒爲一嵗閏率三嵗一閏則三十二日六十二刻六十一分五十二秒五嵗再閏則五十四日三十七刻六十九分二十秒十有九嵗七閏則二百六日六十三刻二十二分九十六秒蓋不用積年日法而以實測得之豈不較勝於訂傳之本正義者哉

吳氏【亨壽】曰嵗無定日閏有定法期閏嵗三字爲此一節之大要期者一嵗之足日也嵗者一嵗之省日也閏者補三嵗之省日湊爲三嵗之足日也數言明潔了當可作古注讀

五紀專爲八政而設說五紀而忘八政卽非經防今試就八政之協於五紀者言之七月之首章曰三之日於耜四之日舉趾同我婦子饁彼南其七章曰九月築圃十月納禾稼晝爾於茅宵爾索綯亟其乘屋其始播百谷國語虢文公曰古者大史順時土陽癉憤盈土气震農祥晨正【農祥房星也】日月底於天廟【天廟營室也】土乃脈先時九日大史告稷曰自今至於初吉【初吉二月朔日也】陽气俱烝土膏其動弗震弗渝脈其滿眚谷乃不殖稷以告王曰史帥陽官以命我司事曰距今九日土其俱動王其祗祓監農不易月令季夏之月土潤溽暑大雨時行燒薙行水利以殺艸如以湯可以糞田疇可以美土疆孟冬之月命有司循行積聚無有不斂仲冬之月農有不藏積聚者取之不詰此食政也七月之三章曰八月載績載載黃我朱孔陽爲公子裳漢食貨志冬民旣入婦人同巷相從夜績女工一月得四十五日月令仲秋之月易闗市來商旅納貨賄以便民事此貨政也詩傳春曰祠夏曰禴秋曰嘗冬曰烝月令春祀戶夏祀竈季夏祀中秋祀門冬祀行郊特牲嵗十二月蠟合聚萬物而索饗之又黃衣黃冠而祭以息田夫周禮籥章中春晝擊土鼓龡豳詩以逆暑中秋夜迎寒亦如之此祀政也月令孟春之月命司空曰時雨將降下水上騰循行國邑周視原野修利隄防道達溝瀆開通道路毋有障塞命工師令百工審五庫之量金鐵皮革筋角齒羽箭幹脂膠丹漆毋或不良百工咸理監工日號毋悖於時毋或作爲淫巧以蕩上心考工記弓人凡爲弓冬析幹而春液角夏治筋而秋合三材寒奠體冰析灂左傳凡土功龍見而戒事火見而致用水昏正而栽日至而畢國語先王之教曰雨畢而除道水涸而成梁【九月雨畢十月水涸】淸風至而修城郭宮室【謂火見之後建亥之初】此司空之政也周禮鄕大夫正月之吉受教灋於司徒退而頒之於其鄕吏三年則大比攷其徳行道藝而興賢者能者以禮禮賓之州長正月之吉各屬其州之民而讀灋若以嵗時祭祀州社亦如之春秋以禮防民而射於州序黨正及四時之孟月吉日則屬民而讀灋春秋祭禜亦如之國索神而祭祀則以禮屬民而飲酒於序以正齒位此司徒之政也孟秋之月鷹乃祭鳥用始行戮命有司修法制繕囹圄具桎梏禁止姦愼罪邪務搏執審斷決獄訟必端平戮有罪嚴斷刑仲秋之月命有司申嚴百刑斬殺必當毋或枉橈枉橈不當反受其殃季秋之月乃趣獄刑毋畱有罪周禮布憲掌憲之刑禁正月之吉執旌節以宣布於四方此司寇之政也中春之月媒氏令防男女有賓焉士昬禮云主人如賓服迎於門外是也嵗十二月國索神而祭祀州長以禮屬民而飲酒於序有賓焉禮運云仲尼與於蠟賓是也此賓政也春搜夏苗秋狝冬狩皆於農隙以講事三年而治兵入而振旅歸而飲至以數軍實此師政也聖人取法天地因時以出政凡此見於經傳者不可勝數而秦火之後載籍淪亡其無所考者尙多也聊舉一隅用資三反

觀堯命羲和之辭知古之所以推步日月星辰者爲治歷故也其所以汲汲於治歷者以敬授人時允百工故也洪範八政之下次以五紀先之以嵗月日星辰而終之以歷數正與堯典意同夏小正豳風七月及呂氏月令因物候以紀人功察中星而視斗柄𨿽去古稍逺要不失此意惟周官有馮相保章二職以占候爲事頗涉乎妖祥降及春秋梓愼裨竈之流以十二分野日月五星躔離之度占歷國之吉凶蓋其說滋多於是矣洎乎戰國臯唐甘石之書流播於人間大抵皆禨祥禍福之說漢承其分天文曆法爲二科京房翊奉諸人以占候之術自鳴於時妖祥之驗寖多而授時之令廢矣宣城梅文鼎定九精於推步深得堯典之防嘗著天文論以辟分野星占之謬嵗己巳與余相見於京師晨夕過從論此義甚悉然可爲知者道難與俗人言也

疇之切於皇極者莫如五事而經顧次皇極於八政五紀之後者何也修己治人無二理也中庸曰能盡其性則能盡人之性能盡人之性則能盡物之性又曰誠者非自成己而已也所以成物也茍不能成物則其所以成己者亦有所未至故五事旣修必因時以立政使萬物各得其所而後皇極可建也

洪範正論卷三

欽定四庫全書

洪範正論卷四

徳淸胡渭撰

五皇極皇建其有極斂時五福用敷錫厥庶民惟時厥庶民於汝極錫汝保極

正義曰汝者箕子汝王也蘇氏曰至而無餘之謂極林氏曰自五行至五紀卽聖人所以建皇極者非是於數者之外別有皇極呂氏曰錫者上下之通稱如師錫帝曰禹錫圭皆下錫上之謂蔡氏曰皇君建立也極猶北極之極至極之義標準之名中立而四方之所取正焉者也言人君當盡人倫之至父子則極其親夫婦則極其別兄弟則極其愛而天下之爲父子夫婦兄弟者皆於此取則焉以至一事一物之接一言一動之發無不極其義理之當然而無一毫過不及之差則極建矣極者福之本福者極之效極之所集福之所集也人君集福於上非厚其身而已用敷其福以與庶民使人觀感而化所謂敷錫也當時庶民亦皆於君之極與之保守不敢失墜所謂錫保也言皇極君民所以相與者如此也

朱子皇極辧曰自孔氏傳訓皇極爲大中而諸儒皆祖其說余獨嘗以經之文義語脈求之而有以知其必不然也蓋皇者君之稱也極者至極之義標準之名常在物之中央而四方望之以取正者也故以極爲在中之準的則可而便訓極爲中則不可若北辰之爲天極脊棟之爲屋極其義皆然而禮所謂民極詩所謂四方之極者於皇極之義爲尢近顧今之說者旣誤於此而並失於彼是以其說展轉迷謬而終不能以自明也卽如舊說姑亦無問其他但卽經文而讀皇爲大讀極爲中則夫所謂惟大作中大則受之爲何等語乎今以余說推之則人君以眇然之身履至尊之位四方輻湊面內而環觀之自東而望者不過此而西也自南而望者不過此而北也此天下之至中也旣居天下之至中則必有天下之絕徳而後可以立至極之標準故必順五行敬五事以修其身厚八政協五紀以齊其政然後至極之標準卓然有以立乎天下之至中使夫面內而環觀者莫不於是而取則焉語其仁則極天下之仁而天下之爲仁者莫能加也語其孝則極天下之孝而天下之爲孝者莫能尙也是則所謂皇極者也由是而權之以三徳審之以卜筮驗其休咎於天考其禍福於人如挈裘領豈有一毛之不順哉又曰是書也原於天之所錫禹𨿽其茫昧幽眇有不可得而知者然箕子所以言之而告武王者則已備矣顧其詞之宏深奧雅若有未易言者然嘗試虛心平气而再三反覆焉則亦坦然明白而無一字之可疑但先儒未嘗深求其意而不察乎人君所以修身立道之本是以誤訓皇極爲大中又見其詞多爲含洪寛大之言因復誤認中爲含糊茍且不分善惡之意殊不知極𨿽居中而非有取乎中之義且中之爲義又以其無過不及至精至當而無有毫髮之差亦非如所指之云也乃以誤認之中爲誤訓之極不謹乎至嚴至宻之體而務爲至寛至廣之量其將人君不知修身以立政而墮於漢元帝之優遊唐代宗之姑息卒至於是非顚倒賢否貿亂而禍敗隨之尙何斂福錫民之可望哉

王氏讀書管見曰皇建其有極是以身立教以其至極而無以復加則謂之極以其無過不及則謂之中以其至當而不可易則又謂之至善其名殊其實一而已

胡士行雲人受天地之中以生能者養之以福不能者敗以取禍福非極外物也聖人先防此極則福斂於聖人矣故曰斂時五福又云極本民所有也民不能有賴君之教而有遂以此極爲君之極極率性之道也不爲堯存不爲桀亡聖非丰愚非嗇也特凡民有之而不能有其有必有聖人焉立之此修道之教也

漢五行志曰皇君也極中也朱子訓皇本此而中不從其訓然極之義不可以爲中而四方之中實謂之極極訓中亦未爲謬但認中爲含糊茍且不分善惡之意則差之千里耳誠不可以無辧先儒皆以錫福爲教人朱子語錄云斂福錫民豈別有福以錫之只取則於此各正其身順理而行則爲福也此亦是教人意教字不爲誤但說得顢頇不甚分明愚竊謂此章自斂時五福至其作汝用咎卽夫子舉直錯諸枉能使枉者直之意教只就舉錯上說非尋常一切訓告啟發之謂也福𨿽有五而錫福之福經意主富而言周官太宰云祿以馭其富二孔以錫之福爲與之爵祿是也金吉甫曰五福皆系於天而人之所可勉者惟好徳而已錫福𨿽系於人主而人主所可錫者亦惟富而已此論最妙

皇極之所以建者具在前四疇故此章只以一句了卻建極而下文則暢言錫福以中庸言之建極乃修身道立之事而錫福則取人以身之事也身不修無以爲取人之準身旣修而取人之不愼使小人得與於其間則已建之極終不可保富鄭公弼常言天子無職事惟辧君子小人而進退之乃爲天子之職此建極之君所以惟錫福爲兢兢而不使小人得徼幸無望之福以亂我已治之天下也嗚呼建極不易保極尢難天位蓋其艱哉敷錫是上錫下錫保是下錫上故蔡傳云君民所以相與者如此蓋爵祿惟君子不及小人則天下皆知所勸懲而以皇之極爲極是建極之君得保斯極而終有之者乃民之所與也故曰錫汝保極此句當重防錫福正爲保極計保極所以終建極之事故箕子反覆言之非於建極之外別添此一段議論也

凡厥庶民無有淫朋人無有比徳惟皇作極【釋文比毗志反】蔡氏曰淫朋邪黨也人有位之人比徳私相比附也言庶民與有位之人無淫朋比徳者惟君爲之極而使之有所取正耳重言君不可以不建極也

夏元肅云民必言淫朋人必言比徳者蓋謂之淫朋則若羣不逞之徒謂之比徳則若漢之南北部唐之牛李然

大禹言丹朱之惡曰朋淫於家此所謂淫朋乃庶民之有才無徳而終罹於咎者非謂閭巷之小人三三五五鬭雞走狗六博蹋鞠以酒食相徵逐者也凡士之羣居終日言不及義好行小慧者乃淫朋也不但此也街談巷議彈射臧否剖析毫擘肌分理所好生毛羽所惡成創痏者皆淫朋也處士橫議如田巴毀五帝罪三王呰五覇於稷下一旦而服千人者亦淫朋也天下而無事也天下而有事此輩卽以其所長爲寇盜之嚆矢矣孟子曰上無禮下無學賊民興此日之賊民卽平日之淫朋也人主可不戒哉

徳有凶有吉故比亦系之徳比徳者凶徳也東萊集說云淫朋之惡易見至於比徳茍相比爲善何以不可蓋比則私也𨿽爲善而非皇極矣將徳字防在好一邊恐非經防且相比爲善卽非皇極此言似指東漢黨錮及宋洛蜀朔諸人然諸人𨿽不能大公無我而皆有忠君愛國之心要之皆君子也茍以此等爲比徳則當時小人之指以爲朋黨而錮且殺之者不爲誣罔矣吾恐後世之姦邪欲空人之國而去其君子者反得借此言爲口實故不取而仍加辧焉比徳只是在位之同惡相濟者不用深求也

凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極【釋文罹馬力馳反又來多反好呼報反渭按罹史記作離】

正義曰不協於極不罹於咎謂未爲大善亦無惡行是中人已上可勸勉者取其所長棄瑕錄用也王氏【安石】曰詩云載色載笑匪怒伊教而康而色之謂蔡氏曰此言庶民也有猷有謀慮者有爲有施設者有守有操守者是三者君之所當念也念之者不忘之也帝念哉之念不協於極不罹於咎所謂中人也進之則可與爲善棄之則流於惡君之所當受也受之者不拒之也歸斯受之之受念之受之隨其才而輕重以成就之也福者爵祿之謂茍以爲非是則於下文於其無好徳汝𨿽錫之福其作汝用咎爲不通矣朱子曰有猷有爲如可以托寄命有守如臨大節而不可奪若漢霍光𨿽有猷有爲只是無所守王氏日記云有猷如子貢有爲如子路有守如原憲愚謂此庶民三者兼備殆非尋常人物得百里之地而君之皆能以朝諸侯有天下是有猷有爲行一不義殺一不辜而得天下不爲也是有守卽如伊尹伐夏救民是有猷有爲其在畝之中一介不取三聘始就是有守及其相太甲也顚覆典刑則放之處仁遷義則歸之志安社稷始終無他心亦足以見其守故曰惟尹躬曁湯咸有一徳一徳卽有守也其根本在樂堯舜之道霍光何足以語此

陳氏【龍正】學言曰有守是徳有爲是才才之中又分猷爲二種蓋人有思慮者未必能揮霍能揮霍者未必能精詳合猷爲而其才始備渭按有徳者必有才有才者不必有徳不協於極蓋有猷有爲而不克有守者曰予攸好徳而惟皇之極則進於有守矣埤傳云庶民淫朋非無才者所能也三代以下布衣任俠之雄作气勢結私交植黨行權以立彊於時者荀悅之所謂三遊而自皇極之主視之皆有猷有爲者也棄之於下則爲淫朋敗徳之徒之於上則爲奉職首公之士聖王在位鼓舞之以功名程課之以實效使猷爲者進於有守由是人無廢才國無死黨風俗正而大化成矣愚謂此等有才者初亦未爲淫朋故曰不罹於咎惟棄之於下則彼將憤其才之不見用而相激爲淫朋作好作惡以罹於咎猶方谷之正人上不能使之好徳則必陷於罪也凡厥庶民無有淫朋亦惟皇極之主誘掖奬勸使猷爲者進於有守耳不然不協於極豈能終不罹於咎哉

上古之才徳出於一中古之才徳分爲二惟其出於一也故臯陶陳九徳不復言才而八元八愷謂之才子亦不復言徳蓋以才者徳之用徳者才之體也中古之人或有徳而無才或有才而無徳於是分爲二世遂以徳爲無用之物才爲濟惡之具而不知其非也文言以仁禮義智爲四徳徳豈無用之物孟子云爲不善非才之罪則才非濟惡之具也其所以無才者气爲之拘也其所以無徳者欲爲之累也然徳與才𨿽無善惡之分而有本末之辧本可以兼末末不可以兼本故孔子曰有徳者必有言有言者不必有徳仁者必有勇勇者不必有仁此卽皇極貴徳之防也

此節只分兩等有猷有爲有守乃攸好徳而協於極者聖賢之徒也不罹於咎曰予攸好徳此中人之可勸勉者陳師凱蔡傳旁通分作三等謂念之者是中人以上受之者是中人自謂好徳者是中人以下此說支離不可從

念之二字內含錫福意當說得鄭重夏書曰念玆在玆釋玆在玆名言玆在玆允出玆在玆正此念之之謂然亦非徒記憶而已也孔傳云汝則念敍錄之敍錄二字補得好吾猶嫌其輕蓋古之用人者非有資格之可限積歲月以取貴也茍其人而爲聖賢則匹夫之賤可舉而加之上位如舜發於畎畞伊尹舉於莘野傅說舉於版築膠鬲舉於魚鹽太公望舉於釣叟卽此所謂有猷有爲有守汝則念之者也以次敍錄乃下文受之一輩人蓋念之者當徵庸爲卿士而受之者但可備師尹之闕與其僚屬耳

難者曰上旣知野有遺賢不卽徵庸而姑念之乎余曰舊徳老成在位未可輕易而一官一職又非所以處賢者故有待於他日與見賢而不能舉舉而不能先者異矣

陳大猷云皇則受之與上汝則念之正是對而互文或言汝或言皇猶或言於汝極而又言惟皇作極同王天與云而康而色辧傳皆以民言於兩而字未協而汝也盍依孔注皆指武王言言汝康和汝色俯就誘掖之則人感發無隱於君曰我所好在徳則君迎其善意而錫之福也二說並當中人可與爲善故委曲加之教誨下此一等非惡卽弱不可與爲善而且罹於咎矣教誨亦不屑豈復有進用之望聖人之所錫福只於中等截住最爲謹嚴而說者以含寛大爲皇極之所尙豈不謬哉善機萌動形而爲言曰予攸好徳正秦誓所謂其心好之不啻若自其口出者故聖人樂得而進用之林氏乃云未必有好徳之實朱子辧傳亦云𨿽未必出於中心之實人君亦當因其自名而與之以善審爾則言不由衷與巧言令色之徒相去無防聖人豈復與之哉時是也是人卽指曰予攸好徳者或轉屬他人非是蓋自謂好徳𨿽好之而猶未能實得之也惟皇之極則協於極矣

蔡傳云祿亦福也上文指福之全體而言此則爲福之一端而言是說亦未盡善蓋惟斂時五福是全體敷錫便指富之一端但隱而未露耳五福自富而外非人君所能錫前已詳言之矣

以攸好徳致富則二福臻矣富則居移气養移體其康寧可知由是以介壽由是以令終卽謂敷錫之福兼五福亦無不可也或曰富者豈必無疾憂凶短折乎曰此必非好徳所致也茍以徳受爵祿則旣富方谷實有可兼致餘福之理𨿽不必盡然而其理則固有之也

無虐煢獨而畏髙明人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎【釋文無虐馬本作亡侮煢岐扄反畏如字徐云鄭音威行如字徐下孟反渭按虐煢獨史記作侮鰥寡】

林氏曰人之有能有爲汝則當有以奬勸之使進其行於朝廷之上則邦家賴之其將至於昌盛矣茍其好徳則不以其勢之煢獨而虐之茍其無好徳則不以其勢之髙明而畏之蔡氏曰此言有位者也羞進也正人如康誥所謂惟厥正人者富祿之也谷善也黃氏曰正人長官也陳氏曰煢獨謂寒寡援者髙明謂勢位尊顯者渭按正人卽有能有爲者羞其行則旣富方谷矣人主不能迎其善機而導之使好徳則彼必將陷於罪而爲無好徳之人如是而猶錫之福則驕奢淫佚無所不至福之適所以禍之也故曰其作汝用咎夫旣不好徳何以錫之福大抵以髙明而畏之耳舜舉十六族不虐煢獨也去四凶不畏髙明也反是則比徳盈朝而皇極壞矣

煢獨髙明並指在位者言揚雄解嘲云髙明之家瞰其室卽此髙明二字之義單寒之子獨行踽踽無親知有气力者爲之奧援便是煢獨非必窮民無告也陳解至確蔡氏畫首句爲一節謂結上庶民起下在位之人只因錯解煢獨二字耳今細玩無虐至其昌數句的是一气說下且明與昌爲韻豈可畫斷時人斯其辜卽無好徳矣就一人身上說旁通欲分此節爲三段非也

陳壽翁云正人有四說惟引康誥正人者爲安今按康誥惟厥正人越小臣諸節疏云正人若周官三百六十職正官之首小臣諸節謂正人之下非長官之身及爲官行文書有符令之印者也正人作此解於旣富之義亦合若孔傳以正爲正直則是其人乃協於極者豈復陷於罪戾而爲無好徳之人耶且作康誥時去陳範不逺其語言文字自當一例正人爲庶官之長無疑也

古者一官之長皆謂之正南正重司天北正黎司地五行之官有木正火正金正水正土正而稷爲田正左傳虞思爲陶正滕侯爲卜正周禮天官之屬有宮正酒正凡此皆康誥與洪範所謂正人者正人卽後文之師尹尹亦正也

有能如求之藝有爲如由之果但言能爲而不及其守是亦才有餘而徳不足蓋官職繁多如必擇有守者而任之則官不勝其闕矣故不言守有才者必能了官事第恐不能無愧於爾室耳故必人君使之好徳於其家而後不至陷於罪也若有守則無煩慮此矣

民人二節意主於錫福然其中亦有教誨處皇則受之而康而色及此使有好於而家是也而家之而亦指武王

庶民疏逺其受而教之者必能好徳而後錫之福茍無好徳則不錫也若在位髙明之家植黨孔固者卽無好徳人主亦或畏而錫之福矣故箕子於上文不言而獨於此節言之

正人皆智效一官能效一職者由是而上則躋之於公卿輔弼之列矣小知易大受難茍無徳而錫之福則必有覆餗之凶棟橈之懼故箕子深以爲戒

聖人在上其公卿輔弼之臣必皆才全徳備者也此但爲正人言之故有能有爲卽羞其行而欲登之於輔弼則必俟其好徳而後重錫之福否則不敢濫也

無好徳而錫之福漢宣帝之於霍氏是也霍氏一門貴盛黨與滿朝正所謂髙明之家宣帝實畏之故重封累爵以稔其惡使能用曲突徙薪之說霍氏豈至有赤族之禍耶其作汝用咎非獨臣之罪君亦與有過焉

上節言錫福庶民承前庶民無淫朋說此節言錫福在位之人承前人無比徳說蓋淫朋比徳之有無全系錫福之當否信乎保極之要道惟在舉直錯諸枉而已朱子皇極辧欠分別民人不如蔡傳之精細壽翁云三徳疇人頗僻民僭其證甚明魏用九品中正之法以取人其至於下品無髙門上品無寒士虐煢獨而畏髙明莫此爲甚故其時士多淫朋朝皆比徳卒附師昭以移魏祚晉重王謝唐重崔盧一門之內朱輪華轂者動數十人其間𨿽有名徳而亂臣賊子亦往往出其中此皆人主畏髙明而濫錫福之也有天下者可不三復箕疇以塞朋黨之源杜亂賊之漸哉

益稷篇帝曰庶頑讒說若不在時侯以明之撻以記之書用識哉欲並生哉工以納言時而颺之格則承之庸之否則威之聖人於無好徳者不輕爲棄絕如此然曰庸曰威其道不離乎舉錯格則錫之福否則非但不錫福而且威之以刑豈若後世人主優柔姑息者之所爲乎

其作汝用咎箕子所以戒武王者至矣黃文叔云商世家之患已作盤庚具乃貝玉先惡於民紂艸竊姦宄脇權相滅皆世家也故箕子作汝用咎之戒爲武王言之今按箕子所陳者皆萬世人君治天下之大法非一時補偏救敝之術也黃氏議論𨿽好終落第二義

庶民攸好徳卽錫之福則在野者有所觀感而淫朋絕矣正人無好徳終不錫之福則在位者知所懲戒而比徳消矣故下文遂引敷言以明錫汝保極之效

無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極【釋文陂音祕舊本作頗音普多反好呼報反惡烏路反平婢緜反渭按陂史記作頗】

王氏【安石】曰無偏言乎其所居無黨言乎其所與以所居者無偏故能所與者無黨故曰無偏無黨以所與者無黨故能所居者無偏故曰無黨無偏蕩蕩言其大平平言其治大而治終於正直而王道成矣林氏曰偏謂偏於己黨謂黨於人張氏曰天下有公好惡不必作也作則非公矣蔡氏曰防者合而來也歸者來而至也此章蓋詩之體所以使人吟詠而得其性情者也夫歌詠以葉其音反覆以致其意戒之以私而懲創其邪思訓之以極而感發其善性諷詠之間恍然而悟悠然而得忘其傾斜狹小之念達乎公平正大之理人欲消熄天理流行防極歸極有不知其所以然而然者其功用深切與周禮大師教以六詩者同一機而尢要者也後世此意不傳皇極之道其不明於天下也宜哉金氏曰王義王道王路卽皇極所以爲教蕩蕩平平正直卽皇極所以爲體反覆互文以贊詠形容之爾傅子駿云此章乃古詩韻語與箕子前後書文不同王文憲是之

唐書藝文志開元十四年宗以洪範無偏無頗聲不協詔攺爲無偏無陂

顧氏【炎武】唐韻正曰周禮肆師治其禮儀以佐宗伯注故書儀爲義鄭司農云義讀爲儀古者書儀但爲義洪適隸釋云周禮注儀義二字古皆音莪以今考之漢孔耽神祠碑感慕詩人蓼蓼者儀並以儀爲莪也衛尉卿衡方碑感衛人之凱風悼蓼義之勤勞司隸校尉魯峻碑悲蓼義之不報痛昊天之靡嘉並以義爲莪也吳才老韻補儀牛何反周禮注儀作義古皆音俄詩泛彼柏舟在彼中河髧彼兩髦實維我儀之死矢靡他又九十其儀其新孔嘉其舊如之何菁菁者莪在彼中阿旣見君子樂且有儀又飲酒孔嘉維其令儀又其告維何籩豆靜嘉朋友攸攝攝以威儀又愼爾出話敬爾威儀無不柔嘉又辟爾爲徳俾臧俾嘉淑愼爾止不愆於儀穆天子傳黃澤謡黃之池其馬歕沙皇人威儀管子弟子職相切相磋各長其儀劉向說苑食則有節飲則有儀往則有文來則有嘉揚雄太經陽气汜施不偏不頗物與爭訟各遵其儀皆作俄音自中山王文木賦載重雪而梢勁風將等於二儀始與枝雌知斯爲韻

渭按義從我得聲故古音莪本與頗協唐韻義在去聲五寘音宜寄切與頗不協故必攺陂讀曰祕始與義協陂亦在寘部音彼義切古音則義與平聲歌戈爲韻明皇顧未之考耳

道路者歸極之所由也無偏陂無作好惡就民人言言各去其私心惟王道是遵也後六句主王道言蕩平正直極言其道之易遵使之鼔舞勸相日趨於極而不倦也遵是初就道防歸有極則至於是而不遷矣或云前後只反覆詠嘆無淺深之別非也

偏黨作好惡是朋比之根柢今皆無之則民人悉協於極而天下之淫朋比徳於是乎絕矣

舜臯賡歌及孟子所引夏諺皆句句用韻皇極之敷言亦然蓋虞夏之間詩體如此敷言非大禹所作卽系夏臣文字箕子爲父師而典之故述之以告武王傳子駿以爲古書韻語良是

保極之道惟在進君子退小人而其事最難偶進一小人則眾君子將無以自立如姤一陰生於下不至於爲剝爲坤而不止臯陶曰知人則哲惟帝其難之故𨿽建極之君亦必以錫福小人爲戒也蓋小人得志能蠱惑君心則五事之敬者必斁又變亂舊章則八政之舉者必隳而皇極之已建者亦終不能保而有之矣此無好徳而錫之福箕子重以爲戒而欲天下之民人共絕其朋比以入於無偏無黨之域也

曰皇極之敷言是彛是訓於帝其訓凡厥庶民極之敷言是訓是行以近天子之光曰天子作民父母以爲天下王【釋文近附近之近】

王氏【安石】曰道之本出於天其在我爲徳皇極我與庶民所同然也故我訓於帝則民訓於我矣林氏曰範內翰云守之足以爲推之足以爲訓著爲典則而不易是也發號施令下告於庶民使無淫朋比徳是訓也蔡氏【元定】曰敷衍也皇極之敷言卽上文無偏無陂以下之言也反覆推衍故謂之敷言是天下之常經而古今之大訓皆天理之自然蓋天所錫禹者所謂於帝其訓也王氏【充耘】曰曰皇極之敷言以下蓋更端以總結一章之大防上言人君立教一本於天此言庶民歸極則歸功於君君代天立教但知有天而已庶民因君以復其性但知有君而已此節兩曰字夏元肅皆以爲更端之辭蔡傳以前曰爲起語辭後曰爲民之辭今玩其文義前曰當從夏后曰當從蔡

蔡季通以無偏無陂以下爲敷言集傳遂捨師說而從父說息關余氏疑其非然自斂時五福至其作汝用咎皆箕子戒武王之辭曰汝曰而皆指武王也非所以訓民人蔡說確不可易

皇極二字洛書本文也大禹第敍之曰建用皇極而已皇極二字之義則未之明也自敷言作而反覆防繹其義始明是天不言而敷言代爲之言也故曰於帝其訓

光卽光被四表之光建極之君其光華無逺弗屆但庶民不能化其偏黨以近之耳是訓是行卽是近天子之光不必云𨿽千萬里之逺如威顏咫尺也

蔡傳云言民而不言人者舉小以見大也蓋化行自貴者始言庶民則在位之人可知天子作民父母以爲天下王在庶民爲稱誦之辭在箕子則有責成之意蓋必至是而後爲庶民於汝極錫汝保極也豈易易哉

攸好徳則錫之福好民之所好也無好徳則不錫之福惡民之所惡也故曰天子作民父母王者往也天下之所歸往也防其有極歸其有極則天下皆歸往矣故曰以爲天下王

六三徳一曰正直二曰剛克三曰柔克平康正直彊弗友剛克燮友柔克沈濳剛克髙明柔克【釋文克馬云勝也燮息協反渭按濳左傳史記並作漸】

傳曰燮和也林氏曰三徳者聖人所以臨機制變稱物平施以爲皇極之用而權其輕重也胡安定云聖人旣由中道而治天下又慮夫執中無權猶執一也故用三徳所以隨時制宜以歸安寧之域也故皇極則見聖人之道三徳則見聖人之權範內翰云不剛不柔曰正直正直者中徳也剛克謂剛勝柔也柔克謂柔勝剛也如經云威克厥愛愛克厥威之克繼以沈濳剛克髙明柔克者蓋所以抑其過引其不及而歸之於中也陳氏曰平康正直如唐虞待於變之民周家待二南之俗是也彊弗友剛克如舜待四凶周待三監是也燮友柔克如湯武漢髙光唐太宗撫新附之民是也張氏曰遇平康則正直爲中遇彊弗友則剛克爲中遇燮友則柔克爲中此所謂時中也蔡氏曰聖人撫世酬物因時制宜三徳乂用陽以舒之陰以斂之執其兩端用其中於民所以納天下民俗於皇極者蓋如此王氏【充耘】曰剛克糾之以猛所謂惟辟作威是也柔克待之以寛所謂惟辟作福是也渭按杜元凱注左傳云沈濳猶滯溺也髙明猶亢爽也言各當以剛柔勝已本性乃能成全此實洪範之本義

三徳𨿽平列意重在剛克柔克蓋正直前章之所有惟剛克柔克之義未備故復有此疇觀下文詳言剛克柔克而繼之以作福作威則其意可見正直者王道之本體剛柔適得其中惟宜用之於平康之世放勲曰勞之來之匡之直之輔之翼之使自得之又從而振徳之舜典曰夔命汝典樂教冑子直而溫寛而栗剛而無虐簡而無傲大禹謨曰戒之用休董之用威勸之以九歌俾勿壞此皆平康正直之治也

林少穎云先儒之論謂地𨿽柔亦有剛能出金石天爲剛徳亦有柔克不幹四時諭臣當執剛以正君君亦當執柔以納臣此說迂回而難通而謂臣當執剛君當執柔殊失經防蓋經之言三徳皆謂人君之徳也必以剛屬於臣柔屬於君此則周漢之季世所以致危亡之禍也孔氏此說蓋本於嬴之言耳左傳文五年晉陽處父聘於衛反過嬴從之及溫而還其妻問之嬴曰以剛商書曰沈漸【仕廉反】剛克髙明柔克夫子壹之其不沒乎天爲剛徳猶不幹時況在人乎蓋言處父一於用剛而不知髙明柔克之道是以知其不沒耳天爲剛徳以下則又推衍其義非所以釋洪範者也孔氏乃引以爲證誤矣惟杜元凱之說則得之今按林氏駮孔而依杜其說甚當以沈濳髙明二句爲抑其過引其不及而歸之於中亦得經防但下文又申言之曰剛克以禦彊弗友然患其過而爲亢也於是從而沈濳之蓋抑其過而歸之於中也柔克以禦燮友然患其不及而爲懦也於是從而髙明之蓋引其不及而歸之於中也夫曰從而沈濳之從而髙明之則沈濳髙明四字作工夫說不作本性說全乖杜意而於經之文義亦不協不可用也東萊集說云上二句治之也下二句教之也蔡傳云克治友順也彊弗友剛克以剛克剛也燮友柔克以柔克柔也沈濳剛克以剛克柔也髙明柔克以柔克剛也正直之用一而剛柔之用四也陳壽翁云蔡傳習俗之偏以彊燮言气稟之過以沈濳髙明言三徳一經而四權四權之中其二政以治之其二教之自治也三說相承皆以下二句爲王者教人自治之道今按三徳皆屬建極之君與民人無涉若以下二句爲教之自治則剛柔轉屬民人殊失經防克訓治尢非範內翰云不剛不柔曰中徳語本商頌非無剛柔也剛柔不相勝而各得其中是爲正直易屢稱剛中柔中茍非剛柔則何以見其爲中邪左傳仲尼曰寛以濟猛猛以濟寛政是以和因引詩以不剛不柔爲和之至和卽中也七分剛三分柔是爲剛勝七分柔三分剛是爲柔勝今但云以剛治以柔治則剛克柔克初無異於正直亦何以見其爲道之權邪王氏書疑云沈濳者柔善也髙明者剛善也彊弗友剛惡者也燮友柔惡者也以燮友爲柔惡而柔克以治之僻且悖矣

林氏引範內翰說有云三徳須用之當其宜平康之世治之以中徳於彊弗順之世則治之以剛徳於和順之世則治之以柔徳呂刑曰刑罰世輕世重謂刑新國用輕典刑亂國用重典刑平國用中典【周禮大司寇文】亦隨時而用之也此亦大槪比方說世字不可太泥邵氏簡端錄謂當兼地與人說良是蓋世統天下而言之地以一方言人以一身言太平之世爲平國宜用正直矣然亦有彊弗友者非治之以剛克不可舜投四凶以禦魑魅臯陶施象刑以懲蠻夷寇賊是也亦有燮友者非治之以柔克不可舜咨十有二牧曰柔逺能邇庶頑讒說格則承之庸之是也亂之方興爲亂國如文王當殷之末世伐宻伐崇剛克也然六州歸附之眾則惠鮮懷保之是亦用柔克矣亂之初平爲新國如武王克商有大賚而善人是富柔克也及命康叔治紂之餘民則曰罰蔽用其義刑義殺是亦用剛克矣聖人撫世酬物因時制宜妙用存乎一心不可泥世輕世重之說謂平國無剛克柔克而新國無剛克亂國無柔克也故必兼地與人言之而其義始備

平康之世用正直如無疾之人養之以膏粱自可延年而益壽彊燮二種則如有疾之人非以藥石治之不可一是實證宜用瀉大黃芒硝之剛克也一是虛證宜用補參苓耆術之柔克也若仍用膏粱則必增劇矣故平康之世亦有時用剛克柔克譬如生平無疾之人一旦忽遇沈屙安得不以藥石治之哉

彊弗友剛克燮友柔克其說可謂盡矣而必繼之以沈濳剛克髙明柔克者何蓋洪範垂訓爲萬世人君法用之者不必皆聖人也如漢文帝宋仁宗是沈濳一邊人漢明帝唐太宗是髙明一邊人沈濳者性偏於柔遇彊弗友者自以爲盡法矣而猶未免失之柔髙明者性偏於剛遇燮友者自以爲能容矣而猶未免失之剛故臨事必察其性之所偏而矯之以歸於中徳卽後人佩韋佩之意或謂此二句乃王者自治之道亦非自治在建極前一層此乂用三徳只就治人說

求也退故進之由也兼人故退之是夫子教由求以自治之方沈濳剛克髙明柔克乃王者自用剛克柔克以矯其徳性之偏使治人之道剛柔適得其中也舊說謂天下之人有沈濳者王者教之自治以剛克有髙明者王者教之自治以柔克非是剛克中有許多等級柔克中亦有許多等級蔡傳引執其兩端用其中於民以說此經最有妙理如舜去四凶若加以大辟便太重止於罷黜又太輕惟投諸四裔乃剛克而得其中柔克仿此沈濳者含容巽順常患其失之寛故須以剛勝髙明者發蹈厲常患其失之猛故須以柔勝上二句是因人而施下二句是量己而用

東萊云彊弗友謂暴很而不能從者則以刑法治之燮友謂順從其政治者則以爵賞旌勸之其意亦以剛克爲威柔克爲福耕野說本此以剛柔爲威福上下文方得融洽

惟辟作福惟辟作威惟辟玉食臣無有作福作威玉食臣之有作福作威玉食其害於而家凶於而國人用側頗僻民用僭忒【釋文辟徐補亦反頗普多反僻匹亦反僭子念反忒他得反】

正義曰爲臣無得有作福作威玉食言政當一統權不可分也臣之作福作威謂秉國之權勇略震主者也人謂在位小臣華氏曰周官八柄馭羣臣爵祿予生皆作福也置奪廢誅皆作威也林氏曰箕子論聖人宰制天下之權可謂盡之矣然聖人所以用其權者必在乎賞刑名器之間故繼之以惟辟作福言所以爵賞人者必出於人君之所褒崇而不可假於臣下者也假於臣下則福之柄下移矣若齊之田氏是也惟辟作威言所以刑戮人者必出於人君之所裁制而不可假於臣下者也假於臣下則威之柄下移矣若宋之子山是也惟辟玉食言人主之名器所以尊崇萬乘之勢者亦不可以假於臣下也曰玉食則凡乘輿服禦之不可假人者皆在其中矣假於臣下則上下陵僭如季氏之八佾三家之雍徹是也此三者茍系於人君之所操持則威福在已名分謹嚴故有以操縱予奪以用此三徳其或假於臣下則權勢下移紀綱紊亂其何以操此三徳以爲皇極之用哉善夫介甫之說曰皇極者君與臣民之所共由者也三徳者君之所獨任而臣民不得僭焉者也此實至當之論蓋大中之道人之所同有爲君者茍不能以先知覺後知以先覺覺後覺而與斯民共之則人將淫朋比徳而自棄於小人之域此國家之所以亂也威福名器人主之利勢茍不能執之於一已使臣下得而僭焉則人民化之亦將側頗僻僭忒矣此亦國家所由以亂也二者𨿽殊同歸於亂惟聖人能以皇極經綸之大經而與斯民共之又以三徳宰制天下之大權而總攬於己二者並行而不相悖則斯民必將相率而歸於大中至正之域此堯舜禹湯文武之治所以巍巍煌煌歷萬世而不可企及也陳氏【師凱】曰大夫之家諸侯之國而謂之而家而國蓋王者一統天下諸侯大夫不敢有其室𨿽寄治於諸侯大夫其實無非天子之家國也渭按辟謂天子或兼諸侯非也臣謂王朝之卿士五等之諸侯也人謂師尹及諸侯之大夫民謂畿列國之庶民也

說此章者上下節俱有權字上節是經權之權下節是權柄之權不可混而爲一

王介甫云作福柔克之事作威剛克之事也有其權必有禮以章其別故曰惟辟玉食也禮所以定其位權所以固其政下僭禮則上失位下侵權則上失政失位失政人所以亂也

刑賞是勸懲之常法得剛柔之中所謂正直也威乃刑之峻者剛勝於柔福乃賞之懋者柔勝於剛故先儒不以剛柔爲威福而以剛克柔克爲威福日記云本言權不可下移必並玉食言之者權必以禮章其別玉食者王禮也上下之分也下之與上異名而同愛故服布素者愛士之簪組服士之簪組者愛公卿之劍佩服公卿之劍佩者愛王者之冕旒王者居人可愛之地惟有徳以下其心有權以定其志故人相安於分義而莫敢逾越不然誰無出分之慕哉故爲人上者必端本必建極以不二之權行兼三之徳則天下受其造就之福矣釋詁辟君也天子諸侯之通稱詩曰相維辟公諸侯也載見辟王天子也故王肅曰辟君也不言王者關諸侯也諸侯於國得專賞罰諸家皆用其說以陽虎執桓子證害於而家季氏逐昭公證凶於而國愚竊謂洪範一書箕子皆爲武王言之曰汝曰而皆指武王辟不當兼諸侯而言且作福作威惟天子有之使諸侯亦得作威福則禮樂徵伐自諸侯出何以爲有道之世乎王制曰諸侯賜弓矢然後徵賜鈇鉞然後殺賜圭瓚然後爲鬯命之教然後爲學蓋諸侯𨿽有政以治其國而實奉行天子之法度禮樂徵伐皆天子之威福諸侯不得擅作也至於玉食則惟普天率土悉主悉臣故四海九州之美味皆得享之諸侯非但分不當然恐力亦未必能致也孔子曰天無二日民無二王使諸侯得作威福則大一統之治安在王肅此說最爲悖謬當深黜之惟陳氏旁通得經意

與人言曰汝曰而猶自稱曰我或曰吾也而康而色之而旣指武王則而家而國之而亦當指武王家𨿽屬大夫而天子實建之是亦天子之家也國𨿽屬諸侯而天子實開之是亦天子之國也故箕子對武王曰而家而國害於而家謂害自大夫起也子頺之樂禍叔帶之召戎莽卓之簒漢八王之亂是也凶於而國謂凶自諸侯生也洛表之距繻之戰吳楚七國之反河北藩鎭之橫是也凶害皆王室受之故箕子以戒武王諸家乃以爲戒臣之辭非也玉食𨿽輕於威福然魁柄旣移則天下之物力亦必歸焉若漢之董賢選物上第皆歸私室非細故也故連及之

司馬文正【光】云誅一不善而天下不善者皆懼故謂之威賞一有功而天下之有功者皆喜故謂之福人主必聰明剛斷然後能威福之柄蘇文忠【軾】云欲威福不移乎下莫若捨己而從眾眾之所是我則爲之眾之所非我則去之夫眾未有不公而人君者天下公議主也如此則威福將安歸乎不然違眾而用己己之耳目終不能徧天下要必有資之於人愛憎喜怒各行其私而讒邪之說行矣然後從而賞罰之𨿽名爲人主之威福而其實左右之私也姦人竊其威福而鬻之於外則權與人主侔矣渭按司馬公以聰明剛斷爲威福之道固也然或自用其聰明自恃其剛斷而以一己之好惡爲賞罰則威福非天下之公必有從而竊之者矣威福之柄移於大臣而與邇臣圖之則威福卽移於邇臣移於邇臣而與小臣圖之則威福卽移於小臣王室陵夷朝廷多難而惟諸侯是依則威福之柄遂移於諸侯不至於大夫僭禮樂陪臣竊國命不止故人主之大權一落不復不可不愼之於始也惟建極之君公聽並觀以天下之好惡爲賞罰爵人於朝與士共之刑人於市與眾棄之如此則𨿽有姦雄亦無所容其盜弄而宗社有無疆之休矣故吾以爲東坡之論賢於涑水雲皇建其有極修己之事畢矣以下皆治人之事而進君子退小人爲最急苟無好徳而錫之福則淫朋比徳偏黨成風而皇極之體壞矣其次莫如總攬權勢不使下移苟臣而有作福作威玉食則害家凶國僭竊相承而皇極之用隳矣故二疇獨丁寧反覆不厭其辭之繁也

洪範正論卷四﹤經部﹐書類﹐洪範正論﹥

欽定四庫全書

洪範正論卷五

徳淸胡渭撰

七稽疑擇建立卜筮人乃命卜筮

傳曰曰卜蓍曰筮蘇氏曰知卜筮者天下不爲少矣擇謂擇其賢者卜筮必命此人不使不立者占也呂氏曰聖人占卜假蓍以寓其神蓍者至公無私之物必擇卜筮之人其至公無私與之無間然後可以通乎蓍林氏曰卜筮天所示也人事盡而後可以求之天故必皇極建三徳乂至於有疑然後盡人謀而斷之卜筮茍人事不盡而惟卜筮是拘𨿽吉何補故筮稽疑必在皇極三徳之後不可驟語也又曰春秋時卜徒父史墨之皆列國建立之官則命以卜筮餘人不得卜筮古之制也

纂傳朱子曰歲久則靈蓍生百年亦物之神靈者卜筮問神以蓍神靈之物故假之以驗其卦兆卜法以明火爇柴灼爲兆筮法以四十九蓍分掛揲扐凡十有八變而卦成

曰雨曰霽曰曰驛曰克曰貞曰悔凡七卜五占用二衍忒【釋文霽子細反蒙武工反徐亡鉤反驛音亦】

正義曰雨霽驛克者灼爲兆其璺坼形狀有五種是卜兆之常法也衍忒者謂卜筮皆當衍其義極其變黃氏曰潤澤曰雨淸明曰霽防晦曰疏散曰驛錯襲曰克呂氏曰兆有定體卦有定辭自其有變動之差而天下之至變生焉故善卜筮者必自其差忒而推衍之

正義說文雲霽雨止也霽似雨止則雨似雨下鄭曰霽如雨止者云在上也雺聲近詩雲零雨其蒙則蒙是闇之義故以雺爲兆是陰闇也圛卽驛也故以爲兆气落驛不連屬落驛希疏之意也雨霽旣相對則驛亦相對故驛爲落驛气不連屬則雺爲气連闇也王肅云圛霍驛消減如雲陰雺天气下地不應闇防也其意如孔言鄭以圛爲明言色澤光明也雺者气澤鬱鬱防防也自以明闇相對異於孔也克謂兆相交錯王肅云兆相侵入蓋兆爲二坼其坼相交也鄭曰克者如雨气色相侵入卜筮之事體用難明故先儒各以意說未知孰得其本今之用其兆橫者爲土立者爲木斜向徑者爲金背徑者爲火因兆而細曲者爲水不知與此五者同異如何此五兆不言一曰二曰者灼所遇無先後也今按近世諸儒說五兆者大抵不離乎孔氏而黃文叔摘取二字尢爲簡切故特著之

蔡傳雲雨者如雨其兆爲水霽者開霽其兆爲火者昧其兆爲木驛者絡驛不屬其兆爲金克者交錯有相勝之意其兆爲土按以五兆配五行起自後世非古法也孔疏但舉今法以相況曰不知同異如何未嘗以稽疑之五兆分配五行也周禮占人疏亦云兆之墨縱橫其形體象如金木水火土凡卜欲作墨之時灼之四足依四時而灼之其兆直上向背者爲木兆直下向足者爲水兆邪向背者爲火兆邪向下者爲金兆橫者爲土兆此亦舉今法以相況未嘗以雨霽蒙驛克相配蔡傳率爾附防殊覺鹵莽

周禮卜師掌開之四兆一曰方兆二曰功兆三曰義兆四曰弓兆鄭康成注云方功義弓之名未聞而鄭鍔薛季宜各爲之解多附防惟黃文叔云方功義弓璺坼之象防傳首足俯仰開趻蓋其餘法此言大意己得之體兆古今名數不同在夏商爲雨霽驛克在周爲方功義弓在漢爲首足俯仰開趻其同異不知如何書已亡無所考證闕疑焉可也

周禮占人掌占凡卜簭君占體大夫占色史占墨卜人占坼體卽大卜所謂經兆之體百有二十者也鄭注云體兆象色兆气墨兆廣坼兆璺賈疏云就兆中視其气似有雨及雨止之象等是爲色據兆之正璺【一本作釁】處爲兆廣正璺旁有奇罅者爲兆璺今按墨訓兆廣義終未備獨洛誥惟洛食傳云卜必先墨畫然後灼之兆順食墨疏云食此墨畫之處墨字之義始明其占之之法則鄭云體有吉凶色有善惡墨有大小坼有微明凡卜象吉色善墨大坼明則逢吉鄭鍔曰君尊大夫卑卜史又卑其所占者宜有大小詳略君占其大臣占其小禮所當然所以各占其一而君視其大體周公爲武王卜曰體王其罔害是也漢文帝自代來卜得大橫繇曰大橫庚庚余爲天王夏啟以光大橫者文之正橫是其體也由是觀之蓋經兆之體卽橫邪向背之形參伍以變而爲百有二十者也雨霽驛克則大卜之所謂色也大橫者體之正也庚庚者色之明也占體但得其粗略故必兼視其色之善惡而後吉凶以定墨視其所畫之食與否坼則正兆旁之奇罅也

沈氏【括】夢溪筆談曰古之卜者皆有繇辭周禮三兆其頌皆千有二百如鳯凰於飛和鳴鏘鏘間於兩社爲公室輔專之渝攘公之羭一薰一蕕十年尙猶有臭如魚竀尾衡流而方羊裔焉大國滅之將亡闔門塞竇乃自後逾大橫庚庚予爲天王夏啟以光之是也今此書亡矣漢人尙視其體今人𨿽視其體而專以五行爲主三代舊術莫有傳者

日記項氏云人但知內卦爲貞外卦爲悔不知其何說也王介甫謂靜爲貞動爲悔亦臆之而已此占家之事惟京氏易謂發爲貞靜爲悔則合於筮法蓋占家以內卦爲用事謂問者之來意也外卦爲直事謂禍福之決也來意方發專一之至故謂之貞外卦旣成禍福始定故有悔焉蓋卦有元亨利貞故取貞字爲主爻有吉凶悔吝故取悔字爲決也愚謂八卦成列因而重之皆一貞而八悔貞者正而固也悔者動而變也故內一爲貞外八爲悔貞悔之名自夏商而已有元亨利貞吉凶悔吝乃周易所系之辭豈貞悔之名所由出乎

朱子語錄云貞悔不止一說如六十四卦則內卦爲貞外卦爲悔如揲蓍成卦則本卦爲貞之卦爲悔蔡傳宗之曰內卦爲貞外卦爲悔左傳蠱之貞風其悔山是也又有以遇卦爲貞之卦爲悔國語貞屯悔豫皆八是也程伯圭【珌】云貞屯悔豫皆八蓋初與四五凡三爻皆變也初與五用九變四用六變其不變者二三上在兩卦皆爲八國語韋昭注亦內外卦之說與蔡傳不合今按貞屯悔豫朱子以本卦屯爲貞之卦豫爲悔故其筮法三爻變則占本卦及之卦之彖辭據司空季子之占兩建侯以立法也此猶可通獨皆八二字則其義有不可通者蓋惟純坤六爻不變乃可謂皆八若屯之豫則本卦初四五皆變有九有六之卦四亦是七安得云貞屯悔豫皆八乎愚於此終未能豁然語公子親筮之曰尙有國得貞屯悔豫皆八【韋注內曰貞外曰悔震下坎上屯坤下震上豫得此兩卦震在屯爲貞在豫爲悔八謂震兩陰爻在貞在悔皆不動故曰皆八謂爻無爲也】筮史占之皆曰不吉閉而不通【震動遇坎坎爲險阻閉塞不通】爻無爲也司空季子曰吉是在易皆利建侯不有國以輔王室安能建侯我命筮曰尙有國筮告我曰利建侯得國之務也吉孰大焉此傳與注初讀之尙有疑焉近又嘗深思之而得其解按春秋傳凡言筮所得卦必曰遇某之某如遇觀之否則占觀六四爻辭遇大有之睽則占大有九三爻辭是也而此獨不然曰得貞屯悔豫故韋注以爲得此兩卦震在屯爲貞在豫爲悔解甚明或云本卦屯爲貞之卦豫爲悔非也信如所釋則當曰遇屯之豫矣其專言震者何也長子主器有侯象公子筮得國志在建侯故獨有取乎震也其曰貞屯悔豫皆八者韋注以爲兩卦震二陰皆不變然所得無之卦筮史槪云爻無爲司空季子亦占二彖則似兩卦六爻皆不變而此獨言震二陰者欲成乎其爲君喜震體之不變也古者占大事不嫌再三金縢連卜三易有初筮原筮原再也猶原蠶之原得國大事公子用原筮故旣遇屯又遇豫也昭七年衛人筮立君亦用原筮其占亦皆主震初筮元遇屯其彖曰利建侯再筮孟縶遇屯之比曰盤桓利居貞利建侯縶足不良弱行史朝以利居貞當之曰弱足者居而以利建侯屬元遂立靈公由是觀之貞屯悔豫其爲再筮得兩卦而非遇屯之豫益明矣

林少穎云五行五事八政五紀三徳五福六極此皆其毎疇之名各有定數故必以一曰二曰言之至於稽疑庶徵所列卜筮休咎之目則非其疇之本數故但以曰言之而不加一二三四五於其上此其立言之體也

諸家皆以衍訓推忒訓變王肅以卜五占用斷句而衍忒專屬筮不通之甚王介甫以衍爲吉忒爲凶亦支離難曉惟東萊說近是與孔疏合東齋集傳云七者卜筮之大凡而其變則無窮皆當推衍以極其變卜之變在經兆之體百有二十其頌千有二百體色墨坼方功義弓之筮之變如老陽變爲少陰老陰變爲少陽一卦變爲六十四卦六十四卦可變爲四千九十六卦之此卽東萊之意也劉執中【】云推衍其義以知差忒忒指人事而言蔡傳從之與孔呂之說小異

立時人作卜筮三人占則從二人之言

傳曰善鈞從眾卜筮各三人正義曰從二人之言者三人爲善旣鈞故從眾也若三人之內賢智不等𨿽少從賢不從眾也善鈞從眾成六年左傳文林氏曰案儀禮士喪禮云凡卜日卜人先奠西塾上有席楚焞置於燋在東族長涖卜宗人之於門西占者三人在其南以是知古者將卜必立三人也

少穎又云周官大卜掌三兆之法一曰王兆二曰瓦兆三曰原兆掌三易之法一曰連山二曰歸藏三曰周易是卜筮俱有三法將卜筮並建三人使各以其法占之而視其吉凶多寡以爲從違者也劉執中曰九疇者夏書也周未受命豈有三代占筮之人乎君也卿士也庶民也三人占之當從眾矣此說非也古之論三兆三易不得以爲夏商周也杜子春曰玉兆帝顓頊之兆瓦兆帝堯之兆原兆周之兆連山伏羲之易歸藏黃帝之易周易神農之易蓋自有卜筮以來相有三法故其所占必歷三人不可攺也按林氏據杜子春說以證三人各占一代之法然周易爲神農之易矣而原兆則杜亦以爲周之兆也此豈箕子前所有乎故石林九峯皆非之蓋用一人占恐其或有私見而所占未當二人則一吉一凶將安所適從惟用三人則皆吉皆凶固無論已若一凶二吉則行之爲之一吉二凶則靜而不作是爲善鈞從眾未必兼用三代之法而三人各占其一也

孔疏云經惟言三占從二何知不一法而三占而云三法並用者金縢云乃卜三一習吉儀禮士喪卜葬占者三人貴賤俱用三知卜筮並用三代法也【士喪禮筮者旅占卒注旅眾也謂掌連山歸藏周易者又卜日占者三人注掌玉兆原兆瓦兆者也】今按金縢傳以三爲三王之故此疏以玉兆瓦兆原兆當之原兆乃周法武王時恐未必有易曰初筮告再三瀆瀆則不告詩曰我旣厭不我告猶蓋古之卜筮元有至再至三者故聖人舉以爲戒惟大事則再三亦不厭其瀆周公卜武王之疾天下事無有大於此者故連卜三以定其吉凶非兼用三兆之法也若夫士喪卜日其事頗小何必更歷三占者三人只是一而三占非三人各占一也

貞屯悔豫皆八筮史占之皆曰不吉司空季子曰吉韋昭以爲筮史以連山歸藏占司空季子以周易占故其言不同愚謂占必三人古之制也如果兼用三易則筮史之中當必有用周易者豈待司空季子用之乎此說亦謬不可從

汝則有大疑謀及乃心謀及卿士謀及庶人謀及卜筮傳曰將舉事而汝則有大疑先盡汝心以謀慮之次及卿士眾民然後卜筮以決之王氏【安石】曰周官有大事眾庶得至外朝與羣臣以序進而天子親問焉林氏曰汝則有大疑若周官所謂凡國大貞卜立君大封則皆國之大事而未決者呂氏曰大疑如盤庚之遷都成王之誅管蔡是也

周禮大卜之職凡國大貞【貞問也】卜立君卜大封則眡髙作國大遷大師則貞此林呂二說所從出也

左傳昭七年衛人筮立元【靈公名】遇屯史朝占之曰其繇曰利建侯弗從何爲遂立靈公此卜立君之事也衛爲狄所滅文公東徙渡河齊桓公封之於楚丘其詩曰望楚與堂景山與京降觀於桑卜云其吉終焉允臧此卜大封之事也盤庚旣遷於亳殷綏爰有眾曰非敢違卜用宏玆賁緜之三章言太王之遷岐曰爰始爰謀爰契我曰止曰時築室於玆此皆卜大遷之事也周公相成王將黜殷作大誥曰今卜並吉肆朕誕以爾東徵左傳狐偃言於晉侯曰求諸侯莫如勤王使卜偃卜之曰吉遇黃帝戰於阪泉之兆筮之遇大有之睽曰戰克而王響吉孰大焉此皆卜大師之事也經所謂大疑者此是也其他事之小者疑亦須卜然不用謀於眾亦或筮而不卜或卜而不筮非必二者兼用也

孔疏鄭云卿士六卿掌事者然則謀及卿士以卿爲首耳其大夫及士亦在焉以下惟言庶人明大夫及士寄卿文以見之矣周禮小司寇掌外朝之政以致萬民而詢焉一曰詢國危二曰詢國遷三曰詢立君是有大疑而詢眾也又曰小司寇以敍進而問焉是謀及之也謀及庶人必是大事若小事不必詢於萬民或謀及庶人在官者耳夫子之贊易曰人謀謀百姓與能乃心卿士庶人人謀也卜筮謀也必先之以人謀而後可與謀夏書曰官占惟先蔽志昆命於元其是之謂乎

汝則從從筮從卿士從庶民從是之謂大同身其康彊子孫其逢吉

髙氏曰舜之襌禹朕志先定詢謀僉同筮協從此大同也故歷數在躬啟能敬承成王宅洛周召營相四方和防卜惟洛食此大同也故卜年八百終過其歷身其康彊子孫逢吉可知矣朱子曰心者人之神明其虛靈知覺無異於神𨿽筮之靈不至逾於人故自此以下必以人謀爲首然神無心而人有欲人之謀慮未必盡無適莫之私故自此以下皆以筮爲主

汝則從從筮從卿士逆庶民逆吉

傳曰三從二逆中吉亦可舉事呂氏曰五省之中三從二逆從之理多吉之所在也然於三從之中必筮皆從乃可蓋筮無心之物旣已皆從它𨿽有逆卿士庶民或者別有私心未可知也如盤庚遷都心已無疑卜稽如臺獨卿士庶民懷居而不肻遷何妨於吉

孔疏此與下二事皆是三從二逆除筮以外有汝與卿士庶民分三者各爲一從二逆嫌其貴賤有異從逆或殊故三者各以有一從爲主見其爲吉同也方論得吉以從者爲主故次言卿士從言庶民從而退汝則於下也

卿士從從筮從汝則逆庶民逆吉

傳曰君臣不同決之卜筮亦中吉呂氏曰此與周公管蔡之事同當時成王未知民亦罔不反曰艱大獨在朝大臣與二公及卜筮知之其事終於吉也

庶民從從筮從汝則逆卿士逆吉

傳曰民與上異心亦卜筮以決之正義曰庶民旣眾以眾情可否亦得上敵於君故老子云聖人無常心以百姓之心爲心是也又曰不言四從一逆者吉可知不假言之也四從之內𨿽筮相違亦爲吉以其從者多也若三從之內筮相違𨿽不如筮俱從猶勝下筮相違二從三逆也王氏【樵】曰正義以人與筮平言故曰三從二逆蔡氏以發謀之人配筮言故曰人一從而筮不違

汝則從從筮逆卿士逆庶民逆作內吉作外凶傳曰二從三逆筮相違故可以祭祀冠婚不可以出師徵伐正義曰此二從三逆以汝與爲二從耳卿士庶民設有一從亦是二從凶吉亦同故不復設文同可知也若然汝卿士庶民皆逆筮並從則亦是二從三逆而經無文者若君與臣民皆逆本自不問卜矣何有從筮從之理也朱子曰筮一從一違本不可以舉事但筮短長又尊者之謀配合故內事則可外事則凶蔡氏曰有從筮逆而無筮從逆者尢聖人所重也故禮記大事卜小事筮傳謂筮短長是也自夫子贊易極著蓍卦之徳蓍重而書不傳云

孔疏案周禮筮人國之大事先筮而後卜鄭曰於筮之凶則止何有筮逆從及筮俱違者崔靈恩以爲筮用三代之占若三占之俱主凶則止不卜卽鄭注周禮筮凶則止是也若三占二逆一從凶猶不決𨿽有筮逆猶得更卜故此有筮逆從之事曲禮云卜筮不相襲鄭云卜不吉則又筮筮不吉則又卜是謂瀆筮周禮太卜小事筮大事卜應筮而又用卜應卜而又用筮及國之大事先筮後卜不吉之後更作卜筮如此之等是爲相襲皆據吉凶分明不可重爲卜筮若吉凶未決於事尙疑者則得更爲卜筮僖二十五年晉侯卜納王得阪泉之兆曰吾不堪也公曰筮之遇大有之睽又哀九年晉趙鞅卜救鄭遇水適火又筮之遇泰之需之類是也周禮旣先筮後卜而春秋時先卜後筮者不能依禮故也

日知錄曰古人求神之道不止一端故卜筮並用而終以爲主周禮言凡國之大事先簭而後卜注當用卜者先簭之卽事有漸也於簭之凶則止不卜然而洪範有從筮逆則知古人固不拘乎此也大卜掌三兆之法其經兆之體皆百有二十其頌皆千有二百故傳曰筮短長【左傳晉獻公將以驪姬爲夫人卜之不吉筮之吉卜人曰筮短長不如從長注物生而後有象象而後有滋滋而後有數象筮數故象長數短曲禮正義曰凡物初生則有象去初旣近且包羅萬形故爲長數是終末去初旣逺推尋事數始能求象故以爲短也】自漢以下文帝代來猶有大橫之兆蓺文志有書五十三卷夏二十六卷南書二十八卷巨三十六卷雜十六卷而後則無聞唐之李華遂有廢之論矣

筮共違於人用靜吉用作凶

呂氏曰汝與臣民皆從而筮皆違則是於理必有未盡靜而不爲則吉動爲則凶矣此義至精微𨿽天下舉以爲然不知又自有不然者

蔡傳云義之所當爲而不爲者非數之所能知也義之所不當爲而爲者亦非數之所能知也非義不占非疑不占非疑而占謂之侮非義而占謂之欺

吳幼淸雲天下之事卿士庶民皆不可而猶有吉者蓋自古未之有也使箕子之說行後世人君將有棄卿士忽庶民而惟筮之從邪說異議得以乘間而入天下自此多事矣此蓋商俗尙習聞其說遂信不移𨿽箕子之賢不能拔於流俗也艸廬說經往往有賢智之過而此說尢爲紕繆夫子之贊易也曰探索隱鉤深致逺以定天下之吉凶成天下之亹亹者莫大乎蓍又曰人謀謀百姓與能謂其可以斷天下之疑也大禹之稽疑豈別有所指而箕子以卜筮附防之邪使箕子而溺於流俗何以爲箕子

鄱陽董氏【鼎】曰舜命禹曰朕志先定詢謀僉同神其依筮協從蓋所謂官占惟先蔽志昆命於元若此言謀及乃心卿士庶民然後及卜筮亦初不以卜筮爲先也事之可否固已黙成於胸中而人謀又協矣猶有待於鬼神不敢率意而行故卜之此見聖人謹重之至亦所以示於民使之信從其事而不懼於惑也若人謀未從惟是聽誠有如吳氏所慮矣然天下之事有我所欲爲而人不恱有人所欲爲而已不從者皆當於卜筮決之蓋人則有欲而卜筮無私筮猶出於人而純乎天矣此稽疑一疇尢以爲重非茫無厎止而一聽於卜也

有大疑焉我以爲不可作而筮協從則吾心之明有未至也我以爲可作而筮共違或從筮逆則吾心之明有未至也吾心之明有未至則皇極之建與不建猶未可知也故必人心之所向黙契乎蓍而後可謂與神合其吉凶天且弗違者矣故曰汝則從從筮從卿士從庶民從是之謂大同身其康彊子孫其逢吉聖人之心無窮必至於是而後無憾而卽安豈若世俗之卜筮役志於趨避而所占在一事之靜作哉何艸廬之見不及此也

八庶徵曰雨曰曰燠曰寒曰風曰時【釋文音陽】

傳曰雨以潤物以干物燠以長物寒以成物風以動物各以其時所以爲眾驗林氏曰雨燠寒風者陰陽之气運於天地之間往來相蕩屈伸相感有此五者之變雨與對寒與燠對風行於四者之間皆天地之所以化育萬物者也

輯錄問八庶徵曰時林氏取蔡氏【元度】說謂是歲月日之時自五者來備而下所以申言雨寒燠風之義自王省惟歲而下所以申言曰時之義某竊謂此時字當如孔氏各以其時之說爲長林氏徒見雨燠寒風五者並列而爲六則遂以此時字爲贅不知古人之言如此者多矣且仁義禮智是爲四端加一信字則爲五常非仁義禮智之外別有所謂信也故某以爲時之在庶徵猶信之在五常不知是否先生曰林氏之說只與古說無異但謂有以歲而論其時與不時者有以日而論其時與不時者可更推之舊說謂五者以時至但下文休徵爲時咎徵爲恆不應獨舉休徵且方目庶徵何得遽言時耶

渭按曰時之時卽歲月日時之時但此句兼有不時意無易卽時易則不時矣來備以敍時也是爲休徵極備極無不時也是爲咎徵孔林之說元不誤但引而不發耳

五者來備各以其敍庶艸蕃廡一極備凶一極無凶【釋文蕃音煩廡無甫反徐莫柱反】

傳曰廡丰也正義曰雨多則澇雨少則旱是極備亦凶極無亦凶也其餘四者皆然王氏【安石】曰庶艸者物之尢微而莫養又不知自養也而猶蕃廡則萬物得其養皆可知也雨極備則爲常雨極備則爲常風極備則爲常風燠極無則爲常寒寒極無則爲常燠此饑饉疫癘之所由作也故曰凶蔡氏曰備者無闕少也敍者應節候也雨屬水屬火燠屬木寒屬金風屬土五事本於五行庶徵本於五事其條理次第相爲貫通有秩然而不可紊亂者也

吳斗南云易以坎爲水北方之卦也又曰雨以潤之則雨爲水矣離爲火南方之卦也又曰日以晅之則爲火矣小明之詩首章云我徵䢐西二月初吉三章云昔我往矣日月方燠夫以二月爲燠則燠之爲春爲木明矣漢志引狐突金寒之言顏師古謂金行在西故謂之寒則寒之爲秋爲金明矣陳壽翁雲雨燠寒吳氏引證其爲水火木金甚當風之屬土獨闕其證當以莊子風生於土囊之口及大塊噫气其名爲風証之風爲土气豈不章章明矣乎今案木燠金寒不必逺引它事木之爲物可以取火𨿽隆冬按之亦暖金之爲物最易生水𨿽盛夏按之亦涼分配燠寒至確陳氏以大塊噫气證風之屬土得從來所未有簡端錄以陳說爲非今按禮記孔子曰地載神气神气風霆風霆流行庶物露生而山有風門風穴見於方誌則風實地之所出且土爲沖气故風行於四者之間二義固可相兼也

曰休徵曰肅時雨若曰乂時若曰哲時燠若曰謀時寒若曰聖時風若曰咎徵曰狂恆雨若曰僭恆若曰豫恆燠若曰急恆寒若曰恆風若【釋文豫羊庶反徐又云舒】傳曰休徵敍美行之驗咎徵敍惡行之驗正義曰鄭王本豫作舒鄭云舉遲也王肅云舒惰也皆言若者其所致者皆順其所行故言若也蔡氏曰狂妄僭差豫怠急迫昧也在天爲五行在人爲五事五事修則休徵各以應之五事失則咎徵各以應之自然之理也然必曰某事得則某休徵應某事失則某咎徵應則亦膠固不通而不足與語造化之妙矣天人之際未易言也失得之機應感之微非知道者孰能識之哉

纂傳李氏曰狂則蕩故恆雨若僭則亢故恆若豫則解緩故恆燠若急則縮栗故恆寒若則防其心思故恆風若朱子曰庶徵若不細心體識如何防見得如漢儒之說有某事必有某應固難盡信但古人意精宻只於五事上體察是有此理如王荊公又都不說感應只以若字作譬諭說則人君亦不必警戒矣如漢儒之說固不可如荊公全不相闗之說尢不可渭按荊公說庶徵便是天變不足畏之謬種何可以爲訓【荊公嘗謂祖宗不足法天變不足畏人言不足卹】

林少穎云漢儒不知聖人所以念用庶徵者必有其本徒見洪範之書有肅時雨若乂時若之則謂貌言視聽思果足以致五气之順序故其爲說則以謂貌之不恭是謂不肅厥咎狂厥罰常雨時則有服妖孽雞禍下體生上之屙靑眚靑祥言之不從是謂不乂厥咎僭厥罰常時則有詩妖介虫之孽犬禍口舌之屙白眚白祥以至視也聽也思也皆然且以春秋及漢時災異之變附防而爲之說其大意則以謂人君欲戒懼以答天變惟自省於五事以求天意而已故雨不時則修貌不時則修言燠不時則修視寒不時則修聽風不時則修思隨其陰陽之變而思所以應之其說苛細薄澆尢爲穿鑿甚矣漢儒不揣其本而徒齊其末也夫應天以實不以文所謂實者至誠之謂所謂文者不必犧牲玉帛凡有所修飾於外者皆文也今言災異之應不言至誠可以達上穹之意此則膚淺之論其末流遂至於矯誣上天而爲王莽之所爲海內塗炭歷數十年而不能定此蓋應天不以實之也渭按五徵之配五事經有明文不可謂漢儒之附防也惟服妖詩妖以下誠爲蛇足服妖近貌詩妖近言猶可通也孽犬旤之不更迂乎至修貌修言等說亦與箕子意合而林氏謂應天不以實何也古人所謂修貌者必出於至誠豈徒爲王莽之所爲乎林氏此言非但不信漢儒並不信箕子矣

東齋集傳云人主之行事與天地相爲流通故行有善惡則气各以而應然感應之理非謂行此一事卽有此一應也纂注西山蔡氏曰君卽五者之應以察吾五事之得失一事得則五事從休徵無不應矣一事失則五事違咎徵無不應矣鯀陻洪水水失其性爾而五行爲之汨陳以是理也漢儒不得其意而事爲之說驗之於古則鑿而不經推之將來則膠而不應渭按此二說懲漢儒之膠固而務爲圓通然亦未爲至論茍一事得則五事從而休徵無不應一事失則五事違而咎徵無不應則上文數句已足包此意矣箕子又何必以五徵配五事而歷歷數之乎蓋五徵之本𨿽在一心而五气之應各有所主譬如元气旣虧爲邪气所乘則五藏俱不得安然其發而爲病也則必有一藏之證先見於外醫者必先以此藏之藥治之而後它藏可徐理也恆雨修貌恆修言之說亦不爲誤宋儒欲求圓通而更失之鶻突與漢儒說經之何異二五之爲十耶

王魯齋謂一念之差則五事皆失卻無五徵俱見於一時之理故五徵不可各配以一事今按五者之來一極備則一極無恆雨無恆無雨而肅與乂俱失矣恆燠無寒恆寒無燠而哲與謀俱失矣其或恆雨恆與恆燠恆寒並至則肅乂哲謀盡失矣加之以恆風豈非五徵一時俱見乎且王省以歲計卿士以月計則一歲之中數月之間有一恆必失二時有二恆必失四時五徵並見不足奇也合而言之統乎一心分而言之各有其應箕子豈欺我哉

朱子𨿽從吳斗南之說以五事分配五行如初疇之序而後人未之深信故於五徵之分配卒不能了然於心此無他就肅乂狂僭等以求雨燠寒風相配之義終覺迂晦徒勞辭費也惟知貌之爲水言之爲火視之爲木聽之爲金思之爲土則水雨火木燠金寒土風不可移其相配之義不煩言而自解矣或曰五事分配五行經無明文朱子所言果卽箕子之意乎曰天地之化育惟聖人能贊之亦惟聖人能知之自大賢以下不能也卽如醫書云肝屬木心屬火脾屬土肺屬金腎屬水亦未嘗言其所以然也然而四時之正脈春夏鉤秋毛冬石則固與五藏相應矣其以藥治病則某味入肝經某味入肺經投之而輒效五藏之所屬豈不深切著明矣乎五事之配五行亦猶是也如必欲言其所以然則身何以有貌口何以能言目何以能視耳何以能聽心何以能思世未有能言其所以然者也而況於五事之配五行乎況於肅乂哲謀聖之配雨燠寒風乎孔子曰黙而識之屈子曰道可受兮而不可傳莊子曰可以言論者物之粗也可以意致者物之精也然則天地之化育聖人亦黙識其意而已不可以口耳傳諸人也而學者乃欲言聖人之所不能言其可得乎五徵之配五事自箕子以來未有能言其所以然者也聖人之言如是必不吾欺也吾篤信焉而已矣以己之所不識而疑聖人之言不足信乃驅率經文以就我鶻突之說其爲愚且悖也孰甚焉

曰王省惟歲卿士惟月師尹惟日歲月日時無易百谷用成乂用明俊民用章家用平康日月歲時旣易百谷用不成乂用昬不明俊民用微家用不寧

正義曰師眾也尹正也眾正官之吏謂卿士之下有正官大夫與其同之官爲長周禮大司樂爲樂官之長大卜爲卜官之長此之也曽氏曰此章之所言皆念用庶徵也休咎之徵各象其事任其事者王也共其事者卿士也師尹也則庶徵之來王與卿士師尹當省其所以致之者所謂念用庶徵也王計一歲之徵而省之卿士計一月之徵而省之師尹計一日之徵而省之所省多者其任責重所省少者其任責輕其所處之分然也王與卿士師尹所省歲月日三者之時無易言各順其敍則百谷用成乂用明俊民用章家用平康也王與卿士師尹所省日月歲三者之時旣易言各違其敍則百谷用不成乂用昬不明俊民用微家用不寧也蔡氏曰歲月日以尊卑爲徵也王者之失得其徵以歲卿士之失得其徵以月師尹之失得其徵以日蓋雨燠寒風五者之休咎有系一歲之利害有系一月之利害有系一日之利害各以其大小言也休徵言歲月日者總於大也咎徵言日月歲者著其小也黃氏曰或云自王省惟歲已下當屬五紀脫簡在此非也五紀防歲月日星以起歷數而立天道庶徵序歲月日時以成歲功而驗休祥事辭𨿽相涉而其用不同俊民用章者隨小大登顯之家用平康卿大夫有家者各保其祿位和平而安康也陳氏【櫟】曰此曰字蓋更端而言庶徵之候卿士師尹不言省上文也

林少穎云蘇氏見上文論五事與五气相應其義已備遂以此論歲月日星爲五紀之文簡編脫誤於此其文當在五曰歷數之後蘇氏多欲攺易經文以就己意此是也夫九疇𨿽別而爲九其實更相經緯以發明治天下之大法今以其有歲月日星遂以爲當屬於五紀之下則上文肅時雨若亦當屬於五事之下皇極斂時五福亦當屬於五福之下如此則九疇不相爲用渙然而離矣豈箕子之本意哉又曰諸儒之論此皆以爲王者所省職大而略如歲之總日月卿士師尹之所省職小而詳如日月之運行以成歲王與卿士師尹各得其職則百谷用成云云王與卿士師尹各失其職則百谷用不成云云其說如此則是君臣之間取象於歲月日之繁簡以爲圖治之道與上文休咎之文全爲隔異則可以歸之五紀矣渭按林氏駮二孔之說甚當但又謂此節乃驗其時以考陰陽之垂象則似以歲爲歲星月太陰日太陽而非箕子之本意矣蓋欲以王省惟歲三句與下庶民惟星作一例防故有此誤

陳氏蔡傳旁通云王者統卿士卿士統師尹如歲統月月統日故王者之省念以歲計之卿士以月計之師尹以日計之職任愈卑則省念愈詳師尹上之於卿士卿士上之於王天子反躬自省視吾之五事失得如何或有大旱淫雨愆陽伏陰之災關一歲之利害者王曰是吾之咎也一月之間陰陽不和卿士則曰是吾之咎也未及一月以日計之而亦爲災害者師尹則曰是吾之咎也蓋災害之大者則上屬於君其次則系於大臣其次則系於羣臣上下之間交相儆戒不敢有一毫忽天之心則必和气致祥休慶駢集歲月日時無所變易而稼穡事功人才家國無不各順其宜矣其或翫月愒日昏迷天象災眚薦至若罔聞知自下至上互爲欺蔽積日至月積月成歲師尹不致其憂卿士不疚其心天子不能反躬修徳遂使日月至歲變其時若百度皆廢休咎所致有如此者可不謹哉此說發明蔡傳更爲朗暢師尹上之卿士卿士上之於王卽周官日計月要歲防之意君省略而以其大者自任則初無自恕之心臣省詳而其所任者小則亦未嘗不以其大者責難於君也上言歲月日下言日月歲只是互文以備義蔡說亦善蓋休徵惟一歲皆然差足以自慰咎徵則𨿽一日之變亦必儆戒也旣盡也如日有食之旣旣易謂五者之來盡易也陳氏謂無易乃君臣屢省所致旣易乃君臣不省所致屢省則休徵惟取其大者故先歲次月次日不省則積日而月積月而歲以致五者皆易故先日次月次歲此義尢精諸家所不及

時卽曰時之時無易五者之來各以其敍也旣易卽一極備一極無也百谷以田功言之乂以朝政言之俊民以無位者言之家以有位者言之百谷用成則三農各安其業而歲丰矣乂用明則府修事和而善政無不舉矣俊民用章則有猷有爲皆錫之福而淫朋絕矣家用平康則正人皆有好於而家而髙明者無擅作威福之害矣時之無易則四者有然其或旣易則四者反是天人相與之際捷於影響可不念哉

無易旣易是舉兩頭盡處說中間尙有不易而或易及易而不盡易者當以分數消息之

五事者修身之要出政之本也五事修則其所以治天下國家者亦皆各得其宜五事不修則其所以治天下國家者亦皆不得其理故上文旣言休咎之徵各系之五事而於此復舉四者以見五事之所措其有關於生民之休戚國家之治亂又如此也箕子本意是因庶徵以知五事之得失並知此四者之得失其根源皆在人主之一心蔡傳謂四者之得休徵所感四者之失咎徵所感則未免倒置矣

庶民惟星星有好風星有好雨日月之行則有冬有夏月之從星則以風雨【釋文好呼報反】

傳曰箕星好風畢星好雨日月之行冬夏各有常度月經於箕則多風月經於畢則多雨正義曰詩雲月離於畢俾滂沱矣是離畢則多雨其文見於經經箕則多風傳記無其事鄭引春秋緯雲月離於箕則風沙作緯在孔君之後以前必有此說孔依用之也林氏曰日冬則南夏則北月五星皆隨之故有冬有夏並月日而言之也日亦有從星之時而不言者鄭康成云日之從星不可見故也陳氏【櫟】曰庶民惟星本當在師尹惟日之下但其取徵不同故又發此義而續見吳氏曰庶民惟星民自占候以爲旱潦之備也邵氏曰日月四時皆有常道經文舉冬夏以見春秋耳渭按此條經意若曰王及卿士師尹之所省有如此矣若庶民則何所省乎亦省之於星而已夫星各有所好有好風者有好雨者而日月之行則冬夏各有其道苟月失其常度而從好風之星則必有恆風從好雨之星則必有恆雨當於未至之先豫爲之備也艸廬之說良勝諸家

此節所稱日月是在天之象與上文不同君象日臣象月則民之象星審矣故孔云星民象遂以日月之行有常度爲君臣之政治大小各有常法以月之失道從星所好爲政教之失常以從民欲蓋卽大禹謨所謂違道以干百姓之譽者亦甚有理至蔡傳云以月之常行而從星之異好以卿士師尹之常職而從民之異欲則其從民者非以狥民也審如所言則月之從星爲常行而非失道矣與二孔不合西山說此條曰王卿士師尹其得失驗之於歲月日若庶民之得失則在君所謂百姓有過在予一人故此以庶民省之於星以驗其安與不安而已又曰雨燠寒風旣徵於貌言視聽思又以所職大小別之以歲月日又以民之安否參之於星於以見皇極之君視考祥如此之周旋而不敢忽也此說勝集傳九峯胡不用家訓而顧自爲說耶然庶民惟星承上文省字來今乃云庶民不能自省而君代爲之省未免迂曲恐非經意不若艸廬之說直捷而確當也蓋極備極無皆驗之於旣來之後不若使民自占候而豫爲之備則饑饉疫癘之患可以不作此王者念用庶徵之極致也

客有難餘者曰庶民不學豈能知星乎余曰古之所謂庶民非必農工商賈之流不解文義者也凡士之伏處田間者皆庶民也一鄕一邑豈無知星者乎夕候而朝語之傳聞於國中卽可豫爲之備其與患至而圖之者相去逺矣

林少穎云星有好風星有好雨卽孟堅所謂月去中道移而東北入箕則多風移而西入畢則多雨蓋以其失中道東西故也唐孔氏於經箕多風以爲傳記無其事豈未見天文志歟

閻氏尙書古文疏證曰天官書天文志並云軫爲車主風蓋軫車之象也與防同位爲風車動行疾似之蔡傳誤作雨孫武子亦云箕壁翼軫四宿者風起之日也

渭按天官書軫亦好風星占云東井好風雨壁翼與箕軫皆主風起然則好風者非獨箕好雨者非獨畢也且列宿各有性情豈止好風雨哉當必有好好燠好寒者矣古星占之書多不傳遂無可考耳漢志云日之南北失節晷過而長爲常寒退而短則常燠此語尙有疏漏處夫日之南北失節而月行隨之則月亦必有所離之宿矣其星好燠故多燠其星好寒故多寒也燠寒豈日之所爲哉亦星之所好爲之耳漢志雲月出陽道則旱風是好風兼有好矣古人之言毎舉一隅以待三反拘而鮮通者不能得其意也

漢書天文志曰日有中道月有九行中道者黃道一曰光道光道北至東井去北極近南至牽牛去北極逺東至角西至婁去極中夏至至於東井北近極故晷短立八尺之表而晷景長尺五寸八分冬至至於牽牛逺極故晷長立八尺之表而晷景長丈三尺一寸四分春秋分日至婁角去極中而晷中立八尺之表而晷景長七尺三寸六分此日去極逺近之差晷景長短之制也月有九行者黒道二出黃道北赤道二出黃道南白道二出黃道西靑道二出黃道東立春春分月東從靑道立秋秋分西從白道立冬冬至北從黒道立夏夏至南從赤道然用之一決房中道靑赤出陽道白黒出陰道沈氏【括】夢溪筆談曰歷法天有黃赤二道日月有九道此皆彊名而已非實有也亦猶天之有三百六十五度天何嘗有度以日行三百六十五日而一期彊謂之度以步日月五星行次而已日之所由謂之黃道南北極之中度最均處謂之赤道月行黃道之南謂之朱道行黃道之北謂之黒道行黃道之東謂之靑道行黃道之西謂之白道黃道內外各四並黃道爲九日月之行有遲有速難可以一術禦也故因其合散分爲數段毎段以一色名之欲以別算位而已如算法用赤籌黒籌以別正負之數歷家不知其意遂以爲實有九道甚可嗤也

漢志又云日陽也陽用事則日進而北晝進而長陽勝故爲溫暑陰用事則日退而南晝退而短陰勝故爲涼寒也若日之南北失節晷過而長爲常寒退而短爲常燠月失節度而妄行出陽道則旱風出陰道則陰雨林氏深取其義而申言之曰日月之麗於天所歷有常度則雨寒燠風各以時至無有失節如或所歷之度有過有不及而爲南北之盈縮則寒燠之气必有愆所行之道或彼或此而爲東西之附麗則風雨之气必有過差矣尙書古文疏證曰按洪範篇自有傳注月之從星則以風雨皆承上文箕畢二星來無易說者近代西人穆尼閣著天文實用篇專測各方風雨其法以太陰爲主五星衝照之而風雨生焉是月之從星又非盡貼經星言歷歷驗而不爽甚矣理之至者不以中外國人而有間義之奧者亦必越數千年而盡顯露也渭按舜在璿璣玉衡以齊七政七政者日月五星也月之所從豈止經星而無緯星哉古星占之書亡逸說洪範者但據傳記之所有以爲言耳穆尼閣占法蓋出於古仲尼曰天子失官學在四夷不得以西學而外之也列代史誌亦有月五星陵犯之占

月之從星本由失道故則以風雨當專主恆風恆雨孔傳雲月經箕多風經畢多雨多卽恆也燠寒仿此

漢天文志云經星常宿伏見早晚邪正存亡虛實闊陿及五星所行合散犯守陵歷鬭食彗孛飛流日月薄蝕迅雷風祅怪云變气此皆陰陽之精其本在地而上發於天者也政失於此則變見於彼猶景之象形鄕【讀曰響】之應聲是以明君覩之而寤飭身正事思其咎謝則禍除而福至自然之符也由是觀之則王之當省者多矣而洪範獨舉雨燠寒風以爲言卽占星亦惟候此五者蓋五星陵鬭彗孛飛流日月薄蝕之或數歲而有之或數月而有之以此爲省則儆戒亦無防矣惟五者日日有之非時則恆觸目動心隨事修救眞所謂念玆在玆釋玆在玆者矣此堯舜兢兢業業之心法而皇極之所以永建爲萬世無疆之休也

宋人攺竄洪範經文最可恨而蘇氏以王省惟歲已下爲五紀之傳頗覺近理故張無垢葉石林洪容齋等皆從之而實非也五紀主推步所以定八政之時令庶徵主占候所以驗五事之得失𨿽同有歲月日星之文而其用回乎不同安得混而爲一耶

九五福一曰壽二曰富三曰康寧四曰攸好徳五曰考終命

林氏曰五福六極皆統天下之人而言之蔡氏曰五福以福之急緩爲先後渭按五福六極皆天之所爲非人之所設也其斂時敷錫之道具在皇極章中故此但列其目而不言其用極則福之反耳

一壽傳云百二十年疏云人之大期百年爲限世有長壽至百二十年者故傳以最長者言之此說非也使必百二十而後爲壽則天下之壽者無防矣林氏云壽不必百二十年止是終其天命而不中道夭也此說又非殤子亦終天所命豈可謂之壽邪左傳三老凍餒注云百年爲上壽七十爲中壽五十爲下壽此說近是秦穆公謂蹇叔曰中壽爾墓之木拱矣時蹇叔年七十也壽對短折而言故五十亦可以爲壽新安王氏云上壽百歲中壽八十下壽六十此據孔傳以短爲未六十故五十不得爲壽亦通

二富傳曰財丰備林氏云不必然足於衣食是富也蔡氏云富者有廩祿非是此與旣富方谷之富不同彼富專屬有位者此則統天下之人而言之自天子以至於庶人各有其所爲富

三康寧傳云無疾病林氏云康寧者孫元忠以謂形康而心寧也康無疾寧無憂兼二者言之勝舊解

四攸好徳傳云所好者徳福之道疏云好徳者天使之然是爲福也林氏云攸好徳所好者徳也攸好二字略讀斷妙得經意蓋人生必有所嗜好口之於味目之於色耳之於聲鼻之於臭四肢之於安佚皆其所好也有人焉所好不在此等而獨在於徳是爲攸好徳徳者何仁義禮智是也詩云民之秉好是懿徳徳卽已之所得乎天者非好賢之謂也

五考終命傳云各成其長短之命以自終不橫夭考終命對凶死而言橫夭卽凶死蔡氏以短折爲橫夭非也簡端錄云終盡也命者所得於天也堯舜百年孔子七十顏子三十二均爲盡其所得於天也此說甚善林氏云呂吉甫曰考所謂父母全而生之子全而歸之者也曾子有疾啟手足而曰吾知免夫此考終命者也考成其終則無虧矣或以終其天年爲考終誤矣如此則與壽何異今按呂說卽不凶死而終其天年之意林以壽爲終其天年故云考終命非終其天年之謂此僻論也不可從曾子云得正而斃孟子云盡其道而死此攸好徳而考終命者也人之無好徳而不凶死者多矣不必如曽孟之所言而後爲考終命也

新安王氏云盡其道而死者正命也是爲考終楚人執解將殺之曰下臣考死又何求蓋死生命也死而合義亦考終命而非凶年未六十死以正命𨿽考終不得謂之壽故壽一福也考終命又一福也渭按死而合義乃攸好徳而不得其死者亦是凶不可謂考終命更有壽而不考終命者莊子云單豹巖居而水飲行年七十有嬰兒之色而虎食之此其證也故壽與考終命各自爲一福陳大猷曰人莫不好生惡死壽則生之長者四代皆尙齒故五福壽爲先𨿽壽不可無以養其生故富次之壽且富或不免於憂患則身心不安故康寧又次之形康心寧安之至也壽富康寧而不好徳則老而不死爲富不仁作僞心勞何足貴哉攸好徳則心逸日休自求多福福之本實在此其福大矣故好徳又次之考成也諸福備矣必成其正命則全而歸之順受其正然後爲福之至使年𨿽壽而死非正命𨿽壽何補非福矣故考終命終焉此之五福卽皇極疇之五福五福以攸好徳爲根本五福之目𨿽至第九疇而列而五福之根本則已於第五疇而基曰予攸好徳汝則錫之福是也好徳則必得其壽爲世耉老無徳而壽罔之生也好徳則得祿而富無徳而富怨之府也好徳則心廣體胖無入不自得無徳則小人長戚戚非安也至於考終命又未有不由徳而能戰兢以全歸者諸福固必本於好徳而好徳又豈非本於建皇極哉

金吉甫云攸好徳者學問之事而以爲福者人生而惡弱昬愚者多矣今其气稟淸明知徳義之美而樂之豈非福之大者若使此心昬庸所好非徳𨿽壽富安逸所謂飽暖逸居而無教秖以荒亡賊近於禽獸何足以爲福哉故攸好徳者所以總壽富康寧而以保其考終者也渭按先儒之論五福皆以攸好徳爲福之本此在王者錫福之道君子自求之志誠有然者若末章之意只是平列其目而無所重輕如必於五者之中挈攸好徳爲主則君子而不得福者有之矣顏回之夭原憲之貧冉耕之疾司馬牛之憂仲由之不得其死豈皆無好徳者哉議論𨿽髙實非經防

六極一曰凶短折二曰疾三曰憂四曰貧五曰惡六曰弱【釋文折時設反又之舌反】

蘇氏曰六極之極窮也苦也與孟子使我至於此極也同林氏曰張晦之【名景宋初人】云福有五而極有六其義相反不必數之相敵五福曰壽曰考終命六極曰凶短折此一極而反二福也五福曰富六極曰貧此一極反一福也五福曰康寧六極曰疾曰憂五福曰攸好徳六極曰惡曰弱此二極而反一福也蓋亦各盡其意而已漢儒必以六極配五福故於福之一極無所麗而附防之說生焉殆所謂不知而作也蔡氏曰六極以極之重輕爲先後

一凶短折傳云動不遇吉短未六十折未三十疏云動不遇吉者解凶也傳以壽爲百二十年短者半之爲未六十折又半爲未三十鄭以爲凶短折皆是夭枉之名未齔曰凶未冠曰短未防曰折漢書五行志云傷人曰凶禽獸曰短艸木曰折一曰凶夭是也兄喪弟曰短父喪子曰折並與孔不同今按凶反考終命短折反壽乃不易之義孔以凶爲動不遇吉鄭云未齔曰凶皆非也後二說與洪範無涉張晦之謂凶乃死於徵戰與刑戮者黃文叔云畏厭溺皆是愚謂單豹虎食宋共姬火焚之亦凶也

纂注王氏【炎】曰比干死刑仇牧死亂狼瞫死戰亦凶乎楚執解曰下臣考死又何求死而合義𨿽不斃牖下非凶也此說辧已見前髙朗令終君子之常也不幸而不得其死是亦凶而不可謂考終命也【論語有兩不得其死羿奡小人也仲由君子也】

二疾三憂傳云常有疾苦多所憂是也林氏云疾者疫癘之謂按疫癘乃一時天行不正之气非久卽愈不足以爲極經所謂疾蓋經年病患及體中之有廢疾者莊子言有陰陽之患有人事之患蓋疾者陰陽之患而憂者人事之患也舜不順於父母如窮人無所歸文王之明夷仲尼之旅人皆憂也

四貧傳云困於財也王介甫云富貴人所欲貧賤人所惡而福極不言貴賤何也曰五福者自天子至庶人皆可使慕而向六極亦皆可使畏而逺若貴賤則有常分矣使自公侯至庶人皆慕貴欲其至而不欲賤之在已則陵犯奪何有終窮詩曰實命不猶蓋王者之世欲賤者之安其賤如此王新野非之曰不言貴欲人之安於賤則獨不欲使人安於貧乎黃氏日抄云三代之法貴者始富言富則知其貴所謂祿以馭其富也然則小民皆不得富矣論語旣庶則富之孟子曰民可使富此何說乎纂疏載顧氏【臨】曰不言貴𨿽以嚴分然貴未必爲福賤未必爲禍故桀紂貴爲天子而不得其死顏回原憲到今稱之此說較勝獨陳壽翁云五福通天下而言故不言貴深得經防要當以此爲定義然天下之人貴者絕少不貴亦何害於事若衣食困乏則無以爲生矣貴賤實不足以爲福極故經不言不必引桀紂顏原以爲證也

簡端錄云富可以通乎上下用天之道分地之利謹身節用以養父母此庶人之富庶人之福也士大夫以上由是而推若貴則天所設以理天職而治天民天下不能皆貴也安得列而爲福耶此五福之所以有富而無貴也此說更好

世人以多子爲福無後爲禍而洪範亦不言何也其義猶之乎貴賤也華封人之祝堯曰願聖人富壽多男子堯曰多男子則多累是多子不足以爲福也而況又有不肖者雜生乎其間貽父母憂乎兄弟之子猶子也己無子而立之以爲繼嗣使享祀不絕亦可矣何遽爲禍此其所以不言也昌黎先生慰孟東野失子詩曰有子與無子禍福未可原魚子滿母腹一一欲誰憐細腰不自乳舉族成鰥防梟啄母腦母死子始翻蝮蛇生子時坼裂腸與肝好子𨿽云好未還恩與勤惡子不可說防梟蝮蛇然有子且勿喜無子固勿嘆然則多子與無後誠不足以當福極矣

五惡六弱傳云醜陋尩劣疏云尩劣並是弱事爲筋力弱亦爲志气弱鄭云愚懦不毅曰弱言其志气弱也張晦之曰人有醜陋而好徳尩劣而立事豈可以爲極乎惡者凶惡之謂弱者懦弱之謂人情惡則凶無所不至弱則懦而無立故此二者皆滅徳之道也王介甫曰惡者小人之剛也弱者小人之柔也蓋茍非好徳則爲惡與弱矣東萊書說云人之所以不能自彊爲善或牽引入於惡而不能自拔者皆懦而無立者耳故弱居六極之終大抵爲善主於剛萬惡之源主於弱惡弱皆以气稟言對攸好徳此後人勝前人處也

五福六極是兩頭盡處中間尙有一等非福非極者四十以上未及六十不可謂壽亦不可謂短折衣食粗給不可謂富亦不可謂貧偶然病患暫時煩惱不可謂康寧亦不可謂疾憂不協於極不罹於咎不可謂攸好徳亦不可謂惡弱不能養生以盡年如湛酒溺色之不可謂考終命亦不可謂之凶也

疏云五行傳有致極之文無致福之事鄭依書傳云凶短折思不睿之罰疾視不明之罰憂言不從之罰貧聽不聰之罰惡貌不恭之罰弱皇不極之罰反此而云王者思睿則致壽聽聰則致富視明則致康寧言從則致攸好徳貌恭則致考終命所以然者不獨行運气性相感以義言之以思睿則無壅神安而保命故壽若則不通殤神夭性所以短折也聽聰則謀當所求而防故致富違而失計故貧也視明照了性得而安寧不明以擾神而疾也言從由於徳故好者徳也不從而無徳所以憂耳貌恭則容儼形美而成性以終其命容毀故致惡也不能爲大中所以弱也此亦孔所不同焉渭按鄭依書傳謂伏生尙書大傳也向歆之說本於伏生其以五事配福極支離穿鑿無一可通曉人付之一笑不足置辧也

五福六極皆天之所爲非人之所設也且統天下之人而言之不專主人君而漢儒以爲五事敬不敬之所致安國傳頗能埽除而穎達復存鄭說張晦之曰上之人使民舒泰則各盡其壽樂業則各得其富無疾憂所以康寧知禮遜所以攸好徳不死於徵戰不陷於形戮所以考終命其或死於徵戰陷於形戮則凶短折陰陽不調則疾多失其所則憂賦斂繁食貨乏則貧禮教失風俗壞則惡而弱福極之柄全在君而已此皆以皇極章斂時錫福之道言之非此章之正義也蓋經於福極但列其目而向用威用之意全在言外今乃斷歸人事而忘其爲出乎天命則謬矣

林氏云董仲舒曰堯舜行徳則民仁壽桀紂行暴則民鄙夭夫仁壽鄙夭𨿽若制之於天非人力所能爲也然堯舜之世則民仁壽非其生而皆仁壽也堯舜之治天下倫攸敍休徵時至則不期於仁壽而自仁壽也桀紂之世則民鄙夭非其生而鄙夭也桀紂之治天下倫攸斁咎徵相仍則不期於鄙夭而自鄙夭也故仁壽鄙夭𨿽本於天而君實制其命故易之論天地曰鼓萬物而不與聖人同憂言天地之於物仁壽鄙夭任其自爾無所容心至於聖人則有憂患於其間故能裁成輔相以立生民之命向用五福威用六極此聖人之憂患也渭按林氏此論𨿽亦歸重人主而未嘗不推本於天立言庶防無以福極爲天地之無心向威爲聖人之憂患則可謂能鉤其矣

人之福極皆出於天命所謂莫之爲而爲莫之致而至者也君相𨿽云造命豈能舉天下之人錫之福而去其極但王者向威之心觀民以考已則固欲其有福而無極耳蓋至誠無息之道薰蒸透徹使太和之气充塞於宇宙則天之所以生人者當必福多而極少百年累洽誠有是理然天地之大人猶有所憾博施濟眾堯舜其猶病諸何則心無窮而力有限也禹箕之意亦惟欲建極之君常存此向威之心欽欽焉不敢一日稍自縱逸耳原不限定天下之人皆有福而無極然後爲無愧於敷錫之治也

洪範正論卷五

