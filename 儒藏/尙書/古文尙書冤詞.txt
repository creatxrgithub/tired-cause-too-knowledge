

欽定四庫全書

經部二

古文尙書寃詞

書類

提要

【臣】等謹案古文尙書寃詞八卷

國朝毛奇齡撰奇齡有仲氏易己著錄其學淹貫羣書而好爲異論以求勝凡他人之所已言者必力反其詞故儀禮十七篇古無異議惟章如愚山堂考索載樂史有五可疑之言後儒亦無信之者奇齡獨拾其緒論詆爲戰國之僞書古文尙書自吳棫朱子以來皆疑其僞及閻若璩作古文尙書疏證奇齡又力辧以爲眞知孔安國傳中有安國以後地名必不可掩於是別遁其詞摭隋書經籍志之文以爲梅賾所上者乃孔傳而非古文尙書其古文尙書本傳習人間而賈馬諸儒未之見其目一曰總論二曰今文尙書三曰古文尙書四曰古文之寃始於朱氏五曰古文之寃成於吳氏【案吳棫書裨傳在朱子稍前故朱子語錄述棫說當云始於吳氏成於朱氏此二門殊爲顚倒附識於此】六曰書篇題之寃七曰書序之寃八曰書小序之寃九曰書詞之寃十曰書字之寃考隋書經籍志云晉世祕府存有古文尙書經文今無有傳者及永嘉之亂歐陽大小夏侯尙書並亡至東晉豫章內史梅賾始得安國之傳奏之其敍述偶未分明故爲奇齡所假借然隋志作於尙書正義之後其時古文方盛行而云無有傳者知東晉古文非指今本且先云古文不傳而後云始得安國之傳知今本古文與安國傳俱出非卽東晉之古文奇齡安得離析其文以就已說乎至若璩所引馬融書序云逸十六篇絕無師說又引鄭元所注十六篇之名爲舜典汨作九共大禹謨益稷五子之歌徵湯誥咸有一徳典寶伊訓肆命原命武成旅獒冏命明與古文二十五篇截然不同奇齡不以今本不合馬鄭爲僞作古文之徴反以馬鄭不合今本爲未見古人之徴亦頗巧於顚倒然考僞孔傳序未及獻者乃其傳若其經則史云安國獻之故藝文志著錄賈逵常校理祕書不應不見又司馬遷爲安國弟子劉歆常校七略班固亦爲蘭臺令史典校藝文而遷史記儒林傳云孔氏有古文尙書安國以今文讀之逸書得多十餘篇歆移太常博士書稱魯恭王壊孔子宅得古文於壊壁之中逸書十六篇班固漢書藝文志亦稱以考二十九篇得多十六篇則孔壁古文有十六篇無二十五篇鑿鑿顯證安得以晉人所上之古文合之孔壁歟且奇齡所籍口者不過以隋志稱馬鄭所注二十九篇乃杜林西州古文非孔壁古文不知杜林所傳實孔氏之本故馬鄭等去其無師說者十六篇正得二十九篇經典釋文所引尙可覆驗徒以修隋志時梅賾之書已行故志據後出僞本謂其不盡孔氏之書奇齡捨史記漢書不據而據唐人之誤說豈長孫無忌等所見反確於司馬遷班固劉歆乎至於杜預韋昭所引逸書今見古文者萬萬無可置辯則附防史記漢書之文謂不立學官者卽謂逸書不知預注左傳皆云文見尙書某篇而逸書則皆無篇名使預果見古文何不云逸書某篇耶且趙岐注孟子郭璞注爾雅亦多稱尙書逸篇其中見於古文者不得以不立學官假借矣至孟子欲常常而見之故源源而來不及貢以政接於有庳岐注曰此常常以下皆尙書逸篇之詞爾雅釗明也璞注曰逸書釗我周王核之古文絕無此語亦將以爲不立學官故謂之逸耶又岐注九男二女稱逸書有舜典之序亡失其文孟子諸所言舜事皆堯典及逸書所載使逸書果指古文則古文有舜典何以岐稱亡失其文耶此尢舞文愈工而罅漏彌甚者矣梅賾之書行世已久其文本采掇逸經排比聮貫故其防不悖於聖人斷無可廢之理而確非孔氏之原本則證驗多端非一手所能終掩近惠棟王懋竑等續加考證其說益明本不必再煩較論惟奇齡才辯足以移人又以衛經爲詞托名甚正使置而不錄恐人反疑其說之有慿故並存之而撮論其大防俾知其說之不過如此庶將來可以互考焉乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

欽定四庫全書

古文尙書寃詞卷一

翰林院檢討毛奇齡撰

七歲受尙書卽聞有今文古文之分以問經師經師勿告也崇禎十六年國子助教鄒鏞疏請分今文古文尙書而專以今文取士爲言會京師戒嚴不及報曲水社修禊事山陰張杉謂眾曰毀經之禍萌矣國家取士三百年專用朱子之書以立學謂可以衛經而經學大壞前此萬曆十二年南戶部員外房伯元得魏政始石經大學本於科臣許仁卿家實考功郎中丰坊僞造本也疏請立學官勒令取士廢大學舊本幸其疏以他事與中監不合駁奏不行然事亦危矣原其意則以朱子攺大學公然取士遂相率更竄以各行其說所謂踵其事而效尢焉者近者宗伯臣姜公逢元以毛詩進講上敕勿講國風且特諭東宮講官毋敢以國風進太子前者何則以其也夫以三百五篇皆歌之詩太史采之聖人刪之樂師鼓舞而肄習之播之鄕人布之邦國進之宮闈與朝廟鬼神賓客實深饗燕而一旦以風解經致使君臣不得通父子不相問穢惡厭棄一如哇聲媟語之不可親近則是何故今尙書又見告矣坐客皆咨嗟而罷其明年國亡盜賊四起予避兵山市客有能爲古今尙書說者急請教之客曰今文者伏生口授書也古文者孔子屋壁中所藏而而獻之官府者也乃自獻之官而外無其書是以兩漢名儒皆未之見曁永嘉亂後中外古文皆不可考而東晉之初有豫章內史梅忽奏上古文尙書此何來者非僞書乎乃自唐人作注疏並爲攺寫而其書至今行之獨新安朱熹斥爲假書其注四書五經已攺大學刪孝經定詩風表太極圖說河圖洛書而加於大易之首惟尙書則疑之因不欲注而授其意於門人蔡沈使分別今古文有無注於各篇之下而別存雜說以著其僞於是諸門弟子共祖述之而元吳澄明郝敬歸有光輩俱競起攻辧迄無遺力吳澄作書纂言則但存今文三十八篇直削去古文以示毀黜僞書之意今其書具在也予聞言惡之歸而不食者累日及亂定還土室室中所藏經與史亡刧殆盡已復以讐搆奔走道路無暇爲考證然漸聞開國以來其攻之者徧天下無論知不知公然著書以行世且有踵明代梅鷟謾罵古文之書效羅諭義是正一編專刻今文經而去古文者展轉煽惑其言罔誕不可聞蠡吾李塨者多學人也其尊人孝慤先生爲北方名儒塨嘗從遊於博陵顏習齋先生之門以實踐稱康熙庚午舉順天鄕試與兒子遠宗爲同年生並上公車門忽越三千里問樂於予二變四淸九聲十二管之學三日卒業縱論諸墳典易象春秋探幽抉微起予所未逮遽曰梅氏上古文晉史無有何也予曰舊史十八家有之子不見夫孔氏之疏之引之者乎曰𨿽然當茬之予唯唯而退旣而塨寓桐鄕郭明府署與桐之學人爭古文眞僞著辧一卷予閱之甚善思竟其業值予輯喪禮未就仍捨之去福建漳浦縣學生蔡衍鎤以所刻奏稿一本流至浙中載康熙三十六年今

上北狩還上疏於昌平郊外

上顧而問之以九校行速不能隨挾疏乞通政上非例還其疏乃持歸刻之大約請立孝經於學官廢禮記分今文古文尙書而徵尙書於海外以定眞僞其所以徵海外書者因歐陽修作日本刀歌其末有云徐福行時書未焚尙書百篇今尙存令嚴不許通中國舉世無人識古文謂海外當有眞古文也夫謂海外有眞古文則中國古文僞矣海外眞古文當求則中國僞古文當廢矣毀經之機至此已決因急爲考定究其根祗知官府所藏名爲中古文漢晉皆存而民間授受者則名爲外學亦自相嬗不絕故劉歆校書自中自外皆親驗其書名爲中外相應𨿽不立學官世多未見又令甲森嚴立學者稱爲官書不立學者卽稱爲逸書然門戶擠排不能遽廢卽有張霸僞書堂堂進獻尙得緣中祕直斥其僞至於梅所上系孔而非經文而經文在內者直記曰永嘉亂後猶存經文經文在外者則自都尉朝至桑欽尹敏至楊倫太保鄭衝至梅皆歷有授受彼我述並無僞學夫然後快然而號於世曰天乎天乎古文尙書今不旣復出矣乎今夫投人以文𨿽井裏縫褐之夫單篇連簡猶必攺容而收之儻或老師宿儒稍負才望則必什襲不暇縱使其字句之間稍有疑惑亦何可輕爲謗訕遽致誣蔑況於古先聖賢之冊歷二禪三代帝徳王功之顯迹而前賢藏之後儒獻之歷代帝王爲珍祕而保防之所稱出巖屋而登天府者乎向予解經並不敢於經文妄議一字𨿽屢有論辧辧非辧經也卽或於經文有所同異亦必以經正經同者經卽異者亦經也今乃以孔而妄認古經以孔之不僞而妄認古經之僞千秋寃市幾不能解夫儒者釋經原欲衞經今乃以誤釋之故將並古經而廢之所謂衞經者安在且大學言格物矣格物者原不必窮致事理而攺大學者必謂天下事物莫不有理一理不格於知有礙今物有理而不識事有寃而不知經尙如此何況他物然則攺大學何爲矣吾懼大學之錯國風之古文尙書之僞後人必有借帝王之勢而毀其書者吾故訟古文之寃而並及之

今文尙書

秦始皇本紀三十四年用李斯議凡天下詩書百家語悉詣守尉燒之

秦律挾書者族偶語詩書者棄市

漢帝紀孝惠四年除挾書律

史記儒林言尙書自濟南伏生【張華云生名勝紀年云字子賤此以密子賤宓伏字同致誤】

又云秦時焚書伏生壁藏之其後兵大起流亡漢定伏生求其書亡數十篇獨得二十九篇卽以教於齊魯之間學者由是頗能言尙書山東諸大師無不涉尙書以教矣伏生教濟南張生及歐陽生

漢儒林夏侯勝從張生受尙書

史記伏生故爲秦博士孝文帝時欲求能治尙書者天下無有乃聞伏生能治欲召之是時伏生年九十餘老不能行於是乃詔太常使掌故朝【漢書作鼂】錯往受之孔安國書大序伏生年過九十失其本經口以授衛宏古文尙書序云伏生老不能正言使其女言教錯齊人語多與潁川異錯所不知者凡十二三略以其意屬讀而已

漢藝文志經二十九卷【此以一篇爲一卷者】

又秦燔書禁學濟南伏生獨壁藏之漢興亡失求得二十九篇以教齊魯之間

儒林亡數十篇獨得二十九篇

二十九篇【堯典臯陶謨禹貢甘誓湯誓盤庚髙宗肜日西伯戡黎防子泰誓牧誓洪範金縢大誥康誥酒誥梓材召誥洛誥多上無逸君奭多方立政顧命呂刑文侯之命費誓秦誓】

又稱二十八篇【去泰誓一篇】

按伏書二十九篇至武帝時外間疑泰誓爲僞遂去此篇孔氏正義云尙書遭秦而亡漢初不知篇數武帝時有太常蓼侯孔臧者安國之從兄也與安國書云時人惟聞二十八篇取象二十八宿於是有謂泰誓非伏生書者自西漢末至東漢諸儒皆造言出處而俱不得合劉向別錄武帝末民有得泰誓於壁內者獻之與博士使讀說之數月皆起以教人

馬融云泰誓後得

王肅云泰誓近得

鄭云民間得泰誓

王充論衡泰誓掘地所得

又云伏生二十八篇孝宣皇帝之時河內女子老屋得逸易禮尙書各一篇奏之宣帝下示博士然後易禮尙書各益一篇而尙書二十九篇始定矣

後漢書獻帝建安十四年黃門侍郎房宏等說云宣帝泰和元年河內女子壞老屋得古文泰誓三篇

隋書伏生口授二十八篇又河內女子得泰誓一篇獻之

按此皆無據之言只因漢世今文盛行必欲曲防其去此泰誓之故而終無實據及東漢儒者造爲河內女子壞老屋得孝經易說卦及泰誓三篇而又不檢防天下無各經所逸同聚一處以待人之得之者況泰誓在武帝時早已盛行董仲舒對防已有白魚入於王舟有火復於王屋流爲烏周公曰復哉復哉諸語而史遷作周本紀直云武王渡河中流白魚躍入王舟中旣渡有火自上復於下至於王屋流爲烏其色赤其聲魄皆僞泰誓文豈有武帝朝久用之文而在宣帝泰和年始出之者此夢中語也且此止一篇無三篇也惟二十九篇去一篇故二十八宿若去三篇則二十六宿矣何粗疎乃爾

陸徳明釋文泰誓本非伏書司馬遷以武帝之世見泰誓之出而得行因入於伏生所之內孔氏正義說亦同此尢荒唐矣以伏生本無之書豈可妄爲攙入而不畏世譏者且伏書系孝文掌故錄入官府之書又武帝時特立五經博士以肄業之開弟子員勸以官祿卽一句一字皆不敢議而謂太史令可妄攙一篇此皆無學人所言陸徳明陋劣其爲此言無足怪不謂孔氏襲陋亦復引之入正義內眞可笑也且此本伏書原不必爲回防者伏生自作大乃直用其語如雲八百諸侯俱至孟津有白魚入王舟云云是明明伏書何必曲諱馬融辧此篇有曰今文泰誓都無此語直加以今文之名何等明快若王肅云古文泰誓伐紂時事聖人取以爲尙書【此指孔書】今文泰誓觀兵時事當別錄之以爲周書此𨿽調停之言然其稱之爲今文則猶一轍耳【葉夢得曰伏生大言不雅馴以天地人四時爲七政以金縢作於周公歿後其流爲劉向五行夏侯氏災異之說然則泰誓爲伏生所出夫復何言】

又稱二十九卷【漢藝文志見前】

又稱三十三篇【防本合堯舜典爲一臯陶謨益稷爲一盤庚上中下爲一顧命康王之誥爲一後孔安國依古文分之得多舜典一篇益稷一篇盤庭二篇康王之誥一篇共五篇合之二十九篇而去泰誓一篇爲三十三篇】

又稱三十四篇【分出五篇合二十九篇不去泰誓爲三十四篇】

伏氏以堯典爲唐書臯陶謨爲虞書商書爲殷書觀其作大說堯典爲唐引九共篇爲虞帝告篇爲殷可驗也【王應麟謂伏生大之序有嘉禾揜誥二名今書序無有疑今文別有書序然不可考】孔穎達曰今文尙書劉向五行蔡邕勒石經皆其本漢儒林尙書世有歐陽氏學又有大小夏侯之學而藝文志謂自武帝訖孝宣世皆立學官乃贊又云孝宣之時復立大小夏侯尙書曰復立則不特一立矣書舊只名書自伏書出後以其爲上古之書故名尙書見孔氏正義若春秋說題辭尙者上也上世帝王之遺書也劉熙釋名尙上也以堯爲上始而書其時事也則文侯之命秦誓在春秋間且非古帝王之書者較難通矣總是書出漢代其視秦以前皆上古耳若其稱今文則伏生爲秦二世博士其書皆秦時篆故稱今文孔氏所書則周時科斗書故稱古文馬端臨曰按漢儒林言孔氏有古文尙書孔安國以今文讀之唐藝文志有今文尙書十三卷注言宗詔集賢學士衞包攺古文從今文蓋漢之所謂古文者科斗書今文者書也唐之所謂古文者書今文者世所通用之俗字也古文尙書

乃自今文起家以來由孝惠文景以訖於武帝之末幾及百年而古文始出

漢藝文志古文尙書者出孔子壁中

家語孔襄名騰以秦法峻急藏尙書孝經論語於夫子舊堂壁中

漢紀尹敏孔鮒所藏書

隋書漢武帝時壞孔子宅得其末孫惠所藏之書按史記漢書不載所藏書人而書序只稱我先人用藏其家書於屋壁今一稱孔鮒一稱孔騰據孔子世家鮒系孔子八世孫爲陳涉博士弟子襄爲漢景帝博士長沙太守卽騰也騰爲安國曾祖則家語稱子襄者近之若隋書稱末孫惠則並無其人此必以子襄之子名忠忠與惠字形相近而致誤者要之鮒騰忠總安國祖也漢志武帝末魯共王【景帝子諡共恭同】壞孔子宅欲以廣其宮而得古文尙書及禮記論語孝經凡數十篇皆古字也共王往入其宅聞鼓琴瑟鐘皷之音於是懼乃止不壞又云孔安國者【字子國孔子十一世孫】孔子後也悉得其書書大序至魯共王好治宮室壞孔子舊宅以廣其居於壁中得先人所藏古文虞夏商周之書及論語孝經皆科斗文字又升孔子堂聞金石絲竹之音乃不壞宅悉以書還孔氏【共王不上獻而還之孔氏】

史記孔氏有古文尙書而安國以今文讀之因以起其家【漢書同】

書大序科斗書廢已久時人無能知者以所聞伏生之書考論文義定其可知者爲古定更以竹簡寫之增多伏生二十五篇伏生又以舜典合於堯典益稷合於臯陶謨盤庚三篇合爲一康王之誥合於顧命復出此篇【謂重出此五篇也】並序【書百篇之序】凡五十九篇

又云承詔爲五十九篇作傳書序序所以爲作者之意故引之各冠其篇首定五十八篇【百篇每篇有一序名爲小序舊合作一篇安國分之各冠其篇首】

陸徳明釋文古文尙書五十九篇卽今所行五十八篇其一是百篇之序

隋書孔安國得古文以今文校之得二十五篇其泰誓與河內女子所獻不同安國並依古文開其篇第以古字寫之合成五十八篇

二十五篇【虞書大禹謨夏書五子之歌徵商書仲虺之誥湯誥伊訓太甲三篇咸有一徳說命三篇周書泰誓三篇武成旅獒微子之命蔡仲之命周官君陳畢帝君牙冏命】

又稱二十九篇【以二十五篇加所分舜典益稷盤庚二篇康王之誥共五篇然又亡舜典一篇爲二十九篇】

五十九篇【以二十五篇合之伏書三十三篇加百篇之序一篇爲五十九篇】

又稱五十八篇【以百篇書序分之各冠其篇首只得五十八篇】

又有稱四十六篇者篇卽捲也百篇之序每一篇一序然又有數篇合一序者如大禹臯益三謨共一序康誥酒誥梓材三誥共一序盤庚太甲說命泰誓每三篇共一序類凡百篇得六十三序今此五十八篇共四十六序乃以一序作一卷爲四十六卷

大序凡五十八篇爲四十六卷

藝文志尙書古文經四十六卷

四十六卷【虞書大禹謨臯陶謨益稷共一序作一卷商書太甲盤庚說命每三篇共一序作三卷周書泰誓三篇共一序作一卷康誥酒誥梓材共一序作一卷共並去十二篇以二十八篇並去十二得】

【四十六篇名四十六卷】

顏師古注漢志四十六卷爲五十七篇引書大序云定五十八篇又引鄭敍贊云後又亡其一篇故五十七其所亡一篇指舜典言

又有稱十八篇者五十八篇旣以一序爲一篇作四十六卷矣玆又除伏書三十三篇但以孔壁二十五篇就序分之太甲說命泰誓九篇共三序應去六篇伊尹作咸有一徳以無序語不成序當附太甲篇內與咎單作明居周公作立政同又去一篇凡二十五篇共去七篇爲十八篇

桓譚曰古文尙書舊有四十六卷爲十八篇

若又稱十六篇則以大禹謨與臯益三篇同序二十九篇旣出臯陶則一序無兩出之例且序首曰臯陶矢厥謨禹成厥功則臯謨可領序況此當先考二十九篇始計多篇乎若泰誓一篇又當抵伏書泰誓二十九篇之數因又去二篇爲十六篇

藝文志云安國悉得其書以考二十九篇得多十六篇荀悅漢紀恭王壞孔子宅得古文尙書多十六篇劉歆移書太常博士書十六篇

顏師古注壁中書多以考見行世二十九篇之外多十六篇

十八篇【大禹謨五子之歌徵仲虺之誥湯誥伊訓太甲咸有一徳說命泰誓武成旅微子之命蔡仲之命周官君陳畢命君牙問命】

十六篇【去大禹謨泰誓二篇餘如前】

伏書去泰誓只二十八篇今云以考二十九篇之數餘者爲多篇則二十九篇中當補泰誓矣若大禹謨附臯陶篇內則臯陶爲二十九篇中所有之數所謂考見行世二十九篇之外得多十六篇者正此謂也若孔氏正義以十六篇爲亡篇謂張霸補二十四篇爲十六篇則張霸並無補二十四亡篇之事誤之甚矣若賈逵鄭皆以十六篇爲逸書馬融云逸書十六篇絕無師說此皆不深考致誤者孔原有逸篇此非是也【說見後亡篇汨作九共等篇也若得十六篇則卽此十六篇不亡矣正義悖誕乃爾】

又有稱十三卷十四卷者隋經籍志古文尙書十三卷【漢臨淮太守孔安國】今字尙書十四卷【孔安國】其分古今則以古文進內府以今字寫讀世者分作兩書非伏生今文也若其分卷曰十三曰十四則隋時經籍所分與舊不同

古文尙書寃詞卷一

欽定四庫全書

古文尙書寃詞卷二

翰林院檢討毛奇齡撰

至於百篇之序則朱氏經義考謂周官外史達書名於四方知凡書必有序目題於方冊其曰百篇者以孔書所序有百篇也但百篇之名不始孔子墨翟曰昔周公旦朝讀書百篇揚雄曰昔之說書者序以百則百篇之名與百篇之序自古有之惟漢志云孔子纂書上斷於堯下迄於秦凡百篇而爲之序隋志亦云孔子刪書別爲之序各陳作者所由而大序曰先君孔子討論墳典斷自唐虞下迄於周舉其綱撮其機要足以垂世立教典謨訓誥誓命之文凡百篇則直以刪書序書盡屬孔子然而非誣者以周書後起下逮秦誓斷非夫子以前書也若春秋說題辭云書之言信而明天地之情帝王之功凡百二十篇尙書璿璣鈐云孔子求書得黃帝孫帝魁之書迄於秦穆公凡三千二百四十篇斷遠取近定可以爲世法者百二十篇以百二篇爲尙書十八篇爲中候去三千一百二十篇此卽漢末百兩篇之名之所始要皆荒唐不足據者惟百篇之序則其序見在此眞夫子壁中書耳【馬融鄭王肅皆謂小序夫子所作】

自書序出後太常蓼侯孔臧者安國之從兄也與安國書云舊書潛於屋壁歘爾復出古訓再申臧聞尙書二十八篇取象二十八宿何圖乃復有百篇耶

百篇

虞書十六篇【堯典舜典大禹謨臯陶謨益稷汨作九共九篇膏飫】

夏書四篇【禹貢甘誓五子之歌徵】

商書四十篇【帝告釐沃汝鳩汝方湯誓夏社疑至臣扈湯徵典寶仲虺之誥湯誥明居伊訓肆命䢐後太甲三篇咸有一徳沃丁咸乂四篇伊陟原命仲丁河亶甲祖乙盤庚三篇說命三篇髙宗肜日髙宗之訓西伯戡黎微子】周書四十篇【泰誓三篇牧誓武成洪範分器旅獒旅巢命金縢大誥微子之命歸禾嘉禾康誥酒誥梓材召誥各誥多士無逸君奭蔡仲之命成王政將蒲姑多方立政周官賄肅愼之命亳姑君陳顧命康王之誥畢命君牙冏命呂刑文侯之命費誓秦誓】

此孔百篇次第也若鄭康成注百篇之序其次第又不同以湯誓次臣扈後爲第四十九咸有一徳次湯誥後爲第三十四蔡仲之命次費誓前爲第九十六周官次立政前爲第八十八費誓次呂刑前爲第九十七其不同如此然當以孔爲正者以孔不立學官故鄭以臆見定之或更據他本實則古文經不如是耳伏書不分堯舜典臯陶謨益稷顧命康王之誥則於百篇之名皆屬謬戾伏書非是也若孔所分以大禹臯益三謨俱屬虞書而以禹貢爲夏書之首則亦非是虞書當分在舜典及汨作九共膏飫之後而以大禹謨爲夏書之首凡春秋戰國間引書皆如此孔不識耳若東漢諸儒如馬融王肅鄭輩不見孔誤以大禹臯益三謨分入虞書而考之羣書引經其於大禹臯益三篇所引稱夏書者皆不相合因不能分劃妄稱爲虞夏書卽揚雄作法言亦云虞夏之書渾渾殊不知虞是虞夏是夏明明兩朝豈可通混嘗卽以羣書引經較之如左莊八年夏書曰臯陶邁種徳徳乃降僖二十四年夏書曰地平天成文七年夏書曰戒之用休董之用威襄五年夏書曰成允成功二十一年夏書曰念玆在玆釋玆在玆二十二年夏書曰念玆在玆二十六年夏書曰與其殺不辜寧失不經哀六年夏書曰允出玆在玆呂氏春秋夏書曰天子之徳廣運乃神乃武乃文國語夏書曰眾非元後何戴後非民無與守邦後漢劉梁夏書曰念玆在玆此皆大禹篇者若左僖二十七年夏書曰敷納以言明試以功車服以庸則竟在益稷篇中蓋臯益二謨總是夏書故史記載此二謨在夏本紀中禹貢之後【史以臯益陳謨爲夏禹時事故舜紀云禹興九韶之樂鳳凰來翔春秋郤缺以九功九歌爲夏書卽天問亦有啟棘賓商九辯九歌語】是二典皆虞書三謨皆夏書而總以禹謨爲之界觀虞書亡篇【汨作九共膏飫】舊載之舜典之後禹謨之前亦正以兩界從此分也

薛士龍作書古文訓其序引子夏學書於孔子有云帝典可以觀美大禹謨禹貢可以觀事臯陶謨益稷可以觀政洪範可以觀度六誓可以觀義五誥可以觀仁甫刑可以觀戒斯七者書之大義舉矣則古原以大禹臯益三謨俱作夏書而以禹貢敍禹謨之後臯益又敍之禹貢之後篇第秩然

亡書四十二篇【虞書汨作九共九篇膏飫夏書帝告釐沃湯徵汝鳩汝方商書夏社疑至臣扈典寶明居肆命䢐後沃丁咸又四篇伊陟原命仲丁河亶甲祖乙髙宗之訓周書分器巢命歸禾嘉禾成王政將蒲姑賄肅愼之命亳姑】按史記殷本紀有太戊一篇左定四年祝鮀告萇有命以伯禽命以唐誥劉曰伯禽與唐誥皆命書篇名猶君陳君牙之以名爲命類又漢律曆志有古文月采篇又康王十二年王命作防丰刑今亡篇之內並無諸名

又有逸書在亡書四十二篇之外有書而無名者大序所云其餘錯亂摩滅弗可復知是也

史記古文尙書安國以今文讀之因以起其家逸書得十餘篇【逸書非亡書若亡書有十餘篇則無四十二亡書矣】

漢儒林逸書得十餘篇

隋經籍志尙書逸篇二卷志云又有逸書出齊梁之間考其篇目似孔壁中之殘缺者故附尙書之末

又有稱書有正攝之分陸徳明釋文云典凡十五篇正典二攝十三十一篇亡余俱有正有攝不解何義熊朋來謂百篇注者有正攝之分正者有其義而正其名攝者無其名而附其義然按其所分一往不合且其中以禹貢洪範俱爲二典之攝則不通極矣要皆不足辧耳及安國獻書武帝命安國作【時所獻孝經論語俱命作今論語注疏中有孔安國注藝文志孝經古孔氏一篇卽其也】畢將上之而巫蠱事遂不得上自天漢末獻書至徵和元年巫蠱起凡四年而古文未行安國隨卒竟不得立於學官

藝文志安國獻之遭巫蠱事未立於學官

楚元王天漢之後孔安國獻之遭巫蠱倉卒之難未及施行

儒林遭巫蠱事未立於學官

荀悅漢紀武帝末孔安國家獻之防巫蠱事未列於學官

大序承詔爲五十九篇作旣畢會國有巫蠱事經籍道息不復以聞

隋書安國爲五十八篇作會巫蠱起不得奏上乃古文原本旣獻之官藏之書府而以古更寫之一冊藏之於家遂私相授受𨿽非官書令甲公行頒布而漢史重其書記其授受亦相嬗不絕

史記兒寛受業孔安國

漢儒林安國爲諫大夫授都尉朝而司馬遷亦從安國問故遷書載堯典禹貢微子洪範金縢多古文說都尉朝授膠東庸生庸生授淸河胡常少子【常字】常授虢徐敖敖爲右扶風掾授王璜平陵塗惲子眞子眞授河南桑欽君長

隋書安國遂私其業於都尉朝朝授膠東庸生生授胡常謂之尙書古文之學

儒林世所百兩篇者出

百兩篇

百兩有二說一百篇之外加伏生泰誓一篇孔氏小序一篇爲百兩篇

一春秋說題辭謂書百二十篇尙書璿璣鈐謂孔子得書百二十篇以百二篇爲尙書十八篇爲中候曰百兩篇

儒林東萊張霸分析合二十九篇以爲數十又采左氏書序爲作首尾凡百二篇篇或數簡文意淺陋成帝時求眞古文者【謂亡書四十二篇也】霸以能爲百兩徵以中書校之非是【中書中祕所藏書卽孔壁古文也】乃黜其書

孔氏正義謂孔書五十八篇爲四十六卷其三十三篇與鄭注同二十五篇與鄭注異但孔君所值巫蠱不行前漢諸儒但知孔本有五十八篇而不見孔遂有張霸之徒於鄭注之外僞造尙書二十四以足鄭注三十四篇之數爲五十八篇其所僞增二十四篇者卽鄭注書序自舜典汨作九共以至旅獒冏命二十四篇若又稱十六篇則又以九共九篇共序除去八篇爲十六篇其說鑿鑿按漢但言成帝時有百兩篇之說成帝因以百兩求張霸卽以百兩徵未聞帝以二十四篇求霸以二十四篇徵也且霸所應徵之書明言分析合二十九篇作數十篇又采左氏並書序作首尾凡百二篇則其數明是一百有二篇而其文則大約取之書序左及尙書二十九篇之中何曾就鄭注多寡爲之增益況僞造二十四篇只足得五十八篇之數其於百兩何居及究其所誤則鄭注三十四篇與僞增二十四篇皆杜林漆書古文非孔古文也【見三卷】穎達不曉漆書作此不通語而世無通人解之夫以張霸西漢成帝朝人乃能僞造二十四篇以足東漢鄭康成注書不足之數則其人已在夢中而世復信之所謂舉世夢夢非耶藝文志劉向以中古文【卽內府所藏孔書】校歐陽大小夏侯三家經文【卽伏書】酒誥脫簡一【謂古文脫簡也】召誥脫簡二率簡二十五字者脫亦二十五字簡二十二字者脫亦二十二字文字異者七百有餘脫字數十

楚元王哀帝時劉歆移書太常博士責讓之曰古文舊書藏於祕府伏而未【此言中古文也】問民間則膠東庸生之遺學與此同【此安國更寫一本藏於家而之人間者也是張霸獻僞書後古文中外並有考驗旣不遺失復無僞本】抑而未施此乃有識者之所惜閔士君子之所嗟痛也又曰抑此三學【左毛詩古文尙書】以尙書爲備皆先帝之所親論今上所考視其古文舊書皆有徵驗外內相應【謂外而民間內而祕府皆考驗如一中外相應當時親任校書者其言之再三如此無學之徒請略讀之】豈苟而已哉夫禮失求之於野古文不猶愈於野乎若必黨同門妬道眞違明詔失聖意以陷於文吏之議甚爲二三君子不取也其言甚切乃書入而諸儒皆切齒怨恨【以不立學官之書而遽欲舉行則諸儒狃於便安且憚繁重遂一意排抑動成門戶】卽名儒如光祿大夫龔勝惡之願乞骸骨罷而大司空師丹亦大怒奏歆攺亂舊章非毀先帝所立上曰歆欲廣道術亦何以爲非毀哉歆由是忤執政大臣爲眾儒所訕懼誅求出補吏爲河內太守

漢贊云平帝時爲立古文尙書亦云王莽時諸學皆立劉歆爲國師璜惲等【王璜塗惲受古文尙書者】皆貴顯乃莽廢官學仍不行

曁後漢而古文之名日盛然終不立學卽民間除授受外亦罕得其書且令甲所在凡好古文者皆不敢逾越故安國注論語凡引經如君陳泰誓類皆不注篇名至予小子履敢用牡節反不注湯誥而注曰此墨子引湯誓辭而賈逵馬融鄭之徒極尊古文自稱受孔學者其注諸經引古文處皆注曰逸書以逸於學官外也【徐仲山尙書日記曰立學者爲尙書不立學爲逸書猶之合官寫者曰官書否則曰野書】且實有不見古文者正義謂漢儒如劉向劉歆班固賈逵馬融鄭六人皆不見古文予嘗謂向歆校中外古文極悉而孔氏誣之以不見此仍是張霸僞補鄭本之餘說若賈馬三人則所受者爲杜林漆書本其不見孔壁古文斷有然者𨿽徐仲山曰馬融作忠經引大禹謨曰惟精惟一允執厥中此非古文乎顧三人實不見古文其忠經所引偶然及之不足據也【說見後】

後漢儒林光武初尹敏字幼季初習歐陽尙書旣而受古文兼毛詩谷梁春秋【皆未立學官】而汝南周防字偉公受古文尙書撰尙書雜記三十二篇至肅宗朝有詔髙才生能受古文尙書者魯國孔僖字仲和自安國以下世世古文不絕拜郎中陳畱楊倫字仲理師事司徒丁鴻習古文尙書講學大澤中弟子至千餘陽嘉二年拜大中大夫與將軍梁商不合以病免若杜林在東漢初曾得西州古文漆書一卷其實與孔壁古文並不相合至是則同郡賈逵爲之作訓馬融作傳鄭作訓解【隋經籍志馬融注尙書十一卷鄭注尙書九卷】

魏王肅【孔疏作晉誤】習古文尙書【隋經籍志王肅注古文尙書十一卷又正義云肅注亂其紀綱爲太康時與孔同】

晉皇甫謐謐從姑子外弟梁柳得古文尙書故作帝王世紀往往載孔五十八篇之書

正義引晉書云【此系晉史十八家舊本今晉書無藝文志卽儒林亦不分載諸經師授之說】晉太保鄭衝以古文尙書授扶風蘇愉愉字休豫休豫授天水梁柳字洪季卽皇甫謐外弟也季授城陽臧曹字彥始始授郡守子汝南梅字仲眞眞爲豫章內史遂於前晉奏上其書而施行焉【奏上其書者奏所授受之孔氏非古文經文也說見後】時亡失舜典一篇晉末範寧爲古文尙書作解猶不得舜典【舜典亡半篇非全亡也說見後】

乃其所上書則固孔安國之非經文也隋經籍志云後漢扶風杜林古文尙書同郡賈逵馬融鄭爲之作注然其所惟二十九篇【謂古文廿九篇】又雜以今文【謂今文廿九篇】非孔舊本【此杜林漆書非孔壁本】自余絕無師說【謂無爲注】晉世祕府所存有古文尙書經文【謂古文之經文內府尙存】今無有者【但無注之人】及永嘉之亂歐陽大小夏侯尙書並亡【皆今文之今已俱亡】濟南伏生之【卽尙書大】惟劉向父子所著五行【卽五行記】是其本法而又多乖戾【是今文無矣】至東晉豫章內史梅始得安國之奏之【至是始上古文之是梅所上者孔非經文也乃不善讀書者共言梅上僞古文經寃哉請世間人各開眼觀之】時又闕舜典一篇【其本又無此篇此下有齊建武年補舜典一段四句】於是始列國學【古文立學自此始】梁陳所講有孔鄭二家【此後言晉後孔鄭興廢梁與陳二家並行】齊代惟鄭義【齊時孔又不行】至隋孔鄭並行而鄭氏甚微【至是孔始單行】自余所存無復師說【又應轉絕無師說之句】由是觀之是古文經文祕府舊有梅氏所上只是孔故志歷敍之以爲古文注師說興廢之由原未嘗謂古文已亡至東晉始上也是以前敍所存特曰古文尙書之經文後敍所奏則又特曰安國之其故爲明析不使謬亂如此至於堯典舜典原有二篇孔氏小序己第其目爲百篇之二而伏生誤合爲一篇及孔壁出書時安國考定篇次爲分而出之但不知其分在何處且失篇首一截只以堯舜二典之序冠堯典之首而其文則仍合爲一於是立學之際始校舊文遂有疑爲舜典亡者舊晉書所云亡失舜典一篇隋志所云時又闕舜典一篇是也但予考史記及諸書引經所據知舜典卽在堯典中未全亡也所亡只四海遏密八音以後月正元日以前半篇耳然且篇首二十八字則孔原有其文而梅氏所上本偶失之至南齊姚氏始上其文又以堯典愼徽五典以後文而冠以曰若稽古帝舜曰重華六句遂謂愼徽以後俱是舜典然前後不接因有疑二十八字爲僞書者不知亦非僞也

南齊蕭鸞建武四年吳興姚方興於大航頭得孔氏古文舜典一篇在愼徽五典上有曰若稽古帝舜曰重華協於帝濬哲文明溫恭允塞徳升聞乃命以位二十八字遂表上之會方興以罪致戮事遂寢至隋開皇二年購募遺書復得之

此二十八字在魏王肅注古文尙書十一卷晉範寗注古文舜典一卷皆有其文正義云梅上孔時猶闕舜典二十八字世所不【以大航本未出也】多用王範之注補之【謂注本中文也釋文亦云以王肅注取續孔】

阮孝緒七錄亦有曰若稽古帝舜曰重華協於帝十二字釋文云此十二字阮氏七錄亦云是也

但釋文又云姚方興所上祗十二字更有濬哲文明四句凡二十八字總出之王注【卽王肅注本】則不然按隋經籍志齊建武舜典姚方興於大桁市得其書奏上比馬鄭所注多二十八字是此二十八字在建武奏上時一齊並出從無方興十二字王注二十八字之別此說誤也【馬鄭所注者馬融鄭得杜林漆書本誤認作古文尙書本而注之實譌本也世疑馬鄭皆不見古文尙書以此】然且此二十八字在漢末有引用之者王延壽靈光殿賦有云粵若稽古帝漢祖宗濬哲欽明王粲七釋亦云濬哲文明允恭塞此二王君者皆在王範二君之前則必孔舊本原有是文故彼此襲用之方興之非僞固不足辧也

至沈約宋書禮志引魏明帝時髙堂隆建議攺朔引尙書文曰若稽古帝舜曰重華建皇授政攺朔一十五字則亦先於方興者但建皇六字與協於帝三字濬哲文明十六字俱不通接是必此六字原在乃命以位後亡篇中文而髙堂是時以攺朔引及斷章取旨不必直接重華爲句觀其文勢原自奧阻可驗耳若謂此十五字當攙之正月上日之後在璿璣玉衡以齊七政之前攺朔與齊政正可相接則不特置協於帝三字並濬哲文明十六字於無地執一書以廢羣書必無是理且顯與史記諸書之分堯舜典大相乖謬恐未然矣

蓋史記諸書皆稱放勲殂落以前爲堯典以後爲舜典孟子堯典曰二十有八載放勲乃殂落漢書王莽堯典十有二州後漢張純奏宜遵唐堯之典以二月東巡狩陳寵言唐堯著典眚災肆赦晉幽州秀才張髦上疏引堯典文肆類於上帝禋於六宗凡稱堯典皆在愼徽五典之後則此後半篇其爲堯典方未已也乃自此推之至二十八載帝乃殂落之後則並無堯典一名闌入其內此眞舜典矣故予舊分二典謂堯典自曰若稽古帝堯起至二十有八載帝乃殂落止舜典後截則自月正元日起至舜生三十徵庸陟方乃死止首尾分明而其所補闕則史記有之史記作堯紀卽載堯典如帝堯者放勲【首節】能明馴徳【次節】乃命羲和【三節】命羲仲羲叔和仲和叔【四五六七節】歲三百六十六日【八節】舉丹朱【九節】舉共工【十節】舉鯀治水【十一節】舉舜降二女【十二節】愼和五典【十三節】謀事至而言可績【詢事考言十四節】受終文祖【十五節】在璿璣玉衡【十六節】遂類上帝【十七節】輯五瑞【十八節】歲二月東巡狩【十九節】五歲一巡狩【二十節】肇十二州【二十一節】定五刑【二十二節】誅四防【二十三節】堯辟位凡二十八年而崩【二十四節】此堯典也至以舜典作舜紀則自虞舜者重華起而窮蟬而下而瞽瞍而耕歷山漁雷澤陶河濱作什器就時父母弟欲殺舜四嶽薦之堯乃使九男二女事之且試五典【與愼徽五典同】治百官【與納百揆同】舉十六族賓四門流四防入於大麓烈風雷雨不迷【此一段與堯典全同】使攝行天子政天下歸舜此舜典前截文也自此以後則全是舜典如雲乃至文祖【月正元日舜格於文祖一節】謀四嶽【詢於四嶽二節】命十二牧【三節】咨禹【四節】咨棄咨契咨臯陶【五六七節】咨垂【八節】咨益【九節】咨伯夷【十節】咨夔咨龍【十一十二節】嗟女二十有二人【十三節】三載一考績【十四節】舜年三十以孝聞至崩於蒼梧之野【舜生三十徵庸至陟方乃死十五節】皆舜典文也則是二典之分當在帝乃殂落之後月正元日之前此彰彰者但舜典前截依史記所載則亦有試五典賓四門納大麓一段與堯典同故伏生之合孔書之失蕭齊舜典之攙割皆職是之故史記具在其爲餼羊顯然耳乃自立古文學後江左儒者悉祖述其書隋初流播河朔在開皇間多集羣儒論列其爲正義者有蔡大寶巢猗費甝顧彪劉焯劉等皆命世之才仕隋代作毛詩尙書論語孝經述義各數十卷其於孔最有明至唐永徽間敕國子祭酒孔穎達及太學博士王徳韶上騎都尉蘇徳融四門助教王士雄等考辧羣儒是非爲之正義凡二十卷至開元間又命集賢學士衞包攺寫古文易以今字名今文尙書十三卷【伏生今文秦古字也此今文俗字也】

古文尙書寃詞卷二

欽定四庫全書

古文尙書寃詞卷三

翰林院檢討毛奇齡撰

自是之後但名尙書不名古今文以今文二十八篇原在古文五十八篇內也第伏壁之學如歐陽大小夏侯三家在西晉永嘉之亂早已亡失而孔壁之學如周防尙書雜記三十二篇王肅古文尙書注十一卷範寗注舜典一卷皆湮沒不可復考卽杜林漆書之學馬融注十一卷鄭注九卷在唐初猶見之迄今無一存者惟孔裒然獨行顧前此正義如費甝顧彪劉焯劉輩多所明亦迄無賸本一注一疏自唐歷五代汴宋並無異辭乃南渡以後忽有指爲假書者

古文之寃始於朱氏

朱熹曰某嘗疑孔安國書是假書

又曰孔書至東晉方出前此諸儒皆未之見可疑之甚【此後元明間人皆以此二語借口凡數十家玆不重載】

朱氏欲注尙書見孔疏有兩漢諸儒皆不見語又有梅仲眞爲豫章內史遂於前晉上其書語因不復深考且並不究所由來竟以臆見斷之曰此必假書捨之不注而以注屬之門人蔡沈並授以意於從前不分今古文者今特爲分之且雜爲之說以著其僞凡諸門弟子爭相播而元明以來又苦無通儒善讀書者爲之剖晰其在古學則鹵莽蔑略但抄竊詞句而其在今學則名爲通經而實無一經可通且過遵朱氏寧得罪先聖賢必不敢一字道朱氏之謬加之入明至今立學取士皆用其所注書𨿽孔子復出無如之何致使陋劣之徒旁搜曲引吹毛索瘢鍛鏈成獄古經之寃至此極矣要其說則皆自東晉方出諸儒不見兩大節始

夫古文何嘗自東晉出也不幸古文遭厄夫子刪之夫子之家藏之距伏生今文立學幾及百年而後出於壁乃出甫四年而又頓遭巫蠱之禍不惟不立學卽安國文亦不敢再上然且武帝遽崩安國又卒先聖先王之書幾幾一綫亦可憐矣然而古文經文歷有方所其在官書則科斗原文見藏祕府而在私學則安國所寫本親授都尉朝以至桑欽授受分明並無斷絕是以劉向取內府古文以校博士今文之學劉歆復取內府古文以校膠東所傳古文之學彼此徵驗名爲中外相應間有張霸上僞書思相繆亂猶得援內府古文以斥其非是何曾有無何之文可以公然相竄易者越至東京則孔僖爲安國之孫世世守之而丁鴻楊倫且集弟子千人於大澤中肄習之至魏晉之間則自王肅皇甫謐外田鄭衝蘇愉梁柳臧曹皆一一相嬗以遞至梅未嘗有頃刻之間毫釐之隙也乃古文藏內府者則永嘉亂後其書並存而特以無之故梅乃上孔氏以補尙書諸之闕是梅氏所上者安國之非古文之經也安國之東晉始行古文之經非東晉始出也故唐宗晉書不載梅上書事以爲不關本經不足輕重而舊晉史及隋經籍志則各爲載入然猶恐誤認孔爲古文乃先曰晉世祕府所存有古文經文然後曰至東晉豫章內史梅始得安國之奏之此其明白爲何如者乃不學之徒妄云梅上古文以致一訛再訛頓成此千古不白之寃獄嗟乎諸書具在何不明啟其書一讀之也

至諸儒不見則亦有說按徐仲山是齋尙書日記有云舊謂漢魏儒者皆不見古文故趙岐注孟子鄭康成注禮記韋昭注國語杜預注左其於引古文尙書所有之文皆注曰逸書以是爲古文作僞之據此皆不學人所言漢功令最嚴其所極重者莫如學官凡古學今學必立學官以主之射防勸祿皆在此數出此者卽謂之逸以逸於學官外也今文立學稱尙書古文不立學卽稱逸書此如唐制書學然其合於官寫者名官書否則名野書故宋洪邁曰孔安國尙書自漢以來不立於學官故左所引杜氏輙注爲逸書以是也況古文距今文之出爲時最晚及甫出而巫蠱事不及立學其私相授受只得安國親寫藏之於家一本已耳除授受之外焉能他及又況寫經用竹簡木冊未易遠而民間以煩重之故又難於更寫然且門戶擠排在博士甲乙髙下惟恐有他經相壓以致簒易故有遺金中祕使陰易其書以證已學者觀劉歆甫移博士請立古文而諸儒切齒恨如仇讐甚至師丹龔勝爲國重臣且有乞骸骨以去者而劉歆坐是竟不得復齒於眾此其間興廢之機𨿽古文當前亦孰肯顧而問之然而無足怪者者不見者自不見也

若孔氏正義其於諸儒不見古文者只限六人謂劉向劉歆班固及賈逵馬融鄭耳予謂此六人者反不在不見之數二劉校中外之學班氏詳述而志之何爲不見若謂劉歆作三統歷其所引泰誓與古文不合則著書持論何所拘限杜欽議婚禮以關雎爲興刺之作不必不見毛詩太僕議祀典以孝武爲齊襄復九世之讐不必不見左也若賈馬鄭三人則原非孔學𨿽賈逵父賈徽曾受書塗惲是古文正派而其後逵與馬鄭則皆受杜林漆書之學𨿽名爲古文而實與孔壁古文不同一是漆書一是壁經也正義載鄭氏極尊孔學而賤伏學其爲書贊於孔學則云我師棘子下生安國而於伏學則云疾此蔽冒疑惑未悛其意向去取非不分明而學實有異所謂不見古文者學在彼則不見在此耳後漢書杜林字伯山扶風茂陵人光武徵拜侍禦史林前於西州得漆書古文尙書一卷以示東海衞宏濟南徐巡曰林流離兵亂常恐斯經遂絕何意遂能之𨿽不合時務然願諸生無悔所學

後漢儒林扶風杜林得古文尙書同郡賈逵爲之作訓馬融作鄭作注解

按杜林東漢初人賈馬鄭三人但得其書而爲之述非親受業也是時或不得眞古文本見似而喜容亦有之然斷不得以之亂孔氏之學觀林自言不合時務且恐諸生悔所學而儒林載林以東漢初人而直列之東漢末諸儒之後亦明別之爲非孔學耳

漆書五十八篇【堯典舜典大禹謨臯陶謨益稷禹貢甘誓五子之歌徵汨作九共九篇湯誓典寶湯誥咸有一徳伊訓肆命原命盤庚三篇髙宗肜日】

【西伯戡黎微子泰誓三篇牧誓武成洪範旅獒金縢大誥康誥酒誥梓材召誥洛誥多士無逸君奭多方立政顧命康王之誥冏命費誓文侯之命呂刑秦】

【誓】

此漆書本也其篇目次第俱依正義所載鄭注但正義謂鄭氏所分以盤庚中下二篇康王之誥一篇泰誓三篇共六篇合伏書二十九篇而去僞泰誓一篇爲三十四篇正義所云鄭注三十三篇與孔同者是也以舜典一篇益稷一篇汨作一篇九共九篇典寶肆命原命三篇共十五篇合孔書十二篇而去仲虺之誥太甲三篇說命三篇微子之命蔡仲之命周官君陳畢命君牙十三篇爲二十四篇正義所云二十五篇增多鄭注者此也獨予謂必不然者旣注古文則必不復分古今使各爲界限且但注今文而古文仍闕何以爲古文之注又且宋梁陳隋孔鄭並行若鄭注止半則豈有同行古文而鄭注獨空半部之理竊謂鄭氏注漆書時原自完備故孔鄭並行𨿽稍有參錯不大懸絕而隋代儒臣猶得見鄭注九卷載之經籍延至唐初當有墨守今文者又去其半而穎達未之知也且穎達誤認鄭氏所注名爲古文而並不曉杜氏有漆書鄭氏所注是杜氏漆書之本因妄疑此二十四篇鄭注無有而篇目存亡又與孔全不合是必張霸上僞書時於鄭注之外僞造此二十四篇以足鄭注所闕之數而不知西漢張霸必不能預造僞書以補東漢鄭注之所闕且霸所上者百兩篇也曾百兩而二十四篇也乎

泰誓三篇不可解伏生僞泰誓一篇旣去之矣此有三篇則似乎孔壁所之本乃馬融作書序盛詬伏生泰誓爲非是而又以春秋國語禮記所引泰誓凡孔壁所有者俱未之見爲恨則漆書泰誓仍非孔壁所本豈卽河內女子三篇耶抑更有他本耶王應麟謂馬氏尙書注本之杜林漆書故不惟與古文異與今文亦異則自來亦有知其謬者蓋東漢在光武時惟尹敏始受古文而其後遂有周防丁鴻諸學遞相嬗受杜林與尹敏同時而不入古文之列在漢史已疑之矣況書籍出沒須有確據且必合數書而並証之始爲可信今云得之西州此與僞泰誓之曰後得曰民間得曰掘地所得曰民有得泰誓者曰河內女子伐老屋得有何足據蔡元定謂自然圖得之蜀山隱者程頤謂未濟三陽失位得之成都篐桶匠皆笑話也嗟乎尙書不幸原有竊如伏壁泰誓張霸百兩篇漆書五十八篇之明明可疑而有眼不識認賊作子反矯揉羅織以寃誣此孔壁所出之聖經亦獨何矣

漆書亡書四十二篇【膏飫帝告釐沃汝鳩汝方夏社疑至臣扈湯徵仲虺之誥明居䢐後太甲三篇沃丁咸又四篇伊陟仲丁河亶甲祖乙說命三篇髙宗之訓分器旅巢命微子之命歸禾嘉禾成王徵將薄姑周官賄息愼之命亳】

【姑君陳畢命君牙蔡仲之命】

此馬鄭所注書序百篇亡書之目卽漆書本也據正義謂鄭注舜典有入麓伐木語注五子之歌云避亂於洛汭注徵云徵臣名此不見古文者予謂不止不見古文並不見書序若見書序則徵序明云羲和湎滛往徵之豈有解作臣名之理意必漆書只有篇名而無序其云注書序者冒昧之語也但徵諸序史記有之豈鄭並不見史記耶

朱氏經義考云漆書古文𨿽不詳其篇數而馬鄭所注實依是書陸氏釋文采馬氏注甚多然惟今文及小序有注而孔氏二十五篇無一語焉又曰東漢爲古文尙書不一有胡常所授有蓋豫所有杜林所得不盡本於安國而孔氏正義謬稱孔所者賈逵馬融等亦粗疎矣

按胡常字少子原孔學見儒林若杜林書則宋王應麟亦云馬氏尙書注本於杜林而孔穎達全然不知且復牽合張霸僞書與孔書林書合作轇轕此無理之極者相孔穎達作正義因梁費甝疏而增廣之又唐書儒學稱穎達與顏師古司馬才章王恭王琰撰五經義訓百餘篇名曰義贊詔攺爲正義𨿽包貫諸家然不無謬戾馬嘉運曽駁正其失至永徽中於志寧張行成髙季輔復就加增損焉然則其書之防駁不足信不止此耳

朱又曰書凡易讀者皆古文難讀者皆今文【此說出自吳棫云增多之書皆文從字順非若伏生之書詰曲聲牙云云然棫說不過如此自朱氏指出且題爲僞而世遂遵信之】

又曰【一作蔡沈語】漢儒以伏書爲今文而謂安國之書爲古文以今考之則今文多艱澁而古文反平易何故或以爲今文自伏生女子口授鼂錯時失之則先秦古書所引之文皆已如此恐其未必然也或以爲記錄之實語難工潤色之雅詞易好故訓誥誓命有難易之不同此爲近之

書體無難易之分惟典謨渾穆頌命龎和訓誥通皙誓誡峻激每以體制分平險蓋廟堂之上髙文典冊自與示師告眾者不同故有謂盤庚大誥義直意曲朴鍥與�莽兼而有之且亦時代升降實使之然左簡整而國防悍曼大小雅至變後則其詞反險奧歷落與前迥異是以禹誓甘誓尙自坦緩至商周加之以桀縱之气韓愈所云周誥殷盤詰曲聱牙專指商周言非無謂也今不分體制不辧時代單以古文今文較量難易且謂今文艱澁而古文平易是豈古文中無盤庚大誥多士多方耶抑豈今文自盤庚大誥諸篇外並無堯典臯謨洪範無逸所云平易者參其間耶夫二十八篇中有難有易則五十八篇中亦有難有易不必難者屬今文易者屬古文也且此難易者非伏孔兩家故爲之也乃欲借難易以見眞僞遂謂此艱澁者或是伏生女子口授失之將謂此盤庚大誥諸篇是伏生女子口授時攺文換句有脫落差誤故艱澁耶此孩孺之言也伏生有壁中原本竹冊儼然且又先教之齊魯之間又教張生又教歐陽生然後老而教鼂錯非無本之言可以洵口得失也老翁少女縦或多誤豈有古文書出參訂考讐不更正者若謂紀實之言難工潤色之詞易好則總欲寃誣古文謂今文是眞是紀實故難工古文是假是潤色故易好則不惟無妄之寃不足置辧且未聞古來書評有以今文之詞爲不工古文之詞爲工好者若然則但論工拙己耳何問難易且此非儒者之語也儒者讀經當論理不當論文卽欲論文亦當論其文之近於理者而難易工拙總可勿論故孔穎達曰古文經𨿽晚始得行然其詞富而備其義而雅故復而不厭久而愈亮江左學者咸悉祖焉其說甚善明陳第惡梅鷟攻古文之急爲之作辧𨿽第亦寡學自坐謬誤不足以灑寃然其說有云夫書之所以貴眞以其得也足以立極也所以惡其僞者以其失也不足以垂訓也今自天子公卿大夫士庶人服習古文而皆犂然有裨於治理乃不求其精而反苛責之區區疎迹之間不亦過乎又曰二十五篇其旨奧其文卑而髙近而彌遠幽通鬼神明合禮樂故味道之士見則愛愛則玩由繹而浸淫諷詠而服習擬議以身化裁以政定事功而成亹亹矣孰是書也而可以僞疑之乎此眞儒者之言

張杉曰二典三謨極文從字順文侯之命秦誓皆春秋時書其古質朴奧較有過於典謨者但平心誦讀當自得之人苟疑竊鐵則語言動止無往而不似竊鐵及知其不然而向之絕類竊鐵者今無一相類讀書亦猶是矣文體何常疑爲古則古疑爲今則今向惟疑古文爲僞耳苟知其不僞請再讀之其竊鐵與否當與向所讀時有大異者

朱又曰豈有數百年壁中之物不訛損一字者【吳澄云夫千年古書最晚乃出而字畫略無脫誤文勢略無齟齬不亦大可疑乎】

又曰書凡易讀者皆古文伏生所皆難讀夫伏生口授如何偏記其所難而易者全不能記也【蔡沈云伏生背文暗誦乃偏得其所難而安國考定於科斗古書錯亂磨防之餘反專得其所易則有不可曉者】

孔壁出書距始皇焚書時𨿽及百年而簡漆不易損公然完具事未可知此固不足爲眞僞辧者但其所訛損之數在諸書已明言之其正書所損則漢志明云酒誥脫簡一召誥脫簡二簡若干字脫若干字是也其亡逸者所損則書序明云其餘錯亂摩滅弗復可知是也是訛損脫誤開載甚明已則不知而反咎古人以無隙之隙古人不受也且論語孝經與書同出同是百年壁中之物論語不訛損世未嘗疑何獨至書而疑之

如謂今文難讀則伏壁所藏曾不止此散失之餘偶得此數原非擇其難者而讀之如曰記其難而忘其易則必所讀者多篇而所記者止此數則可云記此忘彼今伏生於二十九篇之外未聞有讀之而忘之者也且堯典臯謨並非難讀何以讀之而公然不忘則非易者偏忘而難者偏記亦可知矣且伏生何必記耶夫此二十九篇者非竟亡其書而心記之口誦之也據史記儒林明云伏壁所藏書僅求得二十九篇而其餘亡失伏生卽以此二十九篇教授於齊魯之間則此二十九篇有壁本矣旣有壁本則依本教授何必彊記況伏生無口授事在史漢志並無此說惟安國大序有云伏生年九十口以傳授然後有口授二字而其後衞宏定書古文序則又云伏生老不能正言使其女言教錯而齊人語與潁川各異錯所不知者凡十二三略以其意屬讀而已則又增伏女言一事於是作隋書者亦載口授二字於經籍志中則是口授二字出自孔序朱氏旣疑孔書是僞書孔序是僞序而口授二字偏信僞書僞序之所言而以此相難則竊賊言以詰賊賊有不掩口而胡盧者乎又況所謂口授所謂言者非口念其書而誦之也謂說書也古凡授書必說書如兒寛初見武帝說尙書帝曰吾初以尙書爲朴學勿好及聞寛說乃從寛問一篇此說書之謂也故伏生之孫以尙書徵乃不能明定而罷謂不能說也故衞宏記言事則明云齊語與潁川殊異伏女所說錯只得以其意略爲屬讀蓋說書有數端必解其篇義釋其字詁指示其章句屬讀而是時錯以言語不明只得記屬讀而不記其他則是所謂口授所謂言在漢人已明明言之而世無學人惟知以記難忘易動成口實陋之陋矣且吾更有說於此夫伏所授者今文也今文者以所授之書字言也如曰口授則焉知其口中之字爲科斗爲篆而可指之爲今文也乎何茫昧乃爾

朱又曰尙書孔安國序非西漢文章先漢文字重厚今大序格致極輕是魏晉間人作【此大序】

又曰小序決非孔門之舊伏生時無此文且其文甚弱亦不是先漢文字只似後漢末人【此小序】

書大序眞僞與古文全不關涉惟小序則古文中本有之書此不可不辧者但大序亦斷非僞作並非魏晉間人所得爲按漢志上斷唐虞下訖於秦諸語皆用序言而正義疏科斗書引鄭注科斗書爲證則科斗二字僅見大序旣有漢注則非魏晉所得作可知也至於小序則漢志明云孔子刪書百篇而爲之序卽賈馬鄭三人亦皆云小序孔子所作今𨿽不定爲孔子然與書同出孔壁則眞正舊本非復後人可僞爲者況經義考云周官外史達書名於四方旣達書名則自當有序達作者之意此固古文百篇一弁冕也今鑿言非先漢文字文體甚弱只是後漢末人所爲此必曾見馬鄭二人有書序注而二人皆東漢末人故以爲言而不知司馬遷作史記時已曾收其文入夏殷周三本紀中遷正是先漢人且其文亦不甚弱伏生時𨿽無此然遷曾問詁安國家則恰從孔門得之村父穿靑嬰處處失眼故吾謂吳棫蔡沈吳澄郝敬輩專以文體平險詞旨厚薄定時代先後此眞盲人瞎馬之論大不足道只史記亦尋常書何以都不一觀多此饒舌爲可嘆耳今考史記本紀有五子之歌徵湯徵女鳩女方典寶湯誥沃丁髙宗肜日髙宗之訓歸禾嘉禾召誥洛誥多士多方周官賄息愼之命諸篇皆襲用書序無更攺者請善識文體者一再讀之

古文尙書寃詞卷三﹤經部﹐書類﹐古文尙書冤詞﹥

欽定四庫全書

古文尙書寃詞卷四

翰林院檢討毛奇齡撰

至元人吳澄而張大其說古文之寃倡於朱氏而成於吳澄其作書纂言一書直斥去古文不錄而僅錄今文以爲尙書止於此數則毀經矣然其說則仍襲前人余唾率淺薄庸陋無足當掛口者迄明而愚劣尢甚今彼妄言之姑妄應之若其同時附和言語雷同者槪不置辧省詞費云

古文之寃成於吳氏

吳澄曰書增多二十五篇晉梅賾所奏上者所謂古文書也

梅賾無奏上古文書事【說見前】

蓋晁錯所受伏生書以寫之者當世通行之字故曰今文孔壁所藏皆科斗書故曰古文

伏生今文卽篆書也孔氏古文則科斗書也秦自李程作篆後盡廢古文凡經籍竹簡皆以今文更寫之伏生曽爲秦二世博士其所受皆秦書故伏壁所藏名爲今文實秦字非今字也至唐開元間宗敕集賢學士衛包將安國所寫古一本攺寫俗字卽王次仲所云楷體者亦名今文故唐藝文志有今文尙書十三卷注云卽包所寫今字則是漢時之古文科斗書也今文者篆也唐後之古文篆也今文者今字也今謂以寫之卽當世通行之字則以唐之今文作漢今文矣此不特不識經並不識字矣

據漢藝文志尙書經二十九篇古經十六卷

藝文志尙書古文經四十六卷經二十九篇並無此文此澄誤據者

但孔壁眞古文書不傳

不傳則安國獻之官府者何物寫藏之家者何物授之都尉朝以至桑欽者何物劉歆校之中古與驗之民間何物且不知何時不傳何故不傳也且不傳二字出自何書何據請一一說之

有張霸僞作舜典汨作等二十四篇目爲古文書然霸書𨿽在而辭義蕪鄙不足取重於世

張霸以百兩徵並無僞作二十四篇之事此因杜林漆書有舜典汨作二十四篇在鄭注外孔穎達不識杜林漆書又誤認張霸曽僞作此以補鄭注所不足故有此說此實穎達大誤者予前已辧之又辧之矣妄人穢唾含之如飴不顏厚乎至若霸書在當時卽已黜之𨿽用大中大夫言姑存之然隨黜之矣乃云霸書𨿽在豈澄曽見之耶抑否耶

及梅賾二十五篇之書出則凡傳記所引書語諸家指爲逸書者收拾無遺而其言率依於理比張霸僞書遼絕世遂以爲眞孔壁所藏矣

二十五篇不出自梅賾也若云記所引書收拾無遺則非書收拾記記自引書也

唐初諸儒從而爲之疏義自此漢世大小夏侯歐陽氏所尙書止有二十九篇者廢不復行惟此孔傳五十八篇孤行於世伏氏書旣與梅賾所增混淆誰復能辧

大小夏侯與歐陽氏所傳尙書在西晉永嘉之亂卽已亡失並不自唐人爲疏義後始廢而不行也況五十八篇旣行則二十八篇自在其中不惟不廢絕又何曽混淆耶

書篇題之寃

歸有光曰昔班固志藝文有云尙書二十九篇古經十六卷則以古文爲漢世僞書故別稱爲經不使相混蓋當時儒者之愼重如此而唐之諸臣不能深考猥以晚晉雜亂之書定爲義疏而漢魏專門之學遂以廢絕

初聞有光說大驚及檢漢志知有光所據卽吳澄誤據之說非漢志也漢志云尙書古文經四十六卷卽安國書也經二十九篇則今文也班固當時未嘗有愼重分別之意必欲分別則孔書是尙書伏書是經當分別伏書而有光反言之本欲吠堯而適以吠蹠此等學問何苦爲此唐虞三代之書不比漢志數行可錯讀也況古文四十六卷非十六卷也

書序之寃

金履祥曰朱子疑安國大序非西漢文字履祥疑屋壁中絲竹之音此東漢防緯涉怪家言

王柏曰序欲耀孔壁之奇造爲科斗書旣曰科斗書廢無能知者則安國焉知之

漢景十三王初魯共王好治宮室壞孔子舊宅以廣其宮聞鐘磬琴瑟之聲遂不敢壞藝文志共王往入其宅聞鼔琴瑟鐘磬之音則此在西漢本有之若科斗之書鄭曽注云書初出屋壁皆周時象形文字今所謂科斗書者以形言之爲科斗若指體卽周之古文也而正義又云鄭知此者正謂周時秦世所有在漢代猶當知之則是科斗𨿽久廢他人或不知豈有安國儒家亦不知者書序爲昭明所選宋人不識文選每遇選中文必疑爲齊梁人僞作如疑李陵書子夏序類以爲安國此篇必非漢文而不知漢人之注之者早已如此𨿽欲曲爲吹求之其可得乎

或曰序云承詔作畢防國有巫蠱事不復以聞此則僞也何也以安國未嘗遭巫蠱事也按漢武帝紀徵和元年巫蠱起而史記一書則終之太初之年其自序有云述黃帝以來至太初而訖是也乃史記世家已云安國爲今皇帝博士至臨淮太守早卒則在太初年已無安國其人矣乃自太初至徵和相去八年中間越天漢太始二號而後巫蠱起而謂安國遭巫蠱事信乎此非僞乎

安國遭巫蠱事非大序私言漢志安國獻之遭巫蠱事未列於學官儒林傳遭巫蠱事未立於學官荀恱漢紀安國家獻之防巫蠱事未立於學官劉歆移太常博士天漢之後安國獻之遭巫蠱倉猝之難未及施行隋書安國爲五十八篇作傳防巫蠱事起不得奏上其云遭巫蠱事諸書皆然此非安國一人可妄誕也若史記則何嘗終太初年耶毋論太初以後天漢太始其救李陵作史記方興未已凡列傳年表其記天漢太始事歷歷可指卽徵和巫蠱事亦在在有之酈商傳子侯終根立爲太常坐法國除卽巫蠱事也衛將軍驃騎後將軍公孫賀坐子敬聲與陽石公主姦爲巫蠱族滅無後將軍公孫敖坐妻爲巫蠱族將軍韓恱掘蠱太子宮衛太子殺之將軍趙破奴坐巫蠱族匈奴貳師聞其家以巫蠱族滅因並眾降匈奴非巫蠱事乎

或曰此褚先生所增文也吳中陳仁錫刻史記凡列遇巫蠱事皆注曰褚先生所續若年表至太初以後則直刪之而未之聞耶

此則焚書矣夫欲攻古文而間辟孔序已屬波及而乃辟孔序不已竟致攺史記以實已說則凡書俱危矣宋鄭樵曰秦人焚經而經存漢人解經而經亡予向最惡此語如是將必焚經而不解經然後可今儼然焚之矣夫褚先生非漫然增史記也褚爲元成間人其所增補者大抵史公自序中有其目而無其書如武帝記三王世家策日者諸傳偶可攙附則增之然並無增續一二句者且諸列傳中其及巫蠱事皆連翩之文前後一片未能防方幅而綴當中也又況班氏漢書往往依史記原文因而抄之而司馬貞顏師古孟康徐廣諸儒卽又注之史漢書例並無班氏抄褚文諸儒注褚傳者今前所引皆班氏所抄諸儒所注之明文也又況史記全書多徵和事𨿽無巫蠱字而其事實在巫蠱之後如公孫敖以因杅將軍擊匈奴至余吾水上在天漢四年則其距太初攺元已八年矣又亡名五六嵗而後覺則正在徵和二年之後趙破奴與太子安國入漢徐廣明注云以太初二年入匈奴天漢元年亡歸時已涉太始四年之後則𨿽無巫蠱事亦徵和年矣又況將相名臣年表刪去徵和而建元以來年表則仍有龍侯襲封事系徵和三年而刪者不識居然幸免則𨿽刪攺亦又何益蓋學貴精細不貴鹵莽惟精細故拾得梅賾上書一語不得輕信惟不鹵莽則𨿽明見得史記終太初一語是史公所自序者而亦必求其不必然自序不又曰於是述陶唐以來至於麟止自黃帝始乎夫麟止者元狩之號也武帝於元朔之末因獲白麟故攺號元狩其距太初攺元越十有八年是時其父談尙未死也史公於元鼎之末始代父職越五年而當太初之元始作史記故其自序有兩時一是元狩謂西狩獲麟夫子受端門之命遂作春秋今將作史記以附於獲麟之末故曰終麟止此一時也一是太初謂是年攺元當十一月甲子朔旦冬至爲攺建明堂諸神受記之日故太史令作歷始於是年而其作史記亦始於是年瑞應之符以此爲識故曰終太初此又一時也而實則史記之作在天漢後自序又曰又七年而遭李陵之禍幽於縲紲乃始喟然云云而班氏作司馬遷傳復攺七年爲十年以爲史記多訛十作七如律書七寸爲十寸七分爲十分類是以七年計之當天漢三年以十年計之則當在徵和之前太始之後而總以陵降爲之斷故荀恱漢紀又云天漢三年李陵降匈奴司馬遷據春秋諸書以作史記接其後事迄於天漢其記陵降之年者以陵降而後作記其曰接其後事者謂接上古以來之事而終於是年則凡訖於太初訖於麟止訖於天漢皆指黃帝以來之後事而言非謂史記自此終也夫謂史記爲訖於太初者自序也謂史記爲終於麟止者亦自序也謂太初之後又七年而遭患難而始憤作史記者亦自序也使執一說以相難則卽自序一篇已各有門戶水火之爭何況漢紀自此諸書多焚攺矣惟其不然史記不必終太初安國𨿽早卒不必不死於徵和之後讀經讀史兩俱無憾蓋從來毀尙書者自朱吳以後歷元迄明皆信口聒聒惟此爲讀書人所言而一舉不勝卽思易他文以實已說則又無賴彊暴所不爲矣故此一節𨿽祗攻書序而實刻於攻古文者之用心好學者當愼思之書小序之寃【見三卷末】

書詞之寃

梅鷟曰大禹謨僞書也春秋莊八年魯莊公引夏書曰臯陶邁種徳此書詞也徳乃降三字乃莊公自言杜預注此甚明今乃連襲其文而以魯莊之語爲書詞此非僞乎

或曰左傳降音杭與古文音絳迥然不同

古文不立學故趙岐杜預輩皆不見古文前旣以此爲古文僞案已辧之矣今預實不見古文不知徳乃降是書文而誤以逸書二字注之邁種徳之下此正不見之據而說者復以此爲古文僞案則兩端矣按左傳齊師圍郕郕降於齊師公子慶父請伐齊師莊公曰我實不徳夏書曰臯陶邁種徳徳乃降如務修徳以待時乎遂引師還則明是以郕降之故故引書之稱降者以解之使祗邁種徳三字則與郕降何與而引其語且徳足降物引書甫畢然後以修徳起意故曰如務未有連作已語而復加如務以起其意者至若降之音絳與降之音杭總作下解如城降曰城下下心曰降心詩我心則降國語王降翟師皆是孔傳以降解下與釋言說文皆同正惟徳足以下人故黎民懷之書詞左傳何異焉荀子解蔽篇道經曰人心之危道心之微明稱道經而以入尙書非僞何也況人心三句論語無之僞者所加也

此正古尙書經之尊稱也古以爲帝典王謨其相授之語實出自軒黃以來相傳之大道故稱道經此如易通卦驗云燧人在伏羲前寘刻道經以開三皇五帝之書故孔氏書序亦有云三墳爲大道五典爲常道皆以道名可驗也荀子原以人心二句屬之舜之詔詞故曰舜之治天下不以事詔而萬物成言不以事物告天下也故道經曰人心之危道心之微而注者曰此虞書語此與論語所云舜亦命禹正同蓋道經之名創自燧人誰謂軒黃卽老列乎若謂允執其中論語祗此文上加三句便是行僞則惟精惟一允執厥中在馬融作忠經時卽引其文非東晉梅氏所能假也

況人心四句蟬聨而下並非逐句攙造者何則惟精惟一句在荀子無其文也乃荀子𨿽不引書文而直引書意以爲之解如雲人心之危道心之微危微之幾惟明君子而後能知之倕作弓浮游作矢而羿精於射奚仲作車乘杜作乘馬而造父精於禦自古及今未有兩而能精者也此正明取精一語而由繹其防一則精兩則不精惟精惟一從人心二句而一气訓釋在荀子必不逆知後世人必有僞造精一語者而先爲此懸空之解在僞造書文者亦必不求合荀子之意故作此精一語以曲實其說蓋荀子惟解經故可引經文亦可論經意若僞造書者謂其撮人成語則有之謂自造成語以合人意防則萬無此事何則我造僞尙書不造眞荀子也人稍有知能領防此意則亦可捫朕舌矣

汝惟不矜四句亦荀子有之而不著所出何以知爲尙書耶況凡舜所命皆本荀子非抄荀子耶

若汝惟不矜四句不惟荀子卽老子亦有之此亦本經文而習爲常語不必定注曰某書曰者卽無稽之言二語亦然此如春秋叔向謂子產曰昔先王議事以制𨿽用周官文而只作已語晉徐邈與範寧書曰君子之心誰毀誰譽𨿽直引論語文而不標所自一若己之自言之者古人引經類如此若謂舜所命語多出荀子遂謂僞書抄荀子則大不然荀子遵聖言可歷引之若作僞者盜錢在一處則人得蹤迹之矣�子賊曹思刺平民而自爲掩耳之計可乎

故論語堯曰篇近亦有據之爲僞案者謂掇拾斷續且多易句則不知此篇文體率散撮各經以成章原非引書故文不順序亦無接次凡五章皆然不止咨舜爲然矣先仲氏曰論語堯曰篇非引經體故其所引者皆系孔書而安國作論語注並不注一篇名於其下如咨爾舜章不注大禹謨予小子履章不注湯誥𨿽有周親章不注泰誓所重民食章不注武成何則非引經也況四海困窮天祿永終孔傳之解全非後人所能僞者孔傳云能念困窮則長有祿籍此卽前臯陶所云不廢困窮之謂也自孔傳爲此說而包咸注論語卽襲之謂天祿長終汝身蓋東漢以前並無解永終爲永絕者漢書武帝立子齊王閎策曰允執其中天祿永終獻帝禪位於魏冊曰允執其中天祿永終卽班彪作王命論亦曰福祚流於無窮天祿其永終矣至三國魏志始有山陽公深識天祿永終之運禪位於魏而自此晉宋策文則遂有大祚其窮天祿永終之語是孔傳此解全非三國以後人所能窺見而謂東晉人僞爲之乎

或曰國策趙武靈王立周紹爲王子傳引書云去邪勿疑任賢勿貳今倒見何也

此引古恆有之坊記引詩彼有遺秉此有不斂穧後漢崔琦外戚箴引書惟家之索牝雞之晨

左傳文七年晉郤缺引夏書曰戒之用休董之用威勸之以九歌使勿壞九功之徳皆可歌也謂之九歌六府三事謂之九功水火金木土谷謂之六府正徳利用厚生謂之三事義而行之謂之徳禮詳其文則引夏書祗四句以使勿壞止下皆釋書詞也今乃以左氏釋書之詞而通襲之作書文可乎且又有徳禮一名何無文也

此則疑者之陋矣夫果欲作僞則自曉文理豈有左氏釋詞都不解而並襲之作古文者大扺左氏引經釋經多有此等如宣十二年邲之戰知莊子曰周易有之在師之臨曰師出以律否臧凶執事順成爲臧逆爲否眾散爲弱川壅爲澤【臨兌下坤上】有律以如己曰律不行之謂臨則正以師臨二卦之詞解師初爻與郤缺引書正同然而否在臧後律又在否後未爲不順律否臧澤臨俱易文所有而只眾散爲弱語則弱之一名並非易文然而未嘗以闕漏而疑僞易也此可觀矣

況水火金木諸句斷當屬之大禹口中而不得爲釋書詞者洪範不雲天乃錫禹洪範九疇乎當禹治水時天錫禹洪範而箕子傳而演之故五行之說𨿽見於五帝徳而經文無有惟洪範首演五行曰水火木金土而大禹卽以水火金木土進之帝前此一節正其本洪範以陳謨之事故曰天錫洪範禹則之以成九類而前儒亦雲水火金木土谷者卽初一五行也正徳利用厚生者卽農用八政乂用三徳也戒之用休董之用威者卽向用五福威用六極也九功惟敍九敍惟歌勸之以九歌者卽天錫九疇以九爲次禹成九類亦以九爲則也是水火金木九功九歌諸句斷是夏書斷是大禹謨亦斷是大禹陳謨時口中之語讀書至此當憬然動心自愧無學而猘犬狂吠不辧形聲亦安用矣又楚詞啟棘賔商九辧九歌竟以九歌爲夏禹世襌之樂名故史記舜本紀云禹興九招之樂鳯皇來翔亦謂禹紀舜功徳爲舜作樂而皆本之於九功九歌蓋九招卽九韶亦卽九歌也誰謂九歌非禹謨乎

或曰殷人作誓而民始畔禹在虞廷安得有誓師之事且聞舜竄三苗矣未聞大禹亦徵苗也

大禹徵苗在吳起對魏武侯早已言之若誓師則墨子引書明載其事且名曰禹誓卽其誓詞亦與古文不大逺有曰濟濟有眾咸聽朕言蠢玆有苗用天之罰此亦宜盡人所得見者乃獨此一節攻者甚眾在元明間多有之今則梅鷟羅諭義皆紛紛矣蠡吾李塨有與桐鄕錢甲辧詞並載於此

甲謂有苗已竄三危禹安得而又徵之且三危爲燉煌地非七旬所可得飲至者況旣已來格何爲呂刑又言遏絕之耶是烏有也

李塨曰三苗𨿽一國而君民不同竄三危者乃竄其君未嘗舉國人而盡竄之禮天子不滅國當必更立一君於其地柰其君荒迷如故則又徵之故其誓詞曰君子在野小人在位此非其民所得爲者是舜竄一君禹又徵一君不相混也且謂禹無徵苗事者謬也史記吳起對魏武侯云昔三苗左洞庭右彭蠡徳義不修而禹滅之此彰彰者甲但知苖之來格當在燉煌而不知仍在本國蓋有三危之苖有本國之苖禹貢云三苗丕敍此三危之苗也三危宅而三苗敍卽燉煌也此舜所竄者也益稷云苗頑弗卽工此本國之苗也三危方敍績而本國無功此卽禹所徵者也故舜典黜陟分北三苗亦惟三危與三苗考績不同故在禹治水之後旣黜陟而分北之而至此不率則又徵之此明驗矣若呂刑苗民則直是唐初帝堯之事國語云三苗復九黎之惡堯興誅之而正義亦曰此滅苗民在堯初興時至堯末年則又有竄苗之事是唐虞之際凡三誅苖堯則遏絕之殺其身翦其嗣不滅其國舜則竄徙之而不殺其身禹則第徵之來之而並不竄徙以漸而化則以漸而輕世但攻古文辧徵苗事而不知堯舜與禹其三世治苗有如是者是今文尙書曽未夢見而欲攻古文此妄也大禹謨若干章每章必有諸書引用之文吳澄所云傳記所引收拾無遺者此眞聖謨洋洋嘉言孔彰也汴宋人多輯格言世有集唐人詩爲珍祕者卽千文集字猶相至今古文總作僞而聖謨嘉言防粹一處則亦不可沫矣明閩人陳第有古文引書證一編𨿽不無遺漏然亦有可紀者如此除前卷證夏書條及前條有左傳郤缺引書魯莊公引書臧武仲引書仲尼引書孔子引書聲子引書呂氏春秋引書襄五年引書國語內史過引書後漢劉梁傳引書國策趙武靈王引書墨子引書外尙有左傳引書惟先蔽志昆命於元孟子引書曰洚水儆予又曰舜往於田號泣於旻天又曰祗載見瞽瞍夔夔齋栗瞽瞍亦允若荀子引書維予從欲而治類【右大禹謨】

古文尙書寃詞卷四

欽定四庫全書

古文尙書寃詞卷五

翰林院檢討毛奇齡撰

郝敬曰五歌伯仲漢魏不及十三國風欲淩商周雅頌而上之意淺響浮其亦難矣

郝敬歸有光胸腹最陋祗拾得孔書疑漢魏間人所作一語遂謂伯仲漢魏不知此五歌有四歌爲左傳國語全引之文至第三歌竟無一賸語豈左傳國語皆漢魏間書乎抑此二書皆意淺響浮者乎有光謂文辭格致古今迥別不知其何以別之也左傳襄四年魏絳引夏訓有之曰有窮后羿其稱夏訓者以首章曰皇祖有訓次章曰訓有之也成十六年單襄公引書曰民可近也而不可上也國語知伯國引夏書有之曰一人三失怨豈在明不見是圖國語越王召範蠡而問焉曰出則禽荒入則酒荒哀公六年孔子引夏書曰惟彼陶唐帥彼天常有此冀方今失其行亂其紀綱乃底滅亡國語周景王二十一年將鑄大錢單襄引夏書有之曰關石和鈞王府則有

或謂孔子引書有帥彼天常一句而作僞者以不簡防失之

左傳引書例原有增一句者襄十一年魏絳引書曰居安思危思乃有備有備無患增居安思危一句隠六年陳五父引商書曰惡之易也如火之燎於原不可向邇其猶可撲滅增惡之易也一句則引文增損傳例有然不足怪也若謂古文脫一句則亦何礙此正可破朱氏壁藏百年不訛損一字之嫌故徐仲山日記曰帥彼天常系古文脫簡詳文義必有此句始上下通貫且二三章皆六句四五章皆八句不得此章獨少一句則以此當脫損之一誰曰不然

或謂第五章

郁陶乎予心顏厚有忸怩二句襲孟子郁陶思君爾忸怩爲文

此古舜典文非孟子文也孟子所引是古舜典中文而尙書亡其前截故史記作舜本紀卽引孟子文以補舜典之所闕自九男二女完廩浚井以至舜避堯之子節節有之故孟子曰郁陶思君而史記曰我思舜正郁陶此眞古舜典原文觀宋玉作九辧亦有曰豈不郁陶而思君兮此時宋玉必不讀孟子可知也然則五子此文或襲舜典茍非舜典則必孟子與史記同襲五子未有明明五章左傳與國語並引其書而反降而襲孟子者郁陶必有思五子怨有之無所思也且爾雅云郁陶喜也喜則更難通矣況旣已郁陶何復忸怩耶

據云太康逺畋於洛表表者外也又云五子禦母俟太康於洛汭汭者內也則隔一洛矣隔則當思而且相隔者十旬越一百日不當思耶然且彊臣百姓各起相讎遂有距於洛北大河而不使歸者則郁陶劇思君兄忸怩甚慙百姓此承上予懷之悲萬姓讎予二語而申嘆之一思一慙章法固秩然情理亦確摰未有差也若謂郁陶作喜解見爾雅則孟子喜而思君史記思君而喜俱不可通本謂爾雅釋經文何悟經文釋爾雅失其指矣況禮記喜斯陶只陶是喜郁卽不然故王逸注郁陶曰憤念蓄積此實漢注之可驗者曹植詩郁陶思君未敢言加未敢言三字正是蓄積而謝靈運詩嚶鳴已恱豫幽思還郁陶亦謂郁陶猶未可恱豫也安得便以喜字釋之

歌何可無韻僞也

五子述祖訓以爲歌原可無韻況其韻鏗然首章用古押法餘聲類法也首章皇祖有訓與本固邦寧押猶烈文詩四方其訓之與百辟其刑之押同一能勝予與不見是圖押猶臣工篇來咨來茹與如何新畬押同凜乎若朽索之馭六馬與上予圖押猶韓非子功名篇技若車事若馬漢孤兒行父母在時乘堅車駕駟馬押同爲人上者與柰何不敬押猶詩頍弁篇施於松上與中心怲怲押莊子若聲之有響與形之有影押同此後皆用李登聲類押法卽通行韻也惟第四章

王府則有與覆宗絕祀押仍用古押猶詩有馭篇自今以始嵗其有與君子有谷貽孫子押同

【古五子之歌】

徵陳氏引書證襄二十一年祁奚引書曰聖有謨訓明徵定保襄十四年師曠引夏書曰遒人以木鐸徇於路官師相規工執藝事以諫昭十七年太史引夏書曰辰不集於房瞽奏鼔嗇夫馳庶人走荀子引書曰先時者殺無赦不及時者殺無赦昭二十三年公子光曰吾聞之作事威克其愛𨿽小必濟

或曰昭十七年夏六月日有食之祝史請用幣季平子謂惟正月朔日食伐鼓用幣其餘則否太史曰在此月也日過分而未至三辰有災於是乎百官降物君不舉樂奏鼔祝用幣史用辭故夏書曰辰不集於房瞽奏鼓嗇夫馳庶人走此月朔之謂也當夏四月謂之孟夏今徵曰乃季秋月朔辰弗集於房則季秋者夏之九月也而太史以之證夏四月之日食非僞乎

此夏周異禮而太史解說之詞也夏禮日食每月皆鼓幣而周禮惟正月鼓幣餘月則否正月者夏之四月也四月方立夏陽气正盛日過春分而猶未夏至名爲正月此月有災則陽大弱矣故惟此月日食則奏鼓用幣而他月則否今六月鼓幣平子不悟周之六月卽夏之四月因以爲疑而太史解之曰所云正月卽此六月也是時日過分而未至日食有災當用鼓幣故引夏書而曰此月朔之謂謂此凡月朔皆用幣之謂也曰當夏四月謂之孟夏者謂周惟正月用幣而六月亦用者以爲六月當夏之四月𨿽名爲季夏而實是孟夏故用之也此正分解夏周用幣之異何曽以秋七月證夏四月而讀古不解妄生論議按隋顧彪云夏禮異於周禮而正義亦云先代尙質用幣無等周禮極文故有用不用之別此在前儒已辧之而猶爲置喙何也

甲謂羲和爲歷官當在京師何勞師動眾而徵之

李塨曰國語堯有重黎之後使典天地以至於夏商名曰羲和是唐虞至三代世職不絕𨿽屬王官而自有國邑故經稱酒荒於厥邑而孔傳謂捨其職官還其私邑故侯就其私邑往討之是書詞本明讀者過愚也且王官采地俱有甲兵春秋昭廿二年王室之亂凡在朝卿士彼此奔殺如雲鄩唐之敗郊要餞之甲焦瑕溫原之師皆采邑名也王國采邑自有田賦出甲兵者侯徵羲和猶之晉人之圍郊鄩勞師與否彼又何足以知之

【右徵】

葉夢得曰荀子引仲虺曰諸侯能自得師者王得友者霸得疑者存今尙書闕此句

此荀子異文非尙書闕文也喪記引論語曰仁者安仁知者利仁畏罪者彊仁多畏罪一句不必論語有闕也新序引古語亦曰擇友者霸蓋古語多句原不必盡引況從來引經多有增損晉閻纘傳引孟子孤臣孽子其操心也危慮患也深故多善功徐邈與範寧書如有所譽其所試如有所毀必有著明

或曰春秋襄十四年中行獻子引仲虺有言曰亡者侮之亂者取之推亡固存國之道也及三十年子皮引仲虺之志曰亂者取之亡者侮之推亡固存國之利也今僞書曰兼弱攻昧取亂侮亡是明抄左氏亡者侮之二語而彊輳之作對待文者

左傳引經各不同宣十二年隨武子曰兼弱攻昧武之善經也又曰仲虺有言曰取亂侮亡兼弱也則兼弱攻昧取亂侮亡其爲對待文俱有之矣或曰兼弱攻昧祗言武之善經不必卽仲虺之語則子皮曰仲虺之志可曰卽仲虺語乎且取亂侮亡不過四字而亡者侮之亂者取之皆指作仲虺之語今取亂侮亡卽是兼弱而尙謂兼弱攻昧非仲虺語乎

孟子引書曰葛伯讎餉又引書曰湯一徵自葛始天下信之東面而徵西夷怨南面而徵北狄怨又引書曰徯我後後來其蘇見引書證篇

【右仲虺之誥】

有引論語予小子履篇攻湯誥者謂誥詞與論語不合又舊注稱湯誓不是湯誥此僞爲者

論語堯曰篇與誥詞不合則以論語此章非引書體已見前禹謨篇矣若謂舊注稱湯誓不是湯誥則論語舊注見之何平叔集解正孔安國所注語也安國旣注古文豈有不知湯誥之非湯誓而注之如此祗因湯誥舊時原稱湯誓故墨子引予小子履節稱爲湯誓而國語內史過引予一人有罪無以萬夫萬夫有罪在予一人諸句亦稱湯誓此在始皇未焚書之前孔子未刪書之際或誥或誓早有是稱而墨子所引又適與論語相合故安國遂注曰墨子引湯誓其詞如此非謂古無湯誥只有湯誓而稱誓便爲眞稱誥卽爲僞也蓋誥誓二體原屬一類𨿽馬融有軍旅曰誓防同曰誥之分而盤庚非軍旅亦稱矢言徵殷非防同亦稱大誥故舊有稱多士多方以誓兼誥戡黎武成以誥兼訓此皆書名十例所擬定者是誥誓互稱原屬舊例必謂此是誓不是誥則尙書有兩湯誓乎古文湯誓眞則今文湯誓反僞矣況舊有兩泰誓馬融辧之必以諸書所引者爲眞今論語所引與墨子國語所引今文湯誓未有也本欲以論語引書歸之湯誓謂可以攻古文而不知於今文湯誓有大礙者盍亦平其心而聽之可矣又墨子今本稱爲湯說此則寫之訛者論語注定無誤耳

國語單襄公引先王之令有之曰天道賞善而罰淫凡我造國無從匪彞無卽慆淫各守爾典以承天休此文武之令也而以入湯誥可乎

按此引湯誥文而雜天道賞善一語於其上所云先王者非指文武指夏殷先王而言如前文夏令曰九月除道十月成梁此先王之所以不用財賄而廣施徳於天下者也指夏先王同故凡言先王則必以周字別之如廢先王之教也周制有之曰云云是棄先王之法制者也周之秩官有之曰云云凡先王俱通指前代言【右湯誥】

漢律曆志有伊訓篇曰惟太甲元年十有二月乙丑朔伊尹祀於先王誕資有牧方明言𨿽有成湯太丁外丙之服以冬至越茀祀先王於方明以配上帝是朔旦冬至之嵗也據此是伊訓原有誕資有牧一句而古文遺此何也

此一句非書文也漢志據三代時气以驗律曆因引伊訓文而雜此一句此句或古語或古禮文先引之以證伊尹祀先王之義而復以越茀配享重爲解之此史官據經作志之例非引書體也伊尹太甲元年是前王旣崩太甲攺元之嵗其云成湯太丁外丙之服以不知何人或成湯或太丁外丙不可考也但攺元之制商周不同宋人不曉商制又不曉三正攺元之必攺月數因以十有二月乙丑誤解作商正建丑以十二月爲嵗首而月數不攺故仍稱十二月而加元祀於其上是此乙丑朔必嵗首攺元之朔日而漢注不然周制逾年攺元商制不逾年攺元前月王崩卽此月攺元而商正建丑又必攺夏之十一月爲商十二月是此十二月原非嵗首而稱元祀者逾月攺元非嵗首攺元也特元祀之說安國注尙書與班固作漢志皆相符合而祠見之解各有不同孔注以祠於先王與祗見厥祖皆是攺元奠殯一如周康王三宿三吒獻爵柩前之祭而班氏分作兩事以爲祀於先王是冬至越茀之禮只見厥祖是奠殯卽位之禮截然分行故以祠於先王下增方明一禮而自爲解之以證己朔旦冬至之說而蔡沈注尙書胡安國解春秋皆不得知無怪經學之日晦也蓋冬至在十一月中斷不得在十二月而此祠先王在乙丑朔則必朔旦冬至將郊祀方明而以先王配之班氏考律曆則此乙丑冬至在十一月節而不在月中此實律曆嵗差一大關鍵故特增誕資一句以爲祠先王者冬至之祭見厥祖者卽位之奠【下文有奉嗣王祗見厥祖句】冬至稱先王卽位稱祖冬至以配祀稱祠卽位奠殯只稱見冬至之祭伊尹代之故稱伊尹卽位之奠必太甲躬親之故稱奉嗣王其兩相分別書文秩然可考也祗誕資一句世俱莫解而漢志舊注亦復周章不明方明者上帝之位以木爲之方四尺而畫上下四旁六方采色於其上以其正方故謂之方明者神也有牧有養也上帝以養民爲事猶禮夏祭養馬神稱先牧也誕資者以先王配祭而大助之禮所謂郊契祖防是也其又曰冬至越茀者禮天子諸侯有喪在未塟以前惟宗廟不祭而郊社之禮皆可以行不以王事廢天事也今太甲丁初喪未當主祭使伊尹攝政代主謂之越茀越茀者國君殯車有引紼以防災變而今乃捨此而行祭事是越之也茀與紼通禮云設撥是也然則誕資一句是引文冬至越茀是解文明可據矣或曰禮重如此焉知此句非古文所脫而必爲解之曰解之者爲班氏解也攺元卽位人人知之惟冬至月朔則班氏獨據之以驗律曆故或雜增他文借作解說若古文脫簡則朱氏方以不脫簡爲古文寃脫此一句正足釋寃何礙之有況惟脫此句倍見非僞若果僞書抄襲漢志則何難全抄其文何故反遺此一句以啟人參差之惑此𨿽愚人不然也

賈誼君徳篇引靈臺詩而曰文王之時徳及鳥獸洽於魚鱉咸若攸樂言皆順所樂也今伊訓曰曁鳥獸魚鱉咸若所若何事豈非襲賈誼文而闕失之乎

夫襲賈誼文而不知咸若之下尙有二字此不知賈誼文者旣知賈誼文而故遺二字以示別出此超於賈誼文者若謂襲其文而闕失之則攤文抄取有何忙迫而鹵莽如是況欲假聖經大非易事何至襲賈生文而闕文漏字遂致如此則直愚人之腹矣從來文字升降前人每略而後人每詳如論語道之以徳齊之以禮有恥且格只一格字至緇衣引之卽曰教之以徳齊之以禮則民有格心論語未若貧而樂富而好禮只一樂字至仲尼弟子列然後曰貧而樂道富而好禮則是前文略而後文詳經傳皆然今此咸若猶是矣若謂賈生時無孔書則賈生博通秦前之書皆能覽記且亦見古文之古世早能誦如此此與伏生泰誓未出而婁敬說髙祖早已用泰誓語正同

李塨曰疇若予上下艸木鳥獸正咸若之解賈生補二字贅矣

甲謂孟子舜卒鳴條爲東夷之人此當在今山東而伊訓曰造攻自鳴條則桀都安邑在今山西與鳴條何涉

李塨曰史記稱桀敗奔於鳴條則鳴條造攻不止書詞若孟子稱東夷則別一鳴條正義謂陳畱平丘縣有鳴條亭此在東鳴條也舜所卒也蒲州安邑縣有鳴條陌此在西鳴條也桀所誅也一東一西不必牽合獨予爲孟子解則桀都安邑舜亦都安邑舜卒不當在東夷其稱東夷者以戰國分東西指函關言關西爲西關東爲東如曰東方六國者是舜卒安邑亦可稱東況別有地也夷裔也今俗名邊猶言東邊也

古天子諸侯皆只五廟呂覽五世之廟可以觀怪是也今太甲曰七世之廟可以觀徳非僞耶

按後漢質帝時韋成論廟祀之數有云殷五廟周七廟之異時用其說立廟而劉歆非之其後馬鄭之徒又祖成說而魏王肅作聖證論又非之此實韋鄭絀而劉王直者予已作廟制折衷二卷辧之詳矣今謂七世之廟可以觀徳是僞太甲文且謂天子無七廟則荀子云有天下者事七世谷梁曰天子七廟王制曰三昭三穆與太祖之廟而七皆不可通矣況此二語尙書他本亦有之新唐書藝文志有尙書逸篇三卷爲晉徐邈注中有云堯子不肖舜使居丹淵爲諸侯又云嗚呼七世之廟可以觀徳此非王肅可僞爲者若呂覽又云五世之廟可以觀怪萬夫之長可以生謀則又襲尙書舊文而別爲言其云五世指諸侯耳豈指天子耶【有云夏五廟商六廟亦並非是見廟制折衷】

咸有一徳是告成湯文非告太甲文也

史殷本紀以伊尹作咸有一徳與咎單作明居敍法相似誤列之湯崩之前而杜林漆書遂以咸有一徳接湯誥後謂伊尹告湯之文致辟古文者謂告太甲卽是僞書不知湯本名履廟號天乙其稱成湯者諡也馬融所云稱諡近之是也故史記諡法則儼有除虐去殘曰湯見舊注中假曰告湯則湯尙未崩焉得有尹躬曁湯預稱其諡之理若謂湯不是諡則面呼君名尢爲無狀此皆不學人所言者

一徳是較數猶各擅一長爾豈純一之徳

純一之徳正是較數易有四徳仁義禮智洪範有三徳正直剛柔周禮有六徳智仁聖義中和臯陶謨有九徳寛柔願亂擾直簡剛彊中庸有三徳一徳三徳者知仁勇一徳者誠也誠卽純一之謂蓋天旣眷求一徳則我自當以一徳應之此與一徳一心立定厥功正同大傳云與天地合其徳此咸有之解詩云士也罔極二三其徳此一徳之解也若云各擅一長則咸有一得矣謬哉孟子引伊訓曰天誅造攻自牧宮朕哉自亳大學引太甲顧諟天之明命緇衣引尹告曰惟尹躬先見於西邑夏自周有終相亦惟終坊記引書云厥辟不辟忝厥祖荀子引書從命而不拂微諫而不倦爲上則明爲下則遜緇衣引太甲曰母越厥命以自覆也若虞機張往省括於度則釋公孫丑引伊尹曰予不狎於不順表記引太甲曰民非後無能胥匡以生後非民無以辟四方昭公十年子羽引書曰欲敗度縱敗禮孟子引太甲曰天作孽猶可違自作孽不可活又引書曰徯我後後來其無罰樂記引書曰一有元良萬國以貞緇衣引尹告曰惟尹躬及湯咸有一徳【引書證】

【右伊訓太甲咸有一徳】

古文尙書寃詞卷五﹤經部﹐書類﹐古文尙書冤詞﹥

欽定四庫全書

古文尙書寃詞卷六

翰林院檢討毛奇齡撰

史記夏殷周本紀多載尙書篇目其在殷本紀則無不載者乃太甲三篇盤庚三篇皆載之而獨無說命三篇何也

不讀國語乎國語楚靈王虐白公子張諫曰昔殷武丁能聳其徳至於神明以入於河自河䢐亳於是乎三年黙以思道卿士患之曰王言以出令也若不言是無所稟令也武丁於是作書曰以余正四方余恐徳之不類玆故不言如是而又使以象夢求四方之賢聖得傅說以來升以爲公而使朝夕規諫曰若金用女作礪若津水用女作舟若大旱用女作霖雨啟乃心沃朕心若藥不瞑厥疾不瘳若跣不視地厥足用傷又曰必交修余無餘棄也此說命全篇文也史記無其名而國語有其文亦可已矣

或曰此必古文抄國語故詞語參易往多未合

夫以春秋楚人上引商事未有在前無其文而可公然述一篇者謂古文襲國語已屬無理若文多參易則以己意述舊文自當明白抄變其詞如史遷自敍殷事以作本紀其於髙宗肜日則亦引書武丁事也然不全用其文曰王勿憂先修政事祖已乃訓王曰惟天監下典厥義云云夫髙宗肜日今文書也然其參變有若此是豈今文亦僞書乎人少見多怪國策燕王謝樂間書引論語栁下惠事曰昔者栁下惠吏於魯三黜而不去或謂之曰可以去栁下惠曰茍與人之異惡往而不黜乎猶且黜乎寧於故國耳此並非論語原文然而不謂論語襲國策者以戰國人引春秋事其文不始自戰國以春秋人引殷商事其文不始自春秋彼襲此非此襲彼也若其文詞之參變則抄詞例也

甲謂傅說得之夢中不可信卽史記謂以立語相之亦非考言明試之法況君奭篇數商賢臣不及說是說無可揚也此書僞也

李塨曰此國語早有之國語在周時未出孔壁之前卽云昔殷武丁能聳其徳至於神明使以象夢求四方之賢聖得傅說以來升之爲公此眞古帝王通幽徹防之事故曰神明曰賢聖小儒庸劣何足以知之若謂考言明試必拘資格則孟子亦云傅說舉於版築之間豈當時版築間曽明試耶至妄謂傅說不見君奭以爲無可揚則孟子論存心於周推周公論見知於周又推太公望散宜生而不及周公古人曷嘗拘拘乎狂夫罪大惡極詬聖言不已並詬聖人甲謂賢臣不及說而不知說乃聖人史殷本紀武丁夜夢得聖人名曰說而地理誌卽以傅巖名聖人窟甲有眼不識聖人宜其舉聖言而侮之也

緇衣引說命有云爵無及惡徳民立而正事純而祭祀是謂不敬禮煩則亂事神則難今孔書無民立而正事五字以純而作黷於豈非以民立句難解故不能攙入耶

民立而後可正事本非難解若果難解則必有誤誤則必有簡策錯出之事不責引經者有錯出而責其不能攙入謬矣緇衣引詩云昔吾有先正其言明且淸國家以寧都邑以成庶民以生誰能秉國成不自爲正卒勞百姓今按詩文祗誰能三句是節南山詩他皆無有也作節南山詩者何以不能攙入耶且純而祭祀是謂不敬何謂耶

國語引武丁作書曰以余正四方余恐徳之不類玆故不言又引書若金用汝作礪若津水用汝作舟若大旱用汝作霖雨啟乃心沃朕心若藥不瞑厥疾不瘳若跣不視地厥足用傷孟子引書曰若藥不瞑厥疾不瘳緇衣引說命曰惟口起羞惟甲冑起兵惟衣裳在笥惟干戈省厥躬國語白公引書必交修毋予棄也學記引恱命曰敬遜務時敏厥修乃來又引恱命曰斆學半文王世子引恱命曰命終始典於學【引書證】

【右悅命三篇】

或謂漢儒林謂司馬遷從安國問故遷書載堯典禹貢洪範微子金縢多古文說今考史記五帝夏殷周本紀及魯周公燕召公世家皆不出伏生二十八篇之外所云安國二十五篇者無片語也若湯誥載其詞與古文絕不同惟泰誓有今殷王紂用其婦人之言自絕於天乃爲淫聲用變亂正聲怡恱婦人蔡仲之命有以車七乘其子曰胡率徳馴善舉胡以爲魯卿士言之於成王封之於蔡諸語然亦僅矣是必安國之古文原止此數今所者非是耳

如是則凡史漢以下及魏晉六朝諸書凡云古文五十九篇五十八篇與增多二十五篇二十四篇者其書皆可廢矣且古文今文非同是此本而以今古文書法相分辧也謂別有古文若干篇也若猶是今文耳則於古文何稱焉況果止此數則必於今文外別無一篇然後可今儼有二篇卽不能限此數矣蓋古文多篇而史記祗引其二者則以史遷好古文之切就安國審問而不得其本因偶於作史時祗得此二篇而急爲采入以略見大意非有他也嘗考史漢二書知今文出於漢初自孝惠四年除挾書之律伏生卽以其書教授齊魯間至孝文時又令鼂錯往受而立於學官則其書已顯然行世者四十八年而後至武帝是史遷之取其書以入史記非一日矣若古文之出則遲至武帝三十八年太初之後漢志所云武帝末得古文尙書而劉歆移太常博士則云古文尙書在天漢之後獻之則其距今文出時已八十六年在史遷作史記時並無其書何則史記作於太初元年越四年而後攺元天漢況曰天漢後則並非元年明矣乃旣獻古文越太始四年而卽遇徵和巫蠱之變則以四年之間將古文原本獻之官府祗以竹簡更寫一本藏之於家而此一本者又當借之以作傳又況天漢太始正值遷救陵禍之際縲紲受辱憤不暇𨿽極與安國相好問其大略然簡牘煩重必不能得其所寫之一本而更寫之斷可知也惟小序不多易於世則急采入之且竊取其所聞之泰誓湯誥諸篇而仿佛引之其好古文而必不可得爲何如者此則前賢之用心非好學深思者不能言也

若云堯典微子洪範金縢多古文說則亦有故伏並二典而合之而史記分堯典於堯紀又分堯典之半於舜紀則用孔說矣若今文洪範頗涉變怪流之爲劉向五行之學大不雅馴而史記祗就其本文次第敷衍似用孔說至金縢大傳及夏侯歐陽之學皆謂周公之死成王欲塟成周而風雷變興谷永上書所云成王塟公以變禮而當天心張奐災異疏所云昔周公塟不如法天乃動威而史記不然旣知古文金縢與今文異而不得其本先於周公避居時作一策迎公之事以從古文又於周公塟後別敍一策賜郊祀之事以不從今文則其用孔說而不用伏說爲彰彰者惜其不得古文本不多載耳

漢書引泰誓云誣神者殃及二世又云立功立事惟以永年此數語泰誓無有則𨿽收拾諸經而仍有闕佚何則一人爲僞則耳目不及周也

若據泰誓所佚語何止此數按劉向說苑臣術篇引泰誓曰附下而罔上者死附上而罔下者刑與聞國政而無益於民者退在上位而不能進賢者逐此所以勸善而黜惡也此在漢武元朔元年有司奏議舉亷孝亦述此五語與說苑同而今書亦無之蓋泰誓甚多或伏壁泰誓或河內女子泰誓彼所闕者我何能一一收拾之此固不足爲古文難也若康誥今文也然僖三十三年臼季薦冀缺引康誥曰父不慈子不祗兄不友弟不共不相及也今並無其文何也又昭二十年齊侯將飲酒徧賜大夫苑何忌辭曰與於賞者必及於其罰在康誥曰父子兄弟罪不相及此又無其文是豈康誥僞書乎不特此也伏生作大自引盤庚曰若徳明哉引酒誥王曰封惟曰若圭璧今盤庚酒誥並無此也不特此也漢書王莽傳引書文曰言之不從是謂不艾白虎通徳論引尙書文曰咨四嶽曰裕汝眾或有一人王者又云不施予一人又云必立賞罰以定厥功又云太社惟松東社惟栢南社惟梓西社惟栗北社惟槐許愼說文引書文圛圛升云半有半無洪水浩浩在夏后之詷師乃搯來就惎惎宮中之冗食豲有爪而不敢以撅以相陵懱祖甲返孜孜無戔戔巧言我有�於西則今文古文並無之人苦不讀書坐井窺天以村庸之陋腹妄議聖經鮮有不爲程頤之攺大學歐陽修之毀易系者仲長統昌言注引孟子云矯枉過直後漢書黨錮傳注引孟子云正枉者必過其直讀孟子者不以孟子無此文而疑其僞經解曰易曰君子愼始差若毫釐謬以千里讀易者亦不以易失此句而議其闕佚乃身實庸劣而反譏聖人之經疎於收拾則其耳目爲何如者請自思之孟子引書曰天降下民作之君作之師惟曰其助上帝寵之四方有罪無罪惟我在天下曷敢有越厥志襄三十二年穆叔引泰誓曰民之所欲天必從之昭元年子羽引泰誓國語單襄公引泰誓俱同昭七年史朝曰筮襲於夢武王所用也國語單襄公引泰誓曰朕夢協朕卜襲於休祥戎商必克昭二十四年萇引泰誓曰紂有億兆夷人亦有離徳予有亂臣十人同心同徳臧宣叔曰泰誓所謂商兆民離周十人同論語武王曰予有亂臣十人孟子引泰誓天視自我民視天聽自我民聽又引泰誓曰我武維揚侵於之疆則取於殘殺伐用張於湯有光荀子引泰誓曰獨夫受墨子兼愛篇引泰誓曰文王若日若月乍照光於四方於西土坊記引泰誓曰予克紂非予武惟朕文考無罪紂克予非朕文考有罪惟予小子無良【引書證】

【右泰誓三篇】

郝敬云武成無次第先儒費解釋訂正殊不悟其爲贗也

武成篇文敍事多而王言少然連詞連敍參錯盡變並是古法原未嘗有一毫誤處惟孔疏引左荀偃禱河有云無作神羞具官臣偃無敢復濟惟爾有神裁之蒯瞶禱祖云無作三祖羞大命不敢請佩玉不敢愛謂二文於無作神羞下皆更有餘詞以申己意此必以書文爲藍本者在書文似不應竟住而無餘語此亦偶然致疑之言且此詞斬截原是結語不必復有所增益而蔡沈注本稟朱氏意竟爲移易名曰考定武成然其於無作神羞下仍接旣戊午師渡孟津一節則於孔疏致疑之意全然不合何必移易且其間有大謬者原文告諸侯詞有底商之罪告於皇天后土所過名山大川今商王受無道爲天下逋逃主萃淵藪諸句蓋於告諸侯時歷敍興師禱神之意以張大其事也朱氏以爲禱神告諸侯兩事兩詞不宜合一遂於底商以下分作兩節而不知左引經原是一串禱神之詞皆於告諸侯見之如昭七年芋尹無宇曰昔先王數紂之罪以告諸侯曰紂爲天下逋逃主萃淵藪則明屬一詞不可分易且李氏易解引漢後諸儒注旣濟卦有云厥四月哉生明王來自商至於丰丁未祀於周廟此等引書皆在孔未行之前者其於丁未祀廟直接生明又安得以生魄一節間於生明之節之下夫目不識寶商彞周鼎誤指瑕纇猶當刳剔其齒舌況從而刻之刜之千年神器壞於一旦而無良之人尙詬之爲贗鼎豈非寃哉或曰書例以干支紀日必先有月以領之如召誥惟二月旣望越六日乙未三月惟丙午朏越三日戊申類今武成曰旣戊午師逾【今作渡誤】孟津癸亥陳於商郊並不著月則知是何月之戊午癸亥且召誥丙午至戊申稱越三日則連本日數武成丁未祀於周廟越三日庚戌則離本日數矣此得非僞爲之故不合例耶

古史文有不同有以月領干支者有不以月領干支者有連本日起數者有不連本日起數者孔氏正義明云史官不同故立文各異是也是以洛誥乙卯戊辰俱不領月而樂志十二律相生之法自黃鐘至林鐘劉向連本數謂之隔七而班固離本數卽謂之隔八況武成月日干支明見舊經泰誓序見有一月戊午師渡孟津之文泰誓中篇又曰惟戊午王次於河朔而外則云王以二月癸亥夜陳是戊午在一月癸亥在二月公然可知若漢初有今文泰誓出於伏壁又有武成逸篇不知出於何所鄭康成云武成逸篇至建武年始亡者其文多見漢律曆志中然亦曰惟一月壬辰旁死霸若翼日癸巳武王乃朝步自周於徵伐紂又曰惟四月旣旁生霸粵六日庚戌武王燎於周廟其月日干支亦正相合則壬辰癸巳丁未庚戌無稍差軼𨿽或越三越四不過朝三暮四之小殊何所分別況此等攻訐又明見舊疏早有解釋者若謂作僞曖昧不合書例則畢命亦僞書也其曰六月庚午朏越三日壬申則連本日數與書例合豈有明於彼而獨暗此此可省矣

孟子何其血之流杵也未聞血流漂杵也

國策武安君與韓魏戰於伊闕有流血漂鹵語此本武成血流漂杵語而習用之古有不引經而習用其語者此類是也若孟子何其血之流杵也則引經而反不用其語此又一例故嘗讀表記謂不厲而威不言而信此習用其語非引經者子曰事君三去而不出境人𨿽曰不要吾不信也此則引經而反不用其語者使必以原詞核之則此亦僞論語矣舊注孟子杵或作鹵盾也與國策語同據此則益信國策用書詞耳

甲謂古人田賦出兵丘甸出乘武王之馬牛皆取之民間今乃釋馬放牛不復還民而驅之山林是以桀紂之事誣武王也

李塨曰古田賦出兵之法𨿽無明文然間考諸禮則牛馬原有在官不還民者大抵田制惟都鄙采邑賦兵則出車出甲並出牛馬若鄕遂公邑諸地則但家出一人而車甲馬牛總自官給如周禮司兵有授兵之法謂出兵時官授兵器也有受兵輸之法謂旋軍時以兵器輸還之官也馬牛亦然故馬質之職凡受馬於有司必書其齒毛與其馬價而牛人掌養官牛凡軍旅行役必共其牽兵車之載任器者所謂公器與公牛也不讀詩乎誰謂爾無牛九十其犉此公牛也駉駉牧馬在坰之野此卽公牧之公馬也是馬牛官物原不還民卽放而棄之亦並非桀紂之事況歸之與放祗是休養不過仍還畜牧以示厭兵未嘗驅而棄之也且此非晉人可僞造也歸馬放牛在呂覽諸書俱有之若樂記則全襲其文如封王子比干之墓釋箕子之囚使之行商容而復其位馬散之華山之陽而弗復乘牛放之桃林之野而弗復服此全襲武成原文而爲之詞樂記𨿽出自漢世然必非東晉人僞作而誣武王斷可識矣周制旣不曉周禮禮記又不讀遽欲起而侮聖人之言所謂聾瞶之夫偏談聲色哀哉

甲謂據中庸周公始追王太王王季而武成於伐紂之後卽稱爲太王王季文王此非僞書敗漏乎

李塨曰追王之典武王爲之追王而達上下則周公制禮爲之大曰武王旣事牧野而退柴於上帝祈於社遂率天下諸侯駿奔走執豆籩追王太王亶父王季歷文王昌則是牧野歸後卽告武成而行追王之典其所云柴於上帝駿奔走執豆籩正武成中駿奔執豆柴望大告武成之原文也是追王之典武王爲之不然漢髙尙知王太公豈有武王定天下而不識尊親事反出漢髙下者惟喪祭之禮由追王而推凡諸侯大夫士上下通達以祭以葬則周公實爲之中庸有明文矣人第讀中庸而不讀大固不識武王之有追王若讀史記則文王亦曽攺正朔易制度追尊古公爲太王公季爲王季吾𨿽不信然甲豈知之

襄三十二年北宮文子曰周書數文王之徳曰大國畏其力小國懷其徳昭七年無宇曰昔武王數紂之罪以告諸侯曰紂爲天下逋逃主萃淵藪孟子引東徵綏厥士女匪厥黃紹我周王見休惟臣附於大邑周又王曰無畏寧爾也非敵百姓也若崩厥角稽首

【右武成】

書序馬融鄭皆以旅獒爲旅豪謂酋豪也西戎無君名但稱其主曰酋豪國人遣其酋豪獻見於君而攺作獒犬得乎

此正是獒犬舊注獒西方犬名卽曰獒與豪通字然酋豪君長也國人可貢一君長來周乎且外國不一但曰豪此何國豪也按汲冢周書王防解渠搜以防犬匈戎以狡犬則外國原有貢犬之事又竹書紀年於周武十三年書巢伯來賔與書序巢伯來朝芮伯作旅巢命正同則一是貢犬一是酋長來朝兩書並列殊爲有據若謂旅巢伯命旅字作陳字解旅獒亦當解作陳獒不必國名則明曰西旅無西陳之說左蔡蔡叔一句兩字尙可兩解況兩篇兩字乎且旅巢伯命者陳命耳若酋豪則何以陳之

國語仲尼在陳有隼集陳庭而死楛矢貫之石砮其長尺有咫陳惠公使問仲尼仲尼曰此肅愼氏之矢也昔武王克商通道於九夷百蠻使各以其方賄來貢使無忘職業於是肅愼氏貢楛矢石砮其長尺有咫以分大姬配虞胡公而封諸陳古者分同姓以珍玉展親也分異姓以逺方之職貢使無忘服也故分陳以肅愼氏之貢君若使有司求諸故府其可得也使求果得之此正襲旅篇文而爲詞者則旅獒非僞書矣且肅愼貢矢鳥載而入尙不足怪貢犬何怪焉

國語昔武王克商通道於九夷百蠻僖五年宮之奇引周書民不易物惟徳繄物

【右旅】

微子之命則斷是僞書召誥曰有王𨿽小元子哉顧命用敬保元子釗元子者太子也微子紂庶兄而曰殷王元子非僞而何

史微子世家云微子開者帝乙之首子首子元子也古元首通稱左狄人歸先軫之元孟子勇士不忘喪其元首卽元也是以微子父師若曰王子孔直云微子是帝乙元子故稱王子則元子只是首子長子之稱與稱王子並同蓋微子本紂母兄與他長庶稍別按呂氏春秋仲冬紀云紂之母生微子啟與仲衍【卽微仲】其時猶尙爲妾也及攺爲妻後始生紂故紂父欲立微子啟爲太子而太史據法爭之曰有妻之子則不可立妾之子因立紂鄭康成所云微子啟爲紂同母兄是也是紂與微子原無適庶祗有長幼故當時原以元子稱之此非後人可僞作者不觀左傳乎哀九年宋公伐鄭晉欲救鄭而筮之遇泰之需曰宋方吉不可與也微子啟帝乙之元子也若帝乙之元子而有吉我安得吉則微子本稱元子況三代稱名並無一定曲禮備載天子王后之所稱自君天下曰天子以下並無元子之稱卽召誥稱元子亦但作大子解曰大爲天所子無非意擬之詞況尙書難明卽金縢康誥皆今文也金縢稱武王爲元孫正義謂武王於太王當稱曽孫今曰元孫是長孫之稱然而武不居長檀弓謂文王捨伯邑考而立武王並非長孫而康誥稱康叔爲孟侯夫康叔叔也叔則何以爲孟故孔氏謂孟侯者諸侯之長如方伯之謂然而康叔年幼未能長眾且據春秋衛靈公與晉爭長又未嘗有五侯九伯衛實徵之之語至無可解說鄭氏遂造爲曲釋謂古者太子十八爲孟侯周公因以此呼成王則以臣呼君爲侯大無禮矣是以金縢是有丕子之責於天孔傳作大子之責史記作負子之責大誥寧王遺我大寶龜漢儒謂是文王宋儒皆謂是武王凡經文名稱有何一定而獨於古文疑之

甲謂微子之命僞也周史封微子於宋當名宋公之命

又杜撰矣凡封有新舊旣有舊封則𨿽當新封而亦稱舊號箕子只稱箕周公只稱周是也不讀康誥乎康叔初封康與微子初封微同乃康叔封衛不稱衛誥而謂微子當稱宋吾不解也豈康誥僞書耶

又謂命詞有與國咸休語周旣有天下何得稱國

李塨曰此不特易有開國承家詩有王國克生禮有制國用建國學卽今文亦有之大誥知我國有疵立政國則罔有立政用僉人金縢我國家禮亦宜之

【右微子之命】

郝敬云後儒誤解金縢以我之勿辟爲刑辟謂公致辟管叔遂作僞命夫流言何傷成王疑公公避則已何至甘心殺一兄囚一弟貶一弟此情理所必無金縢大誥歷歷可據也俗儒信聖人不如信僞書乃至鄙夫謂義可滅親兄可殺弟可誅則是書爲口實周公爲戎首矣予不可以不辧

若然則不特蔡仲之命是僞書卽周公誅管蔡事亦僞事矣按春秋定四年祝鮀曰管蔡啟商惎間王室王於是乎殺管叔而蔡蔡叔【蔡放也】以車七乘徒七十人若史周本紀則云周公奉成王命伐誅武庚管叔放蔡叔以微子代殷後收殷餘民其在管蔡世家亦曰周公殺管叔而放蔡叔遷之與車十乘徒七十人從而分殷餘民爲二是金縢勿辟𨿽作孔者誤解刑辟然而管叔未嘗不辟也其大義滅親在周公爲戎首則有之若以之爲僞書口實則全未也夫大聖行事當滅親當殺兄子固不知吾亦不足與子言矣至於蔡仲之命則左傳明曰其子蔡仲攺行帥徳周公舉之以爲己卿士見諸王而命之以蔡其命書云王曰胡無若爾考之違王命也世家亦云其子曰胡胡乃攺行率徳馴善周公聞之以爲魯卿士言於成王而復封於蔡是在周成王時卽命邦蔡又何曽是東晉後儒誤解金縢始作僞命人苦不自知然亦當自量如此胸腹卽左史記未嘗窺見而反呼人爲鄙夫爲俗儒不知誰俗誰鄙也彊顏哉僖五年宮之奇引周公書曰皇天無親惟徳是輔襄二十五年大叔文子引書曰愼始而敬終終以不困【右蔡仲之命】

羅諭義謂太師太傅太保非三公也然則何官曰此太子三公也賈誼新書保傅篇曰昔者周成王幼在𦇤褓之中召公爲太保周公爲太傅太公爲太師此三公之職也於是置三少曰少保少傅少師皆上大夫也是與太子燕居者也其文甚明但其次則以保爲首豈有人主已長而須保者乎蓋初本宮僚後遂入銜故殷有保衡周有保奭書曰在成湯時則有若伊尹在太甲時則有若保衡一曰阿衡阿猶保也然則之世胙太師詩之尹氏太師夫猶是矣儒者聞有其官不能徵其人則曰官不必備豈有具官而可不備又豈有旣具而曰無官者乎

此名周官但列周之在朝長官以立訓而周禮一書則就其官而推類而備載之故亦名周官第周禮六卿與周官同而獨無公孤因有疑周官爲僞者實則三公三孤俱無所職掌且不必備官但以六卿兼爲之如召公以太保領冢宰畢公以太師領司馬一如後世宰相兼六卿類故周禮六官以前𨿽不列公孤而其名儼然如典命王之三公八命其卿六命朝士掌三公孤卿大夫之位是明有三公三孤在六官上也蓋公孤之名其來已久記曰虞夏商周皆有師保疑丞設四輔及三公且皆是天子之官王制天子有三公九卿傳曰古者天子有三公每一公三卿佐之今乃謂太師太傅太保不是三公夫不是三公則是何物豈可食者乎然且但見賈誼文遂謂此是太子官不是天子官又但見君奭有保衡語遂謂伊尹以保太甲故稱保不知賈誼此文全襲文王世子及家語凡三王教世子立太傅少傅以養之太傅在前少傅在後入則有保出則有師是以教諭而徳成也此言太子亦有此官爾今乃以太子有此而反謂天子無之則詩云尹氏太師維周之氐不聞曰維太子之氐也四方是維天子是毗不聞曰太子是毗也板詩價人惟藩太師惟垣則以三公爲屏翰常武太師皇父整我六師則以三公領戎旅無非天子所有事學究見白金稱爲束脩乞兒見王糧指爲此給孤之米不知度支倉庾之所用不止是也卽伊尹保衡亦何嘗是太甲師保之稱商頌實維阿衡實左右商王商王湯也國語白公子張謂髙宗得傅說以來升以爲公故書曰惟說命正百官又曰爰立作相是以冢宰兼三公也然傅說不曽教太子微子以箕子爲父師比干爲少師史記稱箕子比干爲太師少師家語比干官則少師然而箕子此幹何曽作太子之官史記師尙父牽牲在伐紂時大戴禮武王踐祚召師尙父而問焉是武王初有天下卽以太公爲太師此時未能立太子官也故召公爲太保命作二伯領西方諸侯畢公繼周公爲太師卽命之治東郊並與太子無涉若謂官之次第以太保爲首此但見賈誼文保在前爾文王世子師也者教之以事而諭諸徳者也保也者愼其身以輔翼之而歸諸道者也大戴禮天子不論先聖王之徳太師之任也不厚於徳不彊於行太傅之任也進退無度升降揖讓無容太保之任也皆以太師太傅太保爲先後次第卽推而三孤亦然卽或有時太保在前如顧命敍太保召公在太師畢公上有時太傅在前文王世子少傅奉太傅之教而後以出入師保繼之總是命服尊卑同在一等而以當事爲先後並非定例至謂官不必備爲儒者不能徵人之故世必無有官不備之理則吾不知其所謂徵人者何說若以官不必備爲無理則文王世子見云設四輔及三公官不必備惟其人語使能也漢表引記曰三公無官言有其人然後充之已少所見而謂世必無腫背之馬可乎

又謂三公卽立政之常伯常任凖人也按白虎通有司馬主兵司徒主民司空主土之言因知常伯卽司徒常任卽司空凖人卽司馬所云三事者三公也古公卿只一等王臣公公臣大夫卽不言卿君一位卿一位卽不言公凡三公九卿六卿皆漢儒之言古無是稱且六卿是軍制非國制也牧誓司徒司馬司空祗是三卿卽魯三家三卿季孫司徒叔孫司馬孟孫司空皆無冢宰宗伯二名卽虞氏九官禹司空也稷司馬也契司徒也亦無冢宰宗伯然則冢宰非官也宗伯亦非官也

立政諸官名多不可考卽常伯常任凖人三官舊儒紛紛皆不足據若以司徒司馬司空當之則尢無理立政分序羣官原有司徒司馬司空三名別列文內何可相混舊有謂凖人近於庶獄而人卽非之曰如此則常伯常任當是庶言庶愼乎若以爲司馬則攻者接踵矣若公卿異等則孟子明有六等五等之分卽周禮亦有九服九命之別甚至易通卦驗亦曰君有五期輔有三名以公卿大夫判作三等其或言公不言卿言卿不言公祗是互詞猶稱嵗爲春秋非無夏冬稱日爲朝非無昏也今謂三公九卿六卿皆漢儒之言則凡公羊荀子稱天子三公周禮考工稱九卿之朝九卿之治皆不出自漢注卽王制天子命三公九卿元士皆入學月令天子親帥三公九卿以迎春於東郊並非東晉僞書也況大戰於甘乃召六卿則天子六卿本出自今文而又謂六卿亦只三官且必爲軍旅所用非在朝之官則六卿並不限於三祗以六者之中其三者更切民用則又另稱之如洪範以三八政特稱司徒司空司宼類故漢公卿表專以司馬主兵司徒主民司空主土爲天地人三名而白虎通因之此卽東漢三公之所始而至於軍旅則亦以營壘尺籍三者頗重與冢宰統邦治宗伯専主禮儀者稍有不同故兵制用人又以三官立師中之長而實則天子六軍則六卿齊將之諸侯三軍則三卿齊將之凡出師命將皆用命卿故公谷注春秋直以三軍爲三卿二軍爲二卿並以官名軍可驗也彼第知三官爲三事而不知六卿之召有曰嗟六事之人則六官矣且六官並列隨所取用太皥五鳩於六官之外有司寇而多司事洪範八政於三官之外增司寇而反去司馬殷宋九卿於六官三官外又增左右師司城而獨無司空至若唐虞九官則賈公彥謂天官爲稷地官爲司徒秋官爲士此堯時事至舜則命伯夷爲秩宗卽春官也垂爲共工卽冬官也又曰堯初天官爲稷至試舜天官之任謂之百揆卽冢宰也是九卿六卿皆三代習用之官其必非漢儒妄言而限於軍制已可見矣如謂稷是司馬吾不知所據如謂唐虞無冢宰宗伯則百揆秩宗所掌何事恐捨此二官定無所屬若謂冢宰非官宗伯亦非官則此二者是何物豈可食者乎

何謂冢宰非官也一見於詩曰鞫哉庶正疚哉冢宰庶正非官知冢宰非官也一見於荀子曰本政教云云冢宰之事也論禮樂云云辟公之事也全道徳云雲天王之事也天王辟公非官知冢宰非官也曰百官總已以聽於冢宰謂國有大故推首位一人主之猶冢子冢婦云爾冢與大不同大與少對凡官多有之冢與介對一人而已猶後世宰執之類非有是官也故曰冢宰非官也若宗伯之名見於春秋夏父弗忌爲宗伯然祗是宗人如宗人釁夏獻其禮類猶曰宗司云爾故曰宗伯亦非官也

如是則可笑之甚吾向以二者爲食物爾今曰宰執曰宗司則猶是人也云漢詩庶正虛名與冢宰對猶曰虛名不對實銜若下文趣馬師氏膳夫左右則實銜矣猶曰實銜與冢宰非對文爾若十月詩皇父卿士畨維司徒家伯冢宰仲允膳夫棸子內史蹶惟趣馬楀惟師氏則冢宰直與司徒膳夫內史趣馬師氏五實銜對文矣若謂冢宰與辟公天子對文便不是官則尢爲可笑孟子天子與公卿大夫士皆對列作一位辟公與卿大夫士亦皆對列作一位豈公卿大夫士皆非官乎天子穆穆諸侯皇皇大夫躋躋士蹌蹌大夫士亦官也然或曰公卿大夫士仍虛名若顧命王麻冕黼裳卿士邦君麻冕蟻裳太保太史太宗皆麻冕彤裳則太保太史皆以實銜與王與邦君相對此非今文乎人苦不讀書不自揣量論語與書皆有百官總已以聽於冢宰內則有後王命冢宰降徳於眾兆民王制有司防以嵗之成質於天子冢宰齋戒受質周禮有乃立天官冢宰使率其屬而掌邦治乃立春官宗伯使率其屬而掌邦禮則便不宜置喙乃又謂百官總已以聽冢宰只是宰執是宰相虛稱則王制冢宰制國用量入爲出明明谷祿出入實有職掌此非宰相事也若謂冢不是大則爾雅云冢大也馬融曰冢宰大宰也鄭氏謂變冢言大者以進退異名爾至謂宗伯只是宗人宗司之稱則左文二年夏父弗忌爲宗伯而國語曰夏父弗忌爲宗韋昭注宗者宗伯也然當時別有宗官司事之臣名宗司故宗伯欲躋僖公而宗有司爭之曰非昭穆也宗伯曰我爲宗伯何常之有而宗有司又爭之是宗伯與宗司明明兩人作主客而以兩人爲一人可乎若哀公欲以嬖爲夫人使宗人釁夏獻其禮公曰汝爲宗司則此宗人卽宗司正宗官司事之臣故國語師亥曰男女之饗不及宗臣宗室之謀不過宗人正以宗臣是宗伯宗人是宗司故兩稱之𨿽宗伯亦有時稱宗人如曽子問大宰大宗裨冕又云宰宗人從一若對言之則大宰大宗與宰夫宗人髙卑截然若通言之則大宰大宗有時可兼稱宰與宗人而宰夫宗人無時得稱太宰與宗伯者是以康王之誥上宗曰饗是宗伯授宗人同是宗司分稱了了乃欲以宗人宗司妄當宗伯固已不通不讀書矣且斷斷曰宗伯非官將宗人宗有司都非官耶何也

古文尙書寃詞卷六

欽定四庫全書

古文尙書寃詞卷七

翰林院檢討毛奇齡撰

論語書云孝乎惟孝友於兄弟今無孝乎字何也

君陳篇惟爾令徳孝恭惟孝友於兄弟克施有政命汝尹玆東郊敬哉此本孝恭句兄弟又句有政又句言惟爾能孝亦惟爾孝故能友兄弟以施有政其所以命尹東郊上繼周公之職者爲此故也舊謂君陳本周公子故以孝命之文極明順惟論語引書則曰孝乎惟孝友於兄弟施於有政多孝乎二字而以惟孝二字連孝乎讀如雲孝乎惟孝蓋言孝之極稱猶漢語曰肆乎其肆謂肆之至也按論語引書有四無不攺其詞簒其句易其讀者如說命王宅憂亮陰三祀旣免喪其惟勿言論語攺作書云髙宗諒陰三年不言以四句作兩句而以諒陰屬髙宗爲句三年屬不言爲句湯誥爾有善朕勿敢蔽罪當朕躬不敢自赦惟簡在上帝之心論語攺作有罪不敢赦帝臣不蔽簡在帝心以五句作三句而以罪赦自爲句增帝臣二字而連蔽善簡心合作一句武成重民五教惟食喪祭論語攺作所重民食喪祭以兩句作一句而去五教二字而自爲句此皆攺句攺讀之顯然者故包咸在東漢末明見馬融鄭有古文注本而以孝乎惟孝作句讀何晏在西晉亦明見王肅有古文注本而以包注孝乎惟孝引作集解故潘嶽閒居賦夏侯湛昆弟誥陶潛孝贊正值梅氏上孔之際無不曰孝乎惟孝友於兄弟卽唐王利貞幽州石浮圖頌亦曰孝乎惟孝忠爲令徳宋張齊賢在眞宗朝奉詔作曽子贊亦曰孝乎惟孝曽子稱焉此豈古文尙書猶未之見而相嬗不攺必以此作訛句乎亦曰此所引者系論語引書而非古文君陳之原文也自後儒作集注誤以孝乎作句致書云以下忽自作孝乎一嘆而後接以書詞引古者無此體矣徐仲山曰論語引經惟一詩云【如切如磋】二書云【孝乎髙宗】餘皆不標所自其引詩如巧笑倩兮不忮不求相維辟公思無邪唐棣之華深則厲誠不以富類引易如不恆其徳君子思不出其位類引書如堯曰予小子履𨿽有周親所重民食喪祭予有亂臣十人類

緇衣引君陳曰出入自爾師虞庶言同今曰庶言同則繹是增出二字矣

天下無庶言同而可斷句者然引古偏有之王充論衡引論語子曰人之生也直罔之生也幸漢藝文志引論語子曰所重民食後漢獨行引論語孔子曰不得中庸必也狂狷乎漢文三王引多方曰至於再三有不用我降爾命此皆明明有下句在而截而不引一如後人輕薄作歇後語者然則非此增出實彼短少耳僖五年宮之奇引周書曰黍稷非馨明徳惟馨緇衣引君陳曰未見聖若已弗克見旣見聖亦不克由聖坊記引君陳曰爾有嘉謀嘉猷入告爾君於內女乃順之於外曰此謀此猷惟我後之徳於乎是惟良顯哉國語富辰引書有之曰必有忍也若能有濟也

【右君陳】

緇衣引君牙曰夏暑雨小民惟曰怨資冬祈寒小民亦惟曰怨孟子引書曰丕顯哉文王謨丕承哉武王烈佑啟我後人咸以正無缺

【右君牙】

書字之寃

馬鄭受漆書其所注書篇與今文同而字畫增損與今文異如今文夏侯之學以宅嵎夷爲宅嵎防克明徳爲克明俊徳類馬鄭無是也但馬鄭同受漆書而其注書與注書序凡字畫解義雜見孔氏正義及陸氏釋文者不惟兩家各異卽鄭氏一家而正義與釋文又異是豈兩家有兩書耶抑一家一書而前後又各異耶抑亦述者之過耶予嘗謂書畫難校俗儒多訛錯寫便變而好事者又必故爲攺造以示新異如易箕子之明夷趙賔作荄滋之明夷而明夷左股京房故以夷作胰王肅故以股作般至春秋公伐邾取訾婁則公谷兩家有謂伐邾婁者有謂取叢閭者此固大不足輕重無與經學而世復有取字畫以相質難因姑取漆書之學其賈馬鄭三家各殊異者一審辧之【賈逵見後】

正義載鄭注小序舜典云入麓伐木五子之歌避亂於洛汭徵云徵臣名禹貢引徵云篚厥黃昭我周王咸有一徳作伊陟臣扈曰典寶引伊訓云載孚在亳又曰徵是三朡旅獒云獒讀曰豪謂酋豪之長

釋文載馬融鄭注書小序旅獒作豪伊陟贊於巫咸巫男巫也金縢武王有疾下有不豫二字成王政作徵將蒲姑作薄姑王俾榮伯俾作辦賄肅愼之命肅作息康王旣尸天子此句上更有成王崩三字平王錫晉文侯王上無平字錫作賜東郊不開作不辟

此惟旅獒作旅豪馬鄭相同余俱無同者且正義此注極爲可疑按入於大麓在古文始入舜典中若今文則並無以入麓作舜典之事且此時蕭齊二十八字又未曽出也若注徵爲臣名則尢不解序明云羲和湎淫往徵之而注之者謂與徵總是臣名是非康成病狂卽孔穎達病狂也且康成曽定百篇之次以甘誓徵入虞夏書二十篇中今乃以昭我周王爲徵之文則周書矣以周書當夏書在康成必不病狂至此況篚厥黃昭我周王以四字作句此眞古文武成文也穎達謂鄭氏不見古文又謂鄭氏所注書並無武成出三十四篇之外則在孟子所引書祗有紹我周王見休之句以昭爲紹且多見休二字與古文武成大不相合鄭氏安得而引其句乎

王應麟曰馬氏尙書注本於杜林漆書故多與今文異如至於北嶽如西禮作如初天敍有典有作五天明畏作威曁稷播奏庶艱食艱作根云根生之食謂百谷日月星辰山龍華虫作防防作繪作十有三載載作年瑤琨篠簜琨作瑻沿於江海沿作均滎波旣豬波作播云滎播澤名導岍及岐岍作開天用絕其命作巢誕告用亶作單用乂讎斂讎作稠云數也自靖作淸云潔也弗迓克奔迓作禦云禁也無虐防獨作亡侮防獨我之弗辟作避謂避居東都信噫作懿云猶億也大誥爾多邦作大誥繇爾多邦降割作害酒誥王若曰作成王若曰皇天旣付中國民付作附非我小國敢弋殷命弋作翼大淫泆有辭泆作屑云過也嚴恭寅畏嚴作儼文王卑服卑作俾云使也譸張爲幻譸作輈其終出於不祥終作崇云充也我道惟寧王徳延道作迪有若南宮括宮作君迪簡在王廷迪作攸云所也爾罔不克臬作防王不懌作釋云疾不解也在後之侗作詷共也冒貢作勗贛云陷也王崩作成王崩注安民立政曰成四人綦弁綦作騏云靑黑色三吒作詫折民惟刑折作悊云智也王曰吁作於惟來作惟求云有求請賕也仡仡勇夫作訖訖云無所省錄之貌諞言作偏云少也辭約損明大便佞之人蓋其書唐初尙存此陸氏釋文采之虞翻曰北海鄭注尙書以顧命康王執瑁古月似同從誤作同旣不覺定復訓爲杯謂之酒杯成王疾困憑幾洮颒爲濯以爲澣衣成事洮字虛更作濯以從其非又古大篆卯也讀當爲栁古栁夘同字而以爲昧分北三苗北古別字又訓北猶別也若此之類誠可怪也

王應麟曰鄭康成書注聞見於疏義如作服十二章州十二師孔注皆所不及又曰康成注禹貢九河曰齊桓公塞之同爲一按春秋緯寶幹圖云移河爲界在齊呂愼閼八流以自廣鄭蓋據此文又曰康成云祖乙居耿後奢侈逾禮土地迫近山川嘗圯焉至陽甲立盤庚爲之臣乃謀徙居湯舊都上篇是盤庚爲臣時事中篇下篇是盤庚爲君時事正義以爲謬妄書裨云鄭大儒必有所據而言

馬鄭同學並無一字相合卽疏解亦無合處不此之疑而疑經一則成見重一則朱氏之言信從者深也又王應麟云鳥獸蹌蹌馬融注以爲筍簴七經小用其說然鄭氏又無此言

或謂許愼作說文其序云易孟氏書孔氏詩毛氏禮周官春秋左氏論語孝經皆古文也據此則其所引書惟孔氏古文可知已乃考之說文則僅有二十八篇中字而增多之篇無一字相及惟若藥不瞑一句屬說命文然孟子亦有之得非愼所引者孟子耶是今之古文在當時無其書也

若竟無其書則直二十八篇耳何以曰書孔氏耶若別有其書而非今本則必別有所引在今本之外何以又無此也不知此正賈逵漆書之本也東漢和帝時上命賈逵修理舊文而逵未之應於是許愼采史籀李斯揚雄之書博訪通人而以賈逵爲指歸乃考之於逵作說文解字若干捲至安帝十五年始奏上之則是愼所本者正賈逵之學也賈逵學杜林妄以漆書爲孔壁舊本冒稱孔氏古文爲之作訓而愼實祖之且東漢以後其以古文書法嬗名者衛宏也宏學於杜林受漆書古文林嘗誇於人曰林流離兵亂恆恐斯經將絕何意東海衛子宏濟南徐生巡復能之是宏受漆書較逵更親而愼作說文則多取宏說以爲之本故說文序曰愼又學孝經孔氏古文說其書皆建武時給事中議郎衛宏所校皆口授官無其說則正以漆書古文亦官未立學但私相授以至於愼是愼所祖述一宏一逵皆杜林之本𨿽冒稱孔氏實漆書非壁經也夫馬鄭注尙書猶不能有孔壁舊本愼亦安得而有之但賈馬鄭三人同受林學馬與鄭所注兩家各異已見前說今賈與馬鄭益復大異說文中字並無一字與馬鄭二注相合何以解之

說文假【格】於上下宅堣【嵎】夷平豑【秩】東作鳥獸�【氄】髦【毛】稘【期】三百有六旬共工旁【方】逑【鳩】孱【僝】功有能俾防【乂】防【】三苗於三危五品不愻【遜】教育【冑】子剛而防【塞】睿【濬】畎澮璪【藻】火黺【粉】米�【撻】以記之無若丹絑【朱】奡【傲】堋【朋】淫於家隨山�【刋】木艸木蔪【漸】苞【包】瑤琨筱【篠】簜惟箘輅【簵】枯【楛】天用劋【】絕其命若顚木之有防【由】枿【蘗】王譒【播】告之修今汝懖懖【聒】予亦炪【拙】謀西伯旣�【戡】�【黎】大命不【掣】我興受其防【敗】�【勗】哉夫子尙狟狟【桓】實黃於匪【篚厥黃】彞倫攸殬【斁】無有作妞【好】七葉【稽】疑庶艸繁無【廡】王有疾不悆【弗豫】我之不�【辟】哉生霸【魄】凡民罔不憝【罔弗憝無凡民字】至於媰【屬】婦惟其【塗】丹臒其不【丕】能諴於小民攽【頒】朕不暇昭武王惟�【冒】亦惟有夏氏【多此字】之民叨�【懫】常�【伯】常任其在受徳忞【暋】爾尙不諅【忌】於防徳焯【灼】見三有俊心勿以譣【憸】人一人冕執鈗【銳】三防【吒】刖劓黥【劓刖椓黥】惟緢【貌】有稽報以庶訧【尢】峙乃餱【糗】糧【截】善諞言��【斷】猗邦之阢【杌】隉

賈氏漆書又與馬鄭本無一字相合惟天用絕其命與我之弗辟二句同有換字而賈氏作劋絕作不�馬氏作巢絕作弗避又必無同處卽使有意分別亦不至如此之甚則彼此狂吠無一當矣然且二十八篇孔書析作三十三篇不過分舜典益稷盤庚中下康王之誥五篇爲三十有三孔穎達謂鄭氏所注三十四篇不分舜典益稷而增多泰誓三篇爲三十有四則三家所注俱宜有泰誓矣乃馬融屢駮泰誓卽伏書一篇而並無三篇之泰誓爲之校注卽合三家所注字又並無一字涉及則是狡言誑語祗知毀經而其自爲說輒如沙虫鬼蜮之不可影響誣妄至此𨿽欲不加以非聖之誅得乎

至明崇禎末有羅惇仁諭義父子僞造今文尙書古本竊取史記異字集作藍本而雜摘他篇字以組入之乃以大字寫今文謂之尙書以小字雙行寫古文斥之不使爲經其意則猶之吳澄削古文故智而姦狡過之名曰尙書是正二十卷乃鑑朱吳之失辟小序不勝反以小序分冠之伏書二十八篇之首又不言所據何書一若伏書自有者且曰書百篇尼父所作則直宗孔書矣夫百篇之序出自孔壁人人知之諸書皆能言之故當時安國之兄太常蓼侯孔臧者𨿽家藏百篇尙不得知曰世但知二十八篇爲二十八宿何圖有百篇耶則自伏生二十八篇出後幾及百年至天漢之末始知書有百篇而史遷好古於其初出急取之以入史記故小序之辟朱吳以不讀史記失之而此則讀史記而不敢辟然而回旛倒戈轉尊小序則在朱吳后凡攻古文者並不敢稱小序與伏書同出如金履祥黃鎭成王柏熊朋來輩猶必曰伏二十八篇合泰誓爲二十九篇孔五十八篇合百篇之序爲五十九篇今並此說亦亂之則引據俱絕矣又且以今文二字爲鼂錯所得名夫鼂錯未曽寫書也孔壁古文安國以今文寫之此明見史記漢書然仍稱古文何則以後寫非所據也錯不曽寫書卽寫亦安得稱今文憑臆撰造漫無義理其陋已甚然且指古文爲百兩爲霸書又忽指之爲東晉所出則操刄兩端刺人者先無具矣其書例有正正字正術三則而與術並無正法祗將正字一例就其所輯者略爲附辧如左

古文堯典以禺銕作嵎夷栁谷作暘谷伏物作朔易鄙徳作否徳不怡作弗嗣璇璣作璿璣作贄北嶽如初作如西禮兆十有二州作肇十有二州惟刑之謐作惟刑之卹祖饑作阻饑穉子作冑子五十載陟下增方乃死三字

孔氏正義云今文夏侯之學以嵎夷爲嵎防昧谷爲栁谷嵎防不知何解若以昧谷爲栁谷此卽今文不通處栁谷夘谷也古柳夘同字其地當在東方夘位而以西方之昧谷當之此伏氏誤也羅氏不識今文旣以嵎防爲禺銕而又以作昧谷爲作暘谷夫暘谷卽湯谷在東極之地淮南所云日出於湯谷者攺昧作暘攺西作東其於栁谷則近矣然而非今文字也虞仲翔三國人其駮鄭注明云大夘讀作栁而以爲昧谷徐廣注史記亦云昧谷一作栁谷日入處地名此眞正今文之證本欲借今文以攻古文而於今文本字全然不識可乎若以朔易爲伏物以否徳爲鄙徳以弗嗣爲不怡以惟刑之卹爲謐以阻饑爲祖饑冑子爲穉子皆竊史記文但史記不全是今文惟舜讓於徳不懌則索隠云古文作不嗣今文作不怡惟刑之靜哉則徐廣云古文作卹今文作謐黎民始饑則徐廣云古文作阻饑今文作祖饑餘皆非今文也史記注原有云史公博采雜記而爲此史但廣輯異聞不必皆尙書原文也豈可就其所攺字而盡竊之

若以至於北嶽如西禮作如初此漆書古文也【見前】馬鄭作漆書古文注其說如此而竊作今文亂矣至於五十載陟據其自解有云按竹書紀年書法只宜作五十載陟則欲攻晉後所出之孔而乃取晉後所出僞書之書法以刪攺古經豈有此理若謂以方乃死爲陟之注則以陟訓死猶屬非義方乃何解蘇軾引韓愈說謂陟方猶言升遐書曰惟新陟王是也則以陟方爲義而訓以乃死似頗明順然猶多此一訓況欲刪去三字則直焚書矣舊謂鄭讀此舜生三十句徵庸三十句在位五十載句未聞以陟字句者縱今文多難讀亦不必如此

左引夏書曰勸之以九歌使勿壞九功之徳皆可歌也此大禹謨篇文而羅氏謂此是逸書汨作九共膏飫諸篇之文九共者九功也九成之樂也卽韶樂也遂仿束晳補亡申培詩說例作解題三首謂之韶樂而以諸經所引大禹謨文實於其中汨作美治民功興也【汨治也作興也】

九共大招九成之歌也

膏飫燕享樂歌也【膏勞也飫私也國語王公立飫】

記曰簫韶舜能繼堯之道也樂章宜以堯端今以論語引書堯曰咨爾舜節當汨作樂歌之文與文王曰咨同以左引書與其殺不辜寧失不經當膏飫樂歌之文與將賞爲之加饍加饍則飫賜將刑爲之不舉不舉則徹樂同余凡大禹謨中臯陶邁種徳地平天成念玆在玆成允成功等語無所専屬任歸之九共篇中惟觀者自擇焉

此眞喪心病狂矣欲滅聖經而指爲僞書乃自造僞字僞經僞逸經以侮嫚聖言有王者起不誅何待嗟乎誰爲作俑以至於此且此種行逕在前似有爲之者觀洪邁曰孔安國彊解汨作明居而今並九共膏飫皆注之而實以文何其無忌憚也則在前似有爲之而被詬厲者今復蹈此則不止無忌憚矣彼徒知左所引有九功九歌諸語遂妄以九共當九歌謂卽是簫韶九成之樂而不知左所引者夏書也夏書正是禹謨史記以臯陶謨益稷錄入夏本紀中列禹貢之後正謂禹謨是夏書首篇而臯益繼之故左國語凡在禹謨臯益中文則皆稱夏書是九功九歌其爲禹謨無疑也縱曰九功九歌卽大招九成之樂亦仍是禹謨而斷非汨作九共等逸篇之文何則史作舜本紀有云四海之內咸戴帝舜之功於是禹乃興九招之樂致異物鳯皇來翔是韶𨿽舜樂而實爲大禹所作徒以歌舜之功徳而歸之於舜是以楚辭有啟棘賔商九辧九歌語而王逸注云啟能修明禹業重列其宮商之音則是九招之樂明作自禹故九功九歌禹謨載之大禹又明明言之則與史記楚詞所云恰恰相合人第知舜有韶樂而不知實作之於禹此亦注古文禹謨者一大快事如此解經方能破庸妄之見前人所未乃僅以九共二字聲音相近遂妄以汨作膏飫聨翩當之則其陋劣杜撰爲何如者且其所謂仿申培詩說例作篇題三首則尢無理彼劇遵朱氏故恥引毛詩小序以爲證而偏引申培詩說夫申培授魯詩未聞有所謂詩說也在前史誌藝文者並未嘗有此書名至明嘉靖間廬陵郭中丞家忽出子貢詩申培詩說二書以爲得之黃文裕祕閣石本實則考功丰坊僞爲之予向有駮義一書略斥之矣今引此自據使知之而引之耶則以僞濟僞此妖言畔道之同黨可並案也使不知而引之則近代僞書尙不能辧而欲辧唐虞三代之僞書能乎且是人胸臆全未讀書欲作僞今文則亦當覓眞今文讀之今文大其在虞中有九共篇引書曰予辯下土使民平平使民無傲在殷中有帝告篇引書曰施章乃服明上下則九共逸篇在今文有眞書矣乃墨守今文者全不之知反攘古文之夏書而割綴成篇不亦羞乎

古文尙書詞卷七

欽定四庫全書

古文尙書寃詞卷八

翰林院檢討毛奇齡撰

古文臯陶謨栞木作刋木無傲作無教天敍五典作有典五庸作有庸明威作明畏根食作艱食繪作防薻火黺�作藻火粉米采政忽作在治忽帝曰無若丹朱傲禹曰娶於塗山刪帝曰禹曰四字

隨山栞木此說文也【見前】無傲逸欲有國天敍五典天明威曁稷播奏庶根食鮮食山龍華虫作繪此漆書古文也【見前】若薻火黺�則但竊說文黺字而又連攺薻�字者豈賈馬鄭三家本卽伏氏書耶

史記以臯益二謨俱入夏本紀有云來始滑以出納五言索隠謂來者采也始者治也滑者忽也古文作在治忽今文作采政忽此因而竊攺之似矣若帝曰無若丹朱傲禹曰予辛壬娶塗山癸甲生啟遂竊之增帝曰禹曰四字而娶於塗山辛壬癸甲啟而泣則仍舊文而不知今文原本是辛壬娶於塗山癸甲啟而泣故史記襲之索隠云此今文脫漏太史但取其言而不稽其本意故如此豈有辛壬娶妻癸甲生子之理不經之甚則欲僞造今文亦須分辛壬癸甲四字屬兩句之首不當第增四字而余文尙如故也況旣依史記則予創若時一句亦屬禹言如王充論衡引此文曰無若丹朱傲惟慢遊是好禹曰予娶若時辛壬癸甲開而泣以若時句作禹言可驗也本欲造今文以攻古文乃今文亦不能造不惟古文遭厄今文亦遭厄哀哉今文增帝曰禹曰亦未必是原本此必後人以小人之腹揣度聖經謂大舜之聖禹必不當以丹朱爲規戒且非臣進君之體不知周公戒成王亦曰無若殷王受之迷亂酗於酒徳哉聖心儆惕原自不同君臣之間故亦有此且周公實戒成王禹則泛泛陳戒而責重在已因以予創若時承之言已以此爲鑑也今增此四字則於予創若時屬上屬下兩俱有礙且在禹口中承上帝不時敷同日奏罔功一气進鑑冺然無迹若作帝語則似惡禹之規已而以此報戒大非虞廷吁咈景象且禹非不肖亦不當專出此數語故作訓懲也宋元儒者動以已腹量聖心遇有不合奮筆便攺然仍無一通處聖經從此麋爛矣此加四字實後儒攺經之濫觴不可不辧古文禹貢栞作刋鳥夷作島夷入於海作入於河沇州作兗州十有三年作十有三載旣都作旣豬赤作赤埴蔪苞作漸包均於作沿於滎播作滎波孟諸作孟豬汶嶓作岷嶓都野作豬野道作導汧作岍汶山作岷山瀁作漾稭作稭

栞木竊說文【見前】鳥夷竊史記夾右碣石入於河此今古俱同者故注曰尙書如此則入於海系史記文非今文也濟河惟沇州作十有三年大野旣都【凡豬俱作都】皆史記然皆非今文若艸木蔪苞則說文古文也【見前】均於江海滎播旣都𨿽史記有之而馬氏皆注以爲漆書古文之文【見前】惟被孟諸與滎播則索隠注作今文而他仍不然若汶嶓旣藝至於都野道汧汶山之陽嶓冢道瀁皆史記皆非今文若其以赤埴爲赤則可笑之甚晉成公綏作天地賦有海岱赤華梁靑黎語遂以海岱徐州之赤埴攺作赤則焉知此非成公綏所攺而妄誕若此至以納稭爲納稭則以韓愈詩有郊告儼匏稭稭讀作稭字書引以爲禹貢納稭之證遂竊攺之似此肺肝亦若矣

古文盤庚枿作蘗作憸弇作掩鞫作鞠敷憂腎腸作敷心腹腎腸丕乃告乃祖乃父作丕乃告我髙後

若顚木之有由枿相時民俱竊說文但說文明以爲古文之字如此且明注曰今文尙書作憸民今反曰今文作古文作憸是認賊作子也予不掩爾善爾惟自鞠自苦則今古文俱無作鞫與弇者此竊爾雅鞫窮也弇蓋也遂攺二字因自解曰鞠作穉解並無作窮字解者則詩降此鞠防鄭箋作鞠窮解何耶至於告我髙後攺告乃祖乃父則亂道之甚世無乃祖乃父告乃祖乃父者僞書至此直杜撰無術矣若書小序與古文同出孔壁古文之眞卽書小序是一顯證何則書小序采入史記凡本紀世家篇篇有之此非東晉梅賾所得僞並非西漢成帝朝張霸所得僞也乃宋元難艸昧鹵莽朱吳二君皆黜小序爲魏晉人作及明而稍有讀書者謂史記有之則前說盡敗因攺說爲大序僞而小序不僞且妄稱小序與伏書並出並將小序移冠之今文各篇之首以爲得計予前已辧之屢矣至此篇首公然大書小序曰盤庚五遷將治亳殷民咨胥怨作盤庚三篇嘗考殷本紀稱盤庚旣遷亳遵成湯之徳及崩弟小辛立而殷道復衰百姓乃思盤庚而作此三篇索隠注此直引小序曰盤庚五遷將治亳殷民咨胥怨作盤庚三篇今云小辛之時百姓思之而作盤庚由不見古文故也夫史記不見古文則誠有之然非不見小序也卽偶用他說不用小序然並非不見之故卽曰不見亦不見小序與古文何涉乃以不用小序之故而曰不見以不見小序之故而卽曰不見古文是明明以小序卽古文矣小序卽古文而乃以小序彊冠之今文之首通乎不通乎況尙書初出除今古二尙書外別無他說小辛之民作盤庚此必是今文之說如伏生大傳以金縢爲塟周公事夏侯歐陽多有此等而近人無學欲造僞今文而不知今文之本說有如是也若古文僞說則漆書有之鄭氏注古文謂盤庚事陽甲時謀徙湯舊都上篇陽甲時作中下二篇盤庚立後作【見前】此皆邪說之畔經者故太史公紀五帝曰其言不雅馴大抵不離古文者近是專以古文尙書爲可信而王充論衡有云六典不傳猶之古文尙書左氏春秋之不興其重古文如此是以伏氏之學在晉永嘉後卽已亡滅而孔學後起歷千百年而倍顯毛詩左氏孔傳皆立學最晚而所彌永所謂簸之之糠粃在前非與

古文西伯戡耆【一作阢】作戡黎作摯微子旄遜作耄遜稠斂作讎斂自淸作自靖牧誓弗禦作勿迓黃戌作黃鉞

史殷本紀西伯伐饑國滅之徐廣注云饑一作阢又作耆帷尙書作黎則當從黎矣今乃作僞以示異取耆字作今文將小序書文俱攺之而注一作阢於其下乃以黎字專坐之古文之字豈今文非尙書乎大命不摯王左杖黃鉞說文作不黃戌【見前】用乂讎斂自靖弗迓克奔馬氏漆書注作稠斂自淸弗禦【見前】而此通竊之乞兒作賊不顧是否祗路傍一假桃實而三偸焉至吾家耄遜於荒則但以射義耄期作旄期孟子耄兒作旄倪遂竊攺旄字則凡字皆可攺矣何必此

古文洪範以極死作殛死羞用作敬用葉作協艾作乂畏作威防作貌防作睿悊作哲無侮作無虐頗作陂讀若祕古義字皆音俄正與頗葉唐明皇以今音爲乂詔攺頗爲陂也雺作蒙圛作驛陽作暘奧作燠舒作豫霿作蒙卜五占之用無之字衍貣作衍忒

說文殛鯀於羽山或作極此鯀則殛死以同是殛鯀遂攺極字然仍是說文也若羞用五事葉用五紀艾用三徳畏用六極思曰防明作悊艾時陽若悊時奧若舒恆奧若霿恆風若皆漢書五行志所攺洪範之字毋侮鰥寡而畏髙明曰涕曰霿占之用二衍貣曰暘曰奧皆史記微子世家所攺洪範之字然史記漢書並不注定此是今文且如衍貣羞用諸字反有注曰尙書貣本作忒羞本作敬者則明是兩史私攺之字而一連竊入可笑之甚至貌曰恭並無作防字者惟說文引漢刑法志人宵天地之防或從豹省聲則此系後起字非尙書字也若字書引古文尙書雨霽雺圛克注雺地气上天气不下也圛者云半有半無也則引尙書文而變其字不必尙書字如此也況旣稱古文尙可曰此今文字乎若無偏無陂與遵王之義押謂之本韻三聲此明皇所攺者也無偏無頗與遵王之義押謂之通韻三聲此書原文也要之皆無礙者蓋三聲者平上去也古人三聲皆通押而祗無入聲如尙書歌股肱起元首喜百工熙此本韻三聲也元首叢脞股肱惰萬事墮【音灰】此通韻三聲也推之他書無不然者如野有蔓艸之零露淸揚婉適我願孔子曳杖歌之泰山其頺梁木其壞哲人其萎虞舜之南薰解慍鵲巢之穿墉速訟皆是故古之以頗押義正尙書歌之元首叢脞韻也猶詩之不失其馳舎矢如破易之與爾縻之其子和之也明皇之以陂押義正尙書歌之股肱喜哉韻也猶詩之悅懌女美美人之貽易之不可試也固有之也若謂義字古讀作俄此吳棫不通之論而朱氏誤襲之今又襲之古韻從此亡矣夫義之押歌哿韻者以支微齊佳灰歌麻尢皆通韻也若但以易之失其義也與信如何也而卽謂讀俄則破斧之又缺我錡與四國是哦押錡當讀科左繇詞爲雷爲火與爲嬴敗姬押姬當讀个已爲不通至荀子成相篇論臣過反其施與末韻愚而上同國必禍押則施之轉聲必不能變而爲收挫切之字而施韻絕矣予向謂韻不得轉葉者以轉葉無字不可唱念如無說詩匡鼎來來尙可讀黎若江夏黃童天下無雙則雙當讀施中切有是字乎無字而可以唱可以念乎施只讀屍來只讀萊雙只讀艭義只讀異義與陂押則爲衝齒縮舌徴部之木聲其與頗押則爲縮舌居中角部之通聲所謂韻也韻也者收聲者也收同則其聲均矣故曰五音不同聲而同均又謂之五均說見予古今通韻卷中

古文金縢弗忬作弗豫不【音負】子作丕子親迎作新逆懿作噫築作築

說文王有疾不悆悆與忬同故攺作忬卽漆書也史記魯世家是有負子之責於天古不字有負音鄭氏亦曰不古讀作負然字義不同索隠謂三王負上天之責故曰負豈可以不字當之且此亦明注曰尙書作丕史記作負豈可攺從負字若惟朕小子其親迎則直取蔡沈注中俗字攺聖經矣古凡迎字皆作逆如易之三驅捨逆春秋之逆女逆婦類豈有尙書直出一迎字者縱或他經有之尙書無是也信噫作信懿亦馬融漆書字皆不必有義者若築之攺築以爾雅築拾也疏引金縢凡木所偃盡起而築之爲證因攺之然並非今文字古文大誥大誥猷爾多邦古文作猷大誥爾多邦降害作降割矧肻構下有厥父菑厥子乃弗肻播矧肻獲一十二字

王若曰猷大誥爾多邦猷是語辭大誥多邦連文作句自是明順馬氏漆書注作大誥猷爾多邦本是脫誤而此又竊之且據王莽作誥亦道字在誥字下謂猷道也按翟義莽作大誥云大誥道諸侯王三公列侯於汝卿大夫元士禦事此道字只作稱說解縱應劭有以大道告諸侯語然未必卽以道字易猷字也況此是書例後多士篇亦有王若曰猷告爾多士多方篇亦有王若曰猷告爾四國多方皆以猷字自作句有明證矣若天降割於我家仍竊馬氏漆書注作降害而於厥菑一段十二字則竟刪之此襲宋儒說有云厥考翼其肻曰予有後弗棄基專承若考作室旣底法一段遂刪此以就其說𨿽毀聖經犯天誅而不顧殊不知莽作大誥並襲二段有云予思若考作室厥子堂而構之厥父菑厥子播而獲之是時古文未立學不見於世莽此所襲正今文也是今文有諸句矣羅君旣知莽有大誥何不取誥文全觀之

古文康誥周公乃洪大誥治周公下有咸勤二字非省作非眚

咸勤者以上有四方民與侯甸男邦采衛百工等皆慰勞之故曰咸勤人有小罪非眚乃惟終言非過誤乃故犯也故下反之曰乃有大罪非終乃惟眚言此非故犯乃過誤也此去咸勤二字以非眚作非省而惟眚則又如字不知何據且何解作僞至此吾不知之矣總是史漢無文而漆書說文又累竊自慚則直爲撰造而不知肺肝不可揜也按伏生大傳其引經文有異者在大誥民獻有十夫作民儀有十夫康誥惟乃丕顯考文王克明徳作克明俊徳此眞今文也今大誥不曉民儀此康誥又不識克明俊徳但思造金品而不知何者是金徒拾瓦礫何爲乎

古文洛誥公無困我作公無困哉

漢書兩引公無困我皆以哉字作我字故此竊其說古文多士敢翼殷命作敢弋殷命大淫屑有辭作大淫泆有辭不翅作不啻無逸儼恭作嚴恭俾服作卑服惟政之恭作惟正之供君奭迪見勗作迪見冒

多士非我小國敢翼殷命大淫屑有辭無逸儼恭寅畏文王俾服皆竊說文及漆書注【見前】惟政之恭則竊國語左史倚相引周書曰文王至於日中昃不皇暇食惠於小民惟政之恭語不知政與正恭與供古通見字無逸本文原並無供賦惟正之說天下未有供賦而可以不正者禹貢厥賦貞但謂賦在第九正與九賦相當非如後儒說以薄爲正也且供字何曽有貢賦解乎唐蔣沇傳供億謂料度其所須而供之卽供給之供非貢賦也若貢賦與盤遊何干蓋文王用庶邦惟以正道供待之故成王用萬民亦惟以正道供待之本文固如是也國語但易字而不易義故祗是正供字而以正道恭敬爲解釋名正作政詩靖共作靖恭無所不可惟蔡注誤解耳若君奭迪見冒並無迪見勗之說惟康王之誥爾無以釗冒貢於非幾漆書注作勗貢於非幾【見前】此卽陰竊彼以攺此其狡獪乃爾

古文多方勸於帝之攸作勸於帝之迪大罰極之作大罰殛之罔不克防作罔不克臬立政人作憸人

多方勸於帝之攸君奭爾罔不克防俱竊漆書注【見前】若多方我乃其大罰殛之殛作極立政其勿以憸人憸作此卽前洪範鯀則極死盤庚相時民以字同而又移及之【見前】

古文顧命以不釋作不懌騏弁作綦弁三防作三叱分王出在應門之外以下作康王之誥

王不釋四人騏弁三祭三詫皆漆書注【見前】若今文不分康王之誥正以伏生不曽有書序不知顧命與康王之誥之有二序也今儼然攘竊古文之小序而冠之今文之首明有兩序而合而不分則將何說以解之若漆書分篇不分舜典益稷而獨分康王之誥然杜林無學又誤分王若曰以下別爲一篇而以王出在應門之內至無壞我髙祖寡命仍作顧命則於賔王壤奠諸大禮俱失之矣始知後人作僞卽一分篇間而錯亂無當已若此況欲舉全書而盡僞之乎

古文呂刑防誼作防義臏宮劓割頭庶剠七字作劓刵椓黥四字矜我作俾我王曰於作王曰吁惟求作惟來

罔不寇賊防義義與誼字通董仲舒傳摩民以誼卽義也有謂古文尙書遵王之義本是誼字唐玄宗攺作義字故此亦轉竊其說謂今文是誼字而古文攺之其肺肝之窘亦可見矣惟爰始淫爲臏宮劓割頭庶剠是孔疏引今文說此爲有據若王曰於與惟內惟貨惟求皆漆書注【見前】然大是不通惟來者干請也若攺作惟求則賕也卽物賄也與惟貨何別焉

古文費誓乃檴作杜乃檴

說文字徐注引書杜乃檴爲解謂與杜通然非謂書是字也

古文秦誓偏言作諞言無他伎作無他技

惟截截善偏言馬氏漆書注也【見前】無他技技伎通字此以史馮驩傳有無他伎能語因竊及之

凡此者皆據予所見聞而略爲解之如此或曰古文𨿽寃然亦旣解之矣曷不以釋寃爲名而猶然寃之曰吾敢釋乎哉且人孰肻以我之所釋者而直爲釋之吾欲釋他人勿釋也則不如仍寃之以待夫人之能釋之者也蓋攻者之意深矣當夫朱氏之攻古文以其僞耳今亦知不僞而說有不勝則必作僞以攻其不僞其事則猶是朱氏事也而意實相反嘗避人湖西客有陳上善者能言古文事云其鄕人在前朝曽以二十八篇篆書之賂客達海外名爲古文以爲孔壁本原止於此其客受其書而投之於海據此則歐陽日本刀歌世必有借此以成其僞者而幸其說之久敗漏也朱氏經義考載周顯徳中新羅國獻別本孝經卽鄭注者其他經與中國同崇文總目云咸平中日本僧奝然以鄭康成所注孝經來獻並不言有尙書古文又鄭麟趾髙麗史云宣宗八年卽宋之元祐六年李資義使宋還奏云帝聞吾國書籍多好本館伴寫所求書目錄授之首開百篇尙書答云無有也是髙麗尙未有何況日本然則海外之必無是書決矣趙宋眞書亡而僞書興入明尢甚易緯九宮陳先天皆舉而升之羲文之首以致關朗易劉牧鉤隠爭相造僞而在明則石經大學端木詩傳公然琢石鏤板以雜之羣經之中經之偪促僅存者不過一綫況書尢易於爲僞自伏壁有僞泰誓而中間河內女子東萊張霸三篇百篇相繼而起至東京杜林則直造爲漆書一本命名古文諸如漢初之僞武成僞畢命見於漢志者所在都有則自今伊始料必有海外尙書顯行中國欺

當寧以黜聖經者吾故於羅氏僞書之後辟其邪繆並志此以示憂患焉

古文尙書寃詞卷八

