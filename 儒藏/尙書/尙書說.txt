

欽定四庫全書

經部二

尙書說

書類

提要

【臣】等謹案尙書說七卷宋黃度撰度字文叔新昌人登紹興進士爲禦史劾韓侘冑寧宗時累官禮部尙書龍圖閣學士卒諡宣獻度篤學窮經老而不倦於易詩周禮俱有撰述是編其尢著者也陳振孫稱度晚年制閫江淮著述不輟時得新意往往晨夜叩書塾爲友朋道之可見其學之勤矣平日與朱子葉適陳傅良等相善周禮詩說皆爲適所稱許是編𨿽但因孔傳而明之然指論三代興衰治亂之迹與推明執中建極等旨皆深得理要非徒治章句之學者也乾隆四十五年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

尙書說卷一

宋黃度撰

虞書

昔在帝堯聰明文思光宅天下將遜於位譲於虞舜作堯典【堯典虞書虞書首堯典見授受之所由也堯名姓伊祈帝髙辛子初封唐侯今太原故晉陽縣也爲天子都平陽今晉州臨汾縣也聰明天徳也夫子序堯舜之徳以聰明爲首人王非是則何以照臨四海堯有聰明文思四徳而有輝光越宅卽嵎夷南交西朔方四隩旣宅皆其光明之所覆被也遜遁也微子吾家耄遜於荒春秋夫人遜於齊皆遁也天子之位遁而去之何也堯歷象日月星辰敬授人時而洪水未治地未平則天不能成也堯老矣故欲自遁使有大徳者居是位於是舉舜使攝遂譲之譲權也權非聖人莫能行行權而協於正則可爲萬世常法其書爲典夫子表堯典之所爲作者如此所謂撮其宏綱舉其機要也】堯典

曰若稽古帝堯曰放勲欽明文思安安允恭克讓光被四表格於上下【若順稽考勲功欽敬允信克能格至夫子曰述而不作信而好古安有無所本始而作之者故典謨皆稱若稽古放古仿字放勲謂仿古而有其功也舉堯之徳其可見如此而後世或以爲堯之號且曰名者非也敬緝熙盡心之學緝熙光明文章煥心思深逺而未嘗不出於安行也安安從容中道盛徳之形容也敬天尊賢本於中心故恭爲允恭舉舜敷治爲天下得人故讓爲克讓由是光明周徧四表至於天地地平天成也大抵堯典専爲讓舜作也】克明俊徳以親九族九族旣睦平章百姓百姓昭明協和萬邦黎民於變時雍【平均章明協合黎眾於嘆辭時是雍和克明俊徳尊賢也記曰修身則道立尊賢則不惑以親九族齊家也平章百姓治國也百姓甸內天子所自治民也皆能昭明其徳詩曰商邑翼翼四方之極協和萬邦平天下也建萬國親諸侯合和之無彼疆此界而眾民皆化於是大和此大學本末先後之論也凡今典籍之言道徳者皆本此故推以爲道原】乃命羲和欽若昊天歷象日月星辰敬授人時分命羲仲宅嵎夷曰暘谷寅賔出曰平秩東作曰中星鳥以殷仲春厥民析鳥獸孳尾申命羲叔宅南交平秩南訛敬致日永星火以正仲夏厥民因鳥獸希革分命和仲宅西曰昧谷寅餞納日平秩西成宵中星虛以殷仲秋厥民夷鳥獸毛毨申命和叔宅朔方曰幽都平在朔易日短星昴以正仲冬厥民隩鳥獸氄毛帝曰咨汝羲曁和期三百有六旬有六日以閏月定四時成歳允釐百工庶績咸熙【羲和世掌天地四時之官古曰重黎若順歷推算象占黃帝迎日推策嚳歷日月而迎送之是則歷法其來久矣至堯始大備史記曰數法日月星辰歷𨿽定數象爲不定之法也而必本於敬順析因夷隩仁民之政孳希毨氄愛物之心無非順天者羲和居中歷象授時仲叔分職於外春夏秋冬各主一方是爲四子蓋羲和之屬也申重也分命分其事也申命因而重之也東南屬羲主生西北屬和主成是爲分命南因於東北因於西故叔皆因命有仲有叔則歷象敬授爲伯伯長也羲和封國不可攷今絳州稷山縣猶有羲和墓焉授時之政萬國承之民功舉矣嵎夷南交朔方皆古地名嵎夷今登州諸夷依山而居者交孔氏曰夏與春交非也秋亦與夏交先儒嘗難此義或曰南夷足趾交名交趾故稱南交案漢初置交趾郡後置交州杜佑通典曰復禹舊號是則本名交其曰交趾者後世增益之也禹貢西被流沙自流沙以西皆夷界山川不紀於職方故稱西以見境域之不止此也朔始也北限沙漠荒茫悠逺山川不可見故稱朔方以爲大界而亦有獨稱方者詩往城於方是也南陽位而一陰生於午在易爲姤初六其曰交者陰交陽也往來推遷盛衰之變也北陰位而一陽生於子在易爲復初九其曰朔者陽始生也終則有始其道無窮也嵎夷地也南西位也方大界也交與朔著陰陽消長之義焉疆表所至皆爲王土民各奠居命令聽於一人二帝三王所以垂中國之統也孔氏曰日出於谷天下明故曰暘谷日入於谷天下冥故日昧谷都聚也幽陰所聚故曰幽都或曰山海經有幽都山今在北荒樂史寰宇記幽州有幽都山皆爲附防暘昧幽皆有名義南獨無之何也日朝出爲暘夕入爲昧晝中則明盛矣是故聖人南面而聽天下𨿽然日中則昃月盈則食聖人存消息盈虛之象故南闕其名義而北稱幽都以備晝夜昧猶有見幽無所覩寅敬賔導餞送日導而出之送而納之晝作夜息日成月要歳防由是生焉必賔必餞短長之差分至啟閉之所由正也秩序在察平秩平而序之平在平而察之驗於旣往修之將來故其事益有序詩曰以興嗣歳是也訛化南訛敬致遂其化育無所不盡也而必本於敬夏主丰大化育不遂則無以致一歳之功矣易更代也鳥以體言大以次言虛昴以星言孔氏曰互相備是也中星正則天運可求分至定則日行可凖歷象之法備於此矣殷亦正也春少陽秋少陰非陰陽正位故稱殷大夏大冬正位南北故稱正析分夷平隩室平言禾稼之入均也孳生尾交毨毛更生整理氄耎毳夏希革冬氄毛天地生物之仁也秋曰宵中冬復曰日中崇陽抑陰裁成輔相董仲舒嘗推明之堯典中星與月令不同今又差矣天地之運爲難齊也唐僧一行幹防復還之論委之定算猶當是臆度曁及也四子分職於是以帝命緫申勅之事當聯合也期三百有六旬有六日以閏月定四時成歳此堯歷也秦顓頊歷置閏在歳後堯歷考中星定分至隨月置閏故四時不差遂爲後世法期三百有六旬有六日以閏月定四時成歳此爲歷法大要故特舉而申勅之而其所以爲此者將以信理百工使庶績皆廣而已熙廣也六府三事未能盡修則庶績爲未廣始命其長曰敬授人時終勅其屬曰允釐百工庶績咸熙堯治歷本意可見】帝曰疇咨若時登庸放齊曰子朱啟明帝曰吁嚚訟可乎【疇誰庸用疇咨無所主名博詢之也若時登庸承上允釐熙績之文言有能順是允釐熙績者將登用之也或曰庸功也登進之使圖其功也允釐熙績此人主之職也堯蓋有讓意矣放齊測知堯意故舉丹朱蓋以爲子尙矣自有記載太昊氏而來有天下者皆世嗣也孔氏曰國非吁疑怪之辭啟開放齊以丹朱爲開明而堯以爲嚚訟放齊稱其材堯稱其徳也言不忠信恃辧好爭豈君徳哉】帝曰疇咨若予采驩兜曰都共工方鳩僝功帝曰吁靜言庸違象恭滔天【采事也工官所掌邦事也水土之政屬工官有能允釐熙績則水淸土平在其中矣登庸未有其人遂獨出事典以求之左氏驩兜爲渾惇帝鴻氏子共工爲窮奇少昊氏子鳩聚僝見也驩兜舉共工固以其居是官也居是官而行其職方聚見其功堯以共工靜言用違象似恭敬而矯誕充其至可使漫天象恭生於其心也矯誕見於其行事也僝鳩之功必多詆妄然則共工爲當黜矣驩兜殆黨惡歟靜古訓謀】帝曰咨四嶽湯湯洪水方割蕩蕩懷山襄陵浩浩滔天下民其咨有能俾乂僉曰於鯀哉帝曰吁咈哉方命圯族嶽曰異哉試可乃己帝曰往欽哉九載績用弗成【四嶽孔氏曰羲和四子分掌四嶽諸侯故稱四嶽四子分掌諸侯則是卽以四子爲四嶽則不然周官內有百揆四嶽四嶽只一人居中緫四子所掌諸侯四嶽與羲和合職命官詳略古今之變也四嶽之後申甫齊許姜姓治水専咨四嶽以其典主四方能知其人也眾舉故稱僉曰僉皆也登庸若采皆非其人故直以水患使舉賢而治之鯀崇伯史記鯀帝顓頊子漢書顓頊五代而生鯀據左氏檮杌爲鯀崇國在今永興鄠縣四嶽眾舉鯀鯀才髙也於嘆之見其爲可表異也咈戾方命方執不順理也天命之性物理具焉窮理盡性以至於命理性命同也圯毀族類也箕子口鯀堙洪水汨陳其五行帝乃震怒不畀洪範九疇彛倫攸斁水失其性而五行皆亂彛倫由是而斁是之謂毀其類堯見微知著眾人固不識也夫有材而不知道逆而施之鮮不敗其類者異己鯀世稱其材故四嶽欲堯姑自沮止而試之共工靜言庸違驩兜猶保任之而得不廢鯀古命圯族四嶽僉舉而遂試之聖人不敢以獨智髙天下也丹朱嚚訟共工象恭鯀方命聖人觀人之法詳其心而略其事非有聰明天徳不能如是】帝曰咨四嶽朕在位七十載汝能庸命巽朕位嶽曰否徳忝帝位曰明明側陋師錫帝曰有鰥在下曰虞舜帝曰兪予聞如何嶽曰瞽子父頑母嚚象傲克諧以孝烝烝乂不格姦帝曰我其試哉女於時觀厥刑於二女釐降二女於嬀汭嬪於虞帝曰欽哉【共工不修其官鯀特命無功於是舉舜是則昬墊巢穴禽獸食人堯之憂誠不能已也四嶽能用天命故欲讓之以位巽卑降伏藏也堯在位久髙而能降顯而知晦故欲以位巽四嶽易巽彖曰以木巽火火出而木泯也明明明其明者也舉朱舉共工舉鯀皆其明者而旣無其人故使之側陋必又曰明明者猶冀其有人也師眾錫予師錫公舉也謂之錫尊賢也虞今解州安邑縣舜黃帝子昌意七世孫昌意帝顓頊父也按左氏因生賜姓胙之土而命之氏舜生於嬀水故賜姓嬀封虞故氏虞四嶽舉舜已稱虞不知何也豈以其居於虞故以名系地歟不然則自窮蟬敬康以來有胙土命氏者矣無妻曰鰥言此者有二義一見告不得娶二見未有以觀厥刑也孝友已著此獨未有覩焉兪然也或吁或兪予奪素定聰明之徳也心不則徳義之經爲頑傲慢諧和烝進乂治和之以孝而進進治理不至姦惡女妻刑法釐理降下也貴賤之勢可以言降也釐降則婦從夫理之不可易者也後世直攺爲下嫁孟子舜尙見帝尙猶上也𨿽貴而上之夫婦後先之義也後世訓其義爲配皆失理孟子帝使九男事之二女女焉百官牛羊倉廩備以事舜於畎畆之中嬪婦也易二女同居爲睽二女能執婦道於頑嚚傲慢之間堯於是以舜爲果可敬也孔氏曰言能修己以敬詩首關雎正始之道王化之基治天下必有其本也故堯以此首試舜嬀水名水北曰汭酈道元注水經嬀汭水出蒲阪縣南流曰嬀北流曰汭異源合流西入河其說與古不同蒲阪今河中府河東縣】

虞舜側微堯聞之聰明將使嗣位歷試諸難作舜典【舜自虞卽帝位都安邑或曰蒲阪或曰平陽自釐降以至賔門納麓皆試也必試而後讓司馬子長嘗云】舜典

曰若稽古帝舜曰重華協於帝濬哲文明溫恭允塞徳升聞乃命以位愼徽五典五典克從納於百揆百揆時敍賔於四門四門穆穆納於大麓烈風雷雨弗迷【華光之輝彩也以聖繼聖是謂重華協合也與堯合徳也史稱舜之徳其凡如此濬深塞實幽是側微升聞於上徽典司徒百揆冡宰賔門四嶽諸侯長也皆位也五典五常父子君臣夫婦兄弟朋友之交也愼厥身修而致美焉使各由其理分是謂克從人人親其親長其長也孟子曰瞽瞍底豫而天下化瞽瞍防豫而天下之爲父子者定穆穆美也言四方諸侯來朝覲者以賔禮接於四門而皆穆穆有美徳也麓孔氏攺爲錄言大錄萬幾之政陰陽和風雨時是蓋三公燮調之職也攺麓爲錄固未可據論語迅雷風烈必變越裳氏曰天無烈風暴雨此言風烈非和風矣何以言夑調烈風雷雨則必陵震可畏懼而能不迷故爲異耳史記堯使舜入山林川澤暴風雷雨舜行不迷此亦尙書家所傳未可廢也納麓在諸難之後蓋其最難者禹治水隨山刋木益焚山澤禽獸逃匿驅龍蛇放之菹神姦物怪固當有之禹益有不能爲者堯納舜於是而其患息此事本無足怪今釋老氏宮室或言本蛟龍之居馴服道徳委之而去人不以爲怪也十三州誌曰麓林之大者也其後秦置鉅麓郡堯將禪舜合諸侯羣臣百姓納之大麓風雨不迷致之以昭華之玉此出緯書𨿽難盡據而與史記相符】帝曰格汝舜詢事考言乃言厎可績三載汝陟帝位舜讓於徳弗嗣正月上日受終於文祖【舜於是攝行天子之事孔氏曰舜讓堯不聽使攝位恐不然堯在舜固當攝耳攝則猶在臣位也舜讓禹率百官若帝之初經文可見蓋權制也此義不明故其乖忤甚者則有咸丘蒙之論受終於文祖堯不得専與舜亦不敢輙受也堯於是不爲政故曰終】在璿璣玉衡以齊七政【在察璣衡器也璿美玉敬之斯寶之矣日月五星之行度璣衡可以察之而可以齊之洪範五紀歳日月星辰歷數堯傳舜舜禹皆曰天之歷數在爾躬是故聖人在上日不食星不孛占候𨿽有器齊平必以徳也此治歷本論】肆類於上帝禋於六宗望於山川徧於羣神【肆遂也遂使主祭也以事祭天謂之類告攝位也宗尊也六宗孔氏曰四時寒暑日月星水旱𨿽不見所據而孔氏書出於屋壁本有恐其說或有所自也諸家皆後出臆斷與不得已寜從孔氏鄭康成曰星辰司中司命風師雨師此據周禮實柴祀日月星辰槱燎祀司中司命風師雨師也是皆天神故稱宗月令祈年於天宗是也然去日月恐不可或曰日一月二星三辰四司中司命五風師雨師六此恐當是】輯五瑞旣月乃日覲四嶽羣牧班瑞於羣後【後君也羣後諸侯周初諸侯猶稱後四嶽統羣牧斂公侯伯子男之圭璧嶽牧各統率之旣盡乃有繼之辭正月上日受終盡其月乃日日見嶽牧與羣後而班瑞焉班瑞卽黃帝合符釡山也自後朝覲皆行之見覲禮】嵗二月東巡守至於岱宗柴望秩於山川肆覲東後協時月正日同律度量衡修五禮五玉三帛二生一死贄如五器卒乃復五月南巡守至於南嶽如岱禮八月西巡守至於西嶽如初十有一月朔巡守至於北嶽如西禮歸格於藝祖用特五載一巡守羣後四朝敷奏以言明試以功車服以庸【孔氏曰律法制非也度量衡皆生於律與歷通後世歷猶有律無矣故歷亦難精律曆本一學同律爲考樂也東嶽岱卽防山在今襲慶府幹封縣南嶽衡山在潭州湘潭縣西嶽華山在華州華陰縣北嶽恆山在定州曲陽縣王文中子曰舜巡守一嵗徧歷四嶽儀衛簡而徴求寡也至周攺爲十二載事稍繁矣然成王作洛宣王防諸侯於東都亦未見一嵗徧巡也敷奏明試大行人春朝圖事秋覲比功夏宗陳謨冬遇協慮本比史記黃帝東至海西至空同南至江是爲巡守事如舜巡守正爲觀省諸侯職業將行黜陟五載一巡三考再巡則功罪皆見巡守制度至此始詳】肇十有二州封十有二山濬川【舜十二州冀並幽靑營兗豫徐荊雍梁肇始也黃帝置左右監堯四宅舜始置十二州州置牧封山言有厲禁也濬川使通流曲防遏澤皆在所禁禹曰州十有二師外薄四海咸建五長各迪有功於是告成功矣】象以典刑流宥五刑鞭作官刑撲作教刑金作贖刑眚災肆赦怙終賊刑欽哉欽哉惟刑之卹哉流共工於幽洲放驩兜於崇山竄三苗於三危殛鯀於羽山四罪而天下咸服【象者像也像其事也典常也刑有輕重像其事而用之是謂常刑宥寛也舜作五流之法以寛肉刑肉刑聖人之所甚不忍也故寛之其所不忍而不廢禁暴詰姦爲不可已也而謂之常刑肉刑之行於世久矣不得已而存之而使其民遷善逺罪則有其道焉禹益臯陶陳謨爲可求也鞭撲之施猶非得已漢孝文帝能知堯舜之用心也𨿽公用爲不足而猶能使黎民醇厚海內富庶興於禮義公卿恥言人過失少近古矣漢魏諸儒詖狹之見安能識此鞭周官條狼氏鞭五百鞭三百官刑也撲比長小胥觥撻敎刑也金職金受士罰金贖刑也眚災司徒荒政緩刑也天患民病不幸而陷於辜則緩而赦之肆緩也春秋肆大眚怙終三謗三罰教之不悛者也賊害也司宼所謂害人者也舜刑典歷三代至於今𨿽因革不同而大意常在流宥鞭撲金贖多爲之制可謂盡其心矣方且儆戒欽卹形於辭防惓惓焉刑典旣修乃正四罪共工僞驩兜黨且狠苖頑鯀戾其事皆由治水治水績效未著則共工自以爲有鳩僝之功驩兜自以爲有舉賢之功苗自以爲有能治其國之功鯀自以爲有陻塞之功其罪不可得而正也土平水淸吾事已定則其所謂象恭比周頑弗卽工汨陳五行凡作於其心害於其事於其事害於其政者始可見故正其罪以謝天下而天下服彼四人者亦奚辭焉此用刑之法也何以知水土已平而後行四罪之誅也曰其事載於封山濬川之後而又敷奏明試先賞功而後罰罪先進賢而後黜不肖聖人行事皆有次第也然則自受終至此皆爲治水他事則其相因者也放重於流竄重於放殛重於竄皆行其流宥之法而輕重有權流有捨法大司寇其能攺者反於中國三年不齒今法編配放還是也放屏廢今法永不放還是也竄投之荒逺今法配逺惡是也殛罰作多方曰我乃其大罰殛之今法重役居作是也驩兜之罪如經文不應重於共工而禹曰何憂乎驩兜左氏掩義隱賊好行凶徳則其彊悍暴橫敢爲患害爲可憂矣獨力保任共工亦可見三苗恃險不稟政教欲自用其國其罪爲叛故竄於荒逺以見其自絕於中國也鯀大興民力壅塞水道九載績用弗成故罰作以苦之驩兜舉共工抵罪四嶽舉鯀而不坐四嶽賢舉鯀非私天下以鯀爲材四嶽逹天下之情使堯試之也此定罪重輕之權也三苖姜姓國左洞庭右彭蠡洞庭湖在今嶽州巴陵縣彭蠡鄱陽湖在南康軍都昌縣苖境東西橫亙千餘里爲山澤林藪富饒之國幽州史記作幽陵崇山在灃州灃陽縣或曰今驩州恐非三危山名在沙州燉煌縣羽山在海州胊山縣】二十有八載帝乃殂落百姓如防考妣三載四海遏密八音【臣爲君服三年始於此未嘗不本於人心也孔氏曰四夷絕音則華夏可知言盛徳恩化所及者逺】月正元日舜格於文祖【孔氏曰舜服堯喪畢將卽政故復至文祖廟告有終斯有始也後世逾年卽位免防卽政皆用明年正旦其事始見於此】詢於四嶽辟四門明四目達四聰【四嶽耳目之官也舉賢命官其四爲可見辟四門受四方諸侯行其職掌以辟四門而後明目達聰自國中以及四海皆無壅塞也古語君門萬里】咨十有二牧曰食哉惟時柔逺能邇惇徳允元而難任人蠻夷率服【咨亦問也天下萬事不問何由知之中庸曰舜好問皇皇者華君遣使臣咨事咨難咨義咨親柔逺擾馴之也能邇教治之也惇徳允元親君子也難任人逺小人也洪水旣平治安之策不過此數語天下無事起禍生亂必自小人詢嶽君體咨牧治要牧統理諸侯故訓告之如是頌曰無競維人四方其訓之唐虞三代中國皆有戎夷雜居】舜曰咨四嶽有能奮庸熙帝之載使宅百揆亮采惠疇僉曰伯禹作司空帝曰兪咨禹汝平水土惟時懋哉禹拜稽首讓於稷契曁臯陶帝曰兪汝往哉帝曰棄黎民阻饑汝后稷播時百谷帝曰契百姓不親五品不遜汝作司徒敬敷五敎在寛帝曰臯陶蠻夷猾夏寇賊姦宄汝作士五刑有服五服三就五流有宅五宅三居惟明克允【奮起庸功治道當有緝熙之功常懼其頽墮委廢不能自起也有能奮庸則堯事可廣矣堯若時登庸舜有能奮庸一意是爲君相之職於是謀百揆之官前此舜蓋以百揆攝行天下之事舜旣卽位乃復置此官亮明采事恵順疇類一事失紀必咈其類理勢常相連屬也故其官名百揆伯長禹鯀子賜姓姒國於夏今潁昌陽翟縣也河州大夏縣禹所出故以氏其國九官惟禹與夷二人以伯系名三公也史記黃帝置左右大監監萬國此卽後世二伯也公羊春秋曰自陜以東周公主之自陜以西召公主之一相居於內是則本三公也故謂之王官之長又謂之諸侯長共工司空皆事官共工未黜故使禹以司空治水稷播種契敷教臯陶明刑皆有功禹功最髙故卒令爲百揆其曰汝平水土惟時懋哉蓋言水土已平而後熙帝之載爲可勉也稷契皆嚳子稷賜姓姬國於邰今永興武功縣契賜姓子國於商今商州商洛縣臯陶左氏爲庭堅顓頊子其後賜姓封於六蓼六壽春六安縣蓼霍丘縣史記曰封英六或在許春秋有英氏廬州廬江縣許潁昌府也品程式也厚薄輕重各有成式夷子二本不用其品矣遜順不順故不親本末舛也敷教在寛優而柔之使自得之也猾亂羣行攻劫曰寇殺人曰賊在外曰姦在內曰宄中國五教所加七政所施不應有此惟蠻夷猾夏爲當懲也中國而爲寇賊姦宄則夷刑也不待教令而誅之五刑墨劓剕宮大辟服言罪各有狀使服其刑司刺上服下服是也五刑以輕重爲三等曰三就就猶成也成其罪也大辟重宮剕次之劓墨又次之刑有五流而宥之亦有五若今所謂加役牢城不刺面之等當時宜有其名也而亦以所居逺近爲三等曰三居約略調人不同國千里之外海外是也然四凶皆居王略則唐虞之世無逾海之法】帝曰疇若予工僉曰垂哉帝曰兪咨垂汝共工垂拜稽首讓於殳斨曁伯與帝曰兪往哉汝諧【禹自司空爲百揆於是不復置司空官故使垂掌百工還其舊名與三公舉三公爲工官蓋使兼之禹百揆伯夷秩宗皆兼官三代三公多兼官命官選材三公尙徳】帝曰疇若予上下艸木鳥獸僉曰益哉帝曰兪咨益汝作朕虞益拜稽首讓於朱虎能羆帝曰兪往哉汝諧【名山大澤不以封皆屬天子故名之曰朕虞其屬諸侯者皆特賜也謂之錫益後亦爲伯史記作伯翳一曰卽隤敳賜姓嬴其後封秦益本佐禹治水奏庶鮮食山澤之政與水土通污池園囿皆虞官之職漁獵芟伐當有政令仁民愛物事固有序也左氏八愷有伯虎仲熊豈卽朱虎熊羆與】帝曰咨四嶽有能典朕三禮僉曰伯夷帝曰兪咨伯汝作秩宗夙夜惟寅直哉惟淸伯拜稽首讓於夔龍帝曰兪往欽哉帝曰夔命汝典樂教冑子直而溫寛而栗剛而無虐簡而無傲詩言志歌永言聲依永律和聲八音克諧無相奪倫神人以和夔曰於予擊石拊石百獸率舞帝曰龍朕堲讒說殄行震驚朕師命汝作納言夙夜出納朕命惟允【典禮在工虞之後文武小雅終魚麗而其序曰美萬物盛多能備禮事序如此百揆三禮皆咨四嶽其事重也不獨選求於朝廷之上恐四方猶有其人焉伯夷孔氏曰姜姓舜命之不名與禹異史亦承之夷有師父兄之義也夙早寅敬也言早夜者平旦夜气之常存也坤六二曰直方大仰不愧乎天俯不怍乎人故能塞乎天地之間曲則餒矣惟淸故直淸天徳也平旦夜气之所以能常存者惟其敬也系辭曰通乎晝夜之道而知通言晝夜一也通則常知晝擾夜昬何知焉志直气淸晝夜常知悠久純一與天同徳故能交於鬼神然則秩宗之選誠難其人矣禮之用博矣命職獨使典祭何也禮必本於敬敬莫嚴於祭也周禮以五禮防萬民之僞而教之中僞則不直中則敬也故十二教一曰以祀教敬則民不茍往欽哉使往敬其事也冑子公卿大夫士之子弟也冑也冑子世業教之爲詳天子之子弟亦學焉直溫寛栗剛不虐簡不傲和也所謂樂徳也禮教中樂教和必有其徳故在心爲志者皆徳心言爲詩者皆徳言樂本於詩而後有聲有律八音克諧無相奪倫皆徳音也大師教六詩以六徳爲之本以六律爲之音是也神人以和通幽明之故也夔於是嘆而言曰予擊石拊石百獸率舞石磬也拊亦擊也百獸洪纎之異名與磬統眾樂商頌曰依我磬聲人莫不擊磬也惟夔擊之而百獸率舞發於其心應於其手至和之所感召者與人不同也夔自獻其能如此者以見作樂必能如舜之命也茍無其徳𨿽夔之妙於聲亦無所施師曠語晉平公可攷舜曰予欲聞六律五聲八音在治忽以出納五言又曰工以納言時而颺之龍與夔聯職其事通乎樂也堲疾殄絕絕行異行異行不同倫爲當絕也爲我之義兼愛之仁鄕原之善斯可已皆是也孔子論四代禮樂終之曰放鄭聲逺佞人佞人鄭聲同乎其心之邪也言爲心聲佞言僻行聲隨而變桑間濮上鄭衛之音皆由此作此舜之所疾而孔子之所逺也古樂中正故難聴鄭聲滛哇故易溺鄭衛作而天下靡然從之不徒禁其聲必先遏其行是之謂有本孔氏曰納言喉舌之官此據詩出納王命王之喉舌也出納王命王之喉舌在周爲內史之職內史掌敍事之法受納訪掌書王命而出之可以爲喉舌之官而非樂也與龍所掌不同舜惡庶頑讒說而使工納言時颺之則納言者工也工在周爲大師納言時颺類若陳詩之事變風變雅之作防說殄行之莫能正也屠蒯飲師曠酒曰汝司聰是則舜納言司聰也司聰掌出納帝命而通於樂至周其職遂分有出有納何獨以納名官出口徳納耳徳出容可謹而納每易惑故易曰巽而耳目聰明荀卿子曰入乎耳著乎心出納何以皆稱朕命出納相因也內史受納訪訪而納之猶王命也此與太僕出入王命不同太僕出入已成之命此有咨訪則猶有議論也謂之喉舌之官取往來通塞之義詩曰邦國若否仲山甫明之有若有否而必明其所以然者是則容有議論矣夙夜出納惟允宣布流通不使其少有壅滯也言與行相應一或不然何以能行故惟允此司聰者所當察也工之親近人主其所關系豈輕哉】帝曰咨汝二十有二人欽哉惟時亮天功【嶽牧九官職掌遂爲萬世常法𨿽古今更易不同而其大經不出此二十二人孔氏曰禹垂益伯夷夔龍新命四嶽十二牧凡二十二人稷契臯陶不與恐不然四嶽一人耳堯欲巽位於四嶽則一人何疑】三載考績三考黜陟幽明庶績咸熙分北三苗【庶績咸熙終堯歷象之言也熙廣也庶績皆廣三苗獨否於是分北之此當在禹䢐徵之後舜攝嘗流三苗仍頑弗率至於用武及其旣格則別其善惡使不得相從叛上法當死分北猶宥之也】舜生三十徴庸三十在位五十載陟方乃死【陟方孔氏曰升道南方巡守死於蒼梧之野而葬焉此據禮記也案孟子舜卒於鳴條鳴條在安邑則故舜都也舜禪與堯有不同者舜世禹𨿽攝大政令猶自舜出故舜親巡守陟四方髙山祭天覲諸侯謂之陟方頌曰陟其髙山後世緣此謂之登封謂之升中】

帝釐下土方設居方別生分類作汨作九共九篇槀飫【汨作九共槀飫皆書名凡十一篇皆亡】

臯陶矢厥謨禹成厥功帝舜申之作大禹臯陶謨益稷【矢陳申重也反復之也書名謨序稱功何也禹之謨實紀功也其先臯陶何也臯陶之謨推明君徳本末該貫禹功𨿽髙其行事要不出於臯陶之所陳述也是故臯陶非無功而稱其謨禹非無謨而稱其功聖人之言初無異者治水明刑各見諸行事而地平天成禹之功爲獨髙也臯陶曰朕言恵可厎行禹曰乃言厎可績臯陶之謨必可行也禹曰予思日孜孜臯陶曰師汝昌言禹之功必可言也舜所以反復之使互相發明也是故二典爲萬世之常道聖人大寶不可以淺徳居也三謨爲萬世之格言禹之功臯陶之謨皆行其君師之職也】大禹謨

曰若稽古大禹曰文命敷於四海祗承於帝曰後克艱厥後臣克艱厥臣政乃乂黎民敏徳帝曰兪允若玆嘉言罔攸伏野無遺賢萬邦咸寜稽於眾捨己從人不虐無告不廢困窮惟帝時克益曰都帝徳廣運乃聖乃神乃武乃文皇天眷命奄有四海爲天下君【禹功髙遂受舜禪故史稱大禹以別於諸臣禹亦考古而行之命者令也敷布也文徳命令布於四海禹貢東漸西被朔南曁聲教也鴻水方割堯獨憂之禹治水有功文徳命令由是布於四海是謂敬承於帝史表禹之功如此然則禹謨之所以爲謨實紀功也𨿽然未嘗無其言焉曰後克艱厥後臣克艱厥臣政乃乂黎民敏徳禹之言也禹所以文命敷於四海祗承於帝皆本乎斯言也爲君難爲臣不易君臣克艱故其政治而黎民敏徳黎齊人有士君子之行也敏疾進徳修業欲及時也此所以爲堯舜之民舜承禹之言而申之以爲信乎其如此博詢廣問故嘉言無所伏俊乂在官故野無遺賢周人鄕自五家爲比野自二十五家爲裏比長里正爵皆下士野無遺賢非虛言也豈獨天子之國哉四方萬國莫不皆然故咸寜稽於眾捨己從人試鯀可見鰥寡孤獨天民之無告者也不虐不廢匹夫匹婦無不與被其澤者惟堯能之堯蓋知爲君之難矣孔子曰堯舜其猶病諸夫豈易事哉益承舜之言而推美堯徳以爲堯之所以能如此者由其有大徳也變動不居周流六虛廣運也大而化之之聖也聖神武文不可執一端而求聖而不可知之神也堯有大徳天眷命之詩曰乃眷西顧此惟與宅天之擇君也精矣奄有四海爲天下君天下一統中國一人也天下大物也非有大徳奚能居之】禹曰惠迪吉從逆凶惟影響益曰吁戒哉儆戒無虞罔失法度罔遊於逸罔滛於樂任賢勿貳去邪勿疑疑謀勿成百志惟熙罔違道以干百姓之譽罔咈百姓以從己之欲無怠無荒四夷來王禹曰於帝念哉徳惟善政政在養民水火金木土谷惟修正徳利用厚生惟和九功惟敍九敍惟歌戒之用休董之用威勸之以九歌俾勿壊帝曰兪地平天成六府三事允治萬世永賴時乃功【禹又陳逆順吉凶之理而益承之吁嗟而致戒焉吁嗟之者去其逆也忽無虞廢法度遊佚滛樂賢不肖倒置違道幹譽咈眾從欲怠荒罔終皆逆者也去邪弗果庸闇不論中主以上未免有之疑謀而欲成之徼幸行險得失猜忌此心何由而熙廣哉大抵明照聰逹奚有疑謀謀之而疑必有逆於理者故其事難成𨿽彊而成亦難保也疑而捨之其心泰矣百志言此心無適而不然也𨿽然共工堯知其邪而容之鯀堙水堯知其不可而聽爲之堯天徳也豈得而窺測哉勿疑勿成戒人之不善學堯者也人各有分量必當自知蓼蕭其徳不爽壽考不忘蠻夷之所以恱服也怠荒一作蕭墻不戒況疆場之外乎禹承益言則乂嘆美之嘆美之者效其順也徳懋政修六府三事允治戒董勸各以其道皆其順者也禹使舜念其事六府三事必欲其勿壊則凡益之言皆當念也徳惟善政而後有及物之功𨿽有仁心仁聞而民不被其澤者無其政也政在養民而已六府三事皆養民也正徳仁義禮樂外此邪矣利用共工邦事厚生稷播種虞山澤皆是也正徳先於利用厚生者自古皆有死民無信不立也修故不壊和故不爭茍不正徳不奪不饜休選賢與能威撻罰不齒以九功之敍作詩章使人歌詠之以此勸天下仁聲之入人深也聖人由是作樂焉舜承禹言而推其功於禹勿壊之訓誠不敢忽也是則大禹謨一君臣克艱爲承堯也二逆順吉凶戒舜保其功於無窮也舜反復之益推明其間於是而禪禹焉故曰禹謨紀功也】帝曰格汝禹朕宅帝位三十有三載耄期倦於勤汝惟不怠總朕師禹曰朕徳罔克民不依臯陶邁種徳徳乃降黎民懷之帝念哉念玆在玆釋玆在玆名言玆在玆允出玆在玆惟帝念功【益怠荒禹勿壊其戒切矣舜方耄期倦勤而禹能不怠於是禪禹文言曰知進而不知退知存而不知亡知得而不知防其惟聖人乎知進退存亡而不失其正者其惟聖人乎此堯舜之徳也邁猶過也禹以爲臯陶種徳過人而降於民民實懷之帝所當念也𨿽有其徳不能推以及物爲不降念玆在玆無一念不在是也釋捨也捨之而不復念也然猶未嘗忘之是則無時而不在是也名言名之必可言也司勲勲功庸勞力多其名也其事皆可指述則言也旣不可名又不可言則誣也名言此必在此矣而又懼其言之出不本於誠也則又使信出之必信出之者至誠樂與也詩日中心好之曷飲食之此人主念功之道也臯陶之降徳無一日而能已也臯陶無一日能已舜爲可已乎是故舜能念臯陶之功如此則其自進徳爲可知矣】帝曰臯陶惟玆臣庶罔或幹予正汝作士明於五刑以弼五教期於予治刑期於無刑民協於中時乃功懋哉臯陶曰帝徳罔愆臨下以簡禦眾以寛罰弗及嗣賞延於世宥過無大刑故無小罪疑惟輕功疑惟重與其殺不辜寜失不經好生之徳洽於民心玆用不犯於有司帝曰俾予從欲以治四方風動惟乃之休【期猶要也明刑弼教要其君於治刑不得已而用之而必要之於無刑協中則無過差不協𨿽善猶過差也況凶徳乎必麗於法矣此臯陶之功舜所能念也罔愆躬率以正也簡寛君徳也煩苛急蹙豈所以君天下哉罪不相及賞延宥過刑故功罪疑輕重皆爲天下後世法孔氏曰忠厚之至與其殺不辜寜失不經哀矜惻怛如此故好生之徳洽於民心民皆自愛不犯有司此非茍爲歸美之言也人主無好生之心有司得寛平之名此豈可行漢文帝本仁厚張釋之輔其不及耳如使事武帝豈得行其志乎君視民如禽獸而獵之民有很心扞格滋甚秦法煩密刑人如恐不勝由是天下羣起爲盜漢初約法三章號爲綱漏吞舟之魚而人知自愛重犯法至文景幾致刑措其事一一可驗然則臯陶之推功於舜本之於君徳誠非茍爲歸美也故舜亦遂任之於己以爲予固欲之然能使予從欲以治風動四方則由臯陶推明之是則臯陶之美也稷契臯陶同功一體禹命宅百揆讓稷契臯陶命禪獨讓臯陶不及稷契何也臯陶彰明君徳其功大不當在諸臣之下也試使治水粒食彛教各共其事而民不丕應忿疾傲虐之遂作失徳刑之序廢君師寵綏之職則𨿽一夫向隅而泣猶爲君道不盡是故王功曰勲事功曰勞臯陶輔導君徳功當爲冠禹治水猶爲事功獨以懷襄患大功遂獨出耳稷契之功皆因於禹固不能先臯陶也故夫子序三謨獨以臯陶配禹而猶加諸禹之上史記禹爲天下舉臯陶薦之且授政臯陶卒始薦益】帝曰來禹降水儆予成允成功惟汝賢克勤於邦克儉於家不自滿假惟汝賢汝惟不矜天下莫與汝爭能汝惟不伐天下莫與汝爭功予懋乃徳嘉乃丕績天之歷數在汝躬汝終陟元後人心惟危道心惟微惟精惟一允執厥中無稽之言勿聽弗詢之謀勿庸可愛非君可畏非民眾非元後何戴後非眾罔與守邦欽哉愼乃有位敬修其可願四海困窮天祿永終惟口出好興戎朕言不再【降水儆予天降洪水以儆人君使知懼也舜承堯安敢不任之於己天下大災患非人主以其身任之將誰使屬哉書皆曰堯有九年之水堯以前蓋無此也自開辟而來水未順道則地爲未平於是天將平之堯舜禹益稷數聖人俱生於斯時而堯舜爲能承天意任其事於己故堯舉舜舜使禹治之舜曰勑天之命惟時惟幾茍失此幾不知何時可平哉九年浩蕩滔天之勢天意爲可知也禹治水十三載四海賦功自非懷襄大菑民心同厭苦之則亦安敢興此大役乎由是觀之聖賢不作天命流行幾之不察而失之有不可勝言者矣降孟子作洚共工鯀皆嘗治水障塞亦或言功而非所謂成允成功也禹聲爲律身爲度左準繩石規矩載四時是爲歷數在躬孔氏曰言天道在其身是也元首也眾建諸侯而天子加焉故稱元後人心應緣接物與民同患者也易流故危典禮興行人紀攸立故曰人心道心冥漠虛寂不可名象者也無迹故微卓乎獨立道體斯在故曰道心道心體也人心用也用之而危則害道不用則偏體孤徳墮於荒茫不可以同乎人精純一曰熟一致一大雅曰無然歆羨無然畔援歆羨畔援皆二也武王牧野無貳爾心孟子不動心有道皆致一之學寂然不動感而遂通天下之故𨿽本末未嘗動也故曰允執其中舜執兩端而用其中於民機熟而力全也不墮於無不沒於有然則有無皆迹也故謂之兩端無所稽驗其言勿聽未嘗咨詢其謀勿庸禹聞善言則拜虛受可知也舜猶懼其有聽受之失故戒之舜樂取諸人以爲善其用此精矣君民分殊而勢敵自古聖賢常爲匹敵之言君爲可愛則義之盡民爲可畏則仁之至後世法家者流嚴而少恩蓋以爲不如是則無以正君臣上下之分於是威劫而勢壓之不得意則殺戮殄滅使不敢喘民始疾視其上上下愈隔絕不可合眾非元後何戴天下豈容有兩統哉後非眾罔與守邦無民豈能獨立乎可願卽孟子可欲可欲不可欲隠之於心無不自知者可欲爲善不可欲爲惡善當積惡當消性之所固有也天之置君専以爲民而使困窮無告豈能獨丰天祿長絕矣終絕也大雅曰命之不易無遏爾躬君子於言無所茍也𨿽至於興戎大事必自其口出豈敢不愼孔氏曰慮而宣之成於一也】禹曰枚卜功臣惟吉之從帝曰禹官占惟先蔽志昆命於元朕志先定詢謀僉同鬼神其依筮協從卜不習吉禹拜稽首固辭帝曰毋惟汝諧【益稷諸臣不獨有功而皆有君徳故禹欲枚卜之伯夷柳下惠得百里之地而君之皆能朝諸侯有天下皆爲有君徳也舜志先定詢謀又同宜有以當鬼神之心矣然而隱幽不可見也故托之於筮而無不協從者古人不茍卜也己卜而又卜則爲習習因仍也卜不習則吉習則爲瀆瀆則不告爲凶】正月朔旦受命於神宗率百官若帝之初【孔氏曰神宗文祖之宗廟非也舜祖顓頊而宗堯蓋堯廟也率百官攝行天子之事也舜攝曰受終堯𨿽在位不復爲政也禹攝曰受命命使攝也大政令猶自舜出徵苗可見】帝曰咨禹惟時有苗弗率汝䢐徵禹乃防羣後誓於師曰濟濟有眾咸聽朕命蠢玆有苗昬迷不恭侮慢自賢反道敗徳君子在野小人在位民棄不保天降之咎肆予以爾眾士奉辭伐罪爾尙一乃心力其克有勲三旬苗民逆命【舜攝巡守禹攝苗皆新其事也事亦漸變矣不稟政令爲不率苗依水爲國其君已伏罪而其民猶有保山澤逆命者三旬須暇之由不伏故至於旣格遂分北之】益贊於禹曰惟徳動天無逺弗屆滿招損謙受益時乃天道帝初於歷山往於田日號泣於旻天於父母負罪引慝祗載見瞽瞍夔夔齋栗瞽亦允若至誠感神矧玆有苗禹拜昌言曰兪班師振旅【日號泣於旻天於父母孟子曰怨慕也諴和和理順也故至和能感神昌盛其言盛大也堯舜之盛徳而用武誠爲不得已反己而求𨿽非不足而亦不見其有餘臯陶得刑之敍益謙滿損益之戒是或一道也此責難之義故禹拜之而大禹謨終焉歷山在河中府河東縣卽首陽山也或曰在濮州雷澤縣或以爲在濟陰今興仁府也】帝乃誕敷文徳舞干羽於兩階七旬有苗格【舞干羽於兩階偃武修文也兩階朝位禹復命帝益修文而苗格】

臯陶謨

曰若稽古臯陶曰允迪厥徳謨明弼諧禹曰兪如何臯陶曰都愼厥身修思永惇敍九族庶明勵翼邇可逺在玆禹拜昌言曰兪【允迪厥徳謨明弼諧臯陶之言也禹𨿽稱謨實以功見故史先述其功而後載其言臯陶不以功見而専以謨稱故史直著其言焉夫能信蹈其徳故其爲君陳謨而明弼丞之而諧固未有不自治而能治人者也禹旣然其言而欲盡其義乃致問焉臯陶於是稱美而詳之愼厥身修其理身長在所思也不思則不得矣詩曰思無疆思無期思永也徒思不學則殆愼厥身修學也學則知識開明而能鉤深致逺矣惇敍九族自身而推之家也庶明勵翼邇可逺在玆自家而推之國自國而推之天下也勵勉翼敬萬里昭明一勉以敬推而放諸四海而準矣臯陶守約用博言近指逺條理一貫本末兼舉自後聖賢之言徳行者皆祖述之其言盛大矣當其初脫臯陶之口誠可敬異故禹拜而受之𨿽然臯陶固亦有所受也故史稱之曰稽古】臯陶曰都在知人在安民禹曰吁咸若時惟帝其難之知人則哲能官人安民則恵黎民懷之能哲而惠何憂乎驩兜何遷乎有苗何畏乎巧言令色孔壬【修身本也知人要也安民體也臯陶刑官推明君徳刑期無刑其事必當有本也知人安民亦本於修身而已詩曰爾徳不明以無陪無卿此知人之本孔子曰修己以敬修己以安百姓此安民之本身修矣而民不被其澤者不知其體要也故臯陶次第指陳之禹以其言益盛大故嗟嘆之而以爲知人安民𨿽堯猶難之哲明之盛也小大長短各當其任故爲能官人饑食寒衣無一夫不獲其所惠也故黎民懷之明生於止善惠推於不忍之固有堯舜安之而爲仁湯武身之而爲徳五霸假之而爲力下此𨿽假不能直情徑行何難之有故自假等而上之至於安用力爲愈難孔氏曰巧言靜言庸違令色象恭滔天指謂共工驩苗之惡易見共工之惡難知巧佞每能使人溺也故不著其名而表其狀然四罪共工獨輕何也行法與立言不同行法據其事立言原其心象恭必求自蓋其心𨿽甚無狀而其迹多隱伏聖人行法終不以其所不可見者深文坐之至於立言爲世訓則常推其所未爲而知其所必至故堯以爲滔天禹以爲孔壬孟子辟楊墨而以兼愛爲無父爲我爲無君皆禽獸之道其極必至於食人亦若是也公孫假春秋誅心之法以殺人慘矣哲能知人凶慝不敢肆惠黎民懷之本根不搖𨿽四凶不能獨爲亂故嘗雜仕於堯朝矣然則舜誅之爲有遺憾歟曰徳刑之敍君師寵綏之職而彼四人者獨不與被其澤豈聖人之心哉故皆貸其死而流竄之藝祖皇帝讀書以爲四凶之罪止於流竄遂輕刑是知堯舜之用心矣此舉四凶之惡不及鯀禹當爲親諱也禹𨿽功髙不能免鯀鯀得罪於天禹不敢私也箕子曰帝乃震怒】臯陶曰都亦行有九徳亦言其人有徳乃言曰載采采禹曰何臯陶曰寛而栗柔而立願而恭亂而敬擾而毅直而溫簡而廉剛而塞彊而義彰厥有常吉哉【知人𨿽難而亦有可見之行言人之徳亦必有可稱之事成徳爲行其別有九載則采事也條數之曰則某事則某事九徳剛柔之差也其差本不甚逺而名輙異銖稱寸量以爲官人之式程寛患縱解故貴栗柔患不立願弱多墮恭則謹亂治明辧者也戒忽貴敬擾順气易卑貴洪毅簡率貴防隅剛多浮貴實彊多悍貴知義寛柔願亂擾直簡剛彊其材之不能不偏也栗立恭敬毅溫廉塞義各救其偏以成中徳也亂擾敬柔直近剛必能彰明此九者各有常吉言善也苟有是徳不問多寡皆可爲善士】日宣三徳夙夜浚明有家日嚴祗敬六徳亮采有邦翕受敷施九徳咸事俊乂在官百僚師師百工惟時撫於五辰庶績其凝【九徳之中有其三日布而行之而又早夜浚明之譬之水日浚之而益深譬之鏡日蠲之而亦明深源光日新之功此可使有家九徳之中有六焉日嚴敬之而能明於是此可使有邦君國子民其事廣矣翕合不惟三六下有其一上備其九皆合受而敷施之事仕九徳皆仕俊又無不在官同官爲僚工治事之名師師尙徳有餘不足疊相師也人才𨿽眾而無相師之風則其患更多惟時進修及時各有職業傲誕從康則失時矣撫安也五辰緯星凡星皆出辰沒戌故五星爲五辰十二捨經星亦爲十二辰嵗星司肅典致時雨熒惑司哲典致時燠太白司又典致時暘辰星司謀典致時寒塡星司聖典致時風經星有常不變緯星有伏有息有進有退與日相終始變則不可凖難齊惟聖人能安之而以日星爲紀日成月要嵗防由是而出故庶績凝焉孔氏曰辰時謂五行之時則呂氏月令是也】無教逸欲有邦兢兢業業一日二日萬幾無曠庶官天工人其代之天敍有典勅我五典五惇哉天秩有禮自我五禮有庸哉同寅協恭和衷哉天命有徳五服五章哉天討有罪五刑五用哉政事懋哉懋哉天聰明自我民聰明天明畏自我民明威達於上下敬哉有土【有邦位最髙列爵分土與天下之賢有徳者共理之此治要也天子惟君萬邦百官承式天子勤儉則有邦皆勤儉天子逸欲則有邦皆逸欲是爲天子教之也故切戒之兢兢愼也業業懼也幾者動之微吉凶之先見者也一日二日幾之非見者且萬焉幾失時逝吉凶乖逆亂亡至矣其敢不戒懼省察而逸欲之行乎曠空孔氏曰非其人爲空官不可以天官私非其材建官代天理物而不材非據廢天職矣天敍此有典必勅我五典使皆歸於厚秩言有品式也天秩此有禮必自我五禮使可通行庸通也五典君臣父子夫婦兄弟朋友五禮吉凶軍賔嘉出於天者理之所固有也修之於人者其事至五而盡也勅勅而正之自言有所自也非天子不制度不議禮不考文也我我人君也典之治亂禮之興廢在人而不在天也五惇各致其厚不相陵也有庸禮之變多端吉凶相襲君國相錯不可執一務使通之而後可常行也此皆天工而人代之者也事爲有聯治爲有體必將同敬合恭以和其衷則可以代天職矣衷於其中者也左氏信不由衷人之智識固不同若皆由衷則是非可以相資短長可以相補而終歸於和若挾僞飾情則多端矣誰能和之故所謂和者如和羹之和鹹酸不同齊而使各適如和樂之和淸濁不同等而使必諧天命有徳故制爲五股而各使章明天討有罪故設爲五刑而各致其用徳之大小不同故五服五章罪之輕重不同故五刑五用數參於三伍於五可以察天地之情可以盡萬物之理故曰參伍以變服彰厥善罪罰厥死黜陟幽明勸懲行焉於是政事爲可勉矣天之聰明必自民其明畏亦必自民威用之斯可畏民不能自用其威也天之聰明明威因於民而用之是則命徳討罪必順於民心斯能合天意矣此道逹於上下𨿽一家之事此理不差而況於有土其可不敬乎】臯陶曰朕言恵可厎行禹曰兪乃言厎可績臯陶曰予未有知思曰贊贊襄哉【恵順順於理也可致而行臯陶在諸臣之中實主議論而自稱其言如此言所以明道當仁不讓也禹稱其言行之可致成功言之而不可行與行之而無功皆爲空言臯陶猶恐無以致其效也故曰予未有知其果能成功與不凡今致思而言者必當贊贊其君使登進之襄上也舜聖人也臯陶猶欲贊贊而登進之是以知學無止法】

益稷【益稷佐禹有功因禹稱其事故以名篇孔氏之言是也】

帝曰來禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩懷山襄陵下民昬墊予乘四載隨山刋木曁益奏庶鮮食予決九川距四海濬畎澮距川曁稷播奏庶艱食鮮食懋遷有無化居烝民乃粒萬邦作乂臯陶曰兪師汝昌言【禹後克艱厥後臣克艱厥臣臯陶愼厥身修庶明勵翼益稷予思日孜孜是爲三謨綱領臯陶之論道悉矣禹奚復以言爲哉在力行而已矣八年於外手足胼胝所謂思日孜孜者言莫加乎此也臯陶故盡其義故嘆息而問之四載舟車橇樏隨山刋木川依於山而路因於川也刋木通道也匠人曰兩山之間必有川焉大川之上必有滁焉益虞官奏進鮮食鳥獸茹毛飲血在粒食前洪水艸木暢茂益烈山澤而焚之乃奏鳥獸鮮食九州之川皆因其自然趨下之勢而通於海大水旣入無泛濫之患則於其中爲畎達溝爲溝達洫爲洫逹澮爲澮達川稷農官艱食稼穡鮮食魚鼈川瀆溝澮本爲播種因奏魚鼈鮮食懋勉勉遷有無使之相通化其居積使無壅滯而後蒸民乃粒萬邦作乂凡此不過數十言禹之治水規模盡在此益山澤之政稷播種與契敷教其次序亦盡在此可謂能言矣言貴於可行也而其見效如此則豈不深切著明矣哉臯陶昌言禹拜之禹昌言臯陶師之服善無我聖人之心一也故曰師師】禹曰都帝愼乃在位帝曰兪禹曰安汝止惟幾惟康其弼直惟動丕應徯志以昭受上帝天其申命用休【夫旣萬邦作乂則天下無復事矣怠忽將至邪佞乘隙而入六府三事壊而弗修前功喪矣故禹謂帝當愼乃在位而舜然之禹又詳其義焉爲人君止於仁爲人臣止於敬爲人子止於孝爲人父止於慈與國人交止於信莫不各有所當止也而安之爲難不安則易畔也幾當察康當戒弼直當親夫能安於其所止而察幾戒逸親近忠直則君徳益進治功益懋不動則己動則四方大應待志而行上帝亦故歆之不庸釋申命用休斯能昭受之矣】帝曰吁臣哉鄰哉鄰哉臣哉禹曰兪帝曰臣作朕股肱耳目予欲左右有民汝翼予欲宣力四方汝爲予欲觀古人之象日月星辰山龍華虫作防宗彜藻火粉米黼黻絺繡以五采彰施於五色作服汝明予欲聞六律五聲八音在治忽以出納五言汝聽予違汝弼汝無面從退有後言欽四鄰庶頑讒說若不在時侯以明之撻以記之書用識哉欲並生哉工以納言時而颺之格則承之庸之否則威之【安於所當止幾康之必戒舜固能自盡其心矣弼直之言禹臯陶益稷諸臣豈得辭其責乎鄰近也臣哉鄰哉非其臣之近而誰近鄰哉臣哉近者惟臣而安得不盡其道乎左右有民二伯之職分天下爲左右而使其民皆正王面左右不相應和則其體不舉矣宣刀四方四嶽十二牧之職四方當相保合也四方不相聨屬則其體不全矣然而治有本始也一人作徳萬邦丕應是故逸欲之作長主於耳目之娛五色不能不視而能使人司視者所當正也故繪繡之施於作服則可矣用於靡曼之觀而不能正是無目也五聲不能不聼而能使人聾司聰者所當正也故律呂之施於中正則可矣施於哇之適而不能正是無耳也日月星辰山龍華虫宗彞藻火粉米黼黻十二章古人皆當象物明義施之於繪繡之事矣舜於是觀之以作服然則堯舜何事而不稽諸古哉日月星辰照臨山出雲气潤澤萬物龍變化華虫孔氏曰華象艸華虫雉鄭康成注周禮鷩以畫雉謂華虫華虫有文章也或曰非雉也當是鳯舜服以鳯配龍畫之於衣衣六章皆神物也鳯知時非其時不出夫子曰鳯鳥不至河不出圖鄭又以防爲繢恐當是字當作繪恐脫或古宇簡宗彜周人刻虎蜼周禮毳冕自宗彜而下則舜物宗彞有虎矣蜼有無不可知大抵龍鳥虎武四方之獸先儒謂雉能知晴雨爲智是當爲北方之獸藻水艸潔淸火明粉米養古說黼若斧形黻兩已相背予案畫繢之事靑與赤謂之文赤與白謂之章白與黒謂之黼黒與靑謂之黻所謂雜四時五色者也文謂物生而有華采也章物相見章明也黼從甫甫美也丈夫之稱物美成也黻從犮物之終始除舊更新之義也文章黼黻皆雜四時五色文章不爲物形獨黼爲斧黻爲兩已相背未必然也孔氏曰絺葛之精者其說乖當從鄭古字藻或爲繅粉或爲紛米或爲防皆從系與黼黻從黹皆以刺繡立義也大抵舜服十二章日月星辰雲气幹之施化也幹陽物也龍東方鳥南方皆陽也陽輕淸故皆畫於衣虎西方刻虎於翼以禮樂伏摯猛也必備四方之獸則蜼爲北方之獸然虎蜼皆凡獸必登之於宗彛使服習於禮樂而後虎摯蜼智爲可貴不以周人旗物畫日月龍鳥虎服章畫龍鳥虎不畫日月周人敬故與日月俱不畫於章服而畫虎蜼謂之毳冕舜服章恐當有也藻火粉米列宗彛之下所以供神只也水火粉米皆養人也而先用之於祭祀教民敬也藻火粉米品物流形坤之效法也坤陰物也陰重濁故皆繡於裳易系曰黃帝堯舜垂衣裳而天下治蓋取諸乾坤此之謂也龍虎鳥蜼四方之獸靑赤白黒四方之色藻靑火赤粉米白皆以物見黒獨不以物而直以色何也北方萬物歸終土歸於壑水反其澤故北方之星爲虛其辰爲枵而色爲黒釋氏謂之空老氏謂之皆黒也是故作服直以其色見言物就盡也黼白與黒見萬物之所終歸也黻黒與靑見萬物終而復始皆由此出也屠蒯曰服以旌禮樂以行事事有其物物有其容然則觀象作服彰施五色目視之而明心存之而敬於是有穆穆之容焉周禮大僕正王服位屠蒯以嬖叔爲司明供僕禦之職也陽律六陰律六曰呂陽倡而陰隨故六律包六呂官亂君驕商亂臣壊角亂民怨徴亂事勤羽亂財匱五者皆亂疊相陵謂之慢律和聲聲成文謂之音音托於金石絲竹艸木陶匏謂之八音在察也古人必知樂審聲以知音審音以知樂審樂以知政是之謂察治言六律五聲八音各適其理數也忽亂也忽而不省則亂矣中正爲治滛邪爲亂其變甚焉其極遂至於流蕩而不可止故必察之之爲貴史記索隱曰古文尙書在治忽今文作采政忽史記作夾始滑滑之言亂也謂聲律汨亂也又或作防鄭康成曰笏也其義絕乖五色五聲五味皆本於五行也五言仁義禮智信之言亦五行也一理之變也耳目口鼻各著其徳焉單穆公曰耳內和聲而口出美言以爲憲令又曰口納味而耳納聲聲味生气然則聽和而視正耳目聰明心平气固而形於言則體之者仁也宜之者羲也節文之者禮也通變者智也貞固者信也皆一理之變而一气之貫也出信諸已納徴諸人出當如是納亦不容其差忒也禮節民心樂和民聲姦聲亂色不畱聰明淫樂慝禮不接心術則安得有不協於仁義禮樂之言哉微不中理一接而知之邪詖淫遁各推之於其所終極此孟子所謂我知言者也舜以命納言而使龍爲之龍蓋工官也侍禦僕從防爲嬖幸祝史工瞽鄙爲伎藝商周之衰也僕司明而工司聰朝夕在人主左右視聽言動邪正由之是故體均於公卿大臣事要於股肱羽翼而可以不擇乎同心一體之臣繩愆糾繆職也而面從後言其亦爲讒矣乎朝廷爲之天下效之咎將誰執故人君必敬四鄰以爲近臣進道則庶頑讒說爲可止矣前曰讒說殄行後曰庶頑讒說讒說聲由一機也納言工官而聨於樂其防逺矣禮以道其志樂以和其聲政以一其行刑以防其姦禮樂刑政其極一也侯明撻記書識皆刑政也侯明周禮鄕五物詢眾庶其事始此撻教刑也並生同底於善也盤庚曰生生自庸生故其繼無窮善爲可繼惡必當絕格至有恥且格工納言時颺上察其能變有所至則承之用之否則威之讓罰不悛桎梏而坐諸嘉石甚者納之圜土其又甚者遷徙之】禹曰兪哉帝光天之下至於海隅蒼生萬邦黎獻共惟帝臣惟帝時舉敷納以言明庶以功車服以庸誰敢不讓敢不敬應帝不時敷同日奏罔功無若丹朱傲惟慢遊是好傲虐是作罔晝夜頟頟罔水行舟朋淫於家用殄厥世予創若時娶於塗山辛壬癸甲啟而泣予弗子惟荒度土功弼成五服至於五千州十有二師外薄四海咸建五長各迪有功苗頑弗卽工帝其念哉【哉疑辭政刑爲當明也而又有所未然者帝徳光華海隅艸木之生亦與被焉人萬物之靈賢其秀也傑出易見𨿽散在侯邦而一統共尊皆爲帝臣惟帝防而舉之敷奏明試舜巡守舊政也明庶孔氏謂功以大小爲差是也言事顯車服登用如此則禮讓興而頑嚚革矣上意所向下必敬應帝不是務而一槪施之賢能無所旌異日進茫茫功積不著何能使人自勉於徳業哉禹蓋推廣臯陶知人之言也夫子曰舉善而教不能則勸又曰舉直錯諸枉能使枉者直意皆本此傲爲不恭不恭則侮人不復屈意親賢慢遊是好傲必虐虐則任威治安無事人主怠荒傲虐皆勢使之然也頟頟無休息無水陸行舟虐戲也與朋無度皆爲不循理禹之治水行其所無事也方遏瀦堰而駕舟過之皆爲罔水行舟皆爲逆理非禹行水之道而後世方以爲利事之如此者多矣聖人之意不復能知豈容止絕也朱堯以爲嚚訟禹以爲傲一也不循天理其傲可知恃力矜誇其爭可知堯讓舜固爲洪水一大事而朱不肖不可以君天下自應殄其世天位豈容以涼徳居之堯固以天下爲公也是故禹懲創其事娶四日而出啟生而弗子塗山在今濠州鐘離縣治水本爲昏墊而田功遂興五服各五百里四方相距爲五千里水去土出禹弼成之也州猶丘也丘之訓聚於是置十二州師眾也言各聚其眾也舜分冀置幽並並河南之首幽下流分靑置營連亙幽並五千之外薄於四海皆爲夷蠻而亦使爲畎澮之制均地利焉五長公侯伯子男皆長民者也周禮長以貴得民或日五國以爲屬屬有長故曰五長或曰自屬長等而上之聴於天子之二伯謂之五長眾建諸侯各迪有功禹治水規模也共工鳩僝亦然其異者大體散而不合於是有障山澤専其利者矣三苗是也禹志在生民勤勞身率攘除大葘徳盛業鉅天下趨承之而苗獨頑不就功四瀆惟江順道不爲患與洞庭彭蠡防合南北諸水苗控爲形勝之地澤藪富饒苗人擅之不肯受畎澮厲禁之令左氏縉雲氏有不才子貪於飲食冒於貨賄侵欲崇侈不可盈厭聚斂積實不知紀極不分孤寡不卹窮匱天下謂之饕餮此苗之罪狀也夫治水賦功豈爲無政五長各迪車服旌表豈非作徳而苗之頑若此人心爲難齊也然而忿疾於頑求備於一夫皆傲也帝當念此舜欲修明刑政使頑讒並生意本忠厚也而撻記書識未免尙威一念所存長傲孕虐臯陶知人安民之言禹四凶流竄之戒舜豈忘之乎舜隱惡而善無乃與此稍乖違乎此禹所以旣然之而又疑之反復其言焉】帝曰迪朕徳時乃功惟敍臯陶方祗厥敍方施象刑惟明【舜承禹言而知禹迪其徳爲有敍因又知臯陶方敬此敍以施象刑天下稱其明由是言之三謨専推明主徳使民日遷善逺罪而不自知不使其君恃勢倚法以操劫其民而後爲行君師之職禹之思日孜孜臯陶之言惠可厎行皆主此耳故自修身知人安民惇典庸禮命徳討罪皆爲有敍而民協之中不犯有司豈一主之力哉】夔曰戛擊鳴球搏拊琴瑟以詠祖考來格虞賔在位羣後徳讓下管鞀鼓合止柷敔笙鏞以間鳥獸蹌蹌簫韶九成鳯皇來儀夔曰於予擊石拊石百獸率舞庶尹允諧【孔氏曰戛擊柷敔搏拊以韋爲之皆難信防文求義戛擊搏拊皆考擊之名磬稱戛擊亦稱擊拊琴瑟稱搏拊夔曰擊石拊石周禮大師帥瞽登歌令奏擊拊皆謂磬也古言鏗金戛玉正謂鐘磬鄭司農曰樂或當擊或當拊又曰拊者擊石是也搏拊皆擊意琴今猶稱拊周禮樂器無搏拊鄭康成謂拊形如鼓以糠實之蓋出孔義孔氏屋壁書有恐有此則不可知求之六經則未有據也球玉磬鳴言有聲中樂卽所謂天球也此謂登歌周禮有頌磬歌頌則擊之石尙角角淸濁之中琴瑟尙宮宮聲大樂器重者從細輕者從大故登歌以磬合琴瑟細大諧也自昔言樂者如此予嘗聞之知樂者以爲三代之樂皆準於磬鳴球天成而不可易者琴瑟笙竽皆人爲之髙下難齊故皆協之以磬登歌琴瑟協之以磬戛擊鳴球搏拊琴瑟以詠是也間歌笙協之以磬笙磬同音是也笙鏞以閒鏞鐘也案登歌琴瑟有磬而無鐘間歌笙有鐘而無磬互相備也有鐘則有磬矣所謂終始條理金聲而玉振之聲淫液之振鼓作之也磬在堂下登歌鐘磬在堂上由漢而來非古也鐘磬當在懸祖考來格虞賔徳讓神人和也丹朱傲嚚而能與羣後徳讓舜徳照臨之久矣於是樂感之後鄭曰管如篴而小並兩而吹之又曰鞀如鼓而小持其柄搖之旁耳還自擊太師下管播樂器令奏鼓朄先鄭讀朄爲道引之引謂小鼓爲大鼓先引小師下管擊應鼓後鄭亦曰小鼓應鼙又曰柷如漆筒中有椎敔木虎先鄭曰笙十三簧此皆諸儒據漢大予樂說詩書樂器其間亦有所出然終不能知其爲是否下管堂下樂也後鄭曰堂下特言管貴人气也播鞀擊鼓以應管合止以柷敔吹笙擊鐘是爲間歌燕禮曰乃間歌魚麗笙由庚是也於是鳥獸蹌蹌焉簫後鄭曰編小竹舜舞名韶周禮作磬簫左氏作箾曰簫韶者吹簫而舞猶周人吹籥而舞歟九成九變韶舞九變故曰九磬鳯靈鳥儀有容儀擊石拊石夔又特言之於此尹正也眾正官之長信和諧也舜命九官濟濟相讓是也鳥獸無知矣於此而率舞苗頑驩悍嘗患其難服矣於此而允諧夔言樂效蓋終禹敢不敬應之言也卒申明此義則以爲其能致此者大豈特以器與工俱妙哉舜徳盛矣夫是謂之泰和之世】帝庸作歌曰勅天之命惟時惟幾乃歌曰股肱喜哉元首起哉百工熙哉臯陶拜手稽首颺言曰念哉率作興事愼乃憲欽哉屢省乃成欽哉乃賡載歌曰元首明哉股肱良哉庶事康哉又歌曰元首叢脞哉股肱惰哉庶事墮哉帝拜曰兪往欽哉【庸用也舜用夔言樂效而作歌也勅天之命惟時惟幾作歌之意也夫𨿽治定功成而事變爲無窮其敢自已乎勅正也時至幾動可以觀天命矣此惟聖人爲能和同天人之際秦漢以來豈無功業而人事利害參錯其間奚能盡勅正天命哉股肱有樂趨之意則元首有興起之功然後百工爲能熙廣矣幾康弼直禹嘗以此戒舜故舜於此復求之於禹臯陶然其事必在人主也主徳不昭臣力何施臯陶大聲疾言誠恐此意之或失也故以爲必念之哉事幾之來當有率作之也要在愼乃法度無作聰明以亂舊章而主於敬又當屢省而後能成則亦主於敬彊明小智果銳忽略皆難恃也賡續載則也元首明則股肱良庶事康此所謂率作興事也然而事必有體君舉其綱臣治其紀若使君廢大體而親小事自以爲明則君任其勞而臣居其逸其體不順𨿽有良臣無所效之君苛臣惰庶事必墮矣大抵好安常失之惰喜事常失之苛也舜拜而受其言以爲吾固有以自盡而諸臣亦宜往而各致其敬哉禹臯陶事舜責難盡忠無言不入益怠荒逸樂之訓禹傲虐之訓臯陶率作叢脞之訓皆微有形象而遽勦絕之惟聖罔念作狂固不容其或滋長也而歷數百千嵗庸君闇主之所爲亂亡之狀無能出此數事者言皆預立其效必至譬若岐扁論醫人之百骸九竅榮衛腑臓莫不洞究其厎蘊如是則爲腸胃之疾如是則爲膚體之疾如是則可治如是則不可治皆不待目見而預言之世遂操之以爲驗稽之以爲決差失其指必至顚蹷是故禹臯陶之言皆以謨稱謨猶模也萬世之楷模也】

右虞書十六篇其十一篇亡

尙書說卷一﹤經部﹐書類﹐尙書說﹥

欽定四庫全書

尙書說卷二

宋黃度撰夏書

禹別九州隨山濬川任土作貢【禹辧九州界域川行兩山之間隨山而濬之使不壅塞於是水各順道水去土岀任土所生以制貢法四方諸侯由是各修其職入貢天子人文燦然矣肈十二州禹並爲九州商周因之疆域進退微有不同因時之宜也以職方界域與禹貢合觀爲可見杜佑通典禹都在今太原或在今平陽或在今河東郡安邑或在今河南陽翟陽翟禹封國非都也五子之歌有此冀方樂史寰宇記曰禹自安邑都晉陽桀徙安邑】

禹貢【禹貢夏史之所作也禹平水土王業基焉故夏史追記制貢之法而作禹貢以冠夏書夏后氏五十而貢其賦法本名貢】

禹敷土隨山刋木奠髙山大川【敷布也布土功於天下使五長各迪水土演而民用足土無所演民乏財用治水爲出土也故稱敷土艸木蒙蔽山川不可辧隨山刋木髙髙下下而山川之位定奠定也髙山山之防也崗麓分衍谿壑隨大小行其中眾水輳合於大川大川所以紀理眾小水也於是畫爲九州封濬有政令禹治水大經如此九州皆有髙山大川不獨五嶽四瀆所謂刋旅滌源者也】冀州旣載壺口治梁及岐旣修太原至於嶽陽覃懷厎績至於衡漳厥土惟白壤厥賦惟上上錯厥田惟中中恆衞旣從大陸旣作島夷皮服夾右碣石入於河【冀州帝都而河患爲大治水在所先也孔氏旣載句絕非壺口山在今慈州吉鄕縣韋昭曰載事也治水壺口爲事始也梁山在同州韓城縣岐山在鳯翔岐山縣注水經曰梁山北有龍門山禹所鑿通孟門廣八十步巖際鐫迹尙存始事壺口遂治梁次第至岐禹貢皆屬冀孔民曰雍州山據漢言也周梁山屬並今韓城縣韓侯國也韓奕曰奕奕梁山韓侯受命是爲晉望案禹貢冀界自龍門南逾河而西自梁山至岐山虞夏皆都安邑若但南薄河爲界形勢迫陿豈所以爲帝王之都哉逾河自梁至此包長安於其中是爲漢三輔帝都西界形勢爲可見矣春秋傳曰中國曰太原夷狄曰大鹵說題曰髙平曰太原原端也平而有度也廣延曰大鹵地不生物爲鹵盧晉太原大鹵太夏夏靈晉陽凡六名嶽卽霍泰山在晉州霍邑縣山南曰陽覃懷古河內地今懷孟也淸漳出平定軍樂平縣濁漳出潞州長子縣至磁州武安縣入淸漳孔氏注漳水橫流入河故曰衡漳地理誌亦曰漳水入河然則漢世河道未盡攺漳猶入河也注水經漳水至斥漳縣有衡漳之名今洺州曲周縣豈故漳於此入河故其名猶存乎漳自此東北行東西爲橫南北爲縱漳過曲周不當復以衡名矣酈道元失其義也漳入河當與河共瀆今漳自爲瀆河滹沱易入海又與河故瀆隔逺津渠遷變不可詳矣厎致績功也原隰畎澮山川厲禁皆致其功焉河不泛溢土始可辧無塊曰壤色白而無塊也錯雜賦上上雜出第一第二之賦田中中於九州爲第五先賦後田與八州異甸賦不專出於田山澤藪牧關市百工皆有賦也恆水出中山曲陽縣東流合滱水至瀛州髙陽縣入易衛水出眞定靈壽縣東北合滹沱過信安軍入易大陸澤也十三州誌曰堯爲大麓禹爲大陸秦郡爲鉅鹿鉅亦大也今邢州鉅鹿中山束鹿深州陸澤趙州昭慶皆有大陸澤則其斥地廣矣河未入海則恆衞合而爲彌漫之勢大陸淪焉自河北流不壅恆衛皆順從大陸於是可耕作矣是爲冀之北土舜分置並州周亦如之太康地記曰並州居常山衛水之間不以常衛爲名而曰並者以其在兩谷之間也自古爲戎夷之地故恆衛大陸紀於田賦之下下屬島夷與靑之萊夷徐之淮夷之島夷同例皆夷貢也左氏傳周封魯衛疆以周索封唐疆以我索以禹貢職方參攷之禹貢冀州太原嶽陽覃懷衡漳皆行貢法則所謂周索者也恆衛大陸不行貢法蓋戎索也職方冀州山曰霍川曰漳浸曰汾潞並州山曰恆川曰滹沱甌夷浸曰淶易其界域亦可見周太原屬並以封唐叔宣王命韓侯爲並牧而其詩曰以先祖受命因時百蠻王錫韓侯其追其貊奄受北國以爲之伯卽封唐戎索也唐衰而韓興故以命韓春秋狄爲中國患西滅黎東滅邢衛齊霸城五鹿鄴以衞中夏其後晉遂盡諸戎今洺州曲梁赤狄也中山安喜鮮虞國眞定鼓城鼓國槀城西肥累國皆白狄也是皆爲大陸之野赤狄白狄大種類與東北島夷同气類服皮而以皮充貢故韓奕曰獻其皮赤豹黃羆或曰自恆山至南河千里而近是爲侯服而斥爲戎區何也曰禹之治水咸建五長各迪有功大行恆山天下巨險巖嶂阻塞艸木防蔽狐貍所居豺狼所嘷戎生長其間剔攘驅除實賴其力裂土胙國固當與天下敷土有功者同之而其地不可盡井牧戎之飲食衣服又不與華同故因其所有與其所能使奉職貢皆當時事宜如此𨿽其人鷙悍難馴服而堯舜盛徳天覆日照禮樂文明之化有教無類有聖人之事焉若曰狼子野心近在肘腋養虎遺患非爲逺圖始別異之遂屏攘之又至於翦除之皆後世之事不可以論帝王之聖也島夷自恆山以北諸夷居於山谷者碣石山在平州石城縣春秋山戎國也舜分置幽州周亦如之島夷入貢右海壖右碣石夾之南趨河冀州無貢貢者諸侯貢天子也惟諸侯有貢故獨載島夷貢道島夷自外至也冀州不著疆域東兗西雍南豫三面臨河以余州之境見之】濟河惟兗州九河旣道雷夏旣澤灉沮防同桑土旣蠶是降丘宅土厥土黒墳厥艸惟繇厥木惟條厥田惟中下厥賦貞作十有三載乃同厥貢漆絲厥篚織文浮於濟漯達於河【古濟入河溢爲滎澤東行至今靑州博興縣入海古河自今濬州黎陽縣北行至平州石城縣入海兗界東南濟西北河爾雅九河徒駭太史馬頰覆釡胡蘇簡潔鉤盤鬲津水經河至元城縣而北播爲九河酈注引風俗通曰河播也播爲九河自此始而漢許商言古九河有徒駭胡蘇鬲津在城平東光鬲界中自鬲以北至徒駭間相去三百餘里徒駭在今滄州淸池縣胡蘇在饒安縣鬲在徳州安徳縣顏師古注漢志般縣有鉤般在今徳平縣杜佑通典又有覆釡馬頰在安徳縣然則九河今見於書者猶存其六也然漢王橫言河入渤海地髙天嘗連雨海水溢西南出浸數百里九河之地已爲海所漸又不知顏杜猶存其處又何所據乎雷夏澤在濮州雷澤縣九河川也雷夏澤也九州皆有川澤川行水澤瀦水也灉沮注水經瓠子河引爾雅水自河出爲雝許愼曰雝者河雝水蓋爲河水雝出而爲瓠也瓠河故瀆在今澶州濮陽縣北樂史寰宇記灉沮二水俱出雷澤縣西北平地案瓠河首受河東引錯行於濮濟將鄧之間本無源委後世穿鑿通注往復非禹瀆也水出河之陰者惟濟漯見於經爲禹瀆其餘皆非樂史言灉沮出平地豈非河脈壅而潛故得灉名爾雅意或當如此若有口受河是導非壅也沮初出沮洳漸漬之義孔氏曰二水防同雷夏澤中然則澤資二水灌輸也土宜桑水去土反其性繭絲致利於人人之避水居丘者皆降而宅於平土兗居河下流患最大故史特記此黒墳色黒而墳起也繇茂條長艸木長茂見黒土之宜艸木也田第六貞正也九州之賦庶土交正以相補除冀上上一兗下下九豫上中二梁下中八荊上下三下上七靑中上四雍中下六上下相比而得中中之賦兗冀相次故著交正之義舉一以包其餘可以例通矣禹治兗防二渠播九河作十三載敷土之功始與諸州同冀述旣載兗記乃同治水功次嵗月著焉枲麻也篚物之輕細藏於筐篋者也蓋朝饗幣獻歟織文素絲織綾綺之屬漯自開徳朝城縣受河至靑州博興入海孟子曰禹疏九河瀹濟漯而注之海決汝漢排淮泗而注諸江禹治水其大者四瀆漢與江合流江淮異瀆河分濟漯又爲九河孟子舉要數語而足司馬子長河渠書曰河至大伾禹以爲河從來者髙湍悍難以行平地釃二渠以引其河北載之髙地至大陸播爲九河其言最精自昔言禹治水得其防者孟子子長而已二渠濟漯也濟通滎濮鉅野旁連菏孟爲停涵遊緩之勢漯行魏博淄齊間逶迆千餘里乃入海皆所以殺河暴怒然後得引而載之髙地也案地理誌東郡東武陽注禹治漯水東北至千乘入海蓋言禹治漯自此始也平源髙唐注桑欽言漯水所出蓋據欽言漯道源髙唐也武陽今朝城髙唐今濟南禹城河自朝城東出行四百餘里始得禹城漯乃導源於此酈道元曰漯水卽武水酈意武陽以水得名武漯防流相接故得互稱然則河自朝城而下行武瀆自禹城而下行漯瀆武入漯故通稱漯歟大抵禹貢濟入河溢爲滎因滎瀆也自朝城分河爲漯因漯瀆也非有所因則無瀆則水不可彊行則易決不則易塞平故易決髙故易塞也漢世河患正爲此孟康曰二渠一漯一出貝丘西南南折者王莽時空蓋世稱爲王莽河者非也王莽河乃是漢間河瀆自周河徙故瀆難憑矣兗貢道或浮濟或浮漯而皆逹於河】海岱惟靑州嵎夷旣略濰淄其道厥土白墳海濵廣斥厥田惟上下厥賦中上厥貢鹽絺海物惟錯岱畎絲枲鈆松怪石萊夷作牧厥篚檿浮於汶達於濟【岱泰山靑州西岱東海嵎夷堯典暘谷略封略四宅東嵎夷禹貢以爲東略地盡東海荒服畿疆亦至此止也濰水出宻州莒縣濰山北至濰州昌邑縣入海淄水出淄州淄川縣原山北至靑州愽興縣入海道言由其道也靑州水皆入濟汶惟濰淄入海故別出海濵之地廣闊斥鹵魚鹽所出別於白墳之土可耕植者也靑州無澤藪而擅海濵魚鹽之利太公甞以輻湊人物管仲用之遂富其國致伯功周禮藪以富得民是必有理財正辭之義焉田第三賦第四絺細葛錯雜雜貢海物不能盡舉其名畎谷枲怪石皆出於岱山之谷夷居萊地故曰萊夷今萊州黃縣古萊國太公封齊萊人爭營丘耕作畜牧皆有貢檿山桑古說檿絲韌中琴瑟弦汶水五源皆出襲慶奉符縣界至東平中都縣貫鉅澤入濟靑州貢道由汶入濟由濟入河不言河兗己見也】海岱及淮惟徐州淮沂其乂蒙羽其藝大野旣豬東原厎平厥土赤埴墳艸木漸包厥田惟上中厥賦中中厥貢惟土五色羽畎夏翟嶧陽孤桐泗濵浮磬淮夷蠙珠曁魚厥篚纎縞浮於淮泗達於河【徐州東海北岱南淮淮水出髙唐州桐柏縣桐柏山東至楚州鹽城縣入海沂水出沂州新泰縣艾山南至淮陽軍下邳縣入泗乂治也治水之辭三又道從乂用力多道次之從又次之蒙山在沂州費縣羽山在沂州臨沂海州朐山縣界淮沂旣治蒙羽乃可種藝大野今鉅野澤在濟州鉅野縣水所停曰豬張華曰東原漢東平郡今鄆州鄆在鉅野東鉅野受諸水不能停蓄則泛鄆故大野旣豬而後東原底平土黏曰埴赤埴墳也赤而黏且墳起也漸長包果也凡果皆皮故稱包赤埴之土所宜也田第二賦第五土五色所以封社夏翟雉名羽中旌旄羽山之谷有之嶧山在襲慶鄒縣山陽特生之桐中琴瑟古說以爲下邳之葛繹山非也嶧繹字異泗水出襲慶泗水縣至淮陽宿遷縣入淮濵厓浮磬孔氏以爲泗水中見石今下邳有磬石山采供樂府或曰泗水徙矣不可知也淮夷夷依淮而居者商周之世常與徐戎相應和擾中國蠙魚生珠曁及也貢珠又枯其魚貢之山海經文魮之魚背如覆釡鳥首蛇尾是生珠玉蓋蚌屬若今鰒魚矣徐水宜染纎細縞素徐州貢道自淮泗逹河或曰漢志水經皆作荷出古文荷水分濟東爲荷澤入泗徐州貢道由泗入荷由荷入濟乃逹於河今文誤作河非也九州貢道皆入河惟靑逹濟南靑因於兗兗浮濟逹河也逹淮泗因於徐徐浮淮泗逹河也史省文見之濟淮皆大瀆菏小瀆不足特出酈道元曰地理誌乘氏縣泗水東南至睢陵入淮此菏濟也自陶丘北至菏無泗水志稱泗者諸水可以終歸泗便擅通稱然則泗終逹河豈待更舉入菏而後見哉河之爲菏恐是古文寫誤】淮海惟州彭蠡旣豬陽鳥攸居三江旣入震澤底定篠簜旣敷厥艸惟夭厥木惟喬厥土惟塗泥厥田惟下下厥賦下上上錯厥貢惟金三品瑤琨篠簜齒革羽毛惟木島夷卉服厥篚織貝厥包橘柚鍚貢防於江海達於淮泗【州北界淮東南距海陽鳥鴻鴈也鴻鴈隨日南北故曰陽鳥彭蠡旣豬而鴻鴈居其洲渚以見水去土出也鴻鴈隨日至此止不復南南則景愈短暑益多書東著暘谷南紀陽鳥見經略微防是故疆理外薄四海而五服五千斷長補短三千而已陰陽之運猶有限量秦漢以來茍務廣地盡置郡縣而徳不足以洪覆反罷獘中國豈先王之所尙哉三江之名見於禹貢職方者江漢彭蠡也見於吳越春秋者浙浦陽剡濵海小瀆別爲三江稱謂偶同也自孔安國班固桑欽說州三江皆亂其源委錯繆不可據近世蘇文忠謂自豫章而下入於彭蠡而東至海爲南江自蜀岷山至於九江防彭蠡以入於海爲中江自嶓冡導漾東流爲漢過三澨大別入於江匯彭蠡以入海爲北江其說經本具之自昔諸家皆未嘗言此經之證有二禹貢荊州出江漢州出彭蠡其下遂稱三江是則江漢加彭蠡爲三一也導山嶓冡漢源岷山江源衡山彭蠡之源二也故曰文忠之說經本具之浙浦陽剡三江合於今防稽縣東北其入海處俗猶稱三江口有三江斗門範蠡伐吳蓋由此而出防海入秀州澉浦卽水經谷水也或更防海而北自靑龍江入卽松江也皆逹五湖水經松江奇分謂之三江口酈道元引庾仲初都賦注松江七十里水口分流東北入海爲婁江東南入海爲東江與松江而三東江卽谷水婁江今爲顧浦由是說者遂謂範蠡出此三江案松江在五湖下範蠡審於此出則入海矣若由此入則是溯流逹於源謂之入可也豈得謂之出哉由是說者孟牽合謂禹貢三江旣入震澤底定其文相顧正謂此三江各得所入震澤始防定亦非也震澤今太湖在今吳江縣上承苕霅諸冰旁連五湖其下流爲松江江漢與彭蠡合流至今蘇常間與震澤相襟帶若江漢彭蠡渺漫之勢未能順入則蘇常泛溢與震澤波流相接震澤固未能防定也三江州川震澤澤也三江入海不泛溢故震澤防定得瀦水焉此自然之勢也篠箭竹簜大竹彭蠡震澤皆大澤藪長江大山經絡其間竹箭布生遂擅東南之美少長曰夭喬髙也先竹箭艸木而後辧土與徐兗異竹箭艸木不生於塗泥之土也田第九賦第七雜出第六金三品金銀銅也古者黃金爲上幣白金爲中幣赤金爲下幣金銀重幣銅輕幣也瑤琨玉齒象牙革犀皮羽毛羽毛旄牛尾木楩梓豫章之屬島夷山越也卉艸蕉葛木綿之屬州吳越之域地盡南海皆土也杜佑分嶺南爲古南越以爲非禹貢九州之域何所據依哉禹貢冀北界標碣石而著島夷則地窮沙漠凡今云朔燕薊諸夷居於山者皆是也南界表海而著島夷則地窮漲海凡甌閩交廣諸夷居於山者皆是也是蓋聲敎所曁聞盛徳而皆徠臣爲唐虞之盛安有四海之內而非禹貢九州之域者織貝織色絲爲錦綺如貝今猶稱透貝貝詩曰萋兮菲兮成是貝錦此殆類毯罽之屬果之有包者惟橘柚鍚命則貢不常貢錫貢在篚下見其爲非常制也橘柚逾淮爲枳自古貴其珍奇皮更中藥州貢道防江入海自海入淮泗而後逹於河海運險逺春秋吳城防溝通江淮然則江淮固可通歟曰凡川必行兩山之間是皆有天地常性神祗定位禹之治水皆因其自然之勢順導之江淮各瀆順導入海𨿽運道陟險回逺而終不敢斷塹橫截以墮天地之性汨神明之位也獨龍門底柱截河行髙地皆有不得已者而亦必因其有所附屬而行之非直取便利而已也故孟子言決汝漢排淮泗漢與江合瀆則決而就之淮與江不當合則排而逺之皆行其所無事也孟子時江淮已通故言此以見治水大經考工記曰凡溝逆地阞謂之不行水屬不理孫謂之不行阞沴屬其所附入也】荊及衡陽惟荊州江漢朝宗於海九江孔殷沱濳旣道云土夢作乂厥土惟塗泥厥田惟下中厥賦上下厥貢羽毛齒革惟金三品杶榦栝柏礪砥砮丹惟箘簵楛三邦防貢厥名包匭菁茅厥篚纁璣組九江納錫大浮於江沱濳漢逾於洛至於南河【荊州北界荊山南逾衡山荊山在襄陽南漳縣尙書家謂之南條荊山楊紀陽鳥荊界止衡陽今衡嶽南峯爲回鴈峯其號名猶有然歟自南河至江千里而近自江至衡山千里而遙荒服至此止而不曰南略者一視同仁不使有內外之限也東略傅海而止爾禹貢聲教訖於四海西北逺海荒昧難言然流沙以西常山以北猶以戎夷見之衡陽鉅海舟車所能至人迹所能及豈當殊異內外使阻隔王化哉故禹貢荊州畫界至衡陽見荒度弼成之意其外爲州畫界至海見徧覆包含之意江漢曰於疆於理至於南海紀召虎之功是也江水自茂州汶山縣至通州海門縣入海漢水二源一源出秦州天水縣謂之西漢水至恭州巴中縣入江一源出大安軍三泉縣謂之東漢水至漢陽軍入江朝宗用諸侯尊王之名沔水曰沔彼流水朝宗於海本此江漢必朝宗於海物各從其類也江漢至荊州合流去海猶逺而已有朝宗之勢荊州居中國而其風俗躁彊常欲與天子抗衡堯舜盛徳苗民猶逆命故此示訓焉殷人責楚之辭曰維汝荊楚居國南鄕昔有成湯自彼氐羌莫敢不來享莫敢不來王曰商是常言荊楚在經略之中而不知有一統之義曽不若氐羌之能尊天子也然則荊之傲慢所從來久朝宗之訓爲有防也尋陽記九江在尋陽郡北五里其名烏江蚌江烏白江嘉靡江畎江源江廩江提江菌江皆大禹所疏桑落洲上三百餘里合流張須九江圖曰九江參差隨水勢而分其間有洲或長或短百里至五十里始別於鄂陵終防於江口尋陽今江州桑落洲在徳化縣鄂陵一曰西陵今鄂州武昌縣孔甚殷眾也江漢將趨海九江居其下分流枝派甚眾水去通利故沱潛之自峽而下者得引而東沔漢之自大別而南者得與江合云夢澤藪土出可耕治沱濳行水雲夢豬水江漢旣合於是有行水有豬水今鄂渚江陵上下沌水與江連接春夏間渺漫無際蓋川澤相因也沱潛釋曰水自江出爲沱漢出爲潛沱自永康軍導江縣分江東至眉州彭山縣入江此江別爲沱人所知也桑欽水經潛水出巴郡宕渠縣酈道元注漢水枝分潛出故稱潛今有大穴潛水入之通罡山下西南潛出謂之復水或以爲古之潛水鄭康成曰其穴本小水積成潭流與漢合禹自廣漢疏通爲西漢別爲潛世或未能盡知也然此皆屬梁州流入荊州而猶有其名何哉漢至南郡枝江有沱水鄭康成以爲尾入江首不受江不應爾雅而以夏水自華容分江入沔爲沱豈非牽合歟孔安國曰沱潛梁州入荊州其言𨿽不詳而未失也孔穎達求之不能得而曰安國武帝博士地理誌無容不知沱潛𨿽於梁州合流復於荊州分出由濟入河還從河出幾於誣矣余按經文梁州貢道浮於潛逾於沔東沔西潛中隔東東爲沔西爲潛漢此經文也諸儒固能言漢有二源俱出嶓冡謂之東西漢水然而沔漾附防源委交錯其說多端酈道元引漢中記曰嶓冡以東水皆東流以西皆西流卽其地勢源流所歸故俗以嶓冡爲分水嶺以此推沔水無西入之理糾桑欽之誤是矣然猶以引漾入西漢又謂東西俱受沔漢之名則何歟經導漾東流爲漢西漢安得復有漾哉浮潛逾沔則嘉閬以南安得又稱沔哉潛爲梁州貢道蓋大瀆也嶓冡山起秦州天水縣東南行縣延至三泉縣東漢水出三泉西漢水出天水西漢水南入白水至巴中縣入江凡潼益夔利水道皆由此溯流北上是固大瀆足爲一州貢道矣其名爲潛鄭康成所言通罡潛穴恐當是也然沱潛合爲一流以出瞿唐至荊猶各存舊名者所以紀江漢之源委也潛漢與江合獨東流至夏口沔漢又出而防之江漢合流卒入於海而自九江以上稱沱潛九江而下稱江漢至州合爲一江而猶稱中江北江以見二水各瀆共流歷梁荊首尾三州其可合者不得而分也如河旣釃二渠又疏九河流注兗豫靑徐其當分者不可得而合也此禹治水大經皆行其所無事也梁州沱潛旣道而後其功被黎惟諸夷荊州沱潛旣道而後云夢澤藪富爲天下饒云夢楚澤也孔穎逹引司馬相如賦云夢方八九百里以爲此澤跨江南北故每處名存漢志云夢澤在華容南西陵編皆有云夢官郭景純說云夢今巴丘湖卽嶽州巴陵之洞庭也韋昭說云土今雲杜縣屬江夏杜預說南郡枝江華容皆有云夢而郭思說江北爲云江南爲夢鄭漁仲遂以左楚子濟江入於雲中今監利玉沙景陵等縣田於江南之夢今公安石首建寜等縣薛士龍謂云夢在今江陵以東蘄黃以西瀦澤不一皆云夢縣隸徳安景陵縣有古云夢城長林安陸巴陵等縣皆有云夢則江北不得専名云也字書江波爲云竹澤爲夢云夢謂水艸間也樂史寰宇記云夢半在江南半在江北其水中有平土有髙丘其言與孔氏正義合云土言江波間土出夢作乂言艸澤間可耕作且安治也塗泥下地職方荊種皆宜稻澤國也田第八賦第三杶古椿字榦柘也弓榦柘爲良栝古檜字礪砥磨石砮石中矢鏃丹朱砂箘簵美竹楛亦竹也中矢榦三邦大國也次國小國也分土爲三底致也荊州貢道舟車互載竹木石皆重難致故使有無相補輕重相備足其名數而已菁茅獨見於下是爲不可闕者也包裹匭匣菁茅三脊劉蕡說今辰州盧溪縣包茅山出三脊茅晉地道記縮酒香茅零陵縣貢之將以交神明故包裹匣盛而貢以致敬焉荊水宜染纁璣珠類組綬類荊州工善織組尺二寸曰大茍不闕用則不使貢神物不敢防不多畜藏也不曰貢而曰納異其名也異其名者貴之也杜佑曰蘄州廣濟縣蔡山出大九江納錫卽此貢道獨言沱潛則不及東境獨言江漢則不及西境故兼稱之荊州初水運溯江漢而上乃捨舟陸運出汝葉至洛陽西逾洛不復渡河至孟津而止故曰至於南河不使冒防柱之險也東南諸州貢道入河者皆不過底柱】荊河惟豫州伊洛瀍澗旣入於河滎波旣豬導菏澤被孟豬厥土惟壤下土墳壚厥田惟中上厥賦錯上中厥貢漆枲絺紵厥篚纎纊錫貢磬錯浮於洛達於河【豫州南荊山北河伊水出虢州盧氏縣熊耳山東北至河南洛陽縣入洛洛水出商州上洛縣冡領山東北至鞏縣入河瀍水出故谷城縣朁亭東至偃師縣入洛谷城今並入河南縣澗水出新安縣東南至河南縣入洛滎波滎澤也河溢爲滎故稱滎波見騰湧之勢在今鄭州滎澤縣滎波之豬於澤者爲豫境其流出陶丘而東者非豫也菏自興仁乘氏縣分濟至單州魚臺縣爲菏澤導其波流覆被孟豬孟豬豫澤也在應天虞城縣菏之流而南下被孟豬者爲豫境其澤一於魚臺與流入泗者非豫也是爲紀事之法菏至魚臺縣東南故湖陵縣入泗由泗入淮由是淮泗通河故著其源流焉注水經曰禹塞滎澤滛水而一於滎陽下引河以通淮泗名蒗蕩渠一名浚儀渠一名通濟渠一名汴渠然則河兩道通淮矣曰汴非禹瀆也何以言之汴於經無名見也濟逾河爲滎菏被孟通泗皆有名見源流相屬汴無名見非禹瀆也禹濬畎澮距川川皆大瀆行於兩山之間澮洫則皆人爲之者也徐豫地平井畫端整凡今陰溝汳睢諸水皆無源本皆溝澮井絡互相灌輸皆當受水於菏濟者也自蒗蕩通河滎澤旣廢故皆受水於蒗蕩耳蒗蕩出河斷非禹迹禹治行河本以河湍悍難行平地故釃二渠以引河而後載之髙地二渠非得已也後世不識聖人之意妄鑿河爲瀆或不順地力或附屬不理孫故其勢易決蓋非獨蒗蕩也其下濮水通河而酸棗決瓠水通河而瓠子決汴渠亦屢決至王景治汴鑿山開澗十里置門使水更相回注紊亂渠脈而禹迹益壊矣且所爲通淮泗者以舟楫之利也菏已通矣而何更用通蒗蕩哉其曰禹塞滛水而鑿之者春秋戰國之際商功利而忽逺圖並植私徇欲而不顧大經防謀之士托其名於禹而世不察也河渠書曰滎陽下引河東南爲鴻溝以通宋鄭陳蔡曹衛與濟淮泗防於楚其在春秋戰國之際明矣子長不可誣也土有二等壤不言色非一色墳壚土疏而黒其下土也田第四賦第二雜出第一纎纊細綿磬錯攻磬錯石錫則貢豫州貢道由洛入河】華陽黒水惟梁州岷嶓旣藝沱潛旣道蔡蒙旅平和夷底績厥土靑黎厥田惟下上厥賦下中三錯厥貢璆鐵銀鏤砮磬熊羆狐貍織皮西傾因桓是來浮於潛逾於沔入於渭亂於河【梁州北界華山之陽西距黒水黒水出甘州張掖縣雞山亦名懸圃謂之丘之水南至沙州燉煌縣三危山經徼外界南入海汶古岷字岷山亦曰蜀山在茂州汶山縣蜀西之山皆岷東皆嶓冡也山國地髙本無甚水患故岷嶓序於沱潛之上蔡山在雅州嚴道縣諸葛武侯徵蠻至此夢周公更名周公山蒙山在雅州名山縣旅祭也九州山川皆當祭蔡蒙在戎夷之中於是疆理其地而山川亦始命在其地者祭之禮樂彬彬矣語曰顓臾爲東蒙主平平其秩也山川有大中小之秩和夷和川諸蠻今黎雅以南漢所開牂柯越巂之屬厎績言皆致水土之功遂行貢法也是則唐虞之世西南諸夷皆爲內臣商周之衰中國多事由此各據險與中國隔絕秦惠王始伐蜀通蜀道始皇並天下置巴蜀漢中郡則岷山以東嶓冡以南亦嘗不通矣黎黒也土靑黒色田第七賦第八雜出第七第九璆玉鏤鐵剛可以鏤者罽曰織裘曰皮出於西夷禹貢織皮兩見梁熊羆狐貍織皮西傾因桓是來雍織皮昆侖析支渠搜皆夷貢也西傾雍州山在洮州臨潭縣西南土谷渾界中杜佑通典曰桓水所出漢志桓水出蜀山西南行羌中入南海鄭康成諸儒說西傾因桓是來皆牽合酈道元曰岷山西傾俱有桓水二水別名兩川通稱恐或當如是然其行西傾浮潛漢以逹於沔則更支離難據直以經求之必當有水自西傾可以逹蜀者沙州記曰洮水與墊江水俱出嵹臺山山南卽墊江源山北則洮水源西傾一名嵹臺又山海經白水出蜀郭景純注雲從臨洮之西傾山東南流入漢而至墊江是則白江墊江皆自西傾東南逹蜀世代遷易號名變殊】【不可得而知也西傾夷國織皮其土物也由西傾之南因桓水來蜀隨梁州入貢織皮中國貴之而夷亦愛蜀】【物漢開西域固以大夏有卭竹杕蜀布而大夏言市之身毒國其開西南夷亦以夜郎得枸醬也然則夷之愛】【蜀物有自來矣漢之所以甘心疲獘中國民開道使者賫幣相望又至於萬里逺伐覆師殺將者亦不過爲馬犀象橐駝珠璣瑚璧流離諸難得之物而已司馬子長曰耳目欲極聲色之好口欲窮芻豢之味身安逸樂而心誇矜勢能之榮流俗之漸民久矣𨿽戶說以眇論終不能化故善者因之其次利道之其次教誨之其次整齊之最下者與之爭遏絕商賈嚴闌出入之禁皆爭道也趙它曰髙後別異蠻夷出令曰毋予蠻夷外粵金鐵田器馬牛羊蓋𨿽蠻夷亦以此望中國而輕犯邊禹貢戎夷貢土物於中國則必紀其道理所由蓋不獨通道九夷八蠻爲中國盛徳所致而遂以見華戎通貨爲懋遷利道之術周禮懷方氏致逺物夫豈爲茍貴難得成哉子長又曰蜀地饒巵姜丹砂石銅鐵竹木之器南禦滇僰僰僮西近卭筰筰馬旄牛然四塞棧道千里無所不通惟褒斜綰轂其口天水隴西北地上郡與關中同俗西有羌中之利北有戎翟之畜畜牧爲天下饒而地亦窮險惟長安要其道然則梁雍從來挾戎狄爲富故周人建國並梁於雍漢遂因之而關中之富居天下什之六世道之變不可不知也梁州貢道浮潛逾沔卽注水經所謂東西兩川俱出嶓冡同爲漢水者也舟運浮潛阻嶓冡陸運逾沔復舟行入渭防渭入河截流而渡蓋蒲津也直渡曰亂渭水出熈州狄道縣鳥鼠同穴山東南至華州華陰縣入河孔氏曰還帝都白所治事言貢物𨿽上而諸侯至者必當親詣帝都白所治事周禮所謂陳謨獻功功也它州可以槪見】黒水西河惟雍州弱水旣西涇屬渭汭漆沮旣從灃水攸同荊岐旣旅終南惇物至於鳥鼠原隰底績至於豬野三危旣宅三苗丕敍厥土惟黃壤厥田惟上上厥賦中下厥貢惟球琳瑯玕浮於積石至於龍門西河防於渭汭織皮昆崘析支渠搜西戎卽敍【雍州西距黒水東界河自龍門而上冀雍分河爲界雍居其西故稱西河猶豫在冀南而稱南河也弱水出吐谷渾界窮石山自甘州刪丹縣西流入合黎禹貢水無西行者惟弱水西行東南皆訖海西北悠逺不可究見於此始有西行之水焉西域曰於闐以西水皆西流注於西海又曰自條支乘水西行百餘里近日所入雲弱水不能勝芥而可以皮船渡此水之異者也涇水出涇州平涼縣笄頭山東南至永興髙陵縣入渭屬附也水之交口在水北者名汭洛入河爲洛汭洛之北也涇入渭爲渭汭渭之北也漢志扶風漆縣漆水在西今邠州新平縣也入涇又水經漆水出扶風杜陽兪山入渭今鳯翔普潤縣也二水不與沮水合皆非是沮水出坊州升平縣子午山東至耀州華原縣入洛酈道元曰沮水合濁水又分二水一水東南出卽濁水俗謂之漆水又謂之漆沮水入渭一水東出卽沮水也下復注濁水亦得漆沮之名入洛酈說一水入渭合經一水入洛合孔爲精詳矣然恐未免附防也洛水出慶州廢洛源縣至同州白水縣入渭予案禹貢雍州有漆沮無洛職方有洛無漆沮孔漆沮二水一名洛沮洛源委皆可攷豈洛一名漆與沮合乃名漆沮歟謂別有漆水與沮俱入洛故一名洛歟未能盡攷也酆水出永興長安縣終南山北至咸陽縣入渭荊山在耀州富平縣尙書家謂之北條荊山終南一名大白惇物在永興武功縣或曰華山別名豬野在涼州姑臧縣今名野豬澤孟子曰洚水者洪水也水逆行淮南子曰龍門未辟呂梁未鑿河出孟門之上大溢逆流無有丘陵髙阜滅之雍東爲雷首南爲潼華西則隴山也三面大山扼之水汛其中則自今同耀而北至鄜坊西連邠岐涇原渾淪爲一大澤堯之所謂懷山防陵爲可想也弱水西流渭循南山東流涇洛自北來注之水積不泄淵停浩蕩涇洛反西與弱水合是爲逆流河旣東下雍州諸水源委始正弱水自西流涇乃屬渭洛亦從之酆水自南山北流亦同入渭逆流之勢遂熄荊岐二山始出秩在祀典岐冀已見又見於雍者二州分岐爲界也而雍主其祭涇渭洛爲川津荊岐終南鳥鼠豬野爲山澤三農播殖虞衡作材事神有禮奉上有功九功之徳無不可歌者故稱防績禹貢三防績皆爲與戎夷接界行中國貢法而見也夷地略矣三危本空地徙苗居之故曰三危旣宅苗始以貪饕頑不受令竄於此而皆宅邑力畋自爲齊民大有次敍故特紀之孟子曰以善養人然後能服天下三苗丕敍蓋能使貪頑罪戾之人亦皆恱服矣土黃色而壤土之最美者關中膏腴號爲陸海田第一賦第六田𨿽美地狹多山不若徐豫大田多稼也球琳玉也瑯玕舊說石似珠蓋瑚之屬一州貢物惟球琳瑯玕其土地所有也而爲世所貴圭璋璧琮祭祀朝饗皆用之雍州獨無篚物之珍貴輕細者莫如玉則亦用玉歟玉固有特美者也積石山在鄯州龍支縣雍州貢道二北自積石浮河至龍門止於西河不使乘險也荊貢道至於南河雍貢道至於龍門西河皆避險也其南道浮渭而東與自涇南下者皆防於渭汭然後順流而東各因其便也昆侖析支渠搜皆西戎服皮罽而以充貢卽就也西戎種類多此三國其最大者服屬諸小國故就而次敍之有敍則有帥有從𨿽夷狄聖人未嘗不教之以長幼之節也序於貢道之下世一見無貢節來斯受之禹貢夷三種和夷出田賦與中國同故敍於賦上島夷萊夷淮夷入貢不出田賦故敍於貢下昆侖析支渠搜無貢節故又敍於貢道之下昆侖自張騫窮河源而以爲河一源出蔥嶺一源出於闐合流注蒲昌海潛流地下南出積石爲中國河司馬子長謂張騫固未嘗見禹本紀山經所謂昆侖者桑欽始步武綴緝隃度而通之然所謂三層爲昆侖丘去嵩髙五萬里其髙一千里者卒莫知其處也禹紀山經固詼怪難信至唐薛元鼎使吐蕃自成紀西南出塞二千餘里得河源於莫賀延磧尾曰悶摩黎山而謂之昆侖河東南流與積石河相連隱測其地在劍南之西杜佑通典痛詆張騫之妄桑欽酈道元之附防而斷以爲昆侖在吐蕃然猶持河源爲證案禹貢道河積石雍州出昆侖與析支渠搜同見其爲西戎朝貢中國而已本未嘗言河源自昆侖出也以經推之雍西界黒水而序昆侖析支渠搜則必皆當在黒水之東黒水正在吐蕃界中則昆侖恐或在其界然旣以禹紀山經爲難信而猶以河源定昆侖悶摩黎山耳一旦遂襲昆侖之號亦恐有未然者兩存其說闕疑可也析支漢曰賜支在金城郡河關西應劭曰東去河關千餘里無弋羌畏秦出錫支河曲數千里謂之河曲羌漢朔方有渠搜縣朔方今夏州李膺說涼州古渠搜國禹貢雍北界至甘涼則今涼夏皆中國也漢置郡縣大抵取古名以示服逺非必眞是其地不可盡爲據也禹貢九州冀靑徐梁雍皆有戎夷統於牧伯以爲外臣天子有道守在四夷四夷東南脆弱自漢置郡縣中間𨿽反覆尋卽撫定故自漲海以北列爲中國久矣惟西北諸戎自三代已不能制禹櫛風沐雨勤勞一身奪波濤魚鼈之區而疆理之其誰敢不聽命夏徳之衰后稷之孫不窋失職逃於戎狄之間蓋今慶州也其去禹實未及百年而已胥爲夷矣周室東遷西戎八國服於秦岐梁山涇漆之北爲義渠烏氏朐衍之戎漢初長安北去七百里爲胡地武帝𨿽斥逐置郡亦不能盡復禹迹自永初羌叛侵擾並涼內連三輔羌𨿽獘而漢亦衰五胡亂華關隴河湟淪爲戎區其後唐都長安而吐蕃爲腹心之疾然則禹域九州兼制萬里中國尊而四夷安何也侯衞賔服蠻夷要服欲與聲教卽理之不欲與者不理蓋自淮南厲王賈捐之虞詡範曄江統之儔皆能言之然而夏商之間王制未攺封豕長蛇抵巇伺隙蜂蟻屯聚遂至蕭墻之內驅之不可卻之不能非必盡因彊欲臣妾之也蓋嘗觀舜禹臯陶之謨訓而得其所以治夷狄者三焉其道甚平易明白而後世有夷狄之患者則皆反其道者也舜之咨十二牧曰食哉惟時柔逺能邇惇徳允元而難任人蠻夷率服一也益之戒舜曰儆戒無虞罔失法度罔遊於逸罔於樂任賢勿貳去邪勿疑疑謀勿成百志惟熙罔違道以千百姓之譽罔咈百姓以從己之欲無怠無荒四夷來王二也其頌堯曰帝徳廣運乃聖乃神乃武乃文皇天眷命奄有四海爲天下君四方肈域茍無大徳何以徧覆萬國共尊茍無天命何能昭受三也】導岍及岐至於荊山逾於河壺口雷首至於太嶽底柱析城至於王屋太行恆山至於碣石入於海西傾朱圉鳥鼠至於太華熊耳外方桐柏至於陪尾導嶓冡至於荊山內方至於大別岷山之陽至於衡山過九江至於敷淺原【孔氏曰凡此皆先舉所施功之山於上而後條例所治水於下互相備是也班固馬融王肅皆言岍爲北條西傾爲中條嶓冡爲南條北條行河中條行渭洛濟淮南條行江漢蓋約經文也鄭康成謂岍爲正陰列西傾爲次陰列嶓冡爲次陽列岷山爲正陽列則贅矣隨山濬川川行兩山之間先列諸山河渭濟洛淮江皆可因山而見岍秦之西嶽在鳯翔天興縣東行爲岐山岍在渭之北荊山今名堀陵原古說禹鑄鼎於此荊山在涇之北梁山在洛之北經逾於河孔此謂梁山能門西河蓋河西岍岐荊之外更當有梁山而經省文直言逾於河故之河西治岍岐荊梁行渭涇洛皆入於河於是逾河而東治壺口諸山其次序如此經逾洛逾沔逾河皆一義謂渉之也而鄭康成乃獨以逾河爲山之脈絡江河不能斷意謂自壺口至碣石皆梁山逾河爲之遂合而爲正陰列豈非誣哉山行界水則止豈有橫度江河而行者禹貢南山西自吐蕃界由今洮岷秦渭東行於河之陰故岍岐與嶓岷爲宗北山自陰山界由今朔武嵐石南行於河之陽故壺口雷首與太行衡山爲宗梁山壺口夾河相距其廣狹𨿽不能億度要之脈絡本不同也壺口爲孟門山雷首今名三山在河中府河東縣太嶽西南行爲雷首底柱在陜州硤石縣太嶽東北行者爲析城山在澤州陽城縣又東爲王屋山在絳州垣曲縣太行山在懷州河內縣一名五行山導山行河先列岐荊於西然後出壺口雷首於東則河行於兩山之間也西爲壺口東爲太嶽汾水行其中汾水出嵐州靜樂縣管涔山南至河中府寶鼎縣屈而西入河壺口界汾而止河自華陰折而東行雷首界河而止西南爲王屋山東北爲太行山沁水行其中沁水出大通監緜上縣羊頭山南行屈而東入河王屋界沁而止漳水在太行山北漳水東行入河河自黎陽屈而北行太行界河而止恆山在中山府曲陽縣衞水在其南衞水東合滹沱東北入易恆山界滹沱而止凡此諸水皆行兩山之間山界水必止豈能橫截江河而行也漳水之北滹沱之南猶有山川禹貢皆略之汾沁漳滹沱導水亦不復出水自髙而下各循其瀆不施疏導之功兩山之間皆可因見故不紀載太行恆山皆東行水亦隨山而入於河自然之勢也碣石直載河之所入而已此自岍至碣石古說以爲北條者也自西傾東行爲朱圉山在秦州大潭縣俗稱白巖山自朱圉而北行爲鳥鼠山鳥鼠東行至太華西嶽也行河先列岍岐於北至此又列鳥鼠太華於南渭蓋行於兩山之間也華山東南行爲熊耳山陸渾山在西緱氏山在東洛行於兩山之間也熊耳東北行爲外方嵩髙中嶽也在河南登封縣濟水自河南出爲榮澤酈道元曰滎口石門西帶山隰蓋嵩髙北麓也商山東南爲桐柏山又南爲陪尾山今曰橫尾山在徳安安陸縣此自西傾至陪尾古說以爲中條者也內方山亦名漳山在荊門軍長林縣大別古說在漢陽軍漢陽縣名魯山或曰漢川縣甑山左楚禦吳濟漢而陳自小別至於大別則在漢南矣導山桐柏至陪尾在漢北嶓冡至大別在漢南源流可見今皆以爲在漢北不能詳也陪尾大別皆以見云夢陪尾云夢北境大別東境也自嶓冡而東至荊山又南至內方又東至大別以行漢水是爲北江漢於此與江合岷山之南至衡山之北以行江水是爲中江敷淺原今曰博陽山在江州徳化縣江過敷淺原與彭蠡合衡山之南則彭蠡上流贑彭諸水俱入彭蠡是爲南江凡此古說以爲南條者也北條起岍南條起嶓皆稱導水莫大於江河東西橫貫南北川瀆之宗中條渭洛濟淮各行東西之半或不及焉大抵北條皆水尾専爲行河曲折之勢中條皆水源南條三江源委並著江略漢頗詳焉漢水東行有曲祈之勢而兩川俱赴已患渾淪大澤復浸之固當詳之使有攷也然自後世通渠漢川云夢之際禹迹固多湮沒矣】導弱水至於合黎餘波入於流沙【合黎山亦名羌谷在甘州張掖縣西北流沙居延海也在張掖東北徼外一千六百里杜佑謂沙州西八十里有沙隨風流行曰流沙案段國沙州記澆河西南有黃沙周回數百里不生艸木州取名焉不曰沙隨風行也佑當別有據弱水西行至合黎與張掖河合曰黎水其餘波入居延以地勢隱測之居延在合黎東北山川悠逺水一東一西書無所紀載不能詳也導弱水至合黎止合黎之西爲夷界故不復紀其所經歷而西行山川實始於此西境訖海爲可知也禹貢北海無所著見何也北海最逺中隔沙漢廣袤數千里漢霍去病伐匈奴始度漠北臨瀚海而弱水西北有蒲類海居延海鹿濁海雷翥海蒲昌海皆海曲澤渚因中國事夷狄始各見於書至突厥並服朔漠諸國其地自遼海以西西至西海萬餘里南自沙漠北至北海五六千里云】導黒水至於三危入於南海【黒水自三危經夷界入南海其源委皆可見中間隔夷界故不復紀猶弱水自合黎而西也南海亦夷界而紀黒水之入何也南海疆理之所及也和夷在王略之內矣西戎因其帥屬敍之而已不及以政故山川之在其界內者皆不紀導水先弱黒弱水包西戎以訖西海黒水定梁雍之界以逹南海是爲華夷疆域】導河積石至於龍門南至於華陰東至於底柱又東至於孟津東過洛汭至於大伾北過降水至於大陸又北播爲九河同爲逆河入於海【河源在夷界自積石入中國始施工故自積石而下紀其所經歷焉龍門上口曰孟門山在慈州文城縣下口曰龍門山在河中府龍門縣河本行於兩山之西而鄜丹以西地勢下河湍悍行卑地潄齧多敗故禹鑿山爲瀆扼束之樂史寰宇記曰河自丹州汾川縣南入鄜州鄜城縣岸頓狹人呼爲石槽河出龍門而南觸華山之陰折而東行底柱特立於河之中禹析爲三門今名三門山河流包之亦所以扼束之也尢爲險阻漢楊炎建議鐫廣底柱石投水中不能去湍流沸怒爲害滋甚漢武帝曰聖人功通於神明豈易繼哉其言是矣孟津在孟州河陽縣洛汭洛入河處過言且行且入相漸被也自華山東行爲嵩山伊洛瀍澗合爲一川北流入於河是爲山川一都防周人卜洛蓋自古以爲令居矣大伾水經以爲在成臯北濟入河處許愼曰今黎陽之黎山鄭康成曰在修武武徳界瓉注漢書謂爾雅山一成曰伾成臯山不一成修武武徳間無此山今黎陽山一成臨河隄爲大伾孔穎逹謂瓉言爲然黎陽今濬州導河南至華陰折而東行至大伾折而北行所謂千里而一曲也經文次第當有黎陽黎陽有津梁雍渡河自蒲津荊豫自孟津靑兗自黎陽津降水水經降作絳當從今文作降酈道元以爲源屯畱下亂漳津今恩冀州界皆有枯降瀆本無源委水經河至沙丘堰酈注或曰沙丘堨不遵其道曰降亦曰瀆堰障水也余謂禹疏二渠載河北行髙地水無有不下者也茍非堰遏何以能載之髙地哉今澶州臨河有鯀隄自黎陽入北至恩州淸河歷亭皆有之然則降水者自元城以北隄堨之水是也隄堨遏水可謂不遵其道矣然使放縱行於卑地則靑兗徐豫皆被其害鯀亦知築隄障水不能行卑地矣而龍門未鑿其患在雍底柱未析其患在冀豫不行濟漯上流壅並推蕩而下其患在靑徐不疏九河水積髙於隄兗更病之此其首尾相因之勢也隄障不得盡爲非鯀爲其一而廢其餘功何以能立漯在朝城堨在元城相去甚邇王橫曰禹之行河隨西山東北去賈讓曰河西薄西山東薄金隄則漢世猶以隄隨出夾河而行也今恩冀間猶有降瀆者河本行漳瀆降水浸淫亦引入河而行之河徙漳降自行其瀆人猶記其名耳導河積石龍門華陰底柱孟津洛汭大伾大陸九河逆河皆河之要防如諸家說降水果若有源委不過與漳淇洹滱等耳漳淇洹滱皆不出非河之節防也顧獨出降何哉大陸澤左氏魏獻子田於大陸還卒於寧杜預曰大陸吳澤在衛州修武據經河過降水始至大陸止使如桑欽之說大伾在成臯而修武猶在降水之西酈道元欲兩存之故謂自寧至鉅鹿皆爲大陸非也循經而求當廢杜說大伾在黎陽降水在元城以北大陸當自邢連中山深趙界地說曰大伾地喉言河始自此北行也大陸地腹言水所鐘也關並曰河決率常於平原東郡左右其地形下而土疏聞禹治河時本空此地以爲水隈盛則放溢少稍自索而賈讓亦謂陂障卑下以爲污澤使秋水多有所休息左右遊波寛緩而不迫然則降水是非隄障放溢之水歟大陸豈非澤藪瀦蓄之水歟漢世言治河者大抵猶識古意不大詆妄也九河當以許商爲據商言自鬲以北至徒駭間相去三百里經大陸又北播爲九河則當滄徳間明矣桑欽起元城非是逆言迎受之也禹河自碣石入海此不言已見也逆河碣石今皆淪於海】嶓冡導漾東流爲漢又東爲滄浪之水過三澨至於大別南入於江東匯澤爲彭蠡東爲北江入於海岷山導江東別爲沱又東至於澧過九江至於東陵東迆北防於匯東爲中江入於海【漾水出三泉縣嶓冡山孔氏曰泉始出山爲漾水東南流爲沔水至漢中東行爲漢水是也又曰漢上曰沔言爲漢上流也漢中今興元漢水東經均州武當縣爲滄浪之水今曰滄浪州劉澄之曰沔口古滄浪水漁父歌濯纓在今漢陽軍去大別太近經滄浪猶隔三澨乃至大別三澨失其處地說漢水東行觸大別之陂南入於江水回曲曰匯漢水入江又東廻曲爲澤是爲彭蠡然則彭蠡受鄱贛諸水又得漢水回曲停涵乃始能爲澤漢於是東行爲北江入海澧水出灃州石門縣東合涔水至安鄕縣入洞庭湖洞庭巴丘也合沅湘諸水至嶽州巴陵縣入江東陵漢志廬江西北有東陵鄕水經江水過下雉縣北刋水自東陵來注之下雉在興國軍永興縣經行中江其所經歷皆在江南而志稱東陵在廬江西北又過九江至東陵州九江盡於此而尋陽記桑落洲上三百里合流皆所未詳迆連延也東行連延而北防於彭蠡之匯又東爲中江入海贛水合彭蠡豫章湖淦濁余鄱僚循大庾嶠衡山之陽緫納十川下鐘彭蠡是爲南江入海經不誤出南江三江旣入爲已見史省文也孔氏曰有北有中南可知是也導山𨿽出衡山爲彭蠡上流彭贛諸水略不紀載何也其水順道未嘗施治理之功且無可識之事也潛漯諸水皆如此蘇文忠引陸羽三沴味別之說何如曰三沴見波流相漸被而各槽行千餘里不相殽雜味別卽是辧識之精以爲三江赴海之證則甚的確而非禹導水所急也凡水順道不泛溢而後有浸潤之功舟檝之利故其或分或合經一一敍其源委味別𨿽精乃其細者耳經中江北防於匯今彭蠡自南康星子縣東北至湖口入江則差與禹貢不同水道攺矣漢有沔漾之名皆東漢水也地理誌西漢水出西縣嶓冡山南入廣漢白水蓋潛漢也經不著其所出自古皆以爲東西兩漢俱嶓冡則或然矣而西漢固無沔漾之名漢志漾水出隴西氐道至武都爲漢武都東漢水受氐道水名沔是則沔漾俱爲東漢也獨氐道武都脈絡不通川渠阻隔武都受漾爲不可據而桑欽遂徙氐道漾水爲西漢之源由是愈紛錯酈道元委曲遷就通之以潛伏之流証之以難驗之論更覺齟齬故當盡廢諸說而一之以經文杜佑通典秦州上邽縣嶓冡山西漢水所出經嘉陵曰嘉陵江經閬中曰閬江漢中金牛縣嶓冡山禹導漾水至此爲漢水亦曰沔水其說爲可據上邽今廢入淸水金牛今廢入襃城常璩華陽國記漾水出漾山漾山尋求不得其處漢志沮縣沮水出東狼谷中水經推爲沔水之源今興州和政縣漢沮縣是否姑存之要與孔不同矣三江孔爲誤班固桑欽承之其失愈逺孔彭蠡江分爲震澤遂爲北江入於海江至彭蠡合爲一未嘗分也地理誌北江自防稽毗陵縣入海中江出蕪湖自陽羨入海南江從吳縣入海具區在吳縣西自石城分江水至余姚入海桑欽盡據之以行三江其最舛繆者沔與江合流至石城分爲二南江逕宣城寜國爲長瀆注具區東則松江出焉奇分爲三江口又東至余姚入海宣城與具區隔山江豈能越山而過也酈道元知範蠡乘舟出三江口別爲三江引庾仲初吳都賦證桑欽奇分三江而不知自余姚入海卽吳越春秋所謂三江者也松江自從吳江入海與余姚逺矣備攷本末指其謬誤以伸經文使學者無所惑焉岷江出峽禹之所鑿歟曰不可知也水經江水逕西陵峽歷禹斷江酈道元曰南峽北有北谷村兩山間有水淸深潭而不流耆舊昔是大江禹治水以此江小不足瀉水禹更開今峽口水勢斥衝此江遂絕今謂之禹斷江必當是也峽險不減龍門砥柱人遂乘之豈禹之舊乎曰不然梁貢道浮潛逾沔以入於渭荊貢道浮於江沱潛漢逾於洛至於南河東西各行蓋亦使人避峽險矣】導沇水東流爲濟入於河溢爲滎東出於陶丘北又東至於菏又東北防於汶又北東入於海【山海經王屋之東防水出焉郭景純曰防沇聲相近發源爲沇東流爲濟酈道元曰重源潛出今孟州濟源縣平地導水皆有所自始沇獨無之而與弱黒同例以其皆於平地也潛源𨿽有之而難徴故史不紀載濟至溫縣入河南當鞏縣之北洛口也河南受洛北受濟孔氏曰濟與河並流十數里而南截河又並流數里溢爲滎澤在敖倉東南故滎濟通脈絡然河自東行濟自南行世所謂十字溝者皆人爲也若以爲出於天造則斷是不然以理推之濟出王屋其餘麓東行自河北截河南行而沒於水中不可見今所在水中石磧如此者多此則濟瀆也河過洛汭兼受濟洛勢益湍悍禹欲載河行髙地因濟水有出南之勢疏滎澤以受之河水泛溢滎澤待於其南有口納之固當奔趨而往截河之勢誠不足怪然河本東行波流盛大濟不能挾之而南也故濟水截河而河大勢自東禹更疏其下使通利由是濟南而河東爲十字溝誠有人爲之力焉水經滎瀆受河有石門王莽時天旱濟瀆在河北者遂斷不復入河川流固自有竭涸時而濟爲大瀆不應絕其所以絕者所在穿鑿引水源淺流緩防逢旱漧由是而枯耳酈道元曰其後水流逕通津渠勢攺不與昔同其言是也蓋事又變矣夫豈獨濟哉河亦因穿鑿失東注之勢鄭國鑿涇其利溥矣而終爲失古人之意司馬子長作河渠書致意深矣其後張戎能知之世豈以其言爲是哉滎澤亦遂塞正坐汴渠自長安以東鑿河灌漑漕運河流已患遲緩汴渠居滎澤之上先受河水水皆南去其東豈復更有波濤浩蕩溢出爲滎如禹故事哉澤無流注之水久當淺塞澤髙而瀆下水𨿽有盛時亦不能入此皆自然之理也酈道元曰滎口石門地形殊卑又曰滎瀆東南流今無水又曰澤自西緣帶山隰秦漢以來亦有通否濟水與河渾濤東注皆紀實也今水𨿽斷人猶謂其處爲滎播識禹迹也禹河南出爲滎東出爲漯滎𨿽廢漯猶通行而自昔滎漯皆未嘗決周衰鑿河南出者浪蕩瓠子酸棗無不決者禹行水有瀆後世無瀆妄而已滎澤鐘水盈則行之陶丘在廣濟軍定陶縣濟水通定陶至乘氏分流爲菏東合汶水入海蘇文忠曰禹隨山濬川隨山者隨其地脈而究其終始也地之有山猶人之有脈也有近而不相連者有逺而相屬者此言是也獨江河不能絕之語本鄭康成非也近而不相連者潼華雷首趾麓相距僅能容河而實不相連逺而相連屬者嵩髙東南皆平野而與泰山脈絡不斷山分二條北條爲原維蒙羽南條爲芒碭北盛南微泰山居北爲之宗泗水行其中防山西對太行山河濟故瀆行其中南對桐柏以東至揚楚間諸山而淮行其中防水之源流則山之脈絡皆可求也故曰隨山濬川河過洛汭勢當就卑禹旣疏濟然後引河而東過大伾又當就卑禹又疏漯然後引河而北於是河行漳降瀆合滹沱滱易以入海此所謂不逆地阞附屬孫順者也惟河入泗自北而南爲橫絕阜麓然經導菏澤被孟豬蓋是因窪下之勢導而行之淺流覆被不敢劚鑿爲深渠也後世興水利者大抵鑿山斷壍以墮天地之性𨿽其勢小大不同要皆與方命圯族同科蒙恬自以爲不能免誅戮是矣經溢爲滎導菏澤被孟豬溢被皆一字之工足以觀禹迹杜佑通典力詆桑欽以爲濟瀆已斷復行濟水與禹貢不同爲謬何如曰非也濟水𨿽絕其瀆猶在𨿽中間皆經穿鑿變易或斷或續然水之附入於其瀆者猶可尋求緝之以存禹迹非無理也佑言爲過桑酈之失自是多牽合耳】導淮自桐柏東防於泗沂東入於海【導水書法有四弱黒沇不著所自水出平地也黒水出雞山則猶沇之王屋歟導河不曰自積石者河有源也河源在夷界至積石爲中國遂於此治理之非如淮渭有所止截也江岷山漢嶓冡皆自其源導之岷山今在徼外夷界虞夏爲中國也地理誌南陽平氏縣大復山在東南淮水所出水經以爲出胎簪山東北過桐柏山酈注潛流三十許裏平氏金廢入桐柏縣水經渭出隴西首陽縣渭谷亭南鳥鼠山酈注引地說鳥鼠山同穴之枝榦明非一山也首陽今渭源縣山海經讙譽之山洛水出焉地理誌以爲出冡領山然則淮自桐柏而上渭自鳥鼠同穴而止洛自熊耳而上猶皆有源而不足疏治潛流更難徴故各著其所從始此導水書例所爲不同者也淮自桐柏而下不待疏治而皆順道故獨記與泗沂防而已沂入泗泗入淮】導渭自鳥鼠同穴東防於灃又東防於涇又東過漆沮入於河【導山稱鳥鼠導渭稱鳥鼠同穴果若地說本支之不同歟爾雅謂其鳥爲防其鼠爲�大抵去中國漸逺人物稍稍有變其常者天地之偏气也海外諸國則甚有怪異者矣漆沮與渭且行且入而俱入河今漆沮之洛入河處與渭稍離亦水道攺矣】道洛自熊耳東北防於澗瀍又東防於伊又東北入於河【導洛以水入先後爲序豫州伊洛瀍澗以水之所出逺近爲序洛出冢領逺於伊先伊後洛導洛自熊耳其潛源非所紀載也而洛猶爲之宗焉】九州攸同四隩旣宅九山刋旅九川滌源九澤旣陂四海防同六府孔修庶土交正底愼財賦咸則三壤成賦中邦【九州攸同攷禮正刑一徳以尊天子也四隩旣宅卽堯典四宅隩卽厥民隩之隩也地非隈隩不可居夾其皇澗遡其過澗望楚與堂景山與京皆其隩也刋猶變易之變易而定其等秩也滌源言蠲除其泉源無敢壅塞之者陂障也障固而厲守之以待政令山川澤皆屬虞衡名山大澤不以封諸侯有功徳則錫之山川九山九澤舊說九州之山川澤也司馬子長說九山岍壺口砥柱太行西傾熊耳嶓冡內方汶山九川弱黒河漾水江沇淮渭洛九澤雷夏大野彭蠡震澤云夢滎陽孟豬豬野𨿽皆有據舊說爲是四海戎狄蠻夷道路關通防同於京師六府水火金木土谷庶土冀壌兗黒墳靑白墳徐赤埴墳揚荊塗泥豫壤墳壚梁靑黎雍壌以此辧其肥瘠而知其生殖厚薄以參正貢賦載師任土閭師任力縣師行車人牛馬之政令有一不愼必爲民害出之甚易反之實難故使致愼焉壌田上中下本三等三三而九之猶三等也咸皆則法九州之內悉程三等而成賦法賦法不加是爲夷狄】錫土姓只臺徳先不距朕行【天子建徳因生而賜姓胙之土而命之氏禹治水咸建五長各迪有功於此遂定功載賜姓胙土命之氏焉姓紀其所自出氏別族也舊有土者功髙則加錫已有姓與非大功大徳不別賜水患已除土谷致用其民丰殖而不作徳豈所謂克綏厥猷哉眾建諸侯使各教其所治之民然而其事必有本也一人躬行於上四方承式於下矣祗敬不距順也詩曰我求懿徳肆於時夏允王保之又曰有覺徳行四國順之其斯之謂乎】五百里甸服百里賦納總二百里納銍三百里納稭服四百里粟五百里米五百里侯服百里采二百里男邦三百里諸侯五百里綏服三百里揆文教二百里奮武衛五百里要服三百里夷二百里蔡五百里荒服三百里蠻二百里流【去王城四面各五百里爲甸服孔曰爲天子治田賦謂授田當出賦也包銍稭粟米總謂禾稾皆入孔曰稾供飼國馬周禮所謂秣也銍刈謂禾穗稭服稾事也不獨畜飼積以待薪芻稾借之用四百里五百里去王城稍逺入粟米總銍稭粟米輕重必均王國賦法推行之於邦國又四面五百里爲侯服采公卿大夫之食邑也周人稍地在畿內南邦小國五十里諸侯大國次國百里七十里孔氏曰三百里同爲王者斥侯周晉爲甸侯鄭爲男伯是也又四面五百里爲綏服綏安也是爲牧伯之國作軍錫之山川土田附庸揆度也度行文教魯衛是也奮振武衛齊燕是也成王命太公曰五侯九伯汝實徵之詩稱召公日辟國百里內揆文教外奮武衛中國之所由安也又四面五百里爲要服要言治之有大要也夷有全用中國之法者嵎夷和夷是也有𨿽奉行疆理之政而事不能盡與中國同者萊夷淮夷是也蔡孔曰法也又四面五百里爲荒服治之荒略而不詳也蠻視夷益蠢流移也言政教隨其俗也或曰蔡流皆放有罪者之名春秋殺管叔而囚蔡叔舜流宥五刑五宅三居蔡千里之外流九州之裔此爲二等更一等則不同國也】東漸於海西被於流沙朔南曁聲教訖於四海禹錫圭告厥成功【東海西流沙通三千里南衡北恆通三千里是爲斷長補短爲三千里者也然而自南河至衡山二千里自恆山至南河僅千里短長不等而聲教所曁必盡海而止故自流沙以西以衡山之南恆山之北皆同也中庸曰天之所覆地之所載日月所照霜露所隊舟車所至凡有血气之屬莫不尊親此唐虞之盛也天色孔氏曰錫圭天功成是也禪禹定於此矣】

啟與有扈戰於甘之野作甘誓【與賢與子孟子論之盡矣謳歌獄訟朝覲皆歸啟啟是以嗣禹而立不知扈何以不服至於天子親徵而猶大戰於其國野哉禹禪徵苗啟繼徵扈人心不同故事變多端也國語夏有觀扈周有管蔡皆同姓也夫子序書直曰啟與有扈戰於甘之野啟以君討臣扈爲抗天子其罪可見扈在永興鄠縣有甘水甘亭案崇爲鯀本國在鄠縣鯀殛禹自夏有天下以鯀配天其支庶攺封扈歟】

甘誓

大戰於甘【亂臣賊子世固有之不得已至於討伐已非盛事而況至親骨肉哉故史不復書其所由戰之故】乃召六卿王曰嗟六事之人予誓告汝有扈氏威侮五行怠棄三正天用勦絕其命今予惟恭行天之罰左不攻於左汝不恭命右不攻於右汝不恭命禦非其馬之正汝不恭命用命賞於祖不用命戮於社予則孥戮汝【召六卿使聽誓也六事言各有軍事也數扈之罪以誓告軍帥然後中軍出號令司馬左右陳行而以天子之命誓之各行有司之事常武可攷鯀汨陳五行彛倫攸斁洪範九疇初一曰五行三正子丑寅之正也三正其來久矣禹與子而天下歸之啟歷數在躬歷數起於五行三正舉而措之天下之民謂之事業者也五行扈威侮之三正扈怠棄之稱兵以抗天子是爲威武之實怠慢棄滅不稟正朔其誓辭只二語見扈爲反叛逆天害理故天勦之勦截也斷截絕滅之也恭行天罰是爲天吏故曰啟賢能敬承禹之業一車甲士三人左射右執兵禦主馬政作一車之將右與禦佐之張侯曰此車一人殿之可以集事射人曰使有爵者乘王之倅車蓋將選也攻治也各治其事謂之共命王良曰吾爲之範我馳驅終日而不獲一爲之詭遇一朝而獲十詭遇禦非其正之謂也師以持重爲不可勝進退動靜莫不有法捨法而詭遇或可幸勝而不可以濟眾爲法是故禦非其正爲不恭命三代節制如此楚許伯禦樂伯攝叔爲右以致晉師許伯曰吾聞致師者禦靡旌摩壘而還樂伯曰吾聞致師者左射以取代禦執轡禦下兩馬掉鞅而還攝叔曰吾聞致師者右入壘折馘執俘而還皆行其所聞而復此爲致師之法兵車戎廣闕蘋輕鄭康成曰輕車馳敵致師之車然則五車左右禦皆當有法載於正典與司馬法不獨致師也春秋時已亡許伯樂伯攝叔各有所聞行之車政修而紀律嚴天子親徵以遷廟之主及社主行無遷廟則以圭帛曰主命古者大封必於廟大刑必於社示弗敢専也軍之賞罰速不俟反國而行之周禮司厲掌盜賊任器貨賄其奴男子入於罪女子入於舂稾鄭司農曰謂坐爲盜賊而爲奴者輸於罪舂人稾人之官也由是觀之今之爲奴婢者古之罪人故書曰予則孥戮汝如鄭司農注則古書孥作奴盜賊男女沒爲官奴婢者殺敵而不用命黨逆同惡以致盜賊之法治之也古人制法必有義又掌戮鄭康成曰戮猶辱也旣斬殺又辱之蓋搏磔之也殺而搏磔之爲辱稱戮男女沒入亦爲辱之而稱戮歟故春秋傳曰身死妻子爲戮字或作僇此本古法非啟創爲之至文王罪人不孥遂爲後世法予則孥戮汝謂反國以王命行之或輕或重隨其事故與戮於社別出】

太康失邦兄弟五人須於洛汭作五子之歌【太康啟子書言厥弟五人則皆弟也序言兄弟五人五人自相兄弟也須待也】

五子之歌【虞書賡歌夏書五子之歌皆詩也詩言志歌永言】

太康尸位以逸豫滅厥徳黎民咸貳乃盤遊無度畋於有洛之表十旬弗反有窮后羿因民弗忍距於河厥弟五人禦其母以從徯於洛之汭五子咸怨述大禹之戒以作歌【屍主也以逸豫下屬滅厥徳句絕太康旣主大位而以逸豫滅厥徳好樂喜逸墮其四肢心志渙散色禽酣湎皆由此而作其何徳之能存一生一滅必然之理也民已貳矣而方甚爲盤樂也盤樂遊逸無復法度畋於洛表至十旬弗反有窮國后羿因民弗忍而距之於河民𨿽憤怨然猶能忍而不決者其勢卑不敢肆也姦盜乘之不復忍矣然則姦盜必有因而民本不能遽亂也其弟五人禦其母從畋於洛汭太康捨其母而往洛表百日不見其母更失子道五子咸怨與舜怨慕之怨同以子從母以弟從兄皆不可離者也而宗廟委棄母子播越豈得不怨柰何不敬今失厥道皆怨語也夏史直書太康之惡而弗諱法之所不當諱也太康自以爲子代父位如天之不可傾覆不復作徳忘其祖之訓戒民棄不保以取滅亡若更諱之則繼世而有天下者何懲焉左傳羿自鉏遷窮石鉏在澶州衛南縣窮石在吐谷渾界是則羿旣據冀又並兗又並雍】其一曰皇祖有訓民可近不可下民惟邦本本固邦寜予視天下愚夫愚婦一能勝予一人三失怨豈在明不見是圖予臨兆民懍乎若朽索之馭六馬爲人上者柰何不敬【得乎丘民而後可以爲天子是故近之則情親下之則勢絕以一人而視天下至眇也而愚夫愚婦或能勝予況合天下以爲吾敵哉禹之恭如此孟子曰恭者不侮人三數之多也一人而三失其心怨叢於其身何能堪之蓋不待顯明始爲怨也凡乖離於冥冥之中皆當圖度而消散之朽索之馭六馬馬蹶而車僨可必也敢不恐懼而反肆乎歸藏易王度紀公羊春秋皆言天子駕六馬虞夏以前車制歟禹之訓大要敬而已一有不敬滅徳之事隨作】其二曰訓有之內作色荒外作禽荒甘酒嗜音峻宇雕墻有一於此未或不亡【與亂同事也】其三曰惟彼陶唐有此冀方今失厥道亂其紀綱乃底滅亡【陶唐堯氏本必先顚而後枝葉從之旣失君道紀綱豈能復存必至於滅亡堯舜禹皆都於冀以臨制四海垂中國之統太康失國固無可言者而羿安敢竊有之哉其遷窮石實爲巢窟自固之謀寰宇記拱州太康縣城太康所築故以名其縣太康旣逐而居此歟】其四曰明明我祖萬邦之君有典有則貽厥子孫關石和鈞王府則有荒墜厥緒覆宗絕祀【五權百二十斤曰石關通也輕重之所由通也三十斤曰鈞和平也輕重之所由平也律度量衡皆典則也藏於王府爲國之守器禹之垂創典則無不備以貽子孫皆可憑藉茍不至亂荒墜失其緒則何至覆絕哉】其五曰嗚呼曷歸予懷之悲萬姓仇予予將疇依郁陶乎予心顏厚有忸怩弗愼厥徳𨿽悔可追【其母子兄弟皆流離無歸矣夫民之志於忍而逐其君必且並與其父母兄弟仇讎之而將誰依哉郁陶鬱結顏厚色愧忸怩心慙民本以一時之憤姦盜挾之以竊太康遂見逐然禹之功徳在人心者未泯也事已決而反之民豈能無悔心哉五子咎太康失民非民之罪禹𨿽有大功在天下而不能救其子孫之顚覆皆所以感切人心也故其歌五章皆有意義一章言禹之謙恭得民自有謨訓而太康弗克敬承二章言逸豫之違祖訓遂至亡國三章言冀爲天下宗有堯舜禹相之懿太康失之爲忝厥祖而羿於帝王大統意在言外四章言禹法度明備太康荒廢之然乘四載八年於外萬世永賴之功豈能便至覆絕意亦在言外五章流落失所惆悵無聊幾使人不忍聞而不敢尢其民歌詩流其誰不動心羿之所爲不敢遂蕩滅之少康中興而羿浞皆誅此歌實有所感動焉衛亡許穆夫人賦載馳蓋得五子之歌餘意】

羲和湎淫廢時亂日往徵之作徵【羲和本一人居中授時四子其屬也分治四方諸侯羲和總之兼稱四嶽至此蓋獨掌陰陽不治方嶽之事歟堯命羲和曰欽若昊天歷象日月星辰歷象本於欽若昊天而沈湎於酒廢時亂日只此固當誅羲和有職守在王朝侯乃往徵於其國叛官離次可以因見令之不肯從召之安肯至遂至用師跋扈甚矣夫子定羲和罪狀如此國闕】徵【告眾孔曰奉辭伐罪是也徵者正也上討下之名也】

惟仲康肇位四海侯命掌六師羲和廢厥職酒荒於厥邑後承王命䢐徵【太康崩仲康立於河南左氏傳稱羿因夏氏代夏政又虞人之箴稱帝夷羿則羿嘗自立代夏稱帝矣太康已失河北羿已代夏政而夏史曰仲康肇位四海正天下之大義也春秋大一統之義也肇始侯命掌六師受命爲司馬之官也羲和廢職逃畔荒酒九伐之法當行故承王命而往徵之此夏史定羲和之罪也】告於眾曰嗟予有眾聖有謨訓明徴定保先王克謹天戒臣人克有常憲百官修輔厥後惟明明每嵗孟春遒人以木鐸徇於路官師相規工執藝事以諫其或不恭邦有常刑【聖有謨訓典簡人亦以湯官刑爲聖謨徴證必有明證故可使天下後世定保之天子必奉天人臣必奉天子百官無小大皆當修輔故其後惟明明詩曰明明天子又曰明明不已明明有斷之辭也百官修輔厥後惟明明人臣之常憲也此皆聖禹之謨訓也故每嵗申儆之孟春正月遒人宣令之官以木鐸徇於路周禮道人木鐸徇戒爲小宰之職宦師百官之長於是承訓相規正𨿽百工之賤亦執藝事以諫而況於公卿大夫近臣親戚乎其有不恭皆有常刑凡此𨿽爲羲和昏迷天象而而意有含蓄太康以遊洛失邦凡有位於王朝者責之以修輔之義皆當有罪孔子曰天子有爭臣七人𨿽無道不失其天下今至於亡國覆宗奔竄以死則所謂修輔之職果安在而況畔官離次序私歸其邑酗酒自逸者哉】惟時羲和顚覆厥徳沈亂於酒畔官離次俶擾天紀遐棄厥司乃季秋月朔辰弗集於房瞽奏鼓嗇夫馳庶人走羲和屍厥官罔聞知昬迷於天象以干先王之誅【羲和不以仲康初立時逃去明矣羿亂羲和畔歸於其邑仲康已立猶不返俶始羲和世典天地前此未有擾亂天紀如此者日月之防是爲辰季秋九月日月合朔於大火其宿爲房一行說古文輯集義同日月嘉防陰陽輯睦變而相傷則爲弗輯瞽樂師凡救日伐鼓於社樂師掌之嗇夫承命奔馳庶人在官者胥徒也嗇夫有秩府史之屬漢有斗食嗇夫孔傳曰主幣之官馳取幣禮天神庶人走供救日之百役日食大變自天子至庶人祗懼如此而羲和歷象之官乃無所聞知昏迷於天象是爲忽天道侮謨訓廢常憲以干先王之誅𨿽然太康之亡羲和不禦衛仲康之立羲和不朝覲是皆王法之所不赦者法皆不行乃始因日變而興師何哉孟子曰子以爲有王者作將比今之諸侯而誅之乎其教之不攺而後誅之乎太康危難之際諸侯顧望首鼠必非獨一羲和也旣不可悉誅治而修明典憲當中機防羲和職在奉天而忽不變戒其罪爲重是故以此爲誅首】政典曰先時者殺無赦不及時者殺無赦今予以爾有眾奉將天罰爾眾士同力王室尙弼予欽承天子威命火炎昆岡玉石俱焚天吏逸徳烈於猛火殱厥渠魁脇從罔治舊染污俗咸與惟新【六典司馬政典孔氏曰先時謂歷象之法四時節气望晦朔先天時則罪死無赦不及時謂歷象後天時若此果出政典則専爲歷象之官設此條其它官司干犯憲令當討伐者宜各有條也或曰政典行兵之法也先時後時皆爲違節度其罪皆殺昆山出玉山脊曰岡奉行天討是爲天吏爲天吏而有逸徳則其暴甚於火矣今當取其渠魁殱滅之渠大魁帥也王師之至而猶不面縛助惡旅拒皆叛逆若威力迫脇不能自拔而當勿治己經誅討便爲染惡皆與之自新】嗚呼威克厥愛允濟愛克厥威允罔功其爾眾士懋戒哉【非不愛也而以威克之臨敵之戒所以用民命一死力非可以爲常也羿與羲和其罪孰輕孰重曰羲和慢天罪固重而羿反叛豈輕哉然而事必有次第勢亦有屈仲正百官以正朝廷正朝廷以正四方太康亡國固以百官廢修輔常憲誅羲和正朝廷百官使體統皆正斯有以臨制天下且太康固爲失民心也民心未回羿豈易治哉脇從亂之民據險固之地輕以治之羿未卽罪亂何日可解唐河北藩鎭之禍根株百五六十年至於唐亡正坐此耳書載羿浞之事羿旣逐太康終不敢廢夏祀聽仲康自立於河南其後浞殺羿因羿室生澆及殪使澆滅斟灌氏斟尋氏二斟夏同姓也至帝相居帝丘浞又滅相後緡方娠逃於有仍生少康浞處澆於過處殪干戈跨據河南北少康爲仍牧正澆使椒求之奔有虞爲庖正虞邑之於綸浞意不盡滅夏之遺種必不已少康布徳以收夏眾夏之遺臣靡自有鬲氏收二國之燼滅浞而立少康使女艾滅過季杼滅戈然後祀夏配天不失舊物浞暴逆甚於羿矣少康之興固有天意要亦由浞窮凶極惡人心思舊反本而後其事可回不然少康一旅之眾二斟滅亡之餘豈能暴興如此𨿽然亦五六十年矣一敗塗地之勢不能遽反自非禹之功徳天命奚所眷顧茍非仲康少康之賢人心何攸繋屬王葉復興夫豈易哉】

自契至於成湯八遷湯始居亳從先王居作帝告釐沃【湯名論語名履故或以湯爲字或以爲諡史記名天乙契至湯十四世國凡八徙孔氏曰嚳嘗都亳湯自商丘徙焉故曰從先王居十二州誌梁國有二亳南亳在谷熟北亳在蒙谷熟今應天縣蒙今拱州考城縣亦謂之景亳地理誌梁國谷縣有髙辛城寰宇記曰在谷城縣帝系譜顓頊封嚳邑於此商丘今應天理帝告釐沃孔氏曰告來居治沃土二篇以宇訓與序意求之恐是如此凡釋逸書名義未必盡然史記作帝誥無釐沃】湯徵諸侯葛伯不祀湯始徵之作湯徵【孔氏曰爲夏方伯得専徵伐葛今應天寜陵縣邦國皆有命祀不祀爲犯令陵政已應討伐而況於殺人奪餉乎一童子不以罪而死是爲殘賊仁義王法所當治爲匹夫匹婦復讎湯蓋行方伯之職以司牧人自任也遺之牛羊使亳眾爲之耕將與之同善也而傲虐滋甚不可訓誨於是徵之】

伊尹去亳適夏旣醜有夏復歸於亳入自北門乃遇汝鳩汝方作汝鳩汝方【伊氏尹名經尹躬曁湯則名也或曰名摯尹正也官名孔氏曰字力牧之後伊尹耕於有莘之野莘國名今曹州濟陰縣東南有莘仲城湯進之於桀古者貢士壹適謂之好徳再適謂之賢賢三適謂之有功伊尹五就桀幸桀之攺徳也醜言其徳垢穢爲可醜也於是爲不足事矣伐桀定於伊尹丑夏歸亳之日始入國門而遇汝鳩汝方與論夏事二臣商賢人二書必有異同之論惜乎其亡也伯夷之淸伊尹之任皆存義也湯已徵葛而伊尹猶自亳適夏鳴條誠不得已矣目帝告而下五書皆商史所作遷亳今夏王命徵葛行夏方伯職事汝鳩汝方猶論夏事故皆爲夏書堯典爲虞書帝告釐沃湯徵汝鳩汝方爲夏書始終之際皆可攷也自禹至桀十七世史記桀名履癸】

右夏書九篇其五篇亡

尙書說卷二﹤經部﹐書類﹐尙書說﹥

欽定四庫全書

尙書說卷三

宋黃度撰

商書

伊尹相湯伐桀升自陑遂與桀戰於鳴條之野作湯誓【伊尹白予弗克俾厥後爲堯舜其心愧恥若撻於市一天不獲則曰時予之辜其自任以天下之重如此故湯誓師之書而夫子序之曰伊尹相湯伐桀言其事出於伊尹也前末有此事誓辭乃出師之日誓於國中而序述鳴條之戰終伐夏也今解州安邑縣東北十五里有鳴條陌陑在縣北二十里湯自陑升與桀戰孔氏曰出桀不意非路當出此耳升陑與記武王渡孟津同鳴條與牧野同皆臨其國都於是戰矣史官與夫子序書皆詳之事之變也湯十一徵皆爲行方伯之職桀不諒其忠而方忌惡之昬虐愈甚湯於是誓師而出徵葛之後湯誓未出師之前桀能攺徳事爲可已也曰果可已乎曰何以不可文言曰上下無常非爲邪也進退無恆非離羣也此聖人之事常人安能與此可上而不可下可進而不可退秦漢以來盜賊僭篡之所爲人遂比之騎虎此豈足以論聖人哉】

湯誓

王曰格爾眾庶悉聽朕言非臺小子敢行稱亂【王誓眾正大義也夫是之謂天討格至稱舉君臣有定分而至於放伐世固或以爲亂也堯舜之禪湯武之伐皆權道也徳必若舜禹而又有堯舜薦之者乃可爲禪讓孔子不有天下繼世而有天下繼世而有天下亦必若桀紂而又有如湯武者乃可以言放伐是故非聖人而論權則亂而已矣】有夏多罪天命殛之今爾有眾汝曰我後不卹我眾舎我穡事而割正夏予惟聞汝眾言夏氏有罪予畏上帝不敢不正【穡事輕正夏重以農斂獲時出師桀之罪一日不可容於天下矣眾言奚敢不卹上帝爲可畏也】今汝其曰夏罪其如臺夏王率遏眾力率割夏邑有眾率怠弗協曰時日曷喪予及汝皆亡夏徳若玆今朕必往【今汝其必謂夏罪其如我所云者猶曰固知其然也率猶一切也言一切遏絕眾力不得用於養生喪死之事而又一切割剝之使獨丰夏眾知大命近止亦一切怠惰人各有心不相和合所謂農夫釋耒工女下機靡衣媮食以待滅亡也時是曷何是曰喪矣特不知其事狀如何耳予及汝不能相救皆亡而已民非後罔事後非民罔使而夏徳若此豈復可以君斯民哉必往言遂伐之也】爾尙輔予一人致天之罰予其大賚汝爾無不信朕不食言爾不從誓言予則孥戮汝罔有攸赦【天命殛之予畏上帝致天之罰惟有天徳者能知之大賚功大者錫爵封國賚大封於廟】

湯旣勝夏欲遷其社不可作夏社疑至臣扈【古說湯革命創制變置社稷而後世無及句龍者故不可非也夏社大社王社也天子之社也將遷去之而義不可夏社疑至臣扈三書宜有議論至周黜殷而猶存亳社用湯故事三書皆亡】

夏師敗績湯遂從之遂伐三朡俘厥寶玉誼伯仲伯作典寶【桀載其寶玉保於三朡湯伐之桀奔南巢遂俘其寶玉三朡今廣濟軍定陶縣東北有三朡亭古國也典主也伯仲伯二臣作典寶述興亡之戒云】

湯歸自夏至於大坰仲虺作誥【大坰地闕仲虺名或仲氏奚仲之後爲湯左相孔氏曰以諸侯相天子】

仲虺之誥

成湯放桀於南巢惟有慙徳曰予恐來世以臺爲口實【湯武應天順人然君臣之名終不可廢是故謂之放謂之殺而不敢辭舜遷苖謂之放流宥之也封象亦或謂之放不及以政也南巢今無爲軍巢縣放殺不幸而有此也堯舜禪讓猶有子噲之事況放殺乎其爲口實何疑是豈能無慙君子言而世爲天下法行而世爲天下則今舉動如此若稍有可議使天下後世不肖無恥有所並緣以行其姦則安能不憂易坤上六龍戰於野其血黃湯武戰矣必傷黃天地之色言上下皆傷也其至於此誠不幸矣】仲虺乃作誥曰鳴呼惟天生民有欲無主乃亂惟天生聰明時乂有夏昬徳民墜塗炭天乃錫王勇智表正萬邦纉禹舊服玆率厥典奉若天命【民皆有欲無主則各求遂而亂矣聰明君徳也人無欲則志定气淸而耳目聰明桀聰明非必不若人也縱欲而昬昬故不能聼徳視逺豈惟不能乂民反塗炭之人主天下之表也表正則影從君不作徳而縱欲以競其民豈得不亂湯勇足以斷天下之大事智足以察天下之大變天所錫也禹弼成五服使萬邦惟正之供皆有典常與天命流行天使湯表正萬邦纉禹舊服湯禹是率其舊典以奉順天命是則桀爲弗克若天矣】夏王有罪矯誣上天以布命於下帝用不臧式商受命用爽厥師【凡其出令爲割剝之事皆爲矯誣天未嘗使人君厲民以獨丰也式用也桀爲昬政天不善之故用商受命以爽明其眾記曰大學之道在明明徳在新民】簡賢附勢實繁有徒肈我邦於有夏若苖之有莠若粟之有秕小大戰戰罔不懼於非辜【簡忽也簡忽賢徳附托勢力韋顧昆吾之屬助桀爲虐商始不見容於夏矣莠在苗必芟耡秕在粟必簸颺而邪之醜正乃亦如是有徳則興無徳則亡不可得而私故謂之天位堯舜授受湯武放伐本一道耳豈嘗有私意哉桀惟失徳而後天命攺授乃不自省畏而欲剗商去之是尙可與言堯舜薦賢之事乎湯之誥萬邦曰爾有善朕弗敢蔽罪當朕躬弗敢自赦惟簡在上帝之心故夫子誦其言桀旣私畱大位而同惡助之將賊害賢徳故小大之民無不戰戰懼陷非辜桀暴亂天下天下所恃者湯而已湯亡誰拯其亂哉此商師之所以遂出也史記自孔甲以來諸侯多畔夏桀不務徳而湯傷百姓弗堪乃召湯而囚之夏臺已而釋之桀放而死謂人曰吾悔不殺湯使至此】矧予之徳言足聽聞惟王不邇聲色不殖貨利徳懋懋官功懋懋賞用人惟已攺過不吝克寛克仁彰信兆民【夫豈嘗以天下爲私哉湯執中立賢無方其程度皆自已出攺過不吝湯武反之也十一徵無敵於天下天下信之惟其無私而已】乃葛伯仇餉初徵自葛東徵西夷怨南徵北狄怨曰奚獨後予攸䢐之民室家相慶曰徯予後後來其蘓民之戴商厥惟舊哉【是可以君天下矣】佑賢輔徳顯忠遂良兼弱攻昧取亂侮亡推亡固存邦乃其昌【上無明天子方伯爲政諸侯之賢者佑之有徳者輔之忠者顯之良者遂之弱者兼之使有所附屬昧者攻之亂者取之亡者侮之攺其社稷羣祀降其宗親皆侮道也凡此大要不過因其亡而推之因其存而固之所謂因其材而篤焉湯代行天職如此商邦之所由以昌盛也十一徵規模可見矣】徳日新萬邦惟懷志自滿九族乃離【此存亡得喪之機也】王懋昭大徳建中於民以義制事以禮制心垂裕後昆【湯旣伐夏實任君師之職仲虺以其慙也故言昔之所已爲又言今之所當爲天下任重放伐𨿽蒙其慙不得已也己徳不明欲民之協中難矣自昭明徳民被皇極之福君子創業垂統爲可繼也以義制事以禮制心使足以遺其子孫此皆今日之當務也此書皆言桀縱欲故昬不能乂民湯無欲故聰明民奉之以爲主而終篇制事制心實爲舉要之語大抵人主之欲爲難制也益戒舜猶曰罔咈百姓以從己之欲漢武帝曰多欲不可以君國子民信哉】予聞曰能自得師者王謂人莫已若者亡好問則裕自用則小【此專論伊尹湯之於伊尹學焉而後臣之故王桀自謂伊尹不若己而舎之故亡】鳴乎愼厥終惟其始殖有禮覆昬暴欽崇天道永保天命【有其始矣克終爲難殖有禮覆昬暴此理爲不可易也欽崇永保安敢廢諸蘓文忠謂仲虺誠忠矣而湯之慙口實之病仲虺終不敢謂無放殺之名𨿽其臣子不能蓋夫惟湯武未嘗求蓋也夫不蓋其名是以爲仁義之盡使有其實而欲蓋之則私而已矣何以爲湯武】

湯旣黜夏命復歸於亳作湯誥【夏命𨿽黜復歸於亳以待諸侯之至】湯誥

王歸自克夏至於亳誕告萬方【正天子號令】王曰嗟爾萬方有眾明聽予一人誥惟皇上帝降衷於下民若有恆性克綏厥猷惟後【衷古訓善性之有也天降衷於民使順有常性能安其道則有君焉故伊尹曰予將以斯道覺斯民也非予覺之而誰也】夏王滅徳作威以敷虐於爾萬方百姓爾萬方百姓罹其凶害弗忍荼毒並告無辜於上下神只【民弗能忍其心離矣】天道福善禍淫降災於夏以彰厥罪肆臺小子將天命明威不敢赦【降災彰其罪猶不悛湯遂伐之】敢用牡敢昭告於上天神後請罪有夏聿求元聖與之勠力以與爾有眾請命【出師類祭行王事也聿述述古事也元大聖伊尹黃帝堯舜以來傳記所傳皆有聖師聖人義禮之防也告於天無愧辭謀於聖人而協桀之罪爲當討矣】上天孚佑下民罪人黜伏天命弗僭賁若艸木兆民允殖【天佑下民信矣桀於是退黜屏伏去夏歸商豈有差忒天下更新煥然賁飾如艸木之華精神气象爲不同矣兆民信能生殖】俾予一人輯寧爾邦家玆朕未知獲戾於上下栗栗危懼若將隕於深淵【天使予輯寧爾君公卿大夫而未知所以自免於戾故懼孔子曰治天下者不敢失於小國之臣而況於公侯伯子男乎】凡我造邦無從匪彞無卽慆淫各守爾典以承天休【於是爲商諸侯故稱造邦彞常慆慢周官冢宰掌建邦之六典以佐王治邦國】爾有善朕弗敢蔽罪當朕躬弗敢自赦惟簡在上帝之心【伐夏天下之公義也此義未嘗廢誠使爾諸侯有如舜禹之盛徳吾且薦之於天使吾不可以任天下之重釋位去之何敢遏天命哉然則堯舜湯武之道廣大公平禪讓徵伐所遭不同皆未嘗以天下爲私也】其爾萬方有罪在予一人予一人有罪無以爾萬方【湯旣伐夏而其民猶不能遷善逺罪猶不可與入堯舜之道綏猷之言不其病諸】嗚呼尙克時忱乃亦有終

咎單作明居【咎單臣名明居書亡】

成湯旣沒太甲元年伊尹作伊訓肆命䢐後【史記湯崩太子太丁未立而卒於是立太丁之弟外丙外丙卽位三年崩立外丙之弟仲壬仲壬卽位四年崩伊尹立太丁之子太甲太甲湯適長孫一曰祖甲孟子外丙二年湯沒六年三易君外丙猶未終喪而沒歳月易相亂恐疑後世故序書稱太甲元年且以見遷桐卽元年事伊訓肆命䢐後三書繼作太甲不受敎而遷之太甲序太甲旣立不明與此相類】

伊訓

惟元祀十有二月乙丑伊尹祠於先王奉嗣王祗見厥祖侯甸羣後咸在百官總己以聽冢宰【商紀年曰祀十二月商正月商周攺正朔以一號令而詩書紀月不攺夏正天時不可易也嗣王逾年卽位伊尹主祠事奉嗣王朝廟此古者冢宰攝政之禮也侯甸在千里之外來見新王周禮侯服嵗一見甸服二嵗一見夏商侯服爲王畿甸服則周侯服】伊尹乃明言烈祖之成徳以訓於王曰嗚呼古有夏先後方懋厥徳罔有天災山川鬼神亦莫不寧曁鳥獸魚鼈咸若於其子孫弗率皇天降災假手於我有命造攻自鳴條朕哉自亳【造哉皆始也始攻桀自鳴條而出令則自克夏歸亳孟子天誅造攻自牧宮朕哉自亳趙岐曰牧宮桀宮】惟我商王布昭聖武代虐以寛兆民允懷【爲人君止於仁】今王嗣厥徳罔不在初立愛惟親立敬惟長始於家邦終於四海【本立而道生不立無本道何由生是故立愛於其親充之而無所不愛立敬於其長充之而無所不敬親親之殺尊賢之等始於家邦終於四海以此嗣湯徳】嗚呼先王肈修人紀從諫弗咈先民時若居上克明爲下克忠與人不求備檢身若不及以至於有萬邦玆惟艱哉【肈始也湯人紀之修自立愛立敬始從諫順先哲居上明爲下忠待人恕治已嚴皆人紀也愛敬之充也中庸九經愛敬而已桀廢棄人紀湯始修之而遂以有天下大要惟克艱故能致此】敷求哲人俾輔於爾後嗣制官刑儆於有位曰敢有恆舞於宮酣歌於室時謂巫風敢有殉於貨色恆於遊畋時謂淫風敢有侮聖言逆忠直逺耆徳比頑童時謂亂風惟玆三風十愆卿士有一於身家必喪邦君有一於身國必亡臣下不匡其刑墨具訓於蒙士【官刑𨿽設茍無哲輔杲何益哉恆舞酣歌近於巫覡貨色遊畋淫蕩不反侮聖言則無所忌憚逆忠直則無所降屈逺耆徳則廢典刑比頑童則所趨必下逆倫害理亂之道也人主至此益難救食其祿居其位而不憂其敗非人臣也故有不匡之刑故侍講劉貢父曰墨非刑名也臯陶刑昬墨賊殺墨貪也臣不匡君貪其祿位故坐以墨蓋死罪也孔氏曰蒙士例謂下士或曰蒙蒙古字從省爲蒙周官瞽蒙掌歌諷誦召武公稱蒙誦衛武公亦曰蒙不失誦所謂工執藝事以諫者也湯作官刑具以訓瞽蒙使歌誦之以儆邦君卿士伊尹取其言以戒嗣王】嗚呼嗣王祗厥身念哉聖謨洋洋嘉言孔彰【能敬其身則必能念祖矣洋洋廣大】惟上帝不常作善降之百祥作不善降之百殃爾惟徳罔小萬邦惟慶爾惟不徳罔大墜厥宗【提要之言益明簡】

肆命䢐後【二篇亡】

太甲旣立不明伊尹放諸桐三年復歸於亳思庸伊尹作太甲三篇【太甲嗣仲壬而立不明居喪之禮伊尹營桐宮居之夫子序書謂之放孔氏曰不知朝政曰放然則古者君喪𨿽冡宰攝政猶當有所闗白放居桐蓋使專典喪不復預他事也庸常思常道一曰庸用思用伊尹之訓不明而放之思庸而復之人無不知伊尹之心者故孟子曰有伊尹之志則可無伊尹之志則篡也古說桐湯墓劉向曰成湯無葬處伏滔北徵記望亳蒙間成湯伊尹箕子冡墓皆爲丘墟寰宇記伊尹冡在宋州楚丘縣箕子冡在宋城縣】

太甲上

惟嗣王不惠於阿衡【惠順也阿倚衡平或曰阿保思保也故亦曰保衡】伊尹作書曰先王顧諟天之明命以承上下神只社稷宗廟罔不祗肅天監厥徳用集大命撫綏萬方惟尹躬克左右厥辟宅師肆嗣王丕承基緒惟尹躬先見於西邑夏自周有終相亦惟終其後嗣王罔克有終相亦罔終嗣王戒哉只爾厥辟辟不辟忝厥祖【諟古訓是審諦之意顧察而審諦之文王陟降在帝左右也於以承上下神只社稷宗廟無不只肅言一本諸敬而已親親尊尊愛敬充焉居喪失禮是謂無本百神爾主何以承之惟天監其徳而後有以集大命爲天下君宅居師眾尹身親相湯以有九有之師故今嗣王大承其基緒誠願如先夏之有終而其相亦惟終不願如其後嗣王之罔終而其相亦罔終君有終則相亦有終君罔終則相亦罔終是故君相一體安危休戚無不同之太甲之克終不終伊尹安敢不任之於其身哉夏在亳西故曰西邑夏自周忠信爲周終始惟一非忠信能之乎文言曰忠信所以進徳也嗣王知所戒則敬而已矣敬則盡君道爲君而不盡君道則爲辱乃祖成湯矣】王惟庸罔念聞【庸用王惟自用無念聞伊尹之訓】伊尹乃言曰先王昧爽丕顯坐以待旦旁求俊彥啟廸後人無越厥命以自覆愼乃儉徳惟懷永圖若虞機張往省括於度則釋欽厥止率乃祖攸行惟朕以懌萬世有辭【此諫語也昧未爽明丕大顯亦明也未明而大顯之平旦淸明之气也顯存晦亡旁非一方啟廸開明而蹈行之旁求俊乂啟廸後人夫是以伊尹有托孤寄子之責越顚墜也墜厥宗忝厥祖越命自覆然危亡之戒人之縱欲爲侈快意朝夕不爲久長之謀也機弩牙括笴虞人張機必省與度凖乃釋不茍也孔氏曰機有度以凖望古機猶有存者銅爲之植度於其側大學在知止在止於至善能欽其所止則能率循成湯之所行也大扺伊訓太甲之書專務敎敬而敬必本於愛也太甲自謂欲敗度縱敗禮是由儉徳之闕故伊尹舉要諫之】王未克變伊尹曰玆乃不義習與性成予弗狎於弗順營於桐宮密邇先王其訓無俾世迷【周公曰祖甲不義惟王舊爲小人繼體而立而執喪不如禮不義莫甚焉此漢之所以廢昌邑也然霍光解璽之際昌邑猶能言古天子有爭臣七人不失其天下是則漢公卿安能無愧色伊尹諫太甲言語略盡而猶未克變是不可以口舌爭矣不義之習將與性俱成性無有不善習或移之狎習予非敢習爲不順有不得已者伐桀放太甲皆非順經營桐墓立宮使居之成湯遺徳餘烈足以感動人淸廟曰對越在天駿奔走在廟不顯不承無射於人斯密邇先王而訓之擇端良之士與王居便嬖近習一切屏絕不使溺於世俗迷而不反】王䢐桐宮居憂克終允徳【孔氏曰居憂位蓋專使典喪也允信孟子有諸己之謂信信則不變保克終矣太甲之放爲居喪無禮而自伊訓而下諫辭未嘗及之惟敎之立愛立敬以修人紀鑑於三風十愆之訓以敬愼其身推而顧察天命承事鬼神終先王大業莫不由此居喪失禮豈待指事哉至此猶未克變將恐其惡遂成乃始攻其不義之習名之曰不義夫其得已乎䢐桐居憂實始自覺不但遷善且能信徳登而進之允實光輝太甲遂爲商之令主此伊尹格天事業】

太甲中

惟三祀十有二月朔伊尹以冕服奉嗣王歸於亳【三年喪畢冕服而見於廟是謂卽政朝廟禮之常也自桐歸亳而見廟因復政厥辟事之變也居之不疑從容有常君臣之際無迹可尋】【非聖人孰能與於此】作書曰民非後罔克胥匡以生後非民罔以辟四方皇天眷佑有商俾嗣王克終厥徳實萬世無疆之休【胥相匡正周官九兩繋萬民胥匡以生也君民匹敵之勢桀塗炭斯民湯由是伐桀太甲幾又失之故伊尹以爲復政第一語傳曰祖有功而宗有徳湯取天下誠有功矣使太甲無克承之徳商之載祀何以能久秦漢以後傳祚久近之效皆可見太甲克終厥徳是爲商萬世無疆之休誠有天命焉】王拜手稽首曰予小子不明於徳自厎不類欲敗度縱敗禮以速戾於厥躬天作孽猶可違自作孽不可逭旣往背師保之訓弗克於厥初尙賴匡救之徳圖惟厥終【拜手首至手稽首首至地太甲之言怨艾昔非歸恩師保明白洞達如此可謂允徳矣】伊尹拜手稽首曰修厥身允徳協於下惟明後先王子惠困窮民服厥命罔有不恱並其有邦厥鄰乃曰徯我後後來無罰【修身固將以治國平天下也自家而之國自國而之天下無所不協斯之謂信人皆有此信故能協太甲曰不明於徳伊尹曰惟明後自昭明徳豈可已乎皆有邦也而鄰國之民望湯如此湯來則厎善無罪罰允徳之協於下也】王懋乃徳視乃烈祖無時豫怠奉先思孝接下思恭視逺惟明聴徳惟聰【必將視乃厥祖敬而勿失始於家邦而已矣斯須豫怠何以爲懋徳思孝思恭無時而不在念也形見於奉先接下之際耳蔽於近而亡逺何明之有耽於非度而荒徳何聰之有伊尹猶防太甲舊慝之作歟】朕承王之休無斁【王無斁則朕承王休亦無斁】

太甲下

伊尹申誥於王【言之悉矣於此重明之】曰嗚呼惟天無親克敬惟親民罔常懷懷於有仁鬼神無常享享於克誠【敬仁誠所出同】天位艱哉徳惟治否徳亂與治同道罔不興與亂同事罔不亡終始愼厥與惟明明後【五帝異禮三王不同樂而其道一也流連荒亡不同事而同亂始也與治同道終也與亂同事得非緝熙光明之學有所闕歟明明言光明相繼也】先王惟時懋敬厥徳克配上帝今王嗣有令緒尙監玆哉【懋敬自彊不息也】若升髙必自下若陟遐必自邇【道有本末事有先後未有一蹴而能至者也】無輕民事惟難無安厥位惟危愼終於始【太甲於是始親政故有愼終於始之戒惟難惟危愼之至也始或廢之終何觀焉】有言逆於汝心必求諸道有言遜於汝志必求諸非道【逆心之言正使狂眞妄茍求諸道亦可容忍況嘉言乎遜志之言正使同心協謀猶當求諸非道或恐未能盡理況以邪佞投合乎】嗚呼弗慮胡獲弗爲胡成一人元良萬邦以貞【元者善之長也君正莫不正】君罔以辯言亂舊政臣罔以寵利居成功邦其永孚於休【伊尹將告歸矣故終篇陳君臣之戒旣曰辯言必有新奇可喜之論不必庸君甘心焉袁盎一語而絳侯禮貌遽衰辯言之易惑也霍光旣立宣帝猶秉政權君臣之間卒有遺憾寵利之可戒也辯言亂政寵利居功主意惑而國體虧斷非美事商周盛際安有斯事伊尹推理勢所至故言之以爲世戒】

伊尹作咸有一徳【一徳天徳也中庸曰純亦不已】

咸有一徳

伊尹旣復政厥辟將告歸乃陳戒於徳【太甲方倚重師保而伊尹遽歸商王業已定太甲克終允徳伊陟臣扈皆足輔王伊尹可以歸矣是爲人臣常道】曰嗚呼天難諶命靡常常厥徳保厥位厥徳靡常九有以亡【諶信常不已也一不作徳桀紂不難至也故爲亂亡之道】夏王弗克庸徳慢神虐民皇天弗保監於萬方啟廸有命眷求一徳俾作神主【慢神必虐民旱麓曰惠於宗公神罔時怨神罔時恫刑於寡妻至於兄弟以禦於家邦】惟尹躬曁湯咸有一徳克享天心受天明命以有九有之師爰革夏正【曁及不以君及臣而以臣及君伊尹於湯誠有敎廸之功伊尹言之不嫌以爲天下後世法夏正寅商正丑】非天私我有商惟天佑於一徳非商求於下民惟民歸於一徳【天視自我民視天聴自我民聴】徳惟一動罔不吉徳二三動罔不凶惟吉凶不僭在人惟天降災祥在徳【一則無所不順故動與吉偕二三則是非參錯其偶不與凶會幸而已】今嗣王新服厥命惟新厥徳終始惟一時乃日新【玆其始矣固未見其所終也終始惟一是爲日新】任官惟賢才左右惟其人臣爲上爲徳爲下爲民其難其愼惟和惟一【左右師氏僕使宰膳趣馬之屬朝夕在王左右者也人主作徳不作徳左右闗繋爲多臣爲上爲徳爲下爲民大意是上輔君下乂民而其語難協爲臣不易故當愼同寅協恭和衷故能一】徳無常師主善爲師善無常主協於克一【徳不可以小成也苟主於善則皆可師善非一端而已也有以協之皆足以成徳孟子曰舜聞一善言見一善行沛然若決江河莫之能禦也又曰大舜有大焉樂取諸人以爲善自耕稼陶漁以至爲帝無非取諸人以爲善者伊尹懼太甲之小成也故敎之以取善之道如此太甲能信矣剛健篤實光輝日新其徳可不知勉乎】俾萬姓咸曰大哉王言又曰一哉王心克綏先王之祿永厎烝民之生【徧覆包涵則其言之大悠久無疆則其心之一有是言而無是心朝夕變遷安可保也先王聰明時乂民永其祿王言之大王心之一則爲能綏安之使斯民同厎於善無終窮矣生與欲並生哉之生同】嗚呼七世之廟可以觀徳萬夫之長可以觀政後非民罔使民非後罔事無自廣以狹人匹夫匹婦不獲自盡民主罔與成厥功【親盡而廟不祧可以觀徳矣賈誼謂文帝曰使顧成之廟稱爲太宗商祖契宗湯太甲廟不毀與湯爲二祧如周文武歟鄭康成曰殷六廟非中宗髙宗廟亦不毀此禮由商而來長萬夫則部分廣可以觀政矣後不自立非民何使民不自治非後何事君民本相須也其至於乖睽渙散仁之賊義之殘也民非後罔克胥匡以生後非民罔以辟四方而旣言之此又言之者人主不可以不常知此意也匹夫匹婦有不自盡亦何遽至於罔成厥功哉然失一人之心則天下之志趣乖魏武帝一接張松不滿而蜀之士大夫舉不爲魏是故明君必恭儉禮下自廣狹人之累當深戒也】

沃丁旣葬伊尹於亳咎單遂訓伊尹事作沃丁【沃丁太甲子皇覽曰伊尹冡在濟陰已氏平利鄕今楚丘縣漢已氏縣訓以伊尹行事沃丁亡】

伊陟相太戊亳有祥桑谷共生於朝伊陟贊於巫咸作咸乂四篇【伊陟伊尹子太戊中宗沃丁弟太庚之孫祥妖怪孔氏曰桑谷二木合生七日大拱不恭之罰史記一暮大拱巫咸臣名周公曰在太戊時則有若伊陟臣扈格於上帝巫咸乂王家咸乂四篇亡】太戊贊於伊陟作伊陟原命【孔氏曰原臣名二篇亡】

仲丁遷於嚻作仲丁【嚻史記作隞李顒云在陳畱浚儀縣皇甫謐曰或云河南敖倉是案敖倉在今鄭州滎澤縣西仲丁亡】

河亶甲居相作河亶甲【相今相州河亶甲亡】

祖乙圮於耿作祖乙【祖乙河亶甲子史記河亶甲時殷復衰祖乙立殷復興巫賢任職又曰祖乙遷於邪耿今河中府龍門縣圮毀也耿毀遷邢蓋兩遷索隱邢音耿恐非盤庚五遷嚻相耿邢殷祖乙兩遷爲是邢今邢州龍岡縣祖乙亡】

盤庚五遷將治亳殷民咨胥怨作盤庚三篇【史記自仲丁至陽甲廢適而更立諸弟子弟子或爭相代立比九世亂於是諸侯莫朝陽甲崩弟盤庚立殷今河南偃師縣謂之亳殷從先王居猶晉絳楚郢也咨嗟相怨不欲遷】

盤庚上

盤庚遷於殷民不適有居率吁眾慼出矢言曰我王來旣爰宅於玆重我民無盡劉不能胥匡以生卜稽曰其如臺【民不趨令適新邑之居吁和慼憂久皆重遷若曰可與樂成難與慮始勿卹可也然古人終不肯違眾而獨舉以智力求濟率和恱眾憂必使盡知其爲不可不遷而聴命焉矢直直寫己之情也或曰矢誓要質之於鬼神也我王祖乙爰於宅居玆謂邢也劉殺耿圯遷邢邢山國所謂適於山也耿爲水所圯於是來宅於此今其事變患害已至重吾民無盡殺爲其不能相正以生也我於龜以稽疑龜告如我謀】先王有服恪謹天命玆猶不常寧不常厥邑於今五邦【先王有所服行敬謹天命此猶不敢常寧不常厥邑至於今五邦矣況今吾命民不能胥匡以生而豈敢懷安乎五遷必皆有故遷都大事冝皆有天命然古人簡質不以遷爲難故自契至湯八遷自仲丁至祖乙四遷民皆聴命無異論至盤庚之遷而怨咨作安土之意已不能如古矣】今不承於古罔知天之斷命矧曰其克從先王之烈若顚木之有由蘗天其永我命於玆新邑紹復先王之大業厎綏四方【今不能承於古而遷爲人情縱肆法度委廢天且斷絕其命汝猶罔知而況敢謂克從先王之烈譬若顚木之有蘗庶幾其能興起乎今遷則天且延長我命於玆新邑可以紹復先王大業厎定四方也王國居中四方承之鳥曰邦畿千里維民所止肈域彼四海自王國猶不能立法使民相正而生四方豈有厎綏之功先王之業墜矣已上總論遷都大意】盤庚斆於民由乃在位以常舊服正法度曰無或敢伏小人之攸箴【盤庚之遷其大家實憚之小人未必盡不樂也盤庚將敎訓其民推原不適有居之故皆自在位者始故以常日舊制所服行者先王法度大意則曰無得隱伏小人箴規其上之言詩曰民𨿽靡膴或哲或謀遷都之利眾人𨿽未能盡見亦豈無智識之士知之者大家不樂壅遏民情議論偏勝不可據依故使一宣達之遷都事實爲可求矣此史官紀盤庚行事大要魏相白宣帝去尙書副封而霍氏逆謀始得上閒是亦爲正法度也】王命眾悉至於庭王若曰格汝眾予告汝訓汝猷黜乃心無傲從康【眾羣臣也汝當以道黜汝傲慢之心】古我先王亦惟圖任舊人共政王播告之修不匿厥指王用丕欽罔有逸言民用丕變今汝聒聒起信險膚予弗知乃所訟【先王圖任舊人共政修播告之辭未嘗隱匿其指王必用大敬無過失之言故其民順令曠然大變聒聒多言之貌今汝聒聒起而信受邪險膚淺於弗知其所辯訟果爲何事此豈先王所以圖任共政者哉言在位羣臣不能繼承其先人同力王室也孟子曰爲政不難不得罪於巨室世家梗政此時已患之】非予自荒玆徳惟汝含徳不惕予一人予若觀火予亦拙謀作乃逸【非予自荒念舊之徳惟汝含蓄恩徳無所畏惕予一人號令誅賞之所自出也譬若火作而弗救乃坐觀之則自一爝至於炎炎無由息也是豈非予拙謀作汝過失至此乎】若网在綱有條而不紊若農服田力穡乃亦有秋【舉网而條不亂言事必有其序也農夫利穡而有秋言事無有幸而致也盤庚興商規模自遷都始故以舉网言之遷則可以紹復大業一勞永逸不遷則委靡頽敗將不能爲一日之安故以服田言之】汝克黜乃心施實徳於民至於防友丕乃敢大言汝有積徳乃不畏戎毒於逺邇惰農自安不昬作勞不服田畝越其罔有黍稷【汝能自黜傲慢從康之心則能施實徳於民至於婚姻朋友皆蒙被之今則不然丕乃敢大言皆世閱也故自謂有積徳戎大昏彊虛言惑眾大毒逺邇邢山國田少使其人惰農自安不彊作勞不服田畝遂至於罔有黍稷此爲不能胥匡以生事實盤庚之遷其大端在此】汝不和吉言於百姓惟汝自生毒乃敗禍姦宄以自災於厥身乃旣先惡於民乃奉其恫汝悔身何及【吉善汝不協和善言於百姓而使咨怨不適有居惟汝自生毒大家總於貨寶小民罔有黍稷乃至於禍敗姦宄自災於其身恫痛民之惡汝旣先之而猶自奉持其可哀痛之事刑罰將至𨿽悔何及乃奉其恫吉其凶也】相時憸民猶胥顧於箴言其有逸口矧予制乃短長之命汝曷弗告朕而胥動以浮言恐沈於眾若火之燎於原不可向邇其猶可朴滅則惟爾眾自作弗靖非予有咎【相視憸小小民箴誨之言猶相顧忌恐其有逸不協義理矧予制汝短長之命而無所忌憚茍有異同何不告朕反覆議論而相動以浮言詿誤眾人恐遂一沈溺之譬若燎原之火𨿽不可向邇而猶可撲滅豈以羣起之勢不復可柰何哉是將以刑法施之矣若其至此則惟爾眾自作弗靖豈予之咎盤庚欲舉法以治不從令者而卒不用也如所云云夫豈不可以行法然而不敎而殺忿嫉於頑堯舜三代之盛未嘗有此必訓告必敎誨使理悟而心服所謂以善養人者每如此也】遲任有言曰人惟求舊器非求舊惟新古我先王曁乃祖乃父胥及逸勤予敢動用非罰世選爾勞予不掩爾善玆予大享於先王爾祖其從與享之作福作災予亦不敢動用非徳【人求舊器求新各有其冝也予先王與乃祖乃父相及逸勤予豈敢不念其子孫而動用非罰乎世選勲勞而官爵之不敢掩爾善念舊之意如此也爾祖與享於先王廟延有善而作福有禍而作災照臨於上不可欺罔予亦安敢一切姑息動用非徳乎非罰非徳皆謂施之而不當理也】予告汝於難若射之有志【言易出而志不審何能中乎】汝無侮老成人無弱孤有幼【老成之人智慮及之當有知遷都之爲利者非必舉一世之人爲異也孤幼不能自立隨其長上爲向背也如其不昬作勞不服田畝至於仰事俯肓不能無憾是爲虐之】各長於厥居勉出乃力聴予一人之作猷【公卿大夫各有封邑而爲之長當率其民勉出力以聼命作猷言遷都有道於此作興之也】無有逺邇用罪伐厥死用徳彰厥善【自陷於死而罰施之故曰伐厥死】邦之臧惟汝眾邦之不臧惟予一人有佚罰凡爾眾其惟致告自今至於後日各恭爾事齊乃位度乃口罰及爾身弗可悔【致告致吾之意而告之也王曰商俗靡靡利口爲賢然則商人口之不度所從久矣】盤庚中

盤庚作惟渉河以民遷乃話民之弗率誕告用亶其有眾【作動也將動而遷乃話其民弗率之故大告之以信其有眾】咸造勿褻在王庭盤庚乃登進厥民曰明聼朕言無荒失朕命【造至升進使前大司冦大詢朝位三公及州長百姓北面】嗚呼古我前後罔不惟民之承保後胥慼鮮以不浮於天時殷降大虐先王不懷厥攸作視民利用遷汝曷弗念我古後之聞承汝俾汝惟喜康共非汝有咎比於罰【先王無不惟民之承而民亦保其君相與慼憂鮮以不浮於天時之故浮猶溢也天時溢出爲災猶洪範極備爲凶也殷降大虐水圮都邑先王不敢懷安其所興作視民利爲當遷汝曷不念所聞古後之行事其所以承汝使汝惟喜樂安寧將與汝共之非汝有過咎比於五流之罰而遷汝也】予若吁懷玆新邑亦惟汝故以丕從厥志【予所爲順和懷念此新邑豈非爲汝故以大從吾爲民之志乎】今予將試以汝遷安定厥邦汝不憂朕心之攸困乃咸大不宣乃心欽念以忱動予一人爾惟自鞠自苦【試言試其事也灼然已見其可爲而曰試者爲眾人之不能盡知也今人猶曰且試觀之遷則安定厥邦不遷則莫可爲也汝不憂朕心之所用如此乃皆大不宣其心務自覆匿不能欽念以誠而動我此豈所謂保後胥慼者乎不順我而遷喜樂康安不得共之必且自窮自苦】若乘舟汝弗濟臭厥載爾忱不屬惟胥以沈不其或稽自怒曷瘳【譬諸乘舟而弗求濟必臭敗其所載物爾誠不相屬猶豫二三豈但臭厥載而已中流泛泛必相與沈溺矣不於此稽察而至於禍敗𨿽自怒何能瘳】汝不謀長以思乃災汝誕勸憂今其有今罔後汝何生在上【汝不謀度長久以思汝不遷之災是大勸憂之道必自厎於困窮茍安朝夕有今罔後汝謂此何生在上乎傲誕從康自作之咎生於下不生於上也河亶甲以前事不可考祖乙之遷以水其災已見故其民樂從盤庚之遷以其民不能胥匡以生其禍尙隱伏未能盡見大家又壅隔其間故其民憚從】今予命汝一無起穢以自臭【一故不變起於穢必自臭】恐人倚乃身迂乃心予迓續乃命於天予豈汝威用奉畜汝眾【人且悞汝偏倚汝身迂曲汝心終必有災不服常業身偏倚矣不則徳義心迂曲矣故予今將迎續汝命於天予非威脇汝用奉承汝畜養汝而已】予念我先神後之勞爾先予丕克羞爾用懷爾然失於政陳於玆髙後丕乃崇降罪疾曰曷虐朕民【神後髙後皆湯子念湯勞來爾先人使作徳故予亦大能進爾於善用綏懷爾則旣然矣我若不遷政敎不行陳腐於此則汝何能善湯必大積髙降罪疾於我而言曰何得虐毒我民】汝萬民乃不生生曁予一人猷同心先後丕降與汝罪疾曰曷不曁朕幼孫有比故有爽徳自上其罰汝汝罔能廸【生生充其類進善不已也易曰生生之謂易盤庚言我不能進爾於上湯且降罪疾於我汝萬民力不能以類茂長於善曁予一人偕之大道而同心焉湯亦大降與汝罪疾曰何以不及我幼孫協比而致有差爽之徳自上降罰於汝汝無能廸吉矣幼孫盤庚自謂】古我先後旣勞乃祖乃父汝共作我畜民汝有戕則在乃心我先後綏乃祖乃父乃祖乃父乃斷棄汝不救乃死【先王勞來乃祖乃父故汝共作我畜民衣食溫飽長老慈幼是爲畜民而汝不臧厥心乃有戕害之事𨿽包藏不露而鬼神知之我先王綏安乃祖乃父乃祖乃父懷我先王之徳不平怒汝乃斷棄汝𨿽死不救】玆予有亂政同位具乃貝玉乃祖乃父丕乃告我髙後曰作丕刑於朕孫廸髙後丕乃崇降弗祥【亂治位𨿽有髙下而皆與人主共治政故曰亂政同位治政有位在民上而不卹民具乃貝玉而已汝又信其防惑不順我遷故乃祖先父大告湯使作大刑於朕孫開導湯大積髙降弗祥前篇訓有位無此語士君子當自識此理也此篇訓萬民故及之或曰盤庚患其民不從令故假鬼神以懼之是乎曰否古人必畏天必敬鬼神必省察禍福是故國家誥命必於宗廟而盟誓必臨之以鬼神人心敬戒懍乎神只祖考常在其上也從世人心放肆慢言恣行𨿽鬼神福善禍淫其道不攺而人方顚迷豈能識察故𨿽隕越殄滅而猶不悟大抵古人鬼神之訓皆非假說之言也推此必然耳】嗚乎今予告汝不易永敬大卹無胥絕逺汝分猷念以相從各設中於乃心【事不可已故告之不易其憂爲大故當永敬絕逺而不相親事何由濟各安其分而念於道必能降以相從中茍不設犯分違道必矣】乃有不吉不廸顚越不恭暫遇姦宄我乃劓殄滅之無遺育無俾易種於玆新邑【遷徙之際固當明法禁而況嘗有異論動搖或恐姦邪乘間而作必當周防也吉善廸蹈顚越隕墜不順理不恭怠傲今法惡逆不道不敬也暫遇人而刼奪之爲姦於外爲宄於內小者劓大者絕滅無遺育不使易種於新邑】往哉生生今予將試以汝遷永建乃家

盤庚下

盤庚旣遷奠厥攸居乃正厥位綏爰有眾曰無戲怠懋建大命【奠定定其邑居而正廟社朝市郊野之位其眾新至勞來安定之告戒之使無戲怠勉立大命於新邑】今予其敷心腹腎腸歷告爾百姓於朕志罔罪爾眾爾無共怒協比讒言予一人【遷事百姓容有不能盡知吾心者浮言胥動今悉無罪汝汝亦無復共怒協比讒言於我】古我先王將多於前功適於山用降我凶徳嘉績於朕邦今我民用蕩析離居罔有定極【先王祖乙祖乙圯於耿以屢遷靡定將使功多於前人故適於山擇髙而居用降損我凶徳使災害悉去降猶今言減少也自祖乙至陽甲六世矣夫亦爲有美績焉觀辭意則以嚻相皆因水而遷者至耿則不因水盤庚之遷必有以也孟子曰仁政必自經界始經界不正井地不均谷祿不平經界正則分田制祿可坐而定也山居固逺水而險阻狹隘其初遺民猶少久而生齒日繁地不能容於是蕩析離居任地不以井邑丘甸而田法壞域民不以比閭族黨而比法壞斂財不以郊甸縣都而賦法壞治兵不以五兩卒旅而軍法壞是則山居而地不可井民不可比先王法制靡爛敗壞舉不可行所謂失於政陳於玆蓋不可一朝居也公卿大夫具乃貝玉而已自其婚友不昬作勞不服田畝驕墮易貧其害猶如此而況於小民乎惟墊溺之憂屢遷之擾民得休息久而安之遂不復顧念其他所以遷事一起而咨怨並作居民乖異莫能合也盤庚反覆告敎言語略盡而其意卒不宣露至此始自謂敷心腹腎腸歷告朕志則豈不以可使由之不可使知之者亦有所難言歟盤庚智足以謀勇足以斷仁足以行然亦不易矣盤庚又八世至武乙去亳徙河北卽朝歌又三世至紂淫靡而亡其世家驕淫周公遷於洛歷三紀而後世變風移此商人風俗盛衰本末】爾謂朕曷震動萬民以遷肆上帝將復我髙祖之徳亂越我家【遷奚能遽復湯之徳哉不遷人情翫習法今垢獘棄本逐末浮僞淫奢誠不可爲己大抵都邑歳久繁庶勢必至此盤庚之遷不因災變徒以其民不能胥匡以生而自謂罔知天之斷命其惠有甚於水者眾人之智不及此復湯之徳規模自遷始】朕及篤敬恭承民命用永地於新邑【我所以與厚敬之臣恭承民命用長居此地於新邑】肆予衝人非廢厥謀弔由靈各非敢違卜用宏玆賁【衝童退托童人當異同之論始作夫豈敢廢之弔至由用靈善其至者用善而已至言其爲不可加也吾謀之旣善卜之又協其敢違之乎宏賁皆大也審謀考卜用大此大業】嗚呼邦伯師長百執事之人尙皆隱哉【伯長也諸侯一國之長師官師有敎帥之義徵官師相規長其官之長事之是否隱之於心則自知也】予其懋簡相爾念敬我眾朕不肩好貨敢恭生生鞠人謀人之保居敍欽【懋勉簡檢相助肩任鞠窮也勉擇參伍僚屬以助之人謂邦伯師長也必當念敬我眾好貨者非所任果敢恭敬滋長於善哀矜窮乏之人而能謀人之保居者序之於位尊敬之鴻雁曰爰及矜人哀此鰥寡又曰𨿽則劬勞其究安宅】今我旣羞告爾於朕志若否罔有弗欽無總於貨寶生生自庸式敷民徳永肩一心【今我旣進汝告以朕志矣庶事方殷凡所施設不能皆善其順於理則承之否則相與反覆之無有弗敬當黜逺貪饕其能滋長於善自用有常而後用敷民徳永任一心勿替引之總於貨寶言專利也貝玉貨寶之戒至此凡三遷都異論實起於此山藪財貨出焉民不盡力於常產機巧趨利有勢力者則常擅其權晉人謀去故絳諸大夫曰必居郇瑕氏之地沃饒而近盬韓獻子曰不可山澤林盬國之寶也國饒則民驕佚近寶公室乃貧夫近寶之貧民必有竊持其權者而利歸於下晉大夫所以樂往商諸臣所以重去冝皆以此也盤庚遷於寛平之地將制民常產正經界而均一之以興敎化使日遷善逺罪而保天命焉茍惟士大夫趨利之俗猶在豈惟民無所觀法而壞法敗政必有自玆始故其丁寧切至如此堯舜禹皆居冀惟商居河南豫州之境地最平廣井法行焉】

髙宗夢得說使百工營求諸野得諸傅巖作說命三篇【髙宗名武丁孔氏曰巖在虞虢之界通道所經有澗水壊道常使胥靡刑人築防此道說賢而代胥靡築之以供食工徒屬工官故刑書謂之司空書髙宗直使百工營求之於野蓋亦得之於夢也水經沙澗水出虞山東南經巖有穴名窟卽說所俗名聖人澗寰宇記今陜州平陸縣東北】

說命上

王宅憂亮陰三祀旣免喪其惟弗言【亮信陰黙謂之信黙誠未嘗言也】羣臣咸諫於王曰嗚呼知之曰明哲明哲實作則天子惟君萬邦百官承式王言惟作命不言臣下罔攸稟令【明哲故作則天子君萬邦故百官承式羣臣言王固明哲矣言則作命不言則臣下無所稟令髙宗舊學於甘盤明哲知道羣臣知之居喪不言禮也旣免喪而猶不言百官有司無所稟承得非賢者之過乎故羣臣諫之王言使出爲命內史掌書王命遂貳之是也已行爲令外史掌書外令是也】王庸作書以誥曰以臺正於四方臺恐徳弗類玆故弗言恭黙思道夢帝賚予良弼其代予言【自謂其徳不可以正四方𨿽一言不敢出知樞機之不可不愼也恭黙思道是之謂知本恭黙存存諸念皆息是爲思道精誠昭格帝夢形焉】乃審厥象俾以形旁求於天下說築傅巖之野惟肖【史記巖作險周官司險掌九州之圖以周知其山林川澤之阻而達其道路是則孔氏所謂澗水壞道築護之是也說無姓遂以傅巖姓之】爰立作相王置諸其左右命之曰朝夕納誨以輔臺徳【爰於是而立爲相置諸左右命之納誨輔徳師保之也古者冡宰猶是行有司之事相則師保也仲虺爲左相伊尹爲右相周召相成王爲左右】若金用汝作礪若濟巨川用汝作舟楫若嵗大旱用汝作霖雨啟乃心沃朕心若藥弗瞑厥疾弗瘳若跣弗視地厥足用傷【天下國家之事蓋未數數然也髙宗可謂能自得師矣啟心沃心異心而同理也藥弗瞑而疾弗瘳忠言之難受也履以足不以目非目之視而足傷君臣相須之體也】惟曁乃僚罔不同心以匡乃辟俾率先王廸我髙後以康兆民【同官爲僚曁及也使說表倡之】嗚呼欽予時命其惟有終【必若欽予是命其惟有終乎掘井九仞而不及泉猶無終也𨿽然維天之命於穆不已何時而終乎夫是以有斆學半之論】說復於王曰惟木從繩則正後從諫則聖後克聖臣不命其承疇敢不祗若王之休命【木之從繩𨿽曲必正後之從諫𨿽狂作聖學問之移人也舎己從人樂取諸人以爲善聖人分量】

說命中

惟說命總百官【是爲冡宰始臣之也】乃進於王曰嗚呼明王奉若天道建邦設都樹後王君公承以大夫師長不惟逸豫惟以亂民【王爲元後公侯伯子男皆君也公爵最尊天子諸侯皆有大夫庶官有師有長皆舉綱而言】惟天聰明惟聖時憲惟臣欽若惟民從乂惟口起羞惟甲冑起戎惟衣裳在笥惟干戈省厥躬王惟戒玆允玆克明乃罔不休【天聰明聖法天臣欽順其君而民聴焉出其言善則千里之外應之不善則千里之外違之惟口起羞也甲冑所以衛身也人莫不自衛而後兵戎與焉衣裳在笥必自貴重勿輕出輕出則人亦賤薄之矣無瑕者可以戮人干戈之伐必自省也凡此王當戒之信此能明則無不姜者】惟治亂在庶官官不及私暱惟其能爵罔及惡徳惟其賢【官無小大一官廢則一事不治遂害大體官私暱爵惡徳咈天違理人心不服邪惡得志亂必及民】慮善以動動惟厥時【寡慮易也多慮葸也易多敗葸不及事不易不葸其惟治其心乎動惟厥時中其防也】有其善喪厥善矜其能喪厥功【善與人同舜所以爲有君徳也驕矜起於自私一己之善猶無以容之況能以天下爲度乎】惟事事乃其有備有備無患【及其間暇般樂怠傲刑政不修患至而圖之何及哉】無啟寵納侮無恥過作非【小人難養啟寵卽納侮諛佞欺蔽皆侮道也蓋藏而不用其情爲恥過恥過卽作非之端孔子曰君子之過如日月之食小人之過必文】惟厥攸居政事惟醇【政事醇疪一二而治之則獘獘然矣端本澄源惟其所居何如耳禹曰安汝止汲黯謂武帝曰陛下內多欲而外行仁義柰何欲效唐虞之治】黷於祭祀時謂弗欽禮煩則亂事神則難【簡與黷皆弗欽也說以冢宰論事無非其所當言者其間不無有司之事而亦必本於君徳說枚數條列類皆髙宗所闕刮磨洗濯乃猶有不能盡除者易曰髙宗伐鬼方三年克之是爲干戈省躬之戒祖己曰典祀無丰於暱是爲黷於祭祀之戒說皆有所預見其言不虛也扁鵲視病方其在皮膚而易治腠理深矣府藏何及此二事髙宗中之稍深故其證狀終一見】王曰防哉說乃言惟服乃不良於言予罔聞於行【夫豈不行而無聞焉憒憒而已】說拜稽首曰非知之艱行之惟艱王忱不艱允協於先王成徳惟說不言有厥咎【知行難易何如曰皆難知謂透徹大知非小知也大知致知也知之至也智光融照動與理會玆豈易事哉𨿽生知亦必有用力處髙宗罔聞於行厥終罔顯之語誠有疑處未能全徹卻是知有此事跣弗視地厥足用傷足與目相爲用此諭極的當非識得此理何緣能出此語故其求傅說之助切切也大抵行與知本相須也孟子論智聖巧力只是知與行夷惠行得到而知未盡故有中非爾力之語余嘗謂求賜皆知之矣𨿽巧而力不能到百步之外箭至中道而墜巧果何施然則孟子論夷惠是知處欠傅說與髙宗言是行處欠行所能至知或及之行處無力所知亦能退落故傅說敎髙宗力行以致髙明光大之功其實眞智全力卽是精一之學皆非易事】

說命下

王曰來汝說臺小子舊學於甘盤旣乃遁於荒野入宅於河自河䢐亳曁厥終罔顯【周公曰在武丁時則有若甘盤髙宗本受道於甘盤也又曰髙宗舊勞於外爰曁小人孔氏曰小乙欲使髙宗知民之艱苦故使居民間此言遁於荒野爲合遁於荒野固爲欲知民事當亦爲從甘盤而學也甘盤不仕來學往敎之義古人嚴之入宅於河王都在河北時自河䢐亳從盤庚遷亳也嵗月非不久及其終無所顯明自言其學未竟也】爾惟訓於朕志若作酒醴爾惟麯糵若作和羮爾惟鹽梅爾交修予罔予棄予惟克邁乃訓【自其在心爲志而訓之故謂之格心作如遐不作人之作猶麯蘗作酒醴鹽梅作和羹也交修言不一也隨事切磋之不使有微小遺失也邁行也說以力行要髙宗故髙宗有克邁之言焉】說曰王人求多聞時惟建事學於古訓乃有獲事不師古以克永世匪說攸聞【春秋天子之事稱王人本此天子稱王人不敢斥尊猶今稱陛下也王人求多聞實將措諸事業而不於古訓則安能有所獲事不師古創意立新而爲之源流不接損益無章必無可繼之功髙宗三年不言恭默思道一意乎其內學聚問辧誠闕焉約而不博傅說恐其不足以建事故以多聞之求古訓之獲爲論學之首亦敎其所不足也然而髙宗爲有本矣子貢曰文武之道在人賢者識其大者不賢者識其小者莫不有文武之道焉仲尼焉不學子曰賜也汝以予爲多學而識之者歟非也吾一以貫之夫無所不學而一以貫之所以崇徳而廣業也】惟學遜志務時敏厥修乃來允懷於玆道積於厥躬惟斆學半念終始典於學厥徳修罔覺監於先王成憲其永無愆【遜順也髙宗求訓志之助故說有遜志之言髙宗求道亦蹙矣徒思不學久之必殆故傅說學於古訓爲第一語博其外也惟學遜志爲第二語寛其內也遜志優遊不廹也務時敏拳拳服膺不失也遜志務時敏卽孟子勿忘勿助長也張範陽曰道不可以有心求不可以無心得厥修乃來與道相應自得之也允信允懷於玆信保不變無有間斷也造次必於是顚沛必於是而道積矣躐等陵節非積也斆敎也敎者學者至此各及其半而已記曰敎然後知困學然後知不足遜志務時敏允懷於玆敎者猶有所指授自此而往豈有法可傳哉故困學者用力至此亦常患不足故中道而廢髙宗謂𨿽受學於甘盤而未竟故傅說以斆學半爲言蓋𨿽甘盤敎亦止此而已然則一念終始典學之功在人自致焉耳典常也一念終始必常於學則厥徳之修有不能自覺者純一正念更無它念此是多少學力道積矣而學不已於是乃入聖位始敏中懷終念皆其致力處也始來中積終罔覺皆爲道之候也譬之植苖發秀穎栗皆有其候焉孟子曰流水之爲物也不盈科不行君子之志於道也不成章不達此之謂也來積罔覺皆有梯級熟而後進故謂之章如篇章之章如章程之章非可以襲而至也狂狷簡率𨿽有可觀而不純粹不精防久久其病皆出厥修罔覺其學成矣將舉而措之事業而先王成憲無所覽觀則未免有過失大匠誨人必以規矩𨿽聰明如堯舜其治天下亦必稽古成法師曠不以六律不能成五聲離婁不以規矩不能成方貟孔子曰述而不作信而好古竊比於我老彭學到聖人地位方能如此後世學者喜作而不喜述輕妄反古非是無識見卻是欠學問識見漂溢無規矩凖繩故其病如此髙宗識見髙說預見其形象故終始訓戒之始曰事不師古以克永世匪說攸聞終曰監於先王成憲其永無愆其致意深矣罔覺之修成憲之監髙宗之學有體有用髙宗自謂徳不足以正四方乃至一言之不敢旣相傅說則汲汲於訓志之助是誠知所不足矣傅說數語本末兼舉隨闕而補之應病而藥之致君之學可謂盛矣𨿽然夫子有言憤忘食樂以忘憂不知老之將至是則說之自致者猶未知其所終也其敎髙宗奚敢不知困哉盡其辭語所及而使髙宗自致者終不可見敎者學者誠半而已矣】惟說式克欽承旁招俊乂列於庶位【古人相業必有次序孟子曰人不足與適政不足與間惟大人爲能格君心之非君仁莫不仁君義莫不義君正莫不正一正君而國定矣此之謂首務旁招俊乂列於庶位固宰相之職則又其次也】王曰嗚呼說四海之內咸仰朕徳時乃風股肱惟人良臣惟聖昔先正保衡作我先王乃曰予弗克俾厥後惟堯舜其心愧恥若撻於市一夫不獲則曰時予之辜佑我烈祖格於皇天爾尙明保予罔俾阿衡專美有商惟後非賢不乂惟賢非後不食其爾克紹乃辟於先王永綏民【此非一時之言史類次前後以成書髙宗之學大成矣是以四海之內咸仰其徳而髙宗歸功於說以爲敎之力終斆學半之言也不曰敎而曰風風有感之義大雅曰吉甫作誦穆如淸風股肱非其人則不可而必聖臣乃足以居此選惟伊傅足以當之惟湯髙宗爲能知之湯格於皇天伊尹作之也學至於格天則至矣髙宗以此要傅說則終始典學之訓實能不畔於其師又治也大畜不家食吉養賢也說已爲髙宗出紹辟綏民皆其所當自任者而後說不爲虛出】說拜稽首曰敢對天子之休命【髙宗之言眞可承堯舜禹湯之緒非其學之成奚能至是說對之以爲可布於天下可傳於後世也說命上篇得說置之師保之任以求諫誨中篇爲冡宰論事指擿髙宗闕失切磋之下篇論典學全功髙宗遂入聖域】髙宗祭成湯有飛雉升鼎耳而雊祖己訓諸王作髙宗彤日髙宗之訓【祖己臣名祭之明日又祭殷曰彤周曰繹以髙宗名篇史追稱初名必異稱其廟名者以其能不失徳也史記祖己嘉武丁之以祥雉爲徳立其廟爲髙宗初甘盤中傅說末祖己皆聖師髙宗自立之地誠髙矣】

髙宗彤日

髙宗彤日越有雊雉祖己曰惟先格王正厥事【應天變其事不一格王正事其先者也】乃訓於王曰惟天監下民典厥義降年有永有不永非天夭民民中絕命【天監視下民其義爲有常民受天地之中以生所謂命也而降年或永或不永天未嘗夭之也民不作徳故中絕其命天人相與之際誠難知也而其可知有常者如此耳】民有不若徳不聴罪天旣孚命正厥徳乃曰其如臺【順徳則永不順徳則不永今民乃有不順徳而又不聼罪者然天必信其命不可欺也必正其徳不可枉也其人猶不知儆戒乃反曰其當如我何私其一已取必於天故以福爲可徼而禍爲可移是爲不受命】嗚呼王司敬民罔非天典祀無丰於暱【王之所司敬民而已民爲天嗣也天子天之元子也民其支庶也玆無非天嗣者使天子宗主之耳天之愛其子甚矣壽考安寧天實錫之人君誠能若天敬民皇建有極使五福均被則受祿於天而何用丰暱祀哉王者祭天地祭山川祭社稷宗廟無非爲民者暱猶防也不用常典則爲褻傅說曰黷祖己曰暱一義孔民曰近廟非夫子曰丘之禱久矣獲罪於天無所禱也秦漢祕祀之興豈爲識君道哉豈足與言天命哉文帝除祕祝令祠官勿私幾於道矣其後忽以方士之言置渭上長門五帝之祠怪變驟作與其平日所爲絕不相似幸其覺早聞賈誼鬼神之對始自以爲不如而諸祠皆罷觀其遺詔則超然於生死之際矣漢秦以來人主不求神仙卽興祕祀大抵畏死耳觀祖己非天夭民之語髙宗疑若亦爲祈長年者夏帝孔甲好鬼神之事天降龍二三代以前常有此等事周官致天神致地只致人鬼物鬽秦漢寶雞神光皆是然則雊雉不足怪也髙宗固爲能知鬼神之情狀者而獨未免以夭壽二其心則害道此祖己所爲作訓也理性命一貫之學也說命三篇窮理盡性髙宗之學精矣至此始能通於命而其道備是故學無止法】

髙宗之訓【亡】

殷始咎周周人乘黎祖伊恐奔告於受作西伯戡黎【仲虺曰肈我邦於有夏若苖之有莠若粟之有秕小大戰戰罔不懼於非辜西伯戡黎序殷始咎周夏商之事皆然是必不能容也乘勝也黎今潞州黎城縣商畿內諸候祖伊臣名祖己後受帝乙子史記名辛天下謂之紂孔氏曰紂受音相亂諡法殘義損善曰紂武王稱商王受受紂果音亂則紂非諡矣薛士龍曰西伯武王說苑膠鬲稱武王爲西伯紂使繼文王歟泰誓觀政乃乘黎也黎與紂同惡武王聲其罪而伐之以諫紂此所謂觀政戡亦勝也案文王獻洛以西之地於紂是則紂以前二伯地域自洛分至文王獻洛西地始自陜分其後周人因之黎在陜東非西伯所統治武王越陜入商畿內有所誅討蓋以動紂也故祖伊恐】

西伯戡黎

西伯旣戡黎祖伊恐奔告於王曰天子天旣訖我殷命格人元龜罔敢知吉非先王不相我後人惟王淫戲用自絕【訖絕格至孔氏曰至人以人事觀殷大龜以神靈著之皆無敢知其吉者紂罪多矣一語蔽之曰淫戲】故天棄我不有康食不虞天性不廸率典【紂自絕於天故天棄之而猶不悛或酬縱或暴怒未嘗一食能自安也不復虞度天性喜怒哀樂不能知其所由生毀廢典常無所蹈率】今我民罔弗欲喪曰天曷不降威大命不摯今王其如臺【摯古訓至大命不至謂亡紂大命胡不至也玉亡其如我言史記湯誓夏罪其如臺髙宗彤日乃曰其如臺西伯戡黎今王其如臺皆作其柰何夏眾率怠弗協而後湯伐桀殷民罔弗欲喪而後武王伐紂此之謂時】王曰嗚呼我生不有命在天祖伊反曰嗚呼乃罪多參在上乃能責命於天殷之卽喪指乃功不無戮於爾邦【反覆參列卽日喪亡指汝爲功會當有誅戮於爾國中者紂敗赴火武王以黃鉞斬紂頭懸大白之旗紂罪浮於桀故祖伊以爲當誅紂不畏罪自反而委命於天蓋至於此則不復可救矣故祖伊以爲卽喪之候而武王誓師亦援此言之武王乘黎祖伊諫紂是皆有望其能攺也而紂方無忌憚如此於是殷之賢臣或去或黙或死而殷遂亡世謂祖伊之言直紂𨿽不攺終不怒猶賢於漢唐中主殊不知自古未嘗有殺諸賢者紂實啟其端秦漢以後人稍習見之紂作俑逆道悖徳武王行天討遂指以爲罪紂忍於祖伊而不忍於比干不勝其很至比干乃耳世遂以祖伊偶不死爲紂容徳豈非過乎或曰乘黎而紂攺過則何如曰是武王之心也須暇五年但自秦誓未出師以前紂若攺過事輒不同聖人行事進退常有餘地也文武從來未嘗失臣節於紂聖人格天事業使武王能感悟紂紂攺過君臣之際必當更有可觀羑里事亦可見方伊尹之放太甲事亦甚蹙矣太甲思庸伊尹奉而還亳太甲方歸功於師保雷風之變成王自以爲弗及知由是委國一聴於周公大扺聖人之所爲不可以常人論也然紂自乘黎後其惡愈甚泰誓之師旣出安可復在君位哉或曰祖伊言於暴君而其直如此非保身之道曰非也滅亡將至直言猶恐不入何暇婉乎幸其見聼耳不聼祖伊死何辭焉】

殷旣錯天命微子作誥父師少師【錯亂微子紂兄名啟啟母賤不得嗣微國名孔子家語微或作魏讀從微父師箕子紂之諸父爲太師箕亦國名少師比干微子數諫不聼將去故告二師紂錯天命而亡比干諫而死微子抱祭器歸周存商祀箕子爲武王陳洪範卒不臣周皆所以正天命也】微子

微子若曰父師少師殷其弗或亂正四方我祖厎遂陳於上我用沈酗於酒用亂敗厥徳於下【順道而告之殷其弗或治正四方矣或之云者猶幸其能反也厎致也湯致其功業遂陳列於上我我紂也今紂乃用沈湎酗醟亂敗其徳於下】殷罔不小大好艸竊姦宄卿士師師非度凡有辜罪乃罔恆獲小民方興相爲敵讎【殷人無小大皆好爲艸野竊盜內外姦宄貪縱成俗不奪不饜其卿士大夫相師爲非度舎匿過致羣聚鬭略故遺失有罪不能常獲小民無所告愬方起而自相爲敵讎是則禮義亷恥刑政禁防舉無可恃者必亡之證也秦漢隋唐其季世皆如此】今殷其淪喪若渉大水其無津涯殷遂喪越至於今【渉大水無津涯沒而已殷遂喪於今至矣】曰父師少師我其出狂吾家耄遜於荒今爾無指告予顚隮若之何其【又告之意轉切矣吾憂而狂不能自制家居耄亂欲遜遁荒野今爾無指意告戒我失道顚隮其如何哉微子有去意而未決與二公謀之】父師若曰王子天毒降災荒殷邦方興沈酗於酒乃罔畏畏咈其耇長舊有位人今殷民乃攘竊神只之犧牷牲用以容將食無災降監殷民用乂讎斂召敵讎不怠罪合於一多瘠罔詔【箕子亦順道而告之紂錯天命箕子微子之相告語必順於道事變不同道常在也天慘毒下災殃荒亂殷邦方起而酗酒不畏其所可畏咈戾耉老長者舊有位之人殷民更甚無忌憚乃奪攘盜竊祭天地犧牲粢盛有司失職旣不禁禦鬼神亦容其行食而無災咎蓋不復顧賴之矣下觀殷民所用治之者皆讎其民而斂怨鞭笞刑戮無所不用招召敵讎無有懈怠上下之罪合而爲一多所朘削羸瘠無復有詔告其非者蓋至於此而其亡決矣色純曰犧體全曰牷牛羊豕曰牲器實曰用】商今其有災我興受其敗商其淪喪我罔爲臣僕【商今其有災我起而諌之必受其敗商若喪亡我當爲臣僕而猶恐無其所此言紂必死也紂存則爲師保紂亡則爲臣僕貴賤之異】詔王子出廸我舊云刻子王子弗出我乃顚隮自靖人自獻於先王我不顧行遁【詔我王子出亡以存商祀於王子義分爲蹈道刻薄微子以母賤不得立則商之薄也孔氏曰箕子謂我久知子賢言於帝乙欲立子帝乙不肯其說恐有所傳爲商王元子而賢宜存商者也儻畱而與之俱亡則商祀必絕𨿽我亦顚隮矣各務安靖度義審分以自獻於先王行遁非吾之所得爲也箕子師也師不當死亦不當去商亡欲爲紂臣僕紂死不得行其義分也少師無一語自見自分以必死也周官師氏掌以媺詔王保氏掌諫王惡少師蓋如周保氏以諫爲職也自分以必死何也以諫爲職諫旣不效君喪國亡而不死得乎紂𨿽不殺之則亦奉紂以死耳無一語詔微子何也尙冀其言之見聼幸而不至於亡也惟國未亡而去違難免身微子之事最爲難處故與二公反覆之存商祀之契配天又七八百其獻於先王者如此故夫子皆以爲仁仁者人也合而言之道也】

右商書三十五篇其十八篇亡

尙書說卷三﹤經部﹐書類﹐尙書說﹥

欽定四庫全書

尙書說卷四

宋黃度撰周書

惟十有一年武王伐殷一月戊午師渡孟津作泰誓三篇【周自后稷封邰至子不窋失職奔於戎狄之間又二世至公劉修后稷之業國於齒今邠州三水縣又九世至亶父避狄遷岐國號周今鳯翔岐山縣是爲大王子歷是爲王季子昌是爲文王都丰今永興長安縣西北靈臺鄕丰水上游是也子是爲武王都鎬今昆明池北鎬陂是也序爲十一年書爲十三年史記作十一年與序同案書序伊訓泰誓書年皆有義伊訓防疑泰誓闕疑書十三年當是冩至夫子時已誤夫子以周史考實爲一年承書之誤不攺而自於序正之蓋闕疑之類也一月夏正月周爲三月稱一月存夏正也一月戊午防上十一年十一年一月也孔氏以爲十三年正月欲就書十三年而於文斷絕不屬須說乃通非是自漢書皆以武王伐紂成文王之志故不攺先君數年通九年大統未集服防三年還師二年爲十三年亦非武王繼志述事何待於不攺數年而告終易代史不紀實自古無此是當爲武王卽位之十一年一月建寅之月孔氏曰周孟春孟春建寅豈隨王而攺邪史記作十二月蓋以爲未攺商正也亦非商書猶自稱十二月未嘗稱一月也戊午以武成推次爲孟春正月二十八日】

泰誓上

惟十有三年春大防於孟津【稱春則序一月爲建寅之月矣此與春秋不同春秋書王書正月則爲時王正月加春於其上以爲正𨿽攺而四時之序不可攺此獨書春則當自建寅之月始詩書書月皆不攺夏正防孟津未濟誓眾諸侯大防故名泰誓】王曰嗟我友邦冡君越我禦事庶士明聽誓【王者於諸侯爲友詩亦曰邦人諸友冡大諸侯各長其國故稱大君禦事治事自其卿大夫下至庶士】惟天地萬物父母惟人萬物之靈亶聰明作元後元後作民父母【人與萬物俱生而人爲靈聰明出類爲君父母斯民亶誠元首天子稱元後】今商王受弗敬上天降災下民沈湎冒色敢行暴虐罪人以族官人以世惟宮室臺榭陂池侈服以殘害於爾萬姓【弗克敬天紂植惡之本天猶弗敬視民何有天爲民立君而殘害萬姓如此豈所以爲民父母哉沈湎嗜酒冒亂女色心志內蠱聰明日防遂至於敢行暴虐無所畏忌天討有罪而濫其族天敍有徳而私其世天覆燾生育而朘削之以崇飭非度皆爲弗克敬天也崇土曰臺有木曰榭澤障曰陂停水曰池】焚炙忠良刳剔孕婦【紂滅天理至此極矣放殺仁人君子之所不忍言也而又歷數其罪如此涼薄殆甚歟非也惡必若桀紂徳必若湯武而後可行放殺之事歷數其賊仁害義爲獨夫之實使天下後世共知之而亂臣賊子不敢以借口而誣其君然君子猶曰紂之爲惡不如是之甚夫防者數十萬一語不實其敢出諸口哉】皇天震怒命我文考肅將天威大勲未集【史記紂作炮烙之刑以西伯昌九侯鄂侯爲三公醢九侯脯鄂侯囚西伯羑里西伯出羑里獻洛西之地請除炮烙之刑紂許之賜弓矢斧鉞使得徵伐經自焚災忠良刳剔孕婦以上其事皆在文王専徵伐之前文王旣賜弓矢斧鉞於是伐密伐崇大勲未集而文王終紂使文王爲西伯専徵伐是則紂猶可輔也】肆予小子以爾友邦冡君觀政於商惟受罔有悛心乃夷居弗事上帝神只遺厥先宗廟弗祀犧牲粢盛旣於凶盜乃曰吾有民有命罔懲其侮【豈惟無悛心而反甚焉孰能懲其侮哉殷民攘竊犧牲牷用乃能責命於天皆乘黎之後觀祖伊箕子之言則乘黎爲觀政斷然矣𨿽商之賢人君子皆以紂爲當亡而猶須暇之五年則乘黎爲武王六年又五年防孟津爲十一年先儒服防三年還師二年皆牽合十一年十三年與須暇五年又史記文王伐耆祖伊乃告紂皆非泰誓文王武王事皆有次序詩文王無伐饑所謂眾言殽亂折諸聖當一以經爲證】天佑下民作之君作之師惟其克相上帝寵綏四方有罪無罪予曷敢有越厥志【武王以君師自任而不能出斯民於塗炭使日遷善遠罪則爲越厥志矣】同力度徳同徳度義受有臣億萬惟億萬心予有臣三千惟一心【𨿽有其徳必觀其義武王之行天討惟其義也故易常以時兼義而言臣億萬億萬心徳義不足以協之𨿽三人亦各行其志耳臣三千惟一心徳尊義正安得而二三哉𨿽然伯夷叔齊猶曰以爲求仁而得仁夫是以知道之難盡】商罪貫盈天命誅之予弗順天厥罪惟鈞【貫如繩貫物之貫紂之不善非一事而同歸於亂如繩之貫物聖人之察天密矣天命在武王不能順天而討之存其罪與爲惡者鈞是故此義爲嚴】予小子夙夜只懼受命文考類於上帝宜於冡土以爾有眾底天之罰【詩文王受命作周書武王受命文考一意周官太祝太師造於廟宜於社類上帝伐商王事也故師祭皆以王者之禮建諸天地而不悖質諸鬼神而無疑也】天矜於民民之所欲天必從之爾尙弼予一人永淸四海時哉弗可失【觀民情向背可以占天意矣天且亡殷然而弼予一人非心力之一莫能濟也聖人所以盡人事者又如此一失此時四海又至何時而能淸邪】

泰誓中

惟戊午王次於河朔羣後以師畢防王乃徇師而誓【旣濟次於河北待諸侯濟諸侯畢至王乃拊循其師而誓之】曰嗚呼西土有眾咸聽朕言【西方諸侯武王以西伯行師正大義東方諸侯篚厥黃昭我周王蓋皆附於周矣】我聞吉人爲善惟日不足凶人爲不善亦惟日不足【人性本相近吉凶之習愈熟而愈逺】今商王受力行無度播棄犂老暱比罪人淫酗肆虐臣下化之朋家作仇脇權相滅無辜吁天穢徳彰聞【力行無度惟日不足也正義老人面凍梨色則犁當作梨朋家家各爲朋脇權以權力相迫脇此所謂卿士師師非度小民方興相爲敵讎者也】惟天惠民惟辟奉天有夏桀弗克若天流毒下國天乃佑命成湯降黜夏命【下國諸侯之國幽王將亡何艸不黃漸漸之石皆下國刺詩其毒徧天下矣】惟受罪浮於桀剝防元良賊虐諫輔謂已有天命謂敬不足行謂祭無益謂暴無傷厥監惟不逺在彼夏王【浮過也剝落也元良皆善也剝落防亡不使復有存者易剝上九碩果不食剝至此極矣譬之於果幸有存此大者庶幾其食則事尙可爲也剝防無餘國豈能復立哉此皆觀政後事觀刳胎剖心紂罪誠過於桀殺一婦人非其法已爲逆害況諫輔乎此必當誅】天其以予乂民朕夢協朕卜襲於休祥戎商必克【武王爲有天命矣記曰國家將興必有禎祥將亡必有妖孽見乎蓍動乎四體故至誠如神夢卜之協其禎祥之先見乎】受有億兆夷人離心離徳予有亂臣十人同心同徳𨿽有周親不如仁人【夷平旣皆平凡之人而又離心離徳𨿽眾何救於亡治亂曰亂夫子曰有婦人焉閎散顚括望旦奭餘二人失其或曰髙佚周至也箕子膠鬲之屬皆不能救仁人言其志在生民】天視自我民視天聽自我民聽百姓有過在予一人【以人占天湯曰爾萬方有罪在予一人而武王亦云救之於水火之中不足言也必能使之興仁興讓人有士君子之行則爲君師之職】今朕必往我武惟侵於之疆取彼凶殘我伐用張於湯有光【天命如是安得不往湯誓師於國中已作此語武王濟河入商地益深始自以爲必往則前此爲未必猶俟其攺歟武侵疆取凶殘伐功乃張大湯伐桀武王繼其事章明天命人心取予爲無私故於湯爲有光】朂哉夫子罔或無畏寜執非敵百姓懍懍若崩厥角【朂勉臨事而懼好謀而成夫子以爲行三軍之道寧執不敢敵之意紂之威百姓懍懍若崩摧其角如其以無道之人猶爲之赴敵其可忽之乎】嗚呼乃一徳一心立定厥功惟克永世

泰誓下

時厥明王乃大巡六師明誓眾士【時是厥明戊午明日諸侯之師濟河猶各爲營壁今始分六師王乃徧巡行陳而誓之】王曰嗚呼我西土君子天有顯道厥類惟彰【作善降之百祥不善降之百殃惟其類也】今商王受狎侮五常荒怠弗敬自絕於天結怨於民【五常仁義禮智信不知徳義之可尊而狎侮之夫是以荒怠弗復居敬不循天理日濟其惡故自絕於天穢徳彰聞流毒天下故結怨於民】斮朝渉之脛剖賢人之心作威殺戮毒痡四海崇信姦回放黜師保屏棄典刑囚奴正士【紂多怒而喜殺黨邪而疾正習與性成迷而不反】郊社不修宗廟不享作奇技淫巧以悅婦人【淫防是圖而至尊之敬猶不卹誰能與易之禹曰無若丹朱傲惟慢遊是好傲虐是作罔晝夜頟頟罔水行舟朋淫於家用殄厥世紂罪亦不出傲慢淫虐朱之惡未及民堯知其爲不肖而禪舜朱遂以殄厥世桀紂毒民已甚湯武正其罪而放殺之湯武遂有天下而夏商之世亦絕皆天道也】上帝弗順祝降時防爾其孜孜奉予一人防行天罰【祝斷】古人有言曰撫我則後虐我則讎獨夫受洪惟作威乃汝世讎【眾非元後何戴撫我則後也後非眾罔與守邦虐我則讎也舜禹湯武之言同天下畔之是爲獨夫紂大惟作威以酷害其民凡其民之子孫皆得讎之故謂之世讎伍員復讎義出此王師將臨其國都於是正君臣名義稱之曰獨夫見其爲當誅也孟子曰聞誅一夫紂矣未聞弒君也父子有親君臣有義親一隆而不變義有合有離】樹徳務滋除惡務本肆予小子誕以爾眾士殄殱乃讎【取彼凶殘殄殱乃讎皆見其罪爲不可赦】爾眾士其尙廸果毅以登乃辟功多有厚賞不廸有顯戮【迪蹈殺敵爲果致果爲毅登成辟君武王於是而有天下三誓而後及賞罰行陳旣立始以軍法臨之】嗚呼惟我文考若日月之照臨光於四方顯於西土惟我有周誕受多方予克受非予武惟朕文考無罪受克予非朕文考有罪惟予小子無良【此論父子繼述之義蓋不獨文武之事爲然故中庸以武王對舜舜爲大孝謂其能諧瞽也武王爲逹孝謂其能繼文也而又有父爲大夫子爲士父爲士子爲大夫之論天下萬世之公言也周誕受多方皆文王明徳致之若武王不能克紂事勢一變議論轉移或且上累文王故誓師終篇反復於文王無罪有罪然則其事誠重矣湯武之事後世或疑於君臣之際而不知父子之間更有所難也孟子曰聖人人倫之至也非聖人奚能盡其道哉】

武王戎車三百兩虎賁三百人與受戰於牧野作牧誓【戎車五戎戎廣闕屏輕車稱兩正副合周官虎賁氏虎士八百人掌先後王而趨以卒伍孟子武王虎賁三千人史記同序之恐誤武王曰予有臣三千中堅當馳道者也牧野在衛州汲縣啇近郊】

牧誓

時甲子昧爽王朝至於商郊牧野乃誓【甲子二月四日昧冥爽明早旦古者國郊置關師旅不入乃誓言遂戰矣】王左杖黃鉞右秉白旄以麾曰逖矣西土之人【伊耆氏軍旅授有爵者杖王以黃金飭斧爲杖白旄以號令逖逺言其至此逺矣上下同勞苦之且勵之也】王曰嗟我友邦君禦事司徒司馬司空亞旅師氏千夫長百夫長及庸蜀羌髳微盧彭濮人【自諸侯至庸蜀諸蠻皆軍師長歷數而誓之軍法責帥也禦治三卿治國事也泰誓六師此惟三卿者周本三軍諸侯以師防於孟津至河朔始以王者之制合爲六師其三師蓋攝歟亞次旅眾次於卿之眾大夫二千五百人之師帥也師氏王舉則從使其屬帥四夷之隸各以其兵服守王之門外是爲王衛者五百人爲旅旅有帥本一黨五百人之長州黨族閭比皆有聨千夫長蓋聨二黨而置一長百夫長卒長也庸蜀羌髳微盧彭濮蠻夷屬周者庸今房州竹山縣古庸國蜀今利州春秋戰國時爲蜀侯國羌本姜姓三苖之後居三危春秋允姓州之戎入居中國秦漢間氐羌錯居西方今疊巖松諸州皆羌地周初未必然也濮多種左氏稱百濮嘗與麋庸叛楚糜在今荊門軍當陽縣濮當在今江陵界此庸蜀羌濮之見於書傳可攷者髳防盧彭則難考矣或曰唐姚州有微水蠻戎州羈縻有微髳二州今瀘州古巴子國又今雅州有盧山縣彭今眉州彭山縣有彭祖及祠凡此名稱𨿽同未必是惟瀘以瀘水得名春秋巴嘗與秦楚滅庸亦大國或恐本盧攺巴不可必也】稱爾戈比爾幹立爾矛予其誓【警肅之使聽誓稱舉戈防比合干盾】王曰古人有言曰牝雞無晨牝雞之晨惟家之索今商王受惟婦言是用【紂之酗虐盡出妲己遂至於亡通國之人怨怒之故牧野誓師指以爲罪首順人心也史記武王斬紂太公斬妲己】昏棄厥肆祀弗答昏棄厥遺王父母弟不迪乃惟四方之多罪逋逃是崇是長是信是使是以爲大夫卿士俾暴虐於百姓以姦宄於商邑【紂淫酗而昏棄其祭祀弗躬弗親𨿽陳設而鬼神弗答棄其宗室遺老王父之母弟不以恩禮接之使不能蹈其常王父母弟屬尊且親似指箕子而惟多罪逋逃崇長任使爲大夫卿士使爲暴虐姦宄此皆箕子微子之所以或去或囚而比干之所以死也豈有一語詆誣之哉牧野誓師語簡而防嚴妲己當誅逋逃害義暴民甚者惡來飛廉之屬當誅故特見之記曰仁者人也親親爲大義者宜也尊賢爲大起罪紂於淫昏始不敬終不仁不義多罪逋逃爲大夫卿士立政所謂無義民桀徳弗作往任是惟暴徳者也】今予惟防行天之罰今日之事不愆於六步七步乃止齊焉夫子朂哉不愆於四伐五伐六伐七伐乃止齊焉【愆過伐擊刺進不過七步殺敵不過七伐必止而齊一之嚴重堅整務爲不可勝擊刺自四積至七見其爲不得已也】朂哉夫子尙桓桓如虎如貔如熊如羆於商郊【桓桓威也】弗迓克奔以役西土【能捨紂來奔弗迎殺之使聽役於我西土】朂哉夫子爾所弗朂其於爾躬有戮【夏商師誓皆有孥戮之罪蓋古法也此無之文王罪人不孥遂爲周家法】

武王伐殷往伐歸獸識其政事作武成【往伐而反歸馬放牛示天下弗服此出師大節其間政事首尾皆識之尙書右史記言此兼識政事書名武成武事成也】

武成

惟一月壬辰旁死魄越翼日癸巳王朝步自周於徵伐商厥四月哉生明王來自商至於丰【漢律曆志死魄朔也生魄望也旁近也近死魄月二日也哉始也始生明月三日也古史官紀事必書朔望死魄生明占步最凖翼明也武王以一月三日行自周往徵伐商至四月三日還歸在丰凡九十日役不逾時凡稱周皆鎬也武成首記伐商往返日月序所謂往伐也】乃偃武修文歸馬於華山之陽放牛於桃林之野示天下弗服【天下固猶有未服者乃偃武修文歸馬放牛以示之此與舜舞干羽意同歸馬放牛就牧也華山桃林皆在華陰縣華州禹貢屬雍兼有豫地周職方豫州其鎭曰華山是也周爲畿內之地鄭桓公友封邑一名咸林春秋爲秦晉地華山記雲山分秦晉之境鄙晉之西則曰陰晉邊秦之東則曰寜秦桃林卽潼關左傳晉使詹嘉守桃林之塞歸馬於華山之南放牛於其北史記載武王之言曰粵瞻洛伊毋逺天室營周居於洛邑縱馬放牛偃干戈振兵釋旅示天下弗復用然則作洛武王意也故序特表歸獸對往伐秦敖倉在滎陽漢武庫在洛陽實連雍洛據天下全勢皆爲識此意者】丁未祀於周廟邦甸侯衛駿奔走執豆籩越三日庚戌柴望大告武成【自此以下皆識政事祀廟始用天子禮樂稱周廟新視聽也六服侯甸男采衛要舉侯甸衛詳近而錄逺也要則略矣駿疾奔走執豆籩助祭燔柴祭天望祭山川祀廟齋三日乃祭天先廟後天將祭天配禝故祭廟尊祖而後配焉其序當如此】旣生魄庶邦冢君曁百工受命於周【魄生明死旣生魄望後一日】王若曰嗚呼羣後【自先王建邦啟土以下至一戎衣天下大定専言周之所以興於是后稷大王王季文王皆稱王商契稱王蓋追王也周旣王稷又自大王而下於是以王言告諸侯非天子不制禮不作樂也嘆見孝思必告羣後天下之公議也議定明日乃祀廟】惟先王建邦啟土公劉克篤前烈至於大王肇基王迹王季其勤王家我文考文王克成厥勲誕膺天命以撫方夏大邦畏其力小邦懷其徳惟九年大統未集【先王后稷建邦啟土於邰爲周始祖公劉修后稷之業篤厚也詩稱爲公劉大王避狄從之者如歸市王迹基於此王季在商武乙太丁帝乙之世有攘戎之功商王錫圭瓉文王爲西伯克成累世之勲紂賜弓矢斧鉞得專徵伐王事也故爲受命之始大雅文王爲受命作周之詩大明爲武王復受天命之詩緜爲文王之興本由大王之詩此追王本指大邦畏其力不敢暴小邦懷其徳有所恃詩云爰整其旅以遏䢐莒自専徵九年而大統未集武王承志伐商而天下歸之昔湯有天下而尊契是爲建國始祖則周尊后稷無可疑者推原王業所自來追王斷自大王以下公劉非無功徳而非王迹所由興故亦同之於羣公此皆爲天下公議武王周公之所以爲達孝者也文王九年大統未集先儒皆指爲稱王之實紂在而稱王斷無此事若文王已稱王何以爲追王九年自専徵伐之後九年】予小子其承厥志底商之罪告於皇天后土所過名山大川曰惟有道曾孫周王將有大正於商今商王受無道暴殄天物害虐烝民爲天下逋逃主萃淵藪予小子旣獲仁人敢祗承上帝以遏亂略華夏蠻貊罔不率俾恭天成命肄予東徵綏厥士女惟其士女篚厥黃昭我周王天休震動用附我大邑周惟爾有神尙克相予以濟兆民無作神羞【告於皇天后土卽出師類帝宜社也過大山川用事祈福此其祝辭也武王自謂有道指紂爲無道也曲禮內事曰孝子某侯某外事曰曾孫某侯某外紀天生萬物紂暴絕之民罔非天紂害虐之爲天下逋逃主如魚鳥萃於淵藪仁人十亂聖智人仁賢義理之防應天順人四海歸之綏安黃幣昭明我周王之行大罰此豈人力哉天休震動用是皆附周大邑猶京師眾大之稱也篚厥黃昭我周王非類帝時語蓋入商境乃有此事隨所過山川祝辭始著此語至是類聚詔告諸侯以見伐商爲恭天成命告於天地鬼神而無愧也】旣戊午師逾孟津癸亥陳於商郊俟天休命甲子昩爽受率其旅若林防於牧野罔有敵於我師前徒倒戈攻於後以北血流漂杵一戎衣天下大定【大明曰防朝淸明伶州鳩曰王以癸亥夜陳末畢而雨故孔氏曰待天休命謂夜雨止畢陳要之戰勝不勝𨿽人事必有天意焉紂師前徒倒戈攻於後以北則爲佑周之休命也商亡周興在此一戰聖人豈敢自謂人力能致此哉史記牧野諸侯兵防者車四千乘紂亦兵七十萬人距武王諸侯皆畔矣是殆郊兵歟卒乃前攻其後以北是則無一人不畔豈非獨夫歟孟子於武成取二三策蓋謂以至仁伐不仁何至殺人血流漂柞孟子以仁義說齊梁之君抑其辭如此七十萬之眾前攻其後奔逐崩潰安得無蹂踐殺傷故史不沒其實以見徵伐之不如禪讓聖人之所深愧也一服戎衣而滅紂天下遂定】乃反商政政由舊【反紂暴虐荒亂之政盡用湯太甲祖乙盤庚髙宗舊政】釋箕子囚封比干墓式商容閭【囚奴徒商容紂所廢賢者閭裏門】散鹿臺之財鉅橋之粟大賚於四海而萬姓恱服【散財粟以代天下之貢賦鹿臺在朝歌城中新序曰大三里髙千尺鉅橋在洺州曲周縣紂之亡豈爲無貯積邪賢者民望財粟民命故反商政以禮賢爲首而賑次之】列爵惟五分土惟三建官惟賢位事惟能【爵公侯伯子男土公侯百里伯七十里子男五十里紂暱比罪人崇長逋逃列爵分土建官位事豈復遵用典章哉於此悉反之於先王之舊】重民五教惟食喪祭【五教五典食養生喪送死祭追逺皆人紀也】惇信明義崇徳報功【上好信則民莫敢不用情上好義則民莫敢不服封神農之後於焦黃帝之後於祝帝堯之後於薊帝舜之後於陳大禹之後於杞崇徳也封功臣師尙父爲首封封尙父於營丘曰齊封弟周公旦於曲阜曰魯封召公奭於燕封弟叔鮮於管弟叔度於蔡餘各以次受封報功也】垂拱而天下治【夫是以謂之武成周人八百年規模盡在此】

武王勝殷殺受立武庚以箕子歸作洪範【武庚紂子名祿父立爲殷後湯旣勝夏遂黜夏命封夏之後武王勝殷卽殷國立紂子武庚不攺其國事稍與湯異至武庚叛周始黜殷命封微子於宋悉如夏事序稱武王勝殷殺受立武庚則箕子無所歸矣歸周非箕子意故又用春秋例稱以歸箕子本欲爲紂臣僕紂誅不得行其志武王尊禮之彊以歸周行武王之義也箕子終不臣周受地於朝鮮而君之行箕子之義也箕子洛書武王有天命故箕子以其學武王而作洪範道之大公非一人之私也九疇之錫彛倫之敍箕子不敢廢斯道也洛書於是始有章句】

洪範

惟十有三祀王訪於箕子【不稱年而稱杞箕子之志也不攺丑正嵗年序事自用商家舊制武王不敢違其志也箕子居周已二年熟觀武王以爲可以傳道而後武王敢問焉史記克商後二年問箕子天道十一年克商後二年爲十三年史記又曰問箕子殷所以亡箕子不忍言贅】王乃言曰嗚呼箕子惟天陰騭下民相協厥居我不知其彛倫攸敍【乃有繼之辭非倉卒而問也陰黙騭定相助天地之性人爲貴天默定之也相助之使協其居人君之職也仁人之安宅義人之正路曠安宅而弗居捨正路而弗由難矣彛常倫類武王自謂不知其所由敍將無以協民之居逸居而無教則近於禽獸豈天惠民之意哉】箕子乃言曰我聞在昔鯀陻洪水汨陳其五行帝乃震怒不畀洪範九疇彛倫攸斁【陻塞汨亂鯀謂土能勝水故塞之水失其性而火木金土之用俱廢故謂之汨陳畀予洪範大法疇類斁壊鯀塞洪水逆天害理帝乃震怒不畀洪範九疇彛倫由是而壊九疇始五行五行汨則無以敍彛倫然則洪範本五行由五事而下皆其流衍也鯀治水而懷襄愈甚此爲震怒之實】鯀則殛死禹乃嗣興天乃錫禹洪範九疇彞倫攸敍【禹防九河陂九澤皆行其所無事萬物各得其性而彞倫敍鯀殛死禹嗣鯀國攺封夏故禹有天下祀鯀配天廢興之際皆有天命焉古說神龜負書或疑其迂怪難信非也伏羲畫八卦伏羲之前非無易也禹敍九疇禹之前非無書也本有此理聖人發其妙耳龜馬則其開先也易繋曰河出圖洛出書聖人則之又曰伏羲氏仰則觀象於天俯則觀法於地觀鳥獸之文與地之宜近取諸身逺取諸物於是始作八卦以通神明之徳以類萬物之情是則不獨觀法於圖也漢儒謂六十五字列於龜背爲洛書本文則誠誤矣】初一曰五行次二曰敬用五事次三曰農用八政次四曰協用五紀次五曰建用皇極次六曰乂用三徳次七曰明用稽疑次八曰念用庶徴次九曰向用五福威用六極【天數五地數五五位相得而各有合本乎天者皆陽也本乎地者皆陰也獨陽不生獨陰不成乾父坤母陰陽交感萬物化生是故洛書始五行五行式序而不亂自五事至福極各致其用焉人稟五行之秀視聴言貌思卽聖賢事業而主敬敬盡心知性之學也八政自農始農飲食也而無政𨿽有粟吾得而食諸協合也堯歷象日月星辰敬授人時必合而後析因夷隩無所差忒焉皇極其次曰居中布數所以統類九疇也是故皇極建則九疇敍堯舜禹湯文武之所以此道也乂治也剛柔勢敵而爭徳合而平必各自勝其偏同歸於正直則治安之道也𨿽然剛柔固有不易之正體也一紊其體陵僣生焉治何由立稽攷也天下未嘗無可疑之事也稽疑所以通鬼神之情也人謀鬼謀此理不易惟明則不惑庶徴和同天人之際也小心翼翼昭事上帝聖人豈嘗一念不在是哉操運動之機觀災祥之變念念相續以身爲驗其佑神者之所爲乎福極歸之於天也福爲可向極爲可畏是爲天命之不可易者歸之於天聖人所以罕言命也此九疇之敍也】一五行一曰水二曰火三曰木四曰金五曰土水曰潤下火曰炎上木曰曲直金曰從革土爰稼穡潤下作咸炎上作苦曲直作酸從革作辛稼穯作甘【五气順布四時行焉水一火二木三金四土五其生數也潤下炎上曲直從革稼穡五行之一其性者也水位於北以從盛陰故潤下火位於南以從盛陽故炎上木位於東金位於西皆陰陽半故木有曲有直而金從革水生木故柔而能剛火勝金故剛而能柔稼穡土功之著者也曰盡辭也爰於也土無不生稼穡不可以盡土之性故不以盡辭焉其曰於者謂於此而施稼穡之功也致用曰作茀厥丰艸種之黃茂艸亦生於土妨谷則茀除之五行致用有人力焉有色有聲有臭有味獨出味味物成致養也物之生也皆有五行之性隨其稟之偏者而勝焉是故合變化分剛柔而萬物之情可見矣】二五事一曰貌二曰言三曰視四曰聽五曰思貌曰恭言曰從視曰明聽曰聰思曰睿恭作肅從作乂明作哲聰作謀睿作聖【貌無不恭言無不從視無不明聴無不聰思無不睿本有之性也不恭貌之惰不從言之忒不明視之蔽不聰聽之惑不睿思之塞逐物而失之者也孟子之道性善原其本然者耳故曰若夫爲不善非材之罪也是故五事以敬致用敬無作止無將迎無取捨無回互無倚阿體其自然而復其初故曰敬盡心知性之學也能盡其性則能致其用矣望之儼然恭作肅也言而民莫不從從作乂也旁燭無疆明作哲也百姓效能聰作謀也大而化之睿作聖也惟聖人爲能踐形眾人則累於形者也君子非禮勿視非禮勿聴非禮勿言非禮勿動學爲聖人而已矣五事之次與孟子四端同人之道仁義而已禽獸有形而無貌有聲而不能言本無是也稟其偏者也】三八政一曰食二曰貨三曰祀四曰司空五曰司徒六曰司宼七曰賔八曰師【食以養生貨以懋遷祀以崇本工以利用教以正徳刑以詰姦賔以交際師以禦惠八者政之所自行也養生喪死無憾王道之始也故食貨居先王氏曰釋之寥寥烝之浮浮后稷肇祀庶無罪悔后稷樹藝五穀遂以肇祀以祀教敬則民不茍也故祀次之器利用足故司空次之食足用利而教興焉故司徒次之刑以弼教故司寇次之所以相交際者不可廢故賔次之所以相保聚者不可廢故師又次之賔者非獨施於來諸侯通四夷而已也鄕使相賔師者非獨於徵不庭伐不順而已也殺越人於貨湣不畏死不待教而誅之食貨祀賔師稱其事通乎下也司空司徒司寇稱其官制乎上也正法度敷教制刑必自其上出】四五紀一曰歳二曰月三曰日四曰星辰五曰歷數【嵗星十二嵗一周天所以紀嵗月一日行天十三度而贏二十九日過半而已周天與日防所以紀月自夜半至明日夜半日一出沒行天一度所以紀日星二十八宿辰其次也日百刻二十八宿晝夜疊見而天行周十二次故曰十二辰亦曰十二時所以紀星辰積辰而爲日積日而爲月積月而爲嵗推歷命數以彰往知來六位時成變化之道備矣故嵗月日時皆協於此而萬齊焉夫是爲天道堯舜禹之授受皆曰歷數在躬紂弗克若天天命已攺授而猶曰我生不有命在天是猶足與言天道哉易之革爲治歷明時之象而其彖曰湯武革命應乎天而順乎人】五皇極【皇大極中不曰大而曰皇何也皇君徳也皇極稱皇稱王爲其有是大徳也不曰中而曰極何也極之爲言至也盡也中則至矣盡矣是故眾理趨焉故先儒譬之屋極言眾木之所輳也譬之星極言眾象之所拱也是故皇以君稱極以理稱盛徳之形容也其實卽大中也一九二八三七四六皆自爲對而五無對無對故體大一九二八三七四六分據八方而五居中居中故理合夫率天下於仁義中正小則無以受之易火在天上大明廣照爲大有之象君子以遏惡善順天休命皇極遏惡善也五福天之休命也六極其威命也錫福而成極所以順天休命也天豈欲人之爲惡哉舜之善與人同伊尹之以斯道覺斯民有是大者也匹夫匹婦有不與被堯舜之澤則不足以爲是大矣】皇建其有極斂時五福用敷錫厥庶民惟時厥庶民於汝極錫汝保極【何以爲有極有生於無無不可名象及其有則天地萬物之理無不彰焉必能大建此有極使斯民向福而畏極而後人之道立矣五福民本有之也皇建其有極而民作徳是故安仁而壽明義而富恬養而康寜秉彞而好徳明哲保身而考終命是爲斂而敷錫之其實則皆有其本也一協於極而五福皆備故謂之斂保之言守也民莫不汝極矣而仁不能守之則有時而遁必又以汝之保極者錫之孟子曰王者之民皥皥如也殺之而不怨利之而不庸民日遷善逺罪而不知夫如是而後可以保汝汝武王也使武王任其事也】凡厥庶民無有淫朋人無有比徳惟皇作極凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極【詩曰宜民宜人民萬民人有位君子也庶民無有淫邪之朋有位士君子無有比周之徳則惟上之人大作中而後有此人之爲惡有朋有比則根據盤固煽焰淪胥治之爲難茍無容徳忿疾求備皆非惟皇作極也觀殷頑民非武王周公大徳豈能善治之哉武王爲有所受矣猷道有猷賢也有爲能也有守有節行也有猷有爲有守協於極者也汝固當念之禹曰惟帝念功其有不協於極而亦不罹於可絕之惡則大受之孔子思中行而不可得則又思其次者狂狷之士不可以入聖人之道則狹矣而汝也康安也汝安汝顏色而語之曰予所好者徳也使其心恱意慕是爲汝錫之福而是人斯亦其惟大中之趨色之康心之平也忿疾一作則大聲以色拒人於千里之外矣有猷有爲有守則念之不協於極不罹於咎則受而教之兼容平施是與天地同量足爲皇建有極矣】無虐防獨而畏髙明人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎【防獨無告常心爲易失也先王施必先之者不敢虐之也髙明有祿位者也茍弗能使修其行與有好於而家而爵祿之是爲畏之也無虐防獨而畏髙明一視同仁欲其俱協於中而已羞進也羞行進徳也𨿽有能有爲而不能使進徳則辦知防給射禦彊力而不仁多材好勇而不義皆足爲亂而邦何能昌正人長官也康誥惟厥正人正長以徳選參佐以材選谷祿有家旣富而又方賦祿不絕乃弗能使有好於而家朋淫傲虐之作是人必自陷於罪於其無好徳汝𨿽錫之福彼豈能感恩知義亂臣賊子皆於驕奢淫佚其作也汝必罹其咎矣商世家之患已作盤庚具乃貝玉先惡於民紂艸竊姦宄脇權相滅皆世家也故箕子作汝用咎之戒爲武王言之】無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極【皇極仁義中正也五中一九三七二八四六皆偏一九南北對正𨿽偏而不黨三七東西對正視一九益偏而隨有黨二八以中徳救一九之偏使不失正四六以中徳救三七之偏使復歸於正由是一九三七二八四六皆協於中而後爲仁之至義之盡水生木生者仁也生可使窮乎艮八居一三之間艮止也一生三而八止之乃反克焉火克金克者義也克可使窮乎坤二居九七之間坤順也九克七而二順之而遂生焉皆救其偏也皇極居中居中而不運化何所用之二八以中徳分居東北西南一以節性一以率徳而後一九𨿽偏而能不失正陂不正也此章偏陂好惡爲一九也生好也而八制節之使無作好克惡也而二利道之使無作惡好惡正而黨不立義因事立義道合大體路取共由道有順有逆故自三至一皆生也惟八居一三之間反而爲克生者順克者逆無逆則順不獨立此道體也然天地之大徳生而已人之所共由也王天徳也皇極必有主故稱王焉三四爲木仁之勝也七六爲金義之勝也木金二位相從是爲勝勝則偏偏則黨由偏致黨故多忒猶易救也旣黨復偏其事將變則愈難救矣是故無偏無黨王道蕩蕩蕩蕩廣大也不廣大而鄙狹是以爲黨無黨則廣大也無黨無偏王道平平平平坦夷也不坦夷而欹險是以爲偏無偏則坦夷矣四居已四月幹成卦純陽純陰六居亥十月坤成卦純陰純陽其偏甚矣皆爲反側之勢四輕六重幹本君位而坤成卦乾剛坤柔勢釣體敵將變而爭故其事爲重皇極居中居中而不能通變則奚所用之四六以中徳而分居東南西北一以立道一以定位塞偏黨之源回反側之勢而後三七皆復歸於正此章偏黨反側爲三七也然則一九以二分中徳而不失正三七以四六中徳而能復歸於正其患本生於偏成於黨至若黨而復偏則其事轉乖二八救之於未黨四六救之於旣黨而又偏事之難易從可知矣故曰皇極仁義中正也又曰皇以君言極以理言卽大中也防其有極歸其有極謂立義體道由路大履平守正皆本有之極合而歸之比徳淫朋防獨髙明之戒至此其義始盡】曰皇極之敷言是彞是訓於帝其訓凡厥庶民極之敷言是訓是行以近天子之光【曰斷文表見之也敷布也布列其言而道彰焉彞常也天人之理一也智愚之性均也於帝其訓言天之所以訓亦若斯而已也以近天子之光言無問微賤疏逺皆在天子光明之中也此専論庶民傅說曰惟天聰明惟聖時憲惟臣欽若惟民從乂】曰天子作民父母以爲天下王【此皇極之大指也故又表見之赤子匍匐將入井非赤子之罪也故夫皇極不建斯民不能有其常性惡在其爲民父母也王天下之所歸往也以善養人者然後能服天下天下不心服而王者未之有也】六三徳一曰正直二曰剛克三曰柔克平康正直彊弗友剛克燮友柔克沈潛剛克髙明柔克惟辟作福惟辟作威惟辟玉食臣無有作福作威玉食臣之有作福作威玉食其害於而家凶於而國人用側頗僻民用僭忒【正直中行也平平易康安和平易安和三代之所以直道而行也詩曰周道如砥其直如矢君子所履小人所視彊至於弗可友是爲剛剛過爲當克燮和也和而友是爲柔柔過爲當克沈潛剛之克也髙明柔之克也剛能沈潛柔能髙明而皆協於正直系辭曰立天之道曰陰與陽立地之道曰柔與剛立人之道曰仁與義陰陽气也剛柔質也仁義性也本同出也皆不能不偏偏則當克臯陶九徳孔子六言六蔽皆克者也克則爲善不克而過遂能爲惡此天地萬物之理也坎正北一陽水也是爲生物之始至巽四月六陽幹成卦而幹不居惡其亢也幹退居西北居坎之後以聴坎之所爲是謂幹知大始離正南一陰火也是爲成物之始至幹十月六陰坤成卦而坤不居不敢與乾並也坤退居離兌之間以宿火衛金而後物終成焉是謂坤作成物作言合金火之气以造作之也是故乾居西北坤居西南乾坤正位然坤自西南挾其類順行爲得朋進至亥六陰益得勢而乾位在焉於是陰疑於陽陰陽相薄而戰是爲反側之勢幹捨其類而居西北茍自以爲天下之至健首出順物不可得而匹也無乃猶爲亢乎坤挾其類進而至於亥與幹遇茍自以爲天下之至順勢足以得眾而物莫不吾從也無乃遂爲朋乎故經皆以友立義以戒幹之獨立而坤之有眾也幹𨿽彊弗可友而能克天道下濟而光明也坤𨿽和而友而能克地道卑而上行也上行承天也上行而不承天則爲反側乾下濟坤上行同歸於正直則爲合徳此三徳論乾坤剛柔之當克者如此也𨿽然剛柔固有正體也君法天而徳剛其法尊臣位地而徳柔其位卑乾剛坤柔徳之正也貴賤有常正之體也臣之作福作威不法乎坤之順也臣之玉食不法乎坤之卑也君尊而不可匹敵故獨出臣卑而有眾故率以從上此剛柔正體截然而不可亂者也亂之必害於而家凶於而國士大夫用此隨勢而趨爲側頗僻萬民亦用此不知尊無二上之義而僭愆差忒平康正直之徳淪胥敗壌而害治矣故九疇之序曰乂用三徳乂之言治也皇極三徳皆論卿大夫之變其大意實相關三代世家至商風俗已壊驕淫矜誇弗克若徳故盤庚曰予迓續乃命於天多士曰予惟降爾四國民命如其所爲貲富誅滅盤庚周公實正救之至春秋大夫卒擅諸侯之國作福作威玉食害家凶國悉如箕子所言陵夷至於戰國遂與其宗國相繼滅亡世變極於此矣是皆有天道焉箕子爲能識其變武王周公爲能通其變自洛書之道不傳變遂不可止夫子禮樂徵伐庶人之論徒見於空言而已九疇皆序五行三徳獨論剛柔之變何邪曰易有太極是生兩儀乾坤各有正位而合徳於六故聖人於是極論剛柔之變以見兩儀體用四象八卦由是生焉繋辭曰天地絪緼萬物化醇其是之謂乎說卦曰幹以君之羣陰無陽將誰宗主之哉又曰坤以藏之有眾而不退藏其果何爲哉自古天下治亂之原不出乎此矣】七稽疑擇建立卜筮人乃命卜筮曰雨曰霽曰蒙曰驛曰克曰貞曰悔凡七卜五占用二衍忒立時人作卜筮三人占則從二人之言汝則有大疑謀及乃心謀及卿士謀及庶人謀及卜筮汝則從從筮從卿士從庶民從是之謂大同身其康彊子孫其逢吉汝則從從筮從卿士逆庶民逆吉卿士從從筮從汝則逆庶民逆吉庶民從從筮從汝則逆卿士逆吉汝則從從筮逆卿士逆庶民逆作內吉作外凶筮共違於人用靜吉用作凶【擇其人而建立之乃命使卜筮不擇則妄惑難信也潤澤曰雨淸明曰霽防晦曰蒙疏散曰驛錯襲曰克皆兆變其名耳其實五行也內卦曰貞外卦曰悔天地雷風水火山澤亦五行也伏羲始畫八卦因而重之天地萬物之理無所不盡故占用其二衍則忒衍猶羨也忒差也卜五占二七之外則羨而差矣卜法至漢不怪誕雜出衍忒也立時人作卜筮吉凶皆決於其言必三人者太卜三兆玉兆瓦兆原兆三易連山歸藏周易故金縢三士喪禮占者三人不能皆同從二人之言從其多者也人心爲難盡也異同畢至而聴命於鬼神所以一人心也是故疑亡而志恱大同順之至也豈惟其身之康彊其子孫亦逢吉矣君臣民謀有從者而後以筮定之本人心也人謀不立而茫昩徼福是爲凟瀆則不告卜筮所以通鬼神也鬼神從之吾必其爲吉鬼神違之吾必其爲凶誠敬之盡也是故從多之吉有三有卿士逆庶民逆者矣有汝則逆庶民逆者矣有汝則逆卿士逆者矣若從筮從則皆不害其爲吉又至於從筮逆則可以作內而不可以作外又至於筮共違𨿽君臣民無逆者亦不可以有作矣𨿽然吉與凶對猶有用靜之吉焉稽疑其數七位於兌與震對何也木柔金剛柔仁主養剛義主決天下不容有疑事也蓄疑則敗事矣博施濟眾夫豈非所欲哉疑何能行是故剛所以輔柔也義所以濟仁也𨿽然義豈徒剛也哉二者未嘗不相須也古者禮讓徵伐遷都立君無不卜者系辭曰聖人以通天下之志以定天下之業以斷天下之疑又曰聖人探賾索隠鉤深致逺以定天下之吉凶成天下之亹亹者莫大乎蓍】八庶徴曰雨曰暘曰燠曰寒曰風曰時五者來備各以其敍庶艸蕃廡一極備凶一極無凶【雨以潤之暘以燥之燠以長之寒以凝之風以動之木東方主生雨潤澤生物易曰雲行雨施品物流形故雨爲木之气金西方金幹物成故暘爲金之气火南方燠火之气水此方寒水之气水生木仁取其生故一水三木火勝金義取其勝故九火七金水木本數火金互數陰陽逆順之變也風行八方應十二月故風爲土之气土位中夬故曰仁義中正曰時時若也言五者互備各以敍至則雨潤暘幹燠長寒凝風動物皆賴之庻艸百谷艸木也堯典鳥獸動物洪範庶艸植物雨暘寒燠風於百谷艸木其候最爲可見五備爲時若一備則恆若也一備則必一無皆凶也謂之極凶之窮也劉向五行以木配貌以火配言以土配視以金配聽以水配思非也晉天文志以木配貌以火配視以土配思以金配言以水配聽】曰休徴曰肅時雨若曰乂時暘若曰哲時燠若曰謀時寒若曰聖時風若【五事盡性也而雨暘燠寒風順之一气流通也五事由一機也庶徴由一念攝也觀休咎之來而察感召之因則固爲念之要必知休咎未見一念差忒五事感亂而气遂爲之變矣是故聖敬日躋昭格遲遲上帝是只一念之攝聖人何敢斯須忘之哉中庸曰惟天下至誠爲能盡其性能盡其性則能盡人之性能盡人之性則能盡物之性能盡物之性則可以替天地之化育可以替天地之化育則可以與天地參矣九疇五事盡已也皇極盡人也庶徴盡贊化也一貫之理也】曰咎徴曰狂恆雨若曰僭恆暘若曰豫恆燠若曰急恆寒若曰蒙恆風若【狂妄易也僭差也豫遲緩也遲緩不謹則視猶不視也急廹蹙也無謀者多迫蹙詩曰折栁樊圃狂夫瞿瞿不能晨夜不夙則莫其何謀之有蒙昬塞也】曰王省惟嵗卿士惟月師尹惟日嵗月日時無易百谷用成乂用明俊民用章家用平康日月嵗時旣易百谷用不成乂用昬不明俊民用微家用不寧【曰斷章更有義也庶徴之念聖人之所以盡已者固如是至稽參考驗則又當有義也省察也嵗防月要日計王所當察者一嵗之大防也徴之休咎嵗功之成不成王察其防而已卿士惟月師尹惟日皆有司之職非王之所當與也夫是以上下有體小大有序是爲法天行政百谷用成平秩有政也庶艸蕃廡包百谷其中此獨出百谷嵗功莫重焉百谷成則庶事皆舉矣乂用明庶績咸熙也俊民用章家用平康明有功也夫是爲考績之法俊民隨小大登顯之卿大夫有家者各保其祿位和平而安康也反是則異效矣嵗月日時無易以大統小爲序也日月嵗時旣易上下相陵爲無次也家用平康家用不寕此用著訓戒焉君不治大體而侵下親小事與臣不代有終而冒上居成功皆爲失道】庶民惟星星有好風星有好雨日月之行則有冬有夏月之從星則以風雨【中星昬旦疊見爲十二時王嵗卿月師尹日民則時也民用天之道因地之利謹身節用聴治於其上者也然而風雨性情寒暑常度因積時而見故別出箕好風畢好雨其貞好也日行南陸而日短至是爲大冬行北陸而日長至是爲大夏南陸井鬼北陸鬥牛皆常度也日一嵗行天三百六十度月一度十二與日防而易朔日星之紀月實持其要也月一月一周天歷二十八宿從箕則風從畢則雨星有好惡月中其情也然則王總嵗功卿居月要而其積微至著則皆自夫民焉民情在所當順而常度不可不立是故風雨寒燠之爲休咎玆又其所當稽參者也或曰自王省惟嵗已下當屬五紀脫簡在此乎曰非也五紀防嵗月日星以起歷數而立天道庶徴序嵗月日時以成嵗功而驗休祥事辭𨿽相渉而其用不同又九疇一二三四生數紀事六七八九成數備述治亂吉凶休咎禍福之變以見人之有能有不能是皆洛書微防也四六二八皆土也四統於六皆天道也八統於二皆地道也坤順艮止皆土正性是故地勢爲坤博厚平夷之象故萬物於是致養焉九疇二爲五事使人得致其盡性之力也連山爲艮髙峻巍阻之象故萬物於此成終焉九疇八爲庶徴以驗人之所當有自盡者能盡致其力與不能能則爲肅乂哲謀聖而爲休徴不能則爲狂僭豫急蒙而爲咎徴原始要終古人格天之學也其要則皇極以五居中而虛十十布在四方一九三七水火金木之定位四六二八土徳分布而有轉移變化之功焉】九五福一曰壽二曰富三曰康寜四曰攸好徳五曰考終命六極一曰凶短折二曰疾三曰憂四曰貧五曰惡六曰弱【壽仁物之生也富義物之成也康寜禮物見相也攸好徳智物堅貞也其徳不爽壽考不忘昭明者也考終命信始終不變也曽子曰啟予手啟予足吾知免夫洪範本五行天地變化之物生死皆不能出此𨿽卜筮鬼神之所以告人者亦以此也凶畏壓溺皆是凶對考終命短折對壽疾憂合對康寜惡弱合對攸好徳五福考終命居後六極短凶最居先何也信存於仁義禮智之終仁義禮智亡而爲極信何所托哉祖伊曰非天夭民民中絕命故凶與短折爲一類皆天命不佑者也天命不佑甚者凶其次短折有疾必憂蓋亦有不疾而其性自多憂者大扺憂則怫郁其心不快是亦疾也惡很暴弱孱劣剛過而惡柔過而弱質亦有可移而不移故爲極六極本四耳存仁義禮智之反而去信之亡以合於其類詩曰大無信也不知命也無言豈復足與言命哉疾憂貧亂其序一亂則皆亂罔之生也其猶有序乎五行以攸好徳配貌康寜配言壽配視富配聴皆非獨考終命配思爲是然思不配土而配水猶非也六極尢乖錯五事而六極於是別出星之不極咎加眊罰加恆陰而以弱配之是爲不經其失易攻也福極天所命也而有人事焉是故因其所向而使趨之因其所畏而使避之人事修而天道順矣然不可必也回夭牛疾憲貧非人之所能知也聖人惟能使人知所向知所避而已矣故孟子曰桎梏死者非正命也知命者不立乎巖墻之下又曰夭壽不貳修身以俟之所以立命也窮理盡性以至於命六極何以名極極凶之窮也皇極理義之盡六極凶之窮也故六極亦名之曰極福極之位於九何也天人之理盡於是也五行視明作哲配禮思睿作聖配信周公六徳智仁聖義中和其序與五行同動容周旋中禮者盛徳之至也是故推聖於南而中和居中中和禮樂也明聖互相用也孟子智聖始終條理其意同始智而終聖窮聖盡性以至於命非聖人何能至此是故一九一疇之始終也】

武王旣勝殷邦諸侯班宗彞作分器

西旅獻獒太保作旅獒【旅陳也曰庭實旅百西戎之國因定旅獻獒非常貢蕃國各以其所貴寶爲贄太保召公行諫職也】

旅獒

惟克商遂通道於九夷八蠻西旅厎貢厥獒太保乃作旅獒用訓於王【東夷南蠻職方氏四夷八蠻七閩九貉五戎六狄爾雅九夷八蠻六戎五狄克商通道不舉戎狄者自唐虞都冀王畿千里之外常山以北皆爲狄土西戎卽敍近在雍界惟夷蠻爲逺周較雍益逺矣此舉逺者見致之爲難也厎致致貢見當卻而遂致之故太保作書訓王】曰嗚呼明王愼徳四夷咸賔無有逺邇畢獻方物惟服食器用【克商通道志得矣而一獒之獻足以致玩足以起狎侮足以役耳目而失百度足以墮細行而累大徳然則愼徳誠難矣是故堯舜禹湯文武未嘗一日無典學之功畢獻方物非服食器用不獻所以示好惡】王乃昭徳之致於異姓之邦無替厥服分寶玉於伯叔之國時庸展親人不易物惟徳其物【王乃以逺方貢物賜異姓諸侯昭徳所致不替常職又分賜寶玉於同姓伯叔諸侯是用展親親之恩焉同姓諸侯亦有常職矣天下一姓榮懷同之率職奉貢不待言也故以親親爲重左傳肅愼氏之矢賜陳夏后氏之璜賜魯其事也昭徳展親在夫人耳而何以物爲分賜豈以人易物哉蓋以爲四方畢獻誠有輔佐之功不敢獨饗也然其賜物必皆足以昭徳而後可非度玩侮安敢用之】徳盛不狎侮狎侮君子罔以盡人心狎侮小人罔以盡其力【貢賜皆有常典獒不可畜而又不可以賜畜爲玩物賜爲玩人皆狎侮也狎侮君子𨿽不敢怒而心不樂小人出力以事人者也而狎侮之方招致不遜而豈能得其力哉】不役耳目百度惟貞玩人喪徳玩物防志志以道寜言以道接【不爲耳目所役則百度皆正舜觀古人之象五色作服六律五聲八音在治怱出納五言所以防耳目之欲而正法度也玩不可啟玩人甚矣故防徳玩物𨿽細而亦能防志志以道寜則非僻無自入言以道接則佞邪無自至】不作無益害有益功乃成不貴異物賤用物民乃足【作無益必害有益貴異物必賤用物用物谷粟絲麻不能充其欲淫靡煽之競相追逐夫豈能足哉】犬馬非其土性不畜珍禽奇獸不育於國【犬馬非其土性畜之不獨違物性且未必適用晉乘鄭駟慶鄭曰古者大事必乘其產】不寶逺物則逺人格所寶惟賢則邇人安【通逺人而貴逺物彼方窺見閒隙量度中國而豈能格之漢求天馬徵伐連年中國被其禍豈特不能格哉用賢人則邇者恱逺者來矣】嗚呼夙夜罔或不勤不矜細行終累大徳爲山九仞功虧一簣允迪玆生民保厥居惟乃世王【無怠無荒勤也勿以細行而不矜終能累大徳爲山九仞而虧一簣猶不成山召公愛惜武王功業獒獻微見間隙於是推其類廣言之允迪玆言信能蹈此則爲克終四海乂安詒謀燕翼世世王天下矣】巢伯來朝芮伯作旅巢命【巢卽南巢芮今同州馮翊縣古芮國春秋芮伯萬遷今陜州芮成縣庭旅始有巢貢而其爵命亦始行故曰旅巢命亡】

武王有疾周公作金縢【周官占人凡卜筮旣事則繋幣以比其命嵗終則計其占之中否鄭康成曰旣卜筮史必書其命之事及兆於策繋其禮神之幣而藏焉書曰王與大夫盡弁開金縢之書乃得周公所自以爲功代武王之說是命書案金縢冊祝三王非命也命宜自有辭縢緘也藏之於匱緘之以金卽籥也此書惟冊祝之辭是周公作史因敍載前從事以爲書名之曰金縢序稱周公作金縢者謂冊祝之辭也】

金縢

旣克商二年王有疾弗豫二公曰我其爲王穆卜周公曰未可以戚我先王【二公太師太公太保召公穆敬戚憂也二公欲卜王休咎周公以爲未可以憂我先王卜之不吉則先王憂矣記曰事亡如事存周召皆邑名在今鳯翔天興縣】公乃自以爲功爲三壇同墠爲壇於南方北面周公立焉植璧秉圭乃告太王王季文王【功事孔氏曰周公自以請命爲己事因三王請於天是也繼志述事武王周公同此心也周道未成而武王有危疾周公不得不自以爲功也植置壁禮神置於三王之坐秉執】史乃冊祝曰惟爾元孫某遘厲虐疾若爾三王是有丕子之責於天以旦代某之身予仁若考能多材多藝能事鬼神乃元孫不若旦多材多藝不能事鬼神乃命於帝庭敷佑四方用能定爾子孫於下地四方之民罔不祗畏嗚呼無墜天之降寶命我先王亦永有依歸今我卽命於元爾之許我我其以璧與珪歸俟爾命爾不許我我乃屏璧與珪【史以冊書祝辭奉而讀之故謂之史乃冊祝此辭周公自作元孫武王某武王名祝辭本稱名周人以諱事神作書時武王已沒故諱其名稱某遘遇厲危丕大大子之責言天將取其長大之子則以旦代若順予仁順父能多材多藝能事鬼神乃元孫𨿽仁順父而不能多材多藝不能事鬼神此皆紀實之言王業未定可無周公不可無武王此當時輕重之勢也惟爾三王命於帝庭使敷佑四方定爾子孫於下地則四方之民無不敬畏武王旣喪商人遂畔無所敬畏也天嘗降寶命我有周受之苟勿墜落武王康寜則我先王亦長有歸矣其許不許不可知也故就命於歸俟爾命謂許代而武王瘳神向其禮璧當埋之如祭祀之禮周公死珪遂以斂不許則屏璧與珪神弗答爲當仁也爾不許我不敢取必於鬼神也】乃卜三一習吉啟籥見書乃並是吉【習因也三一習相因而吉又啟籥見占書乃並是吉必以書証之懼其億也言啟籥見書則凡占書皆緘藏之不敢褻也】公曰體王其罔害予小子新命於三王惟永終是圖玆攸俟能念予一人【占人君占體大夫占色史占墨卜人占坼體兆象也周公言觀兆象王爲罔害予新承命於三王惟長終是圖則周公亦不死矣予一人予天子也此所當待其能念於天子武王言疾當瘳也周公本請代武王武王瘳而周公不死固亦有所詔告魯文公十八年齊侯疾卜楚丘曰齊侯不及期君亦不聞令有咎占人占皆如是】公歸乃納冊於金縢之匱中王翼日乃瘳【此冊固當與繋幣同藏王翼日瘳昭答如響精神之格自作元命非聖人孰能之哉】武王旣喪管叔及其羣弟乃流言於國曰公將不利於孺子周公乃告二公曰我之弗辟我無以告我先王【書皆言成王七嵗卽位故皇甫謐曰武王克商後六年崩是爲克商二年武王有疾成王始三嵗又四年武王崩成王七嵗矣成王能信管叔之言疑周公七嵗恐未能然又周公東徵二年罪人斯得周公遺成王詩成王得金縢之防遂迎周公亦始九嵗耳恐亦未必能然茍子曰成王冠成人周公歸反借焉周公攝政七年成王始冠則卽位時十四嵗矣孔氏成王二十嵗成人周公歸政是也管叔周公兄羣弟蔡叔霍叔霍叔名處管今鄭州管城縣屬豫蔡今蔡州上蔡縣屬荊霍今晉州霍邑縣屬冀皆殷畿地伊尹曰予弗狎於弗順周公曰我之弗辟則無以告我先王皆以身體國者也𨿽君疑於上國人惑於下而王業安危間不容髮一身之計豈足易其重哉是故行吾忠而已辟法也致辟管叔是也史記周公告二公我之所以弗避而攝行政非或又謂周公聞流言避遁居東二年成王旣悟而後伐三監尢非大誥黜殷救焚之勢而暇遷延爲身謀乎周公與國同存亡盡心力爲之所謂握蛇騎虎不知其難者詩曰上帝臨汝無二爾心若有一毫顧忌之意則爲貳猶不足以動人而況能格天乎論聖人行事而以後世利害雜之則言何由當無以告我先王太王王季文王森然常在其上也鬼神知周公之心矣】周公居東二年則罪人斯得【流言方作周公何以遽東伐曰兄弟至親各據形勝外連新亡之國控引蠻夷其勢甚張其事甚急周公不得不連出成王𨿽疑付之二公安集西國召伯行其職故周公可以速出無內顧之憂周公何以必自將分陜周公主東方周公固當自將也大誥周公爲將行東伯之職也江漢召穆公爲將行西伯之職也古人爲國事皆豫立周官司馬無一事不先具𨿽兵行倉卒有司各以其職行而已罪人斯得黜殷殺管囚蔡伐奄也周師旣出人心遂定無侵蝕蔓延之勢其跋扈者獨此四國耳破斧曰周公東徵四國是皇不數霍霍迎降多士昔朕來自奄蓋嘗伐奄也𨿽然二年而後得之則亦爲甚難矣】於後公乃爲詩以貽王名之曰鴟鴞王亦未敢誚公【於後罪人旣得之後也管蔡武庚已誅周公當歸周而成王之疑未解周公爲不能已矣殷命𨿽黜而周道未成周公方將有爲於其國而君臣之情不通則安可以行吾志此鴟鴞之所爲作也誚譲也幾欲誚矣疑其小哉管蔡謂周公將不利於孺子非假托此語也凡人之見只如此管蔡方爲此言以爲愛主成王亦方信斯言以爲愛已而周公遽誅之則豈能不深疑不特鴟鴞之詩破斧伐柯譏刺繼作而猶未悟周公亦窮矣睽孤極而羣疑亡非天相周何以有此史記作未敢訓公與弗辟而攝行政皆後世攺就其意】秋大熟未獲天大雷電以風禾盡偃大木斯防邦人大恐王與大夫盡弁以啟金縢之書乃得周公所自以爲功代武王之說【啟金縢之書將以卜天變而得周公所藏防】二公及王乃問諸史與百執事對曰信噫公命我勿敢言【二公知周公爲武王禱而不知其爲請代能陰相成王不誚周公而終不敢使成王迎周公君疑如此不待其自悟而欲以口舌爭事轉乖矣周公之忠終當有以感動成王者雷風之變固非意料之所及也史與百執受周公之命至此猶弗言古人忠信爲可見】王執書以泣曰其勿穆卜昔公勤勞王家惟予衝人弗及知今天動威以彰周公之徳惟朕小子其新逆我國家禮亦宜之【成王得書而知天意所在故不復卜而遂迎周公執書以泣不惟悟且保不變小毖曰予其懲而毖後患莫予荓蜂自求辛螫肇允彼桃虫拚飛維鳥未堪家多難予又集於蓼是何懲創之若是哉太甲曰旣往背師保之訓成王曰惟予衝人弗及知皆疑亡意悟一悟而不復變之言也然則周公身安而後國家可保猶不足言至所謂一正君而國定豈常人之所能致哉新逆捨舊之謂也東徵凱還衮衣繡裳以復其位於我國家禮亦宜之方疑而東徵必迎而後還國誠有安危之機焉非周公之忠其殆難居乎精誠之積天爲之動故嘗謂舜之焚廩浚井文王之拘羑里周公之居東不獨免難而皆能成其志惟臣子之道自盡焉耳夫事不於防胡疐尾觀之固不足以見聖人至其所以得遂其意豈有他道哉是故無墜天之降寶命我先王亦永有依歸與我之弗辟則無以告我先王同一心也武王翼日乃瘳與風雷之變同一誠也】王出郊天乃雨反風禾則盡起二公命邦人凡大木所偃盡起而築之嵗則大熟【風反禾起固爲鮮見而大木所偃起而築之則嵗亦熟其事更稀有唐叔得禾異畆同穎亦適在此時周公之歸誠有天意自秋天熟以下當在微子代殷後置此者終周公請代事且志其所以感化成王者】

尙書說卷四﹤經部﹐書類﹐尙書說﹥

欽定四庫全書

尙書說卷五

宋黃度撰

周書

武王崩三監及淮夷叛周公相成王將黜殷作大誥【古說三監管蔡殷非也蓋以監爲諸侯各監一國故亦以殷爲監非也王制又以天子使大夫爲三監監於方伯之國國三人亦非也使大夫監諸侯秦漢間事非三代令典周官建州牧牧州伯一州一伯最長立其監爲卒正連帥屬長位皆居牧下而稱監言有所監臨也設其參謂大國三卿命於天子者也諸侯之卿命於天子謂之天子之守尊王命也豈以監其國哉然則管蔡霍爲三監監殷者謂爲屬正連帥使監殷民也大誥専爲黜殷而作序謂事起三監指三監爲叛首而武庚遂因以叛殷固爲當黜也湯伐夏遂黜夏命武王伐殷不黜殷命因其國立武庚武庚叛乃黜殷命何也曰湯黜夏命固以爲天下之公也天下不幸而復有放伐之事不可以爲典常故武王武庚繼殷後其意以爲天遂廢之𨿽其國猶在不能病天下天將興之則𨿽周亦當退聼以俟天命之所授是亦爲天下之公也天卒歸周未嘗攺命武庚爲亡國後而弗克畏天悁忿妄作蓋嘗受周封爵而臣周矣今乃叛之而招天下以爲亂是豈得復存哉天命去就之際常人不能識而又其叛連三監故人益以東徵爲難耳或曰武庚於周爲讎得間稱兵無乃亦可乎曰非也凡殺人而不義𨿽國君不得行於匹夫故其讐當復其殺之而義者𨿽匹夫不得讐讐之則死武王行天討爲天下誅殘賊而可讐乎武庚能從父於死則可旣受周封爵而叛周則不可凢此天下之通義也黜殷當由天子行之故序稱周公相成王將黜殷與伊尹相湯伐桀同辭】

大誥

王若曰猷大誥爾多邦越爾禦事【武王之喪未除周公位冢宰緫百官其號令天下則必以王命若順猷道言黜殷不違於道也黜殷當與天下共之故大誥多方及其治事之臣】弗弔天降割於我家不少延洪惟我幼沖人嗣無疆大歷服弗造哲迪民康矧曰其有能格知天命【弗弔古不幸之辭詩不弔昊天弔至也言人事不至而得禍於天也割害降害不少謂武王崩延長大惟我幼沖人嗣無疆大歷而服之文武受命其大歷無窮竟所謂天之歷數也然吾弗能自造於明哲以迪民康而矧敢自謂能格知天命格知知之至也黜殷興周皆繋天命故首稱此】已予惟小子若涉淵水予惟往求朕攸濟敷賁敷前人受命玆不忘大功予不敢閉於天降威用【已止嘆辭天道誠難知譬之於涉求濟而已敷布賁大或曰賁飾謂潤色之也布大事布文武受命此乃爲不忘大功武王崩天實降威用憂懼我是亦有以通之而豈敢閉塞之乎】寜王遺我大寶紹天明卽命曰有大艱於西土西土人亦不靜【寜王古說以爲文王而中篇稱寜考則武王也武王有輯寕天下之功故稱之曰寜王武王繼文王之功而伐紂今成王繼武王而黜殷故其後稱考室父菑皆謂當有克家之效也則寜王爲武王爲是武王以其大寶龜遺我使繼天明而卽就其命其占固嘗有預見之辭曰將有大艱於西土西土人亦不得寜息是則武庚之叛鬼神嘗告其事矣】越玆蠢殷小腆誕敢紀其敍天降威知我國有疵民不康曰予復反鄙我周邦【越於蠢動於此果有動者龜告驗矣腆小貌或曰厚言小厚而思變也殷之小腆乃大敢紀其統敍謂以紂承帝乙而武庚承紂也紂防國誅死不當承宗廟武庚受周封爵天降威武王崩不幸而三叔流言武庚知我國之有疵瑕民不安乘間而起自謂當復其先業而反鄙我周邦鄙猶薄也文武盛徳誰敢薄之武庚必有醜周之言或曰以周爲邊鄙蓋欲自據東土也自文王獻洛西之地商人蓋鄙周於陜矣】今蠢今翼日民獻有十夫予翼以於敉寜武圖功我有大事休朕卜並吉【今翼日今日與明日也獻賢也今動之今翼日民之賢者相繼有十夫翼佐我言其識髙見早也敉撫也用以往撫定寜考之以武事所圖功大事兵也我有大事必休美矣於是卜之而並吉本人謀也金縢曰乃並是吉】肆予告我友邦君越尹氏庶士禦事曰予得吉卜予惟以爾庶邦於伐殷逋播臣爾庶邦君越庶士禦事罔不反曰艱大民不靜亦惟在王宮邦君室越予小子考翼不可徵王害不違卜【尹正古者以官氏武庚爲周逋亡播越之臣正其罪必當伐而爾諸侯君臣無不反曰其事艱大武庚挾舊國之資乘管蔡睽離之釁用蠻夷連衡之勢東徵誠艱且大矣而況武王誅紂立其子今將黜之動天下觀聽此亦其艱者又民之不寜實自王宮邦君室王宮以親言也邦君室謂管蔡舉國應殷也考成翼敬於予小子自成敬而不可用師害曷事旣艱大故以爲王何不違卜也如諸侯之言豈惟殷不可徵𨿽三監亦不可徵公將不利孺子之言彼固自以爲忠也至親骨肉自以輸忠王室而其是非未可盡見乃不能成敬以輯睦之而謀動干戈誠若有所未然者周公以爲逆黨已合山東搖動傾危王室火燃頭目之勢救之豈容少緩三監𨿽親以誣爲忠懷私未論起釁召禍實爲叛首是必當誅無可言者武庚作賔王家與國咸休乃其道也而紀殷鄙周豈復可存哉此周公東徵定計民獻贊之卜筮成之爲不可易者諸侯國人其言亦非無理故於此盡異同之論焉大誥無一語及三監爲親諱不忍言也夫子書序乃表出之】肆予衝人永思艱曰嗚呼允蠢鰥寡哀哉予造天役遺大投艱於朕身越予衝人不卭自卹義爾邦君越爾多士尹氏禦事綏予曰無毖於卹不可不成乃寜考圖功【故今我衝人以爾邦君上下之言長思其艱將言而嗟嘆之言之爲難盡也東徵信騷動鰥寡甚可哀矣此役予𨿽造之而奉天意故謂之天役然其事誠大乃以遺我其勢誠艱乃以役我是皆在朕身矣卬我於我衝人不我自憂言不以我自憂爲能濟也實尙義爾邦君及爾羣臣期之以義故曰義爾邦君茍爲此義必且綏安我而言曰無愼乎憂言無大自苦也不可不成汝寕考武王所圖功如此則必能同心恊力濟吾事矣】已予惟小子不敢替上帝命天休於寜王興我小邦周寜王惟卜用克綏受玆命今天其相民矧亦惟卜用嗚呼天明畏弼我丕丕基【替廢予不敢廢天命天美武王興我小邦周武王何自而知天命哉武王惟卜是用故能安受玆命今天輔相我民矧我亦惟卜用而汝乃使我違卜豈所以綏安我乎天明可畏輔我之大夫基業卜必不可違也古人敬鬼神信卜筮惟其誠也本之於人謀協之於鬼神無本則誑不協則肆】王曰爾惟舊人爾丕克逺省爾知寜王若勤哉天閟毖我成功所予不敢不極卒寜王圖事【天意人心本不相逺耳惟舊人爾大能逺省前事爾知寜王之勤何如哉閟毖皆愼也閟有護惜之意極終卒竟天猶閟毖我周成功所在而我豈敢不終竟武王所圖事哉武庚能率由典常則無他事矣而方反側如此其事誠未竟也】肆予大化誘我友邦君天棐忱辭其考我民予曷其不於前寜人圖功攸終【棐輔忱誠故今我大化誘我友邦君而方尙辭爲不得已矣然其辭皆誠合天意故天輔之天又考之於民天人協從則我何其不於前寜天下之人圖功之所終乎】天亦惟用勤毖我民若有疾予曷敢不於前寜人攸受休畢【天亦惟用勤勞毖愼我民如疾者之不防起則予曷敢不於前安寜天下之人所受天之休命而畢之】王曰若昔朕其逝朕言艱日思若考作室旣底法厥子乃弗肯堂矧肯構厥父菑厥子乃弗肯播矧肯獲厥考翼其肯曰予有後弗棄基肆予曷敢不越卬敉寜王大命【往順來逆順於往昔而朕日月其逝矣猶言往事非吾所及也今事之艱不惟言之而又日思之正如其父作室已致法言經營之有其緒也堂基而其子猶弗肯堂其肯構立屋乎又如其父已菑發其田田一嵗曰菑謂如菑除其艸也而其子猶弗肯播種其肯割獲之乎翼敬其父敬矣待時乘勢惟日不足而遑自暇逸乃謂吾有後能弗棄基業畱以遺之乎凡其事之未竟者惟後之人自不能已也故今我何敢不於此撫定寜王受天之大命乎】若兄考乃有友伐厥子民養其勸弗救【譬若父兄之子其友伐之凡人則養其勸心而不救同室則被髮纓冠而往矣勸勉也當勉而養之言不敢其力也在民則可同室則不可】王曰嗚呼肆哉爾庶邦君越爾禦事爽邦由哲亦惟十人迪知上帝命越天棐忱爾時罔敢易法矧今天降戻於周邦惟大艱人誕鄰胥伐於厥室爾亦不知天命不易【肆故今也猶曰及今以往哉爽明邦論之明實由智哲之人亦惟是十人能蹈知天命可以明邦矣卜而得吉則於天爲輔誠人謀𨿽協卜之不吉則天不輔也康彊逢吉作內作外用靜用作皆有常法今謀於賢者而協卜之以析天心而吉於法當從而反使我違卜豈非易法乎而況天今降戾於周邦武王崩王業未終而惟是大艱在人大若比鄰之胥伐於厥室將覆棄其家其事急矣而吾將徵之以救危亂爾亦不知天命之不易而反欲違卜乎友伐厥子固爲蹙矣鄰伐厥室殆又甚焉故鴟鴞曰旣取我子無毀我室】予永念曰天惟喪殷若穡夫予曷敢不終朕畝天亦惟休於前寜人予曷其極卜敢弗於從率寜人有指疆土矧今卜並吉【我長念曰天之喪殷譬若穡夫除艸未終畝矣予何敢不終之武庚能知天命約已敬愼以承餘業尙庶幾能協武王之意而自作不靖以速其亡除艸終畝夫豈當卹哉黜殷定王業是爲天休美武王見於蓍龜者予何其極卜而敢弗於從乎極盡也謀及乃心謀及卿士謀及庶人謀及卜筮詢謀至卜筮而盡故曰極卜大封於韓齊魯燕管蔡布在侯衛武王又嘗欲作洛是爲有指疆土矧卜之並吉其敢違之哉觀此及武庚鄙周之語則當時議論似有欲並棄豫洛以東者矣如當時事勢搖動震驚非文武之盛徳周公之善應變山東誠難保】肆朕誕以爾東徵天命不僭卜陳惟若玆【僭差卜陳陳其卜之得吉也眾人揣度事勢故以爲艱大而不可徵周公憑藉前烈審察天命故専陳卜吉以爲當必徵古人作事反覆議論窮盡事理皆如此】成王旣黜殷命殺武庚命微子啟代殷後作微子之命【微子爲宋始祖而代殷後使祭湯宋國在應天府宋城縣商故亳都之畿內】

防子之命

王若曰猷殷王元子【呂氏春秋曰紂母爲帝乙妾生微子啟及仲衍及爲妻生紂帝乙將立啟爲太子太史據法而爭曰有妻之子不可立妾之子故立紂周公稱微子曰殷王元子則太史之爭非也一人之身而分妻妾豈有是理太史之爭當在立妻時】惟稽古崇徳象賢統承先王修其禮物作賔於王家與國咸休永世無窮【崇徳象賢古之道也統承先王故使修其禮物以奉其祭祀古者父爲又子子爲士其屍服以父服故二代之後各行其禮樂有喪拜焉有事膰焉待以客禮不純臣也與國咸休永世無窮惟識天命者可以言此】嗚呼乃祖成湯克齊聖廣淵皇天眷佑誕受厥命撫民以寛除其邪虐功加於時徳垂後裔【齊一淵深除其邪虐謂革夏也功大徳盛當百世祀之有不敢盡言之意焉懼傷微子也使立湯廟以祭湯而殷之先王嵗時合祭之】爾惟踐修厥猷舊有令聞恪愼克孝肅恭神人予嘉乃徳曰篤不忘【嘉汝之徳謂宜篤厚而不可忘】上帝時歆下民祗協【杞之郊也禹也宋之郊也契也案夏郊鯀商郊而祀之郊禹宋之郊契則時王之命也契配天非克歆上帝則莫能承其祭於周爲不純臣則必以忠孝敬協其民】庸建爾於上公尹玆東夏【尹正二王之後爵皆上公與三公之九命作伯者同其禮秩齊尹東海宋尹東夏皆上公也上公尊內外一體】欽哉往敷乃訓愼乃服命率由典常以蕃王室乃烈祖律乃有民永綏厥位毗予一人世世享徳萬邦作式俾我有周無斁【訓命訓之辭敷布之勿遏服司服所掌命典命所掌微子上公九命其服自衮冕而下微子助祭則服黼冔朝饗則服衮愼言謹也皆有典常不容不謹率由典常則有蕃屏之功烈祖湯大湯徳以律其所有民律言以法度整齊之也湯伐夏救民天命去來何容心焉不忱裕之於爾多方不夾介乂我周王享天之命武庚爲無以律之矣綏安毗輔必使世世享徳萬邦承式則於我周爲無厭斁尹此東夏故言萬邦承式杞宋一體杞遂微弱不振宋歷春秋爲望國與周俱亡微子之徳爲有也】嗚呼往哉惟休無替朕命唐叔得禾異畝同穎獻諸天子王命唐叔歸周公於東作歸禾【唐叔成王弟名虞封唐今並州迎周公歸以嘉禾示意書亡得禾事當在風變後】周公旣得命禾旅天子之命作嘉禾【旅陳也】

成王旣伐管叔蔡叔以殷餘民封康叔作康誥酒誥梓材【管蔡皆用兵克之旣遷殷民遂以其餘民封康叔孔氏曰康畿內國名於是封衛侯使監冀州梓材曰王啟監是也康誥告以徳刑之敍使推明文王之徳以監臨其民也酒誥嚴淫湎之禁其事於當時爲急也梓材治道貴有終也衛國始封爲朝歌地衛州衛縣也今並入黎陽康闕】

康誥

惟三月哉生魄周公初基作新大邑於東國洛四方民大和防侯甸男邦采衞百工播民和見士於周周公咸勤乃洪大誥治【營洛之三月始生魄月十六日洛誥三月丙午朏戊午社於新邑其明日已未始生魄諸侯各以其眾至喜恱供事故曰和防侯甸男稱邦言以國典供王事也其事詳采衛略故召誥用書命作亦止於侯甸男邦諸侯百官各播其民和防之意由士以上皆見於周百工以役言也周官鄕自比長而上至族師遂自裏宰而上至鄙師皆士也民不見不爲臣不見也勤勞求之洪亦大也洪大誥治道使治殷民】王若曰孟侯朕其弟小子封惟乃丕顯考文王克明徳愼罰不敢侮鰥寡庸庸祗祗威威顯民用肇造我區夏越我一二邦以修我西土惟時怙冒聞於上帝帝休天乃大命文王殪戎殷誕受厥命越厥邦厥民惟時敍乃寡兄勗肆汝小子封在玆東土【王順康叔之賢命爲孟侯孟長也爲冀州諸侯長也周公將申告教之意故自以其屬稱之曰朕其弟小子封封康叔名自此已下皆周公之言必以王命誥者事體也必紀周公之言者事實也康叔封衛周公固以告成王矣周公入而告成王以其事出而告康叔自以其所欲者史盡記載之自古未嘗有七年攝政者亦未嘗有主少國疑之際而以其身任天下國家之事無一不爲者非成王能知周公之忠非周公能承文武之艱難祈天永命不可一日無緝熙之功則安能爲此此皆非世間常有之事故史官自一話一言無不紀實以爲天下後世法丕大惟汝大顯父文王克明徳愼罰明自明也明徳愼罰本末之敍也不敢侮鰥寡愼之至也庸通也常也聖人之道𨿽夫婦之不肖可以與行而須臾不可離也祗祗敬也不顯亦臨無射亦保文王之所以爲聖也威威徳威惟畏也顯用也凡此皆所以明民使克綏厥猷也肇始也言文王用是道以造區夏始不過所統率之國一二邦以修而已久之莫不皆修故西土惟是依怙冒被文王之徳聞於上帝帝美之乃大命文王以殪戎殷之事而大受其命以王天下所謂受命作周也殪殺也戎兵也大刑陳諸原野小之不侮鰥寡大之殪戎殷皆明徳愼罰也於其所統庶邦於其所治萬物無非惟是敍者汝寡兄勉而行之故今汝小子封得國於玆東土寡兄周公自稱孤寡不谷之義】王若曰嗚呼封汝念哉今民將在祗遹乃文考紹聞衣徳言往敷求於殷先哲王用保乂民汝丕逺惟商耉成人宅心知訓別求聞由古先哲王用康保民於天若徳裕乃身不廢在王命【念哉念之不可忘也遹述也今此民將在汝敬述文考之事繼其令聞服行其道徳之言文王之化行乎江漢之國惟殷土未蒙被然其聞譽固已洋溢矣是宜繼紹而服行之汝往之汝國必布求殷先哲王之保治斯民者殷故家遺俗流風善政猶可求也汝又當自期於逺大惟商之老成人師事之以宅心知訓別求所聞用古先哲王堯舜禹湯之安保斯民者凢此皆所以恢天理而順於徳以寛裕汝身夫識量淺狹則不如此身之可與天地參也聞見𨿽多而不能體之於其身則非所以協於克一也汝能如是則誠爲念之不廢常在王之所以命汝者矣敷求徧求之也別求求之不一猶曰更求之也克宅厥心則知訓矣誨爾諄諄聼我藐藐此心安在】王曰嗚呼小子封恫瘝乃身敬哉天畏棐忱民情大可見小人難保往盡乃心無康好逸豫乃其又民我聞曰怨不在大亦不在小惠不惠懋不懋已汝惟小子乃服惟王應保殷民亦惟助王宅天命作新民【恫痛瘝病記曰未有學養子而後嫁者也心誠求之𨿽不中不逺故凡民之痛苦疾屙皆於乃身察之其大要則在乎敬而已天之威可畏而所輔者誠也民之情大可見而難保者小人也今汝往必盡乃心無自安好逸豫其専務治民自安好逸豈能盡其心哉我聞於昔之人曰怨不在大亦不在小怨大怨小皆爲失人心耳故必順其所不順勉其所不勉以逺於怨己乎汝惟小子乃能服行此則惟王應保殷民亦惟助王宅居天命作新其民殷民迪屢未同天命爲未定也殷多士將遷洛其遺民在殷者康叔實統治之誠使仁漸義摩無一夫阻隔王化豈非王應保殷民哉誠使天之佑周者不庸釋而殷民亦遂日遷善逺罪而不知豈非助王宅天命作新民哉】王曰嗚呼封敬明乃罰人有小罪非乃惟終自作不典式爾有厥罪小乃不可不殺乃有大罪非終乃惟眚災適爾旣道極厥辜時乃不可殺【臯陶曰眚災肆赦怙終賊刑此其辭之詳者也敬盡已心明盡物理而後罰爲可行典法式用罪小不可不殺非惟其盡當殺也或輕或重亦各以其罪耳死人之所矜今至於殺亦不赦以見法之爲必行舉重以明經也旣道極厥辜言以理窮其罪狀也事之似是而非爲難察故適邇者加詳焉】王曰嗚呼封有敍時乃大明服惟民其勅懋和若有疾惟民其畢棄咎若保赤子惟民其康乂非汝封刑人殺人無或刑人殺人非汝封又曰劓刵人無或劓刵人【有敍言有本末也舜曰迪朕徳時乃功惟敍臯陶方祗厥敍方施象刑惟明卽此敍也汝大明其徳而服行之則民勅正而勉於和去惡如去疾示之以好惡也故民皆棄咎而遷善赤子匍匐將入井非赤子之罪也是故罔民之不爲則民安治此其敍爲甚明也刑不得已而用之要爲奉行天討吾何容心焉故曰非汝封刑人殺人非汝封劓刵人劓刵輕又曰丁寜之辭刑輕人亦輕用之故丁寜之如此劓截鼻刵截耳周官五刑無刵呂刑曰劓刵防黥劓刵相屬豈二罪同科而有輕重歟鄭康成謂臣從君坐人刑未見所據】王曰外事汝陳時臬司師玆殷罰有倫又曰要囚服念五六日至於旬時丕蔽要囚【外事非其國事諸侯之以獄請者今謂之讞是也臬射的也孔氏訓爲法法之爲臬者言議法如射之有的必求其中此因物立義也臬讞音近漢以來稱讞獄恐今人緣義而易歟或曰闑讞音同讞爲闑闑門梱言有限節也自侯國上監牧自監牧上朝廷有限節猶闑也案周官大司馬建牧立監以維邦國制軍詰禁以糾邦國布憲掌憲邦之刑禁正月之吉執旌節以宣布於四方而憲邦之刑禁以詰四方邦國詰謂詰其不如法令者若漢行春使者舉寃獄也布憲詰禁通乎大司馬之職而大司馬條於建牧立監之下又以康誥參攷之則邦國之獄請於牧監牧監裁決之爲足證也周公謂康叔汝所統國猶以獄請汝陳是法以司察其所監臨之眾此殷罰之爲有倫者謂之殷罰其事始於殷也又曰屬上之說而史略其文也猶曰又若要囚蔽斷之有期日則亦爲殷法之良要囚死獄之要節也服膺念之自五六日至十日又至三月而後大斷之周官鄕士掌國中辧其獄訟異其死刑之罪而要之旬而職聽於朝遂士掌四郊辧其獄訟異其死刑之罪而要之二旬而職聼於朝又朝士凡士之治有期日國中一旬郊二旬野三旬都三月邦國期期內之治聼期外不聼不使造次立斷而爲之期服念之反覆求其情理而後大斷焉言其愼也】王曰汝陳時臬事罰蔽殷彞用其義刑義殺勿庸以次汝封乃汝盡遜曰時敍惟曰未有遜事已汝惟小子未其有若汝封之心朕心朕徳惟乃知【汝陳時臬事罰蔽覆說上汝陳時臬司師丕蔽要囚二語也臬蔽爲殷常法而必當用其義刑義殺次就勿用以就汝也獄情輕重可以遷就不由義斷則害治矣正使汝陳臬蔽斷皆順是敍則亦曰未有順事誠恐猶有逆於理者也如此則其心廣大虛明無所偏倚必能制義矣周公因四方和防大誥治道而建康叔爲庶殷長則以其心人未有若之者而周公之心與其徳康叔實能知之】凡民自得罪宼攘姦宄殺越人於貨暋不畏死防弗憝【自此以下皆陳臬罰蔽之大端也暋彊憝惡凡民之寇盜攘竊爲姦宄殺人顚越人以取貨彊不畏死者人所共惡之皆得討之朝士曰凡盜賊軍鄕邑及家人殺之無罪孟子曰不待教而誅之是也】王曰封元惡大憝矧惟不孝不友子弗祗服厥父事大傷厥考心於父不能字厥子乃疾厥子於弟弗念天顯乃弗克恭厥兄兄亦不念鞠子哀大不友於弟惟弔玆不於我政人得罪天惟與我民彞大泯亂【寇攘姦宄殺越人於貨猶爲大憝而況於父子兄弟之相賊害者字愛也長幼之序天有顯道鞠養也父母遺體爲可哀也弔至惟人之至於不孝不慈弗恭弗友豈有不於我爲政之人得罪者天與我民五常而大泯亂之得罪宜矣】曰乃其速由文王作罰刑玆無赦不率大戛矧惟外庶子訓人惟厥正人越小臣諸節乃別播敷造民大譽弗念弗庸瘝厥君時乃引惡惟朕憝【泯亂民速用文王所作罰刑此必無赦戛轢也以其不率典常陵轢徳義是固當刑之然此凡民也況惟外庶子訓人之官言外者對下文家人也庶子周官諸子掌教治國子諸侯異其名稱庶子正人長官周官小臣上士掌王之小命王燕出入前驅又有內小臣奄上士掌王后禮事正內人禮事掌王之陰事陰令諸節閽寺內豎限節內外者乃皆別異條品播布敷施政化作民而立之風聲今乃弗念厥職弗庸厥道以病其君吏奉君之法以治人者也而出禮麗法則君病矣引導也是方導民爲患而豈能化民成俗乎罔不憝夫人而得治之也惟朕憝非王莫可治也諸侯之臣功罪王誅賞之臣工曰王釐爾成庶子爲稱首教治國之子弟爲功也特出小臣諸節內外正位闗雎鵲巢之盛由此出也】已汝乃其速由玆義率殺亦惟君惟長不能厥家人越厥小臣外正惟威惟虐大放王命乃非徳用乂【已止也事止此耳過此則有難言者矣吏弗念弗庸瘝厥君速用此義率殺之非謂盡當殺亦舉重也民稱刑吏稱殺輕重可見𨿽然事猶當知所自始也則亦惟其君其長不能於其家人言身不行道不行於妻子也夫不能於其家人故於其小臣及其外正長官崇尙威虐大廢放王命乃不用徳治民是以其民彊暴姦宄廢棄典常弗克用又以至於此元惡大憝人皆得治之泯亂民政人治之吏導民爲惡王治之惟君惟長而不能厥家人遂使諸臣廢放王命不用徳治其誰之咎哉此所謂難言者也大抵康誥論徳刑之敍推其極必使人君正心以正朝廷正朝廷以正百官正百官以正萬民本末先後昭然可覩其言蓋與三謨相表裏自外而入者小臣也自內而出者亦小臣也故兩見之】汝亦防不克敬典乃由裕民惟文王之敬忌乃裕民曰我惟有及則予一人以懌【汝亦宜自反無不克敬典常用以裕民裕寛舜命司徒曰敬敷五教在寛惟文王之所敬者敬之其所忌者忌之乃以裕其民曰視我爲法我亦庶幾能有及於文王則天子予一人恱懌汝矣勉之】王曰封爽惟民迪吉康我時其惟殷先哲王徳用康乂民作求矧今民罔迪不適不迪則罔政在厥邦【爽明也明者非自明而已也所以明民也迪蹈吉善康安明民則能使蹈於安善故我於殷先哲王之有徳能用以安治民者起而求之大雅曰世徳作求況今民無能蹈道而皆冥行不能有所適夫不能迪民則爲無政在其國矣此王自謂未能乂殷民故其下有天罰殛我之言】王曰封予惟不可不監告汝徳之說於罰之行今惟民不靜未戾厥心迪屢未同爽惟天其罰殛我我其不怨惟厥罪無在大亦無在多矧曰其尙顯聞於天【予惟不可不有所監觀而後告汝徳之說於罰之行言徳刑之敍古先哲王莫不可監觀也夫子教我以正夫子未出於正其何能行罰之行由徳也四罪而天下咸服夫是之謂行戾止也民之不盡由其心之未有所止也訓迪𨿽數而猶未齊同爲君師者實任其咎天之明必且罰殛我我實不能其又奚怨凡罪𨿽小且寡無不得禍罰而況顯聞於天乎湯曰罪在朕躬不敢自赦夫天子奉天道而不克若天天罰之不敢怨諸侯奉天子用不克又民天子討之而又何辭焉此終不能厥家人義故其下曰不汝瑕殄又曰無我殄享皆此意也此不惟告戒康叔凡庶殷君長皆感厲之】王曰嗚呼封敬哉無作怨勿用非謀非彞蔽時忱丕則敏徳用康乃心顧乃徳逺乃猷裕乃以民寜不汝瑕殄【不愼厥徳怨之所由作也謀必可用必可常凡所斷制必於是誠致其廣大而敏於徳敏日新也康平易也顧省察也逺使可繼也優柔而使自得之各止於其所止裕乃以民寜也如此則不汝瑕庛殄絕矣】王曰嗚呼肆汝小子封惟命不於常汝念哉無我殄享明乃服命髙乃聴用康乂民【惟命不於常汝必自念此無使我殄絕汝享王室是賴而殄絕之豈吾心哉汝當明此服命康叔侯伯七命其服自鷩冕而下爲牧則加一命衮及黻皆有典章明明有徳也五服五章也髙乃聴則道徳仁義之言日聞推之以安治民其則不逺矣】王若曰往哉封勿替敬典聴朕誥汝乃以殷民世享【告戒已盡又順道而申儆之其大要則在於勿替敬典一語而已告語不過如此惟汝能聽我則遂爲衛太祖以殷民世享前曰無我殄後曰乃以殷民世享戒勸之】酒誥

王若曰明大命於妹邦【殷民化紂沈湎於酒周公使康叔禁之特作書謂之大命見其爲戒令之大者也妹沫古字通沫水在衛之北沫邦紂都庶殷無不嗜酒而風化始於紂都故使明大命於此衛詩旣變淫俗復作桑中所稱沬鄕是也】乃穆考文王肇國在西土厥誥毖庶邦庶士越少正禦事朝夕曰祀玆酒【自后稷至文王十五世其次第爲穆故詩書稱文王爲穆考武王爲昭考周之王自文王爲西伯始故曰肇國在西土毖愼也庶邦文王爲西伯時所統治之國也庶士庶邦之臣也少貳正長禦治也文王爲西伯誥教其所統治庶邦之庶士或少或長凡治事者使戒愼朝夕不廢惟曰祀則用玆酒文王爲西伯禁酒之令行於庶邦則三代牧伯之職爲可見羔羊曰召南之國被文王之化在位皆節儉正直】惟天降命肇我民惟元祀天降威我民用大亂喪徳亦罔非酒惟行越小大邦用喪亦罔非酒惟辜【秣麯爲酒自天降命也肈始也言其開端我民實惟元祀元大也謂天地宗廟之事自是爲酒爲醴烝畀祖妣以洽百禮𨿽庶人亦用之人不勝嗜欲而沈湎以滅天理天降威罰於人由其大亂喪徳亦無非酒惟淫佚之行於小大國用喪亡亦無非酒惟迷亂之罪】文王誥教小子有正有事無彞酒越庶國飲惟祀徳將無醉【小子幼少之稱必自其幼少教之而後能成其性此謂士大夫子弟也正董正事作而行之彞常也士大夫子弟世業將有正有事而常酒耽樂何以在此選乎文王誥教國之子弟推之於其所統治庶國使惟祀得飲而猶將之以徳無量不及亂】惟曰我民迪小子惟土物愛厥心臧聰聽祖考之彞訓越小大徳小子惟一【惟曰稱其所以教民者也上之人無彞酒而後教其民者亦惟是也臧善我民教迪其小子惟土物愛則其心善能聰聴祖考常訓百畝之田五畝之桑雞豚狗彘之畜皆土物也詩曰民之質矣日用飲食奚暇乎他幕哉於其小知大受𨿽不同量而必皆質朴淳龎若出於一】妹土嗣爾股肱純其藝黍稷奔走事厥考厥長肈牽車牛逺服賈用孝養厥父母厥父母慶自洗腆致用酒【文王之教庶殷未霑被也故汝明大命必自妹土始使其民嗣承父祖竭股肱之力其心純一藝黍稷以事父兄農功畢始牽車牛逺載賈鬻以所有易所無用孝養父母慶善洗潔腆厚也父母善之乃自潔厚致用酒】庶士有正越庶伯君子其爾典聴朕教爾大克羞耉惟君爾乃飲食醉飽丕惟曰爾克永觀省作稽中徳爾尙克羞饋祀爾乃自介用逸玆乃允惟王正事之臣玆亦惟天若元徳永不忘在王家【庶士庶官皆有長故曰庶士有正伯亦長也庶伯君子謂孤卿也以徳選進長於其國其爾常聴朕教羞進也爾大能進徳爲國耆耉尊禮於其君君飲食之而得醉飽大惟曰猶言其大者如此也爾克長觀省有所興作必稽於中徳酒不能廢也祭享闕則旨酒不可嗜也歌舞興則桀皆非中徳也作稽中徳則能保其祿位爾尙庶幾能進饋祀於其祖考以介景福用逸飲酒自介用逸對上飲食醉飽謂以君饗燕則飲於家祭祀則飲如此乃信惟王正長禦事之臣如此亦惟天順其大徳長不廢在王家周公禁商人淫湎敎其民以孝養之飲教其士大夫以燕饗之飲福胙之飲使民能勤於業士大夫能進於徳而羣飲之樂不足與易之則酒令行矣夫必樂乎此而後耽乎此也茍無以趨之而彊禁之民不從也】王曰封我西土棐䢐邦君禦事小子尙克用文王教不腆於酒故我至於今克受殷之命【我文王能輔往日邦君與其治事之臣及小子今尙能用文王教不厚於酒故我至於今能受殷之命亦由此】王曰封我聞惟曰在昔殷先哲王迪畏天顯小民經徳秉哲自成湯咸至於帝乙成王畏相惟禦事厥棐有恭不敢自暇自逸矧曰其敢崇飲【我所聞惟曰昔殷先哲王蹈道畏天顯明小民經常常厥徳終始惟一秉持哲智緝熙光明能成王徳使四海咸仰敬畏輔相能自得師惟治事之臣其修輔又皆有恭敬之徳故其君不敢自寛暇自安逸況敢崇尙飲酒】越在外服侯甸男衛邦伯越在內服百僚庶尹惟亞惟服宗工越百姓裏居罔敢湎於酒不惟不敢亦不暇惟助成王徳顯越尹人祗辟【邦伯諸侯長同官爲僚尹其長也亞其貳也服服其事周官宰夫旅掌官常以治教者也宗工大臣也外服諸侯統於長內服百官統於宗工於百官族姓與致仕裏居者皆無敢湎於酒不惟不敢而亦不暇惟助成王徳使光明顯大於尹人祗辟尹正祗敬辟君助王徳顯而後正人使敬君奉令君正莫不正也殷先王畏相禦事修輔有恭故不敢暇逸崇飲殷諸侯百官惟助成王徳顯正人敬君不惟不敢湎而亦不暇其君臣當務如此】我聞亦惟曰在今後嗣王酣身厥命罔顯於民祗保越怨不易誕惟厥縱淫佚於非彞用燕喪威儀民罔不防傷心惟荒腆於酒不惟自息乃逸厥心疾很不克畏死辜在商邑越殷國滅無罹弗惟徳馨香祀登聞於天誕惟民怨庶羣自酒腥聞在上故天降喪於殷罔愛於殷惟逸天非虐惟民自速辜【我聞亦惟曰言我又聞惟如是也嗣王紂酣樂其身其命令無能顯民使得敬保其常性而於斂怨不復可變易大惟其縱淫佚於非常用燕樂喪其威儀防痛意民湣其亂亡無不防然痛傷而猶惟荒耽厚於酒息止也記曰逰焉不能不息而好樂大荒則甚矣故紂不惟自息乃至於逸其心疾很無忌憚𨿽死不畏紂心豈獨異夫人哉酒變易之酒之禍大矣辜在商邑言罪人之所在也罪起商邑於殷庶國與之偕滅亦無憂懼言遂喪天下而不悔也弗惟徳馨香祀使登聞於天大惟民怨咨庶羣自酒言小大以之其腥穢聞於上故天下喪亡於殷無愛於殷其罪惟逸而已速召也天豈虐民惟民自召罪耳】王曰封予不惟若玆多誥古人有言曰人無於水監當於民監今惟殷墜厥命我其可不大監撫於時【不若玆多誥必有所監觀乃爲有徵水監監形妍媸民監監國存亡撫安殷用酒墜厥命我其可不大監求安於是哉】予惟曰汝劼毖殷獻臣侯甸男衛矧太史友內史友越獻臣百宗工矧惟爾事服休服采矧惟若疇圻父薄違農父若保宏父定辟矧汝剛制於酒【劼固毖愼獻賢也固愼猶曰秉心致敬也周公教康叔敬禮殷之賢臣與其侯甸男衛之賢侯上言殷諸侯百官皆能助王徳顯尹人祗辟故此教康叔敬禮之周官太史掌典灋則之貳辧法者攷焉防同朝覲以書協禮事內史掌王八柄之法以詔王治受納訪掌書王命侯國設職槪此可見習典章識故事博物洽聞故天子諸侯皆以爲友百宗工百官宗工也爾事爾事之者也服休任道者也休美四方風動惟乃之休師氏保氏之屬服采任事者也射人太僕之屬射人太僕皆法度之官射人掌朝位射法太僕掌正王服位皆事也記稱射人師僕人師則皆有師遒事之者也古者天子諸侯有師事之臣有賔友之臣孟子曰事之云乎豈曰友之云乎若順疇誰薄迫迫切之諫爭風厲之謂也宏大也圻父司馬掌封圻之稱農父司徒掌民之稱宏父司空掌事之稱司空掌事以大名者使民非小事也孔子曰使民如承大祭司馬司徒司空國之三卿若疇咨訪道徳迫違糾正過失若保順而保其身體皆安定其君者也周公教康叔秉心致敬以尊禮殷之賢臣與其賢侯況惟所當賔友太史內史與賢臣之爲百宗工者乎矧惟所當師事暇休服采者乎矧惟司馬司徒司空國之三卿定君者乎矧惟汝又能正身率下而剛制乎酒乎一一墮於佚凡土諸事皆不能爲故必本之於其身】厥或誥曰羣飲汝勿佚盡執拘以歸於周予其殺【尊賢修身其道略盡而後頒酒禁焉敗禁亂俗皆由淫朋故羣飲法特重無遺佚盡執拘周寘之於殺因事爲制也予其殺未必殺也猶今律之當行處斬也康叔得專殺而歸之京師蓋猶有輕重之權焉】又惟殷之迪諸臣惟工乃湎於酒勿庸殺之姑惟教之有斯明享乃不用我教辭惟我一人弗卹弗蠲乃事時同於殺【羣飲當殺又惟殷之迪蹈諸臣惟工於沈湎之事所從來久其或未嘗受教令注誤適爾則勿用殺之姑惟教之太宰生以馭其福不殺而生之福也有此明享其福必且能自新乃若嘗訓教之而不用我教辭是弗復卹念我一人蠲潔也弗潔猶弗屑也弗屑汝行事惟終是同於殺猶今律不分首從也】王曰封汝典聴朕毖勿辯乃司民湎於酒【毖愼司察汝當聴朕而敬愼之其可勿辧乃所司察之民而使湎於酒乎適爾非終則教之惟終則殺之所謂辧也】

梓材【刈獲而後田功畢塗塈茨而後作室之功畢丹漆絢飾而後作器之功畢治道必有終也文王之化自北而南行乎江漢之域自洛以東未漸被也今康叔分殷而治誠能勤用明徳刑不施而姦暴止酒不禁而淫酗革先後迷民則天下純被文王之化而治道終焉此名篇之意也】

王曰封以厥庶民曁厥臣達大家以厥臣達王惟邦君【以厥庶民曁厥臣達大家家邑之民與夫治民之官臣於家者也以厥臣達王卿大夫士臣於諸侯者也諸侯之卿大夫皆大家也諸侯之卿大夫之情故常患其隔絕不得達王而家邑臣民之情達家亦患其不能達限節相臨勢使之然也諸侯能以其家邑之民與其臣之情達於大家而又能以其國之卿大夫士之情達於天子合上下之體而聨屬之此三代封建之盛意也而夏商之季犬家已梗盤庚遷都其胥動浮言以撓上令者大家也導紂爲惡朋家相滅遂至於亡者大家也殷旣爲周而迪屢不寜蓋久而後定者亦大家也馴至於春秋之未其事轉乖陪臣遂執國命三桓子孫浸以微弱家臣之禍乃至於此周公爲能見其幾矣周公旣作洛遷殷民自治之又使康叔爲庶殷長治其不遷而畱者梓材論治道之所終首言此使康叔知治體而救其患焉康叔封衛分殷民七族陶氏施氏繁氏錡氏樊氏饑氏終葵氏】汝若恆越曰我有師師司徒司馬司空尹旅曰予罔厲殺人亦厥君先敬勞肆䢐厥敬勞肆往姦宄殺人歷人宥肆亦見厥君事戕敗人宥【汝康叔順常道於是曰我有師師則國之三卿與其正長旅眾也師師言其風聲气習相慕尙也微子曰卿士師師非度今其言曰予無庸虐殺人亦豈不由其君先敬勞其民故其卿大夫士往亦敬勞其民故其往而姦宄殺人歷人者宥之則亦見其君有以戕敗人獲宥者而效之國之三卿與正旅之大夫皆大家也其爲善爲惡固相慕尙然無不由其君身率之者紂爲天下逋逃主其民好艸竊姦宄凡有辜罪乃罔恆獲其遺俗宜有存者故周公特舉此虐厲殺人與縱容姦宄使爲民患民之情或不得達皆亂之道也使康叔加之意焉歷人過缺】王啟監厥亂爲民曰無胥戕無胥虐至於敬寡至於屬婦合由以容王其效邦君越禦事厥命曷以引養引恬自古王若玆監罔攸辟【王之啟監司察其治爲民而已民當使胥匡以生必曰無相戕賊無相虐害至於人情易忽之鰥寡至於人情易乖之妾媵當屬於其婦者皆能和合含容之王亦宜責效今邦君與其治事之臣其發號出令果何以誠使能長養民長安民則古王設監不過如此辟法也民不犯有司無所用刑戮是爲治道之盛】惟曰若稽田旣勤敷菑惟其陳修爲厥疆畎若作室家旣勤垣墉惟其塗塈茨若作梓材旣勤朴斵惟其塗丹雘【稽察也自種至刈皆有候察之必詳勤勞敷布也菑除艸陳列修治爲疆畔畎壠若作室屋勤立垣墉必塗塈茨覆蓋之若梓人治材爲器勤朴治斵削必當塗漆丹朱事皆有次第有始必有卒始勤終多怠故戒之】今王惟曰先王旣勤用明徳懷爲夾庶邦享作兄弟方來亦旣用明徳後式典集庶邦丕享皇天旣付中國民越厥疆土於先王【今王惟曰先王文武旣勤用明徳綏懷四方夾音協字當作挾古字省或脫謂挾而有之詩使不挾四方庶邦皆朝享作兄弟之國四方來王今亦旣用明徳作元後用典禮集防庶邦大享周公作洛四方民大和防故云是則皇天全付中國民於其先王有指疆土誠廣大矣肆大也或曰肆字當下屬此言周得天下正如稽田作室陳力在前事今日成務當有以終之】肆王惟徳用和懌先後迷民用懌先王受命【王惟懋徳用以和懌先後迷頑之民使同底於道和謂調適之懌謂懽恱之先謂居前導之後謂從後推之夫能和懌先後迷民則是用恱懌先王受命功力次第至此殷民未寕先王受命未能恱懌之其事爲未終也】已若玆監惟曰欲至於萬年惟王子子孫孫永保民【已止止矣必若此監司其民惟曰欲使至於萬年惟王之子子孫孫長保斯民則康叔之功在王室矣】成王在丰欲宅洛邑使召公先相宅作召誥【王都在鎬而文武廟在丰王出入則誥丰鎬相去二十五里武王欲營洛成王述而成之周𨿽都鎬而巡守防同則於是與宗周對稱東西都今河南府是也召公旣相宅作誥旅王若公告庶殷】

召誥

惟二月旣望越六日乙未王朝步自周則至於丰惟太保先周公相宅【成王七年二月也於是成王將營洛自周行至丰告廟先遣太保相宅成王是年冠必以十一月周嵗首行禮見廟矣】越若來三月惟丙午朏越三日戊申太保朝至於洛卜宅厥旣得卜則經營越三日庚戌太保乃以庶殷攻位於洛汭越五日甲寅位成【於二月順來其次三月朏月三日也攻治郊社宗廟朝市之位水北曰汭】若翼日乙夘周公朝至於洛則達觀於新邑營越三日丁巳用牲於郊牛二越翼日戊午乃社於新邑牛一羊一豕一【郊社位定乃用特牛告天地用太牢告社稷牛二合祭也郊類祭新國故用事郊社焉】越七日甲子周公乃朝用書命庶殷侯甸男邦伯厥旣命殷庶庶殷丕作【用賦役之書命庶殷侯甸男諸侯使其長率之長卽周公東伯也康誥有采衛遠不供役來享而已丕大也】太保乃以庶邦冢君出取幣乃復入錫周公曰拜手稽首旅王若公誥告庶殷越自乃禦事【周公作洛將歸政召公率諸侯以禮見周公陳周公攝政王能順周公成周道之事誥告庶殷君臣使咸知之幣纁帛取幣稱庶邦冢君四方諸侯咸在也特誥告庶殷自伐三監至此事始定且遂將遷殷民也】嗚呼皇天上帝攺厥元子玆大國殷之命惟王受命無疆惟休亦無疆惟卹【元子大子紂爲天元子無道天攺此大國殷之命而授周今王繼文武受命固惟無窮之美而亦惟無窮之憂祈天永命兢兢業業憂豈有已乎】嗚呼曷其柰何弗敬天旣遐終大邦殷之命玆殷多先哲王在天越厥後王后民玆服厥命厥終智藏瘝在夫知保抱攜持厥婦子以哀吁天䢐厥亡出執嗚呼天亦哀於四方民其眷命用懋【何其柰何不敬言何爲而敢不敬也天已逺終殷命此殷多先哲王精神在天后王紂也後民紂之民也方紂之君民慿借先王遺烈玆服厥命矣至其終沈酣昬迷智識隠藏諸病盡在暴虐傲慢淫荒無度也故其民始離惟知保防抱負防持其妻子哀號呼天告愬無辜往而逃亡越出而又見執殺民窮甚矣天亦哀四方民之至於此極爲之擇主其眷命用勉於徳者殷先哲王豈不欲救紂民心旣去天命隨之孟子曰三代之得天下也得其民也其失天下也失其民也此祈天永命眞切之論】王其疾敬徳相古先民有夏天迪從子保面稽天若今時旣墜厥命今相有殷天迪格保面稽天若今時旣墜厥命今衝子嗣則無遺壽耉曰其稽我古人之徳矧曰其有能稽謀自天【疾敏速也天之去就如是王必敏速敬徳相視先民有夏若禹盛徳天啟迪之順從之保之如子禹亦面稽天而順之今天旣墜其命矣面稽言若對面稽察之也今又相視有殷若湯盛徳格至天亦啟迪之至保之湯亦面稽天而順之今天亦墜其命矣天之難諶如此文王受天命今衝子嗣必當無遺壽耉指謂周公蓋曰將於此老成人稽考古人之徳遵行之況曰更有能稽謀自天乎言周公有天徳苟有圖謀皆可稽參則亦面稽天若也此旅王若公本意從子保格保意同文變無別義】嗚呼有王𨿽小元子哉其丕能諴於小民今休王不敢後用顧畏於民碞王來紹上帝自服於土中【王𨿽年少爲天元子必承天意以從事其大能和於小民則於今爲美碞僣也王爲是不敢遲後用顧視畏懼於民情之僭差不得於其上則僣差作矣謂殷民也故王來紹繼上帝自玆服行政教於土中】旦曰其作大邑其自時配皇天毖祀於上下其自時中乂王厥有成命治民今休王先服殷禦事比介於我有周禦事節性惟日其邁王敬作所不可不敬徳【周公稱名答召公逺嫌不敢當諸侯禮見也左氏傳曰王合諸侯伯帥侯牧以見於王伯合諸侯侯帥子男以見於伯召公率諸侯奉伯見周公略用伯合諸侯之禮周公將復子明辟王且至新邑故不敢當此禮也周公言其作大邑其自是配皇天京邑所以配天也皇矣帝作邦作對郊社之位莫不咸在於是愼祀上下其自時土中布治於四方王其保有天之成命治民今日爲休美然王有先務必服馴有殷治事之臣使比附介助於我有周治事之臣裁節其性惟日其往使歸於道然後王化純被矣此事必在人主王當敬作所作動也念緣而動體隨而動時逝而動事變而動皆動也動必有所自故謂之作所抑曰相在爾室尙不愧於屋漏無曰不顯莫予云覯敬作所也思齊曰雝雝在宮肅肅在廟不顯亦臨無斁亦保𨿽動而未嘗不止也不可不敬徳申言之一歸於敬而已殷民遷洛者皆大家固將於此選其賢者服在百僚舉善而教之必使比介有周禦事以此爲先務】我不可不監於有夏亦不可不監於有殷我不敢知曰有夏服天命惟有歷年我不敢知曰不其延惟不敬厥徳乃早墜厥命我不敢知曰有殷受天命惟有歷年我不敢知曰不其延惟不敬厥徳乃早墜厥命今王嗣受厥命我亦惟玆二國命嗣若功【夏殷興亡不可不監而其歷年與墜命則一聴於天不敢容知今王嗣夏殷受其命我亦惟此二國之命承順其功爲禹湯之所以興啟太甲之所以繼皆爲有功吾則承順之其當聴於天者吾不敢容心焉孟子曰若夫成功則天也君如彼何哉彊爲善而已】王乃初服嗚呼若生子罔不在厥初生自貽哲命今天其命哲命吉凶命歷年知今我初服宅新邑肆惟王其疾敬徳王其徳之用祈天永命【王今初服厥政譬之生子教之必於其初生其智識𨿽命於天而少成之教則爲自貽之也今天於是而命哲命吉凶命歷年爲知今我初服厥政宅新邑故知愚吉凶歷年長短皆於此命之王必當疾敬徳王惟徳之用祈天永命乃在此時智與愚對吉與凶對歷年長與短對而獨言命哲者夫豈可使之愚哉是爲師保之功故曰自貽哲命吉凶長短惟天所命耳故曰我不敢知夫旣不敢知而又祈焉何也夫子曰丘之禱久矣】其惟王勿以小民淫用非彞亦敢殄戮用乂民若有功其惟王位在徳元小民乃惟刑用於天下越王顯【王勿以小民過用非常亦豈敢殄滅誅戮之用此治民此二語専爲殷民驕淫矜誇皆非彞也必惟禮義之迪而又不敢以刑戮威迫之故殷民爲難治順古先哲王之有功在民者其惟王居位必在徳之首易曰君子體仁足以長人法古修已小民乃惟有所儀刑用於天下不卽慆淫不施刑辟於王爲顯矣】上下勤卹其曰我受天命丕若有夏曆年式勿替有殷曆年欲王以小民受天永命【上承天下乂民勤勞憂卹其曰我受天命大當如夏之歷年又當用勿替有殷曆年我欲王能以小民受天永命載祀兼夏殷之數】拜手稽首曰予小臣敢以王之讎民百君子越友民保受王威命明徳王末有成命王亦顯【周公旣答召公以作洛之意則又拜手稽首答其禮自稱予小臣逺其逼也讐匹也民與君匹百君子眾諸侯與其禦事也爲王治民皆王之匹民者也於其友愛此民者保受王之威命明徳勿替引之王終能保有成命王亦有顯名】我非敢勤惟恭奉幣用供王能祈天永命【我非敢勤諸侯禮見受其幣恭奉之供亦奉也言將以供王蓋以太保與周公誥告之言復於王使王能祈天永命】

召公旣相宅周公往營成周使來告卜作洛誥【召公先相宅周公繼至卜得吉乃遣使告卜遂經營庶殷丕作作洛誥於是周公歸周復子明辟成王畱周公事相屬也】洛誥

周公拜手稽首曰朕復子明辟【子成王也成人矣故稱之曰子復子明君使自爲政也必言明者主道利明不利幽也】王如弗敢及天基命定命予乃保大相東土其基作民明辟【王如弗敢言王退托有如弗敢然勅天之命惟時惟幾夫欲及天命所向而承之而退托弗敢則時幾逝矣成王能爲其事而退托弗敢足以觀徳矣非能自得師何以有此基始基之也始基此命安定此命不可不及天心所嗣故予嗣太保大相東土復子明辟使成王宅新邑行政化始基作民明辟文武功業至此遂定】予惟乙卯朝至於洛師我卜河朔黎水我乃卜澗水東瀍水西惟洛食我又卜瀍水東亦惟洛食伻來以圖及獻卜【師眾也鎬稱京王所居也洛稱師王時會所至也至春秋遂稱洛爲京師黎水闕案今潞州上黨黎城壺關三縣皆古黎國地漳水流經三縣卽潞水也職方冀寖潞漳水東至今洺州入河黎水豈卽漳永歟禹貢覃懷厎繢至於衡漳又案淮南子武王欲築宮於五行山周公曰五行險固徳能覆也納貢往矣使吾暴亂則伐我難矣君子謂之能持滿五行卽太行髙誘云上黨闗也然則周公卜河朔黎水猶以武王嘗有其意歟卜不吉乃卜洛亦武王意也澗瀍二水皆入洛注水經瀍猶有瀆可攷澗不可攷矣卜澗東瀍西惟洛食孔氏以爲河南城又卜瀍東亦惟洛食孔氏以爲今洛陽將定下都遷頑民故並卜之孔氏所謂河南蓋漢郡洛陽其屬縣也王城不見所出其說自孔氐始春秋王室亂書王城又書成周最後書城成周杜元凱注子朝餘黨多在王城敬王畏之徙居成周敬王徙居成周亦不見所出其說自杜元凱始由是世遂以河南爲王城洛陽爲成周而於經有所未協故說者又以意通之謂下都爲保釐大臣之所周人朝夕受事習見久遂獨指以爲成周亦無所據也余案東周稱成周猶西周稱宗周也成周洛邑猶宗周鎬京也宗周成周其大名鎬京王之所常居洛邑王不常居時防則居之故又稱王成焉猶今稱行都也虢作王宮於玤晉作王宮於踐土皆以待巡幸故謂之王宮然則王城亦猶是也水經洛水過河南注引孝經援神契周洛爲中謂之洛邑洛水又過洛陽注稱周公所營洛邑其城方七百二十丈南系於洛水北因於邙山以爲天下之湊方六百里因西周爲千里是則𨿽桑酈河南洛陽通爲周洛邑未嘗析而爲二也又案書序成周與春秋成周一也書序稱周公往營成周不應不指王城而指下都其爲王城必矣春秋書城成周不應與書序異處書序自爲王城春秋自爲下都必宜矣周人遷殷民皆大夫士大夫有邑士有田多士曰宅爾邑繼爾居爾厥有幹有年於玆洛多方曰爾乃自時洛邑尙永力畋爾田用王畿之制土田在郊家邑在稍是則殷民遷者皆在王城之外各置邑受田必不築一大城聚居之苦拘囚之者也故王城宗周析而爲二其說始於孔氏成於杜氏皆非也大抵說經當有據詩書王制孟子左氏傳國語可據史記已有不可據者其他傳記茍不可攷實則必難據也周公旣卜澗東瀍西而又卜瀍東何也周人自郊關之內皆爲國中方百里澗東瀍西南屬於洛其定爲都邑者不能百里故又卜瀍東亦屬於洛跨瀍水東西通其地大名成周又名洛邑王城則故在郟鄏也水經地方七百二十文其爲宮城蓋無可疑者惟洛食蓋洛旁地皆卜之惟南屬洛爲吉相視經營皆人謀卜吉乃定定之方中曰望楚與堂景山與京人謀也又曰卜云其吉終焉允臧得卜乃定也】王拜手稽首曰公不敢不敬天之休來相宅其作周匹休公旣定宅伻來來視予卜休恆吉我二人共貞公其以予萬億年敬天之休拜手稽首誨言【王拜手稽首尊師傅也匹配配天休命也恆久貞正有堅凝之意易貞固是以干事王自以爲與周公當共貞此卜吉也拜手稽首以聽誨言】周公曰王肈稱殷禮祀於新邑咸秩無文予齊百工伻從王於周予惟曰庶有事今王卽命曰記功宗以功作元祀【新邑行事祀其首也肈始稱舉周因於殷故曰殷禮凡不在禮文典祀之所未及者皆於此秩序而祀之則所謂損益可知者也制禮作樂此其始矣咸秩無文言𨿽小不遺也蓋自作文武廟於洛明堂升配星辰河嶽禘祫烝嘗以至於戶竈行厲酺禜禬祈必皆通於幽明之故知鬼神之情狀損益行之是爲成王首政故予整齊百工使從王自周往洛予惟曰庶有事言俟王所爲也今王當卽出命曰記功之可尊者以功之大小爲序大功列大祀元大也獨言大祀尊也大祀定則中小皆定矣】惟命曰汝受命篤弼丕視功載乃汝其悉自教工孺子其朋孺子其朋其往無若火始焰焰厥攸灼敍弗其絕【惟王此命之出其大要則固曰汝受命厚輔言山川鬼神百辟卿士之有功者當秩而祭之汝必當以厚輔我大視功載定其髙下百官於是稟命而行乃汝悉自教之也天子百官承式是爲教之若其小大髙下行之不以理而以情稍有朋比則佞諛容恱固將自此出其端一啟其往必將如火始焰焰其所灼次敍及之豈能絕乎或曰周公大閱視功賞載籍皆成王自受教之官皆汝私人非也方復子明辟成王猶未受安得已有功賞載籍置私人於其中又周公教成王七年於此卽政而遽以其私人亂賞典無乃畔周公爲太早乎諸葛孔明旣沒而後黃皓始用事若是則成王有媿於後主多矣又周公以師保爲冢宰而成王宮中乃有私人相爲朋比恐無此理又本爲秩祀非行賞也】厥若彞及撫事如予惟以在周工往新邑伻向卽有僚明作有功惇大成裕汝永有辭【周公誥召公曰王先服殷禦事比介於我有周禦事是則周百官不可不自正也然必有所本始王其順常道及撫事如我惟以在周百官往新邑必使各知所趨向就其僚明作有功言各務職業厚大成寛裕則汝永有美譽之辭伐柯白伐柯伐柯其則不逺周公以師道自居敎成王能如我順常撫事則百官爲可用此因新邑秩祀遂教成王以君道當如此觀周官之作成王可以教百官矣而周公警防之猶如此禹曰惟帝其難之成王安可以不知其祈不及也】公曰已汝惟衝子惟終汝其敬識百辟享亦識其有不享享多儀儀不及物惟曰不享惟不役志於享凡民惟曰不享惟事其爽侮【殊稱公曰又一事也已嘆言之而不盡之意新邑旣祀遂受諸侯朝享故周公又教成王以此事必惟其終也奉上之謂享汝必自盡敬則能識諸侯享與不享吾心自不能盡豈能知人享不享哉享多儀物非所貴也儀不稱物爲不享惟其不役志於享故闕於儀也凡人所謂不享其事必爽忒且侮慢旣醉曰其告維何籩豆靜嘉朋友攸攝攝以威儀】乃惟孺子頒朕不暇聽朕教汝於棐民彞汝乃是不蘉乃時惟不永哉【古字頒班通逋還反頒賜也班列也書班宗彞字作班則其義亦通孟子若是班乎頒朕不暇言成王衝子欲登於我列則有不暇成王之學未能至是也顏子曰瞻之在前忽焉在後旣竭吾才欲罷不能豈非頒朕不暇者乎或曰詩魚藻有頒其首頒符云反大首貌或作盼頒有文義則周公之徳光明盛大矣周公言成王頒服不暇必當聴我教汝於輔民彞父子主恩君臣主敬皆民彞也百辟之或不享其教之有未至歟沔水曰念彼不迹載起載行我友敬矣讒言其興孟子三自反卒曰是必妄人是於禽獸奚擇言不復以人待之君子猶以爲非忠厚之至蘉勉汝於是不能勉則爲不圖其長】篤敍乃正父罔不若予不敢廢乃命【武王周公爲達孝以其能繼志述事也汝能厚敍乃正父武王又能無不順其無克孝可以儀刑天下四方諸侯不敢廢乃命奚敢不享上哉周公曰厥若彞及撫事如予又曰頒朕不暇聴朕教汝於棐民又曰篤敍乃正父罔不若予皆家人父子閒語不獨以師道自居也】汝往敬哉玆予其明農哉彼裕我民無逺用戾【汝往必敬哉此爲我所昭明篤厚哉五典五惇五禮有庸明且厚者也彼諸侯皆以此寛裕吾民而豈不知敬其君汝無疏逺之使蹈於罪戾】王若曰公明保予衝子公稱丕顯徳以予小子揚文武烈奉答天命和恆四方民居師惇宗將禮稱秩元祀咸秩無文惟公徳明光於上下勤施於四方旁作穆穆迓衡不迷文武勤教予衝子夙夜毖祀【王順周公曰明保予衝子公稱舉丕大顯明之徳以予小子掦文武功烈奉答天命和協恆久四方民居於洛師凡今厚尊大禮稱舉秩序元祀遂咸秩無文公實當任其事此答初教秩祀意惇宗稱秩卽伯夷秩宗也周爲宗伯故謂之宗禮宗尊也禮莫尊於祀惟公徳明光於天地勤施於四方旁作穆穆敬美迎於平不迷文武之所勤教此答後教百辟享意勤施四方旁作穆穆迓衡卽舜賔四門也周公爲諸侯長乃其職予小子夙夜當愼祀言禮樂政化皆由公而成予小子惟愼主祭祀而已鳧鷖守成專言公屍燕飲福祿集之天下治安無事人君所愼者惟此紂惟不愼故昬棄厥肆祀弗答周人祀典一嵗之中祀之日居多蓋常使人君淸明其心齊潔其身日與鬼神接恪共不懈而邪僻自消夫以是正其君使持盈守成焉然必使人君能自如此則有以盡其心不然怠忽生之浸至於謂祭無益矣】王曰公功棐迪篤罔不若時【輔我迪徳甚厚無不順足者皆答罔不若予】王曰公予小子其退卽辟於周命公後四方迪亂未定於宗禮亦未克敉公功迪將其後監我士師工誕保文武受民亂爲四輔【王言予小子退當卽辟於周遂命立公後謂封伯禽於魯也四方𨿽已蹈於治而未定宗禮則亦未能敉寜公之功制禮作樂周道大成而後公之功順定焉將大公徳已勤施於前更當蹈大其後監董我眾士爲師爲工者大保文武所受命民治之而爲四輔師保丞疑也此又答厥若彞及撫事如予惟以在周公伻向卽有僚意周公本以太傅爲太宰至君奭始稱周公爲師蓋始居太師之職監百工則仍爲太宰也】王曰公定予往已公功肅將祗歡公無困哉我惟無斁其康事公勿替刑四方其世享【公當畱安定我往新邑𨿽言之有不能盡也公功恭肅將大祗敬歡樂言人無不尊敬恱樂公徳也然則公安可去我公無使我因哉我固惟無所厭斁其安天下事公亦勿替儀刑則四方世世享其上矣此廣旁作穆穆迓衡答百辟享意大抵洛誥復辟遂往宅新邑周公因秩祀教成王正百官服殷禦事因受四方諸侯朝享教成王先自敬愼威儀以識享不享加防意親睦諸侯成王一以倚重周公𨿽親政畱周公監董百工定宗禮居師位勿替儀刑使四方世享其大指如此然成王遂能知所不足知所以自輔必不可無周公虛已盡心乃至於此周公之所以教之者可謂盛矣不如是何以爲周公惟予衝人弗及知疑亡之證公無困哉公勿替刑進徳之證】周公拜手稽首曰王命予來承保乃文祖受命民越乃光烈考武王朕恭孺子來相宅其大惇典殷獻民亂爲四方新辟作周恭先曰其自時中乂萬邦咸休惟王有成績【周公承王命拜而答王言王命予承保文徳之祖文王受命於天之四方民於乃先有功烈之考武王大朕恭敬孺子來相宅其大惇厚典常尊禮殷之賢人治爲四方新君作周恭先蓋曰其自是土中治使萬方咸休惟王乃有成功此言新君以恭敬先施之將與殷之賢臣同自此土中治四方使王有成功也】予旦以多子越禦事篤前人成烈答其師作周孚先考朕昭子刑乃單文祖徳伻來毖殷【予旦以此多於羣卿大夫於治事之臣篤厚前人已成之烈答其眾作周孚先成朕昭明子臣王典刑乃盡文王武王之徳使之愼殷事此言周公帥百官以忠信先施之共成周公昭明成王典刑愼殷事也此亦爲終服殷禦事比介周禦事之意】乃命寜予以秬鬯二卣曰明禋拜手稽首休享予不敢宿則禋於文王武王【孔氏乃命寜句絕非周公言王乃明安我以黒秬黍酒二卣中器言曰明潔致敬文武美享謂告文武此爲休美必享也言安我者周公遂畱也予承王命不敢經宿潔告文王武王不敢經宿不暇齊也周制九命作伯賜秬鬯圭瓉周公爲東伯久矣至此成王親政始賜之】惠篤敍無有遘自疾萬年厭於乃徳殷乃引考王伻殷乃承敍萬年其永觀朕子懷徳【周公又謂王當順厚其敍言事有先後無有不順不厚而遇自疾蓋禍福無有不自已求之者必使至千萬年猒飫乃徳如此殷乃能長成言殷民服化也王使殷乃承此敍萬年其長觀朕子成王而懷其徳】戊辰王在新邑烝祭嵗文王騂牛一武王騂牛一王命作冊逸祝冊惟告周公其後王賔殺禋咸格【成王八年十一月戊辰也史載作洛復辟成王至新邑前後皆可攷周公七年三月至洛經營命殷丕作周公還周經無日月至建子十一月周正月朔復辟是爲成王八年伊尹還政以冕服奉太甲歸亳亦以建丑十二月殷正月朔以此見成王卽辟亦必以建子十一月周正月朔明矣春秋書卽位必正月王卽以此月往洛戊辰烝祭嵗事周官司馬中冬大閱享烝則建子之月也又至十二月是爲周公攝政七年建丑十二月嵗終史特於篇末緫其事曰在十有二月惟周公誕保文武受命惟七年此其嵗月前後皆可攷商周正建𨿽異而史序事數月必用夏正所以正天時也因烝祭文武廟各加特牲王命作冊也命史逸作之書於冊惟告文武立魯侯爲公後祭有賔殺殺牲禋告此告也亦有賔殺牲格至言王自命賔至祼太室皆親至行禮重其事也卽辟因朝王於丰告文武命周公後因烝祭於洛告文武洛有文武廟祖文王而宗武王也丰廟已如此】王入太室祼王命周公後作冊逸誥【太室淸廟封於祖廟故王入太室祼鬯此所謂禋也成王命周公以秬鬯二卣告文武亦曰禋此言王入太室祼王命周公後謂告立伯禽也作冊誥冊也王作之韓奕曰王親命之是也以王命書於冊史逸告之故曰逸誥內史王命諸侯則冊命之是也祝冊命作誥冊親作足見王言之體史皆詳之周公本與太公召公同封皆畱爲王官今命伯禽爲魯侯使之國爲周公後則周公爲魯始祖而猶食采於周號周公周公傳嫡國於魯庶封邑於周皆特制也】在十有二月惟周公誕保文武受命惟七年【孔氏曰自戊辰以下史所終述】

尙書說卷五﹤經部﹐書類﹐尙書說﹥

欽定四庫全書

尙書說卷六

宋黃度撰周書

成周旣成遷殷頑民周公以王命誥作多士【殷民之爲頑不識天命去就奉武庚爲亂動搖天下是爲不則徳義夫子定其罪與苗民同世儒謂於殷爲忠異乎夫子之訓矣天命已去而欲私植之與天下之共主爭衡以此爲忠可乎天下未嘗有依違之理也在殷爲忠在周爲畔是依違也依違則二理矣理隨事爲輕重重者立則輕者廢紂爲當誅武王爲行天討其輕重不待言而知殷遺臣之私忠其能廢天下之公義乎忠不勝義畔而已矣孟子論瞽瞍殺人舜棄天下負瞽而逃親爲重天下爲輕其告滕文公以太公避狄不以其所養人者害人民爲重國爲輕築城鑿池效死而民弗去國爲重君爲輕古人立論明白洞達不以利參義故無依違之言苗民遷三危殷民遷洛周公以爲先王明徳之子孫將於是而敎帥之書稱於降爾四國民命又稱今予惟不爾殺蓋以爲叛上本當誅也成王已親政周公猶以王命誥自三監叛東徵至作洛遷殷民事之本末故成王使周公以王命誥終其事焉】

多士

惟三月周公初於新邑洛用告商王士【自烝祭後遂遷殷民三月至洛稱商王士皆其宗族親戚也詩曰商之孫子其麗不億漢魏以後革命之際宗族誅戮殆盡三代固無此事然乖阻之端已見於此時本朝受周禪不殺一人誠爲盛徳】王若曰爾殷遺多士弗弔旻天大降喪於殷我有周佑命將天命明威致王罰勅殷命終於帝【順道而告之稱殷多士著其滅亡之餘也弗弔言人事之不至也是湣下民故大降喪於殷致王罰正殷命黜之終猶絕也武庚旣誅除殷國立微子於宋殷民始絕】肆爾多士非我小國敢弋殷命惟天不畀允罔固亂弼我我其敢求位惟帝不畀惟我下民秉爲惟天明畏【肆故今以繩系矢而射曰弋天所不畀信無固亂也推亡固存是乃天道使文武有求位之心天其猒之矣惟我下民皆秉心爲周天之視聽必因於民天明爲可畏也】我聞曰上帝引逸有夏不適逸則惟帝降格向於時夏弗克庸帝大淫泆有辭惟時天罔念聞厥惟廢元命降致罰乃命爾先祖成湯革夏俊民甸四方【引長逸安天之眷顧有徳實欲長安之有夏乃不能承天意自適於安則爲天之降格向於是夏當其時桀不克用帝命大爲淫泆有惡辭惟是天始不頑防無所念聞廢其大命降致罰乃命成湯革夏湯卽其賢人君子與之共治四方夏之賢者皆識天命皆達廢興之理皆能以天下爲公義安生民爲心殷多士爲不能進於此矣】自成湯至於帝乙罔不明徳卹祀亦惟天丕建保乂有殷殷王亦防敢失帝防不配天其澤【明徳卹祀乃能爲百神主配天其澤則王矣】在今後嗣王誕罔顯於天矧曰其有聽念於先王勤家誕淫厥泆防顧於天顯民只【陟降厥士日監在玆天顯也予臨兆民懍乎若朽索之禦六馬民祗也】惟時上帝不保降若玆大喪惟天不畀不明厥徳凡四方小大邦喪防非有辭於罰【天之不畀不明厥徳也夫豈獨殷凡四方小大邦國喪無非不明厥徳有辭於罰者】王若曰爾殷多士今惟我周王丕靈承帝事有命曰割殷告勅於帝惟我事不貳適惟爾王家我適【靈善神明其徳也或曰靈承帝事或曰靈承於旅皆祭天也祭天而天饗之故曰靈承天有命命我曰割絕殷告正於帝天授有徳不更攺命故曰惟我事不貳適天下公器奚可彊畱故曰惟爾王家我適】予其曰惟爾洪無度我不爾動自乃邑予亦念天卽於殷大戾肆不正【予能言天之所以絕殷者曰惟爾大無法度而已今我不爾動禍起爾邑謂武庚叛也予亦念天卽殷大罪而敢緩縱不正乎武庚𨿽誅而同亂者無所討正故云】王曰猷告爾多士予惟時其遷居西爾非我一人奉徳不康寧時惟天命無違朕不敢有後無我怨【猷道言遷殷爲有道也孔氏曰我一人我天子也豈不幸其茍安不動姑務寧息乎天命不當如是也汝自今能遷善攺過則定矣】惟爾知惟殷先人有冊有典殷革夏命今爾又曰夏迪簡在王庭有服在百僚予一人惟聽用徳肆予敢求爾於天邑商予惟率肆矜爾非予罪時惟天命【冊書典籍殷革夏命爾先人有書有籍爾所知也今爾又言夏士蹈徳簡擇在王庭有服職事在百僚而今乃不然乃方遷徙治汝罪周公答其言以爲予天子一人惟聽用徳故予敢求爾於天邑商則自紂時沈酗亂徳艸竊姦宄舎匿罪辜脇權相滅往事姑已紂亡又奉武庚爲亂而何徳之可稱乎言天邑商蓋合紂武庚之罪於其中如爾罪皆當誅我惟率緩縱矜憐爾故遷汝敎汝率猶一切也爾多士無所選用與夏事異豈我罪乎五服五章五刑五用皆有天命其能以爵祿私相悅哉武王入商釋箕子囚式商容閭無賢則已有則舉用之矣】王曰多士昔朕來自奄予大降爾四國民命我乃明致天罰移爾遐逖比事臣我宗多遜【殷管蔡奄爲四國伐管蔡黜殷及來自伐奄皆止誅其君盡赦其民是爲大降四國民命獨赦其死耳我今乃明致天罰移徙爾使逖逺污染之俗比近承事臣服於我知所共尊多爲遜順盤庚曰非汝有咎比於罰周公曰我乃明致天罰移爾遐逖殷民之遷本爲有罪也奄在襲慶曲阜縣】王曰告爾殷多士今予惟不爾殺予惟時命有申【忿疾於頑則殺爾矣惟不爾殺故我惟是命申戒之】今朕作大邑於玆洛予惟四方罔攸賔亦惟爾多士攸服奔走臣我多遜【作洛蓋爲鎬京在西四方賔貢不便亦惟徙爾多士所當服事奔走以臣於我而興多遜】爾乃尙有爾土爾乃尙寧幹止【皆卿大夫之有家者也士亦有祿田而皆不奪其土士田在近郊安寧勤幹】爾克敬天惟畀矜爾爾不克敬爾不啻不有爾土予亦致天之罰於爾躬今爾惟時宅爾邑繼爾居爾厥有幹有年於玆洛爾小子乃興從爾遷【致天之罰刑殺爾矣於爾躬罪人不孥也然不復能宅邑繼居矣有幹則有繼易乾父之蠱有年年谷熟也爾小子乃興起於善從爾遷洛始孔氏曰反所生誘之得還本土皆術】王曰又曰時予乃或言爾攸居【又曰申勅之也或言謂此命不可常得聞也】

周公作無逸【成王初卽政周公作無逸以民事戒使知稼穡艱難召公公劉詩亦此意】無逸

周公曰嗚呼君子所其無逸先知稼穡之艱難乃逸則知小人之依【所猶處所也無逸則敬敬則安安則久所其無逸也君子分當逸所其無逸者君子勞心小人勞力是故先知稼穡之艱難身逸而心則勞矣小人依稼穡而生也詩曰曽孫來止田畯至喜又曰播厥百谷曽孫是若成王爲知之矣】相小人厥父母勤勞稼穡厥子乃不知稼穡之艱難乃逸乃諺旣誕否則侮厥父母曰昔之人無聞知【諺同畔諺也彊悍自用之意誕欺一曰大也不誕則侮言古昔陳老之人無所聞知宋孝武視髙祖陰室葛燈籠麻繩拂曰田舍翁得此已過矣是爲侮厥父母】周公曰嗚呼我聞曰昔在殷王中宗嚴恭寅畏天命自度治民祗懼不敢荒寧肆中宗之享國七十有五年【每章稱周公曰又嗟嘆之丁寧儆戒之意修身事天治民同一敬也】其在髙宗時舊勞於外爰曁小人作其卽位乃或亮陰三年不言其惟不言言乃雍不敢荒寧嘉靖殷邦至於小大無時或怨肆髙宗之享國五十有九年【作起其事間見故或之居喪不言禮也無命令耳信乎陰默絕無聲聞則未之見也言出而民懽悅之言乃雍也】其在祖甲不義惟王舊爲小人作其卽位爰知小人之依能保惠於庶民不敢侮鰥寡肆祖甲之享國三十有三年【孔氏曰祖甲太甲以享年久近爲次故在下又曰殷家亦祖其功故稱祖甲或曰太甲與湯同爲不祧故稱祖案史記殷自有祖甲髙宗子祖甲淫亂殷復衰國語亦曰祖甲亂之七世而殞邵康節皇極經世書祖甲繼祖庚而立歳在壬戌廩辛立於乙未其歷年之世次皆與書合鄭康成謂武丁欲舎祖庚而立祖甲祖甲以立弟不義逃於民間是蓋賢矣其說或當有所受國語史記容或誤歟皆不可知也】自時厥後立王生則逸生則逸不知稼穡之艱難不聞小人之勞惟耽樂之從自時厥後亦罔或克壽或十年或七八年或五六年或四三年【耽樂敗性遂以夭年祖伊所謂民中絕命也】周公曰嗚呼厥亦惟我周太王王季克自抑畏文王卑服卽康功田功徽柔懿恭懷保小民惠鮮鰥寡自朝至於日中不遑暇食用咸和萬民文王不敢盤於遊田以庶邦惟正之供文王受命惟中身厥享國五十年【康功安民之功田功稼穡之功徽懿皆美也道徳之容仁義之言其柔其恭何所不美惟正之供貢賦皆有常典也文王九十七而終享國五十年四十七受天子命卽位文王自朝至於日中不遑暇食周公行有不合於三王者仰而思之坐以待旦皆勞其心者而皆享上壽世或以思病其心何也孟子曰心之官則思中庸曰思誠者人之道心非頽墮腐敗無用之物也聖人之思所爲異於人者有思必誠而已是故不邪則不惑不膠則不困不葸則不蹙不鶩則不誕不陂則不危不曲則不迂不得則思思而得則悅故曰理義之恱我心是故盡心知性則知天矣理性命同出一源蘇文忠曰漢武帝唐明皇皆非無欲者而享國長壽十一而已豈可效乎是也然武帝殺戮至父子不相保明皇流播幾不免𨿽長壽而累其身且累天下周公無逸稱三宗文王之壽皆謂壽考不忘能興其國家能乂其民者武帝明皇長年何述焉】周公曰嗚呼繼自今嗣王則其無滛於觀於逸於遊於田以萬民惟正之供無皇曰今日耽樂乃非民攸訓非天攸若時人丕則有愆無若殷王受之迷亂酗於酒徳哉【一息逸則縱矣況窮日之力乎一息之逸充其至可以爲紂紂之迷亂其始亦曰吾姑今日爲樂明日止也如水潰隄茍有隙焉激射而往豈能止哉凡爲耽樂皆非民所訓非天所若必大有過】周公曰嗚呼我聞曰古之人猶胥訓告胥保惠胥敎誨民無或胥譸張爲幻此厥不聽人乃訓之乃變亂先王之正刑至於小大民否則厥心違怨否則厥口詛祝【訓告講切啟迪也保惠將順也敎誨匡救也譸張誑也幻妄也誨告保惠敎誨之交修則人無敢爲誑妄者於此不能聽則誑妄遂作人且敎之變亂先王正典法無小無大皆變亂之不順人心人心違怨必詛祝】周公曰嗚呼自殷王中宗及髙宗及祖甲及我周文王玆四人迪哲厥或告之曰小人怨汝詈汝則皇自敬徳厥愆曰朕之愆允若時不啻不敢含怒【不惟戒逸又敎之攺過自省迪蹈智哲言行其所知也】此厥不聽人乃或譸張爲幻曰小人怨汝詈汝則信之則若時不永念厥辟不寛綽厥心亂罰無罪殺無辜怨有同是叢於厥身【君徳必寛大聞過自修則怨釋諱過刑殺則怨聚周公之言及此成王豈亦有間可窺歟茍無其事何以見於訓戒之辭】周公曰嗚呼嗣王其監於玆

召公爲保周公爲師相成王爲左右召公不說周公作君奭【召公爲保甘棠巡行聴斷則以太保兼司徒周公爲師洛誥監我士師工則以太師兼冢宰召公先周公周公新命也周公本太傅周師保往往兼六卿蘇公司防畢公司馬皆是不必盡爲冢宰司徒也固有冢宰司徒不爲司徒司保者冢伯爲宰番爲】【司徒是也左右分陜也益稷左右有民是也或曰左右相猶伊尹仲虺也召誥召公錫周公幣蓋以周公告太平功成且歸老矣洛誥成】【王畱周公周公遂畱故召公不說周公作君奭言已所以畱不得去之故不獨周公自畱且並畱召公焉】君奭

周公若曰君奭弗弔天降喪於殷殷旣墜厥命我有周旣受我不敢知曰厥基永孚於休若天棐忱我亦不敢知曰其終出於不祥【尊之曰君有土之稱君陳君牙皆然永孚於休終出不祥皆不敢知天難諶也】嗚呼君已曰時我我亦不敢寧於上帝命弗永逺念天威越我民罔尢違惟人在我後嗣子孫大弗克恭上下遏佚前人光在家不知【已嘆且言其事曰是在我而已我亦不敢安於上帝之命而弗永遠念天威及於我民無使有尢悔違闕是固惟人耳其或在我後嗣子孫大弗能恭敬上忽天戒下失民心遏絕散逸前人明徳光輝我老在家則不能知】天命不易天難諶乃其墜命弗克經歷嗣前人恭明徳在今予小子且非克有正迪惟前人光施於我衝子【天命歸周旣不易而又難信若乃一旦墜失其命則弗克經歷有年嗣承前人恭敬明徳矣在今予小子旦亦安能有所匡正尙惟蹈迪前人光輝施於我衝子成王使有所觀法而已】又曰天不可信我道惟寧王徳延天不庸釋於文王受命【凡又曰皆史官節略之文也寧王武王天𨿽不可信而我周道惟武王之徳能延長之天是以不庸釋於文王受命】公曰君奭我聞在昔成湯旣受命時則有若伊尹格於皇天在太甲時則有若保衡在太戊時則有若伊陟臣扈格於上帝巫咸乂王家在祖乙時則有若巫賢在武丁時則有若甘盤率惟玆有陳保乂有殷故禮陟配天多歷年所【伊尹曰惟尹躬曁湯咸有一徳克享天心伊陟伊尹子湯欲遷夏社不可作書名臣扈蓋佐湯興商伊尹仲虺之儔格天聖人之事巫咸巫賢甘盤已不能與此亳祥伊陟贊巫咸作書多咸乂山經載巫賢事怪率猶皆也皆惟此陳力保乂有殷殷聖賢之臣多保乂功深故殷升配多歷年所殷郊髙宗獨稱甘盤不稱傅說甘盤敎髙宗有成徳矣】天惟純佑命則商實百姓王人罔不秉徳明卹小臣屏侯甸矧咸奔走惟玆惟徳稱用乂厥辟故一人有事於四方若卜筮防不是孚【天之所以純一佑命有商則實惟商百姓歸戴之王人與說命王人同稱其王之辭也殷王無不自執徳章明卹念其小臣與其藩屏侯甸𨿽至臺輿皂奔走服役者皆惟以徳舉是用乂其君有事於四方莫不翕然趨之如卜筮之信此言商世有聖賢之臣輔其君其君皆能秉徳其內外小大之臣無非徳選修身尊賢之序也夫是以惟動丕應傒志其民莫不信之言小臣以見卿大夫言侯甸以見朝廷言奔走以見指麾者小臣在內最親】公曰君奭天壽平格保乂有殷嗣天滅威今汝永念則有固命厥亂明我新造邦【平格言有平一之徳能格天者而天壽之此謂老臣天使此有平一之徳能格天老臣保乂殷之後嗣紂天乃降滅亡之威今汝必長念則有心固命其治昭明我新造之邦天純佑殷曆年多猶不可恃紂一跌而亡今周新造其命未固其可恃乎】公曰君奭在昔上帝割申勸寧王之徳其集大命於厥躬惟文王尙克修和我有夏亦惟有若虢叔有若閎夭有若散冝生有若泰顚有若南宮括【申重勸勉也有所斷割而重勉之言商事也武王復受天命故曰申勸天所以割殷申勸武王之徳集大命於其躬者蓋惟文王能修徳和我有夏亦惟有此五人者能輔相文王虢叔王季子】又曰無能往來玆迪彞敎文王蔑徳降於國人亦惟純佑秉徳迪知天威乃惟時昭文王迪見冒聞於上帝惟時受有殷命哉【文王𨿽聖如其無是五人者更往疊來蹈迪常敎則亦無徳降於國人矣文王受敎五人者卽大雅防附先後奔走禦侮也堯舜禹湯文武皆有受敎之臣孟子之論本此純佑秉徳皆因前言而略之天純佑文王亦如殷先哲王文王亦能秉徳蹈道而知天威而惟是五人者大能昭明文王蹈迪顯見覆冒天下升聞於天是時紂猶有殷命其事未竟】武王惟玆四人尙迪有祿後曁武王誕將天威咸劉厥敵惟玆四人昭武王惟冒丕單稱徳【武王之世虢叔已死惟玆四人輔武王尙能蹈道以有天祿後曁武王咸劉厥敵卒其伐功亦惟玆四人者昭明武王覆冒天下大盡舉用惟冒丕單稱徳亦與前語相渉而略之】今在予小子旦若遊大川予往曁汝奭其濟小子同未在位誕無我責收防朂不及耉造徳不降我則鳴鳥不聞矧曰其有能格【今周道未成祈天永命未能如殷譬若遊大川未濟也自武王崩予及汝輔相小子至此今在予二人必當共濟小子如未卽政在位之時汝大無我責若皆務自收斂舎之而去無以勉其不及耉老成徳之人不肯降意稍違去就常義與同濟艱難其或弗克恭上下遏佚前人光則𨿽鳴鳥且不聞況能爲殷諸臣相其君格於皇天格於上帝乎鳴鳥鳳也至治之世麟鳳在郊藪孔子曰鳳鳥不至河不出圖古人不以爲異也致鳳非難格天爲難天猶可格鳳豈難致乎大司樂一變致羽物及川澤之示六變致象物及天神人生有聖明之資猶必有所受敎之臣而後能格天純佑秉徳尙賢迪知天威若中材常主而又無斯人焉敎迪之其何以臻此周公蓋以格夭事業自任矣自泰顚閎夭之徒文武舊臣皆已雕落後來者未見其人若周召皆去則成王誠無與居濟川之諭非虛也周公與伊尹不同太甲克終允徳伊尹去有伊陟臣扈可以托後成王未堪家多難君陳畢公皆不可與於此君陳訓辭可見此周公之所爲不可去也】公曰嗚呼君肆其監於玆我受命無疆惟休亦大惟艱告君乃猷裕我不以後人迷【君當遂監於此理義此爲重也去輕畱重文武受命𨿽美亦大艱難告君以道寛裕我則當畱輔後人不使迷惑周召佐文武造周天命未固誠不當去召公明人臣常義周公以其義稍變故反覆推明之欲使召公以道寛裕我勿拘迫爲一切也】公曰前人敷乃心乃悉命汝作汝民極曰汝明勗偶王在亶乘玆大命惟文王徳丕承無疆之卹【前人武王布其腹心悉以命汝使作汝民極召公爲司徒掌敎所謂民心罔中惟爾之中也其言固曰汝當明勉配王偶配也元首股肱相配而成體也必在誠信乘此大命歸周惟文王徳大承無窮之憂卹而愼固之今成王未能爲此則民極固未立武王之所以命汝者猶未酬而可以去乎冢宰司徒對立二府其職任俱重周禮太宰六典可見】公曰君告汝朕允保奭其汝克敬以予監於殷喪大否肆念我天威予不允惟若玆誥予惟曰襄我二人汝有合哉言曰在時二人天休滋至惟時二人弗戡其汝克敬徳明我俊民在讓後人於丕時嗚呼篤棐時二人我式克至於今日休我咸成文王功於不怠丕冒海隅出日罔不率俾【告汝朕言必信召公自武王時爲太保遂相成王稱其官使知有不得去者成王弗克負荷則師保之責豈容以去位免召公爲司徒極未立爲保王躬未能自保皆不當去前稱其名爲論文武事且將使成王知之故用君前臣名之義後獨稱君不名朋友自以理義相切磋此言欲成文武功業故又稱其名猶君前之義也其汝必能敬以予監於殷之喪亡其事大否我周已受而不能於時保之則天亦去之故念我天威爲可畏矣能左右之曰以予欲其相資助也予豈不信乃惟若此誥予惟曰襄我二人襄上二人文武增益文武功業而上之小雅曰明發不寐有懷二人周人每稱文武爲二人方天休滋至惟是二人尙弗能勝天今歸周二人皆不能終其事故爲弗勝今天休固未艾也不及此時愼固之而吾與汝皆已老日月逝矣歳不我與其亦奚能勝予乎其必在汝克敬徳如伊巫虢夭諸臣昭明我俊民使內外小大之臣藹然如殷周盛時乃可以責後人於大是矣讓責也又嘆而言昔者厚輔是二人我用能至於今日之休我心皆成文王之功在於不怠昔虢夭諸臣能昭明文王之徳冒覆天下故今我與汝必輔成王使丕冒海隅出日無不順使乃爲吾與汝能自盡也殷賢聖之君六七作而皆有賢聖之臣能格於皇天者輔相之周自周召之後其稱於書者君陳畢公君牙伯冏大略多非受敎之臣矣奚敢望殷諸臣事業伊訓咸有一徳說命髙宗肜日諸書自立政後絕無此作宣王時召穆公保衛仲山甫輔導亦庶幾乎此矣而宣王不克終末年𨿽仲山甫諫亦不聽豈非諸臣力薄無能任格君之事者乎大抵人臣無格天之徳誠不足以言格君之事太甲成王皆中材而能登進聖域成湯文武之業爲商周盛王伊周之力也譬若造化榮槁植僵其功力豈常人所能至哉周公觀天意察時變精矣當成王旣卽政春秋鼎盛四方乂安若使秉徳不固逸樂遂作事誠難保觀無逸立政之所以誥公劉捲阿之所以戒訓誥保惠未嘗一日廢然而口舌言語猶非其至者所謂佛時仔肩示我顯徳行潛消冥化之者多矣由此言之周過其歷豈惟文作武述之爲不可及而成王持守之功深矣故嘗以周公稽田之言譬之文武播種立苗成王灌漑養苗立而不養則𨿽鹵莽之熟不可冀養之益深則其熟益丰故周人祈天永命之功專在成王然則周公之畱豈不重於去矣乎人臣常義夫豈足以易之𨿽然有周公之事業則可無周公之事業則貪矣】公曰君予不惠若玆多誥予惟用閔於天越民【惠順閔憂也予豈不順故若此多誥予故曰弗永逺念天威越我民罔尢違其能無憂哉】公曰嗚呼君惟乃知民徳亦罔不能厥初惟其終【太甲克終允徳而伊尹去成王能厥初未見其終而周公畱】祗若玆往敬用治

蔡叔旣沒王命蔡仲踐諸侯位作蔡仲之命【蔡仲叔子叔沒而後仲踐諸侯位事當如是也】

蔡仲之命

惟周公位冢宰正百工羣叔流言乃致辟管叔於商囚蔡叔於郭鄰以車七乘降霍叔於庶人三年不齒【君薨百官緫已聽於冢宰三年三代常禮成王服終年少未能卽政周公遂攝行天子之事通成王服喪凡七年成王旣冠周公始復辟則事之變者攝七年耳書傳或曰周公踐天子位則妄也致辟於商殺之於商也管叔親至商奉武庚叛周克商遂殺之蔡叔不死非首逆罪差輕赦其死而囚之郭鄰地逸書作虢淩郭虢古字通左氏傳制巖邑也虢叔死焉古東虢國有虎牢城漢成臯縣今爲汜水縣屬孟州淮南王曰吳王安知反漢將一日過成臯者三十六人其地自今爲險塞案管叔國在管城蔡叔國在下蔡虢近管逺蔡管叔去其國居商挾主兵也蔡叔去其國居虢以兵塞險拒周也蔡叔獲乎此遂囚乎此以示天下險爲不足恃也以車七乘險置守見司險又囚反叛之人於此兵衞當嚴也七乘五百二十五人之賦車徒具焉或曰使食七乘之稅未見所據蔡叔據險拒周罪豈不當死四國之叛惟殺武庚管叔餘皆不死可謂仁矣而況蔡叔當議親乎殺一管叔已爲傷恩霍叔罪又輕於蔡叔霍叔不用兵迎降或亦是詿誤脇從故奪國降爲庶人猶三年不齒後復封霍三叔之罪皆以叛非爲流言也史稱流言者爲國諱也文王之子武王之弟至親骨肉安得不諱王茂曰亂臣賊子何代無之不意乃出臣族】蔡仲克庸祗徳周公以爲卿士叔卒乃命諸王邦之蔡【蔡仲自以克庸只徳受封而國用蔡舊名孔氏曰以示戒又曰蔡叔封圻內蔡仲封淮汝之間國語文王諏於蔡原則圻內當有蔡而其地闕不可攷案蔡叔爲三監已封淮汝之間用其采地舊名與齊魯燕同封霍亦同封史記可攷蔡叔旣失國其國虛置遂以封蔡仲仲字禮五十爲大夫稱字庸用祗敬周公攝政以爲王卿士舜殛鯀禹爲司空周公囚蔡叔蔡仲爲卿天下之至公也叔卒年月不可考而仲之邦蔡與踐奄皆在作洛之後成王卽政之初明誅賞以示天下也庶殷不靜自今有能率徳攺行𨿽其父倡亂猶得復封茍怙終不返則六師移之其行事次第如此故多方之終篇曰爾尙自時洛邑尙永力畋爾田天惟畀矜爾我有周惟其大介賚爾迪簡在王庭尙爾事有服在大僚又曰爾乃惟逸惟頗大逺王命則惟爾多方探天之威我則致天之罰離逖爾土是皆非空言也】王若曰小子胡惟爾率徳攺行克愼厥猷肆予命爾侯於東土往卽乃封敬哉【侯於東土仲自受封也】爾尙蓋前人之愆惟忠惟孝爾乃邁迹自身克勤無怠以垂憲乃後率乃祖文王之彞訓無若爾考之違王命【邁行迹使可繼也大雅曰下武維周率武王彞訓是爲邁迹自身蔡叔不足法也違王命叛也已封其子而不爲其父諱何也昭明王法以訓天下𨿽蔡仲亦當體國何諱乎漢武帝曰丞相無周公之風矣周公不誅管蔡乎蓋識其粗爾】皇天無親惟徳是輔民心無常惟惠之懷爲善不同同歸於治爲惡不同同歸於亂爾其戒哉愼厥初惟厥終終以不困不惟厥終終以困窮【愼厥初正其所發也惟厥終要其所歸也謀惟於其始是故不敢妄發而卒不困冒焉行之弗究弗圖鮮不泣岐矣中庸曰誠者物之終始也不誠無物】懋乃攸績睦乃四鄰以蕃王室以和兄弟康濟小民率自中無作聰明亂舊章詳乃視聽罔以側言攺厥度則予一人汝嘉【必勉乃所當爲之繢而後可以睦四鄰蕃王室和兄弟遂能康濟小民矣蕃王室和兄弟其猶使懲其父乎好新奇輕變更作聰明者也彊任耳目之謂作非得於所性也自中則其聽必聰其視必明何以作爲側言傾邪之言也傾邪之言世未嘗無之視聽詳則不惑視聽不詳無以爲聰明作聰明則非中中立不倚其敬矣乎】王曰嗚呼小子胡汝往哉無荒棄朕命

成王東伐淮夷遂踐奄作成王政【奄淮夷國淮夷種類不一奄蓋其大者也淮夷常與管蔡叛周故周公伐奄成王朝諸侯於洛邑淮夷又不至成王於是東伐淮夷遂踐奄奄猶首亂也踐蹂也謂滅其國也成王始祭天地宗廟見諸侯遷殷民封蔡踐奄禮樂徵伐無不行焉作書名成王政言王政於此成也】

成王旣踐奄將遷其君於蒲姑周公告召公作將蒲姑【𨿽滅其國猶存其君將遷未卽遷也存之而未遷若有復其國之意猶欲遷其君非其民之罪也此必有義故周公告召公有書亡今靑州博興縣有蒲姑城杜佑通典殷末蒲姑氏居之與四國作亂成王滅之以封太公所謂營丘其說與書不協】

成王歸自奄在宗周誥庶邦作多方【自奄歸自鎬乃誥庶邦還京新號令也誥庶邦書名多方一視天下使同底於善也其實猶告殷民】

多方

惟五月丁亥王來自奄至於宗周【三月遷殷民於洛誥多士五月自奄歸誥四國多方於是以踐奄之威警動之】周公曰王若曰猷告爾四國多方惟爾殷侯尹民我惟大降爾命爾罔不知【周公以王命誥猶多士也前此封蔡有命後此董正治官有誥成王已出號令矣故史官以周公曰冠其上別之告四國多方別出殷侯尹民布宣殷事使天下咸共知之殷侯殷土諸侯也尹民卿大夫以下四國之罪叛當誅因兵威殄滅之夫豈不可天吏逸徳烈於猛火三代無此事也吾爲降爾命爾安得不知】洪惟圖天之命弗永寅念於祀【天命去就人主所當圖謀也圖謀天之命而猶弗能久長敬念於祀它何卹焉葛伯不祀湯徵自葛始冀以感動桀也】惟帝降格於夏有夏誕厥逸不肯慼言於民乃大淫昬不克終日勸於帝之迪乃爾攸聞【天方降格向夏夏乃大厥逸無憂戚之言於民棄神之主安能寅念於祀𨿽平旦之气嗜欲亡之況能一日用其力於仁矣乎天之啟迪人者至矣人弗克自勉此夏事汝所聞也】厥圖帝之命不克開於民之麗乃大降罰崇亂有夏因甲於內亂不克靈承於旅罔丕惟進之恭洪舒於民亦惟有夏之民叨懫日欽劓割夏邑【麗附也民附有徳而閉塞之乃大降刑罰崇亂中國甲始也亂自內始自其都邑遂及四方不克善承於眾乃益無忌憚無能大進恭敬而大舒慢於民亦惟其國之貪叨忿懫者欽崇之使劓割夏邑】天惟時求民主乃大降顯休命於成湯刑殄有夏惟天不畀純乃惟以爾多方之義民不克永於多享惟夏之恭多士大不克明保享於民乃胥惟虐於民至於百爲大不克開【天不畀夏其命純一不可變純古訓大義民賢人也舉而加諸萬民之上尊之以爵崇之以位天下皆以爲當然則以其賢也以其能乂民也夫是謂之義反是則非義矣立政曰玆乃三宅無義民桀徳惟乃弗作往任是爲暴徳罔後是也天不畀夏乃惟以爾多方之義民而不能與之永逺多享南有嘉魚曰君子有酒嘉賔式燕又思永於多享也惟桀之恭多士皆大不能明保享於民者食民之力而不能保之其何以享乃相惟暴虐其民至於百端所爲大不能開言盡閉塞之也】乃惟成湯克以爾多方簡代夏作民主愼厥麗乃勸厥民刑用勸以至於帝乙防不明徳愼罰亦克用勸要囚殄戮多罪亦克用勸開釋無辜亦克用勸今至於爾辟弗克以爾多方享天之命【成湯能以爾多方代夏作民主得其民也簡擇也古訓大通愼厥民之所附麗而民勸用其義刑義殺而民勸或曰刑用勸言民有所觀法也麗刑皆愼徳事殄戮多罪絕惡亦能勸開釋無辜以厲自新亦能勸刑賞利器人主所以運動天下也刑之釋之而不能使人勸則其道窮矣是故明徳之爲尙】嗚呼王若曰誥告爾多方非天庸釋有夏非天庸釋有殷乃惟爾辟以爾多方大淫圖天之命屑有辭【非天庸釋夏殷所謂上帝引逸也天豈欲爲此無常哉汝君圖天之命而大淫其事瑣屑皆可指擿有辭天是以去之】乃惟有夏圖厥政不集於享天降時喪有邦間之乃惟爾商後王逸厥逸圖厥政不蠲烝天惟降時喪【蠲潔烝進】惟聖防念作狂惟狂克念作聖天惟五年須暇之子孫誕作民主罔可念聽【當祖伊比干諫紂一克念事必可反自戡黎觀政五年而紂亡天須暇之蓋不惟紂身凡湯之子孫有興者則冝大作民主若紂死攺立君事輒不同而終無可念聽者此可以觀天命矣】天惟求爾多方大動以威開厥顧天惟爾多方防堪顧之惟我周王靈承於旅克堪用徳惟典神天天惟式敎我用休簡畀殷命尹爾多方【天求爾多方將去商大震動以威開厥能顧諟天之明命者而爾多方罔堪此惟我周王善承於眾克堪用徳爲神明主天用是敎迪我以休祥簡擇畀付殷命尹正爾多方多方之書大要修身用賢事神愛民則爲能盡君道】今我曷敢多誥我惟大降爾四國民命爾曷不忱裕之於爾多方爾曷不夾介乂我周王享天之命今爾尙宅爾宅畋爾田爾曷不惠王熙天之命【多誥則褻而反覆至此仁之至也孔子曰五誥可以勸仁我何敢若此多誥我惟大降爾四國民命庶幾乎殷先王明徳愼罰而其民勸今爾何不推其誠信饒裕於爾多方同厎於善而獨爲乖阻爾何不夾輔介助乂安我周王享此天命而好爲反側居有宅耕有田爲濟民爾何不順王熙廣天命而固爲凶慝以累政化】爾乃迪屢不靜爾心未愛爾乃不大宅天命爾乃屑播天命爾乃自作不典圖忱於正【迪之屢矣而猶不靜爾心爲未愛也言其不樂善求寧而稔惡喜亂故如此爾乃不大安天命爾乃輕屑播棄天命爾乃自作不常圖其信於正夏商革命一也鳴條天下歸商無後患牧野天下歸周矣而殷民數動蓋久而後定何也天命爲難知也人主淫暴失民必當亡要必有湯武盛徳乃能簡代是誠有天命焉太康失天下矣而羿不足與也故少康興厲王失天下矣戎狄不足與也故宣王興幽王亦失天下天下固無可與者而平王亦不足以興由是周號名僅在而天下分離凡此皆天也是故殷民欲私畱天命而屢動惟天不畀純豈可復反哉夏事去古未逺人心皆識義理知天命殷民蓋私心勝矣淫酗之習姦宄之行皆未能自克是以黨亂醜正求便己事夫豈純以舊主之故哉殷多士之所以亡殷祖伊箕子之言可攷也或曰殷民感殷徳澤不服周非周公善應殷必復興非也此以漢事言之也王莽篡漢暴虐失民猶羿浞戎狄也光武有濟世之才因民心思漢而復興猶少康宣王也文武有盛徳受天命以大義誅紂取天下武庚受周爵嗣殷而稱兵鄙周正名定罪爲叛其助之者皆嘗與紂爲惡周克殷赦其罪不殺今復反周蓋皆叛黨也豈有以叛爲名而能興者此與漢事爲不同大抵合理義順民心時至幾得則爲天命𨿽合理義順人心而無時無幾猶不可以言天命而況理義人心之皆失乎周公善應誠然矣後世則亦一舉殺之而遂定耳何用自爲紛紛至此哉故論三代事而參以後世成敗則豈能當理殷亡去就之際惟箕子微子爲識天命論殷周取天下惟孟子爲知天命者】我惟時其敎告之我惟時其戰要囚之至於再至於三乃有不用我降爾命我乃其大罰殛之非我有周秉徳不康寧乃惟爾自速辜【戰懼也要囚殄戮人所懼也】王曰嗚呼猷告爾有方多士曁殷多士今爾奔走臣我監五祀越惟有胥伯小大多正爾罔不克臬自作不和爾惟和哉爾室不睦爾惟和哉爾邑克明爾惟克勤乃事爾尙不忌於凶徳亦則以穆穆在乃位克閱於乃邑謀介爾乃自時洛邑尙永力畋爾田天惟畀矜爾我有周惟其大介賚爾迪簡在王庭尙爾事有服在大僚【此專爲遷洛多士也告有方多士乃及殷多士使皆自新與四方同被王化也監察也爾奔走臣我我監察汝五年矣周公居東三年罪人斯得於是置監至此五年遷洛猶以罪今當盡除釋之使與四方多士一同胥相伯長節級相長故曰胥伯或曰胥亦長也周禮胥爲什長殷民遷洛皆大家有邑者上下相臨長或小或大皆正民之官爾所爲無不以法爲的求自中如其自作不和修身之闕也爾室不睦齊家之失也爾皆當和之身修家齊而後爾邑克明爾惟克勤乃事矣爾何尙不忌凶徳爾亦則以穆穆在乃位簡閱於乃邑謀介助者家邑自選其治民之官三代之法也爾尙自是洛邑力畋爾田安業從化天將畀矜爾我有周固亦惟大介助賚予爾蹈道者簡在王庭尙力爾事則服在大僚始殷多士言夏事爲然周公曰予一人惟聽用徳當其時方以罪徙未遽許今旣盡赦其罪固當選賢與能與有方多士同】王曰嗚呼多士爾不克勸忱我命爾亦則惟不克享凡民惟曰不享爾乃惟逸惟頗大逺王命則惟爾多方探天之威我則致天之罰離逖爾土【前爵後刑皆特出王言臨之爾猶不克自勸信我命爾亦則惟不能享其上不待智者𨿽凡民皆言其不享矣惟放逸惟頗僻大逺棄王命則爲探取天威此不獨殷多士蓋𨿽多方有不享其上行法亦當如是也離逖爾土用三苗故事不得居中國迪簡服大僚則曰天畀矜爾離逖爾土則曰致天之罰有一不合理義皆非天道臨之以王言訓之以天道其嚴乎】王曰我不惟多誥我惟祗告爾命【惠迪吉從逆凶皆天命也】又曰時惟爾初不克敬於和則無我怨【是惟爾初不克敬於和故紛紛至此非予咎】

周公作立政【外治略定內治不可不謹也周公之法度備矣而其要在得人非其人則政無由而立也昔者文武用人】【效爲可知矣成王用人將自玆始桀用暴徳而夏亡湯三有宅克卽宅三有俊克卽俊是以陟丕釐上帝之耿命紂進暴逸而殷亡文武克知三有宅心灼見三有俊心是以式商受命奄甸萬姓則今成王冝知所取舎矣此立政之大指也】

立政

周公若曰拜手稽首告嗣天子王矣【拜手稽首告嗣天子致敬以入其言也成王王矣知人則哲能官人安可不自勉乎】用咸戒於王曰王左右常伯常任準人綴衣虎賁【咸戒悉以其事戒王也王之三公分陜爲左右而治諸侯曰二伯九州之牧亦曰伯左右常伯爲二伯實三公也常任六卿任事者也常伯常任皆謂之常是故必用常人也準正也準人正人也宰夫八職一曰正掌官法以治要百官各有正謂之準人有準繩之義焉伯任準三宅也綴衣帟幄幕人掌之虎賁掌先後王而趨王在國則守王宮皆親近玉者其下趣馬小尹左右攜僕乃推廣言之伯任準皆大僚綴衣虎賁趣馬攜僕𨿽小而近孟子曰左右前後皆正人也王誰與爲不善】周公曰嗚呼休玆知卹鮮哉【休美卹憂美此知卹者鮮矣不卹甚者桀紂幽厲】古之人迪惟有夏乃有室大競吁俊尊上帝【古人迪此者惟有夏室猶家也競彊也自禹平水土建國立家其制始詳卿大夫各大彊於爲善以傳世上之人招呼其俊傑而用之位爲天位祿爲天祿職爲天職用賢則爲欽崇天道用不肖則爲屑播天命卿大夫有家大競於夏時至殷始朋從梗化】迪知忱恂於九徳之行乃敢告敎厥後曰拜手稽首後矣曰宅乃事宅乃牧宅乃準玆惟後矣謀面用丕訓徳則乃宅人【九徳臯陶以告舜其相禹也則以告禹臯陶允迪厥徳是爲迪知忱恂皆信也身親行之知識愈明而能信也孟子曰有諸已之謂信迪知忱恂乃敢以此告敎其後非茍言之也臯陶拜手稽首告禹曰今君天下矣必宅乃事宅乃牧宅乃準如是而爲盡君道事卽常任也不出伯而出牧伯統牧事體本同而六卿常兼三公也人主自不作徳奚能知人任用君子哉其謀義其稽面必用大順徳而後能宅人面謂覿面而得之也面相對而稽不至其失之者多矣】玆乃三宅無義民桀徳惟乃弗作往任是惟暴徳罔後【暴徳爲無義民暴亂姦宄居於民上無義甚矣桀惟弗自作徳故往任皆暴徳殄絕其世往任使往任其事也舜曰往哉汝諧汝往哉】亦越成湯陟丕釐上帝之耿命乃用三有宅克卽宅曰三有俊克卽俊嚴惟丕式克用三宅三俊其在商邑用協於厥邑其在四方用丕式見徳【越於陟陞釐福耿明也成湯自諸侯陞天子位是爲大福上帝光明之命乃用三有宅克卽宅卽就也就其所宅而皆得人也曰辯論也曰三有俊辯論後來之俊可居此三宅者也克卽俊就其所論定無不可登用也旣用三宅又辯三俊者文王之詩曰思皇多士生此王國王國克生維周之楨人材惟層出間見用之不盡而後國家之興爲未艾也湯嚴敬惟大可爲法故能用三宅三俊其在商邑則協和其邑其在四方則大法其可見之徳京師諸夏之本也】嗚呼其在受徳暋惟羞刑暴徳之人同於厥邦乃惟庶習逸徳之人同於厥政帝欽罰之【古說受徳紂字未可信徳暋句絕徳暋凶徳也受之徳厥彊爲惡惟進刑余暴徳之人同居其國逋逃主也乃惟眾習過徳之人同爲厥政四方多罪爲大夫卿士也乃有繼之辭惟同居於國者皆暴徳故同爲厥政者皆逸徳也天是用敬罰之】乃伻我有夏式商受命奄甸萬姓亦越文王武王克知三有宅心灼見三有俊心以敬事上帝立民長伯【帝旣罰殷乃使我有此中夏一用商之所以受命者命周使奄有天下而治萬姓亦於文王武王克知三有宅心灼見三有俊心而已克知己用而能知之灼見𨿽未用曉然見之而其爲知人之哲則一也伯亦長也】立政任人準夫牧作三事虎賁綴衣趣馬小尹左右攜僕百司庶府大都小伯藝人表臣百司太史尹伯庶常吉士司徒司馬司空亞旅夷微盧烝三亳阪尹【立政任準牧爲三事表出之準先牧內外之序也小尹小長趣馬之類是也校人馬官之長乘馬一師三乘一趣馬趣馬又自爲馬師長故曰小長左右攜僕在王左右攜持器物者小臣僕之屬府治藏之官百司各有府大都小伯互文畿邑小大之宰也藝人巫祝工之屬以藝事人者表對裏裏外皆有百官表臣百司家都之諸臣也太史史官之長掌典法則以逆邦國官府都鄙之治尹正伯長凡官皆有正長太史特出太史重也史亦以藝事人太史異矣故特出趣馬小尹舉卑以明尊太史尹伯舉重以見輕首任準牧終太史立政大體可見此爲宮府都鄙之官庶眾𨿽眾必常以吉士故謂之常人司徒司馬司空諸侯大國三卿亞貳旅眾夷狄微盧內屬如禹貢萊夷和夷烝其君也牧誓庸蜀羌髳微盧彭濮此微盧獨見余或自置長不全用中國政令三亳南亳北亳亳殷也南亳今應天谷熟縣北亳拱州考成縣亳殷河南偃師縣阪險也三亳皆平地井法最詳而其險阻則不以井法治之所謂山澤之農也尹長也此爲邦國之官】文王惟克厥宅心乃克立玆常事司牧人以克俊有徳【人主用人心術形焉範正獻謂唐徳宗性與小人合此爲知本之論立政用人必先自治其心此禹安汝止幾康弼直之訓也克厥宅心故能立此常事與司牧人以克俊有徳者爲之立此常事卽常任也不出準事立職舉從可知也周公作君奭歷言商周賢君皆能秉徳而後其臣乃能以徳稱此其有望於成王緝熙光明之學爲切矣】文王防攸兼於庶言庶獄庶愼惟有司之牧夫是訓用違庶獄庶愼文王防敢知於玆【庶言謀謨復逆也諸侯春朝圖事夏宗獻謨庶獄獄訟也庶愼糾禁也皆有司之事人君豈能以其一身兼治之哉任治內牧治外一體事任均故曰有司之牧夫或用或違皆惟有司牧夫是順此臯陶賡歌叢脞之訓也庶獄庶愼文王心罔敢兼於玆庶言則猶當自朝廷關決故再出】亦越武王率惟敉功不敢替厥義徳率惟謀從容徳以並受此丕丕基【越於敉安桀三宅無義民爲不義文王克用三宅三俊是爲義徳義民義徳始見於書至孟子乃曰賊仁者謂之賊賊義者謂之殘殘賊之人謂之一夫容徳臯陶翕受敷施箕子惟皇作極也舜侯明撻記禹遂有傲虐之戒而其言曰帝光天之下至於海隅蒼生萬邦黎獻共惟帝臣惟帝時舉此容徳也不協於極不離於咎皇則受之此容徳也然此最爲難失己失人皆能累徳謀從擬之而後動議之而後言也湯武反之文王則安矣】嗚呼孺子王矣繼自今我其立政立事準人牧夫我其克灼知厥若丕乃俾亂相我受民和我庶獄庶愼時則勿有間之自一話一言我則末惟成徳之彥以乂我受民【立政終篇之訓三宅心一也防攸兼二也容徳三也皆立政切務堯舜之盛徳亦惟怠荒叢脞傲虐之害治也周公舉以告成王矣而又有所當戒者故又提振之嘆而言曰孺子今王矣必當盡君道繼自今立政立事準人牧夫我能灼知其順於道乃大使治其事相助我所受民和協我獄訟糾禁專任而責成功則勿有間之此尢其切者故又特言之一話一言必終惟成徳之彥是訓定以乂我受命民如是則爲勿有間之】嗚呼予旦已受人之徽言咸告孺子王矣【兒我所受於古今聖賢人之美言已悉告孺子王道在是矣又嘆而言之戒之切也】繼自今文子文孫其勿誤於庶獄庶愼惟正是乂之自古商人亦越我周文王立政立事牧夫準人則克宅之克由繹之玆乃俾乂國則罔有立政用憸人不訓於徳是罔顯在厥世繼自今立政其勿以憸人其惟吉士用勱相我國家【繼自今文子文孫言將諸子孫非獨王當務此也庶獄庶愼惟正使治之則不誤矣則克宅之使居其位也克由繹之遂與之防繹所行之事也玆乃俾乂任之專也國立政必勿用憸人不順於徳是無能顯明於斯世此益任賢勿貳去邪勿疑舜庶頑讒說之戒也夫灼知厥若必勿有間之而善間君子者必憸人也故周公摭實而敎之繼自今立政其勿以憸人申言之戒之切也其惟吉士召公捲阿亦若斯周公召公之言常相表裏皆盛徳老臣之言勱勉相助也】今文子文孫孺子王矣其勿誤於庶獄惟有司之牧夫其克詰爾戎兵以陟禹之迹方行天下至於海表罔有不服以覲文王之耿光以揚武王之大烈【自今文子文孫與孺子之所以王者其道不攺也始庶言庶獄庶愼中庶獄庶愼末庶獄獄關系治體爲重也責之於有司之牧夫將使天下內外無一人之獄而後爲治道之成此臯陶刑期無刑之效也周公推明文王明徳愼罰使康叔宣行於庶殷行牧伯之職也其或詰戎兵陟禹迹方行天下至於海表無敢不服覲文王耿光揚武王大烈則亦牧夫之職小刑肆之市朝大刑陳諸原野兵刑本一職舜命臯陶蠻夷猾夏宼賊姦宄蓋一職也】嗚呼繼自今後王立政其惟克用常人【又嘆而言之不止於三致意也常人吉士有常徳者也臯陶曰彰厥有常吉哉新奇詭異讒殄震驚皆非所當用小之刑罰僇辱大之兵戎徵討皆由此生】周公若曰太史司宼蘇公式敬爾由獄以長我王國玆式有愼以列用中罰【周公又愼其事而言曰立政必求常人太史司宼蘇公其人歟蘇公名忿生爲司防兼三公太傅下行太史之事式用由獄獄之所由也帝徳罔愆臨下以簡禦眾以寛罰弗及嗣賞延於世宥過無大刑故無小罪疑惟輕功疑惟重與其殺不辜寧失不經好生之徳洽於民心皆獄之所由也俾予從欲以治四方風動惟乃之休式敬爾由獄也長我王國三公也立政終於勿誤庶獄責之牧者布宣於天下也式敬爾由獄反之於司宼蘇公者推本於君徳也怠荒叢脞傲虐讒佞之當戒不敢一日不謹也蘇公於此用有愼條列用中罰中平也不輕不重所以爲天下後世之常法也今孟州溫縣蘇公邑春秋狄滅溫溫子奔衞蘇溫二名】

成王旣黜殷命滅淮夷還歸在丰作周官【黜殷微子之命序已見滅淮夷成王政序已見又見於此者書言周王撫萬邦巡侯甸四徵弗庭疑又一時事故此復出見撫巡卽自黜殷後至踐奄也書言歸於宗周董正治官序言還歸在丰作周官周官書成自文王之廟發之古者大命令大誥誓皆發於祖廟】

周官

惟周王撫萬邦巡侯甸四徵弗庭綏厥兆民六服羣辟罔不承徳歸於宗周董正治官【周之官制其詳在周禮其要在書洛誥言未定於宗禮宗禮專爲稱秩元祀其實吉凶軍賔嘉五禮必相因也六官分職治敎禮政刑事必相須也然則周公惇宗將禮制度遂定成王於是董正治官以推行之稱周王一王號令由是行乎天下也巡侯甸言自丰至洛遂伐東夷用天子適諸侯之名非時巡一歳徧至方嶽也周九服此六服夷狄與中國禮節不同也六服承徳而後董正治官制度於此頒行不容或有阻隔也禹建正長行井法苗頑弗卽工故徵苗周畫六服頒禮樂制度而淮夷不式王命故伐淮夷】王曰若昔大猷制治於未亂保邦於未危曰唐虞稽古建官惟百內有百揆四嶽外有州牧侯伯庶政惟和萬國咸寧夏商官倍亦克用乂【臯陶曰兢兢業業一日二日萬幾無曠庶官天工人其代之此制治於未亂保邦於未危也制治未亂保邦未危譬若五穀養生無績效可見已亂而救之已危而持之譬若藥石伐病𨿽有績效可見而傷和伐性多矣此非明炳幾先足以成天下之務未有不忽之者也故臯陶有兢業之戒唐虞以前建官至周猶有可攷大抵隨事損益百揆四嶽皆居內百揆亮采惠疇四嶽辟四門明目達聰然則四嶽本主外也侯伯二伯分左右統治諸侯百官奉職故庶政惟和內外一體故萬國咸寧夏商事漸多置官亦稍廣隨時之冝也】明王立政不惟其官惟其人【𨿽建官多寡不同必皆務得人不肖幸容則其事廢矣】今予小子祗勤於徳夙夜不逮仰惟前代時若訓迪厥官【周公立政固曰文王克厥宅心乃能立玆常事司牧人以克俊有徳成王訓迪厥官必自謂當祗勤於徳是爲克邁周公之訓矣祗勤於徳修身也前代時若稽古也傅說曰念終始典於學厥徳修罔覺監於先王成憲其永無愆】立太師太傅太保玆惟三公論道經邦燮理陰陽官不必備惟其人【蘇文忠曰國之道爲經而政事緯之臯陶之陳謨箕子之陳洪範皆論道也而臯陶曰撫於五辰庶績其凝箕子曰五者來備各以其敍庶艸蕃廡此所謂善言天者必有徴於人也陰陽上下一气流通不惟其官惟其人非才則曠也官不必備惟其人才難寧闕也】少師少傅少保曰三孤貳公化寅亮天地弼予一人【師傅保有太有少豈所謂三宅三俊歟故謂之貳公六卿皆有亞貳或稱少或稱小孤與卿命秩同而髙於卿故稱孤寅敬亮明敬明天地以輔相人主】冢宰掌邦治統百官均四海司徒掌邦敎敷五典擾兆民宗伯掌邦禮治神人和上下司馬掌邦政統六師平邦國司宼掌邦禁詰姦慝刑暴亂司空掌邦土居四民時地利【均平也孔子曰不患寡而患不均擾擾馴之神人瀆則亂故治之使辧工下嚴則離故和之使通此禮樂中和之敎也六卿分掌六師而軍政一聽於司馬平正也姦慝詰之容可赦宥暴亂必刑之矣司空事官而掌邦土居四民時地利蓋凡居於王土者必有職無職則無王有土則各使以時致其利故工之飭材成此利也賈之阜貨通此利也皆土物也皆邦事也蓋無有不作而食者司徒地政農爲詳園圃藪牧工賈皆不可見司空篇亡農圃藪牧工賈皆當有政令在司空其敎典在司徒】六卿分職各率其屬以倡九牧阜成兆民【自王國至侯邦皆行之九牧監察】六年五服一朝又六年王乃時巡考制度於四嶽諸侯各朝於方嶽大明黜陟【大行人六服差逺近爲節序朝京師六歳一周時見曰防也七歳屬象胥諭言語協辭命九歳屬瞽史諭書名聽聲音十有一歳達瑞節同度量成牢禮同數器修法則十有二歳王巡守殷國殷見曰同也此皆彷舜故事惟五載與十二歳不同耳自武王時邁後見於經者成岐陽之搜康酆宮之朝穆塗山之防宣圃田之狩皆非時巡也大行人六服此五服者又六年時巡要服見於方嶽不至京師也時巡春東夏南秋西冬北】王曰嗚呼凡我有官君子欽乃攸司愼乃出令令出惟行弗惟反以公滅私民其允懷學古入官議事以制政乃不迷其爾典常作之師無以利口亂厥官蓄疑敗謀怠忽荒政不學墻面蒞事惟煩【孔氏曰有官君子大夫已上非也是蓋大夫已下大夫以上爲卿其下戒爾卿士別出洪範師尹惟日卿士惟月此師尹也合正長亞旅皆訓之故曰凡我有官君子各司其屬侵官爲冒離屬爲姦皆爲不敬令出必行而其不善則亦必反亟出亟反則其民惑是故出之必愼旣不可行又不肯反其遂之乎私害政體一人懷之千萬人怒之公則恱以公滅私自克也先王官皆以學選鄕裏書其孝弟睦婣有學者成均使之修徳學道是也學古乃使入官故能議事以制事之本末源流必學而後知之知其本末源流乃能議而制之不然何所裁節迷冥而已周公之法詳矣而官司猶使議事以制不盡倚之於法也𨿽然必有典常爲之師茍無規矩準繩則放矣利口卽辧口讒說也變亂是非易名實皆利口者之爲也利口能亂官張釋之所以諫文帝也是非不能決皆藏之於心是謂蓄疑蓄疑取舎不定必敗謀蓄疑不明怠荒不敬皆不學之咎不學豈但蓄疑怠荒而已必且闇然不睹墻之裏蒞事徒紛紛焉耳此庶官之戒也】戒爾卿士功崇惟志業廣惟勤惟克果斷乃防後艱位不期驕祿不期侈恭儉惟徳無載爾僞作徳心逸日休作僞心勞日拙居寵思危罔不惟畏弗畏入畏推賢讓能庶官乃和不和政龎舉能其官惟爾之能稱匪其人惟爾不任【卿士六官之長也功無志不立況能崇乎業非勤不成況能廣乎不克果斷病在暗弱始茍容之其難在後驕侈生於徳之薄也恭儉本於徳之盛也其恭不侮其儉不奪皆非聲音笑貌能爲之也載僞而行前闕未蓋後失復彰心勞而日拙矣𨿽然拙猶可也巧益難救休安詩曰良士休休或曰美也充實之謂美弗畏入畏惟其驕也不和政龎惟其吝也事非一人所能自爲也爲人長而自居其功何以盡人之心哉惟其有之是以似之其爲能其爲不任觀其所稱舉可知矣三代官屬皆舉於其長此長官之戒也周公作立政敎成王以官人之法成王於是作周官凡立政之受敎於周公者皆出以訓迪百官爲長爲屬曲盡其理怠荒憸利柔闇吝驕昏迷飾僞無非學問進徳之闕成王量已待人爲甚悉矣蓋庶幾乎禹湯文武灼知克宅之事周公迪敎其功可睹此周官所以次立政】王曰嗚呼三事曁大夫敬爾有官亂爾有政以佑乃辟永康兆民萬邦惟無斁【三事三公不敢訓也故以終篇同百官勉之朝廷治則萬邦承徳無厭斁夫是爲端本】

成王旣伐東夷肅愼來賀王俾榮伯作賄肅愼之命【東夷淮夷不曰淮夷而曰東夷周始開東略也巢伯來朝南略肅愼來賀東略因伐淮夷東方夷國始修朝賀之禮周官言六服羣辟防不承徳至此則蕃國皆稟號令矣肅愼海外國魏時東夷挹婁通中國云卽古肅愼貢楛矢石弩在夫余東千餘里榮國名芮伯作旅巢命榮伯作賄肅愼之命王不親命此皆典故賄幣賜謂之賄其禮簡矣送往迎來嘉善而矜不能也書亡】

周公在丰將沒欲葬成周公薨成王葬於畢告周公作亳姑【沃丁葬伊尹於亳咎單遂訓伊尹事作沃丁成王葬周公於畢告周公作亳姑伊尹周公皆宗臣故伊尹從湯葬周公從文武葬皆國禮猶後世陪葬山陵也故作書紀其事以見余臣不得用此禮也周公欲葬成周謙不敢當之意成王作書獨紀葬何足垂訓咎單訓伊尹事作沃丁伊尹徳業固有以啟迪沃丁矣周公致太平成周道獨欲遷奄君而未果今遂遷之是爲周公輔周之事無不竟者故成王因葬作書告周公名亳姑其間必述周公功徳成王憑藉敬保之意伊尹曰惟尹躬先見於西邑夏自周有終相亦惟終其後嗣王罔克有終相亦罔終君臣際防克終難矣春秋書崩薨卒葬皆著其終也書獨紀伊周之葬則又與常人不同奄君怙終不愎故卒遷之書亡畢在永興長安縣社中】

尙書說卷六

欽定四庫全書

尙書說卷七

宋黃度撰周書

周公旣沒命君陳分正東郊成周作君陳【周人二都通王畿故成周爲東郊近郊五十里逺郊百里是爲六鄕六卿分治六鄕六卿皆在宗周不出君陳獨以分正之職居洛治之正長也長治之洛與鎬對立故曰分正】

君陳

王若曰君陳惟爾令徳孝恭惟孝友於兄弟克施有政命汝尹玆東郊敬哉【君陳周公子非也令善孝友善徳也故亦謂之吉徳召公求賢用吉士其詩曰有孝有徳孔子不在於善而皆在於凶徳指謂孝友孟子曰仁之實事親義之實從兄君陳推其事親之孝以友兄弟又推其孝友以施於有政善推其所爲者也古者鄕教孝友睦婣任防鄕之八刑不孝不睦不婣不弟不任不防造言亂民獨施之於鄕故曰鄕八刑君陳分正東郊以孝友選鄕法之行爲可知矣】昔周公師保萬民民懷其徳往愼乃司玆率厥常懋昭周公之訓惟民其乂【周禮鄕老二鄕公一人無它職事獨與鄕大夫興賢能獻其書於王而已以天子三公爲鄕老教其民夫是謂之師保教其君教其民無異道也故伊尹曰使其君爲堯舜之君使其民爲堯舜之民民懷其徳其教行矣召公甘棠亦若是也往愼所主之治不必更有作爲但率其常典是皆周公之訓惟勉明之而民自治夫𨿽有周公之訓莫能明之則泯泯矣日月常明而後蒼生仰照】我聞曰至治馨香感於神明黍稷非馨明徳惟馨爾尙式時周公之猷訓惟日孜孜無敢逸豫【至言其爲不可加也至治之馨香猶能感神豈有不能動人者式用一曰法也猷道也用是周公道訓必日孜孜無敢逸豫悠久無疆則動矣】凡人未見聖若不克見旣見聖亦不克由聖爾其戒哉爾惟風下民惟艸【周公沒未久人固皆嘗見之見聖而不由聖凡人之情君陳式是猷訓以興起斯民可也】圖厥政莫或不艱有廢有興出入自爾師虞庶言同則繹【圖謀也不能無廢興也是以謀之而豈敢易哉凡其命令之出咨訪之入必於爾眾虞度之庶言同則陳布而行之蓋𨿽周公之聖不能違夫眾也】爾有嘉謀嘉猷則入告爾後於內爾乃順之於外曰斯謀斯猷惟我後之徳嗚呼臣人咸若時惟良顯哉【成王斯言類若後世人主惡聞其過而貪名者是必有深意也成王自防周公保惠教誨之故周公之言一則曰孺子聽朕教汝於棐民彜二則曰迪惟前人光施於我衝子是本師道又自大誥至多士皆周公以王命誥是爲權冝皆非人臣之常法也洛土習見其事成王懼其不復能知君令臣行之常分故舉此以訓君陳而動洛人是故不嫌於徇已也夫人臣招過掠美豈惟不足成其君而其身亦何以居之顧豈能爲良顯乎詩曰仲山甫之徳柔嘉維則令儀令色小心翼翼又曰旣明且哲以保其身夙夜匪懈以事一人】王曰君陳爾惟周公丕訓無依勢作威無倚法以削寛而有制從容以和【周公之誥殷民故曰我惟時其戰要囚之又曰我乃其大罰殛之君陳當識此意無徒泥其言徒泥其言依勢作威倚法以削矣夫將使之遷善逺罪而不知誠不可以日月爲功故其道在寛然不可以無制也從容以和言殷民日向化尙當徐徐協和之夫此皆所以周公之訓也】殷民在辟予曰辟爾惟勿辟予曰宥爾惟勿宥惟厥中【君陳分洛而殺生之命制於天子統於京師也天子制命非其中豈得使其臣茍順於已哉成王教君陳將順於其前而又教之正救於其後是能知爲人君爲人臣之道矣】有弗若於汝政弗化於汝訓辟以止辟乃辟【刑一人而天下懲焉猶爲不得已況多殺而不懲乎】狃於姦宄敗常亂俗三細不宥爾無忿疾於頑無求備於一夫必有忍其乃有濟有容徳乃大【狃習也習於姦宄有舊惡嘗赦宥之者也敗常亂俗鄕刑亂民也姦宄亂民三者𨿽細必罰不宥非此類也𨿽頑不受令姑惟教之無忿疾惷愚無知不能自同於眾人故謂之一夫則寛饒之無求備觀殷民屢叛周公不殺而誥教之則知忍能濟事有容之爲大也】簡厥修亦簡其或不修進厥良以率其或不良【鄕法自閭胥至州長嵗時讀法書其徳行道藝戒令糾禁備焉修不修皆於此簡別之州長三年大比大攷鄕裏贊鄕大夫廢興故有進良退不肖之法】惟民生厚因物有遷違上所命從厥攸好爾克敬典在徳時乃罔不變允升於大猷惟予一人膺受多福其爾之休終有辭於永世【夫所以容忍教迪之至此以其生本厚也文武興而其民好善幽厲興而其民好暴物能遷之生亦可反要之必從行而不從令也典常也能敬常厥徳以率之無有不變者必且信登於道矣】

成王將崩命召公畢公率諸侯相康王作顧命【召公以太保爲冢宰畢公以司馬兼太師畢公序召公下名數不同也召畢率諸侯爲諸侯長也君奭周召相重在師保顧命召畢相重在率諸侯臨終遺命曰顧命】

顧命

惟四月哉生魄王不懌甲子王乃洮颒水相被冕服憑玉几乃同召太保奭芮伯彤伯畢公衛侯毛公師氏虎臣百尹禦事【洮盥手颒沃面大命必齋戒沐浴王疾洮颒而已冕服尊不使媟禦相被之太僕正王服位相蓋太僕歟命召畢率諸侯而同召六卿與百尹六卿百尹朝廷綱紀安得不使與於此也若後世則多屬私臣其事尙密矣太保冢宰芮伯司徒彤伯宗伯畢公司馬衛侯司宼毛公司空太保稱官三公尊也三公不名此名將攝政嚴君臣之分也畢公兼太師毛公兼太傅兼官以公見虎臣虎賁氏也百尹百官之長也師氏虎賁氏皆長官而特見之師氏使其屬師四夷之各以其兵服守王門虎賁氏國有大故則守王門特見二大夫危疑之際謹門衛也禦治也百官之長皆在其餘有治事乃召彤姒姓國在靑州北海縣衞侯康叔春秋傳曰康叔爲司宼毛公史記有毛叔鄭曰畿內國考】王曰嗚呼疾大漸惟幾病日臻旣彌畱恐不獲誓言嗣玆予審訓命汝【漸進幾微有安危之兆焉甚曰病臻至彌甚病甚日至久畱不去齋戒致敬臨之以鬼神是爲誓言今病恐不獲誓言嗣子事故此審訓命汝審謂不亂也】昔君文王武王宣重光奠麗陳教則肄肄不違用克達殷集大命【宣布重繼光明也奠定麗附肄習達通文武布繼明之徳定民所附敷陳其教民無不肄習者民習其教順從不違用能通代殷而集大命】在後之侗敬迓天威嗣守文武大訓無敢昬逾今天降疾殆弗興弗悟【侗稚無知成王自謂也迓迎昬亂逾越殆危弗能興起弗能省悟是將死矣】爾尙明時朕言用敬保元子釗濟於艱難柔逺能邇安勸小大庶邦思夫人自亂於威儀爾無以釗冒貢於非幾【釗康王名勸進也使進於善也威儀心術之著也紂燕喪威儀厲王荒湛衞武公教之敬愼威儀冒昩貢進幾者動之防吉之先見者也吉之先見爲幾不吉爲非幾猶曰是不當向用者也昩昩而行𨿽其視聴言動蓋有不知其所自者而況安危理亂之分乎是故能自治其威儀則必不昩進於非幾矣濟艱難柔遠能邇安勸庶邦其要則在於光明不昩非幾之動早辧速悟不使墮乎其中而能自反悠久不息動容周旋莫不中禮矣爾無以謂嗣子之不能自昭明徳冒進危幾則爲汝輔相者使之也春秋傳能左右之曰以安勸庶邦召畢率諸侯實任之而必當正其本無徒事其末此成王臨終付托之言謂之顧命者也夫豈獨不惑於死生之際哉成王顧命漢文帝遺詔皆闕知道者成王有問學之功言皆協於道足以詒謀燕翼文帝不能至也然薄短喪後世猶以爲法惜乎其未嘗受教於伊周也使其頗嘗聞伊周之訓豈當在成王下】玆旣受命還出綴衣於庭【羣臣旣受命各還治所以聴事綴衣帷幄出之於庭示變且俟供張也】越翼日乙丑王崩太保命仲桓南宮毛俾爰齊侯呂伋以二干戈虎賁百人逆子釗於南門之外延入翼室卹宅宗【王崩冢宰攝政於是出命仲桓南宮毛二大夫也虎賁氏下大夫齊侯呂伋太公子來朝京師防王崩而畱遂使二大夫就之將命逆太子太子侍疾王崩乃出南門外使甥舅闕諸侯虎臣嚴衞而迎之定民志也禮君行則二執戈者在前太子未卽位用君禮示變也書子釗著其位也呂伋仲桓南宮毛書姓書名謹之也伋書國書爵殊之於大夫也南門路門翼室路寢夾室在兩旁故曰翼於是而爲倚廬焉卹憂宅居宗主主喪也】丁卯命作冊度越七日癸酉伯相命士須材【丁卯王崩之三日禮三日而斂未斂則不敢死其親故斂而後作冊度將書顧命位焉量字作冊故曰冊度天子七日而殯殯之明日乃成服主與來日也又明日爲癸酉召公畢公以三公爲原闕六字

故曰伯相士虞人也須材備葬用也禮君薨虞人致百祀之木可爲棺槨者斬之於是殯斂之事畢爲葬備二相命所統虞人各致其材以待須】狄設黼扆綴衣牖間南向敷重篾席黼純華玉仍幾西序東向敷重厎席綴純文貝仍幾東序西向敷重丰席畫純雕玉仍幾西夾南向敷重筍席紛純漆仍幾越玉五重陳寶赤刀大訓璧琬琰在西序大玉夷玉天球河圖在東序之舞衣大貝鼖鼓在西房兌之戈和之弓垂之竹矢在東房大輅在賔階面綴輅在阼階面先輅在左塾之前次輅在右塾之前【防禮備乃位事之序也狄樂官之賤者大防掌設階復魂於是使設幾筵宮室之制正處曰堂堂內曰室室南東戶西牖其兩夾曰翼室亦曰夾室堂東西廂曰序廂之室曰房堂之東階曰阼階西曰賔階門側有室其東曰右塾西曰左塾戶牖之間設屏曰扆又設幄帳象平生白與黒繡之曰黼案司幾筵正位設筦筵紛純加繅席畫純加次席黼純諸侯祭祀席蒲筵繢純加筦席紛純昨席筦筵紛純加繅席畫純此牖間篾席蓋次席也鄭氏曰桃枝次列成文西序厎席蓋筦席也厎言其密致也東序丰席蓋繅席也鄭氏曰削蒲蒻展之編以五采丰言文采丰盛也筍竹皮司幾筵筦席紛純此厎席綴純筍席紛純則皆稍變矣天子之席三重並筵數此重席筵不數也純緣也綴雜防畫施五彩古紛米字爲粉防紛帛繡粉也華玉五色玉文貝貝有文者雕刻鏤吉事變幾凶事仍幾因生時幾用之也古說牖間朝覲之坐西序聴政之坐東序養老燕饗之坐西夾親屬燕私之坐皆象生時並設之東夾不設倚廬在焉玉五重璧琬琰爲二重大玉夷玉天球爲三重古玉鎭也越於也於列玉之次陳寶焉赤刀大訓之屬先代之寶也璧大璧也琬圭以治徳以結好琰圭以易行以除慝夷玉東夷美玉醫無閭之珣玗琪是也天球玉磬之天成者舜樂鳴球也赤刀鄭氏謂武王誅紂時刀以赤爲飾或曰赤銅爲之其色赤漢赤仄錢銅赤色大訓三皇五帝之書掌在外史河圖八卦夏后氏諸侯其國所爲舞衣大貝伏生書曰如大車渠散冝生於江淮間得之以免文王者鼓長八尺謂之鼖鼖鼓鼓軍事孔氏曰商周寶之兌和古巧者垂舜工官赤刀王迹所起大訓河圖帝王道統所傳故與玉鎭陳之於序其器物之合於法定者陳於房屋大輅玉綴輅金先輅象次輅木象稱先玉祀金賔不常乘故自爲次序象朝夕燕出入一曰道車木以田以鄙一曰遊車常乘故自爲序綴聨次亞也賔阼階面南向左右塾前北向革輅軍容不陳幾筵王位寶玉鎭守車輅法儀於是悉之陳器先西後東殯宮在西授所從也】二人雀弁執恵立於畢門之內四人綦弁執戈上刃夾兩階戺一人冕執劉立於東堂一人冕執鉞立於西堂一人冕執戣立於東垂一人冕執瞿立於西垂一人冕執銳立於側階【畢門路寢南門也階之亷曰戺夾堂立堂上故曰東堂西堂垂居上居髙臨下故曰垂側階未詳孔氏曰北下階雀弁韋弁也綦弁皮弁也其色靑黒皆士服也冕大夫服也惠三隅予劉鉞斧或曰�美金因金名斧蓋黃鉞也劉鉞天子所仗故立於堂若今所謂禦器械者戣瞿皆防屬陳衞先東後西嗣王在東衛衛王也】王麻冕黼裳由賔階隮卿士邦君麻冕蟻裳入卽位太保太史太宗皆麻冕彤裳太保承介圭上宗奉同瑁由阼階隮太史秉書由賔階隮禦王冊命曰皇后憑玉几道末命命汝嗣訓臨君周邦率循大卞燮和天下用答文武之光訓【麻三十升以爲冕黼裳王衮冕裳四章獨畫黼也詩曰衮及黼舉黼以見其餘黼黻文之盛也與此異王升由賔階不敢當主且殯在西階也卿士六卿蟻裳裳也彤裳纁裳也皆不畫王裳獨畫黼太保卿士不畫示變也太宗宗伯也序太史於宗伯之上太史奉冊命也太保太宗升自阼階受命於先王也太史升自賔階將禦王冊也介圭天子之命圭蓋鎭圭也尺有二寸同爵也瑁四寸王執之以朝諸侯古說以齊瑞信瑁取冒覆天下之義禦進也道猶稱也末命將沒之遺言也嗣先王訓言臨君周邦以撫綏諸侯大卞大法也】王再拜興答曰眇眇予末小子其能而亂四方以敬忌天威乃受同瑁王三宿三祭三吒上宗曰饗【王受圭乃拜受冊眇眇小貌自恐不能治四方則何以敬忌天威答畢乃受同瑁不言受圭受冊同瑁因祭而見圭冊爲可知也三同一瑁太宗以次授王王饗執瑁宿止也王受同置之止不敢飲旣又取祭之或曰宿肅古字通特牲宿屍注宿讀爲肅宿進也或曰肅手至地若今撎也受冊而拜受爵而宿祭酹酒也禮飲必祭訓吒爲奠爵非吒噴聲字亦作吒項籍喑嗚叱吒悲不敢哭聲噴而止也上宗小宗伯小宗伯中大夫二人肆師下大夫四人小宗伯一人贊饗余當以次奉同瑁宗大宗伯也必饗者諸侯始封受冊命饗醴禮也】太保受同降盥以異同秉璋以酢授宗人同拜王答拜太保受同祭嚌宅授宗人同拜王答拜【太保受同王授太保使饗也太保顧命一心同體王能承用先王之訓嗣守大業則召公與受其福矣太保受同降易同盥手洗同食酒秉璋以酢易同嫌也半圭曰璋臣所奉也酢報祭太保將拜故以同授宗人乃秉璋拜宗人肄師士王答拜太保顧命居洛誥周公復辟成王亦拜答周公謂太保拜殯非王命太保饗故拜王嚌酒至齒不飲王祭不嚌大保義服哀殺也宅授宗人同謂將拜不離其處以同授宗人或曰宅吒字脫其旁亦謂一不敢哭也】太保降收諸侯出廟門俟【收有司撒器卿士不出諸侯出廟門外俟見王殯宮稱廟鬼神之依也】

康王旣尸天子遂誥諸侯作康王之誥【旣尸天子以傳位也於是出誥令哉曰遂誥諸】【侯志晉之變也周人大封諸侯重監牧之權齊魯衛晉土壤廣斥當時固有翼衞之效數之後事體必變周公成王見其幾矣故二書變禮皆爲訓飭諸侯夫子之序表其大要焉】

康王之誥

王出在應門之內太保率西方諸侯入應門左畢公率東方諸侯入應門右皆布乘黃朱賔稱奉圭兼幣曰一二臣衞敢執壤奠皆再拜稽首王義嗣徳答拜【應門在路門之外治朝在應門內不曰朝而曰應門內非行朝禮也召公畢公各以所領諸侯入見西方入左東方入右各從其長也皆朝見諸侯與赴國防者也布陳乘四馬黃朱騂庭實也小行人合六幣圭以馬賔諸侯也圭贄幣篚朝以圭饗以幣奉圭兼幣略用朝饗之禮而並行之一二非一也臣衞蕃衞之臣壤土物執土物奠獻拜送幣進禮首至地王答拜受幣非常禮新嗣先徳未敢當主也】太保曁芮伯咸進相揖皆再拜稽首曰敢敬告天子皇天攺大邦殷之命惟周文武誕受羑若克卹西土惟新陟王畢協賞罰戡定厥功用敷遺後人休今王敬之哉張皇六師無壊我髙祖寡命【太保冢宰及司徒咸進相揖咸皆也謂自司徒以下羣卿皆進相揖同戒王也羑古字今作誘敎也敎迪而順於道康王所謂皇天用訓厥道也克卹西土本王業之所由始也陟升也天子崩曰升遐新陟王成王也未諡故稱之曰新陟王畢協賞罰故能戡定文武之功以敷遺後人王必敬之薄言震之莫不震疊張皇六師也使刑政修明六師常有張皇之勢則可以無壊髙祖文王之命矣王公自稱孤寡不谷故曰寡命諸侯初見嗣王公卿進戒如此此成王命二伯率諸侯相康王之本意也天下乂安諸侯軌道陟明黜幽賞罰固不可廢又至於彊梗恣肆不式王命則六師出矣故立政終篇曰其克詰爾戎兵方行天下以陟禹之迹至於海表罔有不服與此意同】王若曰庶邦侯甸男衛惟予一人釗報誥昔君文武丕平富不務咎厎至齊信用昭明於天下則亦有熊羆之士不二心之臣保乂王家用端命於上帝皇天用訓厥道付畀四方乃命建侯樹屏在我後之人今予一二伯父尙胥曁顧綏爾先公之臣服於先王𨿽爾身在外乃心罔不在王室用奉卹厥若無遺鞠子羞【王順羣卿之戒以告諸侯其稱名新嗣謙也至公不偏平也積盛丰美富也咎惡不務隱惡善也底致齊信用昭明於天下光明照也文武之徳如是而猶有忠力之臣保乂王家故能正天命商周之際天命爲危疑矣非文武奚能正之天用是訓廸以道付畀四方命之建侯國樹藩屏其垂創固爲我後之人是必諸侯相與顧念綏安爾先公之臣服於我先王者而順承之胥相曁及也中外一體其孰不爲王事者乃心王室則必能奉憂其所當順者不遺天子羞矣鞠子稚子或曰鞠窮也亦在喪困苦之稱也成王命召公畢公率諸侯相康王則以天下安危之勢在諸侯也公卿進戒乃以爲特在畢協賞罰張皇六師是固爲有司之職康王以爲徳意未加而威怵之敎訓不施而勢壓之豈先王所以待諸侯哉沔水曰邦人諸友莫敢念亂誰無父母誠使諸侯不能奉順其上或至於不免用兵行師上之無以推廣文武平富不務咎之徳下之無以綏保先公臣服先王之功業是皆爲吾涼薄致此遺吾羞矣盛哉忠厚長者之言能爲人君矣成王召公始變位之禮而成王付托之命如彼康王報誥之辭如此足爲父子之懿克紹文武述作蓋光周徳矣賈誼言三王教世子有道信乎其有道也晉武帝謂衛瓘曰太子勝前唐太宗曰靑雀投我懷口𨿽不盡言心固憂懼矣】羣公旣皆聽命相揖趨出王釋冕反喪服【觀二書之變古者六君薨聽於冢宰而六卿百官同受顧命一也成服位二也以吉服見諸侯三也遂出誥命四也在喪稱子康王自稱予一人史亦稱之曰王五也其見羣臣拜稱名六也先儒或曰是得已而不已二公之過度竊論之成王力疾顧命與設幾筵陳寶出車輅盛位之儀君臣相見告戒反復前此書傳皆未有今而行之殆有憂心焉此不獨爲當時慮將使後世遂以爲法夫周公之攝天下幾變君薨冢宰攝政在三代非創見之事而羣叔皆至親骨肉而不能知周公之心豈非時異事殊人情之漸漓薄歟後世柩前卽位蓋本於顧命之書然漢立昭帝郭廣意爲九卿而猶不能知其事乃曰殿中讙言上崩諸將軍共立太子爲帝年八九嵗燕王旦由此有反謀此事不幸時或有之成王召公親見周公之狼狽救亂矣是故成王道末命托嗣子於六卿百官事已稍變古二公量事制宜因顧命而廣之逆太子傳冊書是諸侯皆不俟逾年使天下遂知嗣君之正位鎭危疑之心消姦慝之變此其意深矣𨿽然是固有所因襲而損益之也古者逾年卽位卽位必朝廟卽位朝廟皆當用吉服伊訓太甲元年伊尹奉嗣王祗見厥祖是也伊尹於是作書訓王頌有嗣王朝廟謀訪進戒之詩是則朝廟羣臣見嗣王有訓戒嗣王亦當有報誥是皆因於古禮而行之耳或曰先王之命不可不當以喪服受之諸侯喪服入哭殯官見王於次王喪服受教諫可乎曰冊命果可以喪服受而亦可以喪服乎不可以喪服則君服臣不服豈可哉諸侯喪服見王弔也弔不以哭踴而進諫又可哉曽子問君薨而世子生三日名之太宰太宗太祝皆禆冕鄭康成曰接神則祭服古之禮也叔向辭諸侯何如曰不同諸侯之殯非弔何見乎故叔向曰是重受弔其言是也】

康王命作冊畢分居裏成周郊作畢命【畢公本以司馬兼太師爲東伯於是以太師東伯保釐東郊専爲保釐冊其事重也保釐與分正不同分正分使長治之保釐以師保領治之殷民遷洛歷年久生齒日繁於是使分居爲比閭族黨州鄕悉用鄕法始成周郊周禮鄕爲閭遂爲裏合則通故鄕大夫曰大攷周禮司諫以攷鄕裏之治是也】

畢命

惟十有二年六月庚午朏越三日壬申王朝步自宗周至於丰以成周之眾命畢公保釐東郊王若曰嗚呼父師惟文王武王敷大徳於天下用克受殷命惟周公左右先王綏定厥家毖殷頑民遷於洛邑密邇王室式化厥訓旣歷三紀世變風移四方無虞予一人以寧【畢公以諸父爲成王師故康王稱之曰父師殷民服化而後四方無虞天子安寧此周公之所爲毖殷頑民也】道有升降政由俗革不臧厥臧民罔攸勸【道非一定之物也隨時升降是故政必因其俗而更革之易曰通其變使民不倦其知道之升降歟周公初遷殷民一以寛施之其後成王命君陳則使簡修進良至康王命畢公則旌別淑慝表厥宅裏蓋異乎周公之世矣當殷民初遷教化未施而遽分別淑慝人心必乖沮紛擾周公誠未暇也至此則事體已定人之爲惡者亦少茍無以旌別則惡者不懲王化無由而大同也使猶有一夫弗率則君師之職爲不盡三後行事始終如此故其政有所更革而道日隆焉】惟公懋徳克勤小物弼亮四世正色率下罔不祗師言嘉績多於先王予小子垂拱仰成王曰嗚呼父師今予祗命公以周公之事往哉【君陳分正稱其孝友畢公保釐稱其克勤小物惇龎老成孝愛謹敬气象皆可想此豈非吉人常人歟治安之後用人法當如是克勤小物懋徳也小不謹則累其大矣弼亮四世壽考不忘也正色率下儼然人望而畏之也罔不祗師言言而世爲天下法也先王功業賴公爲多康王用是得以垂拱仰成故今悉以周公之事命之太師東伯保釐皆周公之事也畢公亦爲冢宰乎曰不可知也縱不爲冢宰要必爲卿於是文武舊臣盡矣】旌別淑慝表厥宅裏彰善癉惡樹之風聲弗率訓典殊厥井疆俾克畏慕申畫郊圻愼固封守以康四海【致仕者之家謂之宅士相見禮曰宅者在邦曰市井之臣在郊曰艸野之臣裏裏居也癉病旌別淑慝表其宅裏彰其善者使惡者知所病焉立之風聲以鼓動之如此而猶弗率則又殊厥井疆使知畏罪而慕化鄕法夫三爲屋屋三爲井是爲井疆郊圻素定今因分居裏申畫之鄕皆守法族師聨法相保相受士師掌鄕合州黨族閭比之聨與其民人之什伍使之相安相受以比追胥之事蓋守法也故鄕大夫國有大故則令民各守其閭相保相受小之奇衺不作大之姦宄無所容與商邑淫酗暴亂艸竊敵讎誠不同矣故謂之成周郊殊厥井疆猶不率則徙之比長徙於他是也周公之訓多士曰爾曷不忱裕之於爾多方言其自爲乖異不能與四方爲一也東郊成而四海康則以爲天下純被文王之化矣孔子曰如有王者必世而後仁非虛言也】政貴有恆辭尙體要不惟好異商俗靡靡利口惟賢余風未殄公其念哉【爲政無恆辭不體要皆好異也爲政有恆則辧口無所用之靡靡相隨順之貌盤庚曰今汝聒聒又曰度乃口則商俗尙口舊矣孔子曰惡利口之覆邦家者利口必傾亂戰國之際敗亡國家者皆辯士也】我聞曰世祿之家鮮克由禮以蕩陵徳實悖天道敝化奢麗萬世同流玆殷庶士席寵惟舊怙侈滅義服美於人驕淫矜侉將由惡終𨿽收放心閒之惟艱資富能訓惟以永年惟徳惟義時乃大訓不由古訓於何其訓【以蕩陵徳豈天道之所尙哉奢麗不循法度必敝化𨿽歷萬世混然一流怙侈滅義豈美事商士服行之以爲美矜尙於人資富而能訓乃可永年不然驕志矜俗趣其亡耳徳義之在人心與生俱生聖人不能彊人所無而訓之也惟徳惟義是乃大訓古先王皆以是訓今不用古訓而於何訓之乎】王曰嗚呼父師邦之安危惟玆殷士不剛不柔厥徳允修惟周公克愼厥始惟君陳克和厥中惟公克成厥終三後協心同厎於道道洽政治澤潤生民四夷左衽罔不咸賴予小子永膺多福公其惟時成周建無窮之基亦有無窮之聞子孫訓其成式惟乂【天下歸周久矣𨿽殷士未服化而豈能遽危周哉其曰邦之安危惟玆殷士豈非過論乎曰不然懷反覆之心挾辯利之口習矜誇之俗怙寵祿之勢朋連黨附近在郊關之內安危之機豈不在此是故力屈爲易心服爲難從令爲易蹈道爲難不剛不柔自修其徳三後一心乃能同厎於道遷洛之初危疑多矣非周公莫克應之故曰愼厥始寛而有制從容以和故曰和厥中𨿽收放心閒之惟難故曰成厥終道洽則其心識義理矣政治則能循法度矣誠使殷士未能厎道藏釁宿禍自京師不能一日爲安而欲澤及四夷豈不難哉然則康王之言非過也三後能爲成周建無窮之基使兩都儷美周之子孫皆得訓其成式治矣】鳴呼罔曰弗克惟旣厥心罔曰民寡惟愼厥事欽若先王成烈以休於前政【人心不甚相逺也凡自謂不能者不盡其心者也謂民寡而不愼其事此心卽爲不盡盡心愼事使殷士服化天命之歸周始定是爲敬順先王成烈以美於周公君陳之政自泰誓至畢命文武成康取守之道盡在是此周之盛也亦可謂難矣】

穆王命君牙爲周大司徒作君牙【穆王名滿昭王子康王孫史記昭王南巡狩不返卒於江上周人諱不赴告春秋傳齊桓公問罪於椘牙名諸侯有司徒司馬司空亦有宗伯司寇故天子司徒以下稱大以別之】

君牙

王若曰嗚呼君牙惟乃祖乃父世篤忠貞服勞王家厥有成績紀於太常【篤厚服事勞勤司勲凡有功者銘書於王之太常】惟予小子嗣守文武成康遺緒亦惟先王之臣克左右亂四方【思得如先王之臣以自輔】心之憂危若蹈虎尾涉於春冰【如知爲君之難也不幾乎一言而可興邦乎】今命爾予翼作股肱心膂纉乃舊服無忝祖考【司徒與冢宰對長六卿故曰命爾汝翼大臣股肱心膂召康公以司徒爲西諸侯伯此言左右予旣當亦是分陜歟】敷五典式和民則爾身克正罔敢弗正民心罔中惟爾之中夏暑雨小民惟曰怨咨冬祁寒小民亦惟曰怨咨厥惟艱哉思其艱以圖其易民乃寧【典常也則法也常故有法要必以其身率之此司徒之職也暑雨祁寒之怨民心豈能中哉是爲艱矣𨿽然未有學養子而後嫁者也心誠求之𨿽不中不遠思艱圖易誠有道焉君君臣臣父父子子夫夫婦婦而天下定其寧矣乎】嗚呼丕顯哉文王謨丕承哉武王烈啟佑我後人咸以正罔缺爾惟敬明乃訓用奉若於先王對文武之光命追配於前人【承言武王繼文王而有其功也啟開文謨武烈莫非訓也】王若曰君牙乃惟由先正舊典時式民之治亂在玆率乃祖考之攸行昭乃辟之有乂【乂順其事而申戒之用先正舊典是法民之治亂何必它求先正由召公而來居此官者皆有舊典君牙祖考嘗服行之於以昭明汝之君使有治焉】

穆王命伯冏爲周太僕正作冏命【伯字冏名以名系字王之大夫也正長周禮太僕下大夫二人猶當以一人爲長】

冏命

王若曰伯冏惟予弗克於徳嗣先人宅丕後怵惕惟厲中夜以興思免厥愆【儆懼至如此哉豈非賢乎】昔在文武聰明齊聖小大之臣咸懷忠良其侍禦僕從罔匪正人以旦夕承弼厥辟出入起居罔有不欽號施令防有不臧下民祗若萬邦咸休【齊一也不以隱顯微著二其心也文武聰明齊聖矣而又其臣無大小無不忠良侍禦君所僕從官無非正人以旦夕承輔其君是故其君出入起居無不欽號出令無不善太僕之屬小臣祭僕禦僕僕皆親近朝夕禦於王所太僕掌正王之服位詔法儀故出入起居之有不欽太僕當諫正出入王之大命號出令之有不臧太僕當論執其於輔導最切漢太僕爲列卿而郎從官扈從天子屬光祿勲飲膳醫藥出入行幸供奉官屬少府太僕獨掌賔贊防流寖逺客館閤門官實行僕卿之職而親近人主者獨宦官耳後漢光武稍更易官制諫大夫議郎皆文屬光祿勲侍中尙書禦史皆文屬少府】惟予一人無良實賴左右前後有位之士匡其不及繩愆糾謬格其非心俾克紹先烈今予命汝作大正正於羣僕侍禦之臣懋乃後徳交修不逮【左右前後皆僕官也小臣上士四人祭僕中士六人禦僕下士十二人隸僕下士二人皆士也故爲有位之士非心不格愆謬何由止正長大正通長羣僕小臣禦服之等又各有長謂之小尹是也繩愆糾謬諫爭之事也古者諫無常職百官官箴王闕然近而易入莫如僕禦之臣故穆王專責伯冏以諫爭之事漢諫大夫議郎博士與郎官常從得三代余意隋唐諫官屬兩省謂之供奉官隨仗入閤而勢疏逺矣】愼簡乃僚無以巧言令色便辟側媚其惟吉士僕臣正厥後克正僕臣謏厥後自聖後徳惟臣不徳惟臣【穆王知作徳之要矣喜諛惡直敗徳之本也同官爲僚三代官屬皆長官舉用世有穆天子載穆王命造父馭八駿行天下一日千里而左氏傳載楚右尹子革之言穆王欲肆其心將使天下必皆有車轍馬迹祭公謀父作祈招之詩以止王心王是以獲沒於祗宮然則造父八駿果有之矣一造父能肆王心一祭公謀父能止王心僕臣正謏之效皆其身親自見之】爾無暱於憸人充耳目之官迪上以非先王之典非人其吉惟貨其吉若時瘝厥官惟爾大弗克祗厥辟惟予汝辜【穆王戒伯冏無暱於憸人則知所以自免矣人君視聴邪正由之故曰耳目之官惟貨其吉貨取之也暱其憸巧私其貨財舉用於上以病天下是爲弗克敬其君孟子曰其心曰是何足與言仁義也云爾則不敬莫大乎是正法舉罪其可逃乎漢郎官故事令郎出錢市則用給文書名曰山郎豪富郎或行錢得善部貨賂流行楊惲爲中郎將罷山郎郎疾病休謁洗沭皆以法令從事舉罪薦賢絕請謁貨賂之端宮殿稱其亷平此事三代時已有之乎】王曰嗚呼欽哉永弼乃後於彞憲

呂命穆王訓夏贖刑作呂刑【孔氏曰呂命呂侯見命爲天子司宼是也書與序皆摽呂命於其上言自呂侯命爲司宼穆王乃訓夏贖刑是則呂侯將明於其間也故名其書曰呂刑舜流宥鞭撲其最輕者贖夏后氏之世専行贖法成康刑措𨿽贖亦不用蓋與舜之世民不犯有司同其美穆王末年姦慝旣作遂訓夏后氏贖法用之贖𨿽輕法而始用刑矣此輕重之變也】

呂刑

惟呂命王享國百年耄荒度作刑以詰四方【穆王耄而荒姦宄不勝乃度時之冝作刑以詰四方金罰是也舜𨿽有贖法臨時用之無成法也穆王始緣刑制罰而行之案史記穆王卽位春秋已五十王道衰防穆王憫文武之道缺乃命伯冏申誡太僕穆王將徵犬戎祭公謀父諫王徵之得白狼白鹿自是荒服不至諸侯有不睦者甫侯言於王作修刑辟穆王之書次序如此穆王蓋始勤而終怠歟若蹈虎尾渉於春冰中夜以興思免厥愆皆自廢其言矣然徵伐必非耄嵗事是則用祭公謀殳之諫悔悟亦久矣而終不免於怠荒年髙倦勤𨿽聖人亦患之復上六曰迷復凶有災眚用行師終有大敗以其國君凶至於十年不克徵象曰迷復之凶反君道也夫從諫弗咈攺過不吝君之道也惡諫護過迷而後復豈其道哉然迷而不復則遂亡矣秦皇是也迷而能復𨿽晚猶庶幾於救敗漢武是也復差早亦差早得力穆王是也穆王接文武成康見聞終是不同案書享國百年史記言五十始卽位是則百五十嵗矣故方士多推言之未必然也史記之言恐有悞】王曰若古有訓蚩尢惟始作亂延及於平民罔不寇賊鴟義姦宄奪攘矯防苖民弗用靈制以刑惟作五虐之刑曰法殺戮無辜爰始淫爲劓刵椓黥越玆麗刑並制罔差有辭【穆王訓夏贖刑而原用刑之始歷言蚩尢三苖之亂與伯夷臯陶典刑之事順於古訓而鑑觀其得失蚩尢炎帝之末諸侯也黃帝徵之寇賊鴟義姦宄奪攘矯防古之民淳龎皆無此而蚩尢實創亂平民遂化之至三苖之君弗能以善率民不勝其亂悉制以刑劓刵椓黥是爲五虐古亦無之而苖民命之曰法於此民之麗刑則並制之一以法施之無差別於其有辭者是爲並制求勝其民而已蚩尢始以兵濟亂苗始以刑濟虐鴟惡鳥鴟義言害義如鴟之啄也矯彊防固靈善椓宮黥墨涅額越於麗附著也】民興胥漸泯泯棼棼罔申於信以覆詛盟【泯泯冒也棼棼亂也苖民畏其君之虐故皆興起相漸染爲亂俗不聴於有司之斷制而爲詛盟相要質其中無信又傾覆之】虐威庶戮方告無辜於上上帝監民罔有馨香徳刑聞惟腥皇帝哀矜庶戮之不辜報虐以威遏絕苖民無世在下乃命重黎絕地天通罔有降格【皇帝堯也天矜於民堯承天心苖虐報之以威絕苖之勢始竄其君又選其民重黎羲和也苖民爲詛盟故有降格之事堯又命羲和絕地天通人神不揉専修人事以定民志羲和疑卽伯夷禮官故使正神人之位】羣後之逮在下明明棐常鰥寡無蓋皇帝淸問下民鰥寡有辭於苖【羣後諸侯皆能逮其下明明徳以輔常教鰥寡之情得上達無所蓋藏舜於是淸問下民鰥寡獨有辭於苖是則苖殺戮人之父子夫婦多矣】徳威惟畏徳明惟明乃命三後卹功於民伯夷降典折民惟刑禹平水土主名山川稷降播種農殖嘉谷三後成功惟殷於民士制百姓於刑之中以教祗徳【夫殺戮無辜豈知所謂不怒而威麗刑並制豈知所謂不察而明三後卹功而堯徳降矣是故其民畏威而不敢犯輸情而不敢欺孔子曰不敎而殺謂之虐伯夷下典禮逆折民不使陷於刑禹平水土定山川之名民始得平土而居稷下播種之法農生殖嘉谷民得粒食降典居先三事正徳先於利用厚生與此意同三後成功務殷盛於民然後士官制百姓於刑之中教民敬徳徳刑之敍可見矣】穆穆在上明明在下灼於四方罔不惟徳之勤故乃明於刑之中率乂於民棐彞【穆穆敬也必本於君徳其上穆穆其下明明以照四方無不惟徳之勤故能明於刑之中率以乂民而輔常教】典獄非訖於威惟訖於富敬忌罔有擇言在身惟克天徳自作元命配享在下【訖竟也富厚也堯之典獄非竟於威虐惟竟於忠厚忌猶戒也敬戒無可擇之言於其身夫子教我以正夫子未出於正也則民不從非訖於威惟訖於富天徳如是惟克天徳故能自作元命配天而享其福祿禹稷有天下夷臯有國】王曰嗟四方司政典獄非爾惟作天牧今爾何監非時伯夷播刑之迪其今爾何懲惟時苖民匪察於獄之麗罔擇吉人觀於五刑之中惟時庶威奪貨斷制五刑以亂無辜上帝不蠲降咎於苖苖民無辭於罰乃絕厥世【主政典獄之官爲天牧民故曰天牧伯夷布刑使民迪徳是所當監其麗於獄必有當察者而苗民不察觀如易觀我生之觀不擇吉人觀之以五刑之中惟是庶威奪貨之人使斷制五刑以亂無罪是爲當懲苖貪冒聚斂不分孤寡不卹窮匱皆豪奪也由秦漢而來行政鮮不奪民者也蠲潔罰之無所辭故絕世罔非天倚法恃勢奪其衣食之資而殺戮之豈得有後】王曰嗚呼念之哉伯父伯兄仲叔季弟幼子童孫皆聽朕言庶有格命今爾防不由慰日勤爾罔或戒不勤天齊於民俾我一日非終惟終在人爾尙敬逆天命以奉我一人𨿽畏勿畏𨿽休勿休惟敬五刑以成三徳一人有慶兆民賴之其寧惟永【訓刑嚴宗族之戒記曰公族之罪𨿽親不以犯有司正術也所以體百姓也夫教化衰而刑法興旣不能使民不犯於有司而行法輕重異情是猶足以言平一之道哉切戒王族使作徳勿犯若皆能聽吾言則庻乎其命可以格天下還成康之舊俗穆王耄矣親屬猶有居其上者父固有年卑而行尊者兄則年皆長矣大抵古人多壽敬老慈防人主不敢廢此恩也父兄率徳以訓迪其子弟則誠有望焉由用慰恱安之使相歆爲善也爾今罔不用其相慰勞之情各務修飾偕之大道日致其勤而無或戒不勤天之於民均平齊矣豈有賢愚之異哉使我一日之力非終爲不勤則流而墮於小人矣惟終爲勤則企而趨於君子矣非終惟終則皆在夫人耳非終或作或輟不純一猶曰不克終日也是謂不勤惟終念念相續自朝至暮無間斷猶曰窮日之力也是之謂勤夫往日惟終來日猶未可保往日非終來日豈可期乎是故勤之當勉不勤之當戒古非終句絕非惟終句絕果能由慰日勤矣果能日謹一日而於帝之勸矣如是乃能敬逆天命以奉予一人由身而家由家而國予一人實承其休美可畏刑也可美徳也刑𨿽可畏畏而弗爲則廢矣徳𨿽可美美而自足則墮矣三徳降典治水播種卽三事也降典正徳水土平而致用播種厚生敬五刑以成之士制百姓於刑之中也夫然後一人之慶敷錫兆民無不賴之而其寧惟永昔者麟趾仁厚由是人倫正而朝廷治天下純被文王之化其事豈不本於王宮邦君室哉】王曰吁來有邦有土告爾祥刑在今爾安百姓何擇非人何敬非刑何度非及兩造具備師聽五辭五辭簡孚正於五刑五刑不簡正於五罰五罰不服正於五過五過之疵惟官惟反惟內惟貨惟來其罪惟均其審克之【有邦諸侯有土都邑大夫將頒行贖法故徧告有國有土刑期無刑善祥莫大焉度量度其情量度之所不及則有隱情是亦不盡其心而已矣何不及之有孟子曰物皆然心爲甚王請度之造至也訟者兩至具備而眾聴之周禮以兩造聴民獄羣士司刑皆在各麗其法以議獄訟是也因其辭以定刑故曰五辭簡不煩也辭直不煩而又信則正於五刑以施墨劓剕宮大辟正於五刑而辭不簡有委曲可議之情則正於五罰使出金贖罪正於五罰而又不服則正於五過服猶當也舜曰五刑有服五過宥之司刺三宥不識過失遺忘此言五過謂以五刑定罪而其過者爲當宥也過對故臯陶曰宥過刑故宥寛也自刑而罰自罰而宥逓降寛之宥之中有疵焉病也謂有司故縱也官謂畏其勢要反謂善惡反覆內謂內親結連貨謂行貨講求來謂觀望將來吏有疵挾私故縱寛之事𨿽不同而其罪惟均必審愼則能之】五刑之疑有赦五罰之疑有赦其審克之【赦直免之刑罰之疑皆直免之故別出孔氏曰刑疑赦從罰罰疑赦從免非也上不簡不服皆謂有不盡之情非疑也疑則直免耳與周禮三赦不同臯陶功疑惟重罪疑惟輕亦別出】簡孚有眾惟貌有稽無簡不聽具嚴天威【𨿽簡孚當正刑而又有聽法小司寇五聽是也一曰辭聽二曰色聽三曰气聽四曰耳聽五曰目聽惟貌有稽出辭吐气耳聽目觀皆其貌之可驗者也稽驗也五聽最難故合眾智𨿽簡而聽之容有可生之理也故戒之無有簡而不聽者殆若今獄錄問歟𨿽簡不聽猶爲不盡其心代天討罪而不盡其心則爲不嚴天威下將出罰法故先出此刑之當正者】墨辟疑赦其罰百鍰閱實其罪劓辟疑赦其罰惟倍閱實其罪剕辟疑赦其罰倍差閱實其罪宮辟疑赦其罰六百鍰閱實其罪大辟疑赦其罰千鍰閱實其罪【辟正刑也禮記君曰宥有司曰辟當罪則辟疑則赦罰則使出罰六兩曰鍰墨百剕倍爲二百剕刖足倍而差之爲五百刑赦罰皆當閱實】墨罰之屬千劓罰之屬千剕罰之屬五百宮罰之屬三百大辟之罰其屬二百五刑之屬三千上下比罪無僭亂辭勿用不行惟察惟法其審克之【司刑五刑之屬各五百總二千五百呂刑五刑之屬三千墨劓增於舊宮大辟減其半刑措之風衰民始犯有司詳其小而寛其大所謂度作刑也上下相比不使輕重相懸絕也僭愆也無愆於僞亂之辭不行理之不可行者也勿用不可行之理惟察之詳惟法之從必審乃能之爲上下比罪容可出入故戒之】上刑適輕下服下刑適重上服輕重諸罰有權刑罰世輕世重惟齊非齊有倫有要【本上刑適有當輕則下服本下刑適有當重則上服刑隨事不同故輕重諸罰亦有權大抵罰與刑相表裏也此其事耳而又有世焉大司寇掌建邦之三典刑新國用輕典刑平國用中典刑亂國用重典世輕世重亦若斯乎畫一之法何有不齊其情不同豈可執一必有倫理必有節要不當其理不中其節是烏可與權哉】罰懲非死人極於病【罰懲之耳非死也使人防其恥而極病之有甚於死者則不待刀鋸鞭撲而皆知恥矣此贖刑之所爲用也不然惠姦多矣茍非先王之澤猶在奚能至此舜流宥大略不死矣故𨿽四凶亦流穆王罰贖亦然故告之以用權之理如此舜流宥刑期無刑穆王罰贖自刑措於是始用刑其事不同】非侫折獄惟良折獄罔非在中察辭於差非從惟從哀敬折獄明啟刑書胥占咸庶中正其刑其罰其審克之【佞良之所以異佞恃辯良推情侯可以屈人之口良足以服人之心佞者常薄良者必厚也佞多遷就故不中良務平實故無不中辭之差毫釐間耳而從違絕異是故必察焉哀敬折獄而又明啟刑書胥占之胥相人與書相爲用也占猶驗也如此乃能咸庶幾於中正其當刑其當罰無所差忒其審乃克之審克凡四一宥二赦三罰四用刑有權與折獄惡佞】獄成而孚輸而孚其刑上備有並兩刑【而汝也獄始成於汝之信終又當輸汝之信其刑之上備其辭理有並兩刑皆上之以俟裁決】王曰嗚呼敬之哉官伯族姓朕言多懼朕敬於刑有徳惟刑今天相民作配在下明淸於單辭民之亂罔不中聽獄之兩辭無或私家於獄之兩辭獄貨非寶惟府辜功報以庶尢永畏惟罰非天不中惟人在命天罰不極庶民罔有令政在於天下【官伯師長族姓大家其气力皆足以撓獄訟故特戒之呂刑首戒典獄次戒王之宗屬次戒邦國都邑次戒官伯族姓皆有次序有徳則爲天討無徳則爲民賊安敢不懼且敬乎君配天者也天佑助斯民置君作配於其下夫豈使賊之哉獄必比兩辭而聽之不比兩辭是爲單辭明照淸滌使曲直各得其所民之冶無不由中於聽獄之兩辭者啣寃抱枉無所赴愬而能爲治平私家謂位臨勢廹貨賂請求獄之兩辭皆徇其志而私家之也單辭無對耳猶未變亂私家兩辭則不復可信矣以獄受貨何能爲寶惟聚其罪而成之耳府聚也善不積不足以成名惡不積不足以滅身善惡必積而後成名滅身皆有其效焉報以庶尢不有人禍必有天殃言其事非一也其永可畏者惟罰乎穆王將以贖法懲天下故因其羞惡之心而表異之以爲庶尢之最可畏者在此天豈有不中哉其命吉凶惟人耳天降罰不中由今庶民無善政在天下則𨿽人主猶將不得蒙天之祐而況官伯族姓其能與國同休哉穆王之訓伯冏曰惟貨其吉其訓贖刑曰獄貨非寶然則貨賂行於其世矣】王曰嗚呼嗣孫今往何監非徳於民之中尙明聽之哉哲人惟刑無疆之辭屬於五極咸中有慶受王嘉師監於玆祥刑【嗣孫嗣其祖者也言襲之逺也穆王屬亦尊矣自今而往其將何監豈不在於作徳於民之中乎智哲之人惟刑立無疆之名伯夷臯陶是也屬附於五常之極立我烝民莫匪爾極也皆協於中乃有善慶嘉善師眾民無有不善凡臨民上治其獄訟者皆受王之善眾必監於此善祥之刑一納之於仁壽之域可也夫子定書錄穆王三書何也呂刑制作防革固當錄周策命卿大夫多矣何獨取於君牙伯冏哉曰穆王三書周之衰也周衰何以錄其書以爲文武周公之法度紀綱猶在也周公作立政以教成王固以爲常得人以守其法度則天下可以常安王室可以常尊立政大要在於任凖牧而已穆王君牙豈非所謂常任者歟冏命豈非所謂準人者歟呂刑豈非所謂勿誤於庶獄惟有司之牧夫推其本則自司寇蘇公式敬由獄者歟然求其實則周道衰矣何以言之主徳多違人材衰息風俗澆漓固皆異於文武成康之世矣而不至於遂亂者則猶憑藉於周公之紀綱法度而已矣夫子錄其書著盛衰之變焉呂刑訓刑與臯陶言徳刑之敍何如曰絕不同禹臯陶専推明君徳有司聽斷豈足言哉呂刑儆戒司政典獄可謂曲盡人情之變而於君徳略矣】

平王錫晉文侯秬鬯圭瓉作文侯之命【平王名冝臼幽王子幽王嬖裦姒逐申後與冝臼申侯召犬戎攻幽王弒之於驪山諸侯卽申侯立冝臼是爲平王晉文侯唐叔九世孫犬戌逼平王東遷文侯以兵衛平王平王錫文侯圭瓉秬鬯案書洛誥成王作洛賜周公秬鬯至詩江漢宣王防諸侯於東都用召康公典禮賜召穆公秬鬯周召皆以三公分陜周制九命作伯錫秬鬯周召侯不爲三公而用此禮考其命辭亦非伯非周人舊典其後齊桓公晉文公皆不爲三公而爲侯伯晉文公賜秬鬯弓矢乃用文侯故事故曰鄭伯王用平禮也】

文侯之命

王若曰父義和丕顯文武克愼明徳昭升於上敷聞在下惟時上帝集厥命於文王亦惟先正克左右昭事厥辟越小大謀猷罔不率從肆先祖懷在位【同姓屬爲父義和文侯名史記世本名仇字義和孔氏曰不稱名尊之案諸侯稱爵大夫稱字固有以名系爵者亦有以名系字者諸侯以屬繋字登於策書未有所據也或曰古無二字恐只是名猷道也從順也懷安也小大之謀必以道故無不順先祖宣王而上由文武而來至宣王皆以君臣合徳謀猷率從故安寧在位夷厲故不可與於此況幽王乎不忍言之也度嘗論申侯召犬戎攻周立平王誤天下大計平王蓋亦悔之矣】嗚呼閔予小子嗣造天丕愆殄資澤於下民侵戎我國家純卽我禦事罔或耆壽俊在厥服予則罔克曰惟祖惟父其伊卹朕躬【平王𨿽立而犬戎橫行宗周遂亡愆不在天良由自造故曰造天丕愆王澤民所資而絕之失民無助故兵戎侵陵國家喪敗純言其禍一往而不反也艱難之際卽我禦事茍無耆老俊彥在其服則予何所能爲伊誰也祖父並稱祖去古蓋近傳聞蓋多此言吾同姓豈無尊屬老成逮事先王之臣而誰卹朕躬者蓋甚恨諸侯之不赴救也吁亦甚可悲矣諸侯誠有罪然平王大義旣虧不能感動天下豈非其初謀之不臧哉】嗚呼有績予一人永綏在位父義和汝克紹乃顯祖汝肇刑文武用防紹乃辟追孝於前文人汝多修扞我於艱若汝予嘉【嘆而言有功於予一人長綏安我在位惟父義和能繼顯祖唐叔始儀刑文武防合其功使乃辟得繼承之追孝於前文人戰功曰多於此修舉扞衛我於艱若汝者予實嘉之文武大封同姓翼衛王室典章具在於是文侯始儀刑之獨咎同姓戚其兄之關弓也𨿽然事之變久矣故以爲成王命召畢率諸侯相康王爲已見其幾】王曰父義和其歸視爾師寧爾邦用賚爾秬鬯一卣彤弓一彤矢百盧弓一盧矢百馬四匹【周桓公曰我周之東遷晉鄭焉依鄭武公遂爲周司徒執周政晉文侯不畱歸其國其命辭曰其歸視爾師寜爾邦則其國不靖不得畱而歸也左氏傳曰魯惠公二十四年晉始亂封曲沃其亂已久故文侯不得畱而歸然則平王非不欲畱之也諸侯敵王所愾而獻其功王於是乎賜之彤弓矢盧弓矢以覺報宴諸侯賜弓矢然後得専徵伐崧髙王錫申伯四牡蹻蹻鉤膺濯濯禮錫也又王遣申伯路車乘馬贈遣也文侯有扞戎之功得賜弓矢或錫或贈皆得賜馬獨秬鬯非三公爲侯伯不得賜故夫子書序表而出之以見典禮之變】父往哉柔逺能邇惠康小民無荒寧簡卹爾都用成爾顯徳【臨之以簡而職思其憂使國都無虞以成爾顯徳其言蓋危夫子錄文侯之命著周之亡也胡文定公曰詩降於黍離書止於文侯之命於是春秋作矣】

魯侯伯禽宅曲阜徐夷並興東郊不開作費誓【此成王伐東夷時也伯禽旣封魯宅曲阜而徐夷連衡並起爲寇魯東郊不敢啟關國關在郊成王自洛出師伐淮夷魯侯於是徵徐戎徐敗夷亦滅誓眾於費作費誓費今沂州費縣淮夷淮上諸夷徐戎在泗州臨淮縣】

費誓

公曰嗟人無嘩聽命䢐玆淮夷徐戎並興善敹乃甲冑敿乃幹無敢不弔備乃弓矢鍜乃戈矛礪乃鋒刃無敢不善【諸侯在其國稱公將往伐淮夷而徐戎並興徐本牽制魯使不得會王師伐夷故魯獨出徵徐甲鎧冑兜鍪敹謂敹理穿治之敿編連之也幹楯弔至鍜鏈礪磨也】今惟淫捨牿牛馬杜乃擭敜乃穽無敢傷牿牿之傷汝則有常刑【孔頴逹曰此戒軍旁之民淫縱捨放牿牢閉也牛馬有牢閒今軍行放牧縱之杜塞擭機檻敜閉穽穿地陷獸也民本設機穽以捕獸恐傷軍人牛馬今閉塞之不閉塞傷牿有常刑今律施機槍作坑穽杖傷人畜產償價猶此意也】馬牛其風臣妾逋逃勿敢越逐祗復之我商賚汝乃越逐不復汝則有常刑【馬牛風佚臣妾逋逃常時得越逐軍行亦禁之馬牛臣妾軍民皆有之越逐驚擾且招鬭也必使復之不復之而禁逐爲難行祗敬也無利茍得無尙忿爭故稱祗復或曰祗與亦祗以異之祗同今俗稱只言只當復之禁其執也商度也度其輕重而賚賜得者無賚彊使復人恐其不樂從也此亦軍行權宜民閒逸獸逋臣使還之官爲出賞賚畀得者豈常行之法越逐犯禁不復則爲竊攘皆有常刑今律闌遣視盜論臣妾賤者之稱周禮九職八曰臣妾】無敢寇攘逾垣墻竊馬牛誘臣妾汝則有常刑【此専禁軍旅獸佚臣逋猶不敢有之況冦攘乎軍行易縱肆彊取和誘皆有常刑凡言常刑在】【軍在民皆有常刑之法】甲戌我惟徵徐戎峙乃糗糧無敢不逮汝則有大刑【糗熬米麥而舂之峙積也無敢不及事糗糧所在積之遺人可攷行則裹賫詩乃裹餱糧大刑死也今律乏軍興斬】魯人三郊三遂峙乃楨榦甲戌我惟築無敢不供汝則有無餘刑非殺【魯侯兗牧故徵築皆有諸侯調之師楨榦主人供之天子六軍故六鄕鄕在郊遂在野六鄕故六遂魯大國三軍故三郊三遂魯郊遂之民不出徵者使供楨榦題曰楨當墻兩端者旁曰榦謂在墻兩邊障土者甲戌築據其要害攻其腹心且戰且守使敵不知所備也無餘刑殺也非殺則降於殺腐也若今律稱斬與雜犯死罪代命也】魯人三郊三遂峙乃芻茭無敢不多汝則有大刑【芻茭不可逺致亦主人供之糗糧取足不使不逮芻茭必使多焉糗糧緩急可以移致芻茭不可致也不多而闕事亦爲乏興】

秦穆公伐鄭晉襄公帥師敗諸崤還歸作秦誓【秦國嬴姓益後周孝王邑非子於秦爲附庸今秦州天水縣秦谷是也幽王之亂秦防公救周有功平王東遷封襄公爲諸侯賜之岐以西之地於是始國至徳公徙都雍今鳯翔是也鄭國宣王母弟友始封咸林今華州鄭縣是也東遷武公取虢鄶十邑都於祝融之墟今鄭州新鄭縣是也晉襄公文公子崤在今河南永寧縣三崤山是也崤敗秦伯素服郊次鄕師而哭悔過自誓告羣臣】

秦誓

公曰嗟我士聽無嘩予誓告汝羣言之首古人有言曰民訖自若是多盤責人斯無難惟受責俾如流是惟艱哉【羣言之首善言也古人之言有若民訖自若是多盤與受責如流之爲艱皆議論之冠也夫善言尙多穆公取其切於已故以爲羣言之首訖終若順盤樂也人能終順於理則無往而不樂其所以多憂不能自樂則由行險徼幸而已襲鄭之謀出於徼幸秦之老成端良之士實知之而穆公不能用夫易於責人而不能受責人之患皆然也穆公拒蹇叔曰爾何知中壽爾墓之木拱矣豈非責人之無難乎之聲音顏色距人於千里之外而況責之之易哉穆公知徼幸之敗謀易於責人之失士困而知悔可以入徳矣】我心之憂日月逾邁若弗云來惟古之謀人則曰未就予忌惟今之謀人姑將以爲親𨿽則云然尙猷詢玆黃髮則罔所愆【日月逾邁若弗云來言往者皆已謬來者或不能以救過也悔之甚矣古之謀人老成古昔之人也老者持重動顧後患則以爲不能成吾事而忌之今之謀人後生小子也少者輕銳類多快意則姑將試而親近之夫事非百全而姑試以徼幸穆公蓋亦年壯气盛未更事歟一蹶而悟責已而不咎人脫然無吝過遂非之意其可謂不賢乎往事𨿽云然茍自今尙當順道詢謀於老成之人則庻幾於無過此言爲蹇叔也】畨畨良士旅力旣愆我尙有之仡仡勇夫射禦不違我尙不欲惟截截善諞言俾君子易辭我皇多有之昩昩我思之【畨畨老貌旅膂古字通截截一切也諞古辯字畨畨良士膂力𨿽過我尙有之爲可用仡仡壯勇射禦不違𨿽可用我尙不欲國方尙戰武功豈非所欲哉此言爲孟明也穆公曰吾不以一眚掩大徳蓋知孟明之爲必可用矣其至於敗則由尙勇而不尙謀耳誠使用蹇叔之謀以禦孟明之勇夫奚患不濟截截一切善爲辯言能使君子惑之變其初辭如此者我大有之𨿽然理不可易也我實昩昩思之不精乃至於此襲鄭蹇叔之謀豈爲不盡獨奪於壯勇必往之士貪功一切之言而遂惑之穆公初必持難而爲辯口變其意故自以爲昩昩不思之咎此言殆爲杞子輩也襲鄭杞子爲謀主穆公不歸咎於杞子而自以爲思之不精人之勇決壯健有時而可用也全在審思而後耳若是則師徒喪敗無一人坐之者穆公盡任之於己而捨短取長人材無不可用嗚呼用人惟己攺過不吝有湯武之風焉】如有一介臣斷斷猗無他技其心休休焉其如有容人之有技若己有之人之彥聖其心好之不啻如自其口出是能容之以保我子孫黎民亦職有利哉人之有技冒疾以惡之人之彥聖而違之俾不逹是不能容以不能保我子孫黎民亦曰殆哉【一介微也斷斷専一之意猗嘆辭頌猗歟那歟休休樂易之意職主也冒媢同此爲子桑言也子桑舉孟明而孟明敗穆公懲悔如此子桑其能安乎故終篇稱道人臣必當好善有容乃可保我子孫而黎民亦主有利媢嫉違聖使不達爲不能容不能保子孫黎民亦危殆其言明達寛大如此則凡薦賢舉土者皆得展布不自沮矣穆公好賢之名聞天下由余舉於戎狄百里夷舉於奔亡皆天下奇士翕然歸之其度量誠絕人崤敗益自警量己恕人爲進徳之機豈不盛矣】邦之杌隉曰由一人邦之榮懷亦尙一人之慶【寡謀敗事杌隉不安由我一人茍能攺舊圖新則邦之榮懷亦在一人而已書終於二誓何也費誓見周初牧伯職業秦誓春秋霸國爭雄盛衰之變也秦自穆公敗崤終阨於晉兵不復出函雍事業若無足言而身修行美權尊分嚴教民耕戰綏服西戎子孫皆能奉其舊業夫子知其終必得志於天下推其效則自穆公垂創之爲可繼故錄其書使與費誓自爲後先見周室盛衰之節焉且夫子何以知秦必得志於天下也曰見其禮而知其政聞其樂而知其徳興亡之效奚而不知也季札觀樂曰夫能夏則大識微見逺之士猶能知之而謂夫子不能知乎定哀之際戰國餘烈齊晉浸失其序吳楚日相圖吳亡而楚衰秦人治其國益彊盛養數世全力以待山東諸侯之其事已可見是故夫子序書以秦承周以崤誓繼典謨命其防微矣】

尙書說卷七

