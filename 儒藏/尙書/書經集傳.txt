

欽定四庫全書

經部二

書集傳

書類

提要

【臣】等謹案書集傳六卷宋蔡沈撰沈字仲黙號九峯建陽人元定之子也事迹附載宋史元定傳慶元己未朱子屬沈作書傳至嘉定己巳書成【案此據自序年月眞徳秀作沈墓志稱數十年然後克成蓋誤衍一數字】淳祐中其子杭表進於朝稱集傳六卷小序一卷朱熹問答一卷繕寫成十二冊其問答一卷久佚董鼎書傳纂注稱淳祐經進本錄朱子與蔡仲黙帖及語錄數段今各類入綱領輯錄內是其文猶散見鼎書中其條目則不復可考小序一卷沈亦逐條辧駁如朱子之攻詩序今其文猶存而書肆本皆削去不刊考朱升尙書旁注稱古文書序自爲一篇孔注移之各冠篇首蔡氏刪之而置於後以存其舊蓋朱子所授之防【案陳振孫書錄解題載朱子書古經四卷序一卷則此本乃朱子所定先有成書升以爲所授之防蓋偶未考】是元末明初刊本尙連小序然宋史藝文志所著錄者亦止六卷則似自宋以來卽惟以集傳單行矣元何異孫十一經問對稱吉州所刊蔡傳仍以書序置之各篇初不害其蔡傳蓋一家之板本非通例也沈序稱二典三謨經朱子點定然董鼎纂注於正月朔旦條下注曰朱子親集書傳自孔序止此其他大義悉口授蔡氏並親稿百餘段俾足成之則大禹謨猶未全竣序所云二典三謨特約舉之詞鼎又引陳櫟之言曰【案櫟此條不載所作書傳纂疏中蓋其書傳折衷之文也】朱子訂傳原本有曰正月次年正月也神宗說者以爲舜祖顓頊而宗堯因以神宗爲堯廟未知是否如帝之初等蓋未嘗質言爲堯廟今本云云其朱子後自攺乎抑蔡氏所攺乎則序所謂朱子點定者亦不免有所竄易故宋末黃景昌等各有正悞辧疑之作陳櫟董鼎金履祥皆篤信朱子之學者而櫟作書傳折衷鼎作書傳纂疏履祥作尙書表注皆斷斷有詞明洪武中修書傳防選攺定至六十六條

國朝

欽定書經傳說彚纂亦多所考訂釐正蓋在朱子之說尙書主於通所可通而闕其所不可通見於語錄者不啻再三而沈於殷盤周誥一一必求其解其不能無憾也固宜然其疏通證明較爲簡易且淵源有自大體終醇元與古注疏並立學官【見元史選舉志】而人置注疏肄此書明與夏僎解並立學官【見楊愼丹鉛錄】而人亦置僎解肄此書固有由矣乾隆四十一年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

書經集傳序

慶元【宋寧宗年號】己未冬先生文公令【平聲】沈作書集傳【去聲】明年先生歿又十年始克成編總若干萬言嗚呼書豈易【音異】言哉二帝【堯舜】三王【禹湯文武】治【平聲澄之反鄒氏季友曰治字本平聲借用乃爲去聲故陸氏於諸經中平聲者並無音去聲者乃音直吏反而讀者不察乃或皆作去聲讀之今二聲並音以矯其獘平聲者修理其事方用其力也去聲者事有條理已見其效也諸篇中有不及盡音者以此推之皆可見矣】天下之大經大法皆載此書而淺見薄識豈足以盡發蘊奧且生於數千載之下而欲講明於數千載之前亦已難矣然二帝三王之治【去聲下同】本於道二帝三王之道本於心得其心則道與治固可得而言矣何者精一執中堯舜禹相授之心法也建中建極商湯周武相傳之心法也曰徳曰仁曰敬曰誠言𨿽殊而理則一無非所以明此心之妙也至於言天則嚴其心之所自出言民則謹其心之所由施禮樂敎化心之發也典章文物心之著也家齊國治而天下平心之推也心之徳其盛矣乎二帝三王存此心者也夏桀商受亡此心者也太甲成王困而存此心者也存則治亡則亂治亂之分顧其心之存不存如何耳後世人主有志於二帝三王之治不可不求其道有志於二帝三王之道不可不求其心求心之要捨【音捨】是書何以哉沈自受讀以來沈潛其義參考眾說融會貫通廼敢折衷【音中】微辭奧旨多述舊聞二典三謨先生蓋嘗是正手澤尙新嗚呼惜哉【先生攺本已附文集中其閒亦有經承先生口授指畫而未及盡攺者今悉更定見本篇】集傳【去聲】本先生所命故凡引用師說不復【扶又反】識【音志】別【彼列反】四代【虞夏商周】之書分爲六卷【虞一卷夏一卷商一卷周三卷書凡百篇遭秦火後今所存者僅五十八篇】文以時異治以道同聖人之心見【音現】於書猶化工之妙著於物非精深不能識也是傳【去聲】也於堯舜禹湯文武周公之心𨿽未必能造【七到反】其微於堯舜禹湯文武周公之書因是訓詁【果五古纂二切通古今之言也】亦可得其指意之大略矣嘉定【亦寧宗年號】己巳三月旣望武夷蔡沈序【沈俗作沈非沈音澄洗字仲黙建寧府建陽縣人西山先生之仲子從學朱文公隱居不仕自號九峯先生】

欽定四庫全書

書經集傳卷一

宋蔡沈撰虞書【虞舜氏因以爲有天下之號也書凡五篇堯典𨿽紀唐堯之事然本虞史所作故曰虞書其舜典以下夏史所作當曰夏書春秋傳亦多引爲夏書此云虞書或以爲孔子所定也】

堯典【堯唐帝名說文曰典從冊在丌上尊閣之也此篇以簡冊載堯之事故名曰堯典後世以其所載之事可爲常法故又訓爲常也今文古文皆有】

曰若稽古帝堯曰放勲欽明文思安安允恭克讓光被四表格於上下【曰粵越通古文作粵曰若者發語辭周書越若來三月亦此例也稽考也史臣將敍堯事故先言考古之帝堯者其徳如下文所云也曰者猶言其說如此也放至也猶孟子言放乎四海是也勲功也言堯之功大而無所不至也欽恭敬也明通明也敬體而明用也文文章也思意思也文著見而思深逺也安安無所勉彊也言其徳性之美皆出於自然而非勉彊所謂性之者也允信克能也常人徳非性有物欲害之故有彊爲恭而不實欲爲讓而不能者惟堯性之是以信恭而能讓也光顯被及表外格至上天下地也言其徳之盛如此故其所及之逺如此也蓋放勲者總言堯之徳業也欽明文思安安本其徳性而言也允恭克讓以其行實而言也至於被四表格上下則放勲之所極也孔子曰惟天爲大惟堯則之故書敍帝王之徳莫盛於堯而其贊堯之徳莫備於此且又首以欽之一字爲言此書中開卷第一義也讀者深味而有得焉則一經之全體不外是矣其可忽哉】克明俊徳以親九族九族旣睦平章百姓百姓昭明協和萬邦黎民於變時雍【於音嗚○明明之也俊大也堯之大徳上文所稱是也九族髙祖至孫之親舉近以該逺五服異姓之親亦在其中也睦親而和也平均章明也百姓畿內民庶也昭明皆能自明其徳也萬邦天下諸侯之國也黎黒也民首皆黒故曰黎民於嘆美辭變變惡爲善也時是雍和也此言堯推其徳自身而家而國而天下所謂放勲者也】乃命羲和欽若昊天歷象日月星辰敬授人時【昊下老反○乃者繼事之辭羲氏和氏主歷象授時之官若順也昊廣大之意歷所以紀數之書象所以觀天之器如下篇璣衡之屬是也日陽精一日而繞地一周月陰精一月而與日一會星二十八宿眾星爲經金木水火土五星爲緯皆是也辰以日月所防分周天之度爲十二次也人時謂耕獲之候凡民事早晚之所關也其說詳見下文】分命羲仲宅嵎夷曰暘谷寅賔出日平秩東作日中星鳥以殷仲春厥民析鳥獸孶尾【嵎音隅孶音字○此下四節言歷旣成而分職以頒布且考驗之恐其推步之或差也或曰上文所命蓋羲伯和伯此乃分命其仲叔未詳是否也宅居也嵎夷卽禹貢嵎夷旣略者也曰暘谷者取日出之義羲仲所居官次之名蓋官在國都而測候之所則在於嵎夷東表之地也寅敬也賔禮接之如賔客也亦帝嚳歷日月而迎送之意出日方出之日蓋以春分之旦朝方出之日而識其初出之景也平均秩序作起也東作春月歲功方興所當作起之事也蓋以歷之節气早晚均次其先後之宜以授有司也日中者春分之刻於夏永冬短爲適中也晝夜皆五十刻舉晝以見夜故曰日星鳥南方朱鳥七宿唐一行推以鶉火爲春分昏之中星也殷中也春分陽之中也析分散也先時冬寒民聚於隩至是則以民之散處而驗其气之溫也乳化曰孶交接曰尾以物之生育而驗其气之和也】申命羲叔宅南交平秩南訛敬致日永星火以正仲夏厥民因鳥獸希革【申重也南交南方交阯之地陳氏曰南交下當有曰明都三字訛化也謂夏月時物長盛所當變化之事也史記索隱作南爲謂所當爲之事也敬致周禮所謂冬夏致日蓋以夏至之日中祠日而識其景如所謂日至之景尺有五寸謂之地中者也永長也日永晝六十刻也星火東方蒼龍七宿火謂大火夏至昏之中星也正者夏至陽之極午爲正陽位也因析而又析以气愈而民愈散處也希革鳥獸毛希而革易也】分命和仲宅西曰昧谷寅餞納日平秩西成宵中星虛以殷仲秋厥民夷鳥獸毛毨【毨蘇典反○西謂西極之地也曰昧谷者以日所入而名也餞禮送行者之名納日方納之日也蓋以秋分之莫夕方納之日而識其景也西成秋月物成之時所當成就之事也宵夜也宵中者秋分夜之刻於夏冬爲適中也晝夜亦各五十刻舉夜以見日故曰宵星虛北方武七宿之虛星秋分昏之中星也亦曰殷者秋分陰之中也夷平也暑退而人气平也毛毨鳥獸毛落更生潤澤鮮好也】申命和叔宅朔方曰幽都平在朔易日短星昴以正仲冬厥民隩鳥獸氄毛【隩於到反氄而隴反○朔方北荒之地謂之朔者朔之爲言蘇也萬物至此死而復蘇猶月之晦而有朔也日行至是則淪於地中萬象幽暗故曰幽都在察也朔易冬月歲事已畢除舊更新所當攺易之事也日短晝四十刻也星昴西方白虎七宿之昴宿冬至昏之中星也亦曰正者冬至陰之極子爲正陰之位也隩室之內也气寒而民聚於內也氄毛鳥獸生耎毳細毛以自溫也蓋旣命羲和造歷制器而又分方與時使各驗其實以審夫推步之差聖人之敬天勤民其謹如是是以術不違天而政不失時也又按此冬至日在虛昏中昴今冬至日在斗昏中璧中星不同者蓋天有三百六十五度四分度之一歲有三百六十五日四分日之一天度四分之一而有餘歲日四分之一而不足故天度常平運而舒日道常內轉而縮天漸差而西歲漸差而東此歲差之由唐一行所謂嵗差者是也古歷簡易未立差法但隨時占候修攺以與天合至東晉虞喜始以天爲天以歲爲歲乃立差以追其變約以五十年退一度何承天以爲太過乃倍其年而又反不及至隋劉焯取二家中數七十五年爲近之然亦未爲精密也因附著於此】帝曰咨汝羲曁和期三百有六旬有六日以閏月定四時成歲允釐百工庶績咸熈【咨嗟也嗟嘆而告之也曁及也期猶周也允信釐治工官庶眾績功咸皆熈廣也天體至圓周圍三百六十五度四分度之一繞地左旋常一日一周而過一度日麗天而少遲故日行一日亦繞地一周而在天爲不及一度積三百六十五日九百四十分日之二百三十五而與天會是一歲日行之數也月麗天而尢遲一日常不及天十三度十九分度之七積二十九日九百四十分日之四百九十九而與日會十二會得全日三百四十八餘分之積又五千九百八十八如日法九百四十而一得六不盡三百四十八通計得日三百五十四九百四十分日之三百四十八是一歲月行之數也歲有十二月月有三十日三百六十者一歲之常數也故日與天會而多五日九百四十分日之二百三十五者爲气盈月與日會而少五日九百四十分日之五百九十二者爲朔虛合气盈朔虛而閏生焉故一歲閏率則十日九百四十分日之八百二十七三歲一閏則三十二日九百四十分日之六百單一五歲再閏則五十四日九百四十分日之三百七十五十有九嵗七閏則气朔分齊是爲一章也故三年而不置閏則春之一月入於夏而時漸不定矣子之一月入於丑而歲漸不成矣積之之久至於三失閏則春皆入夏而時全不定矣十二失閏子皆入丑歲全不成矣其名實乖戾寒暑反易農桑庶務皆失其時故必以此餘日置閏月於其閒然後四時不差而歲功得成以此信治百官而眾功皆廣也】帝曰疇咨若時登庸放齊曰子朱啟明帝曰吁嚚訟可乎【放甫兩反羊進反嚚魚巾反○此下至鯀績用弗成皆爲禪舜張本也疇誰咨訪問也若順庸用也堯言誰爲我訪問能順時爲治之人而登用之乎放齊臣名嗣也子朱堯之嗣子丹朱也啟開也言其性開明可登用也吁者嘆其不然之辭嚚謂口不道忠信之言訟爭辯也朱蓋以其開明之才用之於不善故嚚訟禹所謂傲虐是也此見堯之至公至明深知其子之惡而不以一人病天下也或曰國子爵堯時諸侯也夏書有侯周書有之舞衣今亦未見其必不然姑存於此云】帝曰疇咨若予采驩兜曰都共工方鳩僝功帝曰吁靜言庸違象恭滔天【驩呼官反兜當侯反共音恭僝仕限反○采事也都嘆美之辭也驩兜臣名共工官名蓋古之世官族也方且鳩聚僝見也言共工方且鳩聚而見其功也靜言庸違者靜則能言用則違背也象恭貌恭而心不然也滔天二字未詳與下文相似疑有舛誤上章言順時此言順事職任大小可見】帝曰咨四嶽湯湯洪水方割蕩蕩懷山襄陵浩浩滔天下民其咨有能俾乂僉曰於鯀哉帝曰吁咈哉方命圯族嶽曰異哉試可乃已帝曰往欽哉九載績用弗成【湯音傷於音烏鯀古本反咈符勿反圯部鄙反異音異○四嶽官名一人而總四嶽諸侯之事也湯湯水盛貌洪大也孟子曰水逆行謂之洚水洚水者洪水也蓋水湧出而未泄故泛濫而逆流也割害也蕩蕩廣貌懷包其四面也襄駕出其上也大阜曰陸浩浩大貌滔漫也極言其大勢若漫天也俾使又治也言有能任此責者使之治水也僉眾共之辭四嶽與其所領諸侯之在朝者同辭而對也於嘆美辭鯀崇伯名嘆其美而薦之也咈者甚不然之之辭方命者逆命而不行也王氏曰圓則行方則止方命猶今言廢閣詔令也蓋鯀之爲人悻戾自用不從上令也圯敗族類也言與眾不和傷人害物鯀之不可用者以此也楚辭言鯀婞直是其方命圮族之證也嶽曰四嶽之獨言也異義未詳疑是已廢而復彊舉之之意試可乃已者蓋廷臣未有能於鯀者不若姑試用之取其可以治水而已言無預他事不必求其備也堯於是遣之往治水而戒以欽哉蓋任大事不可以不敬聖人之戒辭約而意盡也載年也九載三考功用不成故黜之】帝曰咨四嶽朕在位七十載汝能庸命巽朕位嶽曰否徳忝帝位曰明明揚側陋師錫帝曰有鰥在下曰虞舜帝曰兪予聞如何嶽曰瞽子父頑母嚚象傲克諧以孝烝烝又不格姦帝曰我其試哉女於時觀厥刑於二女釐降二女於嬀汭嬪於虞帝曰欽哉【嬀俱爲反汭如稅反嬪音並○朕古人自稱之通號吳氏曰巽遜古通用言汝四嶽能用我之命而可遜以此位乎蓋丹朱旣不肖羣臣又多不稱故欲舉以授人而先之四嶽也否不通忝辱也明明上明謂明顯之下明謂已在顯位者楊舉也側陋微賤之人也言惟徳是舉不拘貴賤也師眾錫與也四嶽羣臣諸侯同辭以對也鰥無妻之名虞氏舜名也兪應許之辭予聞者我亦嘗聞是人也如何者復問其徳之詳也嶽曰四嶽獨對也瞽無目之名言舜乃瞽者之子也舜父號瞽叟心不則徳義之經爲頑母舜後母也象舜異母弟名傲驕慢也諧和烝進也言舜不幸遭此而能和以孝使之進進以善自治而不至於大爲姦惡也女以女與人也時是刑法也二女堯二女娥皇女英也此堯言其將試舜之意也莊子所謂二女事之以觀其內是也蓋夫婦之閒隠微之際正始之道所系尢重故觀人者於此爲尢切也釐理降下也嬀水名在今河中府河東縣出歷山入河爾雅曰水北曰汭亦小水入大水之名蓋兩水合流之內也故從水從內蓋舜所居之地嬪婦也虞舜氏也史言堯治裝下嫁二女於嬀水之北使爲舜婦於虞氏之家也欽哉堯戒二女之辭卽禮所謂往之女家必敬必戒者況以天子之女嫁於匹夫尢不可不深戒之也】

舜典【今文古文皆有今文合於堯典而無篇首二十八字○唐孔氏曰東晉梅賾上孔傳闕舜典自乃命以位以上二十八字世所不傳多用王範之注補之而皆以愼微五典以下爲舜典之初至齊蕭鸞建武四年姚方興於大航頭得孔氏傳古文舜典乃上之事未施行而方興以罪致戮至隋開皇初購求遺典始得之今按古文孔傳尙書有曰若稽古以下二十八字伏生以舜典合於堯典只以愼徽五典以上接帝曰欽哉之下而無此二十八字梅賾旣失孔傳舜典故亦不知有此二十八字而愼徽五典以下則固具於伏生之書故傳者用王範之注以補之至姚方興乃得古文孔傳舜典於是始知有此二十八字或者由此乃謂古文舜典一篇皆盡亡失至是方全得之遂疑其僞蓋過論也】

曰若稽古帝舜曰重華協於帝濬哲文明溫恭允塞徳升聞乃命以位【濬音浚○華光華也協合也帝謂堯也濬深哲智也溫和粹也塞實也幽潛也升上也言堯旣有光華而舜又有光華可合於堯因言其目則深沈而有智文理而光明和椊而恭敬誠信而篤實有此四者幽潛之徳上聞於堯堯乃命之以職位也】愼徽五典五典克從納於百揆百揆時敍賓於四門四門穆穆納於大麓烈風雷雨弗迷【徽美也五典五常也父子有親君臣有義夫婦有別長幼有序朋友有信是也從順也左氏所謂無違敎也此蓋使爲司徒之官也揆度也百揆者揆度庶政之官惟唐虞有之猶周之宰也時敍以時而敍左氏所謂無廢事也四門四方之門古者以賓禮親邦國諸侯各以方至而使主焉故曰賓穆穆和之至也左氏所謂無凶人也此蓋又兼四嶽之官也麓山足也烈迅迷錯也史記曰堯使舜入山林川澤暴風雷雨舜行不迷蘇氏曰洪水爲害堯使舜入山林相視原隰雷雨大至眾懼失常而舜不迷其度量有絕人者而天地鬼神亦或有以相之歟愚謂遇烈風雷雨非常之變而不震懼失常非固聰明誠智確乎不亂者不能也易震驚百里不喪匕鬯意爲近之】帝曰格汝舜詢事考言乃言底可績三載汝陟帝位舜讓於徳弗嗣【格來詢謀乃汝底致陟升也堯言詢舜所行之事而考其言則見汝之言致可有功於今三年矣汝宜升帝位也讓於徳讓於有徳之人也或曰謙遜自以其徳不足爲嗣也】正月上日受終於文祖【上日朔日也葉氏曰上旬之日曾氏曰如上戊上辛上丁之類未詳孰是受終者堯於是終帝位之事而舜受之也文祖者堯始祖之廟未詳所指爲何人也】在璿璣玉衡以齊七政【璿音旋○在察也美珠謂之璿璣機也以璿飾璣所以象天體之轉運也衡橫也謂衡簫也以玉爲管橫而設之所以窺璣而齊七政之運行猶今之渾天儀也七政日月五星也七者運行於天有遲有速有順有逆猶人君之有政事也此言舜初攝位整理庶務首察璣衡以齊七政蓋歷象授時所當先也○按渾天儀者天文志云言天體者三家一曰周髀二曰宣夜三日渾天宣夜絕無師說不知其狀如何周髀之術以爲天似覆盆蓋以斗極爲中中髙而四邊下日月旁行繞之日近而見之爲晝日逺而不見爲夜蔡邕以爲考驗天象多所違失渾天說曰天之形狀似鳥卵地居其中天包地外猶卵之裹黃圓如彈丸故曰渾天言其形體渾渾然也其術以爲天半覆地上半在地下其天居地上見者一百八十二度半彊地下亦然北極出地上三十六度南極入地下亦三十六度而嵩髙正當天之中極南五十五度當嵩髙之上又其南十二度爲夏至之日道又其南二十四度爲春秋分之日道又其南二十四度爲冬至之日道南下去地三十一度而已是夏至日北去極六十七度春秋分去極九十一度冬至去極一百一十五度此其大率也其南北極特其兩端其天與日月星宿斜而轉此必古有其法遭秦而滅至漢武帝時落下閎始經營之鮮於妄人又量度之至宣帝時耿壽昌始鑄銅而爲之象宋錢樂又鑄銅作渾天儀衡長八尺孔徑一寸璣徑八尺圓周二大五尺彊轉而望之以知日月星辰之所在卽璿璣玉衡之遺法也歷代以來其法漸密本朝因之爲儀三重其在外者曰六合儀平置黑單環上刻十二辰八幹四隅在地之位以準地面而定四方側立黒雙環背刻去極度數以中分天脊直跨地平使其半入地下而結於其子午以爲天經斜倚赤單環背刻赤道度數以平分天腹橫繞天經亦使半出地上半入地下而結於其卯酉以爲天緯三環表裏相結不動其天經之環則南北二極皆爲圓軸虛中而內向以挈三辰四遊之環以其上下四方於是可考故曰六合次其內曰三辰儀側立黑雙環亦刻去極度數外貫天經之軸內挈黃赤二道其赤道則爲赤單環外依天緯亦刻宿度而結於黑雙環之卯酉其黃道則爲黃單環亦刻宿度而又斜倚於赤道之腹以交結於卯酉而半入其內以爲春分後之日軌半出其外以爲秋分後之日軌又爲白單環以承其交使不傾墊下設機輪以水激之使其日夜隨天東西運轉以象天行以其日月星辰於是可考故曰三辰其最在內者曰四遊儀亦爲黑雙環如三辰儀之制以貫天經之軸其環之內則兩面當中各施直距外指兩軸而當其要中之內面又爲小窽以受玉衡要中之小軸使衡旣得隨環東西運轉又可隨處南北低昻以待占候者之仰窺焉以其東西南北無不周徧故曰四遊此其法之大略也沈括曰舊法規環一面刻周天度一面加銀丁蓋以夜候天晦不可目察則以手切之也古人以璿飾璣疑亦爲此今太史局祕書省銅儀制極精致亦以銅丁爲之歷家之說又以北斗魁四星爲璣杓三星爲衡今詳經文簡質不應北斗二字乃用寓名恐未必然姑存其說以廣異聞】肆類於上帝禋於六宗望於山川徧於羣神【禋音因○肆遂也類禋望皆祭名周禮肆師類造於上帝注云郊祀者祭昊天之常祭非常祀而祭告於天其禮依郊祀爲之故曰類如泰誓武王伐商王制言天子將出皆云類於上帝是也禋精意以享之謂宗尊也所尊祭者其祀有六祭法曰埋少牢於泰昭祭時也相近於坎壇祭寒暑也王宮祭日也夜明祭月也幽宗祭星也雩宗祭水旱也山川名山大川五嶽四瀆之屬望而祭之故曰望徧周徧也羣神謂邱陵墳衍古昔聖賢之類言受終觀象之後卽祭祀上下神只以攝位告也】輯五瑞旣月乃日覲四嶽羣牧班瑞於羣後【輯斂瑞信也公執桓圭侯執信圭伯執躬圭子執谷璧男執蒲璧五等諸侯執之以合符於天子而驗其信否也周禮天子執冒以朝諸侯鄭氏注云名玉以冒以徳覆冒天下也諸侯始受命天子錫以圭圭頭斜鋭其冒下斜刻小大長短廣狹如之諸侯來朝天子以刻處冒其圭頭有不同者則辧其僞也旣盡覲見四嶽四方之諸侯羣牧九州之牧伯也程子曰輯五瑞徴五等之諸侯也此已上皆正月事至盡此月則四方之諸侯有至者矣逺近不同來有先後故日日見之不如他朝防之同期於一日蓋欲以少接之則得盡其詢察禮意也班頒同羣後卽侯牧也旣見之後審知非僞則又頒還其瑞以與天下正始也】歲二月東巡守至於岱宗柴望秩於山川肆覲東後協時月正日同律度量衡修五禮五玉三帛二生一死贄如五器卒乃復五月南巡守至於南嶽如岱禮八月西巡守至於西嶽如初十有一月朔巡守至於北嶽如西禮歸格於藝祖用特【孟子曰天子適諸侯曰巡守巡守者巡所守也歲二月當巡守之年二月也岱宗泰山也柴燔柴以祀天也望望秩以祀山川也秩者其牲幣祝號之次第如五嶽視三公四瀆視諸侯其餘視伯子男者也東後東方之諸侯也時謂四時月謂月之大小日謂日之甲乙其法略見上篇諸侯之國其有不齊者則協而正之也律謂十二律黃鐘太簇姑洗蕤賓夷則無射大呂夾鐘仲呂林鐘南呂應鐘也六爲律六爲呂凡十二管皆徑三分有奇空圍九分而黃鐘之長九寸大呂以下律呂相間以次而短至應鐘而極焉以之制樂而節聲音則長者聲下短者聲髙下者則重濁而舒遲上者則輕淸而剽疾以之審度而度長短則九十分黃鐘之長一爲一分而十分爲寸十寸爲尺十尺爲丈十丈爲引以之審量而量多少則黃鐘之管其容子穀秬黍中者一千二百以爲龠而十龠爲合十合爲升十升爲斗十斗爲斛以之平衡而權輕重則黃鐘之龠所容千二百黍其重十二銖兩龠則二十四銖爲兩十六兩爲斤三十斤爲鈞四鈞爲石此黃鐘所以爲萬事根本諸侯之國其有不一者則審而同之也時月之差由積日而成其法則先麤而後精度量衡受法於律其法則先本而後末故言正日在協時月之後同律在度量衡之先立言之敍蓋如此也五禮吉凶軍賓嘉也修之所以同天下之風俗五玉五等諸侯所執者卽五瑞也三帛諸侯世子執纁公之孤執附庸之君執黃二生卿執羔大夫執鴈一死士執雉五玉三帛二生一死所以爲贄而見者此九字當在肆覲東後之下協時月正日之上誤脫在此言東後之覲皆執此贄也如五器劉侍講日如同也五器卽五禮之器也周禮六器六贄卽舜之遺法也卒乃復者舉祀禮覲諸侯一正朔同制度修五禮如五器數事皆畢則不復東行而遂西向且轉而南行也故日卒乃復南嶽衡山西嶽華山北嶽恆山二月東五月南八月西十一月北各以其時也格至也言至於其廟而祭告也藝祖疑卽文祖或曰文祖藝祖之所自出未有所考也特特牲也謂一牛也古者君將出必告於祖禰歸又至其廟而告之孝子不忍死其親出告反面之義也王制曰歸格於祖禰鄭注曰祖下及禰皆一牛程子以爲但言藝祖舉尊爾實皆告也但止就祖廟共用一牛不如時祭各設主於其廟也二說未知孰是今兩存之】五載一巡守羣後四朝敷奏以言明試以功車服以庸【五載之內天子巡守者一諸侯來朝者四蓋巡守之明年則東方諸侯來朝於天子之國又明年則南方之諸侯來朝又明年則西方之諸侯來朝又明年則北方之諸侯來朝又明年則天子復巡守是則天子諸侯𨿽有尊卑而一往一來禮無不答是以上下交通而逺近洽和也敷陳奏進也周禮曰民功曰庸程子曰敷奏以言者使各陳其爲治之說言之善者則從而明考其功有功則賜車服以旌異之其言不善則亦有以告飭之也林氏曰天子巡守則有協時月日以下等事諸侯來朝則有敷奏以言以下等事】肇十有二州封十有二山濬川【肇始也十二州冀兗靑徐荊揚豫梁雍幽並營也中古之地但爲九州曰冀兗靑徐荊揚豫梁雍禹治水作貢亦因其舊及舜卽位以冀靑地廣始分冀東恆山之地爲並州其東北醫無閭之地爲幽州又分靑之東北遼東等處爲營州而冀州止有河內之地今河東一路是也封表也封十二山者每州封表一山以爲一州之鎭如職方氏言揚州其山鎭曰會稽之類濬川濬導十二州之川也然舜旣分十有二州而至商時又但言九圍九有周禮職方氏亦止列爲九州有揚荊豫靑兗雍幽冀並而無徐梁營也則是爲十二州蓋不甚久不知其自何時復合爲九也吳氏曰此一節在禹治水之後其次序不當在四罪之先蓋史官泛記舜所行之大事初不記先後之序也】象以典刑流宥五刑鞭作官刑撲作敎刑金作贖刑眚災肆赦怙終賊刑欽哉欽哉惟刑之卹哉【宥音又眚音省○象如天之垂象以示人而典者常也示人以常刑所謂墨劓剕宮大辟五刑之正也所以待夫元惡大憝殺人傷人穿窬淫放凡罪之不可宥者也流宥五刑者流遣之使逺去如下文流放竄殛之類也宥寛也所以待夫罪之稍輕𨿽入於五刑而情可矜法可疑與夫親貴勲勞而不可加以刑者則以此而寛之也鞭作官刑者木末垂革官府之刑也撲作敎刑者夏楚二物學校之刑也皆以待夫罪之輕者金作贖刑者金黃金贖贖其罪也蓋罪之極輕𨿽入於鞭撲之刑而情法猶有可議者也此五句者從重入輕各有條理法之正也肆縱也眚災肆赦者眚謂過誤災謂不幸若人有如此而入於刑則又不待流宥金贖而直赦之也賊殺也怙終賊刑者怙謂有恃終謂再犯若人有如此而入於刑則𨿽當宥當贖亦不許其宥不聽其贖而必刑之也此二句者或由重而卽輕或由輕而卽重蓋用法之權衡所謂法外意也聖人立法制刑之本末此七言者大略盡之矣𨿽其輕重取舍陽舒陰慘之不同然欽哉欽哉惟刑之卹之意則未始不行乎其閒也蓋其輕重毫釐之閒各有攸當者乃天討不易之定理而欽卹之意行乎其閒則可以見聖人好生之本心也據此經文則五刑有流宥而無金贖周禮秋官亦無其文至呂刑乃有五等之罰疑穆王始制之非法之正也蓋當刑而贖則失之輕疑赦而贖則失之重且使富者幸貧者受刑又非所以爲平也】流共工於幽洲放驩兜於崇山竄三苗於三危殛鯀於羽山四罪而天下咸服【流遣之逺去如水之流也放置之於此不得他適也竄則驅逐禁錮之殛則拘囚困苦之隨其罪之輕重而異法也共工驩兜鯀事見上篇三苗國名在江南荊揚之閒恃險爲亂者也幽洲北裔之地水中可居曰洲崇山南裔之山在今澧州三危西裔之地卽雍之所謂三危旣宅者羽山東裔之山卽徐之蒙羽其藝者服者天下皆服其用刑之當罪也程子曰舜之誅四凶怒在四凶舜何與焉蓋因是人有可怒之事而怒之聖人之心本無怒也聖人以天下之怒爲怒故天下咸服之春秋傳所記四凶之名與此不同說者以窮奇爲共工渾惇爲驩兜饕餮爲三苗檮杌爲鯀不知其果然否也】二十有八載帝乃殂落百姓如喪考妣三載四海遏密八音【殂落死也死者魂气歸於天故曰殂體魄歸於地故曰落喪爲之服也遏絕密靜也八音金石絲竹匏土革木也言堯聖徳廣大恩澤隆厚故四海之民思慕之深至於如此也儀禮圻內之民爲天子齊衰三月圻外之民無服今應服三月者如喪考妣應無服者遏密八音堯十六卽位在位七十載又試舜三載老不聽政二十八載乃崩在位通計百單一年】月正元日舜格於文祖【月正正月也元日朔日也漢孔氏曰舜服堯喪三年畢將卽政故復至文祖廟告蘇氏曰受終告攝此告卽位也然春秋國君皆以遭喪之明年正月卽位於廟而攺元孔氏云喪畢之明年不知何所據也】詢於四嶽辟四門明四目達四聰【詢謀辟開也舜旣告廟卽位乃謀治於四嶽之官開四方之門以來天下之賢俊廣四方之視聽以決天下之壅蔽】咨十有二牧曰食哉惟時柔逺能邇惇徳允元而難任人蠻夷率服【牧養民之官十二牧十二州之牧也王政以食爲首農事以時爲先舜言足食之道惟在於不違農時也柔者寛而撫之也能者擾而習之也逺近之勢如此先其略而後其詳也惇厚允信也徳有徳之人也元仁厚之人也難拒絕也任古文作壬包藏凶惡之人也言當厚有徳信仁人而拒姦惡也凡此五者處之各得其宜則不特中國順治𨿽蠻夷之國亦相率而服從矣】舜曰咨四嶽有能奮庸熈帝之載使宅百揆亮采惠疇僉曰伯禹作司空帝曰兪咨禹汝平水土惟時懋哉禹拜稽首讓於稷契曁臯陶帝曰兪汝往哉【契音泄陶音遙○奮起熈廣載事亮明惠順疇類也一說亮相也舜言有能奮起事功以廣帝堯之事者使居百揆之位以明亮庻事而順成庻類也僉眾也四嶽所領四方諸侯有在朝者也禹姒姓崇伯鯀之子也平水土者司空之職時是懋勉也指百揆之事以勉之也蓋四嶽及諸侯言伯禹見作司空可宅百揆帝然其舉而咨禹使仍作司空而兼行百揆之事錄其舊績而勉其新功也以司空兼百揆如周以六卿兼三公後世以他官平章事知政事亦此類也稽首首至地稷田正官稷名棄姓姬氏封於邰契臣名姓子氏封於商稷契皆帝嚳之子曁及也臯陶亦臣名兪者然其舉也汝往哉者不聽其讓也此章稱舜曰此下方稱帝曰者以見堯老舜攝堯在時舜未嘗稱帝此後舜方眞卽帝位而稱帝也】帝曰棄黎民阻饑汝后稷播時百谷【阻厄後君也有爵土之稱播布也谷非一種故曰百谷此因禹之讓而申命之使仍舊職以終其事也】帝曰契百姓不親五品不遜汝作司徒敬敷五敎在寛【親相親睦也五品父子君臣夫婦長幼朋友五者之名位等級也遜順也司徒掌敎之官敷布也五敎父子有親君臣有義夫婦有別長幼有序朋友有信以五者當然之理而爲敎令也敬敬其事也聖賢之於事𨿽無所不敬而此又事之大者故特以敬言之寛裕以待之也蓋五者之理出於人心之本然非有彊而後能者自其拘於气質之偏溺於物欲之蔽始有昧於其理而不相親愛不相遜順者於是因禹之讓又申命契仍爲司徒使之敬以敷敎而又寛裕以待之使之優柔浸漬以漸而入則其天性之眞自然呈露不能自已而無無恥之患矣孟子所引堯言勞來匡直輔翼使自得之又從而振徳之亦此意也】帝曰臯陶蠻夷猾夏寇賊姦宄汝作士五刑有服五服三就五流有宅五宅三居惟明克允【宄音軌○猾亂夏明而大也曾氏曰中國文明之地故曰華夏四時之夏疑亦取此義也劫人曰寇殺人曰賊在外曰姦在內曰宄士理官也服服其罪也呂刑所謂上服下服是也三就孔氏以爲大罪於原野大夫於朝士於市不知何據竊恐惟大辟棄之於市宮辟則下蠶室余刑亦就屏處蓋非死刑不欲使風中其瘡誤而至死聖人之仁也五流五等象刑之當宥者也五宅三居者流𨿽有五而宅之但爲三等之居如列爵惟五分土惟三也孔氏以爲大罪居於四裔次則九州之外次則千里之外𨿽亦未見其所據然大槪當略近之此亦因禹之讓而申命之又戒以必當致其明察乃能使刑當其罪而人無不信服也】帝曰疇若予工僉曰垂哉帝曰兪咨垂汝共工垂拜稽首讓於殳斨曁伯與帝曰兪往哉汝諧【殳音殊斨幹羊反與音余○若順其理而治之也曲禮六工有土工金工石工木工獸工艸工周禮有攻木之工攻金之工攻皮之工設色之工摶埴之工皆是也帝問誰能順治於百工之事者垂臣名有巧思莊子曰攦工倕之指卽此也殳斨伯與三臣名也殳以積竹爲兵建兵車者斨方銎斧也古者多以其所能爲名殳斨豈能爲二器者歟往哉汝諧者往哉汝和其職也】帝曰疇若予上下艸木鳥獸僉曰益哉帝曰兪咨益汝作朕虞益拜稽首讓於朱虎熊羆帝曰兪往哉汝諧【熊回弓反羆班縻反○上下山林澤藪也虞掌山澤之官周禮分爲虞衡屬於夏官朱虎熊羆四臣名也髙辛氏之子有曰仲虎仲熊意以獸爲名者亦以其能服是獸而得名歟史記曰朱虎熊羆爲伯益之佐前殳斨伯與當亦爲垂之佐也】帝曰咨四嶽有能典朕三禮僉曰伯夷帝曰兪咨伯汝作秩宗夙夜惟寅直哉惟淸伯拜稽首讓於防龍帝曰兪往欽哉【防音逵○典主也三禮祀天神享人鬼祭地只之禮也伯夷臣名姜姓秩序也宗祖廟也秩宗主敍次百神之官而專以秩宗名之者蓋以宗廟爲主也周禮亦謂之宗伯而都家皆有宗人之官以掌祭祀之事亦此意也夙早寅敬畏也直者心無私曲之謂人能敬以直內不使少有私曲則其心潔淸而無物欲之污可以交於神明矣防龍二臣名】帝曰防命汝典樂敎冑子直而溫寛而栗剛而無虐簡而無傲詩言志歌永言聲依永律和聲八音克諧無相奪倫神人以和防曰於予擊石拊石百獸率舞【冑直又反○冑長也自天子至卿大夫之適子也栗莊敬也上二無字與母同凡人直者必不足於溫故欲其溫寛者必不足於栗故欲其栗所以慮其偏而輔翼之也剛者必至於虐故欲其無虐簡者必至於傲故欲其無傲所以防其過而戒禁之也敎冑子者欲其如此而其所以敎之之具則又專在於樂如周禮大司樂掌成均之法以敎國子弟而孔子亦曰興於詩成於樂蓋所以蕩滌邪穢斟酌飽滿動蕩血脈流通精神養其中和之徳而救其气質之偏者也心之所之謂之志心有所之必形於言故曰詩言志旣於言則必有長短之節故曰歌永言旣有長短則必有髙下淸濁之殊故曰聲依永聲者宮商角徴羽也大扺歌聲長而濁者爲宮以漸而淸且短則爲商爲角爲徵爲羽所謂聲依永也旣有長短淸濁則又必以十二律和之乃能成文而不亂假令黃鐘爲宮則大簇爲商姑洗爲角林鐘爲徵南呂爲羽蓋以三分損益隔八相生而得之餘律皆然卽禮運所謂五聲六律十二管還相爲宮所謂律和聲也人聲旣和乃以其聲被之八音而爲樂則無不諧協而不相侵亂失其倫次可以奏之朝廷薦之郊廟而神人以和矣聖人作樂以養情性育人材事神只和上下其體用功效廣大深切乃如此今皆不復見矣可勝嘆哉防曰以下蘇氏曰舜方命九官濟濟相讓無緣防於此獨言其功此益稷之文簡編脫誤復見於此】帝曰龍朕堲讒說殄行震驚朕師命汝作納言夙夜出納朕命惟允【堲疾力反讒音慙○堲疾殄絕也殄行者謂傷絕善人之事也師眾也謂其言之不正而能變亂黒白以駭眾聽也納言官名命令政敎必使審之旣允而後出則讒說不得行而矯僞無所托矣敷奏復逆必使審之旣允而後入則邪僻無自進而功緒有所稽矣周之內史漢之尙書魏晉以來所謂中書門下者皆此職也】帝曰咨汝二十有二人欽哉惟時亮天功【二十二人四嶽九官十二牧也周官言內有百揆四嶽外有州牧侯伯蓋百揆者所以綂庶官而四嶽者所以統十二牧也旣分命之又總告之使之各敬其職以相天事也曾氏曰舜命九官新命者六人命伯禹命伯夷咨四嶽而命者也命垂命益泛咨而命者也命防命龍因人之讓不咨而命者也夫知道而後可宅百揆知禮而後可典三禮知道知禮非人人所能也故必咨於四嶽若予工若上下艸木鳥獸則非此之比故泛咨而已禮樂命令其體𨿽不若百揆之大然其事理精微亦非百工庶物之可比伯夷旣以四嶽之舉而當秩宗之任則其所讓之人必其中於典樂納言之選可知故不咨而命之也若稷契臯陶之不咨者申命其舊職而已又按此以平水土若百工各爲一官而周制同領於司空此以士一官兼兵刑之事而周禮分爲夏秋兩官蓋帝王之法隨時制宜所謂損益可知者如此】三載考績三考黜陟幽明庶績咸熈分北三苖【北如字又音佩○考核實也三考九載則人之賢否事之得失可見於是陟其明而黜其幽賞罰明信人人力於事功此所以庶績咸熈也北猶背也其善者畱其不善者竄徙之使分背而去也此言舜命二十二人之後立此考績黜陟之法以時舉行而卒言具效如此也按三苗見於經者如典謨益稷禹貢呂刑詳矣蓋其負固不服乍臣乍叛舜攝位而竄逐之禹治水之時三危已宅而舊都猶頑不卽工禹攝位之後帝命䢐徵而猶逆命及禹班師而後來格於是乃得考其善惡而分北之也呂刑之言遏絕則通其本末而言不可以先後論也】舜生三十徵庸三十在位五十載陟方乃死【徴知陵反○徵召也陟方猶言升遐也韓子曰竹書紀年帝王之沒皆曰陟陟升也謂升天也書曰殷禮陟配天言以道終其徳協天也故書紀舜之末云陟其下言方乃死者所以釋陟爲死也地之勢東南下如言舜巡守而死宜言下方不得言陟方也按此得之但不當以陟爲句絕耳方猶云䢐乎方之方陟方乃死猶言殂落而死也舜生三十年堯方召用歷試三年居攝二十八年通三十年乃卽帝位又五十年而崩蓋於篇末總敍其始終也史記言舜巡守崩於蒼梧之野孟子言舜卒於鳴條未知孰是今零陵九疑有舜冢云】大禹謨【謨謀也林氏曰虞史旣述二典其所載有未備者於是又敍其君臣之閒嘉言善政以爲大禹臯陶謨益稷三篇所以備二典之未備者今文無古文有】

曰若稽古大禹曰文命敷於四海只承於帝【命敎只敬也帝謂舜也文命敷於四海者卽禹貢所謂東漸西被朔南曁聲敎訖於四海者是也史臣言禹旣已布其文敎於四海矣於是陳其謨以敬承於舜如下文所云也文命史記以爲禹名蘇氏曰以文命爲禹名則敷於四海者爲何事邪】曰後克艱厥後臣克艱厥臣政乃乂黎民敏徳【曰以下卽禹只承於帝之言也艱難也孔子曰爲君難爲臣不易卽此意也乃者難辭也敏速也禹言君而不敢易其爲君之道臣而不敢易其爲臣之職夙夜只懼各務盡其所當爲者則其政事乃能修治而無邪慝下民自然觀感速化於善而有不容已者矣】帝曰兪允若玆嘉言罔攸伏野無遺賢萬邦咸寧稽於眾捨已從人不虐無告不廢困窮惟帝時克【嘉善攸所也舜然禹之言以爲信能如此則必有以廣延眾論悉致羣賢而天下之民咸被其澤無不得其所矣然非忘私順理愛民好士之至無以及此而惟堯能之非常人所及也蓋爲謙辭以對而不能自謂其必能舜之克艱於此亦可見矣程子曰捨已從人最爲難事己者我之所有𨿽痛捨之尢懼守己者固而從人者輕也】益曰都帝徳廣運乃聖乃神乃武乃文皇天眷命奄有四海爲天下君【廣者大而無外運者行之不息大而能運則變化不測故自其大而化之而言則謂之聖自其聖而不可知而言則謂之神自其威而可畏而言則謂之武自其英華發外而言則謂之文眷顧奄盡也堯之初起不見於經傳稱其自唐侯特起爲帝觀益之言理或然也或曰舜之所謂帝者堯也羣臣之言帝者舜也如帝徳罔愆帝其念哉之類皆謂舜也蓋益因舜尊堯而遂美舜之徳以勸之言不特堯能如此帝亦當然也今按此說所引比類固爲甚明但益之語接連上句惟帝時克之下未應遽捨堯而譽舜又徒極口以稱其美而不見其有勸勉規戒之意恐唐虞之際未遽有此諛佞之風也依舊說贊堯爲是】禹曰惠廸吉從逆凶惟影響【惠順迪道也逆反道者也惠迪從逆猶言順善從惡也禹言天道可畏吉凶之應於善惡猶影響之出於形聲也以見不可不艱者以此而終上文之意】益曰吁戒哉儆戒無虞罔失法度罔遊於逸罔淫於樂任賢勿貳去邪勿疑疑謀勿成百志惟熈罔違道以干百姓之譽罔咈百姓以從已之欲無怠無荒四夷來王【樂音洛咈符勿反○先吁後戒欲使聽者精審也儆與警同虞度罔勿也法度法則制度也淫過也當四方無可虞度之時法度易至廢弛故戒其失墜逸樂易至縱恣故戒其遊淫言此三者所當謹畏也任賢以小人閒之謂之貳去邪不能果斷謂之疑謀圖爲也有所圖爲揆之於理而未安者則不復成就之也百志猶易所謂百慮也咈逆也九州之外世一見曰王帝於是八者朝夕戒懼無怠於心無荒於事則治道益隆四夷之逺莫不歸往中土之民服從可知今按益言八者亦有次第蓋人君能守法度不縱逸樂則心正身修義理昭著而於人之賢否孰爲可任孰爲可去事之是非孰爲可疑孰爲不可疑皆有以審其幾微絕其蔽惑故方寸之閒光輝明白而於天下之事孰爲道義之正而不可違孰爲民心之公而不可咈皆有以處之不失其理而毫髮私意不入於其閒此其懲戒之深旨所以推廣大禹克艱惠迪之謨也苟無其本而是非取捨決於一己之私乃欲斷而行之無所疑惑則其爲害反有不可勝言者矣可不戒哉】禹曰於帝念哉徳惟善政政在養民水火金木土谷惟修正徳利用厚生惟和九功惟敍九敍惟歌戒之用休董之用威勸之以九歌俾勿壊【於音烏○益言儆戒之道禹嘆而美之謂帝當深念益之所言也且徳非徒善而已惟當有以善其政政非徒法而已在乎有以養其民下文六府三事卽養民之政也水火金木土谷惟修者水克火火克金金克木木克土而生五穀或相制以泄其過或相助以補其不足而六者無不修矣正徳者父慈子孝兄友弟恭夫義婦聽所以正民之徳也利用者工作什器商通貨財之類所以利民之用也厚生者衣帛食肉不饑不寒之類所以厚民之生也六者旣修民生始遂不可以逸居而無敎故爲之惇典敷敎以正其徳通功易事以利其用制節謹度以厚其生使皆當其理而無所乖則無不和矣九功合六與三也敍者言九者各順其理而不汨陳以亂其常也歌者以九功之敍而詠之歌也言九者旣已修和各由其理民享其利莫不歌詠而樂其生也然始勤終怠者人情之常恐安養旣久怠心必生則已成之功不能保其久而不廢故當有以激勵之如下文所云也董督也威古文作畏其勤於是者則戒諭而休美之其怠於是者則督責而懲戒之然又以事之出於勉彊者不能久故復卽其前日歌詠之言協之律呂播之聲音用之鄕人用之邦國以勸相之使其歡欣鼓舞趨事赴功不能自已而前日之成功得以久存而不壊此周禮所謂九徳之歌九韶之舞而太史公所謂佚能思初安能惟始沐浴膏澤而歌詠勸苦者也葛氏曰洪範五行水火木金土而已谷本在木行之數禹以其爲民食之急故別而附之也】帝曰兪地平天成六府三事允治萬世永賴時乃功【治去聲○水土治曰平言水土旣平而萬物得以成遂也六府卽水火金木土谷也六者財用之所自出故曰府三事正徳利用厚生也三者人事之所當爲故曰事舜因禹言養民之政而推其功以美之也】帝曰格汝禹朕宅帝位三十有三載耄期倦於勤汝惟不怠摠朕師【耄莫報反○九十曰耄百年日期舜至是年已九十三矣摠率也舜自言旣老血气已衰故倦於勤勞之事汝當勉力不怠而摠率我眾也蓋命之攝位之事堯命舜曰陟帝位舜命禹曰摠朕師者蓋堯欲使舜眞宅帝位舜讓弗嗣後惟居攝亦若是而已】禹曰朕徳罔克民不依臯陶邁種徳徳乃降黎民懷之帝念哉念玆在玆釋玆在玆名言玆在玆允出玆在玆惟帝念功【邁勇往力行之意種布降下也禹自言其徳不能勝任民不依歸惟臯陶勇往力行以布其徳徳下及於民而民懷服之帝當思念之而不忘也玆指臯陶也禹遂言念之而不忘固在於臯陶捨之而他求亦惟在於臯陶名言於口固在於臯陶誠發於心亦惟在於臯陶也蓋反覆思之而卒無有易於臯陶者惟帝深念其功而使之攝位也】帝曰臯陶惟玆臣庶罔或幹予正汝作士明於五刑以弼五敎期於予治刑期於無刑民協於中時乃功懋哉【干犯正政弼輔也聖人之治以徳爲化民之本而刑特以輔其所不及而已期者先事取必之謂舜言惟此臣庶無或有干犯我之政者以爾爲士師之官能明五刑以輔五品之敎而期我以至於治其始𨿽不免於用刑而實所以期至於無刑之地故民亦皆能協於中道初無有過不及之差則刑果無所施矣凡此皆汝之功也懋勉也蓋不聽禹之讓而稱臯陶之美以勸勉之也】臯陶曰帝徳罔愆臨下以簡禦眾以寛罰弗及嗣賞延於世宥過無大刑故無小罪疑惟輕功疑惟重與其殺不辜寧失不經好生之徳洽於民心玆用不犯於有司【愆過也簡者不煩之謂上煩密則下無所容禦者急促則眾擾亂嗣世皆謂子孫然嗣親而世疎也延逺及也父子罪不相及而賞則逺延於世其善善長而惡惡短如此過者不識而誤犯也故者知之而故犯也過誤所犯𨿽大必宥不忌故犯𨿽小必刑卽上篇所謂眚災肆赦怙終賊刑者也罪已定矣而於法之中有疑其可重可輕者則從輕以罰之功已定矣而於法之中有疑其可輕可重者則從重以賞之辜罪經常也謂法可以殺可以無殺殺之則恐陷於非辜不殺之恐失於輕縱二者皆非聖人至公至平之意而殺不辜者尢聖人之所不忍也故與其殺之而害彼之生寧姑全之而自受失刑之責此其仁愛忠厚之至皆所謂好生之徳也蓋聖人之法有盡而心則無窮故其用刑行賞或有所疑則常屈法以申恩而不使執法之意有以勝其好生之徳此其本心所以無所壅遏而得行於常法之外及其流衍洋溢漸涵浸漬有以入於民心則天下之人無不愛慕感悅興起於善而自不犯於有司也臯陶以舜美其功故言此以歸功於其上蓋不敢當其褒美之意而自謂已功也】帝曰俾予從欲以治四方風動惟乃之休【民不犯法而上不用刑者舜之所欲也汝能使我如所願欲以治敎化四逹如風鼓動莫不靡然是乃汝之美也舜又申言以重嘆美之】帝曰來禹洚水儆予成允成功惟汝賢克勤於邦克儉於家不自滿假惟汝賢汝惟不矜天下莫與汝爭能汝惟不伐天下莫與汝爭功予懋乃徳嘉乃丕績天之歷數在汝躬汝終陟元後【洚水洪水也古文作降孟子曰水逆行謂之洚水蓋山崩水渾下流於塞故其逝者輒復反流而泛濫決溢洚洞無涯也其災所起𨿽在堯時然舜旣攝位害猶未息故舜以爲天警懼於已不敢以爲非己之責而自寛也允信也禹奏言而能踐其言試功而能有其功所謂成允成功也禹能如此則旣賢於人矣而又能勤於王事儉於私養此又禹之賢也有此二美而又能不矜其能不伐其功然其功能之實則自有不可掩者故舜於此復申命之必使攝位也懋楙古通用楙盛大之意丕大績功也懋乃徳者禹有是徳而我以爲盛大嘉乃丕績者禹有是功而我以爲嘉美也歷數者帝王相繼之次第猶歲時气節之先後汝有盛徳大功故知歷數當歸於汝汝終當升此大君之位不可辭也是時舜方命禹以居攝未卽天位故以終陟言也】人心惟危道心惟微惟精惟一允執厥中【心者人之知覺主於中而應於外者也指其發於形气者而言則謂之人心指其發於義理者而言則謂之道心人心易私而難公故危道心難明而易昧故微惟能精以察之而不雜形气之私一以守之而純乎義理之正道心常爲之主而人心聽命焉則危者安微者著動靜云爲自無過不及之差而信能執其中矣堯之告舜但曰允執其中今舜命禹又推其所以而詳言之蓋古之聖人將以天下與人未嘗不以其治之之法並而傳之其見於經者如此後之人君其可不深思而敬守之哉】無稽之言勿聽弗詢之謀勿庸【無稽者不考於古弗詢者不咨於眾言之無據謀之自專是皆一人之私心必非天下之公論皆妨政害治之大者也言謂泛言勿聽可矣謀謂計事故又戒其勿用也上文旣言存心出治之本此又告之以聽言處事之要內外相資而治道備矣】可愛非君可畏非民眾非元後何戴後非眾罔與守邦欽哉愼乃有位敬修其可願四海困窮天祿永終惟口出好興戎朕言不再【可愛非君乎可畏非民乎眾非君則何所奉戴君非民則誰與守邦欽哉言不可不敬也可願猶孟子所謂可欲凡可願欲者皆善也人君當謹其所居之位敬修其所可願欲者苟有一毫之不善生於心害於政則民不得其所者多矣四海之民至於困窮則君之天祿一絕而不復續豈不深可畏哉此又極言安危存亡之戒以深警之𨿽知其功徳之盛必不至此然猶欲其戰戰兢兢無敢逸豫而謹之於毫釐之閒此其所以爲聖人之心也好善也戎兵也言發於口則有二者之分利害之幾可畏如此吾之命汝蓋已審矣豈復更有他說蓋欲禹受命而不復辭避也】禹曰枚卜功臣惟吉之從帝曰禹官占惟先蔽志昆命於元龜朕志先定詢謀僉同鬼神其依龜筮協從卜不習吉禹拜稽首固辭帝曰毋惟汝諧【枚卜歷卜之也帝之所言人事已盡禹不容復辭但請歷卜有功之臣而從其吉冀自有以當之者而已得遂其辭也官占掌占卜之官也蔽斷昆後龜卜筮蓍習重也帝言官占之法先斷其志之所向然後令之於龜今我志旣先定而眾謀皆同鬼神依順而龜筮已協從矣又何用更枚卜乎況占卜之法不待重吉也固辭再辭也毋者禁止之辭言惟汝可以諧此元後之位也】正月朔旦受命於神宗率百官若帝之初【神宗堯廟也蘇氏曰堯之所從受天下者曰文祖舜之所從受天下者曰神宗受天下於人必告於其人之所從受者禮曰有虞氏禘黃帝而郊嚳祖顓頊而宗堯則神宗爲堯明矣正月朔旦禹受攝帝之命於神宗之廟總率百官其禮一如帝舜受終之初等事也】帝曰咨禹惟時有苗弗率汝䢐徵禹乃防羣後誓於師曰濟濟有眾咸聽朕命蠢玆有苗昏迷不恭侮慢自賢反道敗徳君子在野小人在位民棄不保天降之咎肆予以爾眾士奉辭伐罪爾尙一乃心力其克有勳【蠢尺尹反○䢐往也舜咨嗟言今天下惟是有苗之君不循敎命汝往徵之徵正也往正其罪也會徴會也誓戒也軍旅曰誓有會有誓自唐虞時已然禮言商作誓周作會非也禹會諸侯之師而戒誓以徵討之意濟濟和整眾盛之貌蠢動也蠢蠢然無知之貌昏闇迷惑也不恭不敬也言苗民昏迷不敬侮慢於人妄自尊大反戾正道敗壊常徳用捨顚倒民怨天怒故我以爾眾士奉帝之辭罰苗之罪爾眾士庶幾同心同力乃能有功此上禹誓眾之辭也林氏曰堯老而舜攝者二十有八年舜老而禹攝者十有七年其居攝也代總萬幾之政而堯舜之爲天子蓋自若也故國有大事猶稟命焉禹徵有苗蓋在夫居攝之後而稟命於舜禹不敢專也以徵有苗推之則知舜之誅四凶亦必稟堯之命無疑】三旬苗民逆命益贊於禹曰惟徳動天無逺弗屆滿招損謙受益時乃天道帝初於歷山往於田日號泣於旻天於父母負罪引慝只載見瞽瞍防防齊栗瞽亦允若至諴感神矧玆有苗禹拜昌言曰兪班師振旅帝乃誕敷文徳舞干羽於兩階七旬有苗格【屆音介旻音民諴音咸慝惕徳反矧音哂羽王遇反○三旬三十日也以師臨之閱月苗頑猶不聽服也贊佐屆至也是時益蓋從禹出徵以苗負固恃彊未可威服故贊佐於禹以爲惟徳可以動天其感通之妙無逺不至蓋欲禹還兵而增修其徳也滿損謙益卽易所謂天道虧盈而謙益者帝舜也歷山在河中府河東縣仁覆閔下謂之旻日非一日也言舜耕歷山往於田之時以不獲順於父母之故而日號呼於旻天於其父母蓋怨慕之深也負罪自負其罪不敢以爲父母之罪引慝自引其慝不敢以爲父母之慝也只敬載事也瞍長者之稱言舜敬其子職之事以見瞽瞍也齊莊敬也栗戰栗也防防莊敬戰栗之容也舜之敬畏小心而盡於事親者如此允信若順也言舜以誠孝感格𨿽瞽瞍頑愚亦且信順之卽孟子所謂底豫也誠感物曰誠益又推極至誠之道以爲神明亦且感格而況於苖民乎昌言盛徳之言拜所以敬其言也班還振整也謂整旅以歸也或謂出曰班師入曰振旅謂班師於有苗之國而振旅於京師也誕大也文徳文命徳敎也幹楯羽翳也皆舞者所執也兩階賔主之階也七旬七十日也格至也言班師七旬而有苗來格也舜之文徳非自禹班師而始敷苗之來格非以舞干羽而後至史臣以禹班師而歸弛其威武專尙徳敎干羽之舞雍容不迫有苗之至適當其時故作史者因卽其實以形容有虞之徳數千載之下猶可以是而想其一時气象也】

臯陶謨【今文古文皆有】

曰若稽古臯陶曰允迪厥徳謨明弼諧禹曰兪如何臯陶曰都愼厥身修思永惇敍九族庶明勵翼邇可逺在玆禹拜昌言曰兪【稽古之下卽記臯陶之言者謂考古臯陶之言如此也臯陶言爲君而信蹈其徳則臣之所謀者無不明所弼者無不諧也兪如何者禹然其言而復問其詳也都者臯陶美其問也愼者言不可不致其謹也身修則無言行之失思永則非淺近之謀厚敍九族則親親恩篤而家齊矣庶明勵翼則羣哲勉輔而國治矣邇近玆此也言近而可推之逺者在此道也蓋身修家齊國治而天下平矣臯陶此言所以推廣允迪謨明之義故禹復兪而然之也○又按典謨皆稱稽古而下文所記則異典主記事故堯舜皆載其實謨主記言故禹臯陶則載其謨後克艱厥後臣克艱厥臣禹之謨也允迪厥徳謨明弼諧臯陶之謨也然禹謨之上增文命敷於四海祗承於帝者禹受舜天下非盡臯陶比例立言輕重於此可見】臯陶曰都在知人在安民禹曰吁咸若時惟帝其難之知人則哲能官人安民則惠黎民懷之能哲而惠何憂乎驩兜何遷乎有苗何畏乎巧言令色孔壬【臯陶因禹之兪而復推廣其未盡之旨嘆美其言謂在於知人在於安民二者而已知人智之事安民仁之事也禹曰吁者嘆而未深然之辭也時是也帝謂堯也言旣在知人又在安民二者兼舉𨿽帝堯亦難能之哲智之明也惠仁之愛也能哲而惠猶言能知人而安民也遷竄巧好令善孔大也好其言善其色而大包藏凶惡之人也言能哲而惠則智仁兩盡𨿽黨惡如驩兜者不足憂昏迷如有苗者不足遷與夫好言善色大包藏姦惡者不足畏是三者舉不足害吾之治極言仁智功用如此其大也或曰巧言令色孔壬共工也禹言三凶而不及鯀者爲親者諱也○楊氏曰知人安民此臯陶一篇之體要也九徳而下知人之事也天敍有典而下安民之道也非知人而能安民者未之有也】臯陶曰都亦行有九徳亦言其人有徳乃言曰載采采禹曰何臯陶曰寛而栗柔而立願而恭亂而敬擾而毅直而溫簡而廉剛而塞彊而義彰厥有常吉哉【亦總也亦行有九徳者總言徳之見於行者其凡有九也亦言其人有徳者總言其人之有徳也載行采事也總言其人有徳必言其行某事某事爲可信驗也禹曰何者問其九徳之目也寛而栗者寛而莊栗也柔而立者柔順而植立也願而恭者謹願而恭恪也亂治也亂而敬者有治才而敬畏也擾馴也擾而毅者馴擾而果毅也直而溫者徑直而溫和也簡而亷者簡易而亷隅也剛而塞者剛健而篤實也彊而義者彊勇而好義也而轉語辭也正言而反應者所以明其徳之不偏皆指其成徳之自然非以彼濟此之謂也彰著也成徳著之於身而又始終有常其吉士矣哉】日宣三徳夙夜浚明有家日嚴祗敬六徳亮采有邦翕受敷施九徳咸事俊乂在官百僚師師百工惟時撫於五辰庶績其凝【浚音峻○宣明也三徳六徳者九徳之中有其三有其六也浚治也亮亦明也有家大夫也有邦諸侯也浚明亮采皆言家邦政事明治之義气象則有大小之不同三徳而爲大夫六徳而爲諸侯以徳之多寡職之大小槪言之也夫九徳有其三必日宣而充廣之而使之益以著九徳有其六尢必日嚴而祗敬之而使之益以謹也翕合也徳之多寡𨿽不同人君惟能合而受之布而用之如此則九徳之人咸事其事大而千人之俊小而百人之乂皆在官使以天下之才任天下之治唐虞之朝下無遺才而上無廢事者良以此也師師相師法也言百僚皆相師法而百工皆及時以趨事也百僚百工皆謂百官言其人之相師則曰百僚言其人之趨事則曰百工其實一也撫順也五辰四時也木火金水旺於四時而土則寄旺於四季也禮運曰播五行於四時者是也凝成也言百工趨時而眾功皆成也】無敎逸欲有邦兢兢業業一日二日萬幾無曠庶官天工人其代之【無與毋通禁止之辭敎非必敎令謂上行而下效也言天子當以勤儉率諸侯不可以逸欲導之也兢兢戒謹也業業危懼也幾微也易曰惟幾也故能成天下之務蓋禍患之幾藏於細微而非常人之所豫見及其著也則𨿽智者不能善其後故聖人於幾則兢業以圖之所謂圖難於其易爲大於其細者此也一日二日者言其日之至淺萬幾者言其幾事之至多也蓋一日二日之閒事幾之來且至萬焉是可一日而縱欲乎曠廢也言不可用非才而使庶官曠廢厥職也天工天之工也人君代天理物庶官所治無非天事苟一職之或矌則天工廢矣可不深戒哉】天敍有典勑我五典五惇哉天秩有禮自我五禮有庸哉同寅協恭和衷哉天命有徳五服五章哉天討有罪五刑五用哉政事懋哉懋哉【衷音中○敍者君臣父子兄弟夫婦朋友之倫敍也秩者尊卑貴賤等級隆殺之品秩也勑正惇厚庸常也有庸馬本作五庸衷降衷之衷卽所謂典禮也典禮𨿽天所敍秩然正之使敍倫而益厚用之使品秩而有常則在我而已故君臣當同其寅畏協其恭敬誠一無閒融會流通而民彜物則各得其正所謂和衷也章顯也五服五等之服自九章以至一章是也言天命有徳之人則五等之服以彰顯之天討有罪之人則五等之刑以懲戒之蓋爵賞刑罰乃人君之政事君主之臣用之當勉勉而不可怠者也○楊氏曰典禮自天子出故言勑我自我若夫爵人於朝與眾共之刑人於市與眾棄之天子不得而私焉此其立言之異也】天聰明自我民聰明天明畏自我民明威達於上下敬哉有土【威古文作畏二字通用明者顯其善畏者威其惡天之聰明非有視聽也因民之視聽以爲聰明天之明畏非有好惡也因民之好惡以爲明畏上下上天下民也敬心無所慢也有土有民社也言天人一理通達無閒民心所存卽天理之所在而吾心之敬是又合天民而一之者也有天下者可不知所以敬之哉】臯陶曰朕言惠可底行禹曰兪乃言底可績臯陶曰予未有知思曰贊贊襄哉【思曰之曰當作日襄成也臯陶謂我所言順於理可致之於行禹然其言以爲致之於行信可有功臯陶謙辭我未有所知言不敢計功也惟思日贊助於帝以成其治而已】

益稷【今文古文皆有但今文合於臯陶謨帝曰來禹汝亦昌言正與上篇末文勢接續古者簡冊以竹爲之而所編之簡不可以多故釐而二之非有意於其閒也以下文禹稱益稷二人佐其成功因以名篇】

帝曰來禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩懷山襄陵下民昏墊予乘四載隨山刋木曁益奏庶鮮食予決九川距四海濬畎澮距川曁稷播奏庶艱食鮮食懋遷有無化居烝民乃粒萬邦作乂臯陶曰兪師汝昌言【孜音玆墊都念反畎古反○孜孜者勉力不怠之謂帝以臯陶旣陳知人安民之謨因呼禹使陳其言禹拜而嘆美謂臯陶之謨至矣我更何所言惟思日勉勉以務事功而已觀此則上篇禹臯陶答問者蓋相與言於帝舜之前也如何者臯陶問其孜孜者何如也禹言往者洪水泛溢上漫於天浩浩盛大包山上陵下民昏瞀墊溺困於水災如此之甚也四載水乘舟陸乘車泥乘輴山乘樏也輴史記作橇漢書作毳以板爲之其狀如箕擿行泥上樏史記作橋漢書作梮以鐵爲之其形似錐長半寸施之履下以上山不蹉跌也蓋禹治水之時乘此四載以跋履山川踐行險阻者隨循刋除也左傳云井堙木刋刋除木之義也蓋水湧不泄泛濫彌漫地之平者無非水也其可見者山耳故必循山伐木通蔽障開道路而後水工可興也奏進也血食曰鮮水土未平民未粒食與益進眾鳥獸魚鼈之肉於民使食以充飽也九川九州之川也距至濬深也周禮一畝之閒廣尺深尺曰畎一同之閒廣二尋深二仞曰澮畎澮之閒有遂有溝有洫皆通田閒水道以小注大言畎澮而不及遂溝洫者舉小大以包其餘也先決九川之水使各通於海次濬畎澮之水使各通於川也播布也謂布種五穀也艱難也水平播種之初民尙艱食也懋勉也懋勉其民徙有於無交易變化其所居積之貨也烝眾也米食曰粒蓋水患悉平民得播種之利而山林川澤之貨又有無相通以濟匱乏然後庶民粒食萬邦興起治功也禹因孜孜之義述其治水本末先後之詳而警戒之意實存於其閒蓋欲君臣上下相與勉力不怠以保其治於無窮而已師法也臯陶以其言爲可師法也】禹曰都帝愼乃在位帝曰兪禹曰安汝止惟幾惟康其弼直惟動丕應徯志以昭受上帝天其申命用休【禹旣嘆美又特稱帝以告之所以起其聽也愼乃在位者謹其在天子之位也天位惟艱一念不謹或以貽四海之憂一日不謹或以致千百年之患帝深然之而禹又推其所以謹在位之意如下文所云也止者心之所止也人心之靈事事物物莫不各有至善之所而不可遷者人惟私欲之念動搖其中始有昧於理而不得其所止者安之云者順適乎道心之正而不陷於人欲之危動靜云爲各得其當而無有止而不得其止者惟幾所以審其事之發惟康所以省其事之安卽下文庶事康哉之義至於左右輔弼之臣又皆盡其繩愆糾繆之職內外交修無有不至若是則是惟無作作則天下無不丕應固有先意而徯我者以是昭受於天天豈不重命而用休美乎】帝曰吁臣哉鄰哉鄰哉臣哉禹曰兪【鄰左右輔弼也臣以人言鄰以職言帝深感上文弼直之語故曰吁臣哉鄰哉鄰哉臣哉反復嘆詠以見弼直之義如此其重而不可忽禹卽兪而然之也】帝曰臣作朕股肱耳目予欲左右有民汝翼予欲宣力四方汝爲予欲觀古人之象日月星辰山龍華虫作會宗彞藻火粉米黼黻絺繡以五采彰施於五色作服汝明予欲聞六律五聲八音在治忽以出納五言汝聽【黼音甫黻音弗出尺類反○此言臣所以爲鄰之義也君元首也君資臣以爲助猶元首須股肱耳目以爲用也下文翼爲明聽卽作股肱耳目之義左右者輔翼也猶孟子所謂輔之翼之使自得之也宣力者宣布其力也言我欲左右有民則資汝以爲助欲宣力四方則資汝以有爲也象像也日月以下物象是也易曰黃帝堯舜垂衣裳而天下治蓋取諸乾坤則上衣下裳之制創自黃帝而成於堯舜也日月星辰取其照臨也山取其鎭也龍取其變也華虫雉取其文也會繪也宗彞虎蜼取其孝也藻水艸取其潔也火取其明也粉米白米取其養也黼若斧形取其斷也黻爲兩已相背取其辧也絺鄭氏讀爲薾紩也紩以爲繡也日也月也星辰也山也龍也華虫也六者繪之於衣宗彞也藻也火也粉米也黼也黻也六者繡之於裳所謂十二章也衣之六章其序自上而下裳之六章其序自下而上采者靑黃赤白黑也色者言施之於繪帛也繪於衣繡於裳皆雜施五采以爲五色也汝明者汝當明其大小尊卑之差等也又按周禮以日月星辰畫於旂冕服九章登龍於山登大於宗彞以龍山華虫火宗彞五者繪於衣以藻粉黼黻四者繡於裳衮冕九章以龍爲首鷩冕七章以華虫爲首毳冕五章以虎蜼爲首蓋亦增損有虞之制而爲之耳六律陽律也不言六呂者陽統陰也有律而後有聲有聲而後八音得以依據故六律五聲八音言之敍如此也在察也忽治之反也聲音之道與政通故審音以知樂審樂以知政而治之得失可知也五言者詩歌之協於五聲者也自上達下謂之出自下達上謂之納汝聽者言汝當審樂而察政治之得失者也】予違汝弼汝無面從退有後言欽四鄰【違戾也言我有違戾於道爾當弼正其失爾無面諛以爲是而背毀以爲非不可不敬爾鄰之職也申結上文弼直鄰哉之義而深責之禹者如此】庶頑讒說若不在時侯以明之撻以記之書用識哉欲並生哉工以納言時而颺之格則承之庸之否則威之【識音志颺音揚否俯久反○此因上文而慮庶頑讒說之不忠不直也讒說卽舜所堲者時是也在是指忠直爲言侯射侯也明者欲明其果頑愚讒說與否也蓋射所以觀徳頑愚讒說之人其心不正則形乎四體布乎動靜其容體必不能比於禮其節奏必不能比於樂其中必不能多審如是則其爲頑愚讒說也必矣周禮王大射則供虎侯熊侯豹侯諸侯供熊侯豹侯卿大夫供麋侯皆設其鵠又梓人爲侯廣與崇方三分其廣而鵠居一焉應古制亦不相逺也撻撲也卽撲作敎刑者蓋懲之使記而不忘也識志也錄其過惡以識於冊如周制鄕黨之官以時書民之孝悌睦婣有學者也聖人不忍以頑愚讒說而遽棄之用此三者之敎啟其憤發其悱使之遷善攺過欲其並生於天地之閒也工掌樂之官也格有恥且格之格謂攺過也承薦也聖人於庶頑讒說之人旣有以啟發其憤悱遷善之心而又命掌樂之官以其所納之言時而颺之以觀其攺過與否如其攺也則進之用之如其不攺然後刑以威之以見聖人之敎無所不極其至必不得已焉而後威之其不忍輕於棄人也如此此卽龍之所典而此命伯禹總之也】禹曰兪哉帝光天之下至於海隅蒼生萬邦黎獻共惟帝臣惟帝時舉敷納以言明庶以功車服以庸誰敢不讓敢不敬應帝不時敷同日奏罔功【兪哉者蘇氏曰與春秋傳公曰諾哉意同口然而心不然之辭也隅角也蒼生者蒼蒼然而生視逺之義也獻賢也黎獻者黎民之賢者也共同時是也敷納者下陳而上納也明庶者明其眾庶也禹𨿽兪帝之言而有未盡然之意謂庶頑讒說加之以威不若明之以徳使帝徳光輝達於天下海隅蒼生之地莫不昭灼徳之逺著如此則萬邦黎民之賢孰不感慕興起而皆有帝臣之願惟帝時舉而用之爾敷納以言而觀其蘊明庶以功而考其成旌能命徳以厚其報如此則誰敢不讓於善敢不精白一心敬應其上而庶頑讒說豈足慮乎帝不如是則今任用之臣逺近敷同率爲誕慢日進於無功矣豈特庶頑讒說爲可慮哉】無若丹朱傲惟慢遊是好傲虐是作罔晝夜頟頟罔水行舟朋淫於家用殄厥世予創若時娶於塗山辛壬癸甲啟呱呱而泣予弗子惟荒度土功弼成五服至於五千州十有二師外薄四海咸建五長各廸有功苗頑弗卽工帝其念哉帝曰廸朕徳時乃功惟敍臯陶方只厥敍方施象刑惟明【頟鄂格反音孤○漢志堯處子朱於丹淵爲諸侯丹朱之國名也頟頟不休息之罔水行舟如奡蕩舟之類朋淫者朋比小人而淫亂於家也殄絕也世者世堯之天下也丹朱不肖堯以天下與舜而不與朱故曰殄世程子曰夫聖莫聖於舜而禹之戒舜至曰無若丹朱好慢遊作傲虐且舜之不爲慢遊傲虐𨿽愚者亦當知之豈以禹而不知乎蓋處崇髙之位所以儆戒者當如是也創懲也禹自言懲丹朱之惡而不敢以慢遊也塗山國名在今壽春縣東北禹娶塗山氏之女也辛壬癸甲四日也禹娶塗山甫及四日卽往治水也啟禹之子泣聲荒大也言娶妻生子皆有所不暇顧念惟以大相度平治木土之功爲急也孟子言禹八年於外三過其門而不入是也五服甸侯綏要荒也言非特平治水土又因地域之逺近以輔成五服之制也疆理宇內乃人君之事非人臣之所當專者故曰弼成也五千者每服五百里五服之地東西南北相距五千里也十二師者每州立十二諸侯以爲之師使之相牧以糾羣後也薄廹也九州之外迫於四海每方各建五人以爲之長而統率之也聖人經理之制其詳內略外者如此卽就也謂十二師五長內而侯牧外而蕃夷皆蹈行有功惟三苗頑慢不率不肯就工帝當憂念之也帝言四海之內蹈行我之徳敎者是汝功惟敍之故其頑而弗率者則臯陶方敬承汝之功敍方施象刑惟明矣曰明者言其刑罰當罪可以畏服乎人也上文禹之意欲舜弛其鞭撲之威益廣其文敎之及而帝以禹之功敍旣已如此而猶有頑不卽工如苗民者是豈刑法之所可廢哉或者乃謂苗之凶頑六師徵之猶且逆命豈臯陶象刑之所能致是未知聖人兵刑之敍與帝舜治苗之本末也帝之此言乃在禹未攝位之前非䢐徵後事蓋威以象刑而苗猶不服然後命禹徵之徵之不服以益之諫而又增修徳敎及其來格然後分背之舜之此言𨿽在三謨之末而實則禹未攝位之前也】防曰戛擊鳴球搏拊琴瑟以詠祖考來格虞賔在位羣後徳讓下管鞀鼓合止柷敔笙鏞以閒鳥獸蹌蹌簫韶九成鳯凰來儀【戛訖黠反鞀音桃柷昌六反敔偶許反○戛擊考擊也鳴球玉磬名也搏至拊循也樂之始作升歌於堂上則堂上之樂惟取其聲之輕淸者與人聲相比故曰以詠蓋戛擊鳴球拊琴瑟以合詠歌之聲也格神之格思之格虞賔丹朱也堯之後爲賔於虞猶微子作賔於周也丹朱在位與助祭羣後以徳相讓則人無不和可知矣下堂下之樂也管猶周禮所謂陰竹之管孤竹之管絲竹之管也鞀鼓如鼓而小有柄持而搖之則旁耳自擊柷敔郭璞云柷如漆桶方二尺四寸深一尺八寸中有椎柄連底撞之令左右擊敔狀如伏虎背上有二十七鉏鋙刻以籈櫟之籈長一尺以木爲之始作也擊柷以合之及其將終也則櫟敔以止之蓋節樂之器也笙以匏爲之列管於匏中又施簧於管端鏞大鐘也葉氏曰鐘與笙相應者曰笙鐘與歌相應者曰頌鐘頌或謂之鏞詩賁鼓維鏞是也大射禮樂人宿縣於阼階東笙磬西面其南笙鐘西階之西頌磬東面其南頌鐘頌鐘卽鏞鐘也上言以詠此言以閒相對而言蓋與詠歌疊奏也鄕飲酒禮云歌鹿鳴笙南陔閒歌魚麗笙由庚或其遺制也蹌蹌行動之貌言樂音不獨感神人至於鳥獸無知亦且相率而舞蹌蹌然也簫古文作箾舞者所執之物說文云樂名箾韶季札觀周樂見舞韶箾者則箾韶蓋舜樂之總名也今文作簫故先儒誤以簫管釋之九成者樂之九成也功以九敍故樂以九成九成猶周禮所謂九變也孔子曰樂者象成者也故曰成鳳凰羽族之靈者其雄爲鳳其雌爲凰來儀者來舞而有容儀也戛擊鳴球搏拊琴瑟以詠堂上之樂也下管鞀鼓合止柷敔笙鏞以閒堂下之樂也唐孔氏曰樂之作也依上下而逓奏閒合而後曲成祖考尊神故言於堂上之樂鳥獸微物故言於堂下之樂九成致鳳尊異靈瑞故別言之非堂上之樂獨致神格堂下之樂偏能舞獸也或曰笙之形如鳥翼鏞之虡爲獸形故於笙鏞以閒言鳥獸蹌蹌風俗通曰舜作簫笙以象鳳蓋因其形聲之似以狀其聲樂之和豈眞有鳥獸鳳凰而蹌蹌來儀者乎曰是未知聲樂感通之妙也瓠巴鼓瑟而遊魚出聽伯牙鼓琴而六馬仰秣聲之致祥召物見於傳者多矣況舜之徳致和於上夔之樂召和於下其格神人舞獸鳳豈足疑哉今按季札觀周樂見舞韶箾者曰徳至矣盡矣如天之無不覆如地之無不載𨿽甚盛徳蔑以加矣夫韶樂之奏幽而感神則祖考來格明而感人則羣後徳讓微而感物則鳳儀獸舞原其所以能感召如此者皆由舜之徳如天地之無不覆燾也其樂之傳歷千餘載孔子聞之於齊尙且三月不知肉味曰不圖爲樂之至於斯則當時感召從可知矣又按此章防言作樂之效其文自爲一段不與上下文勢相屬蓋舜之在位五十餘年其與禹臯陶防益相與答問者多矣史官取其尢彰明者以詔後世則是其所言者自有先後史官集而記之非其一日之言也諸儒之說自臯陶謨至此篇末皆謂文勢相屬故其說牽合不通今皆不取】防曰於予擊石拊石百獸率舞庶尹允諧【重擊曰擊輕擊曰拊石磬也有大磬有編磬有歌磬磬有大小故擊有輕重八音獨言石者蓋石音屬角最難諧和記曰磬以立辧夫樂以合爲主而石聲獨立辧者以其難和也石聲旣和則金絲竹匏土革木之聲無不和者矣詩曰旣和且平依我磬聲則知言石者總樂之和而言之也或曰玉振之也者終條理之事故舉磬以終焉上言鳥獸此言百獸者考工記曰天下大獸五脂者膏者羸者羽者鱗者羽鱗總可謂之獸也百獸舞則物無不和可知矣尹正也庶尹者眾百官府之長也允諧者信皆和諧也庶尹諧則人無不和可知矣】帝庸作歌曰勑天之命惟時惟幾乃歌曰股肱喜哉元首起哉百工熈哉臯陶拜手稽首颺言曰念哉率作興事愼乃憲欽哉屢省乃成欽哉乃賡載歌曰元首明哉股肱良哉庶事康哉又歌曰元首叢脞哉股肱惰哉萬事墮哉帝拜曰兪往欽哉【明音芒脞取果反○庸用也歌詩歌也勑戒勑也幾事之微也惟時者無時而】【不戒勑也惟幾者無事而不戒勑也蓋天命無常理亂安危相爲伏今𨿽治定功成禮備樂和然頃刻謹畏之不存則怠荒之所自起毫髮幾微之不察則禍患之所自生不可不戒也此舜將欲作歌而先述其所以歌之意也股肱臣也元首君也人臣樂於趨事赴功則人君之治爲之興起而百官之功皆廣也拜手稽首者首至手又至地也大言而疾曰颺率總率也臯陶言人君當總率羣臣以起事功又必謹其所守之法度蓋樂於興事者易至於紛更故深戒之也屢數也興事而數考其成則有課功覈實之效而無誕慢欺蔽之失兩言欽哉者興事考成二者皆所當深敬而不可忽者也此臯陶將欲賡歌而先述其所以歌之意也賡續載成也續帝歌以成其義也臯陶言君明則臣良而眾事皆安所以勸之也叢脞煩碎也惰懈怠也墮傾圯也言君行臣職煩瑣細碎則臣下懈怠不肯任事而萬事廢壊所以戒之也舜作歌而責難於臣臯陶賡歌而責難於君君臣之相責難者如此有虞之治玆所以爲不可及也歟帝拜者重其禮也重其禮然其言而曰汝等往治其職不可以不敬也林氏曰舜與臯陶之賡歌三百篇之權輿也學詩者當自此始】

書經集傳卷一﹤經部﹐書類﹐書經集傳﹥

欽定四庫全書

書經集傳卷二

宋蔡沈撰夏書【夏禹有天下之號也書凡四篇禹貢作於虞時而繋之夏書者禹之王以是功也】禹貢【上之所取謂之賦下之所供謂之貢是篇有貢有賦而獨以貢名篇者孟子曰夏后氏五十而貢貢者較數嵗之中以爲常則貢又夏后氏田賦之總名今文古文皆有】

禹敷土隨山刋木奠髙山大川【敷分也分別土地以爲九州也奠定也定髙山大川以別州境也若兗之濟河靑之海岱揚之淮海雍之黑水西河荊之荊衡徐之海岱淮豫之荊河梁之華陽黑水是也方洪水橫流不辧區域禹分九州之地隨山之勢相其便宜斬木通道以治之又定其山之髙者與其川之大者以爲之紀綱此三者禹治水之要故作書者首述之○曾氏曰禹別九州非用其私智天文地理區域各定故星土之法則有九野而在地者必有髙山大川爲之限隔風气爲之不通民生其間亦各異俗故禹因髙山大川之所限者別爲九州又定其山之髙峻水之深大者爲其州之鎭秩其祭而使其國主之也】冀州【冀州帝都之地三面距河兗河之西雍河之東豫河之北周禮職方河內曰冀州是也八州皆言疆界而冀不言者以余州所至可見晁氏曰亦所以尊京師示王者無外之意】旣載壷口【經始治之謂之載壷口山名漢地誌在河東郡北屈縣東南今隰州吉鄕縣也○今按旣載云者冀州帝都之地禹受命治水所始在所當先經始壷口等處以殺河勢故曰旣載然禹治水施功之序則皆自下流始故次兗次靑次徐次次荊次豫次梁次雍兗最下故所先雍最髙故獨後禹言予決九川距四海濬畎澮距川卽其用功之本末先決九川之水以距海則水之大者有所歸又濬畎澮以距川則水之小者有所泄皆自下流以防殺其勢讀禹貢之書求禹功之序當於此詳之】治梁及岐【梁岐皆冀州山梁山呂梁山也在今石州離石縣東北爾雅云梁山晉望卽冀州呂梁也呂不韋曰龍門未辟呂梁未鑿河出孟門之上又春秋梁山崩左氏谷梁皆以爲晉山則亦指呂梁矣酈道元謂呂梁之石崇竦河流激蕩震動天地此禹旣事壷口乃卽治梁也山在今汾州介休縣狐岐之山勝水所出東北流注於汾酈道元云後魏於胡岐置六壁防離石諸胡因爲大鎭今六壁城在勝水之側實古河逕之險阨二山河水所經治之所以開河道也先儒以爲雍州梁岐者非是】旣修太原至於嶽陽【修因鯀之功而修之也廣平曰原今河東路太原府也嶽太嶽也周職方冀州其山鎭曰霍山地誌謂霍太山卽太嶽在河東郡彘縣東今晉州霍邑也山南曰陽卽今嶽陽縣地也堯之所都子云冀州箴曰嶽陽是都是也蓋汾水出於太原經於太嶽東入於河此則導汾水也】覃懷底績至於衡漳【覃懷地名地誌河內郡有懷縣今懷州也曾氏曰覃懷平地也當在孟津之東太行之西淶水出乎其西淇水出乎其東方洪水懷山襄陵之時而平地致功爲難故曰底績衡漳水名衡古橫字地誌漳水二一出上黨沾縣大�谷今平定軍樂平縣少山也名爲淸漳一出上黨長子縣鹿谷山今潞州長子縣彂鳩山也名爲濁漳酈道元謂之衡水又謂之橫水東至鄴合淸漳東北至阜城入北河鄴今潞州涉縣也阜城今定逺軍東光縣也○又按桑欽云二漳異源而下流相合同歸於海唐人亦言漳水能獨達於海請以爲瀆而不云入河者蓋禹之導河自洚水大陸至碣石入於海本隨西山下東北去周定王五年河徙砱礫則漸遷而東漢初漳猶入河其後河徙日東而取漳水益逺至欽時河自大伾而下已非故道而漳自入海矣故欽與唐人所言者如此】厥土惟白壤【漢孔氏曰無塊曰壤顏氏曰柔土曰壤夏氏曰周官大司徒辧十有二壤之物而知其種以教稼穡樹藝以土均之法辧五物九等制天下之地徵則夫教民樹藝與因地制貢固不可不先於辧土也然辧土之宜有二白以辧其色壤以辧其性也蓋艸人糞壤之法騂剛用牛赤緹用羊墳壤用麋渇澤用鹿糞治田疇各因色性而辧其所當用也曾氏曰冀州之土豈皆白壤云然者土會之法從其多者論也】厥賦惟上上錯厥田惟中中【賦田所出穀米兵車之類錯雜也賦第一等而錯出第二等也田第五等也賦髙於田四等者地廣而人稠也林氏曰冀州先賦後田者冀王畿之地天子所自治倂與場圃園田漆林之類而徵之如周官載師所載賦非盡出於田也故以賦屬於厥土之下余州皆田之賦也故先田而後賦又按九州九等之賦皆每州嵗入總以九州多寡相較而爲九等非以是等田而責其出是等賦也冀獨不言貢篚者冀天子封內之地無所事於貢篚也】恆衞旣從大陸旣作【恆衞二水名恆水地誌出常山郡上曲陽縣恆山北谷在今定州曲陽縣西北恆山也東入滱水薛氏曰東流合滱水至瀛州髙陽縣入易水晁氏曰今之恆水西南流至眞定府行唐縣東流入於滋水又南流入於衡水非古逕矣衞水地誌出常山郡靈壽縣東北卽今眞定府靈壽縣也東入滹沱河薛氏曰東北合滹沱河過信安軍入易水從從其道也大陸孫炎曰鉅鹿北廣阿澤河所經也程氏曰鉅鹿去古河絕逺河未嘗逕邢以行鉅鹿之廣阿非是按爾雅髙平曰陸大陸云者四無山阜曠然平地蓋禹河自澶相以北皆行西山之麓故班馬王橫皆謂載之髙地則古河之在貝冀以及枯洚之南率皆穿西山踵趾以行及其已過信洚之北則西山勢斷曠然四平蓋以此地謂之大陸乃與下文北至大陸者合故隋攺趙之昭慶以爲大陸縣唐又割鹿城置陸渾縣皆疑鉅鹿之大陸不與河應而亦求之向北之地杜佑李吉甫以爲邢趙深三州爲大陸者得之作者言可耕治水患旣息而平地之廣衍者亦可耕治也恆衞水小而地逺大陸地平而近河故其成功於田賦之後】島夷皮服【海曲曰島海島之夷以皮服來貢也】夾右碣石入於河【碣石地誌在北平郡驪城縣西南河口之地今平州之南也冀州北方貢賦之來自北海入河南向西轉而碣石在其右轉屈之間故曰夾右也程氏曰冀爲帝都東西南三面距河他州貢賦皆以達河爲至故此三方亦不必書而其北境則漢遼東西右北平漁陽上谷之地其水如遼濡滹易皆中髙不與河通故必自北海然後能達河也又按酈道元言驪城枕海有石如甬道數十里當山頂有大石如柱形韋昭以爲碣石其山昔在河口海濱故以志其入貢河道歷世旣久爲水所漸淪入於海已去岸五百餘里矣戰國防以碣石在常山郡九門縣者恐名偶同而鄭氏以爲九門無此山也】濟河惟兗州【兗州之域東南據濟西北距河濟河見導水蘓氏曰河濟之問相去不逺兗州之境東南跨濟非止於濟也愚謂河昔北流兗州之境北盡碣石河右之地後碣石之地淪入於海河益徙而南濟河之間始相去不逺蘓氏之說未必然也○林氏曰濟古文作泲說文注云此兗州之濟也其從水從齊者說文注云出常山房子縣贊皇山則此二字音同義異當以古文爲正】九河旣道【九河爾雅一曰徒駭二曰太史三曰馬頬四曰覆鬴五曰胡蘓六曰簡潔七曰鉤盤八曰鬲津其一則河之經流也先儒不知河之經流遂分簡潔爲二旣道者旣順其道也按徒駭河地誌云滹沱河寰宇記云在滄州淸池南許商云在平城馬頰河元和志在徳州安徳平原南東寰宇記云在棣州滳河北輿地記云卽篤馬河也覆鬴河通典云在徳州安徳胡蘇河寰宇記云在滄之饒安無棣臨津三縣許商云在東光簡潔河輿地記云在臨津鉤盤河寰宇記云在樂陵東南從徳州平昌來輿地記云在樂陵鬲津河寰宇記云在樂陵東西北流入饒安許商云在鬲縣輿地記云在無棣太史河不知所在自漢以來講求九河者甚詳漢世近古只得其三唐人集累世積傳之語遂得其六歐陽忞輿地記又得其一或新河而載以舊名或一地而互爲兩說要之皆似是而非無所依據至其顯然誤者則班固以滹沱爲徒駭而不知滹沱不與古河相涉樂史馬頰乃以漢篤馬河當之鄭氏求之不得又以爲九河齊桓塞其八流以自廣夫曲防齊之所禁塞河宜非桓公之所爲也河水可塞而河道果能盡平乎皆無稽考之言也惟程氏以爲九河之地已淪於海引碣石爲九河之證以謂今滄州之地北與平州接境相去五百餘里禹之九河當在其地後爲海水淪沒故其迹不存方九河未沒於海之時從今海岸東北更五百里平地河播爲九在此五百里中又上文言夾右碣石則九河入海之處有碣石在其西北岸九河水道變遷難於推考而碣石通趾頂皆石不應僕沒今兗冀之地旣無此石而平州正南有山而名碣石者尙在海中去岸五百餘里卓立可見則自古河自今以爲海處向北斜行始分爲九其河道已淪入於海明矣漢王橫言昔天常連兩東北風海水溢西南出浸數百里九河之地已爲海水所漸酈道元亦謂九河碣石苞淪於海後世儒者知求九河於平地而不知求碣石有無以爲之證故前後異說竟無歸宿蓋非九河之地而彊鑿求之宜其支離而不能得也】雷夏旣澤【澤者水之鐘也雷夏地誌在濟陰郡城陽縣西北今州雷澤縣西北也山海經云澤中有雷神龍身而人頰鼓其腹則雷然則本夏澤也因其神名之曰雷夏也洪水橫流而入於澤澤不能受則亦泛濫奔潰故水治而後雷夏爲澤】灉沮會同【灉沮二水名灉水曾氏曰爾邪水自河出爲灉許愼云河灉水在宋又曰汳水受陳畱浚儀陰溝至蒙爲灉水東入於泗水經汳水出陰溝東至蒙爲狙獾則灉水卽汳水也灉之下流入於睢水沮水地誌睢水出沛國芒縣睢水其沮水歟晁氏曰爾雅云自河出爲灉濟出爲濋求之於韻沮有楚音二水河濟之別也二說未詳孰是會者水之合也同者合而一也】桑土旣是降丘宅土【桑土宜桑之土旣者可以桑也性惡濕故水退而後可然九州皆賴其利而獨於兗言之者兗地宜桑後世之濮上桑間猶可驗也地髙曰丘兗地多在卑下水害尢甚民皆依丘陵以居至是始得下居平地也】厥土黑墳厥艸惟繇厥木惟條【墳土脈墳起也如左氏所謂祭之地地墳是也繇茂條長也○林氏曰九州之勢西北多山東南多水多山則艸木爲宜不待書也兗徐三州最居東南下流其地卑濕沮洳洪水爲患艸木不得其生至是或繇或條或夭或喬而或漸包故於三州特言之以見水土平艸木亦得遂其性也】厥田惟中下厥賦貞作十有三載乃同【田第六等賦第九等貞正也兗賦薄言君天下者以薄賦爲正也作十有三載乃同者兗當河下流之沖水激而湍悍地平而土疎被害尢劇今水患𨿽平而卑濕沮洳未必盡去土曠人稀生理鮮少必作治十有三載然後賦法同於他州此爲田賦而言故其文屬於厥賦之下先儒以爲禹治水所歷之年且謂此州治水最在後畢州爲第九成功因以上文厥賦貞者謂賦亦第九與州正爲相當殊無意義其說非是】厥貢漆絲厥篚織文【貢者下獻其土所有於上也兗地宜漆宜桑故貢漆絲也篚竹器筐屬也古者幣帛之屬則盛之以筐篚而貢焉經曰篚厥黃是也織文者織而有文錦綺之屬也以非一色故以織文總之林氏曰有貢又有篚者所貢之物入於篚也】浮於濟漯達於河【舟行水曰浮漯者河之枝流也兗之貢賦浮濟浮漯以達於河也帝都冀州三面距河達河則達帝都矣又按地誌曰漯水出東郡東武陽至千乘入海程氏以爲此乃漢河與漯殊異然亦不能明言漯河所在未詳其地也】海岱惟靑州【靑州之域東北至海西南距岱岱泰山也今在襲慶府奉符縣西北三十里】嵎夷旣略【嵎夷薛氏曰今登州之地略經略爲之封畛也卽堯典之嵎夷】濰淄其道【濰淄二水名濰水地誌云出瑯琊郡箕縣今密州莒縣東北濰山也北至都昌入海今濰州昌邑也淄水地誌云出泰山郡萊蕪縣原山今淄州淄川縣東南七十里原山也東至博昌縣入濟今靑州壽光縣也其道者水循其道也上文言旣道者禹爲之道也此言其道者泛濫旣去水得其故道也林氏曰河濟下流兗受之淮下流徐受之江漢下流受之靑𨿽近海然不當眾流之衝但濰淄二水順其故道則其功畢矣比之他州用力最省者也】厥土白墳海濱廣斥【濱涯也海涯之地廣漠而斥鹵許愼曰東方謂之斥西方謂之鹵斥鹵醎地可煮爲鹽者也】厥田惟上下厥賦中上【田第三賦第四也】厥貢鹽絺海物惟錯岱畎絲枲松怪石萊夷作牧厥篚檿絲【鹽斥地所出絺細葛也錯雜也海物非一種故曰錯林氏曰旣總謂之海物則固非一物矣此與州齒革羽毛惟木文勢正同錯蓋別爲一物如錫貢磬錯之錯理或然也畎谷也岱山之谷也枲麻也怪石怪異之石也林氏曰怪石之貢誠爲可疑意其必須以爲器用之飾而有不可闕者非特貢其怪異之石以爲玩好也萊夷顏師古曰萊山之夷齊有萊侯萊人卽今萊州之地作牧者言可牧放夷人以畜牧爲生也檿山桑也山桑之絲其韌中琴瑟之蘓氏曰惟東萊爲有此絲以之爲繒其堅韌異常萊人謂之山繭】浮於汶達於濟【汶水出泰山郡萊蕪縣原山今襲慶府萊蕪縣也西南入濟在今鄆州中都縣也蓋淄水出萊蕪原山之陰東北而入海汶水出萊蕪原山之陽西南而入濟不言達河者因於兗也】海岱及淮惟徐州【徐州之域東至海南至淮北至岱而西不言濟者岱之陽濟東爲徐岱之北濟東爲靑言濟不足以辧故略之也爾雅濟東曰徐州者商無靑幷靑於徐也周禮正東曰靑州者周無徐幷徐於靑也林氏曰一州之境必有四至七州皆止二至蓋以鄰州互見至此州獨載其三邊者止言海岱則嫌於靑止言淮海則嫌於故必曰海岱及淮而後徐州之疆境始別也】淮沂其乂【淮沂二水名淮見導水曾氏曰淮之源出於豫之境至徐之閒始大其泛濫爲患尢在於徐故淮之治於徐言之也沂水地誌云出泰山郡蓋縣艾山今沂州沂水縣也南至於下邳西南而入於泗曾氏曰徐州水以沂名者非一酈道元謂水出尼丘山西北徑魯之雩門亦謂之沂水水出太公武陽之冠石山亦謂之沂水而沂水之大則出於泰山也又按徐之水有泗有汶有汴有漷而獨以淮沂言者周職方氏靑州其川淮泗其浸沂沐周無徐州兼之於靑周之靑卽禹之徐則徐之川莫大於淮淮乂則自泗而下凡爲川者可知矣徐之浸莫大於沂沂乂則自沐而下凡爲浸者可知矣】蒙羽其藝【蒙羽二山名蒙山地誌在泰山郡蒙陰縣西南今沂州費縣也羽山地誌在東海郡祝其縣南今海州朐山縣也藝者言可種藝也】大野旣豬【大野澤名地誌在山陽郡鉅野縣北今濟州鉅野縣也鉅卽大也水蓄而復流者謂之豬按水經濟水至乘氏縣分爲二南爲菏北爲濟酈道元謂一水東南流一水東北流入鉅野澤則大野爲濟之所絕其所聚也大矣何承天曰鉅野廣大南導洙泗北連淸濟徐之有濟於是乎見又鄆州中都西南亦有大野陂或皆大野之地也】東原底平【東原漢之東平國今之鄆州也晁氏曰東平自古多水患數徙其城咸平中又徙城於東南則其下濕可知底平者水患已去而底於平也後人以其地之平故謂之東平又按東原在徐之西北而謂之東者以在濟東故也東平國在景帝亦謂濟東國云益知大野東原所以志濟也】厥土赤埴墳艸木漸包【土黏曰埴埴膩也黏泥如脂之膩也周有摶埴之工老氏言埏埴以爲器惟土性黏膩細密故可摶可埏也漸進長也如易所謂木漸言其日進於茂而不已也包叢生也如詩所謂如竹包矣言其叢生而稹也】厥田惟上中厥賦中中【田第二等賦第五等也】厥貢惟土五色羽畎夏翟嶧陽孤桐泗濱浮磬淮夷蠙珠曁魚厥篚纖縞【徐州之土𨿽赤而五色之土亦閒有之故制以爲貢周書作雒曰諸侯受命於周乃建大社於國中其壝東靑土南赤土西白土北驪土中央舋以黃土將建諸侯鑿取其方面之土苞以黃土苴以白茅以爲土封故曰受削土於周室此貢土五色意亦爲是用也羽畎羽山之谷也夏翟雉具五色其羽中旌旄者也染人之職秋染夏鄭氏曰染夏者染五色也林氏曰古之車服器用以雉爲飾者多不但旌旄也曾氏曰山雉具五色出於羽山之畎則其名山以羽者以此歟嶧山名地誌云東海郡下邳縣西有葛嶧山古文以爲嶧山下邳今淮陽軍下邳縣也陽者山南也桐特生之桐其材中琴瑟詩曰梧桐生矣於彼朝陽蓋艸木之生以向日爲貴也泗水名出魯國卞縣桃墟西北陪尾山源有泉匹四泉俱導因以爲名西南過彭城又東南過下邳入淮卞縣今襲慶府泗水縣也濱水旁也浮磬石露水濱若浮於水然或曰非也泗濱非必水中泗水之旁近浮者石浮生土中不根著者也今下邳有石磬山或以爲古取磬之地曽氏曰不謂之石者成磬而後貢也淮夷淮之夷也蠙蚌之別名也曁及也珠爲服飾魚用祭祀今濠泗楚皆貢淮白魚亦古之遺制歟夏翟之出於羽畎桐之生於嶧陽浮磬之出於泗濱珠魚之出於淮夷各有所產之地非他處所有故詳其地而使貢也赤黑色幣也武成曰篚厥黃纖縞皆繒也禮曰及期而大祥素縞麻衣中月而禫禫而纖記曰有虞氏縞衣而養老則知纖縞皆繒之名也曾氏曰赤而有黑色以之爲衮所以祭也以之爲端所以齊也以之爲冠以爲首服也黑經白緯曰纖纖也縞也皆去凶卽吉之所服也】浮於淮泗達於河【許愼曰汳水受陳畱浚儀陰溝至蒙爲灉水東入於泗則淮泗之可以達於河者以灉至於泗也許愼又曰泗受泲水東入淮蓋泗水至大野而合泲然則泗之上源自泲亦可以通河也】淮海惟州【州之域北至淮東南至於海】彭蠡旣豬【彭蠡地誌在豫章郡彭澤縣東合江西江東諸水跨豫章饒州南康軍三州之地所謂鄱陽湖者是也詳見導水】陽鳥攸居【陽鳥隨陽之鳥謂鴈也今惟彭蠡洲渚之閒千百爲羣記陽鳥所居猶夏小正記鴈北鄕也言澤水旣豬洲渚旣平而禽鳥亦得其居止而遂其性也】三江旣入【庾仲初吳都賦注松江下七十里分流東北入海者爲婁江東南流者爲東江並松江爲三江其地今亦名三江口吳越春秋所謂範蠡乘舟出三江之口者是也○又按蘓氏謂岷山之江爲中江嶓冢之江爲北江豫章之江爲南江卽導水所謂東爲北江東爲中江者旣有中北二江則豫章之江爲南江可知今按此爲三江若可依據然江漢防於漢陽合流數百里至湖口而後與豫章江會又合流千餘里而後入海不復可指爲三矣蘇氏知其說不通遂有味別之說禹之治水本爲民去害豈如陸羽輩辯味烹茶爲口腹計邪亦可見其說之窮矣以其說易以惑人故並及之或曰江漢之水州巨浸何以不書曰禹貢書法費疏鑿者𨿽小必記無施勞者𨿽大亦略江漢荊州而下安於故道無俟濬治故在不書況朝宗於海荊州固備言之是亦可以互見矣此正禹貢之書法也】震澤底定【震澤太湖也周職方州藪曰具區地誌在吳縣西南五十里今蘇州吳縣也曾氏曰震如三川震之震若今湖翻是也具區之水多震而難定故謂之震澤底定者言底於定而不震蕩也】篠簜旣敷厥艸惟夭厥木惟喬厥土惟塗泥【篠箭竹簜大竹郭璞曰竹闊節曰簜敷布也水去竹已布生也少長曰夭喬髙也塗泥水泉濕也下地多水其土淖】厥田惟下下厥賦下上上錯【田第九等賦第七等雜出第六等也言下上上錯者以本設賦九等分爲三品下上與中下異品故變文言下上上錯也】厥貢惟金三品瑤混篠簜齒革羽毛惟木島夷卉服厥篚織貝厥包橘柚錫貢【三品金銀銅也瑤琨玉石名詩曰何以舟之惟玉及瑤琨說文云石之美似玉者取之可以爲禮器篠之材中於矢之笴簜之材中於樂之管簜亦可爲符節周官掌節有英簜象有齒犀兕有革鳥有羽獸有毛木楩梓豫章之屬齒革可以成車甲羽毛可以爲旌旄木可以備棟宇器械之用也島夷東南海島之夷卉艸也葛越木綿之屬織貝錦名織爲貝文詩曰貝錦是也今南夷木綿之精好者亦謂之吉貝海島之夷以卉服來貢而織貝之精者則入篚焉包裹也小曰橘大曰柚錫者必待錫命而後貢非嵗貢之常也張氏曰必錫命乃貢者供祭祀燕賓客則詔之口腹之欲則難於出令也】沿於江海達於淮泗【順流而下曰沿沿江入海自海而入淮泗不言達於河者因於徐也禹時江淮未通故沿於海至吳始開防溝隋人廣之而江淮舟船始通也孟子言排淮泗而注之江記者之誤也】荊及衡陽惟荊州【荊州之域北距南條荊山南盡衡山之陽荊衡各見導山唐孔氏曰荊州以衡山之陽爲至者蓋南方惟衡山爲大以衡陽言之見其地不止此山而猶包其南也】江漢朝宗於海【江漢見導水春見曰朝夏見曰宗朝宗諸侯見天子之名也江漢合流於荊去海尙逺然水道巳安而無有壅塞橫決之患𨿽未至海而其勢已奔趨於海猶諸侯之朝宗於王也】九江孔殷【九江卽今之洞庭也水經言九江在長沙下雋西北楚地記曰巴陵瀟湘之淵在九江之間今嶽州巴陵縣卽楚之巴陵漢之下雋也洞庭正在其西北則洞庭之爲九江審矣今沅水漸水元水辰水敍水酉水澧水資水湘水皆合於洞庭意以是名九江也孔甚殷正也九江冰道甚得其正也○按漢志九江在廬江郡之尋陽縣尋陽記九江之名一曰烏江二曰蜯江三曰烏白江四曰嘉靡江五曰畎江六曰源江七曰廩江八曰提江九曰箘江今詳漢九江郡之尋陽乃禹貢揚州之境而唐孔氏又以爲九江之名起於近代未足爲據且九江派別取之邪亦必首尾短長大略均布然後可目之爲九然其一水之閒當有一洲九江之閒沙水相閒乃爲十有七道而今尋陽之地將無所容況沙洲出沒其勢不常果可以爲地理之定名乎設使派別爲九則當曰九江旣道不應曰孔殷於導江當曰播九江不應曰過九江反復防攷則九江非尋陽明甚本朝胡氏以洞庭爲九江者得之曾氏亦謂導江曰過九江至於東陵東陵今之巴陵今巴陵之上卽洞庭也因九水所合遂名九江故下文導水曰過九江經之例大水合小水謂之過則洞庭之爲九江益以明矣】沱潛旣道【爾雅曰水自江出爲沱自漢出爲潛凡水之出於江漢者皆有此名此則荊州江漢之出者也今按南郡枝江縣有沱水然其流入江而非出於江也華容縣有夏水首出於江尾入於沔亦謂之沱若潛水則未有見也】云土夢作乂【云夢澤名周官職方荊州其澤藪曰云夢方八九百里跨江南北華容枝江江夏安陸皆其地也左傳楚子濟江入於雲中又楚子以鄭伯田於江南之夢合而言之則爲一別而言之則二澤也云土者云之地土見而已夢作乂者夢之地已可耕治也蓋云夢之澤地勢有髙卑故水落有先後人工有早晚也】厥土惟塗泥厥田惟下中厥賦上下【荊州之土與揚州同故田比揚只加一等而賦爲第三等者地闊而人工修也】厥貢羽毛齒革惟金三品杶榦栝柏礪砥砮丹惟箘簵楛三邦底貢厥名包匭菁茅厥篚纁璣組九江納錫大龜【荊之貢與揚州大抵多同然荊先言羽毛者漢孔氏所謂善者爲先也按職方氏揚州其利金錫荊州其利丹銀齒革則荊揚所產不無優劣矣杶栝柏三木名也杶木似樗而可爲弓榦栝木柏葉松身礪砥皆磨石砥以細密爲名礪以麤糲爲稱砮者中矢鏃之用肅愼氏貢石砮者是也丹丹砂也箘簵竹名楛木名皆可以爲矢董安於之治晉陽也公宮之垣皆以荻蒿苫楚廩之其髙丈餘趙襄子發而試之其堅則箘簵不能過也則箘簵蓋竹之堅者其材中矢之笴楛肅愼氏貢楛矢者是也三邦未詳其地底致也致貢箘簵楛之有名者也匭匣也菁茅有刺而三脊所以供祭祀縮酒之用旣包而又匣之所以示敬也齊桓公責楚貢包茅不入王祭不供無以縮酒又管子云江淮之閒一茅而三脊名曰菁茅菁茅一物也孔氏謂菁以爲葅者非是今辰州麻陽縣苞茅山出苞茅有刺而三脊纁周禮染人夏纁纁絳色幣也璣珠不圓者組綬類大龜尺有二寸所謂國之守龜非可常得故不爲常貢若偶得之則使之納錫於上謂之納錫者下與上之辭重其事也】浮於江沱潛漢逾於洛至於南河【江沱潛漢其水道之出入不可詳而大勢則自江沱而入潛漢也逾越也漢與洛不通故捨舟而陸以達於洛自洛而至於南河也程氏曰不逕浮江漢兼用沱潛者隨其貢物所出之便或由經流或循枝派期於便事而已】荊河惟豫州【豫州之域西南至南條荊山北距大河】伊洛瀍防旣入於河【伊水山海經曰熊耳之山伊水出焉東北至洛陽縣南北入於洛郭璞云熊耳在上洛縣南今商州上洛縣也地誌言伊水出農盧氏之熊耳者非是洛水地誌云出農郡上洛縣冢領山水經謂之讙舉山今商州洛南縣冢領山也至鞏縣入河今河南府鞏縣也瀍水地誌云出河南郡谷成縣替亭北今河南府河南縣西北有古谷城縣其北山實瀍水所出也至偃師縣入洛今河南府偃師縣也防水地誌云出農郡新安縣東南入於洛新安在今河南府新安澠池之閒今澠池縣東二十三里新安城是也城東北有白石山卽防水所出酈道元云世謂之廣陽山然則防水出今之澠池至新安入洛也伊瀍防水入於洛而洛水入於河此言伊洛瀍防入於河若四水不相合而各入河者猶漢入江江入海而荊州言江漢朝宗於海意同蓋四水並流小大相敵故也詳見下文】滎波旣豬【滎波二水名濟水自今孟州溫縣入河潛行絕河南溢爲滎在今鄭州滎澤縣西五里敖倉東南敖倉者古之敖山也按今濟水但入河不復過河之南滎瀆水受河水有石門謂之滎口石門也鄭康成謂滎今塞爲平地滎陽民猶謂其處爲滎澤酈道元曰禹塞淫水於滎陽下引河東南以通淮泗濟水分河東南流漢明帝使王景卽滎水故瀆東注浚儀謂之浚儀渠漢志謂滎陽縣有狼蕩渠首受濟者是也南曰狼蕩北曰浚儀其實一也波水周職方豫州其川滎雒其浸波溠爾雅雲水自洛出爲波山海經曰婁涿之山波水出其陰北流注於谷二說不同未詳孰是孔氏以滎波爲一水者非也】導菏澤被孟豬【菏澤地誌在濟陰郡定陶縣東今興仁府濟陰縣南三里其地有菏山故名其澤爲菏澤也蓋濟水所經水經謂南濟東過冤句縣南又東過定陶縣南又東北菏水東出焉是也被及也孟豬爾雅作孟諸地誌在梁國睢陽縣東北今南京虞城縣西北孟諸澤是也曾氏曰被覆也菏水衍溢導其餘波入於孟豬不常入也故曰被】厥土惟壤下土墳壚【土不言色者其色雜也壚疏也顏氏曰而疏者謂之壚其土有髙下之不同故別言之】厥田惟中上厥賦錯上中【田第四等賦第二等雜出第一等也】厥貢漆枲絺紵厥篚纖纊錫貢磬錯【林氏曰周官載師漆林之徵二十有五周以爲徵而此乃貢者蓋豫州在周爲畿內故載師掌其徵而不制貢禹時豫在畿外故有貢也推此義則冀不言貢者可知顏師古曰織紵以爲布及練然經但言貢枲與紵成布與未成布不可詳也纊細綿也磬錯治磬之錯也非所常用之物故非常貢必待錫命而後納也與州橘柚同然州先言橘柚而此先言錫貢者橘柚言包則於厥篚之文無嫌故言錫貢在後磬錯則與厥篚之文嫌於相屬故言錫貢在先蓋立言之法也】浮於洛達於河【豫州去帝都最近豫之東境徑自入河豫之西境則浮於洛而後至河也】華陽黑水惟梁州【梁州之境東距華山之南西據黑水華山卽太華見導山黑水見導水】岷嶓旣藝【岷嶓二山名岷山地誌在蜀郡湔氐道西徼外在今茂州汶山縣江水所出也晁氏曰蜀以山近江源者通爲岷山連峯接岫重疊險阻不詳逺近靑城天彭諸山之所環繞皆古之岷山靑城乃其第一峯也嶓冢山地誌云在隴西郡氐道縣漾水所出又云在西縣今興元府西縣三泉縣也蓋嶓冢一山跨於兩縣云川源旣滌水去不滯而無泛溢之患其山已可種藝也】沱潛旣道【此江漢別流之在梁州者沱水地誌蜀郡郫縣江沱在東西入大江郫縣今成都府郫縣也又地誌云蜀郡汶江縣江沱在西南東入江汶江縣今永康軍導江縣也潛水地誌云巴郡宕渠縣潛水西南入江宕渠今渠州流江縣也酈道元謂宕渠縣有大穴潛水入焉通罡山下西南潛出南入於江又地誌漢中郡安陽縣灊谷水出西南入漢灊音潛安陽縣今洋州眞符縣也○又按梁州乃江漢之原此不志者岷之藝導江也嶓之藝導漾也道沱則江悉矣道潛則漢悉矣上志岷嶓下志沱潛江漢源流於是而見】蔡蒙旅平【蔡蒙二山名蔡山輿地記在今雅州嚴道縣蒙山地誌蜀郡靑衣縣今雅州名山縣也酈道元謂山上合下開沫水逕其間混崖水脈漂疾歷代爲患蜀郡太守李冰發卒鑿平混崖則此二山在禹爲用功多也祭山曰旅旅平者治功畢而旅祭也】和夷底績【和夷地名嚴道以西有和川有夷道或其地也又按晁氏曰和夷二水名和水今雅州滎經縣北和川水自蠻界羅嵒州東西來逕蒙山所謂靑衣水而入岷江者也夷水出巴郡魚復縣東南過佷山縣南又東過夷道縣北東入於江今詳二說皆未可必但經言底績者三覃懷原隰旣皆地名則此恐爲地名或地名因水亦不可知也】厥土靑黎【黎黑也】厥田惟下上厥賦下中三錯【田第七等賦第八等雜出第七第九等也按賦雜出他等者或以爲嵗有丰凶或以爲戶有增減皆非也意者地力有上下年分不同如周官田一易再易之類故賦之等第亦有上下年分冀之正賦第一等而閒嵗第二等也之正賦第七等而閒嵗第六等也豫之正賦第二等而閒嵗第一等也梁之正賦第八等而閒嵗出第七第九等也當時必有條目詳具今不存矣書之所載特凡例也若謂嵗之丰凶戶之增減則九州皆然何獨於冀豫梁四州言哉】厥貢璆鐵銀鏤砮磬熊羆狐貍織皮【璆玉磬鐵柔鐵也鏤剛鐵可以刻鏤者也磬石磬也言鐵而先於銀者鐵之利多於銀也後世蜀之卓氏程氏以鐵冶富擬封君則梁之利尢在於鐵也織皮者梁州之地山林爲多獸之所走熊羆狐貍四獸之皮制之可以爲裘其毳毛織之可以爲罽也○林氏曰徐州貢浮磬此州旣貢玉磬又貢石磬豫州又貢磬錯以此觀之則知當時樂器磬最爲重豈非以其聲角而在淸濁大小之閒最難得其和者哉】西傾因桓是來浮於潛逾於沔入於渭亂於河【西傾山名地誌在隴西郡臨洮縣西今洮州臨潭縣西南桓水名水經曰西傾之南桓水出焉蘓氏曰漢始出爲漾東南流爲沔至漢中東行爲漢沔酈道元曰自西傾而至葭萌浮於西漢西漢卽潛水也自西漢遡流而屆於晉壽界阻漾枝津南歷岡北迆邐接漢沔歷漢川至於褒水逾褒而曁於衙嶺之南溪灌於斜川屆於武功而北以入於渭漢武帝時人有上書欲通褒斜道及漕事下張湯問之雲褒水通沔斜水通渭皆可以漕從南陽上沔入褒褒絕水至斜閒百餘里以車轉從斜下渭如此則漢中谷可致經言沔渭而不言褒斜者因大以見小也褒斜之閒絕水百餘里故曰逾然於經文則當曰逾於渭今曰逾於沔此又未可曉也絕河而渡曰亂】黑水西河惟雍州【雍州之域西據黑水東距西河謂之西河者主冀都而言也】弱水旣西【栁宗元曰西海之山有水焉散渙無力不能負芥投之則委靡墊沒及底而後止故名曰弱旣西者導之西流也地誌云在張掖郡刪丹縣薛氏曰弱水出吐谷渾界窮石山自刪丹西至合黎山與張掖縣河合又按通鑑魏太武擊柔然至栗水西行至菟園水分軍討又循弱水西行至涿邪山則弱水在菟園水之西涿邪山之東矣北史載太武至菟園水分軍搜討東至瀚海西接張掖水北渡燕然山與通鑑小異豈瀚海張掖水於弱水爲近乎程氏據西域傳以弱水爲在條支援引甚悉然長安西行一萬二千二百里又百餘日方至條支其去雍州如此之逺禹豈應窮荒而導其流也哉其說非是】涇屬渭汭【涇渭汭三水名涇水地誌出安定郡涇陽縣西今原州百泉縣岍頭山也東南至馮翊陽陵縣入渭今永興軍髙陵縣也渭水地誌出隴西郡首陽縣西南今渭州渭源縣鳥鼠山西北南谷山也東至京兆船司空縣入河今華州華陰縣也汭水地誌作芮扶風汧縣蒲藪芮水出其西北東入涇今隴州汧源縣蒲藪有汭水焉周職方雍州其川涇汭詩曰汭鞠之卽皆謂是也屬連屬也涇水連屬渭汭二水也】漆沮旣從【漆沮二水名漆水寰宇記自耀州同官縣東北界來經華原縣合沮水沮水地誌出北地郡直路縣東今坊州宜君縣西北境也寰宇記沮水自坊州升平縣北子午嶺出俗號子午水下合楡谷慈馬等川遂爲沮水至耀州華原縣合漆水至同州朝邑縣東南入渭二水相敵故並言之旣從者從於渭也又按地誌謂漆水出扶風縣晁氏曰此豳之漆也水經漆水出扶風杜陽縣程氏曰杜陽今岐山普潤縣之地亦漢漆縣之境其水入渭在灃水之上與經序渭水節次不合非禹貢之漆水也】灃水攸同【灃水地誌作酆出扶風鄠縣終南山今永興軍鄠縣山也東至咸陽縣入渭同者同於渭也渭水自鳥鼠而東灃水南注之涇水北注之漆沮東北注之曰屬曰從曰同皆主渭而言也】荊岐旣旅終南惇物至於鳥鼠【荊岐二山名荊山卽北條之荊地誌在馮翊懷徳縣南今耀州富平縣掘陵原也岐山地誌在扶風美陽縣西北今鳳翔府岐山縣東北十里也終南惇物鳥鼠亦皆山名終南地誌古文以太一山爲終南山在扶風武功縣今永興軍萬年縣南五十里也惇物地誌古文以垂山爲惇物在扶風武功縣今永興軍武功縣也鳥鼠地誌在隴西郡首陽縣西南今渭州渭源縣西也俗呼爲靑雀山舉三山而不言所治者蒙上旣旅之文也】原隰底績至於豬野【廣平曰原下濕曰隰詩曰度其隰原卽指此也鄭氏曰其地在豳今邠州也豬野地誌云武威縣東北有休屠澤古今以爲豬野今涼州姑臧縣也治水成功自髙而下故先言山次原隰次陂澤也】三危旣宅三苖丕敍【三危卽舜竄三苗之地或以爲燉煌未詳其地三苗之竄在洪水未平之前及是三危已旣可居三苗於是大有功敍今按舜竄三苗以其惡之尢甚者遷之而立其次者於舊都今旣竄者已丕敍而居於舊都者尙桀鷔不服蓋三苗舊都山川險阻气習使然今湖南猺洞時猶竊俘而詢之多爲貓姓豈其遺種歟】厥土惟黃壤【黃者土之正色林氏曰物得其常性者最貴雍州之土黃壤故其田非他州所及】厥田惟上上厥賦中下【田第一等而賦第六等者地狹而人功少也】厥貢惟球琳瑯玕【球琳美玉也瑯玕石之似珠者爾雅曰西北之美者有昆侖虛之球琳瑯玕今南海有靑瑯玕瑚屬也】浮於積石至於龍門西河會於渭汭【積石地誌在金城郡河關縣西南羌中今鄯州龍支縣界也龍門山地誌在馮翊夏陽縣今河中府龍門縣也西河冀之西河也雍之貢道有二其東北境則自積石至於西河其西南境則會於渭汭言渭汭不言河者蒙梁州之文也他州貢賦亦當不止一道彂此例以互見耳○按邢恕奏乞下熈河路打造船五百隻於黃河順流放下至會州西小河內藏放熈河路使李復奏竊知邢恕欲用此船載兵順流而下去取興州契勘會州之西小河咸水其闊不及一丈深止於一二尺豈能藏船黃河過會州入韋精山石峽險窄自上垂流直下髙數十丈船豈可過至西安州之東大河分爲六七道散流渭之南山逆流數十里方再合逆澑水淺灘磧不勝舟載此聲若出必爲夏國侮笑事遂寢郉恕之防如李復之言可謂矣然此言貢賦之路亦曰浮於積石至於龍門西河則古來此處河道固通舟楫矣而復之言乃如此何也姑錄之以備參考云】織皮昆崘析支渠搜西戎卽敍【昆崘卽河源所出在臨羌析支在河關西千餘里渠搜水經曰河自朔方東轉經渠搜縣故城北蓋近朔方之地也三國皆貢皮衣故以織皮冠之皆西方戎落故以西戎總之卽就也雍州水土旣平而余功及於西戎故附於末○蘇氏曰靑徐三州皆萊夷淮夷島夷所篚此三國亦篚織皮但古語有顚倒詳略爾其文當在厥貢惟球琳瑯玕之下浮於積石之上簡編脫誤不可不正愚謂梁州亦篚織皮恐蘇氏之說爲然】導岍及岐至於荊山逾於河壷口雷首至於太嶽厎柱析城至於王屋太行恆山至於碣石入於海【此下隨山也岍岐荊三山皆雍州山岍山地誌扶風岍縣西吳山古文以爲汧山今隴州吳山縣吳嶽山也周禮雍州山鎭曰嶽山又按寰宇記隴州汧源有岍山汧水所出禹貢所謂岍山也晁氏以爲今之隴山天井金門秦嶺山者皆古之岍也岐荊見雍州壷口雷首太嶽厎柱析城王屋太行恆山皆冀州山壷口太嶽碣石見冀州雷首地誌在河東郡蒲阪縣南今河中府河東縣也厎柱石在大河中流其形如柱今陜州陜縣三門山是也析城地誌在河東郡濩澤縣西今澤州陽城縣也晁氏曰山峯四面如城王屋地誌在河東郡垣縣東北今絳州垣曲縣也晁氏曰山狀如屋太行山地誌在河內郡山陽縣西北今懷州河內也恆山地誌在常山郡上曲陽縣西北今定州曲陽也逾者禹自荊山而過於河也孔氏以爲荊山之脈逾河而爲壷口雷首者非是蓋禹之治水隨山刋木其所表識諸山之名必其髙大可以辧疆域廣博可以奠民居故謹而書之以見其施功之次第初非有意推其脈絡之所自來若今之葬法所言也若必實以山脈言之則尢見其說之謬妄蓋河北諸山根本脊脈皆自代北寰武嵐憲諸州乘髙而來其脊以西之水則西流以入龍門西河之上流其脊以東之水則東流而爲桑幹幽冀以入於海其西一支爲壷口太嶽次一支包汾晉之源而南出以爲析城王屋而又西折以爲雷首又次一支乃爲太行又次一支乃爲恆山其間各隔沁潞諸川不相連屬豈自汧岐跨河而爲是諸山哉山之經理者已附於逐州之下於此又條列而詳記之而山之經緯皆可見矣王鄭有三條四列之名皆爲未當今據導字分之以爲南北二條而江河以爲之紀於二之中又分爲二焉此北條大河北境之山也】西傾朱圉鳥鼠至於太華熊耳外方桐柏至於陪尾【西傾朱圉鳥鼠太華雍州山也熊耳外方桐柏陪尾豫州山也西傾見梁州朱圉地誌在天水郡冀縣南今秦州大潭縣也俗呼爲白巖山鳥鼠見雍州太華地誌在京兆華陰縣南今華州華陰縣二十里也熊耳在商州上洛縣詳見豫州外方地誌潁川郡崈髙縣有崈髙山古文以爲外方在今西京登封縣也桐柏地誌在南陽郡平氏縣東南今唐州桐柏縣也陪尾地誌江夏郡安陸縣東北有橫尾山古文以爲陪尾今安州安陸也西傾不言導者蒙導汧之文也此北條大河南境之山也】導嶓冢至於荊山內方至於大別【嶓冢卽梁州之嶓也山形如冢故謂之嶓冢詳見梁州荊山南條荊山地誌在南郡臨沮縣北今襄陽府南漳縣也內方大別亦山名內方地誌章山古文以爲內方山在江夏郡竟陵縣東北今荊門軍長林縣也左傳吳與楚戰楚濟漢而陳自小別至於大別蓋近漢之山今漢陽軍漢陽縣北大別山是也地誌水經云在安丰者非是此南條江漢北境之山也】岷山之陽至於衡山過九江至於敷淺原【岷山見梁州衡山南嶽也地誌在長沙國湘南縣今潭州衡山縣也九江見荊州敷淺原地誌云豫章郡歷陵縣南有傅易山古文以爲敷淺原今江州徳安縣博陽山也晁氏以爲在鄱陽者非是今按晁氏以鄱陽有博陽山又有歷陵山爲應地誌歷陵縣之名然鄱陽漢舊縣地不應又爲歷陵縣山名偶同不足據也江州徳安𨿽爲近之然所謂敷淺原者其山甚小而卑亦未見其爲在所表見者惟廬阜在大江彭蠡之交最髙且大宜所當紀志者而皆無考據恐山川之名古今或異而傳者未必得其眞也姑俟知者過經過也與導岍逾於河之義同孔氏以爲衡山之脈連延而爲敷淺原者亦非是蓋岷山之脈其北一支爲衡山而盡於洞庭之西其南一支度桂嶺北經袁筠之地至徳安所謂敷淺原者二支之閒湘水閒斷衡山在湘水西南敷淺原在湘水東北其非衡山之脈連延過九江而爲敷淺原者明甚且其山川岡脊源流具在眼前而古今異說如此況殘山斷港歷數千百年者尙何自取信哉岷山不言導者蒙導嶓冢之文也此南條江漢南境之山也】導弱水至於合黎餘波入於流沙【此下濬川也弱水見雍州合黎山名隋地誌在張掖縣西北亦名羌谷流沙杜佑云在沙州西八十里其沙隨風流行故曰流沙水之疏導者已附於逐州之下於此又派別而詳記之而水之經緯皆可見矣濬川之功自隨山始故導水次於導山也又按山水皆原於西北故禹敍山敍水皆自西北而東南導山則先岍岐導水則先弱水也】導黑水至於三危入於南海【黒水地誌出犍爲郡南廣縣汾關山水經出張掖雞山南至燉煌過三危山南流入於南海唐樊綽云西夷之水南流入於南海者凡四曰區江曰西珥河曰麗水曰彌渃江皆入於南海其曰麗水者卽古之黑水也三危山臨峙其上按梁雍二州西邊皆以黑水爲界是黑水自雍之西北而直出梁之西南也中國山勢岡脊大抵皆自西北而來積石西傾岷山岡脊以東之水旣入於河漢岷江其岡脊以西之水卽爲黑水而入於南海地誌水經樊氏之說𨿽未詳的實要是其地也程氏曰樊綽以麗水爲黑水者恐其狹小不足爲界其所稱西珥河者卻與漢志葉楡澤相貫廣處可二十里旣足以界別二州其流又正趨南海又漢滇池卽葉楡之地武帝初開滇巂時其地古有黑水舊祠夷人不知載籍必不能附會而綽及道元皆謂此澤以楡葉所積得名則其水之黑似楡葉積漬所成且其地乃在蜀之正西又東北距宕昌不逺宕昌卽三苗種裔與三苗之敍於三危者又爲相應其證驗莫此之明也】導河積石至於龍門南至於華陰東至於厎柱又東至於孟津東過洛汭至於大伾北過洚水至於大陸又北播爲九河同爲逆河入於海【積石龍門見雍州華陰華山之北也厎柱見導山孟地名津渡處也杜預云在河內郡河陽縣南今孟州河陽縣也武王師渡孟津者卽此今亦名富平津洛汭洛水交流之內在今河南府鞏縣之東洛之入河實在東南河則自西而東過之故曰東過洛汭大伾孔氏曰山再成曰伾張楫以爲在成臯鄭以爲在修武武徳臣瓚以爲修武武徳無此山成臯山又不再成今通利軍黎陽縣臨河有山蓋大伾也按黎陽山在大河垂欲趨北之地故禹記之若成臯之山旣非從東折北之地又無險礙如龍門厎柱之須疏鑿西去洛汭旣已大近東距洚水大陸又爲絕逺當以黎陽者爲是洚水地誌在信都縣今冀州信都縣枯洚渠也程氏曰周時河徙砱礫至漢又攺向頓丘東南流與禹河迹大相背戾地誌魏郡鄴縣有故大河在東北直逹於海疑卽禹之故河孟康以爲王莽河非也古洚瀆自唐貝州經城北入南宮貫穿信都大抵北向而入故河於信都之北爲合北過洚水之文當以信都者爲是大陸見冀州九河見兗州逆河意以海水逆潮而得名九河旣淪於海則逆河在其下流固不復有矣河上播而爲九下同而爲一其分播合同皆水勢之自然禹特順而導之耳今按漢西域傳張騫所窮河源云河有兩源一出蔥嶺一出於闐於闐在南山下其河北流與蔥嶺河合東注蒲昌海蒲昌海一名鹽澤去玉門陽關三百餘里其水停居冬夏不增減潛行地中南出積石又唐長慶中薛元鼎使吐蕃自隴西成紀縣西南出塞二千餘里得河源於莫賀延磧尾曰悶磨黎山其山中髙四下所謂昆崘也東北流與積石河相連河源澄瑩冬春可涉下稍合流色赤益逺他水幷注遂濁吐蕃亦自言昆崘在其國西南二說恐薛氏爲是河自積石三千里而後至於龍門經但一書積石不言方向荒逺在所略也龍門而下因其所經記其自北而南則曰南至華陰記其自南而東則曰東至厎柱又詳記其東向所經之地則曰孟津曰洛汭曰大伾又記其自東而北則曰北過洚水又詳記其北向所經之地則曰大陸曰九河又記其入海之處則曰逆河自洛汭而上河行於山其地皆可考自大伾而下垠岸髙於平地故決齧流移水陸變遷而洚水大陸九河逆河皆難指實然上求大伾下得碣石因其方向辧其故迹則猶可考也其詳悉見上文○又按李復云同州韓城北有安國嶺東西四十餘里東臨大河瀕河有禹廟在山斷河出處禹鑿龍門起於唐張仁願所築東受降城之東自北而南至此山盡兩岸石壁峭立大河盤束於山峽間千百里至此山開岸闊豁然奔放怒气噴風聲如萬雷今按舊說禹鑿龍門而不詳其所以鑿誦說相傳但謂因舊修辟去其齟齬以決水勢而已今詳此說則謂受降以東至於龍門皆是禹新開鑿若果如此則禹未鑿時河之故道不知卻在何處而李氏之學極博不知此說又何所考也】嶓冢導漾東流爲漢又東爲滄浪之水過三澨至於大別南入於江東匯澤爲彭蠡東爲北江入於海【漾水名水經曰漾水出隴西郡氐道縣嶓冢山東至武都常璩曰漢水有兩源此東源也卽禹貢所謂嶓冢導漾者其西源出隴西嶓冢山防泉始源曰沔逕葭萌入漢東源在今西縣之西西源在今三泉縣之東也酈道元謂東西兩川俱出嶓冢而同爲漢水者是也水源發於嶓冢爲漾至武都爲漢又東流爲滄浪之水酈道元云武當縣北四十里漢水中有洲曰滄浪洲水曰滄浪水是也蓋水之經歷隨地得名謂之爲者明非他水也三澨水名今郢州長壽縣磨石山發源東南流者名澨水至復州景陵縣界來又名汊水疑卽三澨之一然據左傳漳澨防澨則爲水際未可曉也大別見導山入江在今漢陽軍漢陽縣匯回也彭蠡見州北江未詳入海在今通州靜海縣○今按彭蠡古今記載皆謂今之番陽然其澤在江之南去漢水入江之處已七百餘里所蓄之水則合饒信徽撫吉贑南安建昌臨江袁筠隆興南康州之流非自漢入而爲匯者又其入江之處西則廬阜東則湖口皆石山峙立水道狹甚不應漢水入江之後七百餘里乃橫截而南入於番陽又橫截而北流爲北江且番陽合數州之流豬而爲澤泛溢壅遏初無仰於江漢之匯而後成也不惟無所仰於江漢而眾流之積日遏月髙勢亦不復容江漢之來入矣今湖口橫渡之處其北則江漢之濁流其南則番陽之淸漲不見所謂漢水匯澤而爲彭蠡者番陽之水旣出湖口則依南岸與大江相持以東又不見所謂橫截而爲北江者又以經文考之則今之彭蠡旣在大江之南於經則宜曰南匯彭蠡不應曰東匯於導江則宜曰南會於匯不應曰北防於匯匯旣在南於經則宜曰北爲北江不應曰東爲北江以今地望參校絕爲反戾今廬江之北有所謂巢湖者湖大而源淺每嵗四五月間蜀嶺雪消大江泛溢之時水淤入湖至七八月大江水落湖水方泄隨江以東爲合東匯北匯之文然番陽之湖方五六百里不應舎此而錄彼記其小而遺其大也蓋嘗以事理情勢考之洪水之患惟河爲甚意當時龍門九河等處事急民困勢重役煩禹親蒞而身督之若江淮則地偏水急不待疏鑿固已通行或分遣官屬往視亦可況洞庭彭蠡之間乃三苗所居水澤山林深昧不測彼方負其險阻頑不卽工則宮屬之往者亦未必遽敢深入是以但知彭蠡之爲澤而不知其非漢水所匯但意如巢湖江水之淤而不知彭蠡之源爲甚眾也以此致誤謂之爲匯謂之北江無足怪者然則番陽之爲彭蠡信矣】岷山導江東別爲沱又東至於澧過九江至於東陵東迆北防於匯東爲中江入於海【沱江之別流於梁者也澧水名水經出武陵充縣西至長沙下雋縣西北入江鄭氏云經言過言會者水也言至者或山或澤也澧宜山澤之名按下文九江澧水旣與其一則非水明矣九江見荊州東陵巴陵也今嶽州巴陵縣也地誌在廬江西北者非是防匯中江見上章】導沇水東流爲濟入於河溢爲滎東出於陶丘北又東至於菏又東北防於汶又北東入於海【沇水濟水也彂源爲沇旣東爲濟地誌雲濟水出河東郡垣曲縣王屋山東南今絳州垣曲縣山也始發源王屋山頂崖下曰沇水旣見而伏東出於今孟州濟源縣二源東源周七百步其深不測西源周六百八十五步其深一丈合流至溫縣是爲濟水歷虢公臺西南入於河溢滿也復出河之南溢而爲滎滎卽滎波之滎見豫州又東出於陶丘北陶丘地名再成曰陶在今廣濟軍西又東至於菏菏卽菏澤亦見豫州謂之至者濟陰縣自有菏派濟流至其地爾汶北汶也見靑州又東北至於東平府壽張縣安民亭合汶水至今靑州博興縣入海唐李賢謂濟自鄭以東貫滑曹鄆濟齊靑以入於海本朝樂史謂今東平濟南淄川北海界中有水流入海謂之淸河酈道元謂濟水當王莽之世川瀆枯竭其後水流逕通津渠勢攺尋梁脈水不與昔同然則滎澤濟河𨿽枯而濟水未嘗絕流也程氏曰滎水之爲濟本無他義濟之入河適防河滿溢出南岸溢出者非濟水因濟而溢故禹還以元名命之按程氏言溢之一字固爲有理然出於河南者旣非濟水則禹不應以河支流而冒稱爲濟蓋溢者指滎而言非指河也且河濁而滎淸則滎之水非河之溢明矣況經所書單立導沇條例若斷若續而實有源流或見或伏而脈絡可考先儒皆以濟水性下勁疾故能入河穴地流注顯伏南丰曽氏齊州二堂記云泰山之北與齊之東南諸谷之水西北匯於黒水之灣又西北匯於栢崖之灣而至於渇馬之崖蓋水之來也眾其北折而西也悍疾尢甚及至於崖下則泊然而止而自崖以北至於歷城之西蓋五十里而有泉湧出髙或致尺其旁之人名之曰趵突之泉齊人皆謂嘗有棄糠於黒水之灣者而見之於此蓋泉自渇馬之崖潛流地中而至此復出也其注而北則謂之濼水達於淸河以入於海舟之通於濟者皆於是乎達也齊多甘泉其顯名者十而色味皆同以余驗之蓋皆濼水之旁出者也然則水之伏流地中固多有之奚獨於滎澤疑哉吳興沈氏亦言古說濟水伏流地中今歷下凡發地皆是流水世謂濟水經過其下東阿亦濟所經取其井水煮膠謂之阿膠用攪濁水則淸人服之下膈疏痰蓋其水性趨下淸而重故也濟水伏流絕河乃其物性之常事理之著者程氏非之顧弗深考耳】導淮自桐柏東防於泗沂東入於海【水經雲淮水出南陽平氏縣胎簪山禹只自桐柏導之耳桐柏見導山泗沂見徐州沂入於泗泗入於淮此言防者以二水相敵故也入海在今淮浦】導渭自鳥鼠同穴東防於灃又東防於涇又東過漆沮入於河【同穴山名地誌云鳥鼠山者同穴之枝山也余並見雍州孔氏曰鳥鼠共爲雌雄同穴而處其說怪誕不經不足信也酈道元雲渭水出南谷山在鳥鼠山西北禹只自鳥鼠同穴導之耳】導洛自熊耳東北防於澗瀍又東防於伊又東北入於河【熊耳盧氏之熊耳也余並見豫州洛水出冢嶺山禹只自熊耳導之耳○按經言嶓冢導漾岷山導江者漾之源出於嶓江之源出於岷故先言山而後言水也言導河積石導淮自桐柏導渭自鳥鼠同穴導洛自熊耳皆非出於其山特自其山以導之耳故先言水而後言山也河不言自者河源多伏流積石其見處故言積石而不言自也沇水不言山者沇水伏流其出非一故不志其源也弱水黑水不言山者九州之外蓋略之也小水合大水謂之入大水合小水謂之過二水勢均相入謂之防天下之水莫大於河故於河不言防此禹貢立言之法也】九州攸同四隩旣宅九山刋旅九川滌源九澤旣陂四海防同【隩隈也李氏曰涯內近水爲隩陂障也防同與灉沮防同同義四海之隩水涯之地已可奠居九州之山槎木通道已可祭告九州之川濬滌泉源而無壅遏九州之澤已有陂障而無決潰四海之水無不防同而各有所歸此蓋總結上文言九州四海水土無不平治也】六府孔修庶土交正底愼財賦咸則三壤成賦中邦【孔大也水火金木土谷皆大修治也土者財之自生謂之庶土則非特谷土也庶土有等當以肥瘠髙下名物交相正焉以任土事底致也因庶土所出之財而致謹其財賦之入如周大司徒以土宜之法辧十有二土之名物以任土事之類咸皆也則品節之也九州谷土又皆品節之以上中下三等如周大司徒辧十有二壤之名物以致稼穡之類中邦中國也蓋土賦或及於四夷而田賦則止於中國而已故曰成賦中邦】錫土姓【錫土姓者言錫之土以立國錫之姓以立宗左傳所謂天子建徳因生以賜姓胙之土而命之氏者也】只臺徳先不距朕行【臺我距違也禹平水土定土賦建諸侯治已定功已成矣當此之時惟敬徳以先天下則天下自不能違越我之所行也】五百里甸服百里賦納總二百里納銍三百里納稭服四百里粟五百里米【甸服畿內之地也甸田服事也以皆田賦之事故謂之甸服五百里者王城之外四面皆五百里也禾本全曰總刈禾曰銍半藳也半藳去皮曰稭謂之服者三百里內去王城爲近非惟納總銍稭而又使之服輸將之事也獨於稭言之者總前二者而言也粟谷也內百里爲最近故並禾本總賦之外百里次之只刈禾半藳納也外百里又次之去藳麤皮納也外百里爲逺去其穗而納谷外百里爲尢逺去其谷而納米蓋量其地之逺近而爲納賦之輕重精麤也此分甸服五百里而爲五等者也】五百里侯服百里采二百里男邦三百里諸侯【侯服者侯國之服甸服外四面又各五百里也采者卿大夫邑地男邦男爵小國也諸侯諸侯之爵大國次國也先小國而後大國者大可以禦外侮小得以安內附也此分侯服五百里而爲三等也】五百里綏服三百里揆文敎二百里奮武衞【綏安也謂之綏者漸遠王畿而取撫安之義侯服外四面又各五百里也揆度也綏服內取王城千里外取荒服千里介於內外之間故以內三百里揆文敎外二百里奮武衞文以治內武以治外聖人所以嚴華夏之辧者如此此分綏服五百里而爲二等也】五百里要服三百里夷二百里蔡【要服去王畿已遠皆夷狄之地其文法略於中國謂之要者取要約之義特羈縻之而已綏服外四面又各五百里也蔡放也左傳云蔡蔡叔是也流放罪人於此也此分要服五百里而爲二等也】五百里荒服三百里蠻二百里流【荒服去王畿益遠而經略之者視要服爲尢略也以其荒野故謂之荒服要服外四面又各五百里也流流放罪人之地蔡與流皆所以處罪人而罪有輕重故地有遠近之別也此分荒服五百里而爲二等也○今按每服五百里五服則二千五百里南北東西相距五千里故益稷篇言弼成五服至於五千然堯都冀州冀之北境並雲中涿易亦恐無二千五百里借使有之亦皆沙漠不毛之地而東南財賦所出則反棄於要荒以地勢考之殊未可曉但意古今土地盛衰不同當舜之時冀北之地未必荒落如後世耳亦猶閩浙之閒舊爲蠻夷淵藪而今富庶繁衍遂爲上國土地興廢不可以一時槪也周制九畿曰侯甸男采衛蠻夷鎭藩毎畿亦五百里而王畿又不在其中並之則一方五千里四方相距爲萬里蓋倍禹服之數也漢地誌亦言東西九千里南北一萬三千里先儒皆疑禹服之狹而周漢地廣或以周服里數皆以方言或以古今尺有長短或以禹直方計而後世以人迹屈曲取之要之皆非的論蓋禹聲教所及則地盡四海而其疆理則止以五服爲制至荒服之外又別爲區畫如所謂咸建五長是已若周漢則盡其地之所至而疆畫之也】東漸於海西被於流沙朔南曁聲敎訖於四海禹錫圭告厥成功【漸漬被覆曁及也地有遠近故言有淺深也聲謂風聲敎謂敎化林氏曰振舉於此而遠者聞焉故謂之聲軌範於此而遠者效焉故謂之教上言五服之制此言聲敎所及蓋法制有限而敎化無窮也錫與師錫之錫同水土旣平禹以圭爲贄而告成功於舜也水色黑故圭以云】

甘誓【甘地名有扈氏國之南郊也在扶風鄠縣誓與禹徵苗之誓同義言其討叛伐罪之意嚴其坐作進退之節所以一眾志而起其怠也誓師於甘故以甘誓名篇書有六體誓其一也今文古文皆有○按有扈夏同姓之國史記曰啟立有扈不服遂滅之唐孔氏因謂堯舜受禪啟獨繼父以是不服亦臆度之耳左傳昭公元年趙孟曰虞有三苗夏有觀扈商有姺邳周有徐奄則有扈亦三苖徐奄之類也】

大戰於甘乃召六卿【六卿六鄕之卿也按周禮鄕大夫毎鄕卿一人六鄕六卿平居無事則各掌其鄕之政敎禁令而屬於大司徒有事出徵則各率其鄕之一萬二千五百人而屬於大司馬所謂軍將皆卿者是也意夏制亦如此古者四方有變専責之方伯方伯不能討然後天子親徵之天子之兵有徵無戰今啟旣親率六軍以出而又書大戰於甘則有扈之怙彊稔惡敢與天子抗衡豈特孟子所謂六師移之者書曰大戰蓋所以深著有扈不臣之罪而爲天下後世諸侯之戒也】王曰嗟六事之人予誓告汝【重其事故嗟嘆而告之六事者非但六卿有事於六軍者皆是也】有扈氏威侮五行怠棄三正天用絕其命今予惟恭行天之罰【威暴殄之也侮輕忽之也鯀汨五行而殛死況於威侮之者乎三正子丑寅之正也夏正建寅怠棄者不用正朔也有扈氏暴殄天物輕忽不敬廢棄正朔虐下背上獲罪於天天用絕其命今我伐之惟敬行天之罰而已今按此章則三正疊建其來久矣舜協時月正日亦所以一正朔也子丑之建唐虞之前當已有之】左不攻於左汝不恭命右不攻於右汝不恭命禦非其馬之正汝不恭命【左車左右車右也攻治也古者車戰之法甲士三人一居左以主射一居右以主擊刺禦者居中以主馬之馳驅也左傳宣公十二年楚許伯禦樂伯攝叔爲右以致晉師樂伯曰吾聞致師者左射以菆是車左主射也攝叔曰吾聞致師者右入壘折馘執俘而還是車右主擊刺也禦非其馬之正猶王良所謂詭遇也蓋左右不治其事與禦非其馬之正皆足以致敗故各指其人以責其事而欲各盡其職而不敢忽也】用命賞於祖不用命戮於社予則孥戮汝【戮殺也禮曰天子巡狩以遷廟主行左傳軍行祓社釁鼓然則天子親徵必載其遷廟之主與其社主以行以示賞戮之不敢専也祖左陽也故賞於祖社右陰也故戮於社孥子也孥戮與上戮字同義言若不用命不但戮及汝身將幷汝妻子而戮之戰危事也不重其法則無以整肅其眾而使赴功也或曰戮辱也孥戮猶秋官司厲孥男子以爲罪隸之孥古人以辱爲戮謂戮辱之以爲孥耳古者罰弗及嗣孥戮之刑非三代之所宜有也按此說固爲有理然以上句考之不應一戮而二義蓋罰弗及嗣者常刑也予則孥戮者非常刑也常刑則愛克厥威非常刑則威克厥愛盤庚遷都尙有劓殄滅之無遺育之語則啟之誓師豈爲過哉】

五子之歌【五子太康之弟也歌與帝舜作歌之歌同義今文無古文有】

太康尸位以逸豫滅厥徳黎民咸貳乃盤遊無度畋於有洛之表十旬弗反【太康啟之子屍如祭祀之屍謂居其位而不爲其事如古人所謂屍祿屍官者也豫樂也夏諺曰吾王不遊吾何以休吾王不豫吾何以助一遊一豫爲諸侯度夏之先王非不遊豫蓋有其節皆所以爲民非若太康以逸豫而滅其徳也民鹹貳心而太康猶不知悔乃安於遊畋之無度言其遠則至於洛水之南言其久則十旬而弗反是則太康自棄其國矣】有窮后羿因民弗忍距於河【窮國名羿窮國君之名也或曰羿善射者之名賈逵說文羿帝嚳射官故其後善射者皆謂之羿有窮之君亦善射故以羿目之也羿因民不堪命距太康於河北使不得返遂廢之】厥弟五人禦其母以從徯於洛之汭五子咸怨述大禹之戒以作歌【禦侍也怨如孟子所謂小弁之怨親親也小弁之詩父子之怨五子之歌兄弟之怨親之過大而不怨是愈疏也五子知宗廟社稷危亡之不可救母子兄弟離散之不可保憂愁郁悒慷慨感厲情不自已發爲詩歌推其亡國敗家之由皆原於荒棄皇祖之訓𨿽其五章之間非盡述皇祖之戒然其先後終始互相發明史臣以其作歌之意序於五章之首後世序詩者毎篇皆有小序以言其作詩之義其原蓋出諸此】其一曰皇祖有訓民可近不可下民惟邦本本固邦寧【此禹之訓也皇大也君之與民以勢而言則尊卑之分如霄壤之不侔以情而言則相須以安猶身體之相資以生也故勢疎則離情親則合以其親故謂之近以其疎故謂之下言其可親而不可疎之也且民者國之本本固而後國安本旣不固則𨿽彊如秦富如隋終亦滅亡而已矣其一其二或長防之序或作歌之序不可知也】予視天下愚夫愚婦一能勝予一人三失怨豈在明不見是圖予臨兆民懍乎若朽索之馭六馬爲人上者柰何不敬【索昔各反馭音禦○予五子自稱也君失人心則爲獨夫獨夫卽愚夫愚婦一能勝我矣三失者言所失眾也民心怨背豈待其彰著而後知之當於事幾未形之時而圖之也朽腐也朽索易絕六馬易驚朽索固非可以馭馬也以諭其危懼可畏之甚爲人上者柰何而不敬乎前旣引禹之訓言此則以己之不足恃民之可畏者申結其義也】其二曰訓有之內作色荒外作禽荒甘酒嗜音峻宇雕墻有一於此未或不亡【此亦禹之訓也色荒惑嬖寵也禽荒眈遊畋也荒者迷亂之謂甘嗜皆無厭也峻髙大也宇棟宇也雕繪飾也言六者有其一皆足以致滅亡也禹之訓昭明如此而太康獨不念之乎此章首尾意義已明故不復申結之也】其三曰惟彼陶唐有此冀方今失厥道亂其紀綱乃底滅亡【堯初爲唐侯後爲天子都陶故曰陶唐堯授舜舜授禹皆都冀州言冀方者舉中以包外也大者爲綱小者爲紀底致也堯舜禹相授一道以有天下今太康失其道而紊亂其紀綱以致滅亡也○又按左氏所引惟彼陶唐之下有帥彼天常一語厥道作其行乃底滅亡作乃滅而亡】其四曰明明我祖萬邦之君有典有則貽厥子孫關石和鈞王府則有荒墜厥緒覆宗絕祀【明明明而又明也我祖禹也典猶周之六典則猶周之八則所以治天下之典章法度也貽遺關通和平也百二十斤爲石三十斤爲鈞鈞與石五權之最重者也關通以見彼此通同無折閱之意和平以見人情兩平無乖爭之意言禹以明明之徳君臨天下典則法度所以貽後世者如此至於鈞石之設所以一天下之輕重而立民信者王府亦有之其爲子孫後世慮可謂詳且遠矣柰何太康荒墜其緒覆其宗而絕其祀乎○又按法度之制始於權權與物鈞而生衡衡運生規規圓生矩矩方生繩繩直生準是權衡者又法度之所自出也故以鈞石言之】其五曰嗚呼曷歸予懷之悲萬姓仇予予將疇依郁陶乎予心顏厚有忸怩弗愼厥徳𨿽悔可追【忸女六反怩女夷反○曷何也嗚呼曷歸嘆息無地之可歸也予將疇依彷徨無人之可依也爲君至此亦可哀矣仇予之子指太康也指太康而謂之予者不忍斥言忠厚之至也郁陶哀思也顏厚愧之見於色也忸怩愧之發於心也可追言不可追也】

徵【國名孟子曰徵者上伐下也此以徵名實卽誓也仲康丁有夏中衰之運羿執國政社稷安危在其掌握而仲康能命侯以掌六師侯能承仲康以討有罪是𨿽未能行羿不道之誅明羲和黨惡之罪然當國命中絕之際而能舉師伐罪猶爲禮樂徵伐之自天子出也夫子所以錄其書者以是歟今文無古文有○或曰蘇氏以爲羲和貳於羿忠於夏者故羿假仲康之命命侯徵之今按篇首言仲康肇位四海侯命掌六師又曰侯承王命䢐徵詳其文意蓋史臣善仲康能命將遣師侯能承命致討未見貶仲康不能制命而罪侯之爲専徵也若果爲篡羿之書則亂臣賊子所爲孔子亦取之爲後世法乎】

惟仲康肇位四海侯命掌六師羲和廢厥職酒荒於厥邑後承王命䢐徵【仲康太康之弟侯國之侯命掌六師命爲大司馬也仲康始卽位卽命侯以掌六師次年方有徵羲和之命必本始而言者蓋史臣善仲康肇位之時已能其兵權故羲和之徵猶能自天子出也林氏曰羿廢太康而立仲康然其篡也乃在相之世仲康不爲羿所篡至其子相然後見篡是則仲康猶有以制之也羿之立仲康也方將執其禮樂徵伐之權以號令天下而仲康卽位之始卽能命侯掌六師以其兵權如漢文帝入自代邸卽皇帝位夜拜宋昌爲衛將軍鎭撫南北軍之類羲和之罪𨿽曰沈亂於酒然黨惡於羿同惡相濟故侯承王命往徵之以翦羿羽翼故終仲康之世羿不得以逞使仲康盡失其權則羿之篡夏豈待相而後敢邪羲氏和氏夏合爲一官曰後者諸侯入爲王朝公卿如禹稷伯夷謂之後也】告於眾曰嗟予有眾聖有謨訓明徵定保先王克謹天戒臣人克有常憲百官修輔厥後惟明明【徵音澄○徵驗保安也聖人謨訓明有徴驗可以定安邦國也下文卽謨訓之語天戒日蝕之類謹者恐懼修省以消變異也常憲者奉法修職以供乃事也君能謹天戒於上臣能有常憲於下百官之眾各修其職以輔其君故君內無失徳外無失政此其所以爲明明後也又按日蝕者君弱臣彊之象后羿専政之戒也羲和掌日月之官黨羿而不言是可赦乎】每嵗孟春遒人以木鐸徇於路官師相規工執藝事以諫其或不恭邦有常刑【遒慈秋反鐸達各反○遒人宣令之官木鐸金口木舌施政敎時振以警眾也周禮小宰之職正嵗帥治官之屬徇以木鐸曰不用法者國有常刑亦此意也官以職言師以道言規正也相規云者胥敎誨也工百工也百工技藝之事至理存焉理無往而不在故言無微而可略也孟子曰責難於君謂之恭官師百工不能規諫是謂不恭不恭之罪猶有常刑而況於畔官離次俶擾天紀者乎】惟時羲和顚覆厥徳沈亂於酒畔官離次俶擾天紀遐棄厥司乃季秋月朔辰弗集於房瞽奏鼓嗇夫馳庶人走羲和屍厥官罔聞知昏迷於天象以干先王之誅政典曰先時者殺無赦不及時者殺無赦【次位也官以職言次以位言畔官則亂其所治之職離次則捨其所居之位俶始擾亂也天紀則洪範所謂嵗月日星辰歷數是也蓋自堯舜命羲和歷象日月星辰之後爲羲和者世守其職未嘗紊亂至是始亂其天紀焉遐遠也遠棄其所司之事也辰日月防次之名房所次之宿也集漢書作輯集輯通用言日月防次不相和輯而掩蝕於房宿也按唐志日蝕在仲康卽位之五年瞽樂官以其無目而審於音也奏進也古者日蝕則伐鼓用幣以救之春秋傳曰惟正陽之月則然余則否今季秋而行此禮夏禮輿周異也嗇夫小臣也漢有上林嗇夫庶人庶人之在官者周禮庭氏救日之弓矢嗇夫庶人蓋供救日之百役者曰馳曰走者以見日蝕之變天子恐懼於上嗇夫庶人奔走於下以助救日如此其急羲和爲歷象之官尸居其位若無聞知則其昏迷天象以干先王之誅豈特不恭之刑而已哉政典先王政治之典籍也先時後時皆違制失時當誅而不赦者也今日蝕之變如此而羲和罔聞知是固幹先王后時之誅矣】今予以爾有眾奉將天罰爾眾士同力王室尙弼予欽承天子威命【將行也我以爾眾士奉行天罰爾其同力王室庶幾輔我以敬承天子之威命也蓋天子討而不伐諸侯伐而不討仲康之命侯得天子討罪之權侯之徵羲和得諸侯敵愾之義其辭直其義明非若五霸摟諸侯以伐諸侯其辭曲其義迂也】火炎昆岡玉石俱焚天吏逸徳烈於猛火殲厥渠魁脇從罔治舊染污俗咸與惟新【殲將亷反○昆出玉山名岡山脊也逸過渠大也言火炎昆岡不辧王石之美惡而焚之苟爲天吏而有過逸之徳不擇人之善惡而戮之其害有甚於猛火不辧玉石也今我但誅首惡之魁而已脇從之黨則罔冶之舊染污習之人亦皆赦而新之其誅惡宥善是猶王者之師也今按徵始稱羲和之罪止以其畔官離次俶擾天紀至是有脇從舊染之語則知羲和之罪當不止於廢時亂日是必聚不逞之人崇飲私邑以爲亂黨助羿爲惡者也後䢐徵隠其叛逆而不言者蓋正名其罪則必鋤根除源而仲康之勢有未足以制后羿者故止責其曠職之罪而實誅其不臣之心也】嗚呼威克厥愛允濟愛克厥威允罔功其爾眾士懋戒哉【威者嚴明之謂愛者姑息之謂記曰軍旅主威蓋軍法不可以不嚴嚴明勝則信其事之必濟姑息勝則信其功之無成誓師之末而復嗟嘆以是深警之欲其勉力戒懼而用命也】

書經集傳卷二﹤經部﹐書類﹐書經集傳﹥

欽定四庫全書

書經集傳卷三

宋蔡沈撰商書【契始封商湯因以爲有天下之號書凡十七篇】

湯誓【湯號也或曰諡湯名履姓子氏夏桀暴虐湯往徵之亳眾憚於徵役故湯諭以弔伐之意蓋師興之時而誓於亳都者也今文古文皆有】

王曰格爾眾庶悉聽朕言非臺小子敢行稱亂有夏多罪天命殛之【臺音怡後同○王曰者史臣追述之稱也格至臺我稱舉也以人事言之則臣伐君可謂亂矣以天命言之則所謂天吏非稱亂也】今爾有眾汝曰我後不卹我眾捨我穡事而割正夏予惟聞汝眾言夏氏有罪予畏上帝不敢不正【穡刈獲也割斷也亳邑之民安於湯之徳政桀之虐焰所不及故不知夏氏之罪而憚伐桀之勞反謂湯不卹亳邑之眾捨我刈獲之事而斷正有夏湯言我亦聞汝眾論如此然夏桀暴虐天命殛之我畏上帝不敢不往正其罪也】今汝其曰夏罪其如臺夏王率遏眾力率割夏邑有眾率怠弗協曰時日曷喪予及汝皆亡夏徳若玆今朕必往【遏絕也割劓割夏邑之割時是也湯又舉商眾言桀𨿽暴虐其如我何湯又應之曰夏王率爲重役以窮民力嚴刑以殘民生民厭夏徳亦率皆怠於奉上不和於國疾視其君指日而曰是日何時而亡乎若亡則吾寧與之俱亡蓋苦桀之虐而欲其亡之甚也桀之惡徳如此今我之所以必往也桀嘗自言吾有天下如天之有日日亡吾乃亡耳故民因以日目之】爾尙輔予一人致天之罰予其大賚汝爾無不信朕不食言爾不從誓言予則孥戮汝罔有攸赦【賚與也食言言已出而反吞之也禹之徵苗止曰爾尙一乃心力其克有勲至啟則曰用命賞於祖不用命戮於社予則孥戮汝此又益以朕不食言罔有攸赦亦可以觀世變矣】

仲虺之誥【虺許偉反○仲虺臣名奚仲之後爲湯左相誥告也周禮士師以五戒先後刑罰一曰誓用之於軍旅二曰誥用之於會同以諭眾也此但告湯而亦謂之誥者唐孔氏謂仲虺亦必對眾而言蓋非特釋湯之慙而且以曉其臣民眾庶也古文有今文無】

成湯放桀於南巢惟有慙徳曰予恐來世以臺爲口實【武功成故曰成湯南巢地名廬江六縣有居巢城桀奔於此因以放之也湯之伐桀𨿽順天應人然承堯舜禹授受之後於心終有所不安故愧其徳之不古若而又恐天下後世借以爲口實也○陳氏曰堯舜以天下讓後世好名之士猶有不知而慕之者湯武徵伐而得天下後世嗜利之人安得不以爲口實哉此湯之所以恐也歟】仲虺乃作誥曰嗚呼惟天生民有欲無主乃亂惟天生聰明時乂有夏昏徳民墜塗炭天乃錫王勇智表正萬邦纘禹舊服玆率厥典奉若天命【仲虺恐湯憂愧不已乃作誥以解釋其意嘆息言民生有耳目口鼻愛惡之欲無主則爭且亂矣天生聰明所以爲之主而治其爭亂者也墜陷也塗泥炭火也桀爲民主而反行昏亂陷民於塗炭旣失其所以爲主矣然民不可以無主也故天錫湯以勇智之徳勇足以有爲智足以有謀非勇智則不能成天下之大業也表正者表正於此而影直於彼也天錫湯以勇智者所以使其表正萬邦而繼禹舊所服行也此但率循其典常以奉順乎天而已天者典常之理所自出而典常者禹之所服行者也湯革夏而纘舊服武革商而政由舊孔子所謂百世可知者正以是也林氏曰齊宣王問孟子曰湯放桀武王伐紂有諸孟子曰賊仁者謂之賊賊義者謂之殘殘賊之人謂之一夫聞誅一夫紂矣未聞弒君也夫立之君者懼民之殘賊而無以主之爲之主而自殘賊焉則君之實喪矣非一夫而何孟子之言則仲虺之意也】夏王有罪矯誣上天以布命於下帝用不臧式商受命用爽厥師【矯與矯制之矯同誣罔臧善式用爽明師眾也天以形體言帝以主宰言桀知民心不從矯詐誣罔托天以惑其眾天用不善其所爲用使有商受命用使昭明其眾庶也○王氏曰夏有昏徳則眾從而昏商有明徳則眾從而明○吳氏曰用爽厥師續下文簡賢附勢意不相貫疑有脫誤】簡賢附勢寔繁有徒肇我邦於有夏若苗之有莠若粟之有秕小大戰戰罔不懼於非辜矧予之徳言足聽聞【秕卑履反○簡略繁多肇始也戰戰恐懼貌言簡賢附勢之人同惡相濟寔多徒眾肇我邦於有夏爲桀所惡欲見翦除如苗之有莠如粟之有秕鋤治簸揚有必不相容之勢商眾小大震恐無不懼陷於非罪況湯之徳言則足人之聽聞尢桀所忌疾者乎以苗栗諭桀以莠秕諭湯特言其不容於桀而迹之危如此史記言桀囚湯於夏臺湯之危屢矣無道而惡有道勢之必至也】惟王不邇聲色不殖貨利徳懋懋官功懋懋賞用人惟已攺過不吝克寛克仁彰信兆民【懋與茂同○邇近殖聚也不近聲色不聚貨利若未足以盡湯之徳然此本原之地非純乎天徳而無一毫人欲之私者不能也本原澄徹然後用人處已而莫不各得其當懋茂也繁多之意與時乃功懋哉之義同言人之懋於徳者則懋之以官人之懋於功者則懋之以賞用人惟已而人之有善者無不容攺過不吝而已之不善者無不攺不忌能於人不吝過於已合並爲公私意不立非聖人其孰能之湯之用人處已者如此而於臨民之際是以能寛能仁謂之能者寛而不失於縱仁而不失於柔易曰寛以居之仁以行之君徳也君徳昭著而孚信於天下矣湯之徳足人聽聞者如此】乃葛伯仇餉初徵自葛東徵西夷怨南徵北狄怨曰奚獨後予攸䢐之民室家相慶曰徯予後後來其蘇民之戴商厥惟舊哉【葛國名伯爵也餉饋也仇餉與餉者爲仇也葛伯不祀湯使問之曰無以供粢盛湯使亳眾往耕老弱饋餉葛伯殺其童子湯遂徵之湯徵自葛始也奚何徯待也蘇復生也西夷北狄言逺者如此則近者可知也湯師之未加者則怨望其來曰何獨後予其所往伐者則妻孥相慶曰待我後久矣後來我其復生乎他國之民皆以湯爲我君而望其來者如此天下之愛戴歸往於商者非一日矣商業之興蓋不在於鳴條之役也○呂氏曰夏商之際君臣易位天下之大變然觀其徵伐之時唐虞都兪揖遜气象依然若存蓋堯舜禹湯以道相傳世𨿽降而道不降也】佑賢輔徳顯忠遂良兼弱攻昧取亂侮亡推亡固存邦乃其昌【前旣釋湯之慙此下因以勸勉之也諸侯之賢徳者佑之輔之忠良者顯之遂之所以善善也侮說文曰傷也諸侯之弱者兼之昧者攻之亂者取之亡者傷之所以惡惡也言善則由大以及小言惡則由小以及大推亡者兼攻取侮也固存者佑輔顯遂也推彼之所以亡固我之所以存邦國乃其昌矣】徳日新萬邦惟懷志自滿九族乃離王懋昭大徳建中於民以義制事以禮制心垂裕後昆予聞曰能自得師者王謂人莫已若者亡好問則裕自用則小【徳日新者日新其徳而不自已也志自滿者反是湯之盤銘曰苟日新日日新又日新其廣日新之義歟徳日新則萬邦𨿽廣而無不懷志自滿則九族𨿽親而亦離萬邦舉逺以見近也九族舉親以見疎也王其勉明大徳立中道於天下中者天下之所同有也然非君建之則民不能以自中而禮義者所以建中者也義者心之裁制禮者理之節文以義制事則事得其宜以禮制心則心得其正內外合徳而中道立矣如此非特有以建中於氏而垂諸後世者亦綽乎有餘裕矣然是道也必學焉而後至故又舉古人之言以爲隆師好問則徳尊而業廣自賢自用者反是謂之自得師者眞知己之不足人之有餘委心聽順而無拂逆之謂也孟子曰湯之於伊尹學焉而後臣之故不勞而王其湯之所以自得者歟仲虺言懷諸侯之道推而至於修徳檢身又推而至於能自得師夫自天子至於庶人未有捨師而能成者𨿽生知之聖亦必有師焉後世之不如古非特世道之降抑亦師道之不明也仲虺之論遡流而源要其極而歸諸能自得師之一語其可爲帝王之大法也歟】嗚呼愼厥終惟其始殖有禮覆昏暴欽崇天道永保天命【上文旣勸勉之於是嘆息言謹其終之道惟於其始圖之始之不謹而能謹終者未之有也伊尹亦言謹終於始事𨿽不同而理則一也欽崇者敬畏尊奉之意有禮者封殖之昏暴者覆亡之天之道也欽崇乎天道則永保其天命矣按仲虺之誥其大意有三先言天立君之意桀逆天命而天之命湯者不可辭次言湯徳足以得民而民之歸湯者非一日末言爲君艱難之道人心離合之機天道福善禍淫之可畏以明今之受夏非以利己乃有無窮之卹以深慰湯而釋其慙仲虺之忠愛可謂至矣然湯之所慙恐來世以爲口實者仲虺終不敢謂無也君臣之分其可畏如此哉】

湯誥【湯伐夏歸亳諸侯率職來朝湯作誥以與天下更始今文無古文有】

王歸自克夏至於亳誕告萬方【誕大也亳湯所都在宋州谷熟縣】王曰嗟爾萬方有眾明聽予一人誥惟皇上帝降衷於下民若有恆性克綏厥猷惟後【皇大衷中若順也天之降命而具仁義禮智信之理無所偏所謂衷也人之稟命而得仁義禮智信之理與心俱生所謂性也猷道也由其理之自然而有仁義禮智信之行所謂道也以降衷而言則無有偏倚順其自然固有常性矣以稟受而言則不無淸濁純雜之異故必待君師之職而後能使之安於其道也故曰克綏厥猷惟後夫天生民有欲以情言也上帝降衷於下民以性言也仲虺卽情以言人之欲成湯原性以明人之善聖賢之論互相發明然其意則皆言君道之系於天下者如此之重也】夏王滅徳作威以敷虐於爾萬方百姓爾萬方百姓罹其凶害弗忍荼毒並告無辜於上下神祗天道福善禍淫降災於夏以彰厥罪【罹鄰知反荼音徒○言桀無有仁愛但爲殺戮天下被其凶害如荼之苦如毒之螫不可堪忍稱寃於天地鬼神以冀其拯己屈原曰人窮則反本故勞苦倦極未嘗不呼天也天之道善者福之淫者禍之桀旣淫虐故天降災以明其罪意當時必有災異之事如周語所謂伊洛竭而夏亡之類】肆臺小子將天命明威不敢赦敢用牡敢昭告於上天神後請罪有夏聿求元聖與之戮力以與爾有眾請命【戮當作勠○肆故也故我小子奉將天命明威不敢赦桀之罪也牡夏尙黑未變其禮也神後后土也聿遂也元聖伊尹也】上天孚佑下民罪人黜伏天命弗僭賁若艸木兆民允殖【孚允皆信也僭差也賁文之著也殖生也上天信佑下民故夏桀竄亡而屈服天命無所僭差燦然若艸木之敷榮兆民信乎其生殖矣】俾予一人輯寧爾邦家玆朕未知獲戾於上下栗栗危懼若將隕於深淵【輯和戾罪隕墜也天使我輯寧爾邦家其付予之重恐不足以當之未知己得罪於天地與否驚恐憂畏若將墜於深淵蓋責愈重則憂愈大也】凡我造邦無從匪彜無卽慆淫各守爾典以承天休【夏命已黜湯命維新侯邦𨿽舊悉與更始故曰造邦彜法卽就慆慢也匪彜指法度言慆淫指逸樂言典常也各守其典常之道以承天之休命也】爾有善朕弗敢蔽罪當朕躬弗敢自赦惟簡在上帝之心其爾萬方有罪在予一人予一人有罪無以爾萬方【簡閱也人有善不敢以不達已有罪不敢以自恕簡閱一聽於天然天以天下付之我則民之有罪實君所爲君之有罪非民所致非特聖人厚於責己而薄於責人是乃理之所在君道當然也】嗚呼尙克時忱乃亦有終【忱時壬反○忱信也嘆息言庶幾能於是而忱信焉乃亦有終也吳氏曰此兼人已而言】

伊訓【訓導也太甲嗣位伊尹作書訓導之史錄爲篇今文無古文有】

惟元祀十有二月乙丑伊尹祠於先王奉嗣王祗見厥祖侯甸羣後咸在百官總已以聽冢宰伊尹乃明言烈祖之成徳以訓於王【見形甸反○夏曰嵗商曰祀周曰年一也元祀者太甲卽位之元年十二月者商以建丑爲正故以十二月爲正也乙丑日也不系以朔者非朔日也三代𨿽正朔不同然皆以寅月起數蓋朝覲防同頒歷授時則以正朔行事至於紀月之數則皆以寅爲首也伊姓尹字也伊尹名摯祠者告祭於廟也先王湯也冢長也禮有冢子冢婦之名周人亦謂之冢宰古者王宅憂祠祭則冢宰攝而告廟又攝而臨羣臣太甲服仲壬之喪伊尹祠於先王奉太甲以卽位攺元之事祗見厥祖則攝而告廟也侯服甸服之羣後咸在百官總已之職以聽冢宰則攝而臨羣臣也烈功也商頌曰衎我烈祖太甲卽位攺元伊尹於祠告先王之際明言湯之成徳以訓太甲此史官敍事之始辭也或曰孔氏言湯崩逾月太甲卽位則十二月者湯崩之年建子之月也豈攺正朔而不攺月數乎曰此孔氏惑於序書之文也太甲繼仲壬之後服仲壬之喪而孔氏曰湯崩奠殯而告固已誤矣至於攺正朔而不攺月數則於經史尢可考周建子矣而詩言四月維夏六月䢐暑則寅月起數周未嘗攺也秦建亥矣而史記始皇三十一年十二月更名臘曰嘉平夫臘必建丑月也秦以亥正則臘爲三月云十二月者則寅月起數秦未嘗攺也至三十七年書十月癸丑始皇出遊十一月行至云夢繼書七月丙寅始皇崩九月葬酈山先書十月十一月而繼書七月九月者知其以十月爲正朔而寅月起數未嘗攺也且秦史制書謂攺年始朝賀皆自十月朔夫秦繼周者也若攺月數則周之十月爲建酉月矣安在其爲建亥乎漢初史氏所書舊例也漢仍秦正亦書曰元年冬十月則正朔攺而月數不攺亦已明矣且經曰元祀十有二月乙丑則以十二月爲正朔而攺元何疑乎惟其以正朔行事也故後乎此者復正厥辟亦以十二月朔奉嗣王歸於亳蓋祠告復政皆重事也故皆以正朔行之孔氏不得其說而意湯崩逾月太甲卽位奠殯而告是以崩年攺元矣蘇氏曰崩年攺元亂世事也不客在伊尹而有之不可以不辯又按孔氏以爲湯崩吳氏曰殯有朝夕之奠何爲而致祠主喪者不離於殯側何待於只見蓋太甲之爲嗣王嗣仲壬而王也太甲太丁之子仲壬其叔父也嗣叔父而王而爲之服三年之喪爲之後者爲之子也太甲旣卽位於仲壬之柩前方居憂於仲壬之殯側伊尹乃至商之祖廟徧祠商之先王而以立太甲告之不言太甲祠而言伊尹喪三年不祭也奉太甲徧見商之先王而獨言只見厥祖者𨿽徧見先王而尢致意於湯也亦猶周公金縢之冊𨿽徧告三王而獨眷眷於文王也湯旣已祔於廟則是此書初不廢外丙仲壬之事但此書本爲伊尹稱湯以訓太甲故不及外丙仲壬之事爾余見書序】曰嗚呼古有夏先後方懋厥徳罔有天災山川鬼神亦莫不寧曁鳥獸魚鼈咸若於其子孫弗率皇天降災假手於我有命造攻自鳴條朕哉自亳【詩曰殷監不逺在夏后之世商之所宜監者莫近於夏故首以夏事告之也率循也假借也有命有天命者謂湯也桀不率循先王之道故天降災借手於我成湯以誅之夏之先後方其懋徳則天之眷命如此及其子孫弗率而覆亡之禍又如此太甲不知率循成湯之徳則夏桀覆亡之禍亦可監矣哉始也鳴條夏所宅也亳湯所宅也言造可攻之釁者由桀積惡於鳴條而湯徳之修則始於亳都也】惟我商王布昭聖武代虐以寛兆民允懷【布昭敷著也聖武猶易所謂神武而不殺者湯之徳威敷著於天下代桀之虐以吾之寛故天下之民信而懷之也】今王嗣厥徳罔不在初立愛惟親立敬惟長始於家邦終於四海【初卽位之初言始不可以不謹也謹始之道孝悌而已孝悌者人心之所同非必人人敎詔之立植也立愛敬於此而形愛敬於彼親吾親以及人之親長吾長以及人之長始於家達於國終而措之天下矣孔子曰立愛自親始敎民睦也立敬自長始敎民順也】嗚呼先王肇修人紀從諫弗咈先民時若居上克明爲下克忠與人不求備檢身若不及以至於有萬邦玆惟艱哉【人紀三綱五常孝敬之實也上文欲太甲立其愛敬故此言成湯之所修人紀者如下文所云也綱常之理未嘗泯沒桀廢棄之而湯始修復之也咈逆也先民猶前輩舊徳也從諫不逆先民是順非誠於樂善者不能也居上克明言能盡臨下之道爲下克忠言能盡事上之心○呂氏曰湯之克忠最爲難看湯放桀以臣易君豈可爲忠不知湯之心最忠者也天命未去人心未離事桀之心曷嘗斯須替哉與人之善不求其備檢身之誠有若不及其處上下人己之閒又如此是以徳日以盛業日以廣天命歸之人心戴之由七十里而至於有萬邦也積累之勤玆亦難矣伊尹前旣言夏失天下之易此又言湯得天下之難太甲可不思所以繼之哉】敷求哲人俾輔於爾後嗣【敷廣也廣求賢哲使輔爾後嗣也】制官刑儆於有位曰敢有恆舞於宮酣歌於室時謂巫風敢有殉於貨色恆於遊畋時謂淫風敢有侮聖言逆忠直逺耆徳比頑童時謂亂風惟玆三風十愆卿士有一於身家必喪邦君有一於身國必亡臣下不匡其刑墨具訓於蒙士【殉松潤反逺於願反○官刑官府之刑也巫風者常歌常舞若巫覡然也淫過也過而無度也比暱也倒置悖理曰亂好人之所惡惡人之所好也風風化也三風愆之綱也十愆風之目也卿士諸侯十有其一已喪其家亡其國矣墨墨刑也臣下而不能匡正其君則以墨刑加之具詳悉也童蒙始學之士則詳悉以是訓之欲其入官而知所以正諫也當時太甲欲敗度縱敗禮伊尹先見其微故拳拳及此劉侍講曰墨卽叔向所謂夏書昏墨賊殺臯陶之刑貪以敗官爲墨】嗚呼嗣王祗厥身念哉聖謨洋洋嘉言孔彰惟上帝不常作善降之百祥作不善降之百殃爾惟徳罔小萬邦惟慶爾惟不徳罔大墜厥宗【嘆息言太甲當以三風十愆之訓敬之於身念而勿忘也謨謂其謀言謂其訓洋大孔甚也言其謀訓大明不可忽也不常者丟就無定也爲善則降之百祥爲惡則降之百殃各以類應也勿以小善而不爲萬邦之慶積於小勿以小惡而爲之厥宗之墜不在大蓋善必積而後成惡𨿽小而可懼此總結上文而又以天命人事禍福申戒之也】

太甲上【商史錄伊尹告戒節次及太甲往復之辭故三篇相屬成文其閒或附史臣之語以貫篇意若史家紀傳之所載也唐孔氏曰伊訓肆命䢐後太甲咸有一徳皆是告戒太甲不可皆名伊訓故隨事立稱也林氏曰此篇亦訓體今文無古文有】

惟嗣王不惠於阿衡【惠順也阿倚衡平也阿衡商之官名言天下之所倚平也亦曰保衡或曰伊尹之號史氏錄伊尹之書先此以發之】伊尹作書曰先王顧諟天之明命以承上下神只社稷宗廟罔不只肅天監厥徳用集大命撫綏萬方惟尹躬克左右厥辟宅師肆嗣王丕承基緒【監音鑑左音佐○顧常目在之也諟古是字明命者上天顯然之理而命之我者在天爲明命在人爲明徳伊尹言成湯常目在是天之明命以奉天地神只社稷宗廟無不敬肅故天視其徳用集大命以有天下撫安萬邦我又身能左右成湯以居民眾故嗣王得以大承其基業也】惟尹躬先見於西邑夏自周有終相亦惟終其後嗣王罔克有終相亦罔終嗣王戒哉只爾厥辟辟不辟忝厥祖【先見如字相去聲下同○夏都安邑在亳之西故曰西邑夏周忠信也國語曰忠信爲周○施氏曰作僞心勞日拙則缺露而不周忠信則無僞故能周而無缺夏之先王以忠信有終故其輔相者亦能有終其後夏桀不能有終故其輔相者亦不能有終嗣王其以夏桀爲戒哉當敬爾所以爲君之道君而不君則忝辱成湯矣太甲之意必謂伊尹足以任天下之重我𨿽縱欲未必遽至危亡故伊尹以相亦罔終之言深折其私而破其所恃也】王惟庸罔念聞【庸常也太甲惟若尋常於伊尹之言無所念聽此史氏之言】伊尹乃言曰先王昧爽丕顯坐以待旦旁求俊彥啟迪後人無越厥命以自覆【昧晦爽明也昧爽云者欲明未明之時也丕大也顯亦明也先王於昧爽之時洗濯澡雪大明其徳坐以待旦而行之也旁求者求之非一方也彥美士也言湯孜孜爲善不遑寧處如此而又旁求俊彥之士以開導子孫太甲毋顚越其命以自取覆亡也】愼乃儉徳惟懷永圖【太甲欲敗度縱敗禮蓋奢侈失之而無長逺之慮者伊尹言當謹其儉約之徳惟懷永久之謀以約失之者鮮矣此太甲受病之處故伊尹特言之】若虞機張往省括於度則釋欽厥止率乃祖攸行惟朕以懌萬世有辭【虞虞人也機弩才也括矢拈也度法度射者之所凖望者也釋發也言若虞人之射弩機旣張必往察其括之合於法度然後發之則發無不中矣欽者肅恭收斂止見虞書率循也欽厥止者所以立本率乃祖者所以致用所謂省括於度則釋也王能如是則動無過舉近可以慰悅尹心逺可以有譽於後世矣安汝止者聖君之事生而知者也欽厥止者賢君之事學而知者也】王未克變【不能變其舊習也此亦史氏之言】伊尹曰玆乃不義習與性成予弗狎於弗順營於桐宮密邇先王其訓無俾世迷【狎習也弗順者不順義理之人也桐成湯墓陵之地伊尹指太甲所爲乃不義之事習惡而性成者也我不可使其狎習不順義理之人於是營宮於桐使親近成湯之墓朝夕哀思興起其善以是訓之無使終身迷惑而不悟也】王䢐桐宮居憂克終允徳【䢐往也允信也有諸已之謂信實有其徳於身也凡人之不善必有從臾以導其爲非者太甲桐宮之居伊尹旣使其密邇先王陵墓興發其善心又絕其比暱之黨而革其污染此其所以克終允徳也次篇伊尹言嗣王克終厥徳又曰允徳協於下故史氏言克終允徳結此篇以發次篇之意】

太甲中

惟三祀十有二月朔伊尹以冕服奉嗣王歸於亳【太甲終喪明年之正朔也冕冠也唐孔氏曰周禮天子六冕備物盡文惟衮冕耳此蓋衮冕之服義或然也奉迎也喪旣除以衮冕吉服奉迎以歸也】作書曰民非後罔克胥匡以生後非民罔以辟四方皇天眷佑有商俾嗣王克終厥徳實萬世無疆之休【民非君則不能相正以生君非民則誰與爲君者言民固不可無君而君尢不可失民也太甲攺過之初伊尹首發此義其喜懼之意深矣夫太甲不義有若性成一旦翻然攺悟是豈人力所至蓋天命眷商陰誘其衷故嗣王能終其徳也向也湯緒幾墜今其自是有永豈不爲萬世無疆之休乎】王拜手稽首曰予小子不明於徳自底不類欲敗度縱敗禮以速戾於厥躬天作孽猶可違自作孽不可逭旣往背師保之訓弗克於厥初尙賴匡救之徳圖惟厥終【逭胡玩反○拜手首至手也稽首首至地也太甲致敬於師保其禮如此不類猶不肖也多欲則興作而亂法度縱肆則放蕩而隳禮儀度就事言之也禮就身言之也速召之急也戾罪孽災逭逃也旣往已往也已往旣不信伊尹之言不能謹之於始庶幾正救之力以圖惟其終也當太甲不惠阿衡之時伊尹之言惟恐太甲不聽及太甲攺過之後太甲之心惟恐伊尹不言夫太甲固困而知之者然昔之迷今之復昔之晦今之明如日月昏蝕一復其舊而光采炫耀萬景俱新湯武不可及已豈居成王之下乎】伊尹拜手稽首曰修厥身允徳協於下惟明後【伊尹致敬以復太甲也修身則無敗度敗禮之事允徳則有誠身誠意之實徳誠於上協和於下惟明後然也】先王子惠困窮民服厥命罔有不悅並其有邦厥鄰乃曰徯我後後來無罰【此言湯徳所以協下者困窮之民若己子而惠愛之惠之若子則心之愛者誠矣未有誠而不動者也故民服其命無有不得其懽心當時諸侯並湯而有國者其鄰國之民乃以湯爲我君曰待我君我君來其無罰乎言除其邪虐湯之得民心也如此卽仲虺後來其蘇之事】王懋乃徳視乃烈祖無時豫怠【湯之盤銘曰苟日新日日新又日新湯之所以懋其徳者如此太甲亦當勉於其徳視烈祖之所爲不可頃刻而逸豫怠惰也】奉先思孝接下思恭視逺惟明聽徳惟聰朕承王之休無斁【思孝則不敢違其祖思恭則不敢忽其臣惟亦思也思明則所視者逺而不蔽於淺近思聰則所聽者徳而不惑於憸邪此懋徳之所從事者太甲能是則我承王之美而無所厭斁也】

太甲下

伊尹申誥於王曰嗚呼惟天無親克敬惟親民罔常懷懷於有仁鬼神無常享享於克誠天位艱哉【申誥重誥也天之所親民之所懷鬼神之所享皆不常也惟克敬有仁克誠而後天親之民懷之鬼神享之也曰敬曰仁曰誠者各因所主而言天謂之敬者天者理之所在動靜語黙不可有一毫之慢民謂之仁者民非元後何戴鰥寡孤獨皆人君所當卹鬼神謂之誠者不誠無物誠立於此而後神格於彼三者所當盡如此人君居天之位其可易而爲之哉分而言之則三合而言之一徳而已太甲遷善未幾而伊尹以是告之其才固有大過人者歟】徳惟治否徳亂與治同道罔不興與亂同事罔不亡終始愼厥與惟明明後【治去聲否俯久反○徳者合敬仁誠之稱也有是徳則治無是徳則亂治固古人有行之者矣亂亦古人有行之者也與古之治者同道則無不興與古之亂者同事則無不亡治而謂之道者蓋治因時制宜或損或益事未必同而道則同也亂而謂之事者亡國喪家不過貨色遊畋作威殺戮等事事同道無不同也治亂之分顧所與如何耳始而與治固可以興終而與亂則亡亦至矣謹其所與終始如一惟明明之君爲然也上篇言惟明後此篇言惟明明後蓋明其所已明而進乎前者矣】先王惟時懋敬厥徳克配上帝今王嗣有令緒尙監玆哉【敬卽克敬惟親之敬舉其一以包其二也成湯勉敬其徳徳與天合故克配上帝今王嗣有令緒庻幾其監視此也】若升髙必自下若陟遐必自邇【此告以進徳之序也中庸論君子之道亦謂譬如行逺必自邇譬如登髙必自卑進徳修業之諭未有如此之切者呂氏曰自此乃伊尹畫一以告太甲也】無輕民事惟難無安厥位惟危【無毋通毋輕民事而思其難毋安君位而思其危】愼終於始【人情孰不欲善終者特安於縱欲以爲今日姑若是而他日固攺之也然始而不善而能善其終者寡矣桐宮之事往已今其卽政臨民亦事之一初也】有言逆於汝心必求諸道有言遜於汝志必求諸非道【鯁直之言人所難受巽順之言人所易從於其所難受者必求諸道不可遽以逆於心而拒之於其所易從者必求諸非道不可遽以遜於志而聽之以上五事蓋欲太甲矯乎情之偏也】嗚呼弗慮胡獲弗爲胡成一人元良萬邦以貞【胡何也弗慮何得欲其謹思之也弗爲何成欲其篤行之也元大良善貞正也一人者萬邦之儀表一人元良則萬邦以正矣】君罔以辯言亂舊政臣罔以寵利居成功邦其永孚於休【弗思弗爲安於縱弛先王之法廢矣能思能爲作其聰明先王之法亂矣亂之爲害甚於廢也成功非寵利之所可居者至是太甲徳已進伊尹有退休之志矣此咸有一徳之所以繼作也君臣各盡其道邦家永信其休美也○吳氏曰上篇稱嗣王不惠於阿衡必其言有與伊尹背違者辯言亂政或太甲所失在此罔以寵利居成功己之所自處者己素定矣下語旣非泛論則上語必有爲而發也】咸有一徳【伊尹致仕而去恐太甲徳不純一及任用非人故作此篇亦訓體也史氏取其篇中咸有一徳四字以爲篇目今文無古文有】

伊尹旣復政厥辟將告歸乃陳戒於徳【伊尹已還政太甲將告老而歸私邑以一徳陳戒其君此史氏本序】曰嗚呼天難諶命靡常常厥徳保厥位厥徳匪常九有以亡【諶信也天之難信以其命之不常也然天命𨿽不常而常於有徳者君徳有常則天命亦常而保厥位矣君徳不常則天命亦不常而九有以亡矣九有九州也】夏王弗克庸徳慢神虐民皇天弗保監於萬方啟迪有命眷求一徳俾作神主惟尹躬曁湯咸有一徳克享天心受天明命以有九有之師爰革夏正【上文言天命無常惟有徳則可常於是引桀之所以失天命湯之所以得天命者証之一徳純一之徳不雜不息之義卽上文所謂常徳也神主百神之主享當也湯之君臣皆有一徳故能上當天心受天明命而有天下於是攺夏建寅之正而爲建丑正也】非天私我有商惟天佑於一徳非商求於下民惟民歸於一徳【上言一徳故得天得民此言天佑民歸皆以一徳之故蓋反復言之】徳惟一動罔不吉徳二三動罔不凶惟吉凶不僭在人惟天降災祥在徳【二三則雜矣徳之純則無往而不吉徳而雜則無往而不凶僭差也惟吉凶不差在人者惟天之降災祥在徳故也】今嗣王新服厥命惟新厥徳終始惟一時乃日新【太甲新服天子之命徳亦當新然新徳之要在於有常而已終始有常而無閒斷是乃所以日新也】任官惟賢才左右惟其人臣爲上爲徳爲下爲民其難其愼惟和惟一【賢者有徳之稱才者能也左右者輔弼大臣非賢才之稱可盡故曰惟其人夫人臣之職爲上爲徳左右厥辟也爲下爲民所以宅師也不曰君而曰徳者兼君道而言也臣職所系其重如此是必其難其愼難者難於任用愼者愼於聽察所以防小人也惟和惟一和者可否相濟一者終始如一所以任君子也】徳無常師主善爲師善無常主協於克一【上文言用人因推取人爲善之要無常者不可執一之謂師法協合也徳者善之總稱善者徳之實行一者其本原統會者也徳兼眾善不主於善則無以得一本萬殊之理善原於一不協於一則無以達萬殊一本之妙謂之克一者能一之謂也博而求之於不一之善約而會之於至一之理此聖學始終條理之序與夫子所謂一貫者幾矣太甲至是而得與聞焉亦異乎常人之攺過者歟張氏曰虞書精一數語之外惟此爲精密】俾萬姓咸曰大哉王言又曰一哉王心克綏先王之祿永底烝民之生【人君惟其心之一故其發諸言也大萬姓見其言之大故能知其心之一感應之理自然而然以見人心之不可欺而誠之不可掩也祿者先王所守之天祿也烝眾也天祿安民生厚一徳之效驗也】嗚呼七世之廟可以觀徳萬夫之長可以觀政【長上聲○天子七廟三昭三穆與太祖之廟七七廟親盡則遷必有徳之主則不祧毀故曰七世之廟可以觀徳天子居萬民之上必政敎有以深服乎人而後萬民悅服故曰萬夫之長可以觀政伊尹嘆息言徳政修否見於後世服乎當時有不可掩者如此】後非民罔使民非後罔事無自廣以狹人匹夫匹婦不獲自盡民主罔與成厥功【盡子忍在忍二反○罔使罔事卽上篇民非後罔克胥匡以生後非民罔以辟四方之意申言君民之相須者如此欲太甲不敢忽也無毋同伊尹又言君民之使事𨿽有貴賤不同至於取人爲善則初無貴賤之閒蓋天以一理賦之於人散爲萬善人君合天下之萬善而後理之一者可全也苟自大而狹人匹夫匹婦有一不得自盡於上則一善不備而民主亦無與成厥功矣伊尹於篇終致其警戒之意而言外之旨則又推廣其所謂一者如此蓋道體之純全聖功之極致也嘗因是言之以爲精粹無雜者一也終始無閒者一也該括萬善者一也一者通古今達上下萬化之原萬事之榦語其理則無二語其運則無息語其體則並包而無所遺也咸有一徳之書而三者之義悉備前乎伏羲堯舜禹湯後乎文武周公孔子同一揆也】

盤庚上【盤庚陽甲之弟自祖乙都耿圯於河水盤庚欲遷於殷而大家世族安土重遷胥動浮言小民𨿽蕩析離居亦惑於利害不適有居盤庚諭以遷都之利不遷之害上中二篇未遷時言下篇旣遷後言王氏曰上篇告羣臣中篇告庶民下篇告百官族姓左傳謂盤庚之誥實誥體也三篇今文古文皆有但今文三篇合爲一】

盤庚遷於殷民不適有居率吁眾慼出矢言【吁音諭○殷在河南偃師適往吁呼矢誓也史臣言盤庚欲遷於殷民不肯往適有居盤庚率呼眾憂之人出誓言以諭之如下文所云也○周氏曰商人稱殷自盤庚始自此以前惟稱商自盤庚遷都之後於是殷商兼稱或只稱殷也】曰我王來旣爰宅於玆重我民無盡劉不能胥匡以生卜稽曰其如臺【盡子忍反○曰盤庚之言也劉殺也盤庚言我先王祖乙來都於耿固重我民之生非欲盡致之死也民適不幸蕩析離居不能相救以生稽之於卜亦曰此地無若我何言耿不可居決當遷也】先王有服恪謹天命玆猶不常寧不常厥邑於今五邦今不承於古罔知天之斷命矧曰其克從先王之烈【服事也先王有事恪謹天命不敢違越先王猶不敢常安不常其邑於今五遷厥邦矣今不承先王而遷且不知上天之斷絕我命況謂其能從先王之大烈乎詳此言則先王遷徙亦必有稽卜之事仲丁河亶甲篇逸不可考矣五邦漢孔氏謂湯遷亳仲丁遷囂河亶甲居相祖乙居耿並盤庚遷殷爲五邦然以下文今不承於古文勢考之則盤庚之前當自有五遷史記言祖乙遷邢或祖乙兩遷也】若顚木之有由蘗天其永我命於玆新邑紹復先王之大業底綏四方【蘗牙葛反又魚列反○顚僕也由古文作防木生條也顚木譬耿由蘗譬殷也言今自耿遷殷若已僕之木而復生也天其將永我國家之命於殷以繼復先王之大業而致安四方乎】盤庚斆於民由乃在位以常舊服正法度曰無或敢伏小人之攸箴王命眾悉至於庭【斆胡敎反○斆敎服事箴規也耿地瀉鹵墊隘而有沃饒之利故小民苦於蕩析離居而巨室則總於貨寶惟不利於小民而利於巨室故巨室不悅而胥動浮言小民於利害亦相與咨怨閒有能審利害之實而欲遷者則又往往爲在位者之所排擊阻難不能自達於上盤庚知其然故其敎民必自在位始而其所以敎在位者亦非作爲一切之法以整齊之惟舉先王舊常遷都之事以正其法度而已然所以正法度者亦非有他焉惟曰使在位之臣無或敢伏小人之所箴規焉耳蓋以民患瀉鹵墊隘有欲遷而以言箴規其上者汝毋得遏絕而使不得自達也眾者臣民咸在也史氏將述下文盤庚之訓語故先發此】王若曰格汝眾予告汝訓汝猷黜乃心無傲從康【若曰者非盡當時之言大意若此也汝猷黜乃心者謀去汝之私心也無與毋同毋得傲上之命從己之安蓋傲上則不肯遷從康則不能遷二者所當黜之私心也此𨿽盤庚對眾之辭實爲羣臣而發以斆民由在位故也】古我先王亦惟圖任舊人共政王播告之修不匿厥指王用丕欽罔有逸言民用丕變今汝聒聒起信險膚予弗知乃所訟【逸過也盤庚言先王亦惟謀任舊人共政王播告之修則奉承於內而能不隱匿其指意故王用大敬之宣化於外又無過言以惑眾聽故民用大變今爾在內則伏小人之攸箴在外則不和吉言於百姓譊譊多言凡起信於民者皆險陂膚淺之說我不曉汝所言果何謂也詳此所謂舊人者世臣舊家之人非謂老成人也蓋沮遷都者皆世臣舊家之人下文人惟求舊一章可見】非予自荒玆徳惟汝含徳不惕予一人予若觀火予亦拙謀作乃逸【荒廢也逸過失也盤庚言非我輕易遷徙自荒廢此徳惟汝不宣布徳意不畏懼於我我視汝情明若觀火我亦拙謀不能制命而成汝過失也】若网在綱有條而不紊若農服田力穡乃亦有秋【紊亂也綱舉則目張諭下從上小從大申前無傲之戒勤於田畝則有秋成之望諭今𨿽遷徙勞苦而有永建乃家之利申前從康之戒】汝克黜乃心施實徳於民至於婚友丕乃敢大言汝有積徳【蘇氏曰商之世家大族造言以害遷者欲以苟悅小民爲徳也故告之曰是何徳之有汝曷不去汝私心施實徳於民與汝婚姻僚友乎勞而有功此實徳也汝能勞而有功則汝乃敢大言曰我有積徳曰積徳云者亦指世家大族而言申前汝猷黜乃心之戒】乃不畏戎毒於逺邇惰農自安不昬作勞不服田畝越其罔有黍稷【戎大昬彊也汝不畏沈溺大害於逺近而憚勞不遷如怠惰之農不彊力爲勞苦之事不事田畝安有黍稷之可望乎此章再以農諭申言從康之害】汝不和吉言於百姓惟汝自生毒乃敗禍姦宄以自災於厥身乃旣先惡於民乃奉其恫汝悔身何及相時憸民猶胥顧於箴言其發有逸口矧予制乃短長之命汝曷弗告朕而胥動以浮言恐沈於眾若火之燎於原不可向邇其猶可撲滅則惟爾眾自作弗靖非予有咎【恫音通燎盧皎反撲普卜反○吉好也先惡謂惡之先也奉承恫痛相視也憸民小民也逸口過言也逸口尙可畏況我制爾生殺之命可不畏乎恐謂恐動之以禍患沈謂沈陷之於罪惡不可向邇其猶可撲滅者言其勢焰𨿽盛而殄滅之不難也靖安咎過也則惟爾眾自爲不安非我有過也此章反復辯論申言傲上之害】遲任有言曰人惟求舊器非求舊惟新【任如林反○遲任古之賢人蘇氏曰人舊則習器舊則敝當常使舊人用新器也今按盤庚所引其意在人惟求舊一句而所謂求舊者非謂老人但謂求人於世臣舊家云耳詳下文意可見若以舊人爲老人又何侮老成人之有】古我先王曁乃祖乃父胥及逸勤予敢動用非罰世選爾勞予不掩爾善玆予大享於先王爾祖其從與享之作福作災予亦不敢動用非徳【選須絹反與去聲○胥相也敢不敢也非罰非所當罰也世非一世也勞勞於王家也掩蔽也言先王及乃祖乃父相與同其勞逸我豈敢動用非罰以加汝乎世簡爾勞不蔽爾善玆我大享於先王爾祖亦以功而配食於廟先王與爾祖父臨之在上質之在旁作福作災皆簡在先王與爾祖父之心我亦豈敢動用非徳以加汝乎】予告汝於難若射之有志汝無侮老成人無弱孤有幼各長於厥居勉出乃力聽予一人之作猷【難言謀遷徙之難也蓋遷都固非易事而又當時臣民傲上從康不肯遷徙然我志決遷若射者之必於中有不容但己者弱少之也意當時老成孤幼皆有言當遷者故戒其老成者不可侮孤幼者不可少之也爾臣各謀長逺其居勉出汝力以聽我一人遷徙之謀也】無有逺邇用罪伐厥死用徳彰厥善邦之臧惟汝眾邦之不臧惟予一人有佚罰【用罪猶言爲惡用徳猶言爲善也伐猶誅也言無有逺近親疎凡伐死彰善惟視汝爲惡爲善如何爾邦之善惟汝眾用徳之故邦之不善惟我一人失罰其所當罰也】凡爾眾其惟致告自今至於後日各恭爾事齊乃位度乃口罰及爾身弗可悔【致告者使各相告戒也自今以往各敬汝事整齊汝位法度汝言不然罰及汝身不可悔也】

盤庚中

盤庚作惟涉河以民遷乃話民之弗率誕告用亶其有眾咸造勿防在王庭盤庚乃登進厥民【亶當旱反造七到反○作起而將遷之辭殷在河南故涉河誕大亶誠也咸造皆至也勿防戒其毋得防慢也此史氏之言蘇氏曰民之弗率不以政令齊之而以話言曉之盤庚之仁也】曰明聽朕言無荒失朕命【荒廢也】嗚呼古我前後罔不惟民之承保後胥慼鮮以不浮於天時【承敬也蘇氏曰古謂過爲浮浮之言勝也後旣無不惟民之敬故民亦保後相與憂其憂𨿽有天時之災鮮不以人力勝之也林氏曰憂民之憂者民亦憂其憂罔不惟民之承憂民之憂也保後胥慼民亦憂其憂也】殷降大虐先王不懷厥攸作視民利用遷汝曷弗念我古後之聞承汝俾汝惟喜康共非汝有咎比於罰【比毘至反○先王以天降大虐不敢安居其所興作視民利當遷而已爾民何不念我以所聞先王之事凡我所以敬汝使汝者惟喜與汝同安爾非爲汝有罪比於罰而謫遷汝也】予若吁懷玆新邑亦惟汝故以丕從厥志【我所以招呼懷來於此新邑者亦惟以爾民蕩析離居之故欲承汝俾汝康共以大從爾志也或曰盤庚遷都民咨胥怨而此以爲丕從厥志何也蘇氏曰古之所謂從眾者非從其口之所不樂而從其心之所不言而同然者夫趨利而避害捨危而就安民心同然也殷亳之遷實斯民所利特其一時爲浮言搖動怨咨不樂使其卽安危利害之實而反求其心則固其所大欲者矣】今予將試以汝遷安定厥邦汝不憂朕心之攸困乃咸大不宣乃心欽念以忱動予一人爾惟自鞠自苦若乘舟汝弗濟臭厥載爾忱不屬惟胥以沈不其或稽自怒曷瘳【忱時任反乘平聲瘳醜鳩反○上文言先王惟民之承而民亦保後胥慼今我亦惟汝故安定厥邦而汝乃不憂我心之所困乃皆不宣布腹心欽念以誠感動於我爾徒爲此紛紛自取窮苦譬乘舟不以時濟必敗壊其所資今汝從上之誠閒斷不屬安能有濟惟相與以及沈溺而已詩曰其何能淑載胥及溺正此意也利害若此爾民而罔或稽察焉是𨿽怨疾忿怒何損於困苦乎】汝不謀長以思乃災汝誕勸憂今其有今罔後汝何生在上【汝不爲長久之謀以思其不遷之災是汝大以憂而自勸也孟子曰安其危而利其災樂其所以亡勸憂之謂也有今猶言有今日也罔後猶言無後日也上天也今其有今罔後是天斷棄汝命汝有何生理於天乎下文言迓續乃命於天蓋相首尾之辭】今予命汝一無起穢以自臭恐人倚乃身迂乃心【迂云居反○爾民當一心以聽上無起穢惡以自臭敗恐浮言之人倚汝之身迂汝之心使汝邪僻而無中正之見也】予迓續乃命於天予豈汝威用奉畜汝眾【畜許六反○我之所以遷都者正以迎續汝命於天予豈以威脇汝哉用以奉養汝眾而已】予念我先神後之勞爾先予丕克羞爾用懷爾然【神後先王也羞養也卽上文畜養之意言我思念我先神後之勞爾先人我大克羞養爾者用懷念爾故也】失於政陳於玆髙後丕乃崇降罪疾曰曷虐朕民【陳久崇大也耿圯而不遷以病我民是失政而久於此也髙後湯也湯必大降罪疾於我曰何爲而虐害我民蓋人君不能爲民圖安是亦虐之也】汝萬民乃不生生曁予一人猷同心先後丕降與汝罪疾曰曷不曁朕幼孫有比故有爽徳自上其罰汝汝罔能迪【比毘至反○樂生興事則其生也厚是謂生生先後泛言商之先王也幼孫盤庚自稱之辭比同事也爽失也言汝民不能樂生興事與我同心以遷我先後大降罪疾於汝曰汝何不與朕幼小之孫同遷乎故汝有失徳自上其罰汝汝無道以自免也】古我先後旣勞乃祖乃父汝共作我畜民汝有戕則在乃心我先後綏乃祖乃父乃祖乃父乃斷棄汝不救乃死【戕慈良反斷都管反○旣勞乃祖乃父者申言勞爾先也汝共作我畜民者汝皆爲我所畜之民也戕害也綏懷來之意謂汝有戕害在汝之心我先後固已知之懷來汝祖汝父汝祖汝父亦斷棄汝不救汝死也】玆予有亂政同位具乃貝玉乃祖乃父丕乃告我髙後曰作丕刑於朕孫迪髙後丕乃崇降弗祥【亂治也具多取而兼有之謂言若我治政之臣所與共天位者不以民生爲念而務富貝玉者其祖父亦告我成湯作丕刑於其子孫啟成湯丕乃崇降弗祥而不赦也此章先儒皆以爲責臣之辭然詳其文勢曰玆予有亂政同位則亦對民庶責臣之辭非直爲羣臣言也按上四章言君有罪民有罪臣有罪我髙後與爾民臣祖父一以義斷之無所赦也王氏曰先王設敎因俗之善而導之反俗之惡而禁之方盤庚時商俗衰士大夫棄義卽利故盤庚以具貝玉爲戒此反其俗之惡而禁之者也自成周以上莫不事死如事生事亡如事存故其俗皆嚴鬼神以經考之商俗爲甚故盤庚特稱先後與臣民之祖父崇降罪疾爲告此因其俗之善而導之者也】嗚呼今予告汝不易永敬大卹無胥絕逺汝分猷念以相從各設中於乃心【告汝不易卽上篇告汝於難之意大卹大憂也今我告汝以遷都之難汝當永敬我之所大憂念者君民一心然後可以有濟苟相絕逺而誠不屬則殆矣分猷者分君之所圖而共圖之分念者分君之所念而共念之相從相與也中者極至之理各以極至之理存於心則知遷徙之議爲不可易而不爲浮言橫議之所動搖也】乃有不吉不迪顚越不恭暫遇姦宄我乃劓殄滅之無遺育無俾易種於玆新邑【易夷益反種之勇反○乃有不善不道之人顚隕逾越不恭上命者及暫時所遇爲姦爲宄劫掠行道者我小則加以劓大則殄滅之無有遺育毋使移其種於此新邑也遷徙道路艱關恐姦人乘隙生變故嚴明號令以告勑之】往哉生生今予將試以汝遷永建乃家【往哉往新邑也方遷徙之時人懷舊土之念而未見新居之樂故再以生生勉之振起其怠惰而作其趨事也試用也今我將用汝遷永立乃家爲子孫無窮之業也】

盤庚下

盤庚旣遷奠厥攸居乃正厥位綏爰有眾【盤庚旣遷新邑定其所居正君臣上下之位慰勞臣民遷徙之勞以安有眾之情也此史氏之言】曰無戲怠懋建大命【曰盤庚之言也大命非常之命也遷國之初臣民上下正當勤勞盡瘁趨事赴功以爲國家無窮之計故盤庚以無戲怠戒之以建大命勉之】今予其敷心腹腎腸歷告爾百姓於朕志罔罪爾眾爾無共怒協比讒言予一人【腎是忍反比毘至反○歷盡也百姓畿內民庶百官族姓亦在其中】古我先王將多於前功適於山用降我凶徳嘉績於朕邦【古我先王湯也適於山往於亳也契始居亳其後屢遷成湯欲多於前人之功故復往居亳按立政三亳鄭氏曰東成臯南轘轅西降谷以亳依山故曰適於山也降下也依山地髙水下而無河圮之患故曰用下我凶徳嘉績美功也】今我民用蕩析離居罔有定極爾謂朕曷震動萬民以遷【今耿爲河水圯壊沈溺墊隘民用蕩析離居無有定止將陷於凶徳而莫之救爾謂我何故震動萬民以遷也】肆上帝將復我髙祖之徳亂越我家朕及篤敬恭承民命用永地於新邑【乃上天將復我成湯之徳而治及我國家我與一二篤敬之臣敬承民命用長居於此新邑也】肆予衝人非廢厥謀弔由靈各非敢違卜用宏玆賁【衝童弔至由用靈善也宏賁皆大也言我非廢爾眾謀乃至用爾眾謀之善者指當時臣民有審利害之實以爲當遷者言也爾眾亦非敢固違我卜亦惟欲宏大此大業爾言爾眾亦非有他意也蓋盤庚於旣遷之後申彼此之情釋疑懼之意明吾前日之用謀略彼旣往之傲惰委曲忠厚之意藹然於言辭之表大事以定大業以興成湯之澤於是而益永盤庚其賢矣哉】嗚呼邦伯師長百執事之人尙皆隱哉【隱痛也盤庚復嘆息言爾諸侯公卿百執事之人庶幾皆有所隱痛於心哉】予其懋簡相爾念敬我眾【相爾雅曰導也我懋勉簡擇導汝以念敬我之民眾也】朕不肩好貨敢恭生生鞠人謀人之保居敍欽【肩任敢勇也鞠人謀人未詳或曰鞠養也我不任好賄之人惟勇於敬民以其生生爲念使鞠人謀人之保居者吾則敍而用之欽而禮之也】今我旣羞告爾於朕志若否罔有弗欽【否俯九反○羞進也若者如我之意卽敢恭生生之謂否者非我之意卽不肩好貨之謂二者爾當深念無有不敬我所言也】無總於貨寶生生自庸【無母同總聚也庸民功也此則戒其所不可爲勉其所當爲也】式敷民徳永肩一心【式敬也敬布爲民之徳永任一心欲其久而不替也盤庚篇終戒勉之意一節嚴於一節而終以無窮期之盤庚其賢矣哉蘇氏曰民不悅而猶爲之先王未之有也祖乙圯於耿盤庚不得不遷然使先王處之則動民而民不懼勞民而民不怨盤庚徳之衰也其所以信於民者未至故紛紛如此然民怨誹逆命而盤庚終不怒引咎自責益開眾言反復告諭以口舌代斧鉞忠厚之至此殷之所以不亡而復興也後之君子厲民以自用者皆以盤庚借口予不可以不論】

說命上【說命記髙宗命傅說之言命之曰以下是也猶蔡仲之命微子之命後世命官制詞其原蓋出於此上篇記得說命相之辭中篇記說爲相進戒之辭下篇記說論學之辭總謂之命者髙宗命說實三篇之綱領故總稱之今文無古文有】

王宅憂亮陰三祀旣免喪其惟弗言羣臣咸諫於王曰嗚呼知之曰明哲明哲實作則天子惟君萬邦百官承式王言惟作命不言臣下罔攸稟令【亮龍張反陰鳥含反○亮亦作諒陰古作闇按喪服四制髙宗諒陰三年鄭氏注云諒古作梁楣謂之梁闇讀如鶉防之防闇謂廬也卽倚廬之廬儀禮翦屏柱楣鄭氏謂柱楣所謂梁闇是也宅憂亮陰言宅憂於梁闇也先儒以亮陰爲信默不言則於諒陰三年不言爲語復而不可解矣君薨百官總已聽於冢宰居憂亮陰不言禮之常也髙宗喪父小乙惟旣免喪而猶弗言羣臣以其過於禮也故咸諫之嘆息言有先知之徳者謂之明哲明哲實爲法於天下今天子君臨萬邦百官皆奉承法令王言則爲命不言則臣下無所稟令矣】王庸作書以誥曰以臺正於四方臺恐徳弗類玆故弗言恭默思道夢帝賚予良弼其代予言【庸用也髙宗用作書告諭羣臣以不言之意言以我表正四方任大責重恐徳不類於前人故不敢輕易發言惟恭敬淵黙以思治道夢帝與我賢輔其將代我言矣蓋髙宗恭黙思道之心純一不二與天無閒故夢寐之閒帝賚良弼其念慮所孚精神所格非偶然而得者也】乃審厥象俾以形旁求於天下說築傅巖之野惟肖【審詳也詳所夢之人繪其形象旁求於天下旁求者求之非一方也築居也今言所居猶謂之卜築傅巖在虞虢之閒肖似也與所夢之形相似】爰立作相王置諸其左右【於是立以爲相按史記髙宗得說與之語果聖人乃舉以爲相書不言省文也未接語而遽命相亦無此理置諸左右蓋以冢宰兼師保也荀卿曰學莫便乎近其人置諸左右者近其人以學也史臣將記髙宗命說之辭先敍事始如此】命之曰朝夕納誨以輔臺徳【此下命說之辭朝夕納誨者無時不進善言也孟子曰人不足與適也政不足與閒也惟大人爲能格君心之非髙宗旣相說處之以師之職而又命之朝夕納誨以輔臺徳可謂知所本矣呂氏曰髙宗見道明故知頃刻不可無賢人之言】若金用汝作礪若濟巨川用汝作舟楫若歲大旱用汝作霖雨【三日雨爲霖髙宗托物以諭望說納誨之切三語𨿽若一意然一節深一節也】啟乃心沃朕心【啟開也沃灌漑也啟乃心者開其心而無隱沃朕心者漑我心而厭飫也】若藥弗瞑厥疾弗瘳若跣弗視地厥足用傷【瞑眠見反熒絹反跣蘇典反○方言曰飲藥而毒海岱之閒謂之瞑瘳愈也弗瞑諭臣之言不苦口也弗視地諭我之行無所見也】惟曁乃僚罔不同心以匡乃辟俾率先王迪我髙後以康兆民【辟必益反○匡正率循也先王商先哲王也說旣作相總百官則卿士而下皆其僚屬髙宗欲傅說曁其僚屬同心正救使循先王之道蹈成湯之迹以安天下之民也】嗚呼欽予時命其惟有終【敬我是命其思有終也是命上文所命者】說復於王曰惟木從繩則正後從諫則聖後克聖臣不命其承疇敢不祗若王之休命【答欽予時命之語木從繩諭後從諫明諫之決不可不受也然髙宗當求受言於己不必責進言於臣君果從諫臣𨿽不命猶且承之況命之如此誰敢不敬順其美命乎】

說命中

惟說命總百官【說受命總百官冢宰之職也】乃進於王曰嗚呼明王奉若天道建邦設都樹後王君公承以大夫師長不惟逸豫惟以亂民【後王天子也君公諸侯也治亂曰亂明王奉順天道建邦設都立天子諸侯承以大夫師長制爲君臣上下之禮以尊臨卑以下奉上非爲一人逸豫之計而已也惟欲以治民焉耳】惟天聰明惟聖時憲惟臣欽若惟民從乂【天之聰明無所不聞無所不見無他公而已矣人君法天之聰明出於公則臣敬順而民亦從治矣】一惟口起羞惟甲冑起戎惟衣裳在笥惟干戈省厥躬王惟戒玆允玆克明乃罔不休【冑又反○言語所以文身也輕出則有起羞之患甲冑所以衞身也輕動則有起戎之憂二者所以爲己當慮其患於人也衣裳所以命有徳必謹於在笥者戒其有所輕予干戈所以計有罪必嚴於省躬者戒其有所輕動二者所以加人當審其用於己也王惟戒此四者信此而能明焉則政治無不休美矣】惟治亂在庶官官不及私暱惟其能爵罔及惡徳惟其賢【暱尼亦反○庶官治亂之原也庶官得其人則治不得其人則亂王制曰論定而後官之任官而後爵之六卿百執事所謂官也公卿大夫士所謂爵也官以任事故曰能爵以命徳故曰賢惟賢惟能所以治也私暱惡徳所以亂也○按古者公侯伯子男爵之於侯國公卿大夫士爵之於朝廷此言庶官則爵爲公卿大夫士也○吳氏曰惡徳猶凶徳也人君當用吉士凶徳之人𨿽有過人之才爵亦不可及】慮善以動動惟厥時【善當乎理也時時措之宜也慮固欲其當乎理然動非其時猶無益也聖人酬酢斯世亦其時而已】有其善喪厥善矜其能喪厥功【自有其善則己不加勉而徳矣自矜其能則人不效力而功隳矣】惟事事乃其有備有備無患【惟事其事乃其有備有備故無患也張氏曰修車馬備器械事乎兵事則兵有其備故外侮不能爲之憂簡稼器修稼政事乎農事則農有其備故水旱不能爲之害所謂事事有備無患者如此】無啟寵納侮無恥過作非【毋開寵幸而納人之侮毋恥過誤而遂己之非過誤出於偶然作非出於有意】惟厥攸居政事惟醇【居止而安之義安於義理之所止也義理出於勉彊則猶二也義理安於自然則一矣一故政事醇而不雜也】黷於祭祀時謂弗欽禮煩則亂事神則難【黷徒谷反○祭不欲黷黷則不敬禮不欲煩煩則擾亂皆非所以交鬼神之道也商俗尙鬼髙宗或未能脫於流俗事神之禮必有過焉祖己戒其祀無丰暱傅說蓋因其失而正之也】王曰旨哉說乃言惟服乃不良於言予罔聞於行【旨美也古人於飲食之美者必以旨言之蓋有味其言也服行也髙宗贊美說之所言謂可服行使汝不善於言則我無所聞而行之也蘇氏曰說之言譬如藥石𨿽散而不一然一言一藥皆足以治天下之公患所謂古之立言者】說拜稽首曰非知之艱行之惟艱王忱不艱允協於先王成徳惟說不言有厥咎【髙宗方味說之所言而說以爲得於耳者非難行於身者爲難王忱信之亦不爲難信可合成湯之成徳說於是而猶有所不言則有其罪矣上篇言後克聖臣不命其承所以廣其從諫之量而將告以爲治之要也此篇言允協先王成徳惟說不言有厥咎所以責其躬行之實將進其爲學之說也皆引而不發之義】

說命下

王曰來汝說臺小子舊學於甘盤旣乃遁於荒野入宅於河自河䢐亳曁厥終罔顯【甘盤臣名君奭言在武丁時則有若甘盤遁退也髙宗言我小子舊學於甘盤已而退於荒野後又入居於河自河䢐亳遷徙不常歷敍其廢學之因而嘆其學終無所顯明也無逸言髙宗舊勞於外爰曁小人與此相應國語亦謂武丁入於河自河䢐亳唐孔氏曰髙宗爲王子時其父小乙欲其知民之艱苦故使居民閒也蘇氏謂甘盤遁於荒野以臺小子語脈推之非是】爾惟訓於朕志若作酒醴爾惟麯糵若作和羹爾惟鹽梅爾交修予罔予棄予惟克邁乃訓【心之所之謂之志邁行也範氏曰酒非麯糵不成羹非鹽梅不和人君𨿽有美質必得賢人輔導乃能成徳作酒者麯多則太苦糵多則太甘麯糵得中然後成酒作羹者鹽過則咸梅過則酸鹽梅得中然後成羹臣之於君當以柔濟剛可濟否左右規正以成其徳故曰爾交修予爾無我棄我能行爾之言也孔氏曰交者非一之義】說曰王人求多聞時惟建事學於古訓乃有獲事不師古以克永世匪說攸聞【求多聞者資之人學古訓者反之己古訓者古先聖王之訓載修身治天下之道二典三謨之類是也說稱王而告之曰人求多聞者是惟立事然必學古訓深識義理然後有得不師古訓而能長治久安者非說所聞甚言無此理也○林氏曰傅說稱王而告之與禹稱舜曰帝光天之下文勢正同】惟學遜志務時敏厥修乃來允懷於玆道積於厥躬【遜謙抑也務專力也時敏者無時而不敏也遜其志如有所不能敏於學如有所不及虛以受人勤以勵己則其所修如泉始達源源乎其來矣玆此也篤信而深念乎此則道積於身不可以一二計矣夫修之來來之積其學之得於己者如此】惟斆學半念終始典於學厥徳修罔覺【斆胡敎反○斆敎也言敎人居學之半蓋道積厥躬者體之立斆學於人者用之行兼體用合內外而後聖學可全也始之自學學也終之敎人亦學也一念終始常在於學無少閒斷則徳之所修有不知其然而然者矣或曰受敎亦曰斆斆於爲學之道半之半須自得此說極爲新巧但古人論學語皆平正的實此章句數非一不應中閒一語獨爾巧險此蓋後世釋敎機權而誤以論聖賢之學也】監於先王成憲其永無愆【憲法愆過也言徳𨿽造於罔覺而法必監於先王先王成法者子孫之所當守者也孟子言遵先王之法而過者未之有也亦此意】惟說式克欽承旁招俊乂列於庶位【式用也言髙宗之徳苟至於無愆則說用能敬承其意廣求俊乂列於眾職蓋進賢𨿽大臣之責然髙宗之徳未至則𨿽欲進賢有不可得者】王曰嗚呼說四海之內咸仰朕徳時乃風【風敎也天下皆仰我徳是汝之敎也】股肱惟人良臣惟聖【手足備而成人良臣輔而君聖髙宗初以舟楫霖雨爲諭繼以麯糵鹽梅爲諭至此又以股肱惟人爲諭其所造益深所望益切矣】昔先正保衡作我先王乃曰予弗克俾厥後惟堯舜其心愧恥若撻於市一夫不獲則曰時予之辜佑我烈祖格於皇天爾尙明保予罔俾阿衡專美有商【先正先世長官之臣保安也保衡猶阿衡作興起也撻於市恥之甚也不獲不得其所也髙宗舉伊尹之言謂其自任如此故能輔我成湯功格於皇天爾庶幾明以輔我無使伊尹專美於我商家也傅說以成湯望髙宗故曰協於先王成徳監於先王成憲髙宗以伊尹望傅說故曰罔俾阿衡專美有商】惟後非賢不乂惟賢非後不食其爾克紹乃辟於先王永綏民說拜稽首曰敢對揚天子之休命【君非賢臣不與共治賢非其君不與共食言君臣相遇之難如此克者責望必能之辭敢者自信無慊之辭對者對以己揚者於眾休命上文髙宗所命也至是髙宗以成湯自期傅說以伊尹自任君臣相勉勵如此異時髙宗爲商令王傅說爲商賢佐果無愧於成湯伊尹也宜哉】

髙宗肜日【髙宗肜祭有雊雉之異祖己訓王史氏以爲篇亦訓體也不言訓者以旣有髙宗之訓故只以篇首四字爲題今文古文皆有】

髙宗肜日越有雊雉【肜音融雊居候反○肜祭明日又祭之名殷曰肜周曰繹雊鳴也於肜日有雊雉之異蓋祭禰廟也序言湯廟者非是】祖己曰惟先格王正厥事【格正也猶格其非心之格詳下文髙宗祀丰於暱暱者禰廟也丰於暱失禮之正故有雊雉之異祖己自言當先格王之非心然後正其所失之事惟天監民以下格王之言王司敬民以下正事之言也】乃訓於王曰惟天監下民典厥義降年有永有不永非天夭民民中絕命【監音鑑夭於兆反○典主也義者理之當然行而宜之之謂言天監視下民其禍福予奪惟主義如何爾降年有永有不永者義則永不義則不永非天夭折其民民自以非義而中絕其命也意髙宗之祀必有祈年請命之事如漢武帝五畤杞之類祖己言永年之道不在禱祠在於所行義與不義而已禱祠非永年之道也言民而不言君者不敢斥也】民有不若徳不聽罪天旣孚命正厥徳乃曰其如臺【不若徳不順於徳不聽罪不服其罪謂不攺過也孚命者以妖孽爲符信而譴告之也言民不順徳不服罪天旣以妖孽爲符信而譴告之欲其恐懼修省以正徳民乃曰孽祥其如我何則天必誅絕之矣祖己意謂髙宗當因雊雉以自省不可謂適然而自恕夫數祭丰暱徼福於神不若徳也黷於祭祀傅說嘗以進戒意或吝攺不聽罪也雊雉之異是天旣孚命正厥徳矣其可謂妖孽其如我何邪】嗚呼王司敬民罔非天典祀無丰於暱【司主嗣也王之職主於敬民而已徼福於神非王之事也況祖宗莫非天之嗣主祀其可獨丰於暱廟乎】

西伯戡黎【戡音堪○西伯文王也名昌姓姬氏戡勝也黎國名在上黨壺關之地按史記文王脫羑里之囚獻洛西之地紂賜弓矢鈇鉞使得專徵伐爲西伯文王旣受命黎爲不道於是舉兵伐而勝之祖伊知周徳日盛旣已戡黎紂惡不悛勢必及殷故恐懼奔告於王庶幾王之攺之也史錄其言以爲此篇誥體也今文古文皆有○或曰西伯武王也史記嘗載紂使膠鬲觀兵膠鬲問之曰西伯曷爲而來則武王亦繼文王爲西伯矣】

西伯旣戡黎祖伊恐奔告於王【下文無及戡黎之事史氏特標此篇首以見祖伊告王之因也祖姓伊名祖己後也奔告自其邑奔走來告紂也】曰天子天旣訖我殷命格人元龜罔敢知吉非先王不相我後人惟王淫戲用自絕【祖伊將言天訖殷命故特呼天子以感動之訖絕也格人猶言至人也格人元龜皆能先知吉凶者言天旣已絕我殷命格人元龜皆無敢知其吉者甚言凶禍之必至也非先王在天之靈不佑我後人我後人淫戲用自絕於天耳】故天棄我不有康食不虞天性不迪率典【康安虞度也典常法也紂自絕於天故天棄殷不有康食饑饉薦臻也不虞天性民失常心也不迪率典廢壊常法也】今我民罔弗欲喪曰天曷不降威大命不摯今王其如臺【大命非常之命摯至也史記云大命胡不至民苦紂虐無不欲殷之亡曰天何不降威於殷而受大命者何不至乎今王其無如我何言紂不復能君長我也上章言天棄殷此章言民棄殷祖伊之言可謂痛切明著矣】王曰嗚呼我生不有命在天【紂嘆息謂民𨿽欲亡我我之生獨不有命在天乎】祖伊反曰嗚呼乃罪多參在上乃能責命於天【參倉含反○紂旣無攺過之意祖伊退而言曰爾罪眾多參列在上乃能責其命於天邪呂氏曰責命於天惟與天同徳者方可】殷之卽喪指乃功不無戮於爾邦【功事也言殷卽喪亡矣指汝所爲之事其能免戮於商邦乎蘇氏曰祖伊之諫盡言不諱漢唐中主所不能容者紂𨿽不攺而終不怒祖伊得全則後世人主有不如紂者多矣愚讀是篇而知周徳之至也祖伊以西伯戡黎不利於殷故奔告於紂意必及西伯戡黎不利於殷之語而入以告後出以語人未嘗有一毫及周者是知周家初無利天下之心其戡黎也義之所當伐也使紂遷善攺過則周將終守臣節矣祖伊殷之賢臣也知周之興必不利於殷又知殷之亡初無與於周故因戡黎告討反覆乎天命民情之可畏而略無及周者文武公天下之心於是可見】微子【微國名子爵也微子名啟帝乙長子紂之庶母兄也微子痛殷之將亡謀於箕子比干史錄其問答之語亦誥體也以篇首有微子二字因以名篇今文古文皆有】

微子若曰父師少師殷其弗或亂正四方我祖底遂陳於上我用沈酗於酒用亂敗厥徳於下【酗吁句反○父師太師三公箕子也少師孤卿比干也弗或者不能或如此也亂治也言紂無道無望其能治正天下也底致陳列也我祖成湯致功陳列於上而子孫沈酗於酒敗亂其徳於下沈酗言我而不言紂者過則歸己猶不忍斥言之也】殷罔不小大好艸竊姦宄卿士師師非度凡有辜罪乃罔恆獲小民方興相爲敵讎今殷其淪喪若渉大水其無津涯殷遂喪越至於今【殷之人民無小無大皆好艸竊姦宄上而卿士亦皆相師非法上下容隱凡有冒法之人無有得其罪者小民無所畏懼彊淩弱眾暴寡方起讎怨爭鬭侵奪綱紀蕩然淪喪之形茫無畔岸若涉大水無有津涯殷之喪亡乃至於今日乎微子上陳祖烈下述喪亂哀怨痛切言有盡而意無窮數千載之下猶使人傷感悲憤後世人主觀此亦可深監矣】曰父師少師我其發出狂吾家耄遜於荒今爾無指告予顚隮若之何其【出尺類反隮牋西反○曰者微子更端之辭也何其語辭言紂發出顚狂暴虐無道我家老成之人皆逃遁於荒野危亡之勢如此今爾無所指示告我以顚隕隮墮之事將若之何哉蓋微子憂危之甚特更端以問救亂之策言我而不言紂者亦上章我用沈酗之義】父師若曰王子天毒降災荒殷邦方興沈酗於酒【此下箕子之答也王子微子也自紂言之則紂無道故天降災自天下言之則紂之無道亦天之數箕子歸之天者以見其忠厚敬君之意與小旻詩言旻天疾威敷於下土意同方興者言其方興而未艾也此答微子沈酗於酒之語而有甚之之意下同】乃罔畏畏咈其耇長舊有位人【乃罔畏畏者不畏其所當畏也孔子曰君子有三畏畏天命畏大人畏聖人之言咈逆也耇長老成之人也紂惟不畏其所當畏故老成舊有位者紂皆咈逆而棄逐之卽武王所謂播棄黎老者此答微子發狂耄遜之語以上文特發問端故此先答之】今殷民乃攘竊神只之犧牷牲用以容將食無災【攘如羊反牷音全○色純曰犧體完曰牷牛羊豕曰牲犧牷牲祭祀天地之物禮之最重者猶爲商民攘竊而去有司用相容隱將而食之且無災禍豈特艸竊姦宄而已哉此答微子艸竊姦宄之語】降監殷民用乂讎斂召敵讎不怠罪合於一多瘠罔詔【讎斂若仇敵掊斂之也不怠力行而不息也詔告也下視殷民凡上所用以治之者無非讎斂之事夫上以讎而斂下則下必爲敵以讎上下之敵讎實上之讎斂以召之而紂方且召敵讎不怠君臣上下同惡相濟合而爲一故民多饑殍而無所告也此答微子小民相爲敵讎之語】商今其有災我興受其敗商其淪喪我罔爲臣僕詔王子出迪我舊云刻子王子弗出我乃顚隮【商今其有災我出當其禍敗商若淪喪我斷無臣僕他人之理詔告也告微子以去爲道蓋商祀不可無人微子去則可以存商祀也刻害也箕子舊以微子長且賢勸帝乙立之帝乙不從卒立紂紂必忌之是我前日所言適以害子子若不去則禍必不免我商家宗祀始隕墜而無所托矣箕子自言其義決不可去而微子之義決不可不去也此答微子淪喪顚隮之語】自靖人自獻於先王我不顧行遁【上文旣答微子所言至此則告以彼此去就之義靖安也各安其義之所當盡以自達其志於先王使無愧於神明而已如我則不復顧行遁也按此篇微子謀於箕子比干箕子答如上文而比干獨無所言者得非比干安於義之當死而無復言歟孔子曰殷有三仁焉三仁之行𨿽不同而皆出乎天理之正各得其心之所安故孔子皆許之以仁而所謂自靖者卽此也○又按左傳楚克許許男面防銜璧衰絰輿櫬以見楚子楚子問諸逢伯逢伯曰昔武王克商微子啟如是武王親釋其縛受其璧而祓之焚其櫬禮而命之然則微子適周乃在克商之後而此所謂去者特去其位而逃遁於外耳論微子之去者當詳於是】

書經集傳卷三﹤經部﹐書類﹐書經集傳﹥

欽定四庫全書

書經集傳卷四

宋蔡沈撰周書【周文王國號後武王因以爲有天下之號書凡三十二篇】

泰誓上【泰大同國語作太武王伐殷史錄其誓師之言以其大會孟津編書者因以泰誓名之上篇未渡河作後二篇旣渡河作今文無古文有○按伏生二十八篇本無泰誓武帝時僞泰誓出與伏生今文書合爲二十九篇孔壁書𨿽岀而未傳於世故漢儒所引皆用僞泰誓如曰白魚入於王舟有火復於王屋流爲烏太史公記周本紀亦載其語然僞泰誓𨿽知剽竊經傳所引而古書亦不能盡見故後漢馬融得疑其僞謂泰誓按其文若淺露吾又見書傳多矣所引泰誓而不在泰誓者甚多至晉孔壁古文書行而僞泰誓始廢○吳氏曰湯武皆以兵受命然湯之辭裕武王之辭迫湯之數桀也恭武之數紂也傲學者不能無憾疑其書之晚出或非盡當時之本文也】

惟十有三年春大會於孟津【十三年者武王卽位之十三年也春者孟春建寅之月也孟津見禹貢○按漢孔氏言虞芮質成爲文王受命攺元之年凡九年而文王崩武王立二年而觀兵三年而伐紂合爲十有三年此皆惑於僞書泰誓之文而誤解九年大綂未集與夫觀政於商之語也古者人君卽位則稱元年以計其在位之久近常事也自秦惠文始攺十四年爲後元年漢文帝亦攺十七年爲後元年自後說春秋因以攺元爲重歐陽氏曰果重事歟西伯卽位已攺元年中閒不宜攺元而又攺元至武王卽位宜攺元而反不攺元乃上冒先君之元年並其居喪稱十一年及其滅商而得天下其事大於聽訟逺矣而又不攺元由是言之謂文王受命攺元武王冒文王之元年者皆妄也歐陽氏之辧極爲明著但其曰十一年者亦惑於書序十一年之誤也詳見序篇又按漢孔氏以春爲建子之月蓋謂三代攺正朔必攺月數攺月數必以其正爲四時之首序言一月戊午旣以一月爲建子之月而經又系之以春故遂以建子之月爲春夫攺正朔不攺月數於太甲辧之詳矣而四時攺易尢爲無義冬不可以爲春寒不可以爲暖固不待辧而明也或曰鄭氏箋詩維暮之春亦言周之季春於夏爲孟夏曰此漢儒承襲之誤耳且臣工詩言維暮之春亦又何求如何新畬於皇來牟將受厥明蓋言暮春則當治其新畬矣今如何哉然牟麥將熟可以受上帝之明賜夫牟麥將熟則建辰之月夏正季春審矣鄭氏於詩且不得其義則其考之固不審也不然則商以季冬爲春周以仲冬爲春四時反逆皆不得其正豈三代聖人奉天之政乎】王曰嗟我友邦冢君越我禦事庶士明聽誓【王曰者史臣追稱之也友邦親之也冡君尊之也越及也禦事治事者庶士眾士也告以伐商之意且欲其聽之審也】惟天地萬物父母惟人萬物之靈亶聰明作元後元後作民父母【亶誠實無妄之謂言聰明出於天性然也大哉乾元萬物資始至哉坤元萬物資生天地者萬物之父母也萬物之生惟人得其秀而靈具四端備萬善知覺獨異於物而聖人又得其最秀而最靈者天性聰明無待勉彊其知先知其覺先覺首出庶物故能爲大君於天下而天下之疲癃殘疾得其生鰥寡孤獨得其養舉萬民之眾無一而不得其所焉則元後者又所以爲民之父母也夫天地生物而厚於人天地生人而厚於聖人其所以厚於聖人者亦惟欲其君長乎民而推天地父母斯民之心而已天之爲民如此則任元後之責者可不知所以作民父母之義乎商紂失君民之道故武王發此是𨿽一時誓師之言而實萬世人君之所當體念也】今商王受弗敬上天降災下民【受紂召也言紂慢天虐民不知所以作民父母也慢天虐民之實卽下文所云也】沈湎冒色敢行暴虐罪人以族官人以世惟宮室臺榭陂池侈服以殘害於爾萬姓焚炙忠良刳剔孕婦皇天震怒命我文考肅將天威大勳未集【湎彌兗反陂班縻反刳空胡反○沈湎溺於酒也冒色冒亂女色也族親族也一人有罪刑及親族也世子弟也官使不擇賢才惟因父兄而寵任子弟也土髙曰臺有木曰榭澤障曰陂停水曰池侈奢也焚炙炮烙刑之類刳剔割剝也皇甫謐云紂剖比干妻以視其胎未知何據紂虐害無道如此故皇天震怒命我文王敬將天威以除邪虐大功未集而文王崩愚謂大勳在文王時未嘗有意至紂惡貫盈武王伐之敍文王之辭不得不爾學者當言外得之】肆予小子發以爾友邦冢君觀政於商惟受罔有悛心乃夷居弗事上帝神祗遺厥先宗廟弗祀犧牲粢盛旣於凶盜乃曰吾有民有命罔懲其侮【悛且緣反○肆故也觀政猶伊尹所謂萬夫之長可以觀政八百諸侯背商歸周則商政可知先儒以觀政爲觀兵誤矣悛攺也夷蹲踞也武王言故我小子以爾諸侯之向背觀政之失得於商今諸侯背叛旣已如此而紂無有悔悟攺過之心夷踞而居廢上帝百神宗廟之祀犧牲粢盛以爲祭祀之備者皆盡於凶惡盜賊之人卽箕子所謂攘竊神祗之犧牷牲者也受之慢神如此乃謂我有民社我有天命而無有懲戒其侮慢之意】天佑下民作之君作之師惟其克相上帝寵綏四方有罪無罪予曷敢有越厥志【佑助寵愛也天助下民爲之君以長之爲之師以敎之君師者惟其能左右上帝以寵安天下則夫有罪之當討無罪之當赦我何敢有過用其心乎言一聽於天而已】同力度徳同徳度義受有臣億萬惟億萬心予有臣三千惟一心【度量度也徳得也行道有得於心也義宜也制事逹時之宜也同力度徳同徳度義意古者兵志之詞武王舉以明伐商之必克也林氏曰左傳襄三十一年魯穆叔曰年鈞擇賢義鈞以卜昭二十六年王子朝曰年鈞以徳徳鈞以卜蓋亦舉古人之語文勢正與此同百萬曰億紂𨿽有億萬臣而有億萬心眾叛親離寡助之至力且不同況徳與義乎】商罪貫盈天命誅之予弗順天厥罪惟鈞【貫通盈滿也言紂積惡如此天命誅之今不誅紂是長惡也其罪豈不與紂鈞乎如律故縱者與同罪也】予小子夙夜祗懼受命文考類於上帝宜於冢土以爾有眾底天之罰【底致也冢土大社也祭社曰宜上文言縱紂不誅則罪與紂鈞故此言予小子畏天之威早夜敬懼不敢自寧受命於文王之廟告於天神地祗以爾有眾致天之罰於商也王制曰天子將出類乎上帝宜乎社造乎禰受命文考卽造乎禰也王制以神尊卑爲序此先言受命文考者以伐紂之舉天本命之文王武王特稟文王之命以卒其伐功而已】天矜於民民之所欲天必從之爾尙弼予一人永淸四海時哉弗可失【天矜憐於民民有所欲天必從之今民欲亡紂如此則天意可知爾庶幾輔我一人除其邪穢永淸四海是乃天人合應之時不可失也】

泰誓中

惟戊午王次於河朔羣後以師畢會王乃徇師而誓【戊音茂○次止徇循也河朔河北也戊午以武成考之是一月二十八日】曰嗚呼西土有眾咸聽朕言【周都丰鎬其地在西從武王渡河者皆西方諸侯故日西土有眾】我聞吉人爲善惟日不足凶人爲不善亦惟日不足今商王受力行無度播棄犂老暱比罪人滛酗肆虐臣下化之朋家作仇脇權相滅無辜吁天穢徳彰聞【惟日不足者言終日爲之而猶爲不足也將言紂力行無度故以古人語發之無度者無法度之事播放也犂黧通黑而黃也微子所謂耄遜於荒是也老成之臣所當親近者紂乃放棄之罪惡之人所當斥逐者紂乃親比之酗醉怒也肆縱也臣下亦化紂惡各立朋黨相爲仇讎脇上權命以相誅滅流毒天下無辜之人呼天告寃腥穢之徳顯聞於上呂氏曰爲善至極則至治馨香爲惡至極則穢徳彰聞】惟天惠民惟辟奉天有夏桀弗克若天流毒下國天乃佑命成湯降黜夏命【言天愛斯民君當奉承天意昔桀不能順天流毒下國故天命成湯降黜夏命】惟受罪浮於桀剝喪元良賊虐諫輔謂已有天命謂敬不足行謂祭無益謂暴無傷厥鑑惟不逺在彼夏王天其以予乂民朕夢恊朕卜襲於休祥戎商必克【浮過剝落喪去也古者去國爲喪元良微子也諫輔比干也謂已有天命如答祖伊我生不有命在天之類下三句亦紂所嘗言者鑑視也其所鑑視初不在逺有夏多罪天旣命湯黜其命矣今紂多罪天其以我乂民乎襲重也言我之夢恊我之卜重有休祥之應知伐商而必勝之也此言天意有必克之理】受有億兆夷人離心離徳予有亂臣十人同心同徳𨿽有周親不如仁人【夷平也夷人言其智識不相上下也治亂曰亂十人周公旦召公奭太公望畢公榮公太顚閎夭散宜生南宮括其一文母孔子曰有婦人焉九人而已劉侍讀以爲子無臣母之義蓋邑姜也九臣治外邑姜治內言紂𨿽有夷人之多不如周治臣之少而盡忠也周至也紂𨿽有至親之臣不如周仁人之賢而可恃也此言人事有必克之理】天視自我民視天聽自我民聽百姓有過在予一人今朕必往【過廣韻責也武王言天之視聽皆自乎民今民皆有責於我謂我不正商罪以民心而察天意則我之伐商斷必往矣蓋百姓畏紂之虐望周之深而責武王不卽拯己於水火也如湯東面而徵西夷怨南面而徵北狄怨之意】我武惟侵於之疆取彼凶殘我伐用張於湯有光【舉侵入也凶殘紂也猶孟子謂之殘賊武王弔民伐罪於湯之心爲益明白於天下也自世俗觀之武王伐湯之子孫覆湯之宗社謂之湯讎可也然湯放桀武王伐紂皆公天下爲心非有私於己者武之事質之湯而無愧湯之心驗之武而益顯是則伐商之舉豈不於湯爲有光也哉】勗哉夫子罔或無畏寧執非敵百姓懍懍若崩厥角嗚呼乃一徳一心立定厥功惟克永世【勗勉也夫子將士也勉哉將士無或以紂爲不足畏寧執心以爲非我所敵也商民畏紂之虐懍懍若崩摧其頭角然言人心危懼如此汝當一徳一心立定厥功以克永世也】

泰誓下

時厥明王乃大巡六師明誓眾士【厥明戊午之明日也古者天子六軍大國三軍是時武王未備六軍牧誓敍三卿可見此曰六師者史臣之詞也】王曰嗚呼我西土君子天有顯道厥類惟彰今商王受狎侮五常荒怠弗敬自絕於天結怨於民【天有至顯之理其義類甚明至顯之理卽典常之理也紂於君臣父子兄弟夫婦典常之道防狎侮慢荒棄怠惰無所敬畏上自絕於天下結怨於民結怨者非一之謂下文自絕結怨之實也】斮朝渉之脛剖賢人之心作威殺戮毒痡四海崇信姦回放黜師保屏棄典刑囚奴正士郊社不修宗廟不享作奇技淫巧以悅婦人上帝弗順祝降時喪爾其孜孜奉予一人恭行天罰【斮側略反痡音鋪○斮斫也孔氏曰冬月見朝渉水者謂其脛耐寒斫而視之史記云比干彊諫紂怒曰吾聞聖人心有七竅遂剖比干觀其心痡病也作刑威以殺戮爲事毒病四海之人言其禍之所及者逺也回邪也正士箕子也郊所以祭天社所以祭地奇技謂奇異技能淫巧爲過度之巧列女傳紂膏銅柱下加炭命有罪者行輒墮炭中妲己乃笑夫欲妲己之笑至爲炮烙之刑則其奇技淫巧以悅之者宜無所不至矣祝斷也言紂於姦邪則尊信之師保則放逐之屏棄先王之法囚奴中正之士輕廢奉祀之禮專意污防之行悖亂天常故天弗順而斷然降是喪亡也爾眾士其勉力不怠奉我一人而敬行天罰乎】古人有言曰撫我則後虐我則讎獨夫受洪惟作威乃汝世讎樹徳務滋除惡務本肆予小子誕以爾眾士殄殲乃讎爾眾士其尙迪果毅以登乃辟功多有厚賞不迪有顯戮【洪大也獨夫言天命已絕人心已去但一獨夫耳孟子曰殘賊之人謂之一夫武王引古人之言謂撫我則我之君也虐我則我之讎也今獨夫受大作威虐以殘害於爾百姓是乃爾之世讎也務專力也植徳則務其滋長去惡則務絕根本兩句意亦古語諭紂爲眾惡之本在所當去故我小子大以爾眾士而殄絕殲滅汝之世讎也迪蹈登成也殺敵爲果致果爲毅爾眾士其庶幾蹈行果毅以成汝君若功多則有厚賞非特一爵一級而已不迪果毅則有顯戮謂之顯戮則必肆諸市朝以示眾庶】嗚呼惟我文考若日月之照臨光於四方顯於西土惟我有周誕受多方【若日月照臨言其徳之輝光也光於四方言其徳之逺被也顯於西土言其徳尢著於所發之地也文王之地止於百里文王之徳逹於天下多方之受非周其誰受之文王之徳實天命人心之所歸故武王於誓師之末嘆息而言之】予克受非予武惟朕文考無罪受克予非朕文考有罪惟予小子無良【無罪猶言無過也無良猶言無善也商周之不敵久矣武王猶有勝負之慮恐爲文王羞者聖人臨事而懼也如此】

牧誓【牧地名在朝歌南卽今衞州治之南也武王軍於牧野臨戰誓眾前旣有泰誓三篇因以地召別之今文古文皆有】

時甲子昧爽王朝至於商郊牧野乃誓王左杖黃鉞右秉白旄以麾曰逖矣西土之人【甲子二月四日也昧冥爽明也昧爽將明未明之時也鉞斧也以黃金爲飾王無自用鉞之理左杖以爲儀耳旄軍中指麾白則見逺麾非右手不能故右秉白旄也按武成言癸亥陳於商郊則癸亥之日周師已陳牧野矣甲子昧爽武王始至而誓師焉曰者武王之言也逖逺也以其行役之逺而慰勞之也】王曰嗟我友邦冢君禦事司徒司馬司空亞旅師氏千夫長百夫長【司徒司馬司空三卿也武王是時尙爲諸侯故未備六卿唐孔氏曰司徒主民治徒庶之政令司馬主兵治軍旅之誓戒司空主土治壘壁以營軍亞次旅眾也大國三卿下大夫五人士二十七人亞者卿之貳大夫是也旅者卿之屬士是也師氏以兵守門者猶周禮師氏王舉則從者也千夫長統千人之帥百夫長統百人之帥也】及庸蜀羌髳微盧彭濮人【羌驅羊反髳莫侯反○左傳庸與百濮伐楚庸濮在江漢之南羌在西蜀髳微在巴蜀盧彭在西北武王伐紂不期會者八百國今誓師獨稱八國者蓋八國近周西都素所服役乃受約束以戰者若上文所言友邦冢君則泛指諸侯而誓者也】稱爾戈比爾幹立爾矛予其誓【稱舉戈防幹楯矛亦防之屬長二丈唐孔氏曰戈短人執以舉之故言稱楯則並以扞敵故言比矛長立之於地故言立器械嚴整則士气精明然後能聽誓命】王曰古人有言曰牝雞無晨牝雞之晨惟家之索【索蕭索也牝雞而晨則陰陽反常是爲妖孽而家道索矣將言紂惟婦言是用故先發此】今商王受惟婦言是用昬棄厥肆祀弗答昬棄厥遺王父母弟不迪乃惟四方之多罪逋逃是崇是長是信是使是以爲大夫卿士俾暴虐於百姓以姦宄於商邑【婦房缶反○肆陳答報也婦妲己也列女傳云紂好酒淫樂不離妲己妲己所舉者貴之所憎者誅之惟妲己之言是用故顚倒昬亂祭所以報本也紂以昬亂棄其所當陳之祭祀而不報昆弟先王之也紂以昬亂棄其王父母弟而不以道遇之廢宗廟之禮無宗族之義乃惟四方多罪逃亡之人尊崇而信使之以爲大夫卿士使暴虐於百姓姦宄於商邑蓋紂惑於妲己之嬖背常亂理遂至流毒如此也】今予發惟恭行天之罰今日之事不愆於六步七步乃止齊焉夫子朂哉【愆過勗勉也步進趨也齊齊整也今日之戰不過六步七步乃止而齊此告之以坐作進退之法所以戒其輕進也】不愆於四伐五伐六伐七伐乃止齊焉勗哉夫子【伐擊刺也少不下四五多不過六七而齊此告之以攻殺擊刺之法所以戒其貪殺也上言夫子勗哉此言勗哉夫子者反覆成文以致丁寧勸勉之意下仿此】尙桓桓如虎如貔如熊如羆於商郊弗迓克奔以役西土勗哉夫子【桓胡官反貔頻脂反○桓桓威武貌貔執夷也虎屬欲將士如四獸之猛而奮擊於商郊也迓迎也能奔來降者勿迎擊之以勞役我西土之人此勉其武勇而戒其殺降也】爾所弗勗其於爾躬有戮【弗勗謂不勉於前三者愚按此篇嚴肅而溫厚與湯誓誥相表裏眞聖人之言也泰誓武成一篇之中似非盡出於一人之口豈獨此爲全書乎讀者其味之】

武成【史氏記武王往伐歸獸祀羣神告羣後與其政事共爲一書篇中有武成二字遂以名篇今文無古文有】

惟一月壬辰旁死魄越翼日癸巳王朝步自周於徵伐商【一月建寅之月不曰正而曰一者商建丑以十二月爲正朔故曰一月也詳見太甲泰誓篇壬辰以泰誓戊午推之當是一月二日死魄朔也二日故日旁死魄翼明也先記壬辰旁死魄然後言癸巳伐商者猶後世言某日必先言某朔也周鎬京也在京兆鄠縣上林卽今長安縣昆明池北鎬陂是也】厥四月哉生明王來自商至於丰乃偃武修文歸馬於華山之陽放牛於桃林之野示天下弗服【哉始也始生明月三日也丰文王舊都也在京兆鄠縣卽今長安縣西北靈臺丰水之上周先王廟在焉山南日陽桃林今華陰縣潼關也樂記曰武王勝商渡河而西馬散之華山之陽而弗復乘牛放之桃林之野而弗復服車甲釁而藏之府庫倒載干戈包以虎皮天下知武王之不復用兵也○此當在萬姓悅服之下】丁未祀於周廟邦甸侯衞駿奔走執豆籩越三日庚戌柴望大告武成【駿爾雅曰速也周廟周祖廟也武王以克啇之事祭告祖廟近而邦甸逺而侯衛皆駿奔走執事以助祭祀豆木豆籩竹豆祭器也旣告祖廟燔柴祭天望祀山川以告武功之成由近而逺由親而尊也○此當在百工受命於周之下】旣生魄庶邦冢君曁百工受命於周【生魄望後也四方諸侯及百官皆於周受命蓋武王新卽位諸侯百官皆朝見新君所以正始也○此當在示天下弗服之下】王若曰嗚呼羣後惟先王建邦啟土公劉克篤前烈至於大王肇基王迹王季其勤王家我文考文王克成厥勳誕膺天命以撫方夏大邦畏其力小邦懷其徳惟九年大綂未集予小子其承厥志【羣後諸侯也先王后稷武王追尊之也后稷始封於邰故曰建邦啟土公劉后稷之曽孫史記云能修后稷之業大王古公亶父也避狄去邠居岐邠人仁之從之者如歸市詩曰居岐之陽實始翦商大王𨿽未始有翦商之志然大王始得民心王業之成實基於此王季能勤以繼其業至於文王克成厥功大受天命以撫安方夏大邦畏其威而不敢肆小邦懷其徳而得自立自爲西伯專徵而威徳益著於天下凡九年崩大統未集者非文王之徳不足以受天下是時紂之惡未至於亡天下也文王以安天下爲心故予小子亦以安天下爲心○此當在大告武成之下】底商之罪告於皇天后土所過名山大川曰惟有道曾孫周王發將有大正於商今商王受無道暴殄天物害虐烝民爲天下逋逃主萃淵藪予小子旣獲仁人敢祗承上帝以遏亂略華夏蠻貊罔不率俾【底至也后土社也勾龍爲后土周禮大祝云王過大山川則用事焉孔氏曰名山謂華大川謂河蓋自丰鎬往朝歌必道華渉河也曰者舉武王告神之語有道指其父祖而言周王二字史臣追增之也正卽湯誓不敢不正之正萃聚也紂殄物害民爲天下逋逃罪人之主如魚之聚淵如獸之聚藪也仁人孔氏曰太公周召之徒略謀略也俾廣韻曰從也仁人旣得則可以敬陳上帝而遏絕亂謀內而華夏外而蠻貊無不率從矣或日太公歸周在文王之世周召周之懿親不可謂之獲此蓋仁人自商而來者愚謂獲者得之云爾卽泰誓之所謂仁人非必自外來也不然經傳豈無傳乎○此當在於徵伐商之下】恭天成命肆予東徵綏厥士女惟其士女篚厥黃昭我周王天休震動用附我大邑周【成命黜商之定命也篚竹器黃色幣也敬奉天之定命故我東徵安其士女士女喜周之來筐篚盛其黃之幣明我周王之徳者是蓋天休之所震動故民用歸附我大邑周也或曰黃天地之色篚厥黃者明我周王有天地之徳也○此當在其承厥志之下】惟爾有神尙克相予以濟兆民無作神羞旣戊午師逾孟津癸亥陳於商郊俟天休命甲子昧爽受率其旅若林防於牧野罔有敵於我師前徒倒戈攻於後以北血流漂杵一戎衣天下大定乃反商政政由舊釋箕子囚封比干墓式商容閭散鹿臺之財發鉅橋之粟大賚於四海而萬姓悅服【散先諫反○休命勝商之命也武王頓兵商郊雍容不迫以待紂師之至而克之史臣謂之俟天休命可謂善形容者矣若林卽詩所謂其防如林者紂眾𨿽有如林之盛然皆無有肯敵我師之志紂之前徒倒戈反攻其在後之眾以走自相屠戮遂至血流漂杵史臣指其實而言之蓋紂眾離心離徳特劫於勢而未敢動耳一旦因武王弔伐之師始乘機投隙奮其怨怒反戈相戮其酷烈遂至如此亦足以見紂積怨於民若是其甚而武王之兵則蓋不待血刃也此所以一被兵甲而天下遂大定乎乃者繼事之辭反紂之虐政由商先王之舊政也式車前橫木有所敬則俯而憑之商容商之賢人閭族居裏門也賚予也武王除殘去暴顯忠遂良賑窮賙乏澤及天下天下之人皆心悅而誠服之帝王世紀云殷民言王之於仁人也死者猶封其墓況生者乎王之於賢人也亡者猶表其閭況存者乎王之於財也聚者猶散之況其復籍之乎唐孔氏曰是爲悅服之事○此當在罔不率俾之下】列爵惟五分土惟三建官惟賢位事惟能重民五敎惟食喪祭惇信明義崇徳報功垂拱而天下治【列爵惟五公侯伯子男也分土惟三公侯百里伯七十里子男五十里之三等也建官惟賢不肖者不得進位事惟能不才者不得任五敎君臣父子夫婦兄弟長防五典之敎也食以養生喪以送死祭以追逺五敎三事所以立人紀而厚風俗聖人之所甚重焉者惇厚也厚其信明其義信義立而天下無不勵之俗有徳者尊之以官有功者報之以賞官賞行而天下無不勸之善夫分封有法官使有要五敎修而三事舉信義立而官賞行武王於此復何爲哉垂衣拱手而天下自治矣史臣述武王政治之本末言約而事博也如此哉○此當在大邑周之下而上猶有缺文按此篇編簡錯亂先後失序今考正其文於後】

今考定武成

惟一月壬辰旁死魄越翼日癸巳王朝步自周於徵伐商【一月建寅之月不曰正而日一者商建丑以十二月爲正朔故曰一月也詳見太甲泰誓篇壬辰以泰誓戊午推之當是一月二日死魄朔也二日故曰旁死魄翼明也先記壬辰旁死魄然後言癸巳伐商者猶後世言某日必先言某朔也周鎬京也在京兆鄠縣上林卽今長安縣昆明池北鎬陂是也】底商之罪告於皇天后土所過名山大川曰惟有道曾孫周王發將有大正於商今商王受無道暴殄天物害虐烝民爲天下逋逃主萃淵藪予小子旣獲仁人敢祗承上帝以遏亂略華夏蠻貊罔不率俾【底至也后土社也勾龍爲后土用禮大祝云王過大山川則用事焉孔氏曰名山謂華大川謂河蓋自丰鎬往朝歌必道華渉河也曰者舉武王告神之語有道指其父祖而言周王二字史臣追增之也正卽湯誓不敢不正之正萃聚也紂殄物害民爲天下逋逃罪人之主如魚之聚淵如獸之聚藪也仁人孔氏曰太公周召之徒略謀略也俾廣韻曰從也仁人旣得則可以敬承上帝而遏絕亂謀內而華夏外而蠻貊無不率從矣或曰太公歸周在文王之世周召周之懿親不可謂之獲此蓋仁人自商而來者愚謂獲者得之云爾卽泰誓之所謂仁人非必自外來也不然經傳豈無傳乎○正當在於徵伐啇之下也】惟爾有神尙克相予以濟兆民無作神羞旣戊午師逾孟津癸亥陳於商郊俟天休命甲子昧爽受率其旅若林會於牧野罔有敵於我師前徒倒戈攻於後以北血流漂杵一戎衣天下大定乃反商政政由舊釋箕子囚封比干墓式商容閭散鹿臺之才發鉅橋之粟大賫於四海而萬姓悅服【散先旰反○休命勝商之命也武王頓兵商郊雍容不迫以待紂師之至而克之史臣謂之俟天休命可謂善形容者矣若林卽詩所謂其會如林者紂眾𨿽有如林之盛然皆無有肯敵我師之志紂之前徒倒戈反攻其在後之眾以走自相屠戮遂至血流漂杵史臣指其實而言之蓋紂眾離心離徳特劫於勢而未敢動耳一旦因武王弔伐之師始乘機投隙奮其怨怒反戈相戮其酷烈遂至如此亦足以見紂積怨於民若是其甚而武王之兵則蓋不待血刄也此所以一被兵甲而天下遂大定乎乃者繼事之辭反紂之虐政由商先王之舊政也式車前橫木有所敬則俯而憑之商容商之賢人閭族居裏門也賚予也武王除殘去暴顯忠遂良賑窮賙乏澤及天下天下之人皆心悅而誠服之帝王世紀云殷民言王之於仁人也死者猶封其墓況生者乎王之於賢人也亡者猶表其閭況存者乎王之於財也聚者猶散之況其復籍之乎唐孔氏曰是爲悅服之事○正當在罔不率俾之下】厥四月哉生明王來自商至於丰乃偃武修文歸馬於華山之陽放牛於桃林之野示天下弗服【哉始也始生明月三日也丰文王舊都也在京兆鄠縣卽今長安縣西北靈臺丰水之上周先王廟在焉山南曰陽桃林今華陰縣潼闗也樂記曰武王勝商渡河而西馬防之華山之陽而弗復乘牛放之桃林之野而弗復服車甲釁而藏之府庫倒載干戈包以虎皮天下知武王之不復用兵也○正當在萬姓悅服之下】旣生魄庶邦君曁百工受命於周【生魄望後也四方諸侯及百官皆於周受命蓋武王新卽位諸侯百官皆朝見新君所以正始也○正當在示天下弗服之下】丁未祀於周廟邦甸侯衞駿奔走執豆籩越三日庚戌柴望大告武成【駿爾雅曰速也周廟周祖廟也武王以克商之事祭告祖廟近而邦甸逺而侯衞皆駿奔走執事以助祭祀豆木豆籩竹豆祭器也旣告祖廟燔柴祭天望祀山川以告武功之成由近而逺由親而尊也○正當在百工受命於周之下】王若曰嗚呼羣後惟先王建邦啟土公劉克篤前烈至於大王肇基王迹王季其勤王家我文考文王克成厥勳誕膺天命以撫方夏大邦畏其力小邦懷其徳惟九年大綂未集予小子其承厥志【羣後諸侯也先王后稷武王追尊之也后稷始封於邰故曰建邦啟土公劉后稷之曽孫史記云能修后稷之業大王古公亶父也避狄去邠居岐邠人仁之從之者如歸市詩曰居岐之陽實始翦商大王𨿽未始有翦商之志然大王始得民心王業之成實基於此王季能勤以繼其業至於文王克成厥功大受天命以撫安方夏大邦畏其威而不敢肆小邦懷其徳而得自立自爲西伯專徵而威徳益著於天下凡九年崩大綂未集者非文王之徳不足以受天下是時紂之惡未至於亡天下也文王以安天下爲心故予小子亦以安天下爲心○正當在大告武成之下】恭天成命肆予東徵綏厥士女惟其士女篚厥黃昭我周王天休震動用附我大邑周【成命黜商之定命也篚竹器黃色幣也敬奉天之定命故我東徵安其士女士女喜周之來筐篚盛其黃之幣明我周王之徳者是蓋天休之所震動故民用歸附我大邑周也或曰黃天地之色篚厥黃者明我周王有天地之徳也○正當在其承厥志之下】列爵惟五分土惟三建官惟賢位事惟能重民五敎惟食喪祭惇信明義崇徳報功垂拱而天下治【列爵惟五公侯伯子男也分土惟三公侯百里伯七十里子男五十里之三等也建官惟賢不肖者不得進位事惟能不才者不得任五敎君臣父子夫婦兄弟長防五典之敎也食以養生喪以送死祭以追逺五敎三事所以立人紀而厚風俗聖人之所甚重焉者惇厚也厚其信明其義信義立而天下無不勵之俗有徳者尊之以官有功者報之以賞官賞行而天下無不勸之善夫分封有法官使有要五敎修而三事舉信義立而官賞行武王於此復何爲哉垂衣拱手而天下自治矣史臣述武王政治之本末言約而事博也如此哉○正當在大邑周之下而上猶有缺文按此篇編簡錯亂劉氏王氏程子皆有攺正次序今參考定如右獨旣生魄丁未二節以上文及漢志日辰推之其序當如此耳疑先儒以王若曰宜系受命於周下故以生魄在丁未之後不知生魄之日諸侯百工𨿽來請命武王以未祭祖宗未告天地未敢發命乃以丁未庚戌祀於郊廟大告武成之後始告諸侯上下之交神人之序固如此也讀者詳之】

洪範【漢志曰禹治洪水錫洛書法而陳之洪範是也史記武王克殷訪問箕子以天道箕子以洪範陳之按篇內日而曰汝者箕子告武王之辭意洪範發之於禹箕子推衍增益以成篇歟今文古文皆有】

惟十有三祀王訪於箕子【商日祀周日年此曰祀者因箕子之辭也箕子嘗言商其淪喪我罔爲臣僕史記亦載箕子陳洪範之後武王封於朝鮮而不臣也蓋箕子不可臣武王亦遂其志而不臣之也訪就而問之也箕國名子爵也○蘇氏曰箕子之不臣周也而曷爲爲武王陳洪範也天以是道畀之禹傳至於我不可使自我而絕以武王而不傳則天下無可傳者矣故爲箕子之道者傳道則可仕則不可】王乃言曰嗚呼箕子惟天陰隲下民相恊厥居我不知其彜倫攸敍【隲職日反相去聲○乃言者難辭重其問也箕子稱舊邑爵者方歸自商未新封爵也隲定恊合彜常倫理也所謂秉彜人倫也武王之問蓋日天於冥冥之中黙有以安定其民輔相保合其居止而我不知其彜倫之所以敍者如何也】箕子乃言曰我聞在昔鯀陻洪水汨陳其五行帝乃震怒不畀洪範九疇彜倫攸斁鯀則殛死禹乃嗣興天乃錫禹洪範九疇彜倫攸敍【陻音殷汨音骨斁音妒○乃言者重其答也陻塞汨亂陳列畀與洪大範法疇類斁敗錫賜也帝以主宰言天以理言也洪範九疇治天下之大法其類有九卽下文初一至次九者箕子之答蓋曰洪範九疇原出於天鯀逆水性汨陳五行故帝震怒不以與之此彜倫之所以敗也禹順水之性地平天成故天出書於洛禹別之以爲洪範九疇此彜倫之所以敍也彜倫之敍卽九疇之所敍者也○按孔氏曰天與禹神龜負文而出列於背有數至九禹遂因而第之以成九類易言河出圖洛出書聖人則之蓋治水功成洛龜呈瑞如簫韶奏而鳯儀春秋作而麟至亦其理也世傳戴九履一左三右七二四爲肩六八爲足卽洛書之數也】初一曰五行次二曰敬用五事次三曰農用八政次四曰恊用五紀次五曰建用皇極次六曰乂用三徳次七曰明用稽疑次八曰念用庶徵次九曰向用五福威用六極【此九疇之綱也在天惟五行在人惟五事以五事參五行天人合矣八政者人之所以因乎天五紀者天之所以示乎人皇極者君之所以建極也三徳者治之所以應變也稽疑者以人而聽於天也庶徵者推天而徵之人也福極者人感而天應也五事曰敬所以誠身也八政曰農所以厚生也五紀曰恊所以合天也皇極曰建所以立極也三徳曰乂所以治民也稽疑曰明所以辧惑也庶徴曰念所以省驗也五福曰向所以勸也六極曰威所以懲也五行不言用無適而非用也皇極不言數非可以數明也本之以五行敬之以五事厚之以八政協之以五紀皇極之所以建也乂之以三徳明之以稽疑驗之以庶徵勸懲之以福極皇極之所以行也人君治天下之法是孰有加於此哉】一五行一曰水二曰火三曰木四曰金五曰土水曰潤下火曰炎上木曰曲直金曰從革土爰稼穡潤下作咸炎上作苦曲直作酸從革作辛稼穡作甘【此下九疇之目也水火木金土者五行之生序也天一生水地二生火天三生木地四生金天五生土唐孔氏曰萬物成形以微著爲漸五行先後亦以微著爲次五行之體水最微爲一火漸著爲二木形實爲三金體固爲四土質大爲五潤下炎上曲直從革以性言也稼穡以徳言也潤下者潤而又下也炎上者炎而又上也曲直者曲而又直也從革者從而又革也稼穡者稼而又穡也稼穡獨以徳言者土兼五行無正位無成性而其生之徳莫盛於稼穡故以稼穡言也稼穡不可以爲性也故不曰曰而曰爰爰於也於是稼穡而已非所以名也作爲也鹹苦酸辛甘者五行之味也五行有聲色气味而獨言味者以其切於民用也】二五事一曰貌二曰言三曰視四曰聽五曰思貌曰恭言曰從視曰明聽曰聰思曰睿恭作肅從作乂明作哲聰作謀睿作聖【睿兪芮反○貌言視聽思者五事之敍也貌澤水也言火也視散木也聽收金也思通土也亦人事發見先後之敍人始生則形色具矣旣生則聲音發矣旣發而後能視而後能聽而後能思也恭從明聰睿者五事之徳也恭者敬也從者順也明者無不見也聰者無不間也睿者通乎微也肅乂哲謀聖者五徳之用也肅者嚴整也乂者條理也哲者智也謀者度也聖者無不通也】三八政一曰食二曰貨三曰祀四曰司空五曰司徒六曰司宼七曰賔八曰師【食者民之所急貨者民之所資故食爲首而貨次之食貨所以飬生也祭祀所以報本也司空掌土所以安其居也司徒掌敎所以成其性也司宼掌禁所以治其姦也賔者禮諸侯逺人所以往來交際也師者除殘禁暴也兵非聖人之得已故居末也】四五紀一曰嵗二曰月三曰日四曰星辰五曰歷數【歳者序四時也月者定晦朔也日者正躔度也星經星緯星也辰日月所防十二次也歷數者占步之法所以紀嵗月日星辰也】五皇極皇建其有極斂時五福用敷錫厥庶民惟時厥庶民於汝極錫汝保極【皇君建立也極猶北極之極至極之義標凖之名中立而四方之所取正焉者也言人君當盡人倫之至語父子則極其親而天下之爲父子者於此取則焉語夫婦則極其別而天下之爲夫婦者於此取則焉語兄弟則極其愛而天下之爲兄弟者於此取則焉以至一事一物之接一言一動之發無不極其義理之當然而無一毫過不及之差則極建矣極者福之本福者極之效極之所建福之所集也人君集福於上非厚其身而已用敷其福以與庶民使人人觀感而化所謂敷錫也當時之民亦皆於君之極與之保守不敢失墜所謂錫保也言皇極君民所以相與者如此也】凡厥庶民無有滛朋人無有比徳惟皇作極【滛朋邪黨也人有位之人比徳私相比附也言庶民與有位之人而無滛朋比徳者惟君爲之極而使之有所取正耳重言君不可以不建極也】凡厥庶民有猷有爲有守汝則念之不恊於極不罹於咎皇則受之而康而色曰予攸好徳汝則錫之福時人斯其惟皇之極【此言庶民也有猷有謀慮者有爲有施設者有守有操守者是三者君之所當念也念之者不忘之也帝念哉之念不恊於極未合於善也不罹於咎不防於惡也未合於善不陷於惡所謂中人也進之則可與爲善棄之則流於惡君之所當受也受之者不拒之也歸斯受之之受念之受之隨其才而輕重以成就之也見於外而有安和之色發於中而有好徳之言汝於是則錫之以福而是人斯其惟皇之極矣福者爵祿之謂或曰錫福卽上文斂福錫民之福非自外來也曰祿亦福也上文指福之全體而言此則爲福之一端而發苟謂非祿之福則於下文於其無好徳汝𨿽錫之福其作汝用咎爲不通矣】無虐煢獨而畏髙明【煢獨庶民之至微者也髙明有位之尊顯者也各指其甚者而言庶民之至微者有善則當勸勉之有位之尊顯者有不善則當懲戒之此結上章而起下章之義】人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎【此言有位者也有能有才智者羞進也使進其行則官使者皆賢才而邦國昌盛矣正人者在官之人如康誥所謂惟厥正人者富祿之也谷善也在官之人有祿可仰然後可責其爲善廩祿不繼衣食不給不能使其和好於而家則是人將陷於罪戾矣於其不好徳之人而與之以祿則爲汝用咎惡之人也此言祿以與賢不可及惡徳也必富之而後責其善者聖人設敎欲中人以上皆可能也】無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直會其有極歸其有極【偏不中也陂不平也作好作惡好惡加之意也黨不公也反倍常也側不正也偏陂好惡己私之生於心也偏黨反側己私之見於事也王之義王之道王之路皇極之所由行也蕩蕩廣逺也平平平易也正直不偏邪也皇極正大之體也遵義遵道遵路防其極也蕩蕩平平正直歸其極也防者合而來也歸者來而至也此章蓋詩之體所以使人吟詠而得其情性者也夫歌詠以協其音反復以致其意戒之以私而懲創其邪思訓之以極而感發其善性諷詠之閒恍然而悟悠然而得忘其傾斜狹小之念逹乎公平廣大之理人欲消熄天理流行會極歸極有不知其所以然而然者其功用深切與周禮大師敎以六詩者同一機而尢要者也後世此意不傳皇極之道其不明於天下也宜哉】曰皇極之敷言是彜是訓於帝其訓【曰起語辭敷言上文敷衍之言也言人君以極之理而反復推衍爲言者是天下之常理是天下之大訓非君之訓也天之訓也蓋理出乎天言純乎天則天之言矣此贊敷言之妙如此】凡厥庶民極之敷言是訓是行以近天子之光曰天子作民父母以爲天下王【光者道徳之光華也天子之於庶民性一而已庶民於極之敷言是訓是行則可以近天子道徳之光華也曰者民之辭也謂之父母者指其恩育而言親之之意謂之王者指其君長而言尊之之意言天子恩育君長乎我者如此其至也言民而不言人者舉小以見大也】六三徳一曰正直二曰剛克三曰柔克平康正直彊弗友剛克燮友柔克沈潛剛克髙明柔克【克治友順燮和也正直剛柔三徳也正者無邪直者無曲剛克柔克者威福予奪抑進退之用也彊弗友者彊梗弗順者也燮友者和柔委順者也沈潛者沈深潛退不及中者也髙明者髙亢明爽過乎中者也蓋習俗之偏气稟之過者也故平康正直無所事乎矯拂無爲而治是也彊弗友剛克以剛克剛也燮友柔克以柔克柔也沈潛剛克以剛克柔也髙明柔克以柔克剛也正直之用一而剛柔之用四也聖人撫世酬物因時制宜三徳又用陽以舒之陰以斂之執其兩端用其中於民所以納天下民俗於皇極者蓋如此】惟辟作福惟辟作威惟辟玉食臣無有作福作威玉食【福威者上之所以禦下玉食者下之所以奉上也曰惟辟者戒其權不可下移曰無有者戒其臣不可上僭也】臣之有作福作威玉食其害於而家凶於而國人用側頗僻民用僭忒【忒惕徳反○頗不平也僻不公也僭逾忒過也臣而僭上之權則大夫必害於而家諸侯必凶於而國有位者固側頗僻而不安其分小民者亦僭忒而逾越其常甚言人臣僭上之患如此】七稽疑擇建立卜筮人乃命卜筮【稽考也有所疑則卜筮以考之龜曰卜蓍曰筮蓍龜者至公無私故能紹天之明卜筮者亦必至公無私而後能傳蓍龜之意必擇是人而建立之然後使之卜筮也】曰雨曰霽曰蒙曰驛曰克【此卜兆也雨者如雨其兆爲水霽者開霽其兆爲火蒙者蒙昧其兆爲木驛者絡繹不屬其兆爲金克者交錯有相勝之意其兆爲土】曰貞曰悔【此占卦也內卦爲貞外卦爲悔左傳蠱之貞風其悔山是也又有以遇卦爲貞之卦爲悔國語貞屯悔豫皆八是也】凡七卜五占用二衍忒【凡七雨霽蒙驛克貞悔也卜五雨霽蒙驛克也占二貞悔也衍推忒過也所以推人事之過差也】立時人作卜筮三人占則從二人之言【凡卜筮必立三人以相參考舊說卜有玉兆瓦兆原兆筮有連山歸藏周易者非是謂之三人非三卜筮也】汝則有大疑謀及乃心謀及卿士謀及庶人謀及卜筮汝則從從筮從卿士從庶民從是之謂大同身其康彊子孫其逢吉汝則從從筮從卿士逆庶民逆吉卿士從從筮從汝則逆庶民逆吉庶民從從筮從汝則逆卿士逆吉汝則從從筮逆卿士逆庶民逆作內吉作外凶筮共違於人用靜吉用作凶【稽疑以筮爲重人與筮皆從是之謂大同固吉也人一從而筮不違者亦吉從筮逆則可作內不可作外內謂祭祀等事外謂徵伐等事筮共違則可靜不可作靜謂守常作謂動作也然有從筮逆而無筮從逆者尢聖人所重也故禮記大事卜小事筮傳謂筮短長是也自夫子贊易極著蓍卦之徳蓍重而書不傳云】八庶徵曰雨曰暘曰燠曰寒曰風曰時五者來備各以其敍庶艸蕃廡【徵驗也廡丰茂所驗者非一故謂之庶徵雨暘燠寒風各以時至故曰時也備者無缺少也敍者應節侯也五者備而不失其敍庶艸且蕃廡矣則其他可知也雨屬水暘屬火燠屬木寒屬金風屬土吳仁傑曰易以坎爲水北方之卦也又曰雨以潤之則雨爲水矣離爲火南方之卦也又曰日以烜之則暘爲火矣小明之詩首章云我徵䢐西二月初吉三章云昔我往矣日月方燠夫以二月爲燠則燠之爲春爲木明矣漢志引狐突金寒之言顏師古謂金行在西故謂之寒則寒之爲秋爲金明矣又按稽疑以雨屬水以霽屬火霽暘也則庶徵雨之爲水暘之爲火類例抑又甚明蓋五行乃生數自然之敍五事則本於五行庶徵則本於五事其條理次第相爲貫通有秩然而不可紊亂者也】一極備凶一極無凶【極備過多也極無過少也唐孔氏曰雨多則澇雨少則旱是極備亦凶極無亦凶余準是】曰休徵曰肅時雨若曰乂時暘若曰哲時燠若曰謀時寒若曰聖時風若曰咎徵曰狂恆雨若曰僭恆暘若曰豫恆燠若曰急恆寒若曰蒙恆風若【狂妄僭差豫怠急迫蒙昧也在天爲五行在人爲五事五事修則休徵各以類應之五事失則咎徵各以類應之自然之理也然必曰某事得則某休徵應某事失則某咎徵應則亦膠固不通而不足與語造化之妙矣天人之際未易言也失得之幾應感之防非知道者孰能識之哉】曰王省惟嵗卿士惟月師尹惟日【嵗月日以尊卑爲徵也王者之失得其徵以嵗卿士之失得其徵以月師尹之失得其徴以日蓋雨暘燠寒風五者之休咎有系一嵗之利害有系一月之利害有系一日之利害各以其大小言也】嵗月日時無易百谷用成乂用明俊民用章家用平康【嵗月日三者雨暘燠寒風不失其時則其效如此休徵所感也】日月嵗時旣易百谷用不成乂用昏不明俊民用微家用不寧【日月嵗三者雨暘燠寒風旣失其時則其害如此咎徵所致也休徵言嵗月日者總於大也咎徵言日月歳者著其小也】庶民惟星星有好風星有好雨日月之行則有冬有夏月之從星則以風雨【民之麗乎土猶星之麗乎天也好風者箕星好雨者畢星漢志言軫星亦好雨意者星宿皆有所好也日有中道月有九行中道者黃道也北至東井去極近南至牽牛去極遠東至角西至婁去極中是也九行者黒道二出黃道北赤道二出黃道南白道二出黃道西靑道二出黃道東並黃道爲九行也日極南至於牽牛則爲冬至極北至於東井則爲夏至南北中東至角西至婁則爲春秋分月立春春分從靑道立秋秋分從白道立冬冬至從黑道立夏夏至從赤道所謂日月之行則有冬有夏也月行東北入於箕則多風月行西南入於畢則多雨所謂月之從星則以風雨也民不言省者庶民之休咎系乎上人之得失故但以月之從星以見所以從民之欲者如何爾夫民生之眾寒者欲衣饑者欲食鰥寡孤獨者之欲得其所此王政之所先而卿士師尹近民者之責也然星𨿽有好風好雨之異而日月之行則有冬有夏之常以月之常行而從星之異好以卿士師尹之常職而從民之異欲則其從民者非所以徇民矣言日月而不言嵗者有冬有夏所以成嵗功也言月而不言日者從星惟月爲可見耳】九五福一曰壽二曰富三曰康寧四曰攸好徳五曰考終命【人有壽而後能享諸福故壽先之富者有廩祿也康寧者無患難也攸好徳者樂其道也考終命者順受其正也以福之急緩爲先後】六極一曰凶短折二曰疾三曰憂四曰貧五曰惡六曰弱【凶者不得其死也短折者橫夭也禍莫大於凶短折故先言之疾者身不安也憂者心不寧也貧者用不足也惡者剛之過也弱者柔之過也以極之重輕爲先後五福六極在君則系於極之建不建在民人則由於訓之行不行感應之理微矣】

旅獒【西旅貢獒召公以爲非所當受作書以戒武王亦訓體也因以旅獒名篇今文無古文有】

惟克商遂通道於九夷八蠻西旅底貢厥獒太保乃作旅獒用訓於王【獒牛刀反○九夷八蠻多之稱也職方言四夷八蠻爾雅言九夷八蠻但言其非一而已武王克商之後威徳廣被九州之外蠻夷戎狄莫不梯山航海而至曰通道云者蓋蠻夷來王則道路自通非武王有意於開四夷而斥大境土也西旅西方蠻夷國名犬髙四尺曰獒按說文曰犬知人心可使者公羊傳曰晉靈公欲殺趙盾盾躇階而走靈公呼獒而屬之獒亦躇階而從之則獒能曉解人意猛而善搏人者異於常犬非特以其髙大也太保召公奭也史記云與周同姓姬氏此旅獒之本序】曰嗚呼明王愼徳四夷咸賔無有遠邇畢獻方物惟服食器用【謹徳蓋一篇之綱領也方物方土所生之物明王謹徳四夷咸賔其所貢獻惟服食器用而已言無異物也】王乃昭徳之致於異姓之邦無替厥服分寶玉於伯叔之國時庸展親人不易物惟徳其物【昭示也徳之致謂上文所貢方物也昭示方物於異姓之諸侯使之無廢其職分寶玉於同姓之諸侯使之益厚其親如分陳以肅愼氏之矢分魯以夏后氏之璜之類王者以其徳所致方物分賜諸侯故諸侯亦不敢輕易其物而以徳視其物也】徳盛不狎侮狎侮君子罔以盡人心狎侮小人罔以盡其力【盡子忍反○徳盛則動容周旋皆中禮然後能無狎侮之忌言謹徳不可不極其至也徳而未至則未免有狎侮之心狎侮君子則色斯舉矣彼必髙蹈遠引望望然而去安能盡其心狎侮小人𨿽其微賤畏威易役然至愚而神亦安能盡其力哉】不役耳目百度惟貞【貞正也不役於耳目之所好百爲之度惟其正而已】玩人喪徳玩物喪志【玩人卽上文狎侮君子之事玩物卽上文不役耳目之事徳者己之所得志者心之所之】志以道寧言以道接【道者所當由之理也己之志以道而寧則不至於妄發人之言以道而接則不至於妄受存乎中者所以應乎外制乎外者所以養其中古昔聖賢相受心法也】不作無益害有益功乃成不貴異物賤用物民乃足犬馬非其土性不畜珍禽奇獸不育於國不寶遠物則遠人格所寶惟賢則邇人安【孔氏曰遊觀爲無益奇巧爲異物蘇氏曰周穆王得白狼白鹿而荒服因以不至此章凡三節至所寶惟賢則益切至矣】嗚呼夙夜罔或不勤不矜細行終累大徳爲山九仞功虧一簣【或猶言萬一也呂氏曰此卽謹徳工夫或之一字最有意味一暫止息則非謹徳矣矜矜持之矜八尺曰仞細行一簣指受獒而言也】允迪玆生民保厥居惟乃世王【信能行此則生民保其居而王業可永也蓋人主一身實萬化之原苟於理有毫髮之不盡卽遺生民無窮之害而非創業垂統可繼之道矣以武王之聖召公所以警戒之者如此後之人君可不深思而加念之哉】

金縢【縢徒登反○武王有疾周公以王室未安殷民未服根本易搖故請命三王欲以身代武王之死史錄其冊祝之文並敍其事之始末合爲一篇以其藏於金縢之匱編書者因以金縢名篇今文古文皆有○唐孔氏曰發首至王季文王史敍將告神之事也史乃冊祝至屏璧與珪記告神之辭也自乃卜至乃瘳記卜吉及王病瘳之事也自武王旣喪已下記周公流言居東及成王迎歸之事也】

旣克商二年王有疾弗豫【記年見其克商之未久也弗豫不悅豫也】二公曰我其爲王穆卜【二公太公召公也李氏曰穆者敬而有和意穆卜猶言共卜也愚謂古者國有大事卜則公卿百執事皆在誠一而和同以聽卜筮故名其卜曰穆卜下文成王因風雷之變王與大夫盡並啟金縢之書以卜者是也先儒專以穆爲敬而於所謂其勿穆卜則義不通矣】周公曰未可以戚我先王【戚憂惱之意未可以武王之疾而憂惱我先王也蓋郤二公之卜】公乃自以爲功爲三壇同墠爲壇於南方北面周公立焉植璧秉珪乃告太王王季文王【墠上演時戰二反○功事也築土曰壇除地曰墠三壇三王之位皆南向三壇之南別爲一壇北向周公所立之地也植置也珪璧所以禮神詩言圭璧旣卒周禮祼圭以祀先王周公郤二公之卜而乃自以爲功者蓋二公不過卜武王之安否爾而周公愛兄之切危國之至忠誠懇懇於祖父之前如下文所云者有不得盡焉此其所以自以爲功也又二公穆卜則必禱於宗廟用朝廷卜筮之禮如此則上下喧騰而人心搖動故周公不於宗廟而特爲壇墠以自禱也】史乃冊祝曰惟爾元孫某遘厲虐疾若爾三王是有丕子之責於天以旦代某之身【遘居候反○史太史也冊祝如今祝版之類元孫某武王也遘遇厲惡虐暴也丕子元子也旦周公名也言武王遇惡暴之疾若爾三王是有元子之責於天蓋武王爲天元子三王當任其保防之責於天不可令其死也如欲其死則請以旦代武王之身於天之下疑有缺文舊說謂天責取武王者非是詳下文予仁若考能事鬼神等語皆主祖父人鬼爲言至於乃命帝庭無墜天之降寶命則言天命武王如此之大而三王不可墜天之寶命文意可見又按死生有命周公乃欲以身代武王之死或者疑之蓋方是時天下未安王業未固使武王死則宗社傾危生民塗炭變故有不可勝言者周公忠誠切至欲代其死以輸危急其精神感動故卒得命於三王今世之匹夫匹婦一念誠孝猶足以感格鬼神顯有應驗而況於周公之元聖乎是固不可謂無此理也】予仁若考能多材多藝能事鬼神乃元孫不若旦多材多藝不能事鬼神【周公言我仁順祖考多材榦多藝能可任役使能事鬼神武王不如旦多材多藝不任役使不能事鬼神材藝但指服事役使而言】乃命於帝庭敷佑四方用能定爾子孫於下地四方之民罔不祗畏嗚呼無墜天之降寶命我先王亦永有依歸【言武王乃受命於上帝之庭布文徳以佑助四方用能定爾子孫於下地使四方之民無不敬畏其任大其責重未可以死故又嘆息申言三王不可墜失天降之寶命庶先王之祀亦永有所賴以存也寶命卽帝庭之命也謂之寶者重其事也】今我卽命於元爾之許我我其以璧與珪歸俟爾命爾不許我我乃屏璧與珪【卽就也歸俟爾命俟武王之安也屏藏也屏璧與珪言不得事神也蓋武王喪則周之基業必墜𨿽欲事神不可得也其稱爾稱我無異人子之在膝下以語其親者此亦終身慕父母與不死其親之意以見公之逹孝也】乃卜三一習吉啟籥見書乃並是吉【籥與鑰通○卜筮必立三人以相參考三龜者三人所卜之也習重也謂三之兆一同開籥見卜兆之書乃並是吉】公曰體王其罔害予小子新命於三王惟永終是圖玆攸俟能念予一人【體兆之體也言視其卜兆之吉王疾其無所害我新受三王之命而永終是圖矣玆攸俟者卽上文所謂歸俟也一人武王也言三王能念我武王使之安也詳此言新命於三王不言新命於天以見果非謂天責取武王也】公歸乃納冊於金縢之匱中王翼日乃瘳【冊祝冊也匱藏卜書之匱金縢以金緘之也翼日公歸之明日也瘳愈也按金縢之匱乃周家藏卜筮書之物每卜則以告神之辭書於冊旣卜則納冊於匱而藏之前後卜皆如此故前周公乃卜三龜一習吉啟籥見書者啟此匱也後成王遇風雷之變欲卜啟金縢者亦啟此匱也蓋卜筮之物先王不敢防故金縢其匱而藏之非周公始爲此匱藏此冊祝爲後來自解計也】武王旣喪管叔及其羣弟乃流言於國曰公將不利於孺子【管叔名鮮武王弟周公兄也羣弟蔡叔度霍叔處也流言無根之言如水之流自彼而至此也孺子成王也商人兄死弟立者多武王崩成王幼周公攝政商人固已疑之又管叔於周公爲兄尢所覬覦故武庚管蔡流言於國以危懼成王而動搖周公也史氏言管叔及其羣弟而不及武庚者所以深著三叔之罪也】周公乃告二公曰我之弗辟我無以告我先王【辟讀爲避鄭氏詩傳言周公以管蔡流言辟居東都是也漢孔氏以爲致辟於管叔之辟謂誅殺之也夫三叔流言以公將不利於成王周公豈容遽興兵以誅之邪且是時王方疑公公將請王而誅之邪將自誅之也請之固未必從不請自誅之亦非所以爲周公矣我之弗辟我無以告我先王言我不辟則於義有所不盡無以告先王於地下也公豈自爲身計哉亦盡其忠誠而已矣】周公居東二年則罪人斯得【居東居國之東也鄭氏謂避居東都未知何據孔氏以居東爲東徵非也方流言之起成王未知罪人爲誰二年之後王始知流言之爲管蔡斯得者遲之之辭也】於後公乃爲詩以貽王名之曰鴟鴞王亦未敢誚公【鴟鴞惡鳥也以其破巢取卵比武庚之敗管蔡及王室也誚讓也上文言罪人斯得則是時成王之疑十已去其四五矣】秋大熟未獲天大雷電以風禾盡偃大木斯拔邦人大恐王與大夫盡弁以啟金縢之書乃得周公所自以爲功代武王之說【獲胡郭反弁皮變反○王與大夫盡弁以發金縢之書將卜天變而偶得周公冊祝請命之說也孔氏謂二公倡王啟之者非是按秋大熟系於二年之後則成王迎周公之歸蓋二年秋也東山之詩言自我不見於今三年則居東之非東徵明矣蓋周公居東二年成王因風雷之變旣親迎以歸三叔懷流言之罪遂脇武庚以叛成王命周公徵之其東徵往反首尾又自三年也】二公及王乃問諸史與百執事對曰信噫公命【句】我勿敢言【周公卜武王之疾二公未必不知之周公冊祝之文二公蓋不知也諸史百執事蓋卜筮執事之人成王使卜天變者卽前日周公使卜武王疾之人也二公及成王得周公自以爲功之說因以問之故皆謂信有此事已而嘆息言此實周公之命而我勿敢言爾孔氏謂周公使之勿道者非是】王執書以泣曰其勿穆卜昔公勤勞王家惟予衝人弗及知今天動威以彰周公之徳惟朕小子其新迎我國家禮亦宜之【新當作親成王啟金縢之書欲卜天變旣得公冊祝之文遂感悟執書以泣言不必更卜昔周公勤勞王室我幼不及知今天動威以明周公之徳我小子其親迎公以歸於國家禮亦宜也按鄭氏詩傳成王旣得金縢之書親迎周公鄭氏學出於伏生而此篇則伏生所傳當以親爲正親誤作新正猶大學新誤作親也】王出郊天乃雨反風禾則盡起二公命邦人凡大木所偃盡起而築之嵗則大熟【國外曰郊王出郊者成王自往迎公卽上文所謂親迎者也天乃反風感應如此之速洪範庶徵孰謂其不可信哉又按武王疾瘳四年而崩羣叔流言周公居東二年罪人旣得成王迎周公以歸凡六年事也編書者附於金縢之末以見請命事之首末金縢書之顯晦也】大誥【武王克殷以殷餘民封受子武庚命三叔監殷武王崩成王立周公相之三叔流言公將不利於孺子周公避位居東後成王悟迎周公歸三叔懼遂與武庚叛成王命周公東徵以討之大誥天下書言武庚而不言管叔者爲親者諱也篇首有大誥二字編書者因以名篇今文古文皆有○按此篇誥語多主卜言如曰寧王遺我大寶龜曰朕卜並吉曰予得吉卜曰王害不違卜曰寧王惟卜用曰矧亦惟卜用曰予曷其極卜曰矧今卜並吉至於篇終又曰卜陳惟若玆意邦君禦事有曰艱大不可徵欲王違卜故周公以討叛卜吉之義與天命人事之不可違者反復誥諭之也】

王若曰猷大誥爾多邦越爾禦事弗弔天降割於我家不少延洪惟我幼沖人嗣無疆大歷服弗造哲迪民康矧曰其有能格知天命【猷發語辭也猶虞書咨嗟之例按爾雅猷訓最多曰謀曰言曰已曰圖未知此何訓也弔卹也猶詩言不弔昊天之弔言我不爲天所卹降害於我周家武王遂喪而不少待也衝人成王也歷歷數也服五服也哲明哲也格格物之格言大思我幼沖之君嗣守無疆之大業弗能造明哲以導民於安康是人事且有所未至而況言其能格知天命乎】已予惟小子若渉淵水予惟往求朕攸濟敷賁敷前人受命玆不忘大功予不敢閉於天降威用【已承上語辭已而有不能已之意若渉淵水者諭其心之憂懼求朕攸濟者冀其事之必成敷布賁飾也敷賁者修明其典章法度敷前人受命者增益開大前王之基業若此者所以不忘武王安天下之大功也今武庚不靖天固誅之予豈敢閉抑天之威用而不用討乎】寧王遺我大寶龜紹天明卽命曰有大艱於西土西土人亦不靜越玆蠢【寧王武王也下文又曰寧考蘇氏曰當時謂武王爲寧王以其克殷而安天下也蠢動而無知之貌寧王遺我大寶龜者以其可以紹介天命以定吉凶曩嘗卽龜所命而其兆謂將有大艱難之事於西土西土之人亦不安靜是武庚未叛之時而龜之兆蓋已預告矣及此果蠢蠢然而動其卜可驗如此將言下文伐殷卜吉之事故先發此以見卜之不可違也】殷小腆誕敢紀其敍天降威知我國有疵民不康曰予復反鄙我周邦【腆他典反疵才支反○腆厚誕大敍緒疵病也言武庚以小厚之國乃敢大紀其旣亡之緒是𨿽天降威於殷然亦武庚知我國有三叔疵隙民心不安故敢言我將復殷業而欲反鄙邑我周邦也】今蠢今翼日民獻有十夫予翼以於敉寧武圖功我有大事休朕卜並吉【敉音弭○於往敉撫武繼也謂今武庚蠢動今之明日民之賢者十夫輔我以往撫定商邦而繼嗣武王所圖之功也大事戎事左傳云國之大事在祀與戎休美也言知我有戎事休美者以朕卜三龜而並吉也按上文卽命曰有大艱於西土蓋卜於武王方崩之時此云朕卜並吉乃卜於將伐武庚之日先儒合以爲一誤矣】肆予告我友邦君越尹氏庶士禦事曰予得吉卜予惟以爾庶邦於伐殷逋播臣【此舉嘗以卜吉之故告邦君禦事往伐武庚之辭也肆故也尹氏庶官之正也殷逋播臣者謂武庚及其羣臣本逋亡播遷之臣也】爾庶邦君越庶士禦事罔不反曰艱大民不靜亦惟在王宮邦君室越予小子考翼不可徵王害不違卜【此舉邦君禦事不欲徵欲王違卜之言也邦君禦事無不反日艱難重大不可輕舉且民不靜𨿽由武庚然亦在於王之宮邦君之室謂三叔不睦之故實兆釁端不知不自反害曷也越我小子與父老敬事者皆謂不可徵王曷不違卜而勿徵乎】肆予衝人永思艱曰嗚呼允蠢鰥寡哀哉予造天役遺大投艱於朕身越予衝人不卬自卹義爾邦君越爾多士尹氏禦事綏予曰無毖於卹不可不成乃寧考圖功【卬五剛反毖音祕○造爲卬我也故我衝人亦永思其事之艱大嘆息言信四國蠢動害及鰥寡深可哀也然我之所爲皆天之所役使今日之事天實以其甚大者遺於我之身以其甚艱者投於我之身於我衝人固不暇自卹矣然以義言之於爾邦君於爾多士及官正治事之臣當安我曰無勞於憂誠不可不成武王所圖之功相與戮力致討可也此章深責邦君禦事之避事】已予惟小子不敢替上帝命天休於寧王興我小邦周寧王惟卜用克綏受玆命今天其相民矧亦惟卜用嗚呼天明畏弼我丕丕基【卜伐武庚而吉是上帝命伐之也上帝之命其敢廢乎昔天眷武王由百里而有天下亦惟卜用所謂朕夢恊朕卜襲於休祥是也今天相佑斯民避凶趨吉況亦惟卜是用是上而先王下而小民莫不用卜而我獨可廢卜乎故又嘆息言天之明命可畏如此是蓋輔成我丕丕基業其可違也天明卽上文所謂紹天明者】王曰爾惟舊人爾丕克逺省爾知寧王若勤哉天閟毖我成功所予不敢不極卒寧王圖事肆予大化誘我友邦君天棐忱辭其考我民予曷其不於前寧人圖功攸終天亦惟用勤毖我民若有疾予曷敢不於前寧人攸受休畢【閟音祕○當時邦君禦事有武王之舊臣者亦憚徵役上文考翼不可徵是也故周公專呼舊臣而告之曰爾惟武王之舊人爾大能逺省前日之事爾豈不知武王若此之勤勞哉閟者否閉而不通毖者艱難而不易言天之所以否閉艱難國家多難者乃我成功之所在我不敢不極卒武王所圖之事也化者化其固滯誘者誘其順從棐輔也寧人武王之大臣當時謂武王爲寧王因謂武王之大臣爲寧人也民獻十夫以爲可伐是天輔以誠信之辭考之民而可見矣我曷其不於前寧人而圖功所終乎勤毖我民若有疾者四國勤毖我民如人有疾必速攻治之我曷其不於前寧人所受休美而畢之乎按此三節謂不可不卒終畢寧王寧人事功休美之意言寧人則舊人之不欲徵者亦可愧矣】王曰若昔朕其逝朕言艱日思若考作室旣底法厥子乃弗肯堂矧肯構厥父菑厥子乃弗肯播矧肯獲厥考翼其肯曰予有後弗棄基肆予曷敢不越卬敉寧王大命【昔前日也猶孟子昔者之昔若昔我之欲往我亦謂其事之難而日思之矣非輕舉也以作室諭之父旣底定廣狹髙下其子不肯爲之堂基況肯爲之造屋乎以耕田諭之父旣反土而菑矣其子乃不肯爲之播種況肯俟其成而刈獲之乎考翼父敬事者也爲其子者如此則考翼其肯曰我有後嗣弗棄我之基業乎蓋武王定天下立經陳紀如作室之底法如治田之旣菑今三監叛亂不能討平以終武王之業則是不肯堂不肯播況望其肯構肯獲而延綿國祚於無窮乎武王在天之靈亦必不肯自謂其有後嗣而不棄墜其基業矣故我何敢不及我身之存以撫存武王之大命乎按此三節申諭不可不終武功之意】若兄考乃有友伐厥子民養其勸弗救【民養未詳蘇氏曰養廝養也謂人之臣僕大意言若父兄有友攻伐其子爲之臣僕者其可勸其攻伐而不救乎父兄以諭武王友以諭四國子以諭百姓民養以諭邦君禦事今王之四國毒害百姓而邦君臣僕乃憚於徵役是長其患而不救其可哉此言民被四國之害不可不救援之意】王曰嗚呼肆哉爾庶邦君越爾禦事爽邦由哲亦惟十人迪知上帝命越天棐忱爾時罔敢易法矧今天降戾於周邦惟大艱人誕鄰胥伐於厥室爾亦不知天命不易【肆放也欲其舒放而不畏縮也爽明也爽厥師之爽桀昏徳湯伐之故言爽師受昏徳武王伐之故言爽邦言昔武王之明大命於邦皆由明智之士亦惟亂臣十人蹈知天命及天輔武王之誠以克商受爾於是時不敢違越武王法制憚於徵役矧今武王死天降禍於周首大難之四國大近相攻於其室事危勢迫如此爾乃以爲不可徵爾亦不知天命之不可違越矣此以今昔互言責邦君禦事之不知天命按先儒皆以十人爲十夫然十夫民之賢者爾恐未可以爲迪知帝命未可以爲越天棐忱所謂迪知者蹈行眞知之詞也越天棐忱天命已歸之詞也非亂臣昭武王以受天命者不足以當之況君奭之書周公曆舉虢叔閎夭之徒亦曰迪知天威於受殷命亦曰若天棐忱詳周公前後所言則十人之爲亂臣又何疑哉】予永念曰天惟喪殷若穡夫予曷敢不終朕畆天亦惟休於前寧人【天之喪殷若農夫之去艸必絕其根本我何敢不終我之田畆乎我之所以終畆者是天亦惟欲休美於前寧人也】予曷其極卜敢弗於從率寧人有指疆土矧今卜並吉肆朕誕以爾東徵天命不僭卜陳惟若玆【我何敢盡欲用卜敢不從爾勿徵蓋率循寧人之功當有指定先王疆土之理卜而不吉固將伐之況今卜而並吉乎故我大以爾東徵天命斷不僭差卜之所陳蓋如此按此篇專主卜言然其上原天命下述得人往推寧王寧人不可不成之功近指成王邦君禦事不可不終之責諄諄乎民生之休戚家國之興喪惻切至不能自已而反復終始乎卜之一說以通天下之志以斷天下之疑以定天下之業非聰明睿知神武而不殺者孰能與於此哉】

微子之命【微國名子爵也成王旣殺武庚封微子於宋以奉湯祀史錄其誥命以爲此篇今文無古文有】

王若曰猷殷王元子惟稽古崇徳象賢統承先王修其禮物作賔於王家與國咸休永世無窮【元子長子也微子帝乙之長子紂之庶兄也崇徳謂先聖王之有徳者則尊崇而奉祀之也象賢謂其後嗣子孫有象先聖王之賢者則命之以主祀也言考古制尊崇成湯之徳以微子象賢而奉其祀也禮典禮物文物也修其典禮文物不使廢壞以備一王之法也孔子曰夏禮吾能言之杞不足徵也殷禮吾能言之宋不足徴也文獻不足故也殷之典禮微子修之至孔子時已不足徵矣故夫子惜之賔以客禮遇之也振鷺言我客戾止左傳謂宋先代之後天子有事膰焉有喪拜焉者也呂氏曰先王之心公平廣大非若後世滅人之國惟恐苗裔之存爲子孫害成王命微子方且撫助愛養欲其與國咸休永世無窮公平廣大气象於此可見】嗚呼乃祖成湯克齊聖廣淵皇天眷佑誕受厥命撫民以寛除其邪虐功加於時徳垂後裔【齊肅也齊則無不敬聖則無不通廣言其大淵言其深也誕大也皇天眷佑誕受厥命卽伊尹所謂天監厥徳用集大命者撫民以寛除其邪虐卽伊尹所謂代虐以寛兆民允懷者功加於時言其所及者眾徳垂後裔言其所傳者逺也後裔卽微子也此崇徳之意】爾惟踐修厥猷舊有令聞恪愼克孝肅恭神人予嘉乃徳曰篤不忘上帝時歆下民祗恊庸建爾於上公尹玆東夏【猷道令善聞譽也微子踐履修舉成湯之道舊有善譽非一日也恪敬也恪謹克孝肅恭神人指微子實徳而言抱祭器歸周亦其一也篤厚也我善汝徳曰厚而不忘也歆饗庸用也王者之後稱公故曰上公尹治也宋亳在東故曰東夏此象賢之意】欽哉往敷乃訓愼乃服命率由典常以蕃王室乃烈祖律乃有民永綏厥位毗予一人世世享徳萬邦作式俾我有周無斁【斁音亦○此因戒勉之也服命上公服命也宋王者之後成湯之廟當有天子禮樂慮有僭擬之失故曰謹其服命率由典常以戒之也宏大律範毗輔式法斁厭也卽詩言在此無斁之意○林氏曰偪生於僭僭生於疑非疑無僭非僭無偪謹其服命遵守典常安有偪僭之過哉魯實侯爵乃以天子禮樂祀周公亦旣不謹矣其後遂用於羣公之廟甚至季氏僭八佾三家僭雍徹其原一開末流無所不至成王於宋謹愼如此必無賜周公以天子禮樂之事豈周室旣衰魯竊僭用托爲成王之賜伯禽之受乎】嗚呼往哉惟休無替朕命【嘆息言汝往之國當休美其政而無廢棄我所命汝之言也】

康誥【康叔文王之子武王之弟武王誥命爲衛侯今文古文皆有○按書序以康誥爲成王之書今詳本篇康叔於成王爲叔父成王不應以弟稱之說者謂周公以成王命誥故曰弟然旣謂之王若曰則爲成王之言周公何遽自以弟稱之也且康誥酒誥梓材三篇言文王者非一而略無一語以及武王何邪說者又謂寡兄勗爲稱武王尢爲非義寡兄云者自謙之辭寡徳之稱苟語他人猶之可也武王康叔之兄家人相語周公安得以武王爲寡兄而告其弟乎或又謂康叔在武王時尙幼故不得封然康叔武王同母弟武王分封之時年已九十安有九十之兄同母弟尙幼不可封乎且康叔文王之子叔虞成王之弟周公東徵叔虞已封於唐豈有康叔得封反在叔虞之後必無是理也又按汲冡周書克殷篇言王卽位於社南羣臣畢從毛叔鄭奉明水衞叔封傳禮召公奭贊采師尙父牽牲史記亦言衛康叔封布玆與汲書大同小異康叔在武王時非幼亦明矣特序書者不知康誥篇首四十八字爲洛誥脫簡遂因誤爲成王之書是知書序果非孔子所作也康誥酒詰梓材篇次當在金縢之前】

惟三月哉生魄周公初基作新大邑於東國洛四方民大和防侯甸男邦采衛百工播民和見士於周周公咸勤乃洪大誥治【三月周公攝政七年之三月也始生魄十六日也百工百官也士說文曰事也詩曰勿士行枚呂氏曰斧斤版築之事亦甚勞矣而民大和防悉來赴役卽文王作靈臺庶民子來之意蘇氏曰此洛誥之文當在周公拜手稽首之上】王若曰孟侯朕其弟小子封【王武王也孟長也言爲諸侯之長也封康叔名舊說周公以成王命詰康叔者非是】惟乃丕顯考文王克明徳愼罰【左氏曰明徳謹罰文王所以造周也明徳務崇之之謂謹罰務去之之謂明徳謹罰一篇之綱領不敢侮鰥寡以下文王明徳謹罰也汝念哉以下欲康叔明徳也敬明乃罰以下欲康叔謹罰也爽惟民以下欲其以徳行罰也封敬哉以下欲其不用罰而用徳也終則以天命殷民結之】不敢侮鰥寡庸庸祗祗威威顯民用肇造我區夏越我一二邦以修我西土惟時怙冒聞於上帝帝休天乃大命文王殪戎殷誕受厥命越厥邦厥民惟時敍乃寡兄朂肆汝小子封在玆東土【殪壹計反○鰥寡人所易忽也於人易忽者而不忽焉以見聖人無所不敬畏也卽堯不虐無告之意論文王之徳而首發此非聖人不能也庸用也用其所當用敬其所當敬威其所當威言文王用能敬賢討罪一聽於理而已無與焉故徳著於民用始造我區夏及我一二友邦漸以修治至罄西土之人怙之如父冒之如天明徳昭升聞於上帝帝用休美乃大命文王殪滅大殷大受其命萬邦萬民各得其理莫不時敍汝寡徳之兄亦勉力不怠故爾小子封得以在此東土也吳氏曰殪戎殷武王之事也此稱文王者武王不敢以爲己之功也○又按東土云者武王克商分紂城朝歌以北爲邶南爲鄘東爲衞意邶鄘爲武庚之封而衞卽康叔也漢書言周公善康叔不從管蔡之亂似地相比近之辭然不可考矣】王曰嗚呼封汝念哉今民將在祗遹乃文考紹聞衣徳言往敷求於殷先哲王用保乂民汝丕逺惟商耇成人宅心知訓別求聞由古先哲王用康保民於天若徳裕乃身不廢在王命【遹音聿音述○此下明徳也遹述衣服也今治民將在敬述文考之事繼其所聞而服行文王之徳言也往之國也宅心處心也安汝止之意知訓知所以訓民也由行也曰保乂曰知訓曰康保經緯以成文爾武王旣欲康叔祗遹文考又欲敷求商先哲王又丕逺惟商耇成人又別聞由古先哲王近述諸今逺稽諸古不一而足以見義理之無盡易曰君子多識前言往行以蓄其徳宏者廓而大之也天者理之所從出也康叔博學以聚之集義以生之眞積力久眾理該通此心之天理之所從出者始恢廓而有餘用矣若是則心廣體胖動無違禮斯能不廢在王之命也○呂氏曰康叔力求聖賢問學至於宏於天徳裕身可謂盛矣止能不廢王命才可免過而已此見人臣職分之難盡若欲爲子必須如舜與曽閔方能不廢父命若欲爲臣必須如舜與周公方能不廢君命】王曰嗚呼小子封恫瘝乃身敬哉天畏棐忱民情大可見小人難保往盡乃心無康好逸豫乃其乂民我聞曰怨不在大亦不在小惠不惠懋不懋【恫音通瘝姑還反○恫痛瘝病也視民之不安如疾痛之在乃身不可不敬之也天命不常𨿽甚可畏然誠則輔之民情好惡𨿽大可見而小民至爲難保汝往之國所以治之者非他惟盡汝心無自安而好逸豫乃其所以治民也古人言怨不在大亦不在小惟在順不順勉不勉耳順者順於理勉者勉於行卽上文所謂往盡乃心無康好逸豫者也】已汝惟小子乃服惟王應保殷民亦惟助王宅天命作新民【服事應和也汝之事惟在廣上徳意和保殷民使之不失其所以助王安定天命而作新斯民也此言明徳之終也大學言明徳亦舉新民終之】王曰嗚呼封敬明乃罰人有小罪非眚乃惟終自作不典式爾有厥罪小乃不可不殺乃有大罪非終乃惟眚災適爾旣道極厥辜時乃不可殺【此下謹罰也式用適偶也人有小罪非過誤乃其固爲亂常之事用意如此其罪𨿽小乃不可不殺卽舜典所謂刑故無小也人有大罪非是故犯乃其過誤出於不幸偶爾如此旣自稱道盡輸其情不敢隱匿罪𨿽大時乃不可殺卽舜典所謂宥過無大也諸葛孔明治蜀服罪輸情者𨿽重必釋其旣道極厥辜時乃不可殺之意歟】王曰嗚呼封有敍時乃大明服惟民其勑懋和若有疾惟民其畢棄咎若保赤子惟民其康乂【有敍者刑罰有次序也明者明其罰服者服其民也左氏曰乃大明服已則不明而殺人以逞不亦難乎勑戒勑也民其戒勑而勉於和順也若有疾者以去疾之心去惡也故民皆棄咎若保赤子者以保子之心保善也故民其安治】非汝封刑人殺人無或刑人殺人非汝封又曰劓刵人無或劓刵人【刑殺者天之所以討有罪非汝封得以刑之殺之也汝無或以已而刑殺之刵截耳也刑殺刑之大者劓刵刑之小者兼舉小大以申戒之也又曰當在無或刑人殺人之下又按刵周官五刑所無呂刑以爲苗民所制】王曰外事汝陳時臬司師玆殷罰有倫【外事未詳陳氏曰外事有司之事也臬法也爲凖限之義言汝於外事但陳列是法使有司師此殷罰之有倫者用之爾○呂氏曰外事衛國事也史記言康叔爲周司防司防王朝之官職任內事故以衞國對言爲外事今按篇中言往敷求往盡乃心篇終曰往哉封皆令其之國之辭而未見其畱王朝之意但詳此篇康叔蓋深於法者異時成王或舉以任司防之職而此則未必然也】又曰要囚服念五六日至於旬時丕蔽要囚【要囚獄詞之要者也服念服膺而念之旬十日時三月爲囚求生道也蔽斷也】王曰汝陳時臬事罰蔽殷彜用其義刑義殺勿庸以次汝封乃汝盡遜曰時敍惟曰未有遜事【義宜也次次捨之次遜順也申言敷陳是法與事罰斷以殷之常法矣又慮其泥古而不通又謂其刑其殺必察其宜於時者而後用之旣又慮其趨時而徇已又謂刑殺不可以就汝封之意旣又慮其刑殺𨿽已當罪而矜喜之心乘之又謂使汝刑殺盡順於義𨿽曰是有次敍汝當惟謂未有順義之事蓋矜喜之心生乃怠惰之心起刑殺之所由不中也可不戒哉】已汝惟小子未其有若汝封之心朕心朕徳惟乃知【己者語辭之不能已也小子幼小之稱言年𨿽少而心獨善也爾心之善固朕知之朕心朕徳亦惟爾知之將言用罰之事故先發其良心焉】凡民自得罪宼攘姦宄殺越人於貨暋不畏死罔弗憝【暋音敏憝徒懟反○越顚越也盤庚云顚越不恭暋彊憝惡也自得罪非爲人誘陷以得罪也凡民自犯罪爲盜賊姦宄殺人顚越人以取財貨彊狠亡命者人無不憎惡之也用罰而加是人則人無不服以其出乎人之同惡而非卽乎吾之私心也特舉此以明用罰之當罪】王曰封元惡大憝矧惟不孝不友子弗祗服厥父事大傷厥考心於父不能字厥子乃疾厥子於弟弗念天顯乃弗克恭厥兄兄亦不念鞠子哀大不友於弟惟弔玆不於我政人得罪天惟與我民彜大泯亂曰乃其速由文王作罰刑玆無赦【弔音的○大憝卽上文之罔弗憝言宼攘姦宄固爲大惡而大可惡矣況不孝不友之人而尢爲可惡者當商之季禮義不明人紀廢壞子不敬事其父大傷父心父不能愛子乃疾惡其子是父子相夷也天顯猶孝經所謂天明尊卑顯然之序也弟不念尊卑之序而不能敬其兄兄亦不念父母鞠養之勞而大不友其弟是兄弟相賦也父子兄弟至於如此苟不於我爲政之人而得罪焉則天之與我民彞必大泯滅而紊亂矣曰者言如此則汝其速由文王作罰刑此無赦而懲戒之不可緩也】不率大戞矧惟外庶子訓人惟厥正人越小臣諸節乃別播敷造民大譽弗念弗庸瘝厥君時乃引惡惟朕憝已汝乃其速由玆義率殺【戛訖黠反○戛法也言民之不率敎者固可大寘之法矣況外庶子以訓人爲職與庶官之長及小臣之有符節者乃別布條敎違道幹譽弗念其君弗用其法以病君上是乃長惡於下我之所深惡也臣之不忠如此刑其可已乎汝其速由此義而率以誅戮之可也○按上言民不孝不友則速由文王作罰刑玆無赦此言外庶子正人小臣背上立私則速由玆義率殺其曰刑曰殺若用法峻急者蓋殷之臣民化紂之惡父子兄弟之無其親君臣上下之無其義非防之以法示之以威殷民孰知不孝不義之不可幹哉周禮所謂刑亂國用重典者是也然曰速由文王曰速由玆義則其刑其罰亦仁厚而已矣】亦惟君惟長不能厥家人越厥小臣外正惟威惟虐大放王命乃非徳用乂【君長指康叔而言也康叔而不能齊其家不能訓其臣惟威惟虐大廢棄天子之命乃欲以非徳用治是康叔且不能用上命矣亦何以責其臣之瘝厥君也哉】汝亦罔不克敬典乃由裕民惟文王之敬忌乃裕民曰我惟有及則予一人以懌【汝罔不能敬守國之常法由是而求裕民之道惟文王之敬忌敬則有所不忽忌則有所不敢期裕其民曰我惟有及於文王則予一人以悅懌矣此言謹罰之終也穆王訓刑亦曰敬忌云】王曰封爽惟民迪吉康我時其惟殷先哲王徳用康乂民作求矧今民罔迪不適不迪則罔政在厥邦【此下欲其以徳用罰也求等也詩曰世徳作求言明思夫民當開導之以吉康我亦時其惟殷先哲王之徳用以安治其民爲等匹於商先王也迪卽迪吉康之迪況今民無導之而不從者苟不有以導之則爲無政於國矣迪言徳而政言刑也前旣嚴之民又嚴之臣又嚴之康叔此則武王之自嚴畏也】王曰封予惟不可不監告汝徳之說於罰之行今惟民不靜未戾厥心迪屢未同爽惟天其罰殛我我其不怨惟厥罪無在大亦無在多矧曰其尙顯聞於天【戾止也又言民不安靜未能止其心之很疾迪之者𨿽屢而未能使之上同乎治明思天其殛罰我我何最怨乎惟民之罪不在大亦不在多苟爲有罪卽在朕躬況曰今庶羣腥穢之徳其尙顯聞於天乎】王曰嗚呼封敬哉無作怨勿用非謀非彜蔽時忱丕則敏徳用康乃心顧乃徳遠乃猷裕乃以民寧不汝瑕殄【此欲其不用罰而用徳也嘆息言汝敬哉毋作可怨之事勿用非善之謀非常之法惟斷以是誠大法古人之敏徳用以安汝之心省汝之徳逺汝之謀寛裕不迫以待民之自安若是則不汝瑕疵而棄絕矣】王曰嗚呼肆汝小子封惟命不於常汝念哉無我殄享明乃服命髙乃聽用康乂民【肆未詳惟命不於常善則得之不善則失之汝其念哉母我殄絕所享之國也明汝侯國服命髙其聽不可卑忽我言用安治爾民也】王若曰往哉封勿替敬典聽朕告汝乃以殷民世享【勿廢其所敬之常法聽我所命而服行之乃能以殷民而世享其國也世享對上文殄享而言】酒誥【商受酗酒天下化之妹土商之都邑其染惡尢甚武王以其地封康叔故作書誥敎之云今文古文皆有○按吳氏曰酒誥一書本是兩書以其皆爲酒而誥故誤合而爲一自王若曰明大命於妹邦以下武王告受故都之書也自王曰封我西土棐䢐邦君以下武王告康叔之書也書之體爲一人而作則首稱其人爲眾人而作則首稱其眾爲一方而作則首稱一方爲天下而作則首稱天下君奭書首稱君奭君陳書首稱君陳爲一人而作也甘誓首稱六事之人湯誓首稱格汝眾此爲眾人而作也湯誥首稱萬方有眾大誥首稱大誥多邦此爲天下而作也多方書爲四國而作則首稱四國多士書爲多士而作則首稱多士今酒誥爲妹邦而作故首言明大命於妹邦其自爲一書無疑按吳氏分篇引證固爲明甚但旣謂專誥毖妹邦不應有乃穆考文王之語意酒誥專爲妹邦而作而妹邦在康叔封圻之內則明大命之責康叔實任之故篇首專以妹邦爲稱至中篇始名康叔以致誥其曰尙克用文王敎者亦申言首章文王誥毖之意其事則主於妹邦其書則付之康叔𨿽若二篇而實爲一書𨿽若二事而實相首尾反復參究蓋自爲書之一體也】

王若曰明大命於妹邦【妹邦卽詩所謂沬鄕篇首稱妹邦者誥命專爲妹邦發也】乃穆考文王肇國在西土厥誥毖庶邦庶士越少正禦事朝夕曰祀玆酒惟天降命肇我民惟元祀【穆敬也詩曰穆穆文王是也上篇言文王明徳則曰顯考此篇言文王誥毖則曰穆考言各有當也或曰文王世次爲穆亦通毖戒謹也少正官之副貳也文王朝夕勑戒之曰惟祭祀則用此酒天始令民作酒者爲大祭祀而已西土庶邦遠去商邑文王誥毖亦諄諄以酒爲戒則商邑可知矣文王爲西伯故得誥毖庶邦云】天降威我民用大亂防徳亦罔非酒惟行越小大邦用喪亦罔非酒惟辜【酒之禍人也而以爲天降威者禍亂之成是亦天爾箕子言受酗酒亦曰天毒降災正此意也民之喪徳君之喪邦皆由於酒喪徳故言行喪邦故言辜】文王誥敎小子有正有事無彜酒越庶國飲惟祀徳將無醉【小子少子之稱以其血气未定尢易縱酒喪徳故文王專誥敎之有正有官守者有事有職業者無毋同彞常也毋常於酒其飲惟於祭祀之時然亦必以徳將之無至於醉也】惟曰我民迪小子惟土物愛厥心臧聰聽祖考之彜訓越小大徳小子惟一【文王言我民亦常訓導其子孫惟土物之愛勤稼穡服田畆無外慕則心之所守者正而善日生爲子孫者亦當聰聽其祖父之常訓不可以謹酒爲小徳小徳大徳小子惟一視之可也】妹土嗣爾股肱純其藝黍稷奔走事厥考厥長肇牽車牛逺服賈用孝養厥父母厥父母慶自洗腆致用酒【此武王敎妹土之民也嗣續純大肇敏服事也言妹土民當嗣續汝四肢之力無有怠惰大修農功服勞田畆奔走以事其父兄或敏於貿易牽車牛遠事賈以孝養其父母父母喜慶然後可自洗腆致用酒洗以致其潔腆以致其厚也薛氏曰或大修農功或逺服商賈以養父母父母慶則汝可以用酒也】庶士有正越庶伯君子其爾典聽朕敎爾大克羞耇惟君爾乃飲食醉飽丕惟曰爾克永觀省作稽中徳爾尙克羞饋祀爾乃自介用逸玆乃允惟王正事之臣玆亦惟天若元徳永不忘在王家【此武王敎妹土之臣也伯長也曰君子者賢之也典常也羞養也言其大能養老也惟君未詳丕惟曰者大言也介助也用逸者用以宴樂也言爾能常常反觀內省使念慮之發營爲之際悉稽乎中正之徳而無過不及之差則徳全於身而可以交於神明矣如是則庶幾能進饋祀爾亦可自副而用宴樂也如此則信爲王治事之臣如此亦惟天順元徳而永不忘在王家矣按上文父母慶則可飲酒克羞耇則可飲酒羞饋祀則可飲酒本欲禁絕其飲今乃反開其端者不禁之禁也聖人之教不迫而民從者此也孝養羞耇饋祀皆因其良心之發而利導之人果能盡此三者且爲成徳之士矣而何憂其湎酒也哉】王曰封我西土棐䢐邦君禦事小子尙克用文王敎不腆於酒故我至於今克受殷之命【䢐往也輔佐文王往日之邦君禦事小子也言文王毖酒之敎其大如此】王曰封我聞惟曰在昔殷先哲王迪畏天顯小民經徳秉哲自成湯咸至於帝乙成王畏相惟禦事厥棐有恭不敢自暇自逸矧曰其敢崇飲【以商君臣之不暇逸者告康叔也殷先哲王湯也迪畏者畏之而見於行也畏天之明命畏小民之難保經其徳而不變所以處已也秉其哲而不惑所以用人也湯之垂統如此故自湯至於帝乙賢聖之君六七作𨿽世代不同而皆能成就君徳敬畏輔相故當時禦事之臣亦皆盡忠輔翼而有責難之恭自暇自逸猶且不敢況曰其敢尙飲乎】越在外服侯甸男衞邦伯越在內服百僚庶尹惟亞惟服宗工越百姓裏居罔敢湎於酒不惟不敢亦不暇惟助成王徳顯越尹人祗辟【自禦事而下在外服則有侯甸男衞諸侯與其長伯在內服則有百僚庶尹惟亞惟服宗工國中百姓與夫裏居者亦皆不敢沈湎於酒不惟不敢亦不暇不敢者有所畏不暇者有所勉惟欲上以助成君徳而使之昭著下以助尹人祗辟而使之益不怠耳成王顧上文成王而言祗辟顧上文有恭而言呂氏曰尹人者百官諸侯之長也指上文禦事而言】我聞亦惟曰在今後嗣王酣身厥命罔顯於民祗保越怨不易誕惟厥縱滛泆於非彜用燕喪威儀民罔不衋傷心惟荒腆於酒不惟自息乃逸厥心疾很不克畏死辜在商邑越殷國滅無罹弗惟徳馨香祀登聞於天誕惟民怨庶羣自酒腥聞在上故天降喪於殷罔愛於殷惟逸天非虐惟民自速辜【衋乞力反很下墾反罹鄰知反○以商受荒腆於酒者告康叔也後嗣王受也受沈酣其身昏迷於政命令不著於民其所祗保者惟在於作怨之事不肯悛攺大惟縱滛泆於非彞泰誓所謂奇技滛巧也燕安也用安逸而喪其威儀史記受爲酒池肉林使男女裸而相逐其威儀之喪如此此民所以無不痛傷其心悼國之將亡也而受方且荒怠益厚於酒不思自息其逸力行無度其心疾很𨿽殺身而不畏也辜在商邑𨿽滅國而不憂也弗事上帝無馨香之徳以格天大惟民怨惟羣酗腥穢之徳以聞於上故上天降喪於殷無有眷愛之意者亦惟受縱逸故也天豈虐殷惟殷人酗酒自速其辜爾曰民者猶曰先民君臣之通稱也】王曰封予不惟若玆多誥古人有言曰人無於水監當於民監今惟殷墜厥命我其可不大監撫於時【我不惟如此多言所以言湯言受如此其詳者古人謂人無於水監水能見人之妍醜而已當於民監則其得失可知今殷民自速辜旣墜厥命矣我其可不以殷民之失爲大監戒以撫安斯時乎】予惟曰汝劼毖殷獻臣侯甸男衞矧太史友內史友越獻臣百宗工矧惟爾事服休服采矧惟若疇圻父薄違農父若保宏父定辟矧汝剛制於酒【劼丘八反圻與畿同○劼用力也汝當用力戒謹殷之賢臣與鄰國之侯甸男衞使之不湎於酒也毖殷獻臣侯甸男衞與文王毖庶邦庶士同義殷之賢臣諸侯固欲知所謹矣況太史掌六典八法八則內史掌八柄之法汝之所友者及其賢臣百僚大臣可不謹於酒乎太史內史獻臣百宗工固欲知所謹矣況爾之所事服休坐而論道之臣服采起而作事之臣可不謹於酒乎曰友曰事者國君有所友有所事也然盛徳有不可友者故孟子曰古之人曰事之云乎豈曰友之云乎服休服采固欲知所謹矣況爾之疇匹而位三卿者若圻父迫逐違命者乎若農父之順保萬民者乎若宏父之制其經界以定法者乎皆不可不謹於酒也圻父政官司馬也主封圻農父敎官司徒也主農宏父事官司空也主廓地居民謂之父者尊之也先言圻父者制殷人湎酒以政爲急也圻父農父宏父固欲知所謹矣況汝之身所以爲一國之視效者可不謹於酒乎故曰矧汝剛制於酒剛制亦劼毖之意剛果用力以制之也此章自逺而近自卑而尊等而上之則欲其自康叔之身始以是爲治孰能禦之而況毖於酒徳也哉】厥或誥曰羣飲汝勿佚盡執拘以歸於周予其殺【羣飲者商民羣聚而飲爲姦惡者也佚失也其者未定辭也蘇氏曰予其殺者未必殺也猶今法曰當斬者皆具獄以待命不必死也然必立法者欲人畏而不敢犯也羣飲蓋亦當時之法有羣聚飲酒謀爲大姦者其詳不可得而聞矣如今之法有日夜聚曉散者皆死罪蓋聚而爲妖逆者也使後世不知其詳而徒間其名凡民夜相過者輒殺之可乎】又惟殷之迪諸臣惟工乃湎於酒勿庸殺之姑惟敎之【殷受導迪爲惡之者臣百工𨿽湎於酒未能遽革而非羣聚爲姦惡者無庸殺之且惟敎之】有斯明享乃不用我敎辭惟我一人弗卹弗蠲乃事時同於殺【有者不忘之也斯此也指敎辭而言享上享下之享言殷諸臣百工不忘敎辭不湎於酒我則明享之其不用我敎辭惟我一人不卹於汝弗潔汝事時則同汝於羣飲誅殺之罪矣】王曰封汝典聽朕毖勿辯乃司民湎於酒【辯治也乃司有司也卽上文諸臣百工之類言康叔不治其諸臣百工之湎酒則民之湎酒者不可禁矣】

梓材【亦武王誥康叔之書諭以治國之理欲其通上下之情寛刑辟之用而篇中有梓材二字比稽田作室爲雅故以爲簡編之別非有他義也今文古文皆有○按此篇文多不類自今王惟曰以下若人臣進戒之辭以書例推之曰今王惟曰者猶洛誥之今王卽命曰也肆王惟徳用者猶召誥之肆惟王其疾敬徳王其徳之用也已若玆監者猶無逸嗣王其監於玆也惟王子子孫孫永保民者猶召誥惟王受命無疆惟休也反覆參考與周公召公進戒之言若出一口意者此篇得於簡編斷爛之中文旣不全而進戒爛簡有用明徳之語編書者以與罔厲殺人等意合又武王之誥有曰王曰監云者而進戒之書亦有曰王曰監云者遂以爲文意相屬編次其後而不知前之所謂王者指先王而言非若今王之爲自稱也後之所謂監者乃監視之監而非啟監之監也其非命康叔之書亦明矣讀書者優遊涵泳沈潛反覆繹其文義審其語脈一篇之中前則尊諭卑之辭後則臣告君之語蓋有不可得而彊合者矣】

王曰封以厥庶民曁厥臣達大家以厥臣逹王惟邦君【大家巨室也孟子曰爲政不難不得罪於巨室孔氏曰卿大夫及都家也以厥庶民曁厥臣逹大家則下之情無不通矣以厥臣逹王則上之情無不通矣王言臣而不言民者率土之濱莫非王臣也邦君上有天子下有大家能通上下之情而使之無閒者惟邦君也】汝若恆越曰我有師師司徒司馬司空尹旅曰予罔厲殺人亦厥君先敬勞肆䢐厥敬勞肆往姦宄殺人歷人宥肆亦見厥君事戕敗人宥【恆常也師師以官師爲師也尹正官之長旅眾大夫也敬勞恭敬勞來也䢐往也歷人者罪人所過律所謂知情藏匿資給也戕敗者毀傷四肢面目漢律所謂疻也此章文多未詳】王啟監厥亂爲民曰無胥戕無胥虐至於敬寡至於屬婦合由以容王其效邦君越禦事厥命曷以引養引恬自古王若玆監罔攸辟【監三監之監康叔所封亦受畿內之民當時亦謂之監故武王以先王啟監意而告之也言王者所以開置監國者其治本爲民而已其命監之辭蓋曰無相與戕殺其民無相與虐害其民人之寡弱者則哀敬之使不失其所婦之窮獨者則聨屬之使有所歸保合其民率由是而容蓄之也且王所以責效邦君禦事者其命何以哉亦惟欲其引掖斯民於生養安全之地而已自古王者之命監若此汝今爲監其無所用乎刑辟以戕虐人可也】惟曰若稽田旣勤敷菑惟其陳修爲厥疆畎若作室家旣勤垣墉惟其塗塈茨若作梓材旣勤朴斵惟其塗丹雘【塈奇寄反雘屋郭反○稽治也敷菑廣去艸也疆畔也畎通水渠也塗塈泥飾也茨蓋也梓良材可爲器者雘采色之名敷菑以諭除惡垣墉以諭立國朴斲以諭制度武王之所已爲也疆畎塈茨丹雘則望康叔以成終云爾】今王惟曰先王旣勤用明徳懷爲夾庶邦享作兄弟方來亦旣用明徳後式典集庶邦丕享【夾音恊○先王文王武王也夾近也懷逺爲近也兄弟言友愛也泰誓曰友邦冢君方來者方方而來也旣盡也先王盡勤用明徳而懷來於上諸侯亦盡用明徳而視效於下也後後王也式用也典舊典也集和輯也此章以後若臣下進戒之辭疑簡脫誤於此】皇天旣付中國民越厥疆土於先王【越及也皇天旣付中國民及其疆土於先王也】肆王惟徳用和懌先後迷民用懌先王受命【肆今也徳用用明徳也和懌和悅之也先後勞來之也迷民迷惑染惡之民也命天命也用慰悅先王之克受天命者也】已若玆監惟曰欲至於萬年惟王子子孫孫永保民【已語辭監視也此人臣祈君永命之辭也按梓材有自古王若玆監罔攸辟之言而編書者誤以監爲句讀而爛簡適有已若玆監之語以爲語意相類合爲一篇而不知其句讀之本不同文義之本不類也孔氏依阿其說於篇意無所發明王氏謂成王自言必稱王者以覲禮考之天子以正遏諸侯則稱王亦彊釋難通獨吳氏以爲誤簡者爲得之但謂玉啟監以下卽非武王之誥則未必然也】

書經集傳卷四﹤經部﹐書類﹐書經集傳﹥

欽定四庫全書

書經集傳卷五

宋蔡沈撰召誥【左傳曰武王克商遷九鼎於洛邑史記載武王言我南望三途北望嶽鄙顧瞻有河粵瞻洛伊毋逺天室營周居於洛邑而後去則宅洛者武王之志周公成王成之召公實先經理之洛邑旣成成王始政召公因周公之歸作書致告逹之於王其書拳拳於歷年之久近反復乎夏商之廢興究其歸則以諴小民爲祈天命之本以疾敬徳爲諴小民之本一篇之中屢致意焉古之大臣其爲國家長逺慮蓋如此以召公之書因以召誥名篇今文古文皆有】

惟二月旣望越六日乙未王朝步自周則至於丰【日月相望謂之望旣望十六日也乙未二十一日也周鎬京也去丰二十五里文王廟在焉成王至丰以宅洛之事告廟也】惟太保先周公相宅越若來三月惟丙午朏越三日戊申太保朝至於洛卜宅厥旣得卜則經營【朏敷尾反戊音茂○成王在丰使召公先周公行相視洛邑越若來古語辭言召公於丰迆邐而來也朏孟康曰月出也三日明生之名戊申三月五日也卜宅者用卜宅都之地旣得吉卜則經營規度其城郭宗廟郊社朝市之位】越三日庚戌太保乃以庶殷攻位於洛汭越五日甲寅位成【庶殷殷之眾庶也用庶殷者意是時殷民已遷於洛故就役之也位成者左祖右社前朝後市之位成也】若翼日乙卯周公朝至於洛則達觀於新邑營【周公至則徧觀新邑所經營之位】越三日丁巳用牲於郊牛二越翼日戊午乃社於新邑牛一羊一豕一【郊祭天地也故用二牛社祭用太牢禮也皆告以營洛之事】越七日甲子周公乃朝用書命庶殷侯甸男邦伯【書役書也春秋傳曰士彌牟營成周計丈數揣髙低度厚薄仞溝洫物土方議逺邇量事期計徒庸慮材用書餱糧以令役於諸侯亦此意王氏曰邦伯者侯甸男服之邦伯也庶邦冡君咸在而獨命邦伯者公以書命邦伯而邦伯以公命命諸侯也】厥旣命殷庶庶殷丕作【丕作者言皆趨事赴功也殷之頑民若未易役使者然召公率以攻位而位成周公用以書命而丕作殷民之難化者猶且如此則其恱以使民可知也】太保乃以庶邦冢君出取幣乃復入錫周公曰拜手稽首旅王若公誥告庶殷越自乃禦事【呂氏曰洛邑事畢周公將歸宗周召公因陳戒成王乃取諸侯贄見幣物以與周公且言其拜手稽首所以陳王及公之意蓋召公𨿽與周公言乃欲周公聨諸侯之幣與召公之誥並達之王謂洛邑已定欲誥告殷民其根本乃自爾禦事不敢指言成王謂之禦事猶今稱人爲執事也】嗚呼皇天上帝攺厥元子玆大國殷之命惟王受命無疆惟休亦無疆惟卹嗚呼曷其柰何弗敬【此下皆告成王之辭托周公逹之王也曷何也其語辭商受嗣天位爲元子矣元子不可攺而天攺之大國未易亡而天亡之皇天上帝其命之不可恃如此今王受命固有無窮之美然亦有無窮之於是嘆息言王曷其柰何弗敬乎蓋深言不可以弗敬也又按此篇専主敬言敬則誠實無妄視聽言動一循乎理好惡用捨不違乎天與天同徳固能受天明命也人君保有天命其有要於此哉伊尹亦言皇天無親克敬惟親敬則天與我一矣尙何疎之有】天旣遐終大邦殷之命玆殷多先哲王在天越厥後王后民玆服厥命厥終智藏瘝在夫知保抱攜持厥婦子以哀吁天䢐厥亡出執嗚呼天亦哀於四方民其眷命用懋王其疾敬徳【後王后民指受也此章語多難解大意謂天旣欲逺絕大邦殷之命矣而此殷先哲王其精爽在天宜若可恃者而商紂受命卒致賢智者退藏病民者在位民困虐政保抱攜持其妻子哀號呼天往而逃亡出見拘執無地自容故天亦哀民而眷命用歸於勉徳者天命不常如此今王其可不疾敬徳乎】相古先民有夏天迪從子保面稽天若今時旣墜厥命今相有殷天迪格保面稽天若今時旣墜厥命【從子保者從其子而保之謂禹傳之子也面鄕也視古先民有夏天固啟迪之又從其子而保佑之禹亦面考天心敬順無違宜若可爲後世憑藉者今時已墜厥命矣今視有殷天固啟迪之又使其格正夏命而保佑之湯亦面考天心敬順無違宜亦可爲後世憑藉者今時已墜厥命矣以此知天命誠不可恃以爲安也】今衝子嗣則無遺壽耇曰其稽我古人之徳矧曰其有能稽謀自天【稽考矧況也幼沖之主於老成之臣尢易疎逺故召公言今王以童子嗣位不可遺棄老成言其能稽古人之徳是固不可遺也況言其能稽謀自天是尢不可遺也稽古人之徳則於事有所證稽謀自天則於理無所遺無遺壽耇蓋君天下者之要務故召公特首言之】嗚呼有王𨿽小元子哉其丕能諴於小民今休王不敢後用顧畏於民碞【召公嘆息言王𨿽幼沖乃天之元子哉謂其年𨿽小其任則大也其者期之辭也諴和碞險也王其大能諴和小民爲今之休美乎小民𨿽至微而至爲可畏王當不敢緩於敬徳用顧畏於民之碞險可也】王來紹上帝自服於土中旦曰其作大邑其自時配皇天毖祀於上下其自時中乂王厥有成命治民今休【洛邑天地之中故謂之土中王來洛邑繼天出治當自服行於土中是時洛邑告成成王始政故召公以自服土中爲言又舉周公嘗言作此大邑自是可以對越上天可以饗答神只自是可以宅中圖治成命者天之成命也成王而能紹上帝服土中則庶幾天有成命治民今卽休美矣○王氏曰成王欲宅洛邑者以天事言則日東景夕多風日西景朝多陰日南景短多暑日北景長多寒洛天地之中風雨之所防陰陽之所和也以人事言則四方朝聘貢賦道裏均焉故謂之土中】王先服殷禦事比介於我有周禦事節性惟日其邁【言治人當先服乎臣也王先服殷之禦事以親近副貳我周之禦事使其漸染陶成相觀爲善以節其驕淫之性則日進於善而不已矣】王敬作所不可不敬徳【言化臣必謹乎身也所處所也猶所其無逸之所王能以敬爲所則動靜語黙出入起居無往而不居敬矣不可不敬徳者甚言徳之不可不敬也】我不可不監於有夏亦不可不監於有殷我不敢知曰有夏服天命惟有歷年我不敢知曰不其延惟不敬厥徳乃早墜厥命我不敢知曰有殷受天命惟有歷年我不敢知曰不其延惟不敬厥徳乃早墜厥命【夏商歷年長短所不敢知我所知者惟不敬厥徳卽墜其命也與上章相古先民之意相爲出入但上章主言天眷之不足恃此則直言不敬徳則墜厥命爾】今王嗣受厥命我亦惟玆二國命嗣若功王乃初服【今王繼受天命我謂亦惟此夏商之命當嗣其有功者謂繼其能敬徳而歷年者也況王乃新邑初政服行教化之始乎】嗚呼若生子罔不在厥初生自貽哲命今天其命哲命吉凶命歷年知今我初服【嘆息言王之初服若生子無不在於初生習爲善則善矣自貽其哲命爲政之道亦猶是也今天其命王以哲乎命以吉凶乎命以歷年乎皆不可知所可知者今我初服如何爾初服而敬徳則亦自貽哲命而吉與歷年矣】宅新邑肆惟王其疾敬徳王其徳之用祈天永命【宅新邑所謂初服也王其疾敬徳容可緩乎王其徳之用而祈天以歷年也】其惟王勿以小民淫用非彜亦敢殄戮用乂民若有功【刑者徳之反疾於敬徳則當緩於用刑勿以小民過用非法之故亦敢於殄戮用治之也惟順導民則可有功民猶水也水泛濫橫流失其性矣然壅而遏之則害愈甚惟順而導之則可以成功】其惟王位在徳元小民乃惟刑用於天下越王顯【元首也居天下之上必有首天下之徳王位在徳元則小民皆儀刑用徳於下於王之徳益以顯矣】上下勤卹其曰我受天命丕若有夏曆年式勿替有殷曆年欲王以小民受天永命【其亦期之辭也君臣勤勞期曰我受天命大如有夏曆年用勿替有殷曆年欲兼夏殷曆年之永也召公又繼以欲王以小民受天永命蓋以小民者勤卹之實受天永命者歷年之實也蘇氏曰君臣一心以勤卹民庶幾王受命歷年如夏商且以民心爲天命也】拜手稽首曰予小臣敢以王之讎民百君子越友民保受王威命明徳王末有成命王亦顯我非敢勤惟恭奉幣用供王能祈天永命【讎民殷之頑民與三監叛者百君子殷之禦事庶士也友民周之友順民也保者保而不失受者受而無拒威命明徳者徳威徳明也末終也召公於篇終致敬言予小臣敢以殷周臣民保受王威命明徳王當終有天之成命以顯於後世我非敢以此爲勤惟恭奉幣帛用供王能祈天永命而已蓋奉幣之禮臣職之所當恭而祈天之實則在王之所自盡也又按恭奉幣意卽上文取幣以錫周公而旅王者蓋當時成王將舉新邑之祀故召公奉以助祭云】洛誥【洛邑旣定周公遣使告卜史氏錄之以爲洛誥又並記其君臣答問及成王命周公畱治洛之事今文古文皆有○按周公拜手稽首以下周公授使者告卜之辭也王拜手稽首以下成王授使者復公之辭也王肇稱殷禮以下周公教成王宅洛之事也公明保予衝子以下成王命公畱後治洛之事也王命予來以下周公許成王畱洛君臣各盡其責難之辭也伻來以下成王錫命毖殷命寧之事也戊辰以下史又記其祭祀冊誥等事及周公居洛歳月久近以附之以見周公作洛之始終而成王舉祀發政之後卽歸於周而未嘗都洛也】

周公拜手稽首曰朕復子明辟【此下周公授使者告卜之辭也拜手稽首者史記周公遣使之禮也復如逆復之復成王命周公往營成周周公得卜復命於王也謂成王爲子者親之也謂成王爲明辟者尊之也周公相成王尊則君親則兄之子也明辟者明君之謂先儒謂成王幼周公代王爲辟至是反政成王故曰復子明辟夫有失然後有復武王崩成王立未嘗一日不居君位何復之有哉蔡仲之命言周公住冢宰正百工則周公以冢宰總百工而己豈不彰彰明甚矣乎王莽居攝幾傾漢鼎皆儒者有以啟之是不可以不辧蘇氏曰此上有脫簡在康誥自惟三月哉生魄至洪大誥治四十八字】王如弗敢及天基命定命予乃保大相東土其基作民明辟【凡有造基之而後成成之而後定基命所以成始也定命所以成終也言成王幼沖退托如不敢及知天之基命定命予乃繼太保而往夫相洛邑其庶幾爲王始作民明辟之地也洛邑在鎬京東故曰東土】予惟乙卯朝至於洛師我卜河朔黎水我乃卜防水東瀍水西惟洛食我又卜瀍水東亦惟洛食伻來以圖及獻卜【瀍音廛伻補耕反○乙卯卽召誥之乙卯也洛師猶言京師也河朔黎水河北黎水交流之內也防水車瀍水西王城也朝防之地瀍水東下都也處商民之地王城在防瀍之閒下都在瀍水之外其地皆近洛水故兩云惟洛食也食者史先定墨而灼之兆正食其墨也伻使也圖洛之地圖也獻卜獻其卜之兆辭也】王拜手稽首曰公不敢不敬天之休來相宅其作周匹休公旣定宅伻來來視予卜休恆吉我二人共貞公其以予萬億年敬天之休拜手稽首誨言【此王授使者復公之辭也王拜手稽首者成王尊異周公而重其禮也匹配也公不敢不敬天之休命來相宅爲周匹休之地言卜洛以配周命於無窮也視示也示我以卜之休美而常吉者也二人成王周公也貞猶當也十萬曰億言周公宅洛規模宏逺以我萬億年敬天休命故又拜手稽首以謝周公告卜之誨言】周公曰王肇稱殷禮祀於新邑咸秩無文【此下周公告成王宅洛之事也殷盛也與五年再殷祭之殷同秩序也無文祀典不載也言王始舉盛禮祀於洛邑皆序其所當祭者𨿽祀典不載而義當祀者亦序而祭之也呂氏曰定都之初肇舉盛禮大饗羣祀𨿽祀典不載者咸秩序而祭之有告焉有報焉有祈焉始建新都昭假上下告成事也雨暘時若大役以成報神賜也自今以始永奠中土祈鴻休也後世不知祭祀之義鬼神之徳觀周公首以祀於新邑爲言若闊於事情者抑不知人主臨鎭新都之始齊祓一心對越天地逹此精明之徳放諸四海無所不凖而助祭諸侯下逮胞翟之賤亦皆有孚顒若收其放而合其離蓋格君心萃天下之道莫要於此宜周公以爲首務也】予齊百工伻從玉於周予惟曰庶有事【周公言予整齊百官使從成王於周謂將適洛時也予惟謂之曰庶幾其有所事乎公但微示其意以待成王自教詔之也】今王卽命曰記功宗以功作元祀惟命曰汝受命篤弼【功宗功之尊顯者祭法曰聖王之制祭祀也法施於民則祀之以死勤事則祀之以勞定國則祀之能禦大災則祀之能捍大患則祀之蓋功臣皆祭於大烝而勲勞之最尊顯者則爲之冠故謂之元祀周公告成王卽命曰記功之尊顯者以功作元祀矣又惟命之曰汝功臣受此褒賞之命當益厚輔王室蓋作元祀旣以慰答功臣而又勉其左右王室益圖久大之業也】丕視功載乃汝其悉自教工【丕大視示也功載者記功之載籍也大視功載而無不公則百工效之亦皆公也大視功載而或出於私則百工效之亦皆私也其公其私悉自汝教之所謂乃汝其悉自教工也上章告以褒賞功臣故戒其大視功載者如此】孺子其朋孺子其朋其往無若火始焰焰厥攸灼敍弗其絕【孺子稚子也朋比也上文百工之視效如此則論功行賞孺子其可少徇比黨之私乎孺子其少徇比黨之私則自是而往有若火然始𨿽焰焰尙微而其灼爍將次第延爇不可得而撲滅矣言論功行賞徇私之害其初甚微其終至於不可遏絕所以嚴其辭而禁之於未然也】厥若彜及撫事如予惟以在周工往新邑伻向卽有僚明作有功惇大成裕汝永有辭【其順常道及撫國事常如我爲政之時惟用見在周官勿參以私人往新邑使百工知上意向各就有僚明白奮揚而赴功惇厚博大以裕俗則王之休聞亦永有辭於後世矣】公曰已汝惟衝子惟終【周之王業文武始之成王當終之也此上詳於記功教工內治之事此下則統禦諸侯教養萬民之道也】汝其敬識百辟享亦識其有不享享多儀儀不及物惟曰不享惟不役志於享凡民惟曰不享惟事其爽侮【此禦諸侯之道也百辟諸侯也享朝享也儀禮物幣也諸侯享上有誠有僞惟人君克敬者能識之識其誠於享者亦識其不誠於享者享不在幣而在於禮幣有餘而禮不足亦所謂不享也諸侯惟不用志於享則國人化之亦皆謂上不必享矣舉國無享上之誠則政事安得不至於差爽僭侮隳王度而爲叛亂哉人君可不以敬存心辧之於早察之於微乎】乃惟孺子頒朕不暇聽朕教汝於棐民彜汝乃是不蘉乃時惟不永哉篤敍乃正父罔不若予不敢廢乃命汝往敬哉玆予其明農哉彼裕我民無遠用戾【蘉莫郎反○此教養萬民之道也頒朕不暇未詳或曰成王當頒布我汲汲不暇者聽我教汝所以輔民常性之道汝於是而不勉焉則民彜泯亂而非所以長久之道矣正父武王也猶今稱先正云者篤者篤厚而不忘敍者先後之不紊言篤敍武王之道無不如我則人不敢廢汝之命矣呂氏曰武王沒周公如武王故天下不廢周公之命周公去成王如周公則天下不廢成王之命戾至也王往洛邑其敬之哉我其退休田野惟明農事蓋公有歸老之志矣彼謂洛邑也王於洛邑和裕其民則民將無遠而至焉】王若曰公明保予衝子公稱丕顯徳以予小子揚文武烈奉答天命和恆四方民居師【此下成王答周公及畱公也大抵與上章參錯相應明顯明之也保保佑之也稱舉也和者使不乖也恆者使可久也居師者宅其眾也言周公明保成王舉大明徳使其上之不忝於文武仰不愧天俯不怍人也】惇宗將禮稱秩元祀咸秩無文【宗功宗之宗也下文宗禮同將大也】惟公徳明光於上下勤施於四方旁作穆穆迓衡不迷文武勤教予衝子夙夜毖祀【旁無方所也因上下四方爲言穆穆和敬也迓迎也言周公之徳昭著於上下勤施於四方旁作穆穆以迎治平不迷失文武所勤之教於天下公之徳教加於時者如此予衝子夫何爲哉惟早夜以謹祭祀而已蓋成王知周公有退休之志故示其所以畱之之意也】王曰公功棐迪篤罔不若時【言周公之功所以輔我啟我者厚矣當常如是未可以言去也】王曰公予小子其退卽辟於周命公後【此下成王畱周公治洛也成王言我退卽居於周命公畱後治洛蓋洛邑之作周公本欲成王遷都以宅天下之中而成王之意則未欲捨鎬京而廢祖宗之舊故於洛邑舉祀發政之後卽欲歸居於周而畱周公治洛謂之後者先成王之辭猶後世畱守畱後之義先儒謂封伯禽以爲魯後者非是考之費誓東郊不開乃在周公東徵之時則伯禽就國蓋已久矣下文惟告周公其後其字之義益可見其爲周公不爲伯禽也】四方迪亂未定於宗禮亦未克敉公功【宗禮卽功宗之禮也亂治也四方開治公之功也未定功宗之禮故未能敉公功也敉功者安定其功之謂卽下文命寧者也】迪將其後監我士師工誕保文武受民亂爲四輔【將大也周公居洛啟大其後使我士師工有所監視大保文武所受於天之民而治爲宗周之四輔也漢三輔蓋本諸此今按先言啟大其後而繼以亂爲四輔則命周公畱後於洛明矣】王曰公定予往已公功肅將祗歡公無困哉我惟無斁其康事公勿替刑四方其世享【斁音亦○定爾雅曰止也成王欲周公止洛而自歸往宗周言周公之功人皆肅而將之欽而悅之宜鎭撫洛邑以慰懌人心毋求去以困我也我惟無厭其安民之事公勿替所以監我士師工者四方得以世世享公之徳也吳氏曰前漢書兩引公無困哉皆以哉作我當以我爲正】周公拜手稽首曰王命予來承保乃文祖受命民越乃光烈考武王朕恭【此下周公許成王畱等事也來者來洛邑也承保乃文祖受命民及光烈考武王者答誕保文武受民之言也責難於君謂之恭朕恭者大其責難之義也】孺子來相宅其大惇典殷獻民亂爲四方新辟作周恭先曰其自時中乂萬邦咸休惟王有成績【典典章也殷獻民殷之賢者也言當大厚其典章及殷之獻民蓋文獻者爲治之大要也亂治也言成王於新邑致治爲四方新主也作周恭先者人君恭以接下以恭而倡後王也公又言其自是宅中圖治萬邦咸底休美則王其有成績矣此周公以治洛之效望之成王也】予旦以多子越禦事篤前人成烈答其師作周孚先考朕昭子刑乃單文祖徳【多子者眾卿大夫也唐孔氏曰子者有徳之稱大夫皆稱子師眾也周公言我以眾卿大夫及治事之臣篤厚文武成功以答天下之眾也孚信也作周孚先者人臣信以事上以信而倡後人也考成也昭子猶所謂明辟也親之故曰子刑儀刑也單殫也言成我明子儀刑而殫盡文王之徳蓋周公與羣臣篤前人成烈者所以成成王之刑乃殫文祖徳也此周公以治洛之事自效也】伻來毖殷乃命寧予【絕句】以秬鬯二卣曰明禋拜手稽首休享【秬臼許反鬯醜亮反卣音由禋音因○此謹毖殷民而命寧周公也秬黒黍也一稃二米和气所生鬯郁金香艸也卣中尊也明潔禋敬也以事神之禮事公也蘇氏曰以黑黍爲酒合以郁鬯所以祼也宗廟之禮莫盛於祼王使人來戒敕庶殷且以秬鬯二卣綏寧周公曰明禋曰休享者何也事周公如事神明也古者有大賔客以享禮禮之酒淸人渇而不飲肉漧人饑而不食也故享有體薦豈非敬之至者則其禮如祭也歟】予不敢宿則禋於文王武王【宿與顧命三宿之宿同禋祭名周公不敢受此禮而祭於文武也】惠篤敍無有遘自疾萬年厭於乃徳殷乃引考【遘居候反厭於艶反○此祭之祝辭周公爲成王禱也惠順也篤敍與篤敍乃正父同順篤敍文武之道身其康彊無有遘遇自罹疾害者子孫萬年厭飽乃徳殷人亦永壽考也】王伻殷乃承敍萬年其永觀朕子懷徳【承聽受也敍教條次第也王使殷人承敍萬年其永觀法我孺子而懷其徳也蓋周公𨿽許成王畱洛然且謂王伻殷者若曰遷洛之民我固任之至於使其承敍萬年則實系於王也亦責難之意與召誥末用供王能祈天永命語脈相類】戊辰王在新邑烝祭歳文王騂牛一武王騂牛一王命作冊逸祝冊惟告周公其後王賔殺禋咸格王入太室祼【戊音茂祼古玩反○此下史官記祭祀冊誥等事以附篇末也戊辰十二月之戊辰日也是日成王在洛舉烝祭之禮曰歳云者歳舉之祭也周尙赤故用騂宗廟禮太牢此用特牛者命周公畱後於洛故舉盛禮也逸史佚也作冊者冊書也逸祝冊者史逸爲祝冊以告神也惟告周公其後者祝冊所載更不他及惟告周公畱守其後之意重其事也王賔猶虞賔杞宋之屬助祭諸侯也諸侯以王殺牲禋祭祖廟故咸至也太室淸廟中央室也祼灌也以圭瓚酌秬鬯灌地以降神也】王命周公後作冊逸誥在十有二月【逸誥者史逸誥周公治洛畱後也在十有二月者明戊辰爲十二月日也】惟周公誕保文武受命惟七年【吳氏曰周公自畱洛之後凡七年而薨也成王之畱公也言誕保文武受民公之復成王也亦言承保乃文祖受命民越乃光烈考武王故史臣於其終計其年曰惟周公誕保文武受命惟七年蓋始終公之辭云】

多士【商民遷洛者亦有有位之士故周公洛邑初政以王命總呼多士而告之編書者因以名篇亦誥體也今文古文皆有○吳氏曰方遷商民於洛之時成周未作其後王與周公患四方之逺鑑三監之叛於是始作洛邑欲徙周而居之其曰昔朕來自奄大降爾四國民命我乃明致天罰移爾遐逖比事臣我宗多遜者述遷民之初也曰今朕作大邑於玆洛予惟四方罔攸賔亦惟爾多士攸服奔走臣我多遜者言遷民而後作洛也故洛誥一篇終始皆無欲遷商民之意惟周公旣誥成王畱治於洛之後乃曰伻來毖殷又曰王伻殷乃承敍當時商民已遷於洛故其言如此愚謂武王已有都洛之志故周公黜殷之後以殷民反覆難制卽遷幹洛至是建成周造廬舍定疆場乃告命與之更始焉爾此多士之所以作也由是而推則召誥攻位之庶殷其已遷洛之民歟不然則受都今衛州也洛邑今西京也相去四百餘里召公安得捨近之友民而役逺之讎民哉書序以爲成周旣成遷殷頑民者謬矣吾固以爲非孔子所作也】

惟三月周公初於新邑洛用告商王士【此多士之本序也三月成王祀洛次年之三月也周公至洛久矣此言初者成王旣不果遷畱公治洛至是公始行治洛之事故謂之初也曰商王士者貴之也】王若曰爾殷遺多士弗弔旻天大降喪於殷我有周佑命將天明威致王罰勑殷命終於帝【弗弔未詳意其爲嘆憫之辭當時方言爾也旻天秋天也主肅殺而言嘆憫言旻天大降災害而喪殷我周受眷佑之命奉將天之明威致王罰之公勑正殷命而革之以終上帝之事蓋推革命之公以開諭之也】肆爾多士非我小國敢弋殷命惟天不畀允罔固亂弼我我其敢求位【肆與康誥肆汝小子封同弋取也弋鳥之弋言有心於取之也呼多士誥之謂以勢而言我小國亦豈敢弋取殷命蓋栽者培之傾者覆之固其治而不固其亂者天之道也惟天不與殷信其不固殷之亂矣惟天不固殷之亂故輔我周之治而天位自有所不容辭者我其敢有求位之心哉】惟帝不畀惟我下民秉爲惟天明畏【秉持也言天命之所不與卽民心之所秉爲民心之所秉爲卽天威之所明畏者也反覆天民相因之理以見天之果不外乎民民之果不外乎天也詩言秉彜此言秉爲者彜以理言爲以用言也】我聞曰上帝引逸有夏不適逸則惟帝降格向於時夏弗克庸帝大淫泆有辭惟時天罔念聞厥惟廢元命降致罰【引導逸安也降格與呂刑降格同呂氏曰上帝引逸者非有形聲之接也人心得其安則亹亹而不能已斯則上帝引之也是理坦然亦何閒於桀第桀喪其良心自不適於安耳帝實引之桀實避之帝猶未遽絕也乃降格災異以示意向於桀桀猶不知警懼不能敬用帝命乃大肆淫逸𨿽有矯誣之辭而天罔念聞之仲虺所謂帝用不臧是也廢其大命降致其罰而夏祚終矣】乃命爾先祖成湯革夏俊民甸四方【甸治也伊尹稱湯旁求俊彥孟子稱湯立賢無方蓋明俊民分布逺邇甸治區畫成湯立政之大經也周公反復以夏商爲言者蓋夏之亡卽殷之亡湯之興卽武王之興也商民觀是亦可以自反矣】自成湯至於帝乙罔不明徳卹祀【明徳者所以修其身卹祀者所以敬乎神也】亦惟天丕建保乂有殷殷王亦罔敢失帝罔不配天其澤【亦惟天大建立保治有殷殷之先王亦皆操存此心無敢失帝之則無不配天以澤民也】在今後嗣王誕罔顯於天矧曰其有聽念於先王勤家誕淫厥泆罔顧於天顯民祗【後嗣王紂也紂大不明於天道況曰能聽念商先王之勤勞於邦家者乎大肆淫佚無復顧念天之顯道民之敬畏者也】惟時上帝不保降若玆大喪【大喪者國亡而身戮也】惟天不畀不明厥徳【商先王以明徳而天丕建則商後王不明徳而天不畀矣】凡四方小大邦喪罔非有辭於罰【凡四方小大邦國喪亡其致罰皆有可言者況商罪貫盈而周奉辭以伐之者乎】王若曰爾殷多士今惟我周王丕靈承帝事【靈善也大善承天之所爲也武成言祗承上帝以遏亂略是也】有命曰割殷告勑於帝【帝有命曰割殷則不得不戡定翦除告其勑正之事於帝也武成言告於皇天后土將有大正於商者是也】惟我事不貳適惟爾王家我適【上帝臨汝毋貳爾心惟我事不貳適之謂上帝旣命侯於周服惟爾王家我適之謂言割殷之事非有私心一於從帝而無貳適則爾殷王家自不容不我適矣周不貳於帝殷其能貳於周乎蓋示以確然不可動搖之意而潛消頑民反側之情爾然聖賢事不貳適日用飲食莫不皆然蓋所以事天也豈特割殷之事而已哉】予其曰惟爾洪無度我不爾動自乃邑【三監倡亂予其曰乃汝大爲非法非我爾動變自爾邑猶伊訓所謂造攻自鳴條也】予亦念天卽於殷大戾肆不正【予亦念天就殷邦屢降大戾紂旣死武庚又死故邪慝不正言當遷徙也】王曰猷告爾多士予惟時其遷居西爾非我一人奉徳不康寧時惟天命無違朕不敢有後無我怨【時是也指上文殷大戾而言謂惟是之故所以遷居西爾非我一人樂如是之遷徙震動也是惟天命如此汝毋違越我不敢有後命謂有他罰爾無我怨也】惟爾知惟殷先人有冊有典殷革夏命【卽其舊聞以開諭之也殷之先世有冊書典籍載殷攺夏命之事正如是耳爾何獨疑於今乎】今爾又曰夏迪簡在王庭有服在百僚予一人惟聽用徳肆予敢求爾於天邑商予惟率肆矜爾非予罪時惟天命【周公旣舉商革夏事以諭頑民頑民復以商革夏事責周謂商革夏命之初凡夏之士皆啟迪簡拔在商王之庭有服列於百僚之間今周於商士未聞有所簡拔也周公舉其言以大義折之言爾頑民𨿽有是言然予一人所聽用者惟以徳而已故予敢求爾於天邑商而遷之於洛者以冀率徳攺行焉予惟循商故事矜卹於爾而已其不爾用者非我之罪也是惟天命如此蓋章徳者天之命今頑民滅徳而欲求用得乎】王曰多士昔朕來自奄予大降爾四國民命我乃明致天罰移爾遐逖比事臣我宗多遜【降猶今法降等云者言昔我來自商奄之時汝四國之民罪皆應死我大降爾命不忍誅戮乃止明致天罰移爾逺居於洛以親比臣我宗周有多遜之美其罰蓋亦甚輕其恩固已甚厚今乃猶有所怨望乎詳此章則商民之遷固已久矣】王曰告爾殷多士今予惟不爾殺予惟時命有申今朕作大邑於玆洛予惟四方罔攸賔亦惟爾多士攸服奔走臣我多遜【以自奄之命爲初命則此命爲申命也言我惟不忍爾殺故申明此命且我所以營洛者以四方諸侯無所賔禮之地亦惟爾等服事奔走臣我多遜而無所處故也詳此章則遷民在營洛之先矣吳氏曰來自奄稱昔者逺日之辭也作大邑稱今者近日之辭也移爾遐逖比臣事我宗多遜者期之之辭也攸服奔走臣我多遜者果能之辭也以此又知遷民在前而作洛在後也】爾乃尙有爾土爾乃尙寧幹止【幹事止居也爾乃庶幾有爾田業庶幾安爾所事安爾所居也詳此章所言皆仍舊有土田居止之辭信商民之遷舊矣孔氏不得其說而以得反所生釋之於文義似矣而事則非也】爾克敬天惟畀矜爾爾不克敬爾不啻不有爾土予亦致天之罰於爾躬【敬則言動無不循理天之所福吉祥所集也不敬則言動莫不違悖天之所禍刑戮所加也豈特竄徙不有爾土而已哉身亦有所不能保矣】今爾惟時宅爾邑繼爾居爾厥有幹有年於玆洛爾小子乃興從爾遷【邑四井爲邑之邑繼者承續安居之謂有營爲有壽考皆於玆洛焉爾之子孫乃興自爾遷始也夫自亡國之末裔爲起家之始祖頑民𨿽愚亦知所擇矣】王曰又曰時予乃或言爾攸居【王曰之下當有闕文以多方篇末王曰又曰推之可見時我或有所言皆以爾之所居止爲念也申結上文爾居之意】

無逸【逸者人君之大戒自古有國家者未有不以勤而興以逸而廢也益戒舜曰罔遊於逸罔淫於樂舜大聖也益猶以是戒之則時君世主其可忽哉成王初政周公懼其知逸而不知無逸也故作是書以訓之言則古昔必稱商王者時之近也必稱先王者王之親也舉三宗者繼世之君也詳文祖者耳目之所逮也上自天命精微下至畎畝艱難閭裏怨詛無不具載豈獨成王之所當知哉實天下萬世人主之鑑也是篇凡七更端周公皆以嗚呼發之深嗟永嘆其意深逺矣亦訓體也今文古文皆有】

周公曰嗚呼君子所其無逸【所猶處所也君子以無逸爲所動靜食息無不在是焉作輟則非所謂所矣】先知稼穡之艱難乃逸則知小人之依【先知稼穡之艱難乃逸者以勤居逸也依者指稼穡而言小民所恃以爲生者也農之依田猶魚之依水木之依土魚無水則死木無土則枯民非稼穡則無以生也故舜自耕稼以至爲帝禹稷躬稼以有天下文武之基起於后稷四民之事莫勞於稼穡生民之功莫盛於稼穡周公發無逸之訓而首及乎此有以哉】相小人厥父母勤勞稼穡厥子乃不知稼穡之艱難乃逸乃諺旣誕否則侮厥父母曰昔之人無聞知【諺疑戰反○不知稼穡之艱難乃逸者以逸爲逸也俚語曰諺言視小民其父母勤勞稼穡其子乃生於豢養不知稼穡之艱難乃縱逸自恣乃習俚巷鄙語旣又誕妄無所不至不然則又訕侮其父母曰古老之人無聞無知徒自勞苦而不知所以自逸也昔劉裕奮農畝而取江左一再傳後子孫見其服用反笑曰田舍翁得此亦過矣此正所謂昔之人無聞知也使成王非周公之訓安知其不以公劉后稷爲田舍翁也】周公曰嗚呼我聞曰昔在殷王中宗嚴恭寅畏天命自度治民祗懼不敢荒寧肆中宗之享國七十有五年【中宗太戊也嚴則荘重恭則謙抑寅則欽肅畏則戒懼天命卽天理也中宗嚴恭寅畏以天理而自檢律其身至於治民之際亦祗敬恐懼而不敢怠荒安寧中宗無逸之實如此故能有享國永年之效也按書序太戊有原命咸又等篇意述其當時敬天治民之事今無所考矣】其在髙宗時舊勞於外爰曁小人作其卽位乃或亮陰三年不言其惟不言言乃雍不敢荒寧嘉靖殷邦至於小大無時或怨肆髙宗之享國五十有九年【亮音梁陰音庵○髙宗武丁也未卽位之時其父小乙使久居民間與小民出入同事故於小民稼穡艱難備嘗知之也雍和也發言和順當於理也嘉美靖安也嘉靖者禮樂教化蔚然於安居樂業之中也漢文帝與民休息謂之靖則可謂之嘉則不可小大無時或怨者萬民咸和也乃雍者和之發於身嘉靖者和之達於政無怨者和之著於民也余見說命髙宗無逸之實如此故亦有享國永年之效也】其在祖甲不義惟王舊爲小人作其卽位爰知小人之依能保惠於庶民不敢侮鰥寡肆祖甲之享國三十有三年【史記髙宗崩子祖庚立祖庚崩弟祖甲立則祖甲髙宗之子祖庚之弟也鄭曰髙宗欲廢祖庚立祖甲祖甲以爲不義逃於民間故云不義惟王○按漢孔氏以祖甲爲太甲蓋以國語稱帝甲亂之七世而殞孔氏見此等記載意爲帝甲必非周公所稱者又以不義惟王與太甲玆乃不義文似遂以此稱祖甲者爲太甲然詳此章舊爲小人作其卽位與上章爰曁小人作其卽位文勢正類所謂小人者皆指微賤而言非謂憸小之人也作其卽位亦不見太甲復政思庸之意又按邵子經世書髙宗五十九年祖庚七年祖甲三十三年世次歷年皆與書合亦不以太甲爲祖甲況殷世二十有九以甲名者五帝以太以小以沃以陽以祖別之不應二人俱稱祖甲國語傳訛承謬旁記曲說不足盡信要以周公之言爲正又下文周公言自殷王中宗及髙宗及祖甲及我周文王及云者因其先後次第而枚舉之辭也則祖甲之爲祖甲而非太甲明矣】自時厥後立王生則逸生則逸不知稼穡之艱難不聞小人之勞惟耽樂之從自時厥後亦罔或克壽或十年或七八年或五六年或四三年【過樂謂之耽泛言自三宗之後卽君位者生則逸豫不知稼穡之艱難不聞小人之勞惟耽樂之從伐性喪生故自三宗之後亦無能壽考逺者不過十年七八年近者五六年三四年爾耽樂愈甚則享年愈促也凡人莫不欲壽而惡夭此篇專以享年永不永爲言所以開其所欲而禁其所當戒也】周公曰嗚呼厥亦惟我周太王王季克自抑畏【商猶異世也故又卽我周先王告之言太王王季能自謙抑謹畏者蓋將論文王之無逸故先述其源流之深長也大抵抑畏者無逸之本縱肆怠荒皆矜誇無忌憚者之爲故下文言文王曰柔曰恭曰不敢皆原太王王季抑畏之心發之耳】文王卑服卽康功田功【卑服猶禹所謂惡衣服也康功安民之功田功養民之功言文王於衣服之奉所性不存而專意於安養斯民也卑服蓋舉一端而言宮室飲食自奉之薄皆可類推】徽柔懿恭懷保小民惠鮮鰥寡自朝至於日中昃不遑暇食用咸和萬民【徽懿皆美也昃日昳也柔謂之徽則非柔懦之柔恭謂之懿則非足恭之恭文王有柔恭之徳而極其徽懿之盛和易近民於小民則懷保之於鰥寡則惠鮮之惠鮮云者鰥寡之人垂首喪气賚予賙給之使之有生意也自朝至於日之中自中至於日之昃一食之頃有不遑暇欲咸和萬民使無一不得其所也文王心在乎民自不知其勤勞如此豈秦始皇衡石程書隋文帝衛士傳餐代有司之任者之爲哉立政言罔攸兼於庶言庶獄庶愼則文王又若無所事事者不讀無逸則無以知文王之勤不讀立政則無以知文王之逸合二書觀之則文王之所從事可知矣】文王不敢盤於遊田以庶邦惟正之供文王受命惟中身厥享國五十年【遊田國有常制文王不敢盤遊無度上不濫費故下無過取而能以庶邦惟正之供於常貢正數之外無橫斂也言庶邦則民可知文王爲西伯所統庶邦皆有常供春秋貢於霸主者班班可見至唐猶有送使之制則諸侯之供方伯舊矣受命言爲諸侯也中身者漢孔氏曰文王九十七而終卽位時年四十七言中身舉全數也上文崇素儉卹孤獨勤政事戒遊佚皆文王無逸之實故其享國有歷年之永】周公曰嗚呼繼自今嗣王則其無淫於觀於逸於遊於田以萬民惟正之供【則法也其指文王而言淫過也言自今日以往嗣王其法文王無過於觀逸遊田以萬民惟正賦之供上文言遊田而不言觀逸以大而包小也言庶邦而不言萬民以逺而見近也】無皇曰今日耽樂乃非民攸訓非天攸若時人丕則有愆無若殷王受之迷亂酗於酒徳哉【無與毋通皇與遑通訓法若順則法也毋自寛假曰今日姑爲是耽樂也一日耽樂固若未害然下非民之所法上非天之所順時人大法其過逸之行猶商人化受而崇飲之類故繼之曰毋若商王受之沈迷酗於酒徳哉酗酒謂之徳者徳有凶有吉韓子所謂道與徳爲虛位是也】周公曰嗚呼我聞曰古之人猶胥訓告胥保惠胥教誨民無或胥譸張爲幻【譸張流反幻音患○胥相訓誡惠順譸誑張誕也變名易實以觀者曰幻嘆息言古人徳業已盛其臣猶且相與誡告之相與保惠之相與教誨之保惠者保養而將順之非特誡告而已也教誨則有規正成就之意又非特保惠而已也惟其若是是以視聽思慮無所蔽塞好惡取予明而不悖故當時之民無或敢誑誕爲幻也】此厥不聽人乃訓之乃變亂先王之正刑至於小大民否則厥心違怨否則厥口詛祝【否俯久反詛荘助反祝音咒○正刑正法也言成王於上文古人胥訓告保惠教誨之事而不聽信則人乃法則之君臣上下師師非度必變亂先王之正法無小無大莫不盡取而紛更之蓋先王之法甚便於民甚不便於縱侈之君如省刑罰以重民命民之所便也而君之殘酷者則必變亂之如薄賦斂以厚民生民之所便也而君之貪侈者則必變亂之厥心違怨者怨之蓄於中也厥口詛祝者怨之形於外也爲人上而使民心口交怨其國不危者未之有也此蓋治亂存亡之機故周公言之】周公曰嗚呼自殷王中宗及髙宗及祖甲及我周文王玆四人迪哲【迪蹈哲智也孟子以知而弗去爲智之實迪云者所謂弗去是也人主知小人之依而或忿戾之者是不能蹈其知者也惟中宗髙宗祖甲文王允蹈其知故周公以迪哲稱之】厥或告之曰小人怨汝詈汝則皇自敬徳厥愆曰朕之愆允若時不啻不敢含怒【詈力智反○詈罵言也其或有告之曰小人怨汝詈汝汝則皇自敬徳反諸其身不尢其人其所誣毀之愆安而受之曰是我之愆允若時者誠實若是非止隱忍不敢藏怒也蓋三宗文王於小民之依心誠知之故不暇責小人之過言且因以察吾身之未至怨詈之語乃所樂聞是豈特止於隱忍含怒不發而已哉】此厥不聽人乃或譸張爲幻曰小人怨汝詈汝則信之則若時不永念厥辟不寛綽厥心亂罰無罪殺無辜怨有同是叢於厥身【綽尺約反○綽大叢聚也言成王於上文三宗文王迪哲之事不肯聽信則小人乃或誑誕變置虛實曰小民怨汝詈汝汝則聽信之則如是不能永念其爲君之道不能寛大其心以誑誕無實之言羅織疑似亂罰無罪殺戮無辜天下之人受禍不同而同於怨皆叢於人君之一身亦何便於此哉大抵無逸之書以知小人之依爲一篇綱領而此章則申言旣知小人之依則當蹈其知也三宗文王能蹈其知故其胸次寛平人之怨詈不足以芥蔕其心如天地之於萬物一於長育而已其悍疾憤戾天豈私怒於其間哉天地以萬物爲心人君以萬民爲心故君人者要當以民之怨詈爲己責不當以民之怨詈爲己怒以爲己責則民安而君亦安以爲己怒則民危而君亦危矣吁可不戒哉】周公曰嗚呼嗣王其監於玆【玆者指上文而言也無逸一篇七章章首皆先致其咨嗟詠嘆之意然後及其所言之事至此章則於嗟嘆之外更無他語惟以嗣王其監於玆結之所謂言有盡而意則無窮成王得無深警於此哉】

君奭【召公告老而去周公畱之史氏錄其告語爲篇亦誥體也以周公首呼君奭因以君奭名篇篇中語多未詳今文古文皆有○按此篇之作史記謂召公疑周公當國踐祚唐孔氏謂召公以周公嘗攝王政今復在臣位葛氏謂召公未免常人之情以爵位先後介意故周公作是篇以諭之陋哉斯言要皆爲序文所誤獨蘇氏謂召公之意欲周公告老而歸爲近之然詳本篇防意廼召公自以盛滿難居欲避權位退老厥邑周公反覆告諭以畱之爾熟復而詳味之其義固可見也】

周公若曰君奭【君者尊之之稱奭召公名也古人尙質相與語多名之】弗弔天降喪於殷殷旣墜厥命我有周旣受我不敢知曰厥基永孚於休若天棐忱我亦不敢知曰其終出於不祥【不祥者休之反也天旣下喪亡於殷殷旣失天命我有周旣受之矣我不敢知曰其基業長信於休美乎如天果輔我之誠耶我亦不敢知曰其終果出於不祥乎○按此篇周公畱召公而作此其言天命吉凶𨿽曰我不敢知然其惻危懼之意天命吉凶之決實主於召公畱不畱如何也】嗚呼君已曰時我我亦不敢寧於上帝命弗永遠念天威越我民罔尢違惟人在我後嗣子孫大弗克恭上下遏佚前人光在家不知【尢怨違背也周公嘆息言召公已嘗曰是在我而已周公謂我亦不敢苟安天命而不永逺念天之威於我民無尢怨背違之時也天命民心去就無常實惟在人而已今召公乃忘前日之言翻然求去使在我後嗣子孫大不能敬天敬民驕慢肆侈遏絕佚墜文武光顯可得謂在家而不知乎】天命不易天難諶乃其墜命弗克經歷嗣前人恭明徳【諶時壬反○天命不易猶詩曰命不易哉命不易保天難諶信乃其墜失天命者以不能經歷繼嗣前人之恭明徳也吳氏曰弗克恭故不能嗣前人之恭徳遏佚前人光故不能嗣前人之明徳】在今予小子旦非克有正迪惟前人光施於我衝子【吳氏曰小子自謙之辭也非克有正亦自謙之辭也言在今我小子旦非能有所正也凡所開導惟以前人光大之徳使益焜燿而付於衝子而已以前言後嗣子孫遏佚前人光而言也】又曰天不可信我道惟寧王徳延天不庸釋於文王受命【又曰者以上文言天命不易天難諶此又申言天不可信故曰又曰天固不可信然在我之道惟以延長武王之徳使天不容捨文王所受之命也】公曰君奭我聞在昔成湯旣受命時則有若伊尹格於皇天在太甲時則有若保衡在太戊時則有若伊陟臣扈格於上帝巫咸乂王家在祖乙時則有若巫賢在武丁時則有若甘盤【時則有若者言當其時有如此人也保衡卽伊尹也見說命太戊太甲之孫伊陟伊尹之子臣扈與湯時臣扈二人而同名者也巫氏咸名祖乙太戊之孫巫賢巫咸之子也武丁髙宗也甘盤見說命呂氏曰此章序商六臣之烈蓋勉召公匹休於前人也伊尹佐湯以聖輔聖其治化與天無間伊陟臣扈之佐太戊以賢輔賢其治化克厭天心自其徧覆言之謂之天自其主宰言之謂之帝書或稱天或稱帝各隨所指非有重輕至此章對言之則聖賢之分而深淺見矣巫賢止言其乂王家者咸之爲治功在王室精微之蘊猶有愧於二臣也亡書有咸乂四篇其乂王家之實歟巫賢甘盤而無指言者意必又次於巫咸也○蘇氏曰殷有聖賢之君七此獨言五下文云殷禮陟配天豈配祀於天者止此五王而其臣偕配食於廟乎在武丁時不言傅說豈傅說不配食於配天之王乎其詳不得而聞矣】率惟玆有陳保乂有殷故殷禮陟配天多歷年所【陟升遐也言六臣循惟此道有陳列之功以保乂有殷故殷先王終以徳配天而享國長久也】天惟純佑命則商實百姓王人罔不秉徳明卹小臣屏侯甸矧咸奔走惟玆惟徳稱用乂厥辟故一人有事於四方若卜筮罔不是孚【佑助也實虛實之實國有人則實孟子言不信仁賢則國空虛是也稱舉也亦秉持之義事徵伐防同之類承上章六臣輔君格天致治遂言天佑命有商純一而不雜故商國有人而實內之百官著姓與夫王臣之微者無不秉持其徳明致其憂外之小臣與夫藩屏侯甸矧皆奔走服役惟此之故惟徳是舉用乂其君故君有事於四方如之卜如蓍之筮天下無不敬信之也】公曰君奭天壽平格保乂有殷有殷嗣天滅威今汝永念則有固命厥亂明我新造邦【呂氏曰坦然無私之謂平格者通徹三極而無間者也天無私壽惟至平通格於天者則壽之伊尹而下六臣能盡平格之實故能保乂有殷多歷年所至於殷紂亦嗣天位乃驟罹滅亡之威天曾不私壽之也固命者不墜之天命也今召公勉爲周家久永之念則有天之固命其治效亦赫然明著於我新造之邦而身與國俱顯矣】公曰君奭在昔上帝割申勸寧王之徳其集大命於厥躬【申重勸勉也在昔上帝降割於殷申勸武王之徳而集大命於其身使有天下也】惟文王尙克修和我有夏亦惟有若虢叔有若閎夭有若散宜生有若泰顚有若南宮括【虢叔文王弟閎散泰南宮皆氏夭宜生顚括皆名言文王庶幾能修治爕和我所有諸夏者亦惟有虢叔等五臣爲之輔也康誥言一二邦以修無逸言用咸和萬民卽文王修和之實也】又曰無能往來玆迪彜教文王蔑徳降於國人【蔑莫結反○蔑無也夏氏曰周公前旣言文王之興本此五臣故又反前意而言曰若此五臣者不能爲文王往來奔走於此導迪其常教則文王亦無徳降及於國人矣周公反覆以明其意故以又曰更端發之】亦惟純佑秉徳迪知天威乃惟時昭文王迪見冒聞於上帝惟時受有殷命哉【言文王有此五臣者故亦如殷爲天純佑命百姓王人罔不秉徳也上旣反言文王若無此五臣爲迪彜教則亦無徳下及國人故此又正言亦惟天乃純佑文王蓋以如是秉徳之臣蹈履至到實知天威以是昭明文王啟迪其徳使著見於上覆冒於下而升聞於上帝惟是之故遂能受有殷之天命也】武王惟玆四人尙迪有祿後曁武王誕將天威咸劉厥敵惟玆四人昭武王惟冒丕單稱徳【單與殫通稱平聲○虢叔先死故曰四人劉殺也單盡也武王惟此四人庶幾迪有天祿其後曁武王盡殺其敵惟此四人能昭武王遂覆冒天下天下大盡稱武王之徳謂其逹聲教於四海也文王冒西土而已丕單稱徳惟武王爲然於文王言命於武王言祿者文王但受天命至武王方富有天下也呂氏曰師尙父之事文武烈莫盛焉不與五臣之列蓋一時議論或詳或略隨意而言主於畱召公而非欲爲人物評也】今在予小子旦若遊大川予往曁汝奭其濟小子同未在位誕無我責收罔朂不及耇造徳不降我則鳴鳥不聞矧曰其有能格【小子旦自謙之稱也浮水曰遊周公言承文武之業懼不克濟若浮大川罔知津涯豈能獨濟哉予往與汝召公其共濟可也小子成王也成王幼沖𨿽已卽位與未卽位同誕大也大無我責上疑有缺文收罔勗不及未詳耇造徳不降言召公去則耇老成人之徳不下於民在郊之鳯將不復得聞其鳴矣況敢言進此而有感格乎是時周方隆盛鳴鳯在郊捲阿鳴於髙岡者乃詠其實故周公云爾也】公曰嗚呼君肆其監於玆我受命無疆惟休亦大惟艱告君乃猷裕我不以後人迷【肆大猷謀也玆指上文所言周公嘆息欲召公大監視上文所陳也我文武受命固有無疆之美矣然迹其積累締造蓋亦艱難之大者不可不相與竭力保守之也告君謀所以寛裕之道勿狹隘求去我不欲後人迷惑而失道也○呂氏曰大臣之位百責所萃震撼擊撞欲其鎭定辛甘燥濕欲其調齊盤錯棼結欲其解紓黯闇污濁欲其茹納自非曠度洪量與夫患失幹沒者未嘗無翩然捨去之意況召公親遭大變破斧缺斨之時屈折調護心勞力瘁又非平時大臣之比顧以成王未親政不敢乞身爾一旦政柄有歸浩然去志固人情之所必至然思文武王業之艱難念成王守成之無助則召公義未可去也今乃汲汲然求去之不暇其迫切已甚矣盍謀所以寛裕之道圖功攸終展布四體爲久大規模使君徳開明未可捨去而聽後人之迷惑也】公曰前人敷乃心乃悉命汝作汝民極曰汝明勗偶王在亶乘玆大命惟文王徳丕承無疆之卹【偶配也蘇氏曰周公與召公同受武王顧命輔成王故周公言前人敷乃心腹以命汝召公位三公以爲民極且曰汝當明勉輔孺子如耕之有偶也在於相信如車之有馭也並力一心以載天命念文考之舊徳以丕承無疆之憂武王之言如此而可以去乎】公曰君告汝朕允保奭其汝克敬以予監於殷喪大否肆念我天威【大否大亂也告汝以我之誠呼其官而名之言汝能敬以我所言監視殷之喪亡大亂可不大念我天威之可畏乎】予不允惟若玆誥予惟曰襄我二人汝有合哉言曰在時二人天休滋至惟時二人弗戡其汝克敬徳明我俊民在讓後人於丕時【戡勝也戡堪古通用周公言我不信於人而若此告語乎予惟曰王業之成在我與汝而已汝聞我言而有合哉亦曰在是二人但天休滋至惟是我二人將不堪勝汝若以盈滿爲懼則當能自敬徳益加寅畏明俊民布列庶位以盡大臣之職業以答滋至之天休毋徒惴惴而欲去爲也他日在汝推遜後人於大盛之時超然肥遁誰復汝禁今豈汝辭位之時乎】嗚呼篤棐時二人我式克至於今日休我咸成文王功於不怠丕冒海隅出日罔不率俾【周公復嘆息言篤於輔君者是我二人我用能至於今日休盛然我欲與召公共成文王功業於不怠大覆冒斯民使海隅日出之地無不臣服然後可也周都西土去東爲遠故以日出言吳氏曰周公未嘗有其功以其畱召公故言之蓋敍其所已然而勉其所未至亦人所說而從者也】公曰君予不惠若玆多誥予惟用閔於天越民【周公言我不順於理而若玆諄復之多誥耶予惟用憂天命之不終及斯民之無賴也韓子言畏天命而悲人窮亦此意前言若玆誥故此言若玆多誥周公之告召公其言語之際亦可悲矣】公曰嗚呼君惟乃知民徳亦罔不能厥初惟其終祗若玆往敬用治【上章言天命民心而民心又天命之本也故卒章專言民徳以終之周公嘆息謂召公踐歷諳練之久惟汝知民之徳民徳謂民心之向順亦罔不能其初今日固罔尢違矣當思其終則民之難保者尢可畏也其祗順此誥往敬用治不可忽也此召公已畱周公飭遣就職之辭厥後召公旣相成王又相康王再世猶未釋其政有味於周公之言也夫】蔡仲之命【蔡國名仲字蔡叔之子也叔沒周公以仲賢命諸成王復封之蔡此其誥命之辭也今文無古文有○按此篇次敍當在洛誥之前】

惟周公位冢宰正百工羣叔流言乃致辟管叔於商囚蔡叔於郭鄰以車七乘降霍叔於庶人三年不齒蔡仲克庸祗徳周公以爲卿士叔卒乃命諸王邦之蔡【周公位冢宰正百工武王崩時也郭鄰孔氏曰中國之外地名蘇氏曰郭虢也周禮六遂五家爲鄰管霍國名武王崩成王幼周公居冢宰百官總已以聽者古今之通道也當是時三叔以主少國疑乘商人之不靖謂可惑以非義遂相與流言倡亂以搖之是豈周公一身之利害乃欲顚覆社稷塗炭生靈天討所加非周公所得已也故致辟管叔於商致辟云者誅戮之也囚蔡叔於郭鄰以車七乘囚云者制其出入而猶從以七乘之車也降霍叔於庶人三年不齒三年之後方齒錄以復其國也三叔刑罰之輕重因其罪之大小而已仲叔之子克常敬徳周公以爲卿士叔卒乃命之成王而封之蔡也周公畱佐成王食邑於圻內圻內諸侯孟仲二卿故周公用仲爲卿非魯之卿也蔡左傳在淮汝之間仲不別封而命邦之蔡者所以不絕叔於蔡也封仲以他國則絕叔於蔡矣呂氏曰象欲殺舜舜在側微其害止於一身故舜得遂其友愛之心周公之位則系於天下國家𨿽欲遂友愛於三叔不可得也舜與周公易地皆然史臣先書惟周公位冢宰正百工而繼以羣叔流言所以結正三叔之罪也後言蔡仲克庸祗徳周公以爲卿士叔卒卽命之王以爲諸侯以見周公蹙然於三叔之刑幸仲克庸祗徳則亟擢用分封之也吳氏曰此所謂冢宰正百工與詩所謂攝政皆在成王諒闇之時非以幼沖而攝而其攝也不過位冢宰之位而已亦非如荀卿所謂攝天子位之事也三年之喪二十五月而畢方其畢時周公固未嘗攝亦非有七年而後還政之事也百官總已以聽冢宰未知其所從始如殷之髙宗已然不特周公行之此皆論周公者所當先知也】王若曰小子胡惟爾率徳攺行克愼厥猷肆予命爾侯於東土往卽乃封敬哉【胡仲名言仲循祖文王之徳攺父蔡叔之行能謹其道故我命汝爲侯於東土往就汝所封之國其敬之哉呂氏曰敬哉者欲其無失此心也命書之辭𨿽稱成王實周公之意】爾尙蓋前人之愆惟忠惟孝爾乃邁迹自身克勤無怠以垂憲乃後率乃祖文王之彜訓無若爾考之違王命【蔡叔之罪在於不忠不孝故仲能掩前人之愆者惟在於忠孝而已叔違王命仲無所因故曰邁迹自身克勤無怠所謂自身也垂憲乃後所謂邁迹也率乃祖文王之彜訓無若爾考之違王命上文所謂率徳攺行也】皇天無親惟徳是輔民心無常惟惠之懷爲善不同同歸於治爲惡不同同歸於亂爾其戒哉【此章與伊尹申誥太甲之言相類而有深淺不同者太甲蔡仲之有間也善固不一端而無不可行之善惡亦不一端而無可爲之惡爾其可不戒之哉】愼厥初惟厥終終以不困不惟厥終終以困窮【惟思也窮困之極也思其終者所以謹其初也】懋乃攸績睦乃四鄰以蕃王室以和兄弟康濟小民【勉汝所立之功親汝四鄰之國蕃屏王家和協同姓康濟小民五者諸侯職之所當盡也】率自中無作聰明亂舊章詳乃視聽罔以側言攺厥度則予一人汝嘉【率循也無毋同詳審也中者心之理而無過不及之差者也舊章者先王之成法厥度者吾身之法度皆中之所出者作聰明則喜怒好惡皆出於私而非中矣其能不亂先王之舊章乎戒其本於己者然也側言一偏之言也視聽不審惑於一偏之說則非中矣其能不攺吾身之法度乎戒其狥於人者然也仲能戒是則我一人汝嘉矣呂氏曰作聰明者非天之聰明特沾沾小智耳作與不作而天人判焉】王曰嗚呼小子胡汝往哉無荒棄朕命【飭往就國戒其毋廢棄我命汝所言也】

多方【成王卽政奄與淮夷又叛成王滅奄歸作此篇按費誓言䢐玆淮夷徐戎並興卽其事也疑當時扇亂不特殷人如徐戎淮夷四方容或有之故及多方亦誥體也今文古文皆有○蘇氏曰大誥康誥酒誥梓材召誥洛誥多士多方八篇𨿽所誥不一然大略以殷人心不服周而作也予讀泰誓武成常怪周取殷之易及讀此八篇又怪周安殷之難也多方所誥不止殷人乃及四方之士是紛紛焉不心服者非獨殷人也予乃今知湯已下七王之徳深矣方殷之虐人如在膏火中歸周如流不暇念先王之徳及天下粗定人自膏火中出卽念殷先七王如父母𨿽以武王周公之聖相繼撫之而莫能禦也夫以西漢道徳比之殷猶碔砆之與美玉然王莽公孫述隗囂之流終不能使人忘漢光武成功若建瓴然使周無周公則亦殆矣此周公之所以畏而不敢去也】

惟五月丁亥王來自奄至於宗周【成王卽政之明年商奄又叛成王徵滅之杜預云奄不知所在宗周鎬京也呂氏曰王者定都天下之所宗也東遷之後定都於洛則洛亦謂之宗周衛孔悝之鼎銘曰隨難於漢陽卽宮於宗周是時鎬已封秦宗周蓋指洛也然則宗周初無定名隨王者所都而名耳】周公曰王若曰猷告爾四國多方惟爾殷侯尹民我惟大降爾命爾罔不知【呂氏曰先曰周公曰而復曰王若曰何也明周公傳王命而非周公之命也周公之命誥終於此篇故發例於此以見大誥諸篇凡稱王曰者無非周公傳成王之命也成王滅奄之後告諭四國殷民而因以曉天下也所主殷民故又專提殷侯之正民者告之言殷民罪應誅戮我大降宥爾命爾宜無不知也】洪惟圖天之命弗永寅念於祀【圖謀也言商奄大惟私意圖謀天命自底滅亡不深長敬念以保其祭祀呂氏曰天命可受而不可圖圖則人謀之私而非天命之公矣此蓋深示以天命不可妄干乃多方一篇之綱領也下文引夏商所以失天命受天命者以明示之】惟帝降格於夏有夏誕厥逸不肯慼言於民乃大淫昏不克終日勸於帝之迪乃爾攸聞【言帝降災異以譴告桀桀不知戒懼乃大肆逸豫憂民之言尙不肯出諸口況望其有憂民之實乎勸勉也迪啟迪也視聽動息日用之間洋洋乎皆上帝所以啟迪開導斯人者桀乃大肆淫昏終日之間不能少勉於是天理或幾乎息矣況望有惠迪而不違乎此乃爾之所聞欲其因桀而知紂也厥逸與多士引逸不同者猶亂之爲亂爲治耳逸豫以民言淫昏以帝言各以其義也此章上疑有闕文】厥圖帝之命不克開於民之麗乃大降罰崇亂有夏因甲於內亂不克靈承於旅罔丕惟進之恭洪舒於民亦惟有夏之民叨懫日欽劓割夏邑【叨他刀反懫陟利反○此章文多未詳麗猶日月麗乎天之麗謂民之所依以生者也依於土依於衣食之類甲始也言桀矯誣上天圖度帝命不能開民衣食之原於民依恃以生者一皆抑塞遏絕之猶乃大降威虐於民以增亂其國其所因則始於內嬖蠱其心敗其家不能善承其眾不能大進於恭而大寛裕其民亦惟夏邑之民貪叨忿懫者則日欽崇而尊用之以戕害於其國也】天惟時求民主乃大降顯休命於成湯刑殄有夏【言天惟是爲民求主耳桀旣不能爲民之主天乃大降顯休命於成湯使爲民主而伐夏殄滅之也○呂氏曰曰求曰降豈眞有求之降之者哉天下無統渙散漫流勢不得不歸其所聚而湯之一徳乃所謂顯休命之實一眾離而聚之者也民不得不聚於湯湯不得不受斯民之聚是豈人爲之私哉故曰天求之天降之也】惟天不畀純乃惟以爾多方之義民不克永於多享惟夏之恭多士大不克明保享於民乃胥惟虐於民至於百爲大不克開【純大也義民賢者也言天不與桀者大乃以爾多方賢者不克永於多享以至於亡也言桀於義民不能用其所敬之多士率皆不義之民上文所謂叨懫日欽者同惡相濟大不能明保享於民乃相與播虐於民民無所措其手足凡百所爲無一能達上文所謂不克開於民之麗者政暴民窮所以速其亡也此𨿽指桀多士爾殷侯尹民嘗逮事紂者寧不惕然內愧乎】乃惟成湯克以爾多方簡代夏作民主【簡擇也民擇湯而歸之】愼厥麗乃勸厥民刑用勸【湯深謹其所依以勸勉其民故民皆儀刑而用勸勉也人君之於天下仁而已矣仁者君之所依也君仁則莫不仁矣】以至於帝乙罔不明徳愼罰亦克用勸【明徳則民愛慕之謹罰則民畏服之自成湯至於帝乙𨿽歷世不同而皆知明其徳謹其罰故亦能用以勸勉其民也明徳謹罰所以謹厥麗也明徳仁之本也謹罰仁之政也】要囚殄戮多罪亦克用勸開釋無辜亦克用勸【徳明之而已罰有辟焉有宥焉故再言辟而當罪亦能用以勸勉宥而赦過亦能用以勸勉言辟與宥皆足以使人勉於善也】今至於爾辟弗克以爾多方享天之命【呂氏曰爾辟謂紂也商先哲王世傳家法積累維持如此今一旦至於汝君乃以爾全盛之多方不克坐享天命而亡之是誠可閔也天命至公操則存捨則亡以商先王之多基圖之大紂曾不得席其餘防其亡忽焉危微操捨之幾周公所以示天下深矣豈徒曰慰解之而已哉】嗚呼王若曰誥告爾多方非天庸釋有夏非天庸釋有殷【先言嗚呼而後言王若曰者唐孔氏曰周公先自嘆息而後稱王命以誥之也庸用也有心之謂釋去之也上文言夏殷之亡因言非天有心於去夏亦非天有心於去殷下文遂言乃惟桀紂自取滅亡也○呂氏曰周公先自嘆息而始宣布成王之誥告以見周公未嘗稱王也又此篇之始周公曰王若曰復語相承書無此體也至於此章先嗚呼而後王若曰書亦無此體也周公居聖人之變史官豫憂來世傳疑襲誤蓋有竊之爲口實矣故於周公誥命終篇發新例二著周公實未嘗稱王所以別嫌明微而謹萬世之防也】乃惟爾辟以爾多方大淫圖天之命屑有辭【紂以多方之富大肆淫泆圖度天命瑣屑有辭與多士言桀大淫泆有辭義同殷之亡非自取乎以下二章推之此章之上當有闕文】乃惟有夏圖厥政不集於享天降時喪有邦閒之【集萃也享享有之享桀圖其政不集於享而集於亡故天降是喪亂而俾有殷代之夏之亡非自取乎】乃惟爾商後王逸厥逸圖厥政不蠲烝天惟降時喪【蠲潔烝進也紂以逸居逸淫湎無度故其爲政不蠲潔而穢惡不烝進而怠惰天以是降喪亡於殷殷之亡非自取乎此上三節皆應上文非天庸釋之語】惟聖罔念作狂惟狂克念作聖天惟五年須暇之子孫誕作民主罔可念聽【聖通明之稱言聖而罔念則爲狂矣愚而能念則爲聖矣紂𨿽昏愚亦有可攺過遷善之理故天又未忍遽絕之猶五年之久須待暇寛於紂覬其克念大爲民主而紂無可念可聽者五年必有指實而言孔氏牽合歳月者非是或曰狂而克念果可爲聖乎曰聖固未易爲也狂而克念則作聖之功知所向方太甲其庶幾矣聖而罔念果至於狂乎曰聖固無所謂罔念也禹戒舜曰無若丹朱傲惟慢遊是好一念之差𨿽未至於狂而狂之理亦在是矣此人心惟危聖人拳拳告戒豈無意哉】天惟求爾多方大動以威開厥顧天惟爾多方罔堪顧之【紂旣罔可念聽天於是求民主於爾多方大警動以祲祥譴告之威以開發其能受眷顧之命者而爾多方之眾皆不足以堪眷顧之命也】惟我周王靈承於旅克堪用徳惟典神天天惟式教我用休簡畀殷命尹爾多方【典主式用也克堪者能勝之謂也徳輶如毛民鮮克舉之言徳舉者莫能勝也文武善承其眾克堪用徳是誠可以爲神天之主矣故天式教文武用以休美簡擇畀付殷命以正爾多方也呂氏曰式教用休者如之何而教之也文武旣得乎天天徳日新左右逢原其思也若或起之其行也若或翼之乃天之所以教而用以昌大休明者也非諄諄然而教之也此章深論天下向者天命未定眷求民主之時能者則得之孰有遏汝者乃無一能當天之眷今天旣命我周而定於一矣爾猶洶洶不靖欲何爲耶明指天命而詟服四海姦雄之心者莫切於是】今我曷敢多誥我惟大降爾四國民命【言今我何敢如此多誥我惟大降宥爾四國民命舉其宥過之恩而責其遷善之實也】爾曷不忱裕之於爾多方爾曷不夾介乂我周王享天之命今爾尙宅爾宅畋爾田爾曷不惠王熈天之命【夾訖洽反○夾夾輔之夾介賔介之介爾何不誠信寛裕於爾之多方乎爾何不夾輔介助我周王享天之命乎爾之叛亂據法定罪則瀦其宅收其田可也今爾猶得居爾宅耕爾田爾何不順我王室各守爾典以廣天命乎此三節責其何不如此也】爾乃迪屢不靜爾心未愛爾乃不大宅天命爾乃屑播天命爾乃自作不典圖忱於正【爾乃屢蹈不靖自取亡滅爾心其未知所以自愛耶爾乃大不安天命耶爾乃輕棄天命耶爾乃自爲不法欲圖見信於正者以爲當然耶此四節責其不可如此也】我惟時其教告之我惟時其戰要囚之至於再至於三乃有不用我降爾命我乃其大罰殛之非我有周秉徳不康寧乃惟爾自速辜【我惟是教告而誨諭之我惟是戒懼而要囚之今至於再至於三矣爾不用我降宥爾命而猶狃於叛亂反覆我乃其大罰殛殺之非我有周持徳不安靜乃惟爾自爲凶逆以速其罪爾】王曰嗚呼猷告爾有方多士曁殷多士今爾奔走臣我監五祀【監監洛邑之遷民者也猶諸侯之分民有君道焉所以謂之臣我監也言商士遷洛奔走臣服我監於今五年矣不曰年而曰祀者因商俗而言也又按成周旣成而成王卽政成王卽政而商奄繼叛事皆相因才一二年耳今言五祀則商民之遷固在作洛之前矣尢爲明驗】越惟有胥伯小大多正爾罔不克臬【臬事也周官多以胥以伯以正爲名胥伯小大眾多之正蓋殷多士授職於洛共長治遷民者也其奔走臣我監亦久矣宜相體悉竭力其職無或反側偸惰而不能事也】自作不和爾惟和哉爾室不睦爾惟和哉爾邑克明爾惟克勤乃事【心不安靜則身不和順矣身不安靜則家不和順矣言爾惟和哉者所以勸勉之也和其身睦其家而後能協於其邑驩然有恩以相愛粲然有文以相接爾邑克明始爲不負其職而可謂克勤乃事矣前旣戒以罔不克臬故以克勤乃事期之也】爾尙不忌於凶徳亦則以穆穆在乃位克閱於乃邑謀介【忌畏也穆穆和敬貌頑民誠可畏矣然如上文所言爾多士庶幾不至畏忌頑民凶徳亦則以穆穆和敬端處爾位以潛消其悍逆悖戾之气又能簡閱爾邑之賢者以謀其助則民之頑者且革而化矣尙何可畏之有哉成王誘掖商士之善以化服商民之惡其轉移感動之機微矣哉】爾乃自時洛邑尙永力畋爾田天惟畀矜爾我有周惟其大介賚爾迪簡在王庭尙爾事有服在大僚【爾乃自時洛邑庶幾可以保有其業力畋爾田天亦將畀予矜憐於爾我有周亦將大介助賚錫於爾啟迪簡防置之王朝矣其庶幾勉爾之事有服在大僚不難至也多士篇商民嘗以夏迪簡在王庭有服在百僚爲言故此因以勸勵之也】王曰嗚呼多士爾不克勸忱我命爾亦則惟不克享凡民惟曰不享爾乃惟逸惟頗大遠王命則惟爾多方探天之威我則致天之罰離逖爾土【誥告將終乃嘆息言爾多士如不能相勸信我之誥命爾亦則惟不能享上凡爾之民亦惟曰上不必享矣爾乃放逸頗僻大違我命則惟爾多士自取天威我亦致天之罰播流蕩析俾爾離遠爾土矣爾𨿽欲宅爾宅畋爾田尙可得哉多方疑當作多士上章旣勸之以休此章則董之以威商民不惟有所慕而不敢違越且有所畏而不敢違越矣】王曰我不惟多誥我惟祗告爾命【我豈若是多言哉我惟敬告爾以上文勸勉之命而已】又曰時惟爾初不克敬於和則無我怨【與之更始故曰時惟爾初也爾民至此苟又不能敬於和猶復乖亂則自底誅戮毋我怨尢矣開其爲善禁其爲惡周家忠厚之意於是篇尢爲可見○呂氏曰又曰二字所以形容周公之惓惓斯民命已畢而猶有餘情誥已終而猶有餘語顧盻之光猶曄然溢於簡冊也】

立政【吳氏曰此書戒成王以任用賢才之道而其防意則又上戒成王專擇百官有司之長如所謂常伯常任準人等云者蓋古者外之諸侯一卿已命於君內之卿大夫則亦自擇其屬如周公以蔡仲爲卿士伯冏謹簡乃僚之類其長旣賢則其所舉用無不賢者矣葛氏曰誥體也今文古文皆有】

周公若曰拜手稽首告嗣天子王矣用咸戒於王曰王左右常伯常任準人綴衣虎賁周公曰嗚呼休玆知卹鮮哉【綴朱衛丁劣二反賁音奔○此篇周公所作而記之者周史也故稱若曰言周公帥羣臣進戒於王贊之曰拜手稽首告嗣天子王矣羣臣用皆進戒曰王左右之臣有牧民之長曰常伯有任事之公卿曰常任有守法之有司曰準人三事之外掌服器者曰綴衣執射禦者曰虎賁皆任用之所當謹者周公於是嘆息言曰美矣此官然知憂卹者鮮矣言五等官職之美而知憂其得人者少也吳氏曰綴衣虎賁近臣之長也葛氏曰綴衣周禮司服之類虎賁周禮之虎賁氏也】古之人迪惟有夏乃有室大競吁俊尊上帝迪知忱恂於九徳之行乃敢告教厥後曰拜手稽首後矣曰宅乃事宅乃牧宅乃準玆惟後矣謀面用丕訓徳則乃宅人玆乃三宅無義民【恂音荀○古之人有行此道者惟有夏之君當王室大彊之時而求賢以爲事天之實也迪知者蹈知而非苟知也忱恂者誠信而非輕信也言夏之臣蹈知誠信於九徳之行乃敢告教其君曰拜手稽首後矣云者致敬以尊其爲君之名也曰宅乃事宅乃牧宅乃準玆惟後矣云者致告以敍其爲君之實也玆者此也言如此而後可以爲君也卽臯陶與禹言九徳之事謀面者謀人之面貌也言非迪知忱恂於九徳之行而徒謀之面貌用以爲大順於徳乃宅而任之如此則三宅之人豈復有賢者乎蘇氏曰事則向所謂常任也牧則向所謂常伯也準則向所謂準人也一篇之中所論宅俊者參差不齊然大要不出是三者其餘則皆小臣百執事也吳氏曰古者凡以善言語人皆謂之教不必自上教下而後謂之教也】桀徳惟乃弗作往任是惟暴徳罔後【夏桀惡徳弗作往昔先王任用三宅而所任者乃惟暴徳之人故桀以喪亡無後】亦越成湯陟丕釐上帝之耿命乃用三有宅克卽宅曰三有俊克卽俊嚴惟丕式克用三宅三俊其在商邑用協於厥邑其在四方用丕式見徳【亦越者繼前之辭也耿光也湯自七十里升爲天子典禮命討昭著於天下所謂陟丕釐上帝之光命也三宅謂居常伯常任準人之位者三俊謂有常伯常任準人之才者克卽者言湯所用三宅實能就是位而不曠其職所稱三俊實能就是徳而不浮其名也三俊說者謂他日次補三宅者詳宅以位言俊以徳言意其儲養待用或如說者所云也惟思式法也湯於三宅三俊嚴思而丕法之故能盡其宅俊之用而宅者得以效其職俊者得以著其才賢智奮庸登於至治其在商邑用協於厥邑近者察之詳其情未易齊畿甸之協則純之至也其在四方用丕式見徳遠者及之難其徳未易徧觀法之同則大之至也至純至大治道無餘蘊矣曰邑曰四方者各極其逺近而言耳】嗚呼其在受徳暋惟羞刑暴徳之人同於厥邦乃惟庶習逸徳之人同於厥政帝欽罰之乃伻我有夏式商受命奄甸萬姓【暋音敏奄衣檢反○羞刑進任刑戮者也庶習備諸眾醜者也言紂徳彊暴又所與共國者惟羞刑暴徳之諸侯所與共政者惟庶習逸徳之臣下上帝敬致其罰乃使我周有此諸夏用商所受之命而奄甸萬姓焉甸者井牧其地什伍其民也】亦越文王武王克知三有宅心灼見三有俊心以敬事上帝立民長伯【三宅三俊文武克知灼見皆曰心者卽所謂迪知忱恂而非謀面也三宅已授之位故曰克知三俊未任以事故曰灼見以是敬事上帝則天職修而上有所承以是立民長伯則體統立而下有所寄人君位天人之兩間而俯仰無怍者以是也夏之尊帝商之丕釐周之敬事其義一也長如王制所謂五國以爲屬屬有長伯如王制所謂二百一十國以爲州州有伯是也】立政任人準夫牧作三事【言文武立政三宅之官也任人常任也準夫準人也牧常伯也以職言故曰事】虎賁綴衣趣馬小尹左右攜僕百司庶府【此侍禦之官也趣馬掌馬之官小尹小官之長攜僕攜持僕禦之人百司若司裘司服庶府若內府太府之屬也】大都小伯藝人表臣百司太史尹伯庶常吉士【此都邑之官也呂氏曰大都小伯者謂大都之伯小都之伯也大都言都不言伯小伯言伯不言都互見之也藝人者卜祝巫匠執技以事上者表臣百司表外也表對裏之詞上文百司蓋內百司若內府內司服之屬所謂裏臣也此百司蓋外百司若外府外司服之屬所謂表臣也太史者史官也尹伯者有司之長如庖人內饔膳夫則是數尹之伯也鐘師尹鐘磬師尹磬大師司樂則是數尹之伯也凡所謂官吏莫不在內外百司之中至於特見其召者則皆有意焉虎賁綴衣趣馬小尹左右攜僕以扈衛親近而見庶府以冗賤人所易忽而見藝人恐其或興淫巧機詐以蕩上心而見太史以奉諱惡公天下後世之是非而見尹伯以大小相維體統所系而見若大都小伯則分治郊畿不預百司之數者旣條陳歷數文武之眾職而總結之曰庶常吉士庶眾也言在文武之廷無非常徳吉士也】司徒司馬司空亞旅【此諸侯之官也司徒主邦教司馬主邦政司空主邦土余見牧誓言諸侯之官莫不得人也諸侯之官獨舉此者以其名位通於天子歟】夷微盧烝三亳阪尹【此王官之監於諸侯四夷者也微盧見經亳見史三亳蒙爲北亳谷熟爲南亳偃師爲西亳烝或以爲眾或以爲夷名阪未詳古者險危之地封疆之守或不以封而使王官治之參錯於五服之間是之謂尹地誌載王官所治非一此特舉其重者耳自諸侯三卿以降惟列官名而無他語承上庶常吉士之文以內見外也夫上自王朝內而都邑外而諸侯遠而夷狄莫不皆得人以爲官使何其盛歟】文王惟克厥宅心乃克立玆常事司牧人以克俊有徳【文王惟能其三宅之心能者能之也知之至信之篤之謂故能立此常任常伯用能俊有徳也不言準人者因上章言文王用人而申克知三有宅心之說故略之也】文王罔攸兼於庶言庶獄庶愼惟有司之牧夫是訓用違【庶言號令也庶獄獄訟也庶愼國之禁戒儲備也有司有職主者牧夫牧人也文王不敢下侵庶職惟於有司牧夫訓勅用命及違命者而已漢孔氏曰勞於求才逸於任賢】庶獄庶愼文王罔敢知於玆【上言罔攸兼則猶知之特不兼其事耳至此罔敢知則若未嘗知有其事蓋信任之益專也上言庶言此不及者號令出於君有不容不知者故也呂氏曰不曰罔知於玆而曰罔敢知於玆者徒言罔知則是荘老之無爲也惟言罔敢知然後見文王敬畏思不出位之意毫釐之辧學者宜精察之】亦越武王率惟敉功不敢替厥義徳率惟謀從容徳以並受此丕丕基【率循也敉功安天下之功義徳義徳之人容徳容徳之人蓋義徳者有撥亂反正之才容徳者有休休樂善之量皆成徳之人也周公上文言武王率循文王之功而不敢替其所用義徳之人率循文王之謀而不敢違其容徳之士意如虢叔閎夭散宜生泰顚南宮括之徒所以輔成王業者文用之於前武任之於後故周公於君奭言五臣克昭文王受有殷命武王惟玆四人尙迪有祿正猶此敍文武用人而言並受此丕丕基也】嗚呼孺子王矣繼自今我其立政立事準人牧夫我其克灼知厥若丕乃俾亂相我受民和我庶獄庶愼時則勿有間之【我者指王而言若順也周公旣述文武基業之大嘆息而言曰孺子今旣爲王矣繼此以往王其於立政立事準人牧夫之任當能明知其所順順者其心之安也孔子曰察其所安人焉廋哉察其所順者知人之要也夫旣明知其所順果正而不他然後推心而大委任之使展布四體以爲治相助左右所受之民和調均齊獄愼之事而又戒其勿以小人間之使得終始其治此任人之要也民而謂之受者言民者乃受之於天受之於祖宗非成王之所自有也】自一話一言我則末惟成徳之彥以乂我受民【末終惟思也自一話一言之間我則終思成徳之美士以治我所受之民而不敢斯須忘也】嗚呼予旦已受人之徽言咸告孺子王矣繼自今文子文孫其勿誤於庶獄庶愼惟正是乂之【前所言禹湯文武仕人之事無非至美之言我聞之於人者已皆告孺子王矣文子文孫者成王武王之文子文王之文孫也成王之時法度彰禮樂著守成尙文故曰文誤失也有所兼有所知不付之有司而以已誤之也正猶康誥所謂正人與宮正酒正之正指當職者爲言不以已誤庶獄庶愼惟當職之人是治之下文言其勿誤庶獄惟有司之牧夫卽此意】自古商人亦越我周文王立政立事牧夫準人則克宅之克由繹之玆乃俾乂【自古及商人及我周文王於立政所以用三宅之道則克宅之者能得賢者以居其職也克由繹之者能防繹用之而盡其才也旣能宅其才以安其職又能繹其才以盡其用玆其所以能俾乂也歟】國則罔有立政用憸人不訓於徳是罔顯在厥世繼自今立政其勿以憸人其惟吉士用勱相我國家【勱音邁○自古爲國無有立政用憸利小人者小人而謂之憸者形容其沾沾便防之狀也憸利小人不順於徳是無能光顯以在厥世王當繼今以往立政勿用憸利小人其惟用有常吉士使勉力以輔相我國家也呂氏曰君子陽類用則升其國於明昌小人陰類用則降其國於晻昧陰陽升降亦各從其類也】今文子文孫孺子王矣其勿誤於庶獄惟有司之牧夫【始言和我庶獄庶愼時則勿有間之繼言其勿誤於庶獄庶愼惟正是乂之至是獨曰其勿誤於庶獄惟有司之牧夫蓋刑者天下之重事挈其重而獨舉之使成王尢知刑獄之可畏必專有司牧夫之任而不可以已誤之也】其克詰爾戎兵以陟禹之迹方行天下至於海表罔有不服以覲文王之耿光以揚武王之大烈【詰治也治爾戎服兵器也陟升也禹迹禹服舊迹也方四方也海表四裔也言徳威所及無不服也覲見也耿光徳也大烈業也於文王稱徳於武王稱業各於其盛者稱之呂氏曰兵刑之大也故旣言庶獄而繼以治兵之戒焉或曰周公之訓稽其所獘得無啟後世好大喜功之患乎曰周公詰兵之訓繼勿誤庶獄之後犴獄之間尙恐一刑之誤況六師萬眾之命其敢不審而誤舉乎推勿誤庶獄之心而奉克詰戎兵之戒必非得已不已而輕用民命者也】嗚呼繼自今後王立政其惟克用常人【並周家後王而戒之也常人常徳之人也臯陶曰彰厥有常吉哉常人與吉士同實而異名者也】周公若曰太史司宼蘇公式敬爾由獄以長我王國玆式有愼以列用中罰【此周公因言愼罰而以蘇公敬獄之事告之太史使其並書以爲後世司獄之式也蘇國名也左傳蘇忿生以溫爲司宼周公告太史以蘇忿生爲司宼用能敬其所由之獄培植基本以長我王國令於此取法而有謹焉則能以輕重條列用其中罰而無過差之患矣】

書經集傳卷五﹤經部﹐書類﹐書經集傳﹥

欽定四庫全書

書經集傳卷六

宋蔡沈撰周官【成王訓迪百官史錄其言以周官名之亦訓體也今文無古文有○按此篇與今周禮不同如三公三孤周禮皆不載或謂公孤兼官無正職故不載然三公論道經邦三孤貳公化非職乎職任之大無逾此矣或又謂師氏卽太師保氏卽太保然以師保之尊而反屬司徒之職亦無是理也又此言六年五服一朝而周禮六服諸侯有一嵗一見者二嵗一見者三嵗一見者亦與此不合是固可疑然周禮非聖人不能作也意周公方條治事之官而未及師保之職所謂未及者鄭重而未及言之也書未成而公亡其間法制有未施用故與此異而冬官亦缺要之周禮首木未備周公未成之書也惜哉讀書者參互而考之則周公經制可得而論矣】

惟周王撫萬邦巡侯甸四徵弗庭綏厥兆民六服羣辟罔不承徳歸於宗周董正治官【此書之本序也庭直也葛氏日弗庭弗來庭者六服侯甸男采衞並畿內爲六服也禹貢五服通畿內周制五服在王畿外也周禮又有九服侯甸男采衛蠻夷鎭蕃與此不同宗周鎬京也董督也治官凡治事之官也言成王撫臨萬國巡狩侯甸四方徵討不庭之國以安天下之民六服諸侯之君無不奉承周徳成王歸於鎬京督正治事之官外根之功舉而益嚴內治之修也唐孔氏曰周制無萬國惟伐淮夷非四徵也大言之爾】王曰若昔大猷制治於未亂保邦於未危【治去聲○若昔大道之世制治保邦於未亂未危之前卽下文明王立政是也】曰唐虞稽古建官惟百內有百揆四嶽外有州牧侯伯庶政惟和萬國咸寧夏商官倍亦克用乂明王立政不惟其官惟其人【倍薄亥反○百揆無所不總者四嶽總其方嶽者州牧各總其州者侯伯次州牧而總諸侯者也百揆四嶽總治於內州牧侯伯總冶於外內外相承體統不紊故庶政惟和而萬國咸安夏商之時世變事繁觀其會通制其繁簡官數加倍亦能用治明王立政不惟其官之多惟其得人而已】今予小子祗勤於徳夙夜不逮仰惟前代時若訓廸厥官【逮徒耐反又湯亥大計二反○逮及時是若順也成王祗勤於徳早夜若有所不及然蓋修徳者任官之本也】立太師太傅太保玆惟三公論道經邦燮理陰陽官不必備惟其人【立始辭也三公非始於此立爲周家定制則始於此也賈誼日保者保其身體傅者傳之徳義師道之教訓此所謂三公也陰陽以气言道者陰陽之理恆而不變者也易曰一陰一陽之謂道是也論者講明之謂經者經綸之謂燮理者和調之也非經綸天下之大經參天地之化育者豈足以任此責故官不必備惟其人也】少師少傅少保曰三孤貳公化寅亮天地弼予一人【少失照反○孤特也三少𨿽三公之貳而非其屬官故曰孤天地以形言化者天地之用運而無迹者也易曰範圍天地之化是也者張而大之寅亮者敬而明之也公論道孤化公燮理陰陽孤寅亮天地公論於前孤弼於後公孤之分如此】冢宰掌邦治統百官均四海【冢大宰治也天官卿治官之長是爲冢宰內統百官外均四海蓋天子之相也百官異職管攝使歸於一是之謂統四海異宜調劑使得其平是之謂均】司徒掌邦教敷五典擾兆民【擾馴也地官卿主國教化敷君臣父子夫婦長防朋友五者之教以馴擾兆民之不順者而使之順也唐虞司徒之官固已職掌如此】宗伯掌邦禮治神人和上下【春官卿主邦禮治天神地祗人鬼之事和上下尊卑等列春官於四時之序爲長故其官謂之宗伯成周合樂於禮官謂之和者蓋以樂而言也】司馬掌邦政統六師平邦國【夏官卿主戎馬之事掌國徵伐統禦六軍平治邦國平謂彊不得陵弱眾不得暴寡而人皆得其平也軍政莫急於馬故以司馬名官何莫非政獨戎政謂之政者用以徵伐而正彼之不正王政之大者也】司寇掌邦禁詰姦慝刑暴亂【秋官卿主寇賊法禁羣行攻劫曰寇詰姦慝刑彊暴作亂者掌刑不曰刑而曰禁者禁於未然也呂氏曰姦慝隱而難知故謂之詰推鞠窮詰而求其情也暴亂顯而易見直刑之而已】司空掌邦土居四民時地利【冬官卿主國空土以居士農工商四民順天時以興地利按周禮冬官則記考工之事與此不同蓋本闕冬官漢儒以考工記當之也】六卿分職各率其屬以倡九牧阜成兆民【六卿分職各率其屬官以倡九州之牧自內達之於外政治明教化洽兆民之眾莫不阜厚而化成也按周禮毎卿六十屬六卿三百六十屬也呂氏曰冢宰相天子統百官則司徒以下無非冡宰所統乃均列一職而並數之爲六者綱在网中也乾坤之與六子並列於八方冢宰之與五卿並列於六職也】六年五服一朝又六年王乃時巡考制度於四嶽諸侯各朝於方嶽大明黜陟【五服侯甸男采衞也六年一朝會京師十二年王一巡狩時巡者猶舜之四仲巡狩也考制度者猶舜之協時月正日同律度量衡等事也諸侯各朝方嶽者猶舜之肆覲東後也大明黜陟者猶舜之黜陟幽明也疏數異時繁簡異制帝王之治因時損益者可見矣】王曰嗚呼凡我有官君子欽乃攸司愼乃出令令出惟行弗惟反以公滅私民其允懷【建官之體統前章旣訓迪之矣此則居守官職者咸在曰凡有官君子者合尊卑小大而同訓之也反者令出不可行而壅逆之謂言敬汝所主之職謹汝所出之令令出欲其行不欲其壅逆而不行也以天下之公理滅一已之私情則令行而民莫不敬信懷服矣】學古入官議事以制政乃不迷其爾典常作之師無以利口亂厥官蓄疑敗謀怠忽荒政不學墻面蒞事惟煩【蓄勑六反○學古學前代之法也制裁度也迷錯謬也典常當代之法也周家典常皆文武周公之所講畫至精至備凡蒞官者謹師之而已不可喋喋利口更攺而紛亂之也積疑不決必敗其謀怠惰忽略必荒其政人而不學其猶正墻面而立必無所見而舉錯煩擾也○蘇氏曰鄭子產鑄刑書晉叔向譏之曰昔先王議事以制不爲刑辟其言蓋取諸此先王人法並任而任人爲多故律設大法而已其輕重之詳則付之人臨事而議以制其出入故刑簡而政淸自唐以前治罪科條止於今律令而已人之所犯日變無窮而律令有限以有限治無窮不聞有所闕豈非人法兼行吏猶得臨事而議乎今律令之外科條數萬而不足於用有司請立新法者日益不已嗚呼任法之獘一至於此哉】戒爾卿士功崇惟志業廣惟勤惟克果斷乃罔後艱【斷都玩反○此下申戒卿士也王氏曰功以志崇業以勤廣斷以勇克此三者天下之達道也呂氏曰功者業之成也業者功之積也崇其功者存乎志廣其業者存乎勤勤由志而生志待勤而遂𨿽有二者當幾而不能果斷則志與勤虛用而終蹈後艱矣】位不期驕祿不期侈恭儉惟徳無載爾僞作徳心逸日休作僞心勞日拙【載作代反○貴不與驕期而驕自至祿不與侈期而侈自至故居是位當知所以恭饗是祿當知所以儉然恭儉豈可以聲音笑貌爲哉當有實得於己不可從事於僞作徳則中外惟一故心逸而日休休焉作僞則揜護不暇故心勞而日著其拙矣或曰期待也位所以崇徳非期於爲驕祿所以報功非期於爲侈亦通】居寵思危罔不惟畏弗畏入畏【居寵盛則思危辱當無所不致其祗畏苟不知祗畏則入於可畏之中矣後之患失者與思危相似然思危者以寵利爲憂患失者以寵利爲樂所存大不同也】推賢讓能庶官乃和不和政庬舉能其官惟爾之能稱匪其人惟爾不任【推通回切庬莫江切○賢有徳者也能有才者也王氏曰道二義利而已推賢讓能所以爲義大臣出於義則莫不出於義此庶官所以不爭而和蔽賢害能所以爲利大臣出於利則莫不出於利此庶官所以爭而不和庶官不和則政必雜亂而不理矣稱亦舉也所舉之人能修其官是亦爾之所能舉非其人是亦爾不勝任古者大臣以人事君其責如此】王曰嗚呼三事曁大夫敬爾有官亂爾有政以佑乃辟永康兆民萬邦惟無斁【辟必益反斁音亦○三事卽立政三事也亂治也篇終嘆息上自三事下至大夫而申戒勑之也其不及公孤者公孤徳尊位隆非有待於戒勑也】

君陳【君陳臣名唐孔氏曰周公遷殷頑民於下都周公親自監之周公旣歿成王命君陳代周公此其策命之詞史錄其書以君陳名篇今文無古文有】

王若曰君陳惟爾令徳孝恭惟孝友於兄弟克施有政命汝尹玆東郊敬哉【言君陳有令徳事親孝事上恭惟其孝友於家是以能施政於邦孔子曰居家理故治可移於官陳氏曰天子之國五十里爲近郊自王城言之則下都乃東郊之地故君陳畢命皆指下都爲東郊】昔周公師保萬民民懷其徳往愼乃司玆率厥常懋昭周公之訓惟民其乂【周公之在東郊有師之尊有保之親師教之保安之民懷其徳君陳之往但當謹其所司率循其常勉明周公之舊訓則民其治矣蓋周公旣歿民方思慕周公之訓君陳能發明而光大之固宜其翕然聽順也】我聞曰至治馨香感於神明黍稷非馨明徳惟馨爾尙式時周公之猷訓惟日孜孜無敢逸豫【呂氏曰成王旣勉君陳昭周公之訓復舉周公精防之訓以告之至治馨香以下四語所謂周公之訓也旣言此而揭之以爾尙式時周公之猷訓則是四言爲周公之訓明矣物之精華固無二體然形質止而气臭升止者有方升者無間則馨香者精華之上達者也至治之極馨香發聞感格神明不疾而速凡昭薦黍稷之苾芬是豈黍稷之馨哉所以苾芬者實明徳之馨也至治舉其成明徳循其本非有二聲香也周公之訓固爲精防而舉以告君陳尢當其可自殷頑民言之欲其感格非可刑驅而勢迫所謂洞達無間者蓋當深省也自周公法度言之典章𨿽具苟無前人之徳則索然萎薾徒爲陳迹也故勉之以用是猷訓惟日孜孜無敢逸豫焉是訓也至精至微非日新不已深致敬篤之功孰能與於斯】凡人未見聖若不克見旣見聖亦不克由聖爾其戒哉爾惟風下民惟艸【未見聖如不能得見旣見聖亦不能由聖人情皆然君陳親見周公故特申戒以此君子之徳風也小人之徳艸也艸上之風必偃君陳克由周公之訓則商民亦由君陳之訓矣】圖厥政莫或不艱有廢有興出入自爾師虞庶言同則繹【師眾虞度也言圖謀其政無小無大莫或不致其難有所當廢有所當興必出入反覆與眾共虞度之眾論旣同則又防繹而深思之而後行也蓋出入自爾師虞者所以合乎人之同庶言同則繹者所以斷於己之獨孟子曰國人皆曰賢然後察之國人皆曰可殺然後察之庶言同則繹之謂也】爾有嘉謀嘉猷則入告爾後於內爾乃順之於外曰斯謀斯猷惟我後之徳嗚呼臣人咸若時惟良顯哉【言切於事謂之謀言合於道謂之猷道與事非二也各舉其甚者言之良以徳言顯以名言或曰成王舉君陳前日已陳之善而嘆息以美之也○葛氏曰成王殆失斯言矣欲其臣善則稱君人臣之細行也然君旣有是心至於有過則將使誰執哉禹聞善言則拜湯攺過不吝端不爲此言矣嗚呼此其所以爲成王歟】王曰君陳爾惟周公丕訓無依勢作威無倚法以削寛而有制從容以和【從七恭反○此篇言周公訓者三曰懋昭曰式時至此則周公之丕訓欲其益張而大之也君陳何至依勢以爲威倚法以侵削者然勢我所有也法我所用也喜怒予奪毫髮不於人而於己是私意也非公理也安能不作威以削乎君陳之世當寛和之時也然寛不可一於寛必寛而有其制和不可一於和必從容以和之而後可以和厥中也】殷民在辟予曰辟爾惟勿辟予曰宥爾惟勿宥惟厥中【辟毘亦反○上章成王慮君陳之徇已此則慮君陳之徇君也言殷民之在刑辟者不可徇君以爲生殺惟當審其輕重之中也】有弗若於汝政弗化於汝訓辟以止辟乃辟【其有不順於汝之政不化於汝之訓刑之可也然刑期無刑刑而可以止刑者乃刑之此終上章之辟】狃於姦宄敗常亂俗三細不宥【狃女九反○狃習也常典常也俗風俗也狃於姦宄與夫毀敗典常壞亂風俗人犯此三者𨿽小罪亦不可宥以其所關者大也此終上章之宥】爾無忿疾於頑無求備於一夫【無忿疾人之所未化無求備人之所不能】必有忍其乃有濟有容徳乃大【孔子曰小不忍則亂大謀必有所忍而後能有所濟然此猶有堅制力蓄之意若洪裕寛綽恢恢乎有餘地者斯乃徳之大也忍言事容言徳各以深淺言也】簡厥修亦簡其或不修進厥良以率其或不良【王氏曰修謂其職業良謂其行義職業有修與不修當簡而別之則人勸功進行義之良者以率其不良則人勵行】惟民生厚因物有遷違上所命從厥攸好爾克敬典在徳時乃罔不變允升於大猷惟予一人膺受多福其爾之休終有辭於永世【言斯民之生其性本厚而所以澆薄者以誘於習俗而爲物所遷耳然厚者旣可遷而薄則薄者豈不可反而厚乎反薄歸厚特非聲音笑貌之所能爲爾民之於上固不從其令而從其好大學言其所令反其所好則民不從亦此意也敬典者敬其君臣父子兄弟夫婦朋友之常道也在徳者得其典常之道而著之於身也蓋知敬典而不知在徳則典與我猶二也惟敬典而在徳焉則所敬之典無非實有諸已實之感人防於桴鼓所以時乃罔不變而信升於大猷也如是則君受其福臣成其美而有令名於永世矣】

顧命【顧還視也成王將崩命羣臣立康王史序其事爲篇謂之顧命者鄭云回首曰顧臨死回顧而發命也今文古文皆有○呂氏曰成王經三監之變王室幾搖故此正其終始特詳焉顧命成王所以正其終康王之誥康王所以正其始】

惟四月哉生魄王不懌【始生魄十六日王有疾故不悅懌】甲子王乃洮颒水相被冕服憑玉几【洮音桃颒音悔○王發大命臨羣臣必齊戒沐浴今疾病危殆故但洮颒面扶相者被以衮冕憑玉几以發命】乃同召太保奭芮伯彤伯畢公衞侯毛公師氏虎臣百尹禦事【召直笑反芮如稅反彤音仝○同召六卿下至禦治事者太保芮伯彤伯畢公衛侯毛公六卿也冢宰第一召公領之司徒第二芮伯爲之宗伯第三彤伯爲之司馬第四畢公領之司宼第五衛侯爲之司空第六毛公領之太保畢毛三公兼也芮彤畢衛毛皆國名入爲天子公卿師氏大夫官虎臣虎賁氏百尹百官之長及諸禦治事者平時則召六卿使率其屬此則將發顧命自六卿至禦事同以王命召也】王曰嗚呼疾大漸惟幾病日臻旣彌畱恐不獲誓言嗣玆予審訓命汝【此下成王之顧命也自嘆其疾大進惟危殆病日至旣彌甚而畱連恐遂死不得誓言以嗣續我志此我所以詳審發訓命汝統言曰疾甚言曰病】昔君文王武王宣重光奠麗陳敎則肄肄不違用克達殷集大命【武猶文謂之重光猶舜如堯謂之重華也奠定麗依也言文武宣布重明之徳定民所依陳列教條則民習服習而不違天下化之用能達於殷邦而集大命於周也】在後之侗敬迓天威嗣守文武大訓無敢昏逾【侗音同○侗愚也成王自稱言其敬迎上天威命而不敢少忽嗣守文武大訓而無敢昏逾天威天命也大訓述天命者也於天言天威於文武言大訓非有二也】今天降疾殆弗興弗悟爾尙明時朕言用敬保元子釗濟於艱難【釗音昭○釗康王名成王言今天降疾我身殆將必死弗興弗梧爾庶幾明是我言用敬保元子釗大濟於艱難曰元子者正其統也】柔逺能邇安勸小大庶邦【懷來馴擾安寧勸導皆君道所當盡者合逺邇小大而言又以見君徳所施公平周溥而不可有所偏滯也】思夫人自亂於威儀爾無以釗冒貢於非幾【亂治也威者有威可畏儀者有儀可象舉一身之則而言也蓋人受天地之中以生是以有動作威儀之則成王思夫人之所以爲人者自治於威儀耳自治云者正其身而不假於外求也貢進也成王又言羣臣其無以元子而冒進於不善之幾也蓋幾者動之防而善惡之所由分也非幾則發於不善而陷於惡矣威儀舉其著於外者而勉之也非幾舉其發於中者而戒之也威儀之治皆本於一念一慮之微可不謹乎孔子所謂知幾子思所謂謹獨周子所謂幾善惡者皆致意於是也成王垂絕之言而拳拳及此其有得於周公者亦深矣○蘇氏曰死生之際聖賢之所甚重也成王將崩之一日被冕服以見百官出經逺保世之言其不死於燕安婦人之手也明矣其致刑措宜哉】玆旣受命還出綴衣於庭越翼日乙丑王崩【還音旋○綴衣幄帳也羣臣旣退徹出幄帳於庭喪大記云疾病君徹懸東首於北牖下是也於其明日王崩】太保命仲桓南宮毛俾爰齊侯呂伋以二干戈虎賁百人逆子釗於南門之外延入翼室卹宅宗【桓毛二臣名伋太公望子爲天子虎賁氏延引也翼室路寢旁左右翼室也太保以冢宰攝政命桓毛二臣使齊侯呂伋以二干戈虎賁百人逆太子釗於路寢門外引入路寢翼室爲憂居宗主也呂氏日發命者冢宰傳命者兩朝臣承命者勲戚顯諸侯體統尊嚴樞機周宻防危慮患之意深矣入自端門萬姓咸覩與天下共之也延入翼室爲憂居之宗示天下不可一日無統也唐穆敬文武以降閹寺執國命易主於宮掖而外廷猶不聞然後知周家之制曲盡備豫𨿽一條一節亦不可廢也】丁卯命作冊度【命史爲冊書法度傳顧命於康王】越七日癸酉伯相命士須材【伯相召公也召公以西伯爲相須取也命士取材木以供防用】狄設黼扆綴衣【扆隱豈反○狄下士祭統云狄者樂吏之賤者也防大記狄人設階蓋供防役而典設張之事者也黼扆屏風畫爲斧文者設黼扆幄帳如成王生存之日也】牖閒南向敷重篾席黼純華玉仍幾【篾莫結反○此平時見羣臣覲諸侯之坐也敷設重席所謂天子之席三重者也篾席桃竹枝席也黼白黒雜繪純緣也華彩色也華玉以飾幾仍因也因生時所設也周禮吉事變幾凶事仍幾是也】西序東向敷重底席綴純文貝仍幾【此旦夕聽事之坐也東西廂謂之序底席蒲席也綴雜彩文貝有文之貝以飾幾也】東序西向敷重丰席畫純雕玉仍幾【此養國老饗羣臣之坐也丰席筍席也畫彩色雕刻鏤也】西夾南向敷重筍席紛純漆仍幾【此親屬私燕之坐也西廂夾室之前筍席竹席也紛雜也以黒之色雜爲之緣漆漆幾也牖閒兩序西夾其席有四牖戶之閒謂之扆天子負扆朝諸侯則牖閒南向之席坐之正也其三席各隨事以時設也將傳先王顧命知神之在此乎在彼乎故兼設平生之坐也】越玉五重陳寶赤刀大訓璧琬琰在西序大玉夷玉天球河圖在東序之舞衣大貝鼖鼓在西房兌之戈和之弓垂之竹矢在東房【於東西序坐北列玉五重及陳先王所寶器物赤刀赤削也大訓三皇五帝之書訓誥亦在焉文武之訓亦日大訓璧大璧也琬琰圭名夷常也球嗚球也河圖伏羲時龍馬負圖出於河一六位北二七位南三八位東四九位西五十居中者易大傳所謂河出圖是也國名國所制舞衣大貝如車渠鼖鼔長八尺兌和皆古之巧工垂舜時其工舞衣鼖鼔戈弓竹矢皆制作精巧中法度故歷代傳寶之孔氏曰璧琬琰大玉夷玉天球玉之五重也呂氏日西序所陳不惟赤刀璧而大訓參之東序所陳不惟太玉夷玉而河圖參之則其所寶者斷可識矣愚謂寶玉器物之陳非徒以爲國容觀美意者成王平日之所觀閱手澤在焉陳之以象其生存也楊氏中庸傳曰宗器於祭陳之示能守也於顧命陳之示能傳也】大輅在賔階面綴輅在阼階面先輅在左塾之前次輅在右塾之前【大輅玉輅也綴輅金輅也先輅木輅也次輅象輅革輅也王之五輅玉輅以祀不以封爲最貴金輅以封同姓爲次之象輅以封異姓爲又次之革輅以封四衛爲又次之木輅以封蕃國爲最賤其行也貴者宜自近賤者宜逺也王乘玉輅綴之者金輅也故金輅謂之綴輅最逺者木輅也故卞輅謂之先輅以木輅爲先輅則革輅象輅爲次輅矣賔階西階也阼階東階也面南向也塾門側堂也五輅陳列以象成王之生存也周禮典輅云若有大祭祀則出輅大喪大賔客亦如之是大喪出輅爲常禮也又按所陳寶玉器物皆以西爲上者成王殯在西序故也】二人雀弁執惠立於畢門之內四人綦弁執戈上刃夾兩階戺一人冕執劉立於東堂一人冕執鉞立於西堂一人冕執戣立於東垂一人冕執瞿立於西垂一人冕執鋭立於側階【戺鉏裏反戣音逵○弁士服雀升赤色弁也綦弁以文鹿子皮爲之惠三隅矛路寢門一名畢門上刃刃外向也堂廉曰戺冕大夫服劉鉞屬戣瞿皆防屬鋭當作鈗說文曰鈗侍臣所執兵從金允聲周書曰一人冕執鈗讀若允東西堂路寢東西廂之前堂也東西垂路寢東西序之階上也側階北陛之階上也○呂氏曰古者執戈防以宿衞王宮皆士大夫之職無事而奉燕私則從容養徳而有膏澤之潤有事而司禦侮則堅明守義而無腹心之虞下及秦漢陛楯執防尙餘一二此制旣廢人主接士大夫者僅有視朝數刻而周廬陛楯或環以椎埋嚚悍之徒有志於復古者當深繹也】王麻冕黼裳由賔階隮卿士邦君麻冕蟻裳入卽位【隮牋西反○麻冕三十升麻爲冕也隮升也康王吉服自西階升堂以受先王之命故由賔階也蟻色公卿大夫及諸侯皆同服亦廟中之禮不言升階者從王賔階也入卽位者各就其位也○呂氏曰麻冕黼裳王祭服也卿士邦君祭服之裳皆纁今蟻裳者蓋無事於奠祝不欲純用吉服有位於班列不可純用凶服酌吉凶之閒示禮之變也】太保太史太宗皆麻冕彤裳太保承介圭上宗奉同瑁由阼階隮太史秉書由賔階隮禦王冊命【太宗宗伯也彤纁也太保受遺太史奉冊太宗相禮故皆祭服也介大也大圭天子之守長尺有二寸同爵名祭以酌酒者瑁方四寸邪刻之以冒諸侯之珪璧以齊瑞信也太保宗伯以先王之命奉符寶以傳嗣君有主道焉故升自阼階太史以冊命禦王故持書由賔階以升蘇氏曰凡王所臨所服用皆曰禦】曰皇后憑玉几道揚末命命汝嗣訓臨君周邦率循大卞燮和天下用答揚文武之光訓【成王顧命之言書之冊矣此太史口陳者也皇大後君也言大君成王力疾親憑玉几道臨終之命命汝嗣守文武大訓曰汝者父前子名之義卞法也臨君周邦位之大也率循大卞法之大也燮和天下和之大也居大位由大法致大和然後可以對文武之光訓也】王再拜興答曰眇眇予末小子其能而亂四方以敬忌天威【眇小而如亂治也王拜受顧命起答太史曰眇眇然予微末小子其能如祖父治四方以敬忌天威乎謙辭退托於不能也顧命有敬迓天威嗣守文武大訓之語故太史所告康王所答皆於是致意焉】乃受同瑁王三宿三祭三吒上宗曰饗【吒陟嫁反○王受瑁爲主受同以祭宿進爵也祭祭酒也吒奠爵也禮成於三故三宿三祭三吒葛氏曰受上宗同瑁則受太保介圭可知宗伯曰饗者傳神命以饗告也】太保受同降盥以異同秉璋以酢授宗人同拜王答拜【酢疾各反○太保受王所吒之同而下堂盥冼更用他同秉璋以酢酢報祭也祭禮君執圭瓚祼屍太宗執璋瓚亞祼報祭亦亞祼之類故亦秉璋也以同授宗人而拜屍王答拜者代屍拜也宗人小宗伯之屬相太保酢者也太保供王故宗人供太保】太保受同祭嚌宅授宗人同拜王答拜【嚌才詣反○以酒至齒曰嚌太保復受同以祭飲福至齒宅居也太保退居其所以同授宗人又拜王復答拜太保飲福至齒者方在喪疚歆神之賜而不甘其味也若王則喪之主非徒不甘味𨿽飲福亦廢也】太保降收諸侯出廟門俟【太保下堂有司收撤器用廟門路寢之門也成王之殯在焉故曰廟言諸侯則卿士以下可知俟者俟見新君也】

康王之誥【今文古文皆有但今文合於顧命】

王出在應門之內太保率西方諸侯入應門左畢公率東方諸侯入應門右皆布乘黃朱賔稱奉圭兼幣曰一二臣衞敢執壤奠皆再拜稽首王義嗣徳答拜【漢孔氏曰王出畢門立應門內鄭氏曰周禮五門一曰臯門二日雉門三日庫門四曰應門五曰路門路門一曰畢門外朝在路門外則應門之內蓋內朝所在也周中分天下諸侯主以二伯自陜以東周公主之自陜以西召公主之召公率西方諸侯蓋西伯舊職畢公率東方諸侯則繼周公爲東伯矣諸侯入應門列於左右布陳也乘四馬也諸侯皆陳四黃馬而朱其鬛以爲庭實或曰黃朱若篚厥黃之類賔諸侯也稱舉也諸侯舉所奉圭兼幣曰一二臣衛一二見非一也爲王蕃衛故曰臣衞敢執壌地所出奠防皆再拜首至地以致敬義宜也義嗣徳云者史氏之辭也康王宜嗣前人之徳故答拜也吳氏日穆公使人弔公子重耳重耳稽顙而不拜穆公曰仁夫公子稽顙而不拜則未爲後也蓋爲後者拜不拜故未爲後也弔者含者襚者升堂致命主孤拜稽顙成爲後者也康王之見諸侯若以爲不當拜而不拜則疑未爲後也且純乎吉也答拜旣正其爲後且知其以喪見也】太保曁芮伯咸進相揖皆再拜稽首曰敢敬告天子皇天攺大邦殷之命惟周文武誕受羑若克卹西土【冢宰及司徒與羣臣皆進相揖定位又皆再拜稽首陳戒於王曰敢敬告天子示不敢輕告且尊稱之所以重其聽也曰大邦殷者明有天下不足恃也羑若未詳蘇氏曰羑羑里也文王出羑里之囚天命自是始順或曰羑若卽下文之厥若也羑厥或字有訛謬西土文武所興之地言文武所以大受命者以其能卹西土之眾也進告不言諸侯以內見外】惟新陟王畢協賞罰戡定厥功用敷遺後人休今王敬之哉張皇六師無壞我髙祖寡命【陟升遐也成王初崩未葬未諡故曰新陟王畢盡協合也好惡在理不在我故能盡合其賞之所當賞罰之所當罰而克定其功用施及後人之休美今王嗣位其敬勉之哉皇大也張皇六師大戒戎備無廢壞我文武艱難寡得之基命也按召公此言若王以尙威武者然守成之世多溺宴安而無立志苟不詰爾戎兵奮揚武烈則廢弛怠惰而陵遲之漸見矣成康之時病正在是故周公於立政亦懇懇言之後世墜先王之業忘祖父之讎上下苟安甚至於口不言兵亦異於召公之見矣可勝嘆哉】王若曰庶邦侯甸男衞惟予一人釗報誥【報誥而不及羣臣者以外見內康王在防故稱名春秋嗣王在防亦書名也】昔君文武丕平富不務咎底至齊信用昭明於天下則亦有熊羆之士不二心之臣保乂王家用端命於上帝皇天用訓厥道付畀四方【丕平富者溥博均平薄斂富民言文武徳之廣也不務咎者不務咎惡省刑罰言文武罰之謹也底至者推行而底其至也齊信者兼盡而極其誠也文武務徳不務罰之心推行而底其至兼盡而極其誠內外充實故光輝發越用昭明於天下蓋誠之至者不可揜也而又有熊羆武勇之士不二心忠實之臣戮力同心保義王室文武用受正命於天上天用順文武之道而付之以天下之大也康王言此者求助羣臣諸侯之意】乃命建侯樹屏在我後之人今予一二伯父尙胥曁顧綏爾先公之臣服於先王𨿽爾身在外乃心罔不在王室用奉卹厥若無遺鞠子羞【天子稱同姓諸侯曰伯父康王言文武所以命建侯邦植立蕃屏者意蓋在我後之人也今我一二伯父庶幾相與顧綏爾祖考所以臣服於我先王之道𨿽身守國在外乃心當常在王室用奉上之憂勤其順承之毋遺我稚子之恥也】羣公旣皆聽命相揖趨出王釋冕反喪服【始相揖者揖而進也此相揖者揖而退也蘇氏曰成王崩未葬君臣皆冕服禮歟曰非禮也謂之變禮可乎曰不可禮變於不得已嫂非溺終不援也三年之喪旣成服釋之而卽吉無時而可者曰成王顧命不可以不傳旣傳不可以喪服受也曰何爲其不可也孔子曰將冠子未及期日而有齊衰大功之喪則因喪服而冠冠吉禮也猶可以喪服行之受顧命見諸侯獨不可以喪服乎太保使太史奉冊授王於次諸侯入哭於路寢而見王於次王喪服受教戒諌哭踴答拜聖人復起不易斯言矣春秋傳曰鄭子皮如晉葬晉平公將以幣行子產曰喪安用幣子皮固請以行旣葬諸侯之大夫欲因見新君叔向辭之曰大夫之事畢矣而又命孤孤斬焉在衰絰之中其以嘉服見則喪禮未畢其以喪服見是重受弔也大夫將若之何皆無辭以退今康主旣以嘉服見諸侯而又受乘黃玉帛之幣使周公在必不爲此然則孔子何取此書也曰至矣其父子君臣之間教戒深切著明足以爲後世法孔子何爲不取哉然其失禮則不可不辧】

畢命【康王以成周之眾命畢公保釐此其冊命也今文無古文有○唐孔氏曰漢律曆志云康王畢命丰刑曰惟十有二年六月庚午朏王命作冊書丰刑此僞作者傳聞舊語得其年月不得以下之辭妄言作丰刑耳亦不知丰刑之言何所道也】

惟十有二年六月庚午朏越三日壬申王朝步自宗周至於丰以成周之眾命畢公保釐東郊【康王之十二年也畢公嘗相文王故康王就丰文王廟命之成周下都也保安釐理也保釐卽下文旌別淑慝之謂蓋一代之治體一篇之宗要也】王若曰嗚呼父師惟文王武王敷大徳於天下用克受殷命【畢公代周公爲太師也文玉武王布大徳於天下用能受殷之命言得之之難也】惟周公左右先王綏定厥家毖殷頑民遷於洛邑密邇王室式化厥訓旣歷三紀世變風移四方無虞予一人以寧【十二年曰紀父子日世周公左右文武成王安定國家謹毖頑民遷於洛邑密近王室用化其教旣歷三紀世已變而風始移今四方無可虞度之事而予一人以寧言化之之難也】道有升降政由俗革不臧厥臧民罔攸勸【有升有降猶言有隆有污也周公當世道方降之時至君陳畢公之世則將升於大猷矣爲政者因俗變革故周公毖殷而謹厥始君陳有容而和厥中皆由俗爲政者當今之政旌別淑慝之時也苟不善其善則民無所勸慕矣】惟公懋徳克勤小物弼亮四世正色率下罔不祗師言嘉績多於先王予小子垂拱仰成【懋盛大之義予懋乃徳之懋小物猶言細行也言畢公旣有盛徳又能勤於細行輔導四世風采凝峻表儀朝著若大若小罔不祗服師訓休嘉之績蓋多於先王之時矣今我小子復何爲哉垂衣拱手以仰其成而已康王將付畢公以保釐之寄故敍其徳業之盛而歸美之也】王曰嗚呼父師今予祗命公以周公之事往哉【今我敬命公以周公化訓頑民之事公其往哉言非周公所爲不敢屈公以行也】旌別淑慝表厥宅裏彰善癉惡樹之風聲弗率訓典殊厥井疆俾克畏慕申畫郊圻愼固封守以康四海【癉多旱反守舒究反○淑善慝惡癉病也旌善別惡成周今日由俗革之政也表異善人之居裏如後世旌表門閭之類顯其爲善者而病其爲不善者以樹立爲善者風聲使顯於當時而傳於後世所謂旌淑也其不率訓典者則殊異其井裏疆界使不得與善者雜處禮記曰不變移之郊不變移之遂卽其法也使能畏爲惡之禍而慕爲善之福所謂別慝也圻與畿同郊圻之制昔固規畫矣曰申云者申明之也封域之險昔固有守矣曰謹云者戒嚴之也疆域障塞嵗久則易湮世平則易玩時緝而屢省之乃所以尊嚴王畿王畿安則四海安矣】政貴有恆辭尙體要不惟好異商俗靡靡利口惟賢余風未殄公其念哉【恆胡登反○對暫之謂恆對常之謂異趣完具而已之謂體眾體所會之謂要政事純一辭令簡實深戒作聰明趨浮末好異之事凡論治體者皆然而在商俗則尢爲對病之藥也蘇氏曰張釋之諌漢文帝秦任刀筆之吏爭以亟疾苛察相髙其獘徒文具無惻隱之實以故不聞其過陵夷至於二世天下土崩今以嗇夫口辯而超遷之臣恐天下隨風靡爭口辯無其實凡釋之所論則康王以告畢公者也】我聞曰世祿之家鮮克由禮以蕩陵徳實悖天道敝化奢麗萬世同流【鮮上聲悖蒲沒反○古人論世祿之家逸樂豢養其能由禮者鮮矣旣不由禮則心無所制肆其驕蕩陵蔑有徳悖亂天道敝壞風化奢侈美麗萬世同一流也康王將言殷士怙侈滅義之惡故先取古人論世族者發之】玆殷庶士席寵惟舊怙侈滅義服美於人驕淫矜侉將由惡終𨿽收放心閒之惟艱【侉枯瓜反○呂氏曰殷士憑藉光寵助發其私欲者有自來矣私欲公義相爲消長故怙侈必至滅義義滅則無復羞惡之端徒以服飾之美侉之於人而身之不美則莫之恥也流而不反驕淫矜侉百邪並見將以惡終矣洛邑之遷式化厥訓𨿽已收其放心而其所以防閒其邪者猶甚難也】資富能訓惟以永年惟徳惟義時乃大訓不由古訓於何其訓【言殷士不可不訓之也資資財也資富而能訓則心不遷於外物而可全其性命之正也然訓非外立教條也惟徳惟義而已徳者心之理義者理之宜也徳義人所同有也惟徳義以爲訓是乃天下之大訓然訓非可以已私言也當稽古以爲之說蓋善無證則民不從不由古以爲訓於何以爲訓乎】王曰嗚呼父師邦之安危惟玆殷士不剛不柔厥徳允修【是時四方無虞矣蕞爾殷民化訓三紀之餘亦何足慮而康王拳拳以邦之安危惟系於此其不苟於小成者如此文武周公之澤其深長也宜哉不剛所以保之不柔所以釐之不剛不柔其徳信乎其修矣】惟周公克愼厥始惟君陳克和厥中惟公克成厥終三後協心同底於道道洽政治澤潤生民四夷左衽罔不咸賴予小子永膺多福【殊厥井疆非治之成也使商民皆善然後可謂之成此曰成者預期之也三後所治者洛邑而施殳四夷王畿四方之本也吳氏曰道者致冶之道也始之中之終之𨿽時有先後皆能卽其行事觀其用心而有以濟之若出於一時若成於一人謂之協心如此】公其惟時成周建無窮之基亦有無窮之聞子孫訓其成式惟乂【聞音問○建立訓順式法也成周指下都而言呂氏曰畢公四世元老豈區區立後世名者而勲徳之隆亦豈少此康王所以望之者蓋相期以無窮事業乃尊敬之至也】嗚呼罔曰弗克惟旣厥心罔曰民寡惟愼厥事欽若先王成烈以休於前政【蘇氏曰曰弗克者畏其難而不敢爲者也曰民寡者易其事以爲不足爲者也前政周公君陳也】

君牙【君牙臣名穆王命君牙爲大司徒此其誥命也今文無古文有】

王若曰嗚呼君牙惟乃祖乃父世篤忠貞服勞王家厥有成績紀於太常【王穆王也康王孫昭王子周禮司勲云凡有功者銘書於王之太常司常云日月爲常畫日月於旌旗也】惟予小子嗣守文武成康遺緒亦惟先王之臣克左右亂四方心之憂危若蹈虎尾渉於春冰【緒統緒也若蹈虎尾畏其噬若渉春冰畏其陷言憂危之至以見求助之切也】今命爾予翼作股肱心膂纘乃舊服無忝祖考【膂也舊服忠貞服勞之事忝辱也欲君牙以其祖考事先王者而事我也】敷五典式和民則爾身克正罔敢弗正民心罔中惟爾之中【敷者大而布之也式和者敬而和之也則有物有則之則君臣之義父子之仁夫婦之別長防之序朋友之信是也典以設教言故曰敷則以民彛言故曰式和此司徒之教也然教之本則在君牙之身正也中也民則之體而人之所同然也正以身言欲其所處無邪行也中以心言欲其所存無邪思也孔子曰子率以正孰敢不正周公曰率自中此告君牙以司徒之職也】夏暑雨小民惟曰怨咨冬祁寒小民亦惟曰怨咨厥惟艱哉思其艱以圖其易民乃寧【祁大也暑雨祁寒小民怨咨自傷其生之艱難也厥惟艱哉者嘆小民之誠爲艱難也思念其難以圖其易民乃安也艱者饑寒之艱易者衣食之易司徒敷五典擾兆民兼教養之職此又告君牙以養民之難也】嗚呼丕顯哉文王謨丕承哉武王烈啟佑我後人咸以正罔缺爾惟敬明乃訓用奉若於先王對揚文武之光命追配於前人【丕大謨謀烈功也文顯於前武承於後日謨曰烈各指其實而言之咸以正者無一事不出於正咸罔缺者無一事不致其周宻若順對答配匹也前人君牙祖父】王若曰君牙乃惟由先正舊典時式民之治亂在玆率乃祖考之攸行昭乃辟之有乂【先正君牙祖父也君牙由祖父舊職而是法之民之治亂在此而已法則治否則亂也循汝祖父之所行而顯其君之有乂復申戒其守家法以終之按此篇專以君牙祖父爲言曰纘舊服曰由舊典曰無忝曰追配曰由先正舊典曰率祖考攸行然則君牙之祖父嘗任司徒之職而其賢可知矣惜載籍之無傳也陳氏曰康王時芮伯爲司徒君牙豈其後邪】冏命【冏俱永反○穆王命伯冏爲太僕正此其誥命也今文無古文有○呂氏曰陪僕暬禦之臣後世視爲賤品而不之擇者曾不知人主朝夕與居气體移養常必由之潛消黙奪於冥冥之中而明爭顯諫於昭昭之際抑末矣自周公作立政而嘆綴衣虎賁知卹者鮮則君徳之所系前此知之者亦罕矣周公表而出之其選始重穆王之用太僕正特作命書至與大司徒略等其知本哉】

王若曰伯冏惟予弗克於徳嗣先人宅丕後怵惕惟厲中夜以興思免厥愆【怵勅律反○伯冏臣名穆王言我不能於徳繼前人居大君之位恐懼危厲中夜以興思所以免其咎過】昔在文武聰明齊聖小大之臣咸懷忠良其侍禦僕從罔匪正人以旦夕承弼厥辟出入起居罔有不欽發號施令罔有不臧下民祗若萬邦咸休【從才用反○侍給侍左右者禦車禦之官僕從太僕羣僕凡從王者承承順之謂弼正救之謂𨿽文武之君聰明齊聖小大之臣咸懷忠良固無待於侍禦僕從之承弼者然其左右奔走皆得正人則承順正救亦豈小補哉】惟予一人無良實賴左右前後有位之士匡其不及繩愆糾謬格其非心俾克紹先烈【無良言其質之不善也匡輔助也繩直糾正也非心非僻之心也先烈文武也】今予命汝作大正正於羣僕侍禦之臣懋乃後徳交修不逮【大正太僕正也周禮太僕下大夫也羣僕謂祭僕僕戎僕齊僕之類穆王欲伯冏正其羣僕侍禦之臣以勉進君徳而交修其所不及或曰周禮下大夫不得爲正漢孔氏以爲太禦中大夫蓋周禮大禦最長下又有羣僕與此所謂正於羣僕者合且與君同車最爲親近也】愼簡乃僚無以巧言令色便辟側媚其惟吉士【便毘連反辟匹亦反○巧好令善也好其言善其色外飾而無質實者也便者順人之所欲辟者避人之所惡側者姦邪媚者諛說小人也吉士君子也言當謹擇汝之僚佐無任小人而惟用君子也之按此言謹簡乃僚則成周之時凡爲官長者皆得自舉其屬不特辟除府史胥徒而已】僕臣正厥後克正僕臣諛厥後自聖後徳惟臣不徳惟臣【自聖自以爲聖也僕臣之賢否系君徳之輕重如此呂氏曰自古小人之敗君徳爲昏爲虐爲侈爲縱曷其有極至於自聖猶若淺之爲害穆王獨以是蔽之者蓋小人之蠱其君必使之虛美燻心傲然自聖則謂人莫已若而欲予言莫之違然後法家拂士日逺而快意肆情之事亦莫或齟齬其間自聖之證旣見而百疾從之昏虐侈縱皆其枝葉而不足論也】爾無暱於憸人充耳目之官迪上以非先王之典【汝無比近小人充我耳目之官導君上以非先王之典蓋穆王自量其執徳未固恐左右以異端進而蕩其心也】非人其吉惟貨其吉若時瘝厥官惟爾大弗克祗厥辟惟予汝辜【戒其以貨賄任羣僕也言不於其人之善而惟以貨賄爲善則是曠厥官汝大不能敬其君而我亦汝罪矣】王曰嗚呼欽哉永弼乃後於彜憲【彜憲常法也呂氏曰穆王卒章之命望於伯冏者深且長矣此心不繼造父爲禦周逰天下將必有車轍馬迹導其侈者果出於僕禦之間抑不知伯冏猶在職乎否也穆王豫知所戒憂思深長猶不免躬自蹈之人心操捨之無常可懼哉】

呂刑【呂侯爲天子司冦穆王命訓刑以詰四方史錄爲篇今文古文皆有○按此篇專訓贖刑蓋本舜典金作贖刑之語今詳此書實則不然蓋舜典所謂贖者官府學校之刑爾若五刑則固未嘗贖也五刑之寛惟處以流鞭撲之寛方許其贖今穆王贖法𨿽大辟亦與其贖免矣漢張敞以討羗兵食不繼建爲入谷贖罪之法初亦未嘗及夫殺人及盜之罪而蕭望之等猶以爲如此則富者得生貧者獨死恐開利路以傷治化曾謂唐虞之世而有是贖法哉穆王巡遊無度財匱民勞至其末年無以爲訃乃爲此一切權宜之術以斂民財夫子錄之蓋亦示戒然其一篇之書哀矜惻怛猶可以想見三代忠厚之遺意云爾又按書傳引此多稱甫刑史記作甫侯言於王作修刑辟呂后爲甫歟】

惟呂命王享國百年耄荒度作刑以詰四方【惟呂命與惟說命語意同先此以見訓刑爲呂侯之言也耄老而昏亂之稱荒忽也孟子曰從獸無厭謂之荒穆王享國百年車轍馬迹徧於天下故史氏以耄荒二字發之亦以見贖刑爲穆王耄荒所訓耳蘇氏曰荒大也大度作刑猶禹曰予荒度土功荒當屬下句亦通然耄亦貶之之辭也】王曰若古有訓蚩尢惟始作亂延及於平民罔不宼賊鴟義姦宄奪攘矯防【蚩充之反鴟處脂反○言鴻荒之世渾厚惇龐蚩尢始開暴亂之端驅扇燻炙延及平民無不爲宼爲賊鴟義者以鴟張跋扈爲義矯防者矯詐防劉也】苖民弗用靈制以刑惟作五虐之刑曰法殺戮無辜爰始淫爲劓刵椓黥越玆麗刑並制罔差有辭【劓牛例反刵而志反椓竹角反黥渠京反○苗民承蚩尢之暴不用善而制以刑惟作五虐之刑名之曰法以殺戮無罪於是始過爲劓鼻刵耳防竅黥面之法於麗法者必刑之並制無罪不復以西直之辭爲差別皆刑之也】民興胥漸泯泯棼棼罔中於信以覆詛盟虐威庶戮方告無辜於上上帝監民罔有馨香徳刑發聞惟腥【棼敷文反又音紛○泯泯昏也棼棼亂也民相漸染爲昏爲亂無復誠信相與反覆詛盟而已虐政作威眾被戮者方各告無罪於天天視苖民無有馨香徳而刑戮發聞莫非腥穢呂氏曰形於聲嗟窮之反也動於气臭惡之熟也馨香陽也腥穢陰也故徳爲馨香而刑發腥穢也】皇帝哀矜庶戮之不辜報虐以威遏絕苖民無世在下【皇帝舜也以書考之治苖民命伯夷禹稷臯陶皆舜之事報苖之虐以我之威絕滅也謂鼠與分比之類遏絕之使無繼世在下國】乃命重黎絕地天通罔有降格羣後之逮在下明明棐常鰥寡無蓋【重少昊之後黎髙陽之後重卽羲黎卽和也呂氏曰治世公道昭明爲善得福爲惡得禍民曉然知其所由則不求之眇茫冥昧之間當三苗昏虐民之得罪者莫知其端無所控訴相與聽於神祭非其鬼天地人神之典雜揉瀆亂此妖誕之所以興人心之所以不正也在舜當務之急莫先於正人心首命重黎修明祀典天子然後祭天地諸侯然後祭山川髙卑上下各有分限絕地天之通嚴幽明之分焄蒿妊誕之說舉皆屏息羣後及在下之羣臣皆精白一心輔助常道民卒善而得福惡而得禍𨿽鰥寡之防亦無有蓋蔽而不得自伸者也○按國語曰少皥氏之衰九黎亂徳民神雜揉家爲巫史民瀆齊盟禍災薦臻顓頊受之乃命南正重司天以屬神北正黎司地以屬民使無相侵瀆其後三苗復九黎之徳堯復育重黎之後不忘舊者使復典之】皇帝淸問下民鰥寡有辭於苖徳威惟畏徳明惟明【淸問虛心而問也有辭聲苗之過也苖以虐爲咸以察爲明帝反其道以徳威而天下無不畏以徳明而天下無不明也】乃命三後卹功於民伯夷降典折民惟刑禹平水土主名山川稷降播種農殖嘉谷三後成功惟殷於民【卹功致憂民之功也典禮也伯夷降天地人之三禮以折民之邦妄蘇氏曰失禮則入刑禮刑一物也伯夷降典以正民心禹平水土以定民居稷降播種以厚民生三後成功而致民之殷盛富庶也吳氏曰二典不載有兩刑官蓋傳聞之謬也愚按臯陶未爲刑官之時豈伯夷實兼之歟下文又言伯夷播刑之廸不應如此謬誤】士制百姓於刑之中以教祗徳【命臯陶爲士制百姓於刑辟之中所以檢其心而教以祗徳也○吳氏曰臯陶不與三後之列遂使後世以刑官爲輕後漢楊賜拜廷尉自以代非法家言曰三後成功惟殷於民臯陶不與蓋吝之也是後世非獨人臣以刑官爲輕人君亦以爲輕矣觀舜之稱臯陶曰刑期於無刑民協於中時乃功又曰俾予從欲以治四方風動惟乃之休其所系乃如此是可輕哉呂氐曰呂刑一篇以刑爲主故歷敍本末而歸之於臯陶之刑勢不得與伯夷禹稷雜稱言固有賔主也】穆穆在上明明在下灼於四方罔不惟徳之勤故乃明於刑之中率乂於民棐彜【穆穆者和敬之容也明明者精白之容也灼於四方者穆穆明明輝光發越而四達也君臣之徳昭明如是故民皆觀感動蕩爲善而不能自已也如是而猶有未化者故士師明於刑之中使無過不及之差率又於民輔其常性所謂刑罰之精華也】典獄非訖於威惟訖於富敬忌罔有擇言在身惟克天徳自作元命配享在下【訖盡也威權勢也富賄賂也當時典獄之官非惟得盡法於權勢之家亦惟得盡法於賄賂之人言不爲威屈不爲利誘也敬忌之至無有擇言在身大公至正純乎天徳無毫髮不可舉以示人者天徳在我則大命自我作而配享在下矣在下者對天之辭蓋推典獄用刑之極功而至於與天爲一者如此】王曰嗟四方司政典獄非爾惟作天牧今爾何監非時伯夷播刑之迪其今爾何懲惟時苖民匪察於獄之麗罔擇吉人觀於五刑之中惟時庶威奪貨斷制五刑以亂無辜上帝不蠲降咎於苗苗民無辭於罰乃絕厥世【司政典獄漢孔氏曰諸侯也爲諸侯主刑獄而言非爾諸侯爲天牧養斯民乎爲天牧民則今爾何所監懲所當監者非伯夷乎所當懲者非有苗乎伯夷布刑以啟迪斯民捨臯陶而言伯夷者探本之論也麗附也苗民不察於獄辭之所麗又不擇吉人俾觀於五刑之中惟是貴者以威亂政富者以貨奪法斷制五刑亂虐無罪上帝不蠲貸而降罰於苗苗民無所辭其罰而遂殄滅之也】王曰嗚呼念之哉伯父伯兄仲叔季弟幼子童孫皆聽朕言庶有格命今爾罔不由慰日勤爾罔或戒不勤天齊於民俾我一日非終惟終在人爾尙敬逆天命以奉我一人𨿽畏勿畏𨿽休勿休惟敬五刑以成三徳一人有慶兆民賴之其寧惟永【此告同姓諸侯也格至也參錯訊鞫極天下之勞者莫若獄苟有毫髮怠心則民有不得其死者矣罔不由慰日勤者爾所用以自慰者無不以日勤故職舉而刑當也爾罔或戒不勤者刑罰之用一成而不可變者也苟頃刻之不勤則刑罰失中𨿽深戒之而已施者亦無及矣戒固善心也而用刑豈可以或戒也哉且刑獄非所侍以爲治也天以是整齊亂民使我爲一日之用而已非終卽康誥犬罪非終之謂言過之當宥者惟終卽康誥小罪惟終之謂言故之當辟者非終惟終皆非我得輕重惟在夫人所犯耳爾當敬逆天命以承我一人畏威古通用威辟之也休宥之也我𨿽以爲辟爾惟勿辟我𨿽以爲宥爾惟勿宥惟敬乎五刑之用以成剛柔正直之徳則君慶於上民賴於下而安寧之福其永久而不替矣】王曰吁來有邦有土告爾祥刑在今爾安百姓何擇非人何敬非刑何度非及【有民社者皆在所告也夫刑凶器也而謂之祥者刑期無刑民恊於中其祥莫大焉及逮也漢世詔獄所逮有至數萬人者審度其所當逮者而後可逮之也曰何曰非問答以發其意以明三者之決不可不盡心也】兩造具備師聽五辭五辭簡孚正於五刑五刑不簡正於五罰五罰不服正於五過【兩造者兩爭者皆至也周官以兩造聽民訟具備者詞證皆在也師眾也五辭麗於五刑之辭也簡核其實也孚無可疑也正質也五辭簡核而可信乃質於五刑也不簡者辭與刑參差不應刑之疑者也罰贖也疑於刑則質於罰也不服者辭與罰又不應也罰之疑者也過誤也疑於罰則質於過而宥免之也】五過之疵惟官惟反惟內惟貨惟來其罪惟均其審克之【疵病也官威勢也反報徳怨也內女謁也貨賄賂也來干請也惟此五者之病以出入人罪則以人之所犯坐之也審克者察之詳而盡其能也下文屢言以見其丁寧忠厚之至疵於刑罰亦然但言於五過者舉輕以見重也】五刑之疑有赦五罰之疑有赦其審克之簡孚有眾惟貌有稽無簡不聽具嚴天威【刑疑有赦正於五罰也罰疑有赦正於五過也簡核情實可信者眾亦惟考察其容貌周禮所謂色聽是也然聽獄以簡核爲本苟無情實在所不聽上帝臨汝不敢有毫髮之不盡也】墨辟疑赦其罰百鍰閱實其罪劓辟疑赦其罰惟倍閱實其罪剕辟疑赦其罰倍差閱實其罪宮辟疑赦其罰六百鍰閱實其罪大辟疑赦其罰千鍰閱實其罪墨罰之屬千劓罰之屬千剕罰之屬五百宮罰之屬三百大辟之罰其屬二百五刑之屬三千上下比罪無僭亂辭勿用不行惟察惟法其審克之【鍰胡關反○墨刻顙而湼之也劓割鼻也剕刖足也宮淫刑也男子割勢婦人幽閉大辟死刑也六兩曰鍰閱視也倍二百鍰也倍差倍而又差五百鍰也屬類也三千總計之也周禮司刑所掌五刑之屬二千五百刑𨿽增舊然輕罪比舊爲多而重罪比舊爲減也比附也罪無正律則以上下刑而比附其罪也無僭亂辭勿用不行未詳或曰亂辭辭之不可聽者不行舊有是法而今不行者戒其無差誤於僭亂之辭勿用今所不行之法惟詳明法意而審克之也○今按臯陶所謂罪疑惟輕者降一等而罪之耳今五刑疑赦而直罰之以金是大辟宮剕劓墨皆不復降等用矣蘇氏謂五刑疑各入罰不降當因古制非也舜之贖刑官府學校鞕撲之刑耳夫刑莫輕於鞕撲入於鞭撲之刑而又情法猶有可議者則是無法以治之故使之贖特不欲遽釋之也而穆王之所謂贖𨿽大辟亦贖也舜豈有是制哉詳見篇題】上刑適輕下服下刑適重上服輕重諸罰有權刑罰世輕世重惟齊非齊有倫有要【事在上刑而情適輊則服下刑舜之宥過無大康誥所謂大罪非終者是也事在下刑而情適重則服上刑舜之刑故無小康誥所謂小罪非者是也若諸罰之輕重亦皆有權焉權者進退推移以求其輕重之宜也刑罰世輕世重者周官刑新國用輕典刑亂國用重典刑平國用中典隨世而爲輕重者也輕重諸罰有權者權一人之輕重也刑罰世輕世重者權一世之輕重也惟齊非齊者法之權也有倫有要者法之經也言刑罰𨿽惟權變是適而齊之以不齊焉至其倫要所在蓋有截然而不可紊者矣此兩句總結上意】罰懲非死人極於病非佞折獄惟良折獄罔非在中察辭於差非從惟從哀敬折獄明啟刑書胥占咸庶中正其刑其罰其審克之獄成而孚輸而孚其刑上備有並兩刑【罰以懲過𨿽非致人於死然民重出贖亦甚病矣佞口才也非口才辯給之人可以折獄惟溫良長者視民如傷者能折獄而無不在中也此言聽獄者當擇其人也察辭於差者辭非情實終必有差聽獄之要必於其差而察之非從惟從者察辭不可偏主猶曰不然而然所以審輕重而取中也哀敬折獄者惻怛敬畏以求其情也明啟刑書胥占者言詳明法律而與眾占度也咸庶中正者皆庶幾其無過忒也於是刑之罰之又當審克之也此言聽獄者當盡其心也若是則獄成於下而民信之獄輸於上而君信之其刑上備有並兩刑者言上其斷獄之書當備情節一人而犯兩事罪𨿽從重亦並兩刑而上之也此言讞獄者當備其辭也】王曰嗚呼敬之哉官伯族姓朕言多懼朕敬於刑有徳惟刑今天相民作配在下明淸於單辭民之亂罔不中聽獄之兩辭無或私家於獄之兩辭獄貨非寶惟府辜功報以庶尢永畏惟罰非天不中惟人在命天罰不極庶民罔有令政在於天下【此總告之也官典獄之官也伯諸侯也族同族姓異姓也朕之於刑言且多懼況用之乎朕敬於刑者畏之至也有徳惟刑厚之至也今天以刑相治斯民汝實任責作配在下可也明淸以下敬刑之事也獄辭有單有兩單辭者無証之辭也聽之爲尢難明者無一毫之蔽淸者無一點之污曰明曰淸誠敬篤至表裏洞徹無少私曲然後能察其情也亂治也獄貨鬻獄而得貨也府聚也辜功猶云罪狀也報以庶尢者降之百殃也非天不中惟人在命者非天不以中道待人惟人自取其殃禍之命爾此章文有未詳者姑缺之】王曰嗚呼嗣孫今往何監非徳於民之中尙明聽之哉哲人惟刑無疆之辭屬於五極咸中有慶受王嘉師監於玆祥刑【此詔來世也嗣孫嗣世子孫也言今往何所監視非用刑成徳而能全民所受之中者乎下文哲人卽所當監者五極五刑也明哲之人用刑而有無窮之譽蓋由五刑咸得其中所以有慶也嘉善師眾也諸侯受天子良民善眾當監視於此祥刑申言以結之也】

文侯之命【幽王爲犬戎所殺晉文侯與鄭武公迎太子宜臼立之是爲平王遷於東都平王以文侯爲方伯賜以秬鬯弓矢作防書命之史錄爲篇今文古文皆有】

王若曰父義和丕顯文武克愼明徳昭升於上敷聞在下惟時上帝集厥命於文王亦惟先正克左右昭事厥辟越小大謀猷罔不率從肆先祖懷在位【同姓故稱父文侯名仇義和其字不名者尊之也丕顯者言其徳之所成克謹者言其徳之所修昭升敷聞言其徳之所至也文武之徳如此故上帝集厥命於文王亦惟爾祖父能左右昭事其君於小大謀猷無敢背違故先王得安在位】嗚呼閔予小子嗣造天丕愆殄資澤於下民侵戎我國家純卽我禦事罔或耆壽俊在厥服予則罔克曰惟祖惟父其伊卹朕躬嗚呼有績予一人永綏在位【嘆而自痛傷也閔憐也嗣造天丕愆者嗣位之初爲天所大譴父死國敗也殄絕純大也絕其資用惠澤於下民本旣先撥故戎狄侵陵爲我國家之害甚大今我禦事之臣無有老成俊傑在厥官者而我小子又材劣無能其何以濟難又言諸侯在我祖父之列者其誰能卹我乎又嘆息言有能致功予一人則可永安厥位矣蓋悲國之無人無有如上文先正之昭事而先王得安在位也】父義和汝克昭乃顯祖汝肇刑文武用會紹乃辟追孝於前文人汝多修扞我於艱若汝予嘉【扞侯桿反○顯祖文人皆謂唐叔卽上文先正昭事厥辟者也後罔或耆壽俊在厥服則刑文武之道絕矣今刑文武自文侯始故曰肇刑文武防者合之而使不離紹者繼之而使不絕前文人猶云前寧人汝多所修完扞衞我於艱難若汝之功我所嘉美也】王曰父義和其歸視爾師寧爾邦用賚爾秬鬯一卣彤弓一彤矢百盧弓一盧矢百馬四匹父往哉柔遠能邇惠康小民無荒寧簡卹爾都用成爾顯徳【師眾也黒黍曰秬釀以鬯艸卣中尊也諸侯受錫命當告其始祖故賜鬯也彤赤盧黒也諸侯有大功賜弓矢然後得專徵伐馬供武用四匹日乘侯伯之賜無常以功大小爲度也簡者簡閱其士卹者惠侐其民都者國之都鄙也○蘇氏曰予讀文侯篇知東周之不復興也宗周傾覆禍敗極矣平王宜若衞文公越句踐然今其書乃旋旋焉與平康之世無異春秋傳曰厲王之禍諸侯釋位以間王政宣王有志而後效官讀文侯之命知平王之無志也愚按史記幽王娶於申而生太子宜臼後幽王嬖褒姒廢申後去太子申侯怒與繪西夷犬戎攻王而殺之諸侯卽申侯而立故太子宜臼是爲平王平王以申侯立已爲有徳而忘其弒父爲當誅方將以復讎討賊之眾而爲戌申戌許之舉其忘親防義得罪於天已甚矣何怪其委靡頽墮而不自振也哉然則是命也孔子以其猶能言文武之舊而存之歟抑亦以示戒於天下後世而存之歟】費誓【費地名淮夷徐戎並起爲冦魯侯徵之於費誓眾故以費誓名篇今文古文皆有○呂氏曰伯禽撫封於魯夷戎妄意其未更事且乘其新造之隙而伯禽應之者甚整暇有序先治戎備次之以除道路又次之以嚴部伍又次之以立期防先後之序皆不可紊又按費誓秦誓皆侯國之事而系於帝王書末者猶詩之錄商頌魯頌也】

公曰嗟人無嘩聽命䢐玆淮夷徐戎並興【漢孔氏曰徐戎淮夷並起宼魯伯禽爲方伯帥諸侯之師以徵嘆而敕之使無喧嘩欲其靜聽誓命蘇氏曰淮夷叛已久矣及伯禽就國又脇徐戎並起故曰䢐玆淮夷徐戎並興䢐玆者猶曰往者云】善乃甲冑敿乃幹無敢不弔備乃弓矢鍜乃戈予礪乃鋒刃無敢不善【速條反敿舉夭反弔音的鍛都玩反○縫完也縫完其甲冑勿使斷毀敿鄭氏云猶系也王肅云敿楯當有紛系持之弔精至也鍜淬礪磨也甲冑所以衞身弓矢戈矛所以克敵先自衞而後攻人亦其序也】今惟淫捨牿牛馬杜乃擭敜乃穽無敢傷牿牿之傷汝則有常刑【牿音谷擭胡化反敜乃結反穽疾郢反○淫大也牿閒牧也擭機檻也敜塞也師旣出牛馬所捨之閒牧大布於野當窒塞其擭穽一或不謹而傷閒牧之牛馬則有常刑此令軍在所之居民也舉此例之凡川梁藪澤險阻屏翳有害於師屯者皆在矣此除道路之事】馬牛其風臣妾逋逃無敢越逐祗復之我商賚汝乃越逐不復汝則有常刑無敢宼攘逾垣墻竊馬牛誘臣妾汝則有常刑【役人賤者男日臣女日妾馬牛風逸臣妾逋亡不得越軍壘而逐之失主𨿽不得逐而人得風馬牛逃臣妾者又當敬還之我商度多寡以賞汝如或越逐而失伍不復而攘取皆有常刑有故竊奪逾垣墻竊人牛馬誘人臣妾者亦有常刑此嚴部伍之事】甲戌我惟徵徐戎峙乃糗糧無敢不逮汝則有大刑魯人三郊三遂峙乃楨幹甲戌我惟築無敢不供汝則有無餘刑非殺魯人三郊三遂峙乃芻茭無敢不多汝則有大刑【峙丈理反糗去九反楨音貞芻牕兪反茭音交○甲戌用兵之期也峙儲備也糗糧食也不逮若今之乏軍興淮夷徐戎並起今所攻獨徐戎者蓋量敵之堅瑕緩急而攻之也國外曰郊郊外曰遂天子六軍則六鄕六遂大國三軍故魯三郊三遂也楨榦板築之木題曰楨墻端之木也旁曰榦墻兩邊障土者也以是日徵是日築者彼方禦我之攻勢不得擾我之築也無餘刑非殺者刑之非一但不至於殺爾芻茭供軍牛馬之用軍以期防芻糧爲急故皆服大刑楨榦芻茭獨言魯人者地近而致便也】

秦誓【左傳杞子自鄭使告於秦曰鄭人使我掌其北門之管若潛師以來國可得也穆公訪諸蹇叔蹇叔曰不可公辭焉使孟明西乞白乙伐鄭晉襄公帥師敗秦師於殽囚其三帥穆公悔過誓告羣臣史錄爲篇今文古文皆有】

公曰嗟我士聽無嘩予誓告汝羣言之首【首之爲言第一義也將舉古人之言故先發此】古人有言曰民訖自若是多盤責人斯無難惟受責俾如流是惟艱哉【訖盡盤安也凡人盡自若是多安於狥已其責人無難惟受責於人俾如流水略無扞格是惟難哉穆公悔前日安於自狥而不聽蹇叔之言深有味乎古人之語故舉爲誓言之首也】我心之憂日月逾邁若弗云來【已然之過不可追未遷之善猶可及憂歲月之逝若無復有來日也】惟古之謀人則曰未就予忌惟今之謀人姑將以爲親𨿽則云然尙猷詢玆黃髮則罔所愆【忌疾姑且也古之謀人老成之士也今之謀人新進之士也非不知其爲老成以其不就已而忌疾之非不知其新進姑樂其順便而親信之前日之過𨿽已云然然尙謀詢玆黃髮之人則庶罔有所愆蓋悔其旣往之失而冀其將來之善也】番番良士旅力旣愆我尙有之仡仡勇夫射禦不違我尙不欲惟截截善諞言俾君子易辭我皇多有之【番音波諞毗俾緬二反○番番老貌仡仡勇貌截截辯給貌諞巧也皇遑通旅力旣愆之良士前日所詆墓木旣拱者我猶庶幾得而有之射禦不違之勇夫前日所誇過門超乘者我庶幾不欲用之勇夫我尙不欲則辯給善巧言能使君子變易其辭說者我遑暇多有之哉良士謂蹇叔勇夫謂三帥諞言謂杞子先儒皆謂穆公悔用孟明詳其誓意蓋深悔用杞子之言也】昧昧我思之如有一介臣斷斷猗無他技其心休休焉其如有容人之有技若已有之人之彥聖其心好之不啻如自其口出是能容之以保我子孫黎民亦職有利哉【斷都玩反○昧昧而思者深潛而靜思也介獨也大學作个斷斷誠一之貌猗語辭大學作兮休休易直好善之意容有所受也彥美士也聖通明也技才聖徳也心之所好甚於口之所言也職主也】人之有技冒疾以惡之人之彥聖而違之俾不達是不能容以不能保我子孫黎民亦曰殆哉【冒大學作媢忌也違背違之也達窮達之達殆危也蘇氏曰至哉穆公之論此二人也前一人似房齡後一人似李林甫後之人主監此足矣】邦之杌隉曰由一人邦之榮懷亦尙一人之慶【杌隉不安也懷安也言國之危殆系於所任一人之非國之榮安系於所任一人之是申繳上二章意】

書經集傳卷六

