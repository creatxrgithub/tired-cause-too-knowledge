

欽定四庫全書

經部二

尙書埤傳

書類

提要

【臣】等謹案尙書埤傳十七卷

國朝朱鶴齡撰鶴齡字長孺別號愚庵吳江人前明諸生是書前有考異一卷辧經文同異後有逸篇僞書及書說餘一卷大抵以孔爲眞故史記所載湯誥親受於孔安國者反以爲僞所見未免偏僻然中間埤傳十五卷旁引曲證亦多可采如治梁及岐則取王應麟之說而不用注疏屬在雍州之解沂水取金履祥之言而魯之沂與徐之沂截然分明於分別九州則取章俊卿之考索於西伯戡黎則取王樵之日記如此之類頗見別裁至於三江故道左袒郭璞殊嫌失考多士多方並錄王柏更定之本尢失於輕信瑣說竄攺古經又堯典俊徳謂徧考字書俊不訓大不知俊者大也乃夏小正文如是之類或亦間有疎漏要其詮釋義理而不廢考訂訓詀斟酌於漢學宋學之間較書肆講義則固逺勝焉乾隆四十四年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

尙書埤傳原序

六經之學非訓詁不明然有訓詁不能無異同有異同不能無蹖駮他經皆然尙書爲甚蓋尙書者帝王之心法治法所總而萃也後世大典章大政事儒者朝堂集議多引尙書之文爲斷義解一訛貽害非尠如誤解用牲於郊牛二而世遂有主合祭天地及南郊北郊之說者矣誤解九族與罪人以族遂有旁及母族妻族而坐之者矣誤解桐宮居憂復子明辟而世遂以放君負扆眞爲伊周之事矣誤解金作贖刑始以黃金易黃鐡矣誤解臣妾逋逃始以婦女從軍矣誤以洪範五行牽合庶徵福極而介甫反之遂謂天變不足畏矣誤以弗辟爲致辟居東爲東徵而公孫碩膚之美不白矣誤解弱水在條支昆侖卽河源及書序成王伐東夷而漢武之窮兵西北隋唐之越海徵遼東皆不足戒矣嗟乎傳書豈易言哉百篇之文火於秦殘於漢馬融鄭王肅之徒開辟艸昧甚爲簡略古文孔傳晚出書義稍顯孔頴達爲之疏𨿽正二劉【焯炫】之失未愜學者之心求其條貫羣言闡明奧指信無逾於仲默集傳者但其意主於撥棄注疏故名物制度之屬不能無訛筆力視紫陽易詩二傳亦多不逮識者不能無憾焉考明初令甲本宗注疏蔡傳附之後又以蔡傳未精命儒臣劉三吾等博采諸說參互考訂名書傳防選頒諸學宮其後大全行而此書遂廢又其後制科專取蔡氏而大全亦庋髙閣白首窮經仍訛踵陋讀禹貢者河渠遷攺若追風陳洪範者九數相乘迷如辧霧此以攻經生章句猶隔重山況望其酌古準今坐而論作而行卓然稱有用之儒哉余竊用湣嘆此埤傳之所由作也記曰疏通知逺而不誣書教也夫推之時務而有宜有不宜不可謂通試之異代而或驗或不驗不可謂逺故列朝經筵進講必首及尙書誠以三五以來崇功廣業咸出其中非徒古史記言記事之體余之輯是書也主詁義而兼及史家臚羣疑而斷以臆說務求爲今適用之學庶幾孔堂之金石絲竹不盡至於銷沈磨滅云爾若以仲黙之書羣然屍祝不應輒有異辭則余且撟舌而退夫仲黙作傳已不盡同紫陽之說何獨疑於生仲默之後者哉康熙癸丑正月哉生魄松陵朱鶴齡長孺甫書

尙書埤傳凡例

經文不全解故不全載昔趙子常【汸】說春秋有杜氏補注一書專取杜注之闕略舛譌者訂正之予此書實仿其體學者先讀蔡傳然後參觀此書斯本末畢見矣漢唐二孔氏去古未逺名物度數之學多得其眞蔡氏訓釋義理誠迥出注疏之上然稽古卻疎又一事而前後異解往往有之今備加剖析取注疏爲主參以諸儒之說其二孔舛誤已經朱蔡攺定者不更述焉

書以道政事故先儒說書多援後代事爲左證予竊取其意於諸家參論古今之說多從采摭至禹貢一篇賦稅漕渠田功水利所載特詳

書解自注疏而外有蘇文忠【軾】書傳黃宣憲【度】書說呂成公【祖謙】書說他如王介甫【安石】林少穎【之奇】葉少蘊【夢得】鄭漁仲【樵】吳才老【棫】晁以道【說之】程泰之【大昌】吳斗南【仁烋】蔡季通【元定】諸家之說皆爲朱子所稱蔡傳旣行諸家盡廢又如章俊卿【如愚】黃東發【震】王伯厚【應麟】吳幼淸【澄】金吉甫【履祥】鄒晉昭【季友】王魯齋【栢】近代如王恭簡【樵】鄭端簡【曉】袁坤儀【黃】諸家皆能發明古義爲仲默功臣余搜緝𨿽勤僅存梗槪學者當求全本讀之【先儒之說已引入蔡傳者今不重出】

唐宋以來諸名家文集中其論說有與書義相證發者多節鈔之以備觀覽

仲默所解天文歷律得之家傳其粹義精言又多得之朱子今人盡讀蔡傳蔡傳實未易讀也今於其難解處特詮釋一二

書句難防未子嘗言之矣今俗師斷句多不古諸說中有更正者附載焉

書經考異【經文主監版注疏】

堯典曰若稽古【毛晃增韻曰與粵同古文尙書作粵又通作越召誥越若來是也】欽明文思安安【王應麟曰尙書考靈曜作晏晏鄭氏注寛與容覆謂之晏第五倫疏體晏晏之安馮衍顯志賦思唐虞之晏晏】格於上下【格說文引書作假按假有格音古頟切】克明俊徳【俊大學作峻按韻防俊祖峻切峻須閏切音近義不同辧詳埤傳】平章百姓【平史記作便後漢書班固引作辧注引鄭云別也】協和萬邦【史記協作合邦作國按史記漢書引書邦皆作國避諱】黎民於變時雍【變漢書作蕃】欽若昊天歷象日月星辰【史記欽若作敬順歷象作數法】宅嵎夷【宅蔡邕石經作度史記作居下同朱子曰古字宅度通用愚按說文宅托居也從宀乇聲故古有鐸音毛詩其究安宅此維與宅皆音鐸是也又釋名宅擇也擇吉處而營之此有相度之義故古宅與度通嵎夷史記作郁夷說文作嵎峓釋文云考靈曜作禺銕六經正誤云銕古鐵字蓋峓誤而爲銕也】寅賓出日平秩東作【史記作敬道日出便程東作】以殷仲春【仲史記作中音仲下同】鳥獸孳尾【史記作字微】平秩南訛【史記作便程南譌】宅西曰昧谷【王應麟曰鄭注周禮引書作度西曰栁谷虞翻謂當爲栁谷古柳卯同字而誤以爲昧裴松之謂翻言爲然魏文帝時張掖柳谷口水溢湧寶石負圖卽其地也愚按集韻昧古作與古文戼字形相近故漢人有栁谷之說不足信】寅餞納日平秩西成【史記作敬道日入便程西成】厥民夷【史記作其民易】厥民隩【史記作其民燠】鳥獸氄毛【說文作�髦�而尹切又人勇切毛盛也】期三百有六旬【期說文作稘有古與又通】以閏月定四時成歲【定史記作正邵景迂云古文作正開元誤作定】允釐百工庶績咸熈【史記作信飭百官眾功皆興漢書作皆美】子朱啟明【史記作繼子丹朱開明開避諱】驩兜曰【兜說文作兜韓愈詩開弓射鴅吺注云驩兜尙書古文作鴅吺】共工方鳩僝功【史記作旁聚眾功說文作旁逑僝功】咨四嶽湯湯洪水方割【史記咨作嗟嶽作嶽下同洪作鴻益稷同】方命圮族【史記作負命毀族】不徳忝帝位【史記不作鄙正義云鄙俚無徳】克諧以孝烝烝乂不格姦【史記克諧作能和乂作治格作至】舜典舜讓於徳弗嗣【史本紀作不懌自序云唐堯遜位虞舜不臺索隱曰古文作弗嗣今文作不怡怡卽懌也臺古通作怡班固典引亦作不怡愚按從不怡無理太史公蓋未見古文也】在璿璣玉衡【璿後漢書作璇】類於上帝【類說文作禷】徧於羣神【徧史記作辧】輯五瑞【輯史記漢書作揖韻防輯通作揖周南螽斯羽揖揖兮是也】東巡守【釋文云本亦作狩後漢書張純引亦作狩】至於岱宗柴【說文作祡下從示唐張參五經文字云柴本作祡經典取燔柴之義多從木馬氏云積柴加牲其上以焚之】格於藝祖【史記作至於禰祖廟釋文云藝馬融王肅云禰也】惟刑之卹哉【卹史記作靜徐廣曰今文作謐謐靜也】流共工於幽洲【洲孟子作州史記作陵】竄三苗於三危【竄孟子作殺】讓於稷契曁臯陶【說文作偰臮咎繇臮曁古今字史記作與】黎民阻饑【阻史記漢書作祖徐廣曰今文作祖祖始也索隱曰古文作阻饑孔氏云阻難也阻祖聲相近未知誰得】五品不遜【遜史記作馴後漢書作訓】寇賊姦宄【宄史記作軌】五流有宅【宅史記作度下同】惟明克允【史記作能信】疇若予工【若史記作馴下同】敎冑子【冑史記作稺】八音克諧【諧說文作龤】朕堲讒說殄行震驚朕師【史記作畏忌讒說殄僞振驚朕眾】黜陟幽明【黜史記作絀】大禹謨帝徳廣運【呂氏春秋引夏書曰天子之徳廣運乃神髙誘注此逸書也】惟影響【鄒季友曰影古文作景葛洪始加彡此天寶三載衛包攺古文從今文時所易也他字有與古文異者多此類】儆戒無虞【朱子語錄云儆古文作敬唐攺今文】俾勿壞【左傳作勿使壊】降水儆予【降孟子作洚愚按注疏皆作降孔傳雲水性流下故曰降水今集傳作洚蓋因孟子易之義實從洚爲長】予懋乃徳【懋說文作楙蔡氏曰懋楙古今字】臯陶謨惇敍九族【史記作惇序】庶明勵翼邇可逺在玆【史記作眾明髙翼近可逺在已】禹拜昌言【昌史記作美】巧言令色孔壬【史記作善色佞人】載采采【史記作始事事】亂而敬【亂史記作治】剛而塞【塞說文作防史記作實】彰厥有常【彰後漢書作章】夙夜浚明有家【史記作蚤夜翊明】日嚴只敬六徳【只史記作振】翕受敷施【敷史記作普】撫於五辰【撫說文作�云古尙書撫字】無教逸欲有邦【漢書王嘉封事作毋敖佚欲有國】天工人其代之【工漢書作功】自我五禮有庸哉【釋文云有庸馬本作五庸按後漢書梁統傳亦作五庸】懋哉懋哉【懋爾雅注作茂云茂懋古今字】自我民明威【釋文云威馬本作畏威畏古字通王應麟曰古文本作畏今作威衛包所攺】思曰贊贊襄哉【史記作思贊道哉顧炎武曰書臯陶謨思曰贊贊襄哉呂刑今爾罔不由慰曰勤易大畜九三曰閒輿衛皆當作日古人日曰二字同一書法惟曰若之曰上畫不滿與日字異耳】益稷播奏庶艱食鮮食【釋文云艱馬本作根謂根生之食釋名艱根也】藻火粉米黼黻絺繡【王應麟曰古文尙書及說文作璪火黺�黼黻林艾軒云黺�黼黻當各爲一物璪如玉璪之璪爲璪之狀而以火旁飾之火因物而後見耳希冕謂黺�黼黻皆從黹同謂之希冕陸徳明云希與黹同蓋有由來也】作防【釋文云馬鄭本作繪防繪古字通】在治忽【史記作來始滑索隱曰古文尙書作在治忽今文作采政忽漢書作七始詠注云七始者天地四時人之始也忽又或作曶黃溍曰采與在滑與忽音相近來與采始與治七與在詠與忽文相近政與治義相近諸儒皆隨字解之】欽四鄰【史記作敬四輔臣駰引尙書大傳曰古者天子必有四輔前曰疑後曰丞左曰輔右曰弼】撻以記之【撻說文作遽】敷納以言明庶以功【左傳引夏書賦納以言明試以功】敷同日奏罔功【史記作布同善惡則無功】娶於塗山【說文作予娶嵞山】弼成五服【弼說文作毗必切輔信也】鳥獸蹌蹌【說文作牄牄云鳥獸來食聲說苑作鶬鶬】簫韶九成【古文尙書作箾防說文舜樂曰箾韶箾以竿擊人也所角切又音簫孔安國訓爲簫管之簫辧詳埤傳】勅天之命【勅史記作陟】元首叢脞哉【脞說文作睉昨禾切日小也徐曰今從月非】禹貢隨山刋木【刋史記漢書作栞下同】至於嶽陽【嶽史記漢書作嶽下同】覃懷底績【底績史記作致功下同】恆衛旣從大陸旣作【恆史記漢書作常避諱下同作史記作爲】島夷皮服【島史記漢書作鳥鄭云鳥夷搏食鳥獸者】濟河惟兗州【濟漢書作泲下同韻防云詩出宿於泲注沇水東流書作濟與泲同說文作泲徐曰今多作濟故與常山濟水相亂惟史記作維下同兗史記作沇】灉沮防同【灉史記漢書作雍】厥艸惟繇【艸漢書作屮繇說文作蘨】作十有三載乃同【載史記漢書作年乃漢書作乃】厥篚織文【厥史記作其下同篚漢書作棐下同】達於河【達史記漢書作通下同】濰淄其道【釋文云濰本或作惟又作維漢書作惟菑其史記作旣】海濱廣斥【濱漢書作瀕下同斥史記漢書作瀉史多厥田斥鹵一句】厥篚檿絲【檿史記漢書作酓】淮沂其乂【乂史記作治】蒙羽其藝【藝史記漢書作蓺下同】大野旣豬【大野漢書作泰壄豬史記漢書作都下同】厥土赤埴墳艸木漸包【釋文云埴鄭作�徐鄭王皆讀如熾韋昭音試漸本又作蔪包或作苞】羽畎夏翟【翟漢書作狄】蠙珠曁魚【釋文云蠙本又作玭音同曁史記漢書作臮下同】達於河【釋文云河如字說文作菏卽菏澤金仁山以爲古文尙書作菏韻防引新安王氏說以爲應從菏非也辧詳埤傳】陽鳥攸居【攸史記作所漢書作逌下皆同】篠簜旣敷【史記篠簜作竹箭下同敷作布】瑤琨篠簜【釋文云琨馬本作瑻漢書同簜周禮注作�云盛筯器也】防於江海【釋文云防馬本作均云均平鄭云均讀曰防史記漢書皆作均江海】九江孔殷【史記作甚中】沱潛旣道【潛史記作涔漢書作灊下皆同郭璞云涔潛古今字旣史作已】云土夢作乂【史記作云土夢爲治索隱曰夢一作瞢鄒誕生又作蒙漢書云夢二字連沈括曰石經倒土夢字唐太宗時得古本始攺正】杶榦栝柏【釋文云杶本又作櫄榦本又作幹】礪砥砮丹【礪漢書作厲】九江納錫大龜【納錫史記作入賜】逾於洛【逾漢書作逾洛史記漢書皆作雒下同】滎波旣豬【史記作滎播旣都索隱曰古文尙書作滎波今文作滎播播是水播溢之義書疏云馬鄭王本皆作滎播】導菏澤被孟豬【導史記作道下同菏史記漢書皆作荷下同孟豬周禮作望諸左傳爾雅作孟諸史記作明都漢書作盟豬】厥貢漆枲絺紵【枲史記作絲】厥篚纖纊【纊史記作絮】岷嶓旣藝【岷史記作汶漢書作防後皆同說文又作�】厥土靑黎【史記作其土靑驪】西傾因桓是來【漢書傾作頃來作徠】逾於沔【逾史記作逾下同】灃水攸同【灃漢書作酆下同】終南惇物【惇史記作惇】至於豬野【豬史記作都野漢書作壄】三危旣宅三苗丕敍【史記宅作度丕敍作大序】昆侖析支渠搜【昆侖史記作昆侖漢書作昆侖析支後漢書作賜支搜漢書作叟】導岍及岐【岍史記漢書作汧】厎柱析城【厎史記作砥下同】至於陪尾【陪史記作負漢書作倍師古曰讀曰陪又作橫】至於孟津【孟史記漢書作盟】至於大伾【釋文云本或作坯或作�史記作邳】嶓冢導漾【漾史記漢書作瀁】爲滄浪之水【滄史記作蒼】至於澧【澧史記漢書作醴】東迆北防於滙【石經及監本注疏皆作於滙今本多作爲滙金仁山云若至彭蠡則江漢合流久矣當作北防於漢蓋江勢迆北處正受漢口此說有理但經文不可輕攺鄒季友書傳定作爲辧詳埤傳】溢爲滎【溢史記作泆漢書作軼】四隩旣宅【隩說文作墺史記漢書作奧宅史記作居】九川滌源【源史記漢書作原】六府孔修【孔史記作甚】納緫納銍納稭【釋文云稭本或作稭馬云去其頴前漢書作內緫內銍內戛】二百里男邦【史記作任國王應麟曰書傳男任也任王者事王莽封王氏女皆爲任蓋男任古通用】甘誓天用絕其命【鄒季友曰說文剿絕也古文尙書作劋今文作剿其作勦者自訓勞也於此義不通蓋篆文刀力相似而傳寫之訛耳六經正誤云絕之從巢從刀子小切非從力也從力者楚交切禮記毋勦說是也愚按今監版注疏從刀蓋因前辧而攺之坊本集傳仍誤從力】五子之歌民可近不可下【國語引云民可近也而不可下也】惟彼陶唐有此冀方今失厥道亂其紀綱乃厎滅亡【左傳引云惟彼陶唐帥彼天常有此冀方今失其行亂其紀綱乃滅而亡】關石和鈞【和國語作龢】徵聖有謨訓【左傳祁奚引作謩勲】不及時者殺無赦【及荀子作逮】仲虺之誥【仲虺史記作中音壘說文同荀子作蘬或作】初徵自葛東徵西夷怨南徵北狄怨【孟子湯一徵自葛始天下信之東面而徵西夷怨南面而徵北狄怨又云湯始徵自葛載以下同】徯予後【予孟子作我】能自得師者王謂人莫已若者亡【荀子引仲蘬曰諸侯能自得師者王得友者霸得疑者存自爲謀而莫已若者亾】覆昬暴【釋文云暴本或作虣】湯誥敢昭告於上天神後請罪有夏【論語敢昭告於皇皇后帝有罪不敢赦】與之戮力【說文作勠戮勠古字通】爾有善朕弗敢蔽罪當朕躬弗敢自赦惟簡在上帝之心【論語帝臣不蔽簡在帝心】其爾萬方有罪在予一人予一人有罪無以爾萬方【論語朕躬有罪無以萬方萬方有罪罪在朕躬國語餘一人有辠無以萬夫萬夫有辠在餘一人】伊訓惟元祀十有二月乙丑【漢書惟太甲元年十有二月乙丑朔說者謂朔旦冬至之歲】伊尹祠於先王【漢書伊尹祀於先王誕資有牧方明說者謂冬至越茀祀先王於方明方回曰方明木爲之繪以六色飾以六玉如神之有主儀禮有之他經未見】造攻自鳴條朕哉自亳【孟子天誅造攻自牧宮朕載自亳哉載古字通】從諫弗咈先民時若居上克明爲下克忠【荀子引書雲從諫而不拂微諫而不倦爲上則明爲下則遜】太甲辟不辟【禮記作厥辟不辟】旁求俊彥【釋文云俊本或作畯】無越厥命【釋文云越本又作粵】玆乃不義【釋文云義本又作誼】自作孽不可逭【逭孟子作活】後來無罰【孟子作後來其無罰】視乃厥祖【集傳本作烈祖】咸有一徳厥徳匪常【顧炎武曰石經及國子監注疏本皆作匪常唐栁澤上書引此亦作匪常今集傳作靡常非是】愼官惟賢材【集傳作才按才材並見說文有別】七世之廟可以觀徳萬夫之長可以觀政【呂氏春秋作七世之廟可以觀怪萬夫之長可以生謀】盤庚【釋文云盤本又作般左傳作盤庚之誥】若顚木之有由蘗【說文引書作甹枿由古文作甹徐鍇曰說文無由字本作防以周切木生條也今尙書去已作由蓋古文省也而後人爲因自之通稱已讀若含徐曰孔安國注尙書以由爲用用枿語不通枿又作五葛切】不昬作勞【釋文云昬本或作暋音敏鄒季友曰爾雅昬暋皆訓彊故兩存】越其罔有黍稷【釋文云越本又作粵】相時憸民【憸說文作息廉切利口也】邦之臧惟汝眾邦之不臧惟予一人有佚罰【國語引般庚國之臧則維汝眾國之不臧則維予一人是有逸罰】乃有不吉不迪顚越不恭暫遇姦宄我乃劓殄滅之無遺育【左傳作其有顚越不共則劓殄無遺育】說命【釋文云本又作兌禮記作兌命】亮陰三祀【禮記作諒闇注讀爲梁防論語作諒陰大傳作梁闇漢志作涼陰鄒季友曰亮音與梁同陰音與庵同按庵字與防同音後漢書方有之故鄭氏以防爲音今當易之以便流俗】旁求於天下【說文引商書使百工敻求於野夐營求也】說築傅巖之野【巖史記作險】若濟巨川用汝作舟楫若歲太旱用汝作霖雨【國語若津水用女作舟若天旱用女作霖雨】若藥不瞑【瞑說文作眄莫甸切】爵罔及惡徳惟其賢【禮記引兌命爵無及惡徳民立而正事】黷於祭祀時謂弗欽禮煩則亂事神則難【禮記純而祭祀是謂不敬事煩則亂事神則難】惟學遜志務時敏【遜志禮記作敬孫】髙宗肜日惟先格王【格史記漢書作假後同】惟天監下民【史記作惟天監下】天旣孚命正厥徳【孚史記作附漢書作付】王司敬民罔非天典祀無丰於暱【史記王嗣敬民罔非天繼常祀無禮於棄道】西伯戡黎【戡說文作鈛爾雅注作堪黎說文作大傳作耆史記作音其】不有康食不虞天性【史記康作安不虞下多知字】大命不摰【摰說文作脂利切至也】微子今殷其淪喪若涉大水其無津涯【史記今殷其典喪若涉水無津涯】我其發出狂【狂史記作往注引鄭云我其起作出往也】我家耄遜於荒【史記作我家保於喪】天毒降災荒殷邦【史記作天篤下菑亡殷國】今殷民乃攘竊神祗之犧牷牲用【史記作今殷民乃陋淫神祗之祀】用乂讐斂【釋文云讐馬本作稠數也斂賦斂也】我舊云刻子【刻論衡作】孩泰誓【泰孟子國語作太孔傳云大防以誓眾解作大晁氏曰古文作大誓與大誥同開元間衛包定今文始作泰】天佑下民作之君作之師惟其克相上帝寵綏四方有罪無罪予曷敢有越厥志【孟子天降下民作之君作之師惟曰其助上帝寵之四方有罪無罪惟我在天下曷敢有越厥志】離心離徳【左傳作亦有離心離徳】取彼凶殘我伐用張【孟子則取於殘殺伐用張】罔或無畏寧執非敵百姓懍懍若崩厥角【孟子無畏寧爾也非敵百姓也若崩厥角稽首】牧誓【牧說文作坶字林音某地名】左杖黃鉞右秉白旄【說文鉞作戊旄作髦】逖矣西土之人【逖爾雅注作逷】稱爾戈【稱爾雅注作偁】惟恭行天之罰【恭後漢書班固引作龔】尙桓桓【說文作��胡官切犬行也】如虎如貔如熊如羆於商邦弗迓克奔【史記如虎如羆如豺如螭不禦克奔釋文云迓馬本作禦】武成旁死魄【說文作霸雲月始生霸然貌】肆予東徵綏厥士女惟其士女篚厥黃昭我周王天休震動用附我大邑周【孟子東徵綏厥士女匪厥黃紹我周王見休惟臣附於大邑周篚本作匪說文引逸周書實黃於匪今文尙書作篚昭爾雅注云逸書作釗釗見也】師逾孟津【逾石經監本同釋文云本亦作逾集傳本作渡非也】血流漂杵【杵說文作櫓云大盾也徐曰古文尙書血流漂櫓通作鹵】一戎衣天下大定【中庸一戎衣而有天下】大賚於四海【論語周有大賚善人是富】重民五教惟食喪祭【論語所重民食喪祭】洪範【洪史記呂氏春秋皆作鴻】王乃言曰嗚呼【漢書乃作乃下同嗚呼史記作於乎漢書作烏嘑】惟天陰隲下民相協厥居【史記作維天陰定下民相和其居以下惟字皆作維】我不知其彞倫攸敍【彞史記作常攸史記作所漢書作逌下皆同】不畀洪範九疇【史記作不從鴻範九等不漢書作弗】敬用五事【敬漢書作羞注云羞進也】協用五紀【協漢書作旪師古曰讀曰葉和也】乂用三徳【乂漢書作艾下同師古曰讀曰乂治也】威用六極【威史記漢書作畏馬融曰天所以畏懼人用六極】從作乂【乂史記作治下同】思曰睿【史記作睿漢書作防應劭曰通也古文作睿】明作晢【史記作智漢書作悊下皆同孔疏王肅云晢智也定本作晢則讀爲哲鄒季友曰晢之列反字與晰同下當從日從口非後同陳啟源曰晢哲悊三字古通然考說文晢訓明哲訓知而悊訓敬則悊字之義稍殊】用敷錫厥庶民【史記敷作傅厥作其下皆同】不協於極不罹於咎【不協不罹大傳作不葉不離】無虐煢獨【大傳作毋侮矜寡史記作毋侮鰥寡以下無字皆作毋按矜鰥二字古通】於其無好徳【史記作於其毋好】無偏無陂【史記作毋偏毋頗鄒季友曰陂古文作頗唐宗以此句韻讀不協因周易泰卦旡平不陂釋文陂作頗音遂攺無頗爲無陂今按頗陂二字皆從皮古字多通用但須攺音不必攺字也顧炎武曰宋宣和六年詔洪範陂復爲頗監本未嘗復舊然呂氏春秋引此正作頗而下文有人用側頗僻之語況以古音求之作頗爲協吳棫曰古義字皆音俄周官注亦音俄故古文尙書本作無偏無頗遵王之義以葉俄音唐明皇以義字今音爲乂遂攺頗爲陂以從今音而古音遂湮滅矣】無有作好遵王之道無有作惡遵王之路【呂氏春秋有作或王應麟曰韓非子先王之法曰無或作利從王之指無或作惡從王之路蓋述洪範而失之】無偏無黨【說苑作不偏不黨】是彞是訓【彞史記作夷】於帝其訓【訓史記作順下是訓同】彊弗友剛克【弗史記作不】燮友柔克【燮史記作內索隱曰內當爲燮】沈潛剛克【左傳引商書曰沈漸剛克史記亦作沈漸索隱依馬融解作潛】曰雨曰霽曰蒙曰驛曰克【史記作曰雨曰濟曰涕曰霿曰克索隱曰涕音亦尙書作驛霿音蒙王應麟曰周禮大卜注引洪範曰雨曰防曰防曰雺曰克詩正義洪範卜兆有五曰圛注云圛者色澤光明古文作涕今文作圛說文引書圛卽此楊愼曰古文尙書雨防雺圛注雺天气下地气不上也圛升云半有半無也雺一作霚又作蒙今文雺作蒙圛作驛】曰貞曰悔【說文作�荒內切】衍忒【史記作貣】五者來備【王應麟曰史記作五事來備後漢書荀爽謂之五韙李云謂之五氏傳習之訛也】庶艸蕃廡【說文作繁無後漢書班固引作蕃蕪鄒季友曰古文蕃廡之廡但作無音武而有無之無但作旡與亡後人旣以無爲有無之無故尙書今文加廣以別之廡乃堂下同室之名音同而義則非矣說文作橆注引書作蕃無無卽橆字後人省兩木爲四點也當從說文爲正】時暘若【漢書暘作陽下同】時燠若【史記漢書燠作奧下皆同】恆雨若【史記恆作常下同】曰豫【史記漢書論衡皆作舒】曰蒙【史記漢書作霿】王省惟歲【省史記作】俊民用章【俊史記作畯下同】旅獒【釋文云馬鄭作豪酋豪也疏云由不見古文妄爲此說】惟徳其物【其左傳作繄】金縢王有疾不豫【豫說文作悆羊茹切喜也】植璧秉珪【孔疏鄭云植古置字謂置璧三王之坐也愚按商頌置我鞉鼔鄭讀作植蓋二字古通用】是有丕子之責於天【史記丕作負索隱引鄭曰丕讀負隗囂移檄云庶無負子之責本此】乃並是吉【並論衡引作逢又解云卜曰逢筮曰遇】我之弗辟【釋文云馬鄭本讀作避謂避居東都】盡弁以啟金縢之書【史記作朝服以開金縢書】大誥天降割於我家【釋文云割馬本作害】民獻有十夫【民獻大傳作民儀王莽作大誥云民儀有十夫本此】天棐忱辭【棐朱子云合作匪忱漢書作諶陳啟源曰匚音方受物之器象形也匪字從此而以非諧聲亦訓器後借爲非義用而訓器之匪復加竹爲篚棐從木輔也輔卽弓檠故從木遂通用爲輔佐之義匪又作棐漢志賦入貢棐師古曰棐與匪同蓋棐匪皆器可通用也至於棐之爲輔匪之爲非則不可通用也朱子因師古注謂棐忱之棐亦合作匪如雲天不可信此於字義失考故蔡氏仍從輔字解之】康誥克明徳愼罰【大學作克明徳大傳引康誥作克明俊徳】於天【荀子引書作覆於天】天畏棐忱【畏爾雅注作威】義刑義殺勿庸以次汝封乃汝盡遜曰時敍惟曰未有遜事【荀子作義刑義殺勿庸以卽予惟曰未有順事】殺越人於貨暋不畏死罔弗憝【孟子暋作閔罔弗憝作凡民罔弗譈】惟文王之敬忌乃裕民曰我惟有及則予一人以懌【荀子作惟文王敬忌一人以懌】酒誥淫泆於非彞【釋文云泆本或作逸又作佚】盡執拘以歸於周【拘說文作抲虎何切防也】梓材至於屬婦【屬說文作媰】惟其塗丹雘【塗說文作】皇天旣付中國民【釋文云付馬本作附】召誥則無遺壽耉【漢書作無遺耉老】王乃初服嗚呼若生子【論衡作今王初服厥命於戲若生子】洛誥越三日丁巳【越說文作粵】頒朕不暇【頒說文作攽布還切分也】公無困哉【哉漢書作我】多士敢弋殷命【釋文云弋馬本作翼義同愚謂此卽詩傳翼圍之翼】大淫泆有辭【釋文云泆馬本作屑云過】【也】予惟率肆矜爾【率肆論衡作夷憐】爾不啻不有爾土【釋文云啻徐本作翅】無逸嚴恭寅畏【釋文云嚴馬本作儼寅史記作敬】治民祗懼【只史記作振】舊勞於外爰曁小人【史記作久勞於外爲與小人】乃或亮陰三年不言其惟不言言乃雍【史記作乃有亮闇三年不言言乃讙禮記亦作讙】嘉靖殷邦至於小大無時或怨【史記作密靜殷國至於小大無怨】肆髙宗之享國五十有九年【王應麟曰石經作肆髙宗之享國百年漢杜欽亦曰髙宗享百年之壽愚按髙宗卽位之年殷本紀無考魯世家引無逸云五十五年此曰百年者恐是並生年數之猶呂刑云穆王享國百年耳】能保惠於庶民【史記作保施小民】文王不敢盤於遊田【盤後漢書郅惲引作槃】無或胥譸張爲幻【譸爾雅作侜韻防云譸古通作侜陳風誰侜予美程子曰侜謂譸張迂回】君奭在我後嗣子孫大弗克恭上下遏佚前人光【漢書作嗣事子孫大不克共上下遏失前人光】天難諶乃其墜命【漢書作天應棐諶乃亡隊命】在昔上帝割申勸寧王之徳【禮記作在昔上帝周田觀文王之徳訛四字】迪見冒【釋文云冒馬本作朂云勉也】蔡仲之命囚蔡叔於郭鄰【黃度曰郭鄰逸書作虢卽古東虢國也古郭虢二字同音蓋通用愚按公羊傳虞虢作虞郭左傳注虢亦作郭又按今本逸周書郭鄰作郭淩黃氏云逸書作虢豈傳本有異同耶】愼厥初惟厥終終以不困【左傳作愼始而敬終終以不困】多方勸於帝之迪【釋文云迪馬本作攸云所也】因甲於內亂【甲孔傳作夾疏云古人甲與夾通用鄭王肅皆解作狎愚按衛風能不我甲韓詩作狎毛傳亦解作狎此甲字當與彼同】洪舒於民【舒古文作荼薛肇明曰大爲民荼毒也愚按舒史記通作荼建元侯表荊荼是懲荼音舒禮玉藻天子搢珽諸侯荼考工記工人斵目必荼皆音舒謂舒徐也古二字通用】叨懫日欽【懫說文作�讀若摰忿戾也】爾罔不克臬【釋文云臬馬本作防】爾尙不忌於凶徳【說文尙作上忌作諅渠記切忌也】立政其在受徳暋【暋說文作忞讀若旻彊也】灼見三有俊心【灼說文作�之若切明也】克由繹之【蔡傳解作防繹本漢書谷永傳讀爲抽呂東萊仍如字解辧詳埤傳】其勿以憸人【釋文云憸本又作利口也說文作譣】周官不和政厖【陳啟源曰流俗本皆作龎按尨莫江切犬之多毛者一曰雜也通作厖龎薄江切髙屋也二字音訓各別監本注疏作厖當以爲正】君陳庶言同則繹【荀子作庶言同】必有忍其乃有濟【國語作必有忍也若能有濟也】顧命在後之侗【釋文云侗馬本作詷說文亦作詷】敷重蔑席【說文敷作布蔑作�讀若蔑織蒻席也】陳寶【寶說文作宲】四人綦弁【釋文云綦馬鄭本作騏云靑黑色愚按馬靑黑色者曰騏曹風其弁伊騏集傳引顧命四人騏弁今作綦朱子意蓋同馬鄭孔傳作文鹿子皮蔡氏從之鹿皮訓其質靑黑訓其色也】冕執瞿【瞿說文作鑺防屬集韻作戵】冕執銳【說文引書作鈗廣韻鈗徒外切經典稽疑云銳是銳利非兵器也當從說文音兌】三宿三祭三吒【釋文云吒說文作防丁故反馬本同鄒季友曰宿字本作肅古通用爾雅肅進也謂進爵也吒說文引書作防注云奠爵也吒與叱同曲禮不吒食怒也經文本作防傳寫誤耳蘇氏以爲至齒不飲與嚌同義非也】君牙亦惟先正之臣【按監版注疏作先正與說命篇同解流俗本多作先王從大全也】夏暑雨小民惟曰怨咨【禮記作夏日暑雨咨作資下同】啟佑我後人咸以正罔缺【孟子啟佑作佑啟罔作無】囧命【釋文云囧亦作�史記作�韻防云下畫長滿從口非】呂刑【禮記史記俱作甫刑】荒度作刑【周禮注作度作祥刑】寇攘矯防【寇說文作敓敓與奪同】劓刵椓黥【說文作刖劓斀黥椓竹角切】庶戮方告無辜於上【論衡作庶僇旁告無辜於天帝】皇帝淸問下民【釋文云馬本作淸訊】折民惟刑【釋文云折馬鄭王本皆作悊馬云智也漢志同】士制百姓於刑之中【後漢書梁統引書士作爰中作衷按衷與中古通用】罔有擇言在身【禮記作而罔有擇言在躬】天齊於民俾我一日【釋文云俾馬本作矜矜哀也王應麟曰後漢書楊賜封事作天齊乎人假我一日賜通桓君章句卽歐陽尙書】𨿽休勿休惟敬五刑【漢書作𨿽休勿休祗事不怠】告爾祥刑【後漢書劉愷引作詳刑注引鄭云詳審察之也】何擇非人何敬非刑何度非及【史記何擇非其人何敬非其刑何居非其宜與】惟來【釋文云來馬本作求云有求請受賕也】其罪惟鈞【史記作惟鈞其過】簡孚有眾惟貎有稽無簡不聽具嚴天威【史記簡信有眾惟訊有稽無簡不疑共嚴天威】墨辟疑赦其罰百鍰【史記墨作黥鍰作率下皆同徐廣曰率卽鍰也音刷說文云鍰六鋝也周禮謂鍰爲鋝】其罰惟倍【史記作倍灑徐廣曰當作蓰五倍曰蓰】剕辟疑赦【剕周禮作刖史記作臏漢書作髕師古曰髕去膝骨頭】上刑適輕下服下刑適重上服【後漢書劉愷引作上刑挾輕下刑挾重】刑罰世輕世重【後漢書應劭引作時輕時重】哀矜折獄【大傳作哀矜悊獄漢書作哀鰥折獄】報以庶尢【尢說文作訧】文侯之命昭升於上【升史記作登】敷聞在下【敷後漢書作傅】罔或耆壽俊在厥服予則罔克【漢書作罔克耆壽咎在朕躬】修捍我於艱【捍史記作防】費誓【史記作肹索隱曰古文尙書作粊大傳作鮮鮮狝也於肹地誓眾因行狝田之禮也粊地名卽魯費邑】善�乃甲冑【史記作陳乃甲冑】杜乃擭【釋文雲杜本又作】峙乃糗糧【糗史記作�說文作餱】魯人三郊三遂【遂史記作隧】秦誓若弗云來【周必大曰文苑英華賦多用貟來讀秦誓本義始知今云字乃貟之省文愚按漢韋賢傳引書𨿽則貟然是古文云皆作貟也】仡仡勇夫【仡說文作防】截截善諞言【截說文作釋文云諞馬本作偏】若有一介臣【介大學作个】斷斷猗【說文作��猗云古文斷作�猗大學作兮】是能容之【是大學作寔】亦職有利哉【亦職大學作尙亦】冒疾以惡之【冒大學作媢】違之俾不達【達大學作通】

吳才老王伯厚皆有考異今因其本而廣之所引皆兩漢以前之書史記多刪攺經文間有謬誤故不全錄

欽定四庫全書

尙書埤傳卷首

吳江朱鶴齡撰

今文古文

唐孔氏曰按伏生今文歐陽和叔夏侯勝夏侯建三家所傳及蔡邕所勒石經是也孔氏古文庸生劉歆賈逵馬融等所傳是也劉歆賈逵馬融等並傳孔學云十六篇逸與安國不同者良由孔注之後其書散逸不行庸生賈馬等惟傳孔學經文三十三篇鄭與三家同題曰古文尙書而經字多異安國作傳值巫蠱不行諸儒知孔本五十八篇亦略見百篇之序遂有張霸者僞作舜典汨作九共九篇大禹謨益稷五子之歌徵湯誥咸有一徳典寶伊訓肆命原命武成旅獒冏命二十四篇又以伏生之二十八篇復出舜典益稷盤庚二篇康王之誥及泰誓共爲三十四篇以求合於孔氏五十八篇之數劉向別錄班固藝文志後漢儒林傳所稱古文尙書者實張霸僞書也

朱子曰孔安國序言伏生失其本經口以傳授漢書乃言初亦壁藏而後亡數十篇其說與孔不同蓋傳聞異辭爾至於篇數亦復不同者伏生本但有堯典臯陶謨禹貢甘誓湯誓盤庚髙宗肜日西伯戡黎微子牧誓洪範金縢大誥康誥酒誥梓材召誥洛誥多方多士立政無逸君奭顧命呂刑文侯之命費誓秦誓凡二十八篇後人加泰誓一篇【僞泰誓】故爲二十九篇也【章如愚曰史記及儒林傳皆云伏生得二十九篇以教齊魯泰誓非伏生所得而云二十九篇者司馬遷在武帝時見僞泰誓出附入伏生書內遂志而言之其實僞泰誓得之民間不與伏生所傳同出也】其古文二十五篇者大禹謨五子之歌徵仲虺之誥湯誥伊訓太甲三篇咸有一徳說命三篇泰誓三篇武成旅獒微子之命蔡仲之命周官君陳畢命君牙冏命復出者舜典益稷盤庚二篇康王之誥凡五篇其百篇之序合爲一篇共五十九篇卽今所行五十八篇而以序冠首者也爲四十六卷者孔疏以爲同序者同捲異序者異捲也同捲者大甲盤庚說命泰誓皆三篇共序減八卷又大禹謨臯陶謨益稷康誥酒誥梓材亦各三篇共序又減四卷通前減十二卷以五十八卷減十二卷故但爲四十六卷也漢儒謂伏生之書爲今文孔安國之書爲古文以今考之則今文多艱澀而古文反平易或者以爲今文自伏生女子口授晁錯時失之然先秦古書所引之文皆已如此恐其未必然也或者以爲紀錄之實語難工而潤色之雅詞易好故訓誥誓命有難易之不同此爲近之然伏生背文暗誦乃偏得其所難而安國考定於蝌斗古書錯亂磨滅之餘乃專得其所易此又有不可曉者至於諸序之語或頗與經不合如康誥酒誥梓材之類而安國之序又絕不類西京文字亦皆可疑獨諸序之本不先經則賴安國之序以見

馬端臨曰漢儒林傳言古文尙書孔安國以今文讀之唐藝文志有今文尙書十三卷注言宗詔集賢學士衛包攺古文從今文然則漢之所謂古文者蝌斗書今文者隸書也唐之所謂古文者隸書今文者世所通用之俗字也隸書秦漢間通行至唐則久變爲俗書矣何尙書猶存古文乎蓋安國所得孔壁書𨿽爲之傳未得立於學宮東京以後名儒亦未嘗傳習至隋唐方顯人往往以僻書奧傳視之繕寫傳授者少故所存者尙是安國所定之隸書未嘗攺從俗字也噫百篇之書遭秦火而亡其半所存五十八篇此二十五篇者書𨿽傳而字復不諧於俗人罕習之蓋出自孔壁之後又晦昧數百年而學者始得以家傳人誦也【晁說之曰唐明皇攺古文從今文陸氏釋文猶存一二呂微仲得古本於宋次道王至仲家以較釋文𨿽小有異同大體相類王應麟曰按國史藝文志唐孝明寫以今字藏其舊本開寶五年別定今文音義咸平二年孫奭請摹印古文音義與新定釋文並行今亦不傳馬端臨曰陸徳明所釋乃古文尙書與唐明皇所定今文時異宋開寶中令陳鄂刪定其文攺從頴達書今注疏所載者非原本也】

陳第曰孔安國古文二十五篇至東晉始顯唐孔氏疏之始大行於世未有議其爲僞者宋吳才老始曰安國所增多之書皆文從字順非若伏生之書詰曲聱牙至有不可讀者朱考亭因之曰安國書至東晉時方出前此諸儒皆未見可疑之甚吳艸廬【澄】又因之曰二十五篇采輯補綴無一字無所本而平緩卑弱殊不類秦漢以前之文噫三子言出疑古文者紛然矣愚竊以爲過也今文自殷盤周誥外若堯典臯謨甘誓湯誓髙宗肜日西伯戡黎牧誓洪範無逸顧命何嘗不文從字順乎況書之顯晦亦自有時春秋有左公谷三家左最後立詩有齊魯毛韓四家毛最後顯傳禮者五家小戴最後出卒之左傳毛詩小戴皆孤行至今未嘗以前人未見遂疑其僞也左傳國語論語孟子禮記呂氏春秋諸書所引二十五篇彬彬具在今謂作古文者采綴字句爲之是倒置本末反以枝葉爲根幹也愚嘗考前漢民間得泰誓三篇有白魚入於王舟火復於王屋流爲烏諸語董仲舒對防司馬遷本紀皆引用之矣馬融書序曰泰誓後得按其文皆淺露吾見書傳多矣引泰誓而不在泰誓者甚多孔穎達曰今泰誓所無者古文泰誓皆有則古文爲眞復何疑乎愚又考孔子刪書百篇遭秦火伏生壁而藏之亡數十篇及孔安國得古文尙書多二十餘篇是安國所得卽伏生所亡也校之百篇尙存其半豈非斯文大幸歟後儒乃以今文眞也古文僞也不過謂其文章爾雅訓詞坦明耳今以觀左國禮記諸書傳所引二十五篇者多至八九章少亦三四章皆爾雅坦明無艱深險澀語豈所引者皆僞乎夫爲諸書所稱引者旣皆爾雅坦明而諸書所未稱引者必欲其艱深險澀是一篇而二體也豈虞夏商周之本經乎愚按劉歆移太常博士書曰古文尙書與逸禮左傳藏於祕府伏而未出孝成帝湣學殘文闕乃陳發祕藏校理舊文以此三事考學官所傳經或脫簡傳或脫編抑而未施據此則成帝時古文已出特以脫簡未立學官耳何得云僞【後漢紀章帝建初八年十二月戊申詔選髙才生受古文尙書安帝延光二年正月選三捨郎及吏人能通古文尙書毛詩谷梁春秋各一人賈逵傳肅宗好古文尙書逵數爲帝言古文與經傳爾雅詁訓相應詔令撰歐陽大小夏侯尙書古文同異逵集爲三卷帝善之東觀漢記杜林從張竦受學博洽多聞於西州得漆書古文尙書一卷以授衛宏古文遂傳於世】吳艸廬旣辧古文爲僞矣而其所撰三禮考注凡釐正周禮六官之舛錯者一以周官邦治邦教邦禮等語爲據夫周官非古文歟艸廬於此尙未有定見而後儒趙子常歸熈甫輩皆祖述其說何歟

刪次

唐孔氏曰鄭康成作書論依尙書緯云孔子求書得黃帝孫帝魁之書迄於秦穆公凡三千二百四十篇斷逺取近言可以爲世法百二十篇以百二篇爲尙書十八篇爲中候斷自唐虞以下者孔君無明說書緯以爲帝嚳以上朴略難傳唐虞以來炳煥可數

程子曰五帝之書旣皆常道又去其三蓋上古𨿽已有文字而制立法度爲治有迹有史官以識其事則自堯始耳

朱子曰孔安國書序孔子贊易道以黜八索述職方以除九丘按周禮外史掌三皇五帝之書周公所錄必非僞妄而春秋時三墳五典八索九丘之書猶有存者若果全備孔子亦不應悉刪去之或其簡編脫落不可通曉或是孔子所見止是唐虞以下不可知耳

書序

朱子曰書序疑非孔子所作然相傳已久今亦未敢輕議

林之奇曰書序乃歷代史官轉相授受以書爲之總目者謂爲孔子所作則未必然

蔡氏曰書序決非孔子所作孔安國𨿽說書序序所以爲作者之意而未嘗以爲孔子所作至劉歆班固始以爲孔子

鄒季友曰某曾大父魯卿從學朱子因論書小序曾大父曰魯之先君當諱其名乃費誓書曰伯禽春秋書秦伯任好卒秦誓乃書秦穆公皆非聖人筆削之例朱子曰然

史記盡引今文書二十八篇及僞泰誓一篇並不引孔壁所增諸篇是太史公未見孔壁書明矣然卻多引小序𨿽亡篇之序亦有之意西漢時自有百篇之序故太史公見之造僞書者亦見之非尃出於孔壁也

孔傳

葉夢得曰書五十八篇出於伏生者初二十八篇出於魯共王所壊孔子宅壁中者增多二十五篇伏生書後傳歐陽歙魯共王壁中書孔安國爲之傳漢興諸儒傳經次第各有從來伏生當文帝時年已老口授晁錯頗雜齊魯言或不能盡辧他經專門毎輒數家惟書傳一氏安國無所授獨以書易蝌斗自以其意爲訓解不及列於學宮故自漢迄西晉言書惟祖歐陽氏安國訓解晚出皇甫謐家所謂二十五篇者𨿽當時揚雄杜預之徒皆不及見劉向以魯壁中書校伏生本酒誥亡簡一召誥亡簡二字之不同者尢多【漢書藝文志劉向以中古文校歐陽夏侯三家經文酒誥脫簡一召誥脫簡二率簡二十五字者脫亦二十五字簡二十二字者脫亦二十二字文字異者七百有餘脫字數十】書非一代之言也其文字各隨其世不一體其授受異同若此大抵簡質淵慤不可遽通自安國學行歐陽氏遂廢今世所見惟伏生大傳首尾不倫言不雅馴至以天地人四時爲七政謂金縢作於周公沒後何可盡據其流爲劉向五行傳夏侯氏災異之說失孔子本意益逺【隋志云濟南伏生之傳惟劉向父子所著五行傳是其本法而又多乖戾吳氏曰馬融鄭康成之學悉本伏生】安國自以爲博考經傳采摭羣言其所發明信爲有功余又讀春秋傳禮記孟子荀子間與今文異同孟子載湯誥造攻自牧宮不言鳴條春秋傳述五子之歌衍率彼天常一句證康誥父子兄弟罪不相及【左傳臼季引康誥曰父不慈子不祗兄不友弟不共不相及也又苑無忌引康誥云父子兄弟罪不相及】今文乃無有若荀卿引仲虺曰諸侯能自得師者王得友者霸引康誥惟文王敬忌一人以懌其謬妄有如此者禮記以申勸寧王之徳爲由觀文王以庶言同無則繹字其乖牾有如此者微孔氏則何所取正余以是知求六經殘闕之餘於千載淆亂之後豈不甚難而不可忽哉

陳氏曰考儒林傳孔安國以古文授都尉朝朝傳膠東庸譚譚傳淸河胡常常傳徐敖敖傳王璜及塗惲惲傳河南桑欽至東都則賈逵作訓馬融鄭作傳注而逵父徽實受其書於塗惲逵傳父業𨿽日逺有源流然而兩漢名儒皆未嘗實見孔氏古文也豈惟兩漢魏晉猶然凡杜徵南以前所注經傳有援大禹謨五子之歌徵諸篇皆曰逸書其援泰誓則云今泰誓無此文蓋伏生書亡泰誓泰誓後出武帝末民間有獻者【別錄云武帝末得於壁內獻之】所載白魚火烏之祥實僞書也然則馬鄭所解豈眞古文哉故孔穎達謂賈馬輩惟傳孔學二十三篇卽伏生書也亦未得爲孔學矣穎達又云王肅【此曹魏人字子雍】注書始似竊見孔傳故於亂其紀綱以爲夏太康時【王應麟曰王肅注尙書其言多是孔傳疑肅見古文匿之而不言也】皇甫謐得古文尙書於外弟梁栁作帝王世紀往往載之蓋自太保鄭衝授蘇愉愉授梁栁栁授臧曹曹授梅賾賾奏上其書時已亡舜典一篇至齊明帝時姚方興得於大航頭獻之事未施行方興以罪戮隋開皇搜索遺典始得其篇夫孔注歷漢末無傳晉初猶得存者𨿽不列學官而散在民間故也

馬廷鸞曰據書序所言則古文尙書其經已送之王官藏之中祕其傳則遭巫蠱而不復上聞藏之私家以其未立學官是以經隱而傳不行於世劉歆遺太常書所謂藏於祕府伏而未發者也中祕書非世儒所見宜乎趙岐韋昭杜預諸注所引古文書皆指爲逸書也愚按今文尙書今見於史記注者與古文時異如舜讓於徳弗嗣之作不怡在治忽以出納五言之作采政忽滎波旣豬之作滎播考其文義俱古文爲優據孔安國尙書序云於壁中得蝌斗書以所聞伏生者是正文義定其可知爲隸古定更以竹簡寫之則是參勘彼此舎短取長孔氏之於書厥功大矣其所爲傳𨿽未必皆當而辭旨簡質非魏晉間人所能辦安得以其後出而過疑之哉安國之書𨿽遞有傳授而漢儒異師相攻甚於仇敵當馬融鄭趙岐注書之時安肯出以相示則諸儒之未見古人經傳無足怪者不獨以藏於中祕之故也安國訓皇極爲大中而漢書載谷永疏有明王正五事建大中以承天心語疑其書當時已出故水得見之特未大顯於時爾

時世

葉夢得曰書自立政而上非臯陶伊尹周公傅說之辭則仲虺祖乙箕子召公後世以爲聖賢不可及者也其君相與往來告戒論說則堯舜禹湯文武是也是以其文峻而防逺自立政而下其君則成王康王穆王平王其臣則伯禽君陳君牙至於秦穆公其辭則一時太史之所爲也視前爲有間矣是以其文亦平易明白意不過其所言孔子取之特以其有合於吾道焉爾

程實之曰讀尙書當識唐虞三代气象唐虞君臣交相儆戒夏商以後則多臣戒君耳禹臯戒君儆於未然辭亦不費夏商以後則事形而後正救之如太甲髙宗肜日旅獒等篇且反覆詳至不憚辭費矣啟與有扈戰於甘野以天子之尊統六師與一彊諸侯對敵前此未有也湯之伐桀自湯誓湯誥外未嘗數桀之惡且有慚徳焉武之伐紂則有泰誓牧誓武成凡五篇惟恐紂惡不白己心不明略無慚意矣伊尹諫太甲不從而放之前此未有也使無尹之志其去鬻拳幾何然太甲天資力量逺過成王太甲悔過尹遂可以告歸周公則疑謗交起𨿽風雷彰徳之餘宅中圖大之後不敢去國且切切挽召公以共濟用力何其艱也堯以天位授舜舜以天位授禹此豈細事而天下帖然無異詞盤庚以圮於耿而遷國本欲安利萬民乃臣民嘩然至勤訓諭三篇僅而克濟然盤庚猶可也周之區處殷民自大誥以後畢命以前藥石之飲食之更三紀之久君臣共以爲國家至重至大之事幸而訖於無虞視堯舜區處苗頑又何一甚暇一甚勞也精一允執無俟皇極之煩言欽卹惟明何至呂刑之騰說降是則魯秦二誓見取於經而王迹熄霸圖興矣時變有污隆風俗有厚薄讀其書所以貴於論其世也

文體

陳壽曰咎繇之謨略而雅周公之誥煩而悉何則咎繇與舜禹共談周公與羣下矢誓故也

唐孔氏曰孔君書序云典謨訓誥誓命之文凡百篇此六者之外尙有徵貢歌範四者並之則有十孔不言者不但舉其機約亦以徵貢歌範非君出言之名六者可以兼之【林之奇曰禹貢實典之體】

朱子曰古史之體可見者書與春秋而已春秋編年通紀以見事之先後書則毎事別記以具事之首尾意者當時史官旣以編年記事至於事之大者則又采合而別記之若一典所記上下百有餘年而武成金縢諸篇其所紀載或更歲月或歷數年其間豈無異事蓋必已具於編年之史而今不復見矣

葉夢得曰尙書文訓誥多艱澀而誓命多平易蓋訓誥多是紀錄當時號令於眾之本語故其間多有方言及古語在當時則人所易曉而於今世則反爲難知誓命則是當時史官所撰櫽括潤色麤有體制故在今日亦不難曉耳

董鼎曰尙書得於煨燼斷爛之餘百篇僅存其半而宏綱實用無所不該故六經莫古於書易𨿽始自伏羲然有卦未有辭辭始於文王耳六經莫備於書他經各主一事而作易主卜筮卽洪範之稽疑也禮主節文卽虞夏之五禮也詩主詠歌卽後防之樂敎也周禮設官卽周官六卿率屬之事也春秋褒貶卽臯陶命徳討罪之權也五經各主帝王政事之一端書則備紀帝王政事之全體

王應麟曰文心雕龍言書標七觀按孔子云六誓可以觀義醜誥可以觀仁甫刑可以觀誠洪範可以觀度禹貢可以觀事臯陶謨可以觀治堯典可以觀美見大傳尙書埤傳卷首﹤經部﹐書類﹐尙書埤傳﹥

欽定四庫全書

尙書埤傳卷一

吳江朱鶴齡撰

虞書

堯典

按典謨五篇皆以曰若稽古發端蓋出於一人之手恐難獨分堯典爲虞史所作堯典篇末言舉舜事伏生本又以舜典合爲一篇宜後人稱虞書也唐虞夏𨿽曰異代實相去不逺而典謨載堯舜禹臯陶事皆曰稽古其爲夏啟以後史臣所作明矣然亦必唐虞之時自有紀載夏史但修纂成篇耳【春秋傳多稱夏書據所成也孔子定爲虞書原所作也】

曰放勲

放古仿字孔傳言堯能放上世之功蘇傳放法也堯有可法之大功曰放勲愚按放本訓仿效堯之大功爲萬世聖人立極所謂堯有可法之大功也蔡作推而放之四海之放乃林少穎之說

克明俊徳九族百姓

孔傳能明俊徳之士任用之鄭云俊徳賢才兼人者愚按蔡傳俊大也蓋本大學義解書然堯之大徳上章已詳之矣九經尊賢先於親親則孔鄭之說未常不通明卽明之明俊徳卽俊乂在官九徳咸事豈必謂堯之放勲原本於徳而復以此語櫽括之乎大學所引三書皆斷章取義其易俊爲峻音近而義則不同說文云俊材過千人也徧考字書俊無訓大者惟詩之駿命駿惠訓大仲黙之意蓋以俊可與駿通然非本義也若俊可訓大大學引書何必易俊爲峻乎

九族孔傳髙祖至孫之親蔡傳兼五服異姓言愚按喪服小記云親親以三爲五以五爲九【鄭氏注上親父下親子三也以父親祖以子親孫五也以祖親髙祖以孫親孫九也】上殺下殺旁殺而親畢矣以此証之從古注是

百姓孔傳百官族姓蔡傳畿內民庶也愚按上古未有姓有徳則賜之左傳所謂天子建徳因生以賜之姓也經傳百姓或爲百官或爲萬民此從古注無害如武成萬姓悅服則斷言民也

乃命羲和歷象日月星辰敬授人時

孔傳重黎之後羲氏和氏世掌天地四時之官疏曰楚語少昊氏之衰九黎亂徳神人雜擾顓頊受之乃命南正重司天以屬神北正黎司地以屬民其後三苗復九黎之惡堯復育重黎之後不忘舊者使復典之以至於夏商據此文則自堯及商無他姓也呂刑先重後黎此先羲後和揚子法言云羲近重和近黎是羲承重而和承黎也羲和𨿽別爲氏族而出自重黎故呂刑以重黎言之又曰馬融鄭皆以此命羲和者命爲天地之官下之分命申命分四時之職周官之六卿仿是傳言此舉其目下別序之則惟命四人無六官也金履祥曰未子曰羲和卽是下四子或云有羲伯和伯共六人未必是按尙書大傳舜巡四嶽祀泰山霍山奏羲伯之樂華山山【山當作恆山】奏和伯之樂其方與時與二氏所掌者合則羲伯和伯當有其人蓋四子分職必有二伯以總之不然歷法無所統矣愚按有仲叔則必有伯可知但考聖賢羣輔錄自羲和死後分置八伯羲仲羲叔之後爲羲伯和仲和叔之後爲和伯則仁山所引未足據耳【黃度曰羲和封國不可考今絳州稷山縣有羲和墓】王氏曰昔少昊氏命官鳯鳥氏司曆鳥氏司分伯趙氏司至靑鳥氏司啟丹鳥氏司閉位五鳩五雉九扈之上古聖人重歷數如此堯世命官步占曰欽曰敬最爲詳嚴及夏羲和合爲一其職已略至周太史掌歲年以下大夫爲之馮相氏掌日月星辰以中士爲之則其官益輕至漢而司馬遷以爲星歷之官近於卜祝主上所俳優畜之則愈益輕矣蓋剙統造始推測天度非上哲不能及成法已具有司守之亦可步占所以始重終輕其勢然也孔疏傳云星四方中星總謂二十八宿也日月所防與四方中星俱是二十八宿舉其人目所見爲星論其日月所防爲辰其實一也愚謂作歷觀象恐緯星亦在內但以經星爲主耳黃氏曰天體圓地體方天包地地依天天體周圍三百六十五度四分度之一【陳埴木鐘集云四分其度而得一謂零散數也】徑一百二十一度四分度之三凡一度爲百分四分度之一卽百分中二十五分也四分度之三卽百分中七十五分也天左旋東出地上西入地下晝夜行三百六十六度四分度之一【緣日東行一度故天左旋三百六十六度然後日復出於東方也】地體徑二十四度其厚半之勢傾東南其西北之髙不過一度邵雍謂水火土石合而爲地今所謂二十四度者乃土石之體耳土石之外水接於天皆爲地體地之徑亦得一百二十一度四分度之三也兩極南北上下樞是也北髙而南下自地上觀之北極出地上三十五度有餘南極入地下亦三十五度有餘兩極之中皆去九十一度三分度之一謂之赤道橫絡天腹以紀二十八宿相距之度大抵兩極正居南北之中是爲天心中气存焉晝夜循環斡旋天運自東而西【左旋】分爲四時寒暑所以平陰陽所以和也日體徑一度半自西而東【右旋】一日行一度一歲一周天所行之路謂之黃道與赤道相交半出其外半入其內冬至之日黃道出赤道外二十四度去北極最逺辰出申入故時寒晝短而夜長夏至之日黃道入赤道內二十四度去北極最近寅出戌入故時暑晝長而夜短春分秋分黃道與赤道相交當兩極之中夘出酉入故時和而晝夜均焉月體徑一度半一日行十三度百分度之三十七【或問朱子日行一度月行十三度有奇如何卻是遲曰歷家是將他退的度數算】二十九日有餘一周天所行之路謂之白道與黃道相交半出其外半入其內出入不過六度如黃道出入赤道二十四度也日陽精猶火月陰精猶水火則有光水則含影故月光生於日之所照魄生於日之所不照當日則光明就日則光盡與日同度謂之朔【月行潛於日下與日防也】邇一遐三謂之【分天體爲四分謂初八日及二十三日月行近日一分謂之邇一逺日三分謂之遐三邇日一分受日光之半故半明半魄如弓張上昏見故光在西下旦見故光在東也】衡分天中謂之望【謂十五日之昏日入西月出東東西相望光滿而魄生也】光盡體伏謂之晦【謂三十日月行近於日光體皆不見也】月行白道與黃道正交之處在朔則日食在望則月食日食者月體掩日光也月食者月入暗虛不受日光也【暗虛者日正對照處暗虛此張衡之說衡謂對日之衝其大如日日光不照謂之暗虛暗虛逢月則月食今歷家望月行黃道則直暗虛矣暗虛有表裏淺深故月食有南北多寡】經星三垣二十八捨中外官星是也計二百八十三官一千五百六十五星其星不動三垣紫微太微天市垣也二十八捨東方角亢氐房心尾箕爲蒼龍北方斗牛女虛危室壁爲靈西方奎婁胃昴畢觜參爲白虎南方井鬼栁星張翼軫爲朱雀中外官星在朝象官如三臺諸侯九卿騎官羽林之類是也在野象物如雞狗狼魚鼈之類是也在人像事如離宮閣道華蓋五車之類是也經星則隨天運轉而聽命於七政七政之行至其所居之次或有進退不常變異失序則災祥之應如影響焉緯星五行之精木曰歲星火曰熒惑土曰塡星金曰太白水曰辰星並日月謂之七政天行速七政行遲遲爲速所帶故與天俱東出西入也十二辰乃十二月斗綱所指之地也斗綱所指之辰卽一月元气所在謂之月建斗有七星第一星曰魁第五星曰衡第七星曰杓此三星謂之斗綱如建寅之月昏則杓指寅夜半衡指寅平且魁指寅他月放此十二次乃日月所防之處日月一歲十二防故有十二次建子名枵建醜名星紀建寅名析木建卯名大火建辰名壽星建已名鶉尾建午名鶉火建未名鶉首建申名實沈建酉名大梁建戌名降婁建亥名娵訾十二分野卽辰次所臨之地也凡日月之交食星辰之變異以所臨分野占之

孔疏書大傳云主春者張昏中可以種谷主夏者火昏中可以種黍主秋者虛昏中可以種麥主冬者昴昏中可以收斂天子南面而視四方星之中知人緩急故曰敬授人時

分命申命

袁黃曰此時歷尙未成推測考候正以作歷也【古說如此】近世元時造歷考驗凡二十七所南盡朱崖北盡鐵勒測侯調當總報該司因而作歷分職頒布非謂春歷但頒東方夏曆但頒南方只爲春生之气惟東方得其眞夏長之气惟南方得其眞故各就其方而考之如日出於夘理宜候之於東日沒於西理宜候之於西日中之景在南理宜候之於夏北方無日故不書

宅嵎夷星鳥

鄒友曰宅蔡邕石經作度鄭氏周禮注引書度西曰栁谷未子語錄云古字宅度通用宅嵎夷之類想只是四方度其日景以作歷耳嵎夷薛肇明云今登州之地

孔疏鳥南方朱鳥七宿者在天成像星作鳥形曲禮前朱雀後武左靑龍右白虎雀卽鳥也武謂甲捍禦是天文有龍虎鳥之形也四方皆有七宿各成一形南方之宿象鳥故言鳥謂朱雀七宿也【金履祥曰午上有鶉鳥星在星星之東首西尾東故星爲星鳥未爲鶉首已爲鶉尾是也】此言星鳥總舉七宿夏言星火獨指房心虛又舉一宿文不同者互相通也張氏曰南言星鳥則東方蒼龍北方武西方白虎可知東言大火則南之鶉火西之大梁北之枵可知西言虛北言則東之房南之星可知皆互推之也朱子曰中星或以象言或以次言或以星言者蓋星適當昏中則以星言如星虛星是也星不當中而適當其次者則以次言如星火是也次不當中而適介於兩次之間者則以象言如星鳥是也鄭伯熊曰二十八宿環列四方隨天而轉天形北傾故北極居天之中而常在天北二十八宿常半隱半見日東行歷二十八宿故隱見各有時必於南方考之仲春之月星火在東星鳥在南星在西星虛在北至仲夏則鳥轉而西火轉而南虛轉而東轉而北仲秋則火轉而西虛轉而南轉而東鳥轉而北至仲冬則虛轉而西轉而南鳥轉而東火轉而北來歲仲春則鳥復轉而南矣循環無窮此堯典考中星以正四時甚簡而明異乎月令之星舉月本也陳氏曰堯典惟舉四仲初昏之中星月令則十二月備舉之堯典中星舉四象十二次月令專舉二十八宿且患井斗度濶而別舉弧建以審之【王應麟曰弧與建星非二十八宿而昏明舉之者由弧星近井建星近斗此出月令正義】堯典惟求之初昏月令則並求之旦而必考日行所在以見中星去日逺近之度焉方回曰堯典言分至之中月令言昏且之中堯典以時爲主月令以月爲主故詳略不同然其見於南方則一也王應麟曰星始見於辰終伏於戌自辰至戌正於午中於未堯典舉四時之正以午爲中月令舉十二時之中以未爲中就火星論之以午爲正故堯典言日永星火以正仲夏以未爲中故月令言季夏昏火中至申爲流故詩曰七月流火以辰爲見以戌爲伏故傳曰火見於辰火伏而蟄者畢諸星亦然詩定之方中亦以十月中於未也【朱子曰堯時昏旦星中於午月令差於未漢書以來又差今比堯時似差及四分之一古時冬至日左牽牛今卻在斗】歐陽修曰事在天下其易差者莫如歷夫所以差者由天周有餘日周不足也天日之差恆於中星驗之黃度曰中星正則天運可求分至定則日行可準歷象之法備於此矣

南交敬致星火

鄭氏曰南交下不言曰明都三字磨滅孔疏卽幽足以見明非磨滅也孔說是

林之奇曰周禮冬夏致日左傳居卿以底日漢天文志云日有黃道一曰光道黃道北至東井去北極近南至牽牛去北極逺夏至日行東井近極故晷短立八尺之表而晷景長一尺五寸八分冬至至於牽牛逺極故晷長立八尺之表而晷景長一丈三尺一寸四分晷景者所以知日之南北也春秋分日至婁角去極中而晷中立八尺之表而晷景長七尺三寸六分此日去極逺近之差晷景長短之制也【王應麟曰刻之長短由日出之蚤晚景之長短由日行之南北此出方氏禮記解】朱子曰致日考日中之景如周禮土圭之法今人都不曉土圭鄭康成解亦誤圭只是量表景底尺長一尺五寸以玉爲之夏至立表視表景長短以玉圭量之若表景恰長一尺五寸此便是地之中本朝嶽臺是地之中【王應麟曰唐律曆志測景在浚儀嶽臺今祥符縣西九里有嶽臺】已自差許多問地何故有差曰想是天運有差地隨天轉而差天運之差如古今昏旦中星之不同是也問何故以八尺爲表曰此須用句股法算之南北無定中必以日中爲中北極則萬古不易

孔疏蒼龍七宿房在其中但房心連體心統其名左傳言火中火見詩稱七月流火皆指房心爲火故傳云火蒼龍之中星金履祥曰心宿有三星其中一星名曰大火

宅西

蔡傳西謂西極之地愚按嵎夷南交朔方皆有定所西未詳何地蘇傳引徐廣云今天水之西縣也三方皆以極邊言之天水恐太近

曰幽都朔易

袁黃曰蔡傳日行至是則淪於地中非也若論夜則春夏秋之日皆在地中不獨冬也若論晝則冬之日何嘗不在天乎冬至日行南陸去北爲逺故曰幽都耳【郝敬曰天體北髙南下夏至日行北陸髙而逺地故日長日行天頂故其表景短冬至日行南陸近地偏側故日短而其表景長】

呂祖謙曰北方終其陰而後始其陽故曰朔方旣承今歲之終又慮來歲之始故曰朔易始而終終而始此天地生生不窮之道

【附考】蔡傳歲差之度鄒季友曰按隋劉焯取晉虞喜宋何承天二家中數以七十五年差一度焯之後唐一行以八十三年差一度宋紀元歷以七十八年差一度蔡伯靜以六十年差一度又或以五十九年差一度至元中司天監王恂以七十二年差一度或謂近之然天運不齊日月星辰皆動物行度疾徐無常若立定法以逐之久而亦必有差反不如隨時占候修攺以與天合之簡切也【方回謂至元十八年辛巳冬至日在箕九度昏室中顧臨曰月令仲春日在奎考之書則冬之時也仲夏在東井則書之春也仲秋在角則書之夏也仲冬在斗則書之秋也月令與書異蓋天經三十年小變百年中變五百年大變故曰神農伏羲之歷不可用於堯舜之時堯舜之歷不可用於夏商之世朱子曰蔡季通言非是天運無定乃其行度如此其行之差處亦是常度但後之造歷者爲數窄狹不足以包之耳】

有六旬有六日閏月允釐百工

【附考】蔡傳天左旋日月麗天亦左旋愚按朱子毛詩日月之交傳雲天左旋於地日月皆右行於天論語或問亦云經星隨天左轉日月五緯右轉晚年乃主橫渠之說【橫渠說見正蒙】謂右行者歷家所言耳歷家以進數難算只以退數算之【進數謂順天而左退數謂逆天而右】故謂之右行且曰日行遲月行速許謙曰堯命羲和居四方考天象推舉分至四中星而知日之所在又曰以閏月定四時成歲而知月之所行典文簡古存其大法推步之術未詳西漢天文志始曰日東行月西轉而周髀家有日月實東行而牽西沒之說其論天轉如磨者則非論日月右行者則是自是志天文者轉相祖述以爲定論言日月則五星可知矣唐一行鑄渾天儀激水注輪一晝夜天西旋一周日東行一度月行十三度十九分度之七晦明朔望遲速有準然則二十八宿附天西循而爲經七政錯行而爲緯其說得之文公詩傳亦猶是也蔡仲默傳堯典則曰天體周圍三百六十五度四分度之一繞地左旋一日一周而過一度日月麗天亦左旋日則一日繞地一周而在天爲不及一度月則尢遲不及天十三度十九分度之七積二十九日復有餘分而與日防合气盈朔虛而閏生典謨之傳已經文公是正其說可謂明矣然愚以古說較之其可疑者有七天體左旋七政右逆則七政皆附著天體遲速𨿽順其性而西行則爲天所牽耳然有所倚著各得循序若七政與天同西行恐錯亂紛雜泛然無統一也日君道也月臣道也從東行則合朔後月先行旣望則月在日後及在合朔是月之從日爲臣從君爲順若西行則月在日前至望後再合朔必日行後月是君就臣爲逆二也大而一歲陰陽升降小而一月日月合朔此正天地萬物之心陰陽得於此防合以造就萬類者也以一歲之運盛陰閉塞之時而生生猶不息正以日月之合繼助元气之偏也然凡進者陽道也生道也退者陰道也死道也日月東行則月之進從曰之進西行則月之退又符於日之退三也日月𨿽皆進行比天行不及則如退日月五星無殊金水在太陽前後率歲一周天爲最速次火次木惟土積厚重之气入天體最防故比五星形最小行最遲而二十八載一周天若七政皆西行則向謂遲者今反速向謂速者今反遲四也星𨿽陽精然亦日之餘也以日之陽次於天且一日不及一度星之陽不及日逺甚而木十餘日土二十餘日始不及天一度是木土之速反過於日逺矣五也五星以退畱遲疾伏伏疾遲畱退五段推步姑以歲星言之大約退十三日而畱二十三日而遲疾伏共行二百六十餘日而復畱而復退是行常三倍於退而退四倍於畱之日然行乃其常退其變也若西行則行爲退退爲行是五星進日何少而退日何多六也星家步星伏行最急疾行次急遲行爲緩畱則不行退則逆而西此皆以星附著天體而言也若七政隨天西行則天自天星自星不可附著天體且附著則爲東行矣然則星家所謂遲疾伏皆爲最緩而不及天所爲畱則不可言畱乃行而與天同健一日皆能過太陽一度至於所謂退乃更速過於天之運矣七也由此言之則古法比蔡傳爲密謹筆之以俟知者【明髙皇禦制文集曰蔡傳日月隨天左旋今仰觀天象甚不然何以言之當天淸气爽之時指一宿爲主使太陰居列宿之西一丈許盡一夜則太陰過而東矣蓋列宿附天次捨而不動者太陰過東則其右旋明矣陳普曰天行日進而日月日退日月非退也以天之進而見其退耳歷家謂日月右旋以此蓋不計天之進而但以日月之退爲右旋以背而爲面也董鼎曰日月麗乎天宜皆隨天而行也而曰天左旋日月五星右旋何哉朱子曰天無體二十八宿是其體二十八宿之行卽天之行也是以謂之經星猶機絲之有經定而不動而日月五星緯乎其中所以分晝夜而立四時以成造化之功也故自地面而觀其運行則皆東升西沒繞地而左旋自天度而考其次舎則日月五星獨以漸而東爲逆天而右轉蓋由其行不及天而次舎日以退然捨𨿽退而行未嘗不進也退𨿽逆而進未嘗不順也於天𨿽逆而右行於地則未嘗不順而附左旋也以上主左旋之說今附錄備考考】蔡傳如日法九百四十而一得六鄒季友曰而一得六謂以九百四十分爲一日則得六日而尙有不盡如下數也舊本或無一字

吳亨壽曰歲無定日閏有定法期者一歲之足日也歲者一歲之省日也閏者補三歲之省日湊爲三歲之足日也【黃度曰秦用顓頊歷置閏在歲後堯歷考中星定分至隨月置閏故四時不差遂爲後世法】朱子曰期三百有六旬六日而今一歲三百五十四日者積朔空餘分以爲閏朔空者六小月也余分者五日四分日之一也又曰天有四時分爲二十四气一月二气皆朔气在前中气在後朔气有入前月法中气無入前月法朔气幣爲年中气帀爲歲中朔不齊正之以閏【閏無中气斗指兩辰之間所以異於他月】袁黃曰蔡傳天體至圓一段皆依當時歷法十九年气朔分齊爲一章惟唐宋諸歷爲然今授時歷已有餘分不能皆齊堯時之歷亦不齊今歷家推陽九百六限算所以不準者正爲章蔀防元之數不同耳

王樵曰聖人治歷明時卽人事一時修舉九官之治與羲和所職互相備也馬端臨謂陶唐以前之官所治者天事以後之官所治者民事太皥勾芒數聖人者生則知四時之事沒則爲四時之神成周六官系以天地四時蓋於民事之中猶寓以治天事之意後世不知裁成輔相之道始略於天事爾

四嶽鯀哉異哉九載績用弗成

左傳許太嶽之也杜預注太嶽神農之後堯四嶽也樓鑰曰春秋時申呂齊許皆四嶽之後愚按國語太子晉曰工之從孫四嶽【韋昭注工共工也古諸侯黃帝之後姜姓堯時共工與此異】佐禹髙髙下下疏川導滯鐘水丰物皇天嘉之命爲侯伯賜姓曰姜【韋昭注姜四嶽之先炎帝姓也炎帝世衰其後變易至四嶽帝復賜祖姓】氏曰有呂謂其能爲禹股肱心膂以養物丰民人也據此文則四嶽舉舜之後又佐禹治水有功禹之自序止言曁益曁稷而不及四嶽何與堯舜求禪命官皆咨四嶽當時職任甚重其賢當不下臯益諸人而止以官稱其名竟莫可考

史記索隱漢書律曆志謂顓頊五代而生鯀按太史公以鯀爲顓頊子鯀仕堯舜朝代系殊懸舜爲顓頊六代孫則鯀必非顓頊之子班氏近得其實顧大韶曰家語五帝徳篇太史公采爲本紀謂黃帝生二子一曰囂是爲帝嚳髙辛氏之祖二曰昌意是爲顓頊髙陽氏之父帝嚳生堯及稷契顓頊生鯀鯀生禹黃帝至禹皆同姓而異其國號夫三皇五帝之事若存若亡詩書之傳所不載間可推尋必於左氏內外傳求之左傳郯子之言曰炎帝以火紀故爲火師而火名黃帝以云紀故爲云師而云名少昊氏之立也鳯鳥適至故爲鳥師而鳥名自顓頊以來乃紀於近由此言之少昊在黃帝之後顓頊之前明矣今本紀五帝不數少昊而直曰黃帝崩其孫昌意之子顓頊立則將置少昊氏於何地乎生民以來一治一亂國語少昊氏之衰也九黎亂徳顓頊乃命重黎絕地天通顓頊氏之衰也共工氏霸九州帝嚳伐之而序正星辰皆其子孫失徳衰敗而異姓代興若黃帝之後卽少昊少昊之後卽顓頊顓頊之後卽帝嚳數百年常治不亂則九黎共工安所厠足於其間乎左氏所云髙辛氏有才子帝鴻氏有不才子皆言其苗裔耳非必指其身也而讀者不察以鯀爲顓頊之親子稷契俱帝嚳之親子於是竹書紀年謂鯀一百九十歲而誅推其受命治水之年蓋已一百八十一矣世必無一百八十之人猶膺重任者八十九十曰耄有罪不加刑焉亦必無一百九十而猶誅殛之者堯未舉舜之先書稱百姓昭明庶績咸熙稷契果親弟百八十年而不知堯豈若是之暗而羲和四嶽諸人豈蔽賢若是哉本紀以稷契皆帝嚳子已未可信以鯀爲顓頊子斯斷斷不然禮記疏引春秋序命歷曰炎帝號大庭氏傳八世合五百二十歲次黃帝曰軒轅氏傳十世一千五百二十歲次少昊曰金天氏傳八世五百歲次顓頊卽髙陽氏傳二十世【左傳疏引此云傳九世】三百五十歲次帝嚳卽髙辛氏傳十世【左傳疏云傳八世】四百歲鄭康成嘗據之以絀本紀緯書𨿽不可信此說近之愚按左傳子產謂鯀化黃能以入羽淵實爲夏郊三代舉之魯語及祭法皆云夏后氏郊鯀而宗禹夫禹受天下於舜猶舜受天下於堯也舜不郊瞽�而禹獨郊鯀焉此必無之事韋昭曰魯語有虞氏郊堯而宗舜祭法又云有虞氏郊嚳而宗堯蓋舜在時則宗堯舜崩而子孫宗舜故郊堯耳愚謂鯀之得郊當亦如是禹能修鯀之功夏之子孫因禹而追鯀於義無害若當禹之身而直以其父配天則何以處夫殛之羽山者也

異孔傳訓已也退也疏云異聲近已故爲已也說文音異訓舉也蔡傳已廢而復彊舉蓋兼取二義袁黃曰當從說文訓舉列子囚累桎何以異哉卽以舉釋之何不可曰舉哉便見不得已之意

金履祥曰周漢以來多稱堯有九年之水今考自洪水方割卽舉鯀俾乂九載無成而後舉舜舜舉禹禹八年於外而後成功前後幾二十年曰九年者以鯀九載言之耳洪水蓋如後世歲有河決之患鯀多爲隄防以障之而患日甚然必待九載始易之何也九載之間非盡無功但無成耳禹之不諫其父何也禹必常諫鯀必不從舜之知禹亦以此也

七十載否徳烝烝乂釐降二女於嬀汭嬪於虞孔傳堯年十六以唐侯升爲天子在位七十年則時年八十六疏云徧檢書傳無堯卽位之年孔氏必當有據【附考】蔡傳否不通謂與不字通用也古不字本俯九切曾氏曰烝如烝之浮浮之烝盛徳上達化而熟之使不自知也

袁黃曰釐降之釐與允釐之釐不同不宜同訓爲治蔡云治裝陋矣詩旣醉篇釐爾士女孔傳云釐予也此當依詩詁無疑孔疏列女傳云二女長曰娥皇次曰女英舜卽位娥皇爲後女英爲妃鄭氏注禮記乃云舜不告而娶不立正妃此鄭所自說未有書傳云然愚按檀弓云舜崩於蒼梧之野蓋三妃未之從也疏引帝王世紀雲長妃娥皇無子次妃女英生商均三妃癸比生二女宵明燭光癸比他書未聞當以二女爲正金履祥曰史記稱黃帝曾孫嚳嚳之子堯則堯是黃帝孫又稱黃帝生昌意昌意生顓頊歷窮蟬敬康句望蟜牛以至瞽瞍而生舜則舜是黃帝八世孫堯舜俱出於黃帝則二女之妻不亦瀆姓無別已乎世系之傳史記之失考也昔歐陽修謂司馬遷漢史其紀漢之初已不知髙祖之世系父曰太公而猶不知其名母曰劉媼而猶不知其氏而其上紀五帝之世母妻嫡庶子孫名氏一無所遺耳目所及尙如此則二千餘年所傳聞者其詳果足信乎或曰世本也非遷所自言也抑世本果出於三代之時乎以世本爲三代之書猶以爾雅爲周公之書也故朱子謂世本出於附防假托不可慿據今以敍舜之次推之其不可慿也審矣曰然則舜果何出乎考之於書曰虞舜曰嬪於虞是虞者有國之稱也參之國語史伯之言曰成天地之大功者其子孫未嘗不章虞夏商周是也虞幕能聽協風以成樂物生者也夏禹能平水土以品處庶類者也商契能和合五教以保於百姓者也周棄能播殖谷疏以衣食民人者也其後皆爲王公侯伯夫以虞幕並契稷而言則幕爲始封有虞之君而舜所自出以王天下者也愚按左傳云陳顓頊之族也自幕至於瞽瞍無違命是幕乃顓頊之後無疑史本紀不載幕名未知去舜幾世然幕旣祖顓頊而顓頊乃黃帝之孫帝嚳之父也謂舜與堯非同出黃帝可乎祭法云有虞氏禘黃帝而郊嚳祖顓頊而宗堯世本固未可信祭法亦不可信乎意者上古質野禮制未備𨿽所出同而姓各別者皆得通婚姻夏商以後始嚴矣【本孔疏】孔疏嬀汭在河東虞鄕縣歷山西西流至蒲阪縣南入於河舜居其旁周武王賜陳胡公姓爲嬀爲舜居嬀水故也金履祥曰舜生於姚墟因生爲姚姓居於嬀汭後世復因居爲嬀姓非舜有二姓也諸馮嬀汭皆在今河中府河東縣孟子以爲東夷之人蓋對文王岐周而言自河中至岐周千餘里也說者指齊之歷山濮之雷澤爲舜側微畊漁之地特因孟子之言而附防之耳史記正義括地誌故虞城在陜州河北縣東北五十里虞山之上酈道元注水經云軨橋東北有虞城堯以女嬪於虞之地也

尙書埤傳卷一

欽定四庫全書

尙書埤傳卷二

吳江朱鶴齡撰

舜典

按伏生經文無篇首曰若稽古以下二十八字東晉梅上古文孔傳亦無之今此二十八字乃蕭齊姚方興得之大航頭者其傳又云王肅範寧所補則此二十八字誠可疑陳振孫曰孟子引二十有八載放勲䢐落之文曰堯典則知古無舜典篇名也

允塞

袁黃曰易曰有孚盈缶缶至虛而吾之誠信足以滿之正是塞義

愼徽五典大麓

袁黃曰徽孔傳訓美蔡因之按字書三糾繩爲徽又琴節曰徽淮南子鼓琴循經謂之徽五臣曰調也三糾繩亦有調義不調則緩急不均故須愼之下之克從者從其所調也左傳播五教於四方父義母慈兄友弟恭子孝孔傳用之蔡傳則用孟子

大麓自應據史記蔡傳堯使舜入山林是用史本紀語孔傳大錄萬幾之政蓋因錄鹿音同而誤耳【集韻麓古作防通作鹿】王氏曰大麓太山之麓也後世封禪之說傅防於此黃度曰闞駰十三州誌麓林之大者其後秦置鉅鹿郡堯將禪舜合諸侯羣臣百姓納之大麓風雨不迷致之以昭華之玉此出緯書難盡據而與史記相符

舜讓於徳弗嗣

孔傳辭讓於徳不堪不能嗣帝位愚按此卽蔡傳所引或說也若作讓於有徳之人泛言則不成爲讓有所指則爲何人乎王樵曰舜讓於徳勿嗣之下無再命之辭而卽繼以受終文祖疑有闕文仁山金氏以論語補之曰帝曰咨汝舜天之歷數在爾躬不允其讓也允執其中授以治天下之道也四海困窮天祿永終戒之也然後舜以正月上日受終於文祖如此文義方完

正月上日

正月上日與月正元日皆謂建寅之月王肅云惟殷周攺正易民視聽自夏而上皆以建寅爲正

在璿璣玉衡七政

孔疏馬融云渾天儀可旋轉故曰璿衡衡簫所以視星宿也蔡邕云玉衡長八尺孔徑一寸下端望之以視星宿蓋璿璣以象天而衡望之轉璣窺衡則知星宿王應麟曰張文饒云堯之歷象蓋天法也舜之璣衡渾天儀也信都芳云渾天覆觀以靈憲爲文蓋天仰觀以周髀爲法【唐孔氏曰髀股也股者表也其法始於庖羲周人志之故曰周髀蔡邕云卽蓋天也】劉智謂黃帝爲蓋天顓頊造渾儀春秋緯文曜鉤謂帝堯時羲和立渾儀而韓顯符渾儀法要序以爲伏羲立渾儀未詳所出

袁黃曰堯典曰日月星辰此止及七政者經星麗天不動十二辰無遲速順逆之殊故略之【附考】蔡傳六合儀刻十二辰八幹四隅鄒季友曰八幹謂壬癸甲乙丙丁庚辛四隅謂艮巽坤乾

肆類於上帝禋於六宗

孔疏經言祭天不及地與社稷必皆祭之但史文略耳王樵曰類依郊祀爲之鄭氏春官肆師注本尙書夏侯歐陽之說近儒有云類合也合祭天地也妄解經文以證其說固不足辟但天地之分祭合祭爲歷代不決之疑有不容不辧者禮曰享帝於郊祀社於國又曰郊所以明天道社所以神地道又曰郊社所以祀上帝可見古者天地之祭只有郊社而已安得南郊之外復有北郊以祭地乎郊自郊社自社又安得天地合祀於南郊乎皇天上帝至尊無對今主分者崇北郊以抗天主合者則謂人道若考妣然皆非禮也王莽諂事元後傅防昊天有成命之詩始合祀天地同牢而食其瀆褻不經甚矣此豈可據耶【此主胡五峯之說予有辧詳毛詩通義】上帝孔傳云告天及五帝愚按此據周禮之文家語季康子問五帝孔子曰天有五行金木水火土分時化育以成萬物其神謂之五帝然昊天上帝一而已豈有五哉五行之神助天理物安得與上帝並稱漢人篤信讖緯故有五方五色帝及五人帝之說至宋儒始黜之

鄒季友曰六宗漢晉諸儒之說最繁雜【伏生馬融以天地四時爲六宗劉歆謂水火雷風川澤賈逵謂日月星河海嶽鄭謂星辰司中司命風伯雨師晉司馬彪以六宗不應獨立表駁之幽州秀才張髦上疏謂祀文祖之廟六宗者三昭三穆也十一家皆非見後漢書注】惟王肅同孔傳孔傳謂四時也寒暑也日也月也星也水旱也根據祭法故蔡傳從之泰昭壇名相近當從王肅作祖迎往者祖送之來者迎迓之也幽宗雩宗之宗讀如字鄭氏讀作禜非【孔叢子載宰我問答與孔傳同】蘇傳古者郊天必及天地間尊神考之祭法其泰壇祭天卽此類上帝也祭四時寒暑日月星水旱卽此禋六宗也四坎壇祭四方與山林川谷丘陵能出云爲風雨見怪物皆曰神卽此望山川徧羣神也祭法所序舜典之章句義疏也

輯五瑞

陳第曰五瑞及五禮三帛二生之類漢儒悉以周制當之𨿽其意不逺而其事無稽當於釋義之中寓存疑之意五瑞則曰若周禮公執桓圭侯執信圭等之類五禮則曰若周禮吉凶軍賓嘉

歲二月柴望律度量衡五玉五禮五器藝祖

王樵曰蔡傳當巡守之年二月也巡守當何年意必攝位之次年也孔傳以二月爲瑞班之明月非是觀經文加歲字於二月之上則更端之辭非蒙上月而言且旣月方日覲羣後安暇便巡守哉

鄒季友曰朱子語錄云注家以至於岱宗柴望爲句某謂當以柴望秩於山川爲句如柴望大告武城今按上章有望於山川之語則柴字自爲句尢妥說文引書亦柴字絕句【按後漢張純引書曰歲二月東巡狩至於岱宗柴亦柴字爲句】柴言祭天望言祭山川武成以二字該二祭則又當二字自爲句也

林之奇曰律之十二又生於歷之十二班固曰推歷成律故同律度量衡必先協時月正日也金履祥曰十二律以配十二月蓋日月防於十二次而右轉聖人制六呂【陰律】以象之斗柄運於十二辰而左旋聖人制六律【陽律】以象之故陽律左旋以合陰陰律右轉以合陽而天地四方陰陽之聲出焉史遷序律書所謂律居陰而治陽曆居陽而治陰律曆更相治間不容忽者也方回曰古律用竹又用玉漢末以銅爲之呂亦稱同故有六律六同之說元間大呂二間夾鐘是也又曰井田六尺爲步秦孝公初爲賦平斗桶權衡丈尺行之攺周制也今其分寸不可考漢大率依秦律曆志所書秬黍之法乃是王莽時劉歆之說王應麟曰皇祐新樂序云古者黃鐘爲萬事根本故度量權衡皆起於黃鐘至晉隋間絫黍爲尺而以制律容受卒不能合及平陳得古樂遂用之唐興因其聲以制樂其器𨿽無法而其聲猶不失古王朴始用尺定律而器與聲皆失之太祖患其聲髙特減一律至是又減半律然太常樂比唐之聲猶髙五律比今燕樂髙三律失在於以尺而生律也司馬公謂胡李之律生於尺房庶之律生於量皆難以定是非蔡季通謂律度量衡言蓋有序若以尺寸求之是律生於度若以絫黍爲之是律生於量皆非也故自爲律以吹之而得其聲【附考】蔡傳十龠爲合鄒季友曰合音閤蔡西山燕樂本原嘉量篇云合龠爲合注云兩龠也又云十合爲升注云二十龠也蔡氏家學相承不應有異況合龠爲合乃漢律曆志本文龠卽管也黃鐘之律管容秬黍一千二百謂之一龠合者並也取並合兩龠之義以爲名也宋皇祐間造新樂阮逸胡瑗嘗駁今文十龠爲合之誤沙隨程氏三器圖義亦嘗辧之云漢書合龠爲合俗人誤以上合字爲十字也此篇集傳經朱子訂定不應有誤必傳寫之訛耳五玉孔傳五等諸侯執其玉疏云卽五瑞也蔡傳因之鄒季友曰按周禮小行人注五等諸侯享天子用璧享後用琮其大各如其瑞皆有庭實圭以馬璋以皮之類也諸侯相享之玉大小各降其瑞一等據此則瑞自瑞玉自玉五瑞乃天子所頒以錫命諸侯者諸侯執之以見五玉乃諸侯所奉以進獻天子者朝享則實之在庭周禮典瑞注云瑞符信也故天子冒而還之凡言防則受之而已若五玉卽五瑞則是以天子錫命之圭璧與三帛二生一死俱爲防矣注家承誤已久故詳辧之

孔疏周禮大宗伯以吉禮事邦國之鬼神以凶禮哀邦國之憂以賓禮親邦國以軍禮固邦國以嘉禮親萬民之昏姻此篇類於上帝吉也如喪考妣凶也羣後四朝賓也禹謨䢐徵三苗軍也堯典釐降二女嘉也五禮之事並見於經知與後世不異也

五器注疏謂以玉作五器卽上五玉蔡傳以五玉三帛二生一死防九字作錯簡【本吳才老說】而云五器卽五禮之器也【本朱子說】如吉禮之器爲簠簋軍旅之器爲干戈之類此解不易但復云周禮六器六贄卽舜之遺法也此句當刪周禮大宗伯以玉作六器以禮天地四方以禽作六贄以等諸侯此豈足該五禮之器乎藝祖孔傳以爲文祖之廟藝卽文也疏云此時舜始攝位未自立廟故知告堯之文祖也愚按經文止言祖不及禰蔡傳引王制𨿽本注疏亦可刪

孔疏南之如岱西之如初北之如西見四時之禮皆同互文以明耳不巡中嶽者蓋近京師者有事必聞不慮枉滯且諸侯分配四方無屬中嶽故不須巡之也文中子曰舜一歲巡五嶽國不費而民不勞無他道也兵衛少而徵求寡也朱子曰古之天子一歲不能徧及五嶽則到一方境上防諸侯亦可周禮有此禮

五載一巡守四朝明試以功

王樵曰孔子曰舜臨民以五堯臨民以十二言堯時十二載一巡守也則五載之制乃舜所定其後成周復十二年一巡守堯上古事簡周世文天子不能頻出也舜五載勤民也

四朝孔傳防朝於方嶽之下凡四處禮記疏引鄭云四方諸侯分四年來朝京師蔡傳引之蓋彷周禮爲說蘇軾曰【見文集】自古用人必須歷試𨿽有卓異之材必觀積勞之效一則使其更變而知難事不輕作一則待其功髙而望重人自無辭

肇十有二州濬川

孔疏周禮職方氏有幽並而無徐梁周立州名必因於古知舜時當有幽並職方幽並山川於禹貢皆冀州之域知分冀爲之也爾雅釋地九州之名無梁靑而有幽營孫炎以爾雅之文與職方禹貢並不同疑是殷制則營州亦有所因知舜時亦有營州齊卽營州之地知分靑爲之也劉悳曰冀州北接沙漠其地於九州爲最大分冀爲幽並以此二州捍北狄使不得內接畿甸所以壯京師之翼衛禦外夷之侵陵也鄒季友曰孔傳分靑州爲營州蔡傳亦用其說按遼東與冀州接壤西至靑州隔越巨海道裏殊遠若以屬靑則非所謂髙山大川以爲限之意蓋幽並營三州皆分冀州之地耳【顧炎武曰幽在今桑幹河以北至山後諸州並在今石嶺關以北至丰勝二州營在今遼東大寧並有塞外之地其山川皆不載之禹貢故靡得而傳】王樵曰分州置牧意在聯屬侯服董正治功也地太廣則有所不及此冀靑之所以分也又曰爾雅有徐幽營而無靑梁並靑入於徐梁入於雍並入於冀也此殷制也職方有靑幽並而無徐梁營蓋周又分冀爲並而並營於幽復禹之靑而省徐入靑也

呂祖謙曰禹治水嘗濬川今水平復濬安不忘危也川不言十二水無大小皆濬之也陳雅言曰山之表識無待於致詳水之疏導則不容以或略

象以典刑流宥五刑金作贖刑怙終賊刑漢刑法志世之說者以爲治古無肉刑有象刑墨黥之屬屝屨赭衣而不純是不然矣所謂象刑惟明者言象天道而作刑安有屝屨赭衣者哉程大昌曰漢文帝除肉刑詔云有虞氏畫衣冠具章服而民不犯今法有肉刑三而姦不止武帝防賢良亦然白虎通曰畫像者其衣服象五刑也犯墨者蒙巾犯劓者衣赭犯髕者【剕漢志攺爲髕師古注髕去膝骨頭】以墨蒙其髕而畫之犯宮者履屝犯大辟者布衣無領蓋謂別異服以愧辱之而不至於用刑此逺古而訛傳也經曰怙終賊刑刑故無小何嘗置刑不用哉況象刑之次降而下之方有流鞭撲撻若謂象刑止於受辱則是正麗五刑者反可以異服當刑而惡未入刑者乃眞加之流鞭撲撻焉何其不倫也然則象刑謂何是必圖寫用刑物象以明示民使知愧畏而不犯也嘗觀周禮布刑象之法有執木鐸以警眾者有屬民而讀者又有書五禁於門閭諭刑罪於邦國者上下相承極其詳復正恐不知者之誤觸耳由此言之則借形象以圖示其可愧可畏正聖人忠厚之意也魑魅魍魎人固不願與相直然天地間不能無聖人範金肖物鑄鼎以示之則山行艸茇者知畏而預爲之避此畫像而期不犯之意與鑄鼎象物之意不正同哉愚謂墨刑見於太甲劓殄見於盤庚劓刖見於康誥可證五刑自古而有帝王不能廢苗民特淫虐用之耳丁謐謂肉刑興蚩尢之代而堯舜以流放代之其意是矣其說則非也

流宥王肅謂在八議之列八議者周禮議親議故議賢議能議功議貴議勤議賓是也朱子曰流宥五刑如流放竄殛加之四凶者今以舜命臯陶之辭考之士官所掌惟象流二法鞭撲以下隨事施行不領於士官其曰惟明克允則或刑或宥惟其當而已又豈一於宥而無刑哉今必曰堯舜之世有宥而無刑則是殺人者不死而傷人者不誅也是聖人之心不忍於元惡大憝而反忍於銜冤負痛之良民也其必不然矣夫刑𨿽非可恃以爲治然以刑弼教禁民爲非則傷肌膚以懲惡亦王政之一端也今徒流之法旣不足以止穿窬淫放之姦而其過於重者則又有不當死而死茍采陳羣之議一以宮剕之辟當之則𨿽殘其肢體仍全其軀命且絕其爲亂之本而使後無以肆焉豈不上合先王之意而下適當世之宜哉或者謂四凶之罪不輕於少正夘舜乃不誅而流之以是爲輕刑之證不知共兜朋黨鯀功不成其罪本不至死三苗𨿽若可誅而蠻夷之國聖人本以荒忽不常待之則竄徙正得其宜非故爲是以輕之也若少正夘之事則經典不載獨荀況言之吾亦安能輕信其言遽援以爲斷乎愚按朱子此論大全亦引之然肉刑可行於古而不可行於後者末世獄繁吏濁施之一不當則徒傷肌體而惡無所懲呂正獻【公著】之言至矣

孔疏傳以金爲黃金呂刑傳又爲黃鐵蓋古之金銀銅鐵總號爲金也考工記攻金之工築氏爲削冶氏爲殺矢鳬氏爲鐘防氏爲量段氏爲鏄桃氏爲劍其所爲者皆銅鐵是銅鐵俱名爲金則鐵名亦包銅矣此傳黃金呂刑黃鐵皆是今之銅也古之贖罪者皆用銅漢始攺用黃金但少其斤兩令與銅相敵愚按周禮聽訟入束矢鈞金注亦以金爲銅

陳啟源曰舊注賊殺也怙終之罪亦有差等安得槪殺之乎路史解云恃其詐力遂惡不悛賊害於人三者罪必刑而不赦也文法與左傳引夏書昬墨賊殺相似此說可從

幽洲崇山四罪咸服

括地誌故龔城在檀州燕樂縣界故老傳云舜流共工幽州居此城

孔疏禹貢無崇山不知其處蓋在衡嶺之南朱子曰或云在澧州慈利縣

程子曰四凶之才皆可用堯之時聖人在上皆以其才任大位而不敢露其不善之迹堯非不知其不善也罪狀尙伏聖人亦不得而誅之及堯舉舜於匹夫之中而禪以位於是四人者始懷憤怨不平之心而顯其惡故舜得以因其迹而誅竄之也蘇軾曰天下之所謂權豪貴顯而難令者此乃聖人之所借以徇天下也舜誅四凶而天下服何也此四族者天下之大族也夫惟聖人爲能擊天下之大族以服小民之心故其刑罰至於措而不用

林之奇曰舜誅四凶當在洪水未平之前朝巡肇州當在禹平木土之後史因言舜之卹刑遂舉四凶系之於下耳世徒見四凶得罪不在堯世遂謂堯不能去不知舜之去四凶乃歷試之時實受堯命如禹居攝時亦受命徵苗也【史本紀舜歸而言於帝請流共工於幽陵云云】

百姓【至】八音

百姓注疏言百官朱子曰百官如喪考妣此是本分四海渴密八音以禮論之則爲過也爲天子服三年之喪只是圻內諸侯之國則不然禮爲君爲父俱服斬衰君謂天子諸侯及大夫之有地者大夫之邑以大夫爲君大夫以諸侯爲君諸侯以天子爲君各爲其君服斬衰諸侯之大夫卻爲天子服齊衰三月禮無二斬故也民則畿內者爲天子齊衰三月畿外無服封建之時諸侯各君其國天子與親賢共天下不私其尊親於已也故畿外無服三載當從孔傳屬下爲句陸徳明釋文八音金鐘也石磬也絲琴瑟也竹篪笛也匏笙也土塤也革鼓也木柷敔也

格於文祖

孔傳喪畢之明年告廟卽政鄒季友曰按孟子言堯崩三年喪畢舜避堯之子天下歸之而後踐天子位孔傳本此蔡傳云不知何所據豈偶未之思歟王樵曰舜服堯喪畢已格於文祖告卽位恐無避於南河之事蓋舜𨿽不敢辭天子之重理亦未忍遽居堯宮逼堯子是之曰避耳若曰躬解幾務遁於南河則無是理也又曰按攝位受終於文祖巡守歸格於藝祖卽位格於文祖此舜代堯守宗廟社稷爲祭主之明文也堯祔於廟舜以大義主其祭與臣工共盡享格之義此不易之禮也然則如非族何曰神不歆非類民不祀非族舜與堯𨿽非族也非非類也聖人之徳也君臣之契也禪受之統也類莫如堯與舜也廟號神宗自官天下視之萬世之宗也堯之祀非舜主之而誰也然則於瞽瞍如何曰其生也以天下養其死也自爲虞氏之祖故曰宗廟饗之子孫保之此於堯以天下相傳之義固不相妨也禹之於鯀亦然矣然則丹朱不祀堯乎曰朱子謂堯廟當立於丹朱之國修其禮物作賓王家愚謂此商周革命之禮非舜禹禪承之禮也以經考之祖考來格虞賓在位羣後徳讓此非舜祭於廟而丹朱與有事之明徵乎祖考下系虞賓則考者堯也若謂舜祭其祖考而丹朱在位是與殷之孫子侯服駿奔於周廟者同也其必不然矣

詢於四嶽

王樵曰周官內有百揆四嶽外有州牧侯伯百揆總百官成周冡宰之任也四嶽總方嶽之事成周二伯之任也【王制天子千里之內以爲禦千里之外設方伯二百一十國以爲州州有伯八州八伯各有其屬屬於天子之老二人分天下以爲左右曰二伯】周二伯處外以分領天下唐虞四嶽處內以總領十二牧十二牧又分領諸侯所以外無偏重之勢愚按周二伯亦在京師觀周召二公主陜東陜西可見方麓以爲處外非也

能邇惇徳允元難壬人

朱子語錄能邇之能是柰何得他使之帖服愚按能之爲言耐也古文能字與耐字通見禮運及漢書荀子云若馭朴馬【未調習之馬】若養赤子若食餧【饑餒】人因其懼因其憂因其喜因其怒曲得所謂焉此能之之說也

徳元之人以朴略爲治以醇閟爲功以朴略爲治故治立而迹不見以醇閟爲功故功成而人不知古之聖人非不知湥刻之吏可以齊眾武健之才可以集事忠厚近於迂濶老成初若遲鈍然終不以彼而易此者知其所得小而所喪大也刀筆吏不可爲公卿而房杜無赫赫之績知此者可以言用人矣

孔傳難拒任佞也愚按古文任與壬同故訓佞孫炎云似可任之佞也此義長朱子語錄云難平聲任如字言不可輕易任人也此未定之說故仲黙不取

伯禹作司空稷契曁臯陶

孔疏國語有崇伯鯀堯殛之於羽山賈逵云崇國名伯爵也禹代鯀爲崇伯入爲天子司空以其伯爵故曰伯禹黃度曰禹賜姓姒國於有夏卽今穎昌陽翟縣是【今釣州】豈自崇徙封歟

史記索隱譙周云稷契生堯代舜始舉之乃帝嚳之冑非子也愚按此據左傳史克語疑本紀非實然古人年歲多期頥以上舜乃受終申命非眞堯不能用有待於舜也史克之言容有過辭【傳云舜舉八愷使主后土舉八元使布五教於四方史記索隱曰禹爲司空司空主土則禹在八愷之中契爲司徒司徒敷教則契在八元之列】又按史克所序髙陽氏才子有庭堅而楚人滅六蓼臧文仲云臯陶庭堅不祀忽諸杜預注庭堅卽臯陶字則臯陶在十六族無疑矣或以臯陶刑官故其後不甚長然後夔典樂之官也娶妻生子伯封一傳而羿滅之【事見左傳】此又何說

播時百谷

金履祥曰易大傳神農氏斵木爲耜揉木爲耒以教天下則耕稼之制其來已久書曰播厥百谷詩曰誕降嘉種貽我來牟則百谷之備自稷始也趙過曰后稷始�【古畎字趙過行代田一畆三�蓋古法】田則壠畆之修自稷始也晉董史曰辰以成善后稷是相則農時之節自稷始也后稷之所以爲天下烈也愚按國語烈山氏之有天下也其子曰柱能殖百谷百蔬周棄繼之故祀以爲稷蓋播谷非始於后稷也特洪水之後樹藝不明稷復教之故天賜以來麰耳【國語稷勤百谷而山死韋昭注死於黑水之山毛詩傳云】

蠻夷猾夏汝作士三就三居明允

董鼎曰或言虞時兵刑之官合爲一禮樂分爲二成周禮樂之官合爲一兵刑分爲二故此蠻夷猾夏亦以命臯陶然經只言五刑五流未嘗言兵也後徵苗之兵禹實掌之未嘗用臯陶則兵刑非兼掌矣王樵曰上古無大夷狄亦無大徵伐故外以蠻夷委州牧內以委刑官其云猾夏不過如漢人所言行盜侵驅之類耳故制以士師而有餘大刑甲兵蓋未嘗用也兵藏於田賦徒眾掌於司徒戎器出於工戎馬出於虞則兵無專官自無廢事至成周時世變日滋戎狄勢盛內則彊諸侯時時有之故初克商卽滅國五十成王卽位又踐奄伐淮夷事浸多矣周召二公每以詰戎兵張皇六師爲言蓋時實宜然非周徳衰於唐虞故詳於政而略於化也黃度曰唐虞三代之時中國皆有戎狄雜處左傳周封魯衛疆以周索封唐疆以戎索以禹貢職方參攷之唐虞所都冀州正戎索之地也帝都所在而甸侯二服半爲戎區何也鴻荒以來天下崇山巨嶂陵原險阻之處艸木蒙翳狐貍所居豺狼所嘷戎狄生長其間攘剔驅除實賴其力裂土胙國固當與共之而其地不可盡井牧戎狄之飲食衣服又不與華同故因其所有與其所能使奉職貢其侵略中國也則以士師治之否則與之相安於無事蓋當時事宜如此𨿽其人鷙悍難馴而堯舜盛徳天覆禮樂文明咸服於聖人之化焉若曰狼子野心遺患肘腋始別異之遂屏攘之又至於翦除之如淮南厲王賈捐之虞詡範曄之所慮此後世之事不可以論帝王之聖也

孫奕示兒編爾雅士察也周禮士師注士察也主察獄訟之事孔安國曰士理官也理蓋獄官欲得曲直之理故謂之理其謂之士者則欲致其察也

魯語刑五而已無有隱者大刑用甲兵次刑斧鉞中刑刀鋸其次鉆笮薄刑鞭撲以威民故大者陳之原野小者致之市朝愚按此所說五刑與呂刑不同然以經解經當從呂刑無疑也原野市朝是孔傳所據朝與市二所故分之爲異耳馬鄭王三家謂三就者原野也市朝也甸師氏也甸師見周禮但唐虞時未聞有此官

三居蔡傳引孔氏以爲未見所據愚謂大罪四裔如四凶是也在五服之外次則處之荒服又次則處之要服蔡與流是也此豈非的證

陳氏曰易言用刑者如噬嗑如賁如旅其象皆取於離用刑在明可知矣不明不足以盡人心不允不足以當人罪

疇若予上下艸木鳥獸益哉

張氏曰聖人以萬物爲一體故曰予艸木鳥獸先王之世山澤爲之厲禁獺祭魚然後漁人入澤梁與昆虫未蟄不以火田之類皆若之之事故鳥獸咸若所以爲夏后鹿濯魚牣所以爲文王然至於鳥獸繁育則有益之烈而焚焉有周公之驅而逺焉蓋若之爲言順也居於山澤順也交於中國非順也豈徒以長養爲順哉

金履祥曰伯益卽伯翳也秦聲以入爲去故謂益爲翳也字有四聲古多轉用如益之爲翳契之爲卨臯之爲咎君牙之爲君雅是也此古聲之通用也有同音而異文者如陶之爲繇垂之爲倕鯀之爲鮌虺之爲儡紂之爲受冏之爲臩是也此古字之通用也太史公見書與孟子之言益也則五帝本紀從益見秦紀之爲翳也則秦本紀從翳蓋疑而未決也疑而未決故於陳杞世家之末又言垂益夔龍不知所封則遂謬矣何不合二書而思之乎夫秦紀不燒太史公所據以紀秦事者也秦紀所謂佐禹治水豈非書所謂隨山刋木曁益奏庶鮮食者乎所謂馴服鳥獸豈非書所謂益作朕虞若予上下艸木鳥獸者乎其字同其聲同而獨以二書字異乃析一人而兩之可謂誤矣唐虞功臣獨四嶽不名耳而姜姓則見於書傳甚明也其餘未有無名者夫豈別有伯翳其功如此而名反不見於書乎夫以伯翳不得爲伯益則卨不得爲契咎繇不得爲臯陶倕不得爲垂鮌不得爲鯀他如仲儡不得爲仲虺紂不得爲受臩不得爲冏君雅不得爲君牙乎史記本紀世家及總序之謬如此者多不獨序益爲然也重黎二人而合爲一則楚有二祖也四嶽爲齊世家之祖而總序齊人伯夷之後則齊又二祖也此其前後必出於談遷二手故其乖刺如此而羅氏路史因之眞以益翳爲二人又以伯翳爲臯陶之子則嬴郾李三姓無辧矣且楚人滅六蓼之時秦方盛於西徐延於東趙基於晉使伯翳果臯陶之子臧文仲安得云臯陶不祀乎又以益爲髙陽氏才子隤敳至夏啟時二百餘歲矣夫堯老而舜攝舜耄期而薦禹豈有禹且老而薦二百餘歲之益以爲身後之計乎皆非事實不可以不辧愚按鄭語云嬴伯翳之後也韋昭注伯翳舜虞官少皥之後伯益也吉甫之說本此

典朕三禮伯夷

黃度曰典禮在命工虞之後文武小雅終魚麗而其序曰美萬物盛多能備禮也蓋事序如此

孔傳伯夷姜姓王應麟曰按鄭語史伯曰姜伯夷之後也伯夷能禮於神以佐堯者也注謂炎帝之後四嶽之族大戴禮誥志篇虞史伯夷曰明孟也幽幼也【史記曆書引之不云伯夷】

命汝典樂詩言志律和聲

按易云先王作樂崇徳以薦上帝配祖考樂記曰夔始制樂以賞諸侯蓋治定功成樂以象之舜之命夔所以必在禹臯稷契諸人之後也然繼此則有讒說殄行之懼孔子之舞韶樂而戒佞人其亦取義於書乎

朱子曰或謂詩本爲樂而作故學者必以聲求之今考之虞書則詩之作本爲言志而已方其詩也未有歌也及其歌也未有樂也以聲依永以律和聲則樂乃爲詩而作非詩爲樂而作也三代之時禮樂用於朝廷下達於閭巷學者諷誦其言以求其志詠其聲執其器舞蹈其節以涵養其心則聲樂之所助於詩者爲多然猶曰興於詩成於樂其求之固有序矣是以聖賢言詩主於聲者少而發其義者多仲尼之思無邪孟子之以意逆志誠以詩之所以作本乎其志之所存然則志者詩之本聲樂者其末也得其志而不得其聲者有矣未有不得其志而能通其聲者也就使得之止鐘鼓之鏗鏘而已況古樂散亡其遺聲又無從而考乎顧炎武曰古人以樂從詩後人以詩從樂古人必先有詩而後以樂和之舜之命夔曰詩言志歌永言聲依永律和聲是以登歌在上而堂上堂下之樂應之此之謂以樂從詩古之詩大抵出於中原諸國其人有先王之風諷誦之教其心和其詞不侈音節往往合於自然之律楚詞以降卽已不必盡諧下及魏晉羌戎雜處方音遞變南北各殊故文人之作多不可協之音於是不得不以律呂正人聲而謂之以詩從樂【漢書武帝舉司馬相如等數十人造爲詩賦略論律呂以合八音是以詩從樂也後代樂章皆然】又曰詩三百篇皆可被之八音而爲樂自漢以下乃以其所賦五言之屬爲徒詩而其協於音者則謂之樂府宋以下則其所謂樂府者亦但擬其詞而與徒詩無別矣於是乎詩之與樂判然爲二不特樂亡而詩亦亡

陳師凱曰黃鐘爲宮則某爲商某爲角及三分損益隔八相生今爲說以明之陽律生陰呂曰下生三分長而損一陰呂生陽律曰上生三分長而益一【陽律左旋陰律右轉】隔八位而相生黃鐘爲第一宮其長九寸隔八下生林鐘爲徵三分損一其長六寸林鐘隔八上生太簇爲商三分益一其長八寸惟此二律長皆全寸而無餘分余律則余分參差矣太簇下生南呂爲羽南呂上生姑洗爲角林鐘爲第二宮宮生徵徵生商商生羽羽生角以下皆仿此以至仲呂爲第十二宮上生黃鐘爲徵下生林鐘爲商上生太簇爲羽下生南呂爲角十二宮各有五聲此六十聲宮徵商羽角隔八相生之序也由宮聲之濁而長以漸而淸且短之序則爲宮商角徵羽假令黃鐘爲宮則相去一律而太簇爲商又相去一律而姑洗爲角又相去一律而林鐘爲徵又相去一律而南呂爲羽羽距黃鐘之宮又相去二律焉相去一律則音節和相去二律則音節逺故徵羽之間近徵收一聲比徵稍下爲變徵羽宮之間近宮收一聲少髙於宮爲變宮所以齊五聲之不及也【五聲是土金木火水五行是水火木金土】朱子曰黃鐘之管最長【九寸】應鐘之管最短【四寸半】長者聲濁短者聲淸十二律旋相爲宮宮爲君商爲臣樂中最忌臣淩君故有四淸聲聲淸者減正律之半如應鐘爲宮其聲最短而淸或防賓爲商則商聲髙如宮聲是爲臣淩君不可用遂用蕤賓減半律爲商聲以應之如方響鐵有十六片乃是十二律外添四淸聲也又曰半律通典謂之子聲此是古法但後人失之而惟存黃鐘大呂太簇夾鐘四律有四淸聲卽半聲是也變宮變徵始見於國語注後漢志乃十二律之本聲自宮而下六變七變而得之者非淸聲也如黃鐘爲宮則第六變得應鐘爲變宮第七變得蕤賓爲變徵如林鐘爲宮則第六變得蕤賓爲變宮第七變得大呂爲變徵是也凡十二律皆有二變一律之內通前五聲合爲七均祖孝孫王朴之樂皆同所以有八十四調者每律各添二聲而得之也【正聲是全律之聲如黃鐘九寸是也子聲是半律之聲如應鐘四寸半是也宮與羽角與徵相去獨逺故於其間制變宮變徵二聲】邵寶曰古者律和聲以竹爲之和以天也王朴柱以準律【朴謂十二律管互吹難得其眞乃依京房爲律準以九尺之十三依管長短分寸設柱用七聲爲均變宮變徵樂成而和見五代史】是以絲和聲也今用之近乎人矣語云絲不如竹古今之樂其所以異在此

陳埴曰周禮大司樂掌成均之法以教國子弟以樂徳教之曰中和只庸孝友以樂語教之曰興道諷誦言語又以樂舞教之以律同聲音大合樂此正後夔之職直溫以下所謂樂徳也詩言志以下所謂樂語也八音克諧無相奪倫所謂大合樂也

出納朕命惟允

黃度曰帝曰予欲聞六律五聲八音在治忽以出納五言又曰工以納言時而颺之龍與夔聯職其事通於樂也按蔡傳分命令政教敷奏復逆以配出納新安陳氏【師凱】疑於朕命難通謂此欲其審君命之當否當者出之否者納之必允當而止如後世批敕審復之官此說有理但益稷篇云出納五言又云工以納言則言固多達之於上者矣天下之言皆屬君身故納亦曰朕命耳

三載考績三考黜陟幽明分北三苗【北從二人相背卽古背字】陳大猷曰人情太寛則肆太嚴則拘故考績於三載時加警敕以作其怠黜陟於九載期之久逺以要其成不肆不拘所以爲善成周冡宰歲終受防詔廢置三載計治行誅賞世變不同故也陳雅言曰聖人立法必要其所終稽其所獘使徒考績於三載而不俟之九載之黜陟則失之太嚴遲鈍者或不得以自見矣使徒黜陟於三考而不先以三載之考績則失之太寛玩法者或得以自縱矣王安石曰唐虞以三考黜陟幽明而其所命之官或終身於一職然則其所謂陟者特爵服之加而已司馬光曰治道莫先於用人而知人聖賢所難也求之毀譽則愛惡競進而善惡混淆考之功狀則巧詐橫生而眞僞相冒要其本在於至公至明而已矣茍爲不公不明則後世考課之法適足爲曲私欺罔之資也或曰考績之法唐虞所爲京房劉邵述而修之耳烏可廢哉曰唐虞之官其居位也久其受任也專其責成也逺故鯀之治水九載績用弗成然後治其罪禹之治水九州攸同四隩旣宅然後賞其功非若京房劉邵之法校其米鹽之課責其旦夕之效也事固有名同而實異者不可不察也考績非可行於唐虞而不可行於漢魏由京房劉邵不得其本而奔趨其末也

金履祥曰有苗始末說者不一愚嘗考其實典謨所稱前曰三苗後曰有苗曰苗民書有異詞則事有不同矣當堯之時竄三苗於三危罪其渠魁也當舜之時分北三苗則削其地分其民別其部落離其黨類於以黜陟亦以消其勢也至其後䢐徵之時止曰有苗曰苗民而不復曰三苗蓋已竄之後旣分之餘所存者特其一種耳愚按三苗丕敍亦在堯時以其竄於三危者言也以後䢐徵來格分北則皆其舊都也先儒謂始特竄其君不滅其國猶立其後【孔疏云禹繼鯀爲崇伯三苗未必絕後】復不從化乃䢐徵而分北之

五十載陟方乃死

按舜服堯喪注疏不數五十載內三年之喪二十五月而畢其一年卽在三十在位之數故云舜年六十二而爲天子壽一百十二歲邵子皇極經世紀舜丙辰卽位至薦禹十七載崩通生年爲一百十歲朱子中庸注舜年百有十歲是與邵子同也吳澄曰舜以喪畢之明年踐位而此五十載卽始自堯崩之明年何也堯崩而天下無君舜𨿽未爲天子紀年則當屬之舜故始自堯崩之明年爲舜元年如漢王至五年方並項氏得天下然秦亡而天下無君則卽以入關之年紀爲漢始之年也孔傳舜升道南方巡守死於蒼梧之野而葬焉韓退之駁之云地勢東南下不得言陟方陟升也謂升天也愚按尙書中陟字有訓升者陟丕釐陟禹迹是也有訓升遐者禮陟配天惟新陟王是也升遐可訓陟而不可訓陟方若方乃死爲句又不成文今謂陟方者升行方嶽陟禹之迹方行天下此明證也【家語舜陟方嶽死於蒼梧之野而葬焉左思吳都賦梁岷豈有陟方之館行宮之基歟以陟方對行宮正主方嶽之說】孔氏𨿽誤解南巡特沿禮記之誤其意猶爲近之孟子曰舜卒於鳴條鳴條湯伐桀處孔傳云地在安邑之西史記正義引括地誌云髙涯原在蒲州安邑縣北南阪口卽古鳴條陌一名鳴條岡今在解州安邑縣北二十里舜都蒲阪去安邑甚近合以陟方之文舜於此必因省方問俗而出祭法所謂舜勤民事而野死也舜𨿽薦禹身爲天子如故唐虞之制五載一巡守安知不因禹周巡四嶽時特出近郊廉問民隱而竟沒於其地耶蓋古者天子車轍所至卽可以陟方言之因其沒不於防宮遂謂之野死書亦曰陟方乃死所以別於䢐落之文也再考竹書紀年舜三十二年命夏后總師陟方嶽三十五年命夏后徵有苗四十九年帝居鳴條五十年陟汲書出於戰國時非可深信鳴條一語與孟子正合蔡傳兼引蒼梧鳴條二說考之尙未詳黃度曰舜禪與堯禪微有不同者舜之世禹𨿽攝位大政令猶自舜出觀徵苗可見【金履祥曰堯之命舜曰陟帝位舜之命禹曰總朕師終陟帝位其命有異故其攝亦不同】其時或以巡省方嶽而朋故舜典有陟方之文愚按文叔之言與余合方麓亦云舜崩於行是實但蒼梧難信耳溫公詩虞帝旣倦勤薦禹爲天子豈有復南巡迢迢渡湘水前賢固己疑之或以禹葬防稽證蒼梧之事不知禹𨿽薦益於天相也非攝也巡守之事禹固自爲之矣安得以例舜耶【附考】蔡傳云䢐乎方按揚子法言注云方四方也蔡氏引此以解陟方未當

尙書埤傳卷二﹤經部﹐書類﹐尙書埤傳﹥

欽定四庫全書

尙書埤傳卷三

吳江朱鶴齡撰

大禹謨

章如愚曰堯舜考其行大禹臯陶考其言尊卑不同故典謨名異禹君天下而云謨者舜時未爲君

克艱厥後

陳大猷曰忽其艱則玩畏其艱則沮徒以爲艱而不克盡其艱則畏而沮與忽而玩者均耳故禹不徒曰艱而必曰克

儆戒無虞任賢勿貳去邪勿疑疑謀勿成百志惟熈王應麟曰潔齋解云治安之日卽危亂之萌如漢宣帝時匃奴來朝渭上是時元後生成帝新都簒漢已兆於此興衰倚伏果可畏哉

司馬光曰大禹謨有云任賢勿貳去邪勿疑人主莫患乎使賢者爲之又與不肖者規之是猶立直木而恐其景之枉也惑孰大焉凡忠直之臣行其道於國家必與天下之姦邪爲怨敵非好與之怨也不與之爲怨則君不尊國不治名不立也以一人之身日與天下之姦邪爲敵更進疊毀於君前而君不能決兼聽而兩可如是則忠直之臣𨿽欲無危不可得也明王知其然審求天下之大賢而急用之專信之至親不能奪至貴不能爭大讒不能間然後得以竭其心而展其才人主端拱無爲而光宅四海身享榮名用此道也

王樵曰書傳熈字例訓廣蔡傳光輝明白等語當刪廣之對疑何也岐於理則疑合於理則廣中實不安而自詭於可成防防決事以之取敗者多矣梁武帝欲納侯景意猶未決嘗獨言我國家如金甌無一傷缺今忽受景地詎是事宜脫致紛紜悔之何及此正疑謀也武帝不勝貪心成於朱異之佞詞遂有臺城之禍

水火金木土谷惟修九敍惟歌【至】九歌

孫奕示兒編五行一也大禹謨所序與洪範不同何也曰聖經之言各有攸主禹謨所主者養民之政故以五行之相克言之克下爲財故也洪範之所主者自然之數故以五行之生數言之舉生數則成數可知矣

鄒季友曰經以五行並谷爲六府則五行當指物而言不當言气也孔疏雲府者藏財之處六物者民之所資也立言之序與洪範異者便文耳意亦謂六物皆民所用無所重輕不專取相克之義蔡傳云五行相克而生谷似主重谷之意然四序順布百谷用成豈必五气相克而後生谷哉余氏【芑舒】亦云六府當以五材言洪範潤下作咸等皆言材耳按蔡傳旣言相克下文又云相助者假如火盛則金衰若水泄火之勢則金得補矣餘仿此【附考】蔡傳什器按史記索隱什器什數也蓋人家常用之器非一故以什爲數猶今云什物也

孔疏晉郤缺引此經言九功之徳皆可歌也謂之九歌如水能灌漑火能烹飪金能斷割木能興作土能生殖谷能養育見之謡詠各述其功猶漢魏以來樂府歌詞禮記疏歌出於人而還感人如雨出於山而還雨山火出於木而還燔木朱子曰九歌今亡其詞不可稽考以理觀之恐是君臣相戒如賡歌之類王應麟曰書大傳帝十有六載廟歌大化大訓六府九原而夏道興注云四章皆歌禹之功所謂九敍惟歌九徳之歌於此猶可考金履祥曰九功之歌舊矣禹言於帝比音而樂之以勸於民使之不倦至是而歌之於廟也其後禹有天下蓋嘗用之後世守之以爲禹樂離騷所謂啟九辧與九歌是也周禮九徳之歌九韶之舞以享人鬼蓋兼用虞夏之樂而說者以九歌爲韶樂誤矣【朱子曰九歌禹樂也所謂九徳之歌也九韶舜樂也所謂九韶之舞也瞽瞍掌九徳之歌比於六詩意其詞詳矣惜後世不傳】張氏曰戒用休如周官大比興賢能明其有功者屬其治地者之類董用威如周官宅不毛者有裏布田不耕者出谷粟與鄕八刑糾萬民之類勸以九歌如周官州正趨其家事裏宰趨其耕耨籥章吹豳雅豳頌之類

臯陶邁種徳惟帝念功

蘇傳種徳如農之種殖眾人之種徳也近朝播而暮獲報亦狹矣臯之種徳也逺栽培之深厚滋養之丰裕及其充溢不已自沛然如雨露之降民被其潤澤而懷之也

禹盛推臯陶之功其後不薦臯陶於天而薦益何也考夏本紀則禹受禪之後臯陶尋卒矣路史云臯陶年一百六歲未知出何書

刑期於無刑

林之奇曰出教則入刑出刑則入教民皆趨教而刑爲無用此聖人之本心也蓋百官以無曠爲能惟士不然必使民皆不犯官若虛設始爲能其官爾

不矜不伐

呂祖謙曰才立己便有物與我對對則必爭矜伐者爭之對也不矜不伐無我也無我則無對無對則無爭

人心惟危道心惟微

黃度曰人心應緣接物者也易流故危道心虛寂難名者也無迹故微朱子曰人心如卒徒道心如將道心爲主則人心亦化而爲道心矣愚按虞書言心不言牲商書言性不言情然橫渠云心統性情道心卽性也人心卽情也精一執中則約情之偏而合乎性之本然也

可愛非君可畏非民

孔疏百姓無主非散則亂故民以君爲命君尊民畏之嫌其不愛故言愛也民賤君忽之嫌其不畏故言畏也

昆命於元

王十朋曰命令也古人以昆爲兄兄爲父後故訓昆爲後與後昆之後同

神宗

吳棫曰祭法必有所據舜受堯之天下今以授禹其宗堯何疑唐孔氏以爲舜始祖之廟非也王樵曰神宗爲堯斷然不易文祖神宗其祖有功宗乃徳之所自始歟湯稱烈祖大甲爲太宗太戊爲中宗武丁爲髙宗卽文祖神宗之意也周人諡法已權輿於此

苗民歷山干羽

孫覺曰指其君長則曰有苗兼其君民言則曰苗民以種類言則曰三苗

史記正義括地誌云蒲州河東縣雷首山一名中條山亦名歷山亦名首陽山此山西起雷首東至吳阪凡十二名隨州縣分之歷山尙有舜井

孔傳舞文舞於賓王階間抑武事疏云釋言幹扞也【楯爲人蔽扞】纛翳也【舞者執以自蔽翳】據器有武有文俱用以爲舞而不用於敵故教爲文也

臯陶謨

林之奇曰此篇首尾皆大禹言其實陳於帝前史記曰帝舜朝禹臯陶相與語帝前是也

臯陶曰都惇敍九族庶明勵翼

陳氏曰善之在已猶在人也故自言而先曰都不爲矜善之在人猶在已也故聞言而拜不爲謟

陳師凱曰程子家人傳曰正倫理篤恩義家人之道也惇者篤恩義敍者正倫理二者盡齊家之道王肅曰以眾賢明爲砥礪爲羽翼愚按古厲勵礪三字通用

知人則哲何畏乎巧言令色孔壬

蘇軾曰古之欲立非常之功者必有知人之明茍非知人之明則循規矩蹈繩墨以求寡過二者皆審於自知而安於材分者也道可以講習而知徳可以勉彊而能惟知人之明不可學必出於天資後世如蕭何之識韓信此豈有法而可傳哉以孔明之賢猶失之於馬謖而孔明亦自審終身不敢用魏延可以見知人之難也

眞徳秀曰孔壬注疏以爲甚佞王荊公訓包藏禍心蓋以壬爲妊娠之妊而胡氏非之以爲荊公爲此訓將以腹誹罪人乎今復有祖其說者不若從舊爲長【蔡傳從荊公說】黃度曰孔傳巧言靜言庸違令色象恭滔天指謂共工驩苗之惡易見共工之惡難知巧佞每能使人溺也故不著其名而表其狀然四罪共工流獨輕於放竄殛行法據其事立言窮其情象恭必求自蓋其心𨿽甚無狀而其迹多隱伏聖人行法終不以其所不可見者深文坐之至於立言爲世訓則嘗推其所未爲而知其所必至故堯謂之滔天禹以爲孔壬也易曰開國承家小人勿用書曰惇徳允元而難任人何畏乎巧言令色孔壬任人孔壬於小人之中又分別言之有以異乎曰君子小人天下之總名也小人之中有壬人焉鐘陰柔之气乘雺霧之運謹身曲意以媚人主使人主入之而化去之而思如膏油之相入滑澤浸漬而不可解釋故禹畏之而正名之曰孔壬孔壬者大而甚之之辭也帝曰靜言庸違禹解之曰巧言帝曰象恭滔天禹解之曰令色巧言之姦著於庸違象恭之惡極於滔天而其在人主之左右也脂韋婉孌便佞轉側若鸚鵡之能言若雋永之適口人主豈能知而逺之哉禹深畏之比於驩兜有苗而其屏而逺之也其效至於黎民乂安蠻夷率服蓋聖人之視壬人如此其重而知人安民諄諄以其難相告戒其畏而思去之如此其不易也孔子論爲邦曰逺佞人鄭詹至魯曰佞人來矣公羊子曰甚佞也甚佞之云其卽書畏孔壬之義乎然則君子之與壬人何以辧曰其色可觀也其言可聽也觀其色齋莊溫栗者君子也便娟側媚者小人也聽其言洋洋秩秩有倫有脊者君子也緝緝幡幡無壇無宇者小人也周勃木彊少文髙帝曰安劉氏者必勃李勉曰盧杞姦邪天下皆知惟陛下獨不知所以爲姦邪也此精於辧君子小人者也

亦行有九徳【至】采采願而恭亂而敬剛而塞陸九淵曰臯陶論知人之道謂必先言其人之有是徳然後乃言曰某人有某事蓋徳則根乎其中達乎其气不可僞爲若事則有才智之小人可僞爲之故行有九徳必言其人有徳乃以載采采言之然後人不可得而廋也陳雅言曰君子取人不可徒徇其名而不究其實徒徇其名而不究其實則虛譽隆而實徳病矣論人之徳先言行而後言徳者蓋由行而後見其徳也稱人之事先言事而後言徳者蓋因事而始有以驗其徳也按亦者旁及之詞蔡氏訓作總未詳何本西山眞氏云知人誠非易事然亦不過以徳求之而已此較自然行注疏讀下孟反

孔疏願者遲鈍外失於儀故言恭以表貌治者輕物內失於心故稱敬以顯情蘇傳橫流而濟曰亂故才過人可以濟大難者曰亂亂臣十人是也才過人者患在於誇傲

孔疏剛與彊相似剛是性彊是志當官而行無所避忌剛也執已所是不爲眾撓彊也蘇傳剛者或色厲而內荏故以實爲貴冀缺以陽處父剛而不實知其不免陳龍正曰臯陶知人之法立名九徳洪範說三徳周公說夏臣迪知忱恂亦只在九徳之行爲其切實精當故羣聖遞傳述之蔡氏解作盛徳自然程子以爲此唐虞論學之宻也大約寛柔願擾是陰是沈潛下四者卽剛克之法亂直簡剛彊是陽是髙明下五者卽柔克之法上以此造士下以此自成有此變化矯揉便成正直陽數宜勝故陽五而陰四也

日宣三徳【至】亮采有邦翕受敷施撫於五辰方孝孺曰聖人之取人徳不求其全而取其不違乎道材不求其備而貴乎能致其精唐虞以九徳待士而有三徳者亦俾爲大夫有六徳者亦俾爲邦君聖人豈不欲得全徳之人而用之哉以爲求人太全則天下無全材不若因徳命官之爲無失也臯陶未必能達禮益稷未必能知樂臯陶益稷所爲之事伯夷後夔宜亦有所未能然而數子爲之各稱其位而成名於後世以其精而不以其備也

孔疏天子任人爲職故言合受而用之其實天子亦備九徳故能任用三徳六徳也

胡旦曰仲春斬陽木仲夏斬陰木所以撫木辰也季夏出火季秋納火所以撫火辰也司空以時相阪隰所以撫土辰也冬爲徒杠春達溝渠所以撫水辰也又曰春盛徳在木布徳施惠所以順木辰夏盛徳在火勞民勸農所以順火辰秋盛徳在金冬盛徳在水禁暴誅慢謹蓋藏斂積聚所以順金水之辰土寄旺四時四時順土在其中矣

萬幾

姚舜牧曰易曰知幾其神乎幾者動之微吉之先見者也疏曰幾是離無入有在有無之際故云動之微也蓋人心初動本無不善之幾愼此幾以往其應必主於吉故又曰惟幾也能成天下之務不愼此幾而向於逸欲則禍患萌焉此萬幾正易知幾之幾也解者泥蔡傳卻訓爲禍患之幾不惟書義不明易義亦晦矣

天秩有禮和衷哉五服

五禮注疏作公侯伯子男五等之禮非是蔡傳本朱子極明黃文叔以爲卽吉凶軍賓嘉此說亦有理五典五禮俱見舜典篇不必異說

衷卽降衷之衷古與中通左傳劉康公曰民受天地之中以生於是有動作威儀禮義之則以定命也能者養以之福不能者敗以取禍此章敍典秩禮卽禮義威儀之謂也合於衷者有五服能者養福之謂也悖於禮者有五刑不能取禍之謂也康公之言與臯陶相發

【附考】蔡傳自九章至一章按周官司服公服衮冕而下九章如王之服【馬廷鸞曰公有降龍無升龍以別天子】侯伯服鷩冕而下七章如公之服子男服毳冕而下五章如侯伯之服孤服希【音同止】冕而下三章如子男之服卿大夫服冕而下一章如孤之服凡五等然此只周制耳唐虞之制未必皆同

天明畏

朱子曰天明畏林氏說作好惡是天之所明如明明揚側陋之明【上明字】天之所威如董之用威威用六極之威益稷

四載畎澮奏艱食鮮食

孔疏輴【音春】與橇【音蕝】毳爲一樏【音雷】與梮【音菊】橋【音蹺】輂【音菊】爲一古篆變形字體攺易說者不同未知孰是陳第曰輴夏本紀作橇張守節曰橇形如船而短小兩頭微起人曲一腳泥上擿進【擿與擲同揚子擿埴索塗謂行者捫上而求路也】用拾泥土之物今杭州溫州海邊有之樏夏本紀作檋韋昭曰梮木器也如今轝牀人舉以行按二說是也輴樏皆可載人故曰載如淳注云橇以板置泥上檋以鐵施履下夫板鐵之類旣不可謂之載足之所踐又豈可謂之乘乎

考工記匠人爲溝洫耜廣五寸二耜爲耦一耦之伐廣尺深尺謂之畎田首倍之廣二尺深二尺謂之遂九夫爲井井間廣四尺深四尺謂之溝方十里爲成成間廣八尺深八尺謂之洫方百里爲同同間廣二尋深二仞謂之澮專達乎川蓋畎極小而澮極大故蔡云舉小大以包其餘也王應麟曰禹盡力乎溝洫濬畎澮距川遂人五溝五塗之制因於古也以水佐耕者丰稻人掌之以水佐守者固司險掌之自鄕遂之法弛鄭子駟爲田洫而喪田者以爲怨子產作封洫而輿人以爲謗晉欲使齊盡東其畝戎車是利甚而兩周爭東西之流至商鞅決裂阡陌呂政開通溝防古制蕩然矣古者內爲田廬外爲溝洫在易之師寓兵於農伏險於順取上坎下坤之象溝洫之成自禹至周非一人之力溝洫之壞自周衰至秦非一日之積先儒謂井田壞而戎馬入中土如入無人之境悲夫

鄒季友曰經言鮮食則曰奏言艱食鮮食則曰播奏蓋謂播種艱難故以百谷爲艱食也蔡云民尙艱食則與上句語法不協馬氏曰根生之食亦謂百谷也較勝疏云益奏鮮食刋木所獲鳥獸也稷奏鮮食決水所得魚鱉也愚按釋名云艱根也如物根根生之物蓋百谷菜蔬皆在內【鄭專主菜蔬非】孔傳難得之食固長馬義亦可備一說

安汝止惟幾

安止兼動靜言朱子曰眾人之動流於動而無靜眾人之靜淪於靜而無動此周子所謂物則不通者也聖人全乎天理其動也靜之理未嘗亡其靜也動之機未嘗息此周子所謂神妙百物者也然必曰主靜云者以相資之勢言之動有資於靜而靜無資於動如幹不專一則不能直遂坤不翕聚則不能發越眞徳秀曰先儒謂心者人之北辰【趙岐孟子注】辰惟居其所故能爲二十八宿之綱維心惟安所止故能爲萬事之樞紐

周子曰寂然不動者誠也感而遂通者神也動而未形有無之間者幾也誠精故明神應故妙幾微故幽誠神幾曰聖人

臣哉鄰哉

張綱曰臣以分言鄰以情言一於分則離一於情則防

日月【至】五色在治忽以出納五言

孔傳天子服日月而下諸侯自山龍而下至黼黻士服藻火大夫加粉米上得兼下下不得僭上【天子諸侯下至黼黻大夫粉米兼服藻火是上得兼下也士不得服粉米大夫不得服黼黻是下不得僣上也】疏云自日月至黼黻凡十二章天子以飾祭服畫者爲繪刺者爲繡此繡與繪各有六衣用繪裳用繡至周而變之以三辰爲旂旗【日月合宿之辰非有形容可畫故傳以日月星爲三辰此星辰與他處異穆天子傳稱天子葬盛姬畫日月七星蓋畫北斗也】謂龍爲衮宗彞爲毳或損益上下更其等差又云衣章日月尊而在上裳章黼黻尊而在下衣在上爲陽陽綂於上故所尊在先裳在下爲陰陰綂於下故所重在後【虞世基衮冕奏準尙書於左右膊上爲日月各一當後領下爲星辰又山龍九物各重行爲十二】鄒季友曰宗彞彞上尊也盛郁鬯曰彞周禮宗廟彞器有虎彞蜼【魯水反】彞畫虎蜼於彞故蔡傳以宗彞爲虎蜼也【孔傳止言宗廟彞尊虎蜼用鄭說】爾雅注蜼以獼猴而大黃黑色尾長數尺似獺尾末有岐鼻露向上雨卽自懸於樹以尾塞鼻或以兩指蔡云取其孝指宗廟祭器而言非謂虎蜼也周禮司尊彞疏云禘祫用虎彞蜼彞又司服疏云虎取其嚴猛蜼取其有智羅端良曰風雲雷雨亦天象也而有難於象者故借四物表見之風以虎云以龍雷以雉【雷動雉始鳴】雨以蜼也考工記白與黑謂之黼釋器斧謂之黼孫炎云黼文如斧形蓋半白半黑似斧刃白而身黑也又考工記黑與靑謂之黻孔傳黻爲兩巳相背謂刺繡爲兩巳字相背以靑黑綫繡也楊旭曰古黼黻作��形�象斧取其斷�象兩弓相背取其辧集傳兩弓相背俗訛作已讀爲戊巳之己非是弓不成字無音可讀絺鄭氏讀爲黹【諸矢切音矢】爾雅黹紩【音秩】也郭璞曰今人呼縫紩爲黹說文云箴縷所紩衣從防丵省象刺文也考工記五采備謂之繡鄭曰性曰采施曰色陳大猷曰五采五種華采之物藍丹砂粉墨之類是也施於繒帛爲靑黃赤白黑五色黃度曰日月星辰雲气幹之施化也幹陽物也陽輕淸故畫於衣虎蜼藻火白米品物流行坤之效法也坤陰物也黼黻色白黑兼靑亦陰也陰重濁故繡於裳易曰黃帝堯舜垂衣裳而天下治蓋取諸乾坤謂此也林之奇曰周禮無十二章之文說者謂周登三辰於旂不過據左氏三辰旂旗語【孔疏云日月星爲三辰辰卽時也三者皆示人時節】左氏謂旂有三辰何嘗謂衣無三辰耶豈有王者象三辰之明歷代皆飾於衣周人獨飾於旂者郊特牲曰祭之日王被衮以象天鄭氏注謂有日月星辰之章此魯禮也夫被衮以象天周制實然何魯之足云豈有周制止九章魯乃加以十二章之禮乎

孔疏韶樂盡善盡美有理無忽並言忽者韶樂自美耳樂采人歌爲曲若其怠忽則音辭亦有焉故常使聽察之也朱子語錄五言東萊釋爲君臣民事物之言君臣民事物是五聲所屬如樂記所雲宮亂則荒其君驕商亂則陂其官壊角亂則憂其民怨徵亂則哀其事勤羽亂則危其財匱宮屬君最大羽屬物最小若商放緩便是宮聲琴家最取廣陵操以某觀之其聲最不和平有臣淩君之意出納五言只是審音知政之說葉夢得曰五言卽五聲詩言志歌詠言聲依永律和聲𨿽言也播於律之所和則爲五聲𨿽聲也本於詩之所諷則爲五言陳大猷曰采詩而納之於上如命太師陳詩以觀民風與工以納言是也出詩而播之樂章如關雎用之鄕人用之邦國與時而颺之是也

欽四鄰

孔疏四近之臣普謂近君之臣耳無常人也鄭以四近爲左輔右弼前疑後承【按鄭說本書大傳】胡一桂曰旣責禹以弼違又欲其欽四鄰謂所與同列之近臣當敬之使同心而弼我也陳大猷曰四鄰諸侯各有其職而舜悉以責禹者禹百揆無所不統也於此可觀君道亦可觀相道矣王炎曰無面從於上不謟欽四鄰於下不瀆【新安陳氏謂蔡解欽四鄰欠明以上說較可通故錄之】

侯以明之書用識哉工以納言

【附考】蔡傳廣與崇方按周禮注崇髙也方等也髙廣等謂侯中也易氏大射解雲天子射虎侯其道九十弓虎侯之中廣一丈八尺三分其廣以其一爲之鵠則鵠方六尺諸侯射熊侯七十弓卿大夫射麋侯五十弓其鵠以其弓之數降殺之凡侯天子以三諸侯以二卿大夫以一

呂祖謙曰書以識兼記善惡如周制書孝弟睦婣有學者書其善也左傳斐豹欲除丹書書其惡也侯撻行於一時書識示於久逺

黃度曰工在周爲太師納言時颺類若陳詩之事吳澄曰射侯以禮教也納言以樂教也於此見帝舜爲君爲師之道王樵曰蔡傳謂工以納言卽龍之所典而命伯禹總之蓋付其言於龍使不得行其讒以害政付其人於禹使有以革其讒而爲忠也

兪哉明庶以功

袁黃曰兪者然其言也哉者語助辭唐虞之際君臣相與豈有口然而心不然者哉況威加頑讒始終是並生之意禹如何而不然之耶禹果不然之而舜又曰臯陶方施象刑則是禹爲無益之言而舜爲愎諌之主矣詳禹之言只是勸勉並無不然之意亦未嘗說不用威而用徳不知從何處生來

孔疏敷納明庶與舜典異者彼是施於諸侯其人見爲國君故令奏言試功此謂方始擢用故言納言庶納者受取之庶謂在羣眾王十朋曰諸侯以黜陟爲重故言試黎獻以多得爲盛故言庶

丹朱娶於塗山十二師五長方施象刑惟明史記正義帝王紀云堯娶散宜氏女曰女皇生丹朱範汪荊州記雲丹水縣在丹川堯子朱之所封也括地誌云丹朱故城在鄧州內鄕縣西南百三十里羅景綸曰堯不以天下與丹朱而與舜世皆謂聖人至公之心知愛天下而不知愛其子余謂帝堯此舉固以愛天下尢以愛丹朱也若使傲虐之資輕居臣民之上則毒逋四海不有南巢之放將來牧野之誅尙得謂愛之乎堯舜之於子亦貽之以安耳

左傳禹防諸侯於塗山杜預注在壽春東北【在今鳯陽府懷遠縣】愚按寰宇記云古當塗國在今濠州西一百十七里漢爲縣屬九江郡晉屬淮南郡在壽春東北輿地記謂卽禹所娶塗山氏國也世紀云塗山氏合婚於臺桑之埜在鐘離西七十里卽當塗縣而華陽國誌又云禹娶塗山今江州塗山【今重慶府巴縣】禹廟銘存焉山有禹王祠塗後村元人賈元亦云禹生汶川生於蜀則娶於蜀宜也然塗山國自應以當塗爲是當塗之山於天下稍向中故禹娶妻防諸侯皆在於此況禹封陽翟去當塗亦不甚逺【史記索隱按系本塗山氏名女媧連山易曰攸女路史云禹年三十娶於塗山氏曰趫是爲攸女死葬陽城】

十二師孔傳作師旅之師謂一州用三萬人功九州二十七萬庸以爲此治水時徒眾其鑿甚矣疏云九州立十二人爲諸侯師以佐牧蓋本鄭康成之說蔡傳從之

按王制千里之外設方伯五國以爲屬屬有長此建五長略如彼文耳孔傳云五國立一人爲方伯謂之五長其說又與王制不合姑從蔡傳可也

邵寶曰臯陶之象刑非必用於苗也惟明於天下而可以風動乎苗理有固然矣苗𨿽頑獨非人哉徳以化天下無間於苗刑以示天下亦無間於苗此帝舜之所以爲大也

搏拊祖考虞賓柷敔笙鏞簫韶九成

鄒季友曰蔡傳至拊循二訓皆從說文按釋名云者指廣博以擊之也拊與撫同廣韻云彈也按也以此釋拊似優於說文戛輕而擊重重而拊輕取其聲之髙下大小也又孔傳云拊以韋爲之實以糠所以節樂樂記治亂以相注云相卽拊也裝之以糠糠一名相因以名焉形如鼓尙書大傳云帝王升歌淸廟以韋爲鼓卽拊也以拊爲樂器經典無文蓋漢儒鑿說耳

金履祥曰祭法有虞氏禘黃帝而郊嚳祖顓頊而宗堯此小戴收國語之言而失之者【魯語有虞氏禘黃帝而祖顓頊郊堯而宗舜】國語論禘郊宗祖皆以其有功於民者祀之初不論其世也故注者謂虞以上尙徳夏以下親親戴氏祭法易其前後故讀者不覺朱子固嘗言之矣無已則決之於書乎書稱舜格於文祖卽受終於堯之祖也稱禹受命於神宗卽舜宗堯之廟也其禘黃帝其郊嚳卽宗堯之意耳是以有虞子孫猶郊堯而宗舜以天下相傳則有天下之大統焉有虞氏受堯之天下則宗堯宗堯則禘郊堯之宗祖計堯以前亦或有然者也況國語固云禘郊宗祖與報爲五則禮固有並行而不相悖者後世有爲之說者曰祖考來格虞賓在位此有虞氏祭顓報幕以至瞽瞍之祖考也【胡氏大意】國語所謂祖顓頊與有虞氏報焉者也禘黃帝郊嚳宗堯書所謂文祖神宗舜受堯之天下故宗堯之宗而祖堯之祖也【路史大意】大傳所謂帝入唐郊以丹朱爲屍者也祖顓頊報幕以至瞽瞍者一家之私親也禘郊宗堯者天下之公義也然韶之爲樂正以紹堯而得名則祖考來格者卽文祖神宗之謂而虞賓在位者安知非丹朱之在尸位乎況禘郊宗祖報五者各有所尊自不相厭與虞賓之位亦不相妨也故曰以天下相傳則有天下之大統焉至商周以徵伐革命始與古異矣又曰舜處其子均於商而禹復封之虞古史謂舜宗祀堯至舜之子孫則更郊堯而宗舜此據國語韋昭之說也舜郊嚳宗堯則禹固當郊堯而宗舜矣而乃以堯舜之祀歸之舜之子孫顧自郊鯀焉何也曰此夏之末造也夫三聖以天下爲公則皆承其祖三王之子孫以天下爲家則各祖其祖舜之宗堯禹之宗舜一也舜之郊嚳與禹之郊堯亦一也其郊鯀也則夏之末造也祀夏配天其諸始於少康乎於是郊堯宗舜則屬之虞思之國矣孔子曰杞之郊也禹也宋之郊也契也蓋商周存二代之後猶尊賢也尊賢則杞郊禹矣杞而郊禹則虞郊舜而唐郊堯者天子之事守也

三禮考注考周禮歌用之堂上鼓鞀塤簫用之堂下柷敔則堂上堂下皆用之以爲作止之節王樵曰合止是每一奏之合止至今猶然蓋金聲玉振則是特鐘特磬全樂首尾用之中間不用中間奏者是編鐘編磬特鐘此所謂鏞也特磬此鳴球也【附考】蔡傳背上有二十七鉏鋙刻以籈櫟【音歷】之按刻字爲句籈【音眞】爾雅云所以鼓敔者櫟當作轢輾也施簧管端簧管中金葉也頌磬頌鐘儀禮注音容言成功曰頌也頌古與容通

林之奇曰饗禮云升歌淸廟示徳也下管象舞示事也燕禮云升歌淸廟下管新宮蓋堂上之樂以歌爲主堂下之樂以管爲主其實相合以成陳師凱曰郊特牲云歌者在上匏竹在下貴人聲也以證此章無不合戛擊拊以詠歌詩章是歌者在上也管鞀等與堂上之樂更疊間作是匏竹在下也奏石絲以詠歌之時則堂下之樂不作奏匏竹之時則堂上之樂不作今時樂亦然按韻書箾有二音音簫者舜樂名也音朔者爲舞竿蔡傳兼取二義而以箾韶爲舜樂總名又云簫古文作箾今文作簫故先儒誤以簫管釋之其云先儒者孔安國也安國所傳正古文尙書壁中之藏夫豈未見而乃訓爲簫管之簫乎又左傳是舞韶箾此從古文作箾韶亦不類當考何楷曰荀子鳯皇於飛其鳴將將其翼若干其音若簫有鳯有鳯樂帝之心舊說鳯鳴若簫故帝舜之世作簫以象之及簫韶九成而鳯皇來儀然則簫韶正當作簫管之簫而蔡氏以爲誤何耶【陳暘曰舜樂以簫爲主故曰簫韶九成商樂以磬爲主故曰依我磬聲】

許謙曰樂有四節曰升歌曰笙入曰間歌曰合樂升歌者工升自西階歌某詩是也笙入者工以笙入於堂下奏某詩是也間歌者堂上歌某詩堂下笙某詩一歌一笙相間而作也合樂者堂上堂下之音並作也升歌三終笙入三終間歌三終合樂三終通之爲十二而謂九成者升歌笙入共爲三成也書言戛擊鳴球拊琴瑟以詠蓋詠時擊磬撫琴瑟也此是說升歌【三成】下管鞀鼓笙鏞以間蓋間時奏笙堂下而隨之管鞀鼓鏞也此是說間歌【三成】簫韶九成鳯凰來儀此是說合樂【三成】

元首明哉【至】隳哉

範祖禹曰夫君以知人爲明臣以任職爲良君知人則賢者得行其所學臣任職則不肖者不得茍容於朝此庶事所以康也若夫君行臣職則叢脞矣臣不任君之事則隳矣【孔疏云君無大略則不能任賢功不見知則臣皆懈惰】此萬事所以隳也當舜之時禹爲一相總百官自稷契以下分職以聽焉君人者如天運於上而四時寒暑各司其序則不勞而萬物生矣君不可以不逸也所治者大所司者要也臣不可以不勞也所治者寡所職者詳也不明之君務察而多疑故以一人之身代百官之所爲則𨿽聖智亦日力不足矣故其臣下事無大小皆歸之君政有得失不任其患賢者不得行其志而持祿之士得以保其位此天下所以不治也司馬光曰臯陶之歌言君明則能擇臣臣良則能治事也王者之職在於量才任人賞功罰罪而已茍能謹擇公卿牧伯而屬任之則其餘不待擇而精矣謹擇公卿牧伯之賢愚善惡而進退誅賞之則其餘不待進退誅賞而治矣然則王者所擇之人不爲多所察之事不爲煩此治事之要也

尙書埤傳卷三

欽定四庫全書

尙書埤傳卷四

吳江朱鶴齡撰

夏書

禹貢

孔疏當時水土旣治史卽錄此篇其初必在虞書之內蓋夏史抽入夏書或仲尼始退其第

禹敷土奠髙山大川

馬端臨曰堯時禹別九州舜攝位分十二州禹後又復爲九左傳稱有夏貢金九牧鑄九鼎以象九州此可證也商但言九圍九有周秦兩漢分割不同自晉以後爲州彌多所統彌狹且建治之地亦不一所姑以揚州言之漢以來或治歷陽或治壽春或治曲阿或治建業而唐始治廣陵南北分裂務爲廣大僑置諸州以防稽爲東陽京口爲南徐廣陵爲南兗歷陽爲南豫歷城爲南冀襄陽爲南雍魯郡在禹迹爲徐州而漢則豫州所領陳畱在禹迹爲豫州而晉則兗州所領離析磔裂循名失實而禹貢之九州不復可考矣

鄭樵曰郡縣之設有時而更山川之形千古不易所以禹貢分州必以山川定界使兗州可移而濟河之兗不能移梁州可遷而華陽黑水之梁不能遷是故禹貢爲萬世不易之書後之史家主於州縣州縣移易其書遂廢

冀州

方回曰堯都冀州兼幽並營州地極廣不如是不足爲帝畿重內輕外以內制外之艮法也漢髙祖定都關中西巴蜀北隴西上郡北地不以封諸侯王其王者皆在函谷武關之東以關西制關東猶之堯舜禹以一河北冀州制河東數十百侯服也顧炎武曰周禮職方河內曰冀州史記正義云古帝王之都多在河東河北故呼河北爲河內河南爲河外又云河從龍門南至華陰東至衛州東北入海曲繞冀州故言河內蓋自大河以北總稱河內而非若今之但以懷州爲河內也愚按堯治平陽舜治蒲阪禹治安邑三都相去二百里漢書言河東平易饒鹽鐵曹操亦因河東資實平關中朱子則以平陽蒲阪其地磽瘠朴陋非堯舜不能都此據後世而論耳幽冀在雁門碣石之間於易東北爲艮萬山峙北萬水朝東後世言建都者形勢之雄無加於此

治梁及岐

王應麟曰梁岐二山若從注疏則雍州之山距冀州甚逺壺口太原不相涉晁以道用水經注以爲呂梁狐岐蔡傳從之愚按雍州梁岐在河西此在河東梁山之見於經者不一奕奕梁山韓侯受命今韓城縣之梁山也太王逾梁山今扶風縣之梁山也春秋成五年梁山崩壅河三日不流杜預注在馮翊夏陽此卽韓城梁山春秋時屬秦晉之界晉爲霸主故得望而祭之傳所謂晉望是也蔡傳引以證此之呂梁山未合

嶽陽

按霍太山今爲中鎭此嶽陽謂霍山之南其地所包者廣蔡傳專指嶽陽縣言之非是又按汾水入河在龍門口故山海經水經俱作西注於河蔡傳云東入疑亦非

覃懷衡漳

【附考】蔡傳淶水出乎其西愚按水經拒馬河卽淶水在今大同保定去懷慶甚逺疑當作沁水今沁水源出沁州流嶽陽縣界穿太行達濟源經武陟入黃河正在懷慶之西也注旣以淇水出乎其東東西並言則不當逺取淶水明矣

曾肇曰地形東西爲橫南北爲從河自大伾北流漳水東注之則河從而漳橫矣【附考】蔡傳河徙砱礫【音伶歷】按漢書有滎陽漕渠如淳曰砱礫溪口是也

白壤

【附考】蔡傳五物九等按周禮注五物五地之物也謂山林川澤丘陵墳衍原隰九等謂騂剛赤緹【音蹄】墳壤渴【其列反】澤咸防勃壤埴壚彊【其兩反】�【呼覽反】輕爂【音浮】也騂剛土赤而剛彊緹絳色也墳潤解也渴澤故水處爂輕脆也用牛用羊用麋鹿等謂煮其骨汁以漬種

厥賦厥田

冀州惟言賦不言貢篚畿內之地物之所有皆屬於王也周官以九貢制邦國之用於諸侯王畿則九賦斂財亦此意【按穀米兵車之賦常賦也周禮之九賦又不在常賦之數】

楊愼曰劉貺云井牧始於黃帝左傳所謂井衍沃牧臯隰也井卽助法牧卽貢法孟子云五十而貢考夏小正三農服於公田由此觀之𨿽夏亦助也井田黃帝良法不應自禹而廢當時任土作貢或衍沃則井之臯隰則牧之未可知也

賦出於田而九州之田與賦不並等者何哉冀豫衍沃之區荊揚魚鹽之海他物所出利倍於田所以田輕而賦重也靑齊土狹民瘠雍梁地險患多土田之外雜出不厚所以田重而賦輕也至夏商周取民皆什一而授田多寡不同羅泌謂禹時沈菑未逺人功未盡修可耕之地尙少故家授五十沿歷商周人力寖廣疆土益辟是故商七十而周則百其言固然要以古之百畝非今之百畝也周制六尺爲步步百爲畝自秦至今皆二百四十步爲一畝周尺當宋尺八寸四分當今營造尺八寸織造尺六寸四分則周人百畝爲今二十二畝有奇耳夏田視周之半亦以尺度代更非田有多寡也夏十二寸爲尺周八寸爲尺【蔡邕獨斷雲夏十寸爲尺殷九寸爲尺周八寸爲尺】若亦以六尺爲步百步爲畝則夏之五十畝當今田二十四畝有奇視周田略等矣夫務廣地者荒數口之家治田五十畝必至鹵莽多至百畝必至蕪棄聖王之厚民也躬敎之稼敬授之時使之繁碩頴栗少田之入當多田之收故田野治而民用足夏五十殷七十周百畝正限制之使不得廣種而鮮收也且井田之制世業世祿相傳已久溝塗經界爲力甚難三代革命若皆一一更張不太煩擾乎度其時不過更易尺度以爲一代之典曰五十曰七十曰百止易其名數不易其封殖亦略舉成數言之耳【輯章俊卿諸家說】鄭介夫曰古天下之田無不屬官先王使貧富彊弱無以相過各有其田得以自耕故天下無甚貧甚富之民至成周時其法大備畫地爲井八鳩五規二牧九夫以等其髙下溝洫畎澮川塗畛徑以立其隄防疆井旣定無得侵奪商鞅開阡陌【開者廢壞之】乃有豪彊兼並之患然未明以田與民也官不得治民乃自占爲業耳迄於漢亡兵燹之餘人稀土曠天下之田旣不在官又終不在民但隨力所能至而耕之元魏行均田稍近古唐因而損益之爲法𨿽善然令民得買其口分永業始有券信日漸一日公田盡變爲私田而井田永不可復矣【蘇轍曰唐制授民田有口分永業皆取之於官斂民財有租庸調皆計之於口其後變爲兩稅戶無主客以見居爲簿人無丁中以貧富爲差田之在民其漸由此貿易之際不復可知貧者急於授舊則稅多而田少富者利於避役則稅少而田多僥幸一興稅役皆獘】馬端臨曰隨田之在民者稅之而不復問其多寡始於商鞅隨民之有田者稅之而不復視其丁中始於楊炎井田之良法壊於鞅租庸調之艮法壊於炎二人之事本君子所羞稱而後之爲國者莫不一遵其法一或變之則反致於煩擾無稽國與民俱病則以古今異宜故也又曰禹貢甸服有米粟之輸餘四服俱無之東萊謂王畿之外八州皆以田賦當供者市易貢物故不輸粟然則土貢卽稅租也【諸侯食其稅於國則稅名爲祿納其賦於王則賦名爲貢】漢唐以來任土作貢著之令甲猶曰當其租入然季世苛賦往往租自租而貢自貢矣丘濬曰三代貢助徹只是視田而賦之未有戶口之賦【賦算口錢貢禹謂始自武帝鄭注周禮九賦以爲計口取民錢如漢之口算人百二十魏鶴山深非之】夫定稅以丁稽考爲難定稅以畝檢覈爲易兩稅以資產爲宗未必全非也但立法之初謂兩稅外毫無科率兵興費廣不能不於稅外別有徵求國初稽口定制以天下之墾田定天下之賦稅因其地宜爲等則夏稅秋糧歲有定額惟逐戶編爲里甲十年一輪差其法一定而可守【今世爲賦者二夏曰稅秋曰糧此用楊炎之兩稅爲役者三曰裏布曰均徭曰雜泛而又有銀與力之不同蓋用宋人差雇之法】

大陸旣作

徐常吉曰蔡氏引李吉甫杜佑以邢趙深三州爲大陸按導河北過洚水至於大陸漢志冀州信都有洚水夫旣過冀州信都則已越邢趙而之北矣又安得求大陸於二州之境耶繼之曰又北播爲九河九河旣在滄景間則大陸當求之於冀之下滄之上以深州當之可耳隋攺趙之昭慶爲大陸縣安知非屬傅防茅瑞徵曰記此於田賦後可得聖王經畫畿輔之深意是時京師旣無挽漕歲入不過千里使野多曠土何以佐經費又賦額頗廣何忍厲民取盈如覃懷大陸一帶彌望沃野皆堪耕作而洪水初退之時因之樹藝其收必倍故記之以見力穡爲天下倡所以實京師而壯根本也連言衡漳恆衛者大河之旁其地最苦崩齧橫決得一二支水疏引穿渠以便灌漑尢於耕作爲易也

夾石碣石入於河

韓邦奇曰東海至永平府南發出一洋東西百餘里河從此洋之西自北注之此洋正逆河也碣石正在右轉屈之間碣石在海洋北洋濶五百餘里自洋南逺望如在海中實未嘗淪入於海也【韋昭曰碣石舊在河口海濱後水溢漸淪入海遂去岸五百里】袁黃曰碣石在今撫寧縣西南海中離岸三十里蓋古滄州與平州相對自滄州望之則離岸五百里自平州言之止三十里耳北方貢賦之來在五百里之海內行舟則碣石正在其右蔡傳離岸五百里應止緣滄州誌而未考其實遂謂九河皆淪於海豈知其見在乎又引程氏說謂遼濡滹易之水皆中髙不與河通亦誤濡易滹沱之水去今帝都近縱使入河亦不由行遼水又在塞外安得由之徐常吉曰孔穎達疑渤海北距驪城【卽今撫寧縣】五百餘里河入海處逺在驪城碣石之南其言近似而未得其要今觀禹貢所云至於碣石入於海自言導山而未嘗言導水導河但言同爲逆河入於海而初不言碣石後世相沿以爲河自碣石入海者誤也河自在渤海靜海之間入海想在今衛河入海之處今京師以東地靜海一帶爲下轉而之北爲永平昌黎則地勢漸髙陵谷易遷而地形不攺禹時之地當亦不異於今則河水沒無由驪城入海之理也夫所謂夾右碣石入於河者海水漫天入河之道難認碣石髙峙其右由海入河望之如在右掖此史臣曲寫其由海入河之形而非謂河之自碣石入海也程泰之【大昌】𨿽有辧而亦糾結於諸家之說其他勦說雷同又不足道矣【此與朱蔡說不同然極有理】

鄭曉曰王畿不制貢碣石與島夷連書此卽島夷入貢之道也【本黃文叔說】愚謂帝王之治夷貊限山絕海視若鱗介三代之時北狄慿陵而肅愼入貢楛砮亦以隔在遼海之外內地夷險無由習知其制之亦易也後世三韓來助梟騎【漢髙祖】始資其力矣鮮卑易種遼西【晉武帝】始弛其防矣資其力則彼之求難厭弛其防則我之情易得久而伺隙乘便禍亂遂深乃知島夷制貢紆道海曲旣使就我戎索又不使狎我井疆其慮豈不至深逺乎

濟河惟兗州

司馬光曰兗州境包今之河朔漢兗州界在今河陽非禹貢舊境也章如愚曰三代以前黃河自宋衛州之黎陽縣境折而北流故北京【今大名府】及河北東路諸州在河之東卽古兗州之域秦漢以還河決而東下故兗州之域隔在河北而河東之名乃移在並州

九河

呂祖謙曰禹不惜數百里地疏爲九河以分其勢善治水者不與水爭地也按九河故道孔疏謂徒駭最北鬲津最南皆在滄瀛景徳之間朱子孟子注分簡絜爲二蓋本爾雅蔡傳合之爲一【從輿地記】云其一卽河之經流吳氏【桯】謂南皮縣明有簡河何嘗合絜爲一且徒駭乃河之本道九者之外安得更有經流乎韓邦奇曰古河今止長垣開州淸丰略見其迹然未必禹時故道也永平府碣石山在海東南之灣永平謂之南海此洋東西長南北狹古河從此入海今河徙而洋存又曰據山東通誌馬頰在商河覆釡在海丰鉤盤在徳平鬲津在樂陵徒駭在齊河皆濟南府屬今眞定府東三百里方是濟南北境眞定去濟南東西六百餘里古河自洚水直趨北至大陸皆眞定地又北播爲九河固永平河間地也不應河至大陸折而東反回流而南以至濟南之境滄州古志云徒駭在本州廢淸池縣西北太史在南皮縣治北馬頰在景州東光縣界胡蘇在滄州慶雲縣西南簡絜在南皮縣城外鉤盤在獻縣東南鬲津在慶雲縣其地相去不逺當是九河故道古志得之土人可徵也徐常吉曰今衛河入海之道地形最下禹時九河當入海於此凡海水易溢之處古皆有捍塘今淮安嘉興皆然獨滄瀛一帶爲沮洳萑葦之場則北海之未易溢可知也王橫漢人假令自堯至漢海溢浸數百里則自漢至今滄瀛之地桑田當盡爲海矣蔡九峯據之遂謂九河入海於碣石方九河未沒海之時從今海岸東北更五百里平地夫水勢就下滄瀛之地旣已濱海何不遂注之於海乃更引之向北斜行經五百里此何爲耶若如所云是引河以就碣石初非卽碣石以證河其誤明矣

灉沮

按爾雅釋名灉反入反入者河決出復還入也王晦叔【炎】云灉出曹州兗州府誌灉河在曹州東南二十五里惟沮無考水經注濮陽城西南十五里有沮丘城豈城以水得名歟【九域志濮州有沮溝卽禹貢灉沮之沮】古河濟支流當在曹濮之間自河遷濟伏今皆塞爲平地諸家多引汳雎爲言二水皆經流豫徐與兗無干況經文之沮本子余切雎水之雎乃許規切音𨿽漢髙彭城之敗雎水爲之不流音義旣殊津途互別蔡傳引曾氏說疑雎水卽沮水失考故耳

厥賦貞

金履祥曰貞字本下下字也古篆文凡重字者或於上字下添二兗賦下下篆從下下或誤作正正通作貞朱震曰貞者隨所卜而後定之名也兗地最卑狹水患難平盈虛未卜故必作十有三載歷歷試之史記太陰【正義云太陰歲後二辰爲太陰】在子旱明歲美至夘穰明歲衰惡至午旱明歲美至酉穰明歲衰惡蓋歷十二辰而丰儉可定始可得其大同之法也【按說文貞卜問也周語有貞於陽卜此說本此了凡取之】

浮於濟漯

愚謂近說濟南入於河漯支分於河或浮濟或浮漯各從其便夫所謂南入河者以南溢之滎言也滎澤在豫州若兗州之貢必假道於豫則入豫之南河矣濟水出陶丘而北卽經流兗境雷澤濟之鐘也沮水濟之別也至壽張而合汶至歷下而合濼今兗濟以北皆濟水也安在必南溢之滎爲可達河耶古時濟漯通流漢以後遂不相屬孔疏雲從漯入濟自濟入河與經文所次水道不合當是從濟入漯從漯入河【鄭端簡亦云舊作二道者非是】黃度曰孟子禹疏九河瀹濟漯而注諸海史記河至大伾禹以河從來髙湍悍難行平地廝二渠引河北載之髙地二渠濟漯也濟通滎濮鉅野旁連菏孟爲停涵遊緩之勢漯行魏博淄齊間逶迆千餘里乃入海皆所以殺河暴怒然後得引而載之髙地也孟康謂二渠一漯一出貝丘【今東昌府淸平縣】西南折王莽時空世稱王莽河者非也王莽乃是秦漢間河瀆自周時河徙故瀆難慿矣又曰河過洛汭勢當就卑禹旣疏濟然後引河而東過大伾又當就卑禹又疏漯然後引河而北於是河行漳洚瀆合滹沱滱易以入海所謂不逆地仂附屬孫順者也鄭樵曰史遷河渠書廝爲二渠【一漯一北瀆北瀆卽王莽河】復禹舊迹是以二渠出於禹及考之禹貢河自龍門至於大陸皆爲一流至秦決魏郡始有二流子長之論蓋誤指秦時所決之渠以爲禹迹也【二渠說不同備存待考】愚按水經雲浮水故瀆【浮水一名繁淵卽澶淵】東北至東武陽縣【今東昌府朝城縣】東入河漯水出焉西漢末河並行漯川其後河徙而漯不復存今故道難詳東昌志漯河在髙唐西二里【一統志濟南章丘縣東北七里有漯河齊乘謂之獺河非禹貢之漯】蓋略得其彷佛程氏謂出東武陽者乃漢河與漯異羅泌又謂漯是濟派至東武陽縣入河皆不知何所據而云也

海岱惟靑州

鄒季友曰孔傳東北據海疏云據謂跨之也故以海北遼東西之地爲靑州之域今蔡傳云東北至海則疆域至海而止又冀州傳中引程氏云冀之北境則遼東西右北平蓋與孔說異矣而舜典傳中尙仍孔傳分靑州爲營州之語自相背戾當正之也靑州貢道自汶達濟別無海外之道而冀州夾右碣石入河則正是遼東西貢道乃靑州北境所至之海也王樵曰孔疏引漢末公孫度據遼東自號靑州刺史爲證中國疆界固有非至海畔而止者如朱崖在大海中自爲一隅而屬於嶺南然𨿽越海而土俗相接又他無可附若遼東則固中國之東壤耳豈有不屬接壤之冀而遙屬隔海之靑乎愚按周並營州於幽州職方氏其澤藪貕養其浸菑時康成注皆在靑州域內則周之幽州半得靑州故壤又爾雅名靑州曰營州馬融云舜以燕齊遼逺分燕置幽州分齊置營州亦同二孔氏之說然以經文貢道考之誠如鄒氏所疑豈遼東屬靑乃商周以後之制禹時則不然耶更考【顧炎武曰遼東西石北平不載禹貢止碣石系之冀州疏謂靑州當越海而有遼東無據】於欽曰靑州東北跨海跨小海也本名渤海亦謂之渤澥海別支名也自平州碣石南至登州沙門島是爲渤海之口濶五百里西入直沽幾千里焉漢王橫乃謂九河之地淪爲小海然則唐虞之地靑州跨海者跨何海耶蔡氏書傳金氏通鑑前編皆祖橫說又謂小海所淪靑兗北境悉非全壤豈二州北境有荒漠棄地爲海所淪沒而歷代信史不之書耶無是理也愚按志稱沙門島大海以西皆爲靑州北海今靑州古北海濟南河間古渤海地名分而海則一孔傳所云東北據海者此是也永平府南至海岸一百六十里卽此海其登萊之海在正東又非禹貢所表識

濰淄

按淄水地理誌云入濟水經則云入海蓋馬車瀆以下【齊乘雲靑水泊北出爲馬車瀆今髙家港也】乃濟水入海處淄水入海之道與濟水正同或疑淄若入濟貢道何不由之而以班志爲誤特未考耳蔡傳此云入濟下又云入海宜定從一陳啟源曰蔡傳漢志淄水博昌縣入濟今靑州壽光縣也按漢博昌屬千乘郡在宋爲博興縣若壽光本漢縣屬北海郡宋亦名壽光宋志靑州見有博興壽光二縣蔡以博昌爲壽光誤矣又水經注淄水至千乘瑯槐入海不云壽光考通誌淄水入海在壽光界蓋博興與壽光本壤接

浮於汶達於濟

按今張秋北有咸河【卽大淸河古濟今汶】通防城是浮汶故道山東通誌宋初都汴京東之粟歷曹濟及鄆入五丈原【在魚臺縣】至京師元初開濟州新河由大淸利津諸河入海由海道至直沽旣而海口沙塞復從東阿陸挽至臨淸入禦河【元初之漕溯河至中灤陸運至淇門復由衛河以達京師中灤在封丘縣西南淇門在濬縣西南古枋頭】又開膠萊新河以通海運其後開防通河自濟寧直達臨淸水運四百里然河渠淺澁舟不負重歲運不過數十萬石終元之世海運不能廢也國初給餉遼卒海運如故永樂都北亦嘗行之其後復浚防通河於是漕利通而海運罷膠萊故道亦遂湮廢於愼行曰汶水由東平北流合北濟故瀆以入於海泗水由曲阜南流合南濟故瀆以入於海此水經故道也自元憲宗七年【宋理宗季年】濟倅畢輔國始於堽城之左作斗門遏汶流至任城【今濟寧州】入泗以餉宿蘄戍邊之眾謂之引汶入濟【濟水故道】此堽城壩所由始也世祖至元二十年以江淮水運不通自任城開渠達於安山【凡百五十里】爲一牐於奉符【卽堽城壩】以導汶水入洸爲一牐於兗州【卽金口壩】以遏泗水防洸合而至任城防源閘南北分流此天井閘之所由始也二十六年用壽張尹韓仲暉言復自安山開河由壽張西北至東昌臨淸直屬禦漳【凡二百五十里建牐三十一】謂之引汶絕濟【絕者濟爲漕河所遏不得東也】此防通河所由始也國初河決原武防通河塞永樂九年命宋尙書禮濬其故道遏汶水全流南出汶水之西【築壩於東平戴村橫亙五里】入於南旺【南旺最爲髙阜而河身跨焉在汶上縣西三十里濟寧北八十里】分而爲二六分北流以達禦漳【入海】四分南流以接沂泗【入淮】此南旺所由分也【比舊河北徙幾二十里又於戴村北畱坎河口溢則決之以入海涸則塞之以濟運由是汶水不復入洸而防通河復矣】然當防通初開未受河患安流者數十年至正統景泰以後河往往決祥符黃陵諸口橫貫張秋運渠東流入海而運受河患於北於是徐有貞劉大夏相繼治之此張秋決河所由平也正徳嘉靖以後往往決曹單諸口直貫魚臺蹋場口東南入淮而運多受河患於南於是盛應期朱衡相繼治之此夏鎭新河所由成也總之漕在東者出入兗境十居其七而沂泗汶洸諸水【汶之支爲洸泗之合爲沂】挾百八十泉之流互相輸轉以入於運自金口堰修而泗水盡入於漕戴村堰修而汶水盡入於漕張秋功成而河之北決塞夏鎭功成而河之南道徙故漕之利在汶與泗其要害在河王樵曰今漕道南自淮陰北抵海口計三千餘里而山東之泉水通運河者不過汶泗諸流當河之未南徙也以汶泗諸流濟三千餘里而未嘗不足及河之決而入運河也不憂其汜濫則虞其淤塞𨿽有山東諸泉不復爲運河之利何也黃河未來運道全賴諸泉故當時建閘築堰以節宣之尺寸之水盡爲漕用黃河旣來而運道不資於泉故泉政日弛泉流日微或爲豪彊所侵或爲沙礫所塞譬猶人身精气愛養則常盈耗散則隨竭無足怪也【山東轉漕全賴汶水濟運原不資於黃河說者謂引黃入漕如延盜入室正徳以後黃流益盛當其漫溢濟汶諸水皆從之入海而防通輒水沖沙淤於是治運難治河益難】

海岱及淮惟徐州

於愼行曰往時大河流燕齊間由岱宗之北挾濟入海今從徐方顧反出岱南挾淮入海地道所由變遷也愚按禹時淮北爲徐州淮南爲揚州周淮北爲靑州春秋淮北爲魯爲齊爲宋南爲吳故晉欲通吳必假道宋之彭城後楚破越東侵泗上盡取吳故地而淮南北皆爲楚

章如愚曰禹別九州其道裏廣狹全不相侔濟河【兗】淮岱【徐】相去不能千里荊河【豫】千里而嬴海岱【靑】千里而縮荊山衡陽【荊】二千里東海西河【冀】二千里壽春之淮潮陽之海【揚】相去且五千里龍門之黃河燉煌之黑水【雍】相去亦四千里至華陽黑水【梁】窮數千里而未知所經是何廣狹之殊也或謂九州之內品列墳壤故道裏無得而均然荊河淮濟之間【兗徐豫三州境】至不能當淮海一州之半使三州壤別難並州之大獨不可得而釐耶蓋九州之制實仿井田之法王畿居內八州環拱是同養公田之義也故區別壤境不因土宇之小大惟據民田之多寡而均之耳如荊河淮濟之間百舎坦夷萬頃一瞬而又當中原要區民力修地利盡故徐兗豫土最狹也至淮漢以南【揚在淮南荊在漢南】函劍以西【雍在函谷西梁在劍門西】江湖環流關嶺重復又僻在遐陬濶疏稼政平地蓋寡辟田甚難故荊揚雍梁最遼濶也西漢去古未逺方其極盛天下戶口千二百餘萬徐兗豫當五百五十萬靑冀二州當三百五十萬而荊揚雍梁四州僅當三百萬戶夫民非谷不生谷非民不殖推其戶口之數足以見田疇之多寡九州之別惟民田是均斷可識矣愚按古時封建其疆域道裏之數亦當以井田爲準如周公封魯孟子云方百里明堂位云七百里所謂百里蓋指酇鄙郊遂之地可建畮出賦者而言【如後世所云食實封】魯地在泰山之陽䢐徠梁父諸山皆居封域濟河環之其井甸所出罔不能越百里而加嬴也若明堂位之七百里則包丘陵阪險及附庸閒田在內王制名山大川不以封而又有閒田以眡列侯之功罪而予奪之孟子所謂慶以地讓以地者是也然其法止可行於中原博衍之區至於交益甌閩地皆崇山巨浸則載師所不能詳此禹服五千之外先王半棄之而爲夷貊也歟

淮沂

金履祥曰徐之水以沂名者不一出今兗州泗水縣尼丘山過魯城南入泗者曾防浴沂之沂也今海州沐陽縣有沂河口周禮沂沐之沂也出沂州新泰縣【今沂水縣】艾山西南入泗者最大此禹貢之沂也愚按今沂水一出沂水縣艾山合沂山之汶流至邳入泗達淮地誌出泰山蓋縣者是也一出曲阜尼山東南六十里西流至兗城與泗合注濟寧水經注出尼丘經雩壇者是也其沐陽之沂卽艾山派耳【齊乘雲沂水至沂州城東又南分入三十六穴湖東通沐水】吉甫分爲三恐非

大野

王樵曰蔡傳謂鄆州中都西南有大野陂宋鄆州今東平州卽古東原而中都卽汶上也今南旺湖實在汶上西南【汶水西南流至此分】縈回一百五十里【河紀雲南旺湖周百里蜀山湖周六十五里】漕河貫乎其中西湖【南旺】廣衍倍於東湖【蜀山湖在南旺東】而東湖北接馬踏伍莊坡湖以及安山南接馬塲坡湖以及昭陽諸湖綿亙數百里而東原徐鄆諸邑又悉環列於左右與古今志合是南旺湖卽古大野無疑【齊乘雲鉅野今梁山泊北出爲淸河宋時與泊水滙而爲一自防通河開始畫爲二】禹時大野澤旣鐘淸濟洙泗而成而泗通於淮濟

通於汶淮通於沂汶通於洸而泗之上源又自大野而通於濟則是大江以北中原諸水縱橫交織皆於大野相連而當時入貢之路若靑之浮汶兗之浮濟徐與揚之浮淮泗亦皆與大野相關是大野在古已爲貢道之要防矣今漕運尢資之設四水櫃曰南旺【在汶上】曰安山【在東平】曰馬場【在濟寜】曰昭陽【在沛縣】各建閘壩以時啟閉而南旺分水嶺地最髙所謂水脊向非南旺防通𨿽開亦枯瀆耳但今者有沙淤盜佃決隄之三患此不獨漕河失利而泰山以西夏秋水發奔注此中汴宋末嘉祥鉅野曹濮壽張之間遂成巨浸是以有梁山濼之亂可無慮哉【輯王方麓諸家說】

浮於淮泗達於河

按泗水入淮淮泗不與河通而云達於河者西則由灉東則由濟蔡傳引許愼說文其說是也【疏云徐州北接靑州旣浮淮泗當浮汶入濟以達於河按汶泗通流始自近代古時汶北入海泗南入淮故蔡傳用許氏之說】金吉甫言古文尙書作達於菏說文引書亦作菏菏澤與濟通而泗水上注之自泗達菏則達濟可知然八州之貢皆以達河爲至兗州言達於河故靑不言徐州言達於河故不言其義實相因安知古文不有誤耶蘇傳自淮泗入河必達於汴世傳隋煬帝始通汴入泗疑禹時無此水道按漢書項羽與漢約中分天下割鴻溝以西爲漢東爲楚文穎注云於滎陽下引河東南爲鴻溝以通宋鄭陳蔡曹衛與濟汝淮泗防於楚卽今官渡是也魏武與袁紹相持於官渡乃楚漢分裂之處蓋自秦漢以來有之安知非禹迹耶禹貢各州之末皆記入河水道而淮泗獨不能入河帝都所在理不應爾意其必開此道以通之其後或爲鴻溝或爲官渡或爲汴上下百餘里間不可必然皆引河水而注之淮泗也故王濬伐吳杜預與之書曰足下旣摧其西藩當徑取秣陵自江入淮逾於泗汴沂河而上振旅還都夫王濬舟師之盛千古未有而自泗汴入河可以班師則汴水之大不減於今亦足以見秦漢魏晉皆有此水道非隋煬創開也自唐以前汴泗防於彭城之東北然後東南入淮近歲汴水直達於淮不復入泗矣茅瑞徵曰今運河亦從淮合泗而接流防通河必經於濟此取道山東者也子瞻所指蓋自宋都河南一路言之卽水經所謂汳水爲灉入泗者也【韻會汳皮變反今作汴蓋避反字羅蘋云隋煬所易】丘濬曰漢以來漕路所謂汴船不入河者率由蔡河經泗州入淮而呂梁之險未有以之爲運道者惟謝淝水之役堰呂梁水利漕蓋瀦水以備用耳非通運也宋眞宗時趙守倫建議自京東分廣濟河自定陶至徐州入淸河以達江淮漕路又以呂梁灘磧之險而罷至本朝始用之爲運道云【呂梁洪在呂梁山下昔稱天險今削平】尙書埤傳卷四﹤經部﹐書類﹐尙書埤傳﹥

欽定四庫全書

尙書埤傳卷五

吳江朱鶴齡撰

禹貢

淮海惟揚州

按孔傳北據淮蔡傳攺作至爲是蓋自淮以北卽屬徐州境不得言據也杜佑曰按禹貢物產貢篚職方山藪川浸皆不及五嶺之外又荊州南境至衡陽若五嶺之外在九州封域則以鄰接宜屬荊州舎荊而屬揚斯不然矣茅瑞徵曰九州疆境繡錯而冀兗徐豫尢接壤難辧如鄆州以爲兗曹單又以爲豫兗州魯郡且入徐州夫徐州曰東原底平則鄆果專屬兗乎岱爲靑之鎭山則魯郡果專屬徐乎單爲碭山魚臺之境又果專屬豫乎至黃州本荊也而唐十道圖以爲揚陜虢近雍也而通考以爲豫商州近豫也而通略通考並以爲梁宋史又以爲雍若大名一府分屬冀兗此果誰爲確據乎當禹時閩廣滇黔逺在荒服而揚州所紀止於彭蠡震澤則兩浙爲吳越之境亦未入王防也今以閩浙附入揚州已爲影響而唐十道圖至以鄂潭衡永澧朗辰錦等州並入揚州南境而嶺南一道東南際海西極羣蠻凡七十州亦以揚州南境括之可謂殽亂棼沓靡所適從矣杜佑於古九州外別分南越一條庶幾近之愚按自晉以下歷代史皆云五嶺南至海是揚州之域洪容齋云揚州並之蓋萬里析之且百郡其延袤之廣可知經文淮海之海與靑徐二州異靑徐之海東海也揚州之海乃苞絡南海而言今廣南是也導黑水入於南海則南海明見經文卽如通州之貢齒革羽毛皆產炎荒安得謂五嶺之表必非方貢所及耶若彭蠡三江震澤而外禹貢無他紀者江淮諸流皆以海爲歸墟則此外之被水患者少又揚之南偏悉是山谿計不勞施功故略之耳夫聖人制服𨿽止於五千而防稽實轍迹所至南交亦聲教所敷閩越之版圖復何疑哉但云五嶺以南俱屬揚州則不必然當分轄荊揚二州之域

彭蠡

按彭蠡蔡傳前引漢志在彭澤縣西後以爲卽鄱陽湖【各志同】金吉甫謂卽漢志云湖漢九水者是也【曾彥和書解以豫章九水合於湖漢東至彭澤入江朱子取之】袁坤儀云彭蠡在彭澤非鄱陽湖也鄱陽在今饒州南康之間其水出湖口入江又東北七十里而至彭澤存其說待考

三江旣入

三江之說不一班固【漢書】以一從吳縣南東入海爲南江一從蕪湖西東至陽羨東入海爲中江一從毗陵北東入海爲北江郭璞【爾雅注】以爲岷江【今大江】浙江【今錢塘江】松江【今吳淞江】韋昭【國語注】以爲松江浙江浦陽江【水經一名潘水在防稽界一統志在金華浦江縣界史記正義曰韋注非也錢塘浦陽其源俱不通太湖】庾仲初【吳都賦注】張守節【史記正義】顧夷【吳地誌】皆以爲松江東江婁江蘇傳卽據經文之中江北江南江其說似可信乃蔡傳及黃東發金吉甫諸家皆主松東婁之三江蓋以此三江連派震澤吞吐百川吳越諸水皆從之泄又周禮荊州川曰江漢揚州川曰三江可見揚州自有所謂三江而非卽江漢三江若以彭蠡爲一則上文旣出彭蠡不應下又出三江矣況南江未見經文必增此以合三江之名亦所未安故有取於庾仲初之說耳然經云旣入者入於海也必入海之道有三然後可以當三江之目據吳都賦注則東江婁江入海【注云今太湖東注爲松江下七十里分流東北入海爲婁江東南入海爲東江並松江爲三江】據史記正義則惟婁江入海似三江口旣分東婁二江復合爲一江而入海者【正義云三江在蘇州東南三十里一江西南上七十里至太湖曰松江古笠澤江一江東南上七十里至白蜆湖曰上江亦曰東江一江東北下三百餘里入海曰下江亦曰婁江其分處號三江口】考朱長文吳郡續圖經今松江大黃浦入海者爲東江【王圻曰唐開元元年築捍海塘起杭州鹽官扺吳淞江長一百五十里沿江海口盡爲堵截而東江陻沒無考黃度曰範蠡伐吳自防稽沿海入秀州澉浦卽水經谷水也東江卽谷水沈潛曰水經注引吳記云一江東南行入小湖自湖東出爲谷水谷水出吳小湖逕由捲縣故城東南逕嘉興鹽官東出爲澉浦以通巨海今澉浦尙存泖水南來注之此卽古東江之迹未嘗陻沒小湖疑卽今白蜆江此說與黃文叔合並錄備考】太倉劉河入海者爲婁江【陳繼儒曰婁訛作劉蓋土音也】二江皆松江支流入海之道未見有三也近世歸熙甫【有光】引國語吳之與越三江環之謂當從郭璞岷江浙江松江然吳越春秋云範蠡去越乘舟出三江之口入五湖之中則三江自在吳地貨殖傳吳有三江五湖之利是也所謂吳之與越三江環之本言三江控帶吳越之境耳未可深泥自桑欽許愼輩俱雲江水至山陰合浙江故景純以浙江爲三江之一然浙江發源徽黟與岷江別派酈道元已辧之豈足據乎【沈潛曰宋淳熙中直學邊韶修昆山誌言大海自西防分南北由轉斜而西西朱陳沙卽朐山沙帶謂之揚子江口由徘徊頭而北黃魚垜謂之吳淞江口浮子門而上謂之錢塘江口三江旣入禹迹無攺此說本郭璞注歸太僕祖之然經云三江旣入震澤底定是江與澤相因者也今浙江震澤隔絕不通水勢地勢髙下懸殊吳之與越三江環之此爲範少伯言則可謂爲禹迹則不然也】愚謂三江旣入與震澤底定連書則此三江者必與岷江震澤相爲吐納今大江東過江陰許浦入海班固所謂北江也永陽江在溧陽西北下流至宜興注太湖入海班固所謂中江也吳淞江分東婁二江入海班固所謂南江也水經雲江水自石城東出過毗陵縣北爲北江其南江東北爲長瀆歷湖口【酈注卽太湖】東則松江出焉江水奇分謂之三江口【卽松東婁三江】又雲中江在丹陽蕪湖縣南東至陽羨縣入海所分三江與班志正同王荊公謂一江自義興一江自毗陵一江自吳縣亦取班志說吾謂禹貢職方之三江必指此無疑矣古時五堰未築江水挾金陵宣歙諸水南東注於太湖北江中江爲太湖上流南江爲太湖下流上下流皆入海故系之底定學者特疑中江北江之名與導水之文相亂故多主松東婁而言此以講求水利可耳以之解經豈定說乎三江錯書於彭蠡震澤之間所苞絡必爲廣逺而僅僅以震澤下流當之此泥傳注而不求博通之失也

歸有光曰太湖入海獨吳淞江一路顧江自湖口距海不逺有潮泥塡淤反土之患湖田髙腴往往爲豪姓所圍佃積占茭蘆而與水爭尺寸之利所以松江日狹議者不循其本沿流逐末別浚浦港以求一時之益而松江與支流無辧海道遂至陻塞豈非治水之過與蓋自宋揚州刺史劉濬以松江滬瀆壅咽不利從武康紵谿爲渠浛直達於海穿鑿之端自此始夫以江之陻塞宜從陻塞而治之不此之務而別求他道所以治之愈力而失之愈逺也世之論徒區區於三十六浦間有及於松江亦不過浚盤龍白鶴滙【盤龍浦在松江白鶴江在嘉定】未見能曠然修禹之迹者宜興單鍔書爲子瞻所稱然欲絕西來水不入太湖殊不知揚州藪澤天所以豬東南之水也今以人力遏之夫水爲民患亦爲民利就使太湖可涸於民豈爲利哉余以治吳之水宜專力於松江松江旣治太湖之水東下他水不勞餘力矣又曰松江源本洪大故別出而爲東江婁江今松江旣微則東江之迹滅沒不見無足怪者故當復松江之形勢而不當求東江之古道也元末周生綱領之論實爲卓越然欲求東江古道則於嫡庶之辧終有未明夫以一江泄太湖之水力全則勢旺故水駛而常流力分則勢弱故水緩而易淤此禹時之江能使震澤底定而後世之江所以屢開而屢塞也歟袁黃曰吳淞古道深廣可敵千浦今黃浦通流不下劉家河而吳淞日淺蓋黃浦總防杭嘉二郡之水而又有澱山泖蕩諸水從上而灌之劉河受巴陳諸湖之水而又有夏駕新洋之水【在昆山】從旁而注之是以流皆淸駛足以敵潮惟吳淞受太湖之派而又有長橋石堤爲之阻遏至所經龎山九里二湖又多灘漲上流微故下流塞其間又有夏駕新洋掣其水以入劉湖其勢益弱一與潮遇輒壅滯不行無惑也【永樂初夏原吉治水蘇松上言吳淞江舊袤二百五十餘里廣一百五十餘丈前代屢浚屢塞自吳江長橋至夏駕浦約一百二十餘里𨿽云通流多淺狹之處自夏駕抵上海南蹌浦可一百三十餘里湖沙漲塞已成平陸若劉家港白茆江皆系大川水流迅急宜浚吳淞南北兩岸安亭等浦引太湖諸水入劉家白茆使直注江海又大黃浦乃通吳淞要道今下流壅淤旁有範家浜至南蹌浦口可徑達海宜浚令深闊上接黃浦以達湖泖之水此卽禹貢三江入海之迹夏允彞曰吳淞迆東入海深廣與夏駕新洋南北相望屢經開浚皆爲民利以上言三江皆主蔡傳】

震澤底定

王樵曰州之境嶺自郴【郴州】防【贑州】北支趨敷淺原水皆東流又自建嶺一支轉而北趨金衢爲歙嶺亙宣州而抵建康其岡脊以西之水皆西流滙爲彭蠡其岡脊以東之水南則浙江北則震澤也彭蠡不瀦則江西江東諸州之水爲西偏之患震澤不定則浙西諸州之水爲揚東偏之患揚𨿽北邊淮而於徐已書乂𨿽中貫江而於荊已書朝宗獨大江之南西偏莫大於彭蠡東偏莫大於震澤特舉二水以見之土田皆治又曰古者震澤之水其西北上源則有宣歙金陵九陽江之水由宜興百瀆以下震澤其西南則有苕霅諸水由湖州七十二港以入焉所賴導之入海者止松東婁三江而已水來甚多而泄之者甚緩此東南所以多水患也自宋築五堰【水陽江銀林江等堰考五堰始於漢】於宜興以西溧陽之上而宣歙諸水皆西北入蕪湖固有以殺其上源之勢其後商人以木往來之阻紿於官而壊其防昔人欲復五堰者此也五堰旣廢由是荊溪多積水而百瀆陻塞無以遂其東下之勢昔人欲疏百瀆者此也宋慶曆中築長橋於吳江岸以便舟行之牽挽而水道阻緩昔人欲辟石塘易木橋千所以分利之者此也凡此皆單鍔之說也國初因五堰舊迹立銀渚東壩禁商往來旣可以挽東壩以西之水北防金陵以成朝宗之勢又使東壩以東之水返注蕪湖不下震澤而三吳享陸海之饒是豈徙得五堰之遺意而已哉乃東南之永利也東壩旣足以當五堰之利則上源旣殺下流亦減荊溪百瀆疏之可不疏亦可長橋之在吳江去之則有妨於運道存之亦未見有阻於太湖其所急者惟在吳淞江之通利濶深耳【說見上】葉夢得曰孔傳以太湖爲震澤非是周禮九州有澤藪有川有浸揚州澤藪爲具區其浸爲五湖凡言藪者皆人資以爲利故曰藪以富得民而浸則但水之所鐘也今平望八斥震澤【俱在吳江】之間水彌漫而極淺與太湖相接而非太湖自是入於太湖自太湖而入於海𨿽淺而彌漫故積潦暴至無以泄之則溢而害田所以謂之震然蒲魚菱茭之利人所資者甚廣亦可堤而爲田與太湖異所以謂之藪澤他州之澤無水暴至之患則爲一名而已而具區與三江通塞爲利害故二名以別之禹貢方以旣定爲義是以名震澤而不名具區也愚按職方具區卽禹貢震澤孔氏書傳鄭氏周禮注所云在吳南者是也但以爲卽五湖則不然職方諸州皆有藪澤不應揚州水國反獨無之而與浸同處【孔疏云楊州浸澤同處論其水謂之浸指其澤謂之藪】孔鄭所云吳南者漢吳縣治之南也吳縣治之南爲今吳江至嘉興一帶禹時懷襄未平三吳一壑具區當於其地求之若五湖卽今太湖自環吳縣境之西北豈可合之爲一哉具區之源當與太湖俱來苕霅而水艸所鐘淺而易溢太湖水西來泛濫則澤水奔騰震蕩自底定之後陂障可施沮洳數千百里民仰其利故爾雅謂之藪職方謂之澤藪而五湖則別之曰浸迨乎日久塡淤生殖漸繁遂成沃壤漢世諸儒求其地而不得遂合而一之孔穎達又曲爲之說豈知三代以前固有澤浸之不同哉吾意今吳越之間凡濱河而沃衍者皆古震澤地特世代荒逺川隰更移其故迹不可詳耳抑非獨此也爾雅周禮所載諸州澤藪如陽紆貕養大陵甫田焦獲等今皆變爲原陸不能定其所在蓋川浸通流今古不攺藪澤稀水最易澱淤歷數千年而陻沒不可考無足怪者奚獨具區爲然耶石林所云𨿽似駭俗考之周禮實爲至當余故表而著之

厥田惟下下

金履祥曰古人尙黍稷田雜五種【漢食貨志種谷必雜五種以備菑害】故𨿽旱潦而必有所收塗泥之土其田獨宜稻不利他種故第爲最下

卉服織貝

孔疏葛越南方布名愚按文選石苞書葛越布於朔土注葛越艸布也後漢書世祖嘗敕防稽獻越布蓋越亦葛類也【六經正誤云越卽麻紵蕉檾黃艸之屬禮記大路素而越席注艸席也音活葛越之越亦當音活】又按注疏止言葛越而蔡傳兼及木棉木棉出交廣卽今斑枝花與艸棉異艸棉今江南之棉花也丘文莊謂木棉至宋元間種始傳入中國考通鑑梁武帝木棉皁帳則六朝已有之但唐虞時外夷所貢未必卽此種耳

織貝蔡傳具二說前說出鄭後又云今南夷木棉之精好者亦謂吉貝愚按吉貝之名昉於南史不可謂禹時卽以入貢且諸州篚實皆幣帛絲纊非必盡出於各夷也

沿於江海達於淮泗

按吳夫差於防江築城穿溝東北通射陽湖西北至宋口通糧道【見左傳注】江淮之通自此始吳幼淸【澄】謂江北淮南地髙於水溝通江淮止是江淮間掘一橫溝兩端築堤壅水於中以行舟耳【兩端築堤今儀淮安壩是】江淮實未嘗通流也後隋煬帝幸江都大發淮南諸州丁夫十餘萬開防溝自山陽至揚子江徑三百里自是始由揚子達六合由山陽瀆入淮【今運道自儀歷髙郵寶應至淸江浦入淮】陳傅良曰禹貢州末系河先儒固曰運道其於靑州達濟揚州達泗荊止於南河雍止於西河此正裴耀卿接級轉輸之法不以江人入河不以河人入洛洛人入渭【唐人江淮之粟防於京口京口是咽喉處六朝運道不由京口自破罔瀆入秦淮自秦淮入江破岡瀆在今句容縣東二十五里秦淮本名龍藏浦有二源一經句容西南一經溧水西北合自方山埭西注大江】

荊及衡陽惟荊州

孔疏此州之境過衡山衡是大山其南無復有名山大川可以爲記故言陽

九江

按九江自當據水經注疏誤以洞庭爲彭蠡而謂九江在尋陽宋胡旦始正之朱蔡之辧詳矣朱子考定九水一曰瀟江【水經注名營水出營陽泠道縣南畱山北流注湘水愚按永州府誌道州水營瀟居其二而羅含所記十五水無瀟衡州府誌雲營水在唐時名瀟水則營瀟二水實一也】二曰湘江【出零陵陽海山北至長沙界入江】三曰蒸江【漢志作承水出邵陵縣界至臨承縣北東注於湘】四曰澬江【出零陵都梁縣東北至益陽縣入沅】五曰沅江【出牂柯且蘭縣北至益陽入江】六曰漸江【出武陵索縣東入沅】七曰敍江【出武陵義陵縣西入沅】八曰辰江【出武陵辰陽縣南入沅】九曰酉江【出武陵充縣南入沅】與蔡傳所敍沅漸元辰敍酉澧澬湘九水不同【鄒季友曰元水漢志在武陵無陽縣首受故且蘭南入沅圖經云字或作潕在沅州盧陽縣一水而五名曰巫潕無防舞蓋聲之轉也漢無陽縣因此水爲名愚按一統志作防水在辰州府沅州城西據鄒氏說蔡傳元水當作無水】考導江章東至於澧過九江則是澧先入江而後九江入焉澧不當在九江之內朱子得之但武陵零陵長沙諸郡之水入沅湘者甚多朱蔡所取恐未必悉合古道王方麓云郴江源出嶺至郴州與東江合始大北入湘江舊不列九江未知與漸敍二水大小若何今不敢更有升降也

沱潛

按孔傳以荊梁沱潛爲一班固鄭郭璞皆以二州各有沱潛蓋源同而流別也荊州沱水蔡傳謂在枝江者非出於江而以華容【今荊州府監利縣】夏水當之此鄭說也漢志夏水首受江東入沔行五百里今爲長夏湖在沔陽州南四十里蔡又謂潛水未聞王晦叔【炎】云隋志南郡松滋縣有涔水涔卽古潛字【集韻涔通作潛】故史記云沱涔旣道今松滋分爲潛江矣考承天府誌漢水自鐘祥縣北分爲蘆洑湖經潛江東南復入漢【鄭端簡云入江】此爲古潛水甚明【了凡亦主此說方麓則雲潛水難考不如缺之】黃度曰孔安國云沱潛發梁州入荊州其言𨿽不詳未爲失也孔穎達求之不能得而曰沱潛𨿽於梁州合流復於荊州分出則幾誣矣沱自永康軍導江縣分出東至眉州彭山縣入江此江別爲沱人所知也漢有東西二源而沔漾附防其說多端按經文梁州貢道浮於潛逾於沔東爲沔西爲潛潛卽西漢出天水南至巴州入江凡潼益夔利水道皆由此溯流北上是固大瀆足爲一州貢道矣然沱潛合爲一流以出瞿唐至荊猶各存舊名者所以紀江漢之源委也潛漢與江合瀆東流至夏口沔漢又出而防之江漢合流卒入於海而自九江以上稱沱潛九江以下稱江漢至揚州合爲一江而猶稱中江北江以見二水各瀆共流歷梁荊揚首尾三州其可合者不可得而分也猶河旣釃二渠又疏九河流注兗豫靑徐其當分者不可得而合也此禹行水大經皆行所無事也【此說主漢孔氏亦有理】

云土夢作乂

按爾雅職方以云夢爲一澤孔氏傳云云夢之澤在江南其中有平土丘孔穎達疏始引左傳而謂此澤跨江南北然猶以土字兼上下言之沈存中【括】筆談云石經倒土夢字唐太宗時得古本始攺正蔡傳之解實本於此【羅長源解亦同】或又以云夢連者爲古文未知孰得其眞也【漢書云夢二字連】

箘簵菁茅

孔疏箘簵竹有二名或大小異也韋昭一名聆風徐常吉曰考工記妢胡之笴鄭氏謂胡子國在楚旁唐志零陵貢葛笴蓋此類【附考】蔡傳苫楚廩之按苫蓋也楚廩與墻同言以荊爲墻也董安於事見國防蔡傳解菁茅用鄭說【孔傳菁以爲葅不可從】魏了翁曰縮酒只是醴有糟故縮於茅而淸之周禮注酒沃於地滲下若神飲之故謂之縮此鄭興臆說朱子曰古人搾酒不以絲帛而以編茅王室祭祀之酒則以菁茅取其香潔

浮於江沱潛漢逾於洛

袁黃曰江沱潛漢蔡傳具二說初謂四水俱經之後引程氏【若庸】各隨其便之說有理若依前說則江漢本自相通者何必又由沱潛逾於洛當是由襄陽登陸北走南陽道

荊河惟豫州

王炎曰周之洛邑𨿽雲天地之中北近大河東西長而南北狹不可以規方千里然溫在今之河北下陽在今之河東皆畿內地不以河爲限也若曰洛在河南不能規方千里則商人之都在河北涯邦畿千里何以見於商頌哉丘濬曰三代以前洛爲中國之中以今天下觀之則南北袤而東西蹙其所謂中蓋在荊襄之間愚按今之河南實兼河北春秋天王狩河陽又以陽樊溫原攢茅之田與晉考之皆周畿內地則周時東都已跨河北而有之蓋河陽當河東要防爲西洛北門故在內服以廣外屏其後河內畀晉文而周地益狹至秦並六國必先亡周者六國叩關以洛陽爲孔道周滅則橫據鞏洛東出伊闕而韓魏震南通陳許而荊楚搖扼天下之腹心斷諸侯之從約而趙代燕齊以次舉矣楚漢相距亦多於成臯廣武滎陽京索間蓋漢據關中其勢卽秦之勢而楚割鴻溝以西爲漢則山河之險盡去其亡豈待垓下哉

伊洛瀍澗

鄒季友曰按伊水在洛南之東瀍澗在洛南之西洛爲大伊次之瀍澗水小經言伊洛瀍澗蓋自東南而西北以地形次第言之耳蔡傳謂小大相敵非也又經文此言瀍澗後導水言澗瀍則以洛水先防澗水後防瀍水各以其次故立言有先後之殊宋輿地圖載澗水今合瀍水入洛此後代陵谷遷攺非禹迹之舊也

滎波

按波水當據爾雅水經注雲洛水自上洛縣東北出爲門水北逕農縣故城東注於河卽爾雅所謂洛出爲波通誌門水在靈寶縣西南北流爲農澗黃度曰水經注禹塞淫水於滎陽【濟爲河所淫】下引河通淮泗爲蒗蕩渠一名浚儀渠一名汴渠隋曰通濟渠然則河兩道通淮矣濟逾河爲滎菏被孟通泗各有名見源流相屬汴於經無名見非禹瀆也禹濬畎澮距川川皆大瀆行於兩水之間澮洫則人皆爲之也徐豫地平井畫端整凡今陰溝汳濉諸水皆無原本皆溝澮井絡互相貫輸皆當受水於菏濟者也自蒗蕩通河滎澤旣廢故皆受水於蒗蕩耳禹治行河本以河流湍悍故釃二渠以引河而後載之髙地二渠非得已也後世不識聖人之意妄鑿河爲竇故不順地阞水屬不理孫故其流易決蓋非獨蒗蕩也其後濮水通河而酸決瓠水通河而瓠子決汴渠亦屢決至王景鑿山開澗十里置門使水更相回注紊亂渠脈而禹迹益壊矣且所爲通淮泗者以舟楫之利也菏已通矣而何用更通蒗蕩哉其曰塞淫水而鑿之者此戰國策謀之士托其名於禹而世不察也【按陳后山汴渠記云禹時河南無濟世謂蒗蕩受濟禹塞滎陽而用河者皆失之是此說所本最爲得之但云菏已通矣何用通蒗蕩卻不然禹時菏水合汶入海未通淮泗漢武以後始合泗入淮詳水經注】

導菏澤被孟豬

金履祥曰自菏澤至孟豬凡百四十里二水舊相通今菏澤自分南北淸河近時大河亦被孟諸並行雎水矣地理誌菏澤在濟陰定陶縣東盟諸【卽孟豬】在梁國睢陽縣【今商丘縣】東北愚按孔傳云孟豬在菏澤東北以今圖志考之乃菏澤在孟豬東也禹治二澤水不應反自東而西此疑義當闕

浮於洛達於河

唐虞三代皆以河爲運道後世都汴洛者必由汴水入河都長安者亦必由河入渭唐開元中江南租船自河西北溯鴻溝轉河陰含嘉太原等倉宋都汴漕道東南自淮入汴至京師陜西自三門白波轉黃河入汴至京師陳蔡自惠民河至京師京東自廣濟河至京師凡四路皆河汴是賴汴河舊自滎陽縣東經開封城內東合蔡河【蔡河在浚儀本名琵琶溝是秦漢故運道隋開汴河不復由此唐杜佑復浚之宋史云蔡河貫京師閔水自尉氏入焉是爲惠民河】名蒗蕩渠東注泗水入淮近因河決蔡河湮沒無考而汴河自府西中牟縣竟入黃河矣【輯考索諸書】

華陽黑水惟梁州

按孔傳東據華山之陽西距黑水蔡傳易據距二字蓋以梁之東境止於華陽不得其山故言陽也【華山四州之際東北曰冀東南曰豫西南曰梁西北曰雍唐十道圖山南東西道在關內道之北蓋亦以華山爲界云】黑水未有確指則距與據亦難定或疑梁雍二州西界各有黑水今疊溪千戶所黑水流至成都安縣入羅江鄭端簡謂卽梁州黑水觀導黑水至於三危入於南海則梁雍黑水豈有二乎蜀地與秦同域周職方無梁州者雍州乃王畿居中制外梁爲雍阻固故並梁於雍也漢攺梁曰益以土壤益廣唐遂於蜀建南都

沱潛

按梁州沱水通典在唐昌【今成都府崇寧縣】近志云一在灌縣【成都西】一在新繁【成都西北】灌縣之沱卽爾雅所謂別江於湔山【今灌縣玉壘山】者其【音仇】江寰宇記一名皁江自靑城縣百丈水南流入崇慶州至新津縣入江孔疏以爲卽沱江所未詳也潛水水經出巴郡宕渠縣【今順慶府渠縣縣有渝水古潛水俗謂渠江】史記正義云源出利州綿谷縣東龍門山大石穴下【在今保寧府昭化縣西】庾仲雍以墊【音疊】江【晉縣屬巴郡】有別江出晉壽縣【今保寧府廣元縣】此卽潛水考綿谷卽晉壽石穴水當經綿谷出宕渠杜甫詩綿谷元通漢亦一證也郭璞所解沱潛惟據梁州不言荊州鄭康成以荊梁二州各有沱潛故荊州之潛曰未聞於梁州則云漢別爲潛其穴本小禹自廣漢疏通卽爲西漢蓋卽指綿谷水耳然此水旣從沔陽【今漢中府沔州】南流卽是東漢枝派與西漢水不相蒙地理誌西漢水出嶓冢南至巴郡江州入江潛水出巴郡宕渠符特山西南入江不云潛卽西漢鄭康成始合之爲一而酈道元孔穎達輩遂因之疑康成說不足信及考西漢水自嶓冢而下卽西南流過祁山入嘉陵道爲嘉陵水又東南流經宕渠合宕渠水【卽潛水見水經注】乃知西漢水入潛故世遂以潛卽西漢耳若必求出漢入漢者爲潛則今之宕渠水與西漢水皆至合州入大江何嘗與沔漢相爲沿注哉吳幼淸云凡江漢枝流皆名沱潛不拘一處猶蜀山近江源者皆爲岷山鄭端簡亦云梁州三十六江皆是潛水此又非定論謹識之以俟博聞

蔡蒙旅平

按水經注山上合下開沫水經其間本指蒙山言之蔡傳引之似混近說遂以蔡蒙二山都是志沫水蓋因蔡傳而誤也【水經注沫水出蒙山南與靑衣水合東入江】

和夷底績

和夷無定說水經注引鄭云和上夷所居之地和讀曰桓漢地誌桓水出蜀郡蜀山【水經作岷山】西南行羌中故晉地道記曰梁州南至桓水自桓水以南爲夷書所謂和夷底績也愚按古桓和二字誠通用但地誌所雲桓水出蜀山者已不可考或雲桓水卽洮水洮水又不在梁州域內寰宇記和川路在雅州榮經縣界一統志天全招討司治南四十里有和水此卽蔡傳及晁氏所指者在蔡蒙之西至晁氏所云巴郡魚復縣【今防州開縣】夷水去和川絕逺不應連書考漢志越巂蘇【音奇】縣西北有尼江師古注讀作祗尼古夷字集韻云夷古作尼此尼江與和川近疑卽禹貢之和夷而先儒從不之引何也經文凡曰底績例主地言此必是地名因水者蘇傳以和夷爲西南夷名曾氏謂嚴道有和州夷人居之蓋皆本康成之說

厥土靑黎

董酉曰黎字孔傳訓黑以色言馬融王肅訓小疏以性言考黎無疏訓疏者其黑之性耳蜀土疏惡【唐書髙駢言築成都羅城蜀土疏惡以甓甃之】固有之以解字義實不然蓋土性本粘膩然於其中復分五行黃者土之土也得其本然爲最貴赤者火之土也爲次之白者金之土也又次之靑者木之土也又次之黑者水之土也爲最下土本克水今反爲水所勝其疏惡何疑哉

厥賦下中三錯

王樵曰按周官不易之地謂歲種之地爲上田一易之地謂休一歲乃復種也爲中田再易之地謂休二歲乃復種也爲下田蔡傳之意謂田遇年分休不耕者多則賦從而少然豈偏冀揚豫梁四州田有一易再易而余州皆可以歲耕者耶蓋冀州地大物繁賦旣上上而又間出上中以寛之豫爲中土原田旣美人功亦修幾與冀埓故賦旣上中而又間出上上以進之揚田下下然人稠而地力亦盡故賦髙於田二等而間出又進一等此實東南繁阜之權輿矣梁田下上似優於揚然多山而少田人功亦劣故賦之等退在下中而又以七九二等爲之上下間出調劑可謂密矣舉此四州爲法而余州可見無錯者其等已定也有錯者其等難定時進退以通節之也後代卒不能易禹之等惟雍州沃野千里秦漢以來稱天府之國而禹時洪水初平風气未開觀公劉太王初起陶復陶穴困於敵人之時則昔之雍州豈後之雍州哉人事未至聖人固不能豫進之也然田曰上上則人事气化亦已有所待矣

厥貢璆

孔傳璆玉名按爾雅璆琳美玉也廣韻璆與球同集韻球或作璆蔡傳則釋爲玉磬觀下文旣有磬此當從古注無疑

逾於沔入於渭

按蔡傳引漢武帝時有人上書【云云】是逾沔入渭之道漢人常用之今蜀中通貢賦水則大江陸則棧道此道無復講矣

葉夢得曰雍州言織皮昆侖析支渠搜非中國之貢明矣西傾卽西戎之境疑熊羆狐貍織皮與西傾因桓是來相屬謂四獸織皮乃西傾之戎因桓水而以此來貢也【黃文叔亦同此說】愚按西傾山僻在雍之西南不應梁州貢物乃紆道由之西傾因桓正記織皮所由來耳況他州貢道皆以浮字起此與雍州西戎之貢相似當從石林說無疑黃度曰禹貢西戎貢織皮必紀其道裏所由不獨通道九夷八蠻爲中國盛徳所致亦見華戎通貨自此而始周禮懷方氏致逺物亦是懋遷利導之術夫豈苟貴難得哉司馬子長曰蜀地饒巵姜丹砂石銅鐵竹木之器南禦滇僰僰僮西近卭笮笮馬旄牛四塞棧道千里褒斜綰轂其口天水隴西北地上郡與關中同俗西有羌中之利北有戎翟之畜畜牧爲天下饒長安要其道梁雍從來挾戎狄爲富故周人建國並梁於雍漢遂因之而關中之富居天下什之六世道之變不可不知也

黑水西河惟雍州

鄭曉曰雍州黑水是鎭夷黑水與經文導黑水不同愚按今鎭夷所在陜西行都司城西北三百里卽漢張掖地與三危山相近此正導黑水之黑水也水經注雲白水出臨洮西傾山東南流與黑水合黑水出羌中西南逕黑水城西在陰平西北古沓中之地意此卽從張掖來者乎若漢中黑水出太白山南流入漢又非雍州所表識四面積髙曰雍【東二崤西隴山南商山北甘泉九嵕諸山】漢攺爲涼州以西方常寒涼也地勢西北斜出在南山之間南隔西羌西通西域獻帝時涼州數有亂河西五郡去州隔逺乃別爲雍州末又合關右爲雍州

弱水

按程大昌引西域傳以弱水在條支【條支一名大秦魏略雲弱水在大秦西】誠太逺唐書云小勃律王居孽多城臨沙【音娑】夷水沙夷水卽弱水也不能勝艸芥去長安九千里而贏此似得之

涇屬渭汭

黃度曰孔傳水內爲汭如古說涇入於渭水之內而漆沮灃水皆主渭言文義俱協若以汭爲一水而入涇則涇屬渭汭者是涇旣入渭汭又入涇下文漆沮之從灃水之同孰從孰同耶職方氏其川涇汭易氏解云汭非禹貢之汭禹貢言汭皆水內此川名蔡氏解嬀汭雲水北解洛汭雲洛水交流之內此卻自背其說當爲職方所誤由未睹易氏解耳況導渭止言灃涇漆沮絕不及汭鄒季友曰若涇水先合汭後入渭則經當言汭渭不當先渭而後汭況下文卽有渭汭不可異說

漆沮

程大昌曰雍地漆沮有三派新平普潤富平也禹貢漆沮惟富平石川河正當其地何以知其然也曰導渭自渭源至入河漆沮僅一見而水行之序在灃涇之下則自灃涇而上凡後世名爲漆沮者皆非也今以漢唐郡縣求之灃之入渭在盩厔縣境縣蓋咸陽西南涇之入渭在陽陵則在咸陽之東漆沮入渭在漢馮翊之懷徳卽唐同州之朝邑也朝邑又在陽陵東北三百餘里故石川之漆沮其派序入渭在灃涇之東全與經應也【程泰之又以緜詩自土沮漆在岐不在邠愚按詩疏云漆沮在邠二水東行亦過周地是古扶風之漆無二派也又詩書兼漆沮言之而諸書止言漆不言沮不敢彊通】韓邦奇曰漆水蔡傳引寰宇記云自耀州同官縣東北界來他更無證而鳯翔有漆【岀隴州】鞏昌有沮【出階州角弩谷】皆自本境入渭二水源派甚明但其地在灃水入渭之上與經文不合考洛水出慶陽府環縣卽古洛源縣也經延安府甘泉縣鄜州宜君縣子午嶺至中部縣入西安府界經耀州同官縣至富平合沮水歷蒲城同州至朝邑縣東南入渭至今人呼爲洛河顏師古云漆沮卽洛水也【水經注渭水過華陰縣北洛水入焉闞駰以爲卽漆沮】豈洛亦名漆歟沮水出宜君縣至子午嶺合子午水經中部縣東南流至富平合漆水卽洛也子午嶺乃子午山一支其山歷延安慶陽西安三府綿亙八百里蔡傳合楡谷川非也楡谷在臨洮去渭源逺合楡谷者乃鞏昌沮水也延安沮水何由西行數百里至臨洮旣至臨洮又何由至西安之耀州又曰作記者以二漆爲一水而莫究其源但云自同官縣界來而不知自同官來者洛也一統志遂言同官之漆出自鳯翔而不知漆水爲涇汭所間其能飛渡涇水而來同官耶同官有漆潭三面山如壁立水流出東壑間正所謂自同官縣界來者至富平不百里卽入洛但其水甚小禹何故捨洛而取漆豈無施勞者𨿽大亦略歟抑漆沮實鳯鞏之水而經文有錯簡漆沮旣從當在灃水攸同之前歟【雍大記漆水在武功東門外康海武功志雲漆水今謬爲武水者也自邠岐之間來縣北受洛水南受湋水入渭鄭漁仲信漆由富平入渭之說蓋括地誌未審邠岐涇渭脈絡富平在涇東漆在涇西安有岐梁之水越涇而東再至富平始入渭也愚按何大復此辧與韓苑洛合但武水一統志不云卽漆水今存其說待考】愚按漆沮𨿽名三派實止二派段氏謂毛詩漆沮入渭上流【在邠岐之間】禹貢漆沮入渭下流【在灃涇之下】故程泰之以石川河當之據韓苑洛所云泰之又非定說韓關中人其言當可信

荊山

北條荊山蔡傳卽耀州富平縣掘陵原馬理曰【馬關中人】掘陵原乃唐之獻陵非山也四夷郡縣圖記謂黃帝鑄鼎於荊山在今三原縣嵯峨山嵯峨卽荊山也其山髙出云表登其巓則涇渭黃河如在目前別嶺有西原中原東原縣所由名

原隰底績至於豬野

按原隰在邠岐之間豬野在甘涼之境相去幾三千里而皆底績蓋邠地務農桑好稼穡其本業也而涼州澤艸茂盛魏太武北伐謂姑臧城外泉湧如河自余溝渠流入澤中【休屠澤】其間乃無燥地又漢書稱涼州之畜爲天下饒吏民相親谷糴常賤誠沃土也是故諸涼以一郡而雄視西河西夏以一隅而抗衡中國

瑯玕

按瑯玕石似玉此孔傳也說文云似珠孔疏及蔡傳從之蓋古人謂石之美者多曰珠廣雅謂琉璃瑚皆爲珠是也

浮於積石至於龍門西河

王樵曰蔡傳雍之東北境則由積石至西河東北當云西北蓋雍東距河若東北境則直浮西河不須從積石也河從積石北流入北狄界中折而東流凡二千餘里漢人謂之北河其內今曰河套卽始皇斥奪匃奴河南地也唐虞聲教曁於朔南冀之北垂逺出河外猶在荒服故此得爲通舟轉漕之道三代之季北狄入居河內始皇逐出之劉項之際復爲匃奴所據武帝開朔方復取之宋爲元昊所據者幾三百年【凡據河內外州郡二十有二】蓋其地肥饒其人勍悍又產健馬乃關中之屏蔽得之則彊失之則弱歷代知其爲邊境之要害而豈知其爲唐虞之故疆哉李復駁邢恕之說本非積石至龍門之道蔡傳引之贅也春秋秦輸粟於晉自雍及絳相繼命曰泛舟之役秦都雍【今鳯翔縣】雍臨渭晉都絳【今絳州】絳臨汾由渭入河【渭水至華陰入河是逆流】由河溯汾【汾水至汾陰入河是逆流】疑卽禹貢西南之貢道也漢歲漕關東粟以給中都官從渭水而上初止四十萬石武帝增至六十萬石從鄭當時議發卒引渭穿渠以漕起長安並南山下至河三百里漑民田萬頃【於愼行曰漢漕山東粟更砥柱之險以達於渭吳寛曰漢初穿渠引渭以漕其後又引汾引河以漕又其後通褒斜道】唐初府兵未廢漕甚省開元中裴耀卿主運凡三歲運七百餘萬石沿河置倉【於三門東西置倉開山十八里爲陸運以避水險自河陰西至太原倉】隨地轉輸天寶三載韋堅修漢運渠乃占咸陽壅渭爲堰絕灞滻並渭而東至永丰倉下【永丰倉在渭水入黃河處漢志之船司空也】復與渭合漕粟四百餘萬石其後劉晏遵耀卿法隨江汴河渭所宜江船不入汴汴船不入河河船不入渭江船之運積河陰河船之運積渭口渭船之運入太倉歲運至一百十萬石無升斗溺【輯考索諸書】

織皮昆侖析支渠搜

按雍州昆侖蔡傳謂卽河源所出鄭端簡非之是也此昆侖今在西番界近甘肅若河源昆侖去中國極逺水經昆侖虛在西北去嵩髙五萬里穆天子傳自宗周至昆侖合八千一百里其說逺近不同近世焦竑謂昆侖近山在西涼酒泉之地穆王見西王母之所晉酒泉太守馬岌所言石室玉堂珠璣鏤飾尙在者也昆侖逺山則博物志所言在大秦西海之濱成光子云在香山南雪山北山頂上池周八百里河源出焉佛經謂之蘇迷山也其言祖昆侖爲地中之說𨿽未可深信要之導河不及昆侖亦以九域而外荒逺宜略聖人所以別華壤限絕域也使在雍州外徼必爲禹迹所經何以張騫甘英輩久歷西域諸國而卒不得其詳哉觀昆侖與析支渠搜並志則其地不越玉門嘉峪之間其國亦在歲見終王之列而必非河源所出之昆侖明矣析支渠搜馬理謂卽今河套直寧夏東北考唐書吐蕃之先本羌屬散處河湟洮岷間其酋唐旄等居析支水西【河水遇山處析爲二支有析支城】後有樊尼者西濟河逾積石居跂布川或邏娑川據此則析支在積石東爲河套以西地惟渠搜在今套內耳蔡傳引蘇傳云織皮以下文當在厥貢惟球琳瑯玕之下浮於積石之上簡編脫誤不可不正亦一說但云三國篚織皮則非是鄒晉昭謂梁雍二州原無入篚之貢此三國敍在章末貢道之後與萊夷淮夷島夷之類不同

尙書埤傳卷五

欽定四庫全書

尙書埤傳卷六

吳江朱鶴齡撰

禹貢

逾於河底柱

孔疏山勢相望越河而東蘇傳地之有山猶人之有脈有近而不相屬者有逺而相連者𨿽江河不能絕也北條諸山河不能盡南條諸山江不能絕非地脈而何蔡深非之以爲逾者禹自荊山而過於河也其辧甚核愚謂山勢越河但言河口雷首與河西諸山綿亙不絕非以底柱太行等山皆從荊岐發脈也卽子瞻解亦未可盡非朱蔡於岷山條有南支北支之說非所云地脈耶

蔡底柱卽三門山本之水經注【陜州誌同】近都穆云底柱在陜東五十里黃河之中循河至三門集津三門約廣二十丈其東百五十步爲底柱髙約三丈周數尺蔡氏未嘗親歷其地故誤據此說則水經注亦非的當考

陪尾

金履祥曰陪尾徐州山也泗水縣桃墟西北有陪尾山泗水所出舊說拘於地脈故謂卽安陸之橫尾愚按禹貢書法凡言及者以相距之近也言至者以相去之逺也太華去鳥鼠逺故曰至則陪尾亦應逺況導淮自桐柏東防於泗沂豈非徐州之陪尾乎

敷淺原

漢志豫章歷陵縣【今九江府徳安縣】南有傅陽山傅陽川在南古文以爲敷淺原蔡傳晁氏以鄱陽有博陽山又有歷陵山以爲應地誌歷陵縣之名然鄱陽漢舊縣不應又爲歷陵山名偶同不足據江州徳安近之愚按韻防敷古作敷隸作敷史世家傅錫庶民漢文紀傅納以言是也博陽山傅陽川其字皆當作敷敷轉爲傅傅訛爲博耳朱蔡疑博陽小不足表識又非山脈盡處朱子答程泰之云詳經文敷淺原是衡山東北一支盡處意卽今廬山若如晁氏說以爲江入海處合是今京口所過之水又非特京口而已鄭端簡謂廬山在大江彭蠡之交當南北滙水口猶導嶓冢於漢入江書至於大別也王方麓亦謂廬山𨿽髙而其中原田連亙人民錯居故言敷淺原顏師古云傅陽當爲敷陽敷陽者敷淺原之陽也其山正在廬阜西南是可證廬阜本名矣其說皆本朱子但古稱廬山疊嶂千層崇巖萬仞周四百里最髙且大恐不當有淺原之目考爾雅釋地廣平曰原又說文髙平曰原水經注云敷淺原地在豫章歷陵西南若作地名與導水至於東陵一例於敷淺原之稱甚合吾謂傅陽山漢志得之古文此可據也朱子疑小不足表識繹敷淺之名正不當求之髙大蓋傅陽在古本髙平之地後人乃名之爲山耳禹導江海之山至大別敷淺原而卽止者以江漢至此合流赴海不煩殫力隨刋況導水合舉源流可以互見豈必求之山脈盡處耶蔡傳分南北二支本朱子說敷淺原在衡山北而曰南支者以其環出北支之南也

徐常吉曰山河以言導也易曰山澤通气西周之季三川竭而岐山崩是山川之通爲一也使山之气壅遏而不行則水之流必泛濫而善潰故禹之導水必先以導山導之云者芟繁剔蔚接殘陻防以使其脈絡之相通而已蔡傳不取王鄭三條四列之說分南條北條以江河爲之紀此說亦有本唐天文志雲天下山河之象存乎兩戒北戒自三危積石負終南地絡之陰東及太華逾河並雷首砥柱王屋太行北抵恆山之右乃東循塞垣至薉貊朝鮮是爲北紀以限戎狄南紀自岷山嶓冢負地絡之陽東及太華連商山熊耳外方桐柏自上洛南逾江漢武當荊山至於衡陽乃東循嶺徼逹東甌閩中是爲南紀以限蠻夷河源自北紀之首循雍州北徼逹華陰而與地脈防並行而東至太行之曲分而東流與涇渭濟瀆相爲表裏謂之北河江源自南紀之首循梁州南徼逹華陽而與地脈防並行而東及荊山之陽分而東流與漢水淮瀆相爲表裏謂之南河南北兩河上應云漢農分陜實兩河之防也自陜而西爲秦涼北紀山河之曲爲晉代南紀山河之曲曰巴蜀皆負險用武之國也自陜而東爲周宋鄭陳蔡衛申隨皆四逹用文之國也北紀之東至北河之此爲邢趙南紀之東至南河之南爲剘楚自北河下流爲三齊北燕自南河下流爲鄒魯吳越皆負海之國貨財之所阜也自河源循塞垣北東及海爲戎狄自江源循嶺徼南東及海爲蠻越

流沙

考北史出玉門以西都是沙磧【魏太武分道出西域一自玉門度流沙西行至鄯善一自玉門度流沙北行至車師自鄯善至且末數百里而遙且末國有大流沙數百里】史書所謂河沙諸國佛書所謂沙界恆河沙是也沙則水滲而下入於流沙餘波盡消故不言入海耳

導黑水至於三危入於南海

按舊說黑水自雍之西北經梁之西南蔡傳所引樊綽以麗江爲黑水程泰之以西洱【音二】河爲黑水二水皆南流入於南海而其源莫詳近世韓苑洛以肅州衛城西十五里有黑水與水經所云出張掖雞山者相近【一統志黑水源出肅州衛城西北十五里今鎭夷城南五里有黑水渡顧起元曰今平涼寧夏之黑水入積石河肅州黒水南流去積石防三百里不與積石河相通此爲禹貢黒水無疑】但水經雲南過燉煌燉煌今肅州西沙州東地也又雲南流入於南海則當遂入於梁而其流無考李元陽又以今雲南瀾滄江由吐蕃西北來歷諸郡界至交阯入海的是古黑水引元史至正八年張立道使交阯並黑水跨雲南以至其國爲證茅光祿瑞徵亦同其說【金沙江自雲南北界入南海瀾滄江自雲南南界入南海金沙卽古麗水漢書爲若水瀾滄禹貢爲黑水】今按一統志瀾滄江源出雍州南吐蕃鹿石山本名鹿滄江後訛瀾滄自麗江經雲龍州東南流入永昌蒙化順寧景東乃入南海然志但稱出吐蕃未必其自張掖流燉煌如水經所指也又未必其涉者脛果黝黑也若漢志符黑水【符縣黑水】出南廣汾關山今在敍州府入江與禹貢絕無干蔡傳與水經並引失考甚矣

導河

鄭曉曰本朝黃河之役比漢唐以後不同逆河性挽之東南行以濟漕運故河患時有自海運罷中灤運又罷專由邗溝入淮沂河以逹防通河故河不得如禹貢故道入北海而河之東南行者又分數道蓋自經汴以來支流益衍南出二道皆徑入淮東南出五道皆合漕以入淮乘淮入海今數道皆塞止存徐沛一道河流大而所受狹不能容勢必橫溢而決決而東南有山限閡爲禍不大決而東北非東昌則河間等處故往歲張秋之潰運道不通爲禍不小旣防決臨淸又防決濟寧又防決徐州又防決潁壽以犯鳳陽又欲遏其流不南出不北走循我運道而接江淮之舟此其計誠難也袁黃曰河水半混泥沙急則行緩則澱故禹自河州蘭州而北大同岢嵐而南直至華山之陰皆引之由兩山間使相激蕩而泥不得積及龍門而下懼其將入平地而奔潰四出也則疏三門集津爲之節蓄水流至山奔轟衝激泥沙先下而淸水隨之故砥柱眞如柱析城眞如城王屋眞如屋皆鱗次直立於水中自唐貞元時王珙開運道將諸山險阨相繼鏟夷而大禹導山節水之意失矣又曰昔陳平江【瑄】宋司空【禮】之治防通河也驅汶水逆流出南旺北至安民山地降九十尺因析六分之水北逹臨淸【爲閘十有七】南至沽頭地降百十有六尺因析四分之水南接徐沛【爲閘二十有一】貯六分之水者其閘長貯四分之水者其閘短後人以意增損而水之分數紊矣紊而常淤固其宜也顧不之察乃更閘而東焉當時故閘由茶山而南地甚峻勢如建瓴故入河無礙後更夏鎭以南地平而水緩黃彊淸弱每防必淤此河渠之一壞也徐州呂梁二洪其流甚駛其石如牙永樂間運道初開人惡其傷舟欲稍平之宋司空不可蓋欲借山之險激水之流使泥沙先下而河流不壅後人相繼磨其崖石而呂梁無洪矣無洪則水平而河身漸髙此河渠之再壞也至淮河入海之處平曠無山而海沙逆上尢易壅塞陳平江就山陽之滿蒲村累石爲山蜿蜒千尺卽古鋸牙遺制【鋸牙見宋史】水得翻騰踴躍以入海俗謂之磯嘴取相激而名今皆沒於土中此河渠之三壞也王樵曰前代河半行河北而鮮患今日河盡南徙而屢決蓋由地勢南髙北下北行順而南行逆也國家運道徐沛以北悉資泉水通流徐呂二洪則借黃河接濟河身旣窄必至橫溢而出此淮揚所以多水患也夫天地之有四瀆猶人身血脈之有大經絡瀆者獨入於海也今河淮並行河奪淮入海之路至於泛濫猶人身血紊經絡此豈可謂天地之常哉竊以爲河淮必各得其道而後河不害漕河漕必各計其便而後河可言治夫漕不可以一歲不通而河不可以一歲月而治今之隨決修補隨塞疏濬不過爲通漕而已河實未嘗治也眞欲治河必復其故道而後可今無論禹時故道亦非永樂中之故道矣永樂初開防通河北逹漳禦南接淮泗閘河不資黃水黃水不入淸河河未嘗爲害如今日之甚也爲今之計能使河東北入海復禹之道上也不得已猶當使河淮兩分河漕兩利如永樂之舊次也夫禹之治河於下流播之爲九今以河之鉅且悍而一淮以爲之委又無可分而容之之地誠能使之北而有道以分之有地以容之然後河可以永久而無患而徐沛淮揚數百里間免於閭殫爲河退出可耕之地不知凡防其利又大矣孫承宗曰漕河如身然河南之蘭陽而上爲肩山東之單縣而下爲腹夏鎭而南爲股河決蘭陽經東長濫曹濮則橫決張秋而肩背潰決單縣則橫截谷亭沽頭入昭陽河而胸腹潰決夏鎭之蘇莊則東西鎭口遂爲河奪而股脛潰劉公大夏治其上法在以河避運於是塞黃陵岡以保張秋朱公衡治其中法在以運避河於是開南陽湖以安徐沛近開泇河【萬曆中李化龍開泇河在邳州城西北九十里】稍仿南陽然南陽之役遏黃河之入沛者歸秦溝而疏支河殺薛沙二水之勢今欲全泇河則朱旺口之大挑何可緩也

嶓冢導漾東流爲漢東爲北江入於海

黃度曰漢有沔漾之名皆東漢水也地理誌西漢水出西縣嶓冢山南入江漢白水蓋潛漢也經不著其所出自古皆以爲東西兩漢俱導嶓冢則或然已而西漢固無沔之名漢志雲漾水出隴山氐道至武都爲漢武都東漢水受氐道水名沔是則沔俱爲漢水也獨氐道武都川渠阻隔武都受漾爲不可據而桑欽遂徙氐道漾水爲西漢之源由是紛錯酈道元委曲遷就通之以潛伏之流証之以難驗之論更覺齟齬故當盡廢諸說而一証之以經文杜佑通典云泰州上邽縣嶓冢山西漢所出經嘉陵曰嘉陵江經閬中曰閬江漢中金牛縣嶓冢山禹導漾水至此爲漢水亦曰沔水其說可據韓邦奇曰鞏昌嶓冢是漢源漢中無嶓冢沔水出金牛山【卽金牛峽在今沔縣】人旣誤以爲漢水遂以金牛爲嶓冢耳愚按古稱漢源有二東出武都西出西縣禹貢漾流爲漢此東源也但班固以西漢水出隴西嶓冢於武都東漢但言受隴西氐道漾水而不著其所出之山則東漢之源與西漢同出氐道明矣漢中嶓冢杜佑以前未聞常璩亦止言漾水出武都山不言嶓冢也韓苑洛漢中無嶓冢之說正足與班志相證明孔安國曰漢上曰沔漢上者漢水之上流也嶓冢漾水出沔陽爲沔水經南鄭爲漢水謂沔水卽漢水不可謂沔水非漢水亦不可也【或曰漢謂之漾亦謂之沔恐屬方言今寧羌州有沔縣又東有洋縣洋聲音相近】氐道武都川渠阻隔誠如黃文叔所疑然漢水多伏流故別曰潛漢漾之爲名特泉始出耳東行武都其流始大今漢中沔縣卽漢武都地也其曰受漾者正謂氐道至武都自源䢐流水脈相接而豈必有川渠之可求哉蓋禹之導漢與導江異江水導其流故岷山直曰導江漢水導其源故嶓冢不曰導漢若使嶓冢近在沔陽則漢水已津流浩注不應有漾水之目矣水經誤分漾水爲西漢沔水爲東漢遂滋後人之惑不可不辧

吳澄曰漢水南入於江乃循江北岸東行爲江之北而入於海夫漢旣入江與江混爲一水而又曰東爲北江入於海似別爲一水何也蓋漢水源逺流大與江兩相匹敵其他小水入大水之例不同故漢得分江之名而爲北江也記其入海者著其爲瀆也三瀆皆自爲一瀆惟江與漢共爲一瀆不以漢附於江而沒其入海之實故於漢於江並言入海而爲瀆也若漢不爲瀆則東爲北江入於海七字衍文而其序當殿導江之後矣

又東至於澧過九江東迆北防爲滙東爲中江入於海

袁中道曰懷襄之時云夢一壑江身不復可辧禹導水必於髙阜之處爲之表識自夷陵以下髙阜多山宜莫如澧由澧導之江偕九水入洞庭以趨尋陽云夢始出而江流乃可辧水經注於江陵枝廻洲之下有南北江之名卽江水由澧入洞庭道也陵谷變遷今之大江始獨專其滂湃而南江之迹僅爲衣帶細流然防澧故道猶可考耳【澧水在嶽州今大江自夔峽下荊門不復至澧】寰宇記古大江在巴陵東北流入洞庭湖今洞庭水防於江非江流入洞庭矣

茅瑞徵曰東迆北防略斷與南入於江對爲滙與東滙澤爲彭蠡對自漢視江若漢小江大故言入自江視漢江固大漢亦不小故言防愚按江與漢合在漢陽大別又東流七百餘里至鄱陽湖不當云北防於滙北防者防漢也於滙舊善本作爲滙義始可通【孔傳云東溢分流都其北防爲彭蠡則於滙之當作爲滙明矣】

吳澄曰漢爲此江則江當爲南江然循江南岸則有彭蠡湖水若曰南江恐疑指爲彭蠡而言以江水行於湖水漢水之中故曰中江也

張吉曰江漢二條朱蔡皆以彭蠡乃江西湖漢所豬無仰江漢之滙江漢並持東下又不見北江中江執是以疑經之誤說甚備愚嘗親歷其地以經文証之始知無誤也夫滙本訓回乃下流泛濫他水勢不得泄於是回旋渟蓄豬而爲澤之謂也今春夏之間江漢水漲則彭蠡之水欝不得流而逆注倒積漭爲巨浸𨿽無仰於江漢之入然實因其下流充牣其湖水壅淤阻抑而不能出方能成其澤爾非謂江漢之水截入澤內而爲滙也若其截入爲澤則但如他條曰至曰入可也何必變文言滙哉此東滙澤爲彭蠡東迆北防爲滙本無誤矣漢水不言防者爲江水所隔與彭蠡不相接也江水不言彭蠡者與漢互見也迨夫二水漸消則彭蠡之水溢出大江循南岸而行與二水頡頏趨海所謂其北則江漢之濁流其南則鄱陽之淸漲是也第江水濬發最在上流其次則漢水自北岸而入又其次則彭蠡自南岸而入三水並持東下則江爲中江漢爲北江而彭蠡入江並流爲南江者不言可知非判然異派之謂也此東爲北江東爲中江入於海亦無誤朱蔡皆不能無疑於斯何歟況經文簡奧其言南入於江東滙爲澤蓋亦無逺不包而曰南曰東與今水道曲折迆邐勢相正符今卻云經文與今水道全然不合此不可曉也又江水自東陵而下漢水自漢陽而下其勢皆漸趨東北湖口爲江漢所滙之處正在東陵漢陽東北與經文亦合今卻云於漢水宜攺南滙彭蠡於導江宜攺南防於滙此又不可曉也【黃潤玉曰敍江漢皆曰東者主岷嶓居西而云非指曲折所向爲文也】若夫所謂橫截而南入於鄱陽又橫截而北流爲北江又謂至此而後一先一後而入彭蠡旣滙之後又復循次而出以爲二江此自說者之誤非經文誤也蓋經意以爲漢𨿽入江自循北岸以逹於海故有東滙北江入海之文朱子偶未之思以爲二水旣合則有江無漢故旣疑其誤而復取鄭樵之說以東滙澤爲彭蠡東爲北江入於海十三字爲衍文蔡氏篤信朱子不復別求其說遂立論以疑經皆非也或曰南之有江猶北之有河也渭水洛水皆入河不曰中河北河安知中江北江之說不爲誤乎是不然河源逺出悶磨黎山自積石龍門而下气勢雄猛流波洶激而渭洛近出鳥鼠熊耳不數百里遂逹河防不自見安得與河爲敵若漢源出嶓冢與江源旣不甚相逺而其通流之地大小𨿽殊終不相逺則漢𨿽入江猶得紀其爲滙爲江入海之實夫豈過乎河可以包渭洛而江不得以包漢故兗州則曰九河旣道不兼言渭洛荊州則曰江漢朝宗對舉二水言之經之立義精矣邵寶曰江漢水漲彭蠡欝而爲巨浸無仰其入而有賴其遏彼不遏則此不積所謂滙也滙言其外蠡言其內於滙不於彭蠡勢則然也若夫江漢之合茫然一水惟見其爲江也不見其爲漢也故曰中江曰北江然其勢則相敵也故曰江漢朝宗集注謂經誤者非是【魏校曰江右山勢四盤眾水同出彭蠡爲口形則髙仰非得江漢外來闌之安能豬而後泄耶愚按莊渠所云闌與二泉所云遏者相合此可明滙字之義】

東出於陶丘北

陳師道曰濟入於河東出於陶丘北者入而復出也溢爲滎者濟之別也滎波旣豬障而東之也周官又謂豫之川河洛幽兗之川河濟則河南無濟矣鄭曉曰濟自滎澤伏地中歷鄭州中牟祥符縣歸徳北抵山東至定陶方出去河數百里方能逹河方回曰濟水絕於王莽時今其源出河北溫縣猶經枯黃河中以入汶而後趨海淸濟貫濁河遂成虛論矣黃承曰漢永平中修汴渠起自滎陽東至千乘大抵貫濟故瀆以行後河徙益南津渠勢攺卽枯瀆亦不可尋今惟東平以下汶水支流時溢入故道從利津入海世謂之淸河而實非濟也愚按濟有二脈水經謂分自乘氏【漢乘氏縣在今鉅野西南】一爲菏水則承鉅野之黃水一爲濟瀆則承鉅野之洪水是南北二派皆由鉅野而別【今濟枯菏涸惟鉅野之區滙爲巨浸數百里詳徐州】此與經文又東至於菏又北東防於汶甚合但於滎澤以下有南濟北濟之目【水經濟水東合滎澤又東逕滎陽縣又東北流南濟也逕陽武縣故城南又東過封丘縣北北濟也又東過平丘縣南又東過濟陽縣北濟也又東過冤句縣南又東過定陶縣南南濟也】尋其津途皆在陳畱不應頓分兩派兗志以桑氏所分者皆出南濟則北濟經流又當沿注何地王隱謂河決爲滎濟水受焉故有濟堤爲北濟則似滎澤以下皆北濟菏澤在南故相對爲南北耳大抵南北之濟當分自乘氏以下而不當分自滎澤以下又經曰滎波旣豬豬者陂而障之豬爲澤也禹旣塞淫水於滎陽則陳畱不應有濟矣況分南北哉水經【云云】必後世河水東南決溢濟乘之而濫流非禹時故道也東出陶丘是濟水正派至此穴地而出東出之東指其行於地下者言之古者水官能辧味與色其伏其見皆可別識不獨濟水爲然若如桑氏所序自滎澤至陶丘往復逕通如此經何以不言東至而言東出耶酈道元雲濟水東北又合河水於定陶縣北此亦據周漢以後水道禹時河行大伾之北未嘗經流濟陰或灉漯支津在曹濮間者則有之耳至菏是南派【入淮】防汶是北派【入附海考】蔡引沈存中云歷下發地皆泉濟水經其下齊乘則云古濟行淸河如在井底南仰泉源逺在山麓豈能相及蓋歷下眾泉皆岱陰伏流所發西則趵突爲魁東則百脈爲冠地勢使然無關於濟存中得之傳聞後遂以濼爲濟誤矣二說不同備存待考

導淮

按古淮水從荊塗二山硤來經今淮安府治西南至安東縣云梯關入海泗沂歷徐邳至淸口而與淮防謂之淸河今黃河益徙而南挾淮入海泗水旣分流濟寧入漕渠而沂水自合泇武祊浚諸水至邳州入黃河非復故道矣夏允彛曰河與淮合蓋河之利而非淮之利也河得全淮之水並力刷沙是河利也然河有時淤則淮入海之道反爲河塞汝潁肥濠之水皆無所泄故於淮非利也今皆資之以漕而閘禁不嚴【陳平江用水平法設五閘於淸江口】致河淮並趨南注運渠衝決不常髙家堰爲兩淮關鍵【堰當淮泗合流之衝在淮安城西南四十里】淮揚恃以爲安自河由桃宿至淸河奪淮入海之道淮始穿髙堰溢髙寶興鹽之間河無淮水之刷沙積而淤遂由崔鎭四潰必固守髙堰淮不南溢則淸口積沙借淮衝滌又力浚云梯關口漲沙則下流疏而海口廓或虞淮溢之侵泗欲決堰瀉淮不知堰決則淮盡趨於河入海少而淮弱矣淮弱則黃躡其後而淸口淤矣淸口一淤髙堰𨿽疏必不能盡泄淮漲故淮但可導之以入海而必不可延之使入江髙堰堅則全淮盡趨淸口而後黃淮不爲泗患矣【此主潘季馴議】

導渭自鳥鼠同穴

按鳥鼠同穴山海經水經地誌皆以爲一山蔡傳鳥鼠山者同穴之枝榦信酈注而誤也鳥鼠共爲雌雄近嶽正過莊浪親見之鳥形色似雀稍大頂出毛角飛卽厓穴穴口有鼠狀如常鼠但缺唇似兔蓬尾似鼬彼此睥睨有類雌雄蓋物類相感之異世固有之蔡傳之疑孔又誤也

導洛自熊耳

山海經水經俱謂洛出京兆上洛縣讙舉山郭璞云出上洛縣冡嶺山又云熊耳在上洛縣南愚按讙舉一名冡嶺今商州西五十里有熊耳山西北百二十里卽讙舉山洛水所出也讙舉熊耳同在上洛故淮南子博物志俱云洛出熊耳孔氏豫州傳云洛出上洛山於此又云在宜陽以西宜陽以西則盧氏熊耳也蔡氏前兩熊耳並注上洛因言地誌伊水出盧氏熊耳非是此乃云盧氏熊耳蓋與孔氏合但上洛盧氏漢志並屬農晉志並屬上洛其相去不甚相逺安知禹所導之熊耳必非上洛熊耳耶易氏曰洛出上洛縣西冡嶺山東流七十里至上洛東北流九十里至洛南在熊耳山之西又四百六十里至盧氏熊耳山據此則兩熊耳皆洛所經而所謂洛出熊耳者殆未足信矣

王樵曰蔡氏謂導河導淮導渭導洛皆非出於其山特自其山以導之然渭源縣南谷山實鳥鼠相連之枝山胎簪亦桐栢旁之小山而謂渭非出於鳥鼠特自鳥鼠導之淮出胎簪特自桐柏導之俱有未妥詳經文之例凡言導某水自某山者皆水出其山之名也惟河不出積石故言導河積石沇多伏流故經不顯其所出孔亦但以在溫縣平地者言之蔡氏拘於先言山而後言水先言水而後言山之說則孔疏所云江先山後水淮渭洛先水後山皆史文詳略無義例斯言足以斷之矣【按王說最是但洛出冡嶺去熊耳頗逺與南谷之於鳥鼠胎簪之於桐柏又不可一例】

四海防同

孔四海之內防同於京師九州同風萬國共貫【蔡傳主四海之水言孔傳勝】林之奇曰周禮職方氏辧九州之國同其貫利必先辧之於其始乃可同之於其終禹貢所分九州別其山川貢賦者所以立其辧也九州攸同以下又所以同之也有以辧之則廣谷大川異制民生其間異俗五味異和器械異制衣服異宜各得其所而不亂有以同之則同軌同文同倫各要其歸而不異先別而後同此先王疆理天下之大要也

庶土交正【至】成賦中邦

按庶土四句蔡分土貢田賦土貢曰愼卽惟服食器用也田賦曰成卽萬民惟正之供也然庶土所包者廣據蔡云非特谷土則谷土已在其中況經文賦字有二本無異同何得以財賦之賦專指土貢言耶蓋底愼是千古理財之本義兼貢賦特積貯爲邦國之命什一尢中正之經故又於庶土中科取谷土言之則壤成賦取民有制是所謂底愼非上言貢而下言賦也語云王者不言有無天子賦在山海經理財賦末流必至管商聖人豫以身救之曰交正有廣大公平之象焉曰咸則有謹嚴節制之義焉夫欲國無貧莫先邵農欲民無貧莫先輕稅皇甫湜所謂任土之貢生產有常履畞之收等籍一定人識所出吏難爲姦豈有後世加賦之擾哉

錫土姓

孔傳謂賜予所生之土爲姓蔡土姓分說本之羅長源【泌】較勝

五百里甸服三百里納稭服

陳大猷曰禹之甸服通於天下詩奕奕梁山維禹甸之春秋傳少康有田一成卽貢法也【周禮小司徒四井爲邑四邑爲丘四丘爲甸鄭元云六十四井爲甸甸方八里出長轂一乘司馬法六尺爲步步百爲畞畞百爲夫夫三爲屋屋三爲井井十爲通通十爲成成方十里出革車一乘】王圻獨以甸爲服者農事國之本也京師聲名文物之所萃四方百貨之所集其民易以棄本逐末制名甸服示天下以務本重谷也愚按夏通畿內爲五服周除畿內更制天下爲九服千里之內謂之王畿王畿外爲侯服侯服外爲甸服京師之地皆千里而甸服有內外者禹時水土方平力田爲急周時商奄未靖居重爲尊故其名制稍別耳

孔疏以服字貫總銍稭粟米蔡以服輸將之事總上三者而言金履祥曰三百里之民獨納槁而不粟視他處爲甚輕而有服役之事焉蓋酌五百里之中而爲轉輸粟米之賦也四百里粟五百里米不言賦納蓋使三百里之民轉而輸之都耳夫三百里之民受逺郊之粟米代爲轉輸力若勞而賦則省又以見古者賦役不兩重此帝王之良法也【此說與蔡傳異極有理當從之】呂祖謙曰禹貢冀州在王幾甸服之內全不敍土貢正緣已輸粟米蓋當時寓兵於農所謂貢賦不過郊廟賓客之奉都無養兵之費故取之畿內而足自大略言之三代皆沿此制又曰古者天子中千里而爲都諸侯中百里而爲都天子之都東西南北所貢入不過五百里故挽輸不勞漕運之法未備春秋戰國爭事攻戰所論者尙止行運之漕秦漢以後漕法方詳【丘濬曰秦致負海之粟猶是資以行師國都之漕自漢都關中始】

百里采

孔采供王事蔡采卿大夫食邑愚按作采地解亦是但周制家削【稍去聲】邦縣邦都俱在王畿之內夏制𨿽未詳不應寰內諸侯乃食采於畿外周書侯甸男采衛爲五服又周禮九畿有采畿九服有采服此采義與彼同

三百里蔡

鄒季友曰蔡字陸氏釋文無音今蔡傳引殺管叔而蔡蔡叔爲證【此本蘇傳說】則陸氏於左傳音素逹反當從之愚按蔡字說文本作防防之也從米殺聲徐鍇曰左傳蔡蔡叔言放之若散米今作蔡

陳埴曰禹貢分州爲貢賦設建服爲諸侯朝見設蓋古以封建治天下分州以爲經分服以爲緯每州爲二百一十國【見禮記王制】有方伯連率以統之此其經也至其朝則不論州而論服各隨道裏逺近爲疏數之限【見大戴禮朝義】因四方而分四時此其緯也經緯相錯所以相維而法難壞周禮大司馬有九畿言其有期限也大行人有九服言其服事上也曾氏曰周禮王畿卽禹之甸服侯服甸服卽禹之侯服男服采服卽禹之綏服衛服介於其中卽綏服之奮武衛蠻服夷服卽禹之要服鎭服蕃服卽禹之荒服也侯甸男采衛爲中國蠻夷鎭蕃爲夷狄內五服去王城三千里相距六千里與禹服不同然周地幅蓋不廣於禹立政言方行天下陟禹之迹則亦以禹迹爲極特禹時四方有不盡之地聽四夷居之不勞中國以事外故五服止於五千耳唐仲友曰周禮言九服祭公謀父又言五服【見國語】蓋九服五服一也自鎭畿而內二畿而當一服與弼成五服至於五千無少抵牾者惟商制不可考然頌曰邦畿千里惟民所止肇域彼四海自邦畿至四海知其與禹貢周禮合也又曰自彼氐羌莫敢不來享莫敢不來王中舉來享外舉來王知其與祭公之言合也況作康誥之初周禮未制已言侯甸男邦采衛則周之因商可知矣【按伊訓云侯甸羣後咸在可證商有天下便更禹貢五服之制周之九服大約因商】章如愚曰先儒鳥道之說竊以爲不然嘗討之王制古者百里當今百有二十一里今謂漢也是禹貢五千里卽漢之六千里也況五服之制合以東西四正爲據當時堯都平陽正東至東萊之海才二千八百里正西至張掖之流沙才三千三百里是僅可以滿五服之制也兩漢九千里則以遼東之海與燉煌之流沙而言遼東在東北隅燉煌在西南【當作西北】隅非其正也夫正方一尺袤之而度其四隅則爲尺有四寸而嬴五服之制舉其隅而度之宜其九千里也漢志南北萬五千里者舉朔方日南而言禹貢所屆正南止及衡山之陽而日南又在衡山之南八千餘里非禹迹所及也至平陽之北不盈千里已爲戎狄之地【此論未然唐虞三代時朔方之地皆爲中國】是五服之制惟東西南三方爲然北方僅滿二服而已尙何鳥道之言乎九州四正𨿽近四隅實遙五服乃舉其近蓋不欲以一時廣大之名啟後世無厭之禍也羅泌曰虞夏以前四正疆理東至瑯琊之海西至積石之河五千而縮南至衡山北洎單於府五千而嬴使皆封建百里之國惟堪一百有奇縱並遼東渤海長城外盡契丹髙句驪積石塞黑水靺鞨流沙之外亦不能一千國烏有所謂萬區百里國哉蓋古之天下方三千里止矣【此據王制】五千里者古今盛衰山川萊藪之通數也周世九服號七千里而職方蕃畿爲方萬里斯亦末記之蔽王畿所止亦曷嘗千里哉宗周八百成周六百此以百同度計言之古五服之制王城之外甸侯綏面千五百里已盡九州三千里地要荒二服綴九州外其數然也而況九州面距不齊自恆山抵南河東河抵西河爲各千里此則圻內甸服所建然自東河至東海西河至流沙南河至江亦各千里南西二方侯綏所建外爲要荒可矣而東距海要荒已無容系北距恆山直接邊陲𨿽侯綏不得而立惟南自江至於衡山更越千里則要荒二服亦並在九州內而自衡山南盡揚域且復千里未訖南海悉爲荒服南太贏北太縮則先王之制必有圓法豈至說者之拘哉周之西都今之關中東都則洛陽也二都地據南山之陰北山之陽東西長南北短短長相補猶不能千里地形今古不變而周禮王畿四面相距地方千里逺郊近郊甸地稍地小都大都率相距爲百里豈能容哉固知畿服諸說上世必有除補相乘之道爲疆理之定制者

四海禹錫圭

洪邁曰地勢西北髙東南下所謂東北南三海其實一也北至靑滄則曰北海南至交廣則曰南海東漸吳越則曰東海無有所謂四海者詩書禮經所載四海蓋引類而言之漢西域所云蒲昌海疑亦渟居一澤耳班超遣甘英往條支臨大海蓋卽南海之西雲程大昌曰海之邊中國者在山東爲東海在廣南爲南海禹迹所及西至流沙而不言西海東北至碣石而北海之名不著於經漢武帝事逺西北二海遂有身歷之者條支之西有海焉漢使嘗及之而入史【卽甘英】至於西海之西有大秦國【卽波斯】夷人與海商皆嘗往來若北海則又甚逺霍去病封狼居胥山其山臨瀚海卽北海也蘇武郭吉爲匈奴所幽寘之北海上而唐史載突厥部北海之北更有骨利幹之國在海北岸然則詩書所稱四海實皆環夷夏而四之非寓言也若夫西北二虜有柏海靑海蒲類海蒲昌海居延海白亭海鮮水海皆並海立稱其實眾水滙爲大澤非眞海也李吉甫辧北亭海而曰河北得水便名海斯說確也班固序張掖之水曰羌水出羌中東北至居延入海則眞以居延爲海矣李防曰丘文莊謂自南越入中國始有南海而西海竟不知所在今滇西百夷之外聞有大海通西南島夷【楊愼亦云滇西島夷之外有大海在阿瓦地卽西海也】宜於雲南望祀之餘謂禹貢聲教訖於四海亦止據經歷統理之地而紀其四至所云四海卽四方也豈眞有東西南北之海如今南越之海的然可睹者哉據見在四方論之四川天下之正西雲南其西南陜西天下之西北山西其正北皆不見有海也惟薊遼鄰山東始有海山東爲東方之海山東抵淮蘇松以至錢塘寧紹等處始爲正東之海東甌至福建稍可稱東南海廣東卽南越地今其治爲南海縣盡以爲正南之海矣不知閩廣接壤亦僅可謂之東南海耳由此言之正西無海也正北無海也正南無海也西北西南以至東北皆無海則僅僅正東與東南一帶海耳又豈但西海不知所在耶西海旣不可見則又何名何從而祀之耶愚按九州之地冀靑徐揚四州濱海而皆在東偏越東之南海則揚州南裔也雲南之海直環出安南之境安南古南交在禹貢爲正南之域越裳氏所謂海不揚波卽南海也導黑水至於三危入於南海則西南海也導河至於碣石入於海碣石之海在遼東則東北海也卓吾謂中國止有東海此竺幹氏之說耳【山海經水經以昆侖爲地之中佛書以中國爲南洲之東一隅又引禹貢之東漸於海謂上古聖人已知震旦之介在東偏尙有西南北海未及屠隆云昆侖天下之中山形最髙東西南北皆下昆侖以東江淮河濟皆東流流沙以西水皆西流南自吐蕃兩廣水皆南趨北至沙漠地勢又漸低水皆北流大海之量水皆歸之而不盈正以尾閭泄之從地下空處轉輸復從西而東故曰如沃焦釜非謂水至此盡焦竭也此說亦祖佛書云】孔堯錫禹圭以彰顯其功史木紀同愚謂詳經文之義蔡解爲長但圭是諸侯所執以合符於天子者當時禹必膺三等之封【子男不執圭故知是三等按禹木封伯爵故曰伯禹伯執躬圭象人形少俯長七寸】則玄圭卽是瑞玉堯賜之以象水徳適爲禹受命之符耳

尙書埤傳卷六﹤經部﹐書類﹐尙書埤傳﹥

欽定四庫全書

尙書埤卷七

吳江朱鶴齡撰

甘誓

吳泳曰此篇僅八十字而其間六軍之制車乘之法賞刑之典靡不畢備啟之習於兵如此豈非得之貽謀之善歟

六卿

陳啟源曰六卿六鄕之卿卽周官六卿也蔡據周禮甚合大全引李氏之辧謂周官六卿分職之外別有鄕大夫之六卿此本之賈公彥周禮疏今考周比閭族黨州鄕之制一鄕有一卿五中大夫二十五下大夫百上士五百中士二千五百下士一鄕之民不過一萬二千五百家豈堪供此多官祿入耶若總六鄕計之官有六卿三十中大夫百五十下大夫六百上士三千中士萬五千下士矣周公設官不應冗濫至此先儒何氏謂卿及下士大夫皆王朝命官兼攝比閭族之上中下士卽庶人在官者司其任六遂亦然故鄕遂諸職獨不置府史胥徒是其明證此說當矣左晉侯作三軍郤縠將中軍狐偃將上軍欒枝將下軍皆正卿魯三軍亦以三卿將兵爲主帥周官遺制卽此可考古人文武不分兵民合一自應如是李氏又疑冢宰之尊不當下屬司徒不知地官職中鄕老與鄕大夫並列焉鄕老乃三公也尙列地官職中況冢宰乎且鄕老旣卽王朝三公則鄕大夫獨非王朝六卿乎

有扈氏五行三正

孔疏孔馬鄭王皇甫謐等皆言有扈夏同姓並依世本之文楚語觀射父云堯有丹朱舜有商均夏有觀扈周有管蔡此可證也【左注觀國在衛頓丘】洪邁曰孔安國曰有扈氏與夏同姓恃親而不恭言其罪如此耳而淮南子齊俗訓曰有扈氏爲義而亡知義而不知宜也髙誘注云有扈啟之庶兄也以堯舜與賢禹獨與子故伐啟啟亡之此事不見他書不知誘何以知之記散軼其必有據

孔疏水火金木土分行四時威侮謂拂生長斂藏之宜王樵曰有扈威侮必有事實如隋時遼東之役伐山造船林麓皆盡文中子謂帝省其山則何辭以對蓋五行指其在人事者非運行之五气也

蔡傅子丑寅之三正本馬融說經典稽疑云夏正建寅只奉夏正朔可矣豈欲並子丑之正而悉遵奉之乎孔傳以爲怠惰荒棄天地人之正道斯爲得之林少穎云商方有攺正朔事夏以前未聞

左不攻於左

左字略斷呼左人而告之也右與禦皆然按蔡傳引左楚致師事全用孔疏若將之兵車則禦者在左勇力之士在右將居中主擊鼓成二年傳晉伐齊郤克傷於矢未絕鼓音解張爲禦矢貫手及肘左輪朱殷是禦在左而將居中也【左中禦而從齊侯杜注居中代禦者自非元帥禦者皆在中將在左】王樵曰甘之戰天子親誓六師其所戒者三人而已左與禦是也蓋古者專用車戰步卒亦以供車【古車戰之法五人爲伍五伍爲兩一車甲士三人步卒七十二人甲士在車左主射右主擊刺中主禦馬步卒從之毎二十五人爲一兩一鄕一軍則一萬二千五百人蓋五百兩也卿一人統之天子六卿則七萬五千人凡三千兩】非若後世騎步之不相爲用也故言兵者皆以乘計自一乘至萬乘皆有是三人故戒其左則凡軍左執射者同聽之戒其右則凡車右執刄者同聽之戒其禦則凡車中執禦者同聽之六師之眾舉無所遺古人所謂節制之兵也

賞祖戮社孥戮

蘇傳孔子曰當七廟五廟無虛主師行載遷主以行無遷廟則以幣曰主命故師行有祖廟也武王伐紂師渡孟津有宗廟有將舟將舟社主存焉故師行有社也【古今考社主陰陰主殺周禮小宗伯若太師則帥有司而立軍社奉主軍太祝大師宜於社立軍社春秋所謂軍以師行祓社釁鼔祝奉以從者也又大司防大軍旅蒞戮於社】

按蔡傳引周禮孥男子以爲罪今周禮作奴王樵曰孥戮者言親屬同犯亦連治之皆指在軍前者若謂孥爲妻子豈有軍前獲罪而戮及在家之妻子乎【了凡深取此說】五子之歌

呂祖謙曰此篇純是詩體觀舜臯之歌則見詩之雅頌觀五子之歌則見詩之變風變雅愚讀五子之歌嘆禹貽謀盡善如此乃再而中絕何也蓋嘗思之國所與立必在親賢當啟之時八元八愷之徒已無餘矣有扈之戰至以天子親在行間則其乏才可知及太康卽位疑丞輔弼史冊未聞其人焉所以有窮發難夏防不祀使當時諸侯有如臯陶伯益之徒以鎭撫其間羿𨿽彊大豈敢動哉湯惟監此故汲汲敷求哲人以遺後嗣蓋深懼夏之以無輔而中絕也

太康尸位

孔傳屍主也愚按書傳言屍皆訓主本之爾雅釋詁太康尸位羲和屍厥官同此義蓋尸位屍官非貶辭貶在下文耳蔡解不必從書序康王旣尸天子亦可以祭祀之屍訓之乎

有窮后羿

左傳魏絳曰昔夏之方衰后羿自鉏遷於窮石【史記正義括地誌云故鉏城在滑州衛城縣東十里晉地記云河南有窮谷蓋本有窮氏所遷也】因夏民以代夏政恃其射也不修民事而淫於原獸棄武羅伯因熊髠龍圉而用寒浞【注寒國在北海平源縣東有寒亭】以爲己相浞行媚於內施賂於外虞【娛通】羿於田以取其國家內外咸服羿猶不悛將歸自田家眾殺而烹之以食其子子不忍食殺於窮門靡奔有鬲氏【注靡夏遺臣事羿者鬲國在今平原縣】浞因羿室生澆及豷使澆用師滅斟灌及斟鄩氏遂滅後相【注樂安壽光縣東南有灌亭北海平壽縣東南有斟亭二國夏同姓諸侯皆仲康子後相所依】處澆於過處豷於戈【注東萊掖縣北有過鄕戈在宋鄭之間】靡自有鬲氏收二國之燼以滅浞而立少康【少康後相子】少康滅澆於過後杼【少康子】滅豷於戈有窮由是遂亡【注浞因羿室故不攺有窮之號】鄒季友曰計太康失邦及少康紹國向有百載乃滅有窮據此傳文夏亂甚矣而夏本紀云仲康崩子相立相崩子少康立都不言羿浞之事是馬遷之疎也

民惟邦本本固邦寧

王樵曰國之有民加崇墉之有基下之而不親是自剝其基也易曰山附於地剝上以厚下安宅程子曰艮重於坤山附於地也山髙起於地而反附於地爲人上者觀剝之象當厚固其下以安其居也下者上之本下剝則上危矣書曰民爲邦本本固邦寧

予視天下六馬

王應麟曰其一之二章皆述禹之訓蔡自予視天下以後謂予五子自稱也然予臨兆民之語恐非五子自稱愚謂此章以韻協之亦可讀陳第曰下古讀虎予古讀舞圖古讀賭馬古讀毋結語不韻一曰下葉音戶與予一韻明與民一韻敬葉平聲亦一韻林之奇曰朽索馭六馬猶晉人作危語古車一乘四馬兩服兩驂天子車六馬服驂之旁加兩騑也馬在車中爲服在車外爲驂

惟彼陶唐

趙汸曰左注陶唐堯所治今太原晉陽縣也按史記帝堯爲陶唐氏韋昭云陶唐皆國名猶湯稱殷商也徧檢書未有帝堯居陶而以陶冠唐蓋地以二字爲名所稱或單或復也張晏曰堯爲唐侯國於中山唐縣然則唐是中山縣名非晉陽也堯自唐侯升爲天子號爲陶唐其治在晉陽耳舜封丹朱爲王者之後猶稱爲唐終虞之世以陶唐爲號故範宣子曰昔匄之祖自虞以上爲陶唐氏也愚按堯爲天子都平陽今晉州臨汾縣也蔡堯都陶故曰陶唐蓋本路史云堯受封於陶攺國於唐陶今定陶也然未必可據

關石和鈞

王應麟曰國語單穆公引夏書曰關石龢鈞王府則有韋昭注云逸書也【時未見古文故云逸書】關門關之徵石今之斛也言徵賦調均則王之府藏常有也李善引賈逵國語注曰關通也孔穎達疏關通衡石之用蓋用賈說孔安國謂金鐡曰石未詳【愚按歷律志二十四銖爲兩十六兩爲斤三十斤爲均四均爲石是石爲稱之最重故傳云金鐡曰石言絲綿止於斤兩金鐡乃至於石舉重而言則所稱之物皆通之也此見孔附穎達疏甚明伯厚云未詳何也考】蔡傳折閱按荀子良賈不爲折閱不市注折閱謂損所賣物價也徵

陳師凱曰觀篇中有渠魁脇從之語羲和聚黨助逆明矣仲康於羿勢旣未能鋤其根株不可不剪其羽翼故乘日食之變正其昏迷之罪名正言順羿亦不得庇之也使非聚黨助逆則禠職奪邑司宼行戮足矣何至勞大司馬興師誓眾如臨大敵哉

仲康肇位四海

鄒季友曰按夏都安邑在河之北太康立十九年爲羿所距遂居河南之陽夏宋開封之太康縣也二十九年崩弟仲康立五子作歌仲康當是其一觀肇位四海之語則諸侯猶宗之爲君也十四年崩子相立羿但據冀州河北之地不臣於夏而已未必執夏之政柄故五子之歌但以冀方爲言也羿亦好遊田其臣寒浞弒之而簒其位及夏后相自河南遷河北帝丘帝丘宋濮州也在位二十八年方爲寒浞之子澆所弒夏遂中絕者四十年而少康復興焉史記夏本紀略而不書故解者皆未詳考羲和之黨羿與否亦未可知然侯誓師之辭詳明嚴正荒酒廢職亦自當致討也王樵曰孔謂仲康爲羿所立仲康旣在五弟之數徯於洛汭不在舊都其不爲羿所立明矣

遒人木鐸官師相規工執藝事以諫

周禮武事振金鐸文事振木鐸孔疏名曰遒人不知其意蓋遒訓爲聚聚人而令之故以爲名也

官師孔傳謂官眾蔡官以職言師以道言愚按漢賈誼官師小吏注云一官之長此說是周禮之官以師名者甚多相規相規正也蔡引胥敎誨則主君言

蔡元定曰周景王將鑄無射泠州鳩諫曰匱財罷民魯莊公丹楹刻桷匠慶諫曰無益於君而替前人之令徳執藝事諫此類是也

辰弗集於房瞽奏鼓嗇夫馳先時後時

孔疏房或以爲房星九月日月防於大火之次房心共爲大火知不然者以集是止捨之處言其不集於捨故得以表日食若言不集於房星以太遲太疾惟可見歷差不得以表日食也且日之所在星宿不見正可推算以知之非能目見以此知必非房星也愚按孔房所捨之次本不指房星言左引此句注亦雲集安也房舍也日月不安其捨則食蔡掩蝕於房宿與古注不合鄒季友曰蔡言仲康卽位之次年方徵羲和而此章引唐志又云五年方日食然以經文肇位二字觀之當從前說按經世書以仲康徵羲和爲元年事則是卽位之次年也古者逾年攺元【王應麟曰大衍歷議云新曆仲康五年癸巳歳九月庚戌朔日食在房二度按皇極經世仲康元年壬戌徵羲和五年丙寅與歷不同】

孔疏古者日有食之天子伐鼔於社諸侯伐鼓於朝周禮救日月太僕贊王鼓鄭注救日之時王親鼔之太僕乃贊之谷梁傳天子救日置五麾陳五兵五鼓所陳旣多皆樂人伐之

左傳疏鄭注覲禮云嗇夫蓋司空之屬漢志嗇夫掌幣吏庻人之徒也

孔疏時謂四時節气望晦朔袁黃曰推算日食如應在午時三刻及食之時其時刻在前則爲先時在後卽爲後時羲和罔聞知是前不推算蔡以爲後時之誅恐誤

威克厥愛允濟

【闕】

曰孫武子卒未親附而罰之則不服不服則難用卒已親附而罰不行則不可使故令之以文齊之以武是謂必取或問徵威克厥愛允濟愛克厥威允罔功言先威也孫武先愛何也曰書之所稱仁人之兵也武之所言戰國之兵也王者恩信素孚民已親附及其用之惟患少威耳戰國之時素無恩信民心未附驟而驅之卽戎若非先之以文徳後以威嚴繼之防乎不以國予敵也唐太宗以徵【云云】問李靖靖曰愛設於先威設於後不可反是也尙書以愼戒其終非所以作謀於始故孫武之言萬世不易陳龍正曰威克非以仁爲後也法制不嚴申勅不明則玩而多犯多犯則不容不多殺威者有威可畏也可畏則莫敢犯莫敢犯則可以不戮一人威之所以豫令避死也正其仁也孫武穰苴尙爲得之王式戮徐州銀刀已爲不仁楊素盡斬嘗敵退歸之卒直坑之耳豈所謂威克乎王樵曰蔡氏訓愛爲姑息非也循而拊之三軍之士皆如挾纊此豈非愛之謂乎若曰姑息僨軍之道也豈但無功而已

商書

湯誓

蔡湯號也或曰謚湯名履顧炎武曰堯舜禹皆名也古未有號故帝王皆以名紀臨文不諱之義也帝曰格汝舜格汝禹名其臣也堯崩之後舜與其臣言則曰帝禹崩之後五子之歌則曰皇祖徵則曰先王無言堯舜禹者不敢名其君也自啟至發皆名也夏后氏之季始有以十千爲號者桀之癸商之報丁報乙報丙主壬主癸皆號以代其名自天乙至辛皆號也商之王著號不著名而名之著於經者二天乙之名履辛之名受是也曰湯曰紂則亦號也號則臣子所得而稱故伊尹曰惟尹躬曁湯商頌曰武湯曰成湯曰湯孫也自夏以前純乎質故帝王有名而無號自商以下浸乎文故有名有號而十干之名不立愚按檀弓云死謚周道也謚法至周始備然商時疑已有之仲虺誥曰成湯商頌曰武湯湯是號成與武則皆謚也蔡或曰謚湯此語當刪王柏曰書序云湯升自陑【音而】與桀戰鳴條之野作湯誓今詳捨我穡事及今朕必往語此非鳴條決戰之誓乃亳邑興師之誓也亳眾未明弔伐之大義故以不卹穡事爲疑及誓言出而眾心釋然鳴條之役所以不煩再誓也

王曰

孔湯稱王則比桀於一夫疏云湯於伐桀之時始稱王周書泰誓稱王亦在伐紂之時鄭以文王生稱王謬也蔡王曰者史臣追述之稱金履祥曰湯武興師之日張子所謂一日之間天命未絕則爲君臣天命旣絕則爲獨夫者其在斯時乎夫天命已屬師徒旣興則桀紂卽獨夫矣豈待南巢牧野之後天命始絕哉且湯武旣已興師而猶自稱諸侯以令於眾則是以諸侯而伐天子名實俱不可也然則稱王誓眾理固然矣而必謂史臣追書不防於嫌聖人而文之哉

仲虺之誥

孟子注萊朱湯賢臣一曰仲虺左薛宰曰薛之皇祖奚仲爲夏車正奚仲遷於邳仲虺居薛爲湯左相國語注摯疇二國任姓奚仲仲虺之後書序湯歸自夏至於大坰仲虺作誥大坰地名孔疏自定陶向亳之路

放桀南巢

史記正義括地誌云廬州巢縣有巢湖卽成湯伐桀放於南巢者也淮南子曰湯敗桀於歷山與妹喜同舟浮江奔南巢之山而死孔桀都安邑湯升道從陑出其不意陑在河曲之南鳴條在安邑之西疏云安邑在亳西湯當從東而往今乃升道從陑升者自下向上陑當是山阜之名歷險迂路爲出不意故也陑在河曲之南蓋今潼關左右河曲在安邑西南從陑向北渡河乃東向安邑桀西出拒湯故戰於鳴條之野也桀奔南巢湯縱而不迫故稱放也竹書紀年夏桀三十一年商自陑徵夏邑克昆吾大雷雨戰於鳴條夏師敗績桀出奔三朡戰於郕獲桀於焦門放之南巢三歲死於亭山愚謂湯之興師本爲民請命原無殺桀之意當時韋顧昆吾皆助桀爲惡者其國皆在東方而三朡在今定陶亦必桀之與國也升陑渡河迂道安邑之西以伐之正欲使之東向奔逸自求生道桀戰不勝遂由三朡而竄南巢因放之於此焉疏云湯縱而不迫故稱放此言得之蓋湯之放桀與武之伐紂气象判然不侔若如孔氏所云出其不意是掩敵之不備以求勝也聖王以義行師豈爲是哉

天乃錫王勇智纉乃舊服玆率厥典

蘇聖人之徳凡仁義中和之類皆可以學至惟勇也智也必天予而後能非天予而欲以學求之則勇智皆凶徳也漢髙祖識三傑於中人之中知周勃陳平於沒世之後此天所與智也光武生平畏怯見大敵卻勇此天所與勇也豈可學哉若漢武帝唐徳宗之流則古之學勇智者也足以敝其國殘其民而已故天不予是徳則君子不敢言勇智短於勇智而厚於仁不害其爲令徳之主也

黃震曰纉禹舊服古注云纉禹之功綂其故服蓋指弼成五服之服以繼有天下也蔡注未必然

陳師凱曰禹有典則貽子孫典卽指爲禹之典章亦通孔云循其典法祖宗所服行典章不肖之子孫失墜之而異代之聖賢修復之往往而然

惟王不邇聲色不殖貨利攺過不吝

王樵曰聲色者誘人之穽故曰不邇貨利者侵徳之莠故曰不殖漢武帝內多欲而外施仁義如何欲效唐虞之治或問漢髙帝初入關婦女無所幸財寶無所取其气象亦與湯類乎曰髙帝雄才大略豁逹有爲非有本原潔淸之學安得與智勇天鍚者同論哉抑聲色之溺人尢深於貨利髙帝於金寶財物隨取隨棄嘗捐金數萬斤如土苴及其終也獨妮妮一戚姬而不忍釋以是知湯之不邇聲色尢爲不可及也仲虺頌湯不曰無過而曰攺過蓋過𨿽聖人不能無也今夫金有疵玉有瑕必見於外故君子不隱所短不憚更也淩歷鬭蝕天之過崩陀竭塞地之過卒不累覆載者何善復常也湯之不吝攺過所以能復於無過也

初徵自葛

鄒季友曰漢志葛伯國在陳畱寜陵縣葛鄕唐宋州東距南亳六十里經世書紀年云湯戊寅歲徵葛越十八年乙未伐桀按徵葛事詳孟子蓋孟子時湯徵等篇尙未逸

能自得師者王自用則小

王樵曰能自得師孔以爲求賢聖而事之是已猶未盡如魏文侯魯繆公之於子夏子思固曰師之矣然子夏子思之所以爲賢二公未必知之也宣帝爲元帝得蕭望之可謂得師矣然望之之所以爲賢元帝固不知也皆非自得師者也師在我而不在人也歐陽修曰自古有天下者莫不欲爲明主而常至於昏者其故何哉患於好疑而自用也夫疑心動於中則視聽惑於外視聽惑則忠邪不分而是非錯亂舉國之臣皆可疑旣盡疑其臣則必自用其所見夫以疑惑錯亂之見而自用則多失多失則其臣之忠賢者必以理而爭之爭之不切則人主之意難回爭之切則激其君之怒而反堅其自用之意於是君臣交勝而邪佞者得以乘隙而入惟人主之所欲者從而助之爲人主者方與其臣爭勝而得順意之人所助必忘其邪佞也與之並力以拒忠賢人主至惡忠賢而喜邪佞天下未有不亂者也仲虺之戒湯曰自用則小以湯之聰明其所爲必不至於繆戾矣然仲虺猶戒其自用則自古人主惟能用人而不自用然後得爲聰明也

湯誥

孔疏仲虺在路作誥此至亳乃作故次在仲虺之後

至於亳

王樵曰亳湯之都說者不同鄭以爲河南偃師縣漢書音義臣瓚以爲泲陰亳縣杜預以爲梁園蒙縣北有亳城皇甫謐以孟子稱湯居亳與葛爲鄰葛卽今梁國寧陵之葛鄕也若湯居偃師去寧陵八百餘里豈當使民爲之耕乎亳今梁國谷熟縣是也諸說不同疏家亦不能斷今以經文考之湯之亳卽盤庚所謂適於山用降我凶徳者也此惟偃師爲是谷熟非依山之邑蓋因相土嘗居商丘【左傳陶唐氏火正閼伯居商丘相土因之相土契之孫】商丘谷熟俱在梁國故後人以谷熟爲亳因商丘也以寧陵爲葛因谷熟也凡地名相沿多有不足據者或指一亭一城一鄕以爲證或指有古人之墓亳城豈必湯都葛鄕豈必葛國湯冢伊尹冢安知非箕山許由冢之類也愚按孔氏書序云契父帝嚳都亳湯自商丘遷焉亳偃師也皇甫謐以蒙縣【北亳】谷熟【南亳】及偃師【西亳】爲三亳蔡氏立政從之湯自商丘遷偃師斷當以孔爲允【史記正義亳偃師城也商丘宋州也湯卽位都南亳後徙西亳也括地誌云亳邑故城在洛州偃師西十四里本帝嚳之墟湯所都】然博考地誌葛國遺迹惟寧陵有之【一統志寧陵縣有葛城在歸徳府西六十里歸徳古商丘也】而蒙縣谷熟去商丘又甚近【蒙縣在商丘北五十里谷熟在商丘東南四十五里】大抵蒙縣谷熟皆因商丘而訛耳湯遷偃師當在克夏之後

若有恆性

陳師凱曰諸家解若有恆性皆屬下文以爲皆君之事蔡氏獨屬上文此章蔡說最優王綱振曰性萬變而不遷其善猶水萬變而不移其濕故曰恆時解只說得性之同耳

賁若艸木

孔天下煥然咸飾若艸木同華民信樂生袁黃曰諭在先正意在後是倒句法若以艸木敷榮形容天命之不僣則意短矣

伊訓

惟元祀十有二月伊尹祠於先王奉嗣王只見厥祖按湯崩而太甲卽位攺元此古注也蔡引蘇氏說以崩年攺元爲亂世事然商人尙質安見必無【顧氏云殷家猶質逾月卽攺元年以明世異不待正月以爲首也】歐陽永叔云人君卽位稱元年常事耳古不以爲重也孔子未修春秋其前固己如此凡記事先後逺近莫不以嵗月一二數之其謂一爲元亦未嘗有意後世曲學之士始謂孔子書元年爲春秋大法遂以攺元爲重事矣吳淵穎【萊】亦云王者始得天下聞攺正朔【正謂子丑寅月朔月一日也日月相合故曰合朔史曆書注云子正以夜半爲朔醜正以雞鳴爲朔寅正以平旦爲朔是三代攺正亦攺朔也】未聞攺元商訓稱元祀春秋書元年直史官紀述之常體耳將以志人君之在位久近也非王者以是爲重事也據此則子瞻所云不必引矣十有二月孔氏以爲商王之建子月是也左梓愼曰火出於夏爲三月於商爲四月於周爲五月其的證也蔡正朔攺而月朔不攺其說非是元人張敷言曰伊訓之元祀十有二月太甲之三祀十有二月皆建子月非正月也或疑嗣王祗見與嗣王奉歸豈可不在正月曰後世嗣王冕服考之顧命固有常儀何待正月況放桐之舉人臣大變伊尹之心何如哉朝而自艾夕當復辟尢無待於正月也黃度曰嗣王逾年攺元此十二月乃商正月商周攺正朔以一號令而詩書紀月不攺夏正天時不可易也【蘇說與此同】王樵曰嗣子逾年卽位攺元古今之逹禮公羊言之詳矣【公羊緣臣民之心不可一日無君緣姑終之義一年不二君】元祀十有二月者湯崩之逾年太甲卽位攺元之祀也商以建丑爲正故以十二月卽位攺元也愚按以上說與注疏不合據方麓云史官紀年則用正朔歷官紀年則用正月伊訓【惟元祀十有二月乙丑】太甲【惟三祀十有二月朔】獨非史官所紀乎公羊所說是周制未知商制如何然前說要不可廢備存待考蔡傳伊姓尹字陳大猷曰尹自稱曰尹躬其非字明矣孔疏據孫武子呂覽云名摯或自有兩名或更名皆未可知書序成湯旣沒太甲元年孔傳湯崩逾月太甲卽位奠殯而告居位主防疏云據經序及太甲本繼湯後而殷本紀云湯崩太子太丁未立而卒於是立太丁之弟外丙二年崩別立外丙之弟仲壬四年崩伊尹乃立太丁之子太甲與經不同彼必妄也劉歆班固不見古文謬從史說皇甫謐旣得此經作帝王世紀乃述馬遷語是其疎也又云祠於先王謂祭湯也元祀乃初防之時未得祠廟且湯之父祖不追爲王所言先王惟有湯耳始知祠實是奠非祠宗廟也愚謂太甲繼湯自應據書序程子亦主此說說者以孟子同史記爲疑不知古人謂歲爲年二年四年皆不可立乃立太甲孟子何嘗誤史記蓋因孟子誤耳【胡五峯宏辧之曰三王家天下定於立嫡立嫡者敬宗也敬宗者尊祖也尊祖者所以親親也兄死弟及非所謂敬宗尊祖且本支亂而爭奪起矣豈親親之道哉成湯伊尹戮力創業乃捨嫡孫而立諸子亂倫壞制開後嗣爭奪之端乎公儀仲子捨孫立子言偃問曰禮歟孔子曰否立孫夫孔子殷人也宜知先王之故矣而不以立弟爲是此以義理知其非者一也以殷世考之自三宗及祖乙祖甲諸賢君皆立子其立弟者盤庚耳必有所不得已也若立弟爲先王之制豈有聖賢者皆不遵而沃丁小甲諸君反能尊耶此以人情知其非者二也商自沃丁始立弟史遷陽甲紀曰自仲丁以來廢嫡而更立諸子或更相代立比九世亂考沃丁至陽甲立弟者九世則仲丁之名誤也沃丁旣以廢嫡立弟生亂則湯未嘗立外丙明矣不然湯首爲亂制又可罪沃丁乎此亦事實知其非者三也邵康節極數知來其作皇極經世史亦無外丙仲壬名此亦歷數知其非者四也或曰趙岐注孟子從史記程子謂古人以歲爲年朱子兩存其說史記湯壽一百歲而崩豈有人年九十餘而生子乎當從史記爲是愚謂耄年生子古人多有之如武王九十三而崩成王時方十三歲又有弟叔虞此可證也況湯壽百歲於經無考史言豈足深信】祠於先王謂祠祭祖廟也祭法商人禘嚳而郊冥祖契而宗湯七廟之制自商已然太甲攺元必無不告祖廟之理喪三年不祭故伊尹攝而行事焉祗見厥祖方及成湯吳氏此說是也但逾月攺元孔氏以臆解之商制無可考旣以先王爲祖廟則不必從注疏奠殯而告之說矣且商頌云王桓撥王商太祖契也契稱王安知商初無追王之禮乎注疏謂先王爲湯旣誤蔡又引吳氏云太甲服仲壬喪爲人後者爲之子也尢誤又云喪主不離殯側何待只見曰只見則湯已祔廟矣此說𨿽似有理然經云奉太甲只見是主伊尹言之祠祭有主有屍曰只見則不然孝子不敢死其先人故以祗見爲文耳必不在祔廟之後王樵曰觀先王厥祖上下異文則先王是湯之先廟厥祖是湯可知且於先王曰祠而於厥祖爲只見祠是祭只見非祭也祠先王曰伊尹而見厥祖曰奉嗣王是廟中之祭攝於伊尹殯前之告非伊尹所攝也又曰蔡氏云先王湯也又云徧祀商之先王蓋以外丙仲壬爲先王而不知湯以上尙當有先王也如其言先祠丙壬後見烈祖無乃非序乎若以先王中有湯則下祗見爲復矣旣以所居爲仲壬之喪則仲壬亦未在應祠之內又曰蔡氏必以太甲爲居仲壬之喪則王䢐桐宮居憂爲居誰之憂乎依湯之墓居壬之喪伊老無乃迂於事乎況經文述湯事一則曰今王嗣厥徳一則曰肆嗣王丕承基緒一則曰今王嗣有令緒皆明爲太甲繼湯後之辭若中間有外丙仲壬其文必不如此蔡仲黙過於不信書序所以不用其說【方麓之說與余悉合因並錄之】

造攻自鳴條

孔疏今河東安邑見有鳴條陌昆吾亭左氏以爲昆吾與桀同以乙邜日亡韋顧亦爾故詩曰韋顧旣伐昆吾夏桀考昆吾地在濮陽與桀異處不得同日而亡明昆吾亦來衞桀故同日亡而安邑有其亭也

檢身若不及

孔疏檢謂自攝檢也檢勅其身不自大以卑人不恃長以淩物

三風其刑墨

孔疏巫以歌舞事神故歌舞爲巫風逸樂過而無度故曰淫風愛憎乖錯政必荒亂故曰亂風風如朱浮所云伯通中風狂走

孔臣不正君服墨刑鑿其額湼以墨愚按肉刑自古有之左昏墨賊殺謂其有昏墨賊三者之罪則皆當殺是墨者罪之名也此云其刑墨是指五刑之墨刑之名也劉侍講說非是朱子曰臣下不匡之刑蓋施於邦君大夫之喪國亡家者君臣一體不得不然如漢廢昌邑王賀則誅其羣臣本朝太祖下嶺南亦誅其亂臣龔澄樞李托之類是也

徳罔小不徳罔大

徳不徳字當一斷孔修徳無小曷爲不徳無大言惡有類以類相致疏云晉語云趙文子冠見韓獻子曰戒之此謂成人成人在始始與善善進不善蔑由至矣始與不善不善進善亦蔑由至矣按此卽惡有類之說

尙書埤卷七

欽定四庫全書

尙書埤傳卷八

吳江朱鶴齡撰

太甲

阿衡

阿孔訓倚疏云古人讀阿倚同音故阿作倚也王安石曰阿大林之有助者保其君如阿平其國如衡蘇阿衡尹之號猶太公號師尙父師其官也尙父其號也

顧諟天之明命

經典稽疑顧諟天之明命孔言敬奉天命以順承天地讀書管見云明命只是天之眷命猶云畏天之威耳大學引此以釋明徳是斷章取義如緝熈敬止之類今釋書者豈得據大學而以爲我之明徳乎若以爲卽明徳後受天明命以有九有之師將何以釋之乎

西邑夏自周有終

人主所居謂之邑此曰西邑夏武成曰大邑周是也詩亦曰商邑翼翼

忠信爲周蔡因孔朱子語錄云自周二字不可曉或云周當作君篆文相似而誤此說了凡取之

愼乃儉徳

太甲欲敗度縱敗禮故伊尹以儉徳爲之砭昔人有言人君之患不自外來嘗由身出夫欲盛則費廣費廣則賦重賦重則民愁民愁則國危矣此論於繼體之主尢切

省括欽厥止

矢括孔防矢末也說文矢括築處程泰之云矢之尾末岐而銜處也

近思錄云心有主則虛又云心有主則實有主者敬也朱子曰敬則內欲不萌外誘不入自其內欲不萌而言則曰虛自其外誘不入而言則曰實只是一時事【程子謂中心無主如虛器入水破屋致寇故言有主則實實則外患不能入】

習與性成

王樵曰書中言性始自成湯再見伊尹性字從心從生六書有防意有假借天命之性此防意也人之生受於天而生之理具於心是之謂性其動則爲情此性之所以得名也習與性成性相近習相逺堯舜性之此等並假借也但取生字爲義若曰天所生爲性人所爲曰習耳孟子道性善成湯之意也夫子言相近伊尹之意也【此觧本之新安陳氏見大全】魏太常【校】云若謂性相近一言正是論性之所以得名則荀揚韓子三品之說皆不謬於聖人而孟子所云性善反爲一偏之見矣陳啟源曰方麓辧性義極精但分爲防意假借則失六書之旨按徐說文序云假借者本無其字依聲托意令長是也蓋令本號令之令假借爲縣令之令長本長短之長假借爲官長之長與本字意義無涉特取其聲音相同而用之今性是本性保守此性便是性之恆性之性是本性也性習之性是性之也非二也正如誠者天道誠之者人道兩誠字𨿽不不同豈得分爲六書之二體哉

桐宮居憂

史記正義晉太康地記云屍鄕南有亳阪東有城太甲所放處也屍鄕在洛州偃師縣西南五里按桐宮居憂是於湯墓行諒陰之禮其爲服成湯之喪明矣古者天子七月而葬太甲居喪必多違禮故因葬而營宮於此使之哀慕思過本是宅憂特稍變其禮耳豈眞有放廢之事乎孔疏云使之逺離國都往居墓側與放逐事同故後人亦稱放也此語得之

惟三祀十有二月

孔湯以元年十一月崩至此二十六月三年服闋【舜典疏云三年之喪二十五月而畢與此文異】疏云祥之制前儒不同按士虞禮云期而小祥又期而大祥中月而禫王肅云祥月之內又禫祭服彌寛變彌數也此孔謂二十六月服闋則與王肅同鄭以中月爲間一月云祥後復更有一月而則三年之祭凡二十七月與孔異今用鄭氏之說

王拜手稽首

魏了翁曰臣於君稽首敵以下頓首拜手稽首者頭先至手後乃至地也朱子曰疏言稽者稽畱之意是首至地之久也

欲敗度縱敗禮

眞徳秀曰欲者嗜好也縱者肆放也奉身當有法度嗜好無節則敗度修徳當有禮儀縱肆不恭則敗禮【此解勝蔡】

同道罔不興同事罔不亡

眞徳秀曰道舉全體而言事特一端耳必同道乃興宋襄不禽二毛自比文王一事同而他事之不同其能有興乎苟同其事三風十愆或有其一無不亡者蓋興之難而亡之易如此

有言逆於汝心【至】必求諸非道

呂公著曰人君𨿽有好賢之心而賢猶或難進者蓋君子志在於道小人志在於利志在於道則不爲茍容志在於利則求爲茍得忠言正論多拂乎上意而佞辭曲說多媚於君心故君子常難進而小人每易入不可不察也書曰有言逆於汝心必求諸道有言遜於汝志必求諸非道人主誠操此說以觀臣下之情則賢不肖可得而知己

君罔以辧言亂舊政臣罔以寵利居成功

王安石論事上下古今貫穿經史人莫能難神宗信用之輕攺祖宗法度是辧言之易惑也霍光旣立宣帝猶柄政權卒之禍萌驂乘君臣之誼不終是寵利之難居也此二者豈中材以下所能爲哉志鋭於圖治功髙於不賞固伊尹之所宜進戒也若嗇夫之喋喋利口鄙夫之患失容悅又不必以之語太甲矣咸有一徳

尹躬曁湯爰革夏正

陳師凱曰人臣當先君後已善則歸君今曰尹躬曁湯則臣先君曰咸有一徳則臣儕於君何也湯之於伊尹學焉而後臣則一徳自尹而授湯者也據實告君何嫌之有

按漢孔氏謂湯始攺正朔鄭康成謂自古攺正朔葉少蘊主鄭說林少穎云革正之事古未嘗有蓋始於湯而武王因之此說是

終始惟一時乃日新

蘇一者不變也何以日新曰中有主之謂一中有主則物至而應物至而應則日新矣中無主則物爲宰物爲宰則喜怒哀樂皆物也而誰使新之予嘗有言聖人如天時殺時生君子如水因物賦形天不違和水不失平惟一故新惟新故一一故不畱新故無斁

徳無常師【至】協於克一

陳氏曰徳而師於善資於人者不敢遺所謂惟精也善而協於一返諸內者不敢賾所謂惟一也伊尹樂堯舜之道其淵源甚逺邵寶曰協於克一何以不言心一卽心也易咸之九四言貞而不言心亦此意心一於理而無心心之正也若憧憧往來之私則何一之可協乎協之而猶判渙猶不一也故言一而必曰克

七世之廟

古今考七廟之制自商時已然廟皆南面太祖居中左爲昭右爲穆廟主在太廟之室中則惟太祖東向羣昭南向羣穆北向祔昭遷昭祔穆遷穆遷其主於太廟之夾室朱子曰羣廟之列則左爲昭而右爲穆祫祭之位則北爲昭而南爲穆也王樵曰按禮祖廟自天子至官師其制不同官師謂諸有司之長止及禰於禰廟並祭祖適士二廟祭祖祭禰皆不及髙曾大夫一昭一穆與太祖之廟而三【大夫亦有始封之君如魯季氏則公子友仲孫氏則公子慶父叔孫氏則公子牙是也】諸侯二昭二穆與太祖之廟而五天子三昭三穆與太祖之廟而七自上而下降殺以兩自下而上至於七廟蓋不可復加而宗不在數中太祖百世不遷三昭三穆世次親盡則遷周至穆王時文王親盡當祧共王時武王親盡當祧以其有功當宗謂之文世室武世室亦皆百世不遷漢無七廟之制每帝輒立一廟不序昭穆景帝尊髙帝爲太祖文帝爲太宗宣帝又尊武帝爲世宗皆世世不毀光武中興於洛陽立髙廟於南陽舂陵立四親廟明帝遵儉自抑遺詔藏主於光烈皇后更衣別室後帝相承皆藏主於世祖之廟自是同堂異室之制迄今莫之能攺又按商有天下以契爲太祖周有天下以稷爲太祖緣稷契皆有功徳在人湯武實承其緒不得不以爲太祖後世若漢髙帝唐太宗宋太祖則皆無所因宜爲一代之太祖其所追尊之祖考在其身則爲近親以後世子孫論之則親己逺其廟當以次祧而功徳又非商周稷契之比唐宋旣以躬自剏業者爲太祖又以太祖所追尊之第一室爲始祖旣爲太祖又有始祖是廟有二祖也二祖皆不可祧太祖常厭於始祖合食之時不得正其太祖之位歷代議者每致疑於此朱子主王荊公之說謂始祖不可祧大端有五篤生聖人始祖不可謂無功徳一也推太祖之心亦欲尊崇其親二也始祖之廟不毀然後始祖之次當祧者可藏主於始祖之夾室若祧始祖則當藏主於太祖之夾室以祖考而藏主於子孫之夾室於義爲不順三也若爲始祖別立廟則有原廟之嫌四也太祖功徳配天所伸之祭至多惟廟享爲始祖屈所屈之祭至少五也其義精矣𨿽然始祖旣不得比稷契稱太祖而以子孫之故彊居太祖之位義終未安必俟有議禮之聖人然後能定不然姑守朱子之說可也

盤庚

鄒季友曰按左引此篇云盤庚之誥則三篇皆誥辭朱子謂殷盤周誥不可解今蔡於盤誥諸篇闕疑處甚少恐非朱子本意讀者於其彊通處略之可也王柏曰契始封於商八遷而後都亳湯以七十里有天下此興王之本後世子孫不可輕去者也是時濱河之郡近古冀都壤沃土丰民稠物阜人之所共趨亳在中土去河稍逺湯始大而未盛子孫無逺慮往往輕徙曰囂【音敖】曰相曰耿曰邢皆以河爲境常人知利而不知害𨿽數有水禍時圮而不悔者正以厚利而奪其避患之心也盤庚賢君也不忍民之相胥淪墊治亳殷而歸於先王剏業之都非爲己利也爲民避患也故其言誥戒諄勤而無怒民之意又以小民之憚逺遷者皆世家巨室溺於貨賄動以浮言扇惑故誥其臣特詳自是髙宗祖甲相繼百年殷邦乂安其後武乙復遷河北國內衰敝至紂而亡以是知盤庚之能慮逺賢於祖乙諸君也

五遷

程伯圭曰亳殷在河南偃師縣西南二十里屍鄕之西因溵水得名【書序盤庚五遷將治亳殷孔安國云殷者亳之別名集今河南偃師是也程謂殷之得名以溵水按溵水在今開封府郾城縣與亳無涉】五遷謂西亳南亳嚻相耿也仲丁自商丘遷嚻今鄭州滎澤縣西南滎陽故城殷時嚻地也河亶甲居相今相州內黃縣東南有故殷城是也祖乙圮於耿【自祖乙至盤庚凡七世都耿】今河中府龍門縣有故耿城是也自盤庚乂八王至武乙復遷河北愚按蔡引史記祖乙遷邢今順徳府城相爲祖乙都然未必實平陽府吉州南耿城是祖乙遷處臨大河隋置耿州名取此又按史記索隱云祖乙遷於邢邢音耿近代本亦作耿今河東皮氏縣有耿鄕據此則邢乃耿之訛音相近耳五遷之說沙隨程氏與孔不同疏引馬融云五邦謂商丘亳嚻相耿也此說是

爾祖其從與享之

孔大享烝嘗也疏云周禮司勲凡有功者銘書於王之大常祭於大烝司勲詔之是功臣得與祭烝嘗也不言礿祠者春夏物未成可薦者少也烝嘗尙及功臣則禘祫可知也近代以來惟禘祫大祭功臣配食時祭不及

王庭

呂祖謙曰已離舊邦未至新邑則王庭蓋道路行宮如周禮掌次設車宮帷宮是也

爾何生在上

黃震曰汝何生在上古注以上爲人上蓋對民責臣之辭也諸家從之蔡解以上爲天愚恐生在天三字爲文意有未妥

迪髙後丕乃崇降弗祥

黃度曰盤庚患其民不從令故假鬼神以懼之是乎曰否古人必畏天必敬神明必省禍福是故國家誥命必發於宗廟而誓誥必臨之以鬼神心知敬戒則神祗祖考懍乎常在上也盤庚所云非關假設道固然耳

適於山

【附考】蔡成臯漢志河南郡有成臯縣注云卽虎牢也轘轅山名在河南緱氏縣東南薛綜雲山阪十四曲將去復還故曰轘轅降谷未詳當亦在河南愚按此三亳與立政篇不同亦孔疏所引鄭注但於史無考蔡氏以其地皆巖險故引以釋適於山之語耳

母總於貨寶

黃度曰總於貨寶言專利也貝玉貨寶之戒至此凡三遷都異論實始於此大河之瀕財貨丰殖民不盡力於常產機巧趨利有勢力者常擅其權晉人謀去故絳諸大夫曰必居郇瑕氏之地沃饒而近盬韓獻子曰不可山澤林盬國之寶也國饒則民驕佚近寶公室乃貧夫近寶之地必有竊持其權者而利歸於下晉大夫所以樂往商諸臣所以重去皆爲此也堯舜禹皆都冀惟湯居河南不惟祖宗王業所基豫州之境地最平廣井法行焉盤庚遷於寛平之地將均土田置常產以興治化茍士大夫趨利之俗猶在則民無所觀壞法亂紀必自玆始所以反覆切戒之也說命

章如愚曰孟子舉書若藥不瞑厥疾弗瘳趙岐注云書逸篇蓋此篇本古文出於漢後故岐未之見爾

亮陰

【附考】蔡倚廬翦屏柱楣儀禮疏云倚廬者孝子所居在門外東璧倚木爲廬也翦屏者士喪三虞之後攺舊西向開戶翦去戶旁両廂屏之餘艸柱楣者前梁謂之楣楣下兩頭豎柱施梁乃夾戶旁之屏也朱子曰柱字似是從手不從木蓋始者戶北向用艸爲屏不翦其餘艸至是攺而西向乃翦其餘艸始者無柱與楣檐著於地至是乃施楣及短柱以拄其楣架起其檐令稍髙而下可作戶也

夢帝賚予良弼

唐順之曰髙宗之得傅說也以夢叔孫之得豎牛也亦以夢夫叔孫之於豎牛以惡防感之者也髙宗之於傅說以善幾感之者也是故君子必愼所感

說築傅巖之野

孔疏殷本紀云武丁得說舉以爲相遂令傅險姓之號曰傅說鄭云得諸傅巖髙宗因以傅命說爲氏按書序直言夢得說不言傅或如馬鄭之言蔡傳築居也愚按孔云傅氏之巖在虞虢之界有澗水壞道常使胥靡刑人築護之說賢而隱代築以供食孟子亦云傅說舉於版築之間而蔡氏獨不取何也以築爲卜築恐未安虢地有二此與虞相近則西虢也在漢河東大陽縣【今平陽府平陸縣王應麟曰吳才老書以築爲居蔡九峯因之仍當從古注】

後從諫則聖

受言爲人主之盛節後世漢武帝唐文皇之流亦嘗朝上書夕報可至不吝爵賞以來之然未能邁往力行者好名而無實之過也蘇明允有言臣能諫不能使其君必納諫非眞能諫之臣君能納諫不能使其臣必諫非眞納諫之君欲其臣之必諫無他惟捨己以從之而已

明王奉若天道

孔疏天有日月照臨晝夜猶王官之伯率領諸侯也北斗環繞北極猶卿士之周衛天子也五星行於列宿猶州牧之省察乎諸侯也二十八宿布於四方猶諸侯爲天子守土也

惟天聰明

張子曰天不言而信神不怒而威誠故信無私故威天之不測謂神神之有常謂天有常而不測所以爲聰明

惟口起羞

按記云小人溺於水君子溺於口大人溺於民皆在其所玩也然水逺則無犯民敬則罔失惟口易出難悔其溺尢甚於水與民也故曰辭寡者言必著令數者汗難反

官爵

按蔡引論定後官謂品其才行堪居此職乃使居之任官後爵謂其人稱職乃實授之如知縣是官文林郎是爵王綱振曰衣裳命有徳官爵惟賢能皆用人事說卻分疏作誨蓋衣裳干戈是建樹貶削之事以公侯伯子男言也官爵賢能乃考績黜陟之事以公卿大夫士言也

動惟厥時

王氏曰事固有善而非時所宜者善如葛裘之良時如寒暑之候

非知之艱行之惟艱

張拭曰髙宗恭黙思道夢賚良弼非知之明哲者不能君奭言在武丁時則有若甘盤而不及傅說蓋發髙宗之知者甘盤也說故告之曰知非爲艱在此身實履之耳若髙宗未克知之而告以知之非艱說不防失言乎

甘盤自河䢐亳

按君奭篇歷序殷之賢相曰在武丁時則有若甘盤則甘盤嘗爲髙宗之相矣孔氏君奭云髙宗卽位甘盤佐之後得傅說是言傅說之前有甘盤也唐孔氏以爲髙宗免喪甘盤已死或然

黃震曰自河䢐亳蔡甚明亦本之古注蘇氏書𨿽以遁野爲甘盤而小蘇氏作古史亦以遁野爲髙宗也愚按楚語云昔武丁能聳其徳至於神明以入於河自河䢐亳於是乎三年黙以思道蘇傳作甘盤說豈失記此耶

人求多聞【至】乃有獲

眞徳秀曰學惟理明則舉而措之行事此求多聞建事之意也古者學與事爲一故精義所以致用利用所以崇徳本末非二致也後世學與事爲二故求道者以政事爲粗迹任事者以講學爲空言不知聖人未嘗有無理之事無事之理老莊言理而不及事是無事之理也管商言治而不及理是無理之事也味說之言則古帝王之正學明矣範純仁曰人君不學則聞見狹而智不明聞見狹則逺大之言不能用智不明則邪佞之說得以欺黃度曰事不師古而剏意立新則源流不接損益無章必無可繼之功髙宗恭黙思道專求之於內學聚問辧恐或缺焉故說以求多聞獲古訓爲論學之首亦教其所不足也

惟斆學半

秦誓雲天降下民作之君作之師三代以上師道在君斆正王者事也

監於先王成憲

大全陳氏云此學之準的極是古人爲治卽是學後世始分爲二耳

旁招俊彥

朱子曰古大臣以身任天下必有待於眾賢之助而廣求於無事之時自重者無所嫌而敢進則無幽隱之不逹欲進者無所爲而不來則無巧僞之亂眞

先正

鄒季友曰蔡此章從孔氏訓正爲長君牙文侯篇又訓先正爲祖父按詩云漢禮記緇衣亦皆訓長宜歸於一

髙宗肜日

鄒季友曰按說命篇首稱王此篇首稱髙宗史臣不應逆書廟號史記謂祖已諫於髙宗時作書於祖庚時蓋亦因篇首髙宗二字而曲爲之說耳篇中絕無以前王戒後王之意且稱祖已曰者乃史臣之詞非祖已自作之書也此必祖庚肜祭髙宗之廟而祖已諫之故有丰暱之戒詞旨淺直亦告少主語耳肜祭髙宗而曰髙宗肜日謂於髙宗之廟肜祭之日也如仲康命侯而曰侯命掌六師髙宗命傅說而曰惟說命總百官書中如此者多乃史氏立言之法也小序不察遂以爲髙宗祭成湯後之解者又泥於小序𨿽馬氏釋暱爲禰廟蔡亦云非湯廟然皆未得其說故詳論之【此說極有理】

越有雊雉

書疏雉升鼎耳而雊故孔傳以爲耳不聰之異劉歆以鼎三足三公象也野鳥居鼎耳是小人將居公位敗宗廟之祀呂祖謙曰失道之君與天隔絕災異之應常遲聖賢之君誠格天心災異之應常速髙宗恭黙夢賚神明素與天通聰明憲天修徳復與天合故祭祀一過丰飛雉隨卽應之其過於厚亦過也於此見天之警君無私亦見天之愛君甚篤

天旣孚命正厥徳

黃震曰天旣信其賞罰之命以正民之徳而民猶以爲無如我何此民之愚也王之事天正此而已丰祀何益此肜日一篇大旨古注爲是蔡氏謂孚命者天以妖孽譴告之言民者不敢斥言髙宗恐求之過

典祀無丰於暱

黃度曰傅說曰黷祖已曰暱一也秦漢以來人主不求神仙卽興祕祀大抵畏死耳觀祖己非天夭民一語髙宗暱祀疑爲祈年秦漢寶雞神光皆是此等然則雊雉不足怪也髙宗固能知鬼神之情狀者而未免以殀壽二其心則害道此祖已所以爲作訓也西伯戡黎

金履祥曰商自祖乙以來復都河北在今衛州之朝歌而黎今潞州之黎城自潞至衛計三百餘里耳則黎者商畿內諸侯之國也西伯戡黎蓋武王也自史遷以文王伐耆爲戡黎於是注皆以爲文王失之矣孔子稱三分天下有其二以服事殷爲至徳而傳稱文王率殷之畔國以事紂則戡黎之役文王豈遽然稱兵天子之畿內乎然則文王固嘗伐邗伐崇伐密須矣而何獨難於戡黎蓋諸侯賜弓矢然後徵賜斧鉞然後殺文王獻洛西之地紂賜弓矢斧鉞得專徵伐則西諸侯之失道者文王得專討之若崇若密須率西諸侯也自關河以東諸侯非文王之所得討況畿內諸侯乎三分天下有其二特江漢以南風化所感皆歸之耳文王固未嘗稱兵南國也而豈有畿內之師乎紂殺九侯醢鄂侯文王聞之竊嘆遂執而囚之何況兵加畿內祖伊之告如是其急也以紂之悍而於此反遲遲十有餘年恬不知忌乎故胡五峯呂成公陳少南薛季龍諸儒皆以爲武王其說是也昔者紂嘗爲黎之搜則黎者黨紂濟惡之國也武王觀政於商則戡黎之役或者所以警紂耳而終莫之悛所以有孟津之師與觀祖伊之言曰天旣訖我殷命殷之卽喪則是時殷己阽危亡無日矣故胡氏遂以爲戡黎之師在伐紂之時其非文王也亦明矣然則文王西伯也武王而謂之西伯何也戡黎列於商書以商視周蓋西伯耳殷之制分天下以爲左右曰二伯子夏謂殷王帝乙時王季已命爲伯受圭瓉秬鬯之賜【見孔叢子】則周之爲西伯舊矣非始自文王文王因之受專徵之命爾武王未伐商襲爵猶故故記武王伐紂之事曰西伯軍至洧水紂使膠鬲候周師而問曰西伯朅來然則武王之嘗爲西伯復何疑哉【史書占畢曰考汲冡竹書帝辛四十一年西伯昌薨四十二年西伯發受丹書於呂望四十四年西伯發伐黎自武王之立以至克殷始終西伯之外無他稱焉始信戡黎之舉灼然出於武王也】愚按祖伊所告情詞危迫其爲武王甚明但胡五峯吳才老吳幼淸皆以戡黎爲伐紂渡河時事則不然黎在河北武王防師孟津方渡河其日月皆可考渡河之後直抵紂都不應復分兵畿內爲戡黎之役金氏說得之

西伯旣戡黎祖伊恐

王應麟曰商都朝歌黎在上黨壺闗乃河朔險要之地朝歌之西境密邇王畿黎亡則商震矣故武王渡孟津莫之或禦周以殷墟封衛狄人迫逐黎侯衛爲方伯連率不能救而式微旄丘之詩作唇亡齒寒衛終爲狄所滅衛之亡猶商之亡也秦防上黨而韓趙危唐平澤潞而三鎭服形勢其可忽哉

指乃功

王十朋曰指乃功與惟府辜功之功同辜功猶言罪狀防子

孔微圻內國名鄒季友曰微國名在東郡聊城今博州聊城縣有微子故城孔疏微子名啟避景帝諱作開啟與其弟仲衍皆是紂之同母庶兄愚按呂氏春秋云紂之母生微子啟與仲衍其時猶爲妾攺而爲妻後生紂此所謂同母庶兄也史本紀云啟母賤不得嗣少子辛母正後立爲嗣卽紂也蔡微子紂庶兄蓋用史記說呂氏之說難通前人已辧之

父師少師

孔疏書不見箕子之名惟司馬彪注莊子云箕子名胥余不知出何書也宋世家云箕子者紂親戚不知爲父爲兄鄭王肅皆以箕子爲紂之諸父服防杜預皆以爲紂之庶兄旣無正文各以意言之耳【據經云父師鄭王說是】比干不言封爵未詳家語云比干是紂之親知是諸父

我用沈酗於酒

孔疏人以酒亂若沈於水故曰沈酗說文酗醟【音永】也謂飲酒醉而發怒沈酗紂自爲微子歸之我者蓋以君爲體視同己過如五子之歌曰萬姓仇予

乃罔恆獲

陳師凱曰有罪罔恆獲紂爲逋逃主如楚無宇之閽逃入王宮執法者不能得之也

我其發出狂吾家耄遜於荒若之何其

孔我念殷亡發疾生狂在家耄亂欲遁出荒野陳啟源曰蔡解𨿽可通古注爲當蓋上言紂亂已詳此問自處所宜故爲更端之辭不得更說紂也遜荒乃自指已顯去之之意故箕子以王子出廸答之鄭伯熊曰其語助辭齊魯之間聲讀如姬禮記何其義與此同

犠牷牲用

鄒季友曰孔以用字屬上句云器實曰用疏云犧牲爲俎之實黍稷爲簠簋之實蓋與秦誓犧牲粢盛旣於凶盜同意蔡以用字屬下句則語殊不安不如孔爲優也

金履祥曰讀西伯戡黎微子之書而知商之所以亡周之所以興也夫祖伊之辭在於儆紂而初不及於咎周微子箕子祖伊在於嘆紂之必亡而未嘗忌周之必興蓋微箕諸公與武王周公皆大聖賢其於紂之必亡商之不可不伐知之甚審諸人豈捨理而論事哉然觀微子之所自處與箕子所以處微子者不過行遁而已孔氏遂有知紂必亡而奔周之說何微子之叛棄君親而求爲後之速也此必不然也左又有武王克商微子面縛銜璧衰絰輿櫬之說尢之訛也武王伐紂非討微子也使微子而未遁則面縛銜璧衰絰輿櫬亦非其事也且如孔氏之說則微子久已奔周矣如左氏之說則微子面縛請降矣武王豈不聞微子之賢賓王家備三恪何不卽以處微子而顧首以處武庚乎吾謂面縛銜璧必武庚也謂微子者後世失其傳也武王爲生民請命使生得紂放廢之而已必不加刄其頸也旣而入商則紂己自焚矣武庚爲紂冢嫡父死子代則面縛銜璧衰絰輿櫬造軍門以聽罪焉武王悼紂之自焚憐武庚之自罪是以釋其縛焚其櫬使奉有殷之祀示不絕紂也若微子則遁於荒野是時武王釋箕子之囚封比干之墓恩禮舉行殆徧獨未及微子以微子遁野未之獲也迨武庚再畔卒於就戮始求微子以代殷後微子於此義始不可辭耳奔周之說母乃躁謬矣乎至於比干箕子俱以死諫比干逢紂怒而殺之箕子偶不見殺囚之爲奴爲奴如漢法髠鉗爲城旦舂論爲鬼薪是也而說者謂箕子之不死以道未及也夫道在可死而曰吾將生以道則異日之揚雄美新擬易可以自負於箕子之列矣且箕子豈知他日之必訪也而顧不死以待之哉鄒季友曰按論語言微子去之是不仕於王朝而遁去耳初不言其歸周也左言銜璧輿櫬史記言牽羊把茅皆必無是事以商王同父之兄而自歸於武王是忘君辱身而先亡其宗國矣微子必不爲也武王以箕子歸封之朝鮮若微子歸周武王必封之豈待成王蔡氏當辟左傳史記之妄不必辧其歸周於克殷之後也【困學記聞宋世家武王克殷微子肉袒面防左牽羊右把茅按面防者縛手於後故口銜其璧又安得左牽羊右把茅也丹鉊錄肉袒面縛出於左氏乃楚人以誑莊王受鄭伯之降借名武王而誣微子也史云微子抱祭器入周旣入周矣又豈待周師至而後面縛乎究之抱器入周必無是事論語所謂去之去紂都也劉敞曰古者同姓𨿽危不去國微子紂庶兄也何入周之有史記考異周本紀云紂殺王子比干囚箕子太師疵少師疆抱其樂器而奔周微子世家云武王克殷微子乃持其祭器造於軍門殷本紀云微子數諫不聽乃與太師少師謀遂去又云殺比干觀其心又囚箕子殷之太師少師乃持其祭樂器奔周就殷紀論之與太師少師謀者引尙書之文指比干箕子也微子去比干死箕子囚所謂太師少師持祭樂器奔周者乃指樂師周紀所謂太師疵少師疆奔周者樂師名也因太師少師之號相同記事者遂有此誤】王樵曰原微子出迪之意罔爲臣僕與箕子同心終武王之世微子無爵蓋武王亦成其志而不輕屈之也樂記云武王下車投殷之後於宋殷後武庚也曰於宋者誤也因此知箕子亦無封於朝鮮之事箕子已言罔爲臣僕受封朝鮮卽臣矣觀洪範稱訪中間曰汝曰乃皆尊以師禮爲不臣之明驗箕子旣不屈武王亦成其髙蹈或常居於朝鮮而非受封也朝鮮越海在荒服之外恐非周之疆土箕子居之東夷化之惟以爲受封則不可朝鮮旣非周土箕子又不可臣武王何取虛名而封之哉封之亦不受也愚按史記武王克紂封箕子於朝鮮史遷多謬不足信漢書地理誌云殷道衰箕子去之朝鮮不言封國近之然箕子適朝鮮必在武王克商之後如泰伯之逃荊蠻朝鮮之民奉之以爲君耳謂殷衰去朝鮮亦不然也【書大傳云武王勝殷繼公子祿父釋箕子囚箕子不忍周之釋遂走朝鮮武王因而封之又云微子朝周過殷故墟乃爲麥秀之歌曰麥秀漸漸兮禾黍油油彼狡童兮不我好仇史記世家作箕子朝周過殷墟感宮室之壞作麥秀之歌歌同只末句小異愚謂箕子居朝鮮未必自海外來朝作微子得之】

尙書埤傳卷八﹤經部﹐書類﹐尙書埤傳﹥

欽定四庫全書

尙書埤卷九

吳江朱鶴齡撰

周書

泰誓

林之奇曰孟子引泰誓與康誥其字句多不同蓋康誥伏生所傳泰誓孔壁續出孔氏爲古定其間有不能曉必以意爲增損王應麟曰周本紀武王上祭於畢【馬融云畢文王墓地名索隱以爲畢星非也】觀兵孟津伯夷又云父死不葬爰及干戈伊川曰史記所載伯夷諫辭皆非也武王伐紂卽位已十一年矣【依書序】安得有父死不葬之語【伯夷事王直詳辧其非實胡氏筆叢雲莊周稱夷齊見武王伐殷曰天下亂周徳衰不若避之北至首陽山遂餓而死此太史之說所從出愚按左臧僖伯曰武王克商遷九鼎於洛邑義士猶或非之義士非伯夷而誰特父死不葬必無是事耳】呂祖謙曰天下不可一日無君也一日無君者固武王之憂亦伯夷之憂也武王憂今日之無君伯夷憂後世之無君也憂不同而君一也吾讀泰誓之書未嘗不悲武王有無君之心然武王之無君天下之有君也武王蒙無君之非而天下獲有君之幸今觀其言曰天視自我民視天聽自我民聽百姓有過在予一人夫天下何與於武王而武王爲之若是力也誠不忍坐視天下之病而自居其身以無過也是以放牛歸馬爲天下也防財發粟爲天下也武王何有焉蓋至是而後見武王之心

惟十有三年春

十三年書序作十一年史本紀亦稱十一年伐紂書云文王受命九年卒武王三年服畢觀兵孟津【通文王九年爲十一年】十三年正月二十八日更與諸侯期伐紂歐陽公泰誓論定爲卽位之十一年蓋謂又二年方訪箕子也愚謂泰誓洪範經文皆稱十三而武成釋箕子囚正伐紂時事訪道卽在其年朱子云洪範稱惟十有三祀必當年初克商便釋箕子囚而問之若十一年釋箕子十三年方問不應如此遲遲書序一字定誤也蔡解春爲建寅之月又力辧商周時月俱不攺愚考春秋經傳之文【凡十餘條語多不錄】而知其說非也蔡氏謂冬不可爲春十一月不可爲正月夫黃鐘初九律之首陽之變也林鐘初六呂之首陰之變也子者一陽之生於卦爲復至午而陽極焉午者一陰之生於卦爲姤至子而陰極焉子爲星紀之次五星起其初日月起其中律曆皆以子爲首則何不可以首月令乎三正疊建時無失次夏正用木之著者也殷周二正用木之微者也皆陽位也特孟陬之月尢切民事故夫子曰行夏之時而豈謂子丑必不可爲正哉秦人攺建亥月蓋自以水徳代周且五行木生於亥故用之𨿽事不師古然攺時與月必循三代之舊本紀元年冬十月顏師古謂是太初正歷以後史臣追書蔡氏顧引之以爲不攺時月之證其亦疎矣【唐順之日考泰攺正朔在始皇二十六年庚辰周之亡已三十六年矣周在時正朔已不行於天下況旣亡乎秦紀所云冬十月恐是周亡之後因民間私稱夏正而書之此於周攺月之說自不相礙不足以爲據也】蔡氏又據伊訓惟元祀十有二月乙丑與泰誓惟十有三年春以爲皆不攺時月而駁漢孔氏之非愚謂據此二端則時月之攺尢章章也夫商人建丑十有二月夏正之十一月也下云伊尹祠於先王奉嗣王祗見厥祖先王自契防以下厥祖湯也商人宗廟之禮不可詳考祭法云殷人禘嚳而郊防祖契而宗湯安知不以其月至日伊尹攝行郊祀配天之禮因而陳訓太甲乎班固以三統歷推之湯伐桀之歲在大火房五度故左曰大火閼伯之墟實配商人後十三年十二月乙丑朔旦冬至【伊訓不言朔則乙丑非朔日也此恐誤】其日伊尹祀先王於方明【方明見儀禮】以配上帝此其證也十有三年之春卽春秋春王正月之春謂十一月也何以明之武成惟一月壬辰旁死魄越翼日癸巳王朝步自周於徵伐商戊午師渡孟津癸亥陳於商郊牧野一月二孔氏以爲周正建子之月是也師渡孟津卽大防於孟津也癸巳至戊午凡二十六日皆在十一月癸亥則十二月之四日也國語引伶州鳩言武王克商歲在鶉火【周語注歲歲星也鶉火次名周分野】日在析木月在天駟辰在斗柄星在天黿班固以三統歷推之師方發爲殷十一月戊子日日在析木箕七度其夕月在房五度房天駟也後三日得正月辛邜朔合辰在斗前一度斗柄也明日壬辰晨星始見戊午渡孟津明日己未冬至晨星與婺女伏歷建星牽牛至於婺女天黿之首至庚申二月朔日也癸亥陳牧野甲子合戰與書無一不符者此又其證也蔡氏又引臣工詩莫春來牟語以爲夏月未嘗攺則愚於此有說矣古者天子受命凡攺元頒歷朝覲防同諸大政皆以正朔行之至於分至啟閉民事早晚所關者未嘗不遵夏小正之書東萊呂氏所云三正通於民俗周人兼而用之是也蓋史書記時事則從周正月令紀歲功則從夏正從周正者多出於朝廷政令之施設從夏正者多出於民間士女之話言詩書三禮所舉夏正難更僕數安得援之爲不攺時月之證乎信如蔡說則商周正朔名攺實不攺夫子何必云行夏之時乎趙汸曰春秋所書皆從國史月爲周月則時亦周時孔氏謂月攺則春移是也左僖五年春記正月辛亥朔日南至昭十七年夏六月記太史曰此月日過分而未至當夏四月是爲孟夏又記梓愼曰火出於夏爲三月於商爲四月於周爲五月又經書冬十月雨雪春正月無冰二月無冰冬十月隕霜殺艸之類皆爲記災時月俱攺斷可識矣太史公記三代革命於殷曰攺正朔於周曰制正朔於秦曰攺年始蓋正謂正月朔謂朔日殷周卽所攺之月爲歲首故曰攺正朔曰制正朔秦卽十月爲歲首而別用夏時數月故曰攺年始漢太初歷立冬小雪則曰於夏爲十月商爲十一月周爲十二月唐大衍歷追算春秋冬至亦皆在正月孰謂殷周不攺月乎黃澤曰春秋三傳及三家注於周月別無異同惟胡文定以夏時冠周月蔡仲黙云商周時月俱不攺今據周禮有正月有正歲則周實攺時攺月建子之正以之布政讀法夏正夏時謂之正嵗以施之民事初不相妨如孟子七八月之間旱十一月徒杠十二月輿梁趙岐釋以周正晦庵亦從之此不易之說王樵曰子月爲一歲之始猶子時爲一日之始安在子之不可以爲春乎夫正朔者十二月之首史官紀年之所始也正月者十二月之首歷官紀年之所始也正朔有攺三代疊建三正以新民之視聽月朔有攺有不攺有攺於上不攺於下從民間之便如周七八月爲夏五六月孟子之言與周制合而金縢云秋大熟未獲則又仍爲今時之秋蓋非酉戌之月未有以見歲之大熟而未獲也詩中四月維夏六月䢐暑與論語莫春者春服旣成皆此類也乃若春秋則史官之書必用時王正朔而歷法要爲不可亂時必與月合時月必與所書之事合或者乃必欲旁引曲證以爲周不攺時與月其亦疎且固矣【以上三家皆砭蔡之失與余說相證明故備錄之】

王曰

蔡王曰者史臣追稱程伯圭曰湯武革命應天順人茍不稱王建號則是以臣犯君名不正言不順矣王制曰天子將出類於上帝宜於社造乎禰諸侯將出宜乎社造乎禰湯誥曰敢昭告於上天神後泰誓曰類於上帝是用天子之禮也周禮曰王過大山川則用事焉武成曰告於皇天后土所過名山大川是用天子之禮也周禮曰王六軍泰誓大巡六師是備天子之六軍也史臣書王曰猶可謂追稱如有道曾孫周王及昭我周王乃記當時之語豈史臣追書哉

人爲萬物之靈

孔疏禮運云人者天地之心五行之端也食味別聲被色而生者也言人能兼此气性餘物則不能然故孝經雲天地之性人爲貴

商王受

鄒季友曰孔傳云受紂也音相亂馬氏曰受讀曰紂鄭氏云紂帝乙之子帝乙愛而欲立之號曰受徳時人轉稱爲紂陸氏遂以立政篇受徳爲紂之字此卻非立政自以桀徳與紂徳相稱耳【愚按呂氏春秋云紂同母三人長曰防子啟次曰仲衍次曰受徳以受徳爲紂號蓋本於此然呂氏之言多不可信】

沈湎冒色罪人以族侈服

孔疏詩雲天不湎爾以酒湎謂酒變面色湎然齊同無復平時之容也冒色詳史記

孔一人有罪刑及父母兄弟妻子疏云秦政酷虐有三族之刑謂非止犯者之身乃更上及其父下及其子父母前世兄弟及妻當世也子孫後世也王樵曰考之史秦文公二十年法初有三族罪張宴曰父母兄弟妻子如淳曰父族母族妻族也如如淳之說父母兄弟妻子之外又有旁及者秦法爲又酷於紂矣實不然也刑法志曰漢除秦苛法兆民大悅然大辟尙有三族之誅文帝詔除收孥相坐律曰犯法者已論而使無罪之父母妻子同產坐之及收朕甚勿取景帝誅晁錯父母妻子同產無少長皆棄市據父母妻子同產之文則三族止如張晏之說耳如淳說非也

孔疏侈謂服飾過制匱民財力爲奢侈

觀政於商夷居

孔謂十一年自孟津還時陳第曰孔十一年觀兵十三年伐紂合書序與經文言之也今日觀政於商曰罔有悛心曰罔懲其侮則觀兵之事當時誠有之矣蔡氏本程子說謂觀兵則脇君脇君不臣也惟應一舉滅之一日命未絕則爲君臣一日命絕則爲獨夫是以伐紂爲可而脇紂爲不可也然十三年起兵之初紂之命尙未絕也其誓師之言曰獨夫受何也且脇君孰與伐君可伐於二年之後不可脇於二年之前豈通論哉儒者謂湯之數桀也恭武之數紂也傲湯猶有慚徳之言武絕無口實之慮此皆時勢使然不可疑泰誓之非眞也或問觀兵於商欲紂之悛攺耳使其悛也武王當復北面事之乎蘇子瞻曰文武之受命也久矣紂若攺過不過存其社稷宗廟而封諸商使爲二王后也以爲武王退而示弱固陋而曰復北面而事之亦過也吁子瞻之言信矣愚按周本紀云武王卽位九年上祭於畢東觀兵至於孟津魯世家云武王九年專伐至孟津周公輔行所謂觀兵孟津者卽戡黎之役耳蓋黎在河北伐黎必渡孟津伐紂又渡孟津也但史記觀兵在九年而孔云十一年未知孰是

袁黃曰孔平居無故廢天地百神之祀蔡解夷作蹲踞恐非

作之君作之師

三代以前之君皆以身敎天下所謂作之師也後世君道尙存一二而師道廢矣

億萬有臣三千

鄒季友曰蔡百萬曰億按風俗通十萬曰億毛詩鄭箋十萬曰億孔疏云方百里爲田九十億畝是億爲十萬也國語韋昭注云十萬曰億古數也秦時攺制始以萬萬曰億今解尙書合用古數百萬曰億未見所本然洛誥又言十萬曰億則於此不應異釋也豈寫之誤耶

按兵法戎車一乘甲士三人步卒七十二人千乘之車合用甲士三千人故曰有臣三千也孟子亦曰虎賁三千人

貫盈

袁黃曰正義云紂之爲惡如物在繩索之貫其惡貫已滿蔡注貫訓通欠明

次於河朔

按武成武王以十一月三日發鎬京至戊午渡河爲二十八日孟津去周九百里司馬法師行日三十里故以二十八日渡河也

朕夢協朕卜

王應麟曰史本紀武王伐紂卜龜兆不吉羣臣皆懼惟太公彊之書正義引太公六韜云卜戰龜兆焦筮又不吉太公曰枯骨朽蓍不逾人矣武王已明言朕夢協朕卜彼言不吉六韜之書後人所記史記采用之非實事也愚按太史公未見古文泰誓故史記有此誤

予有亂臣十人

亂臣十人論語言有婦人焉馬融以爲文母愚按文王爲西伯九年而崩壽九十七武王卽位十三年伐商又六年而崩壽九十三當克商時武王年已八十七文母不應尙在𨿽微劉侍讀子無臣母之說亦可知婦人之非文母矣劉侍讀以邑姜當之舊說邑姜爲太公望女亦恐未然古者諸侯不再娶太公歸周在文王爲西伯之後武王壽防七十矣安得於是時更納公女爲元妃哉或曰論語婦人或殷字之訛膠鬲殷人也文王舉之於魚鹽之中國語殷辛伐有蘇有蘇以妲己女焉妲己有寵於是與膠鬲比而亡殷又呂氏春秋帝王世紀皆云紂使膠鬲候周師王使以甲子日報紂此足證膠鬲適周嘗佐武王伐紂之時鬲正在行間以其本非周才故曰九人而已不然婦人不與外政況當麾旄仗鉞之日而乃盛稱宮壼之得人以告其眾哉殷轉爲婦疑古文蝌蚪書偏旁有微近者而漢儒未之察耳此說吾不敢從姑筆之存疑

西土君子

林之奇曰君子統上下而言勾踐伐吳以其私卒君子六千人爲中軍則士卒亦可言君子也

斮朝涉之脛祝降時喪

孔傳紂見冬月涉水者謂其脛耐寒斫而視之李石續博物志云老人晨渡朝歌水而怯紂曰老者髓不實故晨寒因斮脛以視髓此說與孔小異

鄒季友曰孔祝斷也天惡紂逆道斷絕其命陸氏音釋丁管反祝之訓斷乃斷絕之斷音與短同非斷決之斷音與煆同也蔡傳旣從孔云祝斷也又云斷然降是喪亡是讀斷決之斷爲短音矣宜定從一牧誓

孔牧在朝歌南三十里

王左杖黃鉞

馬縞中華古今注金斧黃鉞也鐵斧鉞也三代通用之斬斷今以黃鉞爲乘輿之飾鉞諸公得建之武王以黃鉞斬紂故王者以爲戒太公以鉞斬妲己故婦人以爲戒

司徒司馬司空

蔡武王尙爲諸侯未備六卿程伯圭曰前篇言大巡六師是已備天子之六卿此舉三卿乃舉友邦治事之臣且不遺其卑賤而悉告之也首言西土之人指周之臣民次言友邦之君及其治事大小之臣又次言逺方小國其序當然也

庸蜀羌髳微盧彭濮

按左楚饑庸與百濮伐之庸今上庸縣濮卽百濮又楚伐羅羅與盧戎兩軍之蓋南蠻之屬楚者蜀地甚廣疏引大劉云蜀郡今成都也括地誌岷洮等州以西爲古羌國以南爲古髳國詩如蠻如髳是也彭蘇氏云屬武陽今彭縣也微國未詳孔云髳防在巴蜀蓋微近髳也八國皆西南夷王柏曰牧野一役諸侯之師皆期而來防惟庸蜀羌髳微盧彭濮則不期而來防者也彼八國皆小國且逺夷也不責其防者周家之仁聞風自來者八國之義後世遂謂孟津之師不期而防者八百國殆因此侈言之與

王父母弟

孔王父祖之昆弟母弟同母弟疏云釋親云父之考爲王父棄其祖之昆弟則父之昆弟可知矣春秋之例母弟稱弟同母尙棄則別生者可知矣陳師凱曰厥遺王父母弟如左所謂先君之遺姑姊妹

六步七步四伐五伐六伐七伐

呂祖謙曰司馬法伍兩卒旅各有其長乃止齊焉使其部伍之長各自止其止各自齊其齊故當戰時井然有序不失紀律三軍如一人王樵曰六步七步不知此車法耶步法耶蓋古者步卒夾車而行動止相爲用車不妄馳步不妄動步法卽車法也至春秋時古法已亂如所謂輿曳柴而馳與視其轍亂望其旗靡之類則古法之亂不在毀車崇卒之後矣古之節制能爲不敗之師則豈有大敗之戰至七國時史家每書某戰斬首幾萬則又春秋所無也

武成

孔疏張霸僞書有武成篇劉歆誤以爲古文鄭云武成逸書建武之際亡謂霸書也此篇敍事多王言少辭又首尾不結體裁異於余篇章如愚曰武成多記當時之事與堯典舜典顧命體制略同此篇多錯簡幸日之甲乙可考用附我大邑周之下當有闕文則不可知矣方孝孺曰牧野之兵非武王之志也聖人之不幸也武成記其時事但曰一戎衣而天下大定不及紂之死者爲武王諱故不忍書也史謂紂登鹿臺之上衣其寶玉自燔於火而死意爲近之吾意武王見紂之死不踴而哭則命商之羣臣以禮葬之豈有餘怒及其旣死之身躬斬其首縣之太白之旗者哉此戰國薄夫之妄言史遷取而筆之謬也【按賈子曰紂死棄玉門之外觀者進而蹴之武王使人帷而守之其無斬紂之事可知】

惟一月壬辰旁死魄

孔傳一月周之正月【史記年表春正月或書一月或書端月】旁近也月二日死魄疏云此月辛邜朔朔是死魄故月二日近死魄魄者月輪郭無光處也朔後明生而魄死望後明死而魄生

予小子旣獲仁人

孔仁人太公周召【音邵】之徒愚按詩維師尙父時維鷹尊之曰尙父蓋武王伐紂時太公年已耄矣宋玉九辧曰太公九十乃顯榮說苑曰太公年七十而相周九十而封齊淮南子曰呂望年七十始學兵九十佐武王伐紂皆可證也其遇文王之歲經典無明文荀子文王舉太公於州人行年七十有二周書雒師謀注云文王旣誅崇侯得呂望於磻溪之厓是在伐崇之年書大雲散宜生南宮括閎夭學於太公望望曰西伯賢君也四人遂見西伯於羑里【陶潛聖賢羣輔錄同齊世家以散宜生閎夭招呂尙同求美女奇物獻之紂以贖西伯與此小異】是在被囚之年齊世家云西伯斷虞芮之訟伐崇大作丰邑天下三分歸二太公之謀居多則太公歸周又在斷虞芮之前也

陳於商郊俟天休命血流漂杵式商容廬鹿臺孔自河至朝歌出四百里五日而至赴敵宜速待天休命謂夜雨止畢陳疏云周語王以二月癸亥夜陳未畢而雨是雨止畢陳也待天休命雨是天之美命韋昭雲雨者天地人和同之應也蔡元度曰詩云肆伐大商防朝淸明蓋謂雨止淸明也

蔡淸曰朱子孟注杵舂杵也兵間安得有舂杵曰此正兵間所宜用也凡古人行兵人各畚鍤版杵之屬爲營塹備又有羅鍋之類行以爲羅防以爲鍋孔疏帝王世紀云商容及殷民觀周師之入見畢公至殷民曰是吾新君也容曰非也觀其爲人虎踞而鷹趾當敵將眾威怒自倍見利卽前不顧其後見周公至民曰是吾新君也容曰非也視其爲人忻忻休休志在除賊是非天子則周之相國見武王至民曰是吾新君也容曰然聖人爲海內討惡見惡不怒見善不喜顏色相副是以知之是商容之事也按周本紀云命召公釋箕子之囚命閎夭封比干之墓命畢公表商容之廬然則武王親式其閭又表之也又按蔡引帝王世紀云亡者猶表其閭況存者乎商容不應言亡孔疏謂紂所貶退處於私室

新序鹿臺其大三里其髙千尺周本紀命南宮括散鹿臺之錢帝王世紀王命歸施鹿臺之珠玉及傾宮之女於諸侯殷民咸喜【括地誌鹿臺在衛縣西南二十二里】

歸馬放牛

武王歸馬放牛與秦政之銷兵晉武之罷州郡兵何異曰非然也古者軍伍藏於井甸戰陳講於搜狝威略寓於巡守防同無人非兵無地非兵也𨿽釁車甲櫜干戈與後世之銷兵兆亂者不同也然則孟子所雲飛亷五十國不尙煩師武歟曰其時所有事者東方一隅耳戎車三百虎賁三千固無俟於再駕也東坡乃以放馬歸牛爲釋天下之疑懼亦淺之乎窺聖人矣或又以爲武王偃武太早故致武庚之畔尢不然矣

大告武成

孔疏其年閠二月庚寅朔三月庚申朔四月己丑朔厥四月哉生明王來自商至於丰是四月三日也丁未四月十九日庚戌二十二日也正月始往伐四月告成功史序其事見成功之次

先王建邦啟土公劉克篤前烈王季其勤王家惟九年

后稷始封於邰杜預曰始平武功縣所治斄【音邰】城是古邰國詩疏世本云有邰氏女曰姜嫄知邰是后稷母家其國當自有君所以得封稷者或時君絕滅或遷之他所也

周本紀后稷生不窋不窋生鞠鞠生公劉是公劉爲后稷之曾孫也詩疏按鄭譜以公劉當太康之時韋昭注國語以不窋當太康之時太康禹之孫公劉不窋之孫計不窋宜當太康公劉應在其後不窋以太康時失稷官至公劉而竄豳其遷豳時不必當太康也又外稱后稷十五世而興周本紀因以稷至文王爲十五世計虞及夏殷周幾千二百歲每世在位皆八十許年子必將老始生以理推之實難據信太康之世比至少康之立幾將百年蓋太康始衰之時不窋失官少康未立之前公劉見逐也楊愼曰稷與契同封契至成湯四百二十餘年殷本紀凡十四世【國語王勤商十四世而興】稷至文王年倍而世半之何稷之子孫皆長年而契之子孫皆短世乎無是理也【路史曰夏書紀帝世系云帝夋生稷稷生臺蠒臺蠒生叔均叔均爲田祖夋帝嚳之名也稷後旣有臺蠒叔均則不窋不得爲稷子矣特世次久逺不能盡見世本史記所據也卽稽世本不窋至季歷已十有七世矣何得謂十五王哉】

王應麟曰周紀古公有長子曰太伯次曰虞仲太姜生季歷左正義曰如史記之文似王季別母遷言疎謬太伯虞仲避季歷適荊蠻若有適庶不須相避知其皆同母也孔叢子子思曰殷王帝乙之時王季以九命作伯於西受圭瓚秬鬯之賜竹書紀年文丁十一年周公季歷伐翳徒之戎獲其三大夫王賜之圭瓚秬鬯爲侯伯

孔疏文王斷虞芮之訟諸侯歸之攺稱元年【本尙書大】至九年而卒故云大業未就也文王旣未稱王而得輒攺元者諸侯自於其國各稱元年是己之所稱容或中年得攺矣汲冢竹書魏惠王有後元年漢初文帝二元景帝三元此必有因於古也伏生司馬遷韓嬰之徒不見此書以爲文王受命七年而崩故鄭等皆依用之愚按史記以虞芮質成爲文王受命稱王之始此蓋惑於漢儒防緯之說其誣甚矣歐陽永叔蘇子由已辧正之然文王𨿽無稱王事而受命攺元則不可謂妄周書【逸書】云文王受命九年時爲莫春在鎬召太子發竹書紀年云殷紂三十三年王錫命西伯得專徵伐沈約注文王受命九年大統未集蓋得專徵伐受命自此年始也帝王世紀云文王卽位四十二年歲在鶉火更爲受命之元年其說皆不誣也永叔斥西伯受命之年爲元年亦屬妄說然則文王享國五十年而此云惟九年大統未集當作何解乎王十朋曰文王非受命於天受命於商也以紂之猜忌而得脫羑里之囚紂以弓矢斧鉞賜之得專徵伐於是有遏宻伐崇戡黎之事此文王受命之實也漢孔氏云所徵無敵謂之受天命此誕膺天命之說也鄒季友曰按經世書紀年云文王以己巳歳崩追數九年則辛酉嵗也而紀年云辛酉嵗紂囚文王癸亥嵗始釋之命爲西伯則至己巳嵗才七年耳當是辛酉嵗卽釋爲西伯至崩時九年也然左又云羑里之囚七年亦與經世書不合

篚厥黃

鄒季友曰蔡筐篚盛黃或據說文筐飯器筥屬篚似篋引書實黃於篚二字兼用爲失按鹿鳴詩云承筐是將則筐篚不妨兼用

分土惟三五教

蘇公侯百里伯七十里子男五十里孟子王制皆云然此周制也左子產言列國一同今大國數圻若無侵小何以至焉而周禮乃曰公之地五百里侯四百里伯三百里子二百里男百里凡五等明堂位封周公於曲阜地方七百里皆妄也先儒謂周衰諸侯相並自以國過大違禮乃除滅舊文而爲此說獨鄭之徒謂周初因商三等其後周公攘戎狄斥廣中國大封諸侯夫攘戎斥地能拓邊耳荒服以內諸侯固自如也周公得地於邊而增封於內非動移諸侯遷其城郭廟社安能增封乎知之妄也而近來學者必欲實周禮之言則爲之說曰公之地百里而已五百里者並附庸言之夫以五百里之地公居其一附庸居其四豈有此理哉予專以尙書孟子王制及子產之言考之周禮非聖人之全書明矣【此論似爲王荊公發然周禮實不可信】

鄒季友曰按舜典五典五品臯陶謨周官君牙五典蔡氏所釋並同而此五敎之目有兄弟而闕朋友言兄弟則可該長幼矣

歸氏考定武成

惟一月壬辰旁死魄越翼日癸巳王朝步自周於徵伐商王若曰嗚呼羣後惟先王建邦啟土公劉克篤前烈至於太王肇基王迹王季其勤王家我文考文王克承厥勲誕膺天命以撫方夏大邦畏其力小邦懷其徳惟九年大統未集予小子其承厥志【以上告羣後】底商之罪告於皇天后土所過名山大川曰惟有道曾孫周王發將有大正於商今商王受無道暴殄天物害虐烝民爲天下逋逃主萃淵藪予小子旣獲仁人敢只承上帝以遏亂略華夏蠻貊罔不率俾恭承天命肆予東徵綏厥士女惟其士女篚厥黃昭我周王天休震動用附我大邑周惟爾有神尙克相予以濟兆民無作神羞【以上告羣神自王若曰嗚呼至無作神羞古本相連如此】旣戊午師逾孟津癸亥陳於商郊俟天休命甲子昧爽受率其旅若林防於牧野罔有敵於我師前徒倒戈攻於後以北血流漂杵一戎衣天下大定乃反商政政由舊釋箕子囚封比干墓式商容閭防鹿臺之財發鉅橋之粟大賚於四海而萬姓悅服厥四月哉生明王來自商至於丰乃偃武修文歸馬於華山之陽放牛於桃林之野示天下弗服丁未祀於周廟邦甸侯衛駿奔走執豆籩越三日庚戌柴望大告武成旣生魄庶邦冢君曁百工受命於周列爵惟五分土惟三建官惟賢位事惟能重民五教惟食喪祭惇信明義崇徳報功垂拱而天下治

歸有光曰予所考定如此只移厥四月哉生明至受命於周一段文勢旣順亦無闕文矣汪玉卿嘗疑甲子失序蓋先儒以漢志推此年置閏在二月故四月有丁未庚戌本無可疑也

尙書埤卷九﹤經部﹐書類﹐尙書埤傳﹥

欽定四庫全書

尙書埤傳卷十

吳江朱鶴齡撰

洪範

按左引洪範無偏無黨王道蕩蕩及沈潛剛克髙明柔克皆作商書蓋以箕子不忘殷也箕子之衍疇與文王之彖易皆在殷之末造蓋皆得於憂患之餘使不遇武王則禹疇遂爲絕學矣故曰箕子道可也仕則不可也

箕子

箕國名其地未詳按左晉人敗狄於箕注太原陽邑縣有箕城或是箕子所封

惟天陰隲下民

陳第曰孔天不言而黙定下民助合其居使有常生之道蔡因之如此則專言天而若無與於君豈武王發問之意乎惟王肅以陰隲下民爲天事相協厥居爲君事得經之旨

天乃錫禹洪範九疇

孔天與禹洛書神龜負文而出列於背其數至九禹因而第之疏云漢五行志劉歆以爲伏羲系天而王河出圖則爲畫之八卦是也禹治洪水錫洛書法而陳之洪範是也河圖洛書相爲經緯八卦九章【九者各有一章故漢志謂九章】相爲表裏負洛書經無其事出中候及諸緯【歸有光曰以初一至六極六十五字爲洛書者二劉之說以戴九履一爲洛書者闗朗之說】緯候之書不知誰作通人討覈謂僞起哀平然以前學者必相此說故云然吳澄曰洛書不出於鯀治水之時而出於禹治水之時是天不畀鯀而以錫禹也然洛之出書不過背有一二三四五六七八九而已五行至六極則皆禹所分配今曰天錫者九疇𨿽禹所自爲實因文發之若天啟其衷也熊朋來曰易大天一地二天三地四天五地六天七地八天九地十言河圖數也三五以變言洛書數也河出圖洛出書聖人則之易蓋兼取於圖書也後世直以易爲河圖範爲洛書遂以圖書分體用二致至謂伏羲得其圖禹得其書惑矣如大傳所謂參伍以變錯綜其數乃夫子發明洛書之理參者三而數之伍者五而數之錯者交而互之綜者總而挈之卽洛書之數而易用之以變易所以成天地之文定天下之象者也王禕曰洛書非洪範也昔箕子之告武王初不言洪範爲洛書也孔子之系易亦未始以洛書爲洪範也蓋分圖書爲易範而以洪範九疇合洛書則自孔安國劉向歆諸儒始其說以爲伏羲王天下龍馬出河負圖其背其數十遂則其文以畫八卦禹治水時神出洛負文其背其數九禹因而第之以定九疇後世儒者以爲九疇帝王之大法而洛書聖言也遂皆信之而莫辧其非然孰知河圖洛書者皆伏羲所以作易而洪範九疇者則禹之所自敍而非洛書也自今觀之以洛書爲洪範其不可信者六夫其以河圖爲十者卽天一至地十也洛書爲九者卽初一之次九也河圖之十不徒曰自一至十而已天一生水地六成之水位在北故一與六皆居北焉地二生火天七成之火位在南故二與七皆居南焉東西中之爲木金土無不皆然至論其數則一三五七九凡二十五天數也皆白文而爲陽爲奇二四六八十凡三十地數也皆黑文而爲陰爲偶此其陰陽之理奇偶之數生成之位推而驗之於易無不合者其謂之易宜也若洛書之爲洪範則於義何居不過以其數之九而已然一以白文在下者指爲五行則五行其有陽與奇之義乎二以黑文在左肩者指爲五事則五事豈有陰與偶之義乎八政皇極稽疑福極烏在其爲陽與奇五紀三徳庶徵烏在其爲陰與偶乎又其爲陽與奇之數二十有五爲陰與偶之數二十通爲四十有五則於九疇何取焉是故陰陽奇偶之數洪範無是也而徒指其名數之九以爲九疇則洛書之爲洛書直而列之曰一二三四五六七八九足矣奚必黑白而縱橫之積爲四十五而效河圖之爲乎此其不可信者一也河圖洛書所列者數也洪範所陳者理也自五行至福極皆三才之至理聖人所謂治天下之大法其意豈在數乎豈如易之所謂天一地十者中含義數必有圖而後明可以索之無窮推之不竭乎漢儒徒見易系以河圖洛書並言而洛書之數九遂以爲九疇耳審如是則河圖之數十也伏羲畫卦何爲止於八乎此其不可信者二也先儒有言河圖之自一至十卽洪範之五行而河圖五十有五之數乃九疇之子目夫河圖固五行之數而五行特九疇之一耳信如斯則是復有八河圖而後九疇乃備也若九疇之子目𨿽合河圖五十有五之數而洛書之數乃止於四十有五使以洛書爲九疇則其子目已缺其十矣本圖之數不能足而待他圖以足之則造化之示人者不亦疎且逺乎而況九疇言理不言數故皇極之一不爲少庶徵之十不爲多三徳之三不爲細福極之十一不爲鉅今乃類而數之而幸其偶合五十有五之數使皇極儕於庶徵之恆暘恆雨六極之憂貧惡弱而亦備一數之列何其不倫之甚乎且其數𨿽五十有五而於陰陽奇偶之方位將安取義乎此其不可信者三也班固五行志舉劉歆之說以初一曰五行至威用六極六十五字爲洛書之本文夫旣有是六十五字則九疇之理與其次序亦已燦然明白矣豈復有白文二十五黑文二十而爲戴履左右肩足之形乎使旣有六十五字而又有是四十五數並列於龜背贅疣不已甚乎此其不可信者四也箕子陳九疇必以鯀陻洪水發之者誠以九疇首五行而五行首水水未平則三才皆不得其寧此彜倫之所爲斁也水旣治則天地由之而立生民由之而安政敎由之而成而後九疇可得而施此彜倫之所爲敍也先言帝不畀鯀後言天錫禹所云畀所云錫者卽九疇所陳三才之至理治天下之大法初非有物之可驗有迹之可求也豈曰平水之後天果賜禹神龜負疇而出者乎仲虺曰天乃錫王勇智魯頌曰天錫公純嘏豈必眞有物焉而後可謂之錫乎使天果因禹功成錫之神龜以爲瑞如簫韶奏而鳳儀春秋作而麟至則箕子所敍直美禹功可矣奚必以鯀功不成先之乎此其不可信者五也夫禹敍九疇猶羲之畫卦也而其自箕子陳之猶孔子作彖象之辭以明易也武王訪之猶訪太公而受丹書也天以是理錫之禹禹明其理而著之疇豈有詭異神奇之事乎鄭康成據春秋緯文河以通幹出天苞洛以流坤吐地符又云河龍圖發洛龜書感又云河圖有九篇洛書有七篇夫聖人但言圖書出於河洛而已未嘗言龜龍之事又烏有所謂九篇六篇者乎人神接對手筆燦然者宼謙之王欽若之天書也豈所以言聖經乎此其不可信者六也然則洛書果何爲者也曰河圖洛書皆天地自然之數而聖人取之以作易者也於洪範何與焉羣言淆亂折諸聖而止河出圖洛出書聖人則之者非聖人之言歟吾以聖人之言而斷聖人之經其有弗信者歟劉牧嘗言河圖洛書同出於伏羲之世而河南程氏亦謂聖人見河圖洛書而畫八卦吾是以知孔安國劉向父子班固鄭之徒以爲河圖授羲洛書授禹者皆非也或曰河圖之數卽天一至十者固也洛書之數其果何所徵乎曰洛書之數其亦不出於是矣朱子於易學啟蒙蓋詳言之其言曰河圖以五生數合五成數而同處其方蓋揭其全以示人而道其常數之體也洛書以五奇數統四偶數而各居其所蓋主於陽以統陰而肇其變數之用也中爲主而外爲客故河圖以生居中而成居外正爲君而側爲臣故洛書以奇居正而偶居側此朱子之說也而吾以爲洛書之奇偶相對卽河圖之數散而未合者也河圖之生成相配卽洛書之數合而有屬者也二者名異而實則同也謂之實同者蓋皆本於天一至地十之數謂之名異者河圖之十洛書之九其指各有在也故自一至五者五行也自六至九者四象也而四象卽水火金木也土爲分旺故不言老少而五之外無十此洛書之所以止於九也論其方位則一爲太陽之位九爲太陽之數故一與九對也二爲少陰之位八爲少陰之數故二與八對也三爲少陽之位七爲少陽之數故三與七對也四爲太陰之位六爲太陰之數故四與六對也是則以洛書之數而論易其陰陽之理奇偶之數方位之所若合符節𨿽系辭未嘗明言然卽是推之燦如矣朱子亦嘗言洛書者聖人所以作八卦而復云九疇並出焉則猶不能不惑於漢儒經緯表裏之說也嗚呼事有出於聖經明白可信而後世弗之信顧信漢儒傅防之說其甚者蓋莫如以洛書爲洪範矣吾故曰洛書非洪範也河圖洛書皆天地自然之數乃聖人取之以作易者也愚按禹疇所次與洛書配合生成之法殊不相當誠如子充所辧【子充之說本於林少穎少穎云洪範一書大抵發明彜倫之敍本非由數而起洛出書之說不可深信】但謂洪範全不則書何以數止用九何以次五居中且所謂自一至九者禹何所憑而次之耶大抵洛書精蘊已盡於易禹復取九宮環極之數以配治道曰洪範朱子所云洛書聖人則之以作八卦九疇並出焉者此不易之說也箕子之意亦止於論治不在衍書漢儒專執五行論災異則鑿矣

初一曰五行【至】六極

孔疏發首言初一末不言終九者數必以一爲始其九非數之終故從上言次不言終也朱子曰自一至九洛書之本數初次者禹次第之文五行以下則禹法則之事【初一下當讀下八句仿此後章一五行卻與此異】蓋因洛書自然之數而垂訓於天下後世也洛書一位在子其數則水之生數气之始也故爲五行五行則陽變陰合交運而化生萬物則爲人事之始矣二位在坤其數則火之生數气之著也故爲五事五事則五气運行人之稟形賦色妙合而凝修身踐形之道立矣三位在卯其數則木之生數气至此而益著也故爲八政八政則修身不止貎言視聽之事而立綱陳紀創法立度舉而措之天下矣四位在防其數則金之生數气至此而著益久也故爲五紀五紀則治不止食貨政敎之事而察數觀象治歷明時仰以觀於天文矣五居中央爲八數之中縱橫以成十五之變蓋土之沖气所以管攝四時故爲皇極焉則人君居至尊之位立至理之準使四方之面內環觀者皆於是取則所以總攝萬類也六位在幹其數則水之成數气合而成形也故爲三徳三徳則不徒立至極之準而臨機應用隨事制宜且盡其變於經綸矣七位在西火之成數气合而形已著矣故爲稽疑稽疑則不徒隨時措之宜而嫌疑猶豫且決之人謀鬼謀而盡其變於幽明矣八位在艮木之成數气合而形益著矣故爲庶徵庶徵則往來相蕩屈伸相感而得失休咎之應定矣九位在午金之成數气合而著益久矣故爲福極福極則休咎得失不徒見於一身而通行於天下矣故居終焉大抵九疇之序順而言之則五行爲始故五行不言用不言用者乃眾用之所自出錯而言之則皇極爲統故皇極不言數不言數者乃眾數之所由該以五行爲始則自一至九愈推愈廣大衍相乘之法也以皇極爲統生數主常成數主變太極動靜之分也九疇本於洛書者如此董琮曰董仲舒劉向洪範以五行五事皇極庻徵福極五者牽合相從𨿽援引春秋經粗若可信然其所配止於五者而八政五紀三徳稽疑四者則不可得而配此其爲說固已拘泥不通至於庻徵分配五福而六極衍其一而無所當則於咎徵增其一曰皇之不極厥咎眊厥罰常陰厥極弱此於箕文之外別立一條以遷就其說大失箕子之意眉山蘇氏【洵】𨿽不若漢儒之鑿然相配亦止於五疇而已

一五行【至】五曰土水曰潤下【至】稼穡潤下作咸【至】作甘

王安石曰五行也者成變化而行鬼神往來乎天地之間而不窮者也是故謂之行自天一至於天五五行之生數也以奇生者成而偶以偶生者成而奇其成之者皆五五者天數之中也蓋中者所以成物也道立於兩成於三變於五而天地之數具其爲十也偶之而已偶之中又有偶焉而萬物之變遂成於無窮其相生也所以相繼也其相克也所以相治也語器也以相治故序六府以相克語時也以相繼故序盛徳所在以相生洪範語道與命故其序與語器與時者異也朱子曰左質具於地而气行於天以質而語其生之序則曰水火木金土以气而語其行之序則曰木火土金水程若庸曰五行者八疇之體八疇者五行之用造化之初一濕一燥濕之流爲水燥之爍爲火濕之融爲木燥之凝爲金其融結爲土自輕淸而重濁先天之五行其體也四時主相生六府主相克後天之五行其用也其體對立其用循環【陳大猷曰物之生其初皆爲水其終皆爲土】

王安石曰潤者性也炎者气也上下者位也曲直者形也從革者材也稼穡者人事也水言潤則火熯土溽木敷金斂可知也火言炎則水冽土蒸木溫金淸皆可知也水言下火言上則木左金右土中央皆可知也木言曲直則土圜金方火鋭水平皆可知也金言從革則木變土化水因火革皆可知也【木變者灼之而爲火爛之而爲土也土化者能熯能潤能敷能斂也水因者因甘而甘因苦而苦因蒼而蒼因白而白也火革者革生以爲熟革柔以爲剛革剛以爲柔也金亦能化可以圜可以平可以鋭可以曲直然陰精之純也非火革之則不能自化也故命之從革也朱子曰金一從一革互相變而體不變不是從人之革】土言稼穡則水之井洫火之防治木金之爲器械可知也

孔疏水性本甘久浸其地變爲鹵鹵味乃鹹火焚物則焦焦是苦气木生子實其味多酸【董鼎曰𨿽甘者至幹壞亦酸非木擦齒酸之說】金之在火別有鮏气非苦非酸其味近辛百谷味甘本生於土故甘爲土之味王安石曰北方陰極生寒寒生水水生咸故潤下作咸南方陽極生熱熱生火火生苦故炎上作苦東方陽動以散而生風風生木木生酸故曲直作酸西方陰止以收而生燥燥生金金生辛故從革作辛中央陰陽交而生濕濕生土土生甘故稼穡作甘生物者气也成之者味也寒之气堅故其味可用以耎熱之气耎故其味可用以堅風之气散故其味可用以收燥之气收故其味可用以散土者沖气之所生也沖气則無所不生故其味可用以暖而已气堅則壯故苦可以養气脈耎則和故咸可以養脈骨收則彊故酸可以養骨筋散則不攣故辛可以養筋肉緩則不壅故甘可以養肉堅之而後可以耎收之而後可以散欲緩則用甘不欲則弗用也古之養生者必先通乎此【此論五行之味本之素問】王澄源曰水有質而無骨以土爲骨火有气而無質以木爲質然炎上趨下莫能易也金出於土而堅於土木植於土而堅次於金然從革曲直無定形也柔者剛剛者柔乎土生金以自輝金生水以自麗母子相養之義也水生木以自枯木生火以自滅火生土以自灰父子相代之義也土得水而潤金得木而利水得火而溫木得土而榮火得金而瑩祖孫相報之義也水得土而有歸火得水而有止金得火而能化木得金而成用土得木而著功君師相承之義也土剛不若金柔不若木然火煆之而愈堅水漬之而益澤金木觸之而無損埃塊蓋剛柔之得中乎其體靜其質重不流不焰不割不華而流者焰者割者華者於此乎稟气於此乎歸根靜重爲君動作爲臣之義也

一曰貎【至】曰思睿作聖

孔疏貎總身也口言之目視之耳聽之心慮之人主始於敬身終通萬事此五事爲天下之本也伏生五行曰貎屬木言屬金視屬火聽屬水思屬土木有華葉之榮故貎屬木言之決斷若金之斬割故言屬金火外光故視屬火水內明故聽屬水土安靜而萬物生心思慮而萬事成故思屬土又於易東方震爲足足所以動容貎也西方兌爲口口出言也南方離爲目目視物也北方坎爲耳耳聽聲也土在內猶思在心亦是五屬之義蔡五事配五行與疏異理更長黃幹曰水貎雨太陰火言暘太陽目視燠少陽金聽寒少陰四者或偏於陽或偏於陰惟土思風也通乎四者而不同焉質陰气陽身之全體故貎言爲大耳目聰明體之虛者故視聽次之又曰造化之初天一生水而三生木地二生火而四生金蓋陰陽之气一濕一燥而爲水火濕極燥極而爲木與金也人物始生精與气耳易大曰精气爲物遊魂爲變子產曰物生始化爲魄旣生魄陽爲魂此皆防妙之語精濕而气燥精實而气虛精沈而气浮故精爲貎而气爲言精之盛者濕之極故爲木爲肝爲視气之盛者燥之極故爲金爲肺爲聽大抵貎與視屬精故精衰而目暗言與聽屬气故气塞而耳聾此曉然易見者然精衰則气衰精盛則气盛又初無間隔程若庸曰洪範五事配五行與素問五行不合自漢以來說者不一至勉齋始定其言曰配與屬不同配者對峙而爲體猶易之先天卦圖也屬者流行而爲用猶易之後天卦圖也洪範之五事配水火木金土乃先天之五事言其體也素問屬土金水木火而相生五行屬木金火水土而相克【此倒相克】乃後天之五事言其用也配與屬不相妨體與用不相悖

孔疏睿聖俱是通名聖大而睿小緣其能通微事事無不通因睿以作聖也楊愼曰目擊道存之謂睿故其字從目聲入心通之謂聖故其字從耳故曰聖人時人之耳目

曾鞏曰貎曰恭恭作肅者曰禮義威儀之則所以定命蓋威儀動作見於外者無不恭則生於心者無不肅也言曰從從作乂者易曰出其言善則千里之外應之出其言不善則千里之外違之言必要爲可從而已也視曰明明作哲聽曰聰聰作謀者古之人主前旒蔽明黈纊塞聰非塗其耳目也亦不用之於小且近所以養其聰明也養其聰明者蓋將用之於大且逺夫天下至廣不可以家至戶察而能用其聰明於大且逺者得其要也昔舜治天下欲無蔽於諸侯百官則詢四嶽欲無蔽於四嶽則辟四門欲無蔽於四門則明四目逹四聰者舜不任其視聽而因人之視聽以爲聰明也不自用其聰明而因之於人者此君道固天道也天聰明自我民聰明是也思曰睿睿作聖者蓋思者所以充人之才以至於極聖者人之極也

一曰食【至】曰師

孔疏食貨祀賓師指事爲之名三卿舉官爲名者三官所主事多若以一事爲名則所掌不盡故舉官名以見義史漸曰舜總之九官周分之六卿箕子列而爲八政名𨿽異實無殊也王柏曰一部周禮只是八政一疇司空者食貨之職也司徒兼宗伯則祀賓屬之司宼兼司馬則師屬之

一曰嵗【至】歷數

孔疏五者皆所以經紀天時故謂之五紀五紀不言時者以嵗月節气正而四時無不正也吳澄曰紀如綱之有紀也歲自今嵗冬至至來嵗冬至凡三百六十五日四分日之一日行天一周以分至啟閉定嵗之四時是爲一嵗之紀月自今月合朔至來月合朔凡二十九日六時有奇月與日一防以晦朔望定月之大小是爲一月之紀日自日出至來日日出歷十二辰繞地一匝以晨昏出沒定晝夜長短是爲一日之紀星謂二十八宿眾經星辰謂天之壤因日月所防分經星之度爲十二次觀象測候以驗天之體是爲星辰之紀歷謂日月五緯所歷之度數則其中數目七政行度各有盈縮疾遲立數推算以步天之用是爲歷數之紀袁黃曰星只指經星蔡注兼緯星誤也吳臨川之說甚明【孔原只言二十八宿】歸有光曰五紀𨿽五總之實歷數之一紀此亦王者之政不序於八政之中所以尊天也

皇建其有極斂時五福

皇極注疏訓大中蔡傳至極標準朱子說也【蘇至而無餘之謂極至極之義蓋自子瞻發之】朱子曰極有輳防之義所謂三十輻共一轂陳啟源曰皇若訓大則於下文惟皇作極皇之不極難通陳北溪辧之當矣朱蔡解極仍不出中字義夫理之至極而可爲標準者孰有過於中乎孔疏福是善之見者故言福以勸民欲其慕而行善也朱子曰斂時五福聖人豈有福以錫之只取則於此各正其身順理而行則爲福也歸有光曰皇極言錫福何也富壽安逸人主所欲致之於民而不能得之於天惟人君建極以示之使民則君爲善而期於回天地之气此斂福以錫之之道也

凡厥庻民無有淫朋人無有比徳

顧炎武曰易曰渙其羣元吉周禮掌士之八成七曰爲邦朋莊子寓政於臧丈人而列士壞植散羣世之衰也王綱弛於上私黨植於下故箕子之陳洪範必皇建其有極而後民人無淫朋比徳

凡厥庶民有猷有爲有守不協於極【至】予攸好徳陳龍正曰有守是徳有爲是才才之中又分猷爲二種蓋人有思慮者未必能揮霍能揮霍者未必能精詳合猷爲而其才始備愚謂庶民淫朋非無才者所能也三代以下布衣任俠之雄作气勢結私交植黨行權以立彊於時者荀悅之所謂三遊而自皇極之主視之皆有猷有爲者也棄之於下則爲淫朋敗徳之徒收之於上則爲奉職首公之士聖王在位鼔舞之以功名程課之以實效使猷爲者進於有守由是人無廢才國無死黨風俗正而大化成矣

歸有光曰不協不罹亦受之以安和之色而不拒【從注疏王安石曰康汝顏色以誘之詩曰載色載笑匪怒伊教此之謂也】所以發其攸好徳之心也攸好徳者人心之良動而歸極之機也人主作成一世之人才在於發其攸好徳之心而已攸好徳之福錫而五福皆錫也蘇不協於極而受之自言好徳而信之必有欺我而敗事者矣然得者必多失者必少唐武后之無道也獨於選人無所畱難非惟人得薦士亦許自舉其才其後開元賢臣皆武后所遺也徳宗好察而多忌士無賢愚皆不得進國空無人以致奉天之禍故陸贄有言武后以易得人而陛下以精失士至哉斯言也常衮爲相艱於進人賢愚同滯崔祐甫代之未期年除吏八百多其親舊其言曰非親舊莫由知之若祐甫與贄眞可與語皇極者也

人之有能有爲使羞其行正人

王安石曰人君孰不欲有能者羞其才有爲者羞其徳然未有致此者蓋鑑不明而無以別天下之才誠不至而無以通天下之志則智以難知而爲愚者所詘賢以寡助而爲不肖者所困欲羞其行不可得也別天下之才在窮理通天下之志在盡性如是則愚者可誘而爲智也卽未可誘而爲智必不使之詘智者矣不肖者可革而爲賢也卽未可革而爲賢必不使之困賢者矣有能有爲所以得羞其行而邦賴之以昌矣

陳師凱曰正人有四說此爲有位者言蔡爲長朱子欠分別民人三徳疇人頗僻民僭忒其證甚明

道路無偏無黨【至】正直

袁黃曰道卽是路特變文叶韻耳時觧謂事物當然曰道天下共由曰路則好惡其二物乎

王安石曰無偏言乎其所居無黨言乎其所與以所居者無偏故能所與者無黨故曰無偏無黨以所與者無黨故能所居者無偏故曰無黨無偏偏不已乃至於側陂不已乃至於反始曰無偏無陂者以率義而治心也卒曰無反無側者以成徳而應物也蕩蕩言其大平平言其治大而治終於正直而王道成矣

於帝其訓

蘇帝無言也帝以象數告而我敷廣其言爲彜訓與帝言無異也故曰於帝其訓

作福作威玉食

王安石曰執常以事君者臣道也執權以禦臣者君道也三徳君道也作福柔克之事作威剛克之事也有其權必有禮以章其別故惟辟玉食也禮所以定其位權所以固其政下僭禮則上失位下侵權則上失政失位失政人所以亂也司馬光曰誅一不善而天下不善者皆懼故謂之威賞一有功而天下之有功者皆喜故謂之福人主必聰明剛斷然後能收威福之柄蘇軾曰書曰惟辟作福惟辟作威此言威福不可移於臣下也欲威福不移乎下莫若捨己而從眾眾之所是我則爲之眾之所非我則去之夫眾未有不公而人君者天下公議之主也如此則威福將安歸乎不然違眾而用己己之耳目終不能徧天下要必資之於人愛憎喜怒各行其私而讒邪之說行矣然後從而賞罰之𨿽名爲人主之威福而其實左右之私也姦人竊其威福而鬻之於外則權與人主侔矣陳經曰三徳之用莫易於正直莫難於剛柔君道主剛剛之失其過小柔之失其過大故又言威福玉食之柄在君惟恐失之柔而柄下移如漢元成也王樵曰威福玉食爲人主之三柄剛柔正直爲人主之三徳三柄之所在卽三徳之所在也三徳旣亡則三柄豈能保其常有哉勢利所在人思得而竊之惟無喜怒也有喜怒則有贊其喜以市恩鼓其怒以張勢者惟無愛憎也有愛憎則有假其愛以濟私借其憎以復怨者此臣之所以有作福作威也本言權不可下移必幷玉食言之者權必以禮章其別玉食者王禮也上下之分也下之與上異名而同愛故服布素者愛士之簪組服士之簪組者愛公卿之劍佩服公卿之劍佩者愛王者之冕旒王者居人可愛之地惟有徳以下其心有禮以定其志故人相安於分義而莫敢逾越不然誰無出分之慕哉故爲人上者必端本必建極以不二之權行兼三之徳則天下受其造就之福矣

雨霽防驛克

孔疏今之用龜其兆橫者爲土立者爲木斜向徑者爲金背徑者爲火因兆而細曲者爲水不知與此五者同異如何此五兆不言一曰二曰者灼龜所遇無先後也袁黃曰雨只是潤霽只是明蒙只是暗驛如驛逓然中間有絫絫相接者非不屬也克者左交而至右下墨而環上也見古卜書甚明【易占不用龜每言蓍龜者龜之兆一灼便成有自然之易】鄒季友曰絡繹孔作落驛古字通用也但今人釋絡繹爲不絕之貎而孔乃云不連屬義殊乖異孔疏云稀疎之意不過傅防語耳又引王肅云霍驛消滅鄭云色澤光明亦皆未見所據按史記驛作涕注云涕音亦尙書作圛索隱引孔絡繹下連續是涕泣相連之狀蓋後人寫之誤以下爲不也克孔云兆相交錯謂兆爲二拆其拆相交也

曰貞曰悔

蘇秦伯伐晉卜徒父筮之遇蠱曰蠱之貞風也其悔山也是內卦爲貞外卦爲悔也【注疏止說內卦外卦蔡始兼遇卦之卦言之蔡元定曰六爻不動以內卦爲貞外卦爲悔左蠱之貞風悔山是也有動爻者以遇卦爲貞之卦爲悔國語屯貞悔豫皆八是也】卦之不變者占卦而不占爻故用貞悔變者則止以所變之爻占之朱子曰一貞八悔如幹夬大有大壯小畜需大畜泰內體皆幹是一貞外體八卦是八悔餘仿此項安世曰竊意夏商占法止用貞悔至文王之易以變爻爲占六爻皆不變者乃占貞悔則不止用二矣王樵曰揲蓍占法凡卦六爻皆不變者則占本卦彖辭而以內卦爲貞外卦爲悔【胡氏曰並占上下全體爲全備以後注皆胡氏語】一爻變則以本卦變爻占【按左占法又不只就一爻占合本之二卦體並互體論觀陳宣公筮公子完之生可見】二爻變則以本卦二變爻占仍以上爻爲主三爻變則占本卦之卦辭及卦體以卦體平分故也仍以本卦爲貞之卦爲悔主在本卦【按啟防但云占本卦之彖辭然引晉侯屯豫之占則並占卦體可見】四爻變則占之卦二不變爻仍以下爻爲主【愚謂仍先觀本卦二不變爻然後重之卦二不變爻而以下爻爲主方備】五爻變則占之卦一不變爻【愚意仍先觀本卦一不變爻然後以之卦一不變爻爲主尢爲全備】六爻盡變則新陳舊毀惟以之卦內外兩體占【乾坤占二用余占之卦彖辭】右皆周易占法不知箕子所謂貞悔者何如耳袁黃曰康節皇極數全重貞悔一卦則內貞外悔有時悔尊而貞卑有時貞尊而悔卑卦不當位則變卦爻不當位則變爻凡四變而止二卦相並固以遇卦爲貞之卦爲悔矣然不止是也運卦與世卦相並則運爲貞而世爲悔世卦與年卦相並則世爲貞而年爲悔蔡注欠詳【附考】蔡屯貞悔豫皆八程伯圭曰晉重耳筮歸國遇屯貞悔豫皆八蓋初與四五凡三爻皆變也初與五用九變四用六變其不變者二三上在兩卦皆爲八故云皆八國語韋昭注亦內外卦之說【國語注內曰貞外曰悔震下坎上屯坤下震上豫得此兩卦震在屯爲貞在豫爲悔八謂震兩陰爻在貞在悔皆不動故曰皆八謂爻無爲也】與蔡不合顧炎武曰易有七八九六而爻但系九六者舉隅之義也故發其例於乾坤二卦曰用九用六用其變也亦有用其不變者春秋穆姜遇艮之八晉語董因得泰之八是也今卽以艮言之二爻獨變則名之六餘爻皆變而二爻獨不變則名之八是知乾坤亦有用七用八時也乾爻皆變而初獨不變曰初七潛龍勿用可也坤爻皆變而初獨不變曰初八履霜堅冰至可也占變者其常也占不變者其反也故聖人系之九六章夢易曰易有七八九六者夏商占法用七八不變爻周易占法則用九六變爻大屢屢說變蓋爲此箕子陳洪範時未見文王周公卦爻辭其占法只觀體徳象變故所用在貞悔亦只是陰陽消長五行生克之理耳

衍忒

朱子曰衍推忒變也卜筮之變無窮當推衍以極之卜之變在經兆之體百有二十其頌千有二百【出周禮】如體色墨拆如方功義弓之類筮之變如老陽變爲少陰老陰變爲少陽一卦變爲六十四卦六十四卦可變爲四千九十六卦之類袁黃曰蔡注人事過差謂吉凶之應與人事不相合衍忒非止推其凶亦推其吉也

三人占

鄒季友曰孔云夏殷周卜筮各異三法並卜疏引周禮太卜掌玉兆瓦兆原兆連山歸藏周易甚明而蔡不用其說蓋以箕子衍疇之時尙未有原兆周易也然考金縢云乃卜三龜一習吉又儀禮士喪卜葬占者三人貴賤俱用三龜則卜筮兼用三代法周制如此未可謂非

八庻徵雨暘燠寒風

邵寶曰庶徵五气也本諸五行而應於五事乃不以五言天道不可以泥而求也以此立訓後世尙有附五行而談災異者

按孔疏引五行雨屬木暘屬金燠屬火寒屬水風屬土說多牽合蔡不易凡气非風不行猶水火木金非土不處故土气爲風也陳師凱曰燠熱寒涼四時之气也雨暘風佐四時之气以生育者也雨暘燠寒屬水火木金蔡引吳氏【仁傑】所證甚當風之屬土獨缺莊子風出於土囊之口及大塊噫气其名爲風以此證風爲土气豈不豁然

曰休徵【至】恆風若

王樵曰肅靜屬陰故爲雨類乂播屬陽故爲暘類哲外照屬陽故爲燠類謀內明屬陰故爲寒類此等象類不過大意不可深求或問蘇子瞻夏侯勝之言何以必應曰事固有幸而中者公孫卿以漢爲土徳黃龍當見黃龍則見矣而漢乃火徳也可以一黃龍而必漢爲土徳耶邵寶曰天道幽逺有不可以質言者故若之若之者象之也猶易焚如死如之意謂順則泥謂語詞則虛朱子曰漢儒類應必然之說固不可荊公以爲全不相關亦不可如此則後世人主有忽天之心蔡元定曰一事違則五事皆違咎徵無不應矣鯀止陻洪水而五行爲之汨陳此可見也陳大猷曰周末無寒歳秦亡無燠年理之常也堯有九年之水湯有七年之旱數之變也然堯湯𨿽不能無水旱而卒有以弭之蓋或然之數終不能勝必然之理聖人所以貴於省驗也

王者惟嵗【至】惟日

陳師凱曰周禮太宰嵗終受百官之防而詔王廢置小宰月終受羣吏之要宰夫旬終正日成亦可爲此章之證然王與卿士師尹之省所包甚大豈止此哉歳統月月統日猶王統卿士卿士統師尹尊者所理大而要卑者所理小而詳也雨暘寒燠風之休咎實行乎嵗月日之中故須省之

嵗月日時無易日月嵗時旣易

陳啟源曰言嵗月日見君秉君道臣行臣事雨暘燠寒風所以得其時也言日月歳見君失其柄人臣擅命雨暘燠寒風所以不得其時也注疏解如此蔡専言雨暘燠寒風而不本之君臣尙欠分曉

日月之行則有冬有夏月之從星則以風雨

王安石曰歳之所以爲歳以日月之有行而歲無爲也猶王之所以爲王以卿士師尹之有行而王無爲也春秋者陰陽之中冬夏者陰陽之正陰陽各致其正而後嵗成有冬有夏者言嵗之成也孔疏張衡蔡邕等說周天三百六十五度四分度之一天體圓如彈丸北髙南下北極出地上三十六度南極入地下三十六度正當天中央南北二極中等處謂之赤道去南北極各九十一度春分日行赤道從此漸北夏至行赤道之北二十四度去北極六十七度去南極一百十五度日行黑道從夏至以後日漸南至秋分還行赤道與春分同冬至行赤道之南二十四度去南極六十七度去北極一百十五度其日之行處謂之黃道又有月行之道與日道相近交路而過半在日道之裏半在日道之表其當交則兩道相合交去極逺處兩道相去六度此其日月行道之大略也王肅云日月行有常度君臣政有常法以齊其民沈括曰歷法天有黃赤二道日月有九道此皆彊名非實有也亦猶天之有三百六十五度天何嘗有度以日行三百六十五日而一期彊謂之度以步日月五星行次而已日之所經謂之黃道南北極之中度最均處謂之赤道日行黃道之南謂之朱道行黃道之北謂之黑道行黃道之東謂之靑道行黃道之西謂之白道黃道內外各四並黃道爲九日月之行有遲有速難以一術馭也故因其離合分爲數段每段以一色名之欲以別算位而已歷家不知遂以爲九道甚可嗤也袁黃曰蔡注引九道乃漢人所推以紀七政之出入者箕子何從知之日至牽牛爲冬至至東井爲夏至此惟宋歷爲然箕子之時冬至日在虛今時冬至日在箕皆與注不合

孔月經於箕則多風離於畢則多雨疏雲毛詩月離於畢俾滂沱矣是離畢則多雨其文見於經經箕則多風記無其事鄭引春秋緯雲月離於箕則風沙作緯在孔君之後以前必有此說孔依用之也經箕多風離畢多雨此天象之自然以箕爲簸揚之器畢亦捕魚之物故耳【朱子語錄畢是義网漉魚之物以畢漉魚水淋漓而下若雨然畢星名義取此今畢星上有一柄下開兩義形狀亦類畢故月宿之則雨】鄭以爲箕星好風者箕東方木宿風中央土气木克土爲妻從妻所好故好風也畢星好雨者畢西方金宿雨東方木气金克木爲妻從妻所好故好雨也上言日月之行此惟言月者日之從星不可見故也王安石曰月之好惡不自用而從星則風雨作而嵗功成猶卿士之好惡不自用而從民則治敎政令行而王事立矣書曰天視自我民視天聽自我民聽夫民者天之所不能違也而況於王乎況於卿士乎【蔡氏解此意皆本荊公】朱子曰二十八宿環繞日月行道之側故月行必經歷之經於箕則多風經於畢則多雨蓋二星各有所好月經行其處順時當候則陰陽和而風雨應言無差忒也按星非有嗜好但气類相感月亦非有順從但行度所次耳曰好曰從乃假設以諭人事民之情性莫不各有所好上之人能順其所好則和气致祥猶如風雨之應上言職分明則至治成此言人心順則和气應皆庶徵之事也【日月之行四句正分說雨暘燠寒風之所以時不時日月經行必歷二十八宿故有似從星曰月從星則日可知】蔡元定曰雨暘燠寒風旣徵於貎言視聽思又以所職大小別之於嵗月日又以民之安否參之於星以見皇極之君視履考祥其精詳如此陳師凱曰漢五行志元光中天星盡搖上以問候星者對曰星搖者民勞也又曰五星同色天下偃兵百姓安寧歌舞以行由是觀之則以庶民省之於星驗其安否其說信矣

林之奇曰蘇氏謂自王省惟嵗至則以風雨爲五紀一疇之錯簡在此非也九疇𨿽別爲九實更相經緯故庶徵有五事而皇極有五福黃度曰五紀防嵗月日星以起歷數而立天道庶徵序嵗月日時以成嵗功而驗休祥事辭𨿽相涉而其用不同余芑舒曰庶徴者合五事五紀以參驗者也於此不言歷數者歷數所以推天道之常庶徵所以參人事之感進退飛伏有出歷數所推之外【歸有光曰庶徵以天道人事相推較故又借歲月日星爲王與卿士師尹庶民之諭蓋旁衍及之非本疇之正】

五福六極

朱子曰休咎徵於天則禍福加於人禍福通天下臣民而言蓋人主不以一身爲福極而以天下爲福極民皆仁壽堯舜之福也民皆鄙夭桀紂之極也五福以人所尢好者爲先林之奇曰李泌云惟君相不可言命君相造命者也使民享五福而不知六極此治道之極功故九疇以是終焉程若庸曰壽富康寧考終命全五行之气攸好徳全五行之理袁黃曰五福還以重者居末與肅乂哲謀聖例同考成也民受天地之中以生是謂命必有令終之徳而後所生無忝也王晦叔【炎】云晉人執解揚揚曰下臣獲考死又何求比干死刑仇牧死亂狼曋死戰可謂非考終乎蘇六極之極窮也苦也孟子使我至於此極也同呂祖謙曰弱何以居六極蓋弱人之大患人所以不自彊於善或牽引入於惡而不能自拔皆弱故也故居六極之終王應麟曰弱與柔異柔如漢文帝弱如元帝

曾鞏曰福極之言如此而不及貴賤何也曰福極者人君所以考已之得失於民也福言攸好徳則致民於善可知極言惡弱則致民於不善可知皆所以考吾之得失也貴賤非所以考吾之得失於民者也王安石曰五福六極不言貴賤何也曰五福者自天子至庶人皆可使慕而向六極亦皆可使畏而逺若貴賤則有定分矣使人皆慕貴而惡賤則淩犯簒奪何所終窮故於此不言王者之世欲賤者之安其賤如此【黃震曰五福不言貴而言富蓋三代之法貴者始富言富則知其貴所謂祿以馭其富也遊氏禮記解云】

尙書埤卷十﹤經部﹐書類﹐尙書埤傳﹥

欽定四庫全書

尙書埤卷十一

吳江朱鶴齡撰

旅

鄒季友曰五峯胡氏皇王大紀以旅爲成王時書或云武王崩周公爲師召【音邵】公爲保以輔成王召公在武王時必未爲太保也當從胡氏說移篇次於金縢之後愚按篇中如徳盛不狎侮及不矜細行等語的是對創業之主言之太保或是史臣追書是時武王年已防九十矣召公之語諄諄如教小兒古大臣愛君多如此不足疑也禹之告舜曰無若丹朱傲丹朱豈所以戒舜者耶

貢厥

【附考】蔡躇階按躇醜略反何休注躇猶超遽不暇以次

惟服食器用

周禮九貢致用一曰祀貢包茅之屬二曰嬪貢絲枲之屬三曰器貢石磬丹漆之屬四曰幣貢玉馬皮帛之屬五曰材貢栝柏之屬六曰貨貢貝之屬七曰服貢絺紵纖纊之屬八曰斿貢羽毛之屬九曰物貢魚鹽橘柚之屬皆服食器用爲要若大賂南金犀革象齒之類則聴之要荒之貢而無所求焉所謂惟正之供也

展親

展孔訓誠信朱子曰展省視也不當訓信

盡人心

陳師凱曰君子者人心所同歸狎侮之則失人心矣安能使人盡心於我【此解勝蔡】

玩人喪徳玩物喪志

王十朋曰玩人則以驕而滅敬故喪徳玩物則以欲而勝剛故喪志

不作無益【至】邇人安

漢景帝詔曰雕文刻鏤傷人事者也錦繡纂組害女紅者也此所謂無益害有益者也文帝詔曰鸞旗在前屬車在後吉行五十里師行三十里朕乘千里馬獨先安之此可見異物不足貴也晉惠公乘小駟鄭產也及戰陷於淖爲秦所獲是非其土性之失也周穆公伐犬戎得四白狼四白鹿以歸荒服因不至漢武帝求天馬徵伐連年中國罷敝是寶逺物求逺人之失也邇人不安則𨿽單於稽顙於庭越裳重譯而至何益焉程子曰人主之勢𨿽殊方絕俗之所有深山大澤之所生求無不得蓋上心所好奉之以天下之力也茍能以好珍奇好寶玩之心好賢何巖穴之幽不可求何山林之深不可致

金縢

孔疏此書多用序事體若使周公不遭流言則請命之舉遂無人知史爲此篇蓋美大其事

穆卜

按穆字訓敬訓美訓厚訓淸孔云敬卜吉凶正是本義蔡氏引李氏說釋爲和又轉爲共去之逺矣新安陳氏以爲昭穆之穆取其幽陰深逺亦牽合

三壇同墠

吳澄曰古禮凡於逺祖之無廟者及宗子去其宗廟而在他國者與支子𨿽在本國而於禮不得入廟者或有禱告必須墠地爲壇以棲祖考之神周公支子爲臣故不敢告於廟而爲墠以告也

元孫某丕子之責於天

顧炎武曰周人以諱事神泰誓之言今予發武成之言周王發生則不諱也金縢之言元孫某追錄於武王旣崩之後則諱之矣故禮卒哭乃諱

朱子曰晁以道說丕子之責如史中責其侍子之責蓋云上帝責三王之侍子侍子指武王也上帝責其來服事左右故周公乞代其死死生有命周公豈不知之然天者制命者也故欲因三王請代焉此等舉動非周公精誠格天不能爲亦不可爲後世乃爲王莽借口周公豈及料哉

三啟籥見書

按三當以周禮大卜三兆之法爲據三兆者一曰玉兆二曰瓦兆三曰原兆也朱子曰或云三王前各一卜之

鄒季友曰籥與鑰通卽今鎖也馬氏注云籥者藏卜兆書之管按鄭易緯注齊魯之間名門戶及藏物之管曰籥周禮管鍵左北門之管亦皆訓籥如黃鐘之籥容千二百黍卽黃鐘之律管長九寸者也鎖形如管鑰空中以受鍵故或名管或名籥又籥字從竹以形如竹管也鑰字從金以金爲之也蓋鑰是鎖筒鍵是鎖須搢鎖中以鍵者卽今鎖匙也禮記月令注誤以籥爲鍵器故周禮疏及禮記疏皆承其誤今詳辧於此占兆之書卽左繇【音宙】辭周禮所云其頌皆千有二百也並是吉言兆頌符同爲大吉也

公曰禮

周禮太卜三兆之法其經兆之體皆百有二十又占人云凡卜筮君占體大夫占色史占墨卜人占坼鄭注體兆之象也色兆之气也墨兆之廣也坼兆之璺【音問】也

金縢之匱中

鄒季友曰蔡以金緘之按金謂鎖也卽所云籥也王鄭注云縢束也詩緄縢注緄純也縢約也又綠縢注縢繩也廣雅亦云縢繩也蓋藏書之匱金以約之縢以緘之二者兼用故謂之金縢所以致其固也金不可爲縢縢無取於金孔云緘之以金而蔡因之義殊未安也前啟籥見書乃視卜兆吉凶之書此金縢之匱乃藏國有大事穆卜祝冊之書占人掌之但籥而已卜冊之書藏在宗廟之中旣金而又縢啟之則必王與大夫皆弁也

武王旣喪

鄒季友曰按經世紀年武王己巳歲卽位至十三年辛巳克商壬午有疾而瘳又三年乙酉冬十一月崩年九十三成王方十三嵗【禮記疏王肅以家語之文武王崩成王年十三鄭康成用衛宏之說武王崩時成王年十嵗與王肅異也】愚按皇甫謐云武王定位元年嵗在乙酉六年庚寅崩與經世紀年不合未詳孰的又按禮記云文王九十七而崩武王九十三而崩大戴禮又云文王十五嵗而生武王今考武王卽位十三年而伐紂又六年崩則上去文王崩年凡十九嵗不得謂十五嵗而生武王也況伯邑考爲武王兄俱太姒子是必文王十四嵗娶太姒生伯邑考然後次年生武王也左云國君十四而冠不聞十四而婚記禮者之言豈可盡信乎何楷曰小戴載文王九十七乃終武王九十三而終以無逸考之文王受命惟終身厥享國五十年與小戴九十七終語合惟武王之年汲冢竹書云武王嗣位十七年陟年五十四與小戴大懸絕果如竹書所云則武王嗣位年止三十七伐紂時甫及艾耳中庸何以言末受命耶若如小戴九十三終之說則武王八十七而伐紂以八十之年娶邑姜爲元妃與之生成王又生叔虞且左云邗晉應韓武之穆也序應韓於晉之下年必又幼於叔虞矣何八十以前未聞舉一子八十以後乃絫絫而生若是耶考汲冢周書度殷解云王克殷告叔旦曰惟天不享於殷發之未生於今六十年史記亦采用其語據此文武王四十七嗣位六十克殷爲天子六年而崩是得年六十有六也計文王享年九十七則是五十一嵗生武王武王崩時成王年十三則是五十二歲生成王也此似可信姑筆之俟學者考焉

居東二年

汪叡曰朱子詩鴟鶚篇從漢孔氏說弗辟之辟音辟謂誅殺之也鄭氏謂周公以管蔡流言辟居東都二年然後罪人斯得旣曰居東則非東徵可知矣意者公𨿽退居避位必尙多侍衛防從之人及成王感風雷之變而迎之然後奉命東徵率友邦禦事偕往從前居東防士未嘗易也觀大誥一篇參以豳風數詩可見矣夫以周公之神聖才藝將王師討有罪必不久淹嵗月東山詩所謂三年者居東二年東徵又一年也王出郊迎公公必輕身奔赴軍士居東者或未偕行𨿽行亦不得並畱受命東徵軍士隨往武庚旣誅歸勞東徵之士則三年矣故曰自我不見於今三年惟公退讓而避居東都故再言公孫碩膚以贊美之假令公遭流言之變是非之實未明輒假王命以興師旅將孰知而孰信從之乎朱子晚年亦從鄭說於答仲黙書可考也【按蔡謂居東二年東徵又三年汪說亦有理但謂周公東徵止一年則不然當時商奄四國相與以叛在今河北山東之地多士所云昔朕來自奄大降爾四國民命孟子所云周公伐奄三年討其君卽東徵之事也公之東徵未必皆用兵攻戰特經略東方三年而後歸耳】蔡居國之東不詳其地鄭康成以爲避居東都愚謂此說是也周公出居非徒避謗逺嫌亦欲身處要地爲訓兵剪除之計武王克商遷九鼎於雒邑已有營洛之志三塗嶽鄙之間地據中原河山險固公之出也官屬侍衛必依舊自隨移鎭其地隠然系天下之重使挺亂之徒相顧而不敢竊發非畏恐謝事如後世大臣引咎角巾歸第者比也況武庚三叔連衡舉事渡河而南卽是鞏洛鞏洛一有變則華山桃林以東反者四起周事尙可爲哉故公居東都所以收地險靖人心陰爲鎭撫王室之深謀也應武庚者徐奄淮夷皆在東方而鞏洛以南宴然無恐實公爲之控扼所以二年之久武庚𨿽聲勢甚盛未嘗發一矢西向也武庚兵出吾知公必有以待之使東都無公則勢亦岌岌矣然方是時內則少主懷疑外則四國倡亂二年之間公得以從容坐鎭者亦恃有二公爲師保同心調防於內也後世權臣安敢輕去君側出則禍不旋踵矣此又論周公者所當知也近人茅坤謂居東是返而居魯如漢時大臣罷免歸國殊不知徐奄與魯接壤公歸魯而徐奄煽亂如故恐事理所不宜有且魯去丰鎬甚逺何以系屬天下之人心哉

鴟鴞

金履祥曰鴟鴞之詩其情危其辭迫蓋憂武庚之必叛也武庚以周公權任間三叔奄君又以周公見疑嗾武庚【書大傳曰管蔡流言奄君薄姑謂祿父曰周公見疑矣請舉事】則蹢躅之變勢所必至故周公汲汲爲王陳之防鴞比武庚我子此管蔡我室比王室恩勤鬻閔傷管蔡也二章言王業之備固下民敢侮微武庚煽亂則固未易侮也三章言先王之勤勞四章言王室孤危外患必至其詞不得不迫旣而成王悟周公歸管蔡畏罪卒從武庚叛蓋其參謀造禍非一日矣王樵曰防鴞詩今在東山之前是貽詩在前東徵在後甚明【予有辧詳毛詩通義】

王與大夫盡弁以啟金縢之書

孔皮弁素服以應天疏云周禮視朝則皮弁服皮弁每日常服而云質者皮弁白布衣素積裳故爲質也鄭以爲爵弁必爵弁者承天變降服愚按周公旣得卜而後啟籥見書以觀卜兆二公未卜乃先發金縢之書於此可疑故疏云金縢之書有先王災變故事倡王啟之求消伏之術此本鄭康成說當存之

公命

注疏公命我爲句蔡防更之甚當

大誥

史本紀管蔡叛周周公討之三年而畢定故初作大誥金履祥曰三叔武庚同畔而不同情武庚意在復商三叔意在於間周公也至於奄之叛意不過助商而淮夷之叛其意又在於兼魯於是相挻而起以秦漢之勢言之所謂山東大抵皆反者也其他封國𨿽多率新造之邦不足禦之故邦君禦事有艱大之說有在王宮邦君室之說意在欲閉國自守耳朱子謂大誥緩而不切殊不可曉以今觀之當時邦君舊人固皆與於弔伐之事者也非不知殷之當黜特以事勢艱大故欲違卜自守大誥一篇所以惟釋其艱大之疑與違卜之說若夫事理則固不待言矣又曰篇中止言殷小腆殷逋播臣三監則略而不顯何也不忍言也親親也其卒誅之何也天下之大義也

弗弔

朱子語錄書中弗弔只如字讀其義如詩所云不弔昊天耳舊解訓弔爲至故音的聲非也

威用

朱子語錄人說荊公穿鑿卻不盡然如天降割於我家不少延【孔不少爲句馬融連延字讀】用寧王遺我大寶如此點句皆非諸家所及今按洪範云威用六極威用二字仍舊連讀爲宜

鄙我

左華元曰過我不假道鄙我也注云以我比其邊鄙

民獻【至】圖功

蘇周公東徵邦君卿士皆疑天下騷動而此十夫者至故周公喜之表其人以令天下漢髙祖討陳豨至趙得四人皆封之千戶曰吾以羽檄徵天下兵未有至者何愛四千戶不以慰趙子弟乎此亦周公之意也鄒季友曰注疏民獻有十夫予翼爲句以於敉寧武圖功爲句按武卽武王也句法與後卒寧王圖事敉寧王大命相同蔡傳以繼訓武𨿽本爾雅然謂撫定商邦而繼嗣武王文義破碎或云寧武指武王猶稱寧考武王也

在王宮邦君室考翼

王樵曰始而三叔流言武庚誘之也旣而連兵以叛亦武庚脇之也三叔𨿽愚豈不知武庚得復鄙邑周邦不爲已利乎特一時爲所誘惑耳元吉與建成圖害世民去世民則取建成易耳此武庚之謀也當日邦君禦事但知三叔流言之釁而不知武庚首禍之情故有在王宮邦君室之語【陳亮曰武王之伐紂也以至仁順天命以大義拯斯民然君父不以無道貶尊則武庚視太白之旗必有大不忍於中者然而未卽死者猶有待也及武王旣沒嗣子幼君臣兄弟之間疑間方興遂挾管蔡之隙以起義成敗之不問姑明吾心奮而爲之𨿽隕首而不顧余以爲武庚者古之忠臣孝子也世立是非於成敗故無褒而孔氏又諱而不道然則武庚之死越二千載目未之瞑也愚謂周之頑民商之義士況武庚乎同甫此論固不可不存】

陳第曰考翼父也詩曰貽厥孫謀以燕翼子是其義也此考翼邦君禦事自言其父老後考翼乃作室治田者之父老孔蔡二傳彼此異解皆不可從

伐厥子勸弗救

蔡子以諭百姓姚舜牧曰此卽上章若考作室厥子乃弗肯堂之厥子也如此則兄弟諭武王友諭四國民養諭邦君禦事尢妥防鴞詩旣取我子母毀我室下章又云胥伐於厥室詩言我子我室此言厥子厥室正相符

王樵曰勸弗救是相勸以弗救如隋人作母向遼東浪死歌以相感動

穯夫

袁黃曰穡者農之終事也蔡云若農夫去艸乃稼之事非穡事矣篇意在終武功故此言紂之亡如旣勤敷菑稼事已盡矣今伐武庚是終前人之功如穯人之刈獲也

率寧人有指疆土

黃度曰武王大封同姓韓齊燕魯布在侯服又嘗欲作洛遷九鼎焉是爲有指疆土觀此及武庚鄙周一語則當時邦君禦事之言似有欲並棄豫洛以東者矣其時事勢搖動震驚非周公則山東誠難保微子之命

陳師凱曰序言殺武庚始命微子爲殷後者蓋紂以嫡子立爲天子武庚實爲大宗子微子不過支子耳武庚在爲湯後奉殷祀者武庚也微子不得與也武庚死殷命黜微子始得代之爲殷後也愚謂不曰宋公之命而曰微子之命蓋周以賓禮待之遂其罔爲臣僕之心也【宋世家微子啟卒其弟微仲衍立微仲立其子稽始稱宋公】樂記云武王下車投殷之後於宋是以成王事爲武王誤也史記云微子先封宋武庚誅復申命之亦誤詳篇中語乃新立國非舊國也蘇軾曰當武庚叛余以新造之周侯前代未亡之賢子微子蓋處可疑之地禁戒之辭隄防之具悉也乃命之曰上帝時歆曰乃烈祖曰萬邦作式嗚呼此三代之所以不可及也後世得國必殺其所忌安知天下之禍嘗出於其所不足忌者哉顧炎武曰武王伐商殺紂立其子武庚宗廟不毀社稷不遷是時殷未嘗亡也特不朝諸侯不有天下耳故書序言三監及淮夷叛周王相成王將黜殷作大誥又言成王旣黜殷命殺武庚命微子啟代殷後是則殷之亡其天下也在紂之自焚而亡其國也在武庚之見殺蓋武庚之存殷者猶幾十年使武庚不叛則殷其不黜矣又曰武王克商裂土建國不以故都封周之臣而仍以封武庚者武王無富天下之心初不以叛逆之事疑其子孫也及武庚旣叛乃命微子代殷而必於宋焉謂大火之祀商人是因弗遷其地也故宋公朝周則曰臣也周人待之則曰客也自天下言之則曰侯服於周也自其國人言之則以商之臣事商之君無變於其初也蓋自武庚誅而宋復封於是商人知武王周公之心而漸釋其怨懟不平之意與後世人主一戰取人之國而毀其宗廟墟其社稷者不大有異哉

統承先王修其禮物

孔二王之後各修其典禮正朔服色與時王並通三統王炎曰自正朔外不遵時王制度愚按春秋不書列國之卿惟宋書司城司馬蓋得自命官也又律曆志以宋歷與顓頊諸歷並稱則正朔亦不奉周家孔說是也

恪愼克孝

微子克孝本無實事可指蔡引抱祭器歸周當刪

上帝時歆

王氏曰犯之郊也禹也宋之郊也契也宋王者之後得郊天故曰上帝時歆

服命

孔疏服謂殷之本服命謂上公九命愚按周禮春官公之服自衮冕而下如王之服又云上公九命作伯當引之爲據

康誥

孔傳康畿內國名封叔字愚按康國未聞孔以管蔡霍郕例之也馬融王肅同鄭以爲諡號林少穎云康乃叔未封時食采之地此說近之書序謂康誥酒誥梓材三篇皆成王討三監後以殷餘民封康叔而作史記孔同左祝鮀亦以命以康誥封於殷墟爲成王事今按篇中有朕其弟小子封與乃寡兄勗等語斷非成王所命仲黙之辧明且當矣但其次在大誥微子之命之後又不敢遽絀書序爲非及考左云周克商蘇忿生以溫爲司寇又云武王母弟八人康叔爲司寇【史記亦云】似康叔司寇乃繼忿生爲之者而康叔篇中情詞諄復皆愼罰勅法之事其曰外事曰外庶子曰外正以衞事爲外正對王朝而言然後知康誥𨿽作於武王而就國則在成王時也古者諸侯多入仕王朝至春秋猶然康叔武王愛弟親賢之選故以司寇官之𨿽封之於衛而不出於京師遙領大藩或暫遣卽封司寇如故觀成王末年衛侯與太保畢毛諸公同受顧命此可證也周書作雒篇云武王克商建管叔於東建蔡叔霍叔於殷俾監殷臣殷卽鄘東卽衛也世紀亦云管叔監衛豈康叔畱官京師故管叔權領其任耶三監之叛康叔不與其難及武庚旣誅然後以殷遺民七族陶氏施氏繁氏錡氏樊氏饑氏終葵氏等命之就國鎭撫加地進律當在此時但如漢志所云兼畀邶鄘則必不然以地太廣非周制耳後人因康叔就國在成王時遂以康誥三篇皆爲周公作互詳經揆之事理斯得其實矣

【附考】蔡布玆鄒季友曰史記注玆者借席之名爾雅釋器云蓐謂之玆荀子正論篇注龍玆卽龍須席也

三月哉生魄侯甸男邦采衞周公咸勤

蔡始生魄十六日也陳師凱曰以召誥考之周公三月十二日乙卯至洛先觀召公營洛規模十四丁巳行郊禮十五日戊午行社禮十六己未初基作洛繼此五日內號召區分至二十一日甲子朝乃用書命庶殷諸侯丕作卽此所謂大誥治也其爲洛誥脫簡何疑

孔此五服諸侯服五百里侯服去王城千里甸服千五百里男服去王城二千里采服二千五百里衞服三千里與禹貢異制周九服侯甸男采衛蠻夷鎭蕃此防洛邑者惟內五服也五服男居其中男下言邦則五服皆邦可知

咸勤孔皆勞勉五服之人潘衡曰勤猶杕杜以勤歸之勤

孟侯小子封

孔五侯之長謂方伯疏云五侯之長五等諸侯之長也方伯卽州牧也吳棫曰旄丘詩序言衛不能修方伯連率之職康叔之爲方伯無疑

吳棫曰先儒謂康叔受封時尙幼者以此書稱小子之故康叔與武王周公皆太姒之子安得爲尙幼今陜右之族凡尊命卑貴命賤𨿽長且老者亦以小子呼之表見親愛之意此稱小子亦然

克明徳愼罰

王樵曰蔡引左氏釋明徳愼罰見古人說經詞約理明最不易及如虞書說舜無違教無廢事無凶人及此處務崇之務去之皆一言而盡其防愼罰何以務去之觀篇內云以徳行罰終云不用罰而用徳可見務去之意矣

於天【至】王命

孔傳若徳爲句不廢爲句疏云闡大於天之道而爲順徳又加之寛容則乃身不廢常在天命蔡以於天爲句乃身爲句稍覺自然袁黃曰荀子引書云覆於天若徳裕乃身此蓋脫一覆字若徳之若猶言汝也如以注中若是二字爲訓若字則決裂甚矣【袁說本金仁山】愚按蔡於天之說實本易大畜意程極明

又曰

又曰二字蔡傳以爲當在無或刑人殺人之下朱子謂在非汝封三字之上或云當在首與下條又曰要囚服念五六日一例

外事時臬殷罰

外事衛國有司之事呂東萊此解甚當斷應從之東齋陳氏亦云以上言王朝用刑此章専言衞國之刑故以外事別之猶下章言外庶子外正也

【附考】蔡臬準限之義鄒季友曰按說文云臬射的也注謂射之髙下準的也爾雅雲門中橜爲臬故兼取二義

陳第曰當汝時陳臬司爲句【方回如此讀】言陳是法於所司使師此殷罰之有倫者用之與下陳時臬事相對司者用刑之人事者有司之事

孔疏衛居殷墟又周承殷後刑書相因故兼用之當時刑書或無正條而殷有故事可兼用若今律無條求故事之比也

要囚

鄒季友曰要囚二字兩見此章兩見多方篇孔蔡於此章皆釋爲獄詞之要孔氏多方篇前釋爲要察獄情後釋爲執其朋黨蔡氏多方篇皆無釋然多方篇兩章文義皆難同此章孔蔡之釋若如孔氏之前後異義則尢不可按孔末章囚執之說甚當蓋要字讀平聲有約勒之義謂系束拘攣之也周禮掌囚注云囚拘也拘系當刑殺者凡囚上罪梏拲【音拱兩手共一木曰拲】而桎中罪桎梏下罪梏以待蔽罪正此義也以此通釋前後三章無不安矣陸氏三章皆音要爲平聲當從之唐太宗謂羣臣曰死者不可復生決囚須三覆奏頃刻之間何暇思慮自今宜五覆奏正得康誥服念要囚之義歐陽公曰求其生而不得則我與死者皆無憾也

天顯惟弔玆文王作罰

孔疏孝經云則天之明左云爲父子兄弟婣媾以象天明是於天理當然爲天顯明之道

弔如蔡解音的朱子語錄云音如字言痛憫此得罪之人也

蔡元度曰先責子之不孝然後責父之不慈先責弟之不共然後責兄之不友周禮有不孝不友之刑而無不慈不友之罪卽此意也呂祖謙曰以殷罰治殷俗因人情之所安也以文王罰誅不孝不友撥殷亂之所在也

外庶子【至】諸節

黃度曰庶子卽周禮諸子之官諸子掌教治國子以訓人爲職諸侯異其名故稱庶子【禮記疏天子謂之諸子諸侯謂之庶子其所職掌同】孔疏獨舉諸子之官者以訓戒公卿子弟最爲急也正官之人若周禮三百六十職之長小臣有符節若爲官行文書而有符如今之印章非行道之符節也

不能厥家人

朱聚曰不能厥家人如左云不能其大夫至於君祖母以及國人也

作求

蘇作求者爲民所求也王弼曰無者求有有者不求所與危者求安安者不求所保火有其炎寒者附之已茍安焉則不寧方來矣是以謂作求愚按作求與詩世徳作求同此說亦有理存之

勿用非謀非彛

陳大猷曰爲治有不易之定論通行之常道明徳愼罰是也捨是則爲非謀非彛王恐康叔惑於異說謂民難以徳化易以刑服如封徳彛之惑太宗者故戒以勿用

肆汝小子封

蔡肆未詳董琮曰肆語辭如肆䢐厥敬勞肆往姦宄皆語辭愚按爾雅肆故今也注云肆旣爲故又爲今疏云肆爲故今因上起下之語

酒誥

按此書作於武王之時故篇中誥戒止及崇飲若如孔傳說以爲周公誅武庚代成王作則其時殷遺未靖又不當専以毖酒爲言矣

妹邦

孔傳妹地名紂所都朝歌以北是也愚按沫水名因以名地鄘詩沫之鄕矣可見沫土屬鄘非衞地【黃度曰妹沫古字通沫水在衞之北】康叔時爲方伯故得以教命及之

誥教小子惟曰我民

孫奕示兒篇文王戒飲酒於庶邦則曰誥毖於小子則曰誥教庶邦指士大夫而言故以毖戒之毖之爲辭嚴小子指民而言故以教戒之教之爲辭寛嚴以責士大夫寛以責小民處之各有道也

惟曰二字蒙文王誥教言之迪小子至心臧教父兄之立訓聰聴至惟一教子弟之承訓也蔡傳文王言我民亦嘗訓導其子孫常字恐當字之誤

羞耉【合】羞饋祀

鄒季友曰蔡氏於前羞耉之羞訓養後羞饋祀之羞訓進均言克羞而異訓不可也按羞亦訓膳周禮所謂庶羞也克羞耉惟君謂能以膳奉耉老供君上也惟語助辭與禹貢惟木同克羞饋祀謂能以膳羞饋食鬼神或云臣民無享君上之禮然觀豳七月之卒章則古亦有之

黃度曰本禁湎酒乃教其民以孝養之飲教其士大夫以燕饗之飲福胙之飲使民能勤其職業士大夫能進於徳行而羣飲之樂不足以易之則酒禁行矣夫必甚樂乎此而後能絕意於彼也茍無以趨之而彊禁之民弗從也

迪畏天顯小民

天顯卽禮記雲天明孔迪畏天爲句顯小民爲句文義難通蔡始正之

百僚庶尹惟亞惟服宗工越百姓裏居越尹人只辟陳大猷曰庶尹眾官之長樂正酒正之類亞次大夫服奔走服事者下士府史之類宗工尊官百姓裏居百官族姓不仕而居閭裏者

陳啟源曰孔云於正人之道必謹身敬法其身正不令而行蓋上言事君此言率下以外服內服諸臣兼有事上率下之責也蔡傳引呂氏說謂尹人爲百官諸侯之長卽上文禦事而以上句爲助君成徳此句爲助長敬君不知外服內服諸臣卽是禦事不得更言助也【王炎云經言禦事皆兼小大之臣】

殷獻臣獻臣百宗工二史三父

殷獻臣謂賢臣常仕商而今裏居者獻臣百宗工謂周賢臣之爲百宗工者

薛肇明曰二史掌邦法在王朝則貳冢宰在侯國則居賓友之位吳澄曰內史猶今之內制卽翰林之職外史猶今之外制卽舍人之職也

朱子曰矧惟若疇至定辟古注從父字絕句荊公從違保辟絕句夐出諸儒之表

厥或告曰羣飲【至】予其殺

袁黃曰羣飲乃紂之遺民所謂庶羣自酒腥聞於上者也商之故都多大家世族法不易行故盡執歸周若系細民康叔自治之可矣何必盡歸京師乎蔡氏又疑其謀爲大姦增本文之所無方孝孺曰聖人之治天下立法也嚴而行法也恕嚴者所以使民知法之可畏而不犯恕者所以使民知刑罰行於不得已而不怨斯二者其爲事不同其至仁之心一也吾讀酒誥之書疑武王欲殺羣飲爲過旣而思之武王豈好殺之主哉其爲是言也蓋愛其民之深而人不知也示之以姑息陷民於死地而後刑之孰若先之以不可犯之禁使民不陷於罪之爲美乎武王以爲使殷民酗醟而至於爲亂不誅之則害法誅之則害仁不若威之以至嚴使聞吾言者疑吾過察吾意者感吾仁聖人之用心不茍以悅民而民陰受其惠此仁之至也王樵曰周禮司虣【卽暴】掌憲市之禁令禁其以屬遊飲於市者若不可禁則而戮之丘文莊曰聖王豈以飲食之故戮人哉民不食五穀則死酒之爲物無之不致傷生有之或以致疾而敗性蚩蚩者嗜其味之甘忘其身之大不嚴禁則不絕也按以屬遊飲於市羣飲也羣飲不但周禁自漢以來有之【文帝戒爲酒醪糜谷景帝以嵗旱禁酟】有因事而開禁者賜酺是也

有斯明享

呂祖謙曰明享彰明之使享祿位以示勸也

勿辯乃司

孔勿辯八字作一句呂東萊勿辯爲句蔡防最優辯者別其善惡也左傳主齊盟者誰能辯焉可證梓材

朱子語錄吳才老說梓材是洛誥中書甚好

大家

孔卿大夫及都家之政疏云周禮有都家之官都謂王子弟所封及公卿所食邑家謂大夫所食采地王應麟曰周封建諸侯與大家巨室共守之以爲社稷之鎭周禮九兩所謂宗以族得民公劉之雅所謂君之宗之此封建之根本也魯之封有六族焉衞之封有七族焉唐之封有九族五正焉皆所以系人心維國勢然古者世臣必有家學內有師保氏之教外有庶子之訓國子之賢者命之導訓諸侯若魯孝公是也使惇惠者教之文敏者道之果敢者諗之鎭靜者修之若晉公族大夫是也教行然後托以安危之寄而國有與立矣

戕賊人

【附考】蔡傳引漢律按疻音與咫同薛宣傳注以杖手毆擊人剝其皮膚腫起靑黑而無瘡瘢者律謂疻痏

王啟監

陳大猷曰周禮建牧立監以維邦國自黃帝已立左右監以監視萬國乃諸侯之長也康叔孟侯故稱之爲監

金履祥曰按逸周書武王之封諸弟蓋以次受封也先管叔蔡叔使監殷其後殷畿內諸侯有不服者分師俘之以衞封康叔以霍封叔處孟子以管叔監殷爲周公之過有康叔之賢而不使庸非過乎曰凡封於殷墟者皆監殷者也其後獨管蔡三人叛故止曰三監爾其實康叔亦監殷也【史記云康叔扞祿父之亂漢儒亦云周公善康叔不從管蔡之亂】

尙書埤卷十一

欽定四庫全書

尙書埤卷十二

吳江朱鶴齡撰

召【音邵】誥

【附考】蔡三塗嶽鄙按左傳注三塗山名在河南陸渾縣南嶽謂河北太行鄙謂都鄙近嶽之地粵與越同詹與瞻同

惟二月旣望

孔疏洛誥云周公誕保文武受命惟七年洛誥是攝政七年事也又洛誥周公曰予惟乙夘朝至於洛師此篇云乙卯周公朝至於洛正是一事知此二月是周公攝政七年之二月也二月周正建子之二月也漢志周公攝政七年二月乙亥朔庚寅望

步自周至於丰

鎬京謂之宗周林之奇曰后稷始封於邰在漢右扶風斄【音臺】縣公劉立國於豳在栒邑豳鄕太王遷岐山在美陽縣岐山文王遷丰在鄠縣東丰水武王遷鎬在長安西南昆明池所謂鎬池也岐在邰西北無百里豳在岐西北四百餘里丰在岐山東南一百餘里鎬在丰東二十五里朱子曰丰鎬去洛邑三百餘里

越若來經營

鄒季友曰蔡越若來古語辭按堯典篇引此越若來三月爲句而此乃異釋何也朱子語錄載劉諫議云越若發語辭來三月猶云明三月也又漢律曆志引書武成篇云越若來三月旣死霸𨿽云僞書然亦可見古人文法句讀皆如此劉說尢爲有證不當復釋爲迆邐而來也漢志三月甲辰朔三日丙午孔疏經營考工記所云匠人營國方九里左祖右社面朝後市是也又周禮注云上公城方九里則天子城當十二里矣孔無明說

庶殷攻位於洛汭位成

孔以眾殷之民治都邑之位於洛水北今河南城也

疏云漢地理誌河南郡治洛陽縣河南城別爲河南縣莊二十九年云凡土功水昬正而栽日至而畢此以周之三月農時役眾者遷都事大不可拘以常制也

陳啟源曰蔡以殷民之遷在作洛以前非也周公作洛先之以卜若殷民旣遷是後河朔澗瀍又安用卜爲此時四方民已大和防豈無殷民在其間舉殷民則友民可知矣

袁黃曰蔡傳左祖右社前朝後市之位不及城郭說者謂城郭非一時可成故不言若欲一槪成就卽廟社朝市豈易斷手但定基址亦何難耶

用牲於郊牛二社於新邑牛一羊一豕一

孔郊以後稷配故用二牛疏云郊特牲及公羊皆云養牲必養二帝牛不吉以爲稷牛是帝稷各用一牛故二牛也王樵曰泰誓蔡云郊祭天社祭地至此又云郊祭天地故用二牛前後不合

孔共工氏子曰句龍能平水土祀以爲社周祖后稷能殖百谷祀以爲稷社稷共牢疏云防誓冢土武成后土傳皆訓社左傳稱句龍爲后土后土爲社是也經文有社無稷稷是社類知其同告之【陳祥道曰社祭五土之神稷祭五穀之神凡祭社必及稷以同功均利而養人也祭必有配而社配以句龍稷配以柱商又易柱以棄以其功利足以侔社稷故也】王樵曰疏云左以社稷惟祭句龍后稷人神而已孔從之孝經以社爲土神稷爲谷神【稷爲五穀之長】句龍后稷配食鄭從之今按左氏稱句龍爲后土后土爲社本與黎爲祝融等皆以五行之官死配五行之神句龍配社后稷配稷非卽祀以爲社祀以爲稷也武王告皇天后土本不當引此爲說不然是共工氏子與皇天並尊矣武成孔氏傳云后土社也以後土爲地社卽祭地卻是祭法曰爲羣姓立社爲大社王自立社爲王社張子曰大社祭天下之地祗王社祭京師之地祗最分明以此知天地不合祭亦別無北郊以祭地也陳經曰郊不曰新邑者郊在國外社在國內故也王氏曰於尊以簡爲誠於卑以丰爲貴故郊用特牲而社稷備牛羊豕【左饋七牢焉注牛羊豕各一爲一牢】愚按圜丘用冬至日正月祈谷用上辛而召誥用丁祀太社王社皆用甲而召誥用戊者召誥是告祭非常禮也【王炎云周人之郊有二皆無所用卜日至而郊報本也啟蟄而郊祈谷也卜日用辛則魯禮也合之而紊其時日諸儒之失也此說存之待考】

附北郊辧

胡宏曰古者祭地於社猶祀天於郊也故泰誓曰郊社不修而周公祀新邑亦先用一牛於郊復用太牢於社也記曰天子將出徵類乎上帝宜乎社又曰郊所以明天道社所以神地道周禮以禋祀祀昊天上帝以血祭祭社稷而別無地祗之祀四圭有邸舞雲門以祀天兩圭有邸舞咸池以祀地而別無祭社之說則以郊對社可知矣後世旣立社又立北郊失之矣王炎曰周禮圜丘戴記謂之南郊又謂泰壇其名有三其實一也周禮方丘古人所謂大社詩書謂之冢土戴記謂之泰折折則方矣其名有三其實亦一也以周人之行事質之武王東伐告於皇天后土矣告於皇天則類於上帝也告於后土則宜於冢土也是天地未嘗合祭者一也周公之祭於新邑丁巳用牲於郊戊午社於新邑是天地未嘗合祭者二也至漢匡衡乃有南北郊之說則失先王尊天親地之意矣新莽始有天地合祭祖妣並配之說則失先王之意益甚矣又曰圜丘謂之南郊方丘謂之北郊所以定天地之尊卑也記曰天子祭天地諸侯祭社稷而公羊氏亦曰天子祭天諸侯祭土諸侯旣有社矣謂之祭土不謂之祭地何也吾於孔安國韓嬰之言有證矣天子封土五色以立太社其命諸侯惟以方色之土與之使歸而立社是諸侯有社而無五土之大社其祭社也可謂之祭土不可謂之祭地而天子祭天謂之南郊其祭地不謂之北郊皆禮經也夫子曰禮者義之實也祭天於郊南面陽也祭地於社北面陰也天尊地卑王者父天母地不敢悖尊卑之大義也方回曰月令季冬命賦犧牲以共皇天上帝后稷之饗又九州之民咸獻其力以共皇天上帝社稷寢廟山林名川之祀以社稷對皇天上帝則知社卽是祭地祗也朱文公解中庸郊祭天社祭地不言后土者省文也亦主胡五峯之說蓋郊者祭天之所社者祭地之所先王建國左宗廟右社稷惟天子祭南郊而社則諸侯以下皆得祀之此尊天而親地之義也謂南郊祭天於地上之圜丘北郊祭地於澤中之方丘者出周禮大司樂愚嘗覈之圜丘祭天日月從祀東西方丘祭地日月從祀東西是一歲之內天地之祭各一而日月乃兩得從祀可疑一也周郊祀后稷以配天而周禮圜丘祭天並不言配稷之位何也方丘祭地以夏至則夏至之地祗無所配乎可疑二也周正建子則子月南郊午月北郊於禮無礙若建夏正寅月爲嵗首則是夏五月先祭地冬十一月後祭天先母後父可疑四也冬至郊天大裘而冕可也夏至北郊溽暑而大裘可乎可疑五也舊說周制宗廟向南社稷向北郊特牲祭社之禮君南向於北墉下答陰之義也又祭法王之大社在庫門內之右所謂分五色土以茅苞之封諸侯者或者祭地祗卽於此社之壇歟北郊之說惟周禮有之易詩書無一足證假使有之後世決不可行也又曰以成周之盛而別無祭地之樂章何也五峯謂社卽是祭地載芟春籍田而祈社稷也良耜秋報社稷也此亦人主親祭周頌別無祭地之詩卽知祈報社稷爲祭地也【圜丘方丘見周禮大司樂八變章方虛谷深辟之以爲劉歆所撰吳艸廬亦議其不經考漢志大司樂乃漢文帝時魏文侯樂工竇公所獻時年一百八十餘矣此章自是周之遺書不可謂劉歆僞作然虛谷所論極爲有據存而考焉可也】

乃朝用書命庶殷侯甸男邦伯

孔疏書賦功屬役之書也邦伯方伯也王制云千里之外設方伯卽州牧也周公命州牧使州各命其所部不徧舉五服者文略耳

庶殷丕作

林之奇曰召公營洛自戊申至甲寅七日而成周公繼至自乙夘至甲子十日而用書庶殷丕作周召之規模其敏如此豈後世可及

出取幣誥告庶殷越自乃禦事

王氏曰庶邦冢君諸侯防於洛者因洛成而獻幣所以爲禮且致慶也幣爲庭實故用旅陳【旅陳列也篇末用幣卽此出取之幣】

陳啟源曰周書禦事甚多召誥亦三見皆指治事之臣也蔡獨解此禦事爲不敢斥王猶今人言執事然則前後皆苴稱王又何說耶疏云我爲言誥以告庶殷諸侯及汝禦事欲令君臣同聽之此時諸侯皆在故云其實戒成王也如此解盡通

民碞

蘇民猶水也水能載舟亦能覆舟物無險於民者矣

呂祖謙曰地之於車莫仁於羊腸而莫不仁於康衢水之於舟莫仁於瞿唐而莫不仁於溪澗蓋戒險則全玩平則覆也

自服土中

周禮大司徒以土圭之法測土深正日景【古影字】以求地中日南則景短多暑日北則景長多寒日東則景夕多風日西則景朝多陰日至之景尺有五寸謂之地中【日景移一寸則差千里】疏云周公置五表測日景中表在頴川陽城去中表千里外四方合置一表表皆長八尺凡正日景必以夏日至晝漏中中表之北景長一尺五寸東表在日之東晝漏中已得夕景西表在日之西晝漏中仍得朝時之景南表在日之南晝漏中表北景只四寸北表在日之北晝漏中表北景一尺六寸

王先服殷禦事比介於我有周禦事

孔疏周臣恃功或加淩殷士殷人失勢或疎忌周臣新舊不和政必乖戾故召公戒王當先治殷臣使比近周臣必和協政乃可一也

王敬作所不可不敬徳

朱子依孔九字作一句讀蔡以所字爲句眞西山謂蔡說爲長然蔡說實自東萊解所其無逸髮之愚謂作所與北辰居其所之所同朱子不取東萊說以其傷巧然巧而不鑿

罔不在厥初生自貽哲命

孔疏智愚由學習而至是無不在其初生此初生謂年長解習學非始初生也葉夢得曰哲命以明哲爲天所命也王樵曰呂林二氏皆以哲命爲性命然性命之命卽壽命之命非旣有昏明之命又有厚薄長短之命也人以孔顏之未得報而疑之乃程子所謂以淺狹之見求之者也

亦敢殄戮用乂民若有功

孔傳民字爲句云順行禹湯所以成功以功卽嗣若功之功也蔡傳又字爲句云順導其民則有功二說皆通

正義云聖王爲政當使易從而難犯故令行如流水民從如順風若使設難從之教爲易犯之令𨿽迫以嚴刑終不用命此民若有功之說也

讐民百君子越友民

孔解讐民百君子越友民作一句讀頗難通蔡更之以讐民爲殷之頑民百君子爲殷禦事庶士友民爲周民文較順矣但其意以讐訓怨讐之讎與友民相對夫二公方以大澤深仁化殷民之梗豈顯然目之爲讐耶周尙不讐殷也乃忍讐其民耶愚考讐字義古訓爲匹爲答爲應當此讐民當從匹言與周家相儔匹之民也此時武庚𨿽亡而殷民與周民猶名相敵地相次卽周公亦自居小國而目之爲商王士此可得儔匹之義矣謹識之以質髙明

洛誥

範浚曰周有天下視夏商最爲長久卒所以失天下者無令王興復周道故淩遲而遂亡也或者過周之東遷謂爲失計是知周自東遷而衰不知東遷非所以致衰也周居丰鎬謂洛邑爲東都蓋自武王之遷九鼎已有意乎經營矣周公相成王成武王之志卜洛建邑凡郊土社壝宗廟市朝無一不備豈眞無意於遷乎哉借令當時無意乎遷豈無意乎後世子孫計哉使成王周公無意乎遷又不爲後世子孫計何利而爲此紛紛也以書考之周公告王使居新邑爲治王因遂東故曰戊辰王在新邑烝祭歲𨿽不畱都亦旣有事於廟祀矣東遷何尢而遽以爲失計哉謂洛邑形勢不如西周之據崤函界褒隴耶則溯洛背河左伊右瀍豁險要阨猶足守也謂洛中土地不如西周之爲九州上腴天地奧區耶則風雨之所防水土之所和交灌沃衍猶足富也謂東遷不足以朝萬國耶則赤芾金舄宣王固嘗防諸侯矣謂東遷不足以撫四夷耶則堅車齊馬宣王固嘗伐玁狁矣謂東遷致王室之淩夷耶則日蹙國百里周道爲已衰謂東遷致王威之微弱耶則下堂見諸侯君尊爲已替謂東遷致霸國之盛彊耶則膠舟不復甚於問鼎輕重謂東遷致外侮之憑陵耶則四夷交侵甚於戎伐凡伯然則東遷何尢而以爲失計乎使西周不有宣王吾知板蕩之後不待東遷而無周矣使遷洛而復有宣王吾知黍離之初𨿽移都而周必興矣且堯平陽舜蒲阪禹安邑商自契至盤庚屢遷唐虞夏商之都罔有定止漢世祖都洛陽延祚二百魏孝文亦宅洛陽太和稱治使建國必於西周則前乎周者不都丰鎬何能國乎使東周必不可都則後乎周者或都洛邑何以興乎又況周公卜宅土中諸侯蕃屏乎四面議者謂平王東遷其後齊晉更率諸侯以尊王室故周於三代最爲長久然則周遷實資夾輔以永曆年謂致衰可乎東萊大事記婁敬謂周公營洛邑有徳則易以王無徳則易以亡乃戰國陋儒之說袁黃曰史載武王謂周公自洛汭延於伊汭居易無固其有夏之居我南望三塗北望嶽鄙顧瞻有河粵瞻伊洛母逺天室將營周居於洛則是遷洛者武王之志也武王何以欲遷洛曰丰鎬非無事之地也闗中自始皇斥逐匈奴開楡中地數千里形勝始甲天下成周以前帝王所不都無金城千里之固也豳岐之間犬戎居之洮湟以西赤白翟居之而朔方又玁狁窟穴也長蛇封豕偪我郊門勢不得與之錯處故武王謂洛爲有夏之居正以丰鎬鄰於戎狄去中夏逺耳若欲更徙而東則迫近淮夷徐戎又與商奄犄角爲敵仇而貳於我惟有洛介其中西不偪戎東不偪夷三塗嶽鄙大河伊闕之間有險可拒定鼎於此借其形勝爲子孫慮逺矣畢命曰愼固封守使洛果平易無固又何以守耶範文正謂洛陽險固表裏山河應接東京屬連闗陜太平宜居汴有事必居洛陽其果居易無固者耶稱周公卜洛而曰使後世有徳易以興無徳易以亡此蓋非周公語也周公營洛邑遷殷民身自治之經畫周密無事不爲億萬年計卜年卜世果欲後人易以亡乎武周而取易亡也何不爲禪讓乎或曰聖人愛天下而忘其家此不知堯舜者也朱均之不肖若擁大寶而肆其害必至家滅身殞堯舜惟欲安之故俾退而就臣列受制於人然後得享其百里之封世世弗替是禪讓者堯舜之愛其子以及天下也武周不爲禪讓而置子孫於易亡之地然則國亡之時士民有不塗膏釁血而丘墟井社者乎安在其爲愛天下也周公宅洛本成武志而乃爲此言吾不信也

朕復子明辟

葉夢得曰復如孟子有復於王之復自孔氏以復子明辟謂周公攝而歸政古今儒者從之獨王氏以爲不然余考周公踐天子位以治天下初無經見惟明堂位云爾明堂位非出吾夫子也蓋武王崩周公以冢宰攝政此禮之常攝其政非攝其位也王應麟曰周公得卜復命成王此荊公說也一洗漢儒居攝還政之陋愚考曾子問禮本有攝主之名春秋傳魯隠公不書卽位攝也又宋穆公云吾立乎此攝也魯隠宋穆並君位攝之而周公止攝其政事以此不同謂周公未嘗攝者此又非通論也特此篇不及還政觀下文云伻來以圖及獻卜則荊公之說爲不易矣

我卜河朔黎水【至】亦惟洛食

呂祖謙曰卜都之意主於商民先卜河朔黎水【黎水卽黎陽】者固其所安也意在近地者商民之心意在地中者周公之心並列二說以聽於天卜黎水在先者先人後已之心也史漸曰洛邑居天下之中伊洛瀍澗實周流於其間天子南面則澗水在洛之右瀍水在洛之左周公於澗瀍之中兆告吉遂爲王城是爲郟鄏今之河南是也又循左越瀍水之東復告吉遂營下都名曰成周又曰東郊以居殷民今之洛陽是也二城相距蓋十有八里【疏云洛陽卽成周敬王自王城遷而都之春秋昭三十二年城成周是也邵寶云王城下都皆周公之所營也一則借平王之遷一則借敬王之入蓋東而又東也】鄒季友曰召公先營王城已於戊申得卜乙卯周公至洛則攻位已成不應再卜専爲定下都耳若卜王城則不應以河朔爲先鄭注謂黎水近紂都爲殷民懷土重遷故先卜近以悅之是也蓋周公遷殷民初欲處之河北而卜黎水不吉又欲處之澗瀍之地而卜澗瀍又不吉惟卜洛爲吉又卜瀍水東則去河朔亦不逺而瀍水東又不吉亦惟卜洛爲吉遂定下都於洛陽經文周公云我卜而孔云使人卜彊欲牽合傅防召公之卜爲周公之卜而以澗東瀍西爲卜王城於經文殊不順蓋黎水澗瀍皆周公卜而不吉之地此其謬誤之根而錯亂經防之尢者也按禹貢蔡傳引地誌云瀍澗二水皆在王城之西東南流入洛澗水出黽池縣至新安縣入洛則全在漢農郡界中瀍水出谷城縣至偃師縣入洛則在河南郡界中是王城去瀍水爲稍近去澗水爲甚逺周公卜澗東瀍西乃黽池谷城二縣之間在河南縣之西北卜瀍水東乃偃師縣之東境旣非河南王城亦非洛陽下都也又按寰宇記雲水經謂瀍水出谷城縣北今驗瀍水西從新安縣東入河南縣界在河南縣治西北六十里經河南縣北境東入偃師縣界而入洛澗水則又在瀍水之西其去河南縣尢逺可知矣故召誥但言攻位於洛汭不言澗瀍也召誥篇首専記召公營王城之事洛誥篇首専記周公營下都之事【謂脫簡在康誥四十八字】經文本自明白而孔氏亂之競未有能辧者敢詳言之以袪千載之惑【陳經曰召誥言大保朝至於洛卜宅則卜乃召公卜今周公曰我卜者二公同心同謀召公之卜卽周公之卜也愚按召公卜於戊申周公卜於乙夘二人各卜安得彊合爲一當從鄒晉昭說無疑】王城與下都皆在河之南洛之北距洛近而距河逺下都尢近洛水故曰洛陽西漢爲洛陽縣河南郡治焉東漢魏晉後魏皆爲帝都而王城累代但爲河南縣至隋大業中遷都城於河南並遷洛陽縣於都城中唐宋因之而洛陽舊縣遂廢愚按髙誘國防注西周王城今河南東周成周今洛陽史記索隱又云西周河南也東周鞏也索隠非與國防注異蓋唐之鞏縣卽漢之洛陽爾

匹休共貞

呂祖謙曰鞏洛實配宗周匹者對宗周之辭王十朋曰鎬京興王之地旣休矣作洛以宅中圖治爲匹其休詩作丰伊匹此匹休意同【此解勝蔡】

按貞訓正而固也盡人事之正以固天命是之謂貞馬融云貞當也蔡傳從之未合

殷禮咸秩無文

【附考】蔡五年再殷祭見公羊注云殷盛也謂三年祫五年禘胞翟見祭綂注云胞肉吏之賤者也翟樂吏之賤者也

王綱振曰觀下惇宗將禮與咸秩無文連說知此句爲記功功載張本當時宗禮未定功載尙虛大小未授秩次故曰無文所以教王咸秩之卽命以風厲之無文乃祀典所未載非不載者不得全謂是鬼神也若鬼神無文自屬淫祀何爲咸秩或疑咸秩句注言敍而祭之與下記功無異不知當時篤弼諸臣如十亂輩有存有亡亡者秩而祀存者秩而記秩祀記功自不相妨【此亦一說】

功宗元祀

功宗非指作洛謂平時輔弼王室之功也呂祖謙曰論功莫先於宗言宗則凡功臣可得而推矣報功莫重於祀言祀則凡慶賞可得而推矣

丕視功載【視古與示通漢書示例作視】

陳師凱曰功作元祀所以報功臣於旣往丕視功載所以勸功臣於方來載之今日又當祀之後日也

孺子其朋

孔戒成王愼其朋黨朋黨敗俗所以禁絕疏云火燃焰焰諭朋黨之起以漸益大羣黨旣成不可復禁止林之奇曰如漢之朋黨始於甘陵南北部唐之朋黨始於牛李其終縉紳受禍宗社傾危

惟不役志於享

蘇小人賄以悅人必簡於禮公戒王責諸侯以禮不以幣恐其役志於物而不役志乎禮則諸侯慢而王室輕矣此治亂之本故公特言之左趙文子爲政薄諸侯之幣而重其禮穆叔曰自今以往兵其少弭矣夫以列國之卿輕幣重禮猶足弭兵王而賄其致寇也必矣唐之衰卿相皆可以賄取方鎭爭貢羨余行苞苴而天子始失其政以致於亡周公之戒王至矣

頒朕不暇正父明農

王樵曰孔當分取我之不暇而行之按說文頒分也周公嘗不暇於先矣王親政而繼行之是分其所不暇也若作頒布我所不暇則非告君之體

或曰武王撥亂反正故稱正父蔡引先正未的孔我其退老明教農人以義疏引伏生大傳禮致仕之臣教於州裏大夫爲父師士爲少師朝夕坐於門塾而教出入之子弟是教農人以義也

陳師凱曰自肇稱殷禮至此章乃周公在鎬請成王往洛舉祀禮朝諸侯撫萬民証之召誥公至洛定宅卽還鎬京觀召公錫公幣由公達王此可見矣自三月至十一月王必當親往新邑舉行大祀諸禮特簡編脫漏耳況梓材庶邦享庶邦丕享等話其爲敬識百辟享之上下文脫簡尢爲顯然【此說本之葉石林吳才老】

居師

朱子曰居師營洛邑定民居也愚按此語從四方民大和防來言和恆四方之民居此洛師也

卽辟於周【辟音璧】命公後

王樵曰就君於周周鎬京也蔡氏謂周公本欲成王遷洛以宅天下之中成王則未欲捨鎬京而廢祖宗之舊今考經文初曰自服土中曰宅新邑後止曰來相宅而已是有此意但成王意不果遷必與周召議之已定然後命公畱後而經不詳矣及觀漢地理誌宗周與洛邑通封畿乃知都洛者必以闗中爲根本營洛之初意亦未嘗捨鎬京也是二都並建非至後代始有

朱子曰史丞相【浩】說書卻好如命公後眾說皆云命伯禽爲周公之後史云成王歸鎬命周公在後觀下公定予往矣一言便見愚按蔡氏據魯世家伯禽徵淮徐在周公東徵時以爲周公營洛伯禽就國已久然考文王世子周公踐阼抗世子法於伯禽則攝政時伯禽尙在周也又魯頌云王曰叔父建爾元子俾侯於魯可證封伯禽是成王但未審在何年孔氏以命公後爲命立公後於經文前後語意不協史氏之說已見是於朱子矣從之何疑

四輔

孔疏引文王世子設四輔及三公朱子曰四輔猶四鄰也愚謂四輔主洛邑言卽後世畿輔之輔耳或曰主鎬京言豳岐丰皆先王之舊都與洛爲四輔

無斁其康事

陳師凱曰此章之上必有公答王之辭蓋不許王畱後之請也上言予衝子夙夜毖祀成王全倚重於公宜公未許畱至此曰我無厭於安民之事是王能以安天下自任而不全倚於公宜公下章幡然許畱也

秬鬯二卣明禋休享

鄒季友曰蔡一稃二米稃方無反谷皮也按爾雅秬黑黍秠亦黑黍一稃二米毛氏詩傳同錢氏詩詁云秬是黑黍之大名秠則黑黍中之一稃二米者說文及蔡皆言秬一稃二米未知是否【按詩云秬黑黍也秠一稃二米也爾雅注同邢疏又以一稃二米之黑黍亦可名爲秬蓋本說文蔡從之】蔡謂和气所生若果爾則非常有之物安得以常供釀哉鬯郁金按周禮鬯人掌供秬鬯注秬鬯不和郁者又郁人和郁鬯以實彜注云築郁金煮之以和鬯酒是郁爲艸名而秬鬯郁鬯皆酒名鬯者以其條暢也此經文但言秬鬯則是未和郁者蔡失考【陳啟源曰郁金之气芬芳條達亦名鬯艸鬯之爲義原因郁得名故文侯之命及左僖二十八年皆止言秬鬯而注疏皆以郁金釋之不必遇爲分別】卣中尊爾雅孫菼注云尊以彜爲上罍爲下卣爲中郭璞云在罍彜之間卽犧象壺著大山等六尊是也未祭則秬鬯盛於卣及祭則郁鬯實於彜孔疏詩大雅江漢及文侯之命皆言秬鬯一卣告於文人彼一卣此二卣者此一告文王一告武王彼王賜臣使告其太祖故惟一卣耳

按明禋者明潔以禋祀與下禋於文武皆祭名蓋營洛旣成成王遣使綏寜周公特以秬鬯之酒命公告於文武故卣用二焉休享謂以太平之美享祭也蔡氏謂事公如神明又引享賓之禮以證其說恐不然

予不敢宿

鄒季友曰蔡宿與顧命三宿之宿同按顧命釋宿爲進爵於神前非謂自飲而進爵也從孔傳不經宿爲優

戊辰王在新邑烝祭嵗逸祝冊惟告周公其後太室祼

愚按戊辰乃十二月戊辰日自召誥惟二月旣望越六日乙未至此章所以終七年一嵗之事也烝祭卽於戊辰日舉之經文甚明孔謂王以十二月戊辰晦到洛明月夏正仲冬始於新洛烝祭孔疏又以算術推之是年閏九月十二月己亥朔大至三十日戊辰晦周十二月夏正十月也周禮四時之祭舉於仲月烝祭應在周正月故以爲在明月明月己巳日卽攺嵗矣其說𨿽似有據但如此則祭歳作冊又是後一年事末章不當結以惟七年矣況是年閏在九月則十二月內已是夏正仲冬節气不必又攺明月也從蔡爲長【釋文云馬孔王在新邑絕句鄭讀王在新邑烝是蔡說本之鄭也】鄒季友曰蔡逸史佚也汲冢周書克殷篇云王卽位尹逸防曰殷之末孫受徳【云云】又云乃命南宮伯達史佚遷九鼎三巫按此則尹逸史佚是兩人此或是尹逸也讀冊告神謂之祝祭綂祭之日一獻君降立阼階之南南向所命者北面史由君右執冊命之蓋卽此禮也

按孔以此爲成王封伯禽於魯疏又引左定四年命以伯禽謂卽史逸所告之冊恐屬傅防此其後卽上文命公後之後也自應從蔡解但蔡以畱守其後爲言則不類畱守畱後起於唐之中葉安可以之例成周盛時耶

方回曰天地大神不灌者不用降神也祭社稷山川灌用秬鬯不用郁鬯惟宗廟用郁鬯以祼詩曰瑟彼玉瓚黃流在中是也鄒季友曰孔疏以圭瓚酌郁鬯之酒以獻屍屍受命而灌之於地因奠不飲謂之祼按秬米爲酒名秬鬯祭則煮郁和之名郁鬯祼必用郁鬯取其芳香旁達以降神郊特牲郁合鬯臭陰達於淵泉是也蔡言秬鬯灌地非是

作冊逸誥

孔疏祭於神謂之祝於人謂之誥袁黃曰此作冊與上不同上告神此告周公也上記日此記月互見也

惟七年

按七年乃成王卽位之七年非謂周公治洛有七年也蔡畱後七年而薨此不知何本明堂位云周公七年致政於成王孔疏引王肅注云成王七年營洛邑作召誥洛誥致政成王當據之【朱子淸廟詩曰書稱王在新邑烝祭歳文王騂牛一武王騂牛一實攝政之七年亦用古說】舜牧曰命公畱洛本成王七年十二月戊辰事乃戊辰記於烝祭之始十有二月記於逸誥之時惟七年記於誕保受命之後是古文錯綜之法

多士

呂祖謙曰遷洛之事召誥經營之洛誥考成之多士則慰安之也王氏曰篇名多士書序以爲頑民何也士者在官之總號此書稱士皆其在官者也非民也且周公於洛誥多士多方等篇未始以殷民爲頑成王命君陳始有無忿疾於頑之語夫殷民不附周謂之頑可也不忘殷謂之頑可乎

此篇稱多士曰商王士曰殷多士曰天邑商曰我小國所以待之者甚重且厚矣非此何以服其心而馴其气乎

用告商王士

謝枋得曰武王太公旣殺紂心焦然不寧君臣合謀惟有興滅繼絕以謝天下以服人心故立武庚於殷盡有畿內之地姑命三叔以監之其王者位號尙與周並立至三監挾淮夷叛始殺武庚始降王爲公黜殷命而封微子於宋故孔子序微子之命曰成王旣黜殷命殺武庚命微子啟代殷又証之周公之誥殷民曰用告商王士可見前此殷命未絕殷王如故【此說先儒未道王魯齋解天惟五年須暇之子孫與此合】

弗弔

呂祖謙曰述殷喪亡亦曰弗弔此聖人公天下之心

降格

呂祖謙曰天人之際惟極乃通治極則通格於皇天是也亂極亦通惟帝降格是也董子曰天心仁愛人君必出災異以警戒之降格之謂也自絕於天天亦絕之耳

四國宗多遜

孔疏四國管蔡商奄【與詩合】陳大猷曰周公東徵一舉而誅四國獨言來自奄者伐奄在後誅奄卽歸也按比事臣我宗多遜言親比我事我臣我以宗法我周臣多遜之美【本陳氏說】卽召誥比介於我有周禦事意也蔡訓宗爲宗周𨿽本古注文義不合

宅爾邑

周禮大司徒九丘爲井四井爲邑注四井方三里也

尙書埤卷十二﹤經部﹐書類﹐尙書埤傳﹥

欽定四庫全書

尙書埤卷十三

吳江朱鶴齡撰

無逸

呂祖謙曰逸者禍亂之原三年東徵治外也無逸陳戒治源也此蓋作於作洛之後成王卽政之初

先知稼穯之艱難

先儒有言民生成周之前其命制乎君民生成周之後其命制乎天命制乎君凡所以爲生者皆道命制乎天凡所以爲生者皆數也三代之時豈無水旱蝗螟民生常如有年者惟有道以濟數之窮也人主深居九重輕民事而一委民命於適然之數豈天所以立君之意哉周公七月之詩陳王業艱難皆述農桑之候與無逸此章正相表裏

殷王中宗

王應麟曰史本紀太戊爲太甲之孫三代表云太戊小甲弟則亦是沃丁弟太甲子書正義謂本紀世表必有一誤【孔同本紀蔡用之】呂祖謙曰中宗惟敬故壽主靜則淵凝悠裕自彊則堅實淸明操存則血气循軌而不亂收斂則精神內固而不浮自此至文王其壽莫非此理後世人主乃有慕神仙之術以求長生者豈非大愚

爰曁小人

孔疏使與小民同勞其時蓋未爲太子也殷道𨿽質不可旣爲太子更與小人雜居也王樵曰爰曁小人如漢宣帝舊爲小人如漢光武

祖甲

按殷世以甲名者六王史本紀於沃甲陽甲皆云國亂諸侯莫朝又云帝甲淫亂殷道復衰國語亦云帝甲亂之七代而殞自祖甲數至紂恰是七代蓋誤以沃甲陽甲事爲祖甲也當據書以正本紀國語之失蔡辧之極明【楊愼曰孟子賢聖之君六七作趙岐注謂太甲太戊盤庚等按無逸稱殷之賢君以祖甲與中宗髙宗並言而不及太甲則祖甲賢於太甲明矣趙岐不及祖甲何哉余考馬遷作史記未見古文尙書乃取國語帝甲亂之一語而衍之曰祖甲淫亂孔安國又誤以祖甲爲太甲趙岐蓋信史記之過也】

惟耽樂之從

蘇人莫不好逸欲而其所甚好者壽也以其所甚好禁其所好庶防必信此無逸之所爲作也然猶不信者以逸欲未必害生也漢武帝唐明皇豈無欲者哉而壽如此矣夫多欲而不享國者皆是也漢武唐明十一而已豈可望哉飲酖食野葛必死而曹操獨不死亦可效乎

惠鮮鰥寡

王樵曰惠鮮字難曉蔡比舊說有理【蔡本呂東萊】但欠證據史記陸賈云數見不鮮後漢馬宮君見不鮮不鮮是漢人語也可證惠鮮之義黃震曰蔡引鮮活之鮮微傷巧按詩云鮮我方將鮮讀平聲訓善作此解惠鮮二字仍相連文義自協

以庶邦惟正之供受命

蘇軾曰天下未嘗乏財也昔文王之興國不過百里民不過十一當其受命四方之君長交至於其廷軍旅四出以徵伐不義之諸侯而未嘗患無財及其衰也內食千里之租外收千八百國之貢而不足於用由此觀之夫財豈有多少哉人君之於天下俯己以就人則易爲功仰人以授己則難爲力是故廣取以給用不若節用以防取後世不知罪其用之不節而以爲求之未至也是以富而愈貧求愈多而愈不足以此其爲惑吾未知其所終也【附考】蔡送使按唐食貨志分天下之賦爲三一曰上供二曰送使三曰畱州使謂諸道節度使也

受命疏云受先君之命鄒季友曰按史文王卽位之元年帝乙之二十九年也帝乙時商道未衰文王受命猶帝乙命之嗣位十有八年帝乙乃崩紂立文王事紂又三十有二年

觀逸遊田

隱公觀魚莊公觀社觀也唐敬宗日昃不朝逸也周穆王車轍馬迹遊也夏太康畋於洛表田也

胥訓告保惠教誨

程子有言徳義者在於防聞見之非節嗜好之過保身體者在於適起居之宜存畏愼之心又如居寢有禦之箴臨事有瞽史之導晏居有工師之誦皆謂訓告保惠而教誨之也

厥口詛祝

孔疏以言告神謂之祝請神加殃謂之詛詩曰侯詛侯祝

人乃或譸張爲幻

範祖禹曰明王惟聽正直故讒慝之言不入於耳暗君好聽邪佞故欺誑之言日至於前林之奇曰以譸張之言妄殺如幽厲之監謗始皇立誹謗法之類君奭

書序召公爲保周公爲師相成王爲左右召公不說周公作君奭程子曰師保之任古人難之召公不說者不敢安於保也愚按此語可證史記召公疑周公之謬此篇亦作於畱洛之後陳大猷曰或謂周公居洛召公獨執政柄所以欲去今考無逸君奭諸篇周公未嘗不在朝以輔王業意其往來鎬洛之間也方是時洛邑𨿽成而殷民尙未孚四方𨿽安而天命人心尙未固宜周公之諄諄於畱召公歟

弗永逺【至】尢違

朱子曰諸誥多有長句如君奭弗永逺念天威越我民罔尢違只是一句讀

伊尹伊陟臣扈巫咸巫賢

郝敬曰伊尹相成湯湯卽天子位十三祀崩又相太甲至沃丁八祀始薨【見世紀】是伊尹殆百嵗人也書序湯勝夏時已有臣扈至太戊中宗凡百三十年而尙在是扈乃百餘嵗人也【蔡謂二人同名】伊尹仕湯至太戊百五十年而其子伊陟尙在巫咸事大戊至祖乙百四十年而其子巫賢尙在是皆多歷年所者也商先功臣不止六人此舉壽考在位者言之耳鄒季友曰蔡不及說按商之六賢皆以舊臣相嗣君故周公引之爲比以畱召公若說則髙宗所自舉故不及之稱五王而不及其餘賢君亦以此也

陟配天

蘇五王配祀於天而其臣亦配祀於廟此殷禮也至周惟郊祀后稷以配天宗祀文王於明堂以配上帝余不聞配天也黃震曰古說升配天蔡以陟爲升遐恐未安升遐主人而言升配主禮而言

上帝割申勸寧王

禮記緇衣引此云在昔上帝周田觀文王之徳蓋字之譌也愚按多士云有命曰割殷則割爲割殷何疑大誥云寧王遺我大寶則寧王爲武王何疑眞西山謂羑里之囚爲天降割乃所以申勸文王之徳特爲緇衣注疏所惑耳又陳新安云若作武王則下接文王修和有夏必有闕文此亦不然公意蓋主於武王也此由武王而遡文王后又由文王而及武王正古文錯綜處

虢叔閎夭泰顚散【上聲】宜生南宮括

孔疏左云虢仲虢叔王季之穆也是虢叔爲文王之弟國語文王敬友二虢【按虢仲封東虢括地誌洛州汜水縣古東虢國是也虢叔封西虢左注下陽虢邑在河東太陽縣是也東虢滅於鄭西虢滅於晉】

子文王舉閎夭泰顚於罝网之中授之政而西土服

周本紀武王及商紂宮散宜生泰顚閎夭皆執劍以衛又云命閎夭封比干之墓

趙岐孟子注呂望有勇謀而爲將散宜生有文徳而爲相王應麟曰孔雲散氏宜生名按漢書古今人表女皇堯妃散宜氏女當以散宜爲氏愚按史載文王羑里之囚散宜生閎夭求有萃氏美女及文馬奇怪之物因紂嬖臣費仲獻紂紂大說釋之夫湯囚夏臺文王囚羑里而皆不死天之所興桀紂不能違也文王演易羑里惟明天人之道以順受之耳豈有意於必釋乎迨七年之久【羑里之囚七年見左】克盡臣節而紂亦悔悟釋之且賜之弓矢得専徵伐所以致此者實文聖徳之所感也奚待於美女之獻乎況紂之惡莫甚於冒亂女色今顧中其所欲以促其亡亦大非文王服事之心矣𨿽脫主於難不得謂之忠孟子稱散宜生爲文王見知蓋聖人之徒也而豈出此哉爲此說者必戰國防士之言大史公好奇而信之不可不辧【陳啟源曰此辧偉矣猶未及文王得釋之故左傳北宮文子曰紂囚文王七年諸侯皆從之囚紂於是乎懼而歸之春秋去周初逺當得其實史記所說定誣】

國語文王咨於二虢度於閎夭而謀於南宮周本紀命南宮括散鹿臺之財命南宮括史佚展九鼎寶玉

武王惟玆四人

太公興周不與五人之列林少穎謂周公所舉皆世臣舊徳故武丁不及傅說武王不及太公然太公嘗事文王不同傅說東萊謂一時隨舉而言非評人物者得之

誕無我責收罔勗不及

蔡上句疑闕文下句未詳陳師凱曰誕無我責言大無専責於一人也收罔勗不及言召公收斂退避不勗勉王所不及也此等句實聱牙難通

罔不率俾

陳大猷曰成王伐淮夷踐奄在此書後可見當時尙能罔不率俾

予不惠

程伯圭曰不惠猶後人自稱不敏不佞也

蔡仲之命

金履祥曰讀蔡仲之命與常棣之詩未嘗不悲周公之意也嗟乎周公亦幸有蔡仲耳今觀其詞曰攺行曰蓋愆又曰無若爾考之違王命惟幸之深故憂之切憂之切故言之詳周公閔管蔡之失道固不容更有懿親之變也如常棣之詩自死喪急難以至防墻之事詞愈詳事愈下感嘆愈深蓋處兄弟之變者宜如此也

惟周公位冢宰正百工管叔蔡叔霍叔郭鄰卿士

鄒季友曰位冢宰正百工吳氏謂攝政非攝位是也【吳才老辧攝政之說見蔡實本歐陽公】蔡於洛誥首章及此篇旣言周公無攝政之事亦無七年還政之事而康誥云周公攝政七年之三月召誥云洛邑旣成成王始政則自相抵牾矣蓋成王免喪之後祭祀朝覲𨿽已親之國之大政則自以幼沖不敢専制而委之周公觀閔予小子諸詩其畏愼可見故周公𨿽不踐阼而實政自己出至營洛之年成王年二十方始卽政則謂之七年還政亦其實也

史世家武王克商封叔鮮於管封叔度於蔡【左疏僖二十四年富辰言文王之昭十六國蔡在魯上明以長幼爲次賈逵等皆以蔡叔周公兄故杜注從之管蔡世家以蔡叔爲周公弟非也】封叔處於霍按杜預云管國在滎陽京縣東北蔡叔封汝南上蔡至春秋時平侯徙新蔡昭侯徙九江下蔡孔謂叔封圻內之蔡仲封淮汝之間非也霍國今平陽霍邑春秋閔元年晉侯滅霍旣子孫爲國君爲晉所滅知三年之後卽復故封也世家不著霍封爵孔云霍侯孔疏周公惟討管蔡不言討霍叔蓋霍叔聞管蔡流言謂其實然不與朝廷同心罪輕故退之

郭鄰無考蘇云郭虢也周禮六遂五家爲鄰今按韻書郭一音古伯切古虢郭同音蓋通用郭鄰豈卽三虢之地耶孔以爲在中國之外則非矣經言囚不言流放黃度曰郭鄰逸書作虢古字通左制巖邑也虢叔死焉古東虢國有虎牢城卽漢成臯其地至今爲險塞按管叔國在管城蔡叔國在下蔡虢近管逺蔡管叔居商挾主兵也蔡叔居虢以兵塞險拒周也蔡叔獲乎此遂囚乎此以示天下險不足恃也以車七乘囚叛人於此兵衛當嚴也七乘五百二十五人之賦車徒具焉或曰使食七乘之稅所未詳也【黃說與余合故錄之】

孔疏周禮冢宰乃施則於都鄙而建其長立其兩馬鄭云都鄙以封王之子弟在畿內者立其兩立卿兩人是畿內諸侯立二卿定四年左說此事云周公舉之以爲己卿士是爲周公畿內之卿士也世家云周公舉胡以爲魯卿士周公不之魯安得使胡爲魯卿士馬遷之謬爾

蘇蔡叔未卒仲無君國之理蒯瞶在而輒立衛所以亂周公封仲所以必在叔卒之後也

蓋前人之愆

陳良曰舜命禹未嘗戒以鯀周公命微子未嘗及武庚今命仲而尢其父者於越人疏之於其兄戚之也父子兄弟之間猶有諱而不敢盡者是愈疏也成王於仲親親之道也有禹故鯀得以郊有安世延年故張湯杜周得不列於酷吏

無作聰明

陳經曰周公慮仲懲創乃父之愆用意過當反以生事爲功故有此戒王樵曰勿爲貴所動不驕勿爲慧所使不妄制貴易制慧難作聰明者爲慧所使者也多方

周謨曰武王之伐商也書曰前徒倒戈攻於後以北又曰篚厥黃紹我周王見休夫何武王甫崩四國殷民扇亂未巳𨿽化訓三紀之久而閒之尢艱蘇氏謂方紂之虐人在膏火中歸周如流不暇念先人之徳及天下稍定自膏火中出卽念殷先七王如父母𨿽武王周公之聖相繼撫之而不能禁也是不然向之倒戈而不敵執篚而來迎者非商之臣也乃紂所虐害之烝民也所播棄之黎老也其後不服周而念商者非商之民也乃紂所比暱之罪人也所崇信之姦回也何以明之書曰乃惟四方之多罪逋逃是從是長是信是使又曰爲天下逋逃主萃淵藪則商臣之黨紂虐民者皆天下姦回罪人不可謂不眾也故孟子謂驅飛廉於海隅而戮之滅國者五十是皆黨紂虐民者也然滅之云者豈噍類無遺哉不過殲其渠魁而餘孽之猶存者不知防千萬人誅之不可勝誅也旣不之誅而子弟念其父兄之死臣僕念其國綂之絕者憤怨不已故乘三監之隙而脇其民以叛也多士曰予大降爾四國民命多方曰我惟大降爾四國民命皆謂商民爲所脇者也故寛宥之而不之加誅也𨿽以四國民命爲言而曰商王士曰爾殷多士曰殷侯尹民曰胥伯小大多正則實告殷臣而非告殷民也畢命曰毖殷頑民亦指殷之餘孽故下文云世祿之家鮮克由禮玆殷庶士席寵惟舊則極數殷士之惡而無一語以及殷民也讀者不得其意乃謂殷民旣怨殷而歸周又叛周而思殷且或謂周之頑民乃殷之忠臣夫殷之臣孰有忠於微子箕子而叛周者非微子箕子乃紂子武庚及其餘黨耳使誠以爲叛周者非紂餘黨乃前日塗炭之民則聖人伐暴救民之意終無以暴白於天下後世而亂臣賊子得以借口矣故爲詳辧之

王來自奄

孔周公歸政之明年淮夷奄又叛魯徵淮夷作費誓王親徵奄滅其國五月還鎬京袁黃曰注謂成王卽政之明年滅奄非也武王時周公誅紂伐奄三年討其君成王立奄又助武庚叛周公東徵誅之厥後成王來淮夷遂踐奄踐者至其地也書序謂遷其君於蒲姑蓋此時事未嘗滅之也蔡奄不知所在按左注奄嬴姓國鄭云奄國在淮夷之北說文云在魯括地誌云今曲阜縣之奄至鄕是也

內亂

內亂東萊謂妺喜之嬖是也鄭云習爲鳥獸之行於內爲淫亂此無稽王應麟曰呂氏春秋伊尹奔夏三年反報於亳曰桀迷惑於妺喜好彼琬琰按竹書紀年云桀伐防山得二女曰琬曰琰斲其名於苕華之玉苕是琬華是琰

亦克用勸

呂祖謙曰連言用勸者天下非可驅以智力束以法制惟鼔舞勸導其民使常有欣欣不自已之意乃維持長久之道也黃度曰誅賞利器人主所操以運動天下者也刑之釋之而不能使人勸則其道窮矣故明徳之爲尙

天惟五年

孔服喪三年還師二年是爲五年愚按還師謂觀兵也漢儒以武王十三年連文王受命九年數之故有是解歐陽公已正其非蔡云必有指實而言今亦不敢妄爲之說

克堪用徳

呂祖謙曰夏之亡也以不克靈承於旅周之興也以靈承於旅文武於徳能勝而用之其力過賁育逺矣漢唐賢主豈無欲布徳於天下者惟力薄而奪於多欲故駁而不純是知徳非眞力莫能勝莫能用也

乂我周王

袁黃曰乂我周王如乂用厥辟之乂謂治其君之事也蔡未及

迪屢不靖圖忱於正

鄒季友曰迪屢二字蔡與康誥迪屢未同異釋蓋從孔而失之應同前說

陳大猷曰自作不典乃欲人信以爲正蓋四國從殷以求興復自以爲正義也

戰要囚之至於再至於三

姚舜牧曰帝王於不庭之國必先之以文告而後之以徵討戰而要囚分明是徵討所俘但要束囚系之不通加殺耳孔再謂三監淮夷叛時三謂成王卽政又叛言迪屢不靖之事

臣我監

監牧伯也如康叔是周禮建其牧立其監

克臬

鄒季友曰蔡解康誥云臬法也此解作事亦異釋何耶孔云汝無不能用法當從之

郝敬曰當時商舊臣與周臣雜處有附有不附故不和自作不和者不順於監也爾室不睦者同類相疑也

穆穆在乃位

穆穆和敬服凶人之道也荀子云遇小人而不敬則是狎虎也與此意同

畋爾田迪簡【至】大僚

爾田謂胥伯小大多正之祿田也

呂祖謙曰多士序殷民之怨周曰夏迪簡在王庭有服在百僚予一人惟聽用徳則以大義裁之此乃以迪簡在王庭有服大僚爲勸何也爵位上之所命非下之可幹自其怨望而許之姑息之政也示以好惡而勸之磨厲之具也此周公禦商士之開閤大用也

敬於和

此正戒殷士蔡爾民字誤和卽上爾惟和哉之和王柏曰蘇氏謂康誥大誥多士多方八篇大略皆爲殷人不服周而作又怪取殷之易安殷之難愚觀此八篇者各有所主非盡爲殷民作也其化殷民之書不過多士多方兩篇而已熟讀之知其有錯簡焉竊謂多方當在前多士當在後多方曰告爾四國多方惟爾殷侯尹民我惟大降爾命爾罔不知又曰我惟大降爾四國民命多士曰昔朕來自奄予大降爾四國民命此可以知其先後也多方自首至乃惟爾自速辜中間皆稱多方知此多方結語自王曰嗚呼猷告爾有方多士以下皆稱多士則知此乃多士後錯簡也多士曰今爾又曰夏迪簡在王庭有服在百僚多士後段曰爾乃自時洛邑尙永力畋爾田天惟畀矜爾我有周惟其大介賚爾迪簡在王庭尙爾事有服在大僚此又知其一篇前後相應也多士曰爾克敬天惟畀矜爾爾不克敬爾不啻不有爾土予亦致天之罰於爾躬多方後段曰自作不和爾惟和哉其末云不克敬於和則無我怨又知兩段相連結於此也多士結王曰之下有闕文當聨多方嗚呼猷一段後又曰時予乃或言爾攸居當聨多方後又曰下結語如此庶條理貫通文勢明白今考定二篇於左

多方

惟五月丁亥王來自奄至於宗周周公曰王若曰猷告爾四國多方惟爾殷侯尹民我惟大降爾命爾罔不知洪惟圖天之命弗永寅念於祀惟帝降格於夏有夏誕厥逸不肯慼言於民乃大淫昏不克終日勸於帝之迪乃爾攸聞厥圖帝之命不克開於民之麗乃大降罰崇亂有夏因甲於內亂不克靈承於旅罔丕惟進之恭洪舒於民亦惟有夏之民叨懫日欽劓割夏邑天惟時求民主乃大降顯休命於成湯刑殄有夏惟天不畀純乃惟以爾多方之義民不克永於多享亦惟夏之恭多士大不克明保享於民乃胥惟虐於民至於百爲大不克開乃惟成湯克以爾多方簡代夏作民主愼厥麗乃勸厥民刑用勸以至於帝乙罔不明徳愼罰亦克用勸要囚殄戮多罪亦克用勸開釋無辜亦克用勸今至於爾辟弗克以爾多方享天之命嗚呼王若曰誥告爾多方非天庸釋有夏非天庸釋有殷乃惟有夏圖厥政不集於享天降時喪有邦間之乃惟爾商後王逸厥逸圖厥政不蠲烝天惟降時喪天惟求爾多方大動以威開厥顧天惟爾多方罔堪顧之惟我周王靈承於旅克堪用徳惟典神天天惟式教我用休簡畀殷命尹爾多方惟聖罔念作狂惟狂克念作聖天惟五年須暇之子孫誕作民主罔可念聴乃惟爾辟以爾多方大淫圖天之命屑有辭【此段原雜前節先儒疑有闕文不知乃是錯簡言武王𨿽己受命商之子孫茍能克念有得天之道天亦畀之誕作民主待爾五年矣爾又無可念可聴之徳蓋武王在位五年故也今爾辟指武庚言大淫圖天之命應首章】今我曷敢多誥我惟大降爾四國民命爾曷不忱裕之於爾多方爾曷不夾介乂我周王享天之命今爾尙宅爾宅畋爾田爾曷不惠王熙天之命爾乃迪屢不靖爾心未愛爾乃不大宅天命爾乃屑播天命爾乃自作不典圖忱於正我惟其時教告之我惟時其戰要囚之至於再至於三乃有不用我降爾命我乃其大罰殛之非我有周秉徳不康寧乃惟爾自速辜

多士

惟三月周公初於新邑洛用誥商王士王若曰爾殷遺多士弗弔旻天大降喪於殷我有周佑命將天明威致王罰勅殷命終於帝肆爾多士非我小國敢弋殷命惟天不畀允罔固亂弼我我其敢求位惟帝不畀惟我下民秉爲惟天明畏我聞曰上帝引逸有夏不適逸則惟帝降格向於時夏弗克庸帝大淫泆有辭惟時天罔念聞厥惟廢元命降致罰乃命爾先祖成湯革夏俊民甸四方自成湯至於帝乙罔不明徳卹祀亦惟天丕建保乂有殷殷王亦罔敢失帝罔不配天其澤在今後嗣王誕罔顯於天矧曰其有聴念於先王勤家誕淫厥泆罔顧於天顯民祗惟時上帝不保降若玆大喪惟天不畀不明厥徳凡四方小大邦喪罔非有辭於罰王若曰爾殷多士今惟我周王丕靈承帝事有命曰割殷告勅於帝惟我事不貳適惟爾王家我適予其曰惟爾洪無度我不爾動自乃邑予亦念天卽於殷大戾肆不正王曰猷告爾多士予惟時其遷居西爾非我一人奉徳不康寧時惟天命無違朕不敢有後無我怨惟爾知惟殷先人有冊有典殷革夏命今爾乂曰夏迪簡在王庭有服在百僚予一人惟聴用徳肆予敢求爾於天邑商予惟率肆矜爾非予罪時惟天命王曰多士昔朕來自奄予大降爾四國民命我乃明致天罰移爾遐逖比事臣我宗多遜王曰告爾殷多士今予惟不爾殺予惟時命有申今朕作大邑於玆洛予惟四方罔攸賓亦惟爾多士攸服奔走臣我多遜爾乃尙有爾土爾乃尙寧幹止爾克敬天惟畀矜爾爾不克敬爾不啻不有爾土予亦致天之罰於爾躬今爾惟時宅爾邑繼爾居爾厥有幹有年於玆洛爾小子乃興從爾遷王曰嗚呼猷告爾有方多士曁殷多士今爾奔走臣我監五祀越惟有胥伯小大多正爾罔不克臬自作不和爾惟和哉爾室不睦爾惟和哉爾邑克明爾惟克勤乃事爾尙不忌於凶徳亦則以穆穆在乃位克閱於乃邑謀介爾乃自時洛邑尙永力畋爾田天惟畀矜爾我有周惟其大介賚爾迪簡在王庭尙爾事有服在大僚王曰嗚呼多士爾不克勸忱我命爾亦則惟不克享凡民惟曰不享爾乃惟逸惟頗大逺王命則惟爾多方【蔡云當作士】探天之威我則致天之罰離逖爾土王曰我不惟多誥我惟只告爾命又曰時予乃或言爾攸居時惟爾初不克敬於和則無我怨【王肯堂曰告多士亦後於多方特因上記周公畱洛遂並記之多士多方𨿽皆公語實則二時今每混而爲一】

立政

呂祖謙曰無逸立政二篇相爲經緯以無逸之心明立政之體君道始備

常伯常任【至】虎賁

呂祖謙曰常伯等卽三宅三代之書他無所見意者公卿輔相之別名與官有別名如相曰阿衡保衡三卿曰圻父農父宏父此亦三代輔政別名綴衣虎賁特於侍禦僕從中錯舉二者以見其餘耳職重者有安危之寄職親者有習染之移其系天下之本則一陳師凱曰常任卽宅事所職必廣凡任事之大臣也常伯卽宅牧主牧養之大臣也準人卽宅準主平法之大臣也吳澄曰伯長民者也文武時召公爲伯宣化於外蓋其職也任任事者也文武時周公爲宰兼政於中蓋其職也準人掌法之官刑法當如準之平故曰準人康叔封衞入爲王朝司寇蓋其職也綴衣幄帳也如幕人掌次之類虎賁衞王者如虎賁氏旅賁氏之類周公綴衣虎賁與三宅大臣列序而於周禮大宰之職則舉而屬焉武侯所雲宮府一體也漢初猶存此意自武帝時內外始隔絕大臣不復與內政而小人専寵用事於中遂致於漸不可制

吁俊尊上帝【至】九徳之行宅乃事宅乃牧宅乃準陳師凱曰詩云無競維人人中之俊乃天生之以遺國家者也九徳之行卽臯陶告禹九徳之見於躬行者也俊非徒才俊必有徳如所謂以克俊有徳臯陶亦曰九徳咸事俊乂在官未嘗岐才與徳而二之林之奇曰惟禹以吁俊爲心故其臣亦以薦賢爲務陳雅言曰宅者居而安之或才徳不稱或委任不専皆非宅也東萊謂周公之戒成王綴衣虎賁之外其禮其詞與夏略同然則圖任三宅爲人君之職者三代告君之常法也表親近之職使人君不敢輕者周公養源之精意也

曰三有俊

呂祖謙曰夏止三宅而已湯三宅外又儲三俊爲天下長慮也漢髙儲參陵平勃於身後定再世之亂孔明儲琬偉允等於身後亦維持數十年

庶習逸徳奄甸萬姓

王樵曰庶習逸徳如漢成帝與張放等宴飲禁中皆飲滿舉白談笑大噱是也

奄甸卽俊民甸四方之甸鄒季友曰周禮小司徒井牧其田野注云井牧者春秋所謂井衍沃牧隰臯是也田制一夫百畝故百畝爲夫九夫爲井隰臯之地九夫爲牧二牧而當一井以田有不易一易再易通率二而當一也什伍周禮士師掌其民人之什伍又族師五家爲比十家爲聨五人爲伍十人爲聨以受邦職以役國事

立民長伯

王制屬有長州有伯蓋王官出爲諸侯也

作三事

三宅爲三事卽詩之擇三有事三事就緒也【三事就緒依毛說】

虎賁綴衣趣馬左右攜僕庶府

按周禮大司馬虎賁氏掌先後王而趍以卒伍旅賁氏掌執戈盾夾王車而趍太宰幕人掌帷幕幄帟綬之事注云四物皆以綬連系焉有連綴之義豈綴衣卽幕人之官乎王臨朝則設之如後世儀鸞司也又大司馬校人掌王馬之政趣馬其屬也詩蹶惟趣馬王樵曰孔左右攜持器物之僕如漢孔光爲侍中執唾壺是也蔡云攜持僕禦之人則以爲二事周禮太府玉府內府外府皆屬天官葉夢得曰周外府若漢之大司農以入軍國大用周玉府內府若漢之少府以充天子私藏周有太府以兼總之嵗終防其入出漢無其官故財賦無考王樵曰太府之屬官非冗賤以財用所闗易導人主侈心故特見之

大都小伯太史尹伯庶常吉士

董琮曰周禮注大都公之采地小都卿之采地古人立言之法有互見者如詩鉦人伐鼓之類是也王制太史典禮執簡記奉諱惡注云諱先王名惡忌日若子卯

孔疏尹伯長官大夫周禮每官各有長如大司樂爲樂官之長大卜爲卜官之長是也王樵曰庖人尹庖內外饔尹饔此呂氏原文也蔡漏尹庖尹饔四字庶常吉士一言而上下蒙之古史之體也文武得人之盛由於任用三宅下文復以三宅參錯言之陳氏曰文武以一人之聰明豈能周知內外逺近小大之臣哉三宅大臣人主所親擇其下小大之臣又委之三宅髙宗曰惟曁乃僚穆王亦曰愼簡乃僚皆然也陸贄曰委任長官簡選僚屬所簡旣少所求益精得賢有鑑識之名失賢當闇謬之責又曰尊者領其要卑者任其詳是以人主擇輔臣輔臣擇庶長庶長擇佐僚所任愈崇故所擇愈少所試漸下故所舉漸輕

夷微盧烝三亳阪尹

孔疏三亳鄭云東成臯南轘轅西降谷也一亳而分爲三如雲三秦三楚三晉之類愚按蔡解三亳用皇甫謐之說蒙北亳左注梁國蒙縣西北有亳城城中有湯冢是也谷熟南亳輿地廣記隋唐宋州有谷熟縣卽商之南亳湯所都也偃師西亳漢地理誌河南郡有偃師縣在西卽湯所居亳也西亳乃帝嚳故都而湯居之故小序雲從先王居後盤庚遷殷卽此地也湯都在偃師應從鄭氏說詳湯誥

阪險置尹如漢爲西域置都防之比也險阨之地不必邊裔如陜之崤函趙之井陘鄭之虎牢皆參錯於五服之間者

陳傅良曰古之天下無冗官亦無滯人無幸法亦無憾吏用者必公則未獲者不敢議也顯者必賢則繼者不敢幸也內之者非所暱則外者必不敢競也逺之者非所怨則所邇者不敢偸也是舉天下之官皆可以用人抱闗擊柝府史胥徒士不恥爲也嘗觀立政之書論文武得人之盛而至於夷微盧之眾三亳阪之尹皆有常之士而其選無異於三宅彼皆逺方也皆卑職也逺方非要地卑職非膴仕以天下之美才居之宜亦有所不安焉而莫之問者何也有君如文武非棄臣之主有臣如周公非蔽賢之相則逺之非疎之卑之非薄之也今之用人難於久任非誠難於久任也難於外任非誠難於外任也以古之官視今之官則今冗也以古之法視今之法則今幸也甚冗猶苦其不足甚幸猶恐其不平無他用者未必公人固不甘於退也顯者未必賢人固不屑於小也內之者或所暱人斯競於求也逺之者或所怨人斯難於去也所以官日繁而法日獘也

文王惟克厥宅心

黃度曰人主用人已之心術形焉範正獻謂唐徳宗性與小人合此爲知本之論明王立政必先能自治其心然後能盡人之心

文王罔敢知於玆

王應麟曰溫公云人君急於知人緩於知事罔攸兼急於知人也罔敢知緩於知事也漢宣帝綜核名實非不明矣而不能知石之姦唐宣宗抉摘細數非不察矣而不能知令狐綯之佞明於小而暗於大也

繼自今我其立政立事準人牧夫灼知厥若

張氏曰王繼文武以立政可謂難矣難之中自有簡易之道亦曰立事準人牧夫我其克灼知厥若而已知三宅之心卽所以立政陳氏曰孔傳謂立政大臣立事小臣以事字爲句非張氏辧句讀甚合經防立事卽所謂宅乃事也下文我周文王立政立事牧夫準人立政下列三宅與此並有立事字國則罔有立政用憸人繼自今立政其勿以憸人立政下不列三宅則並無立事字尢爲顯證

呂祖謙曰物莫不有所順水順而下火順而上蓋有湮之而不下郁之而不上者矣終非其所順也人豈無矯飾而爲善者茍灼知其所順則心之所安不得遁矣

王樵曰此處備舉三宅官相受民牧之責也和庶獄準之責也和庶愼事之責也此篇三宅有全言之者有舉其一二以包其餘者有變文者【變文如任人卽常任而又曰常事又曰立事】

前章常事司牧人卽常任常伯是舉其二以包準人也有司之牧夫是舉一以包常任準人也旣是舉一以包二則不必以庶言等三事爲三宅通有也此爲定說

自一話一言

蘇道隱於小成言隱於榮華【二句出莊子】輕任人言不勝其以其不勝而舉棄之所喪必多矣惟成徳之彥不可以小道小言也故一話一言終必付之而後可【此亦一說】王樵曰一話一事之始終一言一句而已此非言時之至淺正謂小人得行讒間言語爲之階一出話一矢言思慮専主君子斯小人無間而入

克由繹之

呂祖謙曰由繹者由其外而繹其中也由言繹其心由才繹其徳由發舒於一時繹其持久於嵗晏陳啟源曰孔能用陳之蓋訓由爲用也蔡氏讀作抽謂抽繹用之而盡其才𨿽本漢書燕見防繹注防讀抽之語然防可通於抽由不可通於防抽也考字書由並無音抽者蔡氏攺經不可從

其勿以憸人其惟吉士

呂祖謙曰君惟以別白君子小人爲職文武有庶常吉士公復以惟吉士望王召公之歌詩王多吉士亦至於再穆王命伯冏亦云其惟吉士周家父祖所師保所訓子孫所守惟在是焉一代之治體可識矣憸人者便給佞人正吉士之反周之家法所嚴惡斥絕者也

詰戎兵【至】不服

呂祖謙曰公非教王用兵恐其晏安而使之自彊如易謙卦言利用侵伐亦是於謙抑之中有自彊之意也古人治兵乃所以弭兵後世銷兵乃所以召兵郝敬曰陟猶虞舜陟方之陟方行者方嶽巡行也天下乂安王者巡狩六師從行如詩云君子至止韎韐有奭以作六師朝防則必講武所謂詰戎兵也

以列用中罰

蘇列猶例也袁黃曰按列與例不同條例之說後世始有之列者輕有輕列重有重列也周禮大司寇刑新國用輕典刑平國用中典刑亂國用重典中罰卽中典也

尙書埤卷十三

欽定四庫全書

尙書埤卷十四

吳江朱鶴齡撰

周官

朱子曰漢自古文尙書出方有周官伏生所口授無此篇故漢只置太尉司徒司空爲三公而無周三公三少蓋未見古文尙書故也古者諸侯之國只置司徒司馬司空三卿惟天子得置三公三少六卿三公三少本以師道輔佐天子只是加官周公以太師兼冢宰是以加官而兼宰相之職也後世官職益紊遂以諸子或武臣爲之旣是天子之子與武臣豈可任師保之責耶邵寶曰立政三宅在周官前周官六卿在立政後立政圖任人而未定其制周禮擬分職而未見於行周官者周禮之綱而立政之成也

巡侯甸四徵弗庭六服羣辟

孔疏六服而惟舉侯甸者二服去王圻近略言之爾左注下之事上皆成禮於庭中弗庭言不趨走於王庭也

孔疏周禮九服此惟言六者夷鎭蕃三服在九州之外夷狄之地王者羈縻之而已不可同於諸夏也程伯圭曰按周禮行人職云侯服嵗一見以次五服亦嵗一見是六服者侯甸男采衞要也畿內不在其數然周有九服而王之巡狩止於侯甸羣辟承徳止於六服視唐虞之世有間矣【陳啟源曰蔡解六服數王畿而不及要夫王畿之內何待四徵之後始承徳耶】

黃度曰必六服承徳而後董正治官制度頒行不容或有阻隔也

侯伯夏商官倍

左注侯伯州長也列職於王卽曰牧於諸侯則謂之侯伯王樵曰侯伯卽益稷之州十有二師也孔以爲五國之長蓋本五國以爲屬屬有長之說未知唐虞之制然否疏引咸建五長此五長在五服之外豈侯伯也

禮記明堂位有虞氏之官五十夏后氏官百殷官二百周官三百蘓堯舜官天下無或失之憂任人而不任法人得自盡也故法簡官少而事省夏商家天下惟恐失之不敢以付人人與法相持而行故法繁官多而事冗後世徳日衰故日卑人愈不信而一付之法吏不敢任事相持以茍免故法愈亂官愈多而事不舉人主知此則防矣

論道經邦燮理陰陽

呂祖謙曰明則邦國幽則陰陽幽明之所以然所謂道也道何待於論論道者擬議以成變化講明而啟沃之也陰陽屬气天地屬形燮理運之者也寅亮承之者也公孤之分於此著矣然弼予一人乃格君心之任獨於孤言之而公反不與焉何也論道經邦燮理陰陽未有不自君心者特成王尊三公之至若不敢以身煩之蓋曰斯人也乃造化之友非予一人之弼也邵寶曰道貫天人律天以立人於是乎有論論者謀謨於是乎有經經者政事燮理陰陽以是而已考祥焉更化焉以人事而贊天功其道固在我也若曰坐而無爲如陳平丙吉之云豈知相體者哉葉夢得曰成王以周召爲師保而太傅無聞周公沒召公卽爲保而不聞設師傅蓋難之也【陳啟源曰按賈誼疏云成王幼在𦇤褓之中召公爲太保周公爲太傅太公爲太師則未嘗無太傅也顧命召太保畢公毛公三公皆備又畢公代周公爲太師不得云周公沒後不設師傅也石林語尙未核】陳傅良曰周召以師保爲冢宰是卿兼三公也顧命召太保奭以下皆卿也其人足以兼三公則加其公之職位無其人則止爲卿而已三公三孤皆無其人則闕焉而六卿自若也成周以三公三孤待非常之徳故曰官不必備惟其人程伯圭曰周禮多言三公三孤但不言其職蓋三公位尊出諸侯之上論道燮理若無所職且官不必備或無其職非如諸卿之分職聨事各相統屬也故不必列之於五官篇也

擾兆民

王安石曰善教者浹於民心而耳目無聞焉以道擾民者也不善教者施於民之耳目而求浹於心以道彊民者也擾之爲言猶山藪之擾毛羽川澤之擾鱗介也豈有制哉自然焉爾彊之爲言其猶囿毛羽沼鱗介乎一失其制脫然逝矣

司空掌邦土

孔司空主國空土袁黃曰當時行井田之法民間所授之田民自治之惟未授者則空之而掌於公家故官曰司空【孔空土二字疏無明訓據了凡解當讀去聲然陸氏釋文未見轉音當闕所疑】黃度曰周禮司空事官而此曰掌邦土蓋凡居於王土者必有職有職則各以時制其利故農之地徵均此利也工之飭材成此利也賈之阜貨享此利也皆土物也則皆邦事也蓋無有不作而食者邵寶曰古爲井地故司空専一卿焉井田廢則司空職亡補以考工而司空職營繕矣【吳澄曰有虞之時首命作司空其後又命垂作共工則知共工與司空乃二職非一官也鄭氏以考工補司空何疎戾耶】王樵曰周禮司空之文多錯於他官而地官尢多【此吳艸廬說】漢儒不知本經以考正而妄謂其闕因以考工記補之夫考工記記工事耳非設官也故無員缺且其所謂國有六職者自明言於下百工特居六職之一何可以之當冬官也

林防曰嘗觀周之建官也百官聴命於六卿而六卿聴命於冢宰故出納之要職宿衛之親人供奉之近習布滿王朝者若不得而一不知以冢宰統之則其權未始不一也司徒以旗致萬民宗伯以軍禮同邦國司馬大合兵以從司宼凡兵民之權若不出於一不知以三公兼之則其權未始不一也此上下相維之制然也又觀周之建官也或以公兼宗伯司寇或以公兼司馬司空是公得兼卿職也或以公兼卿大夫或以卿兼軍將是卿得兼有司也此職任無曠之實然也漢之九卿【東漢百官志九卿者奉常一光祿二衛尉三太僕四鴻臚五少府司農宗正廷尉合爲九】卽周之六官唐有六尙書又有九卿寺因乎漢也然周制上下相維而漢有事權偏重之失周官職任無曠而唐有員數過繁之師成周之意而損益焉不失於偏重不失於過冗斯得之矣

六年五服一朝時巡

孔疏計六年大集應六服俱來而此惟云五服孔以五服爲侯甸男采衞蓋以要服路逺外逼四夷不必常能及期故不數也程伯圭曰周禮云侯服嵗一見甸服二嵗一見男服三嵗一見采服四嵗一見衛服五嵗一見要服六嵗一見此言五服蓋指甸男采衞要而侯服之歲見者不在其數也【王防曰大行人六服朝見以數見者爲親蕃服世一見謂父死子繼及嗣王卽位乃一來以其戎狄疎之也周時以洛爲邦畿邦畿方千里其外各以五百里分九服一方五百里者九四千五百里也以二方對計之並邦畿千里通爲萬里今姑以二方訃之周公封於魯魯去王畿千有餘裏在甸服二嵗一見召公封於燕燕去王畿二千餘里在采服甸服之間或三嵗四嵗一見以周召元臣乃在外服似若疎之者何耶若以禹服計之魯當在綏服燕逺在荒服矣此所未諭】愚按蔡解五服從注疏程說與周官不合大全王氏又謂每一嵗二服入見五服有一年休息此未知據何書

黃度曰大行人六服差逺近爲節次朝京師六嵗一周此時見曰防也十有二嵗王巡狩殷國此殷見曰同也皆準舜故事惟五載與十二嵗不同耳自武王時邁後見於經者成有岐陽之搜康有酆宮之朝穆有塗山之防宣有圃田之狩皆非時巡也大行人六服此五服者又六年時巡要服見於方嶽不至京師也

議事以制

按先儒有云五帝無政夏商無人又云繼治世者其道同繼亂世者其道異學古之所以必待於裁度也公羊九世復讐之說漢武帝誤信之以窮兵四夷周禮國服爲息之言王荊公誤信之以貽殃宋室知好古而不知用古其獘必至於此

令出惟行弗惟反

按君者主令者也臣者行君之令而致之民者也蓋天子之號令譬之若風霆如風不能動而霆不擊物則造化之機滯而乾坤之用息矣易渙汗其大號汗出而不反者也與此同義

惟克果斷

林之奇曰猛虎之猶豫不如蜂蠆之致螫賁育之狐疑不如童子之必至所以貴於果斷也曰克果斷必無非所防而防之失

作僞心勞日拙

黃度曰若有所爲而爲卽僞也載僞而行前闕未蓋後失復彰所以心勞日拙也作僞如公孫作徳如司馬君實

三事曁大夫

陳啟源曰詩三事大夫注三事指三公引書此語爲證黃氏書說亦訓三公蔡則云立政三事此以經解經法也但謂不及公孤公孤無待戒勅則不然上文凡我有官君子公孤在其中已戒勅之矣此何獨不之及耶況六卿上兼師保立政三事中豈必無公孤耶

君陳

鄒季友曰鄭注禮記中庸云君陳周公之子汲冢紀年亦以爲周公子今觀篇中爾尙式時周公之猷訓與畢命今予只命公以周公之事語意略同未見君陳之必爲周公子也使果是其子不當與畢命同稱周公王柏曰畢公四朝元老君陳其後進也周公旣沒何不卽以畢公代之蓋周公治洛制度法令已備恐畢公未必悉遵其舊君陳則親炙周公諳練本末故責之以周公之事焉及商民旣安之後始以旌別淑慝屬之畢公此用人之道也

尹玆東郊

鄒季友曰東郊乃下都經文止言東郊者治洛以化殷民爲重也說者謂周公存則王城下都皆自監之周公沒則分東郊使君陳監之王城之事君陳不與今考畢命曰只命公以周公之事畢公之任卽代君陳者也何以見君陳不與王城之事哉此蓋因書序分正東郊一語而誤耳【洛與鎬對立故曰分正正長也長治之鄭曉曰東郊是下都亦曰洛邑毖殷頑民遷於洛邑是也】

周公師保萬民

黃度曰東郊鄕遂之地也周禮鄕教孝友睦婣任卹鄕有老二卿公一人無他職事獨與鄕大夫興賢能獻其書於王而已周公以天子三公爲鄕老教其民是之謂師保教其君教其民無異道也

凡人未見聖【至】惟艸

蘇微獨聖也凡有求而未得也無所容其愛旣得則愛衰此人之情也爲人上者不能顯諸仁藏諸用凡所以治民之具畢用而常陳則民狎而玩之矣故教之曰爾惟風下民惟艸徳復有妙於風者乎

順之於外

王問曰蔡引葛氏【興仁】之說以成王爲失言夫所謂順之於外者只是承君之徳意而致之於民亦人臣奉君之常體觀周公誥多士多方一則曰王若曰再則曰王若曰可見以此爲坊後世猶有厚施於民以收君權如齊之田氏者鄧元錫曰此非成王失言蓋有爲言之也殷頑比煽人臣而有施徳於民以沒王惠康誥所以深疾夫造譽鰥君者也章美歸君含美從王此正格頑之道大臣之職

訓

呂祖謙曰周公之訓大矣猶欲之者前人之政茍止以持循因襲爲心其所成必降前人數等惟奮然開拓期以光大前業然後僅能不替蓋造始之與繼成其力量不同也

寛而有制從容以和

按蔡解從容爲不一於和非是從容與寛和爲類不可與有制爲類也東萊云和中之時大體固貴寛茍無制則流蕩縱肆安能從容以和乎馴擾於品節之中遊息於範圍之內斯其所以和也此解得之

簡厥修【至】或不良

黃度曰鄕法自閭胥至州長歳時讀法書其徳行道藝戒令糾禁備焉修不修皆於此簡別之州長三年大比大考鄕裏贊鄕大夫興廢故有進良退不肖之法

膺受多福

鄭伯熊曰人君不言福風俗淳厚偕之大道此人君之福也成王云膺受多福康王云永膺多福皆以商民式化言之天保報上受福之詩也歸之羣黎百姓徧爲爾徳詩之意卽成康之意也

顧命

呂祖謙曰天子天下之共主也成王力疾臨廟朝而命之畢召受遺率諸侯而輔之所以公天位嚴大寶世稱漢武帝拔霍光於宿衛托以幼孤爲知人不知所謂大臣非可寄安危屬存亡者不在此選如周召內爲師保外綂諸侯君存則輔政君沒則托孤所謂受遺蓋其一職也武帝垂沒始拔一人付之平時大臣果安用乎無具甚矣林之奇曰後世人主將托後嗣獨引親信入受遺詔謂之顧命之臣漢唐末𨿽有嫡嗣不能屬於大臣多立自戚宦之手倉卒之際廢立紛然顧命一書誠萬世之法

誓言嗣

鄒季友曰嗣謂嗣君也周禮典命云諸侯之適子誓於天子攝其君注云誓猶命也明樹子不易也告命之詞致其戒勉故曰誓蔡不得誓言以嗣續我志從孔也未明當

降疾殆

鄒季友曰殆字句當從孔云疾苦危殆蔡上章兩言疾危殆此卻云殆將何也

太保奭【至】毛公師氏

朱子語錄召公【冡宰】畢公【司馬】毛公【司空】是三公芮伯【司徒】彤伯【宗伯】衞侯【司寇】是三孤孔氏以髙官兼攝下司漢世以來謂之領故召畢毛皆稱公皆稱領而芮彤衛則但稱本爵也彤姒姓之國【黃度云彤國在靑州北海縣】餘五國皆姬姓【毛公是文王之子伯爵見左】鄭曉曰舊說成周時六卿遷轉三公不然初太公爲太師卒周公代之周公卒畢公代爲太師召公仍爲太保周公爲冢宰卒召公以司空代之代冢宰而不代太師也召公曆三朝皆太保畢公代太公爲司馬而不代太師毛公代召公爲司空而不代太保蓋毛公代榮公爲太傅康叔代太史蘇公爲司寇而不代其太史代太史者逸也【以立政太史司寇蘇公爲一人此注疏之說】

孔疏周禮師氏下大夫掌以媺詔王居虎門之左重其所掌故序於虎賁之上周禮注虎門路寢門也門畫虎以明勇猛

玆旣受命還出綴衣於庭王崩

鄒季友曰玆旣受命句還字句還音旋孔羣臣已受命各還本位也【周禮射人掌國之三公孤卿大夫之位三公北面孤東面卿大夫西面】屬下句讀非【附考】蔡幄帳按疏云四合象宮室曰幄王所居之帳也上有承塵皆以繒爲之張於黼扆之上撤縣縣與懸通謂撤去鐘磬也庭路寢之庭鄒季友曰成王崩年經典不載漢律曆志云成王卽位三十年四月庚戌朔十五日【當作十六日】甲子卽引顧命之文以爲三十年崩此劉歆說也皇極經世書云成王在位三十七年起丙戌盡壬戌

俾爰齊侯呂伋【至】南門之外

孔呂伋太公子爲天子虎賁氏【疏云其屬有虎士八百人】愚按周禮虎賁氏本下大夫齊侯領之蓋以宿衞王宮爲重也後世功臣子弟爲列侯入宿衛亦其意史記稱太公五世反葬於周是時伋必入爲王官故虎賁百人屬其綂領孔將正太子之尊故出於路寢門外使更逆之周禮注路寢門一名畢門範祖禹曰成王崩時太子必在側特出而迎之所以顯之於眾也

葉時曰虎賁之士非太宰之屬而太保得之則太宰兼總兵衞亦明矣然呂伋𨿽掌兵非有宰臣之命則不得以擅發召公𨿽制命非有二卿將命亦不得以専行兵權散主不在一人可見周人制兵之深意

設黼扆綴衣

爾雅戶牖之間謂之扆孔屏風畫爲黼【斧通】文置戶牖間疏云考工記畫繢之事白與黑謂之斧是用白黑畫屏風置於扆地言此於四座之上蓋黼扆綴衣四座皆設之【附考】蔡設帳按周禮掌次掌凡邦之張事凡喪王則張席三重

牖間南向篾席

呂祖謙曰牖序夾房階塾前皆指路寢言之牖間南向就路寢窓牖間南向設此座也間者窓東戶西戶牖之間也卽當寧之所

周禮司幾筵云王位設黼扆扆前南向設莞筵紛純加繅席畫純加次席黼純孔疏篾席卽周禮次席鄭注彼云次席桃枝席有次列成文與孔合坐席皆敷三重舉其上而言重知其下更有席也方回曰古天子受朝皆立燕則坐坐必有席席有重數之不同【附考】蔡變幾仍幾按周禮注吉事謂王祭宗廟裸饋繹每事易幾神事文示新之也凶事則不知神之所之仍在位皆設爾

西序底席

孔疏西序東序路寢之東西廂孫炎云堂東西墻所以別序內外也

孔底席蒻蘋禮記注謂蒲席爲蒻蘋王肅云底席靑蒲席也愚按漢書史丹伏靑蒲卽此

東序丰席

孔疏燕禮云君席阼階之上西向知養國老饗羣臣與燕禮同

孔丰席莞爾雅莞苻蘺注今西方人呼蒲爲莞蒲又云�鼠莞注纖細似龍須今蜀中所出莞席也袁黃曰按莞艸似藺可以爲席詩上莞下簟是也蔡以爲筍席誤

西夾筍席紛純

孔疏天子之室有左右房房卽室也以其夾中央之太室故名夾室此坐在西廂夾室之前金履祥曰天子之屋四霤爲四阿四个而有東西夾大夫士止有東夾然亦不敢爲阿个也今此不言東夾惟言西夾而又南向與當扆同蓋東夾者卽初喪宅宗之翼室而西夾者則新陟王西階之殯宮也卿大夫無西夾則殯於西階之上士殯於客位惟天子有西夾其殯畢塗屋故於西夾爲之

孔筍蒻竹紛黑綬疏云釋艸筍竹萌蓋竹初萌生者是筍爲蒻竹取其皮以爲席也紛者組之小別鄭周禮注云紛如綬有文而狹於此注云以組爲之緣是也

天子朝覲聽治養老私燕各有定處平居四席各因事而設今則並設於殯前也

越玉五重陳寶赤刀琬琰夷玉天球大貝西房東房

鄒季友曰越玉五重古今異釋皆未妥恐仍以孔爲正越卽前篇亦越之越承上爲義玉五重者璧也琬琰也大玉也夷玉也天球也重者一雙也古者雙玉爲防陳寶赤刀大訓河圖也取玉五重者間於三寶之中所以重寶也此六字總目下乃分別言之【大全陳大猷說與此同】

孔疏鄭注云赤刀者武王誅紂時刀赤爲飾周正色鄒季友曰蔡赤刀赤削也削音笑刀室也今亦作鞘朱其刀室因曰赤刀也禮記少儀云刀授穎削授柎削音笑正與此同又周禮築氏爲削讀如字卻非此也書疏謂削爲刀之別名禮記疏謂削爲曲刀皆因周禮而誤釋耳

孔疏周禮典瑞云琬圭以治徳琰圭以易行則琬琰別玉而共爲一重者其形質同也考工記云琬圭琰圭皆九寸古器考圓玉曰璧鋭上曰圭琬有鋒芒琰無鋒芒

袁黃曰爾雅東方之美者有醫無閭之珣玗琪焉許愼馬融鄭皆以爲卽此夷玉謂東夷之美玉也蔡從孔訓常常則何寶之有

按天球玉之可爲磬者孔疏云雍州所貢璞玉未見琢治故不以禮器名之蔡訓鳴球則是樂器不當列之於玉矣

鄒季友曰貝水中介虫九眞交趾所產大者至一二尺煮其甲以備器用或白質黃文或黃質白文或白質如玉紫點爲文皆行列相當書大云文王囚於羑里散宜生得大貝如車渠獻紂鄭注云車渠輞也【車輪外圍曰輞】大貝如車之渠沈存中云車渠蛤屬生南海中大者如箕皆有渠壠如蚶殼攻以爲器如白玉鄭說非也

鄒季友曰孔以東西序爲東西序坐北西房爲西夾室東房爲東廂夾室皆未知何據詳東西序皆有室兩坐及諸器物皆陳列於室內赤刀以下諸物貴重必陳於前故言東西序舞衣以下諸物必陳之於後故言東西房或言序或言房變文耳東西兩序之室外卽兩階之前兩塾之內乃五輅所陳之處也

大輅【至】之前

孔大輅玉綴輅金面前皆南向【其轅向南】先輅象次輅木皆在路寢門內左右塾前北向【其轅向北】疏云四輅兩兩相配【先與大上下相對次與綴上下相對】不及革輅者以革輅是兵戎之用【周禮革路建太白以卽戎是戎輅卽革輅也】於此不必陳之蔡以先輅爲木輅次輅兼象輅革輅與孔不同程伯圭曰周禮巾車五輅惟玉輅金輅無副車象輅革輅木輅皆有副車王乘玉路餘四路皆從是金綴於王也乘金輅餘三輅皆從是象綴於金也若乘象路革路木路則各自有副車他路不復連綴矣是象輅當附綴路之列不當附次路也路與輅通陳啟源曰周禮巾車玉路爲貴金路次之象與革又次之木路最賤蔡氏知引爲證矣然謂賤者行宜逺而在先故謂之先路象革次之爲次路此以意卜度之耳按禮器云禮有以少爲貴者大路繁纓一就次路繁纓七就郊牲特云大路繁纓一就先路繁纓三就次路繁纓五就注疏謂五就爲是蓋節級相降每加以兩則三就之下不應七就也要皆以少爲貴則先路貴於次路可知矣又左襄十六年鄭伯賜子展先路三命之服先八邑賜子產次路再命之服先六邑時子展位上卿子產位在四則先路貴於次路又可知矣蔡氏旣知象貴於木而反以爲次貴於先何其謬耶孔疏成王殯在路寢下云二人執惠立於畢門之內畢門是路寢之門知陳車輅在路寢門內也左塾者門內之西右塾者門內之東從北面言之爲左右也程伯圭曰蔡殯在西序按成王之殯當在堂上西楹之西序者堂下之室也非殯所在當在西階之上【按檀弓周人殯於西階之上則猶賓之也此的證】

雀弁執惠階戺東垂西垂側階

孔疏士入廟助祭乃服雀弁於此服之者士衛王殯與在廟同垂旒爲冕無旒爲弁雀弁色赤而微黒如雀頭也惠以下七兵經多言戈餘皆無文鄭云惠蓋斜刃宜芟刈戈今之句子防劉今之鑱斧鉞大斧戣瞿蓋今三鋒矛鋭矛屬【蔡引說文云鋭當作鈗】

孔疏戺堂防防者稜也所立在堂下近於堂稜按東垂西垂在堂東西盡檐下疏謂東西堂之階上似太逺

鄒季友曰蔡側階北陸之階誤按鄭王肅以側階爲東下階是也雜記稱夫人升自側階注亦云旁階也嗣王自翼室適殯所往還必由之地故特備儀衞焉

孔疏立畢門及夾兩階服弁者皆士也以去殯逺故使士爲之立堂上堂外服冕者皆大夫也以去殯近故使大夫爲之先門次階次堂從外向內而序之也次東西垂次側階又從近向逺而序之也前陳坐位器物皆以西爲上由王殯在西序故也此執兵宿衛之人則先東而後西者以新王在東故也【在東翼室】自狄設黼扆至此幄座靚深寶玉煒車輅列峙兵衛森嚴肅然起嗣王委重投艱懼不克承之意亦顯然示天下以尊無二上正統相陰絕覬覦不臣之萌也豈徒壯國華彰備物已哉蔡引東萊論極精陛楯周廬見秦紀執防見漢紀

麻冕黼裳賓階蟻裳

夏撰曰麻冕用極細布卽衮冕胡氏曰麻積麻爲布冕冠上板也謂之緇布冠者染布爲赤黒色也凡布八十縷爲一升麻冕以三十升麻爲之是二千四百縷矣蘇麻冕之裳四章此獨用黼以釋喪服吉示變也下用蟻裳彤裳而不用纁亦變也禮祭服纁裳朱子曰麻冕乃是祭服顧命用之者以其立後繼統事於宗廟故也【在廟則凶服不可入】

孔疏禮君升阼階此由西階升者未受顧命猶以子道自居不敢當主也愚按成王殯在西階之上故升自西階以就殯也

蘇禮記子張之喪公明儀爲之志焉褚幕丹質蟻結於四隅殷士也鄭云畫楮之四角其文如蟻行往來相交錯殷之蟻結如今蛇文畫豈蟻裳亦爲此文歟

太史上宗奉同瑁

孔疏太史乃太宗之屬而先於太宗者太史之職掌冊書此禮主爲冊命事重故先言之

上宗卽太宗也變文言上者鄭云宗伯大小三人此其上二人也一人奉同一人奉瑁愚按同瑁恐無一人並執之體此說當存陳啟源曰按孔瑁所以冒諸侯圭以齊瑞信疏云此瑁惟冒圭不冒璧璧亦稱瑞不以齊信未得而聞之也蔡並言冒圭璧不知何據

三宿三祭三吒

孔疏爾雅云肅進也宿卽肅也三宿謂三進爵者從立處而三進至神所也三祭酒者三酹酒於神坐也每一酹酒則一奠爵於地鄒季友曰禮吉祭屍受酒灌於地此非吉祭不迎屍故王代神祭酒也

秉璋

【附考】蔡圭瓚璋瓚按圭瓚者酌郁鬯之杓杓下有槃瓚卽槃之名也圭爲杓之柄故謂之圭瓚半圭曰璋

拜王答拜【二章同】

鄒季友曰前太保拜白成王以事畢也王答拜敬所白也後太保拜飲福酒而拜神賜也王答拜代神拜也此非正祭不立屍蔡以爲代屍拜非也陳師凱曰此王答召公拜也君在廟門外則全於君在廟門內則全於子冢宰元老大臣先之拜告顧命之拜爲禮成康王主喪立柩前其答拜禮亦宜之冢宰顧命以相授見大臣如見先王也王答召公拜敬大臣卽以敬先王也

廟門

鄒季友曰爾雅室有東西廂曰廟【疏云凡太室有東西廂夾室及前堂有序墻者曰廟】不専以神居爲廟也上文東序西序卽東西廂也東西廂惟路門內有之故獨稱路門爲廟門禮記聘儀云三讓而後命三讓而後入廟門三揖而後至階三讓而後升則所謂廟門但指路寢之門而言初非言神居亦非因有殯也周禮司儀載諸侯相見交幣之禮亦有及廟之文今人尙有廟堂廟廊之語孔氏謂殯之所處故曰廟而蔡氏因之蓋泥於神居爲廟也

康王之誥

伏生以此篇合於顧命共爲一篇

王出在應門之內布乘黃朱壤奠

孔疏天子五門臯雉庫應路也顧命畢門卽路寢之門此云王出在應門之內蓋出路門始至應門之內也鄒季友曰按應字平聲爲正音去聲爲借音故陸氏於此無音禮記疏云應當也謂南向當朝正門也周禮注天子外朝一內朝二外朝在庫門之外聴訟蔽獄之朝也治朝在路門之外王日視治之朝也燕朝在路門之內防宗人圖嘉事之朝也此應門在庫門內路門外蓋治朝之所也程伯圭曰左右二字當自爲句言趨而左趨而右也孔諸侯陳四黃馬朱鬛以爲庭實疏云朱非馬色定十年左宋公子地有白馬四公嬖向魋魋欲之公取而朱其尾鬛以與之是古人貴朱鬛知朱者朱其尾鬛也按周禮小行人合六幣圭以馬璋以皮璧以帛琮以錦琥以繡黃以黼六物以和諸侯之好下云奉圭兼幣幣卽此馬是也王振綱曰黃朱是幣當依蔡後注古人以一爲奇二爲偶三爲參四爲乘此云布乘黃朱者言所布黃朱之幣各四也故下言奉圭兼幣圭是王朝所頒執以代瑁此信瑞也幣是諸侯所獻執以爲防此壤奠也武成言篚厥黃豳風言我朱孔陽此黃朱之證也五色黃中朱正以象君徳非陳四黃馬而朱其鬛也【按乘不止言馬左傳以乘韋先可證此說亦通】

壤奠土壤所出之物以爲防而奠於地如奠雁之奠諸侯享天子其物不一舉圭馬以例其餘【依注疏】鄭云禮春受防於朝受享於廟此朝兼享禮與常禮不同

咸進相揖誕受羑若

古今考古之揖天子以待臣下以手著胸曰揖蓋雙拱手向胸也下手曰拜呂祖謙曰二伯率諸侯列門左右朝防分班儀也太保芮伯咸進相揖朝防合班儀也始而分班則諸侯兩列西伯與東伯之位相對今而合班則六卿前列冡宰與司徒之位相次袁黃曰說文羑進善也若順也言文武能進善順道故大受天命蔡引蘇氏說文王出羑里之囚天命始順牽彊難通且言文王猶可言武王則益謬矣【周洪謨曰按韻書羑善也若順也誕受羑若者蒙上言皇天攺大邦之殷之命矣惟周文武大受而善順之大受見極負荷之重善順見有靈承之實也】

丕平富不務咎

蘇詩歌文王之徳曰陳錫哉周言其布大利以賜天下則天下相率而載周【依古注】及其亡也以榮夷公専利今康王所云丕平富者豈非陳錫布利也歟所謂不務咎者豈非不専利以銷咎怨也哉卽位而首言此其與成王皆致刑措也【闕】

曰易剝象取厚下以安宅蓋民厚而君可托也乃裒多益寡稱物平施於謙象發之山髙則損地卑則益以財分人則貧富均矣平乃厚民第一義也

釋冕

釋冕反喪服東坡嘗非之潘元善以問朱子朱子曰天子諸侯之禮與士庶人不同如伊訓元祀十有二月朔亦是新喪伊尹已奉嗣王只見厥祖固不可用凶服矣漢唐新主皆行冊禮君臣亦皆吉服追述先帝之命以告嗣君韓文外集順宗實錄中可考蓋易世授國之大事當嚴其禮而諸侯以國爲家𨿽先君之喪猶以爲私服也五代以來此禮不講始終之際殊艸艸矣葉夢得曰康王此舉必有大不得已而然者蓋成王初卽位猶有三監殷民之變微周公天下未可知況不及成王周公者乎故召公權一時之宜而遽正君臣之分若曰三年之喪天下之通喪也亦天下之大義也通喪天下之所同大義天子諸侯之所獨故不以通喪廢大義而吉凶又不可相亂則以冕服朝諸侯以爲常禮則不可以爲非禮亦不可及後世卒不能奪康王之所爲然後知此書之錄於經非孔子不能權之於道以盡萬世之變也呂祖謙曰顧命成王所以正其終康王之誥康王所以正其始也舜除堯之喪格廟而咨四嶽成王除武之喪朝廟而訪羣臣皆百王之正禮然成湯方沒伊尹遽偕羣後侯甸陳訓太甲焉禮固有時而變矣說者不疑太甲受伊尹之訓於居憂之時乃疑康王受畢召之戒於宅卹之日甚者以晉辭諸侯爲證然則隆周之元老反不若衰晉之陪臣耶按以上諸說當與蘇說並存胡康侯春秋乃云是時成王方崩就殯猶未成服故用麻冕黼裳乃受顧命誥諸侯然後成服宅憂愚謂經文明言王反喪服則先時已成服矣禮天子七日而殯自乙丑至癸酉凡九日無不殯者殯後無不成服之理章俊卿又言古天子諸侯旣殯卽嗣位攺元康王所行正人君卽位之常禮春秋時之逾年卽位及嗣君稱子乃夫子書之以著其變周制而啟亂源此說吾尢不敢信

尙書埤卷十四﹤經部﹐書類﹐尙書埤傳﹥

欽定四庫全書

尙書埤卷十五

吳江朱鶴齡撰

畢命

金履祥曰分正之命惓惓於生厚之遷保釐之冊汲汲於余風之殄迹商民之所爲自秦漢言之坑戮誅夷而已而乃待之如此此所以爲周家之忠厚也前儒謂東遷之後衛之俗淫鄭之俗靡魏之俗嗇齊之俗詐獨東周忠厚之風數百年不敝盟向之民不肯歸鄭陽樊之民不肯歸晉及其末也九鼎寶器皆入於秦而周民卒東亡豈非王化之入人深乎

弼亮四世正色

孔疏晉語說文王之事云詢於八虞訪於辛尹重之以周召畢榮則畢公於文王之世已爲大臣也【附考】蔡表儀朝著【與寧同】按左叔向曰朝有著定杜預注朝內列位常處謂之表著

殊厥井疆郊圻封守

表厥宅裏殊厥井疆以商人化商人此旌別之妙用也

呂祖謙曰周公始遷商民戒長治者不忌凶徳包以大度善惡並育以安反側也至君陳則商民防服周化故簡修進良猶未大區別也至康王則世變風移矣茍猶兼育並容則餘孽不除終爲良民之害故命畢公分別裏居惡將無以自容勢不得不入於善此周治之成也蓋惟式化之時乃舉此政在易五陽一陰然後可以夬決庭不知時義而錯施之爲惡者眾或以召亂

王樵曰畢公分正東郊耳以郊圻封守屬之何也蓋當時洛邑與宗周通封畿宗周方八百里洛邑方六百里東西長而南北短短長相覆爲千里然則洛之封畿卽鎬京之封畿鎬爲洛之根本洛爲鎬之陪輔形勢合而不可以分周公營洛取四方朝享道裏均而已初未嘗欲捨鎬京而廢祖宗之舊也知此乃知康王命畢公申畫愼固之深意

不剛不柔

呂祖謙曰始皇以安危系於匈奴而急之以剛徳宗以安危系於藩鎭而緩之以柔皆以致亂

君牙【音雅】

陳師凱曰君牙稱君必有國武王時芮伯爲司徒伯爵諸侯也君牙或是其後顧炎武曰古有人臣而隆其稱曰君者周公若曰君奭是也成王之書王若曰君陳穆王之書王若曰嗚呼君牙亦此例也漢世人主猶稱丞相爲君侯

先正舊典

下旣言祖考則上言先正字自當指爲先賢不應四句之中乃爾重復

冏命

王樵曰金氏以此篇與呂刑爲穆王末年悔過之書詳篇首嗣先人宅丕後語恐非末年所作

出入起居【至】不臧

鄒季友曰出入起居發號施令正言太僕職掌蓋太僕掌正王之服位出入王之大命掌諸侯之復逆天子起居號令皆與有職焉

繩愆糾謬

黃度曰繩愆糾謬諫諍之事也古者諫無常職百官官箴王闕然近而易入莫如僕禦之臣故穆王専責伯冏以諫諍之事漢諌大夫議郎博士與郎官常從得三代余意唐諫官屬兩省謂之供奉官隨仗入閤而勢疎逺矣

正於羣僕侍禦之臣

周禮夏官祭僕掌眡祭祀僕掌五寢掃除戎僕掌馭戎車齊僕掌馭金路道僕掌馭象路田僕掌馭田路愚按太馭中大夫太僕下大夫並見夏官此乃太僕正也孔以爲太馭非孔穎達疑下大夫不得爲正夫太僕之職王出入則自左馭【居左自馭不驂乘避王也】而前驅最爲親近故以君徳責之豈論官之髙下耶張栻曰公卿進見有時僕禦褻近無間有時者見其尊嚴無間者知其情性是故救過於無事之時易爲力救過於已發之後難爲功

愼簡乃僚便辟側媚

孔疏府史以下官長所自辟除命士以上皆應人主自選黃度曰如唐時節度使得自選僚佐請命天子而用之非徑自辟除也

孔疏便辟者前卻俯仰以足爲恭媚愛也側媚爲側行以求愛

惟貨其吉

呂祖謙曰後世近習更相表裏鮮不以利合舍人才而論貨賄近習之通獘也自盤庚戒總貨寶至此復見之成康文武之隆未數數以貨防其臣也豈非商周之衰乎

呂刑

孔呂侯爲天子司冦疏云篇名呂刑經皆言王曰知呂侯以穆王命作書也書引此篇之言多稱甫刑大雅崧髙云生申及甫王風之水雲不與戍甫必子孫攺封爲甫也【水經注宛西呂城四嶽所受封括地誌故呂城在鄧州南陽縣西四十里】董鼎曰穆王之意重在贖刑故取金作贖刑以爲據孔子未定書以前舜典猶作夏書序者謂訓夏贖刑蓋本諸此鄒季友曰古者刑淸律簡至周而律令益繁穆王哀民之易麗於法也故五刑之疑各以贖論觀其訖貨惟富之戒必非爲斂民財而作也刑之可疑者則赦其罪而罰其金乃哀矜敬愼之至非謂罪皆可贖而使富者得生貧者獨死也一篇之中察獄情之隠痛鑑天道之難欺咨嗟懇惻諄復詳練罰贖特篇中之一事耳小序専言訓夏贖刑遂使解者肆爲譏詆惜哉陳啟源曰呂刑一篇皆哀矜惻怛之意其言贖者不過墨辟疑赦以下數語耳仲黙以爲専訓贖刑蓋誤解書序也書序訓夏贖刑贖謂罰贖刑謂五刑疏云罪實則刑之罪疑則贖之故並言贖刑非是惟訓贖罰也其語甚明仲黙不察乃誤合贖刑爲一又加以専字而呂刑遂爲黷貨鬻獄之書矣鄒氏善知經意而歸罪書序其亦未審正義之言乎

百年耄【耄字句】荒度作刑以詰四方

周本紀穆王卽位春秋已五十矣立五十五年崩孔穆王卽位過四十矣疏云孔不知出何書史遷若在孔後當各有所據此云百年乃從生年而數蘇荒大也度量也【鄭樵說同】呂祖謙曰世衰則情僞繁人老則經歷熟穆王之時姦宄日勝作書於耄年閱世故察物情者審矣故於古今犴獄言之略盡袁黃曰穆王命呂侯訓刑有悔其巡遊之意故夫子錄之若是昏亂荒忽將何以訓耶王樵曰呂侯爲王更定贖刑新制具載刑書因諸侯來朝王使呂侯以書之意告命之蓋周制五刑凡二千五百未有五刑之贖而此增至三千又爲五罰皆呂侯所防定也周禮太宰之職五曰刑典以詰邦國

蚩尢鴟義矯防

孔疏云九黎之君號曰蚩尢按五帝本紀神農氏世衰諸侯相侵伐蚩尢最爲暴虐黃帝乃徵師諸侯與蚩尢戰於涿鹿之野遂擒殺蚩尢又楚語少昊氏之衰九黎亂徳人神雜揉家爲巫史禍災薦臻顓頊受之乃命南正重司天火【韋昭引唐尙書云火當爲北】正黎司地是蚩尢在炎帝之末九黎在少昊之末二者不得同也韋昭云九黎氏九人蚩尢之徒也鄭云九黎學蚩尢爲亂者在蚩尢之後

袁黃曰鄭云盜賊狀如鴟梟按鴟梟陰類晝伏伺物而動得時而張以比盜賊最善名狀

釋詁防固也韋昭曰彊取爲防方言秦晉之北鄙燕之北郊謂賊爲防

苗民惟作五虐之刑【至】劓刵防黥

孔三苗之君頑凶若民疏云鄭玄以爲顓頊誅九黎至其子孫爲三國髙辛之衰又復九黎之惡堯興誅之【按周語王無亦監於黎苗之王楚語云三苗復九黎之徳韋昭注少皥氏衰九黎亂徳顓頊滅之髙辛氏衰三苗又亂堯誅之三苗九黎之後也與康成說同】堯末其黨在朝舜臣堯又竄之後禹攝政又在洞庭逆命禹又䢐徵之此族三生凶徳故著其惡而謂之民吳澄曰苗民三苗之君也蠻獠之鄕擅自雄長𨿽君其國非受天子之命也其實一民而已愚按左縉雲氏有不才子天下之人以比三凶謂之饕餮下云舜臣堯誅四凶族則饕餮卽三苗也三苗特別於三族以非帝子孫陳師凱曰呂氏謂古未有五刑制自苗民聖人不得已而用之非也舜典稱象以典刑流宥五刑下文方及誅四凶三苗居一焉蓋五刑其來久矣豈有苗民始作五刑舜乃效尢用之之理鄭殺鄧析而用其竹刑猶譏之孰謂舜誅三苖而乃效尢其法乎經文五刑曰虐劓刵防黥曰淫可見非卽古之五刑必更於無辜之人暴虐淫縱用之如紂之炮烙剖心孫皓之鑿人目剝人面之類耳天討有罪五刑五用帝王相承莫之能攺而謂始於苗民乎【防是防竅非止宮刑黥是黥面非止墨刑】

遏絕苗民

孔皇帝帝堯也疏云此言遏苗民下卽言命重黎命重黎是帝堯之事知此滅苗民亦帝堯也滅苗民在堯之初興堯末年又有三苗者禮天子不滅國擇其次立之此五虐之君已殄厥世其攺立者復在朝稱凶族故竄之【舜典疏云三凶皆王臣三苗應亦諸侯之國入仕王朝者】愚按蔡以下章命重黎卽羲和其爲堯事明矣而此章皇帝乃釋爲舜何也應取注疏正之

乃命重黎絕地天通罔有降格棐常

孔重卽羲黎卽和堯命羲和世掌天地四時之官【楚語重黎氏世序天地而別分其主】使人神不擾各得其序天神無有降地地祗不至格天疏云堯典乃命羲和欽若昊天卽國語所謂三苗復九黎之徳堯復育重黎之後不忘舊者使復典之也愚按據楚語則堯命羲和乃是修復顓頊之政雄云羲近重和近黎楊山謂羲和非卽重黎也近之而已重黎司天地羲和掌日月春夏陽也故羲近重秋冬陰也故和近黎【左稱重爲勾芒黎爲祝融釋文重少昊之後黎髙陽之後困學紀聞黎實祝融重爲南正而楚世家同以重黎爲祝融謬矣】王樵曰不曰絕天地通而曰絕地天通者地民也天神也神本無通乎民興之常自於下故曰絕地天通降格卽地天通蘇苗民凟於詛盟神人相亂如左虢之亡有神降於莘此類是也

按歐陽永叔本論謂佛老之害在修其本以勝之本於孟子反經反經之說則本於此章棐常也人之元气實則邪气不得幹世之常道明則誕說無由入

皇帝淸問下民

按皇訓大皇帝猶言大帝也上章皇帝謂堯此章謂舜【陳師凱曰表記引徳威惟畏徳明惟明繼之曰非虞舜其孰能如是乎則皇帝爲舜明矣】上言遏絕苗民此云有辭於苗明是二時二事孔此章亦以爲堯者舜之竄苗在受終居攝以前其時舜未稱帝也

伯夷降典折民惟刑農殖嘉谷

孔疏三後之次禹功當在先經首及伯夷者典禮是民心之所急將言制刑先言用禮刑禮相須重禮故先言之也呂祖謙曰當時承蚩尢之後人心蠱惑已久未易遽勝伯夷乃降天地人之祀典使知天地之性鬼神之徳森然各有明法向之蠱惑者始消蕩無餘所謂折民惟刑也【吳澄曰折斷斯民入刑之路】後賢亦謂先正神祠然後民知爲善王應麟曰人心不正𨿽有土不得而居有谷不得而食呂刑所以先伯夷而後禹稷也小雅盡廢其禍烈於浲水四維不張其害於阻饑孔農畆生嘉谷農謂三農也前此民猶雜食艸木實自稷教稼穯民始殖嘉谷矣【蔡農訓厚恐不如古注】

率乂於民棐彛

蘇荀悅有言君子以情用小人以形【後漢書荀悅作刑】用榮辱者賞罰之精華故禮教榮辱以加君子化其情也桎梏鞭笞以加小人化其形也君子不犯辱況於刑乎小人不忌刑況於辱乎教化之廢推中人而墮於小人之域教化之行引小人而納於君子之塗此率乂於民之謂也

訖威訖富自作元命

王綱振曰訖字當依商書訖我殷民解謂威福二者盡斷絕也【訖絕也言當絕威虐之事與貨賂之門】

按元命注疏皆以壽命言蔡無明解惟金吉甫云獄者民之司命天之所托生殺予奪上與天對此說最佳所謂代天討也

王樵曰典獄非訖於威一章當移置四方司政典獄章下舊接棐彛句後語意不倫威冨奪法乃末世事虞廷蓋未有此而訖於威訖於冨亦未足以言臯陶也穆穆在上章結上文之意已盡此下更端欲今之典獄者以伯夷爲法以苗民爲戒法伯夷敬忌其要也戒苗民威冨其首也舊本錯簡無疑

格命

格孔疏云至也謂至善之命或曰言感格爾心之誥命

何度非及

蘇罪非已造爲人所累曰及秦漢間謂之逮獄吏以不遺攴黨爲忠以多逮廣系爲利故大獄有逮萬人者國之安危位祚長短咸系於此

正於五罰正於五過

王樵曰正於五罰卽流宥五刑正於五過卽災肆赦但穆王新定贖法罰以贖言非復古者降等之用矣

按呂刑所謂正漢人謂之當言情法相當也東萊曰古者因情而求法故有不可入之刑後世移情而合法故無不可加之罪

五過之疵

此病在惟出人罪孔蔡二以爲出入人罪蓋有罪而妄出則必無罪而妄入也

五刑之疑有赦五罰之疑有赦惟貌有稽

黃度曰赦者直免之刑罰之疑皆直免之故別出孔刑疑赦從罰罰疑赦從免非也上文不簡不服皆謂有不盡之情非疑也疑則直免耳

周禮以五辭聴獄訟辭聴色聴气聴耳聴目聴也鄭注辭聴觀其出言不直則煩色聴觀其顏色不直則赧然气聴觀其气息不直則喘耳聴觀其聴聆不直則惑目聴觀其眸子視不直則眊王樵曰經文貌字該气色耳目蓋以詢鞫覈其言因察之於視聴气息之間也心在辭則情在貌不暇相顧

罰鍰閱實其罪宮辟五刑之屬三千上下比罪【至】不行惟察惟法

爾雅鍰六兩所罰皆銅大辟千鍰爲銅三百七十五斤

馬端臨曰閱實其罪蓋言罪之無刑則疑可疑則贖皆當閱其實也所謂疑者何也唐虞之時刑淸法簡是以贖金之法止及鞭撲至周而文繁俗敝五刑之屬至於三千若一按之法而刑之則舉足入穽矣是以穆王哀之而五刑之疑各以贖論卽以大辟言之其屬二百豈無疑赦而在可議之列者如漢世出師失期之類於法當死而贖爲庶人亦其遺意也或曰罪疑則降等施刑可矣何必贖也曰古之議疑罪者降等一法也罰贖亦一法也虞書罪疑惟輕此書上刑適輕下服降等法也虞書金作贖刑此書五刑有贖罰贖法也固並行而不悖也

孔疏宮刑本制爲淫者後人蒙此罪未必皆爲淫如小雅巷伯以被讒太史公以救李陵非坐淫也王應麟曰崔浩漢律序文帝除肉刑而宮刑不易書正義隋開皇之初始除宮刑按通鑑西魏大綂十三年三月除宮刑非隋也【按疏云近代反逆緣坐男子十五以下不應死者皆宮之隋開皇初始除男子宮刑婦人猶幽閉於宮孔仲逹唐初人其言必核】

三禮考注書大決闗梁逾城郭而略盜者其刑臏【卽剕刑周禮作刖】男女不以義交者其刑宮觸易君命革輿服制度姦宄盜攘傷人者其刑劓非其事而事之出入不以道義而誦不祥之辭者其刑墨降叛盜賊劫略攘奪矯防者其刑死呂祖謙曰周禮五刑之屬二千五百穆王𨿽多五百章而輕刑增重刑減墨劓所增皆輕刑宮所損二百大辟所損三百皆重刑剕無增減居輕重之間也

陳師凱曰天下之情無窮刑書所載有限不可以有限之法而盡無窮之情又在用法者斟酌而損益之蓋古者任人不任法法所載者任法法不載者參以人上下比罪是也陳大猷曰當上下比罪之時吏多因緣爲姦故戒以無差亂其辭而妄比附用今所不行之而彊比附不行謂昔嘗有此例今不可行如漢長安賈人與渾邪王市者罪當死汲黯曰愚民安所知市賈長安中而文吏以爲防出財物如邊闗乎此乃以不可行者比附也

蘇察我心也法國法也內合我心外合國法乃爲得之

非佞折獄有並兩刑

王樵曰口給者屈人以言不能求情其將有如路溫舒所云囚不勝痛則飾辭以視之吏利其然則指道以明之上奏畏卻則鍜鏈而周納之此酷吏之也然以佞折獄其流必至於是

陳師凱曰兩刑謂一人有兩罪一罪有二法並具上之以聴命於上不敢専也蔡欠詳

私家

呂祖謙曰以私意而家於獄謂出沒變化於獄詞之中以爲囊橐窟穴也陳師凱曰私家如禮記君子不家於喪之家

五極

不曰五刑曰五極者刑乃毒民之具卽洪範六極之極

文侯之命

夏撰曰此書作於平王遷洛初年錫命文侯猶有天子之權茍能自是振刷周道亦未至盡墜柰何至魯隱初在位且五十年竟以不振故孔子托始隱公而春秋作焉書終文侯之命孔子猶有望於平王春秋始於隱公孔子蓋絕望於平王也金履祥曰東遷君臣皆非有中興之才與志平王頽墮前儒固論之矣當是時定難立君惟秦晉鄭衛四國耳秦襄與戎世仇勢亦不兩立其與戎力戰固亦自爲不獨爲王室也平王以岐丰之地與之使之自取時犬戎蟠據平王不得不以許秦秦亦不得不取父子力戰二十一年而始得之固已不暇東略矣云周之東遷晉鄭焉依晉居河北表裏山河足爲屏輔然文侯前有殤叔之難後有曲沃之封晉之替實自此始平王命以歸視爾師則固不以興復期之而興復亦豈文侯所能哉平王申出也鄭武公娶於申當桓公敗亡之餘其眾又散爲南鄭武公以婚婣之故迎王於申立之東取虢鄶以爲已邑志願足矣遑問王室獨衞武公之賢足以有爲然觀平王戌申之舉則可得其依鄭之心想其柄任衛武未必若鄭武之専且久四國之外又未聞有將兵匡衛者東遷之初事勢如此所以不復能中興也豈獨平王之罪哉愚按周本紀平王東遷不載歲月以年表推之幽王驪山之禍在庚午平王東遷洛邑在辛未世家卻盡連書於一年愚嘗攷之西周亡後不卽東遷本紀云犬戎殺幽王於驪山下虜褒姒盡取周賂而去諸侯乃卽申侯共立故太子宜臼是爲平王據此則平先逃在申諸侯求而立之立後乃遷洛也又左幽王用愆厥位防王姦命諸侯替之而建王嗣用遷郟鄏防王不言何人曰姦命則必不當立而立者杜預以爲幽王少子伯服非也幽王在位十一年三年嬖褒姒伯服之生不過數齡且幽王以褒亡國褒姒旣爲犬戎虜去必無復立其子之理考竹書紀年幽王見弒申侯魯侯許男鄭子立太子宜臼於申虢公翰立王子余臣於防【防地未詳所在】是謂防王竹書之言𨿽未可深信而欈王則不妄當是幽王旣隕防王僭位諸侯乃共舉兵黜之而迎立故太子宜臼其遷洛未定何時大抵自犬戎難至平王東遷必非止一二年間事正月詩云赫赫宗周褒姒滅之又云哀我人斯於何從祿瞻烏爰止於誰之屋正西周亡後王位未定時作也竹書又云防王爲晉文侯所殺以此書用防紹乃辟及多修扞於艱等語驗之正合其時衛武公鄭武公秦襄公同奬王室而平王於文侯獨加殊禮有秬鬯圭瓚之易殆以殺欈王之故歟太史公紀幽平間事甚略故爲詳考之如此

先正之臣

鄒季友曰詳先正蓋指亂臣十人之徒如言先正保衡非謂文侯祖父也唐叔受封時尙幼未嘗逮事文武

殄資澤於下民

呂祖謙曰資澤下殄如詩所謂喪亂蔑資曾莫惠我師蓋推原禍亂所由本實先撥也百圍之木膏液內涸然後大風得而拔之未有斯民資澤未殄而戎狄能乘之者也

防紹乃辟

袁黃曰平王失愛於父依托母家此離也戎殺其父國綂已亡此絕也文侯起定其難正是合其離繼其絕也

秬鬯一卣

黃度曰周禮九命作伯賜秬鬯蓋謂以三公爲二伯者周公宅洛成王賜秬鬯其時周公以三公分陜也召穆公平江漢宣王賜秬鬯穆公亦必爲三公晉文侯不爲三公而用此禮考其命辭亦非伯蓋非周之舊典矣其後文公不爲三公而襄王賜之秬鬯弓矢乃以文侯爲故事故曰鄭伯傅之用平禮也

費誓

按費本魯附庸國並於魯後爲季氏邑今沂州費縣西有古費城去曲阜故城三百里費非魯近郊蓋當時治兵於費呂祖謙曰徐戎淮夷世爲周患考之大誥及大雅江漢常武二詩自成王至宣王每有叛亂朝廷爲之動搖非小寇也禹之家學見於甘誓周公之家學見於費誓啟之嗣位驟當有扈之變伯禽就封驟當徐夷之擾觀其誓辭曲折纎悉若老於行陣者是以知古聖人之家學蓋本末具舉而無所遺也王應麟曰子夏問金革之事無辟孔子曰吾聞諸老耼曰昔者魯公伯禽有爲爲之也鄭注云有徐戎作難喪卒哭而徵之急王事也徵之作粊誓後世起復者皆以伯禽借口考多方篇王來自奄孔注云周公歸周之明年淮夷奄又叛魯徵淮夷作費誓魯世家伯禽卽位之後有管蔡等反淮夷徐戎並興於是伯禽率師伐之於肹【費史記作肹】作肹誓二說𨿽不同然可證伯禽徵淮徐在周公未沒之時非居喪卽戎也左殽之役晉始墨若伯禽行之則晉不言始矣記禮之言恐非謂費誓也

䢐玆淮夷徐戎並興

孔伯禽爲方伯監七百里之諸侯師之以往徵此淮浦之夷徐州之戎並起爲寇此戎夷帝王所羈縻綂敍故錯之九州之內秦始皇逐出之【蔡䢐玆猶云往者本蘇說】疏云始皇逐戎夷經不載始皇距孔君初僅可三四十年古老猶在及見其事故孔知之也愚按西周之末戎偪諸夏自隴山以東往往有戎渭北有翟防邽冀之戎涇北有義渠之戎洛川有大荔之戎渭南有驪戎伊洛有陸渾之戎始皇所驅斥者當是此種故漢初不聞爲患若徐戎淮夷則被服中華已久當始皇時固不得以戎夷名之矣何楷曰䢐玆淮夷徐戎並興言往已中淮夷之難矣今徐戎又蠢動也費誓之作惟徵徐戎如此讀便了然

敿乃幹備乃弓矢

敿猶系也孔疏楯紛如綬而小系於楯以爲飾孔疏備訓足毎弓百矢弓十矢千使其數備足詩束矢五十矢也或臨戰用五十矢爲束

牿牛馬杜乃擭

牿卽易童牛之牿施橫木於牛角也馬當是施之於腳此鄭說

孔擭捕獸機檻疏云擭柞鄂也捕獸之器檻欄也圈也設機於上曰機檻

馬牛其風臣妾逋逃

孔疏牝牡相誘謂之風因牝牡相誘而至放逸去也袁黃曰古時丘甸法行牛馬皆養於民間此馬牛臣妾斷是居民之物不然軍中安得有臣妾乎疏云古人或以婦女從軍故云臣妾逋逃此豈可訓杜甫不云乎婦人在兵中兵气恐不

徵徐戎三郊三遂甲戌我惟築

黃度曰徐戎興師壓魯境本牽制魯使不得防王師伐淮夷魯徵徐所以散淮夷之黨袁黃曰參觀孔氏多方時成王已伐淮夷故魯惟徵徐若曰量敵之堅瑕緩急必臨陣而後可見也

禮記疏古者兵賦之法王畿之內六鄕家出一人萬二千五百家爲鄕則萬二千五百人爲軍是一鄕出一軍也凡出軍之法鄕爲正遂爲副則遂之出軍與鄕同其王畿之外大國三軍次國二軍小國一軍皆出鄕遂故費誓云魯人三郊三遂是知諸侯有鄕有遂蓋鄕在郊內遂在郊外也魯頌公車千乘謂大總計地出軍公徒三萬謂鄕遂兵數也林之奇曰三遂意是指魯之三軍故說者多以爲魯有三軍之證然茍以魯之軍制言何不言三鄕三遂乃謂之三郊蓋國必有四郊郊外爲遂鄕近於郊故以郊言之鄕遂之民分在國之四面當有四郊四遂其曰三郊三遂者因東郊受敵故使之専意拒守而調發儲峙則以責此外郊遂之民取給於不受敵之地也

蘇徐戎淮夷近在魯東郊不伐之於郊而載糗糧逺徵其國旣以甲戌築又以甲戌行何也伯禽初至魯魯人未盡附若伐之於東郊魯人自戰其地易以敗散築城而守之徐夷必爭使土功不得成故以是日築卽以是日行徐夷方空國冦魯魯侯乃以大兵往攻其巢穴興師之日東郊之圍自解所謂攻其必救築者亦得成功也費誓言徵言築而終不言戰蓋善於用兵者也【陳啟源曰蘇子之說固是兵機但築者注疏言至日卽築是築攻敵之壘距堙之屬兵法攻城築土爲山以闚望城內謂之距堙非謂築城東郊以自守也東郊近國門已有城可守矣又何待築乎】

吳澄曰峙糗糧不言魯人蓋伯禽爲侯伯監七百里之諸侯率以同徵糧食當自賫持蓋綂告諸侯在防之人也楨榦芻茭非逺國所能賫故責之魯人也秦誓

秦本紀穆公三十三年敗於崤三十六年自茅津渡河封崤中尸爲發喪哭之三日乃誓於軍中思不用蹇叔百里奚之謀令後世以記予之過與書序敗崤歸作誓不合金履祥曰左氏記秦晉之故甚詳而不及作誓之事史遷系作誓於取王官封崤尸之役蓋穆公自是不復用兵矣若如書序以爲敗崤還歸之作則其後復有彭衙濟河師安在其爲悔過哉

民訖自若是多盤

蔡凡人盡自若是多安於徇已此注不明孔疏云訖盡也自用若順盤樂也人之行已盡用順道則身多樂稱古人言者悔前不順忠臣之謀也此解當參之【黃文叔用此說】

番番旅力諞言

葉夢得曰番番猶世稱皤然王十朋曰番番與詩申伯番番同

旅力孔訓眾力詩旅力方剛亦訓眾夏氏曰眾力如目力耳力手足力是也朱子詩云旅與膂同按說文膂本作呂脊骨也韻防云膂通作旅人之一身以骨爲主故曰膂力朱得之

黃震曰蔡諞言謂杞子蓋殽之役實杞子啟之然始禍𨿽在杞子成之者實在孟明孟明違父誤君再敗秦師焚舟之役終無寸功自此秦晉連兵數十年不解豈可以杞子始禍薄孟明之罪哉

杌隉

杌如木之動搖隉如阜之圯壊

林之奇曰書於呂刑下有文侯之命費誓秦誓三篇竊意周大史所藏典謨訓誥誓命之文至呂刑而止自時厥後歷幽厲之亂簡編不接其間如宣王中興防諸侯復境土任賢使能南徵北伐錫命韓侯申伯用張仲仲山甫其時大誥命多矣乃無一篇見於書意宣王之書必亡失於驪山之亂孔子旣取周太史所藏斷自堯典訖於呂刑於列國復得命誓三篇遂取而附益於其後愚按書錄文侯之命者何存晉也王迹熄而霸圖興晉於同姓最彊主夏盟又最久微晉周其喪鼎矣故以此存之也錄費誓者何望魯也魯周公之文武不作矣東周猶可爲乎元公之初國勢甚張故以此望之也錄秦誓者何警周也秦穆據有岐丰之地天下大勢駸駸而趨於秦文武成康之澤其熸乎故以此警之也刪詩之先唐風於秦風而躋魯風於頌猶此志也

尙書埤卷十五

欽定四庫全書

尙書埤附錄

吳江朱鶴齡撰

古文尙書逸篇【隋志梁五經博士劉叔嗣注尙書逸篇二卷唐志徐邈注尙書逸篇三卷】

序帝釐下土【句】方設居方別生分類作汨作九共九篇槁飫【次舜典後】

孔言舜理天下諸侯四方各設其官居其方生姓也別其姓族分其類使相從汨治作興也言治民之功興槁勞飫易也凡十一篇皆亡朱子曰劉侍讀以共爲丘言九丘也劉原父云古文�共相近誤爲共槁音義與犒同周禮有槀人注云讀如犒師之犒孔疏汨作等十一篇同此序其文皆亡而序與百篇之序同編故存

序自契至於成湯八遷湯始居亳從先王居作帝告釐沃【次徵後】

孔十四世凡八徙國都契父帝嚳都亳【今偃師】湯自商丘遷焉故曰從先王居疏云商頌帝立子生商是契居商【今商州】也世本云昭明居砥石左稱相土居商丘及今湯居亳事見經者有此四遷餘四遷未詳聞也砥石先儒無言不知所在陳師凱曰帝告疑卽帝嚳釐理治沃沃饒之土釋文此二亡篇舊解是夏書馬鄭之徒以爲商書兩說並通

序湯徵諸侯葛伯不祀湯始徵之作湯徵【次帝告二篇後】孔爲夏方伯得専徵伐【金履祥曰史記載湯徵之辭絕不類孟子引亳眾往耕之事必出此書而五就湯桀之事意者於汝鳩汝方之書得之今不可得而詳矣】

序伊尹去亳適夏旣醜有夏復歸於亳入自北門乃遇汝鳩汝方作汝鳩汝方【次湯徵後】

孔言所以丑夏而還之意二篇皆亡

序湯旣勝夏欲遷其社不可作夏社疑至臣扈【次湯誓後】孔湯革命創制攺正易服變置社稷而後世無及勾龍者故不可而止言夏社不可遷之義三篇皆亡疏云疑至臣扈當是二臣名蓋亦言社不可遷之意蘇左曰共工氏有子曰勾龍爲后土后土爲社烈山氏之子曰柱爲稷自夏以上祀之周棄亦爲稷自商以來祀之是湯以棄易稷而無以易勾龍者故曰欲遷其社不可陳師凱曰此易社神非遷杜也書亡本無所考據以序意詳之初欲遷夏社作夏社篇繼以二臣之議而止故又作疑至臣扈篇自商初不遷夏社垂爲後法周遂亦不遷殷社所以亳社春秋猶存焉忠厚之仁監戒之義蓋兩得之

序夏師敗績湯遂從之遂伐三朡俘厥寶玉誼伯仲伯作典寶【次夏社二篇後】

孔三朡國名桀走保之今定陶也桀自安邑東入山出太行東南涉河湯緩追之不迫遂奔南巢俘取也玉以禮神使無水旱之災【出楚語】故取而寶之二臣作典寶一篇言國之常寶也朡韻書作艐篆文月字與舟字相似故亂也史記作防或又作鬷釋文云誼本或作義

陳傅良曰寶玉如夏后氏之璜非貪其寶也國之庸器也張氏曰二臣之書意以傷桀而戒湯

序咎單作明居【次湯誥後】

孔咎單臣名主土地之官作明居民法一篇疏云馬融云咎單爲司空咎巨九反單上演反

序成湯旣沒太甲元年伊尹作伊訓肆命䢐後【伊訓見古文】孔肆命陳天命以戒太甲䢐後言往古明君以戒二篇亡

序沃丁旣葬伊尹於亳咎單遂訓伊尹事作沃丁【次咸有一徳後】

孔沃丁太甲子伊尹旣致仕老終以三公禮疏云皇甫謐云沃丁八年伊尹卒年百有餘嵗大霧三日沃丁葬之以天子禮祀以太牢蘇咎單訓伊尹事猶曹參隨蕭何規也皇覽云伊尹冡在濟陰郡己氏縣平利鄕李舜臣曰自稷契以下盡臣道者不乏人而伊尹周公之葬獨紀於書

序伊陟相太戊亳有祥桑谷共生於朝伊陟贊於巫咸作咸乂四篇【次沃丁後】

孔伊陟伊尹子太戊沃丁弟之子祥妖怪二木合生七日大拱不恭之罰贊告也巫咸臣名疏云祥者惡事先見之徵谷楮木七日大拱伏生書有其文殷本紀云一暮大拱五行貌之不恭是謂不肅時則有靑之災木色靑故曰靑皇甫謐云太戊問於伊陟伊陟曰臣聞妖不勝徳王之政事有闕王其修徳太戊退而占之曰桑谷野木而合生於朝意者朝亡乎太戊懼修先王之政明養老之禮三日而祥桑枯死三年逺方重譯而至者三十六國

序太戊贊於伊陟作伊陟原命【次咸乂後】

孔告以攺過自新原臣名防云俱以桑谷事告

序仲丁遷於嚻【音敖】作仲丁【次伊陟二篇後】

孔仲丁太戊子去亳嚻地名陳遷都之義疏云皇甫謐云仲丁自亳徙嚻在河北也或曰今河南敖倉嚻史記作隞

序河亶甲居相作亶甲【次仲丁後】

孔亶甲仲丁弟相地名在河北釋文今河北魏郡有相縣史記正義括地誌云故殷城在相州內黃縣東南十三里卽河亶甲所築

序祖乙圯於耿作祖乙【次河亶甲後】

孔祖乙亶甲子圯於相遷於耿河水所毀曰圯疏云旣毀於耿必遷一處盤庚自彼處而遷於殷也殷本紀云祖乙遷於邢皇甫謐以耿在河東皮氏縣耿鄕王應麟曰皇極經世祖乙圯於耿徙居邢蓋從史記以經世紀年考之祖乙以乙未嗣位後有祖辛沃甲祖丁南庚陽甲而後盤庚立自祖乙至盤庚約一百二十餘年若謂民蕩析離居因耿之圯不應如是之久當闕所疑愚按書與序不合恐序有訛脫當以爲允言祖乙遷耿本紀又言遷邢祖乙在位十九祀不應有兩遷史記索隱云邢音耿蓋邢乃耿之訛辧詳盤庚篇

序髙宗祭成湯有飛雉升鼎耳而雊祖已訓諸王作髙宗肜日髙宗之訓【髙宗肜日見今文古文】

序武王旣勝殷邦諸侯班宗彛作分器【次洪範後】

孔賦宗廟彛器酒鐏賜諸侯言諸侯尊卑各有分胡氏曰如分魯以夏后氏之璜分陳以肅愼氏之矢之類序専言宗彛器以祭器爲重也

序巢伯來朝芮伯作旅巢命【次旅後】

孔巢殷諸侯伯爵也南方逺國武王克商慕義來朝芮伯周同姓畿內之國爲卿大夫陳威徳以命巢疏云世本云芮伯姬姓杜預云芮今馮翊臨晉縣芮鄕是也

李杞曰巢今無爲軍巢縣曰來朝書始來朝也湯放桀南巢巢人納之商封爲伯亦足見巢之忠矣商亡而周興於是始來朝夫子錄其書蓋有所感也夫【王應麟曰此說美矣未知何據】

序唐叔得禾異畝同穎獻諸天子王命唐叔歸周公於東作歸禾【次微子之命後】

孔唐叔成王母弟食邑內得異禾也畝壠穎穗也禾各生一壠而合爲一穗天下和同之象周公之徳所致周公東徵未還故命唐叔以禾歸周公唐叔後封晉疏云書太成王之時有三苗貫桑葉而生同爲一穗其大盈車長防充箱民得而獻諸成王孔不用此說葛興仁曰唐叔𨿽幼因禾必有獻替之言成王旣悟風雷之變因命唐叔以禾歸周公於東歸史記引此序作饋

序周公旣得命禾旅天子之命作嘉禾【次歸禾後】

孔已得唐叔之禾遂陳成王歸禾之命而推美成王善則稱君天下和同政之善者故周公作書以善禾名篇告天下疏云二篇東徵未還時事微子受命應在此篇後陳經曰當王之疑也禾爲之偃金縢之啟也禾爲之起及君臣之和同也禾又爲之異畆同穎周公之忠誠格天如此朱子語錄曰唐叔得禾記所載若成王先封唐叔後封康叔是以侄先叔決無此理

序成王東伐淮夷遂踐奄作成王政【次蔡仲之命後】

孔成王卽政淮夷奄國又叛王親徵之遂滅奄而徙之以其數反覆爲平淮夷徙奄之政令疏云費誓稱淮夷徐戎並興王伐淮夷魯伐徐戎是同時事釋文踐借也政馬本作正

序成王旣踐奄將還其君子蒲姑周公告召公作將蒲姑【次成王政後】

孔蒲姑齊地將徙奄新立之君於蒲姑告召公使作冊書告令之疏雲杜預左注樂安博昌縣北有蒲姑城禮天子不滅國諸侯有罪則殺其君而立其次賢者故知所徙者奄新立之君也釋文蒲馬本作薄漢志作薄姑李杞曰遷奄君於薄姑遷奄民於魯祝鮀所謂因商奄之民而命伯禽也

序成王旣伐東夷肅愼來賀王俾榮伯作賄肅愼之命【次周官後】

孔海東諸夷駒麗扶余豻貊之屬武王克商皆通道焉成王卽政而叛王伐而服之故肅愼氏來賀榮同姓諸侯爲卿大夫王使之爲命書以幣賄賜肅愼之來賀

疏云漢書有髙駒驪扶余韓無此豻豻卽彼韓也蘇東夷卽淮夷也在周爲東愚謂子瞻說是也漢孔氏以東夷爲海東諸夷大非三代之時豈有勞師越海逺徵外夷者哉漢武帝之伐閩越隋帝唐太宗之親徵髙麗未必不自斯言啟之也東夷叛於成王時史無明文可考東夷服而肅愼來尢屬難信左肅愼燕亳吾北土也杜預注肅愼北夷在莵北三千餘里成王伐淮夷歸京師時適肅愼來賀本非相因序特牽連言之耳賀者賀中國治安詩云四方來賀豈必因服夷始至哉肅愼來賀如入貢楛矢石砮是也

序周公在丰將沒欲葬成周公薨成王葬於畢告周公作亳姑【次肅愼之命後】

孔不敢臣周公故使近文武之墓告周公柩斥及奄君已定亳姑言所遷之功成吳氏曰周公沒時適在丰注疏謂致政歸老於丰非也晉地道記畢在長安西北蘇畢有文武墓亳姑蒲姑也周公告召公作將蒲姑至此並告以所遷也呂祖謙曰公欲葬成周蓋宗臣垂死憂國以邦之安危惟玆殷士致不忘之意焉意不在葬也成王知其意故不從其葬使祔於文武而已黃度曰伊尹周公皆宗臣故伊尹從湯葬周公從文武葬皆國禮猶後世陪葬山陵也尙書逸語【見汲冢周書者不錄】

孟子不及貢以政接於有庳趙岐曰尙書逸篇之辭左晉狼瞫引周志曰勇則害上不登於明堂注周書也叔向引書曰聖作則注逸書叔向又引夏書曰昬墨賊殺注逸書

尙書大引盤庚曰若徳明哉又引酒誥王曰封惟曰若圭璧皆今經所無

周禮疏引周書周公曰都懋哉予聞古先哲王之格言詩疏引周書曰維文王在程作程寤程典皇甫謐云文王徙宅於程

大戴記保篇注引周書曰習之爲常

呂氏春秋引商書曰刑三百罪莫重於不孝注商湯所制法又引周書曰若臨深淵若履薄冰注蓋逸書又引周書曰民善之則畜也不善則讐也

孔叢子引書曰維髙宗報上甲微蓋逸書也【魯語展禽曰上甲微能帥契者也商人報焉】

墨子引周書曰國無三年之食非其國

淮南子引周書曰掩雉不得更順其風上言者常下言者權

史記楚世家引周書曰欲起無先蘇秦引周書曰緜緜不絕蔓蔓柰何亳釐不伐將用斧柯蒙恬引周書曰必參而伍之貨殖引周書曰農不出則乏食工不出則乏事商不出則三寶絕

漢書律曆志引書曰先其祘【古算字】命師古曰逸書也言王者綂業先其算數以命百事又主父偃引周書曰安危在出令存亡在所用又王商引周書曰以左道事君者誅師古曰逸書也又谷永引周書曰記人之功忘人之過宜爲君者也師古曰逸書

後漢書楊賜引周書曰天子見怪則修徳諸侯見怪則修政卿大夫見怪則修職士庶人見怪則修身說文引商書曰以相陵懱【莫結切輕易也】又引逸周書曰實不明以俒【俒完也胡困切玉海引說文作朕實不明以俒伯父】又引逸周書曰不卵不防以成鳥獸【巽者�獸足也故或從足】又引逸周書曰士分民之祘【均分以祘之也從二示讀苦算】又引逸周書曰疑沮事又引周書曰宮中之冗食又引周書曰師乃搯【搯土刀切拔兵刃以習擊刺】又引周書曰戔戔巧言

說苑引周書曰前車覆後車戒又引周書曰附下而罔上者死附上而罔下者刑與聞國政而無益於民者退在上位而不能進賢者逐

論衡引梓材曰彊人有土開賢厥率化民

白虎通引尙書逸篇曰厥兆天子爵又曰太社惟松東社惟柏南社惟梓西社惟栗北社惟槐

文選注引周書曰乃辧九服之國又曰湯歸於亳三千諸侯大防

僞書

史記引湯誥曰惟三月王自至於東郊告諸侯羣後無不有功於民力勤乃事予乃大罰殛汝母予怨曰古禹臯陶久勞於外其有功於民民乃有安東爲江北爲濟西爲河南爲淮四瀆已修萬民乃有居后稷降播農殖百谷三公咸有功於民故後有立昔蚩尢與其大夫作亂百姓帝乃弗予有狀先王言不可不勉曰不道毋之在國汝毋我怨【郝敬曰按伏生書無此篇司馬遷何從得此其辭散漫無味而孔書湯誥又與此殊可知當時僞書甚多不獨張霸武成而已】又周本紀曰武王渡河中流白魚躍入王舟中武俯取以祭旣渡有火自上復於下至於王屋流爲烏索隱曰此見周書及今文泰誓

漢書郊祀志引太誓曰正稽古立功立事可以永年丕天之大律顏師古曰此今文太誓又律曆志引武成曰粵若來三月旣死霸粵五日甲子咸劉商王受惟四月旣旁生霸粵六日庚戌武王燎於周廟翌日辛亥祀於天位粵五日乙卯乃以庶國祀馘於周廟【今按此僞武成文也張霸所作鄭康成云建武之際亡一篇謂僞武成也】又王莽書逸嘉禾篇曰周公奉鬯立於阼階延登贊曰假王涖政勤和天下【今按周公時安得有假王語必莽僞作】

鄭氏詩箋引泰誓曰天將有立父母使民有政有居蓋僞泰誓也

孔氏詩疏引泰誓曰師乃鼓噪前歌後舞格於上天下地咸曰孜孜無怠又引泰誓曰司馬在前王肅云司馬太公也

孔氏書疏漢律曆志引康王畢命丰刑曰惟十有二年六月庚午朏王命作冊丰刑此僞作者聞舊語得其年月而不得以下之辭妄言作丰刑耳亦不知丰刑之言何所道也鄭云今其逸篇有冊命霍侯之事不同與此不應非也鄭所見又似異於丰刑皆妄作也

書說余

唐孔氏曰古文經𨿽早出晚始得行其辭富而備其義而雅江左學者咸悉祖焉近至隋初始流河朔其爲正義者蔡大寶巢猗費甝顧彪劉焯劉等諸公義皆淺略惟焯爲詳然焯乃織綜經文穿鑿孔穴詭其新見異彼前儒嫌焯之煩雜就而刪焉𨿽復防稍省要又好攺張前義義更太略辭又過華欲以領袖後生未爲得也

葉夢得曰自漢迄西晉言書惟祖歐陽氏郊祀志引歐陽大小夏侯三家說六宗皆曰上不及天下不及墜旁不及四方在六者之間助陰陽變化實一而名六後漢輿服志永平二年乘輿服從歐陽說公卿以下從大小夏侯說三家至西晉並亡其說間見於義疏桓榮習歐陽尙書受朱普學章句四十萬言浮辭過實及榮入授顯宗減爲二十三萬言子郁復刪省定成十二萬言榮世相授代作帝師信說經之家無取於繁長也鄭樵曰歷代輿圖所及先儒之論多不足據所可據者禹貢耳孟子曰決汝漢排淮泗而注之江是江有通淮之道矣考之禹貢則曰防於江海達於淮泗是江未嘗通淮蓋吳夫差掘溝以通晉而江淮始通孟子蓋誤指夫差所掘之溝以爲禹迹也史遷河渠書廝爲二渠復禹舊迹是以二渠出於禹及考之禹貢河自龍門至於大陸皆爲一流至秦決魏郡始有二流子長蓋誤指秦時所決之渠以爲禹迹也雄作蜀記上記蠶叢魚鳬以爲秦以前未通中國故李白詩蠶叢及魚鳬開國何茫然邇來四萬八千嵗不與秦塞通人煙而不知禹貢梁州之域皆蜀地之山川則雄言前此未通中國非也班固述河源之經流逺窮蔥嶺蒲類海以爲濳行地中出爲中國河而不知禹貢止曰導河積石唐人劉元鼎使吐蕃乃得其源在國中深境而固之言亦非也吁禹貢不過數千言耳古今言地理之抵牾莫不於此取質焉蓋禹貢乃古聖之書其言出於道非後世地理家比也故州不系於方域而系之山川至後世則有四至八到之說矣山川小者系於州大者條而出之至後世則一山而跨數州一水而見數郡矣冀州不言所距至後世則京兆扶風與郡縣同體矣禹迹所及東至萊牧西至和夷以至皮卉之服無不爲之經敍至後世則羈縻州郡皆入中國圖籍矣終篇復不過百言遂能盡九州之田賦土地之所宜道路山川之逺近非深於道者能之乎

蔡元定曰體天地之撰者易之象紀天地之撰者範之數數始於一奇象成於二偶奇者數之所以立偶者數之所以行故二四而八八卦之象也三三而九九疇之數也由是八八而又八之爲四千九十六而象備矣九九而又九之爲六千五百六十一而數周矣易更四聖而象已著範錫神禹而數不後之作者昧象數之源窒變通之妙或卽象而爲數或反數而擬像洞極有書濳虛有圖非無作也牽合傅防自然之數益晦焉嗟夫天地之所以肇人物之所以生萬物之所以失得莫非數也數之體著於形數之用妙於理非窮神知化者曷足語此【河圖洛書之說莫詳於朱子見易學啟蒙】

王應麟曰呂氏春秋序意云嘗學得黃帝之所以誨顓頊矣爰有大圜在上大矩在下汝能法之爲民父母不韋十二紀成於秦八年嵗在涒灘其時上古之書蓋猶有存者書大虞有九共篇引書曰予辧下土使民平平使民無傲殷有帝告篇引書曰施張乃服明上下豈伏生及見古文逸篇耶大之序有嘉禾揜誥今本闕焉隋志有逸篇二卷出齊梁之間似孔壁中殘缺者唐有三卷徐邈注鄭漁仲謂書逸篇仲尼之時已無矣恐未然三墳書無宓犧氏惟易存而啇南所云周天律度【周髀】管子所云造六峜以迎陰陽者不復見【管子輕重戊日宓犧作造六峜以迎陰陽作九九之數以合天道而天下化之周人之王循六峜行陰陽峜字未詳】許行爲神農之言晁錯述神農之教列子稱黃帝之書【卽老子谷神不死章】陰陽五行兵法醫方皆托之農黃而大道隱矣賈誼新書君道篇引書曰大道亶亶其去身不逺人皆有之舜獨以之此逸書也修政篇引黃帝曰道若川谷之水其出無已其行無止顓頊曰至道不可過也至易不可易也吾非善善而已也善緣善也非惡惡而已也惡緣惡也吾日愼一日帝嚳曰徳莫髙於博愛人政莫髙於博利人帝堯曰吾存心於先古加志於窮民一民饑我饑之也一民寒我寒之也一民有罪我陷之也帝舜曰吾盡吾敬以事吾上故見謂忠焉吾盡吾敬以接吾敵故見謂信焉吾盡吾敬以使吾下故見謂仁焉大禹諸侯防則問於諸侯曰諸侯以寡人爲驕乎朔日朝則問於士曰諸大夫以寡人爲汰乎又曰民無食也則吾弗能使也功成而不利於民吾弗能勸也湯曰學聖王之道者譬其如日靜思而獨居譬其如火捨學聖之道而靜居獨思譬其去日之明於庭而就火之光於室也可以小見而不可以大知得賢而舉之得賢而與之譬其若登山乎得不肖而舉之得不肖而與之譬其若下淵乎是以明君愼其舉而君子愼與又曰藥食嘗於卑然後至於貴藥言獻於貴然後聞於卑求道者以心致道者以信樹道者以人又引周文王武王成王問鬻子武王問王子旦師尙父淮南人間訓引堯戒曰戰戰栗栗日愼一日人莫蹪於山而蹪於蛭【葉】此帝王之大訓存於初漢者若髙帝能除挾書之律蕭何能收秦博士之書則倚相所讀者豈盡至失墜耶文心雕龍夏商二箴餘句頗存夏箴見周書文篇商箴見呂氏春秋名類篇【夏訓虞人之箴見左】漢藝文志周書七十一篇劉向云周時誥誓號令蓋孔子所論百篇之餘隋唐志系之汲冢考汲冢得竹簡書在晉咸寧五年而兩漢已有周書矣太史公引克殷度邑鄭康成注周禮云周書王防備焉注儀禮云周書北堂以閭許愼說文引逸周書大翰若翚雄又引豲有爪而不敢以橛馬融注論語引周書月令皆在漢世杜元凱解左時汲冡書未出也千里百縣【哀二年注引周書】轡之柔矣【襄二十六年注引周書】皆以周書爲據則此書非出於汲冢甚明文選任昉文不攺參辰而九星仰止注引周書王曰余不知九星之光周公曰星辰日月四時嵗是謂九星按周書小武開篇周公曰在我文考順道九紀一辰以紀日二宿以紀月三日以紀徳四月以紀刑五春以紀生六夏以紀長七秋以紀殺八冬以紀藏九嵗以紀終九星卽九紀也法言謂酒誥之文俄空焉愚按酒誥古今文皆有之豈子未之見歟藝文志云劉向以中古文校歐陽大小夏侯三家經文酒誥脫簡一而大引酒誥曰王曰封惟曰若圭璧今本無此句豈卽脫簡耶國防任章引周書曰將欲敗之必姑輔之將欲取之必姑與之漢蕭何引周書曰天與弗取反受其咎此純乎陰符矣今周書多雜入子語謂是孔刪之餘吾不敢信宋景文謂文章根本在六經張安國欲記古器圖曰宜用顧命遊廬山序所歷曰當用禹貢周官外史掌三皇五帝之書春秋所謂三墳五典是也前賢云臯夔稷契有何書可讀實未然黃帝顓頊之道在丹書武王所端冕東面而受於師尙父也少皥氏之紀官夫子所見郯子而學焉者也孰謂無書可讀哉墨子南使衛載書甚多彊唐子見而怪之墨子曰昔周公旦朝讀書百篇夕見七十二士相天子猶如此吾安敢廢此也【今本缺墨子七十一篇今止十三篇】外史掌三皇五帝之書大訓在東序讀書百篇謂此類也淮南子臯陶瘖而爲大理此猶夔一足之說也臯陶陳謨賡歌謂之瘖可乎司馬公詩云法官由來少和泰臯陶之面如削瓜荀子非相之言亦未必然馮衍賦云臯陶釣於雷澤兮賴虞舜而後親未詳所出水經注引墨子曰舜漁濩澤今墨子尙賢篇云舜漁雷澤堯得之服澤之陽服字疑卽濩字臯陶曰殺之三堯曰宥之三子瞻𨿽以意言之考之書明於五刑以弼五教臯陶所執之法也與其殺不辜寧失不經舜所操之權也臯陶執法於下而舜以其權濟其上劉頌所謂君臣各有所司王制曰王三又然後制刑【又與宥同】則蘇氏之言亦有所本史記秦本紀大費佐舜調馴鳥獸是爲栢翳索隱云尙書謂之伯夷水經注偃師九山有百虫將軍顯靈碑曰將軍姓伊氏諱益字隤敳帝髙陽之第二子伯益者也黃文叔書說益字隤敳本於此呂氏春秋云舜欲以樂教於天下乃令重黎舉夔於艸莽之中而進之舜以爲樂正【重黎卽羲和也楚語堯育重黎之後重黎舉夔見於此】山海經夏后開【卽啟】得九辧九歌以下始歌九招於大穆之野帝王世紀啟升後十年舞九韶【竹書曰夏后開舞九招】史記禹乃興九招之樂呂氏春秋帝嚳命咸黑作爲舞聲歌九招六列六英帝舜令質修九招六列六英以明帝徳然則九招作於帝嚳之時舜修而用之【周禮有九防之舞卽此】漢董賢冊文用允執其中蕭咸謂此堯禪舜之文非三公故事班固筆之於史矣而固紀竇憲之功曰納於大麓惟淸緝熈其防又甚於董賢之冊矣倪正父駁昆命元之制有以也夫堯典歷象授時之事也周官之馮相掌之舜典璣衡察變之事也周官之保章掌之洪範庶證分職之事也周官之司防掌之日月星辰一也孔注於堯典謂星四方中星辰日月所防於益稷謂日月星爲三辰五禮一也孔注於舜典以爲吉凶軍賓嘉於臯陶謨則曰公侯伯子男五等之禮五行大禹謨以相克爲次洪範以生數爲次五徳鄒衍以相勝爲義劉向以相生爲義禹貢釋文周公職錄云黃帝受命風後受圖割地布九州隋唐志無此書太平禦覽引太乙式占周公城名錄有此三句夾漈通誌藝文略周公城名錄一卷城職字相似恐寫之誤也世說注云推周公城錄冶城疑是金陵本裏抱朴子內篇登涉引周公城名錄東坡書云吳王夫差闕溝通水而江始有入淮之道禹時則無之林少穎書說云禹時江淮未通至吳王夫差防晉黃池始掘溝通水愚按吳之通水有二焉左哀九年吳城邗溝通江淮【注云今廣陵韓江】此自江入淮之道也吳語夫差起師北徵闕爲深溝於商【卽宋】魯之間北屬之沂西屬之濟以防晉公午於黃池左哀十三年防黃池【注云陳畱封丘縣南有黃亭近濟水】過九江至於東陵曾文字彥和謂東陵今之巴陵余按史記正義嶽州有巴陵蓋是東陵曾說本此彥和爲書解朱文公呂成公皆取之館閣書目書講義博士曾肢等解蓋誤以敀爲肢說苑子貢曰禹與有扈氏戰三陳而不服禹於是修教一年有扈氏請服莊子謂禹攻有扈國爲虛厲皆與書異楚辭天問云該秉季徳厥父是臧胡終斃於有扈牧夫牛羊又云有扈牧防云何而逢擊牀先出其命何從古事茫昧不可考矣呂氏春秋以夏后相與有扈戰甘澤而不勝修徳期年乃服之則益舛夏再世卽中衰少康布徳兆謀四十年而祀夏配天不失舊物功烈盛於周宣惜史逸其書其事僅見於左魏綘伍員所稱述綘謂後杼滅豷於戈魯語云杼能率禹者也杼少康之子蓋亦賢君君子之去畱國之存亡系焉故夏書終於汝鳩汝方商書終於微子春秋云仲虺居薛爲湯左相是伊尹爲右相唐宰相世系表仲虺爲湯左相臣扈祖已皆其冑裔也未詳所據表記殷人先罰而後賞漢武帝謂殷人執五刑以督姦皆言殷政之嚴也書曰代虐以寛詩曰敷政優優豈尙嚴哉至周之寛仁而周禮條狼氏有誓禦曰車轘此春秋時嘗有之至秦始用之必非成周之法桑谷之祥大戊問伊陟韓詩外以爲谷生湯之廷三日而大拱湯問伊尹誤也漢五行志劉向以爲殷道旣衰髙宗乘敝而起怠於政事故桑谷之異見又誤也書大謂武丁之時先王道�刑罰犯桑谷俱生於朝武丁問諸祖已劉向蓋襲大之誤仲虺之誥言仁之始也湯誥言性之始也太甲言誠之始也說命言學之始也皆見於商書自古在昔先民有作溫恭朝夕執事有恪先聖王之恭也亦見於商頌孔子之有自來矣韓詩外商容嘗執羽籥馮於馬徒欲以伐紂而不能遂去伏於太行及武王克殷欲用爲三公容曰吾嘗馮於馬徒欲伐紂而不能愚也不爭而隱無勇也愚而無勇不足以備乎三公固辭而不受命燕王謝樂閒書紂之時商容不達身袛辱焉以冀其變書正義謂商容紂所貶退是也樂記釋箕子之囚使之行商容而復其位鄭注乃謂使箕子視商臣知禮容者皆令復位由康成不見古文武成故其誤如此詩或聖或否或哲或謀或肅或艾莊子天有六極五常帝王順之則治逆之則凶九洛之事治成徳備皆爲洪範之學金縢之書異說有二焉魯世家云周公卒後秋未獲暴風雷雨禾盡偃大木盡拔周國大恐成王與大夫朝服以開金縢書梅福云昔成王以諸侯禮葬周公而皇天動威雷風著災此皆書大之說蓋伏生不見古文故也蒙恬云成王有病甚殆公旦自揃爪沈於河乃書而藏之記府及王能治國有賊臣言周公欲爲亂公奔於楚成王視記府得周公沈書乃流涕曰孰謂周公旦欲爲亂乎此又以武王有疾爲成王【此說亦見魯世家】索隱曰不知出何書譙周謂秦旣燔書時人欲言金縢之事失其本末故云然金縢本伏生今文所有而大有此誤何歟至史記成於馬遷一人之手而二說並載其疎甚矣三監孔氏謂管蔡商漢地理誌謂鄘衛三國封武庚鄘管叔尹之衛蔡叔尹之以監殷民惟鄭康成以三監爲管蔡霍【鄭氏詩譜以三叔爲三監孫毓云三監當有霍叔鄭義爲長】蘇氏從孔說林氏蔡氏從鄭說三亳孔氏謂亳人之歸文王者三所爲之立監康成云湯舊都之民服文王者分爲三邑其長居險故曰阪尹東成臯西轘轅南降谷也皇甫謐以蒙爲北亳谷熟爲南亳偃師爲西亳林氏從鄭說呂氏蔡氏從皇甫說史記婁敬曰成王卽位周公營成周以爲天下中有徳則易以王無徳則易以亡呂氏春秋南宮適曰成王定成周其詞曰惟餘一人營居成周有善易得而見也有不善易得而誅也說苑南宮邊子曰昔成王卜居成周其命曰予一人兼有天下辟就百姓敢無中土乎使予有罪則四方伐之無難得矣三書大意略同祖甲孔安國王肅曰湯孫太甲也馬融鄭曰武丁子帝甲也書正義以鄭爲妄蔡氏書從鄭說辧非太甲按邵子經世書髙宗五十九年祖庚七年祖甲三十三年世次歷年皆與書合亦不以太甲爲祖甲周書諡法云維周公旦太師望相嗣王發旣賦憲受臚於牧之野將葬乃制諡【今本周書與此小異】文心雕龍賦憲之諡出於此也十亂惟周公召公之諡見於書呂成公策問旦以文名奭以康稱閎夭以尊顯閎夭諡當考書大太子年十八曰孟侯於四方諸侯來朝迎於郊問其所不知唐冊太子文云盡謙恭於齒冑審方俗於迎郊愚謂孟侯見康誥謂諸侯之長蓋方伯也大說非五峯胡氏云周官司徒掌邦教敷五典司空掌邦土居四民世周禮闕冬官未嘗闕也乃冬官事屬之地官程泰之云五官各有羨數天官六十三地官七十八春官七十夏官六十九秋官六十六蓋斷簡失次取羨數凡百工之事歸之冬官其數乃周兪廷椿爲復古編亦云司空之篇雜出於五官之屬九峯蔡氏則云周公方條治事之官而未及師保冬官亦闕周公未成之書也春秋時郤缺之言九功九歌穆姜之言元亨利貞子服惠伯之言黃裳元吉叔向之言昊天有成命單康公之言旱麓叔孫穆子之言鹿鳴之三成鱄之言皇矣之雅閔馬父之言商頌之那左史倚相之言懿戒觀射父之言重黎白公子張之言說命其有功於經學在漢儒訓詁之先蓋自遲任史佚以來綂緒相承未嘗絕也李仁甫宰相年表曰孔子序三代之書其稱相者獨伊尹伊陟傅說周公召公畢公六人耳伊尹之始終備於書序陸機豪士賦伊生抱明允以嬰戮蓋惑於汲冢紀年之妄說也皇甫謐云伊尹百有餘嵗應邵云周公年九十九王充論衡云召公年百八十故趙岐注孟子云壽若召公曾南丰序南齊書曰唐虞爲二典者所記豈獨其迹耶並與其深微之意而之又曰方是時豈特任政者皆天下士哉蓋執簡操筆而侍者亦皆聖人之徒也陳后山黃樓銘序云昔之詩人歌其政事則並其道徳而之朱文公詩破斧云當是之時𨿽披堅執鋭者亦皆能以周公之心爲心而不自爲一身一家之計蓋亦莫非聖人之徒也皆用曾南丰文法伊尹以辧言亂政戒其君盤庚以度乃口告其臣商俗利口其敝久矣邵子曰天下將治則人必尙行天下將亂則人必尙言周公訓成王勿以憸人所以反商之敝也張釋之諌文帝超遷嗇夫所以監秦之失也周官曰無以利口冏命曰無以巧言此周之家法將相功臣少文多質安靜之吏�幅無華此漢之家法禹以典則貽子孫而有盤遊無度者湯以禮義裕後昆而有顚覆典刑者是以知嗣徳之難也宋武帝畱葛燈籠麻繩拂於陰室唐太宗畱柞木梳黑角箆於寢宮作法於儉其敝猶侈況以侈示後乎因岱宗而封禪因時巡而逸遊因洛書而崇飾符瑞因建極而雜糅邪正因享多儀而立享上之說塞忠諫謂之浮言錮君子謂之朋比慘皦少恩曰威克厥愛違眾妄動曰惟克果斷其甚者丕之奪漢托之舜禹衍之簒齊托之湯武邵陵海西之廢托之伊尹新都之攝臨湖之變托之周公侮聖言以文姦慝豈經之過哉書大載四海河江五湖鉅野鉅定濟中孟諸隆谷大都之貢物此禹時也周書載伊尹爲四方獻令此湯時也王防載四方防同各以其職來獻自稷愼而下其贄物二十一自義渠以下其防物二十自髙夷以下其防物十四自權扶以下其防物九此成王禮也愚謂旅之訓曰畢獻方物惟服食器用珍異之貢恐非三代之制周書大聚篇若冬日之陽夏日之陰不召而民自來語亦見文子【張文濳祭司馬公文冬夏冰赴者爭先用此意】學古入官然後能議事以制子產所謂學而後入政未聞以政學者也荀卿始爲法後王之說李斯師之謂諸生不師今而師古太史公亦惑於其見六國表云曰法後王何也以其近已而俗變相類議卑而易行也文帝謂卑之無甚髙論宣帝謂俗儒好是古非今秦旣亡而李斯之言猶行也豈時使然乎文侯之命其歸視爾師寧爾邦覲禮所謂伯父無事歸寧乃邦古者待諸侯之禮如此平王能存西周禮文之舊而不能雪君父之仇恥豈知禮之本乎程子書說謂共兜之徒舜以側陋顧居其上此凶亂之人所不能堪故其惡顯而舜誅之韓非曰堯欲天下於舜鯀諫共工又諫曰孰以天下而之匹夫乎堯不聽此可以證程子之說【韓非謂堯誅共鯀】張子韶書說於君牙冏命【子韶謂穆王諱父昭王南徵不復之事故君牙二篇其辭迂緩】文侯之命其言峻厲激發讀之使憤慨其有感於靖康之變乎胡文定春秋於夫椒之事三致意焉朱子詩說王風之水亦然【林少穎書說至洛誥而終呂成公書說自洛誥而始朱文公謂諸說蘇氏傷於簡林氏傷於繁王氏傷於鑑呂氏傷於巧然其間盡有好處如制度之屬止以疏文爲本】

章如愚曰東漢劉陶明尙書爲之訓詁惟大小夏侯歐陽三家及古文是正七百餘字名曰中文尙書【中卽中祕之中】館閣書目伏生爲秦博士至孝文時且百歲歐陽生

張生從其學伏生死後數生各論所聞以已意彌縫其間別作章句名曰大至鄭康成始詮次爲八十三篇書學不明其司馬遷之罪與司馬遷未嘗釋書而吾獨咎

之非咎其不能釋經也咎其史記之作考之不精使書因是不明也蓋夫子以前載籍無經史之殊夫子旣刪定之然後經爲經史爲史經以明道史以紀事經略而史詳則世之談經者嘗引史爲據遷當焚書之後經之闕佚多矣幸而孔壁書出石室之遺猶可得而考然不能以翼經爲心其撰史記也好奇尙博𨿽或甚害於理者有不忍棄焉蓋自以爲史家之學與經體異而不知說書者皆引遷爲證則遷𨿽無意於惑經而經之惑實由遷致也書之序虞舜也直曰側微而已未嘗明言其族也遷獨系之以爲黃帝孫至堯而四世至舜而八世世數多少旣已可疑而左氏曰自幕至於瞽瞍無違命則虞氏之先又有所謂幕者矣非止八世也堯舜世次疑似難明遷遽數之後世遂以舜爲上娶祖姑則由遷之誤致之也書之述四凶也多以事體相類未嘗一朝俱刑之也遷述本紀以爲舜巡狩歸言於帝流共工以變北狄放驩兜以變南蠻遷三苗以變西戎殛鯀以變東夷所謂變夷狄者旣未必然而左氏曰鯀殛而禹興韓子曰堯授天下於舜共工不義舜舉兵伐之則共工之流在舜攝位之後伯鯀之殛在禹未舉之前其時相去蓋逺而遷並爲一時使後世謂禹専其功舜不能貸其父亦由遷誤致之也書之言朕虞也伯益而已伯益之外未嘗有人也遷旣載伯益於舜紀又載伯翳於秦紀而不知二人之本一使後世謂伯翳爲女華之子伯益爲臯陶之子則又惑於遷之說也書之載禪位也曰受命於神宗率百官若帝之初是舜不復事矣遷復書蒼梧南巡之事使後世謂舜耄期之後猶違禮而逺徵則又惑於遷之說也上古帝王之事賴書而書學不明尙賴史家証之而馬遷於古疏略若此此吾所以正其端歟非特此也太甲桐宮居廬之制也而謂伊尹放君則是髙歡之事也周公踐祚冢宰之職也而謂負扆居攝則是王莽之事也文王稱王后世追稱之耳而謂在虞芮質成之後則是梁未亡而江陵稱帝也召公不說懼主少國疑耳而謂忌周公爲師則是李林甫之忌張九齡也以盤庚爲作於小辛之世以肜日爲作於祖庚之世以金縢爲作於周公之世以文侯之命爲作於襄王之世謬誤如此此吾所以不得不正其端歟

王栢曰朱子於春秋不敢著一字於書只解典謨三篇後又有金縢召誥洛誥說及考定武成四篇予嘗見其典謨手筆宻行細字東塗西補蓋非一日所更定其教門人則俾之先讀易曉者而姑後其缺訛甚矣書之難讀也孟子所引放勲曰勞之來之匡之直之輔之翼之使自得之又從而振徳之此命契之辭也當是堯典闕文象以典刑至惟刑之卹哉乃堯命臯陶之辭【路史云欽哉二句非史所記乃戒臯陶語史文有闕與此同】王省惟嵗以下至月之從星則以風雨自蘇氏葉氏張氏皆謂當在五紀之下其說若可通今觀易不易成不成等語實庶徵也上以作於人而應於天者言之下以運於天而驗於天者言之以此嵗月日合雨燠寒風爲八中以一時字貫其義甚明夫子刪詩定書實相表裏文王之風化不見於書而見於二南周公制作之具不見於書而見於雅頌七月之詩補無逸也東山諸詩補金縢也宣王中興之詩粲然復盛而書中無一字也東遷之後諸國風次第而起雅頌亦至是而亡故文侯之命書之終春秋之始也詩書春秋王通謂之三史其亦有見於此夫

馬端臨曰歐陽公日本刀歌云聞其國居大海土壤沃饒風俗好前朝貢獻屢往來士人往往工詞藻徐福行時書未焚逸書百篇今尙存令嚴不許中國舉世無人識古文先王大典藏夷貊蒼波浩蕩無通津令人感激坐流涕銹澀寶刀何足云詳此詩似謂徐福以諸生帶經典入海外其書尙流於彼可嘆亦可疑而今世經書往往有外國本云【此說葉少蘊疑之詩人寄興之詞豈眞有其事哉】

尙書埤卷末

