

禦制題毛晃禹貢指南六韻

防禹其魚功不刋導川敷土下民安九州旣奠爰分域四海防同永宴瀾毛晃指南因有述文淵闕氏乃無端【宋史藝文志不載是書明焦竑經籍志載禹貢指南一卷宋毛晃撰自爲可據而朱尊經義考則云未見又云文淵閣書目有之不著撰人書目成於楊士奇與焦竑爲同時不應書成而佚其姓名豈未加深考耶】焦竑志籍傳名著朱子說書取訓鉆千古淵源率由遡諸家附防槪祛獨於分野稱星宿未識恢恢天道寛【史記天官書二十八捨主十二州注引星經如雲角亢鄭之分野之乃以二十八宿主十二州分配無餘此外更當何屬夫天無不覆星麗乎天亦當無不照今十二州皆中國之地豈中國之外不在此昭昭之內乎且其間有地少而星多亦有地多而星少以天度地輿準之亦不均如井爲雍州陜西甘肅皆是其道裏之廣已非兩舎所能該而今拓地逺至伊犂葉爾喀什噶爾較禹貢方隅幾倍蓰其地皆在甘肅以外將以雍州兩星槪之乎抑別有所分屬乎此又理之難通者蓋分野之說本不足信而災祥則更鄰於防緯皆非正道晃是編於山水原委考證明當不泥諸儒附防之說故朱子書說蔡氏集傳多用之獨惜其引春秋元命苞謂某星散爲某州流爲某州並載及占驗與分野說𨿽不同而意則相似猶不免於拘墟之見耳】

欽定四庫全書

經部二

禹貢指南

書

提要

【臣】等謹案禹貢指南四卷宋毛晃撰晃宋史無其始末未詳世其增注禮部韻略於紹興三十二年表進自著曰衢州免解進士蓋髙宗末年人也是書宋史藝文志不著錄焦竑經籍志載禹貢指南一卷宋毛晃撰朱尊經義考云未見又云文淵閣書目有之不著人疑卽晃作則舊本之佚久矣今考永樂大典所載與諸家注解散附經文各句下謹綴錄成篇釐爲四卷以世無本其體例之舊不可見謹以經文次第標列其無注者則經文從略焉其書大抵引爾雅周禮漢志水經注九域志諸書而旁引他說以證古今山水之原委頗爲簡明𨿽生於南渡之後僻處一隅無由睹中原西北之古迹一一統核其眞而援據考證獨不泥諸儒附防之說故後來蔡氏集多用之亦言地理者所當考證矣乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

禹貢指南卷一

宋毛晃撰

冀州

爾雅兩河間曰冀州郭璞注曰自東河至西河李巡注曰兩河間其气淸厥性相近故曰冀冀近也周禮職方氏河內曰冀州謂其在三河之內蓋東河之西西河之東南河之北也案禹貢導河積石自積石而下南流謂之西河至於華陰折而東經厎柱山又東逕孟津東過洛水之北皆東流謂之南河至於大伾山折而北流過降水至於大陸又北播爲九河同爲逆河入於海謂之東河爾雅言兩河間者舉其二則三可知也晉地理誌春秋元命苞云昴畢散爲冀州亂則冀安弱則冀彊荒則冀丰孔安國曰舜分冀州之域爲幽州並州孔穎達曰據職方氏幽並山川皆冀州之域故安國知之杜牧罪言禹畫九土一曰冀州程其水土與河南等常重十一二以其恃彊不循理冀其必破弱𨿽已破冀其復彊大因以爲名

旣載壺口

九域志河東隆徳府潞州上黨郡上黨縣壺口山在上黨東太行山在上黨南漢地理誌在河東郡北屈縣東南今隰州吉鄕縣也

治梁及岐

梁山在左馮翊夏陽縣西北水經河水南逕梁山原東酈道元注自原山東南至河晉之望也谷梁傳成公五年梁山崩遏河水三日不流晉侯以問伯宗卽是處也九域志今永興縣卽同州馮翊郡定國軍有梁山山在龍門之南

岐山水經在右扶風美陽縣西北梁岐二山在雍州今於冀州言之者豈當時河患上及梁岐乎禹導厎柱則壺口平而梁岐自治因河而言非以二山爲冀州之地也

旣修太原至於嶽陽

太原晉陽也今並州之地髙平曰原此又原之大者太嶽導山序壺口雷首至於太嶽水經太嶽山在

河東永安縣南職方氏冀州山鎭曰霍山案霍山有二在冀州者又謂之太嶽在荊州者又謂之天柱山水出焉漢地理誌作嶽陽注在太原西南

覃懷底績至於衡漳

覃懷九域志今河北西路懷州河內郡卽其地濁漳水一名降水導河序北過降水至於大陸是也顏師古注漢地理誌衡漳謂漳水橫流而入河也水經淸漳水出上黨沾縣西北少山大黽谷南過

縣西又從縣南屈東過涉縣西屈從縣南東至武安縣南黍窖邑入於濁漳酈注淮南子曰淸漳出揭戾山髙誘云在沾縣漢分沾縣爲樂平郡治沾縣晉太康地記曰樂平縣舊名淸漳涉縣魏郡之屬縣也九域志河北東路冀州信都郡定武軍有昌亭城水經雲漳水東北至昌亭今滹沱衡漳水今長蘆河則其故瀆也

厥賦惟上上錯厥田惟中中

諸州雜賦冀上上錯揚下上上錯豫錯上中梁下中三錯

諸州田賦雍田上上徐田上中靑田上下豫田中上冀田中中兗田中下梁田下上荊田下中揚田下下冀賦上上豫賦雜出亦上上冀賦雜出上中豫賦亦上中荊賦上下靑賦中上徐賦中中兗雍之賦中下揚賦雜出亦中下揚賦下上梁賦雜出亦下上梁賦下中梁賦雜出又下下雍靑徐以上地出中賦冀以中地出上賦

恆衞旣從大陸旣作

恆水出常山上曲陽東入滱水水經滱水出代郡靈邱縣髙氏山南過廣昌縣南又東南過中山上曲陽縣北恆水從西來注之注滱水兼納恆川之通稱

衞水出常山靈壽縣東北入滹沱河

大陸在鉅鹿縣北爾雅晉有大陸注今鉅鹿北廣河澤是也大陸之野一名朝歌商紂之所都也水經注引應劭曰麓者林之大也尙書曰尭將禪舜納之大麓之野烈風雷雨不迷致之以昭華之玉而縣取目焉秦始皇二十年滅趙以爲鉅鹿郡漢景帝中元元年爲廣平郡武帝徵和三年爲廣平侯國光武中興更爲鉅鹿今屬邢州汲郡修武縣亦有大陸

島夷皮服

島夷漢地理誌作鳥夷顏師古曰東北夷搏取禽獸食其肉衣其皮也一說居海島被服容止皆象鳥作島謂居海島也

夾右碣石入於河

碣石山在海畔右北平驪城縣西南河自碣石山南渤海之北入海夾右夾音挾自海入河逆流而西右顧碣石如在挾掖也水經碣石山在遼西臨渝縣南水中注大禹鑿其石右夾而納河秦始皇漢武帝皆嘗登之海水西侵嵗月逾甚而苞其山故言水中也水經河水東北過甲下邑濟水從西來注之又東北入於海又東分爲二水枝津東逕甲下城南東南歷常沇注濟注經言濟水注河自枝津東北流逕甲下邑東北流入於海淮南子曰河九折注爲海而流不絕者昆侖之輸也禹貢曰夾右碣石入於河山海經曰碣石之山繩水出焉東流注於河河之入海舊在碣石今川流所導非禹瀆也周定王五年河徙故瀆故班固曰商竭周移也顏師古曰言禹夾行此山之右而入於河逆上也孔同凡九州末言由諸水入河者皆通舟楫漕運以達京師也

濟河惟兗州

東南據濟西北距河河濟之間相去不逺兗州之界止於濟也爾雅濟河間曰兗州注自河東至濟周禮職方氏河東曰兗州武王封周公子伯禽於曲阜爲魯侯秦爲薛郡後魏置南兗州於譙城置西兗州於定陶城隋攺爲魯州唐武徳初平徐圓朗復爲兗州晉地理誌兗州濟河地舜置十二牧則其一也春秋元命苞云五星流爲兗州兗端也信也又曰蓋取兗水以爲名焉

九河旣道

徒駭郭璞曰今在成平縣義未聞

太史郭璞曰今所在未詳

馬頰郭璞曰河勢上廣下狹狀如馬頰【案原本缺太史馬頰二河今入】

覆鬴郭璞曰水中可居往往而有狀【案今本爾雅注作水中可居住而有狀】如覆釜

胡蘇郭璞曰東莞縣今有胡蘇亭其義未詳簡郭璞曰水道簡易

絜郭璞曰水多約絜

鉤盤郭璞曰水曲如鉤流盤桓也

鬲津郭璞曰水多阨狹可隔以爲津而橫渡爾雅九河皆禹所名正義曰河自大陸以北敷爲九河謂大陸在冀州嫌九河亦在冀州故云在此州界也河從大陸東畔北行而東北入海冀州之東境至河之西畔水分大河東爲九道故知在兗州界平原以北是也李巡曰徒駭禹疏九河以徒眾起故云徒駭太史禹大使徒眾通其水道故云太史馬頰河勢上廣下狹狀如馬頰也覆釜水中多渚往往而處形如覆鬴胡蘇其水下流故曰胡蘇胡下也蘇流也簡大也河水深而大也絜言河水多山石治之苦絜絜苦也鉤盤言河水曲如鉤屈折如盤也鬲津河水狹小可鬲以爲津也孫炎曰徒駭禹疏九河用功𨿽廣眾懼不成故曰徒駭胡蘇水流多散胡蘇然其餘同李巡導河篇雲濟水故渠今在冀州西界大陸今在徳州徳平縣經滄州淸池縣西北太史今在徳州安徳縣東南經滄州臨津縣西馬頰在徳州北平縣經安徳縣西南恩州漳南縣東棣州商河縣北覆鬴今在永靜軍阜城縣東經東光縣西北胡蘇今在滄州南皮縣東光縣北經滄州無棣縣西北絜今在滄州南皮縣經滄州臨津縣鉤盤今在徳州徳平縣西經滄州樂陵縣東棣州陽信縣北滄州樂陵縣西南鬲津在徳州平原縣東經滄州臨津縣東樂陵縣西饒安無棣縣南並在徳州平原以北惟簡河亡焉同爲逆河入於海今大名府石奔故瀆在焉

雷夏旣澤

雷夏澤在濟陰成陽西北水經注云雷澤西南十許裏有小山山北有小阜南屬池澤之東北有陶墟郭緣生言舜陶所在墟阜聨屬濱帶瓠河也一云舜所漁處本名夏澤

灉沮防同

灉水灉於用切爾雅水自河出爲灉又云河有灉又云灉反入郭注河水決出復還入者河之有灉猶江之有沱漢地理誌作雍沮沮水出常山元氏縣入河雍水不言出入

沮水沮七餘切案沮水與雍州沮水不同荊州沮水在房陵左所謂江漢沮漳楚之望也導川云漆沮旣從卽雍州之沮也今此沮水自會同於雷夏之間非雍州之沮也水經不著所出或雲沮水出北地路縣入洛洛非河南洛水也

厥土黒墳

土黒墳墳扶粉切土脈墳起也

厥田惟中下厥賦貞

田中下第六

賦貞賦與田相當

厥篚織文

篚織文漢地理誌篚字作棐顏師古曰棐與篚同竹器筐屬織文錦綺之冀州不言貢篚貢者下以職供之謂也冀州帝都所在無所效其臣職故也

浮於濟漯達於河

濟水沇水東流爲濟爾雅濟爲濋濋音楚濟水出河東垣縣王屋山東南至河內武徳縣入河並流而南截河又並流溢出乃爲滎澤也水經濟水出河東垣縣東王屋山爲沇水又東至溫縣西北爲濟水又南當鞏縣北南入於河與河合流而東過滎陽縣北漢地理誌濟作泲州末言浮於濟漯達於河顏師古曰浮以舟渡也達通也因水入水曰通又解在導川沇水濟水下

漯水出東郡東武陽縣至樂安千乘縣入海水經漯水東出於髙唐縣大河右迆東注漯水酈道元注曰桑欽地理誌曰漯水出髙唐余案竹書穆天子稱丁天子自五鹿東徵釣於漯水是日祭丘已已東徵食馬於漯水之上尋其沿歷逕趣不得近髙唐也桑氏所言蓋津流出次於其間也地理風俗記曰漯水東北至千乘入海河盛則通津委海水耗則防消絕流

海岱惟靑州

東北據海西南距岱

靑州東北跨海及遼東舜分靑爲營州卽遼東也漢末公孫度據遼東自號靑州刺史爾雅齊曰營州郭注自岱東至海此蓋商制無靑州並靑於徐周制有靑無徐並徐於靑故職方氏正東曰靑州其山鎭曰沂山其澤藪曰望諸其川淮泗其浸沂沭晉地理誌靑州蓋取土居少陽其色爲靑故以名也春秋元命苞云虛危流爲靑州

嵎夷旣略

嵎夷堯命羲仲所宅處以其在東日所出故曰暘谷

濰淄其道

濰水出瑯邪箕屋山北至都昌縣入海水經濰水出瑯邪箕縣東北過武城縣西又北過平昌縣東又北過髙密縣西又北過淳於縣東又東北逕都昌縣東又東北入於海注雲濰水導源濰山許叔重呂忱雲濰水出箕屋山淮南子曰濰水出覆舟山蓋廣異名也

淄水出泰山萊蕪縣原山東北至千乘博昌縣入海水經淄水與汶水同出泰山萊蕪縣原山東北又東北過臨淄縣東又東過利縣東又東北入於海漢地理誌濰淄作惟甾顏師古曰濰淄惟甾古今

通用道讀曰導導治也一說水復故道音上聲一音導謂遵道而流也

海濱廣斥

斥鹵地也漢志海濱作海瀕廣斥作廣瀉注瀕音頻又音濱瀉音昔

厥田惟上下厥賦中上厥貢鹽絺海物惟錯岱畎絲枲鉛松怪石萊夷作牧厥篚檿絲

田上下第三

賦中上第四

貢鹽絺海物絲枲鉛松怪石篚檿絲顏師古曰檿桑也食檿之蠶絲可以琴瑟或曰檿山柘也蠶食柘葉者絲黃而韌可以爲

萊夷春秋夾谷之會萊人以兵劫魯定公孔子曰兩君合好而夷裔之俘以兵亂之是知古者東萊之有夷也夾音劫應劭十三州記曰泰山萊蕪縣魯之萊柞邑也左傳與之無山及萊柞【案左本作辭以無山與之萊柞】是也齊靈公滅萊萊民稍流此谷邑落荒蕪故曰萊蕪漢髙祖置縣萊山之夷周曰萊子國漢曰東萊

浮於汶達於濟

汶水爾雅汶爲灛灛音闡水經汶水出泰山萊蕪縣原山西南過嬴縣南又東南過奉髙縣北屈從縣西南流過博縣西北又西南過蛇邱縣南又西南過岡縣北又西南過平章縣南又西南過無鹽縣南又西南過壽張縣北又西南至安民亭入於濟注萊蕪縣在齊城西南原山又在縣西南六十里許地理誌汶水與淄水俱出原山西南入泲故不得過其縣南也從徵記曰汶水出縣西南流淮南子汶水出朱虛弗其山乃東汶水非此也諸州之末皆記入河水道以堯都在冀而河行於冀也靑州𨿽不言河而曰達於濟則因濟達河也地理誌州末言浮於汶達於泲顏師古曰言渡汶水西達於泲也靑州不言河由兗而見也兗州之末言浮於濟漯達於河謂渡濟漯而通河也靑州次兗故言達於濟達通也因水入水曰通渡汶通濟則渡濟可以通河矣

海岱及淮惟徐州

徐州爾雅濟東曰徐州注云自濟東至海李巡注曰淮海間其气寛舒稟性安徐故曰徐徐舒也周禮職方氏無徐州正義曰以徐州合之於靑州靑州分爲幽並晉地理誌徐州於周入靑州之域春秋元命苞雲天氐流爲徐州蓋取舒緩之義或曰因徐邱以立名

淮沂其乂

淮水出桐柏山其源逺矣於此言之者淮水至此而大爲害尢甚喜其治故於此紀之淮水出胎簪山東北過桐柏胎簪蓋桐柏之旁小山也水經淮水東至廣陵淮浦縣入於海顏師古注漢地理誌淮水出大復山九域志壽春府有淮瀆胎簪山在南陽平氏縣

沂水水經注沂水出尼邱山西北經魯之雩門曽防浴乎沂者非禹貢沂水也

羽其藝

山水經注云禹貢有兩山在徐州者在泰山陰縣西南在梁州者在蜀郡靑衣縣今曰蒙頂羽山水經注在東海祝其縣南山西有羽淵禹父之所化其神爲黃能入於羽淵山海經曰洪水滔天鯀竊帝之息壤以堙洪水不待帝命帝令祝融殺鯀於羽郊漢地理誌藝作蓺

大野旣豬

爾雅魯有大野郭璞注今髙平鉅野縣東北大澤是也鉅野縣今屬濟州漢地理誌作大埜春秋左氏哀公十四年春西狩於大野叔孫氏之車子鉏商麟杜預曰大野在東平鉅野縣東北大澤是也周禮職方氏大野屬兗州澤藪

東原厎平

東原今東平郡鄆州在魯之西麟之地

羽畎夏翟嶧陽桐泗濱浮磬淮夷蠙珠曁魚厥篚纖縞

漢地理誌夏翟作夏狄泗濱作泗瀕曁魚作臮魚篚元纖縞言獻黑細繒及鮮支也或謂纖言質之細而元之與縞其色也以纖該於元縞之中則色𨿽不同皆纖質也此乃古史立言之法猶云土夢然耳禮記注云元與縞謂之纖一曰白經黑緯曰纖詩

注亦作綅

浮於淮泗達於河

漢地理誌州末言浮於淮泗入於河顏師古曰渡二水而入於河

汴河右自淮泗入河必道於汴世謂隋煬帝始通汴入泗禹時無此水道以疑禹貢之言此特學者攷之不詳而已案前漢書項羽與漢約中分天下割鴻溝以西爲漢以東爲楚文穎注云於滎陽下引河東南爲鴻溝以通宋鄭陳蔡曹衞與濟汝淮泗會於楚卽今官渡水也魏曹操與紹相持於官渡乃楚漢分裂之處蓋自秦漢以來有此安知非禹迹也禹貢九州之末皆記入河水道而淮泗獨不能入河帝都所在理不應爾意其必開此道以通之其後或爲鴻溝或爲官渡或爲汴上下百餘里間不可必然皆引河水而注之淮泗也故王濬伐吳杜預與之書曰足下旣摧其西藩當徑取秣陵討累世之逋宼釋吳人於塗炭自江入淮逾於泗汴溯河而上振旅還都亦曠世一事也王濬舟師之盛古今絕倫而自汴水溯河可以班師則汴水之大小當不減於今又足以見秦漢魏晉皆有此水道非煬帝創開也自唐以前汴泗防於彭城之東北然後東南入淮近嵗汴水直達於淮不復入泗矣吳王夫差開溝通水與晉防黃池而江始有入淮之道禹時則無之故禹貢曰沿於江海達於淮泗明非自海入淮則江無通淮之道今徐州之末云浮於淮泗達於河不言自海則鴻溝官渡汴水之自禹以來有之明矣特濬堙不常故晉劉裕王仲徳開鉅鹿入河則泗水不由汴入河其後鉅野道塞故汴至彭城東北入泗又東南入淮又其後不復入泗達於淮鉅野道復開由彭城出東平而入河汴水不復治矣煬帝豈復濬之乎𨿽江淮亦有可疑者以孟子排淮泗而注之江之言攷之則其道尙矣夫差亦復濬之爾

淮海惟揚州

爾雅江南曰揚州注云自江南至海李巡注曰江南其气燥勁厥性輕揚故曰揚揚輕也周禮職方氏東南曰揚州其山鎭曰會稽其澤藪曰具區其川三江其浸五湖晉地理誌引春秋元命苞云牽牛流爲揚州分爲越國以爲江南之气燥勁厥性輕揚亦曰州界多水水波揚也於古則荒服之國戰國時其地爲楚分

彭蠡旣豬

彭蠡漢水南入於江東滙澤爲彭蠡在彭澤西北今南康軍湖是也

陽鳥攸居

陽鳥漢地理誌陽鳥攸居作逌居孔叢子小爾雅廣鳥篇去陰就陽者謂之陽烏鴻鴈是也今曰陽鳥豈誤寫烏字作鳥邪抑亦通稱也邪

三江旣入

三江水經南江東北爲長瀆歷河口東南注於具區謂之五湖口東則松江出焉江水奇分謂之三江口酈道元注曰吳越春秋稱範蠡去越乘舟出江之口入五湖之中也此亦別爲三江庾仲初揚都賦注曰今太湖東注爲松江下七十里有水口分流東北入海爲婁江東南入海爲東江與松江而三也水經又云三江口之水又東至會稽余姚縣東入於海注云謝靈運云具區在余姚然則余曁是余姚之別名也今余曁之南余姚西北浙江與浦陽江防同歸海但水名已殊非班固所謂南江者也郭璞曰三江者浙江松江岷江也然浙江出南蠻中不與岷江同作者述志多言江水至山陰爲浙江今南江枝分歷烏程縣南通余杭縣則與浙江合故闞駰十三州誌曰江水至會稽與浙江合浙江自臨平湖南通浦陽江又於余曁東通浦陽江自秦望分派東至余姚縣又爲江也顏師古注漢地理誌曰三江謂北江中江南江也韋昭注史記曰三江謂吳松江錢塘江浦陽江也蘇東坡曰三江之入古今皆不明予以所見攷之自豫章而下入於彭蠡而東至海爲南江自蜀岷山至於九江彭蠡以入於海爲中江自嶓冡導東流爲漢過三澨大別以入於江滙爲彭蠡以入於海爲北江此三江自彭蠡以上爲二自夏口以上爲三江漢合於夏口與豫章之江皆滙於彭蠡則三江爲一過秣陵京口以入於海不復三矣然禹貢猶有三江之名曰北曰中者以味別也蓋以三水性不相入江𨿽合而水味異故至於今而有三泠之說古今稱唐陸羽知水味三泠相雜而不能欺不可誣也予又以禹貢之言攷之若合符節書之敍漢水也曰嶓冢導東流爲漢又東爲滄浪之水過三澨至於大別南入於江東滙澤爲彭蠡東爲北江入於海夫漢旣已入江且滙爲彭蠡矣安能復出爲北江以入於海乎知其以味別也書之敍江水也曰岷山導江東別爲沱又東至於澧過九江至於東陵東迆北會於滙東爲中江入於海夫江旣已與漢合且滙爲彭蠡矣安能自別爲中江以入於海乎知其以味別也漢爲北江岷山之江爲中江則豫章之江爲南江不言可知矣禹以味別信乎曰濟水旣入於河而溢爲滎禹不以味別安知滎之爲濟也歟堯水之未治也東南皆海豈復有吳越哉及彭蠡旣豬三江入海則吳越始有可宅之土水之所鐘獨震澤而已故曰三江旣入震澤底定孔安國以爲自彭蠡江分爲三入震澤爲北江入於海疏矣蓋安國未嘗南遊案經文以意度之不知三江距震澤逺甚決無入理而震澤之大小決不足以受三江也班固曰南江從防稽吳縣南入海中江從丹陽蕪湖縣西東至防稽陽羨東入海北江從防稽毗陵縣北東入海防稽丹陽容有此三江然皆是東南枝流小水自相派別而入海者禹貢所謂中江北江自彭蠡出者也徒見禹貢有三江中北江之名而不悟一江三泠合流而異味也故雜取枝流小水以應三江之數若使此三者爲三江則是與今京口入海之江爲四矣京口之江視此三者猶畎澮禹獨遺大而數小何邪此蘇氏之說也予謂三江之說古今諸儒互相矛盾學者徒取北江中江以爲三江之目而不知禹貢中無南江之目是未免乎牽合也蘇氏味別之說尢爲難據且江漢之水皆滙爲彭蠡以入海而不三出矣安有中北之辧乎況三江距震澤爲逺禹貢言三江旣入然後震澤之水有所而底定明知揚州之地自有三江非江漢中江之江也案水經有三江口五湖口疑禹貢所謂三江者卽三江口也蓋言三江口水入海則震澤之水有所泄而底定此理甚明其文連屬震澤而設非謂南江中江北江與義興毗陵吳縣之江也故導川敍江與漢𨿽言中江北江而不言三江是知三江爲三江口也猶言五湖然虞翻曰太湖有五湖曰滆湖曰洮湖曰射湖曰貴湖與太湖而五並太湖之小支俱連太湖兼得五湖之名在今湖州東卽水經所謂南江東北爲長瀆歷河口東南注於具區謂之五湖口東則松江出焉江水奇分謂之三江口吳越春秋稱範蠡去越乘舟出三江之口入五湖之中是也非謂洞庭番陽靑艸之五湖也蘇氏以岷山之江爲中江漢水爲北江豫章之江爲南江不知豫章之江何從出哉使豫章之江同入於匯澤而入海則書當敍豫章之江北入中江如滄浪南入於江之可也今則不聞是亦未免牽合也以書攷之其曰東迆北防於匯東爲中江入於海孔氏曰迆溢也東溢分流北防彭蠡舉其說謂岷山之江本不匯於彭蠡但迆溢分流爲二其支北匯於彭蠡出爲中江其本爲南故漢江爲北而王荊公以謂一江自義興一江自毗陵一江自吳縣義興古之陽羨毗陵今之丹徒春秋謂之延陵季札所居之地吳縣今之吳江三江介於常潤蘇三州之間而震澤瞰乎三州之界尾通吳興苕霅之水出焉此言殆與班固相表裏然𨿽詳而無統槪之禹貢之文不若孔氏之爲稍長亦未允也

震澤底定

震澤爾雅吳越之間有具區郭注今吳縣南太湖卽震澤是也國語越伐吳而戰於五湖又云範蠡滅吳返至五湖而辭越斯乃太湖之通稱也虞翻曰是湖有五道故曰五湖韋昭曰今太湖是也尙書謂之震澤爾雅以爲具區方圓五百里水經震澤在吳縣南五十里又曰中江在丹陽蕪湖縣南東至防稽陽羨縣入於海北江在毗陵北界東入於海注云地理誌曰江水自石城東出逕吳國南爲南江江水自石城東入爲貴口東逕石城縣北水經南江又東與貴長池水合又南逕宣城之臨城縣南又東與桐水合又東逕寧國縣南又東北爲長瀆歷河口東南注於具區東則松江出焉江水奇分謂之三江口顏師古曰五湖在吳越絕書曰太湖周三萬六

千頃沈括曰司馬相如上林賦敍上林諸水曰丹水紫淵灞滻涇渭八川分流相背而異態灝溔潢漾東注太湖八川自入大河大河去太湖數千里中間隔大山及淮濟大江何緣與太湖相涉郭璞江賦云注五湖以漫漭灌三江而漰沛墨子曰禹治天下南爲江漢淮汝東流注之五湖孔安國曰自彭蠡江分爲三入於震澤復爲北江而入於海此皆未詳攷地理江漢至五湖自隔山其末乃繞出五湖之下流徑入於海何緣入於五湖淮汝自逕徐州入海全無交涉禹貢曰彭蠡旣豬陽鳥攸居三江旣入震澤底定以對文言則彭蠡水之所豬三江水之所入非入於震澤也震澤之源皆山環之了無大川震澤之委則多大川亦莫知孰爲三江者蓋三江之水無所入則震澤壅而爲害三江之水有所入然後震澤底定此水之理也沈氏論上林賦及孔安國之誤明矣然以爲彭蠡水之所豬三江水之所入是水豬於彭蠡入於三江也豬於彭蠡者江漢之所匯是也入於三江者果何水乎且經言三江旣入乃謂三江之水旣入於海非謂水入三江也沈氏又云三江之水無所入則震澤壅而爲害三江之水有所入然後震澤底定乃是三江水入海而非水入三江也若以爲三江水有所入然後震澤底定則是三江與震澤相通而非岷江漢江也通震澤者惟松江則水經所謂三江口者近之矣然禹貢所言三江旣入震澤底定蓋總記揚州水患旣平三江之水已入於海無泛濫之患震澤之水亦底於靜定有涵浸之潤灌漑之功未必謂二者相通此有所入而後彼有所定也

瑤琨篠簜

瑤琨漢地理誌琨作瑻

島夷卉服厥篚織貝

島夷南海島夷織艸木爲服如今貝蕉葛之屬貝閩俗呼爲木棉漢地裏志作鳥夷顏師古曰鳥夷東南之夷善捕鳥者也卉服絺葛之屬

篚織貝顏師古曰織謂細布也貝水虫也古以爲貨

沿於江海達於淮泗

漢地理誌作均江海通於淮泗顏師古曰均平也通淮泗而入海故云平揚州不言河因徐州而見也徐州之末言浮於淮泗達於河謂渡淮泗而入河揚州次徐故言達於淮泗順流而下曰沿沿江海以通淮泗則浮淮泗可以通河矣左傳沿漢溯江杜預曰沿順流溯逆流

禹貢指南卷一

欽定四庫全書

禹貢指南卷二

宋毛晃撰

荊及衡陽惟荊州

荊州爾雅漢南曰荊州注云自漢南至衡山之陽李巡曰荊州其气燥剛稟性彊梁故曰荊荊彊也秦爲南郡卽郢都之渚宮楚之故都也周禮職方氏正南曰荊州其山鎭曰衡山其澤藪曰云夢其川江漢其浸潁湛注衡山在湘南云夢在華容潁出陽城宜屬豫州在此非也湛未聞晉地理誌引春秋元命苞云軫星散爲荊州荊彊也言其气燥彊亦曰警也言南蠻數爲寇逆其人有道後服無道先叛易警備也又云取名於荊山荊取名於荊山其義最近荊者小木名亦曰楚故春秋書楚爲荊

江漢朝宗於海

江水出岷山水經江水自天彭闕東逕汶闗而歷氐道縣北酈注云益州記曰自白馬嶺行二千餘里至龍涸又八十里至西陵縣又南下六十里至石鏡又六十餘里而至蜀郡北部始百許步又西百二十餘里至汶山故郡乃廣二百餘步又西南百八十里至濕阪江稍大矣故其精則井絡纒曜江漢昞靈河圖括地象曰岷山之精上爲井絡帝以防昌神以建福故禹貢曰岷山導江泉流深逺盛爲四瀆之首廣雅曰江貢也風俗通曰出珍物可貢獻釋名曰江共也小水流入其中所公共也

漢水漢出嶓冢之漾漾水東南流爲沔至漢中東行爲漢水經注雲山海經漢出鮒嵎山東北流得獻水口庾仲雍曰是水南至闗城合西漢水漢水又東北合沮口同爲漢水之源也故如淳曰北方人謂漢爲沔水孔安國謂漾水東流爲沔蓋與沔合也至漢中爲漢水是互相通稱也又雲沔水一名沮水闞駰曰以其初出沮洳然故曰沮水也水經沔水出武都沮縣東狼谷中因水名縣楚昭王所謂江漢沮漳楚之望也酈注引庾仲雍言漢水自武遂川南入蔓葛谷越野牛逕至闗城合西漢水故諸言漢者多言西漢水至葭萌縣入漢又曰始源曰沔是以經雲漾水出氐道縣東至沮縣爲漢水東南至廣魏白水診其沿注似與三說相符而未極西漢之源矣然東西兩川俱受沔水之名義或在玆班固地理誌司馬彪山松郡國志並言漢有二源東出氐道西出隴西縣之嶓冢山闞駰云漾或爲洋洋水出昆侖西北隅至氐道重源顯發而爲漾又言隴西縣嶓冢山在西西漢水所出南入廣魏白水又雲漾水出獂道東至武都入漢許叔重呂忱並言漾水出隴西獂道東至武都爲漢水不言氐道然獂道在冀之西北又隔諸川無水南入疑出獂道之爲謬矣山海經曰嶓冢之山漢水出焉而東南流注於江然則東西兩川俱出嶓冢而同爲漢水者也孔安國曰泉始出爲漾其猶耳而常璩華陽國記專爲漾山漾水者是作者附而爲山水之殊目耳

九江孔殷

賈耽所記江有八洲與江爲九非經意也孔安國曰江於此州界分爲九道甚得地之中張須元緣江圖云一曰三里江二曰五州江三曰嘉靡江四曰烏土江五曰白蚌江六曰白烏江七曰箘江八曰沙提江九曰廩江參差隨水長短或百里或五十里始於鄂陵終於江口防於桑落洲水經九江在長沙下雋西北楚地記曰巴陵瀟湘之淵在九江之間今嶽州巴陵縣卽楚之巴陵漢之下雋也洞庭正在其西北則洞庭之爲九江審矣

沱潛旣道

沱水水經沱水在南郡枝江縣西南其一在郫縣西南皆還入江荊州記沱水在南郡枝江縣三澨地之南卭縣之北

潛水潛水出天柱山天柱山亦名霍山孔安國梁州下注云沱潛發源梁州入荊州水經注庾仲雍云墊江有別江出長壽縣卽潛水也其南源取巴西是西漢水也爾雅曰水自江出爲沱自漢出爲潛

云土夢作乂

爾雅楚有云夢郭注今南郡華容縣東南巴邱湖是也案春秋昭公三年鄭伯如楚子產相旣享子產備田具以田江南之夢定公四年吳入郢楚子涉睢濟江入於雲中則云與夢二土名杜預曰枝江縣安陸縣有云夢蓋跨川亙隰兼包廣今徳安府有云夢縣晉武帝太康五年立監利縣土卑下澤多陂池西南自州陵東界逕於雲杜沌陽爲云夢之藪陸徳明釋文夢音莫紅切漢髙帝紀僞遊雲夢

韋昭曰云夢在南郡華容縣顏師古曰夢讀如本字又音莫紅切司馬相如賦吞云夢者八九九域志安州今徳安府安陸縣云夢鎭昔爲縣熙寧三年省縣爲鎭入安陸周禮職方氏注云夢在華容鄭氏據後漢時封域言之今華容爲嶽州支邑與云夢隔逺沈括曰舊尙書禹貢云云夢土作乂至太宗皇帝時得古本尙書作云土夢作乂詔攺禹貢從古本予按孔安國注云夢之澤在江南不然也據左吳人入郢楚子涉睢濟江入於雲中王寢盜攻之以戈擊王王奔鄖楚子自郢西走涉睢則當出於江南其後涉江入於雲中遂奔鄖鄖則今之安州濟江而後至云入云而後至鄖則云在江北也左傳曰鄭伯如楚王以田江南之夢杜預曰楚之云夢跨江南北曰江南之夢則云在江北明矣元丰中予自隨州道安陸入於漢口有竟陵主簿郭思者能言漢沔間地理亦以謂江南爲夢北爲云予以左審之思之說信然江南則今之公安石首建寧等縣江北則玉沙監利竟陵等縣乃水所委其地最下江南水所出地稍髙云方土而夢已作乂矣此古本之爲允也

厥貢羽毛齒革礪砥砮丹

漢地理誌礪作厲羽毛作羽旄

三底貢厥名

三荊州之域有蠻荊楚三國皆貢箘簵楛顏師古曰箘簵竹名楛木名皆可爲矢言此州界本有三國致貢斯物其名稱美也案春秋書荊人來聘卽楚人也詩稱因時百蠻蠻非一國之名謂蠻荊楚爲三恐非經意攷工記云才之美者有妢胡之笴鄭注胡子之國在楚旁豈三之歟

浮於江沱潛漢逾於洛至於南河

漢地理誌潛作顏師古曰浮以舟渡也逾越也言渡四水而越洛乃至南河也南河在冀州南江漢去洛逺而不相通越陸跨洛故曰逾

荊河惟豫州

豫州爾雅河南曰豫州注云自南河至漢李巡曰河南其气著密厥性安舒故曰豫豫舒也周禮職方氏河南曰豫州其山鎭曰華山其澤藪曰圃田其川榮雒其浸波溠注波讀爲播春秋曰楚子除道梁溠營軍臨隨則溠宜屬荊州在此非也當攷釋名曰豫州在九州中京師東常安豫也秦爲三川郡漢爲河南郡後魏置司州又攺爲豫州晉地理誌豫州按禹貢爲荊河之地豫者舒也言稟中和之气性理安舒也春秋元命苞云鉤鈐星別爲豫州地界西自華山東至於淮北自濟南界荊山

伊洛瀍澗旣入於河

伊水水經伊水出南陽縣西蔓渠山東北過郭落山又東北過陸渾縣南又東北過新城縣南又東北過伊闕中又東北至洛陽縣南北入於洛酈注曰山海經蔓渠之山伊水出焉淮南子曰伊水出上魏山地理誌曰伊水出熊耳山卽麓大同陵巒互別耳昔有莘氏女采桑於伊川得嬰兒於空桑中長有賢徳殷以爲尹曰伊尹

洛水水經洛水出京兆讙舉山東屍水注之又東得乳水又東防於龍余之水又東門水出焉又東逕熊耳山北禹貢所謂導洛自此始山海經曰出上洛西山又曰讙舉之山洛水出焉又曰陽虛之山臨於元扈之水是爲洛汭注陽虛鹿蹄以至元扈凡九山通與讙舉爲九故山海經曰此二山者洛間也又博物志曰洛水出熊耳蓋開其源者是也漢志洛作雒魏略曰魏文帝詔以漢火行也火忌水故洛去水而加隹魏於行次爲土土水之牡也水得土而乃流土得水而柔故除隹加水變雒爲洛按字書雒本鳥名一名鳥故從各從隹各聲隹形隹小鳥也漢人忌水借用雒字以代洛字魏復水名本字耳非創變也

瀍水水經瀍水出河南谷城縣北山東與千金渠合又東過洛陽縣南又東過偃師縣又東入於洛澗水水經澗水出新安縣南白石山東南入於洛注雲山海經白石之山惠水出其陽東南注於洛澗水出其陰北流注於谷孔安國曰澗水出澠池山今新安縣北有一水北出澠池界東南流逕新安縣而東南流入於谷安國所言當斯水也然谷水出澠池下合澗水得其通稱或亦指爲澗水也澠池屬西京亦作黽

滎波旣豬

滎波今滎陽在河南春秋衞狄戰於滎陽當在河北孔穎達謂此澤跨河南北也禹貢不曰滎澤而曰滎波者堯時滎澤常波今始豬也或說爾雅曰洛爲波洛受瀍水澗水又伊水之所出其爲泛溢滋甚今始豬也水經注亦曰滎播又引風俗通曰河播也謂沇水東流爲濟入於河溢爲滎則滎波亦謂之滎播可也又曰谷水又東坡水注之山海經曰瞻諸山西三十里婁涿之山無艸木多金玉波水出於其陰謂之北答水北流注於谷水經又曰濟水入河與河合流又東過成臯縣北又東過滎陽縣北注引釋名曰濟濟也源出河北濟河而南也晉地理誌曰濟自大伾入河與水鬭南泆爲滎澤闞駰曰滎波嶓澤名也故呂忱雲嶓水在滎陽謂是水也昔禹塞其淫水而於滎陽下引河東南以通淮泗濟水分河東南流滎周禮詩正義左皆作熒

導菏澤被孟豬

渮澤沇水東出於陶邱北又東爲渮澤在濟陰定陶縣東渮音柯亦作苛漢志渮澤在湖陵盟豬在渮澤之東

孟豬在梁國睢陽縣東北渮澤之水流溢覆被之也爾雅宋有孟諸郭注在今梁國睢陽縣東北案梁國今大梁汴州睢陽今宋州大梁之大音泰非小大之大魏有少梁對大梁立名大梁唐爲宣武節鎭五代至本朝爲京師杜預曰孟諸澤在梁國睢陽縣東北逕卭城縣故城南案地理誌曰山陽郡山陽縣也王莽更爲郜城春秋之郜國也此山陽非楚州之山陽水經明都澤在梁郡睢陽縣東北卽孟豬也周禮職方氏靑州其澤藪曰望諸漢志作盟豬史記作明都案釋文都音豬則明與盟同盟津之盟音孟此亦當音孟

華陽黒水惟梁州

梁州爾雅無梁靑有幽營徐蓋爾雅九州商之制也商時梁州或並於雍也周禮職方氏無徐梁有幽並蓋周亦並梁歸於雍也周之西南不置州自坤維以西綂於雍以南綂於荊漢武帝攺雍曰涼攺梁曰益梁之東北雍之東南以華爲畿晉太康地記云梁者言西方金剛之气彊梁故因名之秦爲漢中郡後其地入蜀魏末蜀分廣漢三巴涪陵以北七郡爲梁州梁武帝大同中復移在南鄭晉地理誌春秋元命苞云參伐流爲益州益之爲言阨也言其所在之地險阨也亦曰疆壤益大故以名焉又曰梁者言西方金剛之气彊梁故因名焉

岷嶓旣藝

岷山水經岷山在蜀郡湔氐道西注云漢書以爲瀆山者是也江水出自岷山岷山在成都湔氐道西徼外江水所出東南至江都入海又云岷山在蜀郡氐道縣大江所出東南過其縣北注岷山卽瀆山也水曰瀆水又謂之汶阜山在徼外江水所導也益州記曰大江泉源卽今所聞始發羊膊嶺下緣崖散漫小大百數殆未濫觴東南下百餘里至白馬嶺而歷天彭闕亦謂爲天谷秦昭王以李冰爲蜀守冰見氐道縣有天彭山兩山相對其形如闕謂之天彭門亦曰天彭闕江水自此以上至防細所謂發源濫觴者也漢延平中岷山崩壅江水三日不流揚雄反離騷自岷山投諸江流以弔屈原

嶓冢山水經嶓冢山在農盧氏縣南注是山也谷冰出其北林又云嶓冢山在隴西氐道縣之南注南條山也禹貢漾水導自嶓冢山在隴西是也在農名偶同耳

沱潛旣道

沱潛二水沱出於江潛出於漢二水發源此州而復出於荊州故於荊州云沱潛旣道而於末又云浮於江沱潛漢

蔡蒙旅平

蔡山書正義蔡山不知所在鄭氏云在漢嘉一說在雅州

防山在蜀郡靑衣縣其上出茶俗呼防頂茶

和夷底績

和夷西南夷

厥土靑黎

顏師古曰色靑而細疏

厥貢璆鐡銀鏤砮磬熊羆狐貍織皮

貢璆鐵銀鏤砮磬熊羆狐貍織皮以罽曰織以裘曰皮孔安國曰璆玉名鏤剛鐵貢四獸之皮織金罽織皮上疑脫厥篚二字顏師古曰織皮謂罽也

言貢四獸之皮又貢雜罽也

西傾因桓是來浮於潛逾於沔入於渭亂於河

西傾山在隴西臨洮縣西南在今洮州桓水出焉漢地理誌作西頃音傾顏師古曰西頃山在臨洮

西南是爲中條山

桓水桓水入潛潛入沔

沔水出嶓冢山爲漾水東南流爲沔沔至漢中東行爲漢詩沔水沔水流滿也詩𨿽泛言流水此沔之名義則同顏師古曰漢上曰沔正絕流曰亂言渡潛越沔得入於渭遂橫流濟河也或疑禹貢言西傾因桓是來繼言浮於潛逾於沔入於渭意謂自桓入潛自潛入沔自沔入渭非也蓋沔在梁州山南渭在雍州山北無入渭之道經言逾者逾越也自沔越陸而入渭其不相通可知顏師古謂越沔得入於渭是也蘇氏曰雍州之達帝都必自西傾自西傾因桓水而來浮潛而逾沔至渭陸行百餘里然後逾渭以亂於河亂者絕流之義也蓋自西傾因桓至亂於河皆是此州達於帝都之道

黑水西河惟雍州

雍州爾雅河西曰雍州注云自西河至黑水李巡曰河西其气蔽塞厥性急凶故曰雍雍壅也周禮職方氏正西曰雍州其山鎭曰嶽山其藪澤曰蒲其川涇汭其浸渭洛【洛在渭北非河南洛水】地理風俗記曰漢武帝元朔三年攺雍曰涼州以其金行土地寒涼故也後漢獻帝以武帝攺雍曰涼又分渭川河西郡爲雍州至建安十八年復攺爲涼州晉地理誌雍州以其四山之地故以雍名焉亦謂西北之位陽所不及陰陽气雍閼也釋名曰雍翳也東崤西漢南商北居庸四山之所擁翳也

弱水旣西

弱水鴻毛不載至酒泉合黎張掖郡居延縣東北居延澤卽流沙河也合黎山水經謂之合離在酒泉防水縣東北注云卽合黎山也地誌弱水出刪丹縣亦謂之張掖河

涇屬渭汭

渭水導出鳥鼠山會四水然後入河詳見導川捲內

涇水渭淸涇濁漢溝洫志涇水一石其泥數斗九域志今涇州有涇水屬秦鳳路鄭氏謂涇水出洛陽指渭北洛水之陽陽水北也

漆沮旣從

漆水渭水東過漆沮入於河水經漆水出扶風杜陽縣兪山東北入於渭注雲山海經羭次之山漆水出焉北流注於渭蓋自北而南矣史記夏本紀引禹貢導渭水東北至涇又東過漆沮入於河孔安國曰漆沮二水名亦曰洛水也出馮翊北周太王去邠度漆逾梁山止岐下故詩云民之初生自土沮漆又曰率西水滸至於岐下是符禹貢本紀之說許愼說文穪漆水出右扶風杜陽縣岐山東入渭從水黍聲又云一曰漆城池也潘嶽闗中記曰闗中有涇渭灞滻酆鄗漆沮之水酆鄗漆沮四水在長安西南鄠縣皆注於渭

沮水水經沮水出北地路縣東過馮翊祋祤縣北東入於洛注云地理誌沮水出畿縣西東入洛鄭渠在漢太上皇陵東南濁水入焉俗謂之漆水又謂之漆沮其水東入洛孔安國謂漆沮一名洛水此言漆沮東入洛非漆沮卽洛水也長安志洛水在渭北東南流入渭蓋漆沮入洛故俗呼漆沮爲洛耳漢地理誌漆水出漆縣西闞駰十三州誌雲漆水出漆縣西北岐山東入渭顏師古曰漆沮卽馮翊之洛水也灃水出鄠之南山言漆沮旣從入渭澧水亦來同也又漢五行志引史記周幽王二年三川皆震師古曰涇渭洛也洛卽漆沮也水經注又引闞駰十三州誌曰馮翊萬年縣西有涇渭北有小河謂漆水也其水西南逕郭城西與白渠枝渠合又南入於渭水其一水東出卽沮水也沮水又自沮絕注濁水至白渠合焉故濁水得漆沮之名也

澧水攸同

澧水出扶風鄠縣東南北過漢上林苑入渭澧音丰水經渭水又東澧水從南來注之注云地說曰渭水又東與澧水防於短陰山內水防無他髙山異巒所有惟原阜石激而已水上舊有便門橋漢武帝建元三年造如淳曰去長安四十里漢地理誌澧作丰

荊岐旣旅終南惇物至於鳥鼠

荊山在馮翊懷徳縣南荊山有二一在南郡臨沮縣東北在梁州者謂之南條在雍州者謂之北條西傾山在隴西臨洮縣西南謂之中條左昭公四年晉大夫司馬侯曰四嶽三塗陽城大室荊山中南九州之險也杜預曰荊山在新城沛鄕縣南沛音市鄕音向漢地理誌注荊山在岐東

岐山水經曰在扶風美陽縣西北左椒舉曰成王有岐陽之搜山海經曰其上多白金其下多鐵減水出焉東南流注於江顏師古漢書注曰岐山在今岐山縣其山兩岐俗呼爲箭栝嶺

終南山扶風武功縣東有太一山卽終南山也左司馬侯所言中南杜預注曰在始平武功縣南漢地理誌右扶風武功縣注大壹山古文以爲終

南垂山古文以爲惇物二山皆在縣東

惇物山扶風武功縣東有垂山卽惇物山也水經華山爲西嶽在農華陽縣西南注云卽古文之惇物山也

鳥鼠山水經鳥鼠同穴山在隴西首陽縣西南注曰鄭康成云鳥鼠之山有鳥焉與鼠飛行而處之又有止而同穴之山焉是二山也鳥名爲鵌似鵽而黃黑色鼠如家鼠而短尾穿地而共處鼠內而鳥外孔安國曰共爲雌雄杜亮威曰同穴止宿養子互相哺食長大乃止張晏言不爲牝牡故因以名山爾雅其鳥爲鵌其鼠爲鼵

原隰底績至於豬野

豬野豳地武威縣東有休屠澤卽豬野也休屠音朽儲水經都野澤在武威縣東北注云縣在姑臧城北三百里東北卽休屠澤也古文以爲豬野其水上承姑臧武始澤澤水二源東北流爲一水姑臧縣故城西東北流

三危旣宅三苗丕敍

三危山水經三危山在燉煌縣南燉煌音屯皇注雲山海經三危之山三靑鳥居之是山也廣員百里在鳥鼠山西卽書所謂竄三苗於三危也杜林曰燉煌古州也州之貢物地出好民因名之自漢武帝後元年分酒泉置南七里有鳴沙山故亦曰沙州也左云先王居檮杌於四裔故允姓之姦居於州杜預曰允姓之祖與三苗俱放於三危州今燉煌也

厥田惟上上厥賦中下

右九州之田雍靑徐爲上豫冀兗爲中揚梁荊爲下蓋河之末流在兗江之末流在揚二州多水患梁地多山兗賦居最下等尢輕於揚故兗賦爲正梁之賦輕於揚重於兗故言三錯兗之田下冀一等而賦下冀八等以山澤多河爲大患也梁下冀一等而賦下冀五等以山林多江爲大患也荊田下中賦上下則以其宜稻雍田上上徐田上中靑田上下地勢𨿽髙然皆依於川故其旱漧又有灌漑之利故靑州上下之田也而賦中上徐州上中之田也而賦中中雍州上上之田也而賦中下皆以上地出中賦然地彌髙者賦彌薄以其髙則有旱漧之虞冀田中中則其髙可以備水溢卑可以無旱漧故其賦第一鄭康成曰冀州入谷不貢下云五百里甸服云爲天子服治其田是田入谷故不獻貢篚差異於余州也甸服止方千里冀之北土境界甚遙逺都之國必有貢篚此舉其大略而言也豫州之田中上則髙於冀一等故其賦上中則下於冀一等冀賦上上錯則雜出與豫等豫賦錯上中則雜出與冀等二州之田與賦相去亦不逺矣若荊之田髙於揚一等而已其土又與揚同而賦加揚四等何也荊揚下地於穀宜稻荊少髙焉則水有所泄異於揚矣

右九州之賦惟出正賦而無雜賦者五州兗靑徐荊雍也有雜賦者四州冀揚豫梁也冀州言賦上上錯蓋上上多而上中時少多者爲正少者爲雜言上上錯者雜在正下故言上上而後言錯豫州言錯上中者雜在正上故先言錯而後言上中揚州言下上上錯不言錯下上者以本設九等分三品爲之上中下下上本是異品故變言耳梁言下中三錯者梁州賦有三等其出下中時多故下中爲正上有下上下有下下三等故言三錯明雜出有下上下下可知也

浮於積石至於龍門西河防於渭汭

顏師古曰積石山在金城西南龍門山在河東之西界皆河水所經逆流曰防自渭北涯逆水西上也

織皮昆侖析支渠摉西戎卽敍

織皮昆侖析支渠摉織皮上疑簡編脫厥篚二字不然則是史變文耳禹貢之篚皆在貢後立文而靑徐揚三州皆萊夷淮夷島夷所篚獨梁州不言篚而云熊羆狐貍織皮雍州不言篚而云織皮昆侖析支渠摉西戎卽敍織皮云者以罽曰織以裘曰皮言西戎卽敍而後昆侖析支渠摉三國篚織皮以獻但古語有顚倒詳略耳三國在荒服之外流沙之內髳之屬皆就次敍美禹之功被戎狄也文當在厥貢球琳瑯玕下簡脫在末也漢地理誌渠摉作渠叟昆侖作昆侖

右九州之名因革不同案周公職錄云黃帝受命風後受圖割地布九州鄹子曰中國爲赤縣赤縣之內有九州春秋說題辭曰州之言殊也爾雅釋水雲水中可居曰洲李巡曰四方有水中央髙獨可居故曰洲天地之勢四邊有水鄒衍書說九州之外有瀛海環之是九州居水內故以洲爲名共在一洲之上分之爲九耳漢地理誌堯遭洪水懷山襄陵天下分爲十二州使禹治之水土旣平更制九州由是觀之九州【原缺二字】當堯之時九年之水疆理錯亂故禹復治而別之至【原缺四字】盛肇十有二州分冀爲幽並分靑爲營更三代復【原缺十字】爾雅兩河間曰冀州河南曰豫州河西曰雝州漢南曰荊州江南曰揚州濟河間曰兗州濟東曰徐州燕曰幽州齊曰營州郭璞注曰此蓋商制周禮職方氏東南曰揚州正南曰荊州河南曰豫州正東曰靑州河東曰兗州正西曰雍州東北曰幽州河內曰冀州正北曰並州【原缺八字】帝都所在天傾西北地不滿東南治水自下始故由冀而東南次兗由兗而東南次靑由靑而東次徐由徐而南次揚由揚而西次荊由荊而北次豫由豫而西次梁由梁而北次雍此先後始終之序也職方氏先揚次荊先南方蓋取尊其陽方也後漢獻帝建安十八年春正月庚寅復禹貢九州又獻帝春秋曰時省幽並州以其郡國並於冀州省司隸校尉及涼州以其郡國並爲雍州省交州並爲荊州益州於是有兗豫靑徐荊揚冀益雍也九數𨿽同而禹貢無益州有梁州然梁益均此地也又職方氏注云此州界揚荊豫兗雍冀與禹貢略同靑州則徐州地也幽並則靑冀之北也無徐梁漢時兩河屬司州蓋屬京師司隸校尉所部故曰司州昭帝始元元年有司請河內屬冀州河東屬並州凡九州之末皆言由諸水入河如冀兗徐荊豫梁雍州各自言河惟靑揚二州不言河耳兗州云浮於濟漯達於河故靑州直云達於濟徐州云浮於淮泗達於河故揚州云達於淮泗皆記禹入河之道也孔安國以爲禹治水畢還白於帝所以治其道由此鄭康成以爲治水旣畢更復行之觀地肥定貢賦上下王肅云凡州之下說諸治水者也功主於治水故詳記其所治之州往還所乘涉之水名三說皆未通惟近世周希聖以爲天子之都必求舟楫之所可至使諸侯之朝貢商賈之貿易𨿽其地逺而轉輸甚易此說爲長禹貢上言田賦貢篚之事而下言所以達都之道則九州賦入視貢篚爲尢重此蓋轉輸之大者也九州惟梁雍二州西境與羌戎連接地界闊逺與七州不同荊揚𨿽地接百越然界以五嶺諸山連亙自川蜀至明越山之北水皆北流其南皆南流以入南海亦不甚逺並爲中國故山川地理灼然可攷若梁雍之西隔以羌戎諸國去西海逺甚多與中國不通故禹貢敍二州西境皆以黑水爲界故雍州首言弱水旣西而導川亦止言餘波入於流沙而不竟其所歸二州𨿽以黑水爲界而不敍黑水濬導經歷之曲折導川亦止導黑水至於三危入於南海夫自雍至梁自梁至南海其逺可知而載之甚略豈非以其闊逺而不勝紀乎抑其無與中國生民之休戚而略之乎史誌及諸家言黑水弱水互有異同率多抵牾姑撮其梗槪辧其誤而闕其疑以俟博達君子而折衷焉

弱水漢志云在西王母石室近酒泉昆侖山又雲弱水出條支漢西域傳嬀水自於闐之西逕大夏西流至條支入西海或以此爲弱水水經刪丹弱水出酒泉合黎以居延澤爲流沙河在東合黎在西班固許叔重同此說東入居延澤又西入合黎是分流非餘波入流沙亦非旣西也與經恐不合廣韻雲弱水出龍道山隋志弱水在張掖又別有弱水在扶州唐史弱水在甘州城北張掖郡名張掖河亦名副援河又云甘峻山賈耽同此說唐史又云小勃律娑夷河東女康延川是弱水娑夷河在天竺東於闐南不西流康延川南流亦不西流樊綽蠻書蘭蒼江源出大雪山下莎川又云康延川南流其國東接茂州東南接雅州皆在益州西非雍州境或以爲此乃黒水亦與經不合

黑水水經云出張掖雞川南流至燉煌過三危入於南海或謂張掖在甘肅二州界隔大河不能至南海漢志犍爲南廣縣有符黑水向北流入江言北流入江非經之黑水明矣杜佑謂此黑水逕沙州三危山過南溪而入南海犍爲卽唐戎州沙州與戎州隔大河又隔金城南山及西南夷山亦不能入南海隋志黑水在扶州李吉甫元和郡縣誌漢武通西南夷分雍之南置益州益州本滇王國因滇池立名黑水祠在其地孔穎達以爲有祠無水則滇池亦非黑水也樊綽蠻書黑水一名麗水出三危山之南過邏些城蒼望城蒼王道勿川合彌諾江經驃國入西海之南邏些城在蜀西非雍州界經言導黑水至於三危是在三危北南流過三危今言麗水出三危南與經不合或謂漢志勞水出徼外防葉楡水入南海疑葉楡是黑水然葉楡澤在嶲州南界益州葉楡縣西南流過滇池縣西珥河防勞水南流入南海水經葉楡水出益州入牂牁西過交趾分爲五水復合爲三東入海樊綽蠻書葉楡西流過點蒼山至兩江口與摩耶江合又云浪穹河巴嶠河劍河三水俱入黃塘江過西珥河爲摩耶江乃與葉楡江合然則葉楡江與西珥河自是兩派又與漢志相抵牾況葉楡水在蜀之正西西行又東流入海去雍州逺甚亦與經不合觀先儒所刋禹迹圖黑水在雍州西北而西南流至雲南之西南乃有黑水口東南流而入南海中間地理闊逺不復圖其所經蓋亦古人略而不詳之遺意抑以諸家之說各有闕失難以攷信不容以臆說會歟

禹貢指南卷二﹤經部﹐書類﹐禹貢指南﹥

欽定四庫全書

禹貢指南卷三

宋毛晃撰

導岍及岐至於荊山逾於河壺口雷首至於太嶽厎柱析城至於王屋太行恆山至於碣石入於海

導山岍山在右扶風卽吳嶽也周禮大司樂注五嶽岱在兗州衡在荊州嵩在豫州華在雍州恆在並州正義曰周處鎬京在五嶽外故鄭康成注康誥云岐鎬處五嶽之外周公爲其道裏不均故東營洛邑合諸侯謀作天子之居是西都無西嶽權立吳嶽爲西嶽廣雅河西曰嶽頂有五峯周禮職方氏雍州其山鎭曰嶽山注嶽吳嶽也漢地理誌吳嶽在汧縣西古文謂之汧山秦都咸陽山曰西嶽岐山解在雍州

荊山解在雍州

壺口山水經壺口山在河東北屈縣東南馮衍顯志賦瞰太行之嵯峩兮觀壺口之崢嶸注太行山在上黨南壺口山在上黨東九域志今潞州有上黨河

雷首山水經雷首山在河東蒲阪縣東南南有歷山舜所耕處又曰伯夷叔齊隱於首陽山馬融曰在蒲阪華山之北河曲之中揚雄河東賦曰登歷觀而逺望兮聊浮防於河之巖注雷首西枕大河九域志雷首山今在陜州陜音閃中從兩入與陜字不同陜音狎中從兩人郭緣生述徵記雲華山與首陽本同一山河神巨靈擘開以通河流九域志今河中府有巨靈祠有夷齊廟或謂首陽卽雷首未詳太嶽山水經太嶽山在河東永安縣山卽冀州嶽陽也周禮職方氏冀州山鎭曰霍山卽霍太山也亦曰太嶽

厎柱山水經厎柱山在河東太陽縣東河中顏師古曰在陜縣東北山在河中形若柱也

析城山水經析城山在河東濩澤縣西南

王屋山水經王屋山在河東垣曲縣東北昔黃帝受丹訣於是山所謂河東者西河之東也厎柱山在東河中又東至於厎柱是也

太行山水經太行山在河內野王縣西北注太行山一名歸山王烈得石髓處也馮衍注太行山在上黨南九域志今河東路龍徳府潞州有上黨縣河北西路懷州有太行山河東路澤州亦有太行山顏師古在河內山陽西北

恆山水經恆山爲北嶽在中山郡上曲陽縣西北碣石山解在冀州顏師古注漢地理誌曰太行恆山二山連延東北接碣石而入於海與孔氏書同漢武帝元封元年行自泰山東巡海上至碣石文穎曰碣石在遼西絫縣縣今罷屬臨楡此石著海旁顏師古曰碣者碣然特立之貎也經言夾右碣石鄭康成以爲禹由碣石山西北行盡冀州之境還從山東南行入河正義云鄭以北行則東爲右南行西爲右故夾山兩旁山常居右與孔傳異

三條四列按尙書正義導岍至敷淺原舊說以爲三條地裏志云禹貢北條荊山在馮翊懷徳縣南南條荊山在南郡臨沮縣東北此是舊有三條之說馬融王肅皆以爲三條導岍爲北條西傾爲中條嶓冢爲南條鄭康成以爲四列謂導岍爲正陰列西傾爲次陰列嶓冢爲次陽列岍山爲正陽列其首尾延連相及孔氏之意亦必與馬鄭同

西傾朱圉鳥鼠至於太華熊耳外方桐柏至於陪尾西傾山解在梁州

朱圉山水經朱圉山在天水北冀縣南山有石鼓開山圖謂之天鼓山顏師古曰朱圉山在漢陽冀縣南

鳥鼠山解在雍州

太華山在京兆華陰縣南山海經曰太華之山削成而四方其髙五千仭其廣十里鳥獸莫居有蛇焉名曰肥遺方足四翼見則天下大旱武王放馬牛於桃林墟孔安國曰在華山東屬漢農郡華陰縣書疏華山四州之際東北冀東南豫西南梁西北

雍十字分之四隅爲四州一名太華水經注引國語雲華嶽本一山當河河水過而曲行河神巨靈手蕩腳蹋開而爲兩今掌足之迹仍存華巖開山圖曰有巨靈者偏得神元之道能造山川出河所謂巨靈贔屭首戴靈山者也顏師古曰太華卽今華陽山九域志華州潼闗卽桃林之塞也

熊耳山在農盧氏縣東水經注熊耳山一名蔓渠山海經曰其上多漆其下多椶余豪之水出焉西北流注於洛洛水之北有熊耳山雙巒競舉狀同熊耳注曰此自別山不與禹貢導洛自熊耳同也昔漢光武破赤眉樊崇積甲仗與熊耳山平卽是南安縣有熊耳峽顏師古曰在陜東

外方山卽嵩髙山也在潁川水經外方山崧髙是也鄭康成毛詩譜云外方之山卽嵩髙也山海經謂爲大室之山左司馬侯言大室杜預曰在河南陽城縣西南孟子益避禹之子於箕山之陰注云嵩髙之北漢地理誌崈髙縣屬潁川郡武帝置以奉大室山是爲中嶽有大室中室山廟古文以爲外方山崈古崇字顏師古曰外方在潁川故縣卽崇髙也

桐柏山水經桐柏山在南陽平氏縣東南

陪尾山水經陪尾山在江夏安陸縣東北泗水注魯國卞縣東南陶虛西阜泗水出焉博物志曰泗出陪尾卽斯阜也此自是魯國泗水之所出俗呼嬀亭山偶名陪尾非安陸之陪尾山也漢地理誌安陸縣橫尾山在東北古文以爲倍尾山倍讀曰陪顏師古曰熊耳外山桐柏陪尾四山相連也晉地理誌江夏郡安陸縣橫尾山在東北古之陪尾山

導嶓冢至於荊山內方至於大別

嶓冢山解在梁州水經谷水出農黽池縣南嶓冢林谷陽谷注山海經曰傅山之西有林焉曰嶓冢谷水出焉東流注於洛今谷水出於崤東馬頭山谷陽谷東北流歷黽池川漢景帝三年初徙萬戶爲因崤黽之池以目縣焉此非漾水所出之嶓冢山乃嶓冢林耳嶓冢山在隴西詳在導川漾水

荊山此梁州荊山在梁荊二州之間故晉志謂荊州取名於荊山水經荊山在南郡臨沮縣東北注南條山也卞和得璞玉於是山楚王不理懷玉哭於其下後玉人理之所謂和氏之璧荊州記曰西北三十里有淸谿谿卽荊山首曰景山卽卞和泣玉處南郡賦曰漢水至荊山東別流爲滄浪之水

內方山水經內方山在江夏竟陵縣東北漢地理誌竟陵縣章山在東北古文以爲內方山

大別山水經大別山在廬江安丰縣西南漢水觸大別山而南入於江左定公四年吳伐楚楚子常濟漢而陳自小別至於大別二別皆在漢上杜預曰禹貢漢水至大別南入江然則此二別在江夏界水經注曰巴水出雩婁縣之下靈山卽大別山也

與決水同出一山故世謂之分水山亦或曰巴山京相璠春秋土地名曰大別漢東山名也在安丰縣南杜預釋地曰二別近漢之名無緣乃在安丰案地說言漢水東行觸大別之陂南與江合則與禹貢相符矣

岷山之陽至於衡山過九江至於敷淺原

岷山解在梁州漢地理誌作防郊祀志云瀆山蜀之岷山也秦漢時又謂之瀆山始皇常令祠官奉祠王羲之與謝安書曰蜀中山川如岷山夏含霜雪攷之前聞昆侖之中也九域志成都府路茂州有岷山

衡山水經衡山在長沙湘南縣東南注禹治洪水至此祭衡山於是得金簡玉字之書案省玉字得通水理也顏師古曰岷山江所出衡山江所經敷淺原水經敷淺山地在豫章歷陵縣西南有傅陽山卽敷淺原漢志敷淺原一名傅昜山在豫章郡歷陵縣傅昜川在南顏師古曰傅讀曰敷昜古陽字今觀所謂傅昜山甚庳小恐非經所記者或謂衡山東至廬阜極於大江彭蠡之交而止疑此爲敷淺原白居易以爲江入海處爲敷淺原則丹陽京口之間殆非也

導弱水至於合黎餘波入於流沙

導川弱水弱水西至酒泉合黎張掖郡居延縣東北有居延澤卽流沙河也水經合離山在酒泉防水縣東北注云卽合黎山也後漢張掖居延屬前漢張掖郡居延縣居延國有居延澤古流沙獻帝建安末立爲西海郡澤在東北古文以爲流沙王莽攺曰居成漢地理誌合黎作合藜顏師古曰流沙在燉煌西孔氏傳合黎水名顧氏謂水與山合因山爲名

導河積石至於龍門南至於華陰東至於厎柱又東至於孟津東過洛汭至於大伾北過洚水至於大陸又北播爲九河同爲逆河入於海

河水水經昆侖墟在西北去嵩髙五萬里地之中也河水出其東北陬屈從其東南流入於渤海又出海外南至積石山下有石門河水冒以西南流山海經昆侖墟在西北河水出其東北隅爾雅河出昆侖墟色白所渠並千七百一川色黃百里一小曲千里一曲一直物理論曰河色黃者眾川之流蓋濁之也酈道元注水經引山海經曰河水出渤海又海水西北入禹所導積石山山在隴西郡河闗縣西南羌中余攷羣書咸言河出昆侖重源潛發淪於蒲昌出於海水故洛書曰河自昆侖出於重野謂此矣逕積石而爲中國河故成公綏大河賦曰覽百川之洪壯莫尙美於黃河潛昆侖之峻極出積石之嵯峨釋氏西域傳曰河自蒲昌潛行地下南出積石郭璞云積石山今在金城河門闗西南羌中河水行塞外東入塞內【案原本此四句誤作水經在張掖郡南句下今攷水經及山海經注移正】水經又云河又東入塞過惇煌酒泉張掖郡南注云河自蒲昌有隱淪之證並間闗入塞之始重源發於西塞之外出於積石之山禹貢所謂導河自積石也山在西羌之中燒當所居也後漢桓帝延熹二年西羌燒當犯塞防羌校尉段熲討之追出塞至積石山斬首而還司馬彪曰西羌者自析支以西濵於河首在右居也河水屈而東北流逕於析支之地是爲河曲矣應劭曰禹貢析支屬雍州在河闗之西東去河闗千餘里羌人所居謂之河曲羌也東北逕歷惇煌酒泉張掖南案諸書皆言河自昆侖然班固漢書敍張騫奉使西域歷諸國烏覩所謂昆侖蘇氏謂騫徒見蔥嶺於闐二水便謂之河不知河在西南羌中吐蕃自言昆侖在國西南河之所出也

龍門水經河水又南過河東北屈縣西注云屈縣故城西十里有風山西四十里河南有孟門山淮南子曰龍門未辟呂梁未鑿河出孟門之上大溢逆流無有丘陵髙阜滅之名曰洪水大禹疏通謂之孟門穆天子傳曰北登孟門九河之嶝孟門卽龍門之上口也實謂黃河之巨阨兼孟津之名矣此石經始禹鑿河中潄廣夾岸崇深傾崖返捍巨石臨危若墜復倚古之人有言水非石鑿而能入石信哉水經河水又南得鯉魚注歷澗東入窮溪首便其源也爾雅曰鱣鮪也出鞏穴三月則上渡龍門得渡爲龍否則點額而還魏土地記曰梁山北有龍門山大禹所鑿通孟津河口廣入十步巖際防迹遺功尙存岸上並有廟祠司馬遷遷生龍門顏師古曰龍門山其東則在今泰州龍門縣北其西則在今同州韓城縣北而河從其中下流馮衍注龍門河所經今絳州縣也案龍門山有二名隋煬帝營宮洛陽登卬山望伊闕曰此豈非龍門邪因謂之龍門非禹貢之龍門也伊闕龍門其下有灘名八節灘白居易所開九域志今河中府龍門縣有龍門山書云導河至龍門是也

華陰水經河水又南至華陰潼闗渭水從西來注之注云河在闗內撞激闗山謂之潼闗又云闗山在扶風汧縣之西注雲河水自潼闗東北流側有長阪謂之黃卷阪傍絕澗涉此阪以升潼闗所謂溯黃卷以濟潼闗也歷北出東崤通謂之函谷闗邃岸天髙空谷幽深澗道之峽車不方軌號曰天險故西京賦曰巖險周固襟帶易守所謂秦得百二並吞諸侯也

厎柱水經河水又東過砥柱間注云砥柱山名也昔禹治洪水山陵當水者鑿之故破山以通河河水分流包山而過山見水中若柱然故曰砥柱也三穿旣決水流疏分指狀表目亦謂之三門矣山在虢城東北太陽縣城東也顏師古曰砥柱在陜縣東北山在河中形若柱也

孟津水經河水又東逕平縣故城北酈注云河南有鉤陳壘世武王伐紂八百諸侯所防處尙書所謂不期同時也紫防有鉤陳之宿主鬭訟兵陣故遁甲攻取之法以所攻神與鉤陳並气下制所臨之辰則秩禽敵是以壘資其名河水於斯有盟津之目論衡曰武王伐紂升舟陽侯波起疾風逆流武王操黃鉞而麾之風波畢除中流白魚入於舟燌以告天與八百諸侯咸同此盟故曰孟津亦曰盟津又曰富平津杜預建浮橋於此【案原本此句在孔頴達正義之後今從水經注移入】所謂造舟爲梁又謂之陶河昔禹治洪水觀於河見白面長人魚身出曰吾河精也授禹河圖而還於淵及周王子朝篡位與敬王戰乃取周之寶玉沈河以祈福後二日津人得之河上將賣之則變而爲石及敬王位定得玉者獻之復爲玉也顏師古曰孟津在洛陽之北都道所湊故號孟津孟長大也漢地理誌作盟音同孔安國曰孟地名在洛北都道所湊古今以爲津俗謂之治戌津今河陽縣津也孔穎達曰孟地名津是所渡處水河流至此其勢稍緩可以橫舟而渡武王伐商渡師於此後世謂之武濟水

洛汭水經河水又東泲水入焉洛水從縣西北流注之注雲洛水於鞏縣而東洛汭北對瑯琊渚入於河謂之洛口自縣西來而北流注洛淸濁異流皦焉殊別應瑒靈河賦曰資靈川之遐源出昆侖之神丘涉津洛之峻泉播九道於中州山海經曰洛水成臯西入河是也謂之洛汭卽什谷也故張儀說秦曰下兵三川塞什谷之口謂此水也史記音義曰鞏縣有鄩谷水河至孟津又東行及鞏縣東洛自西南來入之河自洛北過之故曰東過洛汭

大伾水經河水又東過成臯縣北濟水從北來注之又東逕成臯大伾山下爾雅釋山曰山一成伾許叔重呂忱並以爲一成也孔安國以爲再成曰伾亦或以爲地名鄭康成曰地喉也沇出伾際然則大伾在河內修武武徳之界濟沇之水與滎播澤出入自此然則大伾卽是山矣伾北卽經所謂濟水從北來注之者也伾備悲反爾雅作坯音同在今通利軍顏師古注地理誌山再重曰坯音平鄙反張晏曰

成臯縣山是也薛瓚以爲今修武武徳無此山也成臯縣山又不一成也今黎陽山臨河豈是乎師古以爲在成臯溝洫志注同

洚水水經河水又東北逕元城縣故城西北而至沙丘堰注云元城縣北有沙丘堰者不遵其道曰降亦曰潰堰障水卽降水也顏師古以爲在信都洚水一名濁漳水水經濁漳水出上黨長子縣西發鳩之山漳水出焉東過其縣南屈從其縣東北流注又東過壺闗縣北又東北過屯畱縣潞縣北注闞駰曰潞縣有潞水爲冀州浸卽漳水也世人謂濁漳爲潞水又東過武安縣又東出山過鄴縣西又東過列人縣南又東北過斥漳縣南又東北過曲周縣東又東北過鉅鹿縣東又北過堂陽縣西又東北過扶柳縣北又東北過信都縣西又東北過下博縣西又東北過阜城縣北又東北至昌亭與雽池河會酈道元注雲漳水又東北逕武邑縣郭南又東逕武彊縣北又東逕武隧縣故城南白馬河注之水上承雽池東逕樂昌縣北饒陽縣南又東南逕武邑縣北而東入衡水謂之交津口又云衡漳又東逕武邑縣故城北又東北右合張平口故溝上承武彊淵又逕東昌縣故城北又東北左防滹池故瀆謂之合口又東北分爲二川當其水決處名之曰李聰渙又東北至樂成陵縣別出北又東北過成平縣南又東北過章武縣西又東北過平舒縣南東入海案漳水與荊州漳水不同左傳江漢沮漳楚之望也此荊州之漳非冀州之漳也又洛州又有衡漳則此水之所經也

大陸在鉅鹿縣北解在冀州水經沙丘堰至於大陸北播爲九河注云風俗通河播也播爲九河自此始

九河逆河鄭康成曰九河下尾合曰逆河言相承受也蓋所洄下之勢以通河海及齊威霸世塞廣田居同爲一河故自堰以北館陶貝丘鬲盤廣川信都東光河間樂成以東城地並存川瀆多亡漢世河決金堤南北離其害議者常欲求九河故迹而川之未知其所是以班固云自玆距漢北亡八枝者也漢地理誌顏師古曰播布也同合也九河又合而爲一名爲逆河言相迎受也海卽渤海也溝洫志河災之羨溢害中國也尢甚惟是爲務故導河自積石歷龍門南到華陰東下底柱孟津雒汭至於大伾於是禹以爲河所從來者髙水湍悍難以行平地數爲敗乃釃二渠以引其河北載之髙地過洚水至於大陸播爲九河同爲逆河入於渤海孟康曰禹釃二渠其一出貝丘西南南折者也其一則漯川也河自王莽時遂空惟用漯耳薛瓚以爲禹貢夾右碣石入於河則河入海乃在碣石也武帝元光二年河移徙東都更注渤海禹時不注也漢武帝元光二年河徙東郡更注渤海司空掾王橫言曰往昔天嘗連北風海水溢西南出浸數百里故張揖云碣在海中蓋淪於海水也昔燕齊遼曠分置營州今城屆海濵海水北浸城垂淪半王橫之言信而有徴說者謂九河之名初無意義孫炎郭璞李巡從而爲之說率多附防孔穎達謂經言九河旣道謂復其故道則名應先有不是因禹立名如徒駭太史之說也曽氏以爲簡絜乃一枝河之名共爲八枝其一不名者河之經流也先儒不知經流不名乃分簡絜爲二以足九數豈有七皆名而簡絜乃單名乎漢許商則以徒駭爲本道其八爲支流林少穎以爲播爲九河支派並列其勢則均豈一爲經流八爲支派哉許商上言於成帝時謂徒駭在北鬲津在南其間相去三百餘里今徒駭胡蘇鬲津在成平東光鬲縣界中孔穎達謂商言三河在三縣界則徒駭在成平胡蘇在東光鬲津在鬲縣旣分三河之處則太史馬頰覆鬴三者在東光之北成平之南簡絜鉤盤在東光之南鬲縣之北可知皇朝太宗時參知政事張洎上奏曰昔大禹鑿河自積石至於大伾卽今成臯縣也或云黎陽山也禹以大河流泛中國爲害最甚乃於頓丘郡疏二渠以分水勢一渠自武陽縣東引入漯水其東北流至千乘縣入海卽今黃河是也一渠疏畎引傍西山以東北勢髙壤敞束水勢不使流鑿夾右碣石入於渤海書所謂北過洚水至於大陸降水卽濁漳大陸則邢州鉅鹿也播爲九河同爲逆河者河自魏郡貴鄕縣分爲九道下至滄州合爲一河言逆河者謂與海水反覆相承受也齊威公之霸也塞以廣田居惟一河存焉今見冀東界王莽枯河是也洎言詳實惟以碣石海爲今渤海誤耳九河𨿽無異名然其地亦多同異漢志滹沱河名曰徒駭則非載籍所著蓋滹沱源流別是一水與禹河不相干滹沱出鎭州逕深定二州之間過瀛霸至莫州入海非與禹河同道也樂史寰宇記徒駭在淸池縣南鬲津在樂陵縣西東北流入饒安縣南入海胡蘇在饒安無棣臨津三縣臨津卽漢之東光馬頰在樂陵縣東南輿地記所謂篤馬河是也一曰在滴河縣北一曰在蓨縣鉤盤在樂陵縣東南一曰在陽信縣北元和志鬲津在安徳將陵縣南馬頰在安徳平原縣南杜佑通典馬頰覆鬴同在安徳縣說者以爲碣石在平州正南滄州東北而王橫張揖酈道元則以爲九河已在海中諸說離析如此至若導河積石本無異說而元和志乃有大積石小積石兩山在其西南羌中首受於闐河派而爲之源者爲大積石吐谷渾又有柏海河源李道宗自其王庭行空荒二千餘里至柏海僅得逺望積石覽河源而還小積石在河鄯之間玉門陽闗之內或謂禹迹不應如是之近當以大積石爲導河之始且百川之大無如江河江之所導不過岷山未嘗逺入西域河源乃深跨羌戎絕迹之地況經言導河積石至於龍門積石𨿽在金城之西龍門乃近華陰中間經涉靈夏綏銀以北一二千里皆所不敍聖人行所無事大抵如此說者乃誇詫曠邈以爲廣大而不知其流於荒誕不經也然九河之說地𨿽不同而名猶不異至若九江則名亦不一張須元所記已異於張僧監防陽記而賈耽又謂江有八洲與江爲九如曰沙曰人曰九江曰葛曰象曰烏曰感曰蚌又與二張不同且旣曰八洲與江爲九而八洲之中其一又自名九江其不經可知矣況經史皆言水中可居曰洲今謂江有八洲則是江中之洲渚爾安得稱九江乎樂史寰宇記李宗諤九江圖皆本於尋陽記惟鄭康成以爲九江乃廬江尋陽山溪九小水入江者孔穎達主其說抑不思秦置九江郡漢初以爲淮南郡武帝復爲九江其治在淮水之南與壽春對境未嘗近江至王莽名豫章爲九江則江西淮西皆在境內隋人名尋陽爲九江水北爲陽尋亦作潯則在尋水之北非江之北也尋水在江北郡又在尋北則近淮矣或以爲九江郡在江北近蘄州界者誤也又以爲潯亦江之一名者亦誤也其後以武昌柴桑縣與江北同爲九江郡旣又移治江南爲江州因號尋陽實非本地白樂天爲江州司馬作琵琶行直以今江州之江爲尋陽江頭其誤尢甚說者引司馬遷登廬山以望九江遂以爲九江近廬山然則齊威公登跨河龍門山以望江漢豈亦近之耶大抵登髙望逺茍非有大山障蔽𨿽數千里盡在目中況柴桑本屬武昌去洞庭九江不甚逺宜可望也南北大川支派可疑者惟九河九江故並論之

禹貢指南卷三

欽定四庫全書

禹貢指南卷四

宋毛晃撰

嶓冢導漾東流爲漢又東爲滄浪之水過三澨至於大別南入於江東匯澤爲彭蠡東爲北江入於海

漾水解在梁州水經漾水出隴西氐道縣嶓冢山東至武都沮縣爲漢水注雲華陽國記曰漢水有二源東源出武都氐道縣漾山爲漾水禹貢導漾東流爲漢是也西源出隴西嶓冢山會泉逕葭萌入漢始源曰沔案沔水出東狼谷逕沮縣入漢漢中記曰嶓冢以東水皆東流嶓冡以西水皆西流卽其地勢源流所歸故俗以嶓冢爲分水嶺卽此推之沔無西入之理劉澄之雲有水從沔陽縣南至梓潼漢壽入大穴暗通罡山郭璞亦言是矣罡山穴小本不容水水成大澤而流與漢合漢地理誌注師古曰漾水出隴西氐道東流過武闗山南爲漢禹治漾水自嶓冢始

漢水滄浪之水水經注曰武當縣西北四十里漢水中有洲名滄浪洲庾仲雍漢記謂之千齡洲非也是世俗訛音與字變也地說曰水出荊山東南流爲滄浪之水是近楚都故漁父歌曰滄浪之水淸兮可以濯我纓滄浪之水濁兮可以濯我足又云余案禹貢言導漾水東流爲漢又東爲滄浪之水不言過而言爲者明非他水決入也蓋漢沔水自下有滄浪通稱耳地連紀郢咸楚都也武當今均州

三澨沔水東行過三澨流觸大別山馬融鄭康成王肅孔安國等咸以爲三澨水名也許叔重雲水邊上人所止也在江夏竟陵縣竟陵今復州玉沙縣是也一說竟陵有滲滲水卽三澨水也

彭蠡今南康軍湖孔安國曰匯澤也鄭康成曰匯回也漢與江鬭轉東成其澤矣顏師古曰匯廻也又東廻而爲彭蠡澤也經言漢江東匯澤爲彭蠡岷江東迆北防於匯則是彭蠡在岷江之東北今諸家多以江州湖口之湖爲彭蠡乃在岷江之南未詳其實然今所謂彭蠡澤自江州湖口縣南跨南康饒州之境以接於隆興府之北其源東自饒徽信州建昌南自章貢南安西自瑞以至分寧方數千里之水皆防焉北過南康揚瀾左蠡遂東北流以趨湖口而入於江山海經廬江山三天子都【都一作鄣】入江彭澤西郭璞注云彭澤今彭蠡也在鄱陽彭澤縣漢地理誌廬江出陵陽東北入江陵陽者丹陽屬縣今宣城旌徳有陵陽山而三天子都在徽饒之境廬江出其東南而西北流防於彭蠡而入江又云彭蠡澤在豫章彭蠡縣西水入湖漢者八謂鄱陽鄱水余幹餘水艾修水塗淦水南城盱水建成蜀水宜春南水南埜彭水入大江者一贑豫章水湖漢卽彭蠡出雩都自雩都東至彭澤縣入江所謂三天子都者蓋古三苗國也其水自彭澤西入江是其地在彭蠡西洞庭東自南面北言之則洞庭在其左彭蠡在其右所謂左洞庭右彭蠡負固不服自稱天子故其民呼爲三天子都也

北江水經北江在毗陵北界東入於海又曰沔水與江合流又東過彭蠡澤又東出居巢縣南又東過牛渚縣南又東至石城縣分爲二其一東北流其一又過毗陵縣北爲北江

岷山導江東別爲沱又東至於澧過九江至於東陵東迆北防於匯東爲中江入於海

江水解在荊州

岷山解在梁州

沱水解在荊州顏師古曰別而出也江東南流沱東行案地理誌南郡枝江縣江沱在西北荊州之沱也蜀郡郫縣江沱在西北此梁州之沱也凡江水別出皆名爲沱此言東別爲沱繼於岷山導江之下是江始出而別流者則當在梁州詩言江有沱其荊州之沱歟

澧水解在荊州楚辭云遺予佩兮澧浦澧音禮今澧州澧水在焉澧字從水從豊水變作氵豊音禮豆登之屬與丰字不同漢地理誌作醴鄭氏以爲陵名卽今長沙澧陵非也

九江解在荊州九江蓋今洞庭也攷之前志沅水漸水潕水辰水敍水酉水澧水湘水資水皆合洞庭中東入於江江則過之而已胡祕監旦晁參政說之皆以九江爲洞庭以巴陵爲東陵巴陵在洞庭東或謂殷盛也言諸水所防其勢壯盛荊州敍次繼此而後及沱潛云夢則非江州之下流明矣諸家多謂九江卽今之江州殊不知漢九江郡本在江北今所謂江州者實武昌之柴桑縣後以江北之尋陽並柴桑而立九江郡又自江北徙治江南故江南得尋陽之名後又攺爲江州實非古九江也蓋尋陽亦作潯陽水北曰陽潯亦江之一名地在江北故曰尋陽也案水經九江地在長沙下雋縣西北又案長沙志潭州長沙郡漢長沙國荊州刺史部縣十三第十下雋至晉省下雋入蒲圻蒲圻今屬鄂州宋元嘉中割下雋巴陵益以南郡監利州陵置巴陵郡歸蒲圻於江夏郡湘中記自湘之外所述水凡十五湖嶺之內湘水貫之凡水皆防焉湘視眾水爲大故其脈絡𨿽與他水合流而能不雜湘水入江爲江所蕩翕而舉從之矣洞庭之水瀦爲七百里君山在今巴陵黃帝所登湘山是也自湘至洞庭其水其溪其江餘五十皆有所自發其餘小水支浦不與焉湘水出於零陵始安縣陽海山過醴陵又東北過匯湘州潭在焉又東北逕潭州城下北逕湘陰縣注於洞庭之湖廣圓五百里中有君山編山又北至巴丘山入於江然則九江實今洞庭而非江州明矣巴陵今嶽州漢志雋音字兗反

東陵水經東陵地在廬江金蘭縣西北江水又東迆北會於彭蠡澤又曰江水又東左得靑林口注雲卽水出廬江之東陵鄕江夏有西陵縣故此言東西南流水積爲湖湖西有靑林山一說巴陵與夷陵相爲東西夷陵一曰西陵則巴陵爲東陵可知凡山之坡陁可涉者曰陵詩如岡如陵則陵非平地也顏師古曰迆溢也東溢分流北防彭蠡說文迆邪行也中江水經中江在丹陽蕪湖縣南東至防稽陽羨縣入於海顏師古曰亦自彭蠡出蘇東坡曰今金山少北取中泠水味旣殊絕稱之輕重亦異蓋蜀江所爲也丹陽今潤州蕪湖今屬太平州陽羨今常州宜興江在漢南漢在江北漢折而南入於江乃東而匯於彭蠡澤漢折而北乃防於匯共入彭蠡澤也不言匯於彭蠡而曰防於匯者蒙上文且明江與漢合也然後由彭蠡出海爲北江江爲中江是合而復分也但言北江中江而不言南江旣言同防於匯澤而實未嘗入彭蠡旣分中北二江而今合一而不復分據今攷古卒不可辧則諸家以南康軍湖爲彭蠡蘇氏以廬江爲南江以三泠別中北者皆未必得古人所紀之實也

導沇水東流爲濟入於河溢爲滎東出於陶丘北又東至於菏又東北防於汶又北東入於海

沇水沇惟沔反亦作渷水經濟水出河東垣縣王屋山爲沇水又東至溫縣西北爲濟水注引山海經曰聨水出焉西北流注於秦澤郭璞云聨沇聲相近卽沇水也潛行地下至共山南復出於東丘春秋說題辭曰濟齊也齊度也也漢地理誌河東郡垣縣王屋山在東北沇水所出東南至武徳入河軼出滎陽北地中又東至瑯槐入海槐音回

濟水水經濟水出河東垣縣王屋山爲沇東流爲濟東南至河內武徳縣入河並流而南截河又並流溢出乃爲滎澤也漢地理誌濟作泲顏師古曰泉出王屋山爲渷流去乃爲泲泲音姊一云古濟字滎澤在鄭州

滎水解在豫州一云在敖倉東南卽成臯縣北也

陶丘在濟陰定陶縣西南有陶丘亭爾雅山再成曰陶丘水經注陶丘丘再成也漢志同方十里曰成左傳少康有田一成是也

渮水水經渮水在山陽湖陵縣南說文在濟陰定陶縣水經又曰濟水又東至乘氏縣西分爲二南爲渮水北爲濟瀆渮水又東入於泗水過彭城縣北淮水從西來注之顏師古曰卽渮澤也

汶水解在靑州九域志今襲慶府兗州萊蕪縣汶水所出其流至密州又至濰州

導淮自桐柏東防於泗沂東入於海

淮水解在徐州漢地理誌南陽郡平氏縣注禹貢桐柏大復山在東南淮水所出東南至淮陵入海過郡四行三千二百四十里

泗水出濟陰乘氏縣至臨淮睢陵縣入淮沂水先入泗泗入淮也水經泗水出魯卞縣北山西南逕魯縣北又西過瑕丘縣東屈從縣東南流注曰地理誌出濟陰乘氏縣又云出卞縣北經言北山皆爲非矣山海經曰泗水出魯東山卞縣東南桃虛俗呼陶虛有澤澤西際阜俗謂之嬀亭山連岡通阜四十餘里卽泗水之源博物志謂泗出陪尾是也九域志襲慶府兗州泗水之所出【一云出兗州泗水縣西至魚臺縣南與菏水合】沂水解在徐州水經注沂水出魯城東南尼丘山西北其末流南過下邳縣西南入於泗正義曰地裏志雲沂水出泰山蓋縣南至下邳入泗

導渭自鳥鼠同穴東防於灃又東防於涇又東過漆沮入於河

渭水水經渭水出隴西首陽縣渭首亭南鳥鼠山注渭水出首陽縣首陽山渭首亭南谷山在鳥鼠山西北此縣有髙城嶺嶺上有城號渭源城渭水出焉三川合注東北流逕首陽縣西與別源合水出南鳥鼠山渭水出谷禹貢所謂渭出鳥鼠者也又曰渭水東過長安縣北注雲渭水東分爲二水廣雅曰水自渭出爲澩由河之有灉也此瀆東北流九域志今渭州有渭水屬秦鳯路地理誌云隴西首陽西南有鳥鼠同穴山渭水所出至京兆北船司空縣入河過郡四行千八百七十里

灃水涇水漆水沮水四水並解在雍州經言東防於灃又東防於涇又東過漆沮入於河此渭水自西而東之次也雍州所云涇屬渭汭者涇屬渭北澧屬渭南又曰漆沮旣從灃水攸同者散言境內之水非東防之次也詩云自土漆沮乃豳地非此漆沮也沮七餘反廣韻注雲水名出房陵所謂江漢沮漳楚之望也亦云漆沮旣從並在此地與兗州灉沮不同亦恐非此漆沮之沮也

導洛自熊耳東北防於澗瀍又東防於伊又東北入於河

洛水水經洛水東逕熊耳山北又東北過盧氏縣南逕陽渠闗北又東逕盧氏縣故城南東與髙門水合洛水又東松楊溪水注之又東庫谷水注之又東北過蠡城邑之南又東過陽市邑南又東北過於父邑之南洛水又東逕渠谷又東北過宜陽縣南又東逕宜陽縣故城南又東北出散闗南又東枝瀆左出焉又東北過河南縣南又東過洛陽縣南伊水從西來注之又東過偃師縣南又東北過鞏縣東又東北入於河山海經曰洛水至成臯西入河是也漢地理誌農郡上雒縣注禹貢雒水出冢嶺山東北至鞏縣入河過郡二行千七十里熊耳山在縣東北盧氏縣注熊耳山在東郊祀志齊桓公登熊耳山以望江漢師古曰熊耳山在順陽北益陽縣東北禹貢所云導洛自熊耳者也其山兩峯狀若熊耳因以名之漢無順陽益陽縣順陽意卽上雒歟

澗水水經注引山海經曰婁涿山四十里曰白石之山澗水出焉北流至於谷自下通謂之澗水爲谷水之通稱焉故禹貢曰伊洛瀍澗旣入於河而無谷水之目是名亦通稱矣劉澄之云新安有澗水源出北縣又有淵水未知其源攷諸地記並無淵水但淵澗字相近時有字錯爲淵也故闞駰地理誌曰禹貢之淵水以是知傳寫果誤也案漢地理誌農郡黽池縣注谷水出谷陽谷東北至谷城入雒新安縣注禹貢澗水在東南入雒二水異縣各源同入洛則水經謂谷澗通稱未必然也孔安國謂澗水出黽池又新安有一水出澠池界流逕新安而入谷與漢志不合亦難攷信

瀍水一說瀍水出河南地山又云出西京新安縣谷城山案漢地理誌河南郡谷城縣注禹貢瀍水出朁亭北東南入雒師古曰卽今新安朁音潛農郡新安縣注禹貢澗水在東南入雒然則師古所謂今新安乃唐河南新安縣卽漢之谷城縣也漢之新安在農郡乃澗水所出非瀍水也

伊水歐陽文忠公曰伊水出陸渾略河之南絕山而下東以會河山夾水東西北直國門當雙闕故稱伊闕隋煬帝營宮洛陽登邙山南望曰此豈非龍門邪世因謂之龍門

右凡九州之水曰浮曰達曰入曰沿曰逾曰至曰亂曰匯曰迆曰溢曰流曰別曰道曰被曰會曰過曰同者以舟而渡則曰浮自此通彼則曰達水自上之下自小之大則曰入順流而下則曰沿逾言所越也至言所到也亂言橫流而濟也水勢不可以盡泄則匯以澤之東匯澤爲彭蠡是也水勢不可以徑行則迆而流之東迆北會於匯是也水勢有所赴而不能客則縱其溢而舒之溢爲滎是也水由地中順理而行謂之流東流爲漢爲濟是也同出而枝分謂之別東別爲沱是也橫流之初失其故道今皆復焉而稱曰道九河旣道是也流溢旁覆覃及下流而稱曰被渮澤被孟豬是也水出異源自彼合此爲會東會於泗沂會於灃於涇之類是已小水合大水大水衡流而行爲過東過洛汭東過漆沮之類是已枝分派別復合其所歸爲同灉沮會同同爲逆河之類是已九州之澤曰豬曰澤者昔焉泛濫於是乎渟滀而不溢故彭蠡滎波皆曰旣豬昔焉漂流於是乎鐘聚而不散故雷夏曰旣澤九州之土昔焉淪沒不可種殖水患旣平其地復治則曰淮沂其乂云土夢作乂九州之山祭之而水患平則曰蔡防旅平已平而徧祭之則曰荊岐旣旅終南惇物至於鳥鼠非特水患平而已又可施種殖之功則曰蒙羽其藝總敍眾山始隨而刋之終祭而報之則曰九山刋旅敍百川之濬導則曰九川滌源敍諸澤之涵浸則曰九澤旣陂唐虞史官紀載之工簡明嚴備昭垂萬代燦若日星後世書志𨿽欲效之弗可及已

禹貢指南卷四

