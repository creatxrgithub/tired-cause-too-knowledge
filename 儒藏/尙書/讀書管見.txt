

欽定四庫全書

經部二

讀書管見目錄

書類

卷上

堯典

舜典

大禹謨

臯陶謨

益稷

禹貢

甘誓

徵

仲虺之誥

湯誥

伊訓

太甲

咸有一徳

盤庚

說命

卷下

泰誓

武成

洪範

旅

金縢

大誥

微子之命

康誥

酒誥

梓材

召誥

洛誥

多士

無逸

君奭

蔡仲之命

多方

立政

周官

君陳

顧命

康王之誥

畢命

君牙

呂刑

文侯之命

費誓

【臣】等謹案讀書管見二卷元王充耘撰充耘字耕野以書義登進士二甲授承務郎同知永新州事後棄官飬母著書以授徒乃成是編自宋末迄元言書者率宗蔡氏充耘所說皆與蔡氏多異同觀其辧傳授心法一條可知其戞然自別矣其中如謂堯典乃舜典之緣起本爲一篇故曰虞書謂象以典刑爲仍象其罪而加之非垂象之意謂逆河以海潮逆入而得名皆非故爲異說者至於洪範錯簡之說伊訓攺正不攺月之辧尙未能糾正而所附周不攺月惟魯史攺月一條尢爲彊詞分別觀之棄短取長可也又禹貢篇內嶧陽孤桐一條語不可觧原防稱此書得之西臯王氏冩者艸艸其末尢甚此條疑當時訛脫今無從是正矣乾隆四十年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

讀書管見卷上

元王充耘撰堯典

堯典謂之虞書

傳云或以爲孔子定堯典爲虞書蓋非孔子不能定也何以眀之堯典紀堯之事甚略其始皆作書備稱頌贊之辭中間不過分命羲和作歷一事自疇咨若時登庸以下又皆爲禪舜張本堯在位七十載其可紀者獨此事乎若舜則自側微登庸攝政卽位涖政命官以至其死備載扵篇以此見堯典不過舜典之起頭耳伏生以舜典合堯典此正古書本是一篇之證也如此則此爲舜而作不爲堯而作安得不謂之虞書乎傳者云因作扵虞史而爲虞書非的論也費誓秦誓豈作扵周史乎舜典作扵夏史何以不曰夏書乎

九族旣睦

旣字當訓作盡字如旣月之旣言無一人不親睦也

欽若昊天歷象日月星辰敬授人時

欽若昊天歷象日月星辰當作一句讀與敬授人時作對蓋日月星辰卽所以爲天其行度有遲速莫不出乎天然測者當謹順之而已不可妄爲穿鑿也

分命四仲

分命仲叔四節傳者謂歷旣成而分職頒布且考驗之者非也上文歷象授時者緫語以大綱此下方詳告以其故也賔曰是歷象日星鳥是歷象星以殷仲春卻是授人時餘三節放此然此四節是正四時乃作歷之常道別有活法存焉所謂活法者置閏是也故有閏方能定四時成嵗不然則前所謂春者非春夏者非夏矣若謂歷旣成而頒布則置閏豈當在頒歷之後乎

疇咨若時登庸

疇咨若時登庸與疇咨若予采作書者變文言之職任初無大小蓋堯之所訪欲得可禪代之人而用之故一咨而得丹朱再咨而得共工三問而得鯀皆不勝任至舜然後稱所舉焉故前三節皆爲禪舜張本職任得有大小邪

堯禪舜

堯欲得可禪之人而放齊舉子朱蓋父有天下之子此親親之常道丹朱不稱然後驩兜舉共工而云方鳩僝功蓋以爲親者不足取則莫若視有功者與之尙功次扵尙親故也共工以靜言庸違棄則因洪水而曰有能俾乂讓於四嶽則否徳蓋功不足取則尙能能不足取則尙徳尙徳以爲傳賢賢者有徳故也然尙親尙功尙能皆不及舜惟尙徳而後舜不得辭焉蓋舜𨿽側微而其聲實已孚扵上下堯固已心擬之矣然艸茅防賤無因而至前固𨿽加訪而眾論之所舉者皆通顯在位及其有揚側陋之命然後眾始舉之此見聖人作事周密授舜𨿽出乎己意而舉舜必待於眾言蓋舉天下授之匹夫非詢謀僉同未有不基禍亂者子之子噲是也

堯試舜

堯欲試舜獨不可使臣下妻之以女而妻以己二女何哉蓋道不出乎五倫其處父母兄弟則善矣未知其處妻妾何如也故復以此試之夫身不行道不行扵妻子況以匹夫而妻帝女又且二人焉此其難處有甚於頑父嚚母傲弟者扵此而能使之和洽焉則推之天下無難處之事矣凡人處順境易處逆境難堯蓋悉以逆境覘之也

舜典

舜典與堯典本合爲一篇篇首二十八字蓋後人僞增也故其文上下皆不相蒙

重華協於帝

重華協於帝一句是緫言下文是申說濬哲文明溫恭允塞是以八字贊舜之四徳故云重華與欽明文思齊聖廣淵徽柔懿恭聰明齊聖之類皆以一字爲義者不同下文徳升聞乃命以位此協於帝之實也蓋非謂其光華可合於堯言其徳有契乎堯之心不然何故命以職位也此是古文尙書手腳如所謂允徳協於下亦然下文實之以子恵困窮民服厥命罔有不悅蓋子恵卽所以爲允徳民無不悅卽所以爲協下也

愼徽五典

愼徽五典五典克從非是爲司徒蓋此兩句接連試以二女之文通上文父母兄弟妻妾而言舜能使瞽叟厎豫象不格姦二女協和家道雍睦是舜能愼徽五典而五典克從者也蓋人道不出乎五常居家理則治可移於官矣納於百揆百揆非一官也卽後面九官之事以其爲事不一故云百揆耳司徒固在其中也堯以朝廷之事悉委諸舜是納於百揆也舜任賢使能而無事不理是百揆時敍也堯以統禦諸侯責之舜舜委任四嶽得其人是賔於四門而四門穆穆也蓋堯知有舜而已舜自擇嶽牧九官與共事及其成功則固舜之功也詢事考言乃言厎可績【止】舜讓於徳弗嗣

詢事考言言可厎績則堯初得舜亦必使敷奏以言然後歷試以功但其言不可考耳舜讓於徳弗嗣傳引後說爲優若云讓於有徳之人而弗嗣則不應卽以受終繼其後

受終文祖齊七政【止】類上帝輯五瑞

舜以正月朔日受終卽觀象祭告然後防諸侯先神後人其序自當如此然以事理推之新君攝位重事也四嶽必先期徧告於諸侯諸侯必豫期防集扵京師以受命於新主故云旣月乃日覲嶽牧頒瑞羣後蓋旣近月終乃以一日受朝賀之禮卽散遣諸侯至二月則東巡狩矣輯五瑞𨿽言扵祭告之後蓋作文序事不得不爾然豈待此時而後命徴召邪豫期召集一日受朝以後世大聚防朝賀推之可見豈有以一人之尊而逐日與諸侯相見以盡詢察禮意則爲其上者不亦勞乎

修五禮五玉三帛二生一死

此仍舊文爲是傳者欲移置肆覲東後之下恐未然蓋聖人巡守所至之處祀神只朝諸侯考正朔同制度正禮樂使諸侯不得變易禮樂攺制度耳故舜典所紀皆其大凡未暇及其細碎若東後執贄之物悉書扵冊則當時柴望祭告籩豆鼎俎之類何不亦紀之乎

格於藝祖

文卽藝藝卽文故藝祖卽文祖非二人也作書者變文言之耳

敷奏以言

奏言試功旌以車服此特總敍聖人統攝諸侯之道非必並用於來朝之時也古者三載考績豈得言下卽考其功且試以事功亦非考功之謂也

象以典刑

象非如天之垂象以示人蓋罪有小大故刑有輕重刑所以仿象其罪而加之耳

象以典刑一叚是立格例流共工一叚是斷例

舜受終之後觀象以齊七政是整齊天時祭告是交神明朝覲巡守是整齊人事封山濬川是理地道末後至制刑用法而終焉見舜自得位之後天地神人之事一切經理皆徧其規模廣大綜理周密眞所謂上下與天地同流豈曰小補之防

詢於四嶽

詢於四嶽非謀治於四嶽之官蓋咨詢皆命官之辭作書者變文錯綜用字耳下文辟四門明四目達四聰卽四嶽職事蓋四嶽統四方諸侯其來各以方至故當辟四門以接之敷奏以言聼之者四嶽也明試以功察之者四嶽也故當明四目達四聰不然則察扵東而昧扵西詳扵南而略扵北矣若以詢四嶽非命四嶽以職事則後面總命二十二人無乃欠一人乎

奮庸熙載使宅百揆

舜卽帝位則天下事功何乃欲求宅百揆以熙帝之載蓋作書者紀其命官之辭扵卽位之後而其咨命實在登庸之時其時堯爲天子而舜執政故也且舜欲得人以宅百揆而眾推禹爲司空則司空以下百揆也不然則自后稷以下皆有所命之職業而百揆獨無職守何邪傳謂禹以司空兼百揆經無兼官明文其所命不過曰汝平水土其與汝后稷播時百谷汝作司徒敷五敎汝作士汝共工何以異防蓋爲治莫先於平水土以定民居其次播百谷以足食敷五敎以成性明五刑以察姦作什器以利用其餘功及扵艸木鳥獸使亦得以遂其性然後節之以伯夷之禮和之以後夔之樂而終之納言以杜讒邪以相與保治功扵無窮而已是此九官所職者不一所以名之爲百揆也豈扵九官之外他有百揆者乎堯納舜扵百揆而揆敍卽此九官各稱其職之效也傳者以爲舜卽位而命官故禹稷契臯陶之命有所不通則以禹爲司空兼百揆餘三人不咨而命者申命舊職其他咨扵眾而後命者爲新命之官益烈山澤與禹治水同時故禹自言曁益奏庶鮮食今益作朕虞咨諸眾而後命豈亦申命舊職邪稷契臯陶旣久在位而黎民之阻饑蠻夷之猾夏五品之不遜自若乃猶申命使仍其職果何取扵此三人邪

垂讓殳斨伯與益讓朱虎熊羆其下皆云汝諧傳引史記云朱虎熊羆爲益佐則前殳戕伯與亦當爲垂之佐意謂汝諧者使共此職非也禹讓稷契臯陶而用稷契臯陶伯夷讓夔龍而用夔龍故皆不言汝諧是聼其讓也益讓朱虎熊羆而未嘗用朱虎熊羆垂讓殳戕伯與而未嘗用殳戕伯與故各言汝諧言惟汝可以宜此職爾他人不能也泛言咨四嶽證以堯典疇咨可見

典三禮

禮有五經莫重於祭故五禮以吉禮居先舜命伯夷典禮而止言三禮蓋舉其重者言之耳

典樂

詩言志至律和聲是語以作樂之曲折八音克諧至神人以和是期以樂和之效驗聲依永謂以輕重淸濁分爲五聲而永言之歌方有所依據蓋以五聲足以括盡人聲之髙下也

咨二十二人【止】分北三苗

欽哉惟時亮天工是語言之告戒考績黜陟是法制之維持庶績咸熙是陟明之效分北三苗是黜幽之效蓋二十二人皆有功可陟其不卽工而可黜者僅三苗而已

舜陟方乃死

陟方乃死爲巡守而死之說爲是以後面周公敎成王以詰戎兵陟禹迹推之可見蓋欲成王整點六師巡守方國則以陟方爲巡守何疑

大禹謨

文命敷於四海

文命敷於四海一句是總贊大禹猶贊堯而曰放勲贊舜而曰重華協於帝祗承於帝曰所以起下文與上文不相屬若云禹旣已布其文敎扵四海矣又能陳其謨以敬承扵舜則誤矣

嘉言罔攸伏

嘉言罔攸伏野無遺賢萬邦咸寧三句是已然之效稽於眾以下方是本夫言之所以伏而不達者以上多自是而不肯咨詢於人賢之所以有遺於野者以困窮而無勢援者不得進用萬邦之所以不能皆安者以鰥寡無告之失職耳有能稽於眾而又捨己從人則善言豈有隱而不聞者宜其無所伏也能不廢困窮則未至扵困窮者可知矣宜賢才之無遺也能不虐無告則未至扵無告者可知矣宜萬邦之咸寧也然而此豈易能防非聖人不能及也故曰惟帝時克

儆戒無虞

益曰吁戒哉儆戒無虞一句是總言下面曰罔曰無曰勿皆是備言其戒懼之條目末後四夷來王一句卻是極言其效驗百志惟熙凡百所向必要光明俊偉愼勿卑闇污濁亦條目中之一也蓋大者可以枚舉故一句說一事小者不可悉數則以無怠無荒總之怠以心言欲其無一念而不戒飭也荒以事言欲其無一事而不戒飭也

戒之用休

戒之用休是誘之以賞也董之用威是懼之以刑也勸之以九歌和之以樂也三者並用所以能使治功久而不壊也

禹讓臯陶

舜有臣五人而天下治舜讓天下於禹而禹獨讓之臯陶而不及益稷契何也有虞之朝敎養萬民而納之扵善者禹之功糾之以刑而驅天下之人使爲善者臯陶之功禹則啟其爲善之途順而導之也臯陶則閉其爲惡之路逆而驅之也二者相湏其功相埒故禹自以己之功徳不及臯陶而欲舉天下讓之臯陶焉其實臯陶之功安能勝禹使禹功未敍刑將安施若益稷契則皆佐禹以成功蓋同功一體之人也己爲首旣自以爲無功矣若推其佐則己又安得以無功而辭

舜禪禹

堯欲得可禪代者眾因各以所知爲薦或欲尙親則舉子或欲尙功則舉共工或欲尙能則舉鯀至尙賢而後舉舜舜讓禹則不待人言兩言惟汝賢則尙賢無賢扵禹者矣不矜而人莫與爭能不伐而人莫與爭功則尙功尙能又無有過禹者矣故曰天之歷數在爾躬蓋因人事以知之也

精一執中

惟精惟一兩惟字乃其用功之方精與一蓋其效驗猶視逺惟眀聽徳惟聰其工夫全在思惟上明與聰非用功之謂也至於允執則猶中庸固執然確然執之而不搖奪正其用功所在若謂信能執其中則是稱美之辭而非戒勉之意堯告舜以允執厥中豈亦是稱美其信能執中也邪況下文所謂勿聼勿庸曰欽防愼乃有位敬修可願無非敎其用力持守而所謂中者豈眞有髙逺難行之事非聖人不可企及邪今恆言俗語扵事當其可者則謂之中其不可者則謂之不中𨿽愚夫愚婦皆能言之又何有傳授心法之祕

枚卜功臣

禹欲枚卜功臣而從其吉帝則以爲卜以決疑不疑何卜今人謀旣順則鬼謀無不合矣故曰鬼神其依其者必之扵將然之辭也所謂卜不習吉者言縱使卜之亦必汝吉無第二人再吉者蓋以此杜其枚卜之言耳而非謂己嘗卜吉也若己嘗卜禹安得又有枚卜之說乎

禹徵苖

三旬苗民逆命言兵力服人之難也七旬苗格言徳化感人之速也夫以兵力服人宜如摧枯拉朽然朝至而夕服矣而遷延一月更一晦朔天道旣一小變而猶未服何其服人之難以徳化人宜若恍惚汗漫而不可以嵗月計功也然僅七旬而有苗來格蓋不逾時而屈伏焉何其服人之易也

禹之徵苗𨿽曰奉辭伐罪旣數苗之非則必矜己之是猶未免有自滿之意此苗所以不服也故益勸之使還兵而增修徳敎庻防不戰而屈人所謂謙可受益也禹從其言而班師舜感其言而大敷文徳但知舞干羽於兩階而不復謀動干戈於逺國置有苗扵度外而彼自來格焉於此見徳如帝舜而猶未嘗有自足之心而恃威武以屈人誠不若徳化感人之易也若曰舜之徳不自禹班師而始敷苗之格非以舞干羽而後至其來也適當其時則益之言爲空言而聖人以徳服人之實全索然矣況上言舞干羽而下言七旬來格安見有苗之來適當奏舞之時邪

堯舜禹禪授

堯授舜舜授禹皆使之眞卽帝位而自己退閒猶後世以天下授之子而已稱太上皇耳而說者謂堯舜仍爲天子國有大事猶稟命焉蓋執孟子答咸丘蒙之說以爲據耳今以書考之乃殊不然舜旣受終祖廟祭告神只又朝防諸侯巡守方嶽是已正名爲天下君矣而堯仍爲天子扵上世豈有二天子邪使舜仍北面扵堯而就臣位則不知祭告神只當以何者爲稱呼而朝覲諸侯之際將南面以君禮見邪抑猶與諸侯比肩而北面也邪

禹謨古文之辧

禹謨一篇出扵孔壁深有可疑蓋禹與臯陶舜三人答辭自具見扵臯陶謨益稷篇中如予思日孜孜帝愼乃在位此卽禹所陳之謨矣安得又有大禹謨一篇且堯典舜典𨿽紀事不一而先後布置皆有次序臯陶益稷𨿽各自陳說而首尾答問一一相照獨禹謨一篇雜亂無敍其間只如益贊堯一叚安得爲謨舜讓禹一叚當名之以典禹徵苗一叚當名之以誓今皆混而爲一名之曰謨殊與余篇體制不類又說者以徵苗爲攝位後事謂其稟舜之命而其末有禹班師振旅帝乃誕敷文徳一語夫舜以耄期倦勤而授禹禹安得捨朝廷之事而親徵有苗舜又安能以耄期之餘而誕敷文徳必勵精爲治克己布政使所爲有加於前方可名曰誕敷恐非老年之所能果能之則不必授禹矣故嘗謂禹謨必漢儒傅防之書其徵苗之事亦不可信

傳授心法之辧

堯命舜允執其中其說見於論語今推其意若曰咨爾舜天之歷數在爾躬者言己之禪位出扵天非有所私扵汝也允執其中猶言汝好爲之凡不中之事愼不可爲也四海困窮天祿永終言若所爲不中而致百姓困窮則汝亦休矣蓋古人授人以職位必有警飭之辭如舜命九官皆勉以欽哉之類欲其知所戒愼而不敢縦恣云耳大舜聖人也豈有蹈不中以亡天下然古人兢業自持日愼一日訓飭之語觀禹戒舜以無若丹朱好慢遊作傲虐則堯之戒舜豈其過防

中土呼事之當其可者謂之中其不可者謂之不中扵物之好惡人之賢不肖皆以中與不中目之孟子所謂中也養不中才也養不才卽是指人之賢不肖言之也其所謂中不中猶南方人言可與不可好與不好耳蓋其常言俗語𨿽小夫賤皆能言之初無所謂深髙妙也傳者不察其中爲一方言遂以爲此聖賢傳授心法也矣夫所謂心法者蓋言治心之法耳其意以爲人能操存制伏此心使之無過不及然後能治天下故聖賢以此相授受其說固若有理且足以醒人耳目然初學之士扵道未知向方必有先知先覺之士爲之開示蘊奧則可舜自側微以至徴庸觀其居家則能化頑嚚傲很者使不爲姦命以職位則能使百揆時敍而四門穆穆過者化存者神治天下如運諸掌斯時蓋未聞執中之防也而所爲已如此豈其防行罔覺邪抑天質粹美而暗合道妙邪迨卽位而後得聞心法之要則其年已六十矣然自授受之後未聞其行事有大異於前日者是堯之所傳不足爲舜損益也舜生三十徴庸卽命禹治水則禹生後舜不過十餘年耳舜耄期而後授禹則且八九十矣使禹果可聞道及此而後語之不亦晚乎且舜之稱禹以克勤克儉不矜不伐而禹所陳克艱之謨所論養民之政皆判然扵理欲之間而其言無纎豪過差者此豈猶昧扵人心道心而行事不免有過不及之失者必待帝舜告語而後悟邪方其未聞也其心不見有所損及其旣聞也其心不見有所益則謂此爲傳授心法者吾未敢以爲然也仲虺告湯以建中於民成王告蔡仲以率自中無作聰明亂舊章成湯聖王蔡仲賢臣猶或可以與此盤庚告羣臣以各設中於乃心盤庚之臣皆傲上從康總於貨寶者亦得與聞心法之訓何邪蓋嘗論之堯之告舜僅曰允執厥中而舜亦以命禹則其辭一而已當無所增損也禹謨出扵孔壁後人附防竊取魯論堯曰篇載記而增益之析四句爲三叚而於允執其中之上妄增人心道心等語傳者不悟其僞而以爲實然扵是有傳心法之論且以爲禹之資不及舜必益以三言然後諭防於可笑蓋皆爲古文所誤耳固無足怪也不特此也孔子告顏子以非禮勿視聼言動蓋敎學者不得不爾而亦以爲傳授心法切要之言非顏子之明健不得聞不知今之敎者扵初學之士動作不循禮度者將禁制之使不爲乎抑姑聼之待其至顏子地位而後約之以禮也是其爲說固有所不通耳孟子敍堯舜至扵孔子以爲見而知之韓昌黎謂堯傳之舜舜傳之禹湯文武周公孔子者皆言其聖聖相承其行事出扵一律若其轉相付授然耳豈眞有所謂口傳面命邪道者眾人公共之物𨿽愚不肖可以與知能行而謂聖人私以相授者妄也湯文孔子相去數百嵗果如何以傳授也邪若謂其可傳則與釋氏之傳法傳衣鉢者無以異恐聖人之所謂道者不如是也孔子告曽子以吾道一貫此亦尋常之語言而今人亦推崇以爲其師弟子密相授受而以爲曽子得一貫之妙且以一與貫字相爲對待而訓釋之如此爲一如此爲貫皆不成文理何以知之以曽子告門人以夫子之道忠恕而已矣知之也蓋夫子恐曽子以爲己之道施扵己是一般施之人又是一般不知聖人之道退則修己出則治人成己爲忠成物爲恕人己𨿽有不同而道則安有二致故曰吾道一以貫之門人不諭其意而曽子曉之曰夫子之道忠恕而已矣蓋卽其實以曉之知忠恕出扵一致則知夫子之道果是一以貫之矣此與子貢論多學而識而告以予一以貫之者語意不同此則言我之道是人己一貫彼則言余之扵學非多學而識乃一以貫之猶所謂通扵一而萬事畢云爾

臯陶謨

無敎逸欲有邦【止】敬哉有土

無敎逸欲而兢業萬防言當勵精圖治無曠庶官言當任賢使能惇典庸禮是先之以敎化命徳討罪是輔之以賞罰以民之視聼好惡爲天之聰眀明威是存心敬畏如此安民而民不得其所者未之有也楊氏謂天敍有典而下爲安民之事者非

思曰贊贊襄哉

傳者謂思曰之曰當作日以益稷篇有思日孜孜之語故也然作曰者是而作日者非蓋臯陶純乎臣道故言自云有功則吾豈敢吾所思者亦曰助君以成功耳若云思日孜孜則不成文理且無意義

益稷

帝曰來禹汝亦昌言

臯陶陳謨已竟帝呼禹使言禹謂予何所言所思者日孜孜而已猶所謂爲治不在多言顧力行何如耳故臯陶有如何之問而禹遂有治水之陳其意以爲當洪水橫流之時空言無施𨿽切何補是故予乘四載隨山刋木決九川濬畎澮播艱食奏鮮食懋遷化居然後烝民得以粒食萬邦遂爾作乂此豈空言所能辦邪要非孜孜不可此予之所以欲無言也臯陶自以其所見之不逮故云師汝昌言傳者謂禹述其治水本末而警戒之意實存其間蓋欲君臣勉力以保治功恐經文原無此意艱食者用人力播種而後得之其得之也難非如鳥獸虫魚自然生長也故以彼爲鮮食此爲艱食

安汝止

人主之患在扵輕舉妄動故當安汝止以惟防惟康蓋平其心以慮其事之始終庶防其無失也然猶恐有遺慮其輔弼之臣又直道以匡正之旣內謀諸心又外謀諸卿士宜無過舉矣然猶未也又思動而有爲要足以大應天下徯望之志而後可蓋上兩句是慮善以動下一句是動惟厥時事𨿽善而動不適時猶無益也人君舉動如此可謂愼之至矣以此昭受上帝天寧不申命用休乎其應固可必矣所謂汝則從卿士從庻民從是之謂大同身其康彊子孫其逢吉者此之謂也

禹曰都帝愼乃在位【止】帝曰吁臣防鄰防

禹陳謨則言帝愼乃在位以歸重於君舜陳謨則曰臣防鄰哉以倚重其臣意各有所主也

臣作朕股肱耳目

予欲左右有民是言敎宣力四方是言政觀象作服是制禮審音出納五言是作樂四者爲治之大要也帝欲觀古人像日月星辰之類以制衣象宗彜之類以作服是象乃仿像之象非物象之象也蓋象字不可爲句斷若云物象則何得云古人之象

六律五聲八音皆作樂之具不可便以爲樂律有長短聲有淸濁音有哀樂作樂者必先審較乎此以觀其果治世之音歟抑亂世之音歟然後以之出納五言則奏曲譜而成樂矣猶今人彈琴瑟者必先調故其所謂在治忽者乃審音之治忽而非審政之治忽也若云察政治之得失如何把去出納五言

庶頑讒說

庶頑讒說侯以眀之小人與君子雜處其頑讒之態度不彰則其心不知愧恥故以射侯明之射而不中則徳不若人爲可恥矣明之以射侯而猶不知愧則從而撻之撻之辱甚於射也撻之而不悛則識其過惡於簡冊蓋撻之辱僅見於一時而簡書之紀載將遺臭於無已其辱又甚矣若此者豈憎惡其人哉蓋盛世皆爲善之人而爲惡者無以自容非誅殺則流竄能全其生者寡矣故聖人用此以激勵而敎之使知遷善庶防得以並生於天地之間也不然恐不得保其首領矣

工以納言

工以納言時而颺之格則承之庸之否則威之古者以樂敎養人故帝舜命防典樂敎冑子而周禮亦使大司樂掌成均之法以敎國子弟敎之而攺則薦用之不攺則刑之而非謂使樂工颺頑讒之言以觀其攺過與否矣

光天之下

上文帝患庶頑讒說故此云誰敢不讓與讒說相應敢不敬應與頑字相應蓋化天下莫如舉賢而致賢又莫如修徳已徳旣盛則賢者自來用賢人則眾人自勸到此時人無不濟濟相讓矣豈復有讒說哉人皆爭自濯磨以應上之所求矣豈復有頑不卽工也哉

州十有二師

州十二師卽所謂十二牧也以其養民則謂之牧以其爲民師則謂之師非十二牧之外又每州立十二諸侯以爲之師也

簫韶九成

簫韶九成鳯凰來儀𨿽曰尊異靈瑞故別言之然其言亦自有意蓋謂祖考子孫同一气人又有血气心知尋常鳥獸皆目前所有一聞樂聲之和爲之感動固其宜也若鳯凰則翔於千仞覽徳輝而後下世所不常有也豈容易感之使來防故必九成而後至也蓋陽數之極扵九而樂陽聲也作樂而至於九成則樂之和至此極矣感物而致鳯凰則感通亦至此極矣

帝庸作歌

帝作歌則先股肱欲倚重扵其臣臯陶賡歌則先元首以責難扵其君所謂颺言者乃歌之漸非大言而疾也與工以納言時而颺之者同蓋有韻則爲歌無韻則爲言而兩語皆以欽哉系其後有詠嘆歌颺之意亦歌之類也臯陶以爲人君不必下侵臣職以求事功但委任而責成功耳率作興事者分職授任如咨命二十二人是也屢省乃成則三載考績三考黜陟是也能如是則可謂之明君君明則臣不敢欺而思盡其職庶事自各就緒矣苟爲不然而欲下侵眾職則元首叢脞而股肱懈怠天下之事豈一人所能辦哉萬事之墮固其宜矣禹貢

篇首敷土奠髙山大川

禹敷土隨山刋木奠髙山大川敷土者蓋鯀以土湮水禹遂敷分而疏導之然後隨山刋木以治水之源旣乃定髙山大川以分別州域若云敷土而分別九州則當以奠髙山大川居隨山刋木之上今次序不然故知舊說未當

九州貢賦

九州田賦止是米谷非必兵車觀甸服百里賦納總至四百里粟五百里米可見蓋貢者土之所宜賦者田之所出九州之賦必皆嵗輸京師然後可比較其多寡若諸侯各私所有則朝廷安得而知其總入之數邪文王爲方伯而庶邦惟正之供則所謂萬民惟正之供者必非止扵畿內也

南北方言

南方流水通呼爲江北方流水通呼爲河南方止水深濶通謂之湖北方止水深濶通謂之海子

碣石河道

傳據程氏以爲碣石已淪入海九河亦爲海水所漸而謂平州正南石山尙在此卽碣石或者以爲今谷口禦河入海處北岸有石山聳立狀如小孤山北人呼爲碣石古人嘗鐫銘其上揭先生亦嘗刻詩石間禦河水自衛輝彰徳而來過臨淸東光滄州長蘆至赤谷下海湍流黃濁與黃河相類或云此正古黃河道謂之逆河蓋以海水逆潮而得名其上合流如滹沱易水之類通有九水又與九河相應而自海道入河者碣石亦正在右轉屈之間其與夾右碣石入河皆相脗合至扵平州正南別無石山在海中者不知昔人何據而說此豈亦未嘗見而云爾邪又爲朝宗所說案此說有理但扵播爲九河一句說播字未通尙欠考訂

作十有三載乃同

兗州田賦作十有三載乃同者蓋當河下流又有九黃河衝冒受患最深其用功最先而成功獨後水平之後田地旣可耕作矣又必優之十二年待其一紀之後嵗星一周天道變扵上地力復扵下然後使之供輸扵公上比同他州蓋因其受患之深所以優卹之至

嶧陽孤桐

梧桐非可以作琴瑟嶧陽之桐乃枯桐樹耳

錫貢

厥包橘柚錫貢與錫貢磬錯以爲非常貢待錫命而後貢恐尙未然錫者上與下之辭而納錫大禹錫圭師錫帝曰皆以錫書蓋大龜爲國之守器禹告成功是爲舜成百世之功眾舉舜是爲天下得人皆非常之事故變之而亦不以常辭書獨橘柚磬錯謂之錫貢有不可曉若謂口腹之欲待錫命然後貢則淮夷貢魚豈非以充口腹者邪謂磬錯非常貢則泗濵貢浮磬靑州貢海物惟錯何不待錫命邪

錯賦

錯出之賦止扵揚荊豫梁豈惟迆南四州田有一易再易而東西北三方田皆可嵗耕者也是亦有不可曉者

三苗

舜竄三苖說者謂驅逐禁錮其君長然共工驩兜鯀皆言其名獨苗之君長不名而謂爲三苗是固可疑舜典又謂之分北三苗禹貢又云丕敍臯陶謨又云何遷乎有苗呂刑又云遏絕苗民夫謂之分北則必非止扵一人謂其丕敍則必非止扵一君又謂之遷有苗謂之遏絕苗民則亦不特遷徙其君長而已此必並其國人俱徒之也左氏記四凶而指爲一人固已訛矣流放竄殛變文耳其實皆遷徙也猶之命官一也而曰詢曰咨祭祀一也而曰類曰禋曰望曰徧皆作書者錯綜用字謂其罪有小大而刑有輕重者非也帝舜平生加刑扵人此四事爲大故作書者取而類記之而非謂其一朝罪四凶也後世不察遂以爲舜誅四凶皆攝位時事故扵禹徵有苗處說不通遂以爲三苗乍臣乍叛寧有此事邪夫三苗旣匪在朝之臣舜得不動干戈執其君而竄之舜執其君而無所難禹徵以六師而反不服何邪蓋苗頑不卽工故徵之來格而後分北竄徙之所謂臯陶施象刑則加以流竄者是也豈施以刑不服而後徵之邪然旣懷之以文徳而來格苗則已革心向化矣又從而追咎其旣往而分北之豈叛則討之服則捨之之謂乎聖人必不爾也蓋徵苗而苗格此出安國古文與舜典益稷臯陶謨相抵牾此必漢儒傅防之辭不可盡信

導山

禹貢有導山導水水非疏鑿不可山豈待疏鑿而使入海邪而導岍岐則終以入海何也舊說以爲山逾扵河者固非是今傳者以爲禹逾於河似矣而下文至於碣石入於海豈亦禹入海邪蓋當洪水懷襄平地無非是水不復知有河道故禹先隨山刋木以決導之待其水落土出然後河道可見於是從而決九川故導山卽所以導水其言入海固宜但其所導之山皆是眾水發源與水道有相干渉者非泛然視其廣博髙大者而導之也如岍岐是黃河所經大嶽是汾水所出王屋是濟水所出鳥鼠以導渭熊耳以導伊洛桐柏以導淮嶓冢至於荊山內方至於大別可以見漢水之源流岷山之陽至於衡山過九江至於敷淺原可以見江水之脈絡但其所謂逾於河所謂至於某者又若不專指水言者尙欠考訂

敷淺原

敷淺原恐非廬山髙平曰原而又名敷淺則必平曠之地不爲髙山可知禹貢導山卽所以導水不論山之髙大但於水有幹渉曽用工者則錄之若謂其所表見諸山必其髙大可以辯疆域廣博可以奠民居則五嶽中之嵩山州則若舒州之灊山江東之茅山九華山之類其緜亙皆數百里何故略不載紀邪

導水次序

禹貢導山水皆自北而南天下之水莫大於河其次則江漢皆源自西經中國以入海者也故導水先言河次漢次江濟與淮𨿽能入海而其源短故居其次渭水洛水皆不能入海者也故居其末

漢江

江漢二水勢均力敵皆能自達扵海者也故禹貢𨿽紀其合流仍各見其首尾紀其合流故扵漢水言南入於江江漢朝宗於海各見其首尾故扵漢水言東滙澤爲彭蠡東爲北江入於海於江水則言東迆北防爲滙東爲中江入於海然扵漢水言南入江則江水北入漢可以互見矣扵江水不言防於漢而曰防於滙則漢水滙爲彭蠡亦可以互見矣此古人敍述之精𨿽不費辭而一分一合脈絡昭然自見今讀者不細考而妄疑古人疎略誤矣

九江彭蠡

先儒有九江彭蠡辯其辯九江則是而辯彭蠡則非彭蠡乃今之鄱陽湖其源固有豫章諸江而其爲澤則固江漢之所滙者也今春月江水暴漲則滙而入湖蓋江流浩而其下束以小孤山水道狹甚其勢不得不逆流而入此澤故有舟湖口無風而一夕達鄱陽之安仁者問其故乃舟乘逆流行甚迅速猶隨潮而上者也故江水之滙眾所共知今乃疑之顧弗深考耳且謂漢自大別入江合流已七百餘里安能復識其滙澤者爲漢水邪亦可謂膠固之甚者矣夫單敍漢水源流則其勢不得不以漢水爲主但旣雲南入江則東滙澤爲彭蠡卽江漢共滙可知矣不成曰南入於江東與江共滙澤爲彭蠡然後爲明白邪又謂彭蠡在大江之南當曰南滙不當曰東滙滙旣在南則當曰北爲北江不當曰東爲北江其論南北反戾防爲可笑蓋江漢兩水皆源西蜀而東流入海獨漢水到大別入江則析而南流與江相合仍舊東流而滙爲彭蠡又東流爲北江以入海其東西南北以天下大勢論不主一江南北而言也今若欲攺雲南滙彭蠡則是南流入江之後又南滙彭蠡則漢水當逆流向洞庭矣滙澤之後不云東爲北江而云北爲北江則漢水又當決破安慶橫入淮河矣

三江

三江旣入疑當從蘇氏之說以漢爲北江岷水爲中江豫章水爲南江蓋揚州之水莫大扵此經隔千餘里以入海安得捨此不錄而錄震澤下之三江也邪傳者疑三水旣已合流爲一不得復分爲三江不知大小相埒各能達海故𨿽見其合而仍以三江書以伊洛瀍澗入於河江漢朝宗於海推之可見不然何故扵大別明紀漢水入江矣於滙爲彭蠡之下復分漢爲北江岷爲中江乎且不以岷水爲南江而雲中江則隱然見別有南江章水是也古人紀載詳密而不費辭類如此非後人所及也

禹貢體制

洪範禹貢其文相類洪範則先撮總而後開列九疇禹貢則先條列九州而後撮總導山所以總九州之山導水所以總九州之水內之爲九州外之爲四隩髙之爲九山下之爲九川小之爲九澤大之爲四海此總言水土無不平治也六府孔修所以見九州物產之充足正庶土以厎愼財賦所以總九州之土貢則三壤以成賦中邦所以總九州之田賦種藝之利不通扵夷裔此田賦所以止扵中國也水土旣平然後財用充足財用足而後可取扵民故較土田以定貢賦貢賦定而地之廣狹可見故可以錫土姓而建侯國夫如是則所以經營天下者已備可以無爲而治矣故祗臺徳先而莫有距違者焉所謂烝民乃粒萬邦作乂者此也

五服

五服五千但大約立法如此耳非四面截然正方眞如棋局也堯都冀州冀之北境得二千五百里邪古今天下止有許濶其土地所產大略相同如舜封象於有庳羲仲測日於嵎夷禹南巡扵防稽導弱水至於流沙四裔之地皆古人足迹所及者謂周人九服增地一倍者妄說也荊土貢多扵余州今亦未見有加於古貢象齒則地盡南海可知冀北土貢止皮服古亦未見有勝於今謂古今土地有盛衰不同者臆說也譬之夏后授田五十畝至周人增爲百畝夷畎澮溝洫破塗路遂徑不大煩擾邪其所井之田安得皆平原廣野髙下如一邪要亦因其可井而井之其不可爲井者則亦品搭多寡以授之使如井田之數耳五服之制亦由是也

東漸西被

聲敎至扵海濵則止矣何以又云漸於海蓋海島之夷與流沙以西之戎狄咸賔貢於中國則是有虞之聲敎東不止於海且漸入於海中西不止於流沙又防被流沙之外矣

禹錫圭

上之與下謂之錫禹奉圭而云錫圭何也蓋爲舜成百世之功不可以常辭書猶之眾人舉舜而云師錫帝曰蓋爲天下得人亦非常之事

禹貢之作

禹貢非作於禹治水成功之時必後來追紀之書其間如雲錫土姓祗臺徳先不距朕行又如東漸西被之語皆後靣追述之辭豈禹八年而水土平民方脫扵昬墊敎化遽能大洽固無是理也且其間如兗州田賦作十有三載乃同夫水平之餘又使耕治十三年方取其賦豈逆計其年嵗而優之邪此必取賦後紀錄無疑也且舜竄三苗曽防何時而扵雍州已言三苖丕敍此豈冰土初平紀錄之語邪

甘誓

乃召六卿

六卿安知非王朝六卿諸侯大國三卿武王伐紂故諸侯則司徒司馬司空佐行天子出徵則六卿隨往亦常理耳

三正

怠棄三正傳以爲子丑寅之正不知王朝頒朔三正並頒於諸侯邪抑止頒寅正也而柰何責有扈以怠棄三正且不奉正朔是欲擅變禮樂攺易制度何得云怠棄或者以爲禹論養民莫重於六府三事威侮五行是不修六府怠棄三正是不務三事爲諸侯而不知養民此天所以絕之也其說爲優

徵

聖有謨訓

聖有謨訓至邦有常刑是先引格例其或不恭謂各敬其職非指爲恭君也若專以諫君爲恭則羲和非以不恭君而受伐

先時後時

先時者殺不及時者殺此特爲歷官誤算天象不可凖信重其法耳而非謂凡百官作事違限者皆殺也

其爾眾士懋戒防

懋是勉其所當勉如威克愛之類戒是戒其所當戒如愛克威之類

仲虺之誥

民墜塗炭

民墜塗炭只是陷民扵水火耳塗非眞指泥也泥何能爲民害惟水能殺人

玆率厥典奉若天命

此二句當從眞氏之說蓋玆者此也指伐桀之事而言之也湯以爲不幸處君臣之變而仲虺以此乃率循其常道以順天命而已蓋治則戴之以爲君者常道也亂則誅之以救民者亦常道也變而不失其正卽所以爲常也故湯則駭之以爲變而仲虺則視之以爲常

惟王不邇聲色

惟王不邇聲色不殖貨利懋官懋賞用人攺過克寛克仁是歷數湯之善行彰信兆民是總言其善行之足以取信扵天下非特指寛仁一事而已傳者失之

初徵自葛

湯徵自葛民傒其來蓋苦桀之虐而欲其拯己於水火之中耳傳引呂氏之言謂其徵伐之際唐虞都兪揖遜气象依然若存無乃大巧而不切扵事實邪

推亡固存

推亡固存邦乃其昌言夏有亂亡之形不可不滅是乃理勢當然非湯欲圖其天下也此猶是釋湯伐夏之慚非勸勉之也當以林氏之說爲正

懋徳建中

懋昭大徳建中於民此是儱侗大綱言之言當明敎化以立个凖則扵天下如親親使人各親其親長長使人各長其長如此而已至扵以義制事以禮制心此說得嚴密正是垂法後嗣不可有豪發過差蓋湯爲創業之主非特天下之所取正亦後嗣之所取法者也茍有一豪不中禮度則後必有甚焉者矣傳者以後二句屬上文非是

愼終惟始

愼厥終當思其始而謹始之道無他惟殖有禮覆昬暴賞善而伐惡是是而非非如是欽崇天道則自然可以永保天命而有終矣不然則今日固代夏而王矣少不加謹安保後日不爲人所滅乎

湯誥

賁若艸木兆民允殖

此二句當作一連說夫害民者去而憔悴之民皆有生意賁然如艸木之榮而可觀矣若說天如艸木不成義理

凡我造邦

凡我造邦無從匪彜無卽慆淫各守爾典以承天休此四句正是誕告萬方之要語前二句是禁止之後二句是開導之

萬方有罪在予一人

萬方有罪在予一人蓋使天下皆化扵善而不陷罪惡方是人君能克綏厥猷也林氏之說爲長

伊訓

元祀十有二月

三代攺正朔不攺月數見扵詩書周禮詩有七月流火與四月維夏可見其云一之日二之日者變文耳非指此爲一月二月也周禮正月之吉始和若以子月爲正月則仲冬嚴沍安得始和二月掌判防萬民使合昬此必今之二月未必臘月也仲夏斬陰木仲冬斬陽木四時皆未嘗攺獨有所謂正嵗者則正是以十一月爲嵗首故喚作正嵗如月令是秦書則以季秋之月朔頒來嵗朔扵諸侯是秦分明以十月爲嵗首而未嘗以爲春正月也商書元祀十二月皆是以首月行大事何嘗攺月數乎惟春秋攺之不知是魯史攺之乎抑朝廷攺之乎論語莫春浴沂𨿽不見是何月然所謂莫春必今三月若以子月爲春則莫春乃正月北方正月冰猶未盡泮安可浴乎先儒疑之故以爲上已祓除又云地誌以爲有溫泉皆意其爲天寒而未可浴也然旣已服春服又乘風舞雩壇豈可謂寒邪其爲今之三月無可疑者是孔子之時猶未攺也獨孟子七八月之間旱與十一月成徒杠十二月成輿梁則己攺之但孟子又出春秋之後其攺也宜矣竊意周初未攺及春秋然後攺今亦未見攺自何時但扵春秋可見其攺耳然若非春秋攺則周用子正於他書皆無可證驗先儒有謂武王以十三年滅紂就攺十一月又就攺爲春則無緣後面周公作詩作周禮皆不遵用新正朔而止從其舊此爲可疑夫子所謂行夏之時則恐商周四時與夏實不同故夫子欲攺而從夏不但更其嵗首之月耳

一說正魯史攺之蓋武王定天下攺用子正不過以新天下之耳目而月數實未嘗攺故正以詩書所引皆坦然無可疑者至魯史則以周公爲文王之子武王之弟於周室爲懿親於姬姓之國爲最長而天下諸侯於是乎觀禮者固當遵用周之正朔以率先天下其攺之宜也夫子修春秋而曰其事則齊桓晉文其文則史亦因魯史之舊文載當時之事耳

布昭聖武

湯布昭聖武猶云懋昭大徳蓋湯欲誅暴救民不得不用武耳武曰聖武猶徳曰懿徳而布昭則是湯稱舉而揚之而謂湯之徳威敷著於天下非是

今王嗣厥徳

今王嗣厥徳罔不在初立愛惟親立敬惟長始於家邦終於四海蓋言前王以武功取天下後王當用文徳以致太平所謂徳者不過愛敬二端而已蓋孩提之童皆知愛親及長皆知敬兄愛親是仁敬長是義二者出扵人性之自然一陰一陽相爲對待猶春生秋殺然蓋一扵愛則流一於敬則離二者不可偏廢也人惟愛也故惻然而有所不忍惟敬也故肅然而有所不敢不忍不敢而後君臣父子長防貴賤得有所繋屬而不離相安而不亂故治天下之道莫切於此彼百姓之不親是不知愛五品之不遜是不知敬不愛不敬而後大亂生焉故親親而人各親其親則一家興仁而一國興仁矣長長而人各長其長則一家興讓而一國興讓矣大學所謂上老老而民興孝上長長而民興弟孟子所謂老吾老以及人之老防吾防以及人之防天下可運之掌皆此道也

先王肈修人紀

先王肈修人紀以下是歷數湯之行事以見其積累之勤苦蓋肈字與以至字相爲首尾言由其始於如此其所積累不亦難乎先儒誤以肈字專屬之修人紀遂以爲湯始修復人紀非也

嗣王祗厥身

嗣王祗厥身與後面祗爾厥辟相似言當愛敬其身不可以縦欲敗禮度是輕其不貲之身也

太甲

顧諟天之明命

天之眀命只是天之眷命猶云畏天之威相似大學引此以釋明徳是斷章取義如緝熙敬止之類今釋書者豈得反據大學而指爲我之眀徳乎若以爲卽明徳則扵後面受天明命以有九有之師將何以釋之乎謂之明命猶云元命大命皆雅其稱謂耳

愼乃儉徳

愼乃儉徳惟懷永圖是總言以戒其縦侈之病下面若虞機張省括則釋是申之以譬諭欽厥止率乃祖攸行是正言以盡其意蓋射者猶不肯妄人君安可輕動而不思爲長久之計乎凡事皆有當然之則一定而不可移者所謂止者此也人君要道敬守此理不敢逾越但有所爲一循祖宗成憲則便是能愼徳而可以久長之道也大臣安得不歡喜而後世安得不仰其令名夫君有不眀臣不可以不忠爲臣之道惟知媚於天子而已今伊尹有以懌之言又有承王之休亡斁之語使太甲而縦欲則伊尹遂可厭之乎是不然媚於天子此人臣事君之常道而伊尹則自任以天下之重其所爲安可以常理拘也觀其自謂予弗狎於弗順而放太甲於桐則可見矣然而有伊尹之志則可無伊尹之志則簒也不可以爲常法也

視逺惟明聼徳惟聰

視逺惟明聼徳惟聰傳云思明則所視者逺思聰則所聼者徳非也人情事生則孝事死則忘矣接上則敬接下則慢矣視近則明視逺則昬聼佞則聰聼徳則惑猶魏文侯所謂聼古樂則臥聼鄭衛則喜不知倦人情大抵如此故當有以矯之子張問明夫子告以不受浸潤之譖膚受之愬者可以謂之明又可謂之逺是以逺與眀對言逺亦眀之類也與此視逺惟明不同其注引之誤也

君罔以辯言亂舊政

辯言亂政吳氏謂太甲所失者此非也太甲居桐三年百官總己以聼冢宰政事皆出伊尹今而後復政厥辟伊尹將欲歸休伊尹深慮已旣退休則必有讒人交構長短以求媚其上使太甲悉反其所爲者太甲若誤信之則國之禍必自此起此君之所當戒者若人臣則功成身退以謙遜自處庶防可以保全功業不然則患失患得之心生而禍亦由此起矣此臣之所當戒者如周公復政成王有明農之志亦不能無此慮故一則曰厥若彜及撫事如予一則曰篤敍乃正父罔不若予皆惟恐已退而君有變更於其間也

咸有一徳

徳無常師

徳是總言師則指其人善則指其行事人君居天下之上其徳必首出眾人而事事盡善乃可然豈必生成防亦取諸人以爲善而已故徳不可執一人以爲師但是善者皆可以爲師善不可執一善以爲主惟協合於一而已蓋欲其悉有眾人之萬善湊成自已之一徳耳茍匹夫匹婦不獲自盡則民主無與成厥功安可自廣而狹人防其與孔子所謂一貫者不相類與精一執中之言亦不同彼是言作事要常適其中此則欲取諸人以爲善耳

盤庚

予若觀火

予若觀火予亦拙謀作乃逸傳謂我視汝情明若觀火非也夫人𨿽不可向邇猶可撲滅故火蔓延則當撲之今乃坐觀其延爇是拙謀矣人臣不從上令則當刑以驅之今乃聼其所爲成就其過惡是與觀火者何異惡得不謂之拙謀

說命

若金用汝作礪

金而無礪一器之不適用耳其利害所系者小巨川則日渉者眾若無舟楫則所系者大矣然但渉者病之其不渉者固未害也若嵗大旱則舉天下民物之命皆懸扵一雨其不可無也必矣故曰三語𨿽若一意而實一節深一節者此之謂也

若跣弗視地

若跣弗視地厥足用傷與若藥弗瞑厥疾弗瘳之語不倫意亦不相對值竊意前二句是古書後二句是傅防

後從諫則聖

聖者通明之謂作事無纎豪過差以其能從諫故也至扵後克聖臣不命其承二句說不通後以從諫而後聖是聖由諫而後得也如何聖而後臣方諫之

惟天聰眀

惟天聰明惟聖時憲是承上文明王奉若天道建邦設都而言惟臣欽若惟民從乂是因承以大夫師長惟以亂民而天則聰明聖則立法臣則順君民則從治各有體式其理勢自當如此下二句不是憲天之效憲非效天乃是立法

惟口起羞

言語是宣文敎甲冑是供武備衣裳是命有徳干戈以討有罪人君爲治惟此四者能審所當用而不失則言不至於起羞甲冑不至於起戎以賞則勸以討則懲無所往而不善矣故曰允玆克明乃罔不休

惟厥攸居

惟厥攸居政事惟醇兩惟字皆訓作思一句是一義以下句爲上句之效者非也

爾惟訓於朕志

爾惟訓於朕志是欲其格心非徒然輔徳也蓋志者心之所之欲有所向而未見諸行事者也人臣匡君扵此正之則易待其見諸行事而正救之則難蓋人君之志慮不可少有所偏當適其中而後可故辟之作酒醴爾必思麯與糵辟之作和羮爾必思鹽與梅夫偏於麯則苦偏於蘗則甘有鹽無梅則咸而不可食有梅無鹽則酸而不可食故曰爾交修予言當兼致其力而不可使有所偏也此志旣正則作於其事於其政安有不善者防

惟斆學半

傳謂敎人所得居自學之半蓋敎學相長此理固有之但傅說此言爲髙宗而不知髙宗學成之後使之轉敎何人方可以足成一半若不敎人則髙宗所學終是不全矣以此觀之則敎者止說得一半學者當自用功如舉一隅能以三隅反之類未見其爲憸巧也

四海咸仰朕徳

四海仰徳時乃風風非敎也蓋說之出也異乎尋常命相故天下皆翹首企足而望之曰後有下令而異於前者必新相格君之功也是其風聲足以聳動四海耳非敎也

對揚休命

對揚休命對者酧答其所言揚則稱舉之所謂奉以周旋弗敢失墜是也非所謂對以己而揚於眾周書用答揚文武之光訓亦此意蓋古文書出扵一手故其言每每相重

讀書管見卷上﹤經部﹐書類﹐讀書管見﹥

欽定四庫全書

讀書管見卷下

元王充耘撰泰誓

亶聰眀作元後

聰眀作元後蓋合萬國而聽於一人其舉直而錯枉是是而非非必無纎豪過差而後足以服天下非極聰眀者不能故商書亦言惟天生聰眀時乂又言實作則

於湯有光

於湯有光當從孟子集注傳謂於湯之心爲益明白太過

武成

列爵惟五

列爵分土是定制度法旣定須人以守之故任賢使能得其人使之如何爲政曰重教化使民知禮義重食防祭使民養生防死無憾而已惇信眀義是以身率之於其先崇徳報功是以勸賞激厲之於其後如此而天下可不勞而治矣其言不一而其間自有次序

洪範

惟天陰隲下民

天陰隲下民是無形聲可驗故武王不知彞倫之所敍者何由蓋治天下不過欲敍彞倫使君君臣臣父父子子則天下治若君不君臣不臣父不父子不子則天下亂彞倫果何由而得其敍哉有九疇以維持之則彞倫敍無九疇以維持之則彞倫斁矣是九疇自九疇彞倫自彞倫彞倫是人之五常九疇是治天下之大法而以彞倫之敍卽九疇之所敍者非也夫治天下莫急於五行所以天生五材民並用之缺一不可民非水火不生活故九疇以五行爲先人有所養而後可以修己故次之以五事已旣修而後可以治人故次之以八政五紀是作歷以合天皇極是人君以身立教三徳是先後之以刑賞柔克者作福賞也剛克者作威罰也或剛或柔或正直隨時制宜是又能因時制變矣然人有不能決則相率而聽於天七稽疑是也庶徵則因效驗之見於天者以爲之省驗福極是因效驗之見於人者而爲之勸懲九者聖人所以治天下之具其序𨿽有先後而其中蓋無所重輕者以前四疇爲皇極之所以建後四疇爲皇極之所以行牽彊無味蓋皇極不過九者中之一耳安得以此一疇揔括九疇且五紀作歷稽疑卜筮於建極何相干乎九疇非始於禹如卜筮起於伏羲作歷始於黃帝堯舜以來皆從事五事以修身皆用刑賞威福以爲治豈待禹而後有乎蓋聖人疊興立法創制先後錯出而無倫至此敍爲九章而聖人治天下之大法首尾完具粲然如指諸掌則自禹始耳故曰洛出書而九疇敍

一五行

五行非泛論造化指五材言之乃養民之六府耳故末歸宿於鹹苦酸辛甘而加以五作字曰者出於自然作者出於人力

二五事

五事者何眀五者人之所當從事者也蓋人之自修欲其肅乂哲謀聖而已然肅乂哲謀聖本於恭從明聰睿恭從眀聰睿生於貌言視聽思人之正已惟事乎此五者足矣與第一疇之意同皆歸重在末五个作字上五行水爲老陰火爲老陽故其性或潤或燥一上一下皆一定而不可移木爲陽穉金乃陰穉故其性可曲可直可從可革而無定

以五事貌言視聽思彊分配水火木金土甚無謂蓋九疇中五行只是論切於民用之五材而諸家不察咸以爲論造化故如皇極稽疑庶徵福極一一牽合相配穿鑿可笑稽疑雨霽蒙驛克庶徵雨燠寒風猶云與五行相闗至於五福六極與五行有何干系而又欲牽引附會此漢儒之失而後人不悟又復祖述之

四五紀

五者何以謂之紀蓋歳月日星辰歷數爲天紀猶君臣父子五常爲人紀也天道推移雜然而無統而聖人作歷卽此五者以爲之經紀焉分之則有歲焉有月焉有日焉有星辰焉緫之則爲歷數歷數如今歷相似所以具載歳月日星辰於其上而以頒授諸人者以爲步占之法者非如雲天之歷數在爾躬豈亦有步占之法邪不過指其書耳

五皇極

皇建其有極與湯建中於民相似皆是以身立教以其至極而無以復加則謂之極以其無過不及則謂之中以其至當而不可易則又謂之至善其名殊其實一而已至善猶云極好相似論其條目之大者不出乎五常如爲父而慈是父道至此而極不可過不可不及矣天下之爲人父者豈復有加於慈者乎爲子而孝是子道至此亦至矣極矣不可有以加矣天下之爲人子豈復有加於孝者乎人君建極斂五福以錫庶民豈眞有斂散之迹哉大槪有道之君立乎其上則自能措一世於治平民皆飽食暖衣入孝出弟有壽康而無鄙夭者是果誰之力哉謂非其君有以致之不可也董子所謂人君正心以正四方而諸福之物可致之祥莫不畢至者此卽建極斂福錫民之謂書所謂一人有慶兆民賴之者此卽斂福錫民之謂也庶民於汝極錫汝保極者蓋建極在一人而保極在天下始焉人君以身立教率天下之民以歸於極及其教化旣行風俗旣定則建極之君有時而不存而父慈予孝之俗亙千百年如一日是君之極反借民以保之也謂之錫保者重其辭與錫福爲對也

凡厥庶民有猷有爲有守汝則念之

凡厥庶民有猷有爲有守汝則念之蓋天生材止有此三等一等是能出謀慮者謂之有猷一等是能經營四方者謂之有爲一等是能彌縫周固物莫能奪者謂之有守正如髙祖之用三傑是也此三者特其生質之美耳汝當思念之未知所謀所爲所守者果當理乎抑或挾其才以爲不善者乎若求其善則不協於極無善之可稱求其罪則不罹於咎無惡之可舉此則當容受而収錄受之若其而康而色曰予攸好徳則可錫之以福而進用之矣上文念之正是念此兩途夫人固有色厲而內荏者矣此則安和之色出於自然而非彊爲人固有言不及義者矣此則言惟在於好徳則其積中形外者可見矣錫之爵祿豈其過哉若謂念之受之隨其材之輕重以成就之則不成有猷有爲有守者反不如不協於極不罹於咎者蓋緫是三等生質之美者但不當分作兩股

皇極之敷言

皇極敷言只是以禁止開導之方形諸反覆詠歌使人知所以遏人欲由天理耳故其間旣言無偏無陂矣又曰無偏無黨矣又曰無黨無偏言遵王之義矣又曰遵王之道言會其有極矣又曰歸其有極無非叮嚀反復之辭初無深淺異同之論今傳者以偏陂好惡爲己私之生於心偏黨反側爲己私之見於事同一無偏也一以爲生於心一以爲見於事不知何以分別王義王道不過言皇極耳而曰皇極之所由行且以遵義遵道遵路爲會其極蕩蕩平平正直爲歸其極亦殊不可曉蕩蕩平平不過言皇極之理大公至正無少私曲耳如何謂之歸其極遵義遵道同一遵字而析道義爲兩言會極歸極同一極字而變會歸爲兩字蓋其行文不得不爾而意豈有異同哉若必以一句爲一義則無偏無黨與無黨無偏亦有兩意乎

極之敷言

皇極之敷言蓋更端以緫結一章大防上言人君立教一本於天此言庶民歸極則歸功於君代天立教但知有天而已庶民因君以復其性但知有君而已

六三徳

三徳者人君禦世之權隨時而制宜因時而變化有不賞而人自勸不罰而人自畏者是之謂正直若剛克則糾之以猛所謂惟辟作威是也柔克則待之以寛所謂惟辟作福是也皆以不齊齊之蓋並行而不悖者也

七稽疑

稽疑𨿽以蓍爲重然天視自我民視天聽自我民聽豈有卿士庶民咸以爲非而獨取信蓍足以獲吉者此商俗尙鬼之流也

八庶徵

曰雨曰曰燠曰寒曰風曰時是緫言下靣是分兩股五者來傋各以其敍是爲休徵張本一極傋凶一極無凶是爲咎徵張本五者來備卽是上文雨燠寒風各以其敍卽是上文時字之義備而又敍則吉極無極備則其不適時者可知五者順序何獨見於庶艸蕃廡蓋植物皆借雨燠寒風以生長収藏然如後雕松栢不足以見天道之逆順惟艸最柔脆易榮易枯雨及時則萋萋丰茂一或愆期則其憔悴可立而待故獨指此爲言

王省惟歳

曰王省惟歳以下錯簡當爲五紀傳文若云王與卿士師尹各以尊卑爲序而省其得失於歳月之間則積日以爲月積月以爲歳使王之所行無失而卿士師尹兆天變於一月一日之間則王之善不免爲卿士師尹所累矣使王之徳足以調陰陽則卿士師尹之失遂爲王所庇矣其休其咎將使誰執哉況此言歳月日而下言庶民惟星終之以日月之行有冬有夏其爲歷數可知非五紀傳文而何日冬行南陸而夏行北陸月冬行北陸而夏行南陸故長短相反而成望若春秋則共行南北之間晝夜長短適均無有異同故經但言日月之行有冬有夏而不言春秋者此也

九五福六極

五福曰向六極曰威不知上之人以此勸懲臣民乎抑以此自勸自懲乎是則有不可曉五福不言貴六極不言賤蓋貴未必爲福賤未必爲極若曰不言貴欲人之安於賤則獨不欲使人安於貧乎

旅獒

王乃昭徳之致於異姓之邦

王乃昭徳所致於異姓之邦分寶玉於伯叔之國寶玉亦徳之所致互文耳

金縢

乃卜三

卜三而一習吉者習重也兩之兆吉耳啟籥見書然後知彼一亦幷是吉也

予小子新命於三王

新亦當作親言親禱於三王也命非受命之命乃命告之謂也

我之弗辟

我之弗辟當從古注周公以身任社稷管蔡謀危宗社得罪於天下在所必誅周公安得顧私恩而出避於國之東乎是時成王幼沖政自公出故曰小子同未在位周公安可一日去左右而乃居東二年不知國事將付之誰邪且所謂流言者必管蔡與武庚同爲叛逆以此聲周公之罪而出師耳故周公不得不往徵之而史謂之流言者特以其誣妄不實而妄加公罪乃無根之言耳豈但如今人造爲訛言作爲匿名文書之類乎周公居東不知誰爲挨究造言之人遲遲兩年而後得實乎且史於居東二年罪人斯得之下卽繼之以於後公乃爲鴟鴞之詩以貽王而後及風雷之變者謂因天變迎公歸而後管蔡叛乃命周公東徵然鴟鴞之詩已有旣取我子無毀我室之言則彼時管蔡已爲武庚所累而伏誅矣豈有至此然後叛之理要之湯武以臣伐君周公以弟誅兄皆斷以大義所謂公天下以爲心者固不可以尋常君臣兄弟論也

大誥

弗弔天

弗弔天降割於我家弗弔旻天大降喪於殷與詩不弔昊天不宜空我師不弔昊天亂靡有定語意政同蓋弗弔天當作一句讀而弔音如字當訓爲弔卹之義天有降福謂之天降災者謂之弗弔天猶言無情之天也微有致不足於天之意所謂天地之大人猶有所憾以其降災故也

天閟毖我成功所

天閟毖我成功所予不敢不極卒寧王圖事肆予大化誘我友邦君天棐忱辭其考我民予曷其不於前寧人圖功攸終天亦惟用勤毖我民若有疾予曷敢不於前寧人攸受休畢三言天三言予蓋謂天意如此我安敢不如此天亦惟用勤毖我民若有疾【云云】

天惟喪殷若穡夫

天惟喪殷若穡夫予曷敢不終朕畞此二句是一意天亦惟休於前寧人予曷其極卜敢弗於從率寧人有指疆土此二句是一意皆是以天與予對言文勢猶前三言天三言予之意敢弗於從率寧人有指疆土當作一句於訓爲往言敢不往從率循寜人有指定之疆土傳謂敢不從爾弗徵非是

微子之命

惟稽古崇徳象賢

惟稽古崇徳象賢未便是說湯蓋是先引格例言稽諸往古有徳者宜在所尊崇其子孫之賢者使繼先王之統修其禮物以作賔王家與國咸休永世無窮如舜封堯後夏崇舜後商立夏後古固有此制也下文乃祖成湯以下是言崇徳爾惟踐修厥猷以下是言象賢欽哉往敷乃訓以下是教之統承先王修其禮物作賔王家永世無窮

予嘉乃徳

予嘉乃徳曰篤不忘言我嘉汝徳以其能篤前人所行而不忘其舊也與篤前人成烈篤敍乃正父相似所以爲象賢也

愼乃服命

服命不過職守之命爾與康誥明乃服命同非服飾命服之謂也

萬邦作式

宋一諸侯耳臣於周者也如何爲萬邦式蓋宋先代之後諸侯宋魯於是觀禮有欲學殷禮者必之宋也康誥

明徳愼罰

眀徳是崇教化使民有所視效而入於善愼罰是謹於用刑以輔之使民有所畏憚而不敢爲惡聖人之治不過此兩事而已罰謂之愼非去之謂蓋必罰其所當罰而輕重出入不差毫釐然後民不敢犯若過故不分輕重失當則民惡者無所懲而善者反無所措手足矣罰如何去得𨿽堯舜不能廢但有謹愼不妄加耳庸庸是賞功威威是罰罪庸卽車服以庸之庸不訓作用字祗祗亦不但是敬賢者凡所當敬者無不敬也區夏只是國都次及友邦已而怙冒西土則爲西伯矣其始也徳顯於民而民歸之其終也徳聞於天而天命之誕受厥命越厥邦厥民當作一句言文王受厥命及厥邦厥民也不可以厥邦厥民屬下句肆汝小子封在玆東土歷述其父兄創業之難欲其知得國之由而不敢忽也

恫瘝乃身

恫瘝乃身敬哉言使汝有國者非富貴汝也以民社之重寄之汝適所以病汝也下文言天威可畏小人難保往盡乃心無康好逸豫乃其乂民此卽所謂恫瘝汝身也謂視民不安如疾痛在己者非是天畏棐忱只是天可畏其去就無常惟誠則輔之猶皇天無親克敬惟親之義

乃服惟王

乃服惟王應保殷民亦惟助王宅天命作新民言汝職事不在乎他廣宣上徳以和保殷民者汝之職也助王以安定天命而作新斯民者亦汝之職也蓋康叔所治者殷民而殷民叛服闗天命去畱系四方治亂當時武王𨿽已滅殷受命然天命猶未固四方猶未丕變也故武王猶以宅天命爲憂觀後來三監倡亂而四國動搖周公破斧缺斨久而後定然後知武王之慮非過也康叔不從管蔡之亂蓋能心武王之心者武王之戒飭康叔如此其命三監得無告戒之言乎豈以三監旣叛而史遂削之歟是不可考也已

敬明乃罰

敬眀乃罰所謂愼罰也式敬爾由獄惟敬五刑用刑不可不敬也惟眀克允用刑不可不明也

有敍時乃大眀服

有敍時乃大眀服惟民其勑懋和有敍者言立法制刑其重輕大小固有次敍如所謂五刑有服五服三就五流有宅五宅三居何嘗不截然各有次第然用刑者必眀其所服民方有所戒勑而勉於和服卽五刑有服上服下服之服蓋當罪受刑之謂也所謂眀者何蓋刑有故焉有過焉二者不可不審也去惡如去疾斬然斷制而無姑息之意所謂刑故無小怙終賊刑則民知惡之不可爲而畢棄咎矣保民如赤子蓋小民無知而犯法猶赤子無知而入井在所哀矜而非可加以罪者也則赦宥而全之使得自新如所謂宥過無大眚災肆赦則良民不至無所措手足而自康乂矣罰之貴於眀者如此

汝陳時臬事

汝陳時臬事罰蔽殷彞用其義刑義殺勿庸以次汝封言用法之際必取是法與是事比並而陳之案法如此而事如彼則合與不合昭然可見矣必法與事相當然後斷之所治者殷民則不得不用殷法然謂之常法必湯所制可以常行而非商紂之虐法也或輕而刑或重而殺必適於義義者宜也宜刑則刑宜殺則殺顧其所犯何如耳不可曲法以遷就汝喜怒之私若使就得汝心則刑殺必不合宜矣無所謂恐其泥古不通趨時而狥己之說也

兄亦不念鞠子哀

兄亦不念鞠子哀言兄亦不思其弟之可憐耳謂弟爲鞠子者言其幼小尙未離鞠養猶言小子也觀康王自云無遺鞠子羞可見謂兄不念父母鞠養之勞者非也

父不慈子不孝兄不友弟不恭如此而不於我政人得罪焉是爲民上者坐視其傷風敗俗而不問則天之與我民彞幾何其不泯亂乎民彞卽彞倫聖人之治以敍彞倫爲急務所謂眀徳者眀此而已所謂愼罰者以弼此而已

不能厥家人越厥小臣外正

能如柔逺能邇之能謂化誨擾復之也

汝亦罔不克敬典乃由裕民惟文王之敬忌乃裕民曰我惟有及則予一人以懌

由訓用惟訓思言汝亦罔不克敬典用以裕民當思惟文王之敬忌以至裕民而心之所期者曰我思跂及於文王則予一人以懌矣蓋必有闗雎麟趾之意而後可以行周官六典之法度典固國之常典使無文王敬忌之心以行之則徒法而已矣民何自而得其安哉敬忌者愼罰條目之工夫也故呂刑云敬忌罔有擇言在身

爽惟民廸吉康

爽惟民廸吉康以下依舊是眀徳非欲其以徳用罰也我時其惟殷先哲王徳惟字當訓作思言我亦思惟殷先哲王徳用以康乂其民庶可與殷哲王爲求匹耳不廸則罔有政在厥邦言人君政事止是導民於吉康所謂制其田裏教之樹畜申以孝弟之義之類是也若不能導民何政事之有傳謂廸言徳而政言刑殊不可曉

予惟不可不監告汝徳之說

予惟不可不監告汝徳之說於罰之行依舊是以眀徳愼罰並言

封敬哉無作怨

封敬哉無作怨勿用非謀非彞蔽時忱欲其愼罰也蓋彞卽罰蔽殷彞之彞蔽卽丕蔽要囚之蔽正指用罰而言也丕則敏徳以下欲其眀徳也罰能謹而徳能眀我之所求於汝者此而已果能是𨿽欲瑕之而無可疵𨿽欲殄之而無可殄蓋諸侯而不稱職輕則貶爵削地重則六師移之武王之於康叔分則君臣親則兄弟而告戒之嚴凜然有不可以私恩貸公法之意者何也蓋殷民叛服系天命去畱關國家治亂不得不嚴爲之戒勑也故下文又申以命不於常無我殄享而末復教以勿替敬典聽朕誥汝乃以殷民世享仁人之於兄弟親之欲其貴愛之欲其富而惟恐其不能保有祿位如此夫酒誥

爾大克羞耇惟君

爾大克羞耇惟君猶言能養老以盡爲君之道相似蓋養老者國君之事也爾乃自介用逸介者副也言祭祀而灌獻者其正也祭畢而飲福以宴者其副也眀酒爲祭祀設不止爲宴飲設耳永不忘在王家所謂有成績以紀於太常之類

邦君禦事小子不腆於酒而武王以此之故受殷命何哉蓋沈湎者防亂之原則不耽於酒者固興邦之所由也

殷先哲王廸畏天顯小民

殷先哲王廸畏天顯小民經徳秉哲蓋旣畏天畏民則所行自無敢慢故經其徳而不變所謂日新又新不敢或作或輟蓋惟恐無徳而不足以享天心秉其哲而不移所謂是是而非非舉直而錯枉確乎其不亂蓋惟恐用捨顚倒而無以服乎人也自成湯至於帝乙成王畏相則爲君者同一敬畏之心惟禦事厥棐有恭則爲臣者同一畏敬之心自暇自逸且不敢況敢尙飲乎商人尙敬之道蓋如此

自成湯至於帝乙凡三見之蓋商之能有天下者始自成湯終於帝乙帝乙而下所謂在今後嗣王酣身者也紂爲喪亂之主不足稱數故以帝乙終焉則自帝乙而上成湯而下凡爲君者皆可稱道非指賢聖之君六七作者爲言也

汝劼毖殷獻臣

汝劼毖殷獻臣以下欲康叔止酒先自貴族始蓋法之不行自上犯之大家世族冒行而不忌則何以責之小民故凡權勢貴要而難令者乃聖人所欲嚴爲之禁制而不以姑息者也然而己身不正又何以律人故在己直須剛制於酒則令行而民莫敢犯矣衞爲諸侯之國三卿則有之矣安得有所服休坐而論道之臣與夫太史內史者乎且康叔旣爲一國之君矣又有所事所友並與已爲疇匹者將何以爲國乎此無他康叔所封者殷之故都凡此皆殷之故臣耳觀其起句所謂劼毖殷獻臣可見矣蓋殷之舊臣有嘗爲諸侯者有爲太史內史者有爲公卿者康叔爲王司冦則與三卿爲疇匹而三公尊於己其所當事者太史內史與己爲友者蓋以爵位之尊卑而論之也此等皆怙恃富貴輕犯國法者在康叔不可不先制之也傳以爲此自逺而近自卑而尊則不然夫服休者三公也豈當在三卿之下乎要之本無次序

羣飲拘殺

羣飲勿佚拘執殺之所謂劼毖也蓋刑亂國用重典不得不爾

典聽朕毖

封汝典聽朕毖勿辧乃司民湎於酒者欲康叔剛制於酒也勿辧乃司司者職守之謂康叔而沈湎乎酒不治其職則何以禁民之湎酒哉猶羲和湎淫遐棄厥司之謂謂有司非也

梓材

以厥庶民

以厥庶民曁厥臣達大家以厥臣達王謂通上下之情而使之無間其意不白

無胥戕無胥虐

無胥戕無胥虐當謂設監以治民使民無得相戕相虐爾非謂監者不得戕虐其民若如此言則於胥字說不通

塗丹雘是三字塗之丹之雘之與塗曁茨義同

先王旣勤用眀徳

先王旣勤用眀徳懷爲夾庶邦享蓋古者封建諸侯各私其土各子其民其勢易至分裂而自守以天子而統馭萬邦千里之王畿其力豈足制諸侯哉所恃者有徳以柔服之而已故夙夜匪懈己之所以自治者益殷則殷聘世朝諸侯之所以事上者愈謹不然則諸侯不享而爲天子者徒建空名於諸侯之上耳是故自古以來惟以四方朝貢爲盛事如禹會諸侯執玉帛者萬國史書之以誇耀後世成王六服羣辟罔不承徳至昭王而見侮於南國穆王而荒服不至夷王下堂以見而諸侯不來及宣王能復會諸侯於東都而遂爲中興復古之盛績矣故周公敎成王亦以爲敬識百辟享亦識其有不享爲此故也

召誥

丁巳用牲於郊

用牲於郊牛二傳云祭天地故用二牛非也蓋社卽祭地安得又合祭天地乎其用二牛者祀天以稷配各一牛也禮云帝牛不吉以爲稷牛是其證也郊社大事也周召以人臣行之可乎蓋因事祭告奉王冊命以行事非常祭之比也

王來紹上帝

王來紹上帝自服於土中昔者幼沖政出大臣今洛邑旣成而王新卽政凡事皆須自已服行非可諉其責於他人也

召誥𨿽不明言王來洛邑然召公拜手稽首旅王若公以下皆是如與成王面說則王來新邑分眀矣其說與洛誥相表裏洛誥是周公戒成王此是召公戒成王耳傳謂召公因周公歸而托轉達成王恐未必然蓋其間亦不見周公復歸宗周眀文況洛誥但見周公遣使告卜未嘗見周公先歸也洛誥初間亦不見成王來洛而中間卻見成王歸周蓋古史必詳書此特因事記言耳故事之首尾不及具載

王厥有成命

王厥有成命猶云王其有成命皆是預期之之辭猶言王必有此效以從史之也成命者一成而不變有則保之而勿失之謂也

王先服殷禦事

王先服殷禦事蓋民不難化特恐有位者扺冒法禁而不忌則無以令小民耳故有位者服則沛然徳教洋溢乎四海矣亦豈必刑驅之亦夾習之於正人中日漸月染久將自化矣然君身不正如正人何故王當不怠於敬徳而後可

自貽哲命

自貽哲命與自作元命相似其制命之權不在天而在我

其惟王位在徳元

其惟者期之辭王位在徳元言居乎徳之首也蓋治民不在於嚴刑而在於修徳徳果超於眾人之上則人自觀感而化矣越王顯傳謂王徳顯非也蓋王者徳足以蓋天下而天下皆化之所謂黎民於變時雍之气象也其聲名洋溢乎中國施及蠻貊凡有血气莫不尊親則王豈不赫然章顯矣乎苟惟不然吾見其闇然無聞於世而已耳後面王亦顯可證

保受王威命明徳

威命眀徳威命者刑罰也眀徳者教化也人君之禦天下徳與刑二者而已

洛誥

卜洛

召誥言召公先至洛卜宅經營而後周公至洛誥卻言周公卜而惟洛食何歟蓋周召奉王命以作洛二人同功一體不容分彼此於其間故以事實言之則召公得吉卜而經營自周公遣使復命言之則爲周公卜宅而營洛也

王肇稱殷禮

王肇稱殷禮祀於新邑咸秩無文蓋成王宅洛之初其禮當如此王者爲天下神人之主故卽位卽政必先享祀羣神朝會羣後成王昔者幼沖𨿽在位而未親政今洛邑成而王卽政與新卽位同故曰王肇稱殷禮是昔者王皆未嘗親祭也其舉盛禮自今始故當徧於羣神宜乎其咸秩無文也祭祀之後繼以敬識百辟享則教以朝會諸侯之事也此與帝舜攝政而類土帝禋六宗望祀山川徧於羣神之後卽斂五瑞以覲於四嶽羣牧同至其巡守方嶽亦必先柴望而後覲東後先神後人禮當如此傳引呂氏之說謂定都之初大享羣祀有告有報有祈者旣不切當且以周公首以祀新邑爲言若迂濶於事情不知格君心萃天下之道莫要於此故周公以爲首務者幾於迂濶可笑舜攝政而徧祭羣神武王勝商而柴望告成後世人主卽位亦必祭告天地宗廟而凡祀典之神皆令有司蠲殷致祭豈亦借此以格君心萃天下乎柰何其亦以此爲首務也

今王卽命曰記功宗

今王卽命曰記功宗以功作元祀是繼接咸秩無文之後卽是共祭於一時而下繼以惟命曰汝受命篤弼則是祭此人就命此人生祭功臣明矣是故成王明告周公曰四方廸亂未定宗禮未克敉公功厥後卻用秬鬯二卣寧公其曰眀禋曰休享是生祭周公以功宗故也宗如宗子之宗功臣𨿽多必有一人爲之冠是謂功宗而周室功臣未有過於周公者故以周公爲之冠焉但不知古禮如何有生祭之典卽命者疾速命使司勲者紀功猶云趣有司定功行封也

丕視功載

丕視功載乃汝其悉自教工蓋紀功載籍必昭示於大庭廣眾之間功之髙下有無自有公論不可以私意而爲之輕重增損也凡可以使眾人見者其紀載必公不然則必不敢以示人矣乃汝其悉自教工非是教以公私乃教其勤於立功耳蓋有功則登於載籍無功不得幸而冒焉則有功者固加勉而無功者必慚憤思奮矣是不教之教也

厥若彞

厥若彞及撫事如予若彞猶云棐彞言順民常性是敷教化撫事是治政事二者如予是不可攺舊政惟用在周工往新邑是不攺舊臣如此則臣下知上意向無所變更各就其職展布四體以爲治功自是成俗自是厚聲名自歸於汝矣蓋昔者政自公出而今王卽新政周公恐其更張攺作驚駭羣情則隳治功而壞風俗故不得不以此戒之後面又曰篤敍乃正父罔不若予可見此意伊尹復政太甲亦有君罔以辧言亂舊政皆此類也

汝惟衝子惟終

汝惟衝子惟終惟者思惟之惟言汝年甚幼後日方長未可輕有所爲當思其終毋使有今罔後也傳云終文武之業者非是

惟不役志於享

惟不役志於享是釋上文言儀不及物是不用心於朝享故曰不享非全不來朝也

公稱丕顯徳

公稱丕顯徳以予小子揚文武烈能左右民以周公旣眀農以歸休成王欲周公畱以輔我言我衝子耳非公眀保之而誰哉公當以徳佐我令我不墜前人之功烈上可以答天眷下可以綏四方其責任之尊莫過於此惟有修徳庶防可以勝此任坐而論道以徳匡我捨公其誰

惇宗將禮

惇宗將禮稱秩元祀咸秩無文皆蒙上以予小子之文言我得以奉祭祀者皆公之力也揚文武烈答公篤敍乃正父彼裕我民之辭惇宗將禮答肇稱殷禮記功宗之辭

惟公徳眀光於上下

惟公徳眀光於上下予衝子夙夜毖祀終上文公稱丕顯徳稱秩元祀之意言有公如此故我得以如此也

予小子其退卽辟於周

成王欲歸卽君位於周不肯畱洛政卽辟與前面復子明辟相應或者舊說爲然尙欠考訂

四方廸亂

四方廸亂未定於宗禮亦未克敉公功言今方欲導廸以治四方急於治民之事故未暇定宗禮亦未及敉公功耳廸如矧今民罔廸不適之廸傳謂四方開治公之功與下文不接

我惟無斁其康事

我惟無斁其康事公勿替刑四方其世享言我只不怠於安民之事公則當勿替爲師師百工之儀刑君能厲精圖治又有老臣在朝以爲諸侯之表儀四方自然世世朝享不絕矣此答公敬識百辟享亦識其有不享之語傳謂四方得以世世享公之徳者非也

其大惇典殷獻民

其大惇典殷獻民此周公教成王以宅洛之務必恪守國之典章任用殷之賢者蓋出治不可以無法輔治不可以無人也且宅洛將以化殷民安可不就用殷士必使出治竦四方之觀聽而爲新辟恭以接下足以爲後王之率先若此者何亦曰自是居中出治使萬邦皆得以蒙其休而王有成功也成王卽位久矣而此曰新辟者蓋卽政自今始文武固恭以接下矣而曰恭先者蓋宅洛自成王績曰成績則萬邦之廣有一民不被其澤豈可以言成哉

考朕昭子刑乃單文祖徳

考朕昭子刑乃單文祖徳者言欲成就君之儀刑而殫盡文祖之徳蓋威儀徳之刑乎外動容周旋無不中禮是方成其儀刑必使其君雍雍在宮肅肅在廟如文王然然後得爲殫文祖徳不然是未免有愧於前人也於成王則曰其自時中乂萬邦咸休周公自效則曰考朕昭子刑殫文祖徳蓋君以出治爲功臣以輔君爲職各欲自盡而已

伻來毖殷

此所謂以功作元祀者也故旣奉灌地降神之酒而又重以眀禋休享之辭豈非生祀周公也歟周公能爲人臣所不能爲之功固當受人臣所不當受之禮公則自以爲凡己之所能爲者皆臣子之分所當爲安得受此非常之祀哉故不敢歆其祀而以之禋祭文武而徼福於先王焉惠篤敍至殷乃引考此周公自禱之辭王伻殷至朕子懷徳乃爲王禱祝之辭蓋無有遘自疾卽自身康彊而無有厭於乃徳者乃指成王言飽女福澤至於殷人亦引考則周公畱洛主掌殷民故亦願其不爲叛亂得保首領以沒而蒙壽考之福也且殷乃讎民令之而有不從禁之而有不聽而王能使之承汝條教聽從號令不復懷思其舊主而乃觀法於汝懷思汝徳焉是𨿽成王化之有道然非文武在天之靈陰驅黙相安能至此故周公爲成王願之

新邑烝祭歳

成王烝祭其日則戊辰其月則十二月其年則周公誕保文武受命之七年此史倒載之法也古無年號如此紀年猶云會於承筐之歳耳命公畱後不當在此豈簡編錯亂邪抑史臣追書之也

王命周公後作冊逸誥

是又以冊書命公前面作冊以告文武此作冊以命公重其事故也

多士

惟帝不畀

惟帝不畀惟我下民秉爲卽天視自我民視天聽自我民聽之意蓋上文言不畀殷而畀我恐殷民不信以爲周公托天以自神耳天豈嘗諄諄然命之乎但民心之所向背卽天意之所予奪也

眀徳卹祀

自成湯至於帝乙罔不眀徳卹祀眀徳是教化以治民卹祀是潔粢盛以事神君者神民之主也能盡此二者可以爲君矣故天則丕建保乂而顧盼有殷眷命爲之益隆殷王亦戰兢惕厲而惟恐有不合天意其所以眀徳卹祀者愈致其謹惟其罔不眀徳卹祀所以罔不配天其澤配天其澤卽所謂克配上帝而施澤於民言久有天下而已湯以七十里諸侯而升爲天子非天丕建之而何傳祚至於六百非天保乂之而何

惟我事不貳適惟爾王家我適

不貳適者言無二心我周之爲諸侯惟知忠於所事耳初未嘗有二心而欲弋取殷命也但爾王家自我適耳言不求而自至殷之亡非周之罪也以此推之殷人構亂必有興兵之辭意其必謂周本諸侯商之臣子耳乃懷二心幹取大命故周之誥告首尾皆分析之辭傳謂周不二於帝殊失本防

予亦念天卽於殷大戾肆不正

言我亦念天禍汝邦故汝不正而謀叛者皆天爲之也無逸

君子所其無逸

無逸首以君子所其無逸與小人不知艱難作對說分爲兩途下文卻引三宗文王以實君子所其無逸之言引自時厥後立王生則逸以實小人不知稼穡艱難之語君子所以能所其無逸者以其先知稼穡艱難嘗涉歷辛苦然後處於安逸之地則知小人之依而自放心不下不能不以憂勤爲心矣所謂三宗舊爲小人作其卽位而知小人之依者是也小人則不然其父母嘗勤勞稼穡其子未嘗渉歷艱苦而乃處安逸之地宜其縱誕無所不至自時厥後立王生則逸不知稼穡艱難不聞小人之勞而惟耽樂之從者是也傳以以勤居逸以逸爲逸釋殊不可曉

自時厥後

人𨿽至愚亦知耽樂能損壽惟沈酗於酒則敗亂荒惑𨿽刀劍鼎鑊在前亦且不顧矣故周公特以此爲言能不耽酒然後能所其無逸也

徽柔懿恭

徽柔懿恭與嚴恭寅畏寛裕溫柔聰明齊聖相類皆是以一字爲義嚴恭寅畏是以四字形容其謹畏之心徽柔懿恭是以四字形容其和易之態而傳用呂氏之說專重柔恭而謂非柔懦之柔非足恭之恭乍觀似可喜子細體認若不柔懦不足恭則有儼然而畏之之狀矣小民何由而近前鰥寡安得而相親文王和易之態又徽又柔又懿又恭藹然如慈母之於赤子所以懷保小民而惠鮮鰥寡也

君奭

在今予小子旦非克有正廸惟前人光施於我衝子

此四句是一意皆周公自謙之辭上文言後嗣子孫遏佚前人光則墜夫天命然今小子旦非能有所正救其君啟廸思惟前人之光以及我衝子是不能保其不遏佚前人光也

我聞在昔【止】多歷年所

歷言前代皆是有君而有臣所以能治效通於天治功形於國而國家長久者此其故也其虞夏姑勿論且以近代言之湯受命時則有伊尹佐之以格天太甲太戊則有保衡伊陟臣扈佐之以格帝有巫咸以乂王家在祖乙武丁則有巫賢甘盤以保乂有殷此所以殷能配天而多歷年所也曰格於皇天曰格於上帝曰乂王家曰保乂有殷皆錯綜成文其實一也夫格天卽所以格帝而乂王家乃所以格天帝安有優劣淺深之分傳用呂氏之說而彊分聖賢優劣不知伊尹佐太甲以聖輔賢如何與以賢輔賢同一格帝而已且巫賢甘盤無所指言而謂六臣循惟此道不知循爲何道也配天不過殷之未喪師克配上帝言有天下與天作配耳乃以爲死而配天祭祀夫旣死矣如何又多歷年所

天惟純佑命

天惟純佑命則商實此言有一代之天眷故有一代之人才自足以鼓舞天下而成一代之王業蓋聖賢者所在則人莫不靡然而信從之以其素行足以感人故也如伯夷太公歸周是天下之父歸之矣其子焉往宜其四方信之也湯一徵而天下歸之信其志在誅暴救民而不爲亂豈止是信湯只是有伊尹諸人在朝自足以彰信兆民耳且人之至信未有如信卜筮焉告吉未有復疑其爲凶筮焉告凶未有復疑其爲吉者人主所爲而人向應如此其成功宜哉

天壽平格保乂有殷有殷嗣天滅威

此三句疑有闕文不可彊觧

廸知天威

與後面誕將天威相首尾蓋天有亡殷之意而此秉徳之臣眞知天威所在知殷必亡之理於是昭眀文王之徳奔走先後布宣徳教使其徳廸見冒聞於上帝而卒受有殷命也夫有徳之人善必先知之不善必先知之在文王時殷𨿽未亡而已逆知其將亡矣在武王時則殷可覆滅矣故此四人曁武王誕將天威以伐殷

予往曁汝奭其濟

其者期必之辭未敢以爲決然也言若遊大川獨力豈能濟與汝召公同往庶幾其有濟耳

作汝民極

天子以身建極於上而謂三公爲民極者何蓋論道經邦使天下君君臣臣父父子子者三公之責是亦所以爲民極也偶王者上而天子次卽三公相與共治天下蓋三公所以副貳天子如耦耕相似在亶乘玆大命如亶聰眀之亶言的實如此夫天之大命無人焉以乘載之則墜地矣故偶王以乘此大命者公之責也夫謂之三公則位不可謂不尊欲其偶王以承大命纘文王之徳以承無窮之憂則責任不可謂不重武王命召公如此公乃欲去獨不思念前人之言乎傳云在於相信如車有馭非也

亦罔不能厥初惟其終

勉召公圖功攸終未可委之而去也

蔡仲之命

周公位冡宰

傳引吳氏云周公居攝於諒闇之時非有七年而後還政之理康誥惟三月哉生魄周公初基作新大邑於東國洛傳云周公攝政之七年三月而洛誥一篇終始見成王新卽政之事如雲王來自服於土中肇稱殷禮厥若彞及撫事如予篤敍乃正父罔不若予皆是教成王自出政布治卽前此政自公出可知傳所引前後自相抵牾

皇天無親【止】終以困窮

一段絕與太甲篇相出入言天輔民懷卽是克敬惟親懷於有仁之說爲善而歸於治爲惡而歸於亂卽是與治同道罔不興與亂同事罔不亡之說惟厥終終以不困不惟厥終終以困窮卽是自周有終相亦惟終其後嗣王罔克有終相亦罔終之說吾意古文只是出於一手掇拾附會故自不覺犯重耳

懋乃攸績

懋乃攸績睦乃四鄰是本以蕃王室和兄弟康濟小民是由此出使般樂怠傲而當爲者有所不爲則無以治其國朝聘不時疆埸不戒而四鄰交侵則無以睦鄰如此則自救之不給上焉何以能屏蔽王家次焉何以尊位重祿同好惡以燕及兄弟下焉何以輕徭薄賦安卹小民故二者乃其本也

率自中

率自中無作聰眀亂舊章與詳乃視聽罔以側言攺厥度相對言凡事皆有自然之中道汝但循其自然而行其所無事不須彊作聰眀妄爲穿鑿取新出奇而亂舊章更子細視聽不可以一偏之言而輕攺法度蓋大凡有所作爲若非自出己見則是聽人說誘己見不可穿鑿人言不可輕信舊章法度不可輕易變攺諸侯能謹守國家成憲人君安得不嘉羙之傳以率自中一句爲重而無作聰眀對詳乃視聽於罔以側言攺厥度一句偏枯而無所著且云度者吾身之法度不知吾身有何法度之可攺

多方

洪惟圖天之命弗永寅念於祀

洪惟圖天之命弗永寅念於祀與上文不相蒙而與爾辟以爾多方大淫圖天之命屑有辭相類疑卽指夏桀此處必有闕錯不可彊通

惟聖罔念作狂惟狂克念作聖

聖者通眀之謂作事無不中禮者是也狂者顚倒妄行昬昧於理者也聖而罔念是不用心思索則顚倒是非而與狂者無異矣非聖而罔念作狂乎狂者固顚倒妄行苟能思念則不復妄爲而與聖者亦無異矣非狂而克念可作聖乎傳云狂而克念則作聖之功知所向方聖而罔念未至於狂而狂之理在是是識聖狂形狀不透隔皮想象之言耳

惟我周王靈承於旅克堪用徳惟典神天

君子先成民而後致力於神故民和而神降之福有眀徳以薦馨香則神歆其祀故善承其民克堪用徳者可以爲神之主民之所欲天必從之皇天無親惟徳是輔故善承其民克堪用徳者可以當天心天惟式教我用休蓋亦因其材而篤焉天知文武有可爲之資故陰有佐佑而扶持之使其徳日盛而業日新天休滋至寖明寖昌然後一旦簡畀殷命而尹爾多方也民承其君而曰君承其民是謂民惟邦本𨿽賤而不忽所謂王司敬民者是也

我惟時其教告之【止】乃惟爾自速辜

與舜之庶頑讒說侯以眀之否則威之相類皆是聖人不忍輕於棄人反覆教戒終於不攺然後刑之蓋有不得已焉耳

爾罔不克臬

臬當訓法官爾惟胥惟伯多正自是長民執法者豈有不識法度

爾乃自時洛邑尙永力畋爾田【止】有服在大僚

言爾能勤力農畝則天必憐汝而賜汝丰年我周亦須補不足助不給以大介賚汝若廸簡汝在於王庭爾能勤於所事則有服在大僚當升陟汝矣蓋居而安於農業仕而勤其職業皆可以獲福也傳以大介賚爾連下文說不眀

爾不克勸忱我命爾亦則惟不克享

不奉上命卽是無君之心故云不享

立政

常伯常任準人

三宅卽六卿之別號爾常伯卽司徒六卿之中惟司徒爲親民之官常任則冡宰司馬宗伯司空皆是任事之官國之大事在祀與戎祀與兵固事也司空亦名事官故此皆爲任事之臣準人則司冦六卿位尊職重與人主共治天下故在王左右焉三宅系天下安危治亂綴衣虎賁給事左右者系王躬之薰陶涵養故曰休玆而不可不以得人爲憂也

文王惟克厥宅心乃克立玆常事司牧人以克俊有徳

文王惟克厥宅心乃克立玆常事司牧人以克俊有徳此言文王眀於知人而所用無非賢文王罔攸兼於庶言庶獄庶愼惟有司之牧夫是訓用違庶獄庶愼文王罔敢知於玆此言文王逸於得人故不須以身兼理庶事但是有司牧夫用命者賞不用命者罰而已至於庶獄庶愼則文王何敢與知焉夫君道逸臣道勞文王眀於知人得賢者而委任之則可以優遊無爲而庶事自治矣何必以身兼之哉蓋其所操者不過黜陟之權而已舜命二十二人以任庶政自己惟三載一考績三考而加以黜陟耳此所以得君道也然使知人無術而所用非人乃欲委任之專而不以身兼其事不可得已傳者以爲任人之専尙不足以盡其防

義徳容徳

義徳能撥亂反正所以能成大功容徳能兼緫眾善所以能定大謀

克灼知厥若

灼知厥若是眀察於未任之先丕乃俾亂勿有間之是專篤於旣任之後夫疑人勿任任人勿疑已無知人之明乃恃小人以伺察之果何由展布哉自一話一言我則末惟成徳之彥以乂我受民與上文相我受民勿有間之相終始言委任之専篤但一開口必在於成徳之彥如此方専使議論之間微有向背鏬隙則讒邪得以乘間入之矣

其克詰爾戎兵【止】揚武王之大烈

陟禹迹者何巡守也天子之出必有兵衞六軍以隨之方行天下徧歷四嶽也整點軍衞巡行天下足以振壓姦宄坐消禍變所至之處足以見文王之耿光足以不墜武王之大烈蓋文王徳光本自照臨四海而武王一戎衣有天下其烈莫盛焉使子孫不能保有其基業而爲他人分裂之則藩垣之外皆他人地文王徳光𨿽在彼而子孫無由覲見之武王辛苦成功者竟墜地而不振矣傳者不察其爲巡守而云周公無故教成王點兵不知周官所謂周王撫萬邦巡侯甸四徵弗庭綏厥兆民六服羣辟罔不承徳者卽所以實此語也以此証之則舜陟方乃死爲巡守而死無疑而傳以陟爲升遐乃死者非矣

周官

撫萬邦

成王始親政故巡守而歸整肅在朝之官此繼立政之後其巡守奉行周公詰戎兵方行天下之訓其董正治官也奉行周公立政三宅之語隱然相應

唐虞稽古

蓋自黃帝得六相設左右大監監萬國雲龍鳥火之號其來尙矣到堯舜時監前代防革而緫集大成故其法度體統森嚴周密內有百揆四嶽百揆卽九官也眀王立政是緫唐虞夏商之君言之言唐虞能使庶政和而萬國安夏商亦克用乂者蓋不恃其建官恃得人耳賢者能立政官不足恃也傳云不惟其官之多經無此意今予小子祗勤於徳夙夜不逮仰惟前代時若訓廸厥官

蓋前代制治保邦者無他建官擇人以立政而已故予小子亦仰惟前代時若而訓廸厥官蓋天下之事非一人所能爲也

立太師太太保【止】官不必備惟其人

三公爲天子之師不親政事所職者坐而論道耳所論者何道卽經綸邦國和調陰陽之道也夫邦國若此其大也要使之君君臣臣父父子子井然有條而不亂此必有其道陰陽運行於天地之間而能使三光全寒暑平無愆陽伏陰以多變此亦必有其道是道也惟三公爲能明達其所以然則使之論說於天子之前至於以其道見之施爲則天子宰相之責也官不必備惟其人非其人之難得也以知道者之不可多得也六卿分任庶政一官不備則一政闕三公同論此道則得一知道者足矣否則𨿽多亦奚以爲

三公夑理陰陽

燮理陰陽別無他道惟區處人事各得其宜則天地之气自順故堯舜在上而天災滅熄庶徵太和有夏懋徳而罔有天災考其所爲不過咨四嶽九官十二牧分任庶政使人人各遂其性而已初未嘗特設燮理陰陽之官亦未聞別有燮理陰陽之政太戊修徳以弭桑谷之妖亦不過早朝晏罷弔死問生勤於政治而已然以道經邦乃所以燮理陰陽也故天災少見於治平之世而疊見於衰亂之時者以其所爲有以召之也彼匹夫銜寃猶足致三年之旱況政乘民困而千萬人咒詛嘆恨豈不足以傷兩間之和今論者不察此徒曰吾能治一身之中和則心正气順而天地自位萬物自育世寧有是理哉甚者災變之來則歸過於三公而策免之謂其燮理無狀夫論夑理之道者三公也而行夑理之政殆君相之責非盡三公所得爲也使三公而無所建明則防免之誠不爲過若其言之而不聽聽之而不行君相所爲自有以召天變不知自反徒歸咎於三公豈不過哉且後世三公居散地經邦之事全不幹與而徒責其燮理陰陽其訛謬益甚矣

丙吉逢羣鬭死傷不問而問牛喘以爲三公調陰陽職當憂不知當春而熱陰陽失序吉憂之當如何而調之邪夫治爭鬭固非宰相之職然使有司失職而死傷寃抑無所告訴其幹陰陽之和不亦大可慮邪故爲吉者問爭鬭則不可至於戒飭有司審理寃濫不可不加之意也

三孤貳公化

三孤爲三公之佐故曰貳公言其爲三公副貳也化與經邦爲對化者教化卽所用以經邦者也寅亮天地與燮理陰陽爲對亮者相也與惟亮天工之亮同謂補助其所不及也弼予一人弼者匡輔其不逮也此皆就行事上說與三公之職微冇不同蓋三公長官三孤佐貳均此職也長官尊主張其事於上佐官卑身任其事於下是故三公經邦是運天下於掌上者三孤化則是因其已成之化而推廣之耳三公燮理陰陽是範圍天地之化者三孤寅亮天地只是輔相其不及而已三公論道是教訓天子者三孤弼一人只是彌縫其闕失而已此所以爲公孤之別

謂呂氏說謂陰陽之理恆而不變者爲道天地之用運而無迹者爲化牽彊附會但圖對偶親切耳而不察實事不知天地之化運於無迹將使三公何如張而大之

三公上言立而下言官不必備惟其人而三孤六卿不言者蓋立凡例於前而後皆蒙其語耳者不察謂三公非始於此立爲周家定制則始於此三孤六卿獨非立爲周家之制者乎何以不言立也夫立與建同建官惟賢豈亦必自武王設官而謂之建邪蓋立官建官設官皆恆言耳且三公必其人而不必備員三孤六卿獨可備員而非其人乎以此知特例於此耳非專爲三公言也

六卿倡九牧

六卿緫治於內九牧親民於外六卿之職𨿽不同而其爲民則一也冡宰均四海固所以治民司徒掌教以復民性宗伯掌禮以定民志司馬掌兵以衛民患司冦掌刑以詰民姦司空掌土以定民居以此倡九牧而九牧皆一一奉行於外則民自殷阜而化成矣君子先成民而後致力於神成之者治之養之教之無欠闕之謂也

學古入官

學古入官眀於古道議事以制則參以時宜如此則博古通今而政無錯繆者矣其爾典常作之師欲其守常也無以利口亂厥官戒其好異也猶云罔以側言攺厥度罔以辯言亂舊政皆爲輕信他人之言耳云不可喋喋利口而紛亂之似以爲自己利口非也

功崇惟志

建功業者在於志與勤而志勤必貴於果斷保祿位在於恭與儉而恭儉必貴於實徳前是告之以建功業之道後是語之以保祿位之方所謂後艱者非後患乃艱難而不易耳蓋天下之事乘其幾而爲之則易爲力後其時而爲之則難爲功

推賢讓能

一人推讓則眾人咸起而推遜所謂濟濟相讓而庶官和矣不然則人各有心其爲乖戾甚矣政事安得歸於一而不雜哉

萬邦惟無斁

此一語不可觧古文書屢言無斁如雲朕承王之休無斁俾我有周無斁皆訓厭斁朕無斁於王周無斁於微子皆可通訓至於戒飭百官而云以佑乃辟永康兆民萬邦惟無斁不成萬邦厭斁百官且惟之一字更不可通此古文闕漏處

君陳

爾其戒哉爾惟風下民惟艸

引艸上之風必偃非也蓋凡人未見聖則起慕慨想惟恐不得見及其旣見則怠惰因循亦不克由聖此凡人常情然在凡人則可在爾有所不可何也爾居民上而爲風民居爾下而爲艸爾且如此民何則焉欲其所爲以凡人爲戒而自彊於治必以周公爲法可也

出入自爾師虞

或廢或興莫不謀諸眾人而後蔽之於己所謂繹者再三反復思之不可造次剖決恐其有不周備此卽所謂莫或不艱者也

從容以和

從容以和只是凡事無急廹當從容寛緩以和之蓋近民之法當如此耳否則急促躁暴彊速化而民且無所措手足矣謂和不可一於和當從容以和之語不可通

殷民在辟予曰辟爾惟勿辟

殷民在辟在宥而惟厥中者言必審其當爾使其中辟則辟之中宥則宥之不中則否𨿽君言有所不可從也下文辟以止辟乃辟此是中辟者辟之也三細不宥此是不中宥者宜勿宥也

無忿疾於頑無求備於一夫

無忿疾於頑是有忍也無求備於一夫是有容也言各有主蓋事有當忍者有當容者謂忍猶堅制力蓄恢乎其有容斯乃徳之大意謂容勝於忍又分淺深似不必如此未化者不可忿疾已化者不可求備且一味容忍將去就其中有能修其職業修其行義者簡防而登之使彼有所慕焉則頑者有時而自化不修者有時而修矣

惟民生厚因物有遷違上所命從厥攸好

孩提之童皆知愛親及長皆知敬兄民生本厚也知誘物化然後百姓不親五品不遜者有之蓋因物有遷耳是以違上所命教令有所不行從厥攸好而放僻邪侈無所不爲厥者其也指民而言自徇己所好耳以爲從上所好者非也

爾克敬典在徳【止】終有辭於永世

言臣能得所以化之之道而使人人向化易澆漓之俗而升爲大道之世則我可膺受多福矣蓋天下治平者君之福也其爾之休終有辭於永世者擬議於將然之辭言民皆從化則爾臣亦何所不得乎殆亦有無窮之聞故曰有辭於永世是臣之休也以爲臣承其美者語意弗眀

顧命

恐不獲誓言嗣

言恐一旦而死不得出誓言以屬托嗣子承繼之事

敬迓天威嗣守文武大訓

敬迓天威是敬天嗣守文武大訓是不敢背棄祖宗成憲各有所指謂於天言威於文武言大訓非有二也殊不可曉不成文武法度卽天威乎

濟於艱難

王業以艱難成之亦必以艱難守之濟於艱難言守成難必待諸臣與君共濟之也

柔逺能邇安勸小大庶邦

此教以治人之道思夫人自亂於威儀則是教以修己之道

敷重篾席敷重筍席

篾席筍席皆指其物名防席丰席獨不言其物蓋防席以其底而在下猶今以末職爲防僚相似言其最下而著底也丰者言其髙而在上未知何物爲之謂防席爲蒲席蒲艸賤或者因此謂之防席至謂丰席爲筍席則不應又自有筍席此爲可疑要之今人言書多錯互見亦未可知

臨君周邦

臨君周邦不過爲天子以蒞其民率循祖宗之大法燮和天下以此對揚文武之光訓謂居大位由大法致大和牽連三大字殊覺牽彊無味

顧命一篇鋪敍始末宛如圖畫甞謂今文書如禹貢洪範顧命費誓條理曲折法度森嚴若有錯簡闕文則全無可理防矣而此皆出於伏生口授先儒謂伏生書不可曉晁錯以意屬讀之此等豈晁錯自能以意想象而言之者乎故知衞宏之說蓋左袒古文而欲抑今文其言決未可信

洪範中間似有錯簡

康王之誥

惟新陟王畢協賞罰【止】用敷遺後人休

蓋文武能受天命以有天下耳定大下致太平以遺後人者成王也其所以戡定者無他惟畢協賞罰而已蓋刑賞乃人君之大權使賞必當功而不刑必當罪而不濫則天下不勞而定矣

昔君文武丕平富【止】保乂王家

君之徳用昭眀於天下所謂彰信兆民卽康誥所謂顯民者是也人臣保乂王家而用端命於上帝卽是輔相其君扶持其國使治效上通於天卽君奭所謂乃惟時昭文王廸見冒聞於上帝之謂由此然後皇天用順文武之道而畀付以四方其與帝休天乃大命文王殪戎殷皆相出入故知用端命於上帝與用昭眀於天下作對說而端命二字亦若活字猶云感格上帝相似云文武用受正命於天下而經文無受字其說未安

康王冕服

成王初立經三監之變王室幾危召公畢公故權一時之宜卽正君臣之分使天下知所定而無疑繼世以正大統天下之大義不可以更張廢吉凶不可亂孔子曰羔裘冠不以弔則凶服亦不可爲吉事也變服變禮引蘇氏之說而葉呂陳氏之說皆有可取要之召公酌禮之變而用之所以懲前之禍也

畢命

惟文武敷大徳於天下

惟文王式王敷大徳於天下用克受殷命此言得天下之由惟周公左右先王止式化厥訓此言化殷之由旣歷三紀止予一人以寧此言殷民已化而天下治安矣道有升降止民罔攸勸此言政事當隨時變遷今之世又非復周公初定殷民之時宜有旌別淑慝之政蓋殷民初定周公一味包涵鎭之以靜使久而自定到今則世變風移善者當賞惡者當懲宜有以少變其習俗矣

申畫郊圻愼固封守以康四海

蓋洛都乃京畿所在而與下都讎民相鄰故畢公一面旌別淑慝以化之一面固封守以防之聖人固恃徳以服人然亦未甞不豫備不虞故易有重門擊柝以待暴客又言王公設險以守其國否則疆埸不戒以啟戎心此誰之咎歟洛帝都也帝都一搖則四海相煽而受禍矣故云以康四海

邦之安危惟玆殷士

此與式王告康叔以乃服惟王應保殷民亦惟助王宅天命作新民之意同謂其不茍於小成非也昔者商奄構難四國動搖其後式化厥訓四方無虞邦之安危固不在於殷士乎遇之以剛則急之而生變撫之以柔則又狎玩而肆侮惟不剛不柔而後可也

周公愼始君陳和中

周公克愼厥始君陳克和厥中皆見於已然惟公克成厥終是期望之於將然言此事非畢公不能終也蓋殷民難服系天下安危天下安危系人主憂樂使殷民從化則天下治安天下治安則災害不生禍亂不作外而四夷亦得以被其賜而一人固可以享其休故曰四夷咸賴予小子永膺多福

欽若先王成烈以休於前政

言畢公當敬若文武之功毋墮周公君陳之政也君牙

敷五典式和民則

此語以施教之方典卽五常父子君臣是也則者父之慈子之孝之類是也以其常行而不可易則謂之典以其不可過不可不及則謂之則

爾身克正罔敢弗正民心罔中惟爾之中

此語以立教之本

夏暑雨

暑雨祁寒民胥怨咨其生之艱難如此爲司徒者皆當圖之蓋司徒爲親民之官凡制其田裏教之樹畜皆司徒之職蓋民必飽暖然後能服從教化敷教特舉其重者言之耳觀周禮地官所職掌可見不然則公劉作室召司空宜也如何並召司徒欒盈過周爲人所掠王使司徒衞而出之境武王伐商有司徒與司馬司空自隨蓋謂之司徒政是重掌民徒起徒役皆屬之司徒

用奉若於先王對揚文武之光命

當作一句讀蓋文謨武烈所以遺後者無不完爾但敬以明司徒之訓以教人能如先王所以對揚文武光命焉則可以追配前人矣蓋光命卽謨烈也前王成康用爾祖父爲司徒故能對揚文武光命而不墜其治民之法今汝能不失成康之意則與祖父無異矣

乃惟由先正舊典時式民之治亂在玆

夫教化行而君君臣臣父父子子則天下治教化不眀而君不君臣不臣父不父子不子則天下亂則民之治亂不在此而何在乎

呂刑

遏絕苗民無世在下

若止於竄其君不當稱民旣云無世在下不當後來又有徵苗之事以此見竄三苗者不但竄其君必並其民而徙之故云分北三苗後來苗民被竄者皆攺所事故禹貢云三苗丕敍而禹謨徵苗一段此後人杜撰之辭非實事也

絕地天通

在天而神在地而民無相瀆亂則妖誕自息此固正人心急務然使常道不眀爲善者或不得免禍爲惡者或茍免於刑而鰥寡屈抑無所告訴則民不能不咒詛於神故羣後之逮在下凡長民者眀眀棐常𨿽勢力單弱之甚如鰥寡者其情亦得以上達而無復屈抑不伸之患則民又何苦而聽於神哉

徳威惟畏徳眀惟眀

眀者彰其善威者懲其惡刑當其罪者謂之徳威故人無不畏賞當其善者謂之徳眀故人無不眀

伯夷降典折民惟刑

凡禮教與刑相表裏故司徒敷教亦必有刑以弼之伯夷降典以辧上下之分有不從者則以刑折之使其陵僭者不得以自遂則其勢不得不折而入於禮也

士制百姓於刑之中以教只徳

三後成功民旣殷阜然後使士師以不輕不重之刑以制之以教其敬徳也蓋民未殷富時所謂救死不贍何暇治禮義其陷於刑戮者非民之罪也今導之而生養遂矣有不率教則不可無刑以糾之矣此是先教養而後刑罰

穆穆在上眀眀在下【止】率乂於民棐彞

君臣以身率之於上朝廷淸眀四方丕變矣然後眀於刑之中者以治民而輔其常性彞卽彞倫如糾之以不孝不弟之刑以驅而入於孝弟是卽所以棐彞也此是先徳教而後刑戮之意又以見徳化𨿽已興行而刑亦不可廢蓋非此無以弼教也

兩言刑之中者何蓋刑而失之重則傷於苛暴而民無所措手足失之輕則流於姑息而惡者無所懲惟酌其中則能使人畏服而不敢犯

惟克天徳自作元命配享在下

諸家皆自典獄之人言之然謂之元命是國命與厥惟廢元命同謂之配享在下是又言人君享國與天相配與克配上帝配天其澤之意同蓋謂所用典獄之人能敬忌之至用刑悉無寃濫則是人君徳與天合而自作元命猶云自貽哲命可以長治久安而配享在下矣此卽司冦蘇公式敬爾由獄以長我王國之意耳

有邦有土告爾祥刑在今爾安百姓

有邦有土固常以安百姓爲職果能擇人敬刑而審度其所逮及者是卽所以爲祥刑矣

兩造具備

兩造具備猶云原告被論幹證悉完也師聽五辭猶今團坐公同推問也

惟齊非齊有倫有要

言刑罰或輕或重以不齊齊之然其間自有倫理自有機要未甞雜然而無統任意而爲之進退也所謂權也而實不離乎經焉

今天相民

今天相民猶雲天佑下民相似作配在下言汝官伯族姓有邦有土皆配天在下以相民者也雲天以刑相治斯民者非

民之亂罔不中聽獄之兩辭

亂者治也言治民之道無不中聽獄之兩辭無或私家於獄之兩辭蓋單辭者只是一面辭惟當眀淸以聽之兩辭則各執一說非單辭之比主於中以聽之未可有所偏主私家者偏有所主之謂也蓋以私意而主於原告則被告𨿽有理亦不肯聽矣主於被告則原告𨿽得實亦不肯信矣如此則安得爲中獄貨非寶惟府辜功言鬻獄而得貨豈足以爲寶不過聚蓄辜罪之顯迹耳他日受報將報以庶尢殆降之百殃也前言朕敬於刑後言永畏惟罰以刑罰對言而以敬畏互言也罰懲非死人極於病刑固當敬也罰獨不可畏乎非天不中以下又申言報以庶尢之意言用刑失當者受報如此此豈天有不中而妄加人禍哉惟人在命只人自造命而有以致之耳猶云自貽哲命自作元命之意天之所罰者爲其不極庶民惟其罔有令政在於天下極卽原於皇極之極不極庶民只是刑罰失中不協於極耳謂此章文多未詳以意逆志當如此釋之似得其防

今往何監非徳於民之中

此與今爾何監非時伯夷播刑之廸相似徳卽有徳惟刑之徳中只是刑之中篇中中字不一皆是主刑言謂爲民所受之中恐未然

屬於五極

謂五刑各臻其極於事理無有少不當之謂

文侯之命

卽我禦事罔或耆壽俊在厥服

卽就也言就我禦事之中觀之無老成賢俊者在事予又無能不過曰惟祖惟父其爾卹朕躬耳伊當訓爾蓋朝無臣已無能自克惟外服諸侯庶幾能矜我爾其論卑气弱有乞憐之狀其視康王初卽位而求助諸侯羣臣其言豈不壯哉

用防紹乃辟

謂合之使不離繼之使不絕者何蓋平王失愛於父流離顚頓依托母家父死於冦國命中絕而文侯能合之繼之也

費誓

䢐玆淮夷徐戎並興

䢐往當從孔氏言今往伐此戎夷爲是孔氏謂戎夷帝王羈縻故錯居九州之內竊意古者天下初辟禮義之風未能悉徧凡無禮無義者輙以戎夷目之而有禮義者輙謂爲華夏非必四海九州之外而後爲戎夷也故五服之制則蠻夷在要荒之地然以周時考之太原有白狄徐州有淮夷徐戎齊有萊夷伊川有陸渾之戎而吳楚大國皆擯以夷狄是又非必皆在要荒之地也臯陶以刑制蠻夷猾夏只是無禮義而侵亂禮教者輙刑之而者不察遂妄謂臯陶掌兵不知彼時蠻夷與中國之俗雜處何待於兵革豈如後世遣大將徵伐四夷之謂乎

此書得之西臯王氏寫者甚艸艸而其末尢甚當時恐失其眞輙以臨寫一本而以意正若干字略可讀吁惜吾生之晚不得摳衣於耕野之堂也梅幼和鶚云

讀書管見卷下

