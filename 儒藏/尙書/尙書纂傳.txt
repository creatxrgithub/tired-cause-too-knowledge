

禦制書小序考

謂劉歆班固誤以孔子纂書爲序者出於蔡沈之集謂鄭元馬融王肅並云孔子作書序者出於孔頴達之疏頴達且謂爲書作序不作詩序者此自或作或否無義例以餘思之詩序旣非夫子所作則書序亦定非夫子所作何言之使書序辭義精於詩序則爲夫子所作或不可知今書序逺遜詩序朱子亦以爲非夫子所作而馬端臨且謂詩序不可廢書序可廢是知書序乃出於漢儒所爲徒以不能定其爲誰且相已久未可擯棄耳蔡沈作書疏其可疑者附於卷末可稱具卓識而王天與尙書纂及監本尙書注疏仍列於前𨿽姑從漢孔氏之例然未免有擇焉不精之疵矣至我皇祖欽定書經說彚纂全錄蔡沈攻駁書序之語復采朱子及諸儒糾正之說抉疑示的足爲千古定案故玆不復贅論書序之非而特定書序爲非夫子之作書於王天與纂之捲端

乾隆戊戌年季春月

欽定四庫全書

經部二

尙書纂傳

書類

提要

【臣】等謹案尙書纂傳四十六卷元王天與撰天與字立大梅浦人大徳二年以薦授臨江路儒學教授蓋天與爲贑州路先賢書院山長時憲使臧夢解以是書申臺省得聞於朝故有是命也是書𨿽以孔安國傳孔穎達疏居先而附以諸家之解其大防則以朱子爲宗而以眞徳秀說爲羽翼蓋朱子攷論羣經以書屬蔡沈故天與以蔡氏傳爲據徳秀則書說精義以外復有大學衍義一書所言與虞夏商周之大經大法多相出入故天與亦備采之其注疏或刪或存亦以二家之說爲斷自序所謂期與二先生合而已不敢以私意去取蓋道其實也所說於名物訓詁多有缺略而闡發義理則特詳亦王元傑春秋讞義之流亞也乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

尙書纂傳原序

梅浦王氏尙書纂傳四十六卷先引漢唐二孔氏之說次收諸家傳注而一以晦庵朱子西山眞氏爲歸與其鄕先生彭翼夫往復考正十五年而後成大徳中鄞入臧夢解爲憲使以其書上於朝得授臨江路儒學教授其子振板行之予所見者卽至大鋟本也吉安自宋季文信公謀興復不遂被執以死其門人賔容咸以忠義自奮鄕曲之士多知自好恆絕意仕進潛心經義於易則有龍仁夫之集傳劉霖之太極圗解易本義童子說於詩則有劉瑾之通釋於禮則有彭絲之集說於春秋則有絲之辧疑李亷之防通書自梅浦而外則耕野王氏其撰述多有得者梅浦是書其抄撮也博其甄綜也簡其心似薄蔡氏而不攻其非間亦采摭其說擇焉可謂精矣彭翼夫者嘗仕於宋爲江陵府教授卽絲之父也

聞若稽古說三萬言又聞書解近年至四百家使人茫然孰何不識其所謂得王君纂傳如入武庫號萬色色具如逺遊半天下首路以歸如觀樂請止不願更有𨿽增多伏生喫喫三五十倍然比三萬若四百者而旣少矣而又無不明與不逮也是可嘉也每憶咸淳初諸老薦徐幾經筵第一義論人心道心以爲人心惡幾也余嘆曰有是哉以其在理欲之間也故危槪以爲惡則過矣亦何所附麗以爲道心哉侍禦史陳千聞吾言是之幾以是論去又後數年過金陵入明道書院讀眞西山所爲記記首二語則亦幾說也蓋駭然爲之愧悔自失是幾亦有所本也懼哉以此明民猶有出於金口木舌之外者故知食不厭精而膾不厭細君纂傳多西山氏已得彼復遺此耶或謂君有功於纂擇政在此橫艾執徐之二月廬陵劉辰翁書

梅浦王君立大書纂傳成集齋先生爲之序而又俾余贊一語余於立大十年以長居相鄰世相好也猶及記其垂髫頴脫泉湧千里駒不是過旣冠章甫籍籍有場屋聲一時從之遊者膏殘馥賸無不意滿而袁臂數奇竟出諸妄校尉下眾猶以器晚俟之梅浦於是息意科舉之學研精覃思博采詳說纂爲此書勤亦至矣鄕使業舉子時龍躍虎變扶搖而上者九萬里則功業逐日以新未必有暇著述由今而觀百篇之奧緼集四百氏之大成私淑諸人垂訓來世其視夫收科膴仕甘與艸木俱腐者又孰爲得失也近有善評紫陽謂其山林之日長學問之功深輙借斯言掛名傳末若其中大義數十防顯闡幽有先儒所未到覧者宜自得之故不書丙戌暮春友人劉坦謹述

書繇伏孔注若疏至近代博矣唐虞三代遼哉邈乎上遡三千五百餘年而聖賢心至今猶在者書在焉故也書蘊奧難見而庻幾可探討而見者諸家說在焉故也如余習讀時尢愛鞏氏抄東萊說開卷初首引伊川明欽字義以爲理學精防當年闡自伊洛後讀書者如欲求書旨到親切的當處捨是宜何折久之又讀紫陽西山二先生所考釋與所記衍竊知其淵源上出伊洛之正經義理惠淑後學又至矣乎惜其未成全書於百篇或開繹之而未竟微言粹旨之別見者世亦莫有能考而防之一梅浦王兄立大專勤力學用工於是經者有年間與餘言今解者多矣於多而莫適爲之決擇則將焉據爲是竭其聞見心思之力考諸眾說畢具而余知其纂類統有宗者逺摭伏生二孔之訓詁義防近據紫陽西山之考釋記衍𨿽其說之散在文集語餘者一旦煥然靡不防粹於其中而諸家說有合而弗畔者一凖此類取焉然後由博歸約而一經大義至是益以彪炳蓋嘗讀之嘉其編摩之力匪易足慰余夙昔之所有志而未償者遂以余初與兒曹錄前軰說附之及管見一二以備商防嗟乎百代而上世逺迹陳而得其說者猶因是獲窺聖賢用心之萬一可幸也已運防以逝思古之人巍冠講論事付之一慨抑就此書人人玩味無不切己者斯言何謂與其藏諸家塾之私孰若廣而流布與四方同志之士切磋之以無忘往訓適有諗梅浦刻諸梓以傳者意媺益甚余復爲之慫慂敍其說於帙之初友人彭應龍翼夫敬書

愚少從師取友讀尙書審問明辧亦旣有年追維百篇之義繇伏生傳二孔注防曁數百家解釋富矣晦庵先生於易於詩皆有訓傳獨於書晚年屬之蔡九二典禹謨親所訂定其貢舉私議則曰諸經皆以注防爲本書則兼取劉王蘇程楊晁葉吳薛呂其與門人答問則如林如史如曾如李如陳各取其長西山先生讀書記纂三十餘篇大學衍義講數十餘條愚嘗稽首敬嘆曰古今傳書者之是非至晦庵先生而遂定晦庵先生折傳書者之是非至西山先生而愈明學者不於二先生乎據將焉據乃本二先生遺意作尙書纂傳其條例則先二孔氏說者崇古也有未當則引諸家說評之有未備則引諸家說足之說俱通者並存之間或以臆見按之大要期與二先生合而已愚亦安敢以私意見去取哉且愚之編此特示兒振耳積日累月而編始就就矣未敢自安乙亥冬擕是編偕振求是正於集齋彭先生先生首肯增廣挍定凡若干條往復防竟十四五載且慫慂流布以與四方同志共切磋之先生以是經擢巍科視富貴如浮雲不鄙末學是講是迪使帝王遺書昭如日月愚父子之幸也晦庵西山二先生所望於後來者其庻幾乎庸是俾振鋟之梓云戊子春仲吉之安成後學王天與謹識

欽定四庫全書

尙書纂傳卷一

元王天與撰

堯典第一

虞書

【唐孔氏曰堯典𨿽曰唐事本以虞史所錄末言舜登庸由堯故追堯作典非唐史所錄故謂之虞書也○唐陸氏曰凡十六十一篇亡五篇見】

昔在帝堯聰明文思光宅天下將遜於位讓於虞舜作堯典

【漢孔氏曰言聖徳之逺著宅居也唐陸氏曰昔古也堯唐帝名姓伊耆氏帝嚳子呂氏曰聰明聖人先知先覺治天下所不可少敬而在外則爲文聰明之見也蘊而在內則爲思聰明之潛蓄也程子曰聽廣曰聰視逺曰明文文章也謂文理明順成文也愚謀慮意思也謂其含蓄堯以此聰明文思臨治天下其道光顯故雲光宅言光顯而居天下也○漢孔氏曰遜遁也老使攝遂禪之虞氏舜名許氏曰遜退避也朱子曰譲推以與人也唐陸氏曰舜姓姚氏唐孔氏曰王肅云虞地名今河東大陽山西虞地是也舜居虞地有天下號曰虞○唐孔氏曰史述其事作堯典之篇○呂氏曰聰明文思云云四句該一篇之旨九載績用弗成以前皆光宅天下之實咨四嶽以下將遜於位之寔也】

【按唐孔氏謂書序馬融王肅並云孔子所作至朱子則以爲非又云相承已久未敢輕議且附經後今是編姑從漢孔氏引之各冠其篇首云】

堯典

【漢孔氏曰言堯可爲百代常行之道朱子曰說文云典從冊在丌上尊閣之也此篇以簡冊載堯之事故曰堯典後世以其所載之事可爲常法故又訓爲常○唐孔氏曰序已云作堯典而重言此者此是經之篇目不可因序有名略其舊題故諸篇皆重言○朱子曰此篇今文古文皆有】

曰若稽古帝堯曰放勲欽明文思安安允恭克讓光被四表格於上下

【程子敍章旨見篇末○漢孔氏曰若順稽考也能順考古道而行之者帝堯元城劉氏曰當爲粵若稽古粵若語之辭言史臣考古以此事也粵若所謂越若來三月是也朱子曰曰古文作粵元城說是○程子曰放勲上更加曰字者稽古之帝堯其事曰如此也○漢孔氏曰勲功欽敬也朱子曰放至也孟子言放於四海是也言堯之功大而無所不至也眞氏曰放廣大之意自鴻荒以來羲農黃帝數聖人皆有功於生民而堯之功爲尢大故曰放勲亦猶孔子稱堯曰巍巍乎其有成功鄭氏曰史臣以放勲贊堯而孟子因以爲先稱如子貢言夫子天縱之將聖後人遂稱夫子爲將聖也呂氏曰序言聰明此言欽明伊川云言欽則聰在其中欽之一字乃堯作聖之功夫聖聖相傳入道門戶莫要於此伊川又云明包聰百聖相傳只一欽字前言聰明指其生知全徳之自然也後言欽明指其作聖始終之工夫也朱子曰安安言其徳性之美皆出自然而非勉彊所謂性之也○漢孔氏曰允信克能格至也旣有四徳又信恭能譲故其名聞充溢四外至於天地朱子曰恭莊敬譲謙遜也常人徳非性有物欲害之故有彊爲恭而不寔欲爲譲而不能者惟堯性之是以信恭而能譲也被及表外上天下地也徳之盛如此故其所及之逺如此】

克明俊徳以親九族九族旣睦平章百姓百姓昭明恊和萬邦黎民於變時雍

【程子敍章旨見篇末○漢孔氏曰能明俊徳之士任用之朱子曰看文勢不見有用人意此是再提起堯徳說又曰明明之也俊大也堯之大徳上文所稱是也大學引帝典曰克明俊徳皆自明也朱子曰徳之爲體未嘗不大但人自有以昏之而陷於一物之小惟堯能明其大徳而無昏蔽狹小之累○漢孔氏曰以睦髙祖孫之親旣已也許氏曰以用親愛也禮記喪服小記曰親親以三爲五以五爲九鄭氏曰上親父下親子三也以父親祖以子親孫五也以祖親髙祖以孫親孫九也漢夏侯氏歐陽氏曰九族者父族四母族三妻族二林氏云父族四父五屬之內一也父之女昆弟適人者及其子二也己之女昆弟適人者及其子三也己之女子適人者及其子四也母族三母之父姓一也母之母姓二也母之女昆弟適人者及其子三也妻族二妻之父姓一也妻之母姓二也朱子曰九族且從古注又曰九族舉近以該逺五服之外異姓之親亦在其中也夏氏曰旣盡睦和也○漢孔氏曰百姓百官蔡氏曰百姓畿內民庻百官族姓亦在其中朱子曰典謨中百姓只說民如罔咈百姓之類若國語中百姓則多指官百族姓昭明皆能自明其徳也】

【按伏生大傳作辯章百姓朱子門人曰後漢書云部刺史之職在辯章百姓宣美風俗辯章卽平章也又下文平秩平在之平大傳亦皆作辯】

【○漢孔氏曰恊合黎眾時是雍和也言天下眾民皆變化從上是以風俗太和朱子曰萬邦天下諸侯之國黎黑也民首皆黑故曰黎民陳氏曰於如詩於穆於乎之於嘆美之辭也於變蓋神化之妙不可形容與直言變者气象不同矣○朱子曰此言堯推其徳自身而家而國而天下所謂放勲也又曰九族旣睦是堯一家之明徳百姓昭明是堯一國之明徳黎民於變時雍是堯天下之明徳】

【按大學在明明徳在新民朱子曰明明徳者非有所作爲於性分之外也然所謂明徳者又人人之所同得而非有我之得私故推吾之所自明者以及之始於齊家中於治國終於平天下是所謂新民者亦非有所付畀增益之也又大學引康誥曰克明徳帝典曰克明峻徳眞氏曰康誥帝典兩語要切處在克之一字明徳人所同有但以克明與不克明之異耳常人所以不能明者一以气稟昏弱二以物欲蔽塞若一旦悔悟欲自明其徳亦無不可患在自不肯爲耳孟子謂有是四端而自謂不能者自賊者也惟以克之一字自勉而母自謂不能明則堯文王可及矣以上釋大學之意有同堯典意今附見】

乃命羲和欽若昊天歷象日月星辰敬授人時

【程子做章防見篇末○漢孔氏曰重黎之後義氏和氏世掌天地四時之官故堯命之使敬順昊天昊天言元气廣大星四方中星辰日月所防歷象其分節敬記天時以授人也此舉其目下別序之許氏曰命使授付也唐孔氏曰據堯身而言用臣故云乃命非時雍之後方始命之朱子曰歷所以紀數之書象所以觀天之器如下篇璣衡之屬是也日陽精一日而繞地一周月陰精一月而與日一防星二十八宿眾星爲經金木水火土五星爲緯皆是唐陸氏曰日月防於十二次寅曰析木卯曰大火辰曰壽星已曰鶉尾午曰鶉火未曰鶉首中曰實沈酉曰大梁戌曰防婁亥曰娵訾子曰枵丑曰星紀朱子曰人時謂耕獲蠶績之侯凡民事早晚所關也○呂氏曰未作歷之先欽若昊天是先天而天弗違也旣作歷之後敬授民時是後天而奉天時也定歷之法敬心一失則乖錯舛謬其害大矣故𨿽分命申命所掌不同而乃命之辭欽敬之意本無異也○眞氏曰敬之見於經始此】

【按先儒釋敬字義附臯陶謨篇】

分命羲仲宅嵎夷曰暘谷寅賔出日平秩東作日中星鳥以殷仲春厥民析鳥獸孳尾

【許氏曰分別也唐孔氏曰堯於羲和之內乃分命其羲氏而字仲者○漢孔氏曰東表之地稱嵎夷暘明也日出於谷而天下明故稱谷谷嵎夷一也羲仲居治東方之官蘇氏曰禹貢嵎夷之地在靑州唐孔氏曰居在國都而遙統領之王肅云皆居京師而統之是也日由空道似行自谷故以谷言之非寔有深谷而日從谷以出也以春位在東因治於東方其實本主四方春政下文互之○漢孔氏曰寅敬賔導秩序也嵗起於東而始就耕謂之東作東方之官敬導出日平均次序東作之事以務農也朱子曰賔禮接之如賔客也亦帝嚳歷日月而迎送之意出日方出之曰蓋以春分之旦朝方出之日而識其初出之景也林氏曰東作謂萬物生於東非全取農作之義曾氏云春爲陽中萬物以生且引詩薇亦作止老子萬物並作爲證此可以補先儒之說○漢孔氏曰日中春分之日殷正也以正仲春之气節唐孔氏曰馬融云古制刻漏晝夜百刻晝長六十刻夜短四十刻晝短四十刻夜長六十刻晝中五十刻夜亦五十刻融之此言據日出見爲說天之晝夜以日岀入爲分人之晝夜以昏明爲限日未出前二刻半爲明日入後二刻半爲昏損夜五刻以禆於晝則晝多於夜復校五刻古今曆術與太史所侯皆云夏至之晝六十五刻夜三十五刻冬至之晝四十五刻夜五十五刻春分秋分之晝五十五刻夜四十五刻此其不易之法也然今太史細候之法則挍常法半刻也從春分至於夏至晝漸長增九刻半夏至至於秋分所減亦如之從秋分至於冬至晝漸短減十刻半從冬至至於春分其增亦如之又於每气之間增減刻數不可通而爲率朱子曰中星或以象言或以次言或以星言者蓋星適當昏中則以星言如星虛星昴是也星不當中而適當其次者則以次言如星火是也次不當中而適界於兩次之間者則以象言如星鳥是也鄭氏曰二十八宿環列四方隨天而西轉角亢氐房心尾箕東方之宿也斗牛女虛危室壁北方之宿也奎婁冒昴畢觜參西方之宿也井鬼柳星張翼軫南方之宿也四方𨿽有定星而星無定居各以時見於南方惟仲春之月四方之星各居其位故星火在東星鳥在南星昴在西星虛夻北至仲夏則鳥轉而西火轉而南虛轉而東昴轉而北至仲秋則火轉而西虛轉而南昴轉而東鳥轉而北至仲冬則虛轉而西昴轉而南鳥轉而東火轉而北來嵗仲春則鳥又轉而南矣堯考中星以正四時甚簡而明林氏曰仲春之月初昏之時鶉火之星見於南方正午朱子曰殷中也春分陽之中也○漢孔氏曰冬寒無事並入室處春事旣起丁壯就功厥其也言其民老壯分析乳化曰孳交接曰尾朱子曰以民之散處驗其气之溫也以物之生育驗其气之和也】

申命羲叔宅南交平秩南訛敬致日永星火以正仲夏厥民因鳥獸希革

【漢孔氏曰申重也唐孔氏曰又就所分羲氏之內重命其羲氏而字叔者漢孔氏曰南交言夏與春交舉一隅以見之此居治南方之官劉氏曰谷昧谷幽都皆指地而言不當於夏而獨以气言本蓋言宅南曰交趾後人傳冩脫兩字耳陳氏曰交下當有曰明都三字○漢孔氏曰訛化也掌夏之官平敍南方化育之事敬行其教以致其功四方同之亦舉一隅朱子曰南訛史記索隱作南譌謂所當爲之事也敬致周禮所謂春夏致日蓋以夏至之日中祠日而致其景如所謂日至之景尺有五寸謂之地中者也○漢孔氏曰永長也謂夏至之日以正仲夏之气節林氏曰仲夏之月初昏之時大火之星見於南方正午朱子曰正者夏至陽之極午爲正陽位也○漢孔氏曰因謂老弱因就在田之丁壯以助農也夏至鳥獸毛羽希少攺易革攺也朱子曰因析而又析气愈熱而民愈散也】

分命和仲宅西曰昧谷寅餞納日平秩西成宵中星虛以殷仲秋厥民夷鳥獸毛毨

【唐孔氏曰又分命和氏而字仲者○漢孔氏曰昧冥也日入於谷而天下防故曰昧谷昧谷曰西則嵎夷東可知此居治西方之官掌秋天之政也朱子曰西謂西極之地唐孔氏曰谷爲日所行之道故謂日入之處爲昧谷非寔有谷而日入也○漢孔氏曰餞送也日出言導日入言送因事之宜秋西方萬物成平序其政助成物許氏曰納入成就也朱子曰納日方納之日蓋以秋分之莫夕方納之日而識其景也西成秋月物成之時所當成就之事也○漢孔氏曰宵夜也春言日秋言夜互相備虛武之中星林氏曰仲秋之月初昏之時虛之星見於南方正午朱子曰亦曰陰者秋分陰之中也○漢孔氏曰夷平也老壯在田與夏平也毨理也毛更生整理朱子曰暑退而人气平也毛毨毛落更生潤澤鮮好也】

申命和叔宅朔方曰幽都平在朔易日短星昴以正仲冬厥民隩鳥獸氄毛

【唐孔氏曰又重命和氏而字叔者○漢孔氏曰北稱朔亦稱方言一方則三方見矣北稱幽則南稱明從可知也都謂所聚也程子曰朔初也陽生於子謂陽初始生之方也朱子曰朔之爲言蘇也萬物至此死而復蘇猶月之晦而有朔也幽暗也日行至是則淪於地中萬象幽暗故曰幽都○漢孔氏曰在察也易謂嵗攺易於北方平均在察其政以順天常王氏曰冬不言秩而言在在察其攺易而已秩非不在在非不秩亦互相備呂氏曰北方終其陰而復始其陽旣成今嵗之終又慮來嵗之始故謂之朔易始而終終而始此天地生生不窮之道聖人體之以贊天地化育幹健不息艮始終萬物之意也○漢孔氏曰日短冬至之日昴白虎之中星林氏曰仲冬之月初昏之時昴星見於南方正午朱子曰亦曰正者冬至陰之極子爲正陰之位也○漢孔氏曰隩室也民攺嵗入此室處以辟風寒鳥獸皆生耎毳細毛以自溫鳥朱子曰隩室之內也气寒而民聚於內也氄毛亦以寒而生細毛以自溫也】

【○緫說分命義仲以下四節○朱子曰天左旋一日一周天又行過一度或言天一日一周日則不及一度非天過一度也此說不是若以爲天止一日一周則四時中星如何解不同更如此則日日一般如何記嵗把甚麼時節做定限禮記月令防中說早晚不同及更行一度處甚分明】

【按月令防云二十八宿及諸星皆循天左行一日一夜一周天一周天之外更行一度又云二十八宿隨天而行每日𨿽周天一匝早晚不同此朱子之所引也以此推之自仲春至仲夏滿九十一日有奇而星宿隨天所過之度亦積至九十一度有奇故夏至初昏星鳥向西而星火正見南方下文星虛星昴亦然此四時中星所以不同也】

【○朱子曰堯時冬至日在虛昬中昴月令冬至日在斗昏中壁而中星古今不同者蓋天有三百六十五度四分度之一嵗有三百六十五日四分日之一天度四分之一而有餘嵗日四分之一而不足故天度常平運而舒日運常內轉而縮天漸差而西嵗漸差而東此卽嵗差之由唐一行所謂嵗差者日與黃道俱差者是也古歷簡易未立差法但隨時占候修攺以與天合至東晉虞喜始以天爲天以嵗爲嵗乃立差法以追其變約以五十年而退一度何承天以爲大過乃倍其年而反又不及至隋劉焯取二家中數爲七十五年爲近之而亦未爲精宻也○林氏曰此一叚皆是觀象作歷之法所以定中气起閏餘也蓋必先奠方隅驗昬且測時气齊晷刻候中星而又驗之於農事之早晚物類之變化然後中气可得而定中气旣定然後閠余可得而推學者於此不可以他求惟求作歷之法而盡得之矣】

帝曰咨汝羲曁和期三百有六旬有六日以閠月定四時成嵗允釐百工庻績咸熙

【漢孔氏曰咨嗟曁與也匝四時曰期一嵗十二月一月三十日正三百六十日除小月六爲六日是爲一嵗有餘十二日未盈三嵗足得一月則置閠焉以定四時之气節成一嵗之歷象應氏曰咨咨謀咨諏之類先緫而言曰乃命繼析而言曰分命申命終復緫而咨謀之蘇氏曰有讀爲又古有又通唐陸氏曰十日爲旬許氏曰閠余分月也唐孔氏曰從冬至以及明年冬至爲一嵗朱子曰天體至圎周圍三百六十五度四分度之一繞地左旋常一日一周而過一度日麗天而少遲一日繞地一周無餘而常不及天一度積三百六十五日九百四十分日之二百三十五而與初會是一嵗日行之數也月麗天而尢遲一日常不及天十三度十九分度之七積二十九日九百四十分日之四百九十九而與日會十二會得全日三百四十八餘分之積五千九百八十八如日法九百四十而一得六不盡三百四十八通計得日三百五十四九百四十分日之三百四十八是一嵗月行之數也嵗有十二月月有三十日三百六十者嵗之常數也故日行而多五日九百四十分日之二百二十五者爲气盈月行而少五日九百四十分日之五百九十二者爲朔虛合气盈朔虛而閠生焉故一嵗閠率則十日九百四十分日之八百二十七三嵗一閠則三十二日九百四十分日之六百一五嵗再閠則五十四日九百四十分日之三百七十五十有九嵗七閠則气朔分齊是爲一章也故積之三年而不置閠則春之一月入於夏而時漸不定矣子之一月入於丑而嵗漸不成矣積之之久至於三失閠則春皆入夏而時全不定矣十二失閠則子皆入丑而嵗全不成矣其名寔乖戾寒暑反易農桑庻務皆失其時故必以此餘日置閠月於其間然後四時不差而嵗得成○漢孔氏曰釐冶工官績功咸皆熙廣也言定四時成嵗歷以告時授事則能信治百官眾功皆廣嘆其善王氏曰不言功而言績謂其功乃緝累而成張氏曰熙廣而且明也○程子曰自乃命義和已下言堯設官分職立正綱紀以成天下之務首舉其大者是察天道正四時順時行政使人遂其生養之道此大本也萬事無不本乎此天下之事無不順天時法陰陽者律度量衡皆出於此故首舉而詳載之其施庻事更不備言故統云允釐百工云云史載堯治天下之法盡於此後世學其法者不知其道故歷星爲工技之事而與政分矣】

帝曰疇咨若時登庸放齊曰子朱啟明帝曰吁嚚訟可乎

【程子敍章旨見篇末○漢孔氏曰疇誰庸用也誰能咸熙庻績順是事者將登用之朱子曰堯言誰爲我訪問能順時爲治之人而登用之乎呂氏曰登庸者大用之意也○漢孔氏曰放齊臣名國子爵朱名啟開也吁疑怪之辭言不忠信爲嚚又好爭訟可乎言不可程子曰此堯老廣求聖賢之意故放齊以嗣子朱對朱子曰嗣也訟爭辯也○呂氏曰啟明之中有不同君子因開明以爲善小人因開明以爲惡想朱之性亦果開明但不能因之爲善耳】

帝曰疇咨若予采驩兜曰都共工方鳩僝功帝曰吁靜言庸違象恭滔天

【疇咨說見上文○漢孔氏曰采事也朱子曰上言順時此言順事職任大小可見○漢孔氏曰驩兜臣名都嘆美之辭共工官稱鳩聚僝見也嘆共工能方方聚見其功朱子曰方且言共工方且鳩聚而見其功也許氏曰以勞定國曰功○漢孔氏曰靜謀滔漫也言共工自爲謀言起用行事而違背之貎象恭敬而心傲狠若漫天言不可用胡氏曰靜無事之時也朱子曰滔天二字不可曉與下文相似疑有舛誤】

帝曰咨四嶽湯湯洪水方割蕩蕩懷山防陵浩浩滔天下民其咨有能俾乂僉曰於鯀哉帝曰吁咈哉方命圯族嶽曰異哉試可乃已帝曰往欽哉九載績用弗成【漢孔氏曰四嶽卽上羲和四子分掌四嶽之諸侯故稱焉朱子曰四嶽一人而緫四嶽諸侯之事也按二說不同詳辯在舜典末章】

【○陳氏曰堯典言咨四嶽二治水巽位也舜典言咨四嶽二熙帝載典三禮也古者大事詢於眾庻帝以此事大體重四嶽掌方嶽知天下眾庻之情故以訪之○漢孔氏曰湯湯流貎洪大割害也言大水方方爲害蕩蕩言水奔突有所滌除懷包防上也包山上陵浩浩盛大若漫天方說見上文鄭氏曰積石曰山大阜曰陵山髙則懷而包之陵卑則防而上之○漢孔氏曰俾使乂治也言民咨嗟憂愁病水困苦哉問四嶽有能治者將使之○漢孔氏曰僉皆也鯀崇伯之名朝臣舉之朱子曰僉眾共之辭四嶽與所領諸侯在朝者同辭而對也○漢孔氏曰凡言吁者皆非帝意圯毀族類也言鯀性狠戾好比方名命而行事輒毀敗善類朱子曰咈者甚不然之辭方命者逆命而不行也王氏云圎則行方則止方命猶言廢閣詔令也蓋鯀之爲人悻戾自用不從上令也圯族言與眾不和傷人害物鯀之不可用者以此楚辭言鮌婞直是其方命圯族之證也○漢孔氏曰異己也退也言餘人盡已惟鯀可試無成乃退朱子曰嶽曰四嶽之獨言也異義未詳疑是己廢而復彊舉之之意試可乃己蓋廷臣未有能於鯀者不若姑試用之取其可以治水而已言無預他事不必求其備也○漢孔氏曰勑鯀往治水命使敬其事朱子曰戒以欽哉蓋任大事不可不敬聖人之戒辭約而意盡也○漢孔氏曰載年也三考九年功用不成則放退之陳氏曰祭法謂禹能修鯀之功是鯀非無功但不能成耳○呂氏曰觀往欽哉之命見鯀非無治水之才所以方命圯族本於忽視天下惟欽之一字可以治鯀之病鯀而領往欽哉之命安知其不可用九載績用弗成鯀往而弗欽也要之鯀非無才心之忽寔壞之也】

【○緫說疇咨若時以下至此章○唐孔氏曰此經三言求人未必一時事但歷言朝臣不賢爲求舜張本○程子曰堯之時丹朱在朝四凶未去而無惡君子之气勝耳○呂氏曰堯典大略先言堯盡天下之常自疇咨以下言堯處天下之變蓋堯朝無非君子而有小人是變也堯時無非佳祥而有洪水是變也】

帝曰咨四嶽朕在位七十載汝能庸命巽朕位嶽曰否徳忝帝位曰明明側陋師帝曰有鰥在下曰虞舜帝曰兪予聞如何嶽曰瞽子父頑母嚚象傲克諧以孝烝烝乂不格姦帝曰我其試哉女於時觀厥刑於二女釐降二女於嬀汭嬪於虞帝曰欽哉

【漢孔氏曰堯年十六以唐侯升爲天子在位七十年則時年八十六老將求代馬氏曰朕我也古者上下通稱至秦始皇始獨稱朕○漢孔氏曰巽順也言四嶽能用帝命故欲使順行帝位之事朱子曰庸命方命之命皆謂命令吳氏曰巽遜古通用○漢孔氏曰否不忝辱也辭不堪○漢孔氏曰堯知子不肖有禪位之意故明舉明人在側陋者廣求賢也朱子曰明明上明謂明顯之下明謂己在顯位者舉也側陋微賤之人也言惟徳是舉不拘貴賤唐孔氏曰側陋僻側淺陋之處○漢孔氏曰師眾錫與也無妻曰鰥在下民之中朱子曰師者四嶽羣臣諸侯同辭以對也○漢孔氏曰兪然也然其所舉言我亦聞之其徳行如何○嶽曰說見上文○漢孔氏曰無目曰瞽配字曰瞍心不則徳義之經爲頑象舜弟之字傲慢不友言並惡朱子曰母舜後母象舜異母弟名傲驕傲也○漢孔氏曰諧和烝進也言能至孝和諧頑嚚昬傲使進進以善自治不至於姦惡朱子曰善事父母爲孝呂氏曰四嶽稱舜可以當天下之實獨於家庭言之何也蓋舜瞽瞍之子父旣頑母旣嚚象復傲而舜克諧以孝其始也怨怒忌克乖爭陵犯一家之中無所不有克諧之後悉變爲和順雍睦之風烝烝二字舜之工夫在此烝烝者有燻灌之意詩云烝之浮浮如甑之炊物然薪不斷火气相續則自然烝烝以至於熟舜處頑父嚚母傲象之間茍非孝誠薰灌工夫源源安能至於不格姦之地○漢孔氏曰言欲試舜觀其行迹應氏曰將以天下大事任試之刑於二女則閨門至親至切之一端耳○漢孔氏曰女妻刑法也堯於是以二女妻舜觀其法度接二女以治家觀治國鄭氏曰觀視也新安王氏曰堯二女長曰娥皇次曰女英舜在下則娥皇爲妻女英爲妾爲天子則娥皇爲後女英爲夫人○漢孔氏曰降下嬪婦也水北曰汭舜爲匹夫能以義理下帝女之心於所居潙水之汭使行婦道於虞氏嘆舜能修己行敬則其所能者大矣唐孔氏曰嬀水在河東虞鄕縣歷山西流至蒲阪縣南入於河虞與嬀汭爲一地分爲二文汭水涯也鄭云汭之爲言內也唐陸氏曰水之隈曲曰汭○周子曰治天下有本身之謂也治天下有則家之謂也本必端端本誠心而已矣則必善善則和親而已矣家難而天下易家親而天下疏也家人離則必起於婦人故暌次家人以二女同居而其志不同行堯所以釐降二女於嬀汭舜可禪乎吾玆試矣是治天下觀於家治家觀身而已矣○朱子曰我其試哉女於時觀厥刑於二女皆堯言也釐降二女於嬀汭嬪於虞乃史臣紀堯治裝而下嫁二女於嬀汭使爲舜婦於虞也帝曰欽哉成二女之辭猶所謂往之女家必敬必戒也】

【○緫說疇玆若時以下至此章○眞氏曰堯問若時登庸之人而放齊以朱對又問若采之人而驩兜以共工對又問治水之人而四嶽以鯀對此不當舉而舉者也後問可以巽位之人而四嶽以舜對此當舉而舉者也堯於其不當舉者則吁而嘆之於其當舉者則兪而然之方三人之舉何異後世庸暗之朝姦邪之人自相汲引惟堯之明徳如曰中天萬象畢照片言之洞中隱微有不能遁此其所以爲聖歟𨿽然欲以堯爲法則當如何曰明其徳而已蓋堯之知人不可學而能堯之明徳可以學而至格物致知於天下之理無所疑勝私窒欲於天下之物無所蔽所以明其徳也明徳者知人之本也】

【○緫說一篇意○程子曰自放勲至格於上下堯之徳也自克明俊徳至於變時雍堯治天下之道也自乃命羲和至庻績咸熈堯立治之法也自帝曰疇咨以下至篇終言堯之聖明能知人也○呂氏曰堯典一篇綱目在欽之一字始之欽明終之欽哉其中曰允恭曰欽若曰敬授曰寅賔寅餞敬致曰往欽哉皆以敬爲辭又曰堯典乃一書之綱領通堯典則他可觸類而通之矣又曰堯舜二典與他篇不同他篇或說一事二典畢備如易之乾坤】

尙書纂傳卷一

欽定四庫全書

尙書纂傳卷二

元王天與撰

舜典第二

虞書

虞舜側微堯聞之聰明將使嗣位歷試諸難作舜典【漢孔氏曰爲庻人故微賤嗣繼也試以治民之難事唐孔氏曰此云側微卽堯典側陋不在朝廷謂之側其人貧賤謂之微居處褊隘故言陋史記曰舜冀州人耕歷山漁雷澤陶河濵聰明說見堯典朱子曰歷試徧試也呂氏曰堯之知舜固不待試然次序自當如此蓋位非堯之位乃天位天下非堯之天下乃天下之天下以天下授人非細事詳於試舜乃堯兢兢不忘之義○唐孔氏曰史述其事作舜典】

舜典

【漢孔氏曰典之義與堯同○朱子曰今文古文皆有今文合於堯典而無篇首二十八字】

曰若稽古帝舜曰重華恊於帝濬哲文明溫恭允塞徳升聞乃命以位

【夏氏曰此史緫敍舜之徳○曰若稽古說見堯典○漢孔氏曰華謂文徳言其光又重合於堯呂氏曰重華者堯舜並出盛徳輝光重光合照如日月逓明常有輝光相映與堯渾然無異如幹之二五大人交相見之時夏氏曰或以重華爲舜號非也○漢孔氏曰濬深哲智也舜有深智文明溫恭之徳信允塞上下程子曰溫粹和也塞充寔也朱子曰細分是八事緫是四事深沈而有智文理而光明和粹而恭敬信寔而充塞眞氏曰唐虞之時未有誠字此云允塞卽誠義也】

【按詩旣明且哲書明作哲明哲字須體認庻徴豫者哲之反豫爲疑豫不斷之名則哲乃明見立決之義又經中濬哲維商文明以止溫恭朝夕王猶允塞皆兩字爲一義而歸宿於下一字】

【○漢孔氏曰謂幽潛潛行道徳升聞天朝遂見徴用○唐孔氏曰東晉初豫章內史梅頤上孔氏傳猶闕舜典自此乃命以位已上二十八字世所不傳多用王範之注補之而皆以愼徽五典已下爲舜典之初至齊蕭鸞建武四年姚方興於大航頭得孔氏傳古文舜典乃表上之事未施行方興以罪致戮至隋開皇初購求遺典始得之】

愼徽五典五典克從納於百揆百揆時敍賔於四門四門穆穆納於大麓烈風雷雨弗迷

【陳氏曰此述舜登庸歷試之事○漢孔氏曰愼謹徽美也五典五常之教父義母慈兄友弟恭子孝舜愼美篤行斯道舉八元使布之四方五教能從無違命程子曰五典謂父子有親君臣有義夫婦有別長幼有敍朋友有信五者人倫也孔氏所云未盡張氏曰父子至朋友其有分也故謂之五品其有彛也故謂之五典爲父子者教之使有親爲君臣者教之使有義至於夫婦長幼朋友亦然故謂之五教朱子曰從順也此蓋使爲司徒之官也○漢孔氏曰揆度也度百事緫百官納舜於此官舜舉八凱使揆度百事百事時敍無廢事業新安王氏曰入處其位故曰納朱子曰百揆惟唐虞有之猶周冢宰敍序也時敍以時而序○漢孔氏曰穆穆美也四門四方之門舜流四凶族四方諸侯來朝者舜賔迎之皆有美徳無凶人朱子曰古者以賔禮親邦國諸侯各以方至而使主焉故曰賔穆穆和之至也此蓋又兼四嶽之官也○漢孔氏曰麓錄也納舜使大錄萬機之政陰陽和風雨時各以其節不有迷錯愆伏明舜之徳合於天蘇氏曰自漢以來有大錄萬機之說章帝始置太錄尙書事而晉以後彊臣將篡者爲之考其文蓋古文麓作防故誤耳太史公云堯使舜入山林川澤暴風雷雨舜行不迷此其寔也朱子曰麓山足也呂氏曰大麓之說不同惟太山之麓者頗近意堯使舜攝行祭祀於太山之麓而風雨不迷耳○李氏曰以孟子考之所謂主事而事治卽五典克從百揆時敍四門穆穆之類是也所謂主祭而百神享卽納於大麓烈風雷雨弗迷是也】

帝曰格汝舜詢事考言乃言厎可績三載汝陟帝位舜讓於徳弗嗣

【吳氏曰自此至帝乃殂落雜載舜二十八年居稱事○漢孔氏曰格來詢謀乃汝厎致陟升也堯呼舜曰來汝所謀事我考汝言汝言致可以立功三年矣三載考績故命使升帝位將禪之舜辭譲於徳不堪不能嗣承帝位呂氏曰舜非姑遜乃兢業不已之意○山氏曰堯禪舜爲時中○朱子曰堯命舜曰汝陟帝位舜譲於徳弗嗣則是不居其位也其曰受終於文祖不居其位不稱其號只是攝行其職事後來舜遜於禹不復言位止曰緫朕師其曰汝終陟元後則今不陟也】

正月上日受終於文祖

【漢孔氏曰上日朔日也終謂堯終帝位之事文祖者堯文徳之祖廟陳氏曰正月上日與月正元日正月朔旦一也互文相備唐孔氏曰堯之文祖不知謂誰不可彊言呂氏曰言受終則舜正始可知必於祖廟見堯不敢私以天下與人爲天下得人其責方塞舜在廟受堯付托祗懼之意不言可知】

在璿璣玉衡以齊七政

【漢孔氏曰璿美玉璣衡王者正天文之器可運轉者七政日月五星各異政舜察天文齊七政以審已當天心與否朱子曰未必然只是從新整理起此其最當先理防者唐孔氏曰玉是大名璿是玉之別稱璣衡俱以玉餙但史變其文璣爲轉運衡爲橫簫運機使動於下以衡望之漢世以來謂之渾天儀是也蔡邕天文志云言天體者有三家一曰周髀二曰宣夜三曰渾天宣夜絕無師說周髀術數具在考驗天象多所違失故史官不用惟渾天者近得其情今史所用候臺銅儀則其法也王蕃渾天說云渾天言其形體渾渾然其術以爲天半覆地上半在地下其天居地上見有一百八十二度半彊地下亦然北極出地上三十六度南極入地下亦三十六度而嵩髙正當天之中極南五十五度當嵩髙之上又其南十二度爲夏至之日道又其南二十四度爲春秋分之日道又其南二十四度爲冬至之日道南下去地三十一度而已是夏至日北去極六十七度春秋分去極九十一度冬至去極一百一十五度此其大率也其南北極持其兩端天與日月星宿斜而廻轉此必古有其法遭秦而防漢宣帝時耿壽昌始鑄銅爲之象史官用焉宋元嘉年錢樂鑄銅作渾天儀衡長八尺孔徑一寸璣徑八尺圎周二丈五尺彊轉而望之有其法也朱子曰渾天儀歷代以來爲儀三重其在外者曰六合儀平置黑單環上刻十二辰八千四隅在地之位以凖地面而定四方側立黒防環背刻去極度數以中分天脊直跨地平使其半出地上半入地下而結於其子午以爲天經斜倚赤單環背刻赤道度數以平分天腹橫繞天經亦使半出地上半入地下而結於其卯酉以爲天緯三環表衷相結不動其天經之環則南北二極皆爲圎軸虛中而內向以挈三辰四逰之環以其上下四方於是可考故曰六合次其內曰三辰儀側立黒防環亦刻去極度數外貫天經之軸內挈黃赤二道其赤道則爲赤單環外依天緯亦刻宿度而結扵黒防環之卯酉其黃道則爲黃單環亦刻宿度而又斜倚於赤道之腹以交結於卯酉而半入其內以爲春分後之日軌半出其外以爲秋分後之日軌又爲白單環以承其交使不傾墊下設機輪以水激之使其日月隨天東西運轉以象天行以其日月星辰於是可考故曰三辰其最在內者曰四逰儀亦爲黒防環如三辰儀之制以貫天經之軸其環之內則兩面當中各施直距外指両軸而當其要中之內面又爲小窽以受玉衡要中之小軸使衡旣得隨環東西運轉又可隨處南北低昂以待占侯者之仰窺焉以其東西南北無不周徧故曰四逰此其法之大略也沈括云舊法規環一面刻周天度一面加銀丁蓋以夜候天晦不可目察則以手切之也古人以璿餙璣疑亦爲此今銅儀制亦以銅丁爲之歷家之說又以北斗魁四星爲璣杓三星爲衡今詳經文簡質不應北斗二字乃用寓名恐未必然姑存其說以廣異聞焉】

【按朱子渾儀說又有漢東兪氏震儀表法要編敍○六合儀所謂平置黒單環者名地平環一名陰渾一名單橫規一名全渾規一名地盤平凖一名陰緯單環上刻壬子癸丑艮寅甲卯乙辰巽巳丙午丁未坤申庚酉辛戌幹亥此地面四方之象也所謂側立黒防環者名天經環古名外防規一名陽經防規上刻周天度數與地平相結於子午半出其上半入其下子以上出地平三十六度爲北極樞孔午以下入地平三十六度爲南極樞孔此天半在地上半在地下之象也所謂斜倚赤單環者名天緯環一名天常單環一名百刻單環上下與天經相銜去南北極各九十一度少弱東西與地平相銜當卯酉之位此天腹赤道之象也○三辰儀所謂側立黒防環者制卽如天經黒防環在內而差小但彼不可動而此防附黃赤二環以轉動耳所謂赤道環者制亦如天緯赤單環在內而差小上下與三辰防環相防去南北極各九十一度少弱所謂黃道環者上下亦與三辰防環相防而南出赤道環二十四度弱北入赤道環亦二十四度弱東西與赤道環交互相防之處正環上所刻卯酉春秋二分之處也所謂白單環者鎖定黃赤二環或不用以水激輪可省人運亦或不用○四逰儀所謂黒防環者制亦如三辰儀之黒防環在內而又小以揭直距所謂直距者銅版二縱置於四逰儀內上屬北極下屬南極中施關軸以夾望筒所謂望筒者卽王衡也一名窺筒一名窺管一名橫簫其筒中空兩首各爲方掩方掩中各開圜孔以透窺測○右渾儀三重六合天經防環防附地平天緯二單環也三辰防環防附黃赤道二單環也四逰防環防附直距與望筒也六合之規大於三辰三辰之規大於四逰六合不動以象天地四方三辰運動以象天行四逰則亦運動而窺測焉防環防鑄一樣二合而爲一故厚可貫管軸單環單鑄故薄其天經環南北二極之次有孔防軸以穿三辰四逰於內使可運轉軸如管虛中其外有臍兩層以間隔三辰四逰之位次尺度則地平單環徑八尺闊五寸厚一寸半天經防環徑八尺闊五寸厚八分兩環合一寸六分天緯單環徑七尺八寸一分闊九分厚五分三辰防環徑七尺四寸八分闊一寸八分厚七分兩環合一寸四分黃赤二道徑七尺二寸一分闊九分厚六分四逰防環徑六尺二寸八分闊一寸八分厚八分半兩環合一寸七分直距二長各如四逰環內徑闊一寸六分厚八分望簡長隨直距方一寸六分兩首方掩方一寸七分中開圜孔徑七分半平地之下擎以龍柱四各髙七尺七寸植於水槽上槽名水跌或名水平其臺舊爲十字或爲方井中鑿水道相通行水水平則渾儀正矣如前尺度特其大約要之廣袤長短厚薄隨宜增損有不必拘但得規模分布度次均凖相防交結樞竅無差則窺測不患其無凖矣以上兪氏說附載於此】

【○朱子曰七者運行於天有遲有速有順有逆猶人君之有政事也曾氏曰步七政之軌度時數以轉璣窺衡而不差焉故曰齊其不齊者乃陵歷鬭食盈縮犯守不如璣衡則爲變異也】

肆類於上帝禋於六宗望於山川徧於羣神

【漢孔氏曰肆遂也唐陸氏曰上帝天也朱子曰類祭名周禮肆師類造上帝注云郊祀者祭吳天之當祭非常祀而祭告於天其禮依郊祀爲之故曰類○漢孔氏曰精意以享謂之禋宗尊也所尊祭者其祀有六謂四時寒暑日月星水旱祭亦以攝告唐孔氏曰祭法云埋少牢於泰昭祭時相近於坎壇祭寒暑王宮祭日夜明祭月幽宗祭星雩宗祭水旱朱子曰六宗只當用祭法或問晉初張髦三昭三穆之說如何朱子曰古者昭穆不盡稱宗惟祖有功宗有徳故云祖文王而宗武王且如漢之廟惟文帝稱太宗武帝稱世宗至唐乃盡稱宗此不足爲據○漢孔氏曰九州名山大川五嶽四瀆之屬皆一時望祭之羣神謂丘陵墳衍古之聖賢皆祭之朱子曰望祭名張氏曰山川之逺不可徧至而祀望祀之而已矣鄭氏曰徧周羣眾也唐孔氏曰祭法云有天下者祭百仲○陳氏曰祭不及祖先者意其因受終文祖見之歟】

輯五瑞旣月乃日覲四嶽羣牧班瑞於羣後

【漢孔氏曰輯斂覲見班還後君也舜斂公侯伯子男之瑞圭璧盡以正月中乃日日見四嶽及九州牧監還五瑞於諸侯與之正始唐孔氏曰周禮典瑞云公執桓圭侯執信圭伯執躬圭子執谷璧男執蒲璧蓋諸侯執之以爲符信故稱瑞程子曰輯瑞徴五等諸侯也此以上皆正月事盡此月則四方諸侯有至者矣逺近不同來有先後故日日見之不如他朝防同期於一日也朱子曰羣牧九州之牧伯毛氏曰守養六畜曰牧州牧取守養之義陳氏曰諸侯君國故得稱後】

嵗二月東巡守至於岱宗柴望秩於山川肆覲東後恊時月正日同律度量衡修五禮五玉三帛二生一死贄如五器卒乃復五月南巡守至於南嶽如岱禮八月西巡守至於西嶽如初十有一月朔巡守至於北嶽如西禮歸格於藝祖用特

【漢孔氏曰諸侯爲天子守土故稱守巡行之旣班瑞之明月乃順春東巡岱宗泰山爲四嶽所宗燔柴祭天告至程子曰非是當年二月夏氏曰但謂巡守之嵗祭氏曰泰山在襲慶府奉符縣唐陸氏曰爾雅祭天曰燔柴馬云祭時積柴加牲其上而燔之○漢孔氏曰東嶽諸侯竟內名山大川如其秩次望祭之謂五嶽牲禮視三公四瀆視諸侯其餘視伯子男朱子曰秩者其牲幣祝號之次第○漢孔氏曰遂見東方之國君○漢孔氏曰合四時之气節月之大小日之甲乙使齊一也律法制及尺丈斛斗斤兩皆均同唐陸氏曰同齊也漢律曆志曰律黃帝所作也黃帝使伶倫自大夏之西昆侖之陰取竹之解答生其竅厚均者斷兩節之間而吹之以爲黃鐘之宮是爲律本又曰律十有二陽六爲律陰六爲呂律一曰黃鐘二曰太蔟三曰姑洗四曰防賔五曰夷則六曰亡射呂一曰林鐘二曰南呂三曰應鐘四曰大呂五曰夾鐘六曰仲呂又曰度者分寸尺丈引所以庚長短也本起黃鐘之長以子穀秬黍中者一黍之廣度之九十分黃鐘之長一爲一分十分爲寸十寸爲尺十尺爲丈十丈爲引五度審矣量者龠合升斗斛所以量多少也本起黃鐘之龠以子穀秬黍中者千有二百實其龠以井水凖其槪十龠爲合十合爲升十升爲斗十斗爲斛五量嘉矣權者銖兩斤鈞石所以稱物平施知輕重也本起黃鐘之重一龠容千二百黍重十二銖二十四銖爲兩十六兩爲斤三十斤爲鈞四鈞爲石五權謹矣權與物鈞而生衡】

【按漢鄭氏月令注曰凡律空圍九分唐孔氏防曰諸律𨿽長短有差其圍皆以九分爲限蔡邕銅龠銘曰龠黃鐘之宮長九寸空圍九分容秬黍一千二百粒稱重十二銖兩之爲一合西山蔡氏參釋之曰空圍九分蓋空圍中九分也又曰黃鐘累九十黍以爲長積千二百黍以爲廣又按程子曰以律管定尺乃是以天地之气爲凖非秬黍之比也秬黍積數在先王時惟此適與度量合故可用今時則不同又蔡氏曰律呂散亡其器不可復見然古人所以制作之意則猶可考今欲求聲气之中而莫適爲凖則莫若且多截竹以擬黃鐘之管或極其短或極其長長短之內每差一分而爲一管皆卽其長權爲九寸而度其圎徑如黃鐘之法焉如是而史疊以吹則中聲可得淺深以列則中气可驗茍聲和气應則黃鐘之爲黃鐘者信矣黃鐘者信則十一律與度量權衡皆得矣若秬黍則嵗有丰凶地有肥瘠種有長短大小圎妥不同尢不可恃況古人謂子穀秬黍中者寔其龠則是先得黃鐘而後度之以黍不足則易之以大有餘則易之以小約九十黍之長中容千二百之實以見周徑之廣以生度量衡之數而已非律生於黍也百世之下欲求百世之前之律其求於聲气之元母必之於秬黍則得之矣以上明又詳故附載】

【○朱子曰時月之差由積日而成其法則先粗而後精度量衡受法於律其法則先本而後末故言正日在恊時月之後同律在度量衡之先立言之敍蓋如此也】

【按歷以紀數象以觀運表以測景律以候气皆推占造化制度虞書言歷象一言律三賔餞敬致識表景也制作非巡守時事特考歷考律使與王國合而已】

【○漢孔氏曰修吉凶賔軍嘉之禮朱子曰修品節之也唐孔氏曰周禮大宗伯以吉禮事邦國之鬼神示以凶禮哀邦國之憂以賔禮親邦國以軍禮同邦國以嘉禮親萬民之婚姻周之五禮亦當是前代之禮○漢孔氏曰五等諸侯執其玉三帛諸侯世子執纁公之孤執附庸之君執黃二生卿執羔大夫執鴈一死士執雉玉帛生死所以爲贄以見之應氏曰五瑞命圭也五玉五器贄玉也新安王氏云贄與瑞不同瑞者上頒而下守之以爲有國之符信贄者下獻而上受之以明享上之儀物記曰凡贄諸侯圭周禮小行人六幣圭璋璧琮琥璜享後用琮余有五玉其所贄之玉歟覲禮侯氏朝瑞玉有藻侯氏取圭斤致命王受之則所頒之瑞也享玉皆束帛加璧侯氏所致命王還玉不受以示輕財則所贄之玉也此說得之蘇氏曰執以見曰贄○漢孔氏曰卒終復還也器謂圭璧如五器禮終則還之三帛生死則否唐孔氏曰如若也聘禮云以圭璋聘重禮也已聘而還圭璋此輕財重禮之義也聘義主於說聘意朝禮亦然○漢孔氏曰南嶽衡山自東嶽南巡五月至蔡氏曰南嶽在潭州衡山縣唐孔氏曰柴望以下一如岱宗之禮○漢孔氏曰西嶽華山初謂岱宗蔡氏曰西嶽在華州華陰縣唐孔氏曰其禮如岱宗初行○漢孔氏曰北嶽恆山蔡氏曰北嶽在定州曲陽縣唐孔氏曰亦如西嶽之禮○漢孔氏曰巡守四嶽然後歸告至文祖之廟藝文也言祖則考著特一牛朱子曰藝祖疑卽文祖或云文祖藝祖之所自出未有可考古者君將出必告於祖禰歸又至其廟而告之孝子不忍死其親出告反面之義也王制鄭注云祖下及禰皆一牛程子以爲但言藝祖舉尊耳實皆告也但止就祖廟共用一牛不如時祭各設主於其廟也二說未知孰是○文中子叔恬問曰舜一嵗而巡五嶽國不費而民不勞何也曰兵衛少而徴求寡也○呂氏曰歸格藝祖一語可見聖人之心夫舜負天地萬物之責持兢業危懼之心徧巡天下諸侯旣無不順然後歸見祖廟而無愧使一民未遂一物未宜其歸格爲何如舜之心慊然而有愧藝祖之靈慊然而不滿此身將若無所容想舜歸格藝祖時此心無愧肅肅在廟惟純於敬而已矣】

五載一巡守羣後四朝敷奏以言明試以功車服以庸【漢孔氏曰各會朝於方嶽之下凡四處故曰四朝將說敷奏之事故申言之許氏曰朝覲君之緫稱朱子曰五載之內天子巡守者一諸侯來朝者四蓋巡守之明年則東方諸侯來朝又明年則南方諸侯來朝又明年則西方諸侯來朝又明年則北方諸侯來朝又明年則天子復巡守是則天子諸侯𨿽有尊卑而一往一來禮無不答是以上下交通而逺近洽和也○漢孔氏曰敷陳奏進也諸侯四朝各使陳進治理之言明試其言以要其功功成則賜車服以表顯其能用程子曰敷奏以言者使各陳其爲治之說言之善者則從而明考其功有功則賜車服以旌異之其言不善則亦有以告飭之矣○呂氏曰五年間如此提督警防過使人情制度爲之一新此聖人操持大權治天下妙用處○林氏曰舜巡守則有恊時月以下等事諸侯來朝則有敷奏以言以下等事】

肇十有二州封十有二山濬川

【漢孔氏曰肇始也禹治水之後舜分冀州爲幽州並州分靑州爲營州始置十二州唐孔氏曰十二州終舜之時常然左傳云夏之方有徳貢金九牧則禹登王位還置九州】

【按劉侍讀說書序九共共當爲丘九篇篇一州也以此推之肈州建師咨牧皆攝政及卽位中間事則釐下土合九州安知非其後隨時闔辟再更定乎謂十二州終舜之時常然恐未必爾】

【○漢孔氏曰封大也每州之名山殊大者以爲其州之鎭有流川則深之使通利蘇氏曰封殖也謂禁采伐王氏曰濬者冶而深之之謂又曰十二州之山川皆封培而濬之蓋山川所以表識又天地間生民之大利於是乎出也○吳氏曰此一節在禹治水後其次不當在四罪之先蓋史泛記舜所行之大事初不計先後之序也】

象以典刑流宥五刑鞭作官刑撲作教刑金作贖刑眚災肆赦怙終賊刑欽哉欽哉惟刑之卹哉流共工於幽洲放驩兜於崇山竄三苖於三危殛鯀於羽山四罪而天下咸服

【漢孔氏曰象法也王氏曰象者垂以示人之謂若周官垂治象刑象之法於象魏是也朱子曰典刑常刑卽五刑也○漢孔氏曰宥寛也以流放之法寛五刑五刑墨劓剕宮大辟朱子曰流遣之使去如下文流放竄殛之類是也○漢孔氏曰以鞭爲治官事之刑朱子曰鞭者木末垂革唐孔氏曰周禮滌狼氏誓大夫曰敢不關鞕五百左傳鞭徒人費圉人犖是也若於官事不治則鞭之量狀加之未必有定數○漢孔氏曰朴榎楚也不勤遒業則撻之唐孔氏曰大射鄕射皆云司馬搢撲則撲亦官刑惟言作教刑者官刑鞭撲俱用教刑惟撲而已故屬撲於教○漢孔氏曰金黃金誤而入刑出金以贖罪唐孔氏曰古之金銀銅鐡緫號爲金此金銅也古之贖罪皆用銅○漢孔氏曰眚過災害肆緩賊殺也過而有害當緩赦之怙姦自終當刑殺之朱子曰眚謂過誤災謂不幸肆縱也赦釋之也怙謂有恃終謂再犯○漢孔氏曰舜陳典刑之義勑天下使敬之憂欲得中○漢孔氏曰象恭滔天足以惑世故流放之幽州北裔水中可居者曰洲○漢孔氏曰黨於共工罪惡同崇山南裔朱子曰放置之於此不得他適也崇山今在澧州○漢孔氏曰三苖國名縉雲氏之後爲諸侯號饕餮三危西裔朱子曰竄則驅逐禁錮之三危卽雍之所謂三危旣宅者○漢孔氏曰方命圯族績用弗成殛竄放流皆誅也異其文述作之體羽山東裔在海中朱子曰殛則拘囚困苦之羽山卽徐之蒙羽其藝者○漢孔氏曰皆服舜用刑當其罪故作者先敍典刑而連引四罪明皆徴用所行於此緫見之程子曰舜誅四凶怒在四凶舜何與焉蓋因是人有可怒之事而怒之聖人之心本無怒也聖人以天下之怒爲怒故天下咸服之○朱子曰象以典刑五刑之正也所以待夫元惡大憝殺人傷人穿窬滛放凡罪之不可宥者也流宥五刑所以待夫罪之稍輕𨿽入於五刑而情可矜法可疑與夫親貴勲勞不可加以刑者則以此寛之也鞭作官刑官府之刑也撲作教刑學校之刑也皆以待夫罪之輕者金作贖刑罪之極輕𨿽入於鞭撲之刑而情法猶有可議者也此五句者從重入輕各有條理法之正也眚災肆赦若人有如此而入於刑則不待流宥金贖而直赦之也怙終賊刑若人有如此而入於刑則𨿽當宥當贖亦不許其宥不聼其贖而必刑之也此二句者或由重而卽輕或由輕而卽重蓋用法之權衡所謂法外意也聖人立法制刑之本末此七言者大略盡之矣𨿽其輕重取舍陽舒陰慘之不同然欽卹之意未始不行其間也蓋其輕重毫釐之間各有攸當者乃天討不易之定理而欽卹之意行乎其間則可見聖人好生之本心也據此經文五刑有流宥而無金贖周禮秋官亦無其文至呂刑乃有五等之罰疑穆王始制之非法之正也蓋當刑而贖則失之輕疑赦而贖則失之重且使富者幸免貧者受刑旣非所以爲平而又有利之之心焉聖人之法必不然矣又曰流宥所以寛五刑贖刑所以寛鞭撲○眞氏曰欽卹二言百聖相傳此其心法而用刑特一事耳四凶之罪不加以五者之正刑而止從流宥旣仁之至迸諸四夷不與同中國又義之盡流放竄殛舊說以爲誅殺非也儻果誅之則於市於朝不於四裔矣大率曰流曰放若後之安置居住曰竄曰殛若後之羈管編隸是故後之讀書至此有曰四凶之罪止從流竄而嘆後世刑网之宻嗚呼眞異世同心者歟】

二十有八載帝乃殂落百姓如喪考妣三載四海遏密八音

【漢孔氏曰殂落死也堯年十六卽位七十載求禪試舜三載自正月上日至崩二十八載尭死壽一百一十七載林氏曰魂气歸於天故曰殂體魄降於地故曰落○漢孔氏曰考妣父母許氏曰喪亡也曲禮曰生曰父曰母死曰考曰妣鄭云考成也言其徳行之成妣之爲言媲也媲於考也○漢孔氏曰遏絕密靜也八音金石絲竹匏土革木唐陸氏曰金鐘也石磬也絲琴瑟也竹箎笛也匏笙也土塤也革鼓也木柷敔也朱子曰儀禮圻內之民爲天子齊衰三月圻外之民無服今應服三月者如喪考妣應無服者遏密八音見聖徳廣大恩澤隆厚故思慕之深至於如此陳氏曰四海自絕樂非若後世禁樂○邵子皇極經世紀堯甲辰年卽位癸丑徴時登庸乙卯遜於位至舜二十八年乃殂逋在位一百年】

月正元日舜格於文祖

【唐孔氏曰自此以下言舜眞爲天子命百官受職之事○漢孔氏曰月正正月元日上日也舜服堯喪三年畢將卽政故復至文祖廟告唐孔氏曰前以攝政告今以卽政告】

詢於四嶽關四門明四目達四聰

【漢孔氏曰謀政治於四嶽呂氏曰舜繼堯以通下情爲出治之首務四嶽者累朝之元老當代之蓍龜故首詢之○漢孔氏曰開辟四方之門未開者廣致眾賢廣視聼於四方使天下無壅塞朱子曰辟開也逹通也開辟四方之門以受天下之朝貢廣四方之視聼以決天下之壅蔽○唐孔氏曰告廟旣訖乃謀政治於四嶽之官所謀開四方之門也明四方之目也達四方之聰也】

咨十有二牧曰食哉惟時柔逺能邇惇徳允元而難任人蠻夷率服

【咨說見堯典朱子曰十二牧十二州之牧○漢孔氏曰所重在於民食惟當敬授民時朱子曰王政以食爲首農事以時爲先○漢孔氏曰柔安邇近也言當安逺乃能安近唐孔氏曰以牧在逺方故據逺言之○漢孔氏曰惇厚元善之長任佞難拒也朱子曰徳有徳之人元仁厚之人任古文作壬包藏凶惡之人言當厚有徳信仁人而拒姦惡也呂氏曰難者非特去之而已常有戒懼之意少不戒懼則彼得乘間投隙𨿽有上數件前功俱廢矣蠻夷說見禹貢○呂氏曰此數語教十二牧以爲治之大綱如桑麻谷粟初無驚人可喜之論大抵於根本求之十二牧領此而歸豈有爲國生事如後世求邊功者】

舜曰咨四嶽有能奮庸熈帝之載使宅百揆亮采恵疇僉曰伯禹作司空帝曰兪咨禹汝平水土惟時懋哉禹拜稽首讓於稷契曁臯陶帝曰兪汝往哉

【漢孔氏曰奮起庸功載事也訪羣臣有能起其功廣堯之事者言舜曰以別堯呂氏曰奮勵激昂之人興廢補之時用之可也舜時天下已治復奮其庸不幾於生事乎蓋天下之理不進則退常存奮起之心所以爲生生不窮日新之道應氏曰云熙帝載者見舜於堯兢兢然惟恐負其付托𨿽易世之後不敢忘○漢孔氏曰亮信惠順也唐孔氏曰舜本以百揆攝位旣卽政故求置其官林氏曰亮有輔相之義如寅亮天地之亮疇如九疇之疇疇類也謂弼亮朝廷之事各順其類而不至於倒行逆施○漢孔氏曰四嶽同辭而對禹代鯀爲崇伯入爲天子司空冶洪水有成功言可用之朱子曰禹姒姓鯀之子○漢孔氏曰然其所舉稱禹前功以命之懋勉也惟居是百揆勉行之朱子曰蓋使仍作司空而兼行百揆之事錄其舊績而勉其新功也以司空兼百揆如周以六卿兼三公後世以他官平章事知政事之比○漢孔氏曰居稷官者棄也契臯陶二臣名稽首首至地唐孔氏曰周禮大祝九一曰稽首稽首爲敬之極是拜內之別名禹拜乃稽首故云拜稽首朱子曰稷田止官稷名棄姓姬氏封於邰契姓子氏封於商稷契皆帝嚳子唐孔氏曰臯陶卽庭堅髙陽氏○漢孔氏曰然其所推之賢不許其譲勑使往宅百揆】

帝曰棄黎民阻饑汝后稷播時百谷

【漢孔氏曰阻難播布也眾人之難在於饑汝后稷播種是百谷以濟之美其前功以勉之張氏曰棄以名命稷以官稱朱子曰阻厄也後謂有邰之君如所謂三後後防皆有爵土之稱也谷非一種故曰百谷此亦因禹之譲而又申命之】

帝曰契百姓不親五品不遜汝作司徒敬敷五教在寛【漢孔氏曰遜順也布五常之教務在寛所以得人心亦美其前功五品五教說見前司徒說見周官朱子曰聖賢於事無不敬此又事之大者故特以敬言之寛者寛裕以待之也蓋五者之理出於人心之本然非有彊而後能者自其拘於執質之偏溺於物欲之蔽始有昧於其理而不相親受不相遜順者敬以敷教而又寛裕以待之此亦因禹之譲又申命之】

帝曰臯陶蠻夷猾夏宼賊姦宄汝作士五刑有服五服三就五流有宅五宅三居惟明克允

【漢孔氏曰猾亂也夏華夏羣行攻劫曰宼殺人曰賊在外曰姦在內曰宄曾氏曰中國文明之地故曰革夏林氏曰此非境外之蠻夷蓋九州之內有蠻夷與民雜居爲民害者○漢孔氏曰士理官也服從也謂服罪也行刑當就三處大罪於原野大夫於朝士於市林氏曰孔說三就本國語然經言五服是五刑皆然而此止於大辟耳應氏曰刑與事稱之謂服疑可已矣而聖人未遽已也必再三審決求其至當而後已就者獄辭之成者一就之不足而至於再再就之不足而至於三謂三就也易曰革言三就豈非參錯審訂省其已成之說乎周禮有三刺三赦三宥之法王制三公以獄之成告於王王三宥然後制刑蓋𨿽後世斷刑尙有三覆奏五覆奏者況隆古之盛乎○漢孔氏曰謂不忍加刑則流放之若四凶者五刑之流各有所居五居之差有三等之居大罪四裔次九州之外次千里之外應氏曰罪不輕流而必羈糜全護隨所在而有以宅之流而各奠其所宅則旣得其所安矣而亦不限以一處且斟酌區處別而爲三自非窮凶極惡不可移徙者未有不以斬而使之自新也如王制不帥教之人自左鄕移之右自右鄕移之左不變移之郊不變移之遂又不變屏之逺方未嘗不以其漸而行之也○漢孔氏曰言臯陶能明信五刑施之逺近蠻夷猾夏使咸信服無敢犯者孫氏曰惟明則情僞畢知克允則輕重適當眞氏曰是亦前章欽卹之意蓋欽卹者聖人用刑之心明允者聖人用刑之法朱子曰此亦因禹之譲而申命之○孫氏曰凡問而後命譲而後受者皆新命也不問而命不譲而受者皆申命也】

帝曰疇若予工僉曰垂哉帝曰兪咨垂汝共工垂拜稽首讓於殳斨曁伯與帝曰兪往哉汝諧

【漢孔氏曰問誰能順我百工事者朱子曰若順其理而治之也曲禮六工有土工金工石工木工獸工艸工周禮有攻木之工攻金之工攻皮之工設色之工摶埴之工皆是也張氏曰守其法信其度此之謂若非作爲奇技巧○漢孔氏曰朝臣舉垂垂臣名朱子曰垂有巧思荘子謂攦工倕之指是也○共工說見堯典林氏曰汝共工猶言汝后稷謂欲使汝爲共工也○漢孔氏曰殳斨伯與二臣名林氏曰殳一也斨二也伯與三也中加曁字三人無疑朱子曰殳以積竹爲兵建兵車者斨方銎斧也古者多以其所能爲名殳斨豈能爲二器者歟○漢孔氏曰汝能諧和此官朱子曰不聼其譲也○呂氏曰聖人事事物物無不全備與後世技巧工匠咸精其能者事同而意異也】

帝曰疇若予上下艸木鳥獸僉曰益哉帝曰兪咨益汝作朕虞益拜稽首讓於朱虎熊羆帝曰兪往哉汝諧【漢孔氏曰上謂山下謂澤順謂施其政教取之有時用之有節應氏曰虞衡作山澤之材而舜之命略不反此惟曰若予上下艸木鳥獸此聖人不急於致用而急於遂物之宜蓋成天下之大順者自致天下之大利故曰若○漢孔氏曰言伯益能之林氏曰伯益卽伯翳其後爲秦○漢孔氏曰虞掌山澤之官曾氏曰益之爲虞非一山一澤蓋爲眾虞之長○漢孔氏曰朱虎熊羆二臣名林氏曰四臣名左傳有仲虎仲熊虎與熊二人則朱羆亦二人朱子曰以獸爲名意亦以能服是獸得名歟史記云朱虎熊羆爲益之佐前殳斨伯與當亦爲垂之佐○往諧說見上章朱子曰亦不聽其譲也】

帝曰咨四嶽有能典朕三禮僉曰伯夷帝曰兪咨伯汝作秩宗夙夜惟寅直哉惟淸伯拜稽首讓於夔龍帝曰兪往欽哉

【漢孔氏曰三禮天地人之禮朱子曰典主也林氏曰典禮之職於吉凶賔軍嘉無所不統然實以郊廟祭祀爲主故但言三禮○漢孔氏曰伯夷臣名姜姓○漢孔氏曰秩序宗尊也主郊廟之官夏氏曰宗如宗主之宗故長子主器謂之宗子秩宗云者豈非以天秩之禮而是禮彼實主之乎故成周掌邦禮者謂之宗伯掌都家之禮者謂之都宗人家宗人○漢孔氏曰夙早也言早夜敬思其職典禮施政教使正直而淸明朱子曰直者心無私曲之謂人能敬以直內無少私曲則心淸而無物欲之污可交神明林氏曰寅則敬而不慢直則正而不諂淸則防而不污三者事郊廟交鬼神之道也○漢孔氏曰夔龍二臣名○漢孔氏曰然其賢不許譲眞氏曰勑伯夷獨曰欽者禮之本敬而已陳氏曰禹益垂伯夷皆遜舜答之各異曰汝往哉往哉汝諧往欽哉乃史互文相備蓋往者必能諧能諧斯可往𨿽諧亦當敬也】

帝曰夔命汝典樂教冑子直而溫寛而栗剛而無虐簡而無傲詩言志歌求言聲依永律和聲八音克諧無相奪倫神人以和夔曰於予擊石拊石百獸率舞

【漢孔氏曰冑長也謂元子以下至卿大夫子弟唐孔氏曰說文云冑也王制云樂正崇四術立四教王太子王子羣後之太子卿大夫元士之適子皆造焉鄭注云王子王之庻子也呂氏曰典樂教冑子夔之職兼二事也樂感人也深故掌樂必兼教之任周大司樂掌成均之法合國之子弟漢之太常猶領太學以此教人不在規矩誦說之間矣○漢孔氏曰教之正直而溫和寛而能莊栗剛失入虐簡失入傲教之以防其失朱子曰剛堅彊不屈之意簡者不煩之謂虐暴虐也直溫寛栗所以因其徳性之善而輔翼之也二無字與母同剛無虐簡無傲所以防其气質之遇而矯揉之也教冑子者欲其如此而教之之具專在於樂蓋所以蕩滌邪穢斟酌飽滿動蕩血脈流通精神養其中和之徳而救其气質之偏也○漢孔氏曰謂詩言志以導之歌永其義以長其言鄭氏曰人聲曰歌張子曰詩者樂章也又曰永言只是轉其聲令人可聼今歌者亦以轉聲而不變字爲善朱子曰心之所之謂之志心有所主必形於言故曰詩言志旣形於言則必有長短之節故曰歌永言○漢孔氏曰聲謂五聲宮商角徴羽律謂六律六呂十二月之音气言當依聲律以和樂唐杜氏曰宮生徴徴生商商生羽羽生角三分宮數八十一分各二十七下生者去一去二十七餘五十四以爲徴故徴數五十四三分徴數五十四分各十八上生者加一加十八於五十四得七十二以爲商故商數七十二三分商數七十二分各二十四下生者去一去二十四得四十八以爲羽故羽數四十八三分羽數四十八分各十六上生者益一加十六於四十八得六十四以爲角故角六十四此五聲大小之次也朱子曰五聲之序宮最大而沈濁羽最細而輕淸商之大次宮徴之細次羽而角居四者之中唐杜氏曰先王通於倫理以候气之管爲樂聲之均以子爲黃鐘丑爲大呂寅爲太簇卯爲夾鐘辰爲姑洗已爲仲呂午爲蕤賔未爲林鐘申爲夷則酉爲南呂戌爲無射亥爲應鐘周禮大師鄭氏注曰黃鐘初九也下生林鐘之初六林鐘又上生太簇之九二太蔟又下生南呂之六二南呂又上生姑洗之九三姑洗又下生應鐘之六三應鐘又上生蕤賔之九四蕤賔又上生大呂之六四大呂又下生夷則之九五夷則又上生夾鐘之六五夾鐘又下生無射之上九無射又上生仲呂之上六黃鐘長九寸其實一龠下生者三分去一上生者三分益一五下六上乃一終矣大呂長八寸二百四十三分寸之一百四太蔟長八寸夾鐘長七寸二千一百八十七分寸之千七十五姑洗長七寸九分寸之一仲呂長六寸萬九千六百八十三分寸之萬二千九百七十四防賔長六寸八十一分寸之二十六林鐘長六寸夷則長五寸七百二十九分寸之四百五十一南呂長五寸三分寸之一無射長四寸六千五百六十一分寸之六千五百二十四應鐘長四寸二十七分寸之二十四朱子曰歌旣有長短則必有淸濁髙下之殊歌聲長而濁者爲宮以漸而淸且短則爲商爲角爲徴爲羽所謂聲依永也聲旣冇長短淸濁則又必以十二律和之乃能成文而不亂假令黃鐘爲宮則太蔟爲商姑洗爲角林鐘爲徴南呂爲羽蓋以三分損益隔八相生而得之餘律皆然卽禮運所謂五聲六律十二管還相爲宮所謂律和聲也按唐杜氏曰五聲六律還相爲宮若黃鐘之均以黃鐘爲宮林鐘爲徴太蔟爲商南呂爲羽姑洗爲角若大呂之均以大呂爲宮夷則爲徴夾鐘爲商無射爲羽仲呂爲角所謂疊爲宮商角徴羽也若黃鐘之律自爲其宮爲夾鐘之羽爲仲呂之徴爲夷則之角爲無射之商此黃鐘之五聲大呂之律自爲其宮爲姑洗之羽爲防賔之徴爲南呂之角爲應鐘之商此大呂之五聲所謂五聲六律十二管還相爲宮者也此還宮例卽朱所云又樂律殊品制器隨之其還宮有宮律短而四律反長則乖而不和故有半律子聲之法詳見周禮注杜氏通典蔡氏律呂新書】

【○漢孔氏曰倫理也八音能諧理不錯奪則神人咸和命夔使勉之八音說見前朱子曰八音金石爲眾音之綱絲竹匏土包括於其中而革木二音無當於五聲十二律故最居後而但爲眾音之節○林氏曰先王之樂本之情性稽之度數自直而溫至歌永言本之情性也聲依永律和聲稽之度數也夏氏曰大司樂以樂徳教國子中和祗庸孝友以樂語教國子興道諷誦言語自直而溫至簡而無傲此教之樂徳也自詩言志至律和聲此教之樂語也○朱子曰聖人作樂以養情性育人才事神祗和上下其體用功效廣大深切如此○漢孔氏曰石磬也磬音之淸者拊亦擊也舉淸者和則其餘皆從矣樂感百獸使相率而舞則神人和可知唐孔氏曰擊是大擊拊是小擊蔡氏曰有大磬有編磬有歌磬磬有大小故擊有輕重八音特言石者蓋石音屬角最難諧和記云磬以立辧夫樂以和爲主而磬聲獨立辧者以其難和也石聲和則無不和矣○夏氏曰此亦因伯夷之譲稱其所掌而申戒之】

帝曰龍朕堲讒說殄行震驚朕師命汝作納言夙夜出納朕命惟允

【漢孔氏曰堲疾殄絕震動也言我疾讒說絕君子之行而動驚我眾欲遏絕之張氏曰燒土爲堲所謂堲周是也燭燼爲堲所謂折堲是也蓋堲有息滅之義堲之使不生也朱子曰讒譖也殄行傷絕善人之事也驚駭也言之不正而能變亂黒白以駭眾聼也○漢孔氏曰納言喉舌之官聼下言納於上受上言宣於下必以信唐孔氏曰此官主聽下言納於主故以納言爲名亦主受上言宣於下故言出朕命納言不納於下朕命有出無入官名納言云出納朕命互相見也朱子曰命令政教必使審之旣允而後出則讒說不得行而矯僞無所托敷奏復逆必使審之旣允而後入則邪僻無自進而功緒有所稽周之內史漢之尙書魏晉以來所謂中書門下者皆此職也○夏氏曰此亦因伯夷之譲稱其所掌而申戒之也】

帝曰咨汝二十有二人欽哉惟時亮天工

【漢孔氏曰禹垂益伯夷夔龍六人新命有職四嶽十二牧凡二十二人特勑命之或問四嶽是一人是四人朱子曰汝能庸命巽朕位不成譲與四人又如曰咨汝二十有二人乃四嶽九官十二牧尢見得四嶽止是一人○漢孔氏曰各敬其職惟是乃能信立天下之功陳氏曰功事也典天敍禮天秩服天命刑天討無非天事○呂氏曰欽哉惟時亮天功二十二人治職之統要也】

三載考績三考黜陟幽明庻績咸熈分北三苖

【唐孔氏曰此以下史述舜事非帝語也○漢孔氏曰三年有成故以考功九嵗則能否幽明有別黜退其幽者升進其明者鄭氏曰黜退也○漢孔氏曰考績法明眾功皆廣三苖幽暗君臣善否分北流之不令相從善惡明庻績咸熈說見堯典朱子曰此言舜命二十二人之後立此考績黜陟之法以時舉行而卒言其效如此北猶背也其善者畱不善者竄徙之使分背而去也三苖見於典謨益稷禹貢呂刑詳矣蓋其負固不服乍臣乍叛舜攝位而竄逐之禹治水之時三危已宅而舊都猶頑不卽工及禹攝位帝命䢐徵而猶逆命及禹班師而後來格於是乃得考其善惡而分北之呂刑言遏絕則通本末而言不可以先後論呂氏曰分北三苖與堯典燭書共工之事同見萬國皆順執也】

舜生三十徴庸三十在位五十載陟方乃死

【朱子曰此於篇末緫序始終○漢孔氏曰言其始見試用朱子曰徴召也舜生三十堯召用之○漢孔氏曰歷試二年攝位二十年唐孔氏曰在位在臣位也○漢孔氏曰方道也舜卽位五十年升道南方巡守死於蒼梧之野而葬焉林氏曰蘇氏謂陟方猶曰升遐耳顧命曰惟新陟王是也陟方乃死與楊子曰黃帝堯舜殂落而死文勢正同○皇極經世紀舜丙辰卽位至禹十七年陟方乃死通爲壽一百一十年】

帝釐下土方設居方別生分類作汨作九共九篇稾飫【漢孔氏曰言舜理四方諸侯各設其官居其方生姓也別其姓族分其類使相從陳氏曰設置也別卽分也互文○漢孔氏曰汨治作興也言其治民之功興故爲汨作之篇劉氏曰汨作言釐下土致治興功之道九共共當作丘古文丘共相近故誤耳卽所謂八索九丘九丘者所謂方設居方別生分類也九篇篇一州也伏生大曰九共書曰予辧下土使民平平使民無傲○漢孔氏曰稾勞也飫賜也唐孔氏曰亦不知勞賜之何所謂也○漢孔氏曰凡十一篇皆亡○唐孔氏曰此序也孔以書序序所以爲作者之意冝相附近故引之各冠其篇首其經亡者以序附於本篇次而爲之旣不見其經闇射無以可中順其文爲耳是非不可知也他皆傲此】

尙書纂傳卷二﹤經部﹐書類﹐尙書纂傳﹥

欽定四庫全書

尙書纂傳卷三上

元王天與撰

大禹謨第三

虞書

臯陶矢厥謨禹成厥功帝舜車之作大禹臯陶謨益稷【漢孔氏曰矢陳也謨謀也鄭氏曰臯陶之謨禹之功各舉其著見之最盛者而言其寔互文見意觀序旣謂禹成厥功而下文又緫以大禹謨言之則臯陶可知○漢孔氏曰重美二子之言陳氏曰申舒也謂達之使申而不屈○朱子曰此乃三篇之序臯陶矢厥謨謂臯陶謨篇禹成厥功謂大禹謨篇陳九功之事故曰成厥功帝舜申之者舜因臯陶陳謨因申命禹曰來禹汝亦昌言而禹遂陳益稷篇中之語此一句序益稷篇也○唐孔氏曰史錄其辭作大禹臯陶二篇之謨又作益稷之篇凡三篇林氏曰一序分三篇者竹簡所載不能多分爲三篇便簡冊而已非謂大禹謨盡在第一篇

臯陶謨盡在第二篇

也三篇中凡禹所言皆大禹謨凡臯陶所言皆臯陶謨又曰虞史旣述二典此又述其君臣之間嘉言善政以爲三篇備二典之所未備】

大禹謨

【漢孔氏曰禹稱大大其功王氏曰臯陶指其名而禹稱大禹者宅揆任大冠諸臣之上表而出之也○朱子曰今文無古文有】

曰若稽古大禹曰文命敷於四海祗承於帝

【曰若稽古說見堯典○林氏曰文命上曰字史官曰也○漢孔氏曰言其外布文徳教命內則敬承堯舜朱子曰文命卽禹貢所謂東漸西被朔南曁聲教訖於四海者是也祗敬也帝謂舜也呂氏曰祗承與重華不同重華有日月並明之意祗承不過坤承乾之象耳漢董子曰禹繼舜舜繼堯三聖相授而守一道蘇氏曰或以文命爲禹名則敷於四海者爲何事耶】

曰後克艱厥後臣克艱厥臣政乃乂黎民敏徳

【呂氏曰此下四章互相明克艱之義○漢孔氏曰敏疾也能知爲君難爲臣不易則其政治而眾民皆疾敏修徳朱子曰曰以下禹言艱難也眞氏曰禹言君臣之道蔽以克艱一言可謂至矣蓋以爲難則存敬畏之心以爲易則啟驕逸之志此治亂安危所自分呂氏曰欲爲君盡君道欲爲臣盡臣道克艱者聖人相傳之道厥後厥臣各止其所之意君克艱君之事臣克艱臣之事思不出其位也君不盡居道而下行臣事君職必虧非艱厥後臣不盡臣道而上僭君職臣職必虧非艱厥臣也】

帝曰兪允若玆嘉言罔攸伏野無遺賢萬邦咸寧稽於眾捨己從人不虐無告不廢困窮惟帝時克

【漢孔氏曰玆此攸所也善言無所伏言必用如此則賢才在位天下安寜陳氏曰嘉言罔無伏隱也賢者才徳多於人之稱唐孔氏曰言之善者必出賢人之口但言之易行之難或有人不賢而言可用故嘉言與賢異其文唐陸氏曰寜安也○漢孔氏曰帝謂堯也考眾從人矜孤憫窮凡人所輕聖人所重張子曰稽眾捨己堯虛其心以爲天下也程子曰捨己從人最爲難事己者我之所有𨿽痛捨之猶懼守己者固而從人者輕也唐孔氏曰不虐不廢皆謂矜撫湣念之互相通也呂氏曰虐廢不必橫政暴刑加之一亳精神念慮之不到便是虐之廢之蘇氏曰無告天民之窮者困窮士之不遇者○朱子曰舜因禹言謂此惟堯能之非常情所及蓋爲謙辭以對而不敢自謂其必能舜之克艱於此亦可見矣眞氏曰知爲君之難者易其知其艱而能盡其道者難故曰允若玆惟帝時克世之人主謂言已盡用而不必求言不知伏於下者之難達也賢已盡得而不必求賢不知遺於野者之難進也惟堯於此一以難視之故能使言不伏於下賢不遺於野而致萬邦之安𨿽然堯猶慮其難也方且稽眾以求事理之當捨己以從人情之公無告易虐而不虐困窮易廢而不廢皆自克艱一念爲之孔子論博施濟眾修己安百姓皆曰堯舜其猶病諸可謂知堯舜之心矣】

益曰都帝徳廣運乃聖乃神乃武乃文皇天眷命奄有四海爲天下君

【漢孔氏曰益因舜言又美堯也廣謂所覆者大運謂所及者逺聖無所不通神妙無方文經天地武定禍亂眷視奄同也言堯有此徳故爲天所命所以勉舜也朱子曰廣者大而無外運者行之不息呂氏曰廣運者幹健不息之意惟其廣運乃能克艱眞氏曰廣運則與天同徳故能受天之命益之言全在廣運二字唐孔氏曰尊而君之則稱皇天孫氏曰命畀付也奄盡也○蘇氏曰至道必簡至言必近君臣相與艱畏捨己用眾禮鰥寡達窮士其爲徳若卑約然此誇者之所小而世俗之所謂無所至也故舜特申之曰是徳也惟堯能之他人不能也益又從而贊之曰是徳也推而廣之乃所以爲聖神武文而天之所以命堯爲天子者特以是耳】

禹曰惠迪吉從逆凶惟影響

【漢孔氏曰迪道也順道吉從逆凶吉凶之報若影之隨形響之應聲言不虛項氏曰吉凶者緫名廢興存亡成敗得失皆吉凶也張氏曰禹因益美堯遂言此蓋亦因之以成舜○呂氏曰禹克艱之言得舜之言而愈彰舜克艱之言得益之言而益大益克艱之言得禹之言而始備聖賢之言互相明以見君道之廣大而無窮君心之誠敬而無己也】

益曰吁戒哉儆成無虞罔失法度罔逰於逸罔於樂任賢勿貳去邪勿疑疑謀勿成百志惟熈罔違道以干百姓之譽罔咈百姓以從己之欲無怠無荒四夷來王【呂氏曰益又言克艱之目○漢孔氏曰先吁後成欲使聼者精其言許氏曰戒警也王氏曰自警戒無虞至四夷來王乃歷言戒哉之說○漢孔氏曰虞度也無億度謂無形成於無形備愼深朱子曰儆與警同古文作敬開元攺今文蘇氏曰虞憂也自其未有憂而戒之矣○漢孔氏曰乘法守度言有常朱子曰失墜也陳氏曰度尋丈尺寸也以度諭法故言法度○漢孔氏曰過也遊逸過樂敗徳之源富貴所忽故特以爲戒陳氏曰浮水曰逰逸者放於安之謂葉氏曰如水之浸而不返○漢孔氏曰一意任賢果於去邪疑則勿行道義所存於心日以廣矣朱子曰勿禁止之辭任賢以小人間之謂之貳去邪而不能果斷謂之疑謀圗爲也夏氏曰疑謀如詩所謂築室於道謀是用不潰於成當自作一句不連上文蘇氏曰人之爲不善𨿽小人不能無疑凡疑則已則天下無小人矣人之所以不能大相逺者皆好行其所疑也朱子曰百志猶所謂百慮呂氏曰志者心之所之一心旣正凡有所之皆廣且明故曰云云○漢孔氏曰干求也失道求名古人賤之專欲難成犯眾與禍故戒之蘇氏曰民至愚而不可欺凡其所毀譽天且以是爲聰明而況於君乎違道足以致民毀而已安能求譽哉好行小惠以求譽於此固不足卹以爲不足卹而縱欲以戾之亦殆矣咈戾也○漢孔氏曰言天子常戒懼無怠惰荒廢則四夷歸往之林氏曰無怠荒所謂不倦以終之四夷東夷西戎南蠻非狄朱子曰九州之外世一見曰王四夷歸往中土可知眞氏曰益枚數告戒而終之曰云云蓋治亂之源在人主之心益之戒始於君心終於君心此聖賢傳授要法也晉武帝混一天下唐宗身致太平皆以逸樂召夷狄之釁流禍至數百年然後知聖賢之言萬世之蓍防也】

禹曰於帝念哉徳惟善政政在養民水火金木土谷惟修正徳利用厚生惟和九功惟敍九敍惟歌戒之用休董之用威勸之以九歌俾勿壊

【憂氏曰此禹又言保治之術○漢孔氏曰嘆而言念重共言鄭氏曰念常思也夏氏曰禹言今日徳政已成其事誠美在帝不可不念其保之之術也○漢孔氏曰爲政以徳則氏懷之呂氏曰徳惟善收政木於徳也政在養氏民資於政也後世冨國彊兵非養氏之政也○漢孔氏曰言養民之本在先修六府唐孔氏曰此五行與洪範之次不同洪範以生數爲次此以相刻爲次左傳雲天生五材民並用之彼爲五材此兼以谷爲六府者谷之於民尢急谷是土之所生故於土下言之葛氏曰谷本在木行之數以爲民食之急故別而附之夏氏曰今舜之治以之水火金木土谷之六府則旣能惟修○漢孔氏曰正徳以率下利用以阜財厚生以養民三者和所謂善政夏氏曰以之正徳利用厚生之三事則旣能惟和○漢孔氏曰言六府三事之功有次敍皆可歌樂乃徳政之致左氏郤缺曰九功之徳皆可歌也謂之九歌朱子曰想當時田野自有此歌今不得見夏氏曰別而言之謂之六府謂之三事合而言之謂之九功六府修三事和則九功可謂有敍矣有敍非謂先水火而後金木土谷先正徳而後利用厚生特謂九者之功各得其敍而不失其倫耳○或問論語韶武章朱子曰據書中說徳惟善政至九敍惟歌此是韶樂九章看他意思是如何到得又曰此便是韶樂之本也】

【按禹謨辭簡而盡該括實政之大者水火金木土谷惟修正徳利用厚生惟和二語是也以修以和要是帝王參贊經綸之寔處考之經傳可旁證者今史舉以衍前說修水之利其經制如十夫有溝百夫有洫千夫有澮萬夫有川散之爲均遂爲捨列而芟作流其潤聚之爲原防爲偃瀦而衍沃被其澤皆是也修火之利其區畫如藪有薪蒸囿有芻蕘爟烜有令灰炭有備大之以罏冶以埴足爍金而凝土小之以燒薙以行水足美疆而糞疇皆是也修金之利驗其地圗寛其巡禁因其實蔵物其丱材是已及其用之冶鑄必廣而器具備圜法必通而貲貨衍利斯溥也修木之利辧其材麓別其植物蘩其場圃滋其樹藝是已及其用之落彼材植而陰陽不拂其宜時彼斧斤而掄取不勝其用利斯也土防以辧地之生土化以相地之冥修土利也而猶不止此授之田野畫之井牧執度度地度地居民地邑民居必參相得尢土利之大者也三農生九谷之殊巡野辧穜稑之種修谷利也而亦不止此視年嵗之丰凶謹春秋之頒斂以之施惠則有鄕裏之委積有門關之委積有都鄙道路之委積以之先備則有三年之蓄有六年之蓄有九年之蓄尢谷利之大者也蓋泛觀天地間莫非五行百谷之利者亦旣因民利而利之矣富而能教大君立極於上羣黎觀感於下經正民興斯無邪慝民徳之正也通商惠工羨補不足固利用之者者而凢害至與備患生與防利之導之出入用之皆民用之利也仰事俯育飽食暖衣固厚生之著者而凢所欲與聚所惡勿施欲壽爲之生而不傷欲冨爲之厚而不困皆民生之厚也此皆府事修和之寔禹特以兩言該括之可謂簡而盡矣又按禹自天錫書而後以敍九疇之範則初一五行以下六十五字挈其綱以定九州之貢則六府孔修以下三十一字立其本以陳九功之謨則此十有六字撮其要洪範其淵源處禹貢其作爲處禹謨其敷陳帝前處語之詳略不同而寔一也以是輔成帝治卒使徳政洋溢恩娛澤嬉九徳之歌九防之舞傳至成周尙以薦之宗廟而泰和與唐虞並稱世謂唐虞世逺復古之難以此語觀之皆鑿鑿精寔讀者當深考之也】

【○漢孔氏曰休美董督也言善政之道美以成之威以督之歌以勸之使政勿壊在此三者而已蘇氏曰先事而令曰戒朱子曰威古文作畏鄭氏曰威刑勸勉壊敗也呂氏曰此叚精神全在俾字蓋消息盈虛天理之常裁成輔相君人之道也天下之理盛必有哀成必有敗俾云者聖人裁成悑相以贊消息盈虛之理觀勿壊之意聖人無窮之心可見天】

帝曰兪地平天成六府三事允治萬世永賴時乃功【夏氏曰此舜又歸功於禹○漢孔氏曰水土冶曰平五行敍曰成因禹陳九功而嘆美之言是汝之功明眾臣不及王氏曰方水之未平春作秋成有弗獲者故地平然後天成朱子曰六府水火金木土谷也六者財用之所自出故曰府三事正徳利用厚生也三者人事之所當爲故曰事鄭氏曰治理賴恃也夏氏曰禹功豈惟萬世曰萬世者姑取其數之多言之耳】

帝曰格汝禹朕宅帝位三十有三載耄期倦於勤汝惟不怠緫朕師

【夏氏曰此下載舜禪禹事○漢孔氏曰八十九十曰耄百年曰期頤言已年老厭倦萬機汝不懈怠於位稱緫我眾欲使攝唐孔氏曰舜年六十三卽政居帝位三十有三載至今九十五矣年在耄期之間故並言之張氏曰耄昬也期指是以爲期也期則當頤以養之之時鄭氏曰倦懈勤勞也呂氏曰聖心純亦不已何由有倦但老將至而血气若倦止倦於勤而已非倦於道也居天位者以勤爲本舜旣以倦勤自歉必求能勤者而遜位天行健天之不怠也聖道運而無積聖人之不怠也不怠二字足以當帝位帝徳廣運亦不怠之功用也聖人之道未嘗一日怠怠則間斷不可以言聖矣陳氏曰緫猶統也朱子曰堯命舜曰陟帝位舜命禹曰緫朕師蓋堯欲舜眞宅帝位舜譲弗嗣後惟居攝亦若是而已】

禹曰朕徳罔克民不依臯陶邁種徳徳乃降黎民懷之帝念哉念玆在玆釋玆在玆名言玆在玆允出玆在玆惟帝念功

【漢孔氏曰依倚邁行種布降下懷歸也言已無徳民所不能依臯陶布行其徳下洽於民民歸服之朱子曰邁勇往力竹之意蘇氏曰邁逺也種徳如農夫之種殖也眾人之種其徳也近朝種而暮獲則其報亦狹矣臯陶之種其徳也逺造次顚沛未嘗不在於徳而不求報也及其充溢而不已則沛然下及於民而民懷之呂氏曰此非禹之謙辭禹盡克艱之道徳𨿽已克常見其罔克民𨿽已依常見其不依卽譲徳非嗣之意聖人之心見天下之理工夫無窮而舉臯陶以自代邁種臯陶栽培其徳之丰熟也降如而露之降黎民被其潤澤罔有不懷也種徳比之罔克者如何民懷比之不依者如何此禹灼然不敢當帝位之意○漢孔氏曰釋廢也朱子曰玆指臯陶也呂氏曰禹告舜以念臯陶也念之而在此釋而不念亦在此名言者指其事而言之亦在此允出者信存於心亦在此史氏曰念功念臯陶種徳之功也】

帝曰臯陶惟玆臣庻罔或幹予正汝作士明於五刑以弼五教期於予治刑期於無刑民恊於中時乃功懋哉【漢孔氏曰或有干犯也無有幹我正言順命呂氏曰帝者之世風俗醇厚敢幹予正者已無而或幹予正者亦無陳氏曰舜爲正道之宗主使臣庻有一犯正者卽犯舜之正也○漢孔氏曰弼輔期當也嘆其能以刑輔教當於治體𨿽或行刑以殺止殺終無犯者刑期於無所刑民皆合於大中之道是汝之功勉之朱子曰期者先事取必之謂陳氏曰明利明審五刑予治猶言予正也恊中則不犯正又不待論林氏曰聖人制爲刑辟非期於多刑人多殺人以爲威也凡以輔吾教之不逮而已出教則入刑出刑則入教使民趨於五教而刑爲無用此聖人之本心也臯陶能體此意而竹之使天下知有契之教而不知有臯陶之刑蓋百官有司之職以無曠爲能惟士則異此必使民不犯於有司天下無一人之獄其官若虛設者然後爲能其官朱子曰懋宜作楙盛大之意此作懋者乃訓勉耳蓋古字亦或通用】

【按中正字義程子易傳曰中重於正正者容有不中中者未有不正朱子曰中是正之恰好處合當做底是正做得恰好處是中】

臯陶曰帝徳罔愆臨下以簡禦眾以寛罰弗及嗣賞延於世宥過無大刑故無小罪疑惟輕功疑惟重與其殺不辜寧失不經好生之徳洽於民心玆用不犯於有司【漢孔氏曰愆過也善則歸君人臣之義呂氏曰罔愆意極淵源惟寔用工之人知之夫非盛徳之至剛健純粹質諸天地而不疑開百聖而不慚歷萬世而無獘者何以至此眞氏曰帝徳𨿽覆載無以加而臯陶但以罔愆言之蓋必如是僅可謂之無過耳○漢孔氏曰禦治也葉氏曰上下以勢言故曰臨眾寡以人言故曰禦陳氏曰臨統禦制禦也禦取馭馬爲義羈勒以使從與寛正相反然人君能容眾而後能禦眾寛容則人心固結乃所以爲禦世主以嚴法禦下行於法之所及不行於法之所不及所禦狹矣楊氏曰權不去手寛盡不妨○漢孔氏曰嗣亦世俱謂子延及也父子罪不相及而及其賞道徳之政鄭氏曰罰罪之輕者賞賜也應氏曰罰弗及嗣一人之身始惡終善猶不可棄況其嗣乎賞延於世與人爲善嘉勸來者然世賞而不世官也○漢孔氏曰過誤所犯𨿽大必宥不忌故犯𨿽小必刑朱子曰卽所謂眚災肆赦怙終賊刑者呂氏曰過慈則近於姑息反以害仁此編茍無刑故無小一言其義不備聖人見人之故爲惡者不俟其惡之大罪大則足以滅身矣自其小而刑之所以戢其爲惡之心○漢孔氏曰刑疑附輕賞疑從重忠厚之至朱子曰罪已定矣而於法之中有疑其可重可輕者則從輕以罰之功已定矣而於法之中有疑其可輕可重者則從重以賞之呂氏曰漢宣綜核信必而舜朝賞罰多疑然宣帝之信必爝火之光也帝舜之疑天地之寛也○漢孔氏曰辜罪經常司主也臯陶因帝勉已遂稱帝之徳所以明民不犯上也寜失不常之罪不枉不辜之善仁愛之道唐孔氏曰枉殺無罪妄免有罪二者俱失寜妄免大罪不枉殺無罪也陳氏曰天地之大徳曰生好生之徳聖人所以配天地而育羣生自臨下以簡而下皆是呂氏曰自簡寛而無非好生蓋好多事者必不好生好苛刻者必不好生唐孔氏曰洽謂沾漬優渥陳氏曰聖徳浹洽人皆自愛不犯有司之法上好人之生則民莫不自好其生仁心之相感也秦人殺人如艸芥宜若民不敢犯而姦宄愈不勝上輕人之生則民亦自輕其生戾气之相召也○朱子曰帝徳罔愆以下見聖心涵育生與天地同徳而物或自逆理以干天誅則夫輕重取捨之間亦自有決然不易之理其宥過非私恩其刑故非私怒罪疑而輕非姑息功疑而重非過予如天地四時之運寒涼肅殺常居其半而涵育生之心未嘗不流行其間此所以徳洽民心而自不犯有司非旣抵冒而復縱弛之也】

帝曰俾予從欲以治四方風動惟乃之休

【漢孔氏曰使我從心所欲而政以冶民動順上命若艸應風是汝能明刑之美眞氏曰欲猶好也朱子曰民不犯法而上不用刑者舜所欲也汝能使我如所願欲而冶教化四達如風鼓動莫不靡然是汝之美也張氏曰鼓之舞之不見其爲之之迹而民莫不披靡此之謂風動】

帝曰來禹降水儆予成允成功惟汝賢克勤於邦克儉於家不自滿假惟汝賢汝惟不矜天下莫與汝爭能汝惟不伐天下莫與汝爭功予懋乃徳嘉乃丕績天之歷數在汝躬汝終陟元後

【漢孔氏曰水性流下故曰下水能成聲教之信成治水之功言禹最賢重美之朱子曰降水洪水也古文作洚孟子雲水逆竹謂之洚水蓋山崩水渾下流淤塞故其逝者輒復反流而泛濫決溢洚洞無涯也呂氏曰舜時水已平何以謂之儆予舜𨿽不見洪水之害常若洪水之在目前天地之中一物不順無非儆予何暇計時之先後況舜時水猶未盡平誠不可不儆也王氏曰舉事當人信之謂之成允朱子曰成功謂水患旣平而九功皆敍呂氏曰當此之時惟禹一人故曰惟汝賢○漢孔氏曰滿謂盈寔假大也言禹惡衣薄食卑其宮室而盡力爲民執心謙沖不自盈大史氏曰勤儉二字視之若易行之實難惟踐復純篤涵養粹深者乃能故曰克勤克儉力足以堪其任之謂也呂氏曰滿假不必矜誇功成之後自以爲功卽滿假也禹旣成功其心寂然若無所以爲不自滿假唐孔氏曰上言其功此言其徳故再言惟汝賢○漢孔氏曰自賢曰矜自功曰伐言禹推善譲人而不失其能不有其勞而不失其功所以能絕眾人唐孔氏曰矜伐俱是誇義程子曰禹不矜不伐天地同量也呂氏曰天下之理必有對已立則物對有對則有爭一有矜伐卽有爭之理蓋矜伐者爭之對禹不矜不伐是無我也無我則無對無對則無爭矣○漢孔氏曰丕大也歷數謂天道元大也大若天子舜善禹有治水之大功言天道在汝身汝終當升爲天子朱子曰徳指其克勤儉不矜伐而言功指其成允功而言歷數帝王相繼之次第猶嵗時節气之先後也吳氏曰正朔自天子出諸侯受而行之天之歷數在汝躬言當天道爲天子歷象日月以出正朔而號令天下司馬遷言堯立羲和之官明時正度陰陽調風雨節年耆禪舜戒之曰云云舜亦以命禹由此觀之帝王之所重也陳氏曰躬身也朱子曰是時舜方命禹以居攝未卽天位故以終陟言】

【按歷數之說惟吳氏得之書言歷者三堯典以歷對像而言此與洪範以歷舉數而言歷卽步占之歷數卽一卜百千萬之數歷所以爲紀數之書數所以爲起歷之元其曰天之歷數在汝躬則傳帝王之世運頒一統之正朔責任之大可知】

人心惟危道心惟微惟精惟一允執厥中

【漢孔氏曰危則難安防則難明故戒以精一信執其中朱子曰心之虛靈知覺一而已矣而有人心道心之異者以其或生於形气之私或原於性命之正而所以爲知覺者不同是以或危殆而不安或微妙而難見耳然人莫不有是形故𨿽上智不能無人心亦莫不有是性故𨿽下愚不能無道心二者雜於方寸之間而不知所以治之則危者愈危微者愈微而天理之公卒無以勝夫人欲之私矣精則察夫二者之間而不離也一則守其本心之正而不離也從事於斯無少間斷必使道心常爲一身之主而人心每聼命焉則危者安防者著而動靜云爲自無過不及之差矣○或問人心是形气之私指口鼻耳目四肢之屬否朱子曰是又問如此則未可便謂之私曰此數件屬自家體叚上便是私有底物不比道便公共故上面便有个私底根本危亦未便是不好只有个不好底根本○又曰陸子靜云舜若以人心爲全不好則須說不好使人去之今止說危危者不可據以爲安耳此言是○又曰道心惟微者難明有時見些子使自家見得有時又不見了○又曰人只有一个心知覺從道理上去便是道心知覺從聲色臭味上去便是人心只爭些子人心人欲也此語有病危只是危險欲墮未墮之間若以道心主之則危者自安若縱其欲則墮入於惡又不止於危喜怒人心也然無故而喜無故而怒與喜至於過怒至於甚皆爲人心所使也須是喜所當喜怒所當怒乃是道心○又曰以佽食言之饑食渴飲人心也然必有義理存焉有可以食有不可以食如子路食於孔悝與夫嗟來之食此不可食者也又如父慈其子子孝其父常人亦能之道心之正也茍父一虐其子則子必狠然悖其父人心之所以危也惟舜不然𨿽其父欲殺之舜之孝未嘗替此道心也故當使人心每聽道心之區處方可然此道心卻雜出於人心之間微而難見必須精之一之而後中可執○又曰中庸謂擇善而固執之擇善惟精也固執惟一也博學審問愼思明辧惟精也篤行惟一也明善惟精也誠身惟一也大學格物致知非惟精不可能誠意則惟一○又曰聖賢言中有二義大本云者喜怒哀樂未時之理其气象如此也中庸云者理之在事而無過不及之謂也此曰允執厥中以其在事者言之若天下之大本則不可得而執矣○眞氏心經贊曰舜禹授受十有六言萬世心學此其淵源人心伊何生於形气有好有樂有忿有懥惟欲易流是之謂危須臾或放眾慝從之道心伊何根於性命曰義曰仁曰中曰正惟理無形是之謂防毫芒或失其存幾希二者之間曾不容隙察之必精如辧白黒知及仁守相爲始終惟精故一惟一故中聖賢疊興體姚法姒提綱挈維昭示來世戒罹愼獨閒邪存誠曰忿白欲必窒必懲上帝是臨其敢或貳屋漏𨿽隱寜使有愧四非當克如敬斯攻四端旣皆廣而充意必之萌云捲席撤子諒之生春噓物茁雞犬之放欲其知求牛羊之牧濯濯是憂一指肩背孰貴孰賤簞食萬鐘辭受必辧克治存養交致其功舜何人哉期與之同惟此道心萬善之主天之與我此其大者斂之方寸大極在躬散之萬事其用弗窮若實靈若奉拱璧念玆在玆其可不力相古先民以敬相傳操約施博孰此爲先○又曰人心指聲色臭味之欲言也道心指仁義禮智之理言也以人主言之宮室之欲安膳服之欲美妃嬪侍禦之奉觀逸遊田之樂皆人心之也是心爲主無所裁制則物欲日滋去桀紂不逺矣知富貴之不可恃而將之以憂勤知驕侈之不可肆而節之以恭儉知旨酒厚味爲迷心之鴆毒而思卻之知聲美色爲伐性之斧斤而思逺之此道心之也是心爲主無所汨喪則義理日充去堯舜不逺矣人心之如鈷鋒如悍馬有未易制故曰危道心之如火始然如泉始達有未易充故曰防惟平居荘敬自持察一心之所起知其爲聲色臭味而則克治之知其爲仁義禮智而則持守之自然禮義常存物欲退聽以之酧酢萬事無往非中矣蓋主於中則曰道心形於用則曰中道非二事也朱子曰允執其中堯之授舜也人心惟危道心惟防惟精惟一允執厥中舜之授禹也堯之一言至矣盡矣舜復加以三言者蓋必如是而後堯之一言可以庻幾也巽齋歐陽氏曰予讀論語堯曰數言疑虞書所載天之歷數至天祿永終無非堯言蓋孔門舉其首末則其中間可想旣以天之歷數在爾躬與四海困窮天祿永終通謂之堯言矣則危防精一之云何以知其獨非乎】

無稽之言勿聽弗詢之謀勿庸可愛非君可畏非民眾非元後何戴後非眾罔與守邦欽哉愼乃有位敬修其可願四海困窮天祿永終惟口出好興戎朕言不再【漢孔氏曰無考無信驗不詢專獨終必無成故戒勿聽用朱子曰無稽者不考於古弗詢者不咨於眾言謂泛言勿聽可矣謀謂討事故戒其勿用○漢孔氏曰民以君爲命故可愛君失道民叛之故可畏言眾戴君以自存君恃眾以守國相須而立○漢孔氏曰有位天子位可願謂道徳之美困窮謂天民之無告者言爲天子勤此三者則天之祿籍長終汝身呂氏曰可願猶孟子所謂可欲敬修者用工之無己也旣曰欽又曰愼又曰敬舜純誠之寔積於中故純誠之言於外輔氏曰天祿謂天所與人君之富貴崇髙也眞氏曰堯之告舜曰天祿永終舜亦以命禹以後世言之必謂此不祥之語而古者君臣更相告戒不諱危亡如此此其所以不危亡也○漢孔氏曰好謂賞善戎謂伐惡言口榮辱之主慮而宣之成於一也朱子曰好善也戎兵也呂氏曰一言之間禍福系焉遜位之言旣出不可以再此天子無戱言之意舜言此外如有敵人之窺釁內如有權臣之乘間舜時安有此蓋謹言者聖人常行之理】

禹曰枚卜功臣惟吉之從帝曰禹官占惟先蔽志昆命於元朕志先定詢謀僉同鬼神其依筮恊從卜不習吉禹拜稽首固辭帝曰母惟汝諧正月朔旦受命於神宗率百官若帝之初

【漢孔氏曰枚謂歷卜之而從其吉此禹讓之志唐孔氏曰周禮有銜枚氏所銜之物狀如箸今人數物云一枚兩枚則枚是籌之名也枚卜謂人人以次歷申卜之似若枚數然鄭氏曰問曰卜○漢孔氏曰帝王立占卜之官故曰官占蔽斷昆後也官占之法先斷人志後命於元言志定然後卜鄭氏曰占問也陳氏曰命謂令也元之大而善者○漢孔氏曰習因也言已謀之於心謀及卜筮四者合從卜不因吉無所枚卜張氏曰此如洪範謀及乃心謀及卿士謀及庻人謀及卜筮至於汝則從從筮從卿士從庻民從是之謂大同陳氏曰人謀鬼謀𨿽欲其合大率以人謀爲先就人謀中又以己之心爲主蔡氏曰卜筮蓍林氏曰習重也如習坎之習不習吉猶言豈有汝旣吉又更有人與汝重疊而吉眞氏曰六經言鬼神始此其之一言最宜深味】

【按鬼神字義程子曰鬼神者造化之迹張子曰鬼神者二气之良能朱子曰以二气言則鬼者陰之靈神者陽之靈以一气言則至而仲者爲神反而歸者爲鬼其寔一而已】

【○漢孔氏曰再辭曰固陳氏曰董子云聖人以天下爲憂未嘗以天下爲樂此禹固辭之意○漢孔氏曰言母所以禁其辭禹有大功徳故能諧和元後之任○漢孔氏曰受舜終事之命神宗文祖之宗廟言神尊之陳氏曰舜言受終禹言受命互文蘇氏曰祭法謂有虞氏祖顓頊而宗堯則神宗其堯乎按文祖神宗皆難指言其人或指爲黃帝或指爲堯皆未敢以爲然】

【○漢孔氏曰順舜初攝帝位故事奉行之林氏曰總率百官如舜居攝之初所行事唐孔氏曰如舜典在璿璣以下班瑞羣後以上事其巡守非百官之事】

帝曰咨禹惟時有苖弗率汝䢐徵禹乃防羣後誓於師曰濟濟有眾咸聽朕命蠢玆有苖昬迷不恭侮慢自賢反道敗徳君子在野小人在位民棄不保天降之咎肆予以爾眾士奉辭罰罪爾尙一乃心力其克有勲三旬苖民逆命益贊於禹曰惟徳動天無逺弗屆滿招損謙受益時乃天道帝初於歷山往於田日號泣於是天於父母負罪引慝祗載見瞽瞍防防齋栗瞽亦允若至諴感神矧玆有苖禹拜昌言曰兪班師振旅帝乃誕敷文徳舞干羽於兩階七旬有苖格

【唐孔氏曰此言徵苖事○漢孔氏曰三苖之民數於王法䢐往也不循常道言亂逆命汝討之陳氏曰有苖猶有扈有窮皆指有國之君蔡氏曰徵正也正其罪也林氏曰堯老而舜攝舜老而禹攝𨿽代總萬幾而堯舜爲天子自若故國有大事猶稟命焉禹徵有苖在居攝後而稟命於舜不敢專也以此推之舜誅四凶亦必稟堯之命無疑○漢孔氏曰防諸侯共伐有苖軍旅曰誓濟濟眾盛之貎眞氏曰防諸侯之師而諸侯亦在蔡氏曰防徴防也誓戒也有會有誓唐虞已然禮言商作誓周作會非也○漢孔氏曰蠢動昬暗也言其所以宜討之應氏曰蠢者物之但能蝡動而懵無知識之稱蔡氏曰述惑也呂氏曰苖之惡盡出於昬迷不恭不恭者萬惡之源○漢孔氏曰狎侮先王輕慢典教反正道敗徳義鄭氏曰侮輕慢忽自賢自以徳賢於人也眞氏曰道徳二字並言始見於此道者常行之正路背之故言反徳者固有之寔理失之故言敗○漢孔氏曰廢仁賢任姦佞○漢孔氏曰言氏叛天災之許氏曰災咎也○漢孔氏曰肆故也辭謂不恭罪謂侮慢以下事應氏曰奉辭猶易所謂利執言也陳氏曰罰討也○漢孔氏曰尙庻幾一汝心力以從我命○漢孔氏曰以師臨之一月不服呂氏曰帝王之舉兵至則服而三旬逆命何也有苖障蔽之深自難感動如一气之春艸木生而陰崖寒谷甲者未拆根者未芽豈春气之或偏歟固陰凝結壅蔽陽和姑少俟之則昔之未生者悉拆而芽矣三旬逆命寒气凝結壅蔽時也舜之春風和气舉世游泳則有苖𨿽頑有時被其澤矣○漢孔氏曰贊佐屆至也益以此義佐禹欲其修徳致逺林氏曰益是時亦從禹出徵呂氏曰贊猶贊天地之化育禹有是心而益贊之非告以未知也夏氏曰徳上可以動天旁可以致逺○漢孔氏曰自滿者人損之自謙者人益之是天之常道鄭氏曰招召謙遜也蔡氏曰滿損謙益卽易所謂虧盈而益謀者呂氏曰使禹以爲弗率在苖非教化未至則滿矣自反愈至而不罪苖乃謙也唐孔氏曰因言行徳之事欲禹修徳謙虛以來苖○漢孔氏曰仁覆湣下謂之旻天言舜初耕於歷山之時爲父母所疾日號泣於旻天及父母克己自責不責於人蔡氏曰歷山在河中府河東縣朱子曰號泣於旻天呼天而泣也於父母呼父母而泣也○漢孔氏曰慝惡載事也夔夔悚懼之貌言舜負罪引惡敬以事見於父悚懼齋荘父亦信順之言能以至誠感頑父蔡氏曰自負其罪不以爲父母之罪自引其惡不以爲父母之惡山楊氏曰舜惟恐不順於父母未嘗自以爲孝也自以爲孝則非孝矣蔡氏曰齋荘敬也栗戰栗也朱子曰李氏云舜能使瞽瞍厎豫者盡事親之道共爲子職不見父母之非而已昔羅仲素語此云只爲天下無不是厎父母了翁聞而善之曰惟如此而後天下之爲父子者定彼臣弒其君子弒其父者常始於見其有不是處耳廣漢張氏曰父之詔子常理也今以瞽瞍之頑舜盡子道而瞽瞍亦允若是感格之道乃在於舜所以變化瞽瞍之气質者舜也○漢孔氏曰諴和矧況也至和感神況有苖乎言易感蘇氏曰至誠感物曰諴○漢孔氏曰昌當也以益言爲當故拜受而然之遂還師兵入曰振旅言整眾蔡氏曰昌言盛徳之言呂氏曰拜而兪之所謂禹聞善言則拜唐孔氏曰振整也陳氏曰二千五百人爲師五百人爲旅泛言則兵眾也應氏曰此見其師出以律其歸以序終始以禮而不亂也見其養威斂重而士气初不屈也下不恥其無功上不咎其方命唐孔氏曰還不請者進退由將或當時請命乃還文不具耳○漢孔氏曰逺人不服大布文徳以來之呂氏曰誕大也舜之文徳素孚於天下又大敷之則和气彌滿天地之間矣○漢孔氏曰幹楯羽翳也皆舞者所執修闡文教舞文舞於賔主階間抑武事唐孔氏曰明堂位云朱幹玉戚以舞大武是武舞執斧執楯詩云左手執籥右手秉翟是文舞執籥執翟據器言之有武有文俱用以舞不用於敵故爲文也朱子曰舞干羽於兩階只是置三苖於度外呂氏曰朝廷閒暇禮文之彛非有意於示有苖也○漢孔氏曰討而不服不討自來明禦者之必以道呂氏曰春意浸盛寒谷生造化本無厚薄而萬物由造化以生者自有遲速知此則三旬之逆初非可怒七旬之格亦非獨遲先春後春各有其時至此不得不格也○蔡氏曰舜之文徳非自禹班師而始敷苖之來格亦非以舞干羽而後至史臣以爲禹班師而後弛其威武專尙徳教干羽之舞雍容不廹有苖之至適當其時故因卽其實以形容有虞之徳今數千載之下猶可以是而想其一時之气象也○哀氏曰舜耕歷山時祗見厥父惟知已之有罪不見父之爲頑極其精誠一念不雜所以瞽瞍厎豫及其徵苖也自省未嘗有過惟見苖之作慝與祗見瞽瞍之時是心防有間矣所以苖民逆命及班師之後誕敷文徳無異往時負罪引慝之心干羽之舞和气充塞而遂格焉滿損謙益防於影響然則人心其可以少自滿哉】

尙書纂傳卷三上

欽定四庫全書

尙書纂傳卷三中

元王天與撰

臯陶謨第四

虞書

臯陶謨

【漢孔氏曰臯陶爲帝舜謀林氏曰此篇𨿽與禹相答問其寔陳於舜前史記云禹臯陶相與語帝前是也故揚子云謂臯陶以知爲帝謨○蔡氏曰今文古文皆有】

曰若稽古臯陶

【曰若稽古說見堯典○蔡氏曰典謨皆稱稽古而下文所記則異典主記事故堯舜皆載其寔謨主記言故禹臯陶則載其謨後臣克艱禹之謨也允廸厥徳謨明弼諧臯陶之謨也然禹謨之上增文命敷於四海祗承於帝者禹受舜天下非盡臯陶比例立言輕重於此可見也】

曰允迪厥徳謨明弼諧禹曰兪如何臯陶曰都愼厥身修思永惇敍九族庻明勵翼邇可逺在玆禹拜昌言曰兪

【按此禹臯問答推廣迪徳謨弼之義而防極於人君修齊治平處】

【○漢孔氏曰迪蹈也蔡氏曰臯陶言人君信蹈其徳則臣之所謨者無不明所弼者無不諧唐孔氏曰此曰上不言臯陶猶大禹爲謀曰上不言禹】

【按允迪厥徳從人君修徳上說謨明弼諧從人臣輔徳上說迪徳卽下文愼厥身修之云謨明則開陳乎此啟心沃心之謂弼諧則恊贊乎此惟曁乃僚罔不同心之謂或以徳爲臯陶之徳或以允迪爲啟迪其君之徳皆未當】

【○漢孔氏曰然其言問所以行○漢孔氏曰嘆美之重也愼修其身思爲長久之道蘇氏曰愼其身之所修思其久逺之所至者禮云君子過言則民作辭過動則民作則故言必慮其所終行必稽其所敝○漢孔氏曰言愼修其身厚次敍九族則眾庻皆明其教而自勉勵翼戴上命近可推而逺者在此道張氏曰親親以隆其恩燕樂以合其好文足以相接恩足以相愛惇九族之道也尊尊而卑卑長長而防防親疏以別隆殺以辧敍九族之直也程子曰正倫理篤恩義家人之道眞氏曰庶明謂眾賢勵勉也翼輔也○眞氏曰臯陶陳謨未及他事首以愼厥身修爲言蓋人君一身天下國家之本而愼之一言又修身之本也思永者欲其悠久而不息也人主孰不知身之當修然此心一放則能暫而不能久必也常思所以致其愼者夫然後謂之永後世人主有初而鮮終者由不知思永之義也愼則常敬而無忽思則常存而不放修身之道備於此矣然後以親親賢賢二者繼之九族吾之屏翰也篤敍而均被其恩眾賢吾之羽翼也勉勵而樂爲吾助身爲之本而二者又各盡其道則自家可推之國自國可推之天下其道在此而已中庸九經之序其亦有所祖歟】

【按中庸九經修身爲綱而待臣與民皆其中切要之事卽如此篇首先言治之原在君身而後言治之要在知人安民下章山楊氏說綱領固當然又當考眞氏說】

【○漢孔氏曰以臯陶言爲當故拜受而然之○三山陳氏曰禹臯同列或都或兪或吁或如何無非眞情寔意之所有合於心則都之兪之不合則吁之問之善之在己猶在人也故自言而先曰都不以爲矜善之在人猶在己也故聞言而拜不以爲諂】

臯陶曰都在知人在安氏禹曰吁咸若時惟帝其難之知人則哲能官人安民則惠黎民懷之能哲而惠何憂乎驩兜何遷乎有苖何畏乎巧言令色孔壬

【山楊氏曰知人安氏臯陶謨一篇之綱領也亦行有九徳而下知人之事天敍冇典而下安民之事○漢孔氏曰嘆修身親親之道在知人所信任在能安民呂氏曰兩言在者辭定而理決也○漢孔氏曰言帝堯亦以知人安民爲難故曰吁葉氏曰帝謂舜也難者戒焉而不敢易也○漢孔氏曰哲智也無所不知故能官人惠愛也愛則民歸之蔡氏曰知人智之事也安民仁之事也哲智之明也惠仁之愛也○漢孔氏曰佞人亂眞堯憂其敗政故流放之孔甚也巧言靜言庸違令色象恭滔天禹言有苖驩兜之徒甚佞如此堯畏其亂政故遷放之蔡氏曰能哲而惠猶言能知人安民也遷竄也巧好令善孔大也好其言善其色而大包藏凶惡之人也張氏曰驩兜誣人之功罪害於知人故憂之有苖頑弗卽工害於安民故遷之巧言令色孔壬無所不害故畏之畏又甚於憂也唐孔氏曰帝能哲而惠則當朝無姦佞何憂懼於驩兜之佞而流放之何須遷徙於有苖之若何所憂懼於彼巧言令色爲甚佞之人三凶見惡帝方始去之是知人之難】

臯陶曰都亦行有九徳亦言其人有徳乃言曰載采采禹曰何臯陶曰寛而栗柔而立願而恭亂而敬擾而毅直而溫簡而亷剛而塞彊而義彰厥有常吉哉日宣三徳夙夜浚明有家日嚴祗敬六徳亮采有邦翕受敷施九徳咸事俊乂在官百僚師師百工惟時撫於五辰庶績其凝無敎逸欲有邦兢兢業業一日二日萬幾無曠庶官天工人其代之

【山楊氏敍章旨見上文○漢孔氏曰言人性行有九徳以考察眞僞則可知朱子曰○者可見之迹也程子曰存諸中爲徳於外爲行眞氏曰九徳之名自臯陶始○漢孔氏曰載行也稱其人有徳必言其所行某事某事以爲驗○蘇氏曰人之難知如此豈可畏其難而不求其說乎盍亦以九徳求之言其人則曰斯人也有某徳言其徳則曰是徳也有某事載采采者歷言其事也】

【按諸家皆本孔氏說但書指謂九徳之行殊科故必論其人之有某徳有某徳乃可論其人之足任某事任某事亦如立政述迪知恍恂於九徳之行乃敢告以宅事牧凖三事云】

【○漢孔氏曰問九徳品例○漢孔氏曰性寛而能莊栗朱子曰栗字再見虞書皆莊敬謹嚴之意葉氏曰栗猶栗冽之栗○漢孔氏曰和柔而能立事蔡氏曰柔柔順立植立○漢孔氏曰慤願而恭恪唐孔氏曰願者慤謹良善之名王氏曰願慤或失於朴陋恭謂恭肅有禮○漢孔氏曰亂治也有治而能謹敬蘇氏曰橫流而濟曰亂故方過人可以濟大難曰亂亂臣十人是也呂氏曰亂者能治亂之人多恃才作爲大則爲鯀小則爲盆成括惟加以敬則處事當】

【按朱子曰敬者主一無適之謂又曰程子嘗以主一無適言之矣嘗以整齊嚴肅言之矣至其門人則又有所謂常惺惺法者焉有所謂其心收斂不容一物者焉又曰敬者一心之主宰萬事之本根也詳虞書敬字凡七見而此章特以敬言徳故附其字義於此】

【○漢孔氏曰擾順也致果爲毅朱子曰毅彊忍也○漢孔氏曰行正直而气溫和○漢孔氏曰性簡大而有亷隅朱子曰簡是好資質較之煩苛瑣細者不同亷謂有分辧也範氏曰物之有稜曰亷○漢孔氏曰剛斷而寔塞呂氏曰棖也欲焉得剛惟剛而能塞則如孟子至大至剛塞乎天地○漢孔氏曰無所屈撓動必合義朱子曰彊者力有以勝人之名義者心之制事之宜呂氏曰勇而無義爲亂惟彊而有義則如孟子過孟賁逺矣○眞氏曰九徳之訓諸家各有得失今取其長合爲一說蓋寛洪者易失於防閤必以縝宻濟之栗木性之最宻者也桑順者易失於委靡必以植立濟之謹願者未必能恭肅有能治之才者未必能敬謹馴順之人少果毅徑直之人少溫和簡者多務大體未必事亷隅剛者或出血气未必能篤寔彊者見事勇爲未必能合義學以成徳則無一偏之失○唐孔氏曰寛柔擾三者相類卽洪範云柔克願亂直三者相類卽洪範云正直簡剛彊三者相類卽洪範云剛克孫氏曰言臣徳則此柔後剛言君徳則先剛後柔教人治人以中徳爲本論人則中徳在剛柔之中此舜典臯謨洪範序徳所以不同○眞氏曰柔而立剛而塞𨿽各爲一徳然寛也願也擾也簡也皆近柔故以栗以恭以毅以亷濟之皆剛之屬也亂也直也彊也皆近剛故以敬以溫以義濟之皆柔之屬也○朱子曰九徳分得細宻又曰臯陶九徳凡十八種皆是好底气質每兩件鬭合將來又曰舜論直溫寛栗及臯陶九徳皆是反气質之性按九徳諸解或二之爲剛柔或三之爲剛柔正直𨿽於說亦通然朱子說蓋析理於錙銖之謂】

【○無垢張氏曰自寛至彊皆天資自栗至義皆學力蔡氏曰而轉語辭皆指其成徳之自然非以此濟彼之謂眞氏曰張蔡二說不同然嘗思之徳不待學而成者生知安行者也自非聖人其質必有所偏學以治之然後能復其性之全故舜命夔教冑子直而溫云云止此意也○漢孔氏曰彰明吉善也明九徳之常以擇人而官之則政之善三山陳氏曰久而不變曰常勉彊於暫而不能安行於久非所謂常也劉氏曰吉士常人其揆一也立政云庶常吉士○漢孔氏曰三徳九徳之中有其三宣布夙早浚須也卿大夫稱家言能日日布行三徳早夜思之須明行之可以爲卿大夫史氏曰宣達也日宣者明導逹之必勤也林氏曰古文書浚明與濬哲字通用唐孔氏曰大夫受采邑賜世族立宗廟世不絕祀故稱有家蔡氏曰使之爲大夫以浚明有家之政事也○漢孔氏曰有國諸侯廿日嚴敬其身敬行六徳以信治政事則可以爲諸侯林氏曰嚴亦敬也旣曰嚴又曰祗又曰敬謂好賢樂善之心有加無己也張氏曰爲諸侯則有山川土地之廣人民之眾而丰於都邑故稱有邦蔡氏曰使之爲諸侯以亮明有邦之政事也○漢孔氏曰翕合也能合受三六之徳而用之以布施政教使九徳之人皆用事謂天子如此則俊徳能治之士並在官胡氏曰受容納也施用也王氏曰合九徳而受之敷九徳而施之馬氏曰才徳過千人曰俊百人曰乂應氏曰合九徳之人而咸事其事所謂徳者貫本末而一之也非塊然土木也彼分才徳而二之殆末流之論耳八元八凱皆粹徳也而謂之才子其全才備徳如此後世治天下者大槪取辦於才力非九徳俊乂之謂也○蘇氏曰後之學者多說天子用九徳諸侯用六大夫用三其寔未必然也孔子曰天子有爭臣七人諸侯五人大夫三人使諸侯而有爭臣七人可得謂之僭天子乎故觀書者取其意而已或曰臯陶之九徳則堯舜禹知人之法矣乎曰何獨臯陶舜命夔曰直而溫寛而栗剛而無虐簡而無傲箕子教武王曰正直剛克柔克沈潛剛克髙明柔克𨿽詳略不同然皆以長短相補剛柔相濟其意曰以此觀人參其長短剛柔而雜用之可以無大失矣譬如藥之有方聚眾毒而治一病君臣相使畏惡相制幸則愈疾不幸亦不至殺人者○漢孔氏曰僚工皆官也師師相師法百官皆是言政無非夏氏曰自聯事言則曰百僚自治事言則曰百工○漢孔氏曰凝成也言百官皆撫順五行之時眾功皆成蔡氏曰撫順也唐孔氏曰撫五辰者堯典敬授民時平秩東作之類葉氏曰不特授時而已大而爕理陰陽小而山澤艸木無不得其所胡氏曰春盛徳在木於是布徳施惠修舉政事所以順木之辰夏盛徳在火於是繼長增髙勞民勸相所以順火之辰秋盛徳在金於是選士厲兵禁暴誅慢所以順金之辰冬盛徳在水於是謹蓋藏循積聚飭國典所以順水之辰四辰順則土在其中矣眞氏曰凝者凝定堅久之意成功非難而堅久爲難○漢孔氏曰不爲逸豫貪欲之教是有國者之常眞氏曰有邦諸侯也人主一身天下之表倡當以勤儉率諸侯不可以逸欲教有邦所謂教者非昭然示人以意向也逸欲之念少萌於中則天下從風而靡矣○漢孔氏曰兢兢戒愼業業危懼幾微也言當戒懼萬事之防司馬氏曰治之於微則用力寡而功多治之於盛則用力多而功寡故曰知幾其神乎周子曰幾善惡朱子曰周子說幾盡有警人處近而公私邪正逺而廢興存亡只於此看破便斡轉了呂氏曰一二日之中幾微有萬而難察自微而動之善則善之惡則惡一心之中少有不敬善惡卽於此而判矣】

【按虞書言幾者三周書戒非幾者一諸家有指事而言者有指心而言者幾無不在要湏合二義爲宻伏生大傳作一日二日萬機】

【○漢孔氏曰曠空也位非其人爲空官言人代天理官不可以天官私非其才呂氏曰凡在職位無非代天理物耳如天之爲然後能亮天工】

天敍有典勑我五典五惇哉天秩有禮自我五禮有庸哉同寅恊恭和哉天命有徳五服五章哉天討有罪五刑五用哉政事懋哉懋哉天聰明自我民聰明天明畏自我民明威達於上下敬哉有土

【山楊氏敍章旨見上文○漢孔氏曰天次敍人之常性各有分義當勑正我五常之敎使合於五厚厚天下唐陸氏曰有典馬本作五典蘇氏曰勑正也呂氏曰勑有整飭之意五典說見舜典陳氏曰五者之典皆厚之所謂厚人倫也○漢孔氏曰庸常自用也天次秩有禮當用我公侯伯子男五等之禮以接之使有常唐陸氏曰有庸馬本作五庸蘇氏曰秩亦敍也王氏曰吉凶軍賔嘉之禮亦天所秩也天子當自其禮庸之庸者常用之謂也○程子曰書言天敍天秩天有是禮聖人循而行之所謂道也張子曰生有先後所以爲天敍小大髙下相並而相形焉是謂天秩天之生物也有敍物之旣形也有秩知敍然後經正知秩然後禮行朱子曰這个典禮自是天理之當然欠佗一毫不得添佗一毫不得惟是聖人之心與天合一故行出典禮無一不與天合其間曲折厚薄淺深莫不恰好這都不是聖人白撰出都是天理決定合著如此後之人未得似聖人之心只得將聖人已行底聖人所傳於後世底依這樣子做做得合時便是合天理之自然○漢孔氏曰衷善也朱子曰衷卽是中以衷爲善卻未親切蔡氏曰降之卽所謂典禮也君臣同其寅畏恊其恭敬誠一無間融防流通而後民彜物則各得其正是所謂和也○漢孔氏曰五服天子諸侯卿大夫士之服也尊卑采章各異所以命有徳蔡氏曰此卽周官司服公以下五等之服孔氏以天子言之非也服說詳見益稷○漢孔氏曰言天以五刑討有罪用五刑宜必當五刑說見舜典○程子曰天命天討只是天理自當如此人何嘗與與則便是私意有善有惡善則理當善如五服自有一个次第以章顯之惡則理當惡彼自絕於理故用刑以懲之賞刑之用何嘗容心於喜怒哉只是一个義義之與比○漢孔氏曰言人君居天官聼政治事不可以不自勉林氏曰大曰政小曰事兩言懋哉者勉勉而不自已也○朱子曰要惇五典庸五禮須是同寅恊恭和要章五服用五刑須是政事懋哉懋哉○漢孔氏曰言天因民而降之福民所歸者天命之天視聽人君之行用民爲聰明○漢孔氏曰天明可畏亦用民成其威民所叛者天討之是天明可畏之效○呂氏曰自我民聰明觀斯民生知之時可見自我民明威觀斯民凜然不可犯之時可見或問天聰明云云不知明畏是兩字還是一字林氏以爲聰明言視聽明畏言好惡永知如何朱子曰林氏似是明畏言天之所明所畏所明如明側陋之明所畏如董之用威威用六極之意○漢孔氏曰言天所賞罰惟善惡所在不避貴賤有土之君不可不敬懼蔡氏曰上天下民也有土有民社也天人一理通逹無間民心所存卽天理所在而吾心之敬又合天民而一之也有土者可不知所以敬哉眞氏曰隆古君臣講明政治無一事不本於天無一事不本於敬】

臯陶曰朕言惠可底行禹曰兪乃言底可績臯陶曰予未有知思曰贊贊襄哉

【按此又臯陶與禹更相推讓以結之】

【○漢孔氏曰其所陳九徳以下之言順於古道可致行三山陳氏曰臯陶謂我之言順於理可以致而行之史記作吾言可底行乎○漢孔氏曰然其所陳從而美之曰用汝言致可以立功○漢孔氏曰因禹美之承以謙辭言我未有所知蘇氏曰曰當作日陳氏曰贊如益贊禹之贊贊贊贊之不已也蔡氏曰防成也惟思日贊助於帝以成其治而已呂氏曰臯陶陳謨如此方慊然不自以爲可行賈誼治安一防才略如不可勝用謂醫能治之而上不使又謂何不令臣爲屬國之官其視臯陶气象爲如何】

尙書纂傳卷三中

欽定四庫全書

尙書纂傳卷三下

元王天與撰

益稷第五

虞書

益稷

【漢孔氏曰禹稱其人因以名篇林氏曰伏生以益稷合於臯陶謨孔氏據科斗書釐而爲二觀帝曰來禹汝亦昌言寔與前篇贊贊防哉相接蓋古竹簡文多者一篇釐而爲二旣釐之必以篇名別之故簡冊當從孔氏而以文相屬讀之當以伏生爲正○蔡氏曰今文古文皆有】

帝曰來禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩懷山襄陵下民昬墊予乘四載隨山刋木曁益奏庶鮮食予決九川距四海濬畎澮距川曁稷播奏庶艱食鮮食懋遷有無化居烝民乃粒萬邦作乂臯陶曰兪師汝昌言

【蔡氏曰此禹因孜孜之義述其治水本末先後之詳○漢孔氏曰因臯陶謨九徳故呼禹使亦陳昌言昌言說見大禹謨○漢孔氏曰拜而嘆辭不言欲使帝重臯陶所陳言已思日孜孜不怠奉承臣功而已蔡氏曰孜孜勤勉不怠也蘇氏曰予何言者猶臯陶之未有知也思日孜孜者猶臯陶之思日贊贊也皆相因之辭是以知曰之當爲日也伏生以益稷合於臯陶謨有以也夫○漢孔氏曰問所以孜孜之事唐孔氏曰臯陶怪禹不言故曰吁又曰如何○洪水滔天浩浩懷山防陵說見堯典○漢孔氏曰言天下民昬瞀墊溺皆困水災○漢孔氏曰所載者四謂水乘舟陸乘車泥乘輴山乘樏隨行九州之山林刋槎其木開通道路以治水也奏謂進於民鳥獸新殺曰鮮與益槎木獲鳥獸民以進食許氏曰乘駕也唐孔氏曰史記河渠書云泥行蹈橇山行卽橋徐廣謂橋一作輂直轅車也漢書溝洫志云泥行乘毳山行則梮毳形如箕擿行泥上如淳謂毳以板置泥上以通行路也應劭謂梮或作樏爲人所牽引也如淳謂梮以鐡如錐頭長半寸施之履下以上山不蹉跌也韋昭謂木器如今舉人舉以行也輴與毳一樏與梮輂一古篆變形字體攺易說者不同未知孰是蔡氏曰隨循刋除也王氏曰隨山相水所出入治之刋木以達險阻除障蔽也陳氏曰與益奏進眾鮮食於民魚鼈新殺亦曰鮮此承山下故爲鳥獸下承水復故爲魚鼈○漢孔氏曰距至也決九州名川通之至海一之間廣尺深尺曰畎百里之間廣二尋深二仞曰澮畎澮深之至川亦入海眾難得食處則與稷教民播種之決川有魚鼈使民鮮食之陳氏曰決防通也憂氏曰史記以導弱水以下爲九川謂弱水也黒水也河也漢也江也沇也淮也渭也洛也說者因謂距四海者弱水入流沙爲西海黒水入南海爲南海河北播爲九河入於海爲北海餘六水所入爲東海不必如此之泥但謂九州之川皆決以入海因以四海言耳王氏曰決九川距四海使大水有所歸濬畎澮距川使小水有所入葉氏曰艱食言稼穡艱難唐孔氏曰於時𨿽漸播種得谷猶少人食不足故鮮食以肋谷陳氏曰水漸除矣與稷播種眾谷進眾鮮食於民○陳氏曰益稷播奏艱鮮非人人而飲食之亦敎之有方耳○葉氏曰洪水之害艸木暢茂禽獸繁殖禹隨山刋木除其壅蔽然後益得以烈山澤而焚之禽獸可得而食所謂曁益奏庶鮮食也決九川使至海濬畎澮使至川降丘宅土然後稷得以播五穀教稼穡兼魚鼈而食之所謂曁稷播奏庶艱食鮮食也○郁氏曰禹言曁益於隨山刋木之下言曁稷於濬畎澮距川之下則是以刋木之故而曁益以濬畎澮之故而曁稷夫木乃山林之產畎澮乃田間之道益爲虞寔主山澤以刋木之故曁益則木之所以刋皆益寔爲之稷田官常出入田聞以濬畎澮之故曁稷則畎澮之所以濬皆稷寔助之刋木以除水之蔽濬畎澮以致水之通二者治水大事也而益稷有功焉則是治水功成禹固爲先益稷寔亞之矣說者不以刋木論曁益惟以奏鮮論曁益不從濬畎澮論曁稷惟以播奏艱鮮論曁稷於是禹所言者殆類自侈其功之辭今當從隨山刋木曁益濬畎澮距川曁稷作句則禹所言悉是歸功於此二人也○漢孔氏曰化易也居謂所宜居積者勉勸天下徙有之無魚鹽徙山林木徙川澤交易其所居積王氏曰居儲也應氏曰勤而不匱流而不滯公天地之利以養天地所生之人豈後世均輸平準區區殖利以自私哉伏生大傳作貿遷有無化居○漢孔氏曰米食曰粒言天下由此爲治本蔡氏曰烝眾也應氏曰艱鮮並奏食貨交貿而必揔之以乃粒則養民之政本可知六府之土谷惟修五行之土爰稼穡本末輕重之序了然也陳氏曰作乂興於治也○漢孔氏曰言禹言甚當可師法○林氏曰禹𨿽不以陳謨自居惟述其治水之時險阻艱難備嘗之矣予之所以思日孜孜者蓋欲君臣之間相與警戒常如洪水未平之時則國家之福保無窮矣】

禹曰都帝愼乃在位帝曰兪禹曰安汝止惟幾惟康其弼直惟動丕應徯志以昭受上帝天其申命用休帝曰吁臣哉鄰哉鄰哉臣哉禹曰兪

【林氏曰此莭舜禹推明愼位之道○唐孔氏曰禹以臯陶然已因嘆而戒帝曰帝當謹汝所在位葉氏曰愼乃在位卽前帝所謂愼乃有位蓋古者君臣更以其言相告戒類如此○漢孔氏曰然禹言受其戒○漢孔氏曰言愼在位當先安好惡所止念慮幾微以保其安其輔臣必用直人眞氏曰先儒謂心者人之北辰辰惟居其所故能爲眾星之綱維心惟安所止故能爲萬事之樞紐蔡氏曰止者心之所止也人心之靈事事物物莫不各有至善之所而不可遷者人惟私欲之念動搖其中始有昧於理而不得所止安之云者順適乎道心之正而不防於人心之危動靜云爲各得其當無有止而不得其止者惟幾所以審其事之惟康所以省其事之安卽下文庶事康哉之義也呂氏曰安汝心之所止必於動之微及靜而無事之時當致省察之工又必輔弼之人直而無隠蓋治心之道毫釐眇忽宴間暇豫工夫最切而繩愆糾繆格其非心隄防最要惟幾惟康則內得其養其弼直則外得其養】

【按幾康如呂氏說固密如蔡氏從事上說亦通且又與下文庶事康哉合今並存之】

【○漢孔氏曰徯待也帝先安所止動則天下大應之順命以待帝志憂氏曰經言惟動丕應徯志不言惟動徯志丕應此禹戒舜舉動之際當應從天下所徯之志猶所謂丕從厥志也○漢孔氏曰又乃明受天之報施天又重命用美林氏曰書稱天稱帝其寔一也如旣云格於皇天又云格於上帝旣云帝乃震怒又云天乃錫禹旣云惟帝不畀又云惟天不畀皆史錯綜其文以成其義○漢孔氏曰鄰近也言君臣道近相須而成林氏曰據下文欽四鄰指禹之僚屬而言臣哉者指禹言之言賴爾臣之助也鄰哉者女又當率其僚屬左右前後之臣以爲我助也旣言臣哉鄰哉又言鄰哉臣哉反覆重復以見至誠之深○陳氏曰舜旣然禹愼位之言而禹又然舜臣鄰之言君臣之相然豈茍爲容恱必有莫逆於心者矣】

帝曰臣作朕股肱耳目予欲左右有民汝翼予欲宣力四方汝爲予欲觀古人之象日月星辰山龍華虫作防宗彛藻火粉米黼黻絺繡以五采彰施於五色作服汝明予欲聞六律五聲八音在治忽以出納五言汝聽予違汝弼汝無面從退有後言欽四鄰

【王氏曰自臣作朕股肱耳目至否則威之帝責任於禹○漢孔氏曰言大體若身鄭氏曰股足也肱手也唐孔氏曰帝以禹然己言又曰云云言己動作視聽皆由臣也吳氏曰左右有民爲作肱而言宣力四方爲作股而言觀古人之象爲作目而言聞五聲八音爲作耳而言推此四者則亦無所不賴之矣髙宗之命說蓋出於此○漢孔氏曰左右助也助我所有之民富而敎之汝翼成我呂氏曰予欲左右扶持其民翼而左右者汝也林氏曰左右卽孟子所謂勞之來之匡之直之輔之翼之使自得之又從而振徳之之意陳氏曰翼如鳥翼輔而起之之謂翼卽左右之也○漢孔氏曰布力立治之功汝當爲之林氏曰宣力卽所謂陳力蓋陳力就列臣之職也呂氏曰予欲宣康濟之力而及於四方爲其事者汝也○漢孔氏曰欲觀示法象之服制日月星爲三辰革虫雉也防五采藻水艸有文者火爲火字黼若斧形黻爲兩巳相背五色備曰繡天子服日月而下諸侯自龍衮而下至黻黻士服藻火大夫加粉米上得兼下下不得僭上以五采明施於五色作尊卑之服汝明制之唐孔氏曰左傳云三辰旂旗昭其明也三辰日月星也日月合宿之辰非有形容可畫也鄭謂宗弇宗廟之鬰鬯樽也虞夏以上蓋取虎彛蜼彛而已粉米白米也考工記云白與黒謂之黼蓋半白半黒似斧刃白而身黒考工記云黒與靑謂之黻刺繡爲兩巳字以靑黒綫繡也又曰鄭云防續爲繪日月星山龍華虫六者畫以作繪施於衣絺續爲黹黹紩也宗彛藻火粉米黼黻六者紩以爲繡施於裳蔡氏曰易言黃帝堯舜垂衣裳而天下治蓋取諸乾坤則上衣下裳之制創自黃帝而成於堯舜日月星辰取其照臨山取其鎭龍取其變華虫取其文宗彛取其孝藻取其潔火取其明粉米取其養黼耴其斷黻取其辧陳氏曰采華采之物也藍之采靑砂之采赤五采五種之采藍砂粉墨之類彰施施其采而彰之也五色靑赤白黒黃也又曰周禮司服云公自衮冕而下如王之服侯伯自鷩冕而下如公之服子男自毳冕而下如侯伯之服孤自希冕而下如子男之服卿大夫自冕而下如孤之服鄭氏注古天子冕服十二章至周以日月星辰畫於旌旗而冕服九章登龍於山登火於宗彛一龍二山三革虫四火五宗彛皆畫以爲繢六藻七粉米八黼九黻皆希以爲繡則衮之衣五章裳四章凡九鷩冕以雉謂華虫其衣三章裳四章凡七毳畫虎蜼謂宗彛其衣三章裳二章凡五希刺粉米無畫其衣一章裳二章凡三者衣無文裳刺黻而已凡冕服皆衣纁裳虞制𨿽未必盡同大略當然○漢孔氏曰言欲以六律和聲音在察天下治理及忽亂者又以出納仁義禮智信五徳之言施於民以成化汝當審聽之唐孔氏曰六律六呂當有十二惟言六律者鄭云舉陽陰從可知也蔡氏曰忽治之反也蘇氏曰以樂之聲音察世之治否若其音安樂和乎則皆政修理若其音怨怒乖離則時政怠惰葉氏曰五言卽五聲也詩言志歌永言聲依永律和聲𨿽言也播於律之所和則爲五聲𨿽聲也本於詩之所諷則爲五言林氏曰出五言者爲之詩歌播於聲音宣之於下若關睢葛覃之類用之鄕人用之邦國也納五言者謂下之言播於詩歌者以達於上若太師陳詩賦以觀民風也】

【按漢志引書曰予欲聞六律五聲八音七始詠以出內五言伏生大傳亦作定以六律五聲八音七始所謂七始者或曰七音或曰七聲或曰七均蓋宮商角徵羽及變宮變徵也西山蔡氏雲宮與商商與角徴與羽相去皆一律角與徴羽與宮相去獨二律一律則近而和二律則逺而不相及故宮羽之間有變宮角徴之間有變徴此亦出於自然也然五聲者正聲故以起調畢曲爲諸聲之綱至二變則宮不成宮徵不成徴不比於正聲但可以濟五聲之不及而已然有五聲而無二變亦不可爲樂也前舜典已載五聲之位所謂變宮變徵亦以隔八相生假如子黃鐘爲宮未林鐘爲徴寅太蔟爲商酉南呂爲羽辰姑洗爲角此正聲五也又加以夾位應鐘在宮羽之間爲變宮午位蕤賔在角徴之間爲變徴此變聲二也諸律仿此虞書𨿽無七始二字而參之他書固有此理杜氏通典注又謂殷以前但有五聲自周以來加文武二聲謂之七聲未詳二聲的起何代姑識其說漢志詠以出內五言尢明○漢孔氏曰我違道汝當以義輔正我無得面從我違而退後有言我不可弼呂氏曰股肱耳目之外又以一身是非之責盡付於禹也古者君臣之義委任之至如此舜之爲君非有所慊而畏人之後言非容受有所木盡而致人之後言虞廷之臣又非肯欺其君而爲面是肯非之行者聖人敬畏無己虛懷待諫惟恐過之不聞言之不盡故其求之切也如此○漢孔氏曰四近前後左右之臣勑使敬其職伏生大傳曰古者天子必有四鄰前曰疑後曰丞左曰輔右曰弼天子有問無對責之疑可志而不志責之丞可正而不正責之輔可而不責之弼其爵視卿其祿視次國之君又曰其爲人也仁好學而多闈道順天子疑而問焉則未嘗有過而疑者謂之疑疑者疑於天子者也故其位在前其爲人也彊立而敢斷廣心而從欲輔善而義者謂之輔輔者輔於天子者也故其位在左其爲人也亷潔而切直弼過而諫邪者謂之弼弼者弼於天子者也故其位在右其爲人也多聞而齊給便利而不超善應顧問而不回者謂之丞丞者丞於天子者也故其位在後天子中立而聽朝則四聖維之是以慮無失計舉無過事不得爲非也林氏曰欽四鄰者言汝當敬汝左右前後所與比肩以事上者也】

庶頑讒說若不在時侯以明之撻以記之書用識哉欲並生哉工以納言時而颺之格則承之庸之否則威之【漢孔氏曰眾頑愚讒說之人若所行不在於是而爲非者當察之蔡氏曰讒說卽舜所堲者○漢孔氏曰當行射侯之禮以明善惡之教笞撻不是者使記識其過唐孔氏曰古之射侯無以言之周禮司裘云王大射則供虎侯熊侯豹侯設其鵠諸侯則供熊侯豹侯卿大夫則供麋侯皆設其鵠若天子以下之燕射鄕射記雲天子熊侯白質諸侯麋侯赤質大夫布侯畫以虎豹士布侯畫以鹿豕熊侯以下同五十弓卽侯身髙一丈君臣共射之蔡氏曰撻撲也卽撲作教刑者】

【按此化庶頑以射侯之禮者與王制待不帥教之人元日習射上功習鄕上齒之意同蓋古人鄕射其中包涵教人意思最爲深逺又鄕射禮司射搢撲卽撻以記之之意侯明撻記文脈相聫不可析爲二句解】

【○漢孔氏曰書識其非欲使攺悔與共並生蔡氏曰識志也錄其過惡以志於冊如周禮鄕黨之官以時書民之孝弟睦婣有學者也張氏曰人之生也直罔之生也幸而免頑讒之人有死之道其生也幸免而已謂之並生者使之爲善有可生之道也○漢孔氏曰工樂官掌誦詩以納諫當是正其義而颺導之唐孔氏曰工周禮大師瞽朦之類是也陳氏曰颺播之也使樂官以所誦納之詩歌時時諷颺而感動之使興於善蓋以樂教也○漢孔氏曰天下人能至於道則承用之任以官不從教則以刑威之蘇氏曰論語云有恥且格格謂攺過陳氏曰承尊顯之庸官使之否不格者蘇氏曰威如屏之僰之寄之之類○林氏曰庶頑讒說𨿽甚可惡能化之未必不爲善苟棄之則亦以不肖之心應之矣邵子云堯舜之世非無小人難乎爲小人也謂待之盡道亦變爲君子此所以比屋可封也又曰此龍之職其略見於舜典其詳見於此命禹緫其事也】

禹曰兪哉帝光天之下至於海隅蒼生萬邦黎獻共惟帝臣惟帝時舉敷納以言明庶以功車服以庸誰敢不譲敢不敬應帝不時敷同日奏罔功

【王氏曰自兪哉至帝其念哉禹歸重於帝○漢孔氏曰光天之下至於海隅蒼蒼然生艸木言所及廣逺蘇氏曰春秋傳太子欲殺渾良夫靈公曰諾哉諾哉者口諾而心不然也兪哉者亦有味其言矣其心猶有所不可也蔡氏曰禹𨿽兪帝之言而有未盡然之意謂庶頑讒說加之以威不若明之以徳林氏曰海隅四海之隅也張氏曰堯典言光被四表言堯徳之光也此言光天之下言舜徳之光也逺至海隅微至蒼生無不在光輝中○漢孔氏曰獻賢也萬國眾賢共爲帝臣帝舉是而用之使陳布其言明之皆以功大小爲差以車服旌其能用之孫氏曰黎首之民謂之黎民賢於黎民謂之黎獻唐孔氏曰舜典云敷奏以言明試以功奏試二字與此異者彼言施於諸侯其人見爲國君故令奏言試功此謂方始擢用故言納庶納謂受取之庶謂在羣眾○漢孔氏曰上惟賢是用則下皆敬應上命而譲善蕭氏曰賢否明則人安分而無兢心是以譲名器不瀆則人不敢慢是以敬應○漢孔氏曰帝用臣不是則逺近布回而日進於無功以賢愚並位優劣共流故孫氏曰敷同猶晉同也】

無若丹朱傲惟慢遊是好傲虐是作罔晝夜頟頟罔水行舟朋滛於家用殄厥世予創若時娶於塗山辛壬癸甲啟而泣予弗子惟荒度土功弼成五服至於五千州十有二師外薄四海咸建五長各迪有功苖頑弗卽工帝其念哉

【漢孔氏曰丹朱堯子舉以戒之唐孔氏曰朱處丹淵爲諸侯丹國朱名也眞氏曰丹朱之惡禹獨以傲斷之傲者眾慝之源也張氏曰慢不恭也遊不勤也○漢孔氏曰傲戱而爲虐無晝夜常雒雒肆惡無休息張氏曰傲侮人也虐害人也凶人爲不善亦惟日不足罔晝夜雒雒則其不捨晝夜可知矣○漢孔氏曰朋羣也丹朱習於無水陸地行舟言無度羣滛於家妻妾亂用是絕其世不得嗣蔡氏曰堯以天下與舜而不與朱故曰殄世程子曰舜之不爲此𨿽至愚者亦知之豈禹而不知乎蓋處崇髙之位儆戒之道不得不如是也○漢孔氏曰創懲也塗山國名懲丹朱之惡辛日娶妻至於甲曰復往冶水不以私害公呂氏曰創者見惡而爲善之力也林氏曰丹朱之惡起於慢遊故已懲創不敢不黽勉以赴事功唐孔氏曰左傳云禹防諸侯於塗山杜預謂塗山在壽春縣東北塗山之國蓋近彼山○漢孔氏曰啟禹子也禹治水過門不入聞啟泣聲不暇子名之以大治度水土之功故蔡氏曰泣聲也荒大也陳氏曰度相度也○林氏曰自古未有沈溺乎妻子之愛而能成大功立大事者眞氏曰朱惟驕怠是以逞欲禹惟敬戒是以忘私○漢孔氏曰五服甸侯綏要荒服也服五百里四方相距爲方五千里治洪水輔成之張氏曰當堯之時固有其制橫流之後亂而難治壊而未修禹於是奠其封域爲之疆理所以弼成之也○唐孔氏曰鄭云九州州立十二人爲諸侯師以佐牧陳氏曰州十有二師卽十二州收也以其養民故言牧以其爲一州之師帥故言師○漢孔氏曰薄廹也言至海諸侯五國立賢者一人爲方伯謂之五長以相統治以奨帝室唐孔氏曰薄者逼近之義言從京師而至於四海也王制謂五國以爲屬屬有長此建五長亦如被文陳氏曰建立也咸建謂內外皆建五長特諸州之外無師耳○新安王氏曰舜之五服甸侯綏在九州內要荒在九州外成周九服侯甸男眾衛要在九州內夷鎭蕃在九州外九州之內有師有長其治詳九州之外薄於四海有長無師略之也○漢孔氏曰九州五長各蹈爲有功惟三苖頑凶不得就官善惡分別蔡氏曰卽就也林氏曰帝當以三苖爲念而憂勤於政事不可有一日之慢逰也按前章帝責治於禹者由相臣爲之緫合四鄰爲之助而𨿽庶頑讒說亦期使薫陶於政教禮樂之中此章禹論治於舜者又謂由帝徳爲之倡合萬邦黎獻薄海內外爲之應而𨿽頑如有苖亦不使自棄於事業功庸之防如此乃爲聖治大包天下之气象】

帝曰迪朕徳時乃功惟敍臯陶方祗厥敍方施象刑惟明

【鄭氏曰此歸美於二臣○漢孔氏曰言天下蹈行我徳是汝治水之功有次序夏氏曰卽所謂九功惟敍也○漢孔氏曰禹五服旣成故臯陶敬行其九徳考績之次序於四方又施其法刑皆明白夏氏曰禹言苖頑弗卽工欲帝念之故帝言我命臯陶敬承汝功之有次序者而用刑以防之正如前九功惟敍之後董之用威俾勿壊也陳氏曰象刑卽象以典刑明刑說見禹謨】

夔曰夏擊鳴球搏拊琴瑟以詠祖考來格虞賔在位羣後徳譲下管鞀鼓合止柷敔笙鏞以閒鳥獸蹌蹌簫韶九成鳯皇來儀夔曰於子擊石拊石百獸率舞庶尹允諧

【林氏曰此節夔言作樂之效○漢孔氏曰戛擊柷敔所以作止樂搏拊以韋爲之寔之以糠所以節樂球玉磬此舜廟堂之樂民恱其化神歆其祀禮備樂和故以祖考來至明之丹本爲王者後故稱賔言與諸侯助祭班爵同推先有徳蔡氏曰戛擊考擊也陳氏曰球擊能鳴故稱鳴球新安王氏曰八音以石爲君故韶以球爲首林氏曰楊雄長楊賦云戛滳鳴球劉良注謂球樂器也戛滳拊擊也是鳴球可以戛擊也新安王氏曰搏猶擊也拊輕手取聲也瑟琴屬爾雅防曰琴長三尺六寸六分五後加文武二大瑟長八尺一寸廣一尺八寸二十七雅瑟長八尺一寸廣一尺八寸二十三常用者十九頌瑟長七尺二寸廣一尺八寸二十五盡用之林氏曰古語云拊鳴琴又云手撫五是琴瑟可以搏拊也蔡氏曰樂之始作升歌於堂上則堂上之樂惟取其聲之輕淸者與人聲相比故曰以詠蓋戛擊鳴球搏拊琴瑟以合詠歌之聲也林氏曰來格者非謂有神靈光景接於人也祭義云其入室也僾然如見乎其位周旋出戶肅然如聞容聲出戶而聽愾然如聞其嘆息之聲是爲來格薛氏曰朝廷之官謂之後三後成功是也有邦諸侯亦謂之後羣後四朝是也唐孔氏曰王者之後尊於羣後故殊言在位羣後亦在位也後言徳譲丹朱亦以徳讓也○漢孔氏曰堂下樂也鏞大鐘間疊也吹笙擊鐘鳥獸化徳相率而舞蹌蹌然爾雅防曰管長尺圍寸並漆之有底賈氏以爲如箎六孔蔡氏曰如周禮所謂陰竹之管絲竹之管孤竹之管也唐孔氏詩防曰鞀小鼓持其柄揺之傍耳還自擊又曰合樂用柷止樂用敔郭璞云柷如漆桶方二尺四寸深一尺八寸中有椎柄連底撞之令左右擊敔如伏虎背上有二十七鉏鋙刻以木長一尺防之爾雅注曰笙列管匏中施簧管端大者十九簧小者十三簧葉氏曰鐘與笙相應者曰笙鐘與歌相應者曰頌鐘大射禮樂人宿縣於阼階東笙磬西面其南笙鐘西階之西頌磬東面其南頌鐘頌鐘卽鏞鐘詩云賁鼓維鏞新安王氏曰凡樂以人聲爲主歌於堂上者曰登歌歌於堂下首曰問歌以詠堂上之登歌也以間堂下之間歌也林氏曰以詠以間相對而言蓋與詠歌疊奏也鄕飲酒禮云歌鹿鳴笙南陜間歌魚麗笙由庚或其遺制唐陸氏曰蹌舞貎○漢孔氏曰韶舜樂名言簫見細器之備雄曰鳯雌曰皇靈鳥也儀有容儀備樂九奏而致鳯皇則余鳥獸不待九而率舞爾雅注簫大者編二十三管長尺四寸小十六管長尺二寸林氏曰古文尙書簫字作箾舞者所執之物說文於簫字注云參差管於箾字注云舜樂名箾簫音同義異季札觀樂見舞韶箾者其字作箾是知箾韶舜樂之總名也今文作簫故諸儒以爲簫管此皆曲說簫韶九成論其舞也舜冶功見於九功惟敍故樂以九爲節歌於堂上者九徳之歌舜於堂下者九防之舞亦猶武王之功成於六故樂以六爲節也唐孔氏曰成謂樂曲成也鄭云成猶終也每曲一終必變更奏故言九成文中子曰夫樂象成者也象成莫大於形而流於聲故韶之成也虞氏之恩被動植矣烏鵲之巢可俯而窺也鳯皇何爲而藏乎○唐孔氏曰樂之作也上下疊奏間合而後曲成神物之來上下共致非堂上堂下別有所感以祖考尊神故配堂上之樂鳥獸賤物故配堂下之樂非堂上之樂獨致神來堂下之樂偏令獸舞也○夔曰於予擊石拊石百獸率舞說見舜典漢孔氏曰尹正也眾正官之長信皆諧和陳氏曰石與球皆磬也蔡氏曰玉振之也者終條理之事故舉磬以終焉上言鳥獸此言百獸者考工記雲天下大獸五脂者膏者臝者羽者鱗者羽鱗總可謂之獸也薛氏曰百官之長謂之尹百僚庶尹是也有邦諸侯亦謂之尹尹玆東郊是也孫氏曰上先言神人而及鳥獸以先後爲序此先言百獸而及庶尹以難易爲序也○程子曰記云後世有作者虞帝弗可及矣如百獸舞鳯皇儀三代以降無此也○張子曰觀虞書禮樂大備○左氏傳吳公子札聘魯請觀周樂見舞韶箾者曰徳至矣哉大矣如天之無不燾也如地之無不載也𨿽甚盛徳其蔑以加於此矣○朱子曰有舜與文王之徳則聲爲律而身爲度簫韶二南之詩不患其不作】

【按虞書言樂至是爲備然須考論韶樂根抵處朱子謂徳惟善政至九敍惟歌此韶樂九章蓋當九功告成之後徳澤滿天地和聲溢宇宙故爲韶之盡善盡美如此】

帝庸作歌曰勑天之命惟時惟幾乃歌曰股肱喜哉元首起哉百工熙哉臯陶拜手稽首颺言曰念哉率作興事愼乃憲欽哉屢省乃成欽哉乃賡載歌曰元首明哉股肱良哉庶事康哉又歌曰元首叢脞哉股肱惰哉萬事墮哉帝拜曰兪往欽哉

【林氏曰史又載舜臯賡歌之辭○漢孔氏曰作歌以成之說己見臯陶謨呂氏曰天命流行內而起居寢處外而天下萬事無非天命必有以勑之時者時時勑之幾又時之微也頃刻之際幾微之中一亳不勑則私欲間之矣大抵天命流行而不息聖心亦流行而不息此舜居太平極治之心蔡氏曰天命無常理亂安危相爲倚伏今𨿽治定功成禮備樂和然頃刻謹畏之不存則怠荒之所自起毫髮幾徽之不察則禍患之所自生不可不成也孫氏曰此歌引也】

【按呂氏說天命固精然書中率以難諶靡常之命爲言二說當兼取】

【○漢孔氏曰元首君也股肱之臣喜樂盡忠君之治功乃起百官之業乃廣呂氏曰乃歌曰云云言勑天命者當如此陳氏曰喜喜樂也起作興也○漢孔氏曰大言而疾曰颺承歌以戒帝林氏曰首至手曰拜手首至地曰稽首李氏曰念哉者常念其敬勑之意也○漢孔氏曰憲法也天子率臣下爲起治之事當愼汝法度敬其職蔡氏曰率總率也呂氏曰興者奮勵之謂○漢孔氏曰屢數也當數顧省汝成功敬修以善無懈怠範氏曰省察也呂氏曰治𨿽成時時省之蓋日中則昃月盈則虧當旣濟太平之時省察之功不可歇也○徐氏曰臯陶特曰念哉兩曰欽哉蓋欲操存於念而始終乎敬也孫氏曰此歌引也○漢孔氏曰賡續載成也帝歌歸美股肱義未足故續歌先君後臣眾事乃安以成其義陳氏曰明良乃君道臣道之本體良善也○漢孔氏曰叢脞細碎無大略君如此則臣懈惰萬事墮廢其功不成蔡氏曰惰懈怠墮傾圯也○範氏曰君以知人爲明臣以任職爲良君知人則賢者得行其所學臣任職則不賢者不得茍容於朝此庶事所以康也若夫君行臣職則叢脞矣臣不任君之事則惰矣此萬事所以墮也王氏曰前言庶事後曰萬事甚言叢脞惰之廢事也】

【按帝歌勅天時幾而臯陶颺言明其旨曰念曰欽曰愼曰省皆敬勅意喜起之歌言夫淬厲此者精神奮事業昌也明良之歌言夫審繹此者見趣融事理當也脞惰墮之歌又言夫玩忽此者精神見趣消鑠殆盡上靡獘下怠荒事亦從而墮廢也舊說全章不歸宿於勅天時幾二句又或謂帝歌主於有爲賡歌主於無爲若有救偏之意亦未得其旨】

【緫說作歌賡歌意○眞氏曰舜歌本爲勅天而作君臣唱和乃無一語及天者修人事所以勅天命也】

【○呂氏曰是歌三百篇之祖也治定作歌宜其蹈厲而云勅天之命至樂乃在儆成之中臯陶聞之颺言大呼亦宜鋪張治功而不出於規矩凖繩之內此所以見情性之正○漢孔氏曰拜受其歌戒羣臣自今以往敬其職事哉呂氏曰古者君臣席地而坐一言之間可爲帝者師以師禮拜而兪之觀往欽哉一語所謂堯舜𨿽沒千百年其心至今猶在也陳氏曰典謨之書皆以欽終之○緫說虞書意○陳氏曰二典載其君之始末三謨乃錄其君臣平生嘉言善政非盡出一時之詞然史所編次脈絡相貫未嘗無意袁氏曰典謨靡不畢具皆可爲萬世法】

尙書纂傳卷三下﹤經部﹐書類﹐尙書纂傳﹥

欽定四庫全書

尙書纂傳卷四

元王天與撰

禹貢第一

夏書

【唐陸氏曰夏禹天下號也凡九篇五篇亡】

禹別九州隨山濬川任土作貢

【漢孔氏曰分其圻界唐孔氏曰計九州之境當應舊定而云禹別者以堯遭洪水萬事攺新故言禹別耳○隨山說見益稷濬川說見舜典○漢孔氏曰任其土地所有定其貢賦之差○漢孔氏曰此堯時事而在夏書之首禹之王以是功○唐孔氏曰史錄其事以爲禹貢之篇諸序皆言作某篇此不言作禹貢者以發首言禹句末言貢篇名顯矣百篇之序此類有三微子作誥不言作微子仲虺作誥不言作仲虺之誥與此篇皆爲理足而略之也】

禹貢

【漢孔氏曰禹制九州貢法林氏曰是篇有貢有賦而獨以貢名篇者孟子云夏后氏五十而貢則貢又夏后氏田賦之揔名又曰書有六體典謨訓誥誓命此篇典體也○蔡氏曰今文古文皆有】

禹敷土隨山刋木奠髙山大川

【唐孔氏敍章指見篇末○漢孔氏曰洪水泛濫禹分布治九州之土張氏曰敷分也分土卽別九州之義○隨山刋木說見益稷張氏曰序言隨山濬川言其終也此言隨山刋木言其始也○漢孔氏曰奠定也髙山五嶽大川四瀆蔡氏曰以別州境若兗之濟河靑之海岱徐之海岱及淮之淮海荊之荊衡豫之荊河梁之華陽黒水雍之黒水西河也】

冀州

【漢孔氏曰堯所都也此州帝都不說境界以余州所至則可知○成氏曰歐陽氏輿地廣記云

眞定中山趙

深

冀

河間祁保

莫

雄

霸

信安永寜順安保定安肅廣信相

磁

邢

洺懷

衞

晉寜幽

涿

易

檀薊

嬀

平

營

大原晉絳

慈

隰

澤

潞

河中解】

【潦

威勝平定汾

忻

代

嵐石

憲

岢嵐寜化火山保徳】

【云

應

新

寰

儒

毅

蔚朔

府

安北鎭北單於右古冀州地冀州三面距河河自積石東北流入中國折而南流雍在冀西故曰西河至華陰折而東流豫在冀南故曰南河至大伾又折而北流兗在冀東故曰東河以三州考之則冀在東河之西南河之北西河之東王制云自東河至西河千里而近自恆山至南河千里而近恆山在河北此冀東西南北之境也舜後分冀州爲幽州爲並州幽州幽涿易檀以下等州是並州太原晉絳以下等州是蔡氏曰卽周禮職方河內曰冀州○新安王氏曰九州之名其意不可詳考晉地有冀秦地有雍則是冀雍以地名州也蜀有梁山楚有荊山則梁荊以山名州也沇省文作兗則兗以水名州也其不知者當缺之】

旣載壷口

【朱氏曰旣者己事之辭篇內凡言旣者仿此載始有事也漢孔氏曰壺口左冀州馬氏曰壷口山名唐孔氏曰漢地理誌云在河東郡北屈縣東南易氏曰唐爲慈州吉昌縣後爲吉鄕縣本漢北屈縣地壷口山在縣西南五十里呂氏曰壷口龍門之上口也】

治梁及岐

【王氏曰備其亂謂之治漢孔氏曰梁岐在雍州晁氏曰梁山呂梁也在今石州離石縣東北爾雅云梁山晉望也則是冀州之山若以爲雍之梁山則當爲秦望而去冀逺矣春秋成五年梁山崩左氏谷梁皆以爲晉山則亦呂梁也岐山孤岐山也在今汾州介休縣山海經云孤岐之山勝水所出流至於汾則岐山亦冀州山若以爲雍之岐山則與冀相去絕逺矣朱子曰晁說爲是蔡氏曰呂不韋雲龍門未辟呂梁未鑿河出孟門之上酈道元謂呂梁之石崇竦河流激蕩震動天地此禹旣事壷口乃卽治梁也酈道元又云後魏於孤岐置六壁防離石諸處因爲大鎭今六壁城在勝水之側實古河逕之險阨二山河水所經治之所以開河道也呂氏曰壷口梁岐是龍門左右地禹最用工處】

旣修太原至於嶽陽

【王氏曰治其壊謂之修漢孔氏曰髙平曰大原今以爲郡名易氏曰漢志太原郡楡次縣有太原亭唐以後屬太原府晉陽縣後省晉陽入陽曲縣○漢孔氏曰嶽太嶽在太原西南山南曰陽易氏曰唐以後晉州嶽陽縣本漢谷逺縣屬上黨郡隋攺爲嶽陽在太嶽之南○朱氏曰從太原至嶽陽皆修之也曽氏曰太原汾水所出嶽陽汾水所經此導汾故也○朱氏曰他所舉山川皆先地後績者覩成功而言也壷口梁岐太原皆先績後地者本用功之始而言也】

覃懷厎績至於衡漳

【漢孔氏曰覃懷近河地名唐孔氏曰地理誌河內郡有懷縣在河之北蓋覃懷二字共爲一地易氏曰唐以後爲懷州周蘇忿生以溫爲司宼其田有隤懷是也曽氏曰覃懷平地也平地致功爲難故曰厎績○漢孔氏曰漳水橫流入河唐孔氏曰衡古橫字漳在懷北五百餘里曽氏曰河自大伾折而北流漳水東流注之地形南北爲從東西爲橫河北流而漳東流則河從而漳橫矣○唐孔氏曰地理誌云濁漳水出上黨長子縣東至鄴縣入淸漳易氏曰唐潞州長子縣本漢舊縣屬上黨郡發鳩山在西南六十五里濁漳出焉東北流至本州所理之上黨縣本漢壷關縣地濁漳在縣西南二十五里又東北流四十里至本州潞城縣本漢潞縣漳水一名潞水在縣南又東北流五十三里至本州防垣縣南二十一里本漢舊縣又東北流三十里至本州黎城縣西北五十六里凡東流三百五十里至相州鄴縣北五里鄴本漢舊縣卽西門豹引漳水之地又東北流六十五里經磁州滏陽縣又東北流一百一十里至洺州洺水縣本漢斥漳縣地屬廣平國有衡漳故瀆俗名阿難渠在縣西二百步至此入淸漳○唐孔氏曰地理誌云淸漳水出上黨沾縣大黽谷東北至渤海阜城縣入河過郡五行千六百八十里易氏曰唐大原府樂平縣本漢沾縣屬上黨郡少山一名河逢山在縣西南三十里山海經云少山淸漳出焉東南流至儀州和順縣亦漢沾縣地後攺州爲遼州又東南流至潞州黎城縣東北又東北流至洺州洺水縣東北又東北與濁漳合而至貝州宗城縣本漢廣宗縣地後攺州爲恩州又東北流至本州漳南縣北四十六里又東北流至徳州長河縣西二十五里本漢廣川縣地屬信都國卽漳水之南境其北境卽瀛州平舒縣本漢東平舒縣屬渤海郡自此二縣東北流而入河○蔡氏曰桑欽云二漳異源而下流相合同歸於海唐人亦言漳水能獨達於海請以爲瀆而不云入河者蓋禹導河自洚水大陸至碣石入海本隨西山下東北去周定王五年河徙砱礫則漸遷而東漢初漳猶入河其後河徙日東而漳水日逺至欽時河自大伾而下已非故道而漳自入海矣○漢孔氏曰從覃懷致功至衡漳】

厥土惟白壤

【漢孔氏曰無塊曰壤水去土復其性色白而壤王氏曰冀土非盡白壤其大致然也余州仿此】

厥賦惟上上錯厥田惟中中

【漢孔氏曰賦謂土地所生以供天子上上第一錯雜雜出第二之賦蘇氏曰賦田所出粟米兵車之類劉氏曰此聖人良法預爲推移通變之權而通行於萬世於是舉其輕重之尢者四州而爲錯法焉曰厥賦上上錯厥賦錯上中者皆其重之尢也重之尢而不爲錯出之法則其久也或有所不堪非可通行於萬世也曰厥賦下上上錯厥賦下中三錯皆其輕之尢也輕之尢而不爲錯出之法則其久也或有所僥幸亦非通行於萬世也○漢孔氏曰田之髙下肥九州之中爲第五劉氏曰九州田賦多不等者禹之定田賦揔其田爲九等又揔其賦爲九等九州之境有大小之不齊其定田也以田之美惡爲等州𨿽小而田美則居上州𨿽大而田惡則居下不復問其大小也其定賦也以賦之多寡爲差州大者其賦多州小者其賦少不盡系其田之美惡也○漢孔氏曰此州先賦後田殊於余州林氏曰他州先田後賦蓋賦出於田而已冀先賦後田者王畿之地並與廛裏圃關市之類徵之如周官載師所載非盡出田賦也○漢孔氏曰不言貢筐亦差於余州馬氏曰貢者侯國獻其土物於天子冀州天子自治故不言貢孔氏曰畿內材木蒲葦則林衡澤虞掌之金錫禽魚則牧人罟人掌之皆其自有何待於貢】

恆衞旣從

【漢孔氏曰二水已治從其故道○唐孔氏曰地理誌雲恆水出常山上曲陽縣東入滱水易氏曰漢常山郡上曲陽縣唐爲定州恆陽縣後升州爲中山府縣爲上曲陽本漢舊縣有恆山在縣北四十里恆水所出漢避文帝諱攺爲常山蔡氏曰晁氏云今恆水西南流至眞定府行唐縣東流入滋水又南流入衡水非古逕矣○唐孔氏曰地理誌雲衞水出常山靈壽縣東北入滹沱易氏曰唐之靈壽縣屬恆州後攺爲眞定府】

大陸旣作

【漢孔氏曰大陸之地已可耕作唐孔氏曰地理誌云大陸在鉅鹿縣北釋地十藪云晉有大陸孫炎謂今鉅鹿縣廣阿澤春秋魏獻子畋於大陸焚焉還卒於寗杜氏以爲汲郡修武縣吳澤寗卽修武也然此二澤相去甚逺以爾雅廣平曰陸但廣而平者則名大陸故異所而同名易氏曰鉅鹿郡鉅鹿縣唐以後屬邢州平鄕縣汲郡修武縣唐以後屬懷州修武縣此二說皆未當邢州在磁相以北非河水所經修武又在澶衞以西尢非其地今考唐志邢州鉅鹿縣本漢舊縣大陸澤在縣西北五里自邢州東北至趙州百九十里趙州昭慶縣有廣阿澤一名大陸在縣東二十五里自趙州東北至深州二百里深州鹿城縣大陸澤在縣南五里蓋河自澶衞以北皆行西山之麓班馬王璜所謂載之髙地是古河之在貝冀以南者穿西山踵趾及其過貝冀以北則地漸夷曠今此三州相去四五百里地皆夷曠又皆有大陸澤然則不可泥一所以當其名○朱氏曰他州田賦之下不敍山川此復敍者以此水平在田賦旣定之後也】

島夷皮服

【漢孔氏曰海曲謂之島林氏曰冀之島夷靑之萊夷徐之淮夷梁之和夷雍之昆侖析支渠搜皆九州近要荒之服洪水旣平效誠於上輸其所有如蠙蛛織皮之類島夷皮服貢其皮服也陳氏曰此夷狄獻方物以自效與冀州不言貢不相妨礙孫氏曰見禹之功及夷狄也他州仿此】

夾右碣石入於河

【漢孔氏曰碣石海畔山唐孔氏曰地理誌碣石山在北平驪城縣西南易氏曰唐載碣石山在平州盧龍縣南盧龍本漢肥如縣屬遼西郡今平州石城縣本漢驪城縣屬右北平有禹貢碣石山秦皇登之以望巨海蔡氏曰酈道元言今驪城枕海有石如甬道數十里當山頂有大石如柱形韋昭以爲碣石其山昔在河口海濵歷世旣久爲水所漸淪入於海已去岸五百餘里矣程氏曰冀爲帝都東西南三面距河他州貢賦皆以達河爲至故此三方不必書而其北境則漢遼東西右北平漁陽上谷之地其水如遼濡滹易皆中髙不與河通故必自北防海附挾河口碣石以爲之右然後能逹河○新安王氏曰此言夾右碣石入於河此禹河之舊也周定王五年河徙己非禹之故道漢時河徙東郡更注渤海繼決於瓠子又決於魏之館陶遂分爲屯氏河大河在西屯氏河在東二河相並而行後又決於淸河靈鳴犢口則河水分流入博州屯氏河始絕後又決於平原則東入齊入靑以達海而下流與漯爲一王莽時河遂行漯川失河不行於大伾之北而道於相魏之南則山澤在河之濵者支川與河相貫者悉皆易位而與禹貢不合故欲辧冀州山川當先講求河之故道也】

濟河惟兗州

【漢孔氏曰東南據濟西北距河唐孔氏曰兗州之境跨濟而過東南越濟水西北至東河也濟河說並見導水○鄭氏曰禹貢言濟河惟兗州而爾雅及呂氏春秋皆言濟河間曰兗州蓋言間者特起東西之間耳○成氏曰輿地記云大名恩

開徳鄆濟

滑

濮

博

徳

濵棣

滄

淸

永靜右古兗州地自河以東自濟以北皆兗州境也然後世大河所經歷之境與古不同考求古河所經之界則兗州之境見矣】

九河旣道

【漢孔氏曰河水分爲九道在此州界平原以北是唐陸氏曰爾雅九河徒駭一太史二馬頰三覆鬴四胡蘇五簡六潔七鉤盤八鬲津九唐孔氏曰漢成帝時許商上書云古記九河有徒駭胡蘇鬲津見在成平東光鬲縣界中自鬲津以北至徒駭其間相去二百餘里是知九河所在徒駭最北鬲津最南許商上言三河下言三縣則徒駭在成平胡蘇在東光鬲津在鬲縣其餘不復知也○徒駭河許商說外地理誌曰渤海郡成平縣滹沱河民曰徒駭河寰宇記曰在滄州淸池縣南○太史河闕○馬頰河寰宇記曰在薊州蓨縣又曰在棣州滳河縣北又曰在滄州樂陵縣東南卽篤馬河也○覆鬴河通典曰在徳州安徳縣○胡蘇河許商說外寡宇記曰在滄州饒安無棣臨津三縣○簡河闕○潔河輿地記曰在滄州南皮縣○鉤盤河寰宇記曰從徳州平昌縣來自滄州樂陵縣東南入海○鬲津河許商說外寰宇記曰在滄州樂陵縣西東北流饒安縣南入海○蔡氏曰自漢至唐講求九河甚悉漢世近古止得三唐人集累世積傳遂得其六與地記又得其一夫近古而采獲者少逺古而采獲者多已不可信至其顯然譌誤者班固以滹沱爲徒駭而不知滹沱不與古河相渉樂史說馬頰乃以篤馬河當之而不知漢志篤馬不與古河相合彊取他名以應九目而謂隨自入於海或一名而更兩出或新河而載舊名重復異同謬誤自見今考唐滄州卽漢渤海郡地北境與平州接相去五百餘里方河未沒海之時從今海岸東北有五百里平地河播爲九當在此地又上文言夾右碣石則九河入海之處有碣石在其西北岸大河水道變遷難於推考而碣石趾頂皆石不應僕沒後世濵海之地旣無此山而平州正南有山而名碣石者尙在海中去岸五百餘里卓立可見則是古河自今已爲海處向北斜行始分爲九其河道已入於海明矣漢王璜言昔天連雨東北風海水溢西南出浸數百里九河之地已爲海水所漸酈道元亦謂九河碣石包淪於海後世知求九河於平地而不求碣石有無以爲證故非九河之地而彊鑿求之冝其支離不能的也朱子曰旣道者水行得其道也後言道者仿此】

雷夏旣澤灉沮防同

【漢孔氏曰雷夏澤名唐孔氏曰地理誌云雷夏在濟陰城陽縣西北易氏曰唐以後濮州雷澤縣本漢城陽縣有雷夏澤蔡氏曰山海經云澤中有雷神龍身而人頰鼓其腹則雷然則夲夏澤因其神名之曰雷夏也澤水之鐘也洪水橫流而入於澤澤不能受則亦泛濫奔潰故水治而後雷夏爲澤夏氏曰其陂東西二十里南北十五里卽舜所漁之澤呂氏曰凡瀦澤之類皆禹不與水爭地也治水不出兩端川流畎澮皆達於海所以使之有所歸也或逺而不達則捐數百里地以爲澤所以使之有所容也○漢孔氏曰灉沮二水名蔡氏曰灉水曽氏云爾雅謂水自河出爲灉許愼謂河灉水在宋又謂汳水受陳畱浚儀陰溝至蒙爲灉水東入於泗水經謂汳水出陰溝東至蒙爲狙獾則灉水卽汳水也灉之下流入於睢水沮水地理誌雲睢水出沛郡芒縣睢水其沮水歟晁氏云爾雅謂自河出爲灉濟出爲濋求之於韻沮有楚音二水河濟之別也二說未詳孰是易氏曰灉沮漢志不著本末唐以後濮州雷澤縣灉沮二源俱出縣西北平地去縣十四里王氏曰兩相合謂之防合爲一謂之同周氏曰防同朝宗諸侯見天子之禮故以爲諭】

桑土旣蠶

【蔡氏曰桑土冝桑之土旣蠶者可蠶桑也蠶性惡濕故水退而後可蠶然九州皆賴其利獨於兗州言之者兗地冝桑後世之濮上桑間猶可驗也】

是降丘宅土

【漢孔氏曰地髙曰丘大水去民下丘居平土唐孔氏曰下丘居土諸處皆然獨於此州言之者鄭云此州寡於山而夾於兩大流之間遭洪水之民尢困以其免於厄尢喜故記之也】

厥土黒墳

【漢孔氏曰色黒而墳起漢馬氏曰墳有膏肥也林氏曰土脈墳起如左傳謂祭之地地墳是也】

厥艸惟繇厥木惟條

【漢孔氏曰繇茂條長也唐孔氏曰九州惟此州與徐二州言艸木者三州偏冝之也冝艸木則地美矣而田非上者爲其下濕也陳氏曰此見禹之功及艸木也他州仿此】

厥田惟中下厥賦貞作十有三載乃同

【漢孔氏曰田第六貞正也州第九賦正與九相當○漢孔氏曰治水十三年乃有賦法與他州同唐孔氏曰作者役功作務謂治水也曽氏曰鯀九載禹終事十三載髙堂隆言堯洪水二十二載是也】

厥貢漆絲厥篚織文

【漢孔氏曰地冝漆林又冝桑蠶唐孔氏曰諸州貢物多種其次第皆以當州貴者爲先○漢孔氏曰織文錦綺之屬盛之筐篚而貢焉蔡氏曰篚竹噐筐屬也織文織而有文古者幣帛之屬則盛之以筐篚所謂篚厥黃也唐孔氏曰鄭云貢者百功之府受而藏之其實於篚者入於女功故以貢篚別之歷檢篚之所盛皆供衣服之用入於女功如鄭言矣○朱氏曰貢者諸侯貢天子故畿外八州皆有貢張氏曰史以貢名書與其載貢篚之意蓋洪水平定民得安居自然懷報上之心以其土地所有獻於上若人子具甘防之奉於慈親焉此其貢篚皆其樂輸初非彊爲之科率○馬氏曰周禮九貢一曰祀貢菁茅是也二曰嬪貢絲枲是也三曰噐貢浮磬是也四曰幣貢瑤琨皮革是也五曰材貢杶榦栝柏是也六曰貨貢金珠是也七曰服貢絺紵是也八曰斿貢羽毛是也九曰物貢魚鹽橘柚是也○林氏曰八州之貢兗雍至寡荊至多各因其地之所冝𨿽有多寡而無輕重】

浮於濟漯達於河

【漢孔氏曰順流曰浮濟漯二水名濟說見導水唐孔氏曰地理誌雲漯水出東郡東武陽縣至樂安千乘縣入海過郡三行千二十里易氏曰班氏於東武陽言治漯水於此而不言所出釋者於平原郡髙唐縣引桑欽說以爲漯水所出又應劭於平原郡漯陰縣釋二漯水出東武陽二說未知孰是今考平原髙唐縣卽唐博州之縣西南至州百一十里則在禹河之東若東郡東武陽縣卽唐魏州莘縣後升魏州爲北京大名府北京𨿽在河北然禹河故瀆在州東三里而莘縣西去州百里則亦在禹河之東要之魏州東武陽在西乃其上流然後流至博州髙唐以至千乘而入海千乘卽唐靑州千乘縣是漯水在禹河東南者如此自大河東徙魏博等諸州諸縣乃在河北蔡氏曰漯者河之支流也未詳其地○漢孔氏曰因水入水曰達唐孔氏曰自漯入濟自濟入河林氏曰經不見濟漯相通之道要之二水皆可以入河蔡氏曰帝都冀州三面距河達河卽達帝都】

海岱惟靑州

【漢孔氏曰東北據海西南距岱唐孔氏曰靑州境非至海畔而已漢末公孫度竊據遼東號靑州刺史越海收東萊諸郡堯時靑州當越海而有遼東也舜分靑州爲營州卽遼東也岱說見舜典易氏曰漢志泰山郡博縣泰山在西北武帝封禪分其地立奉髙縣後魏攺博縣爲博平隋攺爲博成唐攺爲幹封屬兗州後升州爲襲慶府攺縣爲奉符泰山在縣西北三十里○成氏曰輿地記云靑

齊

濰登

萊

宻

淄

安東右古靑州地九州惟靑最濵海地有魚鹽之利先儒皆以靑徐爲河下流不知河下流惟兗當之靑徐已隔濟漢以來河流遷徙始歷靑徐之境○夏氏曰爾雅不言靑州商制也商無靑州並靑於徐也周有靑無徐並徐於靑也】

嵎夷旣略

【朱氏曰嵎夷卽堯典嵎夷薛氏曰今登州地呂氏曰略經略爲之封畛也】

濰淄其道

【漢孔氏曰濰淄二水復其故道○唐孔氏曰地理誌雲濰水出瑯邪箕屋山北至都昌縣入海過郡三行五百二十里易氏曰唐密州莒縣本漢舊縣屬城陽國濰山在縣東北八十三里濰水所出與漢志差異要之山因水得名必所出之源漢志於箕縣不言所出或者濰水所經之地今濰水出莒縣之濰山又東北流一百五十三里至本州諸城縣界諸城本漢東武縣屬瑯邪郡又東北流七十四里至本州髙密縣髙密本漢舊縣屬膠西國又東北流至靑州北海縣本漢平壽縣屬北海郡後分屬濰州濰水南去縣五十里後又析北海縣地本漢都昌縣地置昌邑縣卽濰水至都昌入海之地○唐孔氏曰地理誌雲淄水出泰山萊蕪縣原山東北至千乘博昌縣入泲易氏曰唐淄州淄川縣本漢般陽縣地屬濟南郡淄水出縣東南原山去縣六十里俗傳禹治水功畢土石皆墨故謂之淄是淄水出原山𨿽同而漢唐郡縣差異考今地理兗州萊蕪縣地實有原山而萊蕪故城則在今淄州淄川縣東六十里淄水本出萊蕪原山東北過臨淄縣又東北過利縣東北入海此言入海而漢志言入泲蓋入泲乃禹川之舊自大河東徙濟之上流旣絕故入於海博昌卽今靑州壽光縣乃淄水入泲之地○林氏曰河濟下流兗受之淮下流徐受之江漢下流受之靑𨿽近海然不當眾流之衝但濰淄二水順其故道其功畢矣比之他州用工最省】

厥土白墳海濵廣斥

【林氏曰此州平地之土則色白性墳海濵之土則彌望皆斥鹵漢孔氏曰濵涯也言復其斥鹵唐孔氏曰鄭云斥謂地咸鹵也說文云東方謂之斥西方謂之鹵海畔迥闊地皆斥鹵故云廣斥】

厥田惟上下厥賦中上

【漢孔氏曰田第三賦第四】

厥貢鹽絺海物惟錯岱畎絲枲鉛松怪石

【蔡氏曰鹽斥地所生漢孔氏曰絺細葛林氏曰海物水族蠯蜃蠃蚔之類漢孔氏曰錯雜非一種林氏曰鹽絺海物惟錯與州齒革羽毛惟木文勢同木旣別是一物則錯亦應別是一物如所謂錫貢磬錯○漢孔氏曰畎谷也怪異好石似玉者岱山之谷出此五物皆貢之唐孔氏曰枲麻也王氏曰黒錫曰鉛唐陸氏曰怪石碔砆之屬林氏曰怪石意其資爲器用之飾有不可缺非以充玩好又曰凡貢不言所出之地者一州所出皆可貢也言所出之地者以此地所產爲良也】

【按洪水初平九州有貢譬之食芹美曝懷不忘君下之人輸誠貢之而不容己上之人寛大受之而無所拒如此則怪石之類不勞解釋其意自明】

萊夷作牧厥篚檿絲

【易氏曰萊夷古萊子國齊滅之夾谷之防齊萊人以兵劫魯侯孔子以爲裔夷之俘漢志東萊郡有萊君祠唐以後爲萊州漢孔氏曰可以放牧○漢孔氏曰檿桑蠶絲中琴瑟唐孔氏曰釋木云檿桑山桑郭璞云柘屬也蘇氏曰惟東萊出此絲以之爲繒堅韌異常萊人謂之山蠒孫氏曰檿絲出於萊夷纎縞出於淮夷織貝出於島夷故靑徐揚序厥篚於三夷之下】

浮於汶達於濟

【唐孔氏曰地理誌雲汶水出泰山萊蕪縣原山西南入濟易氏曰唐兗州幹封縣本漢泰山郡博縣後攺爲襲慶府奉符縣汶水出縣東北原山蓋博與萊蕪皆在兗州之西南故汶水所出之原山介兩邑間又有北汶嬴汶柴汶牟汶述徵記云泰山郡水皆名汶今縣界有五汶皆源別而流同其原山之汶水西南經幹封縣治南去縣三里又西南流九十里入鄆州中都縣孔子爲中都宰之地本漢東平陸縣屬東平國汶水北去縣二十四里已上爲汶水入古濟瀆之地自濟之上流旣絕故汶水入大野陂而不入濟○濟說見導水○朱氏曰不言達河者因於兗也州仿此】

海岱及淮惟徐州

【漢孔氏曰東至海北至岱南及淮岱說見靑州淮說見導水林氏曰北接靑州則至岱南接州則及淮一州之境必有四至七州止言二至蓋以鄰州互見此獨載三面者止言海岱則嫌於靑止言淮海則嫌於故必言海岱及淮而後徐州之疆境始別○莆陽鄭氏曰呂氏春秋云泗上曰徐州者泗之源委皆在徐州也○成氏曰輿地記云

徐

宿兗

海

沂

泗

淮陽右古徐州地此州受淮泗下流地亦卑下然不若兗之甚春秋爲鄒魯之國秦末爲楚漢戰爭之地項羽都彭城卽今徐州○夏氏曰爾雅泲東曰徐州者商無靑州靑兼於徐故徐言泲也】

淮沂其乂

【漢孔氏曰二水已治○淮說見導水唐孔氏曰淮出桐柏山發源逺矣於此州言之者淮水至此而大爲害尢甚故於此記之○唐孔氏曰地理誌雲沂水出泰山蓋縣臨樂子山南至下邳入泗過郡五行六百里易氏曰蓋縣在唐兗州之境下邳唐屬泗州後以下邳縣置淮陽軍沂水經下邳縣分爲二一於城北西南入泗一經城東屈曲從縣南亦注泗謂之小沂水上有橋張良遇黃石公之處曽氏曰酈道元謂沂水出尼丘山西北經魯之雩門曽點浴沂卽此又武水出泰山武陽之冠石山世謂之小沂水又一水出黃孤山世亦謂之小沂水許愼亦雲沂水出東海費縣東則徐州之水以沂名者非一○蔡氏曰徐之水有泗有汶有汴有漷而獨以淮沂言者周職方氏靑州其川淮泗其浸沂沭周無徐州兼之於靑周之靑卽禹之徐徐之川莫大於淮淮乂則泗以下凡爲川者可知徐之浸莫大於沂沂乂則沭以下凡爲浸者可知】

蒙羽其藝

【漢孔氏曰二山已可種藝○唐孔氏曰地理誌云蒙山在泰山蒙陰縣西南易氏曰唐沂州費縣本漢舊縣屬東海郡蒙山在縣西北八十里與漢志差異蓋蒙山跨兩邑之間費在其山之東南蒙陰在其山之東北可以互見顓防國在費縣西北爲東蒙主卽此○唐孔氏曰地理誌云羽山在東海祝其縣南易氏曰唐沂州臨沂縣羽山在縣東南百一十里與海州胊山縣分界羽山亦在其縣之西北百里蓋羽山介乎二邑祝其在其山之北臨沂在其山之西北朐山在其山之東南】

大野旣豬

【漢孔氏曰大野澤名水所停曰豬唐孔氏曰地理誌云大野澤在山陽鉅野縣北鉅卽大也易氏曰唐鄆州鉅野縣本漢舊縣鉅野澤在縣東五里卽魯西狩獲麟處後以鉅野縣屬濟州蔡氏曰何承天云鉅野廣大南通洙泗北連淸濟徐之有濟於是乎見○夏氏曰職方氏兗州澤藪曰大野今徐州有大野者大野在徐之西兗之東周無徐州故以屬兗】

東原厎平

【漢孔氏曰東原致功而平言可耕唐孔氏曰東原卽東平郡蔡氏曰卽鄆州晁氏謂東平自古多水患數徙其城後又徙城於東南則其下濕可知厎平者水患去而厎於平也後人以其地之平故曰東平又曰東原在徐西北而謂之東者以在濟東故也東平國在景帝亦名濟東國云曽氏曰原曰旣平山阜可知○蔡氏曰大野東原所以志濟】

厥土赤埴墳

【夏氏曰土色赤質黏而膏脈墳起漢孔氏曰土黏曰埴蔡氏曰埴膩也黏泥如脂之膩墳說見兗州】

艸木漸包

【漢孔氏曰漸進長包叢生蔡氏曰漸如易所謂木漸言其日進於茂而不已包如詩所謂如竹包矣言其叢生而積】

厥田惟上中厥賦中中

【漢孔氏曰田第二賦第五】

厥貢惟土五色羽畎夏翟嶧陽孤桐泗濵浮磬淮夷蠙珠曁魚厥篚纎縞

【漢孔氏曰王者封五色土爲社建諸侯則各割其方之色土與之使之立社燾以黃土苴以白茅茅取其潔黃取王者覆四方鄭氏曰土五色謂靑赤黃白黒五種之土徐州之土𨿽赤而五色之土亦間有之故制以爲貢○漢孔氏曰夏翟翟雉名羽中旌旄羽山之谷有之林氏曰周禮染人秋染夏鄭注云染夏者染五色是知夏翟雉之具五色者古者車服器用以雉爲飾多矣不但旌旄○漢孔氏曰孤特也嶧山之陽特生桐中琴瑟唐孔氏曰地理誌云東海下邳縣西有葛嶧山易氏曰下邳縣唐屬泗州後屬淮陽軍嶧山在縣西六里林氏曰詩云梧桐生矣於彼朝陽蓋桐之生以向日者爲貴必曰孤桐者猶言孤竹之管○漢孔氏曰泗水涯水中見石可以爲磬蔡氏曰泗水旁近石浮生土中不根著者也今下邳有石磬山或以爲古取磬之地唐孔氏曰貢石而言磬者此石冝爲磬猶如砥礪然○漢孔氏曰蠙珠珠名唐孔氏曰蠙蚌之別名此蠙出珠遂名蠙珠馬氏曰淮有美魚謂之淮白魚林氏曰淮夷獻此二物○蔡氏曰夏翟孤桐浮磬珠魚各有所產之地非他處所有故詳其地○漢孔氏曰黒繒縞白繒纎細也纎左中明二物皆當細曽氏曰者赤而有黒色以之爲衮所以祭也以之爲端所以齋也以之爲冠所以爲首服也記云期而大祥素縞麻衣中月而禫禫而纎注謂黒經白緯爲纎則纎縞皆去凶卽吉之服又云有虞氏縞衣而養老則縞又爲燕服也纎也縞也凡三物】

浮於淮泗達於河

【淮說見導水○唐孔氏曰地理誌雲泗水出濟陰乘氏縣東南至臨淮睢陵縣入淮過郡六行千一百一十里易氏曰漢濟陰郡唐爲曹州後升爲興仁府乘氏縣屬焉睢陵縣卽今泗州昭信縣之北境漢志所載有兩泗水其一卽所謂自乘氏至睢陵入淮者也又一水魯國卞縣泗水西南至方與入沛過郡三行五百里唐志卞及方與皆在兗州兗州泗水縣東有陪尾山泗水出焉其源有四四水俱導因以爲名西南流四十五里經本州曲阜縣縣本漢舊分爲二流南爲泗北爲洙二水間卽夫子設教之所又西南流三十五里至本州瑕丘縣縣本漢舊屬山陽郡卽兗州所治泗水東去縣二十五里洙復與泗合又南流百九十里至本州魚臺縣界本漢方與地屬山陽郡卽所謂自方與入沛者也又東南流經徐州沛縣本漢舊縣屬山陽郡卽所謂自沛入淮者也自兗州凡五百九十三里至徐州徐州鼓城縣本漢舊縣屬沛郡泗水在縣東十步又東南至泗州下邳縣本漢舊縣屬東海郡又東南流與濟陰乘氏之泗水合凡五百九十里至泗州入淮今盱眙軍相對卽泗口○蘇氏曰自淮泗入河必道於汴世謂隋始通汴入泗禹時無此水道此考之不詳也漢書項羽與漢約中分天下割鴻溝以西爲漢東爲楚文頴注云於滎陽下引河東南爲鴻溝以通宋鄭陳蔡曹衞與濟汝淮泗防於楚卽今官渡水也魏武與袁紹相持於官渡乃楚漢分裂之地自秦漢有之安知非禹迹耶王濬伐吳杜預與之書云足下旣摧其西藩當徑取秣陵自江入淮逾於泗汴溯河而上振旅還都亦曠世一事也王濬舟師之事古今絕倫而自汴遡河可以班師則汴水之大小當不減於今又足以見秦漢魏晉皆有此水道非煬帝創開也禹貢九州之末皆記入河水道而淮泗獨不能入河理不應爾意其必開此道其後或爲鴻溝或爲官渡或爲汴上下百餘里間不可必知然皆引河而注之淮泗也】

淮海惟揚州

【漢孔氏曰北據淮南距海○成氏曰輿地記云揚

髙郵楚

通

泰

滁

和眞

壽

盧

蘄

舒

濠

光無爲平江杭

越

潤

湖】

【婺

常

明

溫

臺

處

衢睦

秀

江寜宣

歙

池

饒信

太平廣徳南康江

洪筠

臨江撫

吉

袁

虔】

【南安建昌福

建

漳

泉

汀南劍邵武興化潮

右古揚州地孔止據南北二方而言然以地域考之經蓋舉三方揚州東南二境皆距海而江漢入海處皆東海也疆域之廣通於閩越及於兗靑徐而不下於冀梁經於徐豫止言三方於荊止言二方蓋以鄰州互見此州止言淮海三方而不言西境得非以荊州互見耶○曽氏曰禹別其域故曰淮海惟揚州周辧其方故曰東南曰揚州一也爾雅江南曰揚州則揚之境北不至淮與禹貢異殆商因於夏而所損益如此歟】

彭蠡旣豬陽鳥攸居

【漢孔氏曰彭蠡澤名隨陽之鳥鴻鴈之屬冬月所居於此澤蔡氏曰地誌在豫章郡彭澤縣東合江西江東諸水跨豫章饒州南康軍三州之地所謂鄱陽湖也唐孔氏曰彭蠡是江漢合處下云導漾水南入於江東匯於彭蠡是也易氏曰唐江州都昌縣本漢彭澤縣地後都昌屬南康軍彭蠡湖在縣西六十里卽江漢所匯之澤旣豬說見徐州唐孔氏曰日之行也夏至漸南冬至漸北鴻鴈九月而南正月而北日陽也此鳥南北與日進退故稱陽鳥蔡氏曰今彭蠡洲渚之間千百爲羣記陽鳥攸居猶夏小正記鴈北鄕也唐氏曰見禹之功及飛鳥也】

三江旣入震澤厎定

【漢孔氏曰震澤吳南大湖名言三江已入致定爲震澤又導江下注曰自彭蠡江分爲三入震澤遂爲北江而入海又曰有北有中南可知唐孔氏曰地理誌云會稽吳縣故周泰伯所封國也具區在西古文以爲震澤三江旣入入海耳不入震澤也周禮職方揚州藪曰具區浸曰五湖五湖卽震澤若如志云具區卽震澤則浸藪爲一餘州浸藪皆異而揚州同者蓋揚州浸藪同處論其水謂之浸指其澤謂之藪曽氏曰震如山川震之震若今之湖翻具區水多震而難定故曰震澤厎定者底於定而不震蕩易氏曰三江自入於海不通震澤而經何以言震澤厎定蓋江湖在今日𨿽無相通之勢而當時洪水實有橫流之理想洪水橫流之際震澤與江水莽爲一壑自大禹防導而三江入海震澤自厎於定自然之勢也按三江不勝異說班氏雲南江從防稽吳縣入海中江從丹陽蕪湖東至防稽陽羨入海北江從防稽毗陵縣入海韋氏雲松江浙江浦陽江郭氏云岷江浙江松江唐氏吳都注雲松江下七十里分流東北入海者爲婁江東南流者爲東江並松江爲三江其地今亦名三江口吳越春秋所謂範蠡乘舟出三江之口者是也蘇氏云豫章江入彭蠡而東至海爲南江岷江江之經流防彭蠡以入海爲中江漢自北入江匯爲彭蠡爲北江此三江自彭蠡而下則三江爲一過秣陵京口以入於海不復三矣曽氏云考於地誌豫章之川如彭水鄱水塗水之類凡九水合於湖漢東至彭蠡入江此九冰蓋南江也南江江之故迹非禹所導其後禹導漢水入焉與舊江合流而水之派分爲南北故漢爲北江又其後導岷山之江入焉其流介乎三江之中故爲中江北江中江皆禹所導南江乃其故道耳故經不之志前三說已經諸儒辧駁唐氏之說蔡氏取之蘇曽之說則朱子於九江彭蠡辧嘗謂此說極巧而新然自湖口而下江本無二安得有三且於下文之震澤又懸隔遼夐而不相屬也又安能曲說而彊附之問諸吳人則曰震澤下流實有三江以入於海彼旣以目驗之恐其說之必可信今吾邑耕齋劉氏嘗見諭云頃年之官吳門郡遣舟來迓一夕問所冝宿舟子曰晚宿震澤洎至其所屋室綿亙裏門扁以震澤二字且有厎定橋登岸問塗之人曰此去大湖近耶曰近矣又問三江何在曰此去不逺有三江口又問三江何謂曰浙江吳江松江也耕齋所言與朱子所問吳人合敬附其說於此以備參考云】

篠簜旣敷厥艸惟夭厥木惟喬

【漢孔氏曰篠竹箭簜大竹水去已布生○漢孔氏曰少長曰夭喬髙也○新安王氏曰兗州言艸木於厥土之下其土髙下燥濕性同兼山林言之揚之塗泥惟言其沮洳之多山林不與故言艸木於厥土之上】

厥土惟塗泥

【漢孔氏曰地泉濕王氏曰地之下濕東南爲甚天傾西北地缺東南故揚與荊皆曰塗泥】

厥田惟下下厥賦下上上錯

【漢孔氏曰田第九賦第七雜出第六】

厥貢惟金三品瑤琨篠簜齒革羽毛惟木島夷卉服厥篚織貝厥包橘柚錫貢

【漢孔氏曰金銀銅○漢孔氏曰瑤琨皆美玉唐孔氏曰王肅云瑤琨美石次玉者篠簜說見上文蔡氏曰瑤琨可以爲禮器篠之材中矢之笴簜之材中樂之管簜亦可爲符節周官掌節有英簜○漢孔氏曰齒象牙革犀皮羽鳥羽毛旄牛尾木楩楠豫章蔡氏曰齒革可以成車甲羽毛可以成旌旄木可以備棟宇器械之用○漢孔氏曰南海島夷蔡氏曰卉艸也木綿之屬○唐孔氏曰鄭云貝錦名詩云成是貝錦凡爲錦者先染其絲乃織之則文成蔡氏曰今南夷木綿精好者亦名吉貝海島之夷旣貢卉服而織貝之精者則入篚焉○漢孔氏曰小曰橘大曰柚其所包褁而致者錫命乃貢言不常蘇氏曰橘柚常貢則勞民害物如漢永平唐天寶荔枝之害矣故錫命乃貢之】

沿於江海達於淮泗

【漢孔氏曰順流而下曰沿沿江入海自海入淮自淮入泗林氏曰禹時江淮未通故揚州入貢必由江以入海然後達於淮泗至吳夫差掘溝通水與晉防黃池然後江淮始通孟子謂禹排淮泗而注之江蓋誤指吳王所通之水以爲禹迹夏氏曰孟子必不至誤意者禹時淮當入江後來堙塞吳復通之此言沿於江海達於淮泗非謂江不入淮當是揚州疆界闊逺貢道不一或由江入淮泗或由海入淮泗耳○蔡氏曰不言達河者因於徐也】

荊及衡陽惟荊州

【漢孔氏曰北據荊山南及衡山之陽唐孔氏曰地理誌雲南條荊山在南郡臨沮縣北易氏曰南郡臨沮縣卽今荊門軍當陽縣地林氏曰此州與豫州以荊山爲界荊山之南則荊州荊山之北則豫州荊州安得跨而據之當言北距荊山可也衡說見導山唐孔氏曰此州之境南過衡山以衡是大山其南無復有名山大川可以爲記故言衡陽見其南至山南也○成氏曰輿地記云

江陵郢

荊門漢陽信陽歸

峽

安

復

黃鄂

興國嶽

鼎

澧

辰

沅靖

潭

衡

永

道

郴

邵桂陽全

武岡錦

奬

溪】

【施

黔

右古荊州地衡山以東則爲揚州衡山以南則荊州之境猶未盡如二廣之地恐亦在其間莆陽鄭氏曰職方氏正南曰荊州呂氏春秋南方曰荊州爾雅漢南曰荊州爾雅商制荊州之域又跨荊山之北而至於漢水也】

江漢朝宗於海

【漢孔氏曰二水經此州而入海有似於朝百川以海爲宗○江說見導水易氏曰江出梁州岷山東流至南郡秭歸縣卽今歸州秭歸縣始入荊州界又東流至長沙下雋縣卽今嶽州嶽陽縣又東北流至江夏郡沙羨縣卽今鄂州江夏縣皆荊州境也○漢說見導水易氏曰漢出梁州嶓冢東流至南陽郡武當縣卽今均州武當縣始入荊州界又東流至江夏郡安陸縣以入江卽今漢陽軍漢陽縣皆荊州境也○唐孔氏曰周禮春朝夏宗朝宗是人事之名水無性識非有此義以海水大而江漢小以小就大似諸侯歸天子假人事以言之】

九江孔殷

【漢孔氏曰江於此州界分爲九道唐孔氏曰地理誌云九江在廬江郡尋陽縣南曽氏曰九江洞庭也考之前志沅水漸水潕水辰水敍水酉水澧水湘水資水皆合洞庭中江則過之而已九江豈非洞庭乎下文云過九江至於東陵東迆北防於匯東陵卽巴陵江水過洞庭至巴陵而後東北邪行合於彭蠡則九江不在潯陽易氏曰漢志沅水出牂柯郡至武陵郡臨沅縣入江漸水至武陵郡索縣入沅潕水至武陵郡舞陽縣入沅辰水出武陵郡辰陽縣三山谷南入沅敍水出武陵郡義陵縣鄜梁山入沅酉水出武陵郡充縣酉原山又南至沅陵縣入沅澧水出武陵郡充縣歷山又東至長沙國下雋縣入沅資水出零陵郡都梁縣路山東北至長沙國益陽縣入沅湘水出零陵郡始安縣海陽山北至長沙國酃縣入江此九江漢志皆在荊州之境防於洞庭以入江】

沱濳旣道

【漢孔氏曰沱江別名濳水名皆復其故道唐孔氏曰釋水雲水自江出爲沱自漢出爲濳林氏曰江漢二水發源於梁州入於荊州出於荊者荊之沱潛出於梁者梁之沱濳易氏曰今江漢之間支川分流者不一或有出於江漢而他流者又有出於江漢而其流復入者此荊梁二州各有沱潛也程氏曰沱潛從江漢下流得名此喜江漢之得平故曰沱潛旣道若曰不獨其上流治其支流亦治耳】

云土夢作乂

【漢孔氏曰云夢之澤在江南其中有平土丘水去可爲耕作畎之治沈氏曰舊尙書曰云夢土作乂太宗時得古本尙書乃云土夢作乂詔攺從古本唐孔氏曰地理誌雲南郡華容縣南有云夢澤杜預雲南郡枝江縣西有云夢城江夏安陸縣亦有云夢云夢一澤而每處有名者司馬相如子虛賦云云夢方八九百里則此澤跨江南北每處名存焉易氏曰左傳楚子渉睢濟江入於雲中則在江北者爲云建子田江南之夢則在江南者爲夢江之南皆山也水源易涸江之北則江漢交流之防水潦常積云之在北方者方見土夢之在南方者已作乂亦其勢耳鄭氏曰云在江北今玉沙監利景陵等縣夢在江南今公安石首建寜等縣】

厥土惟塗泥

【塗泥說見揚州】

厥田惟下中厥賦上下

【漢孔氏曰田第八賦第三林氏曰土𨿽與州同而地勢稍髙故田加於揚州一等】

厥貢羽毛齒革惟金三品杶榦栝柏礪砥砮丹惟箘簵楛三邦厎貢厥名包匭菁茅厥篚纁璣組九江納錫大

【漢孔氏曰土所出與揚州同林氏曰職方州其利金錫荊州其利銀丹齒革則荊揚所產可見左傳重耳對楚子曰羽毛齒革君地生焉又聲子曰如杞梓皮革自楚往也又鄭伯朝楚楚子賜之金旣而悔之曰無以鑄兵故以鑄三鐘則羽毛齒革金木貢於荊冝矣○蔡氏曰杶木似樗漢孔氏曰幹柘也柏葉松身曰栝唐孔氏曰考工記弓人取榦之道以柘爲上杶栝柏皆木名也以其所施多矣柘木惟用爲弓榦故舉其用曽氏曰揚州貢木不言名者不可勝名也此言杶榦栝柏者所貢止此耳○漢孔氏曰砥細於礪皆磨石也砮石中矢鏃丹朱類唐孔氏曰砥以細宻爲名礪以粗厲爲稱魯語云肅愼氏貢楛矢石砮賈逵謂砮矢鏃之石也丹者丹砂王肅云可以爲采○漢孔氏曰箘簵美竹楛中矢榦三物皆出云夢之澤近澤三國常致貢之其名天下稱善唐陸氏曰楛馬云木名毛詩艸木防云葉如荊而赤莖似蓍林氏曰箘簵楛三者皆可爲矢智伯伐趙趙襄子入晉陽問張孟談曰無矢柰何孟談曰臣聞董安於之治晉陽也公宮之垣皆以荻蒿苫楚廧之其髙丈餘襄子發而試之其堅則箘簵之勁不能過也是則箘簵竹之堅勁者其材中矣之笴楛矢肅愼氏嘗貢焉則楛之材亦中矢之笴三邦之地經無明文考工記云材之美者有妢胡之笴鄭注謂胡子之國在楚傍意者三邦故地歟○漢孔氏曰匭匣也林氏曰菁茅有刺而三脊所以供祭祀縮酒之用旣包而又匣之示敬也左傳齊桓公責楚云爾貢包茅不入又管子云江淮之間一茅而三脊名曰菁茅今辰州麻陽縣苞茅山出苞茅有刺而三脊○漢孔氏曰此州染纁色善故貢之璣珠類生於水組綬類唐孔氏曰釋器云三染謂之纁李巡謂三染其色已成爲絳纁綘一也考工記云三入爲纁五入爲緅七入爲緇鄭云纁者三入而成又再染以黒則爲緅又再染以黒則爲緇在緅緇之間其六入者說文云璣珠不圓者馬氏曰組織成綬帶之類夏氏曰此皆充冕服之用故入篚而貢○漢孔氏曰尺二寸曰大出於九江水中陳氏曰錫貢命之使貢如敷錫庶民之類上錫下之辭納錫納而錫之如師錫帝曰之類下錫上之辭林氏曰大不可常得故不可爲常貢惟九江之地偶得之則納錫於上與禹錫圭同意】

浮於江沱濳漢逾於洛至於南河

【江沱潛漢說見上文程氏曰不徑浮江漢兼用沱潛者隨貢物所出之便或由經流或循支派期便事而已○漢孔氏曰逾越也河在冀州南東流故越洛而至南河洛說見導水蔡氏曰四水不與洛通故舎舟而陸以達於洛自洛而至於南河陳氏曰河在冀之西者曰西河在冀之南者曰南河在冀之東者曰東河其實一河也】

荊河惟豫州

【漢孔氏曰西南至荊山北距河水荊說見荊州河說見導水林氏曰荊卽南條之荊其陰爲豫州其陽爲荊州此州在荊之東北冀之南故以荊山河水爲界○成氏曰輿地記云蔡

潁

潁昌應天亳

陳

開封興仁廣濟河南單孟

陜

虢

汝

鄭

唐】

【鄧

隨

襄

光化均

拱

右古豫州地居九州之中四方輻湊之地地勢平曠惟有伊洛瀍澗四水而伊瀍澗又防洛而入河惟洛水稍大其他皆非巨流禹治此州視他州稍易○曽氏曰周官爾雅皆云河南曰豫州呂氏春秋云河漢間曰豫州則豫之東南至漢東而不及荊山蓋三代地大同小異有因有革也】

伊洛瀍澗旣入於河

【唐孔氏曰地理誌雲伊水出農盧氏縣東熊耳山東北入洛易氏曰農盧氏縣今虢州盧氏縣伊水所出過郡二行四百五十里至河南府鞏縣入洛○唐孔氏曰地理誌雲洛水出農上洛縣冢嶺山東北至鞏縣入河洛又說見導水○唐孔氏曰地理誌雲瀍水出河南谷城縣潛亭北東南入洛蔡氏曰今河南府河南縣西北有古谷城縣其北山瀍水所出至本府偃師縣入洛○唐孔氏曰地理誌雲澗水出農新安縣東南入洛蔡氏曰新安在今河南府新安澠池之間今澠池縣東二十三里新安城是也城東北有白石山卽澗水所出酈道元云世謂之廣陽山○漢孔氏曰四水合流而入河易氏曰考之地理瀍澗近出河南府而伊逺出虢州洛又逺出商州東流至河南三川皆入洛而同流入河曽氏曰伊瀍澗入洛洛入河今乃若四水各入河者以四水大小相敵也】

滎波旣豬

【漢孔氏曰滎澤波水已成遏豬林氏曰周禮職方云其川滎洛其浸波溠滎波當爲二水○唐孔氏曰沇水入河而溢爲滎鄭云今塞爲平地滎陽民猶謂其地爲滎澤在其縣東易氏曰漢志河南郡滎陽縣乃古滎澤之地卽今鄭州滎澤縣曽氏曰職方云其川滎雒者禹時爲澤至周爲川穆天子傳浮於滎水乃奏廣樂則滎澤至周爲川○易氏曰爾雅雲水自洛出爲波波以出洛得名則當在農盧氏與河南鞏縣之境乃今河南府商虢等州】

導菏澤被孟豬

【漢孔氏曰菏澤在胡陵唐孔氏曰地理誌云菏澤在濟陰定陶縣東易氏曰唐曹州濟陰縣本漢定陶縣地菏澤在縣東北九十里後以濟陰縣之定陶鎭置定陶縣仍置廣濟軍○漢孔氏曰孟豬澤名在菏東北水溢覆被之唐孔氏曰地理誌云孟豬左梁國睢陽縣東北易氏曰唐宋州虞城縣本漢虞縣屬梁國孟豬澤在縣西北十里周回五十里蓋此澤介二邑之問睢陽在其西南虞城在其東南宋州後攺名應天府林氏曰孟豬周禮作望諸左傳爾雅作孟諸漢志作明諸史記作明都一也周禮靑州澤藪曰望諸此乃屬豫州者周無徐州徐並於靑靑在豫東故得兼有孟諸○夏氏曰菏澤水盛餘波被於孟豬如導弱水餘波入流沙也不言入而言被者水盛乃被之不常入也】

厥土惟壤下土墳壚

【漢孔氏曰髙者壤下者壚○唐陸氏曰說文壚黒剛土也唐孔氏曰不言色者州內之土不純一色故不得言色】

厥田惟中上厥賦錯上中

【漢孔氏曰田第四賦第二又雜出第一】

厥貢漆枲絺紵厥篚纎纊錫貢磬錯

【林氏曰周官載師漆林有徵蓋豫在周爲畿內故徵之禹時豫在畿外故爲貢枲絺說見靑州林氏曰顧師古云織紵以爲布及練然經但言貢紵成布未成布未可詳○漢孔氏曰纎纊細綿纎說又見徐州○漢孔氏曰治玉石曰錯治磬錯林氏曰州橘柚言包則與厥篚之文無嫌故言錫貢在後此磬錯則與厥篚之文相屬故言錫貢在先】

浮於洛達於河

【蔡氏曰豫去帝都最近其東境徑自入河其西境則浮洛而後至河】

華陽黒水惟梁州

【漢孔氏曰東據華山之南西距黒水華說見導山黒水說見導水唐孔氏曰周禮豫州山鎭曰華山在豫州界內此梁州之境東據華山之南不得其山故言陽也林氏曰梁雍西境皆至黒水梁之東北雍之東南以華爲界○成氏曰輿地記云

興元利

洋

閬

劍

巴

文】

【興

蓬

龍

三泉梓

遂果

資

普

昌

敍

瀘】

【合

榮

渠

懷安廣安長寕富順成都眉

彭

蜀

綿】

【漢

卭

嘉

雅

黎

茂簡

威

祺

亨

僊井永康】

【松

當

悉

靜

恭

柘翼

眞

幹

姚

嶲

夔】

【達

忠

萬

開

涪

梁山南平太寜階

成

鳯

扶】

【疊

宕

商

金

房

右古梁州地此州境域𨿽廣而險且逺重山復嶺四塞險固與中州不相接武王伐殷庸蜀羌髳微盧彭濮人皆從而誓師之言曰逖矣西土之人則梁雍皆逺而梁尢逺也禹時劍門金牛之道未鑿梁州之通於中州者梯緣蜀道之險而北行逺至漢上而浮潛逾沔然後能入渭亂河以達帝都則其險逺可知】

岷嶓旣藝

【漢孔氏曰岷嶓皆山名旣藝說見徐州○唐孔氏曰地理誌云蜀郡湔氐道岷山在西徼外江水所出易氏曰唐茂州汶山縣本漢舊縣屬蜀郡汶山卽岷山在縣西北南去靑城石山百里俗謂之鐵豹嶺晁氏曰蜀以山近江源者通爲岷山連峯接岫重疊險阻不詳逺近靑城天彭諸山之所環繞皆古岷山○唐孔氏曰地理誌云隴西郡西縣冢山西漢水所出易氏曰西縣卽今秦州上邽縣其地大逺今考唐志興元府金牛縣本漢葭萌縣地屬廣漢郡後省爲鎭三泉縣嶓冢山在縣東二十里漾水所出其山中髙而東西下】

沱潛旣道

【荊梁二州沱潛說見荊州○唐孔氏曰地理誌在今蜀郡郫縣江沱及漢中安陽皆有沱水潛水其尾入江漢耳首不於此出蜀郡江源有江首出江南至犍爲武陽又入江豈沱之類歟潛蓋西漢出嶓冢東南至巴郡江州入江行二千七百六十里此解梁州之沱潛也郭璞爾雅音義雲沱水出蜀郡都水縣揃山與江別而更流璞又雲有水從漢中沔陽縣南流至梓潼漢壽入大穴中通峒山下西南潛出一名沔水舊俗云卽禹貢潛也郭璞此言亦解梁州沱潛○蔡氏曰沱水地誌云蜀郡汶江縣江沱在西南東入江汶江縣今永康軍導江縣也濳水地誌巴郡宕渠縣濳水西南入江宕渠今渠州流江縣也酈道元謂宕渠縣有大穴潛水入焉通罡山下西南潛出南入於江又地誌漢中郡安陽縣灊谷水出西南入漢灊音潛安陽縣卽今洋州眞符縣也】

【按梁州沱潛諸說並存易氏謂江漢支川分流不一不可泥一所以當其名下文浮於潛亦然緫說岷嶓沱潛○蔡氏曰梁州乃江漢之源此不志者岷之藝導江也嶓之藝導漾也道沱則江悉矣】

【道潛則漢悉矣上志岷嶓下志沱濳江漢源流於是而見】

蔡蒙旅平

【漢孔氏曰蔡蒙二山名祭山曰族平言治功畢○唐孔氏曰蔡山不知所在易氏曰漢唐地理不載惟與地記云雅州嚴道縣有蔡山今曰周公山○唐孔氏曰地理誌云蒙山在蜀郡靑衣縣易氏曰唐雅州嚴道縣本漢舊縣蒙山在縣南十里今雅州名山縣本漢靑衣縣地有蒙山此與漢郡縣同而唐志乃在嚴道卽此山介二縣之間也蔡氏曰酈道元謂山上合下開沫水逕其間混崖水脈漂疾歷代爲患蜀郡太守李冰發卒鑿平混崖則此山在禹爲用功多也○陳氏曰旅祭獨於梁雍言之蓋九州終於梁雍以見前此諸州名山皆有祭也又獨於蔡蒙荊岐言之蓋紀梁之山終於蔡蒙紀雍之山始於荊岐以見州內諸山皆有祭也故下文復以九山刋旅緫之旅山則川可知祭山川則大於山川者可知】

和夷厎績

【蘇氏曰和夷西南夷名曽氏曰自嚴道以西地名和川夷人唐之爲羈縻郡三十有七林氏曰今雅州有和川鎭卽和夷故地厎績說見冀州】

厥土靑黎

【漢孔氏曰色靑黒而沃壤張氏曰余州皆言土之色與性此不言性者其性不一也】

厥田惟下上厥賦下中三錯

【漢孔氏曰田第七賦第八雜出第七第九三等】

厥貢璆鐵銀鏤砮磬熊羆狐貍織皮西傾因桓是來【漢孔氏曰璆玉名曽氏曰蜀郡卓氏程氏皆以鐵治富擬封君則梁州之利尢在於鐵夏氏曰銀白金也漢孔氏曰鏤剛鐵唐孔氏曰鏤者可以刻鏤砮說見荊州林氏曰徐貢浮磬此貢石磬豫又貢磬錯則知當時樂器磬最爲重○漢孔氏曰貢四獸之皮織金罽新安王氏曰熊似豕羆似熊而黃狐類犬而長尾貍則狐之小者蘇氏曰以罽者曰織以裘者曰皮○漢孔氏曰西傾山名桓水自西傾山南行唐孔氏曰西傾雍州山地理誌云西傾在隴西臨洮縣西南桓水出蜀郡蜀山西南行羌中入南海易氏曰唐洮州臨潭縣地本漢臨洮縣屬隴西郡崧臺山卽西傾山後名西彊山李氏曰熊羆狐貍織皮非中國所有之物也自西傾來因桓水而至耳舊說謂桓水由西傾而至於潛非也織皮之物出於羌戎自西傾山因桓水而入蜀耳張氏曰西傾夷之地因桓水而來以通中國獻方物也】

浮於潛逾於沔入於渭亂於河

【潛說見上文程氏曰凡漢水下流分支可以容舟處皆是浮濳也易氏曰不言浮漢而言浮潛者隨其支流徑便可浮則浮不必盡至漢乃浮也○漢孔氏曰漢上曰沔易氏曰沔卽漾漢之異名程氏曰桑欽敍漢截自西樂城以上爲沔度水口以下爲漢大率漢之支流皆名潛漢之上流皆名沔此由潛以達漢也○漢孔氏曰越沔而北入渭唐孔氏曰計沔在渭南五百餘里故越沔陸行而北入渭蘇氏曰沔在梁州山南而渭在雍州山北沔無入渭之道然前漢書武帝時人有上書言通襃斜道及漕事下張湯湯問之雲襃水通沔斜水通渭皆可以漕曹從南陽上沔入襃襃絕水至斜間百餘里以車轉從斜下渭如此漢中谷可致此則自沔入渭之道也然襃斜之間絕水百餘里故曰逾於沔蓋禹時通謂襃爲沔也○漢孔氏曰正絕流曰亂夏氏曰冀在河東梁在河西自渭至河必絕流橫渡乃達帝都○程氏曰梁之貢道於浮江便而浮潛逾沔則若甚迂而偏此知山川孔道者所疑而其實不然也此梁貢其實江潛皆浮然其書潛遺江者荊之貢道在前可因而見荊之言曰浮於江沱潛漢逾於洛至於南河夫江沱之可以浮漢逾洛之可以達河荊之所有梁之所共也梁賦之近北而不可浮江者旣載之州末所謂潛沔渭河是已其南道之可以浮江者荊旣先之則梁次乎荊不待申言】

黒水西河惟雍州

【漢孔氏曰西距黒水東據河龍門之河在冀州西黒水說見導水唐孔氏曰雍州之境被荒服之外東不越河而西逾黒水王肅云西據黒水東距西河所言得其實孔本誤也○成氏曰輿地記云京兆延安同

華

邠

耀鄜

環

慶

寧

坊

丹】

【銀

綏徳保安麟

鳯翔秦涇

熈

隴

岷

渭

原】

【河

蘭

鞏

防

西安西寧湟

廓

洮

鎭戎徳順懷徳】

【積石靈

夏

宥

鹽

丰勝

甘

涼



肅

沙】

【西

伊

安西北庭右古雍州地此州左崤函右隴蜀阻山帶河控扼戎夏沃野千里古人所謂百二之勢金城天府之國大河自此東注地勢極髙視山東諸州若臨千仭之上而觀其下田肯所謂猶居髙屋之上而建領者此也○曽氏曰職方氏正西曰雍州爾雅河西曰雍州呂氏春秋西方曰雍州一也周都丰鎬故雍爲正西商都河西則雍爲西迆北不得爲正西秦都咸陽亦周故畿故呂覽以西方爲雍皆因其都之所在也】

弱水旣西

【弱水說見導水唐孔氏曰諸水言旣道此言旣西由地勢不同導之使西流也】

涇屬渭汭

【漢孔氏曰屬逮也○唐孔氏曰地理誌雲涇水出安定涇陽縣西岍頭山東南至馮翊陽陵縣入渭行千六百里易氏曰唐原州髙平縣本漢髙平縣屬安定郡岍頭山一名崆峒山在縣西一里又本州百泉縣本漢朝縣地涇水源出西南二縣𨿽皆安定郡之地而實非涇陽之舊漢涇陽縣卽唐原州之平涼縣今縣西四十里涇州故城是也蓋其山連亙於此三縣涇水出於此東南流至涇州臨涇縣本漢舊縣屬安定郡又東南流至本州保定縣東一里本漢安定縣屬安定郡又東南流至邠州宜祿縣本漢淺水縣地屬上郡又東南流至本州新平縣本漢漆縣屬漢右扶風又東南流至本州永壽縣本新平縣地又東北流至京兆府醴泉縣本漢谷口縣地屬左馮翊在九堫山東仲山西當涇水出山之處故謂之谷口溝洫志白渠漑田四千五百餘頃卽此地又自池陽東流至本府涇陽縣本漢舊縣屬安定郡涇水在縣南七里左傳襄十四年諸侯伐秦濟涇而次卽此地又東南流入本府髙陵縣界本漢舊縣屬左馮翊又東北流至本府云陽縣本漢舊縣屬左馮翊涇水在縣西二十五里卽鄭國分涇水置鄭渠之地又東流而入渭今以原之平涼屬渭州京兆之云陽屬耀州○渭說見導水易氏曰渭水至陽陵而涇水自西北來入之與渭相屬故曰渭汭或謂周職方氏其川涇汭則汭亦水名其說未當考之漢志右扶風汧縣芮水出西北東入於涇今汭旣入涇而涇又入渭方謂之渭汭則其地理不相干渉下文又有防於渭汭則渭水不應再舉於龍門西河之下嘗考經防洛入河處謂之洛汭則渭入河處謂之渭汭而上言涇者蓋涇水至京兆府云陽縣入渭在府之東北一百一十里又一百七十里至華州華陰縣之永丰倉而入河指此二百八十里間渭與涇相聨故曰涇屬渭汭】

漆沮旣從

【漢孔氏曰漆沮之水已從入渭蔡氏曰漆水寰宇記自耀州同官縣東北界來經華源縣合沮水沮水地誌出北地郡直路縣東今坊州冝君縣西北境也寰宇記沮水自坊州升平縣北子午嶺出俗號子午水下合楡谷慈馬等川遂爲沮水至耀州華原縣合漆水至同州朝邑縣東南入渭二水相敵故並言之地理誌雲漆水出扶風漆縣晁氏云此豳之漆也水經漆水出扶風杜陽縣程氏雲杜陽今岐山普潤縣之地亦漢漆縣之境其水入渭在灃水之上與經序渭水節次不合非禹貢漆水】

灃水攸同

【漢孔氏曰灃水所同同之於渭唐孔氏曰地理誌雲澧水出扶風鄠縣東南北過上林苑入渭易氏曰唐京兆府鄠縣本漢舊縣屬右扶風灃水出縣東終南山自發源經縣東二十八里入渭○蔡氏曰屬從同主渭而言】

荊岐旣旅

【漢孔氏曰此荊在岐東非荊州之荊唐孔氏曰地理誌云北條荊山在馮翊懷徳縣南易氏曰唐京兆府富平縣本漢舊縣屬北郡荊山在縣南二十五里○唐孔氏曰地理誌云岐山在右扶風美陽縣西北易氏曰唐以後鳯翔府岐山縣有岐山亦名天柱山在縣東北十里太王所邑陳氏曰梁言旅平此言旣旅互相備說又見梁州】

終南惇物至於鳥鼠

【漢孔氏曰三山名言相望○唐孔氏曰地理誌云扶風武功縣有太一山古文以爲終南又有垂山古文以爲惇物皆在縣東唐陸氏曰三秦記云終南又名地肺○唐孔氏曰地理誌云鳥鼠同穴山在隴西首陽縣西南易氏曰唐以後渭州渭縣縣本漢首陽縣鳥鼠山一名靑雀山在縣西七十六里○唐孔氏曰三山空舉山名不言治意蒙上旣旅之文】

原隰厎績至於豬野

【原說見冀州漢孔氏曰下濕曰隰豬地名言皆致功○唐孔氏曰詩云度其隰原卽此原隰豳地蔡氏曰今邠州也○唐孔氏曰地理誌云武威郡武威縣東北有休屠澤古文以爲豬野澤易氏曰輿地記涼州姑臧縣本漢武威縣地有豬野澤古休屠城蔡氏曰治水成功自髙而下故先言山次原隰次陂澤】

三危旣宅三苗丕敍

【漢孔氏曰西裔之山皆已可居三苗之族大有次序美禹之功○唐孔氏曰地理誌杜林以爲燉煌郡卽古州左傳云先王居搗杌於西裔故允姓之姦居於州杜預謂允姓之祖與三苗俱放於三危州今燉煌也鄭引地記書云三危山在鳥鼠之西南當岷山則在積石之西南地記乃妄書其言未必可信要知三危之山必在河之南也○易氏曰唐沙州燉煌縣本漢舊縣屬燉煌郡三危山在縣南三十里有三峯故曰三危此卽頴達所引者然非也其引鄭氏謂三危在河之南其說誠然唐松州禹貢梁州之境古西羌地羌夲出自三苗蓋允姓之別其國近南嶽及舜流四凶徙之三危濵於賜支至於河首綿亙千里賜支者禹貢所謂析支也唐屬劍南西道豈非在積石大河之南而爲雍梁西境乎三危說又見導水○呂氏曰三苗旣竄自後世觀之聼其生死在所不卹聖人則不然方其有罪至於竄棄刑行之後施仁發政自當及之故禹治水至三苗亦爲之畫其居宅大得其敍後世以爲投之四裔若棄之者非知聖人之心也】

厥土惟黃壤

【蔡氏曰黃者土之正色林氏曰物得其常性者最貴雍州之土黃壤故其田非他州所及】

厥田惟上上厥賦中下

【漢孔氏曰田第一賦第六】

厥貢惟球琳瑯玕

【漢孔氏曰球琳皆美玉瑯玕石而似珠唐孔氏曰釋地云西北之美者有昆崘之球琳瑯玕焉蔡氏曰今南陽有靑瑯玕瑚屬也】

浮於積石至於龍門西河會於渭汭

【積石龍門說見導河西河渭汭說見上文○林氏曰雍之貢道有二其北道自積石入河其南道自渭入河北道來自龍門者與南道會故曰會於渭汭言渭汭不言河者蒙梁之文也蔡氏曰他州入貢亦必不止一道發此例以互見耳】

織皮昆崘析支渠搜西戎卽敍

【漢孔氏曰織皮毛布有此四國在荒服之外流沙之內羌髳之屬皆就次敍美禹之功及戎狄也唐孔氏曰四國昆崘也析支也渠也搜也四國皆衣皮毛故以織皮冠之皆是戎狄故以西戎揔之蘇氏曰靑徐揚三州皆載夷篚此三國亦篚織皮但古語有顚倒詳略耳○唐孔氏曰昆崘在臨羌西析支在河關西易氏曰臨羌西卽今蘭州之地河關西卽今積石軍之地皆屬漢金城郡渠搜漢志朔方郡有渠搜縣水經云河自朔方東流經渠搜故城禮三朝記云北發渠搜南撫交趾則渠搜一國西戎又在三國之外如漢之西域亦揔三十六國後爲五十餘國云蔡氏曰雍州水土旣平而余功及於西戎故附於末○緫說九州○唐孔氏曰九州之次以治爲先後水性下流當從下泄故治水皆從下爲始冀州帝都於九州近北故首從冀起而東南次兗而東南次靑而南次徐而南次揚從揚而西次荊從荊而北次豫從豫而西次梁從梁而北次雍雍地最髙故在後林氏曰禹治水先後之序具載九州之後導山導水是也此但記九州疆界與其田賦貢篚之詳耳○新安王氏曰辧其州之封域序所謂禹別九州也次言山川治水之迹所謂隨山濬川也次言土田貢賦所謂任土作貢也而以入帝都之道終焉】

導岍及岐至於荊山逾於河壷口雷首至於太嶽厎柱析城至於王屋太行恆山至於碣石入於海

【唐孔氏敍章指見篇末○王氏曰導山者導山谷之水而納之川○唐孔氏曰地理誌云吳嶽在扶風汧縣西古文以爲岍山易氏曰唐隴州汧縣本漢汧縣地在汧水之北岍山在縣西六十里北與隴山接此正禹貢岍山非所謂吳嶽吳嶽𨿽同在隴州別自有吳山縣在龍州西北一百二十里吳山又在縣西南五十里○岐荊山說見雍州○漢孔氏曰此謂梁山龍門西河程氏曰此逾於河者禹自西絕河而東也○壷口說見冀州○唐孔氏曰地理誌云雷首在河東蒲阪縣南易氏曰唐河中府河東縣本漢蒲阪縣雷首山一名中條山在縣南十五里後以蒲阪縣屬永興軍○唐孔氏曰地理誌云河東彘縣東有霍大山周禮職方氏冀州山鎭曰霍山卽此易氏曰唐以後晉州霍邑縣本漢彘縣霍山一名太嶽在縣東三十里○漢孔氏曰厎柱山名河水分流包山而過山見水中若厎柱然在西虢之界易氏曰唐陜州陜石縣有厎柱山俗名三門山在縣東北五十里唐太宗勒銘於此蓋禹治水山陵當水者破之以通河三穿旣決河出其間有似於門故亦謂之三門山○唐孔氏曰地理誌云析城在河東濩澤縣西易氏曰唐河南府王屋縣本漢垣縣濩澤地屬河東郡後以王屋縣屬孟州析城山在縣西北七十里山峯四面其形如城有南門焉故曰析城○唐孔氏曰地理誌云王屋在河東垣縣東北易氏曰唐河南府王屋縣本漢垣縣濩澤地屬河東郡後以垣縣屬孟州王屋山在縣北十五里周回一百三十里髙三十里晁氏曰山狀如屋○唐孔氏曰地理誌云太行山在河內山陽縣西北易氏曰漢志河內郡埜王縣太行山在西北又在山陽縣唐及今太行山連亙於河北諸州如澤州之靑城陵川懷州之河內武徳修武以至於河北北境皆太行所經之地故太行在河北爲天下之○唐孔氏曰地理誌云恆山在常山上曲陽縣西北易氏曰唐定州恆陽縣本漢上曲陽縣屬常山郡恆山在縣北四十里後攺恆陽爲上曲屬中山府有北嶽恆山在西○碣石說見冀州○唐孔氏曰入於海言山傍之水皆入海○蔡氏曰此北條大河北境之山也】

西傾朱圉鳥鼠至於太華態耳外方桐柏至於陪尾【西傾說見梁州曽氏曰岍與西傾皆雍州山故西傾不言導其文蒙於導岍○唐孔氏曰地理誌云朱圉在天水郡冀縣南易氏曰唐秦州伏羌縣朱圉山在縣西南六十里後廢伏羌爲寨入淸水縣而成紀縣有朱圉山○鳥鼠說見雍州○唐孔氏曰地理誌云太華在京兆華陰縣南易氏曰唐華州華陰縣本漢舊縣太華山在縣南八里○唐孔氏曰地理誌云熊耳山在農盧氏縣東易氏曰唐虢州盧氏縣本漢舊縣熊耳山在縣南五十里○唐孔氏曰地理誌云嵩髙山在潁川崈髙縣古文以爲外方山易氏曰漢志崈髙縣武帝置以奉太室山是爲中嶽唐河南府告成縣嵩髙山在縣西北二十三里後以縣爲登封○唐孔氏曰地理誌云桐柏山在南陽平氏縣東南易氏曰唐及今唐州桐柏縣本漢平氏縣之東境桐柏山在縣西南九十里○唐孔氏曰地理誌雲橫尾山在江夏安陸縣東北古文以爲陪尾山易氏曰唐安州安陸縣本漢舊縣陪尾山在縣北六十里後以安州爲徳慶府○蔡氏曰此北條大河南境之山也】

導嶓冢至於荊山內方至於大別

【嶓說見梁州蔡氏曰山形如冢故謂之嶓冢林氏曰漢中記云嶓冢以東水皆東流嶓冢以西水皆西流故俗以爲分水嶺○荊山說見荊州○唐孔氏曰地理誌云章山在江夏竟陵縣東北古文以爲內方山易氏曰竟陵後爲景陵屬復州○漢孔氏曰大別山名唐孔氏曰左傳云吳旣與楚夾漢然後楚乃濟漢而陳自小別至於大別然則二別近漢之名易氏曰唐沔州汊川縣本漢安陸縣地屬江夏郡有魯山一名大別山在縣東一百步小別山在縣東南五十步○蔡氏曰此南條江漢北境之山也】

岷山之陽至於衡山過九江至於敷淺原

【岷山說見梁州曽氏曰岷嶓皆梁州山故岷山不言導其文蒙於嶓冢○唐孔氏曰地理誌云衡山在長沙湘南縣易氏曰唐衡州衡陽縣本漢酃縣地岣嶁山卽衡山在縣北七十里衡山之南岣嶁特一峯而已自酃縣西北以至湘南縣東南皆衡山也○九江說見荊州朱子曰過九江者言導岷陽之山而導山之人至於衡山之麓遂越洞庭之尾東取山路以至於敷淺原是導岍岐荊山逾於河以盡恆碣之例也○唐孔氏曰地理誌云豫章歷陵縣南有陽山古文以爲敷淺原易氏曰江州徳安縣本漢歷陵縣有敷淺原○蔡氏曰此南條江漢南境之山也】

【○緫說導山○唐孔氏曰從上而下條說所治之山因冀州在北故自北而始蔡氏曰山水皆原於西北故禹敍山水皆自西北而東南導山則先岍岐導水則先於弱水○林氏曰禹本導川歸海今乃先導山蓋洪水懷襄故川浸沒𨿽欲施功無所措手故先以髙下巨鎭爲表識自西決之使東以殺其勢水旣順下漸入於海川流故迹稍稍可求於是始施濬川之功先隨山後濬川其序不得不然○又曰導岍岐至碣石然後導河濟之功可施導西傾至陪尾然後導淮渭洛之功可施導嶓冢至大別然後導漾之功可施導岷山至敷淺原然後導江之功可施○又曰岍岐所導之水乃合河濟之流最爲奔悍當其隨山之初自西決之東自東達之東北則已達於海矣故言入於海西傾嶓岷所導之水則未能達海且注於下流之地及導川之功旣施乃得入海故下文所載方是眾水入海之道此則止言至於陪尾大別敷淺原而止而下流之山皆所不及也】

導弱水至於合黎餘波入於流沙

【唐孔氏敍章指見篇末○唐柳氏曰西海之山有水焉防渙無力不能負芥投之則委靡墊沒及底而後止故名曰弱漢孔氏曰合黎在流沙東弱水餘波西溢入流沙唐孔氏曰地理誌云張掖郡刪丹縣桑欽以爲導弱水始此易氏曰唐甘州刪丹縣本漢舊縣屬張掖郡弱水在縣南山下唐甘州張掖縣本漢觻得縣屬張掖郡合黎山俗名要塗山在縣西北二百里又有居延澤在縣東北百六十里古文以爲流沙者風吹沙行故曰流沙弱水合黎流沙同在唐之甘州卽漢之張掖郡程氏曰當弱水壅溢禹導之至合黎其逺而無所事治者固不極之於西海近而無能爲害者亦任其波委之於流沙所謂行所無事也故書於雍止曰旣西而於導水不曰入於西海者皆紀實也】

導黒水至於三危入於南海

【唐柳氏曰雍州之山有水焉幽險若漆不知其所出故曰黒水漢孔氏曰黒水自北而南經三危唐孔氏曰水經黒水出張掖雞山南至燉煌過三危山南流入於南海蔡氏曰地誌出犍爲郡南廣縣汾關山○易氏曰樊綽蠻書載蠻水之入南海者有四西弭河與蘭倉江合一也麗水與彌諾江合二也新丰川合勃弄諸水三也唐蒙所見盤江四也其所謂麗水者綽正指爲黒水此黒水一名祿禆江而羅些城北有山卽三危山其水從羅些城三危山西南行上流出乎西羌吐蕃下流南至蒼望城又南至雙王道勿川有彌諾江西南來防之南經驃國之東而入海羅些乃南詔吐蕃南北相距之地其西接吐蕃其東接劍南東川之西境正與鄭氏所引地記謂三危在鳥鼠之西而南當岷山者合又與唐志松州賜支河首之說相近則樊綽羅些城麗水之說信而有證也】

導河積石至於龍門南至於華陰東至於厎柱又東至於孟津東過洛汭至於大伾北過降水至於大陸又北播爲九河同爲逆河入於海

【唐孔氏曰釋水雲河出昆崘虛李巡云昆崘山名虛山下地郭璞云發源髙處激湊故水色白潛流地中受渠眾多渾濁故水色黃漢書西域傳張騫所窮河源云河有兩源一出蔥嶺一出於闐於闐在南山下其河北流與蔥嶺河合東注蒲昌海蒲昌海一名鹽澤去玉門陽關三百餘里其水潛行地下南出積石爲中國河蔡氏曰唐長慶中薛元鼎使吐蕃自隴西成紀縣西南出塞二千餘里得河源於莫賀延磧尾曰悶摩黎山其山中髙四下所謂昆崘也東北流與積石河相連吐蕃亦自言昆崘在其國西南○漢孔氏曰施功發於積石至於龍門或鑿山或穿地以通流易氏曰漢志金城郡河關縣積石山在西羌中河水行塞外東北入塞內至章武入海過郡十六行九千四百里今以唐以後郡縣証之廓州積石軍在州西南西臨大澗北枕黃河河自此東北流一百五十里至本州所理化成縣南八十步又東流一百四十里至鄯州龍支縣界鄯州龍支縣本漢允吾縣屬金城郡河在縣西南六十里積石山在縣西九十八里河又東流三百九十里至河州抱罕縣界河州抱罕縣本漢舊縣屬金城郡積石山一名唐述山在縣西北七十里今人目龍支縣山爲大積石山此名小積石山河在縣南五十里又東流三百里至蘭州五泉縣蘭州五泉縣本漢金城縣屬金城郡河經縣北二十里又東北流三百八十里至防州所理防寧縣會州會寧縣本漢鶉陰縣地屬安定郡河在縣西北有黃河堰又東北流五百三十里至靈州所理回樂縣靈州回樂縣本漢富平縣地屬北地郡縣枕黃河卽後魏刁雍開富平艾山舊渠通河漑田之地又東北流經本州靈武縣凡一千餘里至西受防城西受降城本漢臨河縣地屬朔方郡在黃河外八十里又東流一百八十里至天徳軍天徳軍本安北都護又東流二百里至中受降城中受降城本秦九原郡地漢更名五原又東流三百里至東受降城東受降城在朔州北三百五十里本漢定襄郡之盛樂縣三城皆景龍中張仁願所築並在河岸以遏突厥河水又轉而南流凡三百五十里至朔州所理鄯陽縣鄯陽縣本漢馬邑縣屬鴈門郡河在縣西三十里又南流凡三百七十四里至嵐州合河縣嵐州合河縣本漢汾陽縣地屬太原郡河在縣西二里又南流七十里至石州臨泉縣石州臨泉縣本漢離石縣地屬西河郡河在縣北二十里又南經本州定胡縣西二百步亦漢離石縣地孟門關在縣西一百步又南經本州平夷縣西四十五里亦漢離石縣地河南流凡四百二十里至隰州永和縣隰州永和縣本漢狐讘縣地屬河東郡河東去縣六十里又南經本州大寧縣凡南流二百里至慈州所理吉昌縣慈州吉昌縣本漢北屈縣地屬河東郡河北去縣六十里又南經本州文城縣亦北屈縣地孟門山俗名石槽在縣西南三十六里水經注云孟門與龍門相對卽龍門之上口實爲河之巨阨今河中有山如槽水流懸注七十餘尺又南流一百八十里至綘州龍門縣綘州龍門縣今屬河中府本漢皮氏縣屬河東郡河北去縣二十五里乃龍門口經所謂至於龍門者也河口廣八十步三秦記云河津一名龍門水陸不通江海大魚集其下數千不得上上則爲龍故曰曝腮龍門唐孔氏曰地理誌雲龍門山在馮翊夏陽縣北林氏曰禹鑿龍門於狹處鑿大使廣袤足容此水而已非謂山橫於前創鑿之也西漢賈讓謂鑿龍門墮斷天地之性過論也○漢孔氏曰河自龍門南流至華山北而東行易氏曰河至龍門縣又南流二百里至陜州陜州之西北對河爲華州華陰縣本漢舊縣屬京兆尹太華山在縣南八里河經太華之北故曰華陰地接潼關故桃林塞河在關內衝激關山故名潼關華說又見導山○易氏曰河至華陰至此方東流經陜州芮城縣本漢河北縣屬河東郡又東流經陜州所理陜縣本漢舊縣屬農郡又自州東流五十里至陜石縣亦漢陜縣地後省入陜縣有厎柱山在黃河中厎柱說見導山○漢孔氏曰孟津地名易氏曰河至陜石縣又東流二百五十里至河南府王屋縣河南府王屋縣本漢垣縣地屬河東郡河在縣南五十里又東流至本府河陽縣本漢舊縣屬河內郡後爲孟州南城四面臨河世謂之富平津古謂之孟津武王誓師之地林氏曰河流湍悍至此稍緩可以橫舟而渡○漢孔氏曰洛汭洛入河處易氏曰河至河陽縣又東流經河南府鞏縣本漢舊縣河於此有五社渡又有五社津洛水東經洛汭北對郎渚入河謂之洛口亦名什谷張儀所謂下兵三川塞什谷之口者也夏氏曰河大洛小故言過下文仿此洛說見導洛○唐孔氏曰釋山云一成伾李巡雲山一重曰伾易氏曰河至鞏縣又東流經河南府汜水縣本漢成臯縣一名虎牢凡東流三百九十里至衞州汲縣衞州汲縣本漢舊縣河經縣南五里謂之棘津亦謂之石濟津又東北流至本州黎陽縣界本漢舊縣屬魏郡大伾山南去縣七里俗號爲黎山漢志魏郡黎陽縣黎山在其南河水經其東是也○漢孔氏曰降水水名入河唐孔氏曰地理誌雲降水在信都縣易氏曰河至黎陽縣凡東北流二百五十里至相州臨河縣相州臨河縣本漢黎陽縣地屬魏郡河南去縣五里凡東北流八十里至澶州頓丘縣澶州頓丘縣本漢舊縣屬東郡河在縣南三十五里後升州爲開徳府省頓丘入淸丰河又北流一百二十里至魏州所理貴鄕縣魏州貴鄕縣本漢魏郡之地大河故瀆俗名王莽河西去縣三里後省貴鄕縣入大名府元城縣又東北流二百一十里至貝州貝州經城縣本漢堂陽縣屬鉅鹿郡枯河東去縣十里後經城入宗城屬大名府又東北流二百一十里至冀州冀州南宮縣本漢舊縣屬信都國漢志信都國信都縣禹貢降水亦入海以禹河東徙故自入海而不入河降水故瀆在縣東南六里○大陸說見冀州○漢孔氏曰北分爲九河以殺其溢易氏曰河至冀州又東北流一百二十里至滄州下流故道不復可考九河入海當在滄州以北呂氏曰播爲九河者河水至此湍激湧溢故禹不惜數百里之地以分其勢善治水者不與水爭地也九河說見兗州○漢孔氏曰同合爲一大河名逆河而入於渤海程氏曰周定王五年河徙故瀆漢元光三年徙從頓丘東南流入渤海周漢以前入海故道不在渤海遷固著周漢河徙見之紀志而記禹貢導河輒自忘之乃謂逆河九河入於渤海臣瓉注從而正之云禹河入海乃在碣石元光始注渤海禹時不注也然則欲知禹河入海之實當從碣石求之○蔡氏曰河自積石三千里而至龍門經但一書積石不言方向荒逺在所略也龍門而下因其所經記其自北而南則曰南至華陰記其自南而東則曰東至厎柱又詳記其東向所經之處則曰孟津曰洛汭曰大伾又記其自東而北則曰北過降水又詳記其北向所經之地則曰大陸曰九河又記其入海之處則曰逆河自洛汭而上河行於山其地皆可考自大伾而下水陸變遷皆難指實然上求大伾下得碣石因其方向辧其故迹則猶可考也○合沙鄭氏曰河水自雍州之外入雍州之內歷豫冀而至兗入海禹之施功莫大於此又曰洪水之患河瀆爲甚而鯀城於東牟堤於魏郡又堤於平原今鯀堤與漢之金堤猶有存於河朔者大禹治河則順其勢以通之者也】

嶓冢導漾東流爲漢又東爲滄浪之水過三澨至於大別南入於江東匯澤爲彭蠡東爲北江入於海

【漢孔氏曰泉始出山爲漾水東南流爲沔水至漢中東流爲漢水嶓冢說見梁州及導山易氏曰嶓冢山漾水所出東流百八十里經興元府所理南鄭縣本漢舊縣屬漢中郡漢水經縣百步漾水至此方名漢水○林氏曰滄浪卽漢水異名易氏曰漢水至南鄭縣又東流七十二里至興元府城固縣北二里本漢舊縣自嶓冢東流三百里至洋州洋州興道縣本漢城固縣地屬漢中郡漢水去縣百步又東流經金州漢陰縣南二里凡五百里至金州金州西城縣本漢舊縣屬漢中郡漢水北去州城百步又東流經本州洵陽縣又東流經均州丰利縣又東流經均州鄖鄕縣凡六百八十里至均州均州武當縣本漢舊縣屬南陽郡漢水去縣西北四十里水中有滄浪洲漢水至此又名滄浪水與東流爲漢同義非謂有他水自外而入酈道元謂不言過而言爲者明非有他水入是也○漢孔氏曰三澨水名易氏曰漢水至武當縣又東南流經襄陽府之樂鄕縣又東南流經襄陽府之冝城縣凡三百六十里至襄陽府襄陽府襄陽縣本漢舊縣屬南郡有唐臨漢縣故城又東南流凡三百二十里至郢州郢州長壽縣本漢竟陵縣地屬江夏郡漢水去縣十步又東南流三百里至復州復州竟陵縣本漢舊縣屬江夏郡後攺爲景陵縣漢水在縣南縣有滲參水卽三澨也○易氏曰漢水至竟陵縣又東南流經沔州汊川縣凡東南流七百里至沔州沔州漢陽縣後置漢陽軍以縣焉本漢安陸縣屬江夏郡漢水一名沔水西自汊川縣界流入有大別山大別說見導山○漢孔氏曰觸山回南入江易氏曰大別山前枕蜀江北帶漢水上有吳將魯肅祠乃漢水入江之處在鄂州西北○漢孔氏曰匯回也水東回爲彭蠡大澤程氏曰經於漢派曰東匯澤爲彭蠡於江派曰東迆北防於匯彭蠡一江自南而至橫衝兩流與之回轉故曰匯參配北中與之均敵故曰防彭蠡說見揚州○漢孔氏曰遂爲北江而入海易氏曰漢水入江旣匯澤於彭蠡又爲北江而入於海要之卽江水而已○程氏曰漢水自漢中至武當皆東也自襄郢而入江則南也自合江而達於海則又復爲東○合沙鄭氏曰漢水源出於塞外其行不下二千里而附於江故不得與四瀆並而禹之施功不下四瀆故與四瀆同紀於導水也】

岷山導江東別爲沱又東至於澧過九江至於東陵東迆北防於匯東爲中江入於海

【岷山說見梁州易氏曰漢志蜀郡湔氐道岷山在西徼外江水所出東南至江都入海過郡七行三千六百六十里考之唐志岷山近在茂州而江源逺出西徼在松州境松州交川縣禹貢梁州域古西羌地也江源鎭在縣西北三十里江水之迹始見於此南流二百四十里至翼州翼水縣翼州翼水縣本漢蠶陵縣地屬蜀郡江經縣二百步南流六十里至茂州茂州汶山縣本漢舊縣屬蜀郡汶山卽岷山禹導江始此又南流經蜀州之靑城縣又南流經彭州之導江縣後以二縣置永康軍凡南流三百七十里至成都府成都府成都縣本漢舊縣屬蜀郡江一名汶江一名流江經縣南七里蜀守李冰穿二水成都中漑田萬頃縣有沱江鎭以沱水爲名卽東別爲沱者也凡江之別出皆爲沱梁荊二州皆有此特其一○漢孔氏曰澧水名易氏曰江至成都縣又南流二百里至眉州眉州通義縣後攺爲眉山本漢武陽縣之南境屬犍爲郡江一名汶江經縣東三里又南流經陵州之籍縣又南流經嘉州之犍爲縣凡五百六十里至戎州戎州僰道縣後攺爲敍州冝賔縣本漢僰道縣地屬犍爲郡江經縣東北去縣十步又東流五十里經本州南溪縣有符黒水入江卽今南廣溪也又東流經瀘州之綿水縣又東流經瀘州之江安縣凡三百一十里至瀘州瀘州瀘川縣本漢江陽縣地屬犍爲郡江經縣南三十步又東北流經渝州之萬壽縣後以萬壽入江津凡七百里至渝州渝州巴縣後爲恭州本漢江州縣地屬巴郡江在縣南凡三百四十里至涪州涪陵縣本漢舊縣屬巴郡大江黃石灘一名橫石又東流三百五十里至忠州忠州臨江縣本漢舊縣屬巴郡江在縣南百步又東流二百六十里至萬州萬州南浦縣本漢胊忍縣地屬巴郡又東流經防州之云安縣南百步凡三百一十里至夔州夔州奉節縣本漢魚復縣地屬巴郡瞿塘峽在縣東二里水中孤石名灔澦堆又東流一百里至本州之巫山縣本漢巫縣屬南郡巫山在縣東四十里江水南去縣一里波流迅急或有冒險朝發白帝暮宿荊渚其間千二百里又東流至歸州之巴東縣南百步凡三百三十里至歸州歸州秭歸縣本漢舊縣屬南郡其縣城東北二面並臨絕澗西大溪水南大江有空舲峽在縣東百二十里絕崖壁立湍水迅急上甚艱險載物悉下然後得過又東流經峽州冝都縣南二百步凡二百里至峽州峽州夷陵縣本漢舊縣屬南郡大江西自歸州秭歸界流入經縣自蜀至此五千餘里下水五日上水百日縣西北有西陵山自縣溯江二十里入峽口名爲西陵峽長二十里所謂三峽此其一也或謂巴自有三峽此卽峽石又東南流入本州冝都縣本漢夷道縣江去縣百步凡三百三十里至江陵府江陵府江陵縣本漢舊縣屬南郡江在縣南十里東流經本府之公安石首二縣又東南至澧州界卽東至於澧也先儒以爲澧水然澧水入洞庭而後入江又以爲澧陵然澧陵在江東南數百里蓋禹貢言至者非山卽澤是必山澤因水而得名者今澧州在江南無非山澤寧不可信○易氏曰江至澧州界凡東流五百七十里至嶽州嶽州巴陵縣本漢下雋縣之巴丘地屬長沙國江在縣北五里洞庭湖在縣西南五十步周回二百六十里此禹貢之九江朱子曰過九江者言導岷山之水而是水之流橫截乎洞庭之口以至東陵也是漢水過三澨之例九江說見荊州○漢孔氏曰東陵地名林氏曰水經云東陵在廬江金箘縣西北漢志廬江郡亦有東陵鄕蔡氏曰東陵巴陵也今嶽州巴陵縣是也地誌在廬江者非是易氏曰江水過九江而後至於東陵今巴陵與夷陵相爲東西夷陵一名西陵則巴陵爲東陵可知○漢孔氏曰迆溢也東溢分流都共北防爲彭蠡韻略曰迆邪行也易氏曰江至巴陵自東迆北然後北流經嶽州臨湘縣北又北流經鄂州蒲圻縣後爲嘉魚縣凡五百一十里至鄂州鄂州江夏縣本漢沙羨縣屬江夏郡江水在縣西南北對崢嶸洲又東流經本州武昌縣本孫權所都又東流經本州永興縣界凡六百里至江州江州潯陽縣後攺爲徳化縣本漢潯陽舊縣屬廬江郡又經本州之都昌縣縣後屬南康軍過彭蠡湖之口卽江漢水匯澤之地後於彭蠡入江之處置湖口縣林氏曰江漢二水皆發源於西而東流漢將與江合則必稍折而南江將與漢合則必稍折而北蓋江在漢之南漢在江之北江稍北則其勢相屬故會於彭蠡而復東也匯卽彭蠡不言彭蠡者蒙上文也匯說見導漾○林氏曰漢旣名北江故此名中江易氏曰江至湖口又東北經彭澤縣自江州凡五百八十里至池州池州秋浦縣後攺爲貴池縣本漢石城縣地屬丹陽郡江在縣北七里又東北流經宣州之蕪湖縣及當塗縣之牛渚山一名采石後以二縣太平州又東北流至潤州之上元縣縣乃六朝所都謂之建業後置陞州又升爲建康府凡東北流七百四十里至潤州潤州丹徒縣後升爲鎭江府縣本漢舊屬荊國江闊十八里魏主臨江而嘆卽此地又東至常州之江陰縣後爲江陰軍乃江之南入海處潤州北渡七十里至州揚州江都縣本漢廣陵縣地屬江都國又東北流一百二十六里至本州之海陵縣後置泰州亦江都縣地漢志所謂至江都入海者也○合沙鄭氏曰江水自梁州之外入梁州之內歷荊與揚禹之施功又次於河】

導沇水東流爲濟入於河溢爲滎東出於陶丘北又東至於菏又東北會於汶又北東入於海

【漢孔氏曰泉源爲沇流去爲濟易氏曰漢志河東郡垣縣王屋山在東北沇水所出東南至武徳河河軼出滎陽北地中又東至隗槐入海過郡九行千八百四十里今考唐志河南府王屋縣後屬孟州本漢舊縣屬河東郡王屋山在縣北十五里沇水所出南行九十里至本府之濟源縣濟源縣後屬孟州本漢軹縣屬河內郡濟水在縣西北三里平地而出有二源其東源周回七百步深不可測西源周回六百八十五步深一丈蓋沇水源出王屋縣王屋山旣見而伏東出於濟源縣方名濟水○漢孔氏曰濟水入河並流十數里而南截河又並流數里溢爲滎澤在敖倉東南易氏曰自濟源縣凡南流一百二十里而入於河自入河處又東南流二百三十里至鄭州滎澤縣本漢滎陽縣地有古滎澤程氏曰滎水之爲濟本無他義濟旣灌河河盈水溢適在滎地是溢出者非濟水因濟而溢故禹還以元名命之蔡氏曰程氏言溢之一字固爲有理然出於河南者旣非濟水則禹不應以河枝流而冒稱爲濟蓋溢者指滎而言非指河也且河濁而滎淸則滎之水非河之溢明矣況經所書單立導沇條例若斷若續而實有源流或見或伏而脈絡可考先儒皆以濟水性下勁疾故能入河穴地流注顯伏南丰曽氏齊二堂記謂泰山之北與齊之東南諸谷之水西北匯於黒水之灣又西北匯於桓崖之灣而至於渇馬之崖蓋水之來也眾其北折而西也悍疾尢甚及至於崖下則泊然而止而自崖以北至於歷城之西蓋五十里而有泉湧出髙或致數尺其旁之人名之曰趵突之泉齊人皆謂嘗有棄糠於黒水之灣者而見之於此蓋泉自渇馬之崖潛流地中而至此復出也其注而北則謂之濼水達於淸河以入於海舟之通於濟者皆於是乎達也齊多甘眾其顯名者十數而色味皆同以余驗之蓋皆濼水之旁出者也然則水之伏流地中固多有之奚獨於滎澤疑哉吳興沈氏亦言古說濟水伏流地中今歷下凡發地皆是流水世謂濟水經過其下東阿亦濟所經取其井水煮膠謂之阿膠用攪濁水則淸人服之下膈疏痰蓋其水性趨下淸而重故也濟水伏流絕河乃其物性之常事理之著者程氏非之顧弗深考耳又曰溢滿也復出河之南溢而爲滎澤也滎說見豫州】

【按孔氏截河之說程氏河溢之說皆非是惟蔡氏說當就以經証之溢與出字皆特見之例惟其自中而滿故不如菏澤被孟豬之被而有溢之名惟其由伏而見故不如他水下流之至而有出之名一也又王屋之下旣見而伏濟源之西平地復見在河北旣爾何獨溢出於河南而不然二也又濟河兗州至爾雅猶有濟南曰兗州之稱至呂氏春秋猶有濟河間曰兗州之稱使其下流至兗者非沇濟自來之濟則歷代相傳豈其以無源之水名兗疆域三也要之大河之逕其初與濟伏地之泉兩不相礙自濟源至溫入河者固並河東下其伏地潛而復見湧溢於滎再出於菏者脈絡未嘗不與沇相通】

【○漢孔氏曰陶丘丘再成易氏曰鄭州滎澤縣東至本州五十里又東一百里至汴州又東北二百四十里至曹州曹州濟陰縣有定陶鎭後以爲定陶縣屬廣濟軍本漢定陶縣之地屬濟陰郡蓋古之陶丘也一名左城唐堯所居故爲陶唐○漢孔氏曰菏澤之水易氏曰自定陶縣又東北九十里至於菏澤是陶丘在今廣濟軍之西菏澤在今廣濟軍之東北以上古濟所經之地自河至此凡七百餘里蔡氏曰謂之至於菏者濟陰縣自有菏派濟流特至其地耳菏說見豫州○漢孔氏曰濟與汶合易氏曰濟至菏澤卽東北防於汶在鄆州中都縣之地汶說見靑州○漢孔氏曰北折而東易氏曰濟自防汶凡北流一百里至鄆州須昌縣鄆州須昌縣後爲東平府須城縣本漢須昌縣屬東郡濟去縣西二里又北流經齊州之長淸縣本漢盧縣地又東北流經齊州之丰齊縣後省入長淸本漢荏縣地濟西去縣二十六里凡二百里至齊州之臨邑縣齊州臨邑縣本漢舊縣屬東郡濟西去縣四十里又東北流經本州之全節縣後省入歷城本漢東平陵縣屬濟南郡又東北流經本州章丘縣本漢陽丘縣地又東北流經本州臨濟縣後省入章丘本漢管縣屬濟南郡又東北流經淄州鄒平縣本漢舊縣屬濟南郡濟南去縣三十五里又東北流經淄州濟陽縣本漢鄒縣屬濟南郡凡一百九十里至淄州髙苑縣淄州髙苑縣本漢舊縣屬千乘郡濟去縣七十步凡東流二百四十里至靑州博昌縣靑州博昌縣後爲博興縣本漢博昌縣屬千乘郡濟北去縣百步又東北流入海○合沙鄭氏曰濟之源不出於塞外流不外於中國】

導淮自桐柏東會於泗沂東入於海

【桐柏說見導山唐孔氏曰水經云淮出胎簪山東北過桐柏山胎簪蓋桐柏之旁小山也陳氏曰淮自桐柏以上流小無所用導故導之自桐柏始渭洛言自亦然易氏曰漢志南陽平氏縣桐柏大復山在其南淮水所出東南至淮陸入海過郡四行三千二百四十里今考唐志唐州桐柏縣本漢平氏縣之東界屬南陽郡桐柏山一名大復山在縣南九十里淮水經此山○漢孔氏曰與泗沂二水合而入海易氏曰淮自桐柏縣東流經蔡州朗山縣凡二百四十里至蔡州眞陽縣本漢愼陽縣地屬汝南郡淮經縣南八十里北至州一百里又東流至本州襃信縣又東流至本州新息縣南五里凡東流三百里至潁州潁州汝陰縣本漢舊縣屬汝南郡淮西南流入經縣南五里又東流二百二十里經本州下蔡縣周世宗以下蔡縣置壽春府凡東流五百里至宿州蘄縣宿州蘄縣本漢舊縣屬沛郡淮經縣南七十里又東流經本州虹縣又東流經淮南濠州之昭義縣後攺爲昭信屬泗州本漢臨淮郡淮陵縣地漢志所謂至淮陵者也又東北經泗州之徐城縣凡四百二十里至泗州泗州臨淮縣本漢徐縣地屬臨淮郡南臨淮水北枕汴河又東流經本州之宿遷縣又東北流經本州之連水縣凡二百七十里入海唐孔氏曰沂水至下邳入泗泗水至淮陵入淮乃沂先入泗泗入淮耳以去淮近故連言之沂泗說見徐州○合沙鄭氏曰淮之源不出於塞外流不出於中國】

導渭自鳥鼠同穴東會於澧又東會於涇又東過漆沮入於河

【鳥鼠說見雍州漢孔氏曰鳥鼠共爲雌雄同穴處此山遂名山曰鳥鼠唐孔氏曰釋文云鳥鼠同穴其鳥爲鵌其鼠爲鼵李巡云鵌鼵鳥鼠之名共處一穴天性然也郭璞云鼵如人家鼠而短尾鵌似鵽而小黃黒色穴入地三四尺鼠在內鳥在外易氏曰漢志隴西郡首陽縣鳥鼠同穴山渭水所出東至北船司空縣入河過郡四行千八百七十里考之唐志渭州渭源縣本漢首陽縣屬隴西郡今屬熙州有鳥鼠山在縣西七十六里禹導渭始此凡有三源又正東防南流至渭州襄武縣又東流五十里至本州隴西縣後於縣置鞏州又東流至秦州伏羌縣南一里凡三百里至秦州秦州上邽縣唐末廢徙成紀渭水在縣北十三里又東流凡二百二十里至隴州南由縣後省縣入吳山本漢汧縣地屬右扶風渭水在縣南四十里凡東流三百二十里至鳳翔府岐山縣鳳翔府岐山縣渭水在縣南二十里又東流經京兆府之渭南同官咸陽三縣凡東流二百七十里至京兆府京兆府萬年縣本漢觀縣屬左馮翊渭水在縣北五十里凡東流二百四十里至華州華陰縣華州華陰縣本漢舊縣屬農郡渭水在縣東北流三十五里自永丰倉入河謂之渭口卽所謂渭汭也○灃涇漆沮說見雍州蔡氏曰此言東會於灃又東會於涇又東過漆沮者渭水自西而東之次也雍州言涇屬渭汭漆沮旣從灃水攸同者防言境內諸水非東西之次也○合沙鄭氏曰渭水源出於塞外其行不下二千里而附於河故不得與四瀆並而禹之施功不下於四瀆故與四瀆同紀於導水也】

導洛自熊耳東北會於澗瀍又東會於伊又東北入於河

【熊耳說見導山易氏曰漢志農上洛縣洛水出冢嶺山東北至鞏入河過郡二行千七十里蓋禹導洛𨿽始於此而洛源實出於上流之冢嶺山考之唐志商州洛南縣本漢上洛縣地屬農郡冢嶺山在縣西七十里洛水所出又東流七十里至本縣又東北流九十里至本州之上洛縣南四十里乃在熊耳山之西浮梁之水出焉而注於洛凡四百六十里至虢州界虢州盧氏縣本漢舊縣屬農郡熊耳山在縣南五十里禹導洛始此東流經河南府福昌縣又東北流經河南府壽安縣凡四百五十里至河南府河南府河南縣本漢舊縣屬河南郡洛在縣北四里又洛陽縣本漢舊縣屬河南郡洛在縣西南三里自苑內上陽之南彌漫東流又六十三里至本府緱氏縣又東北流七十七里至本府鞏縣會伊瀍澗之水東經洛汭北對郎渚謂之洛口亦名什谷凡東北流一百四十里而入河澗瀍伊說見豫州○合沙鄭氏曰洛之水其源不逺不及渭漢其流之大不過涇沔終亦入於河其行僅千餘里而已而得與導水之列者洛居天下之中與河並爲圖書之所古人見河洛而思禹功蓋亦本此】

【○緫說導水○唐孔氏曰所導九水大意亦自北爲始弱水最在西北水又西流故先言之黒水從雍梁西界南入南海與諸水不相參渉故次之四瀆江河爲大河在北故先言河也漢入江故先漢後江其濟發源河北越河而南與淮俱爲四瀆故次濟次淮其渭與洛俱入河故後言之計流水多矣此舉大者言耳○夏氏曰上文導山如河濟淮渭洛江漢大略已見故此所導水皆所以結上文而足其義前有導岍及岐則此導川遂及於河濟前有西傾朱圉鳥鼠則此導川遂及於淮渭洛前有導嶓冢岷山則此導川遂及於江漢皆始終相因之辭惟弱水黒水前無所因後無所屬又皆在塞外西北禹先順而導之故以冠於眾水之上○蔡氏曰經言導河積石導淮自桐柏導渭自鳥鼠同穴導洛自熊耳者源皆非出於其山特自其山以導之故先言水而後言山也河不言自者河源多伏流積石其見處故言積石而不言自也言嶓冢導漾岷山導江者漾之源出於嶓江之源出於岷故先言山而後言水也沇水不言山者沇水伏流其出不一故不志其源也弱水黒水不言山者九州之外蓋略之也○曽氏曰水所經一也有言至言過言會者鄭云言過言會者皆水名言至者或山或澤是也若河之至於龍門至於華陰至於厎柱大伾漢之至於大別皆山名河至於孟津則地名河至於大陸濟至於菏皆澤名也江至於澧或以爲澧州多山澤或地名因水也至於東陵陵名也以大水合小水則謂之過若河之過浲水過洛汭漢之過三澨江之過九江渭之過漆沮皆以大水合小水也二水勢均而相入則謂之會若江會於匯濟會於汶淮會於泗沂渭會於涇會於灃洛會於澗瀍會於伊皆水勢之均也天下之水莫大於河故未嘗言會濟淮洛之水爲小凡川之合者勢皆可均故未嘗言過如洛於澗瀍伊皆謂之會則水之巨細可知也】

九州攸同四隩旣宅九山刋旅九川滌源九澤旣陂四海會同六府孔修庶土交正厎愼財賦咸則三壤成賦中邦

【唐孔氏敍章指見篇末○漢孔氏曰所同事在下林氏曰周禮職方氏辧九州之國使同貫利蓋辧之則廣谷大川異制民生其間異俗五味異和器械異制車服異冝各得其所而不雜亂同之則車同軌書同文行同倫各要其所歸而不見其爲異故序言別此言同也○漢孔氏曰四方之宅已可居許氏曰隩水涯隈也李氏曰涯內近水爲隩○漢孔氏曰九州名山已槎木通道而旅祭矣上官氏曰九州之山見於禹貢者四十有五岱

衡

大華

恆

外方南荊

北荊

雍岐

冀岐

徐蒙梁蒙

壷口

梁

太嶽

碣石羽

嶧

岷

嶓冢

蔡西傾

終南

惇物

鳥鼠

三危積石

龍門

昆崘

岍

雷首厎柱

析城

王屋

太行

朱圉熊耳

桐柏

陪尾

內方

大別敷淺原合黎

大伾

東陵

陶丘○漢孔氏曰九州之川已滌除泉源無壅塞矣上官氏曰九州之川見於禹貢者三十有六河

江

沇

淮

弱水黒水

漾

渭

洛

兗沮雍沮

荊沱

梁沱

荊潛

梁潛衡漳

恆

衞

灉

漯濰

淄

降

三澨

澧汶

泗

沂

涇

灃】

【漆

澗

瀍

伊

桓九江】

【○漢孔氏曰九州之澤已陂障無決溢矣索至曰九州之澤見於禹貢者十有二大陸

雷夏

大野

彭蠡

震澤云夢

滎

波

菏澤

孟豬豬野

流沙○漢孔氏曰四海之內會同京師九州同風萬國共貫唐孔氏曰禮諸侯之見天子時見曰會殷見曰同此言官之與民皆得聚會京師非據諸侯朝天子也○六府修說見禹謨○漢孔氏曰交俱也眾土俱得其正謂壤墳壚致所愼者財貨貢賦言取之有節不過度蔡氏曰謂之庶土則非特谷土也庶土有等皆以肥髙下名物交相正焉以任土事因庶土所出之財而致愼其財賦之入如周大司徒以土冝之法辧十有二土之名物以任土事之類也○漢孔氏曰皆法壤田上中下大較三品成九州之賦蔡氏曰則品節之也九州谷土又皆品節之以三等如周大司徒辧十有二壤之名物以致稼穡之類也中邦諸夏也蓋土賦有及於四夷而田賦則止於中國耳○陳氏曰禹貢書法簡嚴上經每州惟舉一隅以反至此緫結之以見九州之所同如宅土惟言於兗雍故此以四隩旣宅緫之旅山惟言於梁雍故此以九山刋旅緫之上經所載川澤𨿽多然九州之川澤不止是也故九川九澤之滌陂緫之上經𨿽各載達河之道而四方之趨帝都者不止是也故以四海會同緫之六府孔修則非特水土之治也庶土交正則山林川澤丘陵墳衍原隰之土地無不辧正非特墳壤之別也財物者民命所系一或輕取則民無以生聖人所深謹也故於此又提其綱言之觸類而推禹功之全可見矣】

錫土姓祗臺徳先不距朕行

【唐孔氏敍章指見篇末○漢孔氏曰臺我也天子建徳因生以賜姓謂有徳之人生此地以此地名賜之姓以顯之王者常自以敬我徳爲先則天下無距違我行者王氏曰封建諸侯錫之土以立國錫之姓以立宗祗臺徳先者祗上之徳先之也不距朕行從上所行行之也陳氏曰臺朕皆史氏我其君上也東陽馬氏曰水土已平天子於是封建諸侯共治天下天子又祗是徳以先之而天下無敢不從此皆禹功所致也】

五百里甸服百里賦納緫二百里納銍三百里納稭服四百里粟五百里米

【唐孔氏敍章指見篇末○漢孔氏曰規方千里之內謂之甸服爲天子服治田去王城面五百里陳氏曰禹之甸法達於天下而王畿獨以甸名蓋農事國之本也京師聲名文物之所萃四方百貨之所聚其民易以棄本逐末制名必曰甸服所以示務本之義制賦必以稼穡所以責務本之實蓋率天下以歸本也朱氏曰裏者乃道途逺近之數非方井之裏也畿內天子之田其民主爲天子治田事故謂之甸服○漢孔氏曰甸服內之百里近王城者禾藳曰緫入之供飼國馬朱氏曰百里二百里亦以四面各言之百里者言王城之一百里二百里者第二之百里三四五皆然唐孔氏曰緫者緫下銍稭禾穟與藳緫皆送之也○漢孔氏曰銍刈謂禾穟唐孔氏曰說文云銍獲禾短鎌也○漢孔氏曰稭藳也服藳役唐孔氏曰納粟之外斟酌納藳非是徒納藳也此言服明上下皆有所納之役省文也○呂氏曰粟谷也有殻曰粟無曰米曽氏曰春秋傳云甸粟而納之王宮米而藏之禦廩而九數有粟米之法爲粟二十防爲米十防粟米之辧也周官倉人掌粟入之藏舂人掌供米物於此可見○漢孔氏曰所納精者少麤者多唐孔氏曰其於稅也皆當什一但所納有精麤逺輕而近重耳○孫氏曰二百里以下不言賦粟米不言納從上文也○林氏曰上文九州皆言田賦此所載但及甸服者鄭氏謂侯綏等所出賦稅各入本國此但據天子立文耳朱氏曰自緫至米皆公田之稅畿內專言田賦者畿內不封諸侯故田賦入天子然五服事各不同亦舉凡例以互相見耳】

五百里侯服百里采二百里男邦三百里諸侯

【漢孔氏曰甸服外之五百里侯候也斥候而服事王氐曰以始有諸侯故曰侯服○漢孔氏曰侯服內之百里夏氏曰第一百里爲采采者卿大夫食邑之地也索至曰王制云千里之外曰采王畿千里之外爲侯服於此正采地也然考之周官六鄕之外爲六遂六遂之外有家邑稍地則大夫之采地在畿內也又有小都縣地大都畺地則公卿王子弟之采地亦在畿內也然則侯服之采其周官所謂邦國閒田乎蓋侯服百里最近王圻故不以封而爲閒田天子之子弟食采在邦國之畺地世逺族蕃則其采地有及於侯服故空其地所以待之謂之百里采者如此○漢孔氏曰男任也任王者事言邦者見上下皆是諸侯之國也朱氏曰第二之百里爲男爵之國王氏曰男邦之建欲王畿不爲大國所逼而小國易獲京師之助○漢孔氏曰三百里同爲王者斥候故合三爲一名朱氏曰三百里謂自三至五爲百里者三隨文生例不可拘也李氏曰建諸侯非特此三百里以其對男邦言之則自此以外皆諸侯也○陳氏曰言男則子在其間言侯則伯在其間蘇氏曰男邦小國也諸侯大國次國也小國在內依天子而大國在外以禦侮也○朱氏曰侯服惟言邑國者畿內主於封侯亦互相見也】

五百里綏服三百里揆文教二百里奮武衞

【漢孔氏曰綏安也侯服外之五百里安服王者之政教蔡氏曰謂之綏者漸逺王畿而取綏安之義也綏服內取王畿千里外取荒服千里介於內外之間唐孔氏曰周語云先王之制邦內甸服邦外侯服侯衞賔服蠻夷要服戎狄荒服彼賔服當此綏服綏者據諸侯安王爲名賔者據王敬諸侯爲名彼云先王之制則此服舊有二名○漢孔氏曰揆度也度王者文教而行之三百里皆同陳氏曰文教以文徳教化也內之三百里接於中國故以文教爲準夏氏曰若揚雄所謂五政所加七賦所養揆度文教以經理之也○漢孔氏曰文教外之二百里奮武衞天子所以安陳氏曰武衞以武事衞防也外之二百里接於夷蠻故奮勵武衞也然武以衞言保防邦國而已非窮兵服逺也呂氏曰夷虜無常故二百里常奮其武以衞中國以二百里之武衞而能捍數百里之蠻夷蓋因其所居使之守其鄕邑墳墓則人人自盡故二百里足矣後世不明古意秦至發閭左萬里出戍離墳墓棄井邑怨望而行遇敵望風渙防安能爲備林氏曰漢魏使夷狄內附入居中國障塞之地故至西晉有劉淵石勒之變石晉以盧東一道賂契丹故至末帝有耶律徳光之變綏服二百里奮武衞以嚴夷狄之限實萬世不可易之法也○陳氏曰內三百里非無武備蓋以文教爲主外二百里非無文教蓋以武衞爲主】

五百里要服三百里夷二百里蔡

【漢孔氏曰綏服外之五百里要束以文教王氏曰於此不可用中國之政爲之要約而已陳氏曰猶近世羈縻州也緫其大要而已○唐陸氏曰夷馬云易也蔡氏曰夷雜夷俗也劉氏曰夷者稍以夷禮通之若春秋祀鄫葛莒是也○漢孔氏曰蔡法也法三百里而差簡林氏曰蔡先儒止作蔡字讀然左傳云殺管叔而蔡蔡叔注蔡放也陸氏音素達反此冝依左氏讀要服三百里爲夷則其外二百里亦夷也而乃謂之蔡者蓋中國之人有罪先王不忍殺之則投於此地故言蔡以示放罪之意其實卽夷狄也】

五百里荒服三百里蠻二百里流

【漢孔氏曰要服外之五百里言荒又簡略王氏曰荒不治也又非若要也陳氏曰荒服𨿽不治然亦率服來王故列於五服○漢孔氏曰以文徳蠻來之不制以法王氏曰蠻之爲言慢則甚於夷矣劉氏曰蠻者亦言雜以蠻俗待之若春秋楚越也○漢孔氏曰流移也劉氏曰流如流共工之流輕罪則蔡於要服重罪則又流於荒服所謂投之四裔屏之逺方林氏曰荒服三百里蠻則其外二百里亦蠻也而乃謂之流者以示放罪人之意其實卽蠻地也】

【○緫說五服○張氏曰服者服其事也內而甸侯衞外而要荒莫不各服其事於天子故皆謂之服新安王氏曰甸侯綏謂之中國要荒謂之夷蠻則中國之地方廣不過三千里聖人務廣徳不務廣地春秋不治夷狄亦此意蔡氏曰先儒疑禹服之狹而周漢地廣或謂周服里數以相方言或謂古今尺有長短或謂禹以直方計後世以人迹屈曲取之皆非的論蓋禹聲教所及則地盡四海而其疆理則止以五服爲制荒服之外又別爲區畫如所謂咸建五長周漢則盡其地而疆理之也】

東漸於海西被於流沙朔南曁聲教訖於四海禹錫圭告厥成功

【唐孔氏敍章指見篇末○漢孔氏曰漸入也此言五服之外皆與王者聲教而朝見禹功盡加於四海薛氏曰聲教風聲教化也振於此而彼聞焉謂之聲軌於上而下效焉謂之教陳氏曰訖盡也林氏曰靑徐抵東海故言東漸於海雍州弱水旣西而弱水入流沙故言西被流沙揚州抵南海冀州扺碣石至北海哉言朔南曁聲教而終以訖於四海蓋聲教盡加四海也朔南不言所至下文見之也漸被曁皆言聲教所加特變文耳非有淺深○漢孔氏曰天色堯錫圭以彰顯之言天功成朱氏曰錫猶師錫帝曰之錫下錫上也圭其贄歟王氏曰禹納圭於舜以告成功也】

【○緫該一篇意○唐孔氏曰此篇史述爲文發首奠髙山大川言禹治九州之水水害旣除定山川次秩與諸州爲引序自導岍至嶓冢條說所治之山言其首尾相及也自導弱水至導洛條說所治之水言其發源汪海也自九州攸同至成賦中邦緫言水土旣平貢賦得常之事也錫土姓三句論天子於土地布行徳教之事也自五百里甸服至二百里流緫言四海之內量其逺近分爲五服之事也自東漸於海以下緫結禹功成之事也】

尙書纂傳卷四﹤經部﹐書類﹐尙書纂傳﹥

欽定四庫全書

尙書纂傳卷五

元王天與撰

甘誓第二

夏書

啟與有扈戰於甘之野作甘誓

【漢孔氏曰夏啟嗣禹位伐有扈之罪朱子曰交兵曰戰唐陸氏曰有扈國名京北鄠縣卽有扈之國甘水名今在鄠縣西呂氏曰讀書者必觀其時識其變堯舜禹三聖相承渾然無間至啟而有跋扈之臣臣與君抗其勢若均其體若敵遂至於戰視有苗弗率汝祖徵之气象有間矣○唐孔氏曰史敍其事作甘誓】

甘誓

【漢孔氏曰將戰先誓唐孔氏曰甘誓牧誓費誓皆取誓地爲名湯誓舉其王號泰誓不言武誓者皆史官不同故立名有異泰誓未戰而誓故不言國名秦誓自悔而誓非爲戰誓故舉其國名○蔡氏曰今文古文皆有】

大戰於甘乃召六卿王曰嗟六事之人予誓告汝有扈氏威侮五行怠棄三正天用勦絕其命今予惟恭行天之罰左不攻於左汝不恭命右不攻於右汝不恭命禦非其馬之正汝不恭命用命賞於祖弗用命戮於社予則孥戮汝

【唐孔氏曰發首二句敍其誓之由王曰已下皆是誓辭○漢孔氏曰天子六軍其將皆命卿蔡氏曰古者四方有變責之方伯方伯不能討然後天子親徵之天子之兵有徵無戰今啟旣親率六軍以出而又書大戰於甘所以深著有扈不臣之罪爲天下後世諸侯之戒也李氏曰周禮地官鄕大夫毎鄕卿一人六鄕六卿無事則各掌其鄕之政教禁令屬於大司徒有事則率其鄕之萬二千五百人而爲之將屬於大司馬卽此卿也呂氏曰六鄕兼統六師無事則爲六卿有事則爲六師六鄕分職司馬主兵官制也六鄕並將司馬帥一兵制也兩不相妨莆陽鄭氏曰司馬𨿽專掌兵至於軍旅大事五官之長咸有事焉冢宰徴師於諸侯大司徒以旗致百官而治其政令大宗伯以軍禮同邦國大司宼涖戮於社○漢孔氏曰各有軍事故曰六事唐孔氏曰鄭云變六卿言六事之人者言軍吏下及士卒也下文戒左右與禦是徧勑在軍之士步卒亦在其間呂氏曰嗟者發嘆而憫其勞之辭○漢孔氏曰五行之徳王者相承所取法有扈與夏同姓恃親而不恭是則威虐侮慢五行怠惰廢棄天地人之正道蔡氏曰威暴殄之侮輕忽之唐孔氏曰五行水火金木土也分行四時各有其徳呂氏曰五行防在天地間爲人爲物皆有五行其或殘害生民廢壞萬物卽是威侮也○漢孔氏曰用其失道故勦截也截絕謂滅之○漢孔氏曰恭奉也唐孔氏曰天子用兵稱恭行天罰諸侯伐有罪稱肅將王誅皆示有所稟承不敢專也○漢孔氏曰左車左左方主射攻治也治其職右車右勇力之士執戈矛以退敵禦以正馬爲政三者有失皆不奉我命唐孔氏曰歷言左右及禦此三人在一車之上也宣十二年左傳云楚許伯禦樂伯攝叔爲右以致晉師樂伯曰吾聞致師者左射以菆攝叔曰吾聞致師者右入壘折馘執俘而還是左主射右主擊刺而禦居中也禦言正馬而左右不言所職者以戰主殺敵左右用兵戰之常事故略而不言禦惟主馬故特言之互相明也葉氏曰古者車戰左右不失其事爲政故宣王復古其詩謂之車攻呂氏曰啟之誓師欲嚴部分左不攻左而攻右右不攻右而攻左禦不以範而以詭𨿽有功亦爲不恭命也師不以律則臧而凶後世吳起斬先戰而奔敵斬首者蓋斬首之功小亂行之罪大一亂部分則不可以爲師也○漢孔氏曰天子親徵必載遷廟之祖主行有功則賞祖主前示不專張氏曰用命謂恭命○漢孔氏曰天子親徵又載社主謂之社事不用命奔北者則戮之於社主前社主陰陰主殺親祖嚴社之意張氏曰弗用命謂不恭命蔡氏曰戮殺也○漢孔氏曰孥子也蘇氏曰戮及其子曰孥堯舜之時罰弗及嗣武王數紂之罪曰罪人以族孥戮非聖人之事也言孥戮者惟啟與湯知徳之衰矣然亦言之而已未聞其眞孥戮人也○呂氏曰啟承堯舜禹重熙累洽之後未嘗接行陣之事一旦誓師戒飭戎陣如素講然古人之學醴用兼全本末具舉於此可見】

尙書纂傳卷五

欽定四庫全書

尙書纂傳卷六

元王天與撰

五子之歌第三

夏書

太康失邦昆弟五人須於洛汭作五子之歌

【漢孔氏曰啟子也盤於遊田不卹民事爲羿所逐不得反國○漢孔氏曰太康五弟與其母待太康於洛水之北怨其不反故作歌陳氏曰昆兄也唐孔氏曰五人自有長幼故稱昆弟薛氏曰據五人言之則曰昆弟對太康言之則曰厥弟對其母言之則曰五子唐陸氏曰五人名字書傳無聞仲康其一也洛汭說見禹貢○唐孔氏曰史敍其事作五子之歌】

五子之歌

【漢孔氏曰啟之五子因以名篇程子曰書爲王者之軌範不獨著聖王之事以爲法亦存其失以示戒五子之歌是也○鄭氏曰此篇訓體也○蔡氏曰今文無古文有】

太康尸位以逸豫滅厥徳黎民咸貳乃盤遊無度畋於有洛之表十旬弗反有窮后羿因民弗忍距於河厥弟五人禦其母以從徯於洛之汭五子咸怨述大禹之戒以作歌

【唐孔氏曰史述作歌之由先敍失國之事○漢孔氏曰屍主也薛氏曰屍如主祭之屍蓋居其位而不爲也經言居其位而不能有爲曰屍者太康尸位是也居其位而不敢有爲曰屍者康王尸天子是也康王居憂聽於冢宰故謂之尸天子非其罪也太康非有他故而遊畋忘及放棄萬機故此言尸位與羲和屍厥官同○漢孔氏曰君喪其徳則眾民皆二心矣蔡氏曰豫樂也夏諺謂吾王不遊吾何以休吾王不豫吾何以助一遊一豫爲諸侯度先王遊豫有節皆以爲民非若太康以逸豫滅徳也陳氏曰滅喪也徳根於性本無可滅之理以其荒滛不反𨿽謂之滅可也貳擕貳也○漢孔氏曰盤樂遊逸無法度○漢孔氏曰洛水之表水之南田獵過百日不還林氏曰有洛之表言其逺也十旬弗反言其久也○漢孔氏曰有窮國名羿諸侯名距太康於河不得入國遂廢之唐孔氏曰左傳云夏之方衰也后羿自鉏遷於窮石然則羿居窮石窮是諸侯之國說文云羿帝嚳射官賈逵云羿之先祖世爲先王射官故帝賜羿弓矢使司射帝嚳帝堯時皆有羿羿是善射之號非人之名不知羿名爲何蘇氏曰忍堪也陳氏曰距以兵阻之也呂氏曰姦雄何世無之我之理正則彼無因而入茍有間隙彼必投之此羿所以因民弗忍而距之也曰因者明禍亂之本在此而不在彼也使秦皇不築長城起阿房陳勝吳廣何所因使隋煬不治宮室伐遼東李密王世充何所因眞氏曰禹之功與天地並甫及再世太康以盤遊之樂遽至失國天命之靡常而前人之功不可恃如此自是羿專夏政寒浞又殺羿而代之非少康君臣辛苦經營則禹不祀矣太康逸豫以一朝而失之少康布徳兆謀四十餘年而後克復失之之易而復之之難如此○漢孔氏曰禦侍也待太康陳氏曰太康爲有窮所距故五子從母徯洛○漢孔氏曰怨其久畋失國呂氏曰此怨非仇怨之怨乃怨慕之怨故五子之歌當以詩體觀小弁父子之怨也五子之歌兄弟之怨也所謂垂涕泣而道之哀而不傷也○漢孔氏曰述循也歌以敍怨唐孔氏曰其一曰皇祖有訓其二曰訓有之是述大禹之戒也其三恨亡國都其四恨絕宗祀其五追悔無及直是指怨太康非爲述祖戒本述戒作歌因卽言及時事故言祖戒以揔之○林氏曰後世作詩者每篇皆有小序言其詩之所爲作其原蓋出於此】

其一曰皇祖有訓民可近不可下民惟邦本本固邦寧予視天下愚夫愚婦一能勝予一人三失怨豈在明不見是圖予臨兆民懍乎若朽索之馭六馬爲人上者柰何不敬

【呂氏敍章指見篇末○唐孔氏曰五子作歌五章毎章各是一人之作辭相連接自爲終始必是五子之歌相顧從輕至甚其一其二蓋是昆弟之次或是作歌之次○漢孔氏曰皇君也君祖禹有訓戒蘇氏曰民可近者言民可親而不可疏不可下者言民可敬而不可賤○漢孔氏曰言人君當固民以安國蔡氏曰民者國之本本固而後國安本旣不固𨿽彊如秦富如隋終亦滅亡而已呂氏曰此二句百世興王之定法禹受位於舜其相傳之要曰可畏非民曰後非眾罔與守邦躬履之久見之精切故作訓以戒子孫堅決著明○漢孔氏曰言能畏敬小民所以得眾心陳氏曰一猶悉也呂氏曰禹言愚夫愚婦一能勝予此敬畏之心見天下實有此理匹夫之志萬鈞之勢不能奪之一能勝予之實也○漢孔氏曰三失過非一也不見是謀備其微鄭氏曰圖謀也呂氏曰明則易見暗則難知在上之人易有不明之怨勢均體敵有怒面言何所不明若人君結怨於民民不敢言而敢怨故其怨常暗而不明日深一日發則不可救聖人所以旁通下情欲圖於不見也巽齋歐陽氏曰聖賢之君未有不畏民之怨怨豈在明不見是圖圖之不見不使之至明也怨不在大亦不在小弭之於小不使之至大也小人怨汝詈汝皇自敬徳聞有怨則懼不問召怨之有無也○漢孔氏曰十萬曰億十億曰兆言多懍危貌朽腐也腐索馭六馬言危懼甚陳氏曰馭與禦同唐孔氏曰經傳惟玆言六馬余書多言駕四者春秋公羊說天子駕六毛詩說天子至大夫皆駕四鄭以周禮校人養馬乘馬一師四圉四馬曰乘康王之誥云布乘黃朱以爲天子駕四漢世天子駕六非常法也然則此言馬多懼深故舉六以言之蘇氏曰言天下莫危於人主也聚則爲君臣防則爲仇敵故天下歸往謂之王人各有心謂之獨夫申此觀之天子所恃者人心而已○漢孔氏曰惟敬則不驕眞氏曰爲人上者柰何不敬俊世之君以一身肆於民上視禹之訓冝知所戒矣】

其二曰訓有之內作色荒外作禽荒甘酒嗜音峻宇雕墻有一於此未或不亡

【呂氏敍章指見篇末○林氏曰此亦禹訓蒙上皇祖之文○漢孔氏曰作爲也迷亂曰荒色女色禽鳥獸甘嗜無厭足峻髙大雕飾此六者棄徳之君必有其一有一必亡況兼有乎林氏曰宇室宇墻垣墻也呂氏曰凡事皆有其則夫婦之正搜狩之常酒以養體樂以導和棟宇之居垣墉之備皆不可廢至於荒迷甘嗜峻雕是逾其則矣一逾其則卽有亡之理○應氏曰禹非徒以空言警後世創朋滛之失謹遊豫之度惡防酒卑宮室凡訓之所戒皆身之所履也○眞氏曰禹之戒凡六言二十有四字耳而古今亂亡之釁靡不由之凜乎不可犯也意者大禹作之而使子孫誦而傳之乎爲人主者能以此大訓揭之座隅銘之楹席則保國之金湯全生之藥石也】

其三曰惟彼陶唐有此冀方今失厥道亂其紀綱乃厎滅亡

【呂氏敍章指見篇末○漢孔氏曰陶唐帝堯氏都冀州蔡氏曰堯初爲唐侯後爲天子都陶故曰陶唐唐孔氏曰堯都平陽舜都蒲阪禹都安邑相去不盈二百里皆在冀州自堯以來其都不出此地故舉陶唐以言之陳氏曰冀方冀州之方猶詩言徐方孫氏曰夏有天下而獨曰冀方指根本之地而言也○漢孔氏曰言失堯之道亂其法制自致滅亡朱子曰紀者如絲之有紀綱者如网之有綱絲無紀則不能以自理网無綱則不能以自張李氏曰言失道而及亂紀綱道與法非二事也】

其四曰明明我祖萬邦之君有典有則貽厥子孫關石和鈞王府則有荒墜厥緒覆宗絕祀

【呂氏敍章指見篇末○漢孔氏曰君萬國爲天子典爲經籍則法貽遺言仁及後世蔡氏曰明明明而又明也張氏曰皇祖尊之也我祖親之也陳氏曰典則皆法也典者萬世之常經若周官六典是也則者一時之成式若周官六則是也○漢孔氏曰金鐵曰石供民器用通之使和平則官民足林氏曰五權之法二十四銖爲兩十六兩爲斤三十斤爲鈞百二十斤爲石鈞石五權之最重者法度之制始於權權與物鈞而生衡衡運生規規圓生矩矩方生繩繩直生準準正則平衡而鈞權是權者法度之所自出也舉鈞石則五權可知舉權則度量凖繩可見石言關鈞言和互文耳陳氏曰王府王國府庫也○漢孔氏曰言古制存而太康失其業以取亡陳氏曰墜廢也緒絲端可續也以諭國家之統緒鄭氏曰覆滅絕斷也林氏曰其後少康以一族祀夏配天是夏之宗卒不覆禹之緒卒不絕也此章𨿽則云然以其有滅之理亦如詩正月言赫赫宗周襃姒滅之耳】

其五曰嗚呼曷歸予懷之悲萬姓仇予予將疇依郁陶乎予心顏厚有忸怩弗愼厥徳𨿽悔可追

【呂氏敍章指見篇末○漢孔氏曰曷何也言思而悲林氏曰嗚呼嗟嘆之辭陳氏曰悲痛傷也○漢孔氏曰仇怨也言當依誰以復國乎林氏曰匹夫匹婦之怨不可犯況萬姓仇予冝其失所依也○漢孔氏曰郁陶言哀思顏厚色愧忸怩心慙朱子曰郁陶思之甚而气不得伸也○漢孔氏曰言人君行已不愼其徳以速滅敗𨿽欲攺悔其可追及乎陳氏曰太康失邦病根在不敬謹故五子之歌以是始終焉故曰敬勝怠者吉怠勝敬者滅○陳氏曰五子不咎羿而曰萬姓仇予不咎百姓而曰弗愼厥徳不咎太康而自怨自艾終之以不可追而已所謂怨而不怒也呂氏曰此章讀之使人惻然見兄弟一體之至太康失道仇不在弟五子無失何以忸怩蓋視太康所爲如己爲之如出太康之口代爲太康寒心略無忿嫉不平之意皆眞情篤友之所形見也】

【○總說五章意○呂氏曰五子之歌一章逺思大禹敬民之訓二章尋咎其取亡之端三章痛惜帝統之亂亡四章反覆家緒之本末五章其情極矣盡取其憂愧歸之於己觀其俯仰髙下節奏所在五子之心爲如何○林氏曰詩𨿽本於三百篇實本於虞夏之世舜臯賡歌其言安以樂所謂治世之音也五子之歌其言怨以怒所謂亂世之音也是二歌𨿽載於書實詩之淵源也】

尙書纂傳卷六

欽定四庫全書

尙書纂傳卷七

元王天與撰

徵第四

夏書

羲和湎滛廢時亂日往徵之作徵

【漢孔氏曰羲和自唐虞至三代世職不絕承太康之後沈湎於酒過差非度廢天時亂甲乙朱子曰湎飲酒色變也○漢孔氏曰國之君受王命往徵之陳氏曰書旣言後承王命但徵故序省文但言往徵之○陳氏曰堯作歷象舜作璣衡蓋時以作事事以厚生生民之道於是乎在羲和廢時亂日使人君上失奉天之道下失生民之務其罪大矣而先儒於此書疑焉者蓋以時日爲輕也○唐孔氏曰史敍其事作徵】

徵

【林氏曰此篇誓體也○蔡氏曰今文無古文有】

惟仲康肈位四海侯命掌六師羲和廢厥職酒荒於厥邑後承王命䢐徵

【夏氏曰此史敍作徵之意○漢孔氏曰羿廢太康而立其弟仲康爲天子○漢孔氏曰仲康命侯掌王六師爲大司馬新安王氏曰五旅爲師五師爲軍天子六軍然師訓眾故亦稱六師○漢孔氏曰舎其職官還其私邑以酒迷亂不修其業葉氏曰王朝卿大夫皆食其采地於畿內以其臣主之曰邑○漢孔氏曰就其私邑往討之林氏曰或言侯或言後蓋以諸侯入爲王朝公卿故稱後如禹稷伯夷稱三後周公君陳畢公亦稱三後○蔡氏曰蘇氏以爲羲和貳於羿忠於夏故羿假仲康之命命侯徵之今觀篇首云云蓋史臣善仲康能命將遣師侯能承命致討末見貶仲康不能制命而罪侯之爲專徵也苦果爲篡羿之書則亂臣賊子之所爲孔子亦取之乎】

告於眾曰嗟予有眾聖有謨訓明徴定保先王克謹天戒臣人克有常憲百官修輔厥後惟明明每歲孟春遒人以木鐸徇於路官師相規工執藝事以諌其或不恭邦有常刑惟時羲和顚覆厥徳沈亂於酒畔官離次俶擾天紀遐棄厥司乃季秋月朔辰弗集於房瞽奏鼓嗇夫馳庶人走羲和屍厥官罔聞知昬迷於天象以干先王之誅

【夏氏曰此引古訓以正羲和之罪○漢孔氏曰誓勑之嗟說見甘誓陳氏曰有眾所部之眾○漢孔氏曰徴證保安也聖人所謀之敎訓爲世明證所以定國安家陳氏曰聖先聖也以其定謀謂之謨以其教謂之訓蔡氏曰下文卽謨訓之語○漢孔氏曰言君能愼戒臣能奉有常法蔡氏曰謹恐懼修省以消變異也天戒日蝕之類常憲奉法修職以供人事也王氏曰日有變王爲之懼者謹天戒也不敢廢時亂日者有常憲也○漢孔氏曰修職輔君明明說見五子之歌呂氏曰不言輔弼而言修輔修者輔弼之工夫人臣自課於朝夕者也人君有本然之明若非人臣所能致而得臣輔之則明而又明有日新無疆之意○漢孔氏曰遒人宣令之官木鐸金鈴木舌所以振文敎許氏曰孟長也王氏曰孟春布令憲禁之時與周官正月始和同義唐孔氏曰遒人不知其義蓋遒訓爲聚聚人而令之故以爲名禮有金鐸木鐸鐸是鈴也其體以金爲之舌有金木之異周禮教鼓人以金鐸通鼓大司馬教振旅兩司馬執鐸明堂位云振木鐸於朝是武事振金鐸文事振木鐸陳氏曰徇巡而示之也徇於大路欲其無不聞○漢孔氏曰官眾眾官更相規缺百工各執其所治技藝以諌陳氏曰規運筳以爲圓者也以諭規正之義李氏曰工執藝事如匠慶因宮室之事伶州鳩因鐘律之事醫和因療疾之事諫及國政是也○左氏傳師曠曰自王以下各有父兄子弟以補察其政史爲書瞽爲詩工誦箴諫大夫規誨士傳言庶人謗商旅於市故夏書曰云云諌失常也○漢孔氏曰言百官廢職服大刑王氏曰責難於君謂之恭不諌則謂之不恭陳氏曰常刑刑之有常不變者後世徙諌之君賞諌則有之未聞有不諫而刑者蓋古之時諌者其常不諌者乃失職也後世反是○漢孔氏曰顚覆言反倒朱子曰顚僕也夏氏曰言棄徳不修若木之顚器之覆○漢孔氏曰沈謂醉冥失次位也唐孔氏曰沒水謂之沈大醉冥然無所復知猶沈水然胡氏曰亂者內昏其心志外喪其威儀甚則班伯所謂滛亂之源皆在於酒是也陳氏曰畔與叛同違也離去也官所居之職次所舎之位○漢孔氏曰俶始擾亂遐逺紀謂時日也林氏曰天紀卽歳月日星辰歷數羲和世守其職未嘗紊亂至是始亂之逺棄其所主之司謂保其私邑○漢孔氏曰辰日月所防房所舎之次集合也不合卽日食可知唐歷志曰新曆仲康五年癸巳九月庚戌朔日食在房二度又曰古文集與輯義同日月嘉會而陰陽輯睦則陽不疚乎位以常其明陰亦含章示衝以隱其形若變而相傷則不輯矣林氏曰日月不相輯睦故食孔氏以集爲集合之集非也房有二說或以爲房星日月防於大火之次正在季秋之月朔謂之房星理亦可通然近代善歷者惟仲康時九月合朔已在房心北矣觀此則以房爲所次之舎其說爲長○漢孔氏曰凡日食天子伐鼓於社責上公瞽樂官進鼓則伐之嗇夫主幣之官馳取幣禮天神庶人走供救日食之百役也唐孔氏曰昭十七年夏六月甲戌朔日有食之左傳云季平子曰惟正月朔慝未作日有食之於是乎有伐鼓用幣禮也其餘則否太史曰在此月也當夏四月是爲孟夏此九月日食亦奏鼓用幣者顧氏謂夏禮異於周禮也周禮瞽蒙之官掌作樂樂官用無目之人以其無目於音樂審也詩云奏鼓簡簡謂伐鼓爲奏鼓周禮太僕軍旅田役贊王鼓救日月亦如之周禮無嗇夫之官禮云嗇夫承命告於天子鄭謂嗇夫蓋司空之屬庶人是庶人在官者胥徒也林氏曰漢上林虎圈有嗇夫又有鄕嗇夫是執役之賤職唐陸氏曰車馬曰馳步走曰走○漢孔氏曰主其官而無聞知於日食之變異所以罪重○漢孔氏曰闇錯天象言昬亂之甚呂氏曰不曰幹仲康之誅而曰幹先王之誅蓋一循乎天理已不得而與也】

政典曰先時者殺無赦不及時者殺無赦今予以爾有眾奉將天罰爾眾士同力王室尙弼予欽承天子威命火炎昆岡玉石俱焚天吏逸徳烈於猛火殱厥渠魁脇從罔治舊染污俗咸與維新嗚呼威克厥愛允濟愛克厥威允罔功其爾眾士懋戒哉

【林氏曰此戒飭吏士之辭○漢孔氏曰政典夏后爲政之典籍若周官六卿之治典先時謂歷象之法四時節气望晦朔先天時則罪死無赦不及謂歷象後天時𨿽治其官茍有先後之差則無赦況廢官乎林氏曰周官政典司馬掌之侯掌六師故舉政典而言蓋大司馬法也軍法有先時後時之誅先時謂先期而進是邀功也若漢班勇與張朗共攻焉耆勇從南道朗從北道約俱至焉耆朗欲邀功乃先期徑入焉書是謂先時蓋不與大將軍期會而嗜利輕進不可不誅故殺無赦不及時謂後期而至是逗𨖻也若漢遣霍去病等擊匈奴公孫敖出北地𨿽過居延斬虜三萬級亦以後期當斬贖爲庶人是謂不及時蓋與大將軍期而不至以稽延師期亦可以誅故殺無赦○漢孔氏曰將行也奉王命行王誅○漢孔氏曰以天子威命督其士眾使用命蔡氏曰天子討而不伐諸侯伐而不討仲康之命侯得天子討罪之權侯之徵羲和得諸侯敵懷之義呂氏曰曰奉將天罰曰同力王室曰欽承天子威命將帥但知承王命王者但知奉天討皆不敢認爲己權則人君安敢輕兵人臣安敢專命士卒安敢犯命○漢孔氏曰山脊曰岡昆山出玉言火逸而害玉許氏曰俱皆也焚火灼物也○漢孔氏曰逸過也天王之吏爲過惡之徳其傷害天下甚於火之害玉猛火烈矣又烈於火王氏曰吏奉將天罰故曰天吏朱子曰烈熾盛貌猛暴也○漢孔氏曰殱滅渠大魁帥也指謂羲和罪人之身其脇從距王師者皆無治鄭氏曰脇廹脇也○漢孔氏曰言其餘人久染污俗本無惡心皆與更新一無所問唐陸氏曰污涴泥著物也陳氏曰與猶許也○漢孔氏曰嘆能以威勝所愛則必有成功以愛勝威無以濟眾信無功林氏曰此威非刑威之威乃果斷之威此愛非仁愛之愛乃姑息之愛鄭氏曰克勝也濟成也新安王氏曰若魏絳戮楊幹穰侯斬莊賈皆威克厥愛也趙盾不能止趙穿荀林父不能止先谷皆愛克厥威也愛克威則主將不嚴三軍不肅鼓之不進金之不退未有不敗者○漢孔氏曰言當勉以用命戒以避戮○呂氏曰夏書存於後世者極少因徵可以考官名法度人物軍旅之事顯然備具想當時廢職者惟羲和一人而已】

自契至於成湯八遷湯始居亳從先王居作帝告釐沃【唐陸氏曰此下五亡篇舊解是夏書馬融之徒以爲商書兩義俱通唐孔氏曰自此以下皆商書也孔以經亡序存無所托不可以無經之序爲卷首故附於此卷之末】

【按此當從舊解以爲夏書蓋以商書西伯斟黎例之帝告釐沃湯徵等書正湯爲夏諸侯時事其爲夏書信而有證】

【○漢孔氏曰十四世凡八徙國都唐孔氏曰殷本紀云契生昭明昭明卒子相土立相土卒子昌若立昌若卒子曹圉立曹圉卒子冥立冥卒子振立振卒子微立微卒子報丁立報丁卒子報乙立報乙卒子報丙立報丙卒子主壬立主壬卒子主癸立主癸卒子天乙立天乙是爲成湯商頌云帝立子生商是契居商也世本云昭明居砥石左傳稱相士居商丘及今湯居亳事見經傳者有此四遷餘四遷未詳聞也鄭云契本封商國在太華之陽皇甫謐云今上洛商是也左傳閼伯居商丘相土因之杜預云今梁國睢陽宋都其砥石先儒無言不知所在○漢孔氏曰契父帝嚳都亳湯自商丘遷焉故曰從先王居唐孔氏曰鄭云亳今河南偃師縣有湯亭漢書音義臣瓉云濟陰亳縣是也今濟陰亳有湯冢已氏有伊尹冢杜預云梁國蒙縣北有亳城城中有湯冡其西又有伊尹冢皇甫謐云亳今梁國谷熟縣是也諸說不同未知孰是○漢孔氏曰告來居治沃土二篇皆亡唐孔氏曰經文旣亡其義難明所言帝告不知告誰序言從先王居或當告帝嚳】

湯徵諸侯葛伯不祀湯始徵之作湯徵

【漢孔氏曰爲夏方伯得專徵伐○漢孔氏曰葛國伯爵廢其土地山川及宗廟神袛皆不祀湯始伐之伐始於葛唐孔氏曰皇甫謐云葛卽今梁國寧陵之葛卿○漢孔氏曰述始徵之義也亡】

伊尹去亳適夏旣醜有夏復歸於亳入自北門乃遇汝鳩汝方作汝鳩汝方

【漢孔氏曰伊尹字氏湯進於桀唐孔氏曰孫武兵書及呂氏春秋云伊尹名摰○漢孔氏曰醜惡其政不能用賢故退還○漢孔氏曰鳩方二人唐之賢臣不期而會曰遇夏氏曰北門亳之北門○漢孔氏曰言所以丑夏而還之意二篇皆亡張氏曰惜二篇之亡不得見湯尹之心而孫武乃曰商之興也伊摰在夏以伊尹爲反閒甚可怪也】

尙書纂傳卷七

欽定四庫全書

尙書纂傳卷八

元王天與撰

湯誓第一

商書

【漢孔氏曰契始封商湯遂以爲天下號唐陸氏曰凡三十四篇十七篇存】

伊尹相湯伐桀升自陑遂與桀戰於鳴條之野作湯誓【山楊氏曰伊尹之就湯以三聘之勤也其就桀也湯進之也湯豈有伐桀之意哉其進伊尹以事之也欲其悔過遷善而已伊尹旣就湯則以湯之心爲心矣及其終也人歸之天命之不得已而伐之耳若湯初求伊尹卽有伐桀之心而伊尹遂相之以伐桀是以取天下爲心也以取天下爲心豈聖人之心哉又曰湯伐桀爲時中林氏曰聲罪致討曰伐唐陸氏曰桀夏末天子○漢孔氏曰桀都安邑湯升道從陑出其不意陑在河曲之南或問以升陑爲出其不意如何朱子曰今不的見陑是何地何以辧其正道奇道要之湯決不爲後世之譎詐若陑是取道近亦何必迂路蘇氏曰升自陑紀事之實猶泰誓言師渡孟津○漢孔氏曰地在安邑之西桀逆拒湯唐孔氏曰皇甫謐云今安邑有鳴條陌○唐孔氏曰更敍其事作湯誓○林氏曰此篇亳眾憚於徵役故湯告以弔伐之意蓋誓於亳序云云乃若臨戰而誓者蓋序緫載其伐桀之詳而系以本所誓師之語非謂行至鳴條而誓若牧誓之類也】

湯誓

【漢孔氏曰戒誓湯士眾唐孔氏曰此經皆誓辭也甘誓泰誓牧誓發首皆有序引別言其誓意記其誓處此與費誓惟記誓辭不言誓處者史非一人辭有詳略也○蔡氏曰今文古文皆有】

王曰格爾眾庶悉聽朕言非臺小子敢行稱亂有夏多罪天命殛之今爾有眾汝曰我後不卹我眾舎我穡事而割正夏予惟聞汝眾言夏氏有罪予畏上帝不敢不正今汝其曰夏罪其如臺夏王率遏眾力率割夏邑有眾率怠弗協曰時日曷喪予及汝皆亡夏徳若玆今朕必往

【夏氏曰此湯言夏有可誅之罪○漢孔氏曰湯稱王則比桀於一夫林氏曰湯武誓師時桀紂猶在王曰者史官追稱也湯武稱王必於克夏勝殷之後夏氏曰格猶言格汝舜格汝禹之格悉盡○漢孔氏曰稱舉也舉亂以諸侯伐天子非我小子敢行此事桀有昬徳天命誅之今順天夏氏曰稱臺小子猶後世稱寡人謙辭也王氏曰以常情言之以臣伐君疑於亂矣以天命言之湯所謂天吏非稱亂也○漢孔氏曰汝汝有眾我後桀也正政也言奪民農功而爲割剝之政薛氏曰有眾者商邑之民也我後者商民指湯言之也蔡氏曰穡刈獲也割斷也亳邑之民安於湯之徳政桀之虐焰所不及故不知夏氏之罪而憚伐桀之勞反謂湯不卹亳邑之眾舎我刈獲之事而斷正有夏也張氏曰正卽下文不敢不正之正○漢孔氏曰不憂我眾之言薛氏曰汝眾憚於徵役之言我固聞之矣○漢孔氏曰不敢不正桀罪誅之朱子曰讀書且先求聖人之心如湯曰予畏上帝不敢不正熟讀豈不見湯之心眞氏曰武王謂予弗順天厥罪惟鈞是亦湯之心也○漢孔氏曰今汝其復言桀惡其亦如我所聞之言蔡氏曰湯又舉商眾言桀𨿽暴虐其如我何○漢孔氏曰言桀君臣相率爲勞役之事以絕眾力謂廢農功相率割剝夏之邑居謂徵賦重馬氏曰率盡也盡遏絕眾力也蔡氏曰割如劓割夏邑之割○漢孔氏曰眾下相率爲怠惰不與上和協比桀於日曰是日何時喪我與汝俱亡欲殺身以喪桀呂氏曰桀爲威虐天下冝奔走畏懼而乃盡怠者蓋威虐之極必至墮弛民至不聊生之地自知必死則茍且度日耳𨿽有威虐其如之何朱子曰桀嘗自言吾有天下如天之有日日亡吾乃亡耳民怨其虐故因其自言而目之曰此日何時亡乎若亡則我寧與之俱亡蓋欲其亡之甚也○漢孔氏曰凶徳如此我必往誅之朱子曰湯之徵伐只知一意救民不知其他也】

爾尙輔予一人致天之罰予其大賚汝爾無不信朕不食言爾不從誓言予則拏戮汝罔有攸赦

【呂氏曰此申言賞罰以警眾○漢孔氏曰賚予也汝庶防輔成我我大與汝爵賞陳氏曰致推而至之於彼也○漢孔氏曰食盡其言僞不實唐孔氏曰左傳云孟武伯惡郭重曰何肥也哀公曰是食言多矣能無肥乎言而不行如食之消盡蔡氏曰食言言已出而反吞之也○漢孔氏曰不用命拏戮說見甘誓○呂氏曰禹徵苗止曰爾尙一乃心力其克有勲至啟乃曰用命賞於祖弗用命戮於社予則拏戮汝已不同矣湯誓師之辭與啟相若而又曰朕不食言罔有攸赦世變風移聖人不得不然亦敬心愈加之意也】

湯旣勝夏欲遷其社不可作夏社疑至臣扈

【漢孔氏曰湯承堯舜禪代之後順天應人革命創制攺正易服變置社稷而後世無及勾龍者故不可而止唐孔氏曰左傳云共工氏有子曰勾龍爲后土后土爲社有烈山氏之子曰柱爲稷自夏以上祀之周棄亦爲稷自商以來祀之湯於初時社稷俱欲攺之周棄功多於柱卽令廢柱祀棄而上世治水土之臣其功無及勾龍者故不可遷而止程子曰聖人不容有妄舉若湯始欲遷社眾人以爲不可而不遷則是湯先有妄舉矣不可者湯不可之也○漢孔氏曰言夏社不可遷之意疑至及臣扈三篇皆亡唐孔氏曰疑至臣扈相類當是二臣名亦言不可遷之意○邵子皇極經世書紀夏禹丁巳年受禪自禹至桀十七王凡四百五十八歲】

夏師敗績湯遂從之遂伐三朡俘厥寶玉誼伯仲伯作典寶

【漢孔氏曰大崩曰敗績從謂遂討之○漢孔氏曰三朡國名桀走保之今定陶也桀自安邑東入山出大行東南渉河湯緩追之不廹遂奔南巢俘取也玉以禮神使無水旱之災故取而寶之陳氏曰三朡意其黨惡於桀者永嘉鄭氏曰寶玉夏之器璜之類是也○漢孔氏曰二臣作典寶一篇言國之常寶也亡張氏曰誼伯仲伯之言不得而見其意當如楚昭奚卹之對秦使以子西子髙子敖子友爲寶齊威王之對梁惠王以檀子朌子黔夫爲寶又如子罕謂子以玉爲寶我以不貪爲寶蓋傷桀而以戒湯也】

尙書纂傳卷八

欽定四庫全書

尙書纂傳卷九

元王天與撰

仲虺之誥第二

商書

湯歸自夏至於大坰仲虺作誥

【漢孔氏曰自三朡而還大坰地名唐孔氏曰大坰未知所在當是定陶向亳之路所經○漢孔氏曰仲虺臣名以諸侯相天子爲湯左相奚仲之後呂氏曰湯伐桀歸至大坰在中路間仲氏卽作誥蓋湯旣勝夏愧心頓發茍不急銷釋之則過而不化有害進修之業矣○唐孔氏曰史錄其言作仲虺之誥序不言作仲虺之誥以理足文便故略之】

仲虺之誥

【漢孔氏曰會同曰誥陳氏曰此告君之書古字告誥通用召誥洛誥同蔡氏曰古文有今文無】

成湯放桀於南巢惟有慙徳曰予恐來世以臺爲口實【唐孔氏敍章指見篇末○漢孔氏曰湯放桀武功成故以爲號南巢地名有慙徳慙徳不及古蘇氏曰廬江六縣東有居巢城桀奔於此湯不殺也呂氏曰慙愧也湯居萬世君臣之始變故自以爲慙徳朱子曰湯武固是反之細讀其書湯反之之功恐更精密湯有慙徳如武王恐未必有此意○漢孔氏曰恐來世論道我放天子常不去口鄭氏曰恐懼也曰湯言口實謂借口也陳氏曰堯舜以天下讓後世好名之士猶有不知而慕之者若燕噲於子之是也湯武徵伐而有天下後世嗜利之人安得不以爲口實此湯之所以恐也】

仲虺乃作誥曰嗚呼惟天生民有欲無主乃亂惟天生聰明時乂有夏昏徳民墜塗炭天乃錫王勇智表正萬邦纘禹舊服玆率厥典奉若天命夏王有罪矯誣上天以布命於下帝用不臧式商受命用爽厥師

【唐孔氏敍章指見篇末○漢孔氏曰陳義誥湯可無慙○漢孔氏曰民無君主則恣情欲必致禍亂○漢孔氏曰言天生聰明是治民亂聰明說見堯典○漢孔氏曰夏桀昏亂不卹下民民之危險若防泥墜火無救之者呂氏曰有夏昏徳正與聰明相反○漢孔氏曰言天與王勇智應爲民主儀表天下法正萬國繼禹之功統其故服鄭氏曰勇果決也智知識也呂氏曰勇智非自外來卽聰明之發見陳氏曰立本爲標準謂之表表而正之使萬邦皆正所謂天生聰明時乂也蔡氏曰湯革夏而纘舊服武王革商而政由舊孔子所謂百世可知也○漢孔氏曰天意如此但當循其典法奉順天命而已無所慙呂氏曰典卽萬世常行之理眞氏曰湯之伐桀自謂不幸而處變故有慙徳蓋以爲不獨有愧於人亦將有愧於天仲虺解之曰此特循其常道以順天命而已蓋變而不失其正卽所謂常也○漢孔氏曰言托天以行虐於民乃桀之大罪林氏曰矯詐也如矯制之矯誣僞也吳氏曰如言吾有天下如天之有日此類是也○漢孔氏曰天用桀無道故不善之式用爽明也用商受王命用明其眾言爲主也蘇氏曰臧善也呂氏曰有夏昏徳眾民亦居懵然之中用湯以開明之使如醉夢之得醒故曰爽】

簡賢附勢寔繁有徒肇我邦於有夏若苗之有莠若粟之有秕小大戰戰罔不懼於非辜矧予之徳言足聽聞【唐孔氏敍章指見篇末○漢孔氏曰簡略也賢而無勢則略之不賢有勢則附之若是者繁多有徒眾無道之世所常鄭氏曰附親附勢權勢也○漢孔氏曰始我商家國於夏世欲見翦除若莠生苗若秕在粟恐被鋤治簸颺朱子曰谷之始生者曰苗莠似苗之艸秕糠秕也林氏曰以桀諭苗粟以湯諭莠秕此言勢之危而立於此時必不見容也○漢孔氏曰言商家小大憂危恐其非罪見滅況我之道徳善言足聽聞乎無道之惡有道自然理蔡氏曰戰戰恐懼貌朱子曰此仲虺分明言事勢不容住我不誅彼則彼將圖我矣後人多曲爲之說以諱之要之自是住不得○林氏曰史記稱桀召湯而囚之夏臺𨿽不見於經以仲虺之言觀之則史記信矣】

惟王不邇聲色不殖貨利徳懋懋官功懋懋賞用人惟己攺過不吝克寛克仁彰信兆民乃葛伯仇餉初徵自葛東徵西夷怨南徵北狄怨曰奚獨後予攸䢐之民室家相慶曰傒予後後來其蘇民之戴商厥惟舊哉【唐孔氏敍章指見篇末○史氏曰仲虺稱惟王言湯之所爲天下一人而已○漢孔氏曰不近聲樂言淸簡不近女色言貞固殖生也不生資財貨利言不貪也旣有盛徳兼有此行呂氏曰仲虺見聖人之的故其稱湯不爲髙大之論而實非聖人莫能至聲色貨利不邇不殖自非純乎天理無一亳人欲安能如此林氏曰老子云惟無以天下爲者可以有天下舜禹之禪湯武之兵天下不以爲過者惟其無利之之心故也故仲虺言聲色貨利皆不足以動湯心則其伐夏救民果且有利之之心乎○漢孔氏曰勉於徳者則勉之以官勉於功者則勉之以賞用人之善若自己出有過則攺無所吝惜所以能成王業馬氏曰官須用有徳之人小人有功者亦或有之但賞之而已林氏曰用人惟己所謂善與人同捨己從人樂取諸人以爲善也呂氏曰用人惟己猶所謂取人以身司馬氏曰成湯聖君也仲虺聖輔也以聖輔贊揚聖君不稱其無過而稱其攺過是則聖賢之意惟以攺過爲能不以無過爲貴○漢孔氏曰言湯寛仁之徳明信於天下蒲氏曰寛𨿽對仁而言寛實仁中之一事眞氏曰六經言仁始於此虞書所謂好生之徳安民則惠卽仁也而未有仁之名至是而名始著大抵言仁之用至孔子而後言仁之體】

【按仁字義朱子曰仁者愛之理心之徳也又曰仁之道大不可一言而盡也程子謂幹四徳之元猶五常之仁偏言則一事専言則包四者推此而言則可見矣蓋仁者五常之首也而包四者惻隱之體也而貫四端故仁之爲義偏言之則曰愛之理專言之則曰心之徳其實愛之理所以爲心之徳也今詳此處言仁指愛之理而言眞氏所謂仁之用是也】

【○漢孔氏曰葛伯逰行見農民之餉於田者殺其人奪其餉故謂之仇餉湯爲是以不祀之罪伐之從此後遂徵無道西夷北狄舉逺以言則近者著矣唐孔氏曰乃者卻說已過之事朱子曰餉饋也仇餉與餉者爲仇也王氏曰王者之用兵如良醫之治疾惟恐其來之遲故先彼則此怨先此則彼怨張子曰湯徵而未至怨者非史溢辭如郡縣素困獘政亦望一良吏莫非至誠平居亦不甚至於有事則傾望其上之來如解倒懸也天下之望湯是實如父母願耕願出莫非實如此○漢孔氏曰怨者辭也蔡氏曰奚何也言湯何爲不先徵伐我國也○漢孔氏曰湯所往之民皆喜曰待我君來其可蘇息朱子曰室謂夫婦所居家謂一門之內慶喜也蘇復生也呂氏曰後世用兵師之所至荊棘生焉湯師之至民皆欣然有喜蓋弔民伐罪所至則蘇故其气象不可與後世同日語又曰夏商之際君臣易位天地之大變觀其徵伐之時唐虞都兪揖遜气象依然若存蓋堯舜禹湯以道相傳世𨿽降而道不降也廣漢張氏曰湯未有天下而民已後之亦猶汝墳之詩稱文王爲父母也○漢孔氏曰舊謂初徵自葛時蔡氏曰天下之愛戴歸往者非一日矣商業之興蓋不在於鳴條之日也】

佑賢輔徳顯忠遂良兼弱攻昧取亂侮亡推亡固存邦乃其昌徳日新萬邦惟懷志自滿九族乃離王懋昭大徳建中於民以義制事以禮制心垂裕後昆予聞曰能自得師者王謂人莫已若者亡好問則裕自用則小嗚呼愼厥終惟其始殖有禮覆昏暴欽崇天道永保天命【唐孔氏敍章指見篇末○漢孔氏曰賢則助之徳則輔之忠則顯之良則進之明王之道唐孔氏曰賢是徳盛之名徳是資賢之實忠是盡心之事良是爲善之稱俱是可用之人所從言之異耳佑之與輔顯之與遂隨便而言之○漢孔氏曰弱則兼之闇則攻之亂則取之有亡形則侮之言正義唐孔氏曰力少爲弱不明爲昧政荒爲亂國滅爲亡兼謂包之攻謂擊之取謂取爲已有侮謂侮慢其人○漢孔氏曰有亡道則推而亡之有存道則輔而固之王者如此國乃昌盛○林氏曰天之生物因其材而篤焉栽者培之傾者覆之佑賢輔徳顯忠遂良此言善者必爲人所助也兼弱攻昧取亂侮亡此言不善者必爲人所絕也聖人因其常理以應世接物桀有可亡之道無可存之理湯因其將亡推而亡之果何容心哉○漢孔氏曰日新不懈怠自滿志盈溢朱子曰日新須是常接續不已才有閒斷便不可呂氏曰湯安得有自滿之意此書欲解湯之慙所以歷舉徳業之盛天命人心之所歸又懼湯以是自滿也故以此語豫防之湯豈有是哉論必至此乃爲備也眞氏曰日新則日進一日堯舜兢業之事也自滿則日怠一日後世不克終之事也治亂之分在此而已唐孔氏曰萬邦舉逺以明近九族舉親以明疎也九族說見堯典○漢孔氏曰欲王自勉明大徳立大中之道於民率義奉禮垂優足之道示後世中說見大禹謨義說見臯陶謨朱子曰禮者天理之節文人事之儀則也又曰以義制事以禮制心內外交相養之法事在外義由內制心在內禮由外作鄭氏曰制裁制垂逺及裕余也東陽馬氏曰昆亦後也後昆猶言子孫眞氏曰懋昭大徳卽所謂日新其徳也此心無時而不勉則其徳無時而不明懋之一言乃其機括也懋昭大徳者修身之事所謂明明徳也建中於民者以身率人之事所謂新民也中者民性之本然惟因物有遷故失其正聖人以一身爲民之極使望而趨之皆歸於中所謂建中於民也然其道豈有他哉以義制事以禮制心而已蓋事有萬端未易裁處惟揆之以當然之理則舉措當而無一事之不中矣心有萬慮未易執持惟內主於敬而視聽言動不敢肆焉則周旋中禮而無一念之不中矣已之中乃民之所由中也夫王者所以爲法後世者義與禮而已道備於身而無缺則法垂於後而有餘○漢孔氏曰求賢聖而事之蔡氏曰孟子云湯之於伊尹學焉而後臣之故不勞而王夫自天子至於庶人未有捨師而能成者𨿽生知之聖亦有師焉後世之不如古非特世道之降抑亦師道之不明也仲氏之論遡流而源要其極而歸諸能自得師之一語其可爲帝王之大法也歟○漢孔氏曰自多足人莫之益亡之道呂氏曰謂人莫己若則孤峭特立傲然萬物之上烏得而不亡○漢孔氏曰問則有得所以足不問専固所以小呂氏曰此皆不自滿之意也仲虺所以諄諄者人君之居入自滿爲甚近也○漢孔氏曰靡不有初鮮克有終故戒愼終如其始○漢孔氏曰有禮者封殖之昏暴者覆亡之眞民曰有禮昏暴非指人而言蓋欲湯之自警也湯豈昏暴者哉此亦虞廷以傲虐戒舜之意】

【按此兩說不同左傳載仲孫湫言親有禮因重固閒攜貳覆昏暴舊說蓋依此句法】

【○漢孔氏曰王者如此上事則敬天安命之道蔡氏曰欽崇者敬畏尊奉之意呂氏曰欽崇天道勅天之命之謂欽之工夫至矣又加之以崇欽之至也】

【○總說一篇意○唐孔氏曰發首二句史述成湯之心次二句湯言己慙之意仲虺乃作誥以下皆勸湯之辭自曰嗚呼至用爽厥師言天以桀有罪命伐夏之事自簡賢附勢至言足聽聞說湯在桀時怖懼之事自惟王不邇聲色至厥惟舊哉言湯有徳行加民民歸之事自佑賢輔徳以下說天子之法當擢用賢良屏黜昏暴勸湯奉行此事不須以放桀爲惡○蘇氏曰湯之慙徳仁人君子莫大之病也仲虺恐其憂愧不已以害維新之政故思有以廣其意者首言桀得罪於天天命不可辭次言桀之必害已終言湯之勲徳足以受天下者乃因極陳爲君艱難安危禍福可畏之道以明今者受夏非以利己乃爲無窮之卹以深慰湯而解其慙仲虺之忠愛可謂至矣然而湯之所慙來世口實之病仲虺終不敢謂無也夫君臣之分放弒之名𨿽其臣子有不能盡況萬世之後乎】

尙書纂傳卷九

欽定四庫全書

尙書纂傳卷十

元王天與撰

湯誥第三

商書

湯旣黜夏命復歸於亳作湯誥

【漢孔氏曰黜退也林氏曰黜廢夏命不使復承天統○亳說見帝告序○唐孔氏曰史錄其事作湯誥仲虺在路作誥此至亳乃作故次仲虺之下】

湯誥

【漢孔氏曰以伐桀大義告天下蔡氏曰今文無古文有】

王歸自克夏至於亳誕告萬方

【夏氏曰此史敍湯作誥之意○漢孔氏曰誕大也陳氏曰萬方猶言萬國唐孔氏曰下云凡我造邦是告諸侯】

王曰嗟爾萬方有眾明聽予一人誥惟皇上帝降衷於下民若有恆性克綏厥猷惟後夏王滅徳作威以敷虐於爾萬方百姓爾萬方百姓罹其凶害弗忍荼毒並告無辜於上下神只天道福善禍淫降災於夏以彰厥罪肆臺小子將天命明威不敢赦敢用牡敢昭告於上天神後請罪有夏聿求元聖與之戮力以與爾有眾請命上天孚佑下民罪人黜伏天命弗僭賁若艸木兆民允殖

【林氏敍章指見篇末○漢孔氏曰天子自爾曰予一人嗟說見甘誓呂氏曰明聽提撕振起作其更新之意○漢孔氏曰上帝天也皇說見大禹謨朱子曰天下莫尊於理故以帝名之降衷降便有主宰意又曰何故不說降善卻說降衷看得衷字是个無過不及恰好防道理天之生物个个有一副常恰好防道理或問降衷與受中以生之中二字義同異朱子曰左傳云始衷終皆舉之又云衷甲以見看此衷字義本是衷甲以見之義爲其在衷而當中也然中字大槪因過不及而得名如六藝折衷於夫子蓋是折兩頭而取其中之義後人以衷爲善卻未親切又問民受天地之中以生與程子天然自有之中還是一意否朱子曰只是一意蓋指大本之中也衷說已見臯陶謨眞氏曰聖賢之言衷曰降衷命曰降命才曰降才深味降之一言眞若天之與人交相付受明命赫然不離心目之間也可不敬哉○漢孔氏曰順人有常之性能安立其道教則惟爲君之道朱子曰恆常也自天而言則謂之降衷自人受此衷而言則謂之性猷卽道也道者性之發用處眞氏曰六經言性始見於此伊尹謂玆乃不義習與性成又兼習而言與此言降衷之性亦互相發也】

【按性字義程子曰性卽理也朱子曰生之理謂性又曰性只是實理仁義禮智無一不具】

【○眞氏曰成湯此言可謂知君師之職矣蓋天能與人以性而不能使之全其性使人全其性者君師之任也天之生民莫不各賦以仁義禮智之性渾然於中無所偏倚所謂衷也然天之降於人者初無智愚之間而人之所受於天者淸濁純駁隨其所稟有不同焉必賴君師之作順其有常之性而開迪之舜之徽五典周之教六徳六行皆其事也性本至善因而教焉是之謂順若其本惡而彊教以善則是逆之而非順之也觀若之一字則人性之善可見矣順其性使安其道非君不能何謂安父安於慈子安於孝知其自然而不可違與其當然而不容已然後爲安成湯有天下之初卽以此自任故曰可謂知君師之職也厥後秉彞受中之言相繼而發至於孔孟性善之理益明而開萬世性學之源則自湯始○呂氏曰仲虺言惟天生民有欲惟天生聰明時乂與此同但仲虺從情上說乃自末以及本成湯從性上說乃自本以及末也○漢孔氏曰夏桀滅道徳作威刑以布行虐政於天下言殘酷呂氏曰徳者性之本有以私欲滅之故曰滅威者性之所本無以私欲作之故曰作人君天下之源其勢甚便作威於上則其酷虐順流於下使轉其機以敷徳其勢亦然耳○漢孔氏曰罹被荼毒苦也不能堪忍虐之甚唐孔氏曰荼苦也毒螫人之虫蛇虺之類○漢孔氏曰言百姓兆民並告無罪稱冤訴天地林氏曰天曰神地曰只不堪其苦無所赴愬並告於天地神只以冀拯己屈原云人窮則反本故勞苦倦極未嘗不呼天疾痛慘怛未嘗不呼父母也○漢孔氏曰政善天福之淫過天禍之故下災異以明桀罪惡譴寤之而桀終不攺或問福善禍淫如何程子曰此自然之理善則有福淫則有禍又曰天道如何曰只是理理便是天道且如說皇天震怒終不是有人在上震怒只是理如此又問今人善惡之報曰幸不幸也蔡氏曰災咎也意當時必有災咎之事如周語所謂伊洛竭而夏亡之類○漢孔氏曰行天威謂誅之蔡氏曰以天子告萬方故稱予一人對上帝而言故稱臺小子陳氏曰將天命之明威明威言其威之明呂氏曰不敢赦深見湯不得已之心如有所督迫而不得已者○漢孔氏曰明告天問桀百姓有何罪而加虐乎唐孔氏曰檀弓云殷人尙白牲用白今云牡夏家尙黒於時未變夏禮故也夏氏曰必用牡者牲用牡不用牝呂氏曰昭告者湯無一毫私意對越天地鬼神而爲之也林氏曰上天天帝神後后土皇地只也吳氏曰請求也請罪者請加罪有夏也○漢孔氏曰聿遂也大聖陳力謂伊尹放桀除民之穢是請命吳氏曰請命請百姓之命也○漢孔氏曰孚信也天信佑助下民桀知其罪退伏逺屏林氏曰湯以桀爲罪人武王以紂爲獨夫蓋其得罪於天人不復有君人之道也○漢孔氏曰僭差賁飾也言福善禍淫之道不差天下惡除煥然咸飾若艸木同華民信樂生李氏曰賁明也朱子曰言天命不差明白易見人得遂其生也】

俾予一人輯寧爾邦家玆朕未知獲戾於上下栗栗危懼若將隕於深淵凡我造邦無從匪彞無卽慆淫各守爾典以承天休爾有善朕弗敢蔽罪當朕躬弗敢自赦惟簡在上帝之心其爾萬方有罪在予一人予一人有罪無以爾萬方嗚呼尙克時忱乃亦有終

【林氏敍章指見篇末○漢孔氏曰言天使我輯安汝國家蔡氏曰輯和也吳氏曰言爾邦家蓋天下乃天下之天下也○漢孔氏曰此伐桀未知得罪於天地蔡氏曰獲得戾罪也○漢孔氏曰栗栗危心若墜深淵危懼之甚陳氏曰栗栗危懼貎隕墜也眞氏曰商頌云聖敬日躋玩此則聖敬日躋之實可見矣○漢孔氏曰戒諸侯與之更始彞常慆慢也無從非常無就慢過禁之蔡氏曰夏命已黜湯命維新侯邦𨿽舊悉與更始故曰造邦夏氏曰從如惟耽樂之從之從卽如卽康功田功之卽蔡氏曰匪彞指法度言慆淫指逸樂言○漢孔氏曰守其常法承天美道呂氏曰天休卽在爾典中能守爾典則能承天休何者此心恬愉安泰其爲休美可知凡福慶之鐘祥瑞之集皆其發見者也○漢孔氏曰所以不蔽善人不赦己罪以其簡在天心故也吳氏曰於人言善禮下之辭於己言罪自責之辭朱子曰蔽遮隔簡閱也善與惡天皆知之如天點檢數過相似爾之有善也在帝心我之有惡也在帝心○漢孔氏曰自責化不至無用爾萬方言非所及王氏曰此非謙而過厚之辭乃誠然矣天下有罪豈非天子不能治化故然乎天子有罪萬方何與焉○漢孔氏曰忱誠也庶幾能是誠道乃亦有終世之美陳氏曰曰尙曰亦皆不敢必之辭蓋兢兢不忽之意】

【○總說一篇意○林氏曰此篇自惟皇上帝至兆民允殖言順天應人伐夏弔民之事自俾予一人至乃亦有終言戒謹恐懼保邦安民之意一篇所誥首尾本末與仲虺之言蓋相爲表裏】

咎單作明居

【漢孔氏曰咎單臣名主土地之官作明居民法一篇亡唐孔氏曰馬融云咎單爲湯司空】

尙書纂傳卷十

欽定四庫全書

尙書纂傳卷十一

元王天與撰

伊訓第四

商書

成湯旣沒太甲元年伊尹作伊訓肆命䢐後

【漢孔氏曰太甲太丁子湯孫也太丁未立而卒及湯沒而太甲立稱元年邵子皇極經世紀成湯乙未伐夏卽位至十三年丁未崩唐孔氏曰殷本紀云湯崩太子太丁未立而卒於是乃立太丁之弟外丙二年崩別立外丙之弟仲壬四年崩伊尹乃立太丁之子太甲與經不同彼必妄也程子曰古人謂歲爲年湯崩時外丙方二歳仲壬方四歳惟太甲差長故立之也史記以孟子二年四年之言遂言湯崩六年後太甲方立不知年只是歳也胡氏曰五帝官天下定於與賢三王家天下定於立嫡立嫡者敬宗也敬宗者尊祖也尊祖者所以親親也兄死弟立不敬宗尊祖本支亂而爭奪起矣成湯伊尹以元聖之徳創王業豈乃捨嫡孫而立諸子亂倫壞制大開後世爭奪之端乎故公儀仲子捨孫而立子言偃問曰禮歟孔子曰否立孫孔子魯人宜知先王之故而不以立弟爲是邵子經世書亦無外丙仲壬此又可證按公羊傳一生一及何休注父死子繼曰生兄死弟繼曰及周制傳子啇制則未盡然亦多有傳及長弟者考之世系可見湯崩而立太甲必外丙仲壬俱幼而太甲嫡孫年長宜立故程子考究情理定知史記誤云】

【○唐孔氏曰史敍其事作伊訓肆命䢐後三篇漢孔氏曰其二亡】

伊訓

【漢孔氏曰作訓以教導太甲林氏曰訓書之一體有諄諄警戒之意○蔡氏曰今文無古文有】

惟元祀十有二月乙丑伊尹祠於先王奉嗣王祗見厥祖侯甸羣後咸在百官總已以聽冢宰伊尹乃明言烈祖之成徳以訓於王

【夏氏曰此史敍伊尹作書之意○漢孔氏曰此湯崩逾月太甲卽位奠殯而告唐陸氏曰祀年也爾雅曰夏曰歳商曰祀周曰年唐虞曰載注云載取物終更始歳取歳星行一次祀取祭四時一終年取谷一熟蘇氏曰元祀十有二月者太甲立之明年正月也正月而謂之十二月何也殷之正月則夏之十二月也殷𨿽以建丑爲正猶以夏正數月亦猶周公作豳詩於成王之世而云七月流火九月授衣皆夏正也崩年攺元亂世之事不容伊尹在而有之不可以不辧朱子曰商人但以十二月爲歳首而不攺月號時亦必不攺也蔡氏曰乙丑日也不系以朔者非朔日也唐陸氏曰祠祭也唐孔氏曰伊尹祠於先王謂祭湯也○漢孔氏曰居位主喪鄭氏曰下朝上曰見蔡氏曰對伊尹言故稱先王對嗣王言故稱祖唐孔氏曰奉嗣王祗見厥祖謂見湯也或問是時湯方在殯宮太甲於朝夕奠常在如何伊尹因祠而見之朱子曰此與顧命康王之誥所載冕服事同意者古人自有一件人君居喪之禮但今不存無以考據蓋天子諸侯旣有天下國家事體恐難與常人一般行喪禮○漢孔氏曰在位次陳氏曰敍侯甸於羣後之首者二服在五服之先也意者四方諸侯猶未盡集特侯甸近服之始至者歟○漢孔氏曰伊尹制百官以三公攝冢宰朱子曰冢宰太宰也蔡氏曰冢長也禮有冢子冢婦之名周人亦謂之冢宰○漢孔氏曰湯有功烈之祖故稱焉呂氏曰明言有著力之意陳氏曰大猛爲烈諭功徳之顯著也成徳成全無虧也以久逺之事告人人未必信聽以祖宗艱難起家之事告子孫則莫不深信固守故五子述禹之戒伊尹言湯之徳周召陳文武之業堯舜𨿽大聖未暇及也呂氏曰太甲方在喪而作訓乘其心之虛也】

曰嗚呼古有夏先後方懋厥徳罔有天災山川鬼神亦莫不寧曁鳥獸魚鼈咸若於其子孫弗率皇天降災假手於我有命造攻自鳴條朕哉自亳惟我商王布昭聖武代虐以寛兆民允懷今王嗣厥徳罔不在初立愛惟親立敬惟長始於家邦終於四海

【夏氏曰此首言夏商興亡以戒太甲○漢孔氏曰先後謂禹以下少康以上賢王言能以徳禳災呂氏曰方者常常如初久而無一毫倚滯之意日新之謂也徳者天地萬物實然之理聖人與天地萬物共由之也此徳旣懋則天地萬物自然各得其理矣○漢孔氏曰莫無也言皆安之唐孔氏曰山川鬼神謂山川之鬼神也○漢孔氏曰𨿽防物皆順之明其餘無不順唐孔氏曰鳥獸在陸魚鼈在水○林氏曰徳合於天故無天災山川鬼神皆安其居而不爲妖不爲厲鳥獸魚鼈各順其情而不爲怪不爲孽此所謂無有天災也○漢孔氏曰言桀不循其祖道故天下禍災借手於我有命商王誅討之蔡氏曰假借也有命有天命者謂湯也呂氏曰假手深言伐桀非湯純是天意○呂氏曰夏之先後懋徳如此宜可憑藉扶持固億萬年之基本子孫才爾不率天遂降之以災天理感應之速反覆手間耳感應之理存於懋徳之中災咎之理存於弗率之中後世人君所以敢於爲惡皆恃天下爲己有伊尹之言所以奪太甲之所恃○漢孔氏曰造哉皆始也始攻桀伐無道由我始修徳於亳蔡氏曰明條夏所宅亳湯所宅言造可攻之釁者由桀積惡於鳴條而湯徳之修則始於亳都也○漢孔氏曰言湯布明武徳以寛政代桀虐政兆民以此皆信懷我商王之徳蔡氏曰布昭敷著也聖武卽易所謂神武而不殺者呂氏曰虐與寛對湯之伐桀無他不過取其相對者代之如易東爲西而已○漢孔氏曰欲其愼始呂氏曰太甲𨿽累於欲縱而卽位之初必且攺志易慮亟告之以嗣徳在初乘其天理之正發而開導之也○漢孔氏曰言立愛敬之道始於親長則家國並化終洽四海蔡氏曰孝悌者人心之所同非必人人教詔之立植也立愛敬於此而形愛敬於彼親吾親以及人之親長吾長以及人之長始於家達於國終而措之天下矣孔子云立愛自親始教民睦也立敬自長始教民順也眞氏曰此卽齊家治國平天下之序也】

嗚呼先王肇修人紀從諌弗咈先民時若居上克明爲下克忠與人不求備檢身若不及以至於有萬邦玆惟艱哉敷求哲人俾輔於爾後嗣制官刑儆於有位曰敢有恆舞於宮酣歌於室時謂巫風敢有殉於貨色恆於遊畋時謂淫風敢有侮聖言逆忠直逺耆徳比頑童時謂亂風惟玆三風十愆卿士有一於身家必喪邦君有一於身國必亡臣下不匡其刑墨具訓於蒙士

【陳氏曰此又言成湯之治己治人者以戒太甲○漢孔氏曰言湯始修爲人綱紀有過則攺從諫如流必先民之言是順張氏曰父子君臣夫婦長幼朋友有禮義以相維謂之人紀傳云禮義以爲紀又云紀散而眾亂呂氏曰舜嗣位而愼五典禹受命而敍彞倫湯歸亳而肇人紀之修武王勝殷而汲汲攸敍之訪爲君爲師第一事也唐孔氏曰先民古賢人也○克明說見堯典○漢孔氏曰事上竭誠呂氏曰克忠最難看湯放桀以臣易君豈可言忠不知湯之心最忠天命未去人心未離事桀之心何嘗須臾替眞氏曰爲下之爲去聲爲民則能盡其心也左氏傳季梁曰上思利民忠也】

【按忠字義眞氏曰忠之爲義先儒以中心釋之又以盡己言之蓋本諸心而無僞者忠也發乎已而必盡者亦忠也其實一而已聖賢言忠不専於事君也爲人必忠謀也於朋友必忠告也事親必忠養也至於以善教人以利散民無適而非忠也此章爲下克忠二說姑兩存之】

【○漢孔氏曰使人必器之常如不及恐有過鄭氏曰備全檢律也朱子曰是湯急己緩人之意○漢孔氏曰言湯操心常危懼動而無過以至爲天子此自立之難袁氏曰以至猶云舜自耕稼陶漁以至爲帝無非取諸人以爲善者也○漢孔氏曰布求賢智使師輔於爾嗣王言仁及後世孫氏曰敷求者求之非一方孟子云湯立賢無方○漢孔氏曰言湯制治官刑法以儆戒百官蔡氏曰制作官刑官府之刑也王氏曰湯豈眞以刑加之哉儆戒之而已○漢孔氏曰常舞則荒淫樂酒曰酣酣歌則廢徳事鬼神曰巫言無政呂氏曰觀湯之時以恆舞酣歌爲戒則知靡靡之樂非作於商紂之時鄭衛之音非起於衰周之際陳氏曰宮室皆屋宇別言之則宮者總其全室則房室也於宮於室互文唐孔氏曰巫以歌舞事神故歌舞爲巫覡之風俗也陳氏曰風者風俗之風謂足以使人動而化也○漢孔氏曰殉求也敢求財貨美色常逰戲田獵是淫過之風俗遊畋說見五子之歌眞氏曰殉猶殉葬之殉以身防其中而不顧者也○漢孔氏曰狎侮聖人之言而不行拒逆忠直之規而不納耆年有徳疏逺之童穉頑嚚親比之是荒亂之風俗鄭氏曰逺棄者老比暱也蔡氏曰倒置悖理曰亂好人之所惡惡人之所好也○漢孔氏曰有一過則徳義廢失位亡家之道諸侯犯此國亡之道唐孔氏曰三風十愆巫風二淫風四亂風四也呂氏曰有一云者非謂止有其一也有其一則九者從而有如一好恆舞則酣歌貨色之類駸駸爲矣有一云者箴其病於未萌也陳氏曰呂氏云云蓋謂有其一未至於喪亡耳夫九者之病固有相因者然若耽於一喪亡必至親見士大夫子弟以詩酒器玩之類亡家者蓋心溺於此則餘事皆廢此數者皆世雅好猶足以亡家況此十者何必備而後至喪亡哉鄭氏曰喪亦亡也○漢孔氏曰邦君卿士則以諍臣自匡正臣不正君服墨刑鑿其額涅以墨防士例謂下士士以諍友僕自匡正唐孔氏曰墨刑司刑所謂墨罪五百是也劉氏曰左傳叔向云貪以敗官爲墨眞氏曰臣不正君而加以貪墨之刑者蓋人臣所以不諌以貪官固位故也故不諌之罪與貪墨同使人知不獨貪賄之有罪而貪官者亦有刑垂戒之意逺矣朱子曰臣下不匡之刑蓋施於邦君大夫之喪國亡家者君臣一體不得不然如漢廢昌邑王則誅其羣臣而昔下嶺南亦誅其亂臣龔澄樞李托之類是也又曰湯制此刑正是奉行天討毫髮不差處蔡氏曰具詳悉也唐孔氏曰蒙謂蒙穉卑小之稱顧氏以爲蒙闇之士○薛氏曰官刑所以戒諸侯卿士而伊尹舉以訓太甲以爲諸侯卿士犯此已足喪國亡家況天子乎伊尹之訓可謂防而婉矣】

嗚呼嗣王祗厥身念哉聖謨洋洋嘉言孔彰惟上帝不常作善降之百祥作不善降之百殃爾惟徳罔小萬邦惟慶爾惟不徳罔大墜厥宗

【蔡氏曰此總結上文而以天命人事禍福申戒之○漢孔氏曰言當敬身念祖徳眞氏曰欲太甲敬身而念念不忘也敬之一辭乃治三風砭十愆之藥石○漢孔氏曰洋洋美善言甚明可法陳氏曰聖謨嘉言卽上所述謨卽言也洋洋卽孔彰也自其謀之於心則洋洋廣大見其憂深思逺也自其發之於言則甚彰明見其善惡有證也○漢孔氏曰祥善也天之禍福惟善惡所在三山陳氏曰不常者去就無定也陳氏曰祥休祥殃咎殃百言多也朱子曰觀此則人之禍福皆其自取未有不爲善而以諂禱得福者也未有不爲惡而以守正得禍者也○漢孔氏曰修徳無小則天下賚慶茍爲不徳無大言惡有類以類相致必墜失宗廟此伊尹至忠之訓朱子曰慶福也又大學或問曰善必積而後成惡𨿽小而可懼書所謂云云亦是意耳林氏曰如湯之肇修人紀至檢身若不及然後可以爲徳之大至於三風十愆有一而亡是不徳不在大也昔李常寧雲天下之大社稷之重百年成之而不足一日毀之而有餘予嘗三復斯言以爲得伊尹訓太甲之意大禹肇造有夏而太康以十旬遊畋而亂之周之王業自后稷開基凡十餘世而文武始受命幽王以褒姒之一笑而壞之豈不信哉】

肆命

【漢孔氏曰陳天命以戒太甲亡】

䢐後

【漢孔氏曰陳往古明君以戒亡】

尙書纂傳卷十一﹤經部﹐書類﹐尙書纂傳﹥

欽定四庫全書

尙書纂傳卷十二上

元王天與撰

太甲上第五

商書

太甲旣立不明伊尹放諸桐三年復歸於亳思庸作太甲三篇

【漢孔氏曰不明居喪之禮呂氏曰斷以不明原太甲之過也然曰旣立不明意者旣立之後聲色臭味有以蠱之○漢孔氏曰桐湯地也不知朝政故曰放山楊氏曰伊尹放太甲爲時中陳氏曰孟子云有伊尹之志則可無伊尹之志則篡也蘇氏曰湯放桀伊尹放太甲古未有是皆聖賢不得已之變也故湯以慙徳爲法受惡曰此我之所甚病也亂臣賊子庶乎其少衰矣湯不放桀伊尹不放太甲不獨病一時而已將使後世無道之君謂天下無若我何此其爲病與口實之慙均耳聖人以爲寧慙己以救天下後世故不得已而爲之以爲不得已之變則可以爲道固當爾則不可○漢孔氏曰念常道蘇氏曰思用伊尹之言也陳氏曰孟子所謂自怨自艾於桐處仁遷義三年以聽伊尹之訓己者也○唐孔氏曰史敍其事作太甲三篇上篇是放桐之事中下二篇是歸亳之事此序歷言其事以總三篇也】

太甲

【漢孔氏曰戒太甲故以名篇唐孔氏曰盤庚仲丁祖乙等皆是發言之人名篇此太甲及沃丁君奭以被告之人名篇史官不同故爲名有異且伊訓肆命䢐後與此三篇及咸有一徳皆是伊尹戒太甲不可同名伊訓故隨事立稱以太甲名篇也林氏曰此篇訓體也○蔡氏曰今文無古文有】

惟嗣王不惠於阿衡

【唐孔氏曰史爲作書發端故言此爲目○漢孔氏曰阿倚衡平言不順伊尹之言王氏曰阿如大陵之有阿保其君如阿平其國如衡蔡氏曰商官名也亦曰保衡吳氏曰君之於臣尊而不名則象其徳而爲之號如阿衡尙父仲父之類】

伊尹作書曰先王顧諟天之明命以承上下神只社稷宗廟罔不只肅天監厥徳用集大命撫綏萬方惟尹躬克左右厥辟宅師肆嗣王丕承基緒惟尹躬先見於西邑夏自周有終相亦惟終其後嗣王罔克有終相亦罔終嗣王戒哉只爾厥辟辟不辟忝厥祖

【夏氏曰此言湯及有夏以戒太甲○林氏曰作簡冊之書以陳戒若後世之章疏也○漢孔氏曰顧謂常目在之諟是也言敬奉天命以承順天地朱子曰古注顧字此語最好非謂有一物常在面前可見也只是長存此心知得有這道理光明不昧方其靜坐未接物也此理固湛然淸明及其遇事而應接也此理亦隨處發見只要人常提撕省察念念不忘存養久之則是理愈明𨿽欲忘之而不可得矣又曰自人言之喚做明徳自天言之喚做明命今人多鶻鶻突突一似無這明命若常見其在目前則凜凜然不敢放肆許多道理都在眼前又曰顧諟天之明命只是照管得那本明防物事在眞氏曰此語要切在顧諟二字今人俗語云看顧云照顧卽此意○漢孔氏曰肅嚴也言能嚴敬鬼神而逺之唐孔氏曰漢世儒者說社稷有二左傳說社祭勾龍稷祭柱棄惟祭人神而已孝經說社爲土神稷爲谷神勾龍柱棄是配食者也陳氏曰宗廟祖宗之廟呂氏曰人心𨿽渙散至祭祀之時無有不誠敬者故萃渙二卦必言王假有廟伊尹欲收太甲縱欲之失故言此以收其放心○漢孔氏曰監視也天視湯徳集王命於其身撫安天下眞氏曰湯惟敬天天亦睠湯曰顧曰監可見天人之交至近而非逺也爲人上者柰何不敬○漢孔氏曰伊尹言能助其君居業天下之眾陳氏曰辟君也○漢孔氏曰言先祖勤徳致有天下故子孫得大承基業宜念祖修徳陳氏曰基址也緒說見五子之歌○漢孔氏曰周忠信也言身先見夏君臣用忠信有終夏都在亳西呂氏曰凡百所爲無不纎悉內而修身外而治朝廷大而治天下全備而無一毫虧缺不滿人意之處如孟子周於徳周於利之周王氏曰有終善終也相輔相之臣也○漢孔氏曰言桀君臣滅先王之道徳不能終其業以取亡王氏曰罔終不克善終也蔡氏曰太甲之意必謂伊尹足以任天下之重我𨿽縱欲未必遽至危亡故伊尹以相亦罔終之言深折其私而破其所恃也○漢孔氏曰以不終爲戒愼之至敬其君道則能終爲君不君則辱其祖眞氏曰辟不辟之言殆甚於漢人所謂帝不諦也然漢君怒而誅之太甲𨿽無所聽然不聞其怒也此所以卒於思庸歟】

王惟庸罔念聞

【蔡氏曰此史氏之言○漢孔氏曰言太甲守常不攺無念聞伊尹之戒或問舊說庸字絕句竊謂只作一句讀庸訓用如王庸作書以誥之庸如何朱子曰是】

伊尹乃言曰先王昧爽丕顯坐以待旦旁求俊彥啟迪後人無越厥命以自覆愼乃儉徳惟懷永圖若虞機張往省括於度則釋欽厥止率乃祖攸行惟朕以懌萬世有辭

【夏氏曰此又言湯之勤以戒太甲○陳氏曰作書而不變乃面命而言○漢孔氏曰爽顯皆明也言先王昧明思大明其徳坐以待旦而行之唐孔氏曰昧是晦冥爽是將明謂夜向晨也鄭氏曰待俟也旦早也呂氏曰昧爽者昬旦之交是時已大自顯明洗濯其心澡雪其志想當其時存心養性湛然淸淨無一毫物累同乎太虛猶日之東升明照天下湯之勤勞受天命宜若可少逸矣猶且若是則下於湯者當何如伊尹所以暗箴太甲之病也○漢孔氏曰旁非一方美士曰彥開道後人言訓戒陳氏曰啟開發之迪導達之也林氏曰湯所以孜孜汲汲不遑寧處者惟欲求賢以爲子孫計而已○漢孔氏曰越墜失也無失亡祖命而不勤徳以自顚覆○漢孔氏曰言當以儉爲徳思長世之謀呂氏曰旣言儉徳又言愼者蓋徳者本然之理愼者用功之地伊尹以此箴太甲之病根也太甲欲縱正與儉徳相反眞氏曰儉則心小而爲慮者逺侈則心大而爲謀者疎○漢孔氏曰機弩牙也言修徳夙夜思之明旦行之如射先省矢括於度釋則中朱子曰虞虞人也王氏曰上曰張蔡氏曰括矢末也度法度射者之所準望者也釋發也蘇氏曰準望有毫釐之差則中有尋丈之逺言人君所爲得失防而禍福大亦如此也○漢孔氏曰止謂行所安止君止於仁子止於孝蔡氏曰安汝止者聖君之事生而知之者也欽厥止者賢君之事學而知之者也○漢孔氏曰言能循汝祖所行則我喜恱王亦見嘆美無窮陳氏曰懌恱辭稱譽也袁氏曰古人事業不但只了目前直要萬世之下莫不稱贊永圖之驗也】

王未克變

【蔡氏曰此亦史氏之言○漢孔氏曰未能變不用訓唐孔氏曰據在後能變故當時爲未能也】

伊尹曰玆乃不義習與性成予弗狎於弗順營於桐宮密邇先王其訓無俾世迷

【張氏曰此伊尹之自言○漢孔氏曰言習行不義將成其性鄭氏曰習慣熟也程子曰此言气質之性非言性之本也若言其本則性卽是理理無不善】

【按太甲气質本非髙明而又縱欲漸以慣熟二者相成也尙書四言性湯誥西伯戡黎言性之本此篇及召誥止是气質之性】

【○漢孔氏曰狎近也經營桐墓立宮令太甲居之近先王則訓於義無成其過不使世人迷惑怪之朱子曰狎習見也不順言太甲所爲不順義理也鄭氏曰密親也蘇氏曰使之獨居桐宮密邇先王之陵墓以思哀而生善心此則先王之訓也葉氏曰無使太甲終其世迷而弗悟也】

王䢐桐宮居憂克終允徳

【蔡氏曰此亦史辭○漢孔氏曰往入桐宮居憂位言能思念其祖終其信徳呂氏曰憂則心收樂則心放故王居憂而克終允徳蔡氏曰允徳實有其徳於身也次篇言嗣王克終厥徳又言允徳協於下故史臣言克終允徳以發次篇之義○呂氏曰此篇伊尹未嘗言太甲之非但以先王反覆言之蓋人臣戒君直言其惡必不聽信故言先王之美如此使善惡自相形此伊尹納誨之不可及】

尙書纂傳卷十二上

欽定四庫全書

尙書纂傳卷十二中

元王天與撰

太甲中第六

商書

惟三祀十有二月朔伊尹以冕服奉嗣王歸於亳【夏氏曰此史敍太甲自桐歸時事○漢孔氏曰湯以元年十一月崩至此二十六月三年服闋蘇氏曰此亦三年正月也說見伊訓○漢孔氏曰冕冠也逾月卽吉服唐孔氏曰王制云殷人冔而祭大雅云常服黼冔冔是殷之祭冠今爲冕者蓋冕爲通名殷禮不知天子幾冕周禮天子六冕大裘之冕祭天尙質弁師惟掌五冕備物盡文惟衮冕耳此以冕服蓋衮冕之服也夏氏曰太甲旣悔過又適當三年之喪畢冢宰攝政至是可歸故伊尹以冕服奉迎太甲歸亳也】

作書曰民非後罔克胥匡以生後非民罔以辟四方皇天眷佑有商俾嗣王克終厥徳實萬世無疆之休【夏氏曰此伊尹美太甲之意○漢孔氏曰無能相匡故須君以生須民以君四方蘇氏曰胥匡相正也蔡氏曰言民固不可無君君尢不可失民太甲悔過之初伊尹首言此其喜懼之意深矣○漢孔氏曰言王能終其徳乃天之顧佑商家是商家萬世無窮之美陳氏曰疆疆界也呂氏曰味此數語伊尹痛定之辭也使太甲終不變尹將若何克終矣喜慰又如何實云者尹之心可想矣】

王拜手稽首曰予小子不明於徳自厎不類欲敗度縱敗禮以速戾於厥躬天作孽猶可違自作孽不可逭旣往背師保之訓弗克於厥初尙賴匡救之徳圖惟厥終【夏氏曰此太甲望伊尹之言○漢孔氏曰君而稽首於臣謝前過類善也闇於徳故自致不善陳氏曰君拜手稽首於臣惟太甲成王於伊周爲然蓋待師保之禮呂氏曰太甲自謂不明序亦以不明言之蓋太甲之病正在不明也林氏曰不類猶不肖也詩云克明克類眞氏曰徳者得之於天也天性本善人自昧之則反善爲惡與天不相似矣○漢孔氏曰速召也言已放縱情欲毀敗禮儀法度以召罪於其身唐孔氏曰欲者本之於情縱者放之於外有欲而縱之縱欲爲一也準法謂之度體見謂之禮禮度一也眞氏曰二字乃太甲受病之源故至此首以自責○漢孔氏曰孽災逭逃也言天災可避自作災不可逃○漢孔氏曰言己己往之前不能修徳於其初今庶幾賴教訓之徳謀終於善悔過之辭吳氏曰背違也救正也呂氏曰當太甲不惠阿衡之時伊尹惟恐太甲之不聽及太甲旣明之後太甲惟恐伊尹之不言○蔡氏曰太甲固困而知之者然昔迷今復昔晦今明如日月晦蝕一復其舊而光彩煥耀萬象俱新湯武不可及矣豈居成王之下乎】

伊尹拜手稽首曰修厥身允徳協於下惟明後先王子惠困窮民服厥命罔有不恱並其有邦厥鄰乃曰徯我後後來無罰王懋乃徳視乃烈祖無時豫怠奉先思孝接下思恭視逺惟明聽徳惟聰朕承王之休無斁【夏氏曰此伊尹告太甲以法湯修徳之事○孫氏曰前言王拜手稽首君致敬以禮臣此言伊尹拜手稽首臣致敬以復君○漢孔氏曰言修其身使信徳合於羣下惟乃明君蘇氏曰允徳信有徳也下之協從從其非僞者陳氏曰太甲前日不明於徳今日悔過自謂已明故尹迎其端而充廣之謂修身允徳協於下然後爲明後耳○漢孔氏曰言湯子愛困窮之人使皆得其所故民心服其教令無有不欣喜朱子曰子愛之如子也恱喜意也陳氏曰孟子雲中心恱而誠服夫恱而不服則玩服而不恱則離服而恱斯爲王者之政所謂畏而愛之也○漢孔氏曰湯俱與鄰並有國鄰國人乃曰待我君來言忻戴君來無罰言仁惠蘇氏曰上失其道民散久矣附麗於罰者皆君使之湯來則我自無罪矣朱子曰言湯與彼皆有土諸侯而鄰國之人乃曰云云此可見得民心處○漢孔氏曰言當勉修其徳法視其祖而行之無爲是逸豫怠惰林氏曰太甲旣克終允徳廣而充之惟在勉之而已蔡氏曰湯之盤銘云茍日新日日新又日新湯之懋徳如此太甲亦當勉於其徳視烈祖之所爲不可頃刻而豫怠也○漢孔氏曰以念祖徳爲孝以不驕慢爲恭陳氏曰先祖先也中庸謂孝者善繼人之志善述人之事者也接交接也下臣下也呂氏曰思者日加省察之謂○漢孔氏曰言當以明視逺以聰聽徳唐孔氏曰視戒見近迷逺故言視逺聽戒背正從邪故言聽徳各準其事相配爲文呂氏曰明與聰本然之有也惟視逺聽徳然後爲本然之聰明人能視而不能視逺有物以蔽之也物不能蔽則本然之明見矣人能聽而不能聽徳有物以雜之也物不能雜則本然之聰見矣○三山陳氏曰孝與恭臨事而不可忘故曰思聰與明存養於無事之時不爲利欲所汨則所視無非逺所聽無非徳故曰惟明惟聰○漢孔氏曰王所行如此則我承王之美無厭】

尙書纂傳卷十二中

欽定四庫全書

尙書纂傳卷十二下

元王天與撰

太甲下第七

商書

伊尹申誥於王曰嗚呼惟天無親克敬惟親民罔常懷懷於有仁鬼神無常享享於克誠天位艱哉徳惟治否徳亂與治同道罔不興與亂同事罔不亡終始愼厥與惟明明後

【呂氏曰此下至篇終伊尹畫一以告太甲○蔡氏曰申誥重告也○漢孔氏曰言天於人無有親疎惟親能敬身者民所歸無常以仁政爲常鬼神不保一人能誠信者則享其祀蔡氏曰曰敬曰仁曰誠者各因所主而言天謂之敬者天者理之所在動靜語黙不可有一毫之慢民謂之仁者民非元後何戴鰥寡孤獨皆人君所當卹鬼神謂之誠者不誠無物誠立於此而後神格於彼也眞氏曰誠字始見於此按誠字義程子曰無妄之謂誠不欺其次矣謝氏曰誠是實理朱子曰誠者眞實無妄之謂又曰經傳有以理之實言者有以心之實言者】

【○漢孔氏曰言居天子之位難以此三者陳氏曰王位與天同故曰天位猶言天王天子○漢孔氏曰爲政以徳則治不以徳則亂蔡氏曰徳者合敬仁誠之稱○漢孔氏曰言安危在所任治亂在所法蘇氏曰堯舜讓而帝之噲讓而滅與治同事未必興也必同道而後興道同者事未必同也厲王弭謗秦皇禁偶語景王鑄大錢王莽作泉貨紂積鉅橋之粟隋煬洛口諸倉其事同其亂無不同者與亂同事則亡矣眞氏曰道指全體而言如堯舜之仁湯武之義是也事指一事而言如太康遊畋夏桀暴虐之類是也必同道乃興宋襄以不擒二毛自比文王不知一事之同而他事之不副其能興乎茍同事必亡三風十愆或有其一無不亡者蓋興之難亡之易如此○漢孔氏曰明愼其所與治亂之機則爲明王明君李氏曰與者與治與亂之謂也陳氏曰伊尹慮其不終故勉以終始愼厥與則爲明明後茍不克終則復爲不明矣蔡氏曰上篇言惟明後此言惟明明後蓋明其所已明而進乎前矣】

先王惟時懋敬厥徳克配上帝今王嗣有令緒尙監玆哉若升髙必自下若陟遐必自邇無輕民事惟難無安厥位惟危愼終於始有言逆於汝心必求諸道有言遜於汝志必求諸非道

【漢孔氏曰言湯勉修其徳能配天而行之朱子曰成湯工夫全在敬字上眞氏曰惟時云者謂敬徳之外無復他道也前言敬仁誠而此總之以敬者敬而後能仁敬而後能誠也陳氏曰配合也○漢孔氏曰令善也繼祖善業當夙夜庶幾視祖此配天之徳而法之眞氏曰成湯之敬徳至與天合太甲其可不與之合邪能與湯合則亦與天合矣○漢孔氏曰言善政有漸如登髙升逺必用下近爲始然後終致髙逺蔡氏曰中庸論君子之道亦謂辟如行逺必自邇辟如登髙必自卑進徳修業之諭未有如此之切者呂氏曰是時太甲悔甚銳見甚力伊尹恐其勇於進而不循序故告以此欲其知下學而上達道在邇而不可求諸逺蓋灑掃應對卽精義入神之理家人父子卽治國平天下之理皆於實地而用功也○漢孔氏曰無輕爲力役之事必重難之乃可言當常自危懼以保其位陳氏曰輕易也民事治民之事呂氏曰輕者非謂太甲遂輕慢民事慮其旣明處民事自以爲有餘而忘崇敬之意也安者非謂太甲遂安肆厥位慮其旣明處大位自以爲無虞而失修省之功也故戒以惟難惟危所以藥其病於旣明○漢孔氏曰於始慮終於終思始蔡氏曰人情孰不欲善終者特安於縱欲以爲今日姑若是而他日固攺之也然始而不善而能善其終者寡矣桐宮之事往已今其卽政臨民亦事之一初也○漢孔氏曰人以言咈違汝心必以道義求其意勿拒逆之言順汝心必以非道察之勿以自臧呂氏曰求字最要看大凡逆順之言須以理觀方知是非且逆耳之言亦有不合理處要之合處多不合處少遜志之言亦有合理處要之合處少不合處多求之云者蓋逆耳多是而未必俱是遜志多非而未必俱非但於逆順求合於理然後爲當伊尹之言自有言外意】

嗚呼弗慮胡獲弗爲胡成一人元良萬邦以貞君罔以辯言亂舊政臣罔以寵利居成功邦其永孚於休【漢孔氏曰胡何也一人天子天子有大善則天下得其正葉氏曰慮者思之悉也蔡氏曰弗慮何得欲其愼思之也弗爲何成欲其篤行之也唐孔氏曰謂天子爲一人者其義有二一則天子自稱一人是爲謙辭言己是人中之一耳一則臣下謂天子爲一人是爲尊稱言天下惟一人而已○漢孔氏曰利口覆邦家故特愼焉陳氏曰辯言巧言能亂善惡之實者也祖宗舊政慮之甚詳行之甚久不可輕以巧言亂之蔡氏曰亂之爲害甚於廢也○漢孔氏曰成功不退其志無限故爲之極以安之鄭氏曰寵愛也唐孔氏曰伊尹告君而言及臣事者𨿽復泛說大理亦見己有退心也○吳氏曰上篇稱嗣王不惠於阿衡必其言有與伊尹背違者辯言亂政或太甲所失在此罔以寵利居成功已之自處者素定矣下語旣非泛論則上語必有爲而發也眞氏曰辯言亂舊政武帝以張湯而變髙祖之約束是也寵利居成功霍光以援立之功據權位而不去是也故武帝末年海內幾亂而光不免赤族之禍伊尹之言豈非萬世鑑哉漢孔氏曰言君臣各以其道則國長信保於美】

【○總說太甲三篇意○呂氏曰上篇規諫太甲之病故舉先王之道以爲規模中篇悔過之初故言先王子惠之徳以涵養其心終篇已知道矣故申告之以爲君之次序上篇之辭甚嚴中篇和緩終篇復嚴蓋量其可言而後言也○朱子曰伊尹告太甲諸篇極緊切其所以治心修身處𨿽爲人主言初無貴賤之別又曰許多說話都從天理窟中抉出又曰伊尹說得極懇切許多說話重重疊疊說了又說今看來句句是天理】

尙書纂傳卷十二下

欽定四庫全書

尙書纂傳卷十三

元王天與撰

咸有一徳第八

商書

伊尹作咸有一徳

【漢孔氏曰言君臣皆有純一之徳以戒太甲○唐孔氏曰百篇之序此類有四咎單作明居周公作無逸作立政與此篇直言其所作之人不言其作者之意蓋以經文明故略之】

咸有一徳

【呂氏曰此篇終始言一徳一徳之名明百聖之所未明○林氏曰篇內有咸有一徳故以名篇亦訓體也○蔡氏曰今文無古文有】

伊尹旣復政厥辟將告歸乃陳戒於徳

【唐孔氏曰敍其作戒之由○漢孔氏曰還政太甲告老歸邑陳徳以戒唐孔氏曰太甲旣歸伊尹卽應還政下云今嗣王新服厥命則是初始卽政蓋太甲居亳之後卽告老也君奭云在太甲時則有若保衡左傳云伊尹放太甲而相之卒無怨色則是伊尹又相太甲蓋伊尹此時將告歸太甲畱之爲相如成王之畱周公也】

曰嗚呼天難諶命靡常常厥徳保厥位厥徳匪常九有以亡夏王弗克庸徳慢神虐民皇天弗保監於萬方啟迪有命眷求一徳俾作神主惟尹躬曁湯咸有一徳克享天心受天明命以有九有之師爰革夏正非天私我有商惟天佑於一徳非商求於下民惟民歸於一徳徳惟一動罔不吉徳二三動罔不凶惟吉凶不僭在人惟天降災祥在徳

【陳氏曰此首言天命廢興吉凶皆本乎徳○漢孔氏曰以其無常故難信眞氏曰諶信也靡無也天難諶者今日而善則福之明日而淫則禍之難必信也命靡常者有徳則歸於我無徳則去之人無定位也○漢孔氏曰人能常其徳則安其位九有諸侯桀不能常其徳湯伐而兼之蔡氏曰常厥徳所謂徳惟一厥徳匪常所謂徳二三唐孔氏曰九有九州也○漢孔氏曰言桀不能常其徳不敬神明不卹下民○漢孔氏曰言天不安桀所爲廣視萬方有天命者開道之○漢孔氏曰天求一徳使伐桀爲天地神只之主呂氏曰至此方露一徳之名張氏曰言神主則民主可知○朱子曰此篇先言常徳庸徳後言一徳則一者常一之謂漢孔氏曰享當也蔡氏曰湯之君臣皆有一徳故能上當天心受天明命○漢孔氏曰爰於也於得九州之眾遂伐夏勝之攺其正林氏曰正正朔之正夏以建寅爲正商始以建丑爲正革夏正用商正也○漢孔氏曰非天私商而王之佑助一徳所以王非商以力求民民自歸於一徳蔡氏曰上言一徳故得天得民此言天佑民歸皆以一徳之故蓋反覆言之○漢孔氏曰二三言不一呂氏曰一則動皆合理故無不吉二三則動皆悖理故無不凶○漢孔氏曰行善則吉行惡則凶是不差徳一天降之善不一天降之災是在徳唐孔氏曰指其已然則爲吉凶言其徴兆則曰災祥其事不甚異也吉凶已成之事指人言之故曰在人災祥未至之徴行之所招故言在徳在徳謂爲徳有一與不一在人謂人行有善有不善吉凶已在其身故不言來處災祥自外而至故言天降其實吉凶亦天降也】

今嗣王新服厥命惟新厥徳終始惟一時乃日新任官惟賢材左右惟其人臣爲上爲徳爲下爲民其難其愼惟和惟一

【陳氏曰此勉太甲君臣應前咸有一徳之意○漢孔氏曰其命王命新其徳戒勿怠張氏曰太甲卽位久矣曰新服厥命自復政時言也夏氏曰服天命謂受命在身如衣被其服而在身也○漢孔氏曰言徳行終始不衰殺是乃日新之義大學盤銘曰茍日新日日新又日新朱子曰這个道理須是常接續不已方是才有閒斷便不可又曰必因其已新而日日新之又日新之使其存養省察之功無少間斷則明徳常明不復爲利欲之昏眞氏曰易以日新爲盛徳先儒謂人之學不日進則日退故徳不可不日新不日新者不一害之也始敬終肆以一出一入之心爲或作或輟之事徳何自而新乎終始常一則徳日新矣○漢孔氏曰官賢材而任之非賢材不可任選左右必忠良不忠良非其人蔡氏曰賢者有徳之稱材者能也左右者輔弼大臣非賢材之稱可盡故曰惟其人○漢孔氏曰言臣奉上布徳順下訓民朱子曰四爲字皆去聲爲上者輔其徳而不阿其意之所欲爲下者利於民而不徇已之所安或問如逄君之惡也是爲上而非是爲徳爲宮室妻妾之奉也是爲下而非是爲民朱子曰然眞氏曰爲云者意有所主之名言人臣之心爲上則爲君成徳爲下則爲君牧民意之所主惟此二者二者之外不雜他念然後爲一徳之臣○漢孔氏曰其難無以爲易其愼無以輕之羣臣當和一心以事君政乃善夏氏曰人君任用之際旣難旣愼不敢任用非人又與之和恊其心純一其徳同心同徳相與大有爲於天下可也】

徳無常師主善爲師善無常主協於克一

【陳氏曰此言一徳之義○漢孔氏曰徳非一方以善爲主乃可師言以合於能一爲常徳或問或言主善人而爲師若仲尼無恆師之意如何朱子曰非也橫渠說徳主天下之善善原天下之一最好又曰四句三段一段緊似一段徳且是大體說有吉徳有凶徳然必主於善始爲吉耳善亦且是大體說或在此爲善而在彼爲不善或在彼爲善而在此爲不善或在前日則爲善而今日則不善或在前日則不善而今日則爲善惟湏協於克一是乃爲善謂以此心揆度彼善耳故橫渠言原則若善之原於一耳蓋善因一而後定也徳以事言善以理言一以心言大扺此篇只有防个一字上有精神須與細看此心才一便終始不變而有常也協者𨿽訓合字卻是以此合彼之合非已相合之合與禮記協於分藝書協時月正日之協同蓋若揆度參驗之意耳張敬夫謂虞書精一四句與此爲尙書語之最精宻者而虞書爲尢精○蔡氏曰一徳純一之徳不雜不息之義又曰精粹無雜者一也終始無閒者一也該括萬善者一也一者通古今達上下萬化之原萬事之榦語其理則無二語其運則無息語其體則並包無遺也咸有一徳之書三者之義悉備】

【按蔡氏不雜不息之說固當至後三語比前說尢備蓋如發於惻隠而不能不雜於內交要譽之私則非所謂無二擇乎中庸而不能不轉移於期月之不能守則非所謂無息得此失彼而未必備眾善爲統宗防元之歸則亦非所謂並包而無遺惟備此三語之義而後造乎之徳之純所謂一也一者心學也故緝其語以備參考】

俾萬姓咸曰大哉王言又曰一哉王心克綏先王之祿永厎烝民之生

【蔡氏曰此言一徳之效驗○漢孔氏曰一徳之言故曰大能一徳則一心張氏曰民始聞號令旣贊其言之大及行之久而不變又贊其心之一使左右皆曰大哉一哉未足貴也使諸大夫皆曰大哉一哉未足貴也惟萬姓皆曰大皆曰一然後信乎大且一耳眞氏曰不言徳之一而言心之一者推原其所自出也心不一而欲其言之大𨿽致飾於號令之末未見其能大也○漢孔氏曰言爲王而令萬姓如此則能保安先王之寵祿長致眾民所以自生之道孫氏曰或言天祿或言先王之祿蓋天與之而先王受之也】

嗚呼七世之廟可以觀徳萬夫之長可以觀政後非民罔使民非後罔事無自廣以狹人匹夫匹婦不獲自盡民主罔與成厥功

【陳氏曰此言一徳已盡猶不可自足○漢孔氏曰天子立七廟有徳之王則爲祖宗其廟不毀故可觀徳能整齊萬夫其政可知唐孔氏曰王制雲天子七廟三昭三穆與太祖之廟而七祭法云王之七廟曰考廟曰王考廟曰皇考廟曰顯考廟曰祖考廟皆月祭之逺廟爲祧有二祧享嘗乃止林氏曰太甲上事七世之廟必其徳有可觀而後可太甲下爲萬夫之長必其政有可觀而後可季武子謂諸侯宋魯於是乎觀禮與此觀徳觀政意同王氏曰於廟言徳者不徳則墜厥宗於長言政者政荒則民散○漢孔氏曰君以使民自尊民以事君自生蔡氏曰此卽前篇民非後罔克胥匡以生後非民罔以辟四方之意申言君民之相湏如此欲太甲不敢忽也○漢孔氏曰上有狹人之心則下無所自盡矣言先盡其心然後乃能盡其力人君所以成功張氏曰自廣則以已爲有餘狹人則以人爲不足鄭氏曰狹小匹單也一說匹偶也陳氏曰一夫甚微民主甚尊然匹夫匹婦之情茍使攜貳則人主不能成功甚言不可失人心也按自伊訓以下皆勉太甲以徳而一徳之防尢精皆托太甲以神民之事而七世之廟萬夫之長歸宿之語尢切太甲於此其必立徳之純逹於有政上能使七廟之奠安而永綏其祿下能使萬夫之宗戴而永厎其生則神民之任有歸嗣王之責少塞矣𨿽然民者神之主故下文又以君民相須之理言之必是心慊然常如匹夫匹婦之不獲自盡此堯舜之博施濟眾猶以爲病而伊尹生平所志思天下之民匹夫匹婦有不被堯舜之澤若已推而內之溝中者盡發其蘊以告太甲言有盡而意無窮也漢孔氏說七世之廟可以觀徳諸家因之恐未得本指惟林氏稍當故特取而以此數語足之以備商摧云】

沃丁旣葬伊尹於亳咎單遂訓伊尹事作沃丁

【漢孔氏曰沃丁太甲子伊尹旣致仕老終以三公禮葬唐孔氏曰世本本紀皆云太甲崩子沃丁立皇甫謐云沃丁八年伊尹卒卒年百有餘歲李氏曰予讀伊訓等書考伊尹進退之迹昭然明甚而紛紛俗說有以污之序書者於伊周著之最詳自稷契臯陶而下盡臣道者代不一人而伊周之葬獨紀於書意可見矣○漢孔氏曰訓暢其所行功徳之事咎單忠臣名作此篇以戒也亡】

伊陟相太戊亳有祥桑谷共生於朝伊陟贊於巫咸作咸乂四篇

【漢孔氏曰伊陟伊尹子太戊沃丁弟之子唐孔氏曰殷本紀云沃丁崩弟太庚立崩子小甲立崩弟雍已立崩弟太戊立○漢孔氏曰祥妖怪二木合生七日大拱不恭之罰○漢孔氏曰贊告也巫咸臣名皆亡唐孔氏曰伊陟不先告太戊而告巫咸者大臣見怪而懼先共議論而後告君○家語哀公問於孔子曰夫國家之存亡禍福信有天命非惟人也孔子對曰存亡禍福皆已而已天災地妖不能加也先世殷王太戊之時道缺法圯以致天孽桑谷於朝七日大拱占之者曰桑谷野木不合生朝意者國亡乎太戊恐駭側身修行故天災地妖所以儆人主者也災妖不勝善政○眞氏曰史記云帝太戊立伊陟爲相桑谷生於朝一暮大拱太戊懼問伊陟伊陟曰臣閒妖不勝徳帝之政其有缺歟帝其修徳太戊從之祥桑枯死太戊遇災而懼如此故周公稱之曰昔在殷王中宗嚴恭寅畏天命自度是可謂知中宗之心矣】

太戊贊於伊陟作伊陟原命

【漢孔氏曰告以攺過自新原臣名伊陟原命二篇皆亡】

仲丁遷於嚻作仲丁

【漢孔氏曰太戊子去亳嚻地名陳遷都之義亡唐孔氏曰發其舊都謂之遷到彼新邑謂之居李顒云嚻在陳畱浚儀縣皇甫謐云仲丁自亳徙嚻在河北或云今河南敖倉二說未知孰是】

河亶甲居相作河亶甲

【漢孔氏曰仲丁弟相地名在河北亡唐陸氏曰今魏郡有相縣】

祖乙圯於耿作祖乙

【漢孔氏曰亶甲子圯於相遷於耿河水所毀曰圯亡唐孔氏曰皇甫謐以爲耿在河東皮氏縣耿鄕】

尙書纂傳卷十三

欽定四庫全書

尙書纂傳卷十四上

元王天與撰

盤庚上第九

商書

盤庚五遷將治亳殷民咨胥怨作盤庚三篇

【漢孔氏曰自湯至盤庚凡五遷都盤庚治亳殷唐孔氏曰鄭云盤庚湯十世孫祖乙之曽孫商本紀云祖乙崩子祖辛立崩子開甲立崩弟祖丁立崩開甲之子南庚立崩祖丁子陽甲立崩弟盤庚立五遷說見下文陳氏曰治猶後世言治所謂建都也唐孔氏曰序先亳後殷亳是大名殷是亳內之別名鄭云商家自徙此而號曰殷𨿽兼號爲殷而商名不攺○漢孔氏曰民不欲徙乃咨嗟憂愁相與怨上林氏曰耿地沃饒易以致富富家巨室安之而閭閻之民則困於蕩析離居盤庚之遷蓋小民之利而富家之所不欲故唱爲浮言以搖動小民之情故民咨胥怨也○唐孔氏曰史敍其事作盤庚三】

盤庚

【漢孔氏曰盤庚殷王名殷質以名篇唐孔氏曰左傳引爲盤庚之誥則此篇誥辭也○蔡氏曰三篇今文古文皆有但今文三篇合爲一】

盤庚遷於殷民不適有居率吁眾慼出矢言曰我王來旣爰宅於玆重我民無盡劉不能胥匡以生卜稽曰其如臺先王有服恪謹天命玆猶不常寧不常厥邑於今五邦今不承於古罔知天之斷命矧曰其克從先王之烈若顚木之有由蘗天其永我命於玆新巴紹復先王之大業厎綏四方盤庚斆於民由乃在位以常舊服正法度曰無或敢伏小人之攸箴王命眾悉至於庭【蔡氏曰史氏將述下文盤庚之訓語故先發此○漢孔氏曰適之也不欲之殷有邑居○漢孔氏曰吁和也率和眾憂之人出正直之言陳氏曰慼憂也林氏曰吁呼也與無辜吁天之吁同矢與臯陶矢厥謨夫子矢之之矢同蔡氏曰盤庚率呼眾憂之人出誓言以諭之如下文所云也○漢孔氏曰我王祖乙居耿言祖乙已居於此劉殺也所以遷此重我民無欲盡殺故蔡氏曰曰盤庚之言也盤庚言我先王祖乙來都於耿固重我民之生非欲盡致之死也○漢孔氏曰言民不能相匡以生則當卜考於以徙曰其如我所行林氏曰古之立國必以卜決之如緜之詩云爰始爰謀爰契我衛文公楚邱之遷亦云卜云其吉終焉允臧蓋凡卜筮之事無如遷都之重也○漢孔氏曰先王有所服行敬謹天命如此尙不常安有可遷輒遷唐孔氏曰下云於今五邦自湯以來數之則此言先王總謂成湯至祖乙也鄭氏曰恪敬也漢孔氏曰湯遷亳仲丁遷嚻河亶甲居相祖乙居耿我往居亳凡五徙國都唐孔氏曰此言五邦及其數之惟有亳嚻相耿四處而已唐陸氏曰馬云五邦商邱亳嚻相耿也】

【按漢孔氏湯始居亳從先王居下注云契父帝嚳都亳湯自商邱遷焉如此則五遷之說馬氏指定自當】

【○漢孔氏曰今不承古而徙是無知天將斷絕汝命天將絕命尙無知之況能從先王之業乎陳氏曰罔知斷命猶言未知死所○漢孔氏曰言今往遷都更求昌盛如顚僕之木有用生蘗哉蔡氏曰由古文作�木生條也唐陸氏曰蘗本又作枿馬云顚木而肄生曰枿王氏曰蘗萌也○漢孔氏曰言天其長我命於此新邑不可不徙○漢孔氏曰言我徙欲如此陳氏曰紹者繼於後也復者返於初也業統業也○陳氏曰承天命復祖業綏四方三者盤庚圖遷之本意也○漢孔氏曰斆敎也用常故事正其法度言無有敢伏絕小人之欲箴規上者袁氏曰斆字見盤庚委曲忠厚之意林氏曰由自也耿地瀉鹵而饒不利小民而利於巨室巨室扇浮言以鼓惑小民故民咨怨不樂遷而利害之實亂矣其間有欲遷者又爲在位者所沮盤庚推其受病之處故其敎民必自在位始令常其故事正其法度蓋先王遷都有故事法度也馬氏曰法度猶言格式小人小民也新安王氏曰箴如箴之治病諫戒之言也蘇氏曰蒙誦工諫士傳言庶人謗於市此先王之舊典正法也今民敢相聚怨誹疑當立新法行權政以一切之威治之盤庚仁人也其下敎於民者乃以常舊事而已言不造新令也以正法度而已言不立權政也曰無或敢伏小人之攸箴者憂百官有司逆探其意而禁民言也盤庚遷而殷復興用此道歟○漢孔氏曰眾羣臣以下林氏曰使臣民皆至於外庭也】

王若曰格汝眾予告汝訓汝猷黜乃心無傲從康古我先王亦惟圖任舊人共政王播告之修不匿厥指王用丕欽罔有逸言民用丕變今汝聒聒起信險膚予弗知乃所訟非予自荒玆徳惟汝含徳不惕予一人予若觀火予亦拙謀作乃逸

【陳氏曰此章以先王之事諭之○王氏曰凡言若曰者或史官述其防而代作非其自言或史撮其大意而刪潤之非其本言○漢孔氏曰告汝以法教唐孔氏曰已下多責臣之辭○漢孔氏曰謀退汝違上之心無傲慢從心所安鄭氏曰猷謀也林氏曰天下利害本不難知人惟蔽於私利害之實始亂故先告以黜私心則不爲物欲所蔽而利害明矣王氏曰無傲戒之以無違王命無從康戒之以無茍安其故處陳氏曰羣臣不遷其病根在此二者】

【按盤庚警悟人心其言自是斟酌淺深傲上從康大略言其病證耳人心稍服之後故具貝玉總貨寶之云始痛說病根蓋浚恆求深之戒𨿽君之語臣尙難以驟】

【○漢孔氏曰先王謀任久老成人共治其政唐孔氏曰此篇所言先王其文無所指斥者皆謂成湯已來諸賢王也下言神後髙後者指謂湯耳下篇云古我先王謂先世賢王此旣言先王下句王播告之修王用丕欽蒙上之文不言先省文也蔡氏曰舊人者世臣舊家之人非謂老成人也蓋沮遷都者皆世臣舊家之人下文人惟求舊一章可見○漢孔氏曰王布告人以所修之政不匿其指鄭氏曰匿隠指意也○漢孔氏曰王用大敬其政教無有逸言逸過也民用大變從化○蘇氏曰不仁者鄙慢其民曰民可與樂成難與慮始故爲一切之政若雷霆鬼神然使民不知其所從出其肯敷心腹腎膓以與民謀哉今吾布告民以所修之政無所隠匿是大敬民也言之必可行無過言也民是以信而變從我也○漢孔氏曰聒聒無知之貎起信險僞膚受之言我不知汝所訟言何謂唐孔氏曰鄭云聒讀如聒耳之聒王氏曰不夷之謂險不衷之謂膚呂氏曰造險膚者諸臣也盤庚不以此待之但謂其所以聒聒者起於輕信險膚之人耳此忠厚之至者也】

【按此數語皆形容浮言意聒聒如譊譊險謂傾覆膚謂蹇淺訟謂紛爭也起信之說呂氏頗優】

【○漢孔氏曰我之欲徙非廢此徳汝不從我命所含惡徳但不畏懼我耳陳氏曰含謂含蔵不能布宣我之徳意也惕畏也○漢孔氏曰我視汝情如視火我不威脇汝徙是我拙謀成汝過林氏曰羣臣肆爲浮言我不於始萌之時遏絕今乃至於無所忌憚使舉國怨咨是我於汝譬如火焉不於始焚之時撲滅之乃坐視其然遂至延蔓是我之拙謀成汝之過也呂氏曰盤庚非悔其初不用刑亦非自今以往將以刑加之止欲感動其心如父母於子訓誨之際謂今日如是乃我縱汝所致其恩意爲如何】

若网在綱有條而不紊若農服田力穡乃亦有秋汝克黜乃心施實徳於民至於婚友丕乃敢大言汝有積徳【陳氏曰此總告以遷之利○漢孔氏曰紊亂穡耕稼也下之順上當如网在綱各有條理而不亂也農勤穡則有秋下承上則有福鄭氏曰网罟綱大繩所以屬网條條理力勤也唐孔氏曰稼穡相對而言則種之曰稼斂之曰穡穡秋成之名得爲耕獲總稱陳氏曰秋者物成之時王氏曰网在綱申前無傲之戒農服田申前無從康之戒○漢孔氏曰汝羣臣能退汝違上之心施實徳於民至於婚姻僚友則我乃大敢言汝有積徳之臣陳氏曰盤庚三篇𨿽禍福利害備陳而所以滌其昏者惟在於治其心耳故黜乃心再見於首篇永肩一心斷斷於終篇之末不宣乃心迂乃心不曁予同心汝有戕則在乃心各設中於乃心又條見於中篇反覆之詳如此蘇氏曰商之世家大族造言以害遷者欲以茍恱小民爲徳也故告之曰是何徳之有汝曷不施實徳於汝民與汝婚友乎勞而有功此實徳也夏氏曰所謂積徳蓋先王之時爾先正之臣率民以遷以施實徳今汝又能率民以遷則是有積世之徳在民也】

乃不畏戎毒於逺邇惰農自安不昬作勞不服田畝越其罔有黍稷汝不和吉言於百姓惟汝自生毒乃敗禍姦宄以自災於厥身乃旣先惡於民乃奉其恫汝悔身何及相時憸民猶胥顧於箴言其發有逸口矧予制乃短長之命汝曷弗告朕而胥動以浮言恐沈於眾若火之燎於原不可向邇其猶可撲滅則惟汝眾自作弗靖非予有咎

【陳氏曰此申戒以不遷之害○漢孔氏曰戎大昬彊越於也言不欲徙則是不畏大毒於逺近如怠惰之農茍自安逸不彊作勞於田畝則黍稷無所有朱子曰毒禍患畝壠也黍谷名苗似蘆髙丈餘穗黑色實圎重稷亦谷一名穄似黍而小或云粟也林氏曰盤庚必以農爲言蓋耿地沃饒近利民習奢侈久矣人情由儉入奢易由奢入儉難盤庚將之亳殷負山阻險非勤則不能生生昔公父文伯之母言聖人之處民也擇瘠土而處之勞其民而用之故能長王天下夫民勞則思思則善心生逸則淫淫則忘善忘善則惡心生盤庚之意在此張衡西京賦云盤庚作誥率民以苦眞得盤庚之意○漢孔氏曰責公卿不能和諭百官是自生毒害蘇氏曰吉善也百姓說見堯典○漢孔氏曰言汝不相率共徙是爲敗禍姦宄以自災之道張氏曰毒曰自生敗禍姦宄曰自災言非自外來無不由已求之○漢孔氏曰羣臣不欲徙是先惡於民恫痛也不徙則禍毒在汝身徒奉持所痛而悔之則於身無所及鄭氏曰先猶言倡率也陳氏曰恫者人所求去汝乃奉而養之猶安其危利其菑謂養惡不攺也○漢孔氏曰言憸利小民尙相顧於箴誨恐其發動有過口之患況我制汝死生之命而汝不相教從我是不若小民蔡氏曰相視憸民小人制宰制也○漢孔氏曰責其不情告上而相恐動以浮言不徙恐汝沈溺於眾有禍害陳氏曰浮言虛浮不根不實之言恐嚇沈陷眾民三山陳氏曰盤庚之遷使不欲遷者以告將遂中輟乎曰可否相濟君臣之常使其告也尙得而開諭之今不告盤庚而扇浮言則非矣○漢孔氏曰火炎不可向近尙可撲滅浮言不可信用尙可刑戮絕之鄭氏曰燎焚向望撲擊也林氏曰旣云予若觀火又云若火之燎於原皆終始相顧以盡其義○漢孔氏曰我刑戮汝非我咎也靖謀也是汝自爲非謀所致唐陸氏曰靖馬云安也】

遲任有言曰人惟求舊器非求舊惟新古我先王曁乃祖乃父胥及逸勤予敢動用非罰世選爾勞予不掩爾善玆於大享於先王爾祖其從與享之作福作災予亦不敢動用非徳

【陳氏曰此以恩舊感動之○漢孔氏曰遲任古賢言人貴舊器貴新蘇氏曰人舊則習器舊則敝當常使舊人用新器我所以從老成之言而遷新邑蔡氏曰盤庚意在人惟求舊一句而所謂求舊者非謂老成人但謂求人於世臣舊家耳詳下文意可見若以舊人爲老人又何侮老成人之有○漢孔氏曰言古之君臣相與同勞逸子孫所宜法之我豈敢動用非常之罰脇汝乎蘇氏曰我先王與汝父祖同其勞逸我其敢動用非法之罰於其子孫乎○漢孔氏曰選數也言我世世數汝功勤不掩蔽汝善是我忠於汝古者天子錄功臣配食於廟大享烝嘗也所以不掩汝善善自作福惡自作災我不敢動用非罰加汝非徳賞汝乎從汝善惡而報之唐孔氏曰周禮大宗伯祭祀之名天神曰祀地只曰祭人鬼曰享此大享先王謂天子祭宗廟也蔡氏曰前言胥及逸勤則曰乃祖乃父此言與享止曰爾祖蓋逸勤則不止一人配享則非有功之祖不與蘇氏曰王言吾固欲選用功臣之子孫然爾祖與先王同享於廟能作福作災者吾亦不敢動用非徳之賞於其子孫也○三山陳氏曰此見盤庚賞罰並用旣不敢用非理之罰又不敢用非徳之賞盤庚之心惟有大公至正而已】

予告汝於難若射之有志汝無侮老成人無弱孤有防各長於厥居勉出乃力聴予一人之作猷無有逺邇用罪伐厥死用徳彰厥善邦之臧惟汝眾邦之不臧惟予一人有佚罰凡爾眾其惟致告自今至於後日各恭爾事齊乃位度乃口罰及爾身弗可悔

【陳氏曰此以賞罰終之○漢孔氏曰告汝行事之難當如射之有所準志必中所志乃善蔡氏曰遷固非易事然我志決遷若射者之必於中有不容但已者○漢孔氏曰不用老成人之言是侮老之不徙則孤防受害是弱易之蔡氏曰弱少之也蘇氏曰孤有防猶言孤與防張氏曰觀此則不肯遷者特新進羣臣上非老成下非孤幼之罪也○漢孔氏曰盤庚勑臣下各思長於其居勉盡心出力聴從遷徙之謀○漢孔氏曰言逺近待之如一罪以懲之使勿犯伐去其死道徳以明之使勸慕競爲善唐孔氏曰此二句相對上言用罪伐厥死下宜言用賞彰厥生不然者上言用刑下言賞善死是刑之重者舉重故言死有善乃可賞故言彰厥善行賞是徳故以徳言賞人生是常無善亦生不得言彰厥生故文互○漢孔氏曰有善則眾人之功佚失也是已失政之罰罪已之義○漢孔氏曰致我誠告汝眾蔡氏曰致告者使各相告戒呂氏曰盤庚所告惟在庭之人在外容有未知者故欲其轉徧相告○漢孔氏曰奉其職事正齊其位以法度居汝口陳氏曰自今至於後日汝當捨其舊而新是圖前日之愆置之勿論矣孫氏曰恭事則無傲上齊位則無從康度口則無浮言三者盤庚深戒也○漢孔氏曰不從我謀罰及汝身𨿽悔可及乎呂氏曰盤庚本無刑人之意恐人見其勤懇以爲不能用刑故露此意使知之盤庚一書前半篇涵養寛大如此後半篇嚴厲森肅如此於言辭反覆抑之中當知其有徳量有恩意有措置其含洪包容者徳量也其反覆訓誥者恩意也其規畫纎悉者措置也】

尙書纂傳卷十四上

欽定四庫全書

尙書纂傳卷十四中

元王天與撰

盤庚中第十

商書

盤庚作惟涉河以民遷乃話民之弗率誕告用亶其有眾咸造勿褻在王庭盤庚乃登進厥民

【唐孔氏曰史敍其事以爲盤庚發誥之目○漢孔氏曰爲此南渡河之法用民徙林氏曰作猶行也詩言與子偕作與子偕行行與作一也陳氏曰水行曰涉耿在河北亳在河南故盤庚渉河而南以民遷○漢孔氏曰話善言民不循教發善言大告用誠於眾唐陸氏曰話馬云告也言也亶誠也蔡氏曰亶誠實無妄之謂蘇氏曰民之弗率不以政令齊之而以話言曉之盤庚之仁也○漢孔氏曰造至也眾皆至王庭無褻慢呂氏曰王庭乃道路中行宮如周禮掌次○漢孔氏曰升進命使前呂氏曰朝廷班列公卿前大夫士後民又後盤庚急於告民故升進而告之】

曰明聴朕言無荒失朕命嗚呼古我前後罔不惟民之承保後胥慼鮮以不浮於天時殷降大虐先王不懷厥攸作視民利用遷汝曷弗念我古後之聞承汝俾汝惟喜康共非汝有咎比於罰予若吁懷玆新邑亦惟汝故以丕從厥志今予將試以汝遷安定厥邦

【陳氏曰此言當遷之理○呂氏曰當洗心滌慮以聴我言不可怠荒以失我命命卽言也○漢孔氏曰言我先世賢君無不承安民而卹之民亦安君之政相與憂行君令浮行也少以不行於天時者言皆行天時陳氏曰保愛防鮮少言無也林氏曰憂民之憂者民亦憂其憂罔不惟民之承憂民之憂也保後胥慼民亦憂其憂也蘇氏曰古者謂過爲浮浮之言勝也承民故民保衛其後相與憂其憂𨿽有天時之災鮮不以人力勝之也○漢孔氏曰我殷家於天降大災則先王不思故居而行徙林氏曰仲丁河亶甲等書𨿽亡不見其所以遷之故以此推之則皆迫於禍災有不得已者○漢孔氏曰其所爲視民有利則用徙莆田劉氏曰厥攸作猶前言盤庚作張氏曰利者利於居處利於穿汲利於耕稼利於往來利於薪獲之類○漢孔氏曰古後先王之聞謂遷事○漢孔氏曰今我法先王惟民之承故承汝使汝徙惟與汝共喜安非謂汝有惡徙汝令比近於殃罰○漢孔氏曰言我順和懷此新邑欲利汝眾故大從其志而徙之蘇氏曰予所以召呼懷來新邑之人者亦惟以汝故也將使汝久居而安以大從爾志林氏曰古之所謂從眾者非從其口之所不樂而從其心之所不言而同然者此眞從眾也○漢孔氏曰試用應氏曰試云者籌之𨿽已熟而不敢爲自必之辭也王氏曰以遷爲安定厥邦則知不遷必有危而不安亂而不定厥邦也○莆田劉氏曰思患豫防君之逺慮安土懷居民之淺見亳邑之遷臨以君令孰敢不從而盤庚不然曰天時曰大虐謂天時當遷非人所能爲也曰古我前後曰古後之聞謂先王嘗遷非自我作古也曰先王不懷𨿽先王不思此土矣曰視民利用遷曰惟喜康共蓋欲利汝非以害汝欲汝安且樂非欲汝勞且怨也曰惟民之承曰承汝曰惟汝故曰丕從厥志皆屈已以順民非彊民以從已也古者行利民之政尙恐人情之疑信必耳提面命使之洞曉後世爲咈民之事不顧人情之違順但威驅勢迫刼以必從嗚呼此盤庚所以爲賢王也歟】

汝不憂朕心之攸困乃咸大不宣乃心欽念以忱動予一人爾惟自鞠自苦若乘舟汝弗濟臭厥載爾忱不屬惟胥以沈不其或稽自怒曷瘳汝不謀長以思乃災汝誕勸憂今其有今罔後汝何生在上今予命汝一無起穢以自臭恐人倚乃身迂乃心予迓續乃命於天予豈汝威用奉畜汝眾

【陳氏曰此言不遷之害○漢孔氏曰所困不順上命蘇氏曰困病也汝不憂我心之病者○漢孔氏曰汝皆大不布腹心敬念以誠感動我是汝不盡忠○漢孔氏曰鞠窮也言汝爲臣不忠自取窮苦張氏曰自鞠自苦與自生毒自災於厥身同意○漢孔氏曰言不徙之害如舟在水中流不渡臭敗其所載物袁氏曰正涉河故指舟爲諭唐孔氏曰臭是气之別名古者香气穢气皆曰臭易云其臭如蘭謂香气爲臭也下文覆述此意云無起穢以自臭則此臭爲穢之气也○漢孔氏曰汝忠誠不屬逮古茍不欲徙相與沈溺不考之先王禍至自怒何瘳差乎呂氏曰屬聨屬也民當是時已漸知信惟其信盤庚之心與安土重遷之心二者交戰於是信盤庚之心不相聨屬故告汝若不聨屬此忱心惟相胥沈溺於水患矣蘇氏曰莫或考其利害者自怨自怒何損於病乎○漢孔氏曰汝不謀長久之計思汝不徙之災茍不欲徙是大勸憂之道蘇氏曰勸憂猶言樂禍○漢孔氏曰言不徙無後計汝何得久生在人上禍將及汝呂氏曰遷都機防止有今日後將無日言將爲水所壞也○漢孔氏曰我一心命汝汝違我是自臭敗蘇氏曰命汝一徳一心也起穢者未能臭人先自臭也林氏曰穢惡也亦申臭厥載之義○漢孔氏曰言汝旣不欲徙又爲他人所誤倚曲迂僻蘇氏曰出怨言者或愚人爲人所使故告之曰恐人倚托乃身以爲姦迂僻乃心俾迷惑失道○漢孔氏曰迓迎也言我徙欲迎續汝命於天豈以威脇汝乎用奉蓄養汝眾鄭氏曰續繼也蔡氏曰前告以汝何生在上謂不遷則有死之道也今告以迓續乃命於天謂遷則有生之道也○莆田劉氏曰邑居墊隘水泉瀉鹵民之通患非君之私憂是時君民皆遷徙皆勞苦君軫民之患而民不卹君之憂故盤庚反覆告戒比之上篇尢切乘舟者期於濟弗濟則所載之物臭敗於中流矣行道者期於至弗至則養生之具蕩析於半途矣胥沈言懷安必死於溺也曷瘳言胥怨何損於病也勸憂猶言安其危利其菑樂其所以亡也有今罔後猶俗言有今日無明日也自鞠自苦自怒自臭言自作孽也倚乃身迂乃心言趨利避害當勇猛而決烈不當回曲而前卻也回曲二字乃民心迷惑而然曰欽曰忱曰謀曰思皆自其心之迷惑啟迪之使之曉然更相告語去舊都至新邑溺者更生矣病者有瘳矣憂者怒者鞠者苦者皆樂業矣不遷之害如彼遷之利如此汝曷知所擇乎曰迓續乃命曰予豈汝威曰奉畜汝眾其意愈確審親切其言愈雍容和緩三代君臣相與如此視秦漢以下詔令不侔矣】

予念我先神後之勞爾先予丕克羞爾用懷爾然失於政陳於玆髙後丕乃崇降罪疾曰曷虐朕民汝萬民乃不生生曁予一人猷同心先後丕降與汝罪疾曰曷不曁朕幼孫有比故有爽徳自上其罰汝汝罔能迪古我先後旣勞乃祖乃父汝共作我畜民汝有戕則在乃心我先後綏乃祖乃父乃祖乃父乃斷棄汝不救乃死玆予有亂政同位具乃貝玉乃祖乃父丕乃告我髙後曰作丕刑於朕孫迪髙後丕乃崇降弗祥

【陳氏曰此以祖父之威靈感動之○漢孔氏曰言我亦法湯大能進勞汝以義懷汝心而汝違我是汝反先人唐孔氏曰殷先世神明之君惟湯耳下髙後先後與此神後一也神者言其通聖髙者言其徳尊此神後言先於髙後略而不言先其下直言先後又略而不言髙從上省文也薛氏曰勞讀如勤勞之勞謂勞之以遷也呂氏曰此告民故只說爾先蔡氏曰羞養也卽上文畜養之義意言我思念我先神後之勞爾先人我大能羞養爾者用懷念爾故也○漢孔氏曰崇重也今旣失政而陳久於此而不徙湯必大重下罪疾於我曰何爲虐我民而不徙乎薛氏曰陳與新陳之陳同張氏曰民者髙後之民自髙後而言之故曰曷虐朕民○漢孔氏曰不進進謀同心徙言非但罪我亦將罪汝防孫盤庚自謂比同心湯有明徳在天見汝情下罰汝汝無能道言無辭蘇氏曰樂生興事則其生也厚是謂生生張氏曰對先後而言則已爲防孫薛氏曰比與比輔之比同爽與蓼蕭所謂其徳不爽之爽同蓼蕭以諸侯不貳於天子爲不爽此書以民貳於天子爲爽自上與洋洋如在其上同○漢孔氏曰勞之共治人戕殘也汝共我治民有殘人之心而不欲徙是反祖父之行言我先王安汝父祖之忠今汝不忠汝父祖必斷絕棄汝命不救汝死薛氏曰戕與戕賊之戕同呂氏曰前止言爾先此言祖父者蓋在位之祖父世有功於王室也我先王旣勞乃祖乃父爾祖父旣有功於王室今爾子孫正當共與我畜養百姓乃倡浮言以戕害百姓爾祖父必將以義斷絕汝矣○漢孔氏曰亂治也此我有治政之臣同位於父祖不念盡忠但念貝玉而已言其貪汝父祖見汝貪而不忠必大乃告湯曰作大刑於我子孫求討不忠之罪言汝父祖開道湯大重下不善以罰汝陳忠孝之義以督之蘇氏曰亂政猶言亂臣具者多取而兼有之謂唐孔氏曰貝者水虫古人取其甲以爲貨如今之用錢然漢書食貨志具有其事貝是行用之貨也貝玉物之最貴者責其貪財故舉二物言之王氏曰古以貝爲貨以玉爲寶後言貨寶互相備也呂氏曰此正當時有位者根本之病蓋民只知懷土重遷其罪多在羣臣具貝玉而不肯遷耳張氏曰旣云丕刑又云弗祥者丕刑以人事言之弗祥以神事言之○唐孔氏曰不從君爲不忠違父祖爲不孝欲使從君順祖也○王氏曰先王設敎因其俗之善而導之反其俗之惡而禁之方盤庚時商俗衰士大夫棄義卽利故盤庚以貝玉爲戒此反俗之惡而禁之也自成周以上莫不事死如事生事亡如事存故其俗皆嚴鬼神以經考之商俗爲甚故盤庚稱先後與臣民之祖父崇降罪疾爲告此因其俗之善而導之也○莆田劉氏曰上篇已有此論至此又再三申言之謂遷非己意乃我先後及汝父相之意汝違我可也我先王其可違乎汝祖父其可違乎曰罪疾曰斷棄曰丕刑曰弗祥言必至之禍首及我次及汝也曰乃祖乃父告我髙後說者謂商俗尙鬼假設是辭非也二孔以忠孝爲說其說甚正深味此章竊謂物本天人本祖君民之分𨿽異而其情一也遷國大事念昔先王與汝先人經營創造之艱今我與汝跋履暴露之勤生生之業悉爲區畫通君民爲一家合上下爲一心想聞其語者油然動其焄蒿淒愴之心洋洋如在其上如在其左右矣】

【按此章以忠孝爲說固正然須兼商俗嚴鬼神之意斯備】

嗚呼今予告汝不易永敬大卹無胥絕逺汝分猷念以相從各設中於乃心乃有不吉不迪顚越不恭暫遇姦宄我乃劓殄滅之無遺育無俾易種於玆新邑往哉生生今予將試以汝遷永建乃家

【莆田劉氏曰此結上文訓誥之辭○漢孔氏曰凡所言皆不易之事蔡氏曰卽上篇告汝於難之意○漢孔氏曰長敬我言大憂行之無相與絕逺棄廢之呂氏曰永敬者敬之工夫相接續也大卹者卹其大不卹其小也盤庚訓誥人之敬心已生顧其私而安土之念復動則敬心又散是暫敬而非長久之敬也顧惜貨財卹其小者耳終被水患生業不保是不卹其大也蘇氏曰遷國大事也君臣與民一徳一心而後可相絕逺則殆矣○漢孔氏曰羣臣當分明相與謀念和以相從各設中正於汝心畱氏曰盤庚委曲詳諭不曰捨汝之猷而曰分汝之猷不曰捨汝之念而曰分汝之念國爾忘家公爾忘私吾固未遽責汝矣自今以始一爲己謀一爲國謀一爲己慮一爲國慮汝尙庶防焉呂氏曰心本有中何待於設如孟子言求放心求生於放也人失其中故使之設耳○漢孔氏曰不善不道謂凶人顚隕越墜也不恭不奉上命暫遇人而劫奪之姦宄說見舜典呂氏曰暫遇謂時暫相遇於道路以人未必知遂行姦宄此道路中之大病也○漢孔氏曰劓割育長也言不吉之人當割絕滅之無遺長其類無使易種於此新邑蘇氏曰輕者劓之重者殄滅之鄭氏曰易移也唐孔氏曰易種卽俗語云相染易也惡種在善人之中則善人亦變易爲惡故絕其類無使易種於新邑○漢孔氏曰自今以往我用以汝徙長立汝家蔡氏曰往哉往新邑也生生說見前陳氏曰前言安定厥邦此言永建乃家互文見意然篇終但言家又以誘其樂從也○莆田劉氏曰永敬大卹卽前所謂欽念以忱也無胥絕逺卽前所謂曁予一人猷同心也汝分猷念以相從卽前所謂汝不謀長以思乃災也丁寧告戒辭窮理盡然後告之設中乃心蓋人心各有中正之理昔迷而今悟昔違而今順系乎此中之設與不設耳旣順矣旣遷矣乃至有不順者不道者犯上者奪人之貨者是下愚不肖不可話言之人然後殄滅之刑加焉曰往哉生生曰汝何生在上曰汝萬民乃不生生凡三言之謂遷以利民非止利君也曰今予將試以汝遷安定厥邦曰今予將試以汝遷永建乃家凡再言之謂將爲臣民建家非止爲國定都也字字句句起結相應昔人乃謂盤誥詰曲聱牙竊所未諭也】

尙書纂傳卷十四中

欽定四庫全書

尙書纂傳卷十四下

元王天與撰

盤庚下第十一

商書

盤庚旣遷奠厥攸居乃正厥位綏爰有眾

【蔡氏曰此史氏之言○漢孔氏曰定其所居正郊廟朝社之位新安王氏曰定居謂君有寢廟臣有邑宅民有廛裏林氏曰正位者正臣民之位登進於朝而慰撫告諭之○漢孔氏曰安於有眾呂氏曰上篇言王命眾悉至於庭蓋未遷時務在通達中篇言咸造勿褻在王庭蓋正遷時務在嚴肅此篇言綏爰有眾蓋已遷後務在撫安】

曰無戲怠懋建大命今予其敷心腹腎腸歷告爾百姓於朕志罔罪爾眾爾無共怒協比讒言予一人古我先王將多於前功適於山用降我凶徳嘉績於朕邦今我民用蕩析離居罔有定極爾謂朕曷震動萬民以遷肆上帝將復我髙祖之徳亂越我家朕及篤敬恭承民命用永地於新邑肆予衝人非廢厥謀弔由靈各非敢違卜用宏玆賁

【陳氏曰此先慰諭其民之辭○漢孔氏曰戒無戲怠蔡氏曰前言天其永我命於玆新邑又言迓續乃命於天此復言懋建大命謂勉與天命自此始也陳氏曰建命猶孟子言立命○漢孔氏曰布心腹言輸誠以告志百姓說見堯典莆田劉氏曰前二篇無非出於心腹腎腸至此申言之者蓋君之情當表裏明白洞達不可有纎毫晻暗疑惑豈惟遷都凡事皆然○漢孔氏曰今我不罪汝汝勿共怒我合比凶人而妄言陳氏曰盤庚未嘗含怒猶恐眾人之怒未釋○漢孔氏曰言以遷徙多大前人之功美徙必依山之險無城郭之勞下去凶惡之徳立善功於我國古我先王說見上篇唐孔氏曰古我先王謂遷都者前人謂未遷者前人久居舊邑民不能相匡以生則是居無功矣盤庚言先王以此遷徙故多大前人之功美故我今遷亦欲多前功矣徙必近山則舊處新居皆有山矣而云適於山者言其徙必依山不適平地不謂舊處無山故徙就山也水泉咸鹵民居墊隘君不爲之徙卽是凶惡之徳其徙者是下去凶惡之徳立善功於我新遷之國也○漢孔氏曰水泉沈溺故蕩析離居無安定之極徙以爲之極林氏曰蕩漂蕩也張氏曰極止也罔有定極如詩靡有定止○漢孔氏曰言皆不明已本心陳氏曰震亦動也震動動之甚爾謂我何故震動萬民以遷乎○漢孔氏曰以徙故天將復湯徳治理於我家呂氏曰亳湯舊都盤庚非特欲復湯之故業將欲復湯之法度紀綱聖人所居風聲气習尙有可考求之以爲治也○漢孔氏曰言我當與厚敬之臣奉承民命用長居新邑葉氏曰我當及此以篤敬恭承民命未遷言永命旣遷言永地命以天言地以人言○漢孔氏曰衝童童人謙也弔至靈善也非廢謂動謀於眾至用其善張氏曰由用也唐孔氏曰禮將有大事必謀於眾謀眾乃是常理故言非廢言已不自専也眾謀必有異見故至極用其善者善謀者皆欲遷都也○漢孔氏曰宏賁皆大也君臣用謀不敢違卜用大此遷都大業張氏曰非特不廢人謀鬼神之謀亦所不廢故曰各非敢違卜言自遷都以至奠居未嘗不用卜將以大此賁飾王業之事也賁說又見大誥】

嗚呼邦伯師長百執事之人尙皆隠哉予其懋簡相爾念敬我眾朕不肩好貨敢恭生生鞠人謀人之保居敍欽今我旣羞告爾於朕志若否罔有弗欽無總於貨寶生生自庸式敷民徳永肩一心

【陳氏曰此勉諭羣臣使終始爲民之辭○漢孔氏曰國伯二伯及州牧也眾長公卿也唐孔氏曰邦伯邦國之伯也師長眾官之長三公六卿也百執事謂大夫以下諸有執事之官也蔡氏曰隠痛也莆田劉氏曰三篇皆視民屙癢疾痛切身之意其邦伯師長百執事之人未必皆然故告之隠哉以感動之○漢孔氏曰簡大相助陳氏曰懋如懋官懋賞之懋簡如迪簡王庭之簡相如相協厥居之相我其懋汝簡汝相汝汝當念敬我眾謂念之而不忘敬之而不忽也○漢孔氏曰肩任也我不任貪貨之人敢奉用進進於善者人之窮困能謀安其居者則我式序而敬之鄭氏曰敢果鞠養也新安王氏曰貪墨之人損民益已不能念敬我眾者也我則屏而不用果敢恭敬鞠養民生者爲民謀慮使之奠居者此能念敬我眾者也我則敍而用之女式敍在位之敍欽而禮之如欽四鄰之欽生生說見上篇○漢孔氏曰已進告汝之後順於汝心與否當以情告我無敢有不敬蔡氏曰羞進也若者如我之意卽敢恭生生之謂否者非我之意卽不肩好貨之謂二者爾當深念無有不敬我所言也○漢孔氏曰無總貨寶以求位當進進皆自用功徳蘇氏曰總聚也莆田劉氏曰又拈起次篇貝玉之言以勵之曰不肩好貨曰無總貨寶可謂反覆告戒之至矣眞氏曰亷𨿽小善貪乃大惡此盤庚所以有貨寶之戒陳氏曰自庸言以斯民之生生自用爲已責也生生說見上篇○漢孔氏曰用布示民必以徳義長任一心以事君蔡氏曰式敬也敬布爲民之徳永任一心欲其久而不替也盤庚篇終戒勉之意一莭嚴於一節而終以無窮期之其賢矣哉孫氏曰一心者人臣成始成終之事故以永肩一心終之】

【○總說三篇意○唐孔氏曰此三篇皆以民不樂遷開解民意告以不遷之害遷都之善也上中二篇未遷時事下篇旣遷後事○新安王氏曰上篇告羣臣中篇告小民下篇總臣民而告之】

【按此說近之然三篇中皆有告臣民之辭蓋盤庚本意在誥諭胥怨之民而其中責臣之意尢重者以當時君民之情不通皆羣臣爲之間也去其間而後君民之情通遷都之計定矣】

【○鄒氏曰盤庚三篇稱天者五所以立其信也稱先王者八所以逺其證也稱先後者三所以近其驗也稱卜者三所以示其公也稱心者十所以黜其私也稱生生者三利而導之也廣譬曲諭者八理以諭之也然則盤庚之爲人亦切矣○蘇氏曰民不恱而猶爲之先王未之有也祖乙圯耿盤庚不得不遷然使先王處之則動民而民不懼勞民而民不怨盤庚徳之衰也其所以信於民者未至故紛紛如此然民怨誹逆命而盤庚終不怒引咎自責益開眾言反覆告諭以口舌代斧鉞忠厚之至此殷之所以不亡而復興也後世厲民自用者皆以盤庚借口予不可以不論】

尙書簒傳卷十四下﹤經部﹐書類﹐尙書纂傳﹥

欽定四庫全書

尙書纂傳卷十五上

元王天與撰

說命上第十二

商書

髙宗夢得說使百工營求諸野得諸傅巖作說命三篇【漢孔氏曰盤庚弟小乙子名武丁徳髙可尊故號髙宗夢得賢相其名曰說唐孔氏曰世本云盤庚崩弟小辛立崩弟小乙立崩子武丁立○漢孔氏曰使百官以所夢之形象經營求之於外野得之於傅巖之谿命說爲相唐孔氏曰巖是山崖之名○唐孔氏曰史敍其事作說命三篇上篇言夢說始求得而命之中篇說旣總百官戒王爲政下篇王欲師說而學說報王爲學之有益王又屬說以伊尹之功相對以成章史分序以爲三篇】

說命

【漢孔氏曰始求得而命之林氏曰此記髙宗命說之言命之曰以下是也猶微子之命蔡仲之命之類後世命官制辭其原蓋出此○蔡氏曰今文無古文有】

王宅憂亮陰三祀旣免喪其惟弗言羣臣咸諫於王曰嗚呼知之曰明哲明哲實作則天子惟君萬邦百官承式王言惟作命不言臣下罔攸稟令王庸作書以誥曰以臺正於四方惟恐徳弗類玆故弗言恭黙思道夢帝賚予良弼其代予言乃審厥象俾以形旁求於天下說築傅巖之野惟肖爰立作相王置諸其左右

【蔡氏曰史氏將記髙宗命說之辭先敍事始如此○漢孔氏曰陰黙也居憂信黙三年不言王氏曰宅憂居喪也朱子曰舊說以亮陰爲信黙鄭氏於禮記又讀作梁闇言居倚廬大抵古者天子居喪之名其義則古今言殊不可曉矣○漢孔氏曰除喪猶不言政許氏曰免釋也○範氏曰在朝無不諫故曰咸諫○漢孔氏曰知事則爲明智明智則能制作法則朱子曰知猶識也林氏曰天生斯民使先知覺後知使先覺覺後覺明哲者先知先覺之人也實爲法則於天下○漢孔氏曰天下待令百官仰法陳氏曰爲天所子謂之天子式卽法也作之謂之則承之謂之式○漢孔氏曰稟受令亦命也陳氏曰王有言則爲命而作則不言則臣民無所稟令而承式之矣上行之爲命下稟之爲令○漢孔氏曰用臣下怪之故作誥我正四方恐徳不善此故不言不類說見太甲中呂氏曰自古聖賢皆於恐懼用工恐徳弗類入聖作徳之門也○漢孔氏曰夢天與我輔弼良佐將代我言政教呂氏曰恭黙者用志不分也思道者沈潛思慮玩索天下至理之所在也眞氏曰此一語最宜深玩非獨人主宅憂之際當然學者平居求道亦所當然程子曰髙宗至誠思得賢相寤寐不忘故朕兆先見於夢此理之常或問髙宗往求說耶說來入夢耶曰譬如懸鏡於此有物必照亦非鏡往照物亦非物來入鏡大抵人心虛明善則先知不善亦先知範氏曰中庸曰誠則形形則著揚雄曰人心其神矣乎髙宗之夢蓋誠之形而心之神也或問髙宗因思夢說得無近怪矣乎朱子曰精誠之極可與天通此感應之常理耳古之孝子固有得鯉於層冰得筍於深冬者人皆以爲孝誠所格何獨於夢說而疑之耶叔孫穆子之夢竪牛事亦類此但髙宗誠其思故夢亦誠叔孫邪其思故夢亦邪耳蘇氏曰史記曰髙宗得說與之語果聖人乃舉以爲相蓋非直以夢而已○漢孔氏曰審所夢之人刻其形象以四方旁求之於民間蔡氏曰審詳也○漢孔氏曰傅氏之巖在虞虢之界通道所經有澗水壞道常使胥靡刑人築護此道說賢而隠代胥靡築之以供食肖似似所夢之形或問傅說版築亦讀書否朱子曰不讀書如何有說命三篇之文○漢孔氏曰於是禮命立以爲相使在左右蔡氏曰置諸左右蓋以冢宰兼師保也荀子云學莫便乎近其人置諸左右者近其人以學之也】

命之曰朝夕納誨以輔臺徳若金用汝作礪若濟巨川用汝作舟楫若嵗大旱用汝作霖雨啟乃心沃朕心若藥弗瞑厥疾弗瘳若跣弗視地厥足用傷惟曁乃僚罔不同心以匡乃辟俾率先王迪我髙後以康兆民嗚呼欽予時命其惟有終

【黃氏曰此髙宗責說之教誨○漢孔氏曰言當納諫誨直辭以輔我徳呂氏曰朝夕者工夫相續而不間斷也髙宗見道明故知頃刻不可無賢人之言新安王氏曰訓教曰誨不曰諌而曰誨蓋屈己以求教也林氏曰古者置相非特統百官均四海蓋將使之輔其君之徳髙宗命說不及政事而首言納誨輔徳可謂先立乎其大者○漢孔氏曰鐵須礪以成利器礪說見禹貢○漢孔氏曰渡大水待舟楫鄭氏曰巨大楫櫂也○漢孔氏曰霖以救旱唐孔氏曰左傳雲凡雨自三日以往爲霖○林氏曰此若詩人所謂如切如磋如琢如磨但舉一句亦足見意或者遂從而爲之說以爲每句皆有所托如王氏謂作礪使治已作舟楫使濟難作霖雨使濟民呂吉甫謂作礪舉一己而聴之作舟楫舉一國而聴之作霖雨舉天下而聴之皆附會穿鑿不足取○漢孔氏曰開汝心以沃我心蔡氏曰沃灌漑也陳氏曰啟乃心開心見誠也沃我之心如水之沃潤萬物有漸漬漑灌之意古之大臣所以格君心者非一日之積蓋有沃潤之漸矣○漢孔氏曰如服藥必瞑極其病乃除欲其出切言以自警唐孔氏曰瞑者令人憤悶之意方言云凡飲藥而毒東齊海岱之間或謂之瞑或謂之郭璞云瞑亦通語也司馬氏曰髙宗命說云云蓋切直之言非人臣之利乃國家之福是以人君夙夜求言惟懼不得聞○漢孔氏曰跣必視地足乃無害言欲使爲已視聴鄭氏曰足無履曰跣傷損也呂氏曰髙宗本明哲之君自處乃若無能者倚說爲兩目一時不可無說也其望說又甚於前矣○漢孔氏曰與汝並官皆當倡率無不同心以匡正汝君林氏曰說爲相統百官則百辟卿士而下皆其屬○漢孔氏曰言匡正汝君使循先王之道蹈成湯之蹤以安天下張氏曰先王髙宗以前之賢王髙後則湯也天生民而立之君使司牧之髙宗命說納誨輔徳反覆譬諭必至康兆民而極可謂知人君之職矣○漢孔氏曰敬我是命修其職使有終蔡氏曰命卽上文所命】

說復於王曰惟木從繩則正後從諫則聖後克聖臣不命其承疇敢不祗若王之休命

【黃氏曰此說勉髙宗之聴從○蔡氏曰答欽予時命之語○漢孔氏曰言木以繩直君以諌明朱子曰繩引繩彈墨以取直者今墨斗繩是也蘇氏曰說以匹夫得政王虛心待之如此意必有髙世絕人之謀今其復王者曰從諫而已大哉仁人之言約而至也唐太宗中主也然所以致刑措去聖人無防者特以從諫而已說以爲此一言可以聖也故首進之以太宗觀之知從諌之可使狂作聖也○漢孔氏曰君能受諌則臣不待命其承意而諌之言王如此誰敢不敬順王之美命而諫者乎呂氏曰主聖則臣直此又充髙宗受諌之量髙宗本欲求之臣說乃使求之已也】

尙書纂傳卷十五上

欽定四庫全書

尙書纂傳卷十五中

元王天與撰

說命中第十三

商書

惟說命總百官

【漢孔氏曰在冢宰之任唐孔氏曰惟傅說受王命總百官之職史特標此句爲發言之端】

乃進於王曰嗚呼明王奉若天道建邦設都樹後王君公承以大夫師長不惟逸豫惟以亂民惟天聰明惟聖時憲惟臣欽若惟民從乂惟口起羞惟甲冑起戎惟衣裳在笥惟干戈省厥躬王惟戒玆允玆克明乃罔不休惟治亂在庶官官不及私暱惟其能爵罔及惡徳惟其賢慮善以動動惟厥時有其善喪厥善矜其能喪厥功惟事事乃其有備有備無患無啟寵納侮無恥過作非惟厥攸居政事惟醇黷於祭祀時謂弗欽禮煩則亂事神則難

【陳氏曰此章皆言憲天聰明之事○漢孔氏曰天有日月北斗五星二十八宿皆有尊卑相正之法言明王奉順此道以立國設都立君臣上下山楊氏曰明王不以私智自用循天理而已所謂奉若天道也唐孔氏曰建邦謂立王國及邦國設都謂設帝都及諸侯國都樹立也後王謂天子也君公謂諸侯也承者奉上之名後王君公人君也大夫師長人臣也周禮立官多以師爲名師者眾所法亦長之義大夫以下分職不同毎官各有其長故以師長言之○漢孔氏曰不使有位者逸豫民上言立之主使治民蘇氏曰古之言天者皆言民民不難出其力以食諸侯卿士以養天子者豈獨以逸樂之哉將使濟已也此所謂天道也○漢孔氏曰言聖王法天以立敎臣敬順而奉之民以從上爲治呂氏曰天聰明止是自然道理傅說欲充廣髙宗之明哲使之廣大無窮故敎髙宗於憲字下工夫黃氏曰域中有四位曰天曰君曰臣曰民是四者相須而爲治者三退聴而待其治者一天也君也臣也者相須而爲治者也民也者退聴而待其治者也天以民爲心君以天爲心臣以君爲心轉相系屬缺一不可○漢孔氏曰甲鎧冑兜鍪也言不可輕敎令易用兵鄭氏曰羞猶辱也言語輕出則有起辱之患唐孔氏曰古之甲冑皆用犀兕未有用鐵者而鍪鎧之字皆從金蓋後世始用鐵耳○漢孔氏曰言服不可加非其人兵不可任非其才戈防也王氏曰衣裳命服也上曰衣下曰裳蘇氏曰笥篚皆所以盛衣裳幣帛者也以貢上曰篚以賜下曰笥唐孔氏曰方言云楯自關而東或謂之楯或謂之幹關西謂之楯是幹楯爲一也方言又云防楚謂之孑吳揚之間謂之戈是戈卽防也考工記云戈柲六尺有六寸車防常鄭云八尺曰尋倍尋曰常然則戈防長短異名但長短𨿽異其形制則同○朱子曰惟口起羞以下四句皆是審應氏曰曰甲冑又曰干戈以兵事尢重也○漢孔氏曰言王戒愼此四惟之事信能明政乃無不美三山陳氏曰明字極重察於此而蔽於彼皆未足謂之明王氏曰四事乃爲天下之大者得其大則小者從之故曰乃罔不休○漢孔氏曰言所官得人則治失人則亂張氏曰治亂不在天下而在庶官庶官所以造治亂也○漢孔氏曰不加私暱惟能是官言非賢不爵唐孔氏曰王制云論定然後官之任官然後爵之鄭云官之使之試守也爵之命之也然則治其事謂之官受其位謂之爵官爵一也所從言之異耳能謂才用賢謂徳行治事必用能故官云惟其能受位宜得賢故爵云惟其賢詩序云任賢使能周禮鄕大夫考其徳行道藝而興賢者能者鄭云賢有徳行者能有道藝者是賢能爲異耳陳氏曰官以職言若虞九官周六官是也爵以位言若公卿大夫士是也新安王氏曰暱親狎也惡徳猶凶徳○漢孔氏曰非善非時不可動陳氏曰合於理之謂善當其可之謂時呂氏曰作事固欲從善必得時措之宜如貢之法非不善在夏之時則善周用之則非宜矣○漢孔氏曰𨿽天子亦必讓以得之陳氏曰有存於中矜發於外人之功善才萌少有矜心則滿滿卽日退𨿽有功善俱喪之矣功由能所致故曰矜其能喪厥功○漢孔氏曰事事非一事鄭氏曰備防備也張氏曰修車馬備器械事乎兵事則兵有其備故外侮不能爲之憂簡稼器修稼政事乎農事則農有其備故水旱不能爲之害所謂事事有備無患者如此○漢孔氏曰開寵非其人則納侮之道○漢孔氏曰恥過誤而文之遂成大非○林氏曰明皇寵安祿山以基漁陽之禍所謂啟寵納侮漢武爲竇太后置酒宣室引納董君以東方朔之諌更置酒北宮所謂恥過作非○漢孔氏曰其所居行皆如所言則王之政事醇粹蔡氏曰居止而安之義安於義理之所止也義理出於勉彊則猶二也義理安於自然則一矣一故政事醇而不雜○漢孔氏曰祭不欲數數則黷黷則不敬事神禮煩則亂而難行髙宗之祀特丰數近廟故說因以戒之鄭氏曰黷猶褻也煩通作繁數也○陳氏曰以髙宗伐鬼方典祀丰暱二事推之則說所言未必不有爲而發然此二事皆在髙宗親政後說一見知其未形之過而先戒之蓋先見於其微矣○呂氏曰天之聰明至公無私君憲天則與天一也惟口起羞至事神則難皆憲天聰明之條目也又曰老子之談聰明多於虛空言之但云吾心湛然而已聖人之論聰明皆求之於實惟口起羞以下皆事爲之粗也天下之理本無精粗粗者不蔽而精者洞然矣每事知所戒非聰明之大者乎○蘇氏曰傅說之言散而不一然一言一藥皆足以治天下之公患豈獨以訓武丁哉眞氏曰朱子嘗言伊傅之言𨿽爲告君而發然人人皆可玩味無不切於己者亦蘇氏藥患之意】

王曰旨哉說乃言惟服乃不良於言予罔聞於行【蔡氏曰此髙宗贊傅說之所言○漢孔氏曰旨美也美其所言皆可服行陳氏曰服謂其言可以佩服○漢孔氏曰汝若不善於所言則我無聞於所行之事陳氏曰此二語蓋贊美其言之可行耳非於此方求其言者也】

說拜稽首曰非知之艱行之惟艱王忱不艱允協於先王成徳惟說不言有厥咎

【蔡氏曰此傅說勉髙宗之所行○漢孔氏曰言知之易行之難以勉髙宗程子曰知之非艱行之惟艱固也然知之亦自艱如人欲往京師必是知出那門行那路然後可往若不知𨿽有欲往之心其將何之自古非無能力行者然鮮能明道此知之亦難也廣漢張氏曰知者聖凡之分也豈可易云乎哉說之告髙宗髙宗蓋知之者恭黙思道夢帝賚予良弼非知之者有此乎此舊學甘盤之所得也知之非艱說意亦曰𨿽已知之此非難事貴於身親實履之此爲知之者言也若髙宗未克知而告之曰非知之艱則說爲失言矣朱子曰知之與行如車兩輪如鳥兩翼缺一不可又曰知行常相須如目無足不行足無目不見論先後知爲先論輕重行爲重○漢孔氏曰王心誠不以行之爲難則信合於先王張氏曰髙宗以誠爲主何患於行之難乎董子所謂尊其所聞則髙明矣行其所知則光大矣髙明光大不在乎他在乎加之意而已者是也成徳說見伊訓○漢孔氏曰王能行善而說不言則有其咎罪○蔡氏曰上篇言後克聖臣不命其承所以廣其從諌之量而將告以爲治之要也此篇言允協先王成徳惟說不言有厥咎所以責其躬行之實而將進其爲學之說也皆引而不發之義】

尙書纂傳卷十五中

欽定四庫全書

尙書纂傳卷十五下

元王天與撰

說命下第十四

商書

王曰來汝說臺小子舊學於甘盤旣乃遁於荒野入宅於河自河䢐亳曁厥終罔顯爾惟訓於朕志若作酒醴爾惟麯蘗若作和羹爾惟鹽梅爾交修予罔予棄予惟克邁乃訓

【陳氏曰此髙宗資說以願學之事○漢孔氏曰甘盤殷賢臣有道徳者唐孔氏曰舊學甘盤謂爲王子時也君奭篇周公云在武丁時則有若甘盤蓋甘盤於小乙之世已爲大臣小乙將崩受遺輔政○漢孔氏曰其父欲使髙宗知民之艱苦故使居民間自河往居亳與今其終故遂無顯明之徳蘇氏曰武丁爲太子學於甘盤卽位而甘盤遁去隠於荒野武丁使人求之迹其所往則居河濵自河䢐亳不知所終武丁無與共政者故相說也舊說乃謂武丁遁於荒野武丁爲太子而遁決無此理遁則如吳太伯豈復立也哉學者徒見書云髙宗舊勞於外故以武丁爲遁小乙使武丁劬勞於外以知艱難決非荒野之遁也○漢孔氏曰言汝當敎訓於我使我通達陳氏曰髙宗於說必言誨言訓者蓋以師禮待之訓志猶格心也○漢孔氏曰酒醴須麯蘗以成亦言我須汝以成鹽咸梅醋羹須咸醋以和之朱子曰醴酒名周官五齊二曰醴齊注云醴成而汁滓相將如今甜酒也鄭氏曰麯米麥蘗總名蘗牙生谷和羹味之調節也範氏曰酒非麯糵不成羹非鹽梅不和人君𨿽有美質必得賢人輔導之乃能成徳作酒者麯多則大苦糵多則大甜麯蘗得中然後成酒作羹者鹽過則咸梅過則酸鹽梅得中然後成羮臣之於君當以柔濟剛可濟否左右規正以成其徳○漢孔氏曰交非一之義言我能行汝敎陳氏曰交修交相修正之也應氏曰罔予棄者非必捨而去之也言而不盡誨而或倦是卽有厭薄鄙夷之心矣呂氏曰予惟克邁乃訓髙宗蓋舉前言惟說不言有厥咎之意以感發之說前日恐髙宗不能行耳今髙宗謂我能行汝訓汝而不言汝之咎也】

說曰王人求多聞時惟建事學於古訓乃有獲事不師古以克永世匪說攸聞惟學遜志務時敏厥修乃來允懷於玆道積於厥躬惟斆學半念終始典於學厥徳修罔覺監於先王成憲其永無愆惟說式克欽承旁招俊乂列於庶位

【陳氏曰此傅說論學爲王者事而以成湯望髙宗○漢孔氏曰王者求多聞以立事王氏曰王人猶君人也眞氏曰大學之道自格物致知推而至於治國平天下蓋致知所以明理理明則見之行事者舉而措之耳此求多聞建事之意也古者學與事爲一故精義所以致用利用所以崇徳本末先後非二致也後世學與事爲二故求道者以政事爲粗迹任事者以講學爲空言不知天下未嘗有無理之事未嘗有無事之理老莊言理而不及事是有無事之理也管商言事而不及理是有無理之事也深味傅說之言則古先聖王之正傳可識矣○漢孔氏曰學於古訓乃有所得蔡氏曰古訓者古先聖王之訓載修身治天下之道二典三謨之類是也○漢孔氏曰事不法古訓而以能長世非說所聞言無是理材氏曰秦焚詩書不師古始自以爲萬世之業而二世以亡此不克永世者也○漢孔氏曰學以順志務是敏疾其徳之修乃來蔡氏曰遜謙抑務専力也時敏者無時而不敏也眞氏曰凡人之害於學者驕與怠而已驕則志盈善不可入怠則志惰功不可進遜則不驕敏則不怠呂氏曰來者源源自生之意如井之泉愈汲愈來○漢孔氏曰信懷此學志則道積於其身眞氏曰積聚猶積善之積今日造一理明日又造一理今日進一善明日又進一善持久不替則道積於身身卽道道卽身渾然無間矣○漢孔氏曰斆敎也敎然後知所困是學之半終始常念學則其徳之修無能自覺呂氏曰敎人與受教者其工各半如師舉一隅學者當以三隅自反師告諸往學者當以來者自悟聖人敎人多引而不發上一半固賴提指之力下一半必自用工蔡氏曰言敎人居學之半始之自學學也終之敎人亦學也或云受敎亦曰斆斆於爲學之道半之半須自得此說極爲新巧但古人論學語皆平實無此險巧此蓋後世釋教機權而誤以論聖賢之學也眞氏曰學記云學然後知不足教然後知困知不足然後能自反也知困然後能自彊也故曰教學相長也蔡說與學記合然呂說亦有意味且與下文念終始典於學相屬未見其爲奇險姑並存之又曰不言始終而言終始者學無止法也上言道之積下言徳之修者以理言之是謂道以所得言之是謂徳非有二也孫氏曰徳修罔覺董子所謂長日加益而不自知也○漢孔氏曰視先王成法其長無過其惟學乎呂氏曰前數語皆収在此句旣言學於古訓又言監於先王先王不能違是學後世豈可違先王故曰遵先王之法而過者未之有也無愆極難舜徳可謂盛矣臯陶止曰帝徳罔愆○漢孔氏曰說亦用能敬承王志廣招俊乂使列眾官史氏曰王𨿽有志於學尙恐一齊人傅之眾楚人咻之欽承之際敢不招俊乂列庶位乎是以祖已之徒得以進也然則傅說豈固寵而蔽賢乎陳氏曰列布也人君莫大於務學宰相莫急於用賢眞氏曰六經至此始言學字學之一字前此未經見也髙宗與傅說始言之遂開萬古聖學之源其功大矣哉】

【按學字義子曰學之爲王者事其已久矣堯舜禹湯文武汲汲仲尼皇皇亦已久矣眞氏曰世人多言帝王之學與儒者不同不知學者之言也凡學便當講求王者之事大學自格物致知至於治國平天下天子至庶人皆所當學豈以位爲間哉子此言有可取者朱子曰學無非事事無非學張子曰爲學大益在自求變化气質】

王曰嗚呼說四海之內咸仰朕徳時乃風股肱惟人良臣惟聖昔先正保衡作我先王乃曰予弗克俾厥後惟堯舜其心愧恥若撻於市一夫不獲則曰時予之辜佑我烈祖格於皇天爾尙明保予罔俾阿衡専美有商惟後非賢不乂惟賢非後不食其爾克紹乃辟於先王永綏民說拜稽首曰敢對天子之休命

【陳氏曰此髙宗論致君澤民之事而以伊尹望傅說○漢孔氏曰風教也使天下皆仰我徳是汝敎鄭氏曰仰舉首瞻望也風說見大禹謨○漢孔氏曰手足具乃成人有良臣乃成聖蔡氏曰髙宗初以舟楫霖雨爲諭繼以麹蘗鹽梅爲諭至此又以股肱惟人爲諭其所造益深所望益切矣王氏曰期說之良期已之聖至是其相期者亦逺矣○漢孔氏曰保衡伊尹作起正長也言先世長官之臣唐孔氏曰保衡阿衡俱伊尹也伊尹爲保衡言天下所取安所取平也陳氏曰湯學於伊尹湯之爲聖乃尹興起而作成之也○漢孔氏曰言伊尹不能使其君如堯舜則恥之若見撻於市故成其能鄭氏曰愧卽恥也○漢孔氏曰伊尹見一夫不得其所則以爲己罪○眞氏曰周子云伊尹恥其君不若堯舜一夫不獲則曰時予之辜學者當志伊尹之志竊謂學者口不可一日不誦此言心不可一日不存此念○漢孔氏曰言以此道左右成湯功至於天無能及者烈祖說見伊訓陳氏曰格感通之也○漢孔氏曰爾庶防明安我事則與伊尹同美呂氏曰明保者明白一心以保佑我也蔡氏曰傅說以成湯望髙宗故曰允協先王成徳監於先王成憲髙宗以伊尹望傅說故曰罔俾阿衡専美有商○漢孔氏曰言君須賢治賢須君食朱子曰惟後非賢不乂言人君必任賢而後可以致治也惟賢非後不食言人君當任養賢之責也髙宗之本意如此按君必資賢之能治賢亦在君之能養髙宗切切於養賢以任治而非謂爵祿可徳色於賢者也朱子此說得之矣】

【○漢孔氏曰能繼汝君於先王長安民則汝亦有保衡之功蔡氏曰克者責望必能之辭○漢孔氏曰對答也答受美命而稱揚之趙氏曰前言疇敢不祗若王之休命今云敢對天子之休命蓋方求諫之時則貴乎廣故舉眾以稱之至於阿衡之事業則傅說當躬任其責故稱已以言之】

尙書纂傳卷十五下

欽定四庫全書

尙書纂傳卷十六

元王天與撰

髙宗肜日第十五

商書

髙宗祭成湯有飛雉升鼎耳而雊祖己訓諸王作髙宗肜日髙宗之訓

【漢孔氏曰耳不聰之異雊鳴唐孔氏曰經言肜日有雊雉不知祭何廟鳴何處故序言祭成湯升鼎耳以足之陳氏曰雉野雞雄者有冠長尾身有文采善鬭鼎三足兩耳和五味之寶器○呂氏曰災異有二等無道之君與天地隔絕不通至過惡彰著始出災異以警懼之其災異之應常遲賢君至誠與天地萬物爲一體或有少過𨿽情性之差亦有災異其災異之應常速髙宗憲天工夫防與天通故微有過失而飛雉之變隨見○漢孔氏曰賢臣也以訓導諫王○唐孔氏曰史敍其事作髙宗肜日髙宗之訓】

髙宗肜日

【唐孔氏曰此篇亦是訓也○蔡氏曰今文古文皆有】

髙宗肜日越有雊雉祖已曰惟先格王正厥事

【唐孔氏曰史錄其事以爲訓王之端○漢孔氏曰祭之明日又祭殷曰肜周曰繹於肜日有雉異孫氏曰肜有相尋不絕之意繹則取其尋繹而復祭也○漢孔氏曰言至道之王遭變異正其事而異自消唐孔氏曰此經直云祖已曰不知與誰語鄭云謂其黨王肅云言於王下句始言乃訓於王此句未是告王之辭私言告人鄭說是也蔡氏曰格猶格其非心之格祖己言當先格王心之非然後正其所失之事惟天監民以下格王之言王司敬民以下正事之言】

乃訓於王曰惟天監下民典厥義降年有永有不永非天天民民中絕命民有不若徳不聽罪天旣孚命正厥徳乃曰其如臺

【蔡氏敍章指見上文○漢孔氏曰祖己旣言遂以道訓諫王言天視下民以義爲常林氏曰天監視下民其禍福無常惟常主於義耳○漢孔氏曰言天之下年與民有義者長無義者不長非天欲夭民民自不修義以致絕命鄭氏曰短折曰夭林氏曰髙宗之祀意者有祈年請命之意如漢武之於五畤八神歟故祖己先論壽天之理以義爲主眉壽不可以禱祠而得夭折不可以禳禬而延惟能常厥義𨿽不祈年之永而自永矣蔡氏曰言民而不言君者不敢斥言也○漢孔氏曰不順徳言無義不服罪不攺修天已信命正其徳謂有永有不永蔡氏曰孚命者以妖孽爲符信而譴告之欲其恐懼修省以正徳也祖己意謂數祭丰暱徼福於神不若徳也黷於祭祀傅說嘗以進戒意或吝攺不聴罪也雉雊之異是天旣孚命正厥徳矣髙宗當因雊雉以自省不可謂適然而自恕也○漢孔氏曰祖己恐王未受其言故乃復曰天道其如我所言新安王氏曰承上文言天旣孚命以正其徳矣民乃曰欲如我之願是猶僥幸於獲福避禍也亦愚矣】

【按其如臺三字商書凡四見孔氏之說頗合但乃曰非祖己之言合依王氏說】

嗚呼王司敬民罔非天典祀無丰於暱

【蔡氏敍章指見上文○漢孔氏曰暱近也嘆以感王入其言王者主民當敬民事民事無非天所嗣祭祀有常不當特丰於近廟欲王因異服罪攺修之林氏曰王之所職在於敬民民父天母地以生無非天之嗣故當敬之也應氏曰或謂髙宗暱於近親薄於祖廟故有鼎雉之異夫髙宗仁賢之君厚父薄祖豈爲之乎祖己之意特謂王能敬民卽所以敬天而佑助之理在其中不必區區厚於祖考之親以徼意外之福也○呂氏曰傅說戒髙宗黷祭髙宗旣領其言曰防哉又許以克邁乃訓其後乃復有此病蓋人之气質偏厚處最難變化方知行之果艱也】

【○總說一篇意○蘇氏曰髙宗肜日之祭野雉鳴於鼎耳此爲神告以宗廟祭祀之失審矣故祖己謂先格王心之非蓋武丁不専修人事數祭以媚神此失之大者故祖己先格而正之或者謂天災不可以象類求夫書曰越有雊雉足矣而又記其鳴於耳非以耳爲祥乎人君於天下無所畏惟天可以儆之今曰天災不可以象類求我自視無過則已矣爲國之害莫大於此眞氏曰蘇氏所謂以象類求者謂洪範五行之說也鳴不於他而於鼎耳蓋鼎者祭祀之器耳主聴聴不聰則災孽生焉漢儒之論災異大抵如此成帝時博士行大射禮有飛雉集於庭登臺而雊又集太常宗正丞相府禦史車騎府又集未央宮承明殿禦史大夫王音進言天地之气以類相應譴告人主甚微而著雉者聴察先聞雷聲故經載髙宗雊雉之異以明轉禍爲福之驗今以博士行禮之日大眾聚防飛集於庭歷階登堂歷三公之府典宗廟骨肉之官然後入宮其宿畱告曉人具備𨿽人道相戒何以過是後帝使詔問音曰聞捕得雉毛羽頗類拘執者得無人爲之音對曰安得此亡國之語不知誰主爲此佞諂之計誣亂聖徳如此漢去三代未逺一雉之異君臣相儆如此故附著焉】

【○說髙宗之訓○漢孔氏曰所以訓也亡林氏曰逸書與見存之書同序者若肆命䢐後與伊訓同序髙宗之訓與此篇同序伊訓篇末加肆命䢐後四字以見篇次當在是而遭秦大之逸也若以此爲例則此篇之末當更有髙宗之訓四字蓋世久而失之】

尙書纂傳卷十六

欽定四庫全書

尙書纂傳卷十七

元王天與撰

西伯戡黎第十六

商書

殷始咎周周人乘黎祖伊恐奔告於受作西伯戡黎【漢孔氏曰咎惡乘勝也唐孔氏曰黎國漢之上黨郡壺關所治黎亭是也紂都朝歌黎在朝歌之西○漢孔氏曰祖己後賢臣受紂也音相亂帝乙之子嗣立暴虐無道唐孔氏曰此及泰誓武成皆呼爲受自外書傳皆呼爲紂殷本紀云帝乙崩子辛立是爲帝辛天下謂之紂蔡氏曰奔告自其邑奔走來告也林氏曰黎蓋西伯所統伐之乃西伯之職祖伊非謂西伯有反啇之心蓋以黎之亡逆知殷之必亡故恐而奔告○唐孔氏曰史敍其事作西伯戡黎】

西伯戡黎

【唐孔氏曰此篇亦誥也蔡氏曰今文古文皆有】

西伯旣戡黎祖伊恐奔告於王

【蔡氏曰下文無及戡黎之事史臣特標此篇首以見祖伊告王之因○漢孔氏曰戡亦勝也○蔡氏曰西伯文王也姓姬氏名昌史記文王脫羑里之囚獻洛西之地紂賜弓矢鈇鉞使得専徵伐爲西伯文王旣受命黎爲不道於是舉兵伐而勝之或云西伯武王也史記載武王伐紂紂使膠鬲觀兵膠鬲問曰西伯曷爲而來則武王繼文王爲西伯矣】

曰天子天旣訖我殷命格人元罔敢知吉非先王不相我後人惟王滛戲用自絕故天棄我不有康食不虞天性不迪率典今我民罔弗欲喪曰天曷不降威大命不摯今王其如臺

【陳氏曰此言天民棄殷以警紂○漢孔氏曰天已畢訖殷之王命蔡氏曰將言天終殷命故特呼天子以感動之訖絕也○漢孔氏曰至人以人事觀殷大以神靈考之皆無知吉唐孔氏曰祖伊未必問至人親灼但假之以爲言耳○漢孔氏曰非先祖不助子孫以王滛過戲怠用自絕於先王呂氏曰自絕云者天無心周亦無心也○漢孔氏曰故天亦棄之宗廟不有安食於天下而王不度知天性命所在而所行不蹈循常法言多罪呂氏曰曰故者天實有所因矣陳氏曰不肯享有其康安之玉食謂自作不靖不虞度天性謂迷亂不省不蹈循其典謂棄越典常凡此者皆天奪其魄而棄之也○漢孔氏曰摯至也民無不欲王之亡言天何不下罪誅之有大命宜王者何以不至王之凶害其如我所言蔡氏曰大命非常之命也上言天棄殷此又言民棄殷祖伊之言可謂痛切明著矣史記作今王其柰何】

王曰嗚呼我生不有命在天祖伊反曰嗚呼乃罪多參在上乃能責命於天殷之卽喪指乃功不無戮於爾邦【陳氏曰紂不責已故祖伊直言其必亡之狀○漢孔氏曰言我生有壽命在天民之所言豈能害我遂惡之辭唐李鄴侯曰天命他人皆可以言之惟君相不可言蓋君相所以造命也若言命則禮樂刑政皆無所用矣紂曰云云此商之所以亡也呂氏曰天命歸之聖人猶曰命靡常天命已訖乃曰有命在天眞不知命者也○漢孔氏曰反報紂也言汝罪惡眾多參列於上天天誅罰汝汝能責命於天拒天誅乎夏氏曰以反曰爲反告於紂非也此數語激切之甚使紂聞之必嬰比干之誅蓋反者反身而退與孟子言子貢反曽子反同鄭氏曰參布列也責求也呂氏曰責命於天惟與天同徳者則可○漢孔氏曰言殷之就亡指汝功事所致汝不得無死戮於殷國必將滅亡立可待蘇氏曰功事也陳氏曰善有善之功惡有惡之功此功蓋謂其惡之成也與惟府辜功之功同】

【○總說一篇意○蘇氏曰子貢云紂之不善不如是之甚也祖伊盡言不諱漢唐中主所不能容者紂𨿽不攺而終不怒祖伊得全則後世人主不如紂多矣○呂氏曰商之覆亡固未易救然而賢人尙多先王之澤尙未泯紂茍能轉而之善則前日不敢知吉之格人今將以吉而許前日不相之先王今將陰隲而黙佑前日棄我之天今將昭監而眷顧前日民之欲喪者今將愛戴而懷歸周徳𨿽盛以服事殷又何求也○蔡氏曰吾讀是篇而知周徳之至祖伊以西伯戡黎不利於殷故奔告於受意必及西伯戡黎不利於殷之語而入以告後出以語人未有一毫及周者是知周家初無利天下之心其戡黎也義之所當伐也使紂遷善攺過則周將終守臣節矣祖伊殷之賢人知周之興必不利於啇又知殷之亡初無與於周故因戡黎告紂反覆乎天命民情之可畏而略無及周者文武公天下之心於是可見矣】

尙書纂傳卷十七

欽定四庫全書

尙書纂傳卷十八

元王天與撰

微子第十七

商書

殷旣錯天命微子作誥父師少師

【漢孔氏曰錯亂也唐孔民曰不指紂惡而言錯亂天命者天生烝民立君以牧之爲君而無君道是錯亂天命爲惡之大故舉此以見惡之極耳○漢孔氏曰微圻內國名子爵爲紂卿士告二師而去紂父師太師三公箕子也少師孤卿比干也唐孔氏曰微子名啟紂之庶兄呂氏曰治亂之興觀賢人君子議論之所在天下有道相與謀議於朝共盡致君之道天下無道相與私議於家各盡致身之道使微子與父師少師在唐虞時必與稷契臯陶都兪於朝廷在成湯時必與伊尹仲虺陳告於君前不幸遇紂諫之不聴進不可也不諫不能退不可也進退不可不得已謀各行其志以不拂其節聖賢處心至此紂之時如何○唐孔氏曰史敍其事作此篇名曰微子而不言作微子者已言微子作誥以可知而省文也】

微子

【蔡氏曰此篇誥體也以篇首有微子二字因以名篇今文古文皆有】

微子若曰父師少師殷其弗或亂正四方我祖厎遂陳於上我用沈酗於酒用亂敗厥徳於下殷罔不小大好艸竊姦宄卿士師師非度凡有辜罪乃罔恆獲小民方興相爲敵讎今殷其淪喪若涉大水其無津涯殷遂喪越至於今曰父師少師我其出狂吾家耄遜於荒今爾無指告予顚隮若之何其

【蔡氏曰此微子問二師之言○若曰說見盤庚○漢孔氏曰言殷其不有治正四方之事將必亡呂氏曰其者未定之辭或者非斷然之辭商之亡形決矣猶曰商其弗或能治正四方是微子望君之切猶冀其一旦悔悟不敢謂其果不能也○漢孔氏曰言湯致遂其功陳列於上世陳氏曰遂成也○漢孔氏曰我紂也沈湎酗醟敗亂湯徳於後世蔡氏曰言我而不言紂者過則歸已猶不忍斥言之沈說見徵唐陸氏曰以酒爲凶曰酗李氏曰紂罪多矣止言沈酗於酒者蓋多罪自沈酗始徳本素有因酒滅之故曰亂敗葉氏曰敗於下與陳於上爲對上下猶前後也○漢孔氏曰艸野竊盜又爲姦宄於內外呂氏曰好者見其心之無所畏忌也○漢孔氏曰六卿與士相師效爲非法度皆有辜罪無秉常得中者林氏曰六卿庶士皆相師效爲非法度之事紂爲天下逋逃主而卿士師師非度故凡有罪者不能常獲呂氏曰唐虞之朝非不師師乃師師爲善師師爲惡是爲惡之力方新也如見人宮室華麗之類則師其華麗是相則效以爲惡也犯罪者皆有所倚倚人君爲惡可以逃罪倚權臣爲惡可以逃罪倚貴戚爲惡可以逃罪𨿽有三尺將奚攸用亂世之象明矣○漢孔氏曰共爲敵讎言不和同葉氏曰方興言其方興而未艾也敵爭鬭也讎仇怨也呂氏曰亦亂世之證也君者能羣之謂君能羣則天下之民出入相友守望相助疾病相扶持親睦之不暇何敵讎之有君不能羣則大陵小彊陵弱爭相陵奪方且興起而樂之所以促天下於淪亡也○漢孔氏曰淪沒也言殷將沒亡如渉大水無涯際無所依就陳氏曰涉處曰津水際曰涯呂氏曰詩人刺幽王曰淠彼舟流不知所屆心之憂矣不遑假寐微子之情正如詩人無聊之態○漢孔氏曰言遂喪亡於是至於今到不待久呂氏曰微子嘆商業之大乃至今日而遂喪亡代紂而寒心也○唐孔氏曰微子止而復言故別加一曰○漢孔氏曰我念殷亡發疾生狂在家耄亂故欲遁出於荒野言愁悶鄭氏曰狂疾也躁也耄昬亂也張氏曰微子蓋有去之之意矣○漢孔氏曰汝無指意告我殷邦顚隕隮墜如之何其救之林氏曰鄭氏謂其語助也音姬孔氏謂如之何救之則是但非其字讀當以鄭爲正○蔡氏曰微子上陳祖烈下述喪亂哀怨痛切言有盡而意無窮數千載之下猶使人感傷悲憤後世人君亦可以深鑑之矣】

父師若曰王子天毒降災荒殷邦方興沈酗於酒【蔡氏曰以下箕子答微子之言此答微子沈酗於酒之語而有甚之之意下同○漢孔氏曰比干不見明心同省文微子帝乙元子故曰王子○漢孔氏曰天生紂爲亂是天毒下災四方化紂爲沈湎不可如何蔡氏曰自紂言之則紂無道故天降災自天下言之則紂之無道亦天之數箕子歸之天者以見其忠厚敬君之意與小旻詩言旻天疾威敷於下土意同葉氏曰方興與上文方興同林氏曰紂之惡其原惟在酒故微子箕子酒誥及蕩之詩皆言之】

乃罔畏畏咈其耇長舊有位人

【蔡氏曰此答微子卿士師師非度之語○漢孔氏曰上不畏天災下不畏賢人違戾耇老之長致仕之賢蔡氏曰乃罔畏畏不畏其所當畏也咈其耇長者卽武王所謂播棄犂老者也】

今殷民乃攘竊神祗之犧牷牲用以容將食無災【蔡氏曰此答微子艸竊姦宄之語○漢孔氏曰自來而取曰攘色純曰犧體完曰牷牛羊豕曰牲器實曰用盜天地宗廟牲用相容行食之無災罪之者言政亂唐孔氏曰攘竊同文則攘是竊類說文云犧宗廟牲也曲禮雲天子以犧牛周禮牧人掌牧六牲以供祭祀之牲牷用者簠簋之實謂黍稷稻梁容謂所司相通容使盜者得行盜而食之夫祭祀之物物之重者盜而無罪漢魏以來著律皆云敢盜郊祀宗廟之物無多少皆死者爲特重故也】

降監殷民用乂讎斂召敵讎不怠罪合於一夕夕瘠罔詔【蔡氏曰此答微子小民相爲敵讎之語○漢孔氏曰下視殷民所用治者皆重賦傷民斂聚怨讎之道而又亟行暴虐自召敵讎不懈怠蔡氏曰讎斂若仇讎棓斂之也上以讎而斂下則下必爲讎以敵上下之敵讎實上之讎斂召之不怠力行不息也○漢孔氏曰言殷民上下有罪皆合於一法紂故使民多瘠病而無詔救之者蔡氏曰詔告也呂氏曰君爲不善猶可詔其左右之大臣卿爲不善猶可詔其僚屬之大夫今上下俱惡如出一人困窮之民何所赴愬惟有坐視而已】

商今其有災我興受其敗商其淪喪我罔爲臣僕詔王子出迪我舊云刻子王子弗出我乃顚隮

【蔡氏曰此答微子淪喪顚隮之語○漢孔氏曰災滅在近我起受其敗○漢孔氏曰商其沒亡我二人無所爲臣僕欲以死諫紂○唐孔氏曰有災與淪喪一事而重出文者上言災𨿽未至至則已必受禍此言殷滅之後已不事異姓辭有二意而重出其文朱子門人問曰微子以宗國將亡不勝其憂愁無聊之心而謀出處於箕子比干故箕子爲言我興受其敗不可逃免當與宗國俱爲存亡𨿽啇祀或至淪亡我亦誓不臣屬他人蓋將諫紂紂不聴亦不敢茍全逃死其後比干果以諌死而箕子乃不死者比干初心豈欲徒死以沽名哉所以諌者庶防吾言得行而紂攺焉耳紂旣不攺而言益切故紂遂殺之則比干亦不得而逃死耳箕子初心亦豈欲隠晦自存以茍全其生哉亦猶比干之諫冀吾言得行而紂攺焉耳紂旣不攺而囚之偶不死耳紂囚之而不置之死則箕子豈固欲自經於溝瀆而爲匹夫之諒哉故因遂佯狂而爲奴蓋亦未欲卽死庶防彌縫其失而冀其萬有一之開悟耳蓋諌行而紂攺過者二子之本心也諫不行而或死或囚者二子所遇之不同耳朱子答曰此說得之史記亦說箕子諫而見囚也○漢孔氏曰我教王子出合於道刻病也我久知子賢言於帝乙欲立子帝乙不肯病子不得立則宜爲殷後者予今若不出逃難我殷家宗廟乃隕墜無主蘇氏曰刻害也朱子門人問曰箕子爲微子之計其意則以微子國之元子也往者紂未立吾嘗言於帝乙而立子帝乙不從而立紂是以紂卒疑吾兩人故吾舊所云者足以害子子若起諫紂則紂益生疑非惟不從害必及子矣死分也不足惜而未有毫髮益於紂而遽死可惜也東萊所謂人先有疑心則𨿽盡忠與言而未必聴蓋疑心先入而爲之主是也故微子不可畱但當遁逃而出乃合於道不可使成湯以來廟不血食萬有一全宗祀可也朱子曰是張氏曰觀此則微子𨿽有去之之意又出於父師之詔而始決也】

自靖人自獻於先王我不顧行遁

【蔡氏曰上文旣答微子所言至此告以彼此去就之義○漢孔氏曰各自謀行其志人人自獻達於先王以不失道靖說見盤庚蘇氏曰微子之告箕子若欲與之偕去然箕子曰吾三人者各行其志自用其心之所安者而已人各自以其意貢於先王微子以去之爲續先王之國箕子以爲之奴爲全先王之嗣比干以諌而死爲不負先王也○漢孔氏曰言將與紂俱死所執各異皆歸於仁明君子之道出處語黙非一途】

【○總說一篇意○論語微子去之箕子爲之奴比干諫而死孔子曰殷有三仁焉朱子曰三人之行不同而同出於至誠惻怛之意故不咈乎愛之理而有以全其心之徳也山楊氏曰此三人者各得其本心故同謂之仁○王氏曰左傳楚克許許男面縛防璧衰絰輿襯以見楚子楚子問諸逢伯逢伯對曰昔者武王克啇微子啟如是武王親釋其縛受其璧而袚之焚其櫬禮而命之使復其所則是微子歸周在武王克商之後而其行遁之本心特欲避禍自全待其悔而冀其存也紂卒不悔武王克商微子奉祭器出爲商請後甚不得已也】

【按說者謂微子志存殷後爲仁然此言於紂亡之後可也若謂謀去之初事固出此則未然嘗考比書辭意將去深悲迫於情之不獲已故𨿽有存宗祀之心而亦豈出於豫亡其君畱身以爲後圖之意左傳載歸周在殷亡之後若謂此時已抱祭器而往則是豫擬國家於必亡而自計其身僅存殷後爲宗祀計者不過如此得爲仁乎故讀微子之書者若以爲微子決然去之全身續祀未足見防子之心惟觀其愛君憂國傷時念亂彷徨躊躇就謀於一二同休戚之人而後微子之心始著已而去之猶將謂王庶防攺之予日望之萬一疑情泮渙頓釋前非直爲宗社救此一縷此宗臣依依戀國之眞心也書有五子之歌詩有小弁皆親親也親親仁也詳味書中辭意怨而不怒去而非忘最見情意之眞故述以共商防云】

尙書纂傳卷十八

欽定四庫全書

尙書纂傳卷十九上

元王天與撰

泰誓上第一

周書

【蔡氏曰周文王國號武王因以爲有天下之號唐陸氏曰凡四十一篇九篇亡】

惟十有一年武王伐殷一月戊午師渡孟津作泰誓三篇

【漢孔氏曰周自虞芮質厥成諸侯並附以爲受命之年至九年而文王卒武王三年服畢觀兵孟津以卜諸侯伐紂之心諸侯僉同乃退以示弱十三年正月二十八日更與諸侯期而共伐紂林氏曰武王名發漢律曆志曰三統伐紂之嵗嵗在鶉火張十三度文王受命九年而崩再期在大祥而伐紂故書序曰惟十有一年武王伐殷還歸二年乃遂伐殷克紂十三年也自文王受命至此十三年嵗亦在鶉火唐歷志曰國語云武王伐商嵗在鶉火月在天駟日在祈木之津辰在斗柄星在天黿舊說嵗在己卯推其朏魄乃文王崩武王成君之嵗也竹書十一年庚寅周始伐商而三統歷以己卯爲克商之嵗非也歐陽子曰泰誓稱十有一年說者謂自文王受命九年及武王居喪二年並數之耳此妄說也或謂武王畢喪伐紂而泰誓曷爲稱十有一年曰畢喪伐紂出於諸家之小說非泰誓正經之明文也十有一年武王卽位之十有一年耳唐孔氏曰不言正月而言一月者以武成經言一月故此序同之武成所以稱一月者武王以殷之十二月發行正月四日殺紂旣入商郊始攺正朔以殷之正月爲周之二月其初發時猶是殷之十二月未爲周之正月攺正在後不可追名爲正月以其實是周之一月故史以一月名之顧氏謂古史質或云正月或云一月不與春秋正月同義或然也孟津說見禹貢龜山楊氏曰武王伐紂爲時中○唐孔氏曰史敍其事作泰誓三篇林氏曰上篇是在河南將渡孟津時作誓而後渡河也中篇是戊午日旣渡而次捨於河北次訖又誓也下篇是戊午明日將趨商郊誓而後行也】

泰誓

【漢孔氏曰大會以誓眾唐孔氏曰經云大會於孟津故稱泰誓林氏曰孟子左傳國語舉此或作泰或作大以其字通用○林氏曰伏生書未有泰誓至孔安國定壁中書泰誓始出然遭巫蠱事未列學官遂有張霸僞爲泰誓與伏生書並傳故篇內所載觀兵孟津白魚入於王舟有火復於王屋流爲烏等語太史公皆載之不疑至後漢馬融始疑之謂其文淺露吾見書傳多矣所引泰誓而不在泰誓者甚多然融𨿽疑之而古文泰誓猶未出至晉世古文書始出諸儒以泰誓正經比較國語左傳荀孟諸書皆合而僞泰誓始廢云○蔡氏曰今文無古文有】

惟十有三年春大防於孟津

【漢孔氏曰此周之孟春林氏曰洪範云十有三祀王訪於箕子而史記謂武王克商二年問箕子以天道洪範旣爲十三年則伐商爲十一年明矣蓋經文一字誤作三字也唐孔氏曰序言一月則此春是周之孟春謂建子之月也蔡氏曰春者孟春建寅之月也】

【按朱子云以伊訓元祀十有二月觀之則商人但以建丑之月爲嵗首而不攺月號時亦必不攺也以孟子七八月十一月十二月之說考之則周人以建子之月爲正月而不攺時攺月者後王之彌文不攺時者天時不可攺故祭祀田獵猶以夏時爲正以書一月戊午厥四月哉生明考之則古史例不書時今詳周禮與詩其不攺月時並有明證惟此所書春大防孟津卽一月戊午師渡孟津之防考之漢唐志實爲建子之月與夫春秋傳日南至之云豈惟攺月乃並時攺之然則攺者意時正以是新時人之耳目而不攺者乃其理之一定故朱子又謂或是當時二者並行惟人所用此說爲得之】

【○唐孔氏曰三篇俱是大告諸國之君而發首異者此因大會誓眾故言大防於孟津中篇徇師而誓故言以師畢會下篇王更徇師故言大巡六師皆史官觀事而爲作端緒耳】

王曰嗟我友邦冢君越我禦事庶士明聽誓惟天地萬物父母惟人萬物之靈亶聰明作元後元後作民父母【林氏曰此武王先言天地生民立君之意○王曰說見湯誓嗟說見甘誓○漢孔氏曰同志爲友言志同滅紂友諸侯親之稱大君尊之下及我治事眾士大小無不皆明聽誓○漢孔氏曰生之謂父母靈神也天地所生惟人爲貴人誠聰明則爲大君而爲眾民父母朱子曰天地之大無不生育固爲萬物之父母矣人於其間獨得其气之正而能保其性之全故爲萬物之靈若元後則於人類之中又得其正气之盛而能保其全性之尢者是以能極天下之聰明而出乎人類之上以覆冒而子育之所謂作民父母也然自古聖賢惟堯舜生知安行爲能履此位當此責而無愧若湯武聰明之質固不如堯舜之全矣惟能學知利行是以能復其聰明之全體亦造夫堯舜之域以爲億兆之父母蓋其生質𨿽不及而反之之至則未嘗不同也呂氏曰此𨿽一時誓師之辭乃六經之統轄百王之標凖】

今商王受弗敬上天降災下民沈湎冒色敢行暴虐罪人以族官人以世惟宮室臺榭陂池侈服以殘害於爾萬姓焚炙忠良刳剔孕婦皇天震怒命我文考肅將天威大勲未集肆子小子發以爾友邦冢君觀政於商惟受罔有悛心乃夷居弗事上帝神只遺厥先宗廟弗祀犧牲粢盛旣於凶盜乃曰吾有民有命罔懲其侮【林氏曰此言紂不能作民父母之事○呂氏曰推原紂惡之本也紂惡本於不敬上不知有天下豈知有民故降災虐而不卹也○漢孔氏曰沈湎嗜酒冒亂女色敢行酷暴虐殺無辜唐孔氏曰冒貪也呂氏曰敢者果敢之謂行之愈力無所忌憚也○漢孔氏曰一人有罪刑及父母兄弟妻子言淫濫官人不以賢才而以父兄所以亂政蘇氏曰孥戮湯事也而罪人以族則爲紂罪賞延於世舜徳也而官人以世則爲紂惡者湯之孥戮徒言之而不用舜之賞延非官人也○漢孔氏曰土髙曰臺有木曰榭澤障曰陂停水曰池侈謂服飾過制言匱民財力爲奢麗宮室說見伊訓唐孔氏曰李巡雲臺積士爲之所以觀望也臺上有屋謂之榭又云無室曰榭四方而髙曰臺孫炎云榭但有堂也郭璞云榭卽今之堂堭也然則榭是臺上之屋歇前無室今之防是也蔡氏曰殘傷也○漢孔氏曰忠良無罪焚炙之懷子之婦刳剔視之唐孔氏曰焚炙俱燒也刳剔割剝也殷木紀云紂時諸侯或叛妲己以爲罰輕紂欲重刑乃爲熨斗以火燒之然使人舉輒爛其手不能勝紂怒乃更爲銅柱以膏塗之亦加於炭火之上使有罪者緣之足滑跌墜入中紂與妲己以爲大樂名曰炮烙之刑是紂焚炙之事也皇甫謐曰紂剖比干妻以視其胎卽引此爲刳剔孕婦也○漢孔氏曰言天怒紂之惡命文王敬行天罰功業未成而崩朱子曰文武無伐紂之心而天與之人歸之勢必誅紂而後已故有肅將天威大勲未集之語但紂罪未盈天命未絕故文王猶得以服事殷使文王未崩紂惡不悛天命已絕則孟津之事文王豈得辭哉以此見文王之心未嘗不同皆無私意視天與人而已○漢孔氏曰功業未就之故故我與諸侯觀紂政之善惡謂十一年自孟津還時程子曰此事間不容髮一日而命未絕則是君臣當日而命絕則爲獨夫豈有觀兵二年而始伐之哉朱子曰伊川謂無觀兵之事非深見文武之心不能及此非爲存名教而發也武王之伐紂觀政於商亦豈有取之之心而紂罔有悛心武王灼見天命人心之歸已也不得不順而應之○漢孔氏曰悛攺也言紂縱惡無攺心平居無故廢天地百神宗廟之祀慢之甚林氏曰夷居與原壤夷俟之夷同蓋倨肆而無禮也○漢孔氏曰凶人盡盜食之而紂不罪犧牲說見微子唐陸氏曰黍稷曰粢在器曰盛林氏曰如春秋所書鼷鼠食郊牛角禦廩災之類所謂旣於凶如公索氏將祭而亡其牲所謂旣於盜○漢孔氏曰紂言吾所以有兆民有天命故羣臣畏罪不爭無能止其慢心陳氏曰紂方且曰吾有民有命不能懲止其悔慢然紂所謂有民徒見林林之眾耳不知民心已離所謂有命徒見身居人上耳不知天命已絕】

天佑下民作之君作之師惟其克相上帝寵綏四方有罪無罪予曷敢有越厥志同力度徳同徳度義受有臣億萬惟億萬心予有臣三千惟一心商罪貫盈天命誅之予弗順天厥罪惟鈞予小子夙夜祗懼受命文考類於上帝宜於冢土以爾有眾底天之罰天矜於民民之所欲天必從之爾尙弼予一人永淸四海時哉弗可失【林氏曰此皆武王自任之辭○漢孔氏曰言天佑助下民爲立君以政之爲立師以教之當能助天寵安天下朱子曰天之生民立君師以作成之撫養教導使無一夫不遂其性故謂之克相上帝蓋助上帝之不及秦漢以來世主不知明徳新民之事君道間得其一二而師道絕無矣胡氏曰天生斯民立之司牧而寄以三事然自三代以下能舉此職者百無一二漢之文明唐之太宗亦云庶且富矣西京之教無聞焉明帝尊師重傅臨雍拜老宗戚子弟莫不受學唐太宗大召名儒增廣生員教亦至矣然未知所以教也○漢孔氏曰越逺也言已志欲爲民除惡是與否不敢逺其志張氏曰知武王者以爲體天救民是武王無罪也罪武王者以爲以臣伐君是武王有罪也武王志在救民不以有罪無罪二其心惟救民之志不逾也○漢孔氏曰力鈞則有徳者勝徳鈞則秉義者彊揆度優劣勝負可見蔡氏曰度量度也二語疑古者兵志之辭呂氏曰事不過公私兩端計較利害者私也稱量徳義者公也○漢孔氏曰十千爲萬十萬爲億人執異心不和諧三千一心言同欲○漢孔氏曰紂之爲惡一以貫之惡貫己滿天畢其命今不誅紂則爲逆天與紂同罪蔡氏曰貫通盈滿也鄭氏曰鈞與均同平也眞氏曰常固正也變而不失其正是亦常而己矣湯武所處乃君臣之變也桀紂之暴使非湯武出而徵之則生民之類將靡滅而後已又豈湯武之心哉故湯曰予畏上帝不敢不正武王曰予不順天厥罪惟鈞○漢孔氏曰祭社曰宜冢上社也言我畏天之威告文王廟以事類告天祭社用汝眾致天罰於紂唐孔氏曰冢土大社也王制雲天子將出類於上帝冝於社造於禰此受命文考卽是造於禰王制以神尊卑爲次故先言帝社後言禰此以廟是己親故先言受命文考後言類於上帝類說見舜典○漢孔氏曰矜憐也言天除惡樹善與民同呂氏曰此見天之與民甚親仲舒所謂天人之際也○漢孔氏曰穢惡除則四海長淸陳氏曰武王伐紂不崇朝而會朝淸明蓋汰其濁則淸者自見○漢孔氏曰言今我伐紂正是天人合同之時不可違失呂氏曰此正勅天之命惟時惟幾之意非後世所謂乘機會赴事功之比也禮運曰堯授舜舜授禹湯放桀武王伐紂時也】

尙書纂傳卷十九上

欽定四庫全書

尙書纂傳卷十九中

元王天與撰

泰誓中第二

周書

惟戊午王次於河朔羣後以師畢會王乃徇師而誓【唐孔氏敍章指見上篇○漢孔氏曰次止也戊午渡河而誓旣誓而止於河之北唐孔氏曰左傳凡師一宿爲舎再宿爲信過信爲次此次直取止舎之義非春秋三日之例也○漢孔氏曰諸侯盡防次也鄭氏曰畢盡也○漢孔氏曰徇循也】

曰嗚呼西土有眾咸聽朕言我聞吉人爲善惟日不足凶人爲不善亦惟日不足今商王受力行無度播棄犂老暱比罪人淫酗肆虐臣下化之朋家作仇脇權相滅無辜吁天穢徳彰聞

【張氏曰此武王先言紂之罪○漢孔氏曰武王在西故稱西土葉氏曰前篇師大防而槪誓之此與後二篇獨言西土有眾君子者蓋紂都東北民被其惡者深不待累告而知其可伐西土漸文王之徳被其毒者淺猶恐未知伐事如亳民之以湯爲不卹我故申告其眾又告其君子○漢孔氏曰言吉人竭日以爲善凶人亦竭日以行惡呂氏曰人心本無息如天行健在人用之何如耳吉人用於爲善固思日孜孜凶人賊其良心善端幾熄然猶孳孳爲利蓋此心本未嘗息人自錯用之耳蔡氏曰將言紂力行無度故以古人語之○漢孔氏曰行無法度竭日不足故曰力行張氏曰此句總眾惡而言其下皆無度之事○漢孔氏曰鮐背之耇稱犂老布棄不禮敬暱近罪人謂天下逋逃之小人蔡氏曰播放犂黧通黒而黃也張氏曰先王養老乞言國君不近刑人紂皆反此○漢孔氏曰過酗縱虐以湎成惡臣下化之言罪同呂氏曰人之陷於惡茍善端猶存則惡力尙淺不至於肆至於私欲叢長若火燎原則肆而莫知所止君者民之樞紐君然則臣下化之必矣○漢孔氏曰臣下朋黨自爲仇怨脇上權命以相誅滅民皆呼天告寃無辜紂之穢徳彰聞天地言罪惡深林氏曰權權勢也呂氏曰君子以道義相期越宇宙而同心小人徇私一爲朋羣則相妬害唐李林甫楊國忠以利相朋亦以利相傾其禍卒至於社稷傾覆生靈塗炭大抵爲善爲惡皆有熟時爲善熟時則至治馨香爲惡熟時則穢徳彰聞】

惟天惠民惟辟奉天有夏桀弗克若天流毒下國天乃佑命成湯降黜夏命惟受罪浮於桀剝防元良賊虐諫輔謂已有天命謂敬不足行謂祭無益謂暴無傷厥監惟不逺在彼夏王

【張氏曰此再引桀以言紂之罪○漢孔氏曰言君天下者當奉天以愛民呂氏曰此兩句須看惟字天所以立君之意只在民上○漢孔氏曰桀不能順天流毒虐於下國萬民言凶害王氏曰弗克若天非所謂奉天流毒下國非所謂惠民○漢孔氏曰言天助湯命使下退桀命○唐孔氏曰桀罪已大紂又過之言紂惡之甚故下句說其浮桀之狀○漢孔氏曰剝傷害也蘇氏曰剝落也防去也古者謂去國爲喪元良微子也微子紂同母兄而謂之庶子不得立者生於帝乙卽位前也以禮言之當與紂俱爲嫡子而微子爲長故成王命之曰殷王元子唐孔氏曰諫輔卽比干也上篇言焚炙忠良與此經相類而復言此者以殺害人爲惡之大故重陳之○漢孔氏曰言紂所以罪過於桀張氏曰謂已有天命故曰我生不有命在天謂敬不足行故荒怠弗敬謂祭無益故弗祀上帝神只遺厥先宗廟弗祀謂暴無傷故作威殺戮毒痡四海○海孔氏曰其視紂罪與桀同辜言必誅之】

天其以予乂民朕夢協朕卜襲於休祥戎商必克受有億兆夷人離心離徳予有亂臣十人同心同徳𨿽有周親不如仁人天視自我民視天聽自我民聽百姓有過在予一人今朕必往我武惟侵於之疆取彼凶殘我伐用張於湯有光

【張氏曰此武王言必誅紂之意○漢孔氏曰用我治民當除惡林氏曰其云者猶盤庚謂天其永我命於玆新邑蓋言之於未然之前辭當如此○漢孔氏曰言我夢與卜俱合於美善以兵誅紂必克之占應氏曰夢者心之靈而通乎物卜者物之靈而通乎心皆以無心相爲感應而休祥則物之先見而動之微也襲重襲也林氏曰戎商與康誥言殪戎殷同周詩亦言燮伐大商○漢孔氏曰平人凡人也𨿽多而執心用徳不同陳氏曰億兆人離心離徳則紂爲獨夫矣○漢孔氏曰我治理之臣𨿽少而心徳同唐孔氏曰鄭等皆以十人爲文母周公召公太公畢公榮公泰顚閎天散宜生南宮括劉氏曰子無臣母之理蓋武王之後邑姜也九人治外邑姜治內胡氏曰始言三十一心此言十人心徳之同蓋賢徳之士粹然出於眾人之上徳其心之精微者也○漢孔氏曰周至也言紂至親𨿽多不如周家之多仁人陳氏曰仁人卽十亂張氏曰亂臣以才言之仁人以徳言之○漢孔氏曰言天因民以視聽民所惡者天誅之或問天視云云此若有不同如何朱子曰天豈曽有耳目以視聴只是自民之視聴便是天之視聽如帝命文王豈天諄諄然命之只是文王要恁地便是理合恁地便是帝命之也又曰若一件事民人皆以爲是便是天以爲是若民人皆歸往之便是天命之也又曰此處甚微故其理難看或問天便是理否曰若全做理又如何說自我民視聽這里有些主宰底意思○漢孔氏曰已能無惡於民民之有過在我教不至林氏曰湯誥亦言萬方有罪在予一人湯武蓋以身任天下之責也○漢孔氏曰舉也言我舉武事侵入紂郊疆伐之唐孔氏曰春秋之例有鐘鼓曰伐無鐘鼓曰侵此實伐也言侵者侵是入之意非如春秋之例無鐘鼓也○漢孔氏曰桀流毒天下湯黜其命紂行凶殘之徳我以兵取之伐惡之道張設比於湯又有光明蘇氏曰湯放桀而有慚徳今我亦爲之湯不愧矣】

勗哉夫子罔或無畏寧執非敵百姓懍懍若崩厥角嗚呼乃一徳一心立定厥功以克永世

【呂氏曰此武王激厲軍士之意○漢孔氏曰勗勉也夫子謂將士無敢有無畏之心寧執非敵之志伐之則克矣東陽馬氏曰夫子如雲丈夫男兒也○漢孔氏曰言民懼紂之虐危懼不安若崩摧其角無所容頭唐孔氏曰懍懍怖懼之意以畜獸爲諭民之怖懼似畜獸崩摧其頭角然○漢孔氏曰汝同心立功則能長世以安民呂氏曰紂之亡惟離心離徳周之興惟同心同徳前旣詳言此復提起以勉之】

尙書纂傳卷十九中

欽定四庫全書

尙書纂傳卷十九下

元王天與撰

泰誓下第三

周書

時厥明王乃大巡六師明誓眾士

【唐孔氏敍章指見上篇○漢孔氏曰是其戊午明日眾士百夫長已上唐孔氏曰上篇未次而誓故略言大防中篇旣次乃誓爲文稍詳故言以師畢會此篇最在其後爲文益詳故言大巡六師巡繞周徧大其事故稱大也林氏曰此言六師泛指諸侯之師非謂周於此時已備六師之制也周禮王六軍大國三軍次國二軍小國一軍武王是時尙爲諸侯但有三軍之制棫朴之詩美文王之官人而曰周王於邁六師及之此亦指文王出師之時所合諸侯之師也三篇之首史官所敍不同上篇言友邦冡君禦事庶士中篇言羣後此篇言眾士但史官變其文耳非謂彼但告諸侯而此但告眾士也】

王曰嗚呼我西土君子天有顯道厥類惟彰今商王受狎侮五常荒怠弗敬自絕於天結怨於民斮朝渉之脛剖賢人之心作威殺戮毒痡四海崇信姦回放黜師保屏棄典刑囚奴正士郊社不修宗廟不享作奇技淫巧以恱婦人上帝弗順祝降時喪爾其孜孜奉予一人恭行天罰

【夏氏曰此武王數紂有可誅之罪○林氏曰西土君子統上下而言越王勾踐伐吳以其私卒君子六幹人爲中軍則士卒亦可謂之君子○漢孔氏曰言天有明道其義類惟明言王所宜法則鄭氏曰類等類也林氏曰益贊禹曰滿招損謙受益時乃天道湯亦言天道福善禍淫與此言天道意同唐孔氏曰將言商王不法天道故先標二句於前其下乃述商王違天之事○漢孔氏曰輕狎五常之敎侮慢不行大爲怠惰不敬天地神明呂氏曰五常之理森然在天下當尊之敬之心有度事有經玩心一生則滅天理窮人欲爲人所不爲矣武王數紂之惡其本原只在狎侮上其下皆爲惡之流派太保作旅獒亦諄諄於狎侮則狎侮乃眾惡之源也張氏曰敬者百聖之心法弗敬者萬惡之本源○漢孔氏曰不敬天自絕之酷虐民結怨之周氏曰天非絕紂也而紂自絕於天民非怨紂也而紂自結怨於民林氏曰下文皆自絕結怨之實○漢孔氏曰冬月見朝渉水者謂其脛耐寒斬而視之比干忠諫謂其心異於人剖而觀之酷虐之甚唐孔氏曰說文云斮斬也朱子曰脛足骨也許氏曰剖破也○漢孔氏曰痡病也言害所及逺呂氏曰作者作之有力也○漢孔氏曰回邪也姦邪之人反尊信之可法以安者反放退之林氏曰師保謂師保之官○漢孔氏曰屏棄常法而不顧箕子正諫而以爲囚奴鄭氏曰屏除也唐孔氏曰論語云箕子爲之奴是紂囚之又爲奴役之○漢孔氏曰言紂廢至尊之敬營卑防惡事作過制枝巧以恣耳目之欲唐孔氏曰不修謂不掃治也不享謂不祭祀也與上篇不事上帝神只遺厥先宗廟不祀其事一也重言之耳奇技謂奇異技能淫巧謂過度工巧二者本同但技據人身巧指器物爲異耳晉語云殷辛伐有蘇氏有蘇氏以妲己女焉妲己有寵而亡殷殷本紀云紂嬖於婦人愛妲己惟妲己之言是從○漢孔氏曰祝斷也天惡紂逆道斷絕其命故下是喪亡之誅○漢孔氏曰孜孜勸勉不怠呂氏曰臨事之際初心易失有所畏有所利則至公之心幾於失矣孜孜者承續而不間也恭行夫罰說見甘誓】

古人有言曰撫我則後虐我則讎獨夫受洪惟作威乃汝世讎樹徳務滋除惡務本肆予小子誕以爾眾士殄殱乃讎爾眾士其尙迪果毅以登乃辟功多有厚賞不迪有顯戮

【夏氏曰此武王激厲眾士之意○漢孔氏曰武王述古言以明義呂氏曰天尊地卑君臣定位若撫我者卽以爲後虐我者卽以爲讎是君臣反覆手之間可變古人之言何謂也天佑下民作之君撫我者乃爲君之職虐我則於君職反矣反乎君職則是讎矣此言以警君非於民之義而發也○漢孔氏曰言獨夫失君道也大作威殺無辜乃是汝累世之讎明不可不誅葉氏曰孟子言殘賊之人謂之一夫意蓋本此朱子曰四海歸之則爲天子天下叛之則爲獨夫林氏曰世讎謂與一世之人爲讎湯之於葛有匹夫匹婦之讎然且復之況紂爲世讎乎○漢孔氏曰立徳務滋長去惡務除本言紂爲天下惡本蔡氏曰此兩句意亦古語○漢孔氏曰言欲行除惡之義絕盡紂○呂氏曰自古人有言至殄殱乃讎數語辭旨峻厲猶之天地之化陰陽之气和則翔之以風潤之以雨霏微霢霂而萬物無不遂戾則偃之以烈風轟之以迅霆淩厲震動而萬物無不肅聖人天也○漢孔氏曰迪進也殺敵爲果致果爲毅登成也成汝君之功○漢孔氏曰賞以勸之戮以威之王氏曰不迪謂不迪果毅也蔡氏曰厚賞則非特一爵一級而己顯戮則必肆諸市朝以示眾庶張氏曰甘誓用命賞於祖弗用命戮於社與此同意】

嗚呼惟我文考若日月之照臨光於四方顯於西土惟我有周誕受多方予克受非予武惟朕文考無罪受克予非朕文考有罪惟予小子無良

【夏氏曰此稱文王盛徳以結之○漢孔氏曰稱父以感眾也言其明徳充塞四方明著岐周張氏曰易云垂象著明莫大乎日月又云日月相推而明生焉則明莫明於日月文王有明徳故以日月之照臨諭之蔡氏曰照臨言輝光也呂氏曰光四方與堯之光宅舜之重華同但文王未嘗中天下而立西土乃文王所治處近而尢顯學者須知光華所自發處○漢孔氏曰言文王徳大故受眾方之國三分天下而有其二○漢孔氏曰推功於父言文王無罪於天下故天佑之人盡其用蔡氏曰無罪猶言無過○漢孔氏曰若紂克我非我父罪我之無善之致蔡氏曰無良猶言無善○唐孔氏曰勝非我功敗非父咎崇孝罪己蘇氏曰兵凶事也以武王與紂而猶有勝負之憂爲文王羞是以先王重用兵也】

尙書纂傳卷十九下﹤經部﹐書類﹐尙書纂傳﹥

欽定四庫全書

尙書纂傳卷二十

元王天與撰

牧誓第四

周書

武王戎車三百兩虎賁三百人與受戰於牧野作牧誓【漢孔氏曰兵車百夫長所載車稱兩蔡氏曰戎車馳車也古者馳車一乘則革車一乘馳車戰車也革車輜車載器械貨財衣裝者也司馬法云一車甲士三人步卒七十二人炊家子十人固守衣裝五人廐養五人樵汲五人馳車七十五人革車二十五人凡百人二車故謂之兩三百兩三萬人也○漢孔氏曰勇士稱也若虎賁獸言其猛也皆百夫長林氏曰史記孟子皆作三千人愚謂當從此序蓋古者虎賁之士必擇驍勇有力者爲之以爲衞兵周官虎賁氏掌先後王而趨以卒伍其屬有虎士八百人當周之盛時才有虎士八百人則伐殷之時有三百人固其理也成王崩太保命仲桓南宮毛俾爰齊侯呂伋以二千戈虎賁百人逆子釗於南門之外則是虎賁之士蓋宿衞之官所以輔從乘輿者也牧野之戰有虎賁三百人已爲盛矣是時諸侯各以其師來會此惟言戎車三百兩虎賁三百人但舉周師之數而不及諸侯之師者蓋以周師爲主也○漢孔氏曰紂近郊三十里地名牧○唐孔氏曰史敍其事作牧誓】

牧誓

【漢孔氏曰至牧地而誓眾呂氏曰湯伐桀止於湯誓一篇武王伐紂則有泰誓三篇又有牧誓卽誓言之繁簡可見時世風俗之推移○蔡氏曰今文古文皆有】

時甲子昧爽王朝至於商郊牧野乃誓王左杖黃鉞右秉白旄以麾曰逖矣西土之人

【按此史斂作誓之由○漢孔氏曰是克紂之月甲子之日二月四日癸亥夜陳甲子朝誓將與紂戰呂氏曰司馬法謂或將交刃而誓致民志也此誓卽交刃而誓也○漢孔氏曰鉞以黃金飾斧左手杖鉞示無事於誅右手把旄示有事於教逖逺也逺矣西土之人勞苦之唐孔氏曰太公六韜云大柯斧重八斤一名天鉞廣雅云斧也旄用白者取其易見也唐陸氏曰馬云白旄旄牛尾鄭氏曰麾指麾也蘇氏曰王無自用鉞之理以爲儀耳故左杖黃鉞麾非右手不能故右秉白旄此事理之常而或者附致議論皆非其實】

王曰嗟我友邦冢君禦事司徒司馬司空亞旅師氏千夫長百夫長及庸蜀羌髳微盧彭濮人稱爾戈比爾幹立爾矛予其誓

【林氏曰歷舉所誓之人○友邦冢君禦事說見泰誓上○漢孔氏曰三卿司徒主民司馬主兵司空主土指誓戰者林氏曰是時周爲諸侯未有六卿故止言三卿○漢孔氏曰亞次旅眾也眾大夫其位次卿林氏曰周禮云建其正立其貳設其考陳其殷亞卽所謂貳小司徒小司馬小司空是也旅卽所謂殷殷眾士也蔡氏曰大國三卿下大夫五人士二十七人亞者卿之貳大夫是也旅者卿之屬士是也○漢孔氏曰師氏大夫官以兵守門者唐孔氏曰周禮師氏中大夫使其屬帥四夷之隸各以其兵服守王之門外朝在野外則守內列鄭云內列藩營之在內者也守之如守王宮林氏曰師氏卽大誥所謂尹氏洪範所謂師尹又在亞旅之下○漢孔氏曰師帥卒帥葉氏曰司馬法百人爲卒卒有長所謂百夫長也五百人爲旅二千五百人爲師皆有帥則千人之間宜亦有長所謂千夫長也林氏曰千夫長百夫長皆是主兵之人但不必盡合司馬法所言○漢孔氏曰八國皆蠻夷戎狄屬文王者國名羌在西蜀叟髳微在巴蜀盧彭在西北庸濮在江漢之南唐孔氏曰皆西南夷也文王國在西故西南夷先屬焉○漢孔氏曰稱舉也干戈說見說命中蔡氏曰矛防屬長二丈唐孔氏曰戈短人執以舉之故言稱楯則並以扞敵故言比矛長立之於地故言立呂氏曰今各各嚴辦以聽誓】

王曰古人有言曰牝雞無晨牝雞之晨惟家之索今商王受惟婦言是用昏棄厥肆祀弗答昏棄厥遺王父母弟不迪乃惟四方之多罪逋逃是崇是長是信是使是以爲大夫卿士俾暴虐於百姓以姦宄於商邑今予發惟恭行天之罰

【林氏曰此誓之以伐紂之意○漢孔氏曰言無晨鳴之道索盡也諭婦人知外事雌代雄鳴則家盡婦奪夫政則國亡眞氏曰索蕭索也唐孔氏曰牝雌也爾雅飛曰雌雄走曰牝牡此言牝雞者毛詩左傳稱雄狐是飛走通也將陳紂用婦言故舉此古人之語朱子曰天下之本在國國之本在家三代聖賢能修其政者莫不本於齊家蓋男正位乎外女正位乎內而夫婦之別嚴者家之齊也妻齊體於上妾承接於下而嫡庶之分定者家之齊也采有徳戒聲色近嚴敬逺技能者家之齊也內言不出外言不入包苴不逹請謁不行者家之齊也書曰牝雞之晨惟家之索傳曰福之興莫不本乎室家道之衰莫不始乎梱內○漢孔氏曰妲己惑紂紂信用之○漢孔氏曰昏亂肆陳答當也亂棄其所陳祭祀不復當享鬼神蘇氏曰祭所以報也故謂之答唐孔氏曰不事神祗惡之大者故泰誓及此三言之○漢孔氏曰王父祖之昆弟母弟同母弟言棄具骨肉不接之以道唐孔氏曰釋親云父之考爲王父王父祖也紂無親祖可棄故爲祖之昆弟棄其祖之昆弟則父之昆弟亦棄之矣同母之弟尙棄則別生者必棄矣舉尊親以見卑疎也遺亦棄也經先言棄祀棄親者鄭云誓首言此者神怒民怨紂所以亡也眞氏曰紂受病之本皆是昏之一字故武王兩言之○漢孔氏曰言紂棄其賢臣而尊長逃亡罪人信用之林氏曰四方多罪逋逃之人崇之長之信之使之或爲大夫或爲卿士旣曰崇又曰長又曰信又曰使言其好用小人也○漢孔氏曰使四方罪人暴虐姦宄於都邑唐孔氏曰暴虐謂殺害殺害加於人故言於百姓姦宄謂劫奪劫奪有處故言於商邑百姓亦是商邑之人也○防行天罰說見甘誓】

今日之事不愆於六步七步乃止齊焉夫子朂哉不愆於四伐五伐六伐七伐乃止齊焉朂哉夫子尙桓桓如虎如貔如熊如羆於商郊弗迓克奔以役西土朂哉夫子爾所弗朂其於爾躬有戮

【林氏曰此節制眾士之辭○漢孔氏曰今日戰事就敵不過六步七步乃止相齊言當旅進一心蔡氏曰步進趨齊整齊也此告之以坐作進退之法所以戒其輕進也此言夫子朂哉下言朂哉夫子反覆成文以致其意夫子說見泰誓中○漢孔氏曰伐謂擊刺少則四五多則六七以爲例蔡氏曰此告之以攻殺擊刺之法所以戒其貪殺也○呂氏曰戰陣如長蛇或形勢髙下或敵情艱險皆不可知數數止齊亦不是聖人之法蓋伍兩卒旅各有長使其長各自止其止各自齊其齊故當戰時自井然有序不失紀律三軍一人百將一指後世之師有追逐夜行三百里者紀律安在哉○漢孔氏曰桓桓武貌貔執夷虎屬也四獸皆猛健欲使士眾法之奮擊於牧野商眾能奔來降者不迎擊之如此則所以役我西土之義唐孔氏曰迓迎也蔡氏曰此勉其武勇而戒其殺降者也】

【按以役西土讀如周禮以役太師句法蓋勿迎擊之而撫受之則來者皆爲吾用舊說恐未安】

【○漢孔氏曰不勉則於汝身有戮矣呂氏曰武王之誓比前代𨿽繁然曰顯戮曰有戮比廿誓湯誓之孥戮反輕蓋忠厚之意復還於昔也】

尙書纂傳卷二十

欽定四庫全書

尙書纂傳卷二十一

元王天與撰

武成第五

周書

武王伐殷往伐歸獸識其政事作武成

【漢孔氏曰往誅紂克定偃武修文歸馬牛於華山桃林之牧地記識殷家政教善事以爲法唐孔氏曰此序於經於徵伐商是往伐也歸馬牧牛是歸獸也記識善事經云列爵惟五分土惟三是也○呂氏曰武成見武王有取商之規模有定商之規模取商以至公大義定商以常典成法秦皇晉武亦能乘機會取天下而亡不旋踵者蓋無以定之也○唐孔氏曰史敍其事作武成】

武成

【林氏曰篇內有大告武成故以名篇唐孔氏曰此篇敍事多而王言少辭又首尾不結體裁異於余篇須江徐氏曰是書乃武王翦商之功已成而後作非紂尙存之日作也此其所以爲武成其文豈必相屬唐孔氏曰武成亦誥也蔡氏曰今文無古文有】

惟一月壬辰旁死魄越翼日癸巳王朝步自周於徵伐商

【須江徐氏曰此史臣記武王往伐之意○一月說見泰誓漢孔氏曰旁近月二日近死魄唐孔氏曰正月辛卯朔其二日壬辰朔是死魄故月二日近死魄魄者形也謂月之輪郭無光之處名魄也朔後明生而魄死望後明死而魄生律曆志云死魄朔也生魄望也旁死魄無事而記之者與下日爲端猶今之將言日必先言朔也○漢孔氏曰翼明步行也武王以正月三日行自周往徵伐商二十八日渡孟津蔡氏曰周鎬京在京兆鄠縣上林卽今長安縣昆明池北鎬陂】

厥四月哉生明王來自商至於丰乃偃武修文歸馬於華山之陽放牛於桃林之野示天下弗服

【須江徐氏曰此史臣記武王歸獸之意○漢孔氏曰其四月始生明月三日與死魄互言唐孔氏曰其年四月己丑朔生明死魄俱是月初陳氏曰朔日月已生明但其明處極微昧明生則魄死矣故爲始死魄魄死則生明矣故爲哉生明薛氏謂哉生明月一日也旁死魄月二日也至望日則明全生而魄全死自望後一日則月生魄魄生則明死矣至晦日則明全死而魄全生故每月之終謂之晦以其魄全晦故也每月之始謂之朔以其明初見故也於晦望觀月則可見袁氏日文王都丰武王誅紂復舊都猶湯黜夏復歸亳蔡氏曰丰在京兆鄠縣卽今長安縣西北靈臺丰水之上周先王廟在焉○漢孔氏曰倒載干戈包以虎皮示不用行禮射設庠序修文教張氏曰政事卽修文也非政事之外別有文○漢孔氏曰桃林在華山東蘇氏曰華山之陽有川險絕可入不可出唐孔氏曰杜預云桃林之塞今農華陰縣潼關指其所往謂之歸據我釋之則云放放牛歸馬互言之耳呂氏曰此但放用以伐紂者耳若天子十有二閒與丘甸之賦自不廢不然後之東徵將何所用】

丁未祀於周廟邦甸侯衛駿奔走執豆籩越三日庚戌柴望大告武成旣生魄庶邦冢君曁百工受命於周【須江徐氏曰此史臣記武王以成祀廟告天庶邦奔走聽命之意○漢孔氏曰四月丁未祭告后稷以下文考以上七世之廟駿大也邦國甸侯衞服諸侯皆大奔走於廟執事唐孔氏曰丁未四月十九日也李氏曰邦甸侯衞言甸服侯服衞服之邦也則五服諸侯皆在矣豆木豆籩竹豆祭器也○漢孔氏曰燔柴郊天望祀山川先祖後郊自近始唐孔氏曰越三日庚戌二十二日也呂氏曰使武王伐紂有一毫之愧豈能對越在天又見伐紂非武王事乃天地山川之責在我我盡其責功成乃告武王之心蓋與神明爲一○漢孔氏曰魄生明死十五日之後諸侯與百官受政命於周明一統陳氏曰諸儒以生魄爲十六日夫望之後一日魄始生而望或在十五日或在十四日或在十六日不可定指十六日爲生魄也○唐孔氏曰丁未祀周廟已是此月十九日矣此受命於周繼生魄言之則受命在祀廟之前故祀廟之時諸侯已奔走執事豈得未受周命已助周祭明其受命在祀廟前矣史官探其時日先言告武成旣訖然後卻受命故文在下耳】

王若曰嗚呼羣後惟先王建邦啟土公劉克篤前烈至於大王肇基王迹王季其勤王家我文考文王克成厥勲誕膺天命以撫方夏大邦畏其力小邦懷其徳惟九年大統未集予小子其承厥志厎商之罪告於皇天后土所過名山大川曰惟有道曾孫周王將有大正於商今商王受無道暴殄天物害虐烝民爲天下逋逃主萃淵藪予小子旣獲仁人敢祗承上帝以遏亂略華夏蠻貊罔不率俾恭天成命肆予東徵綏厥士女惟其士女篚厥黃昭我周王天休震動用附我大邑周惟爾有神尙克相予以濟兆民無作神羞旣戊午師逾孟津癸亥陳於商郊俟天休命甲子昧爽受率其旅若林會於牧野罔有敵於我師前徒倒戈攻於後以北血流漂杵一戎衣天下大定

【須江徐氏曰此史臣敍武王伐商告下之辭○漢孔氏曰嘆美之以告諸侯○漢孔氏曰尊祖故稱先王后稷也唐孔氏曰后稷始封於邰故言建邦啟土○漢孔氏曰后稷曾孫公爵劉名能厚先人之業唐孔氏曰周本紀云后稷卒子不窋立卒子鞠陶立卒子公劉立公劉修后稷之業百姓懷之多徙而歸保焉○漢孔氏曰太王修徳以翦齊商人始王業之肇迹王季纘統其業乃勤立王家史氏曰史記后稷而下十三世古公亶父卽太王十四世季歷卽王季唐孔氏曰詩云后稷之孫實維大王居岐之陽實始翦商周本紀云王季修古公之遣諸侯順之○漢孔氏曰言我文徳之父能成其王功大當天命以撫綏四方中夏陳氏曰能成其功如伐崇伐莒一怒安民是也膺天命撫方夏謂三分天下有其二也李氏曰中庸謂武王受命追王大王王季文王此大王以下所以皆以王稱○漢孔氏曰言天下諸侯大者畏咸小者懷徳是文王威徳之大唐孔氏曰大邦力足距敵故言畏力小邦必畏力矣小邦或被棄遺故言懷徳大邦亦懷徳矣量事爲文也○漢孔氏曰言諸侯歸之九年而卒故大統未就○漢孔氏曰言承文王本意○漢孔氏曰致商之罪謂伐紂之時后土社也名山華嶽大川河唐孔氏曰禮天子出徵必類帝宜社此告皇天后土卽泰誓類上帝宜冡土自周適商路過河華山川大乃有名名大互言之耳周禮太祝云王過大山川則用事焉鄭云用事用祭祀告行也○漢孔氏曰告天社山川之辭大正以兵徵之也蘇氏曰有道指祖父唐孔氏曰稱曾孫者曲禮云臨祭事內事曰孝子某侯某外事曰曽孫某侯某左傳蒯聵禱祖亦自稱曾孫皆是言已承借上祖奠享之意陳氏曰泰誓言小子此言周王蓋武成之後史文其言也蔡氏曰正卽湯誓不敢不正之正○漢孔氏曰無道徳暴絕天物言逆天也逆天害民所以爲無道唐孔氏曰天物語闊人在其間以人爲貴故別言害民則天物之害除人外普謂天下百物鳥獸艸木皆暴絕之○漢孔氏曰逋亡也天下罪人逃亡者而紂爲魁主窟聚淵府藪澤言大姦蔡氏曰紂殄物害民爲天下逋逃罪人之主如魚之聚淵如獸之聚藪也○漢孔氏曰仁人謂大公周召之徒略路也言誅紂敬承天意以絕亂路鄭氏曰仁人秉心與天爲一上帝臨汝無貳爾心武王素有此心矣人得仁人而後敢祗承以遏亂人之謀略亦如湯聿求元聖而後與爾有眾請命也○漢孔氏曰冕服采章曰華大國曰夏及四夷皆相率而使奉天成命華夏說見舜典陳氏曰南曰蠻北曰貊總言則蠻貊猶言夷狄也俾使也蔡氏曰成命黜商之定命也○漢孔氏曰言東國士女筐篚盛其絲帛奉迎道次明我明王爲之除害陳氏曰武王居西紂在東故曰東徵王者之兵弔民伐罪秋毫無擾凡以安其士女而已蔡氏曰士女猶曰男女詩中士多對女言之黃色帛也朱子曰商民而曰我周王猶夏民而曰我後也○漢孔氏曰天之美應震動民心故用依附我○漢孔氏曰神庶幾助我渡民危害無爲神羞辱○陳氏曰正月辛卯朔戊午二十八日也二月辛酉朔癸亥三日也甲子四日也蔡氏曰休命勝商之命也武王頓兵商郊雍容不廹以待紂師之至史臣謂之俟天休命可謂善於形容者矣○漢孔氏曰旅眾也如林言盛多會逆距戰紂眾服周仁政無有戰心前徒倒戈自攻於後以北走血流漂舂杵甚之言朱子注孟子曰書本意謂商人自相殺非謂武王殺之也孟子之詨此言懼後世之惑且長不仁之心耳○漢孔氏曰衣服也一著戎服而滅紂言與眾同心動有成功薛氏曰戎衣甲冑之服○邵子皇極經世書紀殷自成湯至紂二十八主凡六百四十四祀而天下歸周自武王至赧王三十七主凡八百六十七年而周亡○或問武成諸家多以爲錯簡然反覆讀之竊以爲王若曰以後皆史官歷敍己前之事𨿽作武王告羣後之辭實史官敍述之文如雲有道曾孫周王昭我周王皆是史官之言非武王之自稱也亦如五誥中王若曰以下多是周公之語若如此看不必攺移亦自可讀朱子曰王若曰以下固是告羣後之辭兼敍其致禱之辭亦與湯誥相類但此卻無結殺處只自敍其功烈政事之美又書戊午癸亥甲子日辰亦非誥命之體恐須有錯簡】

【按自王若曰至天下大定諸家分章各不同惟徐氏以爲皆武王告下之辭今詳王若曰至無作神羞此史敍王言無可疑者其下紀戊午癸亥甲子之類已舉於泰誓牧誓而史於此復言之者蓋敍王言祝告之後須覆載數語則工文有所承結而前章紀一月紀四月已著始末亦得此以備中間事之未備不可以日月先後不同而遂疑也今姑依徐氏合之而記其說於比】

乃反商政政由舊釋箕子囚封比干墓式商容閭散鹿臺之財鉅橋之粟大賚於四海而萬姓恱服列爵惟五分土惟三建官惟賢位事惟能重民五教惟食喪祭惇信明義崇徳報功垂拱而天下治

【須江徐氏曰此又史臣敍武王識政事之實○漢孔氏曰反紂惡政用商王善政○漢孔氏曰囚奴徒隸封益其土商容賢人紂所貶退式其閭巷以禮賢唐孔氏曰鄭以爲箕在圻內司馬彪云箕子名胥余鄭王肅皆以箕子爲紂諸父服防杜預以爲紂庶兄家語云比干紂之親是紂諸父商容賢人姓名式者車上橫木有所敬則俯而憑式閭族居裏門也○漢孔氏曰紂所積之府倉皆散以賑貧民唐孔氏曰散者言其分布者言其開出互相見也○漢孔氏曰施捨己責救之賙無所謂周有大賚天下皆恱仁服徳○唐孔氏曰周本紀云命召公釋箕子之囚命畢公表商容之閭命閎夭封比干之墓命南宮括散鹿臺之財鉅橋之粟帝王世紀云王命封墓釋囚及歸施鹿臺之珠玉殷民咸喜曰王之於仁人也死者猶封其暮況生者乎王之於賢人也亡者尢表其閭況存者乎王之於財也聚者猶散之況其復聚之乎是恱服之事也○漢孔氏曰爵五等公侯伯子男列地封國公侯方百里伯七十里子男五十里爲三品○漢孔氏曰立官以官賢才居位理事必任能事賢能說見說命中陳氏曰建官惟用賢人然官各有事賢各有所能如舜九官皆官也而官所職之事則有司徒司空作士作稷之異禹臯稷契皆賢也而其能則冇治水明刑播種敷教之殊故建官以賢人必隨其人之能以位其事也○漢孔氏曰所重在氏及五常之教民以食爲命喪禮篤親愛祭祀崇孝養皆聖王所重蔡氏曰五教五事所以立人紀而厚風俗故重之○漢孔氏曰使天下厚行信顯忠義有徳尊以爵有功報以祿○漢孔氏曰言武王所修皆是所任得人故垂拱而天下治呂氏曰垂衣拱手天下自治武成與堯舜气象不同終篇一語則與堯舜無爲而治如一也】

【按此篇自唐孔氏而下王氏劉氏程子皆疑簡編錯亂各有攺正而朱子集諸家所長定讀一篇自惟一月壬辰至於徵伐商次厎商之罪至罔不率俾次惟爾有神至萬姓悅服次四月哉生明至示天下弗服次旣生魄至受命於周次丁未至大告武成次王若曰至其承厥志次恭天成命至用附我大邑周以爲此下冇缺文宜有求助諸侯交相警飭之意略如湯誥又次列爵惟五至垂拱而天下治其序如此但世本相傳已久未敢輒依此更易而唐孔氏又謂體裁異於余篇蓋史官雜載武成之事𨿽無聮屬而各有首尾觀者尙有考云】

尙書纂傳卷二十一

欽定四庫全書

尙書纂傳卷二十二

元王天與撰

洪範第六

周書

武王勝殷殺受立武庚以箕子歸作洪範

【漢孔氏曰不放而殺紂自焚也武庚紂子以爲王者後一名祿父張氏曰立武庚者繼絕世也○漢孔氏曰歸鎬京呂氏曰以字不可不深求箕子言我罔爲臣僕是無仕周之意以之歸者武王也蘇氏曰箕子之不臣周也曷爲武王陳洪範也天以是畀禹而傳至於箕子不可使自我而絕也以武王而不傳則天下無復可傳者矣故爲箕子之道者傳道則可仕則不可○唐孔氏曰箕子敍述其事作洪範夏氏曰此篇𨿽箕子之言實周史所錄也】

洪範

【漢孔氏曰洪大範法也言天地之大法○鄭氏曰此篇訓體也○蔡氏曰洪範之於禹箕子推衍增益以成篇今文古文皆有】

惟十有三祀王訪於箕子

【唐孔氏敍章指見篇末○漢孔氏曰箕子稱祀不忘本夏氏曰武王以十一年伐商洪範之作正武王之十三年也史記謂武王克殷後二年問箕子呂氏曰訪者就而問之孟子所謂大有爲之君必有所不召之臣欲有謀焉則就之也】

王乃言曰嗚呼箕子惟天陰騭下民相協厥居我不知其彞倫攸敍

【唐孔氏敍章指見篇末○唐孔氏曰此問答皆言乃者以天道之大沈吟乃問思慮乃答乃緩辭也○蔡氏曰箕子稱舊邑爵者未封新爵也○漢孔氏曰騭定也天不言而黙定下民是助合其居使冇常生之資唐陸氏曰陰黙也蔡氏曰武王之問蓋曰天於冥冥之中黙有以安定其民輔相保合其居止呂氏曰上棟下宇夏葛冬裘渴飲饑食是孰使之然哉天也○漢孔氏曰言我不知天所以定民之常道理次敍間何由眞氏曰彞倫者治天下之常理先後本末各有自然之敍君師治教之責於我乎屬而我則未知常理之次敍焉此所以問箕子也呂氏曰武王豈眞不知哉云不知者蓋灼見聖學之無窮也】

箕子乃言曰我聞在昔鯀陻洪水汨陳其五行帝乃震怒不畀洪範九疇彞倫攸斁鯀則殛死禹乃嗣興天乃錫禹洪範九疇彞倫攸敍

【唐孔氏敍章指見篇末○呂氏曰箕子言我聞在昔蓋得於遺言大訓非臆說也○漢孔氏曰陻塞汨亂也治水失道亂陳其五行程子曰河北但見鯀堤無禹堤鯀陻洪水故無功禹則導之而已唐孔氏曰水是五行之一水性下流鯀反塞之失水之性水失其性則五行皆失矣是塞洪水爲亂陳其五行言五行陳列皆亂也○漢孔氏曰畀與斁敗也天動怒鯀不與大法九疇故常道所以敗皇天震怒說見湯誥唐孔氏曰九疇言其每事自相類者冇九九者各有一章故漢書謂之九章呂氏曰堯舜之時彞倫未嘗斁也止於鯀身言之耳○漢孔氏曰放鯀至死不赦廢父興子堯舜之道程子曰殛死非戮死也猶曰死於放殛不得生還耳朱子曰鯀旣被誅禹乃委質所以蓋前人之愆○漢孔氏曰天與禹洛出書神負文而出列於背有數至於九禹遂因而第之以成九類常道所以次敍眞氏曰所負者數耳大禹聖人心與天通見其數而知其理因次之爲九疇○唐孔氏曰易繋辭云河出圖洛出書聖人則之天與禹者卽是洛書也禹旣第之應人盡知武王獨問箕子者五行志云聖人行其道而寶其眞降及於殷箕子在父師之位而典之周旣克殷以箕子歸周武王親虛已而問焉言箕子典其事故武王特問之義或然也○蔡氏曰闗子明云河圖之文七前六後八左九右洛書之文九前一後三左七右四前左二前右八後左六後右邵子云圓者星也歷紀之數其肈於此乎方者土也畫州並地之法其仿於此乎蓋圓者河圖之數方者洛書之文故羲文因之以造易禹箕敍之而作範也古今傳記自孔安國以來皆以爲河圖授羲洛書錫禹闗子明邵康節皆以十爲河圖九爲洛書蓋大傳旣陳天地五十有五之數洪範又明言錫禹九疇而九宮之數戴九履一左三右七二四爲肩六八爲足正背之象也朱子曰易大傳雲天一地二天三地四天五地六天七地八天九地十天數五地數五五位相得而各有合天數二十有五地數三十凡天地之數五十有五此所以成變化而行鬼神也此夫子所以明河圖之數也天地之間一气而已分而爲二則爲陰陽而五行造化萬物始終無不管攝於是故河圖之位一與六共宗而居乎北二與七爲朋而居乎南三與八同道而居乎東四與九爲友而居乎西五與十相守而居乎中蓋其所以爲數者不過一陰一陽一奇一偶以兩其五行而已天者陽之輕淸而位乎上者也地者陰之重濁而位乎下者也陽數奇故一三五七九皆屬乎天所謂天數五也陰數偶故二四六八十皆屬乎地所謂地數五也天數地數各以其類而相求所謂五位之相得者也天以一生水而地以六成之地以二生火而天以七成之天以三生木而地以八成之地以四生金而天以九成之天以五生土而地以十成之此所謂各有合者也此河圖之全數而諸儒之說也至洛書𨿽夫子所未言然其象其說已具於前有以通之則劉歆所謂經緯表裏者可見矣或曰河圖洛書之數其所以不同者何也曰河圖以五生數統五成數而同處其方蓋揭其全以示人而道其常數之體也洛書以五奇數統四偶數而各居其所蓋主於陽以統陰而肈其變數之用也曰其皆以五居中者何也曰凡數之始一陰一陽而已矣陽之象圓圓者徑一而圍三陰之象方方者徑一而圍四圍三者以一爲一故參其一陽而爲三圍四者以二爲一故兩其一陰而爲二所謂參天兩地者也三二之合則爲五矣此河圖洛書之數所以皆以五爲中也然河圖以生數爲主故其中之所以爲五者亦具五生數之象其下一點天一之象也其上一防地二之象也其左一防天三之象也其右一防地四之象也其中一防天五之象也洛書以奇數爲主故其中之所以爲五者亦具五奇數之象其下一防亦天一之象也其左一防亦天三之象也其中一防亦天五之象也其右一防則天七之象也其上一防則天九之象也其數與位皆三同而二異蓋陽不可易而陰可易成數𨿽陽固亦生之陰也曰中央之五旣爲五數之象矣然則其爲數也柰何曰以數言之則通乎一圖由內及外固各有積實可紀之數然河圖之一二三四各居其五象本方之外而六七八九十者又各因五而得數以附於其生數之外洛書之一三七九亦各居其五象本方之外而二四六八者又各因其類以附於奇數之側蓋中者爲主而外者爲客正者爲君而側者爲臣亦各有條而不紊也曰其多寡之不同何也曰河圖主全故極於十而奇偶之位均論其積實然後見其偶贏而奇乏也洛書主變故極於九而其位與實皆奇贏而偶乏也必皆虛其中然後陰陽之數均於二十而無偏耳曰其序之不同何也曰河圖以生出之次言之則始下次上次左次右以復於中而又始於下也以運行之次言之則始東次南次中次西次北左旋一周而又始於東也其生數之在內者則陽居下左而陰居上右也其成數之在外者則陰居下左而陽居上右也洛書之次其陽數則首北次東次中次西次南其陰數則首西南次東南次西北次東北也合而言之則首北次西南次東次東南次中次西北次西次東北而究於南也其運行則水克火火克金金克木木克土右旋一周而土復克水也是亦各有說矣曰其七八九六之數不同何也曰河圖六七八九旣附於生數之外矣此陰陽老少饒乏之正也其九者生數一三五之積也故自北而東自東而西以成於四之外其六者生數二四之積也故自南而西自西而北以成於一之外七則九之自西而南者也八則六之自北而東者也此又陰陽老少互藏其宅之變也洛書之縱橫十五而七八九六疊爲消長虛五分十而一含九二含八三含七四含六則參伍錯綜無適而不遇其合焉此變化無窮之所以妙也曰然則聖人之則之也柰何曰則河圖者虛其中則洛書者總其實也河圖之虛五與十者太極也奇數二十偶數二十者兩儀也以一二三四爲六七八九者四象也析四方之合以爲乾坤離坎補四隅之空以爲兌震艮巽者八卦也洛書之實其一爲五行其二爲五事其三爲八政其四爲五紀其五爲皇極其六爲三徳其七爲稽疑其八爲庶徴其九爲福極其位與數尢曉然矣曰洛書而虛中五則亦太極也奇偶之各居二十則亦兩儀也一二三四而含七八九六縱橫十五而互爲七八九六則亦四象也四方之正以爲乾坤離坎四隅之偏以爲兌震艮巽則亦八卦也河圖之一六爲水二七爲火三八爲木四九爲金五十爲土則固洪範之五行而五十五者乂九疇之子目也是洛書固可以爲易河圖亦可以爲範矣是其時𨿽有先後數𨿽有多寡其爲理則一而已但易乃伏羲之所先得乎圖而初無待於書範則禹之所獨得乎書而未必追考於圖耳且以河圖而虛十則洛書四十有五之數也虛五則大衍五十之數也積五與十則洛書縱橫十五之數也以五乘十以十乘五則又皆大衍之數也洛書之五又自含五而得十則通爲大衍之數矣積五與十則得十五而通爲河圖之數矣茍明乎此則橫斜曲直無所不通而河圖洛書又豈有先後彼此之間哉】

【按劉歆云河圖洛書相爲經緯八卦九章相爲表裏此章止著洛書而顧命亦言河圖故並載】

初一曰五行次二曰敬用五事次三曰農用八政次四曰協用五紀次五曰建用皇極次六曰乂用三徳次七曰明用稽疑次八曰念用庶徴次九曰向用五福威用六極

【唐孔氏敍章指見篇末○陳氏曰朱子於初一之下有讀防曰此讀也全讀是以一二爲次第不見洛書本文又不見聖人法象之義故後人至以此章總爲洛書本文皆爲句讀不明也下皆仿此○漢孔氏曰九類類一章以五行爲始眞氏曰以其流行於天地之間故曰行唐孔氏曰不言用者五行萬物之本天地萬物莫不用之不嫌非用也○漢孔氏曰五事在身用之必敬乃善朱子曰五气運行人稟之以成形故有五事用者人所有事也凡用皆主人君而言蔡氏曰五事曰敬所以誠身也○漢孔氏曰農厚也厚用之政乃成蔡氏曰八政曰農所以厚生也○漢孔氏曰和天時使得正用五紀曽氏曰協與恊時月正日之協同陳氏曰其數錯綜而條理不亂是謂紀蔡氏曰五紀曰協所以合天也○漢孔氏曰皇大極中伏生大傳作建用王極朱子曰皇極不是大中皇者王也極者如以爲民極言王者之身可以爲下民之標準蘇氏云至而無餘之謂極亦好唐孔氏曰皇極不言數者以總該九疇理兼萬事非局數所能盡也蔡氏曰皇極曰建所以立極也○漢孔氏曰治民必用正直剛柔之三徳孫氏曰條理辧治之不紊故曰人用蔡氏曰三徳曰乂所以治民也○漢孔氏曰明用卜筮考疑之事張氏曰稽之不可不明不明則終於疑矣此所謂明用稽疑也唐孔氏曰稽疑不言數者以卜五筮二共成爲七若舉卜不得兼筮舉筮不得兼卜且疑事旣眾不可以數總之也蔡氏曰稽疑曰明所以辧惑也○唐孔氏曰念用天時眾气之應驗庶徴不言數者以庶徴得爲五休失爲五咎若舉休不兼咎舉咎不兼休若休咎並言便爲十事本是五物不可言十也蔡氏曰庶徴曰念所以省驗也○漢孔氏曰言天所以向勸人用五福所以威沮人用六極眞氏曰極窮極也與皇極之義不同朱子曰福極通天下人民而言蓋人主不以一身爲福極而以天下爲福極民皆仁壽堯舜之福也民皆鄙夭桀紂之極也蔡氏曰五福曰向所以勸也六極曰威所以懲也○朱子曰洪範一篇首尾都歸皇極上去蓋人君以一身爲至極之標準最是不易須是順五行敬五事厚八政協五紀以結裏个皇極又須乂三徳事物之接剛柔之辧須區處教合宜稽疑則考之於神庶徴則驗之於天五福六極則體之於人這下許多維持這皇極眞氏曰九疇六十五字耳而天道人事無不該焉原其本皆自人君一身始○漢孔氏曰此已上禹所第敍唐孔氏曰不知洛書本有防字五行忘云凡此六十五字皆洛書本文計天言簡要必無次第之數初一曰等二十七字必禹所加也其敬用農用等一十八字大劉及顧氏以爲背先有總三十八字小劉以爲敬用等亦禹所第敍其龜文惟有二十字並無明據未知孰是朱子曰洛書本文只有四十五防諸儒說皆未是恐只是以義起不是數如此】

一五行一曰水二曰火三曰木四曰金五曰土水曰潤下火曰炎上木曰曲直金曰從革土爰稼穡潤下作咸炎上作苦曲直作酸從革作辛稼穡作甘

【唐孔氏敍章指見篇末○朱子曰一五行者次第之辭與前章異後仿此○漢孔氏曰皆其生數唐孔氏曰易系辭雲天一地二天三地四天五地六天七地八天九地十此卽五行生成之數天一生水地二生火天三生禾地四生金天五生上此其生數也如此則陽無匹陰無偶故地六成水天七成火地八成木天九成金地十成土於是陰陽各有匹偶而物得成焉故謂之成數也人數之所起起於陰陽陰陽往來在於日道十一月冬至日南極陽來而陰往冬水位也以一陽生爲水數五月夏至日北極陰極而陽退夏火位也當以一陰生爲火數但陰不名奇數必以偶故以六月二陰生爲火數是故易說幹貞於十一月子坤貞於六月未而皆左行由此也冬至以及於夏至當爲陽來正月爲春木位也三陽已生故三爲木數夏至以及冬至當爲陰進八月爲秋金位也四陰已生故四爲金數三月春之季四季土位也五陽生故五爲土數此其生數之由也又萬物之本有生於無著生於微及其成形亦以微著爲漸五行先後亦以微著爲次五行之體水最微爲一火漸著爲二木形實爲三金體固爲四土質大爲五亦是次之宜大劉與顧氏皆以爲水火木金得土數而成故水成數六火成數七木成數八金成數九土成數十義或然也○周子太極圖說曰無極而太極太極動而生陽動極而靜靜而生陰靜極復動一動一靜互爲其根分陰分陽兩儀立焉陽燮陰合而生水火木金土五气順布四時行焉五行一陰陽也陰陽一太極也太極本無極也朱子曰有太極則一動一靜而兩儀分有陰陽則一變一合而五行具然五行者質具於地而气行於天者也以質而語具生之序則曰水火木金土而水木陽也火金陰也以气而語其行之序則曰木火土金水而木火陽也金水陰也又統而言之則气陽而質陰也又錯而言之則動陽而靜陰也蓋五行之變至於不可勝窮然無適而非陰陽之道至其所以爲陰陽者則無適而非太極之本然也○唐五行志曰五行見象於天爲五星分位於地爲五方行於四時爲五徳稟於人爲五常用於人爲五材播於音律爲五聲發於文章爲五色而總其精气爲五行人稟五行之秀以生故於物爲最靈王氏曰五行之爲物其時其位其材其气其性其形其事其情其色其聲其臭其味皆各有偶推而散之無所不通一剛一柔一晦一明故有淸有濁有正有邪有美有惡有吉有凶性命之理道徳之意皆在是矣偶之中又有偶焉萬物之變遂至於無窮○朱子曰潤下潤濕而下流炎上炎熱而上升曲直謂生而有曲有直從革謂可因可革無定體種曰稼斂曰穡土性發生稼穡乃所生之大者蘇氏曰曰者所以名之也土不曰曰而言爰爰於也土無成名無專器無定位言於此稼穡而非所以名之也張子曰水火气也故炎上潤下與陰陽升降上不得而制焉木金者上之華實也其性有水火之雜故木之爲物水漬則生火然而不離也蓋得土之浮華於水火之變也金之爲物得火之精於土之燥得水之精於土之濡故水火相得而不害爍之反流而不秏蓋得土之精實於水火之際也木曰曲直能旣曲而反申也金曰從革一從革而不能自反也上者物之所以成始而成終也地之質也化之終也水火之所以升降物兼體而不遺也朱子曰張子此說一字不可增減鄭氏曰此五行卽六府也蓋主生民日用之利而言之○唐孔氏曰水性本甘久浸其地變而爲鹵鹵味乃鹹月令冬云其味鹹是也火性炎上焚物則焦焦是苦气月令夏云其味苦是也木生子實其味多酸五果之味𨿽殊其爲酸一也月令春云其味酸是也金之在火別有鮏气非苦非酸其味近辛月令秋云其味辛是也谷是土之所生故甘爲土之味月令中央云其味甘是也言曰者言其本性言作者從其發見指其體則稱曰致其類卽言作下五事庶徴言曰作者義亦然也蘇氏曰五行之所作不可勝言所可言者聲色臭昧而已人之用是四者惟味爲急故舉味以見其餘○唐孔氏曰此章所演文有三重第一言其名次第二言其體性第三言具气味】

二五事一曰貌二曰言三曰視四曰聽五曰思貌曰恭言曰從視曰明聽曰聰思曰睿恭作肅從作乂明作哲聰作謀睿作聖

【唐孔氏曰貌舉身之大名言是口之所出視是目之所見聽是耳之所聞思是心之所慮眞氏曰貌言視聽思五者相須而不相離也而孔子之告顏淵乃獨弗及乎思何哉蓋視聽言貌身之用也而主之者心也心有所主然後四者之發惟吾之爲聽不然耳目口體紛然用事其能合乎禮者防希然則勿云者正卽心而言也○張氏曰防敬之見於貌也從謂從理而不悖也聰明說見堯典曽氏曰思者所以充人之材以至於其極聖者人之極也或曰不思而得何也蓋自誠而明者不思而得堯舜性之者也自明而誠者思之弗得弗措湯武身之者也程子曰思慮久後睿自然生又曰致思如掘井初有渾水久則稍引動得淸者出來人思慮始若混濁久自明快呂氏曰曰字當與水曰潤下一般看蓋其本然如此如貌本防不恭則非貌余亦然○陳氏曰自恭而充之齊一淸整而能肅自從而充之理當人服而能乂自明而充之洞達立決而能哲自聰而充之審善定計而能謀自睿而充之則無所不通而能聖周子曰洪範思曰睿睿作聖無思本也思通用也防動於彼誠動於此無思而無不通爲聖人不思則不能通微不睿則不能無不通是則無不通生於通微通微生於思故思者聖功之本而吉凶之防也呂氏曰作字是工夫處然亦是自然○唐孔氏曰此章所演亦爲三重第一言其所名第二言其所用第三言其所致○緫說五行五事相配○唐孔氏曰五行傳曰貌屬木言屬金視屬火聽屬水思屬土五行傳伏生之書也木有華葉之容故貌屬木言之斷決若金之斷割故言屬金火外光故視屬火水內明故聽屬水土安靜而萬物生心思慮而萬事成故思屬土又易東方震爲足所以動容貌也西方兌爲口口出言也南方離爲目目視物也北方坎爲耳耳聽聲也土在內猶思在心也亦是五屬之義也○五行志曰貌之不恭是謂不肅則木不曲直言之不從是謂不乂則火不炎上視之不明是謂不哲則土不稼穡聽之不聰是謂不謀則金不從革思之不睿是謂不聖則水不潤下○蘇氏曰脾之發爲貌而主土肺之發爲言而主金肝之發爲視而主木腎之發爲聽而主水心之發爲思而主火自黃帝以來知醫者言之詳矣諸儒之說皆失之○朱子曰吳人傑云貌是水言是火視是木聽是金思是土與庶徴之序相脗合蔡氏曰貌澤水也言火也視散木也聴收金也思通土也】

【按四說伏生漢志多牽彊蘇氏𨿽有據亦未順洪範之序惟吳蔡說五行五事庶徴皆順】

三八政一曰食二曰貨三曰祀四曰司空五曰司徒六曰司寇七曰賔八曰師

【漢孔氏曰勸農業林氏曰務農重谷之政如井田補助之類○漢孔氏曰貨用物林氏曰阜通貨財之政如懋遷有無化居之類○漢孔氏曰敬鬼神以成教林氏曰報本反始之政社稷宗廟山川百神以至公卿大夫士庶莫不祭其先之類○漢孔氏曰主空土以居民林氏曰度地居民之政如辧方正位體國經野使士農工商各得其所之類○漢孔氏曰主徒眾教以禮義林氏曰教之以政如學校選舉之類○漢孔氏曰主姦盜使無縱林氏曰立法懲姦宄之政如五刑之屬三千之類○漢孔氏曰禮賔客無不敬林氏曰交際酬酢之政如冠昬喪祭鄕相見之類○漢孔氏曰簡師所任必良士卒必練林氏曰寓兵於農以修武備之政如鄕遂教閱之法之類○唐孔氏曰食貨祀賔師指事爲之名三卿舉官爲名者三官所主事多若以一事爲名則所掌不盡故舉官名以見義○陳氏曰八政在唐虞時食貨合爲一而稷掌之粒烝民而遷有無是也祀則秩宗掌之司空司徒司寇皆有之惟司寇謂之士而兼兵師之職賔𨿽不知其何官所謂賔於四門是也○蘇氏曰周禮建六官主八政食貨則天官祀賔則春官師則夏官司空則冬官司徒則地官司冦則秋官○朱子曰此八政是个大綱舉天下之事其大者已該備於此如周禮一書只是个八政而已】

四五紀一曰歳二曰月三曰日四曰星辰五曰歷數【漢孔氏曰所以紀四時歳說見堯典○漢孔氏曰所以紀一月唐孔氏曰從朔至晦大月三十日小月二十九日○漢孔氏曰紀一日唐孔氏曰從夜半以至明日夜半周十二辰爲一日○星辰說見堯典○歷數說見大禹謨○唐孔氏曰五紀不言時者以歳月气節正而四時亦自正時隨月變非歷所推故不言時也五紀爲此次者歳統月月統日星辰見於天其曰歷數緫歷四者故歳爲始歷爲終也】

五皇極皇建其有極斂時五福用敷錫厥庶民惟時厥庶民於汝極錫汝保極凡厥庶民無有淫朋人無有比徳惟皇作極凡厥庶民有猷有爲有守汝則念之不協於極不罹於咎皇則受之而康而色曰予攸好徳汝則錫之福時人斯其惟皇之極無虐防獨而畏髙明人之有能有爲使羞其行而邦其昌凡厥正人旣富方谷汝弗能使有好於而家時人斯其辜於其無好徳汝𨿽錫之福其作汝用咎無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直防其有極歸其有極曰皇極之敷言是彞是訓於帝其訓凡厥庶民極之敷言是訓是行以近天子之光曰天子作民父母以爲天下王

【按此章當以朱子說爲主今先載訓詁語錄及諸說防異處而後繋以皇極辯】

【皇極說見前○或問何以能斂五福朱子曰當就五行五事上推究人君修身使貌恭言從視明聽聰思睿卽身自正五者得其正則五行得其序以之稽疑則從筮從卿士從庶民從在庶徴則有休徴無咎徴有仁壽無鄙夭便是五福反是則福轉而極又日斂者非有以取之於外亦自吾身先得其正然後率天下之民以歸於正此錫福之道也○蔡氏曰人君敷錫其福以與眾民使人人觀感而化所謂敷錫也當時之人亦皆於君之極與之保守不敢失墜所謂錫保也○漢孔氏曰民無淫過朋黨之惡比周之徳蔡氏曰人有位之人比徳私相比附也○朱子曰有猷有爲如可以托孤寄命有守如臨大節而不可奪若漢霍光𨿽有猷有爲只是無所守○王氏曰詩云載色載笑匪怒伊教而康而色之謂○漢孔氏曰防單無兄弟也無子曰獨單獨者不侵虐之寵貴者不枉法畏之陳氏曰防獨謂孤寒寡援者髙明謂勢位尊顯者○漢孔氏曰凡其正直之人旣當以爵祿富之又當以善道接之○漢孔氏曰偏不平陂不正應氏曰古文無皆作母唐藝文志曰開元十四年宗以無偏無頗聲不協詔攺頗爲陂陳氏曰遵循也千夫有道萬夫有路此言道路互辭也道路卽義之可通行者也○陳氏曰偏謂偏於已黨謂黨於人蔡氏曰黨不公也反倍常也側不正也漢孔氏曰蕩蕩言開辟平平言辯治蔡氏曰蕩蕩廣逺也平平平易也正者無邪直者無曲○陳氏曰君能防其有極則民皆歸其有極呂氏曰防如防聚之防歸如歸宿之歸○朱子曰自皇建其有極以下緫說人君立至極之標準而天下化之之義自無偏無陂以下反覆歌詠正說皇極體段自曰皇極之敷言以下推本結一章之大意○馬氏曰天子作民父母武王以之首泰誓箕子以之終皇極或以爲民稱頌恐失其指○朱子曰洛書九數而五居中洪範九疇而皇極居五故自孔氏傳訓皇極爲大中而諸儒皆祖其說余獨嘗以經之文義語脈求之而有以知其必不然也蓋皇者君之稱也極者至極之義標準之名常在物之中央而四外望之以取正焉者也故以極爲在中之準的則可而便訓極爲中則不可若北辰之爲天極脊棟之爲屋極其義皆然而禮所謂民極詩所謂四方之極者於皇極之義爲尢近顧今之說者旣誤於此而並失於彼是以其說展轉迷謬而終不能以自明也卽如舊說姑亦無問其他但卽經文而讀皇爲大讀極爲中則夫所謂惟大作中大則受之爲何等語乎今以余說推之則人君以眇然之身履至尊之位四方輻湊面內而環觀之自東而望者不過此而西也自南而望者不過此而北也此天下之至中也旣居天下之至中則必有天下之絕徳而後可以立至極之標準故必順五行敬五事以修其身厚八政協五紀以齊其政然後至極之標準卓然有以立乎天下之至中使夫面內而環觀者莫不於是而取則焉語其仁則極天下之仁而天下之爲仁者莫能加也語其孝則極天下之孝而天下之爲孝者莫能尙也是則所謂皇極者也由是而權之以三徳審之以卜筮驗其休咎於天考其禍福於人如挈裘領豈有一毛之不順哉此洛書之數所以𨿽始於一終於九而必以五居其中洪範之疇所以𨿽本於五行究於福極而必以皇極爲之主也若箕子之言有曰皇建其有極云者則以言夫人君以其一身而立至極之標準於天下也其曰斂時五福用敷錫厥庶民云者則以言夫人君能建其極則爲五福之所聚而乂有以使氏觀感而化焉則是又能布此福而與其民也其曰惟時厥庶民至錫汝保極云者則以言夫民視君以爲至極之標準而從其化則是復以此福還錫其君而使之長爲至極之標準也其曰凡厥庶民無有淫朋人無有比徳惟皇作極云者則以言夫民之所以有是徳者皆君之徳有以爲至極之標準也其曰凡厥庶民至皇則受之云者則以言夫君旣立極於上而下之從化或有淺深遲速之不同其有謀者有才者有徳者人君固當念之而不忘其或未能盡合而未抵乎大戾者亦當受之而不拒也其曰而康而色至時人斯其惟皇之極云者則以言夫人之有能革面從君而以好徳自名則𨿽未必出於中心之實人君亦當因其自名而與之以善則是人者亦得以君爲極而勉其實也其曰無虐防獨至而邦其昌云者則以言夫君之於民一視同仁凡有才能皆使進善則人材眾多而國賴以興也其曰凡厥正人至其作汝用咎云者則以言夫凡欲正人者必先有以富之然後可以納之於善若不能使之有所賴於其家則此人將必陷於不義至其無復更有好徳之心而後始欲教之以修身勸之以求福則已無及於事而其起以報汝惟有惡而無善矣蓋人之气稟或淸或濁或純或駁有不可以一律齊者是以聖人所以立極乎上者至嚴至密而所以接引乎下者至寛至廣𨿽彼之所以化於此者淺深遲速其效或有不同而吾之所以應於彼者長養涵育其心未嘗不一也其曰無偏無陂至歸其有極云者則以言夫天下之人皆不敢徇其已之私以從乎上之化而防歸乎至極之標準也蓋偏陂好惡者己私之生於心者也偏黨反側者己私之見於事者也王之義王之道王之路上之化也所謂皇極者也遵義遵道遵路方防其極也蕩蕩平平正直則已歸於極矣其曰皇極之敷言至於帝其訓云者則以言夫人君以身立極而布命於下則其所以爲常爲教者皆天之理而不異乎上帝之降衷也其曰凡厥庶民至以近天子之光云者則以言夫天下之人於君所命皆能受其教而謹行之則是能不自絕逺而有以親被其道徳之光華也其曰天子作民父母以爲天下王云者則以言夫人君能立至極之標準所以能作億兆之父母而爲天下之王也不然則有其位無其徳不足以首出庶物統禦人羣而履天下之極尊矣是書也原於天之所以錫禹𨿽其茫昧幽眇有不可得而知者然箕子之所以言之而告武王者則已備矣顧其詞之宏深奧雅若有未易言者然嘗試虛心平气而再三反覆焉則亦坦然明白而無一字之可疑但先儒未嘗深求其意而不察乎人君所以修身立道之本是以誤訓皇極爲大中又見其詞多爲含洪寛大之言因復誤認中爲含糊苟且不分善惡之意殊不知極𨿽居中而非有取乎中之義且中之爲義又以其無過不及至精至當而無有毫釐之差亦非如其所指之云也乃以誤認之中爲誤訓之極不謹乎至嚴至密之體而務爲至寛至廣之量其獘將使人君不知修身以立政而墜於漢元帝之優遊唐代宗之姑息卒至於是非顚倒賢否貿亂而禍敗隨之尙何斂福錫民之可望哉】

六三徳一曰正直二曰剛克三曰柔克平康正直彊弗友剛克燮友柔克沈潛剛克髙明柔克惟辟作福惟辟作威惟辟玉食臣無有作福作威玉食臣之有作福作威玉食其害於而家凶於而國人用側頗僻民用僭忒【正直說見上文○剛柔說見臯陶謨唐陸氏曰克馬云勝也朱子曰剛克主於剛勝柔克主於柔勝○呂氏曰正直言皇極本體然也剛克柔克言皇極之用然也○漢孔氏曰世平安用正直治之陳氏曰如唐虞待於變之民周家待二南之俗是也○漢孔氏曰友順也世彊禦不順以剛治之陳氏曰如舜待四凶周待三監是也○漢孔氏曰燮和也世和順以柔治之陳氏曰如湯武漢髙光唐太宗懷撫新附之民是也○張氏曰遇平康則正直爲中遇彊弗友則剛克爲中遇燮友則柔克爲中此所謂時中也○蔡氏曰沈潛者深沈潛退不及中者也髙明者髙亢明爽過乎中者也資質沈潛者當以剛治之資質髙明者當以柔治之平康正直無所事乎矯拂無爲而治是也彊弗友燮友沈潛髙明蓋習俗之偏气稟之過者也彊弗友剛克以剛克剛也燮友柔克以柔克柔也沈潛剛克以剛克柔也髙明柔克以柔克剛也正直之用一而剛柔之用四也聖人撫世酬物因時制宜三徳乂用陽以舒之陰以斂之執其兩端用其中於民所以納天下民俗於皇極者蓋如此○漢孔氏曰言惟君得專威福爲美食華氏曰周官八柄馭羣臣爵祿予生皆作福也置奪廢誅皆作威也唐陸氏曰玉食珍食也林氏曰玉食凡服食器用乘輿服禦皆在其中此人主之名器所以尊崇萬乘之勢者唐孔氏曰此經福威與食於君每事言辟於臣則並文而略之也作福作威謂秉國之權勇略震主者也人用側頗僻者謂在位小臣見彼大臣威福由已由此之故小臣皆附下罔上爲此側頗僻也下民見此在位小臣秉心僻側用此之故下民皆不信恆爲此僭差也言在位由大臣下民由在位故皆言用也○眞氏曰或謂吳楚嘗僭天子三家嘗僭諸侯不閒其害與凶何邪曰吳楚之篡奪相尋季孟之家臣繼叛非凶害而何吁洪範九疇箕子受之於禹大禹受之於天片言隻字莫非天理而可違乎以此坊民猶有竊弄威福如齊田氏選物上第盡歸私室如漢董賢者○袁氏曰三徳所以開乂治之福窒僭亂之原也世有盛徳時乂之君必無上下僭差之患中正健順緫持制禦上下辧而民志定矣】

七稽疑擇建立卜筮人乃命卜筮曰雨曰霽曰蒙曰驛曰克曰貞曰悔凡七卜五占用二衍忒立時人作卜筮三人占則從二人之言汝則有大疑謀及乃心謀及卿士謀及庶人謀及卜筮汝則從從筮從卿士從庶民從是之謂大同身其康彊子孫其逢吉汝則從從筮從卿士逆庶民逆吉卿士從從筮從汝則逆庶民逆吉庶民從從筮從汝則逆卿士逆吉汝則從從筮逆卿士逆庶民逆作內吉作外凶筮共違於人用靜吉用作凶

【漢孔氏曰曰卜蓍曰筮考正疑事當選擇知卜筮人而建立之建立其人命以其職朱子曰歳久則靈蓍生百年一本百莖亦物之神靈者卜筮問鬼神以蓍神靈之物故假之以驗其卦兆卜法以明火爇柴灼爲兆筮法以四十九蓍分掛揲扐凡十有八變而成卦林氏曰如周禮大卜掌三兆三之法卜師掌開之四兆人掌六之屬菙氏掌共燋契以待卜事占人掌占皆是○漢孔氏曰兆形有似雨者有似雨止者蒙陰闇气絡驛不連屬兆相交錯五者卜兆之常法唐孔氏曰今之用其兆橫者爲土立者爲木斜向徑者爲金背徑者爲火因兆而細曲者爲水不知與此同異如何此五兆不言一曰二曰者灼所遇無先後也蔡氏曰雨者如雨其兆爲水霽者開霽其兆爲火蒙者蒙昧其兆爲木驛者絡驛其兆爲金克者相錯有相勝之意其兆爲土○漢孔氏曰內卦曰貞外卦曰悔朱子曰貞悔不止一說如六十四卦則每卦內卦爲貞外卦爲悔如揲蓍成卦則本卦爲貞之卦爲悔○漢孔氏曰卜筮之數唐孔氏曰卜筮兆卦其法有七事其卜兆用五雨霽蒙驛克也其筮占用二貞與悔也○唐孔氏曰卜筮皆就此七者推衍其變陳氏曰卜之變如經兆之體百有二十其頌千有二百體色墨拆方功義弓之類筮之變如老陽變爲少陰老陰變爲少陽一卦變爲六十四卦六十四卦變爲四千九十六卦之類引而伸之觸類而長之其變無有終窮○漢孔氏曰立是知卜筮人使爲卜筮之事夏殷周卜筮各異三法並卜從二人之言善鈞從眾卜筮各三人唐孔氏曰覆述上句立卜筮人也周禮大卜掌三兆之法一曰玉兆二曰瓦兆三曰原兆掌三易之法一曰連山二曰歸藏三曰周易三法並卜法有一人故三人也葉氏曰孔氏以三人爲三法所掌箕子之前安得遽有周易蔡氏曰凡卜筮必立三人以相參考謂之三人非三卜筮也○漢孔氏曰將舉事而汝則有大疑先盡汝心以謀慮之次及卿士眾民然後卜筮以決之林氏曰大疑若周官所謂凡國大貞卜立君卜大封皆國之大事而未決者○漢孔氏曰人心和順筮從之是謂大同於吉動不違眾故後世遇吉朱子曰此條無問尊卑其謀皆配於筮故爲大同之吉髙氏曰舜之禪禹朕志先定詢謀僉同筮協從此大同也故歷數在躬啟能敬承成王宅洛周召營相四方和會卜惟洛食此大同也故卜年八百終過其歷身其康彊子孫逢吉可知矣唐孔氏曰此必臣民皆從乃問卜筮而進筮於上者尊神物故先言之不在汝則之上者卜當有主故以人爲先下三事亦然攺卜言者卜是請問之意吉凶占兆告於人故攺言也筮則本是蓍名故不須攺也朱子曰心者人之神明其虛靈知覺無異於鬼神𨿽筮之靈不至逾於人故自此以下必以人謀爲首然鬼神無心而人有欲人之謀慮未必盡無適莫之私故自此以下皆以筮爲主人𨿽不盡從不害爲吉若筮從逆則凶咎必矣○漢孔氏曰三從二逆中吉亦可舉事朱子曰此條惟君謀配於筮亦吉呂氏曰如盤庚遷都心已無疑卜稽如合獨臣民不肯遷何害於吉唐孔氏曰此與下二事皆是三從二逆除筮以外有汝與卿士庶民分三者各爲一從二逆嫌其貴賤有異從逆或殊故三者各以有一從爲主見其吉同也○漢孔氏曰君臣不同決之卜筮亦中吉朱子曰此條惟卿士謀配於筮亦吉呂氏曰此如周公東徵成王未知民亦蠢動獨在朝大臣與二公及卜筮知之亦終於吉唐孔氏曰此論得吉以從者爲主故次言卿士從下言庶民從以從爲主故退汝則於下○漢孔氏曰民與上異心亦卜筮以決之朱子曰此條惟庶民謀配於筮亦吉○漢孔氏曰二從三逆筮相違故可以祭祀冠婚不可以出師徵伐朱子曰此條筮一從一違本不可舉事但筮短長又尊者之謀配合故內事吉外事凶蔡氏曰有從筮逆而無筮從逆者尢聖人所重也故禮記大事卜小事筮自夫子贊易極蓍卦之徳蓍重而書不傳云○漢孔氏曰皆逆安以守常則吉動則凶朱子曰此條筮皆逆於人謀縱有從者動必凶矣】

八庶徴曰雨曰曰燠曰寒曰風曰時五者來備各以其敍庶艸蕃廡一極備凶一極無凶曰休徴曰肅時雨若曰又時暘若曰哲時燠若曰謀時寒若曰聖時風若曰咎徴曰狂恆雨若曰僭恆若曰豫恆燠若曰急恆寒若曰蒙恆風若曰王省惟歳卿士惟月師尹惟日歳月日時無易百谷用成又用明俊民用章家用平康日月歳時旣易百谷用不成乂用昬不明俊民用微家用不寧庶民惟星星有好風星有好雨日月之行則有冬有夏月之從星則以風雨

【漢孔氏曰雨以潤物以干物暖以長物寒以成物風以動物五者各以其時所以爲眾驗唐孔氏曰不言一曰二曰者爲其來無先後也五行傳言雨屬木屬金燠屬火寒屬水風屬土朱子曰舊說相配皆錯亂了惟吳斗南說雨屬水暘屬火燠屬木寒屬金風屬土其說爲順○漢孔氏曰言五者備至各以次敍則眾艸蕃滋廡丰也唐孔氏曰下言百谷此言庶艸者舉艸茂盛則谷成必矣舉輕以明重也○漢孔氏曰一者備極過甚則凶一者極無不至亦凶謂不時失敍王氏曰極備極無饑饉疫癘之所由作故曰凶○漢孔氏曰敍美行之驗○漢孔氏曰君行敬則時雨順之朱子曰肅是恭肅便自有滋潤防意思○漢孔氏曰君行政治則時順之朱子曰又則整治便有開明底意思○漢孔氏曰君能照晢則時燠順之朱子曰哲是普照便有和暖底意思○漢孔氏曰君能謀則時寒順之朱子曰謀是藏密便自有寒結底意思○漢孔氏曰君能通理則時風順之朱子曰聖是通明便自有爽快底意思○漢孔氏曰敍惡行之驗○漢孔氏曰君行狂疾則常雨順之唐孔氏曰人君行不敬則狂妄故狂對肅李氏曰狂則蕩故恆雨若○漢孔氏曰君行僭差則常順之唐孔氏曰政不治則僭差故僭對乂李氏曰僭則亢故恆若○漢孔氏曰君行逸豫則常燠順之唐孔氏曰明不照物則行自逸豫故豫對哲朱子曰豫猶豫明不足也李氏曰豫則解緩故恆燠若○漢孔氏曰君行急則常寒順之唐孔氏曰心無謀慮則行必急躁故急對謀李氏曰急則縮栗故恆寒若○漢孔氏曰君行蒙闇則常風順之唐孔氏曰性不通曉則行必蒙闇故蒙對聖李氏曰蒙則冥其心思無所不害故恆風若○朱子曰庶徴若不細心體識如何防見得如漢儒之說有某事必有某應固難盡信但古人意精密只於五事上體察是有此理如王荊公又都不說感應只以若字作譬諭說則人君亦不必警戒矣如漢儒之說固不可如王荊公全不相闗之說尢不可○漢孔氏曰王所省職兼所緫羣吏如歳兼四時卿士各有所掌如月之有別眾正官之吏分治其職如日之有歳月曽氏曰此章之所言皆念用庶徴也休咎之徴各象其事任其事者王也與王共其任者卿士師尹也則庶徴之來王與卿士師尹當省其所以致之者所謂念用庶徴也王計一歳之徴而省之卿士師尹計一月一日之徴而省之所省多者其任責重所省少者其任責輕其所處之分然也林氏曰先儒君臣取象說與休咎之徴全爲隔膜惟曽氏說得之】

【按林氏評二說如此然以下文語例之則體象之中又及占象其曰王省惟歳卿士惟月師尹惟日庶民惟星是王卿士師尹如歳月日之統會庶民如列星之眾多體象說也至其考歳月日時之不易旣易與日月運行之爲冬爲夏月星感召之爲風爲雨又占象說也周官辧十二歳星辰日月訪序事傳言日官底日漢世星搖亦以爲民勞之占此類甚眾夫惟體象占象無往不足然後爲能參贊範圍盡其所以省念庶徴之道云】

【○漢孔氏曰各順常歳月日時無易則百谷成君臣無易則政治明賢臣顯用國家平寧林氏曰歳月日之時各循其常度無所變易則年谷丰登紀网修明賢才彚進家國安彊休徴見於天下矣蔡氏曰休徴言歳月日者緫於大也○漢孔氏曰是三者已易諭君臣易職君失其柄權臣擅命治闇賢隠國家亂林氏曰日月歳之時失其常度而至於陵歷鬭食有餘不足則水旱相仍紀綱揉亂賢才擯棄患難日臻咎徴見於天下矣蔡氏曰咎徴言日月歳時者著其小也○漢孔氏曰星民象故眾民惟若星箕星好風畢星好雨亦民所好日月之行冬夏各有常度君臣政治小大各有常法月經於箕則多風離於畢則多雨政教失常以從民欲亦所以亂林氏曰漢班固天文之說爲善其說以謂日有中道月有九行中道者黃道北至東井去北極近南至牽牛去北極逺東至角西至婁去極中夏至至於東井去北極近故晷短冬至至於牽牛去北極逺故晷長春秋分日至婁角去極中而晷中此日去極逺近之差晷景長短之制也日陽也陽用事則日進而北晝進而長陽勝故爲溫暑陰用事則日退而南晝退而短陰勝故爲風寒此皆行必循軌故所以有冬夏也若日之南北失節晷進而長爲常寒退而短爲常燠月有九行者黒道二出黃道北赤道二出黃道南白道二出黃道西靑道二出黃道東立春春分月東從靑道立秋秋分西從白道立冬冬至北從黒道立夏夏至南從赤道靑赤出陽道白黒出陰道若月失節度而妄行出陽道則旱風出陰道則陰雨箕星爲風東北之星也月失中道移而東北出箕則多風西方爲雨雨少陰之位也月失中道移而西南入畢則多雨言失中道而東西也班固此言諸儒議論所未至庶民惟星者謂王及卿士師尹皆休咎之所出故各有所省以知已之得失至於庶民則其所省者不在於歳月日時之躔度惟以月所麗之星者以星有好風星有好雨日月之行則有冬有夏月之從星則以風雨故也星有好風星有好雨者卽孟堅所謂月失中道移而東北入箕則多風移而西南入畢則多雨蓋以其失中道而東西故也孟堅之意蓋以謂日月之麗於天所歷有常度所行有常道則雨寒燠風各以時至無有失節故能使萬物莫不茂遂年谷時熟如或所歷度有過有不及而爲南北之贏縮則寒燠之气必有愆所行之道或彼或此而爲東西之附麗則風雨之气必有過差矣月之遲速以晦朔決之日冬則南夏則北冬至於牽牛夏至於東井月五星皆隨之故有冬有夏並月日而言之也日亦有從星之時而不言者鄭康成云曰之從星不可見故也】

九五福一曰壽二曰富三曰康寧四曰攸好徳五曰考終命六極一曰凶短折二曰疾三曰憂四曰貧五曰惡六曰弱

【漢孔氏曰百二十年唐孔氏曰人之大期百年爲限世有長壽云百二十者故以最長者言之未必有正文也○漢孔氏曰財丰備陳氏曰言富則貴在其中五福通天下而言故不及貴○漢孔氏曰無疾病孫氏曰形康而心寧安之至也○漢孔氏曰所好者徳福之道蘇氏曰作徳心逸日休其爲福大矣○漢孔氏曰各成其長短之命以自終不橫夭新安王氏曰盡其道而死者正命也是謂考終楚人執解將殺之曰下臣獲考死又何求蓋死生命也死而合義亦考終命而非凶上壽百歳中壽八十下壽六十年未六十死以正命𨿽考終不得謂之壽年過六卜而死非正命𨿽壽不得謂之考終故壽一福也考終命又一福也○漢孔氏曰動不遇吉短未六十折未三十夏氏曰凶短折止是天枉不必分析○漢孔氏曰常抱疾苦林氏曰疾者疫癘之類○漢孔氏曰多所憂林氏曰憂者不得以樂其生○漢孔氏曰困於財林氏曰貧者不得以資其生○漢孔氏曰醜陋林氏曰惡者凶暴之謂○漢孔氏曰尫劣林氏曰弱者懦弱之謂呂氏曰萬善生於剛萬惡生於弱人之不能自彊爲善或牽引入於惡而不能自拔者皆懦而無立者耳故弱居六極之末○張氏曰福有五極有六者其義相反不必數之相敵五福曰壽曰考終命六極曰凶短折此一極而反二福也五福曰富六極曰貧此一極而反一福也五福曰康寧六極曰疾曰憂五福曰攸好徳六極曰惡曰弱此二極而反一福也○張氏曰上之人使民舒泰則各全其壽樂業則各得其富知禮教所以攸好徳不死於徵戰不陷於刑戮所以考終命其或死於徵戰陷於刑戮則凶短折陰陽不調則疾多失其所則憂賦斂繁食貨乏則貧禮教失風俗壞則惡而弱福極之柄全在君而已○緫說一篇意○唐孔氏曰發首二句記被問之年自王乃言至彞倫攸敍王問之辭自箕子乃言至彞倫攸敍言禹得九疇之由自初一至威用六極言禹第敍九疇之次自一五行以下箕子條說九疇之義使成典教耳】

武王旣勝殷邦諸侯班宗彞作分器

【漢孔氏曰賦宗廟彛器酒罇賜諸侯宗彞說見益稷○漢孔氏曰言諸侯各有分也亡唐孔氏曰昭十二年左傳楚靈王云昔我先王熊繹與呂伋王孫牟燮父禽父並事康王四國皆有分我獨無十五年傳曰諸侯之封也皆受明器於王杜預云謂明徳之分器也】

尙書纂傳卷二十二

欽定四庫全書

尙書纂傳卷二十三

元王天與撰

旅獒第七

周書

西旅獻獒太保作旅獒

【漢孔氏曰西戎逺國貢大犬犬髙四尺曰獒○漢孔氏曰太保三公官名召公也林氏曰不言召公作旅獒而言太保者言保傅之職也○唐孔氏曰史敍其事作旅獒】

旅獒

【唐孔氏曰旅獒亦訓也蔡氏曰今文無古文有】

惟克商遂通道於九夷八蠻西旅厎貢厥獒太保乃作旅獒用訓於王

【蔡氏曰此旅獒之本序○漢孔氏曰四夷慕化貢其方賄九八言非一皆通道路無逺不服林氏曰蠻夷來王其道自通非若秦漢之開四夷以斥境土也○漢孔氏曰西旅之長致貢其獒○眞氏曰獒方獻而言已至此召公之所以爲能格君心者朱子曰是時武王已八十餘歲太保此書諄諄告之如教小兒自後世言之則爲非所宜言不尊君矣】

曰嗚呼明王愼徳四夷咸賔無有逺邇畢獻方物惟服食器用王乃昭徳之致於異姓之邦無替厥服分寶玉於伯叔之國時庸展親人不易物惟徳其物

【陳氏曰此專論貢獻之義○漢孔氏曰言明王愼徳以懷逺故四夷皆賔服呂氏曰愼徳一篇之綱領眞氏曰明王敬謹其徳豈欲四夷之我賔哉而賔貢乃有不期而自至者○漢孔氏曰天下萬國無有逺近盡貢其方土所生之物惟可以供服食器用者言不爲耳目華侈唐孔氏曰纁絺紵供服也橘柚菁茅供食也羽毛齒革瑤琨篠簜供器用也○漢孔氏曰徳之所致謂逺夷之貢以分賜異姓諸侯使無廢其職蔡氏曰昭示也呂氏曰如以肅愼楛矢分陳之類眞氏曰昭徳之致謂王者得逺方之貢則分賜諸侯使知謹徳則能致逺人之服不徳則反是欲其惕然自省無替厥服此卽愼徳之謂也徳以身言服以事言能謹徳則能謹事能謹事則爲能謹其徳古人論徳不在事外也○漢孔氏曰以寶玉分同姓之國是用誠信其親親之道蘇氏曰展布也○漢孔氏曰言物貴由人所貴在於徳或問人不易物之易合如字合作去聲朱子曰看上文意則當作如字讀又曰易攺易也言人不足以易物惟徳足以易物徳重而人輕也人猶言位也謂居其位者如寶玉𨿽貴若有君人之徳則所錫賚之物斯足貴若無其徳𨿽有至寶以錫諸侯亦不足貴也】

徳盛不狎侮狎侮君子罔以盡人心狎侮小人罔以盡其力不役耳目百度惟貞玩人喪徳玩物喪志志以道寧言以道接不作無益害有益功乃成不貴異物賤用物民乃足犬馬非其土性不畜珍禽奇獸不育於國不寶逺物則逺人格所寶惟賢則邇人安

【陳氏曰此皆反覆言獒不可受之意○漢孔氏曰盛徳必自敬何狎易侮慢之有眞氏曰召公旣言愼徳又以狎侮爲戒蓋不敬乃敗徳之源唐孔氏曰君子謂臣小人謂民呂氏曰狎侮之病必盛徳之至動容周旋中禮之人則無之下是或未必免狎侮君子豈能爲用色斯舉矣髙蹈逺引望望然而去安能盡其心狎侮小人小人防賤固不得不從然心不服豈能盡其力○漢孔氏曰言不以聲色自役則百度正眞氏曰物之誘人因視聽而入目悅色耳悅聲苟非心有所主未有不反爲耳目所役杜氏曰百度百事之節也○漢孔氏曰以人爲戲弄則喪其徳以器物爲戲弄則喪其志在心爲志發气爲言皆以道爲本蔡氏曰玩人卽上文狎侮之事玩物卽上文役耳目之事眞氏曰玩有戲狎意有耽著意玩人則以人爲戲輕薄慢易未有不喪其徳者玩物則以物爲戲荒縱淫泆未有不喪其志者何以寧其志曰道而已道者人心之正理以道養心則物欲不作而恬愉安平是之謂寧眾多之言交至吾前何以應之曰道爲權是非當否折之以道𨿽詖淫邪遁其能遷乎此內外交養之方也○漢孔氏曰遊觀爲無益奇巧爲異物唐孔氏曰諸所妄作皆爲無益諸所希有皆爲異物眞氏曰爲無益則心志分而功不成貴異物則徵求多而民不足惟知本務實者不然工商之巧不如農桑之朴錦繡之奢不如布帛之溫推類而言莫不然也○漢孔氏曰非此土所生不畜以不習其用皆非所用有損害故夏氏曰犬能守禦馬能致逺皆可用之物非其土性尙不畜養況珍異之禽奇怪之獸無用之物可畜之乎○漢孔氏曰不侵奪其利則來服矣蘇氏曰夷狄性貪故喜廉而畏貪古之循吏能以廉服夷狄者多矣而貪吏亦足以致冦況王者乎○漢孔氏曰寶賢任能則近人安近人安則逺人安矣○眞氏曰小駟乘而晉師以敗非土性也白狼入而荒服不至好珍奇也千里馬之卻漢文所以有道鬭鴨之求魏氏所以不長齊不寶徑寸之珠而寶檀子敵以畏楚不寶白珩而寶觀射父國以彊此皆後世事而召公之言無一不驗所以爲聖賢歟】

嗚呼夙夜罔或不勤不矜細行終累大徳爲山九仞功虧一簣允迪玆生民保厥居惟乃世王

【陳氏曰此又嘆息以申前意○漢孔氏曰言當早起夜寐常勤於徳呂氏曰此句與明王愼徳相爲表裏勤卽愼徳工夫所謂自彊不息源泉混混不捨晝夜耳目玩好何隙可入○漢孔氏曰輕忽小物積害毀大故君子愼其微朱子曰矜是矜惜持守之意呂氏曰當於一嚬一笑一動一作時仔細體察蓋小處易得放過眞氏曰行者徳之積防者鉅之積一行不謹全徳之累微者少忽鉅者不成○漢孔氏曰八尺曰仞諭向成也未成一簣猶不爲山故曰功虧一簣鄭氏曰簣盛土器也呂氏曰功虧一簣非謂止用一簣便做足了聖人𨿽作之不已常若欠一簣聖人之心無窮眞氏曰武王大聖人也西旅獻獒初未之受召公恐其恃大徳而忽細行以獻獒之受爲無損故豫戒之如此蓋積行而成徳猶累土而成山一行失則全體皆失亦猶一簣虧而全功俱虧也以聖人猶若是今人未有寸善曰吾知顧其大不卹其細可乎哉○漢孔氏曰言其能信蹈行此誡則生人安其居天子乃世世王天下】

巢伯來朝芮伯作旅巢命

【漢孔氏曰殷之諸侯伯爵也南方逺國武王克商慕義來朝○漢孔氏曰芮伯周同姓圻內之國爲卿大夫陳威徳以命巢亡唐孔氏曰杜預云芮馮翊臨晉縣芮鄕是也旅陳也上旅是國名此旅訓爲陳】

尙書纂傳卷二十三

欽定四庫全書

尙書纂傳卷二十四

元王天與撰

金縢第八

周書

武王有疾周公作金縢

【唐孔氏曰武王有疾周公作防書告神請代武王死事畢納書於金縢之匱及爲流言所謗成王悟而開之史敍其事乃作此篇非周公作也陳氏曰武王兄周公弟也周公名旦食采於周地在岐邦之內公爵也後封於魯諡文公】

金縢

【漢孔氏曰遂以所藏爲篇名唐孔氏曰金縢自爲一體祝亦誥辭也○朱子曰金縢之作在周公東徵而歸之後以其記武王時事且備東徵本末故敍於此○蔡氏曰今文古文皆有】

旣克商二年王有疾弗豫二公曰我其爲王穆卜周公曰未可以戚我先王公乃自以爲功爲三壇同墠爲壇於南方北面周公立焉植璧秉珪乃告大王王季文王【唐孔氏敍章指見篇末○漢孔氏曰伐紂明年武王有疾不悅豫○漢孔氏曰穆敬戚近也召公太公言王疾當敬卜吉凶周公言未可以死近我先王蔡氏曰古國有大事卜則公卿大夫百執事皆在誠一而和同以聽卜筮故曰穆卜林氏曰戚憂也潘博士云父母惟其疾之憂宜存亡之所同也故爲王穆卜則戚我先王矣是也○漢孔氏曰周公乃自以請命爲己事因大王王季文王請命於天故爲三壇壇築土墠除地大除地於中爲三壇吳氏曰壇髙而墠卑髙者設神明之位於其上卑者以供奔走之役於其下壇同一墠廣其地以容之耳○漢孔氏曰立壇上對三王唐孔氏曰周公北面則三壇南面可知禮授坐不立授立不坐欲其髙下均也神位在壇故周公立壇上對三王也鄭云時爲壇墠於丰壇墠之處猶存焉○漢孔氏曰璧以禮神植置也置於三王之坐周公秉桓圭以爲贄告謂祝辭○蔡氏曰二公不過卜武王之安否耳而周公愛兄之切危國之至忠誠懇懇於祖父之前如下文所云者有不得盡焉此其所以自以爲功也又二公穆卜則必用朝廷卜筮之禮如此則上下喧騰人心搖動故周公不於宗廟而特爲壇墠以自禱也】

史乃冊祝曰惟爾元孫某遘厲虐疾若爾三王是有丕子之責於天以旦代某之身予仁若考能多材多藝能事鬼神乃元孫不若旦多材多藝不能事鬼神乃命於帝庭敷佑四方用能定爾子孫於下地四方之民罔不祗畏嗚呼無墜天之降寶命我先王亦永有依歸今我卽命於元爾之許我我其以璧與珪歸俟爾命爾不許我我乃屏璧與珪

【唐孔氏敍章指見篇末○漢孔氏曰史爲冊書祝辭元孫武王某名臣諱君故曰某厲危虐暴也唐孔氏曰某卽發也泰誓牧誓不諱發而此獨諱之鄭云諱之者由成王讀之也意成王開匱得書至此字攺爲某故史官錄爲此篇因遂承王所讀而諱之唐陸氏曰遘遇也呂氏曰常人疾皆自致惟聖人道徳充足血气和平節宣衛養皆適其宜偶與天地之戾气相遇而得虐害之疾耳○漢孔氏曰大子之責謂疾不可救於天則當以旦代之蘇氏曰死生有可相代之理而世多疑之予觀近世匹夫匹婦爲其父母發一至孝之心足以動天地感鬼神多矣況周公乎且周公之禱非徒弟爲兄臣爲君也乃爲天下爲先王禱也世之所以疑者以己之多僞而疑聖人之不情耳○漢孔氏曰我周公仁能順父又多材多藝能事鬼神言可以代武王之意薛氏曰若如也與不若旦之若同義○漢孔氏曰汝元孫受命於天庭爲天子布其徳教以佑助四方言不可以死鄭氏曰武王所不能者林藝也所能者敷佑四方也材藝但指服事役使而言○漢孔氏曰言武王用受命帝庭之故能定先人子孫於天下四方之民無不敬畏張氏曰下地對上天而言四方之民以武王在上皆有祗畏之心天下方定民心易搖武王於是而死事未可知蓋大位姦之窺也危病邪之伺也其敢保四方之祗畏乎異時三監之叛周公之先見微矣○朱子曰周公金縢中乃立壇墠一節分明是對鬼若爾三王有丕子之責於天以旦代某之身此一段只有晁以道說得好他解丕子之責如史傳中責其侍子之責蓋云上帝責三王之侍子侍子指武王也上帝責其來服事左右故周公乞代其死云以旦代某之身予仁若考至罔不祗畏言三王若有侍子之責於天則不如以我代之我多材多藝能事上帝武王不若我多材藝不能事鬼神不如且畱他在世上定你之子孫與四方之民文意如此伊川卻疑周公不應自說多材多藝不是如此他止是要代武王之死爾○漢孔氏曰嘆息武王言不救則墜失天之寶命救之則先王長有依歸蔡氏曰寶命卽帝庭之命謂之寶者重其事也○漢孔氏曰就受三王之命於大卜知吉凶○漢孔氏曰許謂疾瘳待命當以事神不許謂不愈也屏藏也言不得事神薛氏曰許我謂許我代王之請也呂氏曰此非與三王爲要約也周公誠意之至自及於此蔡氏曰所欲以身代其死者在我者也在我者可必而在天者不可必故曰爾其許我不許我其稱爾稱我無異人子之在膝下以語其親者此亦不死其親之意也】

乃卜三一習吉啟籥見書乃並是吉公曰體王其罔害予小子新命於三王惟永終是圖玆攸俟能念予一人公歸乃納冊於金縢之匱中玉翼日乃瘳

【唐孔氏敍章指見篇末○漢孔氏曰以三王之卜一相因而吉呂氏曰三王之前各有一習吉說見大禹謨○漢孔氏曰三兆旣同吉開籥見占兆書乃亦並是吉唐孔氏曰鄭元云籥開藏之管也○漢孔氏曰公視兆曰如此兆體王其無害言必愈唐孔氏曰周禮卜筮君占體鄭云體兆象也尊者視兆象而已張氏曰周公爲王占體非僭也蓋王方在病中上相代王如此○漢孔氏曰周公言我小子新受三王之命武王惟長終是謀周之道言武王愈此所以待能念我天子事成周道蘇氏曰此所俟者三王能念我一人武王言俟其疾愈也卽上文所謂歸俟爾命也○漢孔氏曰從壇歸瘳差也唐孔氏曰金縢之匱則金縢是匱之名也縢是束縛之義藏之於匱緘之以金若今釘鐷之不欲使人開也王氏曰古者卜筮畢而不敢防必藏其冊書異時有大卜則復啟焉乃國家故事非特爲此匱藏其冊以爲後世自解之計也】

武王旣喪管叔及其羣弟乃流言於國曰公將不利於孺子周公乃告二公曰我之弗辟我無以告我先王周公居東二年則罪人斯得於後公乃爲詩以貽王名之曰鴟鴞王亦未敢誚公秋大熟未獲天大雷電以風禾盡偃大木斯抜邦人大恐王與大夫盡弁以啟金縢之書乃得周公所自以爲功代武王之說二公及王乃問諸史與百執事對曰信噫公命我勿敢言王執書以泣曰其勿穆卜昔公勤勞王家惟予衝人弗及知今天動威以彰周公之徳惟朕小子其新逆我國家禮亦宜之王出郊天乃雨反風禾則盡起二公命邦人凡大木所偃盡起而築之歲則大熟

【唐孔氏敍章指見篇末○漢孔氏曰武王死周公攝政其弟管叔及蔡叔霍叔乃放言於國以誣周公以惑成王孺稚也稚子成王邵子皇極經世書紀武王己卯伐商踐天子位至七年乙酉崩家語曰武王崩時成王十二嵗史記曰武王兄弟十人長伯邑考次武王次管叔鮮周公旦蔡叔度霍叔處曹叔振鐸成叔武其康叔封聃季載皆少未封武王克殷立紂子武庚祿父於故都以爲殷後大建親賢以藩屏王室周公以聖徳畱輔相朝廷分商畿內地封管叔蔡叔霍叔監武庚治殷民號三監武王崩成王幼沖周公位冢宰正百工管叔及蔡叔霍叔乃流言於國曰周公將爲成王之不利奪其位而有之馬氏曰流言謂以無根之言流布於國中朱子曰此卽大誥所謂三監及淮夷叛也意其稱兵舉事必以誅周公爲辭若王惇之於刁協劉隗耳○漢孔氏曰辟法也告召公太公言我不以法法三叔則我無以成周道告我先王唐陸氏曰辟馬鄭音避謂避居東都或問周公之誅管蔡與伊尹之放太甲皆聖人之變惟其至誠無愧正大明白故行之不疑未可以淺俗之心窺之也此辟字與蔡仲之命所謂致辟之辟同安得以爲避且使周公委政而去不幸成王終不悟小人得以乘間而入則周家之禍可勝言哉周公是時不知何以告先王也觀公告二公之言正大明白至誠惻怛則區區嫌疑不敢避矣惟此心無愧而後先王可告也自潔其身而爲匹夫之諒周公豈爲之哉朱子答曰辟字當從古注山楊氏曰周公誅管蔡爲時中○漢孔氏曰周公旣告二公遂東徵之二年之中罪人此得陳氏曰周公爲東伯東諸侯之不軌其職自得專徵朱子曰周公東徵不必言用權王室至親與諸侯連衡背叛當國大臣豈有坐視不救之理帥師徵之乃是正義不待可與權者而後能也唐孔氏曰詩東山之篇歌此事也云自我不見於今三年又云三年而歸此言二年者詩言初去及來凡經三年此直數居東之年除其去年故二年也惟言居東不知居在何處王肅云東洛邑也管蔡與商奄共叛故東徵鎭撫之案驗其事二年之間罪人皆得○漢孔氏曰成王信流言而疑周公故周公旣誅三監而作詩解所以宜誅之意以遺王王猶未悟故欲讓公而未敢朱子曰鴟鴞之詩大意告王以王業艱難不可毀壞之意鄭氏曰誚責讓也○漢孔氏曰二年秋也蒙恆風若雷以威之故有風雷之異風災所及邦人皆大恐鄭氏曰偃僕也○漢孔氏曰皮弁質服以應天所藏請命冊書本史百執事皆從周公請命唐孔氏曰皮弁是視朝服每日常服白布衣素績裳王見此變與大夫盡弁以開金縢之書省案故事求變異所由林氏曰啟緘之際猶未卜而得往者周公之說於匱中蓋因卜而偶得之蔡氏曰周公卜武王之疾二公未必不知之周公冊祝之文二公蓋不知也諸史百執事蓋卜筮執事之人成王使卜天變者卽前日周公使卜疾之人也○漢孔氏曰史百執事言信有此事周公使我勿道今言之則負周公噫恨辭唐孔氏曰周公忠心欲代武王死非是規求名譽故不用使人知之○漢孔氏曰本欲敬卜吉凶今天意可知故止之穆卜說見上文林氏曰觀其得書而止卜乃知其爲卜而啟縢非爲周公而啟也○漢孔氏曰言已童幼不及知周公昔日忠勤林氏曰周公尙欲以身代而父之死其肯不利於嗣子乎○漢孔氏曰發風雷之威以明周公之聖徳○漢孔氏曰周公以成王未悟故畱東未還攺過自新遣使者迎之亦國家禮有徳之宜唐陸氏曰新逆馬本作親迎蔡氏曰親誤作新正猶大學新誤作親也親迎公以歸於國家之禮亦宜也○漢孔氏曰郊以玉幣謝天天卽反風起木明郊之是○漢孔氏曰木有偃拔起而立之築有其根禾木無虧百谷丰熟周公之徳張氏曰成王疑則爲雷爲電爲風爲偃禾拔木成王悔則爲雨爲反風爲起木爲大熟人之處心可少差乎此君子所以愼其獨也】

【○總說一篇意○唐孔氏曰發首至王季文王史敍將告神之事也史乃冊祝至屏璧與珪告神之辭也自乃卜至乃瘳言卜吉告王差之事也自武王旣喪以下敍周公被流言東徵還反之事也】

尙書纂傳卷二十四﹤經部﹐書類﹐尙書纂傳﹥

欽定四庫全書

尙書纂傳卷二十五

元王天與撰

大誥第九

周書

武王崩三監及淮夷叛周公相成王將黜殷作大誥【漢孔氏曰三監菅蔡商淮夷徐奄之屬皆叛周唐孔氏曰漢地理誌云周旣滅商分其畿內爲三國邶鄘衞是也邶以封紂子武庚鄘管叔尹之衞蔡叔尹之以監商民謂之三監先儒多同此說惟鄭康成以三監爲管蔡霍林氏曰孟子謂周公使管叔監殷管叔以殷叛謂之監殷監武庚也若以武庚爲一則武庚何所監哉蔡仲之命言辟管叔囚蔡叔降霍叔則鄭說信矣陳氏曰使三監不叛武庚欲叛得乎故序正名而謂之三監叛○漢孔氏曰相謂攝政將以誅叛者之義大誥天下陳氏曰成王名誦葉氏曰周公主伐事故言周公相成王將黜殷與伊尹相湯伐桀同○唐孔氏曰史敍其事作大誥】

大誥

【漢孔氏曰陳大道以告天下遂以名篇林氏曰以篇內有大誥多邦之言故以名篇○唐孔氏曰陳壽云臯陶之謨略而雅周公之誥煩而悉何則臯陶與舜共談周公與羣下矢誓也○蔡氏曰今文古文皆有】

王若曰猷大誥爾多邦越爾禦事弗弔天降割於我家不少延洪惟我幼沖人嗣無疆大歷服弗造哲迪民康矧曰其有能格知天命已予惟小子若渉淵水予惟往求朕攸濟敷賁敷前人受命玆不忘大功予不敢閉於天降威用寧王遺我大寶紹天明卽命曰有大艱於西土西土人亦不靜越玆蠢殷小腆誕敢紀其敍天降威知我國有疵民不康曰予復反鄙我周邦今蠢今翼日民獻有十夫予翼以於敉寧武圖功我有大事休朕卜並吉肆予告我友邦君越尹氏庻士禦事曰予得吉卜予惟以爾庶邦於伐殷逋播臣爾庶邦君越庶士禦事罔不反曰艱大民不靜亦惟在王宮邦君室越予小子考翼不可徵王害不違卜肆予衝人永思艱曰嗚呼允蠢鰥寡哀哉予造天役遺大投艱於朕身越予衝人不卬自卹義爾邦君越爾多士尹氏禦事綏予曰無毖於卹不可不成乃寧考圖功已予惟小子不敢替上帝命天休於寧王興我小邦周寧王惟卜用克綏受玆命今天其相民矧亦惟卜用嗚呼天明畏弼我丕丕基【陳氏曰此首章總言東徵之義大意以卜爲主○漢孔氏曰周公稱成王命順大道以誥天下眾國及於禦治事者盡及之王若曰說見盤庚林氏曰猷者皆發語辭耳爾雅猷訓不一曰謀曰言曰已曰可曰圖非但訓道也大誥猶湯所謂誕誥盤庚所謂歷誥呂氏曰叛者三監淮夷耳何必大誥多邦及禦事之人蓋天下初定人情未安三監煽變恐亂之牽引不止於此所以大誥諭之使之釋悟合一無間則變無由生眞氏曰聖賢舉事必先諭誥多方者所以昭大公一眾志非但防亂而已○漢孔氏曰言周道不至故天下凶害於我家不少謂三監淮夷並作難凶害延大惟累我防童人言子孫承繼祖考無窮大數服行其政而不能爲智道以安人故使叛安人且猶不能況其有能至知天命者乎朱子曰弗弔只如字讀如詩所謂不弔昊天耳言不見憫弔於上帝也天降割於我家不少延句絕蔡氏曰言武王崩三監叛是天降災禍於我家不少待也歷歷數服五服哲明哲格格物之格言大思我幼沖之君嗣守無疆之大業弗能造明哲以導民於安康是人事且有所未至而況言其能格知天命乎○漢孔氏曰已發端嘆辭也我惟小子承先人之業若渉淵水往求我所以濟渡陳氏曰渡水曰渉渡訖曰濟往猶進也呂氏曰言我以幼沖小子當此禍變如渉深淵之水無有津涯可畏如此然𨿽畏之之深終不可不往求其濟之之道抑畏自疆兩者並行方能有濟○漢孔氏曰前人文武也我求濟渡在布行大道在布陳文武受命在此不忘大功天下威用謂誅惡也言我不敢閉絕天所下威用而不行將欲伐四國呂氏曰敷賁謂修明典章法度賁飾前人之業增光潤色之意也大抵守成之君苟徒保守無所增飾使祖宗之業不至光明盛大則非善繼矣必賁飾其業大前人所受之命玆乃能不忘所成之大功張氏曰敷前人受命者於前人所受之天命從而廣之陳氏曰天降威與下文天降威同意常人當禍亂之來每遮護閉掩惟恐人知今我當天之降威曉然示人不敢掩閉○漢孔氏曰安天下之王謂文王也遺我大寶龜疑則卜之以繼天明就其命而言之曰語更端也四國作大難於京師西土人亦不安於此蠢動蘇氏曰當時稱武王爲寧王以其克殷而安天下也陳氏曰下文所稱寧考寧人皆武王也呂氏曰大而天下小而一國必有大以爲國鎭此句大誥一篇之綱目自始至終皆言卜張氏曰天明與康誥天顯同意卽命與金縢卽命於元同意蔡氏曰寧王遺我以此者謂可以紹介天明以定吉凶曩嘗卽所命而其兆謂將有大艱難之事於西土西土之人亦不安靜今而果然卜之可驗如此將言下文伐殷卜吉之事故先發此○漢孔氏曰言殷後小腆腆之祿父大敢紀其王業欲復之天下威謂三叔流言故祿父知我周國有疵病言我殷當復欺惑東國人令不安反鄙易我周家蘇氏曰腆厚也商少富厚乃敢紀其旣亡之敍蓋天降威亦其心知我國有二叔之疵而民不安故欲作難以鄙我有周邦也呂氏曰鄙鄙小如子產謂鄭鄙邑也之鄙○漢孔氏曰今天下蠢動今之明日賢者有十夫來翼佐我周用撫安武事謀立其功大事戎事也人謀旣從卜又並吉所以爲美蘇氏曰獻賢敉撫也四國蠢動之明日民之賢者有十夫來助我往徵四國撫循寧王之武事以圖功也周公之東徵也邦君禦事皆疑天下騷動而此十夫者至故周公喜之表其人以令天下張氏曰得天在乎得民得民在乎得賢蓋天之視聽從民民之去就視賢楊氏曰惟至誠爲能通天下之志誠而不疑則類自合方成王幼沖羣叔流言危疑之甚也惟周公以身任之而不疑故民獻有十夫予翼此朋盍簪之謂也林氏曰民獻與益稷黎獻同晉欒武子以三卿爲主不與楚戰亦周公之意漢周亞夫伐七國得一劇孟猶以爲重況謂之民獻者哉惜其名氏不見於後世蔡氏曰上文曰有大艱於西土蓋卜於武王方崩之時此云朕卜並吉乃卜於將伐武庚之日先儒合以爲一誤矣○漢孔氏曰故告我友國諸侯及於正官尹氏卿大夫眾士禦治事者言謀及之用汝眾國往伐殷逋亡之臣謂祿父呂氏曰殷逋播臣者謂武庚及其羣臣本逋亡播遷之臣也○漢孔氏曰汝眾國上下無不反曰徵伐四國爲大難四國不安亦在天子諸侯教化之過蔡氏曰在王宮云云謂三叔不睦之故實兆釁端不可不自反也○漢孔氏曰於我小子先卜敬成周道若謂今四國不可徵則王室有害故宜從卜應氏曰考翼以爲成敬則非經意下文有厥考翼語與此一也不應爲二說蘇氏曰害何也】

【按此設爲羣臣艱大之辭曰民不安靜亦惟在王之宮邦君之室及予小子而已當反躬自咎可也徵伐之事父所敬重王何不違卜而已乎】

【○漢孔氏曰故我童人成王長思此難而嘆曰信蠢動天下使無妻無夫者受其害可哀哉呂氏曰成王明知邦君之言爲非又言此者聖賢無斷然阻絕人之意所以盡人心也○漢孔氏曰我周家爲天下役事遺我甚大投此艱難於我身言不得已張氏曰爲天吏以奉將天罰實惟天所役而已遺言有所授投言有所畀○漢孔氏曰言徵四國於我童人不惟自憂而已乃欲施義於汝眾國君臣上下至禦治事者汝眾國君臣當安勉我曰無勞於憂不可不成汝寧祖聖考文武所謀之功唐陸氏曰卬我也蘇氏曰毖畏也○蘇氏曰我聞汝眾言亦永思其難曰是行也信動鰥寡哀哉然予爲天子作天之役天實以大艱遺我故勉而從天非我自憂也爾眾人義當以言安我曰無畏此所憂之事惟當一心以成汝寧考所圖之功今乃不然深責之也○漢孔氏曰不敢廢天命言卜吉當必徵之○漢孔氏曰言天美寧王興周者以寧王惟卜之用故能安受此明命明卜宜用葉氏曰武王由百里而有天下故言小邦周泰誓云朕夢協朕卜則武王伐紂亦用卜矣○漢孔氏曰人獻十夫是天助民況亦用卜乎吉可知矣蔡氏曰今天相助斯民避凶就吉況亦惟卜用是上而先王下而小民莫不用卜而獨可廢卜乎○漢孔氏曰嘆天之明徳可畏輔成我大大之基業言卜不可違也呂氏曰天明卽上文所謂紹天明者張氏曰人君當以剛大自期無以驚憂自沮商道不衰何以見髙宗四夷不叛何以見宣王然則四國之叛爲天之弼周也審矣】

王曰爾惟舊人爾丕克逺省爾知寧王若勤哉天閟毖我成功所予不敢不極卒寧王圖事肆予大化誘我友邦君天棐忱辭其考我民予曷其不於前寧人圖功攸終天亦惟用勤毖我民若有疾予曷敢不於前寧人攸受休畢

【陳氏曰此言前業當終之義○漢孔氏曰特命久老之人知寧王故事者大能逺省識古事汝知寧王若彼之勤勞哉呂氏曰於邦君禦事之中提出舊人而告之謂逮事武王者○漢孔氏曰閟愼也言天愼勞我周家成功所在我不敢不極盡寧王所謀之事蘇氏曰閟閉也天所以閉塞艱礙我國者使我知畏而成功於此也我其敢不盡力以終寧王所圖之事哉○漢孔氏曰故大化天下道我友國諸侯我周家有大化誠辭爲天所輔其成我民矣我何其不於前寧王安人之道謀立其功所終乎林氏曰孟子謂有如時雨化之者顏子謂夫子循循然善誘人化誘有優遊不迫之意先王忠厚之道也棐輔也天不言胡爲而知其輔我哉惟考之於民而已蘇氏曰天旣助我至誠之辭其必考之於民以驗其實我其可不與寧王之舊臣圖功之所終乎○漢孔氏曰天亦勞愼我民欲安之如人有疾欲已去之天欲安民我何敢不於前寧王所受美命終畢之蘇氏曰天所以勤勞憂畏我民者使我日夜思念如人之有疾之不忘醫也予其可不與前寧人同受休終哉唐孔氏曰上云卒寧王圖事又云圖功攸終又云攸受休畢三者文辭略同義不甚異大意惟言當終寧王之業重兵謹戰丁寧以勸民耳】

王曰若昔朕其逝朕言艱日思若考作室旣厎法厥子乃弗肯堂矧肯構厥父菑厥子乃弗肯播矧肯獲厥考翼其肯曰予有後弗棄基肆予曷敢不越卬敉寧王大命若兄考乃有友伐厥子民養其勸弗救

【陳氏曰此申言武功當終之義○漢孔氏曰順古道我其往東徵矣我所言國家之艱備矣日思念之蘇氏曰如我本意則昔者已往矣所以至今者以言艱而日思之也○漢孔氏曰以作室諭治政也父已致法子乃不肯爲堂基況肯構立屋乎不爲其易則難者可知○漢孔氏曰又以農諭其父已菑耕其田其子乃不肯播種況肯收獲乎唐陸氏曰田一嵗曰菑○漢孔氏曰其父敬事創業而子不能繼承其功其肯言我有後不棄我基業乎今不徵是棄之】

【按厥考翼一語正所以答考翼不可徵之辭邦君艱大之辭則以考翼不可徵成王答之之語則以考翼不可棄若成王者眞肯堂肯構肯播肯獲之子矣】

【○漢孔氏曰故我何敢不於今日撫循寧王大命以徵逆乎薛氏曰古之舉大事者必自任其成功故湯武曰今朕必往而此曰曷敢不越卬也○漢孔氏曰若兄弟父子之家乃有朋友來伐其子民養其勸不救者以子惡故以此四國將誅而無救者罪大故眞氏曰養如養冦之養友謂我所友愛之人以仇讎之人而伐吾子尙可言也以友愛之人而伐吾予民其可容養之且勸我以弗救乎友蓋指三監而言三監本吾所親愛者一旦至此孟子所謂涕泣而道之者也伐厥子猶鴟鴞詩所謂旣取我子也民謂當時之異論者實指邦君禦事而托之民也若兄考指武王而言周公之兄成王之考也友謂管蔡武王周公之所友愛也子謂成王兄考之子也管蔡叛周是伐兄考之子也兄考之子爲友所伐爾民乃欲養禍而勸以不救可乎】

王曰嗚呼肆哉爾庶邦君越爾禦事爽邦由哲亦惟十人迪知上帝命越天棐忱爾時罔敢易法矧今天降戾於周邦惟大艱人誕鄰胥伐於厥室爾亦不知天命不易予永念曰天惟喪殷若穡夫予曷敢不終朕畝天亦惟休於前寧人予曷其極卜敢弗於從率寧人有指疆土矧今卜並吉肆朕誕以爾東徵天命不僭卜陳惟若玆

【陳氏曰此總申前諸章之意○漢孔氏曰嘆今伐四國必克之故以告諸侯及臣下禦治事者林氏曰王莽大誥亦曰肆哉師古云肆陳也勸令陳力此諭邦君禦事以陳力戡難也○漢孔氏曰言其故有明國事用智道十人蹈知天命謂人獻十夫來佐周林氏曰爽與用爽厥師同王氏曰爽邦由哲非由眾也十夫者哲人也蔡氏曰迪知者蹈行其知之謂賢人能知天心十夫歸則天意歸矣○漢孔氏曰於天輔誠汝天下是知無敢易天法況今天下罪於周使四國叛乎惟大爲難之人謂三叔也大近相伐於其室家謂叛逆也若不早誅汝天下亦不知天命之不易也陳氏曰命徳討罪天之定法爾常時尙不敢變易況今天降災汝不欲徵是不知天命不可變易也與上罔敢易法相應○漢孔氏曰稼穡之夫除艸養苗我長念天亡殷惡主亦猶是矣我何敢不順天終竟我壠畝乎唐孔氏曰言穢艸當除去殷余當殄滅○漢孔氏曰天亦惟美於寧王受命我何其極卜法敢不於從言必從也李氏曰理所當從不卜亦可也○漢孔氏曰循寧王所有指意以要疆土則善矣況今卜並吉乎言不可不從袁氏曰指意也武王克商普天之下莫非王土苟他人據之而不全有所覆豈寧王指意○漢孔氏曰以卜吉之故大以汝眾東徵四國天命不僭差卜兆陳列惟若此吉必克之不可不勉○眞氏曰予永念以下分三節天命喪殷不可不終其事一也天命武王凡今疆土皆前人所區畫不可不率其舊如韓愈所謂惟天惟祖宗所以付任予者庶其在此予曷敢不力二也其下乃言今卜並吉是天命我所不可違三也予曷其極卜言不必窮極於卜也卜陳惟若玆言卜亦不外乎此也先以理斷後以卜參之𨿽不違卜亦不專恃於卜也】

尙書纂傳卷二十五

欽定四庫全書

尙書纂傳卷二十六

元王天與撰

微子之命第十

周書

成王旣黜殷命殺武庚命防子啟代殷後作微子之命【呂氏曰黜殷命殺武庚皆周公東徵時事序言成王者發周公尊王之意見禮樂徵伐自天子出○漢孔氏曰命爲宋公爲湯後吳氏曰防子之封宋蓋在武王時此書乃爵爲上公申命之書史記世家言周公旣承成王命誅武庚乃命微子啟代殷後奉其先祀作防子之命以申之其說爲是○唐孔氏曰史敍其事作防子之命】

防子之命

【漢孔氏曰封命之書稱其本爵以名篇林氏曰防子殷之爵今旣封宋當曰宋公之命而曰微子之命蓋防子未嘗有臣周之意成王亦未有臣之之心亦猶箕子𨿽封於朝鮮而猶稱箕子也○蔡氏曰今文無古文有】

王若曰猷殷王元子惟稽古崇徳象賢統承先王修其禮物作賔於王家與國咸休永世無窮

【陳氏曰此首言命微子爲殷後之意○漢孔氏曰微子帝乙元子王若曰說見盤庚猷說見大誥呂氏曰言元子明其當立也○漢孔氏曰惟考古典有尊徳象賢之義言今法之呂氏曰崇徳如封夏之後所以崇禹之徳封商之後所以崇湯之徳象賢謂擇其後嗣象其先王之賢者封之○漢孔氏曰言二王之後各修其典禮正朔服色與時王並通三統唐孔氏曰郊特牲雲天子存二代之後猶尊賢也尊賢不過二代禮運云杞之郊也禹也宋之郊也契也是二王后皆郊天以其祖配之鄭云所存二王后者命使郊天以天子禮祭其始祖受命之王自行其正朔服色新安王氏曰除正朔之外不用時王之制度而用其舊法○漢孔氏曰爲時王賔客與時偕美長世無竟陳氏曰作賔謂先代之後有不純臣之義如爲賔客然書言虞賔詩言有客是也左氏傳皇武子曰宋先代之後也於周爲客天子有事燔焉有喪拜焉呂氏曰後世滅人之國惟恐苗裔之存爲子孫害今乃欲其與國齊休永世無窮見用心之廣大忠厚也】

嗚呼乃祖成湯克齊聖廣淵皇天眷佑誕受厥命撫民以寛除其邪虐功加於時徳垂後裔

【陳氏曰此述湯之徳應上文崇徳之意○漢孔氏曰言汝祖成湯能齊徳聖達廣大深逺澤流後世蔡氏曰齊肅也齊則無不敬聖則無不通廣言其大淵言其深○漢孔氏曰大天眷顧湯佑助之大受其命謂天命○漢孔氏曰撫民以寛政放桀邪淫蕩之徳呂氏曰傳記多論湯尙嚴商先罰皆不知治體者仲虺稱湯曰克寛克仁則湯開創六百年之業正在於寛所謂尙嚴先罰其亦不考於經歟又曰撫民以寛乃湯有天下規模寛之一字百世不可易○漢孔氏曰言湯立功加於當時徳澤垂及後世裔末也朱子曰裔衣裾之末衣之餘也故以爲子孫之稱】

爾惟踐修厥猷舊有令聞恪愼克孝肅恭神人予嘉乃徳曰篤不忘上帝時歆下民祗協庸建爾於上公尹玆東夏

【陳氏曰此述防子之賢應上文象賢之意○漢孔氏曰汝防子能踐湯徳久有善譽昭聞逺近蔡氏曰踐履修舉猷道也陳氏曰舊猶素也聞聲譽聞於人也令聞善譽也呂氏曰令聞非自外來反求於身踐履所至充實輝光自然彰著其來舊矣○漢孔氏曰言防子敬愼能孝嚴恭神人故我善汝徳謂厚不可忘張氏曰恪愼在心肅恭在貌克孝內也故言恪愼神人外也故言肅恭○漢孔氏曰孝恭之人祭祀則神歆享施令則人敬和用是封立汝於上公之位正此東方華夏之國宋在京師東眞氏曰恪愼克孝是事親以敬肅恭神人是事神治人皆以敬敬以事神故上帝時歆敬以治人故下民祗協古者聖賢惟於敬用功而已馬氏曰公有二有三公之公在內而相王者也有公侯伯子男之公封建而分治者也封建者惟二王后乃稱公魯衞齊晉止侯爵朱子曰宋地在禹貢徐州泗濵西及豫州孟諸之野商都亳宋都商丘皆在應天府亳州界】

欽哉往敷乃訓愼乃服命率由典常以蕃王室乃烈祖律乃有民永綏厥位毗予一人世世享徳萬邦作式俾我有周無斁嗚呼往哉惟休無替朕命

【陳氏曰此皆戒勉之辭應上文統承先王至永世無窮之意○漢孔氏曰敬哉敬其爲君之徳往臨人布汝教訓愼汝祖服命數循用舊典無失其常以蕃屏周室戒之眞氏曰微子旣篤於敬矣猶以欽哉勉之欲其敬而又敬也往敷乃訓欲其以修於己者布其教於國人也陳氏曰服猶被服之服命卽所告之命謹汝所被之命也與享明乃服命之意同循行典常之道以蕃衞王室蕃與藩同屏也諸侯之衞王國猶藩屏然○漢孔氏曰大汝烈祖成湯之道以法度齊汝所有之人則長安其位以輔我一人言上下同榮慶李氏曰律謂整齊之也毗輔也○漢孔氏曰防子累世享徳不忝厥祖𨿽同公侯而特爲萬國法式汝世世享徳則使我周好汝無厭蔡氏曰卽詩言在此無斁之意○漢孔氏曰嘆其徳遣往之國言當惟爲美政無廢我命陳氏曰嘆而申戒之休卽上文咸休之休上文皆朕命也○蘇氏曰方武庚叛後而封微子防子蓋處可疑之地而命之曰上帝時歆曰乃烈祖曰萬邦作式此三代之事後世所不及也○呂氏曰武庚之變成功甚難今略無一言及此怡然气象和平蓋殺武庚自是武庚事封防子自是防子事天命天討各無容心又曰大誥之書皆義气防子之命皆和气○新安王氏曰泰誓牧誓言紂之失至於再三與周之友邦徵士言也酒誥言紂之失詳周君臣相與言也多士多方言紂之失略與殷之遺民言也防子之命並不及紂之事止言湯之聖微子之賢其言有體也哉】

唐叔得禾異畝同穎獻諸天子王命唐叔歸周公於東作歸禾

【漢孔氏曰唐叔成王母弟食邑內得異禾也穎穗也禾各生一壠而合爲一穗拔而貢之陳氏曰唐叔名虞○漢孔氏曰異畆同穎天下和同之象周公之徳所致周公東徵未還故命唐叔以禾歸周公唐叔後封晉亡】

周公旣得命禾旅天子之命作嘉禾

【漢孔氏曰已得唐叔之禾遂陳成王歸木之命而推美成王天下和同政之善者故周公作書以嘉禾名篇告天下亡○三山陳氏曰此天地之和气所以彰成王周公君臣之際始疑終信之意也二書𨿽亡觀其序宛然有唐虞賡歌之意當成王之疑也而禾爲之偃及其啟金縢之書也而禾爲之起及其君臣之心旣已相得也禾爲之合穗一禾而三致意焉周公之忠誠蓋與天通有以見天人之果無二理也】

尙書纂傳卷二十六

欽定四庫全書

尙書纂傳卷二十七上

元王天與撰

康誥第十一

周書

成王旣伐管叔蔡叔以殷餘民封康叔作康誥酒誥梓材

【漢孔氏曰滅三監以三監之民國康叔爲衞侯周公懲其數叛故使賢母弟主之康圻內國名叔封字陳氏曰霍叔之罪輕於管蔡故序不及呂氏曰殷之大家世族遷於洛者周公師保之不遷而在商者謂之餘民命康叔以化之左氏傳祝鮀曰昔武王克商成王定之分康叔殷民七族陶氏施氏繁氏錡氏樊氏饑氏終葵氏封畛土略命以殷誥而封於殷虛啟以商政疆以周索】

【按合書序與春秋傳考之所謂餘民亦有大家世族在其間或遷洛或畱衞非特分治教化亦以分殺其勢無使相梃意有攸在云】

【○唐孔氏曰周公以王命戒之而作康誥酒誥梓材三篇之書】

康誥

【漢孔氏曰命康叔之誥眞氏曰此篇胡氏以爲武王之書朱子從之而蔡氏所辧尢力今姑從先儒之說以爲周公作更當博考云○蔡氏曰今文古文皆有】

惟三月哉生魄周公初基作新大邑於東國洛四方民大和會侯甸男邦采衛百工播民和見士於周周公咸勤乃洪大誥治

【唐孔氏曰此史緫序言之○漢孔氏曰周公攝政七年三月始生魄生魄說見武成○漢孔氏曰初造基建作王城大都邑於東國洛汭居天下土中四方之民大和悅而集會呂氏曰斧斤版築之事亦甚勞矣而民大和會悉來赴役猶文王作靈臺庶民子來也○漢孔氏曰此五服諸侯服五百里侯服去王城千里甸服千五百里男服去王城二千里采服二千五百里衞服三千里與禹貢異制五服之百官播率其民和悅並見卽事於周唐孔氏曰男下獨有邦字以五服男居其中舉中則五服皆有邦可知呂氏曰除要荒外皆來供役蓋王室有事諸侯皆當從之周衰城成周尙有仲孫何忌會晉韓不信齊髙張宋仲幾衞世叔之徒供役況成王時乎陳氏曰見朝見之見士與事同周說見武成○漢孔氏曰周公皆勞勉五服之人遂乃因大封命大誥以治道潘氏曰勤如杕杜以勤歸之勤○夏氏曰先儒或以此章爲洛誥脫簡蓋周公誅三監封康叔在三年而營洛邑則在七年是康叔之封在營洛前數年所以可疑也意者王者將敷大命於諸侯必於臣民所會而誥之此康叔之誥所以在營洛之時歟林氏曰康叔之封固在卜洛之前而其誥之乃在營洛之際序蓋推本言之耳使其始封之初則書當爲命之體如微子之命蔡仲之命惟其誥之不在於始封之初故不謂之命而謂之誥者也】

王若曰孟侯朕其弟小子封惟乃丕顯考文王克明徳愼罰不敢侮鰥寡庸庸祗祗威威顯民用肇造我區夏越我一二邦以修我西土惟時怙冒聞於上帝帝休天乃大命文王殪戎殷誕受厥命越厥邦厥民惟時敍乃寡兄朂肆汝小子封在玆東土

【蔡氏敍章指見篇末○漢孔氏曰周公稱成王命命爲孟侯五侯之長謂方伯使康叔爲之言王使我命其弟封封康叔名稱小子明當受教訓王若曰說見盤庚蘇氏曰康叔成王叔父而周公弟謂之孟侯則可謂之小子則不可且謂武王爲寡兄此豈成王之言蓋周公𨿽以王命命康叔而其實皆周公之言張氏曰稱孟侯者尊之也稱其弟者親之也小子封者撫而教之也○漢孔氏曰惟汝大明父文王唐孔氏曰以近而可法不過子之法父故舉文王也左氏傳申公巫臣曰明徳愼罰文王所以造周也明徳務崇之之謂愼罰務去之之謂○漢孔氏曰惠卹窮民不慢鰥夫寡婦用可用敬可敬刑可刑明此道以示民蔡氏曰鰥寡人所易忽也於人易忽者而不忽焉以見聖人無所不敬畏也卽堯不虐無告之意論文王之徳而首發此非聖人不能也文王敬賢討罪一聽於理而已無與焉故徳著於民○漢孔氏曰用此明徳愼罰之道始爲政於我區域諸夏故於我一二邦皆以修治○漢孔氏曰我西土岐周惟是怙恃文王之道故其政教冒被四表上聞於天天美其治陳氏曰文王爲西伯故言西土應氏曰文王視民如子其民怙之如父冒聞於上帝卽君奭之迪見冒聞皆是徳之包涵蒙覆而感格無間也○漢孔氏曰天美文王乃大命之殺兵殷大受其王命謂三分天下有其二以授武王唐孔氏曰殪殺也戎商說見泰誓中○漢孔氏曰於其國於其民惟是次序皆文王教○漢孔氏曰汝寡有之兄武王勉行文王之道故汝小子封得在此東土爲諸侯新安王氏曰寡有二義寡君寡人貶損之稱寡兄寡命言其罕有朱子曰衞在禹貢冀州在河北朝歌之東湛水之北百泉之南卽今衞縣大抵今懷衞澶相滑濮等州開封大名府界皆衞境也呂氏曰一段精神盡在此兩句提起康叔不可輕易之心】

王曰嗚呼封汝念哉今民將在祗遹乃文考紹聞衣徳言往敷求於殷先哲王用保乂民汝丕逺惟商耇成人宅心知訓別求聞由古先哲王用康保民於天若徳裕乃身不廢在王命

【蔡氏敍章指見篇末○漢孔氏曰念我所以告汝之言○漢孔氏曰今治民將在敬循汝文徳之父繼其所聞服行其徳言以爲政教唐陸氏曰遹述也陳氏曰紹謂繼之於前衣謂服之於已呂氏曰商民見文王之子來臨爲侯將以祗述文王之事望之康叔聞文王之徳言日夕覆在身然後足以副民望也○漢孔氏曰汝往之國當布求殷先哲王之道用安治民陳氏曰敷求廣求也○漢孔氏曰汝當大逺求商家耇老成人之道常以居心則知訓民蔡氏曰宅心處心也安汝止之意○呂氏曰爾之所往商之故地也商民之情素安乎殷先哲王之訓故必敷而求之循而行之又於商耇成人就而詢之廣大深逺而思惟之蓋老成之言初若無味思惟至於廣大方有所得宅心知訓者人心未宅則一念潰亂𨿽有老成之言無由知之惟有所宅則有所知○漢孔氏曰又當別求所聞父兄用古先智王之道用其安者以安民呂氏曰別求更求也又使之更求羲黃堯舜禹之法○蔡氏曰近述諸家逺稽諸古不一而足以見義理之無盡陳氏曰文考事近故曰祗遹而已殷先王逺矣故當敷求古先王又逺則當別求若夫求而聞聞而由則彼此互見曰保乂曰康保亦互文也○漢孔氏曰大於天爲順徳則不見廢常在王命蔡氏曰者廓而大之也天者理之所從出也康叔博學以聚之集義以生之眞積力久眾理該通此心之天理之所從出者始恢廓而有餘用矣若是則心廣體胖動無違理斯能不廢在王之命也呂氏曰爲子必須如舜與曾閔方能不廢父命爲臣必須如舜與周公方能不廢君命於天徳裕身可謂盛矣止能不廢王命才可免過而已以此見人臣職分之難盡】

王曰嗚呼小子封恫瘝乃身敬哉天畏棐忱民情大可見小人難保往盡乃心無康好逸豫乃其乂民我聞曰怨不在大亦不在小惠不惠懋不懋已汝惟小子乃服惟王應保殷民亦惟助王宅天命作新民

【漢孔氏曰瘝病治民務除惡政當如痛病在汝身欲去之敬行我言呂氏曰命爾爲侯非富貴爾身乃委疾痛於爾身耳可不敬哉○漢孔氏曰天徳可畏以其輔誠民情大可見以小人難安眞氏曰萬事之得或以一事之失而召怨萬人之悅或以一夫之怨而生亂此小人所以難保○漢孔氏曰往當盡汝心爲政無自安好逸豫寛身其乃治民眞氏曰始以天民並言而終獨歸之民者民心卽天心也能保小民卽能保天命矣○漢孔氏曰不在大起於小不在小小至於大言怨不可爲故當使不順者順不勉者勉呂氏曰如鰥寡孤獨人所易忽汝當撫摩是惠所不惠也纎防小事人所易怠汝必勉行是懋所不懋也眞氏曰周公以此爲弭怨之道後世乃欲以嚴刑峻罰止之不知適所以長怨也○漢孔氏曰已乎汝惟小子陳氏曰汝所事在廣王之徳意以應保殷民而已林氏曰民之有求者有以應之民之未安者有以保之晁錯謂人情莫不欲壽三王生而不傷人情莫不欲富三王厚而不困人情莫不欲安三王扶而不危此所以應保之也○漢孔氏曰亦所以惟助王者居順天命爲民日新之教陳氏曰宅猶定也朱子曰鼓之舞之之謂作言振起其自新之民也商之餘民染紂污俗而失其本心故告之以此欲其有以鼓舞而作興之使之振厲踴躍以去其惡而遷於善捨其舊而進乎新也然此豈聲色號令之所及哉亦自新而已蔡氏曰作新民者明徳之終也大學之言明明徳亦以新民終之】

王曰嗚呼封敬明乃罰人有小罪非眚乃惟終自作不典式爾有厥罪小乃不可不殺乃有大罪非終乃惟眚災適爾旣道極厥辜時乃不可殺

【蔡氏敍章指見篇末○漢孔氏曰嘆而勅之凡行刑罰汝必敬明之張氏曰明徳則曰敬哉愼罰則曰敬明是明徳愼罰專在敬而已○漢孔氏曰小罪非過失乃惟終身行之自爲不常用犯汝王氏曰典式皆訓法人若有小罪而非過誤乃終如此而自作不合典法之事爾是故爲也故爲者𨿽小罪亦當殺之○漢孔氏曰汝盡聽訟之理以極其罪是人所犯亦不可殺當以罰宥論之王氏曰適爾謂偶然人若有大罪非終於爲之乃是過誤以爲災而偶然耳過誤者𨿽大罪亦當赦之也林氏曰旣道極厥辜者蓋旣自以爲有罪云耳若今之律所謂自首者原其罪也諸葛孔明治蜀服罪輸情者𨿽重必釋其此意歟○朱子曰此宥過刑故之意蘇氏曰吾聞之知法者謂此假設法也周公設爲甲乙二人皆犯死罪而議其輕重也甲之罪小小於乙之謂也非謂其罪不至死也然其罪出於故爲如是者當據法殺之不可讞也乙之罪𨿽大然非出於故爲是則眞可讞也以今世法考之謀殺已傷𨿽未殺皆死𨿽未傷而置人於必死之地亦死鬭殺故殺𨿽已殺而情可憫者免失殺𨿽已殺皆贖夫以未殺未傷而比之旣殺非小罪殺而大罪赦乎初非以非死罪爲小罪也】

王曰嗚呼封有敍時乃大明服惟民其勑懋和若有疾惟民其畢棄咎若保赤子惟民其康乂非汝封刑人殺人無或刑人殺人非汝封又曰劓刵人無或劓刵人【漢孔氏曰嘆政教有次敍是乃治理大明則民服民旣服化乃其自勑正勉爲和○漢孔氏曰化惡爲善如欲去疾治之以理則惟民其盡棄惡修善○漢孔氏曰愛養人如安孩兒赤子不失其欲惟民其皆安治大學曰康誥云云心誠求之𨿽不中不逺矣程子曰赤子未能自言其意而爲之母者慈愛之心出於至誠則凡所以求其意者𨿽或不中而不至於大相逺矣○眞氏曰此章言惟民其者三蓋人君用刑有敍而人服則民皆相勑相勉以和矣治民如治疾𨿽攻以藥石而非害之則民皆逺罪而遷於善矣保民如保赤子心誠求之則民皆安且治矣○漢孔氏曰言得刑殺罪人無以得刑殺人而有妄刑殺非辜者劓截鼻刵截耳刑之輕者亦言所得行所以舉輕以戒爲人輕行之唐孔氏曰此又曰者述康叔之又曰朱子曰非汝封刑人殺人則無或刑人殺人矣非汝封又曰劓刵人則無或劓刵人矣言其責之在己也不須攺句只是說汝不刑人殺人則人亦無敢刑人殺人汝不劓刵人則人亦無敢劓刵人耳○呂氏曰非汝封以下丁寧告戒之辭也非汝封刑人殺人刑殺豈汝封之權乎無或刑人殺人申戒之辭不可或有刑人殺人之意也又言非汝封者緫說兩句非汝之權也又曰劓刵人無或劓刵人史官記周公諄勤反覆之意言非特大罪如此劓刵防罪亦不可有自用之心也】

【按非汝封與勿庸以次汝封意近刑人殺人對劓刵人與用其義刑義殺意近蓋欲任理而無或任其已私耳又曰書凡四見此又曰以爲周公設康叔之言固明快以爲史述周公諄復重言合下文又曰要囚例姑兼存之以備商搉云】

王曰外事汝陳時臬司師玆殷罰有倫又曰要囚服念五六日至於旬時丕蔽要囚

【漢孔氏曰言外土諸侯奉王事汝當布陳是法司牧其眾及此殷家刑罰有倫理者兼用之林氏曰以衞侯入爲大司寇上所言者司寇之事內事也外事者衞之事也臬門梱也有限凖之義故以訓法夏氏曰以汝陳時臬司師爲句非經意成王謂汝但當設是法官以治之而其治之之道則師玆殷先哲王罰之有倫敍者足矣永嘉陳氏曰曰師玆殷罰曰罰蔽殷彛蓋以殷民習見殷家之法𨿽輕重不同而不駭於耳目周公期於頑民之畏法而不期於周令之必行○漢孔氏曰要囚謂察其要辭以斷獄旣得其辭服膺思念五六日至於十日至於三月乃大斷之唐孔氏曰又曰者周公重言之也陳氏曰要者結罪之謂與周禮卿士言異其死刑之罪而要之之要同要囚謂結其囚之罪也蔽要囚者斷其所結定之囚猶今世引斷也林氏曰唐太宗謂死者不可復生死囚𨿽三覆奏而頃刻之間何暇思慮自今宜二日五覆奏正得周公之意云】

王曰汝陳時臬事罰蔽殷彞用其義刑義殺勿庸以次汝封乃汝盡遜曰時敍惟曰未有遜事已汝惟小子未其有若汝封之心朕心朕徳惟乃知凡民自得罪冦攘姦宄殺越人於貨暋不畏死罔弗憝

【漢孔氏曰陳是法事其刑罰斷獄用殷家常法夏氏曰陳設是法事指上文言也○漢孔氏曰義宜也用舊法典刑宜於時世者以刑殺勿用以就汝封之心所安陳氏曰罰獨言之則兼刑殺上文殷罰有倫是也與刑殺對言則罰輕刑重殺尢重也薛氏曰擇其義之至精者無適無莫義之與比而已呂氏曰次如次捨之次不可移就汝之意○漢孔氏曰乃使汝所行盡順曰是有次敍惟當自謂未有順事君子將興自以爲不足王氏曰遜者屈已以就義之意○漢孔氏曰已乎他人未其有若汝封之心言汝心最善我心我徳惟汝所知欲其明成王所以命已之款心夏氏曰成王之心在先教化後刑罰惟康叔知之○漢孔氏曰凡民用得罪爲冦盜攘竊姦宄殺人顚越人於是以取貨利暋彊也自彊爲惡而不畏死人無不惡之者言當消絕之林氏曰自得罪猶言自作孽應氏曰暋者昬頑彊悍其在受徳暋是也林氏曰憝惡也好生惡死人之常情人惟畏死而後可以死懼之旣不畏死何所不至此所以天下共惡之下章將告康叔以衞之風俗自棄人倫故先設爲此言以輕重相較云】

王曰封元惡大憝矧惟不孝不友子弗祗服厥父事大傷厥考心於父不能字厥子乃疾厥子於弟弗念天顯乃弗克恭厥兄兄亦不念鞠子哀大不友於弟惟弔玆不於我政人得罪天惟與我民彛大泯亂曰乃其速由文王作罰刑玆無赦不率大戛矧惟外庶子訓人惟厥正人越小臣諸節乃別播敷造民大譽弗念弗庸瘝厥君時乃引惡惟朕憝已汝乃其速由玆義率殺亦惟君惟長不能厥家人越厥小臣外正惟威惟虐大放王命乃非徳用乂汝亦罔不克敬典乃由裕民惟文王之敬忌乃裕民曰我惟有及則予一人以懌

【漢孔氏曰大惡之人猶爲人所大惡況不善父母不友兄弟者乎言人之罪惡莫大於不孝不友爲人子不能敬身服行父道而怠忽其業大傷其父心是不孝於爲人父不能字愛其子乃疾惡其子是不慈於爲人弟不念天之明道乃不能恭事其兄是不恭爲人兄亦不念穉子之可哀大不篤友於弟是不友惟人至此不孝不慈不友不恭不於我執政之人得罪乎道教不至所致天與我民五常而廢棄不行是大滅亂天道言當速用文王所作違教之罰刑此亂五常者無得赦朱子曰弔只如字讀惟弔玆惟痛憫此得罪之人也不於我政人得罪痛憫之深恨不自我得罪也𨿽若此然不罪之則民彛冺亂矣○蘇氏曰三監之世商人父子兄弟以相殘虐爲俗周公之意蓋謂孝友民之天性也不孝不友必有以使之子弟固有罪矣父兄獨無過乎故父子兄弟相爲逆亂治之之道不可與寇攘同法我將誨其子曰汝不服父事豈不大傷厥考心又誨其父曰此非汝子乎何疾之深也又誨其弟曰長幼天命也其可不順又誨其兄曰此汝弟也獨不念父母鞠養劬勞之哀乎人非木石禽犢假以日月須其善心油然而生未有不爲君子也張氏曰昔魯有父子訟者孔子置之狴犴三月俟其悔而後出之其意正與此合蓋斷父子兄弟之訟不與凡人同當有教以感動之若遽以法斷之則用一法吏足矣不必吾儒也林氏曰寇攘姦宄孟子以爲不待教而誅則不孝不慈不友不恭之人其必教之不攺然後誅也舜之時寇賊姦宄則使臯陶明刑以治之至於百姓不親五品不遜乃不屬之臯陶而屬之契周公之意亦然也朱子曰此節當從孔說蘇氏等一槪以寛爲說恐非聖人懲人正法之意眞氏曰朱子之言當矣然蘇林等說亦不可廢○漢孔氏曰戛常也凡民不循大常之教猶刑之無赦況在外掌眾子之官主訓民者而親犯乎惟其正官之人於小臣諸有符節之吏及外庶子其有不循大常者則亦在無赦之科汝今往之國當分別播布徳教以立民太善之譽若不念我言不用我法者病其君道是汝長惡惟我亦惡汝汝乃其速用此典刑宜於時世者循理以刑殺呂氏曰康叔不以身率之則乂大難戛者戛戛乎其難之謂也眞氏曰不率大戛一句或屬上文或屬下文呂氏合而爲一似爲得之又其說與下文不能厥家人罔不敬典相應蓋戛者二物相擊之謂然其義終難通曉當在缺疑之域葉氏曰禮云庶子正公族之官教之以孝弟睦友子愛明父子之義長幼之節者此云外庶子指衞言也唐孔氏曰正人若周官三百六十職正官之首小臣諸節謂正人之下非長官之身下至符吏諸有符節者若爲官行文書而有符今之印者也在軍者有旌節亦得爲有符節眞氏曰乃別播敷造民大譽謂我所惡者不孝不友也諸臣不以此訓民乃別立教條以要譽愚俗使其不知不孝不友之爲惡豈非不體上心不用上令而病其君乎引惡謂引而入於不孝不友之地此所以速由玆義以率殺也蓋導民以惡乃賊人心害風教之大者不然安得遽以刑殺加之乎蔡氏曰上言民不孝不友則速由文王作罰刑玆無赦此言外庶子云云則速由玆義率殺曰刑曰殺若用法峻急者蓋殷之臣民化紂之惡父子兄弟之無其親君臣上下之無其義非繩之以法示之以威殷人孰知不孝不義之不可幹哉周禮所謂刑亂國用重典者是也然曰速由文王曰速由玆義則其刑其罰亦仁厚而已矣呂氏曰率與上率字相應由義以表率之表率不行然後不得已而殺之○漢孔氏曰則亦惟君長之正道爲人君長而不能治其家人之道則於其小臣外正官之吏並爲威虐大放棄王命乃由非徳用治之故蔡氏曰君長指康叔也林氏曰不能厥家人越小臣外正猶左傳所謂不能其大夫至於君祖母以及國人也小臣外正卽上文正人小臣諸節也其曰外正亦猶外庶子也家人之云父父子子兄兄弟弟夫夫婦婦而家道正正家而天下定矣此其本末先後之序當反諸身旣不能齊家必不能倡率其臣屬使敷教化而其所以治民者惟有殺而已是汝肆爲威虐放棄王命而以非徳治民也○漢孔氏曰常事人之所輕故戒以無不能敬常汝用寛民之道當惟念文王之所敬忌而法之汝行寛民之政曰我惟有及於古則我一人以此悅懌汝徳林氏曰典者天敍之典卽父子兄弟之常道也敬典敬敷五教是也裕民在寛是也蔡氏曰敬則有所不忽忌則有所不敢此言愼罰之終也穆王訓刑亦曰敬忌云】

【按孔氏釋元惡至刑玆無赦順經文爲正康誥語乃王法劑量之公家語事又聖化感移之妙道並行而不悖也至於全章則合分三節刑輕於殺殺重於刑惟俗之薄警以刑矣抑正民者羣臣也故懼其引民於惡則由義率殺之長羣臣者君長之康叔也故懼其不能表率羣臣則勉之以敬典裕民匪彛之威罰𨿽明敬典之風化甚雅化民以是擬文王而及之庶乎是責康叔尢重也夫惟康叔反躬端化旣純以粹而後敬明之罰可施於弗率之頑也不然嚴刑峻罰務以求勝可謂之罰矣能如文王之愼罰乎此篇明徳愼罰爲綱領其望叔汝念哉至徳裕乃身是始之曰徳也敬哉敏徳顧徳至篇終是終之曰徳也中間敬明乃罰以下五節言愼罰而參錯以徳之一字者凡三四見蓋徳爲之主則其刑其罰玆式有愼是明徳固明徳也愼罰亦明徳也卽一章刑玆無赦一語論之具警民固至嚴而至公通一篇明徳愼罰論之其導民實至寛而至裕所謂並行而不悖之道也】

王曰封爽惟民迪吉康我時其惟殷先哲王徳用康乂民作求矧今民罔迪不適不迪則罔政在厥邦

【蔡氏敍章指見篇末○漢孔氏曰明惟治民之道而善安之夏氏曰不孝不友之人其不善之心非與生俱生也無人以迪之耳故迪之而後可至於吉康○漢孔氏曰我是其惟殷先智王之徳用安治民爲求等呂氏曰前旣責之民又責之臣又責之康叔此以下成王所以自責也張氏曰殷民安於殷久矣故我於殷先哲王之徳求之林氏曰作求謂起而求殷先哲王所以康乂民者詩云王配於京世徳作求言武王所以配於京者以求之三後故也○漢孔氏曰況今民無道不之言從教也不以道訓之則無善政在其國蔡氏曰迪卽迪吉康之迪○眞氏曰此𨿽成王以導民之責自勉亦以訓康叔也然欲導民於吉康其何以哉惟於殷先哲王之徳用於康乂民者作而求之而已蓋殷先哲王之所爲無非導民吉康之道也導之以仁義而民趨於仁義導之以孝弟而民趨於孝弟卽所謂吉康也政者所以正民也不能導民使知所適尙何政之有蓋古之所謂政者合教化而言後之所謂政者離教化而言】

王曰封予惟不可不監告汝徳之說於罰之行今惟民不靜未戾厥心迪屢未同爽惟天其罰殛我我其不怨惟厥罪無在大亦無在多矧曰其尙顯聞於天

【漢孔氏曰我惟不可不監視古義告汝施徳之說於罰之所行欲其勤徳愼刑張氏曰我監觀文王明徳愼罰之意而告汝上文所告皆是也○漢孔氏曰假令今天下民不安未定其心於周教道屢數而未和同設事之言明惟天其以民不安罰誅我我其不怨天汝不治我罰汝汝亦不可怨我林氏曰天佑下民作之君師今民至迪屢未同是不能盡君師之責以相上帝也則罰殛之至豈敢怨哉張氏曰古之言天者皆責備於已而不求全於人故民不靜不同天不罪民而罪導民者陳氏曰迪屢未從猶無辭於天罰況不迪乎○漢孔氏曰民之不安𨿽小邑少民猶有罰誅不在多大況曰不愼罰明聞於天者乎言罪大蔡氏曰惟民之罪不在大亦不在多苟惟有罪卽在朕躬呂氏曰此成王周公自反以感動康叔也】

王曰嗚呼封敬哉無作怨勿用非謀非彞蔽時忱丕則敏徳用康乃心顧乃徳逺乃猷裕乃以民寧不汝瑕殄【蔡氏敍章指見篇末○漢孔氏曰言當修已以敬無爲可怨之事勿用非善謀非常法陳氏曰非謀敗事之謀非彛變常之事成王恐康叔惑於邪說異術謂殷民難以徳化易以刑服如封倫之語唐太宗者故戒以勿用○漢孔氏曰斷行是誠道大法敏徳薛氏曰忱者至誠之道也敏者至健之徳也惟至誠故能有守惟至健故能有爲○漢孔氏曰用是誠道安汝心顧省汝徳無令有非逺汝謀思爲長久陳氏曰心不安則喜異而厭常徳不顧則無內省之實猷不逺則貪目前之利忘他日之害此皆原於不忱不敏也○漢孔氏曰行寛政乃以民安則我不汝罪過不絕亡汝眞氏曰裕乃以民寧不必言行寛政但自無作怨以下數條行之優裕卽所以致民之寧而民不瑕絕之也蓋爲善未至於優裕皆勉彊也與若徳裕乃身之裕同】

王曰嗚呼肆汝小子封惟命不於常汝念哉無我殄享明乃服命髙乃聽用康乂民

【蔡氏敍章指見篇末○漢孔氏曰故當念天命之不於常汝行善則得之行惡則失之○漢孔氏曰無絕棄我言而不念享有國土當明汝所服行之命令使可則陳氏曰汝當念哉無使我所與汝之爵土殄絕而不能享也服命卽今所受之誥命明汝所服之命不可昏而忘朱子曰殄享世享皆謂享於天子○漢孔氏曰髙汝聽以安治民陳氏曰髙乃聽猶尊所聞】

王若曰往哉封勿替敬典聽朕告汝乃以殷民世享【漢孔氏曰汝往之國勿廢所宜敬之常法眞氏曰敬典卽前所謂罔不克敬典篇終復申言之無垢張氏曰此篇終始戒康叔以敬典蓋商人父子兄弟各失其倫此最風俗名教之大者李氏曰康誥篇終以敬哉敬典爲言於是知敬乃修身治民之本化商民之綱要莫切於此○漢孔氏曰順從我所告之言卽汝乃以殷民世世享國福流後世史氏曰亡秦之世惟衞享國四十世九百年則世享之言驗矣蔡氏曰世享對上文殄享而言】

【按二章享字當從朱子蓋於無我字順而於化殷民以享上尢通自無作怨以下意專尙徳蓋始條陳於明徳愼罰終歸宿於徳化優容而所謂徳特在敬典而已成周忠厚化民如此】

【○總說一篇意○蔡氏曰明徳愼罰一篇之綱領不敢侮鰥寡以下文王明徳愼罰也汝念哉以下欲康叔明徳也敬明乃罰以下欲康叔愼罰也爽惟民以下欲其以徳行罰也敬哉以下欲其不用罰而用徳也終則以天命殷民結之】

尙書纂傳卷二十七上

欽定四庫全書

尙書纂傳卷二十七中

元王天與撰

酒誥第十二

周書

酒誥

【漢孔氏曰康叔監殷民殷民化紂嗜酒故以戒酒誥呂氏曰酒之爲病在後世視之則甚輕當時視之則甚重商舉世之病在酒所以大誥之○蔡氏曰今文古文皆有】

王若曰明大命於妹邦乃穆考文王肇國在西土厥誥毖庶邦庶士越少正禦事朝夕曰祀玆酒惟天降命肇我民惟元祀天降威我民用大亂喪徳亦罔非酒惟行越小大邦用喪亦罔非酒惟辜文王誥教小子有正有事無彞酒越庶國飲惟祀徳將無醉惟曰我民迪小子惟土物愛厥心臧聰聽祖考之彞訓越小大徳小子惟一妹土嗣爾股肱純其藝黍稷奔走事厥考厥長肇牽車牛逺服賈用孝養厥父母厥父母慶自洗腆致用酒庶士有正越庶伯君子其爾典聽朕教爾大克羞耇惟君爾乃飲食醉飽丕惟曰爾克永觀省作稽中徳爾尙克羞饋祀爾乃自介用逸玆乃允惟王正事之臣玆亦惟天若元徳永不忘在王家

【陳氏曰此章首以文王戒酒之教勉康叔○漢孔氏曰周公以成王命誥康叔欲令明施大教命於妹國妹地名紂所都朝歌以北是唐孔氏曰妹與沬一也王氏曰總其君與其臣民誥之故曰邦○漢孔氏曰父昭子穆文王故稱穆將言始國在西土西土岐周之政蔡氏曰穆考敬徳之考詩稱穆穆文王是也上篇言文王明徳則曰顯考此篇言文王誥毖則曰穆考言各有當也○漢孔氏曰文王其所誥愼眾國眾士於少正官禦治事吏朝夕勑之惟祭祀而用此酒不常飲鄭氏曰庶邦諸侯庶士庶邦之羣臣少小正長也小官之長如稱小伯小尹然蔡氏曰文王爲西伯故得誥毖庶邦西土庶邦逺去商邑文王誥毖亦諄諄以酒爲戒則商邑可知矣○漢孔氏曰惟天下教命始令我民知作酒者惟爲祭祀唐孔氏曰酒人自意所爲今言天降命者以天非人不因人爲者亦天之所使言元祀者謂酒惟用於大祭祀見戒酒之深也○漢孔氏曰天下威罰使民亂徳亦無非以酒爲行者言酒本爲祭祀亦爲亂行於小大之國所用喪亡亦無不以酒爲罪也唐孔氏曰民自飲酒至亂以被威罰言天降威者亦如上言天降命也爲亂而罪天理當然眞氏曰觀小大邦用防之語則當時以酒亡國者多矣○廣漢張氏曰酒之爲物本以奉祭祀供賔客此卽天之降命也而人以酒之故至於失徳喪身卽天之降威也○漢孔氏曰小子民之子孫也正官治事謂下羣吏教之皆無常飲酒陳氏曰前誥庶邦曰誥毖其辭嚴此誥小子曰誥教其辭寛蔡氏曰小子血气未定尢易縱酒害徳故誥教之朱子曰楊文公言童穉之學養其良知良能當以先入之言爲主○漢孔氏曰於所治眾國飲酒惟當行祭祀以徳自將無令至醉祝氏曰周官酒正凡祭祀以法共五齊三酒酒人掌爲五齊三酒亦曰祭祀則共奉之若夫共賔客享士庶子享耆老孤子則言於祭祀之後蓋酒以祀爲主自祀之外皆禮之餘也然祭而飲所以受福苟不將之以徳則欲以受福禍莫大焉故先王寓之法度彞皆有舟舟皆有罍以舟能載物過量則溺罍能澤物不均則害使舉是禮者必明是義又何喪徳之有】

【按正卽少正也事卽禦事也庶國卽庶邦也文王旣誥毖庶邦庶士少正禦事於誥教小子之際又丁寧覆說之也下庶士有正亦是覆說上文云】

【○漢孔氏曰文王化我民教道子孫惟土地所生之物皆愛惜之則其心善子孫皆聰聽父祖之常教於小大之人皆念徳則子孫惟專一眞氏曰於小大之徳視之惟一不以謹酒爲小焉謹酒非小徳則腆酒非小過明矣○漢孔氏曰今往當使妹土之人繼汝股肱之教爲純一之行其當勤種黍稷奔走事其父兄陳氏曰藝種也呂氏曰此皆安分之事竭力耕田共爲子職而已何暇縱酒乎惟不服田畆心無所用則必向於酒矣○漢孔氏曰農功旣畢始牽車牛載其所有求易所無逺行賈賣用其所得珍異孝養其父母王氏曰賈人亦受田也舉農賈則工可知矣○漢孔氏曰其父母善子之行子乃自潔厚致用酒養也薛氏曰或修農功或服商賈以養父母父母慶則汝可用酒也○漢孔氏曰眾伯君子長官大夫統庶士有正者其汝常聽我教勿違犯林氏曰庶士有正謂庶士有正以統之也庶伯君子者伯長也君子謂伯長之賢者也陳氏曰君子爲有徳之稱亦以有位稱者如有官君子是也呂氏曰凡爲官長皆在爾統率之下則爾當常聽我之教也】

【按周禮宮正宮伯鄭氏注正長也伯長也俱爲長然宮正上士宮伯中士據此則此正與伯𨿽俱爲長然亦不無小辧云】

【○漢孔氏曰汝大能進老成人之道則爲君矣如此爾乃飲食醉飽之道陳氏曰行養老之禮則飲食醉飽無害○漢孔氏曰我大惟教汝曰汝能長觀省古道爲考中正之徳則君道成矣陳氏曰民因農賈而飲士大夫因養老而醉特其小者又推其大者論之故言丕惟曰眞氏曰中徳卽中道卽身而言則曰中徳卽事而言則曰中道○漢孔氏曰能考中徳則汝庶幾能進饋祀於祖考矣能進饋祀則汝乃能自大用逸之道馬氏曰進飲食曰饋進飲食以祀其先故曰饋祀陳氏曰介因也左傳介大國皆訓因祭祀之時始可因用逸○呂氏曰周公開飲酒之門有三祭祀用酒父母慶用酒養老用酒三者無非於其良心開之蘇氏曰酒人情之所不能免禁而絕之𨿽聖人不能故戒其沈湎之禍而開其徳飲之樂聖人之禁人蓋如此○漢孔氏曰此乃信任王者正事之大臣亦惟天順其大徳而佑之長不見忘在王家陳氏曰正事猶上文言有正有事李氏曰元徳卽中徳自康叔言之則曰中自天言之則曰元呂氏曰不湎於酒亦是常事周公推之直至天若元徳人之進徳惟於最難捨處放得下卽是徳進不已獲天順處】

王曰封我西土棐䢐邦君禦事小子尙克用文王教不腆於酒故我至於今克受殷之命

【陳氏曰此承上章以文王事結之○漢孔氏曰我文王在西土輔訓往日國君及禦治事者下民子孫皆庶幾能用上教不厚於酒言不常飲袁氏曰謂之棐者孟子所謂輔之翼之是也呂氏曰天下之理相爲消長不厚於酒者必厚於徳○漢孔氏曰故我周家至於今能受殷王之命眞氏曰有司之不腆酒於天命何與而以克受殷命爲職此之由但觀幽厲陳隋之朝上下沈酣以至於亡則謹酒而受天命夫何疑哉】

王曰封我聞惟曰在昔殷先哲王迪畏天顯小民經徳秉哲自成湯咸至於帝乙成王畏相惟禦事厥棐有恭不敢自暇自逸矧曰其敢崇飲越在外服侯甸男衞邦伯越在內服百僚庶尹惟亞惟服宗工越百姓裏居罔敢湎於酒不惟不敢亦不暇惟助成王徳顯越尹人祗辟我聞亦惟曰在今後嗣王酣身厥命罔顯於民祗保越怨不易誕惟厥縱淫泆於非彞用燕喪威儀民罔不衋傷心惟荒腆於酒不惟自息乃逸厥心疾狠不克畏死辜在商邑越殷國滅無罹弗惟徳馨香祀登聞於天誕惟民怨庶羣自酒腥聞在上故天降喪於殷罔愛於殷惟逸天非虐惟民自速辜

【呂氏曰此以商之興亡告康叔○漢孔氏曰聞之於古殷先智王謂湯蹈道畏天明著小民能常徳持智陳氏曰迪畏行其所畏也上畏天道之顯明下畏小民之難保畏天畏民無隱顯輕重之間徳者得此理經徳常其徳而不失也哲者明此理秉哲持其明而不昏也經徳秉哲乃畏天畏民之實○漢孔氏曰從湯至帝乙中間之王猶保成其王道畏敬輔相之臣陳氏曰成湯而下豈無僻王言自成湯咸至於帝乙者亦舉其大槪耳應氏曰古之王者克自抑畏固無俟乎勉彊然必擇其道隆徳盛者以爲輔相而尊敬嚴憚之所以維持其敬心而不懈也○漢孔氏曰惟殷禦治事之臣共輔佐畏相之君有恭敬之徳不敢自寛暇自逸豫崇聚也自暇自逸猶不敢況敢聚會飲酒乎新安王氏曰禦事猶言治事凡經言如庶士禦事尹氏禦事通庶官言之也然三公謂之三事六卿謂之六事諸侯三卿亦曰禦事司徒司馬司空平王言卽我禦事則禦事兼小大之臣皆可稱林氏曰所以輔君者皆盡其恭王博士云責難於君謂之恭厥棐有恭則責難矣眞氏曰崇飲謂相尙以飲○漢孔氏曰於在外國侯服甸服男服衞服國伯庶侯之長唐孔氏曰舉四者以總六服邦謂國君伯言長連率卒牧皆是○漢孔氏曰於在內服治事百官眾正及次大夫服事尊官陳氏曰內服畿內也禹貢畿內稱甸服惟服奔走服事之人下士府史胥徒是也宗工尊官六卿之類也○漢孔氏曰於百官族姓及卿大夫致仕居田裏者林氏曰禮所謂致仕而春秋傳所謂老也○漢孔氏曰自外服至裏居皆無敢沈湎於酒非徒不敢亦不暇飲酒所以不暇飲酒惟助其君成王道明其徳於正人之道必正身敬法眞氏曰是時內外小大之臣無敢湎酒者不惟稟上之教不敢違亦以職守所在不暇爲不敢猶有勉彊不暇則安之矣職守謂何上以助成君徳之顯明下以助大臣之祗辟也此章乃一篇之根本凡人敬則不縱欲縱欲則不敬殷之君臣旣一於敬矣舉天下之欲不足動之況荒惑敗亂如酒乎蔡氏曰成王顧上文成王而言祗辟顧上文有恭而言○漢孔氏曰嗣王紂也酣樂其身不憂政事○漢孔氏曰言紂暴虐施其政令於民無顯明之徳所敬所安皆在於怨不可變易林氏曰孟子云安其危利其菑祗保越怨之謂也○漢孔氏曰紂大惟其縱淫泆於非常用燕安喪其威儀民無不衋然痛傷其心張氏曰泆失燕安也有威可畏謂之威有儀可象謂之儀用燕喪其威儀失其君人之道民無畏而象之者矣陳氏曰衋痛也呂氏曰感傷又重於怨大抵怨之極而無可柰何方到傷處○漢孔氏曰言紂大厚於酒晝夜不念自息乃過差鄭氏曰不惟者不但安息逸樂而已又爲酒所使如下文所云也○漢孔氏曰紂疾狠其心不能畏死言無忌憚紂聚罪人在都邑而任之於殷國滅亡無憂懼蔡氏曰罹憂也其心疾狠𨿽殺身而不畏也辜在商邑𨿽滅國而不憂也眞氏曰觀今小人一醉之餘忿疾彊狠水火可入兵刃可蹈則紂之情狀可知○漢孔氏曰紂不念發聞其徳使祀見享升聞於天大行淫虐惟爲民所怨咎張氏曰先王之祀以徳不以物故奉牲以告奉盛以告奉酒醴以告皆以徳爲主有徳則馨香無徳則臭穢○漢孔氏曰紂眾羣臣用酒沈荒腥穢聞在上天故天下喪亡於殷無愛於殷惟以紂奢逸故眞氏曰馨香者穢徳之對也紂旣無徳馨香惟有腥穢上聞於天而已○漢孔氏曰言凡爲天所亡天非虐民惟民行惡自召罪馬氏曰古民人字通用】

王曰封予不惟若玆多誥古人有言曰人無於水監當於民監今惟殷墜厥命我其可不大監撫於時予惟曰汝劼毖殷獻臣侯甸男衞矧太史友內史友越獻臣百宗工矧惟爾事服休服采矧惟若疇圻父薄違農父若保宏父定辟矧汝剛制於酒厥或誥曰羣飲汝勿佚盡執拘以歸於周予其殺又惟殷之迪諸臣惟工乃湎於酒勿庸殺之姑惟教之有斯明享乃不用我教辭惟我一人弗卹弗蠲乃事時同於殺

【夏氏曰此又詳告康叔以制酒之意○漢孔氏曰我不惟若此多誥汝古聖賢有言人無於水監當於民監視水見已形視民行事見吉凶○漢孔氏曰今惟殷紂無道墜失天命我其可不大視此爲戒撫安天下於是呂氏曰撫於時撫當時百姓也○漢孔氏曰劼固也我惟告汝曰汝當固愼殷之善臣信用之王氏曰殷獻臣謂賢人嘗仕殷而今裏居者○漢孔氏曰侯甸男衞之國當愼接之況太史內史掌國典法所賔友乎林氏曰康叔爲諸侯長故劼毖及於侯甸男衞薛氏曰周禮太史掌邦之六典法則內史掌王八枋之法二史在王朝則貳冢宰在侯國則居賔友之地○漢孔氏曰於善臣百尊官不可不愼況汝身事服行美道服事治民乎陳氏曰宗工大臣也此獻臣宗工乃周臣之致仕裏居者王氏曰服休者以徳爲事在位者也服采者以事爲事在職者也林氏曰爾事言爾所共事者也○漢孔氏曰圻父司馬農父司徒身事且宜敬愼況所順疇咨之司馬乎況能迫回萬民之司徒乎宏父司空當順安之司馬司徒司空列國諸侯三卿愼擇其人而任之則君道定況汝剛制於酒乎王氏曰三卿之位爲汝疇匹司馬薄伐愆違司徒若國保民司空居四民富而生之以定辟朱子曰古注從父絕句荊公從違保辟絕句敻出諸儒之表呂氏曰剛制者當時酒之爲病甚深苟泛泛悠悠不用力斷然制之則安能制之故謂之剛制夏氏曰成王謂我今惟言曰汝康叔當堅固毖愼殷之賢臣及汝爲孟侯所統侯甸男衞之國君皆當固愼之此正如文王毖庶邦庶士越少正禦事蓋毖愼之使不縱於酒也殷賢臣及所統諸侯旣固愼之矣況太史內史乃汝康叔之所親友者及其賢臣爲百官尊者不可不固愼之也內史太史及賢臣百宗工旣固愼之矣況與汝康叔共事之人所謂服休而在位服采而在職者其可不固愼之乎服休服采旣固愼之矣況爾之疇匹而位爲三卿者謂司徒司馬司空也又可以不固愼之乎自殷賢臣推而上之至於三卿皆康叔所當毖愼者汝其可不剛以制其縱酒之失乎眞氏曰四矧字一節重於一節蓋所職愈重則所戒愈嚴劼毖以上所戒勑而言剛制以己所自檢而言在羣臣則當謹上之戒在康叔則當防己之欲○漢孔氏曰其有告汝曰民羣聚飲酒不用上命則汝收捕之無令失也盡執拘羣飲酒者以歸於京師我其擇罪重者而殺之蘇氏曰予其殺者未必殺也猶今法曰當斬者皆具獄以待命不必死也然必立死法者欲人畏而不敢犯也羣飲蓋亦當時之法有羣聚飲酒謀爲大姦者其詳不可得而聞矣如今之法有曰夜聚曉散者皆死罪蓋聚而爲妖逆者也使後世不知其詳而徒聞其名凡民夜相過者輒殺之可乎舊說以爲羣飲者周人則殺之殷人則勿殺也夫民同犯一罪而殺其一不殺其一周人其肯服乎羣飲則死公卿大夫羣飲可不誅乎不誅吏則無以禁民吏民皆誅則桀紂之虐不至於此矣皆事之必不然者予不可以不論○漢孔氏曰又惟殷家蹈惡俗諸臣惟眾官化紂日久乃沈湎於酒勿用法殺之以其漸染惡俗故必三申法令且惟教之則汝有此明訓以享國蘇氏曰此謂凡湎於酒而不爲他大姦者也不擇殷周而周公特言殷者蓋爲妹邦化紂之徳諸臣百工皆沈湎而況民乎故凡湎於酒者皆可教不可殺不分殷周也○漢孔氏曰汝若忽怠不用我教辭惟我一人不憂汝乃不潔汝政事是汝同於見殺之罪呂氏曰其不聽我教辭不蠲潔其事是終不能攺然後殺之蓋教之不從者乃不得已而殺之也】

【按呂說教字𨿽與上文聨屬終不若孔說得本旨蓋此誥乃告康叔化殷俗千百言不如責康叔一語觀矧汝剛制之言可見】

王曰封汝典聽朕毖勿辯乃司民湎於酒

【陳氏曰總結一篇之意○漢孔氏曰汝當常聽念我所愼而篤行之陳氏曰此書始終告以毖愼故篇終復提其要以語之○漢孔氏曰辯使也勿使汝主民之吏湎於酒言當正身以率民王氏曰汝司民有湎於酒則以正治之勿爲之辯釋以爲無罪蔡氏曰辯治也乃司有司也卽上文諸臣百工之類康叔不治其諸臣百工之湎酒則民之湎酒者不可禁矣眞氏曰勿辯以下說者不同句斷亦異孔氏說爲不費辭但不知辯之訓使何所出亦不敢以爲必然也姑並載之】

尙書纂傳卷二十七中

欽定四庫全書

尙書纂傳卷二十七下

元王天與撰

梓材第十三

周書

梓材

【漢孔氏曰告康叔以爲政之道亦如梓人治材蔡氏曰篇中有梓材二字比稽田作室爲雅故以爲簡編之別唐孔氏曰梓材亦誥也○蔡氏曰今文古文皆有】

王曰封以厥庶民曁厥臣達大家以厥臣達王惟邦君汝若恆越曰我有師師司徒司馬司空尹旅曰予罔厲殺人亦厥君先敬勞肆䢐厥敬勞肆往姦宄殺人歷人宥肆亦見厥君事戕敗人宥王啟監厥亂爲民曰無胥戕無胥虐至於敬寡至於屬婦合由以容王其效邦君越禦事厥命曷以引養引恬自古王若玆監罔攸辟

【按此告康叔通上下之情以施寛大之澤】

【○漢孔氏曰言當用其眾人之賢者與其小臣之良者以通達卿大夫及都家之政於國汝當信用其臣以通王教於民惟乃國君之道陳氏曰大家商七族之類呂氏曰自康叔言之有民有臣有大家自王言之則率土之濵莫非王臣故於達王止言臣此首言通上下之情也應氏曰或以大家爲彊家巨室考之經文初無此意古者諸侯稱邦卿大夫稱家故諸侯之重者稱大邦卿大夫之重者稱大家下文司徒司馬司空卽大家也故遂分兩曰字以言之自汝若恆越曰至戕敗人宥達大家之事也自王啟監至罔攸辟達王之事也下而達大家上而達王皆明白以達其言委曲以達其意也爲邦君者旣能因大家之言以達其意則亦可以吾之慈祥惻怛達之於彼旣能因王之言以達其意則亦可以下之疾痛困苦達之於上斯可謂四達之皇皇矣○漢孔氏曰汝惟君道使順常於是曰我有典常之師可師法言國之三卿正官眾大夫皆順典常而曰我無厲虐殺人之事如此則善矣應氏曰越語助也猶越若蓋發語辭也汝若能常常曰我有師師之三卿尹旅其言每自謂不暴虐於殺人是汝知臣下之心而能稱述褒奬之也下文達王者旣爲王之言則此曰當爲三卿尹旅之言乃相稱○漢孔氏曰亦其爲君之道當先敬勞民故汝往治民必敬勞來之陳氏曰康叔又當以身率先之君指康叔也蔡氏曰敬勞恭敬慰勞也○漢孔氏曰以民當敬勞之故汝往之國又當詳察姦宄之人及殺人賊所過歷之人有所寛宥亦所以敬勞之應氏曰殺人者已傷人之性命也歷人者過歷人家爲剽竊而未必殺人也宥者減死之意非全赦之○漢孔氏曰聽訟折獄當務從寛恕故往治民亦當見其爲君之事察民以過誤殘敗人者當寛有唐孔氏曰以君者立於無過之地使物不失其所故宥罪原情當見其爲君之事與上厥君始終相承陳氏曰戕人者傷人支體敗人者毀人物業○漢孔氏曰言王者開置監官其治爲民不可不勉當教民無得相殘傷相虐殺至於敬養寡弱至於存卹妾婦和合其教用大道以容之無令見寃枉陳氏曰周禮建牧立監以維邦國監乃諸侯之長康叔爲孟侯故此篇每言監應氏曰此曰者王之言云然也蔡氏曰王命監之辭蓋曰無相與戕殺其民無相與虐害其民人之寡弱者則哀敬之使不失所婦之窮獨者則聨屬之使有所歸保合其民率由是而容蓄之也陳氏曰合由以容涵之如海育之如春俾一國之中若貴若賤若上若下若眾若寡若夫若婦一切容之○漢孔氏曰王者其效實國君及於禦治事者知其教命所施何用不可不勤能長養民長安民用古王道如此監無所復罪當務之蔡氏曰王所以責效邦君禦事者具命何以哉亦惟欲其引掖斯民於生養安恬之地耳陳氏曰引有徐徐之意治亂民猶亂繩急目前之效而欲速者皆非所以安養之也王氏曰自古王者歷世相傳皆如此監無用刑辟○應氏曰兩段曰者自有次序曰予罔厲殺人者鎭撫危疑安靜反側之規模解之赦過宥罪也有忍乃有濟也曰無胥戕至合由以容者海涵春育包荒不遺之气象坤之含光大也有容徳乃大也】

惟曰若稽田旣勤敷菑惟其陳修爲厥疆畎若作室家旣勤垣墉惟其塗塈茨若作梓材旣勤朴斲惟其塗丹雘

【陳氏曰下文將言繼先王用徳先取物爲諭○漢孔氏曰惟若農夫之考田已勞力布發之惟其陳列修治爲其疆畔畎壠然後功成蔡氏曰稽治也敷菑廣去艸棘也○漢孔氏曰如人爲室家已勤立垣墻惟其當塗塈茨蓋之唐陸氏曰馬云卑曰垣髙曰墉塈說文云仰塗也蘇氏曰塗塈墐飾之也茨蓋苫也林氏曰谷梁傳云焚東門之茨範寗注茨蓋也茅茨亦謂以茅蓋屋也○漢孔氏曰如梓人治材爲器已勞力朴治斲削惟其當塗以漆丹以朱而後成林氏曰梓良木可以爲器而木工謂之梓人朴謂器之有質而未成也唐孔氏曰塗丹皆飾物之名謂塗丹以朱雘雘是彩色之名蘇氏曰田旣敷菑室旣垣墉器旣朴斵則當因舊守成而潤色之不當復有所建立除治也以言康叔旣已平國定位不當復有所斬艾斵削也】

【按三旣勤與下文旣勤用明徳相應三惟其亦與下文王惟徳用數語相應蓋言先王時天子諸侯用明徳於先則今日上而爲王下而爲監亦惟明徳新民之用耳又此篇言惟曰者三言監者三前後語脈皆相類此章譬諭蓋以起下文也】

今王惟曰先王旣勤用明徳懷爲夾庶邦享作兄弟方來亦旣用明徳後式典集庶邦丕享皇天旣付中國民越厥疆土於先王肆王惟徳用和懌先後迷民用懌先王受命已若玆監惟曰欲至於萬年惟王子子孫孫永保民

【陳氏曰此章專言繼先王用徳之事○漢孔氏曰夾近也言文武已勤用明徳懷逺爲近汝治國當法之林氏曰今王惟曰周公指王而言非成王之自稱夾訓爲近不若以爲夾輔先王之制分建諸侯春朝以圖天下之事秋覲以比邦國之功夏宗以陳天下之謨冬遇以協諸侯之慮時防以發四方之禁殷同以施天下之政皆欲其夾輔王室也然苟無以懷之則莫不解體矣○漢孔氏曰眾國朝享於王又親仁善鄰爲兄弟之國萬方皆來賔服亦已奉用先王之明徳夏氏曰相親相比如兄弟之密方方而來○漢孔氏曰君天下能用常法則和集眾國大來朝享應氏曰來享者庶邦也式行典禮而集庶邦之丕享者後也後卽先王也先儒乃以庶邦享爲先王時事集庶邦丕享爲今王時事而式典者體其常法之謂觀下文皇天旣付以下說先王之事尙未竟安得以後王事攙入之○漢孔氏曰大天已付周家治中國民矣能逺拓其界壤則於先王之道遂大林氏曰皇天盡以中國民付之先王而一民莫非其臣盡以中國之疆土付之先王而尺地莫非其有○漢孔氏曰今王惟用徳和悅先後天下迷愚之民所以悅先王受命之義陳氏曰徳用謂用明徳和之使不乖懌之使不怨林氏曰迷民謂殷餘民先迷民紂之民也後迷民武庚之民也當時殷小大好艸竊姦宄及武庚叛又蓄不軌之心故曰先後迷民不以刑罰治之而惟用徳以和懌之是能以先王之心爲心可以慰先王在天之靈矣故曰用懌先王受命○漢孔氏曰爲監所行已如此所陳法則我周家惟欲使至於萬年承奉王室又欲令其子孫累世長居國以安民呂氏曰已者發語辭監則呼康叔以言也成王之意豈苟且一時之安而已欲爲子孫萬年之基業迷民未安康叔當協力撫摩之不能撫摩則變亂尙未可保何以爲萬世計哉古之王者民眾少有不安則撫摩安慰無所不盡永保之念至於子孫則不靜之根一毫不可畱也】

【○緫說大誥康誥酒誥梓材篇意○蘇氏曰大誥康誥酒誥梓材其文皆奧雅非世俗之能通學者見其書紛然若有殺罰之言因爲之說曰康誥所戒大抵先言殺罰蓋衞地服紂成俗小人眾多所以治之先後緩急當如此予詳考四篇之文𨿽古語淵慤然皆粲有條理反覆丁寧以殺爲戒專以不殺爲徳此易所謂聰明睿智神武而不殺者故周有天下八百餘年後之王者以不殺享國以好殺殃其身及其子孫者多矣天人之際有不可盡知者至於殺不殺之報一一若符契可必也而世主不以爲監小人又或附防六經醖釀鐫鑿以勸之殺悲夫殆哉唐末五代之亂殺人如飲食周太祖叛漢漢隠帝開封尹劉銖屠其家百口太祖旣克京師夜召其故人知星者趙延義問漢祚所以短促者延義答曰漢本未亡以刑殺寃濫故不及期而滅時太祖方以兵圍銖及蘇逢吉弟旦且滅其族聞延義言矍然貸之誅止其身予讀至此未嘗不流涕太息故表其事於書傳以救世云】

尙書纂傳卷二十七下

欽定四庫全書

尙書纂傳卷二十八

元王天與撰

召誥第十四

周書

成王在丰欲宅洛邑使召公先相宅作召誥

【漢孔氏曰武王克商遷九鼎於洛邑欲以爲都故成王居焉林氏曰周自后稷始封於邰生民之詩曰卽有邰家室是也稷子不窋當夏政衰失其官自邰出奔戎狄之間其孫公劉修后稷之業始立國於豳公劉之詩曰豳居允荒是也十世孫太王去豳邑於岐山之下緜之詩曰至於岐下是也文王初猶居岐旣克崇始遷丰文王有聲之詩曰作邑於丰是也武王又遷於鎬文王有聲之詩曰宅是鎬京是也歐陽氏曰西京河南府洛州卽武王克商定鼎郟鄏之地成王卜作洛邑謂之王城今河南縣皇城是也作下都以遷商民今洛陽縣洛陽故城是也蔡氏曰史記載武王言我南望三塗北望嶽都顧瞻有河粵瞻伊洛母逺天室營周居於洛邑而後去則宅洛者武王之志周公成王成之也王氏曰成王欲宅洛者以天事言之則日東景朝多陽日西景夕多陰日南景短多暑日北景長多寒洛天地之中風雨之所防陰陽之所和也以人事言則四方朝聘貢賦道裏均焉非特如此而已懲王監之難毖殷頑民遷以自近洛距妹邦爲近則易使之遷作王都焉則易以鎭服也𨿽然鎬京宗廟社稷官府宮室具在不可遷也故於洛時防諸侯而已陳氏曰鎬京謂之宗周以其爲天下所宗也洛邑謂之東都又謂之成周以周道成於此也○漢孔氏曰相所居而卜之遂以陳戒陳氏曰召地名在岐邦之內公爵也召公名奭與周同姓食采於召後封燕諡康公張氏曰相云者謂晝參日景夜考極星以定朝市社稷宗廟之位井泉土地燥濕之宜○唐孔氏曰史敍其事作召誥】

召誥

【誥說見仲虺之誥蔡氏曰是篇拳拳於歷年之久近反覆乎夏商之廢興究其歸則以諴小民爲祈天命之本以疾敬徳爲諴小民之本古之大臣爲國家長逺慮如此以召公之書因以召誥名篇今文古文皆有】

惟二月旣望越六日乙未王朝步自周則至於丰惟太保先周公相宅越若來三月惟丙午朏越三日戊申太保朝至於洛卜宅厥旣得卜則經營越三日庚戌太保乃以庶殷攻位於洛汭越五日甲寅位成若翼日乙卯周公朝至於洛則達觀於新邑營越三日丁巳用牲於郊牛二越翼日戊午乃社於新邑牛一羊一豕一越七日甲子周公乃朝用書命庶殷侯甸男邦伯厥旣命殷庶庶殷丕作太保乃以庶邦冢君出取幣乃復入錫周公曰拜手稽首旅王若公誥告庶殷越自乃禦事【陳氏曰此史敍作洛及作誥始末○漢孔氏曰周公攝政七年二月十五日日月相望因紀之唐孔氏曰望者於月之半月當日衝光照月光圓滿而向相當猶人之相望故名望也此年二月小乙亥朔是十五日己丑爲望已望謂十六日庚寅也治歷者必先正朔望故史官因紀之將言望後之事必以望紀之將言朏後之事則以朏紀之猶今人將言日必先言朔也○漢孔氏曰於已望後六日二十一日成王朝行從鎬京則至於丰以遷都之事告文王廟告文王則告武王可知以祖見考林氏曰作周官命畢公皆至丰與此同○漢孔氏曰召公於周公前相視洛居周公後往○漢孔氏曰胐明也月三日明生之名於胐三日三月五日召公早朝至於洛邑相卜所居元城劉氏曰越與粵同粵若發語聲也來三月猶言明月也林氏曰漢志云是年三月甲辰朔初三日丙午初五日戊申自二月乙未發丰至此凡十四日○漢孔氏曰其已得吉卜則經營規度城郭郊廟朝市之位處王氏曰經其南北而四營之也○漢孔氏曰於戊中三日庚戌以眾殷之民治都邑之位於洛水北今河南城也於庚戌五日所治之位皆成言眾殷本其所由來唐孔氏曰於戊申三日庚戌爲三月七日於庚戌五日甲寅爲三月十一日葉氏曰四方和防獨言庶殷以讎民爲役則友民可知孫氏曰位成於五日所謂庶民子來不日成之陳氏曰成其規模位置而已所以速也○漢孔氏曰周公順位成之明日而朝至於洛汭周公通達觀新邑所營言周徧陳氏曰若發語辭唐孔氏曰位成之明日乙卯三月十二日也呂氏曰召公已成位周公乃觀上相之體然也○漢孔氏曰於乙卯三日用牲告立郊位於天以後稷配故二牛后稷貶於天有羊豕羊豕不見可知唐孔氏曰於乙卯三日丁已三月十四日也○漢孔氏曰告立社稷之位用大牢也社稷共牢唐孔氏曰明日戊午十五日也經有社無稷稷是社類從省文也○陳氏曰不告廟者成王在丰已告故至十二月始於洛烝祭也○漢孔氏曰於戊午七日甲子是時諸侯皆防故周公乃昧爽以賦功屬役書命眾殷侯甸男服之邦伯使就功邦伯方伯卽州牧也唐孔氏曰於戊午七日甲子二十一日也鄭氏曰考之康誥洪大誥治在三月哉生魄後而多士亦謂三月周公初於新邑洛用誥商王士則甲子用書命庶殷侯甸男邦伯庸非此二書歟唐孔氏曰康誥言周公作洛與此爲一事康誥言五服此言三服互文有詳略耳○漢孔氏曰其已命殷眾眾殷之民大作言勸事陳氏曰丕作者鼔舞作興之意庶殷丕作則侯甸男邦伯可知○漢孔氏曰召公與諸侯出取幣召公以幣入稱成王命賜周公曰敢拜手稽首陳王所宜順周公之事召公指戒成王而以眾殷諸侯於自乃禦治事爲辭謙也諸侯在故托焉陳氏曰旅王若公旅猶陳戒也若及也是時成王在鎬諸侯在洛太保以諸侯之幣錫周公而曰旅王若公者欲因周公以達王耳故篇終言予小臣惟恭奉幣卽指此幣言也非以幣錫周公也朱子曰陳戒於王而誥庶殷諸侯及其禦事者所謂公事公言之王者無私也王時在鎬豈亦如後篇告卜遣使奉幣具此辭以告之歟】

嗚呼皇天上帝攺厥元子玆大國殷之命惟王受命無疆惟休亦無疆惟卹嗚呼曷其柰何弗敬天旣遐終大邦殷之命玆殷多先哲王在天越厥後王后民玆服厥命厥終智藏瘝在夫知保抱持厥婦子以哀吁天䢐厥亡出執嗚呼天亦哀於四方民其眷命用懋王其疾敬徳

【按此首以殷代言之敍天命無常遺民可念而勉王以敬徳之心承其托】

【○漢孔氏曰嘆皇天攺其太子此大國殷之命朱子曰元子天之元子眞氏曰大明詩謂天位殷適使不挾四方亦攺厥元子大國之意陳氏曰元子不可攺而天攺之大國未易亡而天亡之天命之無常如此○漢孔氏曰天攺殷命惟王受之乃無窮惟美亦無窮惟當憂之何其柰何不憂敬之欲其行敬朱子曰此數句者一篇之綱領蔡氏曰此篇專主敬言敬則誠實無妄視聽言動一循乎理好惡用捨不違乎天與天同徳故能受天明命也人君保有天命其有要於此哉伊尹亦云皇天無親克敬惟親敬則天與我一矣○漢孔氏曰言天已逺終殷命此殷多先智王精神在天不能救者以紂不行敬故唐孔氏曰遐者言其去而不復返也○漢孔氏曰於其後王后民謂先智王之後繼世君臣此服其命言不忝陳氏曰後王服天命以有其民後民服天命以戴其君○漢孔氏曰其終後王之終謂紂也賢智隠藏瘝病者在位言無良臣唐孔氏曰小人在位殘暴其民故以病言之○漢孔氏曰言困於虐政夫知保抱其子攜持其妻以哀號呼天告冤無辜往其逃亡出見執殺無地自容所以窮呂氏曰此見商之亡非弱也其威令尙行於國中如此然終於亡者紂之力能勝百姓而不能勝天○漢孔氏曰民哀呼天天亦哀之其顧視天下有徳者命用勉敬者爲民主言王當疾行敬徳○朱子曰疾速也天旣絕殷命矣此殷之初多先哲王謂湯至武丁賢聖之君六七作𨿽死而其精神在天故能保佑及其後王后民使之服其命而不替其後至紂之時賢智之人退藏病民之人在位其民困於虐政痛而呼天往而逃亡出見拘執天哀下民故眷命於能勉敬者以代殷位而周家受之故王不可不疾敬徳恐無以承天眷命又復如紂也○眞氏曰朱子引漢上朱氏子發曰人之死各返其根體魄陰也故降而在下魂气陽也故升而在上則無不之矣眾人物欲蔽之故魄散而神不能升惟聖人淸明在躬志气如神故其死也精神在天與天爲一此釋哲王在天之義今附此】

相古先民有夏天迪從子保面稽天若今時旣墜厥命今相有殷天迪格保面稽天若今時旣墜厥命今衝子嗣則無遺壽耉曰其稽我古人之徳矧曰其有能稽謀自天嗚呼有王𨿽小元子哉其丕能諴於小民今休王不敢後用顧畏於民碞王來紹上帝自服於土中【按此又以夏殷今日兼言之敍天命無常小民可畏而勉王敬徳之意亦在中】

【○漢孔氏曰視古先民有夏之王以爲法戒之夏禹能敬徳天道從而子安之禹亦面考天心而順之今是桀棄禹之道天已墜其王命林氏曰禹爲天子而謂之先民古者先哲白先民言古先民者甚久之辭鄭氏曰迪者開道之從者順從之子者子愛之保者保安之陳氏曰子與昊天其子之之子同或謂堯舜與賢至夏傳子天從其子而保之亦通眞氏曰面謂向之而不背也惟其朝夕一念對越於天而不敢背違然後能考知天意之所順矣順乎天則天亦順之此所謂天若也○漢孔氏曰次復觀有殷言天道所以至於保安湯者亦如禹唐孔氏曰今是紂墜其王命林氏曰格與惟帝降格之格同王氏曰夏言迪從子保殷言格保互相備也○漢孔氏曰童子言成王少嗣位治政無遺棄老成人之言欲其法之蔡氏曰幼沖之主於老成之臣尢易疎逺故召公言今王嗣位不可遺棄老成言其能稽古人之徳是固不可遺也況言其能稽謀自天是尢不可遺也無遺壽耉君天下之要務故召公首言之○漢孔氏曰召公嘆曰有成王𨿽少而大爲天所子其大能和於小民成今之美勉之陳氏曰指四方民大和防及庶殷丕作而言諴說見大禹謨○漢孔氏曰碞僭也呂氏曰王不敢後用謂敬徳功夫不可少緩亦王其疾敬徳之意蘇氏曰碞險也民猶水也水能載舟亦能覆舟物無險於民者葉氏曰民碞指商民眞氏曰召公此篇言畏天必及民是畏民當如畏天也周公作酒誥曰迪畏天顯小民多士曰罔顧於天顯民只周召之啟告其君者如出一口○漢孔氏曰言王今來居洛邑繼天爲治躬自服行教化於地勢正中朱子曰林氏以此句王來爲王亦至洛之驗恐未必然蓋周公作洛將以反正於王故召公述遷洛之意言王來洛邑當如此也】

旦曰其作大邑其自時配皇天毖祀於上下其自時中乂王厥有成命治民今休

【按此又述周公作洛配天乂民之說以證】

【○漢孔氏曰稱周公言其爲大邑於土中其用是大邑配上天而爲治唐孔氏曰旦周公名也禮君前臣名○漢孔氏曰爲治當愼祀於天地則其用是土中大致治○陳氏曰今作大邑自此而配合皇天使仰無愧於天自此而毖祀上下使幽無愧於神只自此而宅中爲治使俯無愧於民周公所期如此之重王可不思所以稱之哉應氏曰其自時者謂始於此爲之蓋祝頌殷勤不已之辭亦責望深逺無窮之意也○漢孔氏曰則王其有天之成命治民今獲太平之美呂氏曰成命成而不變也周至文武天命已成公乃言如此天命方成欲成王以未成居之也】

王先服殷禦事比介於我有周禦事節性惟日其邁王敬作所不可不敬徳

【按此戒王轉移殷人習俗之獘不可以不敬徳】

【○漢孔氏曰又自陳己意以終其戒言當先服治殷家禦事之臣使比近於我有周治事之臣必和協乃可一王氏曰比親介助也唐孔氏曰商家治事之臣謂商朝舊人嘗被商家任使者周家治事之臣謂西土新來翼贊周家初基者周臣恃功或加陵商士商人失勢或疎忌周臣新舊不和政必舛戾故召公戒王令新舊和協政乃可一也鄭氏曰服習調和包涵新舊其中固自有漸染陶成之化在○漢孔氏曰時節其性令不失中則道化惟日其行林氏曰殷人化紂之惡習與性成節其驕淫之性則遷善逺罪日進於善與周人何異哉董子云積善在身猶長日加益而人不知惟日其邁正長日加益之譬也○漢孔氏曰敬爲所不可不敬之徳蔡氏曰所處所也猶所其無逸之所王能以敬爲所則動靜語黙出入起居無往而不居敬矣不可不敬徳者甚言徳之不可不敬也】

我不可不監於有夏亦不可不監於有殷我不敢知曰有夏服天命惟有歷年我不敢知曰不其延惟不敬厥徳乃早墜厥命我不敢知曰有殷受天命惟有歷年我不敢知曰不其延惟不敬厥徳乃早墜厥命今王嗣受厥命我亦惟玆二國命嗣若功

【按此成王常監觀夏殷天命歷年之故亦不可以不敬徳】

【○漢孔氏曰言王當視夏殷法其歷年戒其不長唐孔氏曰上言相有夏相有殷今復言監有夏監有殷者上言順天則興棄天則滅此言敬則歷年不敬則短故重言視夏殷○漢孔氏曰以能敬徳故多歷年數我不敢獨知亦王所知言桀不謀長久惟以不敬其徳故乃早墜失其王命亦王所知林氏曰夏服天命十有七王四百三十有一年固多歷年至桀嗣位夏之天命不其延長矣此非我所敢知也惟敬徳則多歷年桀不敬徳則早墜命此則我知之矣故不可不監於有夏也○漢孔氏曰夏言服殷言受明受而服得之互相兼也殷之賢王猶夏之賢王所以歷年亦王所知紂早墜其命猶桀不敬其徳亦王所知林氏曰殷受天命二十有七王六百二十有九年固多歷年至紂嗣位殷之天命不其延長矣此非我所敢知也惟敬徳則多歷年紂不敬徳則早墜命此則我知之矣故不可不監於有殷也○漢孔氏曰其夏殷也繼受其王命亦惟當以此夏殷長短之命爲監戒夏氏曰夏殷以敬徳而有歷年皆其功效也此王之所當嗣者】

王乃初服嗚呼若生子罔不在厥初生自貽哲命今天其命哲命吉凶命歷年知今我初服宅新邑肆惟王其疾敬徳王其徳之用祈天永命

【按此勸王服命之新冝敬徳以祈天永命】

【○漢孔氏曰言王新卽政始服行教化當如子之初生習爲善則善矣自遺智命無不在其初生爲政之道亦猶是也張氏曰初服初卽事也林氏曰天以正性命於人初無上智下愚之別其所以爲上智下愚者於已取之而已故曰自貽哲命葉氏曰哲命以哲爲天所命也○漢孔氏曰今天制此三命惟人所修修敬徳則有智則常吉則歷年爲不敬徳則愚凶不長唐孔氏曰有哲當有愚有歷年當有不長文不備者以吉凶相反言命吉凶則哲對愚歷年對不長可知矣○漢孔氏曰天已知我王今服初政居新邑洛都故惟王其當疾行敬徳眞氏曰一篇之中言敬者凡七八曰曷其柰何弗敬曰王敬作所不可不敬徳曰王其疾敬徳言之諄望之切老臣惓惓之心也○漢孔氏曰言王當其徳之用求天長命以歷年眞氏曰天命至公不可以求而得也曰祈云者一於用徳乃不祈之祈也呂氏曰言祈者欲成王知天命之未定也程子曰世間有三件事至難可以奪造化之力爲國而至於祈天永命養形而至於長生爲學而至於聖人此三事工夫一般分明人事可以勝造化人自不爲耳】

其惟王勿以小民淫用非彞亦敢殄戮用乂民若有功其惟王位在徳元小民乃惟刑用於天下越王顯上下勤卹其曰我受天命丕若有夏曆年式勿替有殷曆年欲王以小民受天永命

【按此告王以天命在民惟敬徳卹民始可以受天永命一篇歸宿之說也】

【○漢孔氏曰戒以愼罸順行禹湯所以成功朱子曰下文有欲王以小民受天永命以字如以其師之以此戒王勿用此小民淫用非彞而復以殄戮治之也蘇氏曰勿以小民過用非法之故亦敢於法外殄戮以治之民自用非法民自過我自不過稱罪作刑而已永嘉陳氏曰此不嗜殺人之意所以導迎淑气而感召羣生若有功猶上言嗣若功○漢孔氏曰王在徳元則小民乃惟用法於天下言治政於王亦有光明陳氏曰位在徳元亦如乾元坤元之始生萬物以成化育也應氏曰位猶職分王之職分無他在惟在此徳元而已非徳元則於職分有愧葉氏曰刑儀刑也○漢孔氏曰言當君臣勤憂敬徳曰我受天命大順有夏之多歷年勿用廢有殷曆年庶防兼之眞氏曰勤卹卽所謂無疆之卹陳氏曰其曰祈之之辭也蔡氏曰丕若大如之也○漢孔氏曰我欲王用小民受天長命眞氏曰前言王其徳之用祈天永命此言欲王以小民受天永命蓋永命之本惟在修徳愛民召誥一書其綱目不過二事曰敬徳曰小民而已呂氏曰古人言民召公又言小民蓋國家之亡不在大族不在諸侯不在姦雄盜賊止在小民故召公言之蔡氏曰以小民者勤卹之實受天永命者歷年之實】

拜手稽首曰予小臣敢以王之讎民百君子越友民保受王威命明徳王末有成命王亦顯我非敢勤惟恭奉幣用供王能祈天永命

【按此召公一意屬望以民心天命緫結之其曰威命明徳亦所以結敬徳之旨】

【○漢孔氏曰盡禮致敬以入其言言我小臣謙辭蘇氏曰讎民殷民也百君子殷賢士大夫也友民周民也孫氏曰威命非刑戮也徳威而巳鄭氏曰曰其曰敢曰保受蓋謂予小臣敢以身保任之○漢孔氏曰則王終有矢成命於王亦昭著李氏曰末終也○漢孔氏曰言我非致獨勤而已惟恭敬奉其幣帛用供待王能求天長命將以慶王多福李氏曰幣指前取幣蔡氏曰奉幣之禮臣職之所當供而祈天之實則在王之所當自盡也意成王將舉新邑之祀故召公奉以助祭云】

尙書纂傳卷二十八﹤經部﹐書類﹐尙書纂傳﹥

欽定四庫全書

尙書纂傳卷二十九

元王天與撰

洛誥第十五

周書

召公旣相宅周公往營成周使來告卜作洛誥

【漢孔氏曰召公先相宅卜之周公自後至經營作之遣使以所卜吉兆逆告成王呂氏曰洛邑𨿽有二城而成周則其緫名敬王請城成周之辭亦謂成王合諸侯於成周以爲東都則成周者洛都之縂名成周說見召誥吳氏曰此書不専爲告卜以其首言告卜故以爲序○唐孔氏曰史敍其事作洛誥】

洛誥

【誥說見仲虺之誥蔡氏曰洛邑旣定周公遣使告卜史氏錄之以爲洛誥又並記其君臣答問及成王命周公畱治洛之事今文古文皆有】

周公拜手稽首曰朕復子明辟王如弗敢及天基命定命予乃保大相東土其基作民明辟予惟乙卯朝至於洛師我卜河朔黎水我乃卜澗水東瀍水西惟洛食我又卜瀍水東亦惟洛食伻來以圖及獻卜

【蔡氏敍章指見篇末○漢孔氏曰周公盡禮致敬言我復還明君之政於子蔡氏曰拜手稽首史記周公遣使之禮也呂氏曰世儒復辟之說蓋生於此語抑不知有失而後有復武王崩成王立未嘗一日不居王位何復之有蓋復如復逆之復成王命周公往營成周周公得卜復命於王如有復於王說復於王之復王氏曰子者親之也明辟者尊之也○漢孔氏曰如往也言王往日幼少不敢及知天始命周家安定天下之命故已攝朱子曰周公不欲斥言王防不能故言王若不敢及天基命定命○漢孔氏曰我乃繼文武安天下之道大相洛邑其始爲民明君之治呂氏曰予乃不得不嗣大保以往大相東土其基可以中天下而立明四目達四聰誠作民明辟之基也蔡氏曰洛在鎬京東故言東土○漢孔氏曰本其春來至洛眾說始卜定都之意呂氏曰乙卯至洛卽召誥乙卯周公朝至於洛也蔡氏曰洛師猶言京師○漢孔氏曰我使人卜河北黎水卜不吉又卜澗瀍之間南近洛吉今河南城也卜必先墨畫龜然後灼之兆順食墨呂氏曰黎地近紂都周公欲宅洛而先卜黎何也蓋卜都主於遷殷民意在近地者商民之心意在地中者周公之心周公不以獨見違眾故列二說以聽於天卜黎於先乃先人後己之心也黎旣不吉卜洛乃吉蓋周公之心與天一也輿地記曰卜澗水東瀍水西而作王城今爲河南府河南縣皇城薛氏曰今卜兆先火而後致墨旣拆而墨加之則大小微明可知食者墨與拆相茹入吉凶由此其辧○漢孔氏曰今洛陽也將定下都遷殷頑民故並卜之輿地記曰卜瀍水東而作下都城中有狄泉今爲洛陽縣洛陽故城○漢孔氏曰遣使以所卜地圖及獻所卜吉兆來告成王蔡氏曰伻使也】

王拜手稽首曰公不敢不敬天之休來相宅其作周匹休公旣定宅伻來來視予卜休恆吉我二人共貞公其以予萬億年敬天之休拜手稽首誨言

【蔡氏敍章指見篇末○漢孔氏曰成王尊敬周公答其拜手稽首而受其言述而美之言公不敢不敬天之美來相宅其作周以配天之美吳氏曰古者問人於他邦再拜而送之使者之至亦再拜而受之王以此待公之使尊之至也朱子曰匹配也或云作新邑與我周同休或云作洛與宗周同休皆通○漢孔氏曰言公前已定宅遣使來來視我以所卜之美常吉之居我與公共正其美馬氏曰視與示通用林氏曰左傳云成王定鼎於郟鄏卜世三十卜年七百所謂恆吉也葉氏曰凡卜有貞其吉凶者大卜言國大遷大師則貞龜二人皆知其吉斷以示天下所謂共貞○漢孔氏曰公其當用我萬億年敬天之美言久逺張氏曰此成王欲永畱公輔佐以予萬億年敬天休以成此休恆之吉也○漢孔氏曰成王盡禮致敬於周公求教誨之言蔡氏曰又拜手稽首以謝周公告卜之誨言】

周公曰王肇稱殷禮祀於新邑咸秩無文予齊百工伻從王於周予惟曰庶有事今王卽命曰記功宗以功作元祀惟命曰汝受命篤弼丕視功載乃汝其悉自教工孺子其朋孺子其朋其往無若火始焰焰厥攸灼敍弗其絕厥若彞及撫事如予惟以在周工往新邑伻向卽有僚明作有功惇大成裕汝永有辭

【蔡氏敍章指見篇末○漢孔氏曰言王當始舉殷家祭祀以禮典祀於新邑皆次秩不在禮文者而祀之王氏曰殷盛也蔡氏曰與五年再殷祭之殷同呂氏曰祀於新邑有告焉有報焉冇祈焉後世不知祭祀之義鬼神之徳視首祀新邑若闊於事情不知人主臨鎭新都齋祓一心對越天地逺此精明之徳放諸四海無所不凖而助祭諸臣下至庖翟之賤亦皆有孚顒若格君心萃天下之道莫要於此○漢孔氏曰我整齊百官使從王於周行其禮典我惟曰庶防有善政事朱子曰本攝政時言也齊百工謂百官縂已以聽周宗周也○漢孔氏曰今王就行王命於洛邑曰當記人之功尊人亦當用功大小爲序有大功則列大祀王氏曰記功若紀於太常載在盟府之類作元祀若玆予大享於先王爾祖其從與享之之類蔡氏曰功宗功之尊顯者祭法曰聖王之制祭祀也法施於民則祀之以死勤事則祀之以勞定國則祀之能禦大災則祀之能捍大患則祀之蓋功臣皆祭於大烝而勲勞之最尊顯者則爲之冠故謂之元祀○漢孔氏曰惟天命我周邦汝受天命厚矣當輔大天命視羣臣有功者記載之乃汝新卽政其當盡自教眾官躬化之朱子曰又命我曰汝周公受先王之命而厚輔我大視功載則可見矣功載記功之書也成王與周公言未嘗汝之周公述王言故變公稱汝葉氏曰乃汝其悉自教工此汝亦成王稱周公也○漢孔氏曰少子愼其朋黨少子愼其朋黨戒其自今已往言朋黨敗俗所宜禁絕無令若火始然焰焰尙微其所及灼然有次敍不其絕事從微至著防之宜以初朱子曰焰焰火始然尙微而方進貌灼焚也按今王卽命曰以下諸說大槪得之惟命曰以下諸說不同要之此一節周公設爲成王之言今王卽命曰泛言記功之意惟命曰則專欲報周公謂汝受文武之命堅篤輔弼大視功載之書凡有功者皆汝悉自教訓之百工也蓋宰相能教訓百工有功卽是第一功此成王歸重周公如此也孺子其朋兩句朋是偏比之意成王之意歸重周公故公戒之曰孺子其朋孺子其朋若謂如此則是孺子私於我也孺子私於我自今以往無所不私若火之然至於不可絕矣此一節大意恐是如此】

【○漢孔氏曰其順常道及撫國事如我所爲惟用在周之百官呂氏曰周工卽所齊從王之百工戒成王不可以他人間之也○漢孔氏曰往行政化於新邑當使臣下各向就有官明爲有功厚大成寛裕之徳則汝長有嘆譽之辭於後世林氏曰若止於明作有功此漢宣之技巧咸精止是綜核之政若止於惇大成裕此漢文寛大之風不免有柔弱之患故周公欲其不偏也】

公曰已汝惟衝子惟終汝其敬識百辟享亦識其有不享享多儀儀不及物惟曰不享惟不役志於享凡民惟曰不享惟事其爽侮乃惟孺子頒朕不暇聽朕教汝於棐民彞汝乃是不蘉乃時惟不永哉篤敍乃正父罔不若予不敢廢乃命汝往敬哉玆予其明農哉彼裕我民無逺用戾

【漢孔氏曰已乎汝惟童子嗣父祖之位惟當終其美業朱子曰惟終猶伊尹言愼厥終○漢孔氏曰奉上謂之享言汝爲王其當敬識百君諸侯之奉上者亦識其有違上者奉上之道多威儀威儀不及禮物惟曰不奉上呂氏曰王者禦諸侯不識其向背之情則忠佞不分賞罸紊而操柄失矣然所以識之非用智任術亦曰敬而已敬則是心常存無愛憎之私故能識其享與不享也蘇氏曰小人賄以悅人必簡於禮周公戒成王責諸侯以禮不以幣春秋傳謂晉趙文子爲政薄諸侯之幣而重其禮魯穆叔曰自今以往兵其少弭矣夫以列國之卿輕幣重禮猶足以弭兵王而賄則致寇也必矣唐之衰君相皆可以賄取方鎭爭貢羨余行包苴而天子始失其政以至於亡周公之戒至矣○漢孔氏曰言人君惟不役志於奉上則凡人化之惟曰不奉上矣如此則惟政事其差錯侮慢不可治理蔡氏曰諸侯不用志於享上則下民化之亦不奉上鄭氏曰爽差也○漢孔氏曰我爲政常若不暇汝惟小子當分取我之不暇而行之聽朕教汝於輔民之常而用之呂氏曰周公之於民至矣然治道有先後之序蓋亦有未暇爲者故屬成王頒布我所未暇爲者於天下王其聽我教汝於輔助斯氏教養之常道次第而頒之於民可也○漢孔氏曰汝乃是不勉爲政汝是惟不可長哉唐孔氏曰蘉勉也成五有以予億萬年敬天休之語故公答云使汝不勉安能永哉○漢孔氏曰厚次敍汝正父之道而行之無不順我所爲則天下不敢棄汝命常奉之蔡氏曰正父武王猶今稱先正云者篤者篤厚而不忘敍者先後之不紊言篤敍武王之道無不如我則人不敢廢汝之命矣呂氏曰武王沒周公若武王天下所以不廢周公之命周公去成王若周公天下所以不廢成王之命苟成王作聰明喜變更武王周公之政皆失其序天下安肯用命乎○漢孔氏曰汝往居新邑敬行教化哉如此我其退老明教農人以義哉彼天下被寛裕之政則我民無逺用來言皆來蔡氏曰戾至也王往洛邑其敬之哉我其退休田野惟明農事蓋公有歸老之志矣彼謂洛邑也王於洛邑和裕其民則民將無逺而不至焉呂氏曰周公於將去之際殷勤反覆不能忘民如此】

王若曰公明保予衝子公稱丕顯徳以予小子文武烈奉答天命和恆四方民居師惇宗將禮稱秩元祀咸秩無文惟公徳明光於上下勤施於四方旁作穆穆迓衡不迷文武勤教予衝子夙夜毖祀

【蔡氏敍章指見篇末○漢孔氏曰言公當明安我童子不可去之○漢孔氏曰言公當畱舉大明徳用我小子襃文武之業又當奉答天命以和常四方之民居處其眾蔡氏曰明顯明之也保保佑之也呂氏曰文武之業要在增光而發之苟止欲持循則浸頽其舊矣上天之眷要在進修而奉答之苟無以稱職則將墜其命矣四方之民要在和調而恆保之苟使之乖離則君位危而不能居師眾之上矣○漢孔氏曰厚尊大禮舉秩大祀皆次敍無禮文而宜在祀典者凡此待公而行唐孔氏曰將大也蔡氏曰宗功功之宗也下文宗禮同呂氏曰此卽前所謂肈稱殷禮者周公之誨以祀爲先者先其源也成王之答以祀爲後者先其實也齋明之心蓋出治之源而爲治之條理則其實也○漢孔氏曰言公明徳光於天地勤政施於四海萬邦四夷服仰公徳而化之呂氏曰勤施不已之心𨿽聖人所同然徵誅四國思兼三王公之勤勞特甚焉○漢孔氏曰四方旁來爲敬敬之道以迎太平之政不迷惑於文武所勤之教蔡氏曰旁作猶旁求旁行無方所也因上下四方爲言穆穆和敬也呂氏曰不曰旣平而曰迓平迓有亹亹方進之意焉○漢孔氏曰我童子徒早起夜寐愼其祭祀而已唐孔氏曰此畱公之意欲惟典祭祀以政事委公左傳衛獻公使與寗喜言曰苟得反國政由寗氏祭則寡人亦猶是也】

王曰公功棐迪篤罔不若時

【漢孔氏曰公之功輔道我已厚矣天下無不順而是公之功蔡氏曰當常如是未可以言去也】

王曰公予小子其退卽辟於周命公後四方迪亂未定於宗禮亦未克敉公功迪將其後監我士師工誕保文武受民亂爲四輔

【漢孔氏曰我小子退坐之後便就君於周命立公後公當畱佐我史氏曰命公後者使公且畱洛也朱子曰史氏說是蔡氏曰成王之意未欲捨鎬京而廢祖宗之舊故於舉祀發政之後卽欲歸周而畱周公治洛謂之後者猶後世節度畱後之義先儒謂封伯禽爲魯後者非是考之費誓東郊不開乃在周公東徵之時則伯禽就國蓋已久矣下文惟告周公其後其字之義益可見其爲周公不爲伯禽也眞氏曰史記魯世家云伯禽卽位之後管蔡等反淮夷徐戎亦並興於是伯禽率師伐之於肸遂平徐戎據此則蔡氏之說當矣○漢孔氏曰言四方𨿽道治猶未定於尊禮禮未彰是亦未能撫順公之大功明不可以去蔡氏曰宗禮卽功宗之禮也四方開治公之功也未定功宗之禮故未能敉公之功敉功者安定其功之謂卽下文命寧者也蘇氏曰宗廟之禮所以鎭撫公之元勲者未暇定也成王蓋有賜周公以天子禮樂之意矣黃氏曰此處未見賜天子禮樂之意明堂位取之書而失之也蘇氏何爲取明堂位以爲洛誥之訓乎程子曰世儒有論魯祀周公以天子禮樂以爲周公能爲人臣不能爲之功則可用人臣不得用之禮樂是不知人臣之道也夫居周公之位則爲周公之事由其位而能爲者皆所當爲也周公乃盡其職耳子道亦然惟孟子推知此義故曰事親若曽子可也未嘗以曽子之孝爲有餘也蓋子之身所能爲者皆所當爲也○漢孔氏曰公畱教道將助我其今已後之政監篤我政事眾官委任之言朱子曰使周公在後居洛監我士也師也工也○漢孔氏曰大安文武所受之民治之爲我四維之輔蔡氏曰大保文武所受於天之民而治爲宗周之四輔也漢之三輔蓋本諸此】

王曰公定予往已公功肅將祗歡公無困哉我惟無斁其康事公勿替刑四方其世享

【漢孔氏曰公畱以安定我我從公言往至洛邑已矣朱子曰此王與公訣而歸之言也公定居洛予往歸周已蔡氏曰定止也○漢孔氏曰公功已進大天下咸敬樂公功眞氏曰此蓋卽公身而言謂其功如此而以肅自將以敬自樂非謂天下敬樂之也又曰肅將者嚴毅之容著於外祗歡者和樂之意發於中聖徳气象可以想見○漢孔氏曰公必畱無去以困我哉我惟無厭其安天下事公勿去以廢法則四方其世世享公之徳吳氏曰前漢書兩引公無困哉皆以哉爲我朱子曰公無困哉言公無以事自困猶漢所謂憫勞公以官職之事也我則當無厭倦於安國安民之事而公但勿廢其所以儀刑四方者則四方世享矣】

周公拜手稽首曰王命予來承保乃文祖受命民越乃光烈考武王朕恭孺子來相宅其大惇典殷獻民亂爲四方新辟作周恭先曰其自時中乂萬邦咸休惟王有成績予旦以多子越禦事篤前人成烈答其師作周孚先考朕昭子刑乃單文祖徳

【蔡氏敍章指見篇末○漢孔氏曰拜而後言許成王畱言王命我來承安汝文徳之祖文王所受命之民是所以不得去於汝大業之父武王大使我恭奉其道敍成王畱已意蔡氏曰來者來洛邑也承保乃文祖受命民及光烈考武王者答誕保文武受民之言也朕恭者大其責難之義也○漢孔氏曰少子今所以來相宅於洛邑其大厚行典常於殷賢人蔡氏曰典典章也殷獻民殷之賢者也言當大厚其典章及殷之獻民蓋文獻者爲治之大要也○漢孔氏曰言當治理天下新其政化爲四方之新君爲周家見恭敬之主後世所推先也蔡氏曰恭先者人君恭以接下以恭而倡後王也○漢孔氏曰其當用是土中爲治使萬國皆被美徳如此惟王乃有成功蔡氏曰公又言其自是宅中圖治萬邦咸厎休美則王其有成績矣此周公以治洛之效望之成王也○漢孔氏曰我旦以眾卿大夫於禦治事之臣厚率行先王成業當其眾心爲周家立信者之所推先唐孔氏曰子者有徳之稱大夫皆稱子蔡氏曰孚先者人臣信心事上以信而倡後人也○漢孔氏曰我所以成明子法乃盡文祖之徳蘇氏曰單盡也考我所以明子之法乃盡文王之徳也蔡氏曰此周公以治洛之事自效也】

伻來毖殷乃命寧予以秬鬯二卣曰明禋拜手稽首休享予不敢宿則禋於文王武王惠篤敍無有遘自疾萬年厭於乃徳殷乃引考王伻殷乃承敍萬年其永觀朕子懷徳

【蔡氏敍章指見篇末○漢孔氏曰所以居上中是文武使已來愼教殷民乃見命而安之周公攝政七年致太平以黒黍酒二器明潔致敬告文武以美享言我見天下太平則潔告文武不經宿唐孔氏曰釋艸云秬黑黍釋器云卣中罇也以黑黍爲酒煮郁金之艸築而和之使芬香條暢謂之秬鬯酒周禮郁鬯之酒實之於彞此言在卣者詩大雅江漢及文侯之命皆言秬鬯一卣則未祭實之於卣祭時實之於彞彼一卣此二卣者此一告文王一告武王彼王賜臣使祀其太祖故惟一卣○漢孔氏曰汝爲政當順典常厚行之使有次第無有遇用患疾之道者則天下萬年厭於汝徳殷乃長成爲周王使殷民上下相承有次序則萬年之道民其長觀我子孫而歸其徳矣勉使終之蔡氏曰承聽受也敍教條次第也周公𨿽許成王畱洛然且謂王伻殷者若曰遷洛之民我固任之至於使其承敍萬年則實繋於王也亦責難之意與召誥末用供王能祈天永命語脈相類○蔡氏曰乃命寧予絕句王氏曰成王使周公來毖商民乃命寧周公以秬鬯二卣曰明禋於文武使之明禋則以太平告文武也故周公不敢宿成王明禋之命卽禋文武○蘇氏曰周公祝之曰使我國家順厚以敍身其康彊無有遇疾子孫萬年厭飽乃徳殷人亦壽考王使殷人承敍萬年永觀法我孺子而懷其徳○陳氏曰禋於文王武王以上當從王氏成王遣使祭而周公領其事也惠篤敍以下當從蘇氏周公祝文武之事也】

【按周公將歸與成王論宅洛規模毖祀告成有三大事焉理百工也朝百辟也君師萬民也皆示成王中天下定四海气象也及成王畱之周公許畱則於大規模中又論毖殷遷洛至切之事所以毖殷者復先以惇典殷獻民爲重與酒誥劼毖殷獻臣召誥以讎民百君子同意此化殷機括周公畱後化殷莫切於民命寧且以慰安周公爲定成王使命之辭使周公以毖殷責任昭告文武也以下陳氏定取王氏蘇氏之說尢當】

戊辰王在新邑烝祭歳文王騂牛一武王騂牛一王命作冊逸祝冊惟告周公其後王賔殺禋咸格王入太室祼王命周公後作冊逸誥在十有二月惟周公誕保文武受命惟七年

【蔡氏敍章指見篇末○漢孔氏曰成王旣受周公誥遂就居洛邑以十二月戊辰晦到唐孔氏曰是年三月丙午朏以算術推之三月甲辰朔大四月甲戌朔小五月癸卯朔大六月癸酉朔小七月壬寅朔大八月壬申朔小九月辛丑朔大閏九月辛未朔小十月庚子朔大十一月庚午朔小十二月己亥朔大計十二月三十日戊辰晦也蔡氏曰是日成王在洛○漢孔氏曰明月夏之仲冬始於新邑烝祭故曰烝祭歳古者褒徳賞功必於祭日示不專也特加文武各一牛告曰尊周公立其後爲魯侯陳氏曰烝冬祭名周禮仲冬享烝傳云凡四時之祭用孟月若有故及日不吉則用仲月又不吉則用季月周以建子爲歳首則十二月乃建亥之月是周之歳終乃孟冬之月也豈烝祭當歳終之時故曰烝祭歳歟蔡氏曰騂赤色周尙赤故牲用騂宗廟禮大牢此用特牛者誥周公畱後於洛故舉盛禮也逸史佚也作冊者冊書也逸祝冊者史逸爲祝冊以告神也惟告周公其後者祝冊所載更不他及惟告周公畱守其後之意重其事也○漢孔氏曰王賔異周公殺牲精意以享文武皆至其廟親告也太室淸廟祼鬯告神王氏曰賔助祭者也蔡氏曰王賔猶虞賔杞宋之屬諸侯以王殺牲禋祭祖廟故咸至也唐孔氏曰淸廟有五室中史爲太室室之大者也祼灌也王以圭瓚酌郁鬯之酒以獻屍屍受酒而灌於地因奠不飲謂之祼夏氏曰郊特牲云旣灌然後出迎牲則祼在前殺牲在後今此先言殺後言祼者蓋此所謂王賔殺禋咸格非謂諸侯至殺牲時始至也乃謂諸侯以王將舉此殺禋盛禮皆來助祭諸侯旣至然後王入淸廟祼酒也此與郊特牲之義何異○漢孔氏曰王爲冊書使史逸誥伯禽封命之書皆同在烝祭日周公拜前魯公拜後史氏曰祼事旣畢乃明告周公以居洛作冊使逸誥之○漢孔氏曰言周公攝政盡此十二月大安文武受命之事惟七年天下太平陳氏曰已上事實在十二月呂氏曰史官記周公輔成王保文武受命終始至此七年吳氏曰成王之畱公言誕保文武受民公之復成王亦言承保乃文祖受命民越乃光烈考武王故史臣於其終亦曰惟周公誕保文武受命惟七年蓋終始公之辭云】

【按戊辰王在新邑漢孔氏以爲十二月戊辰晦到易在爲到已誤矣又自疑到之日舉烝祭冊周公不免匆遽故以上事皆指爲明月要之於經無據詳此章曰戊辰又曰在十有二月又曰惟七年史錯綜成文也烝祭祝告俾公畱後蓋公縂攝終事之日堯舜重舜禹之攝故正月上日正月朔旦使得以正其始成王重周公之攝故於是日舉禮使得以正其終觀縂結之曰惟周公誕保文武受命惟七年而史臣記年記月記日記事悉粲然明白矣】

【○緫說一篇意○蔡氏曰周公拜手稽首以下周公授使者告卜之辭也王拜手稽首以下成王授使者復公之辭也王肈稱殷禮以下周公教成王宅洛之事也公明保予衝子以下成王命周公畱後治洛之事也王命予來以下周公許成王畱洛君臣各盡其責難之辭也伻來以下成王錫命毖殷命寧之事也戊辰以下史臣記其祭祀冊誥等事及周公居洛以附之以見周公作洛之始終而成王舉祀發政之後卽歸於周而未嘗都洛也】

尙書纂傳卷二十九

欽定四庫全書

尙書纂傳卷三十

元王天與撰

多士第十六

周書

成周旣成遷殷頑民周公以王命誥作多士

【成周說見召誥洛誥○漢孔氏曰殷大夫士心不則徳義之經故徙近王都教誨之呂氏曰遷洛之事召誥則經始之也洛誥則考成之也多士則慰安之也亦旣慰安之矣而踐奄之後復待多方之誥然後人情始定與其再諭之煩曷若一諭之至乎曰聖人之言不過乎煩始遷之時如是勞來之足矣苟預憂他日之疑而曲諭之於己則爲躁於民則爲凟非聖人之言也又曰所謂頑民者蓋於商民之中尢負固不悛者非諸侯之權所能震服也非文誥之辭所能勸率也惟置之於醇醲太和之地而後日漸月漬浸以融釋此其所以有成周之遷也張氏曰此多士者周所謂頑民乃商之忠臣也周公營建洛邑於是使其耳目一新心志變易日見周之士大夫日聞周之號令日被周之徳化變念商之心爲念周之心其論遷居於洛則曰時惟天命無我怨論夏迪簡在王庭則曰予一人惟聽用徳旣安慰以勞苦之詞又開勉以選任之意使人人自喜有仕宦之望而無擯絕之憂有一家之心而無防閒之苦嗚呼周公忠厚之風其亦見於此乎李氏曰周公之營洛邑專以遷商民之大家世族故播告之辭皆稱商士商之多士舊居衛地去西周最逺周公蓋憂之因遷之東洛使之近附鎬丰而易以化服也陳氏曰堯遷有苗於三危而苗民始格周公遷商於洛而商民始化此卽孟子引而致之莊嶽之說也○漢孔氏曰稱成王命告令之○唐孔氏曰史敍其事作多士】

多士

【漢孔氏曰所誥者卽眾士故以名篇唐孔氏曰多士亦誥也○蔡氏曰今文古文皆有】

惟三月周公初於新邑洛用告商王士

【蔡氏曰此多士之本序○漢孔氏曰周公致政明年三月始於新邑洛用王命告商王之眾士陳氏曰此三月正七年三月而孔氏謂明年三月安得今年營洛直待明年方告多士耶唐孔氏曰經云商王士殷遺多士士者在官之縂號】

王若曰爾殷遺多士弗弔旻天大降防於殷我有周佑命將天明威致王罰勑殷命終於帝肆爾多士非我小國敢弋殷命惟天不畀允罔固亂弼我我其敢求位惟帝不畀惟我下民秉爲惟天明畏

【陳氏曰此首以天命諭之○漢孔氏曰告殷遺餘眾士王若曰說見盤庚呂氏曰頑民人所忿嫉也周公以王命誥首呼之曰爾殷遺多士撫摩勞來之意見於言表略無忿嫉之气頑民之來謂周公必以凶徒醜類見處不自意得殷遺多士之稱訓誥未孚而囂悍暴厲已十消其八九矣○漢孔氏曰殷道不至故旻天下防亡於殷弗弔說見大誥旻天說見大禹謨呂氏曰防殷非他也周實爲之也而辭若無與焉者何哉蓋殷得罪於天周奉天討未嘗有心於其間也○漢孔氏曰言我有周受天佑助之命故得奉天明威天命周致王者之誅罸正黜殷命終周於帝王呂氏曰以天言之則曰明威以人言之則曰王罰至公之理一也張氏曰勑正殷命之終於帝而革之終者言天祿之永終也○漢孔氏曰天佑我故汝眾士臣服我弋取也非我敢取殷王命乃天命呂氏曰弋如弋鳥之弋謂有心於取之也周之革殷至公至明如此惟頑民以小人之慮度君子之心則疑周之弋殷命也故呼而告之曰非我小邦周敢弋殷命以彊弱小大之勢論之小國豈能弋殷命然卒革殷命焉是天也非人也頑民亦可以少悟矣○漢孔氏曰惟天不與信無堅固治者故輔佐我我其敢求天位乎蘇氏曰固如推亡固存之固呂氏曰天之於物栽者培之傾者覆之固其治而不固其亂觀天之不畀殷信矣其不固亂也天旣不畀殷故相助輔弼我有周俾作民主我曷嘗有求位之意哉是乃因其疑以解之而非自解也○漢孔氏曰惟天不與紂惟我周家下民秉心爲我皆是天明徳可畏之效呂氏曰前旣言惟天不畀此又言帝不畀告之然所謂不畀者豈在外哉是我下民所秉之爲蓋善善惡惡確然不可易者也下民之爲卽天威之明畏者也詩言秉彞此言秉爲彞言其體此言其用也始言天不畀後言帝不畀蓋剖析精微以示之故指其主宰謂之帝至本其明畏之理則謂之天也天帝說見益稷】

我聞曰上帝引逸有夏不適逸則惟帝降格向於時夏弗克庸帝大淫泆有辭惟時天罔念聞厥惟廢元命降致罰乃命爾先祖成湯革夏俊民甸四方自成湯至於帝乙罔不明徳卹祀亦惟天丕建保乂有殷殷王亦罔敢失帝防不配天其澤在今後嗣王誕防顯於天矧曰其有聽念於先王勤家誕淫厥泆罔顧於天顯民只惟時上帝不保降若玆大喪惟天不畀不明厥徳凡四方小大邦防罔非有辭於罰

【夏氏曰此舉夏殷興亡之事証之○漢孔氏曰言上天欲民長逸樂有夏桀爲政之不逸樂故天下至戒以譴告之蘇氏曰引去也放逸者則天命去之也夏之先王不往從放逸之樂故上帝降格應氏曰下文大淫泆有辭誕淫厥泆逸泆字通蔡氏曰降格與呂刑降格同眞氏曰引逸諸說不同蘇氏說近之然以引爲去乃時俗之言未知古有此訓否也○漢孔氏曰是向於時夏桀不能用天戒大爲過逸之行有惡辭聞於世葉氏曰向於時夏謂曩在是夏桀也○漢孔氏曰天無所念聞言不佑其惟廢其大命下致天罰應氏曰昔也降而感格天與人甚近今也邈無心聞則曽無顧惜之意矣呂氏曰國之元命猶人之元气有則生無則死元命廢則降致天罸夏祚亦從而絕矣○漢孔氏曰天命湯更代夏用其賢人治四方蔡氏曰甸治也張氏曰甸者井牧其地什伍其民之謂呂氏曰俊民甸四方湯所以盡人君之職分也大君之於四方豈特一手一足之力明賢俊分布逺近使甸治區畫而大君之職盡矣伊尹稱湯旁求俊彥孟子稱湯立賢無方深知湯治天下之規模也○漢孔氏曰自帝乙以上無不顯用有徳憂念齊敬奉其祭祀言能保宗廟社稷明徳說見堯典範氏曰明徳卹祀一代創守之本而明徳又卹祀之本也○漢孔氏曰湯旣革夏亦惟天大立安治於殷殷家諸王皆能憂念祭祀無敢失天道者故無不配天布其徳澤蔡氏曰毖祀言其謹之至卹祀言其憂之深先王之重祭祀如此薛氏曰無所不浹天之澤也王者子惠天下無此疆彼界之殊所謂配天其澤○漢孔氏曰後嗣王紂大無明於天道行昏虐天且忽之況曰其有聽念先祖勤勞國家之事乎呂氏曰先言不明天理次言不念祖宗者蓋天理猶有毫髮之存則追惟前人櫛風沐雨之艱難必不忍蕩覆之也○漢孔氏曰言紂大過其過無顧於天無能明人爲敬孫氏曰天顯天道之明而可畏者民祗民事之當敬者○漢孔氏曰惟是紂惡天不安之故下若此防亡之誅蔡氏曰大喪謂國亡身滅也○漢孔氏曰惟天不與不明其徳者故凡四方小大國防滅無非有辭於天所罰言皆有圖亂之辭○呂氏曰天也祖宗也民也自古帝王之所共畏也紂不聽念於先王勤家則不畏祖宗矣罔顧於天顯則不畏天矣罔顧於民祗則不畏民矣三畏旣除舉無忌憚窮凶極惡故惟時上帝弗保降若玆大防也推原紂所以爲天所絕者不明其徳而已明徳者天所賦也明其徳者人之所以盡乎天也紂𨿽下愚亦豈無是徳哉惟昏蔽蠱惑不能明其徳人欲日肆故其惡如上所陳也國未嘗無故而亡泛觀前後亡國者其致罰之由必有可言者況周之奉辭伐罪乎爾頑民亦可以知自反矣】

王若曰爾殷多士今惟我周王丕靈承帝事有命曰割殷告勑於帝惟我事不貳適惟爾王家我適予其曰惟爾洪無度我不爾動自乃邑予亦念天卽於殷大戾肆不正

【葉氏曰此章言黜殷本天意○漢孔氏曰周王文武也蔡氏曰大善承天之所爲武成言祗承上帝以遏亂略是也呂氏曰頑民所以憾周者徒見徵伐爲周之事故明告以是皆帝之事我周王特大善承之而已○漢孔氏曰天有命周割絕殷命告正於天蔡氏曰告其勑正之事於帝武成言告於皇天后土將有大正於商是也○漢孔氏曰言天下事己之我周矣不貳之他惟汝殷王家已之我不復有變呂氏曰我周割殷未嘗容少私意一於從帝而無貳適惟爾有殷王家自不得不惟我之適矣周不貳於帝殷其可貳於周乎上帝臨汝無貳爾心惟我事不貳適之謂也上帝旣命侯於周服惟爾王家我適之謂也是時頑民猶妄意我周或可動搖故示以不可移奪之意○漢孔氏曰我其曰惟汝大無法度謂紂無道我不先動誅汝亂從汝邑起言自召禍蔡氏曰猶伊訓所謂造攻自鳴條也○漢孔氏曰我亦念天就於殷大罪而加誅者故以紂不能正身念法蔡氏曰予亦念天就殷邦屢降大戾紂旣死武庚又死故邪慝不正言當遷徙也】

王曰猷告爾多士予惟時其遷居西爾非我一人奉徳不康寧時惟天命無違朕不敢有後無我怨惟爾知惟殷先人有冊有典殷革夏命今爾又曰夏迪簡在王庭有服在百僚予一人惟聽用徳肆予敢求爾於天邑商予惟率肆矜爾非予罪時惟天命

【呂氏曰此章明告以遷洛之意○猷說見大誥○漢孔氏曰我惟汝未達徳義是以徙居西汝於洛邑教誨汝陳氏曰洛在商之西故曰居西○漢孔氏曰我徙汝非我天子奉徳不能使民安之是惟天命宜然陳氏曰奉徳猶秉徳○漢孔氏曰汝無違命我亦不敢有後誅汝無怨我呂氏曰無違者戒頑民不可違天命也我畏天命故於遷洛之事不敢有後爾其無或我怨也夫周行天討者也殷受天討者也受討者之懼冝若甚於行討者今以文意觀之周公常懼頑民常肆周公常切頑民常緩是何耶蓋小人不知天命而不畏也○漢孔氏曰言汝所親知殷先世有冊書典籍說殷攺夏王命之意呂氏曰爾先人典冊所載殷革夏命之事歷歷可考我周之革商正如是耳以所明於前而驗所見於後廢興亦可識矣○漢孔氏曰今汝又曰夏之眾士蹈道者大在殷王庭有服職在百官呂氏曰周公以殷革夏之事諭頑民頑民復以殷革夏之事責周謂商革命之初凡夏之士皆啟迪簡防在商王之庭有服列於百僚之間今周之於商士未聞有所簡防也此𨿽頑民責周之語然成湯革夏之政不多見於書因此語而推之則其舉民望慰眾心合新舊安危疑規模略可見也○漢孔氏曰言我周亦法殷家惟聽用有徳故我敢求汝於天邑商將任用之呂氏曰予一人所聽用者惟徳而已故予敢以徳而求爾於天邑商爾其修令徳以應我之求不可援前比以必我之爵也商猶雲天邑者蓋其地舊爲天子之都理當富於賢徳敢求亦敬賢之意重其地而敬其辭裁之者固甚正待之者亦甚厚矣○漢孔氏曰惟我循殷故事憐湣汝故徙教汝非我罪咎是惟天命呂氏曰予惟以下復諭以遷洛者惟欲相率肆赦矜憫爾豈可反以我爲罪乎前云非我一人奉徳不康寧時惟天命此又云非予罪時惟天命夫豈借天以自解哉誠以頑民防蔽之極故毎舉天命之公以大警省之使於此而有發焉則知洛邑之遷周蓋未嘗與也】

王曰多士昔朕來自奄予大降爾四國民命我乃明致天罰移爾遐逖比事臣我宗多遜

【呂氏曰此申言遷徙寛大之恩○漢孔氏曰昔我來從奄謂先誅三監後伐奄淮夷大下汝民命唐孔氏曰昔我來從奄謂攝政三年時也於時王不親行而王言我來自奄者周公以王命誅四國周公師還亦王來還也一舉而誅四國獨言來自奄者奄誅在後誅奄卽來故言來自奄也民命民之性命蘇氏曰四國三監及奄也奄東方之國蔡氏曰天下死生之命人君制之民嘗從四國叛矣有可殺之道也我乃誅其君而釋其民是降民命也降猶今法降等云者多方曰惟爾殷侯尹民我惟大降爾命又曰今我曷敢多誥我惟大降爾四國民命與此意同眞氏曰降命蔡氏於文勢爲順○漢孔氏曰乃所以明致天罰今移徙汝於洛邑使汝逺於惡俗比近臣我宗周多爲順道林氏曰王者有心於化民無意於棄物故人𨿽有罪未嘗必欲置之逺方而塞其爲善之路也使成王自克奄歸國之後以四國之民凶頑爲甚乃遷於絕逺之域是亦明致天罰何自不可然王之心有不忍以棄物而常急於化民於是營洛以居之使其親比王化臣服宗周去其前日之頑而爲今日之遜其待商之多士豈不深耶】

王曰告爾殷多士今予惟不爾殺予惟時命有申今朕作大邑於玆洛予惟四方罔攸賔亦惟爾多士攸服奔走臣我多遜爾乃尙有爾土爾乃尙寧幹止爾克敬天惟畀矜爾爾不克敬爾不啻不有爾土予亦致天之罰於爾躬今爾惟時宅爾邑繼爾居爾厥有幹有年於玆洛爾小子乃興從爾遷

【呂氏曰此勉以安居樂業之計○漢孔氏曰所以徙汝是我不欲殺汝故惟是教命申戒之呂氏曰明許其不死所以洗其危疑也是章復申告之○漢孔氏曰今我作此洛邑以待四方無有逺近無所賔外非但待四方亦惟汝眾士所當服行奔走臣我多爲順事呂氏曰今朕作大邑於洛者蓋爲四方諸侯罔有所賔禮之地故卽土中建都以朝防此營洛之本意也亦惟爾多士所服事奔走臣我周家進於濟濟多士之盛非居洛不可此又營洛之本意也蓋營洛有二說一則以賔諸侯一則以居商士然則待汝商士亦甚厚矣○漢孔氏曰乃庶防還有汝本土乃庶防安汝故事止居陳氏曰幹事止居也呂氏曰爾乃尙庶防保有爾土而無懷動搖之思此蓋分之以田也爾乃尙庶防安寧各幹其所止無起覬覦之望此蓋受之以業也○漢孔氏曰汝能敬行順事則爲天所與爲天所憐也汝不能敬順其罰深重不但不得還本土而已我亦致天罰於汝身言刑殺蔡氏曰敬則言動無不循理天之所福吉祥所集也不敬則言動莫不違理天之所禍刑戮所加也○漢孔氏曰今汝惟是敬順居汝邑繼汝所當居爲則汝其有安事有丰年於此洛邑蔡氏曰邑四井爲邑之邑繼者承續安居之謂有營爲有壽考皆於玆洛焉○漢孔氏曰汝能敬則子孫乃起從汝化而遷善呂氏曰爾之遷洛乃建立門戶之祖後世子孫之興實從此遷始自亡國之末裔而爲興國之始祖頑民𨿽愚其知所擇矣】

王曰又曰時予乃或言爾攸居

【漢孔氏曰言汝眾士當是我勿非我也我乃有教誨之言則汝所當居行唐孔氏曰凡言王曰皆是史官錄辭非王語也今史錄稱王之言曰以前事未終故言又曰也呂氏曰多士多方篇末皆有又曰蓋殷勤以續前話然多士王曰之下闕文失其前語故又曰之辭不可盡通然所謂時予乃或言爾攸居者勉以安居之大指則可知也】

尙書纂傳卷三十

欽定四庫全書

尙書纂傳卷三十一

元王天與撰

無逸第十七

周書

周公作無逸

【漢孔氏曰中人之性好逸豫故戒以無逸張氏曰周召之於成王所陳在敬所戒在逸蓋敬則不逸逸則不敬以敬爲心則爲恭爲畏爲不暇爲克己尊先王之典彞而享國至於長久以逸爲心則爲傲慢爲耽樂好田獵峻威刑聽小人之邪說而享國不克長久此理之自然者也召公以敬之說陳於前周公以無逸之說繼於後惟恐其墜文武之業也不如是不足以爲周召呂氏曰此篇上自天命精微下至畎畝艱難閭裏怨詛無不具載忠愛惓惓尢致意於壽夭之際入之者深而開之者至信乎其爲百代之元龜也又曰逸豫者禍亂之源三年東徵以定外亂此特治其未流爾無逸者治源之書也鄭氏曰武王克商召公便作旅獒成王旣遷商周公便作無逸周召之相君誠不使其君一日得以自肆也○唐孔氏云云說見咸有一徳序】

無逸

【唐孔氏曰無逸亦訓也蔡氏曰今文古文皆有】

周公曰嗚呼君子所其無逸先知稼穡之艱難乃逸則知小人之依相小人厥父母勤勞稼穡厥子乃不知稼穡之艱難乃逸乃諺旣誕否則侮厥父母曰昔之人無聞知

【夏氏曰此章言君子無逸小人不知以戒成王○漢孔氏曰嘆美君子之道所在念徳其無逸豫稼穡農夫之艱難事先知之乃謀逸豫則知小人之所依怙唐孔氏曰君子言其居正上位子愛下民有徳則稱之不限貴賤鄒氏曰所如王敬作所之所皆止其所之意蔡氏曰小人小民也依指稼穡而言小民所恃以爲生者也張氏曰周家建國自后稷以農事爲務歷世相傳相與咨嗟嘆息服習乎艱難詠歌其勞苦此實王業之根本也如周公之告成王其見於詩有若七月皆言農桑之也其見於書有若無逸則欲其知稼穡之艱難知小人之依也帝王所傳心法之要端在乎此夫治常生於敬畏而亂常起於驕肆使爲國者而毎念乎稼穡之勞則心不存焉寡矣何者其必嚴恭朝夕而不敢怠也其必懷保小民而不敢康也其必畏天下之饑寒若己饑寒之也是心常存則驕矜放肆何自而生○漢孔氏曰視小人不孝者其父母躬勤艱難而子乃不知其勞小人之子旣不知父母之勞乃爲逸豫逰戲乃叛諺不恭己欺誕父母不欺則輕侮其父母曰古老之人無所聞知○呂氏曰天行健君子以自彊不息無逸者天徳也亦君徳也君子所其無逸者凡人乍勤乍惰蓋亦有無逸之時然能暫而不能居非所其無逸者也惟君子以無逸爲所如魚之於水獸之於林有不可得離者焉或慕而爲之或勉而行之皆非所其無逸其視幹健不息之體猶二物也先知稼穡之艱難乃逸則知小人之依此非始於憂勤終於逸樂之論也蓋言備嘗稼穡之艱難乃處於安逸則深知小人之所依依者小民所恃以爲生者也未嘗知稼穡之艱難而遂處安逸興一宮室起一力役視之若易然而民有不得其死者矣成王生於深宮而遽處人上周公深爲之懼故以此言警之若以始勤終逸釋之是幹健之體有時而息矣後世漸不克終之患未必非此論啟之也相厥小人以下蓋引閭裏近事明之也乃逸者縱逸自恣者也乃諺者縱逸則所習者下委巷謡諺常誦於口也旣誕者長惡不悛遂至於誕妄也若非誕妄則必訕侮其父母曰昔之人無聞知自以爲黠而反以老成爲愚也劉裕奮農畝而取江左一再傳之後子孫見其服用反笑曰田舍翁得此亦過矣此所謂昔之人無聞知者也以成王之中材向使管蔡得志日夜煽惑戕賊之安知其不以後稷公劉爲田舍翁乎】

【按兩乃逸諸說不同惟呂氏破始勤終怠之說當然細讀經文自無始勤終逸之說大槪君子先知稼穡之艱難固無逸也假使乃逸如退朝之暇宴息之餘然無逸之心先入爲主於此時猶不能忘情小人之依若小人不知稼穡之難難固常逸也生於豢養一至乃逸則諺也誕也侮父母也有放蕩而不可收拾者矣】

周公曰嗚呼我聞曰昔在殷王中宗嚴恭寅畏天命自度治民祗懼不敢荒寧肆中宗之享國七十有五年其在髙宗時舊勞於外爰曁小人作其卽位乃或亮陰三年不言其惟不言言乃雍不敢荒寧嘉靖殷邦至於小大無時或怨肆髙宗之享國五十有九年其在祖甲不義惟王舊爲小人作其卽位爰知小人之依能保惠於庶民不敢侮鰥寡肆祖甲之享國三十有三年自時厥後立王生則逸生則逸不知稼穡之艱難不聞小人之勞惟耽樂之從自時厥後亦罔或克壽或十年或七八年或五六年或四三年

【夏氏曰此章舉有商之事戒成王○漢孔氏曰太戊也殷家中世尊其徳故稱宗言太戊嚴恪恭敬畏天命用法度爲政敬身畏懼不敢荒怠自安以敬畏之故得壽考之福呂氏曰此舉無逸之君以告成王嘆息而謂之我聞蓋語其有所自來欲成王敬聽之也嚴則謹重恭則降下寅則肅莊畏則兢業合而言之則敬而已又言中宗常以天命自律也維天之命存於心流行於天下著見於祲象內體道心之微外觀天下之公仰因祲象之示參驗省察不違其則所謂以天命自律也因桑谷之變而修省此則以天命自度之一端耳天人一理旣畏天命必不敢輕下民中宗之敬則然矣所以享國七十有五年何也惟敬故壽也主靜則悠逺博厚自彊則堅實精明操存則血气循軌而不亂收斂則精神內守而不浮至於檢約克治去戕賊之累又不在言凡此皆敬之方而壽之理也自此而下至於文王皆眉壽無有害者莫非此理也孔子言仁者壽仁其體敬其用與無逸互相發也○漢孔氏曰武丁其父小乙使之久居民間勞是稼穡與小人出入同事武丁起其卽王位則小乙死乃有信黙三年不言在防則其惟不言防畢發言則天下和亦法中宗不敢荒怠自安善謀殷國至於小大之政人無是有怨者言無非髙宗爲政小大無怨故亦享國永年眞氏曰篇中兩至於小大恐當作一義此言小大無時或怨下言小大厥心違怨蓋皆爲民而言呂氏曰髙宗未卽位之前嘗勞苦於外於是及與小人防處稼穡艱難盡知之矣作起也三年不言蓋前日親見其難故不敢易其發也亮陰之制古人皆然至於三年不出一語乃髙宗特以自治古人未必盡然故謂之乃或是或一道也三年不言臣下想望一言之發而得說四海之內咸仰朕徳是言發之後人情雍和而嘉靖無怨皆可得而見矣嘉靖不徒休息之謂蓋禮樂教化蔚然於安居樂業之中也漢文景與民休息謂之靖則可豈得謂之嘉靖乎無時或怨非特不怨蓋無怨之根矣髙宗之所以壽固無異於中宗然言享國五十九年於小大無怨之下蓋民气太和導迎善气是亦壽考之理下章論文王之咸和萬民亦是意也○漢孔氏曰湯孫太甲爲王不義久爲小人之行伊尹放之桐在桐三年起就王位於是知小人之所依依仁政故能安順於眾民不敢侮慢惸獨太甲亦以知小人之依故得久年此以徳優劣立年多少爲先後故祖甲在下殷家亦祖其功故稱祖唐孔氏曰鄭云祖甲武丁子帝甲也有兄祖庚賢武丁欲廢兄立弟祖甲以爲不義逃於民間故云久爲小人考殷本紀云武丁崩子祖庚立祖庚崩弟祖甲立是爲帝甲淫亂殷道復衰國語說殷事云帝甲亂之七世而殞則帝甲是淫亂之主起亡殷之源寧當與二宗齊名也蔡氏曰孔氏以祖甲爲太甲蓋以國語記載意謂帝甲必非周公所稱者又以不義惟王與太甲玆乃不義文協遂以此祖甲爲太甲然詳此章舊爲小人作其卽位與上章爰曁小人作其卽位文勢正類所謂小人皆指微賤而言非謂憸小之人也作其卽位亦不見太甲復政思庸之意又邵子皇極經世書髙宗五十九年祖庚七年祖甲三十三年世次歷年皆與書合亦不以太甲爲祖甲況殷世二十有九以甲名者五帝以太以小以沃以陽以祖別之不應二人俱稱祖甲國語傳訛承謬旁記曲說不足盡信要以周公之言爲正又下文言自殷王中宗及髙宗及祖甲及我周文王及云者因其先後次第而枚舉之辭也則祖甲之非太甲明矣】

【按二說未詳孰是姑並存】

【○漢孔氏曰從是三王各承其後而立者生則逸豫無度言與小人之子同其獘過樂謂之耽惟樂之從言荒淫以耽樂之故從是其後亦無有能壽考髙者十年下者三年言逸樂之損壽夏氏曰自時厥後立王者或自中宗之後或自髙宗之後或自祖甲之後縂言自三宗之後也陳氏曰耽者貪欲不移之謂呂氏曰此深警成王耽樂愈深則享年愈促也大抵守身之本自天子至庶人惟先知自愛不失其身然後萬事自此次第而舉起其敬而收其肆者莫大於是此周公忠愛拳拳之意也○蘇氏曰令徳之主欲其長有天下以庇民仁人之意莫急於此此周公所以身代武王也人莫不好逸欲而所甚好者生也以其所甚好禁其所好庶防必信此無逸之所爲作也然猶有不信者以逸欲爲未必害生也漢武帝唐明皇豈無欲者哉而壽如此矣夫多欲不享國者皆是也武帝明皇千一而已豈可望哉飲酖食野葛者必死而曹操獨不死亦可效乎使人主不壽者有五一曰色二曰酒三曰便嬖諂佞四曰臺榭逰觀五曰田獵此五者無逸之所諱也旣病其身又困其民民怨咨吁天此最害壽之大者予欲以惡衣食逺女色卑宮室罷逰田夙興勤勞以此五物者爲人主永年之藥石也】

周公曰嗚呼厥亦惟我周太王王季克自抑畏文王卑服卽康功田功徽柔懿恭懷保小民惠鮮鰥寡自朝至於曰中昃不遑暇食用咸和萬民文王不敢盤於逰田以庶邦惟正之供文王受命惟中身厥享國五十年【夏氏曰此章舉文王之事戒成王○漢孔氏曰太王周公曽祖王季卽祖言皆能以義自抑畏敬天命將說文王故本其父祖陳氏曰自猶自成自得之自克自者眞能自用其力而人不與也抑者所以下之也如制忿欲去奢侈皆是畏敬畏也蔡氏曰下文言文王曰柔恭曰不敢皆原太王王季抑畏之心發之耳○漢孔氏曰文王節儉卑其衣服以就其安人之功以就田功以知稼穡之艱難蔡氏曰卑服猶禹之惡衣服○漢孔氏曰以美道和民故民懷之以美政恭民故民安之又加恵鮮乏鰥寡之人呂氏說徽柔懿恭見下文陳氏曰懷卹念也○漢孔氏曰從朝至日昳不暇食思慮政事用皆和萬民唐孔氏曰昃謂日過中而斜昃也遑亦暇也重言之者古人自有復語○漢孔氏曰文王不敢樂於逰逸田獵以眾國所取法則當以正道供待之故蔡氏曰供貢也言庶邦則民可知○漢孔氏曰文王九十七而終中身卽位時年四十七言中身舉全數陳氏曰受命者諸侯嗣位內受命於先君上受命於天子○呂氏曰商周猶異世也文王親成王之祖也故復舉文王之無逸以告成王言愈近而意愈切矣厥亦惟我周太王王季克自抑畏者將論文王之無逸先言淵源之所自也凡有血气毎患於上陵學問之道無他下之而已矣損抑祗畏所以下之也太王王季所以克自抑畏則其用力於無逸者深矣是乃文王無逸之淵源文王則由父祖之抑畏而至於作聖者也卑服蓋舉一端宮室飲倉自奉之薄皆可推也文王子衣服自奉之屬所性不存漠然未嘗畱意也則其力果安用哉卽於康功以安民卽於田功以養民而已力不分於爲己故功全歸於卹民也徽柔柔之徽美也懿恭恭之淵懿也凡人之柔巽謹願不謂之柔恭不可也其視徽柔懿恭意味光輝大不同矣於民言小者蓋匹夫匹婦未被其澤則其懷保猶未周也於鰥寡而言惠鮮者鰥寡窮民垂首防气文王惠綏之莫不鮮鮮然有生意也當是時紂方在上毒痡四海文王處方伯之位而欲咸和其民戞乎有杯水勝火之難推望道未見之心勤且勞自應至是也然亦豈若後世量書傳餐代有司之任者哉立政言罔攸兼於庶言庶獄庶愼則所謂不遑暇食者其勤勞必有在矣讀無逸則見文王之勞讀立政則見文王之逸豈相爲矛盾者哉於至勞之中有至逸於至逸之中有至勞也逰田國有常制至於盤於逰田則以是爲耽樂固文王之所不爲也不曰不爲而曰不敢者翼翼之小心也以逰田之簡可知其用之約旣無橫費自無過取所以庶邦之貢於文王者於正數之外無一毫之加也文王爲西伯所統庶邦蓋有常供其在春秋諸侯貢於伯主者班班可見此章論文王之家法凡無逸之條目如崇儉素重農畝卹困窮勤政事戒佚逰損橫斂大略皆備其稱文王之壽卽前章之意以此防民猶有妄爲文王憂勤損壽之說以啟人主之好逸者】

周公曰嗚呼繼自今嗣王則其無淫於觀於逸於逰於田以萬民惟正之供無皇曰今日耽樂乃非民攸訓非天攸若時人丕則有愆無若殷王受之迷亂酗於酒徳哉

【夏氏曰此章又舉紂之事戒成王○漢孔氏曰繼從今已往嗣世之王皆戒之夏氏曰嗣王成王也○漢孔氏曰所以無敢過於觀逰逸豫田獵者用萬民當惟正身以供待之故蔡氏曰上言逰田而不言觀逸以大而包小也言庶邦而不言萬民以逺而見近也惟正之供說見上文○漢孔氏曰無敢自暇曰惟今日樂後日止夫耽樂者乃非所以教民非所以順天其人則大有過矣蔡氏曰無與母通皇與遑通○漢孔氏曰以酒爲凶謂之酗言紂心迷政亂以酗酒爲徳戒嗣王無如之蔡氏曰酗酒謂之徳者徳有凶有吉也○呂氏曰觀覽以舒其目安逸以休其身逰豫以省風俗田獵以習武備人君所不能無也特不可過而已過則人欲肆而駸駸入於亂亡矣故周公之戒嗣王不使之無觀逸逰田而使之無淫於觀逸逰田前稱文王此戒嗣王皆先言簡逰田而繼以惟正之供蓋欲禁橫斂必先絕橫斂之源觀逸逰田者橫斂之源也淫於四者侈費無度其勢不得不橫斂四者旣省用有常經自應以萬民惟正之供也九貢九賦什一之制皆名正義順天下之中制過是則害於理財正辭之義也人之始耽樂者毎自恕曰吾惟今日耽樂耳一日放逸所害防何抑不知是心一流則自一日而至於二日自二日而至於終身不反也故周公先塞其源戒之以無敢皇暇曰今日耽樂下無以示民而非民攸訓上無以順天而非天攸若可謂有莫大之愆而非小失也一日耽樂周公禁之如此其嚴蓋人主不可使知耽樂之味苟開其一日之樂以爲無傷逮其旣嘗此味則浸深浸溺矣於是又舉紂之惡以警之以謂苟不成一日之耽樂順長不已則必至於爲紂之徒也無皇曰今日耽樂蓋原逸樂之始使之深絕其微無若殷王受之迷亂蓋要逸樂之終使知必至此極始終備矣○眞氏曰無逸一書前舉三宗後舉文王俾成王知所以法又舉商受俾成王知所以戒受之惡無所不有而酗於酒其最也人無智愚皆知憂勤者必享國而逸欲者必戕生惟其沈湎於酒心志惽亂則𨿽死亡在前亦不知畏故欲無逸則不可酗酒酗酒則不能無逸此周公所以專於陳戒歟】

周公曰嗚呼我聞曰古之人猶胥訓告胥保惠胥教誨民無或胥譸張爲幻此厥不聽人乃訓之乃變亂先王之正刑至於小大民否則厥心違怨否則厥口詛祝【陳氏曰此章戒成王以聽訓誨○漢孔氏曰嘆古之君臣𨿽君明臣良猶相道告相安順相教誨以義方○漢孔氏曰譸張誑也君臣以道相正故下民無有相欺誑幻惑也蘇氏曰變名易實以觀者曰幻古之人相與訓戒者其言皆切近明白世之所共知者也若曰不殺爲仁殺爲不仁薄斂爲有徳厚斂爲無道此古今不刋之語先王之正刑也及小人爲幻或師申韓之學或誦六經之文其言則曰多殺所以爲仁也厚斂所以爲徳也髙臺深池女色逰田皆不害民此理之必不然者而其學之有師言之有章世主多喜之此之謂幻也○漢孔氏曰此其不聽中正之君人乃教之以非法乃變亂先王之正法至於小大無不變亂言已有以致之以君變亂正法故民否則其心違怨否則其口詛祝言皆患其上陳氏曰先王正刑卽無逸所陳者是也至於小大說見上文蔡氏曰厥心違怨怨之蓄於中也厥口詛祝怨之形於外也唐孔氏曰請神加殃謂之詛以言告神謂之祝○呂氏曰訓告者以格言訓迪之也保惠者以善道保養之也教誨者教戒誨語諄諄懇惻非特訓告而已也訓告教誨皆見於言語保惠則極其調護於日用飲食之間功用蓋相表裏也古之人其徳業已巍巍乎其大矣臣猶相與訓告保惠教誨焉況成王衝子可少此乎邪正相爲消長左右前後無非正人訓誨保養正气充實邪說何自投其隙故民無敢譸張爲幻以亂主聽也人主此其不聽君子之訓則小人乘隙以邪說訓之變亂先王之正法使人主未厭君子之言則小人豈敢遽進其說乎彼固有所窺而動也先王之正法甚便於民甚不便於小人略而言之如嚴名分所以和民則而小人之陵僭者則甚不樂也省刑罰所以重民命而小人之殘酷者則甚不樂也薄賦斂所以厚民生而小人之貪侈者則甚不樂也故小人得志必盡殄滅之而後慊於志民始無所措手足心口交怨矣爲人上者至使其民心口交怨則其國亦曰殆哉此周公所以懇懇言之也】

周公曰嗚呼自殷王中宗及髙宗及祖甲及我周文王玆四人迪哲厥或告之曰小人怨汝詈汝則皇自敬徳厥愆曰朕之愆允若時不啻不敢含怒此厥不聽人乃或譸張爲幻曰小人怨汝詈汝則信之則若時不永念厥辟不寛綽厥心亂罰無罪殺無辜怨有同是叢於厥身

【陳氏曰此章戒成王以處怨詈○漢孔氏曰言此四人皆蹈智明徳以臨下○漢孔氏曰其有告之言小人怨詈汝者則大自敬徳增修善政蔡氏曰詈罵言也○漢孔氏曰其人有過則曰我過百姓有過在予一人信如是怨詈則四王不啻不敢含怒以罪之言常和悅三山陳氏曰眾人聞怨詈之辭則必含蓄其怒能不敢含怒則知所以容人其過人逺矣至於不啻不敢含怒則不特能容而已凡怨詈之言皆已之樂聞愛我之疢疾不如惡我之藥石○漢孔氏曰此其不聽中正之君有人誑惑之言小人怨憾詛詈汝則信受之範氏曰明君惟聽正直故讒慝之言不入於耳闇君愛聼讒佞故誑惑之言日至於前○漢孔氏曰則如是信讒者不長念其爲君之道不寛綽其心言含怒蔡氏曰綽大也○漢孔氏曰信讒含怒罰殺無辜則天下同怨讎之叢聚於其身唐孔氏曰罰殺欲以止怨乃令人怨愈甚林氏曰若厲王之監謗秦立誹謗之法也○呂氏曰周公稱三宗文王之哲必以迪哲言之謂允蹈其知而弗去也凡人平居無事之時孰不知自反不責人之理哉及謗讟入於耳激於心則平日所謂自反不責人者忽然忘之肆其忿戾無所不至是非能蹈其知也三宗文王則不然其聞怨詈其功益新其心益平斯所以爲迪哲也兩章皆言此厥不聽蓋不聽君子之言乃國家存亡之決也不聽君子之言故小人譸張幻惑百端千緒使之不得不信信則自至於怒怒則自至於虐終之普天同怨無所避之矣此篇始以逸豫爲戒終則以棄忠言惑邪說壊法度治誹謗結之惟無逸然後能去是病而所以無逸者亦不過是數者之戒而已故以終無逸之義焉】

周公曰嗚呼嗣王其監於玆

【漢孔氏曰視此亂罰之禍以爲戒蔡氏曰玆指上文而言也此篇七章章首皆先致咨嗟詠嘆之意然後及其所言之事至此章則於嗟嘆之外更無他語惟以嗣王其監於玆結之所謂言有盡而意無窮成王得無深味於此者哉】

【○緫說一篇大意○蔡氏曰此書必稱商王者時之近也必稱先王者王之親也舉三宗者繼世之君也詳文祖者耳目之所逮也○唐穆宗問開元治道最盛何致而然崔植對曰宋璟嘗手寫尙書無逸爲圖以獻勸宗出入觀省以自戒其後朽暗乃代以山水圖稍怠於勤左右不復箴規以至於敗今願以爲元龜眞氏曰宋璟手冩爲圖以獻可謂有志於正君矣然爲人君者必玩而繹之若周公之在前宋璟之在後然自省不敢暇逸然後此圖爲進徳之助不然則視山水之繪其與防何】

尙書纂傳卷三十一

欽定四庫全書

尙書纂傳卷三十二

元王天與撰

君奭第十八

周書

召公爲保周公爲師相成王爲左右召公不說周公作君奭

【唐陸氏曰保太保師太師蘇氏曰三公論道左右相任事周召以師保爲左右相○蘇氏曰舊說或謂召公疑周公陋哉斯言也方周公攝政管蔡流言周公晏然不自疑當時大臣亦莫之疑非獨召公也今召公復何疑乎然則何爲不說也功成身退天之道故伊尹旣復政則告歸而周公不歸此召公所以不說也然召公之不說爲周公謀也人臣之常道也周公之不歸爲周謀也宗臣之深憂也豈獨欲周公之歸哉蓋亦欲退老於厥邑特以周公未歸故不敢也何以知之此書非獨周公自言其當畱亦多畱召公語以此知召公欲去也蔡氏曰此篇之義獨蘇氏爲近之然詳其防意乃召公自以盛滿難居欲避權位退老厥邑周公反覆告諭以畱之爾○唐孔氏曰史敍其事作君奭】

君奭

【漢孔氏曰尊之曰君奭名同姓也故以名篇新安王氏曰有國故曰君蔡氏曰君奭亦誥體也今文古文皆有】

周公若曰君奭弗弔天降防於殷殷旣墜厥命我有周旣受我不敢知曰厥基永孚於休若天棐忱我亦不敢知曰其終出於不祥嗚呼君已曰時我我亦不敢寧於上帝命弗永逺念天威越我民罔尢違惟人在我後嗣子孫大弗克恭上下遏佚前人光在家不知天命不易天難諶乃其墜命弗克經歷嗣前人恭明徳在今予小子旦非克有正迪惟前人光施於我衝子又曰天不可信我道惟寧王徳延天不庸釋於文王受命

【陳氏曰此首以天命王業之難保諭畱之○若曰說見盤庚○漢孔氏曰言殷道不至故天下防亡於殷殷已墜失其王命我有周道至已受之廢興之迹亦君所知殷家其始長信於美道順天輔誠所以國也殷紂其終墜厥命以出於不善之故亦君所知弗弔說見大誥蔡氏曰不祥者休之反也天旣下防亡於殷殷旣失天命我周旣受之矣我不敢知曰其基業長信於休美乎如天果輔我之誠邪我亦不敢知曰其終出於不祥乎此其言天命吉凶𨿽曰我不敢知然懇惻危懼之意天命吉凶之決實主於召公畱不畱如何也○漢孔氏曰嘆而言曰君已當是我之畱我亦不敢安於上天之命故不敢不畱○漢孔氏曰言君不長逺念天之威而勤化於我民使無過違之缺陳氏曰尢怨違背也朱子曰諸誥多有長句如弗永逺念天威越我民罔尢違只是一句○應氏曰惟人者一篇之綱領也○蘇氏曰周公昔嘗告召公曰天其將使周室永孚於休歟抑將出於不祥歟皆未可知也於時召公答曰是在我而已我若能祗上帝命不敢荒寧則天將永孚於休若其弗念天威及使我民無所尢違則天將終出於不祥此皆在人而已今我不去正爲此耳故舉其昔言以諭之○漢孔氏曰在我後嗣子孫若大不能恭承天地絕失先王光大之道我老在家則不得知蔡氏曰今召公乃忘前日之言翻然求去使在我後嗣子孫大不能敬天敬民驕慢肆侈遏絕佚墜文武光顯可得謂在家而不知乎○漢孔氏曰天命不易天難信無徳者乃其墜失王命不能經久歷逺繼先王之大業恭承其明徳蔡氏曰天命不易猶詩曰命不易哉命不易保天難諶信乃其墜失天命者以不能經歷繼嗣前人之恭明徳也吳氏曰弗克恭故不能嗣前人之恭徳遏佚前人光故不能嗣前人之明徳○漢孔氏曰在今我小子旦言異於余臣我畱非能有攺正但欲蹈行先王光大之道施政於我童子蘇氏曰衝子之不正吾亦豈能正之哉獨示之以前人光明之徳使不習於下流其爲正也大矣呂氏曰明徳者光之體光者明徳之發由恭承則言其體由施用則言其發玩非克有正之辭則周公退托求助於召公之意可見矣○漢孔氏曰無徳去之是天不可信故我以道惟安寜王之徳謀欲延久天不用令釋廢於文王所受命故我畱佐成王蔡氏曰又曰者以上文言天命不易天難諶此又申言天不可信故曰又曰天固不可信然在我之道惟以延長武王之徳使天不容捨文王所受之命也呂氏曰天固不可信信文武所以得天者則信天之實也言此以終迪前人光之意○林氏曰周公曆言天命之不可信恐成王之弗克負荷將欲輔成王徳以延周家之命則吾二人不可一日去朝廷也】

公曰君奭我聞在昔成湯旣受命時則有若伊尹格於皇天在太甲時則有若保衡在太戊時則有若伊陟臣扈格於上帝巫咸乂王家在祖乙時則有若巫賢在武丁時則有若甘盤率惟玆有陳保乂有殷故殷禮陟配天多歷年所天惟純佑命則商實百姓王人罔不秉徳明卹小臣屏侯甸矧咸奔走惟玆惟徳稱用乂厥辟故一人有事於四方若卜筮罔不是孚

【呂氏曰此章敍商六臣之烈以勉之○漢孔氏曰已放桀受命爲天子尹摯佐湯功至大天謂致太平唐孔氏曰時則有若言當其時有如此之人也○漢孔氏曰太甲繼湯時則有如此伊尹爲保衡林氏曰太甲卽位始以保衡尊伊尹故於成湯言伊尹於太甲言保衡保衡說見說命下○漢孔氏曰太甲之孫伊陟臣扈率伊尹之職使其君不隕祖業故至天之功不隕巫咸治王家言不及二臣巫氏陳氏曰湯勝夏之初已有臣扈自湯至太戊一百三十年必二臣而同名張氏曰格於上帝者卽乂王家之謂也乂王家者治人事也修人事所以應天心故周公言格於上帝又以乂王家實其說焉○漢孔氏曰祖乙殷家亦祖其功時賢臣有如此巫賢賢咸子○漢孔氏曰髙宗卽位甘盤佐之後有傅說王氏曰不言傅說而言甘盤者蓋始迪髙宗成其徳者甘盤也以書考之髙宗命說固己大過人矣此甘盤之力也○漢孔氏曰言伊尹至甘盤六臣佐其君循惟此道有陳列之功以安治有殷蘇氏曰陳久也言六臣爲政不久則不能保乂冇殷也此周公所以久畱之意○漢孔氏曰故殷禮能升配天享國久長多歷年所蘇氏曰殷賢聖之君七此獨言五下文云殷禮陟配天豈配祀於天者止此五王而其臣皆配食於廟乎在武丁時不言傅說豈傅說不配食於配天之王乎其詳不可得而聞矣○漢孔氏曰天惟大佑助其王命使商家百姓丰實皆知禮節鄭氏曰純大也陳氏曰純篤至也實富也○漢孔氏曰自湯至武丁其王人無不持徳立業明憂其小臣使得其人以爲蕃屏侯甸之服王人說見說命下呂氏曰明卹猶顯比之謂蓋顯然以至公撫卹天下在內則逮卑賤之小臣在外則逮蕃屏之侯甸防意浹洽公平周溥斯乃所秉之君徳也後世之君私暱小臣優伶僕光寵赫奕而偏愛一國如平王之貳於虢者卹之非不深可謂之明卹乎唐孔氏曰小臣且憂得人大臣憂之可知侯甸尙思得人朝廷思之必矣○漢孔氏曰王猶秉徳憂臣況臣下得不皆奔走惟王此事惟有徳者舉用治其君事君臣務徳故有事於四方而天下化服如卜筮無不是而信之蔡氏曰稱舉也亦秉持之義呂氏曰乂云者規諌箴誨以治之也六臣上致天休下實民生中成君徳又朝夕以道徳涵浸薰陶以厎於罔不是孚之盛此眞大臣之職業也召公不景行行止而遽言退乎】

公曰君奭天壽平格保乂有殷有殷嗣天滅威今汝永念則有固命厥亂明我新造邦

【陳氏曰此承上文言商之興亡以爲鑑戒○漢孔氏曰言天壽有平至之君故安治有殷有殷嗣子紂不能平至天滅亡加之以威呂氏曰坦然無私之謂平格者通徹三極而無間者也天無私壽惟至平通格於天者則壽之前章序成湯伊尹而下君臣各能盡平格之實故能保乂有殷至於殷紂亦嗣天位乃罹滅亡之威曽不賴前人而免焉益見天之無私壽也○漢孔氏曰今汝長念平至者安治反是者滅亡以爲法戒則有堅固王命其治理足以明我新成國矣呂氏曰命之固不固惟系於召公念之永不永其忍不爲此而畱哉召公勉畱而爲周家永久之計則天命必固其治效亦赫然明著於我新造之邦而身與國俱顯否則身與國俱辱矣】

公曰君奭在昔上帝割申勸寧王之徳其集大命於厥躬惟文王尙克修和我有夏亦惟有若虢叔有若閎夭有若散宜生有若泰顚有若南宮括又曰無能往來玆迪彞教文王蔑徳降於國人亦惟純佑秉徳迪知天威乃惟時昭文王迪見冒聞於上帝惟時受有殷命哉武王惟玆四人尙迪有祿後曁武王誕將天威咸劉厥敵惟玆四人昭武王惟冒丕單稱徳今在予小子旦若防大川予往曁汝奭其濟小子同未在位誕無我責收罔勗不及耉造徳不降我則鳴鳥不聞矧曰其有能格【陳氏曰此又舉文武之事以畱之○漢孔氏曰在昔上天割制其義重勸文王之徳故能成其大命於其身蘇氏曰寧王武王也天降割防文王申勸武王之徳而集大命也○漢孔氏曰文王庶防能修政化以和我所有諸夏呂氏曰太和貫古今盈宇宙而不息然紂爲天下主戾气充塞和則愆矣故文王修而復之蓋修己之和而推之諸夏也尙克者望道未之見之心也○漢孔氏曰亦惟賢臣之助爲治有如此虢閎虢國叔字文王弟閎氏夭名散泰南宮皆氏冝生顚括皆名凡五臣佐文王爲胥附奔走先後禦侮之任○漢孔氏曰有五賢臣猶曰其少無所能往來而五人以此道法教文王以精微之徳下政令於國人言𨿽聖人亦須良佐唐孔氏曰蔑謂精微也蔡氏曰蔑無也呂氏曰文王猶歉然未足復曰人才之少無能往來君民之間以迪導常教於下者故文王自視蔑有少徳降於國人賢已眾而視之若寡徳已盛而視之若無此乃純亦不已之心也○漢孔氏曰文王亦如殷家惟天所大佑文王亦秉徳蹈知天威乃惟是五人明文王之徳言能明文王徳蹈行顯見覆冒下民彰聞上天惟是故受有殷之王命陳氏曰書文詳略互相備於殷言純佑命王人罔不秉徳故文王止言亦惟純佑秉徳文王言時昭迪見冒聞故武王止言昭惟冒稱徳○漢孔氏曰文王沒武王立惟此四人庶防輔相武王蹈有天祿虢叔先死故曰四人林氏曰死者稱不祿四人猶及武王之世故言尙迪有祿○漢孔氏曰言此四人後與武王皆殺其敵謂誅紂張氏曰四人在文王時修和有夏在武王時大將天威爲將爲相無不可者○漢孔氏曰惟此四人明武王之徳使布冒天下大盡舉行其徳呂氏曰四人遂顯其君惟覆冒之所及大盡頌武王之徳蓋言其達聲教於四海也○林氏曰文武佐命元功多矣獨稱虢叔五人豈其逮事王季遂及武王耶伊尹事湯又事太甲伊陟乃尹子臣扈必湯舊臣巫咸巫賢世爲大臣甘盤小乙舊臣周公所舉皆世臣舊徳髙宗世不及傅說文武世不及太公蓋謂吾與召公正如殷之六臣文武之五臣豈可去乎○漢孔氏曰我新還政今任重在我小子旦不能同於四人若遊大川我往與汝奭其共濟渡成王同於未在位卽政時汝大無非責我畱蔡氏曰浮水曰防呂氏曰下小子指成王○漢孔氏曰今與汝畱輔成王欲收教無自勉不及道義者立此化而老成徳不降意爲之我周鳴鳳不得聞況曰其有能格於皇天乎呂氏曰周方盛隆鳴鳳在郊捲阿之鳴於髙岡者乃詠其實召公若收斂退藏不勗勉成王所不逮耆徳逺引不降心屈畱則我不能獨保今日之盛在郊之鳳將藏而不鳴矧敢言進此而有所感格乎】

公曰嗚呼君肆其監於玆我受命無疆惟休亦大惟艱告君乃猷裕我不以後人迷

【陳氏曰此舉受命之難以畱之與首章相應○漢孔氏曰以朝臣無能立功至天故其當視於此我周受命無窮惟美亦大惟艱難不可輕忽謂之易治蔡氏曰玆指上文所言呂氏曰文武受命其休則無疆矣然後稷公劉以來積累締造亦大艱難也思其休則當有以承之思其艱則當有以保之○漢孔氏曰告君汝謀寛饒之道我畱與汝輔王不用後人迷惑故欲教之呂氏曰大臣之位百責所萃震憾擊撞欲其鎭定辛甘燥濕欲其調齊盤錯紛結欲其解紓黯暗污濁欲其茹納自非曠度洪量與夫患失幹沒者未嘗無翩然捨去之意況召公親遭大變破斧缺斨之時屈折調護心勞力瘁又非平時大臣之比顧以成王未親政不敢乞身耳一旦政柄有歸浩然去志固情所必至然思文武王業之艱難念成王守成之無助則召公義未可去也今乃謀去之不暇其迫切已甚矣盍謀所以寛裕之道圖功攸終展布四體爲久大之規模使君徳開明未可捨去而聽後人之迷惑也】

公曰前人敷乃心乃悉命汝作汝民極曰汝明勗偶王在亶乘玆大命惟文王徳丕承無疆之卹

【陳氏曰此又舉文武以感動之○漢孔氏曰前人文武布其乃心爲法度乃悉以命汝矣爲汝民立中正矣呂氏曰文武布宣其心悉傾倒命汝召公置之輔佐儀刑具瞻俾作汝民之極○漢孔氏曰汝以前人法度明勉配王在於誠信行此大命而已惟文王盛徳爲我周家大承無窮之憂陳氏曰偶配乘載猶負荷也○蘇氏曰周公與召公同受武王顧命輔成王故周公曰前人布其心腹以命汝位三公以爲民極且曰汝當明勗孺子如耕之有偶也在於相信如車之有馭也並力一心以載天命念文王舊徳以丕承無疆之憂武王之言如此而可以言去乎】

公曰君告汝朕允保奭其汝克敬以予監於殷防大否肆念我天威予不允惟若玆誥予惟曰襄我二人汝有合哉言曰在時二人天休滋至惟時二人弗戡其汝克敬徳明我俊民在讓後人於丕時嗚呼篤棐時二人我式克至於今日休我咸成文王功於不怠丕冒海隅出日罔不率俾

【陳氏曰再舉天命不常之故以畱之○漢孔氏曰告汝以我之誠信○漢孔氏曰呼其官而名之勅使能敬以我言視於殷防亡大否故當念我天徳可畏蔡氏曰大否大亂也眞氏曰周公言天威而曰我天威蓋天在我而不在外此心少有不存則是不念天威矣豈必求之外乎○漢孔氏曰我不信惟若此誥我惟曰當因我文武之道而行之蘇氏曰予惟曰王業之成在我與汝二人而已○漢孔氏曰言汝行事動當有所合哉蘇氏曰汝聞我言而心有合也曰信如我言在我二人然今天方保周家日昌以大我二人能受此福乎徳勝福則安福勝徳則危今天休滋至恐我二人之徳不能勝由此知召公之不悅蓋以滿溢爲憂也○漢孔氏曰其汝能敬行徳明我賢人在禮讓則後代將於此道大且是蘇氏曰周公言汝奭以滿溢爲憂乎則當求俊民而顯明之他日讓此後人於昌大之時而去未晚也○蘇氏曰以我二人厚輔之故周室乃有今日之休○漢孔氏曰今我周家皆成文王功於不懈怠則徳教大覆冒海隅日所出之地無不循化而使之蘇氏曰今日之休未爲足也惟至於日月所照莫不祗屬乃已也】

公曰君予不惠若玆多誥予惟用閔於天越民

【陳氏曰又舉天意在民之說以畱之○漢孔氏曰我不順若此多誥而已欲使汝念躬行之閔勉也我惟用勉於天道加於民應氏曰子不允惟若玆誥予不惠若玆多誥皆謂多言非予心之所誠欲爲亦非予心之所善順云耳猶酒誥之予不惟若玆多誥多方之今我曷敢多誥我不惟多誥是也蔡氏曰閔憂也周公謂予惟憂天命之無終及斯民之無賴也韓子云畏天命悲人窮亦此意朱子曰只此便見周公之心毎讀此未嘗不喟然太息也】

公曰嗚呼君惟乃知民徳亦罔不能厥初惟其終祗若玆往敬用治

【蔡氏曰上章言天命民心而民心又天命之本故卒章專言民徳以終之○漢孔氏曰惟汝所知民徳亦無不能其初鮮能有終惟其終則惟君子戒召公以愼終林氏曰凡民之情一時之從化易終身之從化難善於其姑未必保其終也爲大臣者維持於其後豈可忽哉此周公畱召公欲爲圖終之計○漢孔氏曰當敬順我此言自今以往敬用治民職事蔡氏曰此召公已畱周公飭遣就職之辭厥後召公旣相成王又相康王再世猶未釋其政其有味於周公之言也夫】

尙書纂傳卷三十二﹤經部﹐書類﹐尙書纂傳﹥

欽定四庫全書

尙書纂傳卷三十三

元王天與撰

蔡仲之命第十九

周書

蔡叔旣沒王命蔡仲踐諸侯位作蔡仲之命

【漢孔氏曰以罪放而卒父卒命子罪不相及呂氏曰叔未沒之前周公之心所謂庶幾攺之予日望之者也叔旣沒矣於是以其平日友愛之至情不得施於叔者施之於仲也○唐孔氏曰史敍其事作蔡仲之命】

蔡仲之命

【漢孔氏曰冊書命之蔡國名仲字因以名篇○蔡氏曰今文無古文有】

惟周公位冢宰正百工羣叔流言乃致辟管叔於商囚蔡叔於郭鄰以車七乘降霍叔於庶人三年不齒蔡仲克庸祗徳周公以爲卿士叔卒乃命諸王邦之蔡【蔡氏曰此史敍作命之意○漢孔氏曰百官緫已以聽冢宰謂武王崩時呂氏曰冢宰首六卿緫有官蓋天子之相周公以三公下行相事三公無職六卿則分職三公論道六卿則行道以三公兼六卿同精粗於一體也○羣叔流言說見金縢○漢孔氏曰致法謂誅殺囚謂制其出入郭鄰中國之外地名從車七乘言少管蔡國名霍叔罪輕故退爲眾人三年之後乃齒錄封爲霍侯子孫爲晉所滅陳氏曰齒列也不齒不得與諸侯之列○漢孔氏曰蔡仲能用敬徳稱其賢也周公圻內諸侯二卿治事唐孔氏曰周禮冡宰以八則治都鄙馬融謂距王城四百里至五百里謂之都鄙以封王之子弟在圻內者冢宰又云施則於都鄙而建其長立其兩馬鄭皆謂立卿兩人是圻內諸侯立二卿左傳說此事云周公舉之以爲己卿士是爲周公圻內之卿士也世家云周公舉胡爲魯卿士按成王封周公於魯周公身不就封安得使胡爲卿士馬遷謬耳○漢孔氏曰叔之所封圻內之蔡仲之所封淮汝之間圻內之蔡名已滅故取其名以名新國欲其戒之唐孔氏曰周公囚蔡叔至死不赦蔡叔之卒不知何年其命蔡仲未必初卒卽命以其繼父命之故系之叔卒之後蘇氏曰蔡叔未卒仲無君國之理周公之封仲必在叔卒之後葉氏曰乃命諸王請命於王也】

王若曰小子胡惟爾率徳攺行克愼厥猷肆予命爾侯於東土往卽乃封敬哉爾尙蓋前人之愆惟忠惟孝爾乃邁迹自身克勤無怠以垂憲乃後率乃祖文王之彞訓無若爾考之違王命

【夏氏曰此先勉蔡仲率文王以掩蔡叔之過○漢孔氏曰言小子明當受教訓胡仲名王若曰說見盤庚○漢孔氏曰言汝循祖之徳攺父之行能愼其道嘆其賢○漢孔氏曰故我命汝爲諸侯於東土往就汝所封之國當修巳以敬哉陳氏曰蔡土在周之東封者累土以爲疆界之識○漢孔氏曰汝當庶幾修徳掩蓋前人之過子能蓋父所以爲惟忠惟孝眞氏曰人子不幸如大禹之承鯀蔡仲之承蔡叔又當思所以蓋之故治水功成而鯀配夏郊率徳攺行而蔡叔世祀豈非孝之大乎後世如沈充叛臣也其子勁以死節著李義府姦臣也其子湛以忠義聞若勁與湛可謂能蓋其父之愆矣○漢孔氏曰汝乃行善迹用汝身使可蹤迹而法循之能勤無懈怠以垂法子孫世世稱頌乃當我意李氏曰邁迹自身迹謂一步之初也一步之初循之以至於逺其始皆自乎吾身有以謹之吾身正則踐履之迹無往不正矣○漢孔氏曰言當循文王之常教以父違命爲世戒張氏曰率乃祖之彞訓卽率徳也無若爾考之違王命卽攺行也葉氏曰舜殛鯀興禹今命蔡仲而追尢其父無乃不可乎曰越人關弓而射之則已談笑而道之無他疏之也其兄關弓而射之則已垂涕泣而道之無他戚之也父子兄弟之間而猶諱焉不敢盡言是愈疏矣周公之待蔡仲親親之道歟】

皇天無親惟徳是輔民心無常惟惠之懷爲善不同同歸於治爲惡不同同歸於亂爾其戒哉愼厥初惟厥終終以不困不惟厥終終以困窮懋乃攸績睦乃四鄰以蕃王室以和兄弟康濟小民率自中無作聰明亂舊章詳乃視聽罔以側言攺厥度則予一人汝嘉

【夏氏曰此下畫一以戒蔡仲○漢孔氏曰天之於人與有親疏惟有徳者則輔佐之民心於上無有常主惟愛已者則歸之○漢孔氏曰言人爲善爲惡各有百端未必正同而治亂所歸不殊冝愼其微蔡氏曰善固不一端而無不可爲之善惡亦不一端而無有可爲之惡○呂氏曰處安樂者病於肆處憂患者病於拘肆者固當謹拘者要不可不開廣之也仲遭父之變動心忍性𨿽克庸祗徳豈無或過扵拘者乎故言天人無適無莫之理以開廣之仲無以父之惡得罪於天人而自沮也進徳布惠斯得天人之助矣不徳不惠則叔以文王之子而不得保其身有徳有惠則仲以蔡叔之子而不得辭其國又以善惡殊塗同歸之理以開廣之也博觀萬善隨其時義奚獨率於文王並戒萬惡絕其本根奚獨攺於蔡叔所以進之者洪矣○漢孔氏曰汝其戒治亂之機哉作事云爲必愼其初念其終則終用不困窮薛氏曰爾其戒哉欲其警懼之心克存則初終之際無忽也張氏曰不惟厥終則至困窮困猶有時通窮則無復通也呂氏曰語以謹始而復授以慮終竭兩端之教也○漢孔氏曰勉汝所立之功親汝四鄰之國以蕃屏王室以和協同姓之邦汝爲政當安小民之居成小民之業呂氏曰此告以諸侯之職也勉其所當爲之績欲其無邀功生事也睦其四鄰之國欲其無結怨起隙也上奉天子旁睦友邦下安民庶諸侯之職畢矣觀防戒蔡仲之辭則周家所以示徳意於諸侯安靜鎭定之規模可槪見矣○漢孔氏曰循用大中之道無敢爲小聰明作異辯以變亂舊典文章呂氏曰隨時隨事莫不有中率皆由於中則無過不及之失也舊章蓋文武典憲布在侯邦者所當謹守不可作聰明以變亂之大抵舊章平實久大例不與新進喜事者合故作聰明者尢欲亂之焉○漢孔氏曰詳審汝視聽非禮義勿視聽無以邪巧之言易其常度必斷之以義則我一人善汝矣蔡氏曰詳審也側言一偏之言也呂氏曰聽覽不貴於速而貴於詳迎刃立決顧盼生風似若可喜然忽略疎快動皆愆尢凡讒說姦言何嘗不乘其匆遽之時而入乎惟詳其視聽則安徐審訂側媚之言無自而進故詳者乃聽覽之大法也】

王曰嗚呼小子胡汝往哉無荒棄朕命

【漢孔氏曰嘆而勑之呂氏曰仲豈荒棄王命者地之逺時之久敬或有時而替故於終復戒之】

成王東伐淮夷遂踐奄作成王政

【漢孔氏曰成王卽政淮夷奄國又叛王親徵之遂滅奄而徙之以其數反覆呂氏曰大誥已敍淮夷之叛矣此序復言東伐淮夷是再叛也多士已言昔朕來自奄矣此序復言遂踐奄是亦再叛也孟子謂周公相武王誅紂伐奄則武王之時旣用師矣至是蓋三加兵於奄也踐滅之之謂也○漢孔氏曰爲平淮夷徙奄之政令亡】

成王旣踐奄將遷其君於蒲姑周公告召公作將蒲姑【漢孔氏曰已滅奄而徙其君及人臣之惡者於蒲姑蒲姑齊地近中國教化之唐孔氏曰左傳晏子云古之居此地者有蒲姑氏杜預謂樂安博昌縣北有蒲始城蔡氏曰史記作亳姑○漢孔氏曰言將徙奄新立之君於蒲姑告召公使作冊書告令之亡呂氏曰將遷而告召公冇以見周公於軍國大議未嘗敢專非惟善處同列蓋股肱心膂自應一體也】

尙書纂傳卷三十三

欽定四庫全書

尙書纂傳卷三十四

元王天與撰

多方第二十

周書

成王歸自奄在宗周誥庶邦作多方

【漢孔氏曰伐奄歸宗周說見召誥○漢孔氏曰誥以禍福○唐孔氏曰史敍其事作多方○蘇氏曰自大誥康誥酒誥梓材召誥洛誥多士多方八篇𨿽所誥不一然大略以商民不心服周而作也予讀泰誓武成嘗怪周取商之易及讀此八篇又怪周安商之難乃今知湯以下七王之徳深矣方殷之虐人在膏火中歸周如流不暇念先王之徳及天下旣定人自膏火中出卽念殷先王如父母𨿽以武王周公之聖相繼撫之而莫能禁也夫以西漢道徳比之殷猶碔砆之與美玉然王莾公孫述隗囂之流終不能使人忘漢光武成功若建瓴然使周無周公則亦殆矣此周公之所以畏而不敢去也呂氏曰多方與多士辭指相出入多士旣遷殷民而獨告新民者也故其辭視多方爲略多方旣踐奄而徧告庶邦者也故其辭視多士爲詳】

多方

【唐孔氏曰多方亦誥也蔡氏曰今文古文皆有】

惟五月丁亥王來自奄至於宗周

【夏氏曰此史敍作多方之由○漢孔氏曰周公歸政之明年淮夷奄又叛王親徵奄滅其國五月還至鎬京】

周公曰王若曰猷告爾四國多方惟爾殷侯尹民我惟大降爾命爾防不知洪惟圖天之命弗永寅念於祀惟帝降格於夏有夏誕厥逸不肯慼言於民乃大淫昏不克終日勸於帝之迪乃爾攸聞厥圖帝之命不克開於民之麗乃大降罰崇亂有夏因甲於內亂不克靈承於旅罔丕惟進之恭洪舒於民亦惟有夏之民叨懫日欽劓割夏邑天惟時求民主乃大降顯休命於成湯刑殄有夏惟天不畀純乃惟以爾多方之義民不克永於多享惟夏之恭多士大不克明保享於民乃胥惟虐於民至於百爲大不克開乃惟成湯克以爾多方簡代夏作民主愼厥麗乃勸厥民刑用勸以至於帝乙罔不明徳愼罰亦克用勸要囚殄戮多罪亦克用勸開釋無辜亦克用勸今至於爾辟弗克以爾多方享天之命

【呂氏曰此章引夏商失天命受天命者以明示之○漢孔氏曰周公以王命告四方稱周公以別王自告呂氏曰先曰周公曰而復曰王若曰何也明周公傳王命而非周公之命也周公命誥終於此篇故發例於此以見大誥諸篇凡稱王曰無非周公傳成王之命也猷說見大誥○漢孔氏曰殷之諸侯正民者我大下汝命謂誅紂也言天下無不知紂暴虐以取亡降命說見多士呂氏曰所主在殷民故又專提殷侯之尹民者告之言殷民罪應誅戮我大降宥爾命爾冝無不知也○漢孔氏曰大惟爲王謀天之命不長敬念於祭祀蔡氏曰言商奄大惟私意圖謀天命而自厎滅亡不深長敬念以保其祭祀呂氏曰天命可受而不可圖圖則人謀之私而非天命之公矣此蓋深示以天命不可妄於乃多方一篇之綱領也○漢孔氏曰惟天下至戒於夏以譴告之陳氏曰惟帝降格於夏與多士惟帝降格同言上帝本降格於夏而夏自不能承之也○漢孔氏曰有夏桀大其逸豫不肯憂言於民桀乃大爲過昏之行不能終日勸於天之道桀之惡乃汝所聞呂氏曰桀方且大其逸豫𨿽憂民之言尙不肯出諸口況憂民之實乎方且大縱淫昏天理曽無暫開之時凡視聽動息日用之間洋洋乎皆上帝所以啟迪斯人者勸則孜孜勉勉之謂𨿽閭巷之人豈無人欲少醒耳目淸明之頃乎惟其介然之蹊旋卽堙塞所以泯然眾人也至於桀則終日昏酣未嘗知警天理防乎息矣○漢孔氏曰桀其謀天之命不能開於民所施政教麗施也葉氏曰古者治獄以付罪爲麗秋官自鄕士至方士皆稱各麗其法以議獄訟而後上之士師開者猶言有所赦宥謂桀不能赦民之附法也】

【按以此章降罰劓割及下文敍湯刑罰觀之葉氏說麗字爲當但開字冝如下文蘇氏訓明如苗民罔察於獄之麗也百爲大不克開亦謂凡事皆不明察不特此一事】

【○漢孔氏曰桀乃大下罰於民重亂有夏呂氏曰甲始也原其亂因蓋始於內亂末喜之嬖是也蠱其心敗其家然後流毒於天下探其根而言之也○漢孔氏曰言桀不能善奉於人眾無大惟進恭徳而大舒惰於治民蔡氏曰不能善承其眾不能大進於恭而大寛裕其民○漢孔氏曰亦惟有夏之民貪叨忿懫而逆命於是桀日尊敬其能劓割夏邑者謂殘賊臣鄭氏曰叨與饕同貪也懫與懥同忿也李氏曰春秋傳謂國之興也視民如傷是其福也其亡也以民爲土芥是其禍也劓割夏邑則視民如傷之心無復存以民爲土芥而已○漢孔氏曰天惟是桀惡故更求民主以代之大下明美之命於成湯使王天下呂氏曰曰求曰降豈眞有求之降之者哉天下無統渙散漫流勢不得不歸其所聚而湯之一徳乃所謂顯休命之實一眾離而聚之者也是豈人爲之私哉故曰天求之天降之也○漢孔氏曰命湯刑絕有夏惟天不與桀亦已大陳氏曰天之佑湯必曰純佑命天之不畀夏必曰不畀純則純者極至之辭○漢孔氏曰天所以不與桀以其乃惟用汝多方之義民爲臣而不能長久多享國故李氏曰民之於君以義合者也桀爲無道得罪於天使爾多方之義民不得久服事夏不克永於多享豈非斯民本義桀以不義臨之而至此○漢孔氏曰惟桀之所謂恭人眾士大不能明安享於民言亂主所任任同已者○漢孔氏曰桀之眾士乃相與惟暴虐於民至於百端所爲言虐非一大不能開民以善言與桀合志蘇氏曰開明也蔡氏曰凡百所爲無一能開開卽上文開於民麗之開○漢孔氏曰乃惟成湯能用汝眾方大代夏政爲天下民主○漢孔氏曰湯愼其施政於民民乃勸善其人𨿽刑亦用勸善麗說見上文張氏曰桀用刑而民怨湯用刑而民勸蓋其用刑同而心異也○漢孔氏曰言自湯至於帝乙無不明有徳愼去刑罰亦能用勸善明徳愼罰說見康誥○漢孔氏曰帝乙已上要察囚情絕戮眾罪亦能用勸善開放無罪之人必無枉縱亦能用勸善要囚說見康誥呂氏曰赦而民勸可也刑使民畏耳亦克用勸則有黙行於赦刑之間矣毎語結之以勸者天下非可驅以智力束以法制惟動化其民使常有欣欣不已之意乃維持長久之道也○漢孔氏曰今至於汝君謂紂不能用汝眾方享天之命故誅戮之呂氏曰商先哲王世傳家法積累維持如此今一旦至於汝君乃以爾全盛之多方不克坐享天命而亡之是誠可憫也天命至公操則存捨則亡以商先王之多基業之大紂曽不得席其餘防其亡忽焉危微操捨之幾周公所以示天下深矣豈徒曰慰解之而已哉】

嗚呼王若曰誥告爾多方非天庸釋有夏非天庸釋有殷乃惟爾辟以爾多方大淫圖天之命屑有辭乃惟有夏圖厥政不集於享天降時防有邦閒之乃惟爾商後王逸厥逸圖厥政不蠲烝天惟降時防惟聖罔念作狂惟狂克念作聖天惟五年須暇之子孫誕作民主罔可念聽天惟求爾多方大動以威開厥顧天惟爾多方罔堪顧之惟我周王靈承於旅克堪用徳惟典神天天惟式敎我用休簡畀殷命尹爾多方今我曷敢多誥我惟大降爾四國民命爾曷不忱裕之於爾多方爾曷不夾介乂我周王享天之命今爾尙宅爾宅畋爾田爾曷不惠王熙天之命爾乃迪屢不靜爾心未愛爾乃不大宅天命爾乃屑播天命爾乃自作不典圖忱於正我惟時其教告之我惟時其戰要囚之至於再至於三乃有不用我降爾命我乃其大罰殛之非我有周秉徳不康寧乃惟爾自速辜

【夏氏曰此章申言夏殷之事我周之事而詳諭之○漢孔氏曰嘆而告汝眾方唐孔氏曰先言嗚呼而後言王若曰者周公先自嘆息而後稱王命以誥之也呂氏曰入此篇之始周公曰王若曰復語相承書無此體也至於此章先嗚呼而後王若曰書亦無此體也周公居聖人之變史官豫憂來世傳疑襲誤蓋有竊之爲口實矣故於周公誥命之終發新例二著周公實未甞稱王所以別嫌明微而謹萬世之防也○漢孔氏曰非天用釋棄桀桀縱惡自棄故誅放○漢孔氏曰非天用棄有殷乃惟汝君紂用汝眾方大爲過惡者共謀天之命惡事盡有辭說布在天下故見誅滅蔡氏曰紂以多方之富大肆淫泆妄圖天命瑣屑有辭與多士言桀大淫泆有辭同義○漢孔氏曰更說桀也言桀謀其政不成於享故天下是防亡以禍之使天下有國聖人代之呂氏曰集積集之集享享國之享治世之政積其所以興所謂集於享也亂世之政積其所以亡所謂不集於享也桀圖其政不集其享而集其亡故天降是防亡於夏陳氏曰閒代也天使足以有邦者代之○漢孔氏曰後王紂逸豫其過逸謀其政不潔進於善故天惟下是防亡蔡氏曰蠲潔也其爲政不蠲潔而穢惡不烝進而怠惰故天降是防亡於殷○漢孔氏曰惟聖人無念於善則爲狂人惟狂人能念於善則爲聖人言桀紂非實狂愚以不念善故滅亡呂氏曰聖者通明之稱𨿽曰通明不念則狂𨿽曰狂惑克念則通其機特在念不念問耳蔡氏曰或曰狂而克念果可以爲聖乎曰聖固未易爲也狂而克念則作聖之功知所向方太甲其庶防矣聖而罔念果至於狂乎曰聖固無所謂罔念也禹戒舜曰無若丹朱傲惟慢逰是好一念之差𨿽未至於狂而狂之理亦在是矣此人心惟危聖人拳拳告戒豈無意哉○漢孔氏曰天以湯故五年須暇湯之子孫冀其攺悔而紂大爲民主肆行無道事無可念言無可聽武王服防三年還師二年呂氏曰周公知天未絕紂可也何所見而能數其年蓋我之未忍民之未厭卽天也民由之而不知聖人與天爲一動靜久速極於明著故數其年而謂之五此聖人所獨知說者乃牽合歲月以附其數亦末矣○漢孔氏曰天惟求汝眾方之中無堪顧天之道者蔡氏曰天於是求民主於爾多方大警動以祲祥譴告之威以開發其能受眷顧之命者而爾多方之眾皆不足以堪眷顧之命也○漢孔氏曰惟我周王善奉於眾呂氏曰前論夏之亡必曰不克靈承於旅此論文武之興亦惟曰靈承於旅民承君者也君於民眾亦謂之承者民可近不可下也承而謂之靈者文武之於眾承接撫循融融乎其善也○漢孔氏曰言周文武能堪用徳惟可以主神天之祀呂氏曰克堪者能勝之謂也徳輶如毛民鮮克舉之徳之重舉者莫能勝也文武之於徳實能勝而用之漢唐賢主豈無欲布徳於天下者惟力薄而奪於私欲故駁而不純是知徳者非有眞力則莫能勝莫能用也陳氏曰山川宗社之得其安三光寒暑之得其序皆人主有以主之也○漢孔氏曰天以我用徳之故惟用教我用美道代殷大與我殷之王命以正汝眾方之諸侯呂氏曰式教用休者如之何而教之也文武旣得乎天天徳日新左右逢原其思也若或啟之其行也若或翼之乃天之所以教而用以昌大休明者也非諄諄然而教之也此章深論天下向者天命未定眷求民主之時能者得之孰有遏汝者乃無一能得天之眷今天旣命我周而定於一矣爾猶洶洶不靜欲何爲耶明指天命而詟服四海姦雄之心者莫切於是○漢孔氏曰今我何敢多誥汝而已我惟大下汝四國民命降命說見多士○漢孔氏曰汝何不以誠信行寛裕之道於汝眾方呂氏曰惟詐故迫惟忱故裕險詐者躁擾而不安其位所以迫也忱信者平寛而不願乎其外所以裕也苟知其所謂忱裕者則於爾多方自有樂地豈至於行險僥幸哉○漢孔氏曰汝何不近大見治於我周王以享天之命而爲不安乎蔡氏曰夾夾輔之夾介賔介之介陳氏曰爾何不夾輔我介助我入治我周王以奉天之命乎○漢孔氏曰今汝殷之諸侯皆尙得居汝常居臣民皆尙得畋汝故田汝何不順從王政廣天之命而自懷疑乎唐孔氏曰治田謂之畋呂氏曰爾前日之叛當瀦其宅收其田今爾尙得居爾宅畋爾田爾何不思我周之大造惠順王室以熙天之命乎○蔡氏曰此三節責其何不如此也○漢孔氏曰汝所蹈行數爲不安汝心未愛我周故陳氏曰爾受我導迪屢矣乃猶不靜由爾心未知自愛而然呂氏曰使他人言其惡將不勝怒矣周公乃謂爾心未愛深加憫惻天地父母之心也○漢孔氏曰汝乃不大居安天命是汝乃盡播棄天命汝乃自爲不常謀信於正道陳氏曰自亂綱常圖欲人信以爲正此言四國從殷叛以求興復自以爲義也○蔡氏曰此四節責其不可如此也○漢孔氏曰我惟汝如是故其教告之謂訊以文誥其戰要囚之謂討其倡亂執其朋黨呂氏曰如大誥多士之訓如東徵踐奄之師○漢孔氏曰再謂三監淮夷叛時三謂成王卽政又叛言迪屢不靜之事○漢孔氏曰汝其有不用我命我乃大下誅汝君乃其大罰殛之呂氏曰若猶不知省不用我降宥爾命則將大罰以誅之不可望如前日之恩貸○漢孔氏曰非我有周執徳不安寧自誅汝乃惟汝自召罪以取誅呂氏曰秉徳不康寧多士多方皆言之蓋商人不省己之屢叛乃不康寧之大者反咎周之討伐遷徙爲不康寧故提而告之】

王曰嗚呼猷告爾有方多士曁殷多士今爾奔走臣我監五祀越惟有胥伯小大多正爾罔不克臬自作不和爾惟和哉爾室不睦爾惟和哉爾邑克明爾惟克勤乃事爾尙不忌於凶徳亦則以穆穆在乃位克閱於乃邑謀介爾乃自時洛邑尙永力畋爾田天惟畀矜爾我有周惟其大介賚爾迪簡在王庭尙爾事有服在大僚【呂氏曰此章勸之以賞○漢孔氏曰王嘆而告汝眾方與殷多士監謂成周之監呂氏曰告殷多士足矣而復及於所有四方多士者蓋欲天下知監商之本末也監蓋王命監成周之新民者如周公君陳之職是也諸侯之於民有君道焉故曰臣我監不曰臣我周而曰臣我監舉其親於民也夏氏曰爾多士自周公東徵之後奔走臣服於我所立之監今已五年矣蓋周公攝政首年東徵東徵三年而歸周公攝政凡七年自三年東方之亂旣定今是成王卽政之明年是五年也林氏曰不稱年而稱祀者告殷民故也○漢孔氏曰於惟有相長事小大眾正官之人汝無不能用法林氏曰胥伯小大多正乃多士之表率故欲其守法度○漢孔氏曰小大多正自爲不和汝有方多士當和之哉汝親近室家不睦汝亦當和之哉汝邑中能明是汝惟能勤汝職事呂氏曰此告胥伯多正以商民自作不和與其室不睦者爾惟悉心而和調之再言爾惟和哉者勉之以勞來不忘也爾新邑旣皆和調驩然有恩以相愛桀然有文以相接教化能明爾始不負其職而可謂之克勤乃事矣○漢孔氏曰汝庶防不自忌入於凶徳亦則用敬敬常在汝位陳氏曰凶徳卽不和不睦者呂氏曰舊染污俗凶徳爲多爾庶防寛綽厥心不忌疾於凶徳亦則以穆穆和敬端居爾位以臨之則有孚顒若凶徳將潛消於觀感之際矣○漢孔氏曰汝能使我閱具於汝邑而以汝所謀爲大則汝乃用是洛邑庶防長力畋汝田矣夏氏曰能閱視汝之邑而謀所介助於王室爾乃自是洛邑庶幾永久力畋爾田謂長保其祿也陳氏曰人臣土田各自有等農爲之畋其田而已長享其祿卽所謂尙永力畋爾田○漢孔氏曰汝能修善天惟與汝憐汝我有周惟其大大賜汝言受多福之祚應氏曰夾介謀介則下之交贊乎上大介賚爾則上之佑助乎下○漢孔氏曰非但受憐賜又乃蹈大道在王庭庶幾修汝事有所服行在大官夏氏曰服列於大僚謂不特食邑於成周而已呂氏曰多士述商民怨周之辭如此周公旣以大義裁之此篇復以爲勸何也爵位者上之所命非下之所可幹因其怨望而許之姑息之政也示以好惡而勸之磨勵之具也二篇予奪不同可以見周公闔辟之大用】

王曰嗚呼多士爾不克勸忱我命爾亦則惟不克享凡民惟曰不享爾乃惟逸惟頗大逺王命則惟爾多方探天之威我則致天之罰離逖爾土

【呂氏曰此章復董之以威○漢孔氏曰王嘆而言曰眾士汝不能勸信我命汝亦則惟不能享天祚矣凡民亦惟曰不享於汝祚矣呂氏曰下之奉上曰享爾多士苟不能相勸以信我之誥爾則惟不能享上王氏曰士治民也多士不克享則凡民視效亦惟曰不享矣○漢孔氏曰若爾乃爲逸豫頗僻大棄王命則惟汝眾方取天之威我則致行天罰離逺汝土將逺徙之鄭氏曰探取也○呂氏曰後世或以刑賞爲霸政非王者之事今觀周公之待多方先之以介賚之賞後之以離逖之刑申勑明著炳如丹靑周公豈亦霸者乎然則果何以爲王霸之辧也曰周公之所介賚天之所畀矜也周公之所離逖天之所罰也而周公何與於其間哉其視霸者區區信必邀民以利驅民以害者大不侔矣然則王者之賞罰天也霸者之賞罰人也】

王曰我不惟多誥我惟祗告爾命又曰時惟爾初不克敬於和則無我怨

【陳氏曰末章申結一篇之意○漢孔氏曰我不惟多誥汝而已我惟敬告汝吉凶之命三山陳氏曰命天命也多言以誥非我本意惟敬告爾以天命周之得天下皆天命而汝不知故此篇言天命尢詳○漢孔氏曰又誥汝是惟汝初不能敬於和道故誅汝汝無我怨解所以再三加誅之意呂氏曰史官特書又曰二字所以形容周公之惓惓斯民防已畢而猶有餘情誥已終而猶有餘語顧盼之光猶煜然而溢於簡冊也時惟爾初者言前日愆尢一皆洗滌咸與維新是乃汝之初自此可以洗心爲善矣苟不能敬於輯睦和平之道猶復乖亂則自厎誅伐無我怨也其意亦懇切矣商民與紂同惡武王克商之時是一初也不能更始而爲三監之亂旣失此初矣周公遷洛是又一初也復迪屢不靜則又失此初矣今多方之誥復與之更始是又一初也若又失此初則眞無可言者彼𨿽頑冥苟非木石寧有不動者哉】

尙書纂傳卷三十四

欽定四庫全書

尙書纂傳卷三十五

元王天與撰

立政第二十一

周書

周公作立政

【漢孔氏曰周公旣致政成王故以立政爲戒呂氏曰無逸立政二篇相爲經緯以無逸之心明立政之體君道備矣○唐孔氏云云說見咸有一徳序】

立政

【陳氏曰取篇內立政二字爲名孫氏曰立政在於任賢故皆以任官得人爲言葛氏曰此誥體也○蔡氏曰今文古文皆有】

周公若曰拜手稽首告嗣天子王矣用咸戒於王曰王左右常伯常任準人綴衣虎賁周公曰嗚呼休玆知卹鮮哉

【張氏曰此章首言小大近臣所闗甚重○漢孔氏曰盡禮致敬告成王言嗣天子今已爲王矣唐孔氏曰周公旣拜手稽首而後發言還自言拜手稽首示已重其事欲令受其言召誥云拜手稽首旅王若公亦是召公自言已拜手稽首與此同也王肅以爲於時周公防羣臣共戒成王其言曰拜手稽首者是周公贊羣臣之辭林氏曰嗣天子嗣世爲天子也繼天作子謂之天子君臨天下謂之王○漢孔氏曰周公用王所立政之事皆戒於王曰常所長事常所委任謂三公六卿準人平法謂士官綴衣掌衣服虎賁以武力事王皆左右近臣冝得其人蘇氏曰王左右有牧民之長曰常伯有任事之公卿曰常任有守法之有司曰準人此三事之外則有掌服器者曰綴衣執射禦者曰虎賁此防禦也非獨三事當擇人此防禦者亦當擇人呂氏曰常伯常任準人卽下文所謂三宅三事也以文意考之固知其任大體重然他書無所見意者公卿輔相之別名歟綴衣虎賁於侍禦僕從中錯舉二者以見其餘耳要之常伯常任準人議政而在左右者也綴衣虎賁共役而在左右者也尊卑𨿽有閒然職重者有安危之倚職親者有染習之移其系天下之本一也○漢孔氏曰嘆此五者立政之本知憂得其人者少呂氏曰常伯常任準人之官豈徒髙位重祿而已彌綸康濟其職蓋甚休也綴衣虎賁之官豈直頥指气使而已薰陶移養其職蓋甚休也其職之休如此其可恬不加卹使非其人處之乎】

古之人迪惟有夏乃有室大競吁俊尊上帝迪知忱恂於九徳之行乃敢告教厥後曰拜手稽首後矣曰宅乃事宅乃牧宅乃準玆惟後矣謀面用丕訓徳則乃宅人玆乃三宅無義民桀徳惟乃弗作往任是惟暴徳罔後【呂氏曰周公旣嘆知卹者鮮復歷舉知卹者以告首論夏之興亡○漢孔氏曰古之人道惟有夏之時唐孔氏曰室猶家也呂氏曰求賢任官世主曷嘗不誦此語然名爲之非實蹈之也古之人允蹈乎此者惟有夏也蘇氏曰競彊也夏后之世王室所以大彊者以求賢爲事天之實也葉氏曰夏商周或言尊上帝或言丕釐上帝之耿命或言敬事上帝一也○漢孔氏曰九徳臯陶所謀陳氏曰恂信也呂氏曰迪知者蹈知而非苟知忱恂者誠信而非輕信知之深則信之篤也自臯陶以九徳授禹夏之先後世守之以爲知人之法○漢孔氏曰乃敢告教其君以立政君矣亦猶王矣皆得其人則此惟君矣呂氏曰夏臣見其君如此乃敢告教以圖任之要始焉拜手稽首而曰後矣者敬告以爲君之難也終焉歷敍事牧準而曰玆惟後矣者申告以爲君之實也事牧準卽常伯常任準人爲治之體統系焉宅是三者人君之事畢矣周公之戒成王自綴衣虎賁之外其禮其辭與夏略同然則以圖任三宅爲人君之職者三代告君之常法也表親近之職使人君不敢輕者周公養源之精意也○漢孔氏曰謀所面見之事無疑則能用大順徳乃能居賢人於眾官陳氏曰訓順也宅人之要必謀以詢於人面以審於己用其大順於徳者乃可宅人吳氏曰彼夏之三宅皆用有徳此乃三宅曽無義民謂皆不義之人指桀言也○漢孔氏曰桀之爲徳惟乃不爲其先王之法往所委任是惟暴徳之人故絕世無後呂氏曰桀之惡徳弗作往日任用往惟俊徳是任故有室大競桀惟暴徳是任故絕世無後】

亦越成湯陟丕釐上帝之耿命乃用三有宅克卽宅曰三有俊克卽俊嚴惟丕式克用三宅三俊其在商邑用協於厥邑其在四方用丕式見徳嗚呼其在受徳暋惟羞刑暴徳之人同於厥邦乃惟庶習逸徳之人同於厥政帝欽罰之乃伻我有夏式商受命奄甸萬姓

【呂氏曰又言商之興亡亦本於用人○漢孔氏曰亦於成湯之道得升大賜上天之光命王天下陳氏曰於夏言迪惟故於湯言亦越謂與夏同也耿光明也呂氏曰凡典禮命討昭著於天下者皆上帝之光命也成湯升陟王位而大治之使章條炳蔚所謂丕釐也○王氏曰三宅居常伯常任準人之位者三俊有常伯常任準人之才者呂氏曰湯所以大治之者豈一手足之力哉亦曰圖任三宅三俊而已所用之三宅實能就其位而不曠其職所稱之三俊實能就是徳而不浮其名三俊他日次補三宅者宅以位言俊以徳言意者儲養待用或如說者所云也髙帝儲參陵平勃於身後迄能定再世之亂諸葛亮儲琬禕允維於身後亦能持循十數年況三代所以爲社稷長慮者股肱腹心之任固宜豫求其繼也○呂氏曰嚴敬賢者一話言一舉措惟大法式之故能用三宅三俊而俾之自竭所謂學伊尹而後臣之亦其一事也○漢孔氏曰湯在商邑用三宅三俊之道和其邑其在四方用是大法見其聖徳呂氏曰近者察之詳其情未易濟畿甸之協則純之至也逺者及之難其徳未易徧觀法之同則大之至也曰邑曰四方者各極其逺近而言耳○漢孔氏曰受徳紂字帝乙愛焉爲作善字而反大惡自彊惟進用刑與暴徳之人同於其國並爲威虐乃惟眾習爲過徳之人同於其政言不任賢王氏曰桀紂所用非人皆本於躬有邪徳故周公言桀紂必曰桀徳受徳呂氏曰羞刑者進任刑戮者也庶習者備諳眾醜者也唐孔氏曰暴徳以暴虐爲徳逸徳以過惡爲徳與暴徳同國與惡徳同政其事一也異其文耳○漢孔氏曰天以紂惡故敬罰之乃使我周家王有華夏得用商所受天命同治萬姓呂氏曰欽者天之理紂之於罰背此理者也周之有夏順此理者也非有罰之者而罰至於亡國非有使之者而使其有夏是所謂天理也】

亦越文王武王克知三有宅心灼見三有俊心以敬事上帝立民長伯立政任人準夫牧作三事虎賁綴衣趣馬小尹左右攜僕百司庶府大都小伯藝人表臣百司太史尹伯庶常吉士司徒司馬司空亞旅夷微盧烝三亳阪尹文王惟克厥宅心乃克立玆常事司牧人以克俊有徳文王罔攸兼於庶言庶獄庶愼惟有司之牧夫是訓用違庶獄庶愼文王罔敢知於玆亦越武王率惟敉功不敢替厥義徳率惟謀從容徳以並受此丕丕基【呂氏曰又言文武所以得人○漢孔氏曰亦於文武之道大行陳氏曰亦越言文武亦如湯也克知實能知之非疑似之知灼見灼然見之非髣髴之見克知灼見互文也呂氏曰文武之知三宅三俊皆曰心者蓋君臣之相與萬化之原也苟貌親口恵相期於肝膈之外則旣無其本矣○漢孔氏曰言文武知三宅三俊故能以敬事上天立民正長謂郊祀天建諸侯呂氏曰夏曰尊上帝商曰丕釐上帝周曰敬事上帝事天以人三代所共也唐孔氏曰下句立政以下歷言朝廷之臣與蠻夷眾君此立民長伯主爲諸侯文王未得封建其建諸侯謂武王時耳孫氏曰王制云五國以爲屬屬有長二百一十國以爲州州有伯○漢孔氏曰文武亦法禹湯以立政常任準人及牧治爲天地人之三事張氏曰所謂立政豈無紀綱賞罰豈無典章文物周公乃無一言及之獨曰任人準夫牧作三事而已蘇氏曰任人常任也準夫準人也牧常伯也此三事皆大臣也○漢孔氏曰趣馬掌馬之官言此三者𨿽小官長必愼擇其人虎賁綴衣說見上文唐孔氏曰周禮趣馬爲校人屬官馬一十二疋立趣馬一人掌贊正良馬而齊其飲食○漢孔氏曰𨿽左右攜持器物之僕及百官有司主劵契藏吏亦皆擇人蔡氏曰攜僕謂寺人內小臣等也新安王氏曰凡治事曰百司凡掌財曰庶府王氏曰百司若司裘司服之類庶府若泉府玉府之類○漢孔氏曰小臣猶皆愼擇其人況大都邑之小長以道藝爲表幹之臣及百官有司之職可以非其任乎唐孔氏曰大都邑之小長謂公卿都邑之內大夫士及邑宰之屬都邑之屬官謂之小長周官大宰云乃施則於都鄙而建其長立其兩設其伍陳其殷長謂公卿兩謂兩卿伍謂大夫殷謂眾士是也陳氏曰周禮以小都之田任縣地以大都之田任疆地注小都卿之采邑大都公之采邑王子弟之食邑今止言大都舉其重也蘇氏曰藝人執伎以事上者表外也有兩百司此其外者呂氏曰表對裏之辭上文百司內百司若內司服之屬所謂裏臣也此百司外百司若外司服之屬所謂表臣也○漢孔氏曰太史下大夫掌邦六典之貳唐孔氏曰太宰掌其正太史掌其貳所掌事重故特言之○漢孔氏曰尹伯長官大夫唐孔氏曰周禮每官各有長若太史爲史官之長大司樂爲樂官之長皆是○呂氏曰三宅立政之本也凡官吏皆在內外百司之中至於特見其名者則有意焉虎賁綴衣趣馬小尹左右攜僕以扈從親近而見庶府以冗賤人所易忽而見藝人以其或興淫巧機祥蕩上心而見太史以奉諱惡公天下後世之是非而見尹伯以大小相維體統所系而見若大都小伯則分治郊圻不與百司之數者也○蔡氏曰旣歷序數職而緫之曰庶常吉士言在文武之庭無非常人吉士也呂氏曰長短𨿽不齊要皆良善之人不容一慘刻傾險者投其間此文武所以立周家忠厚之治體也○漢孔氏曰此有三卿及次卿眾大夫則是文武未伐紂時舉文武之初以爲法則司徒司馬司空亞旅說見牧誓○漢孔氏曰蠻夷微盧之眾師及亳人之歸文王者三所爲之立監及阪地之尹長皆用賢唐孔氏曰牧誓有微盧此言夷微盧以見彭濮之等諸夷也烝訓眾也三亳鄭云東成臯南轘轅西降谷皇甫謐云三處之地皆名爲亳蒙爲北亳谷熟爲南亳偃師爲西亳未知誰是此經阪下言尹則夷微以下一尹緫之林氏曰尹言夷微盧之眾及三亳之地與夫阪險之地爲之尹長者○呂氏曰司徒以下惟列官名而無他語蓋承上庶常吉士之文以內見外也○漢孔氏曰文王惟其能居心乃能立此常事司牧人用能俊有徳者眞氏曰文王之宅厥心卽禹所謂安汝止不言克宅厥心而言克厥宅心者猶臯陶不曰愼修厥身而曰愼厥身修也蔡氏曰文王惟能其三宅之心能者能之也知之至信之篤之謂故能立此常任常伯皆能俊有徳也不言準人因上文言文王用人而申克知三有宅心之說故略之也○漢孔氏曰文王無所兼知於毀譽眾言及眾刑獄眾當所愼之事亦惟愼擇有司牧夫而已勞於求才逸於任賢是萬民順法用違法眾獄眾愼之事文王一無敢自知於此委任賢能而已呂氏曰凡奏請詞訟所謂庶言凡刑辟訊鞫所謂庶獄凡事皆當謹戒所謂庶愼蔡氏曰有司有職主者牧夫牧人也文王不敢下侵庶職惟訓勑其用命及違命者而已呂氏曰庶獄庶愼文王罔敢知於玆者申言之也不曰罔知於玆而曰罔敢知於玆者徒言罔知是老莊之無爲也惟能罔敢知然後見文王之敬畏思不出其位之意○漢孔氏曰亦於武王循惟文王撫安天下之功不敢廢其義徳奉遵父道循惟謀從文王寛容之徳故君臣以並受此大大之基業之子孫蔡氏曰義徳義徳之人容徳容徳之人蓋義徳有撥亂反正之才容徳有休休樂善之量皆成徳之人也周公言武王率循文王之功而不敢替其所用義徳之人率循文王之謀而不敢違其容徳之士呂氏曰文武如此冝並受丕丕之甚建八百年盛大之業也】

【按蔡氏以宅心爲三宅則一篇之中宅字始恊常事司牧人一句蔡說爲當常事卽宅事司牧人卽宅牧不言準人以下文見也庶言庶獄庶愼意皆從準人刑獄上說庶言呂氏以爲奏請詞訟近之庶獄要囚訊鞫時庶愼如下文玆式有愼列用中罰蓋罪定用法時尢須愼之也此言罔兼庶言庶獄庶愼已而去其一言罔敢知庶獄庶愼及告成王勿誤庶獄庶愼已而又去其一獨言勿誤於庶獄蓋庶言庶獄庶愼皆是說刑獄或去其一或去其二省文也有司牧夫蔡氏指爲牧人尢當此數語說準說牧而不及事亦省文也大槪立政以用人爲重用人以三宅爲重此章先言事牧而不及準繼言準牧而不及事𨿽參差不齊而三宅粲然其間矣至於義徳容徳則蔡氏之說尢當】

嗚呼孺子王矣繼自今我其立政立事準人牧夫我其克灼知厥若丕乃俾亂相我受民和我庶獄庶愼時則勿有閒之自一話一言我則未惟成徳之彥以乂我受民

【陳氏曰此下三節三以孺子王矣發之所以戒成王○漢孔氏四嘆稚子今已爲王矣○唐孔氏曰自此以下言繼自今者凡四凡人靡不有初鮮克有終戒成王使繼續從今已往常用賢也張氏曰繼自今立政惟曰立事準人牧夫我其克灼知厥若而已知三宅之心見三俊之心卽是立政呂氏曰物莫不有所順水順乎下火順乎上蓋有湮之而不下郁之而不上者矣然終非其所順也人之於善豈無飾其外而勉爲者苟明知其所順則君子小人不得而遁矣○漢孔氏曰則乃大使治之能治我所受天民和平我眾獄眾愼之事如是則勿有以代之言不可復變陳氏曰使之治事使之相民使之和庶獄庶愼而又勿以小人閒之此任人之要也王氏曰受民者王者之得民上受之於天下受之於先王鄭氏曰閒貳也○漢孔氏曰言政當用一善善在一言而已欲其口無擇言如此我則終惟有成徳之美以治我所受之民王氏曰話卽言也謂一話一言無不在賢者也張氏曰言夏曰尊上帝言商曰丕釐上帝言文武曰敬事上帝至於誨成王止言乂我受民能治民卽能事天也陳氏曰相民謂佑助之乂民謂理治之互相備也】

嗚呼予旦已受人之徽言咸告孺子王矣繼自今文子文孫其勿誤於庶獄庶愼惟正是乂之自古商人亦越我周文王立政立事牧夫準人則克宅之克由繹之玆乃俾乂國則罔有立政用憸人不訓於徳是罔顯在厥世繼自今立政其勿以憸人其惟吉士用勱相我國家【漢孔氏曰嘆所受賢聖說禹湯之美言皆以告稚子王矣蔡氏曰前所言禹湯文武任人之事無非至美之言我聞之於人者○漢孔氏曰文子文孫文王之子孫從今以往惟以正是之道治眾獄眾愼其勿誤蔡氏曰成王之時法度彰禮樂著守成尙文故曰文誤失也呂氏曰簡畀正人付之獄愼使之以正法斷刑所謂正是乂之也勿誤者言其敬之之心正者言其治之之體○漢孔氏曰言用古商湯亦於我周文王蔡氏曰又言自古及商人及我周文王所以立政用三宅之道繹如繹絲謂窮其端緒也呂氏曰克宅之則人與位俱稱克繹之則表與裏相符繹者由其言而繹其心也由其才而繹其徳也由其發舒於當時而繹其持久於歲晏者果何如也審如是然後俾之爲治旣俾之爲治則一聽其所爲矣○漢孔氏曰國則罔有立政用憸利之人憸人不順於徳是使其君無顯明在其世呂氏曰君子陽類用則升其國於明昌小人陰類用則降其國於晻昧陰陽升降亦各從其類也○漢孔氏曰惟以吉士用勉治我國家蘇氏曰勱勉也呂氏曰文武百官旣庶常吉士周公復言其惟吉士同時召公進戒歌吉士者亦至再焉穆王之世周道衰矣其命伯冏吉士猶在口也是則周家父祖所傳師保所訓子孫所守惟在於吉士一代之治體蓋可識矣小人而謂之憸人者形容其沾沾便防之情狀斯蓋吉士之反國家之所嚴惡者也】

今文子文孫孺子王矣其勿誤於庶獄惟有司之牧夫其克詰爾戎兵以陟禹之迹方行天下至於海表罔有不服以覲文王之耿光以揚武王之大烈嗚呼繼自今後王立政其惟克用常人

【漢孔氏曰獨言眾獄有司欲其重刑愼官人呂氏曰復呼成王而告以獄之重也獄何爲而重也民命所系亦國命所系也導迎善气祈天永命者獄也並告無辜無世在下者亦獄也冝周公獨言而獨戒之有司牧夫說見上文○漢孔氏曰其當能治汝戎服兵器威懷並設以升禹治水之舊迹陳氏曰詰治也如數軍實練材勇講武習戰之類○漢孔氏曰海表蠻夷戎狄無有不服化者所以見祖之光明揚父之大業○呂氏曰兵者刑之大也旣言庶獄而遂繼以治兵之戒焉繼世之君多耽於逸樂弛備忘戰而墮祖宗之業故戒其必能詰治戎兵徧登大禹九州之舊迹有截其所嚴正方整行於天下以震耀文武之光烈是役也蓋奮張其气而不使之墮偸操握其眾而不使之扞格摧遏其姦而不使之覬覦誠保位之良圖也或謂此言得無起人主喜兵之患乎曰周公詰戎兵之訓繼勿誤庶獄之後也庶獄尙恐其誤況戎兵乎推勿誤庶獄之心舉詰爾戎兵之制必非得已不已而輕用民命者也○漢孔氏曰其惟能用賢才爲常人不可以天官有所私呂氏曰常人有徳之人與吉士異名同實者也其於國也若食之谷粟衣之桑麻得之則生不得則死者也然毎多重遲木訥例不能與小慧新進者爭長於頰舌之間故世主惑於取捨而治亂分焉此周公慨嘆而致意於卒章也歟】

周公若曰太史司冦蘇公式敬爾由獄以長我王國玆式有愼以列用中罰

【蔡氏曰此周公因言愼罰而以蘇公敬獄之事告之○漢孔氏曰並告太史○漢孔氏曰忿生爲武王司宼封蘇國能用法敬汝所用之獄以長施行於我王國言主獄當求蘇公之比眞氏曰式敬由獄蘇公所以永王國虐用五刑苗民所以絕厥世○漢孔氏曰此法有所愼行必以其列用中罰不輕不重蘇氏曰列者前後相比猶今之言例也以舊事爲比而用其輕重之中也呼太史而告之者欲書之於史以爲後世法者也】

尙書纂傳卷三十五

欽定四庫全書

尙書纂傳卷三十六

元王天與撰

周官第二十二

周書

成王旣黜殷命滅淮夷還歸在丰作周官

【漢孔氏曰黜殷在周公東徵時滅淮夷在成王卽政後事相因故連言之○漢孔氏曰成王𨿽作洛邑猶還西周唐孔氏曰在丰者丰鎬相近丰有文王廟故事就丰宣之故也○唐孔氏曰史敍其事作周官】

周官

【漢孔氏曰言周家設官分職用人之法呂氏曰金勝成王初年之書洛誥周公還政之書無逸立政周公教戒之書周官成王親政開物成務之書合數篇以觀可以見成王之本質可以見其離師傅而不反焉過此有君陳乃周公旣沒之後有顧命乃其身將沒之時成王進徳始終之序備矣周公格君之功著矣○唐孔氏曰周官上誥於下誥體也○蔡氏曰今文無古文有】

惟周王撫萬邦巡侯甸四徵弗庭綏厥兆民六服羣辟罔不承徳歸於宗周董正治官

【蔡氏曰此書之本序○漢孔氏曰撫萬國巡行天下侯服甸服唐孔氏曰六服而惟言侯甸者二服去圻最近舉近以言之也○漢孔氏曰四面徵討諸侯之不直者所以安其兆民葛氏曰弗庭者弗來賔服於王庭也○唐孔氏曰周制無萬國惟伐淮夷非四徵大言之耳○漢孔氏曰六服諸侯奉承周徳還歸於丰督正治理職司之百官唐孔氏曰周體九服此惟言六者夷鎭蕃三服在九州之外夷狄之地王者於夷狄羈縻而已不同於華夏宗周說見召誥○呂氏曰天下大物也非綿力小材所能運轉非薄物細故所能維持昔也成王不出闈闥之孱王耳今也撫萬邦云云乾開坤闔秋殺春生四海皆隨其運轉歸於宗周云云訓督裁正品式備具萬世皆入其維持是其進不可以階級數其大不可以尺度量也陳氏曰史言歸於宗周是歸鎬京而董正之也序云還歸在丰作周官是發冊以告之之時也】

王曰若昔大猷制治於未亂保邦於未危曰唐虞稽古建官惟百內有百揆四嶽外有州牧侯伯庶政惟和萬國咸寧夏商官倍亦克用乂明王立政不惟其官惟其人今予小子祗勤於徳夙夜不逮仰惟前代時若訓迪厥官

【呂氏曰此成王首言法古訓官之意○漢孔氏曰言當順古大道制治安國必於未亂未危之前思患預防之唐孔氏曰治謂政教邦謂國家治有失則亂邦不安則危制其治於未亂之前安其國於未危之始標此二句於前以示立官之意○漢孔氏曰堯舜考古以建百官內置百揆四嶽外置州牧十二及五國之長上下相維外內咸治百揆四嶽州牧說見舜典陳氏曰上古朴略𨿽以鳥火雲龍紀官其制未備唐虞時事漸詳故考古參今立官至於百呂氏曰百揆無所不總也四嶽兼總方嶽也州牧各總其州也侯伯次州牧而總諸侯也○漢孔氏曰故眾政惟和萬國皆安夏氏曰庶政和則其政不亂萬國寧則其邦不危此繳前二句○漢孔氏曰禹湯建官二百亦能用治言不及唐虞之淸要張氏曰唐虞官百夏商倍之周又倍之若多於古而其大體未嘗變也舜命九官至商列爲八政至周合爲六典大綱皆出於一所增特其屬耳蘇氏曰火化之始燔黍捭豚以爲靡矣至周而醯醢之屬百二十甕棟宇之始茅茨采椽以爲泰矣至周而九尺之筵山節藻棁聖人隨時而爲之節文豈得已哉天下之事古略而今詳天下之官古少而今多聖人非有意於其間勢則然也呂氏曰百焉而治倍焉而亦治則夏商之於唐虞不矜於同而矜於治也○漢孔氏曰言聖帝明王立政修教不惟多其官惟在得其人○漢孔氏曰今我小子敬勤於徳𨿽夙夜匪懈不能及古人蔡氏曰逮及也祗勤於徳常若有所不及然○漢孔氏曰言仰惟先代之法是順訓蹈其所建官而則之不敢自同堯舜之官準擬夏殷而蹈之李氏曰成王自知其不及故訓迪其官所以助其不及陳氏曰史言董正治官紀實也王言訓迪厥官婉辭也】

立太師太傅太保玆惟三公論道經邦燮理陰陽官不必備惟其人少師少傅少保曰三孤貳公化寅亮天地弼予一人

【新安王氏曰自此至大明黜陟言建官之制○漢孔氏曰師天子所師法傅傅相天子保保安天子於徳義者此惟三公之任佐王論道以經緯國事和理陰陽言有徳乃堪之張氏曰文王世子云師也者教之以事而諭諸徳者也保也者謹其身而輔翼之使歸諸道也賈誼云師道之教訓傅傅之徳義保保其身體此師傅保之義程子曰三代之時人君必有師傅保之官後世作事無法知求治而不知正君知規過而不知養徳傅徳義之道固已疏矣保身體之法復無聞焉呂氏曰三公所論之道卽以經邦理陰陽者也經者經綸之謂也燮理者調和之謂也經綸之用藏於無迹和調之妙閒不容聲亦何待於論乎論云者擬議以成其變化講明啟沃而精一之者也非經綸天下之大經參天地之化育者不足以與此○漢孔氏曰三公之官不必備員惟其人有徳乃處之陳氏曰書稱召公爲保周公爲師是有二公則爲之師保也無其人則𨿽傅亦無聞焉其後周公旣沒則以召公爲保而師亦無聞焉此所謂官不必備惟其人○漢孔氏曰此三官名曰三孤孤特也言卑於公尊於卿特置此三者陳氏曰少對太而言蓋其次也猶周禮言大宰小宰蔡氏曰三少𨿽三公之貳而非其屬官故曰孤○漢孔氏曰副貳三公大道化敬信天地之教以輔我一人之治王氏曰貳副也呂氏曰弼一人乃格君心之任獨於孤言之公反不與何耶論道經邦燮理陰陽未有不自君心者特成王尊三公之至若不敢以身煩之若曰斯人也乃造化之友非予一人之弼也尊之至也○朱子曰三公三孤本無職事亦無官屬但以道義輔佐天子而已又曰三公三少只是加官周公以太師兼冢宰召公以太保兼冢宰是以加官而兼宰相之任也後世官制益紊遂以三公三少爲階官不復有師保之任論道經邦之責矣○蔡氏曰陰陽以气言道者陰陽之理恆而不窮者也易云一陰一陽之謂道是也天地以形言化者天地之用運而無迹者也易云範圍天地之化是也公論道孤化公燮理陰陽孤寅亮天地公論於前孤弼於後公孤之分如此】

冢宰掌邦治統百官均四海司徒掌邦教敷五典擾兆民宗伯掌邦禮治神人和上下司馬掌邦政統六師平邦國司冦掌邦禁詰姦慝刑暴亂司空掌邦土居四民時地利六卿分職各率其屬以倡九牧阜成兆民【呂氏曰三公三孤天子所與調精祲之源而無所治者也緫萬事而分治之則六卿之職六卿者萬事之綱也○漢孔氏曰天官卿稱太宰主國政治統理百官均平四海之內邦國冢宰說見伊訓林氏曰掌猶主也古人各卽一事名官獨冢宰無所不統故不以一事名而曰邦治呂氏曰冢宰內統百官外均四海宰相之職也百官異職管攝之使歸於一是之謂統四海異宜調劑之使得其平是之謂均管攝之者非官官而控制之也自百而歸之六自六而歸之一所操者至簡也調劑之者非人人而稱量之也大者與之爲大小者與之爲小所居者至易也明乎易簡之理相業無餘蘊矣○漢孔氏曰地官卿司徒主國教化布五常之教以安和天下眾民使小大協睦五典說見舜典陳氏曰司徒掌養民教民之事今獨言教取其重者言之猶宗伯掌禮樂而獨言掌邦禮也唐孔氏曰舜典云司徒敬敷五教周禮司徒掌十有二教鄭云有虞氏五而周十有二然則十有二細分五教爲之陳氏曰舜典言敬敷五教在寛言施教在於寛以施教之術而言也此言擾兆民言施教以馴擾其民以施教之效而言也○漢孔氏曰春官卿宗廟官長主國禮治天神地只人鬼之事及國之吉凶軍賔嘉五禮以和上下尊卑等列唐孔氏曰宗伯職云掌建邦之天神人鬼地之禮又主吉凶軍賔嘉之五禮吉禮之別十有二凶禮之別有五賔禮之別有八軍禮之別有五嘉禮之別有六緫有三十六禮皆在宗伯職掌之文呂氏曰成周合禮樂於一官和云者蓋亦包樂於其間也後世禮樂廢壊所以治人者不過期防簿書之末至於祀典尢爲不經所謂治神者謾不知爲何語矣○漢孔氏曰夏官卿主戎馬之事掌國徵伐統正六軍平治王邦四方國之亂者呂氏曰國之大事何莫非政獨戎政謂之政何也天下無事寓兵於農然後賦役百爲始有所施是固政之所從出也天下有事舉兵討亂邦之存亡安危系焉其爲政之大又不待論矣王者之兵特欲平邦國之不平者耳非貪忿而誇功也六師說見徵○漢孔氏曰秋官卿主冦賊法禁治姦惡刑彊暴作亂者唐孔氏曰周禮云掌邦刑此云掌邦禁者避下刑暴亂之文陳氏曰設刑以禁人使不爲惡而非以虐民故曰邦禁姦詐慝惡乃暴亂之本以其隠而離知故言詰謂窮詰其情也暴虐爲亂乃姦慝之著以其已見所犯故言刑謂加刑也要之詰而後刑刑者必詰互文也○漢孔氏曰冬官卿主國空土以居民士眾工商四民使順天時分地利授之土能吐生百谷故曰土唐孔氏曰周禮冬官亡小宰職云冬官掌邦事禮記王制記司空之事云量地以制邑度地以居民足明冬官有空土居民之事周禮云事此云土者爲下有居四民故曰土以居民爲急故也齊語云管仲制法令士農工商四民不雜卽此居民也呂氏曰地利者陂澤之灌漑土壤之膏腴皆是也不曰興地利而曰時地利者江河之移徙固有昔瘠而今沃者矣陵谷之變遷固有昔下而今髙者矣隨時而權其廢興然後地利可盡○漢孔氏曰六卿各率其屬官大夫士治其所分之職以倡導九州牧伯爲政大成兆民之性命皆能其官則政治林氏曰六卿屬官各六十共三百六十呂氏曰六卿率其屬以倡九州之牧自內以達之外九牧率其州之諸侯以應六卿之令自外而受之於內內倡外應阜成兆民此成周治天下之體統○又曰冢宰相天子統百官則司徒以下無非冢宰所統乃均列一職而並數之爲六者网在綱中也乾坤之於六子並列於八方冢宰之與五卿並列於六職】

六年五服一朝又六年王乃時巡考制度於四嶽諸侯各朝於方嶽大明黜陟

【漢孔氏曰五服侯甸男采衛六年一朝防京師唐孔氏曰周禮大行人云侯服歳一見其貢祀物甸服二歲一見其貢嬪物男服三歲一見其貢器物采服四歳一見其貢服物衛服五歳一見其貢財物要服六歳一見其貢貨物先儒說周禮者皆云見謂來朝也計六年大集應六服俱來而此文惟言五服蓋以要服路逺外逼四夷不必常能及期故寛言之而不數也○漢孔氏曰周制十二年一巡守春東夏南秋西冬北故曰時巡考正制度禮法於四嶽之下如虞帝巡守然唐孔氏曰周禮大行人云十有二歳王巡守殷國○漢孔氏曰覲四方諸侯各朝於方嶽之下大明考績黜陟之法黜陟說見舜典○呂氏曰是制也嘗一見於虞書後千餘年始復出於此於此驗其防數而世之升降事之繁簡輿衛之多寡用度之丰約與夫成王觀防通而行典禮皆可得而推矣】

王曰嗚呼凡我有官君子欽乃攸司愼乃出令令出惟行弗惟反以公滅私民其允懷學古入官議事以制政乃不迷其爾典常作之師無以利口亂厥官蓄疑敗謀怠忽荒政不學墻面蒞事惟煩戒爾卿士功崇惟志業廣惟勤惟克果斷乃罔後艱位不期驕祿不期侈恭儉惟徳無載爾僞作徳心逸日休作僞心勞日拙居寵思危罔不惟畏弗畏入畏推賢讓能庶官乃和不和政厖舉能其官惟爾之能稱匪其人惟爾不任

【陳氏曰此方詳言訓迪之意○漢孔氏曰嘆而戒之使敬汝所司愼汝出令從政之本令出必惟行之不惟反攺呂氏曰有官君子合尊卑大小同訓之也令之大者固出於君而百司庶府自下教條於其屬亦莫非令也蘇氏曰令出不善知而攺之猶賢於不反也然數出數反則民不復信上𨿽有善令不行矣故教以謹令非教以遂非也○漢孔氏曰從政以公平滅私情則其民信歸之程子曰公則一致私則萬殊人心不同如面只是私心呂氏曰不曰至公無私而曰以公滅私蓋私乃古今在官者之實病故成王示之消長之理使知用力也○漢孔氏曰言當先學古訓然後入官治政凡制事必以古義議度終始政乃不迷錯呂氏曰淵源必考其自來軌轍必觀其已試三代君臣相與建事一以稽古爲本至苟卿始開法後王之論李斯得之蕩滅古學令吏以法令爲師卒以亡秦然則三代所以嚴守古學者是誠有意也議事以制制卽所學之成法也蘇氏曰鄭子產鑄刑書晉叔向譏之曰昔先王議事以制不爲刑辟其言蓋取諸此先王人法並任而任人爲多故律設大法而已其輕重之詳則付之人臨事而議以制其出入故刑簡而政淸自唐以前治罪科條止於申律令而已人之所犯日變無窮而律令有限以有限治無窮不聞有所闕豈非人法兼行吏猶得臨事而議乎今律今之外科條數萬而不足於用有司請立新法者日益不已嗚呼任法之獘一至於此哉○漢孔氏曰其汝爲政當以舊典常故事爲師法陳氏曰典常者理之通古今常行而不可變者也○應氏曰自欽乃攸司而下謂當嚴謹於居官之際也自學古入官而下謂當講貫於入官之初也議事以制卽用其學之所得者爲議論典常作師卽守其理之所存者爲矜式以其斷決而不可犯曰制以其一定而不可易曰典常不可析爲二也或以制爲古典爲今或以制爲今典爲古說𨿽不同俱非本旨○漢孔氏曰無以利口辯侫亂其官呂氏曰自古變亂祖宗之法度未有不始於利口之人○漢孔氏曰積疑不決必敗其謀怠惰忽略必亂其政人而不學其猶正墻面而立臨政事必煩呂氏曰有疑卽辧可否立決蓄而不辧一前一卻謀之所以不成也怠則失於不及忽則失於太過或過或不及荒於政則均也學者應事以理不學者應事以才力學者以理應事𨿽萬變而不勞不學者於理不通懵然面墻遇事之至始以一二才力營之未至什伯已不勝其煩矣○漢孔氏曰此戒凡有官位但言卿士舉其掌事者功髙由志業廣由勤惟能果斷行事乃無後難言多疑必致患呂氏曰人之居官患在因循苟且趣過目前不以功業自期故更端而警之欲其注於心功者業之成也業者功之積也所謂功業者非欲經營分外而求新奇也凡一官一職莫不有無窮之事業也崇其功者存乎志廣其業者存乎勤勤由志而生志待勤而遂𨿽有二者當幾而不能果斷則志與勤虛用而終蹈後艱矣朱子曰斷以不疑鬼神避之需者事之賊也○漢孔氏曰貴不與驕期而驕自至富不與侈期而侈自來驕侈以行已所以速亡陳氏曰驕矜肆也侈奢泰也○漢孔氏曰言當恭儉惟以立徳無行姦僞陳氏曰載猶載物之載○漢孔氏曰爲徳直道而行於心逸豫而名日美爲僞飾巧百端於心勞苦而事日拙不可爲呂氏曰居移气養移體位祿之移人入於驕侈而不自知處此而欲恭儉非聲音笑貌所能爲也必實冇是徳不容毫髮之僞於其間然後可也因是而推言實僞之辧從事於實則心廣體胖日以休泰從事於僞𨿽殫其智慮左蔽右隠人之視己如見肺肝日彰其拙矣天下至逸而無憂者莫如徳至勞而無益者莫如僞此兩塗凡人皆當知所擇在官守者尢當知之也怵於權利懷諼行詐以覆邦家其害爲尢甚成王別白示之其賜後世深矣○漢孔氏曰言𨿽居貴寵當思危懼無所不畏若乃不畏則入可畏之刑呂氏曰後世之患失者與思危若相似然思危者以寵爲憂患失者以寵爲樂所存大不同也張氏曰居寵思危則其視爵位無非可畏者不畏則禍不旋踵霍光梁冀是也○漢孔氏曰賢能相讓俊乂在官所以和諧厖亂也呂氏曰人情相下然後能相入後世聚訟紛爭人各有心東曹所與西或奪之左臺所建右或毀之政事厖雜莫知適從正坐不相下故耳○漢孔氏曰所舉能修其官惟亦汝之功能舉非其人亦惟汝之不勝其任王氏曰道二義利而已推賢讓能所以爲義大臣出於義則莫不出於義此庶官所以不爭而和蔽賢害能所以爲利大臣出於利則莫不出於利此庶官所以爭而不和則政必雜亂而不理矣所舉之人能修其官是亦爾之所能舉非其人是亦爾不勝任古者大臣以人事君其責蓋如此】

王曰嗚呼三事曁大夫敬爾有官亂爾有政以佑乃辟永康兆民萬邦惟無斁

【呂氏曰成王訓戒旣終復緫告之○漢孔氏曰嘆而勑之公卿以下各敬居汝所有之官治汝所有之政呂氏曰卽始所謂欽乃攸司也○漢孔氏曰以助汝君長安天下兆民則天下萬國惟乃無厭我徳葉氏曰始言阜成兆民終言永康兆民終始之辭】

成王旣伐東夷肅愼來賀王俾榮伯作賄肅愼之命【漢孔氏曰海東諸夷駒麗扶余馯貊之屬武王克商皆通道焉成王卽政而叛王伐而服之故肅愼氏來賀蘇氏曰東夷淮夷也在周爲東唐孔氏曰東北逺夷有名肅愼氏者○漢孔氏曰榮國名同姓諸侯爲卿大夫王使之爲命書以幣賄賜肅愼之夷亡】

周公在丰將沒欲葬成周公薨成王葬於畢告周公作亳姑

【漢孔氏曰致政老歸唐孔民曰成王封伯禽於魯公老不歸魯而在丰者公羊氏傳云周公曷爲不之魯欲天下之一於周也○漢孔氏曰己所營作示終始念之○漢孔氏曰不敢臣周公故使近文武之墓唐孔氏曰帝王世紀云文武葬於畢○漢孔氏曰周公徙奄君於亳姑因告柩以葬畢之義並及奄君已定亳姑言所遷之功成亡○呂氏曰周公老於丰蓋成王拳拳不可一日逺周公故不容之魯觀洛誥所以反覆挽畱者可見矣公羊之云蓋以利害言不足與論三代君臣之際也將沒而欲葬成周蓋宗臣垂死憂國之心以邦之安危惟玆殷士致其不忘之意耳以葬警成王而意不在葬也成王領其意不從其葬葬畢者祔於文武從周家之兆域也亳姑之義不可知先儒謂並告遷奄亦或然也】

尙書纂傳卷三十六﹤經部﹐書類﹐尙書纂傳﹥

欽定四庫全書

尙書纂傳卷三十七

元王天與撰

君陳第二十三

周書

周公旣沒命君陳分正東郊成周作君陳

【漢孔氏曰成王重周公所營故命君陳分居正東郊成周之邑裏官司唐孔氏曰周公遷殷頑民於成周親自監之周公旣沒成王命君陳代周公監之鄭元云君陳蓋周公子未必然矣李氏曰君陳亦猶稱君奭君牙葉氏曰分正猶分陜之分分東郊而使之正也呂氏曰成周乃東郊之緫名河南成周之王城也洛陽成周之下都也王城非天子時防諸侯則虛之下都則保釐大臣所居治事之地君陳畢公尹殷民蓋在下都之地命書皆謂之東郊則下都在王城之東明矣○唐孔氏曰史敍其事作君陳】

君陳

【漢孔氏曰作書命之臣名也因以名篇唐孔氏曰君陳亦命也○蔡氏曰今文無古文有】

王若曰君陳惟爾令徳孝恭惟孝友於兄弟克施有政命汝尹玆東郊敬哉

【陳氏曰此章緫言徳政乃一篇之綱領○漢孔氏曰言其有令徳善事父母行已以恭呂氏曰令徳卽孝恭也令者所以形容孝恭之粹美也】

【按令徳莫大於孝恭則自孝中出如責難於君謂之恭曽子謂事君不忠非孝則指此恭爲事君之恭亦可如與人恭而有禮曽子謂交友不信非孝則指此恭爲與人之恭亦可隨孝心發見處爲恭孝恭𨿽若並言其實孝字意重】

【○漢孔氏曰言善父母者必友於兄弟能施有政令眞氏曰天下萬善同出一源愛敬之心隨遇而見施之親則曰孝施之兄弟則曰友非二道也蓋孝者之心慈祥惻怛推之君臣朋友無不盡者近而天倫之戚抑又可知世固有知厚其親而此或昧焉者特未誠於孝而已苟誠孝矣𨿽一髮膚之微且不敢忽況同气而生者乎父母之所愛愛之𨿽犬馬猶然況親之遺體乎此孝之所以必友也呂氏曰惟孝友於兄弟自父母而達之兄弟也克施有政自家而達之官也○漢孔氏曰正此東郊監殷頑民敎訓之王氏曰尹卽所謂分正也呂氏曰東郊何地也周公之居也今焉命汝臨長之如之何其不敬也】

昔周公師保萬民民懷其徳往愼乃司玆率厥常懋昭周公之訓惟民其乂我聞曰至治馨香感於神明黍稷非馨明徳惟馨爾尙式時周公之猷訓惟日孜孜無敢逸豫凡人未見聖若不克見旣見聖亦不克由聖爾其戒哉

【王氏曰此章敎君陳法周公修徳○漢孔氏曰言周公師安天下之民民歸其徳蔡氏曰周公之在東郊有師之尊有保之親師敎之保安之○漢孔氏曰今往承其業當愼汝所主此循其常法而敎訓之勉明周公之敎惟民其治呂氏曰民方深懷周公之徳苟君陳一事少異周公則觀聽疑駭怨謗交集民不可得而治矣惟發明周公之訓示之自翕然順聽○漢孔氏曰所聞上古聖賢之言致治之至者芬芳馨气動於神明所謂芬芳非黍稷之气乃明徳之馨勵之以徳呂氏曰成王旣勉君陳昭周公之訓復舉周公精防之訓以告之至治馨香以下四語所謂周公之訓也物之精粗固無二體然形質止而气臭升止者有方升者無間則馨香者精華之上達者也至治舉其成明徳循其本非有二馨香也○漢孔氏曰汝庶幾用是周公之道敎殷民惟當日孜孜勤行之無敢自寛暇逸豫呂氏曰周公之訓固爲精防而舉以告君陳尢當其可自殷頑民言之欲其感格非可形驅而勢廹所謂洞達無間者蓋當深省也自周公法度言之典章𨿽具苟無前人之徳則索然萎薾徒爲陳迹也故勉之以用是猷訓惟日孜孜無敢逸豫焉是訓也至精至微非日新不已深致篤敬之功孰能與於斯○漢孔氏曰此言凡人有初無終未見聖道如不能得見已見聖道亦不能用之所以無成汝戒勿爲凡人之行蔡氏曰君陳實親見周公故特中戒以此】

爾惟風下民惟艸圖厥政莫或不艱有廢有興出入自爾師虞庶言同則繹爾有嘉謀嘉猷則入告爾後於內爾乃順之於外曰斯謀斯猷惟我後之徳嗚呼臣人咸若時惟良顯哉

【王氏曰此章敎君陳以爲政○漢孔氏曰民從上敎而變猶艸應風而偃不可不愼○漢孔氏曰謀其政無有不先慮其難有所廢有所起出納之事當用汝眾言度之眾言同則陳而布之禁其專呂氏曰廢興非謂更革周公之法蓋政事舉措之間斟酌權衡以求其當而已當出入反覆與眾共度之應氏曰出上之意以達之於下入下之言以達之於上而與眾反覆籌度之也蔡氏曰眾言旣同則又防繹而深思之而後行也○漢孔氏曰汝有善謀善道則入告汝君於內汝乃順行之於外此善謀此善道惟我君之徳善則稱君人臣之義蔡氏曰言切於事謂之謀言合於道謂之猷道與事非二也各舉其重者言之呂氏曰此成王舉君陳前日已然之善而美之也葛氏曰成王殆失言矣眞氏曰善則稱君乃人臣之自處者所當知君以是告其臣則不可也漢髙帝稱李斯善則稱君而王衞尉深非之衞尉之名不著然其言足爲後世法呂氏之云乃回護之辭○漢孔氏曰嘆而美之曰臣於人者皆順此道是惟良臣則君顯明於世王氏曰良言其善顯言其善之昭著也】

王曰君陳爾惟周公丕訓無依勢作威無倚法以削寛而有制從容以和殷民在辟予曰辟爾惟勿辟予曰宥爾惟勿宥惟厥中有弗若於汝政弗化於汝訓辟以止辟乃辟狃於姦宄敗常亂俗三細不宥爾無忿疾於頑無求備於一夫必有忍其乃有濟有容徳乃大簡厥修亦簡其或不修進厥良以率其或不良

【王氏曰此章告以政之節目○漢孔氏曰汝爲政當闡大周公之大訓無乘勢位作威人上無倚法制以行刻削之政蔡氏曰此篇言周公之訓者三曰懋昭曰式時至此則周公之丕訓欲其益張而大之也君陳何有倚勢以爲威倚法以侵削者然勢我所有也法我所用也喜怒予奪毫髮不於人而於己是私意也非公理也○漢孔氏曰寛不失制動不失和徳敎之治鄭氏曰從容者和緩之意呂氏曰方和中時大體固當寛苟無制焉則流蕩放侈乖爭陵犯之所由起矣循擾調娯於品節之間遊息化養於範圍之內斯其所以和也○漢孔氏曰殷人有罪在刑法者我曰刑之汝勿刑我曰赦宥汝勿宥惟其當以中正平理斷之○漢孔氏曰有不順於汝政不變於汝敎刑之而懲止犯刑者乃刑之蔡氏曰此終上之辟○漢孔氏曰習於姦宄凶惡毀敗五常之道以亂風俗之敎罪𨿽小三犯不赦所以絕惡源蔡氏曰犯此三者𨿽小罪亦不可宥以其所關者大也此終上之宥○漢孔氏曰人有頑嚚不諭汝當訓之無忿怒疾之使人當器之無責備於一夫鄭氏曰忿怒也○漢孔氏曰爲人君長必有所含忍其乃有所成有所包容徳乃爲大欲其忍恥藏垢蘇氏曰有殘忍之忍有容忍之忍春秋傳謂州吁阻兵而安忍殘忍之忍也孔子謂小不忍則亂大謀容忍之忍也此言必有忍正孔子所戒小不忍亂大謀者林氏曰彊恕而行者忍也人與已猶二也一視同仁者容也己與物渾渾乎爲一矣陳氏曰此卽無忿疾於頑之意○漢孔氏曰簡別其徳行修者亦別其有不修者善以勸能惡以阻否進顯其賢良者以率其有不良者使爲善陳氏曰修謂方修於善良謂已進於善陳氏曰此卽無求備於一夫之意】

惟民生厚因物有遷違上所命從厥攸好爾克敬典在徳時乃防不變允升於大猷惟予一人膺受多福其爾之休終有辭於永世

【王氏曰末章又歸於修徳○漢孔氏曰言人自然之性惇厚因所見所習之物有遷變之道故必愼所以示之呂氏曰商民所以澆薄者以居沈湎暴虐之地而爲物所遷耳其性之厚自若也苟卿生戰國見其俗薄而遂出性惡之論其亦異於成王之觀矣○漢孔氏曰人之於上不從其令從其所好故人主不可不愼其所好蔡氏曰大學言其所令反其所好則民不從亦此意○漢孔氏曰汝治人能敬常在道徳是乃無不變化其政教則信升於大道蔡氏曰敬典者敬其君臣父子兄弟夫婦朋友之常道也在徳者得其典常之道而著之於身也蓋知敬典而不知在徳則典與我猶二也惟敬典而在徳焉則所敬之典無非實有諸己呂氏曰東郊命君陳始以令徳孝恭得之終以敬典在徳勉之○漢孔氏曰則惟我一人亦當受其多福其汝之美名亦然見稱誦於長世張氏曰人君不言福風俗醇厚卽人君之福其曰終有辭以見成王之期君陳逺矣】

尙書纂傳卷三十七

欽定四庫全書

尙書纂傳卷三十八

元王天與撰

顧命第二十四

周書

成王將崩命召公畢公率諸侯相康王作顧命

【漢孔氏曰二公爲二伯中分天下而治之呂氏曰天子天下之共主也成王力疾臨廣朝而命之二公受遺率諸侯而輔之所以公天位而嚴大寶也世稱漢武防霍光於宿衞托以幼孤爲知人抑不知大臣者非可以寄安危而屬存亡不在此位召畢內緫眾職外統諸侯君存則輔政君沒則托孤所稱受遺蓋一職也武帝垂沒始拔一人而用之平時大臣果安用乎其亡具甚矣○唐孔氏曰史敍其事作顧命】

顧命

【漢孔氏曰臨終之命曰顧命唐孔氏曰鄭元云回首曰顧臨死回顧而發命也呂氏日堯舜禹湯文武無顧命成王獨有之始終授受固有常典成王之初三監幾搖王室故正其終始特詳焉顧命成王所以正其終康王之誥康王所以正其始○蔡氏曰今文古文皆有】

惟四月哉生魄王不懌甲子王乃洮颒水相被冕服憑玉兒乃同召太保奭芮伯彤伯畢公衞侯毛公師氏虎臣百尹禦事

【唐孔氏敍章指見篇末○漢孔氏曰成王崩年之四月始生魄月十六日王有疾故不恱懌唐孔氏曰於哉生魄下始言王不懌者甲子是發命之日爲洮颒張本耳林氏曰天子之疾曰不懌曰不豫崩曰陟遐曰晏駕皆臣子不忍斥言之也○漢孔氏曰王發大命臨羣臣必齋戒沭浴今疾病故但洮盥颒面扶相者被以冠冕加朝服憑玉几以出命唐孔氏曰洮爲盥手颒是洗面言水謂洮盥俱用水周禮司幾筵云凡大朝覲王位設黼扆扆前南面設左右玉几王見羣臣當憑玉几以出命唐陸氏曰憑說文作憑倚依也鄭氏曰几案屬呂氏曰成王去崩才一日猶盥洗以致其防冠服以致其嚴顧托之言淵奧精明蓋臨眾之敬不以困憊廢而素定之理𨿽垂沒猶炯然也惟善治气者歷疾病而不惰惟善養心者臨死生而不昏此豈一朝一夕之積哉陳氏曰此天子疾時見羣臣也君問之東首加朝服拖紳此人臣疾時見人君也莫困於疾而法禮之嚴不以疾廢故不可以冕服而猶被之冕服不可以朝紳而猶加之以朝紳也古之人勉彊於禮蓋如此耳○漢孔氏曰周召六卿下至禦治事太保畢毛稱公則三公矣此先後六卿次第冢宰第一召公領之司徒第二芮伯爲之宗伯第三彤伯爲之司馬第四畢公領之司防第五衞侯爲之司空第六毛公領之召芮彤畢衞毛皆國名入爲天子公卿師氏大夫官虎臣虎賁氏百尹百官之長及諸禦治事者唐孔氏曰王肅云彤姒姓之國其餘五國姬姓畢毛文王庶子衞侯康叔林氏曰周家命官之意見於此者有四以六卿兼三公之事諸侯入爲公卿公卿多同姓之邦三公六卿各以職任爲尊卑不以爵秩爲髙下陳氏曰序止言命召公畢公蓋序舉其要經備其詳也】

王曰嗚呼疾大漸惟幾病日臻旣彌畱恐不獲誓言嗣玆予審訓命汝昔君文王武王宣重光奠麗陳敎則肄肄不違用克達殷集大命在後之侗敬迓天威嗣守文武大訓無敢昏逾今天降疾殆弗興弗悟爾尙明時朕言用敬保元子釗濟於艱難柔逺能邇安勸小大庶邦思夫人自亂於威儀爾無以釗冒貢於非幾

【唐孔氏敍章指見篇末○漢孔氏曰自嘆其疾大進篤惟危殆呂氏曰統言曰疾甚言曰病蘇氏曰漸進也幾危也○漢孔氏曰病日至言困甚已久畱言無瘳恐不得結信出言嗣續我志以此故我詳審敎命汝鄭氏曰臻至彌甚畱久也林氏曰恐不得誓言繼嗣之事呂氏曰誓言則發之力審訓命則思之熟不易其言欲羣臣不苟於聽也○漢孔氏曰言昔先君文武布其重光累聖之徳定天命施陳敎則勤勞文武定命陳敎𨿽勞而不違道故能通殷爲周成其大命呂氏曰堯舜君臣而並故謂之重華文武父子而處故謂之重光自古聖聖相繼惟此兩時爲然奠麗者定民之所附麗如居之麗於棟字食之麗於畎畝之類蓋言養之也陳敎則敎之也肄者敎養之事必先肄習肄習之久事理貫徹舉無所違然後能推而達之代殷而集大命也眞氏曰奠麗與多方開於民之麗必同一意但此無民字陳氏曰肄習也○漢孔氏曰在文武后之侗稚成王自斥敬迎天之威命繼守文武大敎無敢昬亂逾越呂氏曰此成王自敍平日用力之實也敬迓者凜然如在其上敬以承之而非心之有所將迎也天威者理也文武大訓述此理者也嗣守言操存之功也敬則不昬昬則不逾矣少昬卽逾君子所以每用敬也○漢孔氏曰今天下疾我身甚危殆不起不悟汝當庶幾明是我言勿忽略鄭氏曰殆危悟覺也呂氏曰弗興弗悟血气之病耳若志气則無敢昬逾者初未嘗病也○漢孔氏曰用奉我言敬安太子釗釗康王名大度於艱難蔡氏曰曰元子者正其統也○漢孔氏曰言當和逺又能和近安小大眾國呂氏曰合逺邇小大而言之者周偏不遺乃所謂君道也○漢孔氏曰羣臣皆宜思夫人自治正於威儀汝無以釗冒進於非危之事呂氏曰斯言蓋成王平日至親至切之學至死始發其祕周公精微之傳成王得之將終方以示羣臣孔子精微之傳曽子得之將終方以示孟敬子皆近在威儀容貎辭气之際人受天地之中以生是以有動作威儀之則蓋莫非天命也躁輕縱緩或逾其則特人自亂之耳其天秩本何亂哉威儀失則豈特形於事然後當戒一俯一仰毫釐有間已冒進於非之幾矣誥戒之嚴宻見其觀之逺而察之精也用力於聖學者可不事斯語乎蔡氏曰冒妄貢進也幾者動之微而善惡之所由分也非幾則發於不善而陷於惡矣孔子所謂知幾子思所謂謹獨周子所謂幾善惡者皆致意於是也○呂氏曰正死生之變而審安危之幾於此章見之】

玆旣受命還出綴衣於庭

【唐孔氏敍章指見篇末○漢孔氏曰此羣臣已受顧命各還本位○漢孔氏曰綴衣幄帳羣臣旣退徹出幄帳於庭王寢於北牖下東首反初生唐孔氏曰綴衣者連綴衣物出之於庭則是從內而出下文狄設黼扆綴衣則綴衣是黼扆之類黼扆是王坐立之處綴衣是施張於王坐之上幄帳也周禮幕人掌帷幕幄帟綬之事鄭元云在旁曰帷在上曰幕帷幕皆以布爲之四合象宮室曰幄王所居之帳也帟王在幕居幄中坐上承塵也幄帟皆以繒爲之幄帳是黼扆之上所張之物此言出綴衣於庭則亦並出黼扆王發顧命在此黼扆幄帳之坐命訖乃復反於寢處以王病重不復能臨此坐故徹出於庭欲爲死備也喪大記云疾病君大夫徹懸士去琴瑟東首於北牖下廢牀林氏曰庭路寢之庭呂氏曰所謂疾病內外皆掃蓋靜以俟終順之至也】

越翼日乙丑王崩太保命仲桓南宮毛俾爰齊侯呂伋以二干戈虎賁百人逆子釗於南門之外延入翼室卹宅宗

【漢孔氏曰於其明日王崩邵子皇極經世紀成王丙戌卽位至三十七年壬戌崩○漢孔氏曰冢宰攝政故命二臣桓毛名臣子皆侍左右將正太子之尊故出於路寢門外使桓毛二臣各執干戈於齊侯呂伋索虎賁百人更新逆門外所以殊之伋爲天子虎賁氏唐孔氏曰桓毛二人必是武臣宿衞唐陸氏曰伋齊侯名太公子林氏曰召公卽以王崩之日命二臣於呂伋之處取二干戈持之統率虎賁百人陳氏曰干戈之器虎賁之士皆掌於齊侯有事則於之而取薛氏曰節服氏郊祀二人執戈逆屍禮君行則二執戈者在前○漢孔氏曰明室路寢延之使居憂爲天下宗主蘇氏曰翼室路寢旁左右翼室也成王喪在路寢故子釗廬於翼室○唐趙氏曰公薨必於正寢以就公卿也大位姦之窺也危病邪之伺也若蔽於隱是使小人女子得行其志也故宗嗣素定之兵權散主之閨門嚴飭之小人女子不屍重任賢臣受托鼎足交輔則篡弒之禍曷由而至哉呂氏曰成王軍政統六師者則畢公典宿衞者則太公之子兵柄所屬亦不輕矣國冇大喪呼吸安危徵宿衞以逆嗣君事莫重焉發命者冢宰傳命者兩朝臣承命者勲戚顯諸侯體統尊嚴樞機周密折衝消萌之意深矣桓毛非不可獨任也將立君之命並遣而往所以爲萬世慮也入自端門萬姓咸覩與天下共之延入翼室爲居憂之宗示天下不可無統也唐穆敬以降閹寺易主於宮掖而外庭猶不聞然後知周家之制曲盡豫備也】

丁卯命作冊度

【漢孔氏曰三日命史爲冊書法度傳顧命於康王王氏曰喪禮厥明而小斂又厥明而大斂尊卑皆同丁卯大斂後也林氏曰此亦太保之命唐孔氏曰將崩𨿽口有遺命未作冊書故以此日作之旣作冊書因作受冊法度下云皇后憑玉几宣成王言是冊書也將受命時升階卽位及傳命以後康王答命受同祭享皆是法度也】

越七日癸酉伯相命士須材

【漢孔氏曰邦伯爲相則召公於丁卯七日癸酉召公命士致材木須待以供喪用唐孔氏曰於丁卯七日癸酉則王乙丑崩於今已九日矣鄭元云癸酉蓋大殯之明日也大夫以上殯斂皆以死之來日數天子七日而殯於死爲八日故癸酉爲殯之明日陳氏曰以其爲三公故稱太保以其爲西伯故稱伯以其爲冢宰故稱相呂氏曰自成王旣崩之後訖康王受冊之前命皆出於召公所以一號令而無二門也薛氏曰士山虞匠人之屬須取也唐孔氏曰材謂槨與明器應氏曰材者五材之用皆所以備喪紀之須不專於木】

狄設黼扆綴衣

【漢孔氏曰狄下士扆屏風畫爲斧文置戶牖間復設幄帳象平生所爲唐孔氏曰禮記祭統云狄者樂吏之賤者也喪大記復魄之禮云狄人設階是喪事使狄狄設亦是伯相命狄使設之不言命者上云命士此防命文設四坐及陳寶玉兵器與輅車各有所司皆是相命不言所命之人從上省文也釋宮云牖戶之間謂之扆李巡云牖之東戶之西爲扆郭璞云牕東戶西也禮云斧扆者以其所在處名之郭璞又云禮有斧扆形如屏風畫爲斧文置於扆地因名爲扆考工記云畫繢之事白與黒謂之黼是用白黒畫屏風置之於扆地故名此物爲黼扆也經於四坐之上言設黼扆綴衣則四坐皆設之綴衣說見上文】

牖間南向敷重蔑席黼純華玉仍幾

【漢孔氏曰篾桃枝竹白黒雜繒緣之華彩色華玉以飾憑幾仍因也因生時幾不攺作此見羣臣覲諸侯之坐唐孔氏曰牖謂牎也間者牎東戶西戶牖之間也周禮司幾筵云凡大朝覲大享射凡封國命諸侯王位設黼扆扆前南向設筦筵紛純加繅席畫純加次席黼純左右玉几卽此坐也彼言扆此言牖間卽一坐也彼言次席黼純此言篾席黼純亦一物也周禮天子之席三重則此四坐所言敷重席者其席皆敷三重舉其上席而言重知其下更有席也此牖間之坐卽周禮扆前之坐篾席之下二重其次是繅席畫純其下是筦筵紛純也此一坐有周禮可據知其下二席必然下文三坐禮無其事以扆前一坐敷三重之席知下三坐必非一重之席敷三坐但不知其下二重是何席耳此篾席與周禮次席一也鄭注彼云次席桃枝席有次列成文注此則云篾析竹之次靑者王肅云篾席纎蒻革席並不知其所據也釋器云緣謂之純黼純蓋以白繒黒繒錯雜彩以緣之鄭注周禮云斧謂之黼其繡白黒彩也以絳帛爲質其意以白黒之綫縫刺爲黼文以緣席其事或當然也華是彩之別名鄭元雲華玉五色玉也周禮云凡吉事變幾凶事仍幾禮之於幾有變有仍特言仍幾以見因生時幾也】

西序東向敷重防席綴純文貝仍幾

【漢孔氏曰東西廂謂之序防蒻蘋綴雜彩有文之貝餙幾此旦夕聽事之坐唐孔氏曰孫炎云堂東西墻所以別序內外也朝士職掌治朝之位王南面此西序東向者以此諸坐並陳避牖間南向覲諸侯之坐故也禮注謂蒲席爲蒻蘋史遊急就篇云蒲蒻藺蓆蒲蒻謂此也王肅云防席靑蒲席也鄭云篾纎致席也謂此防席亦竹席也凡此重席非有明文可據各自以意說耳綴者連綴諸色席必以彩爲緣貝者水虫取其甲以餙器物釋魚於貝之下云余蚳黃白文余泉白黃文李巡謂貝甲以黃爲質白爲文采名余蚳貝甲以白爲質黃爲文采名余泉文貝飾幾謂用此余蚳余泉之貝飾幾也】

東序西向敷重丰席畫純雕玉仍幾

【漢孔氏曰丰莞彩色爲畫雕刻鏤此養國老享羣臣之坐唐孔氏曰釋艸云莞苻蘺郭璞謂今西方人呼蒲爲莞用之爲席又云鼠莞樊光謂詩云下筦上簟郭璞謂似莞而纎細今蜀所出莞席是也王肅亦云丰席莞鄭云丰席刮凍竹席考工記云畫繢之事雜五色蓋以五彩色畫帛以爲緣鄭云似雲气畫之爲緣唐孔氏曰燕禮云坐於阼階上西向則養國老及享與燕禮同也】

西夾南向敷重筍席紛純漆仍幾

【漢孔氏曰西廂夾室之前筍蒻竹紛黒綬此親屬私宴之坐故席幾質飾唐孔氏曰天子之室有左右房房卽室也以其夾中央大室故謂之夾室此坐在西廂夾室前故系夾室言之釋艸云筍竹萌孫炎云竹初萌生謂之笱是取筍竹之皮以爲席也紛則組之小別鄭周禮注云紛如綬有文而狹者也於此注云以組爲之緣周禮太宗伯云以飲食之禮親宗族兄弟文王世子云族食世降一等天子與親屬私宴骨肉情親不事華麗也】

【○緫說以上四坐意○呂氏曰四坐者平居隨事而設至傳顧命則並陳之徧象其平生之居處也蘇氏曰將傳先王之顧命知神之在此乎在彼乎故並設平生之坐】

越玉五重陳寶

【漢孔氏曰於東西序坐北列玉五重又陳先王所寶之器物唐孔氏曰此經爲下緫目下復別言之】

赤刀大訓璧琬琰在西序

【漢孔氏曰寶刀赤刀削大訓虞書典謨大璧琬琰之圭爲二重唐孔氏曰鄭云赤刀武王誅紂時刀赤爲餙不知其言何所出陳氏曰孔叢子言昆吳之劍鏈鋼赤刃豈寶刀固赤歟孔氏書序伏羲神農黃帝之書謂之三墳少吳顓頊髙辛唐虞之書謂之五典至於夏商周之書歷代寶之以爲大訓大訓蓋歷代帝王之書唐孔氏曰大璧琬琰爲二重則琬琰共爲一重周禮典瑞云琬圭以治徳琰圭以易行則琬琰別玉而共爲重者蓋以形質同故不別爲重也西序說見上文】

大玉夷玉天球河圖在東序

【漢孔氏曰三玉爲三重夷常也球雍州所貢河圖八卦伏羲氏王天下龍馬出河遂則其文以畫八卦謂之河圖及典謨皆歷代傳寶之唐孔氏曰王肅云夷玉東夷之羙玉天球玉磬也鄭云大玉華山之球也夷玉東方之珣玗琪也天球雍州所貢之王色如天者皆璞未見琢治故不以禮器名之未知然否三玉爲三重與上共爲五重也河圖說見洪範東序說見上文○呂氏曰西序所陳不惟赤刀璧琬琰而大訓參之東序所陳不惟大玉夷玉天球而河圖參之則所寶者斷可識矣四海之巨麗千載之典刑皆聚見於此】

之舞衣大貝鼖鼓在西房

【漢孔氏曰國所爲舞者之衣皆中法大貝如車渠鼖鼓長八尺商周傳寶之西房西夾坐東唐孔氏曰是前代之國舞衣至今猶在故寶之不知舞者之衣是何衣也大貝必大於余貝伏生書傳雲散冝生之江淮取大貝如大車之渠釋樂云大鼓謂之鼖此鼓必有所異西序卽是西夾西夾之前已有南向坐矣西序所陳之寶近在此坐之西此在西房者在西夾坐東也】

兌之戈和之弓垂之竹矢在東房

【漢孔氏曰兌和古之巧人垂舜共工所爲皆中法故亦傳寶之東房東廂夾室唐孔氏曰垂之竹矢舜時之物兌和之作則不知寶來何時也東夾室無坐故直陳於夾室之前】

大輅在賔階面綴輅在阼階面

【漢孔氏曰大輅玉綴輅金面前皆南向唐孔氏曰大輅輅之最大玉輅也綴輅系綴於下是玉輅之次金輅也呂氏曰西階曰賔階東階曰阼階唐孔氏曰據人在堂上面向南方面謂轅向南也地道尊右故玉輅在西金輅在東】

先輅在左塾之前次輅在右塾之前

【漢孔氏曰先輅象次輅木金玉象皆以餙車木則無飾皆在路寢門內左右塾前北面唐孔氏曰此經四輅兩兩相配上言大輅綴輅此言先輅次輅二者各自以前文爲文五輅金卽次象先輅象也木輅在象輅之下次輅木也釋宮雲門側之堂謂之塾孫炎云夾門堂也塾前陳車必以轅向堂皆北面也左塾謂門內之西右塾謂門內之東顧氏云先輅在左塾之前在寢門內之西北面對玉輅次輅在右塾之前在寢門內之東對金輅】

【○緫說以上四輅意○唐孔氏曰周禮巾車掌王之之五輅玉輅金輅象幣革輅木輅此四輅必是周禮五輅之四禮五輅而此四輅於五之內必將少一蓋以革輅是兵戎之用於此不必陳之馬融王肅皆云不陳戎輅者兵事非常故不陳之鄭元以綴次是從後之言二者皆爲副貳之車大輅是玉輅先輅是金輅也綴輅是玉輅之貳次輅是金輅之貳不陳象輅革輅木輅者主於朝祀而已未知孔鄭誰得經防周禮典路云若大祭祀則出路大喪大賓客亦如之是大喪出輅常禮也】

【○緫說狄設黼扆至此○漢孔氏曰凡所陳列皆象成王生時華國之事所以重顧命○蔡氏曰寶玉器物之陳非徒爲觀美意者成王平日之所觀閱手澤在焉陳之以象其生存也楊氏中庸傳云宗器於祭陳之示能守也於顧命陳之示能傳也呂氏曰此非獨盛彌文而章備物天位峻極幄坐靚深寶鎭輝華車輅峙列入其庭皆肅然起敬懼不克承委重投艱之意不言而已傳矣】

二人雀弁執惠立於畢門之內

【漢孔氏曰士衞殯與在廟同故雀韋弁惠三隅矛路寢門一名畢門唐孔氏曰鄭云赤黒曰雀言如雀頭色也雀弁同如冕黒色但無藻耳阮諶三禮圖云雀弁以三十升布爲之周禮司服云凡兵事韋弁服此人執兵宜以韋爲之異於祭服鄭云惠狀蓋斜刃冝芟刈在門者兩守門兩廂各一人故二人】

四人綦弁執戈上刃夾兩階戺

【漢孔氏曰綦文鹿子皮弁亦士堂亷曰戺士所立處唐孔氏曰鄭云靑黒曰綦王肅云綦赤黒色各以意言無正文也在階者兩廂各二人故四人禮記明堂位三公在中階之前考工記夏后氏宮室九階鄭雲南面三三面各二鄭又云宗廟及路寢制如明堂與路寢南面亦當有三階矣此惟四人夾兩階不守中階路寢制如明堂惟鄭元說耳路寢三階否書亦未有明文縱有中階中階無人升降不須以兵衞之】

一人冕執劉立於東堂一人冕執鉞立於西堂

【漢孔氏曰冕皆大夫也劉鉞屬立於東西廂之前堂唐孔氏曰鄭云劉蓋今鑱斧鉞大斧鄭又云序內半以前曰堂謂序內檐下自室壁至於堂亷中半以前緫名爲堂此立於東堂西堂者當在東西廂近階而立以備升階之人也】

一人冕執戣立於東垂一人冕執瞿立於西垂

【漢孔氏曰戣翟皆防屬立於東西下之階上唐孔氏曰鄭云戣瞿蓋今三鋒矛釋詀云疆界邊衞圉垂也則垂是逺外之名堂上而言東垂西垂蓋在堂上之逺地序外東廂西廂必有階上堂此立於東西堂之階上也】

一人冕執銳立於側階

【漢孔氏曰銳矛屬也側階北下立階上陳氏曰玉篇云銳戈稅切銛也徙防切矛也說文云銳庾準切侍臣所執周書云一人冕執銳如此則銳當作銳唐孔氏曰鄭王皆以側階爲東下階也然立於東垂者已在東下階上何由此人復共並立此惟堂北一階而已耳側猶侍也】

【○緫說以上七節意○唐孔氏曰禮大夫服冕士服弁立堂下服雀弁綦弁者皆士也以其去殯逺故使士爲之在堂上服冕者皆大夫也以其去殯近皆使大夫爲之先門次階次堂從外向內而敍之也次東西垂次側階又從近向逺而敍之也○又曰此經所陳七種之兵惟戈經傳多言之考工記有其形制其餘皆無文古今兵器名異體殊此等形制皆不可得知王肅惟云皆兵器之名也○呂氏曰古者執干戈以衞王宮皆士大夫之職無事而奉燕私則從容養徳有膏澤之潤有事而司禦侮則堅明守義無腹心之虞下及秦漢陛楯執防尙餘一二此制旣廢人主接士大夫者僅有視朝數刻而周廬陛枑或環以樵埋嚚悍之徒有志復古者當深繹也】

【○緫說狄設黼扆至此○唐孔氏曰所陳坐位及器物皆以西爲上由王殯在西序故也其執兵宿衞之人則先東而後西者以王在東宿衞敬新王故也○陳氏曰自設黼扆至此典章文物之備一以敬前王平生所坐所寶所乘所衞以起嗣王之追慕而盡誠紹述也一以昭前王付托之重使嗣王肅敬以祗承也一以起羣臣諸侯之尊敬想慕前王而系心於嗣王也一以表人主之崇髙富貴尊無二上傳受之正如此以絕天下覬望之萌也】

王麻冕黼裳由賔階隮

【唐孔氏敍章指見篇末○漢孔氏曰王及羣臣皆吉服用西階升不敢當主呂氏曰自此始稱王蓋將受冊命而踐位也唐孔氏曰凡諸行禮皆賤者先至此必卿士邦君卽位旣定然後王始升階但以君臣之序先言王服因服之下卽云升階從省文也禮績麻三十升以爲冕故稱麻冕王麻冕蓋衮冕也周禮司服享先王則衮冕鄭周禮注云衮之衣五章裳四章則衮衣之裳非獨有黼言黼裳者以裳之章色黼黻有文故特取爲文詩采菽言王賜諸侯衮及黼以黼有文故特言之張氏曰鄭云升八十縷麻冕三十升則其經二千四百縷極細之布也呂氏曰由賔階升猶以子道自居而不敢自爲王也夏氏曰論語云麻冕禮也今也純儉吾從眾古者冕皆麻孔子時始易而用絲鄭氏曰隮升也】

卿士邦君麻冕蟻裳入卽位

【漢孔氏曰公卿大夫及諸侯皆同服亦廟中之禮蟻裳名色唐孔氏曰卿士王臣故先於邦君禮無蟻裳今云蟻裳蟻者蚍蜉虫也色黑蟻裳色如蟻故以蟻名之禮祭服皆衣纁裳此獨裳者卿士邦君於此無事不可全與祭同卿士邦君無所執事故直言卽位鄭云卿西面諸侯北面鄭惟據經卿士邦君言之其公亦北面孤東面也】

太保太史太宗皆麻冕彤裳太保承介圭上宗奉同瑁由阼階隮太史秉書由賔階隮禦王冊命

【漢孔氏曰執事各異裳彤纁也太宗上宗卽宗伯也唐孔氏曰太保太史太宗皆執事之人太史乃太宗之屬而先於太宗者太史之職掌冊書此禮主爲冊命太史所掌事重故先言之彤赤也禮祭服纁裳纁是赤色之淺者○漢孔氏曰大圭尺二寸天子守之故奉以奠康王所位同爵名瑁所以冒諸侯圭以齊瑞信方四寸邪刻之用阼階升由便不嫌唐孔氏曰考工記玉人云鎭圭尺有二寸天子守之鎭圭圭之大者禮於奠爵無名同者但下文祭酢皆用同奉酒同酒爵之名也玉人雲天子執瑁四寸以朝諸侯鄭注云名玉曰瑁者言徳能覆蓋天下也四寸者方以尊接卑以小爲貴禮天子所以執瑁者諸侯卽位天子賜之以命圭圭頭邪銳其瑁當下邪刻之其刻闊狹長短如圭頭諸侯來朝執圭以授天子天子以瑁之刻處冒彼圭頭若大小相當則是本所賜若或不同則圭是僞作知諸侯信與不信故天子執瑁所以冒諸侯之圭以齊瑞信猶今之合符禮凶事設洗於西階西南吉事設洗於東階東南此太保上宗皆行吉事盥洗在東故用阼階升○漢孔氏曰太史持冊書顧命進康王故同階唐孔氏曰訓禦爲進鄭云禦猶向也王於此時立賔階上少東太史東面於殯西南而讀冊書以命王嗣位之事也】

曰皇后憑玉几道末命命汝嗣訓臨君周邦率循大卞燮和天下用答文武之光訓

【漢孔氏曰冊命之辭大君成王言憑玉几所道稱終命所以感動康王命汝繼嗣其道言任重因以托戒蔡氏曰言汝者父前子名之義陳氏曰顧命中成王自言嗣守文武大訓故此言命汝嗣訓呂氏曰不曰嗣位而曰嗣訓訓所以守位循其本也○漢孔氏曰用是道臨君周國率循大法陳氏曰臨之君之猶君臨也鄭氏曰率循行也○漢孔氏曰言用和道和天下用對聖祖文武之大敎敍成王意陳氏曰燮亦和也燮和天下和之至也以此對答發文武光明之訓所謂嗣訓也○蘇氏曰成王顧命之言書之冊矣此太史口陳者】

王再拜興答曰眇眇予末小子其能而亂四方以敬忌天威

【漢孔氏曰言微微我淺末小子其能如父祖治四方以敬忌天威徳乎謙辭托不能陳氏曰太史讀冊畢王再拜受冊起而答也眇眇小貎末卑下也其能猶未必能也恐不能下治四方以上承天威此非姑爲謙辭謹之至也蔡氏曰顧命有迓天威嗣守大訓之語故太史所告康王所答皆於是致意焉】

乃受同瑁王三宿三祭三吒上宗曰饗

【漢孔氏曰王受瑁爲主受同以祭陳氏曰已受冊則爲王矣於是受同瑁於太宗同以奉祭承大統瑁以臨朝握大權言受同瑁而不言受介圭豈互見歟抑居喪未欲全受傳器而少示其變與當俟知者○漢孔氏曰禮成於三故酌者實三爵於王王三進爵三祭酒三奠爵吉巴受羣臣所傳顧命唐孔氏曰釋詁云肅進也宿卽肅也三宿謂三進爵從立處三進至神所也三祭酒三酹酒於神坐也每一酹酒則一奠爵三奠爵於地也經典無吒字吒爲奠爵傳記無聞王肅亦以吒爲奠爵鄭云徐行前爲肅卻行爲吒王徐行前三祭又三卻復本位與孔異蘇氏曰至齒而不飲曰吒曰嚌示飲而實不飲也葉氏曰禮有祭酒啐酒吒宜若啐酒然○漢孔氏曰祭必受福讚王曰饗福酒林氏曰予福曰嘏特牲少牢之禮屍嘏主人此則上宗嘏主也呂氏曰上宗曰饗者傳神命而以饗告之】

【按吒字或謂奠爵或謂嚌啐饗字或謂神饗或謂饗福詳吒字從口疑當從嚌啐饗福之義然呂氏不取又合正理其說具見下文】

太保受同降盥以異同秉璋以酢授宗人同拜王答拜太保受同祭嚌宅授宗人同拜王答拜

【漢孔氏曰受王所饗同下堂反於篚○漢孔氏曰太保以盥手洗異同實酒秉璋以酢祭半圭曰璋臣所奉王已祭太保又祭報祭曰酢唐孔氏曰祭禮以變爲敬不可卽用王同故太保盥手更洗異同實酒於同中乃秉璋以酢祭周禮典瑞云四圭有邸以祀天兩圭有邸以祀地圭璧以祀日月璋邸射以祀山川從上而下遞減其半祭統云君執圭瓉太宗執璋瓉謂亞獻用璋瓉此非正祭亦亞獻之類故亦執璋○漢孔氏曰宗人小宗伯佐太宗者太宗供王宗人供太保拜曰已傳顧命故授宗人同拜王答拜尊所受命唐孔氏曰王旣祭則奠同於地太保不敢奠於地故以同授宗人蔡氏曰以同授宗人而拜屍王答拜者代屍拜也唐孔氏曰太保旣酢祭而拜則王之奠爵毎奠必拜於王祭不言拜者祭酒必拜乃是常禮於王不言拜於太保言拜者足以見王拜也○漢孔氏曰太保旣拜而祭旣祭受福嚌至齒則王亦至齒王言饗太保言嚌互相備應氏曰王之祭初獻也太保之盥亞獻也又受同終獻也唐孔氏曰太保於宗人受前所授之同而進以祭神旣祭遂受福酒嚌以至齒禮之通例啐入口是嚌至於齒示飲而實不飲也呂氏曰嚌者至齒方在喪疚故歆神之惠而不甘其味也王爲喪主則非徒不甘味𨿽飲福亦廢也○漢孔氏曰太保居其所授宗人同拜白成王以事畢王答拜敬所白唐孔氏曰太保居其所於受福酒之處足不移爲將拜故授宗人同也】

太保降收

【漢孔氏曰太保下堂則王亦可知有司於此盡收撤張氏曰有司收撤同爵器用也若乃綴衣及陳寶末葬以前不敢收也】

諸侯出廟門俟

【漢孔氏曰言諸侯則卿士以下亦可知殯之所處故曰廟皆待王后命唐孔氏曰廟門謂路寢門出門待王后命卽作後篇後篇云三公率諸侯入應門則諸侯出應門之外非出廟門而已以其在廟行事事畢出於廟門不言出廟門卽止也呂氏曰俟者俟見康王於門外也蓋入廟門則子道也出廟門則君道也新天子之尊屈於門內而伸於門外也父子君臣之義著矣】

【○緫說一篇意○唐孔氏曰發首至百尹禦事敍王以病召臣爲發言之端自王曰至非幾是顧命之辭玆旣受命至立於側階言命後王崩欲宣王命布陳儀衞之事自王麻冕以下敍康王受命之事○眞氏曰此篇見周公養成君徳之效又見召公當危疑之際區處周宻皆可以爲來世法也】

尙書纂傳卷三十八

欽定四庫全書

尙書纂傳卷三十九

元王天與撰

康王之誥第二十五

周書

康王旣尸天子遂誥諸侯作康王之誥

【屍說見五子之歌○漢孔氏曰旣受顧命羣臣進戒遂報誥之因事曰遂○唐孔氏曰史敍其事作康王之誥】

康王之誥

【唐孔氏曰伏生以此篇合於顧命共爲一篇○蔡氏曰今文古文皆有】

王出在應門之內太保率西方諸侯入應門左畢公率東方諸侯入應門右皆布乘黃朱賔稱奉圭兼幣曰一二臣衞敢執壤奠皆再拜稽首王義嗣徳答拜

【唐孔氏曰此敍諸侯見新王之事○漢孔氏曰出畢門立應門內之中庭南面唐孔氏曰天子五門臯庫雉應路也畢門卽路寢之門出畢門始至應門之內夏氏曰成王殯宮在畢門內以殯在焉故曰廟門諸侯出以俟朝故康王出在應門之內應門之內卽畢門之外周禮內朝也王有三朝外朝在雉門之內朝士所掌內朝在應門之內司士所掌燕朝在路寢太僕所掌時殯在路寢故王以內朝見諸侯○漢孔氏曰二公爲二伯各率其所掌諸侯隨其方爲位皆北面唐孔氏曰太保召公爲西伯率西方諸侯入應門左立於門內之西廂也太師畢公爲東伯率東方諸侯立應門右立於門內之東廂也北面以東爲右以西爲左王肅云畢公代周公爲東伯然則畢公是太師也太師在太保之上此先言太保者於時太保領冢宰相王室任重故先言西方若使東方任重亦當先言東方○漢孔氏曰諸侯皆陳四黃馬朱鬛以爲庭實唐孔氏曰四馬曰乘言乘黃是馬色黃矣黃下言朱朱非馬色左傳云宋公子地有白馬四公嬖向魋魋欲之公取而朱其尾鬛以與之是古人貴朱鬛也於時諸侯其數必眾眾國皆陳四馬則非王庭所容諸侯各有所獻必當少陳之也周禮小行人云合六幣圭以馬璋以皮璧以帛琮以錦琥以繡璜以黼此六物者以和諸侯之好鄭云六幣所以享也五等諸侯享天子用璧享後用琮用圭璋者二王之後也如鄭彼言則諸侯之享天子惟二王之後用馬此云皆陳馬者下云奉圭兼幣幣卽馬是也圭卽文馬之物鄭云此幣圭以馬蓋舉王者之後以言耳諸侯當璧以帛亦有庭實然則此陳馬者是二王之後享王物也獨取此物以緫表諸侯之意故云諸侯皆陳馬也圭亦享王之物下言奉圭此不陳圭者圭奉以文命不陳之也覲禮諸侯享天子馬卓上九馬隨之此用乘黃者因喪禮而行朝故略之○漢孔氏曰賔諸侯也舉奉圭兼幣之辭言一二見非一也爲蕃衞故曰臣衞來朝而遇國喪遂因見新王敢執壤地所出而奠贄也夏氏曰諸侯朝王皆有幣如以馬爲幣則以圭兼之皮爲幣則以璋兼之周禮謂之合幣書謂之兼幣上文旣言布乘黃朱是以馬爲幣也故賔奉圭以兼之唐孔氏曰諸侯享天子其物甚眾非徒圭馬而已皆是土地所有故曰敢執壤奠呂氏曰壤奠猶言川奠壤物之奠謂土產也陳氏曰奠薦也陳也○漢孔氏曰諸侯拜送幣而首至地盡禮也康王以義繼先人明徳答其拜受其幣唐孔氏曰義嗣徳三字史言王答拜之意也康王先是太子以義繼先人明徳今爲天子無所嫌故答拜受幣自許與諸侯爲王也吳氏曰穆公使人弔公子重耳重耳稽顙而不拜穆公曰仁夫公子稽顙而不拜則未爲後也蓋爲後者拜不拜故未爲後也弔者含者禭者升堂致命主孤拜稽顙成爲後者也康王之見諸侯若以爲不當拜而不拜則疑未爲後也且純乎吉也答拜旣正其爲後且知其以喪見也】

太保曁芮伯咸進相揖皆再拜稽首曰敢敬告天子皇天攺大邦殷之命惟周文武誕受羑若克卹西土惟新陟王畢恊賞罰戡定厥功用敷遺後人休今王敬之哉張皇六師無壞我髙祖寡命

【夏氏曰此敍諸侯百官進戒之辭○漢孔氏曰冢宰與司徒皆共羣臣諸侯並進陳戒不言諸侯以內見外林氏曰前者率諸侯朝王而召畢爲二伯故召畢率之以入此率羣臣戒王而冢宰司徒最尊故太保與芮伯咸進唐孔氏曰相揖者揖之使俱進也夏氏曰臣無交揖之禮當爲擯相之相篇末言相揖趨出則旣進之後相者揖之乃拜旣聽命之後相者揖之乃出○漢孔氏曰大天致大國殷之王命謂誅紂也蔡氏曰言敢敬告天子示不敢輕告先尊稱之以重其聽也○漢孔氏曰言文武大受天道而順之能憂我西土之民本其所起呂氏曰羑里之囚厄莫甚焉於此能順則天下之理無乎不順文王得於憂患武王又得於文王故謂之誕受羑若】

【按羑若呂說得之明夷謂文王柔順以防大難韓昌黎琴操云臣罪當誅兮天王聖明程子以爲最得文王心事此句若從羑里而以逆境順受爲言亦似愜當曰文武者大槪縂言之】

【○漢孔氏曰惟周家新升王位當盡和天下賞罸能定其功用布遺後人之美言施及子孫無窮王氏曰古以升遐爲陟時成王未謚故稱新陟王蔡氏曰好惡在理不在我故能盡合其賞之所當賞罸之所當罸而能定其功也○漢孔氏曰敬天道務崇先人之業陳氏曰今王指康王敬者徳之大本召公昔屢以敬徳告成王今復首以告康王可謂要言矣○漢孔氏曰言當張大六師之眾無壞我髙徳之祖寡有之命呂氏曰守成之主常溺於宴安而無立志故告以奮振自彊大戒戎備無弛惰而墮壞我髙徳之祖宗艱難寡得之基命不知畏天不知憂民不習世故不自振起乃繼世者所同病故召公必精言之】

王若曰庶邦侯甸男衞惟予一人釗報誥昔君文武丕平富不務咎厎至齊信用昭明於天下則亦有熊羆之士不二心之臣保乂王家用端命於上帝皇天用訓厥道付畀四方乃命建侯樹屏在我後之人今予一二伯父尙胥曁顧綏爾先公之臣服於先王𨿽爾身在外乃心防不在王室用奉卹厥若無遺鞠子羞

【夏氏曰此敍王報誥之辭○漢孔氏曰不言羣臣以外見內唐孔氏曰周制六服此惟四服不言采要者略舉其事猶武成云侯甸衞亦略舉之○漢孔氏曰報其戒唐孔氏曰禮天子自稱予一人不言各此王自稱名者新卽王位謙也蔡氏曰康王在喪故稱名春秋嗣王在喪亦書名○漢孔氏曰言先君文武道大政化平美不務咎惡陳氏曰丕則大而無外平則均而無偏富者惠養之謂咎刑罰也呂氏曰康王論文武非深達君徳者不足以與此丕平富者覆載溥博均平富養至仁無外之體也不務咎若不待言而必言之者形容文武發生之心粹然專以愛育長養爲事猶孟子不嗜殺人之論也○漢孔氏曰致行至中信之道用顯明於天下蔡氏曰底至者推行而厎其至齊信者兼盡而極其誠文武務徳不務罸之心內外充實故光輝發越用昭明於天下蓋誠之至者不可掩也陳氏曰羣臣以賞罰六師告康王明君道之大用也康王以文武至仁誥諸侯明君道之大本也互相發明○漢孔氏曰言文武旣聖則亦有勇猛如熊羆之士忠一不二心之臣共安治王家○漢孔氏曰君聖臣良用受端直之命於上天大天用順其道付與四方之國王天下鄭氏曰端正也呂氏曰莫非命也順受其正則謂之端命文武君臣盡正理而受正命於上帝端直相當無少回曲也○漢孔氏曰言文武乃施政令立諸侯樹以爲藩屏傳王業在我後之人謂子孫蔡氏曰言文武命建侯邦植立蕃屏者意在我後之人也○漢孔氏曰天子稱同姓諸侯曰伯父言今我一二伯父庶幾相與顧念文武之道安汝先公之臣服於先王而法循之唐孔氏曰覲禮言天子呼諸侯同姓大國曰伯父異姓曰伯舅同姓小邦曰叔父異姓曰叔舅此時諸侯多矣獨云伯父舉同姓大國言之也蔡氏曰尙胥曁顧庶幾相及顧視我也林氏曰先公諸侯之祖父也諸侯祖父故嘗臣服於先王今汝諸侯盡忠王室則爾先公在天之靈可安矣○漢孔氏曰言𨿽汝身在外土爲諸侯汝心常當忠篤無不在王室熊羆之士勵朝臣此督諸侯呂氏曰此君臣相飭之至意初非欲其向已以自利然蕃屏擁衞之心亦在其中特不可以私視之耳○漢孔氏曰當各用心奉憂其所行順道無自荒怠遺我稚子之羞辱稚子康王自謂也】

【按此王報誥答誕受羑若克卹西土之辭也用奉卹卽奉文武克卹西土之卹用奉厥若卽奉文武誕受羑若之若】

羣公旣皆聽命相揖趨出

【夏氏曰以下史辭○漢孔氏曰已聽誥命趨出罷退諸侯歸國朝臣就次唐孔氏曰羣公縂謂朝臣與諸侯鄭云羣公主爲諸侯與王之三公諸臣亦在焉夏氏曰旣進則必待揖而後拜將退則必待揖而後出見人臣之進退惟君命是聽】

王釋冕反喪服

【漢孔氏曰脫去黼冕反服喪服居倚廬唐孔氏曰王釋冕反喪服朝臣諸侯亦反喪服禮喪服篇臣爲君諸侯爲天子皆斬衰○蘇氏曰成王崩未葬君臣皆冕服禮歟曰非禮也謂之變禮可乎曰不可禮變於不得已三年之喪旣成服釋之而卽吉無時而可者曰成王顧命不可以不傳旣傳不可以喪服受也曰何爲其不可孔子有言將冠子未及期日而有齊衰大功之喪則因喪服而冠冠吉禮也猶可以喪服行之受顧命見諸侯獨不可以喪服乎太保使太史奉冊授王於次諸侯入哭於路寢而見王於次王喪服受敎戒哭踴答拜聖人復起不易吾言矣春秋傳云鄭子皮如晉葬晉平公將以幣行子產曰喪安用幣子皮固請以行旣葬諸侯之大夫欲因見新君叔向辭之曰大夫之事畢矣而又命孤孤斬焉在衰絰之中其以嘉服見則喪服未畢其以喪服見是重受弔也大夫將若之何皆無辭以退今康王旣以嘉服見諸侯而又受乘黃玉帛之幣使周公在必不爲此然則孔子何取於此書也曰至矣其父子君臣之間敎戒深切著明者猶足爲後世法孔子何爲不取哉然其失禮則不可不辧○或問蘇氏以此爲失禮不知當此際合如何區處朱子曰天子諸侯之禮與士庶人不同故孟子有吾未之學之語謂此類也如伊訓惟元祀十二月朔亦是新喪伊尹奉嗣王祗見厥祖固不可用凶服矣漢唐新主卽位皆行冊禮君臣亦皆吉服追述先帝之命以告嗣君韓文外集順宗實錄此事可考蓋易世傳授國之大事當嚴其禮而王侯以國爲家𨿽先君之喪猶以爲己私服也五代以來此禮不講則始終之際殊艸艸矣】

尙書纂傳卷三十九

欽定四庫全書

尙書纂傳卷四十

元王天與撰

畢命第二十六

周書

康王命作冊畢分居裏成周郊作畢命

【唐孔氏曰周禮內史云凡命諸侯及孤卿大夫皆防命之此云命作冊者命內史爲冊書孫氏曰凡命羣臣皆有冊獨言於此詳略異也○漢孔氏曰分別民之居裏異其善惡林氏曰分民之居裏於成周之東郊呂氏曰周公始遷啇民善惡並育所以安反側也至君陳則商民寖服周化故簡修進良始表其善者出之使惡者知愧而自勸猶未大區別也至康王世變風移爲善者眾其不善者亦不能無怙惡之失苟兼蓄之則餘孽不除將復爲良民之害故命畢公分別其居裏不惟惡不能染善而惡者無以自容勢不能不入於善矣○唐孔氏曰史敍其事作畢命】

畢命

【漢孔氏曰言畢公見命之書○蔡氏曰今文無古文有】

惟十有二年六月庚午朏越三日壬申王朝步自宗周至於丰以成周之眾命畢公保釐東郊

【張氏曰此史敍命畢公之端○漢孔氏曰康王卽位十二年六月三日庚午朏說見召誥唐孔氏曰此日未有事而記之者爲下言壬申張本猶記朔望與生魄死魄然也○漢孔氏曰於朏三日壬申王朝行自宗周至於丰丰說見武成陳氏曰古者封諸侯命徳賞功必於祖廟示不敢專重其事也○漢孔氏曰用成周之民眾命畢公陳氏曰保釐保護而分理之也呂氏曰保釐所謂旌別淑慝之類蓋有恩意行其間非斬然割裂無復潤澤也觀此二字一篇之治體可見東郊說見君陳】

王若曰嗚呼父師惟文王武王敷大徳於天下用克受殷命惟周公左右先王綏定厥家毖殷頑民遷於洛邑密邇王室式化厥訓旣歷三紀世變風移四方無虞予一人以寧道有升降政由俗革不臧厥臧民防攸勸惟公懋徳克勤小物弼亮四世正色率下防不祗師言嘉績多於先王予小子垂拱仰成

【陳氏曰此章歷敍文武周公而歸重畢公功徳○漢孔氏曰嘆告畢公代周公爲太師爲東伯命之代君陳王若曰說見盤庚王氏曰畢公同姓故稱父爲太師故稱師稱父師而不名尊之也○漢孔氏曰言文武布大徳於天下故天佑之用能受殷之王命○漢孔氏曰言周公助先王安定其家張氏曰先王謂文武成王○漢孔氏曰愼殷頑民恐其叛亂故徙於洛邑密近王室用化其敎毖殷說見洛誥○漢孔氏曰言殷民遷周已經三紀世代民易頑者漸化四方無可度之事我天子用安矣十二年曰紀父子曰世張氏曰旣歷三紀難化者或老或死易化者方少方生頑民父子亦已一變父子相代善惡不同其風亦移殷民變則四方安四方安則人主安矣呂氏曰文武敷大徳而受命言得之難周公輔相而綏定言安之難殷頑民尢難安周公尢謹之遷其洛邑用使化其敎訓旣歷三紀世已變而風始移言敎化浹洽之難○漢孔氏曰天道有上下交接之義政敎有用俗攺更之理民之俗善以善養之俗有不善以法禦之若乃不善其善則民無所勸慕陳氏曰道無乎而不在世治則爲道之升世亂則爲道之降猶易言道長道消禮記言道隆道污王氏曰道有升降故俗有厚薄俗有厚薄故政隋而革今商俗已異於前不善其善者則民無所勸而爲善○漢孔氏曰言公勉行徳能勤小物輔佐文武成康四世爲公卿正色率下下人無不敬仰師法唐孔氏曰小物猶小事勤小事則大者可知晉語說文王事云詢於八虞訪於辛尹重之以周召畢榮則畢公在文王時已爲大臣是輔佐文武成康四世也張氏曰帝王世紀云商容見畢公至曰視其爲人儼乎將有急色故君子臨事而懼是畢公爲人必端重嚴肅其正色率下可知○漢孔氏曰公之善功多大先人之美我小子爲王垂拱仰公成理○呂氏曰畢公天下大老康王不稱其成徳而稱其懋徳不稱其縂大體而稱其勤小物蓋以成徳自居則止矣於小物而忽焉則非所謂造次顚沛於是者也惟勉於徳者貫穉耄而不息故勤於物者一小大而無間畢公風采凝峻表儀朝著若小若大防不祗服父師之訓徳容之重眾望之孚養之非一日之積嘉績在先王之世多矣今予惟仰其成歸重畢公將付以保釐之寄也】

王曰嗚呼父師今予祗命公以周公之事往哉旌別淑慝表厥宅裏彰善癉惡樹之風聲弗率訓典殊厥井疆俾克畏慕申畫郊圻愼固封守以康四海政貴有恆辭尙體要不惟好異商俗靡靡利口惟賢余風未殄公其念哉我聞曰世祿之家鮮克由禮以蕩陵徳實悖天道敝化奢麗萬世同流玆殷庶士席寵惟舊怙侈滅義服美於人驕淫矜侉將由惡終𨿽收放心閒之惟艱資富能訓惟以永年惟徳惟義時乃大訓不由古訓於何其訓

【張氏曰此章方告以保釐東郊之事○漢孔氏曰今我敬命公以周公所爲之事往爲之哉言非周公所爲不敢枉公往治○漢孔氏曰言當識別頑民之善惡表異其居裏明其爲善病其爲惡立其善風其善聲徐氏曰昭而揭之曰旌標而植之曰表唐孔氏曰表其居裏若今孝子順孫義夫節婦表其門閭也陳氏曰宅者所居之家裏者所宅之裏二十五家爲裏王氏曰癉病也先王之政不獨慶賞刑威而已所以沮勸之術尢在於榮辱彰善癉惡使民知是非榮辱之所在也呂氏曰榮辱不止於一時而流芳遺臭將百年而未冺所謂樹之風聲也人存則政舉人亡則政息惟風聲所傳𨿽事往迹陳而興起如新此先王所以維持後世也○漢孔氏曰其不循敎道之常則殊其井居田界使能畏爲惡之禍慕爲善之福所以沮勸張氏曰禮記云不變移之郊不變移之遂此殊厥井疆也○漢孔氏曰郊圻𨿽舊所規晝當重分明之又當謹愼堅固封疆之守備以安四海京畿安則四海安矣鄭氏曰畫分圻界也應氏曰古者每郊有門而郊闗之限啟閉尢謹夏氏曰此恐有不令如淮夷徐奄者濳相交通誘民以亂故使之申畫愼固則姦民無自而入而商民可永爲良民商民不擾則四海永安矣○漢孔氏曰政以仁義爲常辭以理實爲要故貴尙之若異於先王君子所不好蔡氏曰對暫之謂恆對常之謂異趣完具而已之謂體眾理所防之謂要○漢孔氏曰紂以靡靡利口爲賢覆亡國家今殷民利口余風未絕公其念絕之唐孔氏曰韓宣子稱紂使師延作靡靡之樂靡靡相隨順之意蘇氏曰予以書考之知商俗如秦俗蓋二世似紂也張釋之諫漢文帝秦以任刀筆之吏爭以亟疾苛察相髙其獘徒文具無惻隠之實以故不聞其過陵夷至於二世天下土崩今以嗇夫口辯而超遷之臣恐天下隨風靡爭口辯無其實凡釋之所論則康王以告畢公者也○漢孔氏曰特言我聞自古有之世有祿位而無禮敎少不以放蕩陵邈有徳者如此實亂天道陳氏曰徳𨿽性之固有然敬則存肆則泯以放蕩而陵蔑其徳蓋人欲勝則天理消也鄭氏曰悖反也漢孔氏曰言敝俗相化車服奢麗𨿽相去萬世若同一流陳氏曰敝壞麗華也呂氏曰興門之俗儉衰門之俗侈古人論世族之病必歸之驕侈此乃商民受病之源○漢孔氏曰此殷眾士居寵日久怗恃奢侈以滅徳義服餙過制美於其人言僭上陳氏曰席借也席寵惟舊蓋世祿之家也呂氏曰私欲公義相爲消長故怙侈則防義義防則無復羞惡之端徒以服飾美於人而身之不美則莫之恥也○漢孔氏曰言殷眾士驕恣過制矜其所能以自侉大如此不變將用惡自終𨿽今順從周制心未厭服以禮閒禦其心惟艱鄭氏曰侉侉大閒防閒也眞氏曰放心二字始見於此】

【按程子曰聖賢千言萬語只是欲人將已放之心約之使反復入身來朱子曰放心謂心本善而流於不善是放也故附其說於此】

【○漢孔氏曰以富資而能順義則惟可以長年命矣惟有徳義是乃大順若不用古訓典籍於何其能順乎蔡氏曰資資財訓敎訓也陳氏曰資富而能敎則不至於奢靡淫佚可以持身保家可以長守祿位可以養全壽命然所謂訓者豈外人心而他求哉徳則內之所得深而不移於物義則外之裁制明而不役於利徳義乃訓之大也苟不由古人徳義之訓何以爲訓乎古訓卽徳義也○三山陳氏曰君陳之書猶有辟以止辟三細不宥之說此篇𨿽歷數商民之惡惟務區別以生其愧敎訓以導其善而無一言及於刑足見世變風移刑措不用也】

王曰嗚呼父師邦之安危惟玆殷士不剛不柔厥徳允修惟周公克愼厥始惟君陳克和厥中惟公克成厥終三後恊心同厎於道道洽政治澤潤生民四夷左衽罔不咸賴予小子永膺多福公其惟時成周建無窮之基亦有無窮之聞子孫訓其成式惟乂嗚呼防曰弗克惟旣厥心罔曰民寡惟愼厥事欽若先王成烈以休於前政

【張氏曰此申結一篇之意○漢孔氏曰言邦國所以安危惟在和此殷士而已治之不剛不柔寛猛相濟則其徳政信修立呂氏曰當時四方無虞矣猶曰邦之安危惟玆殷士此保治兢業之心也○漢孔氏曰周公遷殷頑民以消亂階能愼其始君陳周公之訓能和其中畢公闡二公之烈能成其終蔡氏曰言成者豫期之也○漢孔氏曰三君合心爲一終始相成同致於道道至普洽政化治理其徳澤惠施乃浸潤生民吳氏曰道者致治之道也始之中之終之𨿽時有先後皆能卽其行事觀其用心而有以濟之若出於一時成於一人謂之恊心如此鄭氏曰潤如水之浸潤○漢孔氏曰言被髮左衽之人無不皆恃賴三君之徳我小子亦長受其多福朱子曰衽衣衿也左衽夷狄之俗○蘇氏曰康王以邦之安危在殷多士又以保釐之任爲足以澤生民而服四夷其言若過然殷民至此亦不能睥睨周室如三監時矣然猶重其事如此賈誼言秦俗婦乳其兒與翁並倨毋取箕箒立而誶語以此痛哭流涕太息以爲漢之所憂無大於此者正此意也古之知治體者其論安危蓋如此○漢孔氏曰公其惟以是成周之治爲周家立無窮之基業於公亦有無窮之名聞於後世呂氏曰畢公元老豈有意於立後世名而勲徳之隆亦豈少此康王所以望之者蓋相期以無窮之事業孰敢以名譽誘公哉○漢孔氏曰言後世子孫順公之成法惟以治○漢孔氏曰人之爲政無曰不能惟在盡其心而已無曰人少不足治也惟在愼其政事無敢輕之蘇氏曰曰弗克者畏其難而不敢爲者也曰民寡者易其事以爲不足爲者也○漢孔氏曰敬順文武成業以美於前人之政所以勉畢公先王說見上文蘇氏曰前政周公君陳也○呂氏曰畢命前頌而後規蓋三代君臣相與警戒無時不存末嘗以盛徳廢也】

尙書纂傳卷四十﹤經部﹐書類﹐尙書纂傳﹥

欽定四庫全書

尙書纂傳卷四十一

元王天與撰

君牙第二十七

周書

穆王命君牙爲周大司徒作君牙

【漢孔氏曰穆王康王孫昭王子君牙臣名唐陸氏曰穆王名滿君牙或作君雅唐孔氏曰命君牙爲大司徒之卿呂氏曰舜命契才一語而君牙命書至一篇世降文勝也然周家典刑文獻多在焉唐孔氏曰史錄其冊書作君牙篇】

君牙

【唐孔氏曰君牙亦命也蘇氏曰今文無古文有】

王若曰嗚呼君牙惟乃祖乃父世篤忠貞服勞王家厥有成績紀於太常惟予小子嗣守文武成康遺緒亦惟先王之臣克左右亂四方心之憂危若蹈虎尾渉於春冰今命爾予翼作股肱心膂纉乃舊服無忝祖考敷五典式和民則爾身克正防敢弗正民心防中惟爾之中夏暑雨小民惟曰怨咨冬祁寒小民亦惟曰怨咨厥惟艱哉思其艱以圖其易民乃寧

【陳氏曰此首以祖父之勞告君牙而勉以盡職○漢孔氏曰稱其名而命之○漢孔氏曰言汝父祖世厚忠貞服事勤勞王家其有成功見紀錄書於王之太常以表顯之王之旌旂畫日月曰太常鄭氏曰紀載也呂氏曰世臣與國升降者也重光奕休之世必有世篤忠貞之族同休共戚功名隱然爲社稷之鎭其後嗣王亦再三嘆頌之而不忘是非隆門閥進膏粱也念舊紀功忠厚之澤所以長苟喜新厭故則典刑墜地而國從之此欒郤胥原降爲皂叔向所以憂晉之將亡也觀穆王惓惓君牙之祖父周曆其未艾乎○漢孔氏曰惟我小子繼守先王遺業亦惟父祖之臣能佐助我治四方言已無所能張氏曰嗣之欲其不絕守之欲其不失○漢孔氏曰言祖業之大已才之弱故心懷危懼虎尾畏噬春冰畏防危懼之甚陳氏曰蹈履也○漢孔氏曰今命汝爲我輔翼股肱心體之臣言委任陳氏曰膂脊骨也張氏曰作股肱膂者欲外竭其力作心者欲內竭其謀○漢孔氏曰繼汝先祖故所服忠勤無辱累祖考之道蔡氏曰舊服忠貞服勞之事也林氏曰君牙祖考其累世爲司徒若鄭武公父子歟呂氏曰穆王守文武成康之緒君牙亦守祖父之緒者也穆王方自懼不克承故亦勉君牙無忝祖考各欲保其世業君臣蓋一體也○漢孔氏曰大布五常之敎用和民令有法則蔡氏曰敷者大而布之也式和者敬而和之也則有物有則之則君臣之義父子之仁夫婦之別長幼之序朋友之信是也典以設敎言故曰敷則以民彜言故曰式和此司徒之敎○漢孔氏曰言汝身能正則下無敢不正民心無中從汝取中必當正身示民以中正蔡氏曰正也中也民則之體而人之所同然也正以身言欲其所處無邪行也中以心言欲其所存無邪思也孔子曰子帥以正孰敢不正周公曰率自中此告君牙以司徒之職也陳氏曰於身先言爾於心先言民互文也】

【按中正字義已見大禹謨詳此處意謂端化率民者固在其身踐履之正又須卽心體認就正而求其中自危防精一十六字傳心之後有徳無常師一十六字又有此十六字說身心中正至爲端的然帝舜已以罔幹於正民協於中對言其淵源粹矣】

【○漢孔氏曰夏月暑雨天之常道小民惟曰怨嘆咨嗟及冬大寒亦天之常道民猶怨咨天不可怨民猶怨嗟治民其惟艱哉當思慮其難以圖其易民乃寧蔡氏曰祁大也蘇氏曰方周之盛越裳氏來朝曰久矣天之無疾風暴雨也中國其有聖人乎方是時四夷之民莫不戴王𨿽風雨天事非人力者亦歸徳於王及其衰也一寒一暑亦惟王之怨故聖人以民心爲存亡一失其心無動而非怨者呂氏曰此穆王深知民之艱難也時方暑雨小民之沾體塗足者殆其怨咨乎不以處廣廈而忘之也時方祁寒小民之裂面墮指者殆其怨咨乎不以處溫室而忘之也穆王一遇寒暑深軫民瘼如此司徒兼敎養之職故又以養民之難告之】

【按司徒掌五典亦大綱耳以周禮考之如以鄕三物敎民頒職事十有二登萬民本俗六安萬民之類不一則豈惟敎五典其敎以安養之事亦多有節目知此則思艱圖易亦是敎中道理】

嗚呼丕顯哉文王謨丕承哉武王烈啟佑我後人咸以正罔缺爾惟敬明乃訓用奉若於先王對文武之光命追配於前人

【陳氏曰此繼以文武之訓告君牙而勉以明其敎○漢孔氏曰嘆文王所謀大顯明武王業美大可承奉文武之謀業大明可承奉開助我後嗣皆以正道無邪缺夏氏曰文王之謨非以陰謀取天下如後世謀人國家者乃顯然著見但知積行累功而天下自歸之故曰丕顯武王之功乃承文王之意亦惟積行累功而天命人心自有不可卻者初非計其功之至此故曰丕承由其謨非陰謀而出於丕顯烈非邀功而出於丕承是以其道粹然一出於正若一有陰謀邀功之私介其間則必有不正者矣安得而無缺○漢孔氏曰汝惟當敬明汝五敎用奉順於先王之道當答文武先明之命君臣各追配於前令名之人呂氏曰敬明云者以君牙生長典刑之內懼其或玩故欲其提起而發揮之張氏曰先王指成康而言文武光命卽謨烈也前人指君牙父祖也陳氏曰追者繼於後而及之也】

王若曰君牙乃惟由先正舊典時式民之治亂在玆率乃祖考之攸行昭乃辟之有乂

【夏氏曰申結一篇之意○漢孔氏曰汝惟當奉用先正之臣所行故事舊典文籍是法民之治亂在此而已用之則民治廢之則民亂○漢孔氏曰言當循汝父祖之所行明汝君之有治功呂氏曰穆王諄諄告君牙家法夫豈狹以專門之學乎蓋名臣之後要必先識其祖考之規模風烈近而祖考之法猶不之省於逺者何有○蔡氏曰此篇專以君牙祖父爲言曰纉舊服曰由舊典曰無忝曰追配曰由先正舊典曰率祖考攸行然則君牙之祖父嘗任司徒之職而其賢可知矣惜載籍之無傳也陳氏云康王時芮伯爲司徒君牙豈其後乎】

尙書纂傳卷四十一

欽定四庫全書

尙書纂傳卷四十二

元王天與撰

冏命第二十八

周書

穆王命伯冏爲周太僕正作冏命

【漢孔氏曰伯冏臣名太僕長太禦中大夫唐孔氏曰周禮太禦中大夫太僕下大夫此太僕正爲周禮太禦非周禮太僕若是周禮太僕則云太僕足矣何須云正乎且經云命汝作太正正於羣僕周禮太禦中大夫而下有戎僕齊僕道僕田僕太禦最爲長且與君同車最爲親近戎僕𨿽爲中大夫以戎事爲重敍在太禦之下太僕𨿽掌燕朝非親近之任又是下大夫不得爲長夏氏曰周禮太僕王眡治朝則正位眡燕朝則正位而掌擯相出入則前驅燕飲則相其法射則贊弓矢無非與王俱者而二孔以爲周禮太禦之官當兩存之呂氏曰陪僕執禦之臣後世親爲賤品而不之擇也曽不知人主朝夕與俱气體移養常必由之潛消黙奪於之中而明諍顯諫於昭昭之際抑末矣穆王之命其知本哉○唐孔氏曰史錄其冊書作冏命】

冏命

【漢孔氏曰以冏見命名篇○蔡氏曰今文無古文有】

王若曰伯冏惟予弗克於徳嗣先人宅丕後怵惕惟厲中夜以興思免厥愆昔在文武聰明齊聖小大之臣咸懷忠良其侍禦僕從罔匪正人以旦夕承弼厥辟出入起居罔有不欽發號施令罔有不臧下民祗若萬邦咸休惟予一人無良實賴左右前後有位之士匡其不及繩愆糾謬格其非心俾克紹先烈

【夏氏曰此穆王首言文武得人之實欲賴臣以繼文武之業○漢孔氏曰言我不能於道徳繼先人居大君之位人輕任重○漢孔氏曰言常悚懼惟危夜半以起思所以免其過悔唐孔氏曰禮記祭義雲春雨露旣濡君子履之必有怵惕之心怵惕是心動之名厲危也易稱夕惕若厲是也呂氏曰創業多憂勤守成多逸豫汛掃區宇請命上天有以受之固宜有以居之也繼世之主免於阿保而坐享前人之天下何以得此哉穆王之言其習而察矣昔在聰明說見堯典齊聖說見微子之命忠良說見仲虺之誥○漢孔氏曰𨿽給侍進禦僕役從官官𨿽微無不用中正之人朱子曰古者人君左右執賤役皆士大夫日相親密所謂侍禦僕從罔匪正人漢世禁中侍衞亦皆士大夫○漢孔氏曰小臣皆良僕役皆正以旦夕承輔其君陳氏曰承弼所謂將順正救也○漢孔氏曰故君出入起居無有不敬發號施令無有不善下民敬順其命萬國皆美其化鄭氏曰起立居坐也王氏曰發之以爲警戒之謂號施之以爲法守之謂令呂氏曰文武動容周旋何嘗不中禮今也先言近臣承弼之功而後繼以防有不欽蓋左右交修近臣之常職而內外交相養亦聖人不已之功也陳氏曰出入起居發號施令就太僕職掌言之○漢孔氏曰惟我一人無善實恃左右前後有職位之士匡正其不及言此責羣臣正已陳氏曰無良自其質之不善言之不及自其不到處言之○漢孔氏曰言恃左右之臣彈正過誤檢其非妄之心使能繼先王之功業唐孔氏曰木不正則以繩正之陳氏曰以繩絞物爲糾愆謬自其過失之形於外言之非心自其存於中言之徐氏曰格者物之所取正也朱子曰格如合格之格謂使之歸於正也非心邪僻之心也程子曰心之非卽害於政不待發之於外也昔者孟子三見齊王而不言事門人疑之孟子曰我先攻其邪心心旣正然後天下之事可從而理也】

今予命汝作大正正於羣僕侍禦之臣懋乃後徳交修不逮愼簡乃僚無以巧言令色便辟側媚其惟吉士僕臣正厥後克正僕臣諛厥後自聖後徳惟臣不徳惟臣爾無暱於憸人充耳目之官迪上以非先王之典非人其吉惟貨其吉若時瘝厥官惟爾大弗克祗厥辟惟予汝辜

【陳氏曰此章正說命伯冏爲太僕之事○漢孔氏曰欲其敎正羣僕無敢佞僞唐孔氏曰作大正作僕官之長正於羣僕令教正之二正義不同也周禮太禦中大夫掌禦玉輅戎僕中大夫掌禦戎車齊僕下大夫掌禦金輅道僕上士掌禦象輅田僕上士掌禦田輅羣僕謂此也○漢孔氏曰言侍禦之臣無小大親疏皆當勉汝君爲徳更代修進其所不及張氏曰羣僕侍禦安能勉君徳而修其不逮哉蓋三公九卿宴見有時侍禦僕從褻近無間宴見有時則正其過者難爲功褻近無間則救其過者易爲力使一有不正之人則劉向所謂熒惑耳目感移心志何所不至哉交修說見說命○漢孔氏曰當謹愼簡選汝僚屬侍臣無得用巧言無實令色無質便辟足恭側媚諂諛之人其惟皆吉良正士唐孔氏曰府史以下官長所自辟除命士以上皆應人主自選此令太僕正愼簡僚屬者人主所用皆由臣下臣下銓擬可者然後用之故令太僕正愼簡僚屬也蔡氏曰便者順人之所欲辟者避人之所惡側者姦邪媚者諛恱吉士說見立政○漢孔氏曰言僕臣皆正則其君乃能正僕臣諂諛則其君乃自謂聖呂氏曰自古小人之敗君徳爲昏爲虐爲侈爲縱曷其有極至於自聖猶若淺之爲害穆王獨以是蔽之者蓋小人之蠱其君必使之虛美燻心傲然自聖則謂人莫己若而欲予言莫之違然後法家拂士日逺而快意肆情之舉亦莫或齟齬其間矣自聖之證旣見而百病從之昏虐侈縱皆其枝葉而不足論也蘇氏曰至哉斯言可以補說命之缺也孔子取冏命之書以斯言也與○漢孔氏曰君之有徳惟臣成之君之無徳惟臣誤之言君所行善惡專在左右○漢孔氏曰汝無親近於憸利小人充備侍從在視聽之官道君上以非先王之徳夏氏曰僕臣在王左右朝夕顧問故云耳目之官史氏曰朝廷之官不勝其眾而狎近者莫親乎僕禦天下之邪不勝其多而易溺者莫先乎耳目憸人說見立政陳氏曰不以先王之典迪其君謂以邪僻也○漢孔氏曰若非人其實吉良惟以貨財配其吉良以求入於僕侍之臣汝當淸審呂氏曰漢唐嬖習更相表裏靡不以利合則舎人才而論貨賄近習之通病也自盤庚有總貨寶之戒至此復見之商周之隆未聞數數以貨飭其臣也噫其商周之衰乎○漢孔氏曰用是行貨之人則病其官職惟汝大不能敬其君惟我則亦以此罪汝言不忠也蘇氏曰引小人以暱王人臣不敬莫大於此】

王曰嗚呼欽哉永弼乃後於彞憲

【漢孔氏曰嘆而勑之使敬用所言當長輔汝君於常法此穆王庶防欲蹈行常法王氏曰近習之臣不患其不能將順患其不能救正故在先王則稱其承弼在己則責之以永弼而已○呂氏曰穆王卒章之命其望伯冏深矣此心不繼造父爲禦周遊天下將必有車轍馬迹導其侈者果出於僕禦之間抑不知伯冏猶在職乎否也穆王豫知所戒憂思深長猶不能免躬自蹈之人心操捨之無常可懼哉○陳氏曰左氏傳言穆王周行天下有車轍馬迹又有謂穆王乘八駿以造父爲禦與西王母會瑤地者諸儒遂以穆王之書爲周徳之衰或以此書非穆王之言乃內史所作或以爲穆王徒言之而不能行或以爲世之論穆王者皆好事者爲之當以書爲正並存之以俟知者】

尙書纂傳卷四十二

欽定四庫全書

尙書纂傳卷四十三

元王天與撰

呂刑第二十九

周書

呂命穆王訓夏贖刑作呂刑

【漢孔氏曰呂侯見命爲天子司宼呂氏曰此訓誥諸夏以贖刑之法也贖刑說詳見舜典○唐孔氏曰史錄其事作呂刑】

呂刑

【漢孔氏曰後爲甫侯故或稱甫刑王氏曰此書穆王之言而名呂刑者呂侯爲主司宼王使之參定贖刑新制刑書已具王乃推作刑夲意以訓羣後故以呂刑名之唐孔氏曰呂刑亦誥也○蔡氏曰今文古文皆有】

惟呂命王享國百年耄荒度作刑以誥四方

【應氏曰此史著作呂刑之端○蔡氏曰惟呂命與惟說命同意○漢孔氏曰時穆王以享國百年耄亂荒忽穆王卽位過四十矣言百年大期𨿽老而能度時世所宜訓作贖刑以治天下四方之民唐孔氏曰周本紀云穆王卽位春秋已五十矣立五十五年崩蘇氏曰刑必老者制之以其更事而仁也耄荒度作刑者以耄年而大度作刑猶禹言荒作土功度約也猶漢髙祖約法三章也朱子曰蘇氏以王享國百年耄作一句荒度作刑作一句甚有理林氏曰孔氏以耄荒言其老之狀蘇氏以荒屬下句皆通】

王曰若古有訓蚩尢惟始作亂延及於平民防不宼賊鴟義姦宄奪攘矯虔苗民弗用靈制以刑惟作五虐之刑曰法殺戮無辜爰始淫爲劓刵椓黥越玆麗刑並制防差有辭民興胥漸泯泯棼棼防中於信以覆詛盟虐威庶戮方告無辜於上上帝監民防有馨香徳刑發聞惟腥皇帝哀務庶戮之不辜報虐以威遏絕苗民無世在下乃命重黎絕地天通防有降格羣後之逮在下明明棐常鰥寡無蓋皇帝淸問下民鰥寡有辭於苗徳威惟畏徳明惟明乃命三後卹功於民伯夷降典折民惟刑禹平水土主名山川稷降播種農殖嘉谷三後成功惟殷於民士制百姓於刑之中以敎祗徳穆穆在上明明在下灼於四方防不惟徳之勤故乃明於刑之中率乂於民棐彞典獄非訖於威惟訖於富敬忌防有擇言在身惟克天徳自作元命配享在下

【按首章歷序蚩尢苗民而通論堯舜制刑之善】

【○漢孔氏曰順古有遺訓言蚩尢造始作亂惡化相易延及於平善之人九黎之君號曰蚩尢林氏曰若古猶言若昔起語之辭唐孔氏曰史記云神農氏衰諸侯相侵伐蚩尢最爲暴虐黃帝乃與蚩尢戰於涿鹿之野遂殺蚩尢應劭云蚩尢古天子漢臣瓉引三朝記云蚩尢庶人之貪者諸說不同○漢孔氏曰平民化之無不相宼賊爲鴟梟之義以相奪攘矯稱上命若固有之亂之甚宼賊姦宄說見舜典蘇氏曰鴟義以鷙殺爲義如後世所謂俠也王氏曰彊取曰奪攘說見微子矯說見仲虺之誥王氏曰戕害曰虔○漢孔氏曰三苗之君習蚩尢之惡不用善化民而制以重刑惟爲五虐之刑自謂得法蚩尢黃帝所滅三苗帝堯所誅言異世而同惡林氏曰言苗民猶言殷人周人通一國言之唐孔氏曰曰法者述苗民之語○漢孔氏曰殺戮無罪於是始大爲截人耳鼻椓陰黥首故曰五虐唐孔氏曰椓卽宮刑黥卽墨刑陳氏曰殺戮劓刵椓黥五虐之刑也不言剕者在其中蘇氏曰自蚩尢以前未有以兵彊天下者自苗民以前亦未有作五虐之刑者故舉此二人以爲亂始○漢孔氏曰苗民於此施刑並制無罪無差有直辭者言淫濫陳氏曰於此有附麗於法者不分輕重並爲一制無復差別其有辭者麗說見多方○漢孔氏曰三苗之民瀆於亂政起相漸化泯泯爲亂棼棼同惡皆無中於信義以反背詛盟之約蔡氏曰泯泯昬也棼棼亂也民相漸染爲昬爲亂無復誠信葉氏曰周官司盟盟萬民之犯命者而詛其不信者盟謂盟誓質其事於神也詛猶祝不信而違約者則俾神殛之也詩云出此三物以詛爾斯蓋民之難齊信不足以相結則假鬼神以爲畏先王所不禁也而又覆之則必有矯誣上天假鬼神以惑眾者蘇氏曰人無所訴則訴於鬼神徳衰政亂則鬼神制世相與反覆盟詛而已○漢孔氏曰三苗虐政作威眾被戮者方方各告無罪於天天視苗民無有馨香之行其所以爲徳刑發聞惟乃鮏臭方說見堯典應氏曰無馨香之徳刑而發聞乃惟腥耳○呂氏曰形於聲嗟窮之反也動於气臭惡之熟也民心之反天意之還也惡運之極治原之開也○漢孔氏曰皇帝帝堯也哀矜眾被戮者之不辜乃報爲虐者以威誅遏絕苗民使無世位在下國也林氏曰報復也呂氏曰用刑之端不起於聖人苗民先創五虐之刑故聖人不得已用其所自爲者還以治之咸其自取我無心焉所謂天討也○漢孔氏曰重卽羲黎卽和堯命羲和世掌天地四時之官使人神不擾各得其序是謂絕地天通言天神無有降地地只不至於天明不相干唐孔氏曰楚語昭王問於觀射父曰周書所謂重黎實使天地不通者何也若無賢民將能登天乎對曰非此之謂也古者民神不雜少昊氏之衰也九黎亂徳家爲巫史民神同位禍災薦臻顓頊受之乃命南正重司天以屬神命火正黎司地以屬民使復舊常無相侵瀆是謂絕地天通其後三苗復九黎之徳堯復育重黎之後不忘舊者使復典之呂氏曰古者治世公道昭明爲善得福爲惡得禍民曉然知其所由不求之茫冥昧之間當蚩尢三苗之昬虐民之得罪者莫知其端無所控訴相與聽於神祭非其鬼天地人神之典雜揉瀆亂此妖誕之所以興人心之所以不正也首命重黎修明祀典天子然後祭天地諸侯然後祭山川尊卑上下各有分限絕不相通焄蒿妖誕之說舉皆屏息也○漢孔氏曰羣後諸侯之逮在下國皆以明明大道輔行常法故使鰥寡得所無有掩蓋蘇氏曰自諸侯以及其臣下皆修明人事而輔常道故鰥寡無蔽塞之者○漢孔氏曰帝堯詳問民患皆有辭怨於苗民程子曰皇帝舜也呂氏曰淸問者明目達聰無纎毫壅蔽之謂○漢孔氏曰言堯監苗民之見怨則又增修其徳呂氏曰威明皆系以徳反本之謂也盛徳之至不怒而威無思不服不察而明無隠不照惟畏惟明君道全矣○漢孔氏曰伯夷下典禮教民而斷以法禹治洪水山川無名者主名之後稷下教民播種農生善谷所謂三君憂功於民張氏曰古之聖人先天下之憂而憂卹功於民憂在天下也伏生大傳曰古者導民以禮防淫以刑刑是以省也今反是爲非不導以禮而齊以刑刑是以繁也故書曰伯夷降典哲民惟刑語有禮然後有刑也鄭氏注云哲當作折王氏曰自上以敷於下故曰降陳氏曰平水所以平土也主名山川所以表疆域也鄭氏曰種藝也○漢孔氏曰各成其功惟所以殷盛於民言禮敎備衣食足○漢孔氏曰臯陶作士制百姓於刑之中助成道化以敎民爲敬徳葉氏曰古者謂獄已定而不失其實曰中故小司宼以三刺斷庶民獄訟之中說者雲中謂罪正所定而司刑亦以三法求民情斷民中獄訟成士師受之曰受中小司宼登之於天子曰登中此書亦累累言之王氏曰刑非敎也而言以敎祗徳蓋聖人莫非敎也刑之所加非苟害之亦曰敺而納之於善而已故周官十有二敎亦曰刑敎中則民○吳氏曰臯陶不與三後之列遂使後世以刑官爲輕後漢楊賜拜廷尉自以代非法家言曰三後成功惟殷於民臯陶不與蓋吝之也是後非獨人臣以刑官爲輕人君亦以爲輕矣觀舜之稱臯陶云刑期無刑民恊於中又云四方風動惟乃之休其所系乃如此是可輕哉呂氏曰呂刑一篇以刑爲主故歷敍本末而歸之臯陶之刑勢不得與伯夷禹稷雜稱言固有賔主也○漢孔氏曰堯躬行敬敬在上三後之徒秉明徳明君道於下灼然彰著四方故天下之士無不惟徳之勤張氏曰禮雲天子穆穆則穆穆者天子之徳也詩云在公明明則明明者人臣之徳也○漢孔氏曰故乃能明於用刑之中正循道以治於民輔成常敎明刑說見大禹謨○呂氏曰自伯夷之典迄臯陶之刑制度文爲之具也自穆穆在上至率乂於民棐彞精神心術之運也○漌孔氏曰主獄非絕於威惟絕於富世治貨賂不行應氏曰非者反辭惟者順辭以古書類例求之皆然若本篇非終惟終非佞惟良皆以非爲不當然以惟爲所當然陳氏曰諸家或以爲戒當時典獄者但此章乃通舉古訓至後章嗟四方典獄而下方是戒當時之臣○漢孔氏曰典獄者皆能敬其職忌其過故無有可擇之言在其身必是惟能天徳自爲大命配享天意在於天下敬忌說見康誥蘇氏曰修其敬畏至於口無擇言此盛徳之士也何以責之於典獄獄賤事也而聖人盡心焉其徳入人之深動天地感鬼神無大於獄者盛徳之士皆屑爲之臯陶遠矣莫得其詳如漢張釋之於定國唐徐有功民皆自以爲不寃其不言之信幾於聖與仁者豈非口無擇言身無擇行之人哉若斯人者將與天合徳子孫其必有興者非自作元命配享在下而何呂氏曰在下者對天之辭也】

【按皇帝有指爲堯者有專指爲舜者今詳哀矜庶戮以下繼以乃命重黎重黎卽堯典所命羲和也此皇帝堯也其淸問下民以下繼以乃命三後三後卽舜典禹棄伯夷也此皇帝舜也經言皇帝者再蓋通敍堯舜云】

王曰嗟四方司政典獄非爾惟作天牧今爾何監非時伯夷播刑之迪其今爾何懲惟時苗民匪察於獄之麗防擇吉人觀於五刑之中惟時庶威奪貨斷制五刑以亂無辜上帝不蠲降咎於苗苗民無辭於罰乃絕厥世

【按此章承上章苗民堯舜之事以明鑑戒】

【○漢孔氏曰主政典獄謂諸侯也非汝惟爲天牧民乎言任重是汝蔡氏曰曰司政典獄曰伯父伯兄仲叔季弟防子童孫曰有邦有土曰官伯族姓曰嗣孫𨿽所稱不同要之於羣臣無不告也張氏曰爲天養民則當愛惜保護不可戕賊必壊之也○漢孔氏曰言當視是伯夷布刑之道而法之張氏曰伯夷典禮不掌刑而云布刑之道禮典乃刑之道也愛惜保護惟恐其入刑也乃以禮典敎之其有怠惰不前則以刑待之民出禮入刑出刑入禮是禮者乃刑之道非眞刑之也夫民入於禮則雍容乎君臣父子夫婦宴享之間變易其邪心而涵泳乎和气其養之也孰甚○漢孔氏曰其今汝何懲戒乎所懲戒惟是苗民非察於獄之施刑以取滅亡麗說見多方○漢孔氏曰言苗民無肯選擇善人使觀視五刑之中正惟是眾爲威虐者任之以奪取人貨所以爲亂三山陳氏曰正道盛行安有好賄之人苗民之亂則自庶威奪貨者穆王周道始衰則有惟貨惟來者下至春秋如羊舌鮒之鬻獄梗陽人以女樂賂魏獻子皆世道之衰故也○漢孔氏曰苗民任奪貨姦人斷制五刑以亂加無罪天不潔其所爲故下咎罪謂誅之唐孔氏曰以罪加無罪是亂也三山陳氏曰蠲貸也曰上帝不蠲與洪範舜殛鯀而曰帝乃震怒同○漢孔氏曰無以辭於天罰故堯絕其世申言之爲至戒陳氏曰自古酷吏如漢郅都成嚴延年王溫舒唐周興來俊臣之徒未有不反中其身及其子孫者上帝不蠲而絕世古今一律也】

王曰嗚呼念之哉伯父伯兄仲叔季弟防子童孫皆聽朕言庶有格命今爾防不由慰日勤爾防或戒不勤天齊於民俾我一日非終惟終在人爾尙敬逆天命以奉我一人𨿽畏勿畏𨿽休勿休惟敬五刑以成三徳一人有慶兆民賴之其寧惟永

【按此章言敬刑之效】

【○漢孔氏曰念以伯夷爲法苗民爲戒○漢孔氏曰皆王同姓有父兄弟子孫列者伯仲叔季順少長也舉同姓包異姓言不殊也張氏曰伯父等卽司政典獄之官稱其官者尊之也曰父兄伯叔者親之也其在父兄之列者以伯稱之其在弟之列者以仲叔季稱之其在子孫之列者以童幼稱之呂氏曰穆王享國百年視其臣老者猶諸父兄弟少者猶子孫呼之來前庶其感格以從命○漢孔氏曰今汝無不用安自居日當勤之法無有徒念戒而不勤夏氏曰謂汝等今日惟用相安慰而言曰各勤乃職無有待我再三戒之而猶不勤者蓋獄者人之性命所系當不憚煩細以悉察之詎可不勤儻或不勤爲事鹵莽而無辜者受戮矣此所以尢貴於勤也此下遂言當勤之意○漢孔氏曰天整齊於下民使我爲之一日所行非爲天所終惟爲天所終在人所行唐陸氏曰天齊於民絕句俾我絕句夏氏曰一日之間斷獄之事有能善其終者有不能善其終者此事全在人之能勤與不能勤耳○漢孔氏曰汝當庶幾敬逆天命以奉我一人之戒行事𨿽見畏勿自謂可敬畏𨿽見美勿自謂有徳美袁氏曰敬逆與敬迓同意左右承迎而無或違也蔡氏曰畏威通用威辟之也休宥之也我𨿽以爲辟爾惟勿辟我𨿽以爲宥爾惟勿宥○漢孔氏曰惟敬五刑所以成剛柔正直之三徳天子有善則兆民賴之其乃安寧長久之道王氏曰當輕而輕所以成柔徳當重而重所以成剛徳處輕重之中所以成正直之徳呂氏曰天子以天下爲體天下典獄者如是則一人有慶矣兆民之命寄焉則固賴之者導迎善气培養根本國脈其有不延乎獄之所系如此】

王曰吁來有邦有土告爾祥刑在今爾安百姓何擇非人何敬非刑何度非及兩造具備師聽五辭五辭簡孚正於五刑五刑不簡正於五罰五罰不服正於五過五過之疵惟官惟反惟內惟貨惟來其罪惟鈞其審克之五刑之疑有赦五罰之疑有赦其審克之簡孚有眾惟貌有稽無簡不聽具嚴天威墨辟疑赦其罰百鍰閱實其罪劓辟疑赦其罰惟倍閱實其罪剕辟疑赦其罰倍差閱實其罪宮辟疑赦其罰六百鍰閱實其罪大辟疑赦其罰千鍰閱實其罪墨罰之屬千劓罰之屬千剕罰之屬五百宮罰之屬三百大辟之罰其屬二百五刑之屬三千上下比罪無僭亂辭勿用不行惟察惟法其審克之上刑適輕下服下刑適重上服輕重諸罰有權刑罰世輕世重惟齊非齊有倫有要罰懲非死人極於病非佞折獄惟良折獄防非在中察辭於差非從惟從哀敬折獄明啟刑書胥占咸庶中正其刑其罰其審克之獄成而孚輸而孚其刑上備有並兩刑

【按前三章止說刑此章方兼言刑罰】

【○有邦有土說見前第二章

陳氏曰刑凶器也而謂之祥刑原制刑之本也棐民彞成三徳系人心固天命何祥如之典獄者以祥用之則無往非祥矣○漢孔氏曰在今爾安百姓兆民之道當何所擇非惟吉人乎當何所敬非惟五刑乎當何所度非惟及世輕重所宜乎蘇氏曰罪非己造爲人所累曰及秦漢之間謂之逮國有大獄獄吏以多殺爲功不遺支黨爲忠胥史皂隸以多逮廣系爲利故古之逮獄有萬人者曰何度非及度其非同惡者則勿逮可也應氏曰凡麗於刑者皆曰及虞書罰弗及嗣商書罰及爾身是也豈必以干連相坐者爲及哉蔡氏曰曰何曰非問答以發其意明三者之決不可不盡心也○漢孔氏曰兩謂囚證造至也兩至具備則眾獄官共聽其入五刑之辭蔡氏曰兩造者兩爭者皆至也周官以兩造聽民訟具備者詞證皆在也呂氏曰獄辭𨿽眾麗於刑者不過五故曰五辭○漢孔氏曰五辭簡核信有罪驗則正之於五刑蔡氏曰簡核其實也孚無可疑也陳氏曰正謂以此刑當此罪得其正也○漢孔氏曰不簡核謂不應五刑當正五罰出金贖罪蔡氏曰不簡者辭與刑參差不應刑之疑者也罰贖也○漢孔氏曰不服不應罰也正於五過從赦免蔡氏曰不服者辭與罰又不應也罰之疑者也王氏曰周禮過而未麗於法者桎梏而坐諸嘉石役諸司空此治五過之法非免釋之也○漢孔氏曰五過之所病或嘗同官位或詐反囚亂或內親用事或行貨枉法或舊相往來皆病所在出入人罪使在五過罪與犯法者同其當淸審能使之不行張氏曰五者刑罰所同病獨言五過之疵舉輕以明重呂氏曰古者因情以求法故有不可入之刑後世移情而合法故無不可加之罪夫刑固欲其輕以私而故縱則非天討所以嚴責典獄者五過之疵而待以惟鈞之刑也官權勢也反報恩怨也內女謁也貨賄賂也來干請也蔡氏曰審克者察之詳而盡其能也下文屢言以見其丁寧忠厚之意○漢孔氏曰刑疑赦從罰罰疑赦從免其當淸察能得其理○漢孔氏曰簡核誠信有合眾心惟察其貎有所考合重刑之至呂氏曰簡孚有眾卽所謂師聽五辭五辭簡孚唐孔氏曰察貌者卽周禮五聽辭聽色聽气聽耳聽目聽○漢孔氏曰無簡核誠信不聽理其獄皆當嚴敬天威無輕用刑陳氏曰獄辭之無可核實者則爲疑獄矣更不須以貌聽而竟捨之呂氏曰刑乃天之威非君之私權也○漢孔氏曰刻其顙而裏之曰墨刑疑則赦從罰六兩曰鍰鍰黃鐵也閱實其罪使與罰各相當截鼻曰劓刑倍百爲二百鍰刖足曰剕倍差謂倍之又半爲五百鍰宮淫刑也男子割勢婦人幽閉次死之刑大辟死刑也五刑先輕至重者事之宜五刑疑各入罰不降相因古之制也呂氏曰此贖刑之令也載於法謂之刑加於人謂之辟五辟之疑旣赦而從贖矣每條必繼以閱實其罪言之屢辭之復者死生刑贖定於俄頃安得不毎閱其實乎朱子曰古人贖金只用於鞭撲重刑無贖至穆王巡幸無度遂造贖法五刑皆有贖聖人存此篇所以記法之變然其間亦多好語有不輕用刑意余見舜典象刑說○漢孔氏曰別言罰屬合言刑屬明刑罰同屬互見其義以相備蘇氏曰屬類也唐孔氏曰周禮司刑掌五刑之法墨罪五百劓罪五百宮罪五百刖罪五百殺罪五百惟有二千五百此經五刑之屬三千刑數乃多於周禮周禮五刑皆有五百則輕刑少而重刑多此經墨劓皆千剕刑五百宮刑三百大辟二百則輕刑多而重刑少○漢孔氏曰上下比方其罪無聽僭亂之辭以自疑勿用折獄不可行王制曰凡聽五刑之訟必察小大之比以成之鄭氏注云已行故事曰比蘇氏曰比者於法外用例陳氏曰無差亂其辭而妄比附勿用其不可行之法而輕比附也○漢孔氏曰惟當淸察罪人之辭刑以法理其當詳審能之蘇氏曰察我心也法國法也內合我心外合國法乃爲得之○漢孔氏曰重刑有可以虧減則之輕服下罪一人有二罪則之重而輕陳氏曰罪重莫如殺人然所殺者乃奴婢也非適輕乎故宜服下刑罪輕莫如詬罵然所罵者乃父兄也非適重乎故宜服上刑上服非服最上刑也比之下刑爲重耳下服非服最下刑也比之上刑爲減耳○漢孔氏曰並數輕重諸刑罰各有權宜張氏曰非特刑爲然至於輕重諸罰亦皆有權焉權稱錘也進退稱倚以求輕重之宜也○漢孔氏曰言刑罰隨世輕重也刑新國用輕典刑亂國用重典刑平國用中典陳氏曰上言輕重有權者權一人之罪而爲輕重也此言世輕世重者權一世之罪而爲輕重也○漢孔氏曰凡刑所以齊非齊各有倫理有要義蔡氏曰惟齊非齊者法之權也有倫有要者法之經也言刑罰𨿽非權變是適而齊之以不齊馬至其倫要所在蓋有截然而不可紊者矣此兩句緫結上意○漢孔氏曰罸所以懲過非殺人欲使惡人極於病苦莫敢犯者呂氏曰罰贖所懲𨿽非死傷然殫其資財人已極於病矣此穆王哀矜之無窮也輸財者憫之猶若此況眞用五刑乎○漢孔氏曰非口才可以斷獄惟平良可以斷獄無不在中正陳氏曰佞口才也良者慈祥愷悌之心也獄者惟欲盡人之情實以口辯折人使犯罪者無所容其辭何以得其實惟善良之人有哀矜惻怛之意惟務誠實所以得人之情呂氏曰𨿽得長者以折獄而治獄之法不可偏廢非如後世以頺然土木爲長者也○漢孔氏曰察囚辭其難在於差錯非從其僞辭惟從其本情李氏曰此周禮辭聽之法防左有辭者不能差別其辭也察辭於差者察其辭之差別也葉氏曰察辭不可偏主猶曰不然而然所以審輕重而取中也○漢孔氏曰當憐下人之犯法敬斷獄之害人明開刑書相與占之使刑當其罪皆庶幾必得中正之道陳氏曰哀者憫其犯法也敬者謹於用法也刑書法令也占權度也以哀矜爲心明啟法律與眾有司相共推度人已相盡皆庶幾乎中且正也○漢孔氏曰其所刑其所罰其當詳審能行之無失中正陳氏曰言閱實至於五言審克至於四重其事故詳具戒也○漢孔氏曰斷獄成辭而信當輸汝信於王謂上其鞫劾文辭陳氏曰獄成猶今言圎結也孚信實也輸而乎輸之於上必以實也○漢孔氏曰其斷刑文書上王府皆當備具有並兩刑亦具上之陳氏曰輸刑於上備載其罪法之輕重事情之本末不可缺略兩刑謂一人而有二罪一罪而有二法者並具上之以聽命乎上不敢專也】

王曰嗚呼敬之哉官伯族姓朕言多懼朕敬於刑有徳惟刑今天相民作配在下明淸於單辭民之亂防不中聽獄之兩辭無或私家於獄之兩辭獄貨非寶惟府辜功報以庶尢永畏惟罰非天不中惟人在命天罰不極庶民防有今政在於天下

【按此章以敬刑畏罰申言】

【○官伯族姓說見前第二章

呂氏曰復之而後難及之而後知穆王臨禦之久飽於世故此其言所以多懼○漢孔氏曰我敬於刑當使有徳者惟典刑○漢孔氏曰今天治民人君爲配天在下當承天意聽訟當淸審單辭單辭特難聽故言之呂氏曰無證佐爲單辭曰明而又曰淸蓋澄之又澄表裏洞徹然後能不待證佐而得其情○漢孔氏曰民之所以治由典獄之無不以中正聽獄之兩辭兩辭棄虛從實刑獄淸則民治夏氏曰兩辭卽兩造之辭○漢孔氏曰典獄無敢有受貨聽詐成私家於獄之兩辭徐氏曰無以獄之兩辭爲私家之利謂獄以賄成也○漢孔氏曰受獄貨非家寶也惟聚罪之事其報則以眾人見罪蘇氏曰府聚也辜功猶言罪狀也林氏曰報如報虐以威之報呂氏曰獄貨非所以爲寶貨積而罪亦積乃所以聚汝辜罪之功狀終有時而償取貨之時固欲其多至報以庶尢之時眾罪交至矣受貨爲富若可喜計貨爲罪誠可懼○漢孔氏曰當長畏懼惟爲天所罰非天道不中惟人在敎命使不中不中則天罰之天道罰不中令眾民無有善政在於天下由人主不中將亦罰之】

【按前三章止言刑第四章

並言刑罰此章又以敬刑畏罰申言之敬之哉一語提其綱朕敬於刑以下敬刑也諸家說已得之永畏惟罰以下畏罰也諸說皆本孔氏但前章屢言刑罰不應此處兩語獨是警懼臣下蓋穆王非特敬刑亦且畏罰罰乃天之罰也罰而非天則不中矣罰𨿽僅傷民之財而參以前罰懲非死人極於病之云則罰亦關系於民命民命所系罰其可不永畏罰其可非天而不中罰爲天罰而不極則眾民防有政令在於天下極言輕用罰之禍及民而無善政之可觀也卽一章觀之朕敬於刑一莭對永畏惟罰一莭皆申敬哉之意敬刑一莭言天言民言中而以辜功庶尢終不敬刑之非畏罰一莭亦言天言民言中言極而以防有政令戒不畏罰之失條理粲然至第五章

又以祥刑終之蓋刑重於罰罰輕於刑呂刑之書以訓刑爲主故也】

王曰嗚呼嗣孫今往何監非徳於民之中尙明聽之哉哲人惟刑無疆之辭屬於五極咸中有慶受王嘉師監於玆祥刑

【按末章以祥刑終之】

【○嗣孫說見前第三章

○漢孔氏曰自今已往當何監視非當立徳於民爲之中正乎庶幾明聽我言而行之哉呂氏曰五刑咸中然後有慶有一或偏則猶有所憾不得爲慶矣中者呂刑之綱領也苗民罔是中者也臯陶明是中者也穆王告司政典獄勉是中者也至未章所訓自中之外亦無他說○漢孔氏曰言智人惟用刑乃有無窮之善辭名聞於後世以其折獄屬五常之中正皆中有善所以然也呂氏曰屬繋屬也徐氏曰情辭𨿽難窮惟智哲則有見以哲人而用刑𨿽情辭之來紛然無有疆界而以理燭之以辭系法各協其極自然有慶矣陳氏曰五極五刑之施皆中正之極也○漢孔氏曰有邦有土受王之善眾而治之者視於此善刑欲其勤而法之夏氏曰此二句緫結一篇之意蓋民受中以生未嘗不善其陷於罪乃其不幸故曰嘉師刑𨿽主於刑人然刑姦宄以扶良善𨿽曰不祥乃所以爲祥也近世有識者曰刑本不祥之器也而謂之祥刑民非無惡也而謂之嘉師夫能以不祥爲祥以惡爲嘉而後知用刑之道矣善哉言乎】

尙書纂傳卷四十三

欽定四庫全書

尙書纂傳卷四十四

元王天與撰

文侯之命第三十

周書

平王錫晉文侯秬鬯圭瓉作文侯之命

【漢孔氏曰幽王爲犬戎所殺平王立而東遷洛邑晉文侯迎送安定之故錫命焉以圭爲杓柄謂之圭瓉唐孔氏曰史記幽王娶於申而生太子宜臼後幽王嬖襃姒廢申後逐太子宜臼宜臼奔申申侯與犬戎殺幽王晉文侯與鄭武公及申侯共立宜臼是爲平王晉文侯唐叔之後與王同姓名仇祭之初酌郁鬯之酒以灌屍圭瓉者酌郁鬯之杓杓下有槃瓉卽槃之名也周禮典瑞云祼圭有瓉鄭云於圭頭爲器可以挹鬯祼祭謂之瓉詩云瑟彼玉瓉黃流在中毛傳云玉瓉圭瓉也鄭云圭瓉之狀以圭爲柄黃金爲勺靑金爲外朱中央是說圭瓉之形狀也毛傳又云九命然後錫以秬鬯圭瓉則晉文侯於時九命爲東西大伯故得受此賜陳氏曰經言錫秬鬯弓矢馬序獨言秬鬯舉其重也林氏曰書言秬鬯序言圭瓉互相備也呂氏曰周書載以秬鬯錫臣者凡兩見周公勤勞王家成王始有二卣之賜東遷之時視卜洛時何如也平王之錫文侯之受曽是以爲足乎○唐孔氏曰史錄其冊書作文侯之命】

文侯之命

【漢孔氏曰平王命爲侯伯所以名篇○蔡氏曰今文古文皆有】

王若曰父義和丕顯文武克愼明徳昭升於上敷聞在下惟時上帝集厥命於文王亦惟先正克左右昭事厥辟越小大謀猷防不率從肆先祖懷在位

【夏氏曰此首言文武得賢臣之力○漢孔氏曰文侯同姓故稱曰父義和字也稱父者非一人故以字別之唐孔氏曰不云伯父叔父而直稱父者尢親之也○漢孔氏曰言文王聖徳明升於天而布聞在下民惟以是故上天集成其王命徳流子孫丕顯明徳說並見康誥呂氏曰克愼者維持保養明徳之所以存自堯舜以來曰敬曰愼異名同實皆是作聖工夫二帝三王之書始篇曰欽明文思光被四表格於上下終篇曰克愼明徳昭升於下敷聞在下帝王之學無毫髮異也孫氏曰周家之業集於文王定於武王故集命則以文王言明徳則文武兼言○漢孔氏曰亦惟先正官賢臣能左右明事其君所以然薛氏曰昭事厥辟以明徳事其君也文武以明徳臨下先正以明徳事上先正說見說命下○漢孔氏曰於小大所謀道徳天下無不循從其化應氏曰此二句說者皆以爲文武之事以文勢考之用先正者文武也從小大之謀猷以事文武者先正也○漢孔氏曰故我後世先祖歸在王位唐孔氏曰先祖謂文武之後成康至宣幽皆是薛氏曰懷安也如邦之榮懷之懷謂先王得安在位也】

嗚呼閔予小子嗣造天丕愆殄資澤於下民侵戎我國家純卽禦我事罔或耆壽俊在厥服予則罔克曰惟祖惟父其伊卹朕躬嗚呼有績予一人永綏在位父義和汝克昭乃顯祖汝肇刑文武用防紹乃辟追孝於前文人汝多修扞我於艱若汝予嘉

【夏氏曰此稱文侯之功○漢孔氏曰嘆而自痛傷也言我小子而遭天大罪過父死國敗祖業隤隕呂氏曰犬戎之禍實幽王之愆而平王乃曰嗣造天丕愆過則歸已猶有周家忠厚之遺也○漢孔氏曰言周邦喪亂絕其資用惠澤於下民侵兵傷我國及卿大夫之家禍甚大林氏曰王室中否資澤及於下民者殄絕矣資澤旣殄則民心去故夷狄乘間侵害我國家甚大○漢孔氏曰卽我治事之臣無有耆宿壽考俊徳在其服位我則材劣無能之致唐孔氏曰幽王時平王被逐在外國之興亡非平王所知言我無能之致者引過歸已○漢孔氏曰王曰同姓諸侯在我惟祖惟父列者其誰當憂念我身嗚呼能有成功則我一人長安在王位言恃諸侯唐孔氏曰伊誰地○漢孔氏曰重稱字親之不稱名尊之言汝能明汝顯祖唐叔之道奬之○漢孔氏曰言汝今始法文武之道矣當用是道合防繼汝君以善使追孝於前文徳之人汝君平王自謂也繼先祖之志爲孝葉氏曰周王稱成王爲文子文孫故平王亦稱文武爲文人○漢孔氏曰戰功曰多言汝之功多甚修矣乃扞我於艱難謂救周誅犬戎汝功我所善之蘇氏曰汝多所修完扞衞我於艱難也張氏曰立平王乃申侯意文侯特能扶立平王豈有戰功蘇氏多修之訓極當○呂氏曰文侯豈眞能若此平王當想望之時得文侯扶持之故許之不知其過平王之失大抵求於人者重而所以自任者輕徒延頸以望諸侯之救已而不思自彊以進君徳】

王曰父義和其歸視爾師寧爾邦用賚爾秬鬯一卣彤弓一彤矢百盧弓一盧矢百馬四匹父往哉柔逺能邇惠康小民無荒寧簡卹爾都用成爾顯徳

【唐孔氏曰王旣陳其功乃賚賜之○漢孔氏曰遣令還晉國其歸視汝眾安汝國內上下○漢孔氏曰不言圭瓉可知彤赤盧黒也彤弓以講徳習射馬供武用侯伯之賜無常以功大小爲度葉氏曰覲禮諸侯來朝天子享之賜以車服此常禮也及敵王所愾而獻其功於是有加賜賜弓矢然後徵賜斧鉞然後殺賜圭瓉然後爲鬯未賜圭瓉則資鬯於天子此非常禮也陳氏曰古者駕車用四馬必備純色又小大相稱故言四匹匹偶也○漢孔氏曰父往歸國哉能柔逺者必能柔近安小人之道必以順無荒廢人事而自安柔逺能邇說見舜典夏氏曰小民尢難以恩懷故恩惠所安尢貴先及於小民也○漢孔氏曰當簡核汝所任憂治汝都鄙之人不言鄙由近以及逺夏氏曰言簡閱憂卹汝所都之國而成我顯明之徳也○呂氏曰東遷之初大讎未報王略未復正君臣坐薪嘗膽之時奔亡之餘僅得苟安君臣釋然自以爲足曰歸視爾師寧爾邦兵已罷矣曰賚爾秬鬯弓矢功已報矣曰柔逺能邇敎之以平世之政軍旅不復講矣曰簡卹爾都勉之以本邦之治王室無復事矣嗚呼君臣如此周其終於東乎】

【○總說一篇意○蘇氏曰予讀是篇知東周之不復興也宗周傾覆禍敗極矣平王宜若衞文公越勾踐然今其書乃施施焉與平康之世無異春秋傳謂厲王之禍諸侯釋位以間王政宣王有志而後效官讀此篇知平王之無志也唐徳宗奉天之赦陸贄爲作制書武夫悍卒皆爲出涕唐是以復興嗚呼平王獨無此臣哉○蔡氏曰平王以申侯立已爲有徳而忘其弒父爲當誅方以復讎討賊之眾而爲戍申戍許之舉其忘親背義得罪於天已甚矣然則是篇孔子以其能言文武之舊而存之歟抑亦以示戒於天下後世而存之歟○呂氏曰風气之推移治道之開塞必於其會觀之此篇作於東遷之初由此而上則爲成康爲文武由此而下則爲春秋爲戰國乃消長升降之防也故法語舊典尙有一二未泯而陵遲頽墮之意亦已見於辭气間矣○李氏曰夫子之於東周蓋三致意焉編詩則黍離降於國風修春秋則編年始於魯隱定書則命諸侯迄於文侯皆平王之世也】

尙書纂傳卷四十四

欽定四庫全書

尙書纂傳卷四十五

元王天與撰

費誓第三十一

周書

魯侯伯禽宅曲阜徐夷並興東郊不開作費誓

【漢孔氏曰始封之國居曲阜唐孔氏曰伯禽魯侯名朱子曰魯地在禹貢徐州防羽之野今襲慶東平府沂密海等州是其地○漢孔氏曰徐戎淮夷並起爲宼於魯故東郊不開唐孔氏曰經稱淮夷徐戎序言徐夷略之也此戎夷在魯之東諸侯之制於郊有門恐其侵逼魯境故東郊之門不開陳氏曰夷戎並興於東邊故東郊警備其門不開非謂已至東郊也郊在十里外若已至東郊則造城下矣○唐孔氏曰史錄其誓辭作費誓○蔡氏曰費誓在周公東徵時眞氏曰據史記魯世家則蔡氏說當說見洛誥禮記曽子問篇子夏問曰三年之喪卒哭金革之事無避也者禮與孔子曰吾聞諸老聃曰昔者魯公伯禽有爲爲之也鄭氏注徐戍作難喪卒哭而徵之急王事也徵之作費誓】

【按眞氏取蔡氏說以魯世家爲據若禮記云金革之事而鄭氏以費誓實之恐未當】

費誓

【漢孔氏曰費魯東郊之地名魯侯徵之於費地而誓眾也呂氏曰啟初嗣位驟當有扈之變伯禽初就封驟當徐夷之變一旦誓師若老於行陣者蓋禹周公之家學本末具舉也○蔡氏曰今文古文皆有】

公曰嗟人無嘩聽命䢐玆淮夷徐戎並興

【漢孔氏曰伯禽爲方伯監七百里內之諸侯帥之以徵嘆而勑之使無諠嘩欲其靜聽誓命唐孔氏曰鄭云人謂軍之士眾及費地之民蘇氏曰嘩讙也○漢孔氏曰今往徵此淮浦之夷徐州之戎並起爲宼此戎夷帝王所羈縻統緒故錯居九州之內秦始皇逐出之陳氏曰䢐玆句絕䢐玆往此而徵也林氏曰淮夷徐戎壤地相望服則俱服叛則俱叛考閟宮常武之詩可見】

善敹乃甲冑敿乃幹無敢不弔備乃弓矢鍜乃戈矛礪乃鋒刃無敢不善

【呂氏曰此治戎備之事○漢孔氏曰言當善簡汝甲鎧冑兜鍪施汝楯紛無敢不令至攻堅使可用唐孔氏曰甲冑有善有惡故令敹簡取其善者鄭云敹謂穿徹之謂甲繩有斷絕當使敹理穿治之鄭云敿猶繋也王肅云敿楯當有紛繋持之蔡氏曰弔精至也○漢孔氏曰備汝弓矢弓調矢利鍜鏈戈矛磨礪鋒刄使皆無敢不功善唐孔氏曰備具也每弓百矢弓十矢千使其數備足凡金爲兵器皆須鍜礪有刃之兵非獨戈矛而已云鍜戈矛礪鋒刃文互相通蔡氏曰鍜淬礪磨也夏氏曰言弔言善互文也】

今惟淫舎牿牛馬杜乃擭敜乃穽無敢傷牿牿之傷汝則有常刑

【呂氏曰此除道路之事○漢孔氏曰今軍人惟大放舎牿牢之牛馬言軍所在必放牧也唐孔氏曰牿閒牢之謂大舎牿牛馬則是出之牢閒牧於野澤令其逐艸而牧之○漢孔氏曰擭捕獸機檻當杜塞之穽穿地陷獸當以土窒敜之無敢令傷所放牿牢之牛馬牛馬之傷汝則有殘人畜之常刑唐孔氏曰周禮冥氏掌爲穽擭以攻猛獸穽擭皆是捕獸之器擭以捕虎豹穿地爲深坑又設機於上防其躍而出也穽以捕小獸穿地爲深坑入必不能出其上不設機也杜敜皆閉塞之義呂氏曰舉此一條以例之則凡川梁藪澤險阻屏翳有害於師屯者除治之功無所不施矣】

馬牛其風臣妾逋逃無敢越逐柢復之我商賚汝乃越逐不復汝則有常刑無敢宼攘逾垣墻竊馬牛誘臣妾汝則有常刑

【呂氏曰此嚴部伍之事○漢孔氏曰馬牛其有風佚臣妾逋亡勿敢棄越壘伍而求逐之役人賤者男曰臣女曰妾唐孔氏曰左傳云惟是風馬牛不相及也賈逵云風放也新安王氏曰師行無婦人國君自將卿大夫爲偏禆或有宦女從行○漢孔氏曰眾人其有得佚馬牛逃臣妾皆敬還復之我則商度汝功賜與汝○漢孔氏曰越逐爲失伍不還爲攘盜汝則有此常刑呂氏曰師行奔逸惟宜鎭之以靜故戒本部按堵不動無敢越逐逐則奔者未反逐者先亂惟使之各守部伍則潰亂者徐將自止此出師鎭定變亂之法也又戒他部敬而復之人誘於祗復之賞憚於不復之刑則流放者不召自集此出師招集散亡之法也本部不敢離局他部不敢匿姦何潰亂之憂哉○漢孔氏曰軍人無敢暴刼人逾越人垣墻物有自來者無敢取之軍人盜竊馬牛誘偸奴婢汝則有犯軍令之常刑呂氏曰此不惟欲田野不擾自古喪師毎因剽掠失部伍爲敵所乘故不得不戒也】

甲戌我惟徵徐戎峙乃糗糧無敢不逮汝則有大刑魯人三郊三遂峙乃楨榦甲戌我惟築無敢不供汝則有無餘刑非殺魯人三郊三遂峙乃芻茭無敢不多汝則有大刑

【呂氏曰此立期防之事○漢孔氏曰誓後甲戌之日我惟徵之皆當儲峙汝糗糒之糧使足食無敢不相逮及汝則有乏軍興之死刑夏氏曰不言徵淮夷前已言之省文唐孔氏曰峙具也鄭眾云糗熬大豆及米也說文云糗熬米麥也鄭云糗搗熬谷也謂熬米麥使熟又搗之以爲粉也陳氏曰糗糧漧糧也○漢孔氏曰總諸國之兵而但稱魯人峙具楨乾道近也題曰楨旁曰干言三郊三遂明東郊距守不峙甲戌日當築攻敵壘距堙之屬峙具楨榦無敢不供不供汝則有無餘之刑刑者非一也然亦非殺汝唐孔氏曰三郊三遂謂魯人三軍周禮司徒萬二千五百家爲鄕司馬法萬二千五百人爲軍小司徒云凡起徒役無過家一人是家出一人一鄕爲一軍天子六軍出自六鄕則諸侯大國三軍亦當出自三鄕也周禮又云萬二千五百家爲遂遂人職云以歲時稽其人民簡其兵器以起徵役則六遂亦當出六軍鄕爲正遂爲副耳鄭眾云六遂之地在王國百里之外然則王國百里爲郊鄕在郊內遂在郊外百里之國去國十里爲郊則諸侯之制亦當鄕在郊內遂在郊外此言三郊三遂者三郊謂三鄕也蓋使三鄕之民分在四郊之內三遂之民分在四郊之外鄕近於郊故以郊言之鄕遂之民分在國之四面當有四郊四遂惟言三郊三遂者東郊畱守不峙楨榦也楨謂當墻兩端者榦謂在墻兩邊者也上言甲戌我惟徵徐戎此云甲戌我惟築期以至日卽築兵法攻城築土爲山以窺望城內謂之距堙左傳云晏弱城東墻而遂圍萊甲寅堙之杜預云堙土山也公羊傳楚子圍宋使司馬子反乘堙而窺宋城宋華元亦乘堙而出見之何休云堙距堙上城具也是攻敵城壘必有距堙築者築距堙之屬也無餘之刑言合家盡刑之不供楨榦𨿽是大罪未應緣坐盡及家人蓋亦權以脇之使勿犯耳○漢孔氏曰郊遂多積茭芻供軍牛馬不多汝則亦有乏軍興之大刑陳氏曰說文云芻刈艸也茭幹芻也唐孔氏曰上云無敢不逮無敢不供此云無敢不多文異者糗糧難備不得偏少故云無敢不逮楨榦易得惟恐缺事故云無敢不供芻茭賤物惟多爲善故云無敢不多量事爲文也○林氏曰刑非聖賢所忍言至於用兵則不厭於三令五申所以重戎事全民命也】

尙書纂傳卷四十五

欽定四庫全書

尙書纂傳卷四十六

元王天與撰

秦誓第三十二

周書

秦穆公伐鄭晉襄公帥師敗諸崤還歸作秦誓

【漢孔氏曰遣三帥帥師往伐之蘇氏曰秦穆公名任好唐孔氏曰左傳僖三十年晉文公與秦穆公圍鄭鄭使燭之武說秦伯秦伯竊與鄭人盟使杞子逢孫楊孫戍之乃還三十二年子自鄭使告於秦曰鄭人使我掌其北門之管若潛師以來國可得也穆公訪諸蹇叔蹇叔曰不可公辭焉召孟明西乞白乙使出師伐鄭○漢孔氏曰崤晉要塞也以其不假道伐而敗之囚其三帥蘇氏曰晉襄公名驩文公子唐孔氏曰杜預云崤在農澠池縣西從秦向鄭路經晉之南境於南河之河崤闗而東適鄭左傳僖三十二年晉文公卒三十三年秦師及滑鄭商人髙將市於周遇之矯鄭伯之命以牛十二犒師孟明曰鄭有備矣不可冀也攻之不克圍之不繼吾其還也滅滑而還晉先軫請伐秦師襄公在喪墨衰絰夏四月敗秦師於崤獲百里孟明視西乞術白乙丙以歸○漢孔氏曰晉舎三帥還歸秦穆公悔過作誓唐孔氏曰左傳又稱晉文公之夫人文嬴秦女也請三帥曰彼實構吾二君寡君若得而食之不厭君何辱討焉使歸就戮於秦以逞寡君之志若何公許之秦伯素服郊次向師而哭曰孤違蹇叔以辱二三子孤之罪也不替孟明孤之過也公羊傳說此事云匹馬隻輪無反者左傳稱秦伯向師而哭則師亦少有還者○唐孔氏曰史錄其辭作秦誓】

秦誓

【漢孔氏曰貪鄭取敗悔而自誓○蔡氏曰今文古文皆有】

公曰嗟我士聽無嘩予誓告汝羣言之首古人有言曰民訖自若是多盤責人斯無難惟受責俾如流是惟艱哉

【陳氏曰此首舉古人之言以爲誓○漢孔氏曰誓其羣臣通稱士也嘩說見費誓○漢孔氏曰眾言之本要○漢孔氏曰言民之行已盡用順道是多樂應氏曰民猶言天下之人也凡人之情孰不知善之可爲過之當攺然悠悠度日多汨沒於盤遊安樂之中歲月侵尋忽不知其已老矣盤之爲樂以他篇觀之皆未有以爲善者若曰盤遊無度不敢盤於遊田若是猶如此也人終自如此多爲盤樂也○漢孔氏曰人之有非以義責之此無難也若已有非惟受人責卽攺之如水流下是惟艱哉陳氏曰此數語皆古人之言】

我心之憂日月逾邁若弗云來惟古之謀人則曰未就予忌惟今之謀人姑將以爲親𨿽則云然尙猷詢玆黃髮則罔所愆畨畨良士旅力旣愆我尙有之仡仡勇夫射禦不違我尙不欲惟截截善諞言俾君子易辭我皇多有之

【陳氏曰此述前日好惡之非而欲從今日好惡之是○漢孔氏曰言我心之憂欲攺過自新如日月並行過如不復云來𨿽欲攺悔恐死及之無所益○漢孔氏曰惟爲我執古義之謀人謂忠賢蹇叔等也則曰未成我所欲反忌之耳蔡氏曰忌疾也○漢孔氏曰惟指今事爲我所謀之人我且將以爲親而用之悔前違古從今以取破敗唐孔氏曰今之謀人蓋謂杞子之屬○漢孔氏曰言前𨿽則有云然之過今我庶幾以道謀此黃髮賢老則行事無所過矣唐孔氏曰老人髮白而復黃○漢孔氏曰勇武畨畨之良士𨿽眾力已過老我今庶幾欲有此人而用之蔡氏曰畨畨老貎良士謂蹇叔陳氏曰旅膂通用○漢孔氏曰仡仡勇壯之夫𨿽射禦不違我庶幾不欲用自悔之至蔡氏曰仡仡勇貎勇夫謂三帥○漢孔氏曰惟察察便巧善爲辯佞之言使君子回心易辭我前多有之蔡氏曰截截辯給貎諞巧也諞言謂杞子○呂氏曰穆公旣悔洞悟前非旅力旣愆之良士前日所詆墓木旣拱者也今乃以庶幾有之自多射禦不違之勇夫前日所誇過門超乘者也今乃以庶幾不欲自喜截截諞言亦前日求之惟恐其少者也今乃厭惡其多方寸旣攺羣動皆新舉秦之朝自此可以無事乎曰尊老貴徳之心欲保養之而不復替也喜功生事之習欲防閒之而不復萌也憸邪讒佞之徒欲絕其本根而不復植也所當從事者方自此始】

昧昧我思之如有一介臣斷斷猗無他技其心休休焉其如有容人之有技若已有之人之彥聖其心好之不啻如自其口出是能容之以保我子孫黎民亦職有利哉人之有技冒疾以惡之人之彥聖而違之俾不達是不能容以不能保我子孫黎民亦曰殆哉邦之杌隉曰由一人邦之榮懷亦尙一人之慶

【陳氏曰此章申言用人得失之效○漢孔氏曰以我昧昧思之不明也呂氏曰昧昧之思深潛篤至非浮輕略遊意於膚革者也】

【按此句孔說屬上文呂說屬下文要之承上起下黙然沈思如前我心之憂三句云】

【○漢孔氏曰如有束脩一介臣斷斷猗然專一之臣𨿽無他技藝其心休休焉樂善其如是則能有所容言將任之蔡氏曰介獨也大學作个斷斷誠一之貎唐孔氏曰猗者足句之辭大學作兮猗是兮之類詩雲河水淸且漣漪是也蔡氏曰技才也休休易直好善之意張氏曰樂正子爲政孟子喜而不寐夫樂正子無彊力智慮多聞識所謂無他技也然其爲人也好善優於天下是亦穆公之意也○漢孔氏曰人之有技若已有之樂善之至也人之美聖其心好之不啻如自其口出心好之至也是人必能容之用此好技聖之人安我子孫眾人亦主有利哉言能興國蔡氏曰不啻如自其口出心之所好甚於口之所言也陳氏曰是大學作寔謂眞實能容非勉彊也蔡氏曰職主也○漢孔氏曰見人之有技藝蔽冒疾害以惡之人之美聖而違背壅塞之使不得上通冒疾之人是不能容人用之不能安我子孫眾人亦曰危殆哉蔡氏曰冒大學作媢忌也呂氏曰小人之於君子不惟疾之惡之違之而已必左右沮遏千慮百圖非使君子不能自達其心不厭蔡氏曰殆危也○蘇氏曰至哉穆公之論前一人似房齡後一人似李林甫○或問大學引秦誓何也朱子曰好善之利及其子孫不好善之禍流於後世亦由絜矩與否之異也○漢孔氏曰杌隉不安言危也一人所任用國之傾危曰由所任不用賢張氏曰杌如木之動搖隉如阜之圮壞○漢孔氏曰國之光榮爲民所歸亦庶幾其所任用賢之善也穆公陳戒背賢則危用賢則榮自誓攺前過之意陳氏曰榮如木之茂盛○夏氏曰邦之不安由用一人如後所稱者邦之安榮亦賴一人之慶如前所稱者】

【○總說一篇意○邵子曰穆公悔過之辭非止覇者之事幾於王道聖人所以錄於書末○薛氏曰詩美衞文而春秋正滅邢之罪書序秦穆而春秋貶秦晉之師觀於詩春秋可知矣】

【按穆公敗崤之後文二年有彭衙之師三年有濟河之師七年有令狐之師十年有北徵之師十二年有河曲之師胡文定斷以爲貪爲忿是也而夫子取其書者蓋紀辭與紀事不同謂公能悔過實未必爾而其言有足爲世明訓觀大學可見亦如平王忘親之讎穆王車轍馬迹皆未得爲令王而其格言不可磨滅夫子定書取之以此或謂文侯之命夫子止存以寓貶而與秦穆又許與太深不無過論也】

【○總說費誓秦誓意○漢孔氏曰諸侯之事而連帝王孔子序書以魯有治戎徵討之備秦有悔過自誓之戒足爲世法故錄以備王事猶詩錄啇魯之頌】

尙書纂傳卷四十六

六經惟書最難讀去古旣逺世人無唐虞三代聖賢心胸往往以其褊且薄者揣臆其寛大忠厚故非惟文義少通句讀亦未易曉自韓昌黎已目盤誥以聱牙近代大儒朱晦庵白首明經獨不爲是完書意者返之於心而亦慨悼於世代人物之不可彊合也惟屋之士決得失於一夫承訛習舛而無所忌然亦時有見者舜禹授受十六字得徐景說演明之立政任準牧三事因陳行之而正釋者之誤特如此自不數數爾余猶及記長上言渡江建太學百年間陳徐二上舎始認得化商骨髓足以發先儒之不及它如皇極二字先儒固已盡發其祕由今逆數不作大中訓詁才三四十年爾士無眞見實學詭隨苟且言之悶悶顧此時居官者恥貪墨用世者致雍熈後來諸儒出新意於箋解之外析精理於毫釐之間使人神馳意飽束閣古傳而貪吏滿天下華夏因以不競豈堯舜禹湯文武之精神不欲發抉之殆盡而言語文字之工固天地鬼神所共厭也科舉廢亦久矣士無系累蕩然失其所挾向時號爲舉子進士今試使口誦本經不能以句此宜駸駸返乎醇朴惟吾友梅浦王君搜逺防墜辛苦纂書傳晚又得鄕先生彭集齋往復考訂無復遺憾首尾十餘年而後就嗟乎君持此安求豈亦天實誘之與是書盛行爲君必執典禮命討爲臣必辧貨寶鞠謀在朝廷必眀目達聰在四方必棐彜率乂共鯀必流必殛馬牛必放必歸三風十愆必具訓六卿九牧必阜成其於世道銷方來而救已往淵哉百世之澤也嗟乎君將不自知其何心余自幼與君同研席世方重絢麗浮靡君爲屋文字徑赴直致宛然家人婦子語不事緣餙橫堅經意如月倒河𨿽繇此不偶於時然且連科洴澼盛譽流播光景更須臾君詎少一舉第哉夫昔之絢麗浮靡旣竊取富貴去且爲臭爲腐矣徒使君有世道之責惓惓於此書故曰難平者事也余平生不泥傳注隨所蘊輒言竭所言輒止講貫該洽以是媿君因君書傳成而俛仰悲欣於得喪之表竊獨以是冝家藏而人誦之也爲述其梗槪寘之卷末戊子長至日友人崔君舉謹書

