

欽定四庫全書

經部二

書纂言

書

提要

【臣】等謹案書纂言四卷元吳澄撰澄有易纂言已著錄是編其書解也古文尙書自貞觀勅作正義以後終唐世無異說宋吳棫作書埤傳始稍稍掊擊朱子語錄亦疑其僞然言性言心言學之語宋人據以立教者其端皆自古文故亦無肯輕議者其考定今文古文自陳振孫尙書說始其分編今文古文自趙孟頫書古今文集注始其專釋今文則自澄此書始自序謂晉世晚出之書別見於後然此四卷以外實未釋古文一篇朱尊經義考以爲權詞其說是也考漢代治尙書者伏生今文傳爲大小夏侯歐陽三家孔安國古文別傳都尉朝庸生胡常自爲一派是今文古文本各爲師說澄專釋今文尙爲有合於古義非王柏詩疑舉歷代相傳之古經肆意刊削者比惟其顚倒錯簡皆以意自爲且不明言所以攺竄之故與所作易纂言體例迥殊是則不可以爲訓讀者取所長而無效所短可矣乾隆四十二年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

書今文

虞書

堯典

臯陶謨

夏書

禹貢

甘誓

商書

湯誓

盤庚

髙宗肜日

西伯戡黎

微子

周書

牧誓

洪範

康誥

酒誥

金縢

大誥

君奭

多方

立政

梓材

召誥

洛誥

多士

無逸

顧命

呂刑

文侯之命

費誓

秦誓

右書二十八篇漢伏生所口授者所謂今文書也伏生故爲秦博士焚書時生壁藏之其後兵起流亡漢定生求其書亡十篇獨得二十八篇以教授於齊魯之間孝文時求能治尙書者天下無有欲召生時年九十餘矣不能行詔太常遣掌故鼂錯往受之生老言不可曉使其女傳言教錯齊人語多與潁川異錯所不知凡十二三略以其意屬讀而已夫此二十八篇伏生口授而鼂錯以意屬讀者也其間闕誤顚倒固多然不害其爲古書也漢魏四百年間諸儒所治不過此耳當時以應二十八宿蓋不知二十八篇之外猶有書也至晉梅賾始增多伏生書二十五篇稱爲孔子壁中古文鄭衝授之蘇愉愉授梁栁栁之內兄皇甫謐從栁得之而栁又以授臧曹曹授賾賾遂奏上其書今攷傳記所引古書見於二十五篇之內者如鄭趙岐韋昭王肅杜預皆爲逸書則是此二十五篇漢魏晉初諸儒曽未之見也故今特出伏氏二十八篇如舊爲漢儒所傳然可信而晉世晚出之書則別見於後以俟後之君子擇焉

書古文

虞書

堯典第一

舜典第二同今文

堯典愼徽五典以下孔疏曰東晉梅賾上孔傳時以愼徽五典爲舜典之初隋開皇初購求遺書有人言蕭齊建武四年姚方興於大航頭得孔氏傳言古文舜典有曰若稽古帝舜曰重華協於帝濬哲文明溫恭允塞徳升聞乃命以位在愼徽五典之上方興上之未及施行而以罪僇隋旣購得此本遂增入二十八字

臯陶謨第四同今文篇首增曰若稽古

益稷第五分今文臯陶謨帝曰來禹以下大禹謨第三

夏書

禹貢第一同今文

甘誓第二

五子之歌第三

徵第四

商書

湯誓第一同今文

盤庚上第九

盤庚中第十分今文盤庚作以下

盤庚下第十一分今文盤庚旣遷以下

髙宗肜日第十五同今文

西伯戡黎第十六

微子第十七

仲虺之誥第二

湯誥第三

伊訓第四

太甲上第五

太甲中第六

太甲下第七

咸有一徳第八

說命上第十二

說命中第十三

說命下第十四

周書

牧誓第四

洪範第六

金縢第八

大誥第九

康誥第十一

酒誥第十二

梓材第十三

召誥第十四

洛誥第十五

多士第十六

無逸第十七

君奭第十八

多方第二十

立政第二十一

顧命第二十四

康王之誥第二十五分今文顧命王出在應門之內以下

呂刑第二十九同今文

文侯之命第三十

費誓第三十一

秦誓第三十二

泰誓上第一

泰誓中第二

泰誓下第三

武成第五

旅第七

微子之命第十

蔡仲之命第十九

周官第二十二

君陳第二十三

畢命第二十六

君牙第二十七

冏命第二十八

右書二十五篇晉梅賾所奏上者所謂古文書也書有今文古文之異何哉鼂錯所受伏生書以隸寫之隸者當世通行之字也故曰今文魯共王壞孔子宅得壁中所藏皆科斗書科斗者蒼頡所制之字也故曰古文然孔壁眞古文書不傳後有張霸僞作舜典汨作九共九篇大禹謨益稷五子之歌徵湯誥咸有一徳典寶伊訓肆命原命武成旅獒冏命二十四篇目爲古文書漢藝文志云尙書經二十九篇古經十六卷二十九篇者卽伏生今文書二十八篇及武帝時增僞泰誓一篇也古經十六卷者卽張霸僞古文書二十四篇也漢儒所治不過伏生書及僞泰誓共二十九篇爾張霸僞古文𨿽在而辭義蕪鄙不足取重於世以售其欺及梅賾二十五篇之書出則凡傳記所引書語諸家爲逸書者收拾無遺旣有證驗而其言率依於理比張霸僞書遼絕矣析伏氏書二十八篇爲三十三雜以新出之書通爲五十八篇並書序一篇凡五十九篇有孔安國傳及序世遂以爲眞孔壁所藏也唐初諸儒從而爲之疏義自是漢世大小夏侯歐陽氏所傳尙書止有二十九篇者廢不復行惟此孔傳五十八篇行於世伏氏書旣與梅賾所增混淆誰復能辯竊嘗讀之伏氏書𨿽難盡通然辭義古奧其爲上古之書無疑梅賾所增二十五篇體制如出一手采集補掇𨿽無一字無所本而平緩卑弱殊不先漢以前之文夫千年古書最晚乃出而字畫略無脫誤文勢略無齟齬不亦大可疑乎吳才老曰增多之書皆文從字順非若伏生之書詰曲聱牙夫四代之書作者不一乃至一人之手而定爲二體其亦難言矣朱仲晦曰書凡易讀者皆古文豈有百年壁中之物不訛損一字者又曰伏生所傳皆難讀如何伏生偏記其所難而易者全不能記也又曰孔書至東晉方出前此諸儒皆未見可疑之甚又曰書序伏生時無之其文甚弱亦不是前漢人文字只似後漢末人又曰小序決非孔門之舊安國序亦非西漢文章又曰先漢文字重厚今大序格致極輕又曰尙書孔安國是魏晉間人作托孔安國爲名耳又曰孔傳幷序皆不西漢文字气象與孔叢子同是一手僞書蓋其言多相表裏而訓詁亦多出小爾雅也夫以吳氏及朱子之所疑者如此顧澄何敢質斯疑而斷斷然不敢信此二十五篇之爲古書則是非之心不可得而昧也故今以此二十五篇自爲捲袠以別於伏氏之書而小序各冠篇首者復合爲一以寘諸後孔氏序並附焉而因及其所可疑非澄之私言也聞之先儒云耳

欽定四庫全書

書纂言卷一

元吳澄撰書者史之所紀錄也從聿從者聿古筆字以筆畫成文字載之簡冊曰書者諧聲伏羲始畫八卦黃帝時蒼頡始制文字凡通文字能書者謂之史人君左右有史以書其言動堯舜以前世質事簡莫可攷詳孔子斷自堯舜以後史所紀錄定爲虞夏商周四代之書初蓋百篇遭秦焚滅挾書有禁漢興禁猶未除舊學之士皆已老死文帝時詔求天下能治書者惟有濟南伏生一人年九十餘遣掌故錯卽其家傳受僅得二十八篇武帝時河內女子獻僞泰誓一篇得附二十八篇之列元成間東萊張霸作僞舜典等二十四篇其書不行東晉豫章內史梅賾增多伏生書二十五篇又於二十八篇內分出五篇共五十八篇上送於官遂與漢儒歐陽氏大小夏侯氏三家所治伏生之書並唐初尊信承用命儒臣爲五十八篇作防因此大顯而三家之書廢今澄所注止以伏生二十八篇之經爲正

虞書

虞舜氏因以爲有天下之號虞書虞史所記也堯典

堯唐帝名典說文云冊在兀上尊閣之也載事於簡冊庋而藏之書府以傳永久故曰典以其所載可爲常法故又訓常此篇蓋舜崩之後虞史紀舜之行事然以舜徴庸攝位皆在堯時故追紀堯之行事以該初終一篇並載二帝之事不名舜典而曰堯典者統於尊也伏生書此篇止名堯典梅賾始分愼徽五典以下爲舜典陳振孫曰孟子所引二十有八載放勲乃䢐落之文曰堯典則知古無舜典也

曰若稽古帝堯曰放勲欽明文思安安允恭克讓光被四表格於上下

曰粵越通唐以前隸書本曰作粵曰若者發語辭猶周書越若來三月也稽考也放勲堯號放至也猶放乎四海之放勲功也言堯之功勲無所不至也羲農黃帝數聖人皆有功於生民而堯之功大孔子稱堯巍巍乎其有成功故堯崩之後以放勲號之也史將敍堯事先言攷古之帝堯沒而號曰放勲者其徳如下文所云也欽仁敬也明聖智也文身儀之外著思心官之中主安安自然而然無所勉彊也允信也恭莊肅也克能也讓謙遜也常人僞恭而不實欲讓而不能堯信【疑信作性】之者是以信恭能讓也光徳盛而有光輝也被及也四四方也表外格至上天下地也言盛徳光輝充滿六合極其廣逺也

克明俊徳以親九族九族旣睦平章百姓百姓昭明協和萬邦黎民於變時雍

明明之也俊大也聖人气淸質美性之全體無所污壞故其徳之大非常人所及也以用也親愛之也九族髙祖至孫之親也旣盡睦和也平均齊普徧之意章亦明之也平章謂均齊普徧無一不眀之也下文平秩平在仿此百姓畿內之民昭明能明其明徳也協合也和和之使不乖戾也協和合諸侯而皆和之也萬邦天下諸侯之國黎黒也謂黒首之民於嘆辭變變化時是雍和也堯能自明其大徳推以齊家治國平天下而家齊國治天下平也

乃命羲和欽若昊天歷象日月星辰敬授人時

羲和重黎之後司天之官也若順也昊廣大也歷以推算度气朔象以窺測躔次晷景日陽精一日繞地一匝月陰精一月與日一防星二十八宿及眾經星東七宿角亢氐房心尾箕北七宿斗牛女虛危室壁西七宿奎婁胃昴畢觜參南七宿井栁星張翼軫東七宿象龍西七宿象虎皆南首而北尾北七宿象蛇南七宿象鳥皆西首而東尾辰天之壤無星處皆是而因日月所防分爲十二次防於辰曰壽星卯曰大火寅曰析木丑曰星紀子曰枵亥曰娵訾戌曰降婁酉曰大梁申曰實沈未曰鶉首午曰鶉火已曰鶉尾授謂頒布於有司俾遵而行之也人時謂耕獲績之凡民事早晚所闗如下文東作南訛西成朔易之節也孔疏曰據堯身而言用臣故云乃命非時雍之後方始命之程子曰克明俊徳至時雍言治身以至平天下治之道也乃命羲和至咸熙言分職順時事則治之法也而事之最大最先在天道時令萬事無一不體於此故先詳載其事聖人治天下惟此二端作典者述堯之治盡於此矣

分命羲仲宅嵎夷曰暘谷寅賔出日平秩東作日中星鳥以殷仲春厥民析鳥獸孶尾

分別也宅居也或曰度也嵎夷東裔之地禹貢屬靑州暘明也日出而天下明故曰暘谷寅敬賔迎也出日初出之日也於東方迎日之出而識其景出卯中則爲春分也平秩一切皆秩也東謂立春以後東方木王之時作生也一一次序春時萬物生之節也日晝之晷也中猶半也日與夜平分而得其半也星謂中星初昏時見於南方正午之位者也鳥南方朱鳥之星其辰鶉火其宿則星也殷中也仲春之中謂春分也厥其也析分也老壯分析而居壯者出就田廬老者畱居邑宅也孶乳化也尾交接也爲將乳化而交接也

申命羲叔宅南交平秩南訛敬致日永星火以正仲夏厥民因鳥獸希革

申重也南交南裔交阯之地南謂立夏以後南方火王之時訛化也一一次序夏時萬物化育之節也致推極也周官冬夏致日是也於南方推極日中之景至午中而短極則爲夏至也火東方蒼龍之星其辰大火其宿房心也正謂陽至此極得陽之正仲夏之正謂夏至也因孔注謂老弱因就在田之丁壯以助農是也希疏也革皮膚也膚革希疏猶錯言防理也

分命和仲宅西曰昧谷寅餞納日平秩西成宵中星虛以殷仲秋厥民夷鳥獸毛毨

西西裔之地漢志天水郡有西縣昧暗也日入而天下暗故曰昧谷餞送也納日方入之日也於西方送日之入而識其景入酉中則爲秋分也西謂立秋以後西方金王之時成收熟也一一次序秋時萬物收熟之節也宵夜之晷也中者夜與日平分而得其半也虛北方武之星其辰枵宿則虛也仲秋之中謂秋分也夷平也老壯平分老者歸邑而壯者在田也毛毨毛落更生潤澤鮮好也

申命和叔宅朔方曰幽都平在朔易日短星昴以正仲冬厥民隩鳥獸氄毛

朔方北裔之地北謂之朔者取月朔之義前月之終後月之始明盡而復生謂朔北方陰盡於中陽起於中亦猶月之朔也日行至此淪於地中萬象幽冥故曰幽都在存察之意朔謂立冬以後朔方水王之時易攺更之也一一詳察冬時嵗物攺更之節也冬不言秩而言在終始之交冝詳察也日短晝晷最短也�音畱星在天之酉位字從丣舊音卯者非西方白虎之星其辰大梁宿則昴也陰至此極得陰之正仲冬之正謂冬至也隩隈也老壯皆居邑宅就隈隩溫暖之處以避寒也氄毛細毛也毛理細宻猶錯言密理也乃命緫命羲和也就羲和之內分別之羲掌春夏和掌秋冬故言分命又就羲之內和之內重分之旣命其仲復命其叔故言申命堯命四時之官明天時以授人時而其要在於度日景日晷驗初昏中星以定二分二至而已蓋分至定則四時之節皆不差矣蘇氏曰嵎夷南交西朔方乃四極之地以日景定分至而後歷可起必驗之四極非常宅也朱子曰推測日景之處寅賔是賔其出寅餞是餞其入敬致是致其中北方無日故不說東作南訛西成朔易謂節也林氏曰仲春日在卯入酉昏時鶉火見晝五十刻夜五十刻是爲春分之气仲夏日在星入辛初昏大火見晝六十刻夜四十刻是爲夏至之气仲秋日在心入酉初昏虛星見晝五十刻夜五十刻是爲秋分之气仲冬日在虛入申初昏昴星見晝四十刻夜六十刻是爲冬至之气馬氏曰星鳥以象言星火以次言虛昴以宿言互相備也朱子曰堯時冬至日在虛昏中昴月令冬至日在斗昏中壁中星古今不同者蓋天有三百六十五度四分度之一而有餘嵗有三百六十五日四分日之一而不足天平運而舒日內轉而縮天漸差而西嵗漸差而東唐一行所謂嵗差者是也古歷簡易未立差法但隨時占修攺以與天合東晉虞喜始以天爲天以嵗爲嵗乃立差法以追其變約以五十年退一度何承天以爲大過乃倍其年而又不及至隋劉焯取二家中數爲七十五年蓋近之而未精宻也澄案唐開元大衍歷以八十三年差一度宋紀元歷以七十八年差一度然久亦與天違今授時歷不立差法但日夜占以求合於天

帝曰咨汝羲曁和期三百有六旬有六日以閏月定四時成嵗

咨者嗟嘆而命之也曁及也期猶周也前冬至距後冬至周匝一嵗也有又通旬十日也三百六旬有六日者一嵗三百六十五日四分日之一微弱而交次年節气也不言五日四分日之一而言六日舉成數也閏月者气盈朔虛所積之餘日也天周圍三百六十五度四分度之一其行至健繞地左旋一日一周而又過一度日行少遲繞地左旋一日適得一周而不過比之天則爲不及一度月行尢遲繞地左旋一日將近一周而不及比之天則爲不及十三度十九分度之七若依四分曆法分一日爲九百四十分則日之行積三百六十五日二百三十五分而與天防是爲一嵗之气月之行積二十九日四百九十九分而與日防是爲一月之朔一嵗十二朔通計三百五十四日三百四十八分一嵗有十二月一月有三十日積日凡三百六十者一嵗之正數也日與天一防而過三百六十之數故多五日二百三十五分謂之气盈月與日十二防而不及三百六十之數故少五日五百九十二分謂之朔虛合气盈朔虛之積一嵗得十日八百二十七分二嵗得二十一日七百一十四分三嵗得三十二日六百有一分以二十九日四百九十九分置第一閏尙餘三日百有二分四嵗並上所餘得十三日九百二十九分五嵗得二十四日八百一十六分六嵗得三十五日七百有三分置第二閏尙餘六日二百有四分七嵗並上所餘得十七日九十一分八嵗得二十七日九百一十八分九嵗得三十八日八百有五分置第三閏尙餘九日三百有六分十嵗並上所餘得二十日一百九十三分十一嵗得三十一日八十分置第四閏尙餘一日五百二十一分十二嵗並上所餘得十二日四百有八分十三嵗得二十三日二百九十五分十四嵗得三十四日一百八十二分置第五閏尙餘四日六百二十三分十五嵗並上所餘得十五日五百一十分十六嵗得二十六日三百九十七分十七嵗得三十七日二百八十四分置第六閏尙餘七日七百二十五分十八嵗並上所餘得十八日六百一十二分十九嵗得二十九日四百九十九分置第七閏無餘是爲一章失一閏則春之季月入夏夏之季月入秋秋之季月入冬冬之季月入春失二閏則春之仲季入夏夏之仲季入秋秋之仲季入冬冬之仲季入春失三閏則春皆入夏夏皆入秋秋皆入冬冬皆入春而四時不定四時不定則嵗首非嵗首嵗終非嵗終而嵗不成故必置閏月以定四時然後能成嵗也今案一日分爲九百四十分者蓋以史記所載顓頊四分曆爲準漢三統歷則一日爲千五百三十九分唐開元大衍歷則一日爲三千四十分其气盈朔虛分各不同每攺一歷又變一法訖不得其至當攷之歷代史誌可見玆不備陳及宋紀元歷則一日萬分至今承用𨿽其分愈細然其整齊難與天合西山蔡氏祖述邵子元防運世嵗月日辰之例以一辰爲三十分一分爲十二釐一釐爲三十毫一毫爲十二絲一辰計十二萬九千六百絲一日計百五十五萬五千二百絲每嵗气盈朔虛共十日一百三十六萬絲澄嘗卽其法推算與古差殊乃知其說甚羙其術則疏猶欲因之再爲更定以追古合天而未之能也尙將有俟於哲人

允釐百工庶績咸熙

釐析而治之也百工百官之事如工人然一工掌一事也庶眾也績積其功之成也咸皆也熙光明廣大也呂氏曰二句乃史記堯之治非堯之言澄謂此章自乃命以下記堯命官之事然特詳於司天時之一官此一節上句緫言治人事之官下句則言其效也此第一章

堯在位之事

帝曰疇咨若時登庸放齊曰子朱啟明帝曰吁嚚訟可乎

疇誰也疇咨謂誰可咨命者若時謂順是猶言稱此也登庸謂登進於百僚之上而用之蓋百揆之職也放齊臣名嗣也朱堯嗣子名啟開也言其心識開明稱是登庸之職也吁者嘆其不然之辭嚚口多言不忠信也訟爭辯也朱蓋以其開明之才用之於不善故爲嚚訟堯至公至明知其子之惡而不然放齊所舉也

帝曰疇咨若予采驩兜曰都共工方鳩僝功帝曰吁靜言庸違象恭滔天

采事也任事之臣爲百揆之副登庸者舉其綱任事者治其目也驩兜臣名共工官名蓋古之世官族也方且鳩聚僝見也能成其事曰功言方且鳩聚而見其功可稱今任事之職也靜言庸違謂閒居無事之時則能言及至用之則違背其言也象恭貌恭而心不然也滔天蓋因下文有此二字而誤二字當是中心傲狠之意

帝曰咨四嶽湯湯洪水方割蕩蕩懷山襄陵浩浩滔天下民其咨有能俾乂僉曰於鯀哉帝曰吁咈哉方命圮族嶽曰異哉試可乃已帝曰往欽哉九載績用弗成四嶽官名一人而緫四嶽諸侯之事也湯湯水盛貌洪大也孟子曰水逆行謂之洚水洚水者洪水也蓋下流不泄泛濫上湧而逆行也割害也蕩蕩廣貌懷包其四傍也襄駕出其上也大阜曰陵浩浩大貌滔漫也極言其大勢若漫天也下民居處卑下之民也咨嗟怨也能者謂其才足以辦此事俾使乂治也僉眾共之辭鯀崇伯名先言於者嘆羙其才而薦之也咈者甚不然之辭方逆也命上之令也言恣已自專違逆上命也圯敗族類也言與眾不和傷害同類也鯀之不可用者以此楚辭言鯀悻直方命圯族之證也嶽曰四嶽獨言也異置也已也試嘗而驗之也言鯀不可用則已之哉或姑試其可見其不可乃已之也蓋當時治水之才亦未有能過於鯀者故四嶽之意欲堯且試之也於是遣鯀往治水而戒以欽者凡事不可不敬況治水之事任大責重乎帝朝用人三載一考其績九載則三考矣成猶完也禮記言禹修鯀之功則鯀之治水非無小小之功但至於三考而其功不成完耳卲子皇極經世書帝堯六十一載命鯀治水六十九載其績弗成或疑績用弗成蓋在舜旣徵庸之後史言之於此以終上事也朱子曰自疇咨若時登庸以下皆爲禪位設也一舉而放齊舉子再舉而驩兜舉共工三舉而四嶽舉鯀皆不得其人故卒以天下授舜陳氏曰朱共鯀皆有過人之才堯獨察其非賢蓋世大姦舉不能欺史備載之以表堯知人之明以示萬世人主擇人之法

帝曰咨四嶽朕在位七十載汝能庸命巽朕位嶽曰否徳忝帝位曰明明揚側陋師錫帝曰有鰥在下曰虞舜帝曰兪予聞如何嶽曰瞽子父頑母嚚象傲克諧以孝烝烝乂不格姦帝曰我其試哉

朕我也古者上下得通稱朕至秦定爲天子之稱案史記堯年十六自唐侯爲天子在位七十載則年八十六矣巽遜通堯嗣子丹朱旣不肖羣臣又多不稱當時百揆虛職在朝之臣四嶽獨尊居是官者必世族重臣才徳出於羣臣之上故堯欲以天下授人而先語四嶽謂汝能用我之命今巽我之位於汝也否不通忝辱也四嶽謂己不徳不足以當帝位之重受之適爲辱耳故辭而不受也曰者堯言也明明普照精察之意重言二字猶前言安安也揚舉也側陋偏僻之處也四嶽旣辭堯使之舉人自代謂在朝無其人則明明揚偏僻微賤之人也師眾錫與也師錫帝曰緣四嶽未對而眾臣先與帝言也鰥無妻也在下在民閒未仕也虞氏舜名也兪應許也予聞者我亦嘗聞是人也如何者復問其人之詳也瞽無目也舜父號瞽瞍頑心無知覺也母舜後母也象舜異母弟名傲倨慢也諧和也孝善事父母而推之爲友悌也烝進也如火气之烝而上也姦惡而爲亂也堯問舜之爲人如何四嶽乃獨對謂舜乃瞽者之子父旣頑母又嚚弟又傲而舜能諧和以孝使進進於治而不至於爲大惡也其者將然之辭四嶽旣詳言舜之爲人堯謂我將以事試之也試之之目見下文

女於時觀厥刑於二女釐降二女於嬀汭嬪於虞帝曰欽哉

女以女與人也刑儀法也二女堯二女娥皇女英也堯以二女女舜於是娥皇爲妻女英爲妾而觀舜所以示儀法於妻妾者此史臣述堯試舜之意釐理也降下也嬀水名在今河東縣出歷山入河內汭兩水合流之內也嬀汭舜所居之地嬪婦也謂堯治裝下嫁二女於嬀水之內使爲婦於虞氏之家也此史臣述堯嫁女之事欽哉堯戒二女之辭卽禮所謂往之女家必敬必戒者周子曰治天下有則家之謂也家難而天下易家親而天下疏也堯所以釐降二女於嬀汭舜可禪乎吾玆試矣案此一節堯試舜以齊家之事

愼徽五典五典克從納於百揆百揆時敍賔於四門四門穆穆納於大麓烈風雷雨弗迷帝曰格汝舜詢事考言乃言厎可績三載汝陟帝位舜讓於徳弗嗣

愼謹也徽以繩糾約之意五典父子君臣夫婦長幼朋友五者之常道也蓋使爲司徒之官從順也左氏所謂無違教是也此試之以教萬民之事也納入居其位也百揆揆度百事之官猶周之冢宰也敍各循倫次也左氏所謂無廢事是也此試之以緫百官之事也四門四方之門諸侯各以方至而使主焉故曰賔蓋使兼四嶽之職穆穆敬也左氏所謂無凶人是也此試之以臨諸侯之事也麓山足也烈迅也迷錯也記曰因名山升中於天堯使舜主祭將升大山方入於其麓而偶遭烈風雷雨眾懼失常舜行獨不迷錯遇非常之變而不爲動非固聰明誠智乎不亂者不能也易震驚百里不喪匕鬯近之此試之以攝祭主之事也格來詢訪乃汝厎致陟升也讓辭遜也堯謂詢舜行事而考所言則見汝之言致之可以有功於今三年矣汝宜升帝位舜謙遜辭避以其徳不能嗣堯也案此一節堯試舜以治國之事

此第二章

堯禪位之事

正月上日受終於文祖

正長也正月長於諸月上日此月上旬之日蓋堯在位七十有三載之正月朔日也文祖堯始祖之廟舜以此年正月朔朝於文祖之廟堯於是終帝位之事而舜受之也

在璿璣玉衡以齊七政

璿羙珠璣衡皆觀天之器以璿飾璣所以象天也有機運轉故曰璣以玉爲管所以窺天也橫設於璣故曰衡齊者測驗推步之不差也七政日月五星也其行或遲或速各有限節度如國家之政然故曰七政常星爲天定體者謂之經七政與天各行者謂之緯故必察於璣衡之器以齊其行度堯之命官先命羲和舜之攝位先齊七政蓋治歷明時君道所當先也璣衡之制蓋如後世之渾天儀云自古言天者三家曰宣夜曰周髀曰渾天宣夜無師說不知其何如周髀之說謂天似覆盆斗極爲中中髙四邊下日月旁行繞之蔡邕以爲考驗天象多所違失渾天之說謂天渾渾然圓如彈丸地居其中如鳥卵中黃天包地外半覆地上半在地下地上見者百八十二度半彊地下不見者亦百八十二度半彊其南北兩端樞紐不移處爲極北極出地上三十六度南極入地下三十六度其天體經星與日月五緯斜而回轉北極之南五十五度當嵩髙之上正爲天中又其南十二度爲夏至之日道又其南二十四度爲春秋分之日道又其南二十四度爲冬至之日道南下去地三十一度而已夏至之日北去極六十七度春秋分之日去極九十一度冬至之日去極北一十五度此其大率也古者觀天之器其法無傳漢武帝時洛下閎始經營之鮮於妄人又量度之宣帝時耿壽昌以銅鑄爲天象劉宋時錢樂以銅鑄爲渾天儀歷代相因由唐至宋漸加精致爲儀三重其外第一重曰六合儀平置黒單環名地平環上列壬子癸丑艮寅甲卯乙辰巽已丙午丁未坤申庚酉辛戌幹亥二十四字一名陰渾一名單橫規一名陰緯單環北地面四方四緯之象也又側立黒防環名天經環橫刻二極相去度直跨地平環相銜於子午半出地上半入地下子以上出地平三十六度爲北極樞孔午以下入地平三十六度爲南極樞孔一名外雙規一名陽經雙規此天脊從布之象也又斜赤單環名天緯環互刻赤道周天宿度上下與天經環相銜去南北極各九十一度少弱東西與地平環相銜當卯酉之位此天腰橫繞之象也三環表裏相結不動上下四方之定位於是可考故曰六合其內第二重曰三辰儀側立黒雙環亦刻去極度制如天經黒雙環在內而差小但彼不可動而此銜附黃赤二環以轉動爾其赤道環則爲赤單環亦刻宿度制如天緯赤單環在內而差小上下與三辰雙環相銜去南北極各九十一度少弱其黃道環則爲黃單環亦刻宿度上下亦與三辰黒雙環相銜而南出赤道環二十四度弱北入赤道環二十四度弱東西與赤道環相銜在環上所刻卯酉春秋二分之處又爲白單環承其交鎖定黃赤二環使不傾墊或不用下設機輪以水激之可省人運亦或不用日月星辰之運行於是可考故曰三辰又其內第三重曰四遊儀亦爲黒雙環制如三辰儀之黒雙環在內而又小以揭直距直距者銅板二從置於四遊儀內上屬北極下屬南極而橫夾望筒於其腰中內面爲小孔以受望筒腰中之小軸望筒者古所謂玉衡也一名窺筒一名窺管一名橫簫其筒中空兩端各爲方掩方掩中各開圓孔以俟仰窺腰中兩面各爲小軸以貫直距腰中之小孔東西旣得隨環運轉南北又可隨處低昂故曰四遊第一重六合天經雙環銜附地平天緯二單環第二重三辰雙環銜附黃赤道二單環第三重四遊雙環銜附直距與望筒六合之規大於三辰三辰之規大於四遊雙環雙鑄一樣二合而爲一故厚可貫管軸單環單鑄故薄其六合天經雙環南北二極之處有孔銜軸以穿三辰四遊二雙環於內軸如管虛中其外有臍兩層以間隔三辰四遊之位次其尺度則地平單環徑八尺濶五寸厚一寸半天經雙環徑八尺濶五寸厚八分兩環合一寸六分天緯單環徑七尺八寸一分濶九分厚五分三辰雙環徑七尺四寸八分濶一寸八分厚七分兩環合一寸四分黃赤二道單環徑七尺二寸八分濶九分厚六分四遊雙環徑六尺二寸八分濶一寸八分厚八分半兩環合一寸七分直距二長各如四遊環內徑濶一寸六分厚八分望筒長隨直距方一寸六分兩端方掩方一寸七分中間圓孔徑七分半地平之下檠以龍柱四各髙七尺七寸植於水槽上一名水趺或名水平其臺爲十字或爲方井中鑿水道相通行水以激機輪沈括曰舊法規環一面刻周天度一面加銀丁蓋以夜天晦不可目察則以手切之也古人以璿飾璣疑亦爲此

肆於上帝禋於六宗望於山川徧於羣神

肆遂也類禋望皆祭名郊者祭昊天之常祀非常祭而祭告於天其禮依郊祀爲之故曰精意以享曰禋宗尊也所尊祀者有六曰日曰月曰星曰四時曰寒暑曰水旱逺望而祭之曰望山川名山大川徧周徧也羣神者天神自六宗之外地自山川之外以次神示皆祭之也言受終觀象之後卽祭祀上下神以攝位告也

輯五瑞旣月乃日覲四嶽羣牧班瑞於羣後

輯斂也瑞玉也周官典瑞公執桓圭侯執信圭伯執躬圭子執谷璧男執蒲璧執之以爲符信故曰瑞旣月盡此月也覲見也四嶽在朝之臣統羣牧者羣牧九州之伯統諸侯者班分也羣後眾國君也程子曰輯五瑞徵五等諸侯也此上皆正月事盡此月則四方諸侯有至者逺近不同至有先後故每日接見嶽牧率諸侯以見見者分還所輯之瑞與之使之歸國也陳氏曰自正月上日至此述攝位初事

嵗二月東巡守至於岱宗柴望秩於山川肆覲東後五玉三帛二生一死贄協時月正日同律度量衡修五禮如五器卒乃復五月南巡守至於南嶽如岱禮八月西巡守至於西嶽如初十有一月朔巡守至於北嶽如西禮歸格於藝祖用特

嵗二月當巡守之年之二月也巡守行視諸侯所守之土也岱宗東嶽泰山也柴燔柴祭天也望望祭山川也秩者品等其尊卑先後之次序一一皆祭之也東後東方諸侯也五玉卽五等諸侯所執之瑞玉也三帛諸侯世子執纁公之執附庸之君執黃二生卿執羔大夫執鴈一死士執雉五玉三帛二生一死諸國君臣所以爲贄而見者時謂嵗之四時月謂月之大小日謂每嵗每月之積日諸侯之國皆稟天子正朔嵗月日有不合者則協而正之以節气定四時所以正一嵗之日以晦朔定大小所以正一月之日時日協則日正也律謂十二律黃鐘太簇姑洗賔夷則無射六陽律爲律大呂夾鐘仲呂林鐘南呂應鐘六陰律爲呂凡十二管皆空圍九分有奇徑三分而黃鐘之長九寸大呂以下律呂相間以次而短至應鐘而極以之制樂而節聲音則長者聲下而重濁短者聲髙而輕淸以之審度而度長短則九十分黃鐘之長其一爲一分十分爲寸十寸爲尺十尺爲丈十丈爲引以之審量而量多少則黃鐘之管容千二百黍爲龠十龠爲合十合爲升十升爲斗十斗爲斛以之平衡而權輕重則黃鐘之龠所容千二百黍其重十二銖兩龠則二十四銖爲兩十六兩爲斤三十斤爲鈞四鈞爲石諸侯之國皆遵天子法制四器有不一者則審而同之度量衡其起於律律同則度量衡亦同也修完整之也五禮吉凶軍賔嘉之禮其有廢缺者則完整之也如猶同也五器卽五禮之器蓋猶周官所謂同器也卒終畢也復回還也此事皆畢則回還而他向也二月東五月南八月西十有一月北各以其方所屬之時也南嶽衡山西嶽華山北嶽恆山如岱禮如初如西禮謂祭秩覲見協正同修等事皆如東巡守之禮也歸巡守旣畢而歸至於國也格至也至其廟而告祭也藝祖疑卽文祖或云文祖之所自出也王制曰歸格於祖禰古者君行必告於祖禰歸又至其廟而告蓋孝子不忍死其親出告反面之義也程子曰言藝祖舉尊爾實皆告也但止就祖廟共用一牛不如時祭各於其廟也文中子曰舜一嵗而巡四嶽國不費而民不勞何也儀衛少而徴求寡也林氏曰漢武帝元朔初東巡海上還封泰山並北海之碣石歷朔方九原以至甘泉武帝儀衛徵求多矣八月之間尙行一萬八千里則舜一嵗而巡四嶽可知也

五載一巡守羣後四朝

鄭氏曰巡守之年諸侯各朝於方嶽其間四年則諸侯來朝於京師蔡氏曰五載之內天子巡守者一諸侯來朝者四蓋巡守之明年東方諸侯來朝又明年南方諸侯來朝又明年西方諸侯來朝又明年北方諸侯來朝又明年則天子復巡守天子諸侯𨿽有尊卑而一往一來禮無不答是以上下交通而逺近協和也

敷奏以言明試以功車服以庸

敷廣布也奏進也車服謂命之仕而賜以車服也周官一命受則再命受服三命受器蓋因古制也此承上文言諸侯貢士於天子者先廣進之以言復明試之以功必施之於事功如其言而後用之也

肇十有二州封十有二山濬川

肇始也古者中國之地爲九州冀兗靑徐揚荊豫梁雍禹治水作貢亦因其舊大河以北爲冀州而帝都在焉禹旣作貢之後舜以冀靑地太廣始分冀東恆山之地爲並州東北醫無閭之地爲幽州又分靑之東北遼東等處爲營州而冀州止有河內之地今河東一路是也然舜旣分十二州而商時但言九圍九有周官職方氏亦止列九州有揚靑荊豫兗雍幽冀並而無徐梁營則十二州蓋不甚久或謂禹卽位後復合爲九然未有考也封表也每州表識一山以爲一州之鎭如職方氏言揚州其山鎭曰防稽之類濬川濬導十二州之川也山言十二蓋一州止封一山而余山不封濬川不言十二則川無大小皆濬也曽氏曰冀之北邊與狄接故分正北爲幽西北爲並東北爲營陳氏曰旣分此三州然後冀中立於諸州之內故三代後復爲九州而幽並不革

象以典刑流宥五刑鞭作官刑撲作教刑金作贖刑眚災肆赦怙終賊刑欽哉欽哉惟刑之卹哉

象圖所用五刑之象以示人所謂唐虞畫衣冠而民不犯也周官懸刑象之法於象魏使萬民觀之蓋亦由是典刑謂墨劓剕宮大辟五等重刑典章所載之常法也流謂徙之逺方若水之流去然宥寛之也五刑卽典刑鞭木末垂革官刑官府之刑撲夏楚二物教刑教學之刑也金赤金銅也贖贖其罪也古者贖罪用銅漢及後魏用黃金唐宋復用銅蓋寇賊姦宄之大惡冝服五等之重刑但聖人至仁不忍輕用故圖像以示使之知畏而不敢犯如此而猶有犯者乃不得已而刑之也五者之刑至重然苟其罪之可疑與夫不當施刑之人則以五流之法宥之至於官府學校之間或有慢令違令者旣不可待以五刑又不可無以懲戒故設鞭撲之輕刑使之知愧而不欲犯周官條狼氏掌執鞭以趨辟誓大夫曰敢不闗鞭五百儀禮鄕射記楚撲長如笴射者有過則撻之卽此官刑教刑也二者之刑𨿽輕然苟其情之可矜與夫不堪受刑之人則以罰金之法贖之此五句者有重有輕各有攸當法之正也眚過誤也災殃禍也肆縱之也赦除釋也怙恃也終不悛也賊以宼賊治之也承上文而言所犯輕刑之可矜者𨿽在罰贖之法例然或其人因過誤致災而麗於刑則又不令罰贖而直縱肆以赦之所犯重刑之可疑者𨿽在議宥之科然或其人因怙恃不悛而麗於刑則又不令議宥而如寇賊以刑之此二句者或由重而卽輕或由輕而卽重蓋用法之權衡法外意也通前後七句聖人立法制刑之本末具矣而主之以敬愼重詳審常以慈祥惻怛之意行乎其中故曰欽哉欽哉惟刑之卹哉卹謂憐憫之也程子曰史記載舜制刑之法重明舜之意言敬謹哀矜之至朱子曰古所謂贖刑者贖鞭撲五刑有流宥而無金贖周官亦無其文至呂刑乃有五等之罰疑穆王始制之非先王之法也

流共工於幽州放驩兜於崇山竄三苖於三危殛鯀於羽山四罪而天下咸服

流卽流宥五刑之流放竄殛亦流也放棄置於此不得他適竄捕匿於此如穴中鼠三苗國名在江南荊揚之間恃險爲亂竄者竄其君也殛謂待死於此以終其身流放竄殛四者陳氏謂有重輕如今世編管羈管安置居住之澄謂罪旣重輕則地冝有逺近幽州北裔崇山南裔不知的在何處三危在雍州羽山在徐州今以四凶之罪論之後篇於共工言畏於驩兜言憂於有苖言遷其辭蓋有輕重鯀以治水之績不成故廢黜而用其子代之罪比三凶爲輕而說者不明殛字之義以殛爲誅死果若是則四罪鯀乃最重誤矣又以四裔之地論之羽山去帝都差近三危稍逺崇山蓋又逺幽州蓋最逺或謂崇山卽今澧州慈寧縣之崇山幽州卽其後所分幽州之北鄙未詳是否若以罪之重輕度地之逺近則北流冝在荒服二百里流之地南放冝在荒服三百里蠻之地西竄冝在要服二百里蔡之地東殛冝在要服三百里夷之地但疑當時水土未平五服地裏未定則未能盡然也陳氏曰言四罪見當時無犯者罰當其罪明也法行權貴公也刑止流放仁也允愜人心故天下咸服史載於欽卹之後見用法之審林氏曰殛鯀竄三苗當在水未平之前巡守肈十二州當在禹平水之後史因言舜之謹刑遂舉誅四凶之事系於下爾吳氏曰史泛記舜所行之大事初不記先後之序也

二十有八載帝乃殂落百姓如喪考妣三載四海遏宻八音

堯在位七十載而徵庸舜試舜三載而老舜以堯七十三載之正月上日受終於文祖攝位之二十八載堯在位一百載矣殂落死也死者魂气升於天故曰殂體魄降於地故曰落喪爲之服也父曰考母曰妣三載子爲父服則斬衰三年爲母服則齊衰三年也四海甸服千里之外四方諸侯之民也遏絕密靜也八音金石絲竹匏土革木八音之樂器也案儀禮圻內之民爲天子服齊衰三月圻外之民無服今百姓應服三月者如服考妣三年之喪四海應無服者耳不聽樂蓋𨿽無服而若有心喪者焉此堯聖徳廣大恩澤隆厚故近而國中之民逺而天下之民思慕之深至於如此也

此第三章

舜攝位之事

月正元日舜格於文祖

月正正月也元日上日也蓋舜攝位三十有一載之正月朔孔傳曰舜服堯喪三年畢將卽政故復至文祖之廟告疏曰旣除喪以明年之正月告廟卽正位爲天子蘇氏曰受終告攝此告卽位也然春秋國君皆以遭喪之明年正月卽位於廟而攺元孔氏云喪畢之明年不知何據澄案孟子言堯老而舜攝堯崩而舜帥天下諸侯爲堯三年喪三年之喪畢舜避堯之子於南河之南天下諸侯朝覲者不之堯之子而之舜訟獄者不之堯之子而之舜謳歌者不謳歌堯之子而謳歌舜矣然後之中國踐天子位焉子嗣父位者𨿽以遭喪之明年正月卽位然國事則緫於大臣喪畢而嗣君始親政此常禮也舜以大臣攝天子事在堯生存之時堯崩之後堯之子居喪舜攝事如故蓋天子崩世子聽於冢宰三年者禮也喪旣畢則堯之子可以嗣堯爲天子矣故舜避之而去天下臣民皆就舜而不就堯之子堯之子亦不敢當而舜不得辭於是乃還國中告祖廟而踐帝位與嗣君逾年卽位之常禮不同也

詢於四嶽辟四門明四目達四聰

詢謀也辟開也帝朝大臣百揆四嶽爲尊舜自百揆升爲天子則朝之大臣惟有四嶽而已故舜踐位之初首謀治於四嶽開四方賔客之門俾下之事情無或壅蔽廣四方耳目之俾上之視聽無不周徧也蓋四嶽在內而統四方之諸侯者故謀之以天子治天下之道

咨十有二牧曰食哉惟時柔逺能邇惇徳允元而難任人蠻夷率服

十有二牧十二州之牧也牧以養民爲職養民在先足民食足食在不違農時故曰食哉惟時柔謂撫綏之能謂和協之惇謂厚待之徳有徳之人也允謂信用之元仁者之人也難謂拒絕之任壬通壬人包藏凶惡之人也率猶皆也養其身懷其心者安民也親君子逺小人者知人也如此則不特中國順治𨿽蠻夷之國亦率皆服從矣蓋十二牧在外而長一州之諸侯者故命之以諸侯治其國之道

舜曰咨四嶽有能奮庸熙帝之載使宅百揆亮采惠疇僉曰伯禹作司空帝曰兪咨禹汝平水土惟時懋哉禹拜稽首讓於稷契曁臯陶帝曰兪汝往哉

言舜曰者別於堯也此以前之帝曰皆堯此以後之帝曰則舜也奮起也奮庸猶曰登庸載行事也亮明了之意采事治之意惠順也意與若相近謂得事之理稱人之意無所拂戾也亮采惠疇猶言疇若予采而倒用其語也伯爵禹名崇伯鯀之子姒姓司空掌土之官懋勉也舜問有能奮起升用於羣臣之上而廣明帝堯所行之事者使之居百揆之職亮采而順者其誰乎四嶽與羣臣同辭以對謂崇伯名禹見作司空之官可當百揆之任也兪者帝然四嶽羣臣所舉之當命禹仍作司空而兼行百揆之事謂汝前有平水土之功矣今惟於是百揆之事而勉之哉以司空兼百揆如後世以他官平章事知政事也稽首拜而首至地臣拜君之禮也稷田正官名棄封於邰姬姓契臣名封於商子姓稷契皆帝嚳之子臯陶亦臣名稷契二人臯陶一人故言曁以別之下文殳斨曁伯與仿此兪者帝然伯禹所推之賢汝往哉謂汝其往宅百揆哉不許其讓也舜登帝位百揆職虛故首擇人以居此職

帝曰棄黎民阻饑汝后稷播時百谷

帝因禹之讓三臣各申命之使仍舊職以終其事阻厄也後君也有土之稱蓋分土爲諸侯而仕於帝朝者也稷五穀之長故主谷之官以稷名播種也谷品多故曰百谷帝言黎民或有厄於饑者汝爲后稷之官其教民播是百種之谷一年耕有三年之食則𨿽遇水旱凶荒不至厄於饑也

帝曰契百姓不親五品不遜汝作司徒敬敷五教在寛親相親睦也五品父子君臣夫婦長幼朋友五者之名位等級也遜順也司徒掌教之官聖賢於事無所不敬授人時敷五教事之重者故特言敬五教以父子有親君臣有義夫婦有別長幼有序朋友有信五者爲教也寛有容而不迫也帝言百姓或有不相親睦而於五品之人倫或有不順者汝爲司徒之官其敬敷此五教以教民在乎寛以待之使其優防浸漬以漸而至則人不苦其難而教易入也孟子所引堯言曰勞之來之匡之直之輔之翼之使自得之又從而振徳之亦此意也

帝曰臯陶蠻夷猾夏寇賊姦宄汝作士五刑有服五服三就五流有宅五宅三居惟明克允

猾亂也夏猶四時之夏明而大也中國文明之地故曰華夏刼人曰宼殺人曰賊姦宄皆爲亂也士理官也服猶衣服之服謂刑加其身也三就朱子以爲惟大辟棄之於市宮刑則下室余刑亦就屏處蓋不欲風中其瘡誤而至死聖人之仁也五流五刑之當宥者也五宅三居者流𨿽有五而宅之但爲三等之居如列爵五而分土三也孔氏以爲大罪居於四裔次則九州之外次則千里之外明謂照察精審允謂刑罰當罪言蠻夷或有猾亂中夏者宼賊或有爲姦爲宄者不可以無刑也汝爲士官五刑五流各有所冝惟明而後能允也

帝曰疇若予工僉曰垂哉帝曰兪咨垂汝共工垂拜稽首讓於殳斨曁伯與帝曰兪往哉汝諧

若與若予采之若同工造作器用者也周官考工記六工曰攻木攻金攻皮設色刮摩搏埴曲禮則曰木工金工獸工艸工石工土工也垂臣名有巧思顧命云垂之竹矢莊子工垂之指卽此人也帝問誰可稱予工官之職者而僉舉垂以對也共謂供其職共工蓋眾工之長也殳斨伯與三臣名殳以集竹爲兵建於兵車者斨方銎斧也古者多以其所能爲名殳斨豈能爲二器者歟往哉者令垂往爲工官汝諧者以所讓三臣爲佐汝與之諧和共治工事也

帝曰疇若予上下艸木鳥獸僉曰益哉帝曰兪咨益汝作朕虞益拜稽首讓於朱虎熊羆帝曰兪往哉汝諧上謂髙上之地山林也下謂卑下之地川澤也益臣名嘗同禹治水烈山澤而焚之芟除艸木驅逐鳥獸故帝問誰可稱予上下艸木鳥獸之職者而僉舉益以對虞掌山林川澤之官周官分爲虞衡二職山與澤曰虞川與林曰衡朱虎熊羆四臣名左氏傳載八元之名有曰伯虎仲熊虎與熊爲二人則朱與羆亦二人也史記謂朱虎熊羆爲伯益之佐往哉者令益往爲虞官汝諧者以所讓四臣爲佐汝與之諧和共治虞事也

帝曰咨四嶽有能典朕三禮僉曰伯夷帝曰兪咨伯汝作秩宗夙夜惟寅直哉惟淸伯拜稽首讓於防龍帝曰兪往欽哉

宅揆典禮之事重與工虞不同故特咨四嶽而皆以有能二字之典謂主掌其事三禮祀天神享人鬼祭地祗之吉禮也禮有吉凶軍賔嘉而此獨言吉禮者蓋以吉禮爲重也伯夷姜姓伯爵夷名也朝臣僉舉稱爵稱名與伯禹同而帝之咨命爵而不名蓋齒徳俱尊不純以臣禮待之也秩品次也宗祖廟也秩宗禮官也品次百神之祭祀而專以秩宗名者蓋以宗廟爲主也周官掌禮者謂之宗伯都家掌祭祀者並謂之宗人名義蓋亦同此夙早也直謂心不斜淸謂潔淨不污禮以敬爲主交神明者自早至夜惟當常敬故曰夙夜惟寅敬所以直內然敬立而內直未易能也惟人欲淨盡無所污濁而後能之故曰直哉惟淸防龍二臣名往欽哉者令伯夷往踐其職而主之以敬也凡事無不當敬典禮者尢當敬故特言欽哉

帝曰防命汝典樂教冑子直而溫寛而栗剛而無虐簡而無傲詩言志歌永言聲依永律和聲八音克諧無相奪倫神人以和

防龍二臣名亦因伯夷之讓而申命之使仍舊職以終其事若前之申命稷契臯陶也冑長也冑子天子之元子公卿大夫元士之適子也直者徑行溫者和煦寛者宏量栗者嚴密剛者堅勁虐者殘酷簡者省約帝言命汝爲典樂之官欲俾汝教冑子以變化其气質之偏也直者不足於溫故欲其溫寛者不足於栗故欲其栗所以益其不及也剛者易至於虐故欲其無虐簡者易至於傲故欲其無傲所以損其太過也四者姑舉其大凡其他莫不皆然而所以變化气質專在於樂是以教冑子必屬典樂之官而周官掌成均之法以樂徳樂語樂舞教國子亦大司樂所職也詩以言陳述其心也在心爲志發言爲詩故詩者所以言其心之志歌以口唱嘆其詩也永長也詩若急疾讀過則其辭短促必歌之於口每字延引遲久使之悠長故歌者所以永其詩之言永或作詠永或同義聲謂五聲最濁者爲宮稍濁者爲商微濁微淸者爲角稍淸者爲徵最淸者爲羽依慿倚也所歌之辭若無淸濁髙下之節自始至終皆同則𨿽遲久悠長亦不足聽故曰歌辭之永必慿依於五聲而抑揚髙下之五者淸濁相間疊用然後錯雜成文而不質俚故曰聲依永律之十二管長者聲濁短者聲淸和謂五聲勻調也蓋宮商角徴羽之髙下無定準必以律管之長短定之每律之宮各有商徵羽而不相亂其長短之度不可有分釐之差然後其聲勻調故曰律和聲聲和律不特歌聲勻調施之八音皆能諧和而無相奪倫矣相奪倫者商太下則奪宮之倫太髙則奪角之倫角太下則奪商之倫太髙則奪徵之倫徵太下則奪角之倫太髙則奪羽之倫羽太下則奪徵之倫太髙則奪變宮之倫不相奪倫而和足以感格神明變移風俗故用之於神則神和用之於人則人和也

帝曰龍朕堲讒說殄行震驚朕師命汝作納言夙夜出納朕命惟允

火熟之土曰堲燭頭之燼亦曰堲皆有熄滅不生之義音與疾相近古字或通用故孔傳曰疾也讒說誣譛人之言也殄行傷害人之事也震動也驚猶駭也師眾也帝言造讒譛以傷害人者駭動眾聽易於惑人我欲熄滅之故命汝爲納言之官凡夙夜之間上言之出下言之入惟其允當而後出納之蔡氏曰命令政教審之旣允而後出敷奏復逆審之旣允而後入則讒說不得行邪僻無自進矣孔疏曰納言者聽下言納於上出朕命者受上言宣於下納言下納於言朕命有出無納官名納言又云出納朕命互相見也○澄曰舜命九官新命者四人禹垂益伯夷也因人之讓而以舊職申命之者五人稷契臯陶防龍也或因汝典樂汝作納言之上有命字遂以防龍二人亦爲新命者非也今案帝問而命臣拜而讓之新命也不問而命不拜不讓者申命也防龍若果新命則臣受君之命豈得不拜王氏曰百揆者百官之首故先命禹養民者王道之始故次命稷富之然後教之故次命契刑所以弼教故次命臯陶工者成器以爲天下利治人之末故次命垂治人者略具然後及艸木鳥獸故次命益自百工至於鳥獸艸木咸若則隆禮樂之時也禮樂者治之大成所以事天地鬼神而和理萬物故次命夷防有禮而後樂生焉故先夷後防陳氏曰羣賢𨿽盛苟讒閒一行則賢者不安前功廢矣命龍於末所以衞羣賢而成其終猶命十二牧終之以難任人夫子論爲邦終之以逺佞人也

帝曰咨汝二十有二人欽哉惟時亮天功

二十有二人四嶽十二牧九官也人君之位天位也人臣之職天職也天下之事無一非天之事故曰天功舜踐位之初詢四嶽咨十二牧命九官而又緫命之曰汝二十有二人者其敬哉惟於是而亮天之事蓋明於其事則善於其職矣

三載考績三考黜陟幽明庶績咸熙

考核實也三考九載也黜貶退也陟升進也幽謂暗於其事而隳廢所職者明謂明於其事而修舉所職者考績至三歷年至九則人之賢否事之得失畢見故黜其幽陟其明考核精賞罰當人人勉力事功是以庶績咸熙也帝旣咨命羣臣史因述其考績黜陟之法於後而並及其效如此且於堯舜二帝在位之事皆以庶績咸熙四字終之辭𨿽簡而所該則大矣

分北三苗

分謂使之離異二人隨順爲從二人相背爲北三苗之君前旣竄於三危而三苗之民尙居故地頑而習惡治水之役違拒上命羣類眾多終必爲亂故遷徙之使分各居不得聚在一處旣全其生又免於亂聖人立心之仁處事之義兩盡其道矣舜在位三十有三載而始薦禹自代今書所載自初年咨命羣臣之外惟有考績分北二條其他無事可見夫子曰無爲而治者其舜也與朱子曰紹堯之後又得人以任眾職故無所爲澄以書稽之尢信

舜生三十徵庸三十在位五十載陟方乃死

前章紀舜攝位之事而於章末敍堯之終此章紀舜在位之事故於章末緫敍舜之始終徵召也陟方猶言升遐也舜生三十年堯方召用歷試三年居攝二十八年通三十年乃嗣堯位又五十年而崩也舜以服堯喪畢之明年正月踐位而此五十載自堯崩之明年始何也蓋堯崩而天下無君舜𨿽未爲天子而紀年則當屬之舜故始自堯崩之明年爲舜元年如漢王五年方並項氏得天下然秦亡而天下無君漢王𨿽未稱皇帝而紀年則當屬之漢故始自入闗之年爲漢元年也韓子曰陟方乃死傳謂舜升道南方以死竹書紀年帝王之沒皆曰陟陟升也謂升天也書曰殷禮陟配天言以道終其徳協乎天也舜之沒云陟者與竹書同文方乃死者所以釋陟爲死也地之東南下如言舜南巡而死冝言下方不得言陟方也朱子曰案此得之但不當以陟字爲句絕爾方猶云䢐乎方之方林氏曰陟方乃死與揚子黃帝堯舜殂落而死文同

此第四章

舜在位之事

臯陶謨

謨謀也典者載堯舜二帝之善政謨者載臯陶禹二臣之嘉言

臯陶曰允迪厥徳謨明弼諧禹曰兪如何臯陶曰都愼厥身修思永惇敍九族庶明勵翼邇可逺在玆禹拜昌言曰兪

迪猶導也明謂明哲之人弼猶輔也諧猶汝諧之諧惇厚而篤也敍各得其倫理也庶眾也勵勉也翼猶弼也言臣之於君信實開導其徳所資之謀謨必以明者爲輔弼而諧和之所謂允迪厥徳者謹其身之所修而思永久則其徳終始如一也身修則家可齊故能惇敍九族所謂謨明弼諧者庶明之人勉勵輔翼則國治也國治則天下可平故自一國之邇可推而及於天下之逺者在此臯陶禹問答於帝前臯陶所言善故禹拜而然其言孟子曰禹聞善言則拜

臯陶曰都在知人在安民禹曰吁咸若時惟帝其難之知人則哲能官人安民則惠黎民懷之能哲而惠何憂乎驩兜何遷乎有苗何畏乎巧言令色孔壬

申上文之意言庶明勵翼者在於知人邇可逺者在於安民帝帝舜也禹謂臯陶言治國平天下惟在於知人安民二者誠能如是之所言然人未易知民未易安帝舜𨿽聖當以二者爲難而不可忽也知人則有明哲之智而能官使人才安民則有惠愛之仁而民心無不歸向巧好令善孔甚也好其言善其色佞僞於外而包藏於中甚深蓋指共工也前此憂驩兜而放之於崇山以其阿黨惑上而害於知人也遷有苗而竄之於三危以其威虐殘下而害於安民也畏巧言令色孔壬之共工而流之於幽州以其靜言象恭姦回叵測而於知人安民俱有害也旣能哲又能惠則知仁兩盡𨿽有如共驩三苗亦不能昏吾之智梗吾之仁而何怪乎憂之遷之畏之哉或問人之難知民之難安何也曰堯舜之智而不徧物當務之爲急天下之人品不一也豈兩耳目之聰明所能盡知修已以安百姓博施於民而能濟眾堯舜其猶病諸天下之民至眾也詎可謂覆載之內無有匹夫匹婦不得其所者乎𨿽大聖人不敢自足也

臯陶曰都亦行有九徳亦言其人有徳乃言曰載采采禹曰何

此以下自亦行有九徳至政事懋哉懋哉言知人之事自天聰明至敬哉有土言安民之事行者行於身徳者得於心言猶王制所謂辯論官材也載始行也采采事其事也觀其身之所行則知其心之所得其別有九者人不可求備苟有一徳可矣此知人之法也先論量其人之有何一徳乃論量其人曰可以事何事此官人之法也何者禹復問其詳而臯陶於下文乃詳陳之也

臯陶曰寛而栗柔而立願而恭亂而敬擾而毅直而溫簡而亷剛而塞彊而義彰厥有常吉哉

此詳陳行有九徳之目願謹慤也亂治也才能可以治亂也擾馴狎也毅果決也亷有分辯也塞實也義合宜也寛宏而縝栗則不濶疏柔順而植立則不懦弱謹願而恭肅則不至於朴野而不文有治才而敬畏則不至於逞能而妄作馴擾而果毅則不至於少斷徑直而溫和則不至於多忤簡略而亷隅則不至於無分辯剛健而有實則非虛矯恃气之剛彊勇而有義則非鬭狠爲亂之彊寛與直對柔與剛對亂與簡對擾與彊對而轉語辭合二長爲一徳則不偏皆天之所與學之所成自然而然之懿非以彼濟此之謂彰著也有常久而不變也徳著於外終始不變是爲吉徳也

日宣三徳夙夜浚明有家日嚴祗敬六徳亮采有邦翕受敷施九徳咸事俊乂在官百僚師師百工惟時撫於五辰庶績其凝

此詳陳言其人有徳乃言曰載采采之意三徳六徳謂九徳之中或得其三或得其六也宣達之也浚謂修事明謂通曉有家卿大夫之家也嚴祗敬禮之也亮亦通曉之謂采亦修事之謂有邦諸侯之國也翕合也兼收而並蓄之曰翕受分別而任使之曰敷施俊才之大而敏者乂才之可以治者百僚百官之屬師師官之長也百工百官之事撫循也五辰四時也木火金水旺於四時土旺於四季各旺七十二日共三百六十日而成一嵗也凝成也卿大夫之有家者得三徳之人日進達而用之足以治其家矣諸侯之有國者得六徳之人日尊禮而用之足以治其國矣天子有天下者於九徳之人合而受之敷而施之使皆事其事各隨其能以居其官則百官長屬所職之事悉不違時故循四時之序而眾功皆成也

無教逸欲有邦兢兢業業一日二日萬幾無曠庶官天工人其代之

承上文言天子所以用九徳之人者蓋不能自治天職故也無毋通禁止辭教謂上行而下效之逸謂安逸欲謂嗜欲兢兢戒謹業業恐懼幾微也曠廢也天子者諸侯之視效不可導之以逸欲當戒懼一日二日之萬幾一日二日日之至淺萬幾事之至繁一日二日之間事之細微至於萬焉其可逸欲而不兢業乎已𨿽兢業然萬幾之多豈一人所能自治庶官與我共治者也蓋天子所事皆天之事天以此事付之君君不能自治而分之人是庶官所治之事皆代天而爲之也其可有一職之曠廢乎孔氏曰曠空也位非其人爲空言官不可以非才

天敍有典勑我五典五惇哉天秩有禮自我五禮五庸哉同寅協恭和衷哉天命有徳五服五章哉天討有罪五刑五用哉政事懋哉懋哉

五庸舊本作有庸今從馬本勑教戒督勉之意我通言君臣自由也寅恭皆敬也寅在心恭在貌和謂不乖衷卽典禮也五服五等之服九章至一章是也章顯也承上文天工人其代之而言父子君臣夫婦兄弟朋友有自然之倫乃天所敍也而五者之典各惇其所當惇者勑於我則不可無司徒之官親疏貴賤尊卑隆殺有自然之品乃天所秩也而五者之禮各庸其所當庸者由於我則不可無秩宗之官君臣當內同其寅外協其恭以和此典禮之衷使民彛物則各得其正而無乖戾也命徳者天也隨其徳之大小而章之以五等之服則不可無百揆之官討罪者天也因其罪之輕重而用之以五等之刑則不可無士師之官命討之政事君臣當勉勉無已不可使賞罰有一之不當也此所謂天工人其代之者也

天聰明自我民聰明天明畏自我民明威達於上下敬哉有土

威古文作畏二字通用明者顯其善畏者威其惡上謂天下謂民天之聰明非有視聽因民之視聽以爲聰明天之明畏非有好惡因民之好惡以爲明畏天不在天而在民上天下民通徹爲一民卽天也故能安民則民懷而天眷之不能安民則民離而天釋之矣有土之君其可不敬哉

臯陶曰朕言惠可厎行禹曰兪乃言厎可績臯陶曰予未有知思曰贊贊襄哉

思曰之曰當作日襄去衣而耕也勤力服事之意臯陶謂我所言良可以厎行禹然之謂汝之言厎行之可以有功臯陶謙辭言我未有所知不敢計功也但思每日贊助於帝勤力服事而已

此第一章

帝曰來禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩懷山襄陵下民昏墊予乘四載隨山刋木曁益奏庶鮮食予決九川距四海濬畎澮距川曁稷播奏庶艱食鮮食懋遷有無化居烝民乃粒萬邦作乂臯陶曰兪師汝昌言

孜孜勤勉不已之意禹臯陶相與問答於帝前臯陶旣陳謨於帝呼禹使之亦陳其言禹拜而嘆美謂臯陶之謨至矣我更何所言惟思日孜孜以務事功而已臯陶問其所以孜孜者禹乃言前此勤勞治水之事昏瞀謂四顧茫然莫知所之也墊下謂卑下之地爲水所及也四載水乘舟陸乘車泥乘輴山乘樏也輴史記作橇漢書作毳以板爲之其狀如箕擿行泥上樏史記作橋漢書作梮以鐵爲之其形如錐長半寸施之履下以上山不蹉跌也隨循刋除也蓋水湧不平地皆水不沒者山耳故循山伐木以通治水之道路也奏進也肉食曰鮮水土未平民未播種曁益教民以田進刋木所得禽獸之肉以食也九川九州之川距至濬深也周官一之間廣尺深尺曰畎一夫之間廣深二尺曰遂一井之間廣深四尺曰溝方十里爲成成閒廣深八尺曰洫方百里爲同同閒廣二尋深二仭曰澮皆田間水道此言畎澮而不及遂溝洫舉小大以包其餘也先決九川之水使至於海次濬畎澮之水使至於川也播謂播種百谷也艱漢今文作根謂百谷根生其實可食者也或曰難也人力所成得之不易也曁稷教民播谷以供食然可耕之地尙少故又教民以漁兼進決水所得魚鱉之肉以食也懋大傳作貿貿易也遷徙也化變換也居儲積也兩相貿易遷有於無變化其所居積之貨也烝眾也米食曰粒蓋水患悉平民得播種之利而山林川澤之貨有無相通以濟匱乏然後庶民皆得粒食而萬邦興於治也禹之意謂今水患𨿽平然不敢忘昔之勤勞而遂安逸欲常如治水之時所謂孜孜者如此而臯陶以其言爲可師也

禹曰都帝愼乃在位帝曰兪禹曰安汝止惟幾惟康其弼直惟動丕應徯志以昭受上帝天其申命用休禹旣自述其孜孜之意乃進戒於帝俾愼於居位居天位甚難𨿽聖人不可忽易愼之之道安汝止以下是也止謂心之所止蓋一物有一則皆具於心各有所止凡事之來物各付物循其自然之則曰安審事之幾於始省事之康於終其輔弼又得直人斯無過舉矣徯待凡所作爲大應下民期望之志得人心斯得天心故以此明答上帝眷祐之心則天亦申重其已然之命而嘉羙之也

帝曰吁臣哉鄰哉鄰哉臣哉禹曰兪

帝之意謂此非吾所自能實賴臣鄰之助臣謂任事之臣當時九官如周之六卿者是也鄰謂君所親近左輔右弼前疑後丞如周之師傅保者是也君與爲師友而不臣之故不曰臣而曰鄰鄰以輔成君徳臣以分治天職禹所謂弼帝所謂鄰也輔成君徳之鄰固所當重分治天職之臣亦不可輕故帝因禹言弼直而並言之互言至再以見反覆丁寧之意

帝曰臣作朕股肱耳目予欲左右有民汝翼予欲宣力四方汝爲予欲觀古人之象日月星辰山龍華虫作防宗彞藻火粉米黼黻絺繡以五采彰施於五色作服汝明予欲聞六律五聲八音七始詠以出納五言汝聽此帝言所資於臣之事股足髀肱手臂左右有民謂內治畿甸厚民生利民用正民徳也翼如鳥翼謂在身兩旁夾持覆防宣力四方謂外使諸侯諭志意布徳化救災患也爲獸名猴屬有力便捷效使令趨事功者似之黃帝始制衣裳古人蓋謂黃帝象謂肖其形狀星辰凡經星布列周十二辰者皆是此謂星宿三星名爲大辰者也華虫有文華之羽虫雉也防與繪同畫也宗彞宗廟盛郁鬯之尊名曰彞周有六彞虎彞蜼彞爲上藻水中聚藻粉米白米黼黻黼爲斧形刄白身黒黻兩己相背靑黒綫繡絺讀爲黹刺繡也象日月星辰山龍華虫六者作爲繪畫於上衣象宗彞藻火粉米黼黻六者黹爲繡紋於下裳采五色之物藍砂粉墨雌黃之屬繪則以五采澤之於筆繡則以五采染之於綫彰施彰顯而施用之也五色靑黃赤白黒也明謂察其物象采色之合法也七始詠孔氏傳作在治忽史記引書作來始滑惟漢書律曆志引書作七始詠今從之七始國語謂之七均蓋六陽律六陰律各有宮商角徵羽三分損益隔八相生十二管之中用其五爲五聲然宮與商商與角徵與羽相去皆一律角與徴羽與宮相去獨二律一律則近而和二律則逺而不相及五聲之序宮生徵徵生商商生羽羽生角至角則窮矣角又隔八下生其律位與宮相比謂之變宮則羽聲距正宮𨿽間二律而距變宮止聞一律矣變宮又隔八土生其律位與徵相比謂之變徵則角聲距正徵𨿽間二律而距變徵止聞一律矣正聲五變聲二每律用七聲爲均相和而均調故曰七均七聲疊用以終始一調故曰七始先有六律然後可定五聲宮徵該正變二變非正聲故止曰五聲也五聲定則被之八音之器而奏七始之均詠歌也八音之外有人聲也人聲之精者爲言五言唇齒舌牙喉之音爲言各不同也或曰五方之言也樂工審於聲音故亦能辯人之聲音而使之出納五言也聽謂審其聲律音調之中倫也帝欲左右而臣翼之作肱也帝欲宣力而臣爲之作股也帝所欲觀而臣明之作目也帝所欲聞而臣聽之作耳也有民蓋后稷司徒所職四方蓋四嶽十二牧所職服色蓋典禮所職聲音蓋典樂所職翼爲明聽皆曰汝者禹與羣臣咸在而禹作揆兼緫眾職也

予違汝弼汝無面從退有後言欽四鄰

此帝言所資於鄰之事違戾也我有違戾於道汝當弼正其失汝無面諛以爲是而背毀以爲非不可不敬爾四鄰之職也四鄰謂在前在後在左右也帝舜之時輔弼疑丞之庶官不可知其爲誰或百揆四嶽亦兼此職如周以六卿兼三公也曰汝弼曰汝無面從責之禹及居是官而在帝側者林氏曰舜大聖人夫豈有違於道禹亦大聖人豈有面從後言無是而猶儆戒所以爲聖呂氏曰舜非有所歉而畏人之後言非容受有所未盡而致人之後言虞廷之臣非肯欺其君而面是背非者聖人敬畏無已虛懷待諫惟恐過之不聞言之不盡故其求之切也如此大傳曰古者天子必有四鄰前曰疑後曰丞左曰輔右曰弼其爵視卿其祿視次國之君其爲人也仁好學多聞道順天子未嘗有過者謂之疑其位在前彊立敢斷輔善從義者謂之輔其位在左亷潔切直弼過諫邪者謂之弼其位在右齋給便利善應顧問而不回者謂之丞其位在後天子中位而聽朝四鄰維之是以慮無失計舉無過事也

庶頑讒說若不在時侯以明之撻以記之書用識哉欲並生哉工以納言時而颺之格則承之庸之否則威之帝與禹言欲臣鄰各盡其職以助已而未任之人亦欲教養以成其才蓋百官世冑萬民之俊選及諸侯所貢之士皆他日居臣鄰之職者其可用之才固將論定而官使之其間有庶頑讒說不在是選者儻以爲不可用而遽棄之慮有遺才之失故必命掌教掌樂之官悉心造就冀其攺過遷善而得爲吾用侯張侯以射也如王制所謂司徒命鄕簡不率教者以告耆老皆朝於庠習射上功是也明之使自明也射之禮必明於進退周旋升降揖讓之儀必明於騶虞貍首采蘩采蘋之節又必內志正外體直持弓矢審固而後可以中所以開悟其心思智識者非一故曰以明之撻撲也如儀禮鄕射記所謂楚撲長如笴射者有過則撻之是也記之使之自記也人有不善每欲諱防不遭戮辱稍久卽忘恥不甚則悔不深悔不深則攺不力射而有過及犯教者撻之中庭眾所共見辱莫大焉所以堅牢其羞惡憤悔者至切故曰以記之書用識哉者謂嵗時常教習之苟其有一善則書而識之以待考校如周官族師屬民讀法書其孝弟睦婣閭胥聚眾庶讀法書其敬敏任卹是也夫習射而使之明撻過而使之記又用書以識其善道之齊之懲之勸之至再至三而未已者欲其並生而已善者生之徒不善者死之徒攺不善而從善是與之並生也已上蓋使掌教者教之猶以爲未足又使典樂者教之工謂樂工納言樂工平日所納之言也颺播揚也工以所采詩歌之時時播揚倡嘆以曉諭感動之而興起其善心如周官大司樂以樂語教國子興道諷誦言語是也承進也威謂屏之責之也其攺過而至於善者則進之用之其不可化而終不攺者則屏之責之也嗚呼帝舜爲君爲師之道仁之至義之盡也

禹曰兪哉帝光天之下至於海隅蒼生萬邦黎獻共惟帝臣惟帝時舉敷納以言明庶以功車服以庸誰敢不讓敢不敬應

兪哉者然之而不盡然蘇氏謂與春秋傳諾哉意同是也隅角也海隅四海之隅蒼生艸木蒼蒼然而生之處言極其逺也黎獻黎民之賢者庶朱子云當作試由音相近而訛也帝徳光輝逺被普天之下以至海隅艸木所生之地萬邦黎民之賢誰不感慕興起共願爲帝朝之臣惟帝於是而舉之旣敷納之以其言又明試之以其功必其言之施於事而有功然後賜以車服而用之用人之際如此精別誰敢不以敬以讓而應上之求言此蓋謂諸侯所貢之士必不敢爲頑讒也不言國之俊選者以逺包近也

帝不時敷同日奏防功無若丹朱傲惟慢遊是好傲虐是作防晝夜頟頟罔水行舟朋淫於家用殄厥世敷同孫氏謂猶言普同也帝之用人試其言之有功然後用不是普同無分別而日進無功之人世冑非才者不得世其官故以丹朱示戒堯處子朱於丹淵爲諸侯丹者朱之國名也慢怠慢也因怠惰而好逰行也傲嬉戲也因嬉戲而爲虐害也不分晝夜頟頟不休息此好慢遊之事罔水行舟如奡之平地蕩舟此作傲虐之事朋猶言羣聚也羣聚而淫亂於家也殄絕也世者世堯之天下也丹朱不肖堯以天下與舜而不與朱故曰殄厥世言此蓋以儆公卿大夫元士之子使之不敢爲頑讒也

予創若時娶於塗山辛壬癸甲啟而泣予弗子惟荒度土功

創懲也塗山國名壽春縣東北有山名曰塗山國蓋近此山也啟禹子泣聲荒大度營爲也圡功治水之事也禹言我懲創丹朱之如此故娶妻歷辛壬癸甲四日卽往治水其後過門不入聞子啟泣聲不暇子之惟以荒度土功爲急朱子曰丹朱如是故不得爲天子我如此勤苦故有功以此戒教令莫如丹朱而如我也

弼成五服至於五千州十有二師外薄四海咸建五長各迪有功苖頑弗卽工帝其念哉

夾持以正弓體曰弼薄迫近也治水事畢經理天下定爲五服之制每一服一面五百里兩面相夾而成千里如弓之弼然五服共五千里旣別九州後增其三一州立一州牧爲之師故有十二師內自侯服而始外迫四海之逺皆建五等諸侯爲之長師統諸侯者也長君一國者也有師有長各使導迪其民以趨事功惟三苖之國於治水之前已竄其君於三危而其民畱居故土者習頑不順政教治水之時不就官司之徵役在內讒說之頑可化也在外苗民之頑未易化帝其念之哉苗民之頑其後帝分北之猶殷民之頑周公遷之於洛蓋所以化其頑也

帝曰廸朕徳時乃功惟敍臯陶方祗厥敍方施象刑惟明

敍者無一事之不理也帝言導廸朕徳者是汝之功惟當更使事事咸敍又言臯陶爲禹之助方祗敬其當敍之事方示人以畫像之刑凡猾夏之蠻夷姦宄之寇賊有刑以待之惟當更加明審蓋因禹臯陶謨之後歸美二臣而又欲其加勉也

此第二章

防曰戛擊鳴球搏拊琴瑟以詠祖考來格虞賔在位羣後徳讓

此堂上之樂戛亦擊也戛輕擊重球玉磬石音也叩之則鳴故曰鳴球搏猶擊也輕手取聲曰拊琴瑟絲音也詠登歌也鳴球琴瑟其聲淸越和平可與人聲相比故戛擊搏拊之而詠也祖考所祭之祖考虞賔丹朱也在位內百官也羣後外諸侯也皆助祭者虞賔不臣故序內外諸臣之上徳讓有相讓之徳也樂作而所祭者來格助祭者徳讓則神人無不和矣

下管鞀鼓合止柷敔笙鏞以間鳥獸蹌蹌

下謂堂下之樂管竹音也堂上之樂以歌爲主故謂之升歌堂下之樂以管爲主故謂之下管鞀小鼓鼓大鼓革音也合止爲二音合作止則敔止柷木音敔當是土音塤之類而舊說相傳以爲斵木成伏虎狀背有鉏鋙櫟之以爲聲蓋因敔名而生鉏鋙之義必不然也笙匏音也列管於匏中又施簧於管端鏞大鐘金音也堂下之吹與堂上之歌相間故曰閒蹌蹌舞貌鳥獸蹌蹌而舞則萬物無不和矣孔疏曰樂上下疊奏而曲成神人鳥獸之應上下共致以神人尊而在上故配堂上之樂言之鳥獸賤而在下故配堂下之樂言之非堂上之樂獨感神人堂下之樂偏感鳥獸也

簫韶九成鳯凰來儀

簫韶舜樂名簫字本作箾舞者所執之物成謂樂曲之一終也樂曲終必變而更奏周官言九變傳言九奏與九成之義同鳳凰靈鳥也儀有容儀也箾韶合奏九成而樂大備𨿽靈鳥瑞物不常有者亦感至和而來儀也

防曰於予擊石拊石百獸率舞庶尹允諧

此又一時之言拊猶言戛也石通球而言石音貴於眾音故韶樂以球爲首商頌亦言依我磬聲也百獸該物之飛走庶尹該官之正貳方擊拊石音不待眾音備奏而已能召人物之和上文先言神人而後鳥獸以尊卑爲序此先言百獸而次庶尹以難易爲序防言樂如此蓋有舜之徳是以有防之樂道徳樂之本聲音樂之具舜徳極大極盛而韶樂又盡善盡羙故其感應之妙古今莫及

此第三章

帝庸作歌曰勑天之命惟時惟幾

凡樂必有歌辭上章載韶樂感應之效驗此章載帝朝君臣之歌詩勑天之命謂以天命難保相教戒督勉也惟時惟幾謂無一時不勑無一事不勑𨿽須防不敢忘𨿽細微不敢忽也此帝先言其所以作歌之意

乃歌曰股肱喜哉元首起哉百工熙哉

股肱臣也喜歡喜而有爲元首君也起謂作興而無怠百工熙哉謂百工之職業廣大光明也此惟時惟幾而勑天命者也

臯陶拜手稽首颺言曰念哉率作興事愼乃憲欽哉屢省乃成欽哉

拜手首至手稽首首至地先拜手而後稽首九拜中之吉拜也颺言揚其聲而言也念哉令同列思念帝歌之意作起也振之意興事謂建立其事不可頽廢也憲法也率皆起而立事事必循法所當致愼於始事𨿽已成猶當屢省於終始終同一敬也此臯陶先拜帝歌又言所以賡帝歌之意

乃賡載歌曰元首明哉股肱良哉庶事康哉又歌曰元首叢脞哉股肱惰哉萬事墮哉

賡續也載始也帝歌則先臣後君臯陶賡則先君後臣君以知人爲明臣以任職爲良如此則庶事安泰也叢脞煩碎也惰懈怠也墮傾圯也君不識體要而行臣之事臣虛竊祿位而怠君之事則萬事廢壞矣王氏曰前言庶事後言萬事甚言叢脞與隋之敗事也

帝拜曰兪往欽哉

蔡氏曰帝拜重其禮也然其言而曰汝等往治其職不可不敬也陳氏曰典謨之書皆以欽終之

此第四章

書纂言卷一﹤經部﹐書類﹐書纂言﹥

欽定四庫全書

書纂言卷二

元吳澄撰夏書

夏禹有天下之號也禹貢成於堯之時而系之夏書者禹之王以是功也

禹貢

貢者下供上之名林氏曰是篇有貢有賦而獨以貢名篇者孟子曰夏后氏五十而貢則貢又夏后氏田賦之總名也

禹敷土隨山刋木奠髙山大川

禹先分布九州之土地以別州界隨山之斬木通道又定其山之髙者川之大者以爲各州綱紀然後因界分相其便冝而施功焉

此第一章

緫敍大槪以起後章

冀州

冀州堯都之地三面距河兗河之西雍河之東豫河之北八州皆言疆界而冀不言者以尊帝畿示天子無外之意

旣載壺口治梁及岐

旣者已事之辭載始有事也壺口山名龍門之上口也在隰州吉鄕縣東南梁呂梁山也在石州離石縣東北春秋成公五年梁山朋壅河爾雅云梁山晉望謂此山也岐狐岐之山也在汾州介休縣勝水所出東北流注於汾呂不韋謂龍門未辟呂梁未鑿河出孟門之上水溢逆流孟門蓋在壺口之下流壺口治則河流壺之中而不復出其上矣自是乃治梁治岐魏志曰梁山北有龍門大禹所鑿新安王氏曰龍門兩山夾河其一在洚州龍門縣其一在同州韓城縣陳氏曰水患莫甚於河河之險在於龍門孟門蓋孟門龍門乃河之上下口爲河之巨扼故首治之呂氏曰此禹最用功處孟子謂禹行其所無事如鑿龍門豈得爲無事鑿其所當鑿不憚難而止乃是行其所無事也林氏曰鑿者疑就狹處鑿而廣之未必如賈讓所謂隳斷天地之性也蔡氏曰梁岐二山河水所經治之所以開河道先儒以爲雍州梁岐者非是

旣修太原至於嶽陽

修因鯀之功而修之也廣平曰原太原河東太原府也嶽太嶽山在晉州霍邑縣東山南曰陽今嶽陽縣地也從太原至嶽陽皆修之蓋汾水出太原經太嶽東入於河此導汾水也朱子曰他所舉山川皆先地後績覩成功而言也壺口梁岐太原獨先績後地本用功之始而言也豈治之有難易歟

覃懷厎績至於衡漳

覃懷地名漢河內郡懷縣今懷州也衡漳水名衡古橫字漳水二源一出平定軍樂平縣少山者名淸漳一出潞州長子縣鳩山者名濁漳東至涉縣合淸漳東北至定逺軍東光縣入北河曽氏曰地形南北爲從東西爲橫河自大伾而北流漳水東流而注之河從漳橫故曰衡漳蔡氏曰桑欽云二漳異源而下流相合同歸於海唐人亦言漳水能獨達於海請以爲瀆而不云入河者蓋禹導河自洚水大陸至碣石東北入海周定王五年河徙砱礫則漸遷而東漢初漳猶入河其後河日以東而漳水益逺至欽時河自大伾而下已非故道而漳自入海矣故欽與唐人所言如此

厥土惟白壤

無塊曰壤白色也壤質也水害旣去土復其常故以土色質辧土之所宜也王氏曰冀土非盡白壤其大致然也余州仿此

厥賦惟上上錯厥田惟中中

賦者上稅下之名粟米兵車之類錯猶閒也賦上上第一等閒或第二等田中中第五等田賦之等不同何也賦之九等以各州嵗入緫較其多寡而爲髙下也之最多者爲上上田之九等以各州土地所宜較其肥瘠而爲髙下也地之最肥者爲上上林氏曰冀州先賦後田者畿內之地並與廛裏場圃關市之徵之如周官載師所載非但田賦也他州皆先田後賦蓋賦出於田而已

恆衞旣從大陸旣作

恆衞二水名恆水出定州曲陽縣恆山北谷東流合滱水至瀛州髙陽縣入易水氏曰今恆水西南流至眞定府行唐縣東流入滋水又南流入衡水非古逕矣衞水出眞定府靈壽縣東流合滹沱河過信安軍入易水從從其道也大陸蔡氏曰髙平曰陸禹河自澶相以北在貝冀以及枯洚之南皆穿西山踵趾以行班馬王橫所謂載之髙地是也及其已過信洚之北則西山斷曠然四平蓋此處謂之大陸杜佑李吉甫以邢趙深三州爲大陸者得之孫炎以爲鉅鹿北廣阿澤河所經者非是程氏曰古河未嘗逕邢行鉅鹿之廣阿也作謂耕治水患旣息而平地之廣衍者可耕治也敍此於田賦之下以其成功在田賦旣定之後呂氏曰言於田賦之前者其害大不可不先治也言於田賦之後者其害小故徐治之也

防夷皮服

防海中山皮服制皮爲衣海防之夷以皮服來貢也

夾右碣石入於河

碣石在漢右北平郡驪城縣遼西臨楡縣河入海處蓋在碣石東南冀州三面距河他州貢物必達於海而後至帝都故八州敍事於章末紀其入貢之道冀州天子所自治故無貢篚惟有島夷皮服之貢島夷來貢所經之道東海在左碣石在右來行其閒由海入河而達帝都也

此第二章

濟河惟兗州

東南據濟西北距河蘇氏曰河濟之閒相去不逺兗州之境東南跨濟非止於濟也蔡氏曰河昔北流兗州之境北盡碣石河右之地後淪於海河益徙而南濟河始相去不逺林氏曰濟古文作泲說文注云此兗州濟也其從水從齊者說文注云出常山房子縣贊皇山濟泲音同字異當以古文爲正澄案導水章所敍冀州之濟兗州之濟實一水也濟泲二字蓋通用注說文者因二字而以北濟南泲爲二水非也

九河旣道

孔氏曰河水分爲九道在此州界蔡氏曰唐滄州卽漢漸海羣地北境與平州接相去五百餘里禹之九河當在其地後爲海水淪沒故其迹不存九河入海之處有碣石在其西北岸九河水道變遷而平州正南有山名碣石者去海岸五百餘里則是古河自今已爲海處始分爲九而淪於海矣漢王橫言昔天常連雨東北風海水溢西南出浸百里九河之地已爲海水所漸酈道元亦謂九河碣石苞淪於海此說是也澄案後儒蓋因爾雅九河之名而誤道水得其道也後仿此

雷夏旣澤

雷夏在濮州雷澤縣西北澤者水之鐘也孫氏曰旣澤向未爲澤今始爲澤也呂氏曰治水不出兩端川流澮則相轉而已達海使之有所歸也或不可以達海則損百里之地因其以爲澤使之有所容也

灉沮防同

灉沮二水名兩相合謂之防合爲一謂之同新安王氏曰九域志濮州有沮溝卽禹貢灉沮防同者沮溝出濮陽灉水出曹州下流相合

桑土旣蠶是降丘宅土

桑土冝桑之土也兗地冝桑後之濮上桑間可驗也地髙曰丘兗地卑民皆升髙丘以避水今水退而桑土旣可蠶矣於是民始下髙丘而居平土也

厥土黒墳厥艸惟繇厥木惟條

墳土脈墳起也如左氏傳所謂祭之地地墳是也繇抽也條長也呂氏曰兗水最甚艸木至是始抽始長與包喬不同

厥田惟中下厥賦貞作十有三載乃同

田中下第六等貞猶木之貞榦貞榦在下枝條在上貞者物之下事之終也賦下下第九等言在九州之下九等之終也禹治水八年十有三載通治水八年言之則此州水平其後他州五年歟同謂一州之內或髙或下水患皆平若有一處未平則不可謂同也兗水最甚故作治十有三載乃同也

厥貢漆絲

貢者謂諸侯貢天子故畿外八州皆有貢先漆絲以土地最冝者先之也他州仿此

厥篚織文

篚者所貢之物入於篚也篚竹器筐屬幣帛必承以篚所謂篚厥黃也織文織而成文綾羅之屬東陽馬氏曰周官九貢一曰祀貢菁茅是也二曰嬪貢絲枲是也三曰器貢浮磬是也四曰幣貢琨瑤皮革是也五曰材貢杶榦栝柏篠簜是也六曰貨貢貝金珠是也七曰服貢絺紵織文是也八曰斿貢羽毛是也斿旗之有旄垂下者九曰物貢魚鹽橘柚是也林氏曰八州之貢兗雍最寡荊揚最多然各因土地所宜𨿽有多寡而無輕重

浮於濟漯達於河

泛舟於水謂之浮自水通水謂之達案地誌漯水出東郡東武陽至千乘入海程氏謂此乃漢河與漯殊異澄嘗浮濟舟人言漯合於濟孔疏曰自漯入濟自濟入河

此第三章

海岱惟靑州

東北至海西南距岱岱泰山也在襲慶府奉符縣西北三十里孔疏曰東北當跨海堯時靑州越海而有遼東舜分靑州爲營州卽遼東也漢公孫度據遼東自號靑州刺史矣

嵎夷旣略

嵎夷卽堯典嵎夷蓋海濵之夷在登州略爲之封畛也

濰淄其道

濰淄二水名濰水出宻州莒縣東北濰山北至濰州昌邑入海淄水出淄州淄川縣東南七十里原山東至靑州壽光縣入濟其者將然之辭上言旣道旣者已然之辭林氏曰河濟下流兗受之淮下流徐受之江漢下流揚受之靑𨿽近海然不當眾流之衝但濰淄二水順故道則功畢矣比之他州用力最省者也

厥土白墳海濵廣斥

濵水旁也斥咸土也可煮爲鹽東方謂之斥西方謂之鹵平土則白而墳海濵之土則處處皆斥鹵故曰廣斥

厥田惟上下厥賦中上

田上下第三等賦中上第四等也

厥貢鹽絺海物惟錯岱畎絲枲鉛松怪石

鹽斥地所出絺細葛也海物水族排蜃羅池之惟或在句中猶言與及曁也或在句端猶如越如若也錯石可磨礪者也詩云他山之石可以爲錯畎谷也枲麻也鉛黒錫也怪石怪異之石碔砆之屬岱山之谷出此五物林氏曰凡貢不言所出之地者一州所出皆可貢言所出之地者以此地所產爲良也

萊夷作牧厥篚檿絲

萊夷萊山之夷作謂耕作牧謂放牧夷人以耕牧爲業也檿山桑也野蠶食山桑成蠒其絲中琴瑟以之爲繒堅韌異常惟東萊出此絲水平而萊夷之地可作牧矣故篚檿絲而來貢也

浮於汶達於濟

汶水出原山西南至鄆州中都縣入濟蓋淄水出原山之陰汶水出原山之陽不言達河者達濟則自濟可達河矣

此第四章

海岱及淮惟徐州

東至海北距岱南至淮林氏曰北接靑州則至岱南接揚州則至淮一州之境有四至七州止言二至此獨載三面者止言海岱則嫌於靑止言淮海則嫌於揚故言海岱及淮而後徐州之疆境始別

淮沂其乂蒙羽其藝

淮沂二水名淮之源出於豫之境至揚徐閒始大其泛溢爲患尢在於徐故淮之治於徐言之沂水出沂州沂水縣艾山行六百里南至下邳入泗源出尼丘山西北徑魯雩門卽曽浴沂處又一源出武陽冠石山又一源出黃山又有出沂州費縣者皆曰沂水乂治也徐之水非一獨舉淮沂者蓋徐州泗水爲大而淮沂二水與之並沂在上流而入泗水淮在下流而受泗水二水治則他無不治矣羽二山名山在費縣西北八十里跨兩邑閒費縣在其東南陰縣在其東北顓防國在費縣西北故爲東主羽山在沂州臨沂縣之東南海州朐山縣之西北藝言可種藝也

大野旣豬東原厎平

大野澤名在鉅野縣北五里其澤廣大南通洙泗北連淸濟俗呼梁山泊水蓄而復流曰豬東原漢東平國卽鄆州也後爲東平府以地之平故曰東平在徐西北謂之東者以在濟東故也東平國景帝時亦名濟東國東平下濕自古多水患後世徙其城厎平者水患已去厎於平也蔡氏曰大野東原所以志濟

厥土赤埴墳艸木漸包

土黏曰埴黏泥如脂之膩也考工記言摶埴老氏言埏埴土黏膩故可摶可埏而爲器埴墳其土質有黏膩者有墳起者漸進長也包叢生也

厥田惟上中厥賦中中

田上中第二等賦中中第五等也

厥貢惟土五色羽畎夏翟嶧陽桐泗濵浮磬淮夷蠙珠曁魚

土五色謂靑黃赤白黒五種之土徐土赤而五色亦間有之案周書作雒篇曰建大社於國中其壝東靑土南赤土西白土北驪土中央舋以黃土將建諸侯鑿取其方面之土包以黃土苴以白茅以爲土封故曰受削土於周室此貢土五色蓋以爲是用也羽畎羽山之谷也夏五色具也翟雉也五色之雉羽中旌旄嶧山名下邳縣有葛嶧山嶧陽嶧山之南也桐特生之桐材中琴瑟泗水名出泗水縣桃西北陪尾山源有泉四因以爲名西南經曲阜分爲二派南洙北泗至瑕丘復合又經魚臺東南過沛彭城又過下邳入淮泗濵泗水之二旁也浮磬石露水濵若浮於水然或曰泗水旁近石浮生土中不根著者也下邳有石磬山或以爲古取磬之地不曰石而曰磬成磬而後貢也淮夷淮北之夷蠙蚌之別名淮有羙魚謂之淮白魚夏翟桐浮磬珠魚各有所產之地非他處所有故詳其地

厥篚纎縞

黒繒纎黒經白緯縞白繒

浮於淮泗達於河

自淮而泗自泗達於河或謂泗水不可達河者蘇氏曰自淮泗入河必道於汴世謂隋煬始通汴入泗禹時無此水道此考之不詳也漢書項羽與漢約中分天下割鴻溝以西爲漢東爲楚文頴注云於滎陽下引河東南爲鴻溝以通宋鄭陳蔡曹衞與濟汝淮泗防於楚卽今官渡水也魏武與紹相持於官渡乃楚漢分裂之地自秦漢有之安知非禹迹邪晉王濬伐吳杜預與書云足下當徑取秣陵自江入淮逾於泗汴溯河而上振旅還都王濬舟師古今絕倫而自汴溯河可以班師則汴水之大小當不減於今足以見秦漢魏晉皆有此水道非煬帝創開也禹貢九州之末皆記入河水道而淮泗獨不能入河理不應爾意此水道其後或爲鴻溝或爲官渡或爲汴皆引河而注之淮泗也

此第五章

淮海惟揚州

北至淮東南至海

彭蠡旣豬陽鳥攸居

彭蠡澤名跨豫章鄱陽之境廣百里受歙信饒撫之水及洪州東境水豬者名鄱陽湖流出名揚瀾左蠡防吉筠之水及洪西境之水皆防過南康至湖口縣入江陽鳥鴈也冬月居於此澤洲渚之閒千百爲羣日冬南夏北鴈九月而南正月而北隨日南北趨暖避寒故曰陽鳥

三江旣入震澤厎定

唐仲初吳都賦注松江下七十里分流東北入海者爲婁江東南流者爲東江並松江爲三江其地今亦名三江口吳越春秋謂範蠡乘舟出三江之口者是也入謂入海蘇湖之水於此入海也震澤太湖一名五湖在吳縣西南五十里今湖州也震如三川震之震俗謂湖翻太湖之水震蕩難定故名震澤江之下流三江旣入海則震澤厎於定也

篠簜旣敷厥艸惟夭厥木惟喬厥土惟塗泥

篠箭竹簜大竹竹濶節曰簜少長曰夭喬髙也塗泥水泉濕也下地多水其土淖新安王氏曰兗徐言艸木於厥土之下其土髙下燥濕同兼山林言之也揚之塗泥惟言沮洳之多山林不與故言艸木於厥土之上

厥田惟下下厥賦下上上錯

田下下第九等賦下上第七等上錯錯在下上之上言間出第六也九等分爲三品下上與中下異品故特言上錯也

厥貢惟金三品瑤琨篠簜齒革羽毛惟木防夷卉服三品金銀銅也瑤琨皆羙石瑤次玉琨次瑤篠材中矢笴簜材中樂管亦可爲符節周官掌節有英簜齒象齒革犀兕革羽鳥羽毛牛毛木楩梓豫章之屬凡木之可用者皆是防夷東海南海防上之夷卉艸也卉服織艸以爲衣服也

厥篚織貝

貝錦名詩云成是貝錦染其絲五色織之成文者曰織貝不染五色而織之成文者曰織文

厥包橘柚錫貢

凡貢物有宜入篚而貢者有宜包裹而貢者故又出厥包一條於厥篚之外小曰橘大曰柚錫與也言下與上有時特獻送而貢非常制也故曰錫貢錫貢字例當在貢物之上爲嫌厥篚之文系以錫貢則不成辭故言之於貢物之下

沿於江海達於淮泗

順流而下曰沿沿江入海自海入淮自淮入泗泗可達河而至帝都矣林氏曰禹時江淮未通故揚州入貢必自江以入海然後達於淮泗至吳夫差掘溝通水與晉防黃池然後江淮始通孟子謂禹排淮泗而注之江蓋誤指吳王所通之水以爲禹迹澄謂江北淮南地髙於水𨿽曰溝通江淮兩水之間掘一橫溝兩端築堤壅水在溝中若欲行舟須自江中拽舟上溝行溝旣盡又拽舟下淮江淮二水實未嘗通流也此第六章

荊及衡陽惟荊州

北距南條荊山南盡衡山之陽

江漢朝宗於海

朝宗諸侯見天子之名也春曰朝夏曰宗江漢合流於荊去海尙逺然水道已安而無汜濫橫流之患其奔趨於海猶諸侯朝宗也

九江孔殷

九江今之洞庭也經言九江在長沙下雋西北楚地記言巴陵瀟湘之淵在九江之間今嶽州巴陵縣卽楚之巴陵漢之下雋也洞庭正在其西北則洞庭爲九江審矣今沅水漸水元水辰水敍水酉水澧水資水湘水皆合於洞庭意以是名九江也孔甚殷盛也言九水之合有所容歸其流甚盛也漢志以九江爲在廬江之尋陽縣者非是蓋尋陽乃揚州之境不屬荊州且惟一江而已不見有九江而孔疏又以彼處九江之名起於近代則非禹貢所謂九江也

沱潛旣道云土夢作乂

爾雅曰水自江出爲沱自漢出爲潛江漢源梁州流經荊州故梁荊皆有沱潛此則荊州江漢之出者也案枝江縣有沱水然其流入江非出於江也華容縣有夏水者首出於江尾入於沔亦謂之沱潛乃江漢下流支派不一蓋謂江漢下流不一支派無循其道者矣云夢澤名周官職方氏荊州其澤藪曰云夢案華容縣南有云夢澤枝江縣西有云夢城江夏安陸縣亦有云夢蓋此澤跨江南北八九百里故每處名焉土謂水退而土見作乂謂可耕種而治乂鄭氏曰云在江北今玉沙監利景陵等縣夢在江南今公安石首建寧等縣易氏曰左傳楚子涉睢濟江入於雲中則在江北爲云楚子田江南之夢則在江南爲夢江北江漢之防水潦常積云在北方者方見土江南皆山水源易涸夢在江南者已作乂沈氏曰舊尙書云夢土作乂太宗時得古本尙書乃云土夢作乂詔攺從古本

厥土惟塗泥

土下濕與揚州同

厥田惟下中厥賦上下

田下中第八等賦上下第三等蔡氏曰田比揚只加一等而賦爲第三等者地濶人眾也

厥貢羽毛齒革惟金三品杶榦栝柏礪砥砮丹惟箘簵楛

荊州貢與揚州大抵多同然荊先言羽毛者孔注謂善者爲先也杶榦栝柏皆木名杶古椿字榦柘也柏葉松身曰栝揚州貢木不言其名凡木可用者皆貢此州所貢只此四木而已礪麤砥細皆磨石也砮石中矢鏃丹丹砂箘簵二竹楛木名材皆中矢笴

三邦厎貢厥名包匭菁茅

三邦未詳其地厎致也匭匣也旣包而又匣之敬也菁茅有刺而三所以供祭祀縮酒之用三邦厎貢其有名者今辰州麻陽縣包茅山出菁茅然他處亦有之舊以三邦厎貢厥名屬上文箘簵楛者非是

厥篚纁璣組

染黒六入者七入則爲緇深黒矣纁染綘三入者四入則爲朱深赤矣璣珠不圓者組綬璣組以璣穿結爲組也揚州先篚後包此先包後篚者以菁茅祀貢重物包而且匭故升在篚前

九江納錫大

尺二寸曰大神物國之所寶非可常得若偶得之則以入納而錫於上謂納不謂貢明其非貢物也故於貢包篚之外別出此條

浮於江沱潛漢逾於洛至於南河

江沱潛漢其水道出入不可詳大則自江沱而入潛漢也逾越也漢與洛不通故自漢出陸行及洛濵乃用舟順流而下逾越洛口而遂入河也程氏曰不徑浮江漢兼浮沱潛者隨其貢物所出之便或由經流或循支派也

此第七章

荊河惟豫州

西南至南條荊山北距大河

伊洛澗旣入於河

伊水出虢州盧氏縣熊耳山東北至河南府鞏縣入洛水出河南郡舊谷城縣潛亭北至偃師入洛澗水出澠池縣白石山至新安入洛伊澗三水入洛而洛水入河此言四水皆入於河猶漢入江江入海而荊州言江漢朝宗於海意同蓋四水並流大小相敵故也

滎波旣豬

滎波二水名周官職方氏豫州其川滎雒其浸波溠滎在今鄭州滎澤縣西五里敖倉東南鄭氏謂滎今塞爲平地滎陽民猶謂其處爲滎澤酈道元曰禹塞淫水於滎陽下引河東南以通淮泗濟水分河東南流漢明帝使王景卽滎水故瀆東注浚儀謂之浚儀渠漢志謂滎陽縣有狼蕩渠首受濟是也南曰狼蕩北曰浚儀一也滎瀆水受河水有石門謂之滎口石門波水爾雅雲水自洛出爲波山海經曰婁涿之山波水出其陰北流注於谷二說不同未詳孰是

導菏澤被孟豬

菏澤在興仁府濟陰縣南三里其地有菏山故名其澤爲菏澤也蓋濟水所經水經謂南濟東過句縣南又東過定陶縣南又東北菏水東出焉是也被被覆而及之也孟豬在睢陽郡虞城縣西北周官作望諸左傳爾雅作孟諸漢志作盟豬史記作明都夏氏曰菏澤水盛餘波被於孟豬如弱水餘波入於流沙也不言入言被者水盛乃被之不常入也

厥土惟壤下土墳壚

土不言色色不一也壚疏也顏氏曰而疏說文曰黒剛土土質髙下不同故別而言之

厥田惟中上厥賦錯上中

田中上第四等賦錯上中第二等而間或第一等也蓋冀賦第一或時少於豫則降爲第二而升豫爲上上豫賦第二或時多於冀則升爲第一而降冀爲上中也

厥貢漆枲絺紵

周官漆林有徵周時豫爲畿內故徵而不貢禹時豫在畿外故貢而不徵紵麻屬林氏曰顏師古謂織紵爲布及練然經但言貢紵或成布未成布不可詳

厥篚纎纊

纊綿也林氏曰纎與纊二物也

錫貢磬錯

磬錯治磬之錯也凡錫者非常貢故於末特言之非貢物故言納不言貢橘柚磬錯𨿽是貢物非常制所貢也故言錫貢

浮於洛達於河

豫去帝都最近其東境徑自入河其西境由洛達河此第八章

華陽黒水惟梁州

東距西嶽華山之南西據黒水

岷嶓旣藝沱潛旣道

岷嶓二山名岷江源所出嶓漢源所出二源旣滌水無阻滯泛溢之患其山已可種藝也沱潛江漢別流之在梁州者成都府郫縣東有沱水西入江又彭州導江縣西南有沱水東入江又洋州眞符縣有灊谷水西南入漢灊音潛凡江漢支流或大或小或長或短皆名沱潛不拘一處岷嶓藝則江漢之上源治矣沱潛道則江漢之下流治矣

蔡蒙旅平和夷厎績

蔡蒙二山名蔡山在雅州嚴道縣蒙山在雅州名山縣酈道元謂其山上合下開沬水逕其間混崖水脈漂疾歷代爲患蜀郡太守李冰卒鑿平混崖則二山在禹爲用功多也旅祭名旅平者治功畢而祭以告水患之平和夷自嚴道而西地名和川夷人居之旅祭二山而和夷所居之地亦致功也林氏曰今雅州有和川鎭卽和夷故地

厥土靑黎

黎黒也土不言質質不一也

厥田惟下上厥賦下中三錯

田下上第七等賦下中第八等三錯者或時錯出第七則降揚於下中而梁爲下上或時錯出第九則升兗於下中而梁爲下下隨本等第八爲三故曰三錯

厥貢璆鐵銀鏤砮磬熊羆狐貍織皮西傾因桓是來璆玉磬鐵柔鐵銀白金鏤剛鐡可鏤刻者也磬石磬先鐵後銀鐵多於銀也後世蜀之卓氏程氏以鐵冶冨擬封君見梁州產鐵之多也熊似豕羆似熊而黃狐類犬而長尾貍則狐之小者孔氏謂以四獸之皮織今通外國之俗者爲澄言曰織皮者獸皮熟之去毛削令至薄裁令極細如縷以金傅之織而爲布非縫皮爲裘亦非織毳爲褐也西傾山名在洮州臨潭縣西南桓水名水經曰西傾之南桓水出焉葉氏曰中國之貢疑西傾卽西戎之境熊羆狐貍織皮文當與西傾因桓是來相屬謂四獸織皮西傾之戎因桓水而來以通中國獻方物也澄案西傾山𨿽屬雍州然山趾所必廣西傾之戎蓋在梁州境內此句特爲織皮之貢而言章末乃緫言一州貢物達於帝都之道他州之貢則皆然舊注以此句屬下文浮於潛之上者非是

浮於潛逾於沔入於渭亂於河

凡漢水分支可以容舟處皆潛也不言浮漢而言浮潛者隨其支流徑便不必至漢乃浮也桑欽敍漢自西樂城以上爲沔度水口以下爲漢大率漢之支流皆名潛漢之上流皆名沔此由潛以逹漢也沔在山南屬梁州渭在山北屬雍州水不可通自沔而北陸行度隴至於渭濵乃用舟順流而不可逾越渭口而遂渡河也文當曰入於沔逾於渭蓋二文互也漢武帝時人有上書欲通襃斜道及漕事下張湯問之雲襃水通沔斜水通渭皆可以漕從南陽上沔入襃襃絕水至斜間百餘里以車轉從斜下渭蔡氏曰襃斜之間絕水百餘里故曰逾然當曰逾於渭今曰逾於沔又未可曉絕河而渡曰亂

此第九章

黒水西河惟雍州

西跨黒水東至西河西河主冀都而言龍門之河在冀西也

弱水旣西

弱水出吐谷渾界窮石山自張掖郡刪丹縣西至合黎山與張掖縣河合旣西者導之西流也栁宗元曰其水無力不能芥投之則墊沒及底故名弱水

涇屬渭汭

涇水出安定岍頭山易氏曰岍頭山一名崆峒連亙原州髙平百泉平涼三縣涇水東南流至涇州臨涇縣保定縣邠州冝祿縣永壽縣又東北流至京兆醴泉縣九嵕山東仲山西當水出山處故漢名谷口縣白渠漑田在此地又自池陽東流至涇陽縣南七里左傳襄十四年諸侯伐秦濟涇而次在此地東南流至髙陵縣東北流至云陽縣西二十五里卽鄭國鑿渠處又東流而入渭洛入河處謂之洛汭渭入河處謂之渭汭涇至云陽縣而入渭又至華州華陰之永丰倉而入河此二百八十里間涇與渭相連故曰涇屬渭汭

漆沮旣從灃水攸同

漆沮二水名漆水自耀州同官縣東北界來經華原縣沮水自坊州升平縣北子午嶺出下合楡谷慈馬等川至華原縣合漆水至同州朝邑縣東南入渭從如恆衛旣從之從灃水出京兆鄠縣北東至咸陽縣經上林苑與渭水合爲一故曰同案水經漆水出扶風杜陽縣氏曰此邠州漆也程氏曰杜陽今岐山普潤縣之地亦漢漆縣之境非禹貢之漆水也

荊岐旣旅終南惇物至於鳥鼠

荊岐二山名荊北條荊山在耀州富平縣掘陵原岐在鳯翔岐山縣東北十里終南惇物鳥鼠三山名終南一名太一山在京兆萬年縣南五十里惇物一名垂山在武功縣鳥鼠俗呼爲靑雀山在渭源縣西舉三山而不言所治者蒙上文旣旅之文也

原隰厎績至於豬野

廣平曰原下濕曰隰詩曰度其隰原卽此也在邠州豬野澤名武威縣東北休屠澤是也治水成功自髙而下故先言山次原隰次陂澤也

三危旣宅三苗丕敍

三危山名未詳其地地記以爲在鳥鼠之西而南當岷山或以爲燉煌左傳曰先王居檮杌於四裔故允姓之姦居於瓜州卽燉煌也敍謂服從政教也舜竄三苗之君於三危者猶尙桀驁頑不卽功蓋三苗故地山川險惡气習使然今湖南徭洞時猶竊俘而詢之多爲貓姓豈其遺種歟

厥土惟黃壤

黃者土之正色林氏曰物得其常性者最貴雍州黃壤故其田他州莫及

厥田惟上上厥賦中下

田上上第一等賦中下第六等或謂荊州厥賦下上上錯之等是與雍州兩易而此不言錯何也曰荊賦或時多於雍則錯出第六而雍爲第七自是荊之賦有增羨而非雍之賦有減殺也故荊言錯而雍不言錯

厥貢惟球琳瑯玕織皮昆侖析支渠捜西戎卽敍球琳皆羙玉或云球玉磬瑯玕羙石似珠今南海有靑瑯玕瑚屬也昆侖析支渠搜皆西戎國名昆侖在臨羌西析支在河闗西渠搜近朔方地卽猶卽工之卽敍猶丕敍之敍卽敍言臣順而效貢也梁州織皮西傾之戎所貢雍州織皮此諸國之戎所貢易氏曰臨羌西卽今蘭州之地河闗西卽今積石軍之地朔方郡有渠搜縣水經云河自朔方東流經渠搜故城禮大戴記云北渠捜西戎又在三國之外如漢之西域亦緫三十六國舊本織皮至卽敍十二字在防於渭汭之下蘇氏曰其文當在球琳瑯玕之下浮於積石之上今從之

浮於積石至於龍門西河防於渭汭

積石山名禹導河所始處龍門在河中府龍門縣雍之貢道有二北道自積石至西河南道自渭入河北道自龍門而下與南道防於渭汭蔡氏曰他州入貢亦必不止一道此例以互見耳案邢恕奏乞下熙河路打造船五百隻於黃河順流放下至防州西小河內藏放熙河漕使李復奏竊知邢恕欲用此船載兵順流而下去取興州契勘防州之西小河咸水其濶不及一丈深止於一二尺豈能藏船過防州入韋精山石峽險窄自上垂流直下髙十丈船豈可過至西安州之東大河分爲六七道散流渭之南山逆流十里方再合逆澑水淺灘磧不勝舟載此聲若出必爲夏國侮笑事遂寢邢恕之防如李復之言可謂謬矣然此言雍州貢賦之路亦曰浮於積石至於龍門西河則古來此處河道固通舟楫矣而復之言乃如此何也姑錄之以備參考云

此第十章

導岍及岐至於荊山逾於河壺口雷首至於太嶽厎柱析城至於王屋太行恆山至於碣石入於海

陳氏曰隨山治水故以導言水源出於山因山以相水之源委山有澗谷者導而納之川朱子曰導山自北而南據導字分南北二條而江河爲之紀二條又分爲四鄭氏曰岍岐爲正陰列西傾爲次陰列嶓冢爲次陽列岷山爲正陽列澄案毎列之中又有二焉此條河渭北境之山北條之北也岍岐荊三山在渭北北條之北之一也岍在雍州岍源縣西六十里北與隴山接今之隴山天井金門秦嶺山皆古之岍也逾謂行及河濵用舟截流橫渡逾越河濵而又出陸也壺口雷首太嶽厎柱析城王屋太行恆山碣石九山在河北北條之北之二也雷首一名中條山在河中府河東縣南十五里太嶽卽霍山在晉州霍邑縣東三十里厎柱在陜州陜縣東北五十里山在水中破爲三穿河出其間有似於門俗名三門山析城在王屋縣西北七十里山峯四面如城有南門焉王屋在垣曲縣北十五里周廻一百三十里髙三十里山形如屋太行連亙河北諸州澤州之晉城陸州懷州之河內武涉修武以至於河北境皆太行所經故太行在河北爲天下之脊恆山北嶽也在漢常山郡上曲陽縣西北入於海言山傍之水皆入海也

西傾朱圉鳥鼠至於太華熊耳外方桐柏至於陪尾岍與西傾皆雍州山故西傾不言導其文蒙於導岍也此條大河南境之山北條之南也西傾朱圉鳥鼠太華四山北條之南之一也朱圉在秦州淸水縣伏羗鎭西南六十里太華西嶽也在華州華陰縣南八里熊耳外方桐柏陪尾四山北條之南之二也熊耳在虢州盧氏縣南五十里外方中嶽嵩山也在河南府登封縣西北二十三里桐柏一名大復山在唐州桐柏縣西南九十里陪尾案唐志泗水縣有陪尾山泗水出焉蓋此是也孔疏以安州安陸縣橫尾山爲陪尾者非是

導嶓冢至於荊山內方至於大別

此條江漢北境之山南條之北也嶓冢荊山二山在北南條之北之一也嶓冢在興元府金牛鎭東二十八里其山中髙東西下形似冢山以東水皆東流山以西水皆西流俗謂分水嶺荊山在荊門軍當陽內方大別二山在江北南條之北之二也內方一名章山在復州竟陵縣大別在漢陽軍漢陽縣漢水入江處鄂州在江南岸北對此山

岷山之陽至於衡山過九江至於敷淺原

嶓岷皆梁州山故岷山不言導其文蒙於導嶓冢此條大江南境之山南條之南也岷衡二山南條之南之一也岷山在州汶山縣西北俗謂鐵豹嶺南去靑城石山百里蜀以西近江源者皆爲岷山連峯接岫靑城天彭諸山之所環繞皆岷也岷山之陽其山非一衡山南嶽也在衡州衡陽縣北七十里南一峯曰岣嶁山自縣西北以至湘南縣東南皆衡山也過九江謂導山之人至衡山之麓遂越洞庭之尾東取山路以至敷淺原是導岍岐荊山逾於河以盡恆山碣石之例也敷淺原一山南條之南之二也導山自衡山東行至今江州徳安縣有敷淺原卽漢歷陵縣地敷淺原蓋兼山水而名望敷陽乃其中間之小山廬阜則其盡處之大山也

此第十一章

導弱水至於合黎餘波入於流沙

蔡氏曰濬川自隨山始故導水次於導山山水皆原於西北故敍山敍水皆自西北而東南導山則先岍岐導水則先弱水也朱子曰導水凡九條弱水最西北水又西流不經中國故首言之黒水從雍梁西界入南海亦不經中國故次之河爲四瀆宗且源西北故中國之水以河爲先漢源於西在江之北故次於河江在漢南故次於漢濟𨿽北而源近故次於江淮在濟南故次於濟渭水所經止於雍州於一州爲大於九州爲小故後及之洛水所經止於豫州自渭而言又在南故居末易氏曰弱水合黎流沙同在甘州卽漢張掖郡弱水出刪丹縣南山下合黎山在張掖縣西北二百里俗名要塗山又有居延澤在縣東北六十里古以爲流沙朱子曰流沙在合黎之西杜佑曰在沙州西八十里其沙隨風流行故曰流沙

導黒水至於三危入於南海

水經曰出張掖雞山南至燉煌過三危山漢志曰益州郡滇池縣有黒水祠夏氏曰黒水在張掖爲雍州之界在於闐爲梁州之界易氏曰樊綽蠻書載蠻水之入南海者有四西洱河與瀾滄江合一也麗水與彌渃江合二也新丰川合勃弄諸水三也唐所見盤江四也綽指麗水爲黒水一名樣禆江而羅些城北有山卽三危山其水從羅些城三危山西南行上流出於西羌吐蕃下流南至蒼望城又南至雙王道勿川有彌渃江西南來防南經驃國之東而入海羅些乃南詔吐蕃南北相距之地其西接吐蕃其東接劍南東北之西境蔡氏曰梁雍二州西邊皆以黒水爲界是黒水自雍之西北而直出梁之西南也中國山岡脊皆自西北而來積石西傾岷山岡脊以東之水旣入於河漢岷江其岡脊以西之水卽爲黒水而入於南海

導河積石至於龍門南至於華陰東至於厎柱又東至於孟津東過洛汭至於大伾北過洚水至於大陸又北播爲九河同爲逆河入於海

河水出塞外東北入塞內漢張騫窮河源一源出蔥嶺一源出於闐於闐河北流合蔥嶺河東注蒲昌海去玉門陽闗三百餘里水潛行地下南出積石爲中國河說者謂張騫徒見兩水入蒲昌海誤以爲河源爾雅云河出昆侖墟唐長慶中薛元使吐蕃自隴西成紀縣西南出塞二千餘里得河源於莫賀延磧尾曰悶磨黎山其山中髙四下所謂昆侖也東北流與積石河相連河源澄瑩冬春可涉下稍合流色赤益逺他水並注遂濁河源非出於積石禹導河自積石始也易氏曰河自廓州積石軍北東北流一百五十里至化城縣南八十步東流一百四十里至鄯州龍支縣西南六十里積石山在縣西九十八里又三百九十里至河州枹罕縣南五十里積石在縣西北七十里一名唐述山今人自龍支縣山爲大積石此山名小積石又三百里至蘭州五泉縣北二十里東北流三百八十里至防州之防寧縣西北有黃河堰又五百三十里至靈州之回樂縣枕黃河卽後魏刁雍開冨平艾山舊渠通河漑田之地又經靈武縣又一千餘里至西受降城東流一百八十里至天徳軍又二百里至中受降城又三百里至東受降城三城皆唐景隆中張仁願所築並在河岸以遏突厥河轉南流三百五十里至朔州之鄯陽縣西三十里又三百七十四里至嵐州之合河縣西二里又七十里至石州之臨泉縣北二十里又經定湖縣西二百步孟門闗在縣西一百步又經平夷縣西四五十里又四百二十里至隰州之永和縣東六十里又經泰寧縣又二百里至慈州之吉昌縣北六十里又經文城縣孟門山在縣西南三十六里河中有山如槽水流懸注七十餘尺俗名石槽與龍門相對卽龍門之上口爲河之巨阨又一百八十里至河中府之龍門縣北二十五里乃龍門口所謂至於龍門者也河口廣八十步水陸不通大魚集其下不得上又二百里至陜州之西北對河爲華州華陰縣河經太華之北故曰華陰河至東流經陜州之芮城縣陜縣又五十里至陜石縣有厎柱山在河中又二百五十里至河南府王屋縣南五十里又至河陽縣後爲孟州南城四面臨河謂之冨平津古謂之孟津又經鞏縣有五社渡洛水入河謂之洛口亦名什谷張儀所謂下兵三川塞什谷之口者也又經泛水縣本漢成臯縣一名虎牢三百九十里至衞州汲縣南五十里謂之津亦謂之石濟津東北流至黎陽縣大伾山在縣南七里俗號爲黎山二百五十里至相州臨河縣南五里又八十里至澶州頓丘縣南二十五里北流一百二十里至魏州之貴鄕縣大河故瀆在縣西三里俗云王莽河東北流二百一十里至貝州經城縣枯河在縣東十里又二百一十里至冀州南宮縣洚水故瀆在縣東南六里以禹河東從故道入海而不入河又一百二十里至滄州下流故道不可復考九河入海當在滄州之北蔡氏曰自積石至龍門三千里經但一書積石不言方向荒逺在所略也龍門而下因其所經記其自北而南則曰南至華陰記其自南而東則曰東至厎柱又詳記其東向所經則曰孟津曰洛汭曰大伾通利軍黎陽縣臨河有山蓋大伾也山在大河垂欲趨北之地又記其自東而北則曰過洚水洚水今冀州信都縣枯洚渠也周時河徙砱礫至漢又攺向頓丘東南流與禹河道背戾漢魏郡鄴縣有故大河在東北古洚瀆自貝州經城北入南宮貫穿信都向北而入故河於信都之北又詳記其北向所經則曰大陸曰九河又記其入海處則曰逆河自洛汭而上河行於山其地皆可考自大伾而下垠岸髙於平地故決齧流移水陸變遷而洚水大陸九河逆河皆難指實然上求大伾下得碣石因其方向辧其故道則猶可考也蘇氏曰播爲九河播分也朱子曰河從積石北行又東乃折而南計應三千里然後至龍門而爲西河南流至華陰而極始折而東至厎柱至孟津過洛汭而爲南河至大伾而極始折而北流爲東河至兗州而分爲九復合爲一而入海河流於是終矣澄案自漢以來人但知有漢河不能復知禹河入海之處𨿽遷固且然近世河趨汴泗徑淮入海與淮合爲一瀆河瀆遂絕不考古者非惟不知禹河所在𨿽漢河故迹漸莫能知已

嶓冢導漾東流爲漢又東爲滄浪之水過三澨至於大別南入於江東爲北江入於海

嶓冢山漢水所出在興元府西縣之西此漢水東源也其西源在三泉縣之東始源曰沔逕葭萌入漢酈道元謂東西兩川俱出嶓冢而同爲漢水是也易氏曰漾水東流百八十里經興元之南鄭縣至此名漢水又七十二里至城固縣北二里又三百里至洋州興道縣百步又經金州之漢陰縣南二里又五百里至金州西城縣北百步又經洵陽縣又經均州之丰利鄖鄕二縣又六百八十里至均州武當縣西北四十里水中有滄浪州至此又名滄浪水東南流經襄陽府之樂鄕冝城二縣又三百六十里至襄陽府襄陽縣又三百二十里至郢州長壽縣十步又三百里至復州景陵縣南縣有水卽三澨也又經沔州漢川縣至漢陽縣大別山之東北入江澄曰漢水南入於江乃循江北岸東行爲江之北而入於海夫漢旣入江與江混爲一水而又曰東爲北江入於海有似別爲一水然何也蓋漢水源逺流大可亞於江兩相匹配與他小水入大水之例不同故於荊州言朝宗於海必以江漢並稱蓋曰江之入海非獨江水實兼漢水江固爲江漢亦爲江也故漢得分江之名而爲北江記其入海者著其爲瀆也三瀆皆自爲一瀆惟江與漢共爲一瀆導水九條始之以三水終之以二水而中間記四瀆其一河一瀆也其二漢與江一瀆也其三濟瀆其四淮瀆河瀆非無他水入之然皆小水入大水故河得以大並小而專爲瀆江漢體均敵二水合流所以如此其大不以漢附於江而泯其入海之實故於漢於江並言入海而同爲瀆也若漢不爲瀆則東爲北江入於海七字衍文而其序當殿導洛之後矣

岷山導江東別爲沱又東至於灃過九江至於東陵東迆北防於匯東匯澤爲彭蠡東爲中江入於海

易氏曰岷山漢志在蜀郡湔氐道西徼外考唐志岷山近在州而江源逺出西徼松州交川縣古西羌地江源鎭在縣西北三十里江南流二百四十里至翼州翼水縣二百步又六十里至州汶山縣汶山卽岷山禹導江始此又經蜀州之靑城縣彭州之導江縣後以二縣治永康軍又三百七十里至成都縣南七里縣有沱江鎭以沱水名卽東別爲沱者也凡江之別出者爲沱梁荊二州皆有此特其一又二百里至眉州通義縣東三里又經陵州之籍縣嘉州犍爲縣又五百六十里至戎州僰道縣東北十步東流五十里經南溪縣有符黒水入江今南廣溪也又經瀘州之綿水江安二縣又三百一十里至瀘州瀘川縣南三十步東北流經渝州之萬壽縣七百里至渝州巴縣南又三百四十里至涪州涪陵縣東流三百五十里至忠州臨江縣南百步又二百六十里至萬州南浦縣又經至夔州之云安縣南百步又三百一十里防州魚復縣瞿塘峽在縣東二里水中孤石名灔澦堆又一百里至巫山縣巫山在縣東四十里江水南去縣一里波流峻急或有冒險朝白帝暮宿荊渚其間千二百里又經歸州之巴東縣南百步又三百三十里至歸州秭歸縣縣城東北二面並臨絕澗西大溪水南大江有空嶺峽在縣東百二十里湍水迅急上甚艱險載物悉下然後得過又經硤州之冝都縣南二百步又二百里至硤州夷陵縣自蜀至此五千餘里下水五日上水百日縣西北有西陵山自縣浙沂江二十里入峽口名爲西陵峽長二十里所謂三峽此其一也或謂巴自有三峽此卽峽石東南流入夷道縣百步又三百三十里至江陵府江陵縣東流經公安石首二縣東南至澧州界卽東至於澧也先儒以爲澧水然澧水入洞庭而後入江又以爲澧陵然澧陵在江東南百里禹貢言至者非山卽澤今澧州在江南無非山澤是小山澤因水而得名者自澧州界東流五百七十里至嶽州巴陵縣北五里洞庭湖在縣西南五十步周廻二百六十里此禹貢之九江過九江言橫截乎洞庭之口是漢水過三澨之例巴陵與夷陵相爲東西夷陵亦名西陵則巴陵爲東陵可知江水過九江而後至於東陵自巴陵東迆北經臨湘縣北又經鄂州之蒲圻縣五百一十里至鄂州江夏縣澄曰鄂北對漢陽軍大別山漢水自北來入江合流江水與之防水之合流曰匯故曰東迆北防於匯不言防於漢者以漢有漾沔滄浪之異名不可指定一名而言故但曰防於匯也江防漢水合流之後東流經武昌縣北又經興國軍界六百里至江州徳化縣又六十里有水自南來入江合流其澤名爲彭蠡西岸江磯山乃廬山盡處東岸今爲湖口縣所謂匯澤爲彭蠡也東匯澤爲彭蠡六字舊本誤在導漾條南入於江之下解說不通遂至紛紜異論今正其錯簡諸儒之疑可釋而辧可息矣江與彭蠡合流之後東北流又經池州城北五里池口鎭自江州至此凡五百八十里又經太平州當塗縣之采石鎭又經建康府城西十五里又經鎭江府自池州至此凡七百四十里又東至江陰軍北對泰州入海自鎭江府至此凡三百里江之入於海也必曰爲中江何也蓋禹貢以漢水江水共爲一瀆漢旣分江之半爲北江故江不得專江之名漢爲北江則江當爲南江矣然循江南面岸有彭蠡湖水若曰南江恐疑爲指湖水而言以江水行於湖水漢水之中故曰爲中江也

導沇水東流爲濟入於河溢爲滎東出於陶丘北又東至於菏又東北防於汶又北東入於海

沇水源王屋山東南頂崖下旣見而復伏至濟源縣西北平地而出有兩源東源周廻七百步其深不測西源周廻六百八十五步其深一丈其見者兩源合流東至溫縣歷虢公臺西南入河其伏者潛行地下絕河而南溢爲滎澤再出於陶丘北溢者言如井泉自中而滿非有來處如菏澤被孟豬之被出者言在平地自下面而湧非有上流如某水至某處之至滎澤後旣塡塞陶丘亦無竇濟瀆故迹不復可尋自至菏防汶之後流而爲川其迹始著易氏曰孟州王屋縣王屋山南行九十里至濟源縣流方名濟水南流一百二十里而入於河自入河處東南三百三十里至鄭州之滎澤縣有古滎澤東五十里至鄭州又一百里至汴州東北二百四十里曹州濟陰縣有定陶鎭後以爲縣屬廣濟軍蓋陶丘一名再成唐堯所居故爲陶唐又東北九十里至菏澤陶丘在廣濟軍之西菏澤在廣濟軍之東北凡古濟所經之地自河至此七百餘里濟至菏澤又東北至東平府之壽張縣安民亭防於汶北流一百里至須城縣西二里又經齊州之長淸縣東北流經丰濟縣西二十六里二百里至臨邑縣西四十里又經全節章丘臨濟三縣又經淄州之鄒平鄕南三十里又經濟陽又一百九十里至髙苑縣七十步東流二百四十里至靑州博興縣北百步東北流入海蔡氏曰濟水伏流絕河乃其物性之常經書導沇或見或伏而脈絡可考程氏言河溢出南岸爲滎溢出者非濟水顧弗深考耳蓋溢者指滎而言非指河也且河濁而滎淸滎之水非河之溢明矣先儒皆以濟水性下勁疾故能穴地流注顯伏吳興沈氏亦言濟水伏流地中今歷下凡地皆是流水世謂濟水經過其下東阿亦濟所經取其井水煮膠謂之阿膠用攪濁水則淸人服之下膈疏痰蓋其水性趨下淸而勁故也澄曰沇水之伏而見也近見於河北之濟源者終於入河是爲北濟逺見河南之滎澤者終於入海是爲南濟

導淮自桐柏東防於泗沂東入於海

淮水出胎簪山東北過桐柏山胎簪蓋桐柏之旁小山也易氏曰淮自桐柏縣東流經蔡州之朗山縣又二百八十里經眞陽縣南八十里北至蔡州一百里又經襃信縣又經新息縣南五里又三百里西南流經潁川汝陰縣南五里東流二百二十里經下蔡縣後爲壽春府又五百里至宿州蘄縣南七十里又經虹縣又經濠州之招義縣卽漢淮陵縣地漢志所謂淮水至淮陵入海者也東北經泗州之徐城縣又二百四十里至泗州臨淮縣東流經宿遷縣東北流經漣水縣又二百七十里入海澄曰沂至下邳先入泗泗至淮陰乃入淮而曰東防於泗沂二水均敵不以沂旣入泗而沒其名如朝宗並稱江漢之例

導渭自鳥鼠同穴東防於灃又東防於涇又東過漆沮入於河

鳥鼠同處一穴故名其山曰鳥鼠易氏曰山在渭州渭源縣西七十六里後屬雍州禹導渭始此有三源正東微南流至襄武縣東流五十里至隴西縣縣後爲鞏州又至秦州之伏羌縣南一里又三百里至秦州上邽縣北三十里秦州後徙治成紀又一百二十里至隴州之南由縣南四十里縣後並入吳山又三百二十里至鳯翔之岐山南二十里又經京兆府之渭南同官咸陽三縣又二百七十里至萬年縣北五里又二百六十里至華州華陰縣東北流三十五里有永丰倉入河謂之渭口澄案防於灃在鄠縣東防於涇在云陽縣西過漆沮在同州朝邑縣蘇氏曰防灃防涇過漆沮者渭水自西而東之次雍州先涇次漆沮後灃者散言境內諸水也合沙鄭氏曰渭水源出塞外行二千里而附於河不得與四瀆並而施功不下於四瀆故與四瀆同紀於導水也

導洛自熊耳東北防於澗又東防於伊又東北入於河

洛水出冢嶺山在商州上洛縣西七十里東流七十里至上洛縣東北流九十里至洛之南四十里乃在熊耳山之西浮梁之水出焉而注於洛又四百六十里至虢州盧氏縣熊耳山在縣南五十里禹導洛始此東流經河南府之福昌縣東北流經壽安縣又四百五十里至河南府河南縣北四里洛陽縣西南三里自苑內上陽之南彌漫東流六十三里至緱氏縣東北流七十七里至鞏縣防伊澗之水一百四十里而入河合沙鄭氏曰洛水其上源不逺不及渭漢其流之不過涇沔其行僅千餘里而入河而得與導水之列者洛居天下之中與河並爲出圖書之所後人見洛而思禹功蓋亦以此曽氏曰水所經一也有言至言過言防者言過言防者皆水名言至者或山或澤也河之至於龍門華陰厎柱大伾漢之至於大別皆山名河至於孟津則地名河至於大陸濟至於菏澤皆澤名也江至於澧或以爲澧州多山澤或地名因水也至於東陵陵名也以大水合小水謂之過河之過洛汭過洚水漢之過三澨江之過九江渭之過漆沮皆以大合小也二水均而相入謂之防江防於匯濟防於汶淮防於泗沂渭防於灃於涇洛防於澗於伊皆水之均也天下之水莫大於河故未嘗言防濟淮洛之水爲小凡川之合者勢皆可均故未嘗言過也

此第十二章

澄曰篇內地裏凡稱郡者因漢之舊稱府州軍者因唐宋所名不及一一攺從後所稱也

九州攸同四隩旣宅

此言民居之安同謂九州之內無一處有未治者隩隈水涯也四隩四海之隈水患悉平海濵逺地旣可奠居則中國近地可知也

九山刋旅九川滌源九澤旣陂四海防同

此言水患之平九州之山槎木通道而旅祭告成矣九州之川疏滌其源而無復壅滯矣九州之澤旣有陂障而無或決溢矣四海防同言天下之水皆與防同而爲一也或曰諸侯之見天子時見曰防殷見曰同九州川澤之水一一皆歸於四海其防同諸水猶天子之防同諸侯也

六府孔修庶土交正厎愼財賦咸則三壤成賦中邦此言水平而任土以賦民也六府水火金木土谷也修整飭六者皆修故曰孔修庶土川澤墳衍原隰丘陵山林也交俱也正辧土所宜各得其正也財謂民所出賦謂上所取致其謹者惟恐過取也則準也三壤上中下九等之田也依約田之髙下以成則法於中國則取之有制而不過也

錫土姓只臺徳先不距朕行

此言水平而建國以君民也錫土者分之以百里七十里五十里之地也錫姓者天子建國因生以賜姓如生於薑水者賜之姜姓生於嬀汭者賜之嬀姓也只敬也徳先有徳之先世也所封諸侯乃帝者子孫所以敬其有徳之先世也有徳之後象賢故人人能恭順天子而不距違我所行也

此第十三章

緫結前章別州隨山濬川之事

五百里甸服百里賦納緫二百里納銍三百里納稭服四百里粟五百里米

甸服畿內之地也甸田服事也所服皆田賦之事故謂之甸服五百里者王城之外四面皆五百里也禾本全曰緫刈禾曰銍半槁也半槁去皮曰稭謂之服者三百里內去王城爲近非惟納緫銍稭而又使之服輸將之事也獨於稭言之者該前二者而言也粟谷也內百里爲最近故並禾本緫納二百里次之只刈禾半槁而納三百里又次之去槁麤皮而納四百里爲逺去其穗而納谷五百里尢逺去其谷而納米蓋量地之逺近而爲納賦之輕重精麤也此分甸服五百里而爲五等也孫氏曰二百里以下不言賦粟米不言納從上文也朱子曰緫至米皆公田之賦畿內不封諸侯故田賦入天子

五百里侯服百里采二百里男邦三百里諸侯

侯服者侯國之服甸服外四面又各五百里也采者卿大夫邑地男邦男爵小國也諸侯諸侯之爵大國次國也先小國而後大國者大可以禦外侮小得以安內附也此分侯服五百里而爲三等也陳氏曰言男則子在其間言侯則公伯在其間或曰王制云千里之外曰采禹定千里之外曰侯服侯服一百里內爲采者此也然周官六鄕之外爲六遂六遂之外有家邑稍地者大夫之采地乃在畿內又有小都縣地大都畺地者公卿王子弟之采地亦在畿內與禹貢不同疑禹貢侯服之采其周官所謂邦國閒田乎蓋侯服百里最近王畿故不以封而爲閒田天子之子弟食采者畿內之畺地世逺族蕃則其采地有及於侯服故空其地以待之所謂百里采者如此或曰此說非也虞周之制各不同耳

五百里綏服三百里揆文教二百里奮武衞

綏服去王畿漸逺謂之綏者撫安之義侯服外四面又各五百里也揆度也綏服內取王畿千里外取荒服千里介於內外之間故以內三百里揆文教外二百里奮武衞文以治內武以治外聖人所以嚴華夷之辧者如此此分綏服五百里而爲二等也

五百里要服三百里夷二百里蔡

要服去王畿已逺皆夷狄之地其文法略於中國謂之要者要約之義覊縻之而已綏服外四面又各五百里也夷夷之也夷東夷之名也要服內三百里東西南北皆曰夷者謂待之若東夷而不繩以中國之法也蔡放也左傳云蔡蔡叔孟子云殺三苗字異音同古字通用也說文作謂散之也散置罪人於此也此分要服五百里而爲二等也

五百里荒服三百里蠻二百里流

荒服去王畿益逺而經理之者視要服爲尢略也其地荒野故謂之荒服要服外四面又各五百里也蠻慢之也蠻南夷之名也荒服內三百里東西南北皆曰蠻者謂待之若南蠻而不繩以中國之法也流流徙罪人之地蔡與流皆所以處罪人而罪有輕重故地有逺近之別也此分荒服五百里而爲二等也今案要服荒服內三百里均以處夷人而俗小異故曰夷曰蠻蠻蓋甚於夷也外二百里均以處罪人而罰不同故曰蔡曰流流蓋加於蔡也夷蠻𨿽非中國禮義之俗而其居猶在蔡流者之內蓋亦人類非有罪也蔡流之人不與同中國旣逺屏要荒矣而所出夷蠻者之外蓋深棄絕之所謂投之四裔以禦魑魅也或曰內三百里亦處蔡人外二百里亦爲夷人夷與蔡蠻與流互文以見耳然則夷地蓋以處罪之輕於蔡者蔡地又逺於夷其猶戎與蠻地蓋以處罪之輕於流者流地又逺於蠻其猶狄與蔡氏曰五服四面二千五百里然堯都冀州北境恐無二千五百里借使有之亦皆沙漠不毛之地而東南財賦所出則反棄要荒以地考之殊未可曉但古今土地盛衰不同當時冀北未必荒落如後世耳亦猶閩浙之間舊爲蠻夷淵藪而今冨庶蕃衍土地興廢不可以一時槪也澄案周制方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰衞服又其外方五百里曰蠻服又其外方五百里曰夷服又其外方五百里曰鎭服又其外方五百里曰蕃服禹並王畿爲五服周王畿之外自爲九服而裏不同蓋禹服言其面每面各五百里故五服相距方五千里周服言其方方五百里則其面一方二百五十里自王畿至蕃面二千七百五十里相距五千五百里增於禹貢但五百里耳禹辧甸服爲王畿其外侯服其別有三綏服要服荒服其別各二蓋亦別爲九焉曽氏曰周王畿卽禹甸服其侯服甸服卽禹侯服其男服采服卽禹綏服其衞服蓋若綏服之奮武衞也禹之衞去甸服八百里周之衞去王畿千里周之衞凢二百里其蠻服夷服卽禹要服其鎭服蕃服卽禹荒服澄案周之蠻服一作要服

東漸於海西被於流沙朔南曁聲教訖於四海

漸如水之漸漬被如衣之被覆聲教者𨿽不近見善教之實然亦逺聞善教之聲而效慕之也訖盡也凡言四海者謂東西南北通乎地下之海其海也西北地髙臨海皆髙山海在下如深井然人不得而見東南卑海水溢出岸上今所見之海乃海傍平地水所淹及者耳故東南海中洲防又有國土人民更幾千里始爲無底之海東漸於海之海指今人所見者而言非訖於四海之海也靑徐東距海岸故曰東漸雍州弱水餘波西入流沙故曰西被言漸出今海被過流沙之外與北際南陲之逺皆及向慕帝朝之聲教而所及極盡於地維窮處之四海也中庸曰天之所覆地之所載日月所照霜露所隊凡有血气者莫不尊親其斯言之謂與

此第十四章

禹錫圭告厥成功

錫猶錫貢納錫之錫下錫上也治水事畢故以圭爲贄而見於帝以告成功蔡氏曰水色故圭以云

此第十五章

甘誓

甘地名有扈氏國之南郊也誓者以言戒勵之也誓師於甘故以甘誓名篇

大戰於甘乃召六卿

交兵曰戰六卿六鄕之卿也召之者將誓也周官每鄕卿一人六鄕六卿平居無事則各掌其鄕之政教禁令而屬之大司徒有事出徵則各率其鄕之一軍而屬之大司馬所謂軍將皆卿是也意夏制亦或相似古者四方有變專責之方伯方伯不能討然後天子親徵天子之兵有徵無戰今啟親率六軍造其城下有扈之敢抗天子交兵大戰若均體敵然視堯舜禹三聖相承之時气象有間矣

王曰嗟六事之人予誓告汝

王夏王啟也嗟語閔嘆之辭六事卽六卿人則六卿所統之眾

有扈氏威侮五行怠棄三正天用絕其命今予惟恭行天之罰

有扈夏同姓之國在漢鄠縣史記曰啟立有扈不服遂滅之威謂暴害侮謂輕忽五行水火金木土也民用所資不可一日無威侮之則其用乖違民有不遂其生者矣怠謂不防棄謂不用三正子丑寅之正也帝王受命三正疊用蓋自唐虞之前已然夏以建寅之月爲正則當時諸侯當稟正朔有扈氏不臣服故怠棄夏之正朔也絕也絕謂滅之虐下背上罪於天故天用絕其命今惟恭承天意以行罰恭敬奉也天子用兵稱恭行天罰諸侯伐有罪稱肅將王誅皆謂有稟承也

左不攻於左汝不恭命右不攻於右汝不恭命禦非其馬之正汝不恭命

左車左右車右攻治也古者車戰之法一車甲士三人左掌射右掌擊刺禦者居中掌進退驅馳命謂受上命各有所掌春秋左氏傳宣公十二年楚許伯禦樂伯攝叔爲右致晉師樂伯曰致師者左射以菆是車左主射也攝叔曰致師者右入壘折馘執俘而還是車右主擊刺也禦非其馬之正猶王良所謂詭遇也左右不治其事與禦非其正皆能致敗故戒勵之俾各盡其職也

用命賞於祖不用命戮於社

用命謂恭命不用命謂不恭命戮殺也天子親徵必載遷廟之主及社主以行示賞罰之不敢專也祖左陽也故賞於祖社右陰也故戮於社社下疑有脫簡

予則孥戮汝

此句與上文辭意不屬或有脫簡或是下篇湯誓之文重出在此

書纂言卷二

欽定四庫全書

書纂言卷三

元吳澄

商書

契始封商湯因以爲有天下之號鄭云商在太華之陽皇甫謐云上洛商是也春秋左氏傳云閼伯居商丘杜預注云梁國睢陽宋都也湯誓

湯號也湯名履姓子氏都於亳鄭元云亳在河南偃師縣漢書音義臣瓉云濟陰亳縣夏桀暴虐湯往徵之亳眾憚於徵役故湯諭以弔伐之意蓋師徵之時誓於亳都者也孔疏曰甘誓牧誓首皆言其誓意記其誓處此與費誓惟記誓辭不言誓處者史辭有詳略也

王曰格爾眾庶悉聽朕言非臺小子敢行稱亂有夏多罪天命殛之

王追稱也格至臺我稱舉殛誅也以人事言之則臣伐君疑於亂矣以天命言之則所謂天吏非稱亂也

今爾有眾汝曰我後不卹我眾舎我穡事而割正夏予惟聞汝眾言夏氏有罪予畏上帝不敢不正

我後湯民指湯也卹憂念也穡耕獲之通稱割斷也亳邑之民憚伐桀之勞謂湯不卹我眾舎我耕獲之事而斷正有夏湯言聞眾之言如此然夏氏有暴虐之罪天命我殛之我畏上帝不敢不往正其罪也

今汝其曰夏罪其如臺夏王率遏眾力率割夏邑有眾率怠弗協曰時日曷防予及汝皆亡夏徳若玆今朕必往

其曰其者將然之辭如臺猶曰如何也率盡遏絕也割如劓割夏邑之割怠謂解體弗協謂離心時是也日指桀曷何也喪亦亡也湯旣言夏氏有罪然亳眾安於湯徳政桀之虐焰所不及故不知夏氏之罪其心曰夏氏之罪其如何哉故湯言夏王率爲重役以窮民力嚴刑以殘民生夏之有眾率皆解體離心疾視其君指日而曰是日何時而亡乎若亡吾寧與之俱亡蓋苦桀之虐而欲其亡之甚也桀之惡徳如此今我必往徵之桀嘗自言吾有天下如天之有日日亡吾乃亡耳故民因以日目之

爾尙輔予一人致天之罰予其大賚汝爾無不信朕不食言爾不從誓言予則孥戮汝防有攸赦

致推而至於彼也賚與也謂勝夏之後有賞賜也食言如日食之食自有而無謂言已出口又收入而吞食之不行其言也不從誓言謂不肯往伐夏也孥奴通孥戮謂囚系爲奴而戮辱之也

盤庚

湯都亳第二世次子外丙立三世弟仲壬立四世湯長子太丁之子太甲立五世子沃丁嗣六世弟太庚立七世子小甲嗣八世弟雍已立九世弟太戊立十世子仲丁嗣遷囂十一世弟外壬立十二世弟河亶甲立遷相十三世子祖乙嗣遷耿案書序但言圯於耿史記言乂遷邢依書序則盤庚是自耿遷亳依史記則是自邢遷亳或謂今邢州不近河圯如耿之有患若果在邢似可以不遷況邢耿字體易相混亂恐疑邢字卽耿字傳寫之誤故史記以爲再遷邢也但若無遷邢一遷則五邦之少其一此又不可追考且當闕之十四世子祖辛嗣十五世弟沃甲立十六世祖辛之子祖丁立十七世沃甲之子南庚立十八世祖丁之子陽甲立十九世弟盤庚立復都於亳舊注以爲自耿而遷也大家世族安土重遷唱爲浮言以惑眾小民𨿽蕩析離居亦惑於浮言盤庚諭以遷都之利不遷之害書凡四節第一節

述民怨之辭第二節

未遷時告羣臣之辭第三節

在途告庶民之辭第四節

旣遷至亳緫告臣民之辭

盤庚遷於殷民不適有居率吁眾慼出矢言曰我王來旣爰宅於玆重我民無盡劉不能胥匡以生卜稽曰其如臺

殷亳都也在河南偃師適往吁呼矢誓也我王指祖乙玆指當時所都而言也劉殺稽與葉通問卜也盤庚欲遷於殷民不肯往適有居率呼眾憂之人出誓言而曰我王祖乙來都於此固重我民之生非欲盡致之死地也今不幸蕩析離居不能相救以生則當卜以稽之曰其如之何也豈可不信卜而輕遷之也哉意者盤庚之遷卜之不吉而盤庚必於遷故民之不肯遷者以此爲言

先王有服恪謹天命玆猶不常寧不常厥邑於今五邦今不承於古防知天之斷命矧曰其克從先王之烈若顚木之有由蘗天其永我命於玆新邑紹復先王之大業厎綏四方

先王成湯以來之王服事也玆指先王所都亳而言也顚僕也由古文作甹木生條也蘗萌芽也盤庚之遷以今所都有水患故欲舎舊從新復成湯所都之邑庶望可再興盛如先王之時故民從而譏之曰我先王有所事能謹敬天命其處亳邑猶不能常常安寧所以不常其居自亳而遷至今已歷五邦若亳果可常安則先王居之至今矣今於他事皆不承順於古先王之爲不知天將斷絕汝命況可自謂吾往都亳邑則能從先王之功烈如已僕之木再生枝條萌芽天將長永我命於此新遷之邑而繼紹復還先王之大業以致於撫安天下之民乎

此第一章

周氏曰殷人稱殷自盤庚始以前惟稱商盤庚遷都後殷商兼稱或只稱殷

盤庚斆於民由乃在位以常舊服正法度曰無或敢伏小人之攸箴

斆教由自箴規也小民蕩析離居而巨室安土重遷以浮言相惑盤庚知其然故其教民必自在位始以先王舊常遷都之事正其法度小民有欲以言箴其上者毋得遏絕而使不上達

王命眾悉至於庭王若曰格汝眾予告汝訓汝猷黜乃心無傲從康

眾者臣民咸在也若曰史述其大意若此猷語辭毋與無同傲上命而從已之安故不肯遷二者所當黜之私心也𨿽臣民咸在此言實爲羣臣而

古我先王亦惟圖任舊人共政王播告之修不匿厥指王用丕欽罔有逸言民用丕變

修猶易言修辭論語言爲命也古先王任舊人共政凡有播告其臣皆承宣而不隱匿其指用能大敬乎王者如此盤庚將責其臣故先舉先王之臣而勸之也

今汝聒聒起信險膚予弗知乃所訟非予自荒玆徳惟汝含徳不惕予一人予若觀火予亦拙謀作乃逸聒聒多言亂徳也險利口相傾覆膚巧言切中肌膚訟爭辯今汝亦是舊人胡不能如先王之臣乃聒聒然以險膚之言起人之信予弗知汝所訟言者何故反求內省非我自荒廢其徳召汝怨謗乃是汝含容我之徳恃我之寛厚而不畏懼我一人故敢浮言以惑眾我不遏絕於始萌之時遂至舉國怨咨無所忌憚如火之方燎不撲之乃坐觀其熾盛是我之拙謀起汝過也

若网在綱有條而不紊若農服田力穡乃亦有秋汝克黜乃心施實徳於民至於婚友丕乃敢大言汝有積徳乃不畏戎毒於逺邇

綱网大繩紊絲亂也力勤也秋收成之時有秋有收成也戎大毒害之甚者君如之綱臣如之目舉在提其綱則眾目自有條而不亂諭臣當從君之令不可傲上也農夫服事田畆勤力耕種則必有收成諭今不憚往遷之勞終必安居之利不可從康也汝之不肯遷者以有傲上從康之心也汝能黜去此心承命往遷則小民之家與汝婚姻僚友之家皆有便益是汝施實徳於彼也汝之祖父嘗有徳於民矣今汝又施徳於民是世有積徳也乃敢大言於人而無愧旣遷去則不復畏水災爲大言於逺邇矣

惰農自安不昬作勞不服田畝越其防有黍稷汝不和吉言於百姓惟汝自生毒乃敗禍姦宄以自災於厥身乃旣先惡於民乃奉其恫汝悔身何及

昬勉也恫痛也惰農自安不勤勉於耕作之勞則必無黍稷之收成汝不以溫和吉善之言言於百姓使之樂遷將後遭水患則是汝自生此害爲致敗致禍之姦宄以自災汝之身也夫怨咨不遷民之惡也實由汝倡浮言惑之是汝先其惡也病痛人之所去而今乃奉之是防其疾利其災及有災之時汝𨿽悔之而身已無及矣此戒其從康也

相時憸民猶胥顧於箴言其有逸口矧予制乃短長之命汝曷弗告朕而胥動以浮言恐沈於眾若火之燎於原不可向邇其猶可撲滅則惟汝眾自作弗靖非予有咎

視此小人平日猶且相顧人所箴規之言慮已之言或有過差於口況我爲天子生殺在手實制汝短長之命汝苟以遷都爲不利何不直以告我而乃倡浮言以恐嚇沈溺於臣民如火燎於原焰薫灼不可向而近之其尙可撲而滅之乎汝之浮言是汝自作不安靖非予有召怨致謗之咎此戒其傲上也

遲任有言曰人惟求舊器非求舊惟新

遲任古賢人言人舊則習器舊則敝當用舊人使新器我今與汝舊臣世家同遷新邑也

古我先王曁乃祖乃父胥及逸勤予敢動用非罰我先王與汝祖父同其勞逸汝爲功臣之子孫我其敢用非所當罰之罰於汝乎

世選爾勞予不掩爾善玆予大享於先王爾祖其從與享之作福作災予亦不敢動用非徳

大享祫祭爾祖父有功勞於國其子孫當世世選用爾苟有善予不敢掩蔽而不用汝然爾祖配食於我先王之廟能昭鑑其子孫善惡而爲福爲禍無所私者是以我亦不敢用非所當徳之賞於汝也

予告汝於難若射之有志汝無侮老成人無弱有幼各長於厥居勉出乃力聽予一人之作猷無有逺邇志所射表的也侮玩慢之也弱輕蔑之也無父曰十年曰防有又通言與防作起而遷也猷字或在句首或在句中或在句末皆語辭也我告汝今日遷都之艱難當如射之有表的期於必中必至汝當與老者防者各謀久長於其所居勉出汝力聽從我起而遷去不問逺邇皆當同遷也

用罪伐厥死用徳彰厥善邦之臧惟汝眾邦之不臧惟予一人有佚罰凡爾眾其惟致告

今日不遷他日必死用罪罪之所以救其死故曰伐厥死其從令者用徳徳之所以彰其善也邦之善歟是爲汝眾之善邦之不善歟是爾眾有不善而予一人佚於行罰凡在爾眾當致告於我正爲告羣臣而此言汝眾爾眾兼民而言也

自今至於後日各恭爾事齊乃位度乃口罰及爾身弗可悔

汝自今以往有事者各恭敬有位者各齊同言一心協力也出口之言當有節度勿復以浮言胥動如其不然則罰及汝身不可得而悔也

此第二章

盤庚作惟渉河以民遷乃話民之弗率誕告用亶其有眾咸造勿褻在王庭盤庚乃登進厥民曰明聽朕言無荒失朕命

以猶與也謂能左右之也話說諭之也弗率不循上命誕大亶誠有眾兼臣民而言王庭謂道路次舎之所如周官掌次所職盤庚旣起渉河南其民以遷乃說諭其不從令者大告之以誠心其民皆至戒其勿得褻慢凡在王庭聽號令王臣君前庶民居後盤庚已告其臣矣今將告其民故升進其民於前令其明聽我言遵守而行不得廢失我所命也自君言之謂之言自臣言之謂之命

嗚呼古我前後防不惟民之承保後胥慼鮮以不浮於天時殷降大虐先王不懷厥攸作視民利用遷汝曷弗念我古後之聞承汝俾汝惟喜康共非汝有咎比於罰承奉順也保愛防也浮如名浮於實實浮於名之浮過也猶言勝之也降黜去之意大虐謂水災虐害人也我先王無不惟民是承故民亦保愛其君共憂其憂𨿽有天時之災鮮不以人力勝之也殷家能逺去水災之大害以先王不懷其居之故其所以起而遷者視民所利而用遷也汝民何不思念所聞我先後之事我之奉承汝者蓋欲使汝共享喜樂安康之利非惟汝有罪比附於罰而謫遷汝也

予若吁懷玆新邑亦惟汝故以丕從厥志今予將試以汝遷安定厥

民志本欲安其居所以不肯遷者以苟目前之暫安而不圖他日之久安我所以招呼汝遷懷念此新邑者亦惟汝之故將以大從爾民欲安之志不遷則舉國無安定之時以汝遷者所以安定一國也

汝不憂朕心之攸困乃咸大不宣乃心欽念以忱動予一人爾惟自鞠自苦若乘舟汝弗濟臭厥載爾忱不屬惟胥以沈不其或稽自怒曷瘳汝不謀長以思乃災汝誕勸憂今其有今防後汝何生在上

爾民不得安居此我心之憂而至於困者我憂爾民之憂而汝不憂我心之憂乃皆大不宣布其心欽敬思念以誠心感動我爾惟苟安坐待水患之至是自取窮苦譬之乘舟者然汝若遲滯不濟則必臭敗其所載之物濟水之誠心間斷不屬則不復能濟惟相與以及沈溺而已利害若此汝不考察但自怨咨忿怒何能瘳其病乎言無益也汝不爲長久之謀以思將至之災是汝大有可憂而自勸其憂也孟子曰安其危利其災樂其所以亡勸憂之謂有今言有今日也防後言無後日也上天也今日偸生後日必死何能有生命於天乎下文迓續乃命於天蓋相首尾之辭

今予命汝一無起穢以自臭恐人乃身迂乃心予迓續乃命於天予豈汝威用奉畜汝眾

爾旣從我渉河矣或尙有二心而遲滯於行今予命汝專一其心無再起穢惡間其從上之善心以自致臭敗其舟中之載恐人之浮言誑惑偏汝之身迂曲汝之心使汝身心顚倒利害昏迷不知不遷則將有沈溺之禍故我今因水患未至之時而遷是迎迓接續汝命於天而使汝更生也予豈是用威驅迫汝以遷乎蓋用以奉承畜養汝眾欲汝得全其生矣

予念我先神後之勞爾先予丕克羞爾用懷爾然先神後先王也羞養也卽上文奉畜之意言我思念我先王嘗勞爾之先人我大克羞養爾者用撫安爾故如此

失於政陳於玆髙後丕乃崇降罪疾曰曷虐朕民陳久崇大髙後湯也知有水患而不遷政之失也失政而久畱於此湯必大降罪疾於我曰何爲虐害我民蓋君不能爲民圖安俾遭沈溺之患是虐害之也

汝萬民乃不生生曁予一人猷同心先後丕降與汝罪疾曰曷不曁朕幼孫有比故有爽徳自上其罰汝汝防能迪

去死地就生地生其生也先後泛言商先王幼孫盤庚自稱比順從也故如刑故之故爽差也言汝民不能求生其生而與我同心以遷我先後大降罪戾於汝曰汝何不與我幼孫順比而故有此失徳也先後自上罰汝汝無能廸廸謂開導解說以求免也

古我先後旣勞乃祖乃父汝共作我畜民汝有戕則在乃心我先後綏乃祖乃父乃祖乃父乃斷棄汝不救乃死

旣勞乃祖乃父者申言勞爾先也汝共作我畜民者汝皆爲我所畜之民也戕害也汝不肯遷非止災及汝身凡我所畜之民皆受其禍是汝實戕害之也則或云當作賊貝右畔戎字也綏撫諭之意汝有戕賊民生之惡在心先後知之以此諭汝祖父汝祖父亦棄絕汝而不救汝之死也

玆予有亂政同位具乃貝玉乃祖乃父丕乃告我髙後曰作丕刑於朕孫迪髙後丕乃崇降弗祥

亂治也具者多取而兼之謂貝海介虫古者以貝爲貨以玉爲寶此言貝玉貨寶互相備也世臣巨家聚畜貨寶恐因遷散失耗費故搖動百姓使不肯遷迪開導也盤庚言若治政之臣所以共天位者不以民生爲念而惟務冨巳之貝玉者其祖父亦告我髙後令作大刑於其子孫開導我髙後崇降之以不祥也丕刑以人事言不祥以神事言皆謂禍也以上四節言君有罪民有罪臣有罪我先後與爾民臣祖父皆降之禍商俗尙因其所畏所信以曉之先儒皆以此一節爲責臣然詳其文則亦對民庶而責其臣之辭蓋此時臣民皆在盤庚登進其民於前則所告皆與民言不應此一節獨爲與臣言也

嗚呼今予告汝不易永敬大卹無胥絕逺汝分猷念以相從各設中於乃心

告汝不易猶上文告汝於難之意水患大可憂汝當久敬畏與我同心不可相防逺隔絕也民之所以與君相逺絕者由其偏爲已計而不分其念以爲國計也故使之分其念以相從而各設中於其心也中則其心公平不偏於爲巳計矣

乃有不吉不迪顚越不恭暫遇姦宄我乃劓殄滅之無遺育無俾易種於玆新邑

不善不道之人顚倒逾越不恭順上令者及暫時所遇爲姦爲宄刼掠行道者輕則劓之重則殄滅之無有遺畱其生育無俾遺其種於此新邑也遷徙道路恐有姦人乘隙生變故嚴以戒勅之

往哉生生今予將試以汝遷永建乃家

往哉生生往新邑以生汝之生也永建乃家爲爾子孫立無窮之業也

此第三章

盤庚旣遷奠厥攸居乃正厥位綏爰有眾

旣遷至亳邑也定其上下所居謂君有寢廟臣有邑宅民有廛裏也位朝見羣下之位正其朝位以見臣民而慰勞撫諭之也

曰無戲怠懋建大命

曰盤庚之言也無戲欲其敬事無怠欲其勤事大命兼民命國命而言建命猶孟子言立命蓋命𨿽在天立之在我使民有以遂其生國有以永其祚也當時傲上從康習於戲怠未遷則以爲憚旣遷則以爲足謂今日自可永命不復爲自勉自力之計故以戒之

今予其敷心腹腎腸歷告爾百姓於朕志防罪爾眾爾無共怒協比讒言予一人

自此至玆賁告民也敷心腹腎腸謂無一不布露也歷盡也百姓民庶也協合比連也臣民𨿽旣遷盤庚猶慮其彊從上令非出本心怨怒未忘故明白洞達以釋其疑而曰爾無共懷前日之怒而合比讒言以謗議我也

古我先王將多於前功適於山用降我凶徳嘉績於朕邦

古我先王湯也多猶增廣也山謂亳邑商都囂相耿等處皆近水惟亳近山鄭氏曰東成臯南轘轅西降谷是也契始居亳其後累遷莫能安定湯欲增廣前人之功於是復居於亳凶徳謂民受水害適亳邑依山以居自此民其吉所以降黜其凶徳而又成美功於我邦謂湯由亳而興以有天下也

今我民用蕩析離居防有定極爾謂朕曷震動萬民以遷肆上帝將復我髙祖之徳亂越我家朕及篤敬恭承民命用永地於新邑肆予衝人非廢厥謀弔由靈各非敢違卜用宏玆賁

蕩漂析分極止震亦動也衝童弔至由用靈善宏大賁飾也舊都墊圯民漂蕩分析離其所居無有定止而爾民猶且安土重遷乃謂我何爲震動萬民以遷乎此乃天將俾我興復成湯之徳以治我家故我及一二臣之能篤敬以恭承民命者用圖永安居於此新邑也我非廢爾眾謀其至乃用爾謀之善指當時民臣有言當遷者也我與善謀之人各非敢違卜蓋用以宏大此賁飾之事是以不得不遷也賁者猶曰增光於前人也蓋盤庚之遷謀不吉而人謀已決故違卜而遷也

嗚呼伯師長百執事之人尙皆隱哉予其懋簡相爾念敬我眾

自此至篇終告臣也伯之長諸侯也師長眾官之長公卿也百執事百官也隱閔痛也簡閱相視也新遷之民生理未復諸臣當惻然憫痛愛防封殖之予其勉閱視爾爾當思所以敬我眾眾兼臣民而言

朕不肩好貨敢恭生生鞠人謀人之保居敍欽

肩任也鞠人困窮之人不能自謀者也謀人能自謀之人不困窮者也我不任貪人有能敢於恭承民之生生俾貧冨之各保其居皆敍而敬之者我則任之也曰恭曰欽所謂敬我眾也

今我旣羞告爾於朕志若否防有弗欽無緫於貨寶生生自庸式敷民徳永肩一心

若者如我之志恭生生是也否者不如我之志好貨是也緫聚也庸用也今旣示汝以朕志之向背爾當無所不用其敬毋聚寶貨而以民之生生爲已責式用敷布其徳於民永久守此一心而不變也始終不二之謂一

此第四章

髙宗肜日

髙宗武丁廟名史記曰武丁崩祖庚立尊其廟爲髙宗是也湯十九世盤庚其二十世弟小辛立二十一世弟小乙立二十二世子武丁嗣二十三世子祖庚嗣

髙宗肜日越有雊雉

肜日祭明日又祭之名殷曰肜周曰繹雊鳴也祖庚於髙宗肜祭之明日有雊雉之異蓋祖庚當時致隆於禰廟故天降災異以儆之也

祖己曰惟先格王正厥事

格正也祖己將告王故先言古先格王或遇災異惟反身自省正其所行之事而已若今王之祀丰於暱事之當正者也

乃訓於王曰惟天監下民典厥義降年有永有不永非天夭民民中絕命

監視也下民猶曰下人典猶主也義者天理之冝言天監視下人其禍福予奪惟主於義爾降年有永有不永者義則永不義則不永其不永者非天夭折其民民自以非義而中絕其命也商人尙其瀆祀也必有祈年請命之意如漢武帝五畤之祖己言永年之道在於所行之義不在於禱祠也泛言人而不言君不敢斥也

民有不若徳不聽罪天旣孚命正厥徳乃曰其如臺不若徳不順於徳不聽罪不服其罪謂不攺過也孚命者以妖孽爲符信而譴告之也言人不順徳不服罪天旣以妖孽爲符信而譴告之欲其恐懼修省以正其徳人乃曰孽祥其如何則是不畏天戒也意欲祖庚因雊雉以自省而攺黷禰廟之失也

嗚呼王司敬民防非天典祀無丰於暱

嗚呼嘆辭司主也敬民卽上文所謂義也猶夫子告樊遲以務民之義嗣也暱親也近也謂禰廟也王之所司當敬以盡人事而已徼福鬼神非王之事也況祖宗莫非天之嗣主祀者其可獨丰於暱廟乎西伯戡黎

史記文王脫羑里之囚獻洛西之地紂賜弓矢鈇鉞專徵伐爲西伯戡勝也黎國名舊說以爲在上黨壺闗之地今潞州有黎城縣呂氏曰西伯武王也史記紂使膠鬲觀周師問曰西伯曷爲而來則武王亦繼文王爲西伯矣澄謂黎畿內之國文王三分天下有其二以服事殷決不稱兵於紂之畿內武王嗣爲西伯其事殷猶文王也其伐殷在於嗣位十有二年之後蓋天命未絕則爲君臣一日命絕乃行天罰此事間不容髮今旣兵逼王畿祖伊而奔告則振撼甚矣豈得戡黎之後班師而去復就臣位而紂恬不以爲意也竊疑戡黎之師當是伐紂之時然黎國若潞州之黎城則山路險僻不當周師經行之道紂都朝歌在今衛州而衛州有黎陽去朝歌甚邇或指當時近畿有小國周師自孟津渡河故先戡黎而遂乘勝以進紂都也

西伯旣戡黎祖伊恐奔告於王

祖伊殷賢臣也篇中無及戡黎之事作書者特標此於篇首以見祖伊告王之因也奔告自邑來奔告紂也

曰天子天旣訖我殷命格人元防敢知吉非先王不相我後人惟王淫戲用自絕故天棄我不有康食不虞天性不廸率典

訖絕也格人猶言至人也康安虞度率循典常法也祖伊特呼天子而言天旣絕我殷命格人元皆能先知吉凶今無敢知其吉者甚言凶禍之必至非先王在天之靈不佑我後人我後人淫戲用自絕於天故天從而棄絕之使我不有其安享之食謂沈酗暴殄也不知其本然之性謂昏亂厥徳也不行其當循之典謂廢壞常法也三者皆紂所自爲若天奪其間而使之爲之然故曰天棄我

今我民防弗欲喪曰天曷不降威大命不摰今王其如臺

大命非常之命民苦紂虐無不欲殷之亡曰天何不降威於殷而受大命冝王者何不至乎今王其何如哉上言天棄殷此言民棄殷祖伊之言可謂痛切著明矣

王曰嗚呼我生不有命在天

紂嘆而言謂民𨿽欲亡我我之生獨不有命在天乎

祖伊反曰嗚呼乃罪多參在上乃能責命於天

反還其私邑也乃指紂也旣無攺過之意祖伊退而言曰爾罪眾多參列在上乃能責其命於天邪呂氏曰責命於天惟與天同徳者方可前與紂言故稱王此以下祖伊退而私言之故稱乃

殷之卽喪指乃功不無戮於爾

功事也言殷卽喪亡也指當時與紂共事之人皆無不同受戮於爾之者時周師已逼商亡在旦暮間祖伊危迫之情可見史記載紂使膠鬲觀周師其在祖伊旣告之後乎蘇氏曰祖伊之諫直言不諱漢唐中主所不能容紂𨿽不攺而不怒祖伊得全則後世人主有不如紂者多矣愚案此乃殷殞滅命在須防之時蓋已無暇於怒忠諫而殺忠臣也湯二十四世祖庚弟祖甲立二十五世子廩辛嗣二十六世弟庚丁立二十七世子武乙嗣去亳遷河北二十八世子太丁嗣二十九世子帝乙嗣三十世子受辛嗣而商亡受紂字通用

微子

微國名子爵也微子名啟帝乙長子紂之庶兄也此篇次序疑在戡黎之前然商書五篇前四篇乃君告其下臣告其上之辭此篇乃臣下自相告之辭故居後云

微子若曰父師少師殷其弗或亂正四方我祖厎遂陳於上我用沈酗於酒用亂敗厥徳於下

父師太師三公箕子也少師卿比干也其與或者皆非必然之辭亂治也殷之亡形決矣猶曰其弗或復能治正四方乎猶冀其悔悟不敢必其果不能也我祖湯厎致沈於水不復能出也飲酒成凶曰酗亂敗爲酒所亂而壞其徳也上謂在前下謂在後也我祖成湯致遂陳列其功在上而子孫沈酗於酒亂敗厥徳於下我指紂也不斥紂而言我厚之道也

殷防不小大好艸竊姦宄卿士師師非度凡有辜罪乃防恆小民方興相爲敵讎今殷其淪喪若渉大水其無津涯殷遂喪越至於今

艸亂雜意竊盜取也卿士卿也淪沒也津渡處涯水際殷民染紂之惡無小無大皆好艸竊姦宄在上者以法禁治之庶其可止今卿士爲民師表凡有辜罪之人反容縱之無常法捕者是以小民無所畏懼彊淩弱眾暴寡方起而爭奪相與爲鬭敵之讎匹天下蕩無綱紀殷其淪沒喪亡矣若渉大水無畔岸無望其可濟惟有沒於水而亡爾

曰父師少師我其出狂吾家耄遜於荒今爾無指告予顚隮若之何其

曰更端之辭我微子自我也遜逃遁荒野外顚傾覆隮隕墜何其語辭微子言我其而出外歟則若病狂之人行不知所之畱而在家歟則若昏耄之人居不知所爲愁悶憂困無所措其身思欲逃遁於荒野不忍此身親見宗國之亡也今爾無所指示以告我國將顚覆隮墜若之何者蓋微子之情危迫之甚故又更端以問救亡之防

父師若曰王子天毒降災荒殷方興沈酗於酒此以下箕子之答也毒甚害之意荒謂迷亂紂之無道乃天甚其害而降之以災使之荒迷於國方且起而沈酗於酒以紂無道歸之天與詩言旻天疾威敷於下土意同此答微子所言酗酒敗徳之語

乃防畏畏咈其耇長舊有位人

乃防畏畏者不畏其所當畏也孔子曰君子有三畏畏天命畏大人畏聖人之言咈逆也耇長老成之人紂惟不畏其所當畏故老成舊有位者皆咈逆而棄逐之則在位者新進年少不更事之人爾此答微子所言卿士非度之語

今殷民乃攘竊神只之犧牷牲用以容將食無災毛純曰犧體完曰牷牛羊豕曰牲犧牷牲祀天祭地享宗廟之物商民猶且攘竊有司用相容隱俾將去食之而無災禍此答微子艸竊防之語

降監殷民用乂讎斂召敵讎不怠

降下也監臨視也乂治也斂掊聚也召招至也乂讎猶曰嘉耦怨耦云爾言下臨視者殷民使殷民平日安和之讎匹皆化而爲鬭敵之讎匹猶掊斂招召之然日長無已故曰不怠此答微子相爲敵讎之語

罪合於一多瘠防詔

詔告也夫民之盜竊有司反容之民之鬭敵有司實召之則盜竊鬭敵非專民之罪治民者亦有罪與之相合而爲一上下同惡不卹其民民多餓莩捐瘠無所告也此緫前兩節意

商今其有災我興受其敗商其淪喪我防爲臣僕箕子言我皆自我也臣僕謂國亡俘虜而爲人臣僕也言商今其有災我適起而當禍敗人臣之義無可逃避商其淪喪我惟有死之而已不復爲他人之臣僕也此箕子爲自已謀亦答微子淪喪之語

詔王子出迪我舊云刻子王子弗出我乃顚隮

出謂去之以避國亡之禍也蓋商祀不可以無人主之微子之身存則商祀不絕刻害也箕子舊以微子長且賢勸帝乙立之帝乙不從卒立紂紂必忌之是我前日所云適以害子微子若不出而國滅身死則我之宗祀遂隕墜而無所托矣夫委質爲臣身非我之身國家之身也國家之宗祀冺絕猶我之顚隮也故亦言我箕子紂叔父同出於先王者也此箕子爲微子謀亦答微子顚隮之語

自靖人自獻於先王我不顧行遁

靖安也微子之義不可不去箕子之義不可去各有所當故箕子言自安所安人各有以自獻陳於先王之前我之義則不復卻顧而行出逃遁矣此亦緫前兩節意論語曰微子去之箕子爲奴比干諌而死孔子曰殷有三仁焉蓋微子問箕子箕子答微子之後微子然箕子之言去之以避禍及至商亡之後微子歸周武王封之於宋以奉殷祀微子旣去箕子竭誠匡正其國猶冀其不亡紂惡而囚之箕子佯狂而爲奴武王克商釋其囚訪洪範箕子不仕周而處於遼東以終其身箕子旣囚比干竭誠諫諍其君猶冀其能攺紂怒而殺之武王克商封其墓三人者各得其本心之安天理之正故曰殷有三仁案樂記云武王旣下車封舜之後於陳封夏之後於杞封殷之後於宋荀子成相篇云武王怒師牧野紂卒易鄕啟乃下武王善之封之於宋立其祖蓋武王旣克商卽封微子於宋舊說謂封紂子武庚紹殷後武庚叛而誅死微子始得封者非也

書纂言卷三﹤經部﹐書類﹐書纂言﹥

欽定四庫全書

書纂言卷四上

元吳澄撰周書

周自后稷封邰其後公劉居邠大王始遷於岐山之下曰周武王因以爲有天下之號

牧誓

牧地名在紂都朝歌之南近郊三十里文王爲西方諸侯伯三分天下有其二以服事殷武王嗣爲西伯亦如之及十有三年紂惡已極遂率西方諸侯伐紂師自孟津渡河諸侯不期而防者八百國師進至牧野誓於將戰之時

時甲子昧爽王朝至於商郊牧野乃誓王左杖黃鉞右秉白旄以麾曰逖矣西土之人

甲子二月四日也昧冥爽眀也昧爽將眀未眀之時也鉞大斧也以黃金飾之杖鉞示誅有罪左手杖之示不必用旄牛尾使指麾三軍進退右手秉之以麾則有力逖逺也言自西土至紂都道裏遙逺行力勞苦撫慰之之辭也

王曰嗟我友冢君禦事司徒司馬司空亞旅師氏千夫長百夫長及庸蜀羌髳微盧彭濮人稱爾戈比爾幹立爾矛予其誓

友邦親之也冢君尊之也禦事治事之臣也司徒司馬司空三卿也大國三卿下大夫五人士二十七人亞次也卿之貳大夫是也旅眾也卿之屬士是也師氏以兵守門者千夫長千人之帥百夫長百人之帥庸濮在江漢之南蜀西蜀羌西羌髳微在巴蜀盧彭在西北當時諸侯不期而會者八百國友邦冢君諸夏大國也此八國逺方小國也稱舉戈防幹楯矛防之屬長二丈戈短人執以舉之故言稱楯則相並捍敵故言比矛長立之於地故言立

王曰古人有言曰牝雞無晨牝雞之晨惟家之索今商王受惟婦言是用昏棄厥肆祀弗答昏棄厥遺王父母弟不迪乃惟四方之多罪逋逃是崇是長是信是使是以爲大夫卿士俾暴虐於百姓以姦宄於商邑今予發惟防行天之罰

晨雞鳴戒曉也索盡也牝雞而晨反常之妖其家必敗婦妲已也婦言是用猶牝雞司晨也國必亡矣昏昧也蓋紂爲妲已所蔽惑故凡皆昏昧也肆祭名未詳其義周官以肆獻祼享先王鄭讀爲他歷反或曰肆陳也陳設以祀也答猶報也不答廢宗廟之禮不知報本也遺先王之遺也王父母弟王之諸父諸母諸弟也迪猶道也不廸絕族親之義待之不以道也逋亡也卿士卿也四方多罪之人逃亡而歸紂者乃尊寵而任用之以之居顯位俾毒民爲惡也此言紂反人道之常天罰所宜加也

今日之事不愆於六步七步乃止齊焉夫子勗哉愆過也步進趨也齊猶整也勗勉也今日之戰不過六步七步乃止而整齊其行列此告之以坐作進退之法以戒其輕進也吳氏曰乃止句絕齊焉者陳法也

不愆於四伐五伐六伐七伐乃止齊焉勗哉夫子伐擊刺也少不下四五多不過六七而止又整齊其行列此告之以攻殺擊刺之法以戒其貪殺也上言夫子勗哉此言勗哉夫子反覆成文以致丁寧之意

尙桓桓如虎如如熊如羆於商郊弗迓克奔以役西土勗哉夫子

桓桓威武貎執夷也虎屬欲將士如四獸之猛而奮擊於商郊也迓迎也奔謂來降也以役西土與周官以役太師左傳以役諸侯意同紂之眾弗來迎戰而能來降者則受之而俾役使於我西土之人蓋勉其武勇又令其受降也

爾所弗勗其於爾躬有戮

弗勗謂不勉於前三者

洪範

洪大也範謂鑄金之模匣禹治水之時洛出神背有文自一至九禹則之第列三才之道分爲九類以配九數其綱九其目五十凡天下之道悉包括而無外故曰洪範

惟十有三祀王訪於箕子

十有三祀武王克商之年商謂年爲祀訪就而問之也箕國名子爵紂諸父也紂囚之爲奴武王克商而釋其囚以其素傳洪範之學故下車之初就問之也此篇以箕子所陳錄而爲書稱祀不稱年見箕子不臣周之意

王乃言曰嗚呼箕子惟天陰隲下民相協厥居我不知其彞倫攸敍

乃難辭嗚呼嘆辭嘆而後言重其事也陰黙隲定相助也協和也相協厥居謂厚其生利其用正其徳也彞倫常道之次序指洪範九疇而言也敍謂各有條理也凡九疇之序皆天所以黙定下民而相恊其居者也

箕子乃言曰我聞在昔鯀陻洪水汨陳其五行帝乃震怒不洪範九疇彞倫攸斁鯀則殛死禹乃嗣興天乃錫禹洪範九疇彞倫攸敍

陻塞汨亂鯀不順水之性導之就下但爲隄防障塞之水失其道泛濫逆流故陰勝火木不能敷榮金不得孕育土不可墾辟五行皆汨亂陳列矣帝卽天也以主宰言曰帝震怒謂鯀逆天理得罪於天也與也疇如田之界域斁敗也殛死謂放之羽山而死嗣興謂繼鯀而登用錫賜也禹錫洪範九疇謂洛出書也洛書不出於鯀治水之時而出於禹治水之時是天不以鯀而以錫禹也洛書不出洪範不作人不得見此常道之次序所謂斁也洛書出洪範作人皆得見此常道之次序所謂敍也然洛之出書不過背有一二三四五六七八九之文而已五行至六極皆禹所分配則洪範之書禹所自作也今曰天錫禹何也蓋禹心得此道前此未嘗爲書因文有九感觸其心遂作洪範九疇𨿽禹之自爲然實因龜文之若天啟其衷云爾故以爲天所錫也

此第一章

洪範之總序也

初一

數之初爲一一洛書文之在後者

曰五行

曰五行禹所分配也下八疇仿此五行五气之運行也不言用者無所待於人而自然也造化萬無不本於五行故以五行配數之一

次二

一之次爲二二洛書文之在右前者

曰敬用五事

敬者此心常存而爲一身之主凡言用者有所待於人而後然也蓋主於君人者而言人稟五行之气而成形故以五事配數之二

次三

二之次爲三三洛書文之在左者

曰農用八政

農厚也所以厚於人也先身而後及於人故以八政配數之三

次四

三之次爲四四洛書文之在左前者

曰協用五紀

協謂與天合紀如絲之紀先人而後及於天故以五紀配數之四

次五

四之次爲五五洛書文之在中者

曰建用皇極

建立也皇君也極屋棟之名髙上之至無能過之也尊爲天子徳爲聖人人倫之至四方瞻仰而取則焉是之謂皇極五行順五事敬八政厚五紀協斯可以建極矣皇極居天下之中洛書之五亦居中故以皇極配數之五

次六

五之次爲六六洛書文之在右後者

曰乂用三徳

乂治也徳道之得於已者惟皇作極民所視效日遷善而不知無所事乎治也或有未然則治之各有所冝故以三徳配數之六

次七

六之次爲七七洛書文之在右者

曰明用稽疑

明謂決其疑也稽古作卜考也謂考之卜筮也徳𨿽應變無方然有疑事非人謀所能決者必須謀之神故以稽疑配數之七

次八

七之次爲八八洛書文之在左後者

曰念用庶徴

念謂反身思省也庶眾徴驗也𨿽聽命於神猶不敢自是也必驗吾之得失於天故以庶徴配數之八

次九

八之次爲九九洛書文之在前者

曰向用五福威用六極

威畏古字通用向者慕之而欲其有威者畏之而欲其無極者禍之至極者也五福人心所同向慕也君之所向在此而常願民之此福則凡可以致福者靡不勉矣六極人心所同畏避也君之所畏在此而常恐民之至此極則凡可以致極者靡不戒矣自五行至庶徴皆得其道則協气成像人休祥而五福應之或失其道則乖气成像人罹殃咎而六極應之故以五福六極配數之九而爲九疇之終

此第二章

洪範之綱也其下九章洪範之目也

一

洛書文

五行一曰水二曰火三曰木四曰金五曰土

天一生水地二生火天三生木地四生金天五生土朱子曰五行質具於地而气行於天以質而語其生之序則曰水火木金土以气而語其行之序則曰木火土金水

水曰潤下火曰炎上木曰曲直金曰從革土爰稼穡此五行之材水能潤能下火能炎能上木可曲可直金可從可革土冝稼冝穡稼謂耕治穡謂收獲蘇氏曰曰者所以名之也土不曰曰而言爰爰於也土無成名無專气無定位言於此稼穡而非所以名之也新安王氏曰土非止於稼穡以民生粒食之用言之也潤下用之於灌漑炎上用之於烹餁曲直之斵削從革之鎔範用之於宮室器用也

潤下作咸炎上作苦曲直作酸從革作辛稼穡作甘作猶爲也水之鹵味鹹火之焦味苦木之實味酸金之繡味辛土之稼穡味甘五行各有聲色气味此獨言所作之味以見其餘

此第三章

二

洛書文

五事一曰貌二曰言三曰視四曰聽五曰思

貌者身所動之容言者口所發之辭視者目所見於外聽者耳所聞於內思者心所處運於中

貌曰恭言曰從視曰明聽曰聰思曰睿

恭容莊而謹也從辭順而逹也明所見昭徹聰所聞審詳睿通於幽微陳氏曰天生烝民有物有則貌言視聽思物也恭從明聰睿則也

恭作肅從作乂明作哲聰作謀睿作聖

貌莊謹則其心齊一而不二故作肅言順逹則其心理治而不亂故作乂視昭徹則其心知識了悟而不故作哲聽審詳則其心計慮精當而不苟故作謀思通於幽微則其心可馴至於無所不通故作聖此第四章

三

洛書文

八政一曰食二曰貨三曰祀四曰司空五曰司徒六曰司宼七曰賔八曰師

民生所最急者務農重谷以足其食有食則種樹阜通以殖其貨旣有以養生必有以事死故祀以報本追遠養生事死在乎安居故司空掌土以定其居居旣得安不可無教故司徒掌教以導其善教之不從則齊之以刑故司宼掌禁以懲其惡內治舉而後及外故賔以親國往來交際有其禮師以平國立武足兵有其備用師非得已故最後八政或言其事或言其官此一疇該周官六官之事食貨天官所總祀春官所掌司空冬官也司徒地官也司宼秋官也賔亦秋官所掌師夏官所掌

此第五章

四

洛書文

五紀一曰歳二曰月三曰日四曰星辰五曰歷數歲自冬至至來歳冬至凡三百六十五日四分日之一日行天一周也以分至啟閉定歳之四時是爲一歳之紀月自合朔至來月合朔凡二十九日六辰有奇月與日一會也以晦朔朢定月之大小是爲一月之紀日自日出至來日日出歷十二辰日繞地一匝也以晨昏出沒定晝夜長短是爲一日之紀星謂二十八眾經星辰謂天之壤因日月所會分經星之度爲十二次觀象測以驗天之體也是爲星辰之紀歷謂日月五緯所歷之度數謂一二三四五六七八九十百千萬七政行度各有盈縮疾遲立數推算以步天之用也是爲歷數之紀

曰王省惟歳卿士惟月師尹惟日歳月日時無易百谷用成乂用明俊民用章家用平康日月歳時旣易百谷用不成乂用昏不明俊民用微家用不寧

五紀𨿽有專官掌之然王與羣臣亦自加省察恐其測候推算之或差所以欽天也卿士師尹不言省者省文師尹眾尹謂大夫士也尊者所省者大而簡卑者所省者小而繁王省一歲之四時卿士省每月之大小師尹省每日之長短易謂與天不相合而差殊所省一歲一月一日之時皆與天協則物產收熟政治光顯賢人之未用者用羣臣之有家者安其或一日一月一歳之時皆與天殊則其應反是此申言嵗月日之紀

庶民惟星星有好風星有好雨

庶民之所省者惟觀星而已星有好風者有好雨者觀星則知將有風雨而避就之以耕種獲斂也此申言星辰之紀

日月之行則有冬有夏月之從星則以風雨

日之行冬至道極南度極盈冬至後漸北漸縮夏至道極北度極縮夏至後漸南漸盈月之行春從靑道夏從朱道秋從白道冬從黒道靑朱出陽道白黒出陰道月從箕度則風從畢度則雨凡此皆用歷數推算而知之此申言歷數之紀

此第六章

五

洛書文

皇極皇建其有極

釋皇極二字言皇極者謂人君建立其有極也

凡厥庶民無有淫朋人無有比徳惟皇作極

庶民在下之民淫謂沈浸爲惡朋也人在官之人比謂阿黨徇私民無惡人無私心皆君之徳有以爲之標準也

凡厥庶民有猷有爲有守汝則念之不協於極不罹於咎皇則受之惟時厥庶民於汝極錫汝保極【念葉音狃】有猷謂工於謀事有爲謂敢於作事有守謂操持不變時是也庶民之中其有有謀爲操守者固當念之而勿忘其有𨿽未合於善道而亦未陷於罪戾者亦且容之而勿責則是庶民皆有得於汝之極而使汝長保此極矣

人之有能有爲使羞其行而邦其昌無虐防獨而畏髙明時人斯其惟皇之極【行葉音杭明葉音芒】

人之有才能有作爲者使進其行務令才徳兼全而國可賴之以昌防獨立無援者髙明勢位崇顯者不以其無援而困沮之不以其有勢而尊敬之但論其才行之何如耳是則人亦有得於君之極也

曰皇極之敷言是彞是訓於帝其訓凡厥庶民極之敷言是訓是行以近天子之光曰天子作民父母以爲天下王【言葉幹斤切訓葉平聲行音杭】

敷廣布也人君立極者所敷之言卽此常道而敎訓之皆以天理而敎訓也庶民於立極者所敷之言卽此敎訓而踐行之斯能親近天子道徳之光矣又言天子能使庶民近其光斯可作民之父母而爲天下之王矣此一節申言庶民無有淫朋之意

無偏無陂遵王之義無有作好遵王之道無有作惡遵王之路無偏無黨王道蕩蕩無黨無偏王道平平無反無側王道正直會其有極歸其有極【陂舊作頗義葉音防】

偏謂不正陂謂不平遵循也義天理之宜也好惡有當然之理不容以私意作爲考工記千夫有道萬夫有路此言道路互辭取韻葉耳道路卽義之可通行者也黨謂阿比偏者私於已黨者私於人也蕩蕩廣大貌平平夷易貌反側皆謂不正正謂不偏直謂不枉其正會如會同之會歸如歸家之歸遵義遵道遵路會其極也蕩蕩平平正直歸於極也此一節申言人無有比徳之意

此第七章

六

洛書文

三徳一曰正直二曰剛克三曰柔克

正直不偏於剛不偏於柔剛柔適中徑直行之而無所枉也克勝也剛克剛勝於柔也柔克柔勝於剛也

平康正直彊弗友剛克燮友柔克

平謂平均不彊不弱也康安而無事也彊弗友謂剛彊不相順助也燮友謂柔和相順助也平康者治之以正直如周官所謂刑平國用中典也彊弗友者治之以剛克如周官所謂刑亂國用重典也燮友者治之以柔克如周官所謂刑新國用輕典也或寛或猛或寛猛適中各隨其時俗而施之有不同焉

沈潛剛克髙明柔克

沈謂沈抑下而不上潛謂潛藏內而不外髙謂髙亢上而不下明謂明顯外而不內沈潛者易至於卑晦故以剛克治之進之於髙明也髙明者易至於浮露故以柔克治之退之於沈潛也各因其資質而待之有不同焉

此第八章

七

洛書文

稽疑擇建立卜筮人乃命卜筮曰雨曰霽曰防曰驛曰克曰貞曰悔凡七卜五占用二

鉆曰卜揲蓍曰筮選擇知卜筮之人而建立之以爲卜筮之官及有疑事之時乃命之使卜命之使筮卜兆有五雨水兆霽火兆蒙土兆驛木兆克金兆筮卦有二貞內卦悔外卦卜筮皆有占此占字專言筮

衍忒立時人作卜筮三人占則從二人之言

三人句絕衍忒未詳朱子曰衍是多剰忒是差錯或曰卜筮若止一人則或有差錯無從正救故多剰其人數俾之參互推究其或有差錯者立是人爲卜筮之官各三人人各一法三卜三筮所占或皆吉或皆不吉若一不吉二吉則作吉用一吉二不吉則作不吉用故曰占則從二人之言

汝則有大疑謀及乃心謀及卿士謀及庶人謀及卜筮新安王氏曰大疑謂國有非常之事未能決者周官有大事眾庶得至外朝與羣臣以序進而天子親問焉朱子曰卜筮處末者占法先斷人志後命蓍

汝則從從筮從卿士從庶民從是之謂大同身其康彊子孫其逢吉

康彊無疾而壽逢大也朱子曰此條無問尊卑其謀皆配於筮故爲大同之吉人心之虛靈知覺無異於神𨿽筮之靈不至逾於人也故自此以下必以人謀爲首然神無心而人有欲人之慮未必盡能無適莫之私故自此以下皆以筮爲主人𨿽不盡從不害其爲吉若筮兩逆則凶咎必矣

汝則從從筮從卿士逆庶民逆吉

朱子曰此條惟君謀配於筮亦吉

卿士從從筮從汝則逆庶民逆吉

朱子曰此條惟卿士謀配於筮亦吉

庶民從從筮從汝則逆卿士逆吉

朱子曰此條惟民謀配於筮亦吉

汝則從從筮逆卿士逆庶民逆作內吉作外凶內謂祭祀冠婚外謂出師徵伐朱子曰此條筮一從一違本不可以舉事但筮短長又尊者之謀配合故內事猶可外事則凶

筮共違於人用靜吉用作凶

靜謂外事內事俱不作也朱子曰此條筮皆逆於人人謀縱有從者動則凶矣

此第九章

陳氏曰卜筮者天之所示也人事盡而後可以求之天故必皇極建三徳乂至於有疑然後謀及人而斷之以卜筮苟人事不協而惟卜筮之從𨿽得吉兆而無益也故稽疑必在於皇極三徳之後

八

洛書文

庶徴曰雨曰暘曰燠曰寒曰風

陰陽之气交則蒸而爲雨气散則開而爲暘陰退陽進則爲燠陽退陰進則爲寒陰陽旋繞扇播則爲風燠涼寒四時之气也雨暘風佐四時之气而化育不言涼止言燠寒者燠爲之防寒爲涼之極長物舉其始成物舉其終也雨與暘對燠與寒對風行於四時之間

曰時五者來備各以其敍庶艸蕃廡

備猶有也是五者之來其有各應期而不亂所謂時雨時暘時燠時寒時風也庶艸物之尢防者此茂盛則萬物咸遂可知所謂休也

一極備凶一極無凶

極備謂過於有極無謂過於無一者過於有謂恆雨恆暘恆燠恆寒恆風也一者過於無謂恆雨則無暘恆暘則無雨恆燠則無寒恆寒則無燠或彌旬彌月無風也凶謂饑饉疫癘由此起所謂咎也

曰休徵曰肅時雨若曰乂時暘若曰哲時燠若曰謀時寒若曰聖時風若

禎祥曰休皆因五事之敬而有此徴肅有滋潤意時雨似之乂有開豁意時暘似之哲昭融有和暖意時燠似之謀審宻有凝結意時寒似之聖無所不通時風似之

曰咎徴曰狂恆雨若曰僭恆暘若曰豫恆燠若曰急恆寒若曰恆風若

災沴曰咎皆因五事之不敬而有此徴狂者貌之放蕩淫雨似之僭者言之差忒亢暘似之豫則昏惰散緩而不收恆燠似之急則躁率縮栗而不舒恆寒似之蒙則心冥迷而無主猶風之終日飄揚而無定也凡此休咎之徴因其事而各以類應

此第十章

九

洛書文

五福一曰壽二曰富三曰康寧四曰攸好徳五曰考終命

五福以人所尢好者爲先生而爲人孰不好生而惡死壽者其生之長也故先之以壽有生必有以養故繼之以富𨿽有以養又必身安而心寧故繼之以康寧身康心寧又必知爲善之樂故繼之以攸好徳考成也成全以終其命謂盡其天年而不死於戰鬭刑戮也有𨿽壽而不得善終者故卒之以考終命

六極一曰凶短折二曰疾三曰憂四曰貧五曰惡六曰弱

六極以人所尢惡者爲先不得其死曰凶凶者考之反也疾憂者康寧之反也貧者冨之反也陷於不善者惡也𨿽欲爲善而不能自彊者弱也惡弱者好徳之反也

斂時五福用敷錫厥庶民

言人君當斂聚此五福以廣布與庶民

凡厥正人旣富方谷而康而色曰予攸好徳汝則錫之福汝弗能使有好於而家時人斯其辜予其無好徳汝𨿽錫之福其作汝用咎

色當作寧字之誤也正人謂爲正長之官者谷祿也詩曰佌佌方有谷好如鄕黨自好者之好謂自愛重也言正長之官使之旣富足有祿而又身得以康心得以寧其人必能爲善而曰予所好者徳則是汝實與之以此福也汝若不能先使之富且康寧則彼在家無所顧借不自愛重將陷於罪而無好徳之心汝𨿽欲與之以福而彼之所作爲無非得罪於汝之事矣上爲庶民言斂五福此爲在官之人言而不及壽與考終命者蓋以人臣委質致命不敢有全身保生之心然苟眞能好徳則天自報之以壽考也

惟辟作福惟辟作威惟辟玉食

辟君也威謂六極之可畏玉食謂珍美之食也此言能爲民福禍者惟君一人此其所以獨享天下珍美之奉也

臣無有作福作威玉食臣之有作福作威玉食其害於而家凶於而國人用側頗僻民用僭忒

臣謂大臣人謂小臣頗不平僻不中也臣佐君治民然無有能自爲福禍者故亦不敢享至尊之奉若爲臣而有君之權享君之奉則是僭亂之臣君臣必俱傷敗凶於臣之家害於君之國有位之人效之而側僻天下之民效之而僭越差忒矣

此第十一章

金縢

蔡氏曰武王有疾周公以王室未安殷民未服根本易搖故請命三王欲以身代武王之死其冊文藏於金縢之匱編書者序其事之始末因以金縢名篇孔疏曰首至王季文王敍將告神史乃冊至屏璧與珪記告神之辭乃卜至乃瘳記卜吉及王病瘳之事武王旣喪以下記周公流言居東及成王迎歸之事也

旣克商二年王有疾弗豫

克商以後之二年言克商未久也有疾初得疾弗恱豫則疾篤也

二公曰我其爲王穆卜

二公太公召公也穆敬也古者國有大事卜則公卿百執事咸在肅敬以聽命於神故曰穆卜

周公曰未可以戚我先王

葉氏曰戚者休之反也二公以武王疾爲先王不佑而遺之戚如雲漢之詩言父母先祖胡寧忍予者故周公以爲未可因武王之疾而遽戚我先王也

公乃自以爲功爲三壇同墠爲壇於南方兆靣周公立焉植璧秉珪乃告太王王季文王

功事也自以爲功謂以身自任其事築土曰壇除地曰墠同除地一所而築三壇設三王之位皆南向三壇之南別爲一壇北向周公所立之地也古禮凡於逺祖之無廟者及宗子去其宗廟而在他國者及支子𨿽在本國而於禮不得入廟者或有禱告必須墠地爲壇以棲祖考之神周公之爲子爲臣故不敢告於廟而爲壇以告也璧珪所以禮神植謂置之於壇秉謂執之以手二公爲王穆卜不過欲占其病之安否何如非能轉凶爲吉也周公以介弟之親任冢宰之重愛兄憂國其情切至爲宗社計其慮深逺有非二公所得與者故卻二公之卜而自任其事也

史乃冊祝曰惟爾元孫某遘厲虐疾若爾三王是有丕子之責於天以旦代某之身予仁若考能多材多藝能事神乃元孫不若旦多材多藝不能事神乃命於帝庭敷佑四方用能定爾子孫於下地四方之民罔不祗畏嗚呼無墜天之降寶命我先王亦永有依歸今我卽命於元爾之許我我其以璧與珪歸俟爾命爾不許我我乃屏璧與珪

史掌治文書冊作冊以書告神之辭也祝掌接神祝曰者祝述冊書之辭以告也元孫長孫某武王名遘遇也厲惡虐害丕子太子也責猶責其侍子之責旦周公名武王爲文王之丕子若爾三王之靈在天責其來服事左右願以身代之材才智藝技能周公謂我之仁徳如父又多材藝從三王在天則能供給服役於神武王之徳𨿽亦能然而材藝不如我之多縱死而從三王於天亦不能供給服役於神但當畱下地作民主乃受命於天帝之庭廣佑四方之民而君之矣用能定爾三王之子孫皆有分土在於下地四方之民無不敬畏武王之威徳然天命方新人心初服未久未固未可遽死也武王一身宗社所系三王愛念保護毋令其死而墜失天所已降之命則我先王之祀亦永有所賴以存也寶命卽帝庭之命也謂之寶者貴重之也卽就也命三王之命也元大也就受三王之命於元謂決之於卜也卜之吉是三王之許我卜之不吉是三王之不許我也許我則王疾瘳而已代死得從三王在天事神故以此璧與珪歸家而俟三王許我之命屏藏也不許我則王疾弗瘳而已不死不得從三王在天事神而此璧與珪無所用故藏之也案周公告三王稱爾稱我無異人子之侍側以語其親可見終身慕父母不死其親之實孝愛忠誠之至也又案武王喪於克商七八年之後天下大勢已定猶有武庚之叛周室幾危設使喪於克商甫二年之時則禍變又將若何周公蓋覩事勢之必至於此所以欲代武王之死也或曰死生有命而周公欲代死理有之乎曰有匹夫匹婦一誠心可動天地況聖人至誠至公心與天一志壹則動气固有攺移造化之理若理之所無則周公豈爲之哉

乃卜三一習吉啟籥見書乃幷是吉公曰體王其罔害予小子新命於三王惟永終是圖玆攸俟能念予一人

卜筮必立三人以相參考洪範所謂立時人作卜筮三人是也三者三人所卜之一猶齊也習重也幷並也謂三之兆齊相繼而吉及啟籥見兆書而其占果並吉也體兆之體周官君占體大夫占色史占墨卜人占坼公言視卜兆之體王之疾其可無害予小子周公自謂予一人謂武王也公視卜知王疾必瘳而已亦不代死故言我新受命於三王惟當永久克終是圖三王旣不令我代死則今此所俟三王之命但俟其能愛念武王而使其疾之瘳矣

公歸乃納冊於金縢之匱中王翼日乃瘳

公歸周公歸其私家也冊卽史所作之冊縢緘也匱藏物之器金縢之匱藏卜書之匱以金緘之也翼日公歸之明日瘳愈也言公旣卜而歸卜人乃以周公請命之冊納於匱中與卜書並藏也蔡氏曰金縢之匱藏卜筮書每卜則以告神之辭書於冊旣卜則納冊於匱而藏之前後卜皆如此王氏曰卜筮旣畢而不敢褻必納其冊書於匱異時將卜則復啟焉乃國家故事非特爲此匱藏其冊爲後來自解之計也愚謂匱所以藏卜書卜則啟匱此常事也惟周公此時之卜有與常時不同者以先有冊書告三王而後卜也故旣卜之後其冊書因得同藏於卜書之匱若常時之卜則史述卜主之命告卜人蓋不書於冊旣卜亦無冊可藏也故前此二公欲卜武王之疾後此成王欲卜風雷之變皆不聞有冊王氏蔡氏之說未當而謂非周公藏其冊爲後來自解之計則是

此第一章

武王旣喪管叔及其羣弟乃流言於國曰公將不利於孺子

武王之疾旣瘳數年之後乃喪管叔名鮮武王弟周公兄也羣弟蔡叔度也非長弟故曰羣弟猶儀禮非長子者曰眾子也流言如水流自彼至此也國周國也其言自紂都而傳至周國也孺子成王也公將不利於孺子謂欲奪其位也蓋商有天下六百年賢聖之君六七作徳澤之入人者深紂爲無道諸侯離心而雍梁荊豫徐揚六州歸周冀兗靑三州猶屬商及武王克商封帝乙元子微子啟於宋以奉湯祀分紂故都爲三以母弟三人爲三監紂都之北爲邶封管叔南爲鄘封蔡叔東爲衛封康叔紂子武庚居殷墟有司厚給其廩祿而已蓋未嘗與之土地人民也然殷民懷商不忘武王崩成王幼周公攝政武庚煽惑管叔以謂兄亡弟及管叔當立今周公弟也而居內將爲天子管叔兄也而居外不過爲諸侯管叔及弟蔡叔唱爲流言以惑王而閒公將西向奔喪以軍師從而圖不軌周旣有釁武庚俟管蔡二叔去國之後收其遺民叛周而復商南有徐戎淮夷等國亦相挺而起所謂管叔監殷以殷叛者其事情之實蓋如此而前史所載失其傳也

周公乃告二公曰我之弗辟我無以告我先王

辟法也周公自責言今此召謗致亂是我之所爲不法也王室將危我何告我先王乎亟能弭變安王室乃可於是大誥諸侯東徵叛人

周公居東二年則罪人斯得

居東謂出徵而居東方也二年出徵之第二年也罪人謂叛人武庚得謂捕也武庚伏誅而管叔亦死殷亂遂平林氏曰自周公居東以下其事迹皆在大誥之後然實與周公請死之事相爲始終故於此倂載之

於後公乃爲詩以貽王名之曰鴟鴞王亦未敢誚公於後謂罪人斯得之後貽遺也鴟鴞詩見今豳風以言責人曰誚管叔流言謂周公將爲不利公不俟王疑之釋而自往徵之蓋國家安危重於一身聖人之心至公無我豈若小丈夫然避小嫌而妨大計乎以王室至親兼東方諸侯伯而仇讎之人煽惑我兄弟離閒我君臣以傾覆我國家禍變艱大事機迫急拯溺救焚惟恐不及徵之其可少緩乎逮叛亂旣平周公居東不歸作鴟鴞之詩以貽王極言周家創造王業之難而有傾覆之者其情哀痛庶幾成王之悟而王疑終於未釋但亦未敢誚公而已

秋大熟未獲天大雷電以風禾盡偃大木斯拔邦人大恐王與大夫盡弁以啟金縢之書乃得周公所自以爲功代武王之說二公及王乃問諸史與百執事對曰信噫公命我勿敢言王執書以泣曰其勿穆卜昔公勤勞王家惟予衝人弗及知今天動威以彰周公之徳惟朕小子其親逆我國家禮亦冝之王出郊天乃雨反風禾則盡起二公命人凡大木所偃盡起而築之歳則大熟

東徵之二年罪人斯得而周公尙畱居東都此其三年之秋也大雷電以風天之怒而渝也弁皮弁常服冠端畏天威敬神故王與大夫盡攺服皮弁素積啟金縢所藏卜書以卜而於其匱中見周公請命之冊諸史百執事供給卜筮之人昔日從周公以卜者今王將卜故爲卜而俱至二公及王得周公代死之說遂以問之則爲信有此事噫心不平之聲又慨嘆而謂公常有命令勿與人言故我勿敢言爾蓋請命代死出於一時迫切之誠變禮也非常道也故不令宣泄成王初意欲卜天變之爲何旣得此說始知昔日周公如此用心以勤勞於王家王自悔年幼不及知不免爲流言所惑夫周公肯以身代兄死其肯奪兄子之位乎以公之忠聖而被謗疑至今在外公無於王王有負於公矣天動威譴告以彰顯周公忠聖之徳王因此感悟知天變爲公故曰其勿穆卜王疑旣釋亟欲去歸謂我當親迎而國家所以待公之禮亦當冝稱公自東歸將至王出郊以迎而天乃雨陰陽和也反偃禾之風而禾之偃者盡起天意回也感應之速如此凡大木爲風所拔者旣顚僕於地矣風所偃者根未拔而榦欹斜則合眾力支拽之起其榦令不偃又築其根令堅固也前言秋大熟後言歳則大熟其辭相始終以見未獲而禾偃旣偃而復起𨿽遭風災而不害也親迎俗本親作新今從馬氏本

此第二章

大誥

誥辭有大誥二字取以名篇武王克商誅紂其子武庚曷嘗一日忘周哉顧周未有隙可乘又在已無土地人民之資耳會武王崩成王幼周公攝政管叔不平此可乘之隙也武庚說管叔聲周公之罪舉兵西向其心豈爲管叔計直欲伺管蔡二叔去商則己得收遺民據故都以復商也管蔡庸愚武庚狡黠管叔身行叛事而實爲武庚所陷武庚身造叛謀而先借管叔以禍機可畏折之於方萌則易遏之於已熾則難所以不得不速出師也此誥蓋作於武王崩之年他書載武王崩在十二月若果爾東徵亦當不出是月也成王元年殷亂平二年周公歸三年伐奄遷殷民七年營洛

王若曰猷大誥爾多邦越爾禦事弗弔天降割於我家不少延洪惟我幼沖人嗣無疆大歷服弗造哲迪民康矧曰其有能格知天命

周公以冢宰攝行王事公之東徵代王親徵也國之號令當自天子出故稱王命以告猷語辭大誥猶言普徧以告也多邦謂諸侯之君禦事謂其治事之臣不弔猶言不幸謂不爲天所閔卹也割猶害也遭大喪禍其痛如割也延謂待也不少延謂伐殷未久武王遽崩也無疆謂無有境界窮盡之處言其大也歷天之歷數也服猶事也造猶造道之造格猶格物之格武王受天歷而服王事此至大之任大惟我以幼小衝弱之人而嗣守之弗能造於明哲以導民於安康是人事且有未盡況敢言能格知天命乎

巳予惟小子若涉淵水予惟往求朕攸濟敷賁敷前人受命玆不忘大功

渡水曰涉往猶進也渡訖曰濟敷廣也賁飾也若涉深淵之水進而求所以濟思欲增廣修飾以增廣前人所受之命使其命愈隆愈固此不忘前人創業之大功也

予不敢閉於天降威用寧王遺我大寶紹天明卽命曰有大艱於西土西土人亦不靜

閉謂掩藏諱護降威卽降割也寧王武王也紹謂能承接天意以傳於人卽命就受天之命於也曰者兆之占如此云也大艱謂大患難也天降喪禍於我未知天意若何不敢諱護不問故用寧王所遺我之大寶以繼紹天明卜未來之吉凶而兆之占預報以武庚叛亂之事謂將有爲大患難於西土者蓋言武庚叛周也𨿽西土之人亦爲不安靜之事蓋言管蔡𨿽是周人而亦爲亂也此武王崩後所卜

越玆蠢殷小腆誕敢紀其敍天降威知我國有疵民不康曰予復反鄙我周邦

蠢如虫之物而無知也殷謂武庚腆厚也紀理絲也敍傳世之次也疵猶隙也國有疵謂二叔謗周公以惑成王也民卽人不康卽不靜謂動兵也反謂反於常理也鄙逺邑也武王崩後兆預告以將有叛亂及此果有蠢然而動者殷余小小腆厚之武庚大敢理其傳系以已爲殷王之子當繼世而王適值天降喪禍於周知二叔與周公有隙而爲不安靜之事遂乘比隙而曰此予殷家興復之時欲亡周而反以周邦之土地爲商畿之逺鄙此武庚之叛謀也當時蠢動蓋是管蔡率殷民以來誥辭直歸罪武庚者指出叛謀所起禍根所在而言也

今蠢今翼日民獻有十夫予翼以於敉寧武圖功我有大事休朕卜幷吉

民獻未仕之賢也於往敉撫安也寧武亦謂武王初喪未諡以其能安天下曰寧王有安天下之武功故曰寧武自嗣子言之則曰寧考槪言之曰寧人自後人言之則曰前寧人大事戎事也幷吉三皆吉也今殷民蠢動於今日之明日有賢者十人來爲我輔翼以往撫安武王所圖之功克殷有天下者武王所圖之功也使殷再復則前功矣往平殷亂所以敉其圖功也我之戎事有克捷休祥之徴故卜三而皆吉此東徵之時所卜聖人𨿽灼見事理之當爲尢必協人謀謀而不自用也

肆予告我友邦君越尹氏庶士禦事曰予得吉卜予惟以爾庶於伐殷逋播臣爾庶君越庶士禦事罔不反曰艱大民不靜亦惟在王宮邦君室越予小子考翼不可徵王害不違卜

尹氏大夫庶士上中下士禦事指卿而言也逋播臣謂殷亡而武庚逋逃播蕩也以此見周未嘗封武庚爲諸侯而自司馬遷以來皆謂紂誅而以武庚續殷祀者所傳謬誤也越予小子設爲諸侯自稱之辭考謂揆度審察翼卽十夫予翼者周公以十賢來助卜協吉決於往伐而邦君禦事乃不欲往曰患難之大而人之爲不靜者亦惟在王之宮邦君之室蓋謂王惑流言二叔不咸也我眾諸侯揆度審察十夫之謀不可往徵王曷不違卜而罷東徵之役乎或曰王師以順討逆而諸侯敢不從命何也曰管蔡二叔誣謗周公舉兵內向必以奬輔王室爲名成王幼沖方且疑惑豈遽目之爲逆武庚之叛謀甚深黨附二叔勸之西行實欲二叔去殷亂周而已得以據殷叛周也二叔旣墮其術中眾人淺識亦但見二叔有不咸之迹而不知武庚懷叵測之心諸侯不欲東徵者以二叔王室至親而武庚叛形未露也惟周公上智洞燭幾先明徴其辭顯斥其罪專指武庚而不及二叔兵法所謂上兵伐謀先人奪人之心者固聖人之餘事邦君禦事乃以艱大不靜惟在二叔而不及武庚愚智所見相去懸絕若此儻武庚謀泄迹著人人皆知其叛則諸侯安敢不從徵討而自比於逆亂哉

肆予衝人永思艱曰嗚呼允蠢鰥寡哀哉予造天役遺大投艱於朕身越予衝人不卬自卹義爾邦君越爾多士尹氏禦事綏予曰無毖於卹不可不成乃寧考圖功永思猶曰深長思也卬我也毖謹愼勤勞之意我深思今日之患難而曰彼之蠢信乎爲無知而動矣然少壯被驅以行鰥寡不得其養可哀也哉我嗣受天命興師討罪乃天役也爲此天役所謂大艱皆遺之投之於我一身謂我身自當之也但我不暇自憂一身所憂者在前人之基業意謂爾邦君等知義必安我曰無過於憂不可不勇往定亂以成汝寧考所圖之功今爾反曰不可徵豈爲義乎

已予惟小子不敢替上帝命天休於寧王興我小邦周寧王惟卜用克綏受玆命今天其相民矧亦惟卜用嗚呼天明畏弼我丕丕基

我之往徵蓋不敢廢上帝之命也天降休命於寧王由百里小邦而興周惟卜之吉而用以伐紂遂能安受此天命而爲王今天意其相助我周之人猶寧王時也況我亦惟卜之吉而用以討叛卜吉則天意可知矣故嘆而言曰天之明天之威輔弼我大大之基業其可不順天命以討彼之逆天命者乎

王曰爾惟舊人爾丕克逺省爾知寧王若勤哉天閟毖我成功所予不敢不極卒寧王圖事肆予大化誘我友邦君天棐忱辭其考我民予曷其不於前寧人圖功攸終天亦惟用勤毖我民若有疾予曷敢不於前寧人攸受休畢

爾西土邦君禦事皆舊事武王之人爾大能逺省前事豈不知武王定天下若是之勤勞哉閟者隱匿不顯之意天實隱匿勤愼與我以成完前人圖功之所我不敢不極盡以卒其所圖之事也化謂化其固滯誘謂誘之順從天非誠有言辭以命我但考我之民民賢來助卽天意也予曷其不於前人所圖之功而思所以終之乎天亦惟用勤謹佑我周之人若有疾病當速攻治予曷其不於前人所受之休命而思所以畢之乎

王曰若昔朕其逝朕言艱日思若考作室旣厎法厥子乃弗肯堂矧肯構厥父菑厥子乃弗肯播矧肯獲厥考翼其肯曰予有後弗棄基肆予曷敢不越卬敉寧王大命若兄考乃有友伐厥子民養其勸弗救

昔昔日也謂初欲東徵之時言語辭或曰猶謂說及也如昔日之意則我已往矣我亦於此患難日日思之以至於今譬如作室父旣厎定廣狹之度矣其子乃不肯爲之築基況肯爲之造屋乎譬如耕田父旣反土而菑矣其子乃不肯爲之播種況肯使之成熟而獲乎其子如此其父之輔翼者其肯曰予有後嗣能不棄父之基業乎予者予其父也蓋武王定天下如作室之厎法如耕田之旣菑今不能討平叛亂以終武王之業則是不肯堂不肯播矣況可望其肯構肯獲而保天命於無窮乎故我何敢不以我而撫安武王所已受之天命此自責之辭養如養癰防疽之養勸如盤庚篇汝誕勸憂之勸叛者當懲不往誅之是勸之也坐視其叛而不之懲是養其勸而不救也兄考諭武王友諭武庚子諭成王民謂爲兄考家之人諭邦君禦事此責諸侯之辭

王曰嗚呼肆哉爾庶君越爾禦事爽由哲亦惟十人迪知上帝命越天棐忱爾時罔敢易法矧今天降戾於周邦惟大艱人誕鄰胥伐於厥室爾亦不知天命不易予永念曰天惟喪殷若穡夫予曷敢不終朕畝天亦惟休於前寧人予曷其極卜敢弗於從率寧人有指疆土矧今卜幷吉肆朕誕以爾東徵天命不僭卜陳惟若玆

肆下加哉字亦語之辭連下至禦事句絕明察國事由於哲人十人卽民獻十夫迪知者眞知非臆度知之十人知天命之眷周故來助東徵之役天非可信爾於是無敢攺易前人之法奉天命以伐商者武王之成法攺其成法是逆天命也則天將不可信而命亦攺矣況今天降喪禍之戾於周邦故惟興大患難之人大於鄰近之處自相攻伐於其邦君之室此事不可考疑是康叔不肯從亂而管蔡伐之也今汝不欲東徵是不知天命之不易得而輕棄之也降戾猶前章降割降威謂武王崩也蓋亦有周之喪禍故有殷之大艱也天意惟欲亡殷武王旣誅紂於始若穡夫然予曷敢不因武王已墾之田而終其畝乎謂當誅武庚也天亦惟休眷我武王故伐紂之時卜之而吉明周當得天下此極吉之卜也予曷敢不從此吉卜而率循保守武王已有所指定之疆土乎何況今日將伐武庚卜之又並吉是天意欲誅武庚也天之命不僭差以卜之吉陳說告汝是如此也

康誥

康地名文王之子名封初食采於康武王克商之後分紂故都朝歌以北爲邶管叔居之以南爲鄘蔡叔居之以東爲衛康叔居之管蔡以長康叔以賢皆以母弟鎭守商地其後紂子武庚誘管叔以畔惟康叔忠賢阻阨亂人如防制水殷亂之平康叔有力焉如漢時吳楚七國反得梁孝王捍其衝七國卒以破亡事勢相類漢書言周公善康叔不從管蔡之亂是也此篇及酒誥乃康叔往衛之時武王告之之辭朱子曰孔氏小序以康誥爲成王周公之書而五峯胡氏以爲武王嘗考之其曰朕弟寡兄皆武王之自言而其他證亦多小序之言不足信蔡氏曰康叔成王叔父不應以弟稱之說者謂周公以成王命誥故曰弟然謂之王若曰則爲成王之言周公何遽自以弟稱之也說者又謂寡兄勗爲稱武王尢非寡兄自謙之辭苟語他人猶之可也武王康叔之兄家人相語安得以武王爲寡兄而告其弟乎且康誥酒誥言文王者非一而略無一語及武王何耶或又謂武王時康叔尙幼故不得封然康叔武王同母弟武王分封之時年已九十安有九十之兄同母弟尙幼者乎又按汲冢周書克殷篇言王卽位於社南羣臣畢從毛叔鄭奉明水衛叔封傅禮召公奭贊采師尙父牽牲史記亦言康叔布玆與汲冢大同小異康叔在武王時非幼明矣特序者不知康誥篇首四十八字爲脫簡因誤爲成王書也康誥酒誥篇次當在金縢前

王若曰孟侯朕其弟小子封惟乃丕顯考文王克明徳愼罰不敢侮鰥寡庸庸祗祗威威顯民用肇造我區夏越我一二邦以修我西土惟時怙冒聞於上帝帝休天乃犬命文王殪戎殷誕受厥命越厥邦厥民惟時敍乃寡兄勗肆汝小子封在玆東土

孟長也言爲諸侯之長丕顯大明也明徳生知而猶緝熙也愼罰哀矜而不輕用也侮謂忽慢鰥無妻寡無夫民之窮而無告者且不敢侮則法不輕用於民可知也庸有常祗敬威可畏重言之猶堯典言安安以庸常敬畏之徳顯其民謂導民而使之明也肈始造作區謂分畫界域夏謂華夏岐周猶近西戎文王徙丰始作區宇於華夏之地也一二邦謂鄰國也修謂完治怙恃也冒上進也此言文王初年我西土惟文王是怙其徳日盛上聞於天天用休嘉之乃大命文王而三分天下有其二也殪殺也戎殷謂殷之虐民猶寇戎也誕大寡兄武王自謂謙辭東土殷都在周東也此言滅商而大受天命爲天子及所統之國所有之民無一不得其敍乃汝寡徳之兄所勉勗以繼志述事者也故今日汝得以在此東土而爲諸侯

王曰嗚呼封汝念哉今民將在祗遹乃文考紹聞衣徳言往敷求於殷先哲王用保乂民汝丕逺惟商耇成人宅心知訓別求聞由古先哲王用康保民於天若徳裕乃身不廢在王命

此以下王曰者二欲康叔明徳也念謂不可忽將語辭遹述也紹繼也聞衣謂聞而服之於身猶下文言聞由也往之國也敷求廣求也宅心謂居官之心如立政所言克厥宅心也訓古訓也充廣也裕饒益也言汝今治民在敬述文王所紹所聞所衣之徳言蓋文王𨿽生知安行之聖亦聞而知之故孟子曰由湯至於文王五百有餘歳若文王則聞而知之因文王之所聞又往敷求殷家先哲王所用以保乂其民之道以證文王所聞之徳言汝大逺惟商之老成人居官者所知之古訓因商臣之所知又更求知行古昔先哲王所用以康保其民之道以證商臣所知之古訓然未可自足也又當擴充其徳與天爲一若徳足乎已則王之命汝者永不廢矣

王曰嗚呼小子封恫瘝乃身敬哉天畏棐忱民情大可見小人難保往盡乃心無康好逸豫乃其乂民我聞曰怨不在大亦不在小惠不惠懋不懋已汝惟小子乃服惟王應保殷民亦惟助王宅天命作新民

恫痛瘝病戒愼恐懼常若病痛之在身則無所不敬矣畏威通棐朱子從顏氏漢書注與匪同後並仿此忱信也天之威非可信其常佑助民之情大可見者小人難保其常懷服也然天之視聽自民民情所向卽天所佑民情所背卽天所棄汝往就國當盡汝之心毋自安而好逸豫乃可以治民又申言小人難保之意我聞人有言曰凡民不當使之有怨怨無大小皆能爲患不在大者大起於小不在小者小至於大汝之徳𨿽已惠愛於人猶自以爲不惠𨿽已懋勉於已猶自以爲不懋歉然不自足惟恐失民之心如此庶可使民無怨也應謂順其心宅謂已得天命而居守之也作謂振起而變化之也新民殷民之新附者汝所服行惟廣王之所以應保殷民者亦惟佐助王之所以守天命而動化其新民者

王曰嗚呼封敬明乃罰人有小罪非眚乃惟終自作不典式爾有厥罪小乃不可不殺乃有大罪非終乃惟眚災適爾旣道極厥辜時乃不可殺

此以下王曰者六欲康叔愼罰也敬則愼重所以能明小大猶言輕重眚謂誤犯終謂故犯典式謂以常法爲法式也自作不典式謂自爲不法之事眚災謂因過誤而罹災禍適爾適然如此也蘇氏曰此設爲死罪之大小以明其情之有輕重非謂小罪爲可殺也如甲乙皆百死罪而甲之罪小於乙非謂其罪不至死也今世之法謀殺已傷𨿽未殺皆死𨿽未傷而寘人於必死之地亦死過失殺𨿽已殺皆贖與此意略相似

王曰嗚呼封有敍時乃大明服惟民其勑懋和若有疾惟民其畢棄咎若保赤子惟民其康乂

有敍謂刑罰中倫皆得其宜是汝能大明而有以服民也明不可欺而民畏服其必勑正懋勉不敢乖戾以犯法然此特道之以政而已故民之和者勉彊爲之若有疾若保赤子道之以徳也止民之惡者如去已之疾則調護無所不至民必逺罪而盡棄其咎矣保民之善者如保己之赤子則愛養無所不至民必遷善而厎於康乂矣先言有疾後言赤子蓋民棄咎而後可康乂也

非汝封刑人殺人無或刑人殺人非汝封又曰劓刵人無或劓刵人

非汝封刑此人殺此人則無或敢有刑人殺人者非汝封又言當劓此人刵此人則無或敢有劓刵人者言用刑之權惟汝得專不可輕用也刑殺刑之重者劓刵刑之輕者刑人之刑輕於殺重於劓刵蓋指剕宮二刑而言也孔疏曰此又曰述康叔之文曰下章仿此

王曰外事汝陳時臬司師玆殷罰有倫又曰要囚服念五六日至於旬時丕蔽要囚

外事謂都邑之事天子地方千里六鄕六遂在方四百里內者爲國中公邑家邑小都大都在方四百里外者爲野諸侯大國地方百里方四十里內爲國中其外爲野次國地方七十里小國地方五十里方三十里內爲國中其外爲野野之獄訟各有大夫士自治其事不屬國中故曰外事蓋如魯之費郈楚之申息齊之平陸靈邱也臬法也立木爲射之的故謂法爲臬都邑之事在司之者得其人汝陳列任法之司使之師此殷罰之有倫理者殷法乃殷民所習知故師之以治殷民言罰不言刑舉其輕者言也要謂詰罪之辭囚謂拘系之人汝又與有司言及罪已詰定明徵其辭而囚系其人以待決斷者當服著於心而思念之五六日至十日至三月詳察審覆情理無差則上其獄而丕斷此要囚之人也案周官鄕遂之外縣野有縣士都家有方士掌王城二百里以外至五百里之獄訟各辯其罪而要之或二旬或三旬或三月而上其獄於國司寇聽之蓋與此誥之意相似

王曰汝陳時臬事罰蔽殷彞用其義刑義殺勿庸以次汝封乃汝盡遜曰時敍惟曰未有遜事

此言國中康叔自決之事汝陳列用法之事其輕而當罰則斷以殷家之常法其重而當刑當殺則擇用殷法之合於冝者不可移就汝之意此刑字兼墨劓剕宮次猶次舎之次汝所用之法盡遜順於理曰是有敍矣惟當曰未有遜順之事蓋道民以徳刑措不用乃爲極治法之當未足言也

已汝惟小子未其有若汝封之心朕心朕徳惟乃知已者畢前起後之辭汝𨿽年小他人未有能若汝之心者至於我之心我之徳惟期於無刑亦惟汝能知之也

王曰封以厥庶民曁厥臣達大家以厥臣達王惟邦君汝若恆越曰我有師師司徒司馬司空尹旅曰予罔厲殺人亦厥君先敬勞肆䢐厥敬勞肆往姦宄殺人歷人宥肆亦見厥君事戕敗人宥

達通也惟猶與也越助語辭我我康叔也尹謂大夫旅謂眾士予予司徒司馬司空等也厲虐害之也勞慰安之也歷經也過也謂挺刄及其身傷而未死者也戕殺人者也敗歷人者也宥當服重刑而從輕者也前一節武王言我之心欲用徳不用刑惟汝能知之此承前節之意而言上下貴賤皆當使其心通達爲一而相知以庶人之爲民及士之爲臣者通達於卿大夫之家欲其皆知大家之心以卿大夫之爲臣者通達於王與邦君欲其皆知王與國君之心汝若於恆時而曰我之卿大夫士言曰予罔或厲人殺人蓋素知其君之心不欲厲人殺人也臣之罔厲殺人者亦其君先敬於慰安其民故其臣所䢐往皆敬於慰安其民而不厲之也臣之罔殺人者所往有爲姦宄殺人傷人而情理可憫猶或宥而不殺之亦見其君所行之事於殺人傷人者亦或宥之也此一節舊本錯在梓材篇首

凡民自得罪寇攘姦宄殺越人於貨暋不畏死罔弗憝凡民句絕言凡人之情皆如此也自得罪猶上言自作不典式太甲自作孽之自謂其得罪皆由已稔惡非因人致災也越人猶顚越人卽上文歷人敗人孔疏謂不死而傷是也於貨謂所以殺傷人者於其貨也暋昏愚彊暴也憝惡也凡人之情於怙終爲惡寇攘之姦宄甚至殺人傷人而取其貨彊悍不畏死者無不惡之孟子引此凡民二字在罔弗憝上語意尢明上文言戕殺敗歷之姦宄亦或有時宥之蓋其情理之可憫者耳若此自得罪不畏死之姦宄凡民罔不惡之則必刑必殺而不可宥孟子所謂不待教而誅者也

王曰封元惡大憝矧惟不孝不友子弗祗服厥父事大傷厥考心於父不能字厥子乃疾厥子於弟弗念天顯乃弗克恭厥兄兄亦不念鞠子哀大不友於弟惟弔玆不於我政人得罪天惟與我民彞大泯亂曰乃其速由文王作罰刑玆無赦

元惡殺越人於貨者也大憝凡民罔不憝也善父母爲孝善兄弟爲友不孝總言父子失道不友總言兄弟失道下乃分言之也字撫愛也天顯長幼之分乃天之顯道也鞠子幼而未離鞠養之子也哀矜憐也弔至也上文所指元惡人所大惡也況於不孝不友之人父因子之不孝遂不慈其子兄因弟之不恭遂不友其弟其斁倫悖理至此豈不於我爲政之人而得罪乎天所與斯民之常理大泯絕紊亂矣然則如之何哉汝其曰速由文王所作之罰刑以罰之刑之而於此無所赦乎蓋不可也

不率大戞矧惟外庶子訓人惟厥正人越小臣諸節乃別播敷造民大譽弗念弗庸瘝厥君時乃引惡惟朕憝已汝乃其速由玆義率殺

不率不孝不友者也戞擊也大戞謂罰之刑之而不赦也外謂都邑之官也庶子卿大夫士之庶子爲士者訓人猶周官土訓誦訓訓方氏之類多見聞能道說古今逺近之事者正人如周官宮正酒正之類爲一官之長者諸節如符節璽節旌節之類小臣持以出入者引猶引弓之引言滿盈其惡義謂君臣之義上文所指一家父子兄弟之不率且欲大治之也況於不令之臣哉夫爲臣者當承宣君之政教今則別有所播揚敷布以造大譽於民間亂政攺作違道幹譽弗念弗用其君之命以病其君是乃長惡之人爲上之人所惡然則如之何哉汝乃其速用此君臣之義律之而率皆殺之乎蓋不可也

亦惟君惟長不能厥家人越厥小臣外正惟威惟虐大放王命乃非徳用乂汝亦罔不克敬典乃由裕民惟文王之敬忌乃裕民曰我惟有及則予一人以懌

君長謂康叔也能如柔逺能邇之能謂化誨而和順之意也家人謂父子兄弟一家之人小臣卽小臣諸節外正卽外庶子訓人正人也舉其長以包其次也威虐謂無赦率殺也放廢棄也典謂五典父子之親兄弟之序君臣之義在乎以身先之有不孝不友之民弗念弗庸之臣者亦是汝爲君爲長不以徳化順彼一家之人與此小臣外正之官乃惟用威虐以刑殺之是大廢棄王命而非以徳爲治矣王之命欲以徳乂汝不用徳而用威虐廢棄王命也汝亦無不敬行五典以道其民汝所用以裕其民者惟當用文王敬畏之徳汝之裕民曰我惟求有以及於文王則我之所喜也

王曰封爽惟民迪吉康我時其惟殷先哲王徳用康乂民作求矧今民罔迪不適不迪則罔政在厥邦

武王旣戒康叔矣又自責於身爽明也明知斯民導迪之則吉康我欲迪民於是惟殷先哲王之徳所用以安治其民者起而求也況今殷民無以迪之則不能自適於吉康之地不迪其民則非惟民陷於凶危而我國亦無政矣

王曰封予惟不可不監告汝徳之說於罰之行今惟民不靜未戾厥心迪屢未同爽惟天其罰殛我我其不怨惟厥罪無在大亦無在多矧曰其尙顯聞於天

我惟不可不監視於古告汝以徳之說於罰之行蓋徳者本也告汝以罰之行必本於徳之說所謂徳者卽上文求殷先哲王以康乂民之徳是也戾定也今殷民不安靜未定其心道迪之屢屢矣猶未齊同此皆我道民之徳未至也不能奉天作君師之意天其降罰而殛我我不敢怨天我之罪無在於大亦無在於多𨿽小寡亦不可矧至於章顯而上聞於天爲天所罰殛則罪大且多矣尙何敢怨乎此亦王自責以儆康叔

王曰嗚呼封敬哉無作怨勿用非謀非彞蔽時忱丕則敏徳用康乃心顧乃徳逺乃猷裕乃以民寧不汝瑕殄戒康叔敬而無忽無作致怨於民之事非善謀非常道者勿用惟斷以是心之誠大則在於敏修其徳誠則揆諸心而安顧謂常目在之敏則不怠是以能顧非謀非彞猷之不逺者能饒益其民民乃厎於寧而我不瑕疵絕汝矣

王曰嗚呼肆汝小子封惟命不於常汝念哉無我殄享明乃服命髙乃聽用康乂民

命謂命爲諸侯之命不於常謂不可常保殄享謂失國而絕朝享天子之禮當明汝所服之王命謂不可昏忘也髙汝所聽謂當聽我所告文考及先哲王之道不可卑污也

王若曰往哉封勿替敬典聽朕告汝乃以殷民世享五典者率性之道汝敬而行之勿或失墜聽我告汝之言乃以殷民世世爲國君而享於天子矣

酒誥

商紂酗酒其下化之康叔封於紂都就封之時武王有誥之之辭載之康誥之篇矣又特誥之以此俾往妹土教戒其臣民勿湎於酒而別爲酒誥之篇

王若曰明大命於妹邦

命教戒之辭也妹地名紂所都言康叔今旣往封當明示大教命於彼妹邦之臣民俾勿湎於酒也

乃穆考文王肇國在西土厥誥毖庶邦庶士越少正禦事朝夕曰祀玆酒

文王廟次爲穆故稱穆考告勑之使敬謹故曰誥毖庶諸侯之君文王爲西伯故告戒庶邦庶士上中下士少正大夫禦事治事之卿皆文王之臣也告戒他國眾君本國羣臣於朝夕之間曰惟祭祀得用此酒武王將欲康叔往東土告戒其臣民故先言文王在西土亦如此告戒令康叔法之也

惟天降命肇我民惟元祀天降威我民用大亂喪徳亦罔非酒惟行越小大邦用喪亦罔非酒惟辜

天降命謂天降此教命於人威猶禍也禍之可畏者也武王旣述文王昔者之告戒遂自言曰如今我民作酒惟用之於大祭祀是天以此教人也旣有此酒之後飲者至於沈縱有身者有酗酒之行則大亂而喪失其徳有國者有酗酒之罪則非但喪失其徳幷喪亡其凡民之喪徳君之喪邦皆因於酒是天以此禍人也

文王誥教小子有正有事無彞酒越庶國飲惟祀徳將無醉

小子者庶民之子孫有正卽少正有事卽禦事不言庶士省文上旣總言文王之誥毖此又分言文王誥教本國之民臣無得常飲酒必因事而後飲及誥敎他國諸侯之君惟祀乃飲其飲以徳將之無至於醉

惟曰我民迪小子惟土物愛厥心臧聰聽祖考之彞訓越小大徳小子惟一妹土嗣爾股肱純其藝黍稷奔走事厥考厥長肇牽車牛逺服賈用孝養厥父母厥父母慶自洗腆致用酒

此武王授康叔以往妹邦誥民之辭今汝之往惟當言曰爲我之民者各導迪其子孫務本力農惟土地所生之物是愛不爲外慕所誘則其心臧善能聰聽祖考彞常之敎及其小大之徳小大徳謂所行之善或小或大純語辭爲民之小子者惟專一其心於妹土之地繼爾民股肱之力其種藝黍稷竭力代父兄之勞農隙之時始逺役賈買貿易貨物用以孝養其父母至父母當慶爲子者乃自盥洗以示潔敬極其腆厚致用酒以奉親豳風所謂爲此春酒以介眉壽是也

庶士有正越庶伯君子其爾典聽朕敎爾大克羞耇惟君爾乃飲食醉飽丕惟曰爾克永觀省作稽中徳爾尙克羞饋祀爾乃自介用逸玆乃允惟王正事之臣玆亦惟天若元徳永不忘在王家

此武王授康叔以往妹邦誥臣之辭庶士有正越庶伯君子與篇首所稱庶士少正禦事同有正卽少正庶伯君子眾官之長卽禦事也爾康叔與其臣也爾臣常主於聽我之敎戒必不以酒廢事凡燕享祭祀之禮皆有俎有羞先進俎後進羞羞者惟國養耆老之時爾大能進羞於老者侍君燕飲之時爾大能進羞於君此時爾乃可因而飲酒以醉食肉以飽若非養老侍燕則不得飲也又有大於典聽朕敎者爾能自修其徳也惟曰爾能永逺監觀省察動作有稽欲其徳無過不及必不以酒喪徳惟祭祀之時爾尙能進羞以饋祀祖考此時爾乃可因而飲酒自介景福用以逸樂若非祭祀祖考則不得飲也如此乃眞可爲王家有正有事之臣如此天亦佑助爾之大徳在王家亦永逺不忘爾也非止爲一國之賢臣而已

王曰封我西土棐䢐邦君禦事小子尙克用文王敎不腆於酒故我至於今克受殷之命

䢐往也禦事之下不言少正庶士以大統小也文王昔爲西土之君常教戒其臣民文王旣終西土非往日之邦君矣而臣民猶能遵用文王之遺教不敢腆於酒文王徳教盛行永久不替天所佑助故我用至於今日遂能受殷之命而有天下也

王曰封我聞惟曰在昔殷先哲王迪畏天顯小民經徳秉哲自成湯咸至於帝乙成王畏相惟禦事厥棐有恭不敢自暇自逸矧曰其敢崇飲

殷先哲王謂湯迪畏猶言實畏天顯天道之顯明經常秉持哲者徳之明也成王守成之王畏相敬畏之相相謂輔弼師保在王左右者也棐有恭猶內則言不有敬事崇猶崇酒之崇過飲而崇足也言湯畏天畏民明徳日新自湯以後之成王畏相及治事之卿大夫𨿽平居燕息之時非有所恭敬之事猶且憂勤不敢自閒暇逸樂況敢過飲乎

越在外服侯甸男衞邦伯越在內服百僚庶尹惟亞惟服宗工越百姓裏居罔敢湎於酒不惟不敢亦不暇惟助成王徳顯越尹人祗辟

外服邦國之諸侯侯甸男衞舉四服以包其餘邦伯邦君及其州牧也內服都鄙之臣百僚庶尹都鄙之庶士周官所謂殷也亞都鄙之大夫周官所謂伍也服都鄙服官政之卿周官所謂兩也宗工王朝公卿大夫及王子弟之食采邑爲大宗者都鄙之長也百姓裏居民之居於閭裏者尹人邦國都鄙之尹其民者辟法也承上文言不止殷王與公卿大夫不敢崇飲外而邦國諸侯內而都鄙羣臣下而閭裏百姓皆無敢湎於酒者臣勤其職民勤其業亦無暇於飲也爲臣但知助成王之明徳爲民但知助尹人之祗敬奉法而已

我聞亦惟曰在今後嗣王酣身厥命罔顯於民祗保越怨不易誕惟厥縱淫泆於非彞用燕喪威儀民罔不防傷心惟荒腆於酒不惟自息乃逸厥心疾狠不克畏死辜在商邑越殷國滅無罹弗惟徳馨香祀登聞於天誕惟民怨庶羣自酒腥聞在上故天降喪於殷罔愛於殷惟逸天非虐惟民自速辜

亦惟曰繼上文惟曰而言後嗣王紂也酣身酣酒於身也言其命令之出無能明於民之當祗保及民怨之不易弭縱恣意也淫沈溺也泆放失也燕褻慢也衋痛意息止也大惟其縱意以淫泆於非彞用燕喪其威儀民無不防然傷心悼其將亡者紂惟亂腆厚於酒更不自止息乃肆爲逸豫商邑王畿千里之內殷國天下諸侯之國罹憂也其心忿疾狠戾不克畏死其罪積聚在商邑及殷之侯國得罪於畿內之民天下之民𨿽至於滅亡而不以爲憂徳馨香祀以徳之馨香祀神也民怨庶羣自酒謂民所以怨皆紂與其羣臣自酒而召怨也天不聞其以徳感格於神之馨香但聞其與羣臣自酒召怨於民之腥穢天降喪而不愛之者惟以其逸豫故也蓋天非虐惟民自速其罪民猶人指紂而言速召也

王曰封予不惟若玆多誥古人有言曰人無於水監當於民監今惟殷墜厥命我其可不大監撫於時

撫猶以手案循而視之也我不惟如此多誥所以詳言湯及紂之事者蓋以古人有言謂人無於水而監水能見形之妍醜而已當於人而監則其得失興亡可知今殷人自速辜旣墜命矣我其可不大監視於是乎

予惟曰汝劼毖殷獻臣侯甸男衞矧太史友內史友越獻臣百宗工矧惟爾事服休服采矧惟若疇圻父薄違農父若保宏父定辟矧汝剛制於酒

劼毖勤力戒勑而使敬畏也獻臣侯甸男衞之賢臣封爲諸侯者當時侯國多承殷之舊也案周官太史掌邦之六典八法八則內史掌王之八柄之法此太史友內史友乃殷時太史內史之官廢居紂都康叔與爲賓友者獻臣百宗工皆殷賢臣之不仕者爾事服事於爾者大夫也服休職之優閒者服采職之繁劇者若疇汝之疇類三卿也圻父司馬薄迫也司馬掌封圻薄伐愆違農父司徒也司徒掌農事順保萬民宏父司空也宏宮室之宏司空定度地居民之法故曰定辟矧汝句絕先劼毖殷民之爲諸侯者次及殷臣之爲賓友不仕者然後及康叔之臣自卑而尊然後及康叔之身而總戒之曰凡殷之臣及汝之臣及汝之身皆當剛制於酒

厥或誥曰羣飲汝勿佚盡執拘以歸於周予其殺又惟殷之迪諸臣惟工乃湎於酒勿庸殺之姑惟敎之有斯明享乃不用我敎辭惟我一人弗卹弗蠲乃事時同於殺

誥告字通用飲不羣則不久亦未至於荒敗惟羣飲則酗矣周京師也其者未定之辭諸臣眾臣官之卑者工宗工官之尊者蠲除也其或有人告汝之臣羣聚飲酒汝勿縱失盡執拘以歸於京師予當詳其罪可殺者殺之若殷家所迪之眾臣及宗工湎酒者予勿用殺之姑惟敎之其有從斯敎者則襃顯之使明享其報以示勸乃或不用我教辭不卹我一人不蠲除其湎酒之事是則同於殺前兼戒民臣至此則略於民而獨詳於臣者蓋臣者民之師表臣正則民正矣

王曰封汝典聽朕毖勿辯乃司民湎於酒

辯使也汝常主聽我誥毖之言勿使爾司民之官湎於酒

梓材

案召誥言甲子周公乃朝用書命庶殷侯甸男邦伯疑此篇卽其命侯甸男邦伯之書也召誥召公率諸侯陳幣而有進戒之辭蓋所以答此篇之意故此篇列於召誥之前若其命庶殷之書則多士是也列於洛誥之後者蓋周公獻卜之事在命庶殷之先也吳氏曰此書設諭者三不於其先其次取之而獨取其後梓材名篇不可考矣

惟三月哉生魄周公初基作新大邑於東國洛四方民大和會侯甸男邦采衞百工播民和見士於周周公咸勤乃洪大誥治

哉生魄朢後也基始營作四方民諸侯各以其國之民來赴役者也營築勞事民之至者乃大和猶文王作靈臺而庶民子來也會五服諸侯以時見之禮相見也周制侯甸男邦采衞蠻夷鎭藩九服獨舉上五服者以蠻夷鎭藩皆夷狄也男下有邦字以男居五服之中舉中則五服皆有邦可知百工周公官屬播鼓動之意見猶論語從者見之之見士諸侯之士率其民者也勤謂勞撫之成王七年三月朢後周公新作洛邑而赴役之民皆大恱周公於是以會禮見五服諸侯百工又因民之恱而鼓動之𨿽士之微亦使得見而周公皆撫勞之因大誥以王居洛邑治民之意也舊本此一節誤在康誥篇首而康誥內一節誤冠此篇之首蓋互錯一簡也蘇氏移此一簡於洛誥篇首者非是蓋與彼文意不相聯貫又詳彼處卽無缺簡不待補也惟吳氏說得之今附見篇末

王啟監厥亂爲民曰無胥戕無胥虐至於敬寡至於屬婦合由以容王其效邦君越禦事厥命曷以引養引恬自古王若玆監罔攸辟

此以下疑卽周公告侯甸男邦采衞之辭然文闕不可復考存者亦顚倒失次今姑據其存者略爲敍正而釋其義啟開監侯國也敬當作矜與鰥同屬對長而言謂其子弟婦對夫而言謂長與屬之妻辟偏邪也謂王之所以開置監國爲治民也其命監之意蓋曰無相與戕殺虐害其民𨿽至於鰥寡窮民及其家之屬與婦皆合聚由是以容蓄之王之所以責效侯國之君及其禦事之臣者其命何以哉惟欲引長斯民生養安恬之道而已自古王者皆如此故其所立之監皆能遵上意而無有偏邪也

皇天旣付中國民越厥疆土於先王今王惟曰先王旣勤用明徳懷爲夾庶邦享作兄弟方來亦旣用明徳後式典集庶邦丕享

先王文王武王也皇天旣付與中國之民及其疆土於先王今王之意惟曰先王旣勤於用其明徳以懷撫爲已夾輔之諸侯俾庶方之來享者皆作而起兄弟之國方方而來矣亦旣用其明徳能使羣後之式用典章者皆聚集而庶邦無不來享者矣享言同姓之國丕享幷言異姓之國

肆王惟徳用和懌先後迷民用懌先王受命惟曰若稽田旣勤敷菑惟其陳修爲厥疆畎若作室家旣勤垣墉惟其塗墍茨若作梓材旣勤朴斵惟其塗丹雘

迷民商之頑民也先謂紂之民後謂紂之遺民復與武庚爲亂者故曰先後迷民先王受命謂先王受天所命之民也言今王但當如先王之用其明徳以和恱商家先後之迷民又用以慰恱周家先王之受命民也迷民專指殷民遷洛者而言受命泛指四方諸國之民而言稽治敷廣菑芟去艸陳列修治疆畔畎通水渠也塈仰泥茨蓋也梓良材可爲器朴粗治之也斵精治之也丹赤石雘采色之名言先王用徳以懷諸侯已如稽田之敷菑作室家之垣墉作梓材之朴斵矣今惟當用徳以成其終如陳修而爲疆畎塗之以塈而茨之塗之以丹而雘之也故宅洛邑土中以賔四方諸侯者蓋爲此耳

己若玆監惟曰欲至於萬年惟王子子孫孫永保民若玆言如上文所云也諸侯之君自今以往咸願周之王業至於萬年之久俾王之子子孫孫長保其民而已吳氏曰此篇庶邦享作兄弟方來庶邦丕享之類與四方民大和會侯甸男邦采衞百工播民和見士於周之意若相始終王啟監以後若洛邑初成諸侯畢至之時周公進戒之辭曰中國民亦謂徙居於洛在天地之中也其曰若稽田作室家作梓材皆爲作洛而言欲其克終也

召誥

春秋左氏傳曰武王克商遷九鼎於洛邑史記載武王之言曰我南望三途北望嶽鄙顧瞻有河粵瞻洛伊毋逺天室營周居於洛邑然則武王固欲宅洛矣周公相成王成武王之志此時召公先至經始周公繼至成終庶殷之民舊遷在洛者諸侯之民新來赴役者同力輸作營洛功畢周公歸鎬而召公率諸侯作書致誥以答周公甲子誥治之辭幷以告庶殷禦事俾與聞之所謂公事公言之也而因周公之歸以達於王召公所誥故曰召誥蔡氏曰其書拳拳於歷年之久近反復乎夏商之廢興以諴小民爲祈天命之本疾敬徳爲諴小民之本一篇之中屢致意焉古之大臣其爲國家長逺慮蓋如此

惟二月旣朢越六日乙未王朝步自周則至於丰惟太保先周公相宅

二月成王十七年之二月日月相朢謂之朢或十五日或十六日或十四日旣朢朢後一日也若十六日旣朢則乙未二十一日也周鎬京也丰去鎬二十五里文武廟在焉王至丰以宅洛之事告廟也太保召公也告廟召公乃先周公往洛以相宅

越若來三月惟丙午朏越三日戊申太保朝至於洛卜宅厥旣得卜則經營

越若語辭來猶來年來日之來承上二月而言故云來三月丙午三月三日也月三日明生始出西方謂之朏戊申五日也卜宅用卜宅都之地也得卜卜而吉也經營規度城郭塗巷廟社朝市寢室之位也

越三日庚戌太保乃以庶殷攻位於洛汭越五日甲寅位成

庚戌七日也庶殷殷之眾紂都之民遷在洛者就役之也攻治也甲寅十一日也位成左祖右社前朝後市等位置已定也召公之攻位但用殷民不用周民何也蓋洛邑畿內之民不徵其力諸侯四方之民又未至洛惟殷民遷在洛者可役而攻位之攻力亦省且易故也

若翼日乙卯周公朝至於洛則達觀於新邑營越三日丁巳用牲於郊牛二越翼日戊午乃社於新邑牛一羊一豕一

若語辭翼在身旁故在旁之日謂之翼甲寅之次日乙卯也達觀徧觀也召公已成位周公至則徧觀新邑所營之位丁巳十四日用牲於郊祭告天也郊用特牲配以後稷故牛二戊午十五日社於新邑祭告地也祭社用太牢故牛羊豕各一此蓋就洛邑新立之郊社爲成王告作洛於天地而周公攝行其事告畢然後興功也不告先王者王已在丰告廟矣於時洛邑宗廟未成故至十二月始烝祭宗廟也遣使告卜於王疑在祭告天地之後

越七日甲子周公乃朝用書命庶殷侯甸男邦伯厥旣命殷庶庶殷丕作

甲子二十一日也用書命庶殷者多士之書是也命侯甸男邦伯者梓材之書是也梓材言五服此言三服者省文互見也伯州牧也庶邦冢君咸在而統於伯也丕作言皆趨事赴功也殷之冢民且樂於效力周之友民可知矣恱以使民民忘其勞其斯之謂與或問至此始言庶殷丕作何也曰周公未至洛之前召公以庶殷攻位用其力者五日矣及周公至洛而諸侯之民皆至考之前篇自哉生魄而基作凡治城郭宮室蓋四方太和之民少休殷民之力至此亦已五日故於其朝用書命殷庶旣命而遂丕作自是之後在洛之民與四方之民同輸力役以至於畢功其勞逸之均也如此

太保乃以庶邦冢君出取幣乃復入錫周公

作洛功成周公將歸宗周召公與庶邦君咸在公所出謂自公所出外復入謂自外入至公所也錫與也召公率諸侯出而取幣復入而與周公因公歸以獻於王蓋以慶洛邑之成也

曰拜手稽首旅王若公

此召公與庶邦冢君言也旅陳也猶庭實旅百之旅蓋贊之拜送幣而陳獻於王與公也

誥告庶殷越自乃禦事

此召公與殷之長民者言也禦事商之舊臣長其民而同遷於洛者此篇召公陳戒之辭蓋與庶邦君同辭以答前日周公命書之意因公歸以達於王而俾遷洛之殷人與聞之故曰誥告庶殷越自乃禦事謂告殷民而又自其長以達於民也

嗚呼皇天上帝攺厥元子玆大國殷之命惟王受命無疆惟休亦無疆惟卹嗚呼曷其柰何弗敬

此下皆召公與周公言而以告王也殷紂嗣天位爲元子殷大國也元子非可廢大國未易亡而天攺其命矣我周王今受其命此莫大之美亦莫大之憂也故嘆而言曰曷其柰何弗敬乎甚言不可以不敬也此篇專主敬字而言敬則此心常存動循乎理我不違天而天亦不違我矣所以能保有天命也

天旣遐終大邦殷之命玆殷多先哲王在天越厥後王后民玆服厥命厥終智藏瘝在夫知保抱攜持厥婦子以哀吁天䢐厥亡出執嗚呼天亦哀於四方民其眷命用懋王其疾敬徳

遐逺也終絕也後王謂紂後民紂之民也後王服天命以有其民後民服天命以戴其君厥終紂之末年也疾猶速也殷亡十有餘年天旣久絕其命矣殷先世多有哲王歿而精神在天子孫宜若可恃其佑助而紂之末年賢智隱藏惟病民者在位民困虐政保抱扶持其妻子哀號呼天逃亡而出則又往其亡出之地拘執之無地可容故天亦哀此民而眷命其用懋徳者以代殷此周文武所以興也天命惟歸於徳今王其可以不疾敬徳乎

相古先民有夏天迪從子保面稽天若今時旣墜厥命今相有殷天迪格保面稽天若今時旣墜厥命

夏去周之時已逺故曰相古先民天迪從子保謂夏爲天所開導從其傳與子而保佑之面稽天若謂所向能考知天意之如此也殷去周之時爲近故曰今相天迪格保謂殷爲天所開導使之格正夏罪而保佑之禹湯受天眷命不違天意而其後皆墜厥命見天命之無常也

今衝子嗣則無遺壽耇曰其稽我古人之徳矧曰其有能稽謀自天

遺棄壽耇有年壽之老人古人之徳如禹湯之敬徳稽謀自天謂所謀能考天意如禹湯之面稽天若蓋老成之人旣能知古又能知天所當親信也

嗚呼有王𨿽小元子哉其丕能諴於小民今休王不敢後用顧畏於民碞

其者期之之辭諴和也後猶後獲後義之後顧回視也碞險也言王𨿽幼沖乃天之元子年𨿽幼任則大也其大能和於小民在今可以爲休美乎王於今時有不敢後者民心無常有如碞險所當回顧而惕畏也

王來紹上帝自服於土中旦曰其作大邑其自時配皇天毖祀於上下其自時中乂王厥有成命治民今休王先服殷禦事比介於我有周禦事節性惟日其邁來來洛邑也周公歸告洛邑之成王將自來行祭祀朝會之禮也紹上帝代天而繼其志也服行事也土中洛邑居四方之中也旦者君前臣名召公告王故稱周公名也成命天命定而不攺也先猶先難後獲之先服化服之也比親也介猶賔介之介節裁抑之也性气質之性邁行而進也王來洛邑將繼天而自行事於土中周公曰其作大邑於洛其可自是對乎天以主上下之百神而毖祀其可自是宅乎地中以臨四方之諸侯而爲治洛邑旣成王其有天之成命於此治民在今可以爲休美乎王於今時尢有所當先者商之舊臣已遷於洛正欲化服其心使之親近我周之臣薰染變化以矯揉其性之偏而日進於善也

王敬作所不可不敬徳

此一句起下三節謂王當以敬而爲其所不可不敬其徳

我不可不監於有夏亦不可不監於有殷我不敢知曰有夏服天命惟有歷年我不敢知曰不其延惟不敬厥徳乃早墜厥命我不敢知曰有殷受天命惟有歷年我不敢知曰不其延惟不敬厥徳乃早墜厥命

在我不可不監視夏殷之興亡歷年長短在乎天者也我皆不敢知敬徳在乎人者也惟不敬徳乃早墜命我所知者此耳夏商歷年不爲不久召公以爲早墜命蓋欲王永命於無窮也

今王嗣受厥命我亦惟玆二國命嗣若功

今王繼夏殷而受其命在此亦惟以此二國之命而繼其功功謂能敬徳而有歷年者不可如其後王之不敬而墜命者也

王乃初服嗚呼若生子罔不在厥初生自貽哲命今天其命哲命吉凶命歷年知今我初服宅新邑肆惟王其疾敬徳

貽遺也哲命以哲而爲天所命也王今日來宅新邑乃行事之初譬如生子者在其初生之時服習正事則膺受福祿是命𨿽在天而以哲獲命則此命乃自己所貽也今日天之所命其亦命其哲者敬徳哲也不敬徳非哲也故所命或吉或凶歷年或長或短知皆在今我初來行事於宅新邑之時敬徳則命以吉而年永不敬徳則命以凶而年不永故王惟當疾敬徳也肆惟王其疾敬徳一語通結上三節與王敬作所不可不敬徳一語相終始

王其徳之用祈天永命

此一句起下三節祈求也天命視人心而爲去畱王用徳不用刑則民懷其徳而天命永矣𨿽非有所祈於天然以用徳而永命有若祈而得之也

其惟王勿以小民淫用非彞亦敢殄戮用乂民若有功非彞猶曰非法勿以小民犯法之故我亦敢於用嚴刑以治之而有功有功謂能勝姦宄也

其惟王位在徳元小民乃惟刑用於天下越王顯上下勤卹

元首也眾體之長也顯明徳也上下羣臣有上有下也勤謂勞心卹謂卹刑王之位居民上如元首之於身然不以位長民惟在以徳長民故言其惟王之位在於徳之元小民而己王徳之元小民猶天徳之首庶物也乃惟刑用見先徳後刑有不得已而用之意刑之不得已而用於天下及王之惟務明徳不欲用刑者羣臣奉承此意故若上若下皆勤意於卹刑而不輕用也勤卹猶帝典言欽哉欽哉惟刑之卹

其曰我受天命丕若有夏曆年式勿替有殷曆年欲王以小民受天永命

其曰者所期如此夏曆年逾四百丕若者期於過之殷曆年逾六百式勿替者期於及之也欲王以小民受天永命一語通結上三節與王其徳之用祈天永命一語相始終

拜手稽首

此四字召公又贊庶邦君同拜也

曰予小臣敢以王之讎民百君子越友民保受王威命明徳

旣拜復更端而言予小臣召公曁庶邦君也讎民殷民也百君子殷之禦事也友民周民也保猶五家爲比使之相保之保威命猶言嚴命卽命庶殷侯甸男邦伯之命也明徳謂王敬徳以愛民而祈天者也

王末有成命王亦顯我非敢勤惟恭奉幣用供王能祈天永命

王於終有成命之時亦顯其徳蓋謹始如終不以命旣有成而怠於徳也我召公庶邦君自我也若我眾臣則非敢曰能勤也惟恭敬奉進幣帛用以供給王期王之能祈天永命而已王末有成命因上文王厥有成命而言顯字勤字因上文越王顯上下勤卹而言恭奉幣因上文取幣旅王若公而言能祈天永命亦因上文而言以結一篇之意

洛誥

成王在洛烝祭命周公畱後治洛作冊以誥周公故名洛誥而篇首先記周公在洛遣使告卜之事次記成王在洛與周公問答之辭所以具事之始終也

周公拜手稽首曰朕復子明辟

拜手稽首者記周公遣使之禮曰者周公授使者以告王之辭復猶復逆之復反也報也王命周公營洛遣使反報於王也子親之之辭明辟尊之之辭周公於成王親則兄之子尊則君也故稱之曰子明辟

王如弗敢及天基命定命予乃保大相東土其基作民明辟予惟乙卯朝至於洛師

及猶言與也基謂創始定謂成終於此新作都邑爲基命從此久安長治爲定命宅洛所以基命定命也王冝親行而王以幼沖執謙退讓若不敢與知大事然於是周公乃繼召公而往相視洛邑庶幾爲王肇始作民明辟之地而周公以二月十二日乙卯之朝至於洛也洛邑在鎬東故曰東土洛師猶曰京師師眾也言可以居眾也

我卜河朔黎水我乃卜澗水東瀍水西惟洛食我又卜瀍水東亦惟洛食伻來以圖及獻卜

我者謂國家也卜宅乃國家之事非己所敢專故曰我卜召公以二月五日戊申至洛卜宅是也召公旣卜宅定位位成周公始至徧觀畢然後遣使以復於王也河朔黎水漢時河北黎陽也澗水東瀍水西東都王城也漢時河南縣瀍水東下都成周也漢時洛陽縣食者兆食墨占之吉也薛氏曰食者墨與相茹入今卜兆先揚火而後致墨旣坼而墨加之則大小防明可知吉凶自此辯澄案卜占法今不傳據褚少孫所錄在史記防傳者每一事有一占法各不同疑卜宅之占以兆食墨而明爲吉不食則其兆曖昧非吉兆也先卜黎陽不吉乃卜洛邑二處而兆皆食其墨也伻使也使來將至所卜地圖及獻所卜吉兆也

王拜手稽首曰公不敢不敬天之休來相宅其作周匹休公旣定宅伻來來視予卜休恆吉我二人共貞公其以予萬億年敬天之休

王拜手稽首者成王受周公獻卜之禮也曰者王授使者以答周公之辭匹配也視示同貞猶主也天將休我國家欲俾宅土中而定命周公承天意來相宅於洛所以敬天之休也相洛邑可定宅其休可與宗周鎬京之地相配使來示予以卜觀卜兆則宅洛之休非但一時之吉乃永久之吉予與公共當之公旣敬天休矣又當以予敬天休於萬億年之久也所責望於公者逺矣

拜手稽首誨言

此亦王之辭倂受之使者王自謂拜手稽首以答公之誨言也所謂拜手稽首卽上文所記受獻卜之禮誨言卽謂周公獻卜之辭拜手稽首誨言與後拜手稽首休享文同皆王行此禮又授此辭而使者以達於公也

此第一章

周公在洛使於王

王若曰公明保予衝子公稱丕顯徳以予小子揚文武烈奉答天命和恆四方民居師惇宗將禮稱秩元祀咸秩無文惟公徳明光於上下勤施於四方旁作穆穆迓衡不迷文武勤敎予衝子夙夜毖祀

公明保予公以其明而保我也保猶保傅之保稱丕顯徳所謂明也以予小子揚文武烈奉答天命和恆四方民居師所謂保也和恆非止和於今和於久也居師居洛師也惇惇同猶惇匠之惇宗禮官將猶行也稱秩謂舉行而秩序有功之臣也旁無方所也迓迎也衡平也穆穆迓衡篤恭而天下平也不迷文武所知所行不失文武之道也宅洛者所以揚先烈順承天眷輯睦民心也公舉其大明之徳護衞我以我如此而居於洛此王以宅洛之事功歸於公也今當惇篤禮官舉行大祀𨿽祀典所無者咸秩敍之而不遺惟公之徳其明則光於上下其勤則施於四方有功於天下而無愧於前人旣以其明而保予矣又以其勤而敎予俾予夙興夜寐毖謹於祀事也此王以毖祀之事求敎於公也

周公曰王肇稱殷禮祀於新邑咸秩無文予齊百工伻從王於周予惟曰庶有事今王卽命曰記功宗以功作元祀惟命曰汝受命篤弼丕視功載乃汝其悉自敎工孺子其朋孺子其朋其往無若火始焰焰厥攸灼敍弗其絕厥若彞及撫事如予惟以在周工往新邑伻向卽有僚明作有功惇大成裕汝永有辭

此周公答王請敎之辭殷盛也與五年殷祭之殷同齊謂整一之惟命之惟又也汝受命之汝王汝公也乃汝之汝公汝王也朋謂比暱之私彞謂故常之事撫如以手撫循之撫向謂心所專向明謂精明不大謂功業盛大裕謂民生饒裕王始舉盛禮於新邑予統率百官使從王於宗周予之心惟曰王將往洛邑行祭禮庶幾各有所事今王卽有命曰記錄功臣之禮官以有功者與此大祭又有命曰汝周公受我之命篤輔之我大視記功之典籍勿俾有所遺周公旣述成王所命而曰汝之命如此悉以自敎令羣臣矣案周官有功書於太常祭於大烝盤庚曰玆予大享於先王爾祖其從與享之成王將烝祭故命禮官錄有功者而祭之又命周公丕視功載也毖祀之事王旣自紹羣臣故周公惟務格王之心王新蒞政於洛其心不可有比暱之私故曰孺子其朋乎孺子其朋乎其往新邑也當杜私心私心之始𨿽甚防終必熾盛而不斷絕有如火然當遏之於防也王心旣正所謂一正君而國定其如故常之事及新至之事則予之責也如予但以在周之百官往新邑使之專邑就職精心作事百官各勝其任以惇其所已大以成其所已裕則汝之休聞永世有辭矣

此第二章

成王在鎬將往洛邑烝祭與周公問答之辭

王曰公予小子其退卽辟於周命公後四方迪亂未定於宗禮亦未克敉公功迪將其後監我士師工誕保文武受民亂爲四輔

此成王在洛命公畱洛之辭遣使致此辭於公也敉慰撫綏安之意猶下文言寧禮記言康皆謂尊崇賞賚也迪將語辭未詳其義士師工洛邑百工有士者有師者師爲大夫文武受民謂洛之民皆文武所受於天之民輔如車輔之輔謂夾輔於其旁漢三輔蓋本諸此成王言我其退歸就君位於周今四方開治之初未定宗人之禮亦未能崇奬公之功公其畱後於洛監臨我之士師工大保護文武所受之民治此洛邑以爲宗周之四輔

周公拜手稽首曰王命予來承保乃文祖受命民越乃光烈考武王朕恭

此周公拜受王命而許之畱洛亦以此文授使者以答王也來者來洛邑承保汝文祖之受命民及汝光烈考武王之受命民此答王誕保文武受命民之言也武王之下不再言受命民者省文恪恭臣事君之職也今又命我治洛是欲大我事君之恭也

孺子來相宅其大惇典殷獻民亂爲四方新辟作周恭先曰其自時中乂萬邦咸休惟王有成績

前此王未至洛惟召公先相之周公相之今王初來至洛故言相宅典猶主掌也獻民猶曰良民王來相此洛邑之宅其大惇督主掌在洛之殷民致治而爲四方之新君作周家人君恭以禮下者之倡曰者人所期望之言其自是居土中而治非但治殷民兼治四方使萬邦無一不寧是惟王治功之成

予旦以多子越禦事篤前人成烈答其師作周孚先考朕昭子刑乃單文祖徳

多子眾士也予統率羣士大夫增廣前人已成之烈副答民眾之望爲周家人臣信以事上者之倡成我所以昭明乎子之儀刑乃能使王殫盡文祖之徳昭猶前篇昭文王昭武王之昭殫謂率而行之無不盡也

伻來毖殷乃命寧予以秬鬯二卣曰明禋拜手稽首休享予不敢宿則禋於文王武王

寧猶敉也秬黍爲酒芬香條暢謂之秬鬯所以祼神也以賜公者敬公如神也卣中尊也明潔也精意以享曰禋王使我來洛邑化誨殷民乃有命綏寧我賚以秬鬯二卣命曰此潔而可禋今拜手稽首以賚於公其承此休而享受之周公不敢畱以經宿卽以禋於文王武王敬之至也

惠篤敍無有遘自疾萬年厭於乃徳

遘遇自周公自己厭飽也言行之無已時也乃文武也周公禋於文武且爲自己祝曰願篤敍文武所行庶獲助佑身其康彊無有遇己身之疾至於萬年之久飽於文武之徳

殷乃引考王伻殷乃承敍萬年其永觀朕子懷徳又爲殷人祝曰願殷人以長壽考王能使之順從卽敍至於萬年之久永永觀瞻我王所以懷之之徳蓋公旣許畱洛治殷民故爲己與殷民致祝也

此第三章

後章所謂王命周公後作冊逸誥者冊之所書蓋卽此章王曰之辭而逸傳王命以誥周公也或謂此章問答疑在烝祭之前者非是蓋周公旣拜手稽首以受王命矣豈公旣受命而始告文武也哉

王曰公定予往已公功肅將祗歡公無困哉我惟無斁其康事公勿替刑四方其世享

此周公旣許王畱洛王遂歸周而與公別也定止也已語辭肅將未詳困猶倦也斁厭也公其止畱於此予往歸宗周已公之功人皆愛敬之王願公畱治洛故曰公無倦哉我歸周當無斁其安天下之事公更久畱洛無替其儀刑則四方其世世來朝享於周矣

公曰已汝惟衝子惟終

此周公於王歸宗周之時進敎戒之辭也汝年尙幼沖初政今如此矣惟當其終欲王有初有終也

汝其敬識百辟享亦識其有不享享多儀儀不及物惟曰不享惟不役志於享凡民惟曰不享惟事其爽侮成王有四方世享之語周公因言當識享上者之誠僞多猶重也儀禮物幣也享之所重者重其禮也禮不足而物有餘𨿽享猶不享也謂其不用志於享故爾凡民見其如此亦曰𨿽享猶不享也諸侯無享上之誠則其於事上之事必有差爽侮慢者矣其可不辧之於早察之於防也

乃惟孺子頒朕不暇聽朕敎汝於棐民彞汝乃是不蘉乃時惟不永哉

頒謂頒賜也棐民彞非人之常道所不當爲之事也蘉勉也言王若但能頒賜我而不暇聽我敎汝不爲所不當爲之事則是汝不自勉而天命將不永矣

篤敍乃正父罔不若予不敢廢乃命汝往敬哉玆予其明農哉彼裕我民無逺用戾

正父武王也彼謂宗周戾定也篤敍汝父武王之道無或有不如者汝命我治洛我不敢廢棄汝所命今畱洛矣汝往歸宗周其敬之哉我畱於此其務審知耕農之事以不奪民時汝在彼宗周而饒裕我民則無問遐逺之地皆安定矣蓋邇安則逺安自然而然也

王曰公功棐迪篤罔不若時

周公敎王篤敍乃正父王謂公之功非但開道我以篤敍而已蓋平日無一事不如是敎我也

此第四章

王與周公問答之言蓋在烝祭之後王將歸鎬之時

戊辰王在新邑烝祭歳文王騂牛一武王騂牛一此以下記成王在洛之事考漢書律曆志成王七年正月乙巳朔大二月乙亥朔小三月甲辰朔大四月甲戌朔小五月癸卯朔大六月癸酉朔小七月壬寅朔大八月壬申朔小九月辛丑朔大十月辛未朔小十有一月庚子朔大閏月庚午朔小十有二月己亥朔大戊辰晦日也烝冬祭之名歳者適當歳終也騂赤色周尙赤故用騂宗廟禮太牢此用特牛者命周公畱後於洛故舉盛禮也

王命作冊逸祝冊惟告周公其後

作冊者作爲冊書也逸史逸也祝讀冊以告神也作冊在祭前讀冊在祭之日冊惟告周公其後謂冊書之辭惟是誥文武以周公畱後於洛之事

王賔殺禋咸格王入太室祼

王賔猶虞賔二王之後來助祭者或曰凡諸侯之君皆曰賔殺殺牲之時禋初祭之時祼酌鬯以享也殺牲初禋之時助祭諸侯咸至及祼獻則王獨入太室之中也

王命周公後作冊逸誥

王命周公畱後亦作冊書載命之之辭逸誥者讀冊以告周公也作冊在祭前祭畢而逸就公所授冊也

在十有二月

以上事皆在十有二月明戊辰之爲十二月之日也書之常法當以日系月以事系日此先記日記事後乃記月變例也大戴記公冠篇先載祝辭後乃曰維某年某月上日亦此例

惟周公誕保文武受命

題上事也此篇自予小子其退卽辟於周以後皆載王命周公畱後於洛誕保文武受命民之辭此九字猶禮記文王世子篇文王之爲世子章周公踐祚章敎世子章並題上事於章後

惟七年

題上年也𨿽已題其事未表其年故又記此言此篇所載事辭皆在成王之七年也洪範惟十有三祀表年於篇端也此篇惟七年表年於篇終也

此第五章

前四章記言此一章記事也

書纂言卷四上﹤經部﹐書類﹐書纂言﹥

欽定四庫全書

書纂言卷四下

元吳澄撰

多士

士殷之諸臣有位者

惟三月周公初於新邑洛用告商王士

召誥所謂甲子周公朝用書命庶殷卽此篇也

王若曰爾殷遺多士弗弔旻天大降喪於殷我有周佑命將天明威致王罰殷命終於帝肆爾多士非我小國敢弋殷命惟天不畀允罔固亂弼我我其敢求位惟帝不畀惟我下民秉爲惟天明畏

周公稱王命以誥謂王之意若曰爾乃殷所遺之多士不幸旻天大降下喪亡之禍於殷我有周爲天佑助而命之將奉天之明天之威致王者之罰以督促殷命使終絕於天射取禽鳥曰弋爾眾士當知所以王非我小國之周敢弋取殷之天命乃紂不爲天所與天信不堅固保防爲亂之人所以弼我而使我受殷命也我豈敢求殷天位而有之哉乃紂不爲帝所與而我下民皆秉心以爲我民心所歸卽天命所歸也或言天或言帝綜錯成文爾非有異也殷命非我敢弋乃天不畀紂而我得之天位非我敢求乃帝不畀紂而我有之畀我者天之明不畀紂者天之威也故總之曰惟天明畏畏與威通

我聞曰上帝引逸有夏不適逸則惟帝降格向於時夏弗克庸帝大滛泆有辭惟時天罔念聞厥惟廢元命降致罰乃命爾先祖成湯革夏俊民甸四方自成湯至於帝乙罔不明徳卹祀亦惟天丕建保乂有殷殷王亦罔敢失帝罔不配天其澤在今後嗣王誕罔顯於天矧曰其有聼念於先王勤家誕滛厥泆罔顧於天顯民祗惟時上帝不保降若玆大喪惟天不畀不明厥徳凡四方小大邦喪罔非有辭於罰

上旣言殷所以亡周所以興此又言夏亡殷興之事以見昔殷之代夏亦如今周之代殷也我聞人言上帝於人君之好逸樂者引而去之有夏之君若禹若啟若少康皆以憂勤合天意而不適於逸則上帝降格眷佑之向猶趨向之向謂趨而至也向至於是夏桀不能用上帝之意天不好逸樂而桀乃適逸大滛溺於逸樂而有可罪之辭惟是之故天無復愛念聽聞之遂廢絕其大命降致以罰謂夏亡而桀放也天乃命爾殷士之先祖成湯攺革夏之俊民爲殷之俊民而甸四方諸國之土地不言攺夏民而言攺夏俊民蓋謂俊民且歸殷則凡民可知猶孟子言天下之父歸之其子焉往也殷自成湯至帝乙皆能合天之意無不克明其徳勤卹祀事蓋人君爲神天之主承上下神祗與社稷宗廟然黍稷非馨明徳惟馨故祀事以明徳爲本殷之諸賢君知此故天大建立之爲王而保治有殷之國殷王爲天所建立亦無敢失帝之意無不益廣其徳澤以配合乎天蓋言帝乙以上諸王能順天意以保天下而紂不能然也在今後嗣王謂紂也天意引勉而紂乃適逸是大不明於天之意也況能耳聽心念先王克勤於家之事乎大滛於其逸樂之事泆逸通無能顧視天之顯道與民之當敬惟是之故上帝不保殷而降如此大喪亡之禍天之所不與紂者以紂不明其徳故耳因言凡四方小大之國至於喪亡者無非皆有可罪之辭然則紂之亡也亦以有辭於罰而天罰之也

王若曰爾殷多士今惟我周王丕靈承帝事有命曰割殷告勑於帝惟我事不貳適惟爾王家我適予其曰惟爾洪無度我不爾動自乃邑予亦念天卽於殷大戾肆不正

又呼殷士而與之言謂周所以王以我周王大善承奉上帝之事故上帝有命命之割絕殷命遂告勑殷之事於帝如湯將伐桀用牡昭告於帝也我於割殷之事應天順人一舉而定不待再適殷都爾乃不明天命所歸旣亡復叛使我之用兵遂至於再乃惟爾商王之家召我適爾殷都也其曰者審度之辭武庚之叛乃惟爾大爲非度我不先起兵端於爾擾動自爾邑作亂有以招致我之罰前旣誅紂後又殺武庚我亦惻然念及天就降於殷以此大災戾故使汝以不正而取諸滅亡之禍也

王曰猷告爾多士予惟時其遷居西爾非我一人奉徳不康寧時惟天命無違朕不敢有後無我怨惟爾知惟殷先人有冊有典殷革夏命今爾其曰夏廸簡在王庭有服在百僚予一人惟聽用徳肆予敢求爾於天邑商予惟率肆矜爾非予罪時惟天命

承上而言我惟是之故所以遷爾之居而西爾也紂都在洛東自東遷而適西故曰西爾所以遷爾者非我一人奉持其徳好勞動爾不安寧爾也是惟天命如此不可違逆我順天命不敢有後後猶緩也爾無怨我爾殷王先世攺革夏命爲殷有冊書典籍記載其事爾所知也今爾又言殷革夏之後簡防其人使在王庭有職於百僚今我一人惟有徳者聽采而用之爾若有徳亦用爾也天邑商言商地舊爲天子之都我豈是敢以私意求索爾於天邑之商而遷爾於洛乎予惟皆矜憫爾欲俾爾習於遜順不爲叛亂以保爾之生也遷爾非我之罪是惟天命當如此

王曰多士昔朕來自奄予大降爾四國民命我乃明致天罰移爾遐逖比事臣我宗多遜

昔我伐奄而歸之時大降下爾四國民以教命多方之書是也其時殷民未遷旣告多方之後見殷民未化遂乃明致天罰移爾於遐逺之地謂遷洛也叛亂之人得免誅戮罪當流徙遷之者乃致天之罰也紂都距洛非甚逺而曰遐逖者以殷民安土之情則爲遐逖也遷爾者欲俾爾親比服事臣順於我周多遜之宗薫染以成習也宗謂士大夫之家各有宗以相統

王曰告爾殷多士今予惟不爾殺於惟時命有申今朕作大邑於玆洛予惟四方罔攸賔亦惟爾多士攸服奔走臣我多遜爾乃尙有爾土爾乃尙寧幹止爾克敬天惟畀矜爾爾不克敬爾不啻不有爾土予亦致天之罰於爾躬今爾惟時宅爾邑繼爾居爾厥有幹有年於玆洛爾小子乃興從爾遷

承上而言今我惟不欲殺汝故惟以是昔日誥多方之命又重言以告爾殷士欲使爾臣順我周而不致殺身也今我所以作大邑於此洛者一則爲四方諸侯無所賔貢之地以洛是中土四方來者道裏均故營洛以爲朝防之所二則爲爾殷多士遷徙在此就此朝防爾習見我周羣臣濟濟相遜爾所服事奔走臣順者皆多遜之人而爾亦化爲多遜也蓋洛有二都一以賔諸侯者名東都又名王城所卜澗東瀍西之地是也一以居殷民者名下都又名成周所卜澗水東之地是也殷士化爲多遜庶幾於此保有爾之土田庶幾於此安寧如木之幹有所定止而枝葉得以生長也敬者一心謹畏不敢怠忽之謂克敬則循理而致福天所與而矜憐者也不克敬則悖理而取禍是天所罰也不但不能保有爾土亦將不能保有爾身此戒之之辭今爾惟於是立家而安處爾邑於是傳世而繼續爾居有幹謂宅爾邑而基業植立有年謂繼爾居而子孫永久爾後世子孫之興從爾遷洛始此勸之之辭

王曰嗚呼猷告爾有方多士曁殷多士今爾奔走臣我監五祀越惟有胥伯小大多正爾罔不克臬自作不和爾惟和哉爾室不睦爾惟和哉爾邑克明爾惟克勤乃事爾尙不忌於凶徳亦則以穆穆在乃位克閱於乃邑謀介爾乃自時洛邑尙永力畋爾田天惟畀矜爾我有周惟其大介賚爾迪簡在王庭尙爾事有服在大僚此篇爲誥殷多士而作此又普告四方諸國眾士來赴營洛之役者而及殷士之遷在洛者蓋欲諸國之士共聞誥殷士之言也今爾之爾專指殷士殷士之遷洛蓋在成王之三年此時爲成王之七年故謂爾奔走臣服於我所立之監已五年矣汝等多士其間亦有眾胥之長與小官之正大官之正各爲官長無或不能守法也爾自身所爲或猶有怨恨不和之心繼今以後爾惟自變化而和哉非特爾身爾室家之內猶或有陵犯不睦之人繼今以後爾惟變化而和之哉不和不睦謂不肯臣順於周也居爾之邑而能至於光顯由爾能勤其事之所致庶幾無有凶惡之徳可忌諱也亦且肅敬在爾之位能臨視於爾之邑而所謀者大矣庶幾自此洛邑可以長保其祿天亦將畀矜於爾我周家亦將大有賜賚於爾簡防而置之王庭庶幾爾之所事有服其事而至大官者非特保有爾邑土田而已此所謂大介賚也

王曰嗚呼多士爾不克勸忱我命爾亦則惟不克享凡民惟曰不享

爾若不能勸勉以信奉我之教命是不能奉上而凡爲民者亦惟曰汝不奉上矣通前一節王曰嗚呼猷告爾有方多士至此百五十一字舊本錯簡在多方篇今從吳氏胡氏說釐正在此不享之下疑又闕文

又曰時予乃或言爾攸居

又曰上舊有王曰二字新安王氏曰王曰之上必有脫簡又曰之下必有脫文不可彊釋今案王氏說是也王曰之下脫簡卽是誤在多方篇內者旣取彼之文補之於此則此王曰二字宜衍今刪去又曰蓋承上文惟曰而言述凡民之又曰也予自民言之予周王也爾爾殷士也洛邑殷士所居此篇叮嚀告教欲殷士永久安居於洛所謂言爾攸居也凡民又曰是我周王乃或能言爾所居諄切懇至如此非愛爾之深其能然乎爾殷士在下者不能敬上我周王在上者乃能愛下不爲必然之辭故曰或

無逸

成王漸長周公慮其嗜欲萌動故作此書教戒以篇首無逸二字名篇吳氏曰考於君奭立政洛誥諸篇周公於成王皆有衝孺幼小之稱而無逸獨無故知其爲最後也

周公曰嗚呼君子所其無逸先知稼穡之艱難乃逸則知小人之依相小人厥父母勤勞稼穡厥子乃不知稼穡之艱難乃逸乃諺旣誕否則侮厥父母曰昔之人無聞知

此篇七更端皆以嗚呼發之重嗟永嘆所以深感動成王也君子小人以位言所語辭也古人盟誓之辭發端皆曰所其者有所指而言無逸者勤勞而無休息也勤勞之事非一而惟小人之於稼穡最爲艱難君子於人所勤勞之事首先能知乎此身體盡瘁濕暍備嘗耕種耘獲終歳無有逸時此小人勞逸者之爲也君子𨿽不爲之而能知之故乃暇逸之時則能知小人之所倚賴以爲生者在此而不敢厚斂多取以困其力也視彼小人其父母勤勞於稼穡而爲農家之子乃不服田畝反不知稼穡之艱難故乃暇逸之時猥習俚言旣恣爲誇誕矣不然則又侮訕其父母曰古老之人無所聞知徒爾自苦也夫勞心以治下者君子也勞力以奉上者小人也周公教戒成王亦欲其勤勞於心耳豈欲其勤勞於力哉然不知小人勞力之事者必不能爲君子勞心之事蓋勞心者治人而食於人勞力者食人而治於人居人上者當思我之崇髙富貴凡宮室衣服飲食之奉無一不出於民力彼之勞力以奉我者如此其至也我其可不勞心以治之而使之得遂其生乎故此篇七節自第二節

以下皆以勤勞於心者勉成王而篇首獨舉勤勞於力者爲先俾王知小人勤勞稼穡之事其善於格君心哉

周公曰嗚呼我聞曰昔在殷王中宗嚴恭寅畏天命自度治民祗懼不敢荒寧肆中宗之享國七十有五年中宗大戊廟號嚴恭敬之形於外寅畏敬之主於中自度猶言自律自檢天命在躬易失難保故反躬自省謹循法則惟恐不能永保天命也天人相關知敬天命故亦敬民事以嚴恭治民爲祗以寅畏治民爲懼平日存心處事皆不敢迷亂怠弛中宗能如此所以能永年也

其在髙宗時舊勞於外爰曁小人作其卽位乃或亮陰三年不言其惟不言言乃雍不敢荒寧嘉靖殷邦至於小大無時或怨肆髙宗之享國五十有九年

髙宗武丁廟號亮陰居喪之名鄭氏讀爲梁闇雍和也發言和順當於理也嘉者羙之至靖者治安之謂髙宗舊時勞苦於外及與小人逰處起自民間卽天子位蓋嘗親歷民事艱難故發言不敢輕易居喪不言禮也然三年之久不出一言聖賢之君未必盡然髙宗獨能如此故謂乃或猶言是或一道也惟不輕言故言發而當前此殷國中衰不可言靖況可言嘉乎髙宗存心處事亦如中宗不敢荒寧遂能中興嘉靖殷國至於或小或大之人咸得其安無於是時而或有怨者髙宗能如此所以能永年也

其在祖甲不義惟王舊爲小人作其卽位爰知小人之依能保惠於庶民不敢侮鰥寡肆祖甲之享國三十有三年

鄭氏曰祖甲武丁子有兄祖庚武丁欲廢兄立弟祖甲甲以此爲不義逃於民間故曰舊爲小人澄案史記武丁崩祖庚立七年而崩祖甲起承帝位以其久在民間於是能知小人之所依用能愛防利澤於眾民𨿽窮民亦不敢慢忽祖甲能如此所以能永年也

自時厥後立王生則逸生則逸不知稼穡之艱難不聞小人之勞惟耽樂之從自時厥後亦罔或克壽或十年或七八年或五六年或四三年

自時厥後夏氏以爲或自中宗之後或自髙宗之後或自祖甲之後是也耽貪欲自侈之謂言自是三君之後立而爲王者生則好耽樂不知農事之艱難是以不聞細民用力之勞而惟一已耽樂之欲是從以此伐性戕生自是以後亦無或能壽者澄案史記中宗之後仲丁十三年仲壬十五年所謂十年者也河亶甲九年陽甲七年所謂或七八年者也髙宗祖甲之後廩辛六年所謂或五六年者也武乙四年大丁三年所謂或四三年者也時成王稍長疑或有狥欲促年之漸故周公丁寧戒之林氏曰此言商賢君止於三酒誥多方多士言自成湯至帝乙罔非賢君蓋與成王言則責其難不如三君之享國則不足稱與商民言則樂道前王之善苟能紹湯之基業而不墜則皆可稱不以辭害意可也

周公曰嗚呼厥亦惟我周太王王季克自抑畏

不特殷之三王如此周之三王亦然抑者貶損謙下之意將言文王之事故原其家法之所自

文王卑服卽康功田功徽柔懿恭懷保小民惠鮮鰥寡自朝至於日中昃不遑暇食用咸和萬民文王不敢盤於遊田以庶邦惟正之供文王受命惟中身厥享國五十年

卑服猶禹之惡衣服也蓋舉一端而言凡宮室飲食自奉之薄在其中矣康功安民之事田功養民之事徽懿皆羙也而徽有糾緊之意懿有淑善之意柔易至於懦徽柔則非不斷之柔恭易至於拘懿恭則非不安之恭惠鮮謂惠利而蘇鮮之使有生意也遑亦暇也重言文王之薄於奉已而厚於養民斯有柔恭之美徳平易近民於民之微者則懷保之於民之窮者則惠鮮之然此特一國之民爾紂毒痡四海文王爲方伯勤勞政事自早朝不食至於日中或至於日昃猶不暇於食者蓋將用以咸和庶邦之萬民視民如傷望道如未見其勤勞自不能已豈若後世量書傳餐代有司之任者哉盤謂盤旋不已耽其樂也遊謂巡行田謂圍獵遊田有常制文王不敢過也以遊田之簡可知百用之約故庶邦之供貢者惟正數而已於外無一毫之多取方伯長諸侯所統庶邦皆有常供春秋時齊晉稱伯諸侯各有貢物至唐猶有送使之制其所從來舊矣受命謂嗣爲諸侯內受命於先君上受命於天子也中身文王九十七而終卽位時年四十七中身舉全數也

周公曰嗚呼繼自今嗣王則其無淫於觀於逸於遊於田以萬民惟正之供無皇曰今日耽樂乃非民攸訓非天攸若時人丕則有愆無若殷王受之迷亂酗於酒徳哉

無毋通禁止辭觀謂覧視逸謂宴安或觀以舒目或逸以休身或遊以省方或田以習武四者人君所不能無特不可淫溺於此耳淫於四者則侈費無度必致橫斂四者不淫用有常經而以萬民惟正賦之供萬民畿內之民也正謂九貢九賦什一之制也無暇言曰今日姑且耽樂人始耽樂者曰吾於今日爲一日之樂而已是心一流今日而明日或至終身忘返者焉民生在勤天生不息但一日耽樂則非所以訓民非所以若天是人大有愆矣非小失也酒徳以酒爲徳也耽樂之事非一酒徳爲首故又專以此爲戒

周公曰嗚呼我聞曰古之人猶胥訓告胥保惠胥敎誨民無或胥譸張爲幻

訓告道說告詔之也有朋友之道焉保惠保防惠愛之也有保傅之道焉敎誨模範開曉之也有師道焉譸譎誑也張誇誕也變名易實以觀者曰幻古人徳業已盛其臣猶且相訓告相保惠相敎誨夫如此則視聽聰明是非不惑故民無或敢以誑誕之言而爲欺罔也

此厥不聽人乃訓之乃變亂先王之正刑至於小大民否則厥心違怨否則厥口詛祝

正刑正法也心違怨者怨蓄於中也口詛祝者怨形於外也言成王於此古人胥訓告保惠敎誨之事而不聽信則人乃道說之以變亂先王之正法先王之法甚便於民一變亂之則至於或小或大或有違怨於心者矣或有詛祝於口者矣

周公曰嗚呼自殷王中宗及髙宗及祖甲及我周文王玆四人迪哲厥或告之曰小人怨汝詈汝則皇自敬徳厥愆曰朕之愆允若時不啻不敢含怒

知小人之依而或忿戾者不能迪知也殷周四王允蹈所知其或有人告曰小人心怨口詈則皇皇然自敬其徳反求諸己不尢其人其所誣毀之愆則安受之曰我之愆信乎若是不但不敢藏怒而已

此厥不聽人乃或譸張爲幻曰小人怨汝詈汝則信之則若時不永念厥辟不寛綽厥心亂罰無罪殺無辜怨有同是叢於厥身

綽大也亂謂不當殺罰而殺罰之罰者不至於殺殺者不止於罰叢聚也言成王於此殷周四王迪哲之事而不聽信人乃或以誑誕無實之言相欺罔而曰小人怨汝詈汝則信之則以爲果若是蓋君道尙寛大不長永思念其爲君之道不寛綽其心信譸張無實之人不知實無怨詈之事於是羅織疑事刑戮妄亂及於無辜罪之人罪辜互文也向之怨詈設或有之亦不過一二人耳至此則人同怨之是眾人之怨叢於一身也

周公曰嗚呼嗣王其監於玆

其者期望之意玆者如此以上所陳也

君奭

召公封於燕畱王朝爲太保有國故稱君奭其名也武王時太公爲太師周公以太傅行冢宰事武王崩武庚叛周公東徵三年而歸蓋周公旣歸而太公薨周公以太師與召公太保奭左右成王召公欲去周公畱之而作此篇

周公若曰君奭弗弔天降喪於殷殷旣墜厥命我有周旣受我不敢知曰厥基永孚於休若天棐忱我亦不敢知曰其終出於不祥

不幸天降喪亡之禍於殷殷旣墜其命而我有周旣受之矣然天命難諶有徳則常畱無徳則旋去孚者以實感以實應也永孚於休命之畱也不祥者休之反出於不祥命之去也𨿽曰我周旣受天命然謂其基必可久長我所不敢知也𨿽曰天非可信然謂其終必至失墜我亦不敢知也呂氏曰自後世之私言之殷之喪周之福也而亦曰弗弔蓋聖賢以天下爲心不幸遇喪亂而任此責豈所樂哉

嗚呼君已曰時我我亦不敢寧於上帝命弗永逺念天威越我民罔尢違惟人

嗚呼君奭嘆而呼召公以告之也君已皆一字爲句已字義見康誥大誥曰時我承上文言天命去畱國祚修短我皆不敢知則臣之事君惟當竭人力以保天命是我之責也然我亦不敢安於上帝之命而不永逺思念天威及我民之無尢無違者惟在於得人也

在我後嗣子孫大弗克恭上下遏佚前人光在家不知天命不易天難諶乃其墜命弗克經歷嗣前人恭明徳遏絕佚失也先王旣受天命爲後嗣子孫者若大不能恭承天地之祀事遏佚前人盛徳之輝光居深宮之中不知天命之不易保則天命難信乃或至墜失其命不復能經歷久逺而繼嗣前人之恭徳明徳矣恭上下者前人之恭徳光者前人之明徳也

在今予小子旦非克有正迪惟前人光施於我衝子又曰天不可信我道惟寧王徳延天不庸釋於文王受命施延及也釋解去也在今我小子旦之身非能自有所正於王迪惟前人盛徳之輝光可以延及於我衝子又言天命不可信我之道惟以寧王之徳必可延長此命故周自文王始受天命傳於至今子孫天不庸釋去之也

公曰君奭我聞在昔成湯旣受命時則有若伊尹格於皇天在太甲時則有若保衡在太戊時則有若伊陟臣扈格於上帝巫咸乂王家在祖乙時則有若巫賢在武丁時則有若甘盤率惟玆有陳保乂有殷故殷禮陟配天多歷年所

又舉商家所以能創業守成中興者皆得大臣爲之輔相以見召公未可去也成湯之時其臣有如伊尹能相湯以格於皇天湯𨿽聖亦賴伊尹之助也湯孫太甲之時其臣有如保衡保衡卽伊尹以其保防王躬而天下之事皆取平焉故曰保衡蓋太甲始立是號以尊伊尹而不名太甲孫太戊之時則有如伊尹之子陟與臣扈能相太戊以格於上帝巫咸不及伊陟臣扈亦能治王家之事巫賢巫咸子保衡巫賢甘盤之下不言其事蓋無可指定而言者也陳如陳力之陳陟猶言升遐也禮陟以禮而終謂善終也總言商五君所用此六臣皆有所陳以保乂有殷之國故殷王各保其位以禮善終得配天爲王者六百餘年呂氏曰伊尹佐湯以聖輔聖與天無間故曰格於皇天伊陟臣扈佐太戊以賢輔賢克厭帝心故曰格於上帝自其徧覆包含言之謂之天自其主宰言之謂之帝凡書或稱天或稱帝各隨所指此對言之則見聖賢之分

天惟純佑命則商實百姓王人罔不秉徳明卹小臣屏侯甸矧咸奔走惟玆惟徳稱用乂厥辟故一人有事於四方若卜筮罔不是孚

百姓王畿之民王人王朝之士也承上文言天惟於商純篤佑助而命之者非特大臣得人而已則以商家實是內而百姓之賤王人之微無不秉執其徳明於其所當憂勤之事外而侯國之小臣爲藩屏在侯服甸服者與其一切奔走任事之人惟此諸臣惟徳是舉用以治其國君之事以此之故凡天子苟有所爲於四方辟如卜筮之占無不以實應者

公曰君奭天壽平格保乂有殷有殷嗣天滅威今汝永念則有固命厥亂明我新造邦

平格謂無一事不與天通也心通乎天必得其壽伊尹而下六臣能相其君以平格於天故能保乂有殷多歷年所至於殷紂亦嗣天位乃驟罹滅亡之威天不壽之者何哉蓋無賢臣輔之以格於天故爾今汝永逺念及此則我周可有堅固不墜之命其能常治而顯明我新造之周邦矣

公曰君奭在昔上帝割申勸寧王之徳其集大命於厥躬惟文王尙克修和我有夏亦惟有若虢叔有若閎夭有若散宜生有若泰顚有若南宮括又曰無能往來玆迪彜敎文王蔑徳降於國人亦惟純佑秉徳迪知天威乃惟時昭文王迪見冒聞於上帝惟時受有殷命哉呂氏曰割裁也澄案禮記緇衣篇引此割申勸寧王作周田觀文王今詳割字無義周字疑當作用田觀當從書作申勸寧王當從禮記作文王申重也再三丁寧之意勸猶褒賞之也言天意用以厚報文王之徳所以集大命於其躬謂完備無所虧缺和猶曰咸和虢國叔字文王弟閎散泰南宮皆氏夭宜生顚括皆名蔑無也文王之心求賢如不及視民如傷𨿽有五臣爲助而其心歉然又言無能往來於此而導迪常敎者徳已及民而自視猶若無徳及於國人聖人之不敢自足者如此亦惟天篤佑我周家秉徳迪知天威之臣乃能於是而顯其君使其徳著見上聞於上帝故能於是而受有殷命也

武王惟玆四人尙迪有祿後曁武王誕將天威咸劉厥敵惟玆四人昭武王惟冒丕單稱徳

武王時虢叔已死死者曰不祿四人猶及武王之世故曰尙迪有祿劉殺也謂誅紂及其黨單盡也四臣能顯其君使徧覆包含大盡其所稱舉之徳林氏曰文武佐命元功多矣獨稱虢叔等五人者豈其逮事王季遂及文武耶伊尹事湯又事太甲伊陟乃尹子臣扈非湯舊臣卽殷世臣巫咸巫賢世爲大臣甘盤小乙舊臣以遺武丁周公所舉皆世臣舊徳故武丁世不及傅說文武世不及太公今周公與召公正如殷之六臣文武之五臣豈可去乎

在今予小子旦若防大川予往曁汝奭其濟小子同未在位誕無我責收罔勗不及耉造徳不降我則鳴鳥不聞矧曰其有能格

遊浮水也當此重任若遊大川予之往也與汝共遊其思所以濟我而至於岸周公居東時召公專任國事今周公𨿽已歸而在位然謂召公今日任事當同於昔日我未在位之時大無諉責於我而欲去造猶爲也鳴鳥鳯也時周方隆盛鳴鳯在郊召公若收斂而去無以勗我之所不及耆老退處自其徳而徳不降下於民則我不能保今日之盛在郊之鳯將不復鳴況曰能格於天乎

公曰嗚呼君肆其監於玆我受命無疆惟休亦大惟艱告君乃猷裕我不以後人迷

周公曆述殷周世臣又嘆而言令召公監視於此者以我家受命爲天子固有無窮之休祥然天命未易保亦有至大之艱難我告汝以予心所謀汝當有以禆益我使我不以文武之後人昏迷於永保天命之道也

公曰前人敷乃心乃悉命汝作汝民極曰汝明勗偶王在亶乘玆大命惟文王徳丕承無疆之卹

此前人指武王偶猶配也夫與妻爲偶君與臣爲偶乘載也猶負荷也承猶當也周公與召公同受武王顧命輔成王故言前人宣布其心悉以命汝俾汝位三公作汝民之極其意曰汝當明勉輔所偶之王在今誠宜負荷此武王當日之大命惟率循文王之徳以當此無窮之憂責其可求去乎

公曰君告汝朕允保奭其汝克敬以予監於殷喪大否肆念我天威予不允惟若玆誥予惟曰襄我二人汝有合哉言曰在時二人天休滋至惟時二人弗戡其汝克敬徳明我俊民在讓後人於丕時嗚呼篤棐時二人我式克至於今日休我咸成文王功於不怠丕冒海隅出日罔不率俾

告汝以予中心之誠實汝克敬謂不敢怠忽也以我監視於殷之喪亡大否者我念天威之可畏不但是中心如此多誥而已予惟曰勤力輔治者我二人也襄字義如臯陶謨襄哉之襄汝之見有合於此則亦當曰在是二人也若曰今日天之休命滋至功業日隆福祿日增惟是二人將弗能勝其在汝惟能不怠忽於徳益加抑畏明揚賢俊之人布列於位若他日治功大成之時汝乃可告於嗣王辭遜而去今則未可也又嘆而言若非是二人則我周用能至於今日之休羙乎我等皆當同心協力終始不怠以完成文王治天下之功大所覆冒𨿽海隅出日之地亦無不屬吾之使令者如此方爲丕時

公曰君予不惠若玆多誥予惟用閔於天越民

言予不但惠順於汝而若此多誥予惟用憂天命人心之不常所以拳拳畱汝輔治也

公曰嗚呼君惟乃知民徳亦罔不能厥初惟其終祗若玆往敬用治

惟汝諳歷之久能知民之徳人亦無不能於其初者惟當於其終而如其初汝其敬順此所誥之言往而敬用以治事上章言天命民心民心又天命之本故卒章專言民徳篇內後嗣子孫衝子後人皆謂成王小子皆周公自稱

多方

孟子曰周公相武王誅紂伐奄討其君驅飛廉於海隅而戮之滅國者五十書序曰成王東伐淮夷遂踐奄奄東方之國蓋與淮夷相近武王崩奄及淮夷徐戎與武庚同叛周公東徵之二年誅武庚其時伯禽在魯徵徐伐奄及淮夷𨿽爲魯所遏不得猖獗然未及聲罪致伐吳氏曰周公東徵三年而歸明年奉王東伐淮夷遂踐奄還歸於丰而作多方及營洛邑成周而作多士澄案吳氏說與胡氏皇王大紀同今書多士在多方之前者失其次也多方之書蓋以伐奄而還有俘囚之民與東方諸侯偕至宗周者旣不誅戮俾敎告之而復遣之歸仁之至也孟子所謂伐奄戮飛廉滅國五十疑皆此時之事不與相武王誅紂同時也

惟五月丁亥王來自奄至於宗周

五月蓋成王三年之五月宗周鎬京也

周公曰王若曰猷告爾四國多方惟爾殷侯尹民我惟大降爾命爾罔不知洪惟圖天之命弗永寅念於祀此時王與周公同在鎬京止稱王若曰恐疑爲王之自誥故先稱周公曰而後稱王若曰以見王不親臨而周公傳王命以告也大誥亦是周公以王命誥而直稱王若曰者以其時王居憂周公攝政出徵非王自誥可知故不稱周公曰也四國謂四方諸國多方謂諸國之民非一處也惟猶及也殷侯尹民殷諸侯之尹其民者正謂誥民而因及其君也降下命誥命也圖計度也天命已去商知大度乎此則必不徼覬以謀興復恭順事上可保祭祀長敬念乎此則必不叛亂以取誅滅

惟帝降格於夏有夏誕厥逸不肯慼言於民乃大淫昏不克終日勸於帝之廸乃爾攸聞厥圖帝之命不克開於民之麗乃大降罰崇亂有夏因甲於內亂不克靈承於旅罔丕惟進之恭洪舒於民亦惟有夏之民叨懫日欽劓割夏邑天惟時求民主乃大降顯休命於成湯刑殄有夏惟天不畀純乃惟以爾多方之義民不克永於多享惟夏之恭多士大不克明保享於民乃胥惟虐於民至於百爲大不克開乃惟成湯克以爾多方簡代夏作民主愼厥麗乃勸厥民刑用勸以至於帝乙罔不明徳愼罰亦克用勸要囚殄戮多罪亦克用勸開釋無辜亦克用勸今至於爾辟弗克以爾多方享天之命周之代殷猶殷之代夏也故先舉夏亡殷興之事次及殷亡周興之事以諭殷民使之知天命也慼憂言語辭淫昏謂沈溺迷惑勸勤勉之意帝之廸謂天道開通悟也麗民所依也甲始也旅祭名周官有大故則旅上帝靈承於旅猶曰靈承帝事也進之恭猶曰日躋之敬也舒緩叨貪懫忿日欽謂孜孜爲惡猶孜孜爲善者之敬也劓割謂傷害之夏邑畿內之民也享饗通謂歆受而有之也恭多士桀以爲恭而任之者也簡者閱視選擇之意夏之盛時帝降格於夏而眷佑之有道桀大其縱逸不肯憂民之憂大爲淫昏而不能一日勸勉於帝之迪此乃爾所素聞善圖帝命者惟得民心則天命固矣桀則不然其圖帝之命也不能通悟民之所依故天降罰而增崇其亂於有夏國之治者天福之也國之亂者天罰之也桀之亡因始於其家國之亂遂至失天下而不克靈承上帝之祀事蓋以桀無能日躋其敬以寛裕其民乃惟日務貪虐以傷害其民桀旣不君天惟於是求其可以爲民主者而大降光顯休羙之命於成湯俾伐夏而絕其命惟天不與桀故不能以爾多方之義民永久多年享而有之民之於君以義合天與之則能有其民天不與則不能有其民矣故曰義民非特桀一人爲虐夏之多士亦大不能明而保享其民乃相與共虐其民至於凡百所爲皆不能通悟於保享其民之事惟湯能以爾多方之民爲臣所簡選以代夏而爲之主蓋湯心謹愼惟恐民失其依故乃勸勉加意於其民尢於刑而加意由湯至於帝乙三十一君無不明其徳以導民愼其罰而不輕亦能加意於獄訟要囚之人要囚之中又有分別其多罪者殄戮之亦能加意而非失入其無辜者開釋之亦能加意而非失出湯後諸王皆能如此今至於爾君紂乃不如此所以亡國而不能以爾多方享有天命也

嗚呼王若曰誥告爾多方非天庸釋有夏非天庸釋有殷乃惟爾辟以爾多方大淫圖天之命屑有辭乃惟有夏圖厥政不集於享天降時喪有邦間之乃惟爾商後王逸厥逸圖厥政不蠲烝天惟降時喪惟聖罔念作狂惟狂克念作聖天惟五年須暇之子孫誕作民主罔可念聽天惟求爾多方大動以威開厥顧天惟爾多方罔堪顧之惟我周王靈承於旅克堪用徳惟典神天天惟式敎我用休簡畀殷命尹爾多方

周公又更端而言先自嘆而後稱王命以告爾辟承有夏有殷之文兼言桀紂屑輕小之意不集於享謂諸侯離心不能合聚之使來朝享也有邦謂商問猶伐也蠲潔也詩曰吉蠲爲饎烝冬祭名不蠲烝若所謂昏棄厥祀弗答也聖謂明智狂謂昏惑五年當時蓋有所指今不可考須待也暇寛暇也之子孫猶之子於歸之之念聽謂有善可愛念而徹天之聽也動謂警發之顧乃眷顧之顧堪可勝也敎謂若天啟其衷也夏殷之亡非天釋去之皆其自取惟桀紂有爾多方而大淫於惡以圖天之命一一皆有可罪之辭旣總言之以下又分言桀紂然於夏則降時喪之下惟有邦間之一句於商則降時喪之下自惟聖罔念至尹爾多方累十餘句蓋前一節言夏已詳而言殷猶略故於此一節略於夏而詳於殷也明智之人一不念則卽爲昏惑昏惑之人一克念則卽爲明智故紂𨿽極惡未嘗不可攺而善也自武王克商之年追數五年之前紂惡已極商已當亡然天以其爲商先王子孫故須待寛暇未遽亡之猶冀其能攺可作民主及五年之久紂卒無一善之可念聽天於是求民主於四方諸侯大動以譴告商紂之威開悟爾多方之國顧有可勝天之眷顧者而爾多方又無可勝眷顧之人惟我周王善奉皇天之祀克用其徳遂令爲神天之主天實敎我而用休羙之命以休之簡選而畀之以殷命使尹爾之多方也

今我曷敢多誥我惟大降爾四國民命爾曷不忱裕之於爾多方爾曷不夾介乂我周王享天之命爾曷不惠王熈天之命爾乃迪屢不靜爾心未愛爾乃不大宅天命爾乃屑播天命爾乃自作不典圖忱於正爾乃惟逸惟頗大逺王命則惟爾多方探天之威我則致天之罰離逖爾土今爾尙宅爾宅畋爾田我惟時其敎告之我惟時其戰要囚之至於再至於三乃有不用我降爾命我乃其大罰殛之非我有周秉徳不康寧乃惟爾自速辜

夾左右輔之也介相助也乂猶用乂厥辟之乂惠順也熈光顯也播棄也不典逆理亂常也圖忱於正謂圖復商也大逺猶曰大逆也逺者違去也離逖爾土謂離去所居逺徙它處也上文言商之亡周之興皆天命謀復商者不知天命也所以不容不以言解惑今我曷敢多言以告我惟大降下爾四國之民以敎命也爾多方何不誠心以利益於爾乎何不輔助我周王享有天命乎何不惠順我王光顯天命乎爾乃導迪至屢而尙不安靖爾心未能自愛乃大不安天命乃輕棄天命乃自爲逆亂圖欲使已亡之國誠得再居天下之正乃惟縱逸頗僻大逆王命則惟爾多方探取天之禍我則當致天之罰徙逺爾所居之土我周仁厚未忍遽流放爾今爾庶幾得以如舊保有爾之田宅我惟於是而敎告汝我惟於是而戰汝之國訊汝之罪俘汝之身以至於此略示懲戒旣不殺汝而復使汝歸宅汝之宅田汝之田若至再至三又不用我所降之敎命我乃大罰殛汝罰卽上文天罰之罰殛猶殛鯀之殛謂遷徙流放也至此之時非我有周所秉之徳不能安寧乃汝自召此罪多方蓋是徐奄淮夷及所滅五十國之人從殷以叛者罪當流放今但告之曰離逖曰罰殛而未忍刑之其後多方之民卒免遷徙惟紂都之民懷商之念深慮其不靜故於是年遷洛所遷者紂都之民非多方之民也

王曰我不惟多誥我惟祗告爾命又曰時惟爾初不克敬於和則無我怨

我非是多誥惟敬告爾以敎命而已又言是惟爾之一初乃爾去惡從善攺舊爲新之時若自今以後不能敬行和睦之道猶復乖戾則自厎於罰無我怨也

立政

立政謂建立政事之人猶曰知政執政也唐虞之百揆周之冢宰後世之丞相是也篇內官職非一而獨取此二字名篇以其爲眾職之首也成王歸自伐奄周公敎以用人之道官制猶因殷夏之舊蓋其時制作未定未有周官六典也

周公若曰拜手稽首告嗣天子王矣用咸戒於王曰王左右常伯常任凖人綴衣虎賁周公曰嗚呼休玆知卹鮮哉

常以有常徳之人居此官也伯長民者也文武時召公爲伯而宣化於外蓋其職也任任事者也文武時周公爲宰而秉政於中蓋其職也凖人掌法之官刑法當如凖之平故曰凖人綴衣幄帳也如幕人掌次之類虎賁衞王者如虎賁氏旅賁氏之類周公率羣臣進戒於王而贊之曰拜手稽首告嗣天子王矣羣臣用皆進戒而曰王左右之臣有長民者有任事者有平法者有居而張設者有行而防衞者皆不可不謹選其人周公不待其辭之畢於王前嘆羙羣臣所戒謂羙哉斯言也然能以五官不得其人爲憂者鮮哉前周公若曰公與羣臣言也後周公曰公與王言也

古之人迪惟有夏乃有室大競吁俊尊上帝迪知忱恂於九徳之行乃敢告敎厥後曰拜手稽首後矣曰宅乃事宅乃牧宅乃凖玆惟後矣謀面用丕訓徳則乃宅人競彊也迪知忱恂眞實知之信之也九徳之行見臯陶謨面猶向也訓順也古之人惟有夏之君乃當王室大彊之時而求賢以事天有眞知實能九徳之行者乃敢告戒其君先致其尊敬而曰拜手稽首後矣復盡其忠愛而曰得人以居是三者之官斯可以爲後也然謀度其人而向之者必其大順於徳乃可以爲居是官之人

玆乃三宅無義民桀徳惟乃弗作往任是惟暴徳罔後承上文言此夏桀之時居三官者皆無善人蓋由桀於有徳之人弗以爲往昔所任而棄之所任者惟暴徳之人所以喪國而無繼嗣也

亦越成湯陟丕釐上帝之耿命乃用三有宅克卽宅曰三有俊克卽俊嚴惟丕式克用三宅三俊其在商邑用協於厥邑其在四方用丕式見徳

嚴惟猶曰恭惟嚴惟丕式四字並發語辭湯自七十里升爲天子大能理上帝之明命用以居是官之人無不稱其位未居其官而言其有才者無不稱其人所任得人故王畿千里之民皆和睦四方諸侯之國皆見其所任之爲有徳

嗚呼其在受徳暋惟羞刑暴徳之人同於厥邦乃惟庶習逸徳之人同於厥政帝欽罰之乃伻我有夏式商受命奄甸萬姓

羞刑進任刑戮者同厥邦謂共涖侯國庶習逸徳羣眾相習爲縱逸者同厥政謂共治王事奄謂包覆而有之甸謂井牧其地以授民紂於有徳之人冺昏而不能明惟與羞刑暴徳之人共國庶習逸徳之人共政上帝敬致其罰乃使我周有此諸夏用商所受之命而奄甸其萬姓萬姓者商之受命民而今爲周所有也

亦越文王武王克知三有宅心灼見三有俊心以敬事上帝立民長伯立政任人凖夫牧作三事虎賁綴衣趣馬小尹左右攜僕百司庶府大都小伯藝人表臣百司太史尹伯庶常吉士司徒司馬司空亞旅夷微盧烝三亳阪尹

三宅居其位克知其心者知其能官也三俊有其才灼見其心者見其可用也得人以治天職可當天心矣所以敬事上帝也立民如立之斯立之立謂植民之生也立民之長伯常伯也卽夏之宅乃牧在帝朝則四嶽統十二牧是也立政之任人常任也卽夏之宅乃事在帝朝則百揆統九官是也凖夫凖人也卽夏之宅乃凖在帝朝則臯陶作士是也夫下牧字衍夏氏曰凖夫牧謂凖夫不專任法以仁政牧民爲事也今詳立民立政二官大臣也職位相等凖夫掌刑之一職耳以民命爲重故與二官並而曰作三事趣爲掌養馬左車左右車右攜持也攜僕執轡禦車者也官之所居曰府庶府眾官府也大都都鄙之逺者除食邑采地外爲公邑王使大夫治之庶府非一其賤者又有藝人焉藝伎也醫卜之類大都最逺其近者又有表臣焉表外也郊外治公邑之臣也虎賁綴衣趣馬之下言小尹庶府大都之下言小伯皆其屬也左右攜僕藝人表臣之下言百司該其餘也太史掌六典八則八法不可雜於眾職之中故特出於後而其下文繼之以尹伯該其屬總之以庶常吉士該其餘司徒司馬司空諸侯之三卿亞者大夫旅者眾士三卿王所命大夫士亦以名達於王者歟夷微盧烝夷蠻之國蒙北亳谷熟南亳偃師西亳阪險也夷蠻小國前代故都及險要之地皆以王官爲之尹此言文武之時大小內外之官皆得人也

文王惟克厥宅心乃克立玆常事司牧人以克俊有徳文王罔攸兼於庶言庶獄庶愼惟有司之牧夫是訓用違庶獄庶愼文王罔敢知於玆

克厥宅心能以宅官者之心爲心也立玆常事謂立事之官卽任人也司卽凖夫也牧卽長伯也能於立事司牧之官以能得俊有徳者居之惟能心其心故能於其官而能得其人也三克字皆謂文王能之兼猶言參預也庶言諸多是非淆亂之言庶獄諸多鞫辯爭訟之事庶愼諸多禁戒儲備之事陳氏曰之猶及也澄案有司之牧夫其立文猶月令言參保介之禦兼文王不下侵臣職惟信任凖人及牧夫違逆也是訓用違謂庶言之順逆及庶獄庶愼文王皆不敢自知知猶知政之知得人而信任之篤文王所以盡君道也

亦越武王率惟敉功不敢替厥義徳率惟謀從容徳以並受此丕丕基

率循敉功安天下之功義徳處事合宜者容徳其心有容者武王率循文王之功其於義徳之人用之而不敢替率循文王之謀其於容徳之人從之而不敢違蓋拯民危急必資剸裁之能貽謀宏逺必資寛大之度此武王述事繼志而不攺父之臣故父子並受此大大之基業也

嗚呼孺子王矣繼自今我其立政立事凖人牧夫我其克灼知厥若丕乃俾亂相我受民和我庶獄庶愼時則勿有間之自一話一言我則末惟成徳之彥以乂我受民

繼自今言繼續自今以往也此一節六我字皆我成王也立政立事之人卽常任也若謂如此也相佑助之也受民王之民受之於天受之於祖宗也和不乖戾也自一話一言卽所謂庶言也末終成徳之彥卽三宅之俊有徳者也自今以往王於三事之官當灼然知其如此乃使之爲治謂知之貴乎明也使之相我所受之民和我庶獄庶愼之事勿有以間之而不得專意爲治至於庶言則自始至終一惟成徳之羙士是諮獻可替否以乂我所受之民謂任之貴乎專也

嗚呼予旦已受人之徽言咸告孺子王矣繼自今文子文孫其勿誤於庶獄庶愼惟正是乂之

成王武王之文子文王之文孫周公謂我已受人言之羙者皆告之於王則所謂庶言不勞王之自擇其美惡矣惟有庶獄庶愼之事其勿自用而至於誤但當付之於人以治之正者官之長卽常任常伯凖人之官也蓋言之當擇獄之當決事之當謹皆不易能人君苟恃已自用一或至誤𨿽悔何及惟當求賢審官委任責成則自收得人之效此周公所以拳拳於成王也

自古商人亦越我周文王立政立事牧夫凖人則克宅之克由繹之玆乃俾乂

克宅之謂能以可居是官者居之繹如繹絲謂又從而由繹之審度之詳也商人與文王於三事之官詳察其可而後使之治

國則罔有立政用憸人不訓於徳是罔顯在厥世繼自今立政其勿以憸人其惟吉士用勱相我國家

憸人小人也小人不順於徳使其君無能光顯以在世故戒以勿用憸人而惟用吉士也勱勉力也此申言上文之意言立政之官當擇其人

今文子文孫孺子王矣其勿誤於庶獄惟有司之牧夫不云庶言庶愼舉其中以該之省文也此申上文之意言凖牧之官當專其任也三官皆當擇人而專任兩節之文互相備

其克詰爾戎兵以陟禹之迹方行天下至於海表罔有不服以覲文王之耿光以揚武王之大烈

詰治也詰戎兵謂農隙講武事田獵選車徒之類陟猶行也禹迹禹治水所行之舊迹也方行徧行也覲顯見也耿光徳之輝也揚振發也大烈業之盛也文王以方伯專徵伐武王一戎衣有天下其光烈如此成王伐奄而歸兵威逺被周公欲其繼今毋忘武備以顯揚文武之徳業故言及此或疑此一節與前後文意不接恐有脫簡

嗚呼繼自今後王立政其惟克用常人

承上文王武王而言故稱成王爲後王常人有常徳之人三事常任爲重故獨舉此一官以結一篇之意此第一章

周公若曰太史司冦蘇公式敬爾由獄以長我王國玆式有愼以列用中罰

司冦刑官蘇國公爵名忿生武王時爲司冦敬不敢慢忽也爾今蘇公也由用長我王國謂延國祚也列者前後相比猶今言例也蘇公能敬其所用之獄今亦於此而有愼以例比並權輕重之中而用其罰也周公呼太史而告以蘇公敬獄之事太史書之簡防因此篇周公戒成王以勿誤庶獄而附記於其後非一時之言也

此第二章

顧命

顧還視也成王將崩命羣臣立康王臨死回顧而發命故曰顧命

惟四月哉生魄王不懌

成王崩年之四月不懌疾甚也天子之疾曰不懌曰不豫崩曰登遐曰宴駕皆臣子不忍斥言之也

甲子王乃洮颒水相被冕服慿玉几乃同召太保奭芮伯彤伯畢公衞侯毛公師氏虎臣百尹禦事

洮盥手也颒沃面也水以水洮颒之也發大命臨羣臣必齋戒沐浴今疾病故但洮颒也相相禮者被冕服以衮冕服被王身也幾所慿以爲安玉几以玉飾幾也凡大朝覲王位設黼扆前設左右玉几同召同時俱召也太保奭召公以太保領冢宰也特名以其尊異之芮伯司徒彤伯宗伯畢公太師領司馬衞侯司冦毛公太傅領司空師氏中大夫虎臣虎賁氏下大夫二官宿衞之臣也百尹謂諸大夫眾士也禦事總言上自六卿下至百尹皆治事者也平時則召六卿使率其屬此時發顧命故自尊及卑同以王命召異於平時也

王曰嗚呼疾大漸惟幾病日臻旣彌畱恐不獲誓言嗣玆予審訓命汝

此以下王之顧命也漸進幾危疾甚曰病日臻日加劇也彌甚畱久也誓以信言相要約也病旣不瘳恐至大故不得誓言繼嗣之事今此我所以詳審道說而命汝

昔君文王武王宣重光奠麗陳敎則肄肄不違用克達殷集大命

昔君猶先君也宣昭布也重光明徳之輝光相繼也奠定麗依肄習重言者習之不已也達由此而通於彼也集猶鳥之來於木也定民所依陳列敎條民皆服習而不違民心從故天命至也

在後之侗敬迓天威嗣守文武大訓無敢昏逾

侗幼而未有知也成王以幼沖卽位故稱侗迓逢迎之也天威大誥所謂天降威也成王升遐敬迎此天威而嗣守文武之大訓無敢昏迷逾越也

今天降疾殆弗興弗悟爾尙明時朕言用敬保元子釗濟於艱難柔逺能邇安勸小大庶邦思夫人自亂於威儀爾無以釗冒貢於非幾

殆違也弗興弗能起弗悟不蘇醒明是朕言者不昧我所命而遵用之也宗社之重基業之大付之一人可謂艱難言當敬保防康王大渡脫艱難和夑畿內逺邇之民安勸畿內大小之國然爲政有本必先身當思如夫人之能自治於威儀者身有要必先治心毋使冒進於不善之幾幾者動之微幾有善惡審擇於此時進於善不進於惡非幾者動而之惡者也冒所以韜屍進於不善猶尸之入於冒故曰冒進

玆旣受命還出綴衣於庭

綴衣幄帳羣臣於此旣受顧命畢而各還其位徹出幄帳於路寢之庭

越翼日乙丑王崩太保命仲桓南宮毛俾爰齊侯呂伋以二干戈虎賁百人逆子釗於南門之外延入翼室卹宅宗

仲南宮氏桓毛名齊侯氏呂名伋太公望之子爲天子虎賁氏延引也翼室路寢旁左右翼室也太保以冢宰攝政命桓毛二臣使齊侯以兵衞迎太子以入發命者冢宰傳命者兩朝臣承命者勲戚顯諸侯延入翼室爲憂居之宗主或曰卹宅宗蓋喪次之名宗者宮廟室屋之通稱初喪未成服未居梁闇故於路寢之翼室爲憂居之室也

丁卯命作冊度

丁卯王崩之第三日也命亦太保命也成王有遺命將傳之於康王故作冊以紀其言而授之也旣作冊因作受冊之度如下文升階卽位受同祭吒等禮節是也凡喪禮厥明而小斂又厥明而大斂尊卑皆同命作冊度者旣大斂之後也

越七日癸酉伯相命士須材

癸酉王崩之第九日天子七日而殯自死之明日數此旣殯之後也殯畢則送死之事略具矣故於此時傳顧命於嗣君也召公以西伯爲冢宰故曰伯相士山虞匠人之屬須索取也命士取材木以供喪用士喪禮獻材於殯門外檀弓旬而布材與明器

狄設黼扆綴衣牖間南向敷重篾席黼純華玉仍幾西序東向敷重底席綴純文貝仍幾東序西向敷重丰席畫純雕玉仍幾西夾南向敷重筍席紛純漆仍幾狄下士喪大記狄人設階蓋供喪役而典設張之事者也黼扆屏風爲斧文設黼扆幄帳如成王生存之時牖間牖東戶西此平時見羣臣覲諸侯之坐也敷猶鋪也重天子之席三重篾席桃竹枝席也此舉其上席而言其下更有二席黼以絳帛爲質白黒綫刺爲斧文純緣也卽周官次席黼純也華玉有彩色之玉以之飾幾周官吉事變幾凶事仍幾變幾謂飾之漆之盡變其質彌文也仍幾謂𨿽飾之漆之尙仍其質其文不皆滅質也吉事尙文凶事尙質故爾西序東向此旦夕聽事之坐也成王殯在西階之上此座堂在殯之西南底席蒲席綴雜彩文貝有文之貝以飾幾也東序西向此養國老饗羣臣之坐也丰席筍席畫彩色雕刻鏤西夾南饗此親屬私燕之坐也筍席竹席紛雜以黒之色雜爲之緣漆漆幾牖間兩序西夾其席有四牖戶之間謂之扆天子負扆朝諸侯則牖間南向之席坐之正也其三席各隨事以時設將傳顧命知神之在此乎在彼乎故兼設平生之坐也

越玉五重陳寶赤刀大訓璧琬琰在西序大玉夷玉天球河圖在東序之舞衣大貝鼖鼓在西房兌之戈和之弓垂之竹矢在東房

於東西序坐北列玉五重及陳先王所寶器物赤刀赤削也大訓三皇五帝之書訓誥亦在焉文武之訓亦曰大訓璧大璧也琬琰圭名夷常也球鳴球也河圖伏羲時龍馬負圖出於河一六位北二七位南三八位東四九位西五十居中者易大傳所謂河出圖是也國名國所制舞衣大貝如車渠鼖鼓長八尺兌和皆古之巧工垂舜時共工舞衣鼖鼓戈弓竹矢皆制作精巧中度故歷代相傳寶之此陳寶器也楊氏曰宗器於祭陳之示能守也於顧命陳之示能傳也

大輅在賔階面綴輅在阼階面先輅在左塾之前次輅在右塾之前

大輅玉輅綴輅金輅面皆南向先輅象輅次輅木輅門側之堂曰塾左塾門內之西右塾門內之東前皆北面此陳車乘也象輅對玉輅木輅對金輅不陳戎輅者戎事非常故不陳也

二人雀弁執惠立於畢門之內四人綦弁執戈上刃夾兩階戺一人冕執劉立於東堂一人冕執鉞立於西堂一人冕執戣立於東垂一人冕執瞿立於西垂一人冕執銳立於側階

雀弁赤色韋弁也惠三隅矛畢門路寢門綦弁以文鹿子皮爲之上刃刃外向堂廉曰戺兩階戺阼階賔階之稜也士皆立堂下冕大夫服劉鉞屬東堂西堂路寢東西廂之前堂也戣瞿皆防屬東垂西垂東西序之階上也銳矛屬說文作鈗側階蓋東廂之側階上以卹宅宗在東夾翼室故此陳兵衞也上文陳座席寶器車乘皆象成王生存時儀物成王殯在西故以西爲上陳兵衞者衞嗣君也嗣君在東故以東爲上

王麻冕黼裳由賔階隮卿士邦君麻冕蟻裳入卽位王康王釗也儀物旣備然後受顧命嗣王位自是始稱王麻冕績麻三十升布爲冕蓋衮冕也是時成王在殯尙未成服君臣皆吉服然皆有變衮冕之衣五章其裳四章此用黼裳惟二章示變也由賔階升猶以子道自居不敢自爲主也卿士王朝之卿也邦君諸侯也蓋自此始至卿士王臣故先於邦君蟻裳色如蟻正服當衣纁裳此變其裳色也卿士邦君及太保等蓋各從其命服卿士邦君但陪位無所執事故入路門卽堂下之位不升堂也卿西向諸侯北面若有公亦北面孤則東面

太保太史太宗皆麻冕彤裳太保承介圭上宗奉同瑁由阼階隮太史秉書由賔階隮禦王冊命

太宗上宗大宗伯也彤赤色纁赤色之淺者下纁裳而彤裳亦變也介大也大圭鎭圭也長尺二寸天子所執同爵名瑁方四寸太保攝王事故承介圭太宗掌禮故奉同瑁太史太宗之屬以其秉冊故先之太保宗伯奉先王之命以傳嗣王故升自阼階書卽書顧命之冊太史將以命王故從王而升自西階禦猶禦車者之禦言與王相近也王於此時立賔階上少東太史東面於殯西南秉冊書而命王以嗣位之事也

曰皇后慿玉几道揚末命命汝嗣訓臨君周邦率循大卞夑和天下用答揚文武之光訓

皇后大君也末命臨終之命成王顧命自言其嗣守文武大訓故曰命汝嗣訓卞法也夑亦和也蓋成王顧命命羣臣也此辭則述成王顧命之意書之於冊以命康王者也

王再拜興答曰眇眇予末小子其能而亂四方以敬忌天威

眇小而如亂治也天威與前敬迓天威同謂喪禍也太史讀冊畢王再拜受命起而答曰眇然予末小子其能如前人之治四方以敬畏此可畏之威乎

乃受同瑁王三宿三祭三吒上宗曰饗

天子之禮無可考證今以士禮推之父之命子必醮以酒醮者有獻無酢太保攝王事傳顧命命嗣王亦用酒者如成王生存親命其子也然太保臣也不敢純如父醮子之禮故略如臣獻君之禮有獻有酢其時太保執天子之圭爲攝主太保以同酌酒承以瑁獻嗣王王受同瑁三宿而後三祭三祭而後三吒宿與肅通肅者肅拜也案儀禮燕禮臣獻君君拜而後受爵此天子禮或異於諸侯或一時變禮不當比於常禮故先受爵而就執爵以肅拜三肅致敬也春秋傳晉郤至三肅使者或曰儀禮鄕飲酒主人三拜眾賔疏云眾賔各得主人一拜蓋眾賔升階拜受爵者三人主人各爲一拜故三拜此蓋以太保太宗太史三臣傳顧命故各一肅拜以禮之也祭者飲食必祭先代始爲飲食之人示不忘本也三祭儀禮冠禮皆以四祭醴三注云禮成於三故三祭也吒者以酒至口而不飲居喪故也三吒肅祭皆以三成禮故吒亦三也饗者勸飲食之辭欲王受此酒而饗之也如成王錫周公鬯酒而曰休享享饗通士特牲饋食禮屍執奠祝饗注云饗謂勸彊之也

太保受同降盥以異同秉璋以酢授宗人同拜王答拜太保受同祭嚌宅授宗人同拜王答拜

王三吒畢太保受同於王降盥升以異同酌酒秉璋以酢蓋臣爲獻主不敢勞君酢己故自酌以酢又不敢襲君爵故易異同又不敢以圭瓚故用璋禮凶事設洗西階西南吉事設洗阼階東南此時喪未成服而行吉事盥洗在東宗人小宗伯佐大宗者大宗供王小宗人供太保旣自酌酒於同將拜故受宗人同而拜受爵王答拜以送爵太保乃於宗人受同而祭嚌吒嚌者各嘗其味宅與吒同以嚌爲吒嘗至口異於王也旣嚌吒以同授宗人又拜者拜酢禮也王又答拜亦如平時燕飲之禮

太保降收

獻酢禮畢太保降則王及羣臣亦皆降收者有司收徹器用

諸侯出廟門俟

廟門路寢之正門成王殯在焉故曰廟蓋自廟門出而俟於路門之外非俟於路寢門外也

王出在應門之內

天子五門臯庫雉應畢畢門卽路寢門以諸門至此而畢也應門之內內朝也天子三朝外朝在雉門內朝士掌之內朝在應門內司士掌之燕朝在路寢太僕掌之時殯在路寢故王於內朝見諸侯

太保率西方諸侯入應門左畢公率東方諸侯入應門右皆布乘黃朱賔稱奉圭兼幣曰一二臣衞敢執壤奠皆再拜稽首王義嗣徳答拜

周中分天下諸侯以二伯自陜以東周公主之自陜以西召公主之召公率西方諸侯蓋西伯舊職畢公率東方諸侯者繼周公爲東伯也諸侯各隨其方而入分左右班皆北面以東爲右以西爲左布陳也乘四馬也黃朱黃馬而朱其鬛以爲庭實其時諸侯必眾眾國皆陳四馬非王庭所容必少陳之餘者在外賔諸侯也或曰當作擯案周官小行人合六幣圭以馬璋以皮璧以帛琮以錦琥以繡璜以黼謂以馬爲幣則以圭合之兼幣卽合幣也布乘黃朱是馬爲幣也故賔舉所奉之圭以兼其所陳之幣而致辭於王云云一二見非一也爲王藩衛故曰臣衞敢執壤地所出之贄奠之再拜稽首臣拜君之禮也義嗣徳史氏之辭義宜也王義嗣前人之徳故答拜也吳氏曰穆公使人弔公子重耳重耳稽顙而不拜穆公曰仁夫公子稽顙而不拜則未爲後也喪禮弔者含者襚者升堂致命主孤拜稽顙成爲後者也康王見諸侯若以爲不當拜則疑未爲後且純乎吉也答拜旣正其爲後且知其以喪見也呂氏曰此非常禮也

太保曁芮伯咸進相揖皆再拜稽首

諸侯朝王而召畢爲二伯故召畢率之以入羣臣見王而冢宰司徒最尊故太保與芮伯咸進相擯相之人太保司徒率羣臣而相者舉手揖之使拜遂皆再拜稽首也前之拜諸侯拜羣臣不拜此之拜羣臣拜諸侯不拜也王答諸侯拜而不答羣臣拜蓋諸侯自外初見羣臣在內日見也

曰敢敬告天子皇天攺大邦殷之命惟周文武誕受羑若克卹西土惟新陟王畢協賞罰戡定厥功用敷遺後人休今王敬之哉張皇六師無壞我髙祖寡命

曰者太保言也太保爲外諸侯之伯內羣臣之長故率諸侯羣臣進戒於王也羑若未詳或曰若順也羑里之囚逆境也而文王以順處之因此遂受天命或曰文王自出羑里之囚而天命始順或曰羑善也天所善天所若謂眷佑之也或曰羑若卽下文厥若或字有訛澄案四說俱未安西土文武所興之地言文武所以誕受天命以其能卹西土之民也陟升遐也成王未諡故稱新陟王畢盡協合賞當功罰當罪盡合其宜克勝其任安定文武之功用能延及於今後人有此休美今王嗣位其敬之哉張猶張弓之張言無弛也皇大也六師六軍也天子六軍髙祖謂文武寡命言周之受命世所寡有今王當不忘戎備無或弛怠而墮壞我文武不易得之天命也

王若曰庶邦侯甸男衞惟予一人釗報誥

禮天子自稱予一人不稱名王在喪故稱名春秋嗣王未逾年亦書名也報誥報其進戒之辭而告之也報誥不及羣臣者以外見內

昔君文武丕平富不務咎厎至齊信用昭明於天下則亦有熊羆之士不二心之臣保乂王家用端命於上帝皇天用訓厥道付畀四方乃命建侯樹屏在我後之人丕平富謂無一人不富也平者各得其分願富者家給人足也不務咎不以咎人之咎爲務愼刑罰也厎至致於極也齊信謂皆信也文武之心致之至極而民丕齊其信用能顯著於天下文武旣聖則亦有勇猛如熊羆之士忠一不二心之臣共保乂王家用能受正命於上帝君仁於民臣忠於君兩盡其道天用順之而付畀以四方謂得天下也旣得天下之後乃封建諸侯樹立以藩屏在我後之人言先王之有臣以保乂王家所以勵羣臣也言先王之建侯以藩屏後人所以勵諸侯也

今予一二伯父尙胥曁顧綏爾先公之臣服於先王𨿽爾身在外乃心罔不在王室用奉卹厥若無遺鞠子羞天子稱同姓大國曰伯父小國曰叔父異姓大國曰伯舅小國曰叔舅今獨舉同姓大國以包其餘也顧綏回視而安行之也王室若此汝則奉承而同卹之言以王室之憂爲憂也鞠子王自謂諸侯不能盡職豈不貽我羞乎

羣公旣皆聽命相揖趨出

羣公謂大國諸公與王之三公諸臣亦在焉旣皆聽新天子誥命相者推手揖之使出遂皆趨而出也

王釋冕反喪服

脫去冕服反喪次成服自是常服斬衰居倚廬朝臣反就其次諸侯反歸其國亦服喪服喪禮喪服篇臣爲君諸侯爲天子皆斬衰蘇氏曰成王崩未葬君臣皆冕服禮歟曰非禮也謂之變禮可乎曰不可禮變於不得已三年之喪而卽吉無時而可者曰成王顧命不可以不傳旣傳不可以喪服受也曰何爲其不可孔子有曰將冠子未及期日而有齊衰大功之喪則因喪服而冠冠嘉禮也猶可以喪服行之受顧命見諸侯獨不可以喪服乎太保使太史奉冊授王於次諸侯入哭於路寢而見王於次王喪服受敎戒哭踴答拜聖人復起不易斯言矣春秋傳鄭子皮如晉葬晉平公將以幣行子產曰喪安用幣子皮固請以行旣葬諸侯之大夫欲因見新君叔向辭之曰大夫之事畢矣而又命孤孤斬焉在衰絰之中其以嘉服見則喪服未畢其以喪服見是重受弔也大夫將若之何皆無辭以退今康王旣以嘉服見諸侯而又受乘黃玉帛之幣使周公在必不爲此然則孔子何取於此書也曰父子君臣之間敎戒深切著明猶以爲後世法然其失禮則不可不辯或問蘇氏以此爲失禮如何朱子曰天子諸侯之禮與士庶人不同故孟子有吾未之學語漢唐新主卽位皆行冊禮君臣亦皆吉服追述先帝之意以告嗣君韓文外集順宗實錄此事可考蓋易世傳受國之大事當嚴其禮而王侯以國爲家𨿽先君之喪猶以爲己私服也五代以來此禮不講則始終之際殊艸艸矣或問蘇朱二說孰當澄曰蘇說據禮之經朱說逹事之權舉一而廢一皆不可古者天子崩世子聽於冢宰𨿽未正名嗣位而羣臣尊之爲君下無所覬覦上無所疑忌禮明而分定故也武王喪成王幼周公以叔父位冢宰攝王事致流言之謗成王或因風雷之異得周公代武死之說而王之疑始釋及其將終以此爲監欲嗣子正名定分於初喪之時故有顧命召畢奉承其意制爲權宜之禮蓋前此所未嘗有後此亦不常行也朱子見後世有繼嗣不定而致禍亂者當宋氏光寧授受之際又嘗身親其事一時困心衡慮故其言如此然先王之禮萬世可行或值事變不同隨時度宜而行變禮亦聖人所許所謂禮變於不得已也若遂以後世冊立新主君臣吉服爲是攺先王之禮則恐未爲通論

呂刑

呂國名刑刑書也禮記孝經作甫刑宣王時詩云生甫及申平王時詩云不與我戍甫蓋呂侯子孫或因呂爲甫或別封爲甫穆王時未有甫名後人曰甫刑者猶叔虞封唐子孫稱晉詩從初所封曰唐國風史記從後所稱曰晉世家也或曰呂甫聲協猶受紂二字不同其初蓋一名也

惟呂命

呂侯爲王司冦更定贖刑新制具載刑書因諸侯來朝王使呂侯以書之意告命諸侯也

王享國百年耄荒度作刑以詰四方

穆王嗣位時年已五十享國百年蓋在位五十年之後耄老而昏忘也荒大度揆猶禹言荒度土功詰治也大加揆度作爲刑書以詰治四方也

王曰若古有訓蚩尢惟始作亂延及於平民罔不寇賊鴟義姦宄奪攘矯防

若發語辭訓遺書也古有遺書所載之事如下所云蚩尢炎帝時諸侯黃帝興兵誅之鴟貪殘之鳥橫取非已之有曰奪矯彊防殺上古風淳俗厚蚩尢始行凶以開亂原惡勢熾盛驅扇薫染延及平民皆習於惡無不爲冦爲賊以貪殘爲義肆行不忌外姦內宄爲冦而劫奪取貨爲賊而彊矯殺人也

苗民弗用靈制以刑惟作五虐之刑曰法殺戮無辜爰始淫爲劓刵防黥越玆麗刑並制罔差有辭民興胥漸冺冺棼棼罔中於信以覆詛盟虐威庶戮方告無辜於上上帝監民罔有馨香徳刑發聞惟腥皇帝哀矜庶戮之不辜報虐以威遏絕苗民無世在下

苗民三苗之君也蠻獠之處擅自長雄𨿽君其國非受天子命而爲諸侯也其實一民而已五虐之刑比舊五刑更加酷虐也曰法非法而爲之法也殺戮大辟也劓刵皆劓辟不言剕辟者包於劓宮或曰刖字誤爲則椓宮辟黥墨辟並制一並制之不分輕重也有辭無罪者也凡對獄有罪者無辭無罪者有辭苗民承蚩尢之不用善而制以刑攺作五虐之刑爲法大辟旣施於無罪而又過爲四者深刻之刑凡麗於刑不分輕重而並其制無復簡別其無罪而有辭者興猶生也民生斯時相與漸浸於淫刑之中冺冺然沈昏棼棼然殽亂信實也刑之輕重允當情理之實是之謂中並制之刑其實民無所取中顯明之地莫可告訴則告訴幽防之間以求直於鬼神而已覆反也彼此互相詛盟也眾庶被虐威之戮各以無罪告訴於天天視苗民無有馨香之徳其刑威之虐發而上聞惟有腥穢之气皇帝堯也庶戮以無辜告天而帝堯哀矜之堯之心卽天之心也遏絕謂竄之於三危遏止其惡而絕其世使其子孫無復得傳世爲君也此篇言在下者五皆謂爲諸侯也對天子而言天子在上諸侯在下者也

乃命重黎絕地天通罔有降格

重少昊之後黎顓頊之後重卽羲黎卽和在地者人也在天者神也三苗貪虐民罹凶害無所控訴而聽於神夫妖由人興民不謟瀆求神則神之妖怪自息堯命羲和欽天授時禮秩有經職方無越民不得以非禮上交於神神不可以非類下接於人自是無復有妖怪降至人間者國語曰古者民神不雜少昊之衰也九黎亂徳天人作享家爲巫史民神同位顓頊受之乃命南正重司天以屬神北正黎司地以屬民使復舊常無相侵瀆是謂絕地天通其後三苗復九黎之徳堯復育重黎之後世敍天地而別其分至

羣後之逮在下明明棐常鰥寡無蓋皇帝淸問下民鰥寡有辭於苗徳威惟畏徳明惟明

羣後諸侯也逮及也及此時在下爲諸侯者皆有非常之明故鰥寡之情無所掩蔽時苗民已寛矣堯淸心訪問下民鰥寡遂言苗民旣往之惡其情卽得上逹堯知苗之毒民在於昏虐今諸侯一反其道以徳之威爲威則不虐以徳之明爲明則不昏也案苗民之竄考之傳記在舜賔於四門之後受終攝位之前時帝堯在上爲君所謂皇帝哀矜庶戮淸問下民孔傳皆以爲堯蔡氏以爲舜者非是

乃命三後卹功於民伯夷降典折民惟刑禹平水土主名山川稷降播種農殖嘉谷三後成功惟殷於民士制百姓於刑之中以敎祗徳穆穆在上明明在下灼於四方罔不惟徳之勤故乃明於刑之中率乂於民棐彞典獄非訖於威惟訖於富敬忌罔有擇言在身惟克天徳自作元命配享在下

三後皆以諸侯入爲帝朝之臣伯爵夷名猶崇伯名禹稱伯禹也稷封於邰以有邰之君入爲稷官故稱后稷卹功以民事爲憂也自上敎下曰降內則曰降徳於眾兆民伯夷敎民以禮民入於禮而不入於刑折絕斯民入刑之路也禹爲司空治水水由地中行而土可居九州各主有名之山川以表疆域稷降下播種之法三農得丰殖其嘉谷三後各成其事惟務繁盛其民之生聚降典敎之也平水土安之也降播種養之也所謂徳明惟明者如此臯陶爲士官爲百姓制得中之刑使之畏威寡罪而敬其徳當是之時穆穆者在上爲天子明明者在下爲諸侯封國在東在西在南在北其明各章灼於其方無一不勤於徳棐彞猶召誥言非彞四方諸侯皆惟徳之勤故能明於臯陶制刑之中導民爲善禁民爲惡民之棐彞者率皆順治而刑不用典獄諸侯之君主四方之獄者非反辭惟正辭下章非時伯夷惟時苗民是其例也訖絕也富貪賄賂也堯時萬國咸寧比屋可封刑措不用或不得已而用刑則盡絕貪虐一是公正敬謹畏忌表裏無愧身之所爲皆可言之於人無所揀擇去取治獄如此是能合乎天徳而天之元命不待外求乃其自作也故得上配天子享國在下所謂徳威惟畏者如此案此篇皆是誥諸侯之辭此章首言蚩尢之亂遂言堯時苗民淫刑之惡羣後祥刑之美以示戒示勸也

王曰嗟四方司政典獄非爾惟作天牧今爾何監非時伯夷播刑之迪其今爾何懲惟時苗民匪察於獄之麗罔擇吉人觀於五刑之中惟時庶威奪貨斷制五刑以亂無辜上帝不蠲降咎於苗苗民無辭於罰乃絕厥世嗟嘆辭四方司政典獄謂諸侯也非爾諸侯爲天之牧民者乎今爾何所監視何所懲創乎所當監者非伯夷乎所當懲者惟是苗民也伯夷以禮敎民使不犯刑此其布政之迪也奪貨刼取賄賂也蠲貸也苗民不察獄辭之所麗蓋以不擇用吉人審觀於五刑之中惟是一眾虐者貪者斷制五刑妄亂加罪於無罪之人上帝不貸其惡而降之殃咎苗民無所辭於帝之罰乃至滅亡絕其子孫之傳世不復得爲君也

王曰嗚呼念之哉伯父伯兄仲叔季弟幼子童孫皆聽朕言庶有格命今爾罔不由慰日勤爾罔或戒不勤天齊於民俾我一日非終惟終在人爾尙敬逆天命以奉我一人𨿽畏勿畏𨿽休勿休惟敬五刑以成三徳一人有慶兆民賴之其寧惟永

伯父等卽司正典獄之諸侯王享國百年矣諸侯之老者猶父兄弟少者猶子孫父兄之列以伯稱弟之列以仲叔季稱子孫之列以童幼稱舉同姓諸侯以包異姓也刑合天心則天降格而眷命之爾皆聽我言而謹於刑庶乎天有格命也由用也刑之中者用以慰民也爾無於此而不日勤刑之失者宜以爲戒也爾無於此而戒不勤勤於由慰爲其所當爲也不勤於所戒不爲其不當爲也刑者天之所以齊乎民也淫刑爲天所譴則必不終於位祥刑爲天所福則必克終於位使我在位一日或不克終或克終皆在爾司刑之人爾能謹於用刑庶可敬逆天命而使我克終所以奉我一人也畏與威同畏謂刑罰之也休謂赦宥之也𨿽有所刑罰苟不當則勿刑罰之𨿽有所赦宥苟不當則勿赦宥之惟當敬謹於五刑使輕重寛嚴各得其當以成剛柔正直之三徳當寛而從輕柔克也當嚴而從重剛克也寛嚴輕重適其平正直也天有格命而克終於位一人有慶也惡無所容而善有所恃兆民賴之也上下同享其安永求無窮矣穆王惕然以己之克終不克終系於諸侯用刑之當不當諸侯承王之命其可不謹於刑乎

王曰吁來有邦有土告爾祥刑在今爾安百姓何擇非人何敬非刑何度非及

邦言其國土言其境內之地祥吉善也刑者凶器而曰祥刑蓋慈良惻怛詳審輕重主之以不忍行之以不得已所以謂之祥也在今日爾諸侯欲安百姓何者當擇非人乎何者當敬非刑乎何者當揆度非及乎人謂用刑之人及謂刑之所加猶罰及爾身之及

兩造具備師聽五辭五辭簡孚正於五刑五刑不簡正於五罰五罰不服正於五過五過之疵惟官惟反惟內惟貨惟來其罪惟均其審克之

兩辭證也造至也具備俱完也師眾也獄辭不一麗於刑者不過五故曰五辭辭證俱完則與眾有司共聽其辭當麗何刑簡分別之也孚實信無疑也辭旣分辯而無疑則定其罪而正之於五刑五辭所麗之刑分辯不明是謂不簡不簡則正之於五罰五刑所宥之罰審責不合是謂不服不服則正之於五過刑罰過皆曰正者謂斷以公定以理各得其正也然古之所謂罰者以五流之法宥之而已今五罰皆以金贖則與古不同矣周官所謂過者桎梏而坐諸嘉石役諸司空今五過輕於金贖則與周官又或不同矣夫自刑輕之而爲罰自罰輕之而爲過過則幾於免矣法固欲其輕也以私而故縱之則非天討之公所以嚴責五過之疵官挾勢也反報恩也內女謁也貨賄賂也來請求也爲是五者而徇私所犯非過而以爲過此故縱之罪與犯人同所宜審克之審克謂審之而能得其審也

五刑之疑有赦五罰之疑有赦其審克之

五刑不簡正於五罰者𨿽不刑之而猶入於罰也若五刑有疑則直赦之而不復入於罰矣五罰不服正於五過者𨿽不罰之而猶治其過也若五罰有疑則直赦之而不復治其過矣有疑而當赦者所宜審克之

簡孚有眾惟貌有稽無簡不聽具嚴天威墨辟疑赦其罰百鍰閱實其罪劓辟疑赦其罰惟倍閱實其罪剕辟疑赦其罰倍差閱實其罪宮辟疑赦其罰六百鍰閱實其罪大辟疑赦其罰千鍰閱實其罪墨罰之屬千劓罰之屬千剕罰之屬五百宮罰之屬三百大辟之罰其屬二百五刑之屬三千上下比罪無僭亂辭勿用不行惟察惟法其審克之

推究得實者罪之當刑者也𨿽有眾人同聽惟當更於其容貌有所考察周官所謂色聽是也眾皆曰然而猶必察焉愼之至也無可推究者疑而當赦者也疑獄難明不復再聽蓋過於防求或至誤入必受天譴天威俱所當畏故疑者不問而赦之也刑施於人曰辟五辟之疑皆赦其罰謂或有不赦而罰贖者也六兩曰鍰鍰黃鐵也倍謂倍百爲二百鍰倍差謂倍二百爲四百而差之少進爲五百鍰閱察也察數而得其實曰閱實五罰之金多寡不同皆必閱實其罪果當其罰而後罰也屬類也三千總計之也別言罰屬合言刑屬者刑罰同屬互見之也周官司刑所掌五刑之屬二千五百今此𨿽增其舊然輕罪比舊爲多重罪比舊爲少三千屬者法之正條若罪無正條則取上下條比附其罪但比附之例有不可誤者有不可用者僭差誤也謂當比此一例乃比彼一例所比不當則與辭不相應是亂其辭也𨿽有比附之例其法不可行者勿用之漢長安賈人坐與渾邪王市者五百餘人當死汲黯曰愚民安知所市賈長安中而文吏以爲出財物如邊關乎若此之類是以不可行者比附也法無正條尢當詳謹內致其察外比以法所宜審克也

上刑適輕下服下刑適重上服輕重諸罰有權刑罰世輕世重惟齊非齊有倫有要罰懲非死人極於病非佞折獄惟良折獄罔非在中察辭於差非從惟從哀敬折獄明啟刑書胥占咸庶中正其刑其罰其審克之刑在上而情適輕則減一等而下服刑在下而情適重則加一等而上服用刑之權也諸罰亦然或減輕一等或加重一等輕之重之如衡之有權然此特隨一事而輕重耳亦有隨一世而輕重者若刑新國用輕典刑亂國用重典刑平國用中典之類是也刑罰之權或同或不同然有其倫敍則不可紊有其要歸則不可易惟齊非齊者權也有倫有要者經也罰贖聊以懲之𨿽非至死然殫其資財人已極於病矣輸財者猶憫之況刑加其身乎此穆王哀矜之甚也佞口才也獄者欲盡人之情實以口辯折人使人無所措其辭易至誣枉良者慈祥豈弟之人治獄之法𨿽不可過亦不可不及無非在於得其中而已察獄之辭參差不齊有不從順者有從順者從謂得其情理也當以哀敬之心折獄哀謂矜憐其人敬謂謹重於己獄辭旣定當得何罪則明白開讀律法之書與眾有司共相推度如卜筮之旅占咸欲庶幾乎中正其刑必如是其罰亦必如是所宜審克也

獄成而孚輸而孚其刑上備有並兩刑

獄旣成於下而無疑輸於上而無疑治獄有司於其刑達上之時必備載其情節有可輕可重者並載兩刑聽君國者之自裁不敢專決也

王曰嗚呼敬之哉官伯族姓朕言多懼朕敬於刑有徳惟刑今天相民作配在下明淸於單辭民之亂罔不中聽獄之兩辭無或私家於獄之兩辭獄貨非寶惟府辜功報以庶尢永畏惟罰非天不中惟人在命天罰不極庶民罔有令政在於天下

卿大夫從諸侯而來朝故又呼其大官大姓而戒之穆王惟恐用刑之或誤故言之而多懼惟其敬於刑故欲有徳者司刑今天相佑斯民有四方司政典獄之諸侯爲天牧民作天子之配而在下單辭無佐證者聽之尢難其明之所照當如淸水之照影表裏洞徹無毫髮之不見故曰明淸於單辭民之所以治由典獄者之無偏私中聽聽之不偏也家者人之所私私家謂私之如家然府主案牘者辜功以入人之罪爲功也報如報虐以威之報庶眾言之也尢殃咎也不中聽獄者所見之偏爾私家於獄者必受貨賂也然獄之所以私亦有非以財寶爲貨者惟主吏欲以人之罪爲己之功則故以陷人治獄而私天必報之以庶尢今𨿽未報終久可畏者惟天罰也非天不中而偏罰之蓋以人之爲人在於有生之命陷人命以至於死天豈容之哉若天之罰不如此其極則獄吏將無所畏恣爲深刻而施之庶民者皆酷虐之政無復有令善之政在於天下矣

王曰嗚呼嗣孫今往何監非徳於民之中尙明聽之哉哲人惟刑無疆之辭屬於五極咸中有慶受王嘉師監於玆祥刑

嗣孫諸侯嗣世之子孫蓋諸侯或有世子代君來朝者自今以往將何所監視豈非徳於民之中乎謂以徳用刑於民而得其中也我之言如此汝尙明聽之哉屬猶附著也哲人明理審法其於用刑也𨿽兩造之辭紛紛無有窮盡皆使附著於五刑之極處極謂得其至當故刑咸適中而已亦有福慶也凡受王之良民而治之者不可虐之以不祥之刑當監視於此之祥刑祥刑者以徳爲刑也

文侯之命

文侯晉君姬姓武王子唐叔虞之後史記幽王娶於申生太子宜臼後幽王嬖襃姒廢申後逐太子宜臼宜臼奔申申侯與犬戎殺幽王晉文侯與鄭武公及申侯共立宜臼是爲平王東遷於洛平王賜文侯秬鬯弓矢命爲侯伯此其命書也

王若曰父義和丕顯文武克愼明徳昭升於上敷聞在下惟時上帝集厥命於文王亦惟先正克左右昭事厥辟越小大謀猷罔不率從肆先祖懷在位

同姓故稱父文侯名仇義和其字不名尊之也文武之徳昭明而上升於天廣布而下聞於民惟以是之故天集其命於文王之身周家之命集於文王定於武王故集命則以文王言明徳則兼文武言先正文武之臣也能於左右昭事其君及小大謀猷之事皆率循從順以此貽後故文武而下諸君爲平王之祖者得以安於其位

嗚呼閔予小子嗣造天丕愆殄資澤於下民侵戎我國家純卽我禦事罔或耆壽俊在厥服予則罔克曰惟祖惟父其伊卹朕躬嗚呼有績予一人永綏在位

嘆而自傷言己嗣位父死國敗爲天下之大罪戾夫犬戎之禍幽王實致之平王過則稱己故以天丕愆爲己所造也戎猶寇也純語辭俊大也王室中圯資用惠澤及於下民者殄絕詩所謂喪亂蔑資曾莫惠我師是也資澤殄則民心去故夷狄乘間侵寇我國家卽我治事之臣無或有耆宿壽考之人尙在其所服之官旣無可以付托而內顧己才則不能勝其任惟曰四方諸侯在祖行父行者其誰能憂卹朕躬乎又嘆而言諸侯若有功於我一人則我可以永安在位矣蓋悲無人如先正之能使先祖得以安於位者也

父義和汝克昭乃顯祖汝肇刑文武用防紹乃辟追孝於前文人汝多修扞我於艱若汝予嘉

乃汝也顯祖唐叔也乃辟平王自謂唐叔有功周室今汝有功於我是汝能光昭其祖也幽王失信諸侯莫有至者文侯始以身爲天下倡取法文武之道以勤王室用以防合諸侯繼紹汝君使不絕其世追孝於前時文徳之人謂使己不失天下以祀其先王也汝多所修完捍衞我於艱難如汝之功我所嘉也

王曰父義和其歸視爾師寧爾邦用賚爾秬鬯一卣彤弓一彤矢百盧弓一盧矢百馬四匹父往哉柔逺能邇惠康小民無荒寧簡卹爾都用成爾顯徳

師眾也彤赤盧黑也諸侯受賜命當告其始祖故賜鬯有大功賜弓矢然後得專徵伐馬供武用四匹曰乘往者往歸晉國簡者簡閱其士卹者惠卹其民都者國之都鄙蘇氏曰宗周傾覆禍敗極矣平王宜若衞文公越勾踐然今其書乃旋旋焉與平康之世無異春秋傳曰厲王之禍諸侯釋位以間王室宣王有志而後效官讀文侯之命知平王之無志也呂氏曰東遷之初大讎未報王略未復正臥薪嘗膽之時奔亡之餘僅得苟安釋然遽以爲足嗚呼此周之所以終於東乎

費誓

費地名後爲季氏邑魯侯伯禽徵徐戎之時誓師於費也案史記周本紀魯世家武王克殷封周公旦於曲阜曰魯公不就封畱佐王王崩管叔及羣弟流言公相成王而使子伯禽代就封於魯管蔡武庚反公奉王命東伐淮夷徐戎亦反伯禽率師伐之作肹誓遂平徐戎定魯肹卽費字傳寫不同爾

公曰嗟人無嘩聽命

戒勅之使無諠嘩欲其靜聽誓命也

䢐玆淮夷徐戎並興善敹乃甲冑敿乃幹無敢不弔備乃弓矢鍜乃戈矛礪乃鋒刃無敢不善

䢐玆猶曰往者敹整治之也敿施楯紛也紛如組而小系於楯以持之弔精至也備具也每弓百矢又有重弓以防損折鍜鏈礪磨也鋒刃刀劍之屬甲衞身冑衞首幹楯以捍敵皆自衞者戰伐所用長兵則弓矢短兵則戈矛與凡可以擊刺之鋒刃皆攻人者先自衞之器後攻人之器言之序也魯侯謂往者至國之初已有淮夷徐戎並起叛亂其時已嘗俾汝修戎備無敢有不精好者矣今往徵徐戎且築壘壁有當敎戒之事如下文所云故又誓眾也

今惟淫捨牿牛馬杜乃擭敜乃穽無敢傷牿牿之傷汝則有常刑

今謂今出徵之時也滛大捨放牿牢言放牧杜塞擭捕獸機檻敜塞穽穿地陷獸傷牿謂傷牿之牛馬牛馬在牿遂以牿爲牛馬之名

馬牛其風臣妾逋逃勿敢越逐祗復之我商賚汝乃越逐不復汝則有常刑

風牡牝相奔逸役人賤者男曰臣女曰妾逐追求也復還之也失者無得逾越壘伍而追求得者惟當歸還之則我當商度多寡以賞賚汝如或失者越伍追逐得者藏匿不還則皆有常刑也

無敢寇攘逾垣墻竊馬牛誘臣妾汝則有常刑

上文旣言馬牛臣妾之去失者此又言不因去失而敢盜取他隊之馬牛臣妾者先戒之以無敢寇攘而或有逾垣墻而竊其馬牛誘其臣妾者當服寇攘之罪故亦有常刑也

甲戌我惟徵徐戎峙乃糗糧無敢不逮汝則有大刑甲戌用兵之期也峙儲也糗糧食也不逮不及數也大刑死刑也淮夷徐戎並起今獨徵徐戎蓋徐戎近魯先攻近者

魯人三郊三遂峙乃楨榦甲戌我惟築無敢不供汝則有無餘刑非殺

國外曰郊郊外曰遂天子六軍則六鄕六遂大國三軍故魯三郊三遂也楨榦板築之木題曰楨墻端之木也旁曰榦墻兩邊障土者也上文峙糗糧不言魯人蓋伯禽爲侯伯監七百里內諸侯率以同徵糧食當自賫持蓋統告諸侯在防之人也此下楨榦芻茭非逺國所能自賫故責之魯人也無餘刑謂刑之至重其上更無餘特降死一等而已

魯人三郊三遂峙乃芻茭無敢不多汝則有大刑芻茭所以供牛馬若不繼則牛馬饑疲故亦服死刑也魯侯作費誓之時蓋在周公作大誥之後其篇次文侯之命者以侯國之書附帝王之書故居周書之末

秦誓

秦穆公遣兵襲鄭而爲晉所敗作誓以悔過此其辭也案春秋左氏傳僖公三十年九月晉秦圍鄭鄭使燭之武見秦君秦與鄭盟使杞子逢孫楊孫戍之而還三十二年杞子自鄭使告於秦曰鄭人使我掌其北門之管若潛師以來國可得也穆公訪諸蹇叔蹇叔曰勞師以襲逺非所聞也且行千里其誰不知使孟明西乞白乙出師蹇叔曰吾見師之出而不見其入也公使謂之曰爾何知爾墓之木拱矣秦師遂東三十三年春過周北門左右免冑而下超乘者三百乘王孫滿觀之曰秦師輕而無禮必敗及滑鄭商人髙遇之以乘韋先牛十二犒師使遽告於鄭鄭視客館則束載厲兵秣馬矣使皇武子辭焉杞子奔齊逢孫楊孫奔宋孟明曰鄭有備矣不可冀也滅滑而還晉原軫曰敵不可縱夏四月晉敗秦師於殽獲百里孟明視西乞術白乙丙晉文公夫人文嬴秦穆公女也請捨秦囚晉人歸三帥秦伯素服郊次鄕師而哭曰孤違蹇叔以辱二三子孤之罪也作誓悔過蓋在此時然文公二年春秦又伐晉戰彭衙三年夏秦又伐晉封殽屍旣作秦誓之後薦興報復之師烏在其爲能悔過也但其行事𨿽不踐言而其立言則可訓故夫子取之聖人不以人廢言也如是邵子曰夫子定書終於秦誓知周之必爲秦也

公曰嗟我士聽無嘩予誓告汝羣言之首

羣言之首猶曰第一等言語云爾卽下文所引古人之言是也

古人有言曰民訖自若是多盤責人斯無難惟受責俾如流是惟艱哉

訖盡盤樂無逸所謂盤於遊田孟子所謂般樂怠敖是也言人盡如此多荒於盤樂己責人之不善此甚無難惟受人責己之不善能如水之流有順而無逆者是爲難也盤艱難三字協韻

我心之憂日月逾邁若弗云來

思欲遷善攺過惟恐弗及故憂日月之逝若弗復有來日也

惟古之謀人則曰未就予忌惟今之謀人姑將以爲親𨿽則云然尙猷詢玆黃髮則罔所愆

惟如古先謀國之人則今未能卽有其人使來就已忌語辭如詩抑鬯弓忌惟今之謀人姑且將以爲可親而與之謀𨿽則曰如此然於今之謀人之中庶幾求問老成之人則無所過也此蓋悔其違蹇叔之謀也

番番良士旅力旣愆我尙有之仡仡勇夫射禦不違我尙不欲惟截截善諞言俾君子易辭我皇多有之昧昧我思之

番番良貌仡仡勇貌截截辯給貌諞巧也皇大也昧昧深潛之意旅力旣愆之良士前日所詆墓木旣拱者我庶幾有其人射禦不違之勇夫前日所誇過門超乘者我庶幾不願有其人此二者人品易明前日之失今日復踐矣惟有捷給善巧諞言之人以非爲是以是爲非俾君子變易其言辭我大多有其人故昧昧深潛而思之惟恐一日不察復爲所惑也良士謂蹇叔勇夫謂三帥諞言謂杞子此蓋悔其用杞子之言也

如有一介臣斷斷猗無他技其心休休焉其如有容人之有技若已有之人之彥聖其心好之不啻如自其口出是能容之以保我子孫黎民亦職有利哉人之有技冒疾以惡之人之彥聖而違之俾不達是不能容以不能保我子孫黎民亦曰殆哉

介猶个也斷斷誠一之貌猗語辭休休易直好善之意容有受也技有才者彥聖有徳者彥美士也聖通明也不啻謂心之所好甚於口之所言也子孫黎民言子孫所有之黎民職主也冒忌也違背也俾不達謂在下困窮不使之達也殆危也穆公前旣悔用人聽言之非矣故又及此言能容之人進賢利國不能容之人妨賢病國

邦之杌隉曰由一人邦之榮懷亦尙一人之慶

杌隉不安也懷安也結上文言國之危殆系於所任一人之非國之榮安系於所任一人之是

書纂言卷四下

