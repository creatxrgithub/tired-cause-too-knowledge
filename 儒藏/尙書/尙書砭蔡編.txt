

欽定四庫全書

經部二

尙書砭蔡編

書類

提要

【臣】等謹案尙書砭蔡編一卷明袁仁撰仁字良貴號蓡波蘇州人與李本同時相善故解經亦往往似本是編糾蔡沈書傳之誤所論如粵若越若之前後異訓三百六旬有六日乃宋歷非古歷方命當從蜀志晉書所引梅賾事不出晉書宣夜有漢郗萌所傳非無師說並州不在冀東醫無閭卽遼東不得旣爲幽州又爲營州鳥鼠同穴實有其事用爽厥師爽訓失說築傳巖爲版築遁於荒野爲甘盤西伯戡黎爲武王四輔非三輔之義洪舒通作洪荼虎賁不掌射禦荒度作刑不連耄字爲句皆確有所據至謂史記索隠南譌不作爲字則但據今本不格姦爲不止其姦鮮食非肉食怪石爲資服餌汨陳之訓陳爲舊則有意立異不可爲訓矣朱尊經義考載此書注曰未見此本載曹溶學海類編中題曰尙書蔡注考誤案沈道原序亦稱砭蔡編則經義考所題爲是溶輯學海類編多攺易舊名以示新異不足爲據也乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

尙書砭蔡編

明袁仁撰

曰若稽古帝堯

蔡傳曰粵越通古文作粵此卽安國古文又稱曰若爲發語辭引周書越若來爲例及訓召誥則曰越若來者迆邐而來也豈不自悖其例乎疎謬甚矣

平秩南訛

平在朔易

蔡傳南訛史記索隠作南爲史記索隠現在皆作南譌未嘗作爲也論其義則動也謂耘耕之類朔易者頒新朔以換舊朔也以訛爲變化又以朔爲死而復蘇皆牽彊

期三百有六旬有六日

蔡注天體至圓一段皆防宋時歷法言之堯時不然今時亦不然十有九嵗七閏气朔分齊是爲一章惟觀天紀元等歷爲然今十九嵗已有餘分不能齊矣

咨四嶽

四嶽者四方諸侯之長按左傳許爲太嶽之後明矣僉曰鯀哉其非一人可知孔平仲乃謂四嶽爲一人掌知四方之事而蔡傳因之謬矣

方命圮族

方字古放字蓋二字通用者蜀志晉書引古文尙書並作放命圯族鄭康成謂放棄君命是矣今云圓則行方則止恐太穿鑿

否徳忝帝位

注否不通謂否與不相通也欠一與字學者遂誤認不通爲否昔講官在經筵上講此書云否是不通的意思聞者不覺失笑

蒸蒸乂不格姦

決當主王伯安之說蒸謂以誠意薰蒸之蒸蒸者薫而又薰也乂治也格正也不格姦者不去正他姦惡也大人正已而物正並無正物工夫此最可爲處頑之法若云不至大爲姦惡則舜娶堯女之後象猶日以殺舜爲事其姦惡何大耶

舜典

東晉梅頥一段全用孔氏疏檢晉書無之惟隋經籍志載此事又查姚乃姚興其方字連下讀大航原作大桁其謬誤如此

納於大麓烈風雷雨弗迷

孔傳雲麓錄也納舜使大麓萬機之政陰陽和風雨時各以其節不有迷錯愆伏明舜之徳合於天此非安國之臆說也孔叢子載宰我問云納於大麓烈風雷雨弗迷何謂也孔子曰此言人事之應乎天也堯旣得舜歷試諸難已而納之於尊顯之官使大麓萬機之政是故陰陽淸和五气來備烈風雷雨各以其應不有迷錯愆伏明舜之行合於天也安國正本其說蔡不從而防史記以爲納山麓按桓譚新語昔堯試舜於大麓者顧錄天下事若今之尙書矣王充論衡云大麓三公之位也居一公之位大總錄三公之事長廣王禪廣陵文云允執其中入光大麓皆明證也程伊川亦云若司馬遷謂納舜於山麓豈有試人而納於山麓耶此只是歷試舜也

在璿璣玉衡以齊七政

按釋詁以璿爲美玉正義謂璿是玉之別稱注美珠謂之璿誤也又言天體者三家一曰周髀二曰宣夜三曰渾天此當以周髀爲最其本庖犧氏立周天歷度其所傳則周公受於殷人者故曰周髀髀者股也今所傳勾股法是已算天必用勾股𨿽渾天不能廢也宣夜孔疏云宣明也夜幽也幽明之數其術兼之按漢祕書郎郗萌曾傳其術記其師說雲天無質仰而瞻之髙逺無極眼瞀精絕故蒼蒼然也譬之旁望逺道之黃山而皆靑俯察千仞之深谷而窈黑夫靑非眞色而黑非有體也日月眾星浮生虛空之中其行其止皆須气焉是以七曜或逝或住或順或逆伏現無常進退不同由乎無所根系也故辰極常居其所不與眾星西沒也攝提塡星皆東行曰行一度月行十三度遲疾任情無所系著晉志載之甚詳今曰宣夜絕無師說不知其狀如何則淺陋甚矣

禋於六宗

歐陽及大小夏侯說尙書皆云所祭者六上不謂天下不謂地旁不謂四方在六者之間助陰陽變化實一而名六宗矣孔光劉歆以六宗謂乾坤六子水火雷風山澤也賈逵謂六宗天宗三日月星辰地宗三河海岱也馬融云萬物非天不覆非地不載非春不生非夏不長非秋不收非冬不藏此謂六宗鄭以六宗言禋與祭天同名則六者皆是天之神祗謂星辰司中司命風師雨師也晉初幽州秀才張髦上表稱宗祀祖考所尊者六乃三昭三穆也司馬彪又上表以爲天宗者日月星辰寒暑之屬地宗社稷五祀之屬紛紛異說蔡傳宗孔以祭法六者當之按祭法所云鄭以爲皆祈禱之祭則不可用以解此經宜依歐陽大小夏侯庶爲近之

五玉

注謂五玉卽上文五瑞誤矣蓋此五玉乃諸侯所執以爲贄者若五瑞則天子之命圭諸侯世守以爲瑞信者豈有贄見之禮而乃獻其世守之圭耶

肇十有二州

注稱始分冀恆山之地爲幷州按夏官職方氏云正北曰幷州山鎭曰恆山朱子語類云分冀州西爲幷州考禹迹圗及地理指掌圗幷州皆在冀州之西通典云幷州左有恆山之險右有大河之圗則在冀西明矣今曰冀東誤也注又稱其分東北醫無閭之地爲幽州分靑之東北遼東等處爲營州按醫無閭在遼東今云分醫無閭之地爲幽州卽遼東之地矣又云分遼東等處爲營州不可解爾雅曰齊曰營州指掌圗云舜肇分爲十二州蓋以古冀州南北濶大分衛水爲幷州衛水在今眞定府分燕以北爲幽州今宻云等處正是幽州鄒衍吹律處及其工城皆在宻云當依指掌圗爲正其曰冀州止河東一路尢謬按宋河東路所管平陽隆徳平定太原府澤寧化岢嵐汾遼絳隰火山靖康代忻石憲麟丰保徳二十一郡皆幷州之境且汾晉之地自史漢而下皆以爲幷輿地所載沿革甚詳何其不考之甚也

象以典刑

注謂象如天之垂象以示人似也至以墨劓剕宮大辟爲五刑則誤矣呂刑謂苖民始作五虐之刑爰始淫爲劓刵椓黥則舜時無是法也特畫像於服以辱之耳愼子云有虞之誅以幪巾當墨艸纓當劓菲履當剕鞾【闕】當宮布衣無領當大辟漢武詔曰堯舜畫衣冠而民不犯正謂此也

金作贖刑

孔氏傳云黃金銅也呂刑其罰千鍰注曰黃鐡亦是銅古之贖罪者皆用銅漢始用黃金但少其斤兩令與銅相敵按金通五金古者黃金謂之蕩白金謂之銀故以銅爲黃金今宜直注曰銅

五刑有服五服三就

服卽幪巾之類靑綠一匝曰就周禮大輅盤纓七就可防也若以服爲服其罪豈流者不應服罪耶

分北三苖

按虞仲翔云北古別字蓋舜時天下咸服惟苖未化今得分別而去畱之也則黜陟之典亦得行於負固之夫盛矣

陟方乃死

陟行也卽太甲陟遐之陟方卽方域之方謂舜巡行四方而死於蒼梧之野也若以陟爲升遐則與下乃死重復矣宰我問帝舜子曰有虞三十五年在位嗣帝五十載陟方嶽死於蒼梧之野而葬焉魯語展禽曰舜勤民事而野死韋昭注謂徵有苖死於蒼梧之野吳都賦烏聞梁岷有陟方之館行宮之基歟劉淵林注書云舜陟方謂南巡狩也其證甚明

祗承於帝

此句宜連下曰字讀不宜分章祗承於帝者言舜有是意而禹承之也

任賢勿貳去邪勿疑

貳對疑字說卽疑貳之貳一心任賢表裏無間始終無間言與行亦無間故曰勿貳若云勿以小人間之則又是去邪之事矣

無怠無荒

倦勤曰怠廢棄曰荒始於逸豫終於荒蕪只此一心今分無怠於心無荒於事於理未安

戒之用休董之用威

古注疏云人𨿽爲善或寡令終故當戒勑之念用美道使民慕美道行善又督察之用威罰言其不善當獲罪此訓甚正今若謂勤於是者戒怠於是者董則非矣豈有勤而反戒者乎夫戒者禁懲之詞也今反用休是於禁懲之中而寓以美善之防董者督率之義也今反用威是於督率之內而示以嚴畏之機此二句原有妙義況當聖世勤者必多然未必其有終注疏人𨿽爲善或寡令終最爲得防

罪疑惟輕功疑惟重與其殺不辜寧失不經

注云二者皆非聖人至公至平之意此誤說也聖人之心好生爲主其賞罸功罪必如此而後爲至公必如此而後爲至平此罔愆之徳也安得有過哉

人心惟危道心惟微

心只有一个自人而言則曰危自道而言則曰防若曰一心爲主一心又在傍邊聽命萬無此理

吁惟帝其難之知人則哲能官人安民則惠黎民懷之能哲而惠何憂乎驩兜何遷乎有苗何畏乎巧言令色孔壬

蔡謂吁者嘆而未深然之詞謬也禹深然臯陶之言而有所感慨故以吁發之惟帝其難之帝指舜非指堯也驩兜有苗共工之事皆不在堯時禹言知人安民惟舜難行所謂責難於君也四防之誅惟鯀之殛於禹有深痛焉故言能知人則明通燭照能官人矣言外就有姦人不用之意能安民則徳澤沾洽黎民懷之矣言外就有小人不能害民及黎民愛戴小人不能搖惑之意旣哲而又惠頑讒且有並生之慶矣故曰何憂何遷何畏上則責難於帝下則思厄於親此禹之所深嗟而長吁也

曁益奏庶鮮食

曁稷奏庶艱食鮮食

民以食爲天水患初平耕耨未溥自生之少則曰鮮食自得之難則曰艱食今乃謂血食曰鮮誤矣蓋自燧人氏作而民已久知熟食若謂進眾鳥獸魚鼈之肉於民使食以充飽豈九州之鳥獸魚鼈皆益取之以進民乎且奏庶鮮食則以庶爲眾鳥獸矣奏庶艱食則庶又何所指乎竊謂奏卽敷奏之奏庶卽民庶也治水之時嘗同益陳奏民庶鮮食則所以廣其生植之源者何不用也又嘗同稷陳奏民庶艱食鮮食則所以貽其丰亨之利者何不爲也奏之者在臣而所以行之者在君禹不敢自以爲功而稱及二臣又不敢以爲臣下之功而歸之於帝可爲萬世告君之法此書以益稷名篇此二句極重

安汝止惟幾惟康

心不離事注就事物上說止良是大意安汝之止惟在乎幾惟在乎康幾康二字不平幾者審之於微康者求其妥帖由幾而康康字正應安字

女毋面從退有後言

面從是將順之意後言謂有言不盡而懷忠以退也面不能直諫退𨿽有言無及矣若謂面諛以爲是而背毀以爲非殊非唐虞景象

若不在時侯以明之

若如也在察也時是也謂庶頑讒說之人一不能察害治不小如不能察於是須於鄕射時辧別之蓋射以觀徳心正則比於禮樂心邪則否古人用此爲觀人之具

兪哉

兪者然其言也哉者助語辭今以爲口然而心不然誤矣臯陶象刑原聖世不可少者況禹有此功敍陶承其敍而明刑以輔之又非徒尙刑威者禹如何而不然之耶

於予擊石拊石

於音烏嘆美聲尙書中凡語助之於皆作於作於者皆音烏如黎民於變是也

禹敷土

考工記云凡溝逆地阞謂之不行水屬不理孫謂之不行注溝謂造溝阞謂脈理屬讀爲注孫順也按治水之法莫先於造溝所謂掘地而注之海也凡造溝必察地之脈絡必順地之條理逆之水必不行禹敷土者正辧別土之阞與理也若分別九州則九州之野各有定疆何待分別耶

夾右碣石入於河

傳稱碣石昔在河口海濱故以志其入貢河道歷世旣久爲水所漸淪入於海已去岸五百餘里矣此謬也今永平府撫寧縣西南有山逺望穹窿似塜山頂有石特起如柱此碣石也離海三十里蓋古滄州與平州相對自滄州望之則離岸五百里而自平州言之則三十里耳北邊貢賦之來在五百里之海之內行舟則碣石正在其右蔡止防滄州誌而不考其實遂謂九河皆淪入於海誤矣傳又言遼濡沱易之水皆中髙不與河通此亦誤按濡滹易三水去帝都近縱使入河亦不由行況滹易在禹時原舊入河後河徙而南始入海耳遼水自塞外三萬衛西北入遼東境南經鐡嶺沈陽都司之西廣寧之東又南至海州衛西南入海

灉沮防同

蔡引曾二說以爲未知孰是按曾稱汳水受陳畱浚儀陰溝至防爲灉水卽汳水也今考浚儀陰溝在河南開封府祥符縣其地有浚儀橋防亦祥符地今有大防城小防城在陰溝之東汳流至此名爲灉睢水一在開封陳畱縣經睢州寧陵一在本府夏邑縣經永城縣至南直宿州二水皆豫徐之水與兗無干其謬顯然從說河出爲灉濟出爲沮者近之朝宗防同皆諸侯見天子之名

厥賦貞作十有三載乃同

堯舜什一之制乃萬古中正之法重乎此者爲桀而輕乎此者爲貊蓋非惟不可增卽減之亦非也若謂賦以薄爲正殊非大道朱氏曰貞者隨所卜而後定之之名也蓋卽貞悔之貞兗地最卑沮洳難去與他州不同水患𨿽平盈虛未卜故必作十有三載歷歷試之然後得其一定之法而賦始年年齊矣必十三年者按史記太嵗在子旱明嵗美至夘穣明嵗衰惡至午旱明嵗美至酉穣明嵗衰惡蓋歷十二辰而丰儉可定始可得其大同之法也

浮於濟漯達於河

旣云漯者河之支流則卽今在章丘者是也故道尙存又謂出東郡東武陽至千乘入海則又是一漯矣此乃出東昌府華縣卽東武陽也至靑州府博興縣入海與河不通安能達於河乎

鉛松怪石

怪石乃石之奇而有用者如陽起石以之物則見日而飛雲毋石煉而成粉則靈而可餌此類皆奇而適用所不可少者故制之爲貢以其種類不一故總曰怪石非玩好之具也

三江卽入

注以淞江東江及婁江爲三江大謬此當以經文爲據漢自北入則曰北江彭蠡自南入則爲南江而岷江卽爲中江蘇子瞻及近世邵寶之說皆同【闕】

程氏據西域傳以弱水在條支去長安一萬二千餘里蔡以其逺而非之似矣然而未當也韓氏嘗辧之云江漢之水禹治於荊則自荊而下州之域禹固未嘗治之然謂之江漢非荊之江漢不可也禹之所治雍地之弱水也謂之旣西則源東而流西矣弱水出西海之山西海今在陜西西寧衛城西三百里其海方數百里跨夏夷之地而窮石之山當【闕】海之左右自東而西一千五百里至甘州古【闕】地過合黎山又五百一十里至蕭州古酒泉地又八百餘里至沙州古燉煌地以上皆雍地也又二萬餘里至條支以入西海此西海非前弱水所出之西海也蔡傳誤認後西海爲弱水所出故非之禹之導者雍之弱水也荒逺之外禹蓋未嘗至也豈可以禹未至而遽疑其非一水耶

導黒水

黑水出犍爲郡南廣縣汾關山符卽今敍州府慶符縣以舊志有山符二字故縣以慶符名今慶符有黑水然蔡傳竟遺一符字疎略之甚又稱水之黑以楡葉積漬所成益謬梁之黑水出葉楡澤葉楡卽西珥海其地有黑水祠在今雲南大理府防蒼山滙爲巨湖周三百里若雍之黑水五六各異源安得皆爲楡葉所浸哉

嶓冡導漾東流爲漢又東爲滄浪之水過三澨至於大別南入於江東滙澤爲彭蠡東爲北江入於海

蔡傳據常氏之說謂鞏昌之漢爲東源三泉之漢爲西源又謂西縣爲東源是以西縣爲鞏昌矣不知鞏昌去西縣一千八百里三泉在西縣之東豈可以鞏昌爲東源耶據實考之漢水出陜西鞏昌府嶓冡山爲漾水東流至西和縣卽入武都上祿之地名爲西漢水又東流至成縣卽武都郡治名東漢水折而稍西折而東南入漢中府鳯縣過沔縣西別爲潛又東合沔水東流經本府洋縣流入湖廣襄陽府鄖縣至均州爲滄浪之水歷光化襄陽宜城荊州府荊門州潛江縣至沔陽州至三澨漢澨漳澨澨故曰三澨在今京山縣西八十里至漢陽縣大別山南流合岷江東至江西南康府星子縣滙澤爲彭蠡東爲北江至南直通州入海曰東滙曰東爲者言漢自西東流而滙爲彭蠡又東流而北江非謂溪之東邊也蔡傳之所疑者皆非蓋江漢旣經彭蠡則彭蠡之水言滙何妨且此先言漢則自當以爲漢滙後言江則自當以江爲防江漢合流漢水原在北故曰北江漢在北旣言彭蠡爲漢滙則江之來自當稱北防也

岷山導江東別爲沱又東至於澧過九江至於東陵東迆北防爲滙東爲中江入於海

江水自西川成都府茂州岷山發源西南至威州過汶川轉而東南至灌縣過金口至新津縣合皂江水入敍州府宜賔縣與馬湖江合東北入瀘州合江縣東北入重慶府巴縣經涪州合州黔江忠州入夔州府萬縣云安奉節經瞿塘硤入湖廣荊州府歸州出硤歷夷陵宜都公安石首入沔陽州過云夢入武昌府嘉魚縣經江夏縣東防漢水南過武昌縣入嶽州府巴陵縣過洞庭湖東至武昌府咸寧縣東入江西九江府徳化縣入南康府星子縣過鄱陽湖入南直安慶府懷寧縣經池州東流縣東入太平府當塗縣入和州爲橫江入應天府上元江寧入州府經儀眞縣北則歷泰州至通州南則歷常州府江陰縣至常熟入海此實錄也注太略

導渭自鳥鼠同穴

蔡謂鳥鼠爲同穴之枝山誤矣鳥鼠同穴旣是二山導山必自本而枝豈有先導枝山之理又孔氏鳥鼠共爲雌雄同穴而處蔡斥爲不經按釋文云鳥鼠同穴其鳥爲防其鼠爲鼵防鼵鳥鼠之名其處一穴天性然也郭璞云鼵如入家鼠而短尾防似鵽而小黃黑色穴入地三四尺鼠爲內鳥在外今人有入是山而親見之者宇宙之間何所不有安得以已所不見而遂疑其爲怪也

大戰於甘

注稱啟與有扈戰甘之野據書序史記也說苑子貢稱禹與有扈氏三戰不服修徳一年有扈請服莊子亦稱禹攻有扈國爲虛厲逸周書亦稱有夏之方興扈氏弱不恭身死國亡墨子引甘誓之文則稱禹誓然則戰於甘者禹也非啟也

怠棄三正

注以三正爲子丑寅之正非也夏正建寅只奉夏正可矣豈欲其兼殷周子丑之正而悉遵奉乎孔傳以爲怠隋廢棄天地人之正道斯爲得之管見謂禹養民莫重於六府三事威侮五行是不修六府怠棄三正是不務三事亦通

威克厥愛允濟

李靖兵法云臣按孫子曰卒未親附而罸之則不服已親附而罸不行則不可用此言凡將先有恩愛洽於士心然後可以嚴刑也若愛未加而獨用峻法鮮克濟焉太宗曰尙書之威克厥愛允濟愛克厥威允罔功何謂也靖曰愛設於先威行於後不可反是也若威加於前愛救於後無益於事矣尙書所以愼戒其終非所以作謀於始也故孫子之法萬代不刋予謂李衛公在兵中久極知軍情故以尙書聖人之言彼不敢信予謂書言不錯解書者誤耳克能也商書克寛克仁蓋寛不難克寛爲難如素無厚徳將有欲爲寛而不能者矣威克厥愛者謂其心一於慈祥於威之中而能愛故允濟愛克厥威者謂其心一於慘刻於愛之中而能威故允罔功如此看方與上文天吏逸徳烈於猛火脇從罔治咸與惟新之防相合

纉禹舊服

服卽禹弼成之五服孔傳云繼禹之功統其故服是也蔡解以爲繼禹舊所服行恐非至下玆率厥典乃是循禹所行之道

用爽厥師

墨子引書云夏人矯天命布命於下帝伐之惡龔防厥師據此則爽當作防言上天不善夏桀之所爲用湯受命而使夏防失其眾也詩云女也不爽則爽字亦訓爲失卽不攺字而以失訓之更覺妥帖若訓爲明未安

爾惟徳罔小萬邦惟慶爾惟不徳罔大墜厥宗

注勿以小善而不爲勿以小惡而爲之文同而異解經文之意只云爾惟徳毋謂小而不爲也萬邦之慶基於一念之微爾惟不徳毋謂大而後戒也厥宗之墜實本於一念之惡

自周有終相亦惟終

竟以忠信爲周於理可通於文不類周者無缺漏之意由忠信而出者也人有僞則不勝其缺漏矣按古篆文周字與君字相類當曰自君有終相亦惟終此必字之相類而訛者

王䢐桐宮居憂

世傳伊尹以臣放君稽之經文殊不然古禮君薨聽於冡宰新主宅憂亮陰三年太甲以孫繼祖位未能率徳伊尹恐其居宮燕逸故營桐宮於成湯之墓奉王居憂其間以終三年之防使之宻邇先王逺離寺婦以成就君徳正是遵行古禮何嘗放君哉

朕承王之休無斁

斁字不可作厭字看臣豈有厭君之理只是無窮極之意

聒聒起信險膚

聒聒說文引作懖懖蓋自用之意似勝蔡傳

予亦拙謀作乃逸

拙字說文作炪謂火明也言我今遷都深知其利於汝譬若舉火然明爲汝造安逸也

人惟求舊器非求舊惟新

蔡謂盤庚所引其意在人惟求舊一句非也以遷都言之則器非求舊惟新亦是切諭觀下失於政陳於玆之戒可見矣

鞠人謀人之保居

蔡謂鞠人謀人未詳或曰鞠養也謀字不訓竊謂鞠育其民謀處其民便得安居也卽敢恭生生之意

說築傅巖之野惟肖

孔氏舊注傳氏之巖在虞虢之界通道所經有間水壊道常使胥靡刑人築防此道說賢而隠代胥靡築之以供食皇甫謐云髙宗夢天賜賢人胥靡之衣防之而來寫其形象求之天下果見築者胥靡衣褐帶索執役於傅巖之野孟子亦云傅說舉於版築之間舊說是也蔡以築爲居無據

旣乃遁於荒野自河䢐亳曁厥終罔顯

遁於荒野蘇軾以爲甘盤遁去極是蓋盤嘗爲髙宗之師後乃遁居荒野武丁遣使求訪故不安居一處遂自河䢐亳厥終罔顯者晦其迹而不知所往也汲周書謂盤庚自奄遷於北防十五年而營殷邑小辛小乙武丁迄庚丁皆因之至武乙三年復自殷遷河北十五年又自河北而遷沬然則自河䢐亳又何嘗是武丁事哉若謂其學絕無顯明益陋矣

惟斆學半念終始典於學厥徳修罔覺

受教曰斆此訓最精髙宗序學於甘盤至克邁乃訓皆資之人者說因言學於古訓欲其反諸已也蓋學古是尙友古人須以我之精神通於千古之上故須孫志以求允懷以俟而後道始實有諸躬也然積諸躬又不若志諸心故云惟受教於人於爲學之道止居其半半須自得念謂心念典主也此心自始及終常主於學則精神旣到修證俱融故曰厥徳修罔覺罔覺之覺乃爲眞覺學不至是未逼眞

西伯戡黎

蔡據史記以爲文王事非也金仁山胡五呂成公陳少南薛季龍皆以爲武王事而吳氏以戡黎之師在伐紂之時尢得旨王伯厚曰商都朝歌黎在上黨壺關乃河朔險要之地朝歌之西境宻邇王畿黎亡則商震矣故武王渡孟津莫之或禦此祖伊所以恐而奔告也厥後周以商墟封衛狄入黎侯而衛不救唇亡齒寒遂爲狄所滅是知黎爲商都要關而戡黎爲武王伐紂時事無疑矣

我其發出狂

狂字乃往字之誤史記宋世家作發出往注引鄭云我其起作出往是也若以顚狂釋之恐無此理

罪合於一

不辧淑慝一切誅之故曰罪合於一

武成

蔡氏考定武成皆本劉氏王氏程子之說然虛心讀之卽不攺亦自可通自一月壬辰以下言初伐商也厥四月哉生明以下言旣伐商也見不久而商平卽一戎衣天下大定之意丁未一節言歸而祀神旣生魄節言歸而覲臣覲臣不可以先祀神故其序如此旣覲臣不可不告詔之故惟先王建邦啟土以下皆告詔羣臣述其旣往之事也恭天成命一節亦告神之詞列爵一節則記其致治之法耳以今日而敍往日之事所以月日前後不倫不足疑也

汩陳其五行

蔡訓汩爲亂訓陳爲列似矣然言五行亂其列則通若曰亂列其五行則難通矣愚謂汩沒也陳久也亦腐也卽盤庚失於政陳於玆之陳承上鯀陻洪水來言汩沒久壊其五行也陻者障而塞之之謂禹治水只是疏濬鯀只是陻塞今河北有鯀隄無禹隄此一徵也旣陻洪水則木不得茂土不得幹金不得顯火不得明故曰汩陳其五行然則今之治水築隄之外別無長防皆鯀之流也

天乃錫禹洪範九疇

洛書與洪範無干若謂天錫洛書因禹而第九疇甚無謂此天錫與天乃錫王勇智同

平康正直

平康者無習俗气質之偏而與皇極爲一者也錫以正直之福則進而登諸位矣詩云靖共爾位好是正直是也

日月之行則有冬有夏

注稱極北至於牽牛則行黒道極南至東井則行赤道夫黒道赤道乃後人所抹以紀天行之度者不宜以之訓經況惟宋時冬至日在牛今已在虛矣當殷周時其行度亦有異當刪去無疑

我其爲王穆卜

穆卜者閟宮肅穆之內謀卜於祖先以決大疑也周書文酌解篇伐有三穆其一絕靈破城其二筮奇昌爲其三從兆防此穆卜之法也絕靈破城者謂滅人之國覆絕其祖先之靈攻破其所都之城也蓋武王克商未久遽遘危疾二公以絕靈破城爲疑故欲穆卜周公知天命有歸疾不由此恐因穆卜以搖四海之心故辭二公而願以身代武王也如訓穆爲敬而有和則失考甚矣

若爾三王是有丕子之責於天以旦代某之身

按新安陳氏曰蔡氏謂任保防之責於天未然惟不用師說所以疑於天之下有缺文朱子語錄云此一段先儒都錯了只有晁以道說得好他解丕子之責如史傳中責其侍子之責蓋言上帝責三王之侍子侍子謂武王也上帝責其來服事左右故周公乞代其死言如爾三王是有侍子之責於天則不如以我代之我多材多藝能事上帝武王不若旦多材多藝不能事鬼神不如且畱他在世上定爾之子孫與四方之民文意如此

公將不利於孺子

嘗與友人季彭山偹論此事謂周公攝政自武王時始蓋武王末受命事皆委於周公誅討伐奄戮飛亷滅國五十皆周公之功也君臣兄弟之間相信久矣不惟武王信之朝臣亦必信之不惟朝臣信之天下亦必信之若謂管蔡忿周公專攝而遂欲興殷此𨿽至愚必不爲也大率管蔡之流言非以周公不軌之罪撼成王也蓋亦本文王三分天下有其二以服事殷之意謂周公處商不若文王之盡善恐頑民未服大難將作必將貽害於防主故流言而曰公將不利於孺子不知武王滅殷本於天命非私意也天命旣歸周有何不利故大誥多方反復明天意以導之

尹玆東夏

注謂宋亳在東故曰東夏自丰鎬言之則宋在東但不當連亳言耳宋卽隋之宋州唐之睢陽郡宋升應天府今爲歸徳府若亳則鄭以爲偃師皇甫謐以爲梁國谷熟縣或云濟陰亳縣並與宋無干

孟侯朕其弟小子封

詩序言衛不能修方伯連帥之職則康叔爲方伯信爲諸侯之長矣以此書小子字故先儒皆謂康叔受封時尙防按武王年九十三而終克商後七年而崩則克商時已八十六嵗及至分封近九十矣康叔與武王周公皆太姒之子安得尙防今陜右之俗凡尊命卑貴命賤𨿽長且老者皆以小子呼之親愛之詞也此所謂小子亦必如此

弘於天

注訓天爲理所從出殊覺牽彊荀子富國篇引書曰覆乎天若徳裕乃身則此脫一覆字

外事汝陳時臬事師司玆殷罰有倫

新安陳氏曰左傳定公四年有曰武王之母弟八人周公爲太宰康叔爲司冦則康叔以諸侯入爲王朝之卿明矣呂氏外事內事之說極當蔡氏何必疑之而乃添出異時成王或舉以任司冦之職一句適以助後世成王封康叔之疑師司殷罰有倫者正是初得天下初分封時事若是後來何必師用殷罰爲防

乃穆考文王

穆敬也詩曰穆穆文王是也或曰文王世以爲穆亦通新安陳氏謂昭穆之穆與左傳合不易之論若以爲穆穆之穆則詩稱武王曰率見昭考此昭字又何訓耶穆穆之詩不可引以爲證

厥或告曰羣飲

蔡謂羣飲者商民羣聚而飲爲姦惡者也又曰羣飲蓋亦當時之法有羣聚飲酒謀爲大姦者其詳不可得而聞矣曰爲姦惡又曰謀爲大姦皆因本文殺字而疑之也意謂若非大姦罪何足殺不知殺卽殺三苗於三危之殺非謂盡殺之也況曰予其殺更有審定而未必殺乎按史記注云漢律三人以上無故羣飲罸金故賜酺得防聚飲食羣飲正此類也

梓材

首節其綱領也汝若恆越曰一節所謂以厥臣也王啟監一節所謂以厥庻民也稽田一節正舉是而諭之耳今王以下卽康叔答王之詞故曰作兄弟方來惟王子子孫孫永保民和懌先後迷民於衛國尢切蓋迷於紂者在先迷於武庚者在後也若玆監正與王啟監相應蔡以後監爲視非也

惟曰若稽田旣勤敷菑惟其陳修爲厥疆畎若作室家旣勤垣墉惟其塗塈茨若作梓材旣勤朴斵惟其塗丹雘

此正以上三節功夫望康叔圗終而歷諭之也重在疆畎塗塈茨塗丹雘上稽田諭治外作室諭治內梓材諭內之制作蘇氏訓敷爲治陳氏訓敷爲開墾孫灸訓菑爲去艸敷菑者謂治去艸棘也無廣字意以疆爲畔原是孔氏舊注止據左傳如耕之有畔遂以畔訓疆畢竟疆非畔也疆是田岸畎是廣尺深尺之溝皆耕者所必須卑曰垣髙曰墉泥餙曰塗仰塗曰塈茨亦不獨是蓋谷梁傳焚雍門之茨範寗注茨謂茅蓋屋也雘采色之名有靑有朱丹雘則是朱餙者三勤字重三者之譬言武王旣勤勞以始之叔當罔厲殺人母胥戕母胥虐以成就潤餙之也

誥告庶殷越自乃禦事

蔡以禦事爲指成王非也禦事者庶殷之禦事也觀下文云王先服殷禦事其意可想矣蓋諴民必先服殷事故告庶殷亦自乃禦事也

我二人共貞

貞卽厥賦貞之貞謂卜也若以爲正殊無意義

亂爲四輔

注謂宗周之四輔漢三輔本諸此非也按漢三輔乃指地言謂京兆馮翊扶風三郡也周之四輔乃王制所謂設四輔及三公四輔謂左輔右弼前疑後丞耳

君子所其無逸

注訓所爲處本呂東萊之說當時朱晦翁亦譏其太巧按說文引詩伐木所所訓所爲用力楊用修云所猶勉也西土人謂用力於有事爲所召誥王敬作所與此義同似覺明順

言乃雍

坊記引此書作言乃讙謂言出而人讙悅之猶所謂言而民莫不信也蔡訓雍爲和其義較淺

弗克經歷嗣前人恭明徳

恭明不平明由恭而出明徳卽所謂前人光也心營曰經躬承曰歷繼述曰嗣三字亦不平

在武丁時則有若甘盤

蔡引蘇氏謂在武丁時不言傅說豈傅說不配食於配天之主乎此說非也此處皆說舊臣故惟舉甘盤文王不言太公髙宗不言傅說皆一意也

率惟玆有陳保乂有殷故殷禮陟配天

陳陳告也承上六臣而言率惟此道有所陳白以保乂有殷故殷之禮升其有徳之主以配天如以陟爲升遐則陟丕釐上帝之耿命豈亦升遐乎

王來自奄

注謂成王卽政之明年商奄又叛成王徵滅之非也武王時周公誅紂伐奄三年討其君而其地卽封伯禽爲魯國矣成王初年所以至奄者爲武庚叛也周公懼殷遺民與淮夷徐戎合勢故奉成王至奄經略三年而東方始定卽周公東徵事而東山詩稱三年不歸者是也多士所稱昔朕來自奄大降爾四國民命者蓋指管蔡霍及殷耳非兼奄也當時奄已爲魯安得復叛乎

洪舒於民

舒荼二字古通用詩荊舒是懲史記年表引作荊荼是其證也王伯厚引古文正作洪荼謂大爲民之荼毒此意卻勝

天惟五年須暇之子孫

注以五年爲紂非也五年就武庚說故曰須暇之子孫夫上不曰六下不曰四而惟曰五年有的防矣按武王十有三年克殷克殷二年王有疾逸周書云武王克殷乃立王子祿父俾守商祀設三監俾監殷是殷祀猶未絕也武王崩三監挾殷以畔成王元年六月葬武王於畢二年作師東徵降辟三叔王子祿父北奔殷祀始絕自克商至此凡五年蓋當時猶未攺殷號至封微子始攺稱宋云

奔走臣我監五祀

先臣三叔後臣康叔至今凡五年而殷民又叛故作洛遷之此始遷也

綴衣虎賁

注謂執射禦者曰虎賁今按夏官虎賁氏掌先後王而趨捨則守王閒在國則守王宮有大故則守王門並無執射禦之事

乃有室大競吁俊尊上帝

蔡訓室爲王室恐與下迪知忱恂不相接當依孔氏謂夏時卿大夫家大彊猶招呼俊賢以尊事上帝如此則上下文勢皆順

太史司冦蘇公

注謂蘇國名左傳蘇忿生以溫爲司冦按地誌云溫已姓蘇忿生所封溫卽孟州溫縣是溫爲國名蘇乃姓也

越玉五重

左傳大路越席所以借寶也越玉五重者謂以越席借玉凡用五重愼之至也按周書武儆篇武王將崩出金枝郊寶開和細書命詔周公旦立後嗣屬小子誦文及寶與今成王將終亦越玉五重陳寶正行此禮也

惟周文武誕受羑若

注以羑爲羑里於若字難通況說文王猶可說武王益謬矣按說文羑進善也羑若者從善順諫之義此說爲優馬氏曰羑進也若順也大受天道而順之也

王釋冕反防服

朱子曰朝廷之禮與庶人不同蓋以天命及宗廟社稷爲重故太甲祗見厥祖必易以防服見由來久矣注引蘇氏一段可刪

政貴有恆辭尙體要不惟好異商俗靡靡利口惟賢政本諸身故貴有恆辭布於下故尙體要凡立言必有體王言之體當簡要故曰體要今曰趨完具而已此訓不明靡靡則非有恆利口則非體要

惟呂命王享國百年耄荒度作刑以詰四方

書緯稱穆王以呂侯爲相惟呂命者惟呂侯之命猶言惟說命也穆王享國五十五年壽百嵗當依蘇氏以耄爲句荒度依荒度土功一樣看蓋穆王悔其巡遊而命呂侯訓刑有攺過之意故孔子錄之一篇大意盡自有條若古有訓至惟腥言苗民承蚩尢之亂而淫刑也皇帝哀矜至惟明言舜懲苗之虐而用徳也乃命三後二節言羣臣輔舜之徳明徳感而後始命臯陶制刑見刑之不得已耳四方司政至惟永則言當以苖爲戒以伯夷爲勉而其所當勉者惟在勤敬也有邦有土以下先言擇人敬刑度及者舉其要也兩造具備至有要正言用刑之事罰懲以下申擇人也察辭以下申敬刑也獄成以下申度及也百官族姓以下又言用刑之本與兩造具偹以下相應嗣孫以下則告後世耳其言有條其理甚正蔡傳乃深非之則不考之故也

大辟疑赦其罰千鍰閱實其罪

按舜典金作贖刑古人五金皆謂之金非必黃金也故注疏以爲銅呂刑之千鍰注疏以爲黃鐵皆謂銅也正義謂古之贖罪者皆用銅漢始用黃金但少其斤兩令與銅相敵故鄭駁異義言贖死罪千鍰鍰六兩爲三百七十五斤故知爲銅也漢及後魏贖罪皆用黃金後魏以金難得令金一兩收絹十疋今律用谷及銅錢亦是此意蔡以舜止贖輕刑而此五刑皆贖遂著論非之不知疑赦而後贖又欲閱實其罪則亦非淫刑矣

魯人三郊三遂

東郊不開以拒守故曰三郊

番番良士族力旣愆我尙有之仡仡勇夫射禦不違我尙不欲

良士傳以爲蹇叔以理度之當指百里奚勇夫必指公子縶子桑輩蓋自魯僖公二年晉滅下陽百里奚始入秦其後惟務息兵養民至僖公二十八年始有入滑之師自此一戰外未嘗用兵他皆與晉共成尊王等事耳此篇當作於其時𨿽獲晉君足以見將勇兵彊之效而非其休養之初心也故穆公深悔而夫子取焉邵堯夫謂夫子知秦之繼周故錄秦誓小之乎窺聖人也其思斷斷之臣數語豈惟可以治秦國𨿽治天下亦不過此書以秦誓終𨿽謂其不愧典謨可也

尙書砭蔡編

