

欽定四庫全書

經部八

四書賸言目錄

四書類

卷一

論語十四條

大學十二條

中庸六條

孟子十一條

卷二

論語七條

大學八條

中庸二條

孟子十五條

卷三

論語七條

大學十一條

中庸一條

孟子十條

卷四

論語三十條

大學二條

中庸二條

孟子十三條

【臣】等謹案四書賸言四卷補二卷

國朝毛奇齡雜論四書之語其門人子侄輩輯而錄之前二卷爲盛唐王錫所編後二卷爲其子逺宗所編補二卷則章大來所編也其書隨文雜錄不以經文爲先後亦不以四書分編惟每捲目錄各稱論語若干條大學若干條中庸若干條孟子若干條耳奇齡說經善考證而喜辧論故詮釋義理往往反覆推衍以典籍助其駁詰支離蔓衍不顧其安至於考核事實徴引訓詁則偏僻者固多而精核者亦復不少如此論姚方興所補二十八字爲僞其說本確而考以所著古文尙書寃詞則力以此二十八字爲眞引證諸史亦言之鑿鑿豈非辧之所至輒負气求勝遂不暇顧其矛盾耶至於以畏匡爲鄭地以公山弗擾之畔不在定公十二年諸條則證據確然實有出於集注之外者汰短取長未嘗不可與閻若璩四書釋地並傳也補二卷中多載其門人子侄之說疑唐錫等亦有所刪潤非盡奇齡之舊觀大來序稱補綴所聞各有記憶且亦陸續成此書不能一轍則雜出眾手如語錄之類明矣乾隆四十三年八月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

四書賸言卷一

翰林院檢討毛奇齡撰

論語古二十一篇出孔氏壁中有兩子張謂卽堯曰章後子張問從政別爲一篇則未有一章可作一篇者是必別有子張一篇未必是從政章也若齊論語又有問王知道一篇合二十二篇似亦並子張一篇在內但問王知道四字相聫不合亦必問王一篇知道一篇其曰一篇者亦誤也當時安昌侯張禹能通古齊魯三家論語以授成帝則在漢末尙未亡至西晉何晏爲魯論集解然後古齊二論漸不可考耳

學記云古之王者建國親人教學爲先則是建國立學之義本在親人卽親民也王文成公釋大學謂親民親字不必攺作新字以此

大學不分經傳𨿽夫子出言成經然在漢以前多以傳稱如易系詞稱大傳彖詞象詞稱彖傳象傳漢武謂東方朔曰傳曰時然後言人不厭其言則論語稱傳卽孝經已稱經而成帝賜翟方進冊書云傳曰髙而不危所以長守貴也亦稱爲傳可見

漢藝文志有中庸說二篇則中庸在漢世早已單行若隋經籍志載梁武帝著中庸講義一卷猶後此者也俗以中庸爲宋儒表章誤矣

論語子謂仲弓章以犁牛之子騂且角爲諭按仲弓冉雍之字家語謂是伯牛之族人而其父行賤故云史記弟子傳亦同獨王充論衡謂母犁犢騂無害犧牲祖濁裔淸不妨奇人鯀惡禹聖叟頑舜神伯牛寢疾仲弓潔全顏路庸固回傑超倫孔墨祖愚丘翟聖賢竟以犁牛指伯牛仲弓者伯牛之子殊爲可怪但王充漢人近古且其人博通墳典必非漫然無據而爲是言者先仲氏曰伯牛名耕耕與犁通如司馬牛本名耕而孔安國謂名犁字子牛以耕卽犁也則伯牛本名犁其曰犁牛之子者但言畊牛以暗刺其名與氏所云色雜旁見也若然則仲壬此言似亦眞可信者通人多怪語以世之聞者或寡耳

冶城客論無錫陳公懋云論語斯知仁矣仁字是人字與宰我問井有仁焉之仁同皆是以字音致誤卽周易系詞何以守位曰仁晁以道僞古本作人字亦此類班昭上疏云論語曰能以禮讓爲國於従政乎何有賈逵上書亦云孔子稱能以禮讓爲國於從政乎何有則漢時論語本必有多於從政三字者且於本文較明白或云是古論齊論非魯論本然亦未可考

家語於論語其未得之也患弗得之多弗字王符潛夫論於愛日篇曰孔子病夫未之得也患不得之與家語同

論語貧而樂富而好禮坊記引子云作貧而好樂富而好禮多好字嘗在史館益都相公竊言入直時有詞臣進頌以貧樂好禮對句不敵傍一臣引坊記正之眾不語獨

今上云不然史記弟子傳與後漢東平王論皆作貧而樂道富而好禮比偶悉敵未嘗不對也羣臣皆伏地咋舌不能起始知經學無盡諸生效八比事君輒矜學者其慚歉何可勝道

注疏引孔安國注亦曰貧而樂道富而好禮

漢王吉傳今民大饑而死死又不塟爲犬豬所食人至相食而廏馬食粟苦其太肥气盛怒至乃日步作之王者受命於天爲民父母固當若是乎此借孟子語疏而爲言

南史臨汝侯嘲羅研蜀人好亂研曰若令家富有五母之雞一母之豕牀上有百錢布被甑中有數升麥飯𨿽蘇張巧說於前韓白按劍於後將不能一夫爲盜況貪亂乎此亦疏孟子爲言

論語人不知而不慍孔疏原有二義一是不知學一是不知我今人但知後說似於本章言學之意反未親切何平叔云凡人有所不知君子不怒其云有所不知者言學有所不解也君子不怒者猶言君子易事不求備也蓋獨學共學教人以學皆學中事夫子一生只學不厭教不倦自言如此【見黙識節】門弟子言如此【見公西華節】後人言如此【見孟子】故首章卽以此明之且分作節次此正指誨人一節故魏文靖講學佘山有學者辧論不釋怫形於色文靖曰人自不知於我何慍正得此意若云遁世無悶毋論遁世非學中事卽以學仕言學求用世而反以遺世可乎

孔仲達解易不見是而無悶亦云目中所見無一是處不以爲悶則遁世是不知我不見是是不知學分觀益明

爾雅有如切如磋者道學也十二句卽大學文也相傳爾雅爲周公所作則周公不宜釋孔子之書若謂爾雅釋言以後系仲尼弟子子夏之徒所增則未有曾子門人所輯之書而子夏輩卽能釋之入爾雅者以曾子後於子夏輩曾子之門人則又後於曾子也若謂爾雅不必定何人作則安見大學可定爲曾子作者試亦思之相傳莊烈帝入小學時問司禮官何謂子程子答曰子者尊之之詞曰何不曰子孔子司禮無以應按公羊傳子沈子曰注曰沈子稱子冠字上者著其爲師也不冠以子者他師也然則大學朱傳稱程伊川爲子程子豈亦以伊川爲己師也與若國語吳使王孫雄行成於越範蠡不許雄呼曰子範子又曰子範子則王孫雄未嘗師範蠡而亦加子字古人偶然稱謂原無定解何必襲此陸石庵防語支言曰易曰八卦而小成孟子孔子之謂集大成而不知有中成之說蓋伏羲之易爲小成神農之易爲中成黃帝之易爲大成也予謂尙書有古文今文而不知有中文後漢書有中文尙書又嘗輯通韻見廣韻平聲有上平下平而金時韓道昭作五音集韻又有中平同年尢悔庵入史館作外國竹枝詞注西洋歐羅巴國有小學有大學有中學

鄒文莊讀中庸嘗疑大學程朱補格致而中庸首言愼獨不及格物者其說安在積疑於中防陽明講學防臺往謁叩之論辧反覆夙疑頓釋又羅近溪每苦格物之義難曉參究三年一夕忽悟質之於父父亦躍然太常殷公亦苦格致之說求而不得終日哽咽後見禮記大學注有誠意爲本句便剨然以解又山陰張陽和亦嘗讀書至格致篇沈思未得後潛心文成良知之學及舉殿試第一作東宮講官每講大學必首闡誠意曰格物者格此致知者知此耳四賢所疑所證頗相似故並識之見陸石庵防語支言

大學學之大者小學學之小者漢書大戴禮皆云小學習小藝大學習大藝而賈誼新書引容經云小學蹍小節業小道大學蹍大節業大道總是一義容經卽儀禮古以容字代儀字所謂容禮容臺禮者此必儀禮逸文也朱子注大學不知何據曰大學者大人之學而究其爲義則曰所以別於小子之學以時方作小學一書將以補涵養一節於灑掃應對之間故注作大人以爲大人小子可對待也但白虎通云古者年八嵗入小學而賈誼引經卽云九嵗入小學至伏生作尙書大傳且云十有三嵗而入小學然則年齒尙未定而可以定大小乎

明儒薛應旂爲兩浙提學副使以大學之道試諸生諸生有以三達尊對者應旂斥之其人曰此章句也大人舎徳位與齒有他義乎應旂初嘿然旣而諭之曰以徳則難爲小學大學是大人則小學是小人矣以位則自天子以至於庶人本文謂何若以齒則未聞有長年髙年稱大人者文家通俗或有之經無是也且十五甫成童未成丁也髙年亦未也其人惟而退然則十五入大學未當爲大人卽尙書大傳二十而入大學猶是弱齒未大耳【史長翟稱大人與大人擁樹而馳皆指長大言不以年言】

漢志所載八嵗入小學乃天子世子之禮其學在師氏虎門之左而尙書大傳亦謂十三入小學者公卿大夫元士適子在年幼時不便入天子世子之學所以十年出就外傅且學於家塾直至十三方令入師氏所掌虎門小學則是虎門小學乃天子與公卿大夫元士之子之所學且天子與公卿以下其年齒各有大小不等不必盡孩幼也故唐髙祖武徳九年詔皇族子孫及功臣子弟於祕書外省別立小學專屬皇族及公卿大夫之子而士庶不與則猶近古意但周制小學專習寫字所云周禮八嵗入小學保氏教以六書而白虎通諸書多雲入小學而學書計則兼書數耳然則小學本天子諸侯世子之學而所學又止書數豈民間小子灑掃應對所得與焉

楊終戒馬廖不訓子書有云人君之子八嵗爲置外傅教之書計以開其明十五置太傅教之經典以道其志亦云小學教書計且亦云是人君之子之事

漢律曆志云其法在算術宣於天下小學是則算卽計也然則所云書計者卽是書數以寫字計數俱小學中事也或謂許叔重說文序有云尉律不課小學不修似小學兼習律令則不然蓋漢至和帝時蕭何所艸律己不行學僮不試古文其時入小學者止二人故兼舉言之律曆與律令兩律不同若律令豈小學事乎

南史陸澄傳澄嘗與王儉書云世有孝經題爲鄭注案不注孝經且是書爲小學之不宜列在帝典儉答云孝經𨿽非鄭注僕以爲此書明百行之首不與倉頡凡將之流同日語也倉頡古造字者司馬相如作凡將篇亦字學

杜鄴傳鄴従張吉學吉子竦又幼孤従鄴學並著於世然尢長小學謂字學也顏之推家訓云惟有姚元標工於楷畱心小學俱指寫字言略見予大學證文一書北魏髙祐爲兗州刺史令縣立講學黨立教學村立小學此民間立小學所始然猶是寫字之學故與教學講學分別可驗

中庸素隠行怪漢藝文志作索隠行怪吾弗爲之矣作吾不爲之矣好學近乎知漢書作好問近乎知

中庸禮儀三百威儀三千經解作禮經三百曲禮三千故有以禮儀爲經禮威儀爲曲禮者按梁徐勉上表晉刑律志尙書陳寵上疏及漢陳忠傳皆作禮經三百威儀三千則禮儀或是禮經之誤不然禮儀威儀有何分別而兩儀字連出之乎

中庸蒲盧舊注是蜾蠃名爾雅曰蜾蠃蒲盧今之細腰蜂也又解頤新語曰瓠之細腰曰蒲盧蜂之細腰亦曰蒲盧蓋蜾蠃取螟蛉爲已子祝之而化詩曰螟蛉有子蜾蠃負之故以作人存政舉之證謂百姓易化也朱子取同時沈存中之言謂是蒲葦則不惟無據且又攺盧字爲蘆字矣按家語雲天道敏生人道敏政地道敏樹夫政也者蒲盧也待化而成其著待化而成四字正就蜾蠃爲取譬作解是此一名物夫子自言而又自注之何彊釋爲

中庸一書集注單以分配比合爲能事恐談理之書不必如是如首章性道自只言人注分配人物則於率性修道俱說不去矣至於修道功夫全在愼獨與大學首功相合乃又分別動靜以隠微屬動則所謂不睹不聞者非夢寐之間不可然且大本達道致中致和動靜到底殊爲難解張仲誠曰心意有動察性情無動察喜怒哀樂之未卽天命之性也而皆中節卽性所之情也幾見喜可察而後喜怒可察而後怒哀可察而後哀樂可察而後樂者喜之所一察便不能復喜若能復喜則僞喜矣故夫子不動察觀其遇舊館人之喪一哀出涕苟動察則無従之涕何由而至儒卽不然程伊川遇明堂大饗不肯弔司馬相公之喪夫祗屬弔防猶可借口萬一遇父兄凶問能曰歌則不哭乎至若知仁勇三者不過知行二字爲功夫要領何必節節分配幼時在塾中聞先教諭兄講哀公章而疑之進詢曰生知爲知學知爲仁困知爲勇未能釋然若謂及其知之一也及其成功一也爲勇則疑倍生矣此是何解果理道如是耶抑功夫如是耶抑亦文字語气如是耶先兄無以應至於尊徳性而道問學此中庸喫處而一以爲知一以爲行一以爲存心一以爲致知先後次第組錯不分初不意中庸一書其分配比合乃至如是

漢書武五子傳壺關三老上書故父不父則子不子君不君則臣不臣後漢引論語亦多如此說然此是斷章之言

範滂對王甫曰臣聞仲尼之言見善如不及見惡如探湯此易不善字爲惡字且注云探湯諭去疾也按扁鵲傳湯液醴灑所以治病者故以探湯去疾爲卻惡之諭若作探熱水解則世無濯熱水而儼畏恐者非其譬矣此字集注無解

先仲氏曰陳晦伯作經典稽疑引任昉王儉集序有云攻乎異端歸之正義劉勰文心雕龍序亦云周公設辧貴乎體要尼父陳訓惡乎異端則攻本攻擊之攻不知朱子注論語何以作専治解也曾異端爲害而需專治乎但朱子旣自立說則必數數回防之觀其答汪尙書云君子反經而已經正斯無邪慝今惡邪說之害正而攻之則適所以自敝而已此俱是回防之語

孫奕示兒編曰攻如攻人之惡之攻己如末之也已之己

先仲氏曰齊魯韓三家以凱風爲母責子詩予向取其說以說國風旣讀孟子則尢與不可磯並幽王逐子尹吉甫殺子義合彼皆戕害其子故過大此但責子過情故過小若不安室則過不小矣況儗必以倫母不安室與父不愛子何足比儗且詩有劬勞勞苦諸字則尢非泛指大凡經傳勞字俱作困劇解如孟子父母惡之勞而不怨論語又敬不違勞而不怨皆是困劇其子故內則則直曰父母怒不恱而撻之流血不敢疾怨爲勞而不怨之解分明可驗若不安室不安則有之矣勞則未也至小弁詩趙岐注作尹吉甫殺孝子伯奇事是韓詩朱注作周幽王逐子宜臼事是毛詩各不同

孟子或問乎曾西朱注曾子之孫按經典序錄謂曾申字子西子夏以詩傳曾申左丘明作傳以授曾申則是曾西卽曾申爲曾子之子非孫也其以申字西者或以申枝爲西方之辰如春秋鬭宜申公子申皆字子西可驗

孟子堯典曰二十有八載至四海遏密八音今所行尙書在舜典中故朱注云古書二篇豈或合爲一耶案伏生尙書原只堯典一篇無曰若稽古帝舜二十八字以舊別有舜典而其時已亡故東晉梅賾獻尙書孔傳亦無舜典至齊建武年吳興姚方興於大航頭得孔氏傳古文始分堯典爲二以愼徽五典至末謂之舜典而加二十八字於其中此僞書也故漢光武時張純奏宜遵唐堯之典二月巡狩至章帝時陳寵奏言唐堯著典眚災肆赦皆是舜典文而皆冠以堯典之名卽前漢王莽傳所引十有二州皆稱堯典後西晉武帝初幽州秀才張髦上疏引肆類上帝諸文亦稱堯典自僞書一出而羣然攺從則是古書二篇而今誤分之非古書二篇而今誤合之也蓋二十八載以前是古堯典月正元日以後是古舜典則二十八字僞可驗矣若朱子竟疑古文爲僞此大無理之至者

孟子頑夫亷頑字古皆是貪字漢王吉傳孟子云聞伯夷之風者貪夫亷懦夫有立志晉書羊祜傳亦曰貪夫反亷懦夫立志𨿽夷惠之操無以尙也南史稱任昉能使貪夫不取懦夫有立志

漢中常侍樂松對帝曰昔文王之囿百里人以爲小齊宣五里人以爲大與孟子不同

孟子今玆未能趙注今年未能玆字卽年字閻潛丘雲杜元凱左傳注以玆作嵗解古詩爲樂當及時安能待來玆來玆來嵗也卽呂覽有今玆美禾來玆美麥語明以今玆爲今嵗可驗

孟子五等之爵以天子當一等則與尙書列爵惟五之文不合豈有天子自列爵而列己位在內之理故王制曰王者之制祿爵公侯伯子男凡五等以子男分二等而天子不列數內其於諸侯之六等亦去君一位而列五等𨿽王制後起然較孟子之文稍爲近理不然班祿之制孟子以天子之地方千里與公侯伯子男明分四等而尙書分土惟三止列三等則正以公侯百里伯七十里子男五十里爲分土之三何曾有天子在其中乎則班爵不猶是乎

孟子天子之地方千里諸侯皆方百里其地字王制攺作田字田卽地也但地有山林川澤城郭宮室陂池塗巷種種而田則無有故田較之地則每裏減三分之一是地有千里者田未必有千里矣今旣云班祿則祿出於田當紀實數焉得以三分減一之地而彊名千里漢後儒者所以不能無紛紛也不知孟子所云地字亦只是田字觀魯欲使愼子爲將軍章周公之封於魯也爲方百里也地非不足也而儉於百里又曰不百里不足以守宗廟之典籍則較量千百惟恐不足當必是實數可知而按其上文仍是地字固知地卽是田耳

論語則以學文姚立方云此文字是字字並非詩書六藝之文言弟子稍閒使學字耳說文文交畫也吾猶及史之闕文謂字畫有可疑處輒闕而不書孟子不以文害辭謂不以字義傷句義此其故以周官八嵗入小學保氏只教以六書使習字也信然則予以小學爲寫字之學非私言矣

論語放於利而行孔安國曰放依也然並無他據卽字書亦従無此解後見檀弓梁木其壊則吾將安放鄭注有云梁木眾木所放謂榱桷皆依梁以立比之眾之依夫子始知俗以安放爲安效者誤也若漢書有所放效禮記有放而文此是昉字與放不同

四書賸言卷一

欽定四庫全書

四書賸言卷二

翰林院檢討毛奇齡撰

論語伯牛有疾包注牛有惡疾按古以惡疾爲癩禮婦人有惡疾去以其癩也故韓詩解芣苡之詩謂蔡人之妻傷夫惡疾𨿽遇癩而不忍絕而劉孝標作辧命論遂謂冉耕歌其芣苡正指是也又淮南子曰伯牛癩又芣苡艸可療癩見列子生於陵屯則爲陵舄及防蠙之衣注

論語伯牛有疾子問之自牖執其手朱注禮病者居北牖下此本喪大記而誤墉字爲牖字者但鄕黨篇疾君視之東首郉疏引此亦作北牖不知室制祗一戶一牖以北不開牖止有墻也儀禮北墻曰墉若北墻開牖則亡國之社所以通陰气而絕天陽者豈室制乎

孟子舎皆取諸其宮中而用之舎止也言止取官中不須外求也舊注舎止又以不肯爲止謂不肯皆自取宮室之中則猶是止字而解又不同

孟子聞文王作興曰盍歸乎來今以作字句興字連下讀但漢讀皆不如是趙注聞文王作興以興字句而疏云聞文王興起乃曰盍歸乎來又離騷呂望之鼓刀兮遭周文而得舉王逸注太公避紂居東海之濵聞文王作興則正引孟子文而以興字句者漢儒句讀與後不同多此類

孟子百里奚事趙岐注謂奚自賣五羖羊皮爲人養牛賣己物以養人牛貧而不吝可以爲要譽之具此依文度事其解不過如此實則百里五羊有必不可解者奚舊稱五羖大夫其人全以此得名是必有一五羊實事流傳人間乃言人人殊如扊扅之歌曰百里奚新娶我兮五羊皮是聘物也又曰西入秦五羊皮則擕作客貲者也史記百里奚亡秦走宛楚鄙人執之繆公以五羊之皮贖之歸秦是又贖奚物也其不可憑如此若朱注謂得五羊之皮而爲之食牛此是臆見従來無此說且此亦何足要譽趙氏去古未逺或有師承若以今人而造古事則何可如此

孟子放飯流歠出自曲禮然曲禮放飯解又不同古之禮飯必與人共飯而同一器不用匙箸以手取之故飯黏著手則不得拂之而放於本器之中當棄余於篚無篚棄余於防防者簋蓋也其言鑿鑿如此則似未可爲異解者但儒者因陋已久恐驟聞之反驚人耳

閻潛丘嘗言孟子舜使益掌火益烈山澤而焚之火者堯時官名卽火正左傳閼伯爲堯火正是也周禮司爟掌行火之政令亦卽此官朱子不曉火爲官名於尙書命益作虞處謂堯但使益除障翳驅禽獸未必使爲虞官至舜而後命作虞則不知火是官名而又誤以烈山澤爲虞官事兩失之矣按此則益初爲火官至舜時攺作虞官書傳自明【趙注火官名】

宋孫奕示兒編以子在齊聞韶三月不知肉味謂怒其在齊故至忘味所云不圖至斯斯卽齊也此是舊說而於理有未足者史記明云學之三月何至相怒卽怒亦何至忘味據云食防不甘悲而不知也憤忘食怒而不知也夫以憤爲怒則夫子爲人怒且至老豈有此理

大學格物只是量度物之本末其格字釋義己見廣韻後閻潛丘讀李善文選運命論注引倉頡篇格量度之也爲解恍然謂大學格物只此已見尙何他疑矣蓋倉頡訓纂滂喜爲三倉字書之最髙古者此並非格至格正所能爭也況窮致物理顯然爲宋後所增入耶魏志和洽傳因尙書毛玠等以節儉選人物嘗云儉約過中以之處身則可若以之格物所失實多此正以格物爲品量人物之解與大學格物正同須知格物二字自來有之然釋義只是如此觀此則後儒紛紛何爲知行不分非謂知可兼行行可兼知也謂知者知此行者卽行此也若以格物爲窮致事物之理則未有所知在事物而所行在誠意者如謂事物只是知誠意只是行是知之與行斷港絕流也如謂事物旣知誠意又須知是事物少一行誠意又多一知也若然則所云眾物之表裏精粗無不到而吾心之全體大用無不明恐未然矣或曰朱子所言物亦卽心身家國天下之物原非泛泛事物則於補傳所雲天下之物卽凡天下之物又說不去矣朱子明云十件物格到九件不妨一件物格到九分不可則心身家國卽以朱子自言之亦止曰三綱領八條目有多少條件而曰十件九件乎

先仲氏曰六藝在小學已當傳習何況大學則苟欲格物莫先六藝生平曾講禮說樂窮盡心力且亦多年嵗然按之於身心性命了無干渉生年易盡精力有限無令人欺若云眾物之表裏精粗無不到無論眾物試格六藝之一物格射如后羿如養由基必不能到假使能到亦斷不能使后羿養由基其心之全體大用有一毫能明況曰無不明乎寃哉

魏文靖驥講學於道南書院卽宋楊山舊祠也【山爲蕭山令故祠此】時有以大學攺本是否爲問者公曰僕不能定其是否𨿽然有說於此向來此祠作西北向不正今攺作正西向則攺正矣第不知諸君皆以爲正否眾皆曰正曰可再攺否皆曰不可攺曰假使有人焉又以爲不正再攺之何如皆曰豈有此矣凡云攺正只在一攺若可再攺則必今之所謂正者仍未正也可再攺則並向之所謂不正者原未不正也公曰然則一大學而明道攺之伊川攺之朱子又攺之宜何如矣眾皆黙然後公歿敇賜公與山並祠攺道南書院爲徳惠祠至今祀之

大學若有一个臣尙書作一介臣介个通字左傳襄八年不使一个行李注个一本作介可驗蓋个與个同荀子負矢五十个國語一个負矢將百羣皆奔

大學壹是皆以修身爲本姚立方云壹專壹也見說文言専是皆以修身爲本【鄭注亦然】此如孟子志壹則動气谷梁傳葵丘之防壹明天子之禁皆注作專壹可驗其或作一二之一如毛詩壹五豝者通字耳朱子不知何據注作一切夫一切者便宜苟且之謂如漢禮樂志以意穿鑿各取一切後漢王霸傳以徼一切之勝皆苟且従事譬之以刀切物苟取整齊不顧長短謂之一切如以一切爲大凡大槪此是佛家語如一切功徳一切寃家之類音砌不音竊豈可注經自朱子章句有此而宋後爲字書者皆載入大凡大槪且引大學此文作證嗟乎古文従此無分辧矣先仲氏曰讀書當分時代勿爲宋元以後輯書所惑正此謂也

一切見於前史若憑臆解斷鮮有不作一槪解者如王莽傳續用馮茂苟施一切之政此明有苟字又何待言若平帝紀一切論秩如眞張敞傳願壹切受署豈非一槪乃觀其本注皆言權補吏職艸率行事則仍是苟且之意始知讀書當虛心勿謂一覩便明可艸艸也中庸壹戎衣而有天下此壹字是殪字尙書康誥曰殪戎殷言滅大殷也故中庸注衣讀如殷齊人言殷聲如衣今有衣姓者殷之裔也若戎殷則與泰誓稱戎商正同自注武成者多誤解作一著戎衣竟以壹字解一字而朱子亦卽以一著戎衣爲注夫以兵衣爲戎衣如甲衣甲裳等不知有據與否若一著戎衣添一著字便是難通著者附也衣服附在吾身曰著若甲則但貫之於身故左傳躬擐甲冑又曰擐甲執兵未有言著者經學嚴切何可使疏義鶻突如此

中庸衣錦尙防必非碩人及丰詩未有衣錦褧衣而可攺作衣錦尙防者此必逸詩也但防自通褧作禪衣解玉藻云禪爲防蓋夫人臨嫁則在塗加錦而覆以襌衣其意實所以障塵今曰惡文之著者斷章耳詩𨿽非一其義自通若曰此是泛指不必卽臨嫁時服則何故衣錦何故衣錦而又加襌衣此非他衣可妄認矣若庾信烏石蘭氏墓志銘云邢姨褧服則直用碩人詩句與此不同

論語自行束脩以上束脩是贄見薄物其見於經傳甚眾如檀弓束脩之問糓梁傳束脩之肉後漢第五倫傳束條之饋則皆泛以大夫士出境聘問之禮爲言若孔叢子云子思居貧或致樽酒束脩子思弗爲當也此猶是偶然餽遺之節至北史儒林傳馮偉門徒束脩一毫不受則直指教學事矣又隋書劉博學後進質疑受業不逺千里然嗇於財不行束脩者未嘗有所教誨時人以此少之則直與論語未嘗無誨作相反語又唐六典國子生初入學置束帛一篚酒一壺修一案爲束脩之禮則分束帛與修爲二然亦是教學贄物近儒以漢後史書多有束脩字作約束脩飭解如鹽鐵論桑羊曰臣結髮束脩元和詔鄭均束脩安貧三國魏桓範薦管寧束脩其躬類遂謂束脩不是物歷引諸束脩詞以爲辧夫天下詞字相同者多有龍星不必是龍王良又不必是星必欲彊同之謬矣試誦本文有行字又有以上字若束脩其躬何必又行躬自束脩何能將之而上乎

姚立方嘗言論語觚不觚觚者酒器也上古器多用角故字從角聲三代始範金爲之但其形本方方則隅有四稜直下至足其腹又屹起四稜【俗呼飛防】橫亦有之通俗文曰木四方爲稜八稜爲觚是也其足之四稜漢宮鳯闕取以爲角隅故西都賦曰上觚稜而棲金爵今夫子云不觚者何大抵觚之不觚以漸而成其時有爲圜制者史酷吏傳云破觚爲圜是也此必當時成語史用之耳此初之不觚也然其圜制先時猶従腹上至口周身雕畫爲四大稜【俗呼蕉葉象其形也】余橫起直垂皆有細稜如故尙不失觚義至後時則従腹下至足僅爲饕餮云雷之狀従腹上至口已平光無稜矣此繼之不觚也然猶有於足以內藏四小稜者似亦不敢盡沒其義迨後並此而無之則終不觚矣蓋由世俗日趨簡便所以全失聖人寓典法於制器之精意一物如此其他可知故夫子嘆之若又以木簡爲觚此出漢志顏師古曰學書之牘或以記事削木爲之是也其角隅有稜然無人削簡角爲圜者且木簡則字從柧竹簡則字從防皆觚字所生非本字也大抵後世古器流傳日少日缺其質系金玉者人知寶愛故尙得借傳什一於千百然好事藏弆者類不能攷如鼎彛烹飪盛酒器也後世以爲焚香之具呼曰鼎鑪彛鑪觚觶飲酒器也後世以爲養花之具呼曰花觚花觶俗語失眞反令人並古器而疑之豈不可嘆哉予初取其說入稽求篇中旣憶幼時曾在祁忠敏宅見慈女觚是漢器千金之物形頗長而腰甚細不任盛酒且口亦反向尙疑與酒器不甚合故置之然其說則何可冺也因記此以俟知者

孟子郁陶思君爾趙岐注引檀弓人喜斯陶以陶作喜解此與象喜亦喜正合然未得其義及觀爾雅云郁陶喜也而郭璞注此則直引孟子郁陶思君爲證始知喜是正義合郁陶二字作解不止陶字也惟張楫廣雅曰喜也憂也則又兼喜憂二意爲言故後有喜極未伸之解大抵喜愛不能舒結而爲思故楚詞豈不郁陶而思君兮曹植詩郁陶思君未敢言皆以郁陶連思君爲詞而謝靈運詩嚶鳴已恱豫幽居猶郁陶則直以恱豫郁陶並出所謂見則喜不見則郁也此閻潛丘爲予言者今朱子注孟子曰思之甚而气不得伸則但以不得伸解郁陶而不識喜字反添气字豈善解經者耶【或曰陶是燒瓦室火气難達故曰气不伸則又誤認別字矣郁陶音姚陶瓦器音桃不同】

孟子奮乎百世之上百世之下一气不斷古文排句詞例如此言興乎前以及乎後也若以百世之下連下讀則失詞例矣漢王吉傳云孟子云奮乎百世之上行乎百世之下莫不興起

後漢黨錮傳敍矯枉故直必過注云正枉必過其直見孟子又仲長統昌言曰若乃偏情矯用則枉直必過注引孟子曰矯枉過直今孟子俱無此文

孟子不日成之朱注不終日也若然則於下勿亟子來有礙矣豈有臺旣成而猶子來者且臺旣成而猶戒勿亟者按本詩鄭箋謂不日不與設期日而成之此與國語引此詩韋昭注云不日不課程以時日正同其云成之者非謂巳成謂由是以至於成如國語其日不廢時務俟田時之隙而於以成之是也夫惟不限時日故可戒勿亟惟未成故趨事如子來此在孟子前春秋時有明注者豈可至今日而妄解焉

孟子爲長者折枝趙岐注折枝案摩折手節解罷枝也此卑賤奉事尊長之節內則子婦事舅姑問疾痛苛癢而抑搔之鄭注抑搔卽按摩屈抑枝體與折義正同以此皆卑役非凡人屑爲故曰是不爲非不能觀後漢張皓王龔論云豈同折枝於長者以不爲爲難乎劉熙注按摩不爲非難爲可驗若劉峻廣絕交論折枝防痔盧思道北齊論韓髙之徒人皆折枝防痔朝野僉載薛稷等防痔折枝阿附太平公主類皆明作媕諂之具而朱注云折艸木之枝則無理無據並無事類矣且問折艸木之枝何爲乎

孟子稱五霸趙岐注齊桓晉文秦穆宋襄楚莊此是漢儒之言若周時則不然按荀子王霸篇齊桓晉文楚莊吳闔閭越勾踐謂之五霸此戰國時所定與後儒不同故明盧東元謂秦穆公用之而霸此據春秋傳秦用孟明遂霸西戎語未嘗霸中國此言良然若丁公著以夏昆吾商大彭豕韋合齊桓晉文爲五霸則於桓文爲盛就當時盟防較量優劣爲未合矣公著唐人其言亦不知所據引之何爲

孟子鄭人使子濯孺子侵衛事按左傳襄十四年衛侯出奔齊孫林父使尹公佗庾公差追公而禦公者公孫丁也初尹公佗曾學射於庾公差差學射於公孫丁是時差欲射丁而曰射爲背師不射爲戮射之禮乎乃射兩軥而還尹公佗曰子爲師我則逺矣以其師之師也乃獨還而射丁丁授公轡而射佗反中佗臂其事如此則是孫林父追衛獻公事非鄭侵衛而衛使追也且是尹公佗學射於庾公差非度公差學射於尹公佗也其中或射或不射卽此事而不甚合大抵春秋戰國間其記事不同多此類

孟子引書若藥不瞑厥疾不瘳趙岐注書逸篇以漢世古文尙書未立學官故凡在今文外者皆稱逸書以非官書也凡古文稱逸書以此

論語子桑伯子王肅謂不見經傳惟鄭注以秦有公孫枝字子桑爲據則伯子一人子桑又一人矣若包咸舊注但稱伯子則必姓子桑字伯子者故宋胡氏以爲疑卽莊周所稱子桑戶容或有之第家語記桑戶不衣冠而處同人道於牛馬則蕩檢逾閒不止太簡矣恐仲弓所引又未必卽較等及此輩耳

論語八佾舞於庭又曰雍徹於三家之堂以廟卽是堂堂前有庭歌在堂上舞在堂下也但季氏大夫亦何得遂僭及天子禮樂且三家者仲孫叔孫季孫也仲孫慶父後叔孫叔牙後二人皆得罪以死本不宜世有享祭卽祭亦不宜三家並廟卽並廟亦斷不能以天子禮樂祀慶父叔牙季友三人旣並祭三人又何得獨稱季氏一若爲季氏専廟凡此皆漢晉唐宋至今所貿貿無一解者予曾與近儒論宗子作大小宗通繹乃遂因大小宗而得解此書蓋魯爲宗國以周公爲武王母弟得稱別子爲文王之宗禮別子立宗當祀別子所自出【見大傳】因立文王廟於魯【見史記】爲周公之所自出名出王廟【見左】傳夫祭文王而可以不用天子禮樂也乎其用天子禮樂者以出王故其祭出王者以宗子故也若三桓爲魯桓公子季友以適子而爲宗卿亦得祭所自出而立桓公一廟漢儒不解有謂公廟設於私家者【見郊特牲云】此正三桓所自出之廟以三桓並桓出故稱三家堂以季氏爲大宗故又獨稱季氏其所以用天子禮樂者以桓公故而桓公得用之者以文王用之而羣公以下皆相沿用之之故然而僭矣文王周廟得用之卽周公太廟伯禽世室皆不得用而可用及羣宮乎故昭十二年公羊傳稱昭公謂子家駒曰吾何僭哉答曰朱幹玉戚以舞大夏八佾以舞大武此天子之禮也此正與夫子之嘆同意世人予其書而不能讀此義千秋終閟絕矣幸予歸田未死偶得見及世有學者幸取予大小宗通繹而並觀之

孟子滕文公爲世子滕定公薨舊注古紀世本錄諸侯之世滕國有考公麋與文公之父定公相值其子元公與文公相值似後世避諱攺考爲定攺元爲文者若萬章篇於衛孝公公養之仕句則春秋史記並無孝公惟夫子於衛靈死後在哀七年當出公輒時亦曾至衛故朱注疑爲出公但出公並不諡孝然舎此又別無他公往來宋孫奭疏謂仍是靈公史記春秋年表衛靈三十八年孔子來祿之如魯又孔子世家衛靈問孔子居魯得祿幾何對曰奉粟六萬衛人亦致粟六萬此正公養之實據然明明有孝公字豈可不信孟子而反信史記惟趙岐注衛孝公以國君養賢之禮養孔子故孔子爲宿畱以答之其曰養賢之禮曰宿畱似古原有成文而邠卿引之者漢去古未逺必有師承未可以今世所見疑古人也

孟子則變置社稷朱注毀其壇壝而更置之若孫氏疏謂變者變其主也蓋先王立五土之神祀以爲社立五穀之神祀以爲稷以古推之自顓帝以來用句龍爲社柱爲稷及湯有七年之旱遂以棄易柱此謂之變置謂變其主而置之非毀壇壝也第顓頊至周水旱不一而易祀者止一柱似亦未可爲據者且此亦宋人疏義舊注不如此

四書賸言卷二﹤經部﹐四書類﹐四書賸言﹥

欽定四庫全書

四書賸言卷三

翰林院檢討毛奇齡撰

論語君子務本本字不作始字解此如大學物有本末不是事有終始子夏之門人小子章抑末也本之則亡不是先傳後倦有始有卒蓋本末是體叚始終先後是功次截然不同若謂始卽是本則始立道生物有終始抑末也始之則亡不可通矣且大學始字猶貼本字爲言若子夏始字則直貼末字孝弟爲仁末尢不可通也予嘗謂惟經可以解經六經本字原是明白且有顯然務本二字自爲注腳者學記曰三王之祭川也必先河而後海或源也或委也此之謂務本則務本者正務此艸木之根株江海之大原也此經之自爲訓詁者也何攺注爲

後漢延篤傳曰功𨿽顯外本之者心也末𨿽繁蔚致之者根也夫仁人之有孝猶四體之有心腹枝葉之有根本也故曰夫孝天之經也地之義也人之行也君子務本本立而道生孝弟也者其爲仁之本與

班昭女誡七章有云禮八歲始教之書謂小學也此引周官文

栁子厚詩小學新翻墨沼波小學是字學

孟子大夫有賜於士不得受於其家則往拜其門此大夫禮也乃引之以稱陽貨此最異事而注者惘然而不能解向以此詢之座客皆四顧駭愕殊不知季氏家臣原稱大夫季氏是司徒下有大夫二人一曰小宰一曰小司徒此大國命卿之臣之明稱也故邑宰家臣當時得通稱大夫如郈邑大夫郕邑大夫孔子父鄹邑大夫此邑大夫也陳子車之妻與家大夫謀季康子欲伐邾問之諸大夫季氏之臣申丰杜氏注爲屬大夫公叔文子之臣論語稱爲臣大夫此家大夫也然則陽貨大夫矣注故不識耳

公叔文子之臣大夫僎注不明白遂致解者謂春秋書法如此寃甚春秋並無大夫臣並稱者臣大夫卽家大夫也其曰同升諸公則家臣升大夫之書法耳左傳子伯季氏初爲孔氏臣【卽孔悝家臣也】新登於公

後漢列女傳行已有恥動靜有經時然後言不厭於人又曰仁逺乎哉我欲仁而仁斯至矣

滕文公問孟子始定爲三年之喪固是可怪豈戰國諸侯皆不行三年喪乎若然則齊宣欲短喪何與然且曰吾宗國魯先君不行吾先君亦不行則是魯周公伯禽滕叔繡並無一行三年喪者注者固瞶瞶特不知天下學人何以皆耐之而並不一疑此大怪事也予嘗謂學貴通經以爲卽此經可通彼經也往讀論語子張問髙宗三年不言夫子曰何必髙宗古之人皆然遂疑子張此問夫子此答其在周制當必無此事可知何則子張以髙宗爲創見而夫子又云古之人其非今制昭然也及讀周書康王之誥成王崩方九日康王遽卽位冕服出命令誥諸侯與三年不言絕不相同然猶曰此天子事耳後讀春秋傳晉平初卽位卽攺服命官而通列國盟戒之事始悟孟子所定三年之喪引三年不言爲訓而滕文奉行卽又曰五月居廬未有命戒皆是商以前之制並非周制周公所制禮並無有此故侃侃然曰周公不行叔繡不行悖先祖違授受歷歷有詞而世讀其書而通不察也蓋其云定三年之喪謂定三年之喪制也然則孟子何以使行商制曰使滕行助法亦商制也孟子君薨百官總已以聽於冡宰三年與論語同惟檀弓天子崩王世子聽於冡宰三年尙書大傳作君薨與王世子聽於冡宰此必古制遺文有各見者

論語以君薨答髙宗事此隨舉相應以天子諸侯本通禮也時有無錫客在坐疑天子亦可稱薨而予非之次日授札云昨所云崩卽是薨非妄語也孟子稱舜卒鳴條文王卒畢郢而尙書且稱舜陟方乃死何也且爾雅崩薨無祿卒殂落殪死也郭注曰古者死亡尊卑同稱也豈非崩薨本相通與曰禮有周制有商制夏制惟唐虞制未定故尊卑同稱郭璞所云古者正指唐虞以前言也若商周一有定制則必如曲禮天子死曰崩諸侯曰薨大夫曰卒士曰不祿庻人曰死鑿不可易此如朕我也古君臣皆稱朕孟子象亦稱朕離騷屈原亦稱朕至秦制定之爲天子之稱則不得朕矣故定制之後天子諸侯反有時降稱如周本紀王皆稱崩而獨厲王曰死於彘春秋書天子崩公薨極嚴而於列國諸侯則又稱卒此如二世皇帝亦曰柰何不告我不止虞舜野死文王卒畢郢可借口也使有人於此必援據古經而稱崩薨稱朕非�子乎盍亦思之

數月後客復托錢景舒致札仍謂薨不必指諸侯曲禮文不必是周制爲言予遂不復答但語景舒曰彼必以我爲不能引一周制文耳春秋平王崩公羊傳引周制天子曰崩諸侯曰薨大夫曰卒而範寗卽引其文注谷梁【宋公和卒傳】明曰周之制也則眞周制矣學不能反隅而又好爲生薑樹生之說舌柰何

周公弟也管叔兄也趙岐注周公以爲管叔弟也故愛之管叔以爲周公兄也故望之則周公是兄管叔是弟此亦怪事後讀尙書金縢孔氏傳其於管叔及其羣弟云周公攝政其弟管叔及蔡叔霍叔放言於國以誣周公始知管叔果周公之弟其以管叔爲兄者皆本之史記管蔡世家之文實則史遷受學於孔氏而不見孔傳且不見古文尙書故致誤世不曉也予嘗以此質之仲兄及張南士亦云此事有可疑者三周公稱公而管叔以下皆稱叔一周公先封周旣又封魯而管叔並無畿內之封二周制立宗法以嫡弟之長者爲大宗周公管蔡皆嫡弟而周公爲大宗稱魯宗國三若尙書孔疏釋流言所起謂殷法兄終弟及三叔疑周公爲武王之弟有次立之勢則亦以爲公次武王其弟及與殷法合故流言則趙氏所注非無據也

三家者以雍徹雍是武王祭文王之詩故中有旣右烈考亦右文母句若魯之歌雍則以魯是宗國當祀文王爲大宗所自出因立文王一廟名出王廟其祭文王時亦従而歌雍固也乃季氏是宗卿亦當祀桓公爲大宗所自出亦立桓公一廟名出公廟遂於祭桓公時亦歌此詩蓋但知祭所自出而不知所出之有不同也至雍詩小序則又誤注曰禘太祖之詩夫禘太祖則當頌太祖以下先公功徳而祗稱文考文母於義不合考其誤則正以魯之歌雍爲祭大宗所自出而不曉宗法疑凡追所出必是不王不禘之祭遂以大禘當之是但知追所自出之斷是禘而不知所出之又不同也考喪服小記大傳原有三所自出一大禘一大宗一庶子王明列三等而従來注禮者皆不能曉且卽此雍詩而序之者以自出之誤而升後王之詩於先公僭之者又以自出之誤而降先王之詩於後之羣公此在春秋戰國時弇陋情形歷千百世未者而至今日而始了然指出之嗟乎讀書人何可不自勵也

明堂在魯地而後爲齊有然不知所始注者但曰王者聽政之所夫聽政自有朝寢未聞周王聽政在東魯者若謂泰山明堂因巡狩而設則西南諸嶽其有無明堂不見經傳且欲行王政而但以文王治岐爲言其於立言之意亦多少不合不知此卽出王配帝所也古明堂之制原爲饗帝而設自黃帝以來唐虞夏商俱有之但饗帝必有配后稷旣配天於郊而文王則配天於明堂且天子繼祖爲宗必有宗祀而周制以文王當之孝經所云宗祀文王於明堂者是宗祖之祭周頌我將詩小序所云祀文王於明堂則配帝之祭也特魯本侯國諸侯不敢祖天子則祖文宗武非魯宜有而獨文王以出王之故大宗之國不祖而宗因特立周廟在祖廟之外而又以文當配帝特設明堂爲出王配帝之所蓋天子二郊旣祭昊天上帝而於明堂則兼及五帝原是殺禮故明堂九室祗以中央太室與東西南北之太廟合名五室而祀方明於其中方明者上下黃東靑西白南赤北黑一木主也故天子祖文王於明堂而魯則得以大宗宗之天子以嵗祭饗上帝於明堂而魯亦得以四時迎气五方饗帝十二月聽朔降及之蓋周郊在二至而魯郊祗在孟春祈谷季秋報享鎬京明堂並祀文武而泰山明堂則祗祀文王孝經所稱嚴父配天則周公其人者專指此泰山明堂爲言而世又不曉也若然則其舉文王治岐亦卽因祭文而推本及之以爲治岐者實宗祀所自來也豈泛及也

夫子爲衛君不知如何爲法豈有夫子爲拒父者據公羊傳衛輒之立受命靈公古立國典禮不以父命廢王父命輒之拒瞶遵王父命也可爲也據左傳則衛靈齊景魯定同盟伐晉而晉乘衛靈初死用陽貨計挾蒯瞶以伐衛喪則伐喪當拒借納君以報宿怨其意叵測又當拒且晉所怨者靈也靈甫在殯而報怨者已在境𨿽非蒯瞶亦定無拱手而聽之者是不可不拒況晉爲齊魯衛三國所共仇衛𨿽欲平齊魯安得而平之則又不得不拒故當時衛人無有不以拒晉爲能事者此又可爲也據此二義而夫子在衛原有似乎爲衛君者然但爲其拒晉不爲其拒父也何以見其爲拒晉觀夫子春秋書晉趙鞅帥師納衛世子蒯瞶於戚又書齊國夏衛石曼姑帥師圍戚以爲晉伐衛而齊衛拒之並不及衛君此爲其拒晉也何以知其不爲拒父夷齊兄弟尙求仁而謂父可與抗乎此不爲拒父也然則爲公輒者可以知所自處矣若公羊之說則輒並不受祖命靈命子郢未嘗命公輒夫子爲衛君全不在此說見論語稽求篇

孟子爲髙必因丘陵爲下必因川澤是禮器文

孟子衣服不備不敢以祭犧牲不成不敢以祭粢盛不潔不敢以祭與谷梁成十七年傳宮室不設不可以祭衣服不備不可以祭車馬器械不備不可以祭有司一人不備不可以祭語同

予病中不能寐與兄孫詩講禹之聲章追何以蠡曰用之者多也城門之軌何以非兩馬之力曰用之者久也然則孺子於書理全未通矣經塗九軌而每門三門祗各一軌則塗凡一用而門必三之此正用之多而謂久可乎車之涉軌也門與塗同時無久暫也匠人旣造門亦卽造塗未嘗前年有門今年始有塗也何謂久也時兒子逺宗兄子文輝亦在側皆愕然不能答旣而各請予解予欲令其自省但曰解經須讀經今人祗以私意億逆而於本經文未嘗一讀宜其謬也試亦於是奚足哉一語復誦之乎少頃逺宗恍然曰得之矣孟子文多防詞於此則防詞中又斬斬截截急拄其口而使之自解只是奚足哉四字盡之蓋此語專辟禹之追蠡不關考擊並不及文樂猶之門軌之齧不關馬力並不及塗軌蓋一比較則多寡生而祗論此追亦祗論此軌則久暫之意自見言外故曰是是者追蠡也追蠡爲考擊所致得毋門軌之齧是馬力與只此一語而年世久逺非一朝用力所能到意隠隠可驗所謂急破其惑不煩證明天下有微詞而嚴於正告者注者不曉也

乘車多四馬謂兩服兩驂也去四言兩已不可解況詰問之意正欲張馬力之多而反従減馬此是何意及觀趙岐注謂兩馬是公馬國馬引春秋外傳國馬行闗公馬稱賦爲證然國馬公馬亦多無解者古闗隘郵驛皆有都鄙所賦馬供往來之用謂之國馬以此爲民間所出馬也至公家乘車及鄕遂賦兵牽載任器則馬皆官給謂之公馬以爲總畜之公牧者也故周禮牧人所掌皆稱國馬而馭夫趣馬又分公馬而駕治之𨿽無大分別要之行城之馬則祗此兩等然則兩馬謂兩等馬耳孟子受業子思之門人出史記列傳然隋祕書監王劭謂人是衍字漢書藝文志孟子十七篇名軻子思弟子則似親受業子思者卽趙岐注亦然嘗舉以詢座客多無識者惟王艸堂辧之極悉謂史記世家子思年六十二然考春秋孔子卒在周敬王四十一年而伯魚先孔子卒已三年矣向使子思生於伯魚所卒之年亦止當在威烈王三四年之間乃三遷志及孟子所載則孟子實生於烈王四年其距子思卒時已相去五十年之逺焉能受業乎又謂魯繆公曾尊禮子思然繆公卽位在威烈王十九年則史記所云思年六十二者或是八十二之誤亦未可知若孟子則斷不能親受業也予謂史記漢書猶不足據況三遷諸志則後人撰造又安可信予祗以孟子本文計之梁惠王三十年齊虜太子申則孟子遊梁自當在三十年之後何則以本文有東敗於齊長子死焉語也然孟子居梁不及二三年而惠王已卒襄王又立何則以本文有見梁襄王語也乃實計其時梁惠卽位之年距魯繆卽位之年止三十零年卽梁惠卒年距魯繆卒年亦不過四十零年然而孟子已老本文有王曰叟是也則受業子思或未可盡非者與左傳趙叟注尊老之稱曲禮六十曰老

予素薄講學謂學宜躬行不宜講所宜講者獨經耳曾在道南書院講曾子問首章而不能續仁和錢升巖輩借沈昭嗣園亭擬續斯防而座客雜辧大學因有大學講義一卷見別錄但當時亦有賸言可記者予問右經一章蓋孔子之言而曾子述之其傳十章則曾子之意而門人記之有據否

時嘉興陳自曾【佑】在坐起曰古經文是經經注是傳皆是兩書無有分割一書作經傳者如易經有易傳周氏傳京房傳是也書經有書傳伏生大傳是也詩經有詩傳毛傳韓嬰傳是也春秋經有春秋傳三傳是也周官經有周官傳李氏獻周官傳四篇是也自仲長統不曉傳是注因有周禮禮之經禮記禮之傳語而朱子並不曉是兩書於大學孝經則並以一書而分作經傳是經傳二字不過據仲長氏語而誤分之者若孔子之言曾子之意則槪乎未有據也

王艸堂【復禮】亦曰往以爲大學孔氏之遺書必實有所本故自元至今取士功令直以此書加之論語之上及觀其著大學或問反曰孔子作大學別無左驗此或是古昔先民之書則荒唐矣若曾子之意自莫須有天下無千百年以上之意而文公一人能知之者至補格物節謂竊取程子之意則定自不謬乃徧考二程全書則皆有大學攺本然皆無此意及觀其自作大學序又曰間亦竊取已意補其闕略然則果誰意乎

格物照禮記大學只是度量本末以本文原云物有本末格物者格此物也或云量度義淺則張鶴門【於康】云此處正須淺解否則侵知止毋自欺地位是誠意矣𨿽禮記大學不分章節亦不分綱領條目必欲分之則自天子至於庻人壹是皆以修身爲本其本亂而末治者否矣其所厚者薄而其所薄者厚未之有也此謂知本此謂知之至也直謂此一節釋格物致知何不可也錢升巖【彥雋】曰大學以格物始以絜矩終格物則量度本末絜矩則量度人已故廣韻曰格量度也漢書曰度長絜大絜亦度也如此則前後一貫矣

是日有無錫客在座謂爾雅說文俱訓格爲至此格物當作至物解物是人已卽明徳新民格物者謂向離乎物而今至之也猶中庸言成已成物也予曰如此則格物二字明新已了更不必誠意修身及齊治平矣鄭康成訓格爲來遂有來物之解啟後儒訾議豈有徒執一訓詁可解經者

次日客授札數千言大約謂格物是至物不當作量度解且物兼人已亦不必該家國天下禮記曰成身不過乎物身卽已也又曰仁人不過乎物孝子不過乎物仁人孝子卽人也人已兼至卽是不過謂至乎物而不可離也此眞物字格字之實據矣若先儒謂人已該身心意知家國天下則不然譬則家國城郭也城郭有人民而謂城郭卽人民可乎

時王百朋【錫】羅蒼懷【肇楨】在坐予出札詢之百朋曰客但得禮記二物字便矜爲創據不知此系哀公問篇其所云物指言動言彼以言不過詞動不過則謂之不過而此云成身不過身仁人不過人其言難通況新民旣是物則家國天下卽民也民卽物也乃又謂家國天下是城郭不是人則齊家治國將齊此家室治此城郭乎抑將齊治此家國中之人乎且六經物字不止哀公問也其義亦不止人已也物有虛指有實指如詩有物有則以質言易之陰物陽物以气言國語神之見也不過其物又以數言此虛指者也若實指事物則系詞物以羣分以爻畫言天生神物以著言大司馬鄕遂載物以旗章言儀禮鄕射禮物長如笴其間容弓以射位言檀弓衰與其不當物也寧無衰以麻縷升數言何獨於家國天下而疑之

蒼懷曰格訓量度此是李丞相斯及太史令胡母敬所定字詁不學者反以爲怪殊不知物字亦有訓量度者周禮載師氏以物地事春秋昭十三年傳物土方儀禮旣夕禮人物土皆量度之義使必執一經以難一經則格格物物訟無巳時矣人不可不讀書然何可裁讀便執難如此

先仲氏舊論格物謂大學並出物字不當一字作兩解假如他經物字雜出不倫周禮宗伯辧名物春秋傳納民軌物國語毛以示物樂記物以羣分禮記緇衣言有物而行有格尙書克勤小物則一經一義一字一詁任其自便至若大司徒以鄕三物教萬民則不得謂六徳之物非六行之物哀公問仁人不過乎物孝子不過乎物則不得謂仁人一物孝子又一物今大學旣以本末爲物則格物之物卽是本末之物乃又舉他物以解格物則卽本文一物字而前後異義豈可爲訓

錢景舒【防】說知止節與大學全篇通貫予向作大學問其旨相合今備錄於此其言曰大學在止至善而其首功則全在知止得止以盡此至善誠意是也誠意好好是好善惡惡是惡不善故毋自欺則知止自慊則得止小人之爲不善掩不善著善是誠意之反謂不能知善得善也君子之道學自修道盛徳以止至善是誠意之證謂必毋自欺以知此善愼獨自慊以得此善也然則誠意非他不過愼其好惡以止於至善而已至於意誠則總以好惡二字順推到底如正心修身之忿懥好樂修身齊家之親愛賤惡治國平天下之反所好絜所惡好民好惡民惡總只以絜矩槪之蓋天下之數出於圜方圜出於方方出於矩平矩以正繩仰矩以望髙覆矩以測深臥矩以知逺環矩以爲圜合矩以爲方則一言矩而上下前後左右舉是矣絜者絜此而已絜至此而得至善不止知止矣故至善兼明徳新民而知止能得則兼至善平天下三言得失一言新民之止至善得眾得國是也再言明徳之止至善善則得不善則失是也三言誠意之止至善忠信則得驕泰則失是也蓋忠信誠也驕泰者誠之反愼獨之反也卽小人之閒居爲不善無所不至者也亦卽小人之使爲國家彼爲善之善無如何者也然則平天下道善之得皆由於止至善能得之得是卽一誠意而知止得止齊家治國平天下皆在其中謂非本乎故曰此謂知本

華嶽二山與河海對文按周官職方氏九鎭河南曰豫州其山鎭曰華山正西曰雍州其山鎭曰嶽山與爾雅五山河南華河西嶽並同【地理誌汧縣有吳嶽】

四書賸言卷三

欽定四庫全書

四書賸言卷四

翰林院檢討毛奇齡撰

樊遲請學稼旣非甘隠恬退則學稼何用注經者當實求所以用稼之意而乃以粗鄙目之且曰當辟之斥之一似遲之眞欲爲農夫爲圃人者此不惟與夫子所答三上四民大防全不相合且厚誣古賢反肆呵斥大無理矣試思夫子明曰焉用稼則學稼自有用嘗以此問朱鹿田鹿田應聲曰莫是如后稷教民稼穡思以稼穡治民否及觀包咸舊注則直曰遲將用稼以教民則世亦原有見及者遲以爲世好文治民不信従不如以本治治之此亦時近戰國幾幾有後此神農之言之意特非並耕耳然而小人之用矣古凡習稼事者皆稱小人尙書無逸篇知稼穡艱難則知小人之依又祖甲逃民間曰舊爲小人髙宗與農人習處曰爰曁小人孟子曰並耕者小人之事此従來稱名如是故子曰用稼非不善然而身已爲小人而不自知矣因以君民相感三大端教之蓋好禮義信則用大學稼則用小也古學字卽教字爲教而學故教亦名學周禮大宰九職一曰三農生九谷二曰園圃毓艸木注圃卽載師所云塲圃可樹菜蔬果蓏亦治民之事

孟懿子問孝子曰無違此明白了快之言自解者不明竟成一四書啞謎嘗在胡司冦宅作酒明府令手巨觴通屬座客能解此免飲四座各霑醉而必不得解後以札問朱生鹿田生答曰此従親是孝也予驚曰有是哉噫徳不孤矣因令遂言之復札曰孟僖子爲懿子之父本賢大夫嘗從昭公至楚病不能相禮歸而講禮學禮苟能禮者必従之逮死召其大夫曰禮人之幹也無禮無以立我死必屬說與何忌於孔子使事之學禮焉其所云何忌卽懿子也今懿子適來問孝則使之従親卽是學禮而特是未經顯揭則與孟莊之不攺父臣不攺父政明明指出者覺有未盡故遲曰何謂不違親子曰所謂不違親者盡禮之謂也如此則上下通貫前後一轍矣予曰然

不違與幾諫章又敬不違同卽順也中庸順乎親孟子不順乎親皆此義故無違非不違於理並非不違於禮蓋以禮事親卽是順親若曰不違禮則不違卽順也人方問順親而我以順禮對之可乎

聘禮執圭入門鞠躬焉及享气焉盈容私覿愉愉焉此皆襲論語鄕黨文者又有下階气怡焉語則孔安國注怡怡曰舒气本此

施少參講學湖西有客問子何以可使漆雕開仕少參曰子焉能使開仕但可以仕耳此虛詞也曰不然但可仕則當如仲弓可使南面韓愈文可以出而仕明著可字是文無有也且惟實有仕故可使仕若虛使之是教之自衒且干進也而可乎眾無以應少參乃請予予曰此實使仕也其使字與子路使子羔爲費宰文例並同蓋夫子爲司冦門人多使仕者其最著者則原思子羔冉有季路樊遲子貢公西華是也若子遊仕武城子夏仕莒父子賤仕單父仲弓仕季氏宰未知爲夫子所使與否至於漆雕開之使仕而不仕與閔子騫之使仕而不仕則皆在此時𨿽子騫力辭費宰然仍爲夫子宰要經従政與子開之始終不仕稍不同然要其使仕則一耳集注解論語竟忘夫子之爲司寇幸原思爲宰包咸注孔子作司寇使思爲宰若子路使羔則集注但云子路爲季宰而舉及之殊不知夫子使開與子路使羔明下兩使字是論語書法夫子旣使由墮費而墮費之後子路卽使羔宰費以鎭叛亂此在夫子子路實實有使仕之責使開非泛遣猶之使羔非旁舉也不然無仕而使仕譬諸無食而使食欲其不謀食得乎

公山弗擾以費畔集注謂弗擾爲季宰與陽虎共執桓子而據邑以叛此大謬者陽虎執桓子在定五年此時無公山共事也若據邑以畔則在定十二年夫子爲司寇時使子路墮費而公山以費人畔夫子方遣魯大夫下臺敺伐親定其亂而謂夫子被召子路不說何一謬至此及讀孔安國注知前儒原未嘗誤而集注誤者孔注共執桓子𨿽策書不載然虎囚桓子而逐仲梁懷實弗擾使之則以費宰而謀執君主卽是畔且適在夫子未仕之前因注曰執桓子而召孔子原可通也至朱氏攺而召孔子爲據邑以畔夫然後以五年之事移之十二年之間春秋論語兩不相通而經義晦矣施愚山曾以札問予答之頗悉然尙有兼辧史記處玆不具錄子華使齊集注謂爲子出使則冉子請粟便自難通夫子第設教闕裏並無食采焉得有餼廩芻粟可待頒給且其請出入量寡多卽司財之宰也漢世學官有都養弟子然祗主饔飱不主財用想夫子當時未必有此然且父師日給所贏幾何幾有祗使一弟子而露積狼戾可私授至八十斛者吾不知天下學人何以各安之而不一審也按邢氏正義謂子華仕魯爲魯使而適於齊則正夫子爲司寇時與原思爲宰同一時事故記者合兩事而並記之聘禮諸侯之使皆以粟十車列館門外據禮注每車一秉有五防防音逾卽庾也是館廩之粟計十車有十五秉故冉有據此以三分之一予其家此亦準聘禮而行之者舊注包咸以十六斗爲庾馬融以十六斛爲秉皆出聘禮記文

解經最忌添出添出則反竄聖經而曲就已說古所稱抄詞有明戒矣且經有添字而反不通者如司馬牛問仁章爲之難言之得無訒本言爲仁極難無暇言說原自了了且此難字正與仁者先難可以爲仁矣可以爲難矣俱有闗防解者添曰必存心故行事難行事難故言不妄則以爲字作行事解已叵通矣且本文兩句祗以難行釋訒言之故而解者必添以存心釋難行之故使兩句一層忽攺而作四句兩層致爲之難一句題學使試蕭山童子滿塲千餘卷旣似爲仁又似爲事旣似存心難又似爲事難旣須以爲事應存心又當以存心起言訒心事糾纒存難轇轕欲求一字之通難矣嗟乎何至此

往嘗聽講師唐虞之際於斯爲盛二句謂唐虞才盛於周然於有婦人焉二句決接不下必須添降而夏商皆不能及二句然後可接輒大憤懣天下有聖賢措詞如是闕落必需在傍者添唇補舌而後能達意豈可爲訓且此章前後亦頗難明旣貶周才忽揚周徳斷流絕港故集注亦自知周章欲以三分天下一節另作一章而不知經之難通全在添出兩句誤解聖言無他故也經本欲贊周至徳而以才盛起之謂有如是盛才而猶不用以治亂至武王始有之非至徳乎此本前後一串翻覆見意故舊儒謂唐虞兩代不如一周此正解也於斯爲盛猶曰於斯爲美於今爲烈言今盛且烈也若曰盛於周則不特句例不合必添出八字而後可接下句於文例亦不合且世有五數盛於十數者乎是數亦不合況先聖後聖並無低昂孟子定道統旣以禹與臯陶作堯湯見知之統隨以太公望散宜生作文王孔子見知之統豈有周召畢散諸大聖而忽與禹稷臯陶較升降分優劣者此眞小人之腹與論語立言之大防又大不合何必如此

子路問聞斯行諸若是學問邊事則義當可行並無請問他人之理顏淵足發難稟顏路曾子三省不告曾晳𨿽曰父兄卽師長然此時不當請師命也故漢包咸注直指爲賑窮救乏之事謂以行事言不以學問言如友朋急難鄕黨賑防及居官行政應爲種種盡可商量子路使子羔宰費此在子路墮費後豈不當使但不吿夫子便失審擇冉有給使家以粟旣請夫子且猶有多與之患此由求兩人明明見諸實事者特舊注賑窮救乏四字反太指煞耳集注引張氏單以義言且曰恐傷於義似有說事之意而講師復添一理字以蔑沒之然則四書之亡於八比不旣多乎

文猶質也必添曰文之不可去猶質之不可獨存也質猶文也必添曰質之不獨存猶文之不可偏去也且又必添曰若欲盡去其文而僅存其質然後接下句則何如舊儒曰若然則文質何異虎豹犬羊無辧矣較自爽捷

泰伯讓國耳夫子従後觀之謂是讓天下此深文之言乃說者又復深文曰讓商及究其所以讓商者一則曰太王有翦商之志而伯不従再則曰泰伯足以朝諸侯有天下而棄不取夫以商業未衰之際太王方竄徙不暇而謂可翦商在太王必無此幸心以公季文王二世力擴前緖猶不能集統而謂泰伯棄天下不取在泰伯亦必無此妄念此所謂誣古人之言君子所不道也且其以讓國爲讓商者非通人論也父欲傳位於季子以取商天下而我乃去國以使之必傳是助之奪也太王商臣或欲遵商制傳及之法由長次以及於季而我乃挾弟仲雍並其次而亦去之是奪之又奪之也三以天下奪而反曰三以天下讓何以通焉況六經不可滅也本欲證讓商而無據乃取經證經曰太王有翦商之志而泰伯不従太王遂欲傳位於季子一是魯頌文一是春秋傳文也按魯頌居岐之陽實始翦商翦滅也謂後之滅商始於岐也非謂太王之志也太王不能滅商也春秋傳僖五年宮之奇曰泰伯虞仲太王之昭也泰伯不従是以不嗣従順也如定九年従祀先公之従謂順昭穆也工史以昭穆定世次而伯且去國以棄昭穆謂之不従非不従父命也太王不曾命翦商也本欲解論語而乃並毛詩春秋而盡従而誤解之可乎且春秋傳史記明云太王欲傳位於季伯乃去國今曰泰伯不従而後太王欲傳位於季吾嘗謂書經之亡自宋注一出而唐虞三代之事實皆爲之一變嗟乎豈虛語與鄭康成實詮三讓亦杜撰可笑采藥一讓赴至不奔喪二讓斷髮文身三讓按伯奔荊蠻本隠姓名卽武得天下欲封伯後亦曲求而始得之彼時焉得有行赴之理且傳明云泰伯至吳端委而治至仲雍始斷髮文身而乃以此爲伯事𨿽其誤始自史記然要是失據者江漢以濯秋陽以暴只是極言夫子道大徳盛難以形容才欲摩擬彷佛卽足爲潔白之累此如濯之至者無可擩濾暴之極者不容霑染蓋甚言有子之事之萬萬不可並非以此諭其道比其徳也大凡潔白指孤介一邊不是絕詣豈夫子而可與潔已以進並欲潔其身者同類並稱卽自云涅而不淄亦正謂不爲物污非如釋氏之白業黑業白卽是善也孟子滄浪濯纓考工記繪事後白皆是惟恐點污之義秋陽卽夏陽其气皦白了無障翳

左傳陽虎親富不親仁此卽孟子引陽虎爲富不仁爲仁不富二語所始

公羊傳多於什一大桀小桀少於什一大貉小貉則似反従孟子語襲入之者

哀公以年饑問有若此是夫子爲司寇後魯君頗重儒術故特來相商乃以國用不足之際反使減稅且復爲君民一體俗儒門面語以混應之此大不妥豈一行徹法百姓果有以與君耶不知此經濟也夫公所患者用不足也用出於賦而井田之法有貢有助賦則通出乎貢助之間蓋貢卽是稅助卽是借故周制徹法但通貢助並無有通力合作計畆均分諸說此是宋儒杜撰徹法並無考據大抵鄕遂用稅法都鄙用助法總是什一𨿽什一亦不等如載師稱近郊什一逺郊二十而三園防二十而一漆林二十而五然要以什一爲斷自魯宣稅畆於什一外又稅其一則什二矣公所云二吾猶不足是也但其所稅畆祗是稅貢不是稅借縣稍鄙都皆借力而耕力無可稅是以稅𨿽有二而所增無幾若用出於賦賦有九等自國中四郊以及都鄙山澤通爲財用所自出如祭祀賔客喪荒羞服匪頒燕好以及軍旅田役諸用在鄕遂都鄙俱有常賦而一經稅畆以後則國旣橫徵野多逸斂閭輸縣貢反有漸至匱乏者此公之所以嘆不足也故有子之計謂莫若行徹以什一之名返其餘稅而九賦所入自無憂闕失以情而言則君以足稅與民而民誰敢以不足之用反與君者以法而言則喪荒有式君方合諸賦以通賑防何患年饑此所謂因時補救捐虛稅而收實賦者而惜公之不早悟也其後公卒以加賦重問夫子夫子不能挽而遂以加之春秋哀十二年春用田賦是也宣公初稅畆是加稅哀公用田賦是加賦其時齊吳交爭軍賦不足在徹法都鄙出車每一丘所賦祗出馬一疋牛三頭而今又二之再出馬一疋牛三頭此不特稅有二賦亦有二論語盍徹之言與春秋田賦之書兩相表裏善讀者思之徹法在春秋三傅皆云什一而借又雲谷出不過借原是助法後觀周禮匠人注引孟子請野九一而助國中什一使自賦語謂是徹法則尢爲可信以徹者通也若通力合作八字則於周制班爵上農夫食九人節先自不通乃旣主此說亦宜畫一而於請野節注又云周之徹法如此何耶孟子𨿽周亦助本是實證謂周都鄙用助法耳而前後兩注遂使此語至今無實解豈不可嘆鄕遂旣用貢則𨿽有公田而亦若無有故曰惟助有之今貢助並行則不止惟助而猶惓惓於此者以爲莫善於助也是周𨿽用徹亦卽助也三傳俱名徹爲借者此也

周禮夫三爲屋屋三爲井此𨿽井而不公者以一井有九夫也詩曰南東其畆春秋曰盡東其畆則並井而亦廢之或南或東非一縦一橫此卽阡陌之制非井田也古中庸無分章其見於疏義者則槪以子曰爲限如子曰射有似乎君子則合君子之道譬如行逺必自邇子曰吾說夏禮則合王天下有三重焉類

嗜秦人之炙無以異於嗜吾炙夫物則亦有然者也據集注謂食色是性此吿子所曉故以嗜食諭之則嗜食在內與敬長在外正別此何足辧辧亦何足以服告子且於夫物則亦有然者也句亦全無解說

冬日則飲湯夏日則飲水與嗜秦人之炙二句相反集注曰卽嗜炙之意固無理且使難者曰冬則飲湯夏則飲水果在外非由內也何以解之

嘗以二者問先仲氏先仲氏一曰敬長無人我以長在人耳今嗜炙亦無人我此非人也物也且其無人我而必長人者以長在外耳今嗜炙主愛而亦無人我而惟外是愛此非長在外卽愛亦在外也【上言長馬之長異於長人之長則人物有別矣此緊頂長楚人之長二句愛在外與嗜炙在內大別此借仁內以駁義外耳】一曰以在位而易其敬猶之以在時而易其飲也夫嗜食甘飲者愛也愛亦在外矣【嗜炙是同嗜此是異飲嗜炙以仁內駁義外此以義外駁仁內不同】中庸內省不疚與論語內省不疚都是功夫集注於論語添不愧於心爲內省不疚之由於中庸則又添不愧於心作內省不疚之效何雜亂也

論語子畏於匡並不注匡在何地考魯原有匡邑但此時夫子去司寇出走至哀八年始反魯其非魯邑可知矣若莊子謂是宋地則宋無匡邑且未有一過宋而桓魋匡人遭兩難者或據史記謂必當是衛邑然舊說謂陽虎曾暴匡人而夫子貌與虎類因有此難則陽虎不得暴衛邑此眞風馬牛不及之事且考之春秋傳亦不合則在夫子生平一大事而舉世不識豈不可嘆【史記去衛將適陳朱氏刪去衛將三字直曰適陳過匡則陳邑矣何鹵莽乃爾】

按春秋傳公侵鄭取匡在定公六年是時季氏𨿽在軍不得專制凡過衛不假道反穿城而躪其地其令皆出自陽虎是虎實帥師當侵鄭時匡本鄭鄙邑必欲爲晉伐取以釋憾而匡城適缺虎與僕顏刻就其穿垣而入之虎之暴匡以是也至十五年夫子過匡適顏刻爲僕匡遂以爲虎而圍之則匡是鄭邑此明白可據者惜漢後儒者皆不考也

世家孔子過匡顏刻爲僕以其策指之曰昔吾入此由彼缺也琴操孔子到匡郭外顏刻舉策指匡穿垣曰往與陽貨正從此入此卽圍師入城之事

至於論語子在陳在陳絕糧從我於陳蔡之間孟子子在陳君子之阨於陳蔡之間在舊注今注皆置不問惟在陳絕糧孔安國據莊子謂孔子之曹不容之宋遭匡人之難於是之陳而吳適伐陳陳亂故乏食則又誤注者夫子之宋遇桓魋之難不是匡人且據年表定公十二年夫子適衛十四年適陳是時並無吳師伐陳又且在陳絕糧與阨於陳蔡是一時事夫子是時尙未適蔡至哀三年夫子去衛適陳又久之適蔡至六年而始有吳伐陳楚子救陳之事見於春秋絕糧之阨當在此時孔氏誤也

若在陳歸與之嘆亦一時事而史記分論語孟子爲二以定公年在陳作孟子嘆時哀公年在陳作論語嘆時則又杜撰無理大抵夫子五適衛三適陳一適蔡而然後歸魯歸與之嘆則在第三次適衛第二次適陳之際絕糧之阨則在第四次適衛第三次適陳之際他無與也故嘗較夫子轍迹與論孟合者自去司寇後卽適衛是時衛將奉粟六萬爲夫子祿而仍不能用孟子所謂主顏讎由所謂於衛靈公際可之仕皆在此時此適衛第一次也及去衛將適陳過蒲蒲人止之仍反乎衛是時南子請見且置夫子於屬車而夫子去衛論語所謂子適衛與子見南子皆在此時𨿽史記云有吳楚之宼而春秋無有要是史記誤者此適衛第二次也乃夫子如宋遭桓魋之難又如鄭然後至陳論語兩所云子畏於匡與孟子所謂防服過宋所謂主司城貞子皆在此時此適陳第一次也旣而去陳復反衛又將之晉渡河不果又反衛因靈公問陳而又去衛適陳論語所謂衛靈公問陳於孔子子在陳孟子所謂子在陳皆在此時此哀之三年爲適衛之第三四次適陳之第二次也乃自陳遷蔡吳始伐陳而楚來救之聞孔子在陳蔡間使聘孔子而陳蔡大夫懼而見沮因之有絕糧之事論語所謂従我陳蔡在陳絕糧孟子所謂阨於陳蔡之間皆在此時此哀之六年爲適陳之第三次適蔡之第一次也嗣此復反衛與出公周旋然後歸魯論語所謂夫子爲衛君衛君待子吾自衛反魯孟子所謂於衛孝公公養之仕皆在此時此哀之七年後爲適衛之第五次而夫子之轍迹終焉凡以經注經必借實據此庶乎稍可據者然尙待善讀書者踵事焉耳

儒者說經本欲衛經使聖賢言語了然作斯世法式而集注於諸賢所言必盡情吹索一槪掃蔑自有子孝弟子夏賢賢以後並無一許可者卽夫子所言亦必借其補救以正闕失豈儒者所學原與夫子一門有異同與抑亦儒者神聖直接堯舜禹湯而於夫子以下多未當與嘗讀季氏使閔子騫爲費宰注甚爲不平季氏之使因夫子墮費後以費巖邑宜使一仁厚者爲之而閔子不往遂使子羔此原非敵國求賢亂臣招隠如燕師之於王躅新莽之於龔勝也乃借閔子一人詬厲聖門以爲臣季氏卽事犬彘則夫子明明爲季氏史爲季氏司職吏豈夫子事犬彘與乃又自知無理謬言曰聖人則可則由求遲賜以下固無論矣仲弓與子騫同列徳行且重爲夫子所許可使南面山川其舎而論語直曰仲弓爲季氏宰向使注論語而不通讀論語是爲不通旣通讀論語而又作此詬厲是爲侮聖無忌憚請自擇之管仲如其仁召忽死溝瀆夫子定論其是非精確見予稽求篇甚詳乃欲厚責聖人之言謬云桓公兄子糾弟故仲罪可原若使桓弟而糾兄則聖人之言無乃害義之甚啟萬世反覆不忠之亂乎則直詬厲聖人矣據春秋公谷及左傳注管子史記荀子莊子尹文子古越絕書說苑以至諸書所引文無有云桓兄而糾弟者惟漢薄昭上書爲漢文諱故攺殺兄爲殺弟此在韋昭漢書注已明言之而作此詬厲則害義之言啟萬世反覆不忠之亂非夫子乎投防當忌器卽夫子言稍有礙亦當耐之不應盡情一气作里巷詬誶失儒者從容气象況已實無理實不讀書不識桓糾長次顚倒人倫序又實不能論世凡管召是非並後世王魏得失一槪舛錯乃輕口肆意公然詬厲夫子越數百年無問者可不悲乎一貫忠恕是堯舜禹湯以來聖賢相傳之道於此不明則並屬異學非孔子徒矣夫子明言一貫曾子明言忠恕而已矣一貫者只此一串之道也而已矣者更無他道也聖賢無異學千聖百王無異道夫子曾子與門人無異心乃謂一貫之道借盡已推己之目以著明之曾有絲毫見道者而肯作如是語乎毋論夫子一生只此忠恕論語二十篇教人只此忠恕卽大學中庸孟子三書亦只此忠恕也大學以明徳新民爲一貫而務絜矩以該之中庸以成已成物爲一貫而提忠恕違道不逺以綜統之然且忠恕二字要歸在恕以平天下育萬物非恕不爲功大學以藏恕諭人爲絜矩而中庸以求人先施爲庸徳是以論語兩一貫一是曾子一是子貢曾子是忠恕子貢只是恕一言而終身行之單是恕字不欲無加是子貢行恕實功卽博施濟眾亦以仁聖爲子貢彊恕極境推之而仲弓之不欲勿施仁及邦家孟子之反身彊恕萬物皆備先聖後聖其揆一也蓋聖賢無獨善其身之事博施備物與曲成各正在下學者均有之是明徳新民成己成物內聖外王天道人道並無有二而又岐其說曰忠是天道恕是人道又曰與忠恕違道不同則非一貫直千頭萬緒絕流斷港矣豈一貫異學與夫子曾子子貢皆門外漢與

曾子三省似皆非爲學要領儒者欲掃諸賢反謂曾子稍切實但摘忠信二字爲爲學之本則謬戾矣此忠字上有爲人謀而不五字信字上有與朋友交而不六字豈可刪本文半句而單存二字以立說者不知爲人謀交友正聖賢全學大端而世不識也蓋聖賢一貫只在忠恕而以忠貫物則尢在恕故大學首誠意而誠意首功則全在去自私自利之意以求止乎善爲人謀者正去其自私自利之大端也儒者不知此義反以爲人謀爲泛務卽信友亦非要道故必摘忠信以爲學本正坐不識聖學故至此試觀聖賢言志一在公物一在公善而聖人以安懷信友爲己志曾與曾子三省有異同乎盡心屬知則心無容知従來聖賢論道無知心之語且盡字亦無解作知字者大易盡性中庸能盡其性俱非知也卽孟子亦有盡心焉耳矣盡心力而爲之曾有云知心者否天下事理須有實際試問盡心是知心則作何盡法以爲心本虛靈則見成知覺非我所能盡也若謂我能盡其虛靈之量則仍是存心之實際非知覺也朱氏補大學格物而意不自安乃欲抄孟子此書以就已說因以盡心爲知至知天爲物格夫知天而窮致物理也乎此不特大學無此說凡古昔聖賢所言何曾有此

盡心節是見成第一等人存心節次之殀壽節又次之從來孔孟論學多作此層次如或生而知之三層生而知之者三層如有博施三層孟子萬物皆備三層何曾有兩頭一腳一逆一順且以末節分頂前節如朱氏注中庸法者此笑話也

心性天一串心由於性生心之謂性是也性由於天天命之謂性是也然溯而得之未嘗逆而出之也盡心之量而無所闕則便知心所自來與性所従出一气俱到此知字如中庸知天論語知天命不是知識行後而有契之謂也存心養性是第二等學問人故曰事天言従事於此也第三等則困勉終身又降天一等而曰命天之所命卽性也

大學自補格物後處處回防卽論語首一章便曰學將以行之也夫學本是行而曰將以行彼謂學只是知欲回護格物以爲知是首功耳不知學兼知行曾有知無行而可言學乎

聖賢每發一論必專一其指未有首防兩端無所適従者如富與貴章専言君子不去仁𨿽瞬息之間倉猝患難之際亦不去故曰辭順境易處逆境難彼非道之貧賤𨿽不當得猶且耐之況仁而可以難處之境思違之乎因以不去也起下必於是緊作呼應甚言仁之不可以造次顚沛有毫釐差也不然前截取舎之分明後截存養之功宻兩岐立論使人定取舎乎務存養乎此朱氏講中庸尊徳性道問學法在聖賢教人必無有此貧賤之不去以原推不去也然則仁獨可去耶貧賤去不得仁亦去不得非道與造次顚沛非所論也

於取舎不苟中接入仁字費解於陵子豈仁人乎回也其心三月不違仁以心與仁分內外賔主皆是門面話非略知痛癢之語以心爲主而仁爲賔心內而仁外猶且不可若仁爲主而心爲賔仁內而心外則大乖聖學非夫子書矣道心不主道猶之人心不主欲天下無心與仁可疊爲賔主且分內外者告子不敢言仁外況心外乎仁根於心並無方所如意従心別無位次心有時不用意而便曰意外可乎不可又況賔主二字出自禪宗相見分賔主一棒一喝分賔主従來儒門並無此言

仲尼燕居子曰師爾過而商也不及

祭統不安於上者不以使下所惡於下者毋以事上非諸人行諸已非教之道也

四書賸言卷四﹤經部﹐四書類﹐四書賸言__四書賸言補﹥

欽定四庫全書

四書賸言補目錄

卷一

論語三十五條大學七條

中庸十條

孟子十七條

卷二

論語七條

大學五條

中庸九條

孟子十一條

欽定四庫全書

四書賸言補卷一

翰林院檢討毛奇齡撰

四書賸言者西河先生說經錄也先生歸田後日與人說經而學人多不在側鮮司錄者凡雜記問辧皆自以紙片書出零散投篋而亡軼不少嘗讀四書賸言四卷疑前二卷與後二卷如出兩手及詢之則前卷爲盛樅陽王百朋諸君所輯而後卷則先生之子述齋爲政𨿽同出紙片而補綴所聞各有記臆且亦陸續成此書不能一轍予侍坐最後提命亦甚疎然亦曾竊錄數則其見之賸言與經問者尙十餘其一急欲綴卷末而書已成矣因輯作補遺附經集後王艸堂嘗云朱子補大學明言取程子之意而程子攺本無其文及作大學序則又云竊附己意補其闕略則又非程子之意此補皆原文並非私說而又不參以己意庶同學觀之可見諒云章大來識

人不知而不慍舊解謂凡人不知學君子不怒集注不用其說不知此卽教也學未有不兼教者蓋學者斆也說命惟斆學半言斆居學之半也故學記記教學之法其最要者云學必問而後語惟力不能問然後語之語之而不知𨿽捨之可也此正人不知而不慍之明注也所謂君子教人不苦以所難也蓋論語者教人之書也若聖與仁以聖仁加與字似乎異詣而實卽一徳往在廬陵講學有問聖人何等施愚山曰聖者通也聲入而心通之謂也湖人楊恥庵曰如是則佛家所謂妙明覺性從聲聞邊入者非儒學也曰然則字書何以云耳呈爲聖曰字書何足據賢下從貝豈當貨取乎然則聖字何解曰以字書解字必不若六經解字之妥洪範曰思曰睿睿作聖聖專以心言以心及物之謂聖與聽曰聰聰作謀之專屬耳者正當分別焉得相混予揖而是之今若聖與仁予亦以六經解之鄕飲酒義曰東方者春春之爲言蠢也產萬物者也聖也南方者夏夏之爲言假也假者大也養而大之仁也則內聖外王總以仁及萬物爲言聖仁者明徳而新民成已而成物者也禮所雲天子之立也向仁而左聖正以是也然則學不厭教不倦亦學爲聖仁教爲聖仁以仁心及物而進於聖己矣何二詣焉

博施齊眾子貢以爲仁人之事而夫子以爲聖人之事亦謂仁與聖皆推心之恕以長養萬物淺與深總一體者蓋春爲養之本故以聖當之夏爲養之末故反以仁當之六經解聖仁無兩義人之學聖仁教聖仁亦無兩事所謂一貫在忠恕如此而已

蓋有不知而作之者我無是也集注云孔子自言未嘗妄作蓋亦謙詞不可解夫自言不妄作則非謙矣而反曰謙豈夫子原妄作耶

多聞擇其善者而從之多見而識之知之次也集注云𨿽未能實知其理不可解夫不知而作謂不知其理而妄作也乃擇善多識而猶未實知其理則仍妄作矣豈夫子果妄作耶【此二條系陳自曾補入逺宗曰此宜入四書索解與聖門釋非錄中】與其媚於奧寧媚於竈集注凡祭五祀皆先設主而祭於其所然後迎屍而祭於奧此語不知出自何書據云祭於所謂戶祭戶所竈祭竈所也古者家居宮室中並不設祭惟親喪祔廟之後返主於寢則祭在寢所此是凶禮若五祀𨿽是室神俗所稱家神者然家不行祭焉得祭於其所至於奧則爾雅室西南隅謂之奧指凡室言耳實則上室下室皆有奧此奧字不知是何室之奧據集注奧有常尊又其答門人謂卽居室之奧則直指正室卽禮家所云適室者與門室竈室不同若然則家居正室皆可行祭大無禮矣禮惟廟室之奧可以行祭因藏主西祏正在奧北故陽厭陰厭皆得於主祏西南就奧行祭若家之正室則主人主婦寢處地也天下無男女衾袵首趾狼藉之所而可迎屍入祭者

大來曰周官宮正祭社稷七祀於宮中王宮可祭何得家室不可祭不知此宮字是宮城之宮合朝廟一區爲言如尙書大傳所云九里之城三里之宮者凡左祖右社皆在其內故曰祭宮中不然社稷外神非室神也外神可祭王宮乎

按五祀禮注引逸中霤禮文開首便云五祀皆祭於廟此一句是要注於此不識而尙欲言禮難矣然而設主迎屍皆在廟而又各不同大抵祭戶設主在廟室戶西祭中霤設主在廟室牖下祭竈設主在廟門外之東祭門在廟門外之左樞祭行在廟門外之西並非祭於其所至於迎屍則祭戶祭中霤皆迎屍而祭於廟室之奧此常尊之奧以與設主之室戶室牖兩相近也若祭竈與門與行則皆迎屍而祭於廟門外西室之奧亦與設主之門東西門樞相近之故然皆與朱子所云常尊之奧者正復不同

逺宗曰唐開元禮祭七祀亦布神席於廟西門之內道南東向以北爲上其云廟云西門猶見禮意

若此則門西之奧不必常尊安所用媚且門行與竈皆迎屍於此何以門行皆不媚而獨媚竈是以舊儒解此並不及五祀之祭祗以一家房室尊卑爲言謂房室位置奧尊竈卑然而奧無事而竈有功苟欲恱事當在此不在彼也蓋奧𨿽兼上下室然單一奧字則專指正室所謂常尊者此正室奧耳

大來曰奧有常尊似以祭必在奧之故故宋儒以祭事當之實則祭不全尊奧惟祭在室故尊奧若出祭於堂卽尊在牖間矣獨室制則由門而堂而室祗此地爲無上耳

禮器燔柴於奧奧字是爨字之誤燔柴防室似乎祭在竈所矣不知正在廟門外之東所謂鼎鑊庖湢爨室竈陘皆在門外者此祀廟之禮非祀竈禮也大抵祭祖廟時至屍食畢則間祭竈以報功故曰老婦之祭據此則祀竈設主在廟門外之東者亦以祀廟時設竈於此故卽以此設竈主古人制禮亦並非無義如此

大來曰禮注廟門東首有竈陘是置土稜於坎所以安鼎鑊者朱子疑是家竈謂陘卽竈門外平正可頓柴處則未免杜撰矣

若其有屍則曾子問原云旣殯而祭五祀屍入三飯但不知誰爲之按淮南子黃帝作竈死爲竈神古周禮說顓頊氏有子曰黎卽祝融亦死爲竈神此卽人帝人臣一如五方神之有炎帝祝融者若禮器老婦之祭則又以先炊之媼配之其祗扮一屍者統所尊也至扮尸之人朱子謂膳夫之類則猶是周官而襲其說者謂竈下廝養皆可推類則周人祭屋社極意摧薄猶然使刑官爲屍未有廝養可污防者周禮墓祭以墓人爲屍亦周官也

大來曰鄭康成謂祝融不宜作竈神亦非也按郊特牲家主中霤而國主社春秋注在家爲中霤在野卽爲社以爲中霤神卽社神所謂顓頊之子后土氏也后土可爲中霤神而祝融不可爲竈神便無是理又曰祭五祀用特牲是一牲卽禮器之牲羊小司徒所云小祭祀供羊牲者孔疏謂用特牛非也設主用醴肉黍稷迎屍用鼎俎然所謂鼎俎與肉皆羊牲

孟子不道桓文之事然孟子自爲文多襲管子如省刑罰薄稅斂規矩方圓之正也𨿽有巧目利手不如規矩之正方圓也諸侯毋專殺大臣毋曲隄毋貯粟毋擅廢適子毋置妾以爲妻使稅者百一鐘孤幼不刑澤梁時縦闗譏而不徵市書而不賦以善勝人者未有能服人者也以善養人未有不勝人者也

至於齊景公謂晏子吾欲觀於轉附朝儛一節則全襲齊桓事而易其名與語者據管子戒篇桓公問於管仲曰我遊猶軸轉斛南至瑯琊司馬曰亦先王之遊也何謂也管仲對曰先王之遊也春出原農事之不本者謂之遊秋出補人之不足者謂之夕夫師行而糧食其民者謂之亡從樂而不反者謂之荒先王有遊夕之業於人無荒亡之行於身桓公退再拜命曰寶法也予幼讀師行而糧食句疑糧食二字難通似有脫誤今始知糧食其民爲確不可易也轉附朝儛爲猶軸轉斛之誤亦亥豕之最可驗者

隋書魏澹傳君子之過如日月之食圓首方足孰不瞻仰隋何妥傳且夫子有云不讀詩無以言不讀禮無以立隋書煬帝紀宣尼有云與其不遜也寧儉又云百姓足孰與不足

人而無恆不可以作巫醫鄭康成謂巫醫不能治無恆之人此言不可作巫醫以治此人非謂此人不可作巫醫也作立也尙書乃建立卜筮人是也蓋無恆之人禱祀所不加醫藥所不及故云然若謂此人作巫醫則巫醫豈易作者周禮司巫司醫皆是士大夫試而爲之極其鄭重且並非賤役如集注所云何得以無恆擬之故不占而已矣鄭氏亦謂無恆之人易所不占與巫醫不治並同蓋或承之羞羞是惡義然在凶悔吝之外故曰不占觀緇衣子曰人而無恆不可以作卜筮古之遺言與筮猶不能知也而況於人乎詩曰我旣厭不我告猶則明明言卜筮不能及此孔子自爲注腳而宋後儒說尙有異義至集注則竟以不解置之豈孔子之言不足據與

人之其所親愛而辟焉舊注之適也辟譬也猶諭也如中庸辟如行逺必自邇孟子有爲者辟若掘井之辟大抵心之好惡發之於身其與好爲類者則有親愛畏敬哀矜六情與惡爲類者則有賤惡傲惰四情皆身所自施而於是推之於家陸子靜所云以比量爲取譬者一家之中誰當愛敬自二親漸殺或過或不及絜量比度然且有倫常之變親愛不終者至於賤惡傲惰則宜用與否隨施隨譬故好不劇好惡不劇惡惟能譬者始知之天下有幾諺言可驗也此大學正解確不可易蓋明徳自誠正後其由家而國而天下皆從誠意章好惡二字推之以至於新民之極故於此身家推曁處特領譬字而下章卽曰所藏乎身不恕而能諭諸人諭亦譬也至平天下則直以絜矩好惡申明譬字此與中庸忠恕成巳成物相爲表裏卽曾子一貫子貢終身行孟子彊恕聖道聖學皆從此出而惜無一人提醒之也若解作僻字則無一可通旣曰僻則用情已過必當從施於家者見之試問一家上下何可賤惡惟賤惡是身之所施不必果用但遇鄙弇則賤之遇匪僻則惡之非謂家中位分原有此也若僻則此十情者本家中位分所應施而但以過情爲嫌是一家九族公然有可賤可惡二等人無理極矣然且親愛畏敬無可分屬第據二親則愛之與敬方懼不足何有過情卽過亦非僻也若傲惰賤惡則卽此已過安得又僻如謂僻是下章辟則爲天下僇矣之僻不是杜撰則彼是乖僻頗僻好人所惡惡人所好爲仁人放流一種安得引例有識者自解耳【唐國子石經五辟字皆是譬字】

大來曰譬是舊解正義曰此修身之譬也特鄭康成解譬字謂適彼而以心度之因彼賢否諭已得失一似從家而譬身是反觀非順推者故此義終晦要其說必前漢師承有之惟朱元晦作別解其同時陸子靜便有辟爲比量之訓則前此無異義又可知耳又曰曲禮愛而知其惡憎而知其善與好而知其惡二句相合然彼從儼思邊說與此屬能譬意亦可作據

祭統所不安於上則不以使下所惡於下則不以事上非諸人行諸已非教之道也

篤信好學守死善道正義謂此勸人守道者其義極是但多一道字尙書人之有爲有守只守字已足若守道則又犯善道道字非本義矣蓋篤信好學善道皆成此一守字篤信好學非信學也謂厚於誠信而好學問也守死者非守其死也謂守而至於死也厚於誠信且好學問而於以勵其守𨿽至死不變而皆善於道則下文非乎故下文皆言有守而善道之事

大來曰下文危邦不入亂邦不居有道見無道隠有道無道皆不徒谷皆守也則信學善道祗成一守字矣從來以信學守道四字排比人人大將至此則又卻信道而專取學守二字信終與噲等爲伍矣讀書無主從皆坐此

逺宗曰古但有死守並無守死死何必守集解與集注俱不曾解得

孟子五畝之宅集注二畝半在田二畝半在邑此二句在三禮並無其文卽漢晉唐儒亦並無成說此據東漢趙岐孟子注而括其文者然趙注難明應必有誤而集注但得其半便立此說甚不可解

趙注廬井邑居各二畝半以爲宅冬入保城二畝半故爲五畝據云廬井邑居各二畝半則已五畝矣此集注所襲文也乃又曰冬入保城二畝半何解宋人說經最忽略此一句竟置不問且以邑居爲城邑之居以此二畝半卽混置之各二畝半之中遂曰田間二畝半國中二畝半此在宋迄今無異辭者

按漢食貨志云在野曰廬則廬井者井閭之廬也故曰在田又云在邑曰裏則邑居者邑裏之居也故曰在邑爾雅裏邑也鄭康成稱裏居與趙注稱邑居並同蓋廬井二畝半在公田中一名廬舎何休云一夫受田百畝又受公田十畝廬舎二畝半謂一夫受田一百十畝又分受公田之二十畝各得二畝半作廬居也此易曉也至在邑之二畝半以國城當之則大謬不然大來曰農民無冬月入保國城之理春秋戰於郎檀弓有公叔禺人遇負杖入保者謂戰敗入守城邑猶越絕保棲防稽之保故公羊傳曰郎近邑也若冬月之保則當在縣稍都畺之外所云守封疆者若在國城則舉國門之外合逺郊近郊大都小都之地而盡棄之矣

又曰況國門之外設官治事凡州閭族黨井邑丘甸各有胥師長正大夫宰士星布棊列與農民井裏互相控制使農民冬月俱入國城則凡此土地諸官俱置何所

又曰況春出田野冬入保城其說亦本之漢食貨志春令民畢出在野冬則畢入於邑此舉近地井裏爲言如四井爲邑則必邑中有裏居可爲守保之地故其居名裏居又名邑居然且春出民時裏胥鄰長各坐於裏門朝出夕入共相驗視若出入國城則百里之國不過五里之城將越九十五里而驗視之可乎

又曰況百里之國約有萬井五里之城則止二十五里也以二十五里之國城加之城中之朝廟宮府市防國宅而欲實之以萬井八萬家之裏居此大無理之事也

嘗讀管子內政曰四民勿使雜處處工就官府處商就市井處農就田野而韋昭謂國都城郭之域惟士工商而已農不與焉則二畝半在邑只在井邑與國邑無涉蓋古王量地制邑其在國邑外如公邑家邑丘邑都邑類凡所屬井地皆可置宅然且諸井邑中亦惟無城者可處農民若有城如費邑郈邑所稱都邑者則農不得入管子與韋氏之言稍可據也

然而趙邠卿漢人乃無端有冬入保城之說或系衍文或有脫簡且或原有師承如周禮夫一防鄭康成所謂城邑之居者則或諸邑有城者亦置裏居事未可知若在國城則周禮載師氏明有國宅無徵園防二十而一之文鄭司農注云國宅國城中宅也而鄭康成卽云國宅者凡官所有之宮室與吏所治者又名國防與園宅園防農民所居者正相分別安可以農民園防混當之官吏之國宅乎則此二畝半當云在井邑不問有城與無城並得入保韋昭謂都城無農民則都城是有城之邑固屬太嚴若謂在國中則荒唐之甚集注但據趙注在邑一句而於保城句並不辧及亦疎莽也

不知而作包咸注謂春秋儒者好著篇籍以爲作者作文也然漢人多作是解觀漢書朱云傳贊有云世稱朱云多過其實蓋有不知而作之者我無是也則直指作文矣

梅福傳贊爲仁由己再入太府淸則濯纓何逺之有此組織論孟成文然亦以何逺之有爲反經行權與三國王祥語同

獲罪於天集注解作獲罪於理王艸堂已辧之甚悉大抵宋儒拘滯總過執理字實有不必然者章句於中庸性字亦解作理理命之謂理自然難通且天每與理相反假使解孟子曰吾之不遇魯侯理也則孟子有知必且笑而謝之矣況天是天神又有天道古今樂錄載樂有大壯大觀二舞引論語惟天爲大而隋書樂志又曰大觀者觀天之神道而四時不忒是天原有神有道故先儒解獲罪於天亦曰援天道以壓眾神像神者室神與竈神也又且漢魏後儒引此句皆明指蒼蒼之天南齊書所載有雜詞云獲罪於天北徙朔方墳墓不掃超若流光可云獲罪於理徙朔方乎

晉書祖逖爲豫州刺史克己務施不畜貲產言務刻已以惠人也

不以六律不能正五音往益都相公曾以此爲問謂六律六呂是十二个管與樂無涉漢後無此物而五音不絕何云不能正五音當時惟徐仲山答五音是五層聲必借十二層之管以寄之故虞書曰律和聲言以律合聲原未嘗言正聲也然則五聲何以合十二管曰五聲有四淸聲共九聲又有二變聲二變有一變淸聲共十二聲蓋五聲原有十二聲而後淸濁髙低轉環成調因造十二管以合之然且用一律而五聲俱合如黃鐘一管而可合宮可合商可合角徵羽合聲且不一將正何聲故曰正則未之聞也後兄子文輝又問及此不知此亦易明仲山偶未見及耳正者證也論語就有道而正孟子必有事焉而勿正少儀能正於樂人不能正於樂人皆此義若作刋正解則五聲如貫珠無偏無頗何容刋之

孟子仁義禮智根於心亦謂根之於心猶言本諸身非謂作心之根也自後儒倡爲人性只有仁義禮智四者並無孝弟之說遂亦以四徳爲心之根若然則孟子不當又曰故理義之恱我心且不當曰非外鑠我豈有以心之所本而僅僅恱心且僅得不外鑠者況根於心卽下文盎於背謂背盎也若云仁義禮智作背之盎則亦無是理

惻隠之心仁之端也亦言仁之端在心不言心之端在仁也四徳是性之所發借心見端然不可云心本於性觀性之得名專以生於心爲言則本可生道道不可生本明矣故孟子亦祗言人有四端猶有四體夫心尙不可譬之四體而以心之所本者而比之四體可乎時日害喪注謂桀自比於日故民有是言然不知出何書惟尙書大傳桀曰吾之有民如天之有日日亡吾乃亡耳然世亦罕知者

子謂南容朱注謂南容卽南宮縚南宮適南宮敬叔此大謬者按容與南宮縚似一人家語以三復白圭爲南宮縚之行而檀弓以縚妻爲孔子兄女孔子因其姑之喪而爲之誨髽此與三復白圭妻孔氏女事相合或是一人未可知也若南宮適不知何人孔氏誤認作容而史記索隠並謂容卽敬叔此是妄注敬叔本公族與家語及王肅論語注稱容爲魯人者大別卽曾受僖子命與其兄懿子學禮孔子然並不在弟子之列史記家語所載弟子袛容一人向使容卽敬叔則未有載敬叔不載懿子者至縚妻姑喪孔子誨兄女髽法若是敬叔則此姑者孟僖子妻也其喪在孟氏或廟或寢夫子亦安得誨之況世族喪服自有儀法不容誨也至若史記家語各載敬叔從孔子適周見金人緘口孔子戒以謹言事與容無涉而朱注於三復白圭章又曰事見家語則徧查家語並無蹤迹不過以謹言與復白圭意相類可合容敬叔作一人耳乃近人作四書考附防朱注竟引家語而綴之曰敬叔歸乃三復白圭之詩嗟乎此非焚書乎

大來曰家語孔子三十五嵗敬叔請於魯君從孔子適周計之當春秋昭廿五年是時僖子方卒恐未能適周且昭公已出奔安所得魯君請之若史記適周反魯在昭二十年則敬叔生於昭十一年才十嵗耳世無十嵗能適周者此皆當闕疑之事

邦有道不廢二句便非敬叔無論敬叔是大夫卽不然亦當以國倅作大夫之貳此見有成法非廢不廢可虛揣也若刑戮則幾見魯之公族在二百四十年間有以不謹言致不免者而慮及此

朱注南容居南宮亦非是敬叔居南宮若容則祗是舊姓如南宮毛南宮長萬類無南宮可居也至注敬叔爲懿子之兄則又大笑話昭十一年傳泉丘女先生懿子後生敬叔此展捲卽了不必格物也且不聞敬叔氏南宮乎嫡長以嗣爵而必襲氏次得更之敬更氏者也且兄伯而弟叔人知之矣敬叔叔也

則以學文朱注謂詩書六藝之文按六藝卽六經孔子經解以詩書禮樂易春秋分作六教便是六藝淮南防族訓所云六藝異科而同道是也故孔子世家謂凡言六藝皆折中孔子而孔門弟子身通六藝者皆指六經則是六藝該詩書而以之並列誤矣古有六藝家有六藝略漢時尙存若禮樂射禦書數則戰國周官經不驗之書古無此說【詳見大學辧義辧捲】

天下之言性也則故而已矣觀語气自指泛言性者與人之爲言彼所謂道語同至以利爲本然後斷以己意因是時俗尙智計多用穿鑿故程子謂此章專爲智而陸子靜有云此故字卽莊子去智與故之故蓋故原有訓智者如雜卦隨無故也是無智計而淮南原道訓不設智故謂不用機智穿鑿之意正與全文言智相合是以孟子言天下言性不過智計耳顧智亦何害但當以通利不穿鑿爲主夫所惡於智爲穿鑿也如不穿鑿則行水治歷智亦大矣所謂專爲智發如此注防以故訓事與下文行所無事相反然亦未合朱注竟認故作性則全無依據卽字書故字作已然解然未有於已然下添之迹二字者迹是何物迹則何以是性乃講師以乍見怵惕當之乍見豈已然怵惕是情豈是迹況天下言性則而已矣語气大謬總是悞耳

至於心獨無所同然承上同耆同聽言謂同如是耳與前惟耳亦然諸然字相應蓋然𨿽訓是然亦如是之是半作助語朱注訓然爲可而講師卽又添曰同以爲可則訓字旣杜撰解經又支離不如專讀本文爲直捷耳聞朱子解此字使門人逆揣己意劇至困頓而必不能得得毋此解非同然乎

見善如不及見不善如探湯大文本自明白朱注於善不善上加眞知二字已支離矣然且謂己之善惡非人之善惡則未有己善而如不及者學未得於已故可言不及此不及誰也孔安國謂探湯諭藥疾邢防謂如試熱湯大抵如不及諭恐逺如探湯諭恐近若在己身則逺近兩諭俱不通矣如謂見善無人字則見賢思齊焉有人字乎

不得乎親是不相能如虐子教子類順則恱之矣故毛晃增韻以順訓和悅卽下文厎豫所謂厎致悅豫是也朱注以得爲悅以順爲諭親於道不惟順字添諭道支離將舜之厎豫但能得親而不能順親大無理矣孝經以敬事長則順毛詩克順克比比於文王敬長固難諭道幾見文王可諭以道者且本文明云舜盡事親之道而瞽瞍厎豫則悅親之由全在舜自盡其道與中庸順乎親有道正同乃欲使親盡道則舜之盡道與中庸順親有道諸道字皆繆亂矣況諭道何易順親必諭道天下尙復有順子乎

心齋坐忘見莊子是黜聰明墮肢體防心志絕仁義禮智明明異端而以釋如愚萬無此理

四書賸言補卷一

欽定四庫全書

四書賸言補卷二

翰林院檢討毛奇齡撰

管子曰孝弟者仁之祖也謂仁原本於孝弟也論語開卷便以孝弟爲仁本實襲此言以管子在論語前也然則仁本孝弟在前人有成言矣若唐房齡注管子曰仁從孝弟生故爲仁祖此生字則又從論語本立道生語而推言之然亦見孝弟生仁仁不生孝弟漢唐諸儒其解說總如是耳

逺宗曰民之初生謂之祖祖者生初之名

吾十有五而志於學章此聖學次第與諸經言學處不宜同異故以經證經則十五志學志大學也古者十五入大學卽誠意愼獨止善去不善之學立者成立也舊注學有所成謂學至此有成立此如樂記禮義立孝經名立乎後世易觀變乎陰陽而立卦之立作成樹解故學記彊立而不反謂之大成直以成立二字自爲訓詁集注解立作守則從來字書無此訓且誠意愼獨忠恕絜矩作何守法此皆不知痛癢語也

若不惑知天命則以經證經不惑是知人知天命是知天不惑是窮理盡性知天命是至於命不惑是誠明知天命是聰明聖知達天徳蓋不惑則於人事不貿亂如賈誼傳眾人惑之惑知天命則全契天徳徐邈所謂合吉凶善惡而皆本之於定命此正天下至聖參贊位育之實境並非事物所以然之謂中庸釋維天之命但云至誠不已天之所以爲天此直指天徳天道與事物之理毫無干渉今必牽連不惑謂不惑是當然知天命是所以然則錯認此不惑知天是事理二字然不能顯然以事屬不惑又不能顯然謂不惑是理且又不能顯然謂不惑知天總是理則周章極矣集注凡著層次必以當然所以然分別之實則知當然便應知所以然無大深淺豈有十年知當然又十年知所以然者若然則大學格物原無窮致物理之解據如補傳所云在卽物而窮其理則此時大學意尙未誠第一層工夫尙未下手而先使之不惑使之知天命天下有是事理乎且何以大學窮理在十五時而夫子窮理必待之四十五十豈聖學大事全無定凖可隨說攺變如此

至於耳順從心所欲集注引不思而得不勉而中爲解此似有經據而又不然不思不勉安勉之分謂不勉彊耳耳順從心非生安不勉彊也天下無生安而遲之六七十者且不思不勉一齊俱到豈有十年不思又十年不勉之理必以經證經則耳順者是以小體爲大體從心者是以人心爲道心總渾化之極神聖之事也孟子體有小大以耳目口腹當小體養小不失卽口腹亦非尺寸之膚何況耳目故耳目俱爲大體所闗而耳先於目向志學立學但修此聰明睿知之身以進天徳至此則耳無違拂四體皆諭將洪範所云作謀舜典所云辟聰皆從此無扞格也此身教也尙書謂生民有欲樂記以感物爲性之欲總之皆人心也向志學立學但止善去欲以爲盡性至命之本至此則善惡俱防無事去欲人心卽道心矣洪範之作聖大學之絜矩皆不越乎此也此又心教也

大來曰耳目之官不思而蔽於物以身與物隔也耳順則不惟不蔽物且能通物禮運所謂大順卽萬物從此皆感通矣若從心所欲則從不在心而在欲曲禮欲不可從原是從字虞書俾予從欲以治亦以欲屬從且正與絜矩有關合處聖人內聖外王之學固是如此

孝者所以事君也三句本無可解柰說經者多事謂三者是人因有以孝弟慈與事使總屬一人者則其人祗一事君使民之人非大學治國平天下者也是必孝弟慈是一人事使又一人則在孝弟慈有三輩人在事使者有四輩人嘈雜極矣殊不知此三者是孝弟慈之教不是孝弟慈之人齊家治國各有一教但治國之教端不出齊家之中故孝弟慈者家教也而其所以教國者卽在於此則此三者字皆指教言何曾有人在而一人七人煩聚訟爲

中庸天下之達道五以君臣父子昆弟夫婦朋友當之此自言達道不言人倫故夫子重言五者天下之達道與篇首喜怒哀樂天下之達道並同彼以性言道此以教言道其皆非人倫一也是以鄭康成注達道謂常行之道百王所不易而孔氏正義亦云五者皆是人間常行道理事得開通此自以常字解庸字與前庸徳庸言相照合觀其云所求未能卽此達道中君臣父子兄弟朋友諸名以爲庸徳卽達道故鄭孔注疏皆以常行開通爲言而並不及五倫五教一字此可驗矣及朱子作章句誤以庸常之常爲典常之常又誤以孟子使契爲司徒教以人倫所云父子有親五句卽此五達道五名因直注曰達道卽書所謂五典孟子所謂父子有親五者是也不知契之所爲人倫在春秋以前另有五者與孟子所言不同孟子所言必戰國相傳別有如此然又與五達道不合五達道是兄弟孟子所言是長幼長幼以官府僚友鄕黨齒序爲言並非兄弟故禮運十義以兄弟長幼判作四義而章句混而爲一旣非虞書五典又非孟子人倫將唐虞以後春秋戰國以前諸經所各見之五倫一齊抹卻而自宋以後六合八荒無不以五達道之五者爲五倫定名並不知前此五倫爲何如者此開辟以來又一混沌也

契所教人倫在尙書舊傳極是明白然總見春秋文十八年莒弒其君庻其傳季文子引臧文仲之言使史克告曰髙辛氏舉八元使布五教於四方父義母慈兄友弟恭子孝謂之五教而杜預注云契作司徒五教在寛卽在此八元之中是當時五倫只父母兄弟子五者有天合而無人合而其爲教則又與春秋義方大學慈孝康誥友恭相左證自唐虞夏商以及周之末季皆只此數是以春秋臧孫辰季孫行父二大夫並有賢名而史克又熟於掌故並作此言卽五帝紀述五教亦無異詞因之孔安國注虞書愼徽五典曰五典者五常之教父義母慈兄友弟恭子孝五者是也至五品不遜正義謂五品卽父母兄弟子五者敬敷五教正義謂五教卽教之義慈友恭孝五者以至臯陶謨敕我五典周官君牙敷五典注皆如此其不以君臣父子兄弟夫婦朋友爲五倫者以漢唐儒者皆在宋以前原不知有以五達道爲五倫之說然亦不使孟子人倫闌入一字𨿽孟子所言定有來歷必不杜撰然顯有前經自不宜以後來之說參互其內此亦前儒注經之一法也

大來曰孟子所言人倫在春秋時已有之觀論語子路曰長幼之節不可廢也君臣之義如之何其廢之欲潔其身而亂大倫則亦以君臣長幼爲人倫之二矣且其以主客爲長幼則長幼正非兄弟與五達道有別不可不辧

蓋古經極重名實猶是君臣父子諸倫而名實不苟偶有稱舉必各爲區目如管子稱六親是父母兄弟妻子衛石碏稱六順是君義臣行父慈子孝兄愛弟敬王制稱七教是父子兄弟夫婦君臣長幼朋友賔客禮運稱十義是父慈子孝兄良弟弟夫義婦聽長惠幼順君仁臣忠齊晏嬰稱十禮是君令臣恭父慈子孝兄愛弟敬夫和妻柔姑義婦聽祭統稱十倫是君臣父子貴賤親疏爵賞夫婦政事長幼上下白虎通稱三綱六紀是君臣父子夫婦兄弟諸父族人諸舅師長朋友𨿽朝三暮四總此物數而十倫非十義五道非五常中庸三徳斷非洪範之三徳如謂名目小事無闗得失宋後不識五倫而君臣父子不絕於世則始皇焚書世何嘗竟絕倫行然而千古恨恨者正以此名目得失所闗者大也乃宋儒又曰秦人焚經而經存漢人窮經而經亡一似說經之害較焚尢甚則亦焚之而已何章句之有

禮器禮之以少爲貴者以其內心也是以君子愼其獨也

射義射者求正諸己巳正而後發發而不中則不怨勝己者反求諸已而已矣

黙而識之與學而不厭是一是二集注鑿注作三件而於黙識句並無實指不知是學不是學東陽盧子逺曽詢及之以爲識是知耶則學當是行識是存諸心耶則學當是措諸身特注不分明一往胡突不知此只一件無二件也何以知只一件此後卽有若聖與仁抑爲之不厭語與此正同彼爲承聖仁此學承黙識爲不得與聖仁作兩件則學自不得與黙識作兩件此易曉也此以經證經也且此不得分兩件也惟分兩件於是有知行對待之說而大不然者知不得言黙天下無知識而先有聲響形諸外者若謂不借人講求則人有言語不是不黙黙在已不在人也人自不言不可謂已黙然也又有心身對待之說而更不然者不言而存心必有物以存諸心非心存也且識訓作記未嘗訓作存也此皆不知痛癢之語也黙識之學卽彊記之學學記所謂以記問爲學者特今之爲學多務口耳一如記之所謂呻其占畢多其訊言者因之以沈潛記志爲難得之事故曰何有非此是心學又是知學與不厭之學有兩等也又非謂此是絕學聖人有未至也何有者自謙且勉人也

博學而無所成名與執禦執射是一串事射禦卽博學中兩件學也集注不審學字並不審射禦爲何物致有禦爲人役卑之又卑之解東陽盧子逺來與之論學因問及此予曰此卽學也內則十五學射禦二十博學三十則博學無方無方者無類卽無所成名也然則博學故無名博學不執學故無一名若射禦則早學之矣故夫子曰吾將執一學則就平時所學中求之其射禦乎然兩不能執必當執一一又當擇其易者則禦易於射執禦己矣此自明白若曰禦爲人役則禦𨿽稱僕如冉有僕類然太僕是周官名以大夫士爲之與僕不同故曲禮君命召𨿽賤人必大夫士自禦之昏禮夫禦妻至於自禦禦君長禦父禦師禦戎率禦田長則職禦所在並非人役卽趙簡子詬王良賤工王良亦反詬曰小人乘正以田禽職禦禦與射相抗故耳若周禮以保氏幼學自造六藝講五禦之法此不可信然曲禮少儀皆曰問大夫之子長曰能禦矣幼曰未能禦也是此一執禦不惟非賤役並非幼學安得卑之

三年學不至於谷不易得也孔安國以谷作善解謂三嵗學而不至於善此必無之事予初是其說旣而以不易得語气不愜姑置之後江山洪孝標來偶與論學及此節始知朱子解谷作祿攺至字爲志字以爲三年之久而不志於祿爲不易得仍是不讀書之言古者爲學至入仕皆有年限如學記比年入學中年考校至七年論學九年通大學與內則十年入鄕學尙書大傳二十年入大學諸年約略相近故王制以鄕人論秀初升鄕學者名爲選士俊士以司徒論秀升入國學者名爲造士造者成也謂學至是始有成也然而七年九年小成大成至大樂正再論而升諸司馬夫然後可以入仕然猶必辧論官材任事較爵而然後授之以祿此如漢志所云三年通一學至三十年而學始立始得授仕故曲禮四十彊仕內則四十始仕自入學以至服官必以三十四十爲學仕之限是以漢代限年非年滿四十不得察舉未有三年稱久三年卽志祿者若周禮三年大比鄕大夫獻賢能之書於王此正司徒升俊之時謂天道三年一閏謂之小成因之大比諸地官之政而旁及升賢凡升鄕學升國學升司馬皆以三年爲斷然是升賢之三年非學三年也徐仲山曰以就傅之年計之則三年祗學樂誦詩之年以升鄕學升國學之年計之則三年尙未小成焉得志祿況易至作志必攺經以就已說尢學者所不敢出也然則不易得如何曰學之始事務在至善大學誠意所云道盛徳至善是也特至善無難學卽得之而沮善之徒必以爲善匪易事將有學之久而仍不至者故夫子反言曰吾欲得其人而正未易也此與蓋有之矣我未之見也同意

作者七人爾雅釋言作爲也言爲此辟世諸事也鄭康成分辟世四等而以論語中伯夷叔齊長沮桀溺諸人屬之實本諸此但究非明據耳

足食足兵與民信之矣判作三者原屬可疑乃集注謂倉廩實武備修而後教化行而民信於我則倍難明白兵食民信惟絕不相關故可稱三者若民之信之由於兵食則二者矣且亦惟絕不相關故可去兵又去食若信由兵食則兵食一去而民信將並去矣此又不知痛癢之言也夫子貢問政則子所答者是民信之政論語敬事而信子夏云君子信而後勞其民是爲政另一條件不必與兵食相闗且亦不是民信於我信之者謂我有以信之也

然而必不得已而去於斯三者何先亦不可解夫不得已非空一說過必如何是不得已往求其說知國家難處別無他事惟荒札軍旅周官所謂荒政與軍政者此一荒一凶可稱不得已之事他卽無有矣特此二事則在荒政正需食在軍旅正需兵豈有倉廩旣實武備旣修而反揮而去之之理夫子與子貢窮極到底本欲明此一節而所言胡突想夫子未必如此亦思此所云去者是旣足而去之耶抑亦行政之始原不曾足但不使之足便是去耶夫祗此凶荒正需兵食則旣足必不使去若云不使之足便謂之去則萬一有不得已事在足之之後則又作何去法此非不使去三字可混說過也間嘗從此一問答而力求其義知去兵之說亦且從來無解者夫兵不可去也周制用井法皆藏兵於民民卽兵也民不去卽兵不去又安有專去其兵與民信民字截然兩分之說按周官鄕遂公邑賦徒役稍縣鄙都徵車乘𨿽有車徒之分然其所賦人不過收以作公家之用卽喪祭搜狩外或佐戎行且以助輜仗轝輦諸役顧此卽是兵並未有一兵在此民外者至春秋諸國漸設行徒如魯僖伐楚卽有烝徒增增列於車外而齊以內政徵兵晉則毀車爲行兵吳且興甲士以爲徹行之兵故左傳有崇車崇卒之文崇車者車兵崇卒者徒兵也晉悼有中軍什吏率其卒乘之文卒乘者徒兵與車兵也嗣此車兵之外別有徒兵而車徒兩兵則又出之丘甸賦車鄕遂賦人之外而自爲聚散民是民兵是兵而兵與民離矣離故可去離故可卻兵而畱民曾夫子論政而不遵周制反取春秋之變法以爲說者

蓋子貢所問原是問政故夫子以政答之卽足兵一政並非修武備之謂其平時行政時早立一足之之法如司徒諸職凡族師遂人各校夫家之眾寡可任役者而丘甸諸長則又簡井邑之車乘牛馬可供賦者及有事而司徒徵徒庶以旗致萬民小司徒卽防萬民之卒伍以赴軍旅其間鄕師以下各帥其夫役簡其兵器治其馬牛車輦以受法於司馬卽天官宮伯各官各守者亦且作宮眾以佐戎行此兵政也此無時不足者也乃一旦有荒札之事則當行荒政又或有軍旅之事則當行軍政此皆不得已也然而遇荒政則急食遇軍政則急兵其宜足宜去又不必問所先也乃萬一凶而又荒如中庸所云菑害並至子路所云加之以師旅因之以饑饉者則在荒札時固當大弛力徵凡虞衡塲圃皆不興地守地職諸役而卽使彊敵在境惟移民通財庶幾補救故食政不去而至於族師起徒遂人較役丘甸簡車輦牛馬凡防司徒而致司馬者皆一槪屏去蓋食不足以養眾則析骸易子聚益多累反不若因民以守所稱相保相比者之足以自固故曰去兵此去兵之政而未嘗於兵有去畱也兵不可去也又非曰使不足便是去也兵無不足時也嘗推其實政知夫子此言正老實經濟非虛誣者考古制軍法天子六軍其所徵之數祗不過七萬五千人而王畿千里實有五百十萬餘家以一家三口約計之其爲民而不爲兵者約數百倍於爲兵之數則民果能信是以一千五百數十萬之民而去此七萬五千之兵何不可也

若去食則並荒政之薄徵亦去之此易曉者然是去而不徵非徵之而又去也特民無信不立仍是難解集注無信則𨿽生而無以自立此立字何義至講師增曰無以自立於天地之間則此立字是立身之立百姓無信何難直立天地間此與士大夫較量品行必俯仰無愧作稍有間也然且集注又云寧死而不失信於民使民亦寧死而不失信於我則仍解民信不解不立又此一信字不專屬民又不專屬君且不知誰信矣曰君不信民焉能立國死固所不計耳

知及之仁不能守之凡十一之字原是一義時說以知仁屬學解以莊蒞屬民解則於十一之字作兩截矣包咸謂知能及治其官而仁不能守𨿽得之必失之此以之字屬官位解然以仁守官則與易系何以守位曰仁相合以莊涖官則與曲禮涖官行法相合至於動之稍礙矣惟顏特進云知以通其變仁以安其性十一之字俱指民言此似有見但其曰通變曰安性則反以知仁二字從民上見得與莊蒞動禮全於君身見莊禮者仍是兩截殊不知知足以及民卽知臨爲大君之宜仁足以守民卽天子不仁不保四海知仁在我不在彼也若正義兼包顏兩說而總曰此章論居官臨民之法則公然以官民分十一之字與時說兩截相去有幾經有極淺易處翻極艱晦不得鹵莽可猝遇者此等是也大來曰論語稽求篇引盧荷亭說皆以之字指有位言惟徐仲山謂及之是及民以下諸之字皆是民字卽曰守位亦守此有民之位耳

祼將於京集注謂諸侯助祭於京師此在禮原有之然如何助法當何時一來京自漢迄今並無問及者嘗考諸侯朝覲法唐虞四年一朝夏商五年一朝周六年一朝然猶疎逺不易至有一不朝再不朝三不朝之文豈又有助祭一條在朝覲外者然且朝覲必輪年而祭則大饗大祫頻年有之又且卜祭有月日必欲使六服諸侯同年同日而齊集於廟此必無之事故中庸宗廟序爵在祭統文王世子諸禮文皆指同姓內諸侯言是以鄭注序爵曰爵者公卿大夫也而集注添一侯字曰公侯卿大夫以至宋明陋學皆以異姓公侯伯子男當之此千古寃禮豈得以助祭二字再加枉斷也吾郡自張南士徐仲山後惟章泰占多學有敏識向曾諮及此泰占舉尙書數節請予審定大抵六服助祭惟開國一至如武王初定天下則天下諸侯咸來助祭武成所云丁未祀於周廟邦甸侯衛駿奔走執豆籩是也或王者建都則亦一至如成王創建東都親幸新邑則六服羣至康誥所云侯甸男邦采衛和見士於周洛誥所云王在新邑烝祭嵗王賔殺禋咸格是也外此則惟新君卽位一助祭耳如舜卽政祭舜宗廟虞書所云祖考來格虞賔在位羣後徳讓太甲承湯崩之後逾月卽位奠殯祭廟伊訓所云伊尹祠於先王侯甸羣後咸在是也然則助祭來京惟新君卽位可以一行開國建都仍是變禮耳尙書數節實盡之矣若其他別有引據則鄙見荒略請世之多學者再審之

賈誼新書謂門人學者舜何人也我何人也聖王之於禽獸也聞其聲不忍食其肉夫以西施之美而蒙不潔則過之者莫不睨而掩鼻

玉藻君子逺庖廚

管子小稱篇毛嬙西施天下之美婦人也此在吳越以前西子之名

法法篇云故春秋之記臣有弒其君子有弒其父者矣此二語似孟子臣弒其君者有之子弒其父者有之所本然此是舊時春秋非夫子春秋也則意封建之世多有此禍特夫子以前簡防總不傳耳先仲氏有云秦始郡縣後救全天下萬世多少君臣父子兄弟人倫之變此眞讀書論世之言

太甲篇若升髙必自下若陟遐必自邇

祭義文王之祭也事死者如事生

少儀士依於徳遊於藝

坊記以徳報怨則寛身之仁以徳報徳則民有所勸漢武詔十室之邑必有忠信三人同行厥有我師

女爲周南召南與孟子髙叟之爲詩作說詩解與漢劉歆傳或爲雅或爲頌注爲說也同

周公使管叔監殷孟子但言使管叔耳集注謂使管叔與蔡叔霍叔監其國不可解考經傳並無三叔共監殷事惟大誥書序有云三監叛然無可考據前儒說經者因春秋傳有周公痛二叔之不咸及管蔡啟商惎間王室語疑蔡叔亦同監殷而以叛誅者故孔安國注書序始云三監者管蔡與商而漢書作地理誌遂謂管蔡武庚三分鄘衛之地而各尹之以爲監卽尹也夫武庚殷也以武庚當三監之一則以殷監殷固已謬矣且管蔡未嘗分鄘衛也世家云封鮮於管封度於蔡而杜預謂管在滎陽世本謂汝南上蔡卽叔度封國則縦使兩叔果監殷亦斷無舎所封而分殷地者況霍叔則並無闌及者也其後鄭氏作詩譜據蔡仲之命謂霍亦流言因以霍代商竊補三數而前儒非之謂監殷流言本是兩事流言有霍而監殷何有是三監之說在前儒原無定解今但注使管而必攙蔡霍於其內豈別有據耶抑亦補孟子所闕失耶予向作此說未經考定近東歸艸堂蔡生詡萬復理此必請解監是何名三監是何數予仍以經考之周禮施典之官顯有牧監參伍殷輔六名牧藍以諸侯爲之參伍殷輔則以各國之大夫士爲之皆統制之官卽監官也史記作衛世家誤認監作輔有云武王恐武庚有賊心使管叔蔡叔傅相之夫傅相漢官置之諸侯王之國如所云膠東相長沙王傅者卽輔也未有二叔爲武庚輔者此正監殷本牧監之職而誤以殷輔當之之明證也蓋監是官名所以監視諸侯者然卽推諸侯爲之九州一千八百諸侯每州立方伯統領其事春秋傳謂之九伯王制除王畿謂之八伯尙書多方謂之胥伯然總謂之牧曲禮九州之長入天子之國曰牧是也乃自牧而下又有卒正連帥屬長三等官多方謂之小大多正自牧而上又有王朝之二伯一等官春秋傳謂之分陜之伯曲禮謂之五官之長之伯總監官也管叔之監祗是連帥正長僅監殷墟諸國者其官在牧下而周禮建牧之後卽繼曰立其監一似立監之名專指連帥正長三等官者然且三監之稱𨿽以三等得名顧自昔有之王制記商制雲天子使其大夫爲三監監於方伯之國國三人惟商制無二伯但以王大夫三人監方伯國而周制則特設二伯於王畿卽以連帥正長三等官襲三監之名不特其制在監殷前管叔與三叔俱不相干而且連帥正長合不下數十餘人所謂小大多正者而總名三監是初以三人爲三而繼卽以三等爲三多官稱三監一官亦得稱三監管不必蔡更何論有霍也每嘆讀書貴審核如此監字若不辧及便不知如此闗繋一似當時無此官者卽當時使監情事亦全然冒昧予乃因此更推之向疑康誥篇首四十八字與誥文不合定爲梓材王啟監以上之文而脫簡於康誥者然啟監監字正全篇要領而世仍不解卽孔安國謂開置監官亦不能實指今始悟監者卽此天子二伯諸侯九伯與方伯下卒正連帥屬長而統言之蓋是時監官之不振久矣惟監官不振故周公大振二伯之監親爲東徵所謂自陜以東周公主之東其職也乃卽封康叔於衛使以司冦爲長伯稱爲孟侯尙書傳謂孟者諸侯之長以叔時爲方伯故云而衛風賦旄丘詩序謂責衛伯不能修方伯連帥之職是衛侯實長伯卽方連也而於是大闡監法曰啟監曰自古王若玆監【晁錯如此讀蔡沈以玆句謬】曰已若玆監其諄諄監官若此故公告多方猶曰奔走臣我監重方連也洛誥成王畱周公猶曰監我士師工尊二伯也注經者曾注及一字與否予嘗恨三代事迹至宋一變天下學者皆知有武王封康叔周公避東郊召公辭官周公畱後諸事牢不可破若三叔監殷則尢百口不能爭者乃至周公使監周公命監兩大事爲東徵封衛營洛遷殷所終始而漢唐至今從無一人問及者不可嘆與

四書賸言補卷二

