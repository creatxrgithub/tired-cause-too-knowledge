

欽定四庫全書

大學本防

宋黎立武撰

大學一書學者皆以先儒更定錯簡爲據本防之述則因本文次序講尋厥防將以備考訂也

大學之道在明明徳在親民在止扵至善【親作新】

大學者大成之學也學記云知類彊立謂之大成是以化民易俗此大學之道也道亦大矣學所以明道也行道也豈小成哉故曰大成之學明徳者何在天曰命在人曰性率性曰道徳者得也五常具扵人其性得諸天其道得諸己虛靈內徹而輝光外著也明明徳者緝熙光明之義使內無間斷而明益徹外無壅蔽而明益著也新民者民同此性同此徳但气拘習染不能全其本然聖賢以道覺民使人知有此明徳變化气質洗滌習俗而新其徳蓋因其自有而覺之如因物之舊而新之也至善極至之理蓋指物則而言夫有物必有則乃理之至極者至眞而無僞至美而無惡至純而不雜至公平正直而無私詖邪枉善之至也然此極至之理根扵天性隠扵人心是爲至善之所何謂止有堅凝而無轉移誠存妄去在得其所而止之程子謂止扵至善反己守約是也夫明徳者天命之本然至善者天則之當然明明徳卽自明之道也新民卽明明徳於天下率仁興孝之類明民之道也止扵至善卽敬止止仁之類誠之道也通三要論之所謂至誠能盡其性則能盡人物之性誠而明也歟○又曰善之爲義至矣此書終始以之曰至善曰爲善曰不善曰僞善明乎此則一書大防昭然至善善之根於性者性仁也仁無有不善其本體仁而已其變體爲四端靜而成性存存是爲道體動而四端發見是爲道心道體不可名也惟於道心而識其端名之曰善何以驗之今人乍見孺子將入於井皆有怵惕惻隠之心物傷於彼情動於此微見其端而仁之體顯矣是乃出扵人之誠心而知性分所當然者也後章明止之義首之以止仁斯止善之大者以及止敬止孝止慈止信皆其變體也皆有物之則極至之理也誠中形外斯爲至善也歟彼爲不善者是違性也爲僞善者是賊性也是不誠之甚者試以木諭果核之仁中藏生意此至善也根萌華實各遂其性此爲善也天時地利人事之不齊枯瘁蠧蝕夭折之有害此不善也揠苗助長刻楮奪眞此僞善也惟能去不善戒僞善以止扵善則何往而不爲善哉故明乎善者所以誠乎身也大學之道在止至善止至善之道在誠其意而已夫性者心之主情者心之動而意者心所向也意之所向在謹厥初誠妄一分毫釐千里安危存亡之幾系焉要當覺之扵始萌復之扵未逺俾凡喜怒哀樂之發不離乎仁義禮智之端天則昭存動無妄矣由得其所止也蓋自帝王之傳心聖賢之立教大經大本舉不外此凡曰執中曰時中曰率性盡性曰擇處仁曰不違仁曰思誠曰閒邪存誠曰反身而誠曰持敬曰毋不敬曰擇善曰彊恕曰持志曰克念曰思無邪曰存心收放心曰不失赤子之心曰惟幾曰無冒貢於非幾皆是道也豈非善之至極而止得其所歟究而言之明明徳而止至善者建用皇極之道新民而止至善者防歸有極之道至矣哉

知止而後有定定而後能靜靜而後能安安而後能慮慮而後能得

上承三要存乎止下開八條存乎知道存乎止至善明道存乎致知下文所謂致其知知之至者正在乎此所謂不明乎善不誠乎身是也夫明新之在乎止至善者誠則明也止至善之存乎知止者明則誠也故於此首掲知止二字以及定靜安慮得之序乃一篇之樞要在易之艮思不出位之象也定則止扵其所靜則不擾於物安則成於自然慮則無妄於思得則無失於事故曰弗慮胡獲然苟不知所止則動而之妄安能有得故又曰慮善以動

物有本末事有終始知所先後則近道矣

物有本末指心身家國天下而言事有終始指格致誠正修齊治平而言由心身而推之天下自本而末也由平治而遡之格物終必有始也先字總下六先後字總下七後行之則盡道知之則近道也道者總三要八條言之所謂大學之道也

古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物格而後知至知至而後意誠意誠而後心正心正而後身修身修而後家齊家齊而後國治國治而後天下平

格物卽物有本末之物致知卽知所先後之知蓋通徹物之本末事之終始而知用力之先後耳夫物孰有出於身心家國天下之外者哉天下之本在國國之本在家家之本在身身之主在心心之發爲意此物之本末也誠而正正而修修而齊齊而治治而平此事之終始也本始先也末終後也而曰知所先後者其究在乎知止而已然是道也或生而知之或學而知之其知一也今於物必曰格於知必曰致者何哉詩雲天生蒸民有物有則物之本存乎有物之則不格則不能知有物之則存乎止善不致其知則不能得所止也旣曰天下平又曰平天下而此首曰明明徳於天下者合明明徳新民言之蓋以道覺民之事使斯民止於善興於徳昭然化之猶日月有明容光必照物物皆被其輝光此則新民之道而治平之要務也

自天子以至於庶人壹是皆以修身爲本其本亂而末治者否矣其所厚者薄而其所薄者厚未之有也天下國家之本在身故掲一言曰壹是皆以修身爲本是爲八條總防所謂格物致知誠意正心乃修身中事而齊家治國平天下又修身所推也中庸以率性爲道修道爲教而九經亦自修身始本末云者非謂重本輕末也枝葉華實所謂末也然皆本根之發見未有本丰而末不茂者未有薄於本而能厚於末者本正則末治矣

此謂知本此謂知之至也

知物之有本在於修身知修身之道在於誠意以正其心知誠之在乎止至善知止至善之在乎知所止可謂知之本可謂知之至也經曰欲誠其意者先致其知自知止以下發明格物致知之義已盡下章先掲誠意一條繼之此知至而後意誠之序也

所謂誠其意者毋自欺也如惡惡臭如好好色此之謂自謙故君子必愼其獨也小人閒居爲不善無所不至見君子而後厭然揜其不善而著其善人之視己如見其肺肝然則何益矣此謂誠於中形於外故君子必愼其獨也曽子曰十目所視十手所指其嚴乎富潤屋徳潤身心廣體胖故君子必誠其意

毋自欺三語誠意之鍼砭也人心天理自有當然之則要在審其善惡之幾而明取舎如惡臭好色之於人出於好惡之眞在得所好去所惡則已有自謙毋自欺也彼小人者孰不知善之當爲哉然爲不善者往往知誘物化明知不善而故爲之又懼人之議已也僞爲之善以揜之人不可欺也心可欺乎哉獨者非止閒居屋漏之謂意之初萌人不知己獨覺之時也意動而敬以直內凜乎指視之甚嚴者君子而時中也意肆而事見於外了然肺肝之如見者小人而無忌憚也然則欺事未著扵人已相形之時欺心或萌扵意必固我之際則首言毋者得不戒其欺於自兩言必者得不嚴其愼於獨哉富潤徳潤心廣體胖此誠中形外之驗誠其意所謂誠之也誠於中形於外此卽誠形著明動變之道蓋由愼獨之功造乎誠者之域矣中庸以誠爲本亦扵首章明愼獨之意【心身家國章皆兼修齊治平舉其目惟誠意章單舉於此亦以心身家國天下皆本於誠故也○所引曽子曰或謂曽晳之言】

詩云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子終不可諠兮如切如磋者道學也如琢如磨者自修也瑟兮僩兮者恂栗也赫兮喧兮者威儀也有斐君子終不可諠兮者道盛徳至善民之不能忘也詩云於戲前王不忘君子賢其賢而親其親小人樂其樂而利其利此以沒世不忘也此章明篇首大學之道按孔業子孔子觀詩喟然嘆曰吾於淇澳見學之可爲君子也竹之爲物中虛外直諭君子之誠中形外也切磋以學言琢磨以自修言誠於中也瑟僩之著於恂栗赫喧之見於威儀形於外也不諠不忘者盛徳至善入人也深君子小人各得其所又以道覺民之功也篇首以一言總三要故曰徳曰民曰善兼舉焉

康誥曰克明徳太甲曰顧諟天之明命帝典曰克明峻徳皆自明也

三要之首曰明明徳此三引書明之於明徳曰克於明命曰顧諟於峻徳曰克明終之曰皆自明也然則人之明明徳者可不致其力乎惟求諸自而已自卽愼獨之謂

湯之盤銘曰苟日新日日新又日新康誥曰作新民詩曰周𨿽舊邦其命維新是故君子無所不用其極此節爲親民言之言新民而加以作實在上之人興起之盤銘日新云者謂舊染污俗洗而新之若澡身也舊邦新命云者謂因民性善而新其徳非能有加也故二者取義如此結文曰君子無所不用其極此建用皇極之道也君民一極耳其性同故其徳同民徳之新孰其新之由我之自明耳亦曰立我烝民莫匪爾極皆至善之謂

詩云邦畿千里惟民所止詩云緡蠻黃鳥止於丘隅子曰於止知其所止可以人而不如鳥乎詩云穆穆文王於緝熙敬止爲人君止於仁爲人臣止於敬爲人子止於孝爲人父止於慈與國人交止於信

曰止於至善曰知止大學一書之樞要也故此章明止之義甚備取義邦畿之止丘隅之止謂民與物各得其所而爲歸宿也復引夫子之言曰於止知其所止又在乎致知而知所止焉於艮有之艮其止止其所也所者何曰王敬作所敬所以入誠斯文王所止也止得其所故穆穆言其深逺緝則續續則無息熙則明明而愈廣文王我師也人倫物理皆吾性分所固有四端萬善皆吾天則所當然不誠無物何有於物則哉君止仁臣止敬子止孝父止慈交止信皆以止言者一本於誠而已誠則不離其所所謂思不出位也五倫之目此著其三餘二述諸齊家章其義互見

子曰聽訟吾猶人也必也使無訟乎無情者不得盡其辭大畏民志此謂知本

自篇首大學之道句而釋之以序則格物致知誠意三條當著於此然自物有本末至修身爲本百六十餘言於物格而後知至其說已盡繼之以誠意章於知至而後意誠其序甚明詳於前而略於後故此不復條釋獨掲此謂知本一語而引聽訟無訟明之三條之義融貫無遺矣自明而誠言之則物格知至而後意誠自誠而明言之則至誠爲能盡人物之性夫聽訟而得其情者誠求之也民不敢矯情飾辭以欺其上心恱誠服而至無訟者誠應之也上以誠求下以誠應曽子嘗曰如得其情則哀矜而勿喜誠之至也夫修身本也誠者又修身之本也知之至者莫尙乎此故曰此謂知本

所謂修身在正其心者身有所忿懥則不得其正有所恐懼則不得其正有所好樂則不得其正有所憂患則不得其正心不在焉視而不見聽而不聞食而不知其味此謂修身在正其心

心身之主也忿懥恐懼好樂憂患要非喜怒憂懼之正者其發諸身皆本諸心往往爲事所動爲境所遷謬迷當然之則故爾無是四者本心之正存焉一或有之鮮得其正甚者失其本心矣然人苦不自覺故以人所常自覺者明之凡目之於色耳之於聲口之於味人心所同者其或視不見聽不聞食不知味豈非誠之不存而心失其正也歟

所謂齊其家在修其身者人之其所親愛而辟焉之其所賤惡而辟焉之其所畏敬而辟焉之其所哀矜而辟焉之其所敖惰而辟焉故好而知其惡惡而知其美者天下鮮矣故諺有之曰人莫知其子之惡莫知其苗之碩此謂身不修不可以齊其家

修身之道不止五者此則對齊家言之人指家之人之猶於其謂我也夫親愛賤惡當其情可也畏敬哀矜盡其道可也接下宜無敖勤物宜不惰方人人思得其分願於我於我之所處何如也而辟焉可乎辟猶言邪辟頗辟肆意所爲而不合乎人心天理當然之則過與不及皆謂之辟一家之內物情不齊施得其宜躬帥以正乃所以齊之也五者之下旣以好惡總之好惡之下又以諺語諭之謂溺愛而事姑息者不知子之惡爲可憂是好而忘其惡也惡勞而惰力穡者不知苗之碩爲可美是惡而忘其美也二諭所以甚言好惡之辟身者家之則也其身不正𨿽令不從何以行於家

所謂治國必先齊其家者其家不可教而能教人者無之故君子不出家而成教於國孝者所以事君也弟者所以事長也慈者所以使眾也康誥曰如保赤子心誠求之𨿽不中不逺矣未有學養子而後嫁者也

孝弟慈所以修身而教於家也孝事君弟事長慈使眾所以推之治國而教於國也引書如保赤子而曰心誠求之大學言誠此最深切著明處愚夫婦之所能知能行蓋良知良能也其於誠明之道亦暗合矣苟擴充之所謂惟天下至誠能盡其性則能盡人物之性無二道也實自誠意始○又曰治平章言孝弟慈仁讓忠信與夫恕藏乎身義以爲利道在絜矩曰愼徳曰寶善皆物則也皆所止之善而明明徳之著見於家國天下所以新民者也

一家仁一國興仁一家讓一國興讓一人貪戾一國作亂其機如此此謂一言僨事一人定國

仁讓貪戾承上文孝弟慈言之家之於國此作則彼應一言系乎興喪一身系乎安危至爲神速故以機言之機者意爲之始而善惡之幾也此機之發在我而已可不愼哉

堯舜帥天下以仁而民從之桀紂帥天下以而民從之其所令反其所好而民不從是故君子有諸己而後求諸人無諸己而後非諸人所藏乎身不恕而能諭諸人者未之有也

此一節乃修身之事而系之齊家章蓋承上文一人定國衍而伸之也仁以仁讓言暴以貪戾言民惟好是從者不從其令而從其意也意之誠不誠仁暴異焉堯桀分焉吁可畏哉一貫之傳悟於一惟忠恕二字體用兼該此書於此掲出恕義有諸己無諸己皆盡己之道所謂忠也恕本以推己言此以藏乎身言之者兼忠也子貢嘗求一言以終身夫子止語之恕而曰己所不欲勿施於人其後子貢有謂我不欲人之加諸我吾亦欲無加諸人則曰非爾所及蓋知恕而未知忠也無忠何以行恕聖門之教引而不發欲學者深造自得之

故治國在齊其家詩云桃之夭夭其葉蓁蓁之子於歸宜其家人宜其家人而後可以教國人詩云宜兄宜弟宜兄宜弟而後可以教國人詩云其儀不忒正是四國其爲父子兄弟足法而後民法之也此謂治國在齊其家桃夭周南之詩正始之道系焉是爲齊家之首若夫同父之人同胞之子孩提親愛出於天性妻子具而情漸薄支派衍而分日疏詎知其初一人之身哉友恭之道又齊家所重者儀所以取法是在此身爲人之父子兄弟俱盡其道而已宜主和不忒主肅和以教國人肅以正四國兼濟之道所引三詩卽文王刑於寡妻至於兄弟以禦於家邦也

所謂平天下在治其國者上老老而民興孝上長長而民興弟上卹孤而民不倍是以君子有絜矩之道也所惡於上毋以使下所惡於下毋以事上所惡於前毋以先後所惡於後毋以從前所惡於右毋以交於左所惡於左毋以交於右此之謂絜矩之道

上章言孝事君弟事長慈使眾此章言老老長長卹孤而民興家國天下有出三者之外哉大學發明絜矩之義蓋物則之公道器之合使人有所持循而求聖賢心法以已度物曰絜爲方之則曰矩上下四方均齊方正矩之至用也道者忠恕而已矣盡己盡人至誠合內外之道止至善者以之

詩云樂只君子民之父母民之所好好之民之所惡惡之此之謂民之父母詩云節彼南山維石巖巖赫赫師尹民具爾瞻有國者不可以不愼辟則爲天下僇矣詩云殷之未喪師克配上帝儀監於殷峻命不易道得眾則得國失眾則失國

承上六者所惡而言爲君子者當同民之好惡若保赤子心誠求之故曰民之父母夫賢者民之所同好不賢者民之所同惡惟用賢可以得民無若尹氏之不平惟得民可以永命厥有殷監之不逺

是故君子先愼乎徳有徳此有人有人此有土有土此有財有財此有用徳者本也財者末也外本內末爭民施奪是故財聚則民散財散則民聚是故言悖而出者亦悖而入貨悖而入者亦悖而出

承上得眾失眾而明理財之道在乎得民得民之道在乎愼徳以徳本言卽修身爲本之義以財末言則外本內末以致爭奪之興聚散之失出入之悖又與前本末治亂厚薄之說相應

康誥曰惟命不於常道善則得之不善則失之矣楚書曰楚國無以爲寶惟善以爲寶舅犯曰亡人無以爲寶仁親以爲寶

合前二節三引經傳以終其意而歸之善篇首言止於至善誠意章言小人之不善僞善淇澳章言盛徳至善至此又言善不善之得失與所寶者善人善一也或以誠中言或以形外言或以己言或以人言明與新同所止也曰惟善爲寶曰仁親爲寶二寶字又因上貨財論之以明輕財重徳之意

秦誓曰若有一个臣斷斷兮無他技其心休休焉其如有容焉人之有技若已有之人之彥聖其心好之不啻若自其口出寔能容之以能保我子孫黎民尙亦有利哉人之有技媢疾以惡之人之彥聖而違之俾不通寔不能容以不能保我子孫黎民亦曰殆哉惟仁人放流之迸諸四夷不與同中國此謂惟仁人爲能愛人能惡人見賢而不能舉舉而不能先命也見不善而不能退退而不能逺過也好人之所惡惡人之所好是謂拂人之性菑必逮夫身

此一節又明用賢之可以得民一賢用而眾賢隨一不肖用而眾賢違如上所謂師尹之任尢所當愼人才有眞賢否人心有公是非好善惡不善當通天下好惡之公此仁人之事也其或賢不能舉勉循眾心之所向而舉之又不先命以事任如晉平公之尊亥唐天職弗共也或不善不能退知畏淸議之不與而退之猶循習其過舉如秦之誅商鞅苛法固在也是皆不能通天下之好惡豈仁也哉○又曰此書以好惡言至於六七善與不善在乎知所止好善惡惡在乎意之誠誠意章惡臭好色之諭專以盡其性言之其後曰好知惡惡知美曰所令所好曰民好好民惡惡兼盡己之性盡人之性言之蓋至於好所惡惡所好則拂人之性而盡己盡人兩失之矣噫是不誠也於止善何有哉

是故君子有大道必忠信以得之驕泰以失之生財有大道生之者眾食之者寡爲之者疾用之者舒則財恆足矣仁者以財發身不仁者以身發財未有上好仁而下不好義者也未有好義其事不終者也未有府庫財非其財者也

此節又明理財在乎得民大公至正之道得之忠信者誠也失之驕泰者不誠也與上得眾失眾善不善之得失相應生財亦有大公至正之道四焉其或輕財以發身或危身以徇貨此則仁不仁之分上仁則下義民旣知義孰不畢力於所事者凡府庫惟正之供何莫非民之出所謂未有義而後其君者也○曾子論毅之士任重道逺而歸之仁然則身斯道之傳豈不以仁爲己任是書也一言以蔽之曰仁蓋一貫忠恕之全體盡己盡物之全能內聖外王之道也止善之中仁其大者始之以君止仁以至興仁也率仁也仁親也如是爲仁人如是爲仁者又終之以上好仁皆以君道言之於國曰治使民興仁也以機言者下之人感發於孝弟慈之化興起其良心如機之速何有乎不治於天下曰平所以仁民也以矩言者上之人求賢以安之富民而教之同好惡通願欲若矩之爲方何有乎不平皆仁之事也然有誠焉誠中形外而則動則化機之神也心誠求之而不中不逺矩之妙也寔自誠意始仁誠兩盡大學之能事畢矣

孟獻子曰畜馬乘不察於雞豚伐冰之家不畜牛羊百乘之家不畜聚斂之臣與其有聚斂之臣寧有盜臣此謂國不以利爲利以義爲利也長國家而務財用者必自小人矣彼爲善之小人之使爲國家菑害並至𨿽有善者亦無如之何矣此謂國不以利爲利以義爲利也章末又合用人理財而論之謂用賢則以得民爲先用小人則以聚財爲急此義利之判治亂之分若孟獻子誠賢矣誠意章謂小人閒居爲不善無所不至見君子而後揜其不善而著其善此所謂爲善之小人非惡其爲善也惡其不誠也夫君子有誠以欺爲恥小人飾僞以欺爲能彼小人者苟有不義之名則人棄之矣惟其矯飾僞善足以盜名欺世有國家者謂其爲善而進之一售其欺則患得患失將無所不至其流毒稔禍有不可救藥者矣此章於義利之界君子小人之辧最詳而其終也以意之不誠爲深戒有國家者可不謹諸

大學本防

