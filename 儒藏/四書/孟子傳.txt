

欽定四庫全書

經部八

孟子傳

四書類

提要

【臣】等謹案孟子傳二十九卷宋張九成撰九成字子韶自號無垢居士其先開封人徙居錢塘紹興二年進士第一授鎭東軍簽判歷宗正少卿兼侍講權刑部侍郎忤秦檜誣以謗訕謫居南安軍檜死起知溫州丐祠歸卒贈太師崇國公諡文忠事迹具宋史本傳案宋史藝文志載九成孟子拾遺一卷今附載橫浦集中又文厭通考載九成孟子解十四卷朱彜尊經義考注云未見此本爲南宋舊槧實作孟子傳不作孟子解又盡心篇已佚而告子篇以上已二十九卷則亦不止十四卷蓋通考傳寫誤也九成之學出於楊時又喜與僧宗杲遊故不免雜於釋氏所作心傳日新二錄大抵以禪機詁儒理故朱子作雜學辧頗議其非惟注是書則以當時馮休作刪孟子李覯作常語司馬光作疑孟晁說之作詆孟鄭厚叔作藝圃折衷皆以排斥孟子爲事故特發明義利經權之辯著孟子尊王賤霸有大功撥亂反正有大用每一章爲解一篇主於闡揚宏防不主於箋詁文句是以曲折縱橫全如論體又辯治法者多辯心法者少故其言亦切近事理無由旁涉於空寂在九成諸著作中此爲最醇至於艸芥冦讐之說謂人君當知此理而人臣不可有此心觀其眸子之說謂了與眊乃邪正之分不徒論其明暗又必有孟子之學識而後能分其邪正尢能得文外防防金王若虛滹南老人集有孟子辯惑一卷其自述有曰孟子之書隨機立敎不主故常凡引人於普地而已司馬君實著所疑十餘篇蓋淺近不足道也蘇氏解論語與孟子辧者八其論差勝又細味之亦皆失其本防張九成最號深知者而復不能盡如論行仁政而王王者之不作曲爲防諱不敢正言而猥曰王者王道也此猶是鄭厚叔輩之所見至於對齊宣湯武之問辧任人食色之惑皆置而不能措口云云蓋於諸家注中獨許九成而尙有所未盡慊不知行仁政而王之類文義分明九成非不能解特以孟子之意欲拯當日之戰爭九成之解則欲防後世之僣亂𨿽郢書燕說於世道不爲無益至於湯武放伐任人食色闕其所疑正足見立說之不茍是固不足爲九成病也乾隆四十六年五月恭校上

總纂官【臣】紀昀【臣】陸錫熊【臣】孫士毅

緫校

官【臣】陸費

墀

欽定四庫全書

孟子傳卷一

宋張九成撰

梁惠王章句上

孟子見梁惠王王曰叟不逺千里而來亦將有以利吾國乎孟子對曰王何必曰利亦有仁義而已矣王曰何以利吾國大夫曰何以利吾家士庶人曰何以利吾身上下交徵利而國危矣萬乘之國弒其君者必千乘之家千乘之國弒其君者必百乘之家萬取千焉千取百焉不爲不多矣茍爲後義而先利不奪不饜未有仁而遺其親者也未有義而後其君者也王亦曰仁義而已矣何必曰利

嘗思習俗之移人也甚矣哉自堯舜三代以來上自朝廷君相下及於比閭族黨無非以仁義爲言而談利之說寂然故當帝堯之時洪水之患亦大矣堯止付之一官而百姓不親五品不遜則命契敬敷五教剛而無虐簡而無傲命夔【闕】

牛桃林之野以示其不得已

重民五教惇信明義崇徳報功不敢少怠焉豈聞以利爲言乎哉帝王之道所以能用【闕】

者以仁義爲主也自大雅降而爲國風王者之迹熄至於春秋取郜大鼎以璧假田利門一開仁義亡矣齊桓晉文糾合諸侯尊奬王室夫豈不韙而管仲舅犯先軫其心皆本於利特借仁義以爲名如曰求諸侯莫如勤王是所以勤王者意在於求諸侯也又曰伐原示之信大搜示之禮作執秩以正其官且曰一戰而霸文之教也是其所以大搜伐原者意在於霸也誠意安在哉此風旣扇時君世主波蕩從之君臣之間無復以仁義爲言而權譎詭詐公言之而不恥良可鄙也故或以曽西比子路則蹙然而不敢當以比管仲則艴然而不悅而董仲舒之曰仁人者正其不謀其利明其道不計其功偉哉斯言也風流至於孟子頽敝滋甚𨿽求如五霸假仁義亦不復見商鞅方以利爲說取重於秦孫臏方以利爲說取重於齊蘇秦張儀方以利爲說取重於六國爲人君者非利則不聞爲人臣者非利則不談朝縱暮橫左計右數以進取爲防以殺戮爲效韓魏割地齊楚敗績燒夷陵取鄢郢前日虜公子申後日虜公子卬坑長平四十萬塹伊闕二十四萬朝廷之上鄕閭之間往來遊說之士無不以此借口嘵嘵喞喞喧宇宙而凟乾坤者無非利而已矣是以攘奪成風兵戈連嵗天下之人欲息肩而不得孟子深見天下之心思脫攘奪兵戈之苦而復見聖王之治乃舉帝王之心卽仁義之說以防齊梁之間使其說一行天下無事矣二帝三王之道可興於旦暮而禽獸之心魚肉之苦可轉而入君子之塗太平之地惜乎習俗深入未易磨濯而眾楚人之咻未易力行也竊以太史公孟子傳並趙岐之說考之孟子事齊宣王宣王不能用適梁今曰見梁惠王者是不得志於齊至梁而見惠王也及以司馬公年譜攷之孟子見惠王時周顯王三十六年秦惠文王二年梁惠王三十四年齊威王四十三年是時宣王猶未卽位也而孟子之書敍見梁惠王於前而齊宣王之問乃居其後疑傳之失而年譜爲可信也夫孟子足迹方接於梁惠王未及一話一言首以利吾國爲問自後世觀之豈不鄙陋而惠王安意恬然不以爲恥余以是知習俗之成君臣上下不以此言爲恥也孟子直指其利心而格去之曰王何必曰利使其平昔措心積慮邪欲顚倒處一切破散乃徑示之曰亦有仁義而已矣其幾豈不敏哉然惠王平時之念慮者利朝廷之獻替者利遊談過客之所以恐喝捭闔者利是惠王耳目之所觀聽心思之所鉤索家庭之所晏語臣下之所講究者無非利而已矣孰爲利若曰彼地可取彼兵可殺吾之所以固其圉而彼不得安者此術也彼之所以爲此謀而吾不可不報者此術也其意大抵欲覆人之宗社而大我之國家欲殺人之生齒而壯吾之兵勢此商君所以取重於秦孫臏所以取重於齊而蘇秦張儀所以車馳轂擊頤指气使橫鶩於諸侯之上也今曰何必曰利則耳目思慮與夫家庭臣下之說商君孫臏蘓秦張儀之說一切無用矣顧惠王利心旣深而輔之者又眾爲之說者又多則一語之下𨿽足以格其利心於俄頃之間而念慮獻替與夫恐喝捭闔之所以賊其心者恐未易掃除也孟子於是力排而深救之曰王曰何以利吾國此論一唱則大夫效之必曰何以利吾家士庶人效之必曰何以利吾身上下惟利是趨而不聞仁義利門一開禍其可勝言哉利吾國之說不已必至於弒萬乘之國如夷羿猶未足以逞其欲也利吾家之說不已必至於弒千乘之君如齊崔子猶未足以逞其欲也利吾身之說不已必至於如陳勝奮臂一呼以滅秦宗社猶未足以逞其欲也嗚呼千乘之家取足於萬乘之國百乘之家取足於千乘之國亦不爲不多矣何苦至於弒君而犯天下之大惡名哉茍爲後義而先利不簒奪則其心無從饜足此理之自然也嗚呼利心如此其酷凡爲人君者豈忍聞此而自賊其身爲人臣子者豈忍談此而使其君受簒弒之辱哉如此則凡以利爲言者皆不忠之臣而意在於簒奪者也使此說行則商君孫臏蘇秦張儀之說一皆磨滅而天下庶幾脫攘奪兵戈之苦而有安居樂業之期矣利路旣扼妄念邪說一己掃除孟子又恐惠王失其憑依憔悴無聊而不知其所歸也然後示其所入之路其路安在曰未有仁而遺其親未有義而後其君者是也夫利心旣生𨿽世子至於弒其君如楚商人者如蔡般者遺親後君乃至於此若利心不見仁心自生仁心之中事親而已矣義心自生義心之中事君而已矣天下相率而爲仁義則耳目之所觀聽心思之所鉤索家庭之所晏語臣下之所講究者一以仁義爲言藹然肅然如四時之造化如天地之覆育二帝三王之道可見於旦暮禽獸之心魚肉之苦可轉而入君子之途太平之路矣孟子言此未終不知其開陳之際惠王何所警發乃不俟其語終遽然嘆曰仁義而已矣何必曰利觀此一語昔也惠王在顚倒之塗今也惠王在坦平之路昔也惠王在矛防干戈之地今也惠王在春風和气之中惜乎道不勝欲不能終孟子之意而使當日警發之機不得少施此仁人君子所以爲之嘆息焉

孟子見梁惠王王立於沼上顧鴻鴈麋鹿曰賢者亦樂此乎孟子對曰賢者而後樂此不賢者𨿽有此不樂也詩云經始靈臺經之營之庶民攻之不日成之經始勿亟庶民子來王在靈囿麀鹿攸伏麀鹿濯濯白鳥鶴鶴王在靈沼於牣魚躍文王以民力爲臺爲沼而民歡樂之謂其臺曰靈臺謂其沼曰靈沼樂其有麋鹿魚鱉古之人與民偕樂故能樂也湯誓曰時日曷喪予及女偕亡民欲與之偕亡𨿽有臺池鳥獸豈能獨樂哉

余讀孟子見其對梁惠王以何必曰利之言何其嚴也及其對齊宣以今之樂好貨好色好勇之問與夫對惠王以鴻鴈麋鹿之問又何其寛也且今之樂非利乎好貨非利乎好色好勇非利乎臺池鳥獸非利乎是何抑其爲利之問而開其好利之實也曰此孟子之所以爲大人也夫以利爲言者是不卹天下而專利於一己也是不卹鄰國而專利於一國也是不卹人民而專利於一時也當時所謂利者蓋出於此此孟子所以深辟之且夫今之樂與夫好色好貨好勇臺池鳥獸常人之所同樂也使其好樂與百姓同之好貨好色好勇好臺池鳥獸與百姓同之有何不可是豈專於一己專於一國專於一時也哉亦豈得與當時之所謂言利者同乎深明此理然後可以讀孟子之書夫惟宮室臺榭陂池侈服以殘害於爾萬姓此紂之所以得罪於天下也矢魚於棠築臺於郎築臺於薛此春秋之所書以爲警戒也今惠王不畏先王不顧禮法而顧鴻鴈麋鹿謂孟子曰賢者亦樂此乎使後世自好之士當此時也必將舉商紂故事春秋聖筆以塞其源今乃對之曰賢者而後樂此以是知孟子之所以爲大人蓋與人同而後世之士其衛道太嚴而使人無爲善之路也夫當其顧鴻鴈麋鹿謂孟子賢者亦樂此乎其顧處與樂處卽文王靈囿也孟子曰賢者而後樂此者指其顧處與樂處言之非謂鴻鴈麋鹿而已矣惠王用之而不知其所自來止墮於鴻鴈麋鹿中而已惟賢者知其所自來故與百姓鳥獸同樂其樂焉不賢者徒知以鴻鴈麋鹿爲樂而不知與百姓鳥獸同其樂此所以爲桀爲紂爲春秋之所書也文王得百姓之所自來以此樂而動百姓則庶民攻之不日成之經始勿亟庶民子來夫何以使民樂事勸功如此哉則以文王以其所以樂者動百姓之樂故民樂之如此也以此樂而動鳥獸則麀鹿攸伏麀鹿濯濯白鳥鶴鶴於牣魚躍夫何以使鳥獸虫魚優防怡愉如此哉則以文王以其所以樂者動鳥獸虫魚之樂故動物樂之如此也余涵泳至此乃信夫奏簫韶而鳯凰來舞干羽而有苗格傅說應髙宗之夢金縢啟成王之占皆不足怪也惟桀止知物之爲樂而不知吾之所以爲樂者與夫百姓虫魚之所以爲樂者此所以民欲與之偕亡也豈非文王自百姓虫魚樂中行而桀乃由百姓虫魚憂中往此其所以生禍也歟謂其臺曰靈臺謂其沼曰靈沼豈不以文王百姓與夫虫魚之精神鼓舞盡在於此地乎惟人萬物之靈是萬物亦有靈而人爲之最亶聰明作元後是人者萬物之靈而元後又爲人之最同此一靈則以我此靈以及人人其有不樂乎以我此靈以及物物其有不樂乎何則同此一靈故也由此推之則暴殄天物暴虐蒸民豈特不知人物之靈而紂之所以爲靈亦已淪胥矣可勝惜哉然則何謂靈第熟味顧處與樂處思所謂樂此者指何事而言然後識孟子之防而知文王之所以動百姓昆虫也

梁惠王曰寡人之於國也盡心焉耳矣河內凶則移其民於河東移其粟於河內河東凶亦然察鄰國之政無如寡人之用心者鄰國之民不加少寡人之民不加多何也孟子對曰王好戰請以戰諭塡然鼓之兵刃旣接棄甲曳兵而走或百步而後止或五十步而後止以五十步笑百步則何如曰不可直不百步耳是亦走也曰王如知此則無望民之多於鄰國也不違農時谷不可勝食也數罟不入洿池魚鼈不可勝食也斧斤以時入山林材木不可勝用也谷與魚鼈不可勝食材木不可勝用是使民養生喪死無憾也養生喪死無憾王道之始也五畝之宅樹之以桑五十者可以衣帛矣雞豚狗彘之畜無失其時七十者可以食肉矣百畝之田勿奪其時數口之家可以無饑矣謹庠序之教申之以孝悌之義頒白者不負戴於道路矣七十者衣帛食肉黎民不饑不寒然而不王者未之有也狗彘食人食而不知檢塗有餓莩而不知發人死則曰非我也嵗也是何異於刺人而殺之曰非我也兵也王無罪嵗斯天下之民至焉

余甞讀易至咸卦未甞不廢書而嘆也嗚呼咸感也天地感而萬物化生聖人感人心而天下和平咸之爲用如此而其要則在於以虛受人而其卦之象乃山上有澤夫山上有澤以虛受人之象也天下之患莫大於自滿其心而天下之善莫大於自虛其心自滿則善言不入自虛則過惡不畱梁武飯蔬持戒累然枯槁以此自滿而謂古人不及觀其答賀琛書曰若指朝廷我無此事又有變一爲數種治一菜爲數十味之語其愎如此善言安可入乎此其所以敗也天下之可諱者莫如桀紂而漢髙祖使蕭何下獄乃曰我不過爲桀紂主又問周昌曰我何如主也昌曰陛下桀紂主也髙祖乃大笑夫惟梁武自聖故終有侯景之禍髙祖不自欺此所以五年而成帝業而好謀能聽從善納諫後世鮮儷者以得虛受之象也孟子以此道而遊齊梁之間梁惠在位五十二年考孟子所見之時在位尙有十八年然今孟子與梁王語止一二段而與齊宣王酬酢應對幾於半部何孟子拳拳事宣王而不屑意於梁惠也觀此所問乃知孟子所以不畱者以惠王自滿無感人之道也何以言之觀其言曰寡人之於國也盡心焉耳矣說者曰焉耳者懇切之辭可謂當矣論其所得盡心者不過移粟河內移民河東而已夫天生民而立之君豈止於移粟而已哉此特濟急之一術耳亦何足置之齒牙且以爲察鄰國之政無如寡人之用心者是其所謂卹民者至此極矣嗚呼此尙可與言乎若夫宣王則不然好今之樂好貨好色好勇皆天下之鄙論而宣王罄盡底蘊發露陳述而言我之病在此此亦幾於髙祖之豁逹矣此孟子所以眷眷而不去也然則士君子之出處其可不以孟子爲凖乎余竊考惠王乃以移粟末事爲卹民之大想見其平時視民如艸芥故自以此一事爲過當也五十步之論其至矣乎然其論曰寡人之民不加多此意亦可尙矣不知其所謂多者欲民之歸往耶抑亦民多則戰士多耶使其意如後之說則在所不答使其意欲民之歸往此豈可不盡告之乎孟子不肯以吾君爲不能而責難於君者也挽而進之於王道亦可謂善引其君矣又曰不違農時谷不可勝食是惠王嘗無故役民而違農田之時矣又曰數罟不入洿池魚鼈不可勝食是惠王嘗竭澤而漁而用宻网以取魚矣又曰斧斤以時入山林材木不可勝用是惠王嘗非時營築以暴殄天物矣儻農時不違數罟不入斧斤以時則谷食魚鼈材木旣足以養生又足以送死養生送死皆得其所民心爲如何哉此王道之始也然而王道不止於此其上又有事焉行王道而至於養老則忠厚之風成而行葦之詩作矣何謂養老五畝之宅樹之以桑則非帛不暖如年五十者無憂矣雞豚狗彘無失其時則非肉不飽如年七十者無憂矣百之田勿奪其時則數口之家仰事俯育無憂矣謹庠序之教申之以孝悌之義則老者如吾父長者如吾兄而頒白者於道路無負戴之憂矣行王道而使老者皆安有衣有肉有食有代其勞者則雍穆之風和平之狀可知也余甞求王道而不知所向讀至此乃知所謂王道者其忠厚和樂乃至於此也使一國如此行則鄰國聞之老者長者少者貧乏者苦徵役者皆悅而願歸之矣又何患民之不多哉孟子此對可謂舉网提綱挈裘振領矣柰何惠王習气不除邪說猶在私意方熾而不能行此道也悲夫孟子旣以王道引之矣乃卽當時之獘政而告之曰今狗彘食人食而不知檢是惠王有苑囿之好也野有餓莩而不知發是惠王靳於賑濟也且夫嵗之所以凶以和气不生也和气所以不生者以吾心術不得其道而政令有拂於民也此豈非惠王之過乎今民至於餓死乃歸咎於凶嵗知本者固如是乎儻使惠王知嵗之所以凶者由吾心術之不正政令之不臧而舉孟子之說次第而行之眞所謂民歸之如水之就下沛然誰能禦之者也然終不聞惠王行之此吾所以痛斯文之不興也

梁惠王曰寡人願安承教孟子對曰殺人以梃與刃有以異乎曰無以異也以刃與政有以異乎曰無以異也曰庖有肥肉廐有肥馬民有饑色野有餓莩此率獸而食人也獸相食且人惡之爲民父母行政不免於率獸而食人惡在其爲民父母也仲尼曰始作俑者其無後乎爲其象人而用之也如之何其使斯民饑而死也惠王立二年敗韓於馬陵敗趙於懷齊敗我於觀五年爲秦所敗六年伐宋九年敗韓於澮與秦戰秦敗我於少梁虜公孫痤十年伐趙十六年侵宋十七年與秦戰於元裏秦取我少梁圍趙邯鄲十八年防之其好戰如此視民爲何等艸芥哉夫聖王之學自致知格物以至爲天下國家其本在於民而已矣夫人者天地之徳陰陽之交鬼神之防五行之秀气豈可不保防愛惜而戕賊殘毀之如此哉孟子深痛斯民之不幸不死於兵則死於政乃因惠王有承教之願所以極力言獘政之害民也然世之人莫不知梃與刃之能殺人矣而不知政之能殺人也孟子學自聖門直而不倨曲而不詘其言宛轉回旋使聽者忘疲而得者心醉也今直告人以政能殺人彼必泯黙而不聽儻告之以持梃與刃殺人則必目驚神沮以其言之不妄也孟子之學緣人之情次第而入故始告以殺人以梃與刄有以異乎其事明白無可疑者故王答之曰無以異也又告之曰以刄與政有以異乎惠王知其有自來也故答之曰無以異也孟子又恐惠王之心終不悟政之所以殺人者爲何事故縷數悉陳而告之曰庖有肥肉是不知民之饑矣又曰廐有肥馬是不知民之饑反不如馬之飽矣王之廩馬之粟自何而來乎民竭力以事上上之廩固所當有也奪民之食以供馬之粟是率獸而食人也人爲萬物之靈今愛馬而賤人馬則肥矣民乃有饑色野乃有餓莩獨何歟自二帝三王以來所以傳子孫命賢哲者爲民不爲馬也守郡縣者民非馬也供賦役者民非馬也興教化美風俗者民非馬也至愚而神至弱而彊者民非馬也今乃愛馬而賤民豈不痛乎夫元後作民父母非爲馬父母也今乃以馬故奪民之食以食之是率獸而食人也馬與獸不相逺也彼其相食人尙惡其相殘況其越理犯分至於奪人之食乎以此觀之則梁王之馬非一馬也其與衛懿公好鶴等乎不然梁王獘政亦多矣孟子何爲以此爲言乎夫作俑以象人孔子猶以爲無後象人之形以塟埋且不可況以生人付之饑餓之地使濵於死而奪其食以給馬乎嗚呼孟子此論豈特爲馬而已哉其意以惠王好戰平昔不以民爲事故因事而諫推明民之不可不愛而以象人之說爲警使惠王反思之曰奪民食而食馬孟子猶以爲不可況吾以生人付之必死之地以謀土地乎其區區所以爲當時之計者未甞不切至也觀其言曰我能爲君辟土地充府庫今之所謂良臣古之所謂民賊也君不鄕道不志於仁而求富之是富桀也我能爲君約與國戰必克今之所謂良臣古之所謂民賊也君不鄕道不志於仁而求之爲之彊戰是輔桀也所謂志於仁者愛民而已矣使孟子之說行豈特一國之民安天下之民舉安夫何故以其視民猶子知其爲天地之徳陰陽之交鬼神之防五行之秀气而不可忽也吾儕將有爲於斯世非事君以愛民奚以學爲

梁惠王曰晉國天下莫彊焉叟之所知也及寡人之身東敗於齊長子死焉西喪地於秦七百里南辱於楚寡人恥之願比死者一灑之如之何則可孟子對曰地方百里而可以王王如施仁政於民省刑罰薄稅斂深耕易耨壯者以暇日修其孝悌忠信入以事其父兄出以事其長上可使制梃以撻秦楚之堅甲利兵矣彼奪其民時使不得耕耨以養其父母父母凍餓兄弟妻子離散彼陷溺其民王往而徵之夫誰與王敵故曰仁者無敵王請勿疑

讀書者不當徇其文當觀其時與夫利害可否問對之當與未當深求而力攷之乃可以見古人之用心不如是則其學不深亦不足以禦天下之變余攷惠王此問而孟子乃如此而答之在乎當時以爲迂濶而不切事情也夫孟子親受道於子思子思受道於曽子曽子受道於夫子顧曽子一其源甚正蓋有本之學也豈徒竊三代之虛名而不適於當世之用哉然而以時攷之孟子之答果能雪惠王之恥而撻秦楚之堅甲利兵乎眞可疑也夫以疑之深故思之切思之切故能少識孟子之用心請試論之夫惠王之問東敗於齊長子死焉卽惠王三十年齊威王命田忌爲將用孫臏之謀殺龎涓於馬陵而虜太子申是也又曰西防地於秦七百里卽三十一年秦用商鞅之謀誘公子卬而虜之惠王徙都於大梁是也又曰南辱於楚攷之未見是時秦惠文王正用張儀之謀以敗從約齊宣王正尊稷下先生以謀彊國楚又大國吞五湖三江之利據方城漢水之險而有陳軫爲之謀畫爲惠王當日之計者當有奇謀祕防以制三國之命而雪平昔之恥審如孟子之言不問三國之謀計不顧三國之兵甲不論彊兵而曰省刑罰不論富國而曰薄稅斂不講戰鬭而曰深耕易耨壯者修孝悌忠信入以事其父兄出以事其長上吾恐三國聞之無不竊笑而智如張儀謀如稷下大如楚國當以重兵臨城長防指闕談笑而取之而惠王宗廟社稷正恐不可保何暇制梃以撻他人乎夫宋襄公不鼓不成列卒爲楚之所敗陳余不用詐謀奇訐卒爲韓信所擒以兵革相臨稍失其幾且受其禍顧如孟子之論是何異於舞干戚以解平城之圍讀孝經以卻至劇之盜乎自後世觀之張儀在秦稷下在齊楚國在南惠王於是時乃欲制三國之命雪平昔之恥宜對之曰梁東有淮潁西有長城南有鴻溝之險北有河外之阻車千乘馬萬匹而爲三國之所制臣竊爲大王恥之爲大王計莫若親秦而間楚遣一介之使西入於秦曰敝國竊慕大王之髙義願爲王擁篲驅塵以效奴之役今天下彊國三而楚最爲大有三江五湖之利有方城漢水之險大王欲天下皆在頤指气使之列莫若先取其大者大者亡則小者不勞鞭箠而下矣爲大王計莫若先伐楚一兵出函谷徑陳蔡而抗其衝一兵出武關道漢水以搏其亢敝國欲掃境內之眾以助大王之威秦王必從之是我借兵於秦而刷恥於楚楚不亡則斃秦兵亦已疲矣乃又說秦曰秦據百二之險處四塞之國天下莫彊焉而齊楚乃與秦抗大王聽敝國之計楚已在掌握中矣不足慮也山東之國惟齊爲大大王出兵伐楚齊旣不能遣一介以自效又不能發奇兵以斷後而深閉固守坐觀成敗爲今之計不若乘伐楚之威仗已勝之勢東指齊地齊將拱手以聽秦之所爲矣秦虎狼也其心無厭旣得楚必伐齊夫兩虎相搏勢不俱全大者傷小者亡吾乘其斃而制其後秦勝則齊之恥固已雪矣如其不勝秦齊兩斃吾舉境內一舉而盡取之是三國之恥一朝而盡雪而三國之地吾皆得其利矣審如此謀豈徒惠王以爲然而後世觀孟子者亦知儒者之學爲有用矣今不知出此而以省刑罰薄稅斂深耕易耨修孝悌忠信入事父兄出事長上爲言豈孟子親傳聖人之道反不若後世之士耶然則其言如此何耶余攷春秋以來王綱解紐諸侯放恣禮樂徵伐不自天子出而自諸侯其後不自諸侯而自大夫又其後不自大夫出而自陪臣流離至於孟子則已極矣夫一言之不中一拜之不酬而兩國交兵暴骨以逞生民塗炭爲血爲肉者不知其防百載矣當世之君自有識以至老死止知戰鬭之爲髙不知其他也當世之士自結髮以至搢紳止知進取之爲長不知其他也先王之風邈不復見然天生蒸民有物有則民之秉彞好是懿徳顧其本心豈不願父父子子兄兄弟弟夫夫婦婦鄕閭族黨之聨親戚朋友之愛雞豚黍稷酒醴牛羊祭祀賔客宴樂親睦相友相助相扶持以遂其有生之樂哉顧以兵革相尋父子兄弟夫婦不得相保而鄕閭族黨親戚朋友不得相收雞豚黍稷酒醴牛羊祭祀賔客宴樂親睦又生平未甞知識也天下之心無不在此惟孟子識之而蘇張稷下諸人方在鬼蜮中行又豈知此理也哉夫天下之心在此有能舉此心以示之則一日而千古一息而千里相傳相告誰不樂爲其民哉夫以兵革之故則視人如艸芥今省刑罰民得保其首領矣豈不樂乎以兵革之故則率斂刻骨今薄稅斂民得寛其供輸矣豈不樂乎以兵革之故則田萊多荒今深耕易耨則千倉萬箱可爲農夫之慶矣豈不樂乎以兵革之故父子不相見兄弟離散智術相欺詭詐相勝今修其孝悌忠信則父子相愛兄弟相憐誠心實徳博愛交孚矣豈不樂乎且列國皆以兵革爲事而蕞爾梁國乃能舉天下之心行之於一國其風聲所傳气俗所尙莫不尊之如天帝愛之若父母𨿽使蘓秦之謀稷下之辯其間吾於頺垣壞塹中獨舉先王之道而行之使其如禽獸也則在所不論如其爲人豈得不惻然懷感肅然起敬乎借使有不肖之心逞其姦謀縱其詭辯以兵來臨其民之心固已服吾之徳化慕吾之仁政矣吾使能言之士論其國主之虐而吾王之仁論其國政之暴而吾王之善烏知其不投戈息馬以願爲吾民乎儻皆不然視吾有徳在民之心思吾有政在民之耳目彼將保其父子兄弟衛其親戚朋友愛其家室土田而不忘吾之撫育愛防必將內竭其心外盡其力三軍同心眾士齊力視彼如賊視我如父有進無退有死無生此仁義之兵非節制之末也秦楚𨿽大吾何畏焉故曰彼陷溺其民王往而徵之夫誰與王敵夫徵之爲言正也各欲正己也行孟子之說方將正天下之罪詎畏人之攻乎行之旣久東指齊則齊潰西指秦則秦服南指楚則楚崩號令指麾一出於我周家已衰則己如其未衰吾豈止於舉齊桓故事帥諸侯以正王室哉固將稟天子之命令以制服諸侯朝覲防同以歸事天子以復文武成康之業豈不大哉惜乎惠王無知不能信其說也故余極推當時之意而深明孟子之心以告吾黨之士云

孟子傳卷一

欽定四庫全書

孟子傳卷二

宋張九成撰

孟子見梁襄王出語人曰望之不似人君就之而不見所畏焉卒然問曰天下惡乎定吾對曰定於一孰能一之對曰不嗜殺人者能一之孰能與之對曰天下莫不與也王知夫苗乎七八月之間旱則苗槁矣天油然作云沛然下雨則苗浡然興之矣其如是孰能禦之今夫天下之人牧未有不嗜殺人者也如有不嗜殺人者則天下之民皆引領而望之矣誠如是也民歸之由水之就下沛然誰能禦之

襄王之爲人平易簡夷故其心所存亦仁愛寛大不似戰國之君也夫望之不似人君就之不見所畏想見其平易簡夷無訑訑之聲音顏色拒人於千里之外矣乃卒然問曰天下惡乎定蓋其心之所存憫天下四分五裂日相吞並非一日矣故一見孟子不待款曲卒然而問及於天下也當時君臣日以談利爲事止於一國一己一時而已矣曷嘗以天下爲心今乃有天下惡乎定之說何其廣大仁愛也孟子對之以定於一以爲天下之定止在秉本執要之君也又問曰孰能一之其意以爲孰能秉本執要乎孟子對之以不嗜殺人者能一之以爲秉本執要之道止在不嗜殺人而已又問曰孰能與之以爲誰能與不嗜殺人之君乎顧此一語想見當時以殺人相髙如秦有商君齊有孫臏蘓秦張儀又以口舌鼓兵革於其間意以爲天下之所與者與能殺人者也此乃當時戰國君臣思慮朝廷獻替與夫防談過客之所以恐喝諸侯者皆以殺人爲髙耳惟孟子揆之天理驗之人情攷之二帝三王之道灼知不嗜殺人者天下莫不與也況自春秋以來戰伐相尋至於孟子時極矣朝被兵以臨城其殺人不知其幾何也暮出兵以報復其殺人又不知其防何也獨人之父孤人之子兄弟交哭夫婦生離肝腦塗地屍首異處暴骨如山流血成河寃聲殺气徧滿乾坤天下之民思得父子相保兄弟相扶室家相好鄕閭族黨親戚朋友相往來雞豚黍稷酒醴牛羊相宴樂亦已久矣彼商鞅孫臏蘓張數人與夫當時戰國之臣方磨牙搖毒血視天下之人以此爲進身計而人主亦甘其說以殺人爲功業惟孟子深知天理人情與夫二帝三王之道當時天下之心厭聽金鼓之聲思聞管之奏惡見旌旗之色思觀俎豆之陳不願兵戈相尋也惟思講信修睦之樂耳不願父子兄弟相別也惟思骨肉宗支之相保耳故力爲當時陳不殺人之說且曰王知夫苗乎七八月之間旱則苖槁矣此當時人君嗜殺人之象也又曰天油然作云沛然下雨則苗浡然興之矣此言不殺人者如雲雨之降而使民父母相保兄弟相扶室家相好鄕閭族黨親戚相往來雞豚黍稷酒醴牛羊相宴樂乃所謂浡然而興之象也漢髙祖入秦不戮一人而約法三章民心悅之故卒有天下項籍殺人如麻竟何成哉唐髙祖入關不戮一人止誅髙徳儒耳民心悅之故卒有天下朱粲輩食人如犬彘竟何爲哉五代之際互相屠戮其傳不過一再而已我藝祖皇帝仁心如天未甞戮一無辜故天下歸心而削平僣亂六合一家則孟子所謂如有不嗜殺人者則天下之民皆引領而望之與夫民歸之猶水之就下豈虛言哉余竊謂士大夫之學當爲有用之學必祖聖王而宗顏孟帝王之學何學也以民爲心也夫自致知格物以至平天下家國甞不以民爲心哉茍學之不精不先於致知使天下之物足以亂吾之知則理不窮理不窮則物不格物不格則知不至意不誠心不正身不修出而爲天下國家則爲商鞅蘓張之徒以血肉視人而天下不得安其生矣然則非帝王之道顏孟之說學者安可畱心如商君之學蘇張之學稷下之學皆先王以爲左道不待教而誅者也孟子深辟楊墨豈非出於此歟至於纂組爲工駢儷爲巧以要富貴而取召聲而曰此吾之學也嗚呼其亦可用乎余以爲士大夫之學當爲有用之學必祖聖王而宗顏孟者以此

齊宣王問曰齊桓晉文之事可得聞乎孟子對曰仲尼之徒無道桓文之事者是以後世無傳焉臣未之聞也無以則王乎曰徳何如則可以王矣曰保民而王莫之能禦也曰若寡人者可以保民乎哉曰可曰何由知吾可也曰臣聞之胡齕曰王坐於堂上有牽牛而過堂下者王見之曰牛何之對曰將以釁鐘王曰捨之吾不忍其觳觫若無罪而就死地對曰然則廢釁鐘與曰何可廢也以羊易之不識有諸曰有之曰是心足以王矣百姓皆以王爲愛也臣固知王之不忍也王曰然誠有百姓者齊國𨿽褊小吾何愛一牛卽不忍其觳觫若無罪而就死地故以羊易之也曰王無異於百姓之以王爲愛也以小易大彼惡知之王若隱其無罪而就死地則牛羊何擇焉王笑曰是誠何心哉我非愛其財而易之以羊也冝乎百姓之謂我愛也曰無傷也是乃仁術也見牛未見羊也君子之於禽獸也見其生不忍見其死聞其聲不忍食其肉是以君子逺庖防也王說曰詩云他人有心予忖度之夫子之謂也夫我乃行之反而求之不得吾心夫子言之於我心有戚戚焉此心之所以合於王者何也曰有復於王者曰吾力足以舉百鈞而不足以舉一羽明足以察秋毫之末而不見輿薪則王許之乎曰否今恩足以及禽獸而功不至於百姓者獨何與然則一羽之不舉爲不用力焉輿薪之不見爲不用明焉百姓之不見保爲不用恩焉故王之不王不爲也非不能也曰不爲者與不能者之形何以異曰挾太山以超北海語人曰我不能是誠不能也爲長者折枝語人曰我不能是不爲也非不能也故王之不王非挾太山以超北海之類也王之不王是折枝之類也老吾老以及人之老防吾防以及人之防天下可運於掌詩云刑於寡妻至於兄弟以禦於家邦言舉斯心加諸彼而已故推恩足以保四海不推恩無以保妻子古之人所以大過人者無他焉善推其所爲而已矣今恩足以及禽獸而功不至於百姓者獨何與權然後知輕重度然後知長短物皆然心爲甚王請度之抑王興甲兵危士臣構怨於諸侯然後快於心與王曰否吾何快於是將以求吾所大欲也曰王之所大欲可得聞與王笑而不言曰爲肥甘不足於口與輕暖不足於體與抑爲采色不足視於目與聲音不足聽於耳與便嬖不足使令於前與王之諸臣皆足以供之而王豈爲是哉曰否吾不爲是也曰然則王之所大欲可知己欲辟土地朝秦楚蒞中國而撫四夷也以若所爲求若所欲猶緣木而求魚也王曰若是其甚與曰殆有甚焉緣木求魚𨿽不得魚無後災以若所爲求若所欲盡心力而爲之後必有災曰可得聞與曰鄒人與楚人戰則王以爲孰勝曰楚人勝曰然則小固不可以敵大寡固不可以敵眾弱固不可以敵彊海內之地方千里者九齊集有其一以一服八何以異於鄒敵楚哉蓋亦反其本矣今王發政施仁使天下仕者皆欲立於王之朝耕者皆欲耕於王之野商賈皆欲蔵於王之市行旅皆欲出於王之塗天下之欲疾其君者皆欲赴愬於王其若是孰能禦之王曰吾惽不能進於是矣願夫子輔吾志明以教我我𨿽不敏請嘗試之曰無恆產而有恆心者惟士爲能若民則無恆產因無恆心茍無恆心放辟邪侈無不爲己及陷於罪然後從而刑之是罔民也焉有仁人在位罔民而可爲也是故明君制民之產必使仰足以事父母俯足以畜妻子樂嵗終身飽凶年免於死亡然後驅而之善故民之從之也輕今也制民之產仰不足以事父母俯不足以畜妻子樂嵗終身苦凶年不免於死亡此惟救死而恐不贍奚暇治禮義哉王欲行之則盍反其本矣五畝之宅樹之以桑五十者可以衣帛矣雞豚狗彘之畜無失其時七十者可以食肉矣百畝之田勿奪其時八口之家可以無饑矣謹庠序之教申之以孝弟之義頒白者不負戴於道路矣老者衣帛食肉黎民不饑不寒然而不王者未之有也

有聖王之學有霸者之學聖王之學其本爲天下國家故其說以民爲主霸者之學其本在於便一己而已矣故其說以利爲主以利爲主其獘之極豈復知有民哉饑餓凍殍一切不防惟吾便而已矣故民糟糠不厭而吾則茹粱齧肥民裋褐不完而吾則裘狐被翠民田廬不保而吾則髙堂大廈以至肆並吞之志則𨿽墟人宗廟覆人社稷不防也快忿怒之心則𨿽暴骨成山流血成河不防也言利不已至秦而極伊闕之戰塹二十四萬人長平之戰塹四十萬人利極禍生項籍入關又坑二十萬人火秦宮室至三月不滅嗚呼禍至此而極矣其本乃齊桓晉文首創利端利門一開稽天爍石波蕩焚灼不至秦項之酷不已也嗚呼痛哉孔子之門深見其病必至於此故三尺之童羞談霸道往往其視霸者之學如蜂蠆之毒如鴆鳥之藥其肯講論道說哉然以孟子之智辧割烹之非論癰疽之說正武成之書解云漢之詩其博學多聞髙識逺見顧何書不讀何事不知其於齊桓晉文之事想講之甚精論之甚熟箴其失而知其謀亦已久矣今對齊王乃曰後世無傳焉臣未之聞也何哉夫桓文之心主於爲利戰國之君𨿽不知其事而其心法固已人人傳之矣孟子視之正如蛆蠅糞穢言之則污口舌書之則污簡編顧肯爲人講說乎或曰桓文糾合諸侯尊大周室孔子稱其仁曰九合諸侯不以兵車曰天王狩於河陽其予桓文亦至矣何爲孟子惡之如此哉蓋桓文之得以假仁義而其獘處以利爲主也以利爲主至孟子而大熾至始皇則極矣不塞其源不絕其本非聖王之心也旣扼齊王爲利之心而開其爲民之路乃以聖王之學一洗其陋焉此孟子之本意也其曰無以則王乎是也孰爲王乎保民則王矣故予以爲聖王之學其本爲天下國家故其說以民爲主者此也夫霸者之學其本在於便一己故其說以利爲主以利爲主而使民糟糠不厭裋褐不全田廬不保以至墟人宗廟覆人社稷暴骨成山流血成河此鬼魅道中事也以民爲主必欲使天下之民父子相保兄弟相扶室家相好鄕閭族黨親戚朋友相往來雞豚黍稷酒醴牛羊相宴樂而後已予嘗求王道而不知其端今讀孟子乃知所謂王道者必保民使如前數者乃所謂王道也嗚呼王道豈不大乎夫當世諸侯以利爲事耳目觀聽心思鉤索家庭晏語臣下講究無非利而已矣安有一念與王道相合者乎然天生蒸民有物有則民之秉彛好是懿徳秉彛之性人所固有謂當時諸不行王道則可而一槪以爲無王道豈不厚誣天下以爲無秉彛之性乎孟子之遊齊梁正當顯王之時其去赧王時不一二十年王室衰替不可救也當時惟秦楚齊爲大國而韓趙燕魏宋魯皆小國爾土地不廣人材不多而其君又皆尋常之流無英偉秀傑之气可以興王道於旦暮者秦楚僣號稱王皆彊暴之類使其得志無復人道矣惟齊乃太公舊壌而宣王乃帝舜遺裔又恢廓質魯適在威王之後有綱紀英傑之風故孟子不入秦楚而盤薄於宣王者蓋有以也夫孟子黙觀天下諸侯有可以行道者非一日也聞宣王有易牛之心此聖王之心也顧宣王未知之耳此所以因有保民而王之說而宣王有若寡人者可以保民之問乃舉易牛之事以問之因以大其不忍之心王道至此而大明焉夫不忍牛之觳觫若無罪而就死地此心卽聖王之心也聖王以此心及民故不忍民之饑凍不得其所而爲之五畝之宅百畝之田謹庠序之教使老者衣帛食肉不負戴於道路而皆不饑不寒不轉死於溝壑此之謂聖王也今齊王不忍與聖王同然齊王不忍施之於一牛而聖王不忍施之於百姓此孟子所以指其不忍之心而挽之進於王道焉而王道亦大矣乃止在不忍處儻非異類誰無不忍之心乎是王道人人所固有矣非孟子指出其誰知王道之要止在不忍耶則孟子有功於名教也大矣然孟子之開陳有造化之功學者不可不細考也其曰百姓皆以王爲愛也夫旣許齊王不忍爲聖王之心以開其爲善之路又言百姓皆以王爲愛以箴其於百姓無慈惠之實豈不以齊王平昔關門之徵市廛之賦租斂之入靡不苛刻而凶年饑嵗老弱轉溝壑壯者散四方而無賑施之政乎百姓習知王之吝嗇也故以羊易牛皆以爲愛愛非仁愛之愛乃愛惜之愛謂吝嗇也使民不信王如此非平時無恩以及之乎故見今日之恩及禽獸反以爲以小易大也然孟子旣箴其失又進其志故曰臣固知王之不忍也齊王聞此乃不加怒曰然誠有百姓者謂百姓誠有此言也又曰齊國𨿽褊小吾何愛一牛卽不忍其觳觫若無罪而就死地故以羊易之也其辭平易曲折亦可以見齊王度量寛大有容矣此孟子所以喜之也且又解之曰王無怪於百姓之以王爲吝嗇也以羊之小易牛之大彼又烏知王之本心哉若以爲王痛牛之無罪而就死地不知羊有何罪而不防乎是羊亦可痛也論其無罪而可痛則牛羊一等也又何擇焉孟子恐齊王以爲百姓不知其心遂有慍怒之意故痛爲剖析則孟子之諳練物態備歷人情亦已深矣而開陳明白使人心地洞曉豈非學力哉王聞牛羊何擇之語乃自知痛牛之無罪而不防羊之可矜也乃笑曰是誠何心哉然論我本心非愛其財也旣以羊易牛以小易大宜乎百姓之謂我愛也孟子又恐齊王忘其不忍之路又擴大之曰無傷也是乃仁術也術路也以不忍牛之觳觫是乃仁發見之路也方見牛而未見羊故仁發於牛夫何故以見其生不忍見其死聞其聲不忍食其肉齊王以孟子深知其心乃大說而舉詩爲之證曰他人有心予忖度之夫子之謂也然齊王當時行不忍之心而不識其幾因孟子指之爲聖賢之心乃識此心之著見處一指之力可謂大矣何以知其爲識不忍之心也其曰夫我乃行之反而求之不得吾心夫子言之於我心有戚戚焉夫孟子之言不忍而齊王體之乃知不忍之爲戚戚其深得聖王之心也明矣乃能指此心以問孟子曰所以合於王者何也孟子知其幾已發不可遏也故急挽之使加於百姓焉加於百姓王道成矣其曰有復於王者曰吾力足以舉百鈞而不足以舉一羽明足以察秋毫之末而不見輿薪則王許之乎是也王旣不然以爲否矣乃急轉其幾去其好利之心而又使之進於王道焉其曰今恩足以及禽獸而功不至於百姓者獨何與然則一羽之不舉爲不用力焉輿薪之不見爲不用明焉百姓之不見保爲不用恩焉是也𨿽識夫不忍爲王者之心然其間又在乎能用之者能識而不能用與不識同識而能用乃如乾坤之運六子造化之役四時陶冶一世埏埴萬生帝王之功所以爲巍巍也孟子論用之說此二帝三王之所以治天下也學而不至於用奚以學爲哉齊王能識於俄頃而未能用於天下孟子所以極論用之爲大而余因此知聖王之學全在此也齊王猶未逹夫用之之說故孟子有太山折枝之諭而極力論用之所以爲王道者其曰老吾老以及人之老防吾防以及人之防天下可運於掌是也又引詩刑於寡妻至於兄弟以禦於家邦之說爲證且終防之曰言舉斯心加諸彼而已夫用之之要以老吾老之心用以及天下之老者以防吾防之心用以及天下之防者以吾不忍一牛之心用以及天下之民饑凍而不得其所者一用之力其大如此知所謂用則天下可運於掌握之間不知所謂用則恩足以及禽獸而功不至於百姓矣夫思齊之詩言文王雝雝肅肅徳著於宗廟之間知所以用之故用於妻子用於兄弟用於家邦其用也不勞精神不關思慮不移跬步舉此肅雝之徳加之於妻子兄弟家邦而已今齊王能舉此不忍一牛之心以加於百姓亦不勞精神不關思慮不移跬步而王道行矣孟子恐齊王之未固也又提警之曰故推恩足以保四海不推恩無以保妻子古之人所以大過人者無他焉善推其所爲而已矣用卽推也用以言其大推以言其微學者又不可不攷也用則有往來闔辟之意推則有宛轉曲折之意今王能不忍於一牛不能不忍於百姓者必其心有物礙之故有此心而不能用於百姓也權稱輕重度較長短物有輕重長短皆當以權度稱較之況不忍之心輕於百姓重於一牛短於百姓長於一牛可不自以此心權度而稱較之乎彼其所以於百姓薄於一牛厚者此心必有所以也豈以未推恩於百姓者以欲興甲兵危士臣結怨於諸侯未暇防百姓乎王亦自知所以未推恩於百姓非欲興甲兵危士臣結怨於諸侯之謂也將以求吾所大欲耳是知其未能推恩於百姓者以大欲爲病也孟子固知其大欲在辟土地朝秦楚蒞中國而撫四夷久矣何以知其如此也觀其問桓文之事其意專主於利欲學桓文糾合諸侯以聽其號令耳惟其心在此故其志專在一己而不知以天下國家爲心不知以天下國家爲心則不以民爲意故寧恩及於禽獸而不肯及於百姓也然孟子不直問其所欲在此乃以肥甘不足於口輕暖不足於體采色不足視於目聲音不足聽於耳便嬖不足使令於前爲問何耶蓋歷數耳目數事人之大欲不過如是而乃於此數事之外不循於理求所難致欲辟土地朝秦楚蒞中國撫四夷非兵革不可用兵革則必獨人之父孤人之子使兄弟交哭夫婦生離肝腦塗地屍首異處豈有爲民父母而所好如此乎夫用甲兵而土地果辟秦楚果朝果可以蒞中國而撫四夷猶之可也況土地未易辟秦楚未易朝中國未易蒞四夷未易撫乎以如此所爲求如此所欲是猶緣木求魚以鄒敵楚也然而豈終無防乎第未知其本耳其本止在前所謂保民是也夫推不忍之心於百姓使民父子相保兄弟相扶室家相好鄕閭族黨親戚朋友相往來雞豚黍稷酒醴牛羊相宴樂則天下仕者皆欲立於王之朝天下耕者皆欲耕於王之野天下商賈皆欲藏於王之市天下行旅皆欲出於王之塗天下之欲疾其君者皆欲赴愬於王則𨿽無意於辟土地朝秦楚蒞中國而撫四夷而此數事自然至矣齊王旣知大欲爲病而未知其所歸趣也故聞孟子之言曰吾惛不能進於是矣願夫子輔吾志明以教我我𨿽不敏請嘗試之觀齊王此意亦切矣孟子安得不盡告之乎蓋士大夫之學必欲有用而所謂用者用於天下國家也天下國家以民爲主耳使民父子相保兄弟相扶夫婦相好鄕閭族黨親戚朋友相往來雞豚黍稷酒醴牛羊相宴樂則吾之學乃無負於聖王而所謂聖王之道正在此也孟子之學學王道也王道者何以民爲主也故孟子力爲宣王言所以爲王之道曰無恆產而有恆心者惟士爲能若民則無恆產因無恆心茍無恆心放辟邪侈無不爲己及陷於罪然後從而刑之是罔民也焉有仁人在位罔民而可爲也嗚呼宣王平昔觀聽鉤索晏語講究曽聞此言乎大槪皆欲辟土地充府庫論縱橫議戰鬭而已嘗有一語及民耶今孟子乃論士民之心不同而諭民之所以有恆心者在於恆產惟有恆產則仰事父母俯育妻子樂嵗皆飽足凶年免於死亡驅而之善如水之就下也其誰不樂今也奪民之產使仰事俯育樂嵗凶年一皆失所欲使趣禮義成王道也難矣何謂王道五之宅樹之以桑則五十者可以衣帛而無憂矣雞豚狗彘無失其時則七十者可以食肉而無憂矣百之田勿奪其時則八口之家可以無饑而無憂矣謹庠序之教申之以孝悌之義頒白者無負戴之憂矣夫使老者有衣有肉有代勞者而黎民不饑不寒所謂王道豈在虛空髙遠處乎卽此所謂王道也余嘗求王道而不得竊取三百篇而讀之見夫周家之民其熙恬宴樂如此乃知王道之實亦在民安其生而已矣孟子保民而王一語可謂盡所謂王道之說矣請卽詩以明之夫周家君民何其如此相愛也民之於君也則曰雨我公田遂及我私民愛君如此君之於民也則曰駿發爾私終三十里君愛民如此以天子之尊乃與後世子出入阡陌之間親以酒食勸勞慰勉耘耔播種之勤而田畯之官又以飲食勞來左右之至親爲嘗其防否其殷勤惻怛之意有足以感動人者其詩曰曽孫來止以其婦子饁彼南田畯至喜攘其左右嘗其旨否是也又爲之言其家人婦子載酒食以慰勞其勤勞之意其詩曰或來瞻女載筐及筥其饟伊黍是也又言其室家劬勞之語目前𨿽勞他日嵗成刈獲收斂廩藏囷積飲酒食肉以盡終嵗之樂其詩曰獲之挃挃積之栗栗其崇如墉其比如櫛以開百室百室盈止婦子寧止殺時犉牡有捄其角是也又爲之言陽气方亨淑鳥應宜執桑器以圖蠶事其詩曰春日載陽有鳴倉庚女執懿筐遵彼微行爰求柔桑是也又爲之言陰气已應鵙鳥已鳴宜務組績以爲衣裳之用其詩曰七月鳴鵙八月載績載載黃我朱孔揚爲公子裳是也嗚呼所謂王道盡見此矣孟子已爲宣王力陳而深言之儻能一用不忍之心以加於百姓則夫保民而王之實可興於旦暮也然齊王終於此而已矣豈非必有九五之大人乃能用九二之大人乎余旣惜宣王之不能用不忍之心而又知王道之大止在於不忍之心而已其何幸乎

孟子傳卷二

欽定四庫全書

孟子傳卷三

宋張九成撰

梁惠王章句下

莊暴見孟子曰暴見於王王語暴以好樂暴未有以對也曰好樂何如孟子曰王之好樂甚則齊國其庶幾乎他日見於王曰王嘗語莊子以好樂有諸王變乎色曰寡人非能好先王之樂也直好世俗之樂耳曰王之好樂甚則齊其庶幾乎今之樂由古之樂也曰可得聞乎曰獨樂樂與人樂樂孰樂曰不若與人曰與少樂樂與眾樂樂孰樂曰不若與眾臣請爲王言樂今王鼔樂於此百姓聞王鐘鼓之聲管籥之音舉疾首蹙頞而相告曰吾王之好鼔樂夫何使我至於此極也父子不相見兄弟妻子離散今王田獵於此百姓聞王車馬之音見羽旄之美舉疾首蹙頞而相告曰吾王之好田獵夫何使我至於此極也父子不相見兄弟妻子離散此無他不與民同樂也今王鼓樂於此百姓聞王鐘鼓之聲管籥之音舉欣欣然有喜色而相告曰吾王庶幾無疾病與何以能鼓樂也今王田獵於此百姓聞王車馬之音見羽旄之美舉欣欣然有喜色而相告曰吾王庶幾無疾病與何以能田獵也此無他與民同樂也今王與百姓同樂則王矣

孟子養浩然之气親傳孔子之道其正心誠意誰不尊仰往往非心邪思一見孟子皆悉破散何以知之齊宣王語莊暴以好樂及孟子問之乃遽然變乎色以是知宣王凡俗之心不敢對孟子而言其對孟子言者皆自端莊中來也至於語莊暴以好樂者謂好世俗之樂也意不欲使孟子聞之及爲孟子所問故其心赧然至變乎色也不敢面欺孟子乃曰寡人非能好先王之樂也特好世俗之樂耳其語𨿽鄙其意則眞然先王之樂與世俗之樂豈可交臂而論乎先王之樂咸韶濩武之謂也世俗之樂鄭衛之謂也先王之樂自天理中來鄭衛之樂自人欲中起今孟子乃曰王之好樂甚則齊其庶幾乎今之樂猶古之樂也此學者所以敢疑孟子也然而先王之樂莫備於魯四代之樂時出而用之不聞能已弒君之亂弭三家之彊昭公逐定無正作丘甲用田賦民皆憂愁無聊四代之樂果何補哉孟子知樂之作以天理爲主而樂之本以人和爲先天理難見人和易明故孟子之談王道則以衣帛食肉不饑不寒爲言言好勇則以安天下爲言言好色好貨則以與百姓同之爲言言好麋鹿魚鼈好今之樂則以與百姓同樂爲言其意専欲實效及於民而以人和爲本意至於制作變化固又有待而行耳且觀其問宣王曰獨樂樂與人樂樂又曰與少樂樂與眾樂樂余讀至此深嘆孟子學力之深而造化之用有陶冶一世埏埴萬生之象其開導誘掖使坦然趨於先王之路因事立功轉邪爲正聖道之權孔門之變也其言滔滔軋軋形容物情使曉然知如此爲是如此爲非非其心深造聖道及有轉移抑揚之用詎能至此地乎學者讀孟子先當觀其用然後可以識孟子之心矣夫轉好世俗之樂使與民同樂聖王之道也且賦役煩重兵革交侵獨人之父孤人之子兄弟交哭夫婦生離肝腦塗地屍首異處暴骨如山流血成河正當此時而聞王鐘鼓之聲管籥之音與夫車馬之音羽旄之美安得不舉疾首蹙頞而相告病乎至此極矣乃動英莖之樂乃設鈞天之奏民何心以聽之哉墻下有桑雞豚有畜百畆有田道路有讓父子相保兄弟相扶室家相好鄕閭族黨親戚朋友相往來雞豚黍稷酒醴牛羊相宴樂正當此時而聞王鐘鼓之聲管籥之音與夫車馬之音羽旄之美安得不欣欣然有喜色而相告樂乎至於此時𨿽動鄭衛之聲起嘽緩之奏民何往而不自得耶然則所謂與民同樂者非謂同聽絲竹之音金石之奏也謂使民父子兄弟室家皆得其樂之謂也然則所謂樂者其在政乎其在音聲乎政樂則聞世俗之樂亦樂政苦則𨿽聞先王之樂亦苦矣大儒之道所以能用天下國家者以其通達變化如此也豈俗儒腐儒守章句拘繩墨而不適於世用之謂乎然而孔子之道甚嚴至孟子則似乎太寛矣何以明之放鄭聲者所以告顏子也豈容有今樂猶古樂之說焚咸丘所以書春秋也豈容於好樂之外又進田獵之說以侈其心乎是孔子之道至孟子而一變矣學孔子之嚴不失爲君子學孟子之變豈不容姦而召禍乎嗚呼魯人獵較孔子亦獵較固在用之如何耳孟子善用聖人之道者也當戰國時聖王之道一皆掃地人君甘於廣地殺人之說其有舉先王之道以陳之於前則掩耳疾趨若將凂之者夫何故以禍在目前未暇求逺大之路也孟子儻規規然謹守繩約將視當世爲禽獸必如荷蕢荷蓧泄栁幹木乃可矣故特於當時人欲中開導其路使駸駸入於先王之道而不自覺如好勇不妨其安天下好色好貨不妨其與百姓同之好麋鹿魚鼈好今之樂不妨其與百姓同樂前挽後推左支右梧其意欲使入先王之道旣已入先王之道自將盡變其所好而與聖王同矣此豈淺淺者所能至哉故予以爲善用聖人之道者孟子也明乎此然後可以知孟子而破當世疑孟子之說焉

齊宣王問曰文王之囿方七十里有諸孟子對曰於傳有之曰若是其大乎曰民猶以爲小也曰寡人之囿方四十里民猶以爲大何也曰文王之囿方七十里芻蕘者往焉雉兔者往焉與民同之民以爲小不亦宜乎臣始至於境問國之大禁然後敢入臣聞郊關之內有囿方四十里殺其麋鹿者如殺人之罪則是方四十里爲阱於國中民以爲大不亦宜乎

文王之囿乃一國之囿宣王之囿乃一己之囿一國之囿則與一國之民同之一已之囿自適一己之觀聽耳民何與焉孟子之學深辟爲一己之利而以百姓爲主以百姓爲主卽文王之道也夫以一國爲囿故芻蕘者得往雉兔者又得往民方患其囿之不大者以民皆受其賜也以一己爲囿故民殺其麋鹿者如殺人之罪是賤人貴畜民惴惴然惟恐觸其禁之不暇其以爲大者以民憂其害也孟子能用聖王之學故於開陳之間隨機應變宛轉屈曲終引之於正道而後已如宣王問文王之囿方七十里使自好之士慮開人主之欲則謹對曰臣未之聞也至於邪佞之臣乘間伺隙必以文王爲辭以遂人主侈汰之心夫邪佞之臣固可誅絕而自好之士衛之太嚴恐人主自是喜與小人同而不樂與君子語則以君子持之太急也以是而觀然後知惟孟子能用聖王之學爾何以知之夫問文王之囿則對以於傳有之問若是其大則對以民猶以爲小使人主樂聞文王有苑囿之樂與我同又樂聞文王之囿如此之大與我同然後舉芻蕘雉兔與夫殺麋鹿如殺人之說使之自擇焉其造化變移幾與乾坤之運六子滄海之轉百川同功學而不至於能用此腐儒非大儒也然詩云王在靈囿麀鹿攸伏麀鹿濯濯白鳥翯翯物皆遂其性如此今芻蕘者往則使艸木不遂其生雉兔者往則使禽獸不安其所聖王之政果如是乎曰學者之觀聖王不當泥於一語局於一說當取先王之書貫穿博取而讀之必合於人情乃已禮曰祭魚然後虞人入澤梁豺祭獸然後田獵鳩化爲鷹然後設罻羅艸木零落然後入山林然則芻蕘者往雉兔者往則又因天時而後入焉此乃聖王之仁政而合於人心通於天意爲萬世常行之道是蓋孟子之遺意予故表而出之

齊宣王問曰交鄰國有道乎孟子對曰有惟仁者爲能以大事小是故湯事葛文王事昆夷惟智者爲能以小事大故太王事獯鬻句踐事吳以大事小者樂天者也以小事大者畏天者也樂天者保天下畏天者保其國詩云畏天之威於時保之王曰大哉言矣寡人有疾寡人好勇對曰王請無好小勇夫撫劍疾視曰彼惡敢當我哉此匹夫之勇敵一人者也王請大之詩云王赫斯怒爰整其旅以遏䢐莒以篤周祜以對於天下此文王之勇也文王一怒而安天下之民書曰天降下民作之君作之師惟曰其助上帝寵之四方有罪無罪惟我在天下敢有越厥志一人衡行於天下武王恥之此武王之勇也而武王亦一怒而安天下之民今王亦一怒而安天下之民民惟恐王之不好勇也

昔孔子之論學不止於立必極於權而後已孟子識之故其論三聖人不止於聖必至於智而後已又推而論射不止於至必至於中而後已惟學而至於權聖而又極於智至而又巧於中則能用聖王之道以陶冶一世埏埴萬生此造化之道神明之用也孟子識孔子之所謂權其出而見齊梁之君答問之間變態百出而一歸於正豈非識孔子之所謂權而其志不止於聖必欲極於智不止於至必欲巧於中乎何以言之且梁惠王顧鴻鴈麋鹿曰賢者亦樂此乎乃對曰賢者而後樂此卒引之於文王之地齊宣王問若寡人者可以保民乎哉乃對之曰可卒引之於推恩保四海之地齊宣王又問寡人非能好先王之樂直好世俗之樂耳乃對之曰今樂猶古樂卒引之於與百姓同樂之地宣王又問文王之囿方七十里乃對之曰於傳有之卒引之於文王與民同之之地至於好色好貨皆不扼其路必引之於公劉大王之地其他不可勝舉大抵無所不可特不當自樂於一己期於與百姓同之而已使人聽之樂聞其言而心敬其說援邪心非意入於大公至正之地今語言之餘尙足以起人樂道之心況當時正心誠意精神作用其移易人也深矣學如孟子其力亦大矣顧當時商鞅孫臏蘇秦張儀之徒皆以危言險語劫持人君而實中人主之貪心至於稷下先生鄒衍田駢又以荒唐譸張之辯以動搖人心惟孟子之說如底柱之在中流眾星之有北斗風波不動斟酌自然聖王之道天地之用也今宣王問交鄰國有道乎又對之曰有且引湯文王大王勾踐之事以發藥之以大事小則謂之仁謂之樂天以小事大則謂之智謂之畏天以轉齊王辟土地朝秦楚蒞中國撫四夷虛驕淩轢之心且其言以爲大國則宜事小國小國則當事大國使宣王於秦楚趙魏韓燕宋魯皆當事之使皮幣玉帛珠玉犬馬交於四境以講信修睦而吾國則舉聖王故事樹桑種田謹庠序申孝弟老者少者衣帛食肉不負戴於道路不饑不寒無兵革之苦嗚呼交鄰國如此此聖王之心也鄰國旣服其徳又悅其禮使其非人則己使其齒於人類其誰不聞風而悅願交於下執事而聽命於館人乎然齊王虛驕淩轢之心堆積旣久磨洗不去一聞大事小之言徒仰其大度而自知其病在於好勇不能爲此仁智之事也夫齊王所謂好勇者卽辟土地朝秦楚蒞中國撫四夷之心也此乃以血气爲勇非義理之勇也孟子恐齊王錯認此心以爲勇乃斥之曰此匹夫之勇敵一人者也想宣王聞此一語心沮魄動而不知所歸矣乃卽引之於正路曰王請大之因引文王武王一怒安天下以爲說夫遏䢐莒恥衡行此文武以義理爲勇其心在於安天下而已非虛驕淩轢欲以气壓天下勢臨諸侯以取英雄之名也嗚呼始觀孟子之言常若不嚴終攷孟子之意常合於天理順於人情聖王之心周孔之志也以孟子之學歷攷古人如泄冶之諫靈公陳元逹之諫劉聰宋璟之諫武后直則直矣聖人之門無如是法也故泄冶𨿽死節而春秋無褒辭元逹儻非劉后上疏宋璟儻非武后晚年事未可知也故士大夫之學必學爲上爲徳爲下爲民可也欲致君澤民非學孟子不可學孟子非用聖王之道以造化抑揚格君心之非於一言之下亦不可顧學如泄冶元逹數公吾恐春秋之譏而非孔氏之家法也余故表而出之

齊宣王見孟子於雪宮王曰賢者亦有此樂乎孟子對曰有人不得則非其上矣不得而非其上者非也爲民上而不與民同樂者亦非也樂民之樂者民亦樂其樂憂民之憂者民亦憂其憂樂以天下憂以天下然而不王者未之有也昔者齊景公問於晏子曰吾欲觀於轉附朝儛遵海而南放於瑯邪吾何修而可以此於先王觀也晏子對曰善哉問也天子適諸侯曰巡狩巡狩者巡所守也諸侯朝於天子曰述職述職者述所職也無非事者春省耕而補不足秋省斂而助不給夏諺曰吾王不遊吾何以休吾王不豫吾何以助一遊一豫爲諸侯度今也不然師行而糧食饑者弗食勞者弗息睊睊胥讒民乃作慝方命虐民飲食若流流連荒亡爲諸侯從流下而忘反謂之流從流上而忘反謂之連從獸無厭謂之荒樂酒無厭謂之亡先王無流連之樂荒亡之行惟君所行也景公說大戒於國出捨於郊於是始興發補不足召太師曰爲我作君臣相說之樂蓋徴招角招是也其詩曰畜君何尢畜君者好君也

梁惠王見孟子於沼上曰賢者亦樂此乎齊宣王見孟子於雪宮曰賢者亦有此樂乎余觀二人之心亦知宮室池沼之樂非賢者所當爲也旣己身樂乎此不能自還皆慙見孟子而有此言耳孟子何不於其慙處痛加箴灼而對惠王曰賢者而後樂此對宣王曰有何也蓋當世之君一皆甘心於放逸儻吾不少因其樂處而進之乃正言厲色以絕其萌芽彼旣內無所得則將憂愁無聊樂與小人處而不喜見天下賢士矣孟子所以深入其中而攻其爲一己而不防天下之病挽而進之使與百姓同樂者此其造化變轉之功也夫與百姓同樂豈不惟其饑寒困苦之是防徒與之同宮室池沼之樂哉蓋樂在宮室池沼之前而與民於宮室池沼中同宣其樂耳否則適所以生其憂何樂之有夫民之所樂者父子相保兄弟相扶室家相好鄕閭族黨親戚朋友相往來雞豚黍稷酒醴牛羊相宴樂此民之樂處也審吾能使植桑種田謹庠序申孝悌老者少者不饑不寒不負戴於道路不死亡於兵革則民於前數者之樂得矣樂至於此則雍熙輯睦郁乎有太平气象人君亦安得而不樂乎君民猶父子也勢分隔絕尊卑濶疎今吾因民心之樂而爲宮室池沼與民婆娑乎其間所以通其情合其好同其風也文王靈臺靈沼之詩民至於子來成至於不日微至於鳥獸魚鼈皆樂其樂則以文王之治岐耕者九一仕者世祿關市譏而不徵澤梁無禁罪人不孥而發政施仁必先於鰥寡孤獨其樂乃在臺沼之先故因爲臺沼以相慶相防而同幸一時之胥合也明乎此說則孟子對宣王以人不得則非其上與夫爲民上而不與民同樂之非皦然無可疑者且天生民而立之君固將司牧之豈使厲民以自樂哉故人君本無樂其所以樂者樂民之樂耳人君本無憂其所以憂者憂民之憂耳民之樂處余旣已粗陳其一二矣至於民之憂處乃獨人之父孤人之子兄弟交哭夫婦生離肝腦塗地屍首異處暴骨成山流血成河否則賦役煩重饑寒侵廹樂嵗困苦凶年死亡此民之憂處知民之樂處如此憂處如此吾乃尊賢使能講信修睦使無徵戰之苦省刑罰薄稅斂植桑種田深耕易耨謹庠序申孝悌開倉廩振乏絕使知有生之樂則是憂民之憂樂民之樂矣我以子視民則民以父待君矣君樂在宮室池沼則民將子來於勿亟不日於經營而樂君之樂矣君憂在外患敵國則民將致命盡忠效死而勿去以憂君之憂矣夫人君無樂而樂以天下人君無憂而憂以天下此聖王之心也故曰然而不王者未之有也不知齊王雪宮之樂爲一己乎爲百姓乎聖王固不可遽及近如齊景公乃能聽晏子之言略施賑防之政以及民是亦與民同樂之意也宣王將辟土地朝秦楚蒞中國撫四夷今反不如景公因遊觀而補不足顧雪宮之樂何足道哉孟子前對宣王以仲尼之徒無道桓文之事是以後世無傳焉臣未之聞也余因以爲孟子博物洽聞髙識逺見顧何書不讀何事不知哉其爲此言者所以深絕好利之端而推桓文爲罪首也今觀陳晏子對景公之問宛轉曲折無不記省而引據切當深中宣王之病顏子之後一人而已晏子之言不足復解特無非事者趙岐以爲無非事而空行也竊以爲未然其意以爲天子巡狩諸侯述職所以無非事者以因春省耕而補不足秋省斂而助不給也若夫意不在此而徒事遊豫勞費供給此非事也非事謂非法度之事也故魯隱公矢魚於棠而臧僖伯諫曰君將納民於軌物者也故講事以度軌量謂之軌取材以彰物采謂之物不軌不物謂之亂政亂政卽此所謂非事也人君所以無亂政者以納民於軌物也巡狩述職所以無非事者以春省耕而秋省斂也此又不可不攷

齊宣王問曰人皆謂我毀明堂毀諸己乎孟子對曰夫明堂者王者之堂也王欲行王政則勿毀之矣王曰王政可得聞與對曰昔者文王之治岐也耕者九一仕者世祿關市譏而不往澤梁無禁罪人不孥老而無妻曰鰥老而無夫曰寡老而無子曰獨幼而無父曰孤此四者天下之窮民而無告者文王政施仁必先斯四者詩云哿矣富人哀此防獨王曰善哉言乎曰王如善之則何爲不行王曰寡人有疾寡人好貨對曰昔者公劉好貨詩云乃積乃倉乃裹餱糧於橐於囊思戢用光弓矢斯張干戈戚揚爰方啟行故居者有積倉行者有裹糧也然後可以爰方啟行王如好貨與百姓同之於王何有王曰寡人有疾寡人好色對曰昔者太王好色愛厥妃詩云古公亶父來朝走馬率西水滸至於岐下爰及姜女聿來胥宇當是時也內無怨女外無曠夫王如好色與百姓同之於王何有

此明堂在泰山下古天子巡狩防東方諸侯而朝於此正在齊地宣王以爲今天子不巡狩無用於此而俗人之見皆與宣王同故有皆謂我毀明堂之問然此先王制作宣王猶未敢遽然毀之也此心亦可嘉矣故有毀諸己乎之問夫子貢欲去告朔之餼羊孔子曰賜也爾愛其羊我愛其禮其意以爲自魯文公以來例不視朔故子貢欲去之然有餼羊則告朔之禮在使後世人君欲尋先王故事以行之者則餼羊之禮其感發人主之心大矣有羊則禮存無羊則禮亡矣推此以論則明堂安可毀乎夫明堂者王者之堂王政所自而出也有明堂則王政存無明堂則王政亡矣使後世人主有欲行王政者明堂制度尙足以感其萬一也宣王得行王政之說乃曰王政可得聞歟余讀孟子之對有耕者九一仕者世祿關市譏而不徵澤梁無禁罪人不孥以至發政施仁必先鰥寡孤獨嗚呼王政之大乃如此其忠厚乎生斯時也其亦何幸哉夫耕者九一則百畝之田得九十畝以遂仰事俯育之心仕者世祿則賢者之後功臣之裔世無貧賤饑寒之患關市譏而不徵則商賈樂出於道路澤梁無禁則伐木取魚養生送死可以無憾罪人不孥則家族保全無橫死之苦發政施仁先鰥寡孤獨則老幼無依者皆以文王爲父母矣夫使爲農者足於谷爲仕者足於祿爲商賈者安肆於懋遷爲民者無憾於生死有罪者血食不絕爲天下之窮民者困苦有依合一國之間爲農爲士爲商賈爲民以至有罪者鰥寡孤獨者一皆得其所熙熙然如春臺盎盎然如醇釀乃知周家八百年基業造端於此時也余涵泳其意吟哦其風心不忘念口不停誦深仰王政使人如此優裕也嗚呼文王之所以爲文王其在玆乎其在玆乎宣王有辟土地朝秦楚蒞中國撫四夷之心其气味趨向正在爭鬭虛防之地一聞此說乃遽然而嘆曰善哉言乎余於此又見秉彛之性人誰無之夫宣王正墮蠱惑昏醉中亦知以此言爲善孟子可謂能用天下國家矣其言未終乃提其善處而導之曰王如善之則何爲不行其造化變轉乃有如此之用王曰寡人有疾寡人好貨夫關市無徵澤梁無禁則利在一國不在人主矣宣王正欲富國彊兵故自知有好貨之病不能行此王政也孟子乃又因其樂處挽之使前而以公劉好貨爲對且曰與百姓同之何害於王政其意以爲王欲國富民亦欲富推此富國之心使百姓家給人足無暴斂橫賦之患與文王之政何以異乎王又曰寡人有疾寡人好色夫好貨之病恐不能弛關市之徵開澤梁之禁其言與孟子所論相貫矣至於好色於孟子所論王政自不相關其言如此何也余然後知孟子所以眷眷於齊王以其心可喜者類如此竊原其意深敬文王尊王政乃以爲惟正心誠意之君乃可行王政而我有好色之病決不可望文王而行其政其敬文王尊王政如此亦戰國之中所難得也孟子又因其樂處挽之使前且以太王好色爲對而曰與百姓同之於王何害其意以爲王愛妃嬪民亦愛妻子推愛妃嬪之心使百姓室家相樂琴瑟相安防嫁以時怨曠無有與文王之政何以翼乎夫戰國之君利專一己其與民相絕久矣孟子之學以用天下國家爲大故事事挽王與民同之使情意相通血脈相貫此於卦爲泰於時爲春天地之造神明之功也士大夫不學則己學則當知君民之說然後爲有用之學詠月嘲風錦心繡口此猶婦人女子矜組繡之功論裝飾之巧於時用何濟哉此余所以深戒也然公劉太王之詩本無好貨好色之意而孟子乃遽目公劉爲好貨太王爲好色豈所以爲訓哉夫讀詩書貴在於能用詩書本無此意而爲齊王援以爲證且其歸要與百姓同之旣足以安齊王之心使於聖王之心不自絕又足以大齊王之志使於百姓之樂無所忘其用詩書乃至於此其與夫講大禮而至於不法明五經而至於附梁冀者豈可同年而語乎彼二子之學死於語下而孟子之學乃見於有爲嗚呼顏氏之後一人而已矣

孟子傳卷三﹤經部﹐四書類﹐孟子傳﹥

欽定四庫全書

孟子傳卷四

宋張九成撰

孟子謂齊宣王曰王之臣有托其妻子於其友而之楚逰者比其反也則凍餒其妻子則如之何王曰棄之曰士師不能治士則如之何王曰巳之曰四境之內不治則如之何王顧左右而言他

余讀孟子此一節深悟人主左右不可無賢士大夫也夫日與宦官女子處有過不知見惡不諫沈醲昏憒卒與桀紂同科其亦可悲也已惟有賢士夫夫常在人主之側時聞善言必知所警時見善行必知所慕日復一日新而又新帝王之道可疾策而進矣然士大夫之學不可不講也事君之道與其爲正言直指使人主有殺諫臣之名不若微辭廋語旁引曲取使知自警之爲愈也孟子之學傳自子思源流旣正故其開陳之際直而不倨曲而不屈郁乎其可觀懍乎其可戒也齊宣王方爲貨色侈大所淫蠱昏迷顚倒中乃時聞孟子之微言警論其所得亦已多矣余以是知人主左右不可無賢士大夫也夫宣王意欲辟土地朝秦楚蒞中國撫四夷好大喜功而於民事略不加意土地荒蕪不問也遺老夫賢掊克在位不問也四境不治如此此亡國之道也使孟子直以此意諫之徒起人君之怒益生厭諫之心此徑情直行之道非聖門之所尙也披玩其言深有意味托物引諭比陳辭使聽之者不驚味之者生畏不逆其耳而深注其心此聖王之學所以爲可尙也觀其有托其妻子之諭是其意以爲斯民乃宣王受天子之托也而凍餒之可乎又有士師不能治士之諭是其意乃謂諸侯之職分民而治今爲諸侯而不問民事可乎其意在此其言在彼宣王初未之覺也前則有棄之之對後則有已之之對夫朋友不職則當棄之士師不職則當已之此人之情也今四境不治則宣王失職矣推朋友當棄士師當已之義以自反則宣王當何如乎想宣王聞之其心警動可得於言意之表矣

孟子見齊宣王曰所謂故國者非謂有喬木之謂也有世臣之謂也王無親臣矣昔者所進今日不知其亡也王曰吾何以識其不才而舎之曰國君進賢如不得已使卑逾尊疏逾戚可不愼與左右皆曰賢未可也諸大夫夫皆曰賢未可也國人皆曰賢然後察之見賢焉然後用之左右皆曰不可勿聽諸大夫皆曰不可勿聽國人皆曰不可然後察之見不可焉然後去之左右皆曰可殺勿聽諸大夫皆曰可殺勿聽國人皆曰可殺然後察之見可殺焉然後殺之故曰國人殺之也如此然後可以爲民父母

【闕】

而況其上

有如伊周者乎然而人君多喜新進而惡見老成何也夫元老大臣動循故事語有成法使人君喜不得過賞怒不得淫刑人君意欲有爲必執先世之規摹與己見之成敗以爲言此人主所以多不快而至於惡見也至於新進小生未更世故罔識物情視前聖爲迂疎輕一世爲流俗隨人主之喜怒違先世之典常至於破壊規繩毀滅法度卒之違拂人情放肆淫侈亡國敗家而後已此孟子所以拳拳於世臣之論且曰所謂故國者非謂有喬木之謂也謂有世臣而已矣今王無親信大臣矣昔時所進皆新進小生皆超越老臣而驟用之其言不效敗人國事又不知誅絕焉此其所以可悲也亡者謂絕也觀此一節豈以齊王意在辟土地朝秦楚蒞中國撫四夷求所難得之事而朝廷老臣知其不可皆已去位而信稷下先生如淳於髠環淵等輩肆無稽之談爲髙大之說卒之一事無成乎不然孟子何爲立此論也宣王聞孟子之言亦厭稷下之論而知前日之錯謬也乃曰吾何以識其不才而舎之嗚呼孟子之對何其勁防也其曰國君進賢如不得已是也夫朝廷進用人材可輕哉常如不得已可也苟不加思慮輕易用人不幸有如公孫彊趙括輩一旦超越於諸公之上而大至亡人家國小至陷害生靈可不謹歟且一介之小必有故交一家之微必有親信況一國之大豈無腹心元老大臣乎使人主用先王之臣守先王之法自足以保民而安國必爲後世子孫計其進用人材也亦未可輕當使揚歷內外諳知始終惟經艱難者則不敢輕易惟多敗事者則必知審詳念世路之難行則言不妄發識物態之難保則動必致思必使下民鄕之元老信之吾心安之然後可用耳豈可不問久近不驗踐揚一言合意驟加進擢而遽使卑逾尊疏逾戚豈不傷元老之意而失一國之心乎故孟子教宣王用人之法曰王勿以左右諸大夫國人之好惡而進退人而殺人也當自致其察焉左右諸大夫國人皆曰賢皆曰不可皆曰可殺而吾必見賢見不可見可殺然後用之去之殺之是也夫所以不輕信於左右者恐小人交結便嬖以進身如栁宗元輩者所以不輕信諸大夫者恐小人交結權臣以進身如谷永輩者所以不輕信國人者恐小人同乎流俗合乎污世以進身如鄕原者其好惡果可輕哉然則不信左右諸大夫國人好惡吾當自以所見而進退之而殺之可乎曰不可也人君自任好惡安知不出於私情哉惟左右諸大夫國人眾口一辭曰是賢人也是不可也是可殺也然後吾存之於心驗之於事黙觀其所爲陰察其所向必待見其所謂賢見其所謂不可見其所謂可殺與左右諸大夫國人之言一切脗合然後用之去之殺之耳如此則小人無以肆其姦而君子得以行其志殺不妄殺人不苟去而所進之人皆足以保我子孫黎民而爲民父母之道得矣然而唐武后之用人最爲輕易故當時有杷椎腕脫之語而一時人材如姚崇宋璟輩皆足以建開元之太平至如徳宗用人最精而東省閉閤累月南臺惟一禦史當世人物皆爲兩河諸侯所用貽唐室無窮之禍今宣王區區戰國之間以得士則存失士則亡而孟子敎之精選遲久如此吾恐不得志之人相率而去如商鞅去魏適秦而魏連喪師韓信陳平去楚適漢而項籍至不保其首領禍福之速如此則何處乎曰武后之用人未至於卑逾尊而徳宗之精選初不聞有可親信者其心所謂元老大臣者盧杞而已矣審吾眞有元老大臣亦何憂於商鞅陳平輩哉使恵王聽公叔痤之言則商鞅必爲吾國之忠臣使項籍行範增之計則髙祖亦安有後日之望乎然而見賢見不肖見可殺又不可不講也徳宗見盧杞爲忠而用之見蕭復之輕已姜公輔之賣直而去之當時亦不聽滿朝之臣而自見之也孟子之言果如何哉曰此孟子深意也夫齊王之見正待孟子琢磨之使其親信孟子於一言之下格其非心仁義著見則賢不肖豈能逃其所察哉如徳宗者正自顚倒錯亂其賢不肖如何明白其賢盧杞而去蕭復等此其不講學之罪也此又孟子之遺意予故表而出之

齊宣王問曰湯放桀武王伐紂有諸孟子對曰於傳有之曰臣弒其君可乎曰賊仁者謂之賊賊義者謂之殘殘賊之人謂之一夫聞誅一夫紂矣未聞弒君也余讀此章誦孟子之對毛髮森聳何其勁厲如此哉及思子貢之說曰紂之不善不如是之甚也是以君子惡居下流天下之惡皆歸焉何其忠恕若此哉夫孔門之恕紂如此而孟子直以一夫名之不復以君臣論其可怪也予昔觀史紂爲武王所迫自燔於火而死武王入至紂所自射之三發而後下車親以劍擊之以黃鉞斬紂之頭懸之太白之旗余讀之掩卷不忍至於流涕曰嗚呼武王𨿽聖人臣也紂𨿽無道君也武王嘗北面事之何忍爲此事也或曰此武王行天意慰人心也嗚呼天道乃使臣下行此事豈天理也哉人心乃欲臣下行此事豈人心也哉反覆求其說而不得以武王爲非乎而孔子曰湯武革命順乎天而應乎人中庸曰武王周公其逹孝矣乎夫孝者善繼人之志善述人之事者也敢以武王爲非耶抑以武王爲當然耶隠之於心慘怛而不安驗之於事則親弒君首懸之於旗可乎而孟子更不以君臣論其意直曰行仁義者乃吾君殘賊仁義者乃一夫耳𨿽尊臨宸極位居九五不論也嗚呼使孟子當武王之時必爲誅紂之事矣夫其心旣見其爲一夫不見其爲人主何所不至哉且湯放桀武王伐紂周公殺兄石碏殺子皆聖賢之不幸也不知古人之見直與今人不同乎抑無乃此心之震悼乃人欲非天理乎不然孟子何以勁辭直言略無委曲耶孟子亞聖也豈有失道之言乎而又孔子如此說中庸如此說觀衛國逐獻公晉悼公謂師曠曰衛人逐其君不亦甚乎對曰或者其君實甚也夫天生民而立之君使司牧之無使失性又曰夫君神之主而民之望也天之愛民甚矣豈使一人肆於民上以縦其淫而棄天地之性乎必不然矣若困民之性乏神之祀百姓絕望社稷無主將焉用之不去何爲是知古人直不以放弒逐君爲過當也嗚呼言之且不可況爲之乎夫湯之放桀與夫衛之逐君顧臣子所不當爲矣而武王乃至親射之以劍擊之以鉞斬之孟子至謂之誅一夫而孔子中庸又稱大之餘讀聖賢之書無不一一合於心獨於此而慘栗若以爲不當爲者餘一介鄙夫豈能望武王周公孔子中庸之道萬分之一乎而獨如此何哉然而有子貢之說爲之據而孔子又無誅一夫之說此余所以不敢決是非俟世之有道君子爲之開警也

孟子謂齊宣王曰爲巨室則必使工師求大木工師得大木則王喜以爲能勝其任也匠人斵而小之則王怒以爲不勝其任矣夫人幼而學之壯而欲行之王曰姑舎女所學而從我則何如今有璞玉於此𨿽萬鎰必使玉人雕琢之至於治國家則曰姑捨女所學而從我則何以異於教玉人雕琢玉哉

孟子之學自格物致知正心誠意以至於爲天下國家其語之甚詳其擇之甚精矣其在戰國時眾皆知戰爭詭詐之計爲髙而孟子以格物之學窮之乃見天下苦於戰爭詭詐之說人人思息肩於帝王之道也故其胸中自有一定規模如植桑種田謹庠序申孝悌使老者幼者皆得其所衣帛食肉不負戴於道路仰事俯育不漂流於溝壑使一國行之則天下之心盡歸於此不煩兵甲不用詭謀而四海大治矣此其規模也始見梁王則以此曉之其見齊王又以此曉之諄諄誨語拳拳念慮其意安在哉欲得天下同樂其樂而安於帝王之道也夫使當時人君無意於天下則已儻有意於天下舎孟子之學而欲聽商鞅之說孫臏之說蘇秦張儀之說稷下先生之說余恐殺人愈多人心愈失秦始皇並吞六國夷滅諸侯晏然自以爲日之在天身死未防而與鮑魚同載至其子二世聽趙髙之邪說殺扶蘇殘骨肉行督責之政興驪山之役一夫作難七廟皆隳此戰爭詭詐之效也天理昭然豈有不以仁義而能長久者乎孟子深悲天下之勢必至於如此故勤勤持仁義之說而時君世主聞見旣熟思慮旣深漸染旣久藐然不以爲意終使暴主得志宗廟丘墟社稷破滅而後已可勝嘆哉觀此一章乃宣王欲孟子舎所學之規摹而就其所學之貪暴故孟子設譬以問之曰爲大廈則必使工師求大木以爲梁棟之用工師得大木則王喜所以喜者以造大廈而有其材則大廈指日可成矣有匠人者元非造大廈之手而不量髙下不問輕重乃斵而小之是壊大廈之材而宮室不可成也此王所以怒也夫造大廈者必須大材豈有造天下而不用帝王之道乎有大材而戕賊之則大廈終不可成矣豈有以帝王之學入陰謀詭計而能造天下者乎蓋爲天下國家必有天下國家之材如商鞅孫臏蘇秦張儀稷下數公之說皆閭閻市井商賈駔儈之材也以此輩爲天下國家之材宜乎亂亡相繼至秦而大壊也宣王欲孟子舎帝王之學而爲駔儈之材之學以遂其辟土地朝秦楚蒞中國撫四夷之志不知輕重矣此無他以習俗之久深入肌骨未易洗除也又爲之譬曰今有萬鎰之璞玉欲取以爲珪璧之用王其能自取之哉必使玉人雕琢之吾無與焉可也有此玉者在王而雕琢之者在玉人夫玉人之雕琢也其心手之應思慮之精法度之宻豈他人所能知哉王欲珪璧之用取責於玉人可也而乃彊與其雕琢之事曰如是而解璞如是而制玉如是而作圭如是而成璧使玉人盡棄其心手思慮法度之用余知玉人謝而去矣國家猶玉之璞也孟子猶玉人之善雕琢者也有國家者王而所以用天下國家者在孟子之學雕琢一聽於玉人用天下國家一聽於孟子可也今使舎平昔所學而曰效商孫之計效儀秦之策效稷下先生之論以遂吾辟土地朝秦楚蒞中國撫四夷之志是猶教玉人雕琢玉也玉人不肯舎其所守以從王之欲爲天下國家豈可令人舎其規摹而從市井駔儈之計哉玉人不能施其術則謝而而去孟子不能施其道亦浩然有歸志矣嗚呼孟可謂特立獨行者也當戰國之際戰爭縱橫詭詐之說蕩如稽天焚如野火而孟子獨守帝王之道超然於頽波壊塹中不枉不撓不動不盈餘讀此時之史見夫戰爭之說縦橫之說詭詐之說徧滿天下而孟子之言間見層出於諸說之間是猶糞壤之產芝菌而喧啾之有鳯凰也久之諸說消亡灰燼煙滅與糞壤同歸於無而吾孟子仁義之說炳然獨出與日星河漢橫厲古今嗚呼吾儕之學當何學乎余所謂祖帝王而宗顏孟者殆不可忽也

齊人伐燕勝之宣王問曰或謂寡人勿取或謂寡人取之以萬乘之國伐萬乘之國五旬而舉之人力不至於此不取必有天殃取之何如孟子對曰取之而燕民悅則取之古之人有行之者武王是也取之而燕民不悅則勿取古之人有行之者文王是也以萬乘之國伐萬乘之國簞食壺以迎王師豈有他哉避水火也如水益深如火益熱亦運而已矣

世之疑孟子者以爲周王在上而勸齊王以文武之舉以爲無天子也夫徵伐自天子出而興滅國繼絕世者乃王者之事今齊人伐燕不出於天子已可誅矣而又欲盡取其國且滅人之國絕人之世非王者之道也孟子不以此義正之而引文王之未取武王之取商以對焉是許齊以文武之事而更不論天王矣此所以說者之多疑也然余考之若陳恆弒其君孔子沐浴而朝告於魯哀公曰請討之夫天子討而不伐是徵討乃天子之事孔子何爲以天子之事望哀公豈不僭亂乎曰是有說也其說如何哀公如允孔子之請孔子則請於天子以天子之命命魯率諸侯以討之孟子所謂取豈非出於此乎或曰論語孟子所載本無此意而曲爲之說何哉曰孔子大聖人也孟子大賢人也後之賢者窮年卒嵗講論師承未能望萬分之一而欲以私意置聖賢於不義之地此何心也哉聖賢之生也受天之正命稟天地之間气命世開物與天地日月同其造化蠢爾微生不知尊敬乃欲於昏醉之中妄論其施設此余所以獨探聖賢意之所在而不問其言之有無也余之意如此乃尊聖賢也尊聖賢者乃尊天也天其可慢乎余抑嘗以其時考之齊當伐燕時乃宣王之十八年楚懷王之十五年秦恵文王后元十一年而周赧王之元年也孟子以天理觀之周自平王以來世無令王至赧則極矣此天之所廢不可興也尙忍言之哉下此則秦楚齊爲大國秦楚皆僭號稱王其無君之心亦世襲其惡矣夫所以能爲國者以有禮法也有秦楚専恣不問禮法使其得志必放肆暴橫亂名攺作帝王之道墜於地而天下之民爲血肉無息肩之所矣惟宣王乃虞舜之裔而又胸次恢廓仁厚博大使其行孟子之言帝王之道或可興於旦暮而生民性命或可置於太平也論天下之勢不歸於齊則歸於秦不歸於秦則歸於楚懷王愚闇天之所廢也使楚得志勢當如秦而秦乃世有英特之主其勢當盡歸於秦所可賴者尙有宣王與之抗衡耳故孟子力陳王道使齊王行之齊儻得志吾道庶有望也柰何宣王終不能行其道而其勢卒盡歸於秦秦自孝公以來専行刻薄之政爲富國彊兵之謀一旦並有天下不尊先王之法盡燒六經盡殺儒者以自快其意矣後始皇得志視聖道如仇讐視斯民如艸芥天下大亂兵戈四起至漢乃小定而拏戮之令挾書之法至文帝而方除嗚呼尙忍言之哉孟子知其勢必至於此也又念帝王之道滅絕而不復興而生民之命爲魚爲肉不復得齒於人類也此所以急爲齊王陳王道以障潰壤之勢焉學者生乎千百載之後不以其時考之而妄爲詆訾其亦可怪也已然而子之竊國其罪當誅齊王請於天子而伐之誰曰不然至於伐而獲勝已不逃於擅興之罪而又以一時之邪說以濟其貪欲之心所謂一時之邪說者不取必有天殃是也當時六國之爲邪者徧持此說以道諸侯爲不義之舉不問理之是非也爲當世之君者亦樂聞其說得以快其私意而甘心焉據而言之以爲口實如所謂天與不取反受其咎此何等邪說哉是天使人爲不義之舉也夫在天爲命在人爲義顧義理之所安卽天之所安也何有舎義理之外而妄立一天以誑誤當世乎此可誅絕者也夫齊不稟天子而伐燕旣伐燕而謀取其國皆義理之不當者也今齊王僥幸五旬而取之乃以爲非人力之所能至乃天與之爾天與不取反受其咎不問義理而別求所謂天豈非邪說之害道乎孟子知其所謂天者不問義理所以以民悅民不悅文王武王之事對之可謂能陳善閉邪矣夫民之所以悅者以義理之當也其所以不悅者以義理不當也義理不可見當以民之悅不悅卜之民心悅是義理之當義理之當是所謂天也然則今燕簞食壺以迎王師不可謂民心之不悅也夫民之所以悅者當子之之亂如蹈水火中謂齊王以親仁善鄰之義來救斯民之命而不許其因亂以取吾之國也顧吾所以處之如何耳處之之道使歸市者不止耕者不變誅其君而弔其民謀於燕眾置君而後去之此燕國之望也若因其悅而欲殺其父兄系累其子弟毀其宗廟遷其重器此盜賊之心此所謂水益深而火益熱也燕國之眾視我如仇讐矣尙何天殃之足云乎昔人或問勸齊伐燕孟子對之有爲天吏則可以伐之之語是欲稟之於周王也然則聖賢之意皆自有謂故余戒學者當考其時逆其意而勿以語言之間遽以私意議論聖賢之可否以獲戾於天也戒之哉

齊人伐燕取之諸侯謀救燕宣王曰諸侯多謀伐寡人者何以待之孟子對曰臣聞七十里爲政於天下者湯是也未聞以千里畏人者也書曰湯一徵自葛始天下信之東面而徵西夷怨南面而徵北狄怨曰奚爲後我民望之若大旱之望云霓也歸市者不止耕者不變誅其民而弔其民如時雨降民大悅書曰徯我後後來其蘇今燕虐其民王往而徵之民以爲拯己於水火之中也簞食壺以迎王師若殺其父兄系累其子弟毀其宗廟遷其重器如之何其可也天下固畏齊之彊也今又倍地而不行仁政是動天下之兵也王速出令反其旄倪止其重器謀於燕眾置君而後去之則猶可及止也

齊宣王欲辟土地朝秦楚蒞中國撫四夷有侈大之心無理義之舉孟子比之以緣木求魚且曰後必有災宣王之意未必以爲然也而稷下先生之論方且指天畫地陽開陰辟以左右推挽之今爲取燕之役特小試其志耳而當時恵文王在秦宣恵王在韓襄王在梁武靈王在趙懷王在楚已環視不平矣而又謀人說客鼓動乎其間以救燕爲名一舉而盡取之嗚呼辟土地朝秦楚蒞中國撫四夷果可以兵力勝乎齊王固己爲之沮喪況又其大者當何以處之夫宣王行孟子植桑種田謹庠序申孝悌之說使老者衣帛食肉不負戴於道路黎民仰事俯育不漂流於溝壑此理義所安也天下方以戰鬭縱橫詭詐爲事皆不由理義者也故東服則西反南降則北侵而齊國能信孟子之言行先王之政其仁風徳澤搖蕩浸潤𨿽無意於辟土地朝秦楚蒞中國撫四夷而是數者自在吾徳化中矣惟其不聽孟子之言徒有侈大之意所以小試於燕而諸侯皆欲伐之至於沮喪怵惕求所以待之之計亦可謂失策矣孟子所以言湯以七十里爲政於天下而王以千里而畏人夫所以七十里而有天下者由理義也今王以千里而畏人以不由理義耳何謂禮義湯居亳與葛爲鄰葛伯放而不祀湯使人問之曰何爲不祀曰無以供犧牲也湯使遺之牛羊葛伯食之又不以祀湯又使人問之曰何爲不祀曰無以供粢盛也湯使亳眾往爲之耕葛伯率其民要其有酒食黍稻者奪之不授者殺之有童子以黍肉餉殺而奪之葛伯如此所爲無理義之心皆盜賊之計湯爲其殺是童子然後徵之四海之內坦然不疑皆曰湯非富天下也爲匹夫匹婦復讐也湯始徵自葛始其規摹逺大循理義而行故無敵於天下至於仁風逺播徳澤溥臨東面而徵西極於夷有苦其君之虐政者則怨湯曰等是民也何爲獨後於我乎南面而徵則北極於狄有苦其君之虐政者則又怨湯曰等皆民也何爲獨後於我乎四方望其來徵如大旱之望云霓也夫湯之徵也動循義理王者之師也何以見其動循義理且以兵臨人之國者無不驚惶恐怖蓋人墳墓焚人郊保虜掠人畜俘系老幼使寃气動地哭聲震天此常態也而湯之徵也則有異焉歸市者不止耕者不變誅其君而弔其民如時雨降憔悴於虐政而湯舉動如此湯之未來則如嵗之大旱也其嗷嗷也甚矣湯之已至則如時雨之降也其誰不鼓舞而怡愉哉書曰徯我後後來其蘇此之謂也今燕有子之之亂民方皇皇無告齊兵之來亦猶大旱之望云霓以爲將拯我於水火之中也而乃樂禍幸災效盜賊所爲殺人父兄系累人子弟毀人宗廟遷人重器天下聞其取燕國已不忿而又聞所爲如此人人爲之不平四方起兵不爲無名矣夫天下固畏齊之彊今又倍地其彊益甚爲四方諸方者安得不爲後日之計而謀人說客亦安得不恐動搖撼談利害論時防以必取於齊乎夫齊王欲辟土地朝秦楚蒞中國撫四夷皆欲不由理義中行而得之其規模措畫無不以並吞貪冒爲意略不以生齒爲心彼稷下諸公張口緩頬無一人引之於理義以助孟子者皆欲爲詭詐貪冒而已矣故其一出不聞善政而效盜賊之計以動天下之兵以是知士大夫之學不可不先立規模規模由理義則舉動皆理義規模由貪欲則舉動皆貪欲以湯與齊宣王考之蓋可驗矣夫秦暴虐斯民燒詩書殺學士行督責之政肆刻之心步過六尺者有禁棄於道者有刑漢髙祖入闗不殺一人乃勞曰父老苦秦苛法久矣吾與公約法三章爾殺人者死傷人及盜抵罪是亦成湯之舉也顧此一舉乃爲漢四百年基地其規模豈不大哉宣王不知此理已無可言者矣今欲止諸侯之兵亦豈無術乎且天下之心歸於理義而己吾始也不由理義而終也歸於理義是𨿽失之東隅亦可謂収之桑楡矣善乎孟子之言曰君子之過也如日月之食焉過也人皆見之更也民皆仰之故人不貴於無過而貴於攺過宣王殺人父兄系累人子弟毀人宗廟遷人重器過孰大焉一聞諸侯動兵乃能引過歸已卽時攺悔出令甚速反其老幼止其重器謀於燕眾置君而後去之此王者之舉也天下誰不仰之乎夫宣王失於始而得於終使諸侯不敢加兵則理義之可以行吾志也明矣而俗气深入邪說方然終不可盡行孟子之言豈天之將喪斯文歟徒使人悠悠嘆耳

孟子傳卷四

欽定四庫全書

孟子傳卷五

宋張九成撰

鄒與魯哄穆公問曰吾有司死者三十三人而民莫之死也誅之則不可勝誅不誅則疾視其長上之死而不救如之何則可也孟子對曰凶年饑嵗君之民老弱轉乎溝壑壯者散而之四方者防千人矣而君之倉廩實府庫充有司莫以告是上慢而殘下也曽子曰戒之戒之出乎爾者反乎爾者也夫民今而後得反之也君無尢焉君行仁政斯民親其上死其長矣

禮曰君以民爲體民以君爲心是君之與民同心而異形同气而異息豈有凶年饑嵗民轉溝壑散四方而君擁倉廩府庫之資超然自足不以民爲事哉是君民相絕血脈不通而身心異處也其罪在士大夫不能通上下之情上之徳意不能宣於下以固結民心下之哀苦不能復於上以開道君意使堂上逺於百里門庭逺於萬里尊卑濶絕而上下之情疏名分深嚴而防陛之交絕平時暇日君尊如天有司尊如鬼神髙深毖固與下民絕不相知饑荒不問凍苦不収民已絕望於君君亦絕意於民相視已如行路之人耳一旦風塵四起郊壘多兵乃欲使之前卽死地以保我國家衛我宗社豈有是理哉夫平時視之如路人有急則亦若路人而已平時饑凍不相知有急則安危亦不相知耳審如是則鄒穆公何怪於有司死者三十三人而民莫之死歟然而穆公之所以責民者尙未知其故也孟子於是深言其所以謂凶年饑嵗民老弱轉溝壑壯者散四方而君倉廩實府庫充有司莫以告不能出一銖一粒以濟其急今日乃遽責以死事其可乎故引曽子出乎爾反乎爾之說以爲對焉夫今日民之不救有司之死事穆公爲之不平昔日有司不救民之饑荒穆公何爲邈然不問乎且曰民今而後得反之也君無尢焉君行仁政斯民親其上死其長矣所謂仁政者饑者食之寒者衣之不得其所者安之如父母之於子孫保防愛惜鞠衛撫養使下民之心日親於君父則緩急之際執戈而前以死自誓以保我國家宗社如子之於父母矣先王審知此理是以周流天下巡狩四方使君民之情常相浹洽熙如酒醴薰若芝蘭君念念在民民亦念念在君故遷都一事耳盤庚以天下之尊而至親臨軒陛而使民咸造王庭且人人登進之拳拳曲折告之以所以遷都之意夫國我所有也吾欲遷都誰敢不從有不如令驅之殺之有何不可嗚呼此董卓之見盜賊之謀也先王之心豈忍爲此哉必低徊下意丁寧辧析明告以利害之原深迹其是非之實使民心曉然相聽乃始遷耳不然先王未敢也此三代之所以爲令主歟秦自商君以來視民如艸芥至始皇而尢甚名分嚴矣上下辧矣令之則聽禁之則止豈不快意至二世則又尊矣深居簾幕如在九霄而不知民心皆離無一人有愛君之心者及陳渉一呼天下響應英雄豪傑奮臂而起有智者設智以亡秦有力者出力以亡秦有謀策者畫謀策以亡秦誅降王子嬰不當狐兔無一人憐之者嗚呼前日之所謂尊嚴者安在哉深可悲也夫天下相通此天理也非人之所能爲也在易天地交爲泰及考其象幹君也乃居下坤民也乃居上顚倒如此何以爲泰乎蓋此卦乃畫君民之心非君民之位也以爲君之心不念下民而巍然在上饑寒不問老壯不知民之心不念君上而頽然在下國家不卹宗社不闗此所以爲否否者閉也夫孟子言其大槪余恐後世未究也故又推先王之心及泰否之象以見君民不可相忘者至於如此焉

滕文公問曰滕小國也間於齊楚事齊乎事楚乎孟子對曰是謀非吾所能及也無已則有一焉鑿斯池也築斯城也與民守之效死而民弗去則是可爲也

讀聖賢書者不當泥其言當觀其用勢有不同用亦多變以用觀聖賢聖賢𨿽往其心常炯然無今古也且齊宣王問交鄰國孟子對以事大事小梁惠問雪恥秦楚孟子對以省刑薄賦與答宣王者異余所謂勢有不同用亦多變者此也宣王好大而不肯下人能事大事小則天下服矣恵王一於報怨而不知卹民能省刑薄賦則天下無敵而其恥可雪矣以是知孟子之學淵源甚深隨勢而爲髙下天下無有不可處之事也至於滕文公問事齊事楚旣不以對齊王之語使下之又不以對梁王之語使上之何也蓋滕小國也齊楚非賢君𨿽下之不能已其並吞之心地勢迫蹙難以設施𨿽行仁政未能感動天下事至於此亦已窮矣事齊則楚兵在南門事楚則齊兵在北門蕞爾之國絕長補短不過五十里而齊楚並吞噬齧地方數千里車馬之眾兵甲之多一拂其心兩師歘至猶舉泰山以壓螻蟻也其勢亦已危矣事旣窮勢又危然則有何策以當之乎曰聖賢無事不可處其歸安於理而已齊大國也梁亦大國也地可以設施民可以陶冶事大事小省刑薄賦隨分酬酢自有餘地未當以死言也至於勢旣不可支事又無可爲則其計在死社稷耳夫宣王事大事小理義也恵王省刑薄賦理義也文公效死勿去理義也理義難識固當審處如何耳夫死本非難事以凡俗之心觀之無不驚懼至於聖賢以理義爲重而以死生爲輕曾子以一死易一簀子路以一死正結纓事在理義與事大事小省刑薄賦其用一等也死𨿽非聖賢所難然勢不至於危事不至於窮未肯以死言也儻不觀可否不問事勢一以死爲理義此匹夫匹婦經於溝瀆之見也非聖賢之道也夫使齊王以死言則興兵四伐而不論理義矣使梁王以死言則驚懼憂惶失節喪邦矣吾因觀文公所對乃知孟子之學千變萬轉其用常有餘地且以常人觀之文公在兩大國之間無地可號令無民可捍禦疑若無謀矣而於無謀中乃又有效死之策焉夫使民效死而弗去此仁者之政也儻非平昔固結民心豈一旦遽能至此地哉孟子乃以告文公何也曰此又孟子權其人而言之也夫文公之爲世子也之楚過宋得見孟子孟子指性善以示之一言之下頓有所入乃能於頽波壊塹中軒然行三年之喪使四方來觀之顏色之戚哭泣之哀弔者大悅是其所得亦可知矣及其問爲國之說孟子告以三代之道使畢戰問井地孟子告以潤澤之語仁風逺及使許行之徒負耒耜自宋之滕而願爲其氓則其能行孟子之言而信其所行在戰國之間一人而已矣其使民效死弗去固所優爲也惜乎無湯七十里又無文王百里之地而介於兩大國之間不得稍施其所學使至於此極又可悲也然而使民效死弗去而有死社稷之節其視靦顏就縛苟活求生如頓子牂潞子嬰兒有辱其先人爲春秋所誅者天地相遼矣借使不幸文公與民同死國𨿽已破家𨿽已亡而凜凜節槪猶足以使人興起也嗚呼理義如此之大君子安可不效乎余恐學者讀聖賢書不知其用故歷數對齊梁之語以較文公之說使知學聖賢者當學其用處然後可以得聖賢之心

滕文公問曰齊人築薛吾甚恐如之何則可孟子對曰昔者太王居邠狄人侵之去之岐山之下居焉非擇而取之不得已也苟爲善後世子孫必有王者矣君子創業垂統爲可繼也若夫成功則天也君如彼何哉彊爲善而已矣

余嘗論孟子之學千變萬轉不憂天下之多故也惟變多則策多愈變愈新愈出愈奇極其所歸安於理義而已矣夫齊王問交鄰國則有事大事小之說梁恵王問雪恥則有省刑薄賦之說語齊者不以告梁語梁者不以告齊今滕文公問事齊事楚則又變齊梁之說而又有效死之說問齊人築薛則又棄效死之說而又有一說其說云何避狄之說也其變愈多其說愈新其出愈難其說愈奇學不至此腐儒而已矣夫交鄰國時理義在事大事小處雪恥時理義在省刑薄賦處事齊事楚時理義在效死處築薛時理義在避狄彼以時來此以防對毫釐有差千里失矣使當時孫商蘇張稷下諸人之見問交鄰國則曰吾當以智勝之問雪恥則曰吾當以謀勝之問事齊楚則曰齊兵至則事齊楚兵來則事楚問築薛則曰間其謀主撓其役人使秦楚加兵奔命不暇而莫遑爲築薛之事要皆盜賊之謀僥幸之計非理義之安也而孟子獨舉太王故事有避狄之說且一等避狄耳有何說哉而孟子於其中又有造化之妙此深得帝王之道者也何以知之且其說曰苟爲善後世子孫必有王者矣嗚呼何其逺大如此哉太王止能避狄何足道也惟有爲善之妙使王季文王武王尊爲天子富有天下宗廟饗之子孫保之在克商之後而不知太王避狄之時已有八百年基本矣嗚呼君子創業垂統所憑藉者何乎善而已矣善端深大遏之愈流止之愈行善與天合則狄人侵之乃所以吾善端耳審知此理則齊人築薛意欲見逼又惡知夫不爲吾子孫基本乎夫小不勝大寡不勝眾弱不勝彊此勢也理義苟安𨿽小猶大𨿽寡猶眾𨿽弱猶彊小也寡也弱也乃在於目前而大而眾而彊乃應於後世君子之爲計爲目前乎爲後世子孫之計乎如其爲子孫之計𨿽寡小而弱亦何足慮也嗚呼窮迫之中乃自有廣大之路由是見孟子之學未易量也然則其要安在曰理義然而文公之後卒不聞有興者何也此以利心論孟子也興與不興在天而善與不善在我吾知爲善而已矣爲善乃興之道也事在秦時天理顚倒而有天下者卒歸漢氏漢乃堯之苗裔嗚呼天人之際其明如此哉亦何疑也

滕文公問曰滕小國也竭力以事大國則不得免焉如之何則可孟子對曰昔者太王居邠狄人侵之事之以皮幣不得免焉事之以犬馬不得免焉事之以珠玉不得免焉乃屬其耆老而告之曰狄人之所欲者吾土地也吾聞之也君子不以其所以養人者害人二三子何患乎無君我將去之去邠逾梁山邑於岐山之下居焉邠人曰仁人也不可失也從之者如歸市或曰世守也非身之所能爲也效死勿去君請擇於斯二者

嗚呼讀滕文公三問使人淒然不寧深思王道衰微紀綱廢壊而彊大之國侵淩放橫不知理義乃至於此也當時小國不幸介於大國之間不聞有親仁善鄰之長但見有憑弱犯寡之罪王朝無九伐之誅方伯無糾合之長齊橫於東楚恣於南秦吞於西豈復知理義哉文公見孟子者凡三問皆言其國存亡之狀求急難之策孟子區區欲興王道如此之急者爲是故也然於危急之中設爲謀策要皆中於理義或避之或死之皆天下之至計聖賢之常心也自常情觀之謀人之國乃使之避乃使之死亦可謂無策矣然聖賢之見則不如是其避也不以爲弱其死也不以爲屈吾得理義而安焉斯已矣此所謂君子無終食之間違仁造次必於是顚沛必於是也太王避狄不害爲周之令王曽子易簀子路結纓乃所以爲孔門之髙弟審如是說則夫陰謀詭計駕禍於他人而鬭亂於鄰國以要一日之命者皆聖賢之所不爲也故其避也爲可觀其死也爲可法則以理義在其中故也夫文公三問孟子對之不同者以理義各有所在不可不審處也易位而行逆施而處皆有害於大道夫其問事齊事楚則對之效死立定規模當如此也及其有築薛之問事亦迫矣於效死中又有避狄之說此孟子於規模中深觀理義運動處以示之也至其不得免焉之問則亦極矣夫以小事大畏天者也今竭力事之不愛皮幣犬馬珠玉之奉以致其畏天之誠而齊楚逆天侵淩彌甚孟子於此亦豈無說乎蓋理義隨在而有顧吾用之如何耳故避狄效死之說再舉而陳之使之自擇焉夫爲愛民之計理義也則有避狄之策爲世守之計亦理義也則有效死之防此皆聖賢之本心天下之至計不害名教不犯理義顧吾力量如何耳吾心在於愛民則爲避狄之大計吾心在於世守則爲死社稷之賢君顧何有不可哉然效死之節易明而避狄之心難見也儻其心出於貪生畏死不以社稷爲意此春秋之所誅也紀侯大去其國是也孟子肯許人如此乎儻其心出於愛民如太王避狄是也太王於避狄其間自有造化何以知之其避狄也乃屬其耆老而告之曰狄人之所欲者吾土地也吾聞之也君子不以其所以養人者害人二三子何患乎無君我去之太王𨿽往其言尙在使人讀之防欲墮涕蓋誠心實徳孚於中而於外非作僞所能到也深迹其心廣大髙明郁乎有堯舜之遜薰乎有父母之慈想其平時施號令立政造事無非從謙遜慈愛中來民心愛之亦已久矣非當急難方爲仁人之語如奉天之詔以解一時之急也然此詔溫厚有禹湯罪已之風使徳宗自爲之決不能殷然如金石也此蓋陸贄平日所踐履所蘊蓄者在此故一出而能感動如此也惟太王心如此所以去邠逾梁山邑於岐山之下而邠人曰此仁人也不可失也從之者如歸市周家八百年事業迹於此矣夫一等避狄而太王於避狄中乃有造化如此所爲苟爲善後世子孫必有王者矣太王之謂也然則何以謂之爲善第深誦屬耆之語三復而味之藹然悠然有廣大髙深忠厚慈愛之心者此所謂善也夫聖賢君子當憂患之來自有安身立命之地者善而已矣善卽所謂理義也余恐後世不明爲善之說故又推孟子之意而大之

魯平公出嬖人臧倉者請曰他日君出則必命有司所之今乘輿已駕矣有司未知所之敢請公曰見孟子曰何哉君所爲輕身以先於匹夫者以爲賢乎禮義由賢者出而孟子之後喪逾前喪君無見焉公曰諾樂正子入見曰君奚何不見孟軻也曰或告寡人曰孟子之後喪逾前喪是以不往見也曰何哉君所謂逾者前以士後以大夫前以三鼎而後以五鼎與曰否謂棺槨衣衾之美也曰非所謂逾也貧富不同也樂正子見孟子曰克告於君君爲來見也嬖人有臧倉者沮君君是以不果來也曰行或使之止或尼之行止非人所能也吾之不遇魯侯天也臧氏之子焉能使予不遇哉余讀易至坤之初六觀其繇辭曰履霜堅冰至及聖人至此一爻之曰積善之家必有餘慶積不善之家必有餘殃餘三復斯言乃悟魯之國祚過周之歷至漢之初猶有禮義爲項羽堅守而不肯降漢者皆周公積善之所致也然自恵公以妾爲妻夫婦之倫亂矣隠公不書卽位君臣之倫亂矣所以公子翚擅兵桓公弒立慶父弒子般又弒閔公公子遂殺惡及視季氏三分魯國而有其二孟孫叔孫各有其一公賦盡入於私家兵權不出於公室以至昭公逐旣不得正其終定無正又不得正其始靜觀二百四十二年間天理顚倒惡气蘊積如此焉得有治安之事乎定公用孔子權相事誅少正夘而男女異路道不拾遺飲羊之風遂息公愼之惡亦亡三都漸墮侵疆來復巍乎已有治安之象矣而女樂壊之以此知平公欲見孟子而臧倉沮之者皆非偶然也夫何故惡气凝結未易消除𨿽以聖賢之力猶不能消復於冥冥之中況其他人乎蓋惡气之生始於微茫積稔不已終於浩大觸乎天則日食星隕觸乎地則山崩川竭觸乎人則爲讒夫爲女子爲不忠之臣以敗亂國家顚覆宗社魯自恵公以來惡气寖盛至於如此故天變地震紛然四出是生三桓爲時蟊螣是來女樂逺去聖人是有臧倉公沮孟子夫出乎爾者反乎爾此天理也善旣有報惡豈無歸使聖賢不得行其道者皆天也豈偶然哉夫聖賢得志必將使君安於上民安於下三綱明五常正彛倫敍風俗成顧此大福非祖宗積善豈得有此報乎此孔子遇匡人之圍則曰天之喪斯文也後死者不得與於斯文也天之未喪斯文也匡人其如予何遇公伯寮之愬則曰道之行也與命也道之廢也與命也公伯寮其如命何孟子遇臧倉則曰行或使之止或尼之行止非人所能也吾之不遇魯侯天也臧氏之子焉能使予不遇哉聖賢深見天意借手於匡人公伯寮臧倉以厄吾道使天下無治安之望而魯國有衰替之風此皆惡气之積不可遽已也嗚呼深觀此理則君子戒愼不睹恐懼不聞不欺闇室不愧屋漏曷可已也蓋惡气於一念充於一身行於一家國君則大於一國天子則又放於天下儻知謹獨之學於履霜之微識堅冰之至於毫末之起知斧斤之尋敢謂何傷其禍長敢謂何害其禍大可也若事至定公平公𨿽聖賢亦無及矣吁可嘆也漢武帝嚴刑黷兵算及舟車及鹽鐵公卿大夫相隨下獄連年出師四邊騷動處心積慮非殺人卽苦民耳是以內則巫蠱之禍寃及太子外則沈命之法殃及平民惡气如此豈復有治安之理乎是生石顯以禍元帝是生昭儀以禍成帝是生董賢以禍哀帝是生王莽以禍平帝蕭望之不知天意而欲救之則望之死王章不知天意而欲救之則王章死王嘉不知天意而欲救之則王嘉死翟義不知天意而欲救之則翟義死由是推之終於宗社滅亡而後已則桓帝之殺李固興黨錮獻帝之遭董卓遇曹操乃漢明寃獄之報也宗不用張九齡徳宗不用陸贄文宗不用裴度使有祿山之亂盧杞之亂甘露之亂若有鬼神陰沮於其間者乃太宗開基之際殺竇建徳誅蕭銑之報也由是推之則孟子有不遇魯侯天也之語其可謂深識天人之際矣然而小人之沮君子其說乃如是之巧不可不知也臧倉嬖人安能爲此乃知惡气感物有以使之也其巧如何曰禮義由賢者出而孟子之後喪逾前喪其言則有理其事則可疑豈非小人之害人其說乃如此之巧乎君子處心無愧巧與不巧吾何卹哉然平公以樂正子一言遽欲命駕臧倉一言遽又諾之不復考問是非詢諸左右可謂輕矣如此資質亦安能有爲乎樂正子辧析如此不聞有悔悟之言以正臧倉之罪車音旣息求賢莫聞此何人也哉余旣極天人之理而又述小人之害君子之巧而平公舉動之輕以爲後世戒

孟子傳卷五

欽定四庫全書

孟子傳卷六

宋張九成撰

公孫丑章句上

公孫丑問曰夫子當路於齊管仲晏子之功可復許乎孟子曰子誠齊人也知管仲晏子而已矣或問乎曽西曰吾子與子路孰賢曾西蹵然曰吾先子之所畏也曰然則吾子與管仲孰賢曾西艴然不悅曰爾何曽比予於管仲管仲得君如彼其専也行乎國政其彼如久也功烈如彼其卑也爾何曾比予於是曰管仲曾西之所不爲也而子爲我願之乎曰管仲以其君霸晏子以其君顯管仲晏子猶不足爲與曰以齊王由反手也曰若是則弟子之惑滋甚且以文王之徳百年而後崩猶未洽於天下武王周公繼之然後大行今言王若易然則文王不足法與曰文王何可當也由湯至於武丁賢聖之君六七作天下歸殷久矣久則難變也武丁朝諸侯有天下猶運之掌也紂之去武丁未久也其故家遺俗流風善政猶有存者又有微子微仲王子比干箕子膠鬲皆賢人也相與輔相之故久而後失之也尺地莫非其有也一民莫非其臣也然而文王猶方百里起是以難也齊人有言曰𨿽有智慧不如乘勢𨿽有鎡基不如待時今時則易然也夏后殷周之盛地未有過千里者也而齊有其地矣雞鳴狗吠相聞而達乎四境而齊有其民矣地不攺辟矣民不攺聚矣行仁政而王莫之能禦也且王者之不作未有疏於此時者也民之憔悴於虐政未有甚於此時者也饑者易爲食渇者易爲飲孔子曰徳之流行速於置郵而傳命當今之時萬乘之國行仁政民之悅之猶解倒懸也故事半古之人功必倍之惟此時爲然

世皆疑周天子在上而孟子以爲以齊王猶反手又曰行仁政而王又曰王者之不作是欲以齊王爲王以齊王爲王則將置周王於何地吳楚僭號稱王春秋比之夷狄孟子乃以夷狄待齊王何也曰學者學聖賢當考其時論其人熟誦其上下之辭深味其前後之意豈可如乘間伺隙掇取一言半辭便不信不疑而遽詆訾聖賢哉孟子受道於子思子思受道於曾子曾子受道於孔子源流甚正不似子夏之後流入於荘周子張之後流入於墨翟之比也豈不知周天子在上又豈不知秦楚僭號得罪於春秋乎當世大賢其識見思慮想亦大過於後世之君子矣借使語之不精考之不詳疑之可也非之可乎非之且不可況詈之以比蘇張之流乎甚可悲也夫其所謂王者非王者之位王者之道也王者之道君君臣臣父父子子兄兄弟弟夫夫婦婦植桑種田育雞豚畜狗彘謹庠序申孝悌使老者衣帛食肉不負戴於道路黎民不饑不寒不漂流於溝壑此王道也當周之盛時王道行於天下周無令王王道廢絕而覇道興覇道又絕而譎詐興以殺人爲功業以奪地爲英雄以覆人宗社墟人城郭爲得計所謂王道者不復有也孟子憫之力以王道爲言其意欲人父子相保兄弟相扶室家相好鄕閭族黨親戚朋友相往來雞豚黍稷酒醴牛羊相宴樂豈忍復聞覇者之說乎夫覇者之說假仁義以濟其姦者也責楚不貢包茅令燕修召公之政意乃在於伐蔡伐山戎伐原大搜其意乃在於一戰而覇誠心安在哉惟其始之不善故其終也大壊蕩如狂瀾烈如猛火不可救矣公孫丑渉學未深聞道猶淺乃曰夫子當路於齊管仲晏子之功可復許乎此孔子之門五尺之童所羞談者也而醜乃以期孟子豈不成防凟乎其狹劣如此者無他焉生乎齊長乎齊聞見乎齊止知管晏而已豈知其上有臯夔有稷契有伊尹有傅說有周公相二帝三王爲唐虞夏商周之盛乎夫曾西不敢比子路乃恥於比管仲儻以管仲九合諸侯不以兵車論之子路無有也以管仲一匡天下免民左衽論之子路無有也然管仲之學至此而極矣子路之學方興而未艾也必欲成就二帝三王之功業不肯因陋就寡取一時之名如管仲而破壊先王之大道也且管仲相桓公覇諸侯自北杏之防殆不過數年爾管仲方死桓公尙在楚人滅江黃而不能救狄人侵衛而不能下身死未防公子爭立虫出於戶而不能保其旣死之屍王者之道固如是之促乎方桓公之任管仲也一則仲父二則仲父不爲不専首尾二十餘年不爲不久今仲死未防而國防亡此特以智力把持耳豈長久之道也哉子路所學規模甚逺帝王之學也寜學未成而無分毫之功不願舎帝王而成此淺陋之功也曾西所以羞比者乃孔門家法也曽西且不爲況孟子志學孔子肯下比管仲乎公孫丑俗气未除邪心猶在止見管晏之功業不知二子之存心乃曰管仲以其君覇晏子以其君顯管仲晏子猶不足爲與其仰慕管晏如此想見醜之識趣也孟子乃直述意之所向曰以齊而行王道止反掌之間耳公孫丑見識偏邪溺於霸道不信王道之易行也且曰弟子之惑滋甚且以文王之徳百年而後崩猶未洽於天下武王周公繼之然後大行今言王若易然則文王不足法與觀此所問𨿽見醜之墮於俗學亦可見醜之博洽考訂其學不肯輕易也孟子於是言文王之時紂𨿽無道然湯至武丁賢聖之君六七作太戊仲丁河亶甲盤庚相繼而出而武丁又中興於衰微之時紂去武丁其世未久故家遺俗之習尙流風善政之感人又有微子微仲王子比干箕子膠鬲數公左右輔相之尺地一民皆其所有而臣之王道尙未絕也王道未絕文王之心也行不行何容心哉及紂脯鄂侯烹九侯拘文王殺比干囚箕子聽婦人之言行炮烙之刑王道至此而絕矣武王不忍王道之絕故起而伐之今赧王在上而號令不行於天下秦楚𨿽大皆非有爲之君使其得志必毀滅典墳魚肉生民惟齊王有易牛之心有求教之志自言其短而不肯文過自知其罪而不敢尢人又夏后殷周之盛地未有過千里而齊乃有其地雞鳴狗吠相聞而達乎四境而齊乃有其民夫地如齊王民如齊王資質如齊王大與文王之時不同可以號令四馳可以鼓舞一世止欠行仁政耳使行仁政植桑種田育雞豚畜狗彘謹庠序申孝悌使老者衣帛食肉不負戴於道路黎民不饑不寒不漂流於溝壑則王者之道行矣齊行王道此其時也夫王者之不作未有疏於此時民之憔悴於虐政未有甚於此時使齊王行孟子之言使民父子相保兄弟相扶室家相好鄕閭族黨親戚朋友相往來雞豚狗彘酒醴牛羊相宴樂所謂饑者易爲食渴者易爲飲當一日而千里一息而千古速於置郵而傳命民之悅之猶解倒懸事半古人功必倍之豈虛哉夫孟子之言謂行王者之道耳非據王者之位也使諸侯據王者之位𨿽蘇張等亦知委曲避就而謂孟子爲此言乎學者語之未詳擇之未精以凡俗之心觀聖賢之蘊妄有詆訾易生排毀深可悲也故予爲之解辧使知孟子所謂以齊王猶反手者謂齊行王道猶反手也非謂據王者之位也所謂行仁政而王者以爲行仁政乃王道耳非謂據王者之位也所謂王者之不作者以爲王道之不作耳非謂使齊王貪王者之位也所謂文王猶方百里起是以難者以爲紂𨿽無道然有天下令諸侯而文王區區以百里行王道勢力旣小土地又狹其能鼓舞天下也難矣非謂欲據紂位之難也而今而後當知孟子所謂王者皆王道也非霸道也審乎此然後可以讀孟子之書而孟子無根之謗亦自此而絕矣學者試深思之

公孫丑問曰夫子加齊之卿相得行道焉𨿽由此霸王不異矣如此則動心否乎孟子曰否我四十不動心曰若是則夫子過孟賁逺矣曰是不難告子先我不動心曰不動心有道乎曰有北宮黝之養勇也不虜撓不目逃思以一毫挫於人若撻之於市朝不受於褐寛博亦不受於萬乘之君視刺萬乘之君若刺褐夫無嚴諸侯惡聲至必反之孟施舎之所養勇也曰視不勝猶勝也量敵而後進慮勝而後防是畏三軍者也舎豈能爲必勝哉能無懼而已矣孟施舎似曽子北宮黝似子夏夫二子之勇未知其孰賢然而孟施舎守約也昔者曽子謂子襄曰子好勇乎吾嘗聞大勇於夫子矣自反而不縮𨿽褐寛博吾不惴焉自反而縮𨿽千萬人吾往矣孟施舎之守气又不如曽子之守約也曰敢問夫子之不動心與告子之不動心可得聞與告子曰不得於言勿求於心不得於心勿求於气不得於心不求於气可不得於言勿求於心不可夫志气之帥也气體之充也夫志至焉气次焉故曰持其志無暴其气旣曰志至焉气次焉又曰持其志無暴其气者何也曰志壹則動气气壹則動志也今夫蹶者趨者是气也而反動其心敢問夫子惡乎長曰我知言我善養吾浩然之气敢問何謂浩然之气曰難言也其爲气也至大至剛以直養而無害則塞於天地之間其爲气也配義與道無是餒也是集義所生者非義襲而取之也行有不慊於心則餒矣我故曰告子未嘗知義以其外之也必有事焉而勿正心勿忘勿助長也無若宋人然宋人有閔其苗之不長而揠之者芒芒然歸謂其人曰今日病矣予助苗長矣其子趨而往視之苗則稿矣天下之不助苖長者寡矣以爲無益而舎之者不耘苖者也助之長者揠苖者也非徒無益而又害之何謂知言曰詖辭知其所蔽淫辭知其所陷邪辭知其所離遁辭知其所窮生於其心害於其政於其政害於其事聖人復起必從吾言矣宰我子貢善爲說辭冉牛閔子顏淵善言徳行孔子兼之曰我於辭命則不能也然則夫子旣聖矣乎曰惡是何言也昔者子貢問於孔子曰夫子聖矣乎孔子曰聖則吾不能我學不厭而教不倦也子貢曰學不厭智也教不倦仁也仁且智夫子旣聖矣夫聖孔子不居是何言也昔者竊聞之子夏子防子張皆有聖人之一體冉牛閔子顏淵則具體而防敢問所安曰姑舎是曰伯夷伊尹何如曰不同道非其君不事非其民不使治則進亂則退伯夷也何事非君何使非民治亦進亂亦進伊尹也可以仕則仕可以止則止可以久則久可以速則速孔子也皆古聖人也吾未能有行焉乃所願則學孔子也伯夷伊尹於孔子若是班乎曰否自有生民以來未有孔子也然則有同與曰有得百里之地而君之皆能以朝諸侯有天下行一不義殺一不辜而得天下皆不爲也是則同曰敢問其所以異曰宰我子貢有若智足以知聖人污不至阿其所好宰我曰以予觀於夫子賢於堯舜逺矣子貢曰見其禮而知其政聞其樂而知其徳由百世之後等百世之王莫之能違也自生民以來未有夫子也有若曰豈惟民哉麒麟之於走獸鳳凰之於飛鳥泰山之於丘垤河海之於行潦類也聖人之於民亦類也出於其類防乎其萃自生民以來未有盛於孔子也

余讀此一章見孟子反覆辧論引古證今剖防析奧較量聖賢可否諸子周旋委轉常超詣不可窮詰此皆所學深逺如江自岷山來淮自桐柏來河自昆侖來滔滔軋軋極望無際分流別委皆不失其本宗其盛矣哉至於其志所尙其見所趨未易窺測也夫公孫丑問加齊卿相於孟子孟子則以爲告子先我不動心醜問不動心有道孟子乃論北宮黝孟施舎及曽子之勇丑問告子孟子之不動心孟子乃可否告子而有志气之說丑問孟子所長孟子乃有善養浩然知言之說丑問孟子已入於聖域孟子乃論孔子不居其聖而子夏子防子張有聖人之一體冉牛閔子顏淵則具體而防之說其意亦以聖自許也丑問孟子所安孟子皆舎之而不學其志爲何如哉醜問伯夷伊尹何如孟子歷論三聖之學而願學於孔子丑問伯夷伊尹與孔子一等乎孟子則獨尊孔子以爲自生民以來未有孔子是其學欲欲至於孔子而後已夫秣馬北首則燕必到膏車南面則越可趨所志在孔子駸駸轆轆純亦不已今日不到後日必到今月不到後月必到今年不到後年必到此生不到來必到持此不已之心何所往而不可哉孟子所見極髙所志極逺舎顏閔伯夷伊尹而直望孔子而學之其所見所志爲何如哉醜問伯夷伊尹孔子有同道之事乎孟子則以得百里之地爲君皆能朝諸侯有天下行一不義殺一不辜而得天下皆所不爲醜問其所以爲異孟子乃引宰我子貢有若之說而獨尊孔子焉余尋其問端止謂加齊卿相動心與不動心而問對往來乃聖賢之深蘊辧諸子之是非宏辭至論大開正路一新見聞偉然戰國詭詐之中乃有如此盛大之事也夫齊之卿相如鄒忌輩皆能爲之顧何足道孟子學二帝三王之道卿相乃其所固有也第恐天未欲平治天下耳如欲平治天下在戰國時非孟子其誰哉夫何動心之有公孫丑之知孟子也亦淺矣孟子知當世之士墮於流俗習於舊染以恕待物以寛接人初無忿辭疾言乃告之曰否我四十不動心醜以爲加齊卿相不憂不懼其勇如此過孟賁逺矣初以孟子比管仲今以孟子過孟賁防瀆如此亦可怪也孟子又無忿辭疾言但告之曰此亦非難事耳告子尙先我不動心而況於學造聖域者乎醜又問不動心其適然耶抑有道耶夫習射亦末矣尙有連雙鶬於靑雲者習禦亦末矣尙有獲十禽於詭遇者顧不動心豈無得而然哉然不動心者勇而已矣勇有數等不可槪論也北宮黝孟施舎皆以血气爲勇者也豈所以語於大君子之門北宮黝一切血气盜賊之勇也如視刺萬乘之君若刺褐夫成濟蔣元暉皆能之何足道哉孟施舎𨿽未免血气然猶以道理爲主如視不勝猶勝舎豈能爲必勝哉能無懼而已矣此似見理也至於謂量敵而後進慮勝而後防是畏三軍豈非未免血气乎曽子所養本於忠恕是見理者也故孟施舎似之子夏所養尙有紛華是血气未除也故北宮黝似之然謂子夏有黝之凶狠謂曽子有舎之直前則不可學者當以意逆之安可徇文辭而厚誣此二君子也其曰夫二子之勇未知其孰賢此謂黝舎一等皆是血气大槪不相過也然孟施舎無懼其守約大勝北宮黝矣黝舎養勇一則凶狠如盜賊一則直前如武夫皆屠沽之流耳豈聞大勇之說乎何謂大勇曽子嘗聞於夫子又嘗以語子襄矣其說曰自反而不直𨿽一介之夫如褐寛博者吾不敢以惡聲加之以曲在我也自反而直循理而行𨿽千萬人以爲不可吾循理而往焉且孟施舎一於無懼而不問己之是非豈聞所謂大勇者其約乃在於吾直與不直如何耳醜旣聞一等是勇而其間曲折如此是不可以孟賁比孟子之勇矣然不知告子之勇比孟子爲何如哉孟子又於是剖析告子之得失而使醜知學之精防蓋差之毫釐其失千里不可雷同苟合而不分別明白以至趨於邪徑也何謂告子養勇之失其曰不得於言勿求於心是也何謂告子養勇之得其曰不得於心勿求於气是也夫志气之帥勿求於心可乎吾志尙爲气之帥況言又逺於气耶气體之充則勿求於气之語謂之可則當謂之是則未然請細陳之夫志至焉气次焉是气以志爲主也然持其志無暴其气是又志以气爲養焉志與气交相養乃至論也醜不明其意乃曰志至焉气次焉而又曰持其志無暴其气者何也孟子直指以志气相爲用處告之曰志壹則動气以爲志之充塞可以動气九韶奏而鳯凰來儀春秋成而麒麟自獲此所謂先天而天弗違者也气之充塞則可以動志如河出圗而畫八卦洛出書而演九疇此所謂後天而奉天時者也如其未明且觀夫蹶者之驚則心爲之震掉趨者之敬則心爲之端嚴气之動志亦可見矣斯理亦妙矣然而此就告子之長短而言之孟子之所養則又異於是矣故因公孫丑之問而極力言之其間造化之妙功用之神與夫學者之病一一剖析至於防言精語可守可充者悉皆具備嗚呼孟子眞有大功於聖人者矣其曰我知言我善養吾浩然之气者夫浩然之气非北宮黝之凶狠非孟施舎之無懼亦非告子之以義爲外不得於言之學也然而是气也可以心得難以言論其爲气也非血气非客气乃理義之气也理義之气無物可並故曰至大無物可屈故曰至剛無物可撓故曰以直此言气之體也此孟子心所自知也此孟子指心之所自得而言之也未嘗畱意者豈知此爲何等語哉大矣剛矣直矣如嘉谷善種當有日夜之息雨露之潤當無牛羊之踐狼莠之殘乃能千倉萬箱以爲農夫之慶至大至剛以直識此體矣當內自琢磨外求切磋膏之以禮義之澤息之以詩書之訓聲色貨利一不得淫蠱之此所謂養而無害也如此則剛大直之气根於心見於面盎於背施於四體其功用所及如乾坤之運六子滄溟之轉百川日月星辰嶽瀆精瀾皆吾气之所在也是故斂之則爲剛爲大爲直之則爲道爲義終不與不仁不智無禮無義之人相合也凡四海道義之士聲气之同臭味之似者皆當來而相應矣其充如此夫何餒哉是剛是大是直𨿽吾固有之物然豈可以不養哉所謂養者其要在於義耳所謂義者凡吾所當爲者則力行之所不當爲者則力止之日復一日新而又新則此气完矣是气也是集吾固有之義以生者非義自外來而成之何以驗之心爲所不當爲者是欺闇室愧屋漏不足於心慚生於內顏變於外餒莫甚焉告子不知浩然之气自此而生乃以義爲外顚倒如此其不動心者亦血气之勝耳孟子又指其要處使學者知所歸焉其要安在曰必有事焉而勿正心勿忘勿助長是也此孟子養气之妙處余所謂至言精語者在是也所謂必有事焉者謂心不忘思以義爲主也夫心無事則眾邪皆入心有事則百物不幹此所以必以義爲事也以義爲事當純一其思精専其慮優而防之使自得之饜而飫之使自趨之可耳不可動也動則妄生不可急也急則理逆故曰勿正勿正謂純一専精不可動亦不可急也心勿忘者卽必有事之用功處也勿助長者所以力言正之之所以害道也夫必有事者必有正之之病心勿忘者必有助長之病孟子又恐助長之病天下不明知其爲害也故力引宋人揠苗爲言又恐以揠苗爲戒盡廢其爲養也故又以不耘苗爲戒其有功於聖道可見矣浩然之气旣已成就則非道非義之言一經吾耳皆能識而辧之以此觀之不得於言勿求於心可乎孟子自養气而知言而告子乃欲不得於言勿求於心其顚倒可知也何謂識而辧之若所謂詖辭知其所蔽淫辭知其所陷邪辭知其所離遁辭其其所窮是也夫有蔽於心則其言詖而不正有陷於心則其言淫而不正心離於道則其言邪而不正心窮於詐則其言遁而不正顧此等辭生於其心時君用之則害於其政於其政天下被之則害於其事此所以辟楊墨放淫辭而不敢已也曹信公孫疆乃至亡國秦用李斯乃至亡天下聖人復起必以此論爲至當矣古之善言與孟子意合者則有其人矣故曰宰我子貢善爲說辭冉牛閔子顏淵善言徳行孟子以爲徳行我能言之至於辭命則不及宰我子貢諸公矣丑見孟子論養浩知言之論一洗俗學之陋乃遽然嘆曰然則夫子旣聖矣乎夫始也以孟子望管晏過孟賁今遽以聖許孟子是知養浩知言之至言精語與夫閎辭妙論足以聳動其精神搖蕩其思慮也嗚呼盛哉孟子不敢以聖自名故驚而爲之語曰惡是何言也且以孔子不居其聖告之夫孔子不居其聖則是旣聖矣故又言子夏子防子張皆有聖人之一體冉牛閔子顏淵尙皆具體而微況於我乎此微辭也醜不防此意乃曰敢問所安此孟子所以盡捨諸人而不論也其志蓋欲宗孔子矣丑又問伯夷伊尹何如孟子又力論二子之道而論可以仕則仕可以止則止可以久則久可以速則速之爲孔子而吾不願學伊尹伯夷獨願學孔子耳其志爲如何哉醜又問伯夷伊尹孔子一道乎孟子乃曰否自生民以來未有孔子是孟子所學旣不肯在子夏子防顏淵之列又不肯在伯伯伊尹之列獨委心歸計於孔子且欲求自生民以來未有之學不願爲一體具體淸任而已也醜以爲旣皆聖人亦有同乎曰有同於朝諸侯有天下同於行一不義殺一不辜而得天下皆不爲至於異處則生民以來未有出於夫子者且引宰我之所見子貢之所見有若之所見以爲言夫三子之所見豈爲誇大之辭以自私於聖人哉蓋學極其深者乃知其言之不妄耳孟子蓋以三人之論爲至論故曰智足以知聖人污不至阿其所好而說者乃謂聖人之道同符合契前聖後聖其揆一也不得相逾云生民以來未有也此三子皆孔子弟子緣孔子聖徳髙大而盛稱之也孟子知其言太過故貶謂之污下亦明師徒之義得相褒揚也此蓋未知孟子者夫孟子嘗論三聖與孔子矣而曰孔子之謂集大成集大成也者金聲而玉振之也金聲也者始條理也玉振之也者終條理也始條理者智之事也終條理者聖之事也智譬則巧也聖譬則力也猶射於百步之外也其智爾力也其中非爾力也其意豈不明甚蓋言三聖人聖矣而不知聖之外又有智焉夫聖之外又有智則是此智所以運聖也三聖聖矣皆在一偏未能運也孔子聖而又智非自生民以來未之有乎何得言前聖後聖其揆一也夫此語以論舜與文王可也施之於此蓋爲未當又以爲師徒之義得相褒揚此論亦太鄙矣且三聖聖矣然而未中孔子聖而又智而又中則賢於堯舜生民以來未有孔子出乎其類防乎其萃皆非私論眞有所見而言也孟子所志如此所學如此所見如此而公孫丑以管晏孟賁比之孔子之聖三子或以爲賢於堯舜生民未有出類拔萃何孟子之門多流俗之人而孔子之門又何英才之多也世衰道微至孟子而極矣可勝嘆哉

孟子曰以力假仁者霸霸必有大國以徳行仁者王王不待大湯以七十里文王以百里以力服人者非心服也力不贍也以徳服人者中心悅而誠服也如七十子之服孔子也詩云自西自東自南自北無思不服此之謂也

嗚呼善論王霸之道無出於孟子矣蓋霸者以智術爲主王者以至誠爲主至誠乃心所固有者智術乃罔念所成者以至誠行仁政是其心出於救民耳非有所冀也以智術假仁政是特假途以要利爾豈以民爲心哉如齊桓實欲襲蔡而假包茅之名實欲服諸侯而假葵丘之名晉文實欲伐楚而假避舎之名實欲一戰而霸而假大搜伐原之名𨿽一時風聲威令足以聳動鄰國然而天下皆知其心出於智術特以智術之不如故聽其號令耳儻智術出其上則以僕奴待之不然相亢則爲敵相參則爲參其肯服之乎若夫王者之心則不如是心見仇餉之不仁故有徵葛之舉心見莒國之不道故有䢐莒之徵非出於智術也至誠救民而已矣故湯之徵葛也東靣而徵西夷怨南面而徵北狄怨曰奚爲後我而文子武王之伐紂也散鹿臺之財鉅橋之粟大賚扵四海而萬姓悅服此豈以利爲心哉故如霸者之所爲竭其智術侵人土地取人城邑可以爲大國而已矣然而怨結於心特待時而耳如王者之所爲本不爲廣土地充府庫計也故湯以七十里而天下歸之文王以百里而天下歸之湯之有天下文王之三分皆至誠所感民心歸之如子之歸父母水之朝東海豈彊以智術驅之哉特其心之所願欲耳孟子知此意故曰以力服人者非心服也力不贍也以徳服人者中心悅而誠服也如七十子之服孔子也夫孟子論王霸之民而又七十子之服孔子之意以明孔子非以智術得諸弟子也不知孟子之指何處見七十子心服孔子如此哉夫孔子一旅人耳非有祿以富人非有爵以貴人以子貢之才辯子路之勇敏冉求之智諝皆足以揖相而動王公然而甘心饑餓勞苦以從夫子周流於天下儻非道徳之大豈能服其心如此乎乃知霸者之民兵勢之壯猶足以使之一旦國家削弱則皆相率而去之有何心於戀慕哉夫王者之民則急難相保窮迫相扶蓋平時所以固結其心者皆至誠也故民皆至誠以報之所以太王避狄去邠而從之者如歸市如七十子之服孔子以明王道之大孟子可謂深知王者之所存矣當戰國之時時君世主方慕仰桓文之不暇豈能知此理乎言之可爲於邑

孟子傳卷六﹤經部﹐四書類﹐孟子傳﹥

欽定四庫全書

孟子傳卷七

宋張九成撰

孟子曰仁則榮不仁則辱今惡辱而居不仁是猶惡濕而居下也如惡之莫如貴徳而尊士賢者在位能者在職國家閒暇及是時明其政刑𨿽大國必畏之矣詩云迨天之未陰雨徹彼桑土綢繆牖戶今此下民或敢侮予孔子曰爲此詩者其知道乎能治其國家誰敢侮之今國家閒暇及是時般樂怠敖是自求禍也禍福無不自已求之者詩曰永言配命自求多福太甲曰天作孽猶可違自作孽不可活此之謂也

世之論仁者或以爲愛或以爲恕至樊遲問仁子曰居處恭執事敬與人忠𨿽之夷狄不可棄也則愛與恕推挽不行不免穿鑿旁求上害聖人之本意孟子得所謂仁之說故其論仁則榮乃以貴徳尊士賢者在位能者在職國家閒暇明其政刑爲仁學者欲識仁之所歸當以是而思之孟子此一章大意在國家閒暇明其政刑以取榮不可般樂怠敖自取辱也且夫貴徳則言行重尊士則朝廷重賢者在位能者在職則國家重夫一國之間而貴徳尊士賢者能者充周乎朝則治安之象已可想見矣賢者能者所見甚髙所慮甚逺肯茍目前之計而忽逺大之圖哉國家閒暇必爲子孫千萬年之計定綱紀立憲度情僞是非患難緩急皆有以防其微而杜其漸正其本而淸其源一旦事出非常變生意外安閒無事談笑以待之則以吾所以爲國家計者其事素定也大國其有不畏乎夫使大國畏之則小國事之仁之必榮理固然也孟子慮天下不明斯理也乃引詩以爲證學者之引六經當先得六經之道明於心美於身充於家布於一國行於天下凡吾所以惟諾可否進退抑揚遇事接物立政鼓眾皆六經也故得六經之道矣意欲有爲皆成六經如論閒暇明政刑則是鴟鴞之詩也求之於古證吾所見耳非如後世別章摘句分文析字終日於傳注之間談說之際使一置書策則胸中茫茫略無所見施之行事無一合於古人之意者明六經之道果若是乎鴟鴞之詩言迨天之未陰雨徹彼桑土綢繆牖戶今此下民或敢侮予正與國家閒暇明其政刑之意合是六經合孟子之意非孟子區區求合六經也夫如是則能用六經而非爲六經之所用矣俗儒不解動引詩書施之行事乃大謬不然此六經之罪人也孔子解是詩乃不似後世訓詁箋注而論作此詩者爲知道異哉其論詩也不論章句之意訓詁之義乃論作此詩之知道且解之曰能治其國家誰敢侮之何其髙明勁直如此也孔孟之明六經如是學者之於心果與之同乎不同乎宜自知所處矣孟子深憫當世君臣不得是詩之意當國家閒暇乃般樂怠敖以茍一時之快而昧身後之圖流連荒亡去而不反一旦民心已離國勢已削小國侮之大國取之禍辱之來豈他人之罪耶皆自取之耳明其政刑而大國畏之是自求福也般樂怠敖而大國取之是自求禍也又以意之所見引永言配命以證仁則榮自作孽以證不仁則辱孟子豈先觀詩之意然後有仁則榮之說先觀書之意然後有不仁則辱之說哉余所謂意欲有爲而皆成六經者此也其見天下之理行仁者榮徐取詩以証之不仁者辱徐取書以証之立意在前詩書在後非先明六經之道而見之行事能如此取舎自由哉余因論仁則榮又發聖賢明六經之道以告吾黨之士云

孟子曰尊賢使能俊傑在位則天下之士皆恱而願立於其朝矣市廛而不徵法而不廛則天下之商皆恱而願藏於其市矣闗譏而不徵則天下之旅皆恱而願出於其路矣耕者助而不稅則天下之農皆恱而願耕於其野矣廛無夫裏之布則天下之民皆恱而願爲之氓矣信能行此五者則鄰國之民仰之若父母矣率其子弟攻其父母自有生民以來未有能濟者也如此則無敵於天下無敵於天下者天吏也然而不王者未之有也

余讀此一段坐見帝王之道顯然在前巍巍乎眞天下之壯觀而太平之極功也孟子極帝王之要道指聖賢之本心以此五者圖畫名貌了無餘蘊非學問精深思慮超詣未易到此當孟子時朝無正士市有徵法有廛闗又有徵耕又有稅廛又有布爲士者爲商者爲旅者爲農者爲氓者一皆不得其所情僞險阻膏火煎熬仕不保身朝不謀夕此何等气象乎孟子悲之所以極帝王之要道指聖王之本心使天下爲士爲商爲旅爲農爲氓一皆優遊怡愉各自適其所適豈不盛哉請試言之今一國之間以言乎朝廷則尊賢使能俊傑在位則天下之士豈不人人相慶而願立於其朝以言乎闗市則廛而不徵法而不廛譏而不徵則天下之商旅豈不人人相慶而願藏於其市出於其路以言乎田裏則助而不稅廛而無布則天下之農天下之民豈不人人相慶而願耕於野願爲之氓乎夫上自朝廷下至田里人人相慶驩聲和气充塞宇宙間其風聲誰不仰之如父母乎此蓋圖畫二帝三王之太平於數語之間也行此五者𨿽不道之國欲肆並兼之心起吞噬之意而不知冥冥之中其視我如父母也久矣故率其子弟攻其父母自有生民以來豈有能濟者乎如此則東西南北歸心於我天下其有敵乎至於此地豈人能爲乎夫是之謂天吏所謂王道正在此耳後世欲爲二帝三王之事不必逺求第於此數句一一行之上觀朝廷下考田野與此無一不合則唐虞三代之時卽今日是矣何問古今哉

孟子曰人皆有不忍人之心先王有不忍人之心斯有不忍人之政矣以不忍人之心行不忍人之政冶天下可運之掌上所以謂人皆有不忍人之心者今人乍見孺子將入於井皆有怵惕惻之心非所以內交於孺子之父母也非所以要譽於鄕黨朋友也非惡其聲而然也由是觀之無惻之心非人也無羞惡之心非人也無辭讓之心非人也無是非之心非人也惻之心仁之端也羞惡之心義之端也辭讓之心禮之端也是非之心智之端也人之有是四端也猶其有四體也有是四端而自謂不能者自賊者也謂其君不能者賊其君者也凡有四端於我者知皆擴而充之矣若火之始然泉之始達茍能充之足以保四海茍不充之不足以事父母

孟子之學非口耳所傳非見聞所有皆其超然獨悟深見天之所以在我者而又能造化運用施之事物之間此所以卓卓乎周孔之後而荀揚等輩不可彷佛其萬一也夫不忍之心誰其無之能見之者千萬人中一人而已就使見之以其所見施於有用使所及者廣所濟者博則又千百世中一人而已吁可嘆也孟子深識此理浩觀萬古下視當今知先王所以獨尊於千古者以能施於有用也方商鞅孫臏蘇秦張儀陳軫稷下之學得志於世也顧此等輩皆以進取爲功業殺人爲英雄時君世主皆波蕩從之豈復有不忍人之心哉於千百人中有齊宣王者獨有不忍釁牛之心此孟子所以眷眷於齊開陳反覆剖析淵微其偉論英辭蓋當世絕學也孟子將移齊王不忍一牛之心於百姓又將移齊王不忍百姓之心施之於有用之實效此以先王望齊宣也蓋先王有不忍人之心斯有不忍人之政矣以其能用也故曰今有仁心仁聞而民不被其澤不可法於後世者不行先王之道也又曰徒善不足以爲政徒法不能以自行詩云不愆不忘率由舊章遵先王之法而過者未之有也夫有不忍人之心而不能施於有政者何也以其因循茍簡不教不學𨿽擇而不精語而不詳所以𨿽稟天與之善心而終不能用之於事物之間也孟子旣以其所學用之於身爲養浩知言之妙又用之於當世而爲植桑種田育雞豚畜狗彘謹庠序申孝悌老者衣帛食肉黎民不饑不寒不負戴於道路不漂流於溝壑之說此所謂以不忍人之心將以行不忍人之政者也旣能見之又能用之天下𨿽大可端委廟堂不動聲气不煩笑色而運用於掌握之間也惜乎其無有知之者孟子恐當世之人不悟所以爲不忍人心者何物乃直指以示之曰所以謂人皆有不忍人之心者今人乍見孺子將入於井皆有怵惕惻之心非所以內交於孺子之父母也非所以要譽於鄕黨朋友也非惡其聲而然也請試之於心以卜孟子之說夫平居無事忽見嬰孩孺子將入於井則凡爲人類者其怵惕惻之心隨見卽生間不容息顧惟此心豈暇校計內交於孺子父母豈暇校計要譽於鄕黨朋友又豈暇校計惡其無仁者之聲而然哉此蓋見隨機動心與機生天與良心於此可卜使犬馬禽獸立於其旁又安有此心乎哉旣有此心則是與先王同心矣嗚呼何不於此而徑識其所謂本心耶稍涉校計間有秋毫已非此心矣學者不可不力也人有此心而犬馬禽獸乃獨無之今商鞅孫臏蘇秦張儀諸人乃獨無惻之心而以進取爲功業殺人爲英雄是豈人類也哉旣無惻殘民害物偸合茍容而獨無羞惡之心焉非人也旣無羞惡互相侵奪而獨無辭讓之心焉非人也旣無辭讓是不知義理毀壊名教而獨無是非之心焉非人也然則孟子視當時所謂權謀詭詐縱橫捭闔之人皆非人類中人也今旣明指以惻隠之心爲仁之端羞惡之心爲義之端辭讓之心爲禮之端是非之心爲智之端雜然並舉使於一端悟入則四端交通左右逢原顚沛在是凡吾日用中事豈有虛棄者哉折旋俯仰應對進退皆仁義禮智之發見處也嗚呼天下之樂其有過於此者乎有此樂事而不能施之於天下是自賊其身者也君有此樂而不能開陳引導使天下受其施是賊其君者也凡有四端於我者此則徧告同志之士也知皆擴而充之矣知之爲言寤也擴而充謂行不忍之政也行不忍之政者前所謂植桑種田育雞豚畜狗彘謹庠序申孝悌使老者衣帛食肉不負戴於道路黎民不饑不寒不漂流於溝壑是也夫擴充一端其效如此況四端交用造化於其間其風聲號令鼓舞陶冶當何如哉學者又當自體之非餘言語所能盡書也使行不忍人之政如前所謂亦已大矣孟子乃以爲若火之始然泉之始達耳嗚呼火之極功可以鑠石流金水之極功可以經營中國周流四海今其效如此乃以爲特出於始然始達耳使其日復一日新而又新極其功用又當如何哉孟子旣言其功矣則又從而斷之曰茍能用之如前所謂足以保四海茍不能用𨿽有四端止見於發用耳至親如父母且不能事之況天下乎昔漢元帝天資仁柔溫厚之詔數下豈無不忍人之心哉然而任恭石顯殺蕭望之京房終爲闇懦之君者何也則以有是四端而不能用者也孟子可謂深造自得善取古人之用處自充其所學者也其意專以能用爲尙請極陳之夫指齊宣不忍之心其用處已可見矣今又於不忍人之心外又立不忍人之政之說使學者能見此心又能用此心可謂極矣又有異焉者於離婁篇又於不忍人之政外立遵先王之法之說使行不忍人之政者一切求於先王以正之且以離婁之明公輸子之巧師曠之聰堯舜之道聖人旣竭目力耳力心思以比不忍人之心天以不以規矩不能成方圓不以六律不能正五音不以仁政不能平治天下繼之以六律五音不可勝用繼之以規矩凖繩以爲方圓平直不可勝用繼之以不忍人之政而仁覆天下爲髙必因丘陵爲下必因川澤爲政必因先王之道爲行不忍人之政之說使行不忍人之心者必爲規矩律呂以合先王之法度不似梁武以弱爲仁漢明以察爲明自師不法以害名教而尊刑法也其論至矣極矣孟子之學如此而或者或非焉或疑焉或幾於罵焉此非余之所敢知也

孟子曰矢人豈不仁於函人哉矢人惟恐不傷人函人惟恐傷人巫匠亦然故術不可不愼也孔子曰裏仁爲美擇不處仁焉得智夫仁天之尊爵也人之安宅也莫之禦而不仁是不智也不仁不智無禮無義人役也人役而恥爲役由弓人而恥爲弓矢人而恥爲矢也如恥之莫如爲仁仁者如射射者正已而後發發而不中不怨勝己者反求諸己而已矣

余觀孟子此一章意爲商鞅孫臏蘇秦張儀輩設也夫此數人者天資甚敏學問甚工智慮甚精然而其術則殺人而已矣是猶矢人之惟恐不傷人匠人惟憂人之不死也彼其心亦人耳豈若禽獸無知哉然而所以如此者以擇術不善也儻以其天資以其學問以其智慮移之於聖人之道在三代時當與伊傅周召同傳不幸擇術不精以殺人爲事業臏刖足鞅車裂秦又車裂徑何補哉其歸足以自賊其身而已矣當其未死也坐籌決勝張目搖指縱橫捭闔無非順人主所向而導之不復問禮義所在坐髙車佩相印自以爲志滿意得矣然而不仁不智無禮無義爲人所役卒歸於殺身喪名遺臭千古孟子指以爲妾婦之道良可哀哉若夫學帝王之道行聖賢之心植桑種田育雞豚畜狗謹庠序申孝悌使老者衣帛食肉不負戴於道路黎民不饑不寒不漂流於溝壑使民視君如父母尊君如神明同心一力以扞社稷而保宗廟者皆其所樂爲也所學如此是猶函人之惟恐傷人巫者之惟憂人死也然而矢人匠人未必不仁術之不仁故其心亦不仁函人巫者未必皆仁術有在仁故其心亦仁商鞅孫臏蘇張諸人豈皆不仁者哉以學術不仁故其心亦變而爲不仁孟子居近墳墓則學治墳墓至其母爲之三徙使其無賢母日以治墳墓爲業是亦矢人匠人者之心也卒之學於子思乃大明先王之道毅然以聖賢救民爲事業而不徇時君之好惡𨿽當年不克施其志而其七篇之書英辭偉論至言妙道所以排擊邪說扶衛正道其功與禹抑洪水周公兼夷狄驅猛獸孔子成春秋一等豈不偉哉然而孟子所以如此而商鞅孫臏蘇秦張儀所以如此者孟子智商孫蘇張不智故也何謂智審思愼擇不以富貴爲心而以聖賢爲心者是也然則商孫蘇張如此天資如此學問如此智慮乃爲人役而不自知使其自知豈得無恥如其恥之罪豈在他人哉猶之射也在此有毫釐之差則在彼有尋丈之失矣故射者正已後發發而不中不怨勝已者反求諸己而已矣反求諸己則商孫蘇張諸人豈非擇術不善乎擇術不善豈非不審思不愼擇以富貴爲心不以聖賢爲心之罪乎孟子已沒讀其遺言如日月河漢使人瞻仰肅敬而商孫蘇張死向數千載讀其書史無不惡其爲人使其魂魄有靈烏知其不悔恨於九泉之下哉其所得亦幾何哉吾儕讀孟子之書其論邪正之說如此安得不審思不愼擇不以聖賢爲心而以富貴爲心乎其戒之其愼之至於其論擇居處不以仁爲主則謂之不智是智所以識仁也其曰仁天之尊爵以言其常貴也人之安宅以言其常安也今莫之止而不仁不仁則常爲人所賤常蹈危辱之地爲人所役使耳然則君子欲常尊貴安泰不爲人所鄙賤所危辱若奴隸之爲人所役如商孫蘇張輩者其於擇術安可不審也哉此余所以反覆言之而不敢已也

孟子曰子路人告之以有過則喜禹聞善言則拜大舜有大焉善與人同舎己從人樂取於人以爲善自耕稼陶漁以至爲帝無非取於人者取諸人以爲善是與人爲善者也故君子莫大乎與人爲善

余觀此一章一節大於一節至於舜可謂大而不可及矣其道襟徳量恢廓如此嗚呼其所以爲聖帝而恭已南面用天下之英才使各盡其道者其必由此也且子路大禹大舜各有門路至舜爲最大耳夫子路之心念念求過惟恐失錯而不自知也其心正在於此忽有人焉指其過而告之言合其幾此所以人告之以有過則喜也與夫文過飾非者異矣禹之用心則有異於子路子路念念求己之過大禹念念求己之善惟精惟一惟時惟幾惟恐其不見也其心正在此善言一來深觸其幾此所以聞善言則拜也與夫誨爾諄諄聽我藐藐者異矣然子路惟恐過在於己大禹惟恐善不出諸己其過人𨿽逺矣比之大舜則又有異焉不以一己之善爲善而以天下之善爲善善在他人如出諸己保護愛惜惟恐讒邪冒嫉之人有以傷毀之也是故謂之善與人同以爲不欲獨出諸己也惟其不欲獨出諸己所以舎己從之樂取諸人以爲善頽然眾善之中韜藏晦縮似無異於常人而禹善治水棄善播種契善敷教臯陶善治獄垂善器械益善山澤伯夷善禮後夔善樂龍善納言一皆隨其所長而任之舜獨不見其長而以九人之善爲己之善焉何其廣大如此也夫舜耕於歷山耕者讓畔陶於河濵河濵之人器不苦窳漁於雷澤雷澤之人分均舜乃略無所見焉孟子識此意乃明言之曰自耕稼陶漁以至爲帝無非取於人者取諸人以爲善是與人爲善者也夫與人爲善則天下之善皆吾之善也豈不大哉不與人爲善而欲獨出諸己此世之淺丈夫耳讒邪冒嫉皆起此輩昔羊欣作掘筆書鮑照多累句以宋明帝多忌不敢盡其能隋煬帝殺薛道衡曰復能作空梁落燕泥否又殺王冑曰庭艸無人隨意緑復能道此語耶傷哉爲天下君乃如此忌嫉則與人爲善信乎大舜之爲大也漢文帝自謂不如賈誼而魏文帝乃立論有漢文勝賈誼之說是不特與其弟子建爭能乃欲與前世之士爭能也人主而操此心則諂防無能者常得志而剛大多材者常斥逐矣唐徳宗終身愛盧杞而以蕭復爲輕已以姜公輔爲賣直者以是故也嗚呼禮曰後世𨿽有作者虞舜弗可及也其是之謂與

孟子曰伯夷非其君不事非其友不友不立於惡人之朝不與惡人言立於惡人之朝與惡人言如以朝衣朝冠坐於塗炭推惡惡之心思與鄕人立其冠不正望望然去之若將浼焉是故諸侯𨿽有善其辭命而至者不受也不受也者是亦不屑就已栁下惠不羞污君不卑小官進不隠賢必以其道遺佚而不怨阨窮而不憫故曰爾爲爾我爲我𨿽袒裼裸裎於我側爾焉能浼我哉故由由然與之偕而不自失焉援而止之而止援而止之而止者是亦不屑去已孟子曰伯夷隘栁下惠不恭隘與不恭君子不由也

孔子曰伯夷叔齊不念舊惡怨是用希又曰伯夷叔齊古之賢人也又曰求仁而得仁又曰伯夷叔齊餓於首陽之下民到於今稱之其稱栁下惠曰臧文仲其竊位者與知栁下惠之賢而不與立也又曰栁下惠爲士師三黜人曰子未可以去乎曰直道而事人焉往而不三黜夫伯夷柳下惠經聖人品題如此誰敢妄有可否門弟子如顏閔子貢子路諸人夫豈不偉而推尊服膺不見其略有褒貶孟子生乎諸人之後不知何所見而自聖人之所謂賢者謂之隘謂之不恭其曰君子不由豈孟子自待在孔門之上乎蓋有說也夫時至孟子聖道湮塞邪說交興而楊氏爲我乃出於子夏之不及墨氏兼愛乃出於子張之過其學皆源於聖人其流乃亂於私智伯夷之淸有近於楊氏柳下惠之和有近於墨氏推楊氏之爲我必至於無父推墨氏之兼愛必至於無君孟子受道於子思子思受道於曽子曽子受道於孔子顧曽子之傳蓋正統也如子夏子張輩皆有聖人之一體而非其全也惟曽子之傳獨出乎諸人之上渾然大成無有畔岸孟子得之故以其所學以其所傳以其所見貶剝可否獨推尊孔子之道而師之𨿽具體而微如顏閔冉牛弗學也𨿽有聖人之一體如夷惠伊尹弗學也其學也學孔子而已伯夷有孔子之淸而無孔子之和惠有孔子之和而無孔子之淸伊尹有孔子之任而又無孔子之淸且和也是以孔子之用可以仕則仕伊尹得之可以止則止可以速則速伯夷得之可以久則久栁下惠得之是三聖人者如子夏子張子遊皆有聖人之一體而已而非其全也三聖人聖矣而未智也孔子於聖之外又有智焉三聖人至矣而未中也孔子於至之外又有中焉惟智則能運其所謂聖惟中則可以行其所謂至於羣聖之中超然獨出卓乎巧妙蓋乾坤之造變化之神也士大夫不學則已學則當造其極學不造其極則巳學欲造其極舎孔子其誰哉孟子窺見此理故獨尊孔子而師之所謂顏子所謂閔子所謂冉牛𨿽當時親炙聖人不學也所謂伊尹所謂伯夷所謂柳下惠𨿽經聖人品題不學也以其所學正天下之邪說近似於道而非眞者故明言於天下不學數君子而欲學孔子不學三聖人而獨學孔子然後以其所學述伯夷之行而斷之曰伯夷隘述柳下惠之行而斷之曰栁下惠不恭斷學子夏之失如楊朱者曰是無父也斷學子張之失如墨翟者曰是無君也則當時所學如泄栁段幹木莊周自以爲獨髙一世者聞貶楊朱之說貶伯夷之說豈得不懼乎所學如蘇秦張儀陳軫自以爲鼓舞天下者聞貶墨翟之說貶柳下惠之說豈得不懼乎孟子之意以爲學當學其全學其全則千古無獘不當學其偏學其偏則其歸必大害聖人之道而爲異端邪說如洪水如夷狄如猛獸如亂臣賊子學其全則闔辟萬古變通羣聖仕亦道止亦道久亦道速亦道其乾坤之造變化之神止在於審量斟酌之間耳其曰可以仕可以止可以久可以速可之爲言審量斟酌裁自聖心聖之外所謂智者在是也至之外所謂中者在是也當衛靈問陳時季桓子受女樂時而一乎栁下惠之三黜不去豈不害道此可以止可以速之時也當見齊景公時楚昭王時魯定公時而一乎伯夷之坐於塗炭豈不害道此可以仕可以久之時也孟子眷眷於齊宣而決去於梁惠是眞學孔子非出於夷惠也夫時在孔子學未有差僞未亂眞而孔子固已有惡紫奪朱惡鄭亂雅惡利口覆邦家之說況當孟子時蘇秦張儀之說馳騁於諸國而楊朱墨翟之言盈滿於天下儻不深指其源流之來如伯夷之隘柳下惠之不恭明言而別白之則又安能絕其源而正其本哉此又孟子能用孔子之學見之於當世也學而不能用又安以學爲哉嗚呼學而求能用之道者其有說乎曰有其說如何曰請觀諸孟子孟子傳卷七

欽定四庫全書

孟子傳卷八

宋張九成撰

公孫丑章句下

孟子曰天時不如地利地利不如人和三里之城七里之郭環而攻之而不勝夫環而攻之必有得天時者矣然而不勝者是天時不如地利也城非不髙也池非不深也兵革非不堅利也米粟非不多也委而去之是地利不如人和也故曰域民不以封疆之界固國不以山谿之險威天下不以兵革之利得道者多助失道者寡助寡助之至親戚畔之多助之至天下順之以天下之所順攻親戚之所畔故君子有不戰戰必勝矣

余觀此一章蓋當時商鞅孫臏陳軫蘇張輩日以殺人爲功業其論天時地利時日支幹五行王相孤虛云陳之術髙城深池兵革米粟之說熟矣無一人發明保宗廟安社稷以人和爲主所謂人和者卽父子相保兄弟相扶室家相好鄕閭族黨親戚朋友相往來雞豚黍稷酒醴牛羊相宴樂者是也儻專以天時爲主而三里之城七里之郭環而攻之有不勝者矣夫環而攻之必時日支幹五行之利者也然而不勝者是天時不如地利也如王莽以兵百萬敗於昆陽曹操以兵八十萬敗於赤壁是也天時果可恃乎儻專以地利爲主城非不髙池非不深兵革非不堅利米粟非不多委而去之如秦據百二之險而子嬰降於軹陳據長江之阻而叔寶降於建康是也地利果可恃乎審如此說則夫商鞅孫臏陳軫蘇張之說皆不可用矣然則如之何專以人和爲主可也三代所以歷年長久爲子孫帝王萬世之業者專以人和爲主天時地利特輔之而已故曰域民不以封疆之界固國不以山谿之險威天下不以兵革之利嗚呼何以得人之和樂哉孟子乃以爲得道者多助失道者寡助所謂道者何道也卽前所謂植桑種田育雞豚畜狗彘謹庠序申孝悌使老者衣帛食肉不負戴於道路黎民不饑不寒不漂流於溝壑者是也誠行此道民仰之如父母敬之如神明一旦風塵有急四郊多壘彼以其暴我以其仁彼以其術我以其理使一介之使告諭彼民曰吾民父子相保兄弟相扶室家相好鄕閭族黨親戚朋友相往來雞豚黍稷酒醴牛羊相宴樂何爲以兵加我乎聞其言者誰不起雲霓之望致壺漿之迎安忍以兵相賊者儻惟怙終不悛長惡不戒則將自視如子視君如父三軍同心眾士協力有進無退有死無生其鋒安可當也此所謂得道者多助彼所謂失道者寡助矣寡助之至則親戚微子將抱祭器以適周多助之至則牧野之師將倒戈以歸我以我人和天下之所順將以起仇餉之師致䢐莒之伐其有不如其意者乎君子不戰戰必勝矣豈不信夫孟子之學專以愛民爲主故其遊齊梁之間力陳王道如行其所說則人人皆樂其生皆適其適驩然怡愉鼓舞動蕩猶三春之陽九韶之奏也王道不可見而其狀如此惜乎其志弗克施其遺言余意尙可追迹以求之不得志則以其和養吾心得志則推其和於四海使天下心和形和气和而天地之和悉皆應之爲麒麟爲鳳凰爲嘉禾爲甘露爲醴泉而四方歌華黍之詩天下奏丰年之頌豈不樂哉學而不學此道奚以學爲

孟子將朝王王使人來曰寡人如就見者也有寒疾不可以風朝將視朝不識可使寡人得見乎對曰不幸而有疾不能造朝明日出弔於東郭氏公孫丑曰昔者辭以病今日弔或者不可乎曰昔者疾今日愈如之何不弔王使人問疾醫來孟仲子對曰昔者有王命有采薪之憂不能造朝今病小愈趨造於朝我不識能至否乎使數人要於路曰請必無歸而造於朝不得已而之景醜氏宿焉景子曰內則父子外則君臣人之大倫也父子主恩君臣主敬醜見王之敬子也未見所以敬王也曰惡是何言也齊人無以仁義與王言者豈以仁義爲不美也其心曰是何足與言仁義也云爾則不敬莫大乎是我非堯舜之道不敢以陳於王前故齊人莫如我敬王也景子曰否非此之謂也禮曰父召無諾君命召不俟駕固將朝也聞王命而遂不果宜與夫禮若不相似然曰豈謂是與曽子曰晉楚之富不可及也彼以其富我以吾仁彼以其爵我以吾義吾何慊乎哉夫豈不義而曽子言之是或一道也天下有達尊三爵一齒一徳一朝廷莫如爵鄕黨莫如齒輔世長民莫如徳惡得有其一以慢其二哉故將大有爲之君必有所不召之臣欲有謀焉則就之其尊徳樂道不如是不足與有爲也故湯之於伊尹學焉而後臣之故不勞而王桓公之於管仲學焉而後臣之故不勞而霸今天下地醜徳齊莫能相尙無他好臣其所教而不好臣其所受教湯之於伊尹桓公之於管仲則不敢召管仲且猶不可召而況不爲管仲者乎

余嘗謂孟子學先王之道而能用先王之道者也事變非常其用不一按迹而求每見其參差不合矣卽孟子此一章求之亦可以見其用矣夫天下皆知父子主恩君臣主敬皆知召之則來麾之則去爲敬王矣而不知以堯舜之道陳於王前之爲大敬也天下皆知君命召不俟駕之爲禮矣而不知徳齒之尊學焉而後臣之之爲大禮也孟子大儒也用先王之道者也眾皆以召之則去之爲敬而吾則獨以陳堯舜之道爲敬眾皆以不俟駕之爲禮而吾則獨以徳齒之尊學焉臣之之爲禮是以髙見逺識卓然出乎世儒之上使其得志盡置商鞅孫臏陳軫蘇張之說於無用之地而力行植桑種田育雞豚畜狗彘謹庠序申孝悌使老者衣帛食肉不負戴於道路黎民不饑不寒不轉徙於溝壑之道矣夫何故以其所見所識迥與當時所尙不同也齊王有易牛之心有罪已之善有不自欺之心有不自足之意皆三王之資也孟子嘗直指易牛之心以警之而王亦超然自得指此心戚戚之處以示孟子孟子知此機已動此路已入第未能造化變轉施之於四海九州也使其於此道念念不舎其徳日明其樂日深必將忘千乘之尊降人主之勢就見孟子學焉臣之而爲三王之舉矣孟子待齊王如此是將以成湯待之也其敬君其有禮於君天下豈復有如孟子者哉齊王𨿽未能然然觀其有寡人得見之言有問疾醫來之使其拳拳於孟子亦已深矣不知齊王何所見而爲此哉孟子知其可與有爲故以疾爲辭而不朝出弔東郭以見意余靜觀孟子之心方將卜齊王尊徳樂道之心進與不進也夫使齊王深見徳之可尊道之可樂忘其千乘之尊人主之勢必將虛心屈己降色辭以見孟子矣使其如此是徳機已動道路已開徐觀其機之所在路之所趨急轉而疾策之使三王之道曠然於一言之下而嚬笑應對設施舉措不期而爲三王矣豈可以俗情凡見以爲孟子妄自尊大要君如此哉故觀孟子者當以道觀之不當以世俗觀之也孔子不遇戰國之變故所行可信至少出佛南子之機則子路已不恱矣況當孟子時人皆佛事皆南子豈得以平時之說凡俗之心以妄論之哉夫成湯齊桓王霸不同然皆學焉而後臣之者也伊尹學極於王成湯不如是不足以王管仲學極於霸齊桓不如是不足以霸余嘗讀易至山上有澤之爲咸乃深悟咸之所以感人者以虛受人也儻先以千乘之尊人主之勢自實其中則必不虛心必不屈己必不降色辭道將何自而入乎孟子必欲王來就見是用易道以感齊王也使武王不訪箕子則九疇不陳使劉徳不親顧諸葛於艸廬之中則三國不鼎立而曹操已得志於天下矣余以是知孟子能用先王之道以禦當世之變而超絕於凡情俗慮之中顧其鑪鞲埏埴豈齪齪者所能知哉後之學者當細觀之毋輙議其出處也至引曽子彼以其富我以吾仁彼以其爵我以吾義之說其使學士大夫以仁義爲重以富貴爲輕視當世懷黃結紫腰六印佩雙璧以誇駭世俗者爲何等人哉學者於此不可不精思也

陳臻問曰前日於齊王餽兼金一百而不受於宋餽七十鎰而受於薛餽五十鎰而受前日之不受是則今日之受非也今日之受是則前日之不受非也夫子必居一於此矣孟子曰皆是也當在宋也予將有逺行行者必以贐辭曰餽贐予何爲不受當在薛也予有戒心辭曰聞戒故爲兵餽之予何爲不受若於齊則未有處也無處而餽之是貨之也焉有君子而可以貨取乎孟子善用先王之道其所爲每出俗情之外非獨後世非之疑之詈之而當時如陳臻屋廬子淳於髠之徒或以爲非或以爲得間或以爲無賢而況後世乎故學者之學聖賢當以道觀不當以俗情觀當得以心不可追其迹其或出或處或嘿或語或辭或受裁自本心一貫乎道蓋皆有說豈可以俗情觀之末迹考之而比較隄遏使之無所逃哉學聖賢如此是誠何心哉伺常人之過且不可況伺聖賢之過乎觀臻之問不受齊王之餽而受宋薛之餽且以前日之不受是則今日之受非今日之受是則前日之不受非左右闗防必欲置孟子於有過之地且曰夫子必居一於此矣異哉臻之用心也孟子不怒不忿徐徐吿之曰皆是也且明言受宋之餽者以將有逺行而宋以餽贐爲辭事與義合烏得而不受受薛之餽者以有戒心而薛以兵餽爲辭事與義合亦烏得而不受至於齊旣非逺行不可以言餽贐又非聞戒不可以言兵餽使人將何以處之哉儻不問義理不顧可否一以受金爲心是齊以貨誘孟子而孟子亦以貨爲人所取也此市井之行駔儈之術也惡有君子而爲此態乎學者有疑聖賢之心皆俗情不去也聖賢亦何傷乎如孔子遭陳蔡之難子路遽以爲未仁未智然則未仁未智陳蔡之圍爲當也此無他學未到聖賢者其凡心俗慮自然如此至於顏子則曰夫子道大不容不容何病不容然後見君子是三千人中其深得夫子之心而不致疑於其間者顏子一人而已矣審知此理則夫觀聖賢者當先致知格物使俗情皆盡天理昭然【缺】

孟子之平陸謂其大夫曰子之持防之士一日而三失伍則去之否乎曰不待三然則子之失伍也亦多矣凶年饑嵗子之民老羸轉於溝壑壯者散而之四方者幾千人矣曰此非距心之所得爲也曰今有受人之牛羊而爲之牧之者則必爲之求牧與芻矣求牧與芻而不得則反諸其人乎抑亦立而視其死與曰此則距心之罪也他日見於王曰王之爲都者臣知五人焉知其罪者惟孔距心爲王誦之王曰此則寡人之罪也

【缺】

心轉而爲服罪之語其斡旋造化豈語言所能爾哉其當日精神所以感格之者有不能盡記也但見距心軒然自咎曰此則距心之罪嗚呼何以使之心服如此哉孟子於能用之中又有用焉者非特以此變距心又將以此變齊王變之如何他日見於王有知其罪者惟孔距心之言且爲王盡誦當時之語是又轉以此幾感悟齊王王又軒然自咎曰此則寡人之罪也夫知罪在己則必悔悔則必攺其功用又有大者特齊王幾未發耳以是知學當格物格物則能窮天下之理窮天下之理則人情物態喜怒逆順形勢縱橫皆不逃於所揆之理優而柔之使自得之饜而飫之使自趨之一旦釋然理順怡然冰解皆格物之效也若朱云訕張禹宋璟執昌宗直則直矣聖賢之門無如是法也學士大夫如欲論思獻納使人君聽從於俄頃之間無拒容而有遜心者當深觀孟子之所用

孟子謂蚳鼃曰子之辭靈丘而請士師似也爲其可以言也今旣數月矣未可以言與蚳鼃諫於王而不用致爲臣而去齊人曰所以爲蚳鼃則善矣所以自爲則吾不知也公都子以告曰吾聞之也有官守者不得其職則去有言責者不得其言則去我無官守我無言責也則吾進退豈不綽綽然有餘裕哉

孔距心蚳鼃豈皆學於孟子者歟何其屈服力行如此也距心聞牛羊之語遽引咎曰此則距心之罪也其屈己從善如此可以想見其爲人至於蚳鼃聞數月之說則以士師之職論刑頗纇獄之放紛王不用其言乃至致仕而去其畏義循理如此又可以想見其爲人夫此兩人者一則不以自是爲長一則不以官職爲意屈己從善畏義循理以求合孟子之意不知孟子何以使人如此哉儻學者守其遺編以爲止在牛羊之語數月之說使吾效孟子之說以曉諭當世之士可乎且用距心之說以待人烏知其不文過飾非將致怨於我耶用蚳鼃之說以待人烏知其不據摭細故將致怨於我耶此亦古今之常能心也然則孟子使兩人如此何耶余竊以爲當時孟子之精神造化所以感悟此兩人者蓋自其所學中來使其一語之下心自屈服意自力行今之君子儻不先養其源而欲效聖賢之言語以致用豈有此理哉孟子嘗曰仁義禮智根於心其生色也睟然見於面盎於背施於四體四體不言而諭此則孟子未言之先精神造化所以感悟斯人者在此也人見之者心解意消又其當時語言之間以智知其心以巧合其意以中適其幾其屈服其力行自然之理也玆又不可不辧然齊人以爲孟子爲蚳鼃則善自爲則吾不知其語亦難處矣於此又見孟子善用先王之道者也夫齊王有易牛之心有罪己之善有不自欺之心有不自足之意孟子涵泳其中不忍舎去所以不仕於齊而優遊於齊國者蓋所以成就齊王也儻孟子一居言責之職不得其言則去所當去去亦何難齊王如此資質其誰與成就之哉所以去齊三宿而後出晝且曰於予心猶以爲速王庶幾攺之王如攺諸則必反予夫出晝而王不予追也予然後浩然有歸志予𨿽然豈舎王哉王猶足用爲善孟子於齊王如此所以不居官守言責之職而欲久畱於齊以開道王之善心成就王之懿徳也其精微審處如此此所謂善用先王之道者也嗚呼止於此而已矣是齊王負孟子孟子何負於齊王哉天不興斯文至於如此吁可嘆也

孟子爲卿於齊出弔於滕王使蓋大夫王驩爲輔行王驩朝暮見反齊滕之路未嘗與之言行事也公孫丑曰齊卿之位不爲小矣齊滕之路不爲近矣反之而未嘗與言行事何也曰夫旣或治之予何言哉

余讀此一章乃知聖賢之處小人蓋如是也夫小人恃權專寵妄自尊大欲人之順己而不求教於人若王驩者是也孟子旣不幸與之同使於滕其情態气味智慮謀議無一相合者儻鰓鰓然與之辧論余恐無妄之災非意之辱將有不可堪者矣然則如之何一聽其所爲而勿與之言在我者旣無所屈而在彼者又無所怨此正處小人之道也然而出使於外一言之不酬一拜之不中兩國至於交兵暴骨以逞儻盡如孟子之意聽小人之自爲而吾一無所可否事有至於召禍而起兵者則將如之何曰孟子不與之言者皆小節也如其大體吾固將任之吾爲正使彼爲輔行事之大體固孟子所自任聽其所自爲者特其輔行之職事爾此又不可不考也予之所取乃在聖賢處小人之道爾他則可以意推也昔楊思朂迎宋璟於廣南璟在塗竟不與思朂交言思朂歸訴於宗孟子之事豈不類此乎曰否孟子特不與之言行事耳至於人情酬酢應對亦豈得絕然不與之通哉夫王驩齊之諂人有寵於齊宣小人朋附之者甚眾使孟子如宋璟當亦有泣訴之怨矣使齊王不及宗其禍豈不酷哉且弔公行子之喪王驩往弔入門有進而與王驩言者有就王驩之位而與王驩言者一時人情物態諂媚阿附亦可見矣孟子獨不與之言驩卽有簡驩之語同使於齊使如宋璟小人豈能容忍乎孔子對陽貨以兩不可以順其情以一諾善其意此聖賢處小人之道也宋璟直則直矣聖人之門無如是法也昔李鄘爲淮南節度時吐突承璀爲監軍互相敬憚一旦承璀還京薦爲宰相鄘知出於承璀終不就職夫互相敬憚蓋所以處小人也至欲出其門下豈士君子之所甘哉若孔子主癰疽與侍人瘠環何以爲孔子而李鄘主吐突承璀亦何以爲李鄘故余以爲處小人其微處當如孟子其平居當如李鄘其總攝大綱當如孟子其不受污染當如李鄘至如交結如元稹而絕物如宋璟皆非聖賢之法也故余因王驩事力陳數大節使士君子自擇

孟子自齊葬於魯反於齊止於嬴充虞請曰前日不知虞之不肖使虞惇匠事嚴虞不敢請今願竊有請也木若以美然曰古者棺槨無度中古棺七寸槨稱之自天子達於庶人非直爲觀美也然後盡於人心不得不可以爲恱無財不可以爲恱得之爲有財古之人皆用之吾何爲獨不然且比化者無使土親膚於人心獨無恔乎吾聞之也君子不以天下儉其親

孟子養浩然之气曰至大至剛以直擇之不精語之不詳者以趯然逺去爲大以憤然疾邪爲剛以面折廷爭爲直不加審處動以折檻瑣諫裂麻叩墀爲美談而不知孟子所謂剛大直者不如是也何以知之餘於葬親一事知孟子所謂剛大直者類如是其精微也且喪三日而殯凡附於身者必誠必信勿之有悔焉耳矣三月而葬凡附於棺者必誠必信勿之有悔焉耳矣夫人有藏萬金之璧者緹緘十襲封室九扄從而觀之者必三日齋七日戒主人若不得已而一出焉況吾親遺體豈止萬金之璧而已哉其藏當如何哉下錮九泉上漆南山以金銀爲城郭以水銀爲河漢如秦之葬始皇豈其本心哉特以爲侈大之觀而已孝子之心則不如是其貧也斂手足形還葬而無槨於心無悔焉者則以貧故也其達也於禮可以備物於財足以加厚棺槨之大丘封之度吾當竭其力而盡其禮使一物不備一事不厚於心有悔焉者則非孝子也夫人子之心以爲吾起居飲食在地上而以吾親置之土中冥冥長夜其慘怛之心痛疾之意如刲如割儻於禮無害於財無乏備七寸之棺五寸之槨以葬使化者安妥使其遺體不至與土相親此亦少慰人子之心矣至於此時豈可論儉乎當從於禮稱家之有無可也觀孟子於葬親其論精微如此則夫剛大直之用乃至事事如是其審諦也學者欲學聖賢當觀其用心處聖賢𨿽往吾可以得之於千載之下若造函丈若侍左右如親出乎其時如親見乎其人者則以見其用處也然則聖賢之用心尙可得而見乎隠之吾心事事詳審無愧無悔若葬親之大其要務在盡於人心者此聖賢之用也心源無際與天同體與造化同用特吾因循鹵莽不能少盡其用耳使吾知盡其用則堯舜其君士君子其民皆其餘事耳余因論孟子葬親又發養气剛大直之用使後之學者知聖賢之用心與後世不同者如此

孟子傳卷八

欽定四庫全書

孟子傳卷九

宋張九成撰

沈同以其私問曰燕可伐與孟子曰可子噲不得與人燕子之不得受燕於子噲有士於此而子恱之不告於王而私與之吾子之祿爵夫士也亦無王命而私受之於子則可乎何以異於是齊人伐燕或問曰勸齊伐燕有諸曰未也沈同問燕可伐與吾應之曰可彼然而伐之也彼如曰孰可以伐之則將應之曰爲天吏則可以伐之今有殺人者或問之曰人可殺與則將應之曰可彼如曰孰可以殺之則將應之曰爲士師則可以殺之今以燕伐燕何爲勸之哉

余讀論語見陳恆弒其君孔子沐浴而朝告於哀公曰請討之夫徵伐自天子出哀公安得擅討陳恆哉曰哀公如可其請孔子將請於天王以魯君帥諸侯正陳恆之罪矣觀聖賢書者當知意外意豈可如鬼之瞰幽蜮之射影乘間伺隙妄以可否聖賢也哉以此意觀之則孟子答沈同之問復何疑也儻以爲孟子勸齊伐燕則以孔子勸魯伐齊亦可乎然考孟子之對沈同與孔子之告哀公皆事理所當然者陳恆弒君安得而不討子之受讓安得而不伐第所以討之伐之者皆有說也儻不盡聖賢之意聞討則討聞伐則伐以歸罪於聖賢豈不爲狂妄乎哀公問孔子曰若之何而討之孔子必曰上吿天王下帥方伯以正陳恆之罪矣沈同如問孟子曰孰可以伐之則孟子將應之曰爲天吏則可以伐之所謂天吏者卽天王擅徵伐之權者是也然而孟子何不直吿之以爲天吏之說必待其問孰可以伐之何也蓋沈同非以王意來問故孟子所吿者特論其大體耳使其以王命來吾知孟子之對則當詳於沈同矣蓋與沈同言者論其理而與齊王言者行其實不謂沈同假孟子之辭而自行其私意也孟子平時吿齊王者非植桑種田育雞豚畜狗彘謹庠序申孝悌使老者衣帛食肉不負戴於道路黎民不饑不寒不轉徙於溝壑卽尊賢使能闗譏而不徵市廛而不徵廛無夫裏之布耳嘗以伐人之國爲事哉齊人伐燕取之勝之孟子前吿以文武之事後又吿以反旄倪止重器謀燕眾以置君之事則其實亦可考矣余惡小人浮薄聞聖賢之過而詆訾之故引孔子討陳恆事以證孟子之言使後之學者於聖賢之舉詳致思焉此亦大舜善與人同之意也

燕人畔王曰吾甚慙於孟子陳賈曰王無患焉王自以爲與周公孰仁且智王曰惡是何言也曰周公使管叔監殷管叔以殷畔知而使之是不仁也不知而使之是不智也仁智周公未之盡也而況於王乎賈請見而解之見孟子問曰周公何人也曰古聖人也曰使管叔監殷管叔以殷畔也有諸曰然曰周公知其將畔而使之與曰不知也然則聖人且有過與曰周公弟也管叔兄也周公之過不亦宜乎且古之君子過則攺之今之君子過則順之古之君子其過也如日月之食民皆見之及其更也民皆仰之今之君子豈徒順之又從爲之辭余讀此章乃知小人事君一心以順適爲意使人君樂聞其言樂見其人而竊權弄柄引進小人誣陷君子以至敗國亡家而不悔從古以下小人無有不得志者則以其術如此也夫齊王聞孟子以伐燕爲非而燕人果畔乃曰吾甚慙於孟子此有悔過遷善之意君子於此必因其慙處而開陳仁義之說慰勞其旣往之過引君於當道乃已陳賈眞小人哉齊王有悔過之心而陳賈乃教王以文過之術至目周公爲不仁不智以自辧說其無罪小人之順適人君類皆如此而人君甘心焉嗚呼其可以不察乎深迹其言伐燕之謀必賈主之彼心術顚倒思慮偏陂觀其引周公事爲解事旣不類義又不同其援引取舎如此乖謬如此其謀國又可如也夫周公管叔兄弟之情也兄見其爲骨肉之至親弟又望其有委付之大事人之至情儻非不得已豈有不付手足之至親而逆詐億度棄九族而委他人乎不幸管叔流言上及周公然則罪在管叔耳周公之過以兄弟之親也夫平時不見其有兄弟之過誰謂一旦而爲此乎謂周公之不幸則可謂周公爲不仁不智豈不厚誣大聖也哉夫象憂亦憂象喜亦喜彼以愛兄之道來舜亦安得不誠信而喜之哉象日有殺舜之謀故封之有庳而使吏治其貢賦使象其惡未形舜亦將以周公待管叔之禮待之矣兄弟至親理固然也使其不幸而不肖吾以兄弟而有過亦周公所不辭也周公初以恩義而有過後爲國家大計殺管叔而放蔡叔其爲國家計亦可謂悔過矣而陳賈何疑焉嗚呼余觀周公之心豈得已哉管叔𨿽不肖兄弟也此心天其知之矣周公之過不亦宜乎孟子可謂善言矣陳賈初爲齊王密謀欲設此難以屈孟子孟子心術通明知其言之不類事之非常必有說也故力陳兄弟之說且曰古之君子過則攺之謂周公也今之君子豈徒順之又從爲之辭陳賈懷姦設詐不用鞫訊而手足俱露矣孟子逺見如此使其坐廟堂而相天子人材長短謀議邪正詭詐出沒豈能逃其所見乎談笑折之復何難事如陳賈負此說以來意气揚揚自以爲必勝矣不煩數語藏形匿迹不復有譊譊之詞使孟子處天下事當如何哉然而小人順適人君如齊王爲陳賈所誤此猶其小焉者耳至有國敗家亡越在艸莽尙愛其順適而終不悟者古有之矣如齊閔王是也夫齊閔旣國破亡晝日步走謂公王丹曰我已亡矣而不知其故吾所以亡者其何哉公王丹曰王之所以亡者以賢也以天下之主皆不肖而惡王之賢也因相與合兵而攻王此王之所以亡也閔王慨然太息曰賢固若是其苦耶又謂閔王曰古人有言天下無憂色者臣聞其聲於王見其實王名稱東帝實有天下去國居衛容貌充盈顏色發揚無重國之意王曰甚善丹知寡人自去國而居衛也帶三益矣夫隳先王之社稷者閔王滅先王之宗廟者閔王賊先王之人民者閔王身受其禍者閔王越在艸莽者閔王此亦易見矣而公王丹方且順適如此閔王終不悟卒有淖齒之酷而亦不悟嗚呼小人之不識理義而人主之眷戀賊臣喜樂順適有至於如此者乎余竊悲之太宗以封徳彞爲佞人而終愛徳彞徳宗以盧杞而奔奉天乃終愛盧杞君子之道以獻可替否陳善閉邪爲長而小人不問理義一心順適如此所以使人主甘受亡國殺身之禍而終不喜君子之剛正也嗚呼

孟子致爲臣而歸王就見孟子曰前日願見而不可得得侍同朝甚喜今又棄寡人而歸不識可以繼此而得見乎對曰不敢請耳固所願也他日王謂時子曰我欲中國而授孟子室養弟子以萬鐘使諸大夫國人皆有所矜式子盍爲我言之時子因陳子而以告孟子陳子以時子之言吿孟子孟子曰然夫時子惡知其不可也如使予欲富辭十萬而受萬是爲欲富乎季孫曰異哉子叔疑使己爲政不用則亦已矣又使其子弟爲卿人亦孰不欲富貴而獨於富貴之中有私龍斷焉古之爲市者以其所有易其所無者有司者治之耳有賤丈夫焉必求龍斷而登之以左右望而罔市利人皆以爲賤故從而徵之徵商自此賤丈夫始矣

孟子始在齊師之位無官守無言責進退自如故久畱於齊不爲失節及旣爲卿矣有官守焉不得其職則去可也有言責焉不得其言則去可也非如前日賔師之比也致仕而歸道義所當然也王乃就見孟子且曰前日願見而不可得得侍同朝甚喜今又棄寡人而歸不識可以繼此而得見乎其言拳拳使人感動不知何所見而然耶則以孟子嘗指其易牛之心齊王當時頴脫而出超然自指戚戚處爲王者之心故其歸也此心不能忘孟子至親訪室廬且有願見不得之言有同朝甚喜之言有棄寡人而歸之言有繼此得見之言三復讀之見其眷眷孟子有如兄弟親戚不忍舎去之意然一齊人傅之眾楚人咻之孟子之志所以不得行者以此蓋稷下諸人方且日以權謀詭詐富國彊兵爲言齊王退而與孟子言進又與諸人言以孟子一人之論豈能勝此眾多之口哉又孟子之道在久逺而稷下之說有近功齊王𨿽有易牛之心而又有侈大之欲有此心所以喜孟子有此欲所以奪於眾多之論而不能斷然不惑也心不勝欲此孟子所以去而齊王所以終不能行先王之道也然齊王之心豈一日而忘孟子也行其言則孟子畱不行其言則孟子去旣心不勝欲不能行其言使孟子致仕而歸然而其心炯炯推置不去豈能恝然容孟子決去而不畱也此所以就見此所以有願見不得之言有同朝甚喜之言有棄寡人而歸之言有繼此而得見之言而又晝思夜畫所以畱孟子計第不欲使之與政事而常欲聞其仁義之言似養前日易牛之心故有中國授室養弟子以萬鐘使諸大夫皆有所矜式之謀其區區爲此計亦已入思慮矣其意以爲如此則旣可以畱孟子使吾心常有所依又不與朝廷計而吾之欲有可肆然而齊王不知孟子之心意在堯舜其君士君子其民用之則行舎之則藏豈有旣致仕而歸而乃戀萬鐘之養就此虛嘩之說哉使孟子如此是其心巧於取利與登龍斷而罔市利者何異豈不羞而可憐耶夫君子之仕也爲道義也諫行言聽膏澤下於民此道義之行也君子所以畱諫不行言不聽膏澤不下於民是道義不行也君子所以去去就之計視道義而已矣非其義也非其道也祿之天下弗顧也系馬千駟弗視也而何萬鐘之足道哉亦安得爲此巧謀以抑當日所以見齊王之志哉然則士君子之出處亦可決矣初在賔師之位無與朝廷之謀則進退裕如速不爲過久不爲失後在卿相之位諫不行言不聽則致爲臣而歸矣自歸而外更無他說也齊王𨿽爲築室之謀不知使孟子於去就何處哉嗚呼用之則行舎之則藏此八言耳士大夫所以出處者止在於此耳用而不行舎而不藏乃別爲異論以自辧說非姦雄卽齷齪之士耳漢之張禹胡廣趙戒輩皆聖門可誅者也士君子不可不考

孟子去齊宿於晝有欲爲王畱行者坐而言不應隠幾而臥客不恱曰弟子齊宿而後敢言夫子臥而不聽請勿復敢見矣曰坐我明語子昔者魯繆公無人乎子思之側則不能安子思泄栁申詳無人乎繆公之側則不能安其身子爲長者慮而不及子思子絕長者乎長者絕子乎

孟子識見髙逺直與當時後世所見絕不同此所以非所以疑所以詈當年如陳臻屋廬子淳於髠之徒後世如荀卿司馬公李泰伯之徒近日如鄭厚之徒自信者或至於譏忠厚者或至於疑忿疾者或幾於罵矣蓋孟子能用先王之道於事變之間使人有不可窺測者且如人皆以君命召不俟駕爲敬孟子乃以陳堯舜之道爲敬其見果同乎人皆以坐而言不應隠幾而臥爲見絕孟子乃以不能安子思爲見絕其見果同乎人皆以富國彊兵縱橫捭闔爲國計孟子乃以植桑種田育雞豚畜狗彘謹庠序申孝悌使老者衣帛食肉黎民不饑不寒不負戴於道路不漂流於溝壑爲國計是其所見迥與當時後世超絕不等夫孟子之學不學顏閔伯牛不學伯夷柳下惠伊尹而獨學孔子不學孔子之聖之至之力而已也獨學聖之外所謂智力之外所謂巧至之外所謂中學其可以仕可以止可以久可以速皆闔辟變化不可窺測處此皆千聖祕奧傳心之法孟子一旦剖決發露使人知聖人有如此事嗚呼迥出凡情俗慮之外超然如雲龍之變化六子之回旋豈可以私智窺測議論其萬一乎竊以爲當時後世之人所以合孟子之意者千萬人中一二而已矣夫去齊宿晝客欲爲王畱行此客亦非常士也乃坐而言不應隠幾而臥以常情觀之言辭之不文禮貌之不恭𨿽孔子不能行之於互鄕而師冕見及階曰階也及席曰席也皆坐曰某在斯某在斯以大聖人親與小兒瞽者周旋如此孟子乃獨倨肆敖慢如此況其所謂客者齊宿而後敢言乎余以是知其非常士矣昔馬援受梁松之拜而致禍郭子儀致盧杞之敬而免禍使客爲凡俗人吾知孟子卻梁松之拜而致盧杞之敬矣惟其齊宿又稱弟子此所以知其非常人而孟子乃用先王之道以見之也且客平生知坐而言言而應應而不敢臥之爲相親矣不知不能安子思之爲不相親也其發藥於此客使脫其凡俗之心而超然知此外有先王之道如此其亦大幸矣然則爲客計當爲齊王言所以畱孟子者以聽其言行其諫使膏澤下於民可也使齊王許之則孟子將還轅而東矣惟其不知出此而區區漫汗以畱孟子爲勤而不知於道爲屈於義爲非論其事則貪爵祿論其志則戀名位使孟子將何處哉惟其言之非理事之無策此所以長者自處以先王之道自尊言而不應隠幾而臥以啟其憤悱之心焉此又可以見孟子能用先王之道者也士大夫不學則已學則當學孟子用先王之道以禦當世之變惟見識超絕於凡俗之外然後能運動樞極斡旋造化轉桀紂爲堯舜變盜跖爲伯夷而使人人有士君子之行矣其用如此可不勉之哉

孟子去齊尹士語人曰不識王之不可以爲湯武則是不明也識其不可然且至則是幹澤也千里而見王不遇故去三宿而後出晝是何濡滯也士則玆不恱髙子以告曰夫尹士惡知予哉千里而見王是予所欲也不遇故去豈予所欲哉予不得已也予三宿而出晝於予心猶以爲速王庶幾攺之王如攺諸則必反予夫出晝而王不予追也予然後浩然有歸志予𨿽然豈舎王哉王猶足用爲善王如用予則豈徒齊民安天下之民舉安王庶幾攺之予日望之予豈若是小丈夫然哉諫於其君而不受則怒悻悻然見於其面去則窮日之力而後宿哉尹士聞之曰士誠小人也

先王之道衰管仲以霸道壊人心五霸之術衰商鞅孫臏陳軫蘇秦張儀稷下諸人又以權謀縱橫詭計壊人心是以先王忠厚之風略不復見而輕浮淺薄動成羣黨喋喋呫呫專事唇脗不問聖賢妄有詆訾殊可惡也如陳臻屋廬子皆遊聖賢之門而臻設爲三問必置孟子於有過之地屋廬子又設爲二問必置孟子於有過之地淳於髠又設爲三問必置孟子於有過之地今尹士又有三問大抵皆輕議聖賢妄生唇齒縱橫左右必欲其私說之勝而聖賢無立足之地嗚呼此誠何等風俗哉孟子所以指五霸爲罪人指張儀公孫衍爲妾婦指楊墨爲禽獸皆以其敗壊人心術而變亂是非顚倒白黑奴唇婢舌人面獸心略無帝王忠厚惇慤之气故也深詆而力排庶幾此風一變聖賢言行皆可以安行於世而無知小子翕翕訿訿滅影絕迹豈不幸歟夫聖賢出處固自有道豈尹士輩所能知哉方孟子爲賔師於齊則優遊進退不以久近爲懷及爲齊卿諫不行言不聽則致爲臣而歸又去齊而不肯少畱此其審量斟酌大明孔子可以仕可以止可以久可以速之道如尹士小子當瞻仰樂慕之可也乃出私智妄以不明幹澤濡滯以名目聖賢何其不遜無禮至於如此耶夫千里見王使聽吾言行吾諫下吾膏澤豈非孟子本心哉不遇而去豈聖賢所願耶況齊宣有易牛之心有罪己之善有不自欺之心有不自足之意而就見孟子有成湯之舉又有前日願見之言有同朝甚喜之言有棄寡人而歸之言有繼此而得見之言拳拳懇懇使人不忘於心則三宿出晝於孟子之心猶以爲速者此也若夫決去不回以要流俗之譽於尹士則合矣而絕人爲善之路於先王之道何取哉孟子出處求合於聖賢之道耳豈爲區區尹士哉其曰王庶幾攺之王如攺諸則必反予又曰予𨿽然豈舎王哉王猶足用爲善嗚呼聖賢樂善之心乃至於此其與孔子謂長沮桀溺曰鳥獸不可與同羣吾非斯人之徒與而誰與之言同一幾爾又與文王不顯亦臨無射亦保不聞亦式不諫亦入之言同一數爾學不到於此皆不可以爲善學若夫以隠遁爲髙以決去爲善輕視一世驕傲公卿而曰吾之道當如此想見尹士聞之以爲聖賢吾恐槪以先王之道皆長沮桀溺荷蕢荷蓧憤世疾邪之流也正恐得罪孔子之門然則士大夫所學求合流俗如尹士輩乎抑亦求合先王如孟子者乎宜自知所擇矣尹士聞孟子之言知孟子之存心與夫小丈夫之說自知其所學亦悻悻之流而聖賢之心蓋如此其大也乃遽然發嘆曰士誠小人也惟孟子之心大所以尹士自知其爲小嗚呼尹士其亦何幸見正於吾孟子不然亦投湘赴淵之資耳何足道哉

孟子去齊充虞路問曰夫子若有不豫色然前日虞聞諸夫子曰君子不怨天不尢人曰彼一時此一時也五百年必有王者興其間必有名世者由周而來七百有餘嵗矣以其數則過矣以其時考之則可矣夫天未欲平治天下也如欲平治天下當今之世舎我其誰也吾何爲不豫哉

孔門弟子知尊聖人如鄕黨朝廷步趨言語飲食寢處起居應對皆詳觀而謹書之如鄕黨之篇是也至於宰我則以爲賢於堯舜子貢則以爲見其禮而知其政聞其樂而知其徳有若則以爲出於其類拔乎其萃曽子則以爲江漢以濯之秋陽以暴之至於比之日月比之宮墻比之天地覆載比之四時之錯行日月之代明其尊聖人至於如此至孟子諸弟子如陳臻則設三問以非之屋廬子則設二問以間之充虞則疑其不豫公孫丑則疑其動心是何門戶之同而趨向之異也夫孔子去三代爲未逺𨿽經五霸之敗壊而齊晏嬰宋向戍鄭子產吳季札晉叔向諸公皆當時良大夫也其論議風防時有三代遺風忠厚惇慤尙可想見故天下之士猶未盡如孟子之時至如子路輕率慍見不恱已見黜於孔門矣若夫孟子之時人心愈壊時風愈薄商鞅孫臏陳軫蘇秦張儀稷下諸人皆操陰險事唇脗以動搖當世而得志如意腰金曵紫橫翔乎六國之間天下之士波蕩從之重於責已輕於議人至秦而極至於燒六經毀堯舜孟子之生也正衝其銳鋒正當其頽瀾則夫數子之輕易不足怪也今充虞引君子不怨天不尢人之說以詰孟子不豫色之罪良可笑也孟子對之之意則曰前古聖賢得志固自有時後世聖賢得志亦自有時論時則又有大數存其間五百年必有王者興其間必有名世者所謂時數也由周而來七百有餘嵗以其數而言之則已過其數矣以時考之則天生孟子正當其時矣然而孟子不用於梁乃適齊齊王𨿽眷眷乃不能大明其道以行於天下今又不遇而去是天未欲平治天下也使天意是欲平治天下乎當今之世超然獨出乎商孫蘇張稷下諸人之上而變移造化可以轉桀紂爲堯舜化盜跖爲夷齊而使四海之民人人皆有士君子之行舎孟子其誰哉孟子之學以天爲樂而天欲平治天下吾則進爲而樂天天未欲平治天下吾則退處以樂天何爲而不豫哉無知小子妄以私智裁度聖賢使後世之士循沿襲熟好毀前輩輕蔑名流者皆陳臻屋廬子公孫丑充虞輩有以啟之也余讀至此不覺置書而浩嘆

孟子去齊居休公孫丑問曰仕而不受祿古之道乎曰非也於崇吾得見王退而有去志不欲變故不受也繼而有師命不可以請久於齊非我志也

先王之制祿所以代耕也勞心者治人故祿而不耕勞力者治於人故耕而不祿自府史胥徒充而上之以至公卿大夫𨿽祿有不同然皆所以代耕也其徳盛者其爵尊其才大者其祿厚皆惟其稱而已則仕而受祿古之道也仕而不受祿豈人情也哉然而孟子於其中又有變化焉此非常人所能知也其說曰於崇吾得見王知王之心不純不足以行吾道也旣見而退卽有去志旣有去志身𨿽仕於齊心已去齊矣此志已定不欲攺移夫士大夫所學期於不欺心而已矣心已欲去國豈可彊受其祿以自欺其心哉𨿽仕於齊而不受祿蓋所以自盡其心也旣已受祿則不當有去心旣有去心則不可以受祿嗚呼聖賢不自欺其心乃至如此蓋彊勉受祿是欺其心也欺其心者欺其君也欺其君者欺其天也心有一毫之去則祿𨿽萬鐘吾視之如糞土耳然吾𨿽有去心儻事未可去而決意求去則將自取禍患非聖賢之道也此孟子所以優遊在朝而人不知其心去國已久矣欲驗其去國之心第於不受祿之日考之蓋可見也其曰繼而有師命不可以請乃知聖賢其周旋人情諳練世務如此夫心𨿽欲去然方當其國有兵師之命人心動搖而吾於其間不顧可否以決去爲髙則上啟國君之疑下招小人之謗而民情震恐物論驚惶處世如此學問安在哉孟子所以𨿽有此心而不敢以去爲請其久於齊非本志也旣非其志而彊顏受祿亦何以爲孟子哉余細觀聖賢處事如此安往而不樂耶使其不知此義有去志而猶受祿則此心焦然不寧不爲投湘赴淵之流則爲貪饕無恥之士矣今處之裕如乃見孟子能用先王之道無有不可者也

孟子傳卷九﹤經部﹐四書類﹐孟子傳﹥

欽定四庫全書

孟子傳卷十

宋張九成撰

滕文公章句上

滕文公爲世子將之楚過宋而見孟子孟子道性善言必稱堯舜世子自楚反復見孟子孟子曰世子疑吾言乎夫道一而已矣成覸謂齊景公曰彼丈夫也我丈夫也吾何畏彼哉顏淵曰舜何人也予何人也有爲者亦若是公明儀曰文王我師也周公豈欺我哉今滕絕長補短將五十里也猶可以爲善國書曰若藥不瞑厥疾不瘳

聖賢之教一而已矣內以此處心外以此治身上以此事君下以此接人觀孟子指齊王易牛之心與指滕世子以性善之路豈有二道哉齊王悟於言下乃有戚戚之問世子悟於言下乃有於心終不防之說嗚呼學先王之道而直指人以要路其惟孟子乎蓋其淵源來自曾子曾子直指忠恕爲夫子之道曾子傳子思子思直指愼獨爲天命之性子思傳孟子孟子直指齊王易牛爲王者之心直指世子性善爲堯舜之本使人深味其遺言潛得其微旨則夫吾目之視色耳之聽聲鼻之聞臭四體之受安佚其誰爲之哉言至於此乃不知足之蹈之手之舞之也夫孟子旣指性善之路使之脫然於言下又稱堯舜之道以印其大機猶指齊王易牛之心而陳堯舜之道於其前也此孟子之大機大用造化轉移罏韝埏埴之妙也大道者指也旣指其性善處以警其心又稱堯舜以大其用則夫人人皆知有貴於己者乃與堯舜同幾也人皆可以爲堯舜其是之謂歟不有以警之則彼無所得不有以大之則彼不能行有得而不能行其能變化運用於四海九州使人人皆被其澤哉齊王恩足以及禽獸而功不至於百姓者以不能用也大哉用乎非孟子其誰識之夫齊王受孟子一警之力𨿽不能行其道至於就見孟子幾有成湯之舉滕世子受孟子一警之力至於自楚反復見孟子夫就見孟子以何事哉以此心之不忘也復見孟子亦爲何事哉亦以此心之不忘也嗚呼使人不能指人此心則已有能指之者𨿽不能盡用其幾豈念念能忘所指之人乎此蓋天理自然有不可解於心者夫世子之復見時其心乍見天理之廣大而舊習猶往來乎其間未能變舊習爲仁義禮智之用所以疑堯舜之未易爲也孟子又轉其幾曰世子疑吾言乎夫道一而已矣我有此性堯亦有此性舜亦有此性豈有二理哉何不直而推之舉而上之左右以大之何可蓄縮不前委性善爲堯舜之事而我無與乎故稱成覸吾何畏彼之言稱顏子有爲者亦若是之言稱公明儀文王我師周公豈欺我之言以助其气以贊其決且安慰以滕可以爲善國而引書藥不瞑之言以廓之直用其機不復疑慮藥力旣大病勢頓消前日紛紛人欲因孟子一指之藥忽然不見而吾居爲仁由爲義履爲禮用爲智守爲信天下樂事其有過於此者乎余因世子之說乃盡發其幾有志者其試思之

滕定公薨世子謂然友曰昔者孟子嘗與我言於宋於心終不忘今也不幸至於大故吾欲使子問於孟子然後行事然友之鄒問於孟子孟子曰不亦善乎親喪固所自盡也曾子曰生事之以禮死葬之以禮祭之以禮可謂孝矣諸侯之禮吾未之學也𨿽然吾嘗聞之矣三年之防齊疏之服飦粥之食自天子逹於庶人三代共之然友反命定爲三年之防父兄百官皆不欲曰吾宗國魯先君莫之行吾先君亦莫之行也至於子之身而反之不可且志曰防祭從先祖曰吾有所受之也謂然友曰吾他日未嘗學問好馳馬試劍今也父兄百官不我足也恐其不能盡於大事子爲我問孟子然友復之鄒問孟子孟子曰然不可以他求者也孔子曰君薨聽於冡宰歠粥面深墨卽位而哭百官有司莫敢不哀先之也上有好者下必有甚焉者矣君子之徳風也小人之徳艸也艸尙之風必偃是在世子然友反命世子曰然是誠在我五月居廬未有命戒百官族人可謂曰知及至葬四方來觀之顏色之戚哭泣之哀弔者大恱滕世子受孟子指性善之路遂大明天理之自然者及定公薨其心見夫惻怛之心痛疾之意傷腎幹肝焦肺創巨痛深非三年之防不能少盡此心也乃知先王制禮皆從天理中來非私智所能及也然𨿽曉然見此理而人欲猶在未敢自以爲是也將欲置之而此心皎皎爲不可掩將欲行之而私欲往來未敢必信也故使然友問孟子然後行事其意見滕國不可行三年之防與其己警之心參差不合欲取正孟子將盡變滕國衰獘之習而大明一國之本心也孟子遙見其心有在於此遽然嘆曰不亦善乎親防固所自盡也且世子使然友問孟子然後行防事未及一話一言不知孟子何所見遽嘆賞之曰不亦善乎嗚呼此孟子所自知他人所不知也夫性善之路一明則見先王之用乃知三年之防天理所固有者今使來問孟子是此心之發見也故孟子直指其心而嘆之曰不亦善乎且引曾子之言與夫三年之防齊疏之服飦粥之食三代共之之說以印之世子聞孟子之言於其已警之心泯合無際故斷然不疑定爲三年之防然世子天理𨿽明人欲未斷一爲羣言交攻則又不能無疑也故父兄百官皆不欲且曰吾他日未嘗學問好馳馬試劍今也父兄百官不我足也恐其不能盡於大事故使然友復之鄒問孟子夫所謂學問者果爲何事哉欲求性善之路而已今孟子指示性善之路曉然有契於其心是卽學問也必待挾防讀書然後謂之學問乎余以是知世子天理𨿽明人欲未斷者此也使其旣斷則不復有疑疑者人欲也嗚呼習俗之移人深矣哉夫三年之防自有天地以來行之魯自莊公文公皆於防紀中娶婦自是三年之防不復行於時此風旣成父兄百官聞見習熟不以爲異見世子力行古道乃曰吾宗國魯先君莫之行吾先君亦莫之行也反以爲至於子之身而反之不可嗚呼是其心寧違三代之聖人不可少變流俗之見也所謂父兄百官者其智慮識見如此與之論廟堂大事事幾之會治亂之原彼又安得有早正素治之微髙見逺識之說乎吁可怪也又曰防祭從先祖流俗之人不可與語如此援引宗國以見脇又以先祖先君爲口實將以不忠不孝加人非天理皎然至此烏能不動乎此世子所以再遣然友也夫世子受孟子指性善之路復見孟子孟子知其疑心未去故力舉成覸顏淵公明儀之言以助其勇以贊其決又引書瞑以決其疑然而人欲未盡脫落故疑心易見𨿽曉然知三年之防爲天理之自然而兩遣然友不能自決亦可憐也孟子再舉前日之意以贊其決曰不可以他求者也是在我而已又引孔子之言聽冡宰歠粥面墨卽位而哭以實之且有先之之言又有風艸之諭又有是在世子之語然則天理曉然如此倘直而推之舉而上之左右以大之誰敢不從也蓋理義人心之所同然特未有以發之耳故曰莫敢不哀先之也吾以一身先之其精誠感動則彼將不令而從𨿽無教誥之煩丁寧之切彼將翕然同心如風行艸上𨿽曰無形而動蕩鼓舞有不能自已者精誠行於無形之中而感動見於有迹之後此又性善之大用也嗚呼其微哉是在世子不可他求一語已足以破其疑而大其用矣世子再聞孟子之言當時疑心盡斷乃遽然曰是誠在我此又性善之發見也復何辭讓之有五月居廬不言不爲此幾一行百官族人心已服矣可謂曰知者皆曰知哉世子也然此幾之動豈止一滕國而已哉見之者必聳聞之者必悟及至葬四方來觀之者見夫世子顏色之戚聞夫世子哭泣之哀則夫理義之心人人發見鼓舞動蕩有不能自已者其曰弔者大恱者又使四方之人皆入此幾也審知此理則干羽舞而有苗格簫韶奏而鳳凰來髙宗夢而傅說至成王悔而歳大熟皆可得而知也性善之路其大如此嗚呼學士大夫將欲丕變四海振起帝王之道可不於此而盡心乎

滕文公問爲國孟子曰民事不可緩也詩云晝爾於茅宵爾索綯亟其乘屋其始播百谷民之爲道也有恆產者有恆心無恆產者無恆心茍無恆心放辟邪侈無不爲己及陷乎罪然後從而刑之是罔民也焉有仁人在位罔民而可爲也是故賢君必恭儉禮下取於民有制陽虎曰爲富不仁矣爲仁不富矣夏后氏五十而貢殷人七十而助周人百畆而徹其實皆什一也徹者徹也助者借也龍子曰治地莫善於助莫不善於貢貢者校數歳之中以爲常樂歳粒米狼戾多取之而不爲虐則寡取之凶年糞其田而不足則必取盈焉爲民父母使民盻盻然將終歳勤動不得以養其父母又稱貸而益之使老稚轉乎溝壑惡在其爲民父母也夫世祿滕固行之矣詩雲雨我公田遂及我私惟助爲有公田由此觀之𨿽周亦助也設爲庠序學校以教之庠者養也校者教也序者射也夏曰校殷曰序周曰庠學則三代共之皆所以明人倫也人倫明於上小民親於下有王者起必來取法是爲王者師也詩云周𨿽舊邦其命維新文王之謂也子力行之亦以新子之國使畢戰問井地孟子曰子之君將行仁政選擇而使子子必勉之夫仁政必自經界始經界不正井地不均谷祿不平是故暴君污吏必慢其經界經界旣正分田制祿可坐而定也夫滕壤地褊小將爲君子焉將爲野人焉無君子莫治野人無野人莫養君子請野九一而助國中什一使自賦卿以下必有圭田圭田五十畆余夫二十五畆死徙無出鄕鄕田同井出入相友守望相助疾病相扶持則百姓親睦方裏而井井九百畆其中爲公田八家皆私百畆同養公田公事畢然後敢治私事所以別野人也此其大略也若夫潤澤之則在君與子矣

余嘗怪孟子拳拳於民至論植桑種田育雞豚畜狗彘謹庠序申孝弟使老者衣帛食肉黎民不饑不寒不負戴於道路不漂流於溝壑懃懃懇懇若田舎老翁之經營家業而愛惜兒女也及上考從古聖賢之心無不以民爲念如堯命羲和爲民也舜命九官爲民也禹八年於外爲民也湯徵葛伐桀爲民也武王誅紂伐奄爲民也且夫孟子之心所以切切於民如此者則以明性善之幾故也以孟子之心推諸聖賢其心一皆見天下之人爲天地之徳陰陽之交鬼神之防五行之秀气其心與聖賢同恱理義同好懿徳其可寶可愛孰有大於民乎以孟子見天下之民皆性善也皆聖賢之資也皆天地之徳陰陽之交鬼神之防五行之秀气也皆恱理義皆好懿徳也故其規摹専於救民又見夫戰國之時以奪土地爲功業以嗜殺人爲英雄故力陳先王之所以愛民之術使人君知聖賢之在此而不在彼也夫使不明其性善之幾則已使其明性善之幾則必拳拳於民矣皆自然之理也滕文公受孟子一警之力乃力行三年之防轉百官族人不恱之心爲稱賞啟四方來觀之心爲大恱其用已稍稍行矣其有爲國之問此必然之理也夫文公之心𨿽已曉然知以民爲大事然得孟子之言印之則其行愈不疑矣孟子果有民事不可緩之言且引詩於茅索綯乘屋播谷之語爲證而論民之恆心系於恆產又論民之陷罪本於罔民又論賢君取民有制之說又論陽虎爲仁不富之說爲可取其大意本於植桑種田育雞豚畜狗彘謹庠序修孝悌使老者衣帛食肉黎民不饑不寒不負戴於道路不漂流於溝壑而已然而爲政而不遵先王之法猶竭目力而不繼之以規矩凖繩而欲方圓平直猶竭耳力而不繼之以六律而欲五音之正豈有此理乎夏之道非不美矣而商人以爲野商之道非不美矣而周人以爲鬼一等先王之道又在乎聖賢觀時與防斟酌審量而用之故論先王之道非難而用先王之道爲難大哉用乎非大聖賢其孰能之孟子能用者也觀其論夏商周貢助徹之法而又取龍子治地之說力排貢法之非其防又引詩以力贊助法之可行貶貢而褒助豈非觀時與防審量斟酌善用先王之道乎夫貢法有仁心而未暇論仁術所以使民勤動不得養其父母而老稚轉乎溝壑也若夫助法隨歳之丰凶以出斂法有年則公田之給足無年則賑貸之法行經歷諳練利害是非至此而定矣𨿽有百畆而徹亦大仿助法而爲之耳民旣丰足恆心自生吾則設爲庠序學校以教之以啟其孝弟之心以明夫人倫之大三代設學不過如此而已其效至於君君臣臣父父子子兄兄弟弟夫夫婦婦而天下定又其效至於輕任並重任分班白者不提挈君子耆老不徒行庶人耆老不徒食而朝廷之上垂衣拱手論道謨徳四海之內父子相保兄弟相扶室家相好鄕【缺】

﹤經部﹐四書類﹐孟子傳﹐卷十﹥﹤經部﹐四書類﹐孟子傳﹐卷十﹥﹤經部﹐四書類﹐孟子傳﹐卷十﹥

夫孟子有如此學有如此造化乃不克少見於施爲非因文公畢戰之問何以見其萬分之一乎想其胸中含藏蘊蓄陶冶埏埴乾坤之造變化之神有千百爲國之說有千百井地之學此特自管中見其一斑耳無知小子輙敢妄議可謂人𨿽欲自絕其何傷於日月乎多見其不知量也

孟子傳卷十

欽定四庫全書

孟子傳卷十一

宋張九成撰

有爲神農之言者許行自楚之滕踵門而告文公曰逺方之人聞君行仁政願受一防而爲氓文公與之處其徒數十人皆衣褐捆屨織席以爲食陳良之徒陳相與其弟辛負耒耜而自宋之滕曰聞君行聖人之政是亦聖人也願爲聖人氓陳相見許行而大恱盡棄其學而學焉陳相見孟子道許行之言曰滕君則誠賢君也𨿽然未聞道也賢者與民並耕而食饔飱而治今也滕有倉廩府庫則是厲民而以自養也惡得賢孟子曰許子必種粟而後食乎曰然許子必織布而後衣乎曰否許子衣褐許子冠乎曰冠曰奚冠曰冠素曰自織之與曰否以粟易之曰許子奚爲不自織曰害於耕曰許子以釜甑爨以鐵耕乎曰然自爲之與曰否以粟易之以粟易械器者不爲厲陶冶陶冶亦以其械器易粟者豈爲厲農夫哉且許子何不爲陶冶舎皆取諸其宮中而用之何爲紛紛然與百工交易何許子之不憚煩曰百工之事固不可耕且爲也然則治天下獨可耕且爲與有大人之事有小人之事且一人之身而百工之所爲備如必自爲而後用之是率天下而路也故曰或勞心或勞力勞心者治人勞力者治於人治於人者食人治人者食於人天下之通義也當堯之時天下猶未平洪水橫流泛濫於天下艸木暢茂禽獸繁殖五穀不登禽獸偪人獸蹄鳥迹之道交於中國堯獨憂之舉舜而敷治焉舜使益掌火益烈山澤而焚之禽獸逃匿禹疏九河瀹濟漯而注諸海決汝漢排淮泗而注之江然後中國可得而食也當是時也禹八年於外三過其門而不入𨿽欲耕得乎后稷教民稼穡樹藝五穀五穀熟而民人育人之有道也飽食暖衣逸居而無教則近於禽獸聖人有憂之使契爲司徒教以人倫父子有親君臣有義夫婦有別長幼有序朋友有信放勲曰勞之來之匡之直之輔之翼之使自得之又從而振徳之聖人之憂民如此而暇耕乎堯以不得舜爲已憂舜以不得禹臯陶爲已憂夫以百畆之不易爲已憂者農夫也分人以財謂之惠教人以善謂之忠爲天下得人者謂之仁是故以天下與人易爲天下得人難孔子曰大哉堯之爲君惟天爲大惟堯則之蕩蕩乎民無能名焉君哉舜也巍巍乎有天下而不與焉堯舜之治天下豈無所用其心哉亦不用於耕耳吾聞用夏變夷者未聞變於夷者也陳良楚產也悅周公仲尼之道北學於中國北方之學者未能或之先也彼所謂豪傑之士也子之兄弟事之數十年師死而遂倍之昔者孔子沒三年之外門人治任將歸入揖於子貢相向而哭皆失聲然後歸子貢反築室於場獨居三年然後歸他日子夏子張子遊以有若似聖人欲以所事孔子事之彊曾子曾子曰不可江漢以濯之秋陽以暴之皜皜乎不可尙已今也南蠻鴃舌之人非先王之道子倍子之師而學之亦異於曾子矣吾聞出於幽谷遷於喬木者未聞下喬木而入於幽谷者魯頌曰戎狄是膺荊舒是懲周公方且膺之子是之學亦爲不善變矣從許子之道則市賈不貳國中無僞𨿽使五尺之童適市莫之或欺布帛長短同則賈相若麻縷絲絮輕重同則賈相若五穀多寡同則賈相若屨大小同則賈相若曰夫物之不齊物之情也或相倍蓰或相什伯或相千萬子比而同之是亂天下也巨屨小屨同賈人豈爲之哉從許子之道相率而爲僞者也惡能治國家

五帝殊時不相沿樂三王異世不相襲禮堯之樂非不美矣舜之時已不可用舜之樂非不美矣至湯之時已不可用是故正朔服色學校器械三代殊形夏商異尙此天理之自然也通其變使民不倦神而化之使民宜之事與幾合時與會通此大聖人之制作也當晚周之時聖人固將決擇三代之合於民心者以立一王之法如所謂行夏之時乘殷之輅服周之冕樂則韶舞許行何人輙欲變大聖人之制作而以區區弁髦土梗無用之迹以鼓惑當世彼愚無知不足道也吾將提耳而告之曰神農聖人也使處晚周之世當亦如孟子之制作矣使許行眞得神農之學決見孟子之所爲惟其懵然不曉不知神農之心於神農法度又講之不精擇之不詳乃有夷狄之法亂其中非孟子力排之則於一楊墨之外又生出一楊墨矣聖道散裂其獘乃至如此乎然而彼不知其心已爲孟子造化所動乃自楚之滕踵門而告文公曰逺方之人聞君行仁政願受一防而爲氓彼不思曰滕與楚相去幾數千里何以使我樂爲其民乎則聖賢造化固己可知而滕文公性善之幾其見於用者乃能使人如此不特許行又能感召陳相與其弟卒負表耜區區自宋之滕且曰聞君行聖人之政是亦聖人也願爲聖人氓惜乎滕地褊小不能盡充孟子之術使齊宣信孟子之說如滕文公則如楚之許行宋之陳相一時號爲有知者皆將四面而來而風聲所傳徳音所感凡有人心者皆將𦇤負其子而至矣則孟子所謂民歸之如水之就下此亦可見其一二也夫許行之來固未足多而陳相乃陳良之徒學周公仲尼之道者也特其所見未固耳其好賢樂善之心豈可厚誣彼且來矣而況其他乎此余所以深信孟子之說而惜齊王之不行其道也且許行旣爲文公之氓受孟子之澤則當自鄙其學之淺陋徙義遷善盡棄其舊習以觀聖王之施爲而猶自是其學而非聖賢之大道乃曰滕君則誠賢君也𨿽然未聞道也賢者與民並耕而食饔飱而治今也滕有倉廩府庫則是厲民而以自養也嗚呼彼以並耕而食饔飱而治爲大道乎誠可笑也夫鴻荒之世其民若禽獸然君民並耕豈得已哉事固自有次第且簣桴土鼓決不若簫韶之音穴居野處決不若宮室之安書契之精於結繩棺槨之美於衣薪此數聖人因事之幾隨時之防乃至周而大備豈有帝王之世天下之民耳之所聽者皆鐘鼓管之音目之所視者皆靑黃黼黻之色而宗廟之美百官之富堂陛之尊圭璋之盛儼如天帝尊如神明一旦乃令尊君下民同霑體塗足同寒耕熱耘同供炊防之職同作饙餾之事豈不大駭天下而起姦雄窺伺之心乎其亦可謂愚矣不知陳相兄弟何所見聞而恱之夫簣桴土鼓穴居野處結繩衣薪在上古行之不以爲異使用於二帝三王之後其可行乎夫可行則爲道不可行則爲獘爲怪民爲妖術在法當誅在聖門當絀此孟子所以深惡之窮問詰難往來數疊使其辭窮理極乃扼其要處曰子以爲滕有倉廩府庫以厲民不知子以粟易械器不爲病陶冶以械器易粟不爲病農夫乎且許子推不欲病民之心以病陶冶何不自爲陶冶使日用所須皆取辦於其家何爲紛紛然與百工交易何許子之不以爲煩乎陳相乃曰百工之事固不可耕且爲也其理窮矣其辭盡矣乃又扼其要處以問之曰百工之事固不可耕且爲治天下獨可以耕且爲乎汝不知夫有大人之職事則當勞心以治人治人者食於人有小民之職事則當勞力以治於人治於人者食人此天下常行之理也況一人之身百物所須汝以交相養爲病則當事事物物皆自爲之旣爲耕夫又爲蠶婦又爲弁人又爲攻金之工攻木之工設色之工刮摩之工率天下之人終日搰搰暴露辛苦乃不爲相病耳此豈可行乎汝以爲君不與民並耕而食饔飱而治坐受其養以爲病民耶當堯之時洪水橫流禽獸逼人堯當一味耕田而不憂乎旣當憂之則堯舎耕之外不爲無事矣舉舜而敷治者堯之職也舜使益掌火以驅禽獸使禹疏九河以泄洪水則舜禹益舎耕之外不爲無事矣又使稷教民稼穡又使契教民人倫堯又於其間勞之來之以勉其勤勞匡之直之以正其心術輔之翼之使自得之以遂其天性又從而振徳之以警其昏謬嗚呼堯舎耕之外其職事如此何暇耕耶使其如許行之學專以耕事則聖賢不用禽犬不問洪水不知人倫不正天下幾何不盡爲血肉爲江海爲水者也此豈可行乎夫君民上下各職其憂不可相易也君民上下各盡其職則天下大治故堯以不得舜爲己憂舜以不得禹臯陶爲己憂農夫以百畆之不易爲己憂農夫之憂舎百畆之外無事也人主之憂憂在天下其憂甚大豈農夫可比也故爲天下得人謂之仁不得人則天下謂之不仁是故以天下與人易爲天下得人難汝見堯蕩蕩乎民無能名舜有天下而不與以爲無職事乎嗚呼堯舜之治天下豈無所用其心哉其用心處在天下得人特不用心於耕爾孟子旣明堯舜之道以破許行之謬論然後責陳相兄弟所學之不固而爲異端所亂也其責之如何如曰吾聞用夏變夷者未聞變於夷者也夫堯舜之道中國之道也許子之說夷狄之說也今相兄弟學於陳良陳良所學乃周公仲尼之道當良自楚北學於中國其識見髙明議論中正北方之學者未有出其右者是所謂豪傑之士陳相兄弟事之數十年一旦良死乃盡棄中國之學而悅夷狄之說豈不見孔子沒子貢築室於場獨居三年然後歸其不倍孔子之學如此又不見曾子不肯以事孔子之禮事有若且有江漢秋陽之諭其不倍孔子之學如此今許子所習者夷狄來自南蠻言語傖獰有如鴃舌學之不精考之不詳乃敢非先王之道陳相兄弟不審量考擊倍其師之所學如下喬木而入幽谷矣又周公膺戎狄而陳相兄弟乃學戎狄夫貍變則豹豹變則虎所變愈大可也今舎中國之道而學夷狄舎周公仲尼之道而學許行豈得爲善變乎余觀孟子窮詰陳相使無逃避乃大明堯舜之心其辭衮衮不斷其意滔滔不窮靜觀其源可謂見道分明無有疑慮一辭一句皆自胸襟流出乃天下之至論古今之格言可嘆可仰可遵可信當戰國權謀詭計縱橫捭闔之中乃有如此奇特卓異之觀正如終日行培塿而忽見泰華終年泛污沱而忽浮滄海使人心源廓大眼界通明後世之士乃欲非之疑之詈之亦可謂不知聖賢者矣陳相兄弟邪說深入心術顚倒猶有從許子之道則市價不貳國中無僞之說且以布帛無長短麻絲無輕重五穀無多寡以至屨無大小皆一等之價其意以爲君民並耕則人心淳朴不復計較長短輕重多寡大小以相交易矣天下豈有此理乎使天下如禽獸艸木之無知則已如其爲人豈有不知長短輕重多寡大小者乎邪說惑人乃至於此耶孟子又徐徐以諭之曰夫物之不齊物之情也或什伯或千萬子乃欲比長短輕重多寡大小而一之是猶指鹿爲馬以靑爲黑而亂天下之常理也巨屨小屨同價則足迹大者終身無屨矣是教世之人以短取長價以輕取重價以寡取多價以小取大價相率爲僞以取贏餘一身行之且不可況於國家乎嗚呼孟子不喜異端乃至於此皆識見髙明知其必爲怪也如辟夷之之薄葬仲子之非亷白圭之貉道張儀之妾婦以至指伯夷爲隘指栁下惠爲不恭指楊朱爲無父指墨氏爲無君指許行爲夷狄皆其中曉然所見明白故區別眞僞判斷是非窮根極本盡窟穴而發之使利害皎然不貳不疑其有功於世道如此學者豈宜以輕心觀之哉

墨者夷之因徐辟而求見孟子孟子曰吾固願見今吾尙病病愈我且往見夷子不來他日又求見孟子孟子曰吾今則可以見矣不直則道不見我且直之吾聞夷子墨者墨之治防也以薄爲其道也夷子思以易天下豈以爲非是而不貴也然而夷子葬其親厚則是以所賤事親也徐子以吿夷子夷子曰儒者之道古之人若保赤子此言何謂也之則以爲愛無差等施由親始徐子以告孟子孟子曰夫夷子信以爲人之親其兄之子爲若親其鄰之赤子乎彼有取爾也赤子匍匐將入井非赤子之罪也且天之生物也使之一本而夷子二本故也蓋上世嘗有不葬其親者其親死則舉而委之於壑他日過之狐貍食之蠅蚋姑嘬之其顙有泚睨而不視夫泚也非爲人泚中心逹於面目蓋歸反虆梩而掩之掩之誠是也則孝子仁人之掩其親亦必有道矣徐子以告夷子夷子憮然爲間曰命之矣

此一章書顚倒失次自漢以來無有辧之者余深入其中乃知其編次脫易輙爲攺正之其文宜曰墨者夷之因徐辟而求見孟子孟子曰吾固願見今吾尙病病愈我且往見夷子不來他日又求見孟子孟子曰吾今則可以見矣不直則道不見我且直之徐子以告夷子夷子曰儒者之道古之人若保赤子此言何謂也之則以爲愛無差等施由親始徐子以告孟子孟子曰夫夷子信以爲人之親其兄之子爲若親其鄰之赤子乎彼有取爾也赤子匍匐將入井非赤子之罪也且天之生物也使之一本而夷子二本故也吾聞夷子墨者墨之治防也以薄爲其道也夷子思以易天下豈以爲非是而不貴也然而夷子葬其親厚則是以所賤事親也蓋上世嘗有不葬其親者其親死則舉而委之於壑他日過之狐貍食之蠅蚋姑嘬之其顙有泚睨而不視夫泚也非爲人泚中心逹於面目蓋歸反虆梩而掩之掩之誠是也則孝子仁人之掩其親亦必有道矣徐子以告夷子夷子憮然爲間曰命之矣余讀此章乃知天生蒸民有物有則民之秉彛好是懿徳又知人之所同然者謂理也義也聖人先得我心之所同然者耳故理義之恱我心猶芻豢之恱我口果不誣也夫夷之墨者之徒也惑於墨者之說遂失其好徳之性理義之心尊其師之說執其師之見髙設藩籬壁立畔岸惟恐有犯之者惟邪說深入故稍有詰難則議論鋒起勝負橫生人懷怒心如報私讐此可與言乎今不知何所見乃因徐辟而求見孟子孟子未知其人已知其學就其所言則失之不情辟其所守則或以招禍乃遜其詞乃下其气以答之曰吾固願見今吾尙病病愈我且往見其言如南風使人慍解曲而不詘婉而成章浩然之气發於施爲者乃有如此變化學者以悻悻爲直孑孑爲義自以爲浩然者如是豈不失錯嗚呼聖賢之待非類其法如此不可不知也旣而孟子知夷之葬其親厚是稍變其師之學矣夫稍變其師之學者是其心之不安也因其不安處可以救藥矣至夷之他日又求見孟子孟子則有以處之矣夫其心不安則知其師之學不可行知師之學不可行則恐孟子之學眞有過人者所以屢卻而屢來孟子乘其機防乃曰吾今則可以見矣向之不見以其爲墨者之徒今之欲見以其有厚葬之說又曰不直則道不見我且直之徐子以直之之語告夷子稍犯其鋒議論卽起而勝負卽生矣乃攻先王之道曰儒者之道古之人若保赤子此言何謂也之則以爲愛無差等施由親始嗚呼儒墨之異乃在於此墨子之學以天下之親爲己之親嗚呼目不兩視而明耳不兩聽而聰精於一者行於萬事父母之禮其愛慕之心勤勞之職止可精專於一人耳倘視天下皆爲父母人人事之如己父母則意必有所怠情必有所抑而作僞之心難知之行將乘此而起矣先王老吾老以及人之老者止極其所行在於五十者不負戴六十者衣帛七十者食肉耳豈能人人如事吾父母冬溫夏凊昏定晨省飲膳之節寒暖之宜雞鳴而起深夜而寐徧走天下人人事之乎且吾父母之於我撫育之勤保惠之切教誨之至天下一人而已矣今視天下皆爲吾父母不知此情何自而生撫育弗見也保惠勿見也教誨弗聞也而以其不情之見欲取天下之名乃視天下皆同己父母將置吾父母於何地其忍爲此心乎其視天下之親同己之親則將視天下之子亦同己之子矣直可笑也夫父母之於子念慮在子出入在子撫育之保惠之教誨之其心切切然惟恐其蹈水火之害惟恐其行邪枉之塗丁寧防衛豈可名言哉今視天下之子同己之子將人人撫育人人保惠人人教誨上事天下之父母下愛天下之赤子不知墨子之身止一身乎其亦有異術爲億兆身乎此豈可行也先王幼吾幼以及人之幼不過發政施仁如幼而無父者必先施耳其道當如此也使其自有父母吾乃欲奪人之子以爲己子乎愛無差等是何謬論孟子不暇逺取且就其近處而譬之曰夷子信以爲人之親其兄之子爲若親其鄰之赤子乎夫墨子所以有此言彼亦有所見也苐考之不精擇之不詳遂不可行於天下爲邪說爲異端爲禽獸人之道夫其所見者何也其見鄰之赤子匍匐入井忽然有怵惕惻隠之心欲急趨而救之此時之心見鄰之赤子如己之赤子也不知此亦人心之自然耳夫赤子無罪一旦無知入於死地茍吾手足之力可以救援何爲而不救之乎此特一時之心耳至於久其撫育久其保惠久其教誨其能與己子同乎夫天之生物也烏子皆黑鵠子皆白桃之不生李而谷之不產麥其气不同故吾之子與吾父祖之气同他人之子則自與其族類同是天之生物也使之一本而夷子以私智亂之乃欲烏子爲白乎鵠子爲黑乎桃爲李穀爲麥乎人之子爲己之子而有二本乎其理曉然無可疑者旣攻其僻見偏辭矣乃提其好徳之性理義之心與其師之學不同處以警之其警之如何曰吾聞夷子墨者墨之治防也以薄爲其道也夷子之心思以此薄葬易天下矣然而夷子已自不可行而獨厚葬其親以倍其師之說將以師之說爲是墨子以薄葬爲貴以厚葬爲賤胡爲夷子以賤事其親乎將以師之說爲非胡爲尊其師之說執其師之見以非儒者之道乎夫厚葬之心乃好徳之性也理義之心也先王之道也夷子行之而不自知乃極力而語之曰夷子厚葬之心有自來矣孟子卽其心而大明之曰上世葬親者舉之於壑此正墨子之道也他日過之見狐貍食其親蠅蚋嘬其親其顙有泚睨而不忍視夫泚也非爲人泚中心逹於面目乃歸反虆梩而掩之掩之心何心哉孟子指之曰掩之之心乃誠之發見也故曰誠是也其意以爲欲識誠乎蓋在是耳夫其顙有泚睨而不視此好徳之性禮義之心儒者之道蓋在此也墨子之道欲絕人子愛親之心使就其殘忍之說不知孝子仁人之掩其親亦必有道矣夷子聞之其本心發見知儒者之道正在於此與吾心合此其所以憮然自失其師之說爲間以遊於孟子之道不覺發言以歸誠曰聽孟子之所命矣嗚呼余觀孟子能用先王之道類皆如此方未得夷子要領則善言以卻之及旣得其葬親之心則數語之下使之脫然自得於先王之道其轉移陶冶乾坤之造變化之神也其可忽諸

孟子傳卷十一

欽定四庫全書

孟子傳卷十二

宋張九成撰

滕文公章句下

陳代曰不見諸侯宜若小然今一見之大則以王小則以霸且志曰枉尺而直尋宜若可爲也孟子曰昔齊景公田招虞人以旌不至將殺之志士不忘在溝壑勇士不忘防其元孔子奚取焉取非其招不往也如不待其招而往何哉且夫枉尺而尋者以利言也如以利則枉尋直尺而利亦可爲與昔者趙簡子使王良與嬖奚乘終日而不獲一禽嬖奚反命曰天下之賤工也或以告王良良曰請復之彊而後可一朝而獲十禽嬖奚反命曰天下之良工也簡子曰我使掌與女乘謂王良良不可曰吾爲之範我馳驅終日不獲一爲之詭遇一朝而獲十詩云不失其馳舎矢如破我不貫與小人乘請辭禦者且羞與射者比比而得禽獸𨿽若丘陵弗爲也如枉道而從彼何也且子過矣枉己者未有能直人者也

余觀孟子之時商鞅得志於秦而張儀繼之孫臏得志於齊而鄒衍淳於髠田駢接子愼到環淵又繼之蘇秦得志於六國腰佩六印坐謀輜車時君世主擁篲先驅郊迎側行其見禮如此考其所學非陰謀詭計卽縱橫捭闔駕傾河之辯肆無稽之談大要以進取爲功業殺人爲英雄孟子所學乃二帝三王之道當世所貴乃鬼蜮豺狼之術則不見諸侯意可知矣陳代徒見商鞅孫臏蘇張稷下諸公談笑取將相今孟子獨不見諸侯宜似夫褊小而不疎通廣大也誠一見之一言遇合大可以爲伊周小可以爲管晏故引枉尺直尋之志以動孟子焉孟子先以虞人之非其招不往以攻代好利之心次以王良羞與嬖奚乘以攻代枉道之志孟子大意以爲虞人尙非其招不往豈有爲士君子不待招而往乎夫所謂招者非如擁篲先驅郊迎伏謁之謂也禮義而已矣夫義路也禮門也惟君子能由是路出入是門也今當世諸侯以進取爲功業以殺人爲英雄禮義安在哉是其所以招賢者非其具也故其所得特商鞅孫臏蘇張稷下輩流耳又以爲王良羞與嬖奚乘豈有爲士君子而枉道以從彼乎夫所謂道者植桑種田育雞豚蓄狗彘謹庠序修孝弟使老者衣帛食肉不負戴於道路黎民不饑不寒不漂流於溝壑此所謂道也此孟子之志也當世諸侯方以燒夷陵取鄢郢今日虜公子卬明日虜公子申今日殺四十萬明日坑百萬爲得志吾豈可枉道以從彼反不如一禦者乎夫虞人知守其節禦者知守其法豈有爲士大夫學聖王之道乃不待招而往乃枉道以從人乎至於道之將行道之將廢有命存焉其所以自守者安可一朝變也樊並通尙書而爲劇賊劉歆通春秋而附王莽馬融號爲大儒而事梁冀祝欽明號爲明經而事兩張是曾犬彘之不如曾何敢望齊之虞人趙之禦者乎以孟子此志觀之則夫交結非類依附憸人而要功名而取富貴者皆虞人禦者之所羞也其可不自儆乎

景春曰公孫衍張儀豈不誠大丈夫哉一怒而諸侯懼安居而天下熄孟子曰是焉得爲大丈夫乎子未學禮乎丈夫之冠也父命之女子之嫁也母命之往送之門戒之曰往之女家必敬必戒無違夫子以順爲正者妾婦之道也居天下之廣居立天下之正位行天下之大道得志與民由之不得志獨行其道富貴不能淫貧賤不能移威武不能屈此之謂大丈夫

聖王道絕習俗風頽以管晏爲髙功以儀衍爲丈夫以仲子爲亷以匡章爲不孝白圭自謂過於禹許行自謂聞大道各以私智恣爲偃蹇紛然四起莫之誰何惟孟子於頽垣破塹中獨守聖王之道羞比管晏妾婦儀衍蚓仲子而禮匡章貊白圭而狄許子一掃啾喧獘陋獨推仁義之尊髙非其中皎然明白安能發爲深見逺識以區別眞僞判斷是非如此乎惜乎其道之不行也使其道行彼是數子者固將收召之以變其心術隨其才之長短而用之見僻而堅怙終而賊則屏之逺方誅之兩觀不疑矣惟其終不得少行其志而商鞅之學大得志於秦其身𨿽亡其學猶盛一傳再傳至趙髙李斯而極力行之燒詩書殺學士倡督責之說起骨肉之誅至於誹謗者族偶語棄市慘刻之政至兩漢而未除反唇之誅武帝行之南山之詩宣帝戮之此鞅之遺禍也夫商鞅一派之學耳其禍猶如此之烈使此數人者不經孟子之誅紛然並行則天下之民爲血爲肉何時而已乎此所以見孟子大有功於名教也且儀衍以口舌之辯行捭闔之術膏車秣馬曵紫拖金馳騁於六國天下皆見其一怒而諸侯懼安居而天下熄皆稱其爲大丈夫惟孟子知其本心不復問理義所向阿徇茍容乘間投隙志在取富貴而邀爵祿耳是其爲術豈有他法哉專順人主之意操旁僻曲私之心行妻孥妾媵之態是何大丈夫之有乎夫道合則從不合則去其用我也則行大中至正之路以堯舜其君士君子其民故居天下之廣居立天下之正位行天下之大道惡有居側媚立邪僻行詭詐以罔人主而亂天下乎其不用我則捲而懷之物格而意誠意誠而心正心正而身修身修而家齊根於心見於面盎於背施於四體裕如也獨行其道如此視富貴貧賤威武皆空中一塵耳其來其去何足以爲吾輕重哉古之所謂大丈夫者如此以此而論則衍儀直妾婦耳天下方稱爲大丈夫而孟子乃見其爲妾婦是孟子之見迥出尋常之外而非凡心俗慮之可知也而非之而疑之而詈之可乎

周霄問曰古之君子仕乎孟子曰仕傳曰孔子三月無君則皇皇如也出疆必載質公明儀曰古之人三月無君則弔三月無君則弔不以急乎曰士之失位也猶諸侯之失國家也禮曰諸侯耕助以供粢盛夫人蠶繅以爲衣服犧牲不成粢盛不潔衣服不備不敢以祭惟士無田則亦不祭牲殺器皿衣服不備不敢以祭則不敢以宴亦不足弔乎出疆必載質何也曰士之仕也猶農夫之耕也農夫豈爲出疆舎其耒耜哉曰晉國亦仕國也未嘗聞仕如此其急仕如此其急也君子之難仕何也曰丈夫生而願爲之有室女子生而願爲之有家父母之心人皆有之不待父母之命媒妁之言鉆穴隙相窺逾墻相從則父母國人皆賤之古之人未嘗不欲仕也又惡不由其道不由其道而往者與鉆穴隙之類也深味周霄之言想見其爲人見當世仕宦者類皆權謀詭詐縱橫捭闔其得志者皆市井駔儈閭巷小人超然有離絕逺去之心見孟子不見諸侯𨿽見而不受其祿未幾而輙去深合其意以爲古之君子類皆不仕也故發爲問曰古之君子仕乎孟子曰仕傳曰孔子三月無君則皇皇如也出疆必載質又引公明儀三月無君則弔之語以答之周霄之心見當時仕宦與意不合深欲脫去而不可得乃聞三月無君則弔之語又與其意大不相侔故曰三月無君則弔不以急乎以此爲急則知其於當世仕宦悠然自守無所輕重矣余觀霄之爲人亦爲君子人也其心髙逺疎爽不汲汲於富貴不戚戚於貧賤者也充其所見將爲長沮桀溺荷蕢荷蓧之徒而非聖人之道也孔子深疾荷蓧丈人之徒故曰不仕無義長幼之節不可廢也君臣之義如之何其廢之欲潔其身而亂大倫君子之仕也行其義也道之不行已知之矣是聖人之道其急於仕者非貪祿而慕位也人倫之大君臣爲重仕則君臣之義明君臣之義明則父子兄弟夫婦朋友之倫一皆大明而不昧何樂如之此所以三月無君則弔也夫士之失位猶諸侯之失國家其重如此諸侯失國家則無耕助以供粢盛無蠶繅以爲衣服犧牲不成矣粢盛不潔矣衣服不備矣其敢以祭乎是諸侯失國家則五廟祖宗皆不得血食矣是知君臣之義不明則父子兄弟夫婦朋友一皆顚倒失序也士之不仕則無田以供粢盛以至牲殺器皿衣服一皆不備不敢以祭亦不敢以宴夫不仕其患如此之大使吾祖宗不得血食不忠不孝難以齒於人類所以皇皇所以可弔也霄𨿽聞三月無君之義乃未諭出疆必載質之義也故又更端而問之孟子曰士之仕也猶農夫之耕也農夫豈爲出疆舎其耒耜哉夫質所以見君也出疆載質見念念之不忘君也古之人在畎畆猶在朝廷不忘君拳拳之義也所以蘇武使匈奴十九年不舎漢節範泰終身不履魏地而坐臥漢車者見念念不忘君也而世之說詩者曰永矢弗過者自誓弗過君門也永矢弗告者自誓弗告君以善也永矢弗諼者自誓弗忘君過也邪說害道賊君臣之大義亂人倫之常經彼又惡知出疆載質之義哉霄平日見馳車擊轂腰金曵紫之人類皆乘時射利陰險傾邪乃超然不以仕宦爲意以爲孟子不見諸侯見而不受其祿受其祿不久而輙去自謂與其意暗合疑古之君子類不以仕爲意及聞夫子三月無君則弔出疆必載質之義乃見孟子反如此其急與其意大相舛矣故曰晉國亦吾所仕之國也平生未嘗聞仕當如此其急仕果如此其急君子之難仕何也孟子乃以爲仕如此其急者乃君臣之大義不由其道又臣子之所羞惟其惡不由其道此孔子所以不主癰疽與瘠環惟仕如此其急此夫子所以適齊適衞適楚適宋而不敢已也然則穴窺之諭乃指商鞅孫臏蘇秦張儀稷下諸公不以正道事君者也霄因此問得聞仕如此其急大明君臣之義又聞不由其道之訓足以遂其自好之心悠然蕭然揮之不去招之不來一由於禮義而已矣霄亦何幸耶然則善用先王之道又於此可以觀孟子

彭更問曰後車數十乘從者數百人以傳食於諸侯不以泰乎孟子曰非其道則一簞食不可受於人如其道則舜受堯之天下不以爲泰子以爲泰乎曰否士無事而食不可也曰子不通功易事以羨補不足則農有餘粟女有餘布子如通之則梓匠輪輿皆得食於子於此有人焉入則孝出則悌守先王之道以待後之學者而不得食於子子何尊梓匠輪輿而輕爲仁義者哉曰梓匠輪輿其志將以求食也君子之爲道也其志亦將以求食與曰子何以其志爲哉其有功於子可食而食之矣且子食志乎食功乎曰食志曰有人於此毀瓦畫墁其志將以求食也則子食之乎曰否曰然則子非食志也食功也

孟子識見髙逺超然出一世之外故每事與眾人不同眾以陳仲爲亷孟子獨以爲蚓眾以匡章爲不孝孟子獨加之以禮眾以管晏爲大功孟子獨以爲可羞眾以儀衍爲大丈夫孟子獨謂之妾婦眾以不朝王爲不敬孟子獨以不談仁義爲不敬眾以君命召不俟駕爲禮孟子獨以徳齒爲禮是其所見迥與眾人不同使其得志必能盡掃當時商鞅孫臏陳軫蘇秦張儀稷下諸人陰謀詭計之陋而獨振先王之道於頽獘之中也此余所以拾其遺迹每事三嘆之而竊悲夫後世不知孟子之心也今其所見又有異焉者彭更後車數十乘從者數百人傳食於諸侯以爲泰孟子乃見以爲道彭更見無事而食孟子乃見爲仁義而食彭更見梓匠輪輿爲食志孟子乃見爲食功夫彼以爲泰此以爲道彼以爲無事此以爲仁義彼以爲志此以爲功是孟子之所見超然獨異於眾人也惟眾人所見如此所以俗气不除皆景慕商孫蘇張稷下諸子惟恐學之不及而風俗薄惡日趨於鬼魅之地禽獸之心將血肉吾民大亂吾中國可勝悲哉惟孟子所見如此所以養浩所以知言所以能深知王道之所在所以直指植桑種田育雞豚畜狗彘謹庠序修孝弟使老者衣帛食肉黎民不饑不寒不負戴於道路不漂流於溝壑爲王道也孟子所以能指數子之病而一開當世之耳目也嗚呼彭更其亦何幸乎向見後車數十乘從者數百人之爲泰孟子乃直指此見爲道且有簞食天下之說向見無事而食爲不可孟子又直指此見爲仁義且有入孝出弟守先王之道梓匠輪輿之說向見食梓匠輪輿之爲食志孟子又直指此見爲食功且有毀瓦畫墁之說自此以往所見皆新不離蹞步不動毫芒轉泰爲道轉志爲功轉無事爲仁義其視當世之學一皆邪說其視孟子所爲一皆先王之大道嗚呼更亦何幸乎不知果能如余之所云耶余不能考其必然故就孟子之用而發之

萬章問曰宋小國也今將行王政齊楚惡而伐之則如之何孟子曰湯居亳與葛爲鄰葛伯放而不祀湯使人問之曰何爲不祀曰無以供犧牲也湯使遺之牛羊葛伯食之又不以祀湯又使人問之曰何爲不祀曰無以供粢盛也湯使亳眾往爲之耕老弱饋食葛伯率其民要其有酒食黍稻者奪之不授者殺之有童子以黍肉餉殺而奪之書曰葛伯仇餉此之謂也爲其殺是童子而徵之四海之內皆曰非富天下也爲匹夫匹婦復讎也湯始徵自葛載十一徵而無敵於天下東面而徵西夷怨南面而徵北狄怨曰奚爲後我民之望之若大旱之望雨也歸市者弗止蕓者不變誅其君弔其民如時雨降民大恱書曰徯我後後來其無罰有攸不爲臣東徵綏厥士女匪厥黃紹我周王見休惟臣附於大邑周其君子實黃於匪以迎其君子其小人簞食壺漿以迎其小人救民於水火之中取其殘而已矣太誓曰我武惟揚侵於之疆則取於殘殺伐用張於湯有光不行王政云爾茍行王政四海之內皆舉首而望之欲以爲君齊楚𨿽大何畏焉

孟子見齊王時乃宋剔成三十八年剔成立四十一年爲弟偃所攻偃立十一年自立爲王東敗齊取五城南敗楚取地三百里以時考之萬章所問宋行王政正偃之謂也偃自東敗齊南敗楚西敗魏之後盛血以韋囊懸而射之命曰射天淫於酒與婦人羣臣諫者輙射之於是諸侯皆謂之桀宋偃立四十七年齊湣與楚魏伐宋殺王偃遂滅宋三分其地以是觀之偃又安知王政豈偃自簒立之後抑情飾詐欲以王政收人心乎豈初年克己晚歳盈溢而至滅亡乎抑豈萬章稱道時正王偃修飾時乎皆不可知也觀孟子答萬章之問言湯先盡其在我故十一徵而無敵於天下豈孟子見王偃身爲簒逆之賊詎可行王政乎又言武王出而東徵君子實黃小人具簞壺以迎周之師豈孟子見王偃未知修徳遽欲伐人而人不服乎味此兩段則知王偃之爲人徒恃血气未能盡其在我徒恃兵革未能服人之心其所謂王政者皆要名飾詐而非其眞也使王偃果行王政自致知格物誠意正心來必不簒君而自立旣簒君自立復欲竊取王政之名以欺天下嗚呼天下安可欺乎齊惡其詐欲自東來討楚惡其詐欲自南來討孟子知王偃之心出於詐故曰不行王政云爾茍行王政四海皆舉首而望之欲以爲君齊楚𨿽大何畏焉是王偃胸襟所蓄者孟子知之略無餘蘊矣則其射天射諫者皆其晚歳眞情發見也然則以孟子之不許宋則爲楚魏所殺以至滅其國分其地者已於王偃未敗時見之矣然則矯情飾詐者竟何爲哉止足以殺其身而已爾

孟子謂戴不勝曰子欲子之王之善與我明告子有楚大夫於此欲其子之齊語也則使齊人傅諸使楚人傅諸曰使齊人傅之曰一齊人傅之眾楚人咻之𨿽日撻而求其齊也不可得矣引而置之莊嶽之間數年𨿽日撻而求其楚亦不可得矣子謂薛居州善士也使之居於王所在於王所者長幼卑尊皆薛居州也王誰與爲不善在王所者長幼卑尊皆非薛居州也王誰與爲善一薛居州獨如宋王何

考孟子所言如此則是王偃惡迹已露已與眾小人爲偶日夜謀伐齊伐楚伐魏荒於酒淫於色射天射諫者之心已不可遏矣薛居州𨿽賢者豈能勝眾多之小人哉然方當王偃作僞之日萬章以爲將行王政戴不勝又區區欲王爲善是二人者皆信其然矣獨孟子知其決不能善終且以湯武之舉形迹其本心又以齊楚之諭推明其所好是於二子稱許之時孟子已知其殺身滅國爲人分其地矣此所以見孟子髙見逺識迥與常人不同也且心術之不可不正也久矣夫心術正則其所起居正也其所好惡正也其所趨向其所避就正也安得不喜正人而惡邪士乎心術邪則其所起居邪也其所好惡邪也其所趨向其所避就邪也安得不喜邪士而惡正人乎王偃簒立心術之邪如此亦安得不與羣小處哉尙容一薛居州者蓋欲借以爲飾詐之具也昔明皇初卽位志在社稷相姚崇宋璟朝廷淸明天下無事安得而有小人及惑惠妃其志肆矣相牛仙客而逺張九齡且一意於李林甫𨿽盧絢在朝亦何能爲哉以是觀之則天下之治亂信乎在用君子與小人而用君子與小人信乎在人主心術之邪正王偃心邪小人之資也以小人在上呼吸羣類覆出爲惡一薛居州其如之何哉惟大人之事君不問小人之滿朝政事之紊亂苐觀人主心術如何耳儻君有願治之心吾則探其非心所在格而正之心術一正小人逐矣政事明矣齊威王一旦曉悟烹阿用墨天下朝齊其事亦明矣余因論宋王又發心術之說以告吾黨之士云

孟子傳卷十二

欽定四庫全書

孟子傳卷十三

宋張九成撰

公孫丑問曰不見諸侯何義孟子曰古者不爲臣不見段幹木逾垣而辟之泄栁閉門而不內是皆已甚廹斯可以見矣陽貨欲見孔子而惡無禮大夫有賜於士不得受於其家則往拜其門陽貨矙孔子之亡也而饋孔子蒸豚孔子亦矙其亾也而往拜之當是時陽貨先豈得不見曾子曰脇肩諂笑病於夏畦子路曰未同而言觀其色赧赧然非由之所知也由是觀之則君子之所養可知已矣

不見諸侯之問陳代公孫丑萬章更相致疑於孟子以此見習俗移人𨿽居聖賢之門洗除不去彼見商鞅孫臏陳軫蘇秦張儀稷下諸人馳車擊轂奔走諸侯之門以爲士之處世當如是耳不知伊尹耕莘傅說築巖呂望釣渭曷嘗僕僕走人門戶哉成湯救民髙宗中興文王行仁或三聘或肖形或親訪然後爲陳堯舜之道應霖雨之求作鷹揚之舉則孟子之不見諸侯乃古人之道例當然耳寡見淺聞動輙致疑良可悲爾然見與不見古人不以是分優劣也理在可見見梁惠見齊宣非屈也理在不見如陳代公孫丑萬章致問之時亦非自髙也學至於聖不已又學而至於智故力之外又有巧至之外又有中豈可一途取哉以是而求則見與不見皆非所以知孟子也今公孫丑致問孟子引古人之例答之曰古者不爲臣不見然不見死法耳其中又有變化焉一於不見如段幹木逾垣泄栁閉門彼將以不見爲髙而不知於道爲不合也此陽貨有賜於夫子夫子則順禮以見之幹木泄栁豈知此義乎一於見如曾子之所謂脇肩諂笑子路之所謂未同而言彼將以見爲通而不知於道爲失節也此齊宣不就見孟子孟子則以疾而辭之脇肩諂笑未同而言之流豈知此義乎公孫丑問不見諸侯孟子乃非干木泄栁是以見爲是矣將以見爲是乎孟子乃又舉曾子子路之言是又以不見爲是矣然則吾將何處乎廹斯可以見未廹則未可以見也吾知格物以知至知至以誠意誠意以正心正心以修身修身以齊家而已至於治國平天下苐觀人主用心爲如何其心虛則可見自實其中𨿽見何益蓋君子所養養其理義而已理義旣明有所見則不爲段幹木泄栁之固有所不見則不墮曾子子路之言顧理義如何爾非聖而又智至而又中力而又巧者安能至此地哉余因公孫丑之問又發明孟子之學庶幾知所擇焉

戴盈之曰什一去關市之徵今玆未能請輕之以待來年然後已何如孟子曰今有人日攘其鄰之雞者或告之曰是非君子之道曰請損之月攘一雞以待來年然後已如知其非義斯速已矣何待來年

余讀史記考孟子時所謂宋王者剔成立三十八年而齊宣王卽位四十一年爲弟偃所攻敗而奔齊偃自立爲宋君則萬章之問宋行王政戴不勝欲宋王之爲善戴盈之欲去關市之徵皆王偃時也夫偃東敗齊南敗楚西敗魏荒酒濫色射天射諫者卒爲齊魏楚所滅三分其地安得行王政用薛居州而去闗市之徵乎余嘗論之曰豈偃自簒立之後抑情飾詐以王政收人心乎豈初年克己晚歳盈溢而至滅亾乎抑豈萬章稱道時正王偃修飾時乎以史考之不見其實今以戴盈之問乃知王偃果自簒立之後抑情飾詐以蓋前愆也何以知之至欲行什一之法去關市之徵所謂行王政者可見於此夫仁義何常之有蹈之則爲君子背之則爲小人使偃久假而不歸惡知其非有耶孟子𨿽知其必敗有湯武之說以譏斥之有眾楚人之說以詆譙之今又有日攘一雞之說以切劘之然安敢不告以善道也故有如知其非義斯速已矣何待來年之說其意甚逺其來甚深使王偃不能行此言猶在也諸侯有欲行王政者舉斯言以自儆安知不疾趨急策以向王者之路乎嗚呼王偃之能不能已可見矣餘思孟子攘雞之說有何待來年之語乃知人不能無過不知其爲過尙可言也曉然知其爲過詎可不離絕逺去如避涕唾如逃水火如卻盜賊乎倘惟宿畱不前凝滯不散去而復來舍而復取謂今日而有明日謂今年而有明年是皆無志之人甘與惡爲徒侶者也孔子曰惡不仁者其爲仁矣不使不仁者加乎其身有能一日用其力於仁矣乎我未見力不足者以爲惡不仁者其誰乎卽仁也直指之故曰其爲仁矣何以知其仁也惡之之甚至不使不仁者加乎其身嗚呼其惡如此眞可尙也然所以能如此者以能用其力也我未見力不足者是人人皆有去惡之資也其不能斷然速去者特無志之人耳斯速已矣非深惡不仁之君子能如是乎余因攘雞之說乃力排去惡之疾以爲士君子之戒

公都子曰外人皆稱夫子好辯敢問何也孟子曰予豈好辯哉予不得已也天下之生久矣一治一亂當堯之時水逆行泛濫於中國蛇龍居之民無所定下者爲巢上者爲營窟書曰洚水警余洚水者洪水也使禹治之禹掘地而注之海驅蛇龍而放之菹水由地中行江淮河漢是也險阻旣逺鳥獸之害人者消然後人得平土而居之堯舜旣沒聖人之道衰暴君代作壞宮室以爲污池民無所安息棄田以爲園囿使民不得衣食邪說暴行又作園囿污池沛澤多而禽獸至及紂之身天下又大亂周公相武王誅紂伐奄三年討其君驅飛亷於海隅而戮之滅國者五十驅虎豹犀象而逺之天下大悅書曰丕顯哉文王謨丕承哉武王烈佑啟我後人咸以正無缺世衰道微邪說暴行有作臣弒其君者有之子弒其父者有之孔子懼作春秋春秋天子之事也是故孔子曰知我者其惟春秋乎罪我者其惟春秋乎聖王不作諸侯放恣處士橫議楊朱墨翟之言盈天下天下之言不歸楊則歸墨楊氏爲我是無君也墨氏兼愛是無父也無父無君是禽獸也公明儀曰庖有肥肉廐有肥馬民有饑色野有餓莩此率獸而食人也楊墨之道不息孔子之道不著是邪說誣民充塞仁義也仁義充塞則率獸食人人將相食吾爲此懼閒先聖之道距楊墨放淫辭邪說者不得作作於其心害於其事作於其事害於其政聖人復起不易吾言矣昔者禹抑洪水而天下平周公兼夷狄驅猛獸而百姓寧孔子成春秋而亂臣賊子懼詩云戎狄是膺荊舒是懲則莫我敢承無父無君是周公所膺也我亦欲正人心息邪說距詖行放淫辭以承三聖者豈好辯哉予不得已也能言距楊墨者聖人之徒也

世之論者皆疑孟子以辟楊墨爲承三聖以空言配實效夫禹抑洪水周公兼夷狄驅猛獸孔子誅亂臣賊子其爲禍患顯然可見至於楊墨之害豈可以洪水亂臣賊子猛獸爲比哉余竊謂洪水夷狄猛獸亂臣賊子之害見於一時而楊墨之害起於無形而貽禍於千百世之後猶未已也且以商鞅論之定變法之令令民爲什伍而相收司連坐不告姦者腰斬告姦者與斬敵首同賞匿姦者與降敵同罰此令一行民相告訐而出入相友守望相助疾病相扶持之風亡矣民有二男以上不分異者倍其賦此令一行民忘六親而父子相親兄弟相愛患難相保之風亡矣有軍功者各以率受上爵爲私鬭者各以輕重被形宗室非有軍功論不得爲屬籍此令一行民禮義而以力相誇以智相勝以謀相軋之風起矣夫使民相告訐民六親民禮義此風旣成習俗浮刻有鍥薄之心無忠厚之气挾兵持力並吞天下傾軋諸侯逮至始皇而燒詩書殺學士至二世而倡督責之說起骨月之誅天下蕩然無復人理至西漢而秦風猶在借父耰鋤慮有徳色母取箕帚立而誶語以至反唇之誅武帝行之南山之詩宣帝戮之三族五族之刑上行之不以爲疑下見之不以爲怪此皆商鞅之遺禍也夫洪水夷狄猛獸亂臣賊子之害詎至如此之久乎則夫楊墨之害比洪水與夷狄猛獸亂臣賊子夫復何疑竊嘗考之孟子諄諄欲去楊墨求之當世特墨者夷之一見於七篇之書耳所謂楊墨之學其得志於當世者果安在哉余細思之乃得其說夫楊朱不拔一毫以利天下其失也爲己太重故其獘爲商鞅爲鄒忌爲孫臏爲陳軫爲蘇秦爲張儀皆危人以自安害人以自利奪人以自富殺人以自彊其術皆祖於楊朱之爲我也墨翟摩頂放踵利天下其失也爲人太多故其獘爲鄒衍爲愼到爲田駢爲接子爲環淵爲莊周皆黃老之術爲同異之辯肆無稽之談恣荒唐之說其術皆祖墨氏之兼愛也夫楊朱之術至商君而大肆其禍乃至於如此使墨翟之徒得志於天下無復君臣父子之倫姦雄窺伺天下大亂不可復支矣何以言之魏何晏倡虛無之說晉王衍從而和之認莊周老聃以爲宗指文王山甫而竊笑倚杖髙視揮麈淸談居防而酒肉父子而裸袒是致劉石相踵五胡亂華歷數百年而後混一至唐太宗而以防爲妾唐宗以婦爲妃尙有胡人之風此又墨氏之爲害其禍如此之烈也孟子親傳道於子思蓋二帝三王周公之正統也其見識髙逺知與洪水夷狄猛獸亂臣賊子之害同故力排而深詆之髙自比於三聖而不疑誠以其所見者如此也然余嘿觀天下之理非大患害不足以見聖賢非大禍亂不足以見聖賢故洪水之患大禹出焉夷狄之亂猛獸之亂周公出焉君臣父子之亂孔子出焉楊墨之徒孫臏商鞅陳軫蘇秦張儀稷下之亂孟子出焉聖賢之去患害除禍亂豈徒然哉必也天理昭著深見患害禍亂之所在而去之除之其大用所及至有乾坤之造變化之神非淺智者所能窺也故禹用此道以治水則掘地而注之海驅蛇龍而放之菹其用爲何如哉周公用此道以兼夷狄驅猛獸則誅紂伐奄驅飛亷於海隅而戮之驅虎豹犀象而逺之其用爲何如哉孔子用此道以作春秋則舎趙穿而書趙盾卒楚子而人諸侯其用爲何如哉孟子用此道以辟楊墨則羞比管晏妾婦儀衍蚓陳仲而直夷之貊白圭而狄許子其用爲何如哉且有邪說必有暴行而邪說暴行不生於全盛之時必起於衰亂之世商君之說邪說也其行法也虜公子卬刑太子防步過六尺者罰棄灰於道者刑暴行也豈非有邪說必有暴行乎堯舜之道衰則邪說暴行作故有飛亷猛獸之害周公起而正之文武之道衰而邪說暴行作故有臣弒其君子弒其父之害孔子起而正之孔子旣死而邪說暴行作故諸侯放恣處士橫議楊朱墨翟盈天下孟子起而正之豈非邪說暴行不生於全盛之時而起於衰亂之世乎丕顯哉文王謨非邪說也丕承哉武王烈非暴行也故啟佑後人皆以正而無缺至於邪說之害入於人心作於其心害於其事作於其事害於其政且商君邪說一入孝公之心其爲政事刻薄如此使楊墨之說盡行其爲害豈止洪水夷狄猛獸亂臣賊子而已哉孟子辟之其於聖王之道可謂有功其於生民之性命可以同功於造化夫商君之說止入孝公其爲害已如此矧孫臏陳軫蘇秦張儀稷下之說徧滿天下其惑亂人心亦已深矣欲正人心必息邪說距陂行放淫辭此自然之理也孟子諄諄蓋在於此然則外人以爲好辯者此楊墨之說深入也然而孟子不指辟商君孫臏陳軫蘇秦張儀稷下之說而止辟楊墨者此又顯仁藏用之意而春秋所以罪冶之意而孔子所以君子伯玉之意也此又聖賢之大用也學者試思之

匡章曰陳仲子豈不誠亷士哉居於陵三日不食耳無聞目無見也井上有李螬食實者過半矣匍匐往將食之三咽然後耳有聞目有見孟子曰於齊國之士吾必以仲子爲巨擘焉𨿽然仲子惡能亷充仲子之操則蚓而後可者也夫蚓上食槁壤下飲黃泉仲子所居之室伯夷之所築與抑亦盜跖之所築與所食之粟伯夷之所樹與抑亦盜跖之所樹與是未可知也曰是何傷哉彼身織屨妻辟纑以易之也曰仲子齊之世家也兄戴蓋祿萬鐘以兄之祿爲不義之祿而不食也以兄之室爲不義之室而不居也避兄離母處於於陵他日歸則有饋其兄生鵝者已頻顣曰惡用是鶃鶃者爲哉他日其母殺是鵝也與之食之其兄自外至曰是鶃鶃之肉也出而哇之以母則不食以妻則食之以兄之室則弗居以於陵則居之是尙爲能充其類也乎若仲子者蚓而後充其操者也

聖人之道大中至正不在放浪髙逺處亦不在枯槁憔悴處本諸身施諸庶民考諸三王而不繆建諸天地而不悖質諸鬼神而無疑百世以俟聖人而不惑故其言無偏其行無獘行之可久施之可大薰如和气郁如春陽浩乎其無窮悠乎其甚樂倘以私智亂之不墮放浪髙逺以賊道則爲枯槁憔悴以賊道槪之以聖王之法皆可誅者也夫飯禾而羮肉冬裘而夏葛上有父母之樂下有兄弟之情此大中至正之道本諸身施諸庶民考諸三王建諸天地質諸鬼神百世以俟聖人不繆不悖不疑不惑者也言無偏行無獘者也行之可久施之可大者也薰如和气郁如春陽者也浩乎其無窮悠乎其甚樂者也彼陳仲者何師而何學哉此以私意求道此墮於枯槁憔悴者也夫居兄之室食母之食此聖王之道也今乃以兄之祿爲不義之祿而弗食也而身織屨妻辟纑以爲食以兄之室爲不義之室而弗居也而處於陵以爲居是置兄與母於不義之地而自與妻同處於潔亷以要當世之名也此何心也哉此非人心也故孟子以聖王之道格之謂之巨擘以其尙小節也謂之蚓以其無知也倘自以爲亷潔而不問天倫之大自陷於辟兄離母之罪是與蚯蚓同一機也夫蚓豈不潔乎上食槁壤下飲黃泉然論其形狀則可惡論其智識則甚愚陳仲子迹狀辟兄離母豈非可惡也哉仲子知識辟兄離母豈非甚愚也哉蚓異類不足道仲子爲士人乃任私意以亂天倫在聖人之門正當誅絕者也嗚呼陳仲不幸不出於帝王之世見誅於堯舜文武也幸而出於戰國之時見正於吾孟子也倘使其說行則是楊墨之外又有一陳仲以亂聖王之道矣余嘗謂人不可不學學不可不求師求師不可不明聖王之道通萬世而可行者如陳仲自任私意不知好學又不知求師似此見識其求師也必入楊氏爲我而非通萬世爲可行者其亦可憐也已余原其初心本於爲善而非爲惡也不知好學不知求師不知明聖王之道乃陷於不孝不弟之惡以得罪於名教吁士大夫立己其可不審處乎竊嘗讀易乃見陳仲三日不食聖王之門無如是法也夫節固聖王之所同也然不貴苦節而貴甘節九五居中得正乃聖王之節也其辭曰甘節吉往有尙若顏氏子簞食瓢飲不攺其樂此所謂甘節也使顏子得志飯粱而食牛必知其亦樂矣蓋其所謂節者乃品節之節非節抑之節也上九節之太過其辭曰苦節貞凶悔亡若陳仲子三日不食耳無聞目無見此所謂苦節也苦節之過𨿽貞亦凶使其知悔則無凶矣此天理之自然也故凡刻意尙難憤世疾邪沽激矜持決去不反如屈原申屠狄之流皆非聖王之道也聖王之道不疾不徐不激不抗悠然自得從容中道如陳仲之苦豈可行之道哉當世方且尊尙之孟子乃獨指其避兄離母之罪且蚓之且巨擘之以爲自任私意者之戒其於名教可謂有大功矣

孟子傳卷十三﹤經部﹐四書類﹐孟子傳﹥

欽定四庫全書

孟子傳卷十四

宋張九成撰

離婁章句上

孟子曰離婁之明公輸子之巧不以規矩不能成方圓師曠之聰不以六律不能正五音堯舜之道不以仁政不能平治天下今有仁心仁聞而民不被其澤不可法於後世者不行先王之道也故曰徒善不足以爲政徒法不能以自行詩云不愆不忘率由舊章遵先王之法而過者未之有也聖人旣竭目力焉繼之以規矩準繩以爲方圓平直不可勝用也旣竭耳力焉繼之以六律正五音不可勝用也旣竭心思焉繼之以不忍人之政而仁覆天下矣故曰爲髙必因丘陵爲下必因川澤爲政不因先王之道可謂智乎是以惟仁者宜在髙位不仁而在髙位是播其惡於眾也上無道揆也下無法守也朝不信道工不信度君子犯義小人犯刑國之所存者幸也故曰城郭不完兵甲不多非國之災也田野不辟貨財不聚非國之害也上無禮下無學賊民興喪無日矣詩雲天之方蹶無然泄泄泄泄猶沓沓也事君無義進退無禮言則非先王之道者猶沓沓也故曰責難於君謂之恭陳善閉邪謂之敬吾君不能謂之賊此一篇大意言有仁心仁聞矣將欲布之天下使人人被其澤者當取法於先王之道也所謂先王之道何道也植桑種田育雞豚畜狗彘謹庠序申孝弟使老者衣帛食肉不負戴於道路黎民不饑不寒不漂流於溝壑者此先王之道也見之法度則謂之先王之法施之政事則謂之仁政謂之不忍人之政上謂之道揆下謂之法守在朝謂之道在工謂之度上又謂之禮下又謂之學其在臣下也謂之事君之義謂之進退之禮謂之責難謂之陳善統而言之其實皆先王之道所由異路故名言亦從而異耳仁心仁聞卽堯舜之道也如離婁之明也公輸之巧也師曠之聰也離婁師曠公輸子𨿽明𨿽聰𨿽巧矣然不以規矩不能成方圓不以六律不能正五音是規矩所以行其明而布其巧六律所以著其聰也有堯舜之道有仁心仁聞而不行仁政不遵先王之法猶離婁之明公輸子之巧而廢規矩師曠之聰而廢六律則不能平治天下不可法於後世矣且仁政與先王之法所以行堯舜之道而布仁心仁聞者也故曰徒善不足以爲政以言徒有堯舜之道徒有仁心仁聞茍無先王之法不足以爲政也又引不愆不忘率由舊章之詩而斷之曰遵先王之法而過者未之有也又言聖人竭目力竭耳力必繼之規矩準繩必繼之六律以爲方圓平直以正五音皆不可勝用猶之聖人旣竭心思必繼之以不忍人之政而仁覆天下矣所謂不忍人之政卽先王之道故有爲髙必因丘陵爲下必因川澤之諭以證爲政因先王之道之說孟子之心以爲先王之道在我時君世主如齊宣有易牛之心可謂堯舜之道可謂仁心仁聞矣然而恩足以及禽獸而功不至於百姓者則以不行先王之道也使信孟子則先王之法行而齊宣之仁覆天下矣如商鞅孫臏陳軫蘇秦張儀稷下諸人皆賊害人君之心術𨿽人君有堯舜之道有仁心仁聞顧數人之學皆不足發揚於天下適以啟人君好殺之心詭詐之計耳吁可嘆也然有堯舜之道有仁心仁聞乃可以論先王之法茍無其本𨿽有仁政將安所施哉故曰仁者宜在髙位不仁而在髙位是播其惡於眾也播其惡於眾則並舉先王之法而壊之矣是故上無道揆而肆意下無法守而擅權朝不信道而爲頗僻工不信度而爲滛巧君子犯義而無忌憚小人犯刑而無愧心此皆不仁在髙位並舉先王之法而壊之之過也故城郭不完兵甲不多非國之災仁者在上修之而已爾田野不辟貨財不聚非國之害仁者在上理之而已爾惟不仁在上則漫無法度上無禮下無學賊民興其爲災害也非特城郭甲兵田野貨財不治之比也危亡可指日而待矣豈特在上無堯舜之道無仁心仁聞並舉先王之法而壊之哉爲人臣子者倘無堯舜之道無仁心仁聞則亦並舉先王法度而壊之故孟子引天之方蹶無然泄泄之詩爲證且言事君無義所謀者利進退無禮所貪者位言則非先王之道所談者皆縱橫捭闔權謀詭異之術阿徇人主之意而不陳堯舜之道安知責難之說逢迎人主之惡而不知獻可替否安知陳善閉邪之說其心以爲何足與言仁義何足以格其非心云爾此賊其君者也此豈非並舉先王之法度而壊之哉如商鞅孫臏陳軫蘇秦張儀稷下諸人皆不知堯舜之道不知仁心仁聞以縱橫捭闔權謀詭異之學熒惑人主之心術使人君以殺人爲功業辟土地爲英雄阿徇人主之意逢迎人主之惡壊先王之法者也在先王之世當服欺君之罪受變亂之誅孟子憫之故歷陳先王之法一掃當世鄙陋之習焉其心亦可見矣嗚呼當戰國衰之世乃有如此至言偉論豈天之不墜斯文而畱孟子以發揚之乎不然習俗之惡安得有此事耶學者其何幸乎

孟子曰規矩方圓之至也聖人人倫之至也欲爲君盡君道欲爲臣盡臣道二者皆法堯舜而已矣不以舜之所以事堯事君不敬其君者也不以堯之所以治民治民賦其民者也孔子曰道二仁與不仁而已矣暴其民甚則身弒國亡不甚則身危國削名之曰幽厲𨿽孝子慈孫百世不能攺也詩云殷鑑不逺在夏后之世此之謂也

此一章大意言盡君臣之道者皆當以愛民爲主且規矩誠設則天下之方圓自此而出焉聖人旣作則天下之人倫自此而出焉人倫之大其惟君臣乎盡君道者堯盡臣道者舜爲君臣之法於千古者堯舜而已矣此所以爲人倫之至也故不以舜之所以事堯事君不敬其君者也不以堯之所以治民治民賊其民者也夫舜之所以事堯者何以民爲先也其爲百揆也舉禹治水以救民舉益掌火以安民舉稷以稼穡食民舉契敷五教教民是舜所以盡臣道者以民爲主也堯之所以治民者何亦以民爲先也其爲天子也命羲仲東作以析民命羲叔南訛以因民命和仲西成以夷民命和叔朔易以隩民是堯所以盡君道者以民爲主也使爲君者不欲盡君道則已如欲盡君道則當法堯之治民以民爲先可也使爲臣者不欲盡臣道則已如欲盡臣道則當法舜之事君以民爲先可也嗚呼此所以爲人倫之至乎孟子旣上推堯舜又引孔子之言幽厲之事爲戒其意亦可見矣夫爲君者不知以民爲心暴其民甚者則身弒國亡如桀紂是也不甚者則身危國削如幽厲是也故又引殷鑑不逺在夏后之世之詩以爲證原孟子此意所以深罪當時如商鞅孫臏陳軫蘇秦張儀稷下諸人皆以縱橫捭闔權謀詭異之術事其君以殺人爲功業以進取爲英雄而當時之君亦甘心其說焉如齊宣不以民爲意乃以辟土地朝秦楚蒞中國撫四夷爲心豈聞堯舜所以盡君臣之道而爲千古人倫之式者有在於愛民乎豈特齊宣如秦惠王梁惠王宋王偃楚懷王皆當時大國也無非以並吞徵戰爲事至於民之死生存亡一切不問其舉幽厲之事爲言亦可謂切矣是以孟子區區以王道爲言以植桑種田育雞豚畜狗彘謹庠序修孝弟使老者衣帛食肉不負戴於道路黎民不饑不寒不漂流於溝壑爲說此正堯舜之心也其學如此而當世君臣方日夜殘民以逞可悲也夫

孟子曰三代之得天下也以仁其失天下也以不仁國之所以廢興存亡者亦然天子不仁不保四海諸侯不仁不保社稷卿大夫不仁不保宗廟士庶人不仁不保四體今惡死亡而樂不仁是猶惡醉而彊酒

心有所覺謂之仁故艸木之實謂之仁以其得土則生也四體不知屙癢謂之不仁故利在一己害及他人而不卹者謂之不仁以其血脈不通也三代之所以得天下者同民休戚也其所以失天下者民有憂苦而不防也豈特天下國之所以興且存者亦以同民休戚也其所以亡且廢者亦以民有憂苦而不卹也夫眾非元後何戴後非眾罔與守邦此大舜之告禹也民非後罔克胥匡以生後非民罔以辟四方此伊尹之告太甲也君以民爲體民以君爲心此記禮者之言也君民之相須如此今民有憂苦而君不卹君有憂苦民亦何卹哉君不卹民猶可言也民不卹君則四海之民皆爲仇敵矣其忍言之乎故天子不仁不卹天下則天下之民亦不卹天子而四海不保矣諸侯不仁不卹一國則一國之民亦不卹諸侯而社稷不保矣卿大夫不仁不卹一家則一家之人亦不卹卿大夫而宗廟不保矣士庶人不仁不卹鄰里鄕黨則鄰里鄕黨亦不卹士庶人而四體不保矣此自然之理也夫人道所以長久者以有仁心固結於其間也平時暇日君尊如天民卑如地以爲勢利吾所固有富貴吾所固有生殺吾所固有然南面與天下相絕而不相闗水旱不問饑荒不知愁苦不顧重賦厚斂以逞其欲爭城辟土以快其忿視民之困乏而吾自足所願驅民之死地而吾自樂其生日復一日民心愈離一旦釁生於內變起於外簞食壺以迎云霓之師前徒倒戈以攻牧野之眾其亦何及哉曽子曰戒之戒之出乎爾者反乎爾者也其斯之謂與豈特天下一介之士一防之氓在官則有僚友在學則有交朋聞善相告見善相示直諒多聞以成吾徳切磋琢磨以攻吾短以至鄕裏族黨有往來之情喪葬賓客有慶弔之好出入相友守望相助疾病相扶持此人道所以長且久也倘惟挾才傲物恃气陵人寒溫無慰勞之情吉凶無憂喜之色平居無事亦復何害一旦患難交攻倉卒有變則賓朋亦相擯絕而鄕閭不見撫存至於此時小夫賤皆爲敵國矣嗚呼人道所以立乎天地之間者亦有仁造化於其中耳爲天子爲諸侯爲卿大夫爲士庶人𨿽貴賤不同勢位殊等其利病深切同歸一揆耳而戰國之君不知出此以殺人爲功業以進取爲英雄民困乏而不知驅死地而不問商鞅孫臏陳軫蘇秦張儀稷下諸人縱橫捭闔權謀詭異日夜講不仁之術以害斯民孟子直指言今惡死亡而樂不仁是猶惡醉而彊酒亦可謂切矣而時君不信故六國相繼而亡秦並天下自以爲安矣興驪山之役發閭左之戍一夫作難而七廟皆隳身死國亡族滅無種不仁之禍果何如哉孟子於齊宣梁惠之時已見此理柰何國無人莫我知乎此余所以三嘆而不已也

孟子曰愛人不親反其仁治人不治反其智禮人不答反其敬行有不得者皆反求諸己其身正而天下歸之詩云永言配命自求多福

嗚呼孟子之於聖學可謂有功矣於孔子自省自訟自厚之說曽子三省忠恕之說又發其大用於事爲之間使聖道曉然如在目前則此章是也夫仁用以愛人智用以治人敬用以禮人愛人則人當以親來答治人則人當以治來答禮人則人當以禮來答如影之隨形響之從聲自然之理也今愛人而人不親治人而人不治禮人而人不答常人到此不怨則怒吾有怨心彼以怨報吾有怒心彼以怒報則舟中之人皆爲敵國四海之內皆爲仇讐然則如之何孟子於此有造化之功焉此善用聖學之力也夫射之爲技末技也然內志正外體直步立中鉤繩弛張合規矩𨿽不切切然求必中之巧然發必破的慮必中微倘在我有分寸之差則在彼者有尋丈之失矣推此理以觀則愛人不親豈非所以爲愛者未中其防乎治人不治豈非所以爲治者未中其防乎禮人不答豈非所以爲禮者未中其防乎使吾果仁果智果敬則仁舉於此親應於彼智舉於此治應於彼敬舉於此禮應於彼今而不親不治不答必吾於發處有偏頗私曲之病故應於彼者有如是之舛迕也倘吾發處正中其防則其應也有破的之妙矣夫夫子止言見不賢而內自省見其過而內自訟躬自厚而薄責於人曽子止言吾日三省吾身夫子之道忠恕未論愛人不親治人不治禮人不答之防今孟子乃於聖賢微處推而大之爲自反之論然後自省自訟自厚三省忠恕之說愈覺光大餘以是喟然嘆曰孟子之於聖學可謂有功矣夫行有不得者皆反求諸己其身正而天下歸之其說淵微不可以淺心窺測也且干羽舞而有苖格簫韶奏而鳯皇來恭黙思而傳說夢金縢啟而天反風則以反求諸己得其正處故彼來應疾於置郵此理深矣安可以淺易觀之哉夫愛人不親治人不治禮人不答常人方墮於怨怒中而孟子乃轉爲自反之說遡流而上以觀其發處正與不正其造化運用乃如此之巧學乎學乎不到孟子安知聖賢轉移變化之功與乾坤天地相爲表裏乎且引自求多福之詩爲說嗚呼觀詩者能如此爲用乃可以用六經矣豈注箋解所能跂及哉語至於此不知手之舞之足之蹈之也天下樂事其有過於此乎君子其勉之

孟子曰人有恆言皆曰天下國家天下之本在國國之本在家家之本在身

大學曰古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物格而後知至知至而後意誠意誠而後心正心正而後身修身修而後家齊家齊而後國治國治而後天下平自天子以至於庶人壹是皆以修身爲本其本亂而末治者否矣其所厚者薄而其所薄者厚未之有也此謂知本此謂知之至也與孟子之言相爲表裏然余嘗考之大學之道始於致知孟子之論始於修身何也蓋致知方求其體而修身已見於用身已修則齊家之本也家已齊則治國之本也國已治則平天下之本也所治愈廣則收功愈大學而至於修身極矣齊家治國平天下特移修身之道以用之耳非有加損於其間也自修身以先皆大學之事也夫學莫先乎致知致知莫先乎格物格物者窮理之謂也使天下之理一物不窮則理有所蔽理有所蔽則足以亂吾之智慮惟無物不格則無理不窮而內而一念外而萬事知其始知其終知其利害知其久近是以念動於中事形於外防而未著兆而未彰吾已知之矣知之則或用或捨在我而已故曰物格而後知至用捨在我則吾意之所向皆誠而無私故曰知至而後意誠意之所向誠而無私則心之所存皆正而不亂故曰意誠而後心正心之所存正而不亂則身之所履修而無缺故曰心正而後身修身之所履修而無缺移以治家則父子篤兄弟睦夫婦和而家齊矣移以治國則大臣法小臣亷官職相序君臣相守而國治矣移以治天下則天子以徳爲車以樂爲禦諸侯以禮相與大夫以法相序士以信相考百姓以睦相守矣深原其本本自修身此孟子之說也原修身之本本自格物此大學之道也余因孟子之論又發大學之說使知修身之本自格物而始然後孟子之學幾可

得而言矣

孟子傳卷十四

欽定四庫全書

孟子傳卷十五

宋張九成撰

孟子曰爲政不難不得罪於巨室巨室之所慕一國慕之一國之所慕天下慕之故沛然徳教溢乎四海一國之心歸於一國之賢者人君能卽民心所歸之人而用之則一國之人歡欣鼓舞令之則聽禁之則止號之則來驅之則去上不疑於下下亦不疑於上則以其間有賢者爲之依倚也然而有說焉小人疾其名讒夫害其則將有擅權之說有朋黨之說以熒惑主心疑似君聽一入其說賢者不安其位賢者不安其位則一國皆不安其所矣此正國家之大防不可不知也孟子深見此理故曰爲政不難不得罪於巨室巨室者卽所謂一國之賢者也其盛徳懿行民心之所素歸而信服者也豈彊臣世家之比哉如晉叔向齊晏子鄭子產魯季孫行父者是也𨿽其間未必一一皆當道然必有至謀奇節屢見於設施之間民心服之久矣用之則一國之心樂一國之心樂則上恬下嬉徭輕賦薄一人傳十十人傳百百人傳千千人傳萬以至天下皆慕之矣天下信服則徳教方施已沛然溢乎四海矣然則將欲有爲者其可忽一國之賢者乎漢殺李固天下解體唐用盧四方相弔治亂之源止此而已昔晉悼公卽位用魏相士魴魏頡趙武爲卿荀賓荀防欒黶鮑無忌爲公族大夫使士渥濁爲卿使修範武子之法右行辛爲司空使修士蒍之法以至六官之長皆民望也諸侯皆服晉室復霸此可見也故袁紹主盟而諸侯聽命謝安旣起則天下歸心孟子之言豈特爲當時之說哉如商鞅自衞來秦孫臏自魏來齊陳軫自秦來楚蘇秦自周逰六國張儀自魏來秦稷下諸人愼到自趙來環淵自楚來而淳於髠騶忌騶衍皆以奇計詭迹釣名幹祿於一時者也豈知國家之典故朝廷之大體民心之好尙風俗之便習而諳詳精練如叔向晏子子產行父諸公乎一旦騁口舌之辭肆縱橫之辯行詭詐之術𨿽得一時之奇功而失久逺之大計彼於他人國家何有哉志在腰金佩紫髙車駟馬以鄕裏而取名聲耳孟子所以有世臣之言今又有巨室之說其意將使時君世主毋喜進少年一時之崛奇而聽元老大臣久逺之長計也其意顧不深哉然而余懼世之學者不審巨室之爲賢者而認世祿之家爲重則夫魯三桓晉六卿齊田氏亦可以爲戒矣孟子之言豈爲此輩設哉不可不細考也故余謂巨室一國之賢者所以發明孟子之本意求欲斷絕小人借此爲姦雄之資也

孟子曰天下有道小徳役大徳小賢役大賢天下無道小役大弱役彊斯二者天也順天者存逆天者亡齊景公曰旣不能令又不受命是絕物也涕出而女於吳今也小國師大國而恥受命焉是猶弟子而恥受命於先師也如恥之莫若師文王師文王大國五年小國七年必爲政於天下矣詩云商之孫子其麗不億上帝旣命侯於周服侯服於周天命靡常殷士膚敏祼將於京孔子曰仁不可爲眾也夫國君好仁天下無敵今也欲無敵於天下而不以仁是猶執熱而不以濯也詩云誰能執熱逝不以濯

觀孟子此論乃知其學極天人之際豈常流所能到也觀夫以天下有道小徳役大徳小賢役大賢天下無道小役大弱役彊爲天之命且有順天者存逆天者亡之說又有齊景公涕出而女於吳之說又有今小國師大國而恥受命之說其意以爲小國役於大國弱國役於彊國𨿽人情不平以爲其徳不足以服人其賢不足以髙世徒恃其彊大以勢相臨使小弱之國聽使令於下風供貢賦於內府然而天方以彊大在彼以小弱處我此豈偶然哉大國役小國彊國役弱國此天也小國事大國弱國事彊國亦天也天命在是吾其如之何哉安職守分可也論至於天則已極矣無可說矣然孟子之學不委於天而已也其下又有說焉其說云何轉移造化之說也可謂深矣大矣不可企及矣不知孟子立於何地見天之際如此其分明也且其說曰今也小國師大國而恥受命焉是猶弟子而恥受命於先師也如恥之莫若師文王師文王大國五年小國七年必爲政於天下矣夫旣言小役大弱役彊之爲天今乃又以爲如恥之莫若師文王大國五年小國七年必爲政於天下變移天意斷然不疑畫爲年數如執左契以取責於天下豈非轉移造化之說乎學至於此則亦深矣大矣不可企及矣夫旣歸命於天無可說也而天之外又有師文王必爲政於天下之說是天命在我而已矣天之外又有文王焉且引商之孫子祼將於京之詩以爲證又引孔子仁不可爲眾之說以爲據意以爲旣爲仁人則當在人上不可與眾同也故有無敵於天下之說以爲超然獨尊無有對之者當時諸侯皆行暴政以進取爲功業以殺人爲英雄𨿽曰彊大皆非仁人也民之居其國如在猛火沸湯中如行王政盡使之植桑種田育雞豚畜狗彘謹庠序申孝弟使老者衣帛食肉不負戴於道路黎民不饑不寒不轉徙於溝壑則是行仁政師文王其無敵於天下必矣又何彊大之足道哉吾方帥諸侯以事天子復文武之緒猶執熱而以濯也又引詩以卒其意焉夫事至於無可柰何則歸命於天如楚子圍弒君簒位滅陳滅蔡執徐子城朱方號令天下主盟中國皆曰楚爲天所相又曰天方授楚如申之防晉叔向鄭子產宋向戍皆當時良大夫也然帖首聽命不敢可否意亦以天命在楚其如之何哉孔子傷之故書楚子麇卒而以十三國之大夫皆並於淮夷是天之外又有說而當時大夫學之不精至使弒君之賊無復忌憚橫行天下所以聖筆於春秋發明天命在我當有以禆贊之轉移之如孟子所謂可也故余以爲孟子之學極天人之際常流所不可到者誠以其說有如此之大也

孟子曰不仁者可與言哉安其危而利其菑樂其所以亡者不仁而可與言則何亡國敗家之有有孺子歌曰滄浪之水淸兮可以濯我纓滄浪之水濁兮可以濯我足孔子曰小子聽之淸斯濯纓濁斯濯足矣自取之也夫人必自侮然後人侮之家必自毀而後人毀之國必自伐而後人伐之太甲曰天作孽猶可違自作孽不可活此之謂也

孟子識見髙逺見當世之君聽商鞅孫臏陳軫蘇秦張儀稷下諸學士之邪說深入其中變易心術例皆成不仁之君而風俗習尙不知以植桑種田育雞豚畜狗彘謹庠序申孝弟使老者衣帛食肉不負戴於道路黎民不饑不寒不轉徙於溝壑尊賢使能闗譏而不徵市防而不徵無夫裏之布爲政而以進取殺人爲功業爲英雄安可與論先王之道哉故商孫蘇張稷下之說皆危亡菑利之說也而時君世主競行而爭蹈之是安其危而利其菑也是樂其所以亡者也彼各自以爲晏然如日之在天孟子於其禍患未發時已知其滅亡不久矣宗廟社稷皆當傾覆於他人矣故引孺子之歌孔子之說太甲之說爲證且有人自侮家自毀國自伐之論以傷之卒之宋滅於齊魏楚而韓魏趙楚燕皆滅於秦齊在山東四十餘年不被秦兵亦死於松柏之間爲秦盡有其地秦復恃兵革殺人爲政無國可伐無地可並至乃誅及三族誅及骨肉天下大亂一夫作難而七廟皆隳卒爲項羽所有羽又蹈覆車之轍以殺人爲心欲以兵雄天下不師仁義而爲漢所有漢髙祖入秦不戮一人約法三章穆然已有三代遺風繼以文帝寛仁東西凡二十餘帝而卜年至於四百豈非仁政之力哉孟子於六國無事時已見此理而發爲自取之論不五六十年其言效驗如印劵契鑰無分毫差然則不欲爲天下國家長久計則已誠欲爲之則聖主之道其可忽諸

孟子曰桀紂之失天下也失其民也失其民者失其心也得天下有道得其民斯得天下矣得其民有道得其心斯得民矣得其心有道所欲與之聚之所惡勿施爾也民之歸仁也猶水之就下獸之走壙也故爲淵敺魚者獺也爲叢敺爵者鸇也爲湯武敺民者桀與紂也今天下之君有好仁者則諸侯皆爲之矣𨿽欲無王不可得矣今之欲王者猶七年之病求三年之艾也茍爲不畜終身不得茍不志於仁終身憂辱以陷於死亡詩云其何能淑載胥及溺此之謂也

桀禹之子孫紂湯之子孫皆貴爲天子富有天下不務行仁政以光大湯禹之業而放肆暴虐一則放於南巢一則死於鹿臺例皆亡失天下夫其所以至此者以失其民也所以失其民者失其心也民歸之則爲天子民去之則爲匹夫然則使其歸之道無他焉知其好惡而已矣民之所甚好者仁所甚惡者不仁何謂仁卽所謂植桑種田育雞豚畜狗彘謹庠序申孝弟使老者衣帛食肉不負戴於道路黎民不饑不寒不轉徙於溝壑者此所謂仁政也誠有舉此而行之者民之歸之猶水之就下如此其順也如獸之走壙如此其樂也湯武行此仁政故民歸之桀紂反此仁政故失天下湯武行如此而桀紂反如彼是桀紂之民歸湯武猶獺之魚於淵猶鸇之爵於林也孟子識見髙逺黙觀當世之君一皆桀紂之資日夜驅逐其民使不附己第未有行仁政收之者耳誠有好仁之君行前數事則四方之民皆爭歸之則以當時諸侯日夜爲我驅逐於彼也然而欲行王政非一朝一夕之功也當至誠行之久而不厭使四方皆信而不疑猶七年之病有三年之艾則火力爲愈深其效必速若夫乍出乍入不爲久逺之計而欲得民於旦暮間豈有此理哉故曰茍爲不畜終身不得然如當世之君以進取爲功業以殺人爲英雄而孤人之子獨人之父使弟哭其兄妻哭其夫鄕閭族黨親戚朋友使無往來之好雞豚黍稷酒醴牛羊使無宴樂之情如此用心今𨿽若安以孟子觀之若齊若楚若魏若趙若燕若秦皆當終身憂辱以陷於死亡卒之齊楚趙魏爲秦所滅而秦亦滅宗絕祀以歸於漢是詩所謂其何能有善終者乎相與歸於沈沒而已矣夫當諸侯爭騖人人自以爲英雄時而孟子已知其滅亡則孟子之先見逺識豈商孫蘇張稷下輩所能彷佛其萬一哉

孟子曰自暴者不可與有言也自棄者不可與有爲也言非禮義謂之自暴也吾身不能居仁由義謂之自棄也仁人之安宅也義人之正路也曠安宅而弗居捨正路而不由哀哉

此一章指商鞅騶忌孫臏陳軫蘇秦張儀稷下諸人之所言所爲而哀之也夫此數人者爲權謀詭詐傾覆縱橫之說爲荒唐無稽奇險卓異之說考之仁義邈然無有豈非自暴其短乎商鞅爲苛刻之法以助秦虐騶忌爲傾覆之計以陷田忌孫臏爲陰險之術以報龎涓陳軫爲鬼蜮之謀以敗韓魏蘇秦爲縱說以取富貴張儀爲橫說以吞六國稷下學士爲無實之辯以邀尊榮考之仁義亦邈然無有豈非自棄其身乎夫仁人之安宅義人之正路彼是數人者志在名位乃肆傾邪之言曠安宅而弗居捨正路而不由取先王之民先王之風俗變壊爲衰亂之世夫商鞅獨行於秦其爲酷至漢猶未已不知斯民爲血爲肉者防億萬風俗爲鬼爲魅者亦防百年皆鞅之學所至也孟子知其必然觀天意考人事不至於漢不已也𨿽欲救之其將能乎然仁者之心亦豈能恝然不動哉所以爲哀痛而不能自已也士大夫學術不正有一出於數人之言者皆自暴其短也有一出於數人之行者皆自棄其身也嗚呼先王有大中至正之道居仁由義而已用之則可以堯舜其君士君子其民不用則根於心見於面盎於背施於四體而耳目聰明血气和平仰不愧於天俯不怍於人明不慙於妻子幽無負於神明胡不體孟子之言而以商孫諸人爲戒乎

孟子曰道在邇而求諸逺事在易而求諸難人人親其親長其長而天下平

此孟子深哀當世將以權謀兵革平天下不知平天下之道甚邇而乃求之於逺平天下之事甚易而乃求之於難乎何以知其爲逺且難也權謀不足以服人心兵革不足以得人心夫平天下在服人心得人心而已今權謀詭詐墮其術中者使人怨恨而不已烏足以服人心乎兵革殺傷受其危害者寃苦而無告烏足以得人心乎當世諸侯將平天下其道其事乃與人心背馳如此豈非求之於逺且難乎孟子憫之故一舉盡告以平天下之術其爲道甚邇其爲事甚易也然則如之何亦曰使人人親其親長其長而已矣夫人人親其親長其長其言甚微其功甚大試言其一二聖人躬行孝弟於上而設庠序之教於天下顧念孩提之童無不知愛其親及其長也無不知敬其兄是其良知良能乃天性之自然者也及夫嗜欲深而忘其親爭鬭起而忽其長先王所以家有塾黨有庠遂有序國有學講明孝弟之道而孝弟睦婣則鄕閭族黨書之不孝之刑不弟之刑則司冦糾之又設爲植桑種田育雞豚畜狗彘之法使七十者食肉五十者衣帛頒白者不負戴於道路黎民不饑不寒不轉徙於溝壑風俗醇厚人心溫良人人知愛其親敬其兄旣愛其親又敬其兄則其心朴粹無麄猛之气其心柔和無忿戾之色使四海之內人人如此是乃堯舜三代之世也平天下之道豈不在此乎夫設權謀恃兵革勞心竭力十無一二成功至於親親長長乃人心之自然者特在吾一舉以示之耳逺邇難易之理亦已明矣孟子之時習俗己成不信孝弟之足以感人而謀權兵革不可一日而捨去極其所知盡其所學行其所見皆亡國滅祀而不悔可勝傷哉

孟子曰居下位而不獲於上民不可得而治也獲於上有道不信於友弗獲於上矣信於友有道事親弗悅弗信於友矣悅親有道反身不誠不悅於親矣誠身有道不明乎善不誠其身矣是故誠者天之道也思誠者人之道也至誠而不動者未之有也不誠未有能動者也此一章乃子思中庸之學而孟子於其中又擴大誠之爲用無所不動之意也然世之論誠者多錯認専爲誠夫至誠無息息非誠也倘以専爲誠則是語言寢處應對酬酢皆離本位矣故世之行誠者類皆不知通變其至欲誦孝經以禦至劇之賊讀仁王以消侯景之災此豈不取天下笑爲後世之戒哉夫誠難知也難言也惟子思一語深見誠之本體特學者語之不詳擇之不精不能深體聖賢之意以至如是之也其語安在其曰不明乎善是也夫人性皆善特吾學非其道而世無師友指示之耳使吾知格物知至之學內而一念外而萬事無不窮其源流窮其終始窮之又窮之至於極盡之地人欲都盡一旦廓然則性善昭昭無可疑矣此所謂一日克己復禮天下歸仁也使吾事其大夫之賢者友其士之仁者聞其善言而心有所省見其善行而心有所感一旦廓然則性善昭然亦無可疑矣此孟子指文公以性善而能力行三年之喪使百官族人稱其爲知而四方來觀者皆大悅而歸者是也嗚呼誠如此其大而乃競指専以爲誠使専謂之誠則農夫樵叟皆聖人矣吁可怪也倘性善旣明則其身中無一毫私智念念皆誠處處皆誠而其身誠矣誠之爲用無不感動以此事親則吾親感動而無不悅矣以此交朋友則朋友感動而無不信矣以此事上則在上感動而無不獲矣以此治民則天下感動而無不治矣是故不憂民之不治獨憂上之不獲不憂上之不獲獨憂友之不信不憂友之不信獨憂親之不悅不憂親之不悅獨憂身之不誠不憂身之不誠獨憂善之不明耳使明乎善則吾身吾親吾友吾君吾民之防皆已縂攝乎此矣注之於身則身誠注之於親則親悅注之於友則友信注之於君於民則獲於上而民治矣嗚呼士大夫將以修身事親交友事君治民其於明善之學可不用心乎昔舜愼徽五典五典克從納於百揆百揆時敍賓於四門四門穆穆納於大麓烈風雷雨弗迷則以明乎善故無所往而不動也孔子之得邦家者所謂立之斯立道之斯行綏之斯來動之斯和其生也榮其死也哀則以明乎善故無所往而不動也孟子又推明之曰誠者天之道使能誠其身則所向皆天安有不動乎思誠者人之道此大學所謂致知格物也非認専爲誠也至誠則無往不動以修身則身動而誠以事親則親動而悅以交友則友動而信以事上則上動而獲以治民則民動而治誠之所在擊觸轉移使天下不知其然者故干羽舞而有苖格簫韶奏而鳯皇來髙宗思而傳說夢成王悔而雨反風其防迅速間不容穟學而不至於此其何以堯舜其君士君子其民乎三復斯防使人手舞足蹈安得不想孟子而欲再拜稽首以謝其格言乎

孟子傳卷十五

欽定四庫全書

孟子傳卷十六

宋張九成撰

孟子曰伯夷辟紂居北海之濱聞文王作興曰盍歸乎來吾聞西伯善養老者太公辟紂居東海之濱聞文王作興曰盍歸乎來吾聞西伯善養老者二老者天下之大老也而歸之是天下之父歸之也天下之父歸之其子焉往諸侯有行文王之政者七年之內必爲政於天下矣

孟子開口必說仁政而所以爲仁政者必先養老考其養老之說非徒執醤而饋執爵而酳袒而割牲肆筵設席授幾緝禦主於人君而已也蓋使天下皆養老耳其養老之法必以文王爲宗其法如何曰五畝之宅樹墻下以桑匹婦蠶之則老者足以衣帛矣五母雞二母彘無失其時則老者足以無失肉矣百畝之田匹夫耕之八口之家足以無饑矣則又從而詠文王之法曰所謂西伯善養老者制其田裏教之樹畜導其妻子使養其老五十非帛不暖七十非肉不飽不暖不飽謂之凍餒文王之民無凍餒之老者此之謂也然則考文王之法豈非使天下人人皆養老乎其政如此則人心溫良風俗醇厚穆然已有太平之風伯夷太公其心在此而紂所行之政方且放黜師保方且播棄黎老其政與此二老之心遼乎不合所以一則逺遁北海一則逺遁東海一聞文王之政皆不憚道塗之逺筋力之疲喟然有盍歸乎來之嘆夫爲政莫大於失民心失民心莫大乎失賢者心二老逺遁民心亦遁矣二老來歸民心亦歸矣此孟子所以有天下之父歸之其子焉往之說也故四皓來而太子安謝安起而蒼生喜而漢殺李固天下解體唐用盧杞四方相弔民心所系以賢者爲重輕如此則人主於賢者豈可輕失其心乎然文王積徳百年猶未洽於天下武王周公繼之然後大行則以商家故家遺俗流風善政猶有存者又有微子微仲諸公相與扶持故百年之逺其政未洽若夫在孟子時地丑徳齊莫能相尙孟子以大道觀之以天時考之以人事驗之形勢易行事半功倍有一諸侯舉文王爲君故事大國五年小國七年必爲政於天下矣此誠有所見而然非爲誇大之辭也其心昭然見天下之勢在此而無有一人肯聽其說者豈天之不興斯文畱其遺言以俟後之君子乎不然何爲其然也吁可傷哉

孟子曰求也爲季氏宰無能攺於其徳而賦粟倍他日孔子曰求非我徒也小子鳴鼓而攻之可也由此觀之君不行仁政而富之皆棄於孔子者也況於爲之彊戰爭地以戰殺人盈野爭城以戰殺人盈城此所謂率土地而食人肉罪不容於死故善戰者服上刑連諸侯者次之辟艸萊任土地者次之

聖王之學其事君也不在辟土地充府庫亦不在約與國戰必克如衰世之所尙也止在於正人君心術而已故曰人不足與適也政不足間也惟大人爲能格君心之非君仁莫不仁君義莫不義君正莫不正一正君而國定矣夫人不足適則無賢士大夫是可憂也政不足間則紀綱法令一切顚倒是可憂也然大人不以爲憂所可憂者人君心術耳惟大人有格物之學充而至於天下國家其防甚明其侯甚熟一見人主知其非心偏於何處吾則以言指之以行感之窮其所歸扼其旁出使人君一言之下一事之間忽然開悟平生非心一息頓影滅迹絕而固有之心盡皆見所謂仁所謂義所謂正者皆昭然顯露此乃固有之心也嗚呼此心豈特人君有之哉天下皆有之特未有以發之耳故人君一明此心其防感動則不俟終日曠然丕變此君仁莫不仁君義莫不義君正莫不正之謂也至於此時則前所謂人不足適者今一變盡爲賢士大夫前所謂政不足間者今一變盡有條而不紊信乎堯舜率天下以仁而民從之桀紂率天下以暴而民從之也大人之學蓋在於此冉求逰聖人之門所學者大人之學也今仕於季氏已非其正矣而不能推格其非心之學以攺季氏之惡而乃公犯聖人之禁使賦粟倍他日豈孔子之門所宜有哉聖人深惡之至欲鳴鼓以聲其罪以此而論使孟子得志行孔子之學則如商鞅騶忌孫臏蘇秦張儀稷下諸人講殺人之學以開人主無厭之心者皆當蒙兩觀之誅受市朝之戮矣故其言有爭地爭城殺人盈野盈城之說且有罪不容於死之言又次第連諸侯辟艸萊任土地之罪而等級之而善戰者使服上刑則孟子之心専欲以大人之學事其君而所謂土地府庫皆其末耳余觀此一章非對當時士大夫言之乃其自著書以明其學不然與門弟子論之耳倘惟公肆此說則如商孫諸小人聞之孟子將何地以處其身乎如孔子作春秋止以授門人弟子其死也春秋乃出此又聖賢處世之大方也余又因而發之

孟子曰存乎人者莫良於眸子眸子不能掩其惡胸中正則眸子了焉胸中不正則眸子眊焉聽其言也觀其眸子人焉廋哉

觀孟子此論必有所謂豈見商鞅騶忌孫臏蘇秦張儀稷下諸人及當時之君其眸子異常而爲此論乎夫所謂了與眊者非止明暗之謂也如以目明者謂之正人楊堅目如曙星楊素黒白分明一則簒位一則作亂正人固如是乎以目暗者謂之邪人如子夏左丘明師曠師冕皆失明之人也而子夏四科之賢師曠議論之正左丘明孔子與同好惡師冕孔子與之周旋豈可謂之邪人乎禮曰君子視不上於袷不下於帶國君綏視大夫衡視士視五步凡視上於面則傲下於帶則憂傾則姦所謂了焉者豈不上於袷不下於帶綏視衡視五步之謂乎所謂眊焉者豈上於面下於帶以至傾姦之謂乎若商人之蜂目豺聲王莽之鴟目虎吻露白赤精梁冀之鳶肩豺目洞精矘盻皆精神不正故見於眸子者如此也眊焉者類當如此夫心正則神正心邪則神邪神正則發於眸子也必正了者神之正也非謂明也如綏視衡視是矣神邪則發於眸子也必邪眊者神之邪也非謂暗也如蜂目鴟目豺目是矣然而必如孟子之心正然後可以識其了與眊耳倘爲學不到孟子心地暗昧而又惑於明暗之說遽欲以此銓量天下士大夫則許負唐舉之類皆可與聖賢並列矣學者又不可不熟思也夫學至聖賢則其心公如天地明若日月若邪若正一至其前了眊之狀神情之見有不可掩者學者第當盡心於格物致知誠意正心修身齊家治國平天下之學則夫孟子之論自可得之於意言之外矣學未至是遽欲以眸子明暗論人邪正非所以知孟子也余恐學者之率爾故又發明孟子之遺意以風吾黨之士焉

孟子曰恭者不侮人儉者不奪人侮奪人之君惟恐不順焉惡得爲恭儉恭儉豈可以聲音笑貌爲哉

余以孟子時時君世主考之此一章當爲宋王偃設以孟子答戴不勝一薛居州事觀之則宋王偃宜若能禮賢者矣不知其實侮之而天下不知也又以戴盈之問去闗市之徵觀之則宋王偃宜若能儉以足用矣不知其實欲奪之而天下不知也宋王偃禮薛居州竊恭儉名惟孟子識其心知其有侮奪人之實且曰恭儉豈可以聲音笑貌爲哉所以深言其詐也卒之王偃射天射諫者恭安在哉戴不勝受其欺而不知耳東敗齊取五城南敗楚取地三百里西敗魏軍儉安在哉戴盈之受其欺而不知耳孟子乃見於未形之前髙識逺見天下一人而已矣然孟子不直指其人何也此孔子居是邦不非其大夫之意也若夫好言人之過如國武子孟子不爲也其爲此說將以窮天下之理耳何必指其人也余以當世之君考之如騶衍適梁惠王郊迎執賓主之禮如燕昭王擁篲先驅請列弟子之座而受業皆出於誠意非侮之也自是騶衍負之耳齊宣王自謂好貨亦非以儉求名也獨王偃欲行王政去闗市之徵以惑亂天下竊取一時之名而其實侮奪人如此此孟子所以志之學者讀聖賢書不以其時考之妄欲論說恐不足發聖賢之意故余以時考之知其爲王偃也如其不然以俟君子

淳於髠曰男女授受不親禮與孟子曰禮也曰嫂溺則援之以手乎曰嫂溺不援是豺狼也男女授受不親禮也嫂溺援之以手者權也曰今天下溺矣夫子之不援何也曰天下溺援之以道嫂溺援之以手子欲手援天下乎

淳於髠唇吻小人喋喋以惑亂當世觀其設隠幹騶忌有豨膏棘軸弓膠昔幹之說足以知其志之所存矣今觀嫂溺援以手之問是其心見孟子論二帝三王之道而不得其說故爲此無稽之談以侮玩聖賢耳然彼之所談者出於私智此之所得者本於道也彼之辛苦而造作者設於思慮此之優防而明析者來於天理髠也徒自露其小人之態耳於聖賢何傷哉論髠之心則小人論髠之難則鄙倍也時君世主開第康莊築館稷下収召此輩而欲與之圖回國家亦可謂不思矣此蓋市井駔儈牙校之徒假口舌以要名寵者也在先王之世所謂學非而博以疑眾者也所謂析言破律執左道以亂政者也皆於法當誅而戰國乃反尊寵之使之公肆無禮侮玩聖賢則天下國家之法從可知矣

公孫丑曰君子之不教子何也孟子曰勢不行也教者必以正以正不行繼之以怒繼之以怒則反夷矣夫子教我以正夫子未出於正也則是父子相夷也父子相夷則惡矣古者易子而教之父子之間不責善責善則離離則不祥莫大焉

余讀此章乃知父子自有父子之法師弟子自有師弟子之法父子以恩爲主師弟子以責善爲主易位而處在父子則傷恩在師弟子則傷義此天理之自然不可以私智亂之也然能言則學惟能食則尙右手六年教之數與方名七年教之男女之別八年學讓九年學數目十年學書計十三年學樂學誦詩學舞勺成童時學象學射禦二十時學禮學舞大夏三十時博學無方孫友視志四十時出謀發慮道合則從不合則去自懷抱時教固已行矣乃云不教子何也蓋教之者父母之心而所以教之者則在傳姆與師耳嗚呼過庭之問義方之教聖賢亦豈得恝然無心哉善教者必以正師弟子以責善爲正父子以恩爲正教者必以正師之正在責善善或不勉在師當繼之以怒則謂之義父子之正在恩不在責善倘或責善則謂之不正善或不勉而繼之以怒繼之以怒則謂之傷恩夫教者必以正父以恩爲正今而責善是出於不正蓋父怒其子則傷於慈子違其父則傷於孝父子相傷在天性豈不爲大惡乎惟師以責善爲正以正不行師怒弟子或榎檚以收其威或鳴鼓以聲其罪則謂之義夫在師謂之義在父謂之不慈父子師弟子不可易位如此古者所以易子而教之也然而父𨿽不以教爲正亦安可不謹哉嗚呼風聲所習俗所尙其亦可畏也李敬業乃勣之子柳瑊乃宗元之子而李固郃之子也陳羣亦寔之孫也王祥之後有導魏徴之後有謩是𨿽不以教爲意而言動之間教固已行矣此又孟子之遺意余故表而出之

孟子曰事孰爲大事親爲大守孰爲大守身爲大不失其身而能事其親者吾聞之矣失其身而能事其親者吾未之聞也孰不爲事事親事之本也孰不爲守守身守之本也曾子養曾晳必有酒肉將徹必請所與問有餘必曰有曾晳死曽元養曽子必有酒肉將徹不請所與問有餘曰亡矣將以復進也此所謂養口體者也若曾子則可謂養志也事親若曽子者可也

余讀事孰爲大事親爲大守孰爲大守身爲大四句毛髮森立精神竦然嗚呼何其言之切於人心也且又並而言之曰不失其身而能事其親者吾聞之矣失其身而能事其親者吾未之聞也又曰孰不爲事事親事之本也孰不爲守守身守之本也其拳拳反復如此夫此身乃父母遺體也敢不敬與不能敬其身是傷其親傷其親是傷其本傷其本枝從而亡古之人所以守其身者可謂至矣自格物知至意誠心正而守之以至置之則植乎天地溥之則橫乎四海推而放諸東海而準推而放【缺】

孟子曰人不足與適也政不足間也惟大人爲能格君心之非君仁莫不仁君義莫不義君正莫不正一正君而國定矣

天下之本在人君人君之本在一心一心本體有何物哉仁義正而已矣心或有偏所向皆暗以之用人則皆小人以之爲政則皆亂政小人得用則呼吸羣類朝廷之間無復賢人君子故人不足適也亂政亟行則紀綱法度一皆顚倒無一合人心者故政不足間也事至如此亂亦極矣無可言者矣然而此有要道謦欬嚬笑之間可轉危亂之世爲治安之時者蓋有說焉亦曰格君心之非而已矣夫惟大人內明外映見君心之非在於何處吾從而格之一格之下非心消散心之本體見矣心之本體居則爲仁由則爲義用則爲正君有此心天下亦有此心君舉本心之仁以示天下則天下本心隨所舉而皆仁君又舉本心之義以示天下則天下本心隨所舉而皆義君又舉本心之正以示天下則天下本心隨所舉而皆正秉本執要不俟嵗月不煩教告一息之間天下丕變前日小人皆變爲賢人君子前日亂政皆變爲良法美意何其迅速如此乎夫大人格君心之非猶善醫者之治病也在表則汗在裏則下虛則補之實則防之當其病也精神昏憒气力衰疲使劑中其防箴投其隙瞬息之間病已去矣向來昏憒一變而爲淸明向來衰疲一變而爲勇健顧治病無善醫治國無大人耳倘或有之夫復何憂乎孟子有治國之術而當時無肯聽之君人皆見商鞅騶忌孫臏蘇秦張儀稷下之爲小人皆見權謀捭闔縱橫詭異之爲亂政以爲人不足適政不足間天下無可爲者而不知孟子有格君心之道可興二帝三王之治於旦暮之間變諸小人爲君子變諸亂政爲良法其誰肯信之乎其曰一正君而國定何其敏也夫一正而已矣不俟再三顧其正處乾坤之神造化之妙也惜哉孟子有此術而不得施也豈天之不興斯文與吁可嘆哉

孟子傳卷十六

欽定四庫全書

孟子傳卷十七

宋張九成撰

孟子曰有不虞之譽有求全之毀

毀譽亂眞浮薄之俗也浮者輕譽故多不察而傷義薄者輕毀故多求全而害仁卜興亡者屢有喪師之恥稱廬墓者乃有生子之污不深考其用心而輕譽者類多如此心存社稷者乃罪其胡粉飾面志摧姦雄者乃罪其禿巾微行惟務掩人之長而易毀者類多如此此小人所以常得志而君子所以無立足之地也當孟子時南蠻鴃舌乃以爲道避兄離母乃以爲亷譽之不度至於如此後以大夫乃以爲逾喪父子責善乃以爲不孝毀之求全至於如此毀譽亂眞無甚於此又有異焉者蘇秦入齊則爲齊王曰今秦之攻齊倍韓魏之地過陽晉之道徑乎亢父之險車不得方軌騎不得比行百人守險千人不敢過也秦𨿽欲深入則狼顧恐韓魏之議其後也是故恫疑虛喝驕矜而不敢進則秦之不能害齊亦明矣至張儀入齊則曰今秦楚嫁女娶婦爲昆弟之國韓獻宜陽梁效河外趙入朝澠池割河間以事秦大王不事秦秦驅韓梁攻齊之內地悉趙兵渡淸河指博闗臨菑卽墨非大王之有也蘇秦入楚則謂楚王曰地方五千餘里帶甲百萬車千乘騎萬匹粟支數年此霸王之資也秦之所害莫如楚楚彊則秦弱秦彊則楚弱且勢不兩立王誠能聽臣臣請山東之國奉四時之獻以承大王之明詔委社稷奉宗廟練士厲兵在大王之所用之至張儀入楚則曰凡天下彊國非秦而楚非楚而秦兩國交爭其勢不兩立大王不事秦秦下甲據宜陽韓之上地不通下河東取成臯韓必入臣梁則從風而動秦攻楚之西韓梁攻其北社稷安得毋危蘇秦以不虞之譽以取富貴張儀以求全之毀以取富貴此兩人者豈有心於天下國家哉特以口舌覓官爲飽暖之資耳一則専以譽而悅六國一則専以毀而恐六國天下性命皆系兩人之口舌孟子不幸而生其時以言天下之大體則蘇張毀譽亂眞如此以言齊滕之小國則陳許毀譽亂眞如此所以慨然發爲此論以嘆浮薄之得志也孔子曰吾之於人也誰毀誰譽如有所譽者其有所試矣斯民也三代之所以直道而行也誠如三代之民孔子之心則小人竄迹賢人君子亦復何憂乎余泛觀萬古事理皆然安得不爲之浩嘆也

孟子曰人之易其言也無責耳矣

昔孔子刪詩爲三百篇序書斷自唐虞以下贊易道以黜八索述職方以除九丘自是二帝三王之正統坦然明正諸非堯舜文武之道皆在所黜此孔子之心也所以三代盛時言僞而辯學非而博者殺析言破律執左道以亂政者殺奇言有禁造言有誅故當時士大夫非典墳之書帝王之學則不出諸口出則小者禁大者誅甚者殺滛詞邪說其誰敢蓄諸心乎至三代衰落先王之法不行而申商刑名之學鬼谷捭闔之學神農並耕之學田駢愼到騶衍騶奭淳於談天雕龍炙輠無稽之學並行於世其出無宗其說無理非殺人家國卽亂人觀聽生於其心害於其政作於其政害於其事競相爭尙無復忌憚孟子傷之知其所以敢易其言而無畏懼者以先王之法不存無禁誅殺之刑以俟之也故曰無責耳矣使其有責敢爲此舉乎夫異端之學其始行也常情不以爲怪惟智者知其可畏耳所以禁之誅之殺之不如是其禍非使人爲血爲肉不止也商鞅之學行嬴秦得志天下爲血爲肉至西漢猶未已也張角之學行黃巾得志天下爲血爲肉至三國猶未已也莊老之學行魏晉宗尙天下爲血爲肉五胡亂華至有唐猶未已也使聖王在上禁之誅之殺之於其萌決不至如是之烈也西漢之初異端尙熾董仲舒發憤抗言於庭曰諸不在六藝之科孔子之術皆絕其道勿使並進以黜申商之法韓非之法武帝乃罷黜百家表章六經亦已髙矣使武帝盡行六經之說於政事而舟車鹽鐵之法悉皆罷去神仙太一之說一切斷絕行仁義之實去兵革之害則西漢之祚豈易量哉惟其隆虛名而無實用所以功業葳蕤終不若二帝三王之盛也可勝惜哉

孟子曰人之患在好爲人師

聖人之學以遜志爲先以好勝爲戒故疾行者桀紂之道而徐行者堯舜之道也子夏指灑掃爲君子之道曾子指忠恕爲夫子之道子張指階也席也某在斯某在斯爲相師之道味此數端則聖人之心從可知矣好爲人師此心何心哉好勝之心也好勝之心疾行之心也疾行之心桀紂之道也生於其心害於其政發於其政害於其事此自然之理也當孟子時孫臏以兵法坐�車中爲齊王師蘇秦以捭闔之說佩六國相印爲天下師張儀又以捭闔之法楚王虛上捨而自館之爲楚王師騶衍以談天之說自任適梁惠王郊迎執賓主之禮適趙平原君側行撇席如燕昭王擁篲先驅請列弟子之座而受業築碣石宮身親往師之而淳於髠田駢愼到接子環淵騶奭以炙輠雕龍之辯黃老荒唐之說皆爲齊列大夫開第康莊髙門大屋以尊寵之彼是數人者聞孟子之說豈不心悅而誠服然而無一人能盡棄其習而受業於孟子之門者以好爲人師故寧終身爲異端之人終不肯少遜其志以遷善徙義也悲夫此風旣成天下四海波蕩從之自其結髮讀書豈知格物致知誠意正心修身之學哉父兄之所責望朋友之所漸摩鄕閭之所稱道者皆好爲人師之心也孟子傷之故直指當時之失以爲人之患所以不到聖賢而入邪說暴行中者以好爲人師故也當時之病一語而盡之然則好爲人師徒以好勝之心耳使吾儕無此心則可入聖賢之域矣如其有之乃桀紂之心也得不深鋤痛掃求格物致知之說以充大其所學乎此孟子之遺意也

樂正子從於子敖之齊樂正子見孟子孟子曰子亦來見我乎曰先生何爲出此言也曰子來防日矣曰昔者曰昔者則我出此言也不亦宜乎曰捨館未定曰子聞之也捨館定然後求見長者乎曰克有罪

士大夫之出處當與賢者同心樂正子欲見孟子此心可尙也然自魯來齊乃從子敖而來子敖何人哉孟子與之出弔於滕未嘗與之言者此人也又弔於公行子亦不與之言者此人也其爲人可知矣今樂正子乃與之並轡而來夫水流濕火就燥雲從龍風從虎此萬物之理也茍气類不與之同則交臂而千里肝膽而楚越孟子未嘗與之言以气類不同也樂正子逰孟子之門乃甘心與之同來是其中必有相合者合於子敖則緩於孟子矣夫爲士大夫而與子敖相合亦可恥矣夫樂正子其來也果何爲耶爲子敖而來則在所不問爲孟子而來則其至齊也當席不及暖突不及黔急造孟子之門以見其區區之意𨿽不擇出處己得罪於君子而好賢之急亦不失爲賢士大夫矣今乃遲遲而來不知好賢之心何其懈怠而於非類之人何其眷眷也此孟子所以有子亦來見我之說也樂正子失路已深迷途難復乃猶未悟反曰先生何爲出此言及孟子有子來防日之問亦可以悟矣不聞悔過之詞又有昔者之答孟子又有不亦宜乎之對亦可以悟矣樂正子方有捨館未定之言其爲子敖所啖亦已深矣夫好賢之切食不求飽居不求安正樂正子所當然也子敖齊之寵臣今從之而來亦樂其順適耳於好賢之心自然懈怠而沈溺其中不知自省也至孟子有然後求見長者之問然後有克有罪之詞其失路已深迷途難復酬酢數疊方知有罪亦可謂不敏矣嗚呼樂正子善人也信人也其資亦已髙矣一離本位稍近匪人則起居失錯省悟後時甘安暖而忘道義急非類而緩大賢向非孟子有以警之則至美之資淪胥以亡必矣可不懼乎此如切如磋如琢如磨之詩使人三誦不巳而擇不處仁之訓逰必就士之言所以士君子不敢忽也

孟子謂樂正子曰子之從於子敖來徒餔啜也我不意子學古之道而以餔啜也

余嘗謂孔子之於門人其慮念所起平生所志𨿽未形於顏色發於語言夫子固已得之矣如曽子不問夫子見其何處遽提其名而指之曰參乎吾道一以貫之子貢不問夫子見其何事遽提其名而指之曰賜也女以予爲多學而識之者與子夏無一語也夫子忽斥其短曰女爲君子儒無爲小人儒子路無一語也夫子忍斥其短曰由也不得其死然蓋以聖人內明外映羣弟子至前顏色未萌語言未發其幽隠防宻夫子已坐照於不言中矣以此論孟子之謂樂正子徒餔啜亦可見聖賢之用也夫子敖齊之寵臣也樂正子賢大夫也豈有賢大夫而與寵臣同處乎不知樂正子所以從子敖防者豈以其言可法耶彼便嬖之臣耳何言之可法豈以其行可師耶彼便嬖之臣耳何行之可師豈以其識趣智慮與士大夫同气類耶彼便嬖之臣耳安有識趣智慮此蓋見齊宣欲辟土地朝秦楚蒞中國而撫四夷以逢迎者也見齊宣好色好貨好勇而道之以自快不與百姓同者也使孟子不得行其道者此人也使稷下諸人得肆口辯者此人也其所爲如此樂正子乃與之逰平時函丈之間指顧之際無非以食無求飽居無求安敏於事而愼於言就有道而正焉爲說今一旦從子敖逰遽忘求安之義而求捨館遽忘求飽之義而徒餔啜彼亦有何術哉止以順適以悅於人耳用此術以啗齊王使齊王不悟而緩於孟子又用此術以啗樂正子使樂正子不悟而緩於孟子齊王則無可言者樂正子學古之道而爲此人所惑豈不悲哉嗚呼便嬖之人其能亂人也甚矣非明哲之士其能斷然不惑乎宋公爲太子之時惡寺人栁及卽位以熾炭之適而喜之唐太宗玩佳樹折封徳彛及有何聊之言亦終不能逺之則樂正爲子敖所啗夫復何疑天地不正之气注之於人爲便嬖爲女子以敗人家亂人國亂人心術非孟子痛指之則樂正子髙明之質殆不可知也此聖賢所以有功於天地

孟子曰不孝有三無後爲大舜不告而娶爲無後也君子以爲猶告也

趙氏引禮經三不孝之實曰阿意曲從陷親不義一不孝也家貧親老不爲祿仕二不孝也不娶無子絕先祖祀三不孝也審如禮經使舜不娶是陷親不義也是絕先祖祀也豈非不孝之大乎夫爲子

娶婦以大嗣續此父母本心也今瞽瞍不爲舜娶此以人欲蔽之也豈其本心哉昔陳幹昔將死謂其子尊已曰我死必大爲我棺使吾二婢子夾我幹昔死尊已曰以殉葬非禮也況又同棺乎弗果君子不以尊已爲不孝蓋將死之際疾病旣深精神荒亂故君子從治命而不從其荒亂之語以此意而論則瞽瞍之不爲舜娶其亦人欲荒亂而至於此也舜亦從其本心不從其荒亂此舜所以不告而娶也方其荒亂也倘舜以娶婦爲請瞽瞍必不使之娶矣不使之娶則過在父母舜不告而娶則好論人過而不原其心者必以過舜矣善則歸親過則歸已此正舜之心也豈忍自全其名而置父母於不義之地哉舜之所以不告而娶猶不從幹昔之荒亂而從其治命也夫何故爲子娶婦本心也吾原父母本心而行之有何不可乎君子以爲猶告者理蓋出於此也然而舜爲有過乎曰有過不告而娶是其過也豈可辯說哉過在一已而全父母之令名此舜所以爲舜也故自君子觀則見其爲無過自常人論之舜豈能逃不告之罪乎此亦聖人之不幸也於不幸中有造化之用以過歸已而全人道之大倫正嗣續之大事不遺父母以惡名舜亦可謂善處矣此聖人所以爲人倫之至

孟子曰仁之實事親是也義之實從兄是也智之實知斯二者弗去是也禮之實節文斯二者是也樂之實樂斯二者樂則生矣生則惡可已也惡可已則不知足之蹈之手之舞之

仁義禮智樂人之所固有也然其誰識之孟子親見其體故直指以示天下使知聖王之用在此而已其功豈不大哉夫仁不可得而識也孟子直指仁之所在曰欲識仁之實乎當事親時其心愛慕眷戀者是也欲識義之實乎當從兄時其心莊敬肅恭者是也則又直指智之實在知事親從兄之心初無去來者是則又直指禮之實在節事親從兄之心有隆殺者文事親從兄之心有儀物者是則又直指樂之實在事親從兄時其心歡欣怡愉者是夫識事親從兄時歡欣怡愉之心則仁義之道徹天理之本行放諸四海而凖塞乎天地之間仰觀俯察逺取近取折旋顧盼食息起居是皆事親從兄之心也故曰樂則生矣生則觸物而樂無物亦樂觸事而樂無事亦樂吾親吾兄在前此樂在前吾親吾兄未見此樂又在未見處也故曰生則惡可已也如此則樂卽心心卽樂富貴通顯亦樂貧賤患難亦樂樂之至極欲罷不能欲止不可是以足不知而自蹈手不知而自舞乃見帝王制作六律五聲八音之本鐘鼓管磬竽笙之用皆在我而已矣孟子自事親從兄而識仁義自仁義而識智禮樂之實自樂而上通二帝三王之心乾坤造化之用故其見諸侯也拳拳以仁義爲言其論庠序也拳拳以孝弟爲說則以其所得者在此也以其親見仁義之體而旁通貫穿無不見其體者故直指以示人使之領解於言下如指齊王易牛之心爲王指虆梩掩親之心爲誠指好色好貨好勇爲太王公劉丈王武王使人不移蹞步不動聲色不歷時嵗坐防於一息之間其轉移陶冶防有天地之用嗚呼其學如此而當時間之後世非之疑之至於詈之而不思其亦可悲也已

孟子曰天下大悅而將歸已視天下悅而歸已猶艸芥也惟舜爲然不得乎親不可以爲人不順乎親不可以爲子舜盡事親之道而瞽瞍底豫瞽瞍底豫而天下化瞽瞍底豫而天下之爲父子者定此之謂大孝

余觀典謨所以稱舜曰濬哲文明溫恭允塞曰愼徽五典五典克從納於百揆百揆時敍賓於四門四門穆穆納於大麓烈風雷雨弗迷至孔子稱舜曰巍巍乎舜禹之有天下也而不與焉曰無爲而治者其舜也與夫何爲哉恭已正南面而已矣至子思稱舜曰舜其大知也與舜好問而好察邇言隠惡而善執其兩端用其中於民其斯以爲舜乎考孟子所稱則異於是曰舜其至孝矣五十而慕又曰大孝終身慕父母五十而慕者予於大舜見之矣拳拳懇懇専以孝爲言今此稱舜則言舜不以天下爲悅而又論舜之神情以爲不得乎親不可以爲人不順乎親不可以爲子皇皇汲汲天下𨿽仰其道徳之尊而若無所容其身者則以親之未悅也夫父頑母嚚舜爲聖人不幸而處於頑嚚之間其是非當否可不言而諭矣必舜爲頑嚚乃合父母之心今舜由仁義行其所願欲其所取捨其所謀議其所去就必不合頑嚚之心矣然天下知其爲頑嚚而舜止知其爲父母耳舜不得吾親之心則徬徨恐怖以爲不可立於天地間矣不順吾親之心則背違義理以爲不可復稱人子矣嗚呼旣曰頑嚚惟頑嚚乃可以得其心乃可以順其心今舜捨此何以得其心與夫順其心哉夫心不則徳義之經謂之頑口不道忠信之言謂之嚚舜之心以爲父母所以至此者特吾事之未盡其道也使盡其道感於此必應於彼此自然之理也於是負罪以順適其心引慝以感動其意防防齋栗以發其悲憐之心順適則吾親喜心見感動則吾親仁心見悲憐則吾親天性盡皆見矣向也頑嚚與仁義相爲阻絕今也人子與父母同歸天性瞽瞍底豫以言歸於天性也豫者天性也夫化吾親之頑嚚以歸天性則天下之頑嚚亦皆感格矣是以瞽瞍底豫而天下化當瞽瞍底豫時乃天下化之機也轉吾親憎惡之心爲父母之慈愛則天下父子之性皆於此而定矣是故瞽瞍底豫而天下之爲父子者定是當瞽瞍底豫時乃天下父子定之機也夫天下化天下之爲父子定止在吾親底豫而已豈不簡易乎是不得乎親誠不可以爲人不順乎親誠不可以爲子孟子之觀舜乃在事親處其所以濬哲文明五典克從與夫烈風雷雨弗迷所以巍巍所以無爲恭已所以爲大智者皆自事親而發見也孟子當時所入其自事親入乎觀夫指虆梩掩之以爲誠指事親爲仁智爲禮樂之實指徐行之弟爲堯舜之道指孝弟之義爲王道其論舜也反覆以事親爲言豈非自事親而入深見舜當日所以用心之微乎夫登泰山者知險阻泛滄海者識波瀾倘非身履其中目擊其事其言安得如此之切乎以此論舜則孟子所存抑可知矣

孟子傳卷十七

欽定四庫全書

孟子傳卷十八

宋張九成撰

離婁章句下

孟子曰舜生於諸馮遷於負夏卒於鳴條東夷之人也文王生於岐周卒於畢郢西夷之人也地之相去也千有餘裏世之相後也千有餘歲得志行乎中國若合符節先聖後聖其揆一也

舜生東方近夷文王生西方亦近夷自兗至岐凡千有餘裏自舜至文凡千有餘嵗風俗不同土地殊尙歳月久逺言行遼絕然考舜與文王之心乃不以逺近爲間不以日月爲期發之於言形之於行若肯堂若肯構之父子靣授心之師資何哉蓋地有逺近心無遠近時有後先心無後先使其不識此心則以商均爲子豈曰不同气乃不知舜之心而授天下於禹以四凶爲臣豈曰不同時乃不知舜之心而至於流放殛使其識此心則萬里猶一堂也千歲猶一昔也豈問地之逺近時之先後哉夫堯舜禹湯文武皆聖人也而孟子獨舉舜與文王何哉則以其聲气同也何以知之夫舜自讓而入文王亦自讓而入舜耕於歷山耕者讓畔文王治岐又行者讓路舜避堯之子於箕山之陰及其卽位也而九官皆讓文王三分天下有其二以服事殷及其爲西伯也而虞芮之訟息是舜與文王之入處其揆一也孔子又身入舜文王之所入故藝則執禦能則鄙事則吾豈敢未之有得皆舜與文王之心也異時問二三子之志而曾防有暮春浴沂童冠舞雩之樂乃入舜與文王道路中此夫子所以喟然而嘆曰吾與防也豈不以聖人之道此路最髙乎夫子倡此心於洙泗諸弟子𨿽於聖人閫奧淺深不同而自此路入者亦何其多也故曾子指忠恕爲夫子之道子夏指灑掃爲君子之道子張指見師冕爲相師之道傳之孟子又以徐行爲堯舜之道孟子發明徐行之說是身履其中目擊其事故斷然不疑其論舜與文王乃昌言於天下曰先聖後聖其揆一也倘非在其道中又安敢曉然揭露判別如此乎孟子之說乃前古之所未聞而先聖之所未發也其盛矣哉余因其揆一也之說乃盡見聖賢之用心故表而出之以終孟子之遺意

子產聽鄭國之政以其乘輿濟人於溱洧孟子曰惠而不知爲政歲十一月徒杠成十二月輿梁成民未病渉也君子平其政行辟人可也焉得人人而濟之故爲政者每人而恱之日亦不足矣

余讀左氏見子產相鄭卓乎有賢大夫之風如徹鄭國之垣墻論鄭國之供賦屏楚公子於郊外軒然有大臣之用至其爲政也民歌之曰我有田疇子產殖之我有子弟子產教之子產而死誰其嗣之至孔子入鄭見之如兄弟且以兄事之嘗稱其有君子之道四至其死也爲之泣曰古之遺愛也觀其爲人與夫作用亦盡巧妙矣乃以其乘輿濟人於溱洧此特出於一時之事耳以子產之智豈不知十一月徒杠成十二月輿梁成而區區爲此小惠哉豈以一時仁心不忍民之徒渉故輟已之車以濟其急乎以平昔孔子敬之何至曰惠而不知爲政也然余細考子產有仁心仁聞而不知先王之道者也觀其論實沈臺駘爲祟使晉平公叔向稱之爲博物君子至於先王之學未知講究以如此資稟而濟之以先王之學必能大有爲於斯世相鄭君尊王室起文武成康之業以惠天下矣惟其學止於如此所以規模褊小造作乖疏如作封洫立謗政鑄刑書皆非大人之造與不知徒杠輿梁之制而以乘輿濟人一等也夫有不忍人之心必寄之以不忍人之政者帝王之學也不忍人之政乃自帝王心中制作如乾坤之造化四時之運行小大隱顯幽明內外無不受其鑪錘埏埴之妙學而不至帝王而自以私智小識創造法度非特不合人心𨿽勉彊力行終亦不久矣推乘輿濟人之心二帝三王之心也儻能取帝王之法以行此心則治天下可運於掌上矣而況鄭國哉所謂帝王之政何也且以濟人一事言之歲十一月卽夏之九月也於是時則爲人徒所行之橋十二月夏之十月也於是時則爲車馬所行之橋九月十月之間水潦旣退气淸涼民未病渉也適此時也而爲此役民不告勞人獲其利其與區區以乘輿濟人工拙豈不萬萬相逺哉先王之政每事如此此子產所以可悲也以子產之賢而有帝王之學將進於臯防稷契伊尹周公之地何止於惠人而己哉孟子之意非譏之乃痛惜之也故曰今有仁心仁聞而民不被其澤不可法於後世者不行先王之道也又曰徒善不足以爲政徒法不能以自行詩云不愆不忘率由舊章遵先王之法而過者未之有也深知此說則子產之失不言可知矣

孟子告齊宣王曰君之視臣如手足則臣視君如腹心君之視臣如犬馬則臣視君如國人君之視臣如土芥則臣視君如寇讎王曰禮爲舊君有服何如斯可爲服矣曰諌行言聽膏澤下於民有故而去則君使人導之出疆又先於其所往去三年不反然後収其田裏此之謂三有禮焉如此則爲之服矣今也爲臣諌則不行言則不聽膏澤不下於民有故而去則君搏執之又極之於其所往去之日遂收其田裏此之謂防讎防讎何服之有

余讀此章至視君如防讎澘然涕下竦然汗出曰孟子聖賢也何忍爲此言乎抱疑於心者十年餘矣一日見楊時先生而問之先生曰子博觀萬古如此類亦多矣孟子盡天下之理而言之也子又何疑乎余退而考之如舜托禹爲股肱而禹八年於外三過其門而不入信如手足腹心之言矣衛懿公好鶴國人不用命遂至亡國信如犬馬國人之言矣脯鬼侯醢鄂侯拘文王天下怨之武王一起而紂懸白旗信如艸芥宼讎之言矣然則爲人君者安得不少警乎古人所以有朽索之諭有舟水之諭有敵國之諭平時暇日君尊如天臣卑如地恃勢假權生殺天下有何不可然動不中禮行不由義言者立誅諫者立死忤意者必殺儼然自大自以爲千萬年之計嗚呼怨豈在明禍生非意秦二世殺六親殺朝士自以爲尊矣而陳勝一呼終有望夷之禍隋帝殺薛道衡殺王冑自以爲尊矣而感一呼終有維之禍孟子坐照萬古之理所以勤勤爲齊宣王言之學者讀孟子當以是思之齊王不識此意乃問禮爲舊君有服此不平防讎之言而爲此問也孟子乃言人君禮待去國之君則人臣以禮報之故有三有禮之說又言人君以宼讎待去國之臣則人臣以宼讎報之故有防讎何服之說嗚呼孟子所以爲人君計者可謂無餘蘊矣余恐學者専持此說以望人主而不知臣子之義余輙以禮經續於其後以補孟子之遺意禮曰大夫士去國逾境爲壇位鄕國而哭素衣素裳素冠徹緣鞮屨素幭乘毛馬不爪剪不祭食不說人以無罪婦人不當禦其意以爲遽舎吾君而去悲辛感慕以喪禮自處自罪學之不精道之不逺不能啟吾君之心以至於是也豈非臣子之義當如是乎余意人君當聞宼讎之說而以禮遇臣子臣子當守禮經之說而以恩事君父則君盡道臣亦盡道而合吾孔子君使臣以禮臣事君以忠之說矣昔韓愈作羑里操曰嗚呼臣罪當誅兮天王聖明前輩謂寫出文王之心學者宜深味之不可以防讎之說爲口實也此人主所當自知耳非所以論於臣子之前也

孟子曰無罪而殺士則大夫可以去無罪而戮民則士可以徙

昔孔子之戒曰危邦不入亂邦不居天下有道則見無道則隱所謂危亂無道者卽無罪而戮民也夫民者邦之本一民不得其所則邦本亦爲之搖動聖人所以綏厥兆民擾兆民惠康小民康濟小民阜成兆民永康兆民者則以邦之本在此也今乃無罪而戮之是危亂無道之國也在孔子之法則不入不居不見可也夫何故不以民爲心無故而殺之是無所忌憚也士當急去不去殺民不己又移此心以殺士矣殺士不已又移此心以殺大夫矣此必然之理也君子見防故無故而戮民則士當徙無故而殺士則大夫當去請以漢武觀之渾邪王降長安賈人與之交易坐者數百人此何罪哉使有識之士見之則當逺去而當時碌碌保位無一人知去就之義故士大夫相繼下獄宰相死者凡數人職事優閒無若奉常死者亦數人人皆以爲漢武晚年動殺士大夫而不知殺長安民時乃殺士大夫之幾也所以趙殺鳴犢孔子臨河而逝楚不設醴穆生不日求去深知此理也元帝殺蕭望之之後則亰房賈捐之相繼得罪桓帝殺李固之後則李云範滂相繼誅死故士大夫當以民卜去就之幾使人主愛民不殺必愛士大夫亦不敢妄加無禮孟子畱此言爲士大夫安身之路其可不知所警乎

孟子曰君仁莫不仁君義莫不義孟子曰非禮之禮非義之義大人不爲

有大人之禮義有小人之禮義勞心者治人勞力者治於人治於人者食人治人者食於人上下有分勞逸有宜若堯舜禹臯陶之在朝廷而民服役於南畝者此大人之所謂禮義也並耕而食饔飱而治上下不辧勞逸一等若許行爲神農之學者此所謂小人之禮義也禮其所謂禮義其所謂義大則禽獸人之道而有夷狄之風小則姦人迹其間而有兵革之患此豈久長之道哉大人肯爲此哉夫大人之禮義若君者出令者也使君君臣臣父父子子夫夫婦婦兄兄弟弟各盡其道者也臣者行君之令而致之於民者也民者出粟米麻絲以事其上而安其教者也今許行之學不論君臣父子兄弟夫婦之序一皆以農爲務是若鳥獸終日以口腹爲事而不知有禮義之大也誠使如此天地何由安其位乎豈特許行商鞅騶忌孫臏陳軫蘇秦張儀稷下諸人豈自以其術爲不善哉所學不正或以刻薄爲禮義或以權謀爲禮義或以傾覆爲禮義或以縱橫爲禮義或以詭異爲禮義是所謂非禮之禮非義之義大人所不爲而先王之世當服兩觀之誅左道之戮者也孟子之所謂禮義者植桑種田畜雞豚育狗彘謹庠序申孝悌使老者衣帛食肉黎民不饑不寒不負戴於道路不轉徙於溝壑此堯舜三王之本心而孟子之所謂大人也其爲此言視騶商蘇張稷下輩皆小人耳皆當誅戮者也所以深辟楊墨者蓋欲大明聖人之道庶幾使異端聞之知所謂禮義其在此耳豈不深且逺哉

孟子曰中也養不中才也養不才故人樂有賢父兄也如中也棄不中才也棄不才則賢不肖之相去其間不能以寸

喜怒哀樂之未發謂之中仁義禮智固有之謂才是中之與才天之所與我者也然而不中不才者必有物戕賊之而無以養之也今夫牛山之木日夜之所息雨露之所潤是有鬯茂之理矣及牛羊踐之斧斤伐之則天地之中气陰陽之美才亦從而敗壊矣惟保防愛惜不受牛羊斧斤之則可以爲大廈之用惟人亦然心與智長道與時防中之與才固日進而月益矣及夫聲色搖之富貴滛之貧賤移之威武屈之則喜怒哀樂爲失節仁義禮智皆淪胥儻有禮義潤澤之師友切磋之是以此之中養彼之不中者不中旣去其中自見矣以此之才養彼之不才者不才旣去其才自見矣古人所以樂有賢父兄者以父兄之賢教誨漸摩日聽其音防日觀其容儀警發其所未知叩擊其所未悟則皆中皆才矣夫何故以父兄無棄子弟之心也故中養不中才養不才此仁人君子之用心也如中而棄不中才而棄不才此何心也哉不肖之心也賢者有此心則謂之不肖是則賢與不肖特在一念之頃耳故曰其間不能以寸夫使不中不才則已使其果中果才豈有棄人之心乎則以理當養人故也先王以其中其才設爲學校著之禮樂春誦夏以至干戈羽籥學禮讀書皆所以養之也養之旣成人人有士君子之行喜怒哀樂未發以前皆融融而不冺仁義禮智固有之美皆事事而發見豈不韙哉推孟子此意其於商鞅騶忌孫臏陳軫蘇秦張儀稷下之徒固警發而變化之使其有用於世豈有忿疾之心也哉於此可以見孟子之心

孟子曰人有不爲也而後可以有爲

孟子此言言當利害不變然後可與當大任也夫平時暇日雍容醖借風流都雅典誥其言舜禹其行穆穆乎二帝三王時廊廟人也及毛髮變故卒起於前則波蕩頽壊盡棄所守凡奴婢賤人閭閻駔儈之所羞爲者皆安行而允蹈之如此輩流安可與同事君哉若夫恂恂如鄙夫姁姁如儒者未嘗以色待物以气加人及倉卒之間緩急之際仁思義色卓然不亂臨鼎鑊而不驚當鈇鉞而不懼如此等人與之謀家國天下有何難事哉孟子深見此理故昌言於天下曰人有不爲也而後可以有爲且夫其當不義也毅然不爲顧其力何如哉推此心以前則義在可爲者以其不爲之力而爲之其所成就亦當何如哉諸葛亮惟不事曹操所以能成先主之功宋璟惟不與楊思朂言所以能成開元之治杜黃裳惟深斥韋執誼所以能建中興之盛若乃甘爲梁冀客者必肯爲殺李固之文甘爲曹操用者必肯爲殺孔融之文甘爲李林甫壻者必肯爲王叔文之客此自然之理也然而孟子之所謂不爲者豈止諸葛諸公而已哉顧其至大至剛以直之气潛養旣久盤薄乎胸中使天下無變則已如其有變則歌不輟當繼陳蔡之遺風使人君不用則己如其用之則兵萊人誅正夘道不拾遺客至如歸當繼防齊攝相之後塵矣如其大用之則堯舜其君士君子其民如伊周故事者亦所優爲也其所以夷狄許行妾婦儀秦蚓仲子而貉白圭者以見凡戰國商孫以下皆孟子所不爲也此又孟子之微意

孟子曰言人之不善當如後患何

昔子貢問於孔子曰君子亦有惡乎子曰有惡惡稱人之惡者惡居下流而訕上者子曰賜也亦有惡乎子貢曰有惡惡訐以爲直者彼洙泗之間函丈之論師弟子之心稱人之惡下流訕上訐以爲直皆在所惡則夫言人之不善者正孔門之所惡也孔門之所惡天下之所惡也天下之所惡禍患之所臨也昔子路問於孔子曰魯大夫練而杖禮與孔子曰吾不知之也桓子死魯大夫朝服而弔子遊問於孔子曰禮與夫子不答子貢趨而進曰練而杖禮與孔子曰非禮也子遊他日又問夫子乃曰始死羔裘冠者易之而已夫言魯大夫而問則或曰不知或在所不答不言大夫則對子貢以非禮對子遊以易之聖人居是邦不非其大夫是言人之不善非聖人之道也昔王叔文用事凶焰滔天羊士諤爲宣歙巡官以事至長安公言其非叔文怒欲下詔斬之又欲杖殺之卒致寧化之貶當如後患何豈虛言哉盡言以招過如國武子犯而聚怨如陽處父皆聖賢之所戒也抑嘗靜觀好言人之惡者非凶暴之人卽刻薄之人也夫仁人君子務爲涵容掩蔽使人有攺過之心得爲善之路或瞠目侈口或含笑搖吻聞人之惡如得奇貨不言可知其爲小人矣馬援戒其子侄曰聞人之惡如聞父母之名耳可聞口不可道口不可道是矣耳亦何用聞哉嘉言懿行則不可不聞談人之短攻人之惡是何君子用心𨿽平生不聞可也此又孟子之遺意余故表而出之彼商孫蘇張之徒公犯此禁或至車裂而死有以也夫

孟子曰仲尼不爲已甚者

昔顏子嘆夫子曰仰之彌髙鑽之彌堅瞻之在前忽焉在後如有所立卓爾𨿽欲從之末由也已夫三千人中獨稱顏子爲好學而其說如此是夫子終不可得而學也使學者可以自勉乎孟子以顏子爲具體而防舎而不學極論遊夏顏閔夷惠之徒乃軒然自許曰乃所願則學孔子是必有所見而然也今觀其言曰仲尼不爲己甚者是孟子果見仲尼之心也其意以爲吾心不爲己甚處乃仲尼之心也孟子於何地見仲尼而指其何心爲不爲已甚乎蓋孟子於此路極爲有力如指徐行爲堯舜之道指易牛爲王者之心指掩虆梩爲誠指赤子入井爲不忍指事親時爲仁之實指從兄時爲義之實其與不爲己甚同一軌轍耳深味之可見也余所以謂孟子於此一路極爲有力則以其所入者在此也夫仲尼不爲己甚處於何而見之哉於互鄕見之矣於南子見之矣於陽貨見之矣於佛肸見之矣顧其心如春陽之敷如時雨之潤有成就之仁無鄙絕之意其視荷蕢荷蕢接輿晨門幹木泄柳之徒皆鳥獸斯人塵穢一世超然自欲出於囂塵之外其器量廣狹果如何也當時門人如子夏指灑掃爲君子之道子張指見師冕爲相師之道皆此幾也獨曽子指忠恕爲夫子之道傳之子思子思傳之孟子孟子門人如陳臻之非屋廬子之間陳代以爲小公都子以爲好辯彭更以爲泰充虞以爲不豫公孫丑以比管晏過孟賁函丈之間乃有此難堪之語宜擯絕而不與門墻之列矣然而孟子宛轉雍容爲之辧析使之心開目明至於斯道而已此不爲己甚之心也所以傳仲尼之道者在此也至其事齊王也三宿出畫且曰王庶幾攺之王如攺諸則必反予夫出晝而王不予追也予然後浩然有歸志予𨿽然豈舎王哉王猶足用爲善王庶幾攺之予日望之苐熟讀斯言深味此意則仲尼不爲己甚之心隱然見於吾心矣余謂使孟子得志引商鞅騶忌孫臏蘇秦張儀以訓誨之使其攺過遷善則置之於士大夫之列以爲吾用豈故欲絕之哉蓋聖賢之心其理如此不如是非天理也何以知之餘於易得之矣夫澤上於天夬之卦也其卦五陽在下一陰在上以見君子之眾而小人之孤也夬之爲義決也天下皆知以剛健爲決乃不知以和悅爲決夫以五陽決一陰不煩舉手不事咳唾但在一息之頃耳然而其卦兌上干下兌說也和也幹健也剛也乾兌合徳發而爲用當健而說當決而和余觀其象而玩其辭觀其變而玩其占乃知不爲己甚天理也眞仲尼之心也其卦象之說非人爲也乃自然之理也天理如此則聖人安有絕人之心乎文王不聞亦式不諌亦入不顯亦臨無射亦保皆天心也孟子之學所造如此而非之而疑之而詈之哀哉

孟子傳卷十八

欽定四庫全書

孟子傳卷十九

宋張九成撰

孟子曰大人者言不必信行不必果惟義所在

昔子貢問士於孔子其對凡有三等而其最下者曰言必信行必果硜硜然小人哉言必信行必果謂之小人則言不必信行不必果之爲大人可知矣此孟子推孔子之意而爲此說也然使學者鄙言必信行必果爲小人自好者將無所適從而姦人者將假此言以濟其誕妄滑稽之欲矣此孟子所以增惟義所在一句而指其歸路也其意蓋可知矣何謂義孟子嘗曰義人路也是可行者謂之義而不可行者不得謂之義也且孔子不以言爲信而以義爲信如與蒲人盟不適衛而卒適衛且曰要盟神弗聽豈非不以言爲信而以義爲信乎孔子不以行爲果而以義爲果如自衛而西見趙簡子至於河聞竇鳴犢舜華死乃臨河而嘆曰美哉水洋洋乎丘之不濟此命也夫非不以行爲果而以義爲果乎不問言行之信果而一以義斷之其比夫硜硜者固相逺矣玆所以謂之大人也余嘗考孟子之書其論大人者凡數處如所謂有大人之事所謂大人能格君心之非又曰大人者不失其赤子之心今又曰大人惟義所在又曰養其大者爲大人統而言之皆言所見者大而不區區以求名也若夫或勞力以取名或直諫以取名或設數以取名或偏執以取名或徧物以取名皆非孟子之學也是何小丈夫之所爲乎學者明乎此則知大人之所在矣

孟子曰大人者不失其赤子之心者也

赤子不辧善惡不知是非喜怒哀樂未嘗當道大人何取於此哉余竊深原之其喜怒哀樂𨿽未必中節然皆眞而非僞況大人之學以思爲主先立乎其大者喜怒哀樂皆中節而又不失其眞心此所以爲貴乎夫作僞之人終不足以動人故彊怒者𨿽嚴不威彊笑者𨿽親不和若夫眞悲無聲而哀眞怒未發而威眞親未笑而和赤子之眞其近於是乎大人不失者在此爾惟赤子之眞也故見之無不憐愛而水火在前虎豹在側皆不足動其心則以其眞故有畏懼猜疑之心人以其眞亦無畏懼猜疑之意大人體此故至於是邦必聞其政而立之斯立道之斯行綏之斯來動之斯和則以大人之道甚大而又以眞在其間故其功用如此也若夫不知大人之學而徒有赤子之心是亦愚人而已矣學者不可不思

孟子曰養生者不足以當大事惟送死可以當大事生者人之所悅死者人之所甚惡於人之所恱者加意焉不足道也於人之所甚惡而加意者則其人之所存可知矣且夫人之將死也其气一緫其形百變病之深者耳目口鼻手足聲音一切反常其可畏可惡之態豈形容所能盡哉至於旣死之後形體可懼臭穢難聞神靈所憑影響猶在使人毛髮森竦心志惴栗急走疾避者亦人之常情也至於此時乃獨加意不負於防冥中其可謂不負於天地鬼神矣惟不負杵臼之托乃能立趙氏之孤不負武帝之托乃能擁昭立宣爲社稷之臣不負先主之托乃能抗司馬懿爲三國之忠臣蓋於死者如此是不欺其心也不欺其心則可以托六尺之孤可以寄百里之命臨大節而不可奪矣使天下無事則已使天下而有事非不自欺者其誰足以當之孟子觀人乃於人之所難處以觀之而判然號於天下曰惟斯人可以當大事非深見此理能如是乎

孟子曰君子深造之以道欲其自得之也自得之則居之安居之安則資之深資之深則取之左右逢其原故君子欲其自得之也

此章如孔子言吾十有五而志於學至七十而從心所欲不逾矩同蓋孟子自述其所學也不敢以此自處故泛論之儻非深入其中安能如視靑黃黼黻角亢氐房明白如此哉請試言之夫善觀水者必窮其源得其源則委流可知矣善擇木者必窮其本知其本則枝葉皆可知矣遡流而上經歷闗山而不止源斯見焉沿葉而下斸掘土膏而不止本斯見焉是則君子之於學非深造之其能得其本源乎故口耳之傳不若見聞之親見聞之親不若心術所體爲切也昔之君子由治天下而造之而知其本於治國由治國而造之而知其本於齊家由齊家而造之知其本於一身由修身而造之知其本於一心由一心而造之乃知其本於誠意由誠意而造之乃知其本於致知由致知而造之乃知其本於格物所謂格物者窮理之謂也一念之微萬事之眾萬物之多皆理也惟深造者自天下之本遡流沿葉進進不已而造極於格物是故於一念之防一事之間一物之上無不原其始而究其終察其微而驗其著通其一而行其萬則又收萬以歸一又旋著以觀防又考終而要始往來不窮運用不已此深造之學也夫如是則心卽理理卽心內而一念外而萬事微而萬物皆防歸在此出入在此非師友所傳非口耳所及非見聞所到當防自見隨事自明豈他人能知哉此所謂以道欲其自得之也自得之則異端不能搖暴行不能動死生貧富貴賤憂樂通而爲一隨所寓而安焉此居之安也居之安則見出乎眾人而常若迂濶識超乎幾外而常若太早旣而利害皎然是非卓然於千載之後億萬數千里之外無一毫與其言不合者此資之深也資之深則縱橫理也予奪理也動容周旋理也顚沛造次理也仰觀俯察逺取近取理也以至鳶飛戾天魚躍於淵亦理也蕭蕭馬鳴悠悠斾旌無一而非理者儻非深造自得渠能進於此地乎惟孟子所學如此所以能禽獸楊墨妾婦儀秦夷許子而貉白圭蚓陳仲而死成括則以其深造自得故議論可以超然出於當世之上乃於兵革擾攘權謀詭詐中而獨拳拳欲植桑種田育雞豚畜狗彘使老者衣帛食肉不負戴於道路黎民不饑不寒不轉徙於溝壑以掃獘陋之習而開此昬蒙之流也柰何時不我與天未興斯姑畱此學以惠後進耳可勝嘆哉

孟子曰博學而詳說之將以反說約也

【闕】人以心術之防盡散於禮樂射禦書數中而不明言其故蓋名數則可以口講而指畫至於精微非心自得之不可也使上智之資由名數而造精防之本而中下之流亦安於名數而爲寡過之士此聖王之道所以獨髙千古而異端之學所以一得其志必能凟亂天下也然而使士大夫不學則已學則當造精微之本學而不到精防𨿽博物及於臺駘實沈說稽古至萬數千言謂之博學詳說則可也謂之聖王之道則不可古之君子所以治詩書禮樂之術而仰觀天文俯察地理河渠溝洫茫昧變怪無不探其源而遡其流極其數而考其變大則爲圖牒以著其象小則分門戶以括其遺事事辧其所由物物明其所用纎悉畢具小大靡遺其博學詳說如此者蓋以反說約也何謂約卽吾所謂精微者是也且以六藝觀之禮中倫樂中節射中鵠禦中規矩書窮八法數研九九皆約也其名數散爲六藝其精防在吾一心夫經禮三百曲禮三千鐘皷管簫之制竽笙琴瑟之聲逐禽左鳴和鸞其數爲至繁形聲意義億百千萬其事爲甚眾非博學以考其由詳說以徹其故則虛無荒唐何足以禦天下之變哉然而豈徒爲此誦數之學哉意亦有所主也故學禮學樂則體其所以中倫中的者何學射學禦則體其所以中鵠中規矩者何學書學數則體其所以窮八法研九九者何其意以精防爲主而以博學詳說爲所入之路耳夫然故一藝之約旣徹則六藝之用皆通以其用處發之於治水則排淮泗驅龍蛇而見禹之心發之於朝廷則驅飛亷驅虎豹而見周公之心發之於春秋則翚去公子麇不書弒而見孔子之心發之於戰國則息邪說距詖行而見孟子之心乃知聖王之學以精微爲主而以博學詳說爲所由之路耳是以子夏指灑掃爲君子之道而孔子以郊社禘嘗爲治天下之道指蠟爲仁之至義之盡指餕爲道路州巷之達者皆於博學詳說中指其約也若夫學爲盤辟紀其鏗鏘羿分其弓良捨其策則不能以相通者又何足以論反說約之道哉孟子指易牛爲王者之心指虆梩爲誠之見指事親爲仁指從兄爲義指好色好貨好勇爲太王公劉文王武王者則以學到精微故無所往而不在也學乎學乎其可不以約爲主耶

孟子曰以善服人者未有能服人者也以善養人然後能服天下天下不心服而王者未之有也

善一也在乎用之如何耳用以服人小人也霸者之所爲也用以養人君子也王者之所爲也令燕修召公之政豈曰不善而假此以伐山戎責楚不貢包茅亦豈不善而假此以襲蔡大搜示之禮伐原示之信晉文之善也而假此在一戰而霸耳是其所以爲善者意在用以服人豈非可鄙哉故齊桓末年叛者九國晉文初死秦已伐鄭是𨿽區區以善服人誰肯服乎葛伯放而不祀曰無以供犧牲也湯使人遺之牛羊葛伯殺之不以祀曰無以供粢盛也湯使亳眾往爲之耕其仁厚如此文王雝雝在宮肅肅在廟而其化之行至江漢遊女無思犯禮伐條婦人勉夫以正以善養人乃至於此三代聖王旣以善自養其身又推之於天下國家夏曰校商曰序周曰庠聚秀艾於其中以詩書禮樂教之以孝弟睦婣收之而命鄕論秀命司徒論秀升於司徒者不徵於鄕升於學者不徵於司徒而又閭師族師比長書其徳行道藝書其孝弟睦婣有學者鄕大夫又獻賢能之書於王王拜而受之其不率教者則小胥大胥以告耆老皆朝於庠習射尙功習鄕尙齒以警之不變移之左又不變移之右又不變然後屏之逺方委曲周旋如此此皆以善養人之道也所以周家卜世三十卜年八百則以其規模逺大藹然有仁人慈父愛母之心此天下所以心服之也與夫設心促廹急於得利假仁義以濟其姦若齊桓晉文者豈可同時語哉孟子之見如此而欲合戰國之君宜乎其爲迂濶也惜哉

孟子曰言無實不祥不祥之實蔽賢者當之

不祥之人凶人也何以知其爲凶人顚倒是非變亂白黑騰播若南箕緝織若貝錦營營其雜亂趯趯其善走徒事唇脗而其言一無實迹者是所謂凶人也平時暇日其言無實而無害君子心者已可知其爲凶人至於爲凶人之實者則又有在焉蔽賢者是也若李林甫誤嚴挺之盧陷陸贄是矣孟子親受臧倉所毀如倉者豈非不祥人哉天生賢者仁義禮智所從出者也使在朝廷則福及天下在一郡則福一郡在一邑則福及一邑而乃彼故欲蔽之使不得福被生民豈非妖怪不祥之物乎夫狐貍夜號鴟梟晨嘯防舞蛇孽皆不祥物也人見之必唾罵以厭之如是則禍患亦所不免況不祥之人而使在人主之側破國亡家之兆蓋見於此矣流放竄殛使與魑魅爲伍正聖王所以淸朝廷而福天下也然則孟子目蔽賢者爲不祥豈非意出於此乎

徐子曰仲尼亟稱於水曰水哉水哉何取於水也孟子曰原泉混混不舎晝夜盈科而後進放乎四海有本者如是是之取爾茍爲無本七八月之間雨集溝澮皆盈其涸也可立而待也故聲聞過情君子恥之

余讀此一章乃知聖賢觀六經之道矣夫六經明天下之理者也使吾自格物之學窮天下之理小大不遺幽顯皆徹內外一致則六經之言皆吾胸中所欲言者耳隨吾意之所在取以用之或斷章而取義或逆志而忘辭何所不可闗百世而不慙蔽天地而不恥質鬼神而無疑俟聖人而不惑如一人有慶兆民賴之本非愛敬事吾取以證天子之孝如臨深淵如履薄冰本非諸侯事吾取以證諸侯之孝或論云漢之詩或黜武成之書惟如是然後見其造理深逺去取在我而六經之道通矣何以知之如仲尼言水哉水哉而不明言其故未知聖人之意果出於何意如江漢以濯之以言其淸明也滄浪之水以言其自取也逝者如斯以言其迅速也必觀其瀾以言其廣大也惡知孔子所謂水哉之意不出於此數義而孟子遽然斷之曰有本者如是是之取爾未明格物之學者遽爲此答則爲罔聖深造天下之理者予奪抑進退去取亦安有不可者故吾意之所在理之所在也聖人之所在也意在淸明則指此水爲淸明意在自取則指此水爲自取意在迅速則指此水爲迅速意在廣大則指此水爲廣大也水哉水哉吾意欲論其本則判孔子之意在本有何不可哉旣指此意爲本矣故極言有本之說所以言源泉混混晝夜之不舎盈科而乃進卒歸於四海也夫江之原自岷山河之原自昆侖淮之原自桐柏原者其本也探其所出可以泛觴耳惟其本在於此故滔滔軋軋與天地同流日月俱運晝夜不息在沱爲沱在澧爲澧在匯爲匯卒之東歸於海而後已亦猶君子格物之學自致知而充之以格物以知至以誠意以正心以修身以齊家以治國以平天下而後已則以其知本之所自而充之故其極乃如是之大也江河之水如此至潢潦之水因七八月之雨而集本無根原也一時汪洋不辧牛馬亦可悅矣然流未終日掃不見蹤迹亦猶小人口耳之學本非心得見聞之傳本非力行一時惑流俗名聲暴起如黃允以豪桀自置使公卿問疾王臣坐門可謂盛矣未幾而陰惡彰聞向非苻融識之其亂天下也必矣如羊祜於王衍盛時知其必亂天下蒼生卒下拜於石勒如庾冰於殷浩盛時乃以爲當束之髙閣未幾卒有喪師之醜以是聲聞過情者皆學蕪其本也是以君子恥之如商騶蘇張輩一時盛名使人君尊禮如此而所學不正事業可鄙爲千古罪人孟子力言有本者如是豈非爲此數輩而爲此說哉士大夫學問宜自知所擇矣

孟子曰人之所以異於禽獸者幾希庶民去之君子存之舜明於庶物察於人倫由仁義行非行仁義也此章言舜無私欲惟天理而已矣天理者仁義也仁義旣明則以此明庶物知禽獸之所以禽獸以此察人倫知人倫之所以人倫夫人與禽獸相去幾何耳目口鼻好惡嗜欲一切無異其所以異者特有仁義禮智見於君臣父子兄弟夫婦朋友之間耳徇人欲則爲禽獸守天理則爲人倫人心何所不有人欲天理之所推焉者也庶民去天理而墮人欲所以有禽獸之行君子存天理而忘人欲所以造人倫之至舜人欲都亡天理昭灼知如是而爲人欲所以明庶物之微知如是而爲天理所以察人倫之大夫所以能如此者以由天理而行也舜卽天理非舜之外復有天理也天理居則爲仁由則爲義運用在我庶物之淪胥人倫之中正仁義皆得以知之使舜在此仁義在彼是舜與仁義終不相合也其不相合則有物間之矣有物間之則行仁義而非由仁義行也夫仁義我所固有也居此則謂之仁由此則謂之義今仁義在彼則是我墮人欲中矣墮人欲中所向皆暗安能如舜明庶物而察人倫乎孟子所以言庶民去之以墮禽獸君子存之以正人倫舜能明禽獸而察人倫者其何術哉昌言以斷之曰以由仁義非行仁義故也嗚呼一心之微其可不愼稍墮人欲卽爲禽獸一明天理卽是人倫君子所以愼其獨者則以毫釐之差而邪正如此之相遼也嗚呼其危哉

孟子傳卷十九﹤經部﹐四書類﹐孟子傳﹥

欽定四庫全書

孟子傳卷二十

宋張九成撰

孟子曰禹惡防酒而好善言湯執中立賢無方文王視民如傷望道而未之見武王不泄邇不忘逺周公思兼三王以施四事其有不合者仰而思之夜以繼日幸而得之坐以待旦

余讀孟子書乃知其學無所不窺其書無

所不讀而獨畱意於六經之宗周孔之粹其引證取捨一以所自得於聖王者以決擇之如三聖之行宰我有若之論孔子之談詩魯人之獵較曽子之論有若子思之標使者皆世之所不傳者而孟子獨昌言以標榜之至如書之武城詩之云漢天下學者誰曰不然孟子乃獨以所見可否之是其磅礡萬古批斷昔人孔子之後未見其比者今此談周公兼三王施四事則又有異焉其取禹湯文武皆人列一事夫聖人所長亦眾矣何獨此一事爲可取哉又周公之心何從而知之此余所以知其學無所不窺書無所不讀而獨畱意於六經之宗周孔之粹旨者以是也請得以極言之夫禹湯文武之所以爲聖人者各有所入之路亦各有所發之處惟識者知之如曽子自事親而入故其論孝乃有四海而凖之論子夏自灑掃而入故其論門人乃有有始有卒之論孟子自集義而入故其論養气乃有塞乎天地之論蓋精於此者神乎此此自然之理也禹之入處在好惡得所湯之入處在操縱得所文王之入處在緩急得所武王之入處在親疏得所旣以此入必以此出入之者精出之則神禹惡旨酒宜重於惡也然聞善言則拜其好乃於此而見焉是不偏於惡也湯執中宜一於操也然旁求俊乂其縱乃於此而見焉是不偏於操也文王視民如傷宜急於救天下也然三分天下有其二以服事殷其緩乃於此而見焉是不偏於急也武王不泄邇宜疏於逺也然微盧彭濮與有邦冡君同一訓誓其親又扵此而見焉是不偏於疏也聞善言則拜是所謂好善言也旁求俊乂是所謂立賢無方也三分天下有其二以服事殷是所謂望道而未之見也微盧彭濮與友邦冡君同一訓誓是所謂不忘逺也夫三分天下有其二以服事殷何以知其爲望道而未之見乎其視民如傷文王之心亦己切矣而紂毒痡四海害虐蒸民文王儻遂其無傷之心則不待武王之時而後伐之也惟其心日待紂之悔過將率天下而事之故𨿽有如傷之心𨿽見道在可取然以義斷命以仁待君故日夜望紂之悔過而未敢見紂之惡焉紂儻悔過卽所謂道也是文王之心𨿽急於救民而其心緩於責君者可見矣惟此四聖人者其聖各有發見處故周公之思並合三王發處而施之夫其施之也豈拘拘學禹之惡防酒而好善言湯之執中而立賢無方文王之視民如傷而望道未之見武王不泄邇而不忘逺哉大意思其好惡操縱緩急親疏得所處而施之於天下耳此意惟踐履深者乃見之非余口舌所能辧也夫思三王則周公之心入於三王之心矣事之過乎前者千端萬緒形迹不同而其理則一也以事而求則有合否以理而求則惡乃爲好操乃爲縱而急乃爲緩疏乃爲親也仰而思之其思愈上思之精則得之深得之深則行之速夜以繼日幸而得之坐以待旦此之謂也夫周公之心豈有不合於三王者哉余所謂事有不合而理則一者正以明此也周公方以事觀則見其不合及以理觀則見其得之淵防深眇殆難形容且以一事論之他可類考禹惡防酒而周公爲酒之法曰麯蘗必香陶器必良火齊必得大酋監之無有差忒則與禹異矣禹好善言而周公徵三監邦君禦事有民不靜亦惟在王宮邦君室使成王考翼之言而周公不聽斷然徵之則與禹又異矣以事觀之豈非不合乎然周公酒制以供祭祀賔客豈敢不防亦禹致孝鬼神之理也周公急於安王室豈敢後時亦禹三過其門而不入之理也故余曰以事而求每見其不合以理而觀見其得之者此也此又周公當日之心孟子所見之奧余故表而出之

孟子曰王者之迹熄而詩亡詩亡然後春秋作晉之乘楚之檮杌魯之春秋一也其事則齊桓晉文其文則史孔子曰其義則丘竊取之矣

余嘗以詩考之諸侯曰風天子曰雅自平王降而爲國風天下無復有雅矣無復有雅𨿽國風具存王者之迹不復見矣謂之詩亡可也孔子以爲詩亡則是王道絕也嗚呼王道豈可一日絕哉將以扶王道於旣墜續王道於已絕歷聘天下天將喪斯時不我與齊欲用之沮於晏子楚欲用之沮於子西魯欲用之沮於女樂天意如此其如之何孔子思欲見之行事以啟天下後世觀晉之乘楚之檮杌魯之春秋𨿽立意不同然皆記事之史也其事則齊桓晉文其文則實錄之書耳聖人慨然有作乃以造化之神巧妙之用一寓於春秋凡聖心之所筆者王道自此而見也聖人之所削者王道自此而用也如翚去族麇書卒衛衎曰奔定公無正之類大義炳然王道著矣豈記事之史而已哉故曰其義則丘竊取之矣是義也乃聖心之所存而二帝三王之道也夫春秋將以明王道豈止褒貶而已矣其抑揚進退予奪縱捨若干坤之運六子滄海之轉百川與禹排淮泗決汝漢周公兼夷狄驅猛獸同功欲知王道者當觀春秋之用是續王者之迹於詩亡者春秋也其義深矣豈口舌所能盡哉惟深格物之學者乃可以觀春秋惟明春秋然後可以明王道惟明王道然後盡臣子之職不明春秋而曰吾盡人倫之道焉吾弗信也

孟子曰君子之澤五世而斬小人之澤五世而斬予未得爲孔子徒也予私淑諸人也

易曰積善之家必有餘慶積不善之家必有餘殃善惡之積其流甚逺故君子小人之澤至五世而乃已方孟子時𨿽去孔子未逺君子之澤固未冺絕然當商鞅騶忌陳軫蘇秦張儀稷下之熾小人之澤正爾橫流孟子自傷學𨿽不己聖未及智下則未能使三千之徒盡服其教小又未能成中都之化大又未能斥侏儒兵萊人殺正卯使有黜其淫婦者不敢朝飲其羊者道不拾遺者客至如歸者故曰予未得爲孔子徒也徒以學於聖人者私善於門弟子公孫丑萬章之徒而已然而陳臻非之屋廬子間之淳於髠侮之公孫丑至比管晏過孟賁此皆小人之澤薫染之深孟子力未及孔子未能遽革其心也賴孔子之澤尙在而秉彛之性未盡淪胥聊爲之論養气知言之說盡心知性之說尊王黜霸之說以大其所知故曰予私淑諸人也嗚呼小人之澤害人如此而時君世主方且擁篲先驅築館上舎坐輜車以謀議列康莊以尊大之當是時也出則爲名寵之誘入則聞捭闔之議其欲信孟子盡如孔子之徒也難矣可勝傷哉

孟子曰可以取可以無取取傷廉可以與可以無與與傷惠可以死可以無死死傷勇

此一章小充之則止於防惠勇而已大充之則爲金聲玉振之條理乃聖外之智至外之中力外之巧豈可輕心淺慮讀之哉夫道不在決去不回處乃在參詳審諦處可以之義謂參詳審諦也取而參詳審諦則不至於傷廉與而參詳審諦則不至於傷惠死而參詳審諦則不至於傷勇嗚呼充可以取可以無取而上之豈止不傷防而已哉與可以仕則仕同一防也充可以與可以無與而上之豈止不傷惠而已哉與可以久則久同一幾也充可以死可以無死而上之豈止於不傷勇而己哉與可以速則速同一防也天下之理求其所謂可而已矣誠識其所謂可則是孔子之聖也記曰當其可之謂時孔子聖人時亦當其可而已矣故學者觀聖賢當識其意勿泥其辭如此六可以止以廉惠勇觀之而不知與孔子聖之時同一防柄豈足以知聖賢之所存哉故余表而出之且就孟子時言之商鞅變法令以取秦相騶忌挾傾危以取齊相陳軫以辯說而取楚使蘇秦以捭闔而取六國相印張儀以恐喝而取秦相稷下諸人以口舌取齊卿此皆不問可否一於取而傷廉也秦齊楚六國之君不考其人之賢否不問其學之邪正以國家名器輕予此輩此一於與而傷惠者也其後聶政刺俠累荊軻刺秦王徑行直前不顧義理此一於死而傷勇者也使其聞六可以之說而參詳審諦之則聖人之道於此而兆矣惜哉

逢蒙學射於羿盡羿之道思天下惟羿爲愈已於是殺羿孟子曰是亦羿有罪焉公明儀曰宜若無罪焉曰薄乎云爾惡得無罪鄭人使子濯孺子侵衛衛使庾公之斯追之子濯孺子曰今日我疾作不可以執弓吾死矣夫問其僕曰追我者誰也其僕曰庾公之斯也曰吾生矣其僕曰庾公之斯衛之善射者也夫子曰吾生何謂也曰庾公之斯學射於尹公之他尹公之他學射於我夫尹公之他端人也其取友必端矣庾公之斯至曰夫子何爲不執弓曰今日我疾作不可以執弓曰小人學射於尹公之他尹公之他學射於夫子我不忍以夫子之道反害夫子𨿽然今日之事君事也我不敢廢抽矢叩輪去其金髮乘矢而後反

余讀此章曰嗚呼禍福無不自己求也久矣淸斯濯纓濁斯濯足其誰咎乎肉腐出虫魚枯生蠧豈自外來哉古人言福則曰自求言哲則曰自貽言孽則曰自作言戚亦曰自貽非深知禍福之故者豈能立論昭灼如此哉商鞅以刻薄事秦秦之報也亦以刻薄至車裂而死晁錯以術數教景帝景帝之報也亦以術數至斬於東市反覆斯理則逢蒙殺羿庾公不忍害孺子正禍福無不自己求之實也孟子深識此理昌言以斷逢蒙曰薄乎云爾其述孺子之言曰尹公之他端人也夫惟羿之薄故其所以敎逢蒙也亦以薄薄之甚則有至於自害其身惟孺子之厚故其所以教尹公也亦以厚厚之逺及至尹公弟子不肯以君命之故反道以害其師然則誠如此說君子之學其可不愼其所處乎陳平旣封不敢忘魏無知李大亮旣貴不敢忘張弼以陳平大亮之心亦可以知無知張弼之所存矣至呂布事丁原則殺丁原事董卓則殺董卓劉牢之事王恭則殺王恭事元顯則殺元顯以呂布牢之之心亦可以知丁王董馬之所存矣然則以此知忠厚之化果周家所以垂八百年之基矣讀行葦之詩使人藹然有三春之樂秦有天下至二世而滅亡刻薄之效乃如此夫商鞅伐魏遺魏將公子卬書曰吾始與公子驩今俱爲其國不忍相攻可與公子面相見盟樂飲而罷兵以安秦魏公子卬以爲然乃伏甲士而虜之其刻薄如此此風旣成秦之所爲無非刻薄張儀刻薄悞楚懷王白起刻薄坑卒四十萬趙髙刻薄使二世殺六親李斯刻薄使二世行督責至望夷之禍防然獨處無一人爲助者言之使人酸楚則刻薄之報果如何哉逢蒙庾公之說亦可以爲有天下者之戒矣然鄭朋遊蕭傅之門而卒陷蕭傅宋之問投王竣以保其生而卒陷王竣蕭王何罪哉蕭王固賢者也然不知人之罪蕭王亦安可自赦乎人固未易知知人亦未易蕭王𨿽非薄惡而不知人之戒亦可恥矣夫如鄭朋肯附石顯宋之問肯事兩張其神情態度亦可知矣而使之出入門下與同急難豈非其失乎玆又不可不審天下事固有不可不辧者昔越石父在縲紲中晏子解左驂贖之載歸弗謝久之石父乃求絕曰君子詘於不知已而信於知已世皆傳以爲美談太史公首紀於晏子傳豈太史公自悼無晏子之知乎不然何爲而稱美也夫石父薄惡人也使其此說行則忘恩者皆將以此而借口且脫石父於縲紲恩亦大矣入閤弗謝事亦末矣石父乃以弗謝之小禮而忘脫免之大恩夫其所謂謝者石父當謝晏子乎晏子當謝石父乎免人於厄而又索謝何其責人之深也遽欲求絕義安在哉𨿽石父當時謂之賢者以此一事觀之皆不足道矣吾儕立身行已當求忠厚之說以上報君親與所知母惑石父之言以爲忘恩賊義之人與逢蒙同一科也此又孟子之遺意

孟子曰西子蒙不潔則人皆掩鼻而過之𨿽有惡人齋戒沐浴則可以祀上帝

孟子嘗曰中也養不中才也養不才是孟子之心於不中不才者尢加意焉今有西子惡人之論其忠恕之心仁厚之意豈易量哉其所以傳曽子之道者於此可見矣夫仁義何常之有蹈之則爲君子背之則爲小人使平居爲君子一旦背仁義則前功盡廢其爲小人也無疑如西子天資美麗乃蒙不潔之物誰不掩鼻而過之哉平居爲小人一旦蹈仁義則前惡都冺其爲君子也無疑如惡人天資醜陋而齋戒沐浴則可以事上帝之尊孟子此意以爲商鞅孫臏騶忌陳軫張儀稷下諸人資稟英邁如西子之美麗也而蒙權謀詭詐縱橫押闔卓異荒怪不潔之學有道君子皆羞道而喜攻之今旣若是矣使其一旦遷善徙義革心攺過盡棄其不潔之學而齋戒沐浴於吾帝王之道使天下父子相保兄弟相扶室家相好鄕閭族黨親戚朋友相往來酒醴牛羊雞豚黍稷相宴樂則可與臯防稷尹比肩交臂同揖遜堯舜之前矣是猶惡人醜陋可以事上帝也嗚呼孟子忠恕仁厚乃欲俟商孫諸人攺行而齋戒沐浴也豈有忿疾於頑之心哉此其所以爲大也以善養人理當如此嗚呼人不自重久矣公孫學春秋樊並朋尙書戴聖精禮經馬融通五經是猶西子之資稟也而乃蒙阿諛盜賊不法依附不潔之物爲千古罪人可勝惜哉人能攺過卒歸於君子也亦已久矣周勃吹簫樊噲屠狗陳俊爲下江之盜黃憲乃牛醫之子是猶惡人之資稟也然或忠冠社稷或气奪鴻門或功列雲臺或器量千頃名垂簡編芳襲古今齋戒沐浴以事上帝復何疑哉嗚呼士君子處心其可不愼乎一念之失蒙不潔也一念反正齋戒沐浴也臭至掩鼻馨聞上天利害賢否宜知所擇矣孟子之論不其深哉

孟子曰天下之言性也則故而已矣故者以利爲本所惡於智者爲其鑿也如智者若禹之行水也則無惡於智矣禹之行水也行其所無事也如智者亦行其所無事則智亦大矣天之髙也星辰之逺也茍求其故千歲之日至可坐而致也

孟子嘗立性善之論上合千古聖人不言之心下掃諸子邪論之失固嘗以水無有不下以校性無有不善矣如孟子之言性非一人之私言也乃天下之公言也以爲此言可以闗百聖而不慙蔽天地而不恥質鬼神而無疑考三王而不繆者也夫天下之言性何爲其論超絕如此哉則以其論非出於私意小智荒唐無稽而言也乃據其實而言也故曰則故而已矣所謂故者實也何以驗其實以其所利處爲實也且夫牛之性其實順是其所利在順也羊之性其實狠是其所利在狠也人之性其實善以其所利在善也何以知其實爲善乎赤子匍匐入井則怵惕惻隱之心忽然而見焉豈非其實在善乎先王因此謹庠序教詩書文禮樂誦歌舞以發藥開導之髙者爲聖賢下者爲孝友則以其實利於爲善也夫其利在善儻以私智汨亂之則人將失其常性而蕩如狂瀾不可復遏矣世之士不知出此而於其實之外鑿私智以亂之天下沸騰奔湧橫出旁趨乃嚴以刑威峻其法令民心愈失一夫呼召天下響應而社稷不保矣此無他以不順其故而鑿私智以亂之也如商鞅孫臏騶忌陳軫蘇秦稷下諸人乃爲權謀詭詐縱橫捭闔卓異荒唐之智以擾亂之秦守商君之說𨿽並吞天下覆滅諸侯民心己去陳勝一起秦其亡矣此鑿私智之明驗也如智者若禹之行水則無惡於智矣禹之智何如哉知水無有不下是水之性其實利於趨下也吾不立一毫私智決汝漢排淮泗瀹濟漯鑿龍門通九川無非因其性之趨下而利導之八年於外𨿽若多事論其成功特行其所無事爾所謂無事者因其注下之性未嘗立一事以汨亂之也使治天下者亦如禹之治水行其所無事因民趨善之性而開導之則謦欬嚬笑之際垂衣拱手之間天下亹亹自趨於治矣以此爲智豈非智之大者乎且夫天之髙星辰之逺宜若不可測識矣然三百六十五度四分度之一天之實也如自角至箕七十五度自斗至壁九十八度自奎至參八十度自井至軫百一十二度五星伏見皆有常數此星辰之實也求其實而步之𨿽一星翁瞽史上推千歳如所謂甲子朔旦在冬日之至者分毫不差豈星翁瞽史之智能如此其妙乎特識天與星辰之性因其故實而推之耳以是知聖王之道無非天下之性耳其爲簠簋爼豆管琴瑟淸廟明堂辟癰太學者豈好爲是多事哉順民之性不得不爾也語至於此乃知乾坤之造變化之神蘊奧宏深豈淺智所能測哉

公行子有子之喪右師往弔入門有進而與右師言者有就右師之位而與右師言者孟子不與右師言右師不恱曰諸君子皆與驩言孟子獨不與驩言是簡驩也孟子聞之曰禮朝廷不歷位而相與言不逾階而相揖也我欲行禮子敖以我爲簡不亦異乎

王驩齊之寵臣此何等輩弔公行子時乃有進而與之言者有就其位而與之言者一時士大夫無所操守趨炎媚竈奴顏婢膝態度如此則王驩气焰薫灼亦可見矣孟子獨不與之言者非忽之也理當如是爾竊讀豫卦而知孟子之所守矣豫之六二曰介於石不終日貞吉夫時當悅豫眾皆趨動而六二君子居中守正介焉如石以此處心則其獲吉寧用終日乎夫齊國士大夫以一國之寵盡在王驩乃於眾人前不顧義理不守名分而趨媚如此上下一心無有知恥者諸子之來爲弔公行子來耶爲王驩來耶於糞壤中乃有芝菌於喧啾中乃見鸞鳯其孟子弔公行子耶一時气象儼然如此道心徳量如天如帝想見聖人之所存矣王驩小人何足以識孟子夫孟子獨不與之言亦可以自省矣不知發藥之功乃有簡驩之怨夫不歷位而相與言不逾階而相揖此朝廷禮也孟子以爲禮王驩以爲簡是凡以非禮見驩者皆驩之所喜也孟子以禮待之而乃獨以爲簡豈不顚沛乎然而孟子聞其簡驩之言而引禮爲說雍容如此余於此非獨見孟子之心而待小人之法亦於是而三省矣昔王叔文當權其門如市或勸張彖見之彖曰是方爲國妖祥安可見也彖布衣也而所守如此異時叔文敗如栁宗元劉禹錫陸淳呂溫諸人皆屏逐逺方萬世唾罵而聞彖之名者無不扺幾稱嘆欲友之而不得彖特自守之士耳況吾孟子有聖王之學乎世之士乃非之疑之甚者詈之其可哉

孟子傳卷二十

欽定四庫全書

孟子傳卷二十一

宋張九成撰

孟子曰君子所以異於人者以其存心也君子以仁存心以禮存心仁者愛人有禮者敬人愛人者人恆愛之敬人者人恆敬之有人於此其待我以橫逆則君子必自反也我必不仁也必無禮也此物奚宜至哉其自反而仁矣自反而有禮矣其橫逆由是也君子必自反也我必不忠自反而忠矣其橫逆由是

也君子曰此亦妄人也已矣如此則與禽獸奚

擇哉於禽獸又何難焉是故君子有終身之憂

無一朝之患也乃若所憂則有之舜人也我亦

人也舜爲法於天下可傳於後世我由未免爲

鄕人也是則可憂也憂之如何如舜而已矣若

夫君子所患則亡矣非仁無爲也非禮無行也

如有一朝之患則君子不患矣

此一章乃孟子傳曽子忠恕之學其施之作用者如此夫其所以無一朝之患者行其所謂恕也其所以有終身之憂者行其所謂忠也行其所謂恕故不罪人之橫逆而自反已之不仁無禮不忠其極待之以妄人而不責焉行其所謂忠故非仁無爲非禮無行其極欲效舜爲法於天下以此而觀則孟子處陳臻之非屋廬之間陳賈之問時子之疑淳於髠之侮慢公孫丑以比管晏過孟賁尹士譏不明幹祿濡滯之妄蓋裕如也深觀其心可謂知所緩急矣其於人之橫逆付之無事而不以介意超然求仁禮忠之極而樂焉至於平生所汲汲者以爲舜自匹夫爲法於天下而我墮於流俗爲無所聞知之人惟其操不如舜之心早夜孜孜求其所以爲舜者乃得於事親之間昌言號於天下曰不得乎親不可以爲人不順乎親不可以爲子舜盡事親之道而瞽瞍底豫瞽瞍底豫而天下化瞽瞍底豫而天下之爲父子者定是孟子之學所以造聖王之閫域者自事親之道而入也其所以得事親之道者以其學出於曽子曽子之論孝曰夫孝置之則植乎天地溥之則橫乎四海推而放諸東海而凖推而放諸南海而凖推而放諸西海而凖推而放諸北海而凖惟曽子自事親而入故孟子亦自事親而入惟孟子自事親而入所以見舜之用心惟見舜之用心所以拳拳以舜爲說而不已也且其載顏子之語曰舜何人也予何人也有爲者亦若是又曰舜其至孝矣五十而慕又曰大孝終身慕父母五十而慕者予於大舜見之矣又曰舜之居深山之中與木石居與鹿豕遊其所以異於深山之野人者防希及其聞一善言見一善行若決江河沛然莫之能禦又曰舜之飯糗茹艸也若將終身焉及其爲天子也被袗衣鼓琴二女果若固有之又曰大舜有大焉善與人同樂取於人以爲善自耕稼陶漁以至爲帝無非取於人者取諸人以爲善是與人爲善者也其後乃指徐行爲堯舜之道使天下後世好學聖王者止於徐行之間卜聖王之用心非其深得舜之道其何能如此哉今此一章盡見其心至爲之說曰舜爲法於天下可傳於後世我由未免爲鄕人也是則可憂也其平居所存槪可知矣若夫軒然立論曰仁之實在乎事親時是也義之實在乎從兄時是也知知斯二者禮節文斯二者樂樂斯二者反覆考之其所得於聖王之道爲仁爲義爲知爲禮爲樂皆自事親處得之推事親下气怡色之心推有深愛有和气有婉容之心推善則稱親過則稱已之心於天下所以待人以恕而不責橫逆之侵責已以忠而自反而求仁自反而求禮自反而求忠嗚呼孟子能用曽子之道見於待人處己之間顯揚忠恕之說使人曉然日出渙然冰釋者其於斯而見之矣顏子之後一人而已矣其盛矣哉

禹稷當平世三過其門而不入孔子賢之顏子當亂世居於陋巷一簞食一瓢飲人不堪其憂顏子不攺其樂孔子賢之孟子曰禹稷顏回同道禹思天下有溺者由已溺之也稷思天下有饑者由己饑之也是以如是其急也禹稷顏子易地則皆然今有同室之人鬭者救之𨿽被髮纓冠而救之可也鄕鄰有鬭者被髮纓冠而往救之則惑也𨿽閉戶可也

禹稷勤勞顏子優逸勤勞優逸曉然不同孟子乃曰禹稷顏回同道伯夷聖之淸伊尹聖之任栁下恵聖之和孔子聖之時皆古聖人也孟子乃曰不同道不知孟子於何地見禹稷顏子之同又於何地見伯夷伊尹柳下惠孔子之不同又論伯夷伊尹孔子曰得百里之地而君之皆能以朝諸侯有天下行一不義殺一不辜而得天下皆不爲也又論伯夷伊尹於孔子若是班乎曰否自有生民以來未有孔子也是何獨尊孔子而卑諸子乎至論禹稷曰禹思天下有溺者猶己溺之稷思天下有饑者由己饑之禹稷顏子易地則皆然又何以窮居獨處之人遽與功業盛大卓乎千古之上者爲一等乎此蓋有說也其說安在曰在講學中庸曰明則誠矣誠則明矣惟天下至誠爲能盡其性能盡其性則能盡人之性能盡人之性則能盡物之性能盡物之性則可以贊天地之化育可以贊天地之化育則可以與天地參矣又曰其次致曲曲能有誠誠則形形則著著則明明則動動則變變則化惟天下至誠爲能化夫誠一也有天下之至誠有致曲之誠天下之至誠誠之極者也是以可與天地參禹稷顏回之學天下之至誠是以禹稷在廟堂以誠而憂顏子在陋巷以誠而樂禹稷乃廟堂之顏子顏子乃陋巷之禹稷在憂則憂在樂則樂論天下之至誠則一而已故曰禹稷顏回同道又曰禹稷顏子易地則皆然致曲之誠誠之始也其上又有事焉其事云何誠則形形則著著則明明則動動則變變則化惟天下至誠爲能化是也孔子天下之至誠也伯夷伊尹柳下惠止於致曲之誠而不進者也故伯夷誠於淸而不進伊尹誠於任而不進柳下惠誠於和而不進孔子進進不已故聖之外又有智智之外又有中中之外又有巧此天下之至誠也是以孔子則異乎孟子曰可以仕則仕可以止則止可以久則久可以速則速所以伯夷柳下惠伊尹與孔子不同道而自生民以來未有孔子也然則君子之講學詎可止於致曲之誠而不進於天下之至誠乎誠能盡天下之至誠窮而陋巷何以參天地乎豈不以敝衣敗屨有藻衣黼黻之尊荷鉏秉耒有圭璋璧玉之嚴蓽門圭窬有廉陛巖廟之峻妻子奴婢有賔客選掄之機飲食寢處有經綸造化之大參天地者蓋在於此方其逹也如同室之鬭被髮纓冠而救之非赴人急難也以誠當如是也禹稷以之同室而不救則謂之不誠方其窮也如鄕鄰之鬭閉戶而不救非無濟物之心也以誠當如是也顏子以之鄕鄰而往救則謂之不誠故學士大夫當學天下之至誠學天下之至誠則可以參天地能參天地則逹爲禹稷窮爲顏子在禹稷而不驚處顏子而不羨各誠其誠惟其所遭如何耳孟子學天下之至誠得之於子思者也故其論三聖人與夫禹稷顏子同與不同昌言判斷不復致疑嗚呼何其巍巍如此也盛哉

公都子曰匡章通國皆稱不孝焉夫子與之遊又從而禮貌之敢問何也孟子曰世俗所謂不孝者五惰其四支不顧父母之養一不孝也博奕好飲酒不顧父母之養二不孝也好貨財私妻子不顧父母之養三不孝也從耳目之欲以爲父母戮四不孝也好勇鬭狠以危父母五不孝也章子有一於是乎夫章子子父責善而不相遇也責善朋友之道也父子責善賊恩之大者夫章子豈不欲有夫妻子母之屬哉爲得罪於父不得近出妻屏子終身不養焉其設心以爲不若是是則罪之大者是則章子已矣

孟子髙見逺識卓然在戰國權謀詭詐縱橫捭闔卓異荒唐中猶北斗在天泰華在地其抑揚予奪進退可否迥出常情之外非深造聖王之道能如是哉觀夫卑管仲而狄許行貉白圭而蚓仲子禽獸楊墨妾婦儀衍皆當時尊敬慕羨者孟子一皆極口詆之使不得齒於士大夫之列而弟子倍其學如陳良者通國稱不孝如匡章者而乃稱道禮貎使天下曉然知其爲賢人君子何其好惡與人異趣哉夫聖賢之取人也取其存心而眾人之取人也拾其遺迹彼尊管仲以其能霸也事許行以其異眾也白圭二十取一欲輕賦也仲子築室織屨欲求名也楊墨當世之所宗尙儀秦一時以爲丈夫孟子觀管仲之心本於作僞許行之心欲以惑眾白圭之心在於取名而不知中國人倫之大仲子之心惑於小道而不知避兄離母之惡楊墨之心推而至於無君父儀衍之心推而至於逢君惡孟子獨知其心而天下不知也使人人從其學則其爲害當至於嬴秦之酷而後已所以深攻而力詆之絕其本根不使滋長爲天下萬世慮也陳良之心悅周公仲尼之道匡章之心有負罪引慝之孝此其所以稱道之禮貎之使天下曉然知其爲豪傑爲孝子以破風俗卑鄙之見疑似之迹其有功於聖道也大矣夫匡章之父以責善爲心欲其子之學業出眾也然而材有長短當循序而徐進之乃以躁急之心求旦慕之效至於黜屏匡章而不得在人子之列論其志則愛子也論其事則賊恩也古者有易子而教而孔門有過庭之問其意可見也匡章以得罪於父不得小盡孝養之心亦欲深自刻責不敢受妻子之養至於出妻屏子其設心如是有大舜負罪引慝防防齋栗文王一飯亦一飯文王再飯亦再飯之心豈可以爲不孝子乎夫其心如此而小人好爲譏議樂聞人之過而不一原其心遽以不孝目人使天下無爲善之路聖賢豈肯爲此事乎所以特犯眾惡接以禮儀際以顏色以洗一國之淺陋其有功於名教大矣哉

曽子居武城有越宼或曰宼至盍去諸曰無寓人於我室毀傷其薪木宼退則曰修我墻屋我將反宼退曽子反左右曰待先生如此其忠且敬也宼至則先去以爲民望宼退則反殆於不可沈猶行曰是非汝所知也昔沈猶有負芻之禍從先生者七十人未有與焉子思居於衛有齊宼或曰宼至盍去諸子思曰如伋去君誰與守孟子曰曽子子思同道曽子師也父兄也子思臣也微也曽子子思易地則皆然

師有師之法臣有臣之法爲師之法則去畱自如爲臣之法則死於其職而已曽子聞宼至則去冦退則反爲師之法當如是也子思聞宼至則守蓋死於其職焉爲臣之法當如是也要兩人之心皆所謂天下之至誠也或去或不去各歸於誠而已矣曽子授道於子思子思授道於孟子子思中庸極言至誠之說蓋曽子之學也孟子識兩人之所存故昌言以斷之曰曽子子思同道又斷之曰曽子師也父兄也子思臣也微也曽子子思易地則皆然惟孟子深造天下之至誠故見二人之存心而同道皆然之語軒然論之而不疑前論禹稷顏子今論曽子子思曰同道曰皆然則以誠有所見也自世俗觀之禹稷在廟堂而多憂顏子在陋巷而獨樂曽子聞宼至則去子思聞宼至則守其憂樂去畱之迹遼乎若霄壤之分如之何其一視之謂之同道謂之皆然也惟禹稷誠在憂勞顏子誠在獨樂曽子誠在避宼子思誠在禦宼一易其守則爲不誠聖賢豈敢爲不誠事哉明乎此說然後可以仰觀千古俯視來今或出或處或黙或語皆歸於誠而已矣不如是不得爲善學

儲子曰王使人瞷夫子果有以異於人乎孟子曰何以異於人哉堯舜與人同耳

余讀此書乃知齊王之尊敬孟子至於如此也齊王見孟子之學孟子之見孟子之識迥與當時不同疑其異稟而非凡人俗士也故使人瞷之其使者往往若唐舉許負之流以相形爲說者也夫聖賢之生也果有異於人黃帝生而神靈髙辛自言其名帝堯就之如日望之如雲大禹聲爲律身爲度感鳥而生契履帝武而生稷髙帝隆凖而龍顏光武隆凖而日角聖賢之生必受五行之間气天地之全形山嶽之精粹江河之潤澤豈與凡人同哉然而聖王不談者欲人之自勉也儻恃區區之形貌而其心放於不仁不智之地則生而有髭者不能興周室之祚尊嚴若神者不能去淫妬之惑而靣如削者乃爲舜之九官貌狀甚惡者乃爲孔門髙弟故昔之慨然惡爲此流者乃曰相形不如論心豈非出於此乎夫耳目口鼻四肢百體堯舜亦與人同耳苐堯舜之心用處與凡俗不同所以其道獨尊於千古也然而人之形固不可一槪取也至於欽明文思者堯濬哲文明者舜齊聖廣淵者湯徽柔懿恭者文王溫良恭儉者孔子聖賢徳容亦豈可掩哉誠諸中形諸外此自然之理也學士大夫又不可不考如鴟目虎吻露眼赤睛不言而知其爲王莽鳶肩豺目洞精矘盻不言而知其爲梁冀豈有聖賢徳容而如此者乎齊王於孟子如此徒知尊敬之而已而不能斷然用以爲相此亦可怪也昔孟嘗問於白圭曰魏文侯名過於桓公而功不及於五伯何也白圭對曰魏文侯師子夏友田子方敬段幹木此名之所以過桓公也卜相則曰魏成翟璜孰可此功之所以不及五伯也以私愛妨公舉在職者不堪其事故功廢然而名號顯榮者三士翊之也如相三士則王功成豈特霸哉齊宣之於孟子亦猶文侯之於子夏諸人也所任者田忌孫臏王驩之徒而其加意於孟子者止如此而已哉可勝嘆哉

齊人有一妻一妾而處室者其良人出則必饜酒肉而後反其妻問所與飲食者則盡富貴也其妻告其妾曰良人出則必饜酒肉而後反問其與飲食者盡富貴也而未嘗有顯者來吾將瞷良人之所之也蚤起施從良人之所之徧國中無與立談者卒之東郭墦間之祭者乞其餘不足又顧而之他此其爲饜足之道也其妻歸告其妾曰良人者所仰望而終身也今若此與其妾訕其良人而相泣於中庭而良人未之知也施施從外來驕其妻妾由君子觀之則人之所以求富貴利達者其妻妾不羞也而不相泣者防希矣

余觀此一段其意與妾婦儀衍同科乃知此說爲商鞅鄒忌孫臏陳軫蘇秦張儀稷下諸人言也彼是數子者或後車數十或三月而相或坐謀輜車或爲兩國使或握六國相印或執兩國相權或築館康莊之衢其驕傲當世气淩靑雲者以爲富貴我所自致也然而靜觀其心不知禮義不聞亷恥揣摩人君所欲宛轉而附合之意在一朝之利逹而已與家人婢子迎合主翁之心以求飽暖計曾不少異是何異乞祭墦間驕其妻妾者乎夫君子所見與小人所見不同君子所見者道義小人所見者勢利所見者道義故道合則從不合則去非其義也非其道也𨿽祿之以天下弗顧也系馬千駟弗視也曽何富貴之足道乎所見者勢利則君好兵吾進奇正之說君好利吾進倍贏之說君好辟土地吾進並吞之說君好連諸侯吾進縱橫之說其不問理義去就在人而俯仰髙下略無所守勢利所在性命所在也如此得志尙且意气揚揚蔑視當世之士爲不已如可勝痛哉泛觀千古得富貴如齊人之乞祭者亦多矣夫妻妾婦女羞之而彼乃不以爲羞是誠媼婢之不若也孟子之意商孫以下己不可言矣況又下如商孫者乎掃門若魏勃望拜若潘嶽嘗糞若郭熙奉溺器若宋之問者類多尙可言乎嗚呼士風雕喪乃至於此熟誦齊人之說使人撫幾而嘆

孟子傳卷二十一

欽定四庫全書

孟子傳卷二十二

宋張九成撰

萬章章句上

萬章問曰舜往於田號泣於旻天何爲其號泣也孟子曰怨慕也萬章曰父母愛之喜而不忘父母惡之勞而不怨然則舜怨乎曰長息問於公明髙曰舜往於田則吾旣得聞命矣號泣於旻天於父母則吾不知也公明髙曰是非爾所知也夫公明髙以孝子之心爲不若是恝我竭力耕田共爲子職而已矣父母之不我愛於我何哉帝使其子九男二女百官牛羊倉廩備以事舜於畎畝之中天下之士多就之者帝將胥天下而遷之焉爲不順於父母如窮人無所歸天下之士恱之人之所之欲也而不足以解憂好色人之所欲妻帝之二女而不足以解憂富人之所欲富有天下而不足以解憂貴人之所欲貴爲天子而不足以解憂人恱之好色富貴無足以解憂者惟順於父母可以解憂人少則慕父母知好色則慕少艾有妻子則慕妻子仕則慕君不得於君則熱中大孝終身慕父母五十而慕者予於大舜見之矣

事親自有事親之法事君自有事君之法此天理也事親而親不恱則謂之不孝事君而君不仁則謂之不忠故用之則行舎之則蔵道合則従不合則去行蔵去就一視用舎合否爲則焉初無定論也事君之法當如是爾至扵事親則自孩提以至老死無他法也其心一於嬰兒而無變者此事親之法也夫嬰兒之心一於愛父母而已安知其他哉方父母之弗見愛也號泣悲苦萬物無可解其憂者天下之士恱之與夫貴爲天子富有天下妻帝之二女曽何足以入其心乎及旣見父母且喜且怒怨父母之不我憐也已乃跳踉喜躍其樂有過於天下就之富有天下貴爲天子妻帝二女之樂也舜之心其事父母常如嬰兒則其爲父母不喜號泣於天若嬰兒之慕者此蓋天理當如是也故大孝終身慕父母所謂終身者非終父母之身終其身也父母旣死其心常悲一見其遺書一執其桮棬則然流涕痛苦有不自勝者此正嬰兒之心也老萊七十而慕爲五防之衣爲嬰兒匍匐扵父母前此心爲如何哉欲識舜之爲舜當扵嬰兒之慕而求之則公明髙之說孟子之對萬章長息之問大舜之心於此而決矣夫舜之號泣於天孟子止以一慕字斷之以解天下後世紛紛之疑非其髙見逺識超出乎眾人之上防如是乎

萬章問曰詩云娶妻如之何必告父母信斯言也宜莫如舜舜之不告而娶何也孟子曰告則不得娶男女居室人之大倫也如告則廢人之大倫以懟父母是以不告也萬章曰舜之不告而娶則吾旣得聞命矣帝之妻舜而不告何也曰帝亦知告焉則不得妻也萬章曰父母使舜完廩捐階瞽瞍焚廩使浚井出從而揜之象曰謨蓋都君咸我績牛羊父母倉廩父母干戈朕琴朕弤朕二嫂使治朕棲象往入舜宮舜在牀琴象曰郁陶思君爾忸怩舜曰惟玆臣庶汝其於予治不識舜不知象之殺已與曰奚而不知也象憂亦憂象喜亦喜曰然則舜僞喜者與曰否昔者有饋生魚於鄭子產子產使校人畜之池校人烹之反命曰始舎之圉圉焉少則洋洋焉悠然而逝子產曰得其所哉得其所哉校人出曰孰謂子產智予旣烹而食矣曰得其所哉得其所哉故君子可欺以其方難罔以非其道彼以愛兄之道來故誠信而喜之奚僞焉

不告而娶余旣爲之說矣帝之妻舜而不告是與舜同心也夫相率以違背父母豈堯舜之心哉以俗人觀之則見其爲不告而娶以天理而觀此堯舜爲天下人倫之大不敢潔身以求合也至於象與父母同爲焚廩揜井之計及牛羊倉廩干戈琴弤二嫂之說以傲濟頑嚚不如是不滿其意也凶徳參防而舜生乎其間可謂不幸矣孟子乃有天降大任之說且曰必先苦其心志勞其筋骨餓其體膚空乏其身行拂亂其所爲所以動心忍性增益其所不能可謂善觀天意矣理不如是何以見舜之爲大聖乎是故無羑里之難不足以見文王無陳蔡之難不足以見孔子無漢中彭城之難不足以成髙祖之功無滹沱蕪蔞之難不足以立光武之志下至非束縛於莒管仲之功不明非受辱袴下韓信之志不固非刖其兩足孫臏烏乎而入齊非拉脇折齒範睢烏乎而入秦𨿽聖智賢否之不同借此而論之則舜非處頑嚚凶傲大難之間亦何以成就聖徳乎孟子又爲之說曰人恆過然後能攺困於心衡於慮而後作徵於色扵聲而後諭則夫士君子當患難困苦窮廹艱難之時正當識天之意益自奮厲琢磨以合天心可也且憂且懼若無後日者此閭巷婦女之見豈大丈夫之心乎余於燒廩揜井輒推天意以勉吾徒之不得志者此亦聖賢之心也若夫舜逃厄難而鼓琴不輟乃見聖人之處憂患如此其沛然也至於象有思君之言舜有分治之命又泰然如平時兄弟家庭之間雍穆無間此又見舜之心矣而萬章不識此意乃以爲僞喜嗚呼聖人豈有僞哉有一毫之僞乃鬼蜮耳非天理也夫弟之於兄天理相愛其所以迷罔至於謀殺者乃凶傲所致也方凶傲之起則見忿怒而不見天理及事成謀濟凶傲旣息天理自生安知其無悔心乎悔心乃天理當然也象以爲舜死矣旣入舜宮舜突然在前友於之愛不暇計較忽然四起此乃眞情也舜安得不以眞情際之乎且夫漁者有捕心海鷗爲之不下鼓琴有殺心蔡邕至扵旋歸況舜大聖人豈不知象之處心乎其欲焚廩也則有不可得而焚其欲揜井也則有不可得而揜則以其殺心已著不得而不避也與夫子知回也其心三月不違仁又知由也不得其死之機同矣及夫凶傲之气已濟愛兄之心己生則就其生處以善言導之此又聖人造化之術也夫焚廩揜井凶傲之气也郁陶思君天理當然也舜於其凶傲時則急避之於其郁陶時則樂予之其處憂患人情亦可謂巧妙矣孟子善言此意乃曰彼以愛兄之道來故誠信而喜之非深知舜之心者不能形容如此也且引子產畜魚之事爲證曰君子可欺以其方難罔以非其道夫魚有始舎圉圉之理少則有洋洋悠然而逝之理故可欺也若夫井有人焉其可欺乎子產以理而信之至於舜則又以聖而見其用心處而造化之子產所不可及也書所謂蒸蒸乂不格姦者此也此又孟子不言之遺意

萬章問曰象日以殺舜爲事立爲天子則放之何也孟子曰封之也或曰放焉萬章曰舜流共工於幽州放驩兜於崇山殺三苗於三危殛鯀於羽山四罪而天下咸服誅不仁也象至不仁封之有庳有庳之人奚罪焉仁人固如是乎在他人則誅之在弟則封之曰仁人之於弟也不蔵怒焉不宿怨焉親愛之而已矣親之欲其貴也愛之欲其富也封之有庳富貴之也身爲天子弟爲匹夫可謂親愛之乎敢問或曰放者何謂也曰象不得有爲於其國天子使吏治其國而納其貢稅焉故謂之放豈得暴彼民哉𨿽然欲常常而見之故源源而來不及貢以政接於有庫此之謂也

余讀此一章乃見聖人處事如此此蓋天理造化之妙也夫天下知象之凶傲而舜第知其爲弟耳弟則當親愛之凶傲則當處之夫一人乘車三人緩帶河潤九里澤及三族矧舜爲天子於吾手足同气豈可追念往昔而不富貴之乎封之有庳爲吾弟也然而凶傲之惡及舜一已可也爲一國之君有民人焉有社稷焉豈可以親愛之故使不肖之弟肆其凶傲加於一國以遂區區之志乎舜天理也天理中造化眞如乾坤之運六子滄海之轉百川旣不失親愛之恩可使遂其富貴又不使凶傲及民而可以行吾恵澤可謂巧妙矣其造化如何哉其曰象不得有爲扵其國天子使吏治其國而納其貢稅焉豈得暴彼民哉是也夫名爲諸侯爵亦貴矣受其貢稅祿亦富矣親愛吾弟使之富貴吾心足矣然而民人之政社稷之事皆朝廷賢者主之象之凶傲何自而肆之於民哉徒富貴而不加親愛之心以潤澤之亦非天理也是以欲常常而見使源源而來故不拘諸侯入貢之例而以政事爲名常接見有庳之君使他人皆不與焉此又親愛潤澤之道也旣不失國家之綱紀又不廢手足之親愛造化之妙乃至扵此乎夫春秋書鄭伯克段於鄢此不知舜親愛之義也書齊侯使其弟年來聘又書齊無知弒其君諸兒此不知舜使吏治其國之義也春秋之心舜之心也使鄭伯知舜之心決不至殺其弟使齊侯知舜之心決不至弟之子弒其伯父後世效舜封有庳而失之者如景帝之待梁孝王是也使其黃屋稱制以爲親愛手足也卒有刺殺大臣之惡使其得舜之心詎至此乎又有效舜使吏治貢賦而失之者如齊置典籖以専國事至有藕一段一杯皆待命扵典籖而後得使皆愁窘無聊如在囹圄使其得舜之心詎至此乎此皆不知天理自以私意爲之愛之則至扵太過制之則至扵刻深惟天理中行事事合宜封之而使朝臣主其政制之而使之常常而來見恩義兼行公私兩濟古人所謂深而通茂而有間連而不相及動而不相害又曰萬物並育而不相害道並行而不相悖余嘗思其說而不得今熟味此章深見舜之用心乃知古人之說蓋指此用處爲言也其至矣哉

咸丘蒙問曰語云盛徳之士君不得而臣父不得而子舜南面而立堯帥諸侯北面而朝之瞽瞍亦北面而朝之舜見瞽瞍其容有蹙孔子曰於斯時也天下殆哉岌岌乎不識此語誠然乎哉孟子曰否此非君子之言齊東野人之語也堯老而舜攝也堯典曰二十有八載放勲乃䢐落百姓如防考妣三年四海遏密八音孔子曰天無二日民無二王舜旣爲天子矣又帥天下諸侯以爲堯三年防是二天子矣咸丘蒙曰舜之不臣堯則吾旣得聞命矣詩云普天之下莫非王土率土之濱莫非王臣而舜旣爲天子矣敢問瞽瞍之非臣如何曰是詩也非是之謂也勞於王事而不得養父母也曰此莫非王事我獨賢勞也故說詩者不以文害辭不以辭害志以意逆志是爲得之如以辭而已矣云漢之詩曰周餘黎民靡有孑遺信斯言也是周無遺民也孝子之至莫大乎尊親尊親之至莫大乎以天下養爲天子父尊之至也以天下養養之至也詩雲水言孝思孝思維則此之謂也書曰祗載見瞽瞍防防齊栗瞽瞍亦允若是爲父不得而子也

聖人旣沒道徳不明利口憸人動以非理之語借聖賢以濟其私倘非髙明豪傑之士以髙見逺識深聖賢之所存而大不然其說則夫簒逆之賊借湯武以爲名悖亂之臣借伊霍以爲惡事權臣者借瘠環以污孔子事左道者借負鼎以污阿衡其亂天下豈一朝一夕而已哉今咸丘蒙問君不得而臣父不得而子借舜以爲名且有堯與瞽瞍北面而朝之說此必蘇張稷下諸人倡爲此說欲動人君使尊大其說以肆無稽之談以控當世之柄而恣其利欲也倘非孟子以帝王之學立正心之論力抵而深排之則君臣父子之倫自此而大敗壊矣夫君不得而臣孟子據堯典孔子之說以正之曉然無可疑者至於父不得而子蒙乃引詩普天率土之意以問亦可謂難答矣然天下一理也古今一理也死生幽眀一理也豈有作詩者使父不得以盛徳之士爲子乎孟子乃解此詩爲嘆獨勞而言非爲父子而言也因又使學者先當眀天下之理然後以理探詩人之意是窮理在前明詩在後深明天下之理然後可以識詩人之意故有不以文害辭不以辭害志之說如曰有周不顯又曰其麗不億其文如此其理乃言其甚顯與甚多也是不可以文害辭也一泥其辭而不得其意則如雲漢之詩有周餘黎民靡有孑遺是豈周無遺民乎是其意傷旱太甚故其辭如此也判別不顯爲顯不億爲億靡有孑遺爲傷旱倘非深眀天下之理而以意逆志則夫探章摘句據語求是之徒倒仃逆施矣旣眀詩人之意旣判普天率土之詩不爲父子而說然後借永言孝思之詩防防齋栗之書以證父不得而子之鄙論其用舎詩書抑揚今古如此眞可謂能用先王之道者也孟子不得志故與其徒可否古今而髙明奇偉如此使其得志端委廟堂謀謨帷幄以應難辦之事以斷疑似之說以折無實之辯以破流俗之惑沛然有餘裕而天下特在其掌握間耳惜哉止於如此而已矣徒使萬世之後知其心者徒想味風采而願與之執鞭焉嗚呼

萬章曰堯以天下與舜有諸孟子曰否天子不能以天下與人然則舜有天下也孰與之曰天與之天與之者諄諄然命之乎曰否天不言以行與事示之而已矣曰以行與事示之者如之何曰天子能薦人於天不能使天與之天下諸侯能薦人於天子不能使天子與之諸侯大夫能薦人於諸侯不能使諸侯與之大夫昔者堯薦舜於天而天受之暴之於民而民受之故曰天不言以行與事示之而已矣曰敢問薦之於天而天受之暴之於民而民受之如何曰使之主祭而百神享之是天受之使之主事而事治百姓安之是民受之也天與之人與之故曰天子不能以天下與人舜相堯二十有八載非人之所能爲也天也堯崩三年之喪畢舜避堯之子於南河之南天下諸侯朝覲者不之堯之子而之舜訟獄者不之堯之子而之舜謳歌者不謳歌堯之子而謳歌舜故曰天也夫然後之中國踐天子位焉而居堯之宮逼堯之子是簒也非天與也太誓曰天視自我民視天聴自我民聴此之謂也

孟子之論言天下不可妄得蓋陰有神眀主宰其間歷觀萬古湯之有天下其符見於鳥武王之有天下其符見於帝武秦之有天下文公有陳寶之祥漢之有天下髙祖有雲气之瑞以至楚有六子之產故當時有天方授楚之論趙有帝所之樂故當道有野人致帝之命嗚呼小而一國大而天下皆有黙定之數第詩書六經所傳不貴其有天下顧其修徳如何耳是以中庸曰大徳者必受命又曰大徳必得其位必得其祿必得其名必得其壽然而周公孔子豈非大徳終在臣子之位不聞其有天下也以此知天之歷數自有所歸天之與舜堯之子不肖矣天之與禹舜之子不肖矣孟子深見天人之際故有天子不能以天下與人而一歸之於天又有天不言以行與事示之而已矣之說余於是知人之行或善或惡其處事或是或非皆天使之非人之所能爲也天將興舜乃使其處父頑母嚚弟傲之間防防齋栗無格姦之失有允若之心而舜孝行聞於天下矣又使五典克従百揆時敍四門穆穆而處事皆當於人心矣堯薦於天也二十有八載天又使歷年旣多施澤旣久而民心歸之又使百神享之百姓安之天意在舜如此堯豈得私其子哉故堯崩三年之喪畢舜避於南河之南天使諸侯朝覲者不之堯之子而之舜訟獄者不之堯之子而之舜謳歌者不謳歌堯之子而謳歌舜天𨿽不言而防防之中使天下歸之如此此豈偶然哉天意昭然可見矣故孟子又引天視民視天聽民聴之說以証之嗚呼天下之大固豈細事乎曹操欲簒漢民心未厭漢是天未與操司馬懿欲簒魏民心未厭魏是天未與懿也天命不可妄得而簒逆之心昭然布在天下爲千古罪人使曹操不殺伏后忠事獻帝天命在操將自有堯舜之舉矣使司馬懿不誅淩統忠事魏室天命在懿亦將自有堯舜之舉矣天命至重豈姦心賊慮所能圖哉操之子丕𨿽有天下不旋踵而有司馬懿之報懿之孫炎𨿽有天下不旋踵而有六王之報嗚呼天命豈不昭灼乎大而天下如此小而一已亦豈偶然黃允公卿問疾王臣在門亦已盛矣忽有黜妻之醜天使之也蔡邕忠諫靈帝力排閹宦亦已盛矣而忽有就董卓之辟天使之也嗚呼天命難知其可不兢兢自愼乎禍福之來委之度外而立行處事其可忽耶蓋當格物致知誠意正心修身無爲造化所使勿爲醜行以害平生勿爲惡事以貽後禍公卿大夫此人爵也仁義忠信樂善不倦豈不在我乎倘天命之來有出扵非義吾當以義裁正之合扵義者吾受之而不辭悖扵義者吾卻之而不受此所以處天命也使蔡邕知此豈肯爲董卓客乎春秋申之防所以列楚於晉下而狄十二國之大夫與淮夷不殊防者此蓋以義可否天命也此又孟子不言之遺意

孟子傳卷二十二

欽定四庫全書

孟子傳卷二十三

宋張九成撰

萬章問曰人有言至於禹而徳衰不傳於賢而傳於子有諸孟子曰否不然也天與賢則與賢天與子則與子昔者舜薦禹於天十有七年舜崩三年之喪畢禹避舜之子於陽城天下之民從之若堯崩之後不従堯之子而從舜也禹薦益於天七年禹崩三年之喪畢益避禹之子於箕山之陰朝覲訟獄者不之益而之啟曰吾君之子也謳歌者不謳歌益而謳歌啟曰吾君之子也丹朱之不肖舜之子亦不肖舜之相堯禹之相舜也歷年多施澤於民久啟賢能敬承繼禹之道益之相禹也歷年少施澤於民未久舜禹益相去久逺其子之賢不肖皆天也非人之所能爲也莫之爲而爲者天也莫之致而致者命也匹夫而有天下者徳必若舜禹而又有天子薦之者故仲尼不有天下繼世以有天下天之所廢必若桀紂者也故益伊尹周公不有天下伊尹相湯以王於天下湯崩太丁未立外丙二年仲壬四年太甲顚覆湯之典刑伊尹放之於桐三年太甲悔過自怨自艾於桐處仁遷義三年以聽伊尹之訓己也復歸於亳周公之不有天下猶益之於夏伊尹之於殷也孔子曰唐虞禪夏后殷周繼其義一也

孟子答萬章前問則以行與事皆天今此答萬章所問則以與賢與子皆天又言天之造化之妙如使堯之子不肖舜之子亦不肖舜之相堯使二十有八載禹之相舜使十有七年曆年之多施澤之久故朝覲者訟獄者謳歌者一皆歸之此天之造化欲與賢也天又使禹之子啟賢能敬承繼禹之道又使益相禹歷年未多施澤未久故朝覲者訟獄者謳歌者一皆歸啟而不歸益此天之造化欲與子也豈特此哉天之意凡有四其一天使若舜禹又使天子薦之薦之而又使歷年多施澤久此天意在匹夫欲使其有天下也其二有伊尹周公之聖其在相位歷年𨿽多施澤𨿽久然使太甲悔過成王亦悔過伊周終身爲臣子此天意在繼世使有天下也其三以孔子之聖魯用之使季桓子受女樂齊用之使晏子非之楚用之使子西沮之孔子終身爲旅人此天意亦在繼世使有天下也其四以益薦於天而歷年不多施澤未久是也由是知天興商是生夏桀天興周是生商紂豈偶然哉故孟子謂舜禹益相去久逺其子之賢不肖皆天也非人之所能爲也嗚呼誠如此說則人之或賢或愚或窮或達或始賢而終愚或終賢而始愚或始窮而終達或終窮而始達皆非人力所能致一歸於天而已曰是不然在天有命在我有義妄意求富貴者不可不知天有定數也至於福曰自求哲曰自貽孽曰自作戚曰自詒豈可一委之命哉使命之來出於不正如王莽之聘薛方朱泚之召甄濟或遜辭而不受或佯瘖而不行此則道義在我當爲則爲何天命之足問乎故君子之學當置天命於人事而力行道義之大方生與義生死與義死命𨿽可富不義寕貧命𨿽可貴不義寕賤孔子曰飯疏食飲水曲肱而枕之樂亦在其中矣不義而富且貴於我如浮雲三復斯言深見聖人待天之理至於三聘起莘肖形求傅於命則正於義則公吾徐起而應之堯舜君民霖雨天下有何不可哉此可以仕則仕可以止則止可以久則久可以速則速此夫子待天之意也學者又當知此意

萬章問曰人有言伊尹以割烹要湯有諸孟子曰否不然伊尹耕於有莘之野而樂堯舜之道焉非其義也非其道也祿之以天下弗顧也系馬千駟弗視也非其義也非其道也一介不以與人一介不以取諸人湯使人以幣聘之囂囂然曰我何以湯之聘幣爲哉我豈若處畎畝之中由是以樂堯舜之道哉湯三使往聘之旣而幡然攺曰與我處畎畝之中由是以樂堯舜之道吾豈若使是君爲堯舜之君哉吾豈若使是民爲堯舜之民哉吾豈若於吾身親見之哉天之生此民也使先知覺後知使先覺覺後覺也予天民之先覺者也予以斯道覺斯民也非予覺之而誰也思天下之民匹夫匹婦有不被堯舜之澤者若己推而內之溝中其自任以天下之重如此故就湯而說之以伐夏救民吾未聞枉己而正人者也況辱己以正天下者乎聖人之行不同也或逺或近或去或不去歸潔其身而已矣吾聞其以堯舜之道要湯未聞以割烹也伊訓曰天誅造攻自牧宮朕載自亳

此段大意萬章問世傳伊尹以割烹要湯孟子言湯三聘伊尹乃起以堯舜之道事湯伐夏救民又言枉己且不能正人況辱己者能正天下乎故未聞割烹之說也又言聖人制行或逺而在艸野或近而在君側或去而適他國或不去而死其難如孔子可以仕可以止可以久可以速與夫微子去之箕子爲之奴比干諫而死𨿽曰不同而其大體所歸皆不犯先王名教潔其身而已矣然伊尹平生所學孟子極意而言之餘亦安敢忽而不論請得而詳說之夫聖賢之出處道合則従不合則去其所謂道者非他道也乃堯舜之道也堯舜之道若何曰所謂植桑種田育雞豚畜狗彘謹庠序修孝弟使老者衣帛食肉不負戴於道路黎民不饑不寒不轉徙於溝壑者是也其有不合此道者𨿽祿之以天下弗顧也系馬千駟弗視也故一介不以與之一介不以取之以非吾所謂道義也由是知天下合伊尹可也非伊尹求合於天下也湯之始來聘也正犯其一介不取諸人之法也故曰我何以湯之聘幣爲哉我豈若處畎畝之中由是以樂堯舜之道哉夫堯舜之道於用則可以治天下國家其蔵之身則見扵格物致知誠意正心修身耳方其在畎畝也衣襏襫有藻火之尊秉耒耜等圭璋之貴畜妻愛子有應對賔客之用指奴呼婢有進賢退不肖之機是其治天下國家之具盡在於此矣豈不樂哉湯三使往聘之其意旣勤其禮旣具其心旣虛已入堯舜之路矣吾其可以失之哉失湯則是失堯舜之道也堯舜之道在虛心處湯旣虛心必能行吾植桑種田育雞豚畜狗彘謹庠序修孝弟使老者衣帛食肉不負戴於道路黎民不饑不寒不轉徙於溝壑之說矣夫使君民皆在堯舜道中行其樂又有大於畎畝故伊尹幡然而攺曰與我處畎畝之中由是以樂堯舜之道吾豈若使是君爲堯舜之君哉吾豈若使是民爲堯舜之民哉吾豈若於吾身親見之哉夫上有植桑種田庠序孝弟之道則民亦行堯舜之道矣蓋堯舜之道人所固有也堯舜特能而爲用耳民行堯舜之道爲何如哉父子相保兄弟相扶室家相好鄕閭族黨親戚朋友相往來雞豚黍稷酒醴牛羊相宴樂此民行堯舜之道也伊尹不出則民方放僻邪侈戰鬭攘敓日在桀跖道中行豈有一人覺吾有堯舜之道者伊尹一出則民心頓變悵前非之失路悟今日之得塗其利豈小補哉夫天生聖賢豈止爲一身計耶固爲天下計耳伊尹因三聘之來乃大省天之所以生我者付以天下之重乃有先知覺後知先覺覺後覺之說又有天民先覺斯道覺斯民非予覺之而誰之說又有匹夫匹婦不被堯舜之澤如己推而內之溝中之說故相湯伐夏救民取天下於湯火之中而置之安泰之地其學爲如何哉堯舜之道當如是耳如荷蓧荷蕢晨門接輿之徒止知一介不與一介不取之說至幡然而攺堯舜君民則不識也枯槁絕滅自以爲是豈聖人之道乎徒自苦耳殊可怪也至於伊尹兩曰由是以樂堯舜之道學者不可不攷此伊尹自指其所得以樂堯舜之道也夫堯舜之道具在天下誰其樂之惟以吾自得而入於堯舜道中日以堯舜之道涵養所得此合內外之道也故時措之宜也中庸曰大哉聖人之道洋洋乎育萬物峻極於天此伊尹自得處也又曰優優大哉禮儀三百威儀三千待其人而後行此伊尹以其所自得者樂堯舜之道也其理深矣逺矣非踐履者不能到此至於割烹要湯之說乃商鞅蘇張輩所進不以正造爲此說以自濟其姦耳然而孟子曰吾聞其以堯舜之道要湯要之一字不可以後世之心觀也道合則服従不合則去何要之有此語乃解萬章以割烹要湯之說故力言其以堯舜之道非割烹也以要君爲心此春秋所當誅豈君子所當爲乎學者不可不察

萬章問曰或謂孔子於衛主癰疽於齊主侍人瘠環有諸乎孟子曰否不然也好事者爲之也於衛主顏讐由彌子之妻與子路之妻兄弟也彌子謂子路曰孔子主我衛卿可得也子路以告孔子曰有命孔子進以禮退以義得之不得曰有命而主癰疽與侍人瘠環是無義無命也孔子不恱於魯衛遭宋桓司馬將要而殺之防服而過宋是時孔子當阨主司城貞子爲陳侯周臣吾聞觀近臣以其所爲主觀逺臣以其所主若孔子主癰疽與侍人瘠環何以爲孔子

余嘗讀易至漸不覺撫書而嘆曰士大夫出處其可忽乎夫漸之繇曰漸女歸吉利貞而彖曰漸之進也女歸吉也進得位往有功也進以正可以正邦也然則觀漸之繇則士大夫之出處其可不以正乎班固文冠兩京而事竇憲馬融經稱大儒而依梁兾文章如栁宗元劉禹錫經學如陸淳而附王叔文進不以正皆爲千古罪人況乎聖人乃天地之妙日月之眀仁義禮智之宗主詩書禮樂之精神其肯於衛主癰疽之毉者於齊主瘠環之便嬖乎爲此言者必進不以正如商鞅由景監而進騶忌由鼓琴而進張儀由鄭袖而進造爲此言上誣聖人以自濟其姦耳孟子卽孔子卻彌子瑕之說曰有命夫命者理義也豈有爲士大夫而主嬖人以求進乎義不當爲卽命不當爲也聖人以義爲命是命在我而已矣或進或退一以義爲主耳昔元稹由崔潭峻以進爲當世士大夫所鄙至以靑蠅寄意曰適従何處來今遽集於此余讀史至此代爲稹羞面熱汗下不知稹何以處之官職防何而爲人所賤如此可謂失防矣李鄘爲吐突承璀所薦終身不就相位學士大夫義當如此每讀鄘傳想見其人恨不得與之爲友人心不逺義方炯然豈可欺乎𨿽六國小人污蔑孔子如此徒自勞耳人誰肯信乎孟子又言孔子微服而過宋當厄難時主司城貞子假陳侯周臣以逃難夫逃難尙不肯主不正之人況於平居無事時乎以厄難而卜則平居又可見也蓋碎千金之璧者不能不失聲於破釡淩三軍之勇者不能不失卽於酒色惟以厄難觀人則生平所存可知矣王衍髙談物理見石勒而下拜王坦之剛鯁自許見桓溫而倒執手板以孔子過宋時觀之癰疽瘠環之謗可一洗而無餘矣夫人主欲觀逺臣以其所主觀近臣以其所爲主觀今聖人自魯來乃於衛主癰疽於齊主瘠環豈不爲人君所薄乎昔漢武帝見大軍而踞厠見汲黯不冠不見也以此卜人君之心其扵出處豈可不謹乎孟子力爲辧明豈爲孔子計哉正爲天下後世士大夫計耳余故首述漸卦以正孔子之出處焉

萬章問曰或曰百里奚自鬻於秦養牲者五羊之皮食牛以要秦穆公信乎孟子曰否不然好事者爲之也百里奚虞人也晉人以垂棘之璧與屈產之乘假道於虞以伐虢宮之奇諫百里奚不諌知虞公之不可諫而去之秦年已七十矣曽不知以食牛幹秦穆公之爲污也可謂智乎不可諌而不諌可謂不智乎知虞公之將亡而先去之不可謂不智也時舉於秦知穆公之可與有行也而相之可謂不智乎相秦而顯其君於天下可傳於後世不賢而能之乎自鬻以成其君鄕黨自好者不爲而謂賢者爲之乎

余讀此章竊疑孟子鄙管晏蚓仲子狄許行於百里奚何取焉百里奚事秦穆公穆公特伯者耳孔子之門三尺之童羞談霸道而孟子乃爲之辧自鬻於秦之說至三稱之爲智一稱之爲賢何嚴於管晏而寛於百里也蓋孟子之取人論其存心則甚嚴論其一節則甚寛蓋存心則百行所出故𨿽管晏皆在所貶論其一節之善則皆可進於君子之塗故𨿽百里奚亦在所取此孟子造化之術也如其曰人能充無穿窬之心而仁不可勝用也士未可以言而言是以言餂之也可以言而不言是以不言餂之也是皆穿窬之類也夫無穿窬之心特不爲竊盜耳稍自好者皆能行之遽以爲仁不可勝用又何其寛也至於未可以言而言可以言而不言特不知時爾遽以爲穿窬之類又何其嚴也蓋孟子取其一念之善則直指之爲仁一念之非則直指之爲穿窬使人人一於惻隠羞惡辭讓是非之中以入乎仁義禮智之域而不敢微生不善之念其造化豈不大哉百里奚相秦六七年三置晉國之君一救荊國之禍教封內而巴人致貢施徳諸侯而八戎來服此其大體也至於勞不坐乘暑不張蓋行於國中不従車乘不操干戈其死也男女流涕童子不歌謡舂者不相杵軒然有晏子之風則其自好可知矣何至於自鬻乎至於不可諌而不諫知將亡而先去知穆公之可與有行而相之孟子三稱之爲智相秦而顯其君於天下可傳於後世孟子一稱之爲賢此乃孟子深言其自好決不爲自鬻之陋而已耳與孔子刪書而取秦穆公悔過一節載於周書之末其防同也然而深攷此篇除咸丘蒙問父不得而子君不得而臣一事外至於疑舜之號泣於旻天又疑舜之不告而娶又疑妻舜而不告又疑舜爲僞喜又疑舜封象扵有庳又疑禹徳衰不傳於賢又疑伊尹以割烹要湯又疑孔子主癰疽瘠環又疑百里奚自鬻於秦皆出扵萬章夫孔子之門羣弟子所問不過問仁問孝問政皆切問近思無非爲己之學曽何敢僣論聖人妄毀賢者而萬章所問大抵好信閭巷之鄙談敢疑聖人之大節其所存何其猥下也余固言之矣孔子門人去三代未逺而齊晏子晉叔向鄭子產宋向戍衛蘧瑗皆當時良大夫其風俗議論尙有先王之遺風至於孟子時商鞅騶忌陳軫蘇秦張儀稷下諸人橫議四起敢誣蔑聖賢自尊其說風俗薄惡動肆譏毀陳臻之非屋廬子之間淳於髠之侮玩充虞以爲不豫公都子以爲好辯公孫丑以比管晏過孟賁尹士以爲不明幹澤濡滯何孟子門墻而非意之謗喧喧滿耳乎非直此也乃敢尙論前古聖賢則風俗衰替槪可知矣惟敢疑聖賢之風不息所以至秦敢焚書詩敢殺學士敢戕六親敢稱始皇盡非前古至天下同爲血肉而後此風息耳嗚呼痛哉

孟子傳卷二十三

欽定四庫全書

孟子傳卷二十四

宋張九成撰

萬章章句下

孟子曰伯夷目不視惡色耳不聽惡聲非其君不事非其民不使治則進亂則退橫政之所出橫民之所止不忍居也思與鄕人處如以朝衣朝冠坐於塗炭也當紂之時居北海之濵以待天下之淸也故聞伯夷之風者頑夫防懦夫有立志伊尹曰何事非君何使非民治亦進亂亦進曰天之生斯民也使先知覺後知使先覺覺後覺予天民之先覺者也予將以此道覺此民也思天下之民匹夫匹婦有不與被堯舜之澤者如已推而內之溝中其自任以天下之重也栁下恵不羞污君不辭小官進不隠賢必以其道遺佚而不怨阨窮而不憫與鄕人處由由然不忍去也爾爲爾我爲我𨿽袒裼裸裎於我側爾焉能凂我哉故聞栁下恵之風者鄙夫寛薄夫惇孔子之去齊接淅而行去魯曰遲遲吾行也去父母國之道也可以速而速可以久而久可以處而處可以仕而仕孔子也孟子曰伯夷聖之淸者也伊尹聖之任者也栁下恵聖之和者也孔子聖之時者也孔子之謂集大成集大成也者金聲而玉振之也金聲也者始條理也玉振之也者終條理也始條理者智之事也終條理者聖之事也智譬則巧也聖譬則力也猶射於百步之外也其至爾力也其中非爾力也

孟子獨尊孔子故論三聖人之所得而有金聲玉振聖智與夫巧力之說此前古所未眀孟子獨以深造自得之學軒然別白判斷使孔子之道迥然與三聖不同可謂奇偉超絕之論矣夫伯夷自淸而入聖伊尹自任而入聖栁下恵自和而入聖三人易位而處則聖有所止矣故孟子以子夏子防子張皆有聖人之一體以比伯夷伊尹栁下恵其意以爲伯夷得聖人之淸伊尹得聖人之任栁下恵得聖人之和皆得聖人之一體而非其全也至於顏子𨿽合淸和任爲一體而未能造其極故曰具體而微惟吾夫子合三聖之淸和任爲一大體時出而用之可以淸則淸可以任則任可以和則和千轉萬變與時偕行故曰孔子聖之時者也且去齊接淅則似伯夷之淸去魯遲遲則似柳下惠之和攝相事而斥萊人誅侏儒則似伊尹之任溥博淵泉而時出之耳故曰可以仕則仕可以止則止可以久則久可以速則速記曰當其可之謂時可之一字以言參酌審詳而非決去不回也在聖之外爲知在力之外爲巧在至之外爲中故又曰金聲而玉振之也夫作樂者始以金奏終以玉節詩曰依我磬聲是以玉爲節也其曰玉振之也者終條理也又曰終條理者聖之事也伯夷伊尹柳下惠似之故夷終於淸尹終於任恵終於和止於此矣猶射則力而非巧至而非中故聖之外未及智也夫智所以運聖也使聖而無智安能造化轉移爲無所不可乎其曰金聲也者始條理也又曰始條理者智之事也孔子旣玉振以盡其聖又金聲以極其智終之外復有始則聖不止於淸淸之外復有和不止於和和之外又有任循環往復猶金聲而又玉振玉振而又金聲比之於射至之外又能中力之外又有巧是聖之外又有智惟聖之外又有智所以能運用此淸和任之聖應時而中其防焉此天地之妙造化之神學不至此奚以學爲孟子學窺大全深見孔子用處未嘗襲蹈古人一言超然於千古之下創爲此論以極聖人之大用使學者知聖人門戶中乃有如此之變化嗚呼其深矣哉非觀天地風雷之變日月照臨之神四時生成之大不足以知聖人

北宮錡問曰周室班爵祿也如之何孟子曰其詳不可得聞也諸侯惡其害己也而皆去其籍然而軻也嘗聞其略也天子一位公一位侯一位伯一位子男同一位凡五等也君一位卿一位大夫一位上士一位中士一位下士一位凡六等天子之制地方千里公侯皆方百里伯七十里子男五十里凡四等不能五十里不達於天子附於諸侯曰附庸天子之卿受地視侯大夫受地視伯元士受地視子男大國地方百里君十卿祿卿祿四大夫大夫倍上士上士倍中士中士倍下士下士與庶人在官者同祿祿足以代其耕也次國地方七十里君十卿祿卿祿三大夫大夫倍上士上士倍中士中士倍下士下士與庶人在官者同祿祿足以代其耕也小國地方五十里君十卿祿卿祿二大夫大夫倍上士上士倍中士中士倍下士下士與庶人在官者同祿祿足以代其耕也耕者之所獲一夫百畝百畝之糞上農夫食九人上次食八人中食七人中次食六人下食五人庶人在官者其祿以是爲差

余讀周室爵祿之制法度森嚴規模逺大如二十八宿之在天五嶽四瀆之在地畫然一定不可動搖使先王以私智爲之安得如是之橫厲也乃知聖人制作皆自天理中來如春秋冬夏風雨霜露雷霆水火其聲形態度皆天理也守此者治安舎此者危亂其盛矣哉故自天子一位以下至子男同一位此爵之在天下也自君一位以下至下士一位此爵之在一國也自地方千里以下至附庸此天下之祿也自天子之卿受地視侯至元士受地視子男此朝廷之祿也自大國地方百里至小國地方五十里終之以祿足以代其耕諸侯之祿也自耕者之所獲至其祿以是爲差此庶人之祿也天子公卿大夫元士大國次國小國君卿大夫上士中士下士庶人之爵祿截然整整不可侵紊若天造地植移先王之經綸而圗畫於此欲知先王之心者庶於此而可得矣然而當孟子時私欲熾盛天理消亡諸侯惡其害已而皆去其籍則焚書坑儒之象已兆於此矣蓋人欲方熾何所不可苐見先王之制徒使人不快耳始去其籍欲快其意耳不知其意欲快人人欲快大並小彊侵弱後者效前靜者思動盡破先王之制而其國亦滅亡矣秦並吞天下並與典籍學士而焚滅之快意不已人人皆欲一快陳勝一倡天下皆起秦氏亦滅亡此快意之效也夫先王之制所以爲治安之本也皆守其制則大不敢並小彊不敢侵弱各安其分豈不樂乎且楚自以爲彊大而滅陳蔡滅舒滅庸意亦快矣不知楚之上又有大者而思快意焉秦亦滅楚矣秦自以爲彊大並吞六國不知合天下之民其彊大又甚矣秦旣快意天下各思快意故卒受其禍至於此時方知先王典籍之不可去而士大夫之不可殺耳夫先王典籍所以如此之密者蓋天理之自然而非私意所出也詩曰上天之載無聲無臭儀刑文王萬邦作孚可不信哉

萬章問曰敢問友孟子曰不挾長不挾貴不挾兄弟而友友也者友其徳也不可以有挾也孟獻子百乘之家也有友五人焉樂正裘牧仲其三人則予忘之矣獻子之與此五人者友也無獻子之家者也此五人者亦有獻子之家則不與之友矣非惟百乘之家爲然也𨿽小國之君亦有之費恵公曰吾於子思則師之矣吾於顏般則友之矣王順長息則事我者也非惟小國之君爲然也𨿽大國之君亦有之晉平公之於亥唐也入云則入坐云則坐食云則食𨿽疏食菜羮未嘗不飽蓋不敢不飽也然終於此而已矣弗與共天位也弗與治天職也弗與食天祿也士之尊賢者也非王公之尊賢也舜尙見帝帝館甥於貳室亦饗舜疊爲賔主是天子而友匹夫也用下敬上謂之貴貴用上敬下謂之尊賢貴貴尊賢其義一也

余觀孟子論友乃以天子諸侯大夫爲說且其意専以有位者爲主匹夫之賤道徳充於已天子諸侯大夫欲友有不可得者蓋友也者友其徳也倘其徳未足云而挾長挾貴挾兄弟而來者皆不可以言友也孟獻子百乘之家而下友五人其所以與之友者以無百乘之富故也使此五人者亦有百乘之富則不與之友矣是未免於有所挾而友也費恵公爲小國之君豈止百乘而已哉而師子思友顏般事王順長息所與防者皆一時賢士其所存可知矣晉平公又大國之君不止於小國而已其友於亥唐也入云則入坐云則坐食云則食𨿽疏食菜羮未嘗不飽亦可謂能下人矣然王公之友必與之共天位治天職食天祿今平公徒以禮下人如一介之士而不知王公之友不止於此而已昔魏文侯師子夏事田子方敬段幹木然其命相乃用翟璜魏成此所以名過於桓文而其功不及五霸晉平公之友亥唐其似之矣堯天下之君不止扵大國而已其仁如天其知如神其徳可謂盛矣乃館舜於貳室而堯亦饗舜之所設疊爲賔主是以至盛之徳至尊之位而友於匹夫也使之徽五典宅百揆賔四門豈如疏食菜羮不敢不飽而已哉舜以堯有至盛之徳故與之爲友不然庶人召之役則往役可也豈敢與天子爲友哉夫以貴賤論則用下敬上謂之貴貴以大徳論則用上敬下謂之尊賢貴貴所以明君臣之義尊賢所以大至公之道兩者豈可偏廢哉故曰貴貴尊賢其義一也孟子之意以當時之君皆好臣其所教而不好臣其所受教孟子寕就庶人之役而不敢就諸侯之召就庶人之役貴貴也不敢就諸侯之召正其名也因萬章之問乃歷言天子諸侯卿大夫之所謂友則孟子之意蓋可知矣

萬章問曰敢問交際何心也孟子曰恭也曰卻之卻之爲不恭何哉曰尊者賜之曰其所取之者義乎不義乎而後受之以是爲不恭故弗卻也曰請無以辭卻之以心卻之曰其取諸民之不義也而以他辭無受不可乎曰其交也以道其接也以禮斯孔子受之矣萬章曰今有禦人於國門之外者其交也以道其餽也以禮斯可受禦與曰不可康誥曰殺越人於貨閔不畏死凡民罔不譈是不待教而誅者也殷受夏周受殷所不辭也於今爲烈如之何其受之曰今之諸侯取之扵民也猶禦也茍善其禮際矣斯君子受之敢問何說也曰子以爲有王者作將比今之諸侯而誅之乎其教之不攺而後誅之乎夫謂非其有而取之者盜也充類至義之盡也孔子之仕於魯也魯人獵較孔子亦獵較獵較猶可而況受其賜乎曰然則孔子之仕也非事道與曰事道也事道奚獵較也曰孔子先簿正祭器不以四方之食供簿正曰奚不去也曰爲之兆也兆足以行矣而不行而後去是以未嘗有所終三年淹也孔子有見行可之仕有際可之仕有公養之仕於季桓子見行可之仕也於衛靈公際可之仕也於衛孝公公養之仕也

觀前一章孟子論友及庶人召之役則往役之說又何其嚴也今觀交際教之不攺獵較行可際可公養之說又何其寛也大抵聖賢存心無非忠厚如元气埏埴萬物皆予生意使小人微起一毫善端聖賢則自此路而應接矣其交也以道其接也以禮是其心已自善端中來聖人則涵養其心欣然而與之酬酢齊王有易牛之心孟子三宿而後出晝者眷眷此心也倘其心不虛其意不下軒然以王公大人自髙自以爲盡善則善端蔽障聖賢自何而入哉所以論友則不挾長不挾貴而君欲見之召之則不往梁恵王自謂無如寡人之用心孟子一去而不復畱戀以是故也至扵其間曲折萬章之問亦云悉矣請得而詳說之萬章指交際而問曰此何心也其問可謂切矣孟子直指之曰是恭也嗚呼恭者敬之見也其對亦切矣萬章倘識此防省扵言下則當如曽子故事應之曰惟使如此應則不失孟子之防乃不知觀省又問曰卻之卻之爲不恭何哉殊爲萬章惜也然且就萬章之意而卒其說夫交際之心孟子直指之爲恭則卻其此心者謂之不恭復何疑哉孟子知其失前所答之防故就其所問而答之曰尊者賜之曰其所取之者義乎不義乎以是爲不恭故弗卻也此又聖賢之指人欲其自省終不欲增損一毫芒故曰君子深造之以道欲其自得之也其意深矣逺矣夫尊者賜之其交以道其接以禮吾當受其禮意可也不是之顧乃指摘瑕疵軒然問之曰爾之所取者義乎不義乎桀傲如此何恭之有使識其禮意必受其餽而弗卻矣萬章猶不悟乃曰請無以辭卻之以心卻之曰其取諸民之不義也而以他辭無受不可乎夫其交以道其接以禮聖賢見其禮意故涵泳酬酢之非受其物也受其禮意而已使萬章悟孟子直指交際之心爲恭則見夫交以道接以禮無不受之惟其旣失此防止用區區私見以卻之爲是而受之爲非吁可憐也且人以善心來聖賢無不應答之兒童如互鄕叛人如佛嬖寵如南子聖人無不樂之此心乃天地造化之心也萬章學不到聖地必欲求世俗之名遂私見之謬反覆諭之終守其見然受孟子一指之力𨿽不脫然省於言下而其防亦略變動矣何以知之其曰請無以辭卻之又曰以他辭無受是不欲直情徑行而以善言答之也此意頗有聖賢之風而以心卻之之說非聖賢之心也故孟子直指曰斯孔子受之矣孔子受之汝欲不受乎言至於此萬章可以已矣萬章猶未脫然固執私見乃變其端以禦人交以道接以禮爲問孟子乃以康誥罔不譈爲對余竊疑之夫佛公山皆叛人也其來召也孔子猶欲往焉使禦人果交以道接以禮有悔過之心聖人亦將應接之豈有終身不許其攺過之理乎孟子如是而答豈以萬章初學未可以語此乎栁宗元劉禹錫學未望聖門乃與王叔文爲偶此亦可以爲戒矣姑畱此疑以俟君子且就孟子之意以說之以爲禦人乃凶盜劇賊豈有聖賢與之酬酢乎萬章得此語以爲其意遂矣輒以今之諸侯取民猶禦而君子受其禮際是與受禦同也嗚呼惟萬章失孟子直指交際爲恭之義反覆不已私意閎大遂入於刻薄中孟子乃以爲有王者作將盡誅今之諸侯乎抑將教之不攺而後誅之乎夫非其有而取之者謂之盜充取賦扵民之數而增廣之者謂之義之盡今諸侯取於民非所謂非其有而取之也乃因其所可有之類而又增廣之耳例謂之盜豈不刻薄乎萬章之心入扵窄隘如此故孟子以孔子獵較之說以大之萬章猶未悟也意欲遂其私意又疑孔子之仕觀其意欲以孔孟爲非庶得自遂其見何其至愚如此也故敢以孔子之仕爲非仕道夫聖人存心見人有一善端則深入其中而應接之與之交臂執手同登扵九仞之上以入聖賢之室而後已魯人風俗田獵禽獸比較所得以祭祖先祭祖先之心此仁人君子之心也聖人所以眷戀此心與魯人防戱使得爲善之路以登大道之中焉非仕道而何萬章淺陋見其獵較聖人廣大見其善心因其心爲祖先而設乃簿正其器取足於獵不以四方之珍異爲貴此欲其自盡力扵祖先也其教幽防其義精妙豈凡俗如萬章者所能知乎萬章私意不息猶以孔子其道不行於朝廷乃至與魯人獵較奚爲不去乎萬章止知去耳去止去耳又何功用哉其所以不去必有以也以獵較爲兆使天下皆入於此防則將推此心而廣大之凡政事號令一皆如簿正之法矣天下奚足治乎旣形此兆而不我用也去之未晚矣是以扵齊扵楚扵衛諸國未嘗有三年之淹也夫孔子之心見扵善端者無不接之於季桓子秉政時孔子攝相事此桓子有善心孔子可行道之時也故行可之仕以季桓子有善心也衛靈公郊迎孔子致粟六萬此靈公有善心見扵交際可行道之時也故際可之仕以靈公有善心也孝公以國君養賢之禮待孔子此孝公有善心見扵養賢可行道之時也故公養之仕以孝公有善心也善心之所在孔子之所在也鄙哉萬章交以道接以禮以善心來乃欲執私意視之爲盜賊而卻之此負石赴淵之流聖賢之門無如是法也

孟子傳卷二十四

欽定四庫全書

孟子傳卷二十五

宋張九成撰

孟子曰仕非爲貧也而有時乎爲貧娶妻非爲養也而有時乎爲養爲貧者辭尊居卑辭富居貧辭尊居卑辭富居貧惡乎宜乎抱關擊柝孔子嘗爲委吏矣曰防計當而已矣嘗爲乘田矣曰牛羊茁壯長而已矣位卑而言髙罪也立乎人之本朝而道不行恥也

余觀孟子此章士大夫仕宦其可不審矣乎夫有爲貧而仕有爲道而仕不可不辧也爲貧而仕者以家貧親老也其仕主扵爲貧不主扵行道也是故辭尊居卑辭富居貧抱關擊柝之職皆所甘心焉謹唘閉嚴巡警其職盡矣若治亂非所與知也是故簡子之詩有左手執籥右手秉翟赫如渥赭之美而君子陽陽有左執翿右招我逰敖其樂只且之說蓋爲貧而仕𨿽伶官之賤有所不屑盡執籥執翿秉翟之職不愧其祿而已其色如赭其樂只且蓋以無愧也此詩所以謂之賢者又謂之君子以其爲貧而仕無愧於心也孔子爲貧而仕嘗爲委吏則防計盡其職嘗爲乘田則牧養盡其職聖人之道蓋在扵此若夫立乎人之本朝此其職也諫不行言不聽膏澤不下扵民則當舎之而去乃偃然在位惟失之天下可恥莫大扵此故士君子知時之不可有爲則委心俯首於抱關擊柝之賤乘田委吏之職伶官樂人之防盡心其事求祿以養親焉不敢叨據公卿之位道之不可行而爲天下之大恥也嗚呼聖賢大訓豈不昭灼而鄙夫患失誇者死權以茍得爲心以僥幸爲志紆朱曵紫擁節執圭無一補扵君民乃自以爲得志而不知其恥有過於市朝之撻也孟子此意以商鞅騶忌孫臏蘇秦張儀稷下諸人立乎人之本朝而以陰謀詭計縦橫捭闔卓異荒唐爲事業或竊相位或坐輜車或佩六印或據康莊揚揚以爲得計以聖賢之道觀之其恥有過扵此者乎然則士君子仕宦爲貧則當居米鹽筦庫之職以無愧其心爲道則當堯舜君民太平一世可也曷可妄據卿相之位乎孟子爲賔師則盤礡於齊一爲齊卿不旋踵而致仕蓋爲此也

萬章曰士之不托諸侯何也孟子曰不敢也諸侯失國而後托於諸侯禮也士之托於諸侯非禮也萬章曰君餽之粟則受之乎曰受之受之何義也曰君之於氓也固周之曰周之則受賜之則不受何也曰不敢也曰敢問其不敢何也曰抱關擊柝者皆有常職以食於上無常職而賜於上者以爲不恭也曰君餽之則受之不識可常繼乎曰繆公之扵子思也亟問亟餽鼎肉子思不恱於卒也摽使者出諸大門之外北面稽首再拜而不受曰今而後知君之犬馬畜伋蓋自是防無餽也恱賢不能舉又不能養也可謂恱賢乎曰敢問國君欲養君子如何斯可謂養矣曰以君命將之再拜稽首而受其後廩人繼粟庖人繼肉不以君命將之子思以爲鼎肉使己僕僕爾亟拜也非養君子之道也堯之於舜也使其子九男事之二女女焉百官牛羊倉廩備以養舜扵畎之中後舉而加諸上位故曰王公之尊賢者也此一篇大抵辧正名分以爲士子辭受之大節夫諸侯失國當托於諸侯黎侯寓於衛淳於公寓於魯是也士非諸侯無托於諸侯之理然而朝不食夕不食饑餓不能出門戶則將如之何曰周之則受賜之則不受又不可不辧也何謂賜抱關擊柝之賤皆有常職旣有常職則當受賜士非有職事也何名以受賜哉君大不能行吾道又不能行吾言而曰使餓於我土地吾恥之待之如齊民一等有賙給之義此名之正者也不得而不受夫士不當托於諸侯托扵諸侯則犯分故謂之非禮士不當受賜士而受賜則害義故謂之不恭夫禮義由賢者出而托諸侯受無名之賜以犯先王之典刑安得謂之士乎然則不托於諸侯不受賜於諸侯非謂求名譽流俗也不敢犯名教也然先王之道要在千古爲可行非務爲沽激崖異使人憔悴辛苦如泄栁段幹木屈原申徒狄之見也是故𨿽不可托於諸侯不可受賜於諸侯而有周之則受之路名分旣正禮義不虧退自等於齊民進不犯於名教此先王之道所以通萬古而無也然而周之之內尙有說乎曰有其說如何曰國君有養賢之義養賢亦周之之義而又有大者也其法如何曰以君命將之吾則再拜稽首而受其後廩人繼粟庖人繼肉不一一以君命來也此養賢之法也堯之於舜使其子九男事之二女女焉百官牛羊倉廩備以養扵畎之中是也魯繆公𨿽得養賢之名而不得養之之法何以言之亟問子思亟餽鼎肉子思以爲鼎肉爾使己僕僕亟拜也豈養賢之道乎扵其卒也摽使者出諸大門之外稽首再拜而不受曰今而後知君之犬馬畜伋是也堯得養賢之義而又得尊賢之義其尊賢也如之何曰使舜徽五典宅百揆賔四門孟子所謂後舉而加諸上位是也養賢如此此王公之道也繆公旣失養賢之道又有甚焉者其甚焉者如之何曰子思摽使者之後防臣自此不復以鼎肉來餽矣孟子所謂自是防無餽也繆公不學甚矣嗚呼冉有以事爲政孔子正之桓子以取爲假孔子又正之名分不可犯也名分乃先王之道不可幹也若孔子侍坐於哀公賜之桃與黍焉孔子先食黍而後食桃左右皆掩口而笑公曰黍者所以雪桃非爲食也孔子對曰丘知之矣夫黍者五穀之長郊禮宗廟以爲上盛果屬有六而桃爲下祭祀不用不登郊廟又聞之君子以賤雪貴不聞以貴雪賤今以五穀之長雪果之下者是従上雪下臣以爲妨扵教害於義故不敢公曰善哉夫黍桃防物聖人食之其先後有序其名分不亂如此則夫托於諸侯受賜於諸侯周之養之尊之又豈可不辧乎一亂其名是謂敗名一逾其分是謂犯分傷於教而害扵義將得罪於先王矣由是知孟子之或見或不見或受或不受蓋皆傳孔子之心法而世之君子輒疑之非之至詈之何哉

萬章曰敢問不見諸侯何義也孟子曰在國曰市井之臣在野曰艸莽之臣皆謂庶人庶人不傳質爲臣不敢見於諸侯禮也萬章曰庶人召之役則往役君欲見之召之則不往見之何也曰往役義也往見不義也且君之欲見之也何爲也哉曰爲其多聞也爲其賢也曰爲其多聞也則天子不召師而況諸侯乎爲其賢也則吾未聞欲見賢而召之也繆公亟見於子思曰古千乘之國以友士何如子思不恱曰古之人有言曰事之云乎豈曰友之云乎子思之不恱也豈不曰以位則子君也我臣也何敢與君友也以徳則子事我者也奚可以與我友千乘之君求與之友而不可得也而況可召與齊景公田招虞人以旌不至將殺之志士不忘在溝壑勇士不忘防其元孔子奚取焉取非其招不往也曰敢問招虞人何以曰以皮冠庶人以旃士以旂大夫以旌以大夫之招招虞人虞人死不敢往以士之招招庶人庶人豈敢往哉況乎以不賢人之招招賢人乎欲見賢人而不以其道猶欲其入而閉之門也夫義路也禮門也惟君子能由是路出入是門也詩云周道如底其直如矢君子所履小人所視萬章曰孔子君命召不俟駕而行然則孔子非與曰孔子當仕有官職而以其官召之也

此一章辧庶人無見君之禮而君有就見賔師之禮庶人有往役之義而君無挾貴友臣之義何謂庶人無見君之禮如在國曰市井之臣在野曰艸莽之臣市井艸莽皆謂庶人庶人不執質爲臣故無見君之禮何謂君有就見賔師之禮爲其多聞也則天子不召師如武王訪於箕子爲其賢也則先主訪於艸廬故君有就見賔師之禮何謂庶人有往役之義如傅說築於傅巖是也何謂君無挾貴友臣之義如子思不敢與繆公爲友是也蓋友友其徳也不可以有挾也使繆公徳與子思同則如堯之友舜無不可也倘徳不及子思論其分則繆公爲君子思爲臣君無友臣之理論其徳則有徳者宜爲師師則繆公當事子思耳不可以友言也夫見賢人當以其道故齊景公以大夫之招招虞人虞人死不敢往以招之非其物也招虞人非其物虞人尙不敢往況招賢者非其道賢人豈肯見乎然則招賢者之道當如何哉禮義而巳禮爲賢者出入之門義爲賢者所由之路人君能不以富自驕不以貴自大虛心屈己鞠躬下意執賔主之禮講師弟之義以見賢者此所謂招賢者之道也然則孟子不見諸侯非自大也不敢犯名分也人君不知就見之而欲其犯名教而來見是以非禮非義待孟子也萬章之疑可以頓釋矣故引周道如底其直如矢君子所履小人所視之詩爲證夫底以言其平矢以言其直君子所履平直之道故不敢犯名分以見諸侯小人視君子所履平直以爲法故虞人亦知死於其職不敢妄就大夫之招萬章不悟乃引孔子不俟駕爲說可謂不類矣夫孟子方與論庶人及賔師之說非人臣之義也孔子聖人難以庶人爲比矣故曰孔子當仕有官職而以其官召之也古人謹於名分如此非私意也皆天理之自然也一犯其分亂之道也昔司士賁問於子防曰請襲於牀子防曰諾縣子聞之曰汰哉叔氏専以禮許人夫惟諾一失節君子得以譏之況庶人無祿輒犯有位之名分而人君自大敢忽賔師之名分哉師友一道耳師且不可以爲友而庶人乃得與有官職者同乎深味此義其大矣哉

孟子謂萬章曰一鄕之善士斯友一鄕之善士一國之善士斯友一國之善士天下之善士斯友天下之善士以友天下之善士爲未足又尙論古之人頌其詩讀其書不知其人可乎是以論其世也是尙友也

昔孔子系幹之九五利見九二之大人曰同聲相應同气相求水流濕火就燥云従龍風從虎又曰本乎天者親上本乎地者親下則各従其類也明此一爻之意則孟子論友可得而言矣夫徳有小大故友有廣狹徳愈髙則友愈逺尙友古人者非忽天下善士也友天下善士者亦非忽一國也友一國善士亦非忽一鄕也友一鄕善士非忽比閭族黨之間也其勢自然也使其徳宜爲一鄕之師而屈意友宜爲一比之師者其念慮精神言論風旨長短不合參差不齊一比之師將求其識慮足以師一比者爲友矣而一鄕之師亦將求其識慮足以師一鄕者爲友矣此自然之故也故同聲者乃相應同气者乃相求水不得不流濕火不得不就燥云之従龍風之従虎易位則無功用矣是以性本乎天者皆翔於云衢性本乎地者皆羣於藪澤自然之理不得不爾也然有志之士豈肯以善足爲一鄕之師而止哉深造自得居安資深必求爲一國之善士矣豈肯以善足爲一國之師而已哉旦而又旦新而又新必求爲天下之善士矣豈肯以善足爲天下之師而已哉旦而復旦新而復新必尙論古人而友之古人往矣吾何得而爲友也是何言與昔狄仁傑謂獄吏曰方黃卷中對聖賢語何暇與俗吏語耶此蓋頌詩讀書想象其音容仿佛其一二如出乎其時如對乎其人攬其遺芬味其餘嘬而友之不止此也又以其時攷之若西漢尙功名而薛方獨尙名節爲西漢第一人東漢尙名節而黃憲獨尙器度爲東漢第一人魏晉尙浮虛而卞壼獨尙忠孝爲魏晉第一人有唐尙辭章而韓愈獨尊經術爲有唐第一人然而自東漢以下至李唐求古人之超絕者如此可以止乎曰未可也其上又有人焉其人爲誰曰六國奇謀詭計縦橫捭闔卓詭荒唐而孟子獨守仁義爲六國第一人學至孟子可以止乎曰未也春秋尙霸道孔子獨得堯舜文武之道而變化之爲自生民以來羣聖人中第一人學至孔子可以止乎曰未也更當窮孔子無聲無臭以爲上天之載者而行乎中庸所謂尊徳性而又道問學而又致廣大而又盡精防而又極髙明極髙明而又道中庸道中庸而又溫故而知新惇厚以崇禮卽尊徳之謂也循環往復無有窮巳其參贊天地調和陰陽直餘事耳詩曰惟天之命於穆不已蓋曰天之所以爲天也文王之徳之純曰文王之所以爲文也純亦不已天不已文王不已學孔子者其可已乎此又孟子之遺意余故表而出之

齊宣王問卿孟子曰王何卿之問也王曰卿不同乎曰不同有貴戚之卿有異姓之卿王曰請問貴戚之卿曰君有大過則諫反覆之而不聴則易位王勃然變乎色曰王勿異也王問臣臣不敢不以正對王色定然後請問異姓之卿曰君有過則諫反覆之而不聴則去余觀此一章孟子因事而諫也夫齊宣王問卿孟子苐當言卿之職可也乃問王所問指何卿而問王有卿不同之對孟子卽有貴戚異姓之說蓋齊宣之心以爵位吾所固有晏然如日之在天𨿽有失徳其如予何故孟子對貴戚反覆諫不聴有易位之說正以中王自安之病也王勃然變乎色是易位正中其病故心爲之動搖色爲之變亂也孟子苐以王勿異也王問臣臣不敢不以正對數語以愷康之其語如春風和气自然恱樂孟子造化乃如此之妙始以易位變動其自安之心終以數語開恱其忿怒之意其變動也肅然如秋其開恱也暖然似春春秋造化之柄盡在孟子奏對之間學不如此其能用天下乎自易位之言一入齊王之心初入則色變旣定則言深想易位之言困於心衡於慮凡有念慮酬酢其敢自肆乎此齊宣所自知非語言所能形容也一言之益其大矣哉旣又問異姓之卿乃曰反覆諫不聽則去旣而孟子不旋踵而去夫反覆不聴在異姓則去在貴戚則將易位矣齊王之心豈不岌岌乎張良嘗得此意矣觀夫諸將偶語於沙上髙祖自復道而見之以問張良良曰陛下與此屬共取天下今已爲天子所封皆所愛故人所誅皆平生仇怨今軍吏計功以天下爲不足用徧封而恐以過失及誅故相聚謀反耳上曰爲之柰何良曰取上所素不快計羣臣所共知最甚者一人先封以示羣臣於是髙祖置酒封雍齒羣臣皆喜曰雍齒且侯吾屬無患矣夫沙上偶語未必謀反也天下已定髙祖亦厭亂矣故良因事納諌以去髙祖報怨之心與孟子論貴戚易位之說同矣余深觀孟子之學造化如此故得以之

孟子傳卷二十五﹤經部﹐四書類﹐孟子傳﹥

欽定四庫全書

孟子傳卷二十六

宋張九成撰

告子章句上

告子曰性猶栁也義猶桮棬也以人性爲仁義猶以栁爲桮棬孟子曰子能順栁之性而以爲桮棬乎將戕賊栁而後以爲桮棬也如將戕賊杞栁而以爲桮棬則亦將戕賊人以爲仁義與率天下之人而禍仁義者必子之言夫

異哉告子之論仁義也夫性則仁義也居之則爲仁行之則爲義仁義乃性之自然非私意所能爲也告子之意以爲性本無仁義乃矯揉以成仁義耳故有栁桮棬之說又有以人性爲仁義之說有以杞栁爲桮棬之說當其設辭譬諭其大體則若無瑕而其微處則大害名實孟子學造淵微識髙宇宙止以一語盡破其邪見而仁義之路廓如也其語安在曰將戕賊栁而後以爲桮棬是也夫性卽仁義而杞栁非桮棬欲爲桮棬必斬杞栁而爲之審如告子之說欲爲仁義亦將斬伐人性而爲之乎告子其學簡略其見偏頗私立名言撓亂大道嗚呼道不可不講也久矣如告子論性之說一時譬諭似若揚聖學爲足以矜式然其微處乃害道如此則君子之於學其可語之不詳擇之不精乎易曰失之毫釐謬以千里故君子言必慮其所終行必稽其所敝蓋謂是也孟子之學深造自得故見微知著睹始知終隘伯夷而不恭柳下惠狄許行而禽獸楊墨亦如於杞栁而知戕賊之失也學不如是何足以觀古今

告子曰性猶湍水也決諸東方則東流決諸西方則西流人性之無分於善不善也猶水之無分於東西也孟子曰水信無分於東西無分於上下乎人性之善也猶水之就下也人無有不善水無有不下今夫水搏而躍之可使過顙激而行之可使在山是豈水之性哉其勢則然也人之可使爲不善其性亦猶是也

告子之論性錯指習爲性孟子之論性乃性之本體也觀其借水論性以爲決諸東方則東流決諸西方則西流謂性隨所之而見爲善爲惡初無分也嗚呼善惡習也安可以習爲性哉孟子以人無有不善水無有不下辟之所謂天下之至論矣夫人之性卽仁義禮智信也以赤子入井卜之則人性本體之善可知矣是孟子之論善非如告子與惡對立之善也直指性之正體而言耳然而叔魚之生也其母視之知其必以賄死楊食我之生也叔向之母聞其號也知必防其宗越椒之生也子文知若敖氏之鬼不食何也曰此其气習也非性也所謂習者非一時之習乃气稟之習也繁弱之矢力之激也必至百步而後止江湖之水風之激也必至數日而後定叔魚食我之生非性不善也其習之深正當其激而不已耳孟子所謂搏而躍之可使過顙激而行之可使在山是豈水之性哉其勢則然也蓋指此而言耳若夫后稷之生也其母無災其始匍匐也則岐岐然嶷嶷然文王之在母也母不憂旣生也傅不勤旣學也師不煩此人性之本也此孟子之所謂善也凡爲人類者皆當如此不幸而爲叔魚食我者非其性也習也正孟子所謂其勢則然也然則何以直造性善之地哉曰在講學

告子曰生之謂性孟子曰生之謂性也猶白之謂白與曰然白羽之白也猶白雪之白白雪之白猶白玉之白與曰然然則犬之性猶牛之性牛之性猶人之性與孟子學入精微思極深眇所以隘伯夷不恭柳下惠禽獸楊墨妾婦儀衍蚓仲子而貊白圭狄許行而直夷之者皆以其精微深眇不可亂也學而未至此則必爲邪說所亂暴行所移告子之學擇焉而不精語焉而不詳雷同茍簡就所見而言而不入於精微之義不極乎深眇之思至於以義爲外以言爲先不知探賾索隱鉤深致逺乃儒者之學也說者謂其出入儒墨之學理或然也觀其立言曰生之謂性夫有生皆有性此言未爲過也然人與艸木鳥獸虫魚等有生也而其間艸木之性與鳥獸不同鳥獸之性與虫魚不同至於同是艸木而其間性亦自不同同是鳥獸同是虫魚其好惡嗜欲之性亦自不同豈可以生之謂性一語盡該天下萬物之性哉孟子知其學不精微思不深眇必害名教必陷偏頗乃以語警之曰生之謂性猶白之謂白與乃對之曰然果茍簡雷同無所分析至於如此又問曰白羽之白也猶白雪之白白雪之白猶白玉之白與又對之曰然是告子之意以人與艸木鳥獸虫魚同一性也豈非害名教而陷偏頗與夫白羽白雪白玉𨿽等是白色然比而觀之其間不同處迥然與天地相遼惟義入精微思極深眇者乃能分大體於錙銖辧異同於毫末事事如此所以極天下之邪說不能亂其心舉四海之暴行不能移其見告子雷同如此茍簡如此宜乎以儒學墨以義爲外以言爲外以言爲先也誠如其所見以白羽白雪白玉等爲一白則其以犬之性爲牛之性以牛之性爲人之性無疑矣嗚呼此豈非害名教而陷偏頗乎使其說行則人與禽獸一等耳禽獸可獵人亦可獵矣嗚呼此豺虎之見也夫豺虎不分人獸一等而食之使人人如告子之見去而莫反逺而難追則斯民將如何哉爲血爲肉同爲禽獸登鼎爼而充滋味矣豈不害事乎荀卿有性惡禮僞之說此亦學不精微思不深眇雷同茍簡之病也不知其說一行其弟子李斯祖述之得志於秦以性爲惡乃行督責之政以禮爲僞乃焚六經之籍坑天下之儒荀卿亦豈謂其學遂至於此哉故罪嬴秦者當罪李斯而罪李斯者當罪荀卿罪荀卿者當罪其學不精微思不深眇遽立名言以亂天下以荀卿而觀則夫告子之說孟子豈得不窮探而極詆哉然則士大夫學問當如之何武王曰惟天地萬物父母惟人萬物之靈亶聰明作元後其分別如此豈肯與人畜同一性哉惜乎告子不知之也

告子曰食色性也仁內也非外也義外也非內也孟子曰何以謂仁內義外也曰彼長而我之非有長於我於也猶彼白而我白之從其白於外也故謂之外也曰異於白馬之白也無以異於白人之白也不識長馬之長也無以異於長人之長與且謂長者義乎長之者義乎曰吾弟則愛之秦人之弟則不愛也是以我爲悅者也故謂之內長楚人之長亦長吾之長是以長爲悅者也故謂之外也曰耆秦人之炙無以異於耆吾炙夫物則亦有然者也然則耆炙亦有外與

告子先以墨子之學亂其中故所見顚倒殆似不可告語者此學非而博順非而澤言僞而辧行僻而堅執左道以亂政者先王皆在所殺而不以聽至於百家之說申商之學非先王之書悉禁無習者董仲舒所以發憤也告子逰孟子之門爲日久矣而左道之論非聖之說略無忌憚公然信之而不疑嗚呼不知在先王之世明盛之朝入可誅可禁之數乎亦可怪也然先王所以待之如此之嚴者則以亂人心術難遽洗除也故曰生於其心害於其事作於其事害於其政學士大夫可不以告子爲戒乎夫食色人欲也乃指爲性與前人牛同性之說合矣今又昌言仁內非外義外非內之說以叩孟子且有彼長我長彼白我白皆因於外之說直以義爲外而不疑學問乖疏識見偏頗如此良可憐也孟子恐其人馬不辧一等而長之又從而白之使人畜莫分以害名教故有無以異白馬之白長人之長以箴之且指義之極處而爲之言曰長者義乎長之者義乎夫彼長我長惟人爲然使艸木犬馬在長者之旁彼豈知長者當尊敬乎然則彼長我長我長者果誰乎當自知仁義之所在矣乃執迷不反遂非不悛而曰長楚人之長亦長吾之長反覆無稽紊亂名實噫長楚人之長長吾之長其長之者其誰耶終日馳騖四海奔走九州認路人爲至親而其家庭之間堂寢之奧父母兄弟之親乃生平未曽識也豈不顚沛乎孟子憫之故有秦炙吾炙之說以指其歸且耆炙者其誰耶卽長人之長者是也炙有秦吾而耆之者無秦吾亦猶長有楚吾而長之者無楚吾隨所寓而見耳使告子識耆之者則識長之者識長之者則義之在內夫復何疑柰何邪說深入淪肌膚而浹骨髄豈易掃除乎物則亦有然謂耆炙之間亦有斯理也學不精微思不深眇乃於日用處失之可不爲之大哀耶

孟季子問公都子曰何以謂義內也曰行吾敬故謂之內也鄕人長於伯兄一嵗則誰敬曰敬兄酌則誰先曰先酌鄕人所敬在此所長在彼果在外非由內也公都子不能答以告孟子孟子曰敬叔父乎敬弟乎彼將曰敬叔父曰弟爲屍則誰敬彼將曰敬弟子曰惡在其敬叔父也彼將曰在位故也子亦曰在位故也庸敬在兄斯須之敬在鄕人季子聞之曰敬叔父則敬敬弟則敬果在外非由內也公都子曰冬日則飲湯夏日則飲水然則飲食亦在外也

季子豈亦學墨者乎何其見識顚沛與告子同也仁義禮智信皆性中發用必欲以義爲外者其意欲以尊敬爲外事不知所以尊敬者出於誰耶公都子對曰行吾敬亦可謂善對矣季子乃有鄕人伯兄之問又有酌則誰先之問公都子有敬兄之對又有先酌鄕人之對皆名對也季子見識顚沛必欲紊亂是非以遂其私說亦可謂謬用其心矣何以知之觀其指所敬在此指所長在彼以爲義果在外亦可笑矣彼其敬之者長之者自何而來耶此理亦易明矣公都子𨿽學於孟子然而其學未入乎精微其思未極乎深眇一爲季子所亂便茫然不知所答孟子乃代答其說有敬叔父敬弟之問又逆知有敬弟之對又有惡在其敬叔父之問又逆知其有在位之對又有庸敬斯須之敬以極其謬說季子聞此藥之論可以盡棄鄙見廓然入吾大道中矣乃復執迷不復遂非不悛於無稽之中轉肆無稽乃有敬叔父則敬敬弟則敬意以敬皆因外而生又以其說爲得防彊自解曰義果在外非由內也季子死矣使其有靈吾將提耳而誨之曰敬之者虛空耶墻壁耶抑人耶有人則有敬是敬由人生非虛空墻壁能敬叔父敬弟也不知人之所爲敬者自何而來乎長者在前尊敬之心肅然自生必謂之外可乎公都子因孟子代答之說其心了然不復疑閡乃有冬日飲湯夏日飲水之說豈亦在外之對大明敬之者在我而不在外亦可謂入吾聖賢閫奧中矣然則孟季子乃公都子之藥不因季子無稽之問何以得悟義之精微深眇處乎彼季子固吝之病何時而可瘳也哀哉

公都子曰告子曰性無善無不善也或曰性可以爲善可以爲不善是故文武興則民好善幽厲興則民好暴或曰有性善有性不善是故以堯爲君而有象以瞽瞍爲父而有舜以紂爲兄之子且以爲君而有微子啟王子比干今曰性善然則彼皆非與孟子曰乃若其情則可以爲善矣乃所謂善也若夫爲不善非才之罪也惻隱之心人皆有之羞惡之心人皆有之恭敬之心人皆有之是非之心人皆有之惻隱之心仁也羞惡之心義也恭敬之心禮也是非之心智也仁義禮智非由外鑠我也我固有之也弗思耳矣故曰求則得之舍則失之或相倍蓰而無算者不能盡其才者也詩曰天生蒸民有物有則民之秉彛好是懿徳孔子曰爲此詩者其知道乎故有物必有則民之秉彛也故好是懿徳

孟子言性善深合孔子之論而超百家諸子之上是其所見人人皆可以爲堯舜其補於名教也大矣告子以性爲無善無不善此不識性之正體者也或以爲性可以爲善可以爲不善以文武民好善幽厲民好暴實之此論染習非言性也或以有性善有性不善以堯爲君而有象瞽瞍爲父而有舜紂爲兄之子且以爲君而有微子啟王子比干此論气習非論性也論染習論气習與夫不識性之正體者皆非善論性者也善論性者莫如孟子夫孟子之所論性善者乃指性之本體而言非與惡對立之善也夫性善何自而見哉於赤子入井時可以卜矣今人乍見孺子將入於井皆有怵惕惻隱之心怵惕惻隱忽然而發已墮於情矣性發爲情乃爲怵惕惻隱以情卜性可以見其爲善矣夫惻隱羞惡恭敬是非人皆有之其用則爲仁義禮智此性之所固有者外物豈能鑠之哉然而至於不仁不義無禮無智者非天性也特出於不思墮於陷溺卒使至美之才終爲棄物吁可惜也如告子輩不知乃不能指其正體而忍以私意紊亂之可勝嘆哉使告子之說行則善不善皆無與於性如或者前說行則其罪一歸於君上而不知自責如或者後說行則善不善皆歸於天而無與於人事傷名敗教莫此爲甚惟孟子有性善之說則人皆知本有堯舜之資特出於不思耳思之如何求吾性善之本而已矣使求之不已一旦豁然則耳目口鼻皆無虛棄仁義禮智隨事生豈不大哉故孟子有求得捨失倍蓰無算之說欲人自盡其至美之才耳且引詩物則秉彛好徳以證其性善之說夫有物必有則夫物所以引吾善也物者情也民之秉彛也故好是懿徳夫秉彛性善之謂也故所好者無他懿徳而已矣性善之論復何疑哉荀卿揚雄認人欲爲性故或謂惡或謂善韓愈又分爲三品皆聖門罪人也惡足以知性

孟子曰富嵗子弟多賴凶嵗子弟多暴非天之降才爾殊也其所以陷溺其心者然也今夫麰麥播種而耰之其地同樹之時又同浡然而生至於日至之時皆熟矣𨿽有不同則地有肥磽雨露之飬人事之不齊也故凡同類者舉相似也何獨至於人而疑之聖人與我同類者故龍子曰不知足而爲屨我知其不爲蕢也屨之相似天下之足同也口之於味有同耆也易牙先得我口之所耆者也如使口之於味也其性與人殊若犬馬之與我不同類也則天下何耆皆從易牙之於味也至於味天下期於易牙是天下之口相似也惟耳亦然至於聲天下期於師曠是天下之耳相似也惟目亦然至於子都天下莫不知其姣也不知子都之姣者無目者也故曰口之於味也有同耆焉耳之於聲也有同聽焉目之於色也有同美焉至於心獨無所同然乎心之所同然者何也謂理也義也聖人先得我心之所同然耳故理義之悅我心猶芻豢之悅我口

孟子見天下之人皆天地之徳陰陽之交鬼神之防五行之秀气深知人性善超然異於羣生深識先王所以設爲學校以輔相裁成之意深識以聖賢孝友之資而至於爲愚不肖所以有堯舜與人同之說有聖人與我同類之說有牛山之諭有不能盡其才之嘆使孟子得志將取三代學校之制擇其可行於時者行之髙者使由此爲聖賢下者猶不失爲孝友必矣其爲學校也如之何自禮樂射禦書數而教之以至於格物致知誠意正心修身齊家治國平天下夫何有不肖之人乎故有富嵗多賴凶嵗多暴之說富嵗卽先王之時凶嵗卽六國之時也又有麰麥之說且推而極於聖人與我同類之說又引龍子之說引易牙之說天下之口相似耳相似之說又充而極於口同嗜耳同聽目同美心同然之說其意止謂人皆可以爲聖人耳夫心同然則性善之說也以其性善故心所同然者理也義也何謂理何謂義理卽義之本體義卽理之見於用者惟性善可以悅理義悅理義所以可以爲聖人也且麰麥之丰耗以地肥磽雨露人事之不齊子弟之善暴以富嵗凶嵗之不齊則人之爲聖賢愚不肖惟以學與不學之不齊使地有髙下均得雨露栽培則麰麥何爲而不丰使人之常心均得遇富嵗以自適則子弟何爲而不善人之善性均得學校之教育則天下何爲而不爲聖賢孝友哉嗚呼孟子性善故見聖人與我同類荀卿性惡故至李斯而焚書坑儒行督責之政而秦遂至於亡則夫孟子之學眞得孔子之正統者歟

孟子曰牛山之木嘗美矣以其郊於大國也斧斤伐之可以爲美乎是其日夜之所息雨露之所潤非無萌蘗之生焉牛羊又從而牧之是以若彼濯濯也人見其濯也以爲未嘗有材焉此豈山之性也哉𨿽存乎人者豈無仁義之心哉其所以放其良心者亦猶斧斤之於木也旦旦而伐之可以爲美乎其日夜之所息平旦之气其好惡與人相近也者防希則其旦晝之所爲有梏亡之矣梏之反覆則其夜气不足以存夜气不足以存則其違禽獸不逺矣人見其禽獸也而以爲未嘗有才焉者是豈人之情也哉故茍得其養無物不長茍失其養無物不消孔子曰操則存捨則亡出入無時莫知其鄕惟心之謂與

昔伯樂見鹽車之馬而增嘆卞和抱荊山之璞而悲泣則以千里之馬而乃屈於鹽車連城之璧而乃埋於塊石故也馬玉乃乘駕操執之用耳識者尙爲之眷眷況仁義禮智皆生於人其用固有大於玉與馬者而世無識者使淪胥陷溺爲愚不肖可不爲之大哀耶天下皆以民爲無知民爲至愚民爲蚩蚩而孟子獨見其爲天下之至寶人人具有仁義禮智之性人人可以爲士君子爲聖人上之人不知保防愛惜使仰不足以事父母俯不足以畜妻子或使之爲盜賊或陷之於刑罸或驅之於死地以快其並兼進取之心或坑四十萬於長平或斬二十四萬於伊闕以取英雄謀防之名遂使斯民無復聞聖賢之學而朝不謀夕放意於愚不肖之地以自茍其平生孟子靜觀黙察欲援之於聖賢之域而不可得徒發於嘯歌言語以遂其區區之志焉此所以有牛山之諭有日夜所息雨露所潤萌蘗之生之說又有斧斤之伐牛羊之牧之說此蓋言山之性無非美材而困於牛羊斧斤之壊不得遂其性也又有存乎人者豈無仁義之心之說有放其良心猶斧斤於木之說有日夜所息平旦之气與人相近之說又有旦晝梏亡之說有夜气不存去禽獸不逺之說此蓋言人有仁義之心而時君世主不知教飬之而乃有前數者之病𨿽其日夜之所息心開智長童冠勝於幼年四十勝於三十其平旦之气淸明靜一亦知善之可好惡之當惡然自平旦之後接物遇事父垂老而母多病妻號寒而兒啼饑而又下有權謀以道其詭詐上有吞並以啟其鬭爭自朝至夕無復人理去而復來止而又作如桎梏之拘系左右先後進退前卻而不得少休息於仁義之地旦晝已過事則已矣夜气之生無所抑遏宜得遂志於天與之仁義矣然而梏亡之甚猶江湖之浪風𨿽息而勢未定繁弱之矢弓已弛而力方來夜气微薄豈能當此旦晝梏亡之勢乎是以夢寐紛紜境色顚沛凡理不當爲而事害名教者皆安行而樂爲之其去禽獸特夣覺之間耳相去防何哉事至於此則亦已矣嗚呼世之士不探其本心而觀其末迹乃以爲民無知民至愚民蚩蚩未嘗有聖賢之才豈不厚誣天下乎夫山本有美木人本有仁義之心斧斤牛羊淩踐斬伐使美木無自而生安可誣山爲無美木哉非禮非義軒輊推挽使仁義無自而生安可誣人爲無仁義乎使山有厲禁牛羊不得而入則干云蔽日之材可以爲明堂之用矣使人有教育非禮非義不到其前則聖賢孝友可以爲國家之用矣故又有茍得其養無物不長茍失其養無物不消之說又引孔子操存捨亡惟心之謂之說夫心有何物哉仁義而已矣有禮義以涵養之則所謂操也將見仁義不可勝用矣無禮義以防範之則所謂捨也將見愚不肖隨在而有矣心出入有何時哉操養之則可使至於聖賢背捨之則可使極於愚不肖嗚呼以天下爲心者其於斯民豈可忽哉於孟子之言亦惡可不三復而味之哉

孟子傳卷二十六

欽定四庫全書

孟子傳卷二十七

宋張九成撰

孟子曰無或乎王之不智也𨿽有天下易生之物也一日暴之十日寒之未有能生者也吾見亦罕矣吾退而寒之者至矣吾如有萌焉何哉今夫奕之爲數小數也不專心致志則不得也奕秋通國之善奕者也使奕秋誨二人奕其一人專心致志惟奕秋之爲聽一人𨿽聽之一心以爲有鴻鵠將至思援弓繳而射之𨿽與之俱學弗若之矣爲是其智弗若與曰非然也

此一段深憫齊宣爲沈同陳賈王驩及稷下諸子所壊也夫沈同陳賈以兵謀進王驩以寵幸進淳於髠田駢愼到以卓詭荒唐之說進惟孟子一人獨以堯舜之道啟沃齊宣耳指易牛爲王者之心齊宣悟於言下有戚戚之說不可謂無其萌也使齊宣一意孟子盡聽其所爲如陳賈沈同王驩稷下諸人一皆聽孟子之號令則如齊桓之任管仲朝夕晏見無非正心誠意之學而因物而省因機而防者又非一事則易牛之心加於百姓刑於四海堯舜之道坦然在前直而趨之不復回顧率諸侯事周王以復文武之緒夫何難之有惟孟子進則易牛之心見孟子退而沈同陳賈王驩稷下諸子各以其私雜然並進則易牛之心或亂於兵或亂於寵幸或亂於卓詭荒唐之異說此一暴十寒之諭孟子所以昌言而不隱也是則孟子進則齊宣之智明孟子退而沈同之徒進則昏昏不辧每見其不智也且夫學奕者尙貴乎專心致志豈有欲治天下國家不一意於聖賢而雜以眾小人之論其能治乎孟子嘗以此意有一齊人傅之眾楚人咻之之說殆亦爲齊王而也嗚呼

孟子曰魚我所欲也熊掌亦我所欲也二者不可得兼捨魚而取熊掌者也生亦我所欲也義亦我所欲也二者不可得兼舎生而取義者也生亦我所欲所欲有甚於生者故不爲茍得也死亦我所惡所惡有甚於死者故患有所不辟也如使人之所欲莫甚於生則凡可以得生者何不用也使人之所惡莫甚於死者則凡可以辟患者何不爲也由是則生而有不用也由是則可以辟患而有不爲也是故所欲有甚於生者所惡有甚於死者非獨賢者有是心也人皆有之賢者能勿喪耳一簞食一豆羮得之則生弗得則死嘑爾而與之行道之人弗受蹴爾而與之乞人不屑也萬鐘則不辧禮義而受之萬鐘於我何加焉爲宮室之美妻妾之奉所識窮乏者得我與鄕爲身死而不受今爲宮室之美爲之鄕爲身死而不受今爲妻妾之奉爲之鄕爲身死而不受今爲所識窮乏者得我而爲之是亦不可以已乎此之謂失其本心

此一章專主羞惡而言行羞惡之心則義不可勝用矣夫以平居而論莫重於死生以羞惡而論莫重於義士大夫當以義爲重以義爲重則以死生爲輕王衍拜石勒哥舒翰降安祿山李元平拜李希烈此皆以死爲重而異時深入微眇之說掃除靑海之英髙談濶論之資皆掃地矣顏杲卿罵安祿山顏眞卿死李希烈段秀實以笏撃朱泚此皆以義爲重而彼凶威虐焰長刀大防烈火沸湯視之如平地矣王衍以下至今爲士大夫唾罵皆羞道而喜攻之至聞杲卿諸公之名見杲卿諸公之像則端心凝慮肅容正冠再拜稽首瞻仰企慕恨不得與之同時親見其人焉以是而觀死生爲重乎義爲重乎此孟子所以有捨生取義之說而反覆比較以爲生亦我所欲然所欲有甚於生者其惟義乎義之可欲有甚於生吾敢爲茍得耶死亦我所惡然所惡有甚於死者其惟不義乎不義可惡有甚於死吾何敢辟患耶然羞惡之心人皆有之非獨賢者有是心也特識輕重不爲死生所亂耳何以知人皆有羞惡之心哉簞食豆羮得之則生弗得則死是性命系於此矣然嘑爾而與之行道之人寧饑死而不受以嘑爾之非禮吾寜饑死耳蹴爾而與之𨿽乞人寜餓死而不以爲意以蹴爾之非禮吾寜餓死耳是羞惡之心人皆有之以羞惡爲重故以死生爲輕𨿽行道乞人之無知亦知所輕重矣而況士大夫哉夫能辧禮義弗受於簞食而不辧禮義受之於萬鐘向也濵於死而不受今也爲宮室妻妾所識而受何於簞食時而見禮義如此之明而於萬鐘時見禮義如此之暗乎豈非失向來之本心乎此孟子所以深指羞惡之心人人具有苐識之於逆而違之於順耳逆順𨿽不同其害禮義一也簞食嘑爾蹴爾此非禮義之見於逆意也故𨿽行道乞人皆能辧之萬鐘之來其名甚美此非禮義之見於順意也故𨿽士大夫之髙明者亦墮其中焉此無他逆意者切於心故𨿽行道乞人羞惡自然而見順意者亂其位故𨿽士大夫亦陷溺而不知焉是則遇逆意者不待於學而自明至於順意之事非學造精微者不能不惑也惟致知格物之學以誠意正心修身齊家治國平天下則非禮義之來自順自逆如伯樂之識馬卞和之識玉其駑駘下乘瑉石珷玞豈能亂吾之智思乎故欲捨生取義而不爲逆順所亂而失其本心者不可不講學也此又孟子之遺意

孟子曰仁人心也義人路也捨其路而弗由放其心而不知求哀哉人有雞犬放則知求之有放心而不知求學問之道無他求其放心而已矣

孟子談仁義其微眇如此學者不可不辧也夫以人心爲仁則凡目之所以視耳之所以聽鼻之所以臭舌之所以嘗四體之所以知屙癢者皆出於心心卽仁也儻遡流而上惟精惟一惟時惟防以究之一旦人欲斷絕心之正體見然後知仁果人心也然而大體已見未有功用也由此順流而下以其所以見者坐照萬理之所在森然如通邑大都東西南北髙掲明示膏車結駟以往來乎其間或進或退或出或處無所蹊徑背馳以失其本宗者此所謂義人路也夫有仁然後有義使義不自仁中來者不爲爲我之義則爲孑孑之義爲火妻灰子之義軒然以人欲爲之不知已悖於道矣讀孟子者當加意焉嘗讀之曰仁人心也義人路也則知所謂義者自仁中出也夫人皆有是心心皆有是路然而捨其路而弗由放其心而不知求此孟子所以哀之也然欲由其路當求其心心本是仁放之於聲色放之於貨利放之於驚懼間則人欲爲主顚倒錯亂如日月本明爲云霾噎霧所蔽則所向皆昏暗矣惟云霾一斷曀霧四開則本體光輝照臨天下九州寰海五嶽四瀆皆碁分星布整整乎不可亂矣故學者有志於道不憂人路之不明但憂人心之未覺學問之道所以止在求其放心而無與於求路也則以路自心中出義自仁中來故也夫世之所謂學問者止知講書五車揮毫萬字爾不知聖賢之門不以此爲髙也孟子今曉然指之曰學問之道無他求其放心而已所謂無他者當加意識之不當茍簡也此蓋言所以爲學問者此心不可少動也於不動處本心見焉求其放心莫此爲徑求者誰乎於不動處求之者則不必思馳宇宙力竭嵗時而人心得矣此學者當自體之非餘言語所能辧也嗚呼孟子之談仁如此而世之儒者止欲以愛恕兩字爲仁豈不小乎識孟子人心之仁然後知克已復禮其言也訒居處恭執事敬與人忠以至恭寛信敏恵與夫博學篤志切問近思之所以爲仁矣其徑如此而學者不加意焉豈不悲夫

孟子曰今有無名之指屈而不信非疾痛害事也如有能信之者則不逺秦楚之路爲指之不若人也指不若人則知惡之心不若人則不知惡此之謂不知類也孟子曰拱把之桐梓人茍欲生之皆知所以養之者至於身而不知所以養之者豈愛身不若桐梓哉弗思甚也此二章孟子言人拙於見近而工於見逺也心近於一身身近於桐梓愈近則愈忽愈逺則愈工何哉心地不明不識輕重之義也夫心比身則心爲近身比桐梓則身爲近今惡指不若人而不知惡心不若人愛桐梓而養之而不知愛身而養之其顚沛如此則以身心太近而不見也使之見心之可惡如見指之可惡見身之可愛如見桐梓之可愛何患其身心之失路哉惟其太近而不見所以知惡指而不知惡心知愛桐梓而不知愛身也然則以何道而使之見心如見指見身如見桐梓乎曰無他道焉反所以見指與見桐梓者黙觀其心之念慮身之履踐爲如何凡念慮之起履踐之初皆察其始察其終察其微察其著使念慮無所逃履踐無所失則邪妄滅迹仁義油然而生矣凡一毫之惡皆在所惡而去之一毫之善皆在所愛而防之久而念慮皆正履踐皆明心爲仁義之宗身由仁義之路而聖賢所蘊一皆印於念慮履踐間耳豈不盛哉孟子言知惡指而不知惡心知愛桐梓而不知愛身而未言其所以處之者當如何意欲學者自得也故余孟子未言之意以告吾黨之士云

孟子曰人之於身也兼所愛兼所愛則兼所養也無尺寸之膚不愛焉則無尺寸之膚不養也所以考其善不善者豈有他哉於已取之而已矣體有貴賤有小大無以小害大無以賤害貴養其小者爲小人養其大者爲爲大人今有場師捨其梧檟養其樲棘則爲賤場師焉養其一指而失其肩背而不知也則爲狼疾人也飲食之人則人賤之矣爲其養小以失大也飲食之人無有失也則口腹豈適爲尺寸之膚哉

聖王之世天下之士皆以養心爲先六國以來天下之士例以養身爲主養心者自禮樂射禦書數直而上之以格物致知誠意正心修身治國平天下可謂識所養矣養身者恣口腹之欲快聲色之奉列第康莊坐謀輜車腰佩六印手揖雙璧軒然以爲榮耀可謂失所養矣夫仁義禮智皆生於心而以身履踐之然後爲聖賢君子今乃以所以養心者養其身至無尺寸之膚不愛無尺寸之膚不養而不知一體之間有貴有賤有小有大以貴賤論則心爲貴而身爲賤以小大論則心爲大而身爲小養身而不知養心則爲小人爲不善養者矣養心而薄於養身則爲大人爲善養者矣此孟子有賤場師之說又有狠疾人之說又有飲食之人之說此蓋深譏養身而不知養心者也自古聖賢如吾孔子飯疏飲水曲肱而枕養其身者止如此耳乃曰樂亦在其中不知所謂樂者自何而來哉顏子一簞食一瓢飲在陋巷養其身者止如此耳乃曰不攺其樂不知所謂樂者自何而來哉惟其所以樂者在心而不在身此所以爲聖爲賢爲萬世標的也且曰吾嘗終日不食終夜不寢養身者肯如此乎又曰士志於道而恥惡衣惡食者未足與議養身者肯信此乎使六國之士以其陰謀權變縱橫捭闔卓詭荒唐之說以邀養身之具者移以養其心則心所念慮心所願欲心所趨鄕一皆知其所自起而辧其所自來或闔或辟或變或移使邪心妄慮不得投其隙則聖王之用皆將得之於一心之間矣惜哉其倒置而不知自反也此孟子所以爲養身養心之說以憐當世之士焉

公都子曰鈞是人也或爲大人或爲小人何也孟子曰從其大體爲大人從其小體爲小人曰鈞是人也或從其大體或從其小體何也曰耳目之官不思而蔽於物物交物則引之而已矣心之官則思思則得之不思則不得也此天之所與我者先立乎其大者則其小者不能奪也此爲大人而已矣

心體至大惟思能入之蓋心之官爲思以思爲官則心爲主矣耳之官爲聽目之官爲視心之官爲思耳目之官其職在視聽而無思在其中則視爲色所引聽爲聲所引一入聲色中則聲色爲主而視聽不見矣聲色物也以聲色爲主則是以物爲主矣以聲引聲以色引色奔馳流蕩去而莫挽往而莫來其爲小人也必矣是以善學者任思而不任視聽其視也以思視故其視明其聽也以思聽故其聽聰凡耳之所聽目之所視鼻之所臭口之所嘗一以思爲主是故行乎聲色臭味之中而不爲聲色臭味所亂當聲色臭味之未經乎前也吾則思其所以思者其誰耶惟精惟一惟時惟防一旦恍然霧除霍然云消思慮皆斷而心之大體見矣然後知吾之所以爲天者在此天旣在我卓然羣物之上卷舒闔辟變化轉移無往而不爲大向來聲色臭味皆爲吾用而不能爲吾害是故以視而制禮以聽而作樂以鼻之臭者口之嘗者出而爲進賢退不肖之用亦何往而不大哉孟子直指思以示人可謂有功於聖學矣然而孟子之言非私意也乃天理也此思曰睿睿作聖所以載於九疇

孟子曰有天爵者有人爵者仁義忠信樂善不倦此天爵也公卿大夫此人爵也古之人修其天爵而人爵從之今之人修其天爵以要人爵旣得人爵而棄其天爵則惑之甚者也終亦必亡而已矣

此一章言士君子當識所輕重也古之君子禮樂射禦書數知仁聖義忠和孝友睦婣任卹體之於心行之於身形之於家布之於鄕以爲爲士君子法當如是不謂比長書之閭師族師書之州長又書之鄕大夫又獻之於天子公卿大夫來臨不容有辭也豈士君子敢忽公卿大夫之尊爵哉蓋爲士君子當知所先後當知所輕重仁義忠信樂善不倦此天所以貴我者此我之所可勉也公卿大夫此人所以貴我者吾何容心哉人固可欺而天不容有僞故公卿大夫如商鞅孫臏騶忌蘇秦張儀沈同陳賈王驩稷下諸人皆可以陰謀權變縱橫捭闔卓異荒唐之說取之豈非所謂人爵者耶然人旣得以貴之亦得以賤之故以公卿大夫爲貴一旦小不合意天子發怒収其印綬還其職事則棲棲一庶人耳豈非人可得而賤之乎惟仁義忠信樂善不倦此事在我而不在人取之愈有酌之不竭養之不盈方寸舒之可充四海旦而復旦新而又新充實光輝則謂之大人大而化之則謂之聖人聖不可知則謂之神人天子不能奪諸侯不能取其與公卿大夫之爵等級爲如何哉此所以謂之天爵也然而古之人修其天爵如前三代之士知造大人聖人神人之域而已公卿大夫之名其來其去一切任之初無心於其間也此所以謂之從之從之者任之也當孟子時人皆以賊心而修天爵其意在要人爵而已以穿窬之心假仁義忠信之行此天之所誅者也惟其初心之不正此所以旣得人爵而天爵亡矣如夏侯勝以爲士患不明經經術茍明取靑紫如拾芥耳夫明經術所以窮聖賢之心以證吾心也而勝乃意在靑紫豈非穿窬之心乎桓榮陳車馬於庭曰稽古之力也夫稽古亦所以窮聖賢之心以證吾心也而桓榮意在得車馬豈非穿窬之心乎且商賈之蓄金玉谷帛乘時射利以要倍稱之息人莫不鄙之豈有爲士大夫明經稽古而意在於邀取靑紫鉤索車馬乎是乃禆販經術懋遷古道以取倍稱之富貴也良可鄙哉此風旣成道義益薄稍有行孟子天爵之說者世必共詆而力誹之然而士君子當求之於心而已求之於心是求之於天也區區紛憒何足介意哉此又不可不辧也

孟子曰欲貴者人之同心也人人有貴於已者弗思耳人之所貴者非良貴也趙孟之所貴趙孟能賤之詩云旣醉以酒旣飽以徳言飽乎仁義也所以不願人之膏粱之味也令聞廣譽施於身所以不願人之文繡也此一章孟子深尊良貴而止天下奔競之心也夫以公卿大夫爲貴而求之不以道取之非其義爵則尊矣靜觀其身有犬彘之不如者竟亦何爲哉天下有良貴其惟人之心乎夫耳目口鼻未足貴也其所以用耳目口鼻者乃良貴也故孟子以爲人人有貴於已者所以指用耳目口鼻也用耳目口鼻其誰哉心而已矣誠使以思而入之惟精惟一惟時惟防一旦豁然念慮皆斷心之本體見矣居之則爲仁由之則爲義聞於眾聽則謂之令聞譽於眾口則謂之廣譽天下之貴其有過於此乎夫公卿大夫之貴上得以予亦得以奪之天下之良貴與生俱生誰得而予奪之乎是故取之而愈有也酌之而不竭也𨿽衣襏襫儼然有山龍之尊𨿽操耒耜肅然有圭璧之重飯糗茹艸初不異於膏粱蓽門圭窬初不間於廊廟𨿽眇然匹夫之賤而頎然有王公大人之嚴人之所貴於已者其以是乎孟子又引旣醉之詩爲證又有不願人之膏粱之味不願人之文繡之說豈誇大以世俗哉天下之良貴其法如是耳是故舜愼徽五典五典克從納於百揆百揆時敍賔於四門四門穆穆夫子之得邦家者所謂立之斯立道之斯行綏之斯來動之斯和何以使人如此哉則以良貴所及無往而不爲貴也天下樂事乃有如此之大者舉在於我士君子何惜不一經營耶

孟子曰仁之勝不仁也猶水勝火今之爲仁者猶以一杯水救一車薪之火也不熄則謂之水不勝火此又與於不仁之甚者也亦終必亡而已矣孟子曰五穀者種之美者也茍爲不熟不如荑稗夫仁亦在乎熟之而已矣

前一章指齊宣王而言後一章指爲仁者之法不可不細攷也齊宣王易牛之心猶一杯之水也其辟土地朝秦楚蒞中國撫四夷之欲猶一車薪之火也推易牛之心以刑於寡妻至於兄弟以禦於家邦以至老吾老以及人之老幼吾幼以及人之幼則仁術逺大進取之心自然消亡矣孟子一指之下端坐不行不知見於運用施於四海而謂仁不能勝不仁區區易牛之心亦將淪胥矣可勝哀哉爲齊宣計旣悟易牛之心於言下以此致知格物誠意正心修身治國平天下凡飲食寢處出入起居顚沛造次無不以易牛之心運用之使心與機防機與心通日復一日新而又新放諸四海而凖塞乎天地之間其斂而藏之也不見其盈其廓而充之也不見其闕如此則仁之機用熟矣齊宣獨有易牛之心而不能習熟往來使於日用間無非此道是猶有五穀美種而無雨露之潤耕耨之功使成功廢於半塗反不若荑稗之充饑也旣得仁之美種當如農夫實方實苞是藨是蔉薅荼蓼去螟�鋤稂莠灌以滋澤沃以土膏使根深而苗秀脈潤而體堅則千倉萬箱可以爲一家慶矣齊王儻能保此端緒戒此驕盈薅利欲之荼蓼去邪說之螟�除左右之稂莠日灌禮義之滋澤日沃師友之土膏使易牛之心見於面盎於背施於四體溢於中國施及蠻貊天之所覆地之所載日月所照霜露所墜凡有血气者莫不尊親則仁之道大熟而其利充塞天下矣嗚呼乃知克已復禮之外又有熟之說也此於穆不已所以爲文王坐以待旦所以爲周公終夜不寢所以爲孔子未見其止所以爲顏子也學豈有止法哉

孟子曰羿之教人射必志於彀學者亦必志於彀大匠誨人必以規矩學者亦必以規矩

學有要處學而不知其要𨿽終日孜孜終年矻矻至老且死竟亦何所得哉夫射之要在彀百工之要在規矩志在於彀則有中微及逺之功審規矩之宜則天下之方圓皆自此而出矣然則學者之彀與夫規矩之宜其何在乎亦曰心而已矣夫天下萬事皆自心中來使自禮樂射禦書數以養此心然後致知格物誠意以正此心此心旣正則修身齊家治國平天下無不可矣是心者射之彀而百工之防矩也論其大體則天地陰陽皆自此範圍而燮理論其大用則造化之功幽眇之巧皆自此而運動學而不求其心𨿽誦書五車揮毫萬字賦逼淩雲才髙吐鳯於聖賢之道天下國家之用何所濟乎顏子於孔門三千人中獨稱爲好學達不如賜果不如由藝不如求不知其所謂學者果如何哉深考其原特不遷怒不貳過專意積精於正心之學耳一旦爲邦之問夫子乃以三代禮樂告之是待以王佐之才也嗚呼士大夫不學則已學捨正心其何自入乎孟子反覆借諭以羿之教大匠之誨彀與規矩之說意亦深矣故余斷以正心之說孟子之遺意

孟子傳卷二十七

欽定四庫全書

孟子傳卷二十八

宋張九成撰

告子章句下

任人有問屋廬子曰禮與食孰重曰禮重色與禮孰重曰禮重曰以禮食則饑而死不以禮食則得食必以禮乎親迎則不得妻不親迎則得妻必親迎乎屋廬子不能對明日之鄒以告孟子孟子曰於答是也何有不揣其本而齊其末方寸之木可使髙於岑樓金重於羽者豈謂一鉤金與一輿羽之謂哉取食之重者與禮之輕者而比之奚翅食重取色之重者與禮之輕者而比之奚翅色重往應之曰紾兄之臂而奪之食則得食不紾則不得食則將紾之乎逾東家墻而摟其處子則得妻不摟則不得妻則將摟之乎

此一章所問甚鄙而對有禮之輕者奚翅食重色重之說以行道之人弗受乞人不屑之義攷之疑非孟子所對問端鄙甚無足解者姑置之勿論

曹交問曰人皆可以爲堯舜有諸孟子曰然交聞文王十尺湯九尺今交九尺四寸以長食粟而已如何則可曰奚有於是亦爲之而已矣有人於此力不能勝一匹雛則爲無力人矣今曰舉百鈞則爲有力人矣然則舉烏獲之任是亦爲烏獲而已矣夫人豈以不勝爲患哉弗爲耳徐行後長者謂之弟疾行先長者謂之不弟夫徐行者豈人所不能哉所不爲也堯舜之道孝弟而已矣子服堯之服誦堯之言行堯之行是堯而已矣子服桀之服誦桀之言行桀之行是桀而已矣曰交得見於鄒君可以假館願畱而受業於門曰夫道若大路然豈難知哉人病不求耳子歸而求之有餘師

曹交軀幹雄偉而當一世學權謀詭詐縱橫捭闔卓異荒唐之時乃獨超然以堯舜爲問亦可謂豪傑之士矣然其間有食粟之說自傷其無能也孟子乃以匹雛百鈞烏獲爲與不爲之說以大之且徑指以堯舜之道防無餘蘊說者謂曹交君弟也理或然矣何以知之孟子告以堯舜之道孝弟而已矣而獨指弟而言不及於孝豈非就曹交日用處徑指之哉夫徐行後長者時此心雍容優裕卽堯舜之道也疾行先長者時此心淩忽凶傲卽桀之道也堯之服雍容優裕之服也堯之言雍容優裕之言也堯之行雍容優裕之行也服堯之服以雍容優裕被其身誦堯之言以雍容優裕養其气行堯之行以雍容優裕接於事則吾自頂至踵其體皆堯矣孟子語之以此豈非交資質之美與儀容相副乎交一聞此言便欲假館以安孟子而願受業於門不知有何所見遽慕戀如此哉則知曹交當時所得有精神之造言意之表一迎而自解者非言語所能形容也孟子知其得於言下故指之以此道今若大路然豈難知哉病在不求耳子今旣得路矣歸而求之豈不有餘師師卽吾心也取之愈有挹之不竭子何假於人也此又孟子欲其自得之也夫士大夫之學莫若親近聖賢其所得蓋有非書防所能冩者如曾子一惟子張書紳齊宣王戚戚滕文公不忘曹交遽欲受業皆一時解會有不能自已者故善言者曰閒習禮度不若式瞻儀刑諷味遺言不若親承音防蓋謂此也然而聖賢之不世出也久矣吾將如之何曰誦其詩讀其書不知其人可乎玩語言之味而眇眇乎聖賢之淵源如孔子學琴因音聲而見文王之形容者斯亦聖賢之遺法也余又表而出之

公孫丑問曰髙子曰小弁小人之詩也孟子曰何以言之曰怨曰固哉髙叟之爲詩也有人於此越人闗弓而射之則巳談笑而道之無他疏之也其兄闗弓而射之則已垂涕泣而道之無他戚之也小弁之怨親親也親親仁也固矣夫髙叟之爲詩也曰凱風何以不怨曰凱風親之過小者也小弁親之過大者也親之過大而不怨是愈防也親之過小而怨是不可磯也愈防不孝也不可磯亦不孝也孔子曰舜其至孝矣五十而慕觀六經者當先格物之學格物則能窮天下之理天下之理窮則知至意誠心正身修家齊國治天下平矣而況觀六經乎蓋六經之言皆聖賢之心也吾自格物先得聖賢之心則六經皆吾心中物耳如是以論六經則可否與奪抑揚髙下防出常情之外超然照見千古聖賢之心惟孟子之學如此所以論詩與當時士大夫絕不相同而合千古聖賢之意且髙子當時號爲明詩者也然而以私見論詩而不知以天理明詩以私見論詩故以小弁爲小人之詩其意以此詩有何辜於天我罪伊何行有死人尙或墐之君子信讒如或醻之君子不惠不舒究之之語以爲其有怨親之言也孟子以天理觀詩見夫孺子之不見父母也則悲淒哽咽哭泣號咷無物可以解其心者旣見父母則且慍且笑以此觀之怨乎慕乎曰慕也慕不深則怨不極大舜號泣於旻天小弁不見悅於親其酸辛悲苦蓋所以慕親也故孟子有越人其兄闗弓之諭且斷小弁之怨爲親其親之說非孟子深明天理何以知小弁之心如此哉則夫格物之學其六經之原也公孫丑猶以私意誦詩且問凱風何以不怨凱風特無以慰父母耳非若小弁得罪於親也親可輕易怨乎親之過小遽有何辜於天之語是忿厲之气不孝之子也親之過大而不怨是待之如路人亦不孝之子也惟深知格物之學明天理之歸則或怨或不怨皆知心之所由歸矣孟子不信云漢之詩無取武成之策獨信其所得之學而可否詩書之言其見識超邁豈常情所可跂及也固哉髙叟何足以議此乎余因孟子論詩乃推格物之學以爲觀六經者之訓

宋牼將之楚孟子遇於石丘曰先生將何之曰吾聞秦楚構兵我將見楚王說而罷之楚王不悅我將見秦王說而罷之二王我將有所遇焉曰軻也請無問其詳願聞其指說之將何如曰我將言其不利也曰先生之志則大矣先生之號則不可先生以利說秦楚之王秦楚之王恱於利以罷三軍之師是三軍之士樂罷而悅於利也爲人臣者懷利以事其君爲人子者懷利以事其父爲人弟者懷利以事其兄是君臣父子兄弟終去仁義懷利以相接然而不亡者未之有也先生以仁義說秦楚之王秦楚之王悅於仁義而罷三軍之師是三軍之士樂罷而悅於仁義也爲人臣者懷仁義以事其君爲人子者懷仁義以事其父爲人弟者懷仁義以事其兄是君臣父子兄弟去利懷仁義以相接也然而不王者未之有也何必曰利孟子居鄒季任爲任處守以幣交受之而不報處於平陸儲子爲相以幣交受之而不報他日由鄒之任見季子由平陸之齊不見儲子屋廬子喜曰連得間矣問曰夫子之任見季子之齊不見儲子爲其爲相與曰非也書曰享多儀儀不及物曰不享惟不役志於享爲其不成享也屋廬子悅或問之屋廬子曰季子不得之鄒儲子得之平陸

大道之行聖賢出處天下信之而不疑如伊尹五就湯五就桀自後世觀之畎畝之夫驟加進用豈不爲往來反覆刺深窺伺之士乎然湯安之天下安之𨿽桀亦安之而無少疑者則以大道素明也世衰道微人各以私智自奮不復尊信聖賢以閭閻下俚駔儈牙校之見上疑聖賢嗚呼吾道之難行亦已久矣夫聖賢一出一處一黙一語一見一否皆循天理之自然豈私情而可測哉而屋廬子逰聖賢之門乃陰伺黙窺以小人之見誣度孟子且喜曰連得間矣此誠何心哉夫聖賢所爲一一當道使天下後世皆爲矜式乃可喜也今以孟子之任見季子爲其守一國之權之齊不見儲子爲其爲相此何等猥下之見就使孟子如屋廬子之說屋廬子當傷之可也何喜之有是樂人爲不善也逰聖賢之門而操心如此良可傷哉而不知聖賢之見與不見皆自有說昔淳於髠見梁惠王屏左右獨坐而再見之終無言也惠王怪之客以語髠髠曰固也吾前見王王志在驅逐後復見王王志在音聲吾是以黙然客具以報王大駭曰嗟乎淳於先生誠聖人也前先生之來有獻善馬者寡人未及視會先生至後先生之來有獻謳者未及試亦會先生來寡人𨿽屏人然私心在彼淳於一無稽之士猶能承意觀色如此況孟子學造精防思入淵眇其於人之神情豈不能探賾索隱鉤深致逺哉故有儀不及物之說然則其見與不見季任儲子之處心積慮蓋孟子自知之屋廬子不知何所見而恱也且遽有季子不得之鄒儲子得之平陸之說此又以私意度之也孟子之意豈謂是哉余不敢盡發畱以俟君子闡揚之庶防知聖賢不可以私智臆度也

淳於髠曰先名實者爲人也後名實者自爲也夫子在三卿之中名實未加於上下而去之仁者固如此乎孟子曰居下位不以賢事不肖者伯夷也五就湯五就桀者伊尹也不惡污君不辭小官者栁下惠也三子者不同道其趨一也一者何也曰仁也君子亦仁而已矣何必同曰魯繆公之時公儀子爲政子柳子思爲臣魯之削也滋甚若是乎賢者之無益於國也曰虞不用百里奚而亡秦穆公用之而霸不用賢則亡削何可得與曰昔者王豹處於淇而河西善謳緜駒處於髙唐而齊右善歌華周梁之妻善哭其夫而變國俗有諸內必形諸外爲其事而無其功者髠未嘗覩之也是故無賢者也有則髠必識之曰孔子爲魯司寇不用從而祭燔肉不至不稅冕而行不知者以爲爲肉也其知者以爲爲無禮也乃孔子則欲以防罪行不欲爲茍去君子之所爲眾人固不識也

聖賢視天理以爲去就豈常情所可測哉淳於髠不量力不度徳以人欲而窺天理以凡俗而議聖賢多見其不知量也夫聖賢所趣各自有路論其所歸皆循天理而已如伯夷之淸伊尹之任柳下惠之和𨿽所趣不同要皆歸於天理而已仁者天理也安可是伯夷而非伊尹柳下惠亦安可是柳下惠伊尹而非伯夷哉孔子於天理中又造化在其間故可以仕可以止可以久可以速盡兼三聖之所造而時出之則又非世俗之所知矣孟子學孔子者也其去其就又出乎三聖之外三聖去就尙皆歸於仁況孟子去齊豈非仁者當如是乎髠徒事唇脗聶聶呫呫妄以先名實後名實之說欲置孟子於不仁之地豈有聖賢所爲反爲淳於髠輕重乎孟子有何必同之論語已塞矣不自知其不學乃引公儀休泄柳子思爲問以爲賢無益人之國意蓋譏詆孟子欲以取勝也無稽庸鄙至此何足與語乎聖賢道襟徳量廣大宏濶有誘人之心無絕人之意故以百里奚爲對庶防知賢者功用𨿽小尙足以扶持頽保防社稷安可謂之無益也髠亦可以已矣其心爲理所奪倉皇迫急不復以義理爲問乃大肆無稽援引非類以爲世無賢者良可笑也夫賢者徳之可久上配乎幹業之可大下配乎坤乃引謳歌雜流婦女恩怨如王豹緜駒華周梁之妻以爲孟子不如此軰之有功是何等鄙論也夫仁人者正其誼不謀其利明其道不計其功管仲九合諸侯一匡天下而曾西之所羞比則是功利之不足道而道徳之可尊也審如髠所言曹操司馬懿豈曰無功自今觀之果何如人哉此曾西所以不敢遽比子路而仲尼之門五尺之童羞談霸道也髠不以道觀孟子而以功論聖賢是何凡俗鄙猥之流哉孟子引孔子之去魯以燔肉微罪而行其心不欲置魯於大過之地尙使賢者之肯來其國與夫交絕無惡聲黜妻可再嫁之義同其忠厚仁慈防與天地等聖賢存心如此豈眾人所能知哉此余所以謂淳於髠以人欲而窺天理以凡俗而議聖賢多見其不知量也嗚呼聖賢所爲皆自有道而世俗小人不自知其不學動加詆訾呼吸同類唱和成風使聖賢不得少施其所蘊哀哉

孟子曰五霸者三王之罪人也今之諸侯五霸之罪人也今之大夫今之諸侯之罪人也天子適諸侯曰巡狩諸侯朝於天子曰述職春省耕而補不足秋省斂而助不給入其疆土地辟田野治養老尊賢俊傑在位則有慶慶以地入其疆土地荒蕪遺老失賢掊克在位則有譲一不朝則貶其爵再不朝則削其地三不朝則六師移之是故天子討而不伐諸侯伐而不討五霸者摟諸侯以伐諸侯者也故曰五霸者三王之罪人也五霸桓公爲盛葵丘之防諸侯束牲載書而不防血初命曰誅不孝無易樹子無以妾爲妻再命曰尊賢育才以彰有徳三命曰敬老慈防無忘賓旅四命曰士無世官官事無攝取士必得無專殺大夫五命曰無曲防無遏糴無有封而不告曰凡我同盟之人旣盟之後言歸於好今之諸侯皆犯此五禁故曰今之諸侯五霸之罪人也長君之惡其罪小逢君之惡其罪大今之大夫皆逢君之惡故曰今之大夫今之諸侯之罪人也

孟子學造精微思入淵眇靜觀古今之變如仰觀十二次二十八捨之在天俯察五嶽四瀆滄溟之在地得以品題名目之如析木大火角亢氐房華嵩泰衡江河淮濟一經討論千古是之不可少變其盛矣哉如目五霸爲三王罪人今之諸侯爲五霸罪人今之大夫爲今之諸侯之罪人閱實按據科別區分總其罪而立其目因其目而條其心不知自何處見其然何處得其要余以是知學造精微而思入防眇也其罪之著不煩訓解一讀可知獨逢君之惡其罪大不可不辧也以此知孟子不深罪當時之諸侯而罪商鞅孫臏騶忌蘇秦張儀沈同陳賈王驩及稷下諸子也如伐燕之謀王未有此心而沈同發之旣齊王甚慙而陳賈解之則以惡逢迎人君之欲於此可見前後左右皆此軰流所以使孟子有一暴十寒之諭有眾楚人咻之之諭是則諸侯所以爲五霸罪人五霸所以爲三王罪人端本淸源當案當時大夫之罪爲渠魁可也此蓋春秋之法也余又因以發之

魯欲使愼子爲將軍孟子曰不教民而用之謂之殃民殃民者不容於堯舜之世一戰勝齊遂有南陽然且不可愼子勃然不悅曰此則滑釐所不識也曰吾明告子天子之地方千里不千里不足以待諸侯諸侯之地方百里不百里不足以守宗廟之典籍周公之封於魯爲方百里也地非不足而儉於百里太公之封於齊也亦爲方百里也地非不足也而儉於百里今魯方百里者五子以爲有王者作則魯在所損乎在所益乎徒取諸彼以與此然且仁者不爲況於殺人以求之乎君子之事君也務引其君以當道志於仁而已孟子曰今之事君者曰我能爲君辟土地充府庫今之所謂良臣古之所謂民賊也君不鄕道不志於仁而求富之是富桀也我能爲君約與國戰必克今之所謂良臣古之所謂民賊也君不鄕道不志於仁而求爲之彊戰是輔桀也由今之道無變今之俗𨿽與之天下不能一朝居也

孟子以帝王之道觀戰國時其風俗所尙議論所及無一合於道而善於民者茍可以致其意莫不罄盡底蘊而告之其用心亦已切矣夫魯欲使愼子爲將軍孟子預憂其辟土地充府庫約與國戰必克以殺人爲功業首諭以不教民以禮樂而用之以徵戰者其名曰殃民殃民者堯舜所不赦也正使大國如齊今一戰勝之遂有齊南陽之地以先王之法論之亦所不可況未必勝乎勝與不勝使兩國之民肝腦塗地骨肉離散父哭其子子哭其父兄哭其弟弟哭其兄以至妻哭其夫其亦何忍乎愼滑釐之意本在徵戰聞孟子之言遽有滑釐不識之語嗚呼甚气象傲很如此此豈可與之言乎自常人之情觀之智者則黙而不容恃血气者則辭气怫郁與之較勝負矣孟子乃意態閒暇神情雍容遂有吾明告子之言有天子地方千里諸侯地方百里周公太公封魯封齊地極有餘而止於百里之說夫先王之制皆自天理中造化多之則起侈大之心小之則有狹隘之刺隨功髙下而建置之豈可少變乎魯今方百里者五是大違先王之制使明王復興魯當在所損今又欲益之乎𨿽不動一戈不頓一甲徒手而取之猶犯先王之禁而仁者不爲況於殺人而求之乎君子之事君務以堯舜之道引其君於仁厚之地所謂堯舜之道者卽所謂植桑種田育雞豚畜狗彘謹庠序修孝弟使老者衣帛食肉黎民不饑不寒不負戴於道路不轉屍於溝壑是也以此道引君而遊乎仁厚之地豈非士君子所當爲乎觀孟子之言略無忿怫之心其道襟徳量超越常情甚矣孟子因愼子又感發當時事君之徒而世俗所謂良臣者辟土地充府庫如商鞅之徒約與國戰必克如蘇秦之徒而以古先哲王之時論之皆謂之民賊耳君不知鄕堯舜之道不知志堯舜之仁而求富之求爲之彊戰是率民脂膏以富桀殺人父子以輔桀此何等風俗哉孟子靜觀儻不大有變更以移易當時邪僻之見由當時之所謂道不變當時之風俗𨿽得當時之天下正如赴水蹈火不可一朝居也然則孟子之意將何在乎將行堯舜之道如植桑種田等事且變天下風俗使之父子相保兄弟相扶室家相好鄕閭族黨親戚朋友相往來酒醴牛羊雞豚狗彘相宴樂而已矣若夫行一不義殺一不辜如當時之所謂良臣者𨿽得天下不爲也聖賢之心蓋可見矣

孟子傳卷二十八

欽定四庫全書

孟子傳卷二十九

宋張九成撰

白圭曰吾欲二十而取一何如孟子曰子之道貉道也萬室之國一人陶則可乎曰不可器不足用也曰夫貉五穀不生惟黍生之無城郭宮室宗廟祭祀之禮無諸侯幣帛饔飱無百官有司故二十取一而足也今居中國去人倫無君子如之何其可也陶以寡且不可以爲國況無君子乎欲輕之於堯舜之道者大貉小貉也欲重之於堯舜之道者大桀小桀也

讀此一章乃見先王制作皆因天理之自然而爲之如井田之法學校之制什一之徵窮天地貫古今不可攺也增之一毫則民病損之一毫則國病且夫伏羲畫八卦止於乾坎艮震巽離坤兌而已至文王方演之爲六十四卦當黃帝堯舜時止用八卦而已而孔子系易曰刳木爲舟剡木爲楫舟楫之利以濟不通致逺以利天下蓋取諸渙服牛乘馬引重致逺蓋取諸隨以至取諸豫取諸小過取諸大壯取諸大過何也蓋十三封𨿽未演而其象數已兆於冥冥之中矣有待而發見也以是而觀天理自然如此則先王什一之制是猶十三卦之定數也使學不到聖人則已學造聖人必井田必學校必行什一之法以至凡聖人車輿服禦罇罍爼豆必一一行之𨿽時有不同其通其變使民不倦神而化之使民宜之之理酌當今之所可行而通變之以合古今聖賢之心蓋凡聖王法度皆自其心中造化一得聖王之心則其法度必自合於聖王其法當如是也如所謂行夏之時乘殷之輅服周之冕樂則韶舞此蓋聖人之心旣見則其觀時防通參酌通變爲此一王之法亦猶十三卦之象數也其可變哉白圭何人乃欲以私智變先王什一之法而爲二十取一之制論其心𨿽欲寛民論其法乃出私智一出私智則入夷狄中矣嗚呼私智之害人也如此孟子慮其不解也故歷爲剖析使知先王之心不可以輕易窺也故有萬室之國一人陶之問有夷貉五穀不生惟黍生之之說又有無城郭宮室宗廟祭祀之說又有無諸侯幣帛饔飱無百官有司之說此蓋言夷貉非中國比耳法度茍簡二十而一何爲而不可中國人倫所出君子所居天下倚人倫君子以治者也紀綱肅然法度粲然猶天之有星辰地之有河嶽聖賢君子接踵而生仁慈溫厚雍熙輯睦風雅雍容什一之法所以爲國之計也而區區奮私智效夷貉以干譽於民而廢養君子之法豈所謂知道者乎故又有輕堯舜之道者爲大貉小貉重堯舜之道者爲大桀小桀之說夫堯舜之道疑若難明矣而止在什一中可見則夫上下安帖君民尊泰不至有餘以害民亦無不足以妨公者此正堯舜之道也以此求之則思過半矣孟子指易牛爲王者之心指好色好貨好勇與百姓同之爲公劉太王文武之心今又指什一爲堯舜之道其爲學者計亦切矣士大夫有志斯道者其於孟子安可忽乎

白圭曰丹之治水也愈於禹孟子曰子過矣禹之治水水之道也是故禹以四海爲壑今吾子以鄰國爲壑水逆行謂之洚水洚水者洪水也仁人之所惡也吾子過矣

余觀白圭傳見其有人棄我取人取我棄之說載其能薄飲食忍嗜欲節衣服與用事僮僕同苦樂趨時若猛獸鷙鳥之發故曰吾治生產猶伊尹呂尙之謀孫吳用兵商鞅行法是也是故其智不足與權變勇不足以決斷仁不能以取予彊不能有所守𨿽欲學吾術終不告之矣想其爲人不知天理之自然而以私智角勝負揣摩摹寫自以爲髙一世如欲二十取一又自謂治水愈於禹是也而不知其與天爲二與道背馳人中之蠧而道中之賊也夫禹順水之性以治之故導江導河導渭導洛皆注之於海則以海者水之道路也白圭逆水之性而治之茍一國之安而決之於鄰國之壑使水逆行而失其性其罪已不可勝誅而以此心爲禹可乎夫水逆行謂之洚水洚水者洪水也仁人之所惡而白圭以爲長以此而觀則凡圭殖財崇利無非逆天理而得之類皆如治水之法而已使堯舜在上當服羽山之誅乃敢對孟子前自謂過於禹則知當時風俗妄自尊大也久矣昔韓非立說於天下曰堯之有天下也堂髙三尺采椽不斵茅茨不剪𨿽逆旅之宿不勤於此矣冬日鹿裘夏日葛衣粢糲之食藜藿之羹飲土匭啜土鉶𨿽監門之養不觳於此矣禹鑿龍門通大夏防九河曲九防決洚水致之海而股無胈脛無毛手足胼胝靣目黎黑遂以死於外葬於防稽臣虜之勞不烈於此矣夫所貴於有天下者豈欲苦形勞神身處逆旅之宿口食監門之養手持臣虜之作也此不肖之人所勉也嗚呼欲觀天下之興亡先觀風俗之厚薄事至於非毀聖人則天下將亡矣故韓非非堯非禹秦所以敢燒詩書殺學士而天下亡矣韓非之風已見於孟子之時夫陳賈以周公爲非聖萬章以舜爲僞喜伊尹割烹孔子主癰疽白圭自謂過於禹陳臻之非孟子屋廬子之間孟子季孫異孟子子叔疑孟子事至於敢非聖賢此所以積至於韓非之昌言而秦之燒詩書也西晉王衍笑文王之小心詆山甫之匪懈故有骨肉相賊五胡亂華而中州陸沈之變余觀白圭之言竊深悲世之將亡也故余以爲事至非毀聖賢天下將亡者此也五刑之屬三千而非聖在所不赦其慮深逺矣

孟子曰君子不亮惡乎執

古注曰亮信也不曰信而曰亮者亮有明意以爲此信自明處而得之也惟學而至於亮則灼見先王之道灼知邪說之非如孟子羞比管晏妾婦儀衍蚓陳仲而狄許行貉白圭而死成括斷舜之怨爲慕指舜之喜爲誠辧伊尹非割烹辧孔子不主癰疽以至不信血流漂杵之書不信周無遺民之詩非其胸中髙明自信不動安能確然自執昌言判斷於天下而無疑哉儻爲不然見商鞅必喜刻薄之說見孫臏必喜兵革之說見騶忌必喜傾邪之說見陳賈必喜侵伐之說見儀秦則心隨而爲縱橫見稷下則心隨而爲荒唐卓詭中無所守飛如斷蓬泛如漂梗隨風髙下逐水南北又烏能正人心息邪說距詖行放淫辭其作用與孔子春秋周公兼夷狄驅飛亷大禹決汝漢排淮泗同一防用哉然則亮之一門自何而入吾嘗學於師矣曰自格物而入

魯欲使樂正子爲政孟子曰吾聞之喜而不寐公孫丑曰樂正子彊乎曰否有知慮乎曰否多聞識乎曰否然則奚爲喜而不寐曰其爲人也好善好善足乎曰好善優於天下而況魯國乎夫茍好善則四海之內皆將輕千里而來告之以善夫茍不好善則人將曰訑訑予旣已知之矣訑訑之聲音顏色距人於千里之外士止於千里之外則讒諂面諛之人至矣與讒諂面諛之人居國欲治可得乎

嗚呼聖賢憂天下之心何其深也夫樂正子爲政於魯何與孟子事孟子乃爲之喜而不寐余是以知聖賢憂天下之深也常人之情權欲在已不欲在人故舜宅百揆則四防不平黃霸增秩則王溫舒譏笑惟聖賢之心見天下之善如已之善見人之得志如已之得志深玩喜而不寐之心則聖賢所在蓋可得於千載之後也學者於此一語不可忽也然孟子所以喜而不寐者又有說也夫樂正子彊不足以決事知慮不足以謀事聞識不足以知事孟子所以喜之者以其有好善之心也且好善之心言之則小體之則大秦穆公曰如有一介臣斷斷猗無他技其心休休焉其如有容人之有技若已有之人之彥聖其心好之不啻如自其口出是能容之以能保我子孫黎民亦職有利哉其樂正子之謂也夫斷斷無他技卽所謂彊不足以決事智慮不足以謀事聞識不足以知事者也其心休休焉其如有容人之有技若已有之人之彥聖其心好之不啻如自其口出卽所謂好善也且其心休休其如有容想見如房齡黃叔度之爲人矣人之有技若已有之人之彥聖其心好之不啻如自其口出是視人之才爲已之才視天下之徳爲已之徳天下之有才者在職卽如已之在職也天下之有徳者在位卽如已之在位也保子孫黎民復何疑乎是故英衛善兵王魏善諫而房齡獨無所長郭林宗銓品人物李元禮楷式後進而黃叔度獨無所長而世之論者以齡持眾美效之君以叔度汪汪如萬頃陂樂正子爲人如此使之相一國則一國之君子皆得效其所長使之相天下則天下之君子皆得效其所長夫天下之君子皆效其所長則天下𨿽大運之掌握蓋有餘裕矣優於天下豈不信乎夫使天下之君子皆效其所長則四海之士皆輕千里而來告之以善此自然之理也若夫不好善之人豈願聞之哉人君如魏文帝謂漢文帝勝賈誼宋明帝至使鮑昭爲累句詩羊欣爲掘筆書隋煬帝殺薛道衡曰復能道空梁落燕泥否殺王冑曰庭艸無人隨意緑復能道此語耶人臣如李林甫知明皇喜盧絢則賣盧絢稱嚴挺之則賣嚴挺之使天下士君子無立足之地秦穆公所謂人之有技媢疾以惡之人之彥聖而違之俾不逹是不能容以不能保我子孫黎民者是也人君事於此不類姑特置之夫李林甫惟不好見天下之有才徳者則當時在庭之士類皆得牛仙客輩爾讒諂靣諛相與爲惡天寶之亂一開其端河北自此非國家所有連綿不已徑以亡唐以一李林甫不好善而禍亂足以亡國嗚呼宜乎孟子聞好善者爲政至於喜而不寐也

陳子曰古之君子何如則仕孟子曰所就三所去三迎之致敬以有禮言將行其言也則就之禮貎未衰言弗行也則去之其次𨿽未能行其言也迎之致敬以有禮則就之禮貎衰則去之其下朝不食夕不食饑餓不能出門戶君聞之曰吾大者不能行其道又不能從其言也使饑餓於我土地吾恥之周之亦可受也免死而已矣

古之人自能言學惟充而至於四十而仕有何法哉道合則服從不合則去而已顏子與夫子同心亦有何法哉用之則行舍之則藏而已古人言此法孔顏行此法豈不明白簡易乎然而孟子乃立爲三說何也以是知孟子源流自曾子忠恕而來見當時如商鞅三說幹孝公儀秦縱橫幹六國意在揖相位腰六印快平生報私怨流俗而已豈知進退去就之義哉天下之士波蕩從之喋喋呫呫功業止在唇吻道術止在駔儈爾父詔其子兄詔其弟鄕閭之所指望朋友親戚之所琢磨亦止在於富貴而已豈問其他哉孟子將一以古人之學孔顏之道責天下則天下不勝其責矣故立爲三說以開爲善之路挽而前之使至古人之學孔顏之道而後已其用心豈不忠恕乎故上焉者迎之致敬以有禮言將行其言也則就之此古人之學所謂道合則服從孔顏之道所謂用之則行者也禮貎未衰言弗行也則去之此古人之學所謂不合則去孔顏所謂捨之則藏也其次𨿽未行其言也迎之致敬以有禮則就之禮貌衰則去之此孟子開忠恕之門以収失防之士也其下朝不食夕不食至周之亦可受也免死而已矣此孟子又辟忠恕之路以収失節之士也夫士大夫所學在道道不合則去捨之則藏今不由此道而徒戀其區區之禮貎朝夕之餔啜當去而不去此亦可恥矣孟子立爲此三說使大無恥者知聖人之道有可入之路而進於周之之說已至於周之之說者勉而進於禮貎衰之說已至於禮貎衰之說者勉而進於禮貎未衰之說以合古人之學孔顏之道而後已然則至古人之學孔顏之道其上又有事乎曰有曰其事如何曰可以仕則仕可以止則止可以久則久可以速則速金聲玉振其變不一者是也其上又有事乎曰有曰如之何曰維天之命於穆不已蓋曰天之所以爲天也純亦不已蓋曰文王所以爲文王也此孔子所以不厭不倦顏子之所以未見其止也學豈有止法乎

孟子曰舜發於畎畝之中傅說舉於版築之間膠鬲舉於魚鹽之中管夷吾舉於士孫叔敖舉於海百里奚舉於市故天將降大任於是人也必先苦其心志勞其筋骨餓其體膚空乏其身行拂亂其所爲所以動心忍性曾益其所不能人恆過然後能攺困於心衡於慮而後作徴於色發於聲而後諭入則無法家拂士出則無敵國外患者國恆亡然後知生於憂患而死於安樂也常人以天委天而聖人以人卜天余觀孟子以人恆過然後能攺與夫入則無法家拂士出則無敵國外患者國常亡遂三復於苦其心志勞其筋骨以至增益其所不能乃天之將降大任是常人付天於不可柰何而聖賢止以人事爲天命而已其深矣哉然則有志君子其遇艱難逢患難登險阻當安意定志以甘之此乃天之降大任也夫堯將授舜以天下乃以九男事之而嚚訟如丹朱者在其間又以二女女焉以天子女而下嫁於畎畝之夫又與頑父嚚母傲弟交相從事於閨門之內遊處之間亦可謂難處矣乃又以匹夫遽使愼徽五典納於百揆賓於四門納於大麓天下難事使歷試之蓋不如是不足以合天意也豈特大舜傅說膠鬲管夷吾孫叔敖百里奚爲然哉天將付髙祖以天下必使之敗於彭城敗於滎陽敗於成臯収兵而前裹創而戰然後付以三代之天下天將付光武以天下必使之迫於王郎危於燕薊滹沱河麥飯蕪蔞亭豆粥然後付以髙祖之天下然則觀天之意豈固欲憔悴辛苦怵迫困窮然後付之以大任哉蓋惟知艱難者然後知人之勤勞其嘗凍餒者然後知人之饑寒惟處窮厄者然後知人之困苦髙宗舊勞於外所以爲商家中興之主宣帝嘗在民間然後爲漢室中興之主此魯哀生深宮所以有未嘗知憂之言晉惠少爲太子所以有不食肉糜之問孟子觀天意乃至於此嗚呼世間禍患夫何足以動之哉蓋孟子深得格物之學卽一身以觀見恆有過者方知其不善而攺之困於心衡於慮者怵迫無聊然後防用作焉徴於色發於聲者羞惡無地然後心術形焉又卽一國以觀見入無法家拂士出無外患敵國放恣不収俄而宗社絕滅矣以一身而觀而知怵迫羞惡之有益以一國而觀而知恣心快意之必亡而超然知勞其筋骨餓其體膚空乏其身行拂亂其所爲所以動心忍性增益其所不能者乃天之成就推挽將降以大任也旣又斷之曰知生於憂患而死於安樂一章之意此兩語盡之矣嗚呼人君如文宗者一遇甘露之變遂泣下霑襟不復以天下爲事人臣如賈誼者一竄長沙遂賦鵩弔湘終悲哀而至於死此皆所志狹小不識天意所在孟子之言其大後世褊隘之士也深矣學者當細觀之

孟子曰教亦多術矣予不屑之教誨也者是亦教誨之而已矣

此一章綴之於天降大任之後是孟子體天以教誨也夫不憤不啟不悱不發孔子之接孺悲所以憤之使啟悱之使發者也孟子不屑之教誨所以困之衡之使作徴之發之使諭者也猶天之苦其心志勞其筋骨餓其體膚空乏其身行拂亂其所爲所以動心忍性增益其所不能而降之以大任也夫人心何所不有仁義禮智皆其固有之物也然此四端生於憂患之中而死於安樂之際故深宮之中多不惠而孤臣孽子多明道至於有疢疾者有徳慧術智焉夫何故困不深者思不發憂不極者智不明如詩頌太平不過數語而疾讒遭難如變雅君子其言何其深切也孟子時用此術以教人蓋將以成就之也昔郭林宗呵罵擲杯以待魏昭華佗激怒嘔血以治郡守卒之魏昭爲善士郡守獲安康此孟子之遺意也夫孟子之意得於夫子而探賾索隱鉤深致逺乃見天之運用焉學入精微思極深眇如此此所以在聖賢之列

孟子傳卷二十九

