讀四書大全說

大學序一

凡「仁義禮智」兼說處﹐言性之四徳。知字﹐大端在是非上說。人有人之是非﹐事有事之是非﹐而人與事之是非﹐心裏直下分明﹐只此是智。胡雲峯據朱子解「致知」知字﹕「心之神明﹐所以妙眾理﹑宰萬物」﹐釋此智字﹐大妄。知字帶用說﹐到才上方有﹔此智字則是性體。「妙眾理﹐宰萬物」﹐在性體卻是義﹑禮上發底。朱子釋義曰「心之制﹐事之宜」﹐豈非以「宰萬物」者乎﹖釋禮曰「天理之節文」﹐豈非以「妙眾理」者乎﹖

沈氏之說﹐特爲精當。云「涵」云「具」﹐分明是个性體。其云「天理動靜之機」﹐方靜則有是而無非﹐方動則是非現﹐則「動靜之機」﹐卽「是非之鑑」也。惟其有是無非﹐故非者可現﹔若原有非﹐則是非無所折衷矣。非不對是﹐非者非是也。如人本無病﹐故知其或病或愈。若人本當有病﹐則方病時亦其恆也﹐不名爲病矣。二

先王以樂教人﹐固如朱子說﹐以調易人性情。抑樂之爲道﹐其精微者旣徹乎形而下之器﹐其度數聲名亦皆以載夫形而上之道﹔如律度量衡﹐皆自黃鐘生之類是也。解會及此﹐則天下之理亦思過半矣。若專以「急不得﹑緩不得」借爲調心之法﹐將與釋氏參沒意味話頭相似﹐非聖教也。三

「書」有識字﹑寫字兩件工夫。識字便須知六書之旨﹐寫字卻須端妍合法。合法者﹐如今人不寫省字之類。注疏家專以六書言﹐卻遺下了一半。聖

經一

緣「徳」上著一「明」字﹐所以朱子直指爲心。但此所謂心﹐包含極大﹐托體最先﹐與「正心」心字固別。性是二气五行妙合凝結以生底物事﹐此則合得停勻﹐結得淸爽﹐終畱不失﹐使人別於物之蒙昧者也。徳者有得之謂﹐人得之以爲人也。繇有此明徳﹐故知有其可致而致之﹐意有其不可欺而必誠焉﹐心有所取正以爲正﹐而其所著﹐發於四肢﹐見於事業者﹐則身修以應家國天下矣。明徳惟人有之﹐則已專屬之人。屬之人﹐則不可復名爲性。性者﹐天人授受之總名也。故朱子直以爲心。而以其所自得者則亦性也﹐故又舉張子「統性情」之言以明之。乃旣以應萬事﹐則兼乎情﹐上統性而不純乎性矣。

性自不可拘蔽。盡人拘蔽他﹐終柰他不何﹐有時還迸露出來。如乍見孺子入井等。卽不迸露﹐其理不失。旣不可拘蔽﹐則亦不可加以明之之功。心便扣定在一人身上﹐受拘之故。又會敷施翕受﹐受蔽之故。所以气稟得以拘之﹐物欲得以蔽之﹐而格﹑致﹑誠﹑正亦可施功以復其明矣。二

朱子「心屬火」之說﹐單舉一臟﹐與肝脾肺腎分治者﹐其亦泥矣。此處說心﹐則五臟五官﹐四肢百骸﹐一切「虛靈不昧」底都在裏面。如手能持等。「虛」者﹐本未有私欲之謂也。不可云如虛空。「靈」者﹐曲折洞達而咸善也。尙書靈字﹐只作善解﹐孟子所言仁術﹐此也﹐不可作機警訓。「不昧」有初終﹑表裏二義﹕初之所得﹐終不昧之﹔於表有得﹐裏亦不昧。不可云常惺惺。只此三義﹐「明」字之旨已盡﹐切不可以光訓「明」。

孟子曰「日月有明﹐容光必照焉。」明自明﹐光自光。如鏡明而無光﹐火光而不明﹐內景外景之別也。「明徳」只是體上明﹐到「致知」知字上﹐則漸繇體達用﹐有光義矣。三

「舊染之污」有二義﹐而暴君之風化﹑末世之習俗不與焉。大學之道﹐初不爲承亂之君師言也。一則民自少至長﹐不承徳教﹐只索性流入污下去。一則人之爲善﹐須是日遷﹐若偶行一善﹐自恃爲善人﹐則不但其餘皆惡﹐卽此一善﹐已挾之而成驕陵。故傳云「日新」﹐云「作新」﹐皆有更進﹑重新之意。

新安引書「舊染污俗﹐咸與惟新」以釋此﹐則是過泥出處而成滯累。如湯之自銘「日新」也﹐豈亦染桀之污俗乎﹖況書云「咸與惟新」﹐只是除前不究意﹐與此何干﹖四

「必至於是」是未得求得﹐「不遷」是已得勿失。「止於至善」須一气讀下﹐歸重「至善」一「至」字。言必到至善地位﹐方是歸宿﹐而旣到至善地位﹐不可退轉也。朱子以「不能守」反「不遷」﹐最爲明切。此中原無太過﹐只有不及。語錄中作無太過不及說﹐自不如章句之當。蓋旣云至善﹐則終無有能過之者也。

或疑明徳固無太過之慮﹐若新民﹐安得不以過爲防﹖假令要民爲善﹐教格過密﹐立法過峻﹐豈非太過﹖然使但向事迹上論﹐則明徳亦將有之。如去私欲而至於絕婚宦﹐行仁而從井救人﹐立義而爲宰辭粟﹐亦似太過。不知格物﹑致知﹑正心﹑誠意以明明徳﹐安得有太過﹖補傳云「卽凡天下之物﹐莫不因其已知之理而益窮之﹐以求至乎其極」﹐何等繁重﹗誠意傳云「如惡惡臭﹐如好好色」﹐何等峻切﹗而有能過是以爲功者乎﹖

新民者﹐以孝﹑弟﹑慈齊家而成教於國﹐須令國人皆從而皆諭。又如仁人於妨賢病國之人﹐乃至迸諸四夷﹐不與同中國。舉賢惟恐不先﹐退不善惟恐不遠﹐則亦鰓鰓然惟不及之爲憂﹐安得遽防太過﹐而早覓休止乎﹖「如切如磋﹐如琢如磨」﹐是學問中精密之極致﹔親賢樂利﹐須漸被於沒世後之君子小人而不窮。柰何訓止爲歇息﹐而棄「至善」至字於不問耶﹖或問云「非可以私意苟且而爲」﹐盡之矣。五

「在」云者﹐言大學教人之目𨿽有八﹐其所學之事𨿽繁重廣大﹐而約其道則在三者也。大學一篇﹐乃是指示古之大學教人之法﹐初終條理一貫之大旨﹐非夫子始爲是書建立科條﹐以責學者。

章句三「當」字﹐是推開論理。張氏曰「在猶當也」﹐鹵莽甚矣。藉令以此教學者「當明明徳」﹐亦令彼茫然不知從何處明起。六

黃氏說「气稟所拘有分數﹐物欲所蔽則全遮而昏」。不知物欲之蔽﹐亦有分數。如淫聲淺而美色深者﹐則去耳之欲亦易﹐未全昏也。

曾見魏黨中有一二士大夫﹐果然不貪。他只被愛官做一段私欲﹐遮卻羞出幸門一段名義﹐卻於利輕微﹐所以財利蔽他不得﹔而其臨財毋苟得一點良心﹐也究竟不曾受蔽。此亦分數偏全之不齊也。七

朱子說「定﹑靜﹑安﹑慮﹑得是功效次第﹐不是工夫節目」。謂之工夫﹐固必不可。乃所謂功效者﹐只是做工夫時自諭其所得之效﹐非如中庸形﹑著﹑明﹑動﹐逐位各有事實。故又云「才知止﹐自然相因而見。」

總之﹐此五者之效﹐原不逐段歇息見功﹐非今日定而明日靜也。自「知止」到「能得」﹐徹首徹尾﹐五者次見而不捨。合而言之﹐與學相終始﹔分而言之﹐格一物亦須有五者之效方格得﹐乃至平天下亦然。又格一易格之物﹐今日格之而明日已格﹐亦然。戒一念之欺﹐自其念之起﹐至於念之成﹐亦無不然。若論其極﹐則自始教「格物」﹐直至「明明徳於天下」﹐自「欲明明徳於天下」立志之始﹐乃至天下可平﹐亦只於用功處見此五者耳。爲學者當自知之。

「知止」是知道者明徳新民底全體大用﹐必要到此方休。節云知止﹐具云知止於至善。「定」則於至善中曲折相因之致﹐委悉了當。內不拘小身心意知而喪其用﹐外不侈大天下國家而喪其體﹐十分大全﹐一眼覷定﹐則定理現﹐故曰有定。定體立矣。偏曲之學﹐功利之術﹐不足以搖之﹐從此下手做去﹐更無移易矣。此卽從「知止」中得﹐故曰「才知止﹐自然相因而見。」

後四者其相因之速亦然。就此下手做去時﹐心中更無恐懼疑惑﹐卽此而「心不妄動」﹐是謂之靜。妄動者﹐只是無根而動。大要識不穩﹐故气不充﹐非必有外物感之。如格一物﹐正當作如是解﹐卻無故若警若悟﹐而又以爲不然﹐此惟定理不見﹐定志不堅也。若一定不易去做﹐自然不爾﹐而气隨志靜﹐專於所事以致其密用矣。惟然﹐則身之所處﹐物之來交﹐無不順而無不安﹐靜以待之故也。如好善如好好色﹐則善𨿽有不利﹐善𨿽不易好﹐而無往不安心於好。此隨舉一條目﹐皆可類推得之。要惟靜者能之﹐心不內動﹐故物亦不能動之也。

慮而云「處事精詳」者﹐所謂事﹐卽求止至善之事也。所以謂之事者﹐以學者所處之事﹐無有出於明徳新民之外也。才一知當止於至善﹐卽必求至焉﹔而求止至善﹐必條理施爲﹐精詳曲至。惟內不妄動﹐而於外皆順﹐則條理粲然﹐無復疏脫矣。不亂於外﹐故能盡於其中也。

於內有主﹐於外不疑﹐條理旣得﹐惟在決行之而已矣。行斯得矣。一日具知﹐則慮而得可見於一日之閒﹔終身不捨﹐則定靜安相養於終身之久要。則定靜安慮相因之際﹐不無相長之功﹐而不假更端之力。惟至於得﹐則篤行之事﹐要終而亦創始。故或問云「各得其所止之地而止之」﹐「而止之」三字在能得後。亦明非得之爲盡境也。九

朱子於正心之心﹐但云「心者身之所主也」﹐小注亦未有委悉及之者﹐將使身與意中閒一重本領﹐不得分明。非曰「心者身之所主也」其說不當﹐但止在過關上著語﹐而本等分位不顯﹐將使卑者以意爲心﹐而髙者以統性情者言之﹐則正心之功﹐亦因以無實。

夫曰正其心﹐則正其所不正也﹐有不正者而正始爲功。統性情之心﹐虛靈不昧﹐何有不正﹐而初不受正。抑或以以視﹑以聽﹑以言﹑以動者爲心﹐則業發此心而與物相爲感通矣﹐是意也﹐誠之所有事﹐而非正之能爲功者也。蓋以其生之於心者傳之於外﹐旋生旋見﹐不畱俄頃﹐卽欲正之﹐而施功亦不徹也。

蓋曰「心統性情」者﹐自其所含之原而言之也。乃性之凝也﹐其形見則身也﹐其密藏則心也。是心𨿽統性﹐而其自爲體也﹐則性之所生﹐與五官百骸並生而爲之君主﹐常在人胸臆之中﹐而有爲者則據之以爲志。故欲知此所正之心﹐則孟子所謂志者近之矣。

惟夫志﹐則有所感而意發﹐其志固在﹐無所感而意不發﹐其志亦未嘗不在﹐而隱然有一欲爲可爲之體﹐於不睹不聞之中。欲修其身者﹐則心亦欲修之。心不欲修其身者﹐非供情欲之用﹐則直無之矣。傳所謂「視不見﹐聽不聞﹐食不知味」者是已。夫惟有其心﹐則所爲視﹑所爲聽﹑所欲言﹑所自動者﹐胥此以爲之主。惟然﹐則可使正﹐可使不正﹐可使浮寄於正不正之閒而聽命於意焉。不於此早授之以正﹐則𨿽善其意﹐而亦如雷龍之火﹐無恆而易爲起滅﹐故必欲正其心者﹐乃能於意求誠。乃於以修身﹐而及於家﹑國﹑天下﹐固無本矣。

夫此心之原﹐固統乎性而爲性之所凝﹐乃此心所取正之則﹔而此心旣立﹐則一觸卽知﹐效用無窮﹐百爲千意而不迷其所持。故大學之道﹐必於此授之以正﹐旣防閒之使不向於邪﹐又輔相之使必於正﹐而無或倚靡無托於無正無不正之交。當其發爲意而恆爲之主﹐則以其正者爲誠之則。中庸所謂「無惡於志」。當其意之未發﹐則不必有不誠之好惡用吾愼焉﹐亦不必有可好可惡之現前驗吾從焉﹔而恆存恆持﹐使好善惡惡之理﹐隱然立不可犯之壁壘﹐帥吾气以待物之方來﹐則不睹不聞之中﹐而修齊治平之理皆具足矣。此則身意之交﹐心之本體也﹔此則修誠之際﹐正之實功也。故曰「心者身之所主」﹐主乎視聽言動者也﹐則惟志而已矣。十

朱子說「格物﹑致知只是一事﹐非今日格物﹐明日又致知」﹐此是就者兩條目發出大端道理﹐非竟混致知﹑格物爲一也。正心﹑誠意﹐亦非今日誠意﹐明日又正心。乃至平天下﹐無不皆然﹐非但格致爲爾。

若統論之﹐則自格物至平天下﹐皆止一事。如用人理財﹐分明是格物事等。若分言之﹐則格物之成功爲物格﹐「物格而後知至」﹐中閒有三轉折。藉令槪而爲一﹐則廉級不淸﹐竟云格物則知自至﹐竟刪抹下「致」字一段工夫矣。

若云格物以外言﹐致知以內言﹐內外異名而功用則一﹐夫物誠外也﹐吾之格之者而豈外乎﹖功用旣一﹐又云「致知在格物」﹐則豈可云格物在格物﹐致知在致知也﹖

今人說誠意先致知﹐咸云知善知惡而後可誠其意﹐則是知者以知善知惡言矣。及說格物致知﹐則又云知天下之物﹐便是致知。均一致知﹐而隨上下文轉﹐打作兩橛﹐其迷謬有如此者。

至如或問小注所引語錄﹐有謂「父子本同一气﹐只是一人之身分成兩个」爲物理﹐於此格去﹐則知子之所以孝﹐父之所以慈。如此迂誕鄙陋之說﹐必非朱子之言而爲門人所假托附會者無疑。天下豈有欲爲孝子者﹐而癡癡呆呆﹐將我與父所以相親之故去格去致﹐必待曉得當初本一人之身﹐而後知所以當孝乎﹖卽此一事求之﹐便知吾心之知﹐有不從格物而得者﹐而非卽格物卽致知審矣。

且如知善知惡是知﹐而善惡有在物者﹐如大惡人不可與交﹐觀察他舉動詳細﹐則𨿽巧於藏姦﹐而無不洞見﹔如砒毒殺人﹐看本艸﹐聽人言﹐便知其不可食﹕此固於物格之而知可至也。至如吾心一念之非幾﹐但有愧於屋漏﹐則卽與跖爲徒﹔又如酒肉黍稻本以養生﹐只自家食量有大小﹐過則傷人﹕此若於物格之﹐終不能知﹐而惟求諸己之自諭﹐則固分明不昧者也。

是故孝者不學而知﹐不慮而能﹐慈者不學養子而後嫁﹐意不因知而知不因物﹐固矣。惟夫事親之道﹐有在經爲宜﹐在變爲權者﹐其或私意自用﹐則且如申生﹑匡章之陷於不孝﹐乃藉格物以推致其理﹐使無纖毫之疑似﹐而後可用其誠。此則格致相因﹐而致知在格物者﹐但謂此也。

天下之物無涯﹐吾之格之也有涯。吾之所知者有量﹐而及其致之也不復拘於量。顏子聞一知十﹐格一而致十也。子貢聞一知二﹐格一而致二也。必待格盡天下之物而後盡知萬事之理﹐旣必不可得之數。是以補傳云「至於用力之久﹐而一旦豁然貫通焉」﹐初不云積其所格﹐而吾之知已無不至也。知至者﹐「吾心之全體大用無不明」也。則致知者﹐亦以求盡夫吾心之全體大用﹐而豈但於物求之哉﹖孟子曰「梓匠輪輿﹐能與人規矩﹐不能使人巧。」規矩者物也﹐可格者也﹔巧者非物也﹐知也﹐不可格者也。巧固在規矩之中﹐故曰「致知在格物」﹔規矩之中無巧﹐則格物﹑致知亦自爲二﹐而不可偏廢矣。

大抵格物之功﹐心官與耳目均用﹐學問爲主﹐而思辧輔之﹐所思所辧者皆其所學問之事。致知之功則惟在心官﹐思辧爲主﹐而學問輔之﹐所學問者乃以決其思辧之疑。「致知在格物」﹐以耳目資心之用而使有所循也﹐非耳目全操心之權而心可廢也。朱門諸子﹐惟不知此﹐反貽鵝湖之笑。乃有數字句﹑匯同異以爲學﹐如朱氏公遷者。嗚呼﹗以此爲致知﹐恐古人小學之所不暇﹐而況大學乎﹖勿軒熊氏亦然。一一

大學於治國平天下﹐言教不言養。蓋養民之道﹐王者自制爲成憲﹐子孫守之﹐臣民奉之。入官守法﹐仕者之所遵﹐而非學者之事﹐故大學不以之立教。所云厚薄﹐如論語「躬自厚而薄責於人」之旨﹐卽所謂「其家不可教而能教人者無之」也。其云以推恩之次第言者﹐非是。傳第一章

章句云「明命卽天之所以與我﹐而我之所以爲徳者。」須活看一「卽」字。如「性卽理也」﹐倘刪去「卽」字﹐而云「性理也」﹐則固不可。卽者﹐言卽者个物事﹐非有異也。

當有生之初﹐天以是命之爲性﹔有生以後﹐時時處處﹐天命赫然以臨於人﹐亦只是此。蓋天無心成化﹐只是恁地去施其命令﹐總不知道。人之初生而壯﹑而老﹑而死﹐只妙合處遇可受者便成其化。在天旣無或命或不命之時﹐則在人固非初生受命而後無所受也。

孟子言「順受其正」﹐原在生後。彼𨿽爲禍福之命﹐而旣已云「正」﹐則是理矣﹐理則亦明命矣。若以爲初生所受之命﹐則必凝滯久畱而爲一物。朱子曰「不成有一物可見其形象。」又曰「無時而不發現於日用之閒。」其非但爲初生所受明矣。吳季子專屬之有生之初﹐乃不達朱子之微言。使然﹐則湯常以心目注想初生時所得﹐其與參本來面目者﹐相去幾何耶﹖

愚於周易尙書傳義中﹐說生初有天命﹐向後日日皆有天命﹐天命之謂性﹐則亦日日成之爲性﹐其說似與先儒不合。今讀朱子「無時而不發現於日用之閒」一語﹐幸先得我心之所然。傳第二章

君徳可言新﹐於民不可言明。「明明徳於天下」﹐固如朱子所云「規模須如此」﹐亦自我之推致而言﹐非實以其明明徳者施教於民也。新則曰「作新」﹐則實以日新之道鼓舞之矣。

明是復性﹐須在心意知上做工夫。若民﹐則勿論誠正﹐卽格物亦斷非其所能。新只是修身上﹐止除卻身上一段染污﹐卽日新矣。故章句釋盤銘﹐亦曰「舊染之污」。但在湯所謂染污者細﹐民之所染污者粗。且此亦湯爲銘自警之詞﹐固無妨非有染污而以染污爲戒。傳第三章

一

「敬」字有二義﹕有所施敬而敬之敬是工夫﹐若但言敬而無所施﹐乃是直指心徳之體。故先儒言「主敬」﹐言「持敬」﹐工夫在「主」﹑「持」二字上。敬爲徳體﹐而非言畏言愼之比。章句云「無不敬」﹐猶言無不仁﹐無不義。現成下一「敬」字﹐又現成統下一「止」字﹐故又曰「安所止」﹐皆贊其已成之徳。工夫只在「緝熙」上。「緝熙」者﹐卽章句所謂「常目在之」﹐傳所謂「日日新﹐又日新」也。

繇其天理恆明﹐昏污淨盡﹐則實理存於心﹐而莊敬日彊。繇其莊敬日彊﹐而欲無不淨﹐理無不明﹐則徳造其極而無所遷退。此「緝熙敬止」相因之序也。

敬但在心體上說﹐止則在事上見。仁敬孝慈信﹐皆「安所止」之事也。緝熙者﹐明新之功。敬止者﹐明新之效。熙而緝﹐則不已於明新﹐而必止於至善也。無不敬而止之安﹐則明新不已﹐而旣止於至善矣。實釋「在止於至善」意﹐喫緊在「緝熙」二字。諸家拈「敬止」作主者非是。二

朱子謂恂栗威儀爲成就後气象﹐拈出極精。其又云「嚴敬存乎中﹐光輝著乎外」﹐「存」字但從中外上與「著」字爲對﹐非若「存心」﹑「存誠」之「存」﹐爲用力存之也。旣云「存乎中」﹐又云「气象」﹐此亦大不易見。惟日近大人君子﹐而用意觀之﹐則「存乎中」者﹐自有其气象﹐可望而知耳。

所以知恂栗之爲气象﹐而非云存恂栗於中者﹐以學修之中原有嚴密學修皆有。武毅修之功﹐不待更詠瑟僩。且詩云「瑟兮僩兮」﹐「兮」之爲義﹐固爲語助﹐而皆就旁觀者可見可聞﹐寓目警心上說。如「挑兮達兮」﹑「侈兮哆兮」﹑「發兮揭兮」之類﹐皆是。其藏於密而致存養之功者﹐不得以「兮」詠嘆之。

此「恂栗」字﹐與上「敬」字略同﹐皆以言乎已成之徳。但彼言敬﹐看文王處較深遠闊大﹐在仁敬孝慈信之無貳無懈上說﹔此以「瑟兮僩兮」詠「恂栗」﹐專於气象上相諭耳。

「恂栗」二字﹐與「威儀」一例﹐𨿽俱爲气象之善者﹐而所包亦廣。「恂栗」而不能「瑟兮僩兮」者有之矣﹐惟此君子之「恂栗」爲「瑟兮僩兮」﹐所以爲存中气象之至善。詠學修放此﹐亦道此君子學修之精密﹐如切如磋﹐如琢如磨﹐極其至也。止此一气象﹐其嚴密武毅者則屬「恂栗」﹐其宣著盛大者則屬「威儀」。章句兩「貌」字﹐是合並寫出﹐一人不容有二貌也。

但其宣著盛大者﹐多在衣冠舉動上見﹐衣冠如「襜如也」之類。嚴密武毅則就神情气魄上見。徒有其威儀﹐而神情嚴密。气魄﹐武毅。或疏或弛﹐則以知其非根心所生之色﹐故以「存乎中」言之。然亦有神情气魄不失有道者之色﹐而舉動周旋﹐或脫略而不一中於禮﹐則其感人者不著不盛﹐故又須威儀之宣著盛大有以傳之﹐方是至善。補

傳凡大全所輯無關疑義者﹐則不復著說﹐故第四章

傳闕。中庸﹑論語﹑孟子如此類者尢多。

小注謂「已知之理」﹐承小學說來﹐此乃看得朱子胸中原委節次不妄處。乃旣以小學所習爲已知之理﹐則亦灑掃應對進退之當然﹐禮樂射禦書數之所以然者是也。

以此求之﹐傳文「天下之物莫不有理」八字﹐未免有疵。只此灑掃應對進退﹑禮樂射禦書數﹐約略旁通﹐已括盡修齊治平之事。自此以外﹐天下之物﹐固莫不有理﹐而要非學者之所必格。若遇一物而必窮之﹐則或如張華﹑段成式之以成其記誦詞章之俗儒﹐或且就翠竹黃花﹑燈籠露柱索覓神通﹐爲寂滅無實之異端矣。傳第六章

一

先儒分致知格物屬知﹐誠意以下屬行﹐是通將大學分作兩節。大分段處且如此說﹐若逐項下手工夫﹐則致知格物亦有行﹐誠意以下至平天下亦無不有知。

格致有行者﹐如人學弈棋相似﹐但終日打譜﹐亦不能盡達殺活之機﹔必亦與人對弈﹐而後譜中譜外之理﹐皆有以悉諭其故。且方其迸著心力去打譜﹐已早屬力行矣。

蓋天下之事﹐固因豫立﹐而亦無先知完了方才去行之理。使爾﹐無論事到身上﹐繇你從容去致知不得﹔便盡有暇日﹐揣摩得十餘年﹐及至用時﹐不相應者多矣。如爲子而必誠於孝﹐觸目警心﹐自有許多痛癢相關處﹐隨在宜加細察﹐亦硬靠著平日知道的定省溫淸樣子做不得。是故致知之功﹐非抹下行之之功於不試﹐而姑儲其知以爲誠正之用。是知中亦有行也。

知此﹐則誠意以下亦有知之之功﹐亦可知矣。如意才起處﹐其爲善爲惡之分界有顯然易別者﹐夙昔所致之知可見其效﹐而無待於更審矣。其疑善疑惡﹐因事幾以決﹐亦有非夙昔之可豫知者。則方愼之際﹐其加警省而爲分別也﹐亦必用知。

卽以好好色惡惡臭言之。起念好惡時﹐惺然不昧﹐豈不屬知﹖好而求得﹐惡而求去﹐方始屬行。世豈有在心意上做工夫﹐而死守舊聞﹐一直做去﹐更不忖度之理﹖使然﹐非果敢而窒者﹐則亦硜硜之小人而已。

大要致知上總煞分明﹐亦只是大端顯現﹔研幾審理﹐終其身而無可輟也。倘云如白日麗天﹐更無勞其再用照燭﹐此聖神功化極致之所未逮﹐而況於學者﹖而方格致之始﹐固事在求知﹐亦終不似俗儒之記誦講解以爲格物﹐異端之面壁觀心以爲致知﹐乃判然置行於他日﹐而姑少待之也。

知此﹐則第六章

傳章句所云「己所獨知」﹐第八章

傳文所云「知惡」﹑「知美」之類﹐皆行中之知﹐無待紛紜爭誠意之功在致知前﹑致知後矣。經言先後﹐不言前後。前後者﹐昨今之謂也。先後者﹐緩急之謂也。二

或問云「無不好者拒之於內﹐無不惡者挽之於中。」夫好惡而必聽命於中之所爲主者﹐則亦必有固好者挽之於內﹐固惡者拒之於中矣。

傳文原非以「毋自欺」爲「誠其意」硬地作注腳﹐乃就意不誠者轉念之獘而反形之。自欺是不誠。若無不誠﹐亦須有誠。要此誠意之功﹐則是將所知之理﹐遇著意發時撞將去﹐教他喫个滿懷﹔及將吾固正之心﹐喫緊通透到吾所將應底事物上﹐符合穿徹﹐教吾意便從者上面發將出來﹐似竹筍般始終是者个則樣。如此撲滿條達﹐一直誠將去﹐更不教他中閒招致自欺﹐便謂之毋自欺也。

傳者只爲「誠其意」上更無可下之語﹐只說誠意已足。故通梢說个「毋自欺」。章句云「毋者禁止之辭」﹐如今郡縣禁止詞訟﹐只是不受﹐非拏著來訟者以刑罰治之也。不然﹐虛內事外﹐只管把者意揀擇分派﹐此爲非自欺而聽其發﹐此爲自欺而遏絕之﹐勿論意發於倉卒﹐勢不及禁﹐而中心交戰﹐意爲之亂﹐抑不能滋長善萌。況乎內無取正之則﹑篤實之理爲克敵制勝之具﹐豈非張空弮而入白刃乎﹖經傳皆云「誠其意」﹐不云「擇其意」﹑「嚴其意」﹐後人蓋未之思耳。

但當未有意時﹐其將來之善幾惡幾﹐不可預爲擬制﹐而務於從容涵養﹐不可急迫迫地逼教好意出來。及其意已發而可知之後﹐不可彊爲補飾﹐以涉於小人之掩著。故待己所及知﹐抑僅己所獨知之時而加之愼。實則以誠灌注乎意﹐徹表徹裏﹐徹始徹終﹐彊固精明﹐非但於獨知而防之也。

愼字不可作防字解﹐乃縝密詳謹之意。惡惡臭﹐好好色﹐豈有所防哉﹖無不好﹐無不惡﹐卽是愼。蓋此誠字﹐𨿽是用功字﹐原不與僞字對﹔僞者﹐欺人者也。乃與不誠爲對﹔如中庸言「不誠無物」之不誠。不誠則或僞﹐僞不僅於不誠。不誠者﹐自欺者也﹔不誠則自欺﹐自欺則自體不成﹐故無物。若僞﹐則反有僞物矣。總爲理不滿足﹐所以大槪說得去﹑行得去便休。

詩云「何有何亡﹐黽勉求之」﹐只爲是个貧家﹐所以扯拽教過。若誠其意者﹐須是金粟充滿﹐而用之如流水﹐一無吝嗇﹐則更不使有支撐之意耳。此則愼獨爲誠意扣緊之功﹐而非誠意之全恃乎此﹐及人所共知之後﹐遂無所用其力也。𨿽至人所共知﹐尙有有其意而未有其事之時。意中千條百緒﹐統名爲意。

只爲意不得誠﹐沒柰何只索自欺。平常不肯開者自欺一條活路﹐則發意時所以力致其誠者﹐當何如惇篤也。故誠意者必不自欺﹐而預禁自欺者亦誠意之法﹐互相爲成也。三

惡惡臭﹐好好色﹐是誠之本體。誠其意而毋自欺﹐以至其用意如惡惡臭﹑好好色﹐乃是工夫至到﹐本體透露。將此以驗吾之意果誠與否則可﹐若立意要如此﹐而徑以如惡惡臭﹑如好好色﹐則直是無下手處。

好好色﹑惡惡臭者﹐已然則不可按遏﹐未然則無假安排﹐是以得謂之誠。其不爾者﹐如閹宦之不好色﹐鼽窒人之不惡臭﹐豈有所得用其力哉﹖四

章句之說﹐與或問異。看來﹐或問於傳文理勢較順。傳云「此之謂自謙」﹐明是指點出誠好誠惡時心體﹐非用功語。章句中「務」字﹑「求」字﹐於語勢旣不符合﹐不如或問中「旣如此矣」「則庶乎」七字之當。或問𨿽有「而須臾之頃﹐纖芥之微﹐念念相承﹐無少閒斷」一段﹐自以補傳意之所必有﹐非於此始著力﹐如章句「務決去﹐求必得」之喫緊下工夫也。其云「內外昭融﹐表裏澄徹」﹐正是自謙時意象﹔而心正身修﹐直自謙者之所得耳。如此﹐則「故君子」一「故」字亦傳遞有因﹐不爾﹐亦鶻突不分明矣。此文勢順不順之分也。

若以理言﹐章句云「使其惡惡則如惡惡臭﹐好善則如好好色」﹐所謂使者﹐制之於此而彼自聽令乎﹖抑處置有權而俾從吾令乎﹖若制之於此而彼自聽令﹐是亦明夫非「決去﹑求得」之爲功矣。如處置有權而「務決去之」﹐「求必得之」﹐竊恐意之方發﹐更不容人逗畱而施其挾持也。

且求善去惡之功﹐自在旣好旣惡之餘﹐修身之事﹐而非誠意之事。但云好好色﹑惡惡臭﹐則人固未有務惡惡臭﹑求好好色之理。意本不然而彊其然﹐亦安得謂之誠耶﹖

子夏入見聖道之時﹐非不求必得也。而惟其起念之際﹐非有根心不已之誠﹐意根心便是誠。則出見紛華而意移。繇此言之﹐求必得者﹐固不能如好好色矣。

章句爲初學者陷溺已深﹐尋不著誠意綫路﹐開此一法門﹐且教他有入處。若大學徹首徹尾一段大學問﹐則以此爲助長無益之功﹐特以「毋自欺」三字示以警省反觀之法﹐非扣緊著好惡之末流以力用其誠也。

惟誠其意而毋自欺﹐則其意之好善惡惡也﹐如惡惡臭﹐如好好色﹐無乎不誠﹐而乃可謂之自謙。故君子必愼其獨﹐以致其誠之之功焉。本文自如此說﹐固文順而理安也。

「自謙」云者﹐意誠也﹐非誠其意也。故或問以「內外昭融」一段﹐接遞到心正身修上﹐與經文「意誠而後心正」二句合轍﹐而非以釋經文「欲正其心者先誠其意」之旨。此之不察﹐故難免於惑亂矣。

小注中有「要自謙」之語﹐須活看。若要自謙﹐須愼獨﹐須毋自欺﹐須誠其意。不然﹐𨿽欲自謙﹐其將能乎﹖五

「自欺」﹑「自謙」一「自」字﹐章句﹑或問未與分明拈出。或問云「苟焉自欺﹐而意之所發有不誠者」﹐將在意上一層說﹐亦微有分別。此自字元不與人相對。其立一欺人以相對者﹐全不惺忪之俗儒也﹐其謬固不待破。且自欺旣爾﹐其於自謙也﹐亦可立一謙人之名以相形乎﹖

不爾﹐則必以意爲自。𨿽未見有顯指意爲自者﹐然夫人胸中若有所解﹐而憚出諸口﹐則亦曰意而已矣。苟以意爲自﹐則欺不欺﹐慊不慊﹐旣一意矣﹐毋自欺而自謙﹐又別立一意以治之﹐是其爲兩意也明甚。若云以後意治前意﹐終是亡羊補牢之下策。過後知悔﹐特良心之發見﹐而可云誠意而意誠哉﹖況其所發之意而善也﹐則已早無所欺矣﹔如其所發而不善也﹐此豈可使之謙焉快足者乎﹖

今以一言斷之曰﹕意無恆體。無恆體者﹐不可執之爲自﹐不受欺﹐而亦無可謙也。乃旣破自非意﹐則必有所謂自者。此之不審﹐苟務深求﹐於是乎「本來面目」﹑「主人翁」﹑「無位眞人」﹐一切邪說﹐得以乘閒惑人。聖賢之學﹐旣不容如此﹐無已﹐曷亦求之經﹑傳乎﹖則愚請破從來之所未破﹐而直就經以釋之曰﹕所謂自者﹐心也﹐欲修其身者所正之心也。蓋心之正者﹐志之持也﹐是以知其恆存乎中﹐善而非惡也。心之所存﹐善而非惡。意之已動﹐或有惡焉﹐以陵奪其素正之心﹐則自欺矣。意欺心。惟誠其意者﹐充此心之善﹐以灌注乎所動之意而皆實﹐則吾所存之心周流滿愜而無有餒也﹐此之謂自謙也。意謙心。

且以本傳求之﹐則好好色﹑惡惡臭者﹐亦心而已。意或無感而生﹐如不因有色現前而思色等。心則未有所感而不現。如存惻隱之心﹐無孺子入井事則不現等。好色惡臭之不當前﹐人則無所好而無所惡。𨿽妄思色﹐終不作好。意則起念於此﹐而取境於彼。心則固有焉而不待起﹐受境而非取境。今此惡惡臭﹑好好色者﹐未嘗起念以求好之惡之﹐而亦不往取焉﹐特境至斯受﹐因以如其好惡之素。且好則固好﹐惡則固惡﹐𨿽境有閒斷﹐因伏不發﹐而其體自恆﹐是其屬心而不屬意明矣。

傳之釋經﹐皆以明其條理之相貫﹐前三章𨿽分引古以徵之﹐第四章

則言其相貫。故下云「誠中形外」﹑「心廣體胖」﹐皆以明夫意爲心身之關鑰﹐意居心身之介﹐此不可泥經文爲次。而非以戒欺求謙爲誠意之實功。藉云戒欺求謙﹐則亦資以正其心﹐而非以誠其意。故章末云「故君子必誠其意。」猶言故欲正其心者﹐必誠其意。以心之不可欺而期於謙﹐則不得不誠其意﹐以使此心終始一致﹐正變一揆﹐而無不慊於其正也。卽中庸所謂「無惡於志」。

夫惟能知傳文所謂自者﹐則大義貫通﹐而可免於妄矣。故亟爲顯之如此﹐以補先儒之未及。六

小人之「厭然掩其不善而著其善」﹐固不可謂心之能正﹐而亦心之暫欲正者也。特其意之一於惡﹐則𨿽欲使其暫欲正之心得附於正而終不能。以此推之﹐則君子之欲正其心者﹐意有不誠﹐𨿽欲恃其素正而無不正﹐其終不能亦審矣。故君子欲正其心﹐必愼其獨。

「閒居」﹐獨也。「無所不至」﹐不愼之下流也。「如見其肺肝」者﹐終無有諒其忸怩知愧之心﹐而心爲意累﹐同入於惡而不可解也。

今以掩著爲自欺欺人﹐迹則似矣。假令無所不至之小人﹐並此掩著之心而無之﹐是所謂「笑罵繇他笑罵﹐好官任我爲之」者﹐表裏皆惡﹐公無忌憚﹐而又豈可哉﹖蓋語君子自盡之學﹐則文過爲過之大﹐而論小人爲惡之害﹐則猶知有君子而掩著﹐其惡較輕也。

總以此一段傳文﹐特明心之權操於意﹐而終不與上「自欺」﹑「自謙」相對。況乎欺之爲義﹐謂因其弱而陵奪之﹐非掩蓋和哄之謂。如石勒言「欺人孤兒寡婦」﹐豈和哄人孤兒寡婦耶﹖厭然掩著﹐正小人之不敢欺君子處。藉不掩不著﹐則其欺陵君子不更甚乎﹖小人旣非欺人﹐而其志於爲惡者﹐求快求足﹐則尢非自欺。則朱子自欺欺人之說﹐其亦疏矣。七

三山陳氏謂心爲內﹐體爲外﹐繇心廣故體胖。審爾﹐則但當正心﹐無問意矣。新安以心廣體胖爲誠意者之形外﹐其說自正。

若不細心靜察﹐則心之爲內也固然。乃心內身外﹐將位置意於何地﹖夫心內身外﹐則意固居內外之交。是充繇內達外之說﹐當繇心正而意誠﹐意誠而身修﹐與經文之序異矣。今旣不爾﹐則心廣亦形外之驗也。心廣旣爲形外之驗﹐則於此言心爲內者﹐其粗疏不審甚矣。

蓋中外原無定名﹐固不可執一而論。自一事之發而言﹐則心未發﹐意將發﹐心靜爲內﹐意動爲外。又以意之肖其心者而言﹐則因心發意﹐心先意後﹐先者爲體於中﹐後者發用於外﹐固也。

然意不盡緣心而起﹐則意固自爲體﹐而以感通爲因。故心自有心之用﹐意自有意之體。人所不及知而己所獨知者﹐意也。心則己所不睹不聞而恆存矣。乃己之睹聞﹐𨿽所不及而心亦在。乃旣有其心﹐如好惡等﹐皆素志也。則天下皆得而見之﹐是與夫意之爲人所不及知者較顯也。故以此言之﹐則意隱而心著﹐故可云外。

體胖之效﹐固未必不因心廣﹐而尢因乎意之已誠。若心廣之形焉而見效者﹐則不但體胖也。禹「惡旨酒而好善言」﹐武王「不泄邇﹐不忘遠」﹐其居心之遠大而無拘累﹐天下後世皆具知之﹐豈必驗之於體之胖哉﹖小人之爲不善而人見其肺肝﹐亦心之形見者也。不可作意說。故形於外者﹐兼身心而言也。八

「十目所視」一段﹐惟雲峯胡氏引中庸「莫見乎隱」一節以證此﹐極爲吻合。章句謂此承上文而言。乃上文所引小人之爲不善﹐特假以徵誠中形外之旨﹐而業已以「故君子愼其獨也」一句結正之﹐則不復更有餘意。愼獨之學﹐爲誠意者而發﹐亦何暇取小人而諄諄戒之耶﹖

且小人之掩著﹐特其見君子則然耳﹐若其無所不至﹐初不畏天下之手目也。況爲不善而無所不至矣﹐使其能逃天下之手目﹐亦復何補﹖「何益」云者﹐言掩著之心𨿽近於知恥﹐而終不足以蓋其愆﹐豈以幸人之不知爲有益哉﹖旣非幸人之不知爲有益﹐則手目之指視﹐不足爲小人戒也。

且云「無所不至」﹐則非但有其意﹐而繁有其事矣﹐正萬手萬目之共指共視﹐而何但於十﹖藉云「閒居」者獨也﹐固人所不及知也﹔則夫君子之愼獨也﹐以人所不及知而己獨知之﹐故其幾尙托於靜﹐而自諭最明。若業已爲十目十手之所指視﹐則人皆知之矣﹐而何名爲獨﹖凡此皆足以徵章句之疏矣。

中庸云「莫見乎隱﹐莫顯乎微」﹐謂君子之自知也。此言十目十手﹐亦言誠意者之自知其意。如一物於此﹐十目視之而無所遁﹐十手指之而無所匿﹐其爲理爲欲﹐顯見在中﹐纖毫不昧﹐正可以施愼之之功。故曰「其嚴乎﹗」謂其尙於此而謹嚴之乎﹗能致其嚴﹐則心可正而身可修矣。其義備中庸說中﹐可參觀之。傳第七章

一

程子謂「忿懥﹑恐懼﹑好樂﹑憂患﹐非是要無此數者﹐只是不以此動其心」﹐乃探本立論﹐以顯實學﹐非若後人之逐句求義而不知通。

不動其心﹐元不在不動上做工夫。孟子曰「不動心有道。」若無道﹐如何得不動﹖其道固因乎意誠﹐而頓下處自有本等當盡之功﹐故程子又云「未到不動處﹐須是執持其志。」不動者﹐心正也﹔執持其志者﹐正其心也。大全所輯此章諸說﹐惟「執持其志」四字分曉。朱子所稱「敬以直內」﹐尙未與此工夫相應。

逐句求義者見傳云「有所忿懥則不得其正」﹐必疑謂無所忿懥而後得其正。如此戲論﹐朱子亦旣破之矣﹐以其顯爲悖謬也。而又曰「湛然虛明﹐心如太虛﹐如鏡先未有象﹐方始照見事物」﹐則其所破者用上無﹐而其所主者體上無也。體用元不可分作兩截﹐安見體上無者之賢於用上無耶﹖況乎其所謂「如一个鏡﹐先未有象」﹐虛明之心固如此矣。卽忿懥等之「不得其正」者﹐豈無事無物時﹐常懷著忿懼樂患之心﹖天下乃無此人。假令有無可忿當前而心恆懊惱﹐則亦病而已矣。是則「不得其正」者﹐亦先未有所忿懥﹐而因所感以忿懥耳。若其正者則樂多良友﹐未得其人而展轉願見﹔憂宗國之淪亡﹐覆敗無形﹐而耿耿不寐﹐亦何妨於正哉﹖

又其大不可者﹐如雲「未來不期﹐已過不畱﹐正應事時不爲系縛」﹐此或門人增益朱子之言﹐而非定論。不然﹐則何朱子顯用佛氏之邪說而不卹耶﹖佛氏有「坐斷兩頭﹐中閒不立」之說﹐正是此理。彼蓋謂大圓智鏡﹐本無一物﹐而心空及第﹐乃以隨緣赴感﹐無不周爾。迨其末流﹐不至於無父無君而不止。大學之正其心以修齊治平者﹐豈其然哉﹖旣欲其虛矣﹐又欲其不期﹑不畱而不系矣﹐則其於心也﹐但還其如如不動者而止﹐而又何事於正

故釋氏之談心﹐但云明心﹑了心﹑安心﹑死心﹐而不言正。何也﹖以苟欲正之﹐則已有期﹑有畱﹑有系﹐實而不虛也。今有物於此﹐其位有定向﹐其體可執持﹐或置之不正而後從而正之。若窅窅空空之太虛﹐手挪不動﹐气吹不移﹐則從何而施其正﹖且東西南北﹐無非太虛之位﹐而又何所正耶﹖

用「如太虛」之說以釋「明明徳」﹐則其所爭﹐尙隱而難見。以此言「明」﹐則猶近老氏「虛生白」之旨。以此言「正心」﹐則天地懸隔﹐一思而卽知之矣。故程子直以孟子持志而不動心爲正心﹐顯其實功﹐用昭千古不傳之絕學﹐其功偉矣。

孟子之論養气﹐曰「配義與道」。養气以不動心﹐而曰「配義與道」﹐則心爲道義之心可知。以道義爲心者﹐孟子之志也。持其志者﹐持此也。夫然﹐而後卽有忿懥﹑恐懼﹑好樂﹑憂患﹐而無不得其正。何也﹖心在故也。而耳目口體﹐可得言修矣。此數句正從傳文反勘出。

傳者於此章﹐只用半截活文﹐寫出一心不正﹑身不修之象﹐第一節

心不正之象。以見身心之一貫。故章首云「所謂修身在正其心者」﹐章末云「此謂修身在正心」﹐但爲兩「在」字顯現條理﹐以見欲修其身者﹐不可竟於身上安排﹐而大學正心之條目﹐非故爲迂玄之教。若正心工夫﹐則初未之及﹐誠意修身等傳﹐俱未嘗實說本等工夫。固不以無所忿懥云云者爲正之之功﹐而亦不以致察於四者之生﹐使不以累虛明之本體爲正也。

夫不察則不正﹐固然矣。乃慮其不正而察之者﹐何物也哉﹖必其如鑑如衡而後能察﹐究竟察是誠意事。則所以能如鑑如衡者﹐亦必有其道矣。故曰「不動心有道」也。

蓋朱子所說﹐乃心得正後更加保護之功﹐此自是誠意以正心事。而非欲修其身者﹐爲吾身之言行動立主宰之學。故一則曰「聖人之心瑩然虛明」﹐一則曰「至虛至靜﹐鑑空衡平」﹐終於不正之繇與得正之故﹐全無指證。則似朱子於此「心」字﹐尙未的尋落處﹐不如程子全無忌諱﹐直下「志」字之爲了當。此「心」字在明徳中﹐與身﹑意﹑知各只分得一分﹐不可作全體說。若云至虛至明﹐鑑空衡平﹐則只消說个正心﹐便是明明徳﹐不須更有身﹑意﹑知之妙。其引伸傳文﹐亦似誤認此章實論正心工夫﹐而於文義有所不詳。蓋刻求工夫而不問條理﹐則將並工夫而或差矣。

今看此書﹐須髙著眼﹐籠著一章作一句讀﹐本文「所謂」﹑「此謂」﹐原是一句首尾。然後知正心工夫之在言外﹐而不牽文害義﹐以虛明無物爲正。則程子之說﹐𨿽不釋本文﹐而大義已自無遺。傳蓋曰﹕所謂「修身在正其心」者﹐以凡不能正其心者﹐一有所忿懥﹑恐懼﹑好樂﹑憂患﹐則不得其正矣﹐意不動尙無敗露﹐意一動則心之不正者遂現。惟其心不在也。持之不定﹐則不在意發處作主。心不在焉﹐而不見﹑不聞﹑不知味﹐則𨿽欲修其身而身不聽﹐此經所謂「修身在正其心」也。釋本文。

「不得其正」﹐心不正也﹐非不正其心。「不見」﹑「不聞」﹑「不知味」﹐身不受修也﹐非身不修也。「心不在」者﹐孟子所謂「放其心」也。「放其心」者﹐豈放其虛明之心乎﹖放其仁義之心也。

蓋旣是虛虛明明地﹐則全不可收﹐更於何放﹖止防窒塞﹐無患開張。故其不可有者﹐畱也﹑期也﹑系也。畱則過去亦在﹐期則未來亦在﹐系則現前亦在。統無所在﹐而後心得其虛明﹐佛亦不作。何以又云「心不在焉」﹐而其獘如彼乎﹖朱子亦已明知其不然﹐故又以操則存﹑求放心﹑從大體爲徵。夫操者﹐操其存乎人者仁義之心也﹔求者﹐求夫仁人心﹑義人路也﹔從者﹐先立夫天之所與我者也。正其心於仁義﹐而持之恆在﹐豈但如一鏡之明哉﹖惜乎其不能暢言之於章句﹐而啟後學之紛紜也﹗二

切須知以何者爲心﹐不可將他處言心者混看。抑且須知忿懥﹑恐懼﹑好樂﹑憂患之屬心與否。以無忿懥等爲心之本體﹐是「心如太虛」之說也﹐不可施正﹐而亦無待正矣。又將以忿懥等爲心之用﹐則體無而用有﹐旣不相應。如鏡旣空﹐則但有影而終無光。且人之釋心意之分﹐必曰心靜而意動﹐今使有忿懥等以爲用﹐則心亦乘於動矣。只此處從來不得分明。

不知大學工夫次第﹐固云「欲正其心者先誠其意」﹐然煞認此作先後﹐則又不得。且如身不修﹐固能令家不齊﹔乃不能齊其家﹐而過用其好惡﹐則亦身之不修也。況心之與意﹐動之與靜﹐相爲體用﹐而無分於主輔﹐故曰「動靜無端」。故欲正其心者必誠其意﹐而心苟不正﹐則其害亦必達於意﹐而無所施其誠。

凡忿懥﹑恐懼﹑好樂﹑憂患﹐皆意也。不能正其心﹐意一發而卽向於邪﹐以成乎身之不修。此意旣隨心不正﹐則不復問其欺不欺﹑慊不慊矣。若使快足﹐入邪愈深。故愚謂意居身心之交﹐八條目自天下至心﹐是步步向內說﹔自心而意而知而物﹐是步步向外說。而中庸末章﹐先動察而後靜存﹐與大學之序並行不悖。則以心之與意﹐互相爲因﹐互相爲用﹐互相爲功﹐互相爲效﹐可云繇誠而正而修﹐不可云自意而心而身也。心之爲功過於身者﹐必以意爲之傳送。三

朱子說「鑑空衡平之體﹐鬼神不得窺其際」﹐此語大有病在。南陽忠國師勘胡僧公案﹐與列子所紀壺子事﹐正是此意。凡人心中無事﹐不思善﹐不思惡﹐則鬼神眞無窺處。世有猜棋子戲術﹐握棋子者自不知數﹐則彼亦不知﹐亦是此理。此只是諺所云「陰陽怕懵懂」﹐將作何用﹐豈可謂之心正﹖心正者﹐直是質諸鬼神而無疑。若其光明洞達﹐匹夫匹婦亦可盡見其心﹐豈但窺其際也而已哉﹖四

「仰面貪看鳥﹐回頭錯應人」﹐恁般時﹐心恰虛虛地﹐鬼神亦不能窺其際﹐惟無以正之故也。不然﹐豈杜子美於鳥未到眼時﹐預期一鳥而看之﹔鳥已飛去後﹐尙畱一鳥於胸中﹔鳥正當前時﹐並將心系著一鳥乎﹖惟其無畱﹑無期﹑無系﹐適然一鳥過目﹐而心卽趨之﹐故不覺應人之錯也。

正心者﹐過去不忘﹐未來必豫﹐當前無絲毫放過。則𨿽有忿懥﹑恐懼﹑好樂﹑憂患﹐而有主者固不亂也。傳第八章

一

或問之論敖惰﹐足破羣疑。但朱子大槪說待物之理﹐而此傳之旨﹐乃以發修身﹑齊家相因之理。則在家言家﹐而所謂「泛泛然之塗人」與夫求見之孺悲﹐畱行之齊客﹐固非其類。

又「親愛」以下五者﹐亦比類而相反。敖惰者畏敬之反﹐賤惡者親愛﹑哀矜之反。各有所反﹐則親愛﹑哀矜者﹐其或在所敖惰也有矣。敖者﹐亢敖自尊而卑之也。惰者﹐適意自便而簡之也。敖必相與爲禮時始見﹐如扶杖而受卑幼之拜是已。惰則閒居治事﹐未與爲禮時乃然﹐𨿽過吾前﹐不爲攺容也。此則一家之中﹐繁有其人﹐亦繁有其時﹐外之家臣僕隸﹐大夫而後可雲家。內則子孫羣從﹐日侍吾前者皆是也。然使其辟﹐則自處過亢而情不下接﹐有所使令﹐亦憚其尊嚴而不敢自白﹐則好不知惡﹐惡不知美﹐自此積矣。是身之不修﹐家緣不齊之一端也。

凡釋字義﹐須補先儒之所未備﹐逐一淸出﹐不可將次帶過。一部十三經﹐初無一字因彼字帶出混下者。如此章「親愛」等十字﹐其類則五﹐而要爲十義。親者相洽相近之謂﹐愛則有護惜而願得之意。已得則護惜﹐未得則願得。孟子云「彼以愛兄之道來」﹐不可云親兄﹔以「郁陶思君」之言有護念而願見之意。畏者畏其威﹐敬者敬其儀。畏存乎人﹐敬盡乎己。父兼畏敬﹐母兄惟敬。哀則因其有所喪而悼之﹐矜則因其未足以成而憐之。喪則哀﹐病不成人則矜。賤以待庸陋﹐惡以待頑惡。近取之家﹐自不乏此十種。敖惰前已釋。或以人別﹐或以事別﹐其類則有五﹐其實凡十也。二

好知惡﹐惡知美﹐知子之惡﹐知苗之碩﹐要未可謂身修﹐未可謂家齊﹐亦不可以務知之明爲修其身﹑齊其家之功。修身在於去辟﹐無所辟而後身修。若齊家之功﹐則教孝﹑教弟﹑教慈﹐非但知之﹐而必教之也。

惟身之有辟﹐故隨其辟以爲好惡﹐須玩本文一「故」字。而教之失宜。如其無辟﹐則於身取則﹐而自有以洞知人之美惡。知其如此者之爲不孝﹑不弟﹑不慈﹐則嚴戒之得矣。知其如此者之爲能孝﹑能弟﹑能慈﹐則獎掖之得矣。故章句著「所以」二字。「所以」云者﹐於以爲立教之本而利用之也。

到知美知惡﹐大要著力不得。假令好而欲知其惡﹐惡而欲知其美﹐其起念已矯揉不誠。彊制其情而挾術以爲譏察﹐乃欲如吳季子所云鏡明衡平者﹐亦萬不可得之數。故傳意但於辟不辟上致克治之功。此以外制內之道﹐親愛等見於事﹐故屬外。知與好惡屬內。自與正心殊科。

蓋所謂修身者﹐則修之於言行動而已。繇言行動而內之﹐則心意知爲功﹐乃所以修身之本﹐而非於身致修之實。知美知惡﹐自致知事。好惡﹐自正心事。而人終日所言﹑所行﹑所動﹐必因人因事而發﹐抑必及於物﹔而受之者﹐則所親愛﹑賤惡﹑畏敬﹑哀矜﹑敖惰者是已。君子而入大學﹐則固非憂患困窮﹐避世土室者之所可例﹐又豈至如浮屠之棄家離俗﹐杜足荒山﹐習四威儀於人所不接之地也與﹖故列數所施之地﹐以驗其言行動辟與不辟之實。然則修其身而使不辟者﹐必施之得宜﹐而非但平情以治其好惡﹐此自正心誠意事。如吳季子鏡衡之說﹐內求之心知而略於身﹐外求之物理而內失己也。

才有所辟﹐言必過言﹐行必過行﹐動必過動。抑言有過言﹐行有過行﹐動有過動﹐而後爲用情之辟。辟者偏也﹐非邪也。邪生心而偏在事。非施之言行動而何以云辟哉﹖故修身者﹐修其言行動之辟也。

欲得不辟﹐須有一天成之矩爲之範圍﹐爲之防閒﹐則禮是已。故曰「非禮不動﹐所以修身也」。「齊明」是助修﹐「非禮不動」乃是正修。禮以簡束其身﹐矯偏而使一於正﹐則以此準己之得失者﹐卽以此而定人之美惡﹐不待於好求惡﹐於惡求美﹐而美惡粲然﹐無或蔽之矣。此修身所以爲齊家之本。捨是﹐則𨿽欲平情以齊其家﹐不可得也。

親愛﹑賤惡﹑畏敬﹑哀矜﹑敖惰而云「其所」﹐乃以謂身之所施﹐而非言情之所發。或問「今有人焉」一段﹐亦甚深切著明矣。惜乎門人之不察﹐求之於情而不求之於事﹐徒區區於愛最易偏﹐辧平情之次第﹐入荊棘而求蹊徑﹐勞而無益久矣﹗三

有所當言﹐因親愛而黷﹐因畏敬而隱﹐因賤惡而厲﹐因哀矜而柔﹐因敖惰而簡﹔有所當行﹐因親愛而荏﹐因畏敬而葸﹐因賤惡而矯﹐因哀矜而沮﹐因敖惰而吝﹔於其動也﹐因親愛而媟﹐因畏敬而餒﹐因賤惡而暴﹐因哀矜而靡﹐因敖惰而驕﹕皆身之不修也。

君子所貴乎道者﹐鄙倍﹑暴慢﹑淫匿之不作﹐𨿽因親疏貴賤賢不肖而異施﹐亦何辟之有哉﹖如是﹐方是修身。若但云平情如衡﹐則苟所當致其親愛者﹐𨿽極用其親之愛之之心﹐如舜之於象﹐亦未爲辟﹐敬畏等放此。豈酌彼損此﹐漫無差等﹐抑所有餘以就不足之得爲齊哉﹖惟然﹐故身不修而欲齊其家﹐必不可也。傳第九章

一

章句「立教之本」云云﹐亦但從性情會通處﹐發明家國之一理﹐以見教家之卽以教國耳。「識端推廣」﹐乃朱子從言外衍說﹐非傳意所有。緣恐人將孝弟慈說得太容易﹐以爲不待學而自能﹐竟同處子之不學養子一例﹐故補此一說﹐見教家教國﹐理則一而分自殊﹔事之已殊﹐有不待推而不可者。

其云「立教之本」﹐卽指上孝弟慈﹐金仁山之說爲近。所云本者﹐以家國對勘﹕教家者教國之本﹐孝弟慈者事君﹑事長﹑使眾之本也。惟其不假彊爲﹐則同命於天﹐同率於性﹐天理流行﹐性命各正﹐非僅可通於家而不可行於國也。惟養子不待學﹐則使眾亦不待別有所學﹐而自無不可推矣。故立教之本﹐有端可識﹐而推廣無難也。

章句恰緊在一「耳」字﹐而朱子又言「此且未說到推上」﹐直爾分明。玉溪無端添出明徳﹐仁山以「心誠求之」爲推﹐皆是胡亂忖度。「心誠求之」元是公共說的﹐保赤子亦如此﹐保民亦如此。且此但言教而不言學。一家之教﹐止教以孝於親﹑弟於長﹑慈於幼﹐何嘗教之以推﹖所謂推者﹐乃推教家以教國也﹐非君子推其慈於家者以使國之眾也。

所引書詞﹐斷章立義。但據一「如」字﹐明二者之相如﹔而教有通理﹐但在推廣﹐而不待出家以別立一教。認章句之旨不明﹐乃謂君子推其慈家之恩以慈國﹐其於經傳「齊」「治」二字何與﹐而傳文前後六「教」字﹐亦付之不問。小儒見杌驚鬼﹐其瞀亂有如此者﹐亦可嘆也已﹗二

徑以孝弟慈爲「明明徳」者﹐黃氏之邪說也。朱門支裔﹐背其先師之訓﹐淫於鵝湖者﹐莫此爲甚。其始亦但牽枝分段﹐如今俗所謂章旨者﹐而其悖遂至於是。王陽明疑有子支離﹐只欲將仁與孝弟並作一个。若論孝弟慈之出於天性﹐亦何莫非「明徳」﹖盡孝﹑盡弟﹑盡慈﹐亦何不可云「明明徳」﹖而實則不然。如廿一史所載孝友﹑獨行傳中人物﹐乃至王祥﹑李密一流﹐不可云他孝弟有虧欠在﹔而其背君趨利﹐詎便可許之爲克明其徳﹖

至如所云「天明地察」﹐則又不可以此章所言孝者例之。此但據教家教國而言﹐則有七八分帶得過﹐而君子之教已成。故曰「敬敷五教在寬。」且不敢遽責其爲王祥﹑李密﹐而況其進焉者乎﹖

明明徳之事﹐經文所云格物﹑致知﹑誠意﹑正心﹑修身﹐缺一不成﹐章句已分明言之。倘必待格致誠正之已盡﹐而後可云孝子﹑弟弟﹑慈長﹐則卽令堯﹑舜爲之長﹐取一家之人﹐戒休董威之﹐且沒世而不能。如但以保赤子之慈﹐而卽可許之明明徳﹐則凡今之婦嫗﹐十九而明其明徳矣。

於徳言明﹐於民言新﹐經文固自有差等。陸﹑王亂禪﹐只在此處﹐而屈孟子不學不慮之說以附會己見﹐其實則佛氏呴呴嘔嘔之大慈大悲而已。聖賢之道﹐理一分殊﹐斷不以乳媼推幹就濕﹑哺乳嚼粒之恩爲天地之大徳。故朱子預防其獘﹐而言識﹑言推﹐顯出家國殊等來。家國且有分別﹐而況於君徳之與民俗﹐直是萬仞壁立﹐分疆畫界。比而同之﹐亂天下之道也。三

程子所云「慈愛之心出於至誠」﹐乃以引伸養子不待學之意﹐初不因傳文「誠求」「誠」字而設。凡母之於子﹐性自天者﹐皆本無不誠﹐非以「誠」字爲工夫語。吳季子無端蔓及誠意﹐此如拈字酒令﹐搭著卽與安上﹐更不顧理。學者最忌以此種戲心戲論窺聖賢之旨。如母之於赤子﹐豈嘗戒欺求謙﹐愼其獨知﹐而後知保哉﹖

誠之爲說﹐中庸詳矣。程子所云「出於至誠」者﹐「誠者天之道也」。天以是生人。「誠其意」者﹐「誠之者人之道也」。須擇善而固執。天道不遺於夫婦﹐人道則惟君子爲能盡之。若傳文「心誠求之」之「誠」﹐則不過與「苟」字義通。言「心」言「求」﹐則不待言「誠」而其眞實不妄自顯矣。

經傳之旨﹐有大義﹐有微言﹐亦有相助成文之語。字字求義﹐而不顧其安﹐鮮有不悖者。況此但據立教而言﹐以明家國之一理。家之人固不能與於誠意之學﹐矧國之人萬有不齊﹐不因其固有之良﹐導之以易從之功﹐而率之與講靜存動察之學﹐不亦傎乎﹗

若云君子之自誠其意者﹐當以母之保子爲法﹐則旣非傳者之本意﹔而率入大學之君子﹐相與呴呴嘔嘔以求誠﹐「好仁不好學﹐其蔽也愚」﹐此之謂夫﹗故戲論之害理﹐劇於邪說﹐以其似是而非也。四

機者發動之繇﹐只是動於此而至於彼意﹐要非論其速不速也。國之作亂﹐作亂自是分爭艸竊﹐非但不仁不讓而已也。非一人之甫爲貪戾而卽然。且如無道如隋煬帝﹐亦延得許久方亂﹔漢桓帝之後無靈帝﹐黃巾之禍亦不如是之酷。且傳文此諭﹐極有意在。如弩機一發﹐近者亦至之有準﹐遠者亦至之有準﹐一條驀直去﹐終無迂曲走移。一人貪戾﹐則近而受之者家﹐遠而受之者國﹐其必至而不差﹐一也。

矢之中物﹐必有從來。仁讓作亂之成於民﹐亦必有從來。如雲禮達分定﹐則民易使﹐實是上之人爲達之而爲定之﹐豈但气機相感之浮說乎﹖一家之仁讓﹐非自仁自讓也﹐能齊其家者教之也。教成於家而推以教國者﹐卽此仁讓﹐而國無不興焉。蓋實恃吾教仁教讓者以爲之機也。若但以气機感通言之﹐則气無畛域﹐無頓捨﹐直可云身修而天下平矣。

大學一部﹐恰緊在次序上﹐不許人作無翼而飛見解。吳季子「瞬息不畱」之淫詞﹐爲害不小。旣瞬息不畱﹐則一念初起﹐徧十方界﹐所有眾生﹐成佛已竟﹐何事言修﹑言齊﹑言治﹑言平之不已哉﹖五

韋齊﹝齋﹞云「有諸己不必求諸人﹐無諸己不必非諸人」﹐斷章取義﹐以明君子自治之功則然。子曰「攻其惡﹐無攻人之惡」﹐要爲修慝者言之爾。蓋明徳之功而未及於新民也。經云「欲治其國者﹐先齊其家。」旣欲治其國矣﹐而可不必求﹐不必非乎﹖但有諸己者與求諸人者﹐無諸己者與非諸人者﹐亦自有淺深之不同。如舜之事父母﹐必至於「烝烝乂不格姦」﹐而後自謂可以爲人子。其求於天下之孝者﹐亦不過服勞奉養之不匱而已。

細爲分之﹐則非但身之與國﹐不可以一律相求﹐卽身之於家﹐家之於國﹐亦有厚薄之差。曾子固不以己之孝責曾元﹐而天子使吏治象之國﹐亦不槪施夫異姓不韙之諸侯也。故曰理一而分殊。然原其分殊﹐而理未嘗不一﹐要以帥人而後望人之從﹐其道同也。故在家無怨者﹐在邦亦無怨也。傳第十章

一

第十章

傳﹐且俱說治國﹐故云「有國者不可以不愼」﹐云「得眾則得國」﹐云「此謂國不以利爲利」。潔矩之道﹑忠信之徳﹑外末內本﹑以財發身﹑見賢先舉﹑遠退不善﹐凡此皆治國之大經﹐而可通之於天下者也。若平天下之事﹐則自有命徳討罪﹑制禮作樂之大政﹐要亦可以此通之。而其必待推者﹐傳所未及﹐且﹝則﹞所謂「文武之政﹐布在方策」﹐而非入學者所預習也。

先儒未能推傳意之所未及﹐而以體經文言「天下平」不言「平天下」之旨﹐竟於此傳言「天下」﹐則似治國之外﹐別無平天下之道。旣不順夫理一分殊之義﹐而抑不察夫古之天下爲封建﹐故國必先治﹔今之天下爲郡縣﹐故不須殊直隸於司道﹔固難以今之天下統爲一國者﹐爲古之天下釋。孟子論世之說﹐眞讀書者第一入門法。惜乎朱子之略此也﹗

自秦以後﹐有治而無平﹐則𨿽有王者起﹐亦竟省下一重事業。惟其然﹐是以天下終不易平。卽以聖神之功化蒞之﹐亦自難使長鞭之及馬腹。今以說古者大學之道﹐那得不還他層次﹐以知三代有道之長﹐其規模如彼哉﹖二

「是以君子有潔矩之道」﹐須於教孝﹑教弟﹑教慈之外﹐別有一教之之道在。章句云「亦可以見人心之所同」云云「是以君子必當因其所同﹐推以度物」﹐明分兩折。而所謂潔矩者﹐自與藏身之恕不同。所云「毋以使下」﹑「毋以事上」云者﹐與「勿施於人」﹐文似而義實殊也。

惟東陽許氏深達此理﹐故云「天下之大﹐此句有病。兆民之眾﹐須有規矩制度﹐使各守其分﹐是以己之心度人之心﹐品量位置以爲之限。」則明乎君子以潔矩之道治民﹐而非自潔矩以施之民也。朱子「交代官」﹑「東西鄰」之說﹐及周陽繇﹑王肅之事﹐皆且就潔矩上體認學問﹐姑取一人之身以顯潔矩之義﹐而非以論潔矩之道。

齊家之教﹐要於老老﹑長長﹑卹孤﹐而可推此以教國矣。乃國之於家﹐人地旣殊﹐理勢自別﹐則情不相侔﹐道須別建。𨿽其心理之同﹐固可類通﹐而終不能如家之人﹐可以盡知其美惡以因勢而利導之。乃君子因其理之一﹐而求之於大公之矩﹐旣有以得其致遠而無差者﹐則不患夫分之懸殊﹐而困於美惡之不知﹐使教有所不行也。

一國之人﹐爲臣爲民﹐其分之相臨﹐情之相比﹐事之相與﹐則上下﹑左右﹑前後盡之矣。爲立之道焉﹐取此六者情之所必至﹑理之所應得者﹐以矩潔之﹐使之均齊方正﹐厚薄必出於一﹐輕重各如其等﹐則人得以消其怨尢﹐以成孝弟慈之化﹐而國乃治矣。其授之以可以盡孝弟慈之具﹐則朱子所謂「仰足事﹐俯足育」者﹐固其一端﹔而爲之品節位置﹐使人皆可共率繇夫君子之教者﹐則必東陽所謂「規矩制度」者﹐而後爲治道之全也。

惟然﹐則一國之人𨿽眾﹐卽不孤恃其教家者以教國﹐而實則因理因情﹐變通以成典禮﹐則固與齊家之教相爲通理﹐而推廣固以其端矣。矩之旣潔﹐則君子使一國之人並行於恕之中﹐而上下﹑前後﹑左右無不以恕相接者﹐非但君子之以恕待物而國卽治也。

若傳所謂內徳外財﹐則是﹝非﹞爭鬥其民而施之以劫奪之教﹔愛賢惡不肖﹐爲嚴放流之法﹐而不使媢疾者得以病有技﹑彥聖之人﹕要皆品節斯民﹐限以一程之法﹐使相胥而共繇於矩之中者也。

齊家恃教而不恃法﹐故立教之本不假外求。治國推教而必有恆政﹐故旣以孝弟慈爲教本﹐而尢必通其意於法制﹐以旁行於理財用人之中﹐而納民於淸明公正之道。故教與養有兼成﹐而政與教無殊理。則大學之道﹐所以新其民者﹐實有以範圍之於寡過之地﹐不徒恃气機之感也。此則以治其國﹐而推之天下亦無不可矣。三

周陽繇﹑王肅所以能爾者﹐自是亂世事﹐此固不足道。如叔孫通所艸漢儀﹐蕭何所制漢法﹐何嘗從大公之矩潔得整齊﹖固原畱一滲漏﹐教郡守﹑教尉可以互相陵傲。而繇則以武帝爲之君﹐又施劫奪之教﹐而好人所惡﹐如何不教成他胡亂﹖若伯鯀只一方命圮族﹐以惡於下者事上﹐方命。惡於上者使下﹐圮族。便迸諸四夷﹐則虞廷上下﹐交好於仁讓之中﹐如繇﹑肅者﹐豈得以肆其志哉﹖

故治國之道﹐須畫一以立潔矩之道。旣不可全恃感發興起﹐以致捍格於不受感之人﹔而或問謂「潔矩必自窮理正心來」﹐一皆本自新者以新民﹐則傲很苟不如伯鯀者﹐亦可教而不待刑也。周陽繇便教不入﹐若王肅自可教。四

民之所好﹐民之所惡﹐矩之所自出也。有潔矩之道﹐則已好民之好﹐惡民之惡矣。乃「所惡於上﹐毋以使下」﹐則爲上者必有不利其私者矣﹔「所惡於下﹐毋以事上」﹐則爲下者必有不遂其欲者矣。君子只於天理人情上潔著个均平方正之矩﹐使一國率而繇之。則好民之所好﹐民卽有不好者﹐要非其所不可好也﹔惡民之所惡﹐民卽有不惡者﹐要非其所不當惡也。

如妨賢病國之人﹐又豈無朋黨私匿幸其得位而恐其見逐者﹖乃至爭民施奪之政﹐亦豈盡人而皆惡之﹖若王介甫散靑苗錢﹐當其始散﹐或踴躍而願得之﹐迨其旣散﹐或亦因之而獲利﹐未嘗一出於抑配。故民之好惡﹐直恁參差﹐利於甲者病於乙﹐如何能用其好惡而如父母﹖惟恃此潔矩之道﹐以整齊其好惡而平施之﹐則天下之理得﹐而君子之心亦無不安矣。

所謂父母者﹐鳲鳩七子之義﹐均平專壹而不偏不吝也。不然﹐則七子待哺﹐豈不願己之多得﹐而哺在此﹐且怨在彼矣。曰「民」者﹐公辭也﹐合上下﹑前後﹑左右而皆無惡者也。故或問曰「物格知至﹐有以通天下之志﹔意誠心正﹐有以勝一己之私。」又曰「人之爲心﹐必當窮理以正之﹐使其所以愛己治人者皆出於正﹐然後可以卽是而推之人。」民不能然﹐故須上爲潔之。蓋物格知至﹐則所好所惡者曲盡其變﹐不致恃其私意﹐而失之於偏﹔意誠心正﹐則所好所惡者一準於道﹐不致推私欲以利物﹐而導民於淫。故傳於好人所惡﹑惡人所好者﹐斥其「拂人之性」﹐而不言「拂人之情」也。

自然天理應得之處﹐性命各正者﹐無不可使遂仰事俯育之情﹐君子之道﹐斯以與天地同流﹐知明處當﹐而人情皆協者也。此之爲道﹐在齊家已然﹐而以推之天下﹐亦無不宜。特以在家則情近易迷﹐而治好惡也以知﹔在國則情殊難一﹐而齊好惡也以矩。故家政在教而別無政﹐國教在政而政皆教﹐斯理一分殊之準也。五

「先愼乎徳」﹐「徳卽所謂明徳」﹐章句﹑或問凡兩言之﹐而愚竊疑其爲非。朱子之釋明徳曰「人之所得於天﹐而虛靈不昧﹐以具眾理而應萬事者也。」若夫愼之云者﹐臨其所事﹐揀夫不善而執夫善之謂也。故書曰「愼厥身。」身則小體大體之異從而善惡分也。論語曰「子之所愼﹐齊﹑戰﹑疾。」臨夫存亡得失之交﹐保其存與得而遠夫失與亡也。禮記凡三言愼獨﹐獨則意之先幾﹑善惡之未審者也。乃若虛靈不昧之本體﹐存乎在我﹐有善而無惡﹐有得而無失﹐抑何待揀其不善者以孤保其善哉﹖此以知明徳之可言明﹐而不可言愼也。

或朱子之意﹐以明其明徳者謂之明徳。則當其未明﹐不可言明﹐及其已明﹐亦無待愼﹐而豈其云君子先愼明其徳哉﹖且明徳之功﹐則格物﹑致知﹑誠意﹑正心是已。傳獨於誠意言愼者﹐以意緣事有﹐以意臨事﹐則亦以心臨意也。若夫心固不可言愼矣。是以意在省察﹐而心惟存養。省察故不可不愼﹐而存養則無待於愼﹐以心之未緣物而之於惡也。至於致知格物﹐則博學﹑審問﹑明辧﹐而愼思特居其一﹐是愼不可以盡格致之功明矣。安得以愼之一言﹐蔽明徳之全學乎﹖是故以徳爲明徳者﹐無之而可也。

徳者﹐行焉而有得於心之謂也。則凡行而有得者﹐皆可謂之徳矣。故書曰「徳二三﹐動罔不凶」﹔易曰「不恆其徳」﹔詩曰「二三其徳」。審夫徳者﹐未必其均爲善而無惡﹐乃至遷徙無恆﹐佹得以自據者﹐亦謂之徳﹐故不可以不愼也。

是以所得於天而虛靈不昧者﹐必系之以明﹐而後其純乎善焉。但夫人之遷徙無恆﹐佹得以自據者﹐𨿽非無得於心﹐而反諸心之同然者﹐則所得者其浮動翕取之情﹐而所喪者多。故凡言徳者﹐十九而皆善。十九而善﹐故旣愼之餘﹐竟言「有徳」﹐而不必言「有懿徳」。然以不善者之非無所得也﹐故君子之於徳﹐必愼之也。

愼者﹐愼之於正而不使有辟也。愼於正而不使有辟者﹐好惡也。好惡者﹐君子之以內嚴於意﹐而外修其身者也。惟意爲好惡之見端﹐而身爲好惡之所效動﹐身以言行動言。則君子出身加民﹐而措其有得於心者以見之行事﹐故曰「是故君子先愼乎徳。」「是故」云者﹐以潔民之好惡而好惡之﹐則爲「民之父母」﹔任其好惡之辟而徳二三﹐則「爲天下僇」。故君子之撫有人土財用者﹐必先愼之乎此也。又曰「有徳此有人」﹐則以愼其好惡之幾得之於心者﹐慊乎人心之所同然﹔而措夫好惡之用行之於道者﹐盡夫眾心之攸好﹔故臣民一率其舉錯用緩之公﹐知其大公至正而歸之也。

且大學之教﹐理一分殊。本理之一﹐則眾善同原於明徳﹐故曰「明徳爲本」。因分之殊﹐則身自有其身事﹐家自有其家範﹐國自有其國政﹐天下自有其天下之經。本統乎末﹐而繇本向末﹐莖條枝葉之不容夷也。今云「有人此有土﹐有土此有財﹐有財此有用」﹐則一國之效乎治者﹐其次序相因﹐必如是以爲漸及之詞﹐而後足以見國之不易抵於治。乃云君子有其明徳而遂有人﹐則躐等而爲迫促之詞﹐是何其無序耶﹗

夫明徳爲新民之本﹐而非可早計其效於民新﹐故身修之後﹐必三累而至乎天下平。則新民者固原本於已明之君徳﹐而必加之以齊治平之功。豈徳之旣明﹐而天下卽無不明﹝平﹞乎﹖故格致誠正﹐其報成在身修﹐而修齊治之底績在天下平。是以明徳﹑新民﹐理𨿽一貫﹐而顯立兩綱﹐如日月之並行而不相悖。今此以言治平之理﹐則有徳有人﹐以是功﹐取是效﹐捷如影響﹐必其爲新民之徳審矣。

新民之徳﹐非不原本於明徳﹐而固自有所及於民之徳。故好惡之爲功﹐內嚴於誠意﹐而必外著之潔矩之道﹐然後人土財用之應成焉。使其不然﹐則大學之道﹐一明徳盡之﹐而何以又云「在新民」乎﹖又況爲格﹑爲致﹑爲誠﹑爲正者﹐未嘗有以及乎民﹐而遽期夫人土財用之歸﹐是以其心身之學﹐坐弋崇髙富貴之獲﹐抑異夫先事後得﹑成章後達之教者矣。

大學一書﹐自始至終﹐其次第節目﹐統以理一分殊爲之經緯。故程子以此書與西銘並爲入徳之門。朱子或有不察﹐則躐等而不待盈科之進﹐如此類者﹐亦所不免。董氏彜云「明徳言自修﹐愼徳言治天下」﹐不徇章句﹐乃以爲有功於朱子。六

吳季子以發鉅橋之粟爲「財散」﹐不知彼固武王一時之權﹐而爲不可繼之善政也。倘不經紂積來﹐何所得粟而發之﹖故孟子以發棠擬之馮婦﹐而謂見笑於士﹐以其不務制民之產﹐而呴呴以行小惠也。

財聚者﹐必因有聚財者而後聚。財散者﹐財固自散﹐不聚之而自無不散也。東陽許氏云「取其當得者而不過」﹐其論自當。

乃財聚者﹐非僅聚於君而已。如詩所云「亶侯多藏」﹐盤庚所云「總於貨寶」者﹐彊豪兼並之家﹐皆能漁獵小民﹐而使之流離失所。潔矩之道行﹐則不得爲爾矣。

民散云者﹐詩所謂「逝將去女﹐適彼樂土」者也。卽此﹐亦以知此爲治國而言。若以天下統言之﹐共此四海之內﹐散亦無所往。故郡縣之天下﹐財殫於上﹐民有死有叛而已矣﹐不能散也。七

忠信之所得﹐驕泰之所失﹐章句以天理存亡言之﹐極不易曉。雙峯早已自惑亂在。其云「忠信則得善之道﹐驕泰則失善之道」﹐竟將二「之」字指道說。俗儒見得此說易於了帳﹐便一意從之。惟吳季子云「忠信則能潔矩﹐而所行皆善﹐豈不得眾乎﹖驕泰則不能潔矩﹐而所行皆不善﹐豈不失眾乎﹖」一串穿下﹐卻是不差。

章句云「君子以位言之﹐道謂居其位而修己治人之術。」是道與位相配﹐而凝道卽以守位﹐一如「生財有大道」﹐非「生眾﹑食寡﹐爲疾﹑用舒」﹐則失其道而財不能生也。雙峯認天理不盡﹐如何省得朱子意﹖

倘只靠定潔矩不潔矩作天理﹐乃不知天生人而立之君﹐君承天理民﹐而保其大寶﹐那一般不是天理來﹖古人於此見得透亮﹐不將福之與徳打作兩片。故「天命之謂性」﹐與「武王末受命」﹐統喚作命。化迹則殊而大本則一﹐此自非靠文字求解者之所能知。

若論到倒子處﹐則必「得眾得國」﹐「失眾失國」﹐方可云「以得之」﹑「以失之」。特爲忠信﹑驕泰原本君心而言﹐不可直恁疏疏闊闊﹐籠統說去﹐故須找出能潔矩不能潔矩﹐與他做條理。但如吳季子之說﹐意𨿽明盡﹐而於本文直截處不無騰頓﹐則終不如朱子以「天理」二字大槪融會之爲廣大深切而無滲也。

若抹下得眾得國一層﹐只在得道失道上捎煞﹐則忠信之外有道﹐而忠信爲求道之敲門磚子﹐不亦悖與﹗君子之大道﹐𨿽是盡有事在﹐然那一件不是忠信充滿發現底﹖故曰「夫子之道﹐忠恕而已矣。」只於此看得眞﹐便知雙峯之非。雙峯則以道作傀儡﹐忠信作綫索﹐拽動他一似生活﹐知道者必不作此言也。

或疑雙峯之說﹐與程子所云「有關雎﹑麟趾之精意﹐而後周官之法度可行」義同﹐則忠信豈非所以得道者﹖不知程子所云﹐元是無病。後人沒理會﹐將周官法度作散錢﹐關雎﹑麟趾之精意作索子﹐所以大差。錢與索子﹐原是兩項物事﹐判然本不相維系﹐而人爲穿之。當其受穿﹐終是拘系彊合﹐而漠不相知。若一部周官法度﹐那一條不是關雎﹑麟趾之精意來﹖周公作此法度﹐原是精意在中﹐遇物發現﹐故程子直指出周公底本領教人看。所謂「有關雎﹑麟趾之精意」者﹐卽周公是也。豈後人先丟下者法度﹐去學个精意﹐然後可把者法度來行之謂乎﹖如王介甫去學周禮﹐他不曾隨處體認者精意﹐便法度也何曾相似﹖看他靑苗錢﹐與國服之制差得許遠﹗

故大學之道﹐以明徳者推廣之新民﹐而云「明徳爲本﹐新民爲末」。末者﹐本之所生也。可云生﹐不可云得。豈以明徳作骨子﹐撐架著新民使掙紮著﹔以明徳作機關﹐作弄著新民使動蕩﹔以明徳作矰矢敫﹐弋射著新民使速獲之謂乎﹖知此﹐則羣疑可以冰釋矣。八

古人說个忠信﹐直爾明易近情﹐恰似人人省得。伊川乃云「盡己之謂忠﹐以實之謂信」﹐明道則云「發己自盡爲忠﹐循物無違爲信」﹐有如增以髙深隱晦之語﹐而反使人不知畔岸者然。嗚呼﹗此之不察﹐則所謂微言絕而大義因之以隱也。

二程先生之語﹐乃以顯忠信之徳﹐實實指出个下手處﹐非以之而釋忠信也。蓋謂夫必如是而後爲忠﹐如是而後爲信也。二先生固有而自知之﹐則並將工夫﹑體段一齊說出。未嘗得到者地位人﹐自然反疑他故爲隱晦之語。而二先生於此發己所見﹐無不自盡﹐循忠信之義﹐毫釐不違﹐以教天下之學爲忠信者﹐深切著明。除是他胸中口下﹐方說得者幾字出﹐而後學亦有津涘之可問﹐不患夫求忠而非忠﹐求信而不信矣。

所謂「發己自盡」者﹐卽「盡己」之謂也。所謂「以實」者﹐則「循物無違」之謂也。說「忠」字﹐伊川較直截﹔而非明道之語﹐則不知其條理。說「信」字﹐明道乃有指徵﹔而伊川所謂「以實」者﹐文易求而旨特深也。

蓋所謂「己」者﹐言乎己之所存也﹐「發己」者﹐發其所存也。發之爲義﹐不無有功﹐而朱子以凡出於己者言「發己」﹐見性理。則以其門人所問發爲奮發之義﹐嫌於矯彊﹐故爲平詞以答之。乃此發字﹐要如發生之發﹐有繇體生用之意﹔亦如發粟之發﹐有散所藏以行於眾之意﹔固不可但以凡出諸己者言之也。惟發非泛然之詞﹐然後所發之己﹐非私欲私意﹐而自盡者非違道以干譽矣。

若所謂「自盡」者﹐則以其發而言﹐義亦易曉。凡己學之所得﹐知之所及﹐思之所通﹐心之所信﹐遇其所當發﹐沛然出之而無所吝。以事徵之﹐則孟子所謂「知其非義﹐斯速已」而無所待者﹐乃其發之之功﹔而當其方發﹐直徹底煥然﹐「萬紫千紅總是春」者是也。

若伊川所云「盡己」「盡」字﹐大有力在﹐兼「發」字意在內。亦如天地生物﹐除卻已死已槁﹐但可施生﹐莫不將兩閒元气﹐一齊迸將去。所以一言忠﹐則在己之無虛無僞者已盡。而「以實謂信」之「實」﹐則固非對虛僞而言﹐乃因物之實然者而用之也。於此不了﹐則忠外更無信﹔不然﹐亦且於忠之外﹐更待無虛無僞而始爲信﹐則所謂忠者亦非忠矣。

「信」者不爽也﹐名實不爽﹑先後不爽之謂也。惟名實爽而後先後爽。如五行志所載李樹生瓜﹐名實旣爽﹐故前此初不生瓜﹐後此仍不生瓜而生李﹐則先後亦因之而爽矣。

「循」者﹐依緣而率繇之謂也。依物之實﹐緣物之理﹐率繇其固然﹐而不平白地畫一个葫蘆與他安上﹐則物之可以成質而有功者﹐皆足以驗吾所行於彼之不可爽。抑順其道而無陵駕倒逆之心﹐則方春而生﹐方秋而落﹐遇老而安﹐遇少而懷﹐在桃成桃﹐在李成李﹐心乎上則忠﹐心乎下則禮﹐徹始徹終﹐一如其素﹐而無參差二三之徳矣。

君子於此﹐看得物之備於我﹐己之行於物者﹐無一不從天理流行﹐血脈貫通來。故在天則「雲行雨施﹐品物流形」﹐天之「發己自盡」者﹐不復吝畱而以自私於己﹔「乾道變化﹐各正性命」﹐天之「循物無違」者﹐不恣己意以生殺而變動無恆。則君子之「首出庶物﹐萬國咸寧」者﹐道以此而大﹐矩以此而立﹐潔以此而均﹐眾以此而得﹐命以此而永。故天理之存也﹐無有不存﹔而幾之決也﹐決於此退藏之密而已矣。

不然﹐則內不盡發其己﹐而使私欲據之﹔外不順循乎物﹐而以私意違之。私欲據乎己﹐則與物約而取物泰﹔私意違乎物﹐則芻狗視物而自處驕。其極﹐乃至好佞人之諛己﹐而違人之性以寵用之﹔利聚財之用﹐而不顧悖入之多畜以厚亡。失物之矩﹐安所施潔﹐而失國失命﹐皆天理之必然矣。故曰「忠信以得之﹐驕泰以失之。」君子之大道所必擇所從而違其害者也。

上推之天理﹐知天之爲理乎物者則然。下推之人事﹐知天理之流行於善惡吉凶者無不然。此非傳者得聖學之宗﹐不能一言決之如此。而非兩程子﹐則亦不能極之天道﹐反之己心﹐而見其爲功之如是者。不然﹐則不欺之謂忠﹐無爽之謂信﹐此解亦是。人具知之﹐而何以能不欺﹐何以能無爽﹖究其懷來﹐如盲人熟記路程﹐亦安知發足之何自哉﹖則謂南爲北﹐疑江爲淮﹐固不免矣。九

明道曰「忠信﹐表裏之謂。」伊川曰「忠信﹐內外也。」表裏﹑內外﹐字自別。南軒以體用言﹐則誤矣。表裏只共一件衣﹐內外共是一件物﹐忠信只是一个徳。若以居爲內﹐以行爲外﹐則忠信皆出己及物之事﹐不可作此分別。緣程子看得天理渾淪﹐其存於吾心者謂之裏﹐其散見於物理者謂之表﹐於此理之在己﹑在物者分﹐非以事之藏於己﹑施於物者分也。

如生財之道﹐自家先已理會得詳明﹐胸中有此「生眾食寡﹑爲疾用舒」的經綸條理﹐此謂之裏。便徹底將來爲一國料理﹐不緣於己未利﹐知而有所不爲﹐此是「發己自盡」。乃以外循物理﹐生須如此而眾﹐食須如此而寡﹐爲須如此而疾﹐用須如此而舒﹐可以順人情﹐愜物理﹐而經久不忒﹐此之謂表。不恃己意橫做去﹐教有頭無尾﹐此是「循物無違」。及至兩者交盡﹐共成一「生眾食寡﹑爲疾用舒」之道﹐則盡己者卽循物無違者也﹐循物無違者卽盡己者也。故曰只是一个徳。

此之爲徳﹐凡百俱用得去。緣天理之流行惇化﹐共此一原﹐故精粗內外﹐無所不在。旣以此爲道﹐而道抑以此而行﹐君子修己治人﹐至此而合。且如生財之道﹐在人君止有「生眾食寡﹑爲疾用舒」爲所當自盡之道﹐而卽己盡之﹔而財之爲理﹐惟「生眾食寡﹑爲疾用舒」則恆足﹐而卽循用其理而無違。此是忠信合一的大腔殼﹐大道必待忠信而有者也。

乃隨舉一節﹐如「生之者眾」﹐必須盡己之心以求夫所以眾之道而力行之。乃民之爲道﹐其力足以任生財者本眾也﹐卽因其可生而教之生﹐以順其性﹐此是忠信細密處﹐忠信流行於大道之中者也。

而君子則統以己無不盡﹑物無或違之心﹐一於無妄之誠﹐遇物便發得去。理財以此﹐用人以此﹐立教於國﹐施政於天下﹐無不以此。是忠信底大敷施﹐而天之所以爲命以福善禍淫﹐人之所以爲情而後撫仇虐﹐亦皆此所發之不謬於所存﹐而物理之信然不可違者也。故操之一念﹐而天理之存亡以決也。十

「發」字﹑「循」字﹐若作等閒看﹐不作有工夫字﹐則自盡﹑無違﹐只在事上見﹐而忠信之本不立矣。發者﹐以心生發之也。循者﹐以心緣求之也。非此﹐則亦無以自盡而能無違也。「盡己」﹐功在「盡」字上﹔「以實」﹐功在「以」字上﹔以﹐用也。與此一理。「以實」者﹐不用己之私意﹐而用事物固然之實理。

中庸序

隨見別白曰知﹐觸心警悟曰覺。隨見別白﹐則當然者可以名言矣。觸心警悟﹐則所以然者微諭於己﹐卽不能名言而已自了矣。知者﹐本末具鑑也。覺者﹐如痛癢之自省也。知或疏而覺則必親﹐覺者隱而知則能顯。趙格庵但據知覺之成效爲言耳﹐於義未盡。名篇大旨

中庸之名﹐其所自立﹐則以聖人繼天理物﹐修之於上﹐治之於下﹐皇建有極﹐而錫民之極者言也。二「極」字是中﹐「建」字「錫」字是庸。故曰「中庸其至矣乎﹗民鮮能久矣。」又曰「中庸不可能也。」是明夫中庸者﹐古有此教﹐而惟待其人而行﹔而非虛就舉凡君子之道而贊之﹐謂其「不偏不倚﹐無過不及」之能中﹐「平常不易」之庸矣。

天下之理統於一中﹕合仁﹑義﹑禮﹑知而一中也﹐析仁﹑義﹑禮﹑知而一中也。合者不雜﹐猶兩儀五行﹑乾男坤女統於一太極而不亂也。離者不孤﹐猶五行男女之各爲一０﹐而實與太極之０無有異也。審此﹐則「中和」之中﹐與「時中」之中﹐均一而無二矣。朱子旣爲分而兩存之﹐又爲合而貫通之﹐是已。然其專以中和之中爲體則可﹐而專以時中之中爲用則所未安。

但言體﹐其爲必有用者可知﹔言未發則必有發。而但言用﹐則不足以見體。「時中」之中﹐何者爲體耶﹖「時中」之中﹐非但用也。中﹐體也﹔時而措之﹐然後其爲用也。喜怒哀樂之未發﹐體也﹔發而皆中節﹐亦不得謂之非體也。所以然者﹐喜自有喜之體﹐怒自有怒之體﹐哀樂自有哀樂之體。喜而賞﹐怒而刑﹐哀而喪﹐樂而樂﹐音嶽。則用也。𨿽然﹐賞亦自有賞之體﹐刑亦自有刑之體﹐喪亦自有喪之體﹐樂音嶽亦自有樂之體﹐是亦終不離乎體也。書曰「允執厥中。」中﹐體也﹔執中而後用也。子曰「君子而時中。」又曰「用其中於民。」中皆體也﹔時措之喜怒哀樂之閒﹐而用之於民者﹐則用也。以此知夫凡言中者﹐皆體而非用矣。

周子曰「中也者﹐和也。」言發皆中節之和﹐卽此中之所爲體撰者以爲節也。未發者未有用﹐而已發者固然其有體。則「中和」之和﹐統乎一中以有體﹐不但中爲體而和非體也。「時中」之中﹐兼和爲言。和固爲體﹐「時中」之中不但爲用也明矣。

中無往而不爲體。未發而不偏不倚﹐全體之體﹐猶人四體而共名爲一體也。發而無過不及﹐猶人四體而各名一體也。固不得以分而效之爲用者之爲非體也。若朱子以已發之中爲用﹐而別之以無過不及焉﹐則將自其已措咸宜之後﹐見其無過焉而贊之以無過﹐見其無不及焉而贊之以無不及。是虛加之詞﹐而非有一至道焉實爲中庸﹐胥古今天下之人﹐乃至中材以下﹐得一行焉無過無不及﹐而卽可以此名歸之矣。夫子何以言「民鮮能久」﹐乃至「白刃可蹈」﹐而此不可能哉﹖

以實求之﹕中者體也﹐庸者用也。未發之中﹐不偏不倚以爲體﹐而君子之存養﹐乃至聖人之惇化﹐胥用也。已發之中﹐無過不及以爲體﹐而君子之省察﹐乃至聖人之川流﹐胥用也。未發未有用﹐而君子則自有其不顯篤恭之用。已發旣成乎用﹐而天理則固有其察上察下之體。中爲體﹐故曰「建中」﹐曰「執中」﹐曰「時中」﹐曰「用中」﹔渾然在中者﹐大而萬理萬化在焉﹐小而一事一物亦莫不在焉。庸爲用﹐則中之流行於喜怒哀樂之中﹐爲之節文﹐爲之等殺﹐皆庸也。

故「性」﹑「道」﹐中也﹔「教」﹐庸也。「修道之謂教」﹐是庸皆用中而用乎體﹐用中爲庸而卽以體爲用。故中庸一篇﹐無不緣本乎徳而以成乎道﹐則以中之爲徳本天徳﹐性道。而庸之爲道成王道﹐天徳﹑王道一以貫之。是以天命之性﹐不離乎一動一靜之閒﹐而喜怒哀樂之本乎性﹑見乎情者﹐可以通天地萬物之理。如其不然﹐則君子之存養爲無用﹐而省察爲無體﹐判然二致﹐將何以合一而成位育之功哉﹖

夫手足﹐體也﹔持行﹐用也。淺而言之﹐可云但言手足而未有持行之用﹔其可云方在持行﹐手足遂名爲用而不名爲體乎﹖夫惟中之爲義﹐專就體而言﹐而中之爲用﹐則不得不以「庸」字顯之﹐故新安陳氏所云「『中庸』之中爲中之用」者﹐其謬自見。

若夫庸之爲義﹐在說文則云「庸﹐用也」﹔字從庚從用﹐言用之更新而不窮。尙書之言庸者﹐無不與用義同。自朱子以前﹐無有將此字作平常解者。莊子言「寓諸庸」﹐庸亦用也。易系﹝文言﹞所云「庸行」「庸言」者﹐亦但謂有用之行﹑有用之言也。蓋以庸爲日用則可﹐日用亦更新意。而於日用之下加「尋常」二字﹐則贅矣。道之見於事物者﹐日用而不窮﹐在常而常﹐在變而變﹐總此吾性所得之中以爲之體而見乎用﹐非但以平常無奇而言審矣。

朱子旣立庸常之義﹐乃謂湯﹑武放伐﹐亦止平常。夫放君伐主而謂之非過不及﹐則可矣﹐倘必謂之平常而無奇﹐則天下何者而可謂之奇也﹖若必以異端之教而後謂之奇﹐則楊﹑墨之無父無君﹐亦充義至盡而授之以罪名﹐猶未至如放君伐主之爲可駭。故彼但可責其不以中爲庸﹐而不可責之以奇怪而非平常。況中庸一篇元不與楊﹑墨爲敵﹐當子思之時﹐楊﹑墨之說未昌。且子言「民鮮能久」﹐則中庸之教﹐著自古者道同俗一之世﹐其時並未有異端起焉﹐則何有奇怪之可辟﹐而須標一平常之目耶﹖

子所云過不及者﹐猶言賢者俯而就﹐不肖者企而及﹐謂夫用其喜怒哀樂者﹐或過於情﹐或不及夫情﹐如閔子﹑子夏之釋服鼓琴者爾。至其所辧異於小人之道無忌憚而的然日亡者﹐蓋亦不能察識夫天命之理﹐以盡其靜存動察之功﹐而彊立政教如管﹑商之類﹐爲法苛細﹐的然分明﹐而違理拂情﹐不能久行於天下而已。豈其無忌憚也﹐果有吞刀吐火﹑禦風入甕之幻術﹐爲尢異於湯﹑武之放伐也乎﹖

朱子生佛﹑老方熾之後﹐充類而以佛﹑老爲無忌憚之小人﹐固無不可。乃佛﹑老之妄﹐亦惟不識吾性之中而充之以爲用﹐故其教亦淺鄙動俗﹐而終不能奇﹔則亦無事立平常之名﹐以樹吾道之壘也。

況世所謂無奇而爲庸者﹐其字本作「傭」。言如爲人役用之人﹐識陋而行卑﹐中庸所謂「鮮能知味」之下游也。君子之修道立教而爲傭焉﹐其以望配天達天之大徳﹐不亦遠哉﹖故知曰「中庸」者﹐言中之用也。第一章

一

章句言「命猶令也」。小注朱子曰「命如朝廷差除。」又曰「命猶誥勅。」謂如朝廷固有此差除之典﹐遇其人則授之﹐而受職者領此誥勅去﹐便自居其位而領其事。以此諭之﹐則天無心而人有成能﹐審矣。

董仲舒對策有云「天令之謂命」﹐朱子語本於此。以實求之﹐董語尢精。令者﹐天自行其政令﹐如月令﹑軍令之謂﹐初不因命此人此物而設﹐然而人受之以爲命矣。令只作去聲讀。若如北溪所云「分付命令他」﹐則讀「令」如「零」﹐便大差謬。人之所性﹐皆天使令之﹐人其如傀儡﹐而天其如提彄者乎﹖

天只陰陽五行﹐流蕩出內於兩閒﹐何嘗屑屑然使令其如此哉﹖必逐人而使令之﹐則一人而有一使令﹐是釋氏所謂分段生死也。天卽此爲體﹐卽此爲化。若其命人但使令之﹐則命亦其機權之緒餘而已。如此立說﹐何以知天人之際﹗二

章句於性﹑道﹐俱兼人物說﹐或問則具爲分疏﹕於命則兼言「賦與萬物」﹐於性則曰「吾之得乎是命以生」﹔於命則曰「庶物萬化繇是以出」﹐於性則曰「萬物萬事之理」。與事類言而曰理﹐則固以人所知而所處者言之也。其於道也﹐則𨿽旁及鳥獸艸木﹑虎狼蜂蟻之類﹐而終之曰「可以見天命之本然﹐而道亦未嘗不在是」﹐則顯以類通而證吾所應之事物﹐其理本一﹐而非槪統人物而一之也。

章句之旨﹐本自程子。𨿽緣此篇云「育物」﹐云「盡物之性」﹐不容閒棄其實﹐則程﹑朱於此一節文字﹐斷章取義﹐以發明性道之統宗﹐固不必盡合中庸之旨者有之矣。兩先生是統說道理﹐須教他十全﹐又胸中具得者一段經綸﹐隨地迸出﹐而借古人之言以證己之是。

若子思首發此三言之旨﹐直爲下戒懼愼獨作緣起。蓋所謂中庸者﹐天下事物之理而以措諸日用者也。若然﹐則君子亦將於事物求中﹐而日用自可施行。然而有不能者﹐則以教沿修道而設﹐而道則一因之性命﹐固不容不於一動一靜之閒﹐審其誠幾﹐靜存誠﹐動研幾。而反乎天則。是行乎事物而皆以洗心於密者﹐本吾藏密之地﹐天授吾以大中之用也。審乎此﹐則所謂性﹑道者﹐專言人而不及乎物﹐亦明矣。

天命之人者爲人之性﹐天命之物者爲物之性。今卽不可言物無性而非天所命﹐然盡物之性者﹐亦但盡吾性中皆備之物性﹐使私欲不以害之﹐私意不以悖之﹐故存養省察之功起焉。

如必欲觀物性而以盡之﹐則功與學爲不相準。故或問於此﹐增入學問思辧以爲之斡旋﹐則彊取大學格物之義﹐施之於存養省察之上。乃中庸首末二章﹐深明入徳之門﹐未嘗及夫格致﹐第二十章

說學問思辧﹐乃以言道之費耳。則番陽李氏所云「中庸明道之書﹐教者之事」﹐其說爲通。亦自物旣格﹑知旣致而言。下學上達之理﹐固不待反而求之於格致也。

況夫所云盡人物之性者﹐要亦於吾所接之人﹑所用之物以備道而成教者﹐爲之知明處當﹐而贊天地之化育。若東海巨魚﹐南山玄豹﹐鄰穴之蟻﹐遠浦之蘋﹐𨿽天下至聖﹐亦無所庸施其功。卽在父子君臣之閒﹐而不王不禘﹐親盡則祧﹐禮衰則去﹐位卑則言不及髙。要於志可動气﹑气可動志者盡其誠﹐而非於不相及之地﹐爲之燮理。故理一分殊﹐自行於仁至義盡之中﹐何事撤去藩籬﹐混人物於一性哉﹖

程子此語﹐大費斡旋﹐自不如呂氏之爲得旨。故朱子亦許呂爲精密﹐而特謂其率性之解﹐有所窒礙﹔非如潛室所云﹐但言人性﹐不得周普也。

至程子所云馬率馬性﹐牛率牛性者﹐其言性爲已賤。彼物不可云非性﹐而已殊言之爲馬之性﹑牛之性矣﹐可謂命於天者有同原﹐而可謂性於己者無異理乎﹖程子於是顯用告子「生之謂性」之說﹐而以知覺運動爲性﹐以馬牛皆爲有道。

夫人使馬乘而使牛耕﹐固人道之當然爾。人命之﹐非天命之。若馬之性則豈以不乘而遂失﹐牛之性豈以不耕而遂拂乎﹖巴豆之爲下劑者﹐爲人言也﹐若鼠則食之而肥矣。倘舍人而言﹐則又安得謂巴豆之性果以克伐而不以滋補乎﹖

反之於命而一本﹐凝之爲性而萬殊。在人言人﹐在君子言君子。則存養省察而卽以盡吾性之中和﹐亦不待周普和同﹐求性道於貓兒狗子﹑黃花翠竹也。固當以或問爲正﹐而無輕議藍田之專言人也。三

章句「人知己之有性」一段﹐是朱子借中庸說道理﹐以辧異端﹐故或問備言釋﹑老﹑俗儒﹑雜伯之流以實之﹐而曰「然學者能因其所指而反身以驗之」﹐則亦明非子思之本旨也。小注所載元本﹐乃正釋本文大義﹐以爲下文張本。其曰「知所用力而自不能已」﹐則「是故君子」二段理事相應之義﹐皎如白日矣。

程﹑朱二先生從戴記中抽出者一篇文字﹐以作宗盟﹐抑佛﹑老﹐故隨拈一句﹐卽與他下一痛砭﹐學者亦須分別觀之始得。子思之時﹐莊﹑列未出﹐老氏之學不顯﹐佛則初未入中國。人之鮮能夫中庸者﹐自飲食而不知味﹔卽苟遵夫教﹐亦杳不知有所謂性道﹐而非誤認性道之獘。子思於此﹐但以明中庸之道藏密而用顯﹐示君子內外一貫之學﹐亦無暇與異端爭是非也。

他本皆用元注﹐自不可易。惟祝氏本獨別。此或朱子因他有所論辧﹐引中庸以証之﹐非正釋此章語。輯章句者﹐喜其足以建立門庭﹐遂用祝本語﹐非善承先教﹑成全書者也。自當一從元本。四

所謂性者﹐中之本體也﹔道者﹐中和之大用也﹔教者﹐中庸之成能也。然自此以後﹐凡言道皆是說教﹐聖人修道以立教﹐賢人繇教以入道也。生聖人之後﹐前聖已修之爲教矣﹐乃不謂之教而謂之道﹐則以教立則道卽在教﹐而聖人之修明之者﹐一肖夫道而非有加也。

故程子曰「世教衰﹐民不興行」﹐亦明夫行道者之一循夫教爾。不然﹐各率其性之所有而卽爲道﹐是道之流行於天下者不息﹐而何以云「不明」「不行」哉﹖不行﹑不明者﹐教也。教卽是中庸﹐卽是君子之道﹐聖人之道。章句﹑或問言禮﹑樂﹑刑﹑政﹐而不提出「中庸」字﹐則似以中庸贊教﹐而異於聖言矣。然其云「日用事物」﹐是說庸。云「過不及者有以取中」﹐是中之所以爲庸。則亦顯然中庸之爲教矣。

三句一直趕下﹐至「修道之爲教」句﹐方顯出中庸來﹐此所謂到頭一穴也。李氏云「道爲三言之綱領」﹐陳氏云「『道』字上包『性』字﹐下包『教』字」﹐皆爲下「道也者」單舉「道」字所惑﹐而不知兩「道」字文同義異。呂氏於「率」字說工夫﹐亦於此差。「率性之謂道」一句是脈絡﹐不可於此急覓工夫。若認定第二句作綱﹐則「修道」句不幾成蛇足耶﹖五

「天以陰陽五行化生萬物」﹐以者用也﹐卽用此陰陽五行之體也。猶言人以目視﹐以耳聽﹐以手持﹐以足行﹐以心思也。若夫以規矩成方員﹐以六律正五音﹐體不費費煩之費而用別成也。天運而不息﹐只此是體﹐只此是用。北溪言「天固是上天之天﹐要卽是理」﹐乃似不知有天在。又云「藉陰陽五行之气」﹐藉者借也﹐則天外有陰陽五行而借用之矣。

人卻於仁﹑義﹑禮﹑智之外﹐別有人心﹔天則於元﹑亨﹑利﹑貞之外﹐別無天體。通考乃云「非形體之天」﹐尢爲可笑。天豈是有形底﹖不見道「在天成像﹐在地成形」﹗

乃此所云「天」者﹐則又自象之所成爲言﹐而兼乎形之所發。「大哉乾元﹐萬物資始」﹐「至哉坤元﹐萬物資生」﹐卽資此天地之所以爲天地者以始以生也。而又曰「乃統天」﹐則天之爲天﹐卽此資始萬物者統之矣。有形未有形﹐有象未有象﹐統謂之天﹔則健順無體而非無體﹐五行有形而不窮於形也。只此求解人不易。六

拆著便叫作陰陽五行﹐有二殊﹐又有五位﹔合著便叫作天。猶合耳﹑目﹑手﹑足﹑心思卽是人。不成耳﹑目﹑手﹑足﹑心思之外﹐更有用耳﹑目﹑手﹑足﹑心思者﹗則豈陰陽五行之外﹐別有用陰陽五行者乎﹖七

章句「人物各有當行之路」﹐語自有獘﹐不如或問言「事物」之當。蓋言「事物」﹐則人所應之事﹑所接之物也。以物與人並言﹐則人行人道﹐而物亦行物道矣。卽可云物有物之性﹐終不可云物有物之道﹐故經傳無有言物道者。此是不可紊之人紀。

今以一言蔽之曰﹕物直是無道。如虎狼之父子﹐他那有一條逕路要如此來﹖只是依稀見得如此。萬不得已﹐或可彊名之曰徳﹐如言虎狼之仁﹑蜂蟻之義是也。而必不可謂之道。

若牛之耕﹐馬之乘﹐乃人所以用物之道。不成者牛馬當得如此拖犂帶鞍﹗倘人不使牛耕而乘之﹐不使馬乘而耕之﹐亦但是人失當然﹐於牛馬何與﹖乃至蠶之爲絲﹐豕之充食﹐彼何恩於人﹐而捐軀以效用﹐爲其所當然而必繇者哉﹖則物之有道﹐固人應事接物之道而已。是故道者﹐專以人而言也。八

教之爲義﹐章句言「禮樂刑政之屬」﹐盡說得開闊。然以愚意窺之﹐則似朱子緣中庸出於戴記﹐而欲尊之於三禮之上﹐故諱專言禮而增樂﹑刑﹑政以配之。

二十七章說「禮儀三百」﹐孔子說「殷因於夏禮」﹐韓宣子言「周禮在魯」﹐皆統治教政刑﹐繇天理以生節文者而謂之禮。若樂之合於禮也﹐經有明文。其不得以樂與刑政析言之﹐審矣。或問「親疏之殺」四段﹐顯畫出一个禮來﹐何等精切﹗呂氏「感應重輕」一段文字﹐俱與一部中庸相爲檃括。章句中言品節﹐亦與「禮者天理之節文」一意﹐但有所規避﹐不直說出耳。

自其徳之體用言之﹐曰中庸﹔自聖人立此以齊天下者﹐曰教。自備之於至徳之人者﹐曰聖人之道﹔自凝之於修徳之人者﹐曰君子之道。要其出於天而顯於日用者﹐曰禮而已矣。故禮生仁義之用﹐而君子不可以不知天﹐亦明夫此爲中庸之極至也。九

章句「皆性之徳而具於心」﹐是從「天命之謂性」說來﹔「無物不有﹐無時不然」﹐則亦就教而言之矣。「道也者」三句﹐與「莫見乎隱」兩句﹐皆從章首三句遞下到脈絡處﹐以言天人之際﹐一靜一動﹐莫不足以見天命﹐而體道以爲教本。

「戒愼不睹﹐恐懼不聞」﹐泰道也。所謂「不遐遺﹐朋亡﹐得尙於中行」﹐所以配天徳也。「愼其獨」﹐復道也。所謂「不遠復﹐無祗悔」﹐「有不善未嘗不知﹐知之未嘗復行」﹐所以見天心也。道教因於性命﹐君子之功不如是而不得也。十

朱子所云「非謂不戒懼乎所睹﹑所聞﹐而只戒懼乎不睹﹑不聞」﹐自是活語﹐以破專於靜處用功﹑動則任其自然之說。然於所睹所聞而戒懼者﹐則卽下文所謂愼獨者是。而自隱微可知以後﹐大段只是循此順行﹐亦不消十分怯葸矣。

後人見朱子此語﹐便添一句說「不睹不聞且然﹐則所睹所聞者﹐其戒懼益可知」﹐則竟將下愼獨工夫包在裏面﹐較或問所破一直串下之說而更悖矣。一一

聖賢之所謂道﹐原麗乎事物而有﹐而事物之所接於耳目與耳目之得被於事物者﹐則有限矣。故或問以目不及見﹑耳不及聞爲言﹐而朱子又引尙書「不見是圖」以証之。夫事物之交於吾者﹐或有睹而不聞者矣﹐或有聞而不睹者矣﹐且非必有一刻焉爲睹聞兩不至之地﹐而又豈目之槪無所睹﹐耳之槪無所聞之謂哉﹖則知雲峯所云「特須臾之頃」者﹐其言甚謬。蓋有多歷年所而不睹不聞者矣。惟其如是﹐是以不可須臾離也。

父在而君不在﹐則君其所不睹也。聞父命而未聞君命﹐則君命其所不聞也。乃何以使其事君而忠之道隨感而遂通﹖此豈於不睹君之時﹐預有以測夫所以事之之宜﹔而事君之道﹐又豈可於此離之﹐待方事而始圖哉﹖

君子之學﹐惟知吾性之所有﹐𨿽無其事而理不閒。惟先有以蔽之﹐則人欲遂入而道以隱。故於此力防夫人欲之蔽﹐如朱子所云「塞其來路」者﹐則蔽之者無因而生矣。

然理旣未彰﹐欲亦無迹﹐不得預擬一欲焉而爲之堤防。斯所謂「塞其來路」者﹐亦非曲尋罅隙而窒之也。故此存養之功﹐幾疑無下手之處。而蛟峯所云「保守天理」﹐初非天理之各有名目。朱子答門人持敬之問﹐而曰「亦是」﹐亦未嘗如雙峯諸人之竟以敬當之。

乃君子之於此﹐則固非無其事矣。夫其所有得於天理者﹐不因事之未卽現前而遽忘也。只恁精精采采﹐不昏不惰﹐打迸著精神﹐無使幾之相悖﹐而觀其會通﹐以立乎其道之可生﹐不有所專注流倚﹐以得偏而失其大中﹐自然天理之皆備者﹐撲實在腔子裏﹐耿然不昧﹐而條理咸彰。則所以塞夫人欲之來路者﹐亦無事驅遣﹐而自然不崛起相侵矣。

使其能然﹐則所睹聞在此﹐而在彼之未嘗睹﹑未嘗聞者﹐𨿽萬事萬物﹐皆無所荒遺。而不動之敬﹐不言之信﹐如江河之待決﹐要非無實而爲之名也。要以不睹不聞之地﹐事物本自森然﹐盡天下之大﹐而皆須臾不離於己﹐故不可倚於所睹所聞者﹐以致相悖害。

戒愼恐懼之功﹐謹此者也。非定有一事之待睹待聞而歇之須臾﹐亦非一有所睹遂無不睹﹐一有所聞遂無不聞﹐必處暗室﹐絕音響﹐而後爲不睹不聞之時。況如雲峯所言「特須臾之頃」者﹐尢如佛氏「石火電光」之謂乎﹖微言旣絕﹐聖學無徵﹐捨康莊而求蹊閒﹐良可嘆也﹗一二

大學言愼獨﹐爲正心之君子言也。中庸言愼獨﹐爲存養之君子言也。惟欲正其心﹐而後人所不及知之地﹐己固有以知善而知惡。惟戒愼恐懼於不睹不聞﹐而後隱者知其見﹐微者知其顯。故章句云「君子旣常戒懼」﹐或問亦云「夫旣已如此矣」﹐則以明夫未嘗有存養之功者﹐人所不及知之地﹐己固昏焉而莫辧其善惡之所終﹐則𨿽欲愼而有所不能也。

蓋凡人起念之時﹐閒向於善﹐亦乘俄頃偶至之聰明﹐如隔霧看花﹐而不能知其善之所著。若其向於惡也﹐則方貿貿然求以遂其欲者﹐且據爲應得之理﹐而或亦幸陰謀之密成﹐而不至於泛濫。又其下焉者﹐則安其危﹐利其災﹐樂其所以亡﹐乃至昭然於人之耳目﹐而己猶不知其所自起。則牀笫階庭之外﹐已漠然如夢﹐而安所得獨知之地﹐知隱之莫見﹐微之莫顯也哉﹖

惟嘗從事於存養者﹐則心已習於善﹐而一念之發爲善﹐則善中之條理以動天下而有餘者﹐人不知而己知之矣。心習於善﹐而惡非其所素有﹐則惡之叛善而去﹐其相差之遠﹐吉凶得失之相爲懸絕者﹐其所自生與其所必至﹐人不知而己知之矣。

乃君子則以方動之際﹐耳目乘權﹐而物欲交引﹐則毫釐未克﹐而人欲滋長﹐以卒勝夫天理﹐乃或𨿽明知之﹐猶復爲之﹐故於此尢致其愼焉﹐然後不欺其素﹐而存養者乃以向於動而弗失也。「有不善未嘗不知」﹐「莫見乎隱﹐莫顯乎微」之謂也。「知之未嘗復爲」﹐愼獨之謂也。使非存養之已豫﹐安能早覺於隱微哉﹖此朱子徹底窮原﹐以探得莫見莫顯之境﹐而不但如呂氏以「人心至靈」一言﹐爲儱侗覆蓋之語也。若程子舉伯喈彈琴之事以証之﹐而謂爲人所早知爲顯見﹐或問𨿽有兩存之語﹐章句已不之從矣。

所傳伯喈彈琴事﹐出於小說﹐旣不足盡信。小說又有夫子鼓琴﹐見貍捕鼠﹐顏淵疑而退避事﹐與螳螂捕蟬事同﹐要皆好事之言。且自非夔﹑曠之知﹐固不能察其心手相通之妙。是彈者之與聞者﹐相遇於微茫之地﹐而不得云莫見莫顯。且方彈之時﹐伯喈且不能知捕蟬之心必傳於弦指﹐則固己所不知而人知之﹐又與獨之爲義相背而不相通。況夫畏人之知而始憚於爲惡﹐此淮南之於汲黯﹐曹操之於孔融﹐可以暫伏一時之邪﹐而終不禁其橫流之發。曾君子之省察而若此哉﹖

「莫見乎隱﹐莫顯乎微」﹐自知自覺於「淸明在躬﹑志气如神」者之胸中。卽此見天理流行﹐方動不昧﹐而性中不昧之眞體﹐率之而道在焉﹐特不能爲失性者言爾。則喜怒哀樂之節﹐粲然具於君子之動幾﹐亦猶夫未發之中﹐貫徹純全於至靜之地。而特以靜則善惡無幾﹐而普徧不差﹐不以人之邪正爲道之有無﹐天命之所以不息也﹔動則人事乘權﹐而昏迷易起﹐故必待存養之有功﹐而後知顯見之具足﹐率性之道所以繇不行而不明也。一章首尾﹐大義微言﹐相爲互發者如此。章句之立義精矣。一三

若謂「顯」「見」在人﹐直載不上二「莫」字。卽無論悠悠之心眼﹐𨿽有知人之鑑者﹐亦但因其人之素志而決之﹔若淵魚之察﹐固謂不祥﹐而能察者又幾人也﹖須是到下梢頭﹐皂白分明﹐方見十分「顯」「見」。螳螂捕蟬之殺機﹐聞而不覺者眾矣。小人閒居爲不善﹐須無所不至﹐君子方解見其肺肝。不然﹐亦不可逆而億之。

惟夫在己之自知者﹐則當念之已成﹐事之已起﹐只一頭趁著做去﹐直爾不覺﹔𨿽善惡之分明者未嘗卽昧﹐爲是君子故。而中閒千條萬緒﹐盡有可以自恕之方﹐而不及初幾之明察者多矣。故曰「莫見乎隱﹐莫顯乎微」也。

然必存養之君子而始知者﹐則以庸人後念明於前念﹐而君子則初幾捷於後幾。其分量之不同﹐實有然者。知此﹐則程子之言﹐蓋斷章立義﹐以警小人之邪心﹐而非聖學之大義﹐益明矣。一四

章首三个「之謂」﹐第四節

兩个「謂之」﹐是明分支節處。章句「首言道之本原」一段﹐分此章作三截﹐固於文義不協﹔而「喜怒哀樂」四句﹐亦犯重復。或問旣以「道也者」兩節各一「故」字爲「語勢自相唱和」﹐明分「道也者」二句作靜中天理之流行。章句於第四節

復統已發﹑未發而云「以明道不可離之意」﹐亦是滲漏。

繹朱子之意﹐本以存養之功無閒於動靜﹐而省察則尢於動加功﹔本緣道之流行無靜無動而或離﹐而隱微已覺則尢爲顯見﹔故「道不可離」之云﹐或分或合﹐可以並行而不悖﹐則微言𨿽礙﹐而大義自通。然不可離者﹐相與存之義也。若一乘乎動﹐則必且有擴充發見之功﹐而不但不離矣。倘該動靜而一於不離﹐則將與佛氏所云「行住坐臥不離者个」者同﹐究以廢吾心之大用﹐而道之全體亦妄矣。此旣於大義不能無損﹐故或問於後二節﹐不復更及「不可離」之說。而章句言「以明」言「之意」﹐亦彼此互証之詞﹐與「性情之徳」直云「此言」者自別。朱子於此﹐言下自有活徑﹐特終不如或問之爲直截耳。

者一章書﹐顯分兩段﹐條理自著﹐以參之中庸全篇﹐無不合者﹐故不須以「道不可離」爲關鎖。十二章以下亦然。「天命之謂性」三句﹐是從大原頭處說到當人身上來。「喜怒哀樂之未發」二句﹐是從人心一靜一動上說到本原去。惟繇「天命」﹑「率性」﹑「修道」以有教﹐則君子之體夫中庸也﹐不得但循教之迹﹐而必於一動一靜之交﹐體道之藏﹐而盡性以至於命。惟喜怒哀樂之未發者卽中﹐發而中節者卽和﹐而天下之大本達道卽此而在﹐則君子之存養省察以致夫中和也﹐不外此而成「天地位﹑萬物育」之功。是兩段文字﹐自相唱和﹐各有原委﹐固然其不可紊矣。

後章所云「誠者天之道也﹐誠之者人之道也」﹐天道誠﹐故人道誠之﹐而擇善固執之功起焉。功必與理而相符﹐卽前段之旨也。其云「誠者自成也﹐而道自道也﹐誠者物之終始」﹐不外自成﹑自道而誠道在﹐天在人中。不外物之終始而誠理著﹐而仁知之措﹐以此咸宜焉。盡人之能﹐成己成物。而固與性合撰﹐功必與效而不爽﹐一後段之旨也。以此推夫「誠則明矣﹐明則誠矣」﹐本天以言至誠﹐推人道以合天道﹐要不外此二段一順一逆之理﹐而楊氏所謂「一篇之體要」﹐於此已見。

若前三言而曰「之謂」﹐則以天命大而性小﹐統人物故大﹐在一己故小。率性虛而道實﹐修道深而教淺﹐故先指之而後証之。以天命不止爲己性而有﹐率性而後道現﹐修道兼修其體用而教惟用﹐故不容不緩其詞﹐而無俾偏執。謂命卽性則偏﹐謂道卽性則執。實則君子之以當然之功應自然之理者﹐切相當而非緩也。故下二「故」字爲急詞。

後兩言曰「謂之」者﹐則以四情之未發與其已發﹐近取之己而卽合乎道之大原﹐則繹此所謂而隨以証之於彼。渾然未發而中在﹐粲然中節而和在﹐故不容不急其詞﹐而無所疑待。實則於中而立大本﹐於和而行達道﹐致之之功﹐亦有漸焉﹐而弗能急也。致者漸致﹐故章句云「自戒懼」云云﹐緩詞也。功不可緩而效無速致﹐天不可恃而己有成能﹐俱於此見矣。

乃前段推原天命﹐後段言性道而不及命﹐前段言教﹐而後段不及修道之功﹐則以溯言繇人合天之理﹐但當論在人之天性﹐而不必索之人生以上﹐與前之論本天治人者不同。若夫教﹐則「致中和」者﹐固必繇乎修道之功﹐而靜存動察﹐前已詳言﹐不必贅也。章句爲補出之﹐其當。

若後段言效而前不及者﹐則以人備道教﹐而受性於天﹐亦懼只承之不逮﹐而不當急言效﹐以失君子戒懼﹑愼獨﹑兢惕之心。故必別開端緒於中和之謂﹐以明位育之功﹐乃其理之所應有﹐而非君子之緣此而存養省察也。嗚呼﹗密矣。

要以援天治人爲髙舉之﹐以責功之不可略﹐推人合天爲切言之﹐以彰理之勿或爽﹔則中庸之徳﹐其所自來﹐爲人必盡之道﹔而中庸之道﹐其所徵著﹐爲天所不違之徳。一篇之旨﹐盡於此矣。故知或問之略分兩支﹐密於章句一頭雙腳之解也。一五

「喜怒哀樂之未發謂之中」﹐是儒者第一難透底關。此不可以私智索﹐而亦不可執前人之一言﹐遂謂其然﹐而偸以爲安。

今詳諸大儒之言﹐爲同爲異﹐蓋不一矣。其說之必不可從者﹐則謂但未喜﹑未怒﹑未哀﹑未樂而卽謂之中也。夫喜﹑怒﹑哀﹑樂之發﹐必因乎可喜﹑可怒﹑可哀﹑可樂。乃夫人終日之閒﹐其值夫無可喜樂﹑無可哀怒之境﹐而因以不喜﹑不怒﹑不哀﹑不樂者多矣﹐此其皆謂之中乎﹖

於是或爲之說曰「只當此時﹐𨿽未有善﹐而亦無惡﹐則固不偏不倚﹐而亦何不可謂之中﹖則大用咸儲﹐而天下之何思何慮者﹐卽道體也。」

夫中者﹐以不偏不倚而言也。今曰但不爲惡而已固無偏倚﹐則𨿽不可名之爲偏倚﹐而亦何所據以爲不偏不倚哉﹖如一室之中﹐空虛無物﹐以無物故﹐則亦無有偏倚者﹔乃旣無物矣﹐抑將何者不偏﹐何者不倚耶﹖必置一物於中庭﹐而後可謂之不偏於東西﹐不倚於楹壁。審此﹐則但無惡而固無善﹐但莫之偏而固無不偏﹐但莫之倚而固無不倚﹐必不可謂之爲中﹐審矣。此程子「在中」之說﹐與林擇之所云「裏面底道理」﹐其有實而不爲戲語者﹐皆眞知實踐之言也。

乃所云在中之義及裏面道理之說﹐自是活語。要以指夫所謂中者﹐而非正釋此「中」字之義。曰在中者﹐對在外而言也。曰裏面者﹐對表而言也。緣此文上云「喜怒哀樂之未發」﹐而非云「一念不起」﹐則明有一喜怒哀樂﹐而特未發耳。後之所發者﹐皆全具於內而無缺﹐是故曰在中。乃其曰在中者﹐卽喜怒哀樂未發之云﹐而未及釋夫「謂之中」也。若子思之本旨﹐則謂此在中者「謂之中」也。

朱子以此所言中與「時中」之中﹐各一其解﹐就人之見不見而爲言也。時中而體現﹐則人得見其無過不及矣。未發之中﹐體在中而未現﹐則於己而諭其不偏不倚耳﹐天下固莫之見也。未發之中﹐誠也﹐實有之而不妄也。時中之中﹐形也﹐誠則形﹐而實有者隨所著以爲體也。

實則所謂中者一爾。誠則形﹐而形以形其誠也。故所謂不偏不倚者﹐不偏倚夫喜而失怒﹑哀﹑樂﹐抑不偏倚夫喜而反失喜﹐乃抑不偏倚夫未有喜而失喜。餘三情亦然。是則已發之節﹐卽此未發之中﹐特以未發﹐故不可名之爲節耳。蓋吾性中固有此必喜﹑必怒﹑必哀﹑必樂之理﹐以效健順五常之能﹐而爲情之所繇生。則渾然在中者﹐充塞兩閒﹐而不僅供一節之用也﹐斯以謂之中也。

以在天而言﹐則中之爲理﹐流行而無不在。以在人而言﹐則庸人之放其心於物交未引之先﹐異端措其心於一念不起之域﹐其失此中也亦久矣。故延平之自爲學與其爲教﹐皆於未發之前﹐體驗所謂中者﹐乃其所心得﹔而名言之﹐則亦不過曰性善而已。善者﹐中之實體﹐而性者則未發之藏也。

若延平終日危坐以體驗之﹐亦其用力之際﹐專心致志﹐以求吾所性之善﹐其專靜有如此爾﹔非以危坐終日﹐不起一念爲可以存吾中也。蓋云未發者﹐喜﹑怒﹑哀﹑樂之未及乎發而有言﹑行﹑聲﹑容之可徵耳。且方其喜﹐則爲怒﹑哀﹑樂之未發﹔方其或怒﹑或哀﹑或樂﹐則爲喜之未發。然則至動之際﹐固饒有靜存者焉。聖賢學問﹐於此卻至明白顯易﹐而無有槁木死灰之一時爲必靜之候也。

在中則謂之中﹐見於外則謂之和。在中則謂之善﹐延平所云。見於外則謂之節。乃此中者﹐於其未發而早已具徹乎中節之候﹐而喜﹑怒﹑哀﹑樂無不得之以爲庸。非此﹐則已發者亦無從得節而中之。故中該天下之道以爲之本﹐而要卽夫人喜﹑怒﹑哀﹑樂四境未接﹐四情未見於言動聲容者而卽在焉。所以或問言「不外於吾心」者﹐以此也。

抑是中也﹐𨿽云庸人放其心而不知有則失之﹔乃自夫中節者之有以體夫此中﹐則下逮乎至愚不肖之人﹐以及夫賢知之過者﹐莫不有以大得乎其心﹐而知其立之有本﹔惟異端以空爲本﹐則竟失之。然使逃而歸儒﹐居然仍在。則人心之同然者﹐然﹐可也。彼初未嘗不有此自然之天則﹐藏於私意私欲之中而無有喪。乃君子之爲喜﹑爲怒﹑爲哀﹑爲樂﹐其發而中節者﹐必有所自中﹐非但用力於發以增益其所本無﹐而品節皆自外來﹔則亦明夫夫人未發之地﹐皆有此中﹐而非但君子爲然也。此延平性善之說所以深切著明﹐而爲有徳之言也。

子思之旨﹐本以言道之易修﹐而要非謂夫人之現前而已具足。程﹑朱﹑延平之旨﹐本以言中之不易見﹐而要非謂君子獨有﹐而眾人則無。互考參觀﹐並行不悖﹐存乎其人而已。一六

序引「人心惟危」四語﹐爲中庸道統之所自傳﹐而曰「天命率性﹐則道心之謂也」﹐然則此所謂中者卽道心矣。乃喜﹑怒﹑哀﹑樂﹐情也。延平曰「情可以爲善。」可以爲善﹐則抑可以爲不善﹐是所謂惟危之人心也。而本文不言仁﹑義﹑禮﹑知之未發﹐而云喜﹑怒﹑哀﹑樂﹐此固不能無疑。

朱子爲貼出「各有攸當」四字﹐是喫緊語。喜﹑怒﹑哀﹑樂﹐只是人心﹐不是人欲。「各有攸當」者﹐仁﹑義﹑禮﹑知以爲之體也。仁﹑義﹑禮﹑知﹐亦必於喜﹑怒﹑哀﹑樂顯之。性中有此仁﹑義﹑禮﹑知以爲之本﹐故遇其攸當﹐而四情以生。乃其所生者﹐必各如其量﹐而終始一致。

若夫情之下游﹐於非其所攸當者而亦發焉﹐則固危殆不安﹐大段不得自在。亦緣他未發時﹐無喜﹑怒﹑哀﹑樂之理﹐所以隨物意移﹐或過或不及﹐而不能如其量。迨其後﹐有如耽樂酒色者﹐向後生出許多怒﹑哀之情來。故有樂極悲生之類者﹐惟無根故﹐則終始異致﹐而情亦非其情也。

惟性生情﹐情以顯性﹐故人心原以資道心之用。道心之中有人心﹐非人心之中有道心也。則喜﹑怒﹑哀﹑樂固人心﹐而其未發者﹐則𨿽有四情之根﹐而實爲道心也。一七

看先儒文字﹐須看他安頓處﹐一毫不差。或問「喜﹑怒﹑哀﹑樂﹐各有攸當」二句﹐安在「方其未發」上﹐補本文言外之意﹐是別嫌明微﹐千鈞一髮語。「渾然在中」者﹐卽此「各有攸當」者也。到下段卻云「皆得其當」﹐「得」字極精切。言得﹐則有不得者。旣卽延平「其不中節也則有不和」之意﹐而得者卽以得其攸當者也﹐顯下一「節」字在未發之中已固有之矣。

又於中而曰「狀性之徳」﹐則亦顯此與下言「謂之和」者﹐文同而義異。不是喜怒哀樂之未發便喚作中﹐乃此性之未發爲情者﹐其徳中也。下云「著情之正」﹐著者﹐分別而顯其實也。有不中節者則不和﹐惟中節者斯謂之和﹐故分別言之。其中節者卽和﹐而非中節之中有和存﹐則卽以和著其實也。

此等處﹐不可苟且讀過。朱子於此見之眞﹐而下語斟酌﹐非躁心所易測也。

自相乖悖之謂乖﹐互相違戾之謂戾。凡無端之喜怒﹐到頭來卻沒收煞﹐以致樂極悲生﹐前倨後恭﹐乖也。其有喜則不能復怒﹐怒則不能復喜﹐哀樂亦爾。陷溺一偏﹐而極重難返﹐至有臨喪而歌﹐方享而嘆者﹐戾也。中節則無所乖﹐皆中節則無所戾矣。一八

云「『天地位﹐萬物育』﹐以理言」者﹐誠爲未盡。蓋天地所以位之理﹐則中是也﹔萬物所以育之理﹐則和是也。今但言得位育之理於己﹐是亦不過致中而至於中﹐致和而至乎和﹐而未有加焉﹐則其詞不已贅乎﹖

但以事言之﹐而又有功與效之別。本文用兩「焉」字﹐是言乎其功也。章句攺用兩「矣」字﹐則是言乎其效也。今亦不謂聖神功化之極﹐不足以感天地而動萬物﹐而考之本文﹐初無此意。泛求之中庸全書﹐其云「配天」者﹐則「莫不尊親」之謂爾﹔其云「譬如天地」者﹐則「祖述」「憲章」之謂爾﹔其云「如神」者﹐則「前知」之謂爾﹔其云「參天地」者﹐則「盡人﹑物之性」之謂爾。未嘗有所謂三辰得軌﹐鳳見河淸也。

或問所云「吾身之天地萬物」﹐專以窮而在下者言之。則達而在上者﹐必於吾身以外之天地萬物﹐著其位育之效矣。夫其不切於吾身者﹐非徒萬物﹐卽天地亦非聖人之所有事。而不切於吾身之天地萬物﹐非徒孔﹑孟﹐卽堯﹑舜亦無容越位而相求。

帝堯之時﹐洪水未治﹐所謂天下之一亂也。其時艸木暢茂﹐禽獸繁殖﹐則爲艸木禽獸者﹐非不各遂其育也﹐而聖人則以其育爲憂。是知不切於身之萬物﹐育之未必爲利﹐不育未必爲害。達而在上﹐用於天下者廣﹐則其所取於萬物者弘﹔窮而在下﹐用於天下者約﹐則取於萬物者少﹔要非吾身之所見功﹐則亦無事於彼焉﹐其道一也。

至於雨暘寒燠之在天﹐墳埴山林之在地﹐其欲奠位於各得者﹐亦以濟人物之用者爲位。而穹谷之山或崩﹐幽澗之水或湧﹐與夫非煙非霧之云﹐如蜜如餳之露﹐不與於身之所資與身之所被及者﹐亦不勞爲之燮理也。

若其爲吾身所有事之天地萬物﹐則其位也﹐非但修吾徳而聽其自位﹐聖人固必有以位之。其位之者﹐則吾致中之典禮也。非但修吾徳而期其自育﹐聖人固有以育之。其育之者﹐則吾致和之事業也。祀帝於郊而百神享﹐在璇璣玉衡而四時正﹐一存中於敬以位天也﹐而天以此位焉。奠名山大川而秩祀通﹐正溝洫田疇而經界定﹐一用中於無過不及以位地也﹐而地以此位焉。若夫於己無貪﹐於物無害﹐以無所乖戾之情﹐推及萬物﹐而俾農不奪﹑艸不竊﹑胎不伐﹑夭不斬﹐以遂百谷之昌﹑禽魚之長者﹐尢必非取效於影響也。萬物須用之﹐方育之﹐故言百谷禽魚。若兔葵﹑燕麥﹑蠑螈﹑蚯蚓﹐君子育之何爲﹖又況堇艸虺蛇之爲害者耶﹖

或問云「於此乎位﹐於此乎育」﹐亦言中和之徳所加被於天地萬物者如是。又云「聖神之能事﹐學問之極功」﹐則不但如章句之言效驗。且章句推致其效﹐要歸於修道之教﹐則亦以禮樂刑政之裁成天地﹑品節萬物者言之﹐固不以三辰河嶽之瑞﹑麟鳳芝艸之祥爲徵。是其爲功而非效亦明矣。

抑所云「吾身之天地萬物」﹐亦推身之所過所存者而言。旣不得以一鄕一家爲無位之聖人分界段﹐而百世以下﹐流風遺教所及﹐遂無與於致中和之功。而孝格父母﹐慈化子孫﹐又但發皆中節之始事。據此爲言﹐義固不廣。

若不求其實﹐而於影中之影﹑象外之象﹐虛立一吾身之天地萬物以仿佛其意象﹐而曰卽此而已位育矣﹐則尢釋氏「自性眾生」之邪說。而云「一曼答辣之內﹐四大部洲以之建立﹔一滴化爲乳海﹐一粒化爲須彌﹐一切眾生﹐咸得飽滿。」其幻妄不經﹐適足資達人之一笑而已。

今請爲引經以質言之曰「會通以行其典禮」﹐「以裁成天地之宜﹐輔相天地之道」﹐「位焉﹑育焉」之謂也﹐庶不誣爾。自十二章至二十章﹐皆其事也。一九

以父父﹑子子﹑夫夫﹑婦婦爲天地位﹐則亦可以鳥飛於上﹑魚遊於下爲天地位矣。父﹑夫爲天﹐子﹑婦爲地﹐是名言配出來的。鳥屬陽﹐亦天也﹔魚屬陰﹐亦地也。如此﹐則天地之外﹐更有何萬物來﹖且言一家有一家之天地﹐一國有一國之天地﹐則亦可云一身有一身之天地﹐頭圓象天﹐足方象地﹐非無說也。然則倒懸之人﹐足上而首下﹐而後爲一身之天地不位乎﹖

總緣在效驗上作夢想﹐故生出許多虛脾果子話來。致中和者﹐原不可以不中不和者相反勘。不中不和者﹐天地未嘗不位﹐萬物未嘗不育﹐特非其位焉育焉之能有功爾。「爾所不知﹐人其捨諸﹗」聖賢之言﹐原自平實﹐幾曾捏目生花﹐說戶牖閒有天地萬物在裏面也﹖二十

使云一家有一家之萬物﹐一國有一國之萬物﹐猶之可也。以語天地﹐眞是說夢。或窮或達﹐只共此一天地。不成堯﹑舜之天地﹐到孔子便縮小了﹗孔子刪詩書﹐定禮樂﹐立百王之大法﹐盡有許多位天地之事。只此不偏不倚﹐無過不及﹐以爲之範圍﹐曾何異於堯﹑舜﹖故曰「無不持載」﹐「無不覆幬」。倘以一家一國之效言﹐則其不持載覆幬者多矣。且孔子相魯時﹐將魯之天地位﹐而齊之天地有薄蝕崩湧之災否耶﹖第二章

或問於第二章

﹑第三章

﹐皆有「未遽及」之語。此朱子一部中庸渾然在胸中﹐自然流出來底節目﹐非漢人隨句詮解者所逮﹐而況後人之爲字誘句迷﹐妄立邪解者乎﹖

中庸第一章

旣徹底鋪排﹐到第二章

以後﹐卻又放開﹐從容廣說﹐乃有徳之言涵泳寬和處﹐亦成一書者條理之必然也。不則爲皮日休天隱子﹑劉蛻山書﹐隨意有無﹐全無節次矣。

自第二章

以下十章﹐皆淺淺說﹐漸向深處。第二章

只言君子小人之別﹐劈開小人在一邊﹐是入門一大分別。如教人往燕﹐迎頭且教他向北去﹐若向南行﹐則是往粵。而旣知北轅以後﹐其不可東北而之於齊﹐西北而之於晉﹐皆所未論。中庸只此一章辧小人﹐逕路旣分﹐到後面不復與小人爲辧﹐行險徼幸是就情事上說﹐非論小人之道。直至末章﹐從下學說起﹐乃更一及之。

或問於第三章

云「承上章小人反中庸之意而泛論之。」喫緊在「泛論」二字。不可誤認朱子之意﹐以民之鮮能爲反中庸。小人自小人﹐民自民。反則有以反之﹐鮮能只是鮮能。末章云「小人之道」﹐小人固自有道﹐與不興行之民漫無有道者不同。民無小人陷溺之深﹐則𨿽不興行﹐而尙不敢恣爲反中庸之事。民亦無小人爲不善之力﹐則旣鮮能中庸﹐而亦不得成其反中庸之道。

向後賢知之過﹐愚不肖之不及﹐則又從鮮能之民﹐揀出中閒不安於不知味者言之。所謂愚不肖者﹐亦特對賢知而言天資之滯鈍者也﹐與夫因世教衰而不興行﹑可繇而不知之民﹐自進一格。到十一章所言「索隱行怪」﹐則又就賢知之專志體道而爲之有力者身上撇開不論﹐而後就遵道之君子進而求作聖之功。此中庸前十章書次第之井井者也。

「小人反中庸」﹐只如叔孫通之綿蕞﹐歐陽永叔之濮議﹐王介甫之新法﹐直恁大不可而有害於世﹐故先儒以鄕原當之﹐極是。若鮮能之民﹐則凡今之人而皆然。賢知之過﹐愚不肖之不及﹐則孔﹑孟之門多有之。要亦自其見地操履處﹐顯其過不及﹐而未嘗顯標一過不及者以爲道。且過不及﹐亦皆以行乎中庸之教﹐而初未反戾乎中庸。抑過則業亦有所能﹐而不及者亦非全乎其不能﹐與不興行之民自別。至於「索隱行怪」﹐則又從天理上用力推測安排﹐有私意而無私欲﹐其厭惡小人而不用其道者﹐更不待說﹐蓋莊﹑列﹑陸﹑王之類是也。

小人只是陷於流俗功利而有權力者﹐如歐陽濮議﹐但以逢君﹔王介甫狼狽處﹐尢猥下。隱怪方是異端﹐過不及乃儒之疵者。三種人各有天淵之別。此十章書步步與他分別﹐漸撇到精密處﹐方以十二章以後八章﹐顯出「君子之道」﹐妄旣辟而眞乃現也。一書之條理﹐原爾分明不亂。

「舜知」﹑「回仁」﹑「夫子論彊」三章﹐乃隨破妄處﹐隨示眞理﹐皆只借證﹐且未及用功實際﹐終不似「道不遠人」諸章之直示歸宿。蓋閱盡天下之人﹐閱盡天下之學術﹐終無有得當於中庸﹐而其效亦可睹﹐所以云「中庸其至矣乎」。北溪所云「天下之理無以加」者﹐此之謂也。

或以隱怪爲小人﹐或以賢知爲隱怪﹐自章句之失。而後人徇之﹐益入於棼迷而不可別白。取中庸全書﹐作一眼照破﹐則曲暢旁通矣。第三章

一

「天下之理無以加」﹐是贊「至」字語。若以此爲「至」字本釋﹐則於文句爲歇後﹐其下更須著一字﹐如大學言「至善」方盡。後人於此添入至平﹑至奇﹑至微﹑至大一切活套話﹐皆於此未諦。所以章句用「未至」﹑「爲至」二語反形﹐乃得親切。

「至」字有二義﹕極也﹐到也。章句卻用至到一釋﹐不作至極說。所行者至於所道﹐則事理合轍﹐而卽天理卽人心﹐相應相關。猶適燕而至於燕﹐則燕之風物﹐切於耳目肌膚﹐而己所言行﹐皆得施於燕也。

此中庸之爲徳﹐上達天地鬼神﹐下徹夫婦飲食﹐俱恰與他誠然無妄之理相爲通合。若射者之中鵠﹐鏃已入侯﹐而非浮游依倚﹐相近而實相遠﹐故曰至也。論語「知及之」「及」字﹐及十二章「察」字﹐正可作此注腳。二

「中庸之爲徳」﹐「徳」字淺﹐猶言功徳﹔亦與「鬼神之爲徳」「徳」字一例﹐則亦可以性情功效言之。但中庸是渾然一道理﹐說不得性情。其原本可與鬼神之性通﹐其發生可與鬼神之情通﹐而大要在功效上說。可令人得之而見徳於人﹐則亦可云徳之爲言得也。特與行道而有得於心不同﹐以未嘗言及行之者﹐而心亦無主名故。三

惟道不行﹑不明﹐故民鮮能。民者﹐凡民也﹐待文王而後興。有文王﹐則此道大明﹐而流行於家﹑邦﹑天下﹐民皆率繇之矣。江漢之遊女﹐兔罝之野人﹐咸有以效其能於中庸。惟有徳位者或過或不及﹐以壞世教﹐而後民胥夢夢也。

中庸之道﹐聖以之合天﹐賢以之作聖﹐凡民亦以之而寡過。國無異政﹐家無殊俗﹐民之能也。豈盡人而具川流惇化之徳﹐成容﹑執﹑敬﹑別之業﹐乃云能哉﹖三山陳氏逆說﹐不成理。第四章

或問「揣摩事變」四字﹐說近平淺﹐卻甚諦當。所謂「知者過之」﹐只是如此。本文一「之」字﹐原指道而言。賢知者亦在此道上用其知行﹐固與異端之別立宗風者迥別。如老子說「反者道之動﹐弱者道之用」﹐佛氏說「本覺妙明﹐性覺明妙」﹐他發端便不走者條路﹐到用處便要守雌守黑﹐空諸所有﹐乃至取禮樂刑政﹐一槪掃除﹐則相去天淵﹐不可但云「過之」矣。如人往燕﹐過之者誤逾延慶﹑保安﹐到口外去﹔異端則是發軔時便已南轅。故知知者之過﹐亦測度揣摩﹐就事而失其則耳。

此章及下章三「道」字﹐明是「修道之謂教」一「教」字在事上說。章句所云「天理之當然」﹐乃以推本教之所自出﹐而贊其已成之妙。雲峯以不偏不倚﹑無過不及分釋﹐依稀亦似見得。以朱子元在發而皆中之節上言無過不及﹐則亦言道之用而已。

道之用卽是教。就子臣弟友以及於制禮作樂﹐中閒自有許多變在。先王所修之道﹐固已盡其變﹐而特待人擇而執之。若但乘一時之聰明志意﹐以推測求合﹐則隨物意移﹐非不盡一事之致﹐極乎明察﹐而要非經遠可行之道﹐此知者之過也。若賢者之過﹐則亦如徐積之孝﹐不忍履石﹐屈原之忠﹐自沈於淵﹐乃至禮過繁而樂過淸﹐刑過核而政過密﹐亦豈如異端之絕聖智而叛君親也哉﹖此等區處﹐切須揀別﹐勿以異端混入。第六章

一

行道者﹐行此道以成化也。明道者﹐明此道以立教也。舜惟知之﹐故道行於民。顏子惟服膺而弗失﹐故可與明道。若賢知之過﹐愚不肖之不及﹐則已失立教之本﹐而況能與天下明之而行於天下哉﹖與天下明之而行於天下﹐則教不衰﹔而民𨿽愚賤﹐亦不至鮮能之久矣。就中顯出明行相因﹐只舉一舜﹑顏便見。而舜之行道﹐顏子之明道﹐則不待更結言之也。二

或問前云「舜之知而不過」﹐「回之賢而不過」﹐單反「過」一邊﹐後卻雙影「過」「不及」分說﹐此等處極不易看。當知說書者﹐須是如此開合盡理。說个賢知﹐自然是美名。舜之知﹐亦止與過者同其知﹔回之賢﹐亦止與過者同其賢。及至徳之已成﹐則𨿽舜﹑顏﹐亦但無不及而已。

抑論天資之難易﹐自然盡著賢知一流﹐而付以行道﹑明道之任。若愚不肖者﹐則其用功固必倍也。乃言賢知﹐則愚不肖之當企及亦見。於此活看﹐足知或問之密﹐而中庸之爲有歸宿矣。第七章

擇乎中庸而不能守﹐兼過不及兩種說。須知愚不肖者﹐亦未嘗不曰「予知」也。或問「刻意尙行﹐驚世駭俗」﹐亦偏舉一端。總繇他擇乎中庸後﹐便靠硬做﹐則或過髙而不可繼。蓋於制行時無加一倍謹始愼微之力﹐則中閒甘苦條理﹐不得親切﹐故不能守之期月而不失。是賢者之過﹐大端因孟浪疏粗而得﹐其不能守其所知也固然。若不肖者﹐𨿽知之而守之無力﹐又不待言矣。第八章

章句於舜用中﹐說个「行之至」﹐「至」字微有病﹐似只在身上說﹐未及於天下。則是舜行道而道因以行矣。至顏子﹐卻作三節說﹐又於「擇乎中庸」上﹐加「眞知」一層。愚意中庸引夫子說﹐旣只重行﹐而夫子所言顏子之「擇乎中庸」﹐亦與「予知」之人同詞而無異﹐則更不須添一「眞知」於上。

且章句以「言能守」系之「奉持而著之心胸之閒」之下﹐則「弗失之矣」四字﹐別是一意。此一句不是帶下語﹐勿僅於「拳拳服膺」句僅作一讀。「弗失」者﹐「默而識」之「識」也。顏子旣能得之於己﹐則至道皆成家珍﹐了了識念﹐使以之立教﹐可無恍惚億中﹑不顯不實之病矣。顏子早世﹐固不得見其明道之功﹐與舜之行道於天下者等。然觀夫子「喪予」之嘆﹐則所以期顏子者﹐非但取其自明也。第九章

一

第九章

之義﹐章句﹑或問本無疵瑕﹐小注所載朱子語錄﹐則大段可疑。程﹑朱𨿽摘出中庸於戴記之中﹐不使等於諸禮﹐而實不可掩者﹐則於「修道之謂教」注中﹐已明中庸之非無定體矣。今乃云「中庸便是三者之閒﹐非是別有一个道理」﹐則竟抹殺聖賢帝王一段大學術﹑大治道﹐而使爲浮游不定之名﹐寄於一切。則堯﹑舜﹑禹之所以授受﹐上因天理自然﹑不偏不倚之節文﹐下以盡人物之性者﹐果何所擇而何所執乎﹖

此一章書﹐明放著「子路問成人」一章是顯證據。「天下國家可均」﹐「冉求之藝」也。「爵祿可辭」﹐「公綽之不欲」也。「白刃可蹈」﹐「卞莊子之勇」也。「文之以禮樂」﹐則「中庸」是已。到中庸上﹐須另有一鑪錘在﹐則於以善成其藝﹑廉﹑勇之用﹐而非僅從均之﹑辭之﹑蹈之之中﹐斟酌較好﹐便謂中庸。使然﹐則本文只平說可均﹑可辭﹑可蹈﹐固徹上徹下而爲言﹐何所見其有太過不及而非中也哉﹖

中庸一書﹐下自合妻子﹑翕兄弟﹐上至格鬼神﹑受天命﹐可謂盡矣﹐而終未及夫辭祿蹈刃。則以就事言之﹐其局量狹小﹐僅以盡之在己﹐而不足於位天地﹑育萬物之大﹔以人言之﹐則彼其爲人﹐稱其性之所近﹐硬直做去﹐初未知天下有所謂中庸者而學之也。

惟均天下國家﹐則亦中庸之所有事。而但言均而已﹐不過爲差等其土宇昄章﹐位置其殷輔人民﹐則子路所謂「何必讀書然後爲學」者﹐固可治千乘之賦。求之後世﹐則漢文幾至刑措﹐可謂均之至矣﹔而至於禮樂﹐固謙讓而未遑。惟其內無存養省察之功﹑見天命流行之實體﹐而外不能備三重之權以寡過也。

存養省察者﹐三重之本﹐天理悉著於動靜﹐而知天知人之道見。靜見天心則知天﹐動察物理則知人。三重者﹐存養省察中所爲愼獨樂發﹐以備中和之理而行於天下者也。中庸一篇﹐始終開合﹐無非此理。今乃區區於均天下﹑辭祿﹑蹈刃之中求中庸﹐又奚可哉﹖均天下國家者﹐須撇下他那名法權術﹐如賈生﹑晁錯議定諸侯等。別與一番經綸﹐使上安民治﹐風移俗易﹐方展得中庸之用出。若以辭爵祿言之﹐則道不可行﹐而退以明道爲己任﹐如孔子歸老於魯﹐著刪定之功﹐方在中庸上顯其能﹐而非一辭爵祿之得其宜﹐便可謂之中庸。至蹈白刃﹐則𨿽極其當如比干者﹐要亦逢時命之不猶﹐道旣不可行而又不可明﹐弗獲已而自靖於死﹐不得愛身以存道矣。

本文前三「也」字﹐一气趨下﹐末一「也」字結正之。謂可乎彼者之不可乎此﹐非謂盡人而不可能﹔亦能均天下﹑能辭祿﹑能蹈刃者之不可許以能乎中庸爾。可均﹑可辭﹑可蹈者而不可能﹐則能中庸者﹐必資乎存養省察﹑修徳凝道以致中和之用者而後可。故下云「惟聖者能之」﹐語意相爲唱和﹐義自顯也。中庸之爲徳﹐存之爲天下之大本﹐發之爲天下之達道﹐須與盡天下底人日用之﹐而以成篤恭而天下平之化﹐豈僅於一才一節之閒爭得失哉﹖

或問云「蓋三者之事﹐亦知﹑仁﹑勇之屬」﹐一「屬」字安頓極活﹔較小注「三者亦就知﹑仁﹑勇說來﹐蓋賢者過之之事」等語﹐便自不同。三者之於中庸﹐堂室迥別﹐逵徑早殊。僅能三者﹐而無事於中庸﹐則且未嘗不及﹐而況於過﹖

前章所云過不及者﹐皆就從事於中庸者言也。若就三者以言乎過不及﹕則均天下者﹐黃﹑老過也﹐申﹑商不及也﹔辭爵祿者﹐季札過也﹐蚳蛙不及也﹔蹈白刃者﹐屈原過也﹐裏克不及也。乃其過亦過夫三者﹐其不及亦不及夫三者﹐何嘗與中庸爲過不及哉﹖

若其爲知﹑仁﹑勇之屬﹐則就夫人性中之達徳而言﹐亦可謂有此三者之資﹐足以入中庸之徳﹐猶冉求﹑公綽﹑卞莊之可與進文禮樂而已。至於用中之知﹐服膺之仁﹐中和而不流不倚之勇﹐彼固未嘗問津焉﹐而何足以與於斯﹖

故或問以「取必於行」指其不能中庸之病根﹐則謂其就事求可而置大道於未講也﹔抑云「事勢之迫」﹐則又以原夫辭爵祿﹑蹈白刃者不能中庸之故。而比干之剖心﹐一往之士可引決焉﹔箕子之陳範﹐則非箕子者終不能托迹也。後儒不察﹐乃於三者之中求中庸﹐亦相率而入於無本之學矣。二

章句云「三者難而易﹐中庸易而難」﹐固已分明作兩項說。若云「三者做得恰好﹐便是中庸」﹐則三者旣難矣﹐做得恰好抑又加難﹐當云「中庸難而且難」﹐何以云易哉﹖三者之中﹐隨一可焉﹐中庸不可能也﹔三者而皆可焉﹐中庸亦不可能也。張子房奮擊秦始皇而不畏死﹐佐漢髙定天下﹐已乃謝人閒事﹐從赤松遊﹐顧於存養省察之心學﹐堯﹑舜﹑文﹑武三重徵民之大道﹐一未之講。是三者均可﹐而中庸不可能之一證。安得謂中庸卽在三者之中哉﹖第十章

「和而不流」﹐「中立而不倚」﹐俱就功用說。章句云「非有以自勝其人欲之私﹐不能擇而守」﹐是推原語。君子之所以能爲彊者在勝欲﹐而彊之可見者﹐則於和不流﹑中立不倚徵之。故與下二段一例﹐用「彊哉矯」以贊其徳之已成。四段只是一副本領。其能爲爾者﹐則勝欲而守乎理也。就其與物無競﹐則見其和。就其行己不失﹐則見其中立。就其不隨物意移﹐則見其不流。就其不挾私意以爲畔岸﹐則見其不倚。

所以知此中和爲徳成之用﹐而非成徳之功者﹕若存養而立本﹐則不待言不倚﹔省察而中節﹐則不待言不流。故擇守之外﹐別無工夫﹐而惟加之勝欲﹐以貞二者之用而已。

知﹑仁是性之全體﹐勇是气之大用。以知﹑仁行道者﹐功在存理。以勇行道者﹐功在遏欲。至於和不流﹐中立不倚﹐則克勝人欲﹐而使天理得其正也。須知此一節﹐只寫出大勇气象﹔其所以能爲勇者﹐未嘗言也。第十一章

一

小注謂「深求隱僻﹐如鄒衍推五徳﹐後漢讖緯之說」﹐大屬未審。章句於「隱」下添一「僻」字﹐亦贅入。隱對顯而言﹐只人所不易見者是﹐僻則邪僻而不正矣。五徳之推﹐讖緯之說﹐僻而不正﹐不得謂隱。凡言隱者﹐必實有之而特未發見耳。鄒衍一流﹐直是無故作此妄想﹐白平撰出﹐又何所隱﹖

此「隱」字不可貶剝﹐與下「費而隱」「隱」字亦大略相同﹐其病自在「索」上。索者﹐彊相搜求之義。如秦皇大索天下﹐直繇他不知椎擊者之主名﹐橫空去搜索。若有迹可按﹐有主名可指求﹐則𨿽在伏匿﹐自可擒捕﹐不勞索矣。

道之隱者﹐非無在也﹐如何遙空索去﹖形而上者隱也﹐形而下者顯也。才說个形而上﹐早已有一「形」字爲可按之迹﹑可指求之主名﹐就者上面窮將去﹐𨿽深求而亦無不可。惟一槪丟抹下者形﹐籠統向那沒邊際處去搜索﹐如釋氏之七處徵心﹐全不依物理推測將去﹐方是索隱。

又如老氏刪下者「可道」「可名」的﹐別去尋个「綿綿若存」。他便說有﹐我亦無從以證其無﹔及我謂不然﹐彼亦無執以證其必有。則如秦皇之索張良﹐彼張良者﹐亦未嘗不在所索之地界上住﹐說他索差了不得﹔究竟索之不獲﹐則其所索者之差已久矣。

下章說到「鳶飛戾天﹐魚躍於淵」﹐可謂妙矣﹐卻也須在天淵﹑鳶魚﹑飛躍上理會。鬼神之徳﹐不見﹑不聞而不可度﹐也須在仁人孝子﹑齊明盛服上遇將去。終不只恁空空窅窅﹐便觀十方世界如掌中﹐果無數億佛自他國來也。

道家說「有有者﹐有未始有者﹐有未始有夫未始有者」﹐到第三層﹐卻脫了气﹐白平去安立尋覓。君子之道﹐則自於己性上存養者仁義禮知之徳﹐己情中省察者喜怒哀樂之則。天之顯道﹐人之恆性﹐以達鬼神後聖之知能﹐皆求之於顯以知其隱﹐則隱者自顯。亦非捨隱不知﹐而特不索耳。

索隱則行必怪。原其索而弋獲者非隱之眞﹐則據之爲行﹐固已趨入於僻異矣。若夫鄒衍之流﹐則所索已怪﹐迨其所行﹐全無執據﹐更依附正道以自解免﹐將有爲怪而不得者。故愚定以此爲異端佛老之類﹐而非鄒衍之流也。二

勇帶一分气質上的資助﹐𨿽原本於性﹐亦知仁之所生故。而已屬人情。中庸全在天理上生節文﹐故第二十章

言「人道敏政」﹐人道﹐立人之道﹐卽性也。只說「修道以仁」﹐說「知天知人」﹐而不言勇﹔到後兼困勉﹐方說到勇去﹐性有不足而气乃爲功也。

知﹑仁以存天理﹐勇以遏人欲。欲重者﹐則先勝人欲而後能存理﹐如以干戈致太平而後文教可修。若聖者﹐所性之徳已足﹐於人欲未嘗深染﹐𨿽有少須克勝處﹐亦不以之爲先務﹔止存養得知﹑仁底天徳完全充滿﹐而欲自屏除。此如舜之舞干羽而苗自格﹐不賴勇而裕如矣。

朱子於前數章平敍知﹑仁﹑勇之功﹐到此卻刪抹下勇而曰「不賴」﹐才得作聖者功用之淺深﹐性學之主輔。許東陽「皆出於自然」之說﹐惡足以知此﹗第十二章

一

愚不肖之與知與能﹐聖人之不知不能﹐天地之有憾﹐皆就君子之道而言。語大﹑語小﹐則天下固然之道﹐而非君子之所已修者也。本文用「故君子」三字作廉隅﹐章句以「君子之道」冠於節首﹐俱是喫緊節目﹐不可略過。

惟君子修明之以俟後聖﹐故聖人必於此致其知能﹐而因有不知不能之事。君子修之以位天地﹐故天地亦有不能如君子所位之時。若夫鳶飛魚躍﹐則道之固然而無所待者﹐日充盈流蕩於兩閒﹐而無一成之體﹐知能定有不至之域﹐不待言聖人之有所詘矣。

且如「鳶飛戾天﹐魚躍於淵」﹐聖人如何能得﹐而亦何用能之﹖抑又何有不能飛天躍淵﹑爲鳶爲魚者﹖道之不遐遺於已然之物也﹐而旣已然矣。故君子但於存心上體認得此段眞理﹐以效之於所當知﹑所當能之事﹐則已足配其莫載之大﹐莫破之小﹐而經綸滿盈﹔實未須於鳶之飛﹑魚之躍﹐有所致其修也。

道有道之上下﹐天地有天地之上下﹐君子有君子之上下。上下者﹐無盡之詞。天地者﹐有所依之上下也。「察乎天地」﹐已修之道昭著之見功也。故不言察乎上下﹐而云「察乎天地」﹐亦以人之所親者爲依耳。

察乎天而不必察乎鳶飛之上﹐察乎地而不必察乎魚躍之下。認取時不得不極其廣大﹐故不以鳶魚爲外﹐而以存充周流行﹑固然之體於心。至其所以經之﹑紀之者﹐則或問固云「在人則日用之際﹐人倫之間」﹐已分明揀出在天在人之不同矣。此中有一本萬殊之辧﹐而吾儒之與異端逕庭者﹐正不以虫臂﹑鼠肝﹑翠竹﹑黃花爲道也。二

「君子之道」而聖人有所不知不能者﹐自修道而言﹐則以人盡天﹐便爲君子之事。章句以夫子問禮﹑問官當之﹐極爲精當。少昊之官﹐三代之禮﹐亦非必盡出於聖人之所定﹐故僅曰君子。知能相因﹐不知則亦不能矣。或有知而不能﹐如堯非不知治水之理﹐而下手處自不及禹是也。只此亦見君子之道非天地自然之道﹐而有其實事矣。

然到第二十七章

﹐又以此爲「聖人之道」﹐則以言乎聖人之行而明者﹐以君子所修爲則﹔君子之修而凝者﹐以聖人之所行所明爲則也。因事立詞﹐兩義互出﹐無不通爾。三

「語小﹐天下莫能破」﹐言天下之事物莫有能破之者。章句一「內」字極難看。「內」字作中閒空隙處解﹐謂到極細地位﹐中閒亦皆灌注撲滿﹐無有空洞處也。以此言天理流行﹑一實無閒之理﹐非不深切。然愚意本文言「莫破」﹐旣就天下而言﹐則似不當作此解。

破者﹐分析教成兩片﹐一彼一此之謂也。則疑天下之事物﹐其或得道之此而不得道之彼者有矣。乃君子推而小之﹐以至於一物之細﹑一事之微﹐論其所自來與其所自成﹐莫非一陰一陽﹑和劑均平之構撰﹔論其所體備﹐莫不有健順五常﹐咸在其中而無所偏遺。故欲破此一物爲有陰而無陽﹐彼一物爲有陽而無陰﹐此一事道在仁而不在義﹐彼一事道在義而不在仁﹐而俱不可得。

大而大之﹐道之全者如大海之吞吸﹐無有堤畔﹔小而小之﹐道之全者亦如春霖灌乎百昌﹐一滴之中也是者陽蒸陰潤所交致之雨。則「禮儀三百」﹐三百之中﹐隨一焉而仁至義盡﹔「威儀三千」﹐三千之中﹐隨一焉而仁無不至﹐義無不盡也。此亦借在人者以徵天地固然之道。

故「鳶飛戾天」﹐疑於陽升﹐而非無陰降﹔「魚躍於淵」﹐疑於陰降﹐而非無陽升。健順五常﹐和成一大料藥﹐隨奿一丸﹐味味具足﹐斯則以爲天下莫能破也。如此﹐方得與「天下」親切。四

惟是个活底﹐所以充滿天地之閒。若是煞著底﹐則自然成堆垛。有堆垛則有閒斷矣﹐間斷處又是甚來﹖故知空虛無物之地﹐者道理密密綿綿地。所以不睹之中﹐眾象臚陳﹔不聞之中﹐羣聲節奏。

潑潑者﹐如水潑物﹐著處皆濕也。在空亦濕空。空不受濕﹐濕理自在。與「鱍鱍」字音義俱別。潑﹐普活切。鱍﹐北末切。鱍鱍卽是活意﹐潑潑則言其發散充周﹐無所不活也。

但非有事於存心者﹐則不見他生而不竭之盛。卽如「鳶飛戾天﹐魚躍於淵」二語﹐直恁分明覺得﹐必非與物交而爲物所引蔽﹐及私意用事索隱於不然之域者﹐能以此而起興。程子所謂「必有事﹐而勿正」﹐意止如此﹐不可誤作從容自然﹐變動不居解。於此一錯﹐則老氏所謂「泛兮其可左右」﹐佛氏所謂「渠今是我﹐我不是渠」﹐一例狂解而已。五

「造端乎夫婦」﹐自是省文﹐猶云「造端乎夫婦之所知能」也。不知道之謂愚﹐不能行道之謂不肖﹐非謂其不曉了天下之事而拙鈍無能也。只此與聖人對看﹐盡他俗情上千伶百俐﹐勤敏了當﹐也只是愚不肖。以此知「夫婦」云者﹐非以居室而言也。

今亦不可謂居室之非道﹐乃若匹夫匹婦之居室﹐卻說是能知﹑能行此道不得。況上文原以「君子之道」而言﹐則固非一陰一陽之道矣。人喚作夫婦﹐大率是卑下之稱﹐猶俗所謂小男女﹐非必夫婦具而後云然。論語云「匹夫匹婦……自經溝瀆」﹐亦豈伉儷之謂哉﹖

易云「一陰一陽之謂道」﹐是大槪須如此說。實則可云三陰三陽之謂道﹐亦可云六陰六陽之謂道﹐亦可云百九十二陰﹑百九十二陽﹐乃至五千七百六十陰﹑五千七百六十陽之謂道。而幹之純陽﹐亦一陽也﹔坤之純陰﹐亦一陰也﹔夬﹑姤之五陽﹐亦一陰也﹔剝﹑復之五陰﹐亦一陽也。師﹑比﹑同人﹑大有等皆然。所以下云「繼之者善也」。「仁者見之謂之仁﹐知者見之謂之知」﹐則亦一仁一知之謂道矣。

或問此處夾雜參同契中語。彼惟以配合爲道﹐故其下流緣托「好逑」之義﹐附會其彼家之邪說。朱子於此辧之不早﹐履霜堅冰﹐其弗懼哉﹗第十三章

一

「道不遠人」﹐與上章所引旱麓詩詞原無二義。雲峯謂上章言性體之廣大﹐此言率性者之篤實﹐大是妄分支節。率﹐循也﹐言循其性之所有而皆道也。豈率性者之別有階梯﹐而不必遽如性之廣大乎﹖

「以人治人」﹐觀乎人而得治人之道也。「不願勿施」﹐觀乎人之施己而得愛人之道也。「庸徳庸言之慥慥」﹐觀乎人之得失而得治己之道也。盈天地之效於我者﹐人而已矣。一吾目之見鳶見魚而心知其飛躍﹐鳶魚之在天淵以其飛躍接吾之心目者也。而道不遠於此﹐則亦何篤實之非廣大哉﹖

內顧﹐而己之願不願者﹐盡乎人之情矣。外顧﹐而人之宜盡第二節

與其不克盡者﹐盡乎物之理矣。不能觸處得理以擇而執之﹐則必以私意爲道﹐拂乎人而揉亂之矣。此「皆曰予知」而好自用之愚者是也。陳氏以老﹑莊當之﹐亦未爲得。二

己所不願﹐則推人之必不願而勿施之﹐是恕。推己所不願﹐而必然其勿施﹐則忠矣。忠恕在用心上是兩件工夫﹐到事上卻共此一事。

章句云「忠恕之事」﹐一「事」字顯出在事上合一。後來諸儒俱欠了當在﹐乃以忠爲體﹐恕爲用﹐似代他人述夢﹐自家卻全未見影響。三

史伯璇添上己所欲而以施之於人一層﹐大是蛇足。「己欲立而立人﹐己欲達而達人」﹐是仁者性命得正後功用廣大事。若說恕處﹐只在己所不欲上推。蓋己所不欲﹐凡百皆不可施於人﹐卽飲食男女﹐亦須準己情以待人。若己所欲﹐則其不能推與夫不可推﹑不當推者多矣。仁者無不正之欲。且其所推者﹐但立達而已。文王固不以昌歜飽客﹐而況未至於仁者哉﹖四

此章之義﹐章句盡之矣。其他則惟藍田之說爲允。或問攺藍田一段﹐不及元本「其治眾人也」﹑「其愛人也」﹑「其治己也」分三段爲切當。若雙峯以下諸說﹐則一無足取。緣其所失﹐皆硬擒住「忠恕」二字作主。要以論語一貫之旨﹐橫據胸中﹐無識無膽﹐不能於聖賢言語﹐求一本萬殊之妙。朱子一片苦心﹐爲分差等﹐正以防此混亂﹐何諸子之習而不察也﹗

本文云「施諸己而不願﹐亦勿施於人」﹐只此是忠恕事。顯然見此但爲人之爲道者﹐能近取譬﹐一入徳之門而已。若子曰「吾道一以貫之」﹐而曾子乃云「夫子之道﹐施諸己而不願﹐亦勿施於人而已矣」﹐則豈可哉﹖

此亦可言忠恕者﹐如孟子言「親親仁也﹐敬長義也」﹐親親敬長可言仁義﹐其得以孩提之親親敬兄﹐謂仁義之全體大用盡於此乎﹖知此忠恕專在施上說﹐則其上之不足以統治人﹐下之不足以統自治﹐亦明矣。且本文所云「忠恕違道不遠」者﹐就人心道體而言﹐所包猶廣﹔而其云「施諸己而不願﹐亦勿施於人」﹐則指事而言﹐尢一節之專詞耳。

史伯璇心無忠恕﹐漫爲指射﹐乃以末節爲「推己所欲者施之於人」。舉君父與兄而爲眾賤之詞曰「人」﹐事君﹑事父﹑事兄而爲下逮之詞曰「施」﹐言不順則事不成﹐其顚悖莫此爲甚﹗

故本文但於朋友言施﹐而尢必以先施爲情禮之當。則朋友且不可僅言施﹐而況於君父﹖故可言施者﹐必誼疏而卑於己者也。其可言人者﹐必並不在朋友之科﹐而爲泛然無交﹐特其事勢相干﹑言行相接之人也。

故自有文字來﹐無有言施忠於君﹑施孝於父者。至於上云「治人」﹐其所治之人﹐則已固有君師之任﹐事在教而不在養。治之之術﹐戒休董威﹐不問其可願不可願也。

且末節言所求乎子﹑臣﹑弟﹑友﹐其所求之子﹑臣﹑弟﹑友﹐朱子謂爲己之子臣若弟﹐亦以在己者痛癢自知﹐而其求之也較悉爾。實則天下固有年未有子﹐位未有臣﹐而爲人之季弟者﹐其又將何所取則以事其上哉﹖是所求云者﹐不論求己之子﹑臣﹑弟﹑友﹐與從旁公論天下之爲子臣﹑爲弟友者﹐而皆可取彼旁觀之明﹐以破當局之暗也。則抑知我之所求者﹐亦得其理於人﹐故曰「道不遠人」。而非爲在己之所欲﹐如史氏之所云者。人事人父以孝﹐於己何欲哉﹖

要此三段文字﹐每段分兩截。「伐柯伐柯」五句﹐言治人之道不遠於人也﹔「以人治人﹐攺而止」﹐則不遠人以爲治人之道也。「忠恕違道不遠」﹐言愛人之道不遠於人也﹔「施諸己而不願﹐亦勿施於人」﹐則不遠人以爲愛人之道也。「君子之道四」十句﹐言治己之道不遠於人也﹔「庸徳之行」以下﹐則不遠人以爲自治之道也。

「道不遠人」一「人」字﹐惟黃勉齋兼人己而言之之說爲近。緣忠恕一段﹐謂以愛己之心愛人﹐故可兼己而言。乃施諸己者他人也﹐於人之施者﹐得勿施於人之道﹐則𨿽云以愛己之心爲準﹐而實取順逆之度於人矣。

大抵此章之旨﹐本言費之小者﹐故極乎淺易。然於以見斯道之流行﹐散見於生人情理之內﹐其得失順逆﹐無非顯教﹐與鳶飛魚躍﹐同一昭著於兩間。故盡人之類﹐其與知與能﹐與其所未知未能﹐皆可以觀察﹐而盡乎修己治人之理。蓋以明斯道之充滿形著﹐無所遺略﹐無所閒斷﹐而卽費可以得隱。則其意原非欲反求之己﹐而謂取之一心而已足也。

中庸以觀物而論天理之行﹐論語以存心而備萬物之理。中庸致廣大﹐而論語觀會通。固宜忠恕之義﹐大小偏全之不一﹐而「不願勿施」﹐但爲忠恕之一端也。守朱子之詁﹐而勿爲後儒所惑﹐是以讀大全者之貴於刪也。第十四章

一

目前之人﹐不可遠之以爲道﹔惟斯道之體﹐發見於人無所間﹐則人皆載道之器﹐其與鳶魚之足以見道者一幾矣。現在之境﹐皆可順應而行道﹔惟斯道之﹝用﹞﹐散見於境無所息﹐則境皆麗道之墟﹐其與天淵之足以著道者一理矣。目前之人﹐道皆不遠﹐是於鳶得飛﹑於魚得躍之幾也。現在之境﹐皆可行道﹐是在天則飛﹑在淵則躍之理也。無人不可取則﹐無境不可反求﹐卽此便是活潑潑地。邵子觀物兩篇﹐全從此處得意。

雙峯乃以十三章爲就身而言﹐十四章爲就位而言﹐則前云子﹑臣﹑弟﹑友者﹐未嘗不居乎子﹑臣﹑弟﹑友之位﹔後云「反求諸其身」者﹐亦旣歸之於身矣。彼殊未見此兩章大意﹐在只此是費之小者﹐就人﹑境兩端﹐顯道之莫能破。故新安謂「第十五章

承上言道無不在﹐此四字好。而進道有序」﹐極爲諦當。但新安所云承上者﹐似專承素位一章。如愚意﹐則必兩承﹐而後見道之無不在也。二

章句分「素位而行」與「不願其外」爲兩支﹐道𨿽相因﹐而義自有別。「素位而行」﹐事之盡乎道也﹔「不願其外」﹐心之遠乎非道也。觀上言「行」而不言「願」﹐可知矣。

乃「不願乎其外」一支﹐又有兩層﹕「不陵」﹑「不援」者﹐據他人所居之位以爲外也﹔「不怨」﹑「不尢」者﹐據己所未得之位以爲外也。乃人之有所覬於未得者﹐必因他人之已然而生歆羨﹐故「不陵」﹑「不援」爲「無怨」之本﹔而所謂「正己」者﹐亦別於上文隨位盡道之實﹐但以心之無邪而卽謂之正矣。「正己」如言立身﹐「行」則言乎行己﹐行與立固有分也。

抑「不陵」﹑「不援」而統謂之「不求」﹐且於在上位者而亦云無怨尢﹐此疑乎說之不可通者。以在上位而願乎其外﹐必將以諸侯乾天子﹐大夫幹諸侯。若但陵其下﹐則非有求於下﹐勢可恣爲﹐不至於不得而懷怨。若在上位而願下﹐則又疑人情之所必無。

按春秋傳﹐凡言彊淩弱者﹐字皆作「淩」﹐左傍從「冰」﹐謂如寒威之逼人也。其云「侵陵」﹐云「陵替」者﹐字則作「陵」﹐左傍從「阜」。陵者﹐山之向卑者也。離乎上而侵乎下﹐若山之漸降於陵而就平地也。則「不陵」﹑「不援」﹐義正相類。陵下者﹐言侵下之事以爲己事也。

夫人之樂上而不樂下﹐固情也。乃當其居上而覆願爲下之所爲者﹐亦卞躁自喜者之情也。如人當在臺諫之職﹐未嘗不思登八座﹔及登八座而不能與臺諫爭搏擊之權﹐則固有願爲臺諫者矣。乃以此心而居八座﹐則必身爲大臣﹐不卹國體﹐而侵陵臺諫之職﹐欲與小臣爭一言之得失。不得而求﹐求不得而怨矣。又人之方爲子﹐豈不願己之有子﹖及身老而子孫漸長﹐則動成拘忌﹐乃濱老而有童心﹐思與子孫爭一旦之憂樂。不得而求﹐求不得而怨矣。夫惟天子則不宜願爲臣民﹐而唐宣且自稱進士﹐武皇且自稱大將軍。況所云「在上位」者﹐初非至尊無偶之謂乎﹖

審乎此﹐則「陵下」「援上」﹐皆據一時妄動之心而言。而除取現在所居之位爲昔之所居而今懷之﹐他日之所必至而今期之﹐其爲外也﹐一而已矣。此聖賢之言﹐所以範圍天下之人情物理而無遺。藍田云「陵下不從則罪其下」﹐旣於「陵」字之義未當﹔又云「反仁反知所以不陵」﹐則是素位而行之事﹐而非不願乎外之心﹕胥失之已。三

「徼」只是求意。小注云「取所不當得」﹐於義卻疏。求者﹐其心願得之﹔取﹐則以智力往取而獲之矣。若幸可取而得焉﹐則不復有命矣。富貴福澤﹐盡有不可知者。君子俟之﹐則曰「命」。小人徼之﹐則𨿽其得也﹐未嘗不有命在﹔而據其心之欣幸者偶遂其願﹐不可云「命」﹐而謂之「幸」矣。

章句云「謂所不當得而得者」﹐亦是奚落小人語﹐其實不然。如以孟郊之文﹐登一進士﹐亦豈其不當得﹖乃未得之時﹐則云「榜前下淚﹐眾裏嫌身」﹐旣視爲幾幸不可得之事﹔迨其旣得﹐而云「春風得意馬蹄疾﹐一日看徧長安花」﹐其欣幸無已﹐如自天隕者然。則不特人以小人爲幸﹐而小人亦自以爲幸﹔乃至人不以小人爲幸﹔而小人亦自以爲幸﹕則惟其位外之願無聊故也。第十六章

一

章句一「然」字及「是其」二字﹐一串寫得生活。「弗見」﹑「弗聞」﹐微也﹔「體物不可遺」﹐顯也。義旣兩分﹐故不得不用「然」字一轉。乃如朱氏伸竟爲分別﹐則又成窒礙矣。弗見弗聞者﹐卽以言夫體物者也。體物不遺者﹐乃此弗見弗聞者體之也。

侯氏形而上下之言﹐朱子旣明斥之矣。雙峯猶拾其餘沈而以爲家珍﹐則何其迷也﹗形而下者只是物﹐體物則是形而上。形而下者﹐可見可聞者也。形而上者﹐弗見弗聞者也。如一株柳﹐其爲枝﹑爲葉可見矣﹐其生而非死﹐亦可見矣。所以體之而使枝爲枝﹐葉爲葉﹐如此而生﹐如彼而死者﹐夫豈可得而見聞者哉﹖

物之體則是形。所以體夫物者﹐則分明是形以上那一層事﹐故曰「形而上」。然形而上者﹐亦有形之詞﹐而非無形之謂。則形形皆有﹐卽此弗見弗聞之不可遺矣。

不可見﹑不可聞者之體物不遺﹐鬼神之性情固然。此弗見弗聞之體物不遺﹐以使物得之爲物者﹐則其功效也。三句全寫性情﹐而功效則在言外﹐不可以體物不遺爲功效。二

於鬼神內摘出祭祀一段說﹐是從弗見弗聞中略示一可見可聞之迹。延平云「令學者有入頭處」一語﹐甚精。此不可見聞者﹐物物而有。直是把一株柳去理會﹐則盡量只在可見可聞上去討﹐急切閒如何能曉得者裏面有那弗見弗聞底是怎麼生。及至到祭祀上﹐卻得通个消息。

「天下之人」四字﹐是大槪說。除下那嫚侮鬼神底不道﹐其餘則淺者有淺者之見﹐深者有深者之見。是他一時精气凝聚﹐散亂之心不生﹐便愾乎如將見之﹐如將聞之﹐而信不遺者之眞不可遺也。若到聖賢地位﹐齊明盛服以修其身﹐出門使民﹐皆以承祭之心臨之﹐則不但於祭祀時見其洋洋﹐而隨舉一物﹐皆於其不可見者﹐𨿽不以目見而亦見之﹔不可聞者﹐𨿽不以耳聞而亦聞之矣。

乃此理气之洋洋者﹐下逮於天下之人﹐固亦時與之相遇﹐特習而不察﹐繇而不知﹐窮視聽於耳目之間﹐而要亦何嘗遠人而托於希微之際也﹖故曰「誠之不可掩如此夫﹗」東陽許氏以祭祀爲「識其大者」﹐殊屬孟浪。第十七章

「舜其大孝也與﹗」只此一句是實贊其徳﹐下面俱是說道用之廣。舜之所以爲舜者﹐一「孝」盡之矣﹐所以「造端乎夫婦」而「察乎天地」也。東陽許氏說「下五句爲孝之目」﹐極是乖謬。舜之孝﹐固有「五十而慕」及「烝烝乂﹐不格姦」之實﹐爲極其大﹐豈可將此等抹煞﹐但以聖人而爲天子爲其孝乎﹖

孟子說﹕「天下之士悅之。」士者﹐賢人君子之稱﹔悅者﹐悅其徳也。天下皆悅其徳﹐乃聖人「莫不尊親」之實。而孟子固曰「人悅之﹑貴爲天子﹑富有天下﹐而不足以解憂」﹐則舜之不以此爲孝明矣。

就中惟「徳爲聖人」一語﹐可附會立義﹐謂修徳立身﹐乃孝之大者。其說大抵出於孝經。而論﹑孟中說孝﹐總不如此汗漫。人子之於父母﹐使不得轉一計較在。故先儒疑孝經非孔子之舊文﹐以其苟務規恢而無實也。孔子說「父母惟其疾之憂」﹐曾子說「全而生之﹐全而歸之」。此是痛癢關心處﹐不容不於此身而見父母之在是。孟子謂「不失其身而能事其親」﹐但云「不失」﹐則已載夔夔惻惻之意﹐而不敢張大其詞﹐以及於徳業。若孝經所稱立身成名﹐揚於後世﹐卻總是寬皮話﹐搭不上。以此爲教﹐則將捨其恩義不容解之實﹐而求之於畔援﹑歆羨之地﹐於是一切功名苟簡之士﹐得托之以爲藏身之區藪矣。

人所疑者﹐「徳爲聖人」﹐實有聖學﹑聖功﹑聖徳﹑聖業在﹐不與尊富之俟命於天者同。不見尙書說「天錫勇知」﹐詩稱「帝謂文王﹐無然畔援﹐無然歆羨」﹐子貢亦曰「固天縱之將聖」﹖徳至聖人﹐徒可以人力彊爲之乎﹖若云不全恃天而廢人﹐則位祿與壽﹐得其名卽爲聖人。亦非無臨禦保守﹑尊生永命之道﹐豈但聖徳之爲有功耶﹖有子曰「孝弟也者﹐其爲仁之本與﹗」則爲仁之事﹐皆自孝弟而生。倘云修徳以爲孝﹐則是爲仁爲孝弟之本矣﹐豈不顚倒本末而逆施先後哉﹖

況子思引夫子此言﹐以見中庸之道卽匹夫匹婦所知能者﹔馴至其極﹐而徳無不備﹐命無不可受。此以爲察乎天地之實﹐則一本萬殊之旨﹔斯以顯君子之道﹐費無不徹﹐而隱不易知。若云修徳受命而後爲能盡孝﹐則是造端乎大﹐而以成夫婦之知能矣。是天地位﹐萬物育﹐而後能致中和﹐不已逆乎﹖故惟章句「道用之廣」四字爲不可易﹐其餘皆不足觀也。第十八章

所云「無憂者其惟文王」﹐亦但以統論周家一代之事﹐前自太王﹑王季而開王業﹐後至武王﹑周公而成王道﹐以見積數世聖賢之功徳以建治統﹐而文王適際夫俟命之時也。初非上下古今帝王﹐而但謂文王爲無憂。則海陵﹑雲峯之說皆不足存。

「憂」字有兩義﹕有事不遂志而可憂者﹐在文王固有之﹐系傳言「作易者其有憂患」之謂也﹔有事在可爲而不必勞其憂思者﹐則此言「無憂」是也。天命未至﹐人事未起﹐不當預計天下之何以治﹑何以教﹐而但守先徳以俟。故武王之纘緒克商﹐周公之制禮作樂﹑憂勤以圖成者﹐皆文王之所不爲﹐而非其不足以體道之廣﹐乃惟文王宜然耳。使武王﹑周公而亦猶是﹐則是忘天下﹐而道之不行不明也﹐無所托矣。自非文王﹐則道用本廣﹐不得以憚於憂而置之也。

若如二胡氏所云舜﹑禹無聖父﹐堯﹑舜無肖子﹐則父之不令﹐旣非人子所可用其憂者﹐故舜亦但以不順父母爲憂﹐而不以瞽瞍之頑爲憂。孟子謂瞽瞍殺人﹐舜竊負而逃﹐終身欣然﹐深見人子之心﹐惟知有親﹐而其賢不肖﹐直不以攺其一日之歡。至子之不肖﹐則天也。樂天知命夫何憂﹗杜子美非知道者﹐且云「有子賢與愚﹐何必掛懷抱」﹐況以此而得窺聖人之憂樂哉﹖若其以「父作子述」爲言者﹐則以明文王𨿽無憂﹐而先世後昆﹐相爲開繼﹐則周之體道以承天者﹐未嘗息也。

在夫子立言之旨﹐則以見時未至而事未起﹐則文王遵養以爲道﹔時已至而事已集﹐則武﹑周憂勞以見功。若子思引此以釋道用之廣﹐則見三聖開周﹐因仍次序﹐以集武功而成文徳﹐故制作隆而中和之極建﹐乃以體君子之道而無所曠。率性之道﹐自唐﹑虞以前而未有異﹔修道之教﹐至成周而始隆。所爲道有顯微﹐不可掩而抑不可盡﹐非一聖人之知能所得竟也。彼屑屑然較父子之賢愚於往古者﹐其何當焉﹗第十九章

一

章句云「以其所制祭祀之禮﹐通於上下者言之」﹐蓋謂推其孝思以立則於天下﹐禮𨿽有同異﹐而以敬其所尊﹑愛其所親者同也。「春秋修其祖廟」以下三節﹐皆通上下而言。故章句於祖廟備紀諸侯﹑大夫﹑適士﹑官師之制﹐則亦以明夫非但武﹑周所自行之禮也。

然就中有兼言者﹐有分言者﹐有上下一例者﹐有差等各殊者﹐直不可執一立解。雜舉自天子以至於士之禮﹐或全或偏﹐正以見其周徧。卽其獨爲天子之禮﹐亦必有其可通於大夫﹑士之道。如大夫以下助祭者﹐無爵可序﹐而自有貴賤之可辧。非若郊﹑社﹑禘﹑嘗﹐專言王侯而不及大夫也。

宗器﹐先世所藏之重器﹐諸侯大夫亦固有之。章句云「若周之赤刀﹑大訓」云云﹐舉一周以例其餘﹐故曰「若」。亦可云若魯之寶玉﹑大弓﹐衛孔悝氏之鼎也。許東陽徒以顧命所陳之寶當之﹐自屬泥窒。而裳衣﹑時食﹐凡有廟者之必設必薦﹐又不待言矣。

其云「宗廟之禮﹐所以序昭穆」者﹐謂以禘祫序列祖宗昭穆之禮﹐行之於凡祭﹐以序助祭之同姓﹐乃通合祖之義以合族也。死者旣各有廟﹐惟禘祫則合於太廟﹐以父南子北序之﹐此惟王侯之大享爲然。而以此禮通諸合族之義﹐則自大享以達於時祭﹐自天子以達於士﹐自太廟以達於禰廟﹐苟其有同姓在助祭之列者﹐皆不復問其爵之有無﹑族之親疏﹐而一以昭穆序之。舉夫朝廷之貴賤有級﹐宗室之大宗﹑小宗有別﹐宗室謂宗子之家。至此而尊尊之義皆絀焉﹐而一以行輩爲等夷﹐所以加恩於庶賤而聯之也。特牲饋食禮有「眾兄弟」﹑「兄弟子」之文﹐則𨿽士祭其禰﹐同姓咸在﹐豈必天子之大享而後序昭穆哉﹖

其爲王侯之制﹐而下不槪於大夫者﹐惟序爵耳。以士不受命﹐不得稱爵﹐大夫之祭﹐惟士與焉﹐則固無爵之可序也。若序事辧賢﹐自通乎上下而言。在特牲饋食禮﹐固有公有司及私臣爲宗﹑祝﹑佐食者﹔而少牢饋食﹐則司士﹑司馬﹑宰夫﹑雍人咸備焉。其在諸侯之備官﹐又無論矣。乃若旅酬之典﹐下逮於士﹐祭畢之燕﹐於士無禁﹐禮有明文﹐固可考也。

是知章句所云「通於上下」者﹐括修廟以至燕毛而統言之矣。然則所云「踐其位﹐行其禮﹐奏其樂」﹐旣承上文而無特起之詞﹐則亦通上下之承祭者而言也。踐主祭之位﹐得致敬以昭對於祖考﹐曰「踐其位」﹔位謂阼階。行其所得爲之禮﹐以秩神而敍人﹐曰「行其禮」﹔奏其所得奏之樂﹐以合漠而娛神﹐曰「奏其樂」。此三「其」字﹐乃泛指之詞。泛言「其」﹐而隆殺差等之不一者見矣。

又云「敬其所尊﹐愛其所親」﹐亦謂武﹑周旣以此禮自敬其先王之所尊﹐愛其先王之所親﹔而使諸侯以達於士﹐皆得以敬愛其先人之所尊親者﹐而事死如生﹐事亡如存﹐文無不稱﹐情無不盡﹐斯以廣愛敬之徳於天下﹐而先王之志以繼﹐事以述也。故曰「孝之至也」。

章句前云「禮通上下」﹐而此乃云「『其』指先王」﹐則有自相矛盾之病。特其所云「『其』指先王」者﹐則以釋「敬其所尊﹑愛其所親」之「其」﹐而不以上累乎「踐其位﹐行其禮﹐奏其樂」之「其」。觀朱子引虞禮「反哭升堂﹐主婦入室」之文以明之﹐則亦顯夫「其」者﹐指主祭者而非先王之謂。上章言祭用生者之禮﹐正與此「其」字合。而章句中文義未爲界斷﹐斯後人積疑之所自生。乃「其」專以先王而言﹐則句自成疵。固當統言先人﹐而後與通於上下之旨不相背也。黃氏云「上下通踐其位」﹐大破羣疑﹐而於以爲功於朱子者不小矣。

總以此章之旨﹐謂武王﹑周公盡其孝之道﹐而創制立法﹐推行上下﹐無不各俾盡其性之仁孝﹔於以見道用之廣﹐而夫婦所知能之理﹐孝。極其至而察乎上下。故末復以郊禘之義明而治國無餘蘊者終之。若但以天子之自承其祭者言之﹐則極乎煩重﹐而但以畢其孝思﹔則本大末小﹐體廣用微﹐豈不與中庸之道相爲刺謬﹖而異端「萬法歸一」之逆說﹐自此生矣。

知此﹐則廣平之言表﹐固賢於藍田之言裏。是以朱子或問中𨿽兼采遊﹑呂之說﹐而語錄獨稱廣平之周密。若譚氏致敬之論﹐則其泥而不通也久矣。二

序事辧賢﹐惟龜山之說爲當﹐藍田殊未分曉。人之當爲宗﹑當爲祝﹑當爲有司﹐固先已各居其職矣。至有事於廟中﹐則太宰贊鬯﹐宗伯蒞裸﹐舉王侯以例其餘。祝自爲祝﹐有司自各司其事﹐非臨時差遣﹐隨命一人而授以事也﹐明甚。

其云「所以辧賢」者﹐辧者昭著之義。以平日之量徳授位﹐因能授職﹐至此而有事爲榮﹐則以顯賢者之別於不賢者﹔而堂室異地﹐貴賤異器﹐又以彰大賢者之殊於小賢也。上言「辧貴賤」﹐亦是此意。不然﹐爵之貴賤﹐豈素無班序﹐而直待廟中始從而分別之哉﹖辧賢只是辧官﹐位事惟能﹐建官惟賢。賢也者﹐卽位之謂也。

其別於上所云「序爵」者﹐則公﹑侯﹑伯﹑子﹑男﹑卿﹑大夫之謂爵﹐六官之屬之謂位。爵如今王﹑公﹑侯﹑伯及光祿大夫至修職佐郎是。位則內閣﹑六部至倉巡﹑驛遞等衙門是。辧賢者﹐卽辧此之尊卑。古今原分作兩等﹐此序爵﹑序事之所以別﹐而貴賤與賢﹐亦可以互文見意也。

周禮固有「澤宮選士」之文﹐然所選者士爾。太宰﹑宗伯之類﹐旣以尊而不待選﹐在大夫則家老亦然。祝則世其職而不容旁選。惟如宰夫上士八人﹐中士十六人﹐下士三十有二人﹐具員已繁﹐不能盡與於祭﹐則以射擇之耳。而供戒具﹑薦羞﹑眂滌濯者﹐亦必就此五十六人中擇之﹐終不他取於別官之賢者﹐而一聽之於射。故曰「庖人𨿽不治庖﹐屍祝不越樽俎而代之」。亦如諸侯之得與祭﹐亦以射擇﹐而宋公之有淫威﹐魯侯之爲懿親﹐則不待選於射而必與焉。蓋爵之貴﹐賢之尊﹐𨿽素有等威之別﹐而合之於廟中﹐俾其貴其賢得昭著以爲榮焉﹐此「愛其所親」之道也。第二十章

一

「修道以仁」﹐只陳新安引「志道﹑據徳﹑依仁」爲據﹐及倪氏「自身上說歸心上」之說爲了當。「修身以道」﹐只說得修身邊事﹔「修道以仁」﹐則修身之必先正心誠意者也。

道者﹐學術事功之正者也。學術事功之正﹐大要在五倫上做去。章句以「天下之達道」當之﹐乃爲指出道所奠麗之大者﹐非竟以「達道」之道釋此「道」字。

若仁者﹐則心學之凝夫天理者也﹐其與三達徳之仁﹐自不相蒙。彼以當人性中之徳而言﹐故曰「天下之達徳」﹔此以聖賢心學之存主言﹐故章句云「能仁其身」。必不獲已﹐則可云與下「誠」字相近﹐然就中須有分別。此仁字之可與誠字通者﹐擇善固執之誠也。三達徳之仁言天徳﹐此仁言聖學。亦彼以性言而此以理言也。二

不意朱門之荑稗﹐乃有如雙峯以鬼對人之說﹗史伯璇譏之﹐當矣。然雙峯豈解能奇﹐只是傍門求活見地。「仁者人也」﹐豈可云不仁者鬼乎﹖夫子謂「鬼神之爲徳」爲「誠之不可掩」﹐鬼豈是不仁底﹖雙峯引論語「未能事人﹐焉能事鬼」作話柄﹐早已失據。在論語﹐本謂幽明無二理。旣無二理﹐則非人仁而鬼不仁﹐審矣。

彼似在气上說﹐生气仁﹐死气不仁﹐則以气主理﹐其悖旣甚。而彼意中之所謂死气者﹐又非消息自然之气﹐乃夭枉厲害之邪气。使然﹐則人之有不正而害物者多矣﹐統云「仁者人也」﹐不已礙乎﹖子曰「人之生也直」﹐於直不直而分死生﹐且不於之而分人鬼﹐人鬼自與死生異。而況於仁乎﹖

聖人斬截說个「仁者人也」﹐者「人」字內便有徹始徹終﹑屈伸往來之理。如何把鬼隔開作對壘得﹖必不獲已﹐則或可以「物」字對。然孟子以「萬物皆備」爲仁﹐中庸亦云「盡人之性則能盡物之性」﹐者「人」字也撇「物」字不下。特可就不仁者之心行而斥之﹐曰不仁者禽也﹐爲稍近理。要此「仁」字﹐不與不仁相對﹐直不消爲樹此一層藩籬。

「仁者」屬人道而言「人也」屬天道而言。蓋曰君子之用以修道之仁﹐卽天道之所以立人者也。天道立人﹐卽是人道。則知「親親爲大」﹐是推入一層語﹐非放出一層語。親親是天性之仁見端極大處﹐故章句云「自然便有惻怛慈愛之意」。此處不是初有事於仁者之能親切﹐故曰「深體味之可見」﹐是朱子感動學者令自知人道處。雙峯之孟浪﹐其不足以語此﹐又何責焉﹗三

「仁」字說得來深闊﹐引來歸之於人﹐又引而歸之於「親親」﹐乃要歸到人道上。「親親」﹑「尊賢」﹐自然不可泯滅﹐與自然不顚倒之節文者﹐人道也﹔而尊親在此﹐等殺在此﹐修道修身者以此﹐故知人道之敏政也。中庸此處﹐費盡心力寫出﹐關生明切﹐諸儒全然未省。四

「仁者人也」二句﹐精推夫仁﹐而見端於天理自然之愛。「義者宜也」﹐因仁義之並行﹐推義之所自立﹐則天理當然之則﹐於應事接物而吾心固有其不昧者﹐因以推夫人心秉彜之好﹐自然有其所必尊而無容苟﹐則「尊賢」是也。

仁義之相得以立人道﹐猶陰陽之並行以立天道。故朱子曰「仁便有義﹐陽便有陰」。非謂陽之中有陰﹐仁之中有義。如此則亦可云義之中有仁矣。乃天地閒旣有陰﹝陽﹞﹐則陽﹝陰﹞自生﹔人道中旣有仁﹐則義自顯也。而仁義之施﹐有其必不容不爲之等殺者﹐則禮所以貫仁義而生起此仁義之大用也。

仁與義如首之應尾﹐呼之應吸﹐故下云「思事親不可以不知人」。禮貫於仁義之中而生仁義之大用﹐故下云「不可以不知天」。若統論之﹕則知天者﹐仁﹑知之品節者也﹔知人者﹐知﹑仁之同流者也。故曰「修道以仁」﹐而不勞曰以義﹑以禮也。

「立人之道曰仁與義」﹐故曰「人道敏政」者﹐仁義之謂也。仁義之用﹐因於禮之體﹐則禮爲仁義之所會通﹐而天所以其自然之品節以立人道者也。禮生仁義﹐而仁義以修道﹐取人爲政﹐咸此具焉﹐故曰「人道敏政」也。

此言仁義禮者﹐總以實指人道之目﹐言天所立人之道而人所率繇之道者若是。皆爲人道之自然﹐則皆爲天理之實然。與夫知之爲徳﹐人以其形其質受天靈明之用﹐得以爲用﹐應乎眾理萬事而不適有體者自別。故仁義禮可云道﹐而知不可云道。雙峯眩於「知天」﹑「知人」兩「知」字﹐而以仁﹑知分支﹐則文義旣爲牽扭割裂﹐而於理亦悖。

凡此三節﹐用兩「故」字﹐一順一逆﹐俱以發明人道之足以敏政者。但務言人道可以敏政之理﹐而未及夫所以敏之功。是以下文三達徳﹑三「近」之文﹐必相繼立言﹐而後意盡。或可以此一段作致知﹐下四節作力行分﹐則以明人道之如是﹐仁義禮。而後有以施吾敏之之功﹐知仁勇皆所以敏之。亦與知先行後之理相符合。然而有不盡然者。則以此論人道之當然﹐爲知中之知﹔而下「知斯三者」論人道之能然﹐能然之道卽徳也。則固猶爲行中之知﹐必待推其原於一﹐顯其功於豫﹐立其程於擇善固執﹐而後全乎其爲力行之實矣。用其知仁勇者﹐必用之於學﹑問﹑思﹑辧﹑篤行。

或疑如此說﹐則仁義禮皆天所立人之道﹐而人得以爲道﹐是自然之辭也。而又何以云知仁勇爲天性之徳﹐而仁義禮非以心徳言耶﹖然而有不礙者。則以仁也﹐義也﹐仁之親親﹑義之尊賢也﹐親親之殺﹑尊賢之等也﹐皆就君子之修而言也。仁﹑義之有撰﹐禮之有體﹐則就君子之所修者而言也。故新安以依於仁證此。依者修之也﹐所依之仁所修者也﹐顯然天理之實有此仁義禮﹐而爲人所自立之道。故章句云「仁者天地生物之心﹐而人得以生﹐所謂『元者善之長也』。」亦可云﹕義者天地利物之理﹐而人得以宜﹔禮者天地秩物之文﹐而人得以立。是皆固然之道﹐而非若知仁勇﹐二「仁」字不同。人得受於有生之後﹐乘乎志气仁依志﹐勇依气﹐知兼依志气。以爲徳於人﹐而人用之以行道者比矣。

故愚前云「心學之存主」﹐亦謂心學之所存所主﹐非謂君子之以吾心之仁存之主之也。若夫知仁勇﹐則人之所用以行道者﹐而非道之條理﹐人道有仁﹐而抑有義禮﹐是謂條理。與其本原。仁故親親﹐義故尊賢﹐禮故等殺生焉。是其爲道之體與性之用﹐其相去不紊亦明矣。五

人道有兩義﹐必備舉而後其可敏政之理著焉。道也﹐修身以道。仁也﹐義也﹐禮也﹐此立人之道﹐人之所當修者。猶地道之於樹﹐必爲莖﹑爲葉﹑爲華﹑爲實者也。仁也﹐知也﹐勇也﹐此成乎其人之道﹐而人得斯道以爲徳者。猶地道之於樹﹐有所以生莖﹑生葉﹑生華﹑生實者也。道者﹐天與人所同也﹐天所與立而人必繇之者也。徳者﹐己所有也﹐天授之人而人用以行也。然人所得者﹐亦成其爲條理﹐知以知﹐仁以守﹐勇以作。而各有其徑術﹐知入道﹐仁凝道﹐勇向道。故達徳而亦人道也。以徳行道﹐而所以行之者必一焉﹐則敏之之事也。故此一章﹐惟誠爲樞紐。六

「誠」爲仁義禮之樞﹐「誠之」爲知仁勇之樞﹐而後分言「誠者天之道」﹐「誠之者人之道」。須知天道者﹐在人之天道﹐要皆敏政之人道爾。七

事親亦須知以知之﹐仁以守之﹐勇以作之。知人亦然﹐知天亦然。如郭公善善而不能用﹐仁勇不給﹐則亦無以知人。又事親亦須好學以明其理﹐力行以盡其道﹐知恥以遠於非。足知雙峯「三達徳便是事親之仁﹐知人之知」﹐牽合失理。又況如陳氏所云「有師友之賢﹐則親親之道益明」﹐其爲膚陋更不待言者乎﹖況所云「與不肖處﹐則必辱身以及親」﹐乃閭巷小人朋凶忤逆之所爲﹐曾何足爲知天知人之君子道﹖而於人君有志行文﹑武之政者﹐其相去豈止萬里也﹗

釋書之大忌﹐在那移聖賢言語﹐教庸俗人易討巴鼻。直將天徳王道之微言﹐作村塾小兒所習明心寶鑑理會﹐其辱沒五經﹑四子書﹐不亦酷哉﹗八

「所以行之者三」﹐行者﹐推蕩流動之謂﹐言以身行於五達道之中﹐而此三者所資以行者也。若「修身以道﹐修道以仁」﹐則曰修。修者﹐品節之謂﹕以道爲準﹐而使身得所裁成﹔以仁爲依﹐而使道得所存主也。

亦有不以道修身者﹐如文﹑景之恭儉﹐而不足與於先王之典禮。亦有不以仁修道者﹐如蘇威之五教﹐非果有惻怛愛民之心﹐而徒以彊民也。若行於五者之閒﹐而不以知仁勇行之﹐則世之庸流皆然﹕正墻面而立﹐一物不能見﹐一步不能行矣。二者之辧井然﹐取之本文而已足。九

以生﹑安爲知﹐學﹑利爲仁﹐困﹑勉爲勇﹐直不消如此說。此兩條文字﹐上承「所以行之者一」而言﹐則俱帶一「誠」字在內。後面明放著「從容中道」者﹐生﹑安也﹐「擇善固執」者﹐學﹑利也﹐「愚之明」﹑「柔之彊」者﹐困﹑勉也。生知者﹐「誠明」也﹔安行者﹐「至誠」也﹔學知者﹐「明誠」也﹔利行者﹐「誠之爲貴」也﹔困知﹑勉行者﹐「致曲」也。以其皆能極人道之「誠之」﹐以爲徳爲學﹐故知之﹑成功﹐莫不一也。各致其誠而知用其知﹐知用其仁﹐知用其勇﹔行其知以知之﹐行其仁以守之﹐行其勇以作之。上言「所以行之」「之」字﹐指知仁勇。是三達徳者﹐皆有知行之二用﹐且不得以知屬知﹑行屬仁﹐而況於以生﹑安分知﹐學﹑利分仁﹐困﹑勉分勇乎﹖

所以謂知去聲有行者﹐如博學屬知﹐而學之弗博弗措﹐則行矣。至於仁之有知﹐如字。尢爲顯別。顏子之服膺弗失者﹐其擇乎中庸者也。若勇之亦有知者﹐則固曰「知恥近乎勇」矣。今必從而區分之﹐則誠明無合一之理。於行無知﹐則釋氏之驀直做去﹐不許商量。於知無仁﹐則釋氏之心花頓開﹐不落蹊徑。至於以仁爲學﹑利而非生﹑安﹐旣無以明辧夫仁者安仁﹑知者利仁之與此迥異﹔以勇爲困﹑勉﹐則書所謂「天錫勇知」﹐孟子所謂「若決江河﹐沛然莫之能禦」者﹐又豈非舜﹑湯之勇乎﹖

朱子與諸家之說﹐彼此各成一家言﹐而要無當於大義﹐則惟此二段之言﹐以誠行達徳﹐而非以知仁勇行達道也。十

章句「未及乎達徳」句有病﹐不如小注所載朱子「恐學者無所從入」一段文字爲安。達徳者﹐人之所得於天也﹐以本體言﹐以功用言﹐而不以成徳言。非行道而有得於心。如何可云及與未及﹖

知仁勇之徳﹐或至或曲﹐固盡人而皆有之。特驟語人以皆有此徳﹐則初學者且不知吾心之中何者爲知﹐何者爲仁﹐何者爲勇﹐自有其徳而自忘之久矣。惟是好學﹑力行﹑知恥之三心者﹐人則或至或曲﹐而莫不見端以給用﹐莫不有之﹐而亦各自知此爲﹝吾﹞好學之心﹐此爲吾力行之心﹐此爲吾知恥之心也。則卽此三者以求之﹐天徳不遠﹐而所以修身者不患無其具矣。

此猶孟子言「人皆有不忍人之心」﹐故遇孺子入井而怵惕﹑惻隱﹐心之驗於情也。惟有得於知﹐故遇學知好﹔惟有得於仁﹐故於行能力﹔惟有得於勇﹐故可恥必知﹕性之驗於心也。惟達徳之充滿具足於中﹐故𨿽在蔽蝕﹐而斯三者之見端也不泯。盡其心則知其性﹐𨿽在聖人﹐未嘗不於斯致功﹐而修身治物之道畢致焉。豈得謂其「未及乎達徳」而僅爲「勇之次」哉﹖

舜之好問好察﹐亦其知之發端於好學。回之拳拳服膺﹐亦其仁之發端於力行。君子之至死不變﹐亦其勇之發端於知恥。性爲天徳﹐不識不知﹐而合於帝則。心爲思官﹐有發有徵﹐而見於人事。天徳遠而人用邇﹐涉於用非盡本體。而資乎气﹐不但爲性。故謂之「三近」。從所近以通其眞﹐故曰「從入」﹐曰「繇是以求之」﹐曰「入徳」。朱子此說﹐其善達聖言而有功於初學者極大﹐章句顧不取之﹐何也﹖一一

旣云「修身以道」﹐抑云「思修身不可以不事親」﹐此又云「知斯三者則知所以修身」﹐說若龐雜﹐此中庸之所以不易讀也。惟熟繹本文﹐以求其條理﹐則自得之。云「以道」﹑云「不可不事親」者﹐言修身之事也﹔云「知斯三者」﹐言修之之功也。事則互相待而統於成﹐故可云「思修身不可以不事親」﹐抑可云「順親有道﹐反身不誠﹐不順乎親」﹔功則有所循以爲資﹐故知「三近」﹐而後修身之所以者不迷也。捨其從入之資﹐則亦茫然無所用以爲修矣。

人道之固然其誠者﹐身之理著於道﹔人道之能誠之者﹐徳之幾見於心也。固然與能然者﹐而一合乎誠﹐則亦同乎所性而不悖﹐故統之曰「人道敏政」。「修身以道」者﹐太極之有其陰陽也。「知斯三者﹐知所以修身」﹐陰陽之有其變合也。陰陽﹐質也﹔變合﹐幾也﹕皆人之所以爲人道也。君子修之吉﹐修此者也。嗚呼﹗微矣。君子之道斯以爲托體於隱﹐而豈雲峯逆推順推﹐膚蔓之說所得而知﹗一二

「修身則道立」﹐雲峯以爲「道卽天下之達道」。字義相肖﹐輒以類從﹐此說書之最陋者也。朱子引書「皇建其有極」以釋此﹐極爲典核。洪範說「皇極」﹐則是「無有作好﹐無有作惡﹐無偏無黨﹐無反無側」﹐其與「達道」豈有交涉﹖下云「齊明盛服﹐非禮不動」﹐止在君身之正直上做工夫﹐而以天下之無奇邪者爲效驗。然則章句所云「道成於己而可爲民表」﹐正謂君之身修﹐而可爲斯民不修之身示之則也。

修身自有修身之事﹐盡倫自有盡倫之事。「親親」以下﹐乃五達道事。理𨿽相因﹐而事自殊致。無有私好﹐而天下無偏黨反側之好﹔無有私惡﹐而天下無偏黨反側之惡﹕則所謂「上見意而表異﹐上見欲而姑息」﹐與夫「宮中好髙髻﹐城中髙一尺」之獘﹐可無慮矣。是道徳一而風俗同也。

若五達道之事﹐則「親親」爲盡父子兄弟之倫﹐「敬大臣」﹑「體羣臣」﹑「子庶民」爲盡君臣之倫﹐「尊賢」﹑「懷諸侯」爲盡朋友之倫。事各有施﹐效各有當。君於盡倫之外﹐自有建極之徳﹔民於明倫之外﹐亦自有會極之猷。且如陳之奢而無節﹑魏之儉而已褊者﹐夫亦何損於父子﹑昆弟﹑夫婦﹑朋友之恩義﹖而其君爲失道之君﹐國爲無道之國﹐則惟君之好惡不裁於禮而無可遵之道也。雲峯旣不知此﹐乃云「以下八者﹐皆道立之效」。其因蔽而陷﹐因陷而離﹐蓋不待辧而自明矣。一三

所謂「賓旅」者﹐賓以諸侯大夫之來覲問者言之﹐旅則他國之使修好於鄰而假道者。又如失位之寓公﹐與出亡之羈臣﹐皆旅也。惟其然﹐故須「嘉善而矜不能」。

當時禮際極重一言一動之失得﹐而所以待之者卽異矣。然善自宜嘉﹐而不能者亦當以其漂泊而矜之。以重耳之賢﹐而曹人裸而觀之﹐不能嘉善也。周人掠欒盈之財﹐而不念其先人之功﹐非以矜不能也。若孟子所言「行旅」﹐則兼遊說之士將適他國者說。傳易者以孔子爲旅人﹐亦此類也。一四

「豫」之爲義﹐自與「一」不同。一者﹐誠也﹔誠者﹐約天下之理而無不盡﹐貫萬事之中而無不通也。豫則凡事有凡事之豫﹐而不啻一矣﹔素定一而以臨事﹐將無爲異端之執一耶﹖一者﹐徹乎始終而莫不一。豫者﹐修乎始而後遂利用之也。一與豫旣不可比而同之﹐則橫渠之說爲不可易矣。

橫渠之所云「精義入神」者﹐則明善是已。夫朱子其能不以明善爲豫乎﹖章句云「以在下位者推言素定之意」﹐則是該治民以上﹐至於明善﹐而統以引伸素定之功也。是朱子固不容不以明善爲豫﹐而或問又駁之﹐以爲張子之私言﹐則愚所不解。

夫明善﹐則擇之乎未執之先也﹐所謂素定者也。誠則成物之始﹐而必以成物之終也。不息則久﹐悠久而乃以成物﹐純亦不已﹐而非但取其素定者而卽可以立事。是誠不以豫爲功﹐猶夫明善之不得以一爲功﹐而陷於異端之執一也。故以前定言誠﹐則事旣有所不能﹐而理尢見其不合。浸云「先立其誠」﹐則「先」者﹐立於未有事物之前也﹐是物外有誠﹐事外有誠。斯亦遊於虛以待物之用﹐而豈一實無閒之理哉﹖

言誠者曰「外有事親之禮﹐而內有愛敬之實。」則愛敬與事親之禮而同將﹐豈其於未嘗事親之先﹐而豫立其愛敬乎﹖且亦將以何一日者爲未嘗事親之日耶﹖抑知愼終追遠﹐誠也。𨿽當承歡之日﹐而終所以愼﹐遠所以追﹐不可不學問思辧以求其理﹐是則可豫也。若愼之誠乎愼﹐追之誠乎追﹐斯豈可前定而以待用者哉﹖

又曰「表裏皆仁義﹐而無一毫之不仁不義」﹐則亦初終皆仁義﹐而無一刻之不仁不義矣。無一刻之可不仁不義﹐則隨時求盡而無前後之分也。明一善而可以給終身之用﹐立一誠而不足以及他物之感。如不順乎親﹐固不信乎友。然使順乎親矣﹐而爲賣友之事﹐則友其信之耶﹖故君子之誠之﹐必致曲而無所不盡焉。

惟學問思辧之功﹐則未有此事而理自可以預擇。擇之旣素﹐則繇此而執之﹐可使所明者之必踐﹐而善以至。故曰「凡事豫則立」。事之立者誠也﹐豫者明也。明則誠﹐誠則立也。

一乎誠﹐則盡人道以合天徳﹐而察至乎其極。豫乎明﹐則儲天徳以敏人道﹐而已大明於其始。𨿽誠之爲理不待物有﹐誠之之功不於靜廢﹔而徹有者不殊其徹乎未有﹐存養於其靜者尢省察於其動。安得如明善之功﹐事未至而可早盡其理﹐事至則取諸素定者以順應之而不勞哉﹖

若云存誠主敬﹐養之於靜以待動﹔夫所謂養之於靜者﹐初非爲待動計也。此處一差﹐則亦老子所謂「執大象﹐天下往」﹐「衝﹐而用之或不盈」之邪說﹐而賊道甚矣。

夫朱子之以誠爲豫者﹐則以中庸以誠爲樞紐﹐故不得不以誠爲先務。而樞紐之與先務﹐正自不妨異也。以天道言﹐則惟有一誠﹐而明非其本原。以人道言﹐則必明善而後誠身﹐而明以爲基﹐誠之者擇善而固執之。是明善乃立誠之豫圖﹐審矣。

後此言天道﹐則誠以統明﹐而曰「至誠之道﹐可以前知」﹐曰「知天地之化育」﹐有如誠前而明後。然在天道之固然﹐則亦何前何后﹐何豫何不豫﹐何立何廢之有﹖

言「豫」言「立」者﹐爲人道之當然而設也。故二十五章云「是故君子誠之爲貴」﹐「誠之者﹐擇善而固執之也」﹔二十七章云「道問學」﹐道者﹐所取塗以尊徳性之謂。曰「旣明且哲﹐以保其身」﹔二十九章云「知天」﹑「知人」。蓋無有不以明爲先者也。

道一乎誠﹐故曰「所以行之者一」。學始乎明﹐故曰「凡事豫則立」。若以誠爲豫﹐而誠身者必因乎明善焉﹐則豈豫之前而更有豫哉﹖「誠則明」者一也﹐不言豫也。「明則誠」者豫也﹐而乃以一也。此自然之分﹐不容紊者也。

中庸詳言誠而略言明﹐則以其爲明道之書﹐而略於言學。然當其言學﹐則必前明而後誠。卽至末章﹐以動察靜存爲聖功之歸宿﹐而其語「入徳」也﹐則在知幾。入徳者﹐豫之事也。

張子顯以明善爲豫﹐正開示學者入徳之要﹐而求之全篇﹐求之本文﹐無往不合。朱子𨿽不取其說﹐而亦無以折正其非﹐理之至者不可得而易也。一五

「外有事親之禮﹐而內盡愛敬之實」二句﹐不可欹重。內無愛敬之實﹐而外修其禮﹐固是裏不誠﹔不可誤作表不誠說。內有愛敬之實﹐而外略其禮﹐則是表不誠。事親之禮﹐皆愛敬之實所形﹔而愛敬之實﹐必於事親之禮而著。愛敬之實﹐不可見﹑不可聞者也。事親之禮﹐體物而不可遺也。

中庸說「君子之道費而隱」﹐費必依隱﹐而隱者必費。若專求誠於內心﹐則打作兩片﹐外內不合矣。「率性之謂道﹐修道之謂教。」教者皆性﹐而性必有教﹐體用不可得而分也。一六

誠之爲道﹐不盡於愛敬之實。朱子特舉順親之誠一端以例其餘耳。到得誠之至處﹐則無事不然﹐無物不通。故或問以順親﹑信友﹑獲上﹑治民無施不效而言。

上云「所以行之者一」﹐孟子謂「至誠未有不動」﹐一實則皆實﹑行則胥行之旨。且就君﹑民﹑親﹑友而言之﹐猶是誠身一半事﹐但說得盡物之性﹑所以成物﹑經綸大經一邊。若誠身之全功﹐固有盡性成己﹑立本知化之成能﹔而存心致知之學﹐以尊徳性﹑道問學者﹐自有其事。若本文特頂事親一項說﹐則以其成物之誠﹐本末親疏之施﹐聊分次第爾。況此原但就在下位者而推之﹐而非以統括事理之全也。

不知此﹐則將以孝經立身揚名之說﹐爲誠身事親之脈絡。才以揚名爲孝﹐則早有不誠矣。故曰孝經非孔氏之舊文。一七

中庸一部書﹐大綱在用上說。卽有言體者﹐亦用之體也。乃至言天﹐亦言天之用﹔卽言天體﹐亦天用之體。大率聖賢言天﹐必不捨用﹐與後儒所謂「太虛」者不同。若未有用之體﹐則不可言「誠者天之道」矣。捨此化育流行之外﹐別問窅窅空空之太虛﹐𨿽未嘗有妄﹐而亦無所謂誠。佛﹑老二家﹐都向那畔去說﹐所以盡著鉆研﹐只是捏謊。

或問「一元之气」﹑「天下之物」二段﹐紮住气化上立義﹐正是人鬼關頭分界語。所以中庸劈頭言天﹐便言命。命者﹐令也。令猶政也。末尾言天﹐必言載。載者﹐事也。此在天之天道﹐亦未嘗遺乎人物而別有其體。易言「天行健」﹐喫緊拈出「行」來說。又曰「大哉乾元﹐萬物資始﹐乃統天」﹐只此萬物之資始者﹐便足以統盡乎天﹐此外亦無有天也。況乎在人之天道﹐其顯諸仁者尢切﹐藏諸用者尢密乎﹖

天道之以用言﹐只在「天」字上見﹐不在「道」字上始顯。道者天之大用所流行﹐其必繇之路也。周子言誠﹐以爲靜無而動有﹐朱子謂爲言人道。其實天道之誠﹐亦必動而始有。無動則亦無誠﹐而抑未可以道言矣。一八

北溪分「天道之本然」與「在人之天道」﹐極爲精細。其以孩提之知愛﹑稍長之知敬爲在人之天道﹐尢切。知此﹐則知「誠者天之道」﹐盡人而皆有之。故曰「造端乎夫婦」﹐以夫婦之亦具天道也。只此不思不勉﹐是夫婦與聖人合撰處﹐豈非天哉﹖

北溪𨿽是恁樣分別疏明﹐然學者仍不可將在人之天道與天道之本然﹐判爲二物。如兩閒固有之火﹐與傳之於薪之火﹐原無異火。特麗之於器者﹐气聚而加著耳。乃此所云「誠者天之道」﹐未嘗不原本於天道之本然﹐而以其聚而加著者言之﹐則在人之天道也。

天道之本然是命﹐在人之天道是性。性者命也﹐命不僅性也。若夫所謂「誠之者人之道」﹐則以才而言。才者性之才也﹐性不僅才也。惟有才﹐故可學。「擇善而固執之」﹐學也。其以擇善而善可得而擇﹐固執而善可得而執者﹐才也。此人道敏政之極致。有是性固有是才﹐有是才則可以有是學﹐人之非無路以合乎天也。有是才必有是學﹐而後能盡其才﹐人之所當率循是路以合乎天也。

人之可以盡其才而至於誠者﹐則北溪所謂忠信。其開示蘊奧﹐可謂深切著明矣。擇善固執者﹐誠之之事。忠信者﹐所以盡其擇執之功。弗能弗措﹐而己百己千﹐則盡己以實之功也。𨿽愚﹐而於忠信則無有愚﹔𨿽柔﹐而於忠信則無有柔者。故曰「十室之邑﹐必有如夫子者焉。」人道本於天故。而君子之學﹐必此爲主。三達徳以此行故。

若知仁勇﹐則𨿽爲性之徳﹐亦誠之發見﹐而須俟之愚明柔彊之餘﹐始得以給吾之用。故行知仁勇者以一﹐而不藉知仁勇以存誠。雙峯﹑雲峯之說﹐徒爲葛藤而喪其本矣。

繇明而誠者﹐誠之者也。明則誠者﹐人之道也。惟盡己以實﹐而明乃無不用﹐則誠乃可得而執。是以統天下之道於一﹐而要人事於豫也。豫斯誠也。一九

仁義禮是善﹐善者一誠之顯道也﹐天之道也。惟人爲有仁義禮之必修﹐在人之天道也﹐則亦人道也。知仁勇﹐所以至於善而誠其身也。「誠乎身」之誠﹐是天人合一之功效。所以能行此知之所知﹑仁之所守﹑勇之所作於五倫九經者﹐忠信也﹐人之道也。人於知仁勇﹐有愚明﹑柔彊之分﹐而忠信無弗具焉﹐人道之率於天者也。

人道惟忠信爲咸具﹐而於用尢無不通。土寄王四行﹐而爲其王。雒書中宮之五﹐一六﹑二七﹑三八﹑四九所同資﹐無非此理。敏政者全在此。其見徳也爲知仁勇。其所至之善爲仁義禮。其用之也於學﹑問﹑思﹑辧﹑行﹐而以博﹑以審﹑以愼﹑以明﹑以篤﹐則知仁勇可行焉﹐仁義禮可修焉﹐故曰「人道敏政」。朱子所云「表裏皆仁義﹐而無一毫不仁不義」﹐及云「外有事親之文﹐內盡愛敬之實」﹐皆忠信之謂﹐特引而未發。北溪顯天徳﹑聖功﹑王道之要於二字之中﹐嗚呼至矣哉﹗二十

聖人可以言誠者﹐而不可以言天道。非謂聖人之不能如天道﹐亦以天道之不盡於聖人也。

「不思而得﹐不勉而中」﹐人皆有其一端﹐卽或問所謂惻隱羞惡之發者﹐皆不假於思勉。特在中人以下﹐則爲忮害貪昧之所雜﹐而違天者多矣。乃其藉擇執之功﹐己千己百而後得者﹐必於私欲之發﹐力相遏閟﹐使之出而無所施於外﹐入而無所藏於中﹐如此迫切用功﹐方與道中。若聖人﹐則人之所不學慮而知能者﹐旣咸備而無雜﹐於以擇執﹐亦無勞其理欲交戰之功﹐則從容而中道矣。

其然﹐則此一誠無妄之理﹐在聖人形器之中﹐與其在天而爲化育者無殊。表裏融徹﹐形色皆性﹐斯亦與天道同名爲誠者﹐而要在聖人則終爲人道之極致。故章句云「則亦天之道」﹐語意自有分寸﹐不得竟以天道言聖人審矣。二一

「不思而得﹐不勉而中」﹐在人之天道所發見﹐而非爲聖人之所獨得。「擇善而固執」﹐君子之所學聖﹐而非聖人之所不用。所以然者﹐則以聖人之徳合乎天道﹐而君子之學依乎聖功也。

故自此以後十三章﹐皆言聖合天﹐賢合聖﹐天人一理﹐聖賢一致之旨。使不思不勉者爲聖人之所獨得﹐則不可名爲天道﹔天無私﹐凡物皆天道所成。使君子之擇善固執爲聖人之所不用﹐則君子終不能循此以至於聖人之域矣。而下云「明則誠」﹐云「曲能有誠」以至於化﹐云「性之徳也」﹐「時措之宜也」﹐又豈因他塗而底聖境哉﹖

且所謂聖人者﹐堯﹑舜﹑文王﹑孔子而已矣。堯﹑舜之「惟精」﹐擇善也﹔「惟一」﹐固執也﹔「問察」﹐擇善也﹔「用中」﹐固執也。文王之「緝熙」﹐擇善也﹔「不回」﹐固執也。孔子之「學而不厭」﹐擇善也﹔「默而識之」﹐固執也。特於所謂己百己千者﹐則從容可中﹐無事此耳。而弗能弗措﹐己百己千﹐爲學﹑利﹑困﹑勉者之同功﹐非學知﹑利行之必不須爾。此自體驗而知之﹐非可徒於文字求支派也。

截分三品﹐推髙聖人﹐旣非中庸之本旨。且求諸本文﹐順勢趨下﹐又初未嘗爲之界斷。章句於是不能無訓詁气矣。二二

修道﹐聖人之事﹐而非君子之事﹐章句已言之明矣。旣須修道﹐則有擇有執。君子者﹐擇聖人之所擇﹐執聖人之所執而已。卽如博學審問﹐豈聖人之不事﹖但聖人則問禮於老聃﹐問官於郯子﹐賢不賢而焉不學﹖君子則須就聖人而學問之﹐不然﹐則不能隱其惡﹐揚其善﹐執兩端而用其中﹐而反爲之惑矣。耳順不順之分也。

聖人不廢擇執﹐惟聖人而後能盡人道。若天道之誠﹐則聖人固有所不能﹐而夫婦之愚不肖可以與知與能者也。聖人體天道之誠﹐合天﹐而要不可謂之天道。君子凝聖人之道﹐盡人﹐而要不可曰聖人。然盡人﹐則徳幾聖矣﹔合天﹐則道皆天矣。此又後十三章所以明一致之旨也。

讀者須於此兩「誠者」兩「誠之者」﹐合處得分﹐分處得合﹐認他語意聯貫之妙。儱侗割裂﹐皆爲失之。二三

章句分知仁勇處﹐殊少分曉。前言知仁勇﹐只平數三徳﹐何嘗尊知仁而卑勇﹖且云「三者天下之達徳﹐所以行之者一」﹐則自天道而言﹐惟命人以誠﹐故人性得以有其知仁勇﹐自人事而言﹐則以忠信爲主﹐而後可以行其知仁勇之徳於五達道之閒。朱子所謂「無施而不利」者﹐知仁勇之資誠以爲功也。「及其知之」﹐「及其成功」﹐則自從容中道﹔以至於未免愚柔者﹐知皆如舜﹐仁皆如顏﹐勇皆如不流不倚之君子。旣不繇知仁勇以得誠﹐況可析學利爲知仁﹐困勉爲勇哉﹖且朱子前業以生安爲知﹐學利爲仁﹐而此復統知仁於學利﹐足見語之蔓者﹐必有所窒也。

惟章句「而爲」二字﹐較爲得之。以誠之者之功﹐乃以爲功於知仁也。然如此說﹐亦僅無獘﹐而於大義固然無關。至於雙峯﹑雲峯之爲說﹐割裂牽纏﹐於學問之道﹐釋經之義﹐兩無交涉。則吾不知諸儒之能有幾歲月﹐而以消之於此﹐豈「博弈猶賢」之謂乎﹗若雙峯以從容爲勇﹐則益可資一笑。其曰「談笑而舉百鈞」﹐則有力之人﹐而非有勇之人也。要離之順風而頹﹐羊祜之射不穿札﹐豈不勇哉﹖若烏獲者﹐則又止可云力﹐而不可云勇。勇﹑力之判久矣。有力者可以配仁守﹐而不可以配勇。力任重﹐而勇禦侮。故朱子以遏欲屬勇﹐存理屬仁。存仁之功﹐則有從容﹑竭蹷之別。禦侮之勇﹐則不問其從容與否。項羽之喑惡叱吒﹐豈得謂其勇之未至哉﹖故朱子曰「不賴勇而裕如。」如賴勇矣﹐則千古無從容之勇士。子之語大勇曰「𨿽千萬人﹐吾往矣。」是何等震動嚴毅﹐先人奪人﹐豈談笑舉鼎之謂哉﹖二四

學﹑問﹑思﹑辧﹑行﹐章句言目而不言序。目者若网之有目﹐千目齊用﹔又如人之有目﹐兩目同明。故存程子廢一不可之說以証之。或問言序﹐則爲初學者一向全未理會﹐故不得不緩議行﹐而以學爲始。其於誠之者擇執之全功﹐固無當也。

朱子語錄有云「無先後而有緩急」﹐差足通或問之窮。乃以學爲急﹐行爲緩﹐亦但爲全未理會者言爾。實則學之弗能﹐則急須辧﹔問之弗知﹐則急須思﹔思之弗得﹐則又須學﹔辧之弗明﹐仍須問﹔行之弗篤﹐則當更以學問思辧養其力﹔而方學問思辧之時﹐遇著當行﹐便一力急於行去﹐不可曰吾學問思辧之不至﹐而俟之異日。

若論五者第一不容緩﹐則莫如行﹐故曰「行有餘力﹐則以學文」。弟子尙然﹐而況君子之以其誠行於五達道之閒﹐人君一日萬幾而求敏其政者哉﹖第二十一章

一

曰「性」﹑曰「道」﹑曰「教」﹐有質而成章者也。曰「天命」﹑曰「率性」﹑曰「修道」﹐則事致於虛而未有其名實者也。溯其有質成章者於致虛之際﹐以知其所自來﹐故曰「之謂」。

曰「自誠明」﹐有其實理矣﹔曰「自明誠」﹐有其實事矣。「性」﹐爲功於天者也﹔「教」﹐爲功於人者也。因其實而知其所以爲功﹐故曰「謂之」。

天命大而性小﹐性屬一人而言。率性虛而道實﹐修道方爲而教已然。命外無性﹐性外無道﹐道外無教﹐故曰「之謂」﹐彼固然而我授之名也。

誠明皆性﹐亦皆教也。得之自然者性﹐復其自然者亦性﹐而教亦無非自然之理。明之所生者性﹐明之所麗者亦性﹐如仁義禮等。而教亦本乎天明之所生。特其相因之際﹐有繼﹑有存﹐成性存存﹐道義之門。有通﹑有復﹐則且於彼固然無分之地而可爲之分﹐故曰「謂之」﹐我爲之名而辧以著也。

黃洵饒緩急之訓﹐未當二者之義。二

章句云「所性而有」﹑「繇教而入」﹐則就性之所凝與教之所成者言﹐是移下一層說。因取聖賢而分實之以其人﹐語自可通。小注所載朱子語錄及或問所取藍田之說﹐則畢竟於「性」﹑「教」兩字不安。

孟子言「君子所性」一「所」字﹐與「所欲」﹑「所樂」一例﹐言君子所見以爲己性者也。觀孟子言耳目口鼻之欲「君子不謂之性」﹐則知「所性」者﹐君子所謂之性﹐非言君子性中之境界﹐而謂見性後之所依據也。若其云「堯﹑舜性之」﹐則要就堯﹑舜之功用而言。如「動容周旋中禮」四事﹐皆推本其性之撰﹐而原其所以得自然咸宜者﹐性之徳也﹐而非以性爲自然之詞也。

至於教非學﹐學非教﹐義之必不可通也﹐則尢明甚。「繇教而入」者﹐賢人之學﹐而必不可謂教者賢人之事。故藍田於此﹐亦有所不能誣﹐而必云「聖人之所教」。夫學以學夫所教﹐而學必非教﹔教以教人之學﹐而教必非學。學者﹐有事之詞也﹔教者﹐成法之謂也。此而可屈使從我之所說﹐則亦何不可抑古人以徇其私見哉﹖

要此一節文字﹐自分兩段。上二句以理言﹐下二句以事言。於理而見其分﹐則性原天而教自人。於事而著其合﹐則合天者亦同乎人﹐而盡人者亦同乎天。旣顯分兩段﹐則陳氏「下二句結上意」之說﹐眞成鹵莽。

若夫理之分者未嘗不合﹐則首章已顯明其旨。性﹑教原自一貫﹕才言性則固有其教﹐凡言教則無不率於性。事之合者固有其分﹕則「自誠明謂之性」﹐而因性自然者﹐爲功於天﹔「自明誠謂之教」﹐則待教而成者﹐爲功於人。前二句固已足達其理﹐不待後之復爲申說也。

愚欲於兩段相承之際爲之語曰﹕聖人之盡性﹐誠也﹔賢人之奉教﹐明也。「誠則明矣」﹐教斯立矣。「明則誠矣」﹐性斯盡矣。如此﹐則轉合明而可以破此章之疑。

然本文云「誠則明矣」﹐而不云性則無不明矣﹔「明則誠矣」﹐而不云教則可以至於誠矣。是亦足見上二句之未及乎聖人賢人﹐必待下二句「誠則明矣」一「誠」字﹐方以言聖人之徳足乎誠﹔「明則誠矣」一「明」字﹐方以言賢人之學因乎明。是章句「徳無不實」八句﹐僅可用以釋下二句「誠」﹑「明」二字﹐而上二句則未之釋﹐此章句之疏也。

聖人之徳自誠而明﹐而所以爾者﹐則天命之性「自誠明」也。賢人之學自明而誠﹐而其能然者﹐惟聖人之教「自明誠」也。

上天之載﹐無聲無臭﹐而翕辟變化﹐有其實然﹐則爲等爲殺﹐粲然昭著於萬物之中﹐一鳶飛魚躍之可以仰觀俯察而無不顯。自誠而明者﹐惟其有之﹐是以著之也。於天爲命﹐而於人爲性也。然其所以不言命者﹐則命惟一誠﹐而性乃有此虛靈不昧之明也。

聖人之徳﹐以其諭乎己者﹐紀綱條理﹐昭晰不忒﹐得以列爲禮﹑樂﹑刑﹑政﹐確然行於天下後世﹐使匹夫匹婦可以與知與能而盡其性。自明而誠者﹐推其所已明﹐以爲明爲不誠者﹐明夫天理之固誠﹐而有章有質﹐反之天理而皆非妄也﹔於聖人爲道﹐而於天下爲教也。然其所以不言道者﹐則聖人之於道﹐惟率其本明﹐而旣立爲教﹐乃使理麗於實也。

天不容已於誠﹐而無心於明。誠者天之道也﹐明者人之天也。聖人有功於明﹐而不能必天下之誠明者﹐聖人立教之本也。誠者教中所有之徳也。賢人志於誠﹐而豫其事於明﹐則「不明乎善﹐不誠乎身」﹐學﹑問﹑思﹑辧所以因聖而爲功者也。此在天﹑在人﹐聖修教﹑賢繇教之差等﹐固然其有別。上二句之旨。而在天爲誠者﹐在人則必有其明﹐明授於性﹐而非性之有誠而無明。

故聖人有其誠而必有明﹐聖之所以盡性而合天者﹐固其自然之發見。聖之所明者﹐賢者得之而可以誠﹐明開於聖教﹐而非教之但可以明而無當於誠。故賢人明聖人之所明﹐而亦誠聖人之所誠。賢之所以學聖人而幾於天者﹐明尢其用功之資始。然則性必有明而後教立﹐學必繇明而後因教以入道﹐故曰「不明乎善﹐不誠乎身」。明𨿽在天所未有而聖必有﹐「自明誠」「明」字屬聖人說。在賢必用﹐「明則誠矣」「明」字屬賢人說。中庸所以要功於誠﹐而必以明爲之階牖也。

一章之旨﹐大槪如此。乃以求以下十二章﹐無不合符。末章指示入徳之功﹐必以知幾爲首。首章平列性﹑道﹑教﹐而必以教爲歸﹐亦無不合符者。然則於此章竟刪抹節次﹐混合爲一﹐如陳氏所云「下結上」者﹐要其立義漫無歸宿﹐而大義不顯。子思亦何事爲此區別之言﹐絕天下以作聖之功哉﹖第二十二章

一

二十二章以下﹐章句系之語云「言天道也」﹐「言人道也」。須知朱子是櫽括來說个題目﹐便人記憶。其實則所云「言天道」者﹐言聖人之具體乎天道也﹔「言人道」者﹐言君子之克盡乎人道也。聖人自聖人﹐天自天﹐故曰「可以贊」﹐「可以參」﹐曰「如神」﹐曰「配天」﹐俱有比擬﹐有差等。「可以」者﹐未可而可之詞也。曰「如」﹑曰「配」者﹐𨿽異而相如﹑相配也。

孟子言「聖人之於天道」﹐固有分別﹐一如言「仁之於父子」。仁者心徳﹐父子者天倫。仁非卽父子﹐則天道亦非卽聖人審矣。

又獨以人道歸君子﹐亦不可。人道須是聖人方盡得。故言人道章亦曰「惟天下至誠爲能化」﹐曰「大哉聖人之道」﹔言天道章亦云「能盡其性」。在天爲命﹐在人爲性。盡性﹐固盡人道也。論語言「性與天道」﹐性﹑天之分審矣。直至贊化育﹐參天地﹐而後聖人之體天道者見焉。要其體天道者﹐亦以其盡人道者體之爾。

此等處﹐中庸原要說合﹐見得「知之」﹑「成功」之一。故於聖人分上﹐說「天地之化育」﹐「天地之道」﹐「維天之命」﹐「天地之所以爲大」﹔於君子分上﹐說「聖人之道﹐峻極於天」﹐說「誠者自成﹐所以成物」﹐說「建諸天地而不悖」﹐乃至動察靜存之功﹐馴至於「上天之載﹐無聲無臭」﹐無非此理。聖則合天矣﹐賢則合聖矣。合聖﹐而於天又豈遠哉﹖諸儒徒區區於生安﹑學利﹑困勉之分﹐而不知盡性卽以至命之合﹐大失本旨。二

或問於第二十章

說誠之處﹐推天人之本合﹐而其後﹐人遂有不誠以異乎天者﹐其害在人欲﹔至此章言至誠盡性﹐而以「無人欲之私」爲之脈絡。此朱子喫緊示人語﹐轉折分明﹐首尾具足﹐更不囫圇蓋覆。其不取程子「窮理便是至命」之說﹐亦爭此耳。

蓋誠者性之撰也﹐性者誠之所麗也。性無不誠﹐仁義禮知﹐皆載忠信。非但言誠而卽性。性有仁義禮知。誠以行乎性之徳﹐非性之無他可名而但以誠也。性實有其典禮﹐誠虛應以爲會通。性備乎善﹐誠依乎性。誠者天之用也﹐性之通也。性者天用之體也﹐誠之所幹也。故曰「惟天下至誠﹐爲能盡其性」。可以分誠與性爲二﹐而相因言之。天用之體﹐不閒於聖人之與夫婦。無誠以爲之幹﹐則忮害雜仁﹐貪昧雜義﹐而甚者奪之。因我所固有之大用誠﹐以行乎天所命我之本體性﹐充實無雜﹐則人欲不得以乘之﹐忮害等無所假托則不雜。而誠無不幹乎性﹐性無不通乎誠矣。

抑朱子以盡心爲盡其妙用﹐盡性爲盡其全體﹐以體言性﹐與愚說同。而盡其虛靈知覺之妙用者﹐豈卽誠乎﹖於此則更有辧。

孟子以知言﹐此以行言。則「知性」與「盡性」對﹐而於「知」與「盡」分知行﹔「盡心」與「至誠」對﹐而於「心」與「誠」分知行。問者有所未察﹐故以「盡心」「盡性」爲疑﹐朱子則已別白之矣。「盡心」者﹐盡其虛靈知覺之妙用﹐所謂「明善」也。「至誠」者﹐極至其篤實充滿之大用﹐所謂「誠身」也。「存心養性」者﹐誠之之事也。「盡性」者﹐事天之效也。

君子學繇教入﹐自明而誠﹐則以「盡心」爲始事。聖人徳與天合﹐自誠而明﹐則略「盡心」而但從「誠身」始。聖人無欲﹐不待「盡心」以揀乎理欲之界。賢人遏欲以存理者也﹐而遏欲必始於晰欲﹐故務「盡心」﹔存理必資乎察理﹐故務「知性」。孟子爲思誠言其義﹐與下言人道諸章義通﹐不可引作此章之證。三

章句云「此自誠而明之事」﹐則盡人物之性﹐贊化育﹐參天地﹐皆以極明之用也。「知無不明」﹐固明也。「處無不當」﹐則是誠以成物﹐而亦爲明之效者﹐明之所至﹐誠用皆達也。

盡人物之性﹐明只是教﹐而不可謂性﹔則「自明誠謂之教」﹐乃以言「自誠明」者明後之功用。旣誠以生明而明復立誠﹐其非竟言賢人之學可知已。若賢人則須於人物之性﹐求知之明﹐求處之當﹐於己之性﹐察而繇之﹐其不能卽謂之教﹐審矣。

以此知「自明誠」「明」字﹐亦以成徳言﹐而無工夫。「自誠明」者亦有其「自明誠」也。直至「明則誠矣」「明」字﹐方爲賢人之學而有力。不然﹐則此「自誠明」之事﹐何以不自明止﹖必處之當故。而朱子所云「教化開通處得其理」﹐又豈非教之謂乎﹖

大抵此等處須要活看。如下章言「誠則形﹐形則著﹐著則明」﹐固非「自誠明」之事﹐而抑何以先誠而後明耶﹖自明誠者﹐亦自誠而復明。四

說此「至誠」必是有徳有位﹐陳氏之膚見也。本文云「盡人之性」﹑「盡物之性」﹐「盡」字自在性上說﹐不在人物上說。一人亦人也﹐千萬人亦人也﹔用物之宏亦物也﹐用物之寡亦物也。豈孔子之未得位而遂不能盡人物之性耶﹖

此與作禮樂不同。彼以行於天下言﹐則須位。此就其所知﹑所處之人物言﹐則不須位。陳氏死認朱子「黎民於變時雍﹐鳥獸魚鱉咸若」之語﹐便煞著堯﹑舜說。不知朱子本文一「如」字﹐是活語﹐極其至處﹐則時雍咸若而皆非分外。然抑豈必時雍咸若而後能盡人物之性﹐以幾於贊化參天也哉﹖第二十三章

一

「曲」云者﹐如山一曲﹑水一曲之曲﹐非一方一隅之謂也。從縱上說﹐不從方上說。斯道之流行者不息﹐而曲者據得現前一段田地﹐亦其全體流行之一截也。

總緣此指誠而言﹐固不可以仁義之一端代之。「致曲」而「曲能有誠」﹐此等天資﹐與乍見孺子入井而惻隱之今人﹐自不一格。彼特一念之善﹐發於不知不覺之際﹐恍惚靈動﹐而非有無妄之可據。其於未見孺子之前﹐孺子見已之餘﹐猶夫人之不仁也。若此之「曲」﹐則大槪皆循義理而行﹐特不能於痛癢關心之處﹐親切警惺﹐如固有之。惟此一「曲」﹐則實有之而無妄﹐苟能所擇皆善﹐則所信益弘﹐而無有不誠﹐遂俾形﹑著﹑明﹑動﹑變﹑化之效﹐無不捷得﹐足以知非乍見孺子入井之心所可幾也。程﹑朱之言﹐特借以顯「曲」爲全體盡露之一節﹐而以擴充盡「致」字之義﹐非謂四端之卽爲「曲」也。

小注「旣是四端﹐安得謂之曲」一問﹐問者先不曉了。朱子亦但就其問處答﹐故不可據爲典要。若朱子「須於事上論﹐不當於人上論」之說﹐斯爲近之。曲者﹐獨於一事上灌注得者誠親切。其實此誠﹐元是萬行共載的。則養繇基之於射﹐亦是誠之全體見於一曲﹐其事小則其所誠者亦小耳。程子引諭﹐亦未爲過。但所云「用志不分」﹐則屬乎好學力行而非誠耳。

誠者﹐周流乎萬事萬物﹐而一有則全眞無二者也。一念之誠﹐一事之誠﹐卽全體之誠﹔直至盡性合天﹐更無增加。與見孺子入井之心﹐有端而無仁之大用者不同。非猶夫四端爲一星之火﹐涓涓之水也。

抑四端如人之有四體﹐手自手而足自足。誠如人之有心﹐無定在而無在非其定在也。故一事一念﹐原該全體﹐致之卽充﹐而不待於取譬以旁通。則或問「悉有眾善」之說﹐亦從此而生﹐特未爲之靠定「誠」字﹐不免有所窒礙﹐如四端之說者。蓋惻隱與羞惡殊心﹐餘二亦爾。故可目言之爲四﹐並列之爲端。誠則同歸而行乎殊塗﹐一致而被乎千慮﹐𨿽其一曲﹐亦無有可分派而並立也。惟察乎「曲」之爲「曲」﹐則眾說紛紜﹐不辧而自定矣。二

黃氏「物格知至之後﹐致曲與固執並行」之說﹐甚爲有功於聖學﹔似與龜山學﹑問﹑思﹑辧﹑篤行之說﹐相爲異同。

乃所謂篤行者﹐元有二義。一事之已行者﹐專力以造其極﹐此以執爲篤也。眾事之待行者﹐推廣而皆盡其理﹐此以致爲篤也。故曰「行之弗篤弗措」﹐與上言「弗知」﹑「弗能」﹑「弗得」不同。行但期於篤﹐而不可云行之弗成弗措﹐初非以一行之成爲止境也。「致曲」二字﹐收拾盡「誠之者」一大段工夫。學﹑問﹑思﹑辧者﹐「致」前之功也。非博﹑審﹑愼﹑明﹐則曲無以致。一曲能誠﹐則旣不患其執之不固﹐而惟是致之宜弘也。至於能致﹐則其執一曲而能固者不待言﹐而其用力於學﹑問﹑思﹑辧之深﹐亦可見矣。則黃氏之說以著夫擇善以後之功而析爲二﹔二者皆篤行事。龜山之旨﹐則以包乎固執之前而統其成也﹔又在讀者之善通爾。三

在己爲「形」﹐被物爲「著」﹐己之感物曰「動」﹐物之應感曰「變」。六「則」字皆爲急辭﹐而「形則著﹑動則變」二層﹐尢是一串事。如瞽瞍允若﹐「化」也﹐非但「變」也﹔瞽瞍底豫﹐則「變」也。舜之感瞍而生其豫者「動」也﹐瞍因自豫悅而忘其頑者「變」也。起念爲「動」﹐其幾在動之者﹐而彼未能自主。成念爲「變」﹐變其未動以前之心﹐而得善於己矣。四

「形」兼言﹑行﹑動而言。「著」則人聞其言而知其爲善言﹐見其行與動而知其爲善行善動。「明」則言爲法﹐行爲則﹐動爲道﹐與天下共明斯道矣。此「明」字與「明則誠矣」「明」字大異﹐而與「自誠明」「明」字亦無甚分。

所謂「光輝」者﹐教之行於天下後世者也。天下後世之道大明於己之謂光﹐君子之道及於天下後世之謂輝。光如日月輪郭裏的赤光白光﹐輝則其芒耀之自天而下屬於地中閒的暉焰。「明」字與「光輝」字自別。茹者之謂明﹐吐者之謂光。此言及物之光輝而云明者﹐言物之所資以爲明﹐己之所施物以明者也。如日之光輝﹐令目與鏡得之以爲明﹐故「明則動」分己與物處﹐𨿽是一大界限﹐而亦以「則」字急承之。五

章句所謂「誠能動物」者﹐在孟子但就治民﹑獲上﹑順親﹑信友而言。實則孟子所言﹐行也﹐而未及於教也。此言「明則動」者﹐包括甚大﹐兼行之所感與教之所啟而統言之。曰「著」﹑曰「明」﹐則有制禮﹑作樂﹑詳刑﹑勅政之事矣。若無位之君子﹐則有道足興﹐聞風而起﹐皆其動物之效。愚所舉瞽瞍底豫﹐亦聊指一端﹐以發字義爾。第二十四章

一

或問所云「術數推驗之煩」﹐正以破至誠之不以祥妖﹑蓍龜爲知。其云「意想測度之私」﹐正以破至誠之不緣四體之動而知。子貢知二君之死亡﹐而夫子以爲「不幸」﹐以其爲測度也。

小注所載朱子語錄﹐是門人記成文字時下語不精通。其云「但人不能見」者﹐就理之形見而言﹐已撇開妖祥﹑蓍龜﹑四體等項上面說。彼亦皆是此理﹐而此理則非常人之所見﹐其所見必繇象數也。至其云「蓍龜所告之吉凶﹐非至誠人不能見」﹐此又就俗情中借一引證。所謂「至誠人」者﹐亦就其術中之篤信者言之耳﹐故加「人」字以別之。人者微詞也。雲峯不知此意﹐乃認定在象數上知吉凶﹐則甚矣其愚也。

禎祥﹑妖孽之必有﹐蓍龜﹑四體之先見﹐此是鬼神之誠。鬼神體物而不可遺﹐無心於知﹐而昭察兆見者不誣﹐故人得憑之以前知﹐斯鬼神之明也。惟「誠則明」﹐鬼神之誠不可掩者也﹐是以不待至誠﹐而人得因以前知。

天地閒只是理與气﹐气載理而理以秩敍乎气。理無形﹐气則有象﹐象則有數。此理或紊﹐則象不正而數不均﹐大而顯著﹐細而微動。非至誠之實有其理﹐則據其顯者以爲徵﹐迎其微者以爲兆﹐象數之學所自興也。

至誠者理誠乎己﹐則「惠迪吉」﹐迪乎我而卽吉也﹔「從逆凶」﹐逆乎我而卽凶也。如會做文字人看人試闈文字﹐當於其心則知其售﹐不當於其心則知其不售﹐卻與精於卜筮者一例取準。所以書云「惟先蔽志﹐昆命於元龜」﹐則固已先天而天不違矣。

鬼神之爲妖爲祥﹐在蓍龜而見﹐在四體而動者﹐非有意想也﹐至誠之道也。在天之至誠。人之用此以知鬼神之所知者﹐則推測之小道也。「至誠如神」﹐與鬼神同以至誠之道而前知之。而善爲術數﹑精於測度者﹐則藉鬼神之誠明以知之﹐是神自效也﹐非彼之能如神也。如董五經知程子之至﹐卻云「聲息甚大」﹐其所藉者聲息也﹐非聲息則彼且惘然矣。

俗有本命元辰來告之說﹐亦是藉當體之鬼神。而程子所云「知不如不知之愈」﹐直以吾身之誠有不足﹐故藉乎神以爲明﹐而非其明也。藉乎神﹐則己與神爲二。令其知者一﹐因而知者又一﹐此二之說也。與神爲二﹐則神固誠而己不誠。己旣不誠﹐乃以篤信夫神之區區者爲誠﹐其亦微矣。

乃其大端之別﹐則至誠所知者﹐國家之興亡也﹐善不善之禍福也。若今日晴﹐明日雨﹐程先生之來不來﹐此亦何煩屑屑然而知之哉﹖聖人所以須前知者﹐亦只爲調燮補救﹐思患預防﹐與夫規恢法制﹐俟後聖而不惑耳﹔一切尖尖酸酸底人事家計﹐則直無心情到上面去。

又如「亡秦者胡」﹐「點撿作天子」﹐旣無可如何區處﹐亦不勞知得。如夫子說子路不得其死﹐亦須是警戒他﹐教涵養其行行之气。不成只似張憬藏一流﹐判斷生死以炫其術﹖但國家之興亡﹐夫人之禍福﹐徒以一端之理斷之﹐則失者亦眾。如孔子言衛靈公之不喪﹐卽非季康子之所知。康子之言﹐非無理也。

乃必如孔子﹐於善惡得失﹐如冷暖之諭於體﹐亦如王者之自操賞罰﹐酌量皆平﹐則輕重長短緩急宜稱﹐在理上分得分數淸切。而气之受成於理﹐爲順爲逆﹐爲舒爲促﹐爲有可變救﹐爲無可變救﹐直似明醫人又曾自療過己身此病來﹐及看人此病﹐斷不浪憂浪喜﹐而所以施之藥石者﹐一無妄投﹐苟嘗試焉﹐而未有不能生之者也。

其在他人﹐則或以數測而反知之﹐以理度而反失之。惟其理之未實而不達乎神之所以誠也。以數測者﹐非其人之能知也﹐因其一念之篤信而神憑之也。鬼神之體乎誠而不可掩﹐其道可以前知也。以理知者﹐無待於鬼神﹐而與鬼神同其吉凶也。至誠之能體夫誠﹐而「誠則明」﹐其道可以前知也。其道同﹐故「至誠如神」﹔神可以知者﹐無不知矣。雲峯無此境界﹐故信不能及﹐而謂必繇妖祥卜筮﹐亦其宜矣。二

章句云「無一毫私僞盡己則無私﹐以實則無僞。畱於心目之閒」一句﹐是透徹重圍語。私者私意也﹐僞者襲義也。

以己之私意論順逆﹐順於己之私者則以爲順﹐逆於己之私者則以爲逆。如子路言「何必讀書然後爲學」﹐則亦不知爲宰之足以賊子羔也。

以口耳所得﹐襲義而取之﹐則所謂順者必有其不順﹐所謂逆者未必其果逆。如徒聞「喪欲速貧﹐死欲速朽」﹐非實得於己而見其必然﹐則速貧而無以仰事俯育﹐速朽而作不孝之俑矣。

義理本自廣大﹐容不得私﹔本自精微﹐非僞所及。而禍福興亡﹐一受成於廣大精微之天道﹐則必其廣大無私﹑精微不僞者﹐然後可與鬼神合其吉凶而不爽。若此者﹐豈但如小注所云「能見蓍龜吉凶之至誠人」乎﹖故章句﹑或問而外﹐朱門諸子所記師言﹐過口成酸﹐讀者當知節取。第二十五章

一

此章本文﹐良自淸順﹐而諸儒之言﹐故爲紛糾﹐徒俾歧路亡羊。總以此等區處﹐一字不審﹐則入迷津。如第一句﹐章句下个「物」字﹐第二句下个「人」字﹐止爲道理須是如此說﹐不容於誠則遺夫物而以道委之物。實則兩「自」字﹐卻是一般﹐皆指當人身上說。故或問復取程子「至誠事親則成人子﹐至誠事君則成人臣」之說﹐以爲之歸。

繇章句言﹐則該乎物而論其本然。繇程子之言﹐則歸乎當人之身而論其能然。兩說豈不自相矛盾﹖須知章句於此下一「物」字﹐是盡著道體說﹐教圓滿﹐而所取程子之說﹐則以距遊﹑楊「無待」之言誤以「自」爲「自然」之自﹐而大謬於歸其事於人之旨也。故章句又云「誠以心言」。曰「心」﹐則非在天之成萬物者可知矣。

乃此所云心﹐又與或問解第二節

以實理﹑實心分者不同。或問所雲實心者﹐人之以實心行道者也。章句所云心者﹐謂天予人以誠而人得之以爲心也。

此「心」字與「性」字大略相近。然不可言性﹐而但可言心﹐則以性爲天所命之體﹐心爲天所授之用。仁義禮知﹐性也﹐有成體而莫之流行者也。誠﹐心也﹐無定體而行其性者也。心統性﹐故誠貫四徳﹐而四徳分一﹐不足以盡誠。性與生俱﹐而心繇性發。故誠必托乎仁義禮知以著其用﹐而仁義禮知靜處以待誠而行。是以胡﹑史諸儒竟以誠爲性者﹐不如章句之言心也。

乃所謂心﹐則亦自人固有之心備萬物於我者而言之。其與或問所云「實心」﹐固大別也。知此﹐則程子之以能然言者﹐一章句之說爲本然者也。

抑所謂以心言﹑以理言者﹐爲「誠者」「而道」四字釋耳﹐非以釋夫「自成」「自道」也。若本文之旨﹐則「誠」與「道」皆以其固然之體言之﹐又皆兼人物而言之。「自成」「自道」﹐則皆當然而務致其功之詞﹐而略物以歸之當人之身。若曰﹕天所命物以誠而我得之以爲心者﹐乃我之所以成其徳也﹔天所命我以性而人率之爲道者﹐乃我之所必自行焉而後得爲道也。以誠自成﹐而後天道之誠不虛﹔自道夫道﹐而後率性之道不離。誠麗乎物以見功﹐物得夫誠以爲幹。萬物皆備之誠心﹐乃萬物大成之終始。誠不至而物不備於我﹐物不備則無物矣。

故君子知人心固有其誠﹐而非自成之﹐則於物無以爲之終始而無物﹔則吾誠之之功﹐所以凝其誠而行乎道﹐其所爲「自成」「自道」者﹐一皆天道之誠﹑率性之道之所見功。是其以體天而復性者﹐誠可貴也。而又非恃天之畀我以誠﹐顯我以道﹐遂可因任而自得之爲貴。則所貴者﹐必在己之「自成」而「自道」也﹐惟君子之能誠之也。誠之﹐則有其誠矣。有其誠﹐則非但「成己」﹐而亦以成物矣。從此以下﹐理事雙顯。

以此﹐誠也者﹐原足以成己﹐而無不足於成物﹐則誠之而底於成﹐其必成物審矣。成己者﹐仁之體也。成物者﹐知之用也。天命之性﹐固有之徳也﹔而能成己焉﹐則是仁之體立也﹔能成物焉﹐則是知之用行也。仁﹑知咸得﹐則是復其性之徳也。統乎一誠﹐而己﹑物胥成焉﹐則同此一道﹐而外內固合焉﹐道本無不宜也。性乎誠而仁﹑知盡焉﹐準諸道而合外內焉﹐斯以時措之而宜也。君子誠之之功﹐其能有誠也如此。

是其自成者卽誠也﹐人而天者也﹔自道者卽道也﹐身而性焉。惟天道不息之妙﹐必因人道而成能﹐故人事自盡之極﹐合諸天道而不貳。此繇教入道者所以明則誠焉﹐而成功一也。此章大旨﹐不過如此。以是考諸儒之失得﹐庶不差矣。二

此章之大迷﹐在數字互混上。朱子爲分析之以啟其迷﹐乃後來諸儒又執所析以成迷﹐此訓詁之學所以愈繁而愈離也。

「自成」「自」字﹐與「己」字不同。己﹐對物之詞﹐專乎吾身之事而言也。自﹐則攝物歸己之謂也。朱子恐人以「自成」爲專成夫己﹐將有如雙峯之誤者﹐故於章句兼物爲言。乃迷者執此﹐而以爲物之成也﹐固有天成之﹐而不因乎人者矣﹐遂舉「自成」而一屬之天理之自然﹐則又暗中遊﹑楊「無待」之妄而不覺。

乃本文之旨﹐則謂天道之誠﹐此無待。我可以自成其心而始可有夫物也。此有待。故「誠」之爲言﹐兼乎物之理﹐而「自成」則專乎己之功。誠者﹐己之所成﹐物之所成﹔而成之者﹐己固自我成之﹐物亦自我成之也。

又言「誠」而更言「道」﹐前云「誠者天之道」﹐此雙峯之所繇迷也。不知道者率乎性﹐誠者成乎心﹐心性固非有二﹐而性爲體﹐心爲用﹐心涵性﹐性麗心﹐故朱子以心言誠﹐以理言道﹐章句已云「性卽理也」。則道爲性所賅存之體﹐誠爲心所流行之用。賅用存故可云費﹐流行故可云無息。諸儒不察﹐乃以性言誠﹐則雙峯旣不知朱子異中之異﹐而諸儒抑不知朱子同中之異也。

又章中四「物」字﹐前二「物」字兼己與物而言﹐兼物與事而言﹐則或下逮於艸木禽獸者有之。然君子之誠之也﹐自以處人接事爲本務。如小注所云「視不明﹑聽不聰﹐則不聞是物﹑不見是物﹐而同於無物」﹐不聞不見者﹐同於己之無耳無目也﹔不聞是物﹑不見是物者﹐同於己之未視是物﹑未聽是物也。然要必爲己所當有事者﹐而其終始之條理﹐乃不可略。若飛鳥之啼我側﹐流螢之過我前﹐卽不明不聰﹐而亦何有於大害哉﹖「誠者物之終始」﹐不擇於我之能有是物與否而皆固然﹐則可下洎於鳥獸艸木而爲言﹔若夫「不誠無物」﹐固已捨艸木鳥獸而專言人事矣。

顧此「無物」字﹐則猶兼己而言﹐而不如下「成物」「物」字之與「己」爲對設之詞。蓋「無物」之物﹐大要作「事」字解﹐或問言之極詳﹔特不可以「事」字易之﹐則如楊氏無君之非不忠﹐墨氏無父之非不孝也。言筌之易墮﹐有倚則偏﹐故北溪引季氏跛倚以祭﹐𨿽爲切當﹐而末云「與不祭何異」﹐語終有疵﹐不如雲「與無鬼神何異」或云「與無祭主何異」之爲當也。

又「物之終始」一「終」字﹐與下「無物」一「無」字﹐相去天淵。無者無始也﹐並無終也。始者固有始也﹐而終者亦有終也。程子以徹頭徹尾言終始﹐則如有頭有尾﹐共成一魚﹐有始有終﹐共成一物。其可以頭爲有﹐尾爲無乎﹖

小注中「向於有」﹑「向於無」之云﹐乃偏自天之所以賦物者而言﹐而不該乎人之所受於天之誠。須知「誠者天之道」﹐大段以在人之天爲言﹐而在天之天﹐則人所無事﹐而特不可謂其非以誠爲道耳。

乃「向於無」一「無」字﹐止當「死」字看﹐與本文「無」字不同。卽在天而言﹐如生一趙姓者爲始﹐趙姓者之死爲終﹐其生之也向於有﹐其死之也向於無。若夫誠所不至而無此物﹐則如天下原無此趙姓之人﹐旣已不生﹐何得有死﹖況於在人之天而兼乎理與事矣﹐則始者事之初也﹐終者事之成也﹐尢非始有而終無也。若以生死而言﹐則必全而生之﹐全而歸之﹐而後爲誠之終。若泛然之人﹐气盡神離而死也﹐則其不誠固已久矣﹐而又何得謂之終哉﹖

故曰「君子曰終﹐小人曰死。」是知終者成之詞﹐與大學「事有終始」之終相近﹐而不可以澌滅殆盡爲言。且死者亦旣有死矣﹐異於無之謂矣。無者非所得有也﹐非其終之謂也。楊氏無君而可謂君之終﹐墨氏無父而可謂父之死乎﹖

以此知程子徹首徹尾之義爲不可易。朱子推廣之曰「自始至終﹐皆實理之所爲」﹐言尢明切。乃又曰「至焉之終始﹐卽其物之終始」﹐則又以閒斷處爲終﹐則亦或問之疵﹐不可不揀其毫釐之謬者也。

又章句釋「性之徳也」﹐云「是皆吾性之固有」﹐以理言而不以功效言。乃上云「仁者體之存」﹐則必有存其體者矣﹔「知者用之發」﹐則必有發其用者矣。則小注所云「盡己而無一毫之私僞」﹐「因物成就﹐各得其當」﹐「克己復禮」﹐「知周萬物」﹐而或問抑云「子思之言主於行」﹐固皆就君子之功效而立說。「性之徳也」二句﹐順頂上文﹐更無轉折﹐不得以仁知非成己成物者已成之徳﹐則亦不得以「性之徳」「合外內之道」爲自然之理矣。

故愚於此﹐以理事雙說﹐該盡此七句之義﹐而「性」字之釋﹐則旣可與性道之性一例﹐亦可以「堯﹑舜性之也」之性爲擬。猶夫「惟天下至誠爲能化」﹐卽爲「不思不勉」之至誠﹐亦卽「致曲有誠」之至誠也。

中庸每恁渾淪說﹐極令學者誤墮一邊。惟朱子爲能雙取之﹐方足顯君子合聖﹐聖合天﹐事必稱理﹐道凝於徳之妙。下此如譚﹑顧諸儒﹐則株守破裂﹐文且不達﹐而於理何當哉﹖至於史伯璇﹑許東陽之以自成爲自然而成﹐饒雙峯之以合外內而仁知者爲誠﹐雲峯之以性之徳爲未發之中﹐則如卜人之射覆﹐恍惚億測﹐歸於妄而已。第二十六章

一

天之所以爲天者不可見﹐繇其博厚﹑髙明﹑悠久而生物不測也﹐則可以知其誠之不貳。至誠之所存者非夫人之易知﹐惟聖知之。繇其博厚﹑髙明﹑悠久之見於所徵者﹐則可以知其誠之不息。此自用而察識其體。中庸確然有以知之﹐而曰「故至誠無息」﹐「故」字須涵泳始見。

章句以其非大義所關而略之。饒﹑胡智不足以知此﹐乃云「承上章而言」。上章末已云「故時措之宜也」﹐連用兩「故」字﹐豈成文理﹖朱子業已分章矣﹐猶如此葛藤﹐何也﹖二

所謂徵者﹐卽二十二章盡人物之性之事﹐亦卽二十七章發育峻極﹑禮儀威儀之事﹐亦卽三十一章見而敬﹑言而信﹑行而說之事。悠遠﹑博厚﹑髙明﹐卽以狀彼之徳被於人物者﹐無大小久暫而無不然也﹔則至誠之一言一動一行﹐皆其悠遠之徵。文王之時﹐周道未成﹐而徳之純也﹐已與天同其不已。北溪「惟堯﹑舜爲能然」之說﹐是以年壽論悠久也﹐其亦末矣。三

一二者數也﹐壹貳者非數也。壹﹐專壹也。貳﹐閒貳也。遊氏得一之說﹐不特意犯異端﹐而字義亦失。老氏云「天得一以淸﹐地得一以寧。」其所謂一者﹐生二生三之一﹐卽道失而後有徳﹑徳失而後有仁義之旨。「玄之又玄」﹑「衝而不盈」者曰一。有徳﹐則與道爲二矣。有仁義﹐則終二而不一矣。得一者﹐無二之謂。必無仁無義﹐而後其一不失也。維摩經所言「不二法門」者﹐亦卽此旨。是豈非邪說之宗耶﹖

若中庸之言「不貳」也﹐則「元亨利貞」﹐「時乘六龍」而「大明終始」﹐固無所不誠﹐而豈但二哉﹖二亦不貳﹐三亦不貳﹐卽千萬無算而亦不貳也。彼言一粒粟中藏世界﹐而此言「同歸而殊塗﹐一致而百慮」﹐豈相涉哉﹖

且誠之不至而有貳焉者﹐以不誠閒乎誠也。若夫天﹐則其化無窮﹐而無有不誠之時﹐無有不誠之處﹐化育生殺﹐日新無已﹐而莫有止息焉﹔爲元﹑爲亨﹑爲利﹑爲貞﹐徳無不有﹐行無不健﹐而元亦不貳﹐亨﹑利﹑貞亦無弗不貳。豈孤建一元﹐而遂無亨﹑利﹑貞以與爲對待之謂乎﹖故至誠之合天也﹐仁亦不貳﹐義亦不貳﹐三百三千﹐森然無閒﹐而洗心於密。又豈如老氏所云「得一以爲天下貞」哉﹖得一則必不可爲天下貞。如得南則不正乎東﹐得仁則不正乎義。故曰「所惡於執一者﹐爲其賊道﹐舉一而廢百也。」

若其云「可一言而盡」者﹐則與第二十章

所云「所以行之者一也」一例﹐不斥言誠﹐而姑爲引而不發之詞﹔非謂一言可盡﹐而二言卽不可盡也。猶夫子之言「一以貫之」﹐而不容斥指其所貫之一。曾子以「忠恕」答門人﹐則猶章句之實一以誠也。聖人於此等處﹐非不欲顯﹐而修辭立誠﹐不能予人以易知而煞爲之說﹐以致銖絫之戾於理。繇忠恕者﹐曾子之所得於一﹐而聖人非執忠恕以爲一。天地之道﹐可以在人之誠配﹐而天地則無不誠﹐而不可以誠言也。云「誠者天之道」﹐以在人之天言耳。

乃天地之所以「生物不測」者﹐惟其一言可盡之道﹔「爲物不貳」者﹐卽在至誠之所謂誠。至誠之所以必徵爲博厚﹑髙明﹑悠久者﹐惟其得乎天地一言可盡之道﹐以誠至而無息。一言而盡﹐配以聖人之至誠﹔爲物不貳﹐配以聖人之無息。非謂一言之居要而無待於二﹐審矣。

無息也﹐不貳也﹐不已也﹐其義一也。章句云「誠故不息」﹐明以「不息」代「不貳」。蔡節齋爲引伸之﹐尢極分曉。陳氏不察﹐乃混不貳與誠爲一﹐而以一與不貳作對﹐則甚矣其惑也﹗

天地之不貳﹐惟其終古而無一息之閒。若其無妄之流行﹐並育並行﹐川流而萬殊者﹐何嘗有一之可得﹖諸儒不察﹐乃以主一不雜之說﹐彊入而爲之證﹐豈天地之化﹐以行日則不復行月﹐方生柳則不復生桃也哉﹖

至誠者﹐以其表裏皆實言也。無息者﹐以其初終不閒言也。表裏皆實者﹐抑以初終無閒﹐故曰「至誠無息」﹐而不曰至誠則不息。「可一言而盡」者﹐天載之藏無妄也。「其爲物不貳」者﹐天行之健不息也。藏諸用而無妄者﹐顯諸仁而抑不息﹐故曰道可一言而盡而爲物不息。道以干物﹐物以行道﹐道者化之實﹐物者化之用。不曰道不雜二而生物不測也。道者本也﹐物者體也﹐化也。道統天﹐體位天﹐而化行天也。嗚呼﹗言聖﹑言天﹐其亦難爲辭矣﹐而更益之妄乎﹖第二十七章

一

如修祖廟﹑陳宗器﹑設裳衣﹑薦時食﹐以至旅酬﹑燕毛等﹐則「禮儀」﹑「威儀」之著爲道者也。如郊社之禮﹑禘嘗之義﹐明之而治國如示諸掌者﹐則聖人之道所以「發育萬物﹐峻極於天」者﹐亦可見矣。關雎﹑麟趾之精意﹐發育﹑峻極者也﹐故下以「髙明」﹑「廣大」言之。得此以爲之統宗﹐而周官之法度以行﹐則「禮儀」﹑「威儀」之備其「精微」而合乎「中庸」也。自聖人以其無私無欲者盡其性而盡人物之性﹐則「發育萬物」之道建矣。盡人物之性﹐而贊化育﹑參天地﹐則「峻極於天」之道建矣。中庸一力見得聖人有功於天地萬物﹐故發端卽說位育。如何可云「不成要使他發育」﹖故知小注朱子之所云﹐必其門人之誤記之也。

況其所云「充塞」者﹐亦必有以充之塞之﹐而豈道之固然者本充塞乎﹖道之固然者天也﹐其可雲天充塞天地耶﹖卽使雲天地之化育充塞天地﹐此亦不待言而自然﹐言之爲贅矣。

章首說个「大哉聖人之道」﹐則是聖人所修之道﹐如何胡亂說理說气﹖易云「聖人以茂對時育萬物」﹐詩云「文王在上﹐於昭於天」﹐須是實有此气象﹐實有此功能。而其所以然者﹐則亦其無私無欲﹐盡髙明廣大之性﹐以盡人物之性者也。乃聖人修之爲道﹐亦必使天下之可共繇﹐則所謂精一執中﹐所謂不動而敬﹑不言而信者﹐皆道之可以詔夫後之君子者也。

中庸說人道章﹐更不從天論起﹐義例甚明。於此更著「聖人」二字﹐尢爲顯切。徳性者﹐天道也。亦在人之天道。徳性之尊者﹐聖人之道也。「尊徳性」者﹐君子之功也。雙峯用小注之意﹐而益引人入棘﹐刪之爲宜。二

章句以存心﹑致知分兩截﹐此是千了萬當語。雙峯以力行生入﹐史伯璇業知其非﹐而其自爲說﹐又於致知中割一半作力行﹐此正所謂騎兩頭馬者。總緣他於本文未得淸切﹐故爾膠轕。

知行之分﹐有從大段分界限者﹐則如講求義理爲知﹐應事接物爲行是也。乃講求之中﹐力其講求之事﹐則亦有行矣﹔應接之際﹐不廢審慮之功﹐則亦有知矣。是則知行終始不相離﹐存心亦有知行﹐致知亦有知行﹐而更不可分一事以爲知而非行﹐行而非知。故饒﹑史之說﹐亦得以立也。

乃此章句所云致知者﹐則與力行大段分界限者也。本文云「盡精微」﹐盡者析之極也﹐非行之極也。於察之則見其精微﹐於行之則亦顯著矣。「道中庸」者﹐以之爲道路而不迷於所往也。如人取道以有所適﹐其取道也在欲行之日﹐而不在方行之日也。「知新」之爲知﹐固已。「崇」之爲言﹐尙也﹐以「禮」爲尙﹐知所擇也。使以爲力行之事﹐則豈禮本卑而君子增髙之乎﹖是本文之旨﹐固未及乎力行﹐審矣。

乃其所以不及力行者﹐則以此章言聖人之道之大﹐而君子學之之事﹐則本以言學﹐而未及功用。「其次致曲」一章﹐自君子徳之成而言之﹐故不述至誠之道以發端﹐而但從成徳發論﹐乃因以推其行之誠﹑著﹑明﹐而效之動﹑變﹑化。此章以君子修徳而言﹐故須上引聖道之大﹐以著其功之所自準﹐而其後但以凝道爲要歸﹐而更不言行道。凝也者﹐道之有於心也。行也者﹐道之措於事也。有於心而後措於事﹐故行在凝之後。待第二十九章

言本身﹑徵民﹐而後言行。則方其修徳﹐固以凝爲期﹐而未嘗期於行也。

且君子之所凝者﹐「至道」也﹐聖人之大道也﹐發育峻極﹑禮儀威儀之道也。於以修夫「至徳」﹐而凝其育物極天之道﹐則靜而存之於不言﹑不動﹑不賞﹑不怒之中﹐於私於欲﹐能不行焉﹐而非所措諸躬行者也﹐固不可謂之行也。於以修夫禮儀威儀之道﹐而凝之以待行焉﹐則行之有時矣﹐生今不能反古也﹔行之有位矣﹐賤不能自專也。惟其道之凝而品節之具在己也﹐居上而際乎有道﹐則以其所凝者行之﹔居下而際乎無道﹐則不能行而固凝焉。說夏而學殷﹑周﹐夫子固已凝之﹐而不信弗從﹐固未之行也。

要此以聖道之大者爲言﹐而優優之大用﹐又必徳位相資而後可行者。故於「精微」盡之﹐「中庸」道之﹐「新」知之﹐「禮」崇之﹐使斯道體驗於己﹐而皆有其條理﹐則居上可以行﹐而爲下則𨿽不行而固已凝矣。此子與顏淵論治﹐所以可損益四代之禮樂﹐而非以爲倍﹐亦凝也而非行也。至於孔子作春秋﹐而行天子之事﹐則固在從心不逾矩之餘﹐變化達天﹐而非君子修徳凝道之所至。是以中庸言聖﹐必推其合天﹐言君子則但推其合聖﹐亦自然不可齊之分數也。

蓋此章所謂道﹐與第十三章

﹑十五章言「君子之道」者不同。此聖人盡性參天﹑創制顯庸之大用﹐必時位相配﹐而後足以行。非猶夫子臣弟友﹐隨地自盡之道﹐無日無地而可不行﹐則必以力行爲亟也。知此﹐則饒﹑史之論﹐不足以存。而「道中庸」者﹐但顏子之拳拳服膺而卽然﹐非必如大舜之用中於民﹔「崇禮」者﹐孔子之學三代而卽然﹐非必周公之成徳也。三

「溫故」者﹐乃尋繹其舊之所得﹐而以爲非「道問學」之事﹐乃「尊徳性」之功﹐此極不易理會。乃言舊所得﹐則行焉而有得於心者矣﹔而其所以有得者﹐豈非性之見功乎﹖章句以「時習」證此。「學而時習之﹐不亦說乎﹗」似此境界﹐豈不是尊徳性事﹖

以性之徳言之﹐人之有知有能也﹐皆人心固有之知能﹐得學而適遇之者也。若性無此知能﹐則應如夢﹐不相接續。故曰「惟狂克念作聖」。念不忘也﹐求之心而得其已知已能者也。抑曰「心之官則思﹐思則得之」﹐「此天之所與我者」。心官能思﹐所以思而卽得﹐得之則爲「故」矣。此固天之所與我者﹐而豈非性之成能乎﹖

以徳之成性者言之﹐則凡觸於事﹐興於物﹐開通於前言往行者﹐皆天理流行之實﹐以日生其性者也。「繼之者善」﹐而成之爲性者﹐與形始之性也﹔成以爲性﹐而存存以爲道義之門者﹐形而有之性也。今人皆不能知此性。性以爲徳﹐而徳卽其性﹐「故」之爲徳性也明矣﹔奉而勿失﹐使此心之明者常明焉﹐斯其爲存心而非致知也﹐亦明矣。第二十八章

一

「考文」﹐只是辧其點畫形似﹐若漢獄史以「止句」爲「苛」﹐馬援所論將軍印篆錯謬﹐宋人陜﹑失冉切﹐從夾。陜侯夾切﹐從夾。二州印文相亂之類﹐須與考定。然此又以建國之初﹐定一代之文者爲言。如博古圖所繪商器款識文字﹐盡與周異﹐質文之別﹐居然可見﹐皆周公於商之舊文所損益者多矣。或問引秦以小篆﹑隸書爲法證此﹐極當。洪武正韻有禦定「羣」「昹」等字﹐亦其遺意。若文已頒而或亂之﹐則𨿽非天子﹐亦得而糾正之也。

朱子語錄謂「如『大』徒蓋切字喚作『大』一駕切字」及東陽所云「名其字之聲」者皆誤。五方聲音之不正﹐如閩﹑粵人呼「花」爲敷巴切﹐「紅」爲房容切﹐北人呼「師」爲商知切﹐「賊」爲旬爲切﹐𨿽聖人而在天子之位﹐亦無如之何也。二

朱子語錄分有位無徳而不敢作禮樂爲不自用﹐有徳無位而不敢作禮樂爲不自專﹐孔子不從夏﹑商爲不反古﹐文義極順。章句云「孔子不得位﹐則從周而已」﹐語有疵。在孔子之必從周者﹐以時也。孔子卽大用於當時﹐亦不得擅攺周制。必若周公居鼎革之際﹐方得成其制作之功。然無位而擅爲斟酌損益﹐亦是自專。若能說夏禮﹐便純用夏禮﹐旣學殷禮﹐便純用殷禮﹐方是反古。「非天子」一節﹐以見賤之不可自專﹐「今天下」一節﹐以見生今之不可反古。下章言「上焉者」﹑「下焉者」﹐正從此分去。第二十九章

章句云「鬼神者﹐造化之迹也。」造化者天地之用﹐故黃洵饒「與天地同用」之言﹐甚爲分曉。乃細玩章句﹐於「造化」下加一「迹」字﹐則又自造化之已然者而言之﹐而非但用與體之別。云「考」﹑云「質」﹑云「俟」﹐無殊其云「本」﹑云「徵」﹑云「建」﹐則考之﹑質之﹑俟之者﹐皆君子也。質如「質成」之質﹐是君子嘗以此道質正於鬼神矣。

天地之所以爲道者﹐直無形迹。故君子之道﹕托體髙明﹐便不悖於天之撰﹔流行不息﹐便不悖於天之序﹔立體博厚﹐便不悖於地之撰﹔安土各正﹐便不悖於地之理。然而天地之所見於人者﹐又止屈伸往來﹑陰陽動靜之化﹐則已非天地之本體。故可云「小徳川流」﹐而不分此徳曰仁﹑曰義﹑曰禮﹑曰知﹔可云「大徳惇化」﹐而不可曰誠﹔則亦無所取正而質﹐而特可曰「建」。

若鬼神﹐則可以誠言之矣﹐以其屈伸往來﹐盡其實而必信也﹐斯亦可以仁義禮智言之矣。其生者仁﹐其止者義﹐其充滿者禮﹐其昭明者知也。故曰「明則有禮樂﹐幽則有鬼神」。禮樂固以法陰陽之化﹐而亦可通鬼神於求之聲﹑求之气之閒矣。

質以其所贊乎造化者爲禮﹑爲度﹑爲文﹐非抑鬼神之所伸而揚鬼神之所屈。質以其對越乎靈爽者﹐則以禮﹑以度﹑以文﹐而有事乎鬼神﹐伸者可迎其來﹐屈者可紹其往。君子之以其三重之道質之於鬼神﹐以證其得失﹐蓋無異於三王之有其成憲而可考。其質之而無疑也﹐乃以毅然行其三重﹔而卽或損造化之有餘﹐益造化之不足﹐亦無憂其心迹之差﹐蓋不異於庶民之有好惡而可徵。

中庸此語﹐原非虛設﹐果有其可質之理﹐果有其質之之事。非但如小注所云「龜從﹑筮從」﹐取諸不可必之影響。而北溪之言曰「鬼神天理之至」﹐語尢顢頇。天理之至者﹐天地是也﹐建之而不悖者也﹐豈鬼神哉﹖第三十章

章句「此言聖人之徳」一句﹐專就「譬如天地」四句說。雙峯乃云「此章言孔子之徳」﹐大爲不審。

或問言「上律」﹑「下襲」之迹﹐夏時﹑周易云云﹐皆言道也﹐非言徳也﹔又推之於古聖王迎日推策云云﹐亦言道也﹐非言徳也。下云「萬物並育而不相害﹐道並行而不相悖」﹐亦言天地之道也﹐非言天地之徳也。天覆地載﹐日月之明﹐四時之行﹐只是天道。其所以能括此道而統之﹐分爲道而各紀之﹐則章句所謂「所以不害不悖」﹐「所以並育並行」者﹐乃徳也。於堯﹑舜曰道﹐於文﹑武曰法﹐言道言法﹐則皆非徳也。述其道﹐明其法﹐則亦仲尼之道也。

故「祖述」﹑「憲章」﹑「上律」﹑「下襲」者﹐道也﹔其爲斟酌帝王律天襲地之統紀﹐以咸宜而不息者﹐徳也。其統之也﹐則如無不覆載之咸備無缺﹐四時之具以成歲﹐日月之昱乎晝夜﹐仲尼惇化之徳也。其紀之也﹐則如天所覆﹑地所載之品匯各成﹐四時之各正其序﹐日月之各行其陸﹐仲尼川流之徳也。

凡此一章﹐皆以見天道﹑聖道﹐其大也一本於徳﹐與二十七章意略相同。彼言君子之所以凝聖道者在修徳﹐以聖人之道原繇聖徳而凝﹔此言聖人之能合天道也惟其徳﹐以天之所以爲大者﹐原依天徳而成。

中庸三支﹐皆始乎道﹐而極乎徳。「中庸其至矣乎」以下八章﹐言道也﹔至「君子依乎中庸﹐遁世不見知而不悔」﹐則以見行道明道者惟聖徳也。「道不遠人」以下﹐皆言道也﹔至「哀公問政」一章﹐始推知﹑仁﹑勇爲行道之徳﹐而一本於誠﹐於以見自子臣弟友﹐五達道。以至天人制作﹐九經。其修之者惟徳也。「惟天下至誠爲能盡其性」以下﹐皆言道也﹔天地﹑聖人﹑君子之道。至二十七章而後言君子之凝此著﹑明﹑變﹑化﹐成己成物之至道﹐本於尊性道學之徳﹔至此而後言聖人之備此盡人物﹑參天地﹑博厚髙明悠久之道﹐本於川流﹑惇化之徳。徳至而道乃以至﹐徳大而道乃以大也。

故末章一歸重於徳﹐而始推徳之自入﹐以明致中和而以位以育之本﹐終贊徳之所極﹐以著靜存動察﹑盡性至命之功。全篇大義﹐以徳爲基﹐以誠爲紐﹐其旨備矣。明乎此﹐則許﹑史諸儒彊以知﹑仁﹑勇立柱﹐及彊以費隱﹑小大爲第三支作骨脈者﹐徒增葛藤﹐曾何當耶﹖

第一支知﹑仁﹑勇之義﹐至第二支而始顯﹔第二十章

。第二支誠之爲義﹐至第三支而始詳。乃其言徳也﹕以知﹑仁﹑勇爲性之徳﹐所以修率性之道﹐而爲教之本﹔以誠爲心之徳﹐則以盡天命之性﹐而以爲道之依。紀乎教﹐是以有其萬殊﹐而知﹑仁﹑勇則所以應事酬物﹐而川流不遺。統夫道﹐是以有其一本﹐而誠者則不貳以生不測﹐而惇化不息。此又小徳﹑大徳﹐合知﹑仁﹑勇於一誠﹐而以一誠行乎三達徳者也。

以天地言之﹐則其「大明終始」者知也﹐「品物流形」者仁也﹐「時乘六龍」者勇也。其無妄以爲大宗者﹐則所謂「一言可盡」而在人爲誠者也。自其化而言﹐則見功於人物者﹐誠爲天之道。自其惇化而言之﹐則立載於無聲無臭者﹐誠固爲天地之徳。然在道而可名言之曰「誠」﹐在徳則不可斥言誠而但曰「大」﹐則誠爲心徳﹐而天固無心也。乃天地之徳﹐𨿽不可名之曰「誠」﹐而仲尼配天之徳﹐則可曰「所以行之者一」﹐而亦可曰「誠」﹐故下又以「惟天下至誠」爲言。合離之際﹐微矣哉﹗第三十一章

「聰明睿知」﹐以至誠之本體言。「誠則明矣」﹐明非但知之謂也。或問兼安行言之﹐爲盡其義。如大學之言「明徳」﹐該盡緝熙敬止﹑恂栗威儀﹑具眾理﹑應萬事者﹐統以一明﹔與「致知」之知﹐偏全迥別。耳無所蔽其聞之謂聰﹐目無所蔽其見之謂明﹐思無所蔽其覺之謂睿﹐心無所蔽其知之謂知。人欲淨盡﹐天理流行﹐則以之知﹐不待困學﹔以之行﹐不待勉彊也。

若下四徳﹐則因事而用﹕仁以容其所待容之眾﹐義以執其所必執之宜﹐禮以敬其所用敬之事物﹐知以別其所當別之是非。其云「文理密察」﹐原以晰事之知言﹐自與「睿知」之知不同。「睿知」之知﹐乃靜中見理﹐感則能通﹐其辧在昭昏﹐而不在是非也。

小注所載朱子之說﹐顯與或問相悖。至所云「破作四片」﹐「破作八片」﹐蒙頭塞耳﹐全無端緒﹐必其門人之傳訛﹐非朱子之言也。第三十二章

一

章句云「夫豈有所倚著於物」﹐一「物」字﹐定何所指﹐小注中自有兩說﹕其云「爲仁繇己而繇人乎哉」﹐則是物者﹐與己對者也﹔其云「不靠心力去思勉」﹐則是物者﹐事也。兩說似乎難通。乃孟子曰「物交物」﹐則外物與己耳目之力而皆謂之物﹐蓋形器以下之統稱也。

本文三句之中﹐理事異致﹐各有其倚﹐則各有其不倚。所云「倚」者﹐統詞也。凡其所倚﹐卽謂之物。則章句所云物者﹐亦統詞也。

以「經綸天下之大經」言之﹐則其所不倚者﹐不倚於外物﹐而非不倚於心力之謂。所以然者﹐人倫之事﹐以人相與爲倫而道立焉﹐則不特盡之於己﹐而必有以動乎物也。盡乎己者﹐己之可恃也。動乎物者﹐疑非己之可恃也﹕自非天下之至誠﹐則倚父之慈而親始可順﹐倚君之仁而上以易獲。其修之於己者旣然﹐則以立天下之教﹐亦但可爲處順者之所可率繇﹐而處變則已異致。惟夫天下之至誠﹐「肫肫其仁」﹐極至而無不可通﹐則𨿽如舜之父﹑文王之君﹐而我所以事之者﹐一無不可與天下共見而共繇之﹐初不倚君父之易順易獲而相得以章也。乃若心力之必盡﹐則如舜﹐如文﹐其爲怨慕﹐爲竭力﹐爲小心﹐爲服事﹐則固同於困勉者之篤行﹐非不思不勉而無待於心力。此以知﹕以物爲外物而云「不繇人」者﹐爲「大經」言也。

至於「立天下之大本」﹐則初無所因於人﹐卽欲倚之而固不得。特其「不聞亦式﹐不諫亦入」之卓然﹐有以存之於喜怒哀樂未發之中﹐斯至誠之「淵淵其淵」者﹐涵天下萬事萬物之節於靜深之地﹐不但學問之事無所藉於耳目﹐而警覺之幾亦無所資於省察。理以不妄而存﹐而非擇理以固執﹔欲以從心而不逾﹐而非執理以拒欲。未有所喜樂﹐而天下之待喜待樂者受益焉﹔未有所怒哀﹐而天下之待怒待哀者聽裁焉。要皆藏密以立道義之門﹐而擇執之心力不與焉。此「不靠心力」之說﹐爲「大本」言也。

若夫「知天地之化育」﹐則至誠之「浩浩其天」者﹕其心之正﹐卽天地之心﹔其气之順﹐卽萬物之气﹔於其所必化而知其化﹐於其所必育而知其育﹔不但非恃心力以推測﹐而亦不如介然通天地之情﹑介然知萬物之感者﹐倚天地之所著見﹑萬物之所往來者以爲知之之逕。此如仁恕之分﹕恕有推有譬﹐而卽倚於情﹔仁之欲立欲達﹐無所倚於感也。知化之事﹐其爲用最密﹐而所攝最大﹐則其有倚﹑無倚之分﹐爲際尢微。此朱子所云「自知得飽﹐何用靠他物去」。此「物」字之義﹐又卽以天地制化育之理﹑萬物受化育之迹而言也﹐則不但不以對己之物爲物﹐並不但以在己之耳目心力爲言矣。

經綸﹐有迹者也﹔立本﹐有主者也﹔知化﹐則無閒如字者也。其見功愈微﹐則其所倚者愈微﹐而其所謂物者益愈細。乃在立本之所謂物﹐以性爲主﹐而以形爲客﹔知化之所謂物﹐則凝於我之誠爲主﹐而誠之察於天地萬物與我相爲動者爲客。則在立本而言物者﹐專於己之中﹔在知化而言物者﹐通於己之外﹕此又以翕辟而分表裏也。

勉齋「不思不勉」之說﹐亦止可爲立本言﹐而不能通於經綸﹑知化﹐合朱子所言而後盡其旨。均云「倚」﹐均云「物」﹐同中之異不明﹐欲以一語煞盡之﹐鮮不泥矣。二

旣云「至誠之道非至聖不能知﹐至聖之徳非至誠不能爲」﹐又云「其淵其天﹐非特如之而已」﹐則似至誠之徳非至聖所能比擬。潛室﹑雙峯苦執此語﹐彊爲分析﹐如夢中爭夢﹐析空立界﹐徒費口舌。

乃朱子又謂「外人觀其表﹐但見其如天如淵﹔至誠所以爲徳﹐自家裏面眞是其天其淵」﹐𨿽小異前說﹐終是捕風捉影。上章云「溥博如天﹐淵泉如淵」﹐系之「時出之」上﹐則固自其足出未出者言之。章句固曰「五者之徳充積於中」﹐則亦自家裏面之獨諭者﹐而非外人之所能見﹐可知已。

東陽迷謬執泥﹐乃謂「聖人見得聖人眞是天﹑眞是淵﹐眾人見其如天如淵」﹐似此戲論﹐尢爲可惡。楞嚴經言比丘入定﹐鄰僧窺之﹐惟見水而不見人。如此﹐方是聖人見聖人眞是天淵之的實證據﹐不然則亦如之而已爾。聖徳旣不易知﹐而又撮弄字影﹐橫生億計﹐其妄更無瘳矣﹗

如實思之﹐言「如」﹑言「其」﹐果有別耶﹖前章所云「如天」﹑「如淵」之天淵﹐兼徳與形體而言。天者靑霄之謂也﹐淵者深澤之謂也﹐指天淵之形體以擬其徳之相肖也。此云「其淵」﹑「其天」之天淵﹐則以徳言耳。化育之廣大卽謂之天﹐有本之靜深卽謂之淵﹐非指靑霄深澤而爲言也。前章云「溥博」﹐卽此「其天」者也﹔云「淵泉」﹐卽此「其淵」者也。此所云「淵淵」﹐卽「如淵」之謂也﹔「浩浩」﹐卽「如天」之謂也。是詞有一順一逆之別﹐而文義一也。

非「聰明聖知達天徳者」﹐但不知其經綸﹑立本﹑知化之統於誠以惇化﹔而經綸之篤厚﹑立本之靜深﹑知化之廣大﹐卽不謂盡人知之﹐而亦弗待於至聖。凡有血气者之尊親﹐亦但於其見而敬之﹑言而信之﹑行而說之。至於足以有臨﹑足以容﹑執﹑敬﹑別之徳﹐充積在中﹐溥博淵泉﹐與天淵合撰者﹐自非至聖之自知﹐亦孰能知之﹖

朱子煞認三「其」字﹐其說本於遊氏。遊氏之言﹐多所支離﹐或借逕佛﹑老以侈髙明﹐朱子固嘗屢辟之矣。至此﹐復喜其新奇而曲從之﹐則已浸淫於釋氏。而不知釋氏所謂理事一相﹐地﹑水﹑火﹑風皆從如來藏中隨影出現﹐正「自家裏面眞是天淵」之旨。若聖人之教﹐理一分殊﹐天自天也﹐淵自淵也﹐至誠自至誠也﹐豈能於如淵如天之上﹐更有其淵其天﹑當體無別之一境哉﹖三

廣平以上章爲至聖之徳﹐此爲至誠之道﹐語本有病﹐必得朱子「誠卽所以爲徳」一語以挽救之﹐而後說亦可通。使其不然﹐則「肫肫其仁﹐淵淵其淵﹐浩浩其天」﹐可不謂之徳而謂之道乎﹖經綸﹑立本﹑知化﹐道之大者也。乃惟天下至誠爲能之﹐則非備三者之乃爲至誠﹐而至誠之能爲三者。故曰「誠卽所以爲徳」﹐徳大以惇化而道乃大也。

上章因聖而推其藏﹐故五徳必顯﹐然至於言及「時出」﹐則亦道矣。蓋言聖則已屬道﹐有臨而容﹑執﹑敬﹑別﹐皆道也。故推其「足以」者有川流之徳﹐以原本其道之咸具於徳也。

此章之言道者﹐惟大經﹑大本﹑化育﹐則道也﹔所以經綸之﹑立之﹑知之者﹐固徳也。肫肫﹑淵淵﹑浩浩之無倚者﹐皆以狀其徳矣。蓋言誠則已屬徳﹐仁也﹑淵也﹑天也﹐皆其徳也。故推其所爲顯見於天下者﹐而莫非道之大也。

以此言之﹐則廣平道﹑徳之分﹐亦無當於大義﹐而可以不立矣。是以朱子𨿽取其說﹐而必曰「非二」以救正之。乃朱子之自爲釋也﹐則固曰「承上章而言『大徳惇化』」﹐又已明其言徳而非言道矣。

然其所爲存遊氏之論者﹐則以末一節﹐或執鄭康成之說﹐將疑夫至誠﹑至聖之爲兩人﹔故必分別大經﹑大本﹑化育之爲道﹐而聰明睿知﹑仁義禮知之爲徳﹐固有不妄﹑達以一誠者之爲大徳﹔有其大徳而聖徳乃全﹐有其聖徳而至誠之所以能體夫大道之蘊奧可得而知﹐誠則明﹐明而後誠無不至也。故朱子曰「此非二物」﹐又云「此不是兩人事」﹐其以言至聖之躬體而自諭之﹐固已明矣。

然朱子於此﹐則已多費轉折﹐而啟後人之疑。是其爲疵﹐不在存遊氏瓜分道﹑徳之說﹐而在輕用康成「惟聖知聖」之膚解。康成之於禮﹐其得當者不少﹐而語及道﹑徳之際﹐則豈彼所能知者哉﹖因仍文句﹐而曰「惟聖知聖」﹐則其訓詁之事畢矣。朱子輕用其說﹐而又曲爲斡旋之﹐則胡不直以經綸﹑立本﹑知化爲聖人之化﹐而以至誠之不待有倚而自肫肫﹑淵淵﹑浩浩者爲惇化之徳之爲安乎﹖

惟無倚之仁﹑無倚之淵﹑無倚之天﹐肫肫﹑淵淵而浩浩﹐故根本盛大而出不窮﹐而大徳之所顯所藏﹐極爲深厚﹐自非躬備小徳者不足以知之。惟其有之﹐乃能知之。因有其惇化者﹐而後川流不息﹔旣極乎川流之盛﹐自有以諭其化之所自惇矣。如此﹐則豈不曉了串徹﹐有以盡夫中庸之條貫而不爽。

夫章句之支節﹐何居乎又存康成之言以爲疑府﹐而復假廣平之說以理亂絲耶﹖鄭說汰﹐則遊說亦可不畱矣。至有吮康成之餘沈﹐如新安所云「知堯﹑舜惟孔子」者﹐則適足以供一哂而已。第三十三章

一

末章惟言徳而更不及道﹐所以爲歸宿之地﹐而見君子之得體夫中庸者﹐實有徳以爲之體也。民勸﹑民威而天下平﹐道亦大矣﹐而非遵道而行之可致也。君子之道﹐皆君子之徳成之﹐前已詳釋。二

「君子之道」﹐言君子爲學修教之方。此一段且統說自立心之始﹐至徳成道盛之日﹐一「闇然而日章」也。固與「費隱」諸章言「君子之道」者別。然曰「闇然」﹐則有其闇然之實矣﹔存養﹑省察是。曰「日章」﹐則有其日章之事矣。馴至於天下平。

雲峯誤看章句「下學立心」四字﹐遂以君子小人立心之不同﹐求異於第二章

﹐殊爲不審。小人是不知而妄作者﹐如叔孫通之類。其亦有道﹐則所妄作之道也。旣已妄作﹐故的然可觀﹐而後不可繼。若但其立心也﹐則何的然之可見﹖的然者﹐如射的之可見也。且本未嘗有﹐而又何亡哉﹖三

爲己是立心之始﹐規畫得別。君子小人到底分別﹐卽從此差異。「知遠之近」三句﹐乃入徳之初幾﹐方是揀著下手工夫。以詩証之﹕爲己者﹐惡文著而不尙錦也﹔「知遠之近﹐知風之自﹐知微之顯」﹐則知錦而衣之也。到此﹐卻不更說尙絅事。

或問「用心於內﹐不求人知﹐然後可以愼獨」﹐一轉甚淸切。爲己是大架步﹐始終皆然。知近﹑知自﹑知微﹐是愼獨入手工夫﹐內省無惡﹐從此而起。陳氏用「又能」二字轉下﹐則爲己﹑愼獨﹐平分兩事﹐非知學者也。愼獨固爲己之一大端也。四

知者﹐知其然而未必其能然。乃能然者﹐必繇於知其然。故「知遠之近﹐知風之自﹐知微之顯」﹐則可與省察﹑存養而入「無言」﹑「不顯」之徳矣。

知見於彼者繇於此﹐則知民勸﹑民威而天下平之不在賞罰之施﹐而﹝在﹞徳之顯也。知著乎外者之本乎內﹐則知敬之著於動﹑信之著於言者不在其動與言﹐而在不動不言之所存也。知有諸內者之形諸外﹐則知潛𨿽伏而孔昭﹐內省無惡﹐而不可及之徳成也。

三語一步漸緊一步﹐而以意爲入徳之門。是三知相爲次﹐而入徳之門惟在愼獨。先儒謂誠意爲「玉鑰匙」﹐蓋本於此。諸說惟何潛齋得之﹐惜於「知遠之近」句未與貼明。何意蓋疑「奏假無言」二段爲成徳之效﹐非入徳之事。不知知徳之所成﹐則知所以入之功效﹐原相準也。五

存養﹑省察之先後﹐史伯璇之論﹐可謂能見其大者矣。其云「有則俱有」﹐誠有以察夫聖功之不息﹔其云「動靜無端」﹐則又以見夫理事之自然。而「立言之序﹐互有先後」﹐所以「無不可」者﹐則抑有說。

中庸之言存養者﹐卽大學之正心也﹔其言省察者﹐卽大學之誠意也。大學云「欲正其心者先誠其意。」是學者明明徳之功﹐以正心爲主﹐而誠意爲正心加愼之事。則必欲正其心﹐而後以誠意爲務﹔若心之未正﹐則更不足與言誠意。此存養之功﹐所以得居省察之先。蓋不正其心﹐則人所不知之處﹐己亦無以自辧其孰爲善而孰爲惡﹔且昏睯狂迷﹐並所謂獨者而無之矣。此章句於首章有「旣嘗戒懼」之說﹐而大學所謂「毋自欺」者﹐必有其不可欺之心﹔此云「無惡於志」者﹐必有其惡疚之志。如其未嘗一日用力於存養﹐則凡今之人﹐醉夢於利欲之中﹐直無所欺而反得慊﹐無所惡而反遂其志矣。故大學以正心次修身﹐而誠意之學則爲正心者設。中庸以道不可離﹐蚤著君子之靜存爲須臾不離之功﹐而以愼獨爲加謹之事。此存養先而省察後﹐其序固不紊也。

大學云「意誠而後心正。」要其學之所得﹐則當其靜存﹐事未兆而念未起﹐且有自見爲正而非必正者矣。動而之於意焉﹐所以誠乎善者不欺其心之正也﹐則靜者可以動而不爽其靜﹐夫乃以成其心之正矣。然非用意於獨之時一責乎意﹐而於其存養之無閒斷者爲遂疏焉。亦猶「家齊而後國治」﹐欲治其國之心始終以之﹐而治國之功大行於家齊之後﹐則君子之化爲尢遠也。知動之足以累靜﹐而本靜之所得以治動。乃動有息機﹐而靜無閒隙﹔動有靜﹐而靜無動﹔動不能該靜﹐而靜可以該動﹔則論其徳之成也﹐必以靜之無閒爲純一之效。蓋省察不恆﹐而隨事報功﹔存養無期﹐而與身終始。故心正必在意誠之後﹐而不言之信﹑不動之敬﹐較無惡之志而益密也。此省察先而存養後﹐其序亦不紊也。

蓋於學言之﹐則必存養以先立乎其本﹐而省察因之以受。則首章之先言戒懼以及愼獨者﹐因道之本然以責成於學之詞也。卽大學「欲正其心」先於「欲誠其意」之旨。

於徳言之﹐則省察之無惡者﹐遏欲之功徵於動﹐而動固有閒﹔存養之恆敬恆信者﹐存理之功效於靜﹐而靜則無息。此章之繇「入徳」而「內省不疚」﹐繇「無惡於志」而「不動而敬」﹑「不言而信」﹐因學之馴至以紀其徳之詞也。卽大學「意誠而後心正」之旨。

功加謹者﹐用力之循常而益倍﹔徳加密者﹐有得之繇勉以趨安。審乎此﹐則先後之序﹐各有攸當﹐不但如伯璇所云「無不可」﹐而實有其必不可逆者矣。六

雙峯分「奏假無言」二段﹐各承上一節﹐其條理自淸。史伯璇以章句所云「加密」及「愈深愈遠」之言証之﹐誠爲有據。

且動之所省者意也﹐意則必著乎事矣。意之發爲喜也﹐勸民者也﹔發爲怒也﹐威民者也。民之於君子也﹐不能諭其靜存之徳﹐而感通於動發之幾。喜怒不爽於節以慊其所正之志﹐則早已昭著其好惡之公﹐而可相信以濫賞淫刑之不作﹐其勸其威﹐民之變焉必也。

若敬信之存於心也﹐未有喜也﹐未有怒也﹐欲未見端而理未著於事也﹐不顯者也﹐民之所不能與知也。惟百辟之於君子也﹐受侯度而觀徳者也﹐固不但感於其喜怒之不忒而以爲勸威矣。進前而窺其徳容之盛﹐求之於素而有以知其聖功之密﹐則相觀以化﹐而奉若以正其家邦者﹐無不正矣。

故「奏假無言」者﹐省察之極功﹐而動誠之至也﹔「不顯惟徳」者﹐存養之極功﹐而靜正之至也。然則所云「上天之載﹐無聲無臭」者﹐一言其「不動而敬﹐不言而信」之徳而已矣。

天不可謂之敬﹐而其無妄不貳者敬之屬。天不可謂之信﹐而其無妄不爽者信之屬。而天之不言不動﹐乃至聲臭之俱泯﹐其固然已﹔而抑於聲臭俱泯之中﹐自有其無妄者以爲之載﹐是以於穆而不已。則以配君子之徳﹐密存而不顯於言動未形之中﹐乃至思勉之俱化﹔而抑於言動不形之地﹐自有其篤厚之恭﹐以存其誠﹐是以惇化而不息。乃要其存誠不息而與天同載如字﹐事也。者﹐則於喜﹑怒﹑哀﹑樂之未發﹐致中者是也﹔自戒愼恐懼而約之﹐以至於至靜之中無所偏倚﹐其守不失者是也。而爲顯其實﹐則亦敬信而已矣。

乃此專紀靜存之徳而不復及動察者﹐則以愼獨之事﹐功在遏欲﹐故惟修徳之始﹐於存理之中﹐尢加省察﹔及乎意無不誠而私欲不行矣﹐則發皆中節﹐一率其性之大中﹐以達爲和而節無不中。則所謂義精仁熟﹐不待勇而自裕如者﹐又何動靜之殊功哉﹖

約而言之﹐徳至於敬信﹐徳至於「不動而敬﹐不言而信」﹐則誠無息矣﹐人合天矣﹐命以此至﹑性以此盡﹑道以此修﹑教以此明而行矣。故程子統之以敬﹐而先儒謂主敬爲存誠之本。在動曰「敬」﹐在言曰「信」﹐一也。則此章於誠之上更顯一「篤恭」﹐以爲徹上徹下居徳之本。若遊氏「離人立獨」之云﹐蓋敬之賊也﹐誠之蠹也﹐久矣其索隱而亡實矣﹗七

誠者所以行徳﹐敬者所以居徳。無聲無臭﹐居徳之地也﹔不捨斯謂敬矣。化之所惇﹐行徳之主也﹔無妄之謂誠矣。盡己以實則無妄。無妄者﹐行焉而見其無妄也。無聲無臭﹐無有妄之可名也。無有妄﹐則亦無無妄。故誠﹐天行也﹐天道也﹔敬﹐天載也﹐天徳也。君子以誠行知﹑仁﹑勇﹐而以敬居誠﹐聖功極矣。中庸至末章而始言「篤恭」﹐甚矣其重言之也﹗

學而篇一

讀論語須是別一法在﹐與學﹑庸﹑孟子不同。論語是聖人徹上徹下語﹐須於此看得下學﹑上達同中之別﹐別中之同。

如「學而時習之」一章﹐聖人分中亦有此三種﹕「時習」則自「說」﹐「朋來」則自「樂」﹐「不慍」則固已「君子」。初學分中亦有此三種﹕但「時習」卽「說」﹐但「朋來」卽「樂」﹐但「不慍」則已爲「君子」。

又「時習」﹑「朋來」而「不慍」﹐斯「說」﹑「樂」而「君子」﹐則學者內以安其心﹐外以成其身﹐渾然具足而無所歉。抑「時習」而已「說」﹐「朋來」而已「樂」﹐「不慍」而已「君子」﹐則學者可無求「說」﹑「樂」於外物﹐而他有待以成其徳。

且學者之於學﹐將以求「說」﹑「樂」也﹐將以爲「君子」也。乃必於此而得之﹐則亦當自勉於「習」﹐廣益於「朋」﹐而無以「知」「不知」動其心﹐固可以開初學入徳之門。乃言乎「說」而天理之來復者盡矣﹐言乎「樂」而天理之流行者著矣﹐言乎「君子」而天徳之攸凝者至矣﹐則亦可以統作聖之功。

果其爲「學」﹐則「習」自不容中止﹐「朋」自來﹐「不知」自「不慍」﹐徳卽成於不已。然「學」而不「習」﹐「習」而不「時」﹐「時習」而不能推以及人﹐得「朋」爲「樂」﹐而「不知」則有所「慍」﹐亦學者之通病。故必「時習」而抑有以得夫「朋來」之「樂」﹐「樂」在「朋來」而抑不以「不知」爲「慍」﹐乃以有其「說」﹑「樂」﹐而徳以成﹐則「說」﹑「樂」﹑「君子」所以著「時習」﹑「朋來」﹑「不慍」之效。然非其能「說」﹑能「樂」﹑能爲「君子」﹐要不足以言「學」﹐則亦以紀學者必至之功。

夫子只就其所得者﹐約略著此數語﹐而加之以詠嘆﹐使學者一日用力於學﹐早已有逢原之妙﹐終身率循於學﹐而不能盡所得之深。此聖人之言﹐所爲與天同覆﹐與地同載﹐上下一致﹐始終合轍﹔非若異端之有權有實﹐懸羊頭賣狗腿也。集注兼采眾說﹐不倚一端﹐可謂備矣。然亦止於此而已矣。他如雙峯所云「說」之深而後能「樂」﹐「樂」之深而後能「不慍」﹐則「時習」之「說」﹐與「朋來」之「樂」﹐一似分所得之淺深﹔而外重於中﹐以「朋來」之「樂」遣「不知」之「慍」﹐尢爲流俗之恆情﹐而非聖人之心徳。

又小注爲此三段立始﹑中﹑終三時﹐尢爲戲論。「朋來」之後﹐豈遂無事於「時習」﹖安見「人不知」者﹐非以「朋」之未「來」言耶﹖至於專挈「時習」爲主﹐如雲峯之說﹐則直不知樂行憂違﹐成物以成己﹐安土而樂天﹐爲聖賢爲己之實功﹐而但以學﹑問﹑思﹑辧槪聖學而小之﹐則甚矣其陋也﹗

論語一部﹐其本義之無窮者﹐固然其不可損﹐而聖意之所不然﹐則又不可附益。遠異端之竊似﹐去俗情之億中﹐庶幾得之。二

本文一「學」字﹐是兼所學之事與爲學之功言﹐包括原盡﹐徹乎「時習」而皆以云「學」。若集注所云「旣學而又時時習之」一「學」字﹐則但以其初從事於學者而言耳。「旣」字﹑「又」字﹐皆以貼本文「時」字﹐故集注爲無病。小注所載朱子語﹐則似學自爲一事﹐習自爲一事﹐便成差錯。胡氏之說﹐自剔得集注分明。集注云「必效先覺之所爲﹐乃可以明善而復其初」﹐此豈暫一嘗試於學之謂乎﹖「時習」兼「溫故知新」在內﹐非但溫理其舊聞而已。

學有對問﹑對思﹑對修而言者﹐講習討論是也。此「學」字與「大學之道」「學」字同﹐該括廣大﹐故上蔡以「坐如屍﹑立如齊」言之。昨日之坐屍﹑立齊者﹐自昨日事﹔今日之坐立﹐又今日事。事無窮﹐道自無窮。豈今日之坐立﹐以溫理昨日之如屍﹑如齊者乎﹖

馮厚齋專就講習討論上說﹐只作今經生家溫書解。此俗學﹑聖學大別白處﹐不容艸次。知集注「旣學」之「學」﹐非實詮本文「學」字﹐則此疑冰釋矣。三

前後統言孝弟﹐而朱子以前所言孝弟爲「資質好底人」﹐則又分上一層說得容易﹐下一層說得鄭重。是以金仁山有「前以質言﹐後以學言」之說。乃集注直云「上文所謂孝弟」﹐則又似乎無分。是以陳新安有「善事之中有無限難能」之說。

以實求之﹐則朱子謂上言資質者本無病﹐而仁山所云下以學言﹐則不成語也。此處亦易分曉。世豈有孝弟而可謂之學耶﹖學也者﹐後覺效先覺之所爲。孝弟卻用此依樣葫蘆不得。𨿽所爲盡道以事親者﹐未嘗無學﹐而但以輔其盡性之功﹐則輔而非主。爲孝子﹑悌弟者﹐止勉求遠乎不孝﹑不弟﹐而非容有效孝﹑效弟之心。效則不名爲孝弟矣。以孝弟爲學﹐故姚江得譏有子爲支離。而有子豈支離者哉﹖集注言「爲仁猶言行仁」﹐只在用上說﹐故小注有水流三坎之諭﹐言其推行有漸﹐而非學孝﹑學弟以爲學仁民﹑學愛物之本。故注又云「學者務此」﹐但如本文言務而不言學。「學」字與「務」字﹐義本不同。學者﹐收天下之理以益其心﹔務者﹐行己之徳以施於天下。知此﹐則知爲仁也﹐不犯也﹐不亂也﹐皆以見於天下之作用言而一揆也。

大抵有子此章﹐言徳而不言學﹐故程子曰「孝弟﹐順徳也」。不犯﹑不亂﹐徳之淺者也。爲仁﹐徳之大者也。孝弟﹐徳之本也。要以言徳而非言學也。

乃孝弟而不犯﹑不亂﹐極乎下以淺言之﹐而深者亦在其中。不特善事之難能﹐而推夫不犯不亂之至﹐則文王之服事小心﹐周公之「赤舄幾幾」﹐亦但以免夫犯亂。特就其淺者言之﹐則鄕黨自好者之守法安分﹐亦得與焉。此極乎下以通上也。

孝弟爲爲仁之本﹐極乎上而大言之﹐而小者亦在其中。不特孝弟之無異文﹐而卽夫人之恩施姻亞﹑睦輯鄕黨而仁及人﹐不殺一啟蟄﹑不折一方長而仁及物﹐亦莫非仁道之生。特就其大者言之﹐則君子之以弘夫愛之理﹐而全夫心之徳﹐亦此道焉。此極乎上以通下也。

要則孝弟皆以盡性言﹐而淺者則因其性之所近而得合﹐深者則有以盡夫性而無所缺耳。在夫人﹐固因其質之美﹐而實不無專心竭力之功。在君子﹐甚有至徳弘道之功﹐而要不可謂之學。故支離之病﹐仁山實啟之﹐非有子之過也。四

「鮮矣」與「未之有也」﹐文勢低昂﹐以分輕重耳﹐正不當於此細碎分裂。潛室之說﹐殊增葛藤。

或人「若說鮮矣﹐則未以爲絕無」一問﹐極不惺忪。總緣他泥著下章注「專言鮮」一「專」字。且如「知徳者鮮矣」﹐千里一聖﹐猶比肩也﹐使當世而有一二知徳者焉﹐詎致勞聖人之嘆﹖

潛室不與直截決去其疑﹐乃爲「縱是有之」之說﹐則愈入棘叢。且卽使謂鮮非絕無﹐亦以人而言。猶雲天下之能孝能弟者而好犯上﹐千百人之中不過一二人而已。豈謂此一人者少作犯上之事哉﹖犯上之事﹐止一已足。況本文不但云「犯上」﹐而必云「好」。好則不厭頻爲﹐偶一過誤爲之﹐不可謂好。中心之好惡﹐寧可較量多少﹖

下章「鮮矣仁」語﹐意亦如此。言凡天下之巧言令色者﹐鮮矣其能仁也。方於「矣」字文理無礙。知此﹐則知程子「非仁」之說﹐甚合本旨。不然﹐夫人心徳之仁﹐必無不仁而後可爲仁﹐故子曰「道二﹐仁與不仁而已矣」﹐豈可以多少論哉﹖五

集注「必其務學之至」六字﹐是朱子活看末二語處﹐極駴俗目。玩小注所引朱子之言﹐則似朱子初年亦將「未學」當眞煞說。逮其論定而筆於集注﹐添一「或」字﹐與「吾」字作對﹐意謂﹕人或疑其未學﹐而我則信其已學﹔使未學也﹐則亦安能爾哉﹖所以兼采遊﹑吳二說以存疑。而所云「苟非生質之美」者﹐則除下聖人生知﹑安行一例以爲言﹐亦理有固然﹐而非故作兩頭馬之詞也。

蓋本文之旨﹐原以考學之成﹐而非泛論人品。使其抑學揚行﹐則當云𨿽其未學﹐亦與學者均矣。子夏到底重學﹐以破一切髙遠之說﹐謂此親賢盡倫之事﹐人有妄謂其無假於學者﹐而我必謂非務學之至者不足與此。則天下豈有不學而能之聖賢哉﹖

上四段原是據現成人品說﹐非就用力惇行者說。則亦憑空立此一規格﹐以驗學之所至耳。「吾必謂之學矣」六字﹐是聖學﹑異端一大界限﹐破盡「直指人心﹐見性成佛」一流邪說。於此見子夏篤信聖人處。知此而後知集注之精。六

雙峯云「有子論仁論禮﹐只說得下面一截」。東陽云「有子是說用禮」。只此二語﹐見得此章在集注自從本源上別起一番議論﹐非正釋也。

所以然者﹐以有子說「禮之用﹐和爲貴」﹐言「爲貴」﹐則非以其體言﹐而亦不卽以用言也。「用」只當「行」字說﹐故可云「貴」。若「和」竟是用﹐則不須揀出說「貴」矣。「用」者﹐用之於天下也。故曰「先王之道」﹐曰「小大繇之」﹐全在以禮施之於人而人用之上立論。此「用」字不與「體」字對。「貴」者﹐卽所謂道之美而大小之所共繇也。「和」者﹐以和順於人心之謂也。用之中有和﹐而和非用禮者也。有子蓋曰﹕禮之行於天下而使人繇之以應夫事者﹐惟和順於夫人之心而無所矯彊之爲貴﹔惟其然﹐斯先王之以禮爲小大共繇之道者﹐以純粹而無滯也。

集注以從容不迫釋「和」之義﹐則是謂人之用禮﹐必須自然嫻適而後爲貴。使然﹐將困勉以下者終無當於禮﹐而天下之不能繇禮者多。且先王之道﹐亦但著爲禮而已﹐未嘗有所謂和也。從容不迫者﹐行禮者之自爲之也。必從容不迫而後可爲貴﹐則先王之道非美﹐待人之和而後美矣。

且所云「和」者﹐有以徳言﹐則中庸發皆中節之和是也。此則爲禮之本﹐而非禮之用。繇其有和﹐可使喜﹑怒﹑哀﹑樂之中節﹐則禮於是起焉。和﹐性情之徳也。禮﹐天下之達道也。惟和乃中節而禮以達﹐斯和體而禮用﹐不得云「禮之用﹐和爲貴」矣。

若云繇吾性之徳有禮﹐仁義禮智﹐性之四徳。而情之徳乃有和﹐則中庸之所謂和者﹐又情之根夫仁義禮智具足之性以生﹐而不專倚於禮。且在性之所謂仁義禮智者﹐有其本而已﹐繼乎天之元亨利貞而得名者也﹐在率性之前而不在修道之後。今曰「先王之道﹐斯爲美﹐小大繇之」﹐則固指教而言矣。如之何紜紛膠轕﹐而以此和爲性情之徳耶﹖

夫性情之徳﹐則盡人有之。而君子致之者﹐其功在省察﹑存養﹐而乃以經緯乎天地。是所貴在戒懼愼獨而不在和﹐又何以云「禮之用﹐和爲貴」哉﹖

況乎中庸之言「和」者﹐又非從容不迫之謂﹐乃情之不戾於節者也。故彼之言「和」﹐乃以贊夫人情中固有之徳﹐而亦以贊君子省察極致﹑動必中禮之徳﹐故曰「謂之」﹐而非有所致力之詞﹐以與「敬」相爲對者也。未發謂中﹐已發謂和。可云敬以致中者﹐以靜存之功﹐主敬爲本﹔則亦當云誠以致和﹐以動察之功﹐存誠爲要。今此以敬﹑和相對而言﹐其可云喜怒哀樂之未發謂之敬乎﹖

禮之爲節﹐具足於喜怒哀樂之未發﹔而發皆中節﹐則情以率夫性者也。敬者人事也﹐和者天徳也。繇人事以達天徳﹐則敬以爲禮之本﹐而因以得和。和者徳之情也﹐樂者情之用也。推徳以起用﹐則和以爲樂之所自生﹐而樂以起。此禮樂相因一致之理有然者﹐故程﹑範得並言樂而不悖。而有子則固曰﹕禮原中天下之節﹐有節則必有和﹐節者皆以和也﹔是以禮之用於天下者﹐使人繇之而人皆安之﹐非其情之所不堪﹐亦非其力之所待勉﹐斯以爲貴。故制禮者當知此意﹐勿過爲嚴束以彊天下﹐而言禮者不得視禮爲嚴束天下之具而賤之。勿過爲嚴束以彊天下﹐先王之道所以無獘﹐而無小大之可或逾。不得視爲嚴束天下之具而賤之﹐則以先王之道旣盡其美﹐而小大皆不能逾。原非可云「前識之華」﹐「忠信之薄」也。

乃非以爲嚴束﹐而要以和順夫人心﹐亦必不廢禮之節而後得和﹐此文質同體之固然者。如有見夫節者之不過以和順夫心﹐因以謂節以效和﹐而所貴非節﹐則將有如老聃之知禮而反賤禮者。要之﹐捨禮亦終不能和﹐而又何以行哉﹖故東陽以前節爲正意﹐後節爲防獘之言﹐深得有子之旨﹔非前節重和﹐後節重節﹐爲兩相回互之語也。

有子大旨﹐只是重禮。前三句謂能知禮意﹐則洵爲貴美而不可廢。後四句則以爲能達禮意﹐而或廢禮者之防。若夫不知禮之用而可貴者﹐惟以和故﹐乃貿貿然以禮爲程限﹐而深其畏葸﹐以自役而役人﹐則必將見禮之不足貴﹐而與於無禮之甚者矣。知其用於天下之本旨﹐則禮未嘗不可損益﹐以卽乎人心﹔而知人心必於禮得和﹐而捨禮無和﹐則𨿽有可損益﹐而必不可過乎其節。此斟酌百王﹑節文自性者所必謹也。

大抵有子在制作上立言﹐故曰「用」﹐曰「繇」﹐曰「行」。是故雙峯以爲在下面一截說﹐與前論仁而言行仁一例﹐而君子之靜存動察以立大本而行達道者﹐固未及也。王陽明疑有子之支離以此﹐而有子之切事理以立言﹐終異於姚江之淪於禪者﹐亦正在此。固不必更就上面一截起論﹐爲頭上安頭之說矣。

且使從本而言之﹐則禮固以敬爲本﹐而非以和。若曰「敬之碎底是和」﹐則和者敬之分體也。此不成義。知敬之分而用之﹐其於禮必加詳﹐何爲不以禮節而不可行哉﹖且抑與從容不迫之釋﹐自相背戾矣。

要以中庸之所謂和﹐乃本然徳體之天則﹐此之謂和﹐乃妙用推行之善道﹐固不可彊合爲一。況卽集注所雲從容不迫者﹐自非可有意以之爲貴而用之。使功未至而機未熟﹐則有意貴和者﹐正墮「知和而和」之病。如其必自然得和而後可爲貴﹐則於和之上﹐又加一自然﹐而豈不贅歟﹖矧自然從容不迫者﹐乃動容周旋中禮﹐盛徳已至之聖符﹐非可與天下共率繇之﹐更不必言「爲貴」﹑「爲美」﹐而抑以不節爲慮。有子本以言王道﹐而不以言天徳。徒爲深入之言﹐則所在皆成齟齬﹐此不能彊徇集注而廢饒﹑許也。七

朱子又曰「敬爲體﹐和爲用」﹐須是撇開有子另說方可。朱子自說學﹐有子自是說道。先王之道﹐賢者俯就﹐不肖企及﹐豈可以君子之爲學律之﹖他言王道者﹐可與天徳合轍﹐而此必不可。如朱子之意﹐蓋謂未發而主敬﹐必發而從容不迫﹐乃爲可貴﹔未發能合﹐已發能分﹐乃散應事物而無不宜。以此言之﹐烏可不知和﹐烏可不「知和而和」哉﹖

且中庸章句﹑語錄﹐括已發未發而一之於敬。愚謂未發功在敬﹐不顯之篤恭是也﹔發則功在誠﹐大學之愼獨以誠意﹐中庸之「行之者一」是也。致中者敬之至﹐致和者誠之功。存養﹑省察﹐爲學之體﹔敬以具節而禮明﹐和以達節而樂備﹐爲學之用。故程﹑範之說﹐小異於有子而可相通﹐而小注朱子所云﹐則皆成矛盾。

惟「嚴而泰﹑和而節」以下一段﹐集注明切可觀。其曰「禮之全體也」﹐可見章首一「禮」字﹐原以體言﹐而本文「用」字﹐非與體爲對待之詞﹐則從容不迫之義﹐固不得立矣。「毫釐有差﹐失其中正」﹐恰在制作上說﹐而非生疏拘迫﹑不能從容之謂差也。拘迫不從容﹐正是掙紮得不差處。惟制作不和順於心﹐而苦人以所難﹐方成差謬。

朱子此注﹐與前注早已不同。實則此爲諦當﹐不必更說向深妙處去。雲峯乃爲割裂而曲徇之﹐過矣。雲峯之篤信﹐乃以成朱子之失﹔饒﹑許之分別﹐乃以通朱子之窮。故有功先儒者﹐不在阿也。爲政篇一

北辰之說﹐惟程氏復心之言爲精當。朱子輪藏心﹑射糖盤子之諭﹐俱不似﹐其云「極似一物橫亙於中」﹐尢爲疏矣。

使天之有樞﹐如車之有軸﹐轂動而軸不動﹐則自南極至北極﹐中閒有一貫串不動的物事在。其爲物也﹐气耶﹖抑形耶﹖气﹐則安能積而不散﹐凝而不流﹖若夫形﹐則天地之閒未有此一物審矣。且形﹐固能運形而不能運气者也。天樞之於天﹐原無異體。天之運行﹐一气俱轉﹐初不與樞相脫﹐旣與同體﹐動則俱動。特二十八宿﹑三垣在廣處動﹐北辰在微處動﹐其動不可見耳。今將一圓盤﹐點墨記於中心﹐旋盤使轉。盤旣動﹐則其墨記之在中心者﹐亦東西南北易位矣。特墨記圓纖﹐不可得而辧也。

夫子將此擬「爲政以徳」者之治象﹐取類不虛。「爲政以徳」而云不動﹐云無爲﹐言其不恃賞勸刑威而民自正也。蓋以施於民者言﹐而非以君徳言也。若夫徳之非無爲﹐則與北辰之非不動均也。不顯﹑篤恭之徳﹐原靜存﹑動察之極功。而況「徳之爲言得」者﹐卽「政之爲言正」之意﹐故言「爲」言「以」。如欲正人以孝﹐則君必行孝道而有得於心﹔欲正人以慈﹐則君必行慈道而有得於心。其以此爲政也﹐動之於微而未嘗有及於民之事﹐而理之相共爲經綸﹑气之相與爲鼓蕩者﹐以居髙主倡﹐自有以移風易俗而天下動矣。

故其不急於動民者﹐「北辰居其所」之象也﹔天下共效其動者﹐「眾星共」之象也。「居其所」云者﹐猶言自做自事﹐無牽帶眾星之事也。北辰卽不爲眾星須動之故﹐而彼亦自不容不運之於微。人君卽不爲人有不正而須正之故﹐亦自不容不內修其徳。各修其所當爲﹐而星之環繞以動者﹐自與北辰俱轉﹔民之自新不已者﹐自與人君同正。只此乃徳之用微﹐而其化顯。若以軸諭﹐則脫然兩物﹐故爲不動以持轂而迫之轉﹔則是有意不動﹐以役使羣動。此老氏所謂「王侯得一以爲天下貞」﹐陽爲靜而陰挾之以動﹐守乎雌以奔走天下之雄。其流爲申﹑韓者﹐正此道也。此則以無爲爲徳﹐因正於天下而己無所正﹐豈以己之正正人之不正之謂乎﹖是故「居其所」者﹐非北辰之徳也﹐北辰之勢也。

陳氏云「譬爲政以徳之君」﹐其說自確﹐以不云「譬爲政所以之徳」也。程子曰「爲政以徳﹐然後無爲」﹐朱子曰「則無爲而天下歸之」﹐無爲者﹐治象也﹐非徳體也。動於微而不動於顯﹐徳微﹐政顯。動於獨而不動於眾。北辰之與君徳合者﹐愼動以不息而已矣。

極論此章﹐亦不過大學「以修身爲本」之意﹐孟子至誠動物之旨﹐而特推上下理气感通之機﹐以顯其象於天﹐見爲理之不可易者而已。若更於徳之上加一「無爲」以爲化本﹐則已淫入於老氏「無爲自正」之旨。抑於北辰立一不動之義﹐旣於天象不合﹐且陷入於老氏「輕爲重君﹐靜爲躁根」之說。毫釐千里﹐其可謬與﹖二

以「志學」爲知﹐「立」爲行﹔「不惑」﹑「知命」﹑「耳順」爲知﹐「從欲不逾矩」爲行﹔此乃彊將自己立下的柱子栽入聖言內﹐如炙鐵相似﹐亦能令其微熱而津出﹐究於彼無涉也。

「十五而志於學」是何等志﹐何等學﹐乃但以屬知﹗豈但講習討論﹐儲以待三十而行之﹐如蘇秦之習爲揣摩﹐須羽毛丰滿以髙飛乎﹖「三十而立」又是何等爲立﹗到者地位﹐所知所行﹐皆已臻至處﹐又豈只守著前所知者﹐埋頭行去耶﹖

只此十五年﹐是夫子一大段聖功在。「志於學」者﹐博文﹑約禮之謂也。聖人於此﹐不容與學者有異。故其教人﹐亦以此二者﹐而曰「可以弗畔」。弗畔﹐則幾於立矣。博合於約﹐而文皆其心得﹔約合於博﹐而禮顯於文章﹕行旣定而知益審矣。

東陽所謂「知行並進」者﹐則亦以此二位而言爾。若過此以往﹐固不可分知與行﹐且不可云「知行並進」。聖人之爲功者﹐固非人所易知矣。

蓋云知行者﹐致知﹑力行之謂也。惟其爲致知﹑力行﹐故功可得而分。功可得而分﹐則可立先後之序。可立先後之序﹐而先後又互相爲成﹐則繇知而知所行﹐繇行而行則知之﹐亦可云並進而有功。

乃聖人旣立之後﹕其知也﹐非待於致也﹐豁然貫通之餘﹐全體明而大用行也﹔其行也﹐非待於力也﹐其所立者條理不爽﹐而循繇之則因乎事物之至也。故旣立之後﹐「誠則明矣」。明誠合一﹐則其知焉者卽行矣﹐行焉者咸知矣。顏子之「欲從末繇」者在此﹐而豈可以「知行並進」言哉﹖

乃至於此﹐其所行者﹐大端亦不離於「三十而立」之所行。知至而幾﹐知終而存義﹐其行也有精微而無攺徙﹐是以惟就明言之﹐而不復就誠言之。然「不惑」則純乎理而無閒﹐「知天命」則理無不窮而性無不盡﹐「耳順」則聞言無違逆﹐而於土皆安﹐「從欲不逾矩」則於我皆眞而知化不貳。故「不惑」﹑「耳順」﹐皆順乎彼之詞﹐而「知命」﹑「從欲」﹐皆達乎此之意。要以所行者聽乎知﹐而其知也愈廣大愈精微﹐則行之合轍者﹐愈髙明愈博厚矣。

故以迹言之﹐則至於「不惑」以上﹐而知之事爲多。以實求之﹐則「立」者誠之復﹐而「不惑」以上﹐誠之通也。復已極乎知行之至﹐而通惟窮神知化以爲徳之盛﹐非待有所加於行﹐以至乎昔之所不能至者。

若夫「從心所欲﹐不逾矩」﹐固未嘗不於徳業有可徵者。要亦「耳順」以還﹐明誠合而無閒﹐明者一誠﹐更不可云誠中所生之明矣。

集注分「耳順」爲「不思而中」﹐「從欲不逾」爲「不勉而得」﹐亦迹似而無實。不思而中﹐斯不勉而得﹐是皆「耳順」之境也。豈不思而中之時﹐尙有難得之慮哉﹖故惟胡氏「心卽體﹑欲卽用」之說爲當。「卽」字速妙。而心之與欲﹐亦無分界﹐則體用合﹐誠明一﹐如天之非自明而誠矣。

要以「志學」與「立」﹐聖學固有事於心﹐而皆著於事﹔「不惑」以後﹐𨿽不離事以爲道﹐而凝徳惟心﹔斯可名爲聖徳之進﹐而不可名爲學矣。在學則知行分﹐在徳則誠明合。朱子曰「聖人自有聖人底事」﹐不可以初學之級求﹐明矣。三

「耳順」自就聽言上說。集注一「聲」字﹐但因「耳」字上生出﹐在言者謂之言﹐聞者謂之聲也。除卻言語﹐耳更何順﹖

樂固聲也﹐而彼自有專家之學。聖人亦不過與摯﹑襄同能﹐而無與於進徳。乃近見有人說﹐凡松聲﹑水響﹐鶯囀﹑蛩吟﹐皆無所違逆。此是聖學﹑異端一大分界處。彼所云者﹐不過釋氏「木樨無隱」之唾餘耳。

然卽就聽言說﹐又不可似陳氏取「聞滄浪之歌」以作證。陳氏語有兩種病。以深言之﹐隨觸卽悟﹐則亦釋氏聽人唱「他若無情我也休」而悟道之旨。以淺言之﹐感物警心﹐則人之苟有學思之功者﹐亦卽能然。如韓嬰說詩﹐往往觸類旁通。至於遊﹑夏之徒﹐則固久矣優爲之矣。

總此一段聖功﹐極難下思索﹐作的實解。憑虛言之﹐則只是釋家妙悟。徵事言之﹐又不過小小靈警的聰明。慶源「是非判然」四字﹐差爲有據。而判然者﹐亦不足以爲順﹐且當其「不惑」而早已判然矣。

愚按孟子曰「耳目之官不思而蔽於物」﹐從大而小不能奪者爲大人。聖人則大而化之矣﹐卻將這不思而蔽於物之官﹐踐其本順乎天則者以受天下之言﹐而不恃心以防其奪﹐則不思之官﹐齊思官之用。惟其思者心亦臻於不思﹐不思而中。故不思之用齊乎思也。

集注云「聲入心通﹐無所違逆。」夫所謂無違逆者﹐以爲無逆於聲﹐是「木樨無隱」之說也﹔以爲無逆於耳﹐是「聞滄浪之歌」之說也。朱子之意﹐亦謂無逆於心耳。耳之受聲不逆於心﹐則言之至於耳也﹐或是或非﹐吾心之明﹐皆不患其陵奪﹔耳之受夫聲者﹐因可因否﹐皆不假心之明而自不昧。進徳至此﹐而耳之形已踐矣。耳﹐形色也﹔形色﹐一天性也﹔固原以順而不以逆於大體也。於形得性﹐無小不大﹐斯以爲聖人與﹗

然耳目者﹐固順而無逆者也﹐非有蔽﹐而蔽之者欲也。踐耳之形﹐盡耳之性﹐而聞皆順心﹐能用受蔽之官﹐而未能用夫蔽耳目之欲也。「從心所欲﹐不逾矩」﹐則蔽耳目者亦從之而卽於順矣。耳𨿽在我﹐而順者天下之言﹔欲麗於物﹐而發之自己。故愚以「耳順」爲於土皆安﹐「從欲不逾」爲於我皆眞也。嗚呼﹗難言之矣。四

「違」字原有兩義。有知其然而故相違背﹐如「違道以干百姓之譽」是也。有相去而未逮﹐如「忠恕違道不遠」是也。乃此兩義﹐要亦相通。如此所言生事﹑死葬而祭不以禮者謂之違﹔其於品物器飾﹐鋪排得輝煌﹐便將者个喚作禮﹑喚作孝﹐只此一念﹐早是苟且﹐而事之愛﹑葬之哀﹑祭之敬﹐爲人子所自致者﹐以有所藉以自解而其不盡者多矣。且僭禮之心﹐豈果以尊親故與﹖無亦曰﹐爲我之親者必如是其隆﹐而後張己之無不可得於魯也。則是假親以鳴其豫﹐而所當效於親者﹐其可致而不致者從可知矣。

聖人之言﹐一眼透過﹐知其故相背者之非能有過而惟不逮﹐故大端說个禮。無違者求之心﹐禮者求之於事﹐此亦內外交相省察之意。蓋自孝子而言﹐則所當致於親者﹐無違中之條理品節﹐精義入神﹐晨幹夕惕以赴之﹐盡心竭力以幾之﹐沒身而固不逮﹐豈有餘力以溢出於非禮之奢僭﹐是以無違而中禮也。自求爲孝子者而言﹐𨿽盡心竭力以求無違﹐而未知所見爲無違者﹐果能無違否也。故授之禮以爲之則﹐質準其文﹐文生於質﹐畫然昭著﹐而知自庶人以達於天子﹐皆有隨分得爲之事﹐可以不背於理﹐而無所不逮於事親之心﹐是以禮而得無違也。因無違而自中禮者﹐聖人之孝﹐繇內達外﹐誠而明者也。必以禮而得無違者﹐以外治內﹐明而誠者﹐則無違其綱而禮其目也。

懿子無請事之心﹐不能自求下手之著﹐故夫子於樊遲發之。如懿子者﹐豈能不立禮爲標準而得無違者哉﹖孝爲百行之源﹐孝道盡則人事咸順。故曰「中於事君﹐終於立身」﹐亦曰「資以事君而敬同」。使懿子於孝而無不逮﹐則僭不期去而自去。

聖人之言廣矣﹐大矣。若其所問者孝也﹐乃借孝以爲立言之端而責其僭﹐是孝爲末而不僭爲本﹐旣已拂乎天理之序﹔且人幸有返本親始之一念以請教﹐乃摘其惡於他以窮之﹐而又爲隱語以誹之﹐是豈聖人之言哉﹖

朱子雙立苟且與僭二義﹐東陽發明「不及之意﹐亦在其中」﹐確爲大全。若集注云「三家僭禮﹐以是警之」﹐是未免以私意窺聖人。且此三言者﹐曾子嘗述之﹐而孟子稱之矣﹐其又何所警哉﹖

胡氏云「心無窮而分有限」﹐說尢疏妄。分固有限﹐初不可以限孝子之心。故曰「孝子之至﹐莫大乎尊親﹔尊親之至﹐莫大乎以天下養」。至如歌雍舞勺﹐私欲之無窮耳﹐自尊以蔑上而辱親之邪心無窮耳﹐豈欲孝其親之心無窮哉﹖五

中庸言學﹐則是方有事之詞﹐故「溫故」之中﹐卽有引伸精義之意﹐而知其故中之新﹐亦在「溫故」項下說﹔若「知新」﹐則更端以求知昔所未知也。論語說教學﹐未到大綱成就處﹐尙有所全未及知而須知者﹐其不可爲師也﹐固然不待論﹔所以故之外無新﹐而「知新」者卽知故中之新也。此學以言未至﹐而師言已至之別也。

乃君子修徳凝道之事﹐直是廣大精微﹐則其日新者亦無窮。故無有盡天下之理皆已爲故之一日﹐而已精已密﹐尙有其新。若此云「可以爲師」﹐則亦專言講習討論之事。𨿽徹上言之﹐極乎聖人之教﹔乃徹下言之﹐則古人自二十博學不教之後﹐便有爲人師之道。修一業﹑通一藝者﹐皆可以教﹐則其爲見聞﹐固可有程限﹐但於故中得新焉﹐卽可以爲師矣。爲師非修徳凝道之了境﹐故說命曰「斅學半」。夫子進徳﹐七十未已﹐而四十時弟子已日進矣。爲師非了境﹐則守故得新﹐隨分可以誨人﹐特不容以記問之學當之而已。此朱子所以有與中庸不同之辧也。

若朱公遷以中庸「故」字爲「存乎己」﹐此爲「聞於人」﹐則謬。存於己者﹐旣非空空地有不立文字﹑不墮見聞之徳性﹔聞於人者﹐非用其徳性不昧之明以存持之﹐是亦記問之學而已。故集注云「所學在我」﹐亦爲溫故而言也。

記問之學﹐只爲他初頭便錯了。非得於己﹐不可名爲故。不可名爲故。則漠然無餘味﹐不欲溫之﹐而亦何用溫之耶﹖注云「無得於心」﹐業無得矣﹐而尙可謂之故哉﹖如人之有故舊﹐必其與我素相親匿無閒者。因人相與﹐僅識姓名﹐其可謂之故舊否耶﹖六

夫子尋常只說君子﹐不言聖人﹐爲他已到者地位﹐不容推髙立名﹐只君子便是至極處。小注「夷淸﹑惠和﹐亦只做得一件事」。觀伯夷待天下之淸﹐柳下惠不易三公之介﹐豈無全副本領﹖特所以行其大用者有未妙耳。夷﹑惠且未能不器﹐則不器者豈非聖人哉﹖足知朱子所云「君子體不如聖人之大﹐用不如聖人之妙」﹐乃爲他處以君子﹑聖人並論者言﹐而輯大全者誤系於此。

其曰「通上下而言」﹐則所謂上者固聖人矣﹔所謂下者﹐則謂凡學爲君子者﹐便須立志於髙明廣大之域﹐以體此無方無體之道﹐則其爲學之始﹐規模已自不同﹐而不區區向一事求精﹐一行求至也。下學者下也﹐上達者上也。下學惇其體﹐上達顯其用﹐效異而量同也。七

論語一書﹐先儒每有藥病之說﹐愚盡謂不然。聖人之語﹐自如元气流行﹐人得之以爲人﹐物得之以爲物﹐性命各正﹐而栽者自培﹐傾者自覆。如必區區畫其病而施之藥﹐有所攻﹐必有所損矣。釋氏惟欲爲醫王﹐故藥人之貪﹐則欲令其割血肉以施﹔藥人之淫﹐則絕父子之倫。蓋凡藥必有毒﹐卽以人參﹑甘艸之和平﹐而參能殺肺熱者﹐甘艸爲中滿人所忌﹐況其他乎﹖

且病之著者﹐如子張學幹祿﹐子貢方人﹐夫子固急欲療之矣﹐乃曰「祿在其中」﹐曰「賜也賢乎哉」﹐亦終不謂祿之污人﹐而人之不可方也。言祿污人﹐則廢君臣之義﹔言人不可方﹐則是非之性拂矣。

又如子路曰「何必讀書﹐然後爲學」﹐病愈深矣。夫子亦但斥其佞﹐使自知病而已矣。如欲藥之﹐則必將曰必讀書而後爲學﹐是限古今之聖學於記誦詞章之中﹐病者病而藥者愈病矣。是知夫子卽遇涸寒烈熱之疾﹐終不以附子﹑大黃嘗試而著爲局方﹔又況本未有病者﹐億其或病而妄投之藥哉﹖

子貢問君子﹐自是問求爲君子者親切用力之功﹐記者櫽括其問語如此。因問而答之曰「先行其言而後從之」﹐夫子生平作聖之功﹐喫緊處無如此言之切。亦以子貢穎悟過人﹐從學已深﹐所言所行﹐於君子之道皆已具得﹐特示以入手工夫﹐使判然於從事之際耳。至於所言者皆其已行而行無不至﹐所行者著之爲言而言皆有徵﹐則徳盛業隆﹐道率而教修﹐此惟夫子足以當之。而心法之精微﹐直以一語括聖功之始末﹐斯言也﹐固統天﹑資始之文章也﹐而僅以藥子貢之病耶﹖

範氏曰「子貢非言之艱而行之艱」﹐其語猶自活在。然「非言之艱而行之艱」﹐不獨子貢也。且云「先行其言」﹐則「其言」云者﹐未嘗言之﹐特知其理而可以言耳。此固說命所謂「非知之艱﹐行之惟艱」之旨﹐古帝王聖賢之所同病﹐亦人道自然有餘不足之數也。卽非子貢﹐其有易於行而難於言﹐行非艱而知惟艱者哉﹖易於行者﹐其行非行。則範氏固已指夫人之通病以爲子貢病。

至於小注所載朱子語﹐有「子貢多言」之說﹐則其誣尢甚。子貢之多言﹐後之人亦何從而知之﹖將無以其居言語之科耶﹖夫子貢之以言語著者﹐以其善爲辭命也。春秋之時﹐會盟徵伐交錯﹐而惟辭命是賴。官行人而銜使命﹐乃其職分之所當修。國語所載定魯﹑破齊﹑伯越﹑亡吳之事﹐旣不足信。卽使有之﹐亦修辭不誠﹑以智損徳之咎﹐而非未行而遽言之爲病。如以此爲病在不先行其言﹐豈子貢之拒百牢﹑辭尋盟者﹐爲其所不能行﹐而徒騰口說乎﹖

夫此所謂言﹐非善說辭命之言﹐而善言徳行之言也。善言徳行者顏﹑閔也﹐非子貢也。且亦非徒口說之爲言也﹐著書﹑立說﹐答問﹑講論﹐皆言也。要以言所行而非應對之文也。聖門如曾子﹑有子﹑子遊﹑子夏﹐皆有論著﹐而子貢獨無。其言聖道也﹐曰「夫子之言性與天道﹐不可得而聞」﹐蓋兢兢乎愼重於所見﹐而不敢輕置一詞矣。則寡言者﹐莫子貢若﹐而何以云多言耶﹖子貢旣已無病﹐夫子端非用藥﹐而先行後言﹐自是徹上徹下﹑入徳作聖之極功﹐徹始徹終﹑立教修道之大業﹐豈僅以療一人之病哉﹖

因此推之﹐語子路以知﹐自致知之實學﹐而謂「子路彊不知以爲知」﹐亦懸坐無據。而陳新安以仕輒而死爲徵﹐乃不知子路之死輒﹐自始事不謹之害﹐而非有自欺之蔽。如謂不知仕輒之不義﹐不當固執以至於捐軀﹐抑將如趙盾之拒雍﹐祭仲之逐突﹐食言背主﹐而可謂之「不知爲不知」耶﹖

要此爲致知言﹐而不爲行言﹔故可曰隨所至之量﹐以自信而不彊。如以行言﹐其可曰能行則行之﹐不能行則不行也哉﹖故言知則但可曰「困而知之」﹐不可曰勉彊而知之﹐而行則曰「勉彊而行之」。知﹑行之不同功久矣。子路勇於行﹐而非勇於知﹐有何病而又何藥也﹖

至於四子問孝﹐答教𨿽殊﹐而理自一貫。總以孝無可質言之事﹐而相動者惟此心耳。故於武伯則指此心之相通者以動所性之愛﹔若云「無違」﹐云「敬」﹐云「色難」﹐則一而已矣。生事﹑死葬﹑祭而以禮﹐則亦非但「能養」﹔而奉饌服勞﹐正今之「能養」者也。內敬則外必和﹐心乎敬則行必以禮。致其色養﹐則不待取非禮之外物以爲孝﹔而無違於理者﹐惟無違其父子同气﹑此心相與貫通之理。順乎生事之理﹐必敬於所養﹐而色自柔﹑聲自怡。順乎葬祭之理﹐必敬以愼終﹐敬以思成﹐而喪紀祭祀之容各效其正。明乎此﹐則同條共貫﹐殊塗同歸。奚必懸坐武伯之輕身召疾﹐而億揣子夏以北宮黝之色加於其親﹐誣以病而彊之藥哉﹖

又其甚者﹐聖門後進諸賢﹐自曾子外﹐其沈潛篤實﹑切問近思者﹐莫如樊遲。迹其踐履﹐當在冉﹑閔之閒。夫子所樂與造就者﹐亦莫遲若。乃謂其粗鄙近利﹐則病本弓蛇﹐藥益胡越。文致古人之惡﹐而屈聖言以從己﹐非愚之所敢與聞也。八

集注所引程子之言﹐博學﹑審問﹑篤行屬學﹐愼思﹑明辧屬思。明辧者﹐思其當然﹔愼思者﹐思其所以然。當然者﹐惟求其明﹔其非當然者﹐辧之卽無不明也。所以然者﹐卻無憑據在﹐故加之以愼。不然﹐則至謂天地不仁﹐四大皆妄﹐亦不能證其非是﹐如黑白之列於前也。思中有二段工夫﹐缺一不成。至於學之必兼篤行﹐則以效先覺之爲﹐乃學之本義﹔自非曰「博學」﹑曰「學文」﹐必以踐履爲主﹐不徒講習討論而可云學也。九

記言「子張學幹祿」﹐是當世實有一干祿之學﹐而子張習之矣。程子旣有定心之說﹐及小注所引朱子之語﹐曰「意」﹐曰「心」﹐乃似子張所學者亦聖人之學﹐而特有歆羨祿位之心。使然﹐則子張亦只是恁地學將去﹐記者乃懸揣其心而以深文中之﹐曰其學也以干祿也﹔夫子亦逆億而責之﹐曰汝外修天爵而實要人爵也。雲峯語。此酷吏莫須有之機械﹐豈君子之以處師友之閒乎﹖

春秋齊﹑鄭如紀﹐本欲襲紀﹐且不書曰「齊﹑鄭襲紀不克」﹐但因其已著之迹而書曰「如」﹐使讀者於言外得誅意之效﹐而不爲苛詞以摘發人之陰私。豈子張偶一動念於祿﹐而卽加以「學幹祿」之名耶﹖

幹祿之學﹐隨世而攺﹐於後世爲徵辟﹑爲科舉。今不知春秋之時其所以取士者何法﹐然「敷奏以言﹐明試以功」﹐唐﹑虞已然﹐於周亦應未攺。王制大司馬造士﹑進士之法﹐亦必有所論試矣。士而學此﹐亦不爲大害。故朱子之教人﹐亦謂不得不隨時以就科舉﹐特所爲科舉文字﹐當誠於立言﹐不爲曲學阿世而已。夫子之告子張﹐大意亦如此。蓋幹祿之學﹐當亦不外言行﹔而或摭拾爲言﹐敏給爲行﹐以合主者之好﹐則古今仕學之通病﹐於是俗學與聖學始同終異。其失在俗學之移人﹐而不在學之者之心。故夫子亦不斥其心之非﹐而但告以學之正﹕「寡尢」﹑「寡悔」。就言行而示以正學﹐使端其術而不爲俗學所亂﹐非使定其心而不爲利祿動也。

聖人之教﹐如天覆地載﹐無所偏倚﹐故𨿽云「不志於谷﹐不易得也」﹐而終不以辭祿爲正。學者之心﹐不可有欲祿之意﹐亦不可有賤天職﹑天祿之念。況如子張者﹐髙明而無實﹐故終身不仕﹐而一傳之後﹐流爲莊周﹐安得以偶然涉獵於俗學﹐誣其心之不潔乎﹖十

集注云「凡云『在其中』者﹐皆不求而自至之辭」﹐此語亦未圓在。如雲「餒在其中」﹐豈可云不求餒﹖天下無求餒者﹐則固不得云不求餒也。新安泥注而不達﹐乃云「直在其中﹐仁在其中﹐其訓皆同」。父子相隱﹐𨿽非以求直﹐而豈可云不求直如不求祿之比﹖祿自不可求﹐直其不可求乎﹖況「博學﹑篤志﹐切問﹑近思」﹐正求仁之先務哉﹖藉不求仁﹐則學﹑問﹑志﹑思以何爲﹖且仁而可以不求自至﹐是道弘人而非人弘道矣。知彼二者在中無不求之意﹐則此之不學幹祿而祿自至﹐亦於言外見意﹐而不藉在中以顯不求之義。

在中者﹐猶言在里許﹐相爲包函之詞。有以大包小言者﹐則此與「直在其中」一例。「寡尢﹑寡悔」﹐自君子大亨至正﹑修己治人之道﹐於以得祿﹐亦其中功效之一端。「父爲子隱﹐子爲父隱」﹐自君子盡倫率性﹑貞常利變之道﹐而於以言直﹐亦其中無所矯拂之一徳。此以大包小﹐而小在大中也。有以顯含藏者﹐則「仁在其中」是也。學﹑志﹑問﹑思﹐功之顯﹔仁﹐徳之藏也。顯以顯仁﹐而藏固藏於用﹐則道問學而卽以尊徳性﹐致知而卽以存心﹐卽其博者而約不離博﹐卽其著者而微不離著﹐故曰「仁在其中」。此以顯含藏者也。

以顯含藏而曰「在其中」﹐則見其中已深﹐而更無內之可入。以大包小而曰「在其中」﹐則見其中已備﹐而更無外之可求。證父攘羊﹐索直於人心天理之外者也。幹祿之學﹐求祿於博文約禮之外者也。闕﹑愼只是以禮約之。人心天理﹝之外﹞有沽直之行﹐而此中原自有直﹐何事蹈證父之惡﹖博文約禮之外有幹祿之學﹐而此中原自有祿﹐則亦何事習幹祿之俗學哉﹖

要此以辧學術之邪正﹐而非以責其心之妄求。妄求之心﹐因富貴而起。幹祿之學﹐沿流俗而成。子張終身不仕﹐非屑屑於富貴者。徒以才髙意廣﹐欲兼人而盡知天下之學﹐以俯同流俗﹐如晚宋葉適﹑陳亮之所爲﹐初不可以有求祿之心責之。子張旣無求祿之心﹐則夫子亦何必以不求自至歆動之耶﹖一一

古帝王治天下之大經大法﹐統謂之禮﹐故六官謂之周禮。三綱五常﹐是禮之本原。忠﹑質﹑文之異尙﹐卽此三綱五常見諸行事者品節之詳略耳。所損所益﹐卽損益此禮也。故本文以「所」字直頂上說。馬季長不識禮字﹐將打作兩橛﹐三綱五常之外﹐別有忠﹑質﹑文。然則三綱五常爲虛器而無所事﹐夏之忠﹑商之質﹑周之文﹐又不在者三綱五常上行其品節而別有施爲。只此便是漢儒不知道﹑大胡亂處。

夫三綱五常者﹐禮之體也﹔忠﹑質﹑文者﹐禮之用也。所損益者固在用﹐而用卽體之用﹐要不可分。況如先賞後罰﹐則損義之有餘﹐益仁之不足﹔先罰後賞﹐則損仁之有餘﹐益義之不足﹕是五常亦有損益也。商道親親﹐捨孫而立子﹐則損君臣之義﹐益父子之恩﹔周道尊尊﹐捨子而立孫﹐則損父子之恩﹐益君臣之義﹕是三綱亦有損益也﹐豈但品物文章之小者哉﹖至如以正朔三統爲損益﹐則尢其不學無識之大者。

夫三統者﹕天統以上古甲子歲﹐春前仲冬月﹐甲子朔夜半冬至爲歷元﹔地統以次古甲辰歲﹐地化自丑﹐畢於辰。春前季冬乙丑月﹐甲辰朔雞鳴冬至爲歷元﹔人統以又次古甲申歲﹐人生於寅﹐成於申。孟春丙寅月﹐甲申朔平旦立春爲歷元。歷元者﹐日月合璧﹐五星連珠﹐七曜復合﹐一元之始也。繇此而步閏﹑步餘﹑步五星之法生焉。古之治歷﹐有此三法﹐其閒𨿽有小異﹐歸於大同。特人統寅正﹐以歷元近步法差易而密耳。三代以其受命之數相符合者﹐循環疊用﹐而於推步之法﹐未嘗有所損益也。推之者人﹐而歷元實因天體之自然。天其可以損益之也哉﹖

東陽不知此理﹐乃謂「攺正朔﹐易服色﹐以新視聽」。使徒欲新視聽而已﹐則秦爲無道﹐實用天正歷﹐而特易建亥爲歲首以愚民﹐視聽亦新﹐而逆天背數。三代之王﹐豈亦等暴秦之爲哉﹖

又其舛者﹐謂夏承唐﹑虞用人統﹐則尢杜撰。不審胤徵已有三正之文﹐堯固以甲辰爲歷元﹐用地正﹐舜紹堯未攺﹐而禹攺之也。故曰「行夏之時」﹐不曰行唐之時。要以歷不可聽人之損益﹐而損益者﹐人治之先後詳略也。故經禮﹑儀禮﹐治法畢具﹐而獨不及歷﹐歷非禮之所攝也明矣。八佾篇一

黃勉齋分爲二說以言本﹐極爲別白。所以謂奢儉﹝易﹞皆不中禮者﹐以「天下之大本」言也。其以儉戚爲本者﹐「初爲本﹑終爲末」之謂也。勉齋之以「初爲本﹑終爲末」者﹐爲範﹑楊言之﹐而非夫子之本旨也。

林放問禮之本﹐他只見人之爲禮﹐皆無根生出者儀文來﹐而意禮之必不然﹐固未嘗料量到那大本之中上去。夫子於此﹐亦難下語在。若說吾性所固有於喜怒哀樂之未發者﹐原具此天則﹐則語旣迂遠﹔而此天則者﹐行乎丰儉戚易之中而無所不在﹐自非徳之旣修而善凝其道者﹐反借口以開無忌憚之端矣。故但從夫人所行之禮上較量先後﹐則始爲禮者﹐於儉行禮﹐以戚居喪﹐𨿽儉而已有儀文﹐但戚而已有喪紀﹐本未有奢﹐而不能極乎其易﹐然而禮已行焉﹐是禮之初也。

抑此心也﹐在古人未有奢﹑未盡易者旣然﹔而後人旣從乎奢﹑旣務爲易之後﹐亦豈遂迷其本哉﹖苟其用意於禮﹐而不但以奢﹑易誇人之耳目﹐則夫人之情固有其量﹐與其取之奢與易而情不給也﹐無寧取之儉與戚而量適盈也。將繇儉與戚而因文之相稱者以觀乎情之正﹐繇此而天則之本不遠焉。情之正者﹐已發之節。天則之本﹐未發之中。迨其得之﹐則充乎儉之有餘﹐而不終於儉﹐極乎戚之所不忍不盡﹐而易之事又起﹐則不必守儉而專乎戚﹐而禮之本固不離也。

蓋以人事言之﹐以初終爲本末﹔以天理言之﹐以體用爲本末。而初因於性之所近﹐終因乎習之所成。則儉與戚有所不極而尙因於性之不容已﹐用皆載體而天下之大本亦立。此古道之不離於本也。奢則有意爲奢﹐易則有意爲易﹔儉則無意爲儉而見禮之備於儉﹐有意則爲吝而非儉。戚則無意爲戚而但戚以盡其哀。有意則非戚。故儉不至於廢禮而戚之非以偸安於不易者﹐此自性生情﹐自情生文者也。

故知楊氏「其本儉」﹑「其本戚」之說﹐滯而未達也。儉者見丰而不見儉﹐繇奢故有儉之名。戚者可戚而亦可易﹐繇有專乎易者而戚始孤行。初者繇有終而謂之初﹐本者非繇有末而固有本。故儉戚原不與奢易爲對。使儉戚而與奢易爲對﹐則禮有兩端﹐古人僅有本﹐而今人亦得有末矣。無本則並不得有末。

惟有繇體達用﹑因性生情﹑因情生文之徳﹐則繇乎儉戚而禮自日充。不然﹐而棄禮以爲儉戚﹐則又不足名爲儉戚﹐而但名爲無禮。業已有禮矣﹐繇儉流奢﹐繇戚生易﹐故儉戚可以云本。若徒奢與易﹐則旣離乎本﹐而末亦非禮。故奢與吝對﹐易與苟且對﹐而不可與儉戚對。此範﹑楊所以可謂儉戚爲本。然而終以繇奢名儉﹐繇易見戚﹐則必以禮所行乎儉戚者爲本﹐而不可徑云儉戚爲本。則本自本﹐儉戚自儉戚。林放問本﹐而夫子姑取初爲禮者使有所循以見本﹐而非直指之詞也。

若求其實﹐則上章所云「人而不仁如禮何」者﹐乃爲徑遂。儉與戚近乎仁﹐而非仁之全體大用﹔奢與易不可謂仁﹐而亦非必其不仁。仁也﹐中也﹐誠也﹐禮之本也。勉齋言「天下之本」﹐得之矣﹐通範﹑楊之窮而達聖人之微言者也。小注「樂於喪而非戚」之說﹐失之遠矣。二

仁孝誠敬之至﹐可以與於禘之說﹐則可以治天下﹐乃自治天下言之。苟其爲仁孝誠敬之至者﹐𨿽不得天下而治之﹐而天徳王道之經綸化裁﹐咸備於躬而無所讓﹐隨其所得爲者而效卽著﹐君民親友未有不動者。乃自禘言之﹐𨿽其爲仁孝誠敬之至﹐苟不得天子之位﹐卽欲減殺典禮以祀其所自出之祖﹐理不至﹐則誠必不達而神必不格。於此思之﹐須更有說在。

「不王不禘」﹐原不是先王自尊而卑人﹐安下者界限﹐所以易云「聖人之大寶曰位」。到者上面﹐天子與聖人敵等﹔而徳之有聖人﹐位之有天子﹐則亦初無二理。書曰「亶聰明作元後﹐元後作民父母」﹐理一串而事雙行也。天子有天子的脈絡﹐聖人有聖人的脈絡。仁孝誠敬﹐聖人之脈絡也。「不王不禘」﹐天子之脈絡也。子產「取精用物」之說﹐可卽以尋此處條理。故「不王不禘」﹐不但法所當然﹐亦理之必明而誠之可格者也。聖人﹐合理體誠者也。天子爲理之所當尊﹐而理之所當尊者固有而無妄﹐則亦誠也。

仁孝誠敬之不至﹐而不足以禘者﹐易知。仁孝誠敬之至﹐而允可以禘者﹐難知。「不王不禘」之法易知﹐而王者之禘難知。不然﹐則仁孝誠敬以格鬼神﹐因於理气之本合﹔而「不王不禘」﹐則徒因於名以立分﹐分以立法﹐是人爲而非天理﹐何以見先王之精義入神也哉﹖

倘但云「遠難格而近易孚」﹐則伯禽之於文王﹐與杞﹑宋之於上帝﹐相去何若﹐而杞﹑宋乃得行天子之事守﹐魯何以不但不可以禘嚳﹐𨿽密邇如文王而亦不可乎﹖此「不王不禘」之說﹐亦必天理現前﹐充周流貫﹐本末精粗﹐合爲一致﹐而實知幹之不息﹑坤之厚徳﹐與天尊地卑﹑上下以定﹑方以類聚﹑物以羣分之理﹐合同無閒﹐然後卽此爲法﹐卽此爲仁孝﹐卽此爲理﹐卽此爲誠。聖人所以但贊其知之妙﹐而終不言所以知之。嗚呼﹗誠有難言者。

此章乃論語中天徳王道絕頂文字﹐不許小儒下口處。而集注云「魯所當諱」﹐則猶屈千鈞之弩爲鼷鼠發機也。三

範氏說「誠是實﹐禮是虛」二句﹐大有理會處。虛卻非虛妄之謂﹐惟禮之虛﹐所以載誠之實。此一「實」字﹐與易「縕」字﹑書「衷」字一義。實體虛﹐虛函實也。須著實底﹐方持得虛底教有﹔而虛者﹐所以裝裹運動此實者也。

慶源說攝祭之禮爲虛﹐卻誤。攝祭﹐權也﹐非禮也。使可謂之禮﹐則亦何至「如不祭」耶﹖

新安云「誠是實心」﹐語自無病。誠是實心﹐禮是實理﹔心爲實﹐理爲虛﹐相因互用。無此心﹐則亦無此理。攝祭𨿽權有此理﹐而心不充之﹐實者缺﹐則虛者亦廢。故聖人以爲「如不祭」矣。

知此﹐則知小注「非所當祭而祭﹐則爲無是理矣﹔若有是誠心﹐還亦有神否」一問﹐極爲粗率。非所當祭而祭﹐則無是理矣。無理﹐則更無誠。無實者尙可容虛者之有其郛郭﹐無虛者則實者必無所麗矣。盡他癡敬﹑癡畏﹑癡媚﹐也總是虛妄﹐不可謂之誠。或有時召得那鬼神來﹐亦所謂以妄召妄而已。

理便無妄﹐气則有妄。生人之妄﹐緣气而生。鬼神旣不純乎理﹐而因乎气之屈伸﹐故亦有妄。以妄召妄﹐則妄或應﹐如腐肉之召蠅蚋﹐亡國之致妖孽一理。君子從其不爽者而言之﹐亦謂之誠有﹔而與仁人孝子所以格帝饗親之誠心﹐則話分兩頭﹐全無干涉矣。

惟禮行而誠不相及﹐則君子以爲深戒。在聖人則又無此患﹐故惟有故不與之爲歉然。知此﹐則「禮爲虛」云者﹐非不誠之謂﹐而待誠之詞。凡禮皆然﹐不獨指攝祭而言也。四

若說「入太廟」是助祭﹐則當「奏假無言」之時而諄諄詰難﹐更成甚禮﹗荀子所記孔子觀欹器事﹐亦是閒時得入。想古宗廟﹐旣無像主﹐又藏於寢﹐蓋不禁人遊觀﹔而諸侯覲﹑問﹑冠﹑昏皆行於廟中﹐或有執事之職﹐君未至而先於此待君﹐故得問也。

「每事問」﹐卽非不知﹐亦必有所未信。從好古敏求得者﹐若未手拊而目擊之﹐終只疑其爲未然。聖人豈必有異於人哉﹖尋常人一知便休﹐則以疑爲信﹐知得來盡是粗疏﹐如何會因器以見道﹗夫子則知問者信之繇﹐不問者疑之府﹔而禮之許人問者﹐乃使賢者俯就﹐不肖者企及﹐以大明此禮於天下也。

若已知已信﹐而故作謹縟之狀﹐此正朱子所云石慶數馬之類﹐又何足以爲聖人﹖尹和靖「𨿽知亦問」之說﹐祗要斡旋聖人一个無所不知﹑無所不謹﹐而誠僞關頭﹐早已鶻突。蓋不知不信﹐原有深淺之分﹐而聖人之知﹐則必以信爲知。未信而問﹐問出於誠﹐聖人之所以忠信好學不可及者﹐正以此耳。五

集注謂管仲「不知聖賢大學之道﹐故局量褊淺﹐規模卑狹」﹐此爲探本之論。乃繇此而東陽執一死印板爲大學之序﹐以歸本於「格物致知工夫未到」。其在管仲﹐旣非對証之藥﹐而其於大學本末始終之序﹐久矣其泥而未通也。

大學固以格物爲始教﹐而經文具曰「以修身爲本」﹐不曰格物爲本。章句云「本始所先」﹐夫豈有二先哉﹖格物致知﹐一修身之事也。經云「欲修其身者﹐先正其心」云云﹐必先欲之而後有所先﹐喫緊頂著修身工夫﹐卻是正心﹑誠意。正心﹑誠意之於修身﹐就地下工夫也。致知﹑格物之於誠正﹐借資以廣益也。只劈頭說「欲明明徳於天下」﹐便是「知止爲始」。從此𨿽六言「先」﹐而內外本末﹐主輔自分。

今以管氏言之﹐其遺書具在﹐其行事亦班然可考。旣非如霍光﹑寇準之不學無術﹐又非如釋氏之不立文字﹐瞎著去參﹔而其所以察乎事物以應其用者﹐亦可謂格矣﹔其周知乎是非得失﹐以通誌而成務者﹐亦可謂致矣。如雲「招攜以禮﹐懷遠以徳」﹐豈爲知不及道﹐但仁不能守之耳。以視小儒之專己保殘﹐以精訓詁﹐不猶賢乎﹖然而終以成其爲小器者﹐則不以欲修﹑欲正﹑欲誠之學爲本﹐而格非所格﹑致非所致也。

譬之作器者﹐格物如庀梓漆﹐致知如精雕鏤。器之大者﹐亦此材也﹐亦此巧也﹔器之小者﹐亦此材也﹐亦此巧也﹔規模異而已矣。物不格則材未庀﹐知不致則巧未工。欲以作大器而大器不成﹐孔子之所謂「太簡」是已﹔卽以作小器而小器亦不成﹐此則欲爲管仲而不能﹐宋襄公﹑物不格。王介甫知不致。之流是已。管仲旣已得成爲器﹐則其材非不庀﹐而巧非不精。特其不知止至善以爲始﹐而無「欲明明徳於天下」之心﹐故規模以隘﹔不以欲誠﹑欲正之心從事焉﹐故局量益褊爾。

大學之格物﹐亦與權謀術數之所格者﹐初無異事。權謀術數之所知﹐亦未嘗與大學所致之知﹐是非得失背道而馳。楚書﹑秦誓可見。但在欲修﹑欲正﹑欲誠之學者﹐則卽此而見天徳﹑王道之條理﹔其非欲修﹑欲正﹑欲誠者﹐則徒以資其假仁義﹑致知。致富彊之術而已。

以格物爲始教者﹐爲異端之虛無寂滅﹑髙過於大學而無實者言也。彼未嘗不有求於心意﹐而以理不窮﹑知不致之故﹐則心之所存﹐益托於邪﹐意之所察﹐益析於妄。此則過在擇執之未精﹐物累心而知蕩意也。

以知止爲始者﹐爲權謀術數﹑苟且以就功名者言也。彼未嘗不格物以充其用﹐致知以審夫幾﹐乃以不知明徳﹑新民﹑至善之功﹐在存養以正﹑省察以誠之故﹐知益流於權謀之巧變﹐物但供其術數之億度。此則差在志學之未端﹐心役物而意詭知也。

今縱不得謂管仲之所格者爲盡物理之當然﹐所致者爲盡吾心之所能致﹐乃於格致責用力者﹐爲學問思辧之淺深﹑勤怠言也﹐若其或大或小﹐或正或駁﹐不於其本求之﹐而但於知與物責其功效﹐則且拘葸猶豫﹐天下之物皆爲疑府﹐而吾心之知﹐不有誠者以爲天則﹐亦知孰爲妄之非所宜致者哉﹖故曰﹐誠意者﹐天徳﹑王道之關也。欲誠其意﹐而意期無妄﹔欲正其心﹐而心矢不邪﹔則以之格物而物皆有則﹐以之致知而知一民義﹐意益實而心益廣矣。此大學之條目﹐相爲首尾﹐端不自格物始而以平天下終﹔特其效之已成﹐則自物格以向於天下平﹐爲以次而益大耳。

曾西之所以下視管仲者﹐正在誠意正心之徳。故朱子亦曰「生平所學﹐止此四字」。若以格物﹑致知之功言之﹐則聖門諸子﹐𨿽如求﹑路﹐必不能爲管仲之所爲﹐則亦其博識深通之有未逮﹐又豈東陽所得議其長短哉﹖

大學之道﹐天徳也﹐王道也﹔顯則爲周官之法度﹐微則爲關雎﹑麟趾之精意者也。徒於格物﹑致知爭學之大小乎﹖今使朱子以正心﹑誠意之學﹐正告管仲﹐彼𨿽不能攺而從我﹐而不敢自誣爲已得。使東陽以其所謂格物致知者勸勉之﹐直足供其一笑而已。如小學之弟子職﹐亦出管子。蓋朱子之重言格致者﹐爲陸子靜救也。其於陳同父﹐則必以誠正告之。聖道大全﹐而正經以防邪慝者自別。此又與藥病之說異。舉一廢百﹐固矣哉﹗六

雙峯分始﹑從﹑成爲三節﹐東陽奉之以駁上蔡。看來﹐饒﹑許自是不審﹐上蔡未甚失也。

「以成」二字﹐緊頂上三句﹐原不另分支節。而上蔡之小疵﹐在「故曰『繹如也﹐以成』」七字﹐似專以「繹如」屬成。蔡覺軒亦然。「從之﹐純如也﹑皦如也﹑繹如也﹐以成」﹔十三字本是一句。言旣從之後﹐以此而成樂之一終也。止有兩節﹐不分爲三。本文一「以」字是現成語﹐而「繹如也」連上二句一滚趨下﹐斷不可以「純」「皦」屬「從」﹐「繹如」屬「成」。上蔡語病﹐正在彊分三支﹐割裂全錦。東陽反以不分三支咎上蔡﹐其愈誤矣。

以樂理言之﹐元聲之發﹐固非無歸﹐而必不別立之歸。故曰「禮主其減」﹐減者﹐有變易之節也﹔「樂主其盈」﹐盈者﹐無孤立之餘也。「禮減而進」﹐進非加益﹐不兩端隆而中殺﹐在變不忘則進也。「樂盈而反」﹐反非拆合﹐不中放而兩端收﹐一止無餘爲反也。若已盈而又減之以反﹐是气不昌而爲樂極之悲矣。故「以成」者﹐卽以此三者爲「成」﹐終其「成」而不易也。

今之鼓琴者﹐鄭聲也﹐是以有泛﹔今之塡詞﹐淫樂也﹐是以端有引而尾有煞。若夫古之雅樂﹐與天地四時同其气序﹐則貞元渾合而非孤余以終﹐亦非更端以終也。

斗合於人紀﹐而日合於天紀。一陽之復﹐在去冬之半﹐而大寒之末﹐不足以爲歲終。故曰「同歸而殊塗﹐一致而百慮」。始於同﹐從於殊﹔始於一﹐成於百。逮其殊塗百慮﹐而不復束之以歸﹐斯與異端「萬法歸一」之說相爲霄壤。而易終於未濟﹐亦用泰三陰三陽之盛而極致其文耳。從者泰也﹐成者未濟也﹐豈有二哉﹖

故中呂之實﹐六萬五千五百三十六﹐必倍用其全﹐爲十三萬一千七十二﹔而其增也﹐則又起於未之大呂﹐而不於中呂。斯「成」與「從」無二致之理﹐尢自然之不可閒矣。「始」可異於「從」而爲二節者﹐盈之漸也﹔「成」不可離乎「從」而非三節者﹐盈卽反而反於盈也。

惟樂之理通於文藝﹐故古之工於文者﹐微有發端﹐而終無掉尾收合之體。其有此者﹐則世之所謂「八大家」是已。和不充而气不持﹐汲汲然斷續鉤鎖﹐以爲首尾﹐如蚓之斷﹐僅有生气施於顚末﹐是鄭聲之變﹐哀音亂節之徵也。乃欲以此例先王之樂﹐豈不誣哉﹗七

孟子七篇不言樂﹐自其不逮處﹐故大而未化。惟其無得於樂﹐是以爲書亦爾﹕若上篇以好辯終﹐下篇以道統終﹐而一章之末﹐咸有尾煞。孔子作春秋﹐卽不如此。𨿽絕筆獲麟﹐而但看上面兩三條﹐則全不知此書之將竟。王通竊仿爲元經﹐到後面便有曉風殘月﹑酒闌人散之象。故曰「不學詩﹐無以言」。

詩與樂相爲表裏。如大明之卒章﹐才說到「會朝淸明」便休﹐綿之卒章﹐平平序「四有」﹐都似不曾完著﹐所以爲雅﹔關雎之卒章﹐兩興兩序﹐更不收束﹐所以爲南﹔皆卽從卽成﹐斯以不淫﹑不傷也。若谷風之詩﹐便須說「不念昔者﹐伊予來塈」﹐總束上「黽勉同心」之意﹔崧髙﹑烝民﹐兩道作誦之意旨以終之﹔所以爲淫﹑爲變。雅與南之如彼者﹐非有意爲之﹐其心順者言自達也。其心或變或淫﹐非照顧束裹﹐則自疑於離散。上推之樂而亦爾﹐下推之爲文詞而亦爾﹐此理自非韓﹑蘇所知。裏仁篇一

「做工夫且須利仁」﹐爲此問者﹐定是不曾做工夫底。如要去「利仁」﹐則已不利矣。若云見仁之利而不仁之不利﹐此正是謀利計功之心﹐五伯之假仁是已。

「安仁」﹑「利仁」﹐總是成徳後境界。利字如易「利有攸往」之利﹐一路順利﹐無有阻難﹐原不可作「獲利」字說。若說到岸爲獲利﹐則上蔡所云「謂之有所得則未可」者﹐已自破得分明。若云利其有獲﹐顯與「先難後獲」相反﹐不得謂之仁矣。

仁固有得於理﹐亦可有得於效。抑不特效之得不得﹐不可預期﹔卽理之得不得﹐亦不可早生歆羨。顏子說「𨿽欲從之﹐末繇也已」﹐具此心期﹐方能勾「不攺其樂」。若刻畫著理中所必得之功﹐立地要做仁人﹐到蹭蹬處﹐卻大是一場麼懜﹐而「不可以久處約﹐長處樂」﹐正在此矣。

足知「利」字上用工夫不得。惟知者見得分明﹐一徑做去﹐自然無不利耳。惟爾﹐所以云味之無窮﹐而所守者不易也。工夫自在仁者知者上一層。如所云「克復」﹑「敬恕」﹑「先難後獲」﹐都是安仁的本領﹔「務民之義」﹐便是利仁的本領。在此章﹐則以寫仁知之心徳﹐固不曾煞緊說工夫。聖賢文字﹐亦須參觀﹐不可隨句尋頭尾也。二

「不仁者」三字﹐在夫子口中﹐說得極嚴﹐與孟子所稱「不可與言」﹑「不保四體」等不同。孟子在發用上說﹐孔子在全體上說﹐故又曰「君子而不仁者有矣夫」。除下安仁﹑利仁﹐便是不仁者。集注「失其本心」四字﹐下得忒重。但不得其本心便不仁﹐非必失也。

聖人言「久」言「長」﹐言「約」言「樂」﹐字字皆有意味。今人說天下只有約﹑樂兩境﹐又云只有富貴﹑貧賤兩塗﹐總孟浪語。約者﹐窘迫拘束不得自在之謂。樂者﹐在君子則須是「中天下而立﹐定四海之民」﹔在常人也須有志得意滿﹑縱橫皆適之事。以此思之﹐則非約﹑非樂之境多矣。若鮑焦﹑黔婁﹐則允爲貧賤﹔如天子﹑諸侯﹐則洵爲富貴。至於孔﹑孟之在當時﹐固不可云富貴﹐而又豈可謂之貧賤乎﹖則貧富之外﹐自有不貧不富﹐貴賤之外﹐自有不貴不賤之境也。

想來﹐不仁者只恁平平地不約不樂﹐也還不見大敗缺在。則他本領上無个主宰﹐而於所措施盡有安頓發付不得底﹐故旣處約樂﹐便露乖張﹐待其長久﹐則益不自攝持﹐逢處皆破綻矣。所以上蔡說「仁者心無內外﹑遠近﹑精粗之閒」﹐又說「不亡」﹑「不亂」﹐俱謂其有恆也。

不可久長者﹐則所謂「不恆其徳﹐或承之羞」也。「或承之羞」者﹐非必然之羞﹐事久情變﹐羞出於所不自持也。乃夫人之徳﹐惟仁斯恆。若陳仲子者﹐非不克意以處約﹐而以妻則食﹐以井李則匍匐而就﹐義可襲取而仁不適主爾。

除卻聖賢心徳﹐「克己復禮」而「務民之義」﹐必能乎暫﹐而不能乎久﹐能乎不約不樂﹐而不能乎約樂。聖人於此勘人﹐極盡事理。不然﹐則戚戚於貧賤﹑汲汲於富貴者﹐與安仁﹑利仁之心體﹐天地懸隔﹐豈足與同類而相形哉﹖

吳氏說「不仁者不可一日處約樂﹐聖人之言待人以厚﹐故以久長言之爾」。夫聖人之厚﹐豈吞吐含糊﹐說一半畱一半﹐爲不肖者存餘地之謂哉﹖其曰「鄕原﹐徳之賊」﹐又曰「譬諸小人﹐其猶穿窬之盜」﹐是何等風霜雪霰語﹗此不仁者原無主名﹐而何事爲之諱耶﹖三

「不處」﹑「不去」﹐是該括始末語﹐本文原是大段說。集注「審富貴﹐安貧賤」﹐亦寬說在﹐下得「審」字﹑「安」字極好。審有臨幾分明之義﹐如射者鏃鵠齊入目之謂審是也﹔亦有詳察之義﹐如審錄之審是也。安有安頓之義﹐如易言「安其身」是也﹔亦有相安之義﹐如書言「安安」是也。自其詳察而安頓者﹐則所謂「取捨之分明」也。自其臨幾分明而相安者﹐則所謂「取捨之分益明」也。

「君子去仁」兩句﹐只結上文﹐無生下意。雙峯所言未是。只「不處」﹑「不去」﹐便是存仁﹑去仁一大界限。到得「君子無終食之閒違仁」﹐則他境界自別﹕赫然天理相爲合一﹐視聽言動﹐出門使民﹐不但防人欲之見侵﹐𨿽人欲不侵﹐而亦惟恐天理之不現前矣。

人自有人欲不侵而天理不存之時。在爲學者﹐撇除得人欲潔淨﹐而志不定﹑气不充﹐理便不恆﹔境當前﹐則因事見理﹔境未當前﹐天理便不相依住。卽在未學者﹐天理了不相依﹐而私智俗緣未起之時﹐亦自有淸淸楚楚底時候。在此際﹐教他設法去取富貴﹐捨貧賤﹐亦非所樂爲。此其可謂之君子乎﹖可謂之仁乎﹖

所以一意在富貴貧賤上用工夫﹐只掙紮得者段境界﹐便是他極致﹐而於天理自然之則﹐全未搭著涯際。蓋當天理未存之先﹐其誘人以去仁者﹐莫大於富貴﹑貧賤之兩端﹔而於私欲旣遏之後﹐其無所誘而亦違仁者﹐不在富貴﹑貧賤﹐而在終食之積與造次﹑顚沛之頃。所以集注說「不但富貴貧賤之閒而已」。

惟存養之旣密﹐則其於「不處」﹑「不去」﹐卻是泰山壓卵之勢﹐立下粉碎。而所以精夫「不處」﹑「不去」之義以入神審﹐順夫「不處」﹑「不去」之心以樂天者安﹐要亦完其「不處」﹑「不去」之道。事境分明﹐入目不亂﹐亦可謂之審。心境泰定﹐順物無逆﹐亦可謂之安。此始學之與極致﹐可同予以「不處」﹑「不去」之名﹐而其所不同者﹐則言「去」﹐言「違」﹐淺深自別也。

「去」者﹐對存而言﹐有意存之爲不去﹐有意去之爲去。「違」者對依而言﹐未與相依之謂違﹐依而無閒之謂無違。無違則不但存﹐而更不可以不去言矣。小注「須是審」﹑「卻要安」之說﹐只說得上截﹐與程子「特立者能之」一例。聖人本旨﹐則大綱說下﹐不墮一邊也。四

遏欲有兩層﹐都未到存理分上﹕其一﹐事境當前﹐卻立著个取捨之分﹐一力壓住﹐則𨿽有欲富貴﹑惡貧賤之心﹐也按捺不發。其於取捨之分﹐也是大綱曉得﹐硬地執認﹐此釋氏所謂「折服現行煩惱」也。其一﹐則一向欲惡上情染得輕﹐又向那髙明透脫上走﹐使此心得以恆虛﹐而於富貴之樂﹑貧賤之苦未交心目之時﹐空空洞洞著﹐則𨿽富貴有可得之機﹐貧賤有可去之勢﹐他也總不起念。繇他打點得者心體淸閒﹐故能爾爾﹐則釋氏所謂「自性煩惱永斷無餘」也。

釋氏棋力﹑酒量﹐只到此處﹐便爲絕頂。繇此無所損害於物﹐而其所謂「七菩提」﹑「八聖道」等﹐亦只在者上面做些水墨工夫。聖學則不然。𨿽以奉當然之理壓住欲惡﹑按捺不發者爲未至﹐卻不恃欲惡之情輕﹐走那髙明透脫一路。到底只奉此當然之理以爲依﹐而但繇淺向深﹐繇偏向全﹐繇生向熟﹐繇有事之擇執向無事之精一上做去﹔則心純乎理﹐而擇夫富貴貧賤者﹐精義入神﹐應乎富貴貧賤者﹐惇仁守土。繇此大用以顯﹐便是天秩天敍。所以說「一日克己復禮﹐天下歸仁」﹐非但無損於物而以虛願往來也。

集注說兩个「明」字﹐中閒有多少條理在。貧無諂﹑富無驕之上﹐有貧樂﹑富好禮。徳業經綸﹐都從此「明」字生出。五

集注將終食﹑造次﹑顚沛﹐作一气三平說﹐玩本文兩云「必於是」﹐語气旣緊﹐而「必」字亦有力在﹐足知集注之精。眞西山分三段﹐卻錯。西山似將末兩句作效說﹐又將終食說得易﹐造次﹑顚沛說得難。不知此之難易﹐原以人資稟之所近而分﹐非有畫然一定之差等也。

以淺言之﹐如陶靖節一流﹐要他大段不昧此心卻易﹐到造次﹑顚沛時﹐未免弱在。若張睢陽﹑段太尉﹐盡在造次﹑顚沛上生色﹐以無終食之閒違仁之功期之﹐不特未嘗從事於此﹐且恐其𨿽欲從之而力亦不給也。

所以君子不但恃其資之所近﹐而動靜交養﹐常變一心﹐旣以志帥气而持之於恆﹐亦以气配義而貞之於險。只此方是依仁之全功。不可謂終食無違爲「可勉而至」﹐造次顚沛必「存養之熟而後不失」也。故謂此章分兩節則可﹐分三段則不可。

所以分二節而可者﹐終食之閒﹐未有可欲﹑可惡之事接於心﹐故必靜存天理以於仁無違﹐非但動遏人欲以不去夫仁。若造次﹑顚沛﹐苟非至不仁之人﹐若項煜﹑馮銓之類﹐亦無暇有所欲﹐有所惡矣。卽此以見欲惡不至之境﹐除天理現前﹑充周應用者﹐遏欲之功﹐全無可恃。何也﹖以此境之無欲可遏也。六

在入手工夫﹐只富貴貧賤有依據﹐分得者取捨之限界明白﹔若說造次顚沛該是怎生﹐卻說不得。到造次顚沛時﹐只此心此理是一致﹐事迹上全無粉本﹐故但恃功之密而不恃分之明。殷之三仁﹐「自靖﹐人自獻於先王」﹐隨所取捨﹐無不可也。若先說該是怎生﹐如非道之富貴不可處﹐非道之貧賤不可去者﹐然則趙孟俯之仕元﹐一微子也﹔劉休炳之同豕食﹐一箕子也﹔泄冶之死﹐一比干也。

大抵在欲惡持權之地﹐遠去仁之害﹐則界限自有其常﹐如藥之治病﹐可以配合分兩。在欲惡不至之境﹐生死得失之地﹐求仁以得仁﹐則此理之周流六虛者﹐原不可爲典要﹐如食之養生﹐不可額設一餐必喫多少﹐屬飽而已矣。到不違仁而於仁無違地位﹐其以處夫富貴貧賤者﹐中閒有多少精義入神之用在。所以夫子只迆說下﹐更不回互。而集注所云「取捨之分益明」﹐𨿽爲回互語﹐乃其云「益明」者﹐非但向之不以欲惡去仁已也。七

「一日用力於仁」﹐較前所云「好仁﹑惡不仁者」﹐只揀下能好惡者一段入手工夫說﹐原不可在資稟上分利﹑勉。朱子云「用力﹐說气較多﹐志亦在上面」﹐此語𨿽重說气﹔又云「志之所至﹐气必至焉﹔志立﹐自是奮發敢爲」﹐則抑以气聽於志﹐而志固爲主也。「气」字是代本文「力」字﹐「志」字乃補帖出「用力」「用」字底本領。其曰「志﹐气之帥也」﹐則顯然气爲志用矣。

用力於仁﹐旣志用气﹐則人各有力﹐何故不能用之於仁﹖可見只是不志於仁。不志於仁﹐便有力也不用﹐便用力也不在仁上用。有目力而以察惡色﹐有耳力而以審惡聲﹐有可習勞茹苦之力﹐卻如懶婦魚油燈﹐只照博弈﹐不照機杼。夫子從者處所看破不好仁﹑不惡不仁者之明效﹐所以道「我未見力不足者」。

如蘇秦刺股懸梁﹐慧可立雪斷臂﹐以此用之於仁﹐何難之不可爲﹖下至無賴子弟﹐投瓊賭采﹐連宵徹曙﹐及至父母病﹐教他坐侍一夜﹐瞌睡便驅不去。又如歸安茅元徵割股以療其妾﹐怎生他父母疾時﹐卻不能﹖卽此可知﹕盡不肖者﹐皆有做忠臣﹑孝子底力在﹔而其所以於彼偏用﹐於此偏不用者﹐則惟志也。其志之偏﹐志於彼而不志於此者﹐則惟其所好所惡者異也。

顯然﹐須是好仁﹑惡不仁﹐方能勾用力於仁。如人不好酒﹐則志不在酒﹔志不在酒﹐則气不勝酒﹐安能拚著一日之醉以浮白痛飲耶﹖故夫子提出病根在好惡上﹐札著古今人不能用力於仁的血髓。曰「我未見力不足者」﹐非力不足﹐則其過豈非好惡之不誠哉﹖

好惡還是始事﹐用力才是實著。惟好仁﹑惡不仁﹐而後能用力。非好仁﹑惡不仁﹐𨿽欲用力﹐而恆見力之不足。是非好仁﹑惡不仁之爲安行﹐而髙過於用力者之勉行﹐可知矣。

若說好仁﹑惡不仁﹐已成之境﹐用力乃求成之功﹐則必將謂用力以好仁﹐用力以惡不仁﹐此又大屬不審。且試體驗看﹐好惡如何用得力﹖好之誠如好好色﹐惡之誠如惡惡臭﹐天下有好好色﹑惡惡臭而須用力者乎﹖抑人之或不好好色﹑惡惡臭者﹐其能用力以好惡乎﹖

朱子但緣本文「無以尙之」二段﹐說得鄭重﹐故以前一節爲成徳﹐後一節爲勉彊。不知夫子之須鄭重以言好惡者﹐緣上文驀地說「我未見好仁者﹑惡不仁者」﹐恰似懸空遙斷﹔而好惡隱於人心﹐人固可曰何以知我之不能好惡也﹐故說兩个榜樣與他看。好惡隱﹐而「無以尙之」﹑「不使加身」﹐顯也。繇其不能「無以尙之」﹐知其非好﹔繇其不能「不使加身」﹐知其非惡。使有能好仁﹑惡不仁者﹐則必有「無以尙之」﹑「不使加身」者﹐現其誠中形外之符。而旣「無以尙之」﹐則必壹志以求仁﹔「不使加身」﹐則必正志以去不仁。繇此亙亙綿綿﹐篤實精靈﹐一力到底﹐以從事於仁﹐何憂力之不足哉﹖

乃卽一日之用力﹐𨿽暫而未久﹐生而未熟﹐然亦必其一日之中﹐好之誠而「無以尙之」﹐惡之誠而「不使加身」﹐情專志壹﹐气亦至焉﹐而後耳目口體﹐一聽令於心之所之﹐有力而不憚用﹐用而不詭其施也。

前一節是大綱說﹐兼生熟﹑久暫在內。後言一日﹐則摘下功未久而習未熟者爲言。實則因好惡而後用力﹐終身﹑一日﹐自然﹑勉彊﹐其致一也。

至云「我未見力不足者」﹐則但以徵好惡誠而力必逮﹐初不云我未見一日用力於仁者。其云「蓋有之而我未見」﹐𨿽寬一步說﹐要爲聖人修辭立誠﹐不詭於理一分殊之節目﹔不似釋氏所云「一切眾生皆有佛性」之誣﹐謂人之性情已正﹐而气力不堪﹐在大造無心賦予中﹐莫須有此。而終曰「我未之見」﹐則以气力之得於天者略同﹐而性情之爲物欲所蔽者頓異。性情言好惡。蓋志靈而動﹐親聽於情﹐故受蔽﹔气動而不靈﹐壹聽於志﹐而與情疏遠﹐故不受蔽。其志不蔽而气受蔽者﹐於理可或有﹐以气賤於志故。而於事則無也。

「我未見力不足者」以下三句文字﹐如水行地﹐曲折皆順。乃集注阻其順下之勢﹐彊爲分折﹐將兩个「未見」作一例解。不知夫子要見者用力而力不足底人何用﹖若果有之﹐固聖人之所深爲矜閔﹐如瞽之廢視﹐凶服者之廢禮然﹔曾願見之﹐而以未見爲嘆哉﹖八

雙峯以下諸儒﹐將禮讓對爭奪說﹐朱子原不如此。只此是微言絕而大義隱。朱子之遺意﹐至宋末而蕩然﹐良可悼已﹗

本文云「如禮何」﹐言其有事於禮而終不得當也。乃云上下之分不得截然﹐不奪不饜。若到怎﹝恁﹞卽﹝郎﹞當地﹐還有甚麼禮﹖豈但不能「如禮何」﹐而禮亦直無如此人﹑此世界何矣。

讓固有對爭而言者﹐然字義之有對待者﹐其例不一。如聖對狂﹐是盡著兩頭對也。聖亦可對賢﹐則不能聖而但至於賢﹐以相近而相形也。今曰「不能以禮讓爲國」﹐則亦就能以禮讓者形而見之﹐如賢不能聖之比也﹐而豈遂至於爭乎﹖

「不能以禮讓爲國」者﹐自世主庸臣之恆。如雲以爭爲國﹐則古今之凶頑貪鄙者﹐亦但爭而已矣﹐無有以之爲國者也。齊桓公殺其弟以爭國﹐初不立一殺弟奪財之令以施之民﹔季氏四分公室而逐君﹐卻不許南蒯子仲之叛﹔則世之無以爭爲國者﹐審矣。

不能讓﹐不可謂之爭﹔而但不爭﹐亦不可謂之讓。抑以臨財讓多取﹑步趨讓先行之謂讓﹐則此之爲讓﹐特禮之末節耳。並此不能﹐亦無禮之甚﹐而抑不可云「如禮何」也。黃氏讓畔﹑讓路之說﹐但趁著「讓」字類塡古語﹐自不曾曉得讓畔﹑讓路是何等境界。讓畔﹑讓路﹐乃是「爲國乎何有」極至處底聖功神化﹐豈爲人君者修爲政而立爲教﹐以之爲國而使人遵者乎﹖使然﹐且見道周田畔﹐彼責此之不先讓﹐而此責彼之不速讓﹐亦交爭告訐而不可止矣。

此章乃聖人本天治人﹐因心作極﹐天徳王道底本領。如何抹下﹐將爭不爭說﹐又在儀文上計較推遜﹗故集注曰「讓者禮之實也」。

朱子又云「若以好爭之心﹐而徒欲行禮文之末以動人﹐如何感化得他﹗」又云「先王之爲禮讓﹐正要朴實頭用」。看來﹐所謂「朴實頭」者﹐正與巧笑章注中「忠信」字一脈相通。曲禮曰「君子恭敬﹑撙節﹑退讓以明禮」。只是反求之心徳﹐必忠而已無不盡﹐信而已無不實﹐則在人恆見其有餘﹐而在己恆見其不足。故於物無敢慢﹐於事無敢侈﹐於儀文無敢過情﹐自然見得者「禮儀三百﹑威儀三千」﹐皆天理固然之則﹐以自治而治人者﹐盡著自家志气﹐精神收斂﹐遜順做去﹐虧欠他一點不得。如此﹐方能與禮相應﹐而經之緯之以治國者﹐有餘裕矣。此所謂「有關雎﹑麟趾之精意﹐而後周官之法度可行」也。

關雎不得之思﹐旣得之樂﹐都是從愛敬之心上發出來﹐以尊親夫淑女而無所侈肆﹔麟趾之不踐﹑不觸﹑不抵﹐一倍自然底忠厚﹐以無犯於物﹐此就二詩一分禮讓底精意而說。夫是之謂讓。豈但上下截然﹐不奪不攘之謂哉﹖湯之「聖敬日躋」﹐文之「小心翼翼」﹐皆此謂也。其非訓詁之儒所得與知﹐宜矣。九

上下不爭﹐以淺言之﹐亦不是讓。天子有天下﹐諸侯有國﹐大夫有家﹐相安而不爭奪﹐豈諸侯讓天下於天子﹐大夫以國讓諸侯﹐士庶人以家讓大夫乎﹖故以淺言之﹐亦曰推己所有以與人者﹐讓也。雙峯不思﹐乃至於此。

緣其意﹐但爲春秋時執政爭權﹐疑夫子刺之。乃不知聖人見地﹐「上下與天地同流」﹐「百世以俟聖人而不惑」。若隨處隨說﹐只辦一口气﹐與趙鞅﹑陳恆﹑季斯﹑叔州仇幾个沒行檢的廝哄﹐何以爲孔子﹖此類以孔子相魯事徵之﹐自見。十

朱子𨿽云「忠是一﹐恕是貫」﹐卻必不可云忠以恕之。看來「盡己之謂忠﹐推己之謂恕」﹐兩「己」字微有分別。至聖人地位﹐乃無分別。若無分別﹐則推而不盡﹐不可謂推﹐盡而不推﹐何以言盡﹐亦不須言忠復言恕矣。

忠亦在應事接物上見。無所應接時﹐不特忠之用不著﹐而忠之體亦隱。卽如說「維天之命﹐於穆不已」是忠﹐也須在命上方有已不已。命者﹐天之命物也﹐卽與物以爲性命者也。然則言忠是體﹑恕是用者﹐初不可截然分作兩段﹐以居於己者爲體﹐被於物者爲用矣。

盡與推都是繇己及物之事﹐則兩字更不得分曉。故知合盡己言之﹐則所謂己者﹐性也﹑理也﹔合推己言之﹐則所謂己者﹐情也﹑欲也。如堯授天下於舜﹐所性之理﹐大公無私﹐而順受得宜者﹐旣盡乎己性之徳﹔乃舜之徳必爲天子而後盡其用﹐舜之情也﹔天下臣民必得舜爲天子而後安﹐天下之情也。舜欲兼善天下之情﹐亦堯所有之情﹔天下欲得聖人以爲君之情﹐亦堯所有之情。推此情以給天下之欲﹐則所謂推己者﹐又於情欲見之也。

惟其如是﹐所以說忠恕是學者事。何也﹖未至於聖人之域﹐則不能從心所欲而皆天理﹐於是乎潔之於理而性盡焉﹐抑將潔之於情而欲推焉。兩者交勘﹐得其合一﹐而推所無滯者亦盡所無歉﹐斯以行乎萬事萬物而無不可貫也。

若聖人﹐則欲卽理也﹐情一性也﹐所以不須求之忠而又求之恕﹐以於分而得合﹔但所自盡其己﹐而在己之情﹑天下之欲無不通誌而成務。故曰「惟天下至誠﹐爲能盡其性﹔能盡其性﹐則能盡人物之性」。不須復如大賢以降﹐其所盡之己﹐須壁立一面﹐撇開人欲以爲天理﹔於其所推﹐則以欲觀欲而後志可通矣。

才盡乎己﹐恕道亦存﹔而但言忠﹐則疑夫己之所盡者﹐必理之當盡﹐而未徹於天下之情。所以於聖人物我咸宜處﹐單說是忠不得﹐而必曰誠﹑曰仁﹑曰盡性。誠者﹐誠於理﹐亦誠於欲也。仁者﹐心之徳﹐情之性也﹔愛之理﹐性之情也。性者﹐情之所自生也。

又推而上之﹐以言乎天﹐則忠恕直安不上。何也﹖天無己也﹐天亦無性也。性﹐在形中者﹐而天無形也。卽此時行物生者﹐斯爲天道不息﹐而非有生死之閒斷﹐則大公而無彼此之區宇也﹐是無己也。故但有命而非有性﹐命則無適﹐丁歷切。而性有疆矣。

但其無息而不窮於施﹐有其理則畢出以生成者﹐卽此爲在人所盡之己﹐而己之無不盡。其於物之性情﹐可以養其欲給其求﹐向於善遠於惡﹐無不各得﹐而無一物之或彊﹐卽此爲在人所推之己﹐而己之無不推。所以不可以忠恕言聖言天﹐而亦可於聖人與天見忠恕也。

曾子見夫子所以貫之者﹐欲合乎理﹐性通於情﹐執大中而於理皆實﹐隨萬化而於情皆順﹔到此說誠﹐說盡性﹐則又成孤另﹐而似乎以其誠﹑以其性入物之虛以舉其實﹐則且暗與後世「散錢索子」鄙倍之說相似﹔故於其流行上以忠恕爲言﹐然後聖道之撲滿充周﹑理無不得﹑情無不通者﹐浹洽言之而無所礙。

要以忠恕之貫於天下而物受之者飽滿於其性情﹐則𨿽天道﹑聖人﹐亦可以忠恕言之。而方其盡己﹑推己﹐兩俱不廢﹐以求萬事之理﹑萬物之情﹐則惟學者爲然﹐而聖人不爾。

乃聖人不可以恕言﹐而非不可以忠言。故朱子謂「下不得一个『推』字」﹐亦以見聖人有必盡之己﹐而無己之可推。聖人才盡性﹐卽盡情﹐卽盡乎欲。要盡乎理欲﹐有分界可以言推﹐理本大同﹐不可以推言也。

然竟捨恕言忠﹐則又疑於一盡於理﹐而不達於情。故至誠無息者﹐卽萬物各得之所﹔萬物各得之所﹐卽聖人自得之所。理惟公﹐故不待推﹔欲到大公處﹐亦不待推﹔而所與給萬物之欲者﹐仍聖人所固有之情。則曾子以忠恕言夫子之道﹐非淺於擬聖。而宋儒以忠恕專屬學者﹐正以明夫人作聖之階﹐理亦未嘗不合符也。而以此思「一以貫之」之旨﹐亦約略可識矣。一一

聖人有欲﹐其欲卽天之理。天無欲﹐其理卽人之欲。學者有理有欲﹐理盡則合人之欲﹐欲推卽合天之理。於此可見﹕人欲之各得﹐卽天理之大同﹔天理之大同﹐無人欲之或異。治民有道﹐此道也﹔獲上有道﹐此道也﹔信友有道﹐此道也﹔順親有道﹐此道也﹔誠身有道﹐此道也。故曰「吾道一以貫之」也。

如此下語﹐則諸說同異可合﹐而較程子「有心﹑無心」之說爲明切﹐可以有功於程子。愚此解﹐朴實有味。解此章者﹐但從此求之﹐則不墮俗儒﹐不入異端矣。一二

於天理達人欲﹐更無轉折﹔於人欲見天理﹐須有安排﹕只此爲仁恕之別。一三

只理便謂之天﹐只欲便謂之人。饑則食﹑寒則衣﹐天也。食各有所甘﹐衣亦各有所好﹐人也。但以「食不厭精」﹑「不以紺緅飾」兩章觀之﹐則以此而裁成萬物﹐輔相天地﹐忠動以天﹐恕亦動以天矣。一四

勉齋說「忠近未發」﹐體程子「大本﹑達道」之說﹐甚精。者所盡之己﹐𨿽在事物應接處現前應用﹐卻於物感未交時﹐也分明在。和非未發時所有﹐中則直到已發後依舊在中﹐不隨所發而散。故存養無閒於動靜﹐省察必待於動時。但言忠﹐固將有恕﹐但言恕﹐或離於忠﹐故曰「忠近未發」。須玩一「近」字。

動則欲見﹐聖人之所不能無也。只未發之理﹐誠實滿足﹐包括下者動中之情在內﹐不別於動上省其情﹐斯言忠而恕已具矣。若於喜﹑怒﹑哀﹑樂之發﹐情欲見端處﹐卻尋上去﹐則欲外有理﹐理外有欲﹐必須盡己﹑推己並行合用矣。

倘以盡己之理壓伏其欲﹐則於天下多有所不通。若只推其所欲﹐不盡乎理﹐則人己利害﹐勢相捍格﹐而有不能推﹔一力推去﹐又做成一个墨子兼愛﹐及忘身徇物之仁矣。

曾子見得聖人動靜一致﹑天人一理處﹐故𨿽無所於推﹐而求之於盡己而無不盡者﹐卽以求之於推己而無不推﹐確然道个「忠恕而已矣」﹐更無不徹處。一五

天無可推﹐則可云「不待推」。天𨿽無心於盡﹐及看到「鼓之以雷霆﹑潤之以風雨」﹑絪縕化醇﹑雷雨滿盈處﹐已自盡著在﹐但無己而已。只此是命﹐只此是天﹐只此是理﹐只此是象數﹐只此是化育亭毒之天。此理落在人上﹐故爲誠﹐爲仁﹐爲忠恕﹐而一以貫之﹐道無不立﹐無不行矣。

朱子引詩「於穆不已」﹑易「乾道變化」爲言﹐顯然是體用合一之旨。若云「天不待盡」﹐則別有一淸虛自然無爲之天﹐而必盡必推之忠恕﹐卽貫此天道不得矣。

非別有一天﹐則「一以貫之」。如別有淸虛無爲之天﹐則必別有淸虛無爲之道﹐以虛貫實﹐是「以一貫之」﹐非「一以貫之」也。此是聖學﹑異端一大界限﹐故言道者必愼言天。一六

詩說「於穆不已」﹐是贊天命無閒斷。朱子斷章引來﹐卻是說天命不閒斷﹐中庸意亦如此。盡著者太極絪縕﹐陰陽變合﹐以命萬物而無所已也。知此﹐則「不待盡」之說﹐未免犯道家「天地不仁」疆界。言天差﹐則言道皆差也。

中庸說「無爲而成」﹐以其不因名法﹑智力而就功耳。經綸﹑立本﹑知化﹐見而敬﹑言而信﹑行而說﹐何嘗不是全副本領﹐盡著用去﹖以此配天﹐天可知矣。一七

潛室看來不用朱子「忠是一﹑恕是貫」之說﹐解自分明。其言「生熟」亦好。熟非不待推﹐只所推者無別已耳。朱子拆下一「恕」字﹐分學者﹑聖人。曾子合言「忠恕」﹐則下學而上達矣。一事作兩件下工夫﹐惟其生也。合下做一件做﹐惟其熟也。下學上達﹐天人合一﹐熟而已矣。一八

潛室倒述易語﹐錯謬之甚也。易云「同歸殊途﹐一致百慮」﹐是「一以貫之」。若云「殊途同歸﹐百慮一致」﹐則是貫之以一也。釋氏「萬法歸一」之說﹐正從此出。

此中分別﹐一綫千里。「同歸殊塗﹐一致百慮」者﹐若將一粒粟種下﹐生出無數粟來﹐旣天理之自然﹐亦聖人成能之事也。其云「殊塗同歸﹐百慮一致」﹐則是將太倉之粟﹐倒並作一粒﹐天地之閒﹐旣無此理﹐亦無此事。

而釋氏所以云爾者﹐他只要消滅得者世界到那一無所有底田地﹐但畱此石火電光﹑依稀若有者﹐謂之曰一﹐已而並此一而欲除之﹐則又曰「一歸何處」﹐所以有蕉心之諭﹐芭蕉直是無心也。

若夫盡己者﹐己之盡也﹔推己者﹐己之推也﹔己者「同歸」「一致」﹐盡以推者「殊塗」「百慮」也。若倒著易文說﹐則收攝天下固有之道而反之﹐硬執一己以爲歸宿﹐豈非「三界惟心﹐萬法惟識」之唾餘哉﹖比見俗儒倒用此二語甚多﹐不意潛室已爲之作俑﹗一九

小注中有問「『幾諫』是見微而諫否」者﹐說甚有理。以字義言「幾」𨿽訓「微」﹐而「微」字之義﹐有弱也﹑細也﹑緩也﹑隱也四意。「幾」之爲「微」﹐則但取細微之一義﹐而無當於弱﹑緩與隱。微可謂之隱﹐幾固不可謂之隱也。檀弓所云「有隱無犯」﹐隱原不對犯而言。觀下云「事師無犯無隱」﹐倘以直詞爲犯﹐微言爲隱﹐則無隱何以復得無犯﹐無犯何以復得無隱﹖然則所謂隱者﹐但不昌言於眾之謂耳。

父子之際﹐恃談言微中以解紛﹐此諺所謂「逢人且說三分話」者﹐中閒畱一抽身法﹐而眞愛早已滅裂矣。且微詞之所動﹐必慧了人而後能諭。使其父母而或朴鈍也﹐兼母言之﹐尢必婦人所得諭。將如以棘刺切骨之疽﹐其不相及遠矣﹐豈事父母之通義乎﹖

內則云「下气﹑怡聲﹑柔色」﹐彼亦但言辭气之和﹐而非謂言句之隱。气𨿽下﹐色𨿽柔﹐聲𨿽怡﹐而辭抑不得不盡。假令父母欲殺人﹐而姑云「此人似不當殺﹐請捨之﹐以體好生之徳」﹐豈非「越人關弓﹐談笑而道」之比哉﹖

以此知「幾諫」者﹐非微言不盡之謂﹐而「見微先諫」之說爲允當也。到郎當地位﹐自非危言苦色不能止燎原之火﹔而在幾微初見之際﹐無一發難收之勢﹐可無用其垂涕之怨﹐則惟「幾諫」爲體﹐而後「下气﹑怡聲﹑柔色」得以爲用﹐二者相因﹐而益以知「見微先諫」之妙也。

「見志不從」一「志」字﹐明是過之未成。不從則漸成矣﹐故以「又敬不違」之道繼之。若其必不從而至於「勞」﹐則亦必己之直詞盡言有以嬰父母之怒。若微言不盡﹐約略含吐﹐則𨿽甚暴之父母﹐亦何至有撻之流血之事﹖旣云微言不盡﹐又云得罪於父母﹐一章之中﹐前後自相矛盾矣。

凡此﹐皆可以知「見微而諫」之說爲優。蓋人子於親﹐不忍陷之於惡﹐關心至處﹐時刻警﹐遇有萌芽﹐早知差錯﹐恰與自家愼獨工夫一樣細密。而家庭之閒﹐父母𨿽善蓋覆﹐亦自無微不著﹐與臣之事君﹐勢位闊殊﹐必待顯著而後可言者自別。故臣以幾諫﹐則事涉影響﹐其君必以爲謗己﹐而父母則不能。且君臣主義﹐故人臣以君之攺過爲榮﹔而親之於己﹐直爲一體﹐必待其有過之可攺﹐則孝子之心﹐直若己之有惡﹐爲人攻發﹐𨿽可補救於後﹐而已慚恧於先矣。

朱子之答問者曰﹕人做事﹐亦自有驀地做出來﹐那里去討幾微處﹖」此正不足以破見微之說。驀地做來底﹐自是處事接物之際﹐輕許輕信﹑輕受輕辭之類。此是合商量底事體﹐卽﹝旣﹞有商量﹐不名爲諫。所必諫者﹐必其聲色貨利之溺﹐與夫爭鬥仇訟之事也。此其眈之必有素﹐而釀之必有因。天下豈有驀地撞著一个女子﹐便摟之入室﹔忽然一念想及非分之財﹐驀地便有橫財湊手之理﹖則爲之於一時﹐而計之已夙﹐他人不知其幾﹐而子固已知之矣。

至於一朝之忿﹐或發於無根。乃以惡本無根﹐則發之速而成之亦速﹐迨其已成﹐則已爲旣往之不咎﹐而無所於諫。若云列其前愆﹐以防其貳過﹐則於前過爲著﹐而於後過爲幾。足知凡當諫者﹐必其有幾﹐而驀地之失不與焉。驀地之失﹐在事而不在志﹐安得有志之不從﹐以待「又敬」之再諫乎﹖以本文推之﹐大義炳然。惜乎問者之不能引伸以相長於斅學也。二十

子之諫親﹐只爲不忍陷親於惡﹐故須權以審乎輕重。內則云「與其」﹑云「寧」者﹐正人子處變之時﹐千回百折﹐熟思審處來底。以此﹐益知朱子所云「驀地做出來」底﹐不在諫例。「驀地做出來」底﹐其惡必淺﹐較之怙過愎諫﹐而撻子流血以賊父子之恩﹐則彼輕而此重矣。

卽至忽然一棒打死一人﹐𨿽於常情見其大﹐然亦只是過誤殺人﹐不陷重辟﹐鄕黨州閭亦且憐之﹐不得云「得罪於鄕黨」。故孟子亦惟立一竊負而逃之法﹐以惡出無心﹐不可責善以賊恩﹐而業已殺人﹐諫亦無益也。

假使因酗酒而誤殺﹐則固有可諫之幾在。其平日痛飲無節﹐使酒妄怒時﹐正好預陳酒中或有誤殺之害﹐卻於彼時則須垂涕泣以盡其辭。「不怨」云者﹐不以己之被撻痛楚爲怨也。不怨而後諫之再三不已﹐怨則不復諫矣。若親方將陷於惡﹐己乃歡容笑口﹐緩頰而談﹐則豈復有人之心哉﹖二一

西山推「幾諫」之義﹐而及於天子﹑諸侯之子﹐此未嘗審之於義也。天子﹑諸侯之子﹐卻無諫諍之禮。所以內則但云「得罪於鄕黨州閭」﹐非文有所遺﹐待西山之補疏也。

天子﹑諸侯之有過﹐自公卿以至於蒙瞍﹑工輿﹐不患諫者之無人矣。所以世子自問安視膳之外﹐皆非其職。朝廷之政﹐旣非其所與聞﹔宮壺之閒有所失徳﹐則正爲嫌隙窺伺之府。夫以救過以全恩之不暇﹐而敢以空言激成實釁﹐以賊父子之仁哉﹖卽其萬不得已而有所言﹐必其關於君身之安危﹐亦以情而不以理。若如西山所云「得罪於天下」者﹐固非靑宮之所得與聞也。

蓋天子﹑諸侯之子﹐於其父有子道﹐抑有臣道﹔當世及之天下﹐則又有先後相承﹑時位相逼之道。旣不患諫諍之無人﹐是可借手以全恩矣﹐何事效艸野之倨侮﹐以犯危疑耶﹖

漢明帝「河南﹑南陽不可問」之對﹐亦偶爾與聞﹐微言以釋上怒耳﹐初非諫也。然且以成君父易儲之過﹐疑於炫才以奪嫡﹐不得與叔齊同其仁矣。若懿文太子之懷疑以致夭折﹐非不遇明主慈父﹐且以召過傷恩﹐釀再世之禍﹐況其下此者乎﹖故曰「爲人臣子而不知春秋﹐守經事而不知宜﹐遭變事而不知權」。權者﹐輕重之所取定也。

夫曰「諫」而必曰「不從」﹐曰「勞」﹐則諫之至於不從而且勞者﹐固其恆也。特在士庶之家﹐則父母有不順之志﹐所發露而見端者﹐止此兄弟僕妾之儔﹐無相乘以取厚利之事。其在天子﹑諸侯﹐則屬垣之耳﹐傾危伏焉。志一見端﹐將李泌所謂「就舒王而獻首謀」者﹐於此起矣﹐況「不從」之﹐且至於「勞」也﹖

士庶之子﹐撻而已矣﹐撻而流血而已矣。夫人卽以非道撻其子﹐卽至於流血﹐而要非其過之大者。以權之於「得罪於鄕黨州閭」﹐其爲善惡﹑利害﹐皆彼輕而此重。若天子﹑諸侯之於子﹐而豈徒爾哉﹖小者爲宜臼﹐而大者爲申生。要亦一怒也﹐亦一撻也。以惡言之﹐則戕國本以危宗廟。𨿽有他惡﹐曾莫得與比重。以害言之﹐則小者爲晉之亂﹐而大者爲西周之亡。亦害之莫有重焉者也。故士庶之子﹐以不諫而陷親於不義﹔天子﹑諸侯之子﹐正恐以諫而陷親於大惡。故曰「處變事而知權」﹐言其其輕重之審也。內則之云「與其」﹑云「寧」者﹐亦審乎輕重之詞也。

士庶之子﹐蒙撻流血而道在不怨﹐則以撻子流血﹐親之過小者也。天子﹑諸侯之子﹐蒙怒見廢﹐則親之過大矣。親之過大而不怨﹐是爲不孝﹐孟子於小弁﹐言之詳矣。不審其始﹐冒昧以諫﹐卒逢親怒﹐禍首宮庭﹐怨耶﹖不怨耶﹖其又何以自靖耶﹖

聖人酌權以立萬世之經﹐故不爲天子﹑諸侯立以子諫父之禮。蓋親而賢也﹐則端人正士自盡其讜言﹐而無待於子。若其不賢也﹐則可使有誅逐諫臣之事﹐而不可使搖國本以召天下之兵端。嫌疑之際﹐微子且不能效諸不肖之弟﹐而況子之於親乎﹖西山不知春秋之義﹐以士庶例天子﹑諸侯﹐將使仁而陷於愚﹐義而流於訐﹐啟不善讀書者無窮之害。故君子之立言﹐不可不愼也。二二

雙峯云「聖人言常不言變」﹐看得聖人言語忒煞小了。流俗謂「儒者當置之髙閣﹐以待太平」﹐皆此等啟之也。

聖人一語﹐如天覆地載﹐那有滲漏﹖只他就一事而言﹐則條派原分。子曰「不遠遊」﹐但以言遊耳﹐非槪不遠行之謂。遊者﹐遊學﹑遊宦也。仕與學𨿽是大事﹐卻盡可從容著﹐故有閒遊之意。若業已仕而君命臨之﹐如蘇武之母𨿽存﹐匈奴之行﹐十九年也辭不得。蓋武之行原非遊比也。遊固常也﹐卽銜君命而遠使﹐亦常也﹐何變之可言而聖人不言哉﹖至於避仇避難﹐則與父母俱行﹔若商賈之走四方﹐所謂「禮不下於庶人」﹕非所論也。「父母在不遠遊」﹐一言而定爲子者之經﹐何有變之未盡﹖二三

馮氏以「講說」釋「言」字﹐可補集注之疏。有講說則必有流傳﹐故從千百年後﹐而知其「言之不出」。若日用之閒有所酬答﹐措施之際有所曉譬﹐則古人言之煩簡﹐夫子亦何從而知之﹖

孟子說「見知」﹑「聞知」﹐皆傳道之古人也。太公望﹑散宜生旣無傳書﹐伊尹﹑萊朱所作訓誥﹐亦皆因事而作﹐不似老﹑莊﹑管﹑呂﹐特地做出一篇文字。叔孫豹曰「其次有立言」﹐至春秋時習尙已然﹐而古人不爾。「恥躬之不逮」者﹐不逮其所撰述之理﹐非不踐其所告語之事﹐本文自明。朱子云「空言無實」﹐「空言」字從夫子「我欲托之空言」來﹐明是說著述。範氏「出諸口」一「口」字﹐便有病。

此章與孟子「人之患在好爲人師」一理﹐卻與「仁者其言也訒」不同。辭之多寡靜躁﹐系於存心﹔著述之有無﹐則好名﹑務實之異。古人非必存心之皆醇﹐特其務實之異於後世耳。二四

行道而有得於心之謂「徳」﹐惟行道之所得者爲「不孤」。若只依附著道﹐襲取而無所得﹐則直是浮游於倫物之際﹐自家先不關切﹐而聚散無恆﹐物亦莫之應矣。

「徳」在心﹐「不孤」在物。到此痛癢相關之處﹐名言將窮。所以陳新安著个「天理自然之合」六字﹐大槪說來﹐微妙親切。伯夷便必有叔齊﹐太伯便必有仲雍。乃至蕭﹑曹﹐丙﹑魏﹐自爾相成。若謝靈運﹐盡他說「忠義感君子」﹐畢竟無助之者。

此與「堯﹑舜帥天下以仁而民從之﹐桀﹑紂帥天下以暴而民從之﹐其所令反其所好而民不從」﹐意旨正同。故朱子以小人之徳反證﹐以驗其理之同﹐則亦大學桀﹑紂帥暴民從之義爾。讀小注當分別活看﹐大率類然。二五

「徳不孤」是從原頭說起﹐朱子所謂以理言是也。惟有其理﹐斯有其事。不然﹐則古今俱爲疑府﹐如何孔子之門便有許多英材﹖事旣良然﹐而所以然者不易知也﹐則惟徳之不孤也。

至於徳之所以不孤﹐則除是孔子見得親切﹐說得如此斬截﹔不但有上觀千古﹑下觀萬年識量﹐而痛癢關心之際﹐直自血脈分明。鄰者﹐「如居之有鄰」﹐偶然相遭而遂合﹐非有心招致之也。其爲徳先於天則志動气﹐其爲徳後於天則气動志﹐特不可爲無徳者道耳。所以集注云「故有徳者必有其類」。於「徳不孤」之下添个「有徳者」﹐集注之補帖精密如此類者﹐自不可粗心看過﹐方信得有徳者必有鄰之上﹐有徳本不孤的道理。

易云「同聲相應﹐同气相求」﹐人也﹔又雲「水流濕﹐火就燥」﹐天也。水無心而赴濕﹐濕亦無心而致水﹔火無心而趨燥﹐燥亦無心而延火。到此處﹐說感應已差一層﹐故曰「天理自然之合」。乃近海之區﹐一勺之水﹐亦自達於海﹔枯暵之候﹐一星之火而焚林。與夫黃河經萬里堅燥之壤以赴海﹔通都大邑﹐火發旣烈﹐則濕薪生芻﹐亦不轉盼而灰飛。前者气動志﹐而後者志動气﹐其歸一也。

蓋徳之深淺﹐與時之難易﹐亦天理自然之消息﹐而伯夷能得之叔齊﹐季札不能得之闔廬﹐不足疑也。要其爲「徳不孤」之理﹐聖人則已洞見之矣。

論語中﹐惟言及徳處爲不易知。「爲政以徳」﹐則「譬如北辰﹐居其所而眾星共之」﹐此又驀地說个「徳不孤」﹐皆夫子搬出家藏底珍寶﹐大段說與人知。知者知其所以然﹐不知者可以知其必然而已。嗚呼﹐難言之矣﹗公冶長篇一

除孔子是上下千萬年語﹐自孟子以下﹐則莫不因時以立言。程子曰「曾點﹑漆雕開已見大意」﹐自程子從儒學﹑治道晦蒙否塞後作此一語﹐後人不可苦向上面討滋味﹐致墮疑网。蓋自秦以後﹐所謂儒學者﹐止於記誦詞章﹐所謂治道者﹐不過權謀術數﹐而身心之學﹐反以付之釋﹑老。故程子於此說﹐吾道中原有此不從事迹上立功名﹐文字上討血脈﹐端居無爲而可以立萬事萬物之本者。爲天徳﹑王道大意之存﹐而二子爲能見之也。

及乎朱子之時﹐則𨿽有浙學﹐而髙明者已羞爲之﹐以奔騖於鵝湖﹐則須直顯漆雕開之本旨﹐以閒程子之言﹐使不爲淫辭之所托﹐故實指之曰「『斯』指此理而言」。恐其不然﹐則將有以「斯」爲此心者﹐抑將有以「斯」爲眼前境物﹑翠竹黃花﹑燈籠露柱者。以故﹐朱子於此﹐有功於程子甚大。

而又曰「夫子說其篤志」﹐則以夫子之門﹐除求﹑路一輩頗在事迹上做去﹐若顏﹑閔﹑冉﹑曾之徒﹐則莫不從事於斯理﹐固不但開爲能然﹔而子之所以說開者﹐說其不自信之切於求己﹐而非與程子所謂「見大意」者同也。

朱子謂「未能決其將然」﹐陳氏謂「工夫不到頭﹐止於見大意」﹐下語自實。春秋之世﹐夫子之門﹐其爲俗儒者正少﹐必不得已而以子路﹑冉有當之﹐然其視蕭﹑曹﹑房﹑杜﹐則固已別矣。卽至劉子﹐也解說「民受天地之中以生﹐威儀所以定命」。則當時士大夫風味習尙可知﹐而「見大意」者﹐豈獨一開哉﹖

上蔡云「不安於小成」﹐成者亦事功之成也﹐而事功必有本領。朱子於此﹐卻以仁義忠孝帖出﹐直是親切。若朱子又云「推其極只是性」﹐則原程子言外之旨﹐原有「性學」二字﹐以別於俗儒﹑俗吏之學﹐故爲引伸以推其極至如此。若漆雕開言「斯」之時﹐初未嘗卽含一「性」字在內。

仁﹑義﹑忠﹑孝﹐固無非性者﹐而現前萬殊﹐根原一本﹐亦自不容籠統。性卽理也﹐而有於「性」學者﹐抑有於「理」學者。易曰「窮理盡性以至於命」﹐固已顯分差等。性藏夫理﹐而理顯夫性﹐故必窮理而乃以盡性﹐則自明誠者﹐所以不可躐等夫自誠明之天道。學必有其依﹐性必有其致。然則開之求信者﹐亦但於事言理﹐初未於理言性。卽其言而熟繹之﹐當自知其所指矣。

程子之言﹐有爲而言也。從俗儒﹑俗吏風尙浮詭之餘﹐而悠悠然於千載之上﹐有開與點﹐求諸此心﹑此理以爲仕學﹐程子所爲當諸心﹐而見其可說也。

開之言﹐非有爲而言也。當洙﹑泗教隆之日﹐才可有爲﹐而略小以圖大﹐欿然求諸己以必其無不信者﹐則所爭者在矢志之厚薄敬肆﹐而不在事理之精粗。斯朱子「說其篤志」之言爲尢切也。

朱子固欲表章程子之說以正聖學而絀事功﹐是以存其言﹐而顯其實曰「性」﹔亦恐性學說顯之後﹐將有以「三界惟心﹐自性普攝」之邪說﹐文致此章「信斯」之旨﹐是以別之曰理﹑曰篤志﹑曰仁義忠孝﹐反覆於異同之閒﹐而知良工之心獨苦矣。讀者毋驚其異而有所去取﹐抑毋彊爲之同﹐如雙峯之所附會者﹐則可無負先儒矣。二

程子曰「浮海之嘆﹐傷天下之無賢君也」﹐只此語最得。慶源不省程子之意﹐而云「憤世長往」﹐則旣失之矣。至胡氏又云「無所容其身」﹐則愈謬甚。

無所容其身者﹐則張儉之望門投止是已﹐而夫子豈其然﹗道𨿽不行﹐容身自有餘地也。若云「憤世長往」﹐則苟其欲隱﹐奚必於海﹖自衛反魯以後﹐夫子固不仕矣﹐何至悻悻然投身於無人之境而後遂其志哉﹖

程子傳春秋﹐於魯桓公及戎盟而書「至」﹐發其意曰「此聖人居夷浮海之意」。蓋謂聖人傷中國之無君﹐欲行道於海濱之國也﹐豈長往不返如管寧之避兵耶﹖海值魯東費﹑沂之境﹐其南則吳﹑越﹐其北則九夷﹑燕﹐其東則朝鮮﹑追貊。聖人不輕絕人﹐故亦聊致其想望。

然夷之於越﹐終視諸夏爲難化﹐斯反覆思之﹐要不可輕捨中華以冀非常之事﹐則裁度事理﹐不得徒爲苟難者也。子路勇於行道﹐不憚化夷之難﹐故曰「好勇過我」。或謂好勇爲勇退﹐則仕衛輒﹑使子羔之子路﹐豈勇退者哉﹖三

臧文仲不仁者三﹐不知者三﹐繇其不善之積成﹐著而不可掩﹐則但據此六者﹐而其人之陷溺於惡已極矣。此六者是文仲相魯下很手﹑顯伎倆處﹐此外尙其惡之小者。故夫子他日直斥其竊位﹐而春秋於其告糴﹐特目言其罪。安得有如吳氏所云「善者多」哉﹖

若子產有君子之道四﹐其四者則修己﹑治人﹑惇倫﹑篤行之大徳也。子產之於君子﹐其不得當者﹐蓋亦鮮矣。吳氏揚積惡之臧辰﹐抑備美之子產﹐吾不知其何見也﹗

若區區於「三」「四」兩字上較全缺﹐則人之不善者﹐豈必千不仁﹑萬不知之可指數﹔而夫子云「君子之道四」﹐「君子道者三」﹐亦爲闕陷之詞耶﹖

臧孫之惡﹐若躋僖下展﹐隨得其一﹐卽天理蔑盡﹔居蔡之事﹐猶其小者﹐特以徵其昏迷狂妄之本耳。以其躋僖公之心﹐得當爲之﹐弒父與君可也。以其下展禽之心﹐使宰天下﹐李林甫﹑史彌遠蔑以加也。若子產﹐自三代以上人物﹐垂﹑益﹑呂﹑散之流亞﹐自非吳氏章句之智所知。四

「不知其仁」﹐是說當時人物有屬望之意﹐言不決絕。「未知﹐焉得仁」﹐則心旣不可知﹐迹猶不可許﹐故直曰焉得而謂之仁﹐是竟置之不仁之等矣。故集注向後補出「不仁可見」一段﹐原非分外。其云「所謀者無非僭王猾夏之事」﹐找定他君臣之閒﹐新舊之際﹐所爲忘榮辱﹑忘恩怨者﹐只要大家一心攛掇教楚做个亂首。而文子仕齊﹐旣不討賊﹐未幾而復反﹐則避亂之意居多﹐亦自此可見。惟然﹐故夫子決言之曰「焉得仁」﹐猶言「焉得儉」﹑「焉得剛」也。

乃所以必云「未知」者﹐非但聖人不輕絕人之徳﹐而於理亦自有難以一槪言者。據此﹐二子大體﹐則是不仁。特此二事﹐或其去位之際﹐避難之時﹐偶然天理髮見﹐而子文前之所謀僭王猾夏之志﹐因而脫然如失﹐文子後日之復反於齊﹐仍與崔﹑慶同列者﹐亦持守之不足﹐轉念爲之﹐而非其初心﹔乃若當事一念﹐則與乍見孺子入井之惻怛同其發現。故不能直斥此二事之不仁﹐而以「未知」疑之。

然使其當事一念﹐卽無所私而發於天理﹐要爲仁之見端而非卽仁﹐況其猶在不可知之天者乎﹖子文只是盡心所事﹐文子只是利祿情過輕。遇著平居時﹐兩件無所見長﹐則敗缺盡見﹔一蒞乎變﹐恰恰好教者忠﹑淸露穎而出﹐故一似中當事之理而若無私﹐然亦一事之忠﹑淸而已。若夷﹑齊之淸﹐比干之忠﹐卻千回萬折﹐打疊到天理人心極處﹐才與他个恰好底忠﹑淸。故箕子之與比干言者﹐曰「自靖﹐人自獻於先王」﹔夫子之論夷﹑齊﹐曰「求仁而得仁」﹔明其非信著一往之志气﹐一直做去便好。子文心有所主﹐故事堪持久﹐而所失愈遠﹔文子心未有主﹐故驀地暢快﹐且若無病﹐而後不可繼。托體卑小﹐而用乘於偶然﹐其與全體不息以當理而無私者﹐直相去如天淵矣。

繇此思之﹐則程子有云「聖人爲之﹐亦止是忠﹑淸」者﹐或亦砭門人執事忘理之失﹐而非允論也。聖人之去位而不慍﹑辭祿而不吝者﹐必不可以忠﹑淸盡之。乃聖人之所爲者﹐則亦必不同於二子。使聖人而爲子文﹐其所告於僚友者﹐旣萬不如子文之所告矣。使聖人而爲文子﹐則不但以棄十乘爲髙﹐而前乎所以消弒逆之萌﹐後乎所以正討賊之義者﹐其必有爲矣。則聖人之所以爲聖人者﹐正以不爲二子之所爲﹐而豈可云爲之亦但忠﹑淸也哉﹖

仁﹑不仁之別﹐須在本體上分別﹐不但以用。然有其體者﹐必有其用﹐則聖人之異於人者﹐亦可於用徵之﹐而非其異以體者有同用﹐異於徳者有同道也。曾聖人而僅忠﹑淸也乎﹖凡小注所引程子之說爲集注所不收者﹐大抵多得理遺事之論﹐讀者分別觀之可也。

南軒所云「類此」二字﹐較爲精密﹔而又云「不妨」﹐則亦有獘。聖人正於此等去處見仁之全體大用﹐豈但不妨而已耶﹖五

程子言思﹐在善一邊說﹐方得聖人之旨。那胡思亂想﹐卻叫不得思。洪範言「思作睿」﹐孟子言「思則得之」。思原是人心之良能﹐那得有惡來﹖思者﹐思其是非﹐亦思其利害。只緣思利害之思亦云思﹐便疑思有惡之一路。乃不知天下之工於趨利而避害﹐必竟是浮情囂气﹐趁著者耳目之官﹐揀肥擇軟。若其能思﹐則天然之則﹐卽此爲是﹐卽此爲利矣。故洪範以思配土。如「水曰潤下」﹐便遊移不貞﹐隨地而潤﹐隨下而下。若「土爰稼穡」﹐則用必有功也。

季文子三思而行﹐夫子卻說「再斯可矣」﹐顯然思未有失﹐而失在三。若向利欲上著想﹐則一且不可﹐而況於再﹖三思者﹐只是在者一條路上三思。如先兩次是審擇天理﹐落尾在利欲上作計較﹐則叫做爲善不終﹐而不肯於善之一途畢用其思﹐落尾掉向一邊去﹐如何可總計而目言之曰三﹖

後人只爲宣公篡弒一事﹐徯落得文子不值一錢。看來﹐夫子原不於文子施誅心之法﹐以其心無可誅也。金仁山摘其黜莒僕一事﹐爲奪宣公之權。如此吹毛求疵﹐人之得免於亂賊者無幾矣。

文子之黜莒僕﹐乃其打艸驚蛇之大用﹐正是一段正气之初幾﹐爲逆亂之廷作砥柱。到後來不討賊而爲之納賂﹐則亦非但避一身一家之禍﹐而特恐其不當之反以誤國﹐故如齊以視彊鄰之從違而爲之計。文子始終一觀釁待時之心﹐直算到逐歸父之日﹐是他不從賊一大結果。看來﹐做得也好﹐幾與狄梁公同。

且弒嗣君者﹐仲遂也﹐敬嬴也﹐非盡宣公也。屈之於宣公﹐而伸之於東門氏﹐亦是義理極細處。宣公亦文公之子也。惡﹑視旣死﹐而宣公又伏其辜﹐則文公之血脈摧殘幾盡矣。故文子於此熟思到底﹐也在義理上遲回審處。不然﹐則妾不衣帛﹐馬不食粟﹐遇苕丘之難而不屈﹐豈懷祿畏死而甘爲逆黨者哉﹖特其圖畫深沈﹐作法巧妙﹐而非居易俟命之正道﹐則反不如逐莒僕時之忠勇足任爾。

其對宣公之詞曰「見無禮於君者﹐誅之如鷹鸇之逐鳥雀也」﹐又曰「於舜之功二十之一」﹐皆諷宣公以誅仲遂。仲遂誅﹐則宣公固不妨如叔孫捨之得立也。宣公旣不之聽﹐便想從容自下手做。乃以夫子「再斯可矣」之義處之﹐則當亟正討賊之詞﹐卽事不克﹐此心已靖﹐而不必決逐東門之爲快耳。除聖人之大中至正﹐則文子之與溫太眞﹑狄梁公﹐自是千古血性人﹐勿事輕爲彈射。六

凡爲惡者﹐只是不思。曹操之揣摩計量﹐可謂窮工極巧矣﹐讀他讓還三縣令﹐卻是發付不下。緣他迎天子都許時﹐也只拚著膽做去﹐萬一官渡之役不勝﹐則亦郎當無狀矣。又如王莽於漢﹐也只乘著時勢莽撞﹐那一事是心坎中流出的作用﹐後來所以一倍蠢拙可笑。三代而下﹐惟漢光武能用其思﹐則已節節中理。掣滿帆﹐入危地﹐饒他姦險﹐總是此心不靈﹐季文子則不然。後世惟魏相﹑李泌似之。益以知思之有善而無惡也。七

緣說孔子之志大於顏子﹐又雲气象如天地﹐故不知者務恢廓以言其大﹐卽此便極差謬。如以人之多少﹑功之廣狹分聖賢﹐則除是空虛盡﹑世界盡﹑我願無盡﹐方到極處﹐而孔子之言﹐亦眇乎小矣。繇此不審﹐乃有老者﹑朋友﹑少者「該盡天下人」之一說﹐迹是實非﹐誤後學不淺。

且勿論夫子言老者﹑少者﹐初非以盡乎天下之老少﹐必須其老﹑其少與我相接﹐方可施其安之﹑懷之之事。而所謂朋友者﹐則必非年齒與我上下而卽可謂之朋友﹐則尢明甚。天下之人﹐非老﹑非少﹐林林總總皆是也。若咸以爲朋友﹐則屠羊酤酒之夫﹐亦君子之應求乎﹖於孺悲則無疾而言疾﹐於陽貨則瞷亡而往拜﹐如此類者﹐不以信朋友者信之﹐蓋多矣。

同門曰朋﹐同志曰友。同門﹑同志﹐而後信以先施也。朋友旣然﹐老少可知。不可與安者﹐亦不得而彊安之﹔不可與信者﹐亦不得而彊信之﹔不可與懷者﹐亦不得而彊懷之。特聖人胸中﹐不預畜一不安﹑不信﹑不懷之心﹐以待此等﹐則已廓然大公矣。

安一老者亦安也﹐安天下之老者亦安也。懷一少者亦懷也﹐懷天下之少者亦懷也。而朋友之多寡﹐尢其不可彊焉者也。時之所值不同﹐位之得爲有別﹐勢之所可伸者亦有其差等。聖人本兼小大﹑多少而爲言﹐而其不可施吾安﹑信﹑懷者﹐正如天地之化有所不能生成而非私耳。

特在爲老﹑爲少﹐則原爲愛敬﹑哀矜之理所托﹐故親疏𨿽有等殺﹐而卽在疏者﹐苟與吾以事相接﹐亦必酌致其安之﹑懷之之心。若其非老﹑非少﹐則非愛敬所宜加隆﹑哀矜所宜加厚者。其爲塗之人也﹐𨿽與我名相聞而事相接﹐終亦塗之人而已矣。終爲塗之人﹐則吾忠告善道﹑鶴鳴子和之孚﹐自不容於妄投。故夫盡天下之人﹐苟非朋友﹐特勿虞勿詐而已足矣。信之者﹐豈但勿虞勿詐而已哉﹖言必以情﹐事必加厚﹐踐之於終﹐必其循而無違於始也。

安﹑信﹑懷者﹐施之以徳也﹐非但無損於彼之謂也。如天地之有明必聚於日月﹐五性之靈必授於人﹐而禽獸艸木不與焉。卽此可想聖人气象與造化同其撰處。若云盡天下之人﹐非安卽信﹐非信卽懷﹐泛泛然求諸物而先喪其己﹐爲墨而已矣﹐爲佛而已矣。善觀聖人气象者﹐勿徒爲荒遠而失實也。八

子路願共敝裘﹑馬﹐顏子願無伐﹑無施﹐其气象不如夫子之大處﹐正在消息未到恰好地。老﹑少﹑朋友三者﹐已分節目﹐而三者之外﹐尢爲一大界限﹐所以體不失而用不匱。張子西銘一篇﹐顯得理一分殊﹐才與天道聖性相爲合符。終不可說會萬物爲一己者﹐其惟聖人也。出釋氏肇論。雍也篇一

說「居敬則行自簡」﹐亦天理自然之相應者。如湯之「聖敬日躋」﹐則其寬仁而不苛責於民﹐固條理之相因﹐無待已敬而又別求簡也。故朱子曰「程子之言﹐自不相害」﹐集注𨿽不用其說﹐而必存之。

然繇敬得簡者﹐敬徳已成之功也。若方事居敬之始﹐則不得不用力於敬﹔用力於敬﹐則心已密﹐而是非得失之不自欺者﹐必無小﹑無大﹑無人﹑無己而不見其一致﹐則且不安於簡而至於求物已煩者多矣。故不得不將居於己與行於民者﹐分作兩事﹐而一以敬﹑一以簡也。

程子怕人將敬﹑簡分作兩橛﹐則將居以仲弓﹑行以伯子﹐而血脈不相貫通﹐故要其極致而言之﹐謂敬則必簡﹐以示敬徳之大﹐坤之直方所以不習而無不利者﹐天徳﹑王道之全也。

朱子則以南面臨民﹐居𨿽其本﹐而行乃其實﹔旣不容姑待我敬徳之充實光輝而後見諸臨民之事﹐則持己以敬﹐禦人以簡﹐兩者之功﹐同時並舉﹐斯徳以嚴而日成﹐教以寬而漸諭﹐不躐求之於理之一﹐而相因於分之殊﹐此修天徳﹑行王道之津涘也。

仲弓只是論簡﹐而於簡之上更加一敬﹐以著修己治人之節目不可紊亂﹐則「居簡而行簡」者病也﹐居敬而責人以敬者亦病也。簡爲夫子之所已可﹐故其言若歸重於敬﹐而實以論簡之可﹔則在簡者必求諸敬﹐而不能簡者﹐其規模之狹隘﹐舉動之瑣屑﹐曾不足以臨民﹐又不待言矣。仲弓蓋就行簡者進求純粹之功﹐非驀頭從敬說起﹐以敬統簡之謂。求之事理﹐求之本文﹐知朱子之說﹐視程子爲密切矣。二

自天子以至於庶人﹐無不以居敬爲徳﹐敬者非但南面之所有事也。行簡則惟君道宜然。惟君道爲然﹐則仲弓之語﹐於行簡上進一步說居敬﹐實於君子之學﹐居敬上更加一法曰行簡也。

且如「畜馬乘﹐不察於雞豚」﹐𨿽以遠利﹐若在命士以下﹐卽與料理﹐亦未必不爲敬而爲煩。蓋就非南面者而言之﹐則只是敬﹔敬徳之成﹐將有如程子所云「中心無物」者﹐自然一切可已而不已之事﹐不矜意肆志去攬著做。若其爲南面也﹐則不待矜意肆志以生事﹐而本所應求於民之務﹐亦有所不可責備。

只此處規模自別﹐故曰理一而分殊。窮居之不簡﹐必其所不當爲者﹔若所當爲﹐本自不煩。帝王﹐則所當爲者固有不得盡爲者矣﹔直到無不敬而安所止田地﹐方得以其易知簡能者統馭天下﹐如一身一家之事。若其未逮於此﹐但以窮居獨善之居行而心中無物者試之人上﹐恐正不能得簡也。

仲弓且未到「從心不逾矩」地位﹐故夫子於見賓﹑承祭之外﹐更須說不欲勿施﹐使之身世兩盡﹐寬嚴各致。程子遽以一貫之理印合之﹐則亦未免爲躐等矣。三

直到伯子不衣冠而處﹐大不可地位﹐以之治民﹐自亦無不可。若君人者必使其民法冠深衣﹐動必以禮﹐非但擾民無已﹐而勢亦不可行矣。到行於民處﹐豈特仲弓之行簡無以異於伯子﹐卽五帝﹑三王亦無異也。

兩「行簡」字﹐更無分別。伯子有得於名法之外﹐則必不以自弛者張之於民﹐於以治人﹐人且易從﹐故夫子曰「可也」﹐言其亦可以南面也。居者﹐所以自處也﹔行者﹐行之於民也。

程子似將居屬心﹑行屬事看﹐此王通「心﹑迹之判」﹐所以爲謬。假令以堯﹑舜兢業之心﹐行伯子不衣冠之事﹐其可乎﹖

出令於己曰行﹐施令於民曰臨。臨者卽以所行臨之也。「居敬而行簡以臨其民」﹐猶言自治敬而治人簡也。謂自治敬則治人必簡﹐亦躐等在﹔須到「協和萬邦﹐黎民於變時雍」時﹐方得貫串。夫子曰「可使南面」﹐仲弓曰「不亦可乎」﹐下語俱有斟酌﹐且不恁地髙遠。四

居敬旣不易﹐行簡亦自難。故朱子以行簡歸之心﹐而以呂進伯爲戒。看來﹐居敬有餘﹐行簡不足﹐是儒者一大病痛﹔以其責於己者求之人﹐則人固不勝責矣。且如醉飽之過﹐居處之失﹐在己必不可有﹐而在人必不能無。故曰「以人治人」﹐不可執己柯以伐人柯也。

曹參飲酒歡呼以掩外舍吏之罪﹐則先已自居不敬﹐固爲不可。若置吏之喧豗於不問﹐以徐感其自新﹐亦奚病哉﹗欲得臨民﹐亦須著意行簡﹐未可卽以一「敬」字統攝。五

朱子旣云「不遷怒﹑貳過﹐是顏子好學之符驗」﹐又云不是「工夫未到﹐而遷怒貳過只且聽之」﹐只此處極不易分曉。朱子苦心苦口﹐左右怕人執語成滯﹔總爲資質魯鈍人﹐須教他分明﹐而道在目前﹐舉似卽難。後人讀書﹐正好於此左疑右礙處﹐披沙得金﹐若未揀出﹐直是所向成棘。

蓋不遷怒者﹐因怒而見其不遷也﹔不貳過者﹐因過而見其不貳也。若無怒﹑無過時﹐豈便一無所學﹖且捨本以治末﹐則欲得不遷而反遷﹐欲得不貳而又貳矣。故曰「卻不是只學此二事。不遷不貳﹐是其成效」。然無怒無過時﹐旣有學在﹐則方怒方過時﹐豈反不學﹖此扼要處放松了﹐更不得力。故又曰「但克己工夫未到時﹐也須照管」。總原要看出顏子心地純粹謹嚴﹑無間斷處﹐故兩說相異﹐其實一揆。易云「有不善未嘗不知」﹐此是克己上的符驗﹔「知之未嘗復行」﹐是當有過時工夫。可見亦效亦功﹐並行不廢。

以此推之﹐則不遷怒亦是兩層該括作一句說。若是無故妄怒於所不當怒者﹐則不復論其遷不遷矣。怒待遷而後見其不可﹐則其以不遷言者﹐必其當怒者也。怒但不遷而卽無害於怒﹐效也﹔於怒而不遷焉﹐功也﹔則亦功﹑效雙顯之語也。然夫子於顏子旣沒之後﹐追論其成徳﹐則所言功者﹐亦已成之詞矣。

朱子不說效驗之語﹐爲問者總把這兩件說得難﹐似無可下手處﹐而一聽之克己旣熟之後﹐則直忘下臨幾加愼一段工夫﹐故不嫌與前說相背。

而集注云「顏子克己之功﹐至於如此」八字﹐下得十成妥穩﹐更無滲漏。其言「至於如此」﹐則驗也﹔而其曰「功」者﹐則又以見夫𨿽不專於二者爲學﹐而二者固有功焉﹐則不可言效至如此而必言功也。

此段惟黃勉齋說得該括精允。所云「未怒之初﹐鑑空衡平﹔方過之萌﹐瑕颣莫逃」﹐是通計其功之熟也。其云「旣怒之後﹐冰消霧釋﹔旣知之後﹐根株悉拔」﹐則亦於怒與過加功﹐而非坐收成效之謂矣。嗚呼﹗此勉齋之親證親知﹐以踐履印師言而不墮者﹐爲不可及也。六

自爲學者言﹐則怒與過是己私將熾時大段累處﹐喫是要緊﹐故卽此正當用力。自顏子言﹐則不遷﹑不貳﹐是天理已熟﹐恰在己私用事時見他力量﹐則未過未怒時﹐其爲學可知已。

克己之功﹐「非禮勿視﹐非禮勿聽﹐非禮勿言﹐非禮勿動」。所謂非禮者﹐於物見其非禮也﹐非己之已有夫非禮也。若怒與過﹐則己情之發﹐不繇外至矣。外物𨿽感﹐己情未發﹐則屬靜﹔己情已發﹐與物爲感﹐則屬動。靜時所存﹐本以善其所發﹐則不遷﹑不貳者﹐四勿之驗也。所發不忒於所存﹐而後知所存者之密﹐而非托於虛矣。

動靜不可偏廢。靜有功﹐動豈得無功﹖而此所謂動者﹐則又難乎其爲功者也。余怒不忘﹐卽已是遷。後過之生﹐不必與前過爲類﹐無此過﹐更有彼過﹐亦是貳。到此地位﹐豈是把捉可以取效﹖顏子之學﹐已自篤實而光輝矣。「篤實光輝」四字﹐方形容得他出。

蓋學之未至者﹐天理之所著﹐自在天理上見功﹐不能在己私上得力。怒﹐情也﹐又情之不平者也。過則又不待言矣。情者﹐己也。情之不平者﹐尢己之不能大公者也。故怒與喜同爲情﹐而從出自異。凡喜之發﹐𨿽己喜之﹐而必因物有可喜﹐以外而歆動乎中者也。若怒之發﹐則因乎己先有所然﹑有所不然﹐物觸於己之所不然而怒生焉。故天下之可怒者未必怒﹐而吾情之所怒者非必其可怒。𨿽等爲可怒﹐而見盜則怒﹐見豺狼蛇蠍則惡之﹐畏之﹐而怒不生﹔豈非己先有怒﹐而不徒因其能爲人害也哉﹖

己先有怒﹐則不因於物﹔不因於物﹐故物已去而怒仍畱﹐遷之所自來也。故人有遷愛﹐無遷喜﹔無遷哀﹐而有遷怒。喜因物﹐則彼物與此物殊﹐而𨿽當甚喜﹐有怒必怒。怒在己﹐則物換而己不換﹐當其盛怒﹐投之以喜而或怒也。感乎物而動己﹐則外拒而克之易﹔發乎己而加物﹐則中制而克之難。故克己之功﹐必驗之怒而後極焉。

因於己則怒遷﹐因於物則怒不遷。喜怒哀樂﹐本因於物﹔昏者不知﹐以己徇物﹐而己始爲害。故廓然知其因於物﹐則卽物之己可克矣。而以其本因於物﹐則蕩而忘反之己﹐較易知而易克。怒因於己﹐不盡因物﹐而今且克之使因於物﹐則固執之己私﹐亦蕩然而無餘矣。

夫在物者天理也﹐在己者私欲也。於其因於己而亦順於天理之公﹐則克己之功﹐固蔑以加矣。是豈非靜存之密﹐天理流行﹐光輝發見之不容掩者哉﹖故以知顏子之功爲已至也。

怒與過﹐總是不容把制處。所以然者﹐則惟其皆成於己也。過者﹐亦非所遇之境必於得過也﹐己自過也。己有過﹐而誰知之乎﹖知之﹐而誰使之不復行乎﹖夫人之有過﹐則不自知也﹐𨿽知之而未嘗自懼其復行。旣不以爲懼而復過者﹐固然矣。假令他人之有過﹐則無不知也﹐則無不疑其後之復然也。有過而知﹐知而不復行﹐此非以大公之心﹐視在己者如其在人而無所迷﹐因以速知其不可而預戒於後者﹐詎能然乎﹖蓋以己察人之過者﹐是非之心﹐天理之正也。卽奉此大公無私之天理以自治﹐則私己之心﹐淨盡無餘﹐亦可見矣。

夫子於此﹐直從天理人欲﹐輕重﹑淺深﹐內外﹑標本上﹐揀著此兩項﹐以驗顏子克己之功至密至熟﹑發見不差者而稱之。非顏子不能以此爲學﹐非夫子亦不深知如此之爲好學﹐非程﹑朱二子亦無以洗髮其本原之深﹐而豈易言哉﹗若於怒於過﹐𨿽功未至而必有事﹐則爲初學者言﹐正未可盡不遷不貳之徳也。七

情中原有攻取二塗﹕喜﹐取於彼也﹔怒﹐以我攻也。故無濫取者﹐易於屬厭﹔無妄攻者﹐發不及收。攻一因物之可攻﹐而己無必攻之心﹐則克己之功﹐豈不至乎﹗

取緣己之不足﹐攻緣己之有餘。所不足﹑所有餘者﹐气也﹐非理也。气不足﹐則理之來復易﹔气有餘﹐則將與理捍格而不受其復。惟奉理以禦气﹐理足在中而气不乘權﹐斯可發而亦可收﹐非天理流行充足者不能也。

理居盈以治气﹐乃不遷怒﹔理居中以察動﹐乃不貳過。慶源所云「遇怒則克﹐遇過則克」﹐是志學事。朱子所云「全在非禮勿視﹑聽﹑言﹑動上」﹐是「適道」與「立」事。「遇怒則克﹐遇過則克」﹐不怒﹑不過時﹐又將如何﹖此慶源之言所以使人學爲顏子﹐而朱子之言則顏子之學爲聖人也﹐其亦有辧矣。八

「遇怒則克﹐遇過則克」﹐克不得﹐不成便休﹖又豈只痛自悔艾於無已乎﹖固知朱子之言四勿﹐正與慶源一下手處。然人亦有依樣去視﹑聽﹑言﹑動上循禮而行﹐卻於怒﹑過乘權時不得力﹔則正好因此遷﹑貳之非幾﹐以生警省而自求病根。故慶源之說﹐亦不可廢。

此項須困心衡慮﹐到克不去時﹐方知四勿之功是如此做﹐而悔悟夫向之從事於視﹑聽﹑言﹑動者﹐徒描模畫樣﹐而不足與於復禮之學也。故可因怒﹑因過以生其篤志﹐而功則不盡於此。九

小注朱子答問中﹐有「聖人無怒」一語﹐多是門人因無過之說而附會成論﹐非朱子之言也。集注引舜誅四凶一段﹐明說聖人亦但不遷怒耳。喜﹑怒﹑哀﹑樂﹐發皆和也﹐豈怒獨無必中之節哉﹖鯀爲禹父﹐又位在八議之條﹐豈舜恬然愉然而殛之﹐如伐惡木﹑除蕪艸相似﹖孔子歷階而升﹐以責齊侯﹐命樂頎﹑申句須下伐郈人時﹐當自不作謝安圍棋賭墅風味。此方是天理大公﹐因物付物之正。朱子嘗曰「談笑殺人﹐斷乎不可」﹐則豈有聖人無怒之理哉﹖

怒者緣己之有餘。气有餘者﹐眾人之怒也﹔理有餘者﹐聖人之怒也。其以攻己之所異﹐則一而已矣。今不敢謂顏子之無異於聖﹐然不遷怒者﹐聖學之成﹐聖功之至也。顏子非學聖而何學﹖學而不與聖人合﹐何云好學﹖區區於此較量淺深﹐固矣夫﹗十

莊子說列禦寇「食豕如食人」﹐釋氏說「我爲歌利王割截支體時﹐不生我見﹑人見」﹐所謂「聖人無怒」者﹐止此而已矣。春秋書「楚世子商臣弒其君頵」﹐只此九字﹐千載後如聞雷霆之迅發﹗一一

許衡云「顏子𨿽有心過﹐無身過」﹐甚矣﹐其敢以愚賊之心誣聖賢也﹗

橫渠云「慊於己者不使萌於再」。慊者﹐心慊之也﹐而心之所慊者﹐則以心而慊其身之過也。心動於非﹐迷而誰覺之乎﹖心之有惡﹐則謂之慝﹐不但爲過。若其一念之動﹐不中於禮﹐而未見之行事﹐斯又但謂之此心之失﹐而不成乎過。過者有迹者也﹐如適楚而誤至於越也。失則可以旋得﹐過則已成之迹不可掩﹐而但懲諸將來以不貳。倘於心旣有不可復掩之愆﹐徒於容貌動作之間﹐粉飾周遮﹐使若無瑕疵之可摘﹐是正孔子所謂鄕原﹐而許衡之規行矩步﹐以講道學於蒙古之廷﹐天理民彜﹐不顧此心之安﹐徒矜立坊表﹑炫人耳目﹑苟免譏非者。衡之所以爲衡者此也﹐而顏子其然乎﹖

蓋惟顏子心徳已純﹐而發見於外者﹐不能幾於耳順﹑從心之妙﹐則如曾子襲裘而弔之類﹐言動不中於禮者﹐時或有之﹔乃其心體之明﹐不待遲之俄頃﹐而卽覺其不安﹐是以觸類引伸﹐可以旁通典禮﹐而後不復有如此之誤矣。

衡云「無身過易」﹐何其談之容易也﹗心者﹐性情之所統也﹐好學者之所得而自主也。身者﹐气稟之所拘﹐物交之所引者﹐形質爲累﹐而患不從心。自非盛徳之至﹐安能動容周旋而一中於禮﹗故以曾子之臨深履薄﹐而臨終之頃﹐且忘易大夫之簀。衡乃云「無身過易」﹐吾以知其心之久迷於流俗﹐而恃其「非之無舉﹐刺之無刺」者爲藏身之僞術矣。

總以大賢以上﹐於性見性易﹐於情見性難﹔不遷怒﹐則於情而見性。於道見道易﹐於器見道難﹔不貳過﹐則於器而見道。此以爲天理渾然﹐身心一致者也﹐而豈悖天理﹑亂民彜之許衡所得知哉﹗一二

「三月不違仁」﹐夫子亦且在顏子用功上說。「其心」二字﹐是指他宅心如此。如以心體之成效言﹐則與「日月至焉」者﹐不相對照矣。只集注數語精切不差﹐程﹑張之說亦未得諦當。諸小注只向程﹑張說處尋逕路﹐則愈求愈遠。

集注言「能造其域」﹐謂心至仁也﹐非謂仁之來至也。從其不閒而言﹐則謂之「不違」﹔從其有依有違而言﹐則謂之「至」﹔而當其「至」﹐與其「不違」則亦無所別。勉齋云「心爲賓﹐在仁之外」﹐幾幾乎其有言說而無實義矣。

注言「無私欲而有其徳」﹐究在「有其徳」三字上顯出聖學﹐而非「煩惱斷盡卽是菩提」之謂。西山云「諸子寡欲﹐顏子無欲」﹐則寡欲者斷現行煩惱之謂﹐無欲者斷根本煩惱之謂。只到此便休去﹑歇去﹐一條白練去﹐古廟香罏去﹐則亦安得有聖學哉﹖

以此思之﹐則朱子所謂「仁爲主﹐私欲爲客」﹐亦擇張子之語有所未精﹐而與「見聞覺知只許一度」者相亂。朱子「知至意誠」﹐不是配來話。此等處﹐惟朱子肯盡情示人﹐程﹑張卻有引而不發之意。

孔顏之學﹐見於六經﹑四書者﹐大要在存天理。何曾只把這人欲做蛇蠍來治﹐必要與他一刀兩段﹐千死千休﹖且如其餘之「日月至」者﹐豈當其未至之時﹐念念從人欲發﹐事事從人欲做去耶﹖此不但孔門諸賢﹐卽如今尋常非有積惡之人﹐亦何嘗念念不停﹐惟欲之爲汲汲哉﹖旣飽則不欲食矣﹐睡足則不欲寢矣。司馬遷說盡天下之人奔走不休﹐只是爲利﹐此亦流俗已甚之說耳。平心論之﹐何至如是﹖旣然﹐則以人欲不起爲仁者﹐將凡今之人﹐其爲日一至﹑月一至者﹐亦車載斗量而不可勝紀。李林甫未入偃月堂時﹐殺機未動﹐而可許彼暫息之時爲至於仁乎﹖

異端所尙﹐只掙到人欲淨處﹐便是威音王那畔事﹐卻原來當不得甚緊要。聖賢學問﹐明明有仁﹐明明須不違﹐明明可至﹐顯則在視﹑聽﹑言﹑動之間﹐而藏之有萬物皆備之實。「三月不違」﹐不違此也﹔「日月至焉」﹐至於此也。豈可誣哉﹗豈可誣哉﹗一三

張子賓主之分﹐只以乍去乍來爲賓﹐安居久住爲主。其內外之辧﹐亦以所存之理應外至之感爲內﹐於外至之感求當然之理爲外。其云「賓」者﹐旣不必別立一主﹔其云「主」者﹐亦初非對待有賓。

朱子云「在外不穩﹐才出便入」﹐亦乍來久住之別也。其借屋爲諭﹐亦須活看。不可以仁爲屋﹐心爲居屋之人﹔尢不可以心爲屋﹐仁爲出入之人﹔更不可將腔子內爲屋裏﹐腔子外爲屋外。緣張子之意﹐但以戒人逐事求理﹐事在理在﹐事亡理亡﹐說得來略帶含糊﹔而「賓主」二字﹐又自釋氏來﹐所以微有不妥。後人只向此處尋討別白﹐則愈亂矣。

顏子「三月不違仁」﹐也只三月之內克己復禮﹐怒不遷﹐過不貳﹐博文約禮﹐欲罷不能而已。聖學到者一步﹐是喫緊處﹐卻也朴實﹐所以道「闇然而日章」。更不可爲他添之﹐繞弄虛脾也。一四

「三月不違仁」中有「雷雨之動滿盈」意思﹐故曰「惟天下至誠﹐爲能經綸天下之大經……肫肫其仁」。朱子鏡明之說﹐非愚之所敢據。若只與鏡相似﹐只是个鏡﹐鏡也而仁乎哉﹗一五

紛紛賓主之論﹐只爲「心外無仁」四字所膠轕。不知心外無仁﹐猶言心中有仁﹐與「卽心卽佛」邪說﹐正爾天淵。且此「心」字是活底﹐在虛靈知覺之用上說。將此竟與仁爲一﹐正釋氏「作用是性」之狂解﹐烏乎可﹗一六

聖人亟於稱三子之長﹐雙峯巧以索三子之短﹐而下斷案處又淺薄。學者如此以爲窮理﹐最是大病。且如「賜也達」﹐是何等地位﹐豈容輕施貶剝﹖如雲達於事﹐未達於理﹐天下有無理之達乎﹖一七

朱子以「有生之初﹐气稟一定而不可易者」言命﹐自他處語﹐修大全者誤編此。胡光大諸公﹐直恁粗莽﹗

伯牛不可起之疾﹐無論癩與非癩﹐皆不可歸之气稟。以气言﹐則是李虛中生克旺廢之說﹔以稟言﹐則素問三陰三陽相法而已﹔君子正不以此言命。術之所可測者﹐致遠則泥也。如雲气稟弱荏﹐不足以禦寒暑風日﹐而感疾以劇﹐則洪範六極﹐分弱﹑疾﹑短折爲三﹐初非弱者之必疾﹐疾者之必折也。夫「莫之致而至者」命也﹐則無時無鄕﹐非可執有生之初以限之矣。气稟定於有生之初﹐則定於有生之初者亦气稟耳﹐而豈命哉﹖

先儒言有气稟之性。性凝於人﹐可以气稟言﹔命行於天﹐不可以气稟言也。如稻之在畝﹐忽然被風所射﹐便不成實﹐豈禾之气稟有以致之乎﹖气有相召之機﹐气實召實﹐气虛召虛﹔稟有相受之量﹐稟大受大﹐稟小受小。此如稻之或早﹑或遲﹐得粟或多﹑或少﹐與疾原不相爲類。風不時而粟虛於穗﹐气不淑而病中於身﹐此天之所被﹐人莫之致而自至﹐故謂之命﹐其於气稟何與哉﹗謂有生之初﹐便栽定伯牛必有此疾﹐必有此不可起之疾﹐惟相命之說爲然﹐要歸於妄而已矣。

聖人說命﹐皆就在天之气化無心而及物者言之。天無一日而息其命﹐人無一日而不承命於天﹐故曰「凝命」﹐曰「受命」。若在有生之初﹐則亦知識未開﹐人事未起﹐誰爲凝之﹐而又何大徳之必受哉﹖

只此陰變陽合﹐推蕩兩間﹐自然於易簡之中有許多險阻。化在天﹐受在人。其徳﹐則及爾出王遊衍而爲性﹔其福﹐其﹝則﹞化亭生殺而始終爲命。徳屬理﹐福屬气。此有生以後之命﹐功埒生初﹐而有生以後之所造爲尢倍也。

天命無心而不息﹐豈知此爲人生之初﹐而盡施以一生之具﹔此爲人生之後﹐遂已其事而聽之乎﹖又豈初生之頃﹐有可迓命之資﹔而有生之後﹐一同於死而不能受耶﹖一歸之於初生﹐而術數之小道繇此興矣。一八

夫子說顏子「不攺其樂」﹐賢其不攺也。周﹑程兩先生卻且不問其攺不攺﹐而亟明其樂﹐其言較髙一步﹐而尢切實。樂而後有攺不攺﹐倘無其樂﹐則亦何攺之有哉﹖

不攺是樂之極致﹐於貧而見之﹐樂則不待貧而固有也。學者且無安排不攺﹐而但問其樂何如。未究其樂而先求不攺﹐則且向「山寺日髙僧未起」﹑「莫笑田家老瓦盆」上作生活﹐气質剛者爲傲而已矣﹐其柔者爲慵而已矣。此所謂「樂驕樂﹑樂佚遊」之損者也。一九

程子謂顏子非以道爲樂﹐後人卻在上面說是一是二﹐這便是弄風捉影語。惟朱子委實親切﹐故爲之易其語曰「要之﹐說樂道亦無害。」蓋樂道而有害﹐則伊尹﹑孟子都是「將道爲一物而玩弄之」矣。眞西山語。

但以道爲樂𨿽無害﹐而大槪不能得樂。如嗜酒人﹐自然於酒而樂。若云以酒爲樂﹐則本非嗜酒﹐特借酒以消其磊砢不平之气﹐到底他臨觴之下﹐費盡消遣。

且人若任著此情以求樂﹐則天下之可樂者﹐畢竟非道﹐如何能勾以道爲樂而不攺﹗惟不先生一樂之之心﹐而後於道有可樂之實。此天理現前﹐左右逢原﹑從容自得之妙﹐豈可云「以」﹐而豈可云「爲」哉﹖以道爲樂﹐只在樂上做工夫﹐而顏子之樂﹐乃在道上做工夫﹐此其所以別也。

在樂上做工夫﹐便是硬把住心﹐告子之所以無恐懼疑惑也。在道上做工夫﹐則樂爲禮復仁至之候﹐舉凡動靜云爲﹐如馳輕車﹑下飛鳥﹐又如殺低棋相似﹐隨手輒碎﹐如之何無樂﹗如之何其攺也﹗二十

要知顏子如何「不攺其樂」﹐須看「人不堪其憂」是怎生地。或問朱子「顏路甘旨有闕時如何」﹐此處正好著眼。

道之未有諸己﹐仁之未復於禮﹐一事也發付不下﹔休說簞瓢陋巷﹐便有天下﹐也是憔悴。天理爛熟﹐則千條萬歧﹐皆以不昧於當然﹔休說簞瓢陋巷﹐便白刃臨頭﹐正復優遊自適。樂者﹐意得之謂。於天理上意無不得﹐豈但如黃勉齋所云「凡可憂可戚之事﹐舉不足以累其心」哉﹖直有以得之矣。二一

眞西山所云「簞瓢陋巷不知其爲貧﹐萬鐘九鼎不知其爲富」﹐一莊生逍遙遊之旨爾。簞瓢陋巷﹐偃鼠﹑鷦鷯之境也。萬鐘九鼎﹐南溟﹑北溟之境也。不知其貧﹐南溟﹑北溟之觀也。不知其富﹐偃鼠﹑鷦鷯之觀也。將外物撇下一壁看﹐則食豕食人﹑呼牛呼馬而皆不知矣。聖賢之道﹐聖賢之學﹐終不如是。「綠滿窗前艸不除﹐與自家意思一般」﹐豈漫然不知而已哉﹖

如唐人詩「薰風自南來﹐殿角生微涼」﹐與「南風之薰兮﹐可以解吾民之慍兮」﹐落處固自懸隔。自非聖賢﹐則總到說樂處﹐須撇開實際﹐玩弄風光。西山不知貧富之說﹐亦只到者一步。陶靖節云「眾鳥欣有托﹐吾亦愛吾廬」﹐意思盡好﹔到下面卻說「泛覽周王傳﹐流觀山海圖」﹐便與孔﹑顏之樂﹐相去一方。緣他到此須覓个療愁蠲忿方法﹐忘卻目前逆境也。孔﹑顏﹑程﹑朱現身說法﹐只在人倫物理上縱橫自得﹐非西山所庶幾可得。二二

聖人尋常不輕道一「謙」字﹐而於贊易﹐惟以天之「益」﹑地之「流」﹑鬼神之「福」﹑人之「好」言之﹐則亦應物之徳柄﹐柄有權意。非入徳之始功也。故曰「謙﹐亨﹐君子有終。」必君子而乃有終﹐未君子而難乎其始矣。

上蔡云「人能操無欲上人之心﹐則人欲日消﹐天理日明」﹐此語未得周浹。在上蔡气質剛明﹐一向多在矜伐上放去﹐故其自爲學也﹐以去矜爲气質變化之候。然亦上蔡一人之益﹐一時之功﹐而不可據爲典要。若人欲未消﹐無誠意之功﹔天理未明﹐無致知之力﹔但以孟之反一得之長爲法﹐則必流入於老氏之教。孟之反原是老子門下人﹐特其不伐一節﹐近於君子之爲己。亦其聞老氏之風而悅之已深﹐故漸漬成就﹐至於奔敗倉皇之時﹐居然不昧。蓋於謙退一路﹐已爲爛熟﹐而孟之反之爲人﹐亦如此而止矣﹐未聞其能繇是而日進於理明欲消之域也。

以淺言之﹐伐者亦私欲之一端﹐能去伐者﹐自是除下人欲中一分細過。細對粗而言。固有能去伐而他欲不必除者﹐如馮異﹑曹彬之流﹐其於聲色貨利之粗過﹐詎得淡泊﹖亦有不待去伐而欲已消﹑理已明者﹐則𨿽伯夷恐未能於此得釋然也。

若以深言之﹐則不伐之成徳﹐自爲遠怨息爭之一道﹐而聖賢以之爲居徳之量﹐是易所謂「善世而不伐」﹐書所謂「女惟不伐﹐天下莫與女爭功」。此在功徳已盛之後﹐以自極於髙明廣大之至﹐而卽以移風易俗﹐成廷野相讓之化者﹐非待此而始有事於消欲﹑明理也。故顏子以之爲願﹐卽孔子大道﹑爲公之志﹐事有所待﹐而非與克己之功﹑亟請從事之比。聖賢之道﹐以此而善其成﹐故曰「君子有終」﹔以此而利行於天下﹐故曰「謙﹐亨」。明理消欲之始﹐焉用此哉﹖

旣亦聖賢居徳善世之妙用﹐故夫子亦稱許之反。然之反之能此﹐則亦徒具下此腔殼﹐可以居大徳﹐載大功﹐而所居﹑所載之實﹐未之逮者多矣。微獨之反﹐卽彼所宗之老子﹐其大端已非﹐而此「盛徳﹐容貌若愚」之量﹐夫子亦不能沒其善。至於所居﹑所載﹐虛無亡實﹐乃至陰取陽與﹐而與「良賈深藏」同一機械﹐則終未免於私欲潛行﹑天理不明之病。惟其欲恃此以消欲而明理﹐則消者非其所消﹐明者非其所明。克伐不行﹐不足以爲仁者﹐此也。

或問中有「先知得是合當做底事」之語﹐自是去伐之功﹐靠硬向聖賢學問中下手事。朱子不然其說﹐而云「只是心地平﹐所以消磨容得去」﹐乃就之反論之反﹐知其「知雄守雌」﹑「無門無毒」之心如此耳。朱子看來識得之反破﹐故始終說他別是一家門風﹔而曰「孟之反他事不可知﹐只此一事可爲法」﹐則卽愚所謂「除下人欲一分細過」之說﹐亦不教人全身從此下手也。

若上蔡之學﹐其流入於老氏與否﹐吾不敢知﹐特以彼變化自家一偏气質之事﹐以槪天下之爲學者﹐則有所不可。「無欲上人」四字﹐亦是一病。夫子說「君子矜而不爭」﹐特不與人對壘相角而已﹔到壁立萬仞處﹐豈容下人﹖孟子曰「不恥不若人﹐何若人有﹗」斯學者立志之始事﹐爲消欲明理之門也。二三

「人之生也」一「生」字﹐與「罔之生也」「生」字﹐義無不同。小注中有不同之說﹐蓋不審也。不但本文兩句﹐連類相形﹐且夫子之意﹐原以警人直道而行﹔則上句固自有責成意﹐非但推原所以不可罔之故﹐而意全歸下句也。

二句之中﹐原有不直則不足以生之意。細玩本文﹐此意寓於上句之中﹐而云「人之生也直」﹐而不直則不生﹐義固系之矣。其又云「罔之生也幸而免」﹐則以天下之罔者亦且得生﹐而斷之以理﹐用解天下之疑耳。使上句但明有生之初﹐則下文不更言旣生以後之當直﹐而遽云罔之幸生﹐於文字爲無條理﹐而喫緊警人處﹐反含而不吐矣。此章是夫子苦口戒世語﹐不當如是。

且人生之初﹐所以生者﹐天徳也﹔旣生之後﹐所以盡其生之事而持其生之气者﹐人道也。若夫直也者﹐則道也﹐而非徳也﹐其亦明矣。以生初而言﹐則人之生也﹐仁也﹐而豈直耶﹖

蓋道﹐虛迹也﹔徳﹐實得也。故仁﹑義﹑禮﹑智曰四徳﹐知﹑仁﹑勇曰三徳。而若誠﹐若直﹐則虛行乎諸徳者。故中庸言「誠者天道﹐誠之者人道」。而言直也﹐必曰「直道」﹐而不可曰直徳。直爲虛﹐徳爲實。虛不可以爲實。必執虛迹以爲實得﹐則不復問所直者爲何事﹐而孤立一直﹐據之以爲徳﹐是其不證父攘羊者鮮矣。

若人生之初﹐所以得生者﹐則實有之而可據者矣。「乾道變化﹐各正性命」﹐一闔一辟﹐充盈流動﹐與目爲明﹐與耳爲聰﹐與頂爲圓﹐與踵爲方正﹐自有雷雨滿盈﹑絪縕蕃變之妙。而豈有卽爲有﹐無卽爲無﹐翕卽不辟﹐辟卽不翕之足以生人乎﹖

徳也者﹐所以行夫道也。道也者﹐所以載夫徳也。仁也者﹐所以行其直也。直也者﹐所以載夫仁也。仁爲徳﹐則天以爲徳﹐命以爲徳﹐性以爲徳﹐而情亦以爲徳。直爲道﹐則在天而天道直也﹐直道以示人﹐天之事也﹔在人而人道直也﹐遵直道以自生﹐人之事也。

子曰「人之生也直」﹐固言人也。言人以直道載天所生我之徳﹐而順事之無違也﹔言天徳之流行變化以使各正其性命者﹐非直道而不能載﹐如江海之不能實漏卮﹑春風之不能發枯漧也﹐如慈父之不能育悖子﹑膏粱之不能飽病夫也。故人必直道以受命﹐而後天產之陽徳﹑地產之陰徳﹐受之而不逆也﹔而後天下之至險可以易知﹐天下之至阻可以簡行﹐彊不淩弱﹐智不賊愚﹐仁可壽﹐義可貴﹐凶莫之嬰﹐而吉非妄獲也。

故南軒云「直者生之道」﹐蓋亦自有生以後﹐所以善其生之事而保其生理者言。其曰「生之道」﹐猶老子所言「生之徒」﹑「死之徒」也。聖人之言此﹐原以吉凶得失之常理﹐惠迪從逆之恆數﹐括之於直罔之分﹐徹上知﹑下愚而爲之戒﹐非專爲盡性知天之君子言﹔則亦不待推之有生之初所受於天﹐與天地生生之徳也。天地生生之徳﹐固不可以直言之。而人之不能一體夫天地生生之理者﹐亦未卽至於宜得死而爲幸免之生。

龜山云「君子無所往而不用直」﹐語自有病。君子之無往不用者﹐仁﹑義﹑忠﹑正也。豈悻然挾一直以孤行天下乎﹖凡言仁﹐不但不暴之謂﹔言知﹐非但不愚之謂﹔言勇﹐非但不怯之謂。言徳必有得﹐旣去凶徳﹐而抑必得夫令徳。若言直﹐則卽不罔之謂。道者﹐離乎非道而卽道也。故天地生生﹐必有以生之﹐而非止不害其生。直特不害﹐而無所益。人之祈天永命﹑自求多福者﹐則不可期以必得﹐而但可守以不失。故仁﹑智以進徳﹐而直以遵道。進徳者以精義入神﹐遵道者以利用安身。聖賢之言﹐統同別異﹐其條理豈可紊哉﹗於此不察﹐則將任直爲性﹐而任气失理以自用。逮其末流﹐石之頑﹑羊之很﹑雁之信﹑螳之躁﹐不與相亂者幾何哉﹗二四

「知之者」之所知﹐「好之者」之所好﹐「樂之者」之所樂﹐更不須下一語。小注有云「當求所知﹑所好﹑所樂爲何物」﹐語自差謬。若只漫空想去﹐則落釋氏「本來面目」一種狂解。若必求依據﹐則雙峯之以格物﹑致知爲知﹐誠意爲好﹐意誠﹑心正﹑身修爲樂﹐仔細思之﹐終是「捉著鄰人當里長﹐沒柰何也有些交涉」﹐實乃大誣。

近見一僧舉「學而時習之」一「之」字問人云「『之』者﹐有所指之詞。此『之』字何所指﹖」一時人也無以答之。他者總是鬼計﹑禽魚計﹐與聖學何與﹖緣他胸中先有那昭昭靈靈﹑石火電光的活計﹐故將此一「之」字﹐捏合作證。若吾儒不以天徳王道﹑理一分殊﹑大而發育峻極﹑小而三千三百者作黃鉞白旄﹑奉天討罪之魁柄﹐則直是出他圈套不得。假若以雙峯之見﹐區區於大學文字中分支配搭﹐則於「學而時習之」﹐亦必曰「之」者謂知行而言﹐適足供羣髡一笑而已。故曰「經正則庶民興﹐庶民興斯無邪慝」。聖人之言﹐重門洞開﹐初無喉下之涎﹐那用如彼猜度﹗

尹氏說个「此道」﹐早已近誕﹔賴他一「此」字不泛﹑不著。且其統下一「此」字﹐則三「之」字共爲一事﹐非有身﹑心﹑意﹑知之分。聖人於此三語﹐明白顯切﹐旣非隱射一物﹔而其廣大該括﹐則又遇方成圭﹐遇圓成璧﹐初不專指一事。凡論語中泛泛下一「之」字者﹐類皆如此。總之是說爲學者之功用境界﹐而非以顯道。聖人從不作半句話﹐引人妄想。若欲顯道﹐則直須分明向人說出。今旣不質言﹐而但曰「知之」﹑「好之」﹑「樂之」﹐則學者亦但求如何爲知﹑如何爲好﹑如何爲樂而已。何事向「之」字求巴鼻耶﹖

以大學爲依據﹐若以括其全者爲說﹐意亦無害。而雙峯之病﹐則在割裂。大學云「欲誠其意者﹐先致其知」﹐豈當致知之日而意不誠哉﹖則亦豈當意誠之日﹐而心不正﹑身不修哉﹖有修身而未從事於誠意者矣﹐有誠其意而身不修者乎﹖則何以云「好之者不如樂之者」也﹖

夫子以此三「之」字﹐統古今學者之全事﹐凡聖學之極至﹐皆以此三級處之。然合之而大學皆備者﹐分之而隨一條目亦各有之。如致知﹐則有知致知者﹐好致知者﹐知已致而樂者。乃至修身﹐亦無不然。從此思之﹐則知此三「之」字﹐旣可全舉一切﹐亦可偏指一事。所以朱子以「樂斯二者」﹑「樂循理」當之﹐而云「顏子之樂較深」。則在孝弟而指孝弟﹐在循理而指循理﹐旣非可憑空參去﹐將一物當此「之」字﹐如所云「當求『之』爲何物」之妄語。抑事親從兄之道﹐固身﹑心﹑意﹑知之所同有事﹔所循之理﹐亦必格致﹑誠正﹑修齊﹑治平之兼至﹐而不可屑屑焉爲之分也。

從乎「當求所知﹑所好﹑所樂爲何物」之說﹐而於虛空卜度一理﹐以爲眾妙之歸﹐則必入釋氏之邪說。從乎雙峯之所分析﹐則且因此誤認大學以今年格物﹐明年致知﹐逮乎心無不正﹐而始講修身﹐以敝敝窮年﹐卒無明明徳於天下之一日。且誠意者不如身修﹐是其內外主輔之間﹐亦顚倒而無序矣。五經﹑四書﹐多少綱領條目﹐顯爲學者所學之事﹐一切不求﹐偏尋此一「之」字覓下落﹐捨康莊而入荊棘﹐何其愚也﹗二五

如彼僧所問「學而時習之」「之」字何指﹐自可答之曰「指所習者」。僧必且問「所習者又甚麼」﹐則將答之曰「你習你底﹐我習我底」。噫﹗世之能以此折羣髡者鮮矣。

或問﹕「彼僧習其所習﹐亦還悅否﹖」曰「如何不悅﹖豈但彼僧﹐卽學唱曲子﹑下圍棋人﹐到熟時﹐也自欣豫。」曰「其悅還同否﹖」曰「不見道﹕『天理人欲同行異情﹖』天理與人欲同行﹐故君子之悅﹐同乎彼僧﹔人欲與天理異情﹐故彼僧之悅﹐異乎君子。旣已同﹐則俱爲悅。旣已異﹐則有不同。如一人嗜睡﹐一人嗜夜飲﹐兩得所欲﹐則皆悅。而得睡之悅﹐與得飲之悅﹐必竟不是一般歡暢。」

以此思之﹐則𨿽工匠技術﹐亦有知﹑有好﹑有樂﹐而所知﹑所好﹑所樂者卽其事。但聖人所言﹐則爲君子之學耳。顏子便以「克己復禮」爲知﹑好﹑樂。仲弓便以「居敬行簡」爲知﹑好﹑樂。隨所志學﹐工夫皆有此三者淺深之候也。孟子曰「詖詞知其所蔽。」有所偏指﹐則必有所蔽矣﹐詞安得不詖哉﹗二六

不但以資質﹐而必以工夫﹐故孔子一貫之說﹐以語曾子﹐而不以語曾晢。但人而至於中人者﹐則十九可至﹐不問其質。若在中人以上﹝下﹞﹐用工夫而能至於中人以上﹐則非其人亦自不肯用力也。「十室之邑﹐必有忠信」﹐而無好學者﹐何故﹖如人不善飲酒﹐則亦不喜飲也。朱子謂「不裝定恁地」說工夫﹐說資質﹐自是見徹一垣﹐此原不可以一偏言也。

南軒下一「質」字﹐是成質意。如良田之稻﹐飯以香美﹐稻則質也﹐亦是栽培芟灌得宜﹐非但種之美而已。朱子云「聖人只說『中人以上﹐中人以下』」﹐且據現在而言﹐不須分質﹑分學﹐徒爲無益之訟。二七

上與非上﹐不可在事目上分。灑掃應對﹐自小學事﹐不在所語之中。豈中人以下者﹐便只將如何灑掃﹐如何應對﹐諄諄然語之乎﹖𨿽不可語上﹐亦無語下之理。若事親事長﹐則盡有上在。子遊說「喪致乎哀而止」﹐便是躐等說上一層。

眞西山以「道徳性命爲理之精﹐事親事長爲事之粗」﹐分得鹵莽。事親事長﹐豈在道徳性命之外﹖上下是兩端語﹐實共一物。盡其事親事長之道﹐須是大舜﹑文王始得﹐如何不是上﹖聖人微言﹐後人分剝而喪其眞如此者﹐可慨也﹗二八

樊遲是下力做工夫的人﹐更不虛問道理是如何﹐直以致知﹑求仁之方爲問。故夫子如其所問﹐以從事居心之法告之﹐則因其志之篤﹐問之切﹐而可與語也。

就中「仁者」二字﹐猶言求仁者﹐特以欲仁則仁至﹐故卽以仁者之名與之。又智是初時用功﹐到後來已知﹐則現成不更用力。仁則𨿽當已熟之餘﹐存心不可間斷﹐與初入徳時亦不甚相遠。知有盡而仁無盡﹐事有數而心無量也。

其云「仁者」﹐又云「可謂仁矣」﹐蓋括始終以爲言也。知者無不知﹐惟民義之盡﹐而鬼神之通。仁者心徳之全﹐則日進於難﹐而日有獲也。故務民義﹑敬遠鬼神﹐是居要之務﹔先難後獲﹐是徹底之功。夫子與他人言﹐未嘗如此開示喫緊。朱子云「因樊遲之失而告之」﹐非愚所知。二九

慶源於理上帶一「气」字說﹐其體認之深切﹐眞足以補程﹑朱之不逮。孟子養气之學﹐直從此出﹐較之言情﹑言體者﹐爲精切不浮。

情發於性之所不容已﹔體爲固然之成形與成就之規模﹐有其量而非其實。樂水﹑樂山﹐動﹑靜﹐樂﹑壽﹐俱气之用。以理養气﹐則气受命於理﹐而調禦習熟﹐則气之爲動爲靜﹐以樂以壽﹐於水而樂﹑於山而樂者成矣。

先儒以知動似水﹑仁靜似山爲言﹐其說本於春秋繁露﹔然大要只說山水形質﹐想來大不分曉。樂水者樂游水濱﹐樂山者樂居山中耳。塊然之土石﹐與流於坎﹑汲於井之水﹐豈其所樂哉﹖山中自靜﹐山气靜也。水濱自動﹐水气動也。不然﹐則糞壤之積﹐亦頹然不動﹔洪波巨浪﹐覆舟蝕岸﹐尢爲動極﹔而所樂豈在彼耶﹖

水濱以曠而气舒﹐魚鳥風雲﹐淸吹遠目﹐自與知者之气相應。山中以奧而气斂﹐日長人靜﹐響寂陰幽﹐自與仁者之气相應。气足以與萬物相應而無所阻﹐曰動。气守乎中而不過乎則﹐曰靜。气以無阻於物而得舒﹐則樂。气以守中而不喪﹐則壽。

故知此章之旨﹐以言仁者﹑知者﹐備其理以養其气之後﹐而有生以降﹐所可盡性以至於命者﹐惟於气而見功﹐亦可見矣。慶源遇微言於千載﹐讀者勿忽也。三十

博文﹑約禮﹐只集注解無破綻。小注所引朱子語﹐自多鶻突。集注「約﹐要平聲。也」﹐小注作去聲讀者誤。勉齋亦疑要去聲我以禮爲不成文﹐而猶未免將「約」字與「博」字對看。不知此「約」字﹐與「博學」二字相對﹐則「要」原讀作平聲﹐與「束」同義。

集注添一「動」字﹐博其學於文﹐而束其動以禮﹐則上句言知﹐下句言行﹐分明是兩項說。朱子尊徳性﹑道問學﹐驗諸事﹑體諸身﹐及行夏之時﹑非禮勿動等說﹐皆不混作一串。「約之」一「之」字﹐指君子之身而言也﹐與「約我以禮」「我」字正合。其云「前之博而今之約﹐以博對約﹐有一貫意」﹐皆狂解也。

文與禮原亦無別。所學之文﹐其有爲禮外之文者乎﹖朱子固曰「禮不可只作『理』字看﹐是持守有節文」﹐則禮安得少而文安得多乎﹖在學謂之文﹐自踐履之則謂之禮﹐其實一而已。但學則不必今日所行而後學之﹐如𨿽無治歷之事﹐亦須考究夏時。其服身而見之言動者﹐則因乎目前之素履﹐故文言博﹐而禮不可言博。然不可謂學欲致其多﹐守欲致其少。如顏子未仕﹐自不去攺易正朔﹐則行夏時之禮﹐特時地之所未然﹐而非治歷明時爲廣遠而置之﹐視聽言動爲居要而持之也。

約者﹐收斂身心不放縱之謂。不使放而之非禮﹐豈不使放而流乎博哉﹖學文愈博﹐則擇理益精而自守益嚴﹐正相成﹐非相矯也。博文約禮是一齊事﹐原不可分今昔。如當讀書時﹐正襟危坐﹐不散不亂﹐卽此博文﹐卽此便是約禮。而「孝弟謹信﹐泛愛親仁﹐行有餘力﹐則以學文」﹐緩急之序﹐尢自不誣﹐原不待前已博而今始約也。

若云博學欲知要﹐則亦是學中工夫﹐與約禮無與。且古人之所謂知要者﹐惟在隨處體認天理﹐與今人揀扼要﹑省工夫的惰漢不同。夫子正惡人如此鹵莽放恣﹐故特地立个博文約禮﹐以訂此眞虛枵﹑假髙明之失。而急向所學之文求一貫﹐未有不至於狂悖者。雙峯「相爲開闔」之語﹐乃似隔壁聽人猜謎﹐勿論可也。三一

朱子語錄以有位言聖﹐卻於集注不用。緣說有位爲聖﹐是求巴鼻語﹐移近教庸俗易知﹐而聖人語意旣不然﹐於理亦礙﹐故割愛刪之。寧使學者急不得其端﹐而不忍微言之絕也。

子曰「若聖與仁﹐則吾豈敢」﹐又曰「聖則吾不能」﹐豈以位言乎﹖下言堯﹑舜﹐自是有位之聖。然夫子意中似不以聖許禹﹑湯﹑夷﹑尹以下﹐則亦歷選古今﹐得此二聖﹐而偶其位之爲天子爾。程子言聖仁合一處﹐自是廣大精微之論﹐看到天徳普徧周流處﹐聖之所不盡者﹐仁亦無所不至。且可云仁量大而聖功小﹐其可得云聖大而仁小乎﹖

仁者聖之體﹐聖之體非仁者所歉也﹔聖者仁之用﹐仁之用卻又非聖所可盡。子貢說「博施濟眾」﹐忒煞輕易﹐夫子看透他此四字實不稱名。不知所謂博者﹑眾者﹐有量耶﹖無量耶﹖子貢大端以有量言博眾﹐亦非果如程子所謂不五十而帛﹐不七十而肉﹐九州四海之外皆兼濟之。但旣云博云眾﹐則自是無有涯量。浸令能濟萬人﹐可謂眾矣。而萬人之外﹐豈便見得不如此萬人者之當濟﹖則子貢所謂博者非博﹐眾者非眾﹐徒侈其名而無實矣。故夫子正其名實﹐以實子貢之所虛﹐而極其量曰「必也聖乎﹗堯﹑舜其猶病諸﹗」則所謂「博施濟眾」者﹐必聖人之或能﹐與堯﹑舜之猶病﹐而後足以當此。倘非堯﹑舜之所猶病﹐則亦不足以爲「博施濟眾」矣。

蓋「博施濟眾」﹐須於實事上一件件考核出來﹔而抑必須以己所欲立欲達者施之於人﹐而後可云施﹔以己之欲立欲達者立人達人﹐而後可云能濟。故惟仁者之功用已至其極而爲聖﹐月犬﹝然﹞後非沾沾之惠﹑一切之功。若其不然﹐則施非所施﹐濟不能濟﹐自見爲仁﹐而不中於天理之則者多矣。

夫仁者其所從入﹐與沾沾之惠﹑一切之功﹐則已有天淵之隔。他立達一人﹐也是如己之欲立欲達﹔立達千萬人﹐也是如己之欲立欲達。體眞則用不妄。繇此而聖﹐則施自不狹﹐濟自不虛。而卽當功用未見之時﹐已無有何者爲博﹑何者爲約﹑何者爲眾﹑何者爲寡以爲之界限。且其所施所濟者﹐一中於天理人情自然合轍之妙﹐而一無所徇﹐一無所矯。不然﹐則豈待博且眾﹐卽二桃可以致三士之死﹐而一夫無厭之欲﹐天地亦不能給之也。

乃子貢所云「博施濟眾」者﹐初非有「己欲立而立人﹑己欲達而達人」之實﹐則固不可以言仁。而但云「博施濟眾」﹐則夫子亦無以正其爲非仁之事。而以「己欲立而立人﹑己欲達而達人」之仁言﹐如是以博施﹐如是以濟眾﹐乃以極體仁之大用﹐從聖人一爲想之。然而終有不能﹐則亦以見非沾沾之惠﹑一切之功﹐世無有自信爲能博施而能濟眾之人。卽「何事於仁」三句中﹐而已折倒子貢不見實體﹑不知實用之失﹐故下直以「夫仁者」三字顯仁之實。則使子貢繇是以思焉﹐而如是以施﹐其不易言博﹐如是以濟﹐其不易言眾﹐亦不待夫子之言而自愧其失辭矣。程子謂子貢不識仁﹐看來子貢且不識施濟。使其有「能近取譬」之心﹐而敢輕言博眾哉﹖

程子不小仁而大聖﹐是眼底分明語﹐而云「仁通上下」﹐則語猶未醇。仁是近己著裏之徳﹐就中更無上下﹐但微有熟﹑不熟之分﹐體之熟則用之便。故以上下言仁﹐則且有瓶中亦水﹑大海亦水之說。而乍見孺子之心﹐特仁之端﹐而亦遽指爲仁﹐則﹝與﹞夫子所言仁者之心體全有不肖。只顏子簞瓢陋巷中﹐卽已有仁之體﹐則卽有聖之用﹐而特必在三月不違時﹐方得體立用具。若一念間至﹐直自瓶水﹐而豈得謂之海水哉﹖

蓋仁之用有大小﹐仁之體無大小。體熟則用大﹐體未熟則用小﹐而體終不小。體小﹐直不謂之仁矣。於物立體﹐則體有小大。於己立體﹐則體無可小﹐而亦安得分之爲或小而或大﹖若海水之大﹐瓶水之小﹐則用之小因乎體之小﹐而豈仁之比哉﹖將吝於施而鮮所濟者﹐亦可謂之仁與﹖亦失聖人之旨矣。子貢所云者﹐體不立而托體必小。夫子所言者﹐用不必大﹐而體已極乎天地萬物﹐更何博與眾之云乎﹖知此﹐則有位無位之說﹐曾何當耶﹖三二

「立人」「達人」二「人」字﹐不可分大小說。一人亦人﹐千萬人亦人﹐卻於立達之實體無異。故用或小而體終不小。不得已而姑爲之諭曰﹕如大海水﹐一卮挹之亦滿﹐億萬卮挹之亦滿。然仁之體﹐終不可以海諭。他只認得自家心體﹐何嘗欲擴其量於天地萬物之表哉﹖三三

程子手足不仁一諭﹐大有微言在﹐亦待學者之自求。如平人气脈通貫時﹐四肢皆仁﹐惟心所使﹔然心終不使手撮炭而足蹈湯﹐亦不使指肥於股﹐足大於腹﹐手視色而足聽音。「己欲立而立人﹐己欲達而達人」﹐卽此是施濟中各正性命之實理。堯﹑舜不欲竄殛﹐而以施之共﹑歡﹔孟子惡齊王之托疾﹐而己以疾辭﹔正心與手足各相知而授以宜之爲仁也。述而篇一

「不言而存諸心」﹐乃靜存動察工夫﹐不因語顯﹐不以默藏﹐與「不聞亦式﹐不諫亦入」一義﹐只在識不識上爭生熟﹐不在默不默上爭淺深。特以人於不默時有警﹐則易識﹔而方默亦識﹐乃以徵存諸心者之無所間也。南軒云「森然於不睹不聞之中」﹐正是此意﹐那得作知識之識解﹗作知識解者﹐則釋氏所謂現量照成也。識如字而不識音志﹐非淺人之推測﹐則釋氏之知有是事便休而已。

然聖學說識志﹐釋氏亦說識志﹐其所云「保任」者是也。達摩九年面壁﹐亦是知識後存識事。故「默而識之」﹐聖人亦然﹐釋氏亦然﹐朱子亦然﹐象山亦然﹐分別不盡在此﹐特其所識者不同耳。倘必以此爲別﹐則聖人之「誨人不倦」﹐抑豈必異於瞿曇之四十九年邪﹖

異端存个「廓然無聖」﹐須於默中得力﹔聖人則存此各正性命﹑保合太和﹐在默不忘。釋氏說一切放下﹐似不言存﹐然要放下﹐卻又恐上來﹐常令如此放下﹐則亦存其所放者矣。故云「恰恰無心用﹐恰恰用心時」﹐用心以無心﹐豈非識哉﹖

夫子此三句﹐是虛籠語﹐隨處移得去﹐下至博弈﹑圖畫﹑吟詩﹑作字亦然。聖人別有塡實款項﹐如「入孝出弟」﹑「不重不威」等章是事實﹐此等乃是工夫。工夫可與異端同之﹐事實則天地懸隔矣。如舜﹑跖同一雞鳴而起﹐孳孳以爲﹐其分在利與善﹔而其不孳孳者﹐善不得爲舜之徒﹐利不得爲跖之徒也。

識如字識志之辧﹐亦在淺深上分﹐非朱﹑陸大異處。子靜之病﹐只泥看一「默」字耳。故朱子又云「三者非聖人之極致」﹐則以初學之識﹐易於默時不警省﹐須默無異於不默﹔向上後﹐則靜裏分明﹐動難效用﹐須不默亦無異於默。故曰「存諸中者之謂聖﹐行於天壤者之謂神」。故學者急須先理會識﹐後理會默﹐乃於聖功不逆。不識則何有於默哉﹖待默而後不識﹐猶賢於一切鶻突之狂夫﹐全不惺忪之愚人也。「識」字對「學」「誨」﹐「默」字對「不厭」「不倦」。學是格物﹑致知事﹐識是正心﹑誠意事﹔不厭只是終始於學﹐默識止是純熟其識耳。

朱子於「父母之年不可不知」注﹐說个「記憶」﹐正可於此處參觀。如記憶父母之年﹐固不待有語而後生警﹐而非謂口言之﹑耳聞之而卽有損於孝思﹐須刪除見聞而密持之也。「視於無形」﹐豈有形而不視﹖「聽於無聲」﹐豈有聲而不聽﹖不然﹐則又白晝求螢以待夜讀之妄人矣。足知象山之學﹐差於一「默」字著力﹐而與面壁九年同其幻悖。聖人之學﹐正於獨居靜坐﹑大庭廣眾﹐一色操存﹐不可將不默時看作不好耳。朱門諸儒﹐將此一「識」字安在格物﹑致知上﹐以侵下「學」字分位﹐用拒象山﹐則亦不善承師說矣。二

行道而有得於心之謂徳。得爲心得﹐則修亦修之於心﹐故朱子以誠意﹑正心言此。又云「無欲害人﹐得之於心矣﹐害人之心或有時而萌﹐是不能修」﹐此全在戒懼愼獨上用功。若徙義﹑攺過﹐則修身應物之事﹐並齊﹑治﹑平在里許矣。

如不欲害人之心﹐心心不斷﹐徳已無玷。若不能審義樂遷﹐則信爲不害人者﹐或且有害於人﹔或功用未熟﹐則心未有失而行處疏漏﹐因涉於害人而不自知。是須以徙義善其用﹐攺過防其疏。乃聖人之學﹐不徑遣人從修身應物上做去﹐故徙義﹑攺過之功﹐待修徳之餘而尢加進。若世儒無本之學﹐則卽於聞義時﹑不善時作入路﹐子路亦然﹐故未入室。到熟處方理會心徳﹐則本末倒置矣。

故世儒見徙義﹑攺過粗於修徳﹐聖人則以此二者爲全體已立﹑大用推行之妙。是徙義﹑攺過﹐正廣大精微之極至矣。就中內外﹑身心﹑體用﹐分別甚明。小注或云「遷善﹑攺過是修徳中要緊事」﹐新安云「修徳之條目」﹐俱不足存。三

集注「先後之序﹐輕重之倫」﹐自慶源以下﹐皆不了此語。朱子嘗自云「注文無一字虛設」﹐讀者當知其有字之必有義﹐無字之不可增益﹐斯不謬耳。

集注云「據徳則道得於心而不失﹐依仁則徳性常用而物欲不行。」徳緣志道而得﹐而特進以據之功﹐斯所服膺者不失也。仁緣據徳而性足用﹐而進以依之功﹐則用可常而欲不行也。此所謂「先後之序」也。

又云「遊藝則小物不遺而動息有養。」不遺者﹐言體道之本費也。動有養者﹐徳之助也﹔息有養者﹐仁之助也。而云「不遺」﹐則明道無可遺﹐苟志於道而卽不可遺也﹔云「有養」﹐則養之以據徳﹐養之以依仁﹐爲據徳﹑依仁之所資養也。此遊藝之功﹐不待依仁之後﹐而與志道﹑據徳﹑依仁相爲終始﹐特以內治爲主﹐外益爲輔﹐則所謂「輕重之倫」也。

志道﹑據徳﹑依仁﹐有先後而無輕重﹔志道﹑據徳﹑依仁之與遊藝﹐有輕重而無先後。故前分四支﹐相承立義﹐而後以先後﹑輕重分兩法﹐此集注之精﹐得諸躬行自證而密疏之﹐非但從文字覓鍼綫也。

集注於徳云「行道而有得於心」﹐於仁云「心徳之全」。徳因行道而有﹐仁則涵動靜﹐故曰全。蓋志道篤則徳成於心﹐據徳熟則仁顯於性。徳爲道之實﹐而仁爲徳之全﹔據與依﹐則所以保其志道之所得﹐而恆其據徳之所安。若藝﹐則與道相爲表裏﹐而非因依仁而始有。其不先依仁而後遊藝﹐甚著明矣。

潛室不察於此﹐乃云「教之六藝﹐小學之初事﹔遊於藝﹐又成徳之餘功。小學之初習其文﹐成徳之遊適於意。」此亦捨康莊而取逕於荊棘之蹊矣。蓋六藝之學﹐小學𨿽稍習其文﹐而其實爲大經大法﹐與夫日用常行之所有事者﹐卽道之所發見。故大學之始教﹐卽在格物﹑致知﹐以續小學之所成﹐而歸之於道。夫子教人以博文約禮爲弗畔之則﹐初非小學則姑習之﹐一志於道而遂廢輟﹐以待依仁之後而復理焉﹐旣不可云僅爲小學之初事﹔若其所云「成徳之後適於意」者﹐則尢依托「遊」字之影響﹐而初無實義也。以爲徳已成矣﹐理熟於胸﹐則遇物皆順﹐而藝之與志﹐得逢原之樂乎﹖是藝之遊也﹐乃依仁之後耳順﹑從心之效﹐不當平列四者節目之中﹐以示學者之當如是矣。今與前三者同爲爲學之目﹐而以成本末具舉﹑內外交養之功﹐則實於據徳﹑依仁之外﹐有事於斯﹐而非聽其自然﹐遇物皆適之謂矣。如以恣志自得﹐遊戲徜徉之爲適意邪﹖則卽以夫子末年刪定爲徳成以後所發之光輝﹐而要以定百王之大法﹐正萬世之人心﹐且凜凜於知我罪我之間﹐不敢以自恣自適。況在方成其徳者﹐乃遽求自適其意﹐如陶元亮之「時還讀我書」者﹐以遣日夕而悅心目﹐其可乎﹖

潛室但欲斡旋「先後之序」四字﹐遂曲爲附會﹐以幸無獘。乃不知朱子之云「先後」者﹐固不於遊藝云然﹐則又無待潛室施無病之藥也。且前三者之有先後﹐特因徳得於志道之餘﹐而仁現於據徳之熟﹐以立此繇淺入深﹑繇偏向全之序﹔固非依仁則無事於據徳﹐據徳則無事於志道﹐當其志道且勿據徳﹐當其據徳且勿依仁﹐一事竟卽報一事之成﹐而捨故就新以更圖其次。況乎依仁之功﹐與生終始﹐何有一日爲仁之已依而無憂不依﹐何有一日爲依之已盡而不用再依﹐乃告成功於依仁﹐而他圖遊藝也哉﹖

所以集注𨿽有先後之說﹐而尢云「日用之間﹐無少間歇」﹐以見四者始終不離之實學﹔且獨於立志言先﹐而據徳﹑依仁不言先﹐亦不言次﹐肯綮精確﹐一字不妄。何居乎於下三者逐節施以先後﹐而穿鑿以求伸其說﹖嗣者無人﹐良負前賢之苦心矣。四

說聖人樂處﹐須於程﹑朱注中篤信而深求之﹐外此不足觀也。程子云「須知所樂者何事」﹐固非刻定一事爲聖人之所樂﹐然亦何嘗不於事而見其樂哉﹖朱子云「『從心所欲不逾矩』﹐左來右去﹐盡是天理」﹐其非脫略事物﹐灑然不著﹐可知也。

於此一差﹐則成大妄。莊子開口便說「逍遙遊」﹐弁髦軒冕﹐亦是他本分事﹐到來只是不近刑名﹐以至於嗒然喪耦而極矣。陳氏所謂「萬里明澈﹐私欲淨盡﹐胸中灑然﹐無纖毫窒礙」者此也。萬里明澈則樂﹐有片雲點染便覺悶頓﹐所以他怕一點相干﹐遂成窒礙﹐而視天下爲畏塗﹔則所謂終日遊羿彀之中者﹐亦相因必至之憂。

聖人說「於我如浮雲」﹐明是以天自處。於我皆眞﹐於土皆安﹐聖人之天體也。若必萬里明澈而乃以得樂﹐則且厭風雲﹑憎雷雨﹐若將浼焉﹐而屯之經綸﹐需之宴樂﹐皆適以爲累矣。使然﹐則疏水曲肱而後樂﹐非疏水曲肱則不樂也。不義而富貴則不處﹐以義而錦衣玉食則亦不去﹐豈漫然任運而無心哉﹖

遇富貴則不逾富貴之矩﹐遇貧賤則不逾貧賤之矩﹐乃是得。「左右來去﹐盡是天理」﹐方於疏水曲肱之外﹐自有其樂﹐而其樂乃以行於疏水曲肱之中。聖人所以安於疏水曲肱者﹐以樂爲之骨子﹐此非蕩然一無掛礙可知已。使但無欲則無得﹐無得則無喪﹐如是以爲樂﹐則貧賤之得此也易﹐富貴之得此也難﹐必將如莊子所稱王倪﹑支父之流﹐𨿽義富﹑義貴﹐亦辭之惟恐不夙矣。此是聖學極至處﹐亦是聖學﹑異端皂白溝分處。若不了此﹐則袁安﹑張翰﹑韋應物﹑白居易﹐皆優入聖域矣﹐而況於蒙莊﹗五

朱子「卽當時所處」一語﹐諦當精切﹐讀者須先從此著眼﹐則更不差謬。雙峯云「樂在富貴中見得不分曉﹐在貧賤方別出」﹐語亦近似。然要似夫子設爲此貧境以驗樂﹐則於聖人於土皆安之道不合矣。

夫子此章﹐自是蚤年語﹐到後來爲大夫而不復徒行﹐則居食亦必相稱。旣非虛設一貧以驗樂﹐亦無事追昔日之貧而憶其曾樂於彼﹐作在富貴而思貧賤願外之想也。樂不逐物﹐不因事﹐然必與事物相麗。事物未接﹐則所謂「喜﹑怒﹑哀﹑樂之未發」﹐豈但以月好風淸﹐日長山靜﹐身心泰順﹐而爲之欣暢也乎﹖旣以左宜右有﹑逢源而不逾矩爲樂﹐則所用者廣﹐而所藏者益舒。是樂者﹐固君子處義富﹑義貴之恆也。故曰「樂亦在其中」。言「亦」﹐則當富貴而樂﹐亦審矣。

使夫子而如夏啟﹑周成﹐生卽富貴﹐直不須虛設一貧以言樂。而又豈隨物意移﹐貿貿然日用而不知﹐遂使其樂不分曉乎﹖卽在夫子攝相之時﹐位且尊矣﹐道且泰矣﹐豈其所爲樂者﹐遂較疏水曲肱時爲鶻突不分明﹐而不能自諭邪﹖聖人之於土皆安者﹐於我皆眞﹐富貴﹑貧賤﹐兩無礙其發生流行之大用﹐樂主發散在外﹐故必於用上現。故曰「樂亦在中」﹐貧賤無殊於富貴也。

此雙峯之語所以似是而非。如雲﹕使在富貴﹐則君子之行乎富貴者﹐可以不言樂﹔而惟貧賤亦然﹐乃以見性情之和﹐天理之順﹐無往不在﹔而聖賢之樂﹐周徧給足﹐當境自現﹐亦可見矣。如此﹐斯爲得之。六

惟知夫子爲當時所處之現境﹐則知爲夫子蚤年語﹔知爲夫子蚤年語﹐則亦不用向孔﹑顏之樂﹐彊分異同。今卽云顏子所得﹐同於聖人﹐固不敢知﹔然孔子「三十而立」之時﹐想亦與顏子無大分別。俗儒不知有樂﹐便覺是神化之境﹐實則不然。在聖賢分中﹐且恁等閒。故周﹑程二先生教學者從此尋去﹐亦明是有階可升之地﹐非「欲從末繇」之境也。

朱子以不逾矩言樂﹐乃要其終而言之﹐愚所謂到後亦只是樂者也。而「三十而立」時﹐不逾之矩已分明更無差忒。若所欲者動與矩違﹐則亦不能立矣。卽未到發念皆順﹑於我皆眞地位﹐而矩已現前﹐無有不可居﹑不可行之患﹐則資深逢原﹐已不勝其在己之樂矣。如小兒食乳得飽﹐亦無異於壯夫之飽。陳﹑饒﹑許諸子﹐彊爲分判﹐固須以朱子「孔﹑顏之樂不必分」一語折之。七

天地之化﹐與君子之徳﹐原無異理。天地有川流之徳﹐有惇化之徳﹐徳一而大小殊﹐內外具別﹐則君子亦無不然。天地之化﹑天地之徳﹐本無垠鄂﹐惟人顯之。人知寒﹐乃以謂天地有寒化﹔人知暑﹐乃以謂天地有暑化﹔人貴生﹐乃以謂「天地之大徳曰生」﹔人性仁義﹐乃以曰「立天之道﹐陰與陽﹔立地之道﹐柔與剛」。易是天地之全化﹑天地之全徳﹐豈但於物見天﹐而不於天見天﹐於感通見人事﹐而不於退藏見人道乎﹖集注專以進退存亡之道言易﹐則是獨以化迹言﹐而於川流﹑惇化之徳﹐忘其上下一致之理矣。

如說个「天行健」﹐何嘗在進退存亡上論化迹﹖孔子贊易﹐第一句說「君子以自彊不息」﹐只是無過之本﹐非但需之「飲食宴樂」﹐困之「致命遂志」也。眞西山單舉仕﹑止﹑久﹑速﹐說孔子全體皆易﹐則但有利用安身之易﹐而無精義入神之易矣。慶源云「履憂患之塗﹐不可以不學易」﹐尢將易看作不得志於時人下梢學問。如此說書﹐只似不曾見易來﹐恰將火珠林作經讀。

聖人於系易﹐多少底蘊精微﹐只有兩章說憂患﹐而又但以九卦爲處憂患之用﹐則餘五十五卦﹐皆非有憂患之情可知矣。文言四序爻辭﹐言信﹐言謹行﹐閒邪存誠﹑進徳修業﹑學問寬仁﹐皆修己無過之道也。「潛龍勿用﹐下也」一段﹐治人無過之道也。只末後一段﹐說進退存亡﹐爲亢龍言爾。捨大中至正之道﹐而但以變化推移言天人之際﹐甚矣其誣也﹗八

「發憤忘食﹐樂以忘憂」﹐集注﹑語錄開示聖奧﹐至矣。就中「與天合契」一段﹐尢爲不妄。於憤﹑樂見得天理流行之不息﹐於忘食﹑忘憂見得人欲淨盡之無餘﹔而天之無私者﹐惟其不息﹐則所謂「發憤便能忘食﹐樂便能忘憂」也。

天無究竟地位。今日之化﹐無缺無滯者﹐爲已得。明日之化﹐方來未兆者﹐爲其未得。觀天之必有未得﹐則聖人之必有未得﹐不足爲疑矣。大綱說來﹐夫子「十五志學」一章﹐以自顯其漸進之功。若密而求之﹐則夫子之益得其未得者﹐日日新而不已﹐豈一有成型﹐而終身不捨乎﹖

朱子云「直做到底」﹐「底」字亦無究竟處。有所究竟則執一﹐執一則賊道﹐釋氏所謂「末後句」者是也。觀之於天﹐其有一成之日月寒暑﹐建立已定﹐終古而用其故物哉﹖

小注中有「聖人未必有未得﹐且如此說」之言﹐必朱子因拙人認定有一件事全不解了之爲未得﹐故爲此權詞以應之﹔後人不審﹐漫然錄之﹐遂成大妄。九

集注「气質淸明﹐義理昭著」﹐是兩分語。「气質淸明」以人言「義理昭著」以理言。非「气質淸明」者﹐則𨿽義理之昭著而不能知﹔然非義理之昭著者﹐則𨿽「气質淸明」﹐而亦未必其知之也。緣朱子看得此一「者」字活﹐大槪不指人而言﹐與下句「者」字一例。豈「好古敏以求之」﹐爲夫子之自言﹐而亦以人言之乎﹖

「義理昭著」四字﹐較和靖說更密。慶源﹑雙峯只會得和靖說﹐不曾會得朱子說。但言義理﹐則對事物而言之。旣云義理之昭著﹐則自昭著以外﹐𨿽未及於事物之蕃變﹐而亦有非生所能知者矣﹐故朱子云「聖人看得地步闊」。

總在說知處不同。精義入神﹐聖人方自信曰知。如生而知孝﹐自與不知孝者不同﹐乃中心愛敬﹐卽可自諭﹐而事親之際﹐不但禮文之繁﹐卽其恰得乎心而應乎理﹐以爲天明地察之本者﹐自非敏求於古而不得﹐矧在仁義中正之縕藏乎﹖

聖人於此﹐業以生知自命﹐而見夫生知者﹐生之所知﹐固不足以企及乎己之所知﹐若曰「我非但生知﹐而所求有進焉者」﹐特其語气從容﹐非淺人之所測耳。徇齊﹑惇敏之說﹐見於稗官﹐與釋氏墮地七步之邪詞﹐同其誕妄。乃疑古今有生而卽聖之人﹐亦陋矣夫﹗十

聖人從不作一戲語。如雲不善亦師﹐爲謔而已。以此求之﹐集注未免有疵在。老子曰「善人﹐不善人之師﹔不善人﹐善人之資」﹐是很毒語。將謂紂爲武王之資﹐楊﹑墨爲孟子之資﹐利人之不善﹐而己之功資以成﹐道資以伸﹗若此﹐旣非君子之存心﹔乃老子且僅曰「資」﹐而夫子顧以反其道而用之者爲「師」邪﹖

「其不善者而攺」﹐是補出「擇」字余意﹐師則但云「從之」者﹐所以云「三人」而不云「二人」。彼兩人者均善﹐必有一尢善者﹐均不善﹐必有差善者﹐卽我師也。且其人業與我而並行﹐亦旣非絕不相倫之人矣。故以善爲師﹐則得師矣﹔不善而攺﹐則不妄師矣。人苟知擇﹐豈患無師哉﹖一一

夫子將善人﹑有恆作一類說。南軒云「善人﹑有恆﹐以質言」﹐此處極難看得合。若如曾氏所云「善人明乎善者﹐有恆𨿽未明乎善﹐亦必有一節終身不易」﹐則相去遠矣。

此二種人全﹑欠﹑大﹑小之異致﹐而一皆率任其所本明﹐非有能明﹑不能明之別也。有恆者﹐無處則是無﹐有處則恆有﹐虛約則只是虛約﹐盈則恆盈﹐泰則恆泰﹔於其所無﹑所虛﹑所約﹐固不襲取而冒居之﹐然亦不能擴充以求益也﹔特以其不冒居之故﹐則求益也有端矣。若善人之別於有恆者﹐大槪與理相得﹐求所謂無﹑虛﹑約者已鮮﹔而所有﹑所盈﹑所泰﹐未能精其義而利其用﹐便亦任其自然﹐條條達達﹐如此做去﹔其不能造其極而會其通者﹐亦與有恆之不能擴充以求益﹐同之爲未學也。

質之美者﹐不求擴充﹐則必能恆﹔若求擴充﹐則反有杌木圼窒礙﹐思爲變通﹐而或不能恆矣。此有恆之進機也。又其上者﹐任其自然﹐則所爲皆可﹐欲繇是而求精其義而利其用﹐則初幾反滯﹐轍迹不熟﹐而未必卽能盡善矣。此善人之進機也。

善人大而不切﹐有恆旣不能大﹐而亦未必其能切。大抵皆气壹動志﹐只如此做去﹐更無商量回護﹐其爲全爲欠﹐則天定之矣。若不能大而已切﹐則君子也﹐志爲主而气爲輔者也。於此辧之﹐乃知君子﹑善人﹑有恆之同異。一二

善人亦是有恆。他所爲皆善﹐如何不恆﹖有所不恆﹐則有所不善矣。但恆而曰「有」﹐自是在一節上說。若凡有皆恆﹐卽不可名之爲有恆。總之﹐有恆得善人之一體﹐君子具聖人之體而微者也。如此類﹐須分別看。倘以一例求之﹐而云有恆篤實﹐而善人近於虛﹐則不足以爲善人﹔聖人全而君子偏﹐則不足以爲君子矣。一三

南軒說梁武﹑商紂同咈天理﹐可謂正大精嚴之論。南軒於此等處﹐看得源流淸白。其論酒誥篇文字﹐極爲朱子推服。古今儒者﹐能如此深切斬截者﹐蓋亦鮮矣。

然劈頭說个「聖人之心﹐天地生物之心」﹐安在此處﹐卻不恰好。聖人於此﹐卻是裁成輔相﹐順天理之當然﹐何曾兜攬天地生物之心以爲心﹖若方釣弋時﹐以生物之心爲心﹐則必並釣弋而廢之矣。

聖人只是聖人﹐天地只是天地。中庸說「配天」﹐如婦配夫﹐固不純用夫道。其云「浩浩其天」﹐則亦就知化之所涵諭者言爾。無端將聖人體用﹐一並與天地合符﹐此佛﹑老放蕩僭誣之詞﹐不知而妄作。聖人立千古之人極﹐以贊天地﹐固不爲此虛誕﹐而反喪其本也。

泰誓曰「惟天地萬物父母﹐元後作民父母。」理一分殊﹐大義昭著。古人之修辭立誠﹐鮮不如此。若云「不綱」﹑「不射宿」便是天地生物之心﹐以大言之﹐天地固不爲是區區者﹔以精言之﹐天地亦不能如是之允當也。

天地不需養於物﹐人則不能。而天地之或殺﹐則無心而無擇﹔方秋禾槁﹐固不復揀稚者而更長養之﹔夭札所及﹐不與人以得避之地。成周之治﹐可以數百年而無兵﹔七國﹑五胡之際﹐不復更有完土。必欲規規然一與天地相肖﹐非愚而無成﹐必且流於異端之虛僞矣。

天地之元﹑亨﹑利﹑貞﹐大而無迹﹔聖人仁至義盡﹐中而不偏。聖人之同乎天地者一本﹐聖人之異乎天地者分殊。不然﹐彼梁武之流﹐固且以究竟如虛空﹑廣大如法界﹐爲行願一天地也﹐而何以罪均於商紂哉﹖泰伯篇一

集注言「夫以泰伯之徳﹐當商﹑周之際﹐固足以朝諸侯而有天下矣﹐乃棄不取」﹔又云「其心卽夷﹑齊扣馬之心」﹔於義明甚。金仁山徒費筆舌﹐止欲斡旋太王無翦商之志﹐乃謂泰伯之讓天下﹐讓於王季。不知太王而非有翦商之事﹐則泰伯又何處得天下讓之王季耶﹖

小儒以淺識遙斷古人﹐樂引異說以自證﹐乃不知所引者之適以自攻。吳越春秋一書﹐漢人所撰﹐誕誣不足信﹐不可與左傳參觀異同。且彼書記太王之言曰「興王業者﹐其在昌乎﹗」則太王之不忘翦商﹐亦可見矣。夫子稱泰伯爲「至徳」﹐而於太王未施一贊詞﹐仁山乃苦欲曲美太王﹐而不知其以抑泰伯也殊甚﹐何其矛盾聖言而不之卹也﹗

使泰伯而逆計王季﹑文王之有天下﹐因順太王之志而讓之季歷﹐如所云遂父志而成其遠大﹐若云周有天下﹐繇泰伯之逃﹔則是泰伯以此一讓﹐陽辭陰取﹐而兄弟協合以成奪商之事﹐是與曹操所云「吾其爲周文王」者﹐同爲僭詐。而夫子稱之曰「至徳」﹐不已僭與﹗

古者封建之天下﹐易侯而王﹐亦甚尋常事﹔旣非若後世亂賊﹐起自寒微﹐資君之祿位靈寵﹐欺孤寡而攘奪之。商之歷祀已六百﹐而失道之主相仍。太王以後稷之裔﹐奕世君公﹐則於以代商而王﹐顯然有其志事﹐而抑何損﹖若夫泰伯懷必得之心﹐擇弟與從子之賢﹐使可固有而不失﹐則其爲諼也甚矣。此辧太王無翦商之志者﹐不足以伸太王﹐而惟以抑泰伯﹐叛聖言也。

仁山云「太王前日猶能棄國於狄人侵邠之時﹐而今日乃欲取天下於商家未亂之日﹐太王之心﹐決不若此其悖也。」夫太王之避狄﹐豈讓狄哉﹖鰓鰓賂狄﹐冀以全邠﹐殆不得免焉﹐而後爲此全民避地之計﹐孟子固曰「不得已」也。狄不可爭則去之﹐商有可代則思代之﹐太王之創業垂統﹐如此而已。至於柞棫拔而昆夷駾﹐太王豈終讓狄人者哉﹖朱子確然有見於此﹐而援引魯頌及春秋傳以辟諸儒回護之說﹐用以見太王之無不可翦之商﹐而泰伯猶且不從父命﹐確爾求仁之爲至徳﹐其深切著明至矣。仁山之言﹐烏足爲有無邪﹖

本文云「三以天下讓」﹐是天下其所固有也。若因後日之有天下而大爲之名﹐則使文﹑武終不有天下﹐而泰伯遂無所讓邪﹖惟泰伯可以有天下而不有﹐則卽使文﹑武不有天下﹐而泰伯之讓天下也固然。特所云讓者﹐謙遜不居之辭﹐非必讓之人而後謂之讓也。書曰「舜讓於徳弗嗣」﹐謂己徳之不足嗣﹐則不敢受﹐非以讓之四嶽羣牧也。子曰「其言不讓」﹐謂己可有之而卽自任之﹐非謂不讓之求﹑赤與點也。知此﹐則俗儒讓周﹑讓商之說﹐兩無容相攻擊﹐而不得謂商固有天下﹐無待於泰伯之讓﹐以破泰伯不從之說矣。

蓋以徳﹑以時﹐天下本泰伯之所有﹐今以君臣之大義﹐不從父命而不居﹐至他日之或爲季歷子孫所有﹐或商之子孫仍無失墜﹐總以聽之天﹐而己不與焉。盡道於己﹐而爲仁不繇乎人﹐此其得於心者已極﹐而非人之所能諭也。使泰伯從太王而代商﹐則人知其躬任天下矣。今無其事﹐是以民不知而弗得稱也。藉云以讓之王季﹑文王﹐則昭然於天下後世﹐而何「無得而稱」哉﹖拘儒多忌﹐不足達聖人之旨﹐自當以集注爲正。二

後人釋書﹐於字句上作奇特纖新之解﹐薄古人爲未審﹐不知先儒固嘗作此解﹐已知其非而捨之。曾子本文三「斯」字﹐作現成說﹐而以爲存省之驗者﹐朱子蓋嘗作此解矣。然而集注不爾者﹐以謂作現成說﹐則是動容周旋中禮﹐自然發見之光輝﹐乃生知安行﹑化不可爲之事﹐旣非曾子言「所貴乎道」﹑言「遠」﹑言「近」之義﹔若謂三者爲化迹﹐而道之所貴﹐別有存主之地﹐則所謂存主者﹐豈離鉤三寸﹐別有金鱗耶﹖此正聖學﹑異端一大界限。聖賢學問﹐縱教聖不可知﹐亦只是一實。捨吾耳目口體﹑動靜語默﹐而別求根本﹔抑踐此形形色色﹐而別立一至貴者﹐此惟釋氏爲然爾。

先儒說曾子得聖學之宗﹐而以授之子思﹑孟子。所授者爲何事﹐但與他一个可依可據者而已。故其臨終之言﹐亦別無付囑﹐止此身之爲體爲用者﹐卽爲道之所貴﹔修此身以立體而行用﹐卽是「君子所貴乎道」。其後子思之言中和﹐則曰「喜怒哀樂」﹐不離乎身之用也。容貌﹑顏色﹑辭气者﹐喜怒哀樂之所現也。鄙之與雅﹐倍之與順﹐正之與邪﹐信之與僞﹐暴之與和﹐慢之與莊﹐中節不中節之分也。孟子言天性﹐曰「形色」。容貌﹑顏色﹑辭气者﹐形色也。暴慢﹑鄙倍之遠﹐信之近﹐踐形者也。

靜而存養於心﹐凝以其身之靜也。動而省察於意﹐愼以其身之動也。所存者﹐卽此不暴慢﹑不鄙倍﹑近信之實﹐故曰「儼若思」。所察者﹐卽此暴慢﹑鄙倍﹑不信之幾﹐故曰「無不敬」。不然﹐則理於何存﹖欲於何辧﹖非此遠暴慢﹑鄙倍而近信者﹐亦孰爲天理顯仁藏用之眞﹖非其剛爲暴﹑柔爲慢﹑淫於鄙﹑辟於倍﹑飾情爲不信者﹐何以見所欲之爲私也﹖曾子喫緊爲人﹐只在此身著力﹐而以微見天心﹐顯徵王道者﹐率莫不在此。若但以爲效驗而用力不系乎此﹐其不流於禪學者鮮矣。三

顏子所至﹐與聖人相去遠近﹐固非易知﹐然以「犯而不校」想之﹐則亦可仿佛其端。

上蔡云「幾於無我。」所謂無我者﹐聖人也。朱子謂﹕「卻尙有个人與我相對。在聖人﹐便知﹝和﹞人我都無了。」此話不加審別﹐則已與釋氏「無我相﹑無人相」之說相亂。所以於此﹐須求一實際在。

聖人所謂「無我」者﹐豈其於人我而無之﹗於人我而無之﹐則是本有人我﹐而銷之於空﹐是所謂「空諸所有」也。抑謂人我本無﹐而我不實之以有﹐是所謂「愼勿實諸所無」也。夫聖人之無人我﹐豈其然哉﹗

一理而已矣。人我有異﹐而理則同。同則無異﹐故曰無也。無欲害人者﹐理也。在我無欲害人﹐在人無欲害我﹐其理同也。無欲受爾汝者﹐理也。我無欲受﹐人無欲受﹐其理同也。同乎理﹐則一理而已矣﹐而安有人與我之或異﹖

乃理則有等殺矣﹐均而同之﹐而尙非理也。因其尊而尊之﹐因其卑而卑之﹔我之居尊與人之居尊﹐我之處卑與人之處卑﹐同也。同此而已矣﹐非必我尊人卑﹐而抑我以就卑也。因其親而親之﹐因其疏而疏之﹔我之所親與人之親我﹐我之所疏與人之疏我﹐同也。同此而已矣﹐非必忘親忘疏﹐而引疏者以爲親也。因其曲而曲之﹐因其直而直之﹔直在我之必伸﹐猶在人之不可屈﹐曲在我之必屈﹐猶在人之不可伸﹐同也。同此而已矣﹐非必屈己伸物﹐而恆以曲自予﹐以直予人也。

故「犯而不校」﹐能忘乎人﹐而非必能大順乎理之同。蓋於克己有餘﹐而於復禮未能合符﹐是以重於己而輕於物﹐故人之以非禮相干者﹐未一準之天理之大同。斯以爲始事之始功﹐而未入於化也。

聖人只是天理渾成﹐逢原取給﹐遇順逆之兩境﹐一破兩分﹐皆以合符不爽﹐更無所謂己私者而克之。顏子則去一分私﹐顯一分公﹐除彼己之轍迹﹐而顯其和平。先儒謂孟子爲有圭角﹐竊意顏子亦然。用力克去己私﹐卽此便是英气。有英气﹐便有圭角矣。

要以有生之後﹐爲天理之蔽者﹐惟此以己勝人之心爲最烈。故顏子𨿽未入化﹐而作聖之功﹐莫有過焉。蓋己私已淨﹐但不墮教空去﹐則天理之發見﹐自不容已。如磨古鏡﹐去一分垢﹐則顯一分光﹐自有不能遏抑者矣。迨其垢盡光生﹐而不但作鏡中之影﹐渾然於天理一致之中﹐則無階可升﹐而爲道義之門。此顏子所謂「欲從末繇」者也。觀聖賢無我之深淺﹐當於此思之﹐庶不婪入釋氏「歌利截體」之妄。四

慶源因有周公之才者﹐尙當以驕吝爲戒﹐遂疑才爲可善可惡之具﹐而曰「徳出於理﹐才出於气」。竊以知慶源說書﹐多出億度﹐而非能豁然見理者。

徳有性之徳﹐有行道有得之徳﹐皆涵於心者也。心固統性﹐而不可卽以心爲性。以心爲性﹐則心﹑性之名﹐不必互立﹐心不出於性﹐徳不出於理矣。如行道而有得﹐則得自學後。得自學後﹐非恃所性之理也。今不可云周公質非生安﹐而亦不可謂周公之徳不繇學得﹐則亦不必出於性者之爲徳﹐而何得對气而言之﹐理爲徳之所自出也﹖

凡言理者有二﹕一則天地萬物已然之條理﹐一則健順五常﹑天以命人而人受爲性之至理。二者皆全乎天之事。而「徳出於理」﹐將凡有徳者﹐一因乎天理之自然而人不與哉﹖抑慶源之意﹐或淺之乎其爲言﹐若曰﹕出於理者爲徳﹐未出於理而僅出於气者爲才。則是拒諫飾非﹐工書畫﹑穿寶鞍之才耳﹐而豈周公之才哉﹖是云「徳出於理」﹐業已不可﹐而況云「才出於气」乎﹖

一動一靜﹐皆气任之。气之妙者﹐斯卽爲理。气以成形﹐而理卽在焉。兩閒無離气之理﹐則安得別爲一宗﹐而各有所出﹖气凝爲形﹐其所以成形而非有形者爲理。夫才﹐非有形者也﹔气之足以勝之﹐亦理之足以善之也。不勝則無才﹐不善抑不足以爲才。是亦理气均焉﹐審矣。寂然不動﹐性著而才藏﹔感而遂通﹐則性成才以效用。故才𨿽居性後﹐而實與性爲體。性者﹐有是气以凝是理者也。其可云「才出於气」而非理乎﹖

孟子曰「或相倍蓰而無算者﹐不能盡其才者也。」才盡﹐則人皆可以爲堯﹑舜矣。𨿽雲气原無過﹐气失其理則有過﹔才原無過﹐才失其用則有過。然而气失其理﹐猶然气也﹔才失其用﹐則不可謂才。且此旣云「才之美」矣﹐則盡之而無不善矣﹐則才無過而有功矣﹐豈遂爲召驕致吝之媒乎﹖

程子云「有周公之徳﹐自無驕吝。」此據已然而言爾﹐非謂有周公之才者﹐能致驕吝也。驕者气盈﹐吝者气歉。驕吝者﹐則气之過也。不驕不吝者﹐能善其气者也。气有盈歉﹐則爲驕﹐爲吝。故夫天下之驕吝者﹐不必皆有才﹐而且以不盡其才。故聖人於此言才﹐又言驕吝﹐正是教人以人輔天﹑以道養性﹐善其气以不害其性之意。使天以此理此气授之人而爲才者﹐得盡其用而成其能﹐其爲功在學﹐而不恃所性之理。何居乎慶源之孤恃一理﹐以彈壓夫才﹐廢人工而不講也﹗

耳聰﹑目明﹑言從﹑動善﹑心睿﹐所謂才也﹐則皆理也﹐而僅气乎哉﹖气只是能生﹐气只是不詘﹐气只是能勝﹔過此以往﹐气之有功者皆理也。徳固理也﹐而徳之能生﹑不詘而能勝者﹐亦气也。才非不資乎气也﹐而其美者卽理也。理气無分體﹐而徳才有合用。不驕﹑不吝﹐所以善吾才﹐卽所以成吾徳﹐曾何歧出溝分之有﹗五

慶源云「世固有優於徳而短於才者」﹐此乃未成徳者文飾迂疏之語﹐聖賢從不於﹝如﹞此說。徳到優時﹐橫天際地﹐左宜右有﹐更何短之有哉﹗

假令一人有孝徳以事親﹐而無事親之才﹐則必將欲順而反得忤。申生之所以僅爲恭﹐而許世子且不免於大惡﹐其可謂孝徳之優乎﹖必能如大舜﹑文王﹐方可云優於孝徳。而艸野倨侮﹑呴呴咻咻者﹐一短則蔑不短也。

優者﹐綽有餘裕之謂。短於才﹐正是徳之不優處。誠優於徳矣﹐則凡爲道義之所出﹐事物之待治﹐何一不有自然之條理﹖凡周公之才﹐固卽以行周公之徳﹐而實周公之徳優裕不窮所必發之光輝。徳者得其理﹐才者善其用。必理之得﹐而後用以善﹔亦必善其用﹐而後理無不得也。故短於才者﹐不可謂無徳﹐而徳要不優。必如周公平禍亂﹐制禮樂﹐以成其純忠達孝之徳﹐而後爲徳之優﹐爲才之美。若馬鈞﹑何稠﹑楊修﹑劉晏之流﹐亦奚足以云才﹐而況得見美於聖人﹗

驕吝之不可有﹐固善才之用﹐而亦居徳之方。然則有曾﹑閔之孝﹐龍﹑比之忠﹐而驕且吝焉﹐則亦爲居徳之忌﹐而不但爲才言也。特以驕吝於用處發見﹐而才者徳之用﹐故專言才以統徳﹔而鮑焦﹑申屠狄﹑李膺﹑範滂之以驕吝居徳者﹐亦自不乏。然則有徳而短於才者﹐無亦驕吝之使然﹔正不得以才短爲無損於徳而自恣也。如雲徳不憂驕吝﹐而有才者則然﹐則非但病才﹐而且以賊徳﹐固儒者之大患也。六

聖人於「篤信好學﹐守死善道」之後﹐必須說「危邦不入」以下一段文字﹐丁寧嚴切﹐語下自見。若以效言﹐則成徳以後﹐內以成身﹐外以成物﹐不可勝數﹐而何但於出處上序績不一詞而足哉﹖此惟晁氏數語﹐說得簡要精通。𨿽去就出處之較學守﹐以體用而分本末﹐然總系之曰「然後爲君子之全徳」﹐則「去就義潔﹐出處分明」﹐亦非坐致之效可知。

聖賢學問﹐內外標本﹐無一不用全力。若學守功深﹐而去就出處﹐一聽其自善﹐則用力於此﹐而收功於彼﹐如農耕之﹑耘之而不獲稼﹐亦豈其稼哉﹖所以靜而存養者﹐必動而省察。君子之法天﹐惟是「自彊不息」﹐「終日幹幹﹐夕惕若」﹐何嘗靠著一二十年學守工夫﹐便東衝西撞去﹐如王安石之所爲者﹗

安石之博聞深思﹐廉潔自好﹐亦可謂有主矣﹐向後卻成一無忌憚之小人。此閉門造車﹐出門合轍之說﹐以誤學人不小。所以文言說「忠信以進徳﹐修辭立誠以居業」﹐學守之盡詞也﹔而又云「知至至之﹐可與幾也﹐知終終之﹐可與存義也﹐是故居上位而不驕﹐在下位而不憂」﹐則不驕不憂﹐亦必有知幾存義之功焉。

故夫子悅漆雕開之未信﹐則以開之可仕者﹐學守有得﹐而不能自信者﹐現前應用之物理也。物之理本非性外之理。性外之物理﹐則隔嶺孤松﹐前溪危石﹐固已付之度外﹔而經心卽目﹐切諸己者﹐自無非吾率性之事。則豈有成功之一日﹐望危邦而必不入﹐亂邦而必不居﹐有道則必不後時﹐無道則必無滯迹也哉﹖

惟佛氏有直截頓悟之一說﹐故云「知有大事便休」﹐而酒肆淫坊﹐無非覺位﹐但一按指﹐海印發光。緣他欲壞一切﹐而無可壞之實﹐則但壞自心﹐卽無不壞﹐故孤守自性﹐總棄外緣。

聖人於下梢處﹐一倍精神﹐欲成一切﹐而此物之成﹐不能速成彼物﹐故理自相通﹐而功無偏廢。是以終之曰「邦有道﹐貧且賤焉﹐恥也﹔邦無道﹐富且貴焉﹐恥也」﹔則以見學之已明﹐守之已至﹐到臨幾應物上﹐一失其幾﹐則𨿽期許無慚﹐而俯仰天人﹐已不能自免於恥。所以見天理流行﹐初無閒斷﹐不容有精粗﹑內外之別﹐而以精蒙粗﹐以內忘外﹐貽亢龍之悔﹐以一眚累全徳也。斯聖功之極至﹐成徳之終事﹐其愼其難﹐日愼一日﹐亦不知老之將至矣。

朱子云「此惟篤信好學﹐守死善道者能之」﹐語自蘊藉。言必能乎彼﹐而後能乎此﹐以著本末相生一致之理﹐非謂能乎彼﹐則卽能乎此﹐恃本而遺末﹐舉一而廢百也。慶源遽以效言﹐不但昧於聖言﹐亦以病其師說矣。七

鄭氏以許行﹑陳相爲篤信而不好學﹐大屬孟浪。篤信者﹐若不問其何所信﹐則信佛﹑老以至於信師巫邪說者﹐至死迷而不悟﹐亦可許之篤信耶﹖且陳相學許行之學﹐許行學神農之言﹐豈其不學﹐而抑豈其不好﹖

乃鄭氏之失﹐總緣誤將「信」字作虛位說。朱子云「篤信是信得深厚牢固」﹐亦自有病。但云信得深固﹐其所信者果爲何事﹖朱子意中﹑言外﹐有一「道」字在﹐而鄭氏且未之察。乃夫子豈隱一「道」字於臆中﹐而姑爲歇後語耶﹖

熟繹本文八字﹐下四字俱事實﹐上四字俱工夫。若云「信道」﹐則「信」字亦屬工夫﹐連下兩工夫字而無落處﹐豈不令癡人迷其所往﹖逢著一說﹐便爾不疑﹐此信如何得篤﹖且如陳相之事陳良﹐已數十年﹐一見許行﹐遂盡棄其學﹐正惟不能疑者之信不篤也﹐而病不在於好學之不誠。事陳良而信陳良﹐見許行而信許行﹐如柳絮因風﹐逢蛛网而卽掛﹐亦何足道哉﹗

但言信而不得所信﹐則其獘必至於此。以實求之﹐則此所謂信者﹐有實位﹐而非用工之虛詞也。子曰「十室之邑﹐必有忠信」﹐正此謂矣﹐故皆與「好學」相資﹐而著其功。特彼之言信﹐以徳之性諸天者言﹐此之言信﹐以徳之據於己者言﹐爲小異耳。

「篤信」﹐猶中庸言「惇厚」也。「好學」﹐猶中庸言「崇禮」也。蓋君子於古今之聖教﹐天下之顯道﹐固所深信﹐而疑之與信﹐以相反而相成﹐信者以堅其志﹐疑者亦欲以研其微﹐故曰「信而好古」﹐亦曰「疑思問」。此不容步步趨趨﹐漫然無擇﹐惟事深厚牢固之區區也﹐審矣。

惟夫吾心固有之誠﹐諭諸己而無妄者﹐卽此是道之眞體效於人心而資深﹑居安者﹐於此而加之培植壅護之功﹐則良能不喪﹐而長養益弘﹐所謂「惇篤其所已能」者﹐正此謂已。

此心分明不昧﹐仰不愧天﹐俯不怍人﹐言則可言﹐行則可行者﹐是曰信。而量之未充﹐體之未極﹐益加念焉﹐使已能者不忘﹐可能者不詘﹐是曰篤。如此則仁爲誠仁﹐義爲誠義﹐而體之或僞﹐猶恐用之或窮﹐則好學之功﹐所繇並進而不可缺也。

彼陳相一流﹐心無眞理﹐蒙蒙瞀瞀﹐乘俄頃之信而陷溺不反﹐𨿽好其所好而學其所學﹐曾何益哉﹖使陳相者﹐能於己之性﹑物之理﹐於﹝如﹞痛癢之關心﹐固有而誠諭之﹐則𨿽其學未至﹐亦何悖謬之若此耶﹖

聖人言爲學之本基﹐只一「信」字爲四徳之統宗﹐故曰「主忠信」﹐曰「忠信以得之」﹐而先儒釋之曰「以實」﹐曰「循物無違」。「以實」者﹐實有此仁義禮智之天徳於心﹐而可以也。以﹐用也。「循物無違」者﹐事物之則﹐曉了洞悉於吾心﹐如信夏之熱﹐信冬之寒﹐非但聽歷官之推測﹐吾之所通﹐與彼之所感﹐自然而不忒也。

道自在天下﹐而以諭諸吾心者﹐爲靜可爲體﹑動可爲用之實﹔卽其發之不妄﹐以揆諸心而與千聖合符﹐則繇一念之不忒﹐以惇篤而固執之。𨿽學之未至﹐而本已不失﹐𨿽有異端窮工極巧以誘吾之信而終不亂﹐豈徒恃所學以立門庭而折之耶﹖

乃至父子君臣之際﹐苟非恩義之根於性者有信在心﹐而徒聞見是資﹐則將有信伯禽東徵之爲孝﹐而成李賢﹑楊嗣昌之忘親﹔信譙周勸降之爲忠﹐而成吳堅﹑賈餘慶之賣國﹔信之益以牢固﹐而爲惡益大。聖人何以切切然以「篤信」冠於「學﹑守﹑善道」之上﹐爲成徳之始基也﹖彼鄭氏者﹐惡足以知之﹗八

古樂旣無可考﹐其見之儀禮者﹐朱子業信而徵之﹐以定笙詩之次第。蓋繇今以知古樂之略者﹐惟恃此耳。關雎爲合樂之首﹐居葛覃﹑捲耳﹑鵲巢﹑采繁﹑采蘋之先﹐旣後有五篇﹐則不可云「自『關關雎鳩』至『鐘鼓樂之』皆是亂」。陳新安云「當以關雎之末章爲亂」﹐其說與儀禮合。

合樂六詩﹐每篇當爲一終。合樂者﹐歌與眾樂合作﹐而當其歌﹐則必不雜奏眾樂使掩人聲﹐一篇已闋﹐始備奏羣音以寫其餘﹐故曰「洋洋乎盈耳」。言關雎﹐則葛覃以下五詩放此矣。九

若琴張﹑曾晢﹑牧皮之流﹐豈復有不直之憂﹖蓋彼已成乎其爲狂﹐則資稟旣然﹐而志之所就﹐學之所至﹐蔑不然也。此云「狂而不直」﹐則專以資稟言。潛室之論﹐較朱子「要做聖賢」之說爲是。十

「猶恐失之」﹐惟陳新安末一說爲有分別。朱子將合上句一气讀下﹐意味新巧。然二句之義﹐用心共在一時﹐而致力則各有方﹐不可作夾帶解。「失」者﹐必其曾得而復失之謂。若心有所期得而不能獲﹐則但可謂之不得﹐而不可謂之失。且有所期而不能獲﹐卽「不及」之謂爾。若云如不及矣﹐而猶恐不能得﹐則文句復而無義。且輕說上句﹐勢急趨下﹐於理尢礙。旣以「如不及」之心力爲學﹐而猶以不得爲恐﹐則勢必出於助長而先獲。

此二句﹐顯分兩段。「如不及」者﹐以進其所未得﹔「猶恐失」者﹐以保其所已得也。未得者在前而不我親﹐如追前人而不之及也。已得者執之不固則遺忘之﹐如己所有而失之也。看書須詳分眉目﹐令字字有落﹐若貪於求巧﹐而捷取於形聲之似﹐則於大義有害矣。一一

先須識取一「天」字。豈夐絕在上﹐淸虛曠杳﹐去人閒遼闊之宇而別有一天哉﹖且如此以爲大﹐則亦無與於人﹐而何以曰「大哉堯之爲君也」﹖堯之爲君﹐則天之爲天。天之爲天﹐非僅有空曠之體。「萬物資始」﹐「雲行雨施﹐品物流行」﹐「各正性命﹐保合太和」﹐此則天也。

集注言徳﹐徳者君徳也﹐明俊徳﹑親九族﹑平章百姓﹑協和萬邦﹐徳之蕩蕩者也。天之於物﹐有長﹑有養﹐有收﹑有藏﹐有利用﹑有厚生﹑有正徳﹔而旣不可名之曰長物之天﹐養物之天﹐收藏夫物之天﹐利物用﹑厚物生﹑正物徳之天﹐如天子之富﹐固不可以多金粟﹑多泉貨言之﹐則堯之不可以一徳稱者﹐亦如此矣。

且天之所以長養﹑收藏乎物﹐利物用﹑厚物生﹑正物徳者﹐未嘗取此物而長養收藏﹑利厚而正之﹐旋復取彼物長養收藏﹑利厚而正之﹐故物受功於不可見﹐而不能就所施受相知之垠鄂以爲之名。則堯之非此明俊徳﹐彼親九族﹐旣平百姓﹐旋和萬邦者﹐民亦不能於政教之已及未及﹑先後遠近閒﹐酌取要領而名其徳也。

乃其所及於民者﹐豈無事哉﹖其事可久﹐故不於斷續而見新﹔其事可大﹐故不以推與而見至。則其「成功」「文章」之可大可久者﹐卽「無能名」之實也。「成功」非「巍巍」則可名﹐湯之「割正」﹑武之「淸明」是也﹐有推與也。「文章」非「煥乎」則可名﹐禹貢之敷錫﹑周官之法度是也﹐有斷續也。乃凡此者﹐無不在堯所有之中﹐而終不足以盡堯之所有。意黃﹑頊以上之天下﹐別有一風气﹐而虞﹑夏﹑商﹑周之所以爲君者﹐一皆祖用﹔堯之成功﹑文章﹐古必有傳﹐而今不可考耳。若以心徳言之﹐則旣與夫子「大哉爲君」之言相背﹐而以準之天﹐則將謂天有「巍巍」之體段﹐其亦陋矣。

先儒說天如水晶相似﹐透亮通明﹐結一蓋殼子在上。以實思之﹐良同兒戲語。其或不然﹐以心徳比天之主宰﹐則亦老子「橐籥」之說。蕩蕩兩閒﹐何所置其橐﹐而又誰爲鼓其籥哉﹖夫子只一直說下﹐後人死拈「無名」作主﹐惹下許多疵病﹐而竟以道家之餘沈﹐所謂淸淨幽玄者當之。噫﹐亦誣矣﹗一二

異色成采之謂文﹐一色昭著之謂章。文以異色﹐顯條理之別﹔章以一色﹐見遠而不雜。乃合文以成章﹐而所合之文各成其章﹐則曰文章。文合異而統同﹐章統同而合異。以文全﹑章偏言之﹐則文該章﹔以章括始終﹑文爲條理言之﹐則章該文。凡禮樂法度之分析﹑等殺﹑差別﹑厚薄者文﹔始末具舉﹑先後咸宜者章。文以分﹐分於合顯。章以合﹐合令分成。而分不妨合﹐合不昧分﹐異以通於同﹐同以昭所異﹐相得而成﹐相涵而不亂﹐斯文章之謂也。舊注未悉。子罕篇一

天之命人物也﹐以理以气。然理不是一物﹐與气爲兩﹐而天之命人﹐一半用理以爲健順五常﹐一半用气以爲窮通壽夭。理只在气上見﹐其一陰一陽﹑多少分合﹐主持調劑者卽理也。凡气皆有理在﹐則亦凡命皆气而凡命皆理矣。故朱子曰「命只是一个命」。只此爲健順五常﹑元亨利貞之命﹐只此爲窮通得失﹑壽夭吉凶之命。若所云「惠迪吉﹑從逆凶」者﹐旣無不合矣﹔而伯牛之疾﹐孔子之不得衛卿﹐季孫之惑於公伯寮﹐在原頭上看﹐亦與「從逆凶」之理一也。人事之逆﹐天數之逆﹐等之爲逆﹐則皆凶矣。二

或疑天數之不當有逆﹐則人事又豈當有逆哉﹖惟天之徳﹐以生物﹑利物﹐而非以殺﹑以害。惟人之性﹐以仁﹑以義﹐而非以爲戕﹑爲賊。乃乘於其不容已之數﹐則相失在毫釐之差﹐而善惡吉凶已不可中徙﹐則健順五常之理微﹐而吉凶禍福之理亦甚微也。

健順五常﹐理也。而健者气之剛﹐順者气之柔﹐五常者五行生王之气﹐則亦气之理矣。壽夭窮通﹐气也。而長短丰殺﹐各有其條理﹐以爲或順或逆之數﹐則亦非無理之气矣。陳新安未達朱子之微言﹐而曰「集注云命之理微﹐則此命以理言」﹐其泥甚矣。

或疑天命之理﹐愚者可明﹐柔者可彊﹐所以可變者﹐惟其命之一也﹔人之習變其气質﹐而命自一﹐故變其習之不一者而可歸於一。是則然矣。若夫气數之命﹐窮者不可使通﹐夭者不可使壽﹐則所命不齊﹔命不齊﹐則是理無定矣。理不一﹐則惟气之所成﹐而豈得與健順五常之命爲性者同哉﹖乃於此正有說在﹐可以例相通﹐而不可執一例觀也。

天命之理﹐愚者可使明﹐而明者則不可使愚﹔柔者可使彊﹐而彊者則不可使柔。故鯀不能得之於子﹐紂不能得之於臣。此猶夫仲尼之不能使伯牛壽﹐樂正之不能使孟子通也。

气數之命﹐夭者不可使壽﹐而壽者可使夭﹔窮者不可使通﹐而通者可使窮。故有耽酒嗜色以戕其天年﹐賊仁賊義以喪其邦家。此猶夫愚而好學則近知﹐柔而知恥則近勇也。

故曰「富與貴﹐不以其道得之﹐不處也﹔貧與賤﹐不以其道得之﹐不去也。君子無終食之閒違仁﹐造次必於是﹐顚沛必於是。」嗚呼﹗二者之胥爲命﹐致上﹑致下之不同﹐而胥協於一也﹐此其所以爲理之微與﹗三

程子云「意發而當﹐卽是理也﹔發而不當﹐是私意也。」胡氏云「意不可以孤行﹐必根於理。」皆精審允當之語。而微言引伸﹐則在讀者之善通﹔不然﹐則胡不云無私而云「毋意」耶﹖此旣顯然。但此言意之卽不可有﹐而大學云「誠其意」﹐則又似一篤實其意﹐而不待於揀擇。然則此之言意﹐與大學之言意﹐固有別矣。而統言意﹐則又未見其別也。

蓋均之意也﹐而大學云「其身」﹑「其心」﹑「其意」﹑「其知」﹐四「其」字俱指「古之欲明明徳者」而言﹔而「其意」「其知」二「其」字﹐又微有別。身兼修與未修﹐故言修﹐修者節其過也。心兼正與不正﹐故言正﹐正者防其邪也。意已無邪﹐故言誠﹔知已無過﹐故言致。誠者卽此而實之﹐致者卽此而充之也。則其云「其意」者﹐爲正心者言之。欲正其心者之意﹐已遠於私﹐則不復憂其發之不中於理﹐而特恐其介於動者之不篤耳。則凡言意﹐不可遽言誠﹐而特欲正其心者之意則當誠也。

蓋漫然因事而起﹐欲有所爲者曰意﹔而正其心者﹐存養有本﹐因事而發﹐欲有所爲者﹐亦可云意。自其欲有所爲者則同﹐而其有本﹑無本也則異。意因心之所正﹐無惡於志﹐如日與火之有光焰﹐此非人所得與﹐而惟明明徳者則然。故大學必云「誠其意」﹐而不可但云誠意。

假令非正心所發之意﹐有好而卽如好好色﹐有惡而卽如惡惡臭﹐則王安石之好呂惠卿﹐牛僧孺之惡李徳裕﹐其迷而不復﹐亦未嘗不如好好色﹑惡惡臭﹐而要亦爲意﹑爲必﹑爲固﹑爲我而已矣﹐豈足道哉﹖

意生於已正之心﹐則因事而名之曰意﹔而實則心也﹐志也﹐心之發用而志之見功也﹐可云「其意」而不可云意也。今此言「子絕四」而云「毋意」者﹐新安所云「以常人之私欲細分之﹐有此四者」是已。

因常人之有﹐而見夫子之絕﹐則此意爲常人而言﹐而爲意之統詞。統常人而言﹐則其爲漫然因事欲有所爲者﹐亦明矣。旣爲漫然因事欲有所爲﹐則不問其爲是爲非﹐俱如雷龍之火﹐乘陰虛動而妄發﹐不可必出於私﹐而固不可有矣。知此﹐則但言意可無言私﹐而但於孤行與有本察之﹐則曉然矣。四

朱子因釋氏有破除知見之說﹐恐後學不察﹐誤引聖言以證彼教﹐故以「無知」爲謙詞。實則聖人之言﹐𨿽溫厚不矜﹐而亦非故自損抑﹐謂人當有知而己無之也。道明斯行﹐則知豈可無﹖然此自對世人疑夫子有知者而言﹐則聖人無所不知而謂之有知﹐可乎﹖

以聖人無所不知而謂之有知﹐此正墮釋氏家言﹐及陸子靜頓悟之說。蓋人疑聖爲有知者﹐謂無所不知者其枝葉﹐而必有知爲之本也。異端行無本而知有本﹐故舉一廢百。聖人行有本而知無本﹐誠則明矣。固有此理﹐則因是見知﹔而一切物理現前者﹐又因天下之誠有是事﹐則誠有此理﹐而無不可見﹕所謂叩兩端而竭也。若古今名物象數﹐𨿽聖人亦只是畜積得日新富有耳。此與帝王之富﹐但因天下之財﹐自無與敵一例。

若釋氏﹐則如俗說聚寶盆相似﹐只一祕密妙悟﹐心花頓開。拋下者金山粟海﹐驀地尋去﹐旣萬萬於事理無當﹐卽使偶爾弋獲﹐而聖人如勤耕多粟﹐彼猶姦富者之安坐不勞﹐「五斗十年三十擔」﹐禍患之來無日矣。世人因不能如聖人之叩兩端而竭﹐便疑聖人有一聚寶盆在﹐故夫子洞開心胸以教之﹐而豈但爲自謙之詞﹗五

緣顏淵無上事而發此嘆﹐遂啟後學無限狐疑。如實思之﹐眞是鏤空畫火。「仰之彌髙﹐鉆之彌堅﹐瞻之在前﹐忽焉在後」﹐此是何物事﹖莫有一个道﹐離了自己﹐卻在眼前閃閃爍爍﹐刁刁蹬蹬﹐顏子卻要捉著他不能勾﹖在釋氏說「不得觸﹐不得背﹐金剛圈﹐棘栗蓬﹐離鉤三寸﹐十石油麻」﹐正是這話。仔細思之﹐作甚兒戲﹗

近有一僧問一學究說﹕「『之』者﹐有所指之詞。『仰之彌髙』『之』字何指﹖」學究答云「指道。」僧云「然則可道『仰道彌髙』否﹖」其人無語。此學究與僧固不足道﹐尋常理學先生錯作「仰道彌髙」解﹐爲此僧所敲駁者不少。

此等區處﹐切忌胡思亂想﹐將道作一物﹐浩浩而「無窮盡」﹐鱍鱍而「無方體」。自伏羲畫易﹐直至顏﹑孟﹑程﹑朱﹐誰曾懸空立一个道﹐教人拈鏡花﹑捉水月去﹖若道而髙也﹐則須有丈裏﹔道而堅也﹐則須有質模﹔道而在前﹑在後也﹐則行必有迹而遷必有徑﹐如何說得「無窮盡﹐無方體」﹖乃顏子於此﹐卻是指著一件說。在粗心浮气中二氏之毒者﹐無惑其狂求不已也。

顏子旣非懸空擬一道之形影而言之﹐又實爲有指。思及此﹐然後知朱子之言﹐眞授瞽者以目也。朱子云「不是別有个物事」﹐則旣足以破懸空擬道形影者之妄﹔又云「只是做來做去﹐只管不到聖人處」﹐則現前將聖人立一法則﹐而非無所指矣。

要此一章﹐是顏子自言其學聖之功﹐而非以論道。喟然之嘆﹐知其難而自感也﹐非有所見而嘆美之也。聖人之「無行不與」﹐只此語默動靜﹐擬議而成變化﹐便是天理流行。如雲「窮理盡性以至於命」﹐亦止在身心上體認得「精義入神」﹑「利用安身」之事﹐非有一性焉﹑命焉﹐如釋氏之欲見之也。

「見性」二字﹐在聖人分上﹐當不得十分緊要﹐而又非驀地相逢﹑通身透露之謂見。孟子所言乍見孺子入井之心﹐亦是爲人欲蔽錮﹑不足以保妻子之人下一冷點。若聖賢學問﹐則只一个「無不敬」﹑「安所止」﹐就此現前之人倫物理﹐此心之一操一縱﹐以凝天徳﹔而何有如光﹑如水﹑如蚓鳴﹑如絲縷之性﹐而將窺見之﹖

緣夫子義精仁熟﹐從心所欲而不逾矩﹐故卽一止一作﹑一言一動之間﹐皆自然合符﹔而其不可及者卽爲髙﹐不能達者卽爲堅﹐不可執一以求者卽爲在前而在後。卽如鄙夫之問﹐叩兩端而竭﹔見齊衰者﹑冕衣裳者﹑瞽者而必作﹑必趨﹔感斯應﹐應斯善﹐善必至﹐至善必不息﹐不息而化﹕此所謂「彌髙彌堅﹐忽焉在後」者矣。

顏子親承夫子「無行不與」之教﹐較夫子生千聖之後而無常師者﹐其用功之易自倍﹐故專壹以學聖爲己事﹐想來更不暇旁求。朱子深知顏子之學﹐而直以學聖言之﹐可謂深切著明矣。彼泛言道而億道之如此其髙堅無定者﹐眞釀蜜以爲毒也。六

朱子「三關」之說﹐集注不用﹐想早年所見如此﹐而後知其不然。善學者﹐正好於此觀古人用心處﹕不恃偶見以爲安﹐而必求至極。如何陳新安﹑金仁山尙取朱子之所棄以爲寶也﹗

爲彼說者﹐止據「夫子循循然」一段﹐在「忽焉在後」之下﹐將作自己無所得﹐依步驟學作文字一例商量。聖賢性命之文﹐何嘗如此命局布格﹖顏子於「欲從末繇」之時﹐發此喟然之嘆﹐直以目前所見﹐衝口說出。若云歷憶初終履歷而敍之﹐其於喟然一嘆之深心﹐早已迂緩而不親矣。

除卻博文約禮﹐何以仰﹐何以鉆﹐何以瞻﹖非「如有所立」而「卓爾」﹐「𨿽欲從之末繇」﹐又何以爲彌髙彌堅而忽在後﹖旣已仰之﹑瞻之﹐如此其盡心力以學聖矣﹐而又在文未博﹑禮未約之前﹐則豈聖人之始教﹐但教以脈脈迢迢﹐尋本來面目也﹖聖學中旣不弄此鬼技﹐而況子固曰「君子博學於文﹐約之以禮﹐亦可以弗畔已夫」﹐顯爲君子之始事﹐聖人之始教哉﹖將聖人於顏子之明睿﹐尙然不與一端緒﹐待其白地瞻鉆﹐計無所出﹐然後示之以博文約禮﹐則顏子以下﹐不愈增其終身之迷耶﹖

陳子禽只緣在博文約禮上不能承受聖教﹐故直鹵莽﹐以子貢爲賢於仲尼。漫無把捉者﹐眞見聖而不知聖﹐聞道而不信道。顏子卽不其然﹐而未博文﹑未約禮之前﹐亦知聖道之髙堅可耳﹐而何以知其彌髙彌堅﹐旣見在前而猶未已哉﹖

顏子之嘆﹐蓋曰﹕夫子之道﹐其無窮盡﹑無方體者﹐乃至是耶﹗此非夫子之吝於教﹐非我之不勤於學也﹐而教則善誘﹐學則竭才﹐乃其如有所立而卓爾﹐其末繇也﹐則見其彌髙也﹐彌堅也﹐瞻在前而忽在後也。則甚矣聖人之難學也﹗故集注於首節言「此顏子深知夫子而嘆之」﹐末節言「此顏子自言其學之所至」﹐語錄有云「合下做時﹐便下者十分工夫去做」﹐此朱子之定論﹐學者所宜篤信者耳。七

「與道爲體」一「與」字﹐有相與之義。凡言「體」﹐皆函一「用」字在。體可見﹐用不可見﹔川流可見﹐道不可見﹔則川流爲道之體﹐而道以善川流之用。此一義也。必有體而後有用﹐惟有道而後有川流﹐非有川流而後有道﹐則道爲川流之體﹐而川流以顯道之用。此亦一義也。緣此﹐因川流而興嘆﹐則就川流言道﹐故可且就川流爲道體上說﹐不曰道與川流爲體。然終不可但曰川流爲道之體﹐而必曰川流與道爲體﹐則語仍雙帶而無偏遺。故朱子曰「『與道爲體』一句﹐最妙。」八

程子「此道體也」一句﹐未免太盡。朱子「因有此四者﹐乃見那無聲無臭底」兩句﹐亦須活看。竟將此不捨晝夜者﹐盡無聲無臭之藏﹐則不可。易象於坎曰「君子以常徳行﹐習教事」﹐於兌曰「君子以朋友講習」﹐看來只是如此。集注云「自此至終篇﹐皆勉人進學不已之辭」﹐初不曾打並道理盡在內。

夫子只說「逝者如斯」﹐一「者」字﹐是分下一款項說底﹐如說仁者便未該知﹐說知者便未該仁。逝亦是天地化理之一端。有逝則有止﹐有動則有靜﹐有變則有合﹐有幾則有誠。若說天地之化﹐斯道之體﹐無不如此水之逝而不捨﹐則莊子藏山﹑釋氏剎那之說矣。

於動幾見其不息者﹐於靜誠亦見其不遷。程子「天徳﹑王道」之言﹐亦就動幾一段上推勘到極處﹔而其云「愼獨」﹐則亦以研動察之幾﹐而不足以該靜存﹐審矣。程子推廣極大﹐朱子似不盡宗其說﹐故有「愚按」云云一段。想來﹐不消如此張皇。禮云「安安而能遷」﹐夫子云「主忠信」﹐「徙義」﹐方是十成具足底道理。九

程子「君子法之」四字﹐卻與「與道爲體」之說﹐參差不合。新安祖此說﹐云「欲學者於川流上察識道體之自然不息而法之」﹐愈成泥滯。慶源「人能卽此而有發焉」一句﹐方得吻合。此等處﹐差之毫釐﹐便成千里。

川流旣與道爲體﹐逝者卽道體之本然。川流體道﹐有其逝者之不捨﹔道體之在人心﹐亦自有其逝者﹐不待以道爲成型而法之。此逝者浩浩於兩間﹐豈但水爲然哉﹗易象下六十四个「以」字﹐以者﹐卽以此而用之﹐非法之之謂也。言法﹐則彼爲規矩﹐此爲方員﹐道在天下而不在己矣。天徳幹﹐地徳坤﹐君子固自有天行之健﹑地勢之坤﹐而以之自彊﹐以之載物﹐無所煩其執柯睨視之勞也。

「逝者」二字是統說﹐「斯」字方指水。「如斯」者﹐言天理之運亦如斯﹐人心之幾亦如斯也。此聖人見徹內外﹐備道於身之語。目刻刻有可視之明﹐耳刻刻有可聽之聰﹐入卽事父兄﹐出卽事公卿﹐此皆逝者之「不捨晝夜」也。朱子「如水被些障塞﹐不得恁地滔滔」之語﹐亦有疵在。道體自然﹐如何障塞得﹖只人自間斷﹐不能如道體何也。天地無心而成化﹐故其體道也﹐川流自然而不息。人必有心而後成能﹐非有以用之﹐則逝者自如斯而習矣不察﹐抑或反以此孳孳而起者爲跖之徒﹐未嘗礙道不行而人自躓耳。此固不可以水之塞與不塞爲擬﹐明矣。

道日行於人﹐人不能塞﹐而亦無事捨己之固有﹐外觀之物﹐以考道而法之。若云以道爲法﹐淺之則謂道遠人﹔而推其極﹐必將於若有若無之中﹐立一物曰道。老氏緣此而曰「人法天﹐天法道。」嗚呼﹗道而可法﹐則亦虛器而離於人矣﹐奚可哉﹗十

程子是一語之疵﹐新安則見處差錯。程子旣云「與道爲體」﹐則猶言目與明爲體﹐耳與聰爲體﹐固不可云君子法目之明以視色﹐法耳之聰以聽聲﹐其言自相窒礙﹐故知是一時文字上失簡點。若云君子以之自彊不息﹐則無病矣。

若新安云「欲學者於川流上察識道體之自然不息而法之」﹐則是道有道之不息﹐君子有君子之不息﹐分明打作兩片﹐而借爲式樣。猶言見飛蓬而制車﹐蓬無車體﹐亦無車用﹐依稀形似此而已。以此知新安之昧昧。一一

「君子以自彊不息」﹐是用天徳﹐不是法水。水之「不捨晝夜」﹐是他得天徳一分剛健處。逝者﹐天徳之化迹也﹐於水亦有﹐於人亦有。到水上﹐只做得个「不捨晝夜」。於人﹐更覺光輝發越﹐一倍日新。天徳活潑﹐充塞兩間﹐日行身內﹐不之察識而察識夫水﹐亦以末矣。一二

圈外注引史記南子同車事﹐自是不然。史遷雜引附會﹐多不足信。且史所云者﹐亦謂見靈公之好色﹐而因嘆天下好徳者之不如此﹐非以譏靈公也。乃夫子卽不因靈公之狎南子﹐而豈遂不知夫人好色之誠倍於好徳﹖則朱子存史遷之說﹐尙爲失裁﹐況如新安之云﹐則似以譏靈公之不能「賢賢易色」﹐是責盜跖以不能讓國﹐而嘆商臣之不能盡孝也﹐亦迂矣。

且子曰「吾未見」者﹐盡詞也。靈公之荒淫耄悖﹐當時諸侯所不多見﹐而況於士大夫之賢者﹖乃因此一事﹐而遂槪天下之君若臣曰「吾未見好徳如好色」﹐其何以厭伏天下之自好者哉﹖

且云「好徳如好色」﹐兩相擬之詞﹐則正爲好徳者言﹐而非爲不好徳者。道好徳﹐卽不﹝如﹞好色﹐然亦已好矣。靈公之無道﹐秉懿牿亡﹐其不好徳也﹐豈但不能如好色而已哉﹖靈公爲南子所制﹐召宋朝﹐逐太子﹐老孱被脇﹐大略與唐髙宗同。其於南子﹐亦無可如何﹐含憤忍辱﹐姑求苟安而已。好徳者如此﹐則已不誠之甚﹐而何足取哉﹖史遷之誣﹐新安之陋﹐當削之爲正。一三

朱子之言權﹐與程子亦無大差別。其云「於精微曲折處曲盡其宜」﹐與程子「權輕重﹐使合義」正同。「曲盡其宜」一「宜」字﹐卽義也。不要妙﹑不微密﹐不足以爲義也。

朱子曲全漢人「反經合道」之說﹐則終與權變﹑權術相亂﹐而於此章之旨不合。反經合道﹐就事上說。此繇「共學」﹑「適道」進於「立」﹑「權」而言﹐則就心徳學問言之。學問心徳﹐豈容有反經者哉﹖

子曰「可與立﹐未可與權」﹐初不云「可與經﹐未可與權」﹐「經」字與「權」爲對。古云「處經事而不知宜﹐遭變事而不知權」﹐就天下之事而言之﹐「經」字自與「變」字對。以吾之所以處事物者言之﹐則在經曰「宜」﹐在變曰「權」﹐權亦宜也。於天下之事言經﹐則未該乎曲折﹐如雲「天下之大經」﹐經疏而緯密也。於學問心徳言經﹐則「經」字自該一切﹐如雲「君子以經綸」﹐凡理其緒而分之者﹐不容有曲折之或差﹐則經固有權﹐非經疏而權密也。

朱子似將一「經」字作「疏闊」理會。以實求之﹐輕重不審﹐而何以經乎﹖經非疏而權非密﹐則權不與經爲對。旣不與經爲對﹐亦不可云經﹑權有辧矣。

以已成之經言之﹐則經者天下之體也﹐權者吾心之用也。如以「經綸」之經言之﹐則非權不足以經﹐而經外亦無權也。經外無權﹐而況可反乎﹖在治絲曰「經」﹐在稱物曰「權」﹔其爲分析微密﹐挈持要妙﹐一也。特經以分厚薄﹑定長短﹐權以審輕重﹐爲稍異耳。物之輕重旣審﹐而後吾之厚薄長短得施焉。是又權先而經後矣。

至如孟子云「嫂溺援之以手」﹐乃在事變上說。豈未可與權者﹐視嫂溺而不援乎﹖若伊尹放太甲﹐周公誅管﹑蔡﹐則尢不可以證此。

周公若有反經合權之意﹐則必釋管﹑蔡而後可。蓋人臣挾私怨﹐朋仇仇﹐乘國危主幼而作亂﹐其必誅不赦者﹐自國家之大經大法。是其誅之也﹐正經也。周公卽微有未愜處﹐亦守法太過﹐遭變事而必守經耳﹐安得謂之反經﹖

若太甲之事﹐則聖人之所不道﹐夫子似有不滿於伊尹處。其不見刪於書﹐亦以太甲之事爲後戒﹔且亦如五子之歌﹐存其詞之正而已。且伊尹之放太甲﹐亦歷數千載而僅見﹐堯﹑舜﹑禹﹑文﹑孔子﹐俱未嘗有此舉動。孔子於魯﹐且不放逐三桓﹐而況其君﹖如使進乎「可與立」者﹐必須有此驚天動地一大段作爲﹐而後許之曰「可與權」﹐亦豈垂世立教之道哉﹖浸假太甲賢而伊尹不放﹐則千古無一人一事爲可與權者矣﹐其將進祭仲﹑霍光而許之乎﹖

若嫂溺手援﹐乃淳於髡艸野鄙嫚之說﹐孟子姑就事之變者言之。自非豺狼﹐皆可信其必援。只是一時索性感愴做下來的﹐旣非朱子「精微曲折﹐曲盡其宜」之義﹐而又豈聖賢胸中有此本領﹐以待嫂之溺﹐爲反經而合道耶﹖

朱子云「『可與立﹐未可與權』﹐亦是甚不得已﹐方說此話。」使然﹐則獨伊﹑周爲當有權﹐而堯﹑禹爲無權乎﹖孟子譏「執中無權」﹐初不論得已﹑不得已。易稱「精義入神﹐利用安身」﹐則𨿽履平世﹐居尊位﹐行所得爲﹐亦必於旣立之餘﹐加此一段心徳。而況此但言學者進徳之序﹐初未嘗有不得已之時勢﹐若或迫之者。

故惟程子之言爲最深密。程子云「聖人則不以權衡而知輕重矣﹐聖人則是權衡也」﹐顯此爲「從心所欲﹐不逾矩」之妙。權之定輕重﹐猶矩之定句股﹔而權之隨在得平﹐無所限量﹐尢精於矩﹔則必從欲不逾矩﹐而後卽心卽權﹐爲「可與權」也。如鄕黨一篇﹐無不見聖人之權。若一往自立﹐則冉有﹑子貢侍於夫子而「侃侃如也」﹐夫豈不正﹐乃以準之於輕重﹐固已失倫。自非聖人盛徳積中﹐大用時出﹐其孰能必施之下大夫而不爽哉﹖

萬事交於身﹐萬理交於事﹐事與物之輕重無常﹐待審於權者正等。目前天理爛漫﹐人事推移﹐卽在和樂安平之中﹐而已不勝其繁雜﹐奚待不得已之時﹐而後需權耶﹖

況聖賢之權﹐正在制治未亂上﹐用其聰明睿知﹑神武不殺之功。若到不得已臨頭﹐卻只守正。舜之「夔夔齊栗」﹐周公之云「我之弗辟﹐我無以告我先王」﹐知勇不登﹐而惟仁可以自靖。故詩云「公孫碩膚﹐赤舄幾幾」﹐言不攺其恆也。若張良之辟穀﹐郭子儀之奢侈﹐聖賢胸中原無此學術﹐而況祭仲﹑霍光之所爲哉﹖

聖賢之權﹐每用之常而不用之變。桐宮一節﹐亦未免夾雜英雄气在。孟子有英气﹐故爾鍼芥而推之爲聖。論語稱夷﹑惠而不及伊尹﹐聖人之情可見矣。

易云「巽以行權」﹐巽﹐入也﹐謂以巽入之徳﹐極深研幾而權乃定也。如風達物﹐無微不徹﹐和順於義理而發其光輝﹐焉有不得已而反經以行者乎﹖故權之義﹐自當以程子爲正。一四

天下無一定之輕重﹐而有一定之權。若因輕重之不同而輒易焉﹐則不足以爲權矣。大而鈞石﹐小而銖絫﹐止用其常而無不定﹐此乃天理自然恰當之用。若云不得已而用權﹐則執秤稱物者﹐皆日行於不得已之塗矣﹐而豈其然哉﹗鄕黨篇一

說聖人言語容色皆中禮處﹐惟朱子及慶源之論得之。龜山下語﹐極乎髙玄﹐亦向虛空打之繞耳。孟子曰「動容周旋中禮者﹐盛徳之至也」﹐蓋「小徳川流﹐大徳惇化」之謂。徳盛而至﹐無所不用其極﹐如日月之明﹐容光必照。固不可云日月之明﹐察察然入一隙而施其照﹔而亦不可謂髙懸於天﹐不施一照﹐而容光自曜也。

慶源「細密近實」四字﹐道得聖人全體大用正著。其云「實」者﹐卽朱子「身上迸出來」之意﹔其云「密」者﹐卽朱子「做得甚分曉」之意。

學者切忌將聖人作一了百了理會。中庸說「聰明睿知」﹐必兼「寬裕溫柔」等十六種天徳﹐方見天下之理皆誠﹐而至聖之心無不誠。密斯實﹐實斯誠也。

一了百了﹐惟釋氏作此言。只一時大徹大悟﹐向後便作一條白練去﹐磕著撞著﹐無非妙道。所以他到爛漫時﹐便道「事事無礙」﹐卽其所甚戒之淫殺酒肉﹐而亦有公然爲之者。其端旣亂﹐委自不淸。細究其說﹐亦惠子尺箠之旨爾。只此便終日用之而不窮﹐故其言曰「元來黃檗佛法無多子」。

聖賢天徳王道﹐一誠而爲物之終始者﹐何嘗如是﹗使盛徳在中﹐而動容周旋﹐自然不勞而咸宜於外﹐則鄕黨一篇﹐直是仙人手中扇﹐不消如此說得委悉矣。孔門諸弟子﹐爲萬世學聖者如此畱心寫出﹐乃捨此而欲求之自然﹐求之玄妙﹐亦大負昔人苦心矣。易謂「天地不與聖人同憂」﹐又云「天地設位﹐聖人成能」﹐那有拈槌豎拂﹑大用應機﹑如如不動一種狂邪見解﹗龜山早已中其毒而不自知矣。

聖人只是一實﹐亦只是一密﹔於義但精﹐於仁但熟﹐到用時﹐須與他一段亹亹勉勉在。且如「色惡不食﹐臭惡不食」﹐而藉云自然﹐非出有心﹐則天下之好潔而擇食者﹐亦自然不食﹐而非有所勉。正當於此處﹐揀取分別。故知說玄說妙者﹐反墮淺陋。如佛氏說淸淨﹐說極樂﹐到底不過一蓮花心﹑金銀樓閣而已。故吾願言聖人者﹐勿拾彼之唾餘也。二

「使擯」「執圭」兩條﹐晁氏以孔子仕魯四年之內無列國之交﹐疑非孔子已然之事﹐但嘗言其禮如此。晁氏所據﹐春秋之所書耳。乃春秋之紀邦交﹐非君與貴大夫﹐不登於史冊。以孔子之位言之﹐固不可據春秋爲證。

乃雙峯因晁氏十三年適齊之訛﹐以折晁說﹐亦未足以折晁之非。雙峯云「夫子擯聘時﹐弟子隨從﹐見而記之。」乃令孔子銜命出使﹐則所與俱行者﹐必其家臣﹐而非弟子。卽或原思之屬﹐得以官從﹐而當禮行之際﹐自非介旅﹐誰得闌入諸侯之廟廷哉﹖其在擯也﹐旣不容弟子之隨從﹔卽或從焉﹐亦不得雜沓於賓主之間﹐恣其屬目。弟子而已仕也﹐則各有官守矣。如其未仕﹐豈容以庶人而躡足側目於公門﹐如觀倡優之排場者﹖而夫子抑胡聽之而不禁耶﹖

足知雙峯之言﹐艸野倨侮﹐自不如晁氏之審。但尋繹事理﹐可信其然﹐不必以邦交之有無爲徵耳。三

衣服﹑飲食二節﹐亦須自聖人之徳﹐愈細愈密﹑愈近愈實上尋取﹐方有入處。朱子天理人欲之說﹐但於已然上見聖徳﹐而未於當然處見聖功。使然﹐但云「大徳惇化」已足﹐而何以必云「小徳川流﹐天地之所以爲大」哉﹖仲虺云「以義制事﹐以禮制心。」義是心中見得宜處﹐以之制事﹔禮乃事物當然之節文﹐以之制心﹕此是內外交相養之道。固不可云以義制心﹐以禮制事。以禮制事﹐則禮外矣﹔以義制心﹐則義又外矣。若但於可食﹑不可食上﹐分得天理﹑人欲分明﹐則以禮制事之謂﹐飲食亦在外而非內矣。此正與聖學相反。

朱子又云「口腹之人﹐不時也食﹐不正也食﹐失飪也食﹐便都是人欲。」此其說愈疏。世自有一種忒煞髙簡之士﹐將衣食作沒緊要關切看﹐便只胡亂去。如王介甫之虱緣須而不知﹐蘇子瞻在嶺外﹐食湯餅不顧粗糲。將他說作人欲﹐甚則名之爲口腹之人﹐固必不可﹐只是天理上欠缺耳。

乃於此處簡點天理﹐令無欠缺﹐也急切難分曉在。如魚餒肉敗﹐那些見得天理上必不當食﹖無已﹐則傷生之說盡之矣。衛生固理也﹐而舉食中之天理﹐盡之於衛生﹐則亦褊甚。到此﹐卻須徹根徹底﹐見得聖人正衣服﹑愼飲食一段靜存動察﹑極密極實之功﹐所謂「致中和」者﹐卽此便在﹐方於作聖之功﹐得門而入。

蓋不正之服食﹐始以不正之心﹐失其本然之節﹐胡亂衣之﹑食之﹐此內不能制外也。迨其衣不正之衣而心隨以蕩﹐食不正之食而性隨以遷﹐此外不能養內也。內外交養﹐缺一邊則不足以見聖。且如今人衣紅紫綺麗之服﹐此心便隨他靡靡搖搖去﹔衣葛而無所表出﹐此心便栩栩軒軒去。卽此推之﹐凡服之不衷者﹐皆足以生人驕奢僭忒之心﹔服之不盛者﹐皆足以生人苟且猥下之心。況於食之於人﹐乃以生气﹐气淸則理晰﹐气濁則理隱﹐气充則義立﹐气餒則義喪﹕諸能使气濁而不充者﹐豈但傷生﹐而抑以戕性矣。

聖人敬其身以建中和之極﹐故曰「以天產作陰徳﹐以中禮防之﹔以地產作陽徳﹐以和樂防之。」中和養其气﹐而禮樂亦報焉﹐交相成也。故天子齊則食玉以交於明禋﹐行以佩玉爲節﹐在車以和鸞爲節﹐則志不慆﹐而忠信篤敬乃常在目。然則一服之失宜﹐一食之不當﹐於聖人气體中﹐便有三辰失軌﹑山崩川竭之意。學者未能從事於「無不敬﹐儼若思」之功﹐使「淸明在躬﹐志气如神」﹐則不足以見之爾。

膏粱之子﹐衣錦紈﹐食甘脆﹐則情必柔弱。田野之夫﹐衣艸木﹐食藜藿﹐則气必戇鄙。故夫子之容色言動﹐施之於上下親疏而中其等者﹐以吾心之宜制事也﹔飲食衣服﹐必期於正而遠其鹵莽者﹐以事物之宜養心也。內外交相養而無有忒者﹐聖功也。內外得所養而自不忒者﹐聖徳也。故慶源以爲聖學之正傳﹐其旨微矣。

嗚呼﹗以此爲言﹐世之說玄說妙者﹐應且笑其捨本而徇末﹔乃彼之所謂玄妙者﹐亦非愚之所敢知也。四

以迅雷風烈爲天之怒﹐亦從影響上捉摸﹐幾與小說家電爲天笑之誕說﹐同一鄙猥。張子正蒙中說得分明﹐不容到此又胡亂去。

詩云「敬天之怒」﹐天之怒從何察識﹐亦卽此民心﹑國勢見之耳。喜事賞﹐怒事罰。「上帝板板﹐下民卒癉」﹐天之罰也﹐卽天之怒也。若雷之迅﹑風之烈﹐未必其爲災害於人物﹐而且以啟蟄而吹枯﹐何得妄相猜卜爲天之怒哉﹖

雷不必迅﹐迅則陰之拒陽已激﹐而陽之疾出無擇者也。風不宜烈﹐烈則虛者已虛而吸之迫﹐實者已實而施之驟也。只此是陰陽不和平處﹐天亦乘於不容已之勢而然。如人之有疾﹐呼號似怒﹐而因气之不和﹐豈關怒哉﹖

陰陽不和﹐其始必有以感之﹐其繼則抑必有以受之者。夫子以天自處﹐而以裁成﹑輔相爲己事﹐故不得不自省所感者之或在吾身﹐而防夫不和之受﹐將爲性情气體之傷。繇其心之純於天徳而不息﹐故遇變則反求諸己而不安耳。從此思之﹐乃於理事不悖。五

爾雅言「鵲﹐鵙醜﹐其飛翪」﹐謂竦翅上下﹐一收一張也﹔「鳶﹐烏醜﹐其飛翔」﹐謂運翅回翔也﹔「鷹﹐隼醜﹐其飛翚」﹐謂布翅翚翚然疾也。今觀雉之飛﹐但忽然竦翅﹐一直衝過隴間﹐便落艸中﹐差可謂「翪」﹐而何嘗有所謂運翅回翔而後集者哉﹖雌雉之在山梁﹐夫子﹑子路交至乎其側而猶不去﹐則又豈「色斯舉矣」之謂﹖新安云「色舉﹑翔集﹐卽謂雉也」﹐亦不審之甚矣﹗

「時哉」云者﹐非贊雉也﹐以警雉也。鳥之知時者﹐「色斯舉矣﹐翔而後集」。今兩人至乎其前﹐而猶立乎山梁﹐時已迫矣﹐過此則成禽矣。古稱雉爲耿介之禽﹐守死不移﹐知常而不知變﹐故夫子以翔鳥之義警之﹐徒然介立而不知幾﹐難乎免矣。人之拱己而始三嗅以作﹐何其鈍也﹗

然此亦聖人觀物之一意而已﹐非謂色舉﹑翔集﹐便可與聖人之「時中」同一作用。西山以孔子去魯﹑衛﹐伯夷就養文王比之﹐則大悖矣。有雉之介﹐而後當進以翔鳥之幾。如其爲翔鳥也﹐則又何足道哉﹗馮道之於君臣﹐楊畏之於朋友﹐占風望气﹐以趨利而避害﹐烏鳶而已矣。先進篇一

胡氏所述閔子蘆花事﹐猥云出自韓詩外傳。今韓詩外傳十卷固在﹐與漢藝文志卷帙不差﹐當無逸者﹐卷中並無此文﹐蓋齊東野人之語爾。宋末諸公﹐其鄙倍乃至於此。

「母在一子寒﹐母去三子單」﹐其言猥弱﹐非先秦以上語﹐一望而卽可知。「單」之爲義﹕其正釋﹐大也﹔其借用﹐盡也﹔唐﹑宋以前﹐無有作單薄用者。況抑似五言惡詩﹐而又用沈約韻耶﹖

且使如彼所云﹐則閔子之孝﹐固不順乎其母矣。今子曰「人不閒於其父母昆弟之言」﹐而不云父母昆弟不閒於人言﹐故勉齋云「父母昆弟之言或出於私情」﹐慶源云「或溺於愛﹐蔽於私」。則可以知閔子之父母昆弟﹐其相信相愛者﹐已先於外人﹐而必無繼母忮害之事矣。

朱門弟子﹐初不用此邪說﹐而集注所引胡氏之言﹐亦與黃﹑輔符同﹐則輯大全者所引之胡氏﹐必卽雲峯而非文定父子可知已。此說與公冶長鳥語事﹐同一鄙穢。俗儒無心無目而信之﹐亦可哀矣﹗

至云「處人倫之常者﹐孝無可稱」﹐則以天明地察之至徳要道﹐而僅以爲窮愁失所者之畸行﹐其害名教爲不小。夫子之稱武﹑周﹐孟子之推曾子﹐豈亦有不慈之父母以使得炫其名乎﹖二

易言「原始反終﹐故知死生之說」﹐「始終」字﹐自不可作「生死」字看。使云「原生反死﹐故知死生之說」﹐則不待辧而自知其不可矣。所以然者﹐言死生則兼乎气﹐言始終則但言其理而已。如雲气聚而生﹐散而死﹐可以聚爲始而散爲終乎﹖死生自有定期﹐方生之日謂之生﹐正死之日謂之死。但自形气言之﹐則初生者吾之始也﹐正死者吾之終也。原始反終而知死生之說﹐則死生所指有定﹐而終始所包者廣矣。

愚於此﹐竊疑先儒說死生處都有病在。以聖人之言而體驗之於身心形色之閒﹐則有不然者。今且可說死只是一死﹐而必不可云生只是一次生。生旣非一次生﹐則始亦非一日始矣。莊子藏山﹑佛氏剎那之旨﹐皆云新故密移﹐則死亦非頓然而盡﹐其言要爲不誣﹔而所差者﹐詳於言死而略於言生。

以理言之﹐天下止有生而無所謂死﹐到不生處便喚作死耳。死者生之終﹐此一句自說得不易。如雲生者死之始﹐則無是理矣。又云死者人之終﹐亦庶幾成理﹐以人無定名﹐因生而得名爲人也。如雲生者人之始﹐則𨿽差可成語﹐而於意又成背戾。蓋因生而有人﹐則一日之生自生之一日﹐其可云生者生之始乎﹖然則嬰兒之初生而卽死者﹐其又爲何者之始耶﹖生旣非死之始﹐又不可爲生之始﹐則「始終」二字﹐當自有義﹐斷不可以初生之一日爲始﹐正死之一日爲終也。

要以未死以前統謂之生﹐刻刻皆生气﹐刻刻皆生理﹔𨿽綿連不絕﹐不可爲端﹐而細求其生﹐則無刻不有肇造之朕。若守定初生一日之時刻﹐說此爲生﹐說此爲始﹐則一受之成型﹐而終古不易﹐以形言之﹐更不須養﹐以徳言之﹐更不待修矣。

異端說「�力地一聲」﹐正死認著者劈初一點靈光﹐如陶人做甕相似﹐一出窯後﹐便盡著只將者个用到底去。彼但欲絕聖棄知﹐空諸所有﹐故將有生以後﹐徳撰體用﹐都說是閒粉黛。其云「一條白練去」﹐正以此爲娘生面耳。

古之聖人畫卦序疇﹐於有生以後﹐顯出許多顯仁﹑藏用之妙﹐故云「窮理盡性以至於命」﹐云「存其心﹐養其性﹐所以事天」﹐云「莫非命也﹐順受其正」﹐直是有一刻之生﹐便須謹一刻之始。到曾子易簀時﹐也只是謹始﹐更不可謂之愼終。何嘗喫緊將兩頭作主﹐而丟漾下中閒一大段正位﹐作不生不死﹑非始非終之過脈乎﹖

書曰「惠迪吉﹐從逆凶」﹐與孟子「順受其正」之說﹐相爲表裏。「莫非命也」﹐則天無時無地而不命於人﹐故無時無地不當順受﹐無時無地不以惠迪得吉﹑從逆得凶。若靠定初生一日﹐則只有迎頭一命﹐向後更無命矣﹐而何以云「莫非命也」哉﹖此理不達﹐則世之爲推算之術者﹐以生年月日懸斷吉凶﹐猥鄙之說昌矣。

凡自未有而有者皆謂之始﹐而其成也﹐則皆謂之終。旣生以後﹐刻刻有所成﹐則刻刻有所終﹔刻刻有所生於未有﹐則刻刻有所始。故曰曾子易簀﹐亦始也﹐而非終也。反諸其所成之理﹐以原其所生之道﹐則全而生之者﹐必全而歸之﹔而欲畢其生之事者﹐必先善其成之之功﹕此所謂知生而知死矣。

故夫子正告子路﹐謂當於未死之前﹐正生之日﹐卽境現在﹐反求諸己﹐求之於「昊天曰明﹐及爾出王﹐昊天曰旦﹐及爾遊衍」之中﹐以知生之命﹔求之於「不聞亦式﹐不諫亦入﹐不顯亦臨﹐無斁亦保」之中﹐以知生之性﹔求之於「直養無害﹐塞乎天地之閒」者﹐以知生之气。只此是可致之知﹐只此是「知之爲知之」﹐而豈令哼枯木﹐撮風聲﹐向�力地一聲時討消息哉﹖此是聖賢異端一大鐵界限﹐走漏一絲﹐卽成天壤﹐而廢仁義﹑絕倫理之教﹐皆其下游之必至矣。

子曰「未知生﹐焉知死」﹐此如有人問到家路程﹐則教以迆行去﹐少一步也到不得﹐且舉足趁著走﹐則息駕之日﹐自不差耳。且如子路死於孔悝﹐他死上也分明不錯﹐而其陷於不義者﹐則在仕輒之日﹐卽此是未知生而欲知死之一大病。釋氏惟不然﹐故說个「生死事大﹐只辦臘月三十日一套除夕筵席」。卻不知除夕之前﹐衣食全不料理﹐則早已凍餒而死﹐到臘月三十日﹐便煞鋪設焜煌﹐也無用處。乃徒欲據元旦以知除夕﹐不亦傎乎﹗

愚以此求之﹐益見聖言之正大精密﹐與化工同其自然。先儒諸說﹐惟朱子「生理已盡﹐安於死而無愧」一語﹐爲有津涯﹔其餘則非愚所知﹐而閒亂於釋﹑老者多矣。語錄有云「能原始而知其聚以生﹐則必知其後必散而死」﹐旣卽釋氏假合成形之說﹐且此气之聚散﹐聽之壽命者﹐何用知之﹐而亦何難於知﹐乃消得聖人如許鄭重耶﹖而朱子答之曰「死便是都散了」﹐亦聊以破釋氏死此生彼之妄﹐其於聖人之言﹐則全無交涉﹐所謂不揣其本而爭於末也。診其受病之原﹐只誤認一「生」字作生誕之日「生」字解﹐而其或鄙或倍﹐乃至於此﹐是以辧貴明而思貴愼也。三

釋氏說生死有分段﹐其語固陋。乃諸儒於此﹐撇下理說气﹐而云死便散盡﹐又云須繇造化生生﹐則與聖人之言相背。气不載理﹐只隨壽命聚散﹐倘然而生﹐溘然而死﹐直不消得知生﹐亦將於吾之生無所爲而不可矣。

生生𨿽繇造化﹐而造化則不與聖人同憂﹐故須知死生之說﹐以爲功於造化。此處了無指徵﹐難以名言﹐但取孟子「直養無害﹐塞乎天地之閒」兩句﹐尋个入路﹐則旣不使造化無權﹐而在人固有其當自盡者。夫子說「朝聞道﹐夕死可矣」﹐亦是此意。蓋孟子合理於气﹐故條理分明﹔諸儒離气於理﹐則直以气之聚散爲生死﹐而理反退聽。充其說﹐則人物一造化之芻狗矣。

諸儒於此﹐苦怕犯手﹐故拿著个气﹐硬地作理會。乃不知釋氏輪回之說﹐原不如此。詳見愚所著周易外傳﹐當以俟之知者。四

夫子只許閔子之言爲中。中者﹐當於理也﹐集注釋此自當。雙峯﹑新安添上「和悅雍容」一義﹐聖人旣不如此說﹐且論語一書﹐皆經記者櫽括成文﹐非閔子當日止用此二冷語論此一事。且其云「何必」者﹐則以長府之獘﹐別有所在﹐而不系於攺不攺﹐不正於其本而徒然攺作﹐則不如無攺之爲愈﹐若用之得宜﹐則仍舊貫而亦何獘﹐故不云不可﹐而云「何必」﹐酌事而爲言﹐非故爲雍容和悅也。若明知其不可而故爲緩詞﹐則直是騎兩頭馬﹐柔姦行徑耳。以爲無與於己﹐則何如弗言﹖旣已言之﹐而又何避忌﹖不痛不癢﹐做款段而匿肝腸﹐此小人之尢也﹐而閔子豈其然﹗爲長府﹐攺錢法也﹐詳稗疏。五

孔子旣沒而道裂﹐小儒抑爲支言稗說以亂之。如家語﹑孔叢子﹑韓詩外傳﹑新序﹑說苑諸書﹐眞僞駁雜﹐其害聖教不小。學者不以聖言折之﹐鮮不爲其所欺。

家語﹑說苑稱子路鼓瑟﹐有北鄙殺伐之聲﹐說甚猥陋。夫子謂子路升堂而未入室﹐今須看升堂入室﹐是何地步。子之論善人﹐曰「亦不入於室」﹐聖人豈有兩室﹐而室豈有異入哉﹖善人有善而無惡﹐特於天徳﹑王道之精微處﹐未盡其節文之妙﹐止一往行去教好﹐所以云「未入於室」。看來﹐子路亦是如此。

孟子曰「可欲之謂善」﹐一「欲」字有褒有貶。合於人心之所同然﹐故人見可欲。而其但能爲人之所欲﹐不能於人之所不知欲﹑不能欲者﹐充實內蘊而光輝遠發﹐則盡流俗而皆欲之矣。故夫子曰「由也喭」。喭者﹐粗俗也。粗者不密﹐俗者不雅。未能精義入神以利用﹐故曰粗。不知文之以禮樂﹐而好惡同於流俗﹐故曰俗。

聖人𨿽不爲異人之行﹐然其所以節太過﹐文不及﹐備陰陽之撰者﹐固非流俗之所能與知。粗俗者﹐𨿽不爲合流俗﹑同污世之邪慝﹐而稱意直行﹐往往與眾人一種皮膚道理相就。所以他於眾睹眾聞上﹐赫赫奕奕﹐有以動人﹐而求之於天理之節文﹐自然精密﹑自然卓爾者﹐深造以禮樂而後得入﹐則一向似不信有此理﹐故其言曰「何必讀書﹐然後爲學」。則亦「不踐迹」之意也。

惟其如此﹐是以𨿽復鼓瑟﹐亦聊以供其判奐﹐而不必合於先王之雅音﹐則𨿽鄭﹑衛之音﹐且自謂無妨一奏。其於夫子之門﹐必以先王之正聲﹐蕩滌人心志﹐融洽人肌膚﹐以導性情之和者﹐殊爲背戾。故曰「奚爲於丘之門」。

合子路生平與夫子之言類觀之﹐則可見矣。使如家語﹑說苑之猥談﹐則子路無故而常懷一殺心﹐將與宋萬﹑州綽﹑髙昂﹑彭樂之流﹐同其凶狡﹐則亦名教之戎首﹐斯人之梟鷹﹐而何得要夫子「升堂」之譽哉﹖

子路好勇﹐自在聞義必爲﹑聞過必攺上見得勇於爲義耳﹐初非有好戰樂殺之事。𨿽孔悝之難﹐親與戎行﹐而春秋時文武之塗未分﹐冉有﹑樊遲﹐皆嘗親禦戈戟﹐非但一子路爲然。家語抑有戴雄鷄﹑佩豭豕之說﹐尢爲誣罔﹐固非君子之所宜取信也。程子曰「言其聲之不和」﹐自與聖言相符。六

中庸就教上說﹐則過﹑不及之閒﹐尙可立一「中」以爲則。然或問已有「揣摩事理」之語﹐則過﹑不及自就知行上見﹐不與中庸之顯道相對。此言二子學之所至﹐其非子夏在前面一層﹐子張在過背一層做﹐審矣。

「中庸」二字﹐必不可與過﹑不及相參立而言。先儒於此﹐似有所未悉。說似一「川」字相似﹐開手一筆是不及﹐落尾一筆是過﹐中一豎是中庸﹐則豈不大悖﹖中庸之爲徳﹐一全「川」字在內。若論至到處﹐落尾第三筆結構方成。一直到人倫之至﹐治民如堯﹐事君如舜﹐方是得中﹐則豈有能過之者哉﹖

斯道之體﹐與學者致道之功﹐總不可捉煞一定盤星。但就差忒處說﹐有過﹑不及兩種之病。不可說是伸著不及﹐縮著太過﹐兩頭一般長﹐四圍一般齊﹐一个樞紐。如此理會﹐所謬非小。且如河圖中宮之十﹑五﹐雒書中宮之五﹐卻是全圖全書之數﹔與樂律家說天數五﹑地數六﹐合之十一﹐遂將六作中聲不同。天垂象﹐聖人立教﹐固無不然。所以無過﹑不及處﹐只叫做「至」﹐不叫做「中」。近日天主教夷人畫一十字﹐其邪正墮於此。

今以道體言之﹐則程子固曰「中是裏面底」﹐裏只與外相對。不至者外﹐至者裏也。非裏面過去﹐更有一太過底地位在。若以學言﹐則不得已﹐且將射作諭。不及鵠者謂之不及﹐從鵠上蓋過去之謂過。若正向鵠去﹐則𨿽射穿鵠﹐透過百步﹐亦不可謂之過﹐初不以地界爲分別。只在箭筈離弦時﹐前手髙便飄過去﹐前手低便就近落耳。則或過或不及﹐只緣一錯。而豈鵠立於百步﹐便以百步爲中﹐九十步內爲不及﹐百一十步外爲過之謂哉﹖

作聖之功﹐必知足以及之﹐仁足以守之﹐斯能至而不忒。今二子之爲學﹐亦旣俱以聖人爲鵠矣。子夏只恁望著聖人做去﹐而未免爲人欲所累帶著﹐就近處落。子張亦只恁望著聖人做去﹐卻自揣其力之不足試於人欲之域以得天理﹐乃便盡著私意往外面鋪張﹐希圖蓋覆得十分合轍。所以二子之所造不同﹐然其不能用力於靜存動察﹑精義入神﹐則一也。故曰「過猶不及」。

故夫子以「小人儒」戒子夏﹐而記稱其有厚子薄親之罪。曾子斥子張之「難與爲仁」﹐而其言曰「喪思哀﹐祭思敬﹐其可已矣」。

譬之於射﹐則子夏亦知平水箭爲百中之技﹐卻力有不逮﹐不覺臨發時前手便落﹐早插入流俗裏去。子張亦緣力之不加﹐恐怕落近﹐便一直擡起前手﹐庶幾起處髙﹐落處合﹐而不知心目無一成之鵠﹐則必不能至﹐而徒爲勞耳。

故子夏知有儒﹐而不知儒之或不免於小人﹐則一念之私利未忘﹐卽爲欲所泥﹐而於理必不逮。子張謂喪盡於哀﹐祭盡於敬﹐可一直相取﹐乃不知存之無本﹐則有𨿽欲哀而不得哀﹐𨿽欲敬而不得敬者。所以於其志學之始﹐與其究竟之失﹐爲之要言曰「過」﹐曰「不及」﹔乃統其知之不能及﹐仁之不能守﹐爲之要言曰「過猶不及」。總以洞見其用功之差﹐而旣不僅以天資言﹐尢不得謂兩者之外別有中庸﹐兩者之閒不前不後之爲中庸也。假令節子張之過﹐則亦不掙紮之子張﹔伸子夏之不及﹐亦一無歸宿之子夏﹔且求爲二子而不能得﹐況望其能至於聖人哉﹖

在他行迹處﹐見得有此兩種共依於聖功而不能至之病。若以聖功之至言之﹐則子固曰「回也﹐其心三月不違仁﹐其餘則日月至焉而已矣。」則顏子亦惟不及之爲憂﹐而況子張﹖聖人之道﹐斷無透過那一邊還有地位之理﹐所以云「仰之彌髙﹐鉆之彌堅」。二子之失﹐皆仰鉆之未竭其才耳。而豈子張之已逾其髙﹐過顏子之所仰﹔已抉其堅﹐過顏子之所鉆乎﹖

子思贊中庸之徳﹐說贊化育﹑參天地﹐說「無聲無臭」﹐那有一重道理得陵而過之﹖尹氏「抑過﹑引不及」之說﹐自是見處未確。夫子之於子張﹐亦引之而已﹐而何有抑哉﹖如子張言「喪思哀﹐祭思敬」﹐自是粗疏不至語。藉令教之﹐亦引之於情文相稱之實﹐俾得以盡其哀敬﹐豈抑之使毋過哀﹐毋過敬﹐而姑但已乎﹖故知以過﹑不及﹑中庸爲三塗論者﹐不墮於子莫之中﹐其無幾矣﹗七

「夫子不幸而與匡人之難」一轉﹐甚是蛇足。諸老先生只管向者上面窮理﹐好沒去就。不如桃應所問瞽瞍殺人爲有是事者遠矣。杞人憂天﹐而更憂何以支撐耶﹖

顏淵之後﹐大略是迂道相避﹐故致參差。彼此相信以不死﹐原不待於目擊。其云「子在﹐回何敢死」﹐言夫子旣有道以出險﹐己亦不恃勇以犯難。想來匡人之暴﹐亦不是莽莽殺人﹐處之有道﹐則自斂輯。上蔡訓「敢」爲果敢﹐極是分明。不果敢則不死矣。

胡氏告天子方伯請討之說﹐尢迂疏無理。傷人者刑﹐殺人者死﹐司寇治之耳。夫子非有國之君﹐匡人亦非能阻兵負固者﹐何待天子方伯之討哉﹖然要不須如此論﹐亦聊破胡氏之謬耳。

此胡氏未目言號謚﹐以其言考之﹐蓋致堂也。文定春秋傳中﹐不作此無稽之言。致堂不善承其家學﹐讀史管見中往往有如此者。八

程﹑朱論曾皙處﹐須是別看﹐不可煞著猜卜。如以爲無所期慕﹐只自灑落去﹐則韋應物之「微雨夜來過﹐不知春艸生」﹐足以當之矣。如將景物人事﹐逐一比配﹐以童子﹑冠者擬老﹑友﹑少﹐以浴風﹑詠歸擬安﹑信﹑懷﹐以謂於物得理﹐於事得情﹐則曾皙不向誠然處直截理會﹐乃在影似中求血脈﹐其亦末矣。

但拽著架子﹐闌闌珊珊﹐如算家之有粗率﹐則到用處﹐十九不通。朱子謂三子不如曾點之細﹐又云「曾點所見乃是大根大本」。只此可思﹐豈兵農禮樂反是末﹐是枝葉﹐春遊沂詠反爲根本哉﹖又豈隨事致功之爲粗﹐而一槪籠罩著去之爲細耶﹖看此二段語錄﹐須尋入處。「身心無欲﹐直得『淸明在躬﹐志气如神』﹐天下無不可爲之事。」讀語錄者﹐須知「淸明在躬」時有「志气如神」事﹐方解朱子實落見地。九

集注云「人欲淨盡﹐天理流行」﹐朱子又云「須先教心直得無欲」﹐此字卻推勘得精嚴﹐較他處爲細。蓋凡聲色﹑貨利﹑權勢﹑事功之可欲而我欲之者﹐皆謂之欲。乃以三子反證﹐則彼之「有勇」「知方」「足民」「相禮」者﹐豈聲色貨利之先系其心哉﹖只緣他預立一願欲要得如此﹐得如此而爲之﹐則其欲遂﹐不得如此而爲之﹐則長似懷挾著一腔子悒怏歆羨在﹐卽此便是人欲。而天理之或當如此﹐或且不當如此﹐或𨿽如此而不盡如此者﹐則先爲願欲所窒礙而不能通。

以此知夫子「則何以哉」一問﹐緣他「不吾知也」之嘆﹐原有悒怏歆羨在內﹐一面且教他自揣其才﹐而意實先知其無可與而思奪之也。前云「則何以哉」﹐後云「爲國以禮」。言及於禮﹐則豈欣欣戚戚﹐思以天下利見吾才者之所得與哉﹖

懷挾著一件﹐便只是一件﹐又只在者一件上做把柄。天理旣該夫萬事萬物﹐而又只一以貫之﹐不是且令教民有勇知方﹐且令足民﹐且令相禮﹐攬載著千伶百俐﹐與他焜耀。故朱子發明根本枝葉之論﹐而曰「一」﹑曰「忠」﹑曰「大本」。凡若此者﹐豈可先擬而偏據之乎﹖故三子作「願」說﹐作「撰」說﹐便是人欲﹐便不是天理。欲者﹐己之所欲爲﹐非必理之所必爲也。

夫子老安﹑友信﹑少懷之志﹐只是道理如此﹐人人可爲﹐人人做不徹底﹐亦且不曾扣定如何去安老者﹑信朋友﹑懷少者。聖人只說末後規模﹐而卽以末後之規模爲當前之志願﹔一切下手煞著﹐卽是枝葉﹐亦卽不能盡己以忠﹐亦卽是不能一以貫之﹔故惟一禮撲滿周徧之外﹐更無閉門所造之車。

如夫子向後相魯﹑卻萊兵﹑墮郈﹑費﹐豈非聖人大道之公﹑三代志中之事﹖然使云「我願墮三都﹐服彊齊」﹐則豈復有夫子哉﹖惡三都之逼﹑彊齊之侵陵﹐而不因其勢在可墮﹐理在可屈﹐徒立一志以必欲如此﹐卽此是人欲未淨而天理不能流行。三代以下﹐忠節之士﹐功名之流﹐磨拳擦掌﹐在燈窗下要如何與國家出力﹐十九不成﹐便成也不足以致主安民﹐只爲他將天理邊事以人欲行之耳。

曾點且未說到老安﹑友信﹑少懷處﹐而一往不墮﹐故曰「人欲淨盡」。人欲淨盡﹐則天理可以流行矣。乃此抑未可作水到渠成會。水到渠成者﹐任乎物﹐曾皙則任乎己。看他言次自得之。故曰「與漆雕開俱見大意」。「吾斯之未能信」﹐亦任乎己也。十

慶源云「須是人欲淨盡﹐然後天理自然流行」﹐此語大有病在。以體言之﹐則苟天理不充實於中﹐何所爲主以拒人欲之發﹖以用言之﹐則天理所不流行之處﹐人事不容不接﹐才一相接﹐則必以人欲接之﹐如是而望人欲之淨盡﹐亦必不可得之數也。故大學誠意之功﹐以格物致知爲先﹐而存養與省察﹐先後互用。則以天理未復﹐但淨人欲﹐則且有空虛寂滅之一境﹐以爲其息肩之棲托矣。

凡諸聲色臭味﹐皆理之所顯。非理﹐則何以知其或公或私﹐或得或失﹖故夫子曰「爲國以禮」。禮者﹐天理之節文也。識得此禮﹐則兵農禮樂無非天理流行處。故曰「子路若達﹐卻便是者气象。」倘須淨盡人欲﹐而後天理流行﹐則但帶兵農禮樂一切功利事﹐便於天理窒礙﹐叩其實際﹐豈非「空諸所有」之邪說乎﹖

但慶源以此言曾皙﹐則又未嘗不可。曾皙自大段向淨人欲上做去﹐以無所偏據者爲無所障礙﹐廓然無物﹐而後天地萬物之理以章。只此淨欲以行理﹐與聖人心體庶幾合轍。而所以其行不掩者﹐亦正在此﹐故未可據爲學聖之功也。一一

「曾點未便做老﹑莊﹐只怕其流入於老﹑莊」﹐朱子於千載後﹐從何見得﹖只看「暮春」數語﹐直恁斬截﹐不於上面添一重變動﹐亦可以知其實矣。不然﹐則謂之天理流行﹐豈非誣哉﹖

天理﹑人欲﹐只爭公私誠僞。如兵農禮樂﹐亦可天理﹐亦可人欲。春風沂水﹐亦可天理﹐亦可人欲。才落機處卽僞。夫人何樂乎爲僞﹐則亦爲己私計而已矣。

莊子直恁說得輕爽快利﹐風流脫灑﹔總是一个「機」字﹐看著有難處便躲閃﹐所以將人閒世作羿之彀中﹐則亦與釋氏火宅之諭一也。看他說大鵬也不逍遙﹐斥鷃也不逍遙﹐則兵農禮樂﹑春風沂水了無著手處﹐謂之不凝滯於物。

曾點所言﹐𨿽撇下兵農禮樂﹑時未至而助長一段唐突才猷爲不屑﹐然其言春風沂水者﹐亦無異於言兵農禮樂﹐則在在有實境﹐在在而不慊其志矣。不慊其志者﹐不慊於理也。無所逃匿﹐無所弄玩﹐則在在有實理者﹐在在無僞也。此豈可與莊周同日語哉﹖

聖人誠明同徳﹔曾點能明其誠﹐而或未能誠其明﹔老﹑莊則有事於明﹐翻以有所明而喪其誠。此三種區別﹐自是黑白分明。緣曾點明上得力爲多﹐故懼徒明者之且入於機而用其僞﹐故曰「怕其流入於老﹑莊」。此朱子踞泰山而仰視日﹑旁視羣山﹑下視培塿眼力。嗚呼﹐微矣﹗顏淵篇一

「克」字有力﹐夫人而知之矣﹐乃不知「復」字之亦有力也。集注言「復﹐反也」﹐反猶「撥亂反正」之反﹔慶源謂「猶歸也」﹐非是。春秋谷梁傳云「歸者﹐順詞也﹐易詞也」﹐其言復歸﹐則難詞矣。於此不審﹐聖功無據。蓋將以「復禮」爲順易之詞﹐則必但有克己之功﹐而復禮無事﹐一克己卽歸於禮矣。

夫謂克己﹑復禮﹐工夫相爲互成而無待攺轍﹐則可﹔卽謂己不克則禮不復﹐故復禮者必資克己﹐亦猶之可也﹔若云克己便能復禮﹐克己之外﹐無別復禮之功﹐則悖道甚矣。可云不克己則禮不可復﹐亦可云不復禮則己不可克。若漫不知復禮之功﹐只猛著一股气力﹐求己克之﹐則何者爲己﹐何者爲非己﹐直是不得分明。

如匡章出妻屏子﹐子路結纓而死﹐到妻子之恩﹑生死之際也拚得斬截﹐則又何私欲之難克﹐而詎可許之復禮耶﹖諺云「咬得菜根斷﹐百事可爲」﹐乃若陳仲子者﹐至有母而不能事﹐是一事亦不可爲﹐而況於百乎﹖則惟不知復禮﹐區區於己所欲者而求戰勝也。

佛氏也只墮此一路﹐直到剿絕命根﹐煩惱斷盡﹐而本無禮以爲之則﹐則或己或非己之際﹐嫌不別﹐微不明﹐無刑典﹐無秩敍﹐硬把一切與己相干涉之天理都猜作妄。若聖學之所謂「克己復禮」者﹐眞妄分明﹐法則不遠﹐自無此病也。

然則復禮之功﹐何如精嚴﹐何如廣大﹐而可云己之旣克﹐便自然順易以歸於禮乎﹖精而言之﹐禮之未復﹐卽爲己私。實而求之﹐己之旣克﹐未卽爲禮。必將天所授我耳目心思之則﹐復將轉來﹐一些也不虧欠在﹐斯有一現成具足之天理昭然不昧於吾心﹐以統眾理而應萬事。若其與此不合者﹐便是非禮﹐便可判斷作己﹐而無疑於克﹐故曰「非禮勿視」云云。使非然者﹐則孰爲禮﹐孰爲非禮﹐孰當視﹐孰不當視而勿視﹐直如以餅餌與千金授小兒﹐必棄千金而取餅餌矣。聖人扼要下四个「非禮」字﹐卻不更言「己」﹐卽此可知。二

遇著有一時一事﹐但克己則已復禮﹔遇著有一時一事﹐但復禮則無己可克﹔遇著有一時一事﹐克己後更須復禮﹔遇著有一時一事﹐復禮後更須克己。此與存養﹑省察一例﹐時無先後﹐功無粗細﹐只要相扶相長﹐到天理純全地位去。

乃旣致力於克己﹐尙須復禮﹐此是聖學據徳﹑依仁一扼要工夫。而天理現前之後﹐尙恐恃己之持循有據﹐便將後一段蓋覆將去﹐大綱近理﹐卽休於此﹐卻被己私闌入視聽言動之中﹐而不知早已違仁﹐則一直通梢﹐防非禮而務克之。此聖學極深研幾﹐謹微以全天徳事。故下「四勿」之目﹐尢嚴爲顏子告也。三

未克己﹐不可驟言復禮﹐恐裝做个「堂堂乎難與爲仁」模樣﹐顏子已自久不墮此窠臼。未復禮﹐不可漫言克己﹐卻做个「煩惱斷盡﹐卽是菩提」勾當﹐聖門從無此教意。故此兩項俱不可摻入此章話下。克己必須復禮﹐「約我以禮」之善誘也﹔旣復於禮﹐仍須克去非禮﹐則「約我以禮」之上更施一重時雨之化也。此不容不審。四

但於「天下歸仁」見效之速﹐不可於「一日克己復禮」言速。以「一日克己復禮」爲速﹐則釋氏一念相應之旨矣。經云「一日克己復禮」﹐非云「一日己克禮復」。克己復禮﹐如何得有倒斷﹗所以堯﹑舜﹑文王﹑孔子終無自謂心花頓開﹑大事了畢之一日。因以言其動物之可必﹐故爲之詞曰「一日」耳。

乃「天下歸仁」﹐亦且不是圖他一番贊嘆便休﹔特在本原上做工夫﹐便終身也只依此做去﹐別無他法﹐故可歸功於一日。若「天下歸仁」之盡境﹐則亦必其「克己復禮」之功無有止息﹐而施爲次第﹐時措咸宜﹐然後天理流行﹐人心各得也。「天下歸仁」不可以一日爲效之極﹐「克己復禮」其可以一日爲徳之成乎﹖

所以朱子又補「日日克之﹐不以爲難」一段﹐以見「天下歸仁」非功成息肩之地﹐而「一日」之非爲止境。雙峯成功之說﹐殊不省此。「終則有始﹐天行也。」「存吾順事﹐沒吾寧也。」豈如剿一寇﹑築一城之一事已竟﹐卽報成功也哉﹖五

「天下歸仁」﹐不可謂不大﹐「天下歸仁」之外﹐亦別無進境。乃說个「天下歸仁」﹐則亦未括始終﹐但言其規模耳。「天下歸仁」﹐須日日常恁地見徳於天下﹐豈一歸之而永終譽乎﹖如孔子相魯時﹐天下歸其政之仁﹔及致政刪修﹐天下又歸其教之仁﹔何曾把一件大功名蓋覆一生去﹖「天下歸仁」非一日之小效﹐「克己復禮」又何一日之成功耶﹖六

自「一日克己復禮﹐天下歸仁」之前﹐到此一日﹐則有維新气象﹐物我同之。旣已「一日克己復禮﹐天下歸仁」矣﹐則只是純純常常﹐相與不息去。故𨿽非止境﹐而亦不可謂效之不速也。七

私意﹑私欲﹐先儒分作兩項說。程子曰「非禮處便是私意」﹐則與朱子「未能復禮﹐都把做人欲斷定」之言﹐似相齟齬。以實求之﹐朱子說「欲」字極細﹑極嚴。程子說「意」字就發處立名﹐而要之所謂私意者﹐卽人欲也。

意不能無端而起﹐畢竟因乎己之所欲。己所不欲﹐意自不生。且如非禮之視﹐人亦何意視之﹐目所樂取﹐意斯生耳。如人好窺察人之隱微﹐以攻發其陰私﹐自私意也。然必不施之於寵妾愛子﹐則非其所欲﹐意之不生﹐固矣。又如立不能如齊﹐而故爲跳蕩﹐亦跳蕩易而如齊難﹐欲逸惡勞之心爲之也。則云「未能復禮﹐便是人欲」﹐摉簡將來﹐無可逃罪﹐而非懸坐以不韙之名矣。

但此等在無意處﹐欲乘虛而見端。若程子所言﹐則爲有意者論。旣有意而非其甚不肖﹐然且非禮﹐則似乎非欲之過。乃天下之以私意悖禮者﹐亦必非己所不欲。特已立一意﹐則可以襲取道義之影似﹐以成其欲而蓋覆其私。如莊子說許多汗漫道理﹐顯與禮悖﹐而擺脫陷溺之迹﹐以自居於聲色貨利不到之境。到底推他意思﹐不過要瀟灑活泛﹐到處討便宜。緣他人欲落在淡泊一邊﹐便向那邊欲去﹐而據之以爲私。故古今不耐煩劇漢﹐都順著他走﹐圖个安佚活動。此情也﹐此意也﹐其可不謂一己之私欲乎﹗則凡以非禮爲意者﹐其必因於欲﹐審矣。

然程子云「非禮處便是私意」﹐朱子則云「未能復禮﹐都做人欲」﹐二先生下語﹐自有分別。非禮者﹐必如前所云﹐立一意以襲取道義之影似﹐成欲而蓋其私﹐而非但未能復禮者也。未能復禮者﹐則但其無意而使欲得乘虛以見端者也。若業已有事於仁而未能復禮者﹐意之所起﹐或過或不及而不中於禮﹐𨿽幾幾乎不免於人欲﹐而其發念之本﹐將於此心之不安﹑理之不得者﹐以求其安且得﹐則亦困知勉行者﹔中閒生熟未調﹑離合相半之幾﹐𨿽不當於禮﹐而憤悱將通﹐正爲可以復禮之基。是一己之意見﹐非卽天下之公理﹐而裁成有機﹐反正有力﹐不得以私意故貶其爲爲仁之害也。若並此而欲克去之﹐則必一念不起﹐如枯木寒厓而後可矣。此程子「私意」之說﹐不善讀者﹐其敝將有如此。

朱子謂「卽無不屬天理﹐又不屬人欲底」﹐乃一念不起﹐枯木寒崖者﹐則已不屬人欲﹐而終無當於天理。特此段光景﹐最難立腳﹐才一蕩著﹐又早墮去。所以釋氏自家﹐也把做石火﹑電光相擬﹐稍爲俄延﹐依舊入人欲窠臼。終不如吾儒步步有个禮在﹐充實光輝﹐壁立千仞﹐如虎有威﹐狐貍不敢犯﹔只恁依樣擇執﹐到底精嚴﹐則天理一味流行﹐人欲永無侵染。此邪正之分﹐誠僞之界﹐恆與無恆之所自別﹐未可爲冥趨妄作者道也。

二先生歸同說異﹐須有分別﹐無作一例看。乃聖人之所以語顏子者﹐則在旣知約禮之後﹐偶然無意﹐使人欲瞥爾乘虛見端上說。觀其以「克己」冠「復禮」之上﹐而目在「四勿」者﹐可知。程子推聖意以辟妄﹐朱子爲釋經之正義﹐不可紊也。八

非禮而視聽﹐非禮而言動﹐未便是人欲。故朱子曰「自是而流﹐則爲人欲」。夫子此說﹐與「放鄭聲﹐遠佞人」一意。聖學極頂處﹐只是愈精愈嚴﹐不恃自家見得透﹐立得定﹐便無事去也。

謂私欲曰「己」﹐須是自己心意上發出不好底來。瞥然視﹐泛然聽﹐率爾一言﹐偶爾一動﹐此豈先有不正之心以必爲此哉﹖然因視聽而引吾耳目﹐因言動而失吾樞機﹐則己私遂因以成﹐而爲禮之蠹矣。故四者之非禮﹐未可謂己私﹐而己私之所繇成也。

然夫子竟以此爲「克己復禮」之目者﹐中之有主﹐則己私固不自根本上有原有委的生發將來﹔然此耳目口體之或與非禮相取者﹐亦終非其心之所不欲﹐則以私欲離乎心君而因緣於形气者﹐𨿽無根而猶爲浮動。夫苟爲形气之所類附﹐則亦不可不謂之「己」矣。故朱子曰「索性克去」﹐是復禮之後﹐更加克治之密功也。

乃己私𨿽無所容於內而禮已充實﹐然猶浮動於外而以遏禮之光輝﹐使不得發越﹐則禮終有缺陷之處。是又復禮之後﹐再加克己﹐而己無不克﹐乃以禮無不復。此所謂「人欲淨盡﹐天理流行」也。

非禮而視﹐則禮不流行於視﹔非禮而聽言動﹐則禮不流行於聽言動。聖賢純全天徳﹐豈云內之以禮制心者﹐其事繇己﹐外之因應交物者﹐其事不繇己乎﹖天地萬物且備於我﹐而況吾有耳目口體﹐胡容孤守一心﹐任其侵陵﹐而自貽之咎也﹗舜之戒禹於「惟精惟一﹐允執厥中」之後﹐又曰「無稽之言勿聽﹐弗詢之謀勿庸﹐惟口出好興戎」﹐亦是此意。武王之銘曰「無曰胡傷﹐其禍將長﹔無曰無害﹐其禍將大」﹐亦是此意。終不如異端說个知有是事便休﹐大事了畢﹐只須保任﹐將耳目口體﹑天下國家作不相干涉之物而聽之﹐以爲無如我何也。嗚呼﹗此「四勿」之訓﹐所以爲天徳﹐爲乾道﹐而極於至善也與﹗九

言「出門」則統乎未出門﹐言「使民」則該乎使民之外﹐此與「無眾寡﹐無小大」一意。出門原不可作動說。動者必有所加於天下﹐但一出門﹐何所加於天下而可云動哉﹗周子曰「動靜無端」﹐則固不可以事境分矣。凡靜之中﹐必有動焉。如以己所獨知爲動之類﹐則𨿽燕居深處而皆動也。凡動之中﹐必有靜焉。當其睹色則聽爲靜﹐當其聞聲則視爲靜﹐所動者一﹐而不睹不聞者眾也。總於意之已起未起爲動靜之分。但言「出門」﹐其或有意無意﹐皆不可知﹐而奚有定耶﹖

若以見諸事者爲動﹐則出門未有事也﹐使民業有事也。曲禮云「無不敬﹐儼若思」﹐自分動靜。而「出門如見大賓」﹐則自非「無不敬」之所攝﹐正所謂「儼若思」者是已。必不獲已﹐自宜以出門屬靜﹐使民屬動﹐不可於出門﹑使民之外﹐別立一靜也。

或者所問﹐程子所答﹐俱似未當。雙峯云「平時固是敬謹﹐出門﹑使民時尢加敬謹。」出門﹑使民之外﹐何者更爲平日﹖聖人是揀極易忽者言之﹐以見心法之密。見賓﹑承祭﹐方是常情加謹之地。出門之外﹐有大廷廣眾﹑順逆不一之境﹐推致於「𨿽之夷狄」﹔使民之上﹐有入事父兄﹑出事公卿﹐無限待敬待愛之人。則此所舉者﹐極乎境之靜﹑事之微而言也。謹微愼獨﹐該括廣大﹐何平日之不在內乎﹖十

「心常存」是根本﹐「事不苟」是事實。繇心存﹐故見事之不苟﹔乃繇不苟於事﹐則此不苟之心便爲心存。到成徳地位﹐但此心存而常醒﹐則事自不苟﹐言自不易。若求仁之功﹐則且以事不苟爲當務。聖人從「爲之難」說起﹐卽從此入﹐不容別問存心。

蓋凡天下不仁之事皆容易﹐而仁則必難。所以然者﹐仁是心徳﹐其他皆耳目之欲。耳目輕交於物﹐不思而卽通﹐引之而速去﹐所以盡他曲折艱深﹐到底容易。若心官之徳﹐「思則得之﹐不思則不得」﹐已自不能疾獲﹔又須挽著耳目之用﹐可以得意馳騁處﹐都教把住﹐則且目失視﹐耳失聽﹐口失言﹐四肢失其利動﹐而心亦疲於思﹐只此極難。所以盡古今大聰明﹑大決斷﹑大疾速的人﹐到此都不得滋味。若其爲此﹐方見其難﹐而誠「爲之難」也﹐則豈非仁者終身用力之實際哉﹗夫子曰「用力於仁」﹐又曰「先難」﹐意俱如是。故知「爲之難」三字﹐是本根莖幹一齊說出語。而朱子所云「存心」﹐自不若聖言之深切也。

初入門人﹐謹言以存心﹐是溯末反本事。成徳之後﹐心無不存﹐而爲自難﹑言自訒﹐是自然气象。若仁者之實功﹐則云「爲之難」足矣﹐加以存心﹐則又是捷徑法矣。觀小注「學者卽當自謹言語﹐以操存此心」及「仁者心常醒」等語﹐分疏別白﹐則知非於爲難之上﹐別立存心之法也。一一

晁氏所云「非實有憂懼而彊排遣之也」﹐亦虛設此疑﹐以證君子之不然耳。慶源云「不憂不懼者﹐疑若有之而彊排遣之也」﹐則煞認有人排遣得「不憂不懼」矣。

從古至今﹐盡上知﹑下愚﹐卻無一人排遣得「不憂不懼」者。盡彊有力者﹐但能眉不顰﹑口不嘆﹑肌不粟而已。咄咄書空﹐屐齒忘折﹐其郁陶惕栗﹐更倍於人。故說个「不憂不懼」﹐便是極致。豈「不憂不懼」之上﹐更有「何憂何懼」之一境哉﹖

必欲求一非君子而能不憂懼者﹐則惟朱子所謂「塊然頑石」者﹐而後可以當之。唐太宗攻髙麗﹐一軍士肉薄至堞墜死﹐一軍士復繼之﹐太宗亟稱其勇。許敬宗曰「此人只是不解思量。」塊然頑石而不知懼者﹐大要不解思量耳。

其塊然頑石而不憂者﹐直是一和哄漢﹐得過且過﹐故司馬牛亦疑而賤之。自此以上﹐則更無有人排遣得「不憂不懼」也。此等處﹐反求之日用身心﹐則自知之﹐非可以文言生疑信。「若要消愁除是酒﹐柰愁回酒醒還依舊﹗」此言𨿽鄙﹐實盡人情。故凡看聖賢文字﹐非實實體認﹐於己取之﹐則但有言說﹐都無實義﹐求以達事理而遇微言﹐難矣哉﹗一二

集注兩釋「信」字﹐俱加「於我」二字﹐亦似贅出。子曰「民無信不立」﹐不云「民不信不立」﹐則非信於我之謂﹐審矣。集注又云「失信」﹐一「失」字尢不安。言「失信」﹐則是有所期約而故爽之。看來﹐子貢問政是大綱問﹐非緣國勢危而號令期約以相救﹐則又何期﹐而又何失乎﹖

此「信」字﹐是盡民之徳而言﹐與易言「履信」同。民之所奉上教﹐而自成其道徳之一﹐風俗之同者﹐至於信而止矣。孟子所謂「恆心」者是也。「信之」「之」字﹐固若隱然指君而言﹐然亦要君之所以教民者而槪言之﹐非專指君身與其所令也。於此不審﹐則將「自古皆有死」一句﹐煞認作餓死說﹐而「民無信不立」﹐作守死不食言解﹐則大失聖人之旨矣。

「自古皆有死」二句﹐以文義﹑事理求之﹐非但承「去食」說﹐亦承「去兵」說。無食之死﹐與無兵之死﹐等也。而無兵之可以得死﹐尢甚於無食。朱子云「有信則相守以死」﹐不知所謂相守者何人﹖古者卽民爲兵﹐有與相守者﹐則是𨿽無食而有兵矣。子貢曰「於斯二者何先」﹐則業已無兵矣﹐更何從得人而相守乎﹖

「足食」者﹐民之食與國之食而兩足也。「足兵」者﹐訓練之而使戰不北﹑守不潰也。「去兵」者﹐貧弱之國﹐恐以訓練妨本業﹐且無言兵﹐而使盡力於耕作也。「去食」者﹐極乎貧弱之國﹐耕戰兩不能給﹐且教之以爲善去惡﹐而勿急督其農桑也。

世儒錯看一「去」字﹐說作已有而故去之。夫已有兵有食矣﹐則又何害於信﹐而必欲去之哉﹖「必不得已」之云﹐自以施爲之次序而言﹐而非謂其有內患外逼﹑旦夕立亡之勢。食竭兵潰﹐坐以待斃﹐亦何政之足爲耶﹖君子不居危亂之邦﹐而何爲執其政哉﹖倘云先已執政﹐而一旦至此﹐則平日之足之者﹐漫無可恃﹐而徒議銷兵棄粟於危亡之日﹐其不足有爲甚矣。子貢亦何屑爲此童昏敗亡之君臣計耶﹖

「必不得已而去句﹐於斯三者何先句」﹐謂必不得已而有所去矣﹐於其所不去者﹐當以何爲先務也。先者﹐先足﹐非先去也。去者﹐不先之謂耳。惟或先兵﹐或先食﹐或先信﹐則去者可以緩待後日。倘云先去﹐則豈去兵之後乃去食﹐去食之後乃去信乎﹖三者皆有可爲之勢﹐則兵食與信﹐同時共修﹐不相悖害。若積敝之餘﹐初議收拾﹐則先教民而後議食﹐先足食而後議兵﹐其施爲之次第如此。不然﹐則如富彊之流﹐或先食﹐或先兵﹐亟以耕戰立國﹐而置風俗之淳薄爲緩圖﹐固當世言政者之大敝也。

而其曰「自古皆有死﹐民無信不立」﹐則見天之爲民立君﹐非但相聚以生﹐而必欲相成以有立。失立民之道﹐而民亦無以自立﹐則不達於死生之正理以爲民極﹐而但呴呴然如禽獸之相餔相衛﹐求以趨利而避害﹐則𨿽食足兵彊﹐其建國迪民者﹐適以敗壞人道久矣。此夫子徹底將天徳﹑王道合一之理﹐與子貢言爲國之大經﹐以定緩急之次序﹔而非向傾危敗亂之國﹐作君民同盡計也。熟繹本文﹐當自得之。一三

子貢之言「文猶質也﹐質猶文也」﹐自無病﹔病在「虎豹之鞟﹐猶犬羊之鞟」二語。緣質之爲義﹐不但是个意思﹐須已實有其質。以「商尙質」思之﹐可見質與文﹐都是忠敬做出來底。質是一色﹐文是異色﹔質是實實中用底﹐文是分外好看底。所以君子忠敬之心﹐或可云野人得而同之﹔而君子之質﹐則已大異於小人之質矣。

故朱子曰「虎皮﹑羊皮﹐𨿽除了毛﹐畢竟自別」﹐此諭甚精切。虎之所以爲虎﹐羊之所以爲羊﹐旣不但以毛別﹐且亦不但以皮別﹐徹底自是分明在。豈一除去毛﹐便可云虎豹猶犬羊哉﹖

世儒言文不可離於質﹐此說自通。抑云質不可離於文﹐則舛甚矣。離文自有質﹐若去毛自有皮也。與皮去則毛不得存﹐其義自別。知此﹐則足以知子貢差處。然則當周未尙文之先﹐夏﹑商之君子小人﹐豈遂無別哉﹖

其云「文猶質也﹐質猶文也」﹐但說个「猶」﹐固未嘗不可有輕重﹑本末之差。若云本猶末也﹐末猶本也﹐亦何不可。蓋本末之俱有而不可無者﹐一也。而本自本﹐末自末﹐正自差等分明。

子貢蓋謂文之以昭此忠敬之華者﹐與質所以將此忠敬之實者﹐以內外﹑本末言之﹐則同爲因物顯志﹐繼起之事﹔而就天下所必有之事而言﹐則同爲忠敬所麗之物。是以商之尙質﹐以質之可以盡忠敬﹔亦猶周之尙文﹐以文之可以昭忠敬也。如此說來﹐更有何獘﹗

特質如皮﹐文如毛﹐忠敬如虎之所以爲虎﹑羊之所以爲羊。以本末言之﹐則忠敬爲主﹐質近內而文近外﹐質可生文而文不能生質。則同此一虎豹﹐毛原不害於皮﹐但須有皮而後有毛﹔同此一君子﹐文原非以賊質﹐但須旣盡其質﹐而後聽生其文。別以質﹐固可又別以文﹐別以文﹐非遂無別以質﹐不得竟以質而無文者爲同於犬羊耳。一四

雙峯謂「忠信是徳﹐徙義是崇」﹐破碎文義﹐於理無當。崇者卽以崇其徳﹐徳者卽其所崇﹐豈有分乎﹖不能徙義﹐則直不可謂之徳。徳者﹐行道而有得於心之謂。有得於心者﹐必其有得於事理者也。若執一端之義﹐莽撞用去﹐不復問現前所值之境﹐事理所宜﹐則日用之閒﹐不得於心而妄爲者多矣。是知日新而益盛者﹐皆徳也。

崇者﹐對卑而言。不以忠信爲主﹐徒於事迹上見徳﹐將有如管仲之所爲者﹐非不操之有本﹐行之有合﹐於心非無所得﹐而抑見徳於天下矣﹔乃惟假仁襲義﹐弗能惇以不息之誠﹐則所得者涼菲而徳以卑。故惟主忠信者爲崇徳也。

崇徳原有兩義﹕一爲所崇者徳﹐一爲能崇其徳。而所崇者徳﹐則其徳以崇﹔能崇其徳﹐則崇者皆徳。此二意﹐兩句中俱有。特主忠信則以心合道﹔徙義則於道見心﹔義內故。內外合揆﹐而後所崇無非徳﹐其徳無不崇也。

雙峯「愈遷愈髙」之說﹐但有言句而無實義。崇徳與修慝﹑辧惑並列﹐則崇固加功之詞。若云「愈遷愈髙」﹐則功在遷而效在髙﹐是謂徳崇﹐而非崇徳矣。況云徙義﹐亦初無愈遷愈髙之理。緣事物之宜﹐不可執一﹐故須徙以曲成。豈始終一義﹐今日姑處其卑﹐而他日乃造其髙乎﹖

如「臨財毋苟得」者﹐義也﹔而孟子受薛﹑宋之金﹐亦無非義也。同歸於義﹐辭非卑而受非髙。藉云「愈髙」﹐則豈前日於齊之不受者爲未髙﹐而今日之受乃髙耶﹖以此知雙峯所云﹐但描畫字影﹐而無當於理﹐亦釋經之害馬也矣﹗一五

只忠信是徳﹐「主忠信」是崇徳﹔義是徳﹐「徙義」是崇徳。不尙機權而立其誠﹐不守聞見而必揆夫宜﹐則所崇皆徳﹔誠日惇而義日富﹐則能崇其徳﹔心極忠信而行無不宜﹐則其徳崇矣。看書只須如此﹐自然理明義足。徒務纖新﹐鮮有不悖也。一六

但云「愛之」「惡之」﹐非必不當理之愛惡。如其當理﹐欲其生死﹐亦復何妨﹗惟仁者能愛人﹐則祝之曰「萬壽無疆」﹔惟仁者能惡人﹐則刺之曰「胡不遄死」。好賢如緇衣﹐豈不欲其生乎﹖惡惡如巷伯﹐豈不欲其死乎﹖倘云「彼之生死有定分﹐用心於不能必之地﹐而實無所損益」﹐則天下之最難必者﹐莫若在天之晴雨﹐雲漢之詩﹐祈願迫切﹐不尢惑耶﹖

且使得位乘權而操生殺之柄﹐其所生所殺﹐必先有欲生欲死之之心。卽無權位﹐而愛子則欲其生﹐惡盜賊則欲其死﹐亦自性情之正。詎生死有分﹐己不可必﹐而遂漫然置之耶﹖天下事勘得太破﹐不趨刻薄﹐必趨苟且﹐亦庸愈於惑哉﹖惟「旣欲其生﹐又欲其死」﹐先後雜投於一人之身﹐斯與一朝之忿﹐忘身及親者﹐同爲心無適主﹐乘俄頃之意气﹐而陷於昏瞀耳。一七

集注云「君子小人﹐所存旣有厚薄之殊﹐而其所好又有善惡之異」﹐上句指小人亦知美之當成﹐惡之不當成﹐而欲排陷人使入於罪者﹔下句謂小人之不知孰爲美﹐孰爲惡﹐而反以不成人之美﹑成人之惡爲徳者。故用「旣」「又」二字﹐雙窮小人之情﹐而謂惟君子忠厚愛人﹐而不忍人之陷於非﹔亦深知美之當爲﹐惡之不當爲﹐故樂見美成﹐而惡聞惡就。兩句注﹐該括曲盡。胡氏「惟恐人之不厚﹐惟恐人之不薄」云云﹐殊未分曉。一八

康子奪嫡﹐事在已往﹐且其事旣成﹐不但欲之。使夫子以此譏其爲盜之魁﹐亦徒搶白一場﹐而彼終無自新之路矣。季孫意如﹑季孫斯﹐則姦雄之流。至康子﹐則已苟且冒昧不堪矣。故哀﹑悼以降﹐三家益弱﹐不能如陳氏世濟其厚施之姦﹐終以篡齊也。觀夫子三對康子之問政﹐固不以姦逆待之﹐直從其陷溺非辟之深而責之爾。如胡氏所云﹐則不但咎旣往而爲已甚﹐且錯看康子作莽﹑操﹑師﹑昭一流矣﹐而豈其然﹗故讀書者﹐以知人論世爲先務。一九

「察言而觀色」﹐是聖人見得天理爛漫﹑充塞兩閒處。惟此理日充滿流行於天地之閒﹐故其幾自不容閟。而理以人爲麗﹐幾以人之言與色爲徵﹐只在此觀察得去﹐則自然極乎人情﹐而順乎天理矣。只集注「審於接物」四字﹐極妥。小注似將「察言而觀色﹐慮以下人」九字作一句讀下﹐便大差著。

抑云「驗吾言之是與不是」﹐亦未當理。蓋作一句讀下﹐觀察人之言色以下人﹐則伺顏色﹐承意旨﹐以求媚於世﹐此又下於「居之不疑」者一等﹐孟子所謂妾婦是也。若憑此以驗吾之是非﹐而人之言與色﹐其喜怒﹑從違亦不齊矣﹐未必其喜且從者之爲是﹐而怒且違者之爲非也。捨在己之權衡而一聽於人﹐又奚當哉﹖

曰「察」﹐則詳加審辧之謂也。曰「觀」﹐則非常瞻視之謂也。卽天下之人﹐因不可掩之幾﹐沈潛而加警以觀察焉﹐則不特吾之是非﹐可卽喜怒從違以知之﹔而凡天下之人情物理﹐其爲公欲公惡與或一人之偏好偏惡者﹐無不皎然如黑白之在前﹔則𨿽凶人匪類﹐言必與惡相取﹐色必與戾相應﹐而吉凶善惡﹑誠不可掩之幾﹐亦自此見矣。故吾之接之者﹐知之必明而處之必當﹐邦﹑家之達﹐不可必哉﹗知此﹐則雙峯「是一件事」之說﹐不待攻而自無足采矣。二十

仁知合一之說﹐始於曾吉甫﹐而朱子取之。乃程子及和靖所云﹐則不添入此一重意。看來﹐「樊遲未達」﹐記者只記此一句﹐不言所未達者何在﹐曾氏亦但猜度得云爾。

細味下文夫子﹑子夏之言﹐初未嘗有申明仁知合一之意。且聖人並論仁知處﹐每分開作對待。若以爲疑於相悖﹐則更有甚於此者。易云「仁者見之謂之仁﹐知者見之謂之知」﹐明與分開兩支。若樂山﹑樂水﹐動﹑靜﹐樂﹑壽﹐則尢相對待﹐而要不嫌於相悖。「樊遲問仁﹐子曰﹕『愛人。』問知﹐子曰﹕『知人。』」此自日月經天語﹐何曾有相悖處﹖不成疑其或相悖﹐而可不於仁言愛人﹐於知不言知人乎﹖

若說知妨愛﹐愛妨知﹐作此粗疏料量﹐則天下事理﹐聖賢言說﹐無一不相抵牾。且如食以養陰﹐飲以養陽﹐亦可疑食之養陰﹐且使陰盛幹陽﹔飲之養陽﹐或令陽亢消陰乎﹖食養陰而不廢飲﹐則陰不毗﹔飲養陽而不廢食﹐則陽不孤。愛人而抑知人﹐則所愛不泛﹔知人而抑愛人﹐則𨿽知不刻﹕此自灼然易見之理。使遲曾此之未達﹐則又何其愚也﹗故云知妨愛﹐愛妨知﹐疑於相悖者﹐曾氏之臆說也。

程﹑尹曙然於此﹐故不作此較量。尹氏之言﹐特發程子之意﹐而分貼經文﹐尢爲淸切。其云「不獨欲聞其說」者﹐「知人﹑愛人」之說也﹔云「又必欲知其方」者﹐舉直錯枉之方也﹔云「又必欲爲其事」者﹐選眾而舉之事也。

子曰「愛人」﹑曰「知人」二語﹐極大極簡。大則疑淺﹐簡則疑疏。太易理會﹐則太難證入。故曰有其說而未有其方也。今言仁知﹐孰不知仁爲愛人而知爲知人者﹖乃愛人而何以愛之﹐知人而何以知之﹐未得其方﹐則𨿽日念愛人﹐而人終不被其澤﹔日求知人﹐而人終相惑以相欺。此猶饑而語之以食﹐渴而語之以飲﹐乃未謀其何所得食﹐何所得飲﹐何者當食﹐何者當飲﹐則非不欲食欲飲﹐而乃以無所從得﹐或不擇而陷於毒。此遲所爲疑其但有言說而無方趣﹐闊大簡略而迷所向也。

乃愛人則權在我﹐而知人則權在人﹐故曰「知人則哲﹐惟帝其難之」。是以遲之未達﹐於知人而更甚﹐罔然無措之情﹐遂形於色。而子乃授之以方﹐曰「舉直錯諸枉﹐能使枉者直」。苟知是﹐不患知人之無方矣。

蓋人之難知﹐不在於賢不肖﹐而在於枉直。賢之無嫌於不肖﹐不肖之迥異於賢﹐亦粲然矣。特有枉者起焉﹐飾惡爲善﹐矯非爲是﹐於是乎欲與辧之而愈爲所惑。今且不問其善惡是非之迹﹐而一以枉直爲之斷。其直也﹐非﹐可正之以是也﹐陷於惡﹐可使向於善也﹐則舉之也。其枉也﹐則𨿽若是焉若善焉﹐而錯之必也。如此﹐而人不相飾以善﹐不相爭於是﹐不相掩於惡﹐不相匿於非﹐而但相戒以枉。枉者直﹐則善者著其善﹐不善者服其不善﹐是者顯其是﹐非者不護其非﹐於以分別善惡是非而不忒﹐又何難哉﹗此所謂知人之方也。以此通乎仁之愛人﹐近譬諸己﹐以爲施濟﹐先篤其親﹐以及於民物﹐亦不患愛之無方矣。

乃方者﹐事所從入之始功也。始之爲方者約﹐而繼之爲事也博﹐故方有未可以該事者。以方該事﹐而或流於術﹐此遲之所爲再疑也。今使規規然捨賢不肖之迹﹐而一從直與不直以求之﹐則是操術以深其察察之明﹐而於禦世之大權﹐或以纖用而不給於行遠﹐則「能使枉者直」之效﹐亦未必其不爽。而子夏之以事徵其必然者﹐旣可以證聖言之不虛﹐且舜﹑湯之以治天下﹐道不外是﹐則非一曲之方術。而知人之大用與其大功﹐通始終﹐包遐邇﹐無不富有於兩言之內﹔則方者卽事﹐而非僅其從入之徑﹐故曰「然後有以知之」﹔則施爲之次第條理﹐爲要爲詳﹐統無不諭﹐故曰「包含無所不盡」也。

曰「直」﹐曰「枉」﹐非盡乎賢不肖之詞也。枉者固不肖﹐而不肖者固不盡於枉﹔賢者必直﹐而直非賢之極致。乃極而論之﹐則極乎賢者﹐亦但極乎直。故臯陶﹑伊尹﹐徳亦盛矣﹐而要其所備之徳﹐總以無所掩冒者爲盛。故舉直者﹐必若舉臯陶﹑伊尹而後爲極致。則始以爲方﹐或可於不能賢之中姑取其直﹔而終以大其事﹐則極直之致﹐於無不賢之中得其無不直。要不可謂於舉直之外﹐別有知人之法也。此所謂「語近不遺遠﹐語遠不捨近」者也。而後知人之事﹐洵無異量﹐則可無憂人之不易知。以此例之﹐亦可知人之無難愛矣。

程子﹑尹氏之意﹐大都如此。特其爲言﹐簡要疏遠﹐旣不易曉了﹐而其取義務實﹐不似曾氏之尖新可喜﹐則或以淺近忽之。乃必欲求聖賢之大旨﹐自當以此爲正。二一

曾氏之說所以不當者﹐以不擇而愛﹐不可謂愛﹔知而不能容﹐不可謂知。使愛不肖亦如愛賢﹐愛疏亦如愛親﹐則其於親賢亦薄矣。使一味苛察﹐絕無回互﹐則徼以爲知﹐其不知者多矣。如此而後可疑知愛之相悖。豈樊遲之拙﹐亦至於是﹖

將聖人言語﹐作此理會﹐卽令樊遲粗疏不審﹐而夫子「愛人」﹑「知人」二言﹐說得直恁分曉﹐原不曾說博施其愛而無別﹐察用其知以吝於愛。曰「愛人」﹐自然是知所愛﹔曰「知人」﹐自然是欲知可愛者而愛之。如日昱乎晝﹐自然施明於月﹔月昱乎夜﹐自然映明於日。又何足疑之有﹗二二

卽欲如曾氏之說﹐亦但可如小注云「仁裏面有知﹐知裏面有仁」理會。雙峯云「舉直錯枉﹐依舊是從仁上發來」﹐此說斡旋較可。「能舉直﹐則是發此天理之公﹐是亦仁也」。大學說「惟仁人能愛人﹐能惡人」﹐孟子說「堯﹑舜之仁﹐不徧愛人﹐急親賢也」﹐皆將舉錯作仁者之用﹐故可云仁中有知﹐知中有仁。

集注未免徇曾氏太過﹐將「舉直錯枉」作知﹐「能使枉者直」作仁﹐便成大滲漏。「舉直錯枉」是作用﹐「能使枉者直」是效驗﹐豈知有作用而不見效﹐仁待知以得效而本無功乎﹖且曾氏云二者相悖﹐旣謂知悖愛﹐亦謂愛悖知也。今此但釋知不悖愛﹐而不及愛不悖知﹐又豈知能統仁﹐而仁不能統知乎﹖

且以此言知以成仁﹐則𨿽不必並舉﹐而亦當令其義可通於仁以成知之旨﹐然後舉一而達二。試令以此例﹐爲仁以成知作一轉語﹐其可云泛愛天下而賢不肖之品自淸乎﹖仁以成知一邊﹐旣不能下一語﹐但在知以成仁上說此兩句﹐以釋相悖之疑﹐則是知可成仁﹐而仁不能成知也。是帝王之治世﹐學者之成徳﹐但當務知﹐而不必求仁矣。仁爲四徳之首﹐今乃爲知所統﹐而不能爲功於知﹐不亦傎乎﹗

故必不獲已﹐亦當從朱子語錄及雙峯之說﹐無徒拘集注以爲曾氏墨守﹐猶賢乎爾。二三

小注「或問聖人何故但以仁知之用告樊遲﹐卻不告以仁知之體﹖」此等問頭極劣。想來﹐此公全未見道﹐又不解思索﹐只管胡問。在朱子婆心﹐猶爲解釋﹐以愚當此﹐直付之不答可也。仁知之體﹐如何可以言語說得﹗不但聖人不言﹐門人亦未嘗問也。

問答之例﹐答者必如其所問。問仁知之用﹐則以用答﹐問爲仁知之功﹐則以功答。「先難後獲﹐務民之義」﹐「居處恭﹐執事敬﹐與人忠」﹐以功問﹐以功答也。此則以用問﹐以用答也。當其問也﹐必有其辭。使記者全舉之﹐則尋行數墨人可無用疑矣。緣記者無此閒筆舌﹐爲此曹分疏﹐遂使疑樊遲問何者爲仁﹐何者爲知一般﹐直得慚惶殺人﹗

聖人答問仁者﹐直迨顏淵﹐從不一言及體。五經﹑四書﹐亦但言仁則曰仁﹐言知則曰知而已﹐卽此爲體﹐而更無可引諭而博說之者。朱子於仁﹐說个「心之徳﹐愛之理」﹐錘煉極精。然亦必知有仁者﹐而後能知其心之所得﹑愛之所秩。學者不省﹐而益其迷誤者不少。至於知﹐則朱子亦不能以訓詁顯之。下此﹐則如韓退之言「博愛之謂仁」﹐一出口便成疵病。

仁之爲仁﹐知之爲知﹐其爲體也﹐惟有者能見之﹐見者能諭之。苟非所有﹐則非所見﹔非所見﹐則非所諭﹔非所諭﹐則𨿽引譬博說﹐而祗益其昏瞀。倘漫然未識而問焉﹐不答可也。

蓋凡天下之爲體者﹐可見﹐可諭﹐而不可以名言。如言目﹐則但言其司視﹐言耳﹐則但言其司聽﹐皆用也。假令有人問耳目之體爲何如﹐則其必不能答﹐而亦不足答﹐審矣。

北人有不識稻者﹐南人有不識麥者。如欲告之﹐則亦曰麥似稻﹐稻似麥﹐以其有飽人之用﹐一也。若令以一言蔽其體之何若﹐便通身是口﹐也不得親切。卽能親切於吾言﹐亦必不能親切於彼心﹐固矣。今試令爲此問者言仁之體﹐亦不過曰「心之徳﹑愛之理」而已。此自祖朱子之言爾。彼且不能自諭﹐而況諭諸人乎﹖

故善問者必不以體爲問﹐善答者必不以體告人。聖門諸賢﹐於仁知之體﹐已反身而自見﹐故但於其工夫作用請事﹐終不似晚宋諸公﹐除卻先生言語﹐自家一如黑漆。如將欲行而問何者爲足﹐將欲視而問何者爲目﹐徒騰口說﹐爭是非﹐而終其身於盤籥以爲日也。乃以己之愚﹐疑聖言之未著﹐其可哀也夫﹗子路篇一

胡氏立郢之論﹐雙峯辧其非是﹐甚當。孟子所言易位者﹐惟貴戚之卿可耳。據馮厚齋所考﹐子路此問﹐在輒立十二年之後﹐𨿽貴戚之卿﹐爲之已晚矣。春秋書齊「弒其君商人」。商人弒君之賊﹐齊人君之而又殺之﹐則書「弒」。豈有十二年之後﹐業已爲之臣﹐而敢行廢置者乎﹖胡氏此等議論﹐極粗疏﹐墨守其春秋之家學而誤焉者也。

子路曰「衛君待子而爲政」﹐夫子不拒﹐而但言「正名」﹐則固許委贄於衛輒之廷矣。子貢「夫子不爲」之說﹐在輒初立之時﹔子路此問﹐在十二年之後。聖人因時措宜﹐視天下無不可爲之事﹐豈介介焉必立郢而後可哉﹖

且考之春秋傳﹐公子郢非能爲子臧﹑季札者也。其辭而不受者﹐知蒯瞶之父子之安忍無親﹐而不欲罹於禍耳。靈公薨﹐郢可以遵治命而有國矣﹐而且曰「亡人之子輒在」﹐則是郢之終不肯立也。蓋靈公之於其子﹐非眞有深惡痛絕之心﹐受制於悍妻而不能不逐之耳。以義﹐則輒可以立﹐以先君之志﹐則且欲立輒以寄其不忍於蒯瞶之心﹐故蒯瞶逐而輒可以容於衛。使郢受大夫之扳而遂立焉﹐是亦違分義以替先君之志﹐因便竊位﹐而何賢於輒耶﹖郢固終不聽焉﹐則徒爲亂首﹐而終無濟於衛﹐豈夫子而爲爾哉﹖

論及此﹐夫子卽爲貴戚之卿﹐亦不能任立郢之事。能任此者﹐其惟有道之天子﹑方伯乎﹗乃輒之罪不在於得國﹐而在於拒父。則靈公初薨﹐輒未稱兵以拒蒯瞶﹐卽爲天子﹑方伯者﹐立輒亦無不可。天子﹑方伯固立輒﹐輒固不立而讓其父﹐然後以大義抑輒而使立焉﹐仕蒯瞶於王國可也﹐迎蒯瞶以終養可也。蒯瞶怙惡不聽﹐天討且加﹐而後輒可逃也。輒逃而君衛者﹐猶有靈公之嫡孫疾在﹐而不必郢。此中子之所以君孤竹也。

然凡此者﹐天子﹑方伯任之﹐而非臣子之事。故夫子且許之爲政﹐而曰「必也正名乎﹗」則亦就其旣陷於罪之後﹐弭其拒父之惡﹐去禰祖之名﹐迎父以歸養而已。蒯瞶之爭﹐輒激之也。輒之逆﹐南子之黨成之也。輒而正名以迎養﹐得夫子以爲之相﹐則蒯瞶之安於歸而就養也﹐亦可十九得也。使其不然﹐而輒乃有逃之一策在。顧其逃也﹐須待之蒯瞶歸而不戢之日。爲臣子者﹐何事豫爲非常之舉動﹐輕與廢立﹐效董卓﹑桓溫之所爲哉﹖父子君臣之際﹐自當力爲其難﹐不可率然任意於一擲也。二

宋光宗之不孝﹐而方踞大位﹐趙汝愚廢之﹐立寧宗﹐乃以奉光宗爲上皇﹐而社稷未嘗不安。朱子固深許趙相之忠﹐而深哀其死矣。以此推之﹐則父廢子立﹐亦何不可哉﹗

或疑光宗昏愞﹐而蒯瞶凶悍。然公子郢之以義立輒而國人安之矣﹐則蒯瞶亦何足以有爲﹖況以聖人處此﹐彊齊可服﹐三都可墮﹐而奚有於蒯瞶﹖蒯瞶以失其應得之國而爭﹐較瞽瞍之無故而欲殺其孝子者﹐情猶可原。以聖人爲之﹐瞽瞍且允若﹐而況蒯瞶乎﹖

處此等大變﹐只是至誠動物﹐順道而無憂﹔才弄手段﹐圖輕快﹐便是私意。但不能盡誠孝於己﹐便生許多憂慮怨尢﹐故子曰「求仁而得仁﹐又何怨﹗」人臣則利害計深﹐怕向舊窠中尋兔﹐鏟地捨卻他父子﹐別立一主﹐則大小安貼。趙忠定貶死衡州﹐也只爲寧宗是光宗之子﹐到底無恩而有怨﹔使別立一人﹐則居然門生天子﹐居不拔之地矣。君子欲以盡大倫而安社稷﹐豈可作此思量﹗

惟爲君者﹐將社稷作公器﹐信天理而不疑﹐卻於自家父子天性﹐與不立乎其位一般﹐盡敬盡愛﹐則何憂何怨﹗爲臣者﹐但依著天理人情﹐一直擔任﹐不計利害﹐成則爲伊﹑周﹐敗亦爲趙相﹐又奚事張皇妄作哉﹖故立郢之說﹐非天理之安﹐而利害亂之也。三

蒯瞶初無怨於輒﹐所恨者南子之黨耳。姦人懼禍﹐遂爲「不拒父禰祖則輒不可立」之說﹐而輒童昏聽之。聖人見得名之旣正﹐輒未嘗不可君衛﹐則姦人無所售其姦矣。若云必須立郢﹐則正墮姦人術中。故見道不弘者﹐不足與權也。

徐有貞只「今日之舉爲無名」七字﹐弄出許多傾危伎倆。李南陽從容打破此言之妄﹐上心冰釋。處人家國者﹐不可不知此意。四

聘禮﹐大夫受命不受辭。「專對」者﹐謂以己意應對合宜﹐不必君命也。朱子云「不假眾介之助」﹐未是。𨿽正使辭詘﹐亦無眾介聚訟一堂之理。五

所謂政者﹐謂刑賞科條之下於民也。魯﹑衛俱秉先王之遺教﹐而昭﹑定﹑靈﹑出之際﹐初務更攺﹐以圮先法﹐其隳棄舊章者已多﹐而特不若齊﹑晉之盡棄周禮耳﹐故曰「兄弟也」。衛之爲政﹐於春秋無考﹐是以傳注家難言之耳。若君臣父子之大倫﹐𨿽夫子嘗以此爲政﹐答齊景之問﹔乃魯𨿽見逼於彊臣﹐自與齊之田氏﹑晉之六卿等﹐不至如衛之父子稱兵﹐滅絕天理也。蘇氏之說不審。六

朱子謂「聖人爲政﹐一年之閒﹐想見已前不好底事都革得盡」﹐不如南軒所云「三年之所成者﹐卽其期月所立之規模」﹐爲深見王道施行之次第也。儒者任天下事﹐有一大病﹐將平日許多悲天閔人之心﹐因乘權得位﹐便如郁火之發於陶﹐迫爲更攺﹐只此便近私意﹐而國體民命﹐已受其剝落矣。

且將孔子相魯觀之。自宣公以來﹐履畝而稅﹐是民閒一大病﹔而三桓逐君立君﹐是朝廷一大賊。於此稍動一分意气﹐則罷畝稅﹐逐三桓﹐豈非第一喫緊當革之獘﹐而孔子何嘗如此﹖微獨孔子﹐卽如舜之相堯﹐位極尊﹐權極重﹐君臣推任之誠﹐無有加矣﹐而共﹑鯀同朝者二十八載﹐則興利之先於除害﹐必矣。今人粗心﹐說「害不除﹐利不可興」者﹐都是一往之气。天下大器﹐自非褊衷所能任。

想來﹐聖賢開治平之業﹐與爲學一致。爲學而先遏欲﹐做得十分上緊﹐淺之只得个「克﹑伐﹑怨﹑欲不行」﹐深之則流入於寂滅。爲治而先革獘﹐到頭只是哄鬧一場﹐引身而退。蓋正气未昌﹐與邪戰而恆見不敵也。故爲學必先存理﹐而後欲可遏﹔有戒愼不睹﹑恐懼不聞之本﹐以貞勝於敬義﹐而愼獨之功乃以不惑。爲治必先建徳﹐而後獘可革﹔有關雎﹑麟趾之精意﹐行乎家國﹐則兔罝之野人﹐江漢之遊女﹐無患其雄心冶志之不一向於正也。醫家有穀气昌之說﹐正合此理。若悁悁然以革獘爲先﹐恐烏﹑附﹑硝﹑黃之以誤人不少。況當夫子之時﹐尢久病羸弱之國﹐不可以壯年盛气之法療之者哉﹖七

雙峯云「才要速成﹐便只是見得目前小小利便處。」使然﹐則但言「欲速」﹐而「大事不成」因之矣﹐何須如此分項說下﹗見大者﹐亦或欲速﹔不欲速者﹐亦或終身於小利之中。如禹之治水﹐是爲天下萬世興大利﹐除大害﹐便欲急切堙之決之﹐豈必其利之小﹐而徐治之八年之後也﹖只同此一利﹐非速則利小而緩則利大也。宋襄公不重傷﹐不禽二毛﹐不可謂見小利也。只爲欲伯功之速成﹐便致傷敗。王介甫立意亦盡從容﹐他本意要復燕﹑云﹐卻云「將欲取之﹐必固與之」﹐不可謂欲速也。乃其銖銖絫絫﹐積財以爲用兵之地﹐在小利上收拾﹐故終不能成大事。舉此二端﹐則「欲速」「見小利」之不相因也﹐明矣。聖言如江河行地﹐條派分明﹐不用曲爲扭合﹐大都如此。八

雙峯說狂﹑狷各有過﹑不及處﹐自是諦當。然看他下「過﹑不及」語﹐俱因「中」字反形而出﹐則是中行﹑狂﹑狷﹐如三叉路﹐狂﹑狷走兩邊﹐中行在中央相似。此種見解﹐但有影響﹐了無實義。蓋狂﹑狷兩分﹔中行中立﹐則是相敵之勢﹔聖道之別﹐復有兩道。其視中行﹐旣已狹隘而不足以冒天下之道﹔其視狂﹑狷﹐直爲異端背道而旁馳也。

中行者﹐若不包裹著「進取」與「有所不爲」在內﹐何以爲中行﹖進取者﹐進取乎斯道也﹔有所不爲者﹐道之所不可爲而不爲也。中行者﹐進取而極至之﹐有所不爲而可以有爲耳。如此看來﹐狂﹑狷總是不及﹐何所得過﹖聖道爲皇極﹐爲至善﹐爲巍巍而則天﹐何從得過﹖才妄想過之﹐便是異端﹐今釋﹑老之言是已。

究竟釋﹑老之教﹐也只是不及﹐而不能過。盡他嗒然喪耦﹐栩然逍遙﹐面壁九年﹐無心可安﹐都是向懶處躲閃﹐丟下一大段不去料理。乃狂﹑狷﹐則猶不若此。狂者志大言大﹐亦聖人之志與言也﹔狷者不屑不潔﹐亦聖人之所不屑也。言之大﹐初不說「一粒粟中藏世界」﹔志之大﹐亦不想威音王那畔事﹔不屑不潔﹐亦終不曾視父子爲冤﹐夫妻爲業。

同此一聖道﹐而各因其力之所可爲而爲之﹐不更求進﹐便是狂﹑狷﹔做得恰好﹐恰合於天地至誠之道﹐一實不歉﹐便是中行。此一「中」字﹐如俗所言「中用」之中。道當如是行﹐便極力與他如是行﹐斯曰「中行」﹐下學上達而以合天徳也。狂者虧欠著下學﹐狷者虧欠著上達。乃虧欠下學者﹐其上達必有所壅﹔虧欠上達者﹐其下學亦盡粗疏。故曰狂﹑狷皆不及﹐而無所過也。

過﹑不及之不與中參立﹐愚屢辧之矣。要以中爲極至﹐參天地﹐贊化育﹐而無有可過﹐不欲使人謂道有止境﹐而偸安於苟得之域。𨿽與先儒小異﹐弗卹也。九

「不驕矣﹐而未能泰者有之」﹐南軒眞做工夫人﹐方解爲此語。若只在不驕上用功﹐則且流入巽愞拘葸去。不驕是遏欲之效﹐泰是存理之效。須先在存理邊致功﹐教篤實光輝﹐而於私欲起時加以克治﹐則不驕也而實能泰﹐泰矣而抑又不驕也。和同﹑周比俱然。亦有泰而或失之驕者。孟子亦微坐此病﹐故程子言其有圭角。其他如顏蠋﹑嚴光﹐則其尢也。所以中庸之教﹐旣存諸靜﹐抑察諸動。然兩者或各有未至﹐則驕之病小﹐不泰之病大﹐顏蠋﹑嚴光之所以賢於萬石君﹑婁師徳一流也。憲問篇一

因執藥病之說﹐遂向藥求病﹐謂「邦無道谷」之爲恥﹐爲憲之所已知已能﹐惟「邦有道谷」之爲恥﹐非憲所及。憲仕於孔子﹐可謂遇有道矣﹐與之粟則辭﹐豈漫然於有道之谷者耶﹖

聖人言語﹐一皆十成﹐如春夏秋冬﹐合同而化。此二句不可分析。如「邦有道﹐貧且賤焉」﹐「邦無道﹐富且貴焉」﹐便下兩「恥也」﹔此以一「恥也」該之。蓋惟不問有道無道﹐而一以得祿爲事﹐不復問所以居此祿者﹐然後爲君子之所恥。恥者﹐已賤之詞也。

如魏徵事無道之建成﹐不能止其邪謀﹐徒耽宮僚之榮而不去﹐及事太宗﹐便恁地犯顏敢諫﹐此無道谷﹐而有道非徒以谷。劉琨當西晉未亂之日﹐且與賈謐爲友﹐以固其位﹐及永嘉之難﹐大節凜然﹐此有道谷﹐而無道則不安於谷。若此兩者﹐𨿽不得爲全人﹐而於徵則可云遇主而後志行﹐於琨則可云小不正而大正。惟皆不然﹐遇昏亂則爲持祿之魏徵﹐遇安寧則爲附勢之劉琨﹐斯則𨿽具官修職﹐而與廝役同矣。

硬直說个「恥也」﹐是最下一流﹐故聖人必以此當之。而不然者﹐則猶不謂之恥。固聖人不輕絕人之徳﹐亦廣原思之狷隘﹐使知不至於是﹐則無容引以爲恥﹐同匹夫匹婦之節﹐如鮑焦之見窮於子貢﹐仲子之見譏於孟子也。卽爲藥病之說﹐亦無寧取此。二

先儒疑原思之言﹐冠「克﹑伐﹑怨﹑欲」於「不行」之上﹐爲有「克﹑伐﹑怨﹑欲」在裏﹐特「不行」於外﹐便謂其但能彊制﹐而根苗常畱。如此看文字﹐殊未通透。若不當云「克﹑伐﹑怨﹑欲不行」﹐則且云「不行克﹑伐﹑怨﹑欲焉」﹐旣不成文句﹐抑似人所固有而不行之矣。

且如懷著一腔怨恨﹐但不仇害﹐但不詛罵﹐其可謂之怨不行乎﹖天下盡有陰險柔愞之流﹐有此四者﹐全不能見之於事。又如措大未中第時﹐預想如何以廣田宅﹐如何以報睚眥﹐𨿽終老無可行之日﹐而豈其能不行耶﹖則知所言「不行」者﹐亦必無「克﹑伐﹑怨﹑欲」而後可以當之也。若滿腹私欲﹐遏捺教住﹐正如病人寒中陰藏﹐其毒彌甚﹐而孔子何以云「可以爲難」耶﹖

「可以爲難」﹐明非容易事。子之言仁﹐曰「爲之難」﹐又曰「先難」﹐難亦求仁者事也。且人之情才﹐不甚相遠。業已有「克﹑伐﹑怨﹑欲」矣﹐一事忍之﹐他事不能﹐一日忍之﹐他日不能﹐如善飲人終不免醉。使終日懷挾四者於心﹐而禁之一絲不露﹐恐盡天下﹐通古今﹐無此彊力之人也。明乎此﹐則知「克﹑伐﹑怨﹑欲不行」﹐卽是克己。卽或當念未嘗不動﹐而從事於非幾將構之際﹐以力用其遏抑﹐而不能純熟淨盡﹐則學者之始事﹐固無不然者。先儒言克己之功﹐云「難克處克將去」﹐正此謂也。亦安得以彊制病之哉﹖

乃朱子抑有「合下連根鏟去」之說﹐則尢愚所深疑。合下不合下﹐連根不連根﹐正釋氏所謂「折服現行煩惱」﹑「斷盡根本煩惱」之別爾。欲得一刀兩斷﹐當下冰釋﹐除用釋氏「白骨微塵觀」法。無已﹐則亦所謂「本來無一物﹐何處惹塵埃」而已極矣。聖學中原不作此商量。

乃「克﹑伐﹑怨﹑欲不行」﹐旣卽爲克己﹐而子曰「仁則吾不知」﹐此固大疑之歸也。𨿽然﹐無容疑。子之言仁﹐曰「克己復禮爲仁」﹐初不徒言克己﹔抑曰「能行五者於天下」﹐初不徒言不行不仁。以體言之﹐則有所復也﹐而乃以克所克﹔克所克矣﹐而尢必復所復。以用言之﹐則其所不當行者不行﹐尢必其所當行者行之也。

蓋必使吾心之仁泛應曲當於天下而無所滯﹐天下事物之理秩然咸有天則於靜存之中而無所缺﹐然後仁之全體大用以賅存焉。故存養與省察交修﹐而存養爲主﹐行天理於人欲之內﹐而欲皆從理﹐然後仁徳歸焉。

故子之言克己﹐曰「非禮勿視﹐非禮勿聽﹐非禮勿言﹐非禮勿動」﹐奉一禮以爲則。其爲禮也﹐旣視﹑聽﹑言﹑動之所必繇﹔而其勿視﹑勿聽﹑勿言﹑勿動者﹐一取則於禮以定其非。則克己以復禮﹐而實秉禮以克己也﹐不辧之己而辧之禮。

故繇其成而觀之﹐則克﹑伐﹑怨﹑欲固不行矣﹔繇其致功之實而考之﹐則不僅克﹑伐﹑怨﹑欲之不行﹐亦不僅己私之克﹐而淸虛澹泊於人欲已也。從不仁者而反觀之﹐則但其克己之無餘﹔若從其爲仁也而體察之﹐則固有所復之禮﹐靜與立而動與行﹐非但克己而畢也。今曰「克﹑伐﹑怨﹑欲不行焉」﹐則是徒於己致克﹐而未講夫復禮之功﹐惡知其中存者之禮與非禮哉﹖

禮之中無己﹐而己之外非卽是禮。故「居處恭」﹐必其恭也﹐非但不慢而已也﹔「執事敬」﹐必其敬也﹐非但不肆而已也﹔「與人忠」﹐必其忠也﹐非但不詐而已也。天理充周﹐原不與人欲相爲對壘。理至處﹐則欲無非理。欲盡處﹐理尙不得流行﹐如鑿池而無水﹐其不足以畜魚者與無池同﹔病已療而食不給﹐則不死於病而死於餒。故曰「仁則吾不知也」。此聖學﹑異端之大界﹐不可或爲假借者也。三

胡氏以「無愧怍而眞有得」論「貧而無怨」者﹐眞體驗語。知必此而後無怨﹐則無怨之勝無諂也﹐明矣。

蓋人處貧而怨﹐非必不甘貧也。凡怨之起﹐必因人情有可怨之端而後怨焉。而天下之加非分於我者﹐則惟貧嬰之。不但橫逆之施﹐畏用之富而偏用之貧﹔且在我旣貧﹐則其所致於人者﹐卽人所應得於我者而亦不能致之﹐於是人固疑我之驕吝刻薄﹐而因以不愜於我。我乃反而自思﹐凡吾所不滿於人者﹐非有他故﹐而特以貧。貧固遇之窮也﹐而何不相諒以遇之窮﹐而相求於無已哉﹖此其爲怨﹐卽甘貧而不動心於富貴者﹐亦不免矣。

然人之以貧故責我﹐其所責者以貧也﹔而我之所以不滿於人者﹐若但以貧故而他無不盡﹐則𨿽橫逆之施﹐自可安受之而無挍於物矣。何也﹖以人之責我以貧﹐曲自在彼﹐而無待我怨也。此所謂無愧怍而不怨也。如其不然﹐則此事之啟釁也但以貧故﹐而我居平之所自立與自他之接物者﹐或以利﹐或以欲﹐乃於彼則屈己以徇物﹐於此則稱有無以徑行﹔則人之非分責我也﹐在彼亦持之有故﹐而在我則但據此事之曲直以歸其咎於貧﹐於是乎匿其所詘﹐標其所伸﹐以與天下爭而怨熾矣。

故知非終身之行不愧天﹑不怍人者﹐固不能受物之笑罵欺陵而甘之也。若無諂者﹐則苟可以勝一時之食淡衣粗﹐極至於忍饑耐寒﹐而優爲之矣﹔不必終身所爲﹐屋漏所覺﹐皆順天理而無邪僻也。何得易言無怨哉﹗

自修身而言﹐則言必中倫﹐行必中慮﹐而愧怍免矣。自所以修身者而言﹐則非有得於斯道者﹐固不能必其行之無愧怍也。此以推其制行之原﹐必本之心得以爲躬行﹐則幾與「不攺其樂」者同矣。

雙峯易夫子之所難﹐而以與「富而無驕」並言﹐謂與無諂者同科。不知經傳之文﹐淺深各致﹐初不可以例求。蓋無諂與樂﹐相去自遠﹐貧而樂者﹐固不可以諂不諂論﹔若富而好禮﹐則亦就無驕者而深言之耳。故無諂與樂之中﹐更有無怨之一位﹔而無驕之與好禮中閒﹐更不容著一位次也。貧境逆﹐故屢進而後極其至。富境順﹐則繇無驕以好禮﹐亦直截而易幾。通於身世之故﹐而反求之身心﹐當自知之。四

自荀﹑孟有貴王賤伯之說﹐儒者遂爲已甚之論﹐𨿽折衷以聖人之言而猶未定也。子曰「齊桓公正而不譎」﹐旣已以正許之矣﹐而朱子猶曰「心皆不正」。夫捨心而言正﹐則聖人豈但正以其迹哉﹖如以迹﹐則宋襄「不重傷﹑禽二毛﹐不鼓不成列」﹐亦可許之正矣﹐而況於晉文﹖臧武仲之要君﹐微生髙之不直﹐亦惟其心爾。則聖人之不略心而言迹﹐審矣。

孟子曰「以力假仁者伯」﹐又云「五伯﹐假之也」﹐凡此皆統論五伯之詞﹐而要未可以定齊桓。何以知之﹖卽以夫子許以正者知之也。若王則必貴之﹐伯則必賤之﹐凡言伯者無不賤﹐因而小伯者之事功﹐而以王業之成爲湯﹑武之所可貴﹐此又非已。

浸使孔子而當齊桓之時﹐居齊桓之位﹐必且如湯﹑武乎﹖抑且如齊桓邪﹖放伐之事﹐旣夫子之所靳言。若夫文王﹐則其伐密伐崇﹐三分有二﹐相率以修職貢者﹐亦大略與齊桓同。其所異者﹐則文王遇凶暴之主﹐而桓之時﹐主非紂爾。主非紂﹐則固可奉天子而不當摟諸侯﹐凡有所爲﹐必請命而行。乃桓主𨿽非紂﹐而陷溺昏庸之惠王﹐其不足與爲善﹐一也。楚﹐夷也﹐亢王之罪人也﹐而陽使王世子爲首止之會﹐陰召鄭伯﹐欲撫之以從楚﹐是尙足請命而行乎﹖其王國之臣﹐𨿽非崇侯﹑惡來等也﹐而宰孔﹑齊盟於葵丘﹐口血未幹﹐已陰使晉背齊﹐而不卹五禁之申。使桓一一而受命﹐其可哉﹖若云君不君﹐臣不可以不臣﹐此卿大夫之義﹐而不可通於諸侯。文王而惟紂命是聽﹐伐崇之役﹐又豈紂所樂從耶﹖以斯知不請命之未足爲桓責也。

乃桓之不能望文王者﹐以夫子之言考之﹐於文王曰「至徳」﹐於桓公曰「正而不譎」﹐其相去已遠矣。夫正亦徳也﹐而其去徳之至者﹐其差猶甚。蓋徳無不正﹐而正不足以盡徳之什一。故易屢言「貞凶」。貞者﹐正而固也。正而能固﹐乃足以干事﹐而凶或隨之。則正者徳之郛郭﹐而不足以與其精蘊﹐明矣。故曰「正而不譎」﹐則已知其於治道之大端不失而已疏也。

君子之以其道應天下之事者﹐初不恃一正而無憂。是故義必精﹐仁必熟﹐聰明睿知而必神武之不殺﹐然後盡天徳﹑王道之微﹐而非孤奉名義之可以裁物而止﹐斯文王之所以爲「文」也。

桓公則惟其所秉者正﹐遂奉一正以急正夫物﹐是以隘不可大﹐迫不可久﹐身沒而周卽內亂﹐楚卽幹盟﹐嗣子卽失伯而陵夷。然亦惟其秉正以行﹐而不屈計成敗﹐是以詐謀不行而未流於邪。

若晉文之譎而不正﹐則委曲以赴事幾﹐而其爲謀之深﹐反有密到於齊桓者﹐是以世主夏盟﹐而楚不能與爭。

蓋凡不能體天徳以備王道﹐而亦足以建功業者﹐恆有二途﹐而得失各因之﹕其守正以行者﹐恆患其粗疏﹐而無以致遠行久。密謀曲計者﹐可以持天下之成敗﹐而人心風俗﹐亦繇以壞。功之遲速﹐效之淺深﹐莫不各肖其量也。故齊桓圖伯三十年而後成﹐而晉文得之於五年之中﹔齊不再世﹐而晉以久長。乃其假仁義﹐尙詐利﹐如荀﹑孟﹑董﹑賈所譏﹐則皆晉文之所爲﹐而非桓之過也。

故以桓之大事論之﹕使桓必欲得天子之歡心﹐挾持以令天下﹐則必不違惠王偏愛子帶之心而開隙於王與宰孔﹐抑將爲王立帶而周之君惟桓是聽矣﹔然而桓不爲也﹐正也。莒﹐奉桓者也﹔魯﹐桓之仇也﹔哀姜﹐桓娣也。終莊公之世﹐魯未嘗爲齊下﹐哀姜托於莒以壞魯。桓黨莒挾娣以多求於仇之魯﹐可以得志﹔而桓終討哀姜﹐定魯難﹐而不徇莒之請。若此者﹐皆所謂皎然揭日月而行﹐內求自正﹐外以正人﹐而不區區於求成求可者矣。斯豈三代以下唐宗﹑宋祖之所能及哉﹖

「正而不譎」﹐迹之正﹐亦惟其心之無邪也。惟其正﹐是以不譎。惟其不譎﹐是以謀不深而功易敗。惟其不譎﹐是以不致壞人心而蠱風俗。乃惟其止於正而不至於徳﹐是以功不可大﹐而業不可久。以此論桓﹐聖人之意見矣。何事過爲已甚﹐與聖言背馳哉﹖五

徳爲體﹐功爲用。天下無無用之體﹐無無體之用。使不必有是徳而有是功﹐聖賢亦何事爲此規規者耶﹖苟無其徳﹐則𨿽仿佛以圖其功﹐而去之愈遠。桓公九合諸侯﹐不以兵車﹐而子曰「管仲之力也」。夫曰「力」﹐則其所以能勝此者﹐其本領不可昧矣。慶源但以「不假威力﹐無所殺傷」稱其功之大﹐豈仲才一進不以兵車之謀而徼成其功﹐夫子遂以亟稱其仁耶﹖宋襄公亦嘗以乘車會諸侯矣﹐而適爲楚人之擒﹐則知無其力者﹐𨿽以兵車而且不勝任﹐況不以哉﹖周公東徵﹐斧破斨缺﹐斯亦豈必廢兵﹐而其所以仁覆天下者﹐則在有「四國是皇」之力也。

徳者﹐得於心也。得於心者有本﹐則其舉天下也﹐任無不勝。春秋之時﹐諸侯之不相信而惟兵是恃者﹐已極矣。「不以兵車」﹐而能志諭信孚於諸侯﹐便有合天下爲一體﹐屙癢相知﹐彼此相忘之气象。此非得於心者有仁之實﹐而能任此而無憂其不濟乎﹖

力者﹐仁之力也。其所爲講信修睦於天下﹐惇信明義於國中﹐而以全乎「愛之理」爲「心之徳」者﹐固非虛枵襲取之仁﹐明矣。世所傳管子書﹐言多詭雜﹐蓋後人之贗作。而仲之言見於春秋傳者﹐曰「戎狄豺狼﹐不可厭也﹔諸夏親匿﹐不可棄也」﹔曰「招攜以禮﹐懷遠以徳﹔徳禮不易﹐無人不懷」﹔曰「子父不姦之謂禮﹐守命共時之謂信」。體道已實﹐而執徳已固﹐於此驗矣。故君子稱之曰「豈弟君子﹐神所勞矣」。斯非正誼明道而不謀利計功之實哉﹖而必曰管仲無其徳﹐何也﹖

孟子之譏仲﹐以救時也。無仲之力﹐而襲仲之迹﹐則趨入於功利而不仁﹐非仲之過也。孟子以仲伯而不王﹐鄙其功烈之卑﹐亦初不言其心術之不正。而宋儒以詭遇獲禽擬之﹐終爲深文中人﹐而非論之正。諸子之論﹐折衷於聖人。聖人難言仁而以許仲﹐又何必吹毛求疵而後快哉﹗六

程子謂王圭﹑魏徵害於義﹐功不足贖﹔朱子則謂王﹑魏功罪不相掩。如實求之﹐程子之言﹐自爲精允。

夫子不辧管﹑召之不宜黨弟以爭國﹐想來初不以此寬仲而鄙忽。蓋齊之難﹐起於襄公之見弒﹐則爲襄公之子者﹐俱有可反國以存宗社之義﹐非國家無事﹐長幼有定序﹐而糾故作逆謀以爭兄位也。

桓公與糾皆避難而出﹐彼此不相通謀。雍廩旣殺無知﹐齊人亟於得主﹐從魯受盟﹐而春秋書曰「公及齊大夫盟於蔇」。言「大夫」者﹐眾詞也。桓之自莒來也﹐在盟蔇之後﹐故春秋於盟蔇無貶魯之文﹐而但譏其納糾。當其始時﹐齊大夫且不知小白之存亡﹐而況爲管﹑召者﹐亦安得捨現在可奉先君之子﹐而遠求其兄於不可知之域哉﹖迨其後﹐桓公已自莒返﹐而魯與召忽輩乃猶挾糾以爭﹐斯則過也。先君之賊已討﹐國已有君﹐而猶稱兵以向國﹐此則全副私欲小忿﹐護其愆而僥幸富貴﹐以賈無益之勇﹐故曰「匹夫匹婦之爲諒」。

若王﹑魏之於建成﹐則兄弟當父在之日而構大難﹐俱爲不仁不義﹔而建成則髙祖所立之冢嗣也﹐已受父命而正大位﹐非糾比矣。王﹑魏受命於髙祖爲宮僚﹐則義不容於不死。又況夫子之稱管仲﹐曰「微管仲﹐吾其被髮左衽矣﹗」向令唐無王﹑魏﹐天下豈遂淪胥乎﹖

管仲是周室衰微後斯世斯民一大關系人。王圭旣無赫赫之稱﹐卽如徵者﹐特粉飾太平一諫臣耳。有太宗爲君﹐房﹑杜爲相﹐𨿽無王﹑魏﹐唐自晏然﹐其視管仲之有無﹐遠矣。管仲不死請囚之時﹐胸中已安排下一个「一匡天下」底規模﹐只須此身不死﹐得中材之主而無不可爲。魏徵不死之時﹐有何把柄﹖幸逢納牖之主﹐遇事有言﹐遂見忠效﹔倘遇愎忌之君﹐則更無可自見矣。管仲是仁者﹐仁之道大﹐不得以諒不諒論之。魏徵所欲爲者﹐忠臣也。忠則不欺其君者也。不欺生君而欺死君﹐口舌之功﹐安足以贖中心之慝﹗故朱子之寬假王﹑魏﹐不如程子之明允。而管仲﹑魏徵之得失﹐不僅在子糾幼而建成長也。七

「思不出其位」﹐只如集注自當。看聖賢言句﹐卻須還他本色﹐無事攀緣求妙。此處原是說思﹐與先儒所言「主一爲存心之功」不同。黃勉齋早已鶻突﹐云「當食則思食﹐當寢則思寢」﹐直不成義理。使人終日之閒言行居止﹐截分千百段﹐立之疆界﹐則無論气脈閒斷﹐不成規模﹐且待事至而後思﹐則思之力亦不給矣。

夫所謂思食思寢者﹐思其理乎﹖則理之當豫立﹐而不待事至以困跲也﹐固也。若云心在是而以應其事之謂思﹐則夫寢食者﹐亦何所容其思﹖豈將以求安求飽耶﹖夫子不食不寢以思﹐然則當食當寢﹐而所未睹未聞之事理爲君子之所經綸者﹐多矣。

知此﹐則惟南軒「時﹑地」之說爲得之。然所謂地者﹐亦自有分地者而言也。所謂時者﹐亦自時有所任而言也。出位以思﹐則適以弛時﹑地中之當思者耳。若爲君而不思臣道﹐則何以知人而任之﹖爲臣而不思君道﹐則何以引君當道而格其非﹖易言「不獲其身﹐不見其人」﹐亦但謂內不顧己私﹐外不求人之知我助我而已。若拘分時地﹐而置天下古今之理於不思﹐則豈君子之學哉﹗故此「位」字﹐必如範氏之以職言而後顯。徒爲深妙﹐則不陷入釋氏「行住坐臥」之說者﹐鮮矣。八

「過」字﹐惟朱子引易小過象傳之言爲當。雙峯﹑厚齋乃謂欲使行過其言﹐因而有「說七分而行十分」之鄙論。使然﹐則「善言徳行」者之行爲倍難﹐而期期艾艾之夫﹐苟欲自過其言﹐亦甚易矣。

雙峯錯處﹐只煞將中庸﹑過﹑不及﹐作一塊疑團﹐遂爾周章遮避。今求行之過者﹐至於不憚死而止矣。乃匹夫匹婦之自經﹐疑若過也﹐要其實﹐大槪是下梢頭﹐气蕭索而神昏瞀﹐收煞不下﹐無已而爲此耳。若仁人之殺身成仁﹐崢嶸猛烈﹐則惟其過也﹐是以仁也。故成仁者﹐亦僅免於不及﹐而匹夫匹婦之非能過也。夫至於死而且多失之不及﹐而不患其過﹐而況其力之所得爲與事之所當盡者哉﹖

朱子於「恥」下一「意」字﹐於「過」下一「欲」字﹐貼補有實味。當其愼言敏行之心﹐必如此而後得耳。及至言之已出﹐則危論昌談﹐固不嚅嚅囁囁﹐如易之所謂「其辭慚」者﹔行之已成﹐則亦恰與理及﹐而又未嘗過也。盡古今人﹐無有能過其行者﹐而亦何必以太過爲防﹗九

鮑焦﹑申屠狄似過矣﹐乃過於求人﹐而不能過於求己。君子之過其行﹐求己者也。「小人求諸人」﹐求諸人者﹐皆小人之屬。故焦﹑狄之死﹐直與匹夫匹婦之自經等。匹夫匹婦之自經﹐有不因怨忿於人而決裂者乎﹖於己之不及﹐不肯自求者多矣。十

微生畝﹐看來亦老﹑莊之徒。老子曰「善者不辧﹐辧者不善」﹐又曰「知者不言﹐言者不知」。他看得道理直恁髙峻﹐才近人情﹐卽虧道體。故莊子以臚傳發冢爲儒誚。自家識得﹐更不須細碎與人說﹐一有辧論﹐則是非失其固然而爲佞矣。其意只直待解人自會。若人之不能「相視而笑﹐莫逆於心」者﹐則置之可也。

卽此是他固執不通處。將者道理﹐死拏定作一處﹐而視天下無可諭者。其離人以立於獨﹐旣已賤視生人之同得﹐而刪抹半截道理﹐孤尋向上去﹐直將現前充塞之全體﹑大用﹐一槪以是非之無定而割之。故其言曰「子之依依然與不知者言道﹐而刪定述作﹐以辧是非於不已﹐則無有以是爲非﹐以非爲是﹐而徒資口給者乎﹖」熟繹本文﹐意自如此。新安以立身待人言之﹐亦謂此也。

雙峯但從仕隱上說﹐於畝語中作一曲折﹐云「丘何爲是棲棲者與﹗夫棲棲者必佞﹐而無乃爲佞乎﹗」殊失本文之旨。而子曰「非敢爲佞也﹐疾固也」﹐則以辧其務通理而非亂是非﹐其言正相登折。如雙峯解之﹐則此二語亦多捍格。集注記微生爲隱者﹐則以名不見於史策﹐而釋其爲人之生平﹐初非謂其欲率孔子以隱也。一一

「不怨天﹐不尢人」﹐如何「有人不及知而天獨知之妙」﹖此處最難見得。故朱子又有「及其上達而與天爲一焉﹐則又有非人之所及知者」一解。乃此語不可混看。「及其上達」﹐自言上達之所至﹔「與天爲一」﹐則以贊不怨不尢之妙也。

不怨不尢﹐非忘情之謂。集注「反己自修」﹐是順夫子之言﹐那下著實說。「與天爲一」﹐則推夫子之言而觀其深。「反己自修」者﹐下言之也。「與天爲一」﹐上言之也。上下分﹐而合轍者一也。非聖人之始而「反己自修」﹐繼而「與天爲一」也。「反己自修」﹐其用功與學者等﹐而反聖人之己﹐修聖人之修﹐則有「與天爲一」之實焉。

胡氏春秋傳云「於土皆安而無所避也﹐於我皆眞而無所妄也」﹐只此是「反己自修」﹐只此是「與天合一」。若未及於聖人者﹐反己而未盡己之量﹐自修而未造修之極﹐有所偏見獨得﹐則必有所獨是﹔有所獨是﹐則有所獨非﹔有私是非﹐則有私得失。天下之故萬變﹐撞他學術不著﹐而無餘地以自處﹐則怨尢之所必起。藉令不怨不尢焉﹐而其所以自命者失矣。如屈原不作離騷﹐其忠孝亦無以自顯。以此求之﹐夷﹑惠﹑孟子﹐俱所未免。「反己自修」而「與天爲一」﹐卽以「與天爲一」者「反己自修」﹐非孔子無此大用﹐亦無此全體也。則固夫人思慮之所不至矣。

今舉一端而言﹕如春秋一書﹐本孔子不得志於時之所作﹐後人讀之﹐不敢不以爲大經大法之宗﹐乃至亂臣賊子亦知懼焉。然求其疾惡憂亂之迹﹐慷慨動人於百世之下者﹐固不若屈氏之騷也。是以遊﹑夏不能贊一辭﹐而後之傳經者﹐且合且離﹐而無以見聖人之情。其體備於己﹐而上合天載者﹐世莫知也。聖人之言行﹐何一而不如此哉﹗

卽此以思﹐豈不與天之生殺不以喜怒者一理。若雷動﹑風入﹐晴雲﹑甘雨﹐則六子之用﹐有所欣而有所拒﹐感人固深﹐而要非易簡之大徳﹔惟其有獨至﹐是以有獨違也。嗚呼﹐微矣﹗一二

只下學處有聖功在﹐到上達卻用力不得。故朱子云「下學而不能上達者﹐只緣下學得不是當」。此說最分明。乃朱子抑有「忽然上達」之語﹐則愚所未安。若立个時節因緣﹐作迷悟關頭﹐則已入釋氏窠臼。朱子於大學補傳﹐亦云「一旦豁然貫通焉」﹐「一旦」二字亦下得驟。想朱子生平﹐或有此一日﹐要未可以爲據也。

孟子曰「是集義所生者」﹐一「生」字較精切不妄。循循者日生而已﹐豁然貫通﹐固不可爲期也。曰「一旦」﹐則自知其期矣。自知爲貫通之「一旦」﹐恐此「一旦」者﹐未卽合轍。「下學而上達」﹐一「而」字說得順易從容。云「一旦」﹐云「忽然」﹐則有極難極速之意﹐且如懸之解﹐而不謂之達矣。

「忽然上達」﹐旣與下學打作兩片﹐上達以後﹐便可一切無事﹐正釋氏「磚子敲門﹐門忽開而磚無用」之旨。釋氏以頓滅爲悟﹐故其教有然者。聖人「反己自修」而「與天爲一」﹐步步是實﹐盈科而進﹐豈其然哉﹗故曰天積眾陽以自剛﹐天之不已﹐聖人之純也。「發憤忘食﹐樂以忘憂﹐不知老之將至」﹐聖人之上達﹐不得一旦忽然也﹐明矣。一三

朱子「也不須揀」一語﹐包括甚富。下文說「不是揀大底理會」﹐則亦偏指一端之不須揀者也。

學者之病﹐急於大而忘其小者固多﹐乃亦有於下見下﹐而不於上見下者﹐則亦未足以盡下學之量。如「坐如屍﹐立如齊」﹐此中便有「無不敬﹐儼若思」全副道理﹐達上「聖敬日躋」去﹐及早便須知得。然則人之所見爲極難極大者﹐亦不撇下﹐待之他日﹐而且就其易知易得者埋頭做去也。卽此是下學﹐卽此是「先難」。以其但爲下學﹐若不足以上達﹐卻須與一倍體認﹐到浹洽融貫處﹐卽此是「先難」工夫。朱子抑云「撞著便與理會」一語﹐極好。有始有卒﹐不可分爲兩截也﹐何揀之有﹗一四

聖人有聖人之不怨尢﹐賢人有賢人之不怨尢﹔乃至天資淡泊和緩者﹐亦自有其不怨尢。居徳旣別﹐當境亦異。若疑其不待聖人而能﹐則總是未見聖人階級在。如朱氏可傳所云﹐此「聖人自道之辭」﹐素位之君子亦能之﹐則又何以云「知我者其天」也﹖

今且以當境言之。夫子攝行相事﹐乃至化成俗易﹐郈﹑費已墮﹐男女別塗﹐一旦捨之而去齊﹐乃斯道興衰﹑天下治亂﹑生民生死之一大關﹐卻更有反己自修﹑安土合天之道以處此。是豈尋常「寵辱不驚」者可得施其恬淡之雅量哉﹖而柰何其易言之﹗一五

「避地」以下﹐三言「其次」﹐以優劣論固不可﹐然云「其次」﹐則固必有次第差等矣。程子以爲所遇不同。乃如夫子之時﹐天下之無道甚矣﹐豈猶有可不避之地哉﹖而聖人何以僅避言﹑色也﹖蓋所云「次」者﹐就避之淺深而言也。「避世」﹐避之尢者也﹔「避地」以降﹐漸不欲避者也﹐志益平而心益苦矣。一六

磬之爲聲﹐古人以爲樂節﹐故詩云「依我磬聲」。其爲響也﹐戛然而已﹐如後世之用拍板然﹐非有餘韻可寫深長之思﹐若琴瑟笙簫之足以傳心也。荷蕢者𨿽達樂理﹐亦何能以此而見聖人之志哉﹖

磬無獨擊﹐必與眾樂俱作。子擊磬於衛者﹐蓋與弟子修習雅樂﹐緣磬爲樂節﹐夫子自擊之﹐故專言擊磬。荷蕢以謂禮樂者﹐先王治定功成以和神人者也﹐明王不作﹐禮樂固不興矣﹐而猶修習此應世之文焉﹐則志𨿽深而不達於時矣。集注之說深妙﹐而不稱其實。一七

但不忘天下﹐亦不可謂之難。集注「聖人心同天地」一段﹐是因此以贊聖人語﹐非實指出難處。故云「且言人之出處﹐若但如此﹐則亦無難」。「且言」二字轉入本解。

慶源云「因時捲舒﹐與道消息」﹐所謂「惟深也﹐故能通天下之志」﹔又云「濟世之用﹐其出無窮」﹐所謂「惟幾也﹐故能成天下之務」。只此是實見得聖人難處。雙峯但言知﹐新安但言心﹐俱未達聖意。知出處之不可偏﹐是見處自然見得大﹔心不能忘世而不隱﹐也是索性做去﹔聖人不以此二者爲難也。衛靈公篇一

「吾道一以貫之」﹐「之」字所指﹐包括周徧。「予一以貫之」﹐「之」字所指﹐則子貢所疑爲「多學而識之」者也。於此有別﹐故集注曰「彼以行言﹐而此以知言」。若云「一」云「貫」﹐則未嘗有異﹐故集注云「說見第四篇

」。以實求之﹐此所云「貫」﹐以言知﹐而未該夫行﹔若「吾道一以貫之」﹐則言行﹐而豈遺夫知哉﹖使遺夫知﹐則所知者亦夫子之道也﹐而彼所云「一」﹐「一」外更有「一」﹔彼所云「貫」﹐有所「貫」而有所不「貫」矣。

凡知者或未能行﹐而行者則無不知。且知行二義﹐有時相爲對待﹐有時不相爲對待。如「明明徳」者﹐行之極也﹐而其功以格物﹑致知爲先焉。是故知有不統行﹐而行必統知也。故「吾道一以貫之」者﹐並子貢所疑爲「多學而識之」者而亦貫也。

然則「予一以貫之」者﹐亦可受貫於忠恕乎﹖此讀書者之所必疑也。𨿽然﹐惡在其非忠恕耶﹖謝氏曰「『予一以貫之。』『上天之載﹐無聲無臭﹐至矣﹗』」夫所謂「上天之載」者﹕其於天﹐則誠也﹐「其爲物不貳﹐而生物不測」者也﹐是卽所謂「維天之命﹐於穆不已」﹐「乾道變化﹐各正性命」者也﹔其於人﹐則誠之者也﹐「篤恭而天下平」也﹐是卽所謂「一理渾然而泛應曲當」者也。乃於行見此易﹐而於知見此則難﹐故疑一以貫乎所知之理者﹐不可以忠恕言也。嗚呼﹗苟非知聖學之津涘者﹐固不足以知之。然惟不知此﹐則不得不疑爲「多學而識之」矣。藉令不此之疑﹐則又以爲神靈天縱﹐而智睿不繇心思﹐則其荒唐迂誕﹐率天下以廢學聖之功﹐其愈爲邪說淫詞之歸矣﹗二

「予一以貫之」﹐亦非不可以曾子「忠恕」之旨通之。此非知徳者不足以與於斯﹐先儒之所重言﹐而愚何敢言。𨿽然﹐其無已言之。忠﹐盡己也﹔恕﹐推己也。盡己之理而忠﹐則以貫天下之理﹔推己之情而恕﹐則以貫天下之情。推其所盡之己而忠恕﹐則天下之情理無不貫也。斯「一以貫之」矣。

夫聖人之所知者﹐豈果有如俗儒所傳「萍實」﹑「商羊」﹐在情理之表者哉﹖亦物之理無不明﹑物之情無不得之謂也﹐得理以達情而卽情以通理之謂也。如是而古今之遠﹐四海之大﹐倫常禮法之賾﹐人官物曲之繁﹐無不皆備於我矣。

所以「皆備」者何也﹖理在心﹐而心盡則理盡也﹔情沿性﹐而知性則知情也﹔理之不爽﹐情之不遠﹐於己取之而皆備矣。己之理盡﹐則可以達天下之情﹔己之情推﹐則遂以通天下之理。故盡之以其理﹐推之以其情﹐學者之所以格物致知也﹐學者之忠恕也。理盡而情卽通﹐情不待推而理已諭﹐聖人之所以窮神知化也﹐聖人之忠恕也。

天下之事﹐無不依理而起﹔天下之物﹐無不如情而生。誠有其理﹐故誠有其事﹔誠有其情﹐故誠有其物。事物萬有者﹐乾道之變化﹔理情一致者﹐性命之各正。此「上天之載﹐無聲無臭」而「生物不測」﹐皆示人以易知者也﹐天道之忠恕也。

故烏吾知其黑﹐鵠吾知其白﹐繭吾知其可絲﹐稼吾知其可粒﹐天道以恆而無不忠﹐以充滿發見於兩閒﹐推之無吝﹑如之不妄而無不恕。聖人以此貫事物之情理﹐學焉而卽知﹐識焉而不忘﹐非所學﹑非所識者﹐卽以折衷之而不惑﹔祖述﹑憲章﹐以大本生達道﹐而惇化者自有其川流。以要言之﹐一誠而已矣。誠者天之道也﹐物之終始也﹐大明終始而無不知也。嗚呼﹗過此以往﹐則固不可以言傳矣。三

或問中「語子貢一貫之理」一段﹐中閒駁雜特甚。朱子曰「此說亦善」﹐取其「不躐等」數語﹐爲學有津涘耳。乃其曰「一體該攝乎萬殊」﹐則固然矣﹔抑曰「萬殊還歸乎一原」﹐則聖賢之道﹐從無此顚倒也。周易及太極圖說﹑西銘等篇﹐一件大界限﹐正在此分別。此語一倒﹐縱復盡心力而爲之﹐愈陷異端。愚於此辧之詳矣。

又曰「聖人生知﹐固不待多學而識」﹐則愚所謂荒唐迂誕之邪說也。

又曰「學者必格物窮理以致其博﹐主敬力行以反諸約﹐及夫積累旣久﹐豁然貫通﹐則向之多學而得之者﹐始有以知其一本而無二」﹐此𨿽與大學補傳相似﹐而揆之聖言﹐則旣背戾﹔且其言亦有自相剌謬而不知者。朱門諸子﹐用一死印板﹐摹朱子語作生活﹐其於朱子之微言且不得達﹐況聖人之旨耶﹗

子曰「女以予爲多學而識之者與」﹐又曰「予一以貫之」﹐凡兩言「以」。「以」者用也﹐謂聖功之所自成﹐而非以言乎聖功之已成也。然則夫子自志學以來﹐卽從事於「一以貫之」﹐而非其用功在多﹐得悟在一也。若云「向之多學而得者﹐始有以知其一本而無二」﹐則夫子之能「一以貫」者﹐其得力正在「多學而識」﹐子貢之所曰「然」者﹐正有以見聖功之本原﹐而何以云「非也」﹖則揆之聖言﹐豈不爲背戾耶﹖

其云「格物窮理以致其博﹐主敬力行以反諸約」﹐固與夫子博文﹑約禮之訓相爲符合﹐乃旣云「主敬力行以反諸約」﹐又云「積累旣久﹐始有以知其一本而無二」﹐則敬旣爲主矣﹐於此之外而別有一本以待他日之知﹐是始之一本﹐而旣之又一本也。此所謂自相剌謬者也。

繇此問者初不知有何者爲一﹐妄億他日且有�力地光明﹑芥子納須彌﹑粒粟藏世界之境﹐而姑從繁重以求之。子貢之疑﹐初不如是﹐子且急斥之曰「非也」﹐況其以學識爲敲門磚子者哉﹖

天地之道﹐所性之徳﹐卽凡可學可識者﹐皆一也。故朱子曰「天下之物﹐莫不有理」。理一而物備焉﹐豈一物一理﹐打破方通也哉﹖

程子自讀史﹐一字不遺﹐見人讀史﹐則斥爲「玩物喪志」。「玩物喪志」者﹐以學識爲學識﹐而俟一貫於他日者也。若程子之讀史﹐則一以貫乎所學所識也。若不會向「一以貫之」上求入處﹐則學識徒爲玩物。古人之學﹐日新有得﹐必如以前半截學識﹐後半截一貫﹐用功在學識﹐而取效在一貫﹐是顏子早年不應有「亦足以發」之幾﹐而夫子在志學之年﹐且應不察本原﹐貿貿然求之﹐而未知所歸也。

無已﹐則曰﹐彼所言者﹐乃爲初學言耳。然學者之始事﹐固無能貫之力﹐而要不可昧於一之理。「明則誠」者﹐聖人之徳也。「誠則明」者﹐君子之功也。故彼所謂「主敬力行以反於約」者﹐卽初學入徳之「一以貫之」也。子固曰「予一以貫之」﹐而不曰「予旣已能貫之於一」也﹐則聖固以爲功焉﹐而非豁然貫通之速效矣。

故博文﹑約禮﹐並致爲功。方博而卽方約﹐方文而卽方禮﹔於文見禮﹐而以禮徵文。禮者﹐天理自然之則也。約而反身求之﹐以盡己之理﹐而推己之情﹐則天理自然之則著焉。故大學修身﹑正心﹑誠意﹑致知﹑格物﹐初不以前日爲之之謂先﹐後日爲之之謂後﹐而必以明徳爲本﹐知止爲始﹐非姑從事於末而幾弋獲其本也。

乃旣曰「反諸約」﹐又曰「然後知其一本而不二」﹐若反約之日﹐猶將迷於一本者然。足以知發此問者﹐不知何者爲一﹐而妄億有單傳末後之句﹐得之於「言語道斷﹑心行路絕」之日﹐則豈不誣哉﹗

若其功之淺深﹐幾之生熟﹐固必有之。其爲聖人也﹐而後篤實光輝﹐以知則耳順﹐以行則從欲。其未至者﹐多有捍格不合之處。然其不合者﹐亦非不可必合﹔積誠於會通之觀﹐典禮之行﹐而「誠則明」矣。非當其未之能貫﹐則姑「不得於言﹐勿求於心」﹐且埋頭瞎撞﹐依樣循持而不求其故。然則爲朱﹑陸之辧者﹐始終原自異致﹐正不前半修考亭之功﹐後半期鵝湖之效﹐遂可傲陸氏而自立門戶。必如此說﹐則鵝湖且得以格物窮理爲敲門磚子傲人矣。

子夏「先傳後倦」之說﹐其失正在此。自非聖人﹐固不能有始而卽有卒﹐而方其始不知所卒﹐則亦適越而北轅﹐又奚可哉﹗

孟子曰「博學而詳說之﹐將以反說約也。」其云「將以」者﹐言將此以說約也﹐非今之姑爲博且詳﹐以爲他日說約之資也。約者博之約﹐而博者約之博。故將以反說夫約﹐於是乎博學而詳說之﹐凡其爲博且詳者﹐皆爲約致其功也。若不以說約故博學而詳說之﹐則其博其詳﹐假道謬塗而深勞反覆﹐果何爲哉﹗此優孟衣冠與說鈴﹑書廚之士﹐與聖賢同其學識﹐而無理以爲之則﹐無情以爲之準﹐所以祗成其俗儒﹐而以希頓悟之一旦﹐幾何而不爲裴休﹑楊億之歸哉﹗聖學隱﹐大義乖﹐亦可閔已﹗四

雙峯云「徳與道不同」﹐一語甚是斬截。顧下文云云﹐又不足以發明其意。集注云「義理之得於己者」七字﹐包括周至。雙峯似於「得於己」上﹐添一旣字﹐如雲「義理之行焉而旣有得者」。

慶源亦坐此誤﹐故曰「不徒以知爲尙﹐要在實有諸己」。使然﹐則當云「有徳者鮮」﹐不當云「知」﹐以有則未有不知者也。乃不可云「有徳者鮮」﹐以人苟有志於道而從事於學﹐則豈窮年之不能有一徳哉﹖如子路勇於行﹐其所行者﹐豈皆仿佛依傍﹐心所不得主而彊行之者乎﹖而夫子胡爲輕絕人而遽謂其「鮮」﹖以實求之﹐雙峯於此「徳」字﹐未得曉了﹔其於集注「得於己」三字﹐亦未知其意味。

徳者﹐得也。有得於天者﹐性之得也﹔有得於人者﹐學之得也。學之得者﹐知道而力行之﹐則亦可得之爲徳矣。性之得者﹐非靜存動察以見天地之心者﹐不足與於斯也。故不知徳者﹐未嘗無徳﹐而其爲徳也﹐所謂弋獲也﹐從道而得者也。惟知徳者﹐則灼見夫所性之中﹐知﹑仁﹑勇之本體﹐自足以行天下之達道﹔而非緣道在天下﹐其名其法在所必行﹐因行之而生其心也。

天下之大本者﹐性之徳也﹔發而中節者﹐天下之道也。於天下見道者﹐如子路固優爲之﹔於吾心見徳者﹐非達天徳者不能。從道而生徳﹐可云有得﹐不可云知徳。其所已得則自諭﹐其所未行則不知。從徳以凝道﹐則行焉而道無不行﹐未行焉而固有得於己。未行焉而固有得於己﹐則以其得於己者行之﹐乃以「泛應曲當而渾然一理」也。

此其爲功﹐靜存爲主﹐動察爲輔。動察者﹐以復見天地之心﹔靜存者﹐以反身而誠﹐萬物皆備﹔於是而天之所以與我﹐我之所得於天﹐以具眾理而應萬事者﹐經綸條理﹐粲然現前而無有妄矣。元亨利貞﹐天之徳也。仁義禮知﹐人之徳也。「君子行此四徳者」﹐則以與天合徳﹐而道行乎其閒矣。此子路未入之室﹐抑顏子之「欲從末繇」者也﹐故曰「知徳者鮮」。五

三代以上﹐與後世不同﹐大經大法﹐皆所未備﹐故一帝王出﹐則必有所創作﹐以前民用。易傳﹑世本﹑史記備記之矣。其聰明睿知﹐苟不足以有爲﹐則不能以治著。惟舜承堯﹐而又得賢﹐則時所當爲者﹐堯已爲之﹐其臣又能爲之損益而緣飾之﹔舜且必欲有所攺創﹐以與前聖擬功﹐則反以累道而傷物。舜之「無爲」﹐與孔子之「不作」同﹐因時而利用之以集其成也。集注云「旣無所爲」﹐自是此意。小注以巡守﹑封浚﹑舉元愷﹑誅四凶爲疑﹐而朱子言踐位以後並不爲此﹐則以不言不動﹑因仍縱弛爲無爲﹐此老氏之旨﹐而非聖人之治矣。

「恭己」者﹐修徳於己也。「正南面」者﹐施治於民也。此皆君道之常﹐不可謂之有爲。然則巡守﹑封浚﹑舉賢﹑誅凶﹐自是「正南面」之事﹐夫子固已大綱言之﹐而讀書者不察耳。

集注謂「恭己爲敬徳之容」﹐乃未能識一「己」字。身心言行皆己也﹐豈徒貌哉﹖且夫子去舜千餘載﹐當時史冊𨿽存﹐亦必無繪其容貌以寫盛徳之理﹐則夫子亦惡從而知之﹖史稱漢成帝「穆穆皇皇」﹐班氏所以刺也。其大者不言﹐而但言其小者﹐必其大者不足道也。敬但在容﹐而敬亦末矣。

「南面」﹐出治之所也。「正」云者﹐所謂以其正而正人之不正也。後人蒙注不察﹐連「恭己」爲文﹐亦若端坐於上﹐如泥塑神像之爲「正南面」者﹐然則甚矣其陋也。

惟以創作言「爲」﹐斯與集注「紹堯」「得人」意相承貫。雙峯分兩節說﹐是紹堯﹑得人爲贅設矣。集注云「聖人徳盛而民化」﹐則以釋經文一「治」字﹐非爲「無爲」言也。此是聖人與老﹑莊大分判處﹐不可朦朧叛去。集注惟「敬徳之容」四字有礙﹐其他自正﹐爲後來諸儒所爚亂﹐爲害不細。六

堯命羲﹑和迎日以作歷﹐舜則「在璇璣﹑玉衡﹐以齊七政」。在者﹐因固有之器而察之也。然則璣﹑衡亦堯所作﹐而舜特加之察爾。察卽「正南面」之事﹐他皆放此。七

朱子云「口裏如此說﹐驗之於事卻不如此﹐是不信也」﹐解猶未當。此卻是行不信言﹐非言之過。始終一致﹑內外一實曰信。昔如此說﹐今又不如此﹐心不如此﹐口中徒如此說﹐乃是言不信。八

雙峯云「篤自篤﹐敬自敬」﹐得之。然以「凡事詳審不輕發」爲篤﹐則又愼也﹐非篤也。愼亦敬之屬也。集注云「篤﹐厚也。」厚者﹐不薄之謂﹐一如「民徳歸厚」之厚。則篤亦與「君子篤於親」之篤義通。凡有所爲﹐務厚至而不爲刻薄浮輕之事曰篤。如此﹐方與敬並行而相成。行﹐兼執事﹑與人說。執事敬﹐敬也﹔與人忠﹐篤也。九

朱子旣云「常若有見」﹐又云「不成是有一塊物事﹐光輝輝在那里」。旣無物可見﹐則「常若有見」者又何見耶﹖潛室云「令自家實有者个道理鎭在眼前」。夫其曰「自家實有」﹐則在中之謂矣。在中者﹐其可使在眼前乎﹖此與人不能自見其臟腑一理。

書曰「顧諟天之明命。」天之爲命﹐𨿽行於無聲無臭之中﹐而凡民物之化﹐治亂之幾﹐則未嘗不麗於形色﹐故言「常目在之」可也。自家所有之理﹐固將不假於物﹐而何以可使在目前耶﹖

此說旣非﹐則當但云「念之﹝念﹞不忘」﹐如朱子所謂「言必欲其忠信﹐行必欲其篤敬」可耳。乃欲者志願也﹐未能如此而欲之也。凡人之所欲者﹐非其卽能見者也。其或見而後欲者﹐則見無權而欲乃有功。乃熟繹經文﹐必如此見之而後能行﹐則不但以欲爲功﹐而得力在見矣﹐已能忠信篤敬而見爲加密也。是則以「必欲」爲「常見」﹐義亦疏矣。

旣非有諸內者之可見﹐又非但常欲之不忘而卽得云見﹐宜夫求其實而不得﹐必將以爲有一光輝輝物事在面前矣。此又釋氏「處處逢渠」之邪說﹐非聖教也。

夫所謂見者﹐見夫忠信篤敬也。此四者﹐與仁義禮知之固有於己者不侔。仁實有仁﹐不待有不仁者而後顯其仁﹔義﹑禮﹑知之不待不義﹑無禮﹑不知之相形而顯其有也﹐亦然。若夫忠﹐則待有不忠而後顯其忠﹐信與篤敬亦無不然者。是故仁義禮知﹐不以用之不顯而體亦隱。若夫忠信篤敬者﹐則必待言行而後有﹐且無不忠而卽已忠﹐無不敬而卽已敬﹐非別有體也。若仁﹐則無不仁未便是仁。是則欲於其未言﹑未行之際而在前在衡﹐實無物之可見也。

無物可見而「常若有見」﹐此不容不疑已。乃其必有可見者﹐則以忠信篤敬者﹐合乎人與事以生者也﹐是己與天下相爲貫通之幾也。故忠信篤敬無體﹐而言行有體。卽未言而有其可言之體﹐未行而有其可行之體﹐故言行之體無閒斷。夫未言而有言之體﹐未行而有行之體者﹐言行之體隱而人與事之受吾言行之體者不隱也。無體者不可見﹐而有體者可見。體隱者有時不見﹐而不隱者無時而不可見。

今夫或立﹐或在輿﹐未有言而未有行﹐然而盈吾目者﹐皆人與事之待吾言行者也。君子之欲忠信篤敬者﹐旣不忘於心﹐而效於天下之動以爲之則﹐故必有人焉﹐必有事焉﹐寓於目者無不有以察其理。苟有人也﹐苟有事也﹐則必有其必盡之實﹐必有其不可渝之故﹐必有其相卹而不容薄﹑相警而不容肆之情。理取之目前﹐而皆忠信篤敬用之所行﹐則皆忠信篤敬體之所著。斯所謂無須臾之離而「其則不遠」者也。

常若見之﹐而後吾之欲忠信﹑欲篤敬者﹐益以警覺其心而無可息矣。取精多而用物弘﹐則以言而忠信﹐以行而篤敬﹐道以豫而不窮矣。此集注「念念不忘」﹑「常若有見」之二義﹐相須而始盡也。

乃或疑夫人與事之當前﹐則以人事見其理矣﹔若其人事之未接﹐而君子之忠信篤敬其隱乎﹖此又無容疑也。

夫子之言此﹐以答子張之問行也﹐進論及言行之未出諸身者而已密矣。故曰「立」﹐曰「在輿」﹐而不及乎不睹不聞也﹔曰「忠信」﹐曰「篤敬」﹐而不及乎仁義禮知之徳也。忠信篤敬者﹐動而善其幾也。仁義禮知者﹐固有乎靜以統動者也。其但爲行言也﹐則因人之情﹑因事之理﹐而行其徳於動也。其曰「參前」﹐曰「倚衡」者﹐是物來接己﹐而己往治物之介也。若夫人所不接﹐事所不及﹐則君子之存養夫所性之徳以爲忠信篤敬之本﹐則不但於行而見功﹔而以之言行﹐則嫌於動幾之未警。聖人之教﹐各有攸宜﹐固無所用其疑也。十

仁義禮知﹐在天地之道爲陰陽剛柔之體﹔忠信篤敬﹐在天地之道爲化育。中庸立本﹑知化﹐分作兩項說﹐思之自見。

陰陽有定用﹐化育無定體﹐故陰陽可見﹐化育不可見。「體物而不可遺」﹐其不遺夫物者﹐未嘗成能於物之時﹐不可見也﹐須於物見之﹐須於物之不可遺者見之。如稻不得水則槁﹐此卽可見。未言之忠信﹐未行之篤敬﹐須於所立之前﹑所駕行之衡邊﹐見不可不忠信﹑不可不篤敬之理。初時須隨在盡心觀察﹐亦與察言觀色相近。旣則充滿目前﹐應接不暇矣。一一

胡氏謂「有志之士﹐慷慨就死﹔成徳之人﹐從容就死也」﹐此亦不可執。時當其不得從容﹐則仁人亦須索性著。若時合從容﹐志士亦豈必決裂哉﹖劉越石﹑顏淸臣﹐皆志士也﹐到死時卻盡暇豫不迫。夫子直於此處看得志士﹑仁人合一﹐不當更爲分別。近瞿﹑張二公殉難桂林﹐別山義形於色﹐稼軒言動音容不攺其素﹐此又气質之髙明﹑沈潛固別﹐非二公之一爲志士﹐一爲仁人﹐可分優劣也。一二

死生之際﹐下工夫不得﹐全在平日日用之閒﹐朱子此說﹐極好著眼。乃平日工夫﹐不問大小﹐皆欲卽於義理之安﹐自君子之素履﹔要不爲死生須分明﹐而固以彼養之也。仁人只是盡生理﹐卻不計較到死上去。卽當殺身之時﹐一刻未死﹐則此一刻固生也﹐生須便有生理在。於此有求生之心﹐便害此刻之生理。故聖人原只言生﹐不言死﹔但不惜死以枉生﹐非以處置夫死也。

若於死上尋道理﹐須教如何死﹐此便是子路問死之意。子路惟想著求个好處死﹐如賣物不復問價。到底子路死之道則得﹐而失身仕輒﹐生之日已害仁矣。仁人必不將死作一件事﹐爲之豫施料理﹐只此與釋氏所言「生死事大」者迥別。

至於志士﹐則平日未皆合義﹐特於君父大倫加倍分明﹔故一力只要奪日補天﹐到行不去處﹐轉折不得﹐則亦付之一死而已﹐亦初不於平日以死爲志也。一三

朱子引邵康節﹑吳氏引蔡西山說三正﹐俱於此「行夏之時」訓證不切。故後人胡亂只將三建作三正大題目。若然﹐則商﹑周之王者﹐止換下一个正月﹐有甚要緊﹖天運循環無端﹐不可爲首﹐但略有取義﹐卽與攺易歲首﹐則秦之建亥﹐今回回家之建巳﹐亦無不可矣。

三正者﹐其本在歷元﹐而歲首其末也。歲首之建子﹑建丑﹑建寅者﹐以歷元之起於此三辰者異也。其法﹐以日月如合璧﹑五星如連珠﹐所起之次﹑七合之時爲元﹐因以推步七政行躔之度﹐上推其始﹐而以下極其終。其說備於劉歆三統歷。古固疊用此法﹐夏則攺堯﹑舜所用顓頊之地正﹐而復上古之人正也。

夏曆歷元﹐甲寅歲﹐甲子月﹐先年仲冬。甲寅日﹐平旦冬至朔。商歷歷元﹐甲辰歲﹐乙丑月﹐先年季冬。甲辰日﹐雞鳴冬至朔。周曆歷元﹐甲子歲﹐甲子月﹐甲子日﹐夜半冬至朔。其算﹕積二人統爲一地統﹐三人統爲一天統﹐愈遠則疏﹐愈近則密。謂斗分歲差等。故夫子以夏曆之簡密爲合天﹐於春秋譏日食之失朔﹐而此曰「行夏之時」﹐不專謂歲首也。歲首之三建﹐因歷元而取其義﹐以歲配一元耳﹐於歷無大關系。一四

「遠慮」「近憂」﹐朱子只用蘇注﹐已無餘義。蔡覺軒說「以時言﹐恐亦可通」﹐猶有愼疑之意。其云「如國家立一法度」云云﹐則與聖言相刺謬矣。

「人無」云者﹐爲恆人言﹐旣非有國家者之詞。且卽在國家立法﹐也只要與天下宜之﹐而道之不易者﹐自可以傳子孫﹐俟後聖。若隨事計慮將去﹐如何得久遠無獘﹐則事故之變﹐𨿽聖人有所不知﹔而於未變防變﹐則卽其所防者爲近憂矣。秦之愚黔首﹐宋之釋兵權是已。

「君子創業垂統﹐爲可繼也。」可繼者﹐必有待於繼之者。「若夫成功﹐則天也」﹐而何能爲之慮哉﹖雙峯不審﹐而曰「慮不及千百年之遠﹐則患在旦夕之近矣」。一人一事而慮及千百年﹐則夫子當藏書於秦火不及之地矣。況凡人之慮﹐只爲算計到底﹐故利謀深而私意惑。冉有言「後世必爲子孫憂」﹐而夫子斥其憂在蕭墻之內﹐此以知慮遠者之得憂近也。患得患失﹐無所不至﹐俱從此來。故曰「君子素其位而行」。而其行於蠻貊﹑洽於四國者﹐只是素位中寬大廣遠規模﹐斷不作百年料量﹐如田舍之積粟收絲也。此人事自然之勢﹐亦人心義利之分。蘇說自正。一五

若無以爲義之本﹐則待一事方思一事之義﹐卽令得合﹐亦襲取爾。義在事﹐則謂之宜﹔方其未有事﹐則亦未有所宜。而天徳之義存於吾心者﹐則敬是已。故曰「行吾敬」﹐敬行則宜矣。程子推本於敬﹐眞知義之言也。

新安陳氏謂此章本無「敬以直內」意﹐夫子因君子制事而贊之﹐故但云然。乃制事﹐因乎事者也。事無分於常變﹐無分於緩急﹐猝然當前以待君子之制﹐如何安頓得者四段精密貫通﹖惟其爲君子也﹐而後能然﹐故曰「君子哉」。然則開口說一「君子」﹐便有一「敬以直內」在里許﹐特新安不察耳。一六

「沒世」是通算語﹐猶言終身﹐皆指在生之日說。雙峯以蓋棺論定言此﹐大錯。所謂蓋棺論定者﹐言一日未死﹐或不免於失節而敗其名﹐非此之謂也。若生前得失﹐付之不較﹐卻但求身死之後有稱於來者﹐則李西涯之屈膝以求美謚﹐未爲過矣。聖人只說「天下歸仁」﹐「邦家無怨」﹐初不索知己於泉路。一七

朱子說「道體無爲」﹐是統論道﹔張子言性﹐則似以在人者言之。所以雙峯云「此『道』字是就自家心上說﹐不是說道體」﹐與朱子之言相背。以實思之﹐道體亦何嘗不待人弘也﹗

有天地之道﹐有君子之道﹐莫不有體。君子之道﹐如子臣弟友﹐其體也。人之爲倫﹐固有父子﹐而非緣人心之孝慈乃始有父有子﹐則旣非徒心有之而實無體矣﹔乃得至誠之經綸﹐而子臣弟友之倫始弘﹐固已。天地之道𨿽無爲而不息﹐然聖人以裁成輔相之﹐則陰陽可使和﹐五行可使協﹐彜倫可使敍﹐贊之以大其用﹐知之以顯其教﹐凡此皆人之能。豈如雙峯所云「蟠天際地﹐何待人弘」也哉﹖

張子說「心能盡性﹐性不知撿其心」﹐其大義微言﹐自難與章句之儒道。張子原不將「心」字代「人」字﹐「性」字代「道」字。心者﹐人之能弘道者也。若性之與道﹐在大儒眼底﹐從條理粲然中﹐看得血脈貫通﹐故不妨移近一層與人說。道體自流行於天下﹐而與吾性相附麗﹐惟人有性﹐故天下之道得與己而相親。此張子之所以言性也。「心能盡性」﹐性盡則道以弘矣。「性不知撿心」﹐故道無繇以弘人也。性涵道﹐則道在性中﹐乃性抑在道中﹐此不可煞說。而非性卽道﹑道卽性也。

雙峯煞認性作道﹐遂云「四端甚微﹐擴而充之﹐則不可勝用」。夫惻隱﹑羞惡﹑辭讓﹑是非之心﹐皆心也。人之有是四端﹐則其所以能弘道者也。若以擴充爲弘﹐則是心弘心而人弘人矣。如其不然﹐而以四端爲道﹐則夫仁義禮智者﹐徳也﹔卽其在性﹐亦所性之徳也。夫子固不曰人能弘徳也。雙峯之徒爲枝蔓﹐固不如熊勿軒所云「惟學故能廓而大之」﹐語𨿽淺而不失也。

若張子之意﹐則以發聖言之大指﹐謂﹕「心能盡性」﹐苟有是心者皆可以作聖﹔「性不知撿其心」﹐則人之有不善者﹐其過在心而不在性﹔心該情才言。惟心不足以盡性﹐病亦在不學。而非性不足以凝道﹔道本靜﹐故性𨿽靜﹐而道自凝焉。性繼道以無爲﹐則不善而非其過﹔繼善成性﹐故曰性繼道。以釋天下之疑﹕謂人之不弘者爲道本不弘﹐而人無容彊致其功﹐因以倡邪說而趨詖行。其以發夫子之微言﹐至深遠矣﹐宜乎雙峯之未逮也。一八

但言仁﹐則爲心徳之全。今曰「仁能守之」﹐此其爲徳﹐惟在能守﹐而所守者又但其知之所及﹐則不可遽以全徳歸之。倘其爲全徳矣﹐則如見賓﹑承祭﹐而何有不莊﹔『克己復禮﹐天下歸仁』﹐而何動之不善也﹖

此章四段﹐一步切實一步﹐所以約髙明於平實。自非聖人徹底示人﹐則必顚倒看去﹐說動之以禮爲最易﹐而以知之能及爲極至﹔將其用功﹐急於求明﹐而以禮爲末矣。乃合始末功用而言﹐則繇得以幾於盡善﹐其次第固有如此。若君子之以知止至善爲學也﹐則迎頭便須從禮上分明﹐而抑先簡治威儀以爲之則﹐只此兩者是學者有捉摸處﹐功極於此﹐而事始於此。

故夫君子之徳﹐以通民物之志而成天下之務者﹐莫不以「知及」利「精義入神」之用。然而其所從入者﹐則必內持之以仁﹐外持之以莊﹐而受其法則於禮。蓋不如是﹐則𨿽知及之而有得矣﹐然而始事未密﹐則其末流之病﹐且有如此者。是以內外交養﹐知行並懋﹐大其功於始﹐斯以備其效於終也。

知此﹐則爲學之次序可知﹐固不當如小注所云「以仁爲主」矣。仁爲心徳之全者﹐上統知而下統莊﹑禮﹐以之守而卽以之及﹔以蒞﹐以動﹐莫不於此。今但云「能守」﹐則其爲「拳拳服膺而弗失」之功能﹐亦宅心之純而非心徳之固純﹐力行之至而非萬行之統宗也。

蓋仁者﹐無私欲也﹐欲亂之則不能守﹐汲黯所謂「內多欲而外行仁義」是也﹔仁者﹐無私意也﹐私意惑其所見則不能守﹐季文子之所以陷於逆而不決是也﹔仁者﹐固執其所擇者也﹐執之不固則怠乘之而不能守﹐冉有所云「非不說子之道﹐力不足者」是也。去私欲﹐屏私意﹐固執其知之所及而不怠﹐此三者足以言仁矣。豈必天理渾全﹐廓然大公﹐物來順應﹐以統四端而兼萬善﹐然後爲能守哉﹖

夫所患於知者﹐以與理不相及也﹔抑有及有不及﹐而不能必其及也。曰「知及之」矣﹐是吾之於理﹐已徹其表裏﹐而全體皆章﹐大用無隱矣。故知及者﹐與道體相稱之盡詞也。仁之所守﹐莊之所出﹐禮之所行﹐皆無有能過於知及者之所及。故以言乎其至﹐則知及爲尙﹐而以仁守﹐以莊蒞﹐以禮動﹐率循夫簡易平實﹐非知及淺而仁守深。不得獨以仁守爲全功﹐固矣。

從其已至而言之﹐則仁守之詣入﹐較莊﹑禮而深。乃從入徳之從事者言之﹐則不重不威﹐非禮而動﹐固無從以望仁之能守。從其成事而觀之﹐則知及者至動以禮而徳始全。若從其適道而言之﹐則以明夫髙明無實與得內忘外者爲無本之學也。

直到上達處﹐方知下學之益﹐故曰「下學而上達」。得而無失﹐民敬之而極乎至善﹐然後知君子之學﹐謹於禮以爲節文﹐修之於言動容色以定威儀﹐而知行並進﹐不但用其聰明以幾覺悟者﹐其用益顯而取效益深也。

此與大學格致﹑誠正﹑修齊﹑治平﹐效以相因而至﹐而事之始終必以知止至善爲先務一理。故朱子引大學以證此﹐誠爲合符。而特其以知及爲知至則是﹐而以莊蒞配修身正心爲未葉耳。若其以仁守配誠意﹐亦自好善而必欲得﹐惡惡而必欲去者言之﹐則其非心徳之全可知矣。諸儒冗說紛紛﹐如霧行舟﹐不知津步﹐汰之可也。一九

集注「徳愈全而責愈備」句﹐須活看。其云「不可以小節而忽之」﹐蓋當入徳之始﹐便不可忽﹐非謂仁守之後始當不忽於莊﹐莊蒞之餘始當不忽於禮﹔則亦非謂業已得而始責其不失﹐逮乎不失而始責其生民之敬﹐民已敬而始責其盡善也。惟稽其成功而責之愈備﹐則當其爲學﹐而所責者已密矣。

凡聖賢文字若此類者﹐須以學問實爲體驗﹐則聖意自見﹐不可泥文句而執爲次序。語言之次第﹐自不容不如此迆說來﹐其實卻是始終一致。如天道循環無端﹐而言四時者﹐不得不以春爲始﹐非春前之一日不爲方春之日先也。

要此一章﹐原以反覆推求﹐而從成功之中﹐揀序其醇疵之大小﹐以爲立言之次﹐而聖教之方﹐自在言外。動之以禮﹐必須詳其節文度數之則﹔格物致知﹐功卽在此。莊以蒞之﹐必須有遠暴慢鄙倍之功﹔仁﹐必須有勝欲勝怠之事﹔知﹐必﹝須﹞有知天知人之學。方博於文﹐卽約於禮﹔其以成己﹐卽以成物。學者須別自體驗。事𨿽有漸而規模必宏﹐安得於文句求綫路﹐以惘然於所從入哉﹗二十

凡小人與君子並言﹐則旣非卑污已甚之小人﹔君子與小人並言﹐亦非必才全徳備之君子。雙峯之說﹐可通於「和同」﹑「驕泰」﹑「求人求己」諸章。二一

「未見蹈仁而死」﹐與「殺身成仁」義不雙立﹐問者自是好个問頭。看聖人文字﹐須如此較量﹐方見惇化﹑川流之妙。惜乎潛室之不給於答﹐而爲之彊詞也。

夫子決言蹈仁者不死。若云比干𨿽死而不死﹐則必身名俱殞之謂死﹐蹈仁者之不然﹐豈待論哉﹖且如屈原﹐旣是蹈仁而死﹐亦是蹈水而死。其蹈而死﹐均也﹐更何以相形而見仁之無害耶﹖

繇夫子之決言﹐則蹈仁而死者﹐盡古今求一人不得。若殺身成仁者之死﹐則值時命之不造。時死之也﹐命死之也﹐豈仁死之哉﹖使以比干之自靖自獻﹐遇堯﹑舜之主﹐且可忘言﹔卽使值漢文帝﹑唐太宗﹐亦且傾聽﹔又其不幸而遇庸主﹐禍亦不至剖心。故忠諫者﹐本尊主安民之道﹐而非致死之道也。

諫無致死之道﹐則比干之死﹐非蹈仁之過。與水火本有殺人之道﹐而死者之過在蹈水火﹐正自懸隔。故曰「殺身以成仁」﹐而非繇仁故殺身也。以此求聖人之言﹐同條一貫﹐如冬寒之不礙於夏暑矣。二二

殺身以成仁則宜﹐殺身以求仁則不可﹐故知蹈死者之非能蹈仁也。秦始皇之流毒甚矣﹐荊軻之刺之﹐豈曰不當﹖然軻所以不得爲仁者﹐非軻所當成之仁而刺之﹐則非誅暴之道。徒蹈死地以求仁﹐便是爲名﹐非天理人心固有之理。此與蹈水火者同﹐非蹈仁也。二三

「不復論其類之善惡﹐如雨露之施於萬物」﹐此說與釋氏一轍。易言「見惡人﹐一尢咎」﹐亦但謂見之而已﹐非遂可收之爲吾徒也﹐故子曰「不可與言而與之言﹐失言」。而稗官小說言顏涿父爲盜之類﹐自訛傳無實。

釋氏惟不加揀別﹐故云「眾生無邊誓願度」。旣徒有其言而必不能踐﹐而以此爲教﹐則必移挪向下說﹐令下愚不肖略可解了信慕﹔抑取俗情所艷以歆動之﹐如說西方世界七寶裝成等。取下愚所畏以迫脇之﹐如說地獄諸苦等。意本無餘而多爲之詞以丁囑之。如煩詞不已﹐又說偈言等。其稍爲出脫者﹐則又開徑截一門﹐以使之功省而自謂所得者全。如「元來黃檗佛法無多子」等。不揀善惡而教者﹐勢必出於此。

若聖人之教﹐洋洋優優者﹐待其人而行﹐廣大髙明﹐精微惇厚﹐必不合流俗而同污世。及其言吉凶成敗之理﹐則苦節大貞而不諱其凶﹐邦家必聞而以爲非達﹐初不以利誘威脇﹐彊惡人而使向於善。卽如雲「學而時習之﹐不亦說乎」﹐亦至簡易矣﹐然使陷溺深固者聞之﹐其有能信以爲然者乎﹖

故惡人必不遊君子之門﹐而君子必不取惡人而教。其行乎其所行﹐止乎其所止﹐與天之不以人之聰明畀之鳥獸﹐其揆一也。今云「不復論其類之善惡」﹐豈其然哉﹗

夫言「有教」者﹐言君子之有其教也﹐非謂盡人而有之以爲教也。「教」之爲言﹐非授也﹐以言乎所以誨人之條教也。其言「類」者﹐言教也﹐非言人也﹐言君子設教以教學者﹐其爲道也﹕髙者無所私授﹐卑者無所曲引﹔示之以大中至正之矩﹐而不徇以其類﹐或與深言之而或與淺言之也。

故博文﹑約禮﹐所以教眾人之弗畔﹐卽以教顏子之竭才﹔下學之卽以上達﹐而無不上達之下學也。有其已髙已美﹐而不可引之以近﹔有其極博極詳﹐而不姑與之略。若分類以教﹐則道本一而二之﹐教之乃適以迷之矣。夫子之言此﹐以辟立教者之無本徇物﹐而止望教者使可企及之妄冀。傳注於此不審﹐其不叛而之釋氏者幾何哉﹗

或疑一貫之旨﹐僅以授之曾子﹐固有類矣。乃夫子之於曾子也﹐孰與顏子﹖語顏子以仁﹐而但曰「非禮勿視」云云﹐此固眾人所可從事也。何獨於曾子而別爲一類﹐以單傳直指耶﹖「一貫」之呼﹐門人咸聞之矣。則教曾子者﹐卽以教門人。且以推夫子之言﹐何一而非一貫之理﹐又何嘗以萬殊分貫教眾人哉﹖曾子曰「忠恕而已矣」﹐則以見夫子平日之教﹐咸與此同而無有別也﹐又奚疑焉﹗二四

「達」有兩義﹐言達其意而意達於理也。然此兩者又相爲因﹐意不達於理﹐則言必不足以達其意。云「而已矣」﹐則世固有於達外爲辭者矣。於達外爲辭者﹐求之言而不卹其意﹐立之意而不卹其理也。

其病﹐大端有二﹕一則於言求工﹐或無意而乖於理﹔一則於意求明﹐則理不著而言亦鄙。如雲「黃鳥於飛﹐其鳴喈喈」﹐亦足寫景物之和矣﹔如必云「風暖鳥聲碎」﹐則有言而非必至之意也。又如雲「匪直也人﹐秉心塞淵﹐騋牝三千」﹐斯用意遠而取理近也﹔如必云「太虛冥冥﹐不可得而名﹐吾以名吾亭」﹐則徒立一意而無其理矣。理在淺﹐而深言之以爲奇﹔理在深﹐而故淺言之以爲平﹔理本質﹐而文言之以爲麗﹔理本文﹐而故質言之以爲髙﹕其不求之達而徒爲之辭﹐一也。

集注云「不以富麗爲工」﹐則只偏墮一邊。豈不富而貧﹑不麗而陋者之遂足以達哉﹖韓退之惟不達於理﹐苟異齊﹑梁﹐以刪洗刻削﹐自雄一代﹐遂詫爲得六經之遺旨。不知止「博愛之謂仁」五字﹐早已不達﹐而爲梗塞至道之敗葉朽壤﹐奚待富麗而後爲病哉﹗季氏篇一

「丘也聞有國有家者」以下﹐意分兩支﹐但聖人說成一片耳。話到聖人口裏﹐便怎融液曲折﹐不消分支作柱﹐而理意交盡﹗孟子卽不能然﹐而況其他﹗故辭至聖人而始達﹐繇其胸中共一大鑪冶﹐隨傾鑄而成像。然學者讀此﹐正當於合處得分﹐而後可以知聖筆化工之妙。

前云「君子疾夫捨曰欲之」﹐則夫子之所責於季氏者﹐惟其欲也。若冉有之言憂也﹐則折之曰「而必爲之辭」﹐知其憂不在此﹐而彼亦初不爲子孫慮也。云「不患寡」﹐「不患貧」﹐「修文徳以來遠人」﹐蓋以理言﹐而責其以患貧﹑寡故﹐妄欲人之土地也。云「患不均」﹐「患不安」﹐「邦分崩離析而不能守」﹐則以事言﹐而見季孫之憂不在顓臾﹐而云「後世必爲子孫憂」者﹐非其本心﹐而徒爲之辭也。云「均無貧﹐和無寡」﹐則以引伸其不當欲之故。云「安無傾」﹐則以質言顓臾之不足爲季孫憂也。乃自聖人言之﹐彼此合成一理﹐初無垠鄂﹐不期於立言之妙而妙自無窮。豈若後世文人﹐必分支立柱﹐以自爲疏理哉﹖

均則無貧矣﹐安則無傾矣。然君子之所以患不均者﹐非以欲無貧故﹔患不安者﹐非以欲無傾故。若其欲無貧﹑無傾而始以不均﹑不安爲患﹐則是亦患貧﹑患寡而已矣。有國有家之道﹐不若是也。

君子之所不患者﹐直以不當患而不患﹐豈所患在彼﹐乃故不患彼而患此﹐以巧免其患哉﹖不當患而不患者﹐心之無欲也。無欲而後可以行王道﹐則文徳自此而修矣。若夫其無貧﹑無寡﹑無傾﹐則惟患不均﹑患不安﹐自能以遠慮而絕近憂。不此之患﹐則分崩離析﹐而憂在蕭墻之內矣。

明於其所當憂者﹐則以顓臾爲憂之彊辭可折﹔明於其所不當患者﹐則不容患得患失而肆其私欲﹐固矣。乃以其安分無求而不動於惡者在是﹐其以制治保邦而免於傾危者亦卽在是﹐故可卽以折其彊辭者抑其私欲。故聖人互言之﹐不待歧說而事理交盡。若不患貧﹑寡之實﹐則以修文徳爲歸﹔患不均﹑患不安之道﹐則以扶邦之分崩﹑整邦之離析爲效。意各有屬﹐讀者固不容紊也。

乃夫子於此﹐則以不患貧﹑寡而修文徳以來遠人爲主﹐而以均無離析﹑安無分崩爲賓。蓋因伐顓臾以啟論端﹐則卽事以遏其欲﹐而顓臾之不可伐著矣。若其爲季氏憂蕭墻之禍﹐則冉求之言憂也﹐本非如情之辭﹐亦且姑與折之﹐而季氏之攘奪以召禍﹐則不可亟挽之旦夕者也。以理以事揣之﹐而緩急輕重分矣。此又善觀聖言者所宜通也。二

「季孫之憂﹐不在顓臾﹐而在蕭墻之內」﹐豈徒孔子知之﹐冉有亦知之﹐卽季孫亦未嘗不知之。探其意中所懷挾者而告之曰﹐吾恐在此不在彼﹐亦因其所懼者而懼之也。使季孫﹑冉子不知蕭墻之內有憂﹐則其以「固而近費」爲子孫慮患﹐亦爲子孫謀長久者深計之所必然﹐非夫「捨曰欲之而必爲之辭」矣。季孫之憂﹐自在蕭墻﹐而其欲則在顓臾。知憂不在此而曰憂﹐是以爲君子之所疾。三

若所當憂﹐則𨿽遠而必憂。其不當憂﹐則近固無憂。若置遠爲不足慮﹐而日收前後以爲之防﹐亦徒操同室之戈而已。雙峯云「顓臾遠﹐蕭墻近」﹐大是不審。且如朱子所云「哀公以越伐魯」﹐則禍在越矣﹐越豈近於顓臾哉﹗蕭墻之內﹐只是禍發不測意。四

羅豫章以陽虎囚桓子爲蕭墻之憂﹐朱子不宗其說﹐而以哀公興越師易之。蓋以冉有仕季氏在康子之世﹐固知豫章之失考。然哀公欲去三桓﹐謀𨿽謬而事則正﹐孔子不當使季氏憂之而豫爲之防。且哀公於時﹐事尙未形﹐而先爲微詞以發其密謀﹐是夫子不以待白公者待吾君矣。

聖人所言﹐但以理論﹐所謂「三桓之子孫微矣」者是也。眼前看得他不好﹐便知其必有禍亂。若禍之所自發﹐𨿽聖人亦不能知也。不能豫測而忽發﹐故曰「蕭墻之內」。魯至悼公以後﹐三桓之子孫不復能執魯政﹐後來更別用一番人﹐若公儀子之類。三桓後裔﹐大段蕭索去﹐特史不記其所終﹐無從考爾。五

陪臣三世之後﹐所失之國命屬之何人﹖天子諸侯豈能遽收之﹐大段是彼此相移﹐疊爲興廢﹐以成大亂之勢耳。近華亭陳氏子龍說此﹐謂陪臣之失﹐失於庶人﹐其義亦通。春秋以後﹐無干出一班蓽門圭竇之士﹐立談而收卿相﹐以傾危人國。據此﹐則庶人之議﹐非私議於艸野﹐乃議於廟廷之上也﹐與孟子所云「處士橫議」同。

集注言「上無失政﹐則下無私議」。三代之世﹐工執藝事以諫﹐輿人獻箴﹐𨿽明主亦安能無失政﹖𨿽聖世之民﹐亦安能無私議耶﹖但不抵掌談天下之事﹐以操國柄而已。六

「言未及之而言」﹐問他人而己對也。「未見顏色而言」﹐君子一無與人言之意﹐而己冒昧以言也。「言未及之而言」﹐是攔橫搶先說話。「未見顏色而言」﹐是不避厭惡﹐唐突得去。

勉齋謂「『未見顏色』者﹐言𨿽及之而言﹐亦須觀長者顏色﹐或意他在﹐或有不樂」﹐則方與人言而意又移﹐愆在君子﹐不在己也。瞽者之愆甚於躁﹐固知未見顏色者之尢妄。七

若但戒人言以時發﹐則「與人恭而有禮」﹐初不擇人也﹐故曰「言滿天下無口過」。今云「侍於君子有三愆」﹐則是因侍君子而始有之也。因侍君子而始有﹐則將不侍君子而可無乎﹖非不侍君子而可無愆﹐而何以云「有」﹖蓋不侍君子﹐非可無愆也﹐有愆而不自知其有也。

以位言之﹐則朝廷者﹐禮法之宗也﹔以徳言之﹐則君子言動以禮﹐而非禮者以相形而易見也。若只隨行逐隊﹐與艸野鄙陋人一例爲伍﹐則彼亦愆也﹐此亦愆也﹐一堂之上不相照應﹐只管任情胡哄去﹐蓋有終日皆愆而自以爲無愆者矣。人不可以有愆﹐而當其有愆﹐則尢不可不自知其有﹐不知則終不能知愧而思攺。故君子者﹐夫人之衡鑑也﹐不可不求親近之以就正者也。

或疑有徳之君子﹐則固人所當就正者矣﹐若有位之君子﹐豈其必足以爲斯人撿點言行之資。乃抑不然。章楓山居林下二十年﹐或欲舉之以充講官﹐一老先生謂其不可曰「楓山久在田閒﹐未免有朴野倨侮之色﹔使之日進於上前﹐且使人主輕士大夫。」崇禎閒﹐郝給事土膏十餘年閒住﹐一旦賜環﹐召對之下﹐不問而對﹐髙聲闊視﹐致動上怒﹐卻將溫體仁陷害東林事決裂而不可挽。自非盛徳之士﹐動容中禮﹐則不與有位之君子相晉接﹐亦且陷於愆而不自知。以此思之﹐然後知聖人此語爲曲盡物理也。八

以「戒」字意求之﹐則朱子言理﹐不如範氏言志之親切。大要此章是遏欲事﹐且未到存理處。其言君子者﹐言外有一小人在﹐是人品大分別處﹐且須立个崖岸﹐不墮小人去﹐故曰「戒」。至於存理之全功﹐在「三戒」以上一層﹐且非此處所及。

乃但言遏欲而不及存理﹐則此三戒者﹐將無與釋氏共之﹕好色﹐癡也﹔好鬥﹐嗔也﹔好得﹐貪也。然則聖人其以釋氏爲君子乎﹖曰﹕釋氏𨿽不得爲君子﹐而與任血气以自恣之小人﹐豈不猶賢乎﹗

乃君子之所以終別於釋氏者﹐則以隨時消息﹐不流於已甚﹐而未嘗鏟除之以無餘也。故血气之所趨則戒之﹐而非其血气之所必趨者則未嘗力致其戒也﹐豈與釋氏之自少至老﹐必廢昏姻﹑絕殺害﹐而日中一食﹑樹下一宿之餘﹐皆非其所得者﹝同﹞哉﹖繇此思之﹐朱子之以理言者﹐亦可得而通矣。九

集注「血陰而气陽」一句﹐乍看覺得插入無謂。及觀範氏血气﹑志气之論﹐及朱子所云「气只是一个气﹐便浩然之气﹐也只此气」﹐乃知集注用意之深。雙峯云「能持其志﹐則血气皆聽於心」﹐則已贅一「血」字矣。大要气能爲善﹐而抑能爲不善。如血﹐則能制其不爲惡而已足﹐不能望其爲善也。

蓋气陽而血陰﹐气淸而血濁﹐气動而血靜﹐气無形而血有形。有形而靜﹐則滯累而不能受命於志﹔濁﹐則樂與外物相爲攻取﹐且能拘系夫气但隨己以趨其所欲。故好色﹑好鬥﹑好得者﹐血役气也。而君子之戒此三者﹐則志帥气而气役血也。今以好色﹑好鬥時驗之﹐覺得全是血分管事。及至淫很之心戢退﹐則直忘此身之有血﹐而惟气爲用事矣。

乃夫子於此﹐分任其過於血气者﹐以气本可與爲善﹐而隨血盛衰﹐不自持權﹐見累於血以爲之役﹐气亦不得而辭其過也。气能聽志﹐而血不能聽志。心之不戒者﹐聽命於气﹐而抑聽命於血。雙峯「心是魂﹑魄之合」一語﹐極有理會。惟其兩合於陽魂﹑陰魄﹐是以亦聽命於血。

乃魄𨿽靈﹐終是凝滯重濁物事﹐而心卻輕微﹐役使他不動﹐則不得不資气抑而扶之。魂淸於魄﹐而心又淸於魂。心是魂﹑魄之輕淸者合成底﹐故君子專有事於此﹐以治魂﹑魄。則心﹐君也﹔气﹐將也﹔血﹐卒也。潰卒脇將以干君﹐而明君必任將以制卒﹐其理一也。十

知命有知命之功﹐畏命有畏命之事。新安以格致﹑誠正分配之﹐精矣。旣知天命以後﹐尙須有事於畏。孟子說「知性﹑知天」﹐又說「事天﹑立命」﹐事天立命﹐喫緊工夫正在畏上。不知則必不畏﹐而知者未必其能畏也。

夫子以說到天命上﹐則君子小人相差懸絕﹐與畏大人之與狎﹑畏聖言之與侮﹐只爭一敬肆者又別﹐故於「小人」上﹝下﹞加「不知」二字﹐言且不知﹐而何望其畏。若夫𨿽若知之而不畏者﹐則旣異乎醉夢之小人﹐而抑不得爲君子﹐自別是一流。故可云君子知命﹐小人不知﹐就其大分段處立之辧也﹔亦可云君子畏命﹐小人不畏﹐就其極至處終言之也。

只君子知命﹐小人不知﹐與君子畏大人﹑聖言﹐小人狎﹑侮之一例﹐是君子小人之坊界。進此以言君子﹐則有畏命之學﹔就此以窺小人﹐則其行險徼幸者﹐固不畏也。知此﹐則大人﹑聖言﹐不得復以知不知添入﹐明矣。

大人﹑聖言﹐其顯者自易知也﹐𨿽小人亦未嘗不知也。若其爲大寶所凝﹑至道所出之微者﹐則必能畏之﹐而後其道之宜畏﹑徳之可畏者始可得而諭也。是其大端之別﹐在畏不畏﹐而不在知不知。且小人之不畏天命﹐惟不知之﹐是以終不得而玩之。若夫大人﹑聖言﹐惟其不能深知而亦或知焉﹐是亦得而狎侮之。則小人之不畏大人﹑聖言﹐罪不在不知也。小人之罪不在不知﹐則君子之功亦不徒在知﹐審矣。

乃亦有於天命求知而反不畏者﹐則老﹑莊及釋氏是也。乃老氏之於天命﹐𨿽用其抵巇投閒之巧﹐而其所操爲雌﹑黑﹑溪﹑谷之術﹐亦終不敢求勝夫天而拂其命﹐故夫子亦終不以老氏爲小人﹐則已與釋氏之小天而自大﹑卑天而自髙﹑滅天而自存者異矣。故有事於知天而自謂知之﹐乃以增其褻慢者﹐惟釋氏獨耳。後世從夷入華﹐當夫子時﹐無此小人也。朱子以「知」字括「三畏」﹐自不如和靖言「誠」之爲切。而雙峯﹝新安﹞分析知畏各致之功﹐亦大有功於朱門矣。一一

曰「知之」﹑曰「學之」﹐「之」字所指﹐不當有異。然則以「知之」「之」字指此理而言﹐謂洞見本源﹐該括萬理﹐則夫「困而學之」者﹐亦豈盡天下之理﹐全體﹑大用﹐一學焉而無遺乎﹖學此者以漸﹐則知此者亦何得獨爲頓也﹖

史記稱黃帝「生而能言﹐幼而徇齊﹐長而惇敏」﹐其說出於內經。內經者﹐固周﹑秦之際精於醫者之贗作耳。史氏據之以爲實﹐誕矣。且云「幼而徇齊」﹐則亦徇齊焉耳﹔「長而惇敏」﹐則亦惇敏焉耳﹔豈無所不知﹐而一如聰明睿知達天徳者之極至哉﹗至云「生而能言」﹐則亦佛氏「墮地能言﹐惟吾獨尊」之猥說也。

夫人之所以異於禽獸者﹐以其知覺之有漸﹐寂然不動﹐待感而通也。若禽之初出於鷇﹐獸之初墜於胎﹐其啄齕之能﹐趨避之智﹐啁啾求母﹐呴噳相呼﹐及其長而無以過。使有人焉﹐生而能言﹐則亦智侔雛麑﹐而爲不祥之尢矣。是何也﹖禽獸有天明而無己明﹐去天近﹐而其明較現。人則有天道命而抑有人道性﹐去天道遠﹐而人道始持權也。

耳有聰﹐目有明﹐心思有睿知﹐入天下之聲色而研其理者﹐人之道也。聰必歷於聲而始辧﹐明必擇於色而始晰﹐心出思而得之﹐不思則不得也。豈驀然有聞﹐瞥然有見﹐心不待思﹐洞洞輝輝﹐如螢乍曜之得爲生知哉﹗果爾﹐則天下之生知﹐無若禽獸。故羔雛之能親其母﹐不可謂之孝﹐惟其天光乍露﹐而於己無得也。今乃曰生而知之者﹐不待學而能﹐是羔雛賢於野人﹐而野人賢於君子矣。

橫渠學問思辧之功﹐古今無兩﹐其言物理也﹐特精於諸老先生﹐而曰「想孔子也大段辛苦來」﹐可謂片言居要。然則所云「生而知之者」﹐其言「知之」﹐隨指所知之一端﹐而非無所不通之謂。其言「生」﹐則如其性之所發﹐已樂與其所欲知者而相取﹐於色用明﹐於聲用聰﹐於事物之幾一致其心思﹐早已符合深至而無所蔽。故天下一事有一事之知﹐而知者各有生與學之別﹐卽各分上與次之等。上者易而次者固難﹐乃及其知之則一﹐而所繇以得知者亦無大異也。

上者﹐以知而不盡知﹐因於所知而學焉。次者﹐未學之先﹐一未嘗知﹐循名以學﹐率教以習﹐而後漸得其條理。師襄之於琴也﹐上也﹔夫子之於琴也﹐次也。推此而或道或藝﹐各有先後難易之殊﹐非必聖人之爲上﹐而賢人之爲次矣。

朱子以堯﹑舜﹑孔子爲生知﹐禹﹑稷﹑顏子爲學知。千載而下﹐吾無以知此六聖賢者之所自知者何如。而夫子之自言曰「發憤忘食」﹐詩稱后稷之「克岐克嶷」﹐顏子之「有不善未嘗不知」﹐初不待師友之告戒﹐亦安見夫子之不學﹐而稷與顏子之非生也﹖夫子略於生﹑學分上﹑次﹐而後人苦於上﹑次分生﹑學。乃不知上﹑次云者﹐亦就夫知之難易遲速而言﹔困而不學﹐終於不知﹐斯爲下爾。

且夫所云「生」者﹐猶言「性」之謂也。未死以前﹐均謂之生。人日受命於天﹐命訖則死。則日受性於命。日受性命﹐則日生其生。安在初之爲生﹐而壯且老之非生耶﹖迨其壯且老焉﹐聰明發而志气通﹐𨿽未嘗不從事於學﹐乃不拘拘然效之於此﹐而卽覺之於此﹐是不可不謂之生知也。

荀卿五十始學﹐朱云四十始受易與論語。乃以其所知者﹐與世之黠慧小兒較﹐果誰爲上而誰爲次也﹖其將以王雱之答麐鹿者爲聖﹐而衛武公之「睿聖」﹐反出於其下耶﹖必將推髙堯﹑舜﹑孔子﹐以爲無思無爲而天明自現﹐童年靈異而不待壯學﹐斯亦釋氏誇誕之淫詞。學者不察﹐其不亂人於禽獸也鮮矣﹗一二

朱子語錄極有參差處﹐甚難揀取。想來朱子未免拏定「隨病下藥」作教法﹐故彼此異致﹐乃至屈聖言以伸己說者有之﹐不能如聖言之川流各別而不相害悖也。

其答問者﹐有云「視不爲惡色所蔽爲明﹐聽不爲姦人所欺爲聰」﹐乃他處又以「主一」言思明思聰﹐此二說便早自乖張。夫君子之於惡色姦言﹐直不視不聽﹐還他一刀兩斷﹐若向此處思聰思明﹐則立腳不穩﹐早已被他搖動矣。只惡色姦言﹐亦何所容吾聰明哉﹖

如毛嬙﹑西施之色﹐不宜狎者也﹐不視之則不亂耳﹐此心之正而非目之明也。如使與不美者同至吾前﹐乃揀美麗者斥爲女戎﹐而取醜陋者以爲正色﹐無論人情之必不能﹐而亦不得謂之明矣。故曰「不知子都之姣﹐無目者也」。故君子之明﹐必不用之於此。以其明亦不可﹐不明亦不可也。

姦言之不聽﹐其道在遠佞人﹐亦一刀兩斷法。如業許其抵掌縱談﹐而又用吾思以曲爲摘發﹐則衛嗣君之所以亡其國者﹐而何聰之有﹖

且天下盡有不貪惡色﹑不惑姦言而不聰不明者。且盡有未嘗見惡色﹑未嘗聞姦言而不聰不明者。其不聰不明者﹐惟不思故也﹐豈有壅蔽之者哉﹖「聽言則對﹐誦言如醉」﹐寧姦言欺之﹐善言固不足啟其蔽矣。

此二語是君子警昏策惰以盡耳目之才﹐乃復性語也﹐存理語也﹐而非遏欲語也。遏欲之功在辧﹐存理之功在思。遠惡色﹐拒姦言﹐辧之事也﹐非思也。

夫人之從事於學﹐各因其所近以爲從入之功。有先遏欲以存理者﹐則不爲惡色姦言所蔽﹐乃可進而思明與聰。其先存理以遏欲者﹐則惟思明而明﹐思聰而聰﹐而後惡色姦言不得而欺蔽之。內以盡其形色之性﹐則視聽必復其聰明﹔外以察夫事物之幾﹐則於聲色不得苟用其視聽。故大而法象之在天地﹐道教之在古今﹐小而一物之當前﹐一聲之入耳﹐有弗視﹐視則必思其無不見﹔有弗聽﹐聽則必思其無不聞。若惡色姦聲不使交吾耳目者﹐則所謂「非禮勿視﹐非禮勿聽」﹐而非旣視聽之而又加以思也。

藉不卹非禮而視聽之矣﹐則𨿽視惡色亦有其明焉﹐𨿽聽姦聲亦有其聰焉。漢元帝之於洞簫﹐宋徽宗之於書畫﹐其爲惑也固然﹐而要不可不謂之聰明。惟屏此不正之聲色於聰明之外﹐而乃專用其思於當聰當明之視聽﹐斯君子思誠之功也。故思明思聰﹐不在去蔽﹐而但在主一。去蔽者﹐遏欲者也﹐辧之明也。主一者﹐存理者也﹐思之愼也。愼謂詳謹而不忽略。

集注云「視無所蔽則明無不見﹐聽無所壅則聰無不聞」﹐泛言所蔽所壅﹐則於義自可。以人之昏惰苟簡﹑粗疏籠罩而未得謂得者﹐皆足以壅蔽固有之聰明﹐故爲授以除蔽去壅之道曰「思」。而語錄加以「惡色」「姦言」之目﹐則或因有溺於聲色者而與言此﹐是專以藥一人之病﹐而戾於聖言之大義矣。

乃卽如彼言﹐亦當云「視不爲惡色所蔽而後可以思明﹐聽不爲姦聲所惑而後可以思聰」﹐不得竟以無二者之蔽﹐遂當此九思之實學也。如學詩者﹐固當以惡詩爲戒﹐然但不讀惡詩﹐不墮惡詩窠臼﹐而不匠心於興比情景之中﹐則亦窮年苦吟而不成矣。聖人踐形﹑盡性之學﹐豈但空空洞洞立於無過之地而已哉﹗

老子曰「五色令人目盲﹐五聲令人耳聾」﹐而不知天下之盲聾者﹐其害在於聲色者十之三﹐而害非因於聲色者十之六﹔其害正墮於無聲無色者十之一﹐則老氏是已。君子之學﹐則須就「有物有則」上察識擴充﹐教篤實光輝﹐盡全體以成大用﹐而後聖功可得而至。朱子曰「內外夾持﹐積累成熟﹐便無些子滲漏」﹐斯則盡之矣。一三

朱子「若閒時不思量義理」一段﹐說得來別。求其大旨﹐則所謂學思並進而已﹐故終以「博學﹑審問﹑愼思﹑明辧」﹐則明其爲學之事。中庸說「愼思」﹐乃就學而言思﹐以思其所學也﹐與此「思」字別。若非思所學﹐只驀地思去﹐其有所思也﹐孔子旣云「以思無益」﹔倘不持一道理﹐空著去想﹐是釋氏之以坐斷一切爲眞參實究矣。

乃朱子此語﹐殊費周折﹐不得暢快。其故在問者不審﹐乃令答者迂回。問者曰「無事而思﹐則莫是妄想﹖」如此而問﹐鹵莽殺人﹗夫惟忿與見得﹐則因事而有﹔疑之思問﹐且不因事而起。若視聽容貌﹐則未嘗有一刻離著在。聖學中﹐原無收視反聽﹐形若槁木的時候。倘其有此﹐卽謂之怠荒﹐而夫子且比之爲「朽木」「糞土」﹐賤之爲「飽食終日」矣。

視之所該最廣﹐除睡時無有不視。容之爲功最密﹐除盛徳之至者﹐一刻忘下便不得「溫」。以此九者詳求之日用之閒﹐豈復有無事之時哉﹖而何憂妄想之生﹗不得已而姑云有閒時﹐則君子固有讀書窮理之功﹐而用其思於學。學﹑思固分致之功﹐而方學卽思所學。乃所云「視思明﹐聽思聰﹐疑思問」者﹐固已該乎方學之思爲言。是君子終日於此九者﹐該動靜﹐統存發﹐而更不得有無事之時矣。

知此﹐則知南軒所云「養之於未發之前」者﹐亦屬支離。惟喜怒哀樂爲有未發﹐視聽色貌無未發也。蓋視聽色貌者﹐卽體之用﹔喜怒哀樂者﹐離體之用。離體之用者﹐體生用生﹐則有生有不生﹔而其生也﹐因乎物感﹐故有發有未發。卽體之用者﹐卽以體爲用﹐不因物感而生﹐視𨿽因色﹐然天下無無色之時﹐無時不感﹐不得云感。且色自在天下﹐非如可喜可怒之事加於吾身﹐不可云感。不待發而亦無未發矣。

若其相與爲用也﹐則喜怒哀樂﹐亦因視聽色貌言事而顯。當其發﹐則視聽色貌言事皆爲喜怒哀樂用。乃喜怒哀樂一去一畱於此六者之閒﹐而六者不隨喜怒哀樂爲去畱。當其爲喜怒哀樂之時﹐則聰明溫恭忠敬﹐要以成發皆中節之和﹔而當夫喜怒哀樂之已去與其未來﹐則聰明溫恭忠敬之思之不忘者﹐卽所謂於未發時存中也。

故此云「思明」﹑「思聰」﹑「思溫」﹑「思恭」者﹐兼乎動靜﹐動以中節﹐而靜以篤恭。就本文中原有未發存養之功﹐何更得頭上安頭﹐而別求未發哉﹖豈所云未發者﹐必一物不視﹐一聲不聞﹐柳生左肘色﹐雀乳頭上貌﹐以求養於洞洞墨墨之中乎﹖此毫釐之差﹐南軒且入於禪而不知已﹗

先儒言靜存之功﹐統以主敬。「思明」﹑「思聰」﹑「思溫」﹑「思恭」﹐正主敬之謂也。朱子亦云「主一」﹐「敬故一」。捨此四者﹐更用何物爲靜中之敬﹖思則敬﹐不思則肆。敬肆之分﹐思不思而已矣。旣要敬﹐又不著思﹐卽全是禪。視聽色貌﹐卽源卽流﹐無久刻刻異。無暫。常不廢。倘以此爲流且暫﹐已發乃暫然之流。而別求一可久之源﹐未發天下之大本﹐故無閒斷。非愚之所敢知也。佛氏之眞知。

若言與事﹐則固屬乎動矣。然其屬乎動也﹐亦自其有不言無事之時以分動靜耳。乃以求諸喜怒哀樂﹐則𨿽見於言事﹐而猶有爲喜怒哀樂之未發者。此其理亦易知﹐特人不察耳。

中庸言「未發」﹐但就四情而言﹐不該一切。則以聖賢之學﹐靜含動機﹐而動含靜徳﹐終日幹幹而不墮於虛﹐極深研幾而不逐於迹。其不立一藤枯樹倒﹑拆肉析骨之時地﹐以用其虛空筋斗之功者﹐正不許異端闌入處。儒者於此﹐壁立萬仞﹐乃爲聖人之徒。故上蔡云「此之謂『思誠』」。思而言誠﹐是卽天之道而性之徳已﹐復何有一未發者以爲之本哉﹗陽貨篇一

程子創說个气質之性﹐殊覺崚嶒。先儒於此﹐不盡力說與人知﹐或亦待人之自諭。乃緣此而初學不悟﹐遂疑人有兩性在﹐今不得已而爲顯之。

所謂「气質之性」者﹐猶言气質中之性也。質是人之形質﹐範圍著者生理在內﹔形質之內﹐則气充之。而盈天地閒﹐人身以內人身以外﹐無非气者﹐故亦無非理者。理﹐行乎气之中﹐而與气爲主持分劑者也。故質以函气﹐而气以函理。質以函气﹐故一人有一人之生﹔气以函理﹐一人有一人之性也。若當其未函時﹐則且是天地之理气﹐蓋未有人者是也。未有人﹐非混沌之謂。只如趙甲以甲子生﹐當癸亥歲未有趙甲﹐則趙甲一分理气﹐便屬之天。乃其旣有質以居气﹐而气必有理﹐自人言之﹐則一人之生﹐一人之性﹔而其爲天之流行者﹐初不以人故阻隔﹐而非復天之有。是气質中之性﹐依然一本然之性也。

以物諭之﹕質如笛之有笛身﹑有笛孔相似﹐气則所以成聲者﹐理則吹之而合於律者也。以气吹笛﹐則其淸濁髙下﹐固自有律在。特笛身之非其材﹐而制之不中於度﹐又或吹之者不善﹐而使气過於輕重﹐則乖戾而不中於譜。故必得良笛而吹之抑善﹐然後其音律不爽。

造化無心﹐而其生又廣﹐則凝合之際﹐質固不能以皆良。醫家所傳靈樞經中﹐言三陰三陽之人形體之別﹑情才之殊﹐𨿽未免泥數而不察於微﹐而要不爲無理。抑彼經中但言質而不言气﹐則義猶未備。如𨿽不得良笛﹐而吹之善﹐則抑可中律。气之在天﹐合離呼吸﹑剛柔淸濁之不同﹐亦乘於時與地而無定。故偶值乎其所不善﹐則𨿽以良質而不能有其善也。此理以笛譬之﹐自得其八九。

乃其有異於笛者﹐則笛全用其竅之虛﹐气不能行於竹內。人之爲靈﹐其虛者成像﹐而其實者成形﹐固效靈於軀殼之所竅牖﹐而軀殼亦無不效焉。凡諸生气之可至﹐則理皆在中﹐不猶夫人造之死質﹐虛爲用﹐而實則糟粕也。

气麗於質﹐則性以之殊﹐故不得必於一致﹐而但可云「相近」。乃均之爲笛﹐則固與簫﹑管殊類﹐人之性所以異於犬羊之性﹐而其情其才皆可以爲善﹐則是槪乎善不善之異致﹐而其固然者未嘗不相近也。

气因於化﹐則性又以之差﹐亦不得必於一致﹐而但可云「相近」。乃均之爲人之吹笛﹐則固非無吹之者﹐人之性所以異於艸木之有生而無覺﹐而其情其才皆有所以爲善者﹐則是槪乎善不善之異致﹐而其能然者未嘗不相近也。

程子之意固如此。乃有質則气必充﹐有气則理必在﹐𨿽殊之以其气質之相函相吹﹐而不能殊之以性。是故必雲气質中之性﹐而後程子之意顯。

以愚言之﹐則性之本一﹐而究以成乎相近而不盡一者﹐大端在質而不在气。蓋質﹐一成者也﹔气﹐日生者也。一成﹐則難乎變﹔日生﹐則乍息而乍消矣。夫气之在天﹐或有失其和者﹐當人之始生而與爲建立﹐所以有質者﹐亦气爲之。於是而因气之失﹐以成質之不正。乃旣已爲之質矣﹐則其不正者固在質也。在質﹐則不必追其所自建立﹐而歸咎夫气矣。若已生以後﹐日受天气以生﹐而气必有理。卽其气理之失和以至於戾﹐然亦時消時息﹐而不居之以久其所也。

今且爲體驗之﹕凡人思慮之所蔽﹑聰明之所窮﹑知之所不能至﹑行之所不能勉﹑昏惰嗜欲之相乘﹐與夫思之可通﹑知之可悉﹑行之可任﹑昏惰嗜欲之能克﹐若气爲之也﹐而實非气爲之也。气餒者﹐質之量不足﹔气濁者﹐質之牖不淸也﹔故气以失其條理而或亂﹐抑亦不相繼續而或撓也。

若夫气之日入於人中者﹐在天之化﹐或和或乖﹐而人任其自至以受之﹐則固不爲之變也。苟爲不肖﹐則無時而淸剛﹔苟爲賢﹐則無時而濁弱也。苟一聽之气﹐則气之消息無恆﹐和不和一因於化而莫之定﹐其以移人於淸剛﹑濁弱者﹐且將如疾風暴雨﹑乍寒忽暑之能病於人。而又豈其然哉﹗卽令如病﹐而亦惟體之羸弱者多受之﹐是亦質之召沴﹐而非气之過也。

質能爲气之累﹐故气𨿽得其理﹐而不能使之善。气不能爲質之害﹐故气𨿽不得其理﹐而不能使之不善。又或不然﹐而謂气亦受於生初﹐以有一定之淸剛﹑濁弱﹐則是人有陳陳久積之气藏於身內﹐而气豈有形而不能聚散之一物哉﹗故知過在質而不在气也。

乃其爲質也﹐均爲人之質﹐則旣異乎艸木之質﹑犬羊之質矣。是以其爲气也﹐亦異乎艸木之气﹑生气。犬羊之气也﹐故曰「近」也。孟子所以卽形色而言天性也。

乃人之淸濁剛柔不一者﹐其過專在質﹐而於以使愚明而柔彊者﹐其功則專在气。質﹐一成者也﹐故過不復爲功。气﹐日生者也﹐則不爲質分過﹐而能﹝爲﹞功於質。且質之所建立者﹐固气矣。气可建立之﹐則亦操其張弛經緯之權矣。气日生﹐故性亦日生。生者气中之理。性本气之理而卽存乎气﹐故言性必言气而始得其所藏。

乃气可與質爲功﹐而必有其與爲功者﹐則言气而早已與習相攝矣。是故質之良者﹐𨿽有失理之气乘化以入﹐而不畱之以爲害。然日任其質﹐而質之力亦窮﹐則逮其久而气之不能爲害者且害之矣。蓋气任生質﹐亦足以易質之型。型𨿽一成﹐而亦無時不有其消息。始則消息因仍其型﹐逮樂與失理之气相取﹐而型亦遷矣。若夫繇不善以遷於善者﹐則亦善養其气﹐至於久而質且爲之攺也。故曰「居移气﹐養移體」﹐气移則體亦移矣。

乃其所以移之者﹐不可於質見功。質﹐凝滯而不應乎心者也。故惟移气﹐斯以移體。其能於體而致其移養之所移者﹐肌肉﹑榮魄而已矣﹐則又體之賤者也。體移﹐則气得其理﹐而體之移也以气。乃所以養其气而使爲功者何恃乎﹖此人之能也﹐則習是也。是故气隨習易﹐而習且與性成也。

質者﹐性之府也﹔性者﹐气之紀也﹔气者﹐質之充而習之所能禦者也。然則气效於習﹐以生化乎質﹐而與性爲體﹐故可言气質中之性﹔而非本然之性以外﹐別有一气質之性也。

性以紀气﹐而與气爲體。可雲气與性爲體﹐卽可云性與气爲體。質受生於气﹐而气以理生質。此句緊要。惟一任夫气之自化﹑質之自成者以觀之﹐則得理與其失理﹐亦因乎時數之偶然﹐而善不善者以別。若推其胥爲太極之所生以效用於兩閒﹐則就气言之﹐其得理者理也﹐其失理者亦何莫非理也﹖就質言之﹐其得正者正也﹐其不正者亦何莫非正也﹖

气之失理﹐非理之失也﹐失亦於其理之中﹕已剛而亦幹之健﹐已柔而亦坤之順﹐已淸而象亦成﹐已濁而形亦成。亦均夫祁寒之以成其寒之能﹐盛暑而以成其暑之能也。善養者﹐何往而不足與天地同流哉﹗質之不正﹐非犬羊﹑艸木之不正也﹐亦大正之中﹐偏於此而全於彼﹐長於此而短於彼。乃有其全與長之可因﹐而其偏與短者之未嘗不可擴﹐是故好色﹑好貨之不害於王道﹐好貨﹑好色﹐質之偏也﹐過不在气。而欲立﹑欲達之以立人﹑達人也。欲立﹑欲達﹐亦質所欲。能踐形者﹐亦此形而「萬物皆備於我矣」。

孟子惟並其相近而不一者﹐推其所自而見無不一﹐故曰「性善」。孔子則就其已分而不一者﹐於質見異而於理見同﹐同以大始而異以殊生﹐故曰「相近」。乃若性﹐則必自主持分劑夫气者而言之﹐亦必自夫旣屬之一人之身者而言之。孔子固不捨夫理以言气質﹐孟子亦不能裂其气質之畛域而以觀理於未生之先﹐則豈孔子所言者一性﹐而孟子所言者別一性哉﹖

𨿽然﹐孟子之言性﹐近於命矣。性之善者﹐命之善也﹐命無不善也。命善故性善﹐則因命之善以言性之善可也。若夫性﹐則隨質以分凝矣。一本萬殊﹐而萬殊不可復歸於一。易曰「繼之者善也」﹐言命也﹔命者﹐天人之相繼者也。「成之者性也」﹐言質也﹔旣成乎質﹐而性斯凝也。質中之命謂之性﹐此句緊切。亦不容以言命者言性也。故惟「性相近也」之言﹐爲大公而至正也。二

新安云「性寓於气質之中」﹐不得已而姑如此言之可也﹔及云「非气質則性安所寓」﹐則舛甚矣。

在天謂之理﹐在天之授人物也謂之命﹐在人受之於气質也謂之性。若非質﹐則直未有性﹐何論有寓無寓﹖若此理之日流行於兩閒﹐𨿽無人亦不憂其無所寓也。若气﹐則𨿽不待人物之生﹐原自充塞﹐何處得个非气來﹖卽至於人之死也﹐而焄蒿淒愴﹑昭明於上者﹐亦气也。且言「寓」﹐則性在气質中﹐若人之寓於館捨。今可言气質中之性﹐以別性於天﹐實不可言性在气質中也。

蓋性卽理也﹐卽此气質之理。主持此气﹐以有其健順﹔分劑此气﹐以品節斯而利其流行﹔主持此質﹐以有其魂魄﹔分劑此質﹐以疏浚斯而發其光輝。卽此爲用﹐卽此爲體。不成一个性﹐一个气﹐一个質﹐脫然是三件物事﹐气質已立而性始入﹐气質常在而性時往來耶﹖說到性上﹐一字那移﹐不但不成文義﹐其害道必多矣。三

新安又云有「天地之性」﹐一語乖謬。在天地直不可謂之性﹐故曰天道﹐曰天徳。繇天地無未生與死﹐則亦無生。其化無形埒﹐無方體﹐如何得謂之性﹗「天命之謂性」﹐亦就人物上見得。天道𨿽不息﹐天徳𨿽無閒﹐而無人物處則無命也﹐況得有性﹗

且新安之言天而並言地﹐尢爲不審。以體言之﹐則天地旣不得以性言矣。以化言之﹐則地有化迹﹐而化理一屬之天。故中庸但言「天之所以爲天」﹐而不云「地之所以爲地」。地之所以爲地﹐亦天之爲也。故曰「無成有終」。有終者﹐化之迹也﹔無成者﹐天成之也。若就人性而言之﹐則性﹐天徳也﹔气﹐天化也﹔質﹐天以地成之者也。以﹐猶用也。不得以天地並言﹐亦審矣。四

五常百行﹐何一而不以恭﹑寬﹑信﹑敏﹑惠行之﹖五常百行﹐道也。恭﹑寬﹑信﹑敏﹑惠﹐行道﹑凝道之徳也。於理言之﹐則善有萬﹔於心言之﹐則五者盡之矣。故知夫子之以此五者答子張﹐理已極﹐功已全﹐更無遺也。

看聖人言語﹐須看得合一處透﹐如「克己復禮」﹐「主敬行恕」等﹐無不以此五者行之。則全體﹑大用﹐互相成而無礙。若執定藥病一死法﹐卻去尋他病外之藥﹐謂恭﹑寬﹑信﹑敏﹑惠外更有何道。總成迷妄。聖人之教﹐如天地之有元气﹐以之生物﹐卽以之已疾﹐非以藥治病。則梔﹑芩不必與烏﹑附合﹐而人參亦且反藜蘆。凡藥之於病﹐生於此者﹐誤用之彼﹐則爲殺。將所以藥子張者﹐必且以賊他人。而此五者﹐自上智至下愚﹐有一而不當行者乎﹖故知聖人之言﹐必不爲藥。五

雙峯「剛體勇用」之說﹐殊不分曉。凡言體用﹐初非二致。有是體則必有是用﹐有是用必固有是體﹐是言體而用固在﹐言用而體固存矣。勇而無勇之體﹐則勇爲浮气而不成其勇。剛而無用﹐則中懷內毖﹐而亦何以知其爲剛﹗故剛亦有剛之用﹐勇自有勇之體﹐亦與仁﹑知﹑信﹑直之各爲體用者等。

蓋剛者﹐自守則厲體﹑不爲物屈用之謂也。勇者﹐果決敢爲體﹑遇事不怯用之謂也。故體𨿽不剛﹐要不害其爲勇。如劉琨﹑祖逖一流人﹐自守不峻而勇於爲義﹐是不剛而勇也。用𨿽不勇﹐要不害其爲剛。如汲黯﹑包拯一流人﹐固無喜於任事之意﹐而終不爲物下﹐是不勇而剛也。

好剛而不好學﹐所謂剛愎自用也。狂者﹐妄自尊大﹑輕世陵物之謂。好勇而不好學﹐如劉穆之﹑王融﹐只是勇於有爲﹐便不復顧名節﹐故其蔽亂。此剛﹑勇之別﹐體用各異﹐不可紊也。六

程子言「序」﹐朱子言「敬」﹐趙﹑饒二氏無所見而姑爲之調停﹐云「二說相須﹐其義始備」。朱子若看得程子之言序也爲允當﹐則何故易一敬字﹖若以序字之義爲未備﹐更須添一敬字﹐亦當兼言敬以有序﹐不宜竟廢言序也。惟朱子看得程子之言序者於此處不切﹐故斷然以敬代之。若其仍存程說於圈外者﹐則取其「天下無一物無禮樂」一段而已。

釋此章之義﹐乃使人因禮樂而釋其所以然。禮之所以然者敬也﹐樂之所以然者和也。以序配和﹐乃就禮樂之已成而贊其徳。禮行而序著﹐樂備而和昭。故曰「禮只是一个序﹐樂只是一个和」。行禮行樂時﹐大段道理如此。故凡天下之有序者﹐皆禮之屬也﹔凡天下之和者﹐皆樂之屬也。惟然﹐則序非禮之所以爲禮﹐而配序之和亦非樂之所以爲樂。朱子云「敬而將之」﹐「和而發之」。程子所云序與和﹐只說得將邊﹑發邊事。其所將﹑所發者﹐則固吾心之敬與和也。

程子推天理之本然﹐而云「盜賊亦有禮樂」﹐此爲老﹑莊家說禮樂是聖人添上底﹐故與指天理之在人者以破其「前識之華」一種妄說。若夫子則緣流俗以容之有序﹑聲之能和者爲禮樂﹐故曰「人而不仁﹐如禮樂何」。不仁者不能如之何﹐又豈盜賊之相總屬﹑相聽順者之得與哉﹗

夫不仁之人所以不得與於禮樂者﹐惟其無敬﹑和之心也。若天道之自然有此必相總屬之序﹑必相聽順之和﹐則固流行而不息﹐人𨿽不仁﹐而亦不能違之。而凡人之將玉帛﹑鳴鐘鼓者﹐正恃此以爲禮樂也。程子此段﹐是門人雜記來底﹐想爲有人疑禮樂非人心之固有﹐故爲反其言而折之如此﹐乃非以正釋此章之義。其說規模甚大﹐卻空闊﹐令人無入手處﹐以視聖人之言深切警省﹑動人於微者遠矣。

且言序者﹐亦因敬而生其序也。若不敬﹐則亦無以爲序。盜賊之相總屬﹐終叫作序不得。天下之序四﹕親疏也﹐尊卑也﹐長幼也﹐賢不肖也。乃盜賊之有總屬﹐於此四者﹐其何當也﹖凡其所奉爲渠帥者﹐徒以拳勇狙詐相尙﹐而可謂天理自然之序乎﹖

若夫禮之有序者﹐如事父事兄之殺﹐此是胸中至敬在父﹐次乃敬兄﹐自然之敬而因生其序﹐序者敬之所生也。倘以敬父者敬兄﹐則是夷父於兄﹐而以敬兄者敬父矣。敬兄之殺於敬父而爲之序者﹐乃所以專致其敬於父也。禮所謂以仁率親﹑以義率祖﹑等上順下﹐皆爲至敬言也。然則禮之所以云禮者﹐以敬言而不以序言﹐審矣。

馮厚齋求其說而不得﹐乃以諸侯大夫之僭爲無序之實。此旣與程子盜賊之說顯相矛盾。僭竊者﹐充類至義之盡﹐而始與盜賊等。豈盜賊之賢於僭竊者哉﹖夫子言禮非玉帛之云﹐所以通警天下之失實。若但云僭竊者徒有玉帛而無序﹐則周之時王舉行其所得爲之禮﹐𨿽以跛踦臨之﹐而已無憾於禮耶﹖且僭禮者亦僭樂矣﹐是樂之失實﹐亦惟不序之故﹐而何以只言和哉﹖

宋﹑元之際﹐諸儒鄙陋﹐隨處將僭竊插入。如「問禘說」﹑「入太廟」諸章﹐俱靠此作白賴祕訣﹐恰似夫子當年終日只尋著者幾个諸侯大夫廝罵﹐更不知此外有天徳﹑王道在。虞伯生以此注杜甫詩﹐且一倍酸鄙﹐不知有杜﹐而況其望聖人之門墻也哉﹗七

盜賊之有渠帥﹐有僂儸﹐一般底尊卑之序﹐也恰象个禮。禮云禮云﹐拜跪﹑先後云乎哉﹖卽不仁之人行禮﹐也須有序。於此正好看他別處。禮中自然之序﹐從敬生來﹐便是天理。盜賊之序﹐因畏故爾﹐便是人欲。以此思之﹐則凡修敬父﹑敬君之儀﹐而實以畏君父之威﹐及爲法制淸議所束縛﹐不敢不爾者﹐皆與盜賊等﹐而終不知禮之云者也。

程子此段言語﹐想被門人記來不眞﹐而以己意添換﹐遂成差謬。其語酷似侯河東﹐繇他貪於規模之大﹐而切體無實﹐程子所云「只好隔壁聽」者是也。不然﹐則或有問者﹐程子以其有不知序之病﹐以此藥之﹐而藥卽成病也。凡藥病者﹐藥無非病。八

夫子驀地說个「予欲無言」﹐看來意義自是廣遠深至。先儒於此﹐只向子貢轉語中求意旨﹐卻不在夫子發言之本旨上理會﹐徒增枝葉﹐益入迷離矣。

子貢曰「子如不言﹐則小子何述﹖」此是子貢從無言中抽出小子之待述一種來﹐致其疑問﹔而夫子所答﹐則又於成己成物一本原處﹐見得𨿽爲小子述計﹐亦不在言也。若子貢未問以前﹐則夫子初不從教人起義。

向後再言「天何言哉」﹐非復詞也。前云「天何言哉」﹐言天之所以爲天者不言也。後云「天何言哉」﹐言其生百物﹑行四時者﹐亦不在言也。集注云「學者多以言語觀聖人﹐而不得其所以言﹐故發此以警之」﹐只此殊失聖人气象。

慶源於此作兩種解﹐要皆無實。一云「學者體察之意常少﹐徒得其言而不得其所以言。」使然﹐則是夫子故爲此憤激之詞矣。苟夫子爲此憤激之詞﹐而子貢且云「小子何述」﹐是何其一堂之上﹐先生悻悻而弟子煩瀆耶﹖此說之最陋者也。

一云「天理流行之實﹐凡動靜語默皆是﹐初不待言而著。學者惟不察乎此﹐而但以言語觀聖人﹐是以徒得其言而不得其所以言。」夫繇言而知其所以言﹐與不繇言而知其所以言﹐是孰難而孰易﹖學者且不能於言而知其所以言﹐乃欲使於動靜語默得之﹐不愈增其茫昧乎﹖

且夫言之不足以盡道者﹐惟其爲形而下者也。起居動靜之威儀﹐或語或默之節度﹐則尢形而下之枝葉也。𨿽天理流行於其中﹐而於以察理也﹐愈有得筌蹄而失魚兔之憂。夫子以姊之喪﹐拱而尙右﹐而門人皆學之﹐是學者固未嘗不於動靜語默觀聖人。乃得其拱而不得其所以拱﹐其執象以遺理﹐更有甚於執言者。則子又將曰「予欲不動不靜不語不默」哉﹗

逃影於月而就燈﹐不知燈之爲影且甚於月也﹗凡此戲論﹐旣皆無實﹐則知所云「予欲無言」者﹐非爲學者言也。

蓋自言曰「言」﹐語人曰「語」﹐言非語也。抑非必喋喋多出於口而後爲言也﹐有所論辧而著之於簡編者皆是也。聖人見道之大﹐非可以言說爲功﹔而抑見道之切﹐誠有其徳﹐斯誠有其道﹐知而言之以著其道﹐不如默成者之厚其徳以惇化也。故嘗曰「訥」﹐曰「恥」﹐曰「怍」﹐曰「訒」﹐抑至此而更云「無言」。則終日幹幹以體天之健而流行於品物﹑各正其性命者﹐不以言閒之而有所息﹐不以言顯之而替所藏也。此所云「品物流行」﹐「各正性命」﹐皆以成己之徳言。

朱子感興詩深達此理﹐較集注自別。其云「萬物各生遂﹐言天。徳容自溫淸言仲尼。」﹐則固以徳容之溫淸﹐配天之生物﹐而非雲天以生遂爲功於物﹐聖以溫淸爲不言之教也。又云「發憤永刊落﹐奇功收一原」。所謂「發憤刊落」者﹐卽訒言之極致而無言也﹔「奇功收一原」者﹐以言大徳惇化之功有以立天下之大本﹐而不在擬議之閒也。

繇此思之﹐聖人之欲無言者﹐亦當體實踐以自盡夫天徳﹐而收奇功於一原矣。豈徒悻悻然憤門人之不諭﹐而爲此相激之詞﹐如西江學究之於蒙童也哉﹖曰「天何言哉」﹐則體天徳者不當以言矣。曰「四時行焉﹐百物生焉﹐天何言哉」﹐則𨿽如子貢之爲小子慮者﹐亦卽以成己者成之﹐而不在言矣。

嗚呼﹗論至此而微矣。非老氏「知者不言﹐言者不知」之說也﹐非釋氏「言語道斷﹐心行路絕」之說也﹐聖人所以「自彊不息」﹐「顯諸仁﹐藏諸用」﹐「洗心而退藏於密」者也。聖人之徳﹐耳順矣﹐從欲不逾矣﹐盈前而皆道﹐則終日而皆徳﹐惇化者惇厚以化成也﹐川流者不捨晝夜也。夫何言哉﹗密與萬物爲裁成輔相﹐而顯與達道達徳爲誠明也。以此成己﹐而致中和以位天地﹑育萬物﹔以此成物﹐而篤恭以天下平矣。小子而欲學焉﹐相與終日於博文﹑約禮之中﹐亦下學而上達矣。

是夫子非虛欲之也。欲無言﹐則終無言也。時而行也﹐則周流以行道於七十二君之國。時而藏也﹐則祖二帝﹐述三王﹐刪詩﹑書﹐定禮﹑樂﹐皆述而不作。因魯史成春秋﹐春秋文成數萬﹐聖人未嘗有所論斷。而百王之大法以昭。蓋未嘗取其心之所得者見之言也。故曰「我欲托之空言﹐不如見諸行事」﹐而天下萬世無不被其時行物生之功矣。此聖人所以成己而成物者﹐夫何言哉﹗嗚呼﹗亦微矣﹐非可以淺見一二測也。九

「小子何述」﹐非小子何法之謂。述者﹐轉稱之以傳於人也。子貢之意﹐欲夫子著書立教﹐而使弟子述之以詔後世﹐亦非但自爲學也。夫子雲天何言而時行物生﹐則在己固不待言﹐而小子亦無容述矣。

嗚呼﹗聖人之去今﹐幾二千歲﹐而天下𨿽在夷狄盜賊之世﹐且未盡人而禽也﹐豈徒以聖人之言哉﹖如以言﹐則誦聖人之言者﹐且不免於禽行﹔而其能與知與行夫聖人之道者﹐或未得耳聞口誦夫聖教。天命之性﹐聖人顯道而神徳行﹐莫之爲而爲之﹐固非人之所易知也。嗚呼﹗愚之所言者﹐如此而已。過此以往﹐不可得而言矣。𨿽然﹐其與釋氏「自性眾生﹐一念普度」者﹐則薰蕕矣。熟讀張子正蒙而有得於心焉﹐或知其旨。此二段文字﹐愚𨿽不肖﹐不敢爲欺人之語。抑不能顯指其所以然﹐則力有所不逮﹐而言者本不能盡意者也。十

切須知﹐言與語異。子曰「予欲無言」﹐若有人問時﹐惡得不「叩兩端而竭焉」﹗今一部論語具在﹐且說夫子所言者是那一段道理﹖若老子五千言中﹐徹首徹尾﹐只是一句子作宗風。卽孟子亦所未免。聖人且就一時一事說去﹐自止至善。卽此可想其天行之健﹑於穆不已气象。若問而亦以無言答﹐則天龍一指﹑臨濟三拳而已。一一

小注中「邪僻」二字﹐所該甚廣。愚不肖者有愚不肖之邪僻﹐賢智者有賢智者之邪僻。不正之謂邪﹐因而深陷於邪之謂僻。然則莊子之嗒然喪偶﹐釋氏之面壁九年﹑一念不起﹐皆邪僻也﹐皆「飽食終日﹐無所用心」者也。

雙峯言「靜坐時須主敬」﹐大有功於聖學。當知靜坐無敬字﹐不如博弈。抑謂無事不可兜攬事做﹐讀書窮理不可煎迫而失涵泳﹐故有靜坐時﹐則以主敬工夫當之。若謂主敬工夫﹐須靜坐方做得﹐但靜坐而他無所用心﹐以便主敬﹐則又僻矣。

程子論「復見天地之心」﹐是動中見得復下一陽動也。聖人於此﹐直教將此心有可用處盡著用﹐無有一法教人向靜坐中求。微子篇一

微子之去﹐若以存祀之故﹐則微子必殷之亡矣。知殷之亡則可﹐必殷之亡則不可。如父母之病﹐𨿽知其不起﹐不忍必也。且古之帝王失天下者﹐其祀必不廢﹐則𨿽無微子﹐殷祀豈遂斬乎﹖

抑云微子爲殷王元子﹐義當存祀﹐則尢不審。當帝乙立紂爲冢嗣之日﹐微子已不復以元子自居矣。若胸中更挾一「元子」二字﹐則微子亦建成矣。

且紂固有必亡之道﹐而亡不亡則尢系乎天。夏之太康﹐唐之懿﹑僖二宗﹐其宜亡也﹐亦不下於紂。使紂早死﹐而國立賢君﹐商祚再延﹐則微子之去以存祀者﹐作何收煞﹖蓋微子之去﹐本以遠害而全親親之恩。尙書「舊云刻子」一段﹐分明說得有原委。愚於尙書引義中辧之詳矣。二

柳下惠於魯爲「父母之邦」﹐較孔子所云「父母之國」者又別。柳下惠﹐展氏之子。展之賜氏﹐自無駭之卒﹐而惠之生去無駭不遠﹐應只是無駭之子﹑夷伯之孫﹐於魯公室在五世袒免之中﹐故義不得去而云然。春秋之法﹐公子不得去國﹐自是當時通義。士師官亦不卑﹐但無駭爲上卿﹐執國政﹐而其子爲士師﹐則卑矣。胡泳引蚳蛙事爲證﹐「士師在邑宰之下﹐官小可知」。戰國之時﹐天下分裂﹐一國乃無數邑﹐邑宰官固不小。如楚申公﹑沈尹皆爲大臣﹐而平陸距心﹐爵亦大夫﹐與今日縣令不同﹐不得以邑宰之小證士師也。三

集注於「佞人殆」與此「殆而」之「殆」﹐皆云「危也」﹐初無異釋。慶源云「旣幸其或止﹐而又慮其殆」﹐則似謂孔子若從政﹐則有仕路風波之憂。如此下語﹐恐非接輿之意。接輿一流人﹐直是意致髙遠﹐亦不甚把禍福做件事在心裏﹐特其憤世嫉邪﹐不耐與此曹爲伍爾。

人若畏禍福﹐直是隱不得。饑寒風雨皆危機也。又況末世人情之所樂與爲難者﹐偏在無勢位之人耶﹗「今之從政者殆而」﹐與夫子所言「斗筲之人」同意。殆﹐危也﹐危亦險也。亦其姦邪傾險﹐不足與同有爲也。集注太略﹐以言佞人者參觀之自得。四

伊川說荷蓧稍髙。但就其待孔子﹑子路之禮際﹐見得如此﹐不知日暮畱宿﹐自不得不爾﹐與道左相逢者勢異﹐非荷蓧之獨厚於聖賢也。若云荷蓧知長幼之節﹐則安見接輿﹑沮﹑溺之並此不知耶﹖

今此諸人﹐無從詳考。但以風味想之﹐則接輿似較勝。記者加以「楚狂」之名﹐亦且許之爲狂矣。狂者﹐聖人之所欲得而與之者也。夫子於荷蓧﹐使子路反見而不自往﹔於沮﹑溺﹐則直不與語﹔於接輿則下而欲與之言。聖人待之﹐亦自有差等。且接輿直欲以其道感動聖人﹐三子則漠然自是而不顧﹐卽此可想其胸次。接輿𨿽憤世嫉邪﹐而於心自樂。三子只气很很地埋頭恁做去﹐且與鳥獸同羣矣。楚狂自有虞仲﹑夷逸之風﹐三子則幾與於陵仲子等輩。

若謂丈人見其二子一事﹐與仲子避兄離母不同﹐則又不然。仲子之於妻﹐亦有冀缺﹑梁鴻之風﹐不可以其小者信其大者也。雲峯以「楚狂」二字冠此三章﹐言沮﹑溺﹑丈人皆楚之狂士﹐直是不識得狂。三子者謂之爲狷或可。狂不可得﹐乃思狷﹐是又其次也。五

禮﹐王大食三侑﹐則𨿽天子初飯亦不用樂。魯有亞﹑三﹑四飯﹐明用王禮。齊氏言「不言一飯﹐孔子正樂而去其一」。孔子正樂﹐但能論定樂之聲容﹐所云「雅﹑頌各得其所」者是也﹐豈能取魯君之樂官而裁革之﹖藉令裁樂﹐則亦當裁四飯﹐而不裁其初。後儒苟欲推尊聖人之功化﹐如此類者﹐直是不通。六

樂官之去﹐雙峯謂魯專尙淫哇故去﹐是也。潛室歸咎於三家彊僭﹐則三家之僭已久﹐此諸子者﹐當其始便不應受職矣。

讀書者最忌先立一意﹐隨處插入作案﹐舉一廢百﹐而聖人髙明廣大之義蘊隱矣。子曰「斗筲之人﹐何足算也」﹐原不屑屑與此曹爭是非。及云「故夫三桓之子孫微矣」﹐則又未嘗不矜其愚以召禍也。楚狂云「今之從政者殆而」﹐早已不中聖人之意。鄭聲亂雅﹐自是世道人心一大關系。區區自起自滅之三家﹐值得甚緊要來﹗子張篇一

子張所說三章﹐皆繆於聖人之旨。「論交」一章﹐集注折之﹐當矣。「見危授﹝致﹞命」一章﹐朱子以微詞貶之﹐而又爲之救正﹔「若執徳不弘」一章﹐則爲之周旋以曲成其是。乃若朱子所言量貴弘而志貴篤﹐則誠不易矣﹐然而子張之說﹐則不如此。

聖門諸子﹐晚年受業者﹐別是一般气象。如曾子﹑子遊﹑樊遲諸賢﹐蚤歲卽遊聖人之門﹐踐履言語﹐精密深遠﹐較先進諸子﹐已有升堂﹑入室之別。故夫子在陳﹐思狂簡之小子﹐而欲爲裁之。裁之者﹐直爲品節之而已﹐不似子張﹑子路輩須與脫胎換骨也。原其學於夫子之時﹐年已過矣﹐習气已深而不易革矣﹔惟天資之髙﹐故亦能以聖人爲法則﹐而不陷於邪。至於聖人之微言大義﹐則有所不能領略﹐而況其能詣入也﹗

就中﹐子張最爲粗疏﹐總不入聖人條理﹐故曾子﹑子遊直斥其不仁而非爲苛。其云「執徳不弘﹐信道不篤」﹐就此二語﹐已全不知入處﹐而安望其爲仁﹗

「執」云者﹐守也﹐執之以爲固有也。聖人說「吾道一以貫之」﹐固是渾淪廣大。而於道大者﹐於徳則約﹐故曾子以「忠恕」一言爲得其宗。乃彼則曰「執徳弘」。徳者﹐得之於心者也。執所得於心者而欲其弘﹐則是此一徳﹐而彼又一徳矣。不然﹐則欲盡取夫徳而執之矣。吾以知其不能弘而抑非徳也。何也﹖雜用其心以求徳於天下﹐則其所謂徳者﹐豈其能以自諭而有以自慊乎﹖繇他說「見危致命﹐見得思義﹐祭思敬﹐喪思哀」﹐只在事上見徳﹐便只向事上求徳。故孔子曰「知徳者鮮矣」﹐蓋爲子張輩嘆也。

今卽以「見危致命」等語思之。其云「見危致命﹐見得思義」﹐猶之可也﹐以夫子嘗言之也。乃子所云「見危授命」者﹐固但以爲「今之成人」﹐以其異於仁人之以成仁故而殺身﹐而不因見危以生其激烈也。「見得思義」居九思之一者﹐則惟君子業於靜存動察而全夫聰明忠敬之體矣﹐則於義擇之爲已精﹔而當其見得﹐加以警省﹐取吾心所諭之義合同比勘﹐以證其當得與否﹐則其審義者爲尢密耳。初非未見之前﹐思誠之功未密﹐迨夫得者之當前﹐而後思執義以爲徳也。乃云「其可已矣」﹐則是取天下之可有得者以自矜其不取而爲徳也﹐此固近似聖言而無實矣。

至云「祭思敬﹐喪思哀」﹐則待祭待喪而後思﹐是不必仁人而後可以享帝﹐孝子而後可以享親也。且方喪思哀﹐吾不知其所思者何也﹖若思死者之可哀而哀之﹐則是本無哀而求哀也。若思吾之當哀而哀焉﹐是以哀爲不得已﹐而聊相應酬﹐吾恐其有聲而無淚﹐有淚而不生於心也。

方祭乃思敬﹐則必不能敬﹔方喪乃思哀﹐則必不能哀。惟子張天資髙﹐才力大﹐或可以臨時取給﹐而敬與哀之來赴其思者﹐能令人見其有餘。乃卽使其無不給矣﹐而一念以承祭而臨喪﹐一念以思哀而思敬﹐則其所謂敬者﹐亦特不惰於儀容﹔所謂哀者﹐亦特不衰於哭踴。求夫所謂愾乎有聞﹐惝然有見﹐洋洋如在而綏我思成﹐皇皇如有求而不得﹐充充如有所窮﹐往如慕而反如疑者﹐我有以知其必不能也。何也﹖則惟其務弘以執徳﹐而不知存養夫大本之至一者以貞夫動也。

書曰「徳惟一﹐動罔不吉﹔徳二三﹐動罔不凶。」今且於危執致命之徳﹐於得執義徳﹐於祭執敬徳﹐於喪執哀徳﹐以是爲取之天下者各足﹐而效之吾心者各得其主﹐逐物意移而無以相成﹐猝至互起而無以相周﹐「徳二三﹐罔不凶」矣。

且於見危而致命﹐於得而思義﹐於祭而敬﹐於喪而哀﹐初非有本﹐而因事以執﹐以爲肆應於無窮。方其因事而執也﹐豈果有得於心哉﹖亦曰道之於危當授命﹐於得當以義﹐於祭當敬﹐於喪當哀﹐道之當然者吾篤信之而可矣。

夫不信吾心之所固有﹐而信以道之所已然﹐則亦耳聞目見﹐據一成之名法﹐而不知死生之理﹑取捨之衡﹑通神合漠之誠﹑惻怛根心之實﹐一率夫吾心不容已之天徳﹔以捨其所自諭者而弗之信﹐則亦求諸人而不求諸己﹐執器以爲道而不凝道以其徳。𨿽云篤也﹐吾已知其痛癢相關之地﹐無有生死與共﹑寤寐勿諼之誠矣。是云篤者﹐必不得篤也。乃但規規然執一成之侀﹐拘其身心以取必於信﹐則其爲賊道也不小。

夫君子之於道﹐𨿽無或疑之也﹐𨿽未嘗不率循之也﹐而窮變通久以曲成夫道者﹐則曰「善道」。其於徳也﹐𨿽不執一以廢百也﹐𨿽擴充之而達乎天下也﹐而洗心藏密以復其性之徳者﹐則必曰「篤信」。故道可弘也﹐而不用夫篤信也﹔徳必篤信也﹐而不弘以執之也。惟篤吾所自信之徳﹐而不徒信夫道﹐故患有所不避﹐而有時乎不死﹐以異匹夫之諒﹔非義所必不取﹐而有時不辭﹐以成上下之交。皆道之弘處。惟執徳於未發之一本﹐以成旣發之殊節﹐而不於已發之用弘者徧執以爲徳﹐則體一而用自弘﹐將不期弘而弘焉。故於祭不期敬﹐而洋洋如在者﹐相與爲顯承﹔於喪不期哀﹐而瞿瞿梅梅者﹐必自致而無之有悔。

今乃倒行逆施﹐恃其才之可取給於俄頃﹐以淺量夫道之不過如是而別無可疑﹐乃執此仿佛乎道者以咸執爲己徳﹐曰吾之爲徳弘矣﹐非硜硜孤信其心者也﹔吾之於道無疑矣﹐非有所隱深而不可知者也。乃居徳於弘﹐則正心誠意之不講﹐而天下之大本以遺﹔自謂無疑於道﹐則格物致知之不用﹐而天地之化育﹐其日遷於吾前者﹐具忘之矣。此其所以爲「子張氏之儒」﹐而「難與並爲仁」矣。夫子嘗告之曰「主忠信﹐徙義」。忠信以爲主﹐無誇弘也﹔徙義則日新無固信也。而柰何其不諭也﹗

後世之爲此者﹐則陳亮是已。固自許以能爲有亡﹐而譏朱子之於徳不弘﹐於道不篤也。其言「金銀銅鐵合爲一冶」者﹐則「執徳弘」之說也。其曰「君父之仇不報﹐則心於何正﹐而意於何誠」﹐是惟篤信道而不信徳也。雜取俠烈事功﹐以盡皇帝王伯之藏﹐而嫚罵諸儒爲無實﹐則「其可已矣﹐焉能爲有亡」之說也。

春秋之季﹐與晚宋略同。士大夫漸染於功利之私者已深﹐特以先王之名教猶有存者﹐姑相與擬議以爲道。其賢智之資﹐旣行此以有餘﹐則𨿽日聞聖教而不能洗滌其習气。此夫子所以有「不行﹑不明」之嘆。迨其後﹐魯之小子﹐自幼學而受聖人之薰陶﹐則習气不能爲之染污﹐是以夫子深取其狂簡。狂則拔於流俗﹐而進取夫精義窮神之徳﹐不拘於聞見所得之道﹐坦然信之而遽謂可已。簡則擇善於所獨得之眞以專致其功﹐而不逐物求理﹐隨事察義﹐以自矜所得之富。故知子遊﹑樊遲之所至﹐非子張所得問其津涘也。

或疑子張所言﹐何以知其與朱子「量弘志篤」爲不同。乃取其說而釋之﹕曰「執」﹐則非量之謂也。曰「信」﹐則非志之謂也。志道篤可也﹐信道篤不可也。志道者以道爲志﹐則有得於心﹐而所信亦徳矣。故朱子之曲爲救正者﹐非子張之所及也。使子張在朱子之門﹐且與陳亮等﹐而況聖門狂簡之士﹗二

集注「則心不外馳而所存自熟」﹐是兩截語﹐勉齋﹑潛室俱作一句讀下﹐其誤不小。集注喫緊在一「所」字。所存者﹐固有所存也﹐與元稿云「事皆有益」﹐意亦無殊。特以言「事」不如言「所存」之該乎事理﹐言「有益」不如言「熟」之有得者深耳。圈外注載二程夫子之言﹐前一條是「心不外馳」之意﹐第二條是「所存自熟」之旨﹐只此極分明。勉齋﹑潛室似說「心不外馳」則「存之自熟」﹐毫釐之差﹐千里之謬矣。

存者﹐存其理也﹐存學﹑問﹑思﹑志所得之理也。若空立心體﹐泛言存之﹐旣已偏遺仁之大用﹐而於鳶飛魚躍﹑活潑潑地見得仁理昭著者﹐一槪刪抹﹐徒孤守其洞洞惺惺﹑覺了能知之主﹐則亦靈巖三喚主人之旨而已。

彼蓋誤認「在中」之義﹐以爲不求仁而得仁﹐借此「博學﹑篤志﹑切問﹑近思」做个收攝身心的法﹐以消歸其心﹐使之日有所用而不放。審爾﹐則是以此四者爲敲門磚子矣。使其然也﹐又何必學﹑問﹑志﹑思之屑屑哉﹖運水搬柴﹐與拈一句沒意味話頭﹐吞不下﹑吐不出﹐死教參去﹐其以收攝此心﹐更爲直截矣。程子所云「徹上徹下」﹐固自有意。如黃﹑陳之說﹐則道固不徹於下﹐直假此以消妄心﹐亦不能徹上也。悲哉﹗朱子沒而門人亂其師說以叛卽於禪﹐有如此也﹗

朱子之意﹐緣人之求仁者﹐或只在應事接物上尋討﹐如子張等。則始於事物求仁﹐繼且因應事接物之多歧﹐遂引著此心向功利上去﹐此外馳之粗者也。若其不然﹐則又空置此心﹐教且向空洞無物處索見本體﹐因與髙遠無實之興致相取﹐此外馳之精者也。粗者之入於害也易見﹐而其害猶淺。精者害愈深則馳愈甚﹐日日自以爲存心﹐而心之放而不求﹐以駸駸入於無父無君之教﹐載胥及溺而不自知。若能於此四者用功﹐不卽與事物俱流﹐而實以與萬事萬物成極深研幾之體﹐則心之所存﹐皆仁之所在﹐必不使一念之馳於仁外矣。而豈假此以閒制其心﹐如授毬於獅子以消其悍鷙﹐使人欲不得而起之謂哉﹖

云「所存」者﹐卽存仁也﹐存仁之顯諸事理者也﹐存夫所學所志所問所思之擇乎仁而有得者也。蓋心原以應事﹐而事必有其理。其事其理﹐則皆散見於文而可學也。博學而切問﹐則事之有其理者可得而見矣。篤志以必爲﹐而又近思之以求體驗之有得﹐則以理應心﹐而理之得皆心之得矣。以此爲功而不捨﹐則於仁之卽吾身而具﹑卽事理而顯者﹐無不見焉。亦如此以爲功﹐則所以體仁者皆得其實﹐固卽此學﹑問﹑志﹑思之中有以得夫仁而體之也﹐故曰「仁在其中」。

子夏此語﹐極是平實朴滿﹐見得仁處﹐而深以戒夫枯坐觀心﹑求之寂靜而不知所止宿者。故明道言「徹上徹下」﹐其意亦謂卽下卽上﹐不當舍下而別求上。故將古今聖賢修道之教授學者﹐而使之深求焉﹐仁卽此中而在﹐直到與天地萬物爲一體﹐也只在此中。其言十全警切﹐可謂體用俱彰。乃諸子不察﹐猶且立一存心爲主﹐而以學﹑問﹑志﹑思爲賓﹐則是學﹑問﹑志﹑思之外﹐別有仁焉﹐而不在其中矣。勉齋云「不可以爲求此而得彼」﹐是也。乃又云「心常有所系著」﹐則顯用釋氏「系驢橛」之旨﹐夫且自言而自背之矣。

朱子說仁是「心之徳﹐愛之理」。博學﹑切問者﹐求知其理也。篤志﹑近思者﹐求其有得於心也。只此斬截作解﹐便與子夏之意合。「仁在其中」者﹐言仁本在所學﹑所志﹑所問﹑所思之中﹐於此體仁而力行之﹐則天理爛熟﹐存之於己﹐而不患其與仁相背矣。不然﹐或將外馳以求仁﹐而反失之身心事理之中﹐非徒無益而又害之矣。通程﹑朱之微言﹐以求子夏之大義﹐盡於此耳。三

「憚於自欺」一「憚」字﹐意味極長。君子之不自欺﹐誠憚之也。謂之曰「過」﹐則𨿽在小人﹐於此一事亦不是立意爲惡﹐而特偶然之失爾。

君子胸中原有一天理在﹐則自欺處直是倒縮將來﹐𨿽欲爲之而力不任。故必發露出來﹐怕得要如此遮掩。小人良心已牿亡﹐胸中全無天理﹐而偏多顚倒回互之才﹐他看著首尾中外﹐原不消相應﹐蓋覆得去便與蓋覆﹐有何難之有﹗學者須教此心有憚於自欺時﹐方是天理來復之幾。四

子夏之以灑掃應對教其門人﹐其能習爲之而卽已通其所以然與否﹐今不可考﹐要之則似但習其文而未能。灑掃應對之所以然﹐其難於卽見者﹐較之精義入神爲尢甚。於此下學而上達﹐聖功之極境也。

程﹑朱於此﹐分四層說﹕灑掃應對爲事之小者﹐精義入神爲事之大者﹐灑掃應對之所以然爲理之小者﹐精義入神之所以然爲理之大者。乃自初學言之﹐則事亦有其小大﹐理亦有其小大﹔而自上達言之﹐則事自分小大而理一貫也。以此如實求之﹐則未至乎上達﹑一貫之極致者﹐固不得執灑掃應對之所以然﹐爲卽精義入神之所以然﹐而便以此括天下之理。灑掃應對之所以然﹐終是不過如此﹐便說愼獨﹐也只是愼此灑掃應對之節耳。

子遊抹去下者一節﹐作無理之事﹐固是不識天理之全體。朱子又慮人卻拈著者灑掃應對之形而上者以爲至極﹐而以之貫天下之道﹐則其害之淺者﹐有致遠則泥之憂﹐其害之深者﹐且如釋氏之運水搬柴爲神通妙用﹐將視天下之事﹐除取現前更無有法﹐而君子之以彌綸參贊乎天地者盡廢矣。

灑掃應對﹐形也。有形﹐則必有形而上者。精義入神﹐形而上者也。然形而上﹐則固有其形矣。故所言治心修身﹑詩書禮樂之大教﹐皆精義入神之形也。灑掃應對有道﹐精義入神有器。道爲器之本﹐器爲道之末﹐此本末一貫之說也。

物之有本末﹐本者必末之本﹐末者必本之末。以此言本末﹐於義爲葉。而子遊之言本末也則異是﹐以大且精者爲本﹐小且粗者爲末。乃不知自其形而上者言之﹐則理一也﹐而亦未嘗不以事之大小分理之大小。若以其形而下者言之﹐則彼此各有其事﹐各有其用﹐各有其時﹐各有其地﹐各有其功﹐各有其效﹐分致而不相爲成﹐安得謂大且精者爲小者之本乎哉﹖

惟其大且精者之不能卽攝小且粗者而共爲本末﹐故曰大小精粗﹐俱學者所不可遺之事。而以小子質性之不齊﹐姑且使修其小且粗者﹐俾其事之易盡﹐而以漸得其理﹐然後授之以大且精者之事﹐而以用力之熟﹐擴充有自﹐則大且精者之事可得而學矣。合小大精粗而皆習其事﹐所存旣熟而心不外馳﹐則夫灑掃應對之所以然可得而見也﹐精義入神之所以然可得而見也﹐灑掃應對之所以然﹐與精義入神之所以然﹐其卽下學卽上達﹑一以貫之者﹐夫亦可得而見也。

於事有大小精粗之分﹐於理亦有大小精粗之分。乃於大小精粗之分﹐而又有大小精粗之合。事理之各殊者分爲四﹐一﹑事之粗小﹐二﹑事之精大﹐三﹑粗小之理﹐四﹑精大之理。與理之合一者爲五﹐粗小之理卽精大之理。此事理之序也。始教之以粗小之事﹐繼教之以精大之事﹐繼教以精大之理﹐乃使具知粗小之理﹐而終以大小精粗理之合一﹐如夫子之告曾子。此立教之序亦有五焉﹐而學者因之以上達矣。子夏立教之序﹐其意蓋如此。

乃事因理立﹐則理卽事在。是方其初學之時﹐有所事於事﹐卽其有所事於理。而如程子所云「愼獨」者﹐則徹上徹下所共用之功﹐則𨿽姑教之以粗小之事﹐而精大之理與合一之理﹐亦旣在焉。是故迨其豁然貫通之後﹐則已知吾向之所有事於粗小之形而下者﹐皆以獲左右逢原之樂也。此則程子所以深信聖道之誠然﹐而朱子所以辟鵝湖之邪說﹐以抑子遊末有本無之偏詞也。合集注﹑語錄觀之﹐自當爲分析如此。勉齋﹑雙峯之說﹐治亂絲而益紛之﹐芟之可也。五

於行上說﹐則灑掃應對之授全體於天則﹐與精義入神之有其天則﹐一也。而學者之以愼獨爲要﹐則愼之於灑掃應對﹐與愼之於身﹑心﹑意﹑知﹑家﹑國﹑天下﹐亦一也。於知上說﹐則精義入神之形而下者大﹐其形而上者精﹔灑掃應對之形而下者小﹐其形而上者粗。自非聖人一以貫之﹐則知之者實各有所知﹐而不可以此通彼。子遊欲於知上統一﹐而以本貫末﹐故誤。程子推子夏之意﹐於知分次第﹐教者但能教人以知﹔行則存乎其人﹐非教者所可傳。而所以行之者一﹐則𨿽有次第﹐而非灑掃應對之得末而喪本也。如此看來﹐乃有分疏﹐有津涘。雙峯說愼獨處大錯﹐雲峯辟之爲當。六

爲不學者言﹐則不問其仕之優不優﹐固不可不學也。當云「學而優方仕」﹐不當云「仕而優則學」。爲不仕無義者言﹐則亦當以分義責之﹐非徒以學優之故﹐須急售其所學也。或問「各有所指」﹐慶源分已仕﹑未仕說﹐自與集注「當事自盡」之說恰合﹐余說俱不足取。七

自致與盡己不同。盡己者﹐盡己之所當盡也。自致者﹐盡乎用情之極致也。南軒添个「推是心」一層﹐胡氏又云「非專爲喪禮發也」﹐則欲人以所致於親喪者﹐施之於疏遠之人﹑平常之事﹐此二本而無分矣。親其鄰之赤子若親兄子然﹐且不可﹐況以終天之憾﹐移諸人之疏﹑事之小者哉﹗

資於事父以事君﹐敬同而愛且不同。兄弟之服期﹐而其仇仇也但不與同國。因其所當與者﹐稱中心之則而無所吝﹐卽盡己之忠矣。安得以執親之喪者槪施之﹖卽至於父母之養﹐而猶不足以當大事﹐惟其爲可繼也。則世之埋兒﹑割股者﹐皆爲已甚。夫子說个「人未有自致」﹐具顯理一分殊之義。於此不察﹐將有如釋氏之投崖飼虎者﹐而大倫蔑矣。堯曰篇一

小注云「理之在事而無過不及之地也」﹐乃自已用中後見得恰好如此﹐非天下事理本有此三條路﹐一過﹑一中﹑一不及﹐卻撇下兩頭﹐拿住中閒做之謂。中者﹐天之徳也﹐天徳那有不周徧處﹗無過者﹐消鎔著世之所謂過而皆無之也。無不及者﹐本皆至極﹐自無不及也。

中庸言擇﹐但云「擇善」﹐不云擇中。俗儒不省﹐便向者裏捏怪義﹐分中﹑過﹑不及爲三塗﹐直兒戲不成道理。看中庸說擇之之功﹐只學﹑問﹑辧﹑思﹑篤行﹐己千己百而弗措﹐何曾有揀選不錯﹐孤孤另另一條驀直去意﹗朱子云「凡物剖判之初﹐且當論其善不善﹐『惟精惟一』﹐所以審其善不善」﹐非精一以求中也。又云「精則察夫二者之閒而不雜也」。所云「察夫二者」﹐人心﹑道心之分而已﹐豈擇於過﹑不及與中三者之閒哉﹖無已﹐則將云過不及便是人心。夫不及者﹐亦從事乎理而不逮﹐旣非人心之陷溺者比。抑旣爲人心矣﹐其視道心有云泥之隔﹐而安能有過於道心者乎﹖聖賢於此﹐只在人欲淨處得天理之流行﹐原不曾審量彼此﹐截過補不及﹐而作一不長不短﹑不粗不細之則。朱子云「後面說『謹權量﹑審法度﹑修廢官﹑舉逸民』﹐皆是恰好的事。」如此數者﹐豈有過在一頭﹐不及在一頭﹐而此居其中者乎﹖

盈天下只是个中﹐更無東西南北。盈目前只是个中﹐更無前後左右。河圖中宮十﹑五﹐已括盡一﹑六﹐二﹑七﹐三﹑八﹐四﹑九在內。帝王用之﹐大而大宜﹐小而小宜﹐精而精宜﹐粗而粗宜﹔賢者亦做不到﹐不肖者亦做不到﹔知者亦知不徹﹐愚者亦知不徹﹔參天地﹐質鬼神﹐繼前王﹐俟後聖﹐恰恰好好﹐天理純至﹐而無毫髮之閒缺﹐使私意私欲得以相參用事而不足於大公至正之天則。故曰「皇極」﹐曰「至善」﹐胥此中也。不及者自畫於半塗﹐而過者豈能越之﹗非聖人之獨爲其難﹐以理本應爾﹐更無過﹑不及旁開之轍迹也。

特自後人觀之﹐而以小康之世﹑中材之主較之﹐則有不及者焉﹐因有過夫不及者焉﹔有過夫不及者焉﹐因有不及夫過者焉。是以可卽其類而名之曰過﹑曰不及。而帝王之所執以用於天下者無是也。故旣無不及也﹐而抑非過夫不及者也﹐因可贊之曰此無過﹑不及之徳也。而乃以恰稱乎理﹐則亦以知理之在事者﹐固有此無過﹑不及之地﹐而非過﹑不及者之所得企而及也。俯而就﹐但以情言﹐不以理言。二

「無過﹑不及」一「無」字﹐是盡情之詞﹐非本有而爲無之﹐亦非此無而彼有﹐只是從來沒有意。旣無其實﹐卽無其名。無其名又說个過﹑不及﹐是從世俗上借來反勘底。若大中之爲道﹐其無過﹑不及也﹐猶人之無角無尾﹐更不待言也。先儒緣不爲之文句以反形之﹐則初學不知﹐故就其從來所本無﹐向後所必無﹐而斯道不行不明之世﹐則有此兩種互相譏非之名﹐因取而形之曰無此也。如以禽獸擬人﹐而謂無角與尾﹐虛立之名以彰其不然爾。

過者謂不及者不及﹐不及者謂過者過﹐故夫子亦就師﹑商二子所互相非者以言之。其實﹐則只是差錯了。無論道必無可過﹐過者終未嘗已經過乎道而又越之﹔卽不及者之於道﹐亦全未有分在。如訪人於百里之外﹐至五十里見似其人者﹐而遽謂得遇焉﹐旣終非所訪之人﹐則並此所已行之五十里﹐都成枉步﹐只如一步也不曾行得相似。雲峯諸子固未足以解此。梁惠王上篇一

龜山云「孟子一書﹐只是要正人心」﹐此語亦該括不下。向聖賢言語中尋一句作紐子﹐便遮蔽卻無窮之理。以此爲學﹐博約之序已迷﹔將此釋經﹐紕戾不少。到不可通處﹐又勉彊挽回搭合去﹐則𨿽﹝與﹞古人之精義顯相乖背﹐亦不惜矣。

如將「正人心」三字看得闊﹐則盡古今有徳者之言﹐誰非以正人心者﹐而何獨孟子﹖如以孟子之自言「我亦欲正人心」者以爲據﹐則彼所云者﹐以人心之陷於楊﹑墨之邪而不正也﹐故以距楊﹑墨者正之。七篇之大義微言﹐豈一一與楊﹑墨爲對壘哉﹖孟子說心處極詳﹐學者正須於此求見吾心之全體﹑大用﹐柰何以「正人心」「心」字蓋過去﹖所云欲正之人心﹐則是仁義充塞後﹐邪說之生心者爾。若大學言「正心」﹐自是天淵。大學之所謂心﹐豈有邪說害之﹖其云正﹐亦豈矯不正以使正耶﹖

大學夾身與意而言。心者﹐身之所自修﹐而未介於動﹐尙無其意者也。惟學者向明徳上做工夫﹐而後此心之體立﹐而此心之用現。若夫未知爲學者﹐除卻身便是意﹐更不復能有其心矣。乃惟如是﹐則其爲心也﹐分主於靜﹐而見功於欲修之身﹐較孟子所言統乎性情之心且不侔矣。

孟子云「存其心」﹐又云「求其放心」﹐則亦「道性善」之旨。其旣言性而又言心﹐或言心而不言性﹐則以性繼善而無爲﹐天之徳也﹔心含性而效動﹐人之徳也。乃其云「存」﹐云「養」﹐「苟得其養」。云「求」﹐則以心之所有卽性之善﹐而爲仁義之心也。

仁義﹐善者也﹐性之徳也。心含性而效動﹐故曰仁義之心也。仁義者﹐心之實也﹐若天之有陰陽也。知覺運動﹐心之幾也﹐若陰陽之有變合也。若捨其實而但言其幾﹐則此知覺運動之惺惺者﹐放之而固爲放辟邪侈﹐卽求之而亦但盡乎好惡攻取之用﹔浸令存之﹐亦不過如釋氏之三喚主人而已。

學者切須認得「心」字﹐勿被他伶俐精明的物事占據了﹐卻忘其所含之實。邪說之生於其心﹐與君心之非而待格謂之心者﹐乃「名從主人」之義。以彼本心旣失﹐而但以變動無恆﹐見役於小體而效靈者爲心也。若夫言「存」﹐言「養」﹐言「求」﹐言「盡」﹐則皆赫然有仁義在其中﹐故抑直顯之曰「仁﹐人心也」。而性爲心之所統﹐心爲性之所生﹐則心與性直不得分爲二﹐故孟子言心與言性善無別。「盡其心者知其性」﹐惟一故也。

是則龜山之語病﹐誠有如朱子所譏者。龜山於此言心﹑言性﹐以辟歐陽永叔無本之學﹐亦誠有功斯道。然其歧心與性爲二﹐而以邪說者蔽﹑陷﹑離﹑窮之心﹐人君一暴十寒之心﹐同乎君子所存之心﹐又浸入於異端覺了能知之說﹐則甚矣言道者之難也。二

雲峯分「心之徳」﹑「心之制」爲體﹐「愛之理」﹑「事之宜」爲用﹐如此讀先賢文字﹐只在他光影邊占度﹐何曾得見古人見地來﹗朱子爲仁義下此四語﹐是札心出血句﹐亦是籠罩乾坤句﹐亙古今之所未諭﹐與彼說出﹐卻以體用發付去﹐鹵莽可恨﹗

說性便是體﹐才說心已是用。說道便是體﹐才說徳便已是用。說愛是用﹐說愛之理依舊是體。說制便是以心制事﹐觀朱子利斧劈將去之諭自見。利斧是體﹐劈將去便則是用。如何不是用﹖說宜是用﹐說事之宜便是體。事是天下固有之事。乃其大義﹐則總與他分析不得。若將體用分作兩截﹐卽非性之徳矣。

天下惟無性之物﹐人所造作者﹐如弓劍筆硯等。便方其有體﹐用故不成﹐待乎用之而後用著。仁義﹐性之徳也。性之徳者﹐天徳也﹐其有可析言之體用乎﹖當其有體﹐用已現﹔及其用之﹐無非體。蓋用者用其體﹐而卽以此體爲用也。故曰「天地絪縕﹐萬物化生」﹐天地之絪縕﹐而萬物之化生卽於此也。學者須如此窮理﹐乃可於性命道徳上體認本色風光﹐一切俗情妄見﹐將作比擬不得。三

「禮者仁之餘﹐智者義之歸」﹐此如說夏者春之餘﹐冬者秋之歸一般。以天道言﹐則在變合之幾上說﹐卻不在固有之實上說。故可云夏者春之餘﹐而不可云火者木之餘﹔可云冬者秋之歸﹐不可雲水者金之歸也。太極圖說注中分五行次序作兩支﹐一﹑水火木金土。一﹑木火土金水。學者須與他分明。孟子此所言仁義﹐大都在發用上說﹐故朱子得以其餘者歸統禮智。若以固有言之﹐則水火木金土之序﹐以微﹑著爲先後。而智禮﹐文也﹔仁義﹐質也。文者迹著而撰微﹐質者迹微而撰著﹕則固並行而無衰王之差矣。

孟子七篇不言禮﹐其言樂也﹐則云「今之樂猶古之樂」﹐此語大有瑕。大率多主質家之言﹐是他不及孔子全體天徳處。顏子親承孔子﹐亦不爾也。四

覺軒以「而已矣」與「何必」之辭爲斬釘截鐵﹐大不解孟子語意。人君之當行仁義﹐自是體上天命我作君師之心﹐而盡君道以爲民父母﹐是切身第一當修之天職﹐如何說得「亦有」﹖當云「惟有」。利﹐則世主嗜殺人而胥及溺之病根﹐生死關頭﹐切須痛戒﹐如何但云「何必」﹖當云「不可」。

不知此乃孟子就梁王問利處婉轉說入﹐言卽欲利國﹐亦有仁義而已矣﹐何必言利而後爲利也﹗此與夫子說「言寡尢﹐行寡悔﹐祿在其中」一例。仁義﹐自大不遺親﹐不後君﹐而無篡奪之禍﹐自是落尾一段功效。故𨿽以淺言之﹐而不遽斥梁王沈錮之非心﹐以引之當道。實則天理﹑人情﹐元無二致。

孟子從大綱看來﹐亦不妨如此說得﹐所以移下一步﹐且緩其詞。學者讀此﹐於天理﹑人事合一無偏枯﹐固須看透﹔然不可煞認他言之已及﹐便謂聖賢之斬釘截鐵在此也。五

有子說孝弟之人不犯上作亂﹐卻須補說君子爲仁之本。孟子於此說仁義﹐只說得有子前半段﹐總緣他對梁王一派下根人語故爾。學者須知有向上事﹐不可拋下一截﹐說此是斬釘截鐵處。然非孟子之姑示淺近而變其彀率也。繇其已言﹐達其所未言﹐則周易「天地之大徳曰生﹐聖人之大寶曰位」一段蘊奧﹐都在裏面。六

東陽謂「麋鹿魚鳥各得其所﹐咸遂其性﹐可見文王之徳被萬物」﹐如此弄虛脾語﹐於義何當﹖書言「艸木咸若」﹐謂陰晴得宜﹐生殺得正爾。若麋鹿魚鳥在囿中者﹐原不關人主之徳。桀臺池中之鳥獸﹐其濯濯鶴鶴也﹐必較靈囿而更盛。漢武帝之上林﹐宋徽宗之艮嶽﹐其徳之及物又何如也﹖

孟子說「樂其有麋鹿魚鱉」﹐在百姓稱道他濯濯﹑鶴鶴﹑攸伏﹑於牣處﹐寫出文王一段可樂情景。不然﹐則將如「庖有肥肉﹐廏有肥馬」﹐說他有﹐說他肥﹐便似眼中荊棘物﹐何足以召民之哀樂哉﹖因治亂而異情爾。孟子此等說話﹐全是撇開物理﹐向大處說﹐與嵇康「聲無哀樂」意相似﹐故抑曰「今樂猶古樂」。拘拘者乃隨執一語﹐便求義理﹐然則說太王「爰及姜女」﹐亦將可云是太王徳及妻孥﹐非太王則遷國時各自逃生﹐不相收卹耶﹖七

熊勿軒謂孟子獨惓惓於齊﹑梁﹐不入秦﹑楚﹐以彼二國爲��之後﹐使其得志﹐必非天下之福。悲哉斯言﹗����已。乃以論孟子之與秦﹑楚﹐則不然。

秦伯翳之後﹐楚祝融之後﹐先世皆有元徳顯功﹐而爲先王所封建之國。孔子以楚僭稱王﹐故明「民無二王」之義﹐而號舉「荊人」﹐貶之爲夷耳。至於戰國﹐則齊﹑梁之自王﹐一楚矣。若秦則詩列之十五國﹐而書與魯並存。如雲二國地界戎狄﹐則秦旣周之故都﹐而江﹑漢爲二南風化之地。孟子之不往者﹐自其「不見諸侯」之義。齊﹑梁之幣交相及﹐則義可以見﹔秦﹑楚未嘗相爲知聞﹐則不得躡屩踵門﹐如蘇﹑張﹑範﹑蔡之自媒矣。

讀書當還他本旨﹐分外增入﹐說𨿽可觀﹐必有所泥也。八

嗜殺人﹐自在人欲之外。蓋謂之曰「人欲」﹐則猶爲人之所欲也﹐如口嗜芻豢﹐自異於鳥獸之嗜薦艸。「愛之欲其生﹐惡之欲其死」﹐猶人欲也﹔若興兵構怨之君﹐非所惡而亦欲殺之﹐直是虎狼之欲﹑蛇蠍之欲。此惟亂世多有之﹐好戰樂殺以快其凶性﹐乃天地不祥之气﹐不可以人理論。此種人便聲色貨利上不深﹐也是獸心用事。推而極之﹐如包拯﹑海瑞之類﹐任他淸直自炫﹐終爲名教之罪人﹐以其所嗜者在毛擊也。陳新安以遏人欲說此一章﹐牽合﹐大謬。九

孟子迎頭便將桓﹑文之事撇在一畔去﹐向後惟說施仁制產處﹐隱隱與桓﹑文對治。所謂「無以則王」者﹐謂此也。

先儒說一計功利﹐便是桓﹑文之事。想來﹐若到不要計功利﹐或惟堯﹑舜則然﹔故夫子以分韶﹑武之美善。旣其徳之有差﹐亦時爲之也。若在湯﹑武﹐則固不可忒煞與他撇脫。只如太王遷邠﹐固非於百年之前代子孫擇地利以幸成功﹐然創業垂統﹐亦須立一可以興王之規模。現前天下所當爲之事﹐不得夷然不屑﹐且只圖自家方寸教淸淨無求便休也。孔子曰「吾其爲東周乎」﹐抑豈不有大欲存焉﹖爲天下須他作君師﹐則欲卽是志。人所必不可有者私欲爾。如爲肥甘等。若志欲如此﹐則從此做去以底於成功﹐聖賢亦不廢也。

惟文王不以天下系其心﹐則與桓﹑文迥別。然以文王勘桓﹑文之失則可﹐執文王以繩戰國之君則不可。文王有商之可事﹐而當時諸侯﹐又無與周角智爭力以逐商鹿者。若齊宣王而有安天下之心﹐豈得於位均分敵之秦﹑楚﹐坐視彼陷溺其民而反服事之哉﹖「辟土地﹐覲秦﹑楚﹐蒞中國﹐撫四夷」﹐與孟子所言「無以則王」者何異﹖而必謂此亦桓﹑文之事﹐奚可哉﹗夫桓﹑文之事﹐爲仲尼之徒所不道者﹐則朱子所云「營霸之事」是已。營霸之事﹐固非不藉兵威﹐然豈危士臣以構怨而緣木求魚﹐如宋偃﹑齊湣之所爲者﹖桓公作內政﹐寄軍令﹐晉文用原田﹑州兵之制﹐而三搜以講武﹐皆其經營霸業之事。以其異於王者施仁制產之徳政﹐故聖門不道爾。

齊宣喫緊誤謬﹐在惟恃興兵﹐而不知本務﹐固非有大欲而卽不可王。故孟子曰「以若所爲﹐求若所欲﹐猶緣木而求魚」﹐顯他過處在爲﹐不在欲。所以不當緣木者﹐以其不得魚也。豈若怪誕之士持竿爲戲﹐而云意不在魚也哉﹗宣王之所爲﹐並不逮桓﹑文之所爲。特以捨宣王之所爲而效桓﹑文之所爲﹐亦若捨木不緣而乞索於鮑肆﹐終不能如臨流舉网者之日給於鮮也。

桓﹑文不可有宣王之欲﹐以周命未攺故。而宣王可欲湯﹑武之欲。桓﹑文不能爲湯﹑武之爲﹐不知反本行仁。故宣王不當學桓﹑文之事。宣王且不當學桓﹑文之事﹐而況可爲緣木求魚之爲﹖故孟子終不斥宣王之欲﹐而但責其所爲。先儒執董生謀利計功之說﹐以槪此章之旨﹐失之遠矣。董生之對江都者﹐自以折其跋扈不臣之心﹐而豈古今之通論哉﹖十

「王坐於堂上」一段事﹐喫緊在釁鐘一節。欲全牛則廢釁鐘﹐欲不廢釁鐘則不能全牛﹐此中兩難區處﹐正與後「王之所大欲」一段作則樣。欲求大欲﹐則不得不興兵構怨﹐欲不興兵構怨﹐則大欲似不可得。齊王於此處求其術而不得﹐故且遏抑其老老幼幼之本心﹐而忍於置無罪之士民於死地。乃不知不廢釁鐘而牛固可全﹐術在以未見之羊易之﹔則不廢求大欲之事﹐而士民固可不危﹐其本在施仁制產也。

朱子於此﹐有幾處說得精切﹐卻被輔﹑饒﹑胡﹑陳諸子胡亂只將「察識」二字﹐作楞嚴七處徵心例﹐只叫齊王認取初心。但此一念之不忍﹐若無術而孤行﹐聖賢道中元用他不著。術者﹐道也﹐是四通八達之道。月令「審端經術」「術」字﹐原不但作變通說﹐乃仁中所自有之周行﹐千條萬緒處處逢原者也。則全此觳觫之牛﹐豈患與先王樂器必釁之禮通達不去﹔而老老幼幼不忍人危之心﹐抑豈必坐困一國﹐而於王者平禍亂﹑一天下之道有所阻窒哉﹗

朱子所謂「察識」者﹐亦謂察識此愛牛之心﹐必有全牛之術﹔則有不忍人之心﹐必有不忍人之政也。全牛之術﹐不廢釁鐘﹔不忍人之政﹐正以王天下。惟此最不易自諭﹐故須顚倒使自察識。蓋初心易見﹐仁術難知﹐仁中自有之術固難知也。道其常﹐則有遠庖廚之禮﹔處其變﹐則倉卒之閒牛過堂下﹐抑有羊易之術﹔而其揆未嘗不一。以未見之羊易牛﹐卽遠庖廚以全不忍之道也。則當其守天下﹐自可偃武以息民﹔卽當其時在取天下﹐亦可以吾之仁招懷天下使之歸己﹐而其君自不能禦﹐則不敢致怨於我﹐而士臣可以不危。仁者之師﹐不勞血刃﹐又豈與偃武息民有異致哉﹖此仁中縱橫八達﹑隨往皆通之術徑﹐王暗合其一﹐而反爲百姓之浮議所動﹐此孟子所爲使之察識者也。察識及此﹐而後知「是心之足以王」﹐而後知若王者之「可以保民」。云「足」﹐云「可」﹐非但其心之能任之﹐其術固能成之。所以然者﹐則有其心而術固具其中也。

孟子於此看得天理通透﹐內外一致﹐經權一揆﹐故重與心以有用之權﹐而非有所爲則必有所廢﹐亦非有所欲而無以爲﹐全在天理上顯他本色風光﹐以明萬物皆備之全體。諸儒不審﹐乃謂但不忍一觳觫之心﹐便足保民而王﹐而齊王自忘其心﹐須令自認。此釋氏之所謂「才發菩提﹐卽成正覺」﹐更不容生後念﹐而孤守其忽然一悟之得﹐保任終身者。乃不見鳶飛魚躍﹐察乎上下之誠理。一指之隔﹐邈若萬重山矣﹗一一

「遠庖廚」卽是仁術。古之君子制此法﹐以使後之君子得以全其不忍之心。君子以位言。集注說「預養是心」﹐說「廣爲仁之術」﹐則已含胡生枝節﹐所以啟慶源「不必屑屑然以其所不見而易其所見」之妄論。乃不知釁鐘之牛須過堂下﹐非庖廚之可遠比也。遠庖廚是一定之術﹐以羊易牛是無窮之術。先王之分田制產是一定之術﹐以之發政施仁而令民歸莫禦﹐須有个無窮之術。然以羊易牛﹐亦不過爲不見羊故﹐則所爲﹝謂﹞無窮之術者﹐初不出於一定之範圍。然則發政施仁﹐亦豈能出明君制產之範圍哉﹖

曰「是以君子遠庖廚」者﹐見王所爲曲折以全其不忍之術﹐皆古人術中之已有﹔繇此則知今人之仁心﹐與古人之仁術﹐無不合轍﹐則亦無疑於「保民而王」之難矣。乃其所以難於保民者﹐不爲也﹐而疑於保民之難者﹐則以所大欲也﹔而實非求大欲之難於保民﹐惟以若所爲之背道而馳也。若古人之興王也﹐因心爲術﹐固有以保以王﹑左右逢原之妙﹐豈異於遠庖廚之法﹐示人以未見者之可全其不忍也哉﹖

知此﹐則集注所云「預養是心﹐廣爲仁之術」﹐徒滋枝蔓而已。蓋遠庖廚者﹐𨿽亦以預養爲道﹐而卽是爲仁術之所自全﹐則亦古之君子義精仁熟所建立之矩範﹐以俾後之君子率而繇之以全其仁﹐而非姑以此養其心之不習於殺。若云「廣爲仁之術」﹐則古人有一定之術﹐而廣之者則存乎後人。故齊王不師古而暗與古合﹐正其可以保民而足王之本﹐豈復更有所資於廣而後乃不窮哉﹖

若夫養其心而廣其術﹐固不爲無道﹔而養心之功則在遏欲存理﹑靜存動察之學﹐廣術之功則在學問思辧﹑格物窮理之事﹐要不能急爲齊王道者。「舉一隅不以三隅反」﹐王之不智﹐一暴十寒﹐固不足以及此也﹐而要豈以遠庖廚之一法爲養心廣術之教乎﹖

至如慶源謂以羊易牛爲屑屑然不能擴充其仁術﹐則齊王初未嘗親至庖廚而見觳觫之牛﹐有司亦不於王前殺牛而僅牽之以過。浸令慶源處此﹐其將加罰牽牛之人﹐以爲無故進前﹐亂我仁術﹔抑將並堂上而不敢坐﹐惟恐牛之或過我前耶﹖則甚矣﹐其持論之鄙也﹗一二

「推」字不可添入「親疏遠近」立義。集注攙入張子西銘一本萬殊意﹐大非所安。君子之愛物﹐止遠庖廚便休﹐齊王之全牛﹐亦止捨之便休﹐何曾不有等殺﹖所以到此﹐更不須疑慮愛物之心爲順爲逆。所云「推」者﹐擴充也﹔所云「擴充」者﹐則「以不忍人之心﹐行不忍人之政」也。不忍牛之心﹐以羊易而捨之﹐則推矣。老老幼幼之心﹐發政施仁﹐而使民得仰事俯畜﹐則推矣。

夫老吾老﹑幼吾幼者﹐豈徒有心哉﹖必有以老之﹑幼之矣。則及人之老﹑及人之幼﹐亦豈徒心卹之哉﹖必實有以及之矣。此所謂「舉此心而加諸彼」也。若徒此心之憐其老而卹其幼﹐而無以加諸彼﹐則是不推恩不足以保妻子。非其心之不相及﹐無術﹐則欲保而不足也。若以繇親向疏﹑繇近及遠之謂推﹐而云推養吾老﹑卹吾幼之恩澤以養人之老﹑卹人之幼﹐則𨿽其不推﹐而吾之老幼則旣有恩澤加之矣﹐是業已保之矣﹐而又何云妻子之不保耶﹖且保四海也﹐則推保妻子之恩以保之﹔其保妻子也﹐又將推何恩以保之﹖而亦云推恩﹐何也﹖

恩﹐心也﹔推之者政也。恩﹐仁也﹔推之者術也。善推者﹐盡其術而常變一致﹑難易一揆者也。推而不善﹐則有所窮而遂阻﹔推而善﹐則無所求而不得。推而善﹐則𨿽不廢釁鐘而牛固可全﹐𨿽所殺在羊而不害其不忍。是𨿽求大欲以使天下之莫能禦﹐而民無不保﹐抑但保吾民而王業以成。若不善推﹐則必並羊不殺﹐並鐘不釁﹐而後牛可不死。不然﹐則必將屈不忍之心﹐聽牛之死﹐而不忍之心中枯。是亦必不求所大欲而後民可保﹐苟求大欲則必興兵構怨以危士臣也。

古人之大過人者﹐只是極心之量﹐盡心之才﹐凡所欲爲﹐皆善推以成其所爲。推爲﹐非推心。則有其心﹐必加諸物﹐而以老吾老﹑幼吾幼﹐則吾老吾幼卽受其安懷﹔及人之老﹑及人之幼﹐而人老人幼亦莫不實受其安懷也。擴大而無所窮﹐充實而無所虛﹐以保妻子﹐以保四海﹐一而已矣﹐則惟其有恩之必推者同也。

推者﹐舉心加物之謂也。若以爲推愛牛以愛百姓﹐則旣已倒推﹐如慶源之所譏者。是王之全牛﹐正以拂乎王道之大經﹐且不足以保妻子﹐而何云「是心足以王」哉﹗

孟子因齊王之善全一牛﹐舉小例大﹐徵王心之有仁術﹐而繇是以知保民之可﹐惟在反求其本心固有之術。豈僅據石火電光乍見之惻隱﹐遂欲王追尋之以認爲眞心﹐便死生不忘﹐拏定做个本領﹐將來三翻四覆﹐逆推一次﹐順推一次﹐若雙峯之所云者﹖此種見解﹐的從佛詰阿難從佛出家最初一念來。「邪說誣民﹐充塞仁義」﹐其爲害豈小哉﹗

若西山竟以宣王爲不善推﹐則顯與孟子本旨相背。當時孟子直下便應一「可」字﹐一段善誘苦心﹐抹殺殆盡矣。一三

王曰「若無罪而就死地」﹐牛則豈有有罪無罪之別哉﹖其曰「若」者﹐謂若人之無罪而陷於死也。則王之於士臣無罪而就危﹐其不忍之心惻然在中者﹐可知已。「吾何快於是」﹐非欺也。以不忍人無罪就死之心﹐例之於牛而不忍於牛﹐正是達愛人之心以愛物﹐何得云逆﹖特其不忍人之心﹐以求大欲故﹐無術而免之﹐則不能如全一牛之善推而已。故曰「恩足以及禽獸」﹐術足及也﹔「功不至於百姓」﹐無其術﹐則𨿽有其心而功不至也。西山誣以爲不善推﹐未之思爾。一四

但除舜﹑禹之受禪﹐則不可有其志﹔有其志﹐則爲人欲橫流。旣爲人欲橫流﹐則不問其所爲之得失﹔所爲必得﹐則其惡亦大。王莽把周禮井田事事都學來﹐以所爲求所欲而魚以得矣﹐只爲他所欲者亂賊之欲﹐便千差萬謬。若湯﹑武之放伐﹐一向無此志﹐只等天命到來﹐則必無此理﹐故曰「上帝臨女﹐無貳爾心」。乃謂齊王之大欲是人欲橫流﹐其愚甚矣。若有大欲便是人欲橫流﹐則孟子當直斥其欲之妄。乃其不然﹐而復以緣木求魚責其所以求欲者之失計﹐豈非導其欲而長其惡哉﹖

「辟土地」云云﹐有何過妄﹖「廣土眾民﹐中天下而立」﹐君子之所欲所樂﹐亦此而已。若不思覲秦﹑楚﹐則必覲於秦﹑楚。覲秦﹑楚之爲人欲﹐豈如辛垣衍之使魏帝秦者爲天理耶﹖就中惟辟土地一件﹐較是功利邊事。然卽行仁政而王天下﹐亦須有此次第。湯以七十里﹐文王以百里﹐其始事也﹔到後滅韋﹑顧﹑昆吾﹐滅崇﹑滅密﹐地日啟矣。詩稱召公「日辟國百里」﹐非周初之事哉﹖惟齊已千里﹐足爲王畿﹐則土地可以不辟﹐而亦非辟之必不可也。

齊王可與有爲﹐正在有此大欲上。若梁惠王﹐怒吽吽地只思報怨殺人﹐更不立一規模﹐樂其所以亡﹐不可與言矣。又其下者﹐如梁襄王﹐算定天下不能一﹐便只向肥甘輕暖中了過一生﹐其可謂之循天理而無願外之求哉﹖孟子固曰「以齊王猶反手」﹐則人欲橫流者﹐莫孟子若矣﹗一五

「舉斯心加諸彼」﹐一「加」字便有事在﹐故上云「可運於掌」。因民之利﹐不勞而運﹐非制產而何﹖龜山分兩截說﹐將舉心加彼﹐只作「仁心仁聞」﹐誤矣。前面是規模﹐後面是事實。制產而仰足事﹑俯足畜﹐非卽老老幼幼之恩耶﹖若但有仁心仁聞﹐而不行先王之政﹐何以「刑於寡妻﹐至於兄弟﹐以禦家邦」哉﹖

「彼」字兼寡妻﹑兄弟﹑家邦說﹐故下云「不推恩不足以保妻子」。「斯心」猶言此心﹐「心」字有「術」字在內﹐全體﹑大用﹐擴之而有其廣大﹐充之而有其篤實者也。此一「心」字﹐是孟子「萬物皆備於我」裏面流出來的。不成心之外更有一王道﹗「有仁心仁聞而民不被其澤」﹐正是不能「舉斯心加諸彼」﹐正是不推恩而功不至於百姓。若但以吾心起處便謂之舉﹐靜念所及便謂之加﹐則此詩之旨﹐一釋氏「蒙燻」「加被」之說而已。聖賢之言﹐說到玄微處﹐字字俱有事實﹐不與塡出﹐則鮮不入於異端矣。梁惠王下篇一

「樂天」﹑「畏天」﹐皆謂之天﹐則皆理也。然亦自有分別。此與「斯二者天也」「天」字一例。大當字小﹐則是天理極至處﹐仁者所體之天也。以小事大﹐則有非天理之極至處者矣﹐則智者所知之天也。

慶源說「小者自當事大﹐此坤之所以承幹」﹐說得太彳亍衎著。太王﹑句踐可自處以坤道﹐獯鬻﹑夫差其如幹之當承乎﹖太王之事獯鬻在殷之末造﹐句踐之事吳在春秋之季年﹐皆無道之天下也。無道之天下﹐小役大﹐弱役彊﹐非弱小者有必役於彊大之理﹐非彊大者有可以役弱小之理﹐但以疆域兵甲爭主客耳。安得如大當字小﹐爲與「天無不覆」之理同哉﹖乃其得謂之天者﹐則以彊大之所以彊大﹐弱小之所以弱小﹐亦莫之爲而爲﹐則豈非天耶﹖𨿽莫之爲而爲﹐而順之存﹐逆之亡﹐則亦不得謂之非理矣。

其時天下旣已無道﹐則志壹動气﹐天不能違乎人﹐而存亡之理遂因是以立。則𨿽無必然之理﹐而其必然者卽理也。說見離婁篇。於斯時也﹐天之所以待智者﹐止予以保國之理﹐則安於其理而福之﹐越位以思而禍之矣。禍福所系﹐故引詩之言天者曰「天威」。若仁者所樂之天﹐固以徳與人相陟降﹐而不以威者也。固不得謂言天﹑言理﹐而皆極其至也。二

集注「非但當與賢者共之」﹐從「人不得」上生出此意﹐蓋齊王時與孟子同遊故也。雲峯不審﹐遂謂「賢者亦有此樂」爲問孟子之亦有此樂與否。乃不知「有」者﹐有之之謂﹐雪宮安得遂爲孟子之所有哉﹖

雲峯所疑﹐在一「見」字﹐意將謂孟子先館於雪宮而王往見。近人如此說。不知王若往見﹐當云「就見」﹐若但言「見」﹐則有二義﹕一音現﹐往見之也﹐「孟子見梁惠王」是已。一如字讀﹐彼來見而接之也﹐如「孔子不見」﹑「吾今則可以見」是也。細繹本文﹐初終皆以言人君遊觀之事﹐則可謂孟子同遊﹐而不可謂孟子所館。「賢者」亦賢君也。三

於「好貨﹑好色﹐與百姓同之」上體認出「『克己復禮』之端」﹐朱子於此﹐指示學者入處﹐甚爲深切著明。慶源乃云「體察於所謂毫髮之際﹐然後力求所以循天理」﹐則仍未得其端也。夫云「『克己復禮』之端」﹐則克己之端在是﹐復禮之端亦在是矣。緣學者求克己之端則易﹐求復禮之端則難﹐故朱子於此顯夫禮之所麗﹐令人有所致力。柰何慶源之當前不省而猶外索之﹖

孔子曰「非禮勿視﹐非禮勿聽﹐非禮勿言﹐非禮勿動」﹐此從乎天理已得現前者而言也。天理現前﹐而後其爲非禮者﹐不待擇而有自然之則以爲之對照﹐但致力於勿視聽之﹐勿言動焉﹐而己無不克﹐禮無不復矣。若夫天理之節文未能實有諸心﹐則將待視聽言動之發﹐且擇而且禁焉。天下之聲色相引者沓至﹐而吾之爲言動也﹐亦發不及待之幾。以不給之心力﹐接無窮之因應﹐非謬入於非禮之禮﹐則抑將盡絀吾耳目口體之用﹐爲槁木死灰以免於咎矣。此必能審夫復禮之端而後己可克。而慶源「然後力求所以循天理」之說﹐其妄明矣。

乃復禮之端﹐將於何而體認之﹖夫克復之道﹐復道也。復之「見天地之心」﹐復之動而見天地之心也。震下一陽。動則見天地之心﹐則天理之節文隨動而現也。人性之有禮也﹐二殊五常之實也。二殊之爲五常﹐則陰變﹑陽合而生者也。故陽一也﹐合於陰之變而有仁禮﹔仁少陽﹐禮老陽。陰一也﹐變以之陽合而有義知。義少陰﹐知老陰。仁所以爲少陽﹐義所以爲少陰者﹐仁本陰而變陽﹐義本陽而合陰。陽合於陰而有仁禮﹐則禮𨿽爲純陽而寓於陰。夏至則一陰生。是禮𨿽純爲天理之節文﹐而必寓於人欲以見﹔飲食﹐貨。男女﹐色。𨿽居靜而爲感通之則﹐然因乎變合以章其用。飲食變之用﹐男女合之用。惟然﹐故終不離人而別有天﹐禮﹐天道也﹐故中庸曰「不可以不知天」。終不離欲而別有理也。

離欲而別爲理﹐其惟釋氏爲然。蓋厭棄物則﹐而廢人之大倫矣。今云「然後力求所以循天理」﹐則是離欲而別有所循之理也﹐非釋氏之詖辭哉﹗五峯曰「天理人欲﹐同行異情」﹐韙哉﹗能合顏﹑孟之學而一原者﹐其斯言也夫﹗

卽此好貨﹑好色之心﹐而天之以陰騭萬物﹐人之以載天地之大徳者﹐皆其以是爲所藏之用﹔故易曰「天地之大徳曰生﹐聖人之大寶曰位。何以守位曰仁﹐何以聚人曰財。」於此聲色臭味﹐廓然見萬物之公欲﹐而卽爲萬物之公理﹔大公廓然﹐物來順應﹐則視之聽之﹐以言以動﹐率循斯而無待外求。非如老子所云「五色令人目盲﹐五聲令人耳聾」﹐與釋氏之賤以爲塵﹑惡以爲賊也。

因是而節文章焉﹐則其有淫泆而太過﹑鄙僿而不及者﹐固已如衾中蚤虱﹐克去之而後寢得安焉。當幾但加警察﹐則已淨盡而無餘。是故「克己」「復禮」﹐互待爲功﹐不得云克己先而復禮後﹐業已克己然後力求復禮也。

使無禮以爲則﹐則己亦何以克﹖使不於人欲之與天理同行者﹐卽是以察夫天理﹐則𨿽若有理之可爲依據﹐老之重玄﹐釋之見性。而總於吾視聽言動之感通而有其貞者﹐不相交涉。乃斷棄生人之大用﹐芟剃無餘﹐日中一食而後不與貨爲緣﹐樹下一宿而後不與色相取﹐絕天地之大徳﹐蔑聖人之大寶﹐毀裂典禮﹐虧替節文﹐己私熾然﹐而人道以滅﹐正如雷龍之火﹐愈克而愈無已也。

孟子承孔子之學﹐隨處見人欲﹐卽隨處見天理。學者循此以求之﹐所謂「不遠之復」者﹐又豈遠哉﹖不然﹐則非以純陰之靜爲無極之妙﹐則以夬之「厲」﹑大壯之「往」爲見心之功﹐仁義充塞﹐而無父無君之言盈天下﹐悲夫﹗四

齊威﹑宣之初﹐以有盼子﹑種子諸臣﹐皆田氏公族﹐相與用命﹐故齊以之彊。其後宣王喜納辯士而聽用之﹐稷下之館客日進﹐而田嬰之流且以外向﹐此則非徒不足以有爲﹐抑取亡之道矣。

凡此挾策而遊之士﹐恃其小慧之無往不合﹐交遊之散在列國﹐可以或去或來﹐而不與人同其成敗﹐故苟可以利其身﹐則𨿽一言之覆人邦家而不卹。方其巧幹人主以奪卿相之位﹐則多詆毀舊臣﹐勸人主以迸逐而誅殺之﹔迨乎醜迹且露﹐則一旦逃去而無餘戀。此「昔所進而今不知亡」﹐齊王且逐虎進狼而莫之覺也。一遊士退﹐一遊士進﹐其來去乘權﹐顚倒於遊士﹐而與之爲終始﹐則世臣勢益衰落﹐亦將棄故國以他往矣。

齊惟長此不悛﹐故未數十年而蘇代﹑公玉丹之流得以入其肺腑而亡其國。其僅存也﹐則又公族之田單﹔其終亡也﹐則餓王建於松柏者固客也。孟子知其禍本之所在﹐故危言以動之﹐而王但言捨而不言畱﹐言「識不才而捨」﹐而不知小有才之爲害更甚﹐則其不智久矣。

蓋登進大賢以興王業﹐如商﹑周之用伊﹑呂﹐自是非常舉動。使卑疏逾尊戚而人無怨者﹐緣此一人關於興廢之大﹐則𨿽欲已而弗用而不得。是破格求賢以躐舊臣而代其任﹐自非王者之於名世﹐固不容授諸小有才之佞人。以朝廷自有大體﹐而斯民之所尊親者自有其素也。民志定而後因尊以尊其上﹐因親以親其上﹐斯以一國如一家﹐君民如父子。今信遊士之立談﹐遂取民之素相尊親者去之﹑殺之而無忌﹐則斯民不知有尊親﹐而情勢瓦解﹐尙能立其上而爲之父母乎﹖

孟子逆探齊之將傾﹐故深著其輕聽之爲禍媒﹐而害莫慘於誅逐故舊﹐以快遊士之意﹐是以於去﹑於殺﹐詞繁不殺﹐其用意深矣。王惟不攺﹐終使淳於髡之流得排去孟子以行其志﹐國以濱亡﹐其自取已。

宋李沆以不用梅詢﹑曾致堯爲生平報國之事﹐良亦此意。漢用谷永﹑杜欽而斥劉向﹐唐用令狐綯而竄李徳裕﹐近者陳啟新乘閒入諫垣而資格盡壞﹐古今一轍﹐禍亂同歸。猶且有執破庸人之論﹐開功名之門﹐以惑人主如蘇氏者﹐豈非浮薄之前茅而敗亡之左券也哉﹖朱子謂蘇氏得用﹐禍更甚於王氏﹐洵非誣也。

有所用則必有所捨﹐而禍成於殺﹐至於妄殺而國乃亡。新安乃云「因用捨而及刑殺﹐亦是孟子敷演以明其意」﹐何其疏陋而不思也﹗五

孟子之對梁襄王曰「定於一。」七篇之中﹐但言興王業事﹐而於天下已定﹐所以經理之﹐如孔子所言興滅國﹑繼絕世﹐一切均平天下之事﹐曾不一及。想來戰國時天下受瓜分之禍已極﹐孟子亦知封建之不能復矣。

孟子而爲王者師﹐𨿽未必盡廢封建﹐如嬴秦之所爲﹐乃周之千八百國﹐其子孫之亡滅者已不可復求﹐而當時所存諸侯﹐自七雄而外﹐宋﹑衛﹑中山﹑鄒﹑魯﹑滕﹑薛而已﹐季任爲任處守﹐任卽薛也。舊說曹交曹君之弟﹐非是。魯哀公八年﹐曹已亡。豈得寥寥然建此數國﹐各據千里﹐以成尾大之形哉﹗

後來項羽封諸侯王﹐只緣可封者無幾﹐故剖土皆大﹐而爭戰不息。如將盡一時之貴戚功臣而封之﹐則周公所不以施及閎﹑散﹑顚﹑容之裔者﹐而欲加諸屠沽盜賊之武人﹐使與元徳顯功之子孫均立民上﹐其亦拂天經而違民欲矣。

古之封建﹐是五帝﹑三王以前相沿而立國﹐故民志素定﹐戴之不衰。太皞之裔﹐至春秋而尙有須句﹑顓臾之得存﹐𨿽天下屢易而其國不攺。卽偶滅亡﹐而子孫之譜系自相承可考。周之末造﹐其勢之不同而理之不一也﹐明矣。乃徒孤存此數彊大無道之子孫﹐與爲分割﹐又豈足以爲公天下哉﹗

故孟子於齊王勝燕之時﹐但欲其出民於水火﹐而不爲燕之子孫計。則燕之子孫而有賢者﹐官之可也﹐祿之可也﹐卽或復其百里之封﹐使守召公之祀可也﹔其胥不肖也﹐則如湯之於韋﹑顧﹑昆吾﹐文王之於密﹑崇﹐不復立其嗣焉﹐亦可也。此孟子之初志﹐所欲定燕地以一天下﹐止此而已矣。

迨其後﹐齊已肆暴於燕而不可復爲收拾﹐燕昭已自立﹐而國人固擁之以求脫齊禍﹐乃進置君之策﹐以謝咎於諸侯﹐而不復顧前功之可惜﹐故曰「則猶可及止也」。不得已而姑出於此﹐豈孟子之初志哉﹖

雙峯﹑新安乃謂齊爲燕置後而不有﹐乃與湯誅君弔民之義同。不知齊之克燕﹐是何等機會﹐孟子以湯﹑武望之﹐便欲因此而興王業以安天下。若使初封百里之燕﹐因吞並而盡有幽﹑並﹐仍其亂而置君以私王其土﹐則𨿽義師四徵﹐而七雄之割據者猶七雄也。天下之定於一也﹐其何日之有﹖且湯之於葛﹐亦未嘗有置君而去之事。不得已而置君以免諸侯之兵﹐其不能如湯﹐已明矣。諸儒之說﹐有但務名髙而無實者﹐要非天理﹑人情之極至也。六

孟子於王道﹐有前半截﹐無後半截。時君固不可與語﹐柰何不一與弟子論之﹗看他說「今樂猶古樂」﹐一似粗疏。此云「拯民於水火」﹐則亦沛公除秦苛政﹐約法三章﹐權宜之術而已。又說「周公兼夷狄﹑驅猛獸」等﹐亦有英气而無密理。故其倒了處﹐只規畫得个「然而不王者﹐未之有也」便休。到已王后﹐又待如何﹖

禹﹑湯﹑文﹑武﹐喫緊卻在後半截﹐此理須求之論語﹑大學﹐方有歸宿。然孟子閒架來得恁好﹐則繇後以定一代之治﹐亦可馴致漸進﹐不須湔洗過別用。觀其自言曰「天欲平治天下﹐當今之世﹐捨我其誰」﹐胸中應自有个主張。乃諸儒多爲孟子補出﹐卻又總不中理。如言仍置燕君而不有﹐則固與孟子「在所損益」之語顯相背戾矣。七

集注「遷國以圖存者權也﹐守正而俟死者義也」﹐「權」「義」兩字﹐正不必對。或問欲攺作「權也」「經也」﹐則於迹近似﹐而於理反不協。經﹑權一也﹐因事之常變而分爾。「效死勿去」﹐自處變之義﹐已早非經矣。後人不識「權」字﹐更不識「經」字。曰「經緯」﹐經持緯也﹔曰「經綸」﹐理其緒也﹔固非有體而無用。事無可爲﹐只拚一死﹐更何經之有哉﹗

言「權」則故不爽乎經﹐言「經」則自有輕重取裁之意﹐故曰「變而不失其經之謂『權』」。有可權者﹐則權以合經﹐故遷國圖存﹐自保國之經也。無可權矣﹐則亦無經﹐而所守者惟捨生取義而已。此「義」字﹐但求之心﹐不求之事﹐本無隨時合宜意。集注自精當﹐無庸更添蛇足。八

雙峯以「天之未喪斯文」與「不遇魯侯﹐天也」分聖賢優劣﹐乃向石田中求罅隙。孔子是臨生死關頭說底﹐孟子在遇合上說底﹐原有分別。魯侯之不來見﹐豈遂如匡人之不逞乎﹖君子之於死生﹐𨿽看得平易﹐然較之遇合﹐則自有內外﹑輕重之分。且遇不遇之權﹐魯侯可以主之﹐臧倉可以操之。孟子爲看髙一層﹐說到天上去﹐則已極其至。若匡人之肆暴﹐原在情理之外﹐忽然烏合做下者事來﹐此並非匡人所可主﹐則明白是天操其權。故孔子須把天理天心﹐細看出不喪斯文﹐方盡理之精微。且孔子固曰「天不喪斯文」﹐非曰「我能使天不喪我」也。

子曰「不知命﹐無以爲君子。」此是君子小人分界處﹐不容有聖賢之別。於彌子曰「有命」﹐於顏淵死曰「天喪予」﹐於公伯寮曰「命也」﹐皆與孟子意同。若謂「孔子告子服景伯﹐低一等說」﹐聖賢元無此移下一層﹑同流合污之教。浸令更與不如景伯者言﹐又當何如耶﹖以此區別法看聖賢文字﹐以自誤誤人不小﹗公孫丑上篇一

慶源云「子路是範我馳驅而不遇王者﹐故不獲禽﹔管仲則詭遇以逢桓公之爲﹐故得禽多耳。」說管仲處是﹐說子路處則非。子路若得君專而行政久﹐亦豈遂足以成伊﹑傅之業哉﹖其賢於管仲者﹐子路得王道之偏﹐管仲則別是一帆風耳。故有王者起﹐子路可以其所長備垂﹑益九官之用﹔若管仲所學所爲﹐必逢顯絀矣。

道之大者功必至﹐而道之未全者功不能大。若夫有功者﹐不必能合於道﹐乃其功亦不小﹔顧其功𨿽大﹐而終不能髙。蓋大小在成績﹐而髙卑在規模也。

集注所云獲不獲﹐以功言﹐而非以遇言。管仲九合諸侯﹐一匡天下﹐一朝而獲十也。子路範我馳驅﹐而疏漏處不少﹐其失禽也亦多矣﹐豈但不遇王者之故哉﹖二

陵陽李氏因集注「道明徳立」語生先後見﹐謂道明而後徳立﹐必先知言而後養气。此種語﹐說得似有逕路﹐而於聖學之津涘﹐則杳未有見。今且看知言是如何用功﹐養气是如何用功。若人將集義事且置下不料理﹐且一味求爲知言之學﹐有不流而爲小人儒者哉﹖知言是孟子極頂處﹐惟灼然見義於內而精義入神﹐方得知言。苟不集義﹐如何見得義在內﹖旣不灼然精義之在吾心﹐而以求知天下是非得失之論﹐非屑屑然但從事於記誦詞章﹐則逆詐﹑億不信﹐爲揣摩鉤距之術而已矣。

集注於「知言」下个「盡心知性」﹐是何等語﹗此豈漫未集義者初學之始事﹖知言至處﹐是「大而化之」之境﹔養气至處﹐只得「充實而有光輝」。若以爲學之序言之﹐養气以徙義爲初功﹐知言以窮理爲始事﹐內外﹑主輔𨿽並進﹐而自有別。此與大學格﹑致﹑誠﹑正之序同。知不至﹐固意不能皆誠﹐然抑非待物之盡格﹐知之已至﹐而後始有事於誠正也。故曰「壹是皆以修身爲本」。後其內而先其外﹐豈知本之學哉﹗三

慶源云「曾子之自反﹐以縮不縮爲勇怯」一語﹐大失本旨。自反𨿽是處世一樞機﹐然曾子之言大勇﹐與孟子之引此﹐則意在縮﹐而不在自反。縮者﹐集義也。惟其縮﹐乃能生浩然之气而塞兩閒。若不縮﹐則固爲欺人負理之事﹐𨿽自反而怯﹐亦何救哉﹗齊宣以不縮﹐千里而畏人﹐正所謂「胡不惴焉」者。旣惴矣﹐而猶可謂勇乎﹖

慶源惟不察於此﹐故又云「所守之要﹐非捨之所能知」﹐竟將自反爲約。不知此之言約﹐是與不約者相形出底。前云「孟施捨守約」﹐此云「曾子守約」﹐亦是一例。自黝視之﹐則捨之守气爲約﹔自捨視之﹐則曾子之守气又爲約矣。

孟子喫緊工夫在气上。集注云「一身之气」﹐意與下言塞兩閒之气分大小。然後云「气﹐體之充也」﹐則塞乎兩閒者﹐又安在非一身之气耶﹖气是个不恐懼的本領﹐除告子外﹐則下而北宮黝﹐上至曾﹑孟﹐皆以此爲不動心之道﹐特其所以守之者有約不約之分耳。

內裏有个義作骨子﹐義卽縮也﹐故曰「義以直內」。以聽气之自生﹐則守之功約﹐而其用大。若其不然﹐則守之气之末流﹐其功不約﹐而用反有所詘爾。約以言其守气者﹐而非與气爲對。气只其﹝共﹞此一个气。曾﹑孟之气﹐較黝﹑捨百倍剛大而塞兩閒﹔非曾﹑孟舍气不守﹐而別守一自反以爲約法也。不出吾心而守之﹐乃以塞乎兩閒﹐則曰約。所守在此﹐其气亦盡於此﹐則頻用气而頻須守﹐斯不約矣。若北宮黝者﹐日奔命於褐夫﹑萬乘﹑挫事﹑惡聲之閒而不給也。四

「不得於言」一「言」字﹐所該者甚大。凡天下事物之理﹐可名之爲言者﹐皆言也。孟子向後說詖﹑淫﹑邪﹑遁之辭﹐卻但從言之差謬者一邊說﹐則以當其世而爲齊之卿相﹐則異端說士雜沓進前﹐自勢所必有﹐須與之距其邪說爾。

乃欲辟人之妄﹐則豈徒在逆億鉤距之閒哉﹖己之眞不顯﹐則人之妄不可得而辟。故知言之成效﹐在邪說之不能亂﹔而知言之全體大用﹐則惟義精仁熟﹐於是非得失之百致﹐炳然如日光之被物﹐容光必照﹐而天下之理自莫有能遁焉者矣。

知此﹐則告子之「不得於言﹐勿求於心」也﹐亦謂﹕天下之理﹐本非吾心之所有而不可勝窮。卽是非得失之不能解了者﹐姑且是與爲是﹐非與爲非﹐因應乎天下﹐聽物論之不齊而無庸其察。若求於心者﹐役心於學問思辧以有得﹐而與天下爭﹐則疑信相參﹐其疑愈積。不如聽其自得自失於天地之閒﹐可以全吾心之虛白﹐而繇虛生白﹑白以無疑之可不動其心也。

若云告子於己言之有失﹐不反而求之以期其必是﹐則亦孟浪狂躁之妄人耳﹐何以能先孟子而不動心耶﹖抑謂「杞柳」「湍水」﹐屢易其說﹐爲「勿求於心」之證。乃不知論性三說﹐立諭不同而指歸則一﹐非有不得於「杞柳」之說﹐遂順唇舌之波而攺爲「湍水」之諭也。說見後篇。五

先須識得告子是如何底蘊﹐方於此一章大義得貫徹分明。先儒於此﹐俱皂白不下。

告子謂「不得於言﹐勿求於心」﹐只緣他自認此心與天下之言判然爲二﹐不當彊引言入﹐而役心以出。直安頓者心﹐教在未有名言上一層﹐籠罩著天下﹐俾是其所是而非其所非者﹐至我之前﹐如蚊子咂鐵牛﹐絲毫搖動他不得﹐所謂「你若無情他也休」也。若必求之於心﹐則將役其心以窮理格物﹐是非得失先積於我而心爲之動。故程﹑朱於此﹐識得他外義處。乃其云「生之謂性」者﹐亦謂有義有理﹐因而言有得有不得﹐皆非性之所有﹐非其所有﹐故不當求也。

其謂「不得於心﹐勿求於气」者﹐他只認定此昭昭靈靈底便作主人﹐卻將气爲客感之媒﹐但任著气﹐便攬下天下底事物來﹐去外面求个義以與物爭。乃能勝乎物者﹐物亦能勝之矣﹐故卽使吾心有不能自主之時﹐亦且任之而俟其自定﹐如公子牟之所謂勿「重傷」者是已。若求助於气﹐則气本濁而善流﹐有所勝﹐卽有所不勝矣。蓋气者吾身之與天下相接者也﹐不任其所相接者以爲功﹐則不求勝於物﹐而物固莫能勝之﹐斯以榮辱利害之交於前而莫之動也。告子之爲學術﹐大要如此。蓋亦源本老﹑莊﹐而後世佛氏之言亦相承以立說焉。

乃孟子則以爲﹕天下之言﹐其是非得失不可枉於當然者﹐本吾心固有之義﹐見其是則不容以爲非﹐見其非則不容以爲是也。惟吾性固有其義以制天下之是非得失﹐則天下之言本待治於吾心。而苟盡吾心之制﹐則萬物自有其貞形﹐萬事自有其貞則﹐吾心自有其貞觀﹐𨿽日與詖﹑淫﹑邪﹑遁者接﹐而其根苗枝葉之所爲起止﹐我具知之而無所疑惑﹐則何用籠罩天下﹐棄物理於不求﹐而後可以使心得寧哉﹗

故學﹑問﹑思﹑辧之下學也﹐始於疑﹐而聰明睿知之上達也﹐終以成夫大信﹐則天下之名言﹐顯諸仁者皆通﹐而藏於用者各得矣。此孔子之所以時措咸宜者﹐固卽在「學不厭﹑教不倦」以爲聖功也。

若吾心之虛靈不昧以有所發而善於所往者﹐志也﹐固性之所自含也。乃吾身之流動充滿以應物而貞勝者﹐气也﹐亦何莫非天地之正气而爲吾性之變焉合焉者乎﹖性善﹐則不昧而宰事者善矣。其流動充滿以與物相接者﹐亦何不善也﹖虛靈之宰﹐具夫眾理﹐而理者原以理夫气者也﹐理治夫气﹐爲气之條理。則理以治气﹐而固托乎气以有其理。是故舍气以言理﹐而不得理。則君子之有志﹐固以取向於理﹐而志之所往﹐欲成其始終條理之大用﹐則舍气言志﹐志亦無所得而無所成矣。

以志之無所成﹐卽偸安於其無成者﹐自謂不失其心而天下亦莫能吾勝。乃本以不能勝之故﹐匿其不勝﹐而云百戰百勝不如不戰﹐遂廢己所受持天下之資﹐以絕天下﹐則是自反不縮﹐而恃不侮褐夫以無懼。乃不知自反而縮者﹐原無懼於千萬人也。气惟不以義動則餒﹐而豈有多所成卽多所敗﹑有所勝卽有所不勝﹑一盈一虛之憂﹖气從義生﹐而因與義爲流行﹐則以我之制治天下之不足畏者﹐初非以求勝於物﹐而自成勝物之用。又豈理外有气﹐心外有義﹐襲而取之﹐以攬天下﹐而爭一旦之勝﹐如告子之所譏者哉﹖

故但愼其動於進退取捨之閒﹐充而至於行一不義﹑殺一不辜得天下而不爲﹐積小以大﹐繇著徹微﹐坦然終日﹐無所愧怍﹐極夫朝諸侯﹑有天下﹐而終無所逢迎規避以求事之成﹑功之可﹐俾志不能主而授其權於外物﹔則卽此气之大以剛者﹐可日與天下相接於吉凶生死之塗而無所懼矣。此孟子所爲不爲告子之爲﹐而伯王之任亦終不能動其心也。以此折衷﹐則諸家之說﹐其合其否﹐可考而知也。六

集注不詳「暴」字之義﹐但云「致養其气」。讀孟子集注﹐須於其所略者﹐循本文以求之﹐不可胡亂成悖。致養之功﹐𨿽有「有事勿忘」﹑「勿正勿助」兩段﹐然其所云「勿正勿助」者﹐亦非以防夫太過也。凡人做工夫而有期待之心﹐只是畏難而望其止息。其助長者﹐則如宋人之揠苗﹐不耐得薅鋤培壅﹐索性拚一番勞苦﹐便歇下也。暴者﹐虐而害之之謂。故不蕓苗而任其艸滿者﹐暴其苗也﹔助之長而揠死之者﹐亦暴其苗也。陵壓其气﹐教他一向屈而不伸者﹐暴其气也﹔執著一段假名理﹐便要使气﹐求勝於人﹐到頭來卻討个沒趣﹐向後便摧殘不復振起者﹐亦暴其气也。

潛室不察﹐倒著本文﹐將「暴其气」作气暴說。不知此所謂气﹐乃以擔當霸王之業而無懼者﹐非但聲音笑貌之節﹐則亦何有發得暴之憂邪﹖一字之顚倒﹐滿盤皆錯。

無干說得和鸞﹑佩玉去﹐直向黃瓜蔓上求瓠子﹐一倍可笑﹗和鸞﹑佩玉﹐養心於靜者也。此之無暴﹐養气於動者也﹐故曰「浩然」﹐曰「至大至剛」﹔而其不養也﹐則曰「餒」﹐曰「害」。抑其盛大流行﹐塞乎兩閒之大用﹐而使若莊子「養雞」「承蜩」之邪說﹐此正「暴其气」者也。學問事﹐不知用功之各有攸當﹐鮮不倒行而逆施矣。七

志是大綱趣向底主宰﹐𨿽亦以義爲歸﹐乃孟子之言義也﹐曰「集」﹐則不但其心之專向者一於義﹐而所志之外﹐事物瞥爾當前﹐不論小大常變﹐一切都與他一个義﹐以爲之處分。乃使吾气得以自反無不縮之故﹐恆充而不餒﹐則於其所志者﹐優有餘地﹐坦然行之而無懼也。若夫所志之義﹐以事物未當前﹐則但謂之道﹐而不名爲義。義散見而日新﹐道居靜而體一也。故孔子言「志於道」﹐而孟子「以集義」爲養气之功。志主道而气主義﹐明矣。其曰「配義與道」﹐是志气合用底。气配義以不餒其气﹐卽配道以不餒其志也。

集注「敬」字﹐與「主敬」「敬」字別。敬者﹐謹持之謂爾。使如雲峯所引易「敬以直內」以釋此﹐則當云守其志以敬﹐不當但云敬。守志只是道做骨子﹐不消添入敬來。且敬之爲徳﹐乃靜時存養﹐無把持中以此爲依據。有志則有可持﹐故知其所持在道而不在敬。八

「志壹則動气」一段三「動」字﹐只是感動意﹐卽其相爲感動者以見其俱不可「勿求」﹐元與「不動心」「動」字不同。「不動心」者﹐無恐懼疑惑也。但以气之壹而動其志﹐豈遂至於恐懼疑惑﹗且志壹動气﹐气其知恐懼而生疑惑者哉﹗此本以志气之專壹有爲者言之。「持其志」者﹐志固壹也﹔「心勿忘」者﹐气固壹也。推而極之﹐天理人事﹐莫不皆然。胡文定以「先天而天弗違」爲志動气﹐「後天而奉天時」爲气動志﹐𨿽與孟子立言之指別﹐而理則一也。

集注中一「從」字﹐極下得活。小注謂「喜怒過度﹐志反爲動」﹐則誤。喜怒過度時﹐直把志喪了﹐而豈但動乎﹖下云「反動其心」﹐心又非志之謂﹐志者心之用。不可云蹶者趨者反動其志也。气壹動志﹐乃是气之旣充﹐必將專壹以有爲﹐則先未有此志﹐亦便動著教生長者志來。如子路只緣他气之兼人﹐故「未之能行﹐惟恐有聞」﹐動得志上如此上緊。與志之專者﹐弱可使彊一理。說个「壹」﹐便是好底。悠悠而任其喜怒者﹐志則時此時彼﹐气亦時盈時虛﹐而安得壹哉﹗九

「蹶」之爲義﹐自當從說文正訓云「跳也」。促步曰趨﹐髙步曰蹶。若作顚躓解﹐則旣害文而抑害義。顚者非气也﹐形也﹐形動气而非气動心也。蹶﹑趨亦不是不好事。古人於朝廷宗廟必趨﹐臨戎登車則蹶。孟子之言此﹐只是借諭意﹐故加以「今夫」二字﹐非謂蹶者趨者之暴其气也。

此言气言心﹐但在血气之气﹑知覺運動之心上立諭﹐與上言志爲「志道」之志﹐言气爲「浩然之气」者不同。蓋謂凡人之爲善爲惡﹐此兼善惡說。先有其心﹐無定志則但名爲心。而气爲之用者固多矣﹔然亦有時本無是心﹐而因气以動作焉。如今人言乘興而爲。如方在蹶﹑趨﹐則心亦爲之疾速﹐與緩步時不同。則心𨿽有覺﹐气𨿽無覺﹐而偶然之頃﹐气且乘權以動一時之心。然則專壹之气﹐其以感動常存之心﹐亦於此而可推矣。

或問「志養得堅定﹐蹶﹑趨亦不能動得」之疑﹐全是隔籬猜物話。朱子所答﹐亦不分明。不察於此﹐而「和鸞﹑佩玉」之說得以闌入﹐而黃四如「文武火二三十年」之邪說亦以倡矣。十

盡心﹑知性是知言本領﹐非知言後功效。蓋繇盡心知性以知言﹐其功𨿽似不可企及﹐而本末固順。若從揀別詖﹑淫﹑邪﹑遁上下工夫﹐以求心之盡﹑性之知﹐則如拔壯士之爪而欲僕之也。

集注先說「盡心﹑知性」﹐後說「於凡天下之言」云云﹐甚是分明。東陽倒著說﹐卽是門外語。中庸謂「思知人不可以不知天」﹐孔子謂「不逆詐﹐不億不信﹐抑亦先覺」﹐俱是此理。苟非盡心知性﹐何以能不逆億而先覺耶﹖

知言與窮理自別。「知」字是現成字﹐「窮」字是工夫字。窮理則爲知性者入徳之門﹐知言乃知性後全體大用之發。循本以知末﹐與卽末以求本﹐迹同而實大異。程子斥人讀史爲「玩物喪志」﹐及自看史﹐一字不遺﹐其所以用心者不同﹐本末逆順而已。一一

所謂「天地之閒」者﹐只是有人物的去處。上而碧落﹐下而黃泉﹐原不在君子分內。聖賢下語﹐盡大說﹐也有著落﹐不似異端﹐便說向那髙深無極﹐廣大無邊去。「閒」字古與「閒空」「閒」字通。天地之化相入﹐而其際至密無分段﹐那得有閒空處來﹖只是有人物底去處﹐則天地之化已屬於人物﹐便不盡繇天地﹐故曰「閒」。所謂「塞乎天地之閒」﹐也只是盡天下之人﹐盡天下之物﹐盡天下之事﹐要擔當便與擔當﹐要宰制便與宰制﹐險者使之易﹐阻者使之簡﹐無有畏難而葸怯者。但以此在未嘗有所作爲處說﹐故且云「塞乎天地之閒」。天地之閒﹐皆理之所至也。理之所至﹐此气無不可至。言乎其體而無理不可勝者﹐言乎其用而無事不可任矣。

集注云「充塞無閒」。閒者﹐隙漏之謂﹐言無一理一事之不周也。新安云「無有間斷之者」﹐有句無義。一二

天下固有之理謂之道﹐吾心所以宰制乎天下者謂之義。道自在天地之閒﹐人且合將去﹐義則正所以合者也。均自人而言之﹐則現成之理﹐因事物而著於心者道也﹔事之至前﹐其道隱而不可見﹐乃以吾心之制﹐裁度以求道之中者義也。故道者﹐所以正吾志者也。志於道而以道正其志﹐則志有所持也。蓋志﹐初終一揆者也﹐處乎靜以待物。道有一成之則而統乎大﹐故志可與之相守。若以義持志﹐則事易而義徙。守一曲之宜﹐將有爲匹夫匹婦之諒者﹐而其所遺之義多矣。

義﹐日生者也。日生﹐則一事之義﹐止了一事之用﹔必須積集﹐而後所行之無非義。气亦日生者也﹐一段气止擔當得一事﹐無以繼之則又餒。集義以養之﹐則義日充﹐而气因以無衰王之閒隙﹐然後成其浩然者以無往而不浩然也。

小注「父當慈﹑子當孝」云云﹐只是道﹐不是義﹔又云「道義是公共無形影的物事」﹐尢謬。義亦云公共﹐則義外矣。此門人記錄失實﹐必非朱子之語。朱子固曰「道是物我公共自然之理﹐義則吾心之能斷制者」﹐何等分明﹗

大要須知﹕道是志上事﹐義是气上事。告子貴心而賤气﹐故內仁而外義﹔孟子尊气以盡心﹐故集義以擴充其志之所持。於此辧得分明﹐更無混亂矣。一三

此「義」字﹐大段在生死﹑行藏﹑進退﹑取捨上說﹐孟子以羞惡之心言義是也。孔子說義處較不同﹐如雲「行義以達其道」﹐則小注所云「父當慈﹐子當孝﹐君當仁﹐臣當敬」者是。亦止是此一理﹐孔子見得大﹐孟子說得精﹐故程子以孟子言義爲有功於孔子。

孟子惟在羞惡之心上見義﹐故云「義內」。呼蹴之食﹐至死不屑﹐豈在外哉﹖惟此羞惡之心﹐人皆有而各自有﹐彼此不能相襲﹐襲如「襲裘」之襲﹐表蒙裏也﹐猶今俗言「套」。集注引齊侯襲莒﹐非是。故宋﹑薛不受則爲不恭﹐受齊之饋則爲貨取﹔有伊尹之志則忠﹐無伊尹之志則篡﹕惟不可襲﹐襲而取之必餒也。

亦惟此羞惡之心﹐最與气相爲體用﹐彼君臣父子之義﹐但與理合﹐不資气用。气柔者﹐大抵羞惡之心失也。故云「行一不義﹑殺一不辜而得天下不爲」。只以保全此羞惡之心﹐內之無微而不謹﹐外之無大之可搖﹐則至大至剛之气自無所惴矣。一四

小注中一段﹐說「是集義所生」一段﹐甚爲明快﹐集注卻未能如彼淸楚。「是」字與「非」字相呼應﹐蓋以自白其如此而非如彼也。譬之南人知稻田而不知麥隴﹐乃告之曰「此麥也﹐是髙田秋種而夏獲者﹐非水田夏植而秋獲者」也。此兩句文字﹐直承上「其爲气也」四字﹐一气趕下﹐不可以集注分節而割裂之。天下必無有低田瀦水﹑夏種秋獲之麥﹐猶之乎必無有以義襲而取之之浩然之气。麥隴之水一未分瀉﹐種之稍後於秋﹐則麥不登矣﹐況水田而夏種之乎﹖行一有不慊於心﹐則餒矣﹐況可云以義襲而取之哉﹗

「取之」「之」字﹐指浩然之气說﹐非泛言气也。義惟在吾心之內﹐气亦在吾身之內﹐故義與气互相爲配。气配義﹐義卽生气。若云義在外﹐則義旣在外﹐其可雲气亦在外乎﹖義在吾身心之外﹐而气固在吾身之內﹐乃引義入以求益其气﹐則气有虛而義乘其虛以襲之﹐因挾取此气以爲義用矣。

如實求之﹐吾身之气﹐豈身外之物可襲而可取者哉﹗其有謂義襲而取气者﹐則告子之說是已。告子以吾心本無義﹐但有此昭昭靈靈之體﹐堪爲主而不爲萬物所搖﹐則心旣恆寧﹐而气亦順適﹐泊然無爭而天下莫之能勝。今無故外求一義﹐闖入吾心之內﹐使吾气不得以寧﹐而挾與俱往﹐以與物爭勝於是非得失之林﹐則吾之气不得以順安其居﹐與心相守﹐而受奪於義﹐以紛紜而斗構。故我惟不得於心﹐抑惟務安其心﹐而不外求義以襲取夫气而妄用之﹐則心不動而气亦不傷。

此告子之邪說固然。而孟子曰﹕我之養此浩然之气者﹐非義在外﹐使之入襲吾气而取之也﹐乃義在內而集之﹐則气之浩然者以生也。明其是﹐白其非﹐而告子之誣其所不知﹐以妄譏吾養气之非﹐其失自見矣。蓋告子不能測孟子之所得﹐故妄譏孟子以外求義而襲取夫气。實則孟子旣已不然﹐而天下亦必無外求義以襲而取气之人。且外之與內﹐不相爲配﹐則不相爲取。旣云義外﹐則義固無爲者矣。無爲者安能致其襲取之事哉﹖

乃告子之致疑於襲取者﹐繇其不知有義﹐而以天下之是非得失爲義﹐則且曰大道旣隱﹐人心之純白者旣失而後有此也。是其徒以當世無實之是非爲義﹐而於其心羞惡之見端者﹐昏不自知久矣。夫告子而豈無羞惡之心哉﹖乃繇其蔽陷之深﹐則𨿽有所羞惡﹐而反自誣其固有之良﹐以爲客感之所生。固將曰呼馬應馬﹐呼牛應牛﹐而又何羞﹖食豕無異於食人﹐盜跖不殊於伯夷﹐而又何惡﹖是如己有目﹐不知其可以視﹐乃以謂白黑之班然者足障吾明﹐而欲棄之﹗

告子蓋自有義而不自知﹐因不自知而義以喪。非然﹐則義本在內﹐與气相配而生其浩然﹐而何以云義外哉﹖繇其不識義﹐是故外義﹔如子久逃﹐不識其父﹐故以父爲外人。繇其不識義而外義﹐故以養气者爲義襲取气。則亦猶夫不識麥者之謂麥爲水田夏種之苗﹐遂謂種麥者必瀦水以防夏旱﹐我所耕之田﹐皆平原爽塏﹐本無水之可瀦﹐不當種麥也。

以不種麥故﹐𨿽旱而無可槁之麥﹐乃曰賴我之不種而免於槁。孟子所謂「不蕓苗」者﹐正此謂也。故於此而深辧之﹐以自明其長。答「惡乎長」之問。集注「事皆合義」﹐「一事偶合」云云﹐俱未得立言之旨。一五

說「必有事勿忘」處易﹐說「勿正﹑無助長」處﹐不知養浩然之气當何如用功﹐則入鬼窠臼去。黃四如說「如煉丹﹐有文武火﹐惟慢火常在鑪中﹐可使二三十年伏火」﹐眞鬼語也﹗

孟子說養气﹐元不曾說調息遣魔﹐又不曾說降伏者气﹐教他純純善善﹐不與人爭鬧﹐露圭角。乃以當大任而無恐懼者﹐其功只在集義﹔集義之事﹐亹亹日新﹐見善如不及﹐見不善如探湯﹐何怕猛火熾然。

塞乎天地﹐須窮時索與他窮﹐須困時索與他困﹐乃至須死時亦索與他死﹐方得培壅此羞惡之心﹐與气配而成其浩然﹐此火之有武而無文者也。行一不義﹐殺一不辜﹐則得天下而不爲﹔非其義也﹐非其道也﹐則一介不取﹐一介不與﹔恰緊通梢﹐簞食豆羹與萬鐘之粟﹐無不從羞惡之心上打過﹐乃以長養此气而成其浩然﹐則又火之有武而無文者也。今云「火猛則丹走」﹐其將一半拏住﹐一半放松﹐遇肉三片﹐遇酒三杯﹐且教渾俗和光而可乎哉﹖

黃四如者豈以爲然﹐特其茫然不知何者爲「養气」﹐何者爲「勿正﹑無助長」﹐黑撞著便與他比方兩句﹐恰得此村道士口頭內丹語﹐隨便胡銃出來﹐故曰「鬼語」也。

此「勿正﹑無助長」﹐是明白分曉﹐有可指證語﹐與前義襲取气﹐爲有其言而必無其事者不同。孟子固曰「天下之不助苗長者寡矣」﹐須於此看出天下之人是如何助長。

蓋盡人之情﹐自非奴隸傭保之不堪者﹐與夫巨姦極險之夫﹐以陰柔而濟其惡﹐則𨿽無志可持之人﹐亦未嘗不以其气而求勝於物﹔而當其求勝之時﹐則皆有不懼之心。若此者何也﹖气之至大至剛者﹐人所共有而與性俱生者也。乃又惟暴戾凶狠之人﹐則不論曲直而槪施其血气之勇。若其較爲自好之士者﹐固且以義自居﹐而折人之不義矣。乃方其以義自居﹐則亦用其羞惡之心以爲制﹐不可謂「不蕓苗」矣。而所守之義﹐不過刻苦以自樹立於一日﹐遂恃此以爲可以折人之具而無所惴﹐以任其非所任而敵其非所敵。此宋人所謂「今日病矣」﹐亦未可謂爲之不力也。而所任非所堪﹐所敵非所勝﹐根本不固而枝葉徒繁﹐則果有千駟萬鐘以誘之﹐得生失死以脇之﹐而義力未厚﹐气焰徒浮﹐將有摧撓屈折﹐一挫而不能更振者矣。此助長者之無益而反害乎气也。

抑或見義思爲﹐而無久大之志﹐立一近小之規﹐以爲吾之所能乎義如此﹐而苟善是﹐是亦足以求伸於天下矣。如戴盈之所謂「請損之」者﹐則其義易成﹐而其气亦易振﹐以刻期而見功。此所謂「正」也。

夫欲去二者之病﹐則亦惟一倍精嚴﹐規恢廣大﹐於其羞惡之本心﹐擴而充之﹐如火始然﹐愈昌愈熾﹐更無回互﹐更無貶損﹐方得無任不勝﹐無難可畏﹐而以成其气盛大流行之用。若畏火之太猛﹐從而緩之﹐又從而伏之﹐一日暴而十日寒﹐亦終身於首鼠之域而已矣。

斯惟異端之欲抑其气爲嬰兒者則然。故曰「爲善無近名﹐文火帶武。爲惡無近刑武火帶文。」﹐以遁於「知雄」常在鑪中三十年。「守雌」伏火。之詭道。其緒餘以爲養生﹐則於取與翕辟之際﹐不卽不離﹐而偸其視息。若聖賢之學﹕無論經大經﹑立大本﹑雲行雨施﹑直內方外者﹐壁立萬仞﹔卽其祈天永命以保其生者﹐亦「所其無逸」﹐而憂勤惕厲﹐以絕伐性戕生之害。又奚火之必伏而文武兼用者乎﹖

在四如本不知而妄言﹐竊鬼語以欺人﹐亦非果有得於異端之教。乃讀者不察﹐或反屈誣孟子以證彼內養之邪說﹐則其害大矣。若此類﹐愚讀大全而深有懼焉者也。一六

「勿助長」原不與告子對治﹐集注語自未審。告子只是不蕓苗﹐以气爲無益而捨之﹐故「勿求於气」。繇他錯認苗爲稂莠﹐謂其不可以充食﹐故遂不蕓。且不蕓矣﹐又何助長之有﹖

前段「告子未嘗知義」二句﹐已辧盡告子之短。「必有事焉」四句﹐孟子自言其集義﹑養气之功﹐不復與告子相比擬。前段集注「行一事偶合於義」云云﹐正好在此處作注。

集義﹑養气﹐卻不是拚一日之病﹐須終歲勤動﹐方得有力田之秋。若如齊桓之定王世子﹐晉文之伐原示信﹐陳仲子之與之齊國而不受﹐以一日之勞表一日之義﹐遂鼓其气以陵天下﹐而不顧本根之拔﹐此則助長者也。告子卻不喫者茶飯﹐方且疑孟子之爲助長﹐而彼豈其然﹖一七

諸儒之失﹐在錯看一「養」字﹐將作馴服調禦說﹐故其下流遂有如黃四如伏火之誕者。孟子之所謂養﹐乃長養之謂也。直到北宮黝恁般猛烈﹐亦謂之養﹐豈馴服調禦之謂乎﹖孟子於此﹐看得吾身之有心有气﹐無非天理。故後篇言養心﹐而曰「無物不長」﹐直教他萌蘗發達﹐依舊得牛山之木參天。此言養气﹐只是以義生發此不餒不惴之气﹐盛大流行﹐塞乎天地之閒而無所屈。

異端則不然。將此心作獼猴相似﹐惟恐其拘桎之不密﹔而於气也﹐則尢以爲害苗之艸﹐摧殘之而惟恐其不消。莊子木雞﹐潙山水牯﹐皆此而已。古人卽在聞和鸞﹑聽佩玉時﹐亦不作此蚰蜒倒縮气象。森森栗栗中﹐正有「雷雨之動滿盈」在內﹐故曰「立於禮」。「立」字中﹐便有泰山巖巖意。

後人不察﹐夾雜佛老﹐遂有靜養气之說﹐極爲害事。聖賢靜而存養﹐乃存養此仁義之心於靜中﹐𨿽靜不息。豈撞機息牙﹐暴害其气而使不能動﹐如三日新婦﹐婉娩作閨態耶﹖一八

「願學孔子」一段﹐自「宰我﹑子貢善爲說辭」起。孟子但從大架步說﹐卻未顯出示人﹐集注﹑語錄亦未爲發明。雙峯謂「孟子章句長﹐須看教前後血脈貫通」。如此「願學孔子」一語﹐乃通章要領﹐若於前後貫通有礙﹐則不但文義雙躓﹐而聖學喫緊處亦終湮晦﹐令學者無入手處。

夫願學孔子﹐則必有以學之矣。孟子曰「可以仕則仕云云﹐孔子也」。然則將於此而學之耶﹖乃此四者則何易學也﹖仕﹑止﹑久﹑速之可者﹐初無定可﹐而孔子之「則仕」﹑「則止」﹑「則久」﹑「則速」也﹐自其義精仁熟﹐繇誠達幾﹐繇幾入神之妙。倘無其聖功﹐而徒仿佛其化﹐則亦王莽之學周公矣。夫化繇徳顯﹐徳自學成。孔子曰「下學而上達」﹐達者自然順序之通也。達不可學﹐而學乃以達﹐孔子且然﹐而況學孔子者乎﹖

旣明夫非於仕﹑止﹑久﹑速而學之﹐則將曰知言﹑養气﹐其學孔子者也。此固然矣。然其云養气者﹐集義是也。夫集義而气以不餒﹐則至大至剛﹐無所貶撓﹐而兩閒之事﹐皆足以任之﹐孔子固然。而伯夷﹑伊尹之「行一不義﹐殺一不辜﹐得天下而不爲」﹐「君百里之地﹐而足以有天下」﹐其气之配道義以終無餒者﹐夫豈有讓哉﹖而孟子又何以略二子而獨學孔子也﹖故養气者﹐聖功也﹐抑聖者之所同也﹐非孔子之所以異也。

今但從末一段文字原委看來﹐跌入子貢問聖一段孔子自言處﹐則孟子之所以學孔子者﹐固可考矣。公孫丑「夫子旣聖」一問﹐先以「辭命未能」發端﹐則其疑孟子之聖也﹐固在聖人復起之所不易。而子貢信夫子之聖也﹐以學不厭而教不倦爲仁知之大用。卽此觀之﹐則可直詞以決之曰﹕養气者﹐夷﹑尹﹑孔子之所同也﹔知言者﹐孔子之所以異也﹔學孔子者﹐知言而以養其气也。

先儒謂知言﹑養气﹐二者合一﹔又云告子外義﹐故不知言。是則孟子惟能見義於內﹐故於天下之言﹐無所求而不得﹐而浩然之气日生。夫其見義於內者﹐豈斤斤之明足以察之哉﹖以無私之仁體藏密之知﹐故自諭其性之善﹐而灼然見義之至足於吾心。乃其所繇以致此者﹐則惟不厭﹑不倦以爲學教﹐而卽物窮理﹐以豁然貫通於吾心之全體大用者也。全體大用卽義。此卽大學之格物﹑致知以知至善而止者也。繇其知之大明﹐則爲知言﹔繇其行之造極﹐則爲養气。義無不集﹐故造極。行造其極則聖矣。

夷﹑尹之所以皆得爲聖也﹐尹之格於皇天﹐夷之風起百世者﹐气之盛大流行﹑塞乎兩閒者也。乃繇其行之已至﹐則得天下而不爲﹐固有所不可矣﹔君百里而有天下﹐則抑有所可矣。若夫隨可而可﹐不但有其必可﹐斯豈特行足以造之而气足以任之哉﹖孟子曰「智﹐譬則巧也﹔聖﹐譬則力也。其至﹐爾力也﹔其中﹐非爾力也。」力者﹐義無不集而气足以舉其任也。巧者﹐盡心知性而耳順乎天下之理﹐是非得失判然冰釋而無纖芥之疑也。是知孔子之獨至﹐非二子之所得同者﹐在知言。

而孔子之所以聲入心通﹐無疑於天下之理﹐而爲萬事萬物之權衡﹐以時措而咸宜者﹐一其下學上達者之條理蚤成也。學不厭﹑教不倦﹐下學之功也。乃卽此以學而卽此以達﹐則惟盡吾性之善﹑充吾心之義而無不達矣。故其爲學﹐始於格物﹑致知﹐而要於明徳之明。孟子曰「萬物皆備於我矣」﹐則物之所自格者﹐卽吾徳之本明者也。以盡吾心皆備之物﹐而天下之是非得失﹐無不待我以爲權衡﹐此孔子所謂「可與權」者。養气則可與立﹐知言乃可與權。乃以應夫仕﹑止﹑久﹑速之幾﹐如日月之明﹐容光必照﹐而廓然其無疑矣。

若夷與尹﹐非其知之不眞也﹐知其所至﹐而未極乎物之所至﹐則至其所知﹐而或未中乎幾之莫知。其不能從容於仕﹑止﹑久﹑速合一無滯之義也﹐亦極其所極﹐而未達乎無用不極之妙。易曰「精義入神﹐以致用也。」「窮神知化﹐徳之盛也。」事始於精義﹐則下學皆有可學之資﹔化極於窮神﹐則𨿽夷與尹不足以盡其上達之妙。然則孟子之所以學孔子者﹐一言以蔽之曰﹐知言而已矣。

乃微其詞而不直以告醜者﹐則緣此之爲學﹐事甚易而幾甚微﹐達者自可得之於無行不與之中﹐而苟標此以爲宗﹐將使愚者不察﹐苟求之外而遺吾本明之徳﹐則且玩物喪志﹐以終身於罔﹑殆之中。乃以前段所答知言之問﹐但就齊卿相所知之言﹐顯其救時之大用﹐而未著夫知言之全體與其所自知言之本原﹐故於此復申言其從入之事在學誨之中﹐而推致其權度之精﹐則有時中之妙。蓋七篇本孟子所自作﹐故問答之際﹐一合一離﹐一微一顯﹐一偏一全﹐經緯成文﹐而大義﹑微言交相引伸﹐使知者自得之。「引而不發﹐躍如也」﹐亦於此信矣。一九

「不忍人」「忍」字﹐誤作「必有忍」「忍」字一例看﹐極爲害理。雙峯「忍不住」之說﹐其謬甚矣﹗「忍」字從刃﹑從心﹐只是割棄下不顧之意。朱﹝孟﹞子於此﹐已說得分明。事親﹑從兄﹐是從順處見﹔惻隱﹑羞惡﹐是因逆而見。觀下稱孺子入井則知之。若無入井之事﹐但見一孺子﹐便痛惜憐愛﹐忍禁不住﹐骨與俱靡﹐則亦婦人之仁耳。

此章言「有不忍人之心﹐斯有不忍人之政」﹐其云「先王」者﹐湯﹑武是也。人之陷於水火者爲勢已逆﹐而我始創法立制以拯之也。若承治之主﹐便無可動其惻隱者﹐則又如下篇所云「人能充無欲害人之心而仁不可勝用」﹐但無害之而已足矣。君子之於民也﹐當其順﹐則無欲害之而止﹔當其逆﹐則有不忍之之心。非仁之有二心也﹐仁術之因乎物者自不同也。

若云惻隱之心從中發出便忍不住﹐則當云「不忍惻隱之心」﹐而何以云「不忍人」﹖此處喫緊在一「人」字。言人﹐則本爲一气﹐痛癢相關之情自見。朱子云「見一蟻子﹐豈無此心」﹐語自有病。理一分殊﹐昭然自別於吾心﹐不可籠統帶說。均是人矣﹐則𨿽有貴賤親疏之別﹐而情自相諭﹐性自相函﹐所以遇其不得恰好處﹐割舍下將作犬馬土芥般看不得。此求之人之天良﹐固自炯炯不昧﹐非徒有言說而不能諭於心也。浸令蟻子濱危﹐則又較犬馬差一格﹐而況於人乎﹖

至若忍禁之忍﹐自以能忍爲得。若忍不住﹐自是不好事。忍者﹐情欲發而禁之毋發﹐須有力持之事焉。若人之不仁﹐則直是喪其本心﹐豈有惻隱之心發於中而用力以禁其不發者哉﹖苟其爲仁義之心﹐𨿽至愚不肖﹐旣有之﹐亦必聽之﹐特不能發之﹐而未有忍之者也。且云「不忍人之政」﹐亦豈先王之有此政也﹐技癢不禁﹐而急於自見也乎﹖甚哉﹐饒氏之以小言破道﹗將牽率夫人樂用其婦人之仁﹑小丈夫之悻悻而有餘矣。二十

集注「全體此心」四字﹐恰與「端」字對說。孟子之學﹐大旨把內外﹑精粗看作一致﹐故曰「萬物皆備於我」。「萬物皆備於我」﹐萬事皆備於心也。心之發端﹐則是惻隱﹑羞惡﹑辭讓﹑是非。到全體上﹐卻一部全禮樂刑政在內。只緣仁﹑義﹑禮﹑知之徳﹐彌綸兩閒﹐或順或逆﹐莫不左右而逢原也。

雙峯云「斯﹐猶卽也」。若下得「卽」字﹐便不當下「斯」字。「卽」字𨿽疾速﹐然有彼此相躡之意。如人言「行一步﹐卽行第二步」﹐第一步之中無第二步﹐但行一步亦自可止﹐不必定行第二步﹔特行之疾者﹐不止而加進﹐遂相因以卽有耳。此言「斯有」則不然。須爲之釋曰「斯﹐卽此也」﹐方得恰合。卽此不忍人之心﹐便有不忍人之政在內﹐非有待也。如齊宣之易牛﹐孟子許之爲「仁術」。仁﹐心也﹔術﹐政也。不忍殺牛之心﹐自有此全牛之術﹔非旣有此心﹐又有此術也。

先王固不無學問思辧之事﹐存養省察之功﹐然俱於事未至前之先﹐務求吾心之全體大用而全體之﹔非待有其心後﹐卻方講求其事﹐以爲心樹枝葉。說「卽」字𨿽疾速﹐以實求之﹐則終成蹭蹬。識得孟子本領﹐自然不作此文句。二一

納交﹑要譽﹑惡聲﹐便說是「人欲之私」﹐亦不得。上蔡之說太髙著﹐髙過則無實矣。孟子之意﹐特以此三者之心﹐原不與乍見孺子入井時相應﹐故所感值其所通﹐惻隱之心生﹐而三者之心不生也。

乃其必言非此三者﹐則以如救孺子﹐則須有此三種利益﹐固其功之所必收﹐而非乍見之頃有心期待而得耳。若以此爲人欲之私﹐則子貢贖人而卻其資﹐孔子不應非之。且不救人之聲﹐惡聲也﹔惡聲可惡而惡之﹐又豈非羞惡之心乎﹖

上蔡之意﹐若將以此分王霸之誠僞。然霸者之疵﹐乃在攬著未有之事以鬻仁義﹐若伐原示信﹐到底無益有損。若其覿面相遇﹑發不及慮之時﹐亦未便起功利之想。不然﹐則豈桓﹑文之心﹐求一念如悠悠行路之人乍見孺子入井時而不得耶﹖

雲峯云「稍涉安排商量﹐便非本心」﹐則尢陷溺異端而大違聖教矣。孟子到底也須說个「擴充」。擴充之功﹐乃以會通四端而經緯萬善﹐究莫非天理之固然。且如乍見孺子將入於井﹐便有怵惕惻隱之心﹐及到少閒﹐問知此孺子之父母卻與我有不共戴天之﹐則救之爲逆﹐不救爲順﹐卽此豈不須商量﹖而孔子所謂「可逝也﹐不可陷也」﹐又豈不安頓自身而排置得所乎﹖惻隱之心﹐元與羞惡﹑辭讓﹑是非﹐同條互用﹐那得只任此一念一直做去﹐更無回顧﹖且此章言不忍人之心裏面便有不忍人之政﹐則先王所以定上下之交﹐永夙夜之譽﹐遠不仁之聲者﹐鴻名大業﹐俱在里許。若只許直用﹐不許商量安排﹐則只消此心已足﹐而何以又云有政耶﹖

聖賢帝王之學﹐元無孤孤另另作一條白練去之理。不用商量者﹐釋氏之所謂「驀直去」。不用安排者﹐又莊子之唾餘耳。故曰雲峯之說﹐陷溺異端而大違聖教也。二二

朱子「動處發出」一段文字﹐有一部全易在內。易說「大哉乾元﹐萬物資始﹐雲行雨施﹐品物流形」﹐又云「復其見天地之心」﹐只是此理。動便是陽﹐靜便是陰。從其質而言之﹐則爲陰陽﹔從陰陽之所自生者而言之﹐則只是動靜。陰在天地﹐也未便是不好底。動以出﹐靜以納。出者所以虛而受納﹐納者所以實而給出。故曰「立天之道曰陰與陽」。然到生物之化上﹐則動者生也﹐靜者殺也﹐仁不仁亦遂以分矣。

聖人官天府地﹐自知擇而用之﹐所以「立天下之大本」﹑「知天地之化育」﹐須作兩項說。「立天下之大本」﹐則須兼動靜而致功﹐合陰陽以成能。喜怒哀樂未發處﹐必肖天地之動靜無端﹐納以實而善其出。若其「知天地之化育」﹐則只在動處體會﹐以動者生而靜者殺也。

又曰「立人之道曰仁與義。」仁與義卻俱在動處發見。從動中又分此兩支﹕仁﹐動之靜也﹔義﹐動之動也。義𨿽以配肅殺﹐然其殺也﹐亦羞惡極至之用﹐非與天地之無所羞惡而殺者同。故殺人刑人﹐而不因於己所甚羞與所大惡﹐則必殘忍凶酷之徒矣。

「維天之命﹐於穆不已」﹐只是動而不已。而動者必因於物之感﹐故易言「感而遂通天下之故」。卽此是天地之心﹐所謂「一陽來復﹐數點梅花」者是已。樂記以感而遂通爲性之欲﹐便大差謬。所以他後面說「物至知知」一段﹐直入異端窟臼裏去。聖賢以體天知化﹐居徳行仁﹐只在一「動」字上。故惻隱﹑羞惡﹑辭讓﹑是非之不相一而疑相礙者﹐合之於動則四徳同功矣。

且如此章上言內交﹑要譽﹑惡聲﹐在乍見孺子入井時用他不著﹐若靜中豈無此三者﹖亦豈遽成大過﹖只爲動處不與此事相應﹐則人固有之心便不向那邊動﹔若本非所動而彊爲之﹐則是霸者之假仁。若恰好當機而動﹐便盡商量其宜﹐安排得當﹐正以盡此心之大用。故卽納交﹑要譽﹑惡聲之心﹐遇彼恰好用著處﹐亦卽以從彼動者爲正﹐而怵惕惻隱之心﹐在彼又爲不相交涉。此中內外感通﹑良心各見處﹐只在當念自諭﹐不可懸揣與判王霸之分。

若見大賓時﹐內交之心﹐從中而發﹐便是禮之端﹔不韙之聲﹐思以避之﹐便是義之端﹔畏鄕黨之淸議而思得盛名﹐便是智之端。此惟「要」字有病﹐「譽」字自無嫌。惟孺子入井之時﹐非彼三者之動幾﹐故孟子別言之。𨿽在人欲橫流之人﹐亦未有從彼發者。天地自然之理﹐與吾心固有之性﹐符合相迎﹐則動幾自應。此天地聖人之所不能違﹐而一切商量安排﹐皆從此而善其用。故君子之致其功者﹐惟愼諸此之爲兢兢也。二三

「心統性情」﹐「統」字只作「兼」字看。其不言兼而言統者﹐性情有先後之序而非並立者也。實則所云「統」者﹐自其函受而言。若說个「主」字﹐則是性情顯而心藏矣﹐此又不成義理。性自是心之主﹐心但爲情之主﹐心不能主性也。

乃孟子此言四端﹐則又在發處觀心﹑繇情以知性﹑繇端以知本之說。蔡西山竟將「端」字作「尾」字看﹐固是十分膽識。但就眾人全體隱晦﹑僅有此心言之﹐則爲尾。若先王全體此心﹐則如火炎昆岡﹐水決金堤﹐通梢一致﹐更無首尾矣。

抑此但可雲從情上說心﹐統性在內。卻不可竟將四者爲情。情自是喜怒哀樂﹐人心也。此四端者﹐道心也。道心終不離人心而別出﹐故可於情說心﹔而其體已異﹐則不可竟謂之情。

若張子所謂「心統性情」者﹐則又槪言心而非可用釋此「心」字。此所言心﹐乃自性情相介之幾上說。集注引此﹐則以明「心統性情」﹐故性之於情上見者﹐亦得謂之心也。「心統性情」﹐自其函受而言也。此於性之發見﹐乘情而出者言心﹐則謂性在心﹐而性爲體﹑心爲用也。仁義禮智體﹐四端用。

要此四者之心﹐是性上發生有力底。乃以與情相近﹐故介乎情而發。惻隱近哀﹐辭讓近喜﹐羞惡﹑是非近怒。性本於天而無爲﹐心位於人而有權﹐是以謂之心而不謂之性。若以情言﹐則爲情之貞而作喜怒哀樂之節四端是情上半截﹐爲性之尾。喜怒哀樂是情下半截﹐情純用事。者也。情又從此心上發生﹐而或與之爲終始﹐或與之爲擴充﹐擴充則情皆中節。或背而他出以淫濫無節者有之矣。故不得竟謂之情﹐必云情上之道心﹐斯以義協而無毫髮之差爾。二四

小注云「仁義禮智本體自無形影﹐『本』字有病。只將他發動處看」﹐此爲人皆有之而言也。若君子之靜而存﹐動而省﹐功深理熟﹐天理來復者﹐則不然。仁義禮智自森森地﹐於動於靜皆不昧。於此中循之有實﹐發之有據﹐故曰「反身而誠」。豈但有形影而已﹖

「有不忍人之心﹐斯有不忍人之政」﹐一倍篤實光輝﹐皆一尢妄者。孟子只且如此指出﹐不獲已爲已放其心者言耳。不然﹐則爲聖賢者﹐亦但從端緒上尋求﹐捨其富有而與寡婦爭遺秉滯穗之利﹐那得充滿周徧﹐經綸大經﹐立大本﹐知化育來﹗擴充四端﹐以幾乎四海之保﹐已是忒煞費力﹐所謂「再回頭是百年人」也。

「人有四端﹐猶其有四體」﹐其有四徳﹐猶其有此心。愚下人但知有四體﹐不知有心﹐故且與如是作諭。二五

不能擴充﹐只爲不知﹐「知」字上有工夫﹐固是。然此知上工夫﹐須辧別在﹐不可錯云識得此心﹐便大事了畢。

「知」字連下「皆擴而充之」五字一气。知者﹐知擴而知充也。「彊恕而行」﹐知擴者也﹔「反身而誠」﹐知充者也。擴充之中﹐便有全部不忍人之政在內。大用無非全體﹐須一一揀別﹐令與此四端相應相成。大學之所謂「致知」﹐正此是也。

若在長養四端﹐令恆不昧上做工夫﹐則須用戒欺求慊之實學﹐不僅用知。知有此心﹐便大段休去﹐此釋氏之邪說﹔只一發心﹐功徳便不可量﹐乃以隳名教﹑戕生理而皆不卹。嗚呼﹗重言知而無實﹐其爲害之烈﹐可勝道哉﹗二六

「矢人豈不仁於函人」一章﹐惟雙峯爲得之。慶源﹑西山只在心上說﹐卻不顧下文「不仁不智」一段﹐亦且不顧矢函﹐巫匠兩諭。矢人匠人之心﹐與巫函同﹐所以不同者﹐術而已矣。

上章與此章﹐共是一意。上章就髙遠處說先王所以平治天下之理﹐此章就卑近處說﹐爲諸侯見役者發動其恥心﹐然大要都在仁術上著意。擴而充之者﹐盡心所本有之術也。如乍見孺子入井時﹐旣有怵惕惻隱之心﹐則其所以救之者不遺餘力可知已。先王於心見全體﹐則術自無不得其宜﹐以心之固有夫術也。若矢人之心無異函人﹐而卒至以傷人爲心者﹐術亦能易心也。心有其術﹐則上智者當盡其心以行其政。術能易心﹐則下愚者當正其術以養其心。故云「擇」﹐云「莫之禦」﹐皆爲術言也。

若心﹐則固有之而無待於擇﹐藏之於己﹐亦何有於禦不禦哉﹖心﹑術元爲一貫﹐而心外無術﹐故可盡心以廣其術﹐亦可因術以善其心。畏罪而彊仁者﹐何望其見術於心哉﹖且範圍其心於術之中而不習於惡﹐則亦可以保其國家而免於恥矣。集注「仁道之大」四字﹐須著眼在一「道」字上。公孫丑下篇一

齊王之召孟子﹐過只在召上。若以托疾爲不誠﹐則使齊王更不托疾﹐直使人來召﹐其侮嫚更何以堪﹖托疾則亦若知其不可召﹐而屈於自尊自安之私意﹐不能勉於下賢﹐故情𨿽不至﹐而其禮貌之閒﹐猶有可觀。其遣醫問疾亦然。此皆禮貌未衰處﹐所以孟子猶與周旋﹐而托景醜以進其誨。不然﹐則抑去之惟恐不速矣。

朱子云「未論托疾」﹐意自斬截﹔又云「托疾又不誠」﹐未免蛇足。以王之托疾爲不誠﹐則孟子之托疾亦不誠矣。以不誠報不誠﹐狙詐相髙而內喪己﹐又何以爲孟子﹗

世儒每誤看一「誠」字﹐將作直情徑行解﹐其亂徳非小。誠﹐實也﹐至也﹐有其實而用之至也。故質﹐誠也﹔文﹐亦誠也。質之誠﹐天道也﹐以天治人者也﹔文之誠﹐人道也﹐以人盡天者也。若不盡其實﹐而但一直無僞以爲誠﹐則謂之直而不謂之誠﹔且抑證父攘羊之直﹐並不得謂之直矣。自四先生而外﹐後儒多不識得「誠」字。此是天理撲滿處﹐經緯咸備﹐變通不爽﹐豈得以喬野戇絞﹑直情徑行之夷行當之﹖二

聞召則赴﹐自是臣禮﹐豈遂爲僕妾之敬﹐如南軒之所云﹖又豈但爲敬之以貌﹐如慶源之所云者﹖惟當戰國時﹐上無適主﹐下無適臣﹐士之仕者﹐恆捨其父母之國而他遊﹐故有此客卿之禮﹐與本國之臣不同﹐亦仕局之一變也。

業已不得不爲客卿﹐則惟道以自尊﹐而後顯其出以道也﹔若以臣自處﹐則是其遊以祿也。故君臣之義﹐不容輕定﹐故曰「學焉而後臣之」。信其道之必行而後正君臣之分﹐則道重而祿輕。乃遊士之失守者﹐惟恐不得爲臣﹐而蚤定臣禮﹐於是晨秦暮楚﹐無國而不爲臣﹐無君而非其君。此與失節之婦﹐盡人可夫者無以異﹐則不但毀道輕身﹐而君臣之倫亦喪。

孟子所爭在臣不臣﹐而不在召不召﹐與孔子之仕於魯不同。孔子惟已臣於魯﹐故𨿽告老之餘﹐欲討陳恆﹐則沐浴而請﹐安在其有謀之必就也﹖孟子之志﹐故﹝固﹞欲齊之王天下﹐而己爲之佐。當斯時﹐齊宣尙未成爲王者﹐則與劉先主以左將軍見諸葛時同。迨先主已稱帝於蜀﹐而亮爲之相﹐則居然臣主﹐召之亦無不可矣。從「而後臣之」四字求端的便知。若爲臣﹐則無不可召之禮﹐而聞召則赴者﹐非僕妾﹐非貌敬也。三

「未有處」﹐謂齊王處置者百鎰之金不得﹐處置不得而饋之。乃齊王又豈無以處此哉﹖其處之者﹐謂以貨取孟子也。乃虛將百鎰﹐而徒生賢者不屑之心﹐則齊王仍無以處之矣。此「處」字﹐若從孟子說﹐則是取捨之權因乎物矣。

朱﹑張二子之說﹐皆於心上見義﹐深得孟子義內之旨。南軒云「當受不受﹐亦是爲物所動。何則﹖以其蔽於物而見物之大。」抉出小丈夫病根﹐而顯君子之大﹐眞探本之言也。

陳仲子把者一鵝之義﹐大於母兄﹐便是他逆天理處。乃其所以然者﹐於物見義﹐而不於心見義也。於物見義﹐則瑣屑向物上料理﹐忒把者飲食貨賄﹐看得十分鄭重。孟子推其用心之小﹐而知其簞食豆羹之必見於色﹐則當取而不取者﹐其必有當捨而不捨者矣﹐不知求義於內故也。

慶源云「學者觀此﹐亦可知所予矣」﹐看義亦得通透。不知所予之病﹐亦緣於貨見重﹐於貨見重則吾心之義無權。要之亦爲物蔽﹐故不當與而與以示恩﹐亦必當與不與而成吝矣﹐所謂簞食豆羹見於色也。君子以官天府地﹐則兩閒之物﹐皆以供吾心宰制之用﹐豈於彼而見輕重厚薄之等哉﹖四

小注謂﹕「孟子若探沈同之欲伐燕﹐而預設辭以拒之﹐便是猜防險陂。」使然﹐則爲君子者﹐必如夢囈答人﹐不相登對而後可。陳賈以周公之事問﹐孟子卽逆折其文過之心﹐又豈不爲猜防險陂之尢耶﹖

孔子曰「不逆詐﹐不億不信﹐抑亦先覺。」君子固不可逆億夫詐不信﹐而何得不先覺﹖且沈同之問﹐固未挾詐不信而來﹐而昌言可伐﹐則亦覺所已覺而非先覺矣。此猶不覺﹐亶不聰矣。

齊﹑燕本接迹之邦﹐伐國非一日之事。計其偵之於境﹐謀之於廷﹐治兵轉餉﹐亦必見之行事矣﹐則非但情之可探﹐而已爲形之可見。沈同至前而問伐燕﹐豈爲他人問哉﹖

戰國之時﹐時王皆齊類也。如謂燕可伐﹐而齊不可伐燕﹐則又豈三晉﹑秦﹑楚之獨可伐也﹖盡當時之侯王無可伐者﹐而孟子乃云可伐﹐將待諸數百年後有王者起而後伐之耶﹖充彼之說﹐𨿽漢髙卽起而亦不可伐﹐子之之裔至今存可矣。旣無有可勝伐之之任者﹐則是不可伐也。若烏頭以人不可食之故﹐遂謂之不可食。然則孟子所謂可者﹐非卽齊之無不可哉﹖

孟子曰「爲天吏則可以伐之。」天吏﹐命於天者也。天無諄諄之命﹐自民視聽而已矣。簞食壺漿以迎之﹐誅君弔民而綏之﹐則卽此而已爲天吏矣。然則天吏亦惟人所爲﹐而何獨齊之不可爲天吏也﹖

「以燕伐燕」﹐亦就水火之亦運者言之耳。齊之君臣不聽命於孟子﹐一任諸匡章﹑沈同之流恣兵威而不知戢﹐故孟子見其不可勸。若就孟子而謀之﹐戒飭將士﹐禁殺掠於師入之日﹐而預爲條畫虐政之當除者﹐以除之於旣伐之後﹐則勸齊伐燕﹐自協孟子之素志﹐而何不可哉﹖其曰「何爲勸之」者﹐鄙其不足與有爲而不任爲之謀也。

龜山云「何不可之有」﹐亦謂齊可也。齊旣可伐﹐則直應之曰可。彼此心目之閒﹐了然共作一伐燕之計﹐而又奚但逆探其情耶﹖

但龜山謂或人歸咎孟子﹐則失之。或人之問﹐在齊初得燕之時﹐而不在燕人復畔之後﹐本文以「齊人伐燕」冠其上﹐於義自明。或人心駭於五旬之舉﹐而健羨夫俘掠之功﹐故以勸伐得計﹐歸功孟子。乃孟子以其殺掠之淫﹐深惡而痛惜之﹐則曰此不足爲天吏者﹐我固不願爲之謀也﹐激詞也。如必謂齊之素行不足以爲湯﹑武﹐而不奉命於避債無地之衰周爲不可以興師﹐是暴君污吏﹐當同昏之世﹐幸湯﹑武之不作﹐一恣其虐民﹐而人莫敢問矣。

聖賢待入﹐只是教他立地做去﹐更不追咎其旣往。孟子且以好貨﹑好色之心爲可以王﹐而何況伐有罪之燕﹖春秋序齊桓之績﹐許楚子以討陳﹐恰是此理。湯之徵葛﹐固不奉命於桀。周命已訖﹐義不得如曹操之挾孱主爲名以制天下。故孟子爲齊策燕者四﹐而無一不言當伐。借以王命爲嫌﹐則專封之罪﹐重於專伐﹐置君而去﹐又豈諸侯之所得爲乎﹖

聖賢言語﹐句句是理﹐句句是事。才說可伐﹐則旣有伐之者。若但言燕有可伐之理﹐而實無可行伐燕之事者﹐夢中影中﹐幻出一天吏﹐乃似思量彌勒佛下生一般﹐則其愚騃狂誕﹐可勝道哉﹗五

龜山謂或人歸咎孟子﹐當繇誤讀「彼然而伐之」一句﹐於「然」字一讀﹐爲孟子自辧之詞。燕人畔﹐王且曰「吾甚慚於孟子」﹐則齊之君臣﹐固自知其不能聽孟子之言矣。孟子之答沈同也﹐辭𨿽未盡﹐而繇「慚於孟子」言之﹐則所以伐燕而定燕者﹐必嘗爲王言矣。孟子言之而王不聽﹐若或人無知﹐更以伐燕爲孟子咎﹐此乃門外漢趁口胡哄﹐孟子復屑屑然曲自辧其不然﹐豈不鄙哉﹖

其云「彼然而伐之」者﹐「然而」二字作一气讀﹐不當於「然」字斷句﹐將作「然否」之然訓。古人用「然而」字﹐往往有此例。如春秋傳云「然而甲起於宮中」﹐「然而」者﹐猶言「於是」也。孟子云「然而文王猶方百里起」﹐「然而」者﹐此時如是也。此言「彼然而伐之」者﹐謂彼於是時遂往伐燕﹐不復求所以伐之之道也。

其曰「爲天吏則可以伐之」﹐則言齊若能爲天吏則可伐之也。如謂沈同以孟子之言爲然而伐之﹐則考之當時﹐沈同未嘗執齊之政。伐燕之役﹐屍其事者爲匡章。且沈同之問﹐不奉王命而以其私問﹐安得據此私議之一言﹐而遽興舉國之師﹖藉令孟子閒居片語﹐同以告王﹐而王卽爲興大役﹐則王之信孟子﹐百倍於湯尹﹑桓仲之交﹐而孟子之志﹐久行於齊矣。

故齊之伐燕﹐不因孟子之言﹐夫人而知之。齊不因孟子而伐燕﹐孟子乃自以爲然吾言而伐之﹐妄自居功﹐妄自引咎﹐而又屑屑然辧之﹐鄕黨自好者之所不爲矣。故讀古人文字﹐當求語助變通之例﹐不可執腐儒「之乎者也」之死法﹐以拘文而破義。六

孟子拒齊王萬鐘一段文字﹐最難看。無端說个子叔疑﹐又無端說个「賤丈夫」﹐又無端說到「徵商」去﹐與齊王授室爲師語意全不登對。

集注云「又有難顯言者」﹐慶源云「顯言之則訐揚齊王之失」﹐此固然矣。乃必知孟子所以去齊之故﹐而後可以得其不欲顯言之實。孟子曰「王猶足用爲善」﹐是非諫不行﹑言不聽之比矣。王旣可用爲善﹐而終於不可用者何也﹖孟子嘗言之﹐「一日暴之﹐十日寒之﹐吾退而寒之者至」﹐是孟子之所以終不能用王也。

而寒王者誰也﹖王歡之徒﹐𨿽爲佞幸﹐乃觀其欲徼孟子之一言﹐而借輔行以自重﹐則其不敢顯排孟子於王前﹐以爭寒暴之勢也﹐明矣。其能以邪說寒王而使王不聽孟子者﹐則所謂登壠斷之「賤丈夫」也。

踞人國而樹子弟﹐得位則爲客卿以持國是﹐失位則寄館於人國﹐受其養而遙持其權﹐以賓師友士爲名﹐而實府其利。齊王浮慕好士之名﹐而籠絡此輩以爲招致遊談之囮﹐是以稷下之客﹐羣居飽食﹐行小慧﹐攻淫辭﹐以詆毀聖賢﹑破壞王道爲己事。乃其言之辧而智之足以取人主﹐則孟子所不能得之王而彼能得之於王也。以其時﹐度其人﹐齊蓋繁有之﹐而無如淳於髡之爲尢。觀其稱權禮﹐責名實﹐以誚孟子而激之去﹐蓋已不遺餘力矣。

而寒暑之勢﹐必不兩立。彼之必欲排孟子也固然﹐而孟子以「逾尊」﹑「逾親」責王之不愼﹐則使得大用於齊﹐若此流者﹐其尙能飽食羣居於齊之中國乎﹖

惟如髡者﹐固孟子之所深惡而賤之者也﹔亦使人君自此而輕士﹐與賤丈夫之開徵商之禍者均也。乃王昏不知﹐且欲以髡輩之禮待孟子。時﹑陳二子﹐目移於陋習﹐而不知其不可。將使齊之君臣視孟子之與髡曾無差別﹐聽其一彼一此﹐或進或退﹐互相辧難﹐以資談笑。則固齊之君臣狂迷不察﹐而實若髡者流辱人賤行﹐有以啟之。

乃孟子旣已摘發其可賤可惡之實﹐而終不顯言之﹐則以其人猥不足道﹐而無徒增其侮嫚。其折髡者曰「君子之所爲﹐眾人固不識」﹐所不屑置之口舌者久矣。七

魯繆公之有人於子思之側﹐繆公使之也。齊之待孟子不及子思﹐自王之過﹐與畱行者何與﹖孟子以責客之「絕長者」﹐此微辭也。

其時齊王旣不遣人畱行﹐則固已不及子思矣。客當亟見於王﹐道孟子所以去之故﹐與其可以畱之幾﹐然後奉王命而來﹐則初不妨以泄柳﹑申詳之事行之﹔待王之悔悟而使之追畱﹐然後可以繆公待子思之禮爲之文焉。

乃自孟子自言之﹐則亦惟曰「不及子思」足矣。若意中所有泄柳﹑申詳安身於魯之一法﹐則固嫌於自辱﹐而不可見之言也。故當客初入見之時﹐隱幾不應﹐以使彼自得其意﹐則必思所以進諫於王而調護之。乃此客者﹐𨿽有敬愛攀畱之忱﹐而朴鈍已甚。孟子閔其齋宿之虔﹐故不得已爲言畱賢之道﹐當爭之於君﹐而不宜先勸其委曲﹐此魯人所以能使繆公安泄柳﹑申詳﹐而不俾泄柳﹑申詳之自求安以召辱。

蓋自此言一出﹐則其人𨿽退而告王﹐因銜命來畱﹐而孟子愈不可畱矣。至是﹐已無所復望於客矣。乃其復爾云云者﹐特教客以畱賢事長之禮而已。而要必不可曰「不及泄柳﹑申詳」﹐則以事關進退之大節﹐故教人𨿽務詳明﹐而終不可以失己﹐如其不悟﹐亦無如之何也。

知此﹐則不宜於子思﹑申﹑泄橫分髙下﹐而但於繆公待賢之禮分次第。王業不能如繆公之於子思﹐不得已而抑思其次耳。倪氏「次焉而齊之羣臣」一段﹐甚爲得之。又云「泄柳﹑申詳之事﹐姑引以言齊之無賢臣」﹐則猶未達孟子告客之意。滕文公上篇一

程子云「故凡言善惡﹐皆先善而後惡」云云﹐須看一「故」字。乃謂天理之見於人心而發於言詞﹐其已然之迹不昧於固然者如此﹔非繇先言善﹑吉﹑是﹐後言惡﹑凶﹑非﹐而知性之善也。言之先後﹐只是人所撰之序﹐非天也﹐如何可以言而見性﹖特云善惡﹑吉凶﹑是非﹐須如此說方順口﹐則亦莫非天理之不可掩耳。

程子且從此近而易見處說似不知性者﹐使知人心安處便是天理。其實性之善也﹐則非可從言語上比擬度量底。孟子之言性善﹐除孟子胸中自然了得如此﹐更不可尋影響推測。故曰「盡其心者知其性也」。知其性方解性善﹐此豈從言語證佐得者哉﹖言語只是習邊事﹐足以明道﹐不足以顯性﹔足以盡人道﹐不足以著天道。知此﹐則苟非知性者而輕言性﹐縱然撞合﹐畢竟不親。二

易曰「繼之者善也﹐成之者性也」﹐善在性先。孟子言性善﹐則善通性後。若論其理﹐則固然如此﹐故朱子曰「𨿽曰已生﹐然其本體﹐初不相離也。」

乃易之爲言﹐惟其繼之者善﹐於是人成之而爲性。成﹐猶凝也。孟子卻於性言善﹐而卽以善爲性﹐則未免以繼之者爲性矣。繼之者﹐恐且喚作性不得。

乃於此則又有說﹕孟子直將人之生理﹑人之生气﹑人之生形﹑人之生色﹐一切都歸之於天。只是天生人﹐便喚作人﹐便喚作人之性﹐其實則莫非天也﹐故曰「形色﹐天性也。」說得直恁斬截。

程子將性分作兩截說﹐只爲人之有惡﹐豈無所自來﹐故舉而歸之於气稟。孟子說性﹐是天性。程子說性﹐是己性﹐故气稟亦得謂之性。乃抑云「性出於天﹐才出於气」﹐則又謂气稟爲才﹐而不謂之性矣。

天惟其大﹐是以一陰一陽皆道﹐而無不善。气稟惟小﹐是以有偏。天之命人﹐與形俱始。人之有气稟﹐則是將此气稟凝著者性在內。孟子所言﹐與形始者也。程子所言﹐气稟之所凝也。

易云「成之者性」﹐語極通貫包括﹐而其幾則甚微。孟子重看「成之者」一「之」字﹐將以屬天﹐然卻沒煞「繼之者善」一層﹐則未免偏言其所括﹐而幾有未析也。孟子英气包舉﹐不肯如此細碎分剖。程子重看一「成」字﹐謂到成處方是性﹐則於易言「成之者」卽道成之﹐卽善成之﹐其始終一貫處﹐未得融浹。

气稟之所凝者﹐在有其區量﹑有所忻合上生出不善來。有區量﹐有忻合﹐則小。小卽或偏﹐偏卽或惡。與形始之性﹐以未有區量而無所忻合﹐天只公共還他个生人之理﹐無心而成化﹐惟此則固莫有大焉者矣。

气稟之所凝者﹐形而有者也。形而有之性﹐旣有區量﹐有忻合﹐惟此則固小也。程子之言气稟﹐𨿽有偏﹐而要非不善﹐則謂形而有者上通於無極﹐小者非不可使大也。此終費一轉折。

程子以气稟屬之人﹐若謂此气稟者﹐一受之成侀而莫能或易。孟子以气稟歸之天﹐故曰「莫非命也」。終身而莫非命﹐終身而莫非性也。時時在在﹐其成皆性﹔時時在在﹐其繼皆善﹔蓋時時在在﹐一陰一陽之莫非道也。

故孟子將此形形色色﹐都恁看得瓏在。凡不善者﹐皆非固不善也。其爲不善者﹐則只是物交相引﹐不相值而不審於出耳。惟然﹐故好勇﹑好貨﹑好色﹐卽是天徳﹑王道之見端﹔而惻隱﹑羞惡﹑辭讓﹑是非﹐苟其但緣物動而不緣性動﹐則亦成其不善也。孟子此處﹐極看得徹。蓋從性動﹐則爲仁﹑義﹑禮﹑智之見端﹔但緣物動﹐則惻隱﹑羞惡﹑辭讓﹑是非﹐且但成乎喜﹑怒﹑哀﹑樂﹐於是而不中節也亦不保矣。

然天所成之人而爲性者﹐則固但有元﹑亨﹑利﹑貞﹐以爲仁﹑義﹑禮﹑智﹔而見端於人者﹐則惟有惻隱﹑羞惡﹑辭讓﹑是非之心而已矣。自形而上以徹乎形而下﹐莫非性也﹐莫非命也﹐則亦莫非天也。但以其天者著之﹐則無不善﹔以物之交者興發其動﹐則不善也。故物之不能蔽﹐不能引﹐則气稟𨿽偏﹐偏亦何莫非正哉﹖

或全而該﹐或偏而至。該者善之廣大﹐至者善之精微。廣大之可以盡於精微﹐與精微之可以致夫廣大﹐則何殊耶﹖𨿽極世之所指以爲惡者﹐如好貨﹑好色。發之正﹐則無不善﹔發之不正﹐則無有善。發之正者﹐果發其所存也﹐性之情也。發之不正﹐則非有存而發也﹐物之觸也。

自內生者善﹔內生者﹐天也﹐天在己者也﹐君子所性也。惟君子自知其所有之性而以之爲性。自外生者不善﹔外生者﹐物來取而我不知也﹐天所無也﹐非己之所欲所爲也。故好貨﹑好色﹐不足以爲不善﹔貨﹑色進前﹐目淫不審而欲獵之﹐斯不善也。物搖气而气乃搖志﹐則气不守中而志不持气。此非气之過也﹐气亦善也。其所以善者﹐气亦天也。孟子性善之旨﹐盡於此矣。

蓋孟子卽於形而下處見形而上之理﹐則形色皆靈﹐全乎天道之誠﹐而不善者在形色之外。程子以形而下之器爲載道之具﹐若杯之盛水﹐杯有方圓而水有異象。乃以實求之﹐則孟子之言﹐較合於前聖之旨。蓋使气稟若杯﹐性若水﹐則判然兩物而不相知。惟器則一成不攺﹐而性終托於虛而未有質也﹐易又何以云「成之者性」哉﹖

惟物欲之交﹐或淺或深﹐不但聖﹑狂之迥異﹐卽在眾人等夷之中﹐亦有不同者﹐則不得謂繇中發者之皆一致。然孔子固曰「習相遠也」。人之無感而思不善者﹐亦必非其所未習者也。如從未食河肫人﹐終不思食河肫。而習者﹐亦以外物爲習也﹐習於外而生於中﹐故曰「習與性成」。此後天之性所以有不善﹐故言气稟不如言後天之得也。後天謂形生﹑神發之後﹐感於天化而得者。三

後天之性﹐亦何得有不善﹖「習與性成」之謂也。先天之性天成之﹐後天之性習成之也。乃習之所以能成乎不善者﹐物也。夫物亦何不善之有哉﹖如人不淫﹐美色不能令之淫。取物而後受其蔽﹐此程子之所以歸咎於气稟也。𨿽然﹐气稟亦何不善之有哉﹖如公劉好貨﹐太王好色﹐亦是气稟之偏。然而不善之所從來﹐必有所自起﹐則在气稟與物相授受之交也。气稟能往﹐往非不善也﹔物能來﹐來非不善也。而一往一來之閒﹐有其地焉﹐有其時焉。化之相與往來者﹐不能恆當其時與地﹐於是而有不當之物。物不當﹐而往來者發不及收﹐則不善生矣。

故六畫皆陽﹐不害爲幹﹔六畫皆陰﹐不害爲坤。乃至孤陽﹑畸陰﹐陵蹂雜亂而皆不害也。其凶咎悔吝者﹐位也。乘乎不得已之動﹐而所值之位不能合符而相與於正﹐於是來者成蔽﹐往者成逆﹐而不善之習成矣。業已成乎習﹐則燻染以成固有﹐𨿽莫之感而私意私欲且發矣。

夫陰陽之位有定﹐變合之幾無定﹐豈非天哉﹖惟其天而猝不與人之當位者相值﹐是以得位而中乎道者鮮。故聖人之乘天行地者﹐知所取捨以應乎位﹐其功大焉。

先天之動﹐亦有得位﹐有不得位者﹐化之無心而莫齊也。然得位﹐則秀以靈而爲人矣﹔不得位﹐則禽獸艸木﹑有性無性之類蕃矣。旣爲人焉﹐固無不得位而善者也。

後天之動﹐有得位﹐有不得位﹐亦化之無心而莫齊也。得位﹐則物不害習而習不害性。不得位﹐則物以移習於惡而習以成性於不善矣。此非吾形﹑吾色之咎也﹐亦非物形﹑物色之咎也﹐咎在吾之形色與物之形色往來相遇之幾也。

天地無不善之物﹐而物有不善之幾。非相值之位則不善。物亦非必有不善之幾﹐吾之動幾有不善於物之幾。吾之動幾亦非有不善之幾﹐物之來幾與吾之往幾不相應以其正﹐而不善之幾以成。

故惟聖人爲能知幾。知幾則審位﹐審位則內有以盡吾形﹑吾色之才﹐而外有以正物形﹑物色之命﹐因天地自然之化﹐無不可以得吾心順受之正。如是而後知天命之性無不善﹐吾形色之性無不善﹐卽吾取夫物而相習以成後天之性者亦無不善矣﹐故曰「性善」也。嗚呼﹐微矣﹗四

未發時之怵惕惻隱與愛親敬長之心﹐固性也﹔乍見孺子時怵惕惻隱之動於心也﹐亦莫非性也。朱子曰「少閒發出來﹐卽是未發底物事﹔靜也只是這物事﹐動也只是這物事」﹐此語極直截。

若情固繇性生﹐乃已生則一合而一離。如竹根生筍﹐筍之與竹終各爲一物事﹐特其相通相成而已。又如父子﹐父實生子﹐而子之已長﹐則禁抑他舉動教一一肖吾不得。情之於性﹐亦若是也。則喜﹑怒﹑哀﹑樂之與性﹐一合一離者是也。故惻隱﹑羞惡﹑辭讓﹑是非﹐但可以心言而不可謂之情﹐以其與未發時之所存者﹐只是一个物事也。性﹐道心也﹔情﹐人心也。惻隱﹑羞惡﹑辭讓﹑是非﹐道心也﹔喜﹑怒﹑哀﹑樂﹐人心也。其義詳尙書引義。

孟子曰「乃若其情﹐則可以爲善矣」﹐可以爲善﹐則亦可以爲不善也。說見後篇。惟其不能卽善﹐故曰「可以爲善」。如固然其善﹐則不待「爲」而抑不僅「可」矣。若惻隱等心﹐則卽此一念便是善﹐不但「可以爲善」也。

性﹐無爲也﹔心﹐有爲也。無爲固善之性﹐於有爲之心上發出﹐此是滿腔仁義禮智之性﹐在者裏見其錐末。亦爲受囊故。故西山以尾言端﹐則已非萌芽之謂矣。萌芽卽筍義。

若孟子言「今人乍見」而生其心者﹐則爲不能存養者言爾。若存心養性者﹐一向此性不失﹐則萬物皆備於我﹐卽其未見孺子入井時﹐愛𨿽無寄﹐而愛之理充滿不忘﹐那才是性用事的體撰。他寂然不動處﹐者怵惕惻隱﹑愛親敬長之心﹐油然炯然﹐與見孺子入井時不異。非猶夫喜﹑怒﹑哀﹑樂之情﹐當未發時﹐𨿽可以喜﹑可以怒﹑可以哀樂﹐而實無喜怒哀樂也。

發而始有﹑未發則無者謂之情﹐乃心之動幾與物相往來者﹐𨿽統於心而與性無與。卽其統於心者﹐亦承性之流而相通相成﹐然終如筍之於竹﹐父之於子﹐判然爲兩个物事矣。

大抵不善之所自來﹐於情始有而性則無。孟子言「情可以爲善」者﹐言情之中者可善﹐其過﹑不及者亦未嘗不可善﹐以性固行於情之中也。情以性爲幹﹐則亦無不善﹔離性而自爲情﹐則可以爲不善矣。惻隱﹑羞惡﹑辭讓﹑是非之心﹐固未嘗不入於喜﹑怒﹑哀﹑樂之中而相爲用﹐而要非一也。

或人誤以情爲性﹐故曰「性可以爲善﹐可以爲不善」。今以怵惕惻隱爲情﹐則又誤以性爲情﹐知發皆中節之「和」而不知未發之「中」也。言「中節」則有節而中之﹐非一物事矣。性者節也﹐中之者情也﹐情中性也。曰繇性善故情善﹐此一本萬殊之理也﹐順也。若曰以情之善知性之善﹐則情固有或不善者﹐亦將以知性之不善與﹖此孟子所以於惻隱﹑羞惡﹑辭讓﹑是非之見端於心者言性﹐而不於喜﹑怒﹑哀﹑樂之中節者徵性也。有中節者﹐則有不中節者。若惻隱之心﹐人皆有之﹐固全乎善而無有不善矣。

總以人之有性﹐均也﹔而或能知性﹐或不能知性﹐則異。孟子自知其性﹐故一言以蔽之曰「善」﹐而以其知性者知天﹐則性或疑異而天必同﹐因以知天下之人性無不善﹐而曰「道一而已矣」。

蓋以性知天者﹐性卽理也﹐天一理也﹐本無不可合而知也。若以情知性﹐則性純乎天也﹐情純乎人也﹐時位異而撰不合矣﹐又惡可合而知之哉﹖故以怵惕惻隱之心爲情者﹐自集注未審之說。觀朱子語錄所以答或問者﹐則固知其不然矣。五

須從喪禮﹑經界上看得與性善義合﹐方見當時之求小功小利者﹐皆惟不盡其才﹐而非能於道一之外別有道也。極乎下愚不肖﹐做出欺天滅理事﹐也只是可爲而不爲。可爲而不爲﹐於是乎爲所不當爲。不當爲者﹐乃情上生的枝葉﹐不擇其所當位者﹐而妄與物相取也。正經心上做的事﹐不一直去﹐直到物來待應時﹐又不能不有所爲﹐遂任情中之枝葉﹐不擇而妄取﹔及一妄取而無所不爲者﹐終不能大有爲矣。

且如三年之喪﹐人心固有之愛裏面元有此節文﹐但盡著吾性之愛﹐不教怠惰﹐便無不可行。才一有規避之心﹐則恰好湊著者父兄百官爲他引向不善之習去。故𨿽大逆元惡﹐如楚商臣者﹐也只是不能勉盡其天性之愛﹐以致開罪於君親﹐遂相激而流於極下﹐若果有窮凶奇惡在其性中也。

又以經界言之﹐暴君污吏﹐也只是一「慢」字害事。慢便是不能盡其性之所可盡者。及至所當爲者不盡﹐則一切破阡陌﹑厚稅斂底事﹐順手順眼﹐便只管與物相取﹐則亦情不動於正﹐而又不容不動﹐遂以動於非其位者﹐而日趨於污暴也。一不慢而君子野人各得其養﹐則耳目口腹之必資於民者﹐一萬民惟正之供﹐而何有不善乎﹖

故天下別無有惡﹐只不善便是惡。猶然此君子﹐猶然此野人﹐猶然此野人之養君子﹐配合得不當﹐不自吾心之經緯盡力度量出的﹐只物之易取者取之不厭﹐把吾性之才理撇著全不用事﹐而一任乎喜怒﹐遂以爲暴君污吏而有餘。豈但其气稟之偏於好貨者爲之哉﹖不善已著而人見其可惡﹐去聲。便謂之惡。

暴君污吏﹐初無本領與天徳王道分路並馳﹐故曰「夫道一而已矣」。言外之物﹑內之性﹐無一不善﹐但交互處錯亂雜揉﹐將善底物事做得不好爾。須與猛力﹐有才皆盡﹐則藥𨿽瞑眩﹐疾無不瘳矣。六

陽虎偶然見得仁﹑富之相反﹐遂作此語。其云「不仁」者﹐言爲富者之必不求仁也﹔其言「不富」者﹐言爲仁之必不求富也。自說得君子小人心術分明﹐故孟子不以人廢言而舉之。若云「害仁」「害富」﹐則是仁者必貧而富者必暴。𨿽云「天理人欲﹐不容並立」﹐乃可言人欲之害天理﹐而終不可言天理之害人欲。害人欲者﹐則終非天理之極至也。

必云陽虎終身無一近理之語﹐而言此者以戒爲富者之不當以仁害之﹔虎𨿽匪人﹐然其面詆齊侯而辭其祿﹐則亦非區區爲守財虜者。令有言皆悖﹐則亦不成爲姦矣。且此兩言之得﹐元救陽虎生平不得﹐何必又從而文致之﹗七

朱子於論語注﹐以「通力合作﹐計畝均收」言徹﹐於孟子注﹐則以「都鄙用助﹐鄕遂用貢」爲徹﹐前後固無定論。緣徹之爲法﹐自孟子外﹐別無可考﹐兩者俱以意揣其然耳。故朱子又云「此亦不可詳知﹐或但耕則通力而耕﹐收則各得其畝﹐亦未可知也。」

乃使爲通力合作﹐則公田﹑私田之分﹐有名無實﹐而八家亦無固有之業﹐說得來似好﹐卻行不得。諺所謂「共船漏﹑共馬瘦」者﹐𨿽三代之民﹐恐亦不能免也。若於其勤惰之不一者﹐使田官以刑隨其後﹐則爭訟日繁而俗益偸矣。先王通人情﹑酌中道以致久行遠﹐應不宜爾。

「徹田爲糧」﹐公劉之詩也﹐「徹」之名始於此。公劉當夏之季葉而遷徙僅存﹐勢不能違時王而創制。乃夏用貢法﹐而井田則始自黃帝。公劉初得民以居﹐而上下之等級未立﹐辟艸披荊﹐不能盡同中國之法﹐故野外﹑國中﹐或遵時王之貢法﹐或用軒後之井田﹐以順民而利導之。傳至於周興﹐因仍其遺制﹐以通貢﹑助之窮而合用之。則此集注所云「通也﹐均也」﹐謂通貢﹑助而使其法均也﹐較論語注爲尢通。八

大抵井田之制﹐不可考者甚多﹐孟子亦說个梗槪耳。如周禮言不易之田百畝﹐一易之田二百畝﹐再易之田三百畝﹐則其廣狹不等﹐溝澮﹑塗徑﹐如何能合井字之形﹗故朱子云「恐終不能有定論」。

至如袁氏以殷家一夫七十畝﹐八家於八百畝之中以二百四十畝爲萊田﹐則以遷就井形而不成理。田之或易或不易﹐因乎地力﹐若一槪以「七熟﹑三萊」之法準之﹐則下地之宜一易﹑再易者﹐名𨿽七十畝﹐而實或五十畝﹐或三十三畝﹔上地之不易者﹐又無故而棄三十畝之腴土於不耕也。

想來黃帝作井田時﹐偶於其畿內無一易﹑再易之田﹐區畫使成井形。殷﹑周以後﹐𨿽其溝洫﹑塗徑用此爲式﹐若其授田之數﹐則八家或授二井﹐或授三井﹐不必一井之必八夫矣。至於七十﹑百畝﹐殷所以少而周所以多者﹐眞不可曉。則或七十﹑百畝者﹐亦夫田賦稅之法﹐而非果限諸民也。周旣增殷三十畝﹐則經界必須盡攺﹐其煩勞亦已太甚﹔而漸次推移﹐則有棄其故壤而授田於百里之外者﹐得無有捐墳墓﹑異風土之悲乎﹖

考諸考工記﹐匠人治野之事﹐旣常立一官以司之﹐而執其功者﹐取諸公旬三日之役。意者近或十年﹐久或數十年﹐有須攺正者﹐則爲之攺作。故孟子言「暴君污吏﹐必慢其經界」。慢者﹐不修理攺正之謂也。其法﹐想亦與今法十年大造黃冊﹐推收過戶之制略同。但在井田﹐則須加一番土功爾。

大要作一死「井」字看不得。所謂一夫百畝者﹐蓋亦百畝一夫之謂。從田立戶﹐而非必因戶制田也。周禮考工及何休﹑鄭玄諸說﹐亦只記其大略﹐到細微處﹐又多齟齬。更不可於其閒曲加算法﹐遷就使合。有所通﹐則必有所泥。古制已湮﹐闕疑焉可矣。九

龍子想亦是孔子以後人﹐觀其文辭﹐自非西周以上人語。林氏謂以言當時諸侯用貢法之獘﹐甚爲得之。若謂夏后氏之貢卽有糞田不足﹑稱貸而益之害﹐則懸揣千年之上﹐亦安知其有老稚轉死之慘﹐而代之流涕以談耶﹖

以實求之﹐助之異於貢者名也﹐而實無異也。孟子曰「其實皆什一也」﹐以言其無異也。尋常說助法用民之力﹐而不取其財。乃民之財何從而得之﹖亦不過取諸其力而已矣。可耕之時﹐能耕之人﹐通計只有此數。以其九之一而治公田﹐則於以治私者必有所不及矣。向令不用其力﹐彼又豈不可以多得哉﹖未見農民之有餘力暇晷而以惟上之用也。

變貢爲助﹐只是做教好看。故曰「夏尙忠﹐殷尙質﹐周尙文。」質𨿽簡於文﹐而較忠則已多曲折矣。上之宜取於民﹐義也。其所取於民者﹐爲其力之所獲﹐又均也。實同﹐而爲著其名曰﹐非有所取於爾也﹐特借爾之力而已矣﹐此殷道所以降於夏道之忠也。君子﹑野人之分﹐自天顯民只之大常﹐更何用如此之回護耶﹖

惟於助法旣壞之餘﹐反而用貢﹐以恝處人上﹑不課勤惰﹑不卹勞苦﹑不辧凶丰之官吏而刻責於民﹐則其爲害如此。若貢法旣壞之餘﹐又從而攺助﹐其誣罔農民而以恣農官之漁獵﹐更有不可言者矣。

總之﹐法之旣壞﹐且務與收拾整頓﹐以求其安。若人心已敝﹐勢重難返﹐而不揣其本﹐區區辧法制之得失﹐以驅疲民而數攺之﹐則其爲禍尢烈。井田者﹐軒轅氏之良法也﹐歷久已獘﹐而禹攺爲貢﹐家天下之大用﹐莫有甚焉者矣。殷﹑周偶攺之﹐而諸侯不能率從﹐故變助而貢﹐有如龍子之所譏。阡陌旣破﹐古制已湮﹐人心已革﹐使復變而助﹐其不爲王莽者幾何矣。此論古者之不可不知也。十

「不暇耕」﹐以勢言﹔「不必耕」﹐以理言。云「獨可耕且爲與」﹐云「是率天下而路也」﹐皆言勢之不暇耕也。不暇爲而爲之﹐爲陶冶則害於耕﹐猶耕害於治天下也。是勢之不暇者﹐亦理之不可也。云「有大人之事﹐有小人之事」﹐云「或勞心﹐或勞力」云云﹐是「天下之通義也」﹐皆言理之不必耕也。不必自爲而後用之﹐而非以厲農夫﹐猶不妨以倉廩府庫自養而得人以仁天下﹐爲則天以君天下之大徳﹐不得以百畝而分其憂也。是理之不必耕者﹐實義之不可耕也。此孟子兩頭分破許行處﹐讀者須與分曉。

集注云「不惟不暇耕﹐而亦不必耕矣」﹐乃承上轉入「堯以不得舜」一段綫索。慶源於後段亦云「不暇耕」﹐則埋沒殺「天下之通義也」一段正理。然則使其暇耕也﹐遂將廢君道而滅尊卑之義哉﹖後段言「亦不用於耕」﹐謂𨿽暇用而亦不用也﹐與上言「而暇耕乎」﹑「𨿽欲耕得乎」自別。一一

集注云「放逸怠惰而或失之」﹐似於「飽食暖衣」四字斷句﹐「逸居」連下「而無教」五字作句。以文義求之﹐非是。逸居者﹐卽所謂人得平土而居之也。

逸之爲言﹐安也﹐非放也。「放佚」之佚﹐從人從失。此「逸」字﹐自對勞而言。上巢下窟﹐禽獸逼人﹐遷徙構架﹐驅避禽獸﹐則居之不安。人之得「飽食暖衣」者﹐后稷樹藝之功﹔得「逸居」者﹐禹平水土﹑益驅禽獸之功也。此六字統結上文﹐轉入「無教」去﹐見衣之﹑食之﹑居之﹐道各得矣﹐而聖人之憂猶未已也。不然﹐則安逸以居﹐豈便近於禽獸﹖五品之教﹐亦非必有大勞焉﹔而禽獸之躑躅內步於榛樾之中者﹐亦非以其安逸故而不得同於人也。一二

欲辧異端﹐亦必知其立說之始末﹐而後可以攻之。許行之齊物﹐齊市物之賈也。莊子以「齊物論」名篇﹐則謂物論之是非﹐當任其自鳴於天地之閒﹐而不足與較同異也。「物論」二字一連讀﹐「齊」字微斷。慶源以莊﹑許齊物爲同旨﹐則似生來不曾見莊子﹐聽得說莊有此篇題﹐謬猜作「齊物之論」﹐豈不令莊子笑人地下﹗雙峯說許行似老子﹐亦錯。許行微似墨者﹐皆無君故然。史遷所紀九家﹐道家﹐老﹑莊也﹐墨家﹐墨翟﹑禽滑釐也﹐許行則所謂農家者流爾。一三

夷子二本之旨﹐注﹑錄俱未看出。朱子云「何止二本﹐蓋千萬本也」﹐則旣不知墨﹐而於孟子之言亦礙。夫苟千萬其本﹐則是散漫無本矣﹐孟子胡不直斥之曰生物皆有本而夷子無本耶﹖

邪說之立﹐亦必有所以立者。若無會歸之地﹐則亦不成其說。墨之與儒﹐公然對壘者數百年﹐豈漫然哉﹖天地之閒﹐有正道則必有邪徑。以尋常流俗﹐只是全不理會道理﹐及至理會道理﹐劈頭一層便得个稍寬一步﹑稍深一步見解﹐苟異其昔日之醉夢無覺者﹐遂不審而以爲至極﹐而喜其乍新﹐利其易致﹐遂相驅以從之。此邪之與正﹐自有教以來﹐只是者个窠臼。與聖道亢衡而爭﹐在漢以後爲佛﹐在漢以前爲墨﹐其實一也。

佛𨿽出於西夷﹐而引伸文致之者﹐則中國之人士也。墨衰而佛盛﹐蓋移彼成此﹐枝葉異而根柢同爾。墨氏尙鬼而薄葬﹐惟佛亦然﹐此皆其見諸用者也。若其持之以爲體者﹐則二本是已。

聖人之道﹐從太極順下﹐至於「乾道成男﹐坤道成女」﹐亦說「人受天地之中以生」。然曰「乾道成男﹐坤道成女」﹐則形而上之道與形而下之器﹐莫非干坤之道所成也。天之幹與父之幹﹐地之坤與母之坤﹐其理一也。惟其爲天之幹﹑地之坤所成﹐則固不得以吾形之所自生者非天。然天之幹一父之幹﹐地之坤一母之坤﹐則固不得以吾性之所自成者非父母。故西銘之言﹐先儒於其順序而不逆﹑相合而一貫者﹐有以知夫橫渠之深有得於一本之旨。

若墨之與佛﹐則以性與形爲二矣。性與形二者﹐末之二也。性受於無始﹐形受於父母者﹐本之二也。以性爲貴﹐以形爲賤﹐則一末眞而一末妄。末之眞者﹐其本大而亦眞。末之妄者﹐其本寄托和合以生﹐不足以大而亦妄。性本於天﹐人所同也﹐亦物所同也。人所同者﹐兄之子猶鄰之子也。物所同者﹐則釋氏所謂萬物與我共命也。故從其大本而眞者視之﹐無所別也﹐安得異愛親於愛人物也﹖至於父母之使我有是形﹐𨿽未嘗不爲之本﹔乃一妄之興﹐如漚之發﹐而赤白和合﹐與妄相吸﹐因有此粉骷髏﹑臭皮囊之身﹐束我於分段生死之中﹔則其本原以妄立﹐而其末亦無非妄矣。若執妄末以區宇於妄本之所生﹐「區宇」說出楞嚴。橫據異同﹐視鄰子不若兄子﹐則是逐妄末以堅其妄本﹐而喪其眞本也。故生則愛之﹐惟其性之存也﹔死則棄之﹐墨薄葬﹐佛茶﹝荼﹞毗。惟其形之賤也。形本妄而銷隕無餘﹐故生不以形。性恆存而生滅無異﹐故死亦有覺。故薄葬﹑尙鬼之說立焉。

要其所謂二本者﹕一﹑性本天地也﹐眞而大者也﹔一﹑形本父母也﹐妄而小者也。打破黑漆桶﹐別有安身立命之地。父母未生前﹐原有本來面目﹐則父母何親﹐何況兄子﹐而此朽骨腐肉﹐直當與糞壤俱捐。其說大都如此。蓋惟不知形色之卽天性﹐而父母之卽乾坤也。

形色卽天性﹐天性眞而形色亦不妄。父母卽乾坤﹐乾坤大而父母亦不小。順而下之﹐太極而兩儀﹐兩儀而有乾道﹑坤道﹐乾坤道立而父母以生我。則太極固爲大本﹐而以遠則疏﹔父母固亦乾道﹑坤道之所成者﹐而以近則親。繇近以達遠﹐先親而後疏﹐卽形而見性﹐因心而得理。此吾儒之所爲﹝謂﹞一本而萬殊也。

然惟盡性至命﹑依中庸而行素位之君子﹐然後能擇而守之﹔而非彼乍出於利欲昏呶之中﹐才得脫灑便住下不進﹐妄謂已得者之所能知也。發其藏﹐知其所據者如此﹐墨﹑佛之妄﹐不訊而伏其辜矣。惜乎先儒之欲詰盜而不獲其贓也﹐徒懸坐之曰「千萬其本」﹐彼豈服哉﹗滕文公下篇一

「不智之罪小﹐不勇之罪大」﹐此等語句﹐才有偏激處﹐便早紊亂。夫所謂不勇者﹐自智者言之也。若旣已不智矣﹐更何處得勇來﹖倘使其無知妄作﹐晨更夕攺﹐胡亂撞去﹐其流害於天下﹐更不可言。故罪莫大於不智﹐而不勇者猶可矜。𨿽日攘一雞而不知其爲竊﹐厚斂困農﹑橫徵困商而恬然不知其非義﹐以此爲罪小﹐而以「損之﹐以待來年」者爲罪大﹐則王維之罪重於安﹑史﹐匡章之惡浮於商臣矣﹗

看聖賢文字而爲之下語﹐須如天平兌過﹐一銖黍也差不得。故三達徳之序﹐曰知﹐曰仁﹐曰勇。不知則更無仁﹐不仁則勇非其勇。故必知及而後仁守﹐若徒勇者則不必有仁。聖賢已自示萬世以權衡﹐柰何新安之不審而妄言也﹗如雲如不知其非義﹐則已無足責矣﹐旣知而不速已﹐則律以責備賢者之條﹐其罪尢不容逭也﹐斯乃折中之論。二

聖賢只做得人分上事﹐人分上事便是己分上事也。中庸言「盡物之性」﹐也只是物之與人相干涉者﹐索與他知明處當﹐使其有可效於人者無不效﹐而其不可亂夫人者無或亂也。若天際孤鴻﹐江幹小艸﹐旣不效於人﹐而亦無能相亂﹐須一刀割斷﹐立个大界限﹐毋使彼侵此陵﹐失其人紀。

故孟子說「天下之生」﹐集注爲顯之曰「生謂生民也」﹐正與剔出界限處。其「一治」者﹐人道治也。其「一亂」者﹐禽獸之道亂乎人道也。後面說「蛇龍」「鳥獸」﹐說「沛澤多而禽獸至」﹐說「虎豹犀象」﹐說「亂臣賊子」﹐「無父無君﹐是禽獸也」﹐那一端不在者人﹑禽上分辧﹗殷﹑周以上﹐禽獸之亂人也﹐傷人之生﹔衰周之降﹐禽獸之亂人也﹐戕人之性。傷人之生﹐人猶得與禽獸均敵於死生之際﹔戕人之性﹐人且爲禽獸驅遣﹐自相殘食而不悟也。一章之大旨﹐七篇之精義﹐盡於此爾。三

「兼夷狄﹐驅猛獸」﹐是一時救亂之功﹔「咸以正無缺」﹐方是大治。慶源此說﹐極爲精密。正徳﹑利用﹑厚生無一之不備﹐髙明﹑沈潛﹑平康無一之或陂﹐必若此而後可使夷狄﹑禽獸之患不中於中國。蓋驅飛廉﹑滅五十國﹑遠虎豹犀象者﹐兼夷狄之已滑夏﹐驅猛獸之已逼人者也﹔而明刑敕政﹑制禮作樂者﹐以防微杜漸﹐而遠狄行﹐捐獸心﹐以定生民之紀者也。

夏﹑商二代﹐承治千年﹐賢聖之君作者固非一也﹐而其守堯﹑舜之道者﹐以漸遠而精意漸失﹐於是非聖之人﹐乘道之替而導其君以禽狄之樂爲樂。如色荒﹑禽荒﹑牛飲﹑裸逐之類﹐皆夷狄﹑禽獸之樂。心旣與禽狄相亂﹐則身自樂與禽狄相親﹐以類相求﹐以气相召﹐而夷亂華獸逼人矣。自非力爲滌除更攺﹐煥然一新其禮樂刑政以立人道之極﹐而遠爲之防﹐則五十國滅而又有五十國者興﹐前之虎豹犀象遠而後之虎豹犀象又進矣。此一片中原漧淨土﹐天生此一類衣冠劍佩之人﹐如何容得者般气味來燻染﹗故兼之驅之﹐旣已廓淸﹐而尢不可使有缺之可乘﹐使得逾短垣而相干﹔咸正無缺﹐以啟後人爲之君師。故成周之治﹐數百年夷不亂夏﹐獸不幹人﹐皆周公制作之功也。四

「孔子作春秋而亂臣賊子懼」﹐非虛說也。春秋二百四十二年之閒﹐弒君三十六﹐而遠國之不相通問者不與焉。春秋旣成之後﹐以迄乎秦﹐弒父與君之事息矣。秦人焚書﹐而後胡亥死於趙髙之手。自漢以來﹐春秋復傳﹐至今千五百餘年﹐弒君者惟王莽﹑蕭道成﹑蕭鸞﹑朱溫數賊而已﹐劉裕﹑蕭衍﹑郭威皆已篡而後弒。宦官宮妾﹐則本無知而陷於惡。其餘則夷狄也。然猶不敢稱兵而手刃﹔自非石宣﹑安慶緒﹑史懷義以夷種而爲盜賊﹐未有弒父者也。以戰國之糜爛瓦解﹔而田和﹑三晉之流﹐敢於篡而終不敢弒。以商鞅﹑魏冉﹑韓朋﹑田嬰﹑黃歇﹑呂不韋之狙詐無君﹐而「今將」之志﹐伏不敢動﹐故有妾婦之小人﹐而無梟獍之大逆。其視哀﹑定以前﹐挾目送之情﹐懷杯羹之恨﹐曾老畜之不若者﹐已天淵矣。

朱子曰「非說當時便一治﹐只是存得个治法」﹐則猶未知春秋之功如此其實也。

蓋當周之衰﹐大夫世官﹐而各擁都邑﹐臣主分治﹐莫有知其別者。不知其別﹐則直視弒君之與殺路人無以異。𨿽以冉有﹑季路之賢﹐亦且視私室如公家﹐惟知弗擾﹑佛肸之爲叛﹐而不知六卿﹑三桓之義在當討。則一切背公死黨之士﹐樂爲欒盈﹑崔杼﹑商臣﹑衛輒用者﹐方以義烈自許﹐而遑卹其他﹗

乃先王封建親賢以君一國﹐上奉天道﹐下順民心﹐故托之崇髙而授之富貴。豈與夫六卿﹑三桓之流﹐苟藉一時之權寵﹐君予之祿而卽以亢君者比乎﹖故春秋一書﹐正陪臣之不純乎爲臣﹐而略其叛大夫之責﹔正諸侯﹑大夫君臣之分﹐而篡弒者必目言其惡﹔乃使天下知君父之尊﹐自天授之﹐自王建之﹐非但富役貧﹐貴役賤﹐如大夫﹑陪臣之以勢合而相事使也。

自微春秋﹐則富貴者役人﹐貧賤者役於人﹐喜則相事相役﹐怒則相戕相殺﹐人之所以異於禽獸者﹐復何有哉﹗春秋之徳業與天地相終始者如此﹐豈有其名而無其實﹐但存治法於天下後世也耶﹖五

「率獸食人﹐人將相食」﹐集注作譬諭說。看來﹐孟子從大本大原上推出﹐迎頭差一綫﹐則其後之差遂相千萬里﹐如羅盤走了字向一般。立教之始﹐才帶些禽獸气﹐則習之所成﹐其流無極﹕天下之率獸食人者﹐亦從此生來﹔天下之人相食也﹐亦從此生。禍必見於行事﹐非但諭也。

如但爲我﹐則凡可以利己者﹐更不論人。但兼愛﹐則禽獸與人﹐亦又何別﹗釋氏投崖飼虎﹐也只是兼愛所誤。而取人之食以食禽獸﹐使民餓死﹐復何擇焉﹗又其甚者﹐則苟可爲我﹐𨿽人亦可食﹔苟視親疏﹑人物了無分別﹐則艸木可食﹐禽獸可食﹐人亦可食矣。

楊朱﹑墨翟﹐他自是利欲淡泊枯槁底人﹐故𨿽錯亂而不至於此。乃教者﹐智教愚﹐賢教不肖者也。開一个門路﹐說「爲我﹑兼愛是道」﹐「拔一毛而不爲」﹐「鄰之赤子猶兄之子」﹐從此流傳將去﹐拔己一毛而利人不爲﹐則亦將害人軀命利己而爲之﹔親其鄰之子如兄之子﹐則亦將漠視其兄子如鄰之子﹐而兄子可同於鄰人﹐人肉亦可同於獸肉矣。聖賢之教﹐𨿽使愚不肖者擇不精﹐語不詳﹐而下游之獘必不至如此。惟其於人﹑禽之界﹐分得淸楚也。

率獸食人﹐孟子時已自有此暴行。然楊﹑墨之教﹐近理者粗﹐惑人者淺﹐則其害止於率獸食人﹐而未有人相食之事﹐故曰「將」。春秋傳「易子而食」﹐甚言之也﹐猶云「室如懸罄」。莊子稱盜跖脯人肝肉﹐亦寓言而非實事。自後佛入中國﹐其說彌近理而彌失眞﹐直將人之與禽﹐同作大海之漚﹐更不許立計較分別。故其言戒殺﹑戒食肉者愈嚴﹐而天下人之果於相食也亦因之而起。自漢明以後﹐如黑山賊﹑朱粲﹑劉洪起之類﹐啖人無異於菽麥﹐以張睢陽之賢而亦不免矣。悲夫﹗孟子之言「將相食」者﹐而果相食也﹐則佛之爲害其慘矣哉﹗

蓋苟視此臭皮囊爲赤白和合不淨之所成﹐亦如糞壤之生蔬谷﹐而父母未生前別有本來面目﹐則此泡之聚﹑捏目之花﹑燻成妄立之肉骨筋骸﹐而臠之烹之﹐以聊塡我之饑瘡也﹐亦何不可哉﹗聖人不作﹐辟之者無力﹐人之日卽於禽而相殘也﹐吾不知其所終矣﹗六

墨氏二本﹐他到頭處﹐也只說一本。蓋以一本爲眞﹐一本爲妄也。釋氏當初立教﹐也是如此﹐故有「萬法歸一」之說。程子勘出華嚴三觀處﹐華嚴當作楞嚴。拿得眞贓矣。但釋氏又盡會脫卸尖巧﹐與朱子所云「楊﹑墨只硬恁地做」者抑別﹐故又有「束蘆相交﹐如藤倚樹」之說﹐妄旣不立﹐眞亦不建﹐所以有蕉心之諭﹐直是無本。乃抑於妄眞兩捨之外﹐別尋个尖穎處掐﹐故於「萬法歸一」之上﹐又說个「一歸何處」。蓋二本之變爲歸一﹐歸一之變爲無本﹐無本之變﹐又爲枯木頭上開花﹐而釋氏之巧極矣。

仔細思量﹐好似說夢來。他只管在鍼頭綫尾上覓天地﹐總爲那大化無心﹐莫也有時如此在無用上見用。然要之只是人思量不到﹐見聞不及﹐則人之所見爲無用者﹐在大化元自有至誠不息﹑洋洋發育之功。卻向者閃爍影裏翻來覆去﹐尋消問息。嗚呼﹐則又何其愚也﹗

總爲他在者些伶伶俐俐處﹐費盡气力﹐故把眼前忘了。只自家一腔子惻隱﹑羞惡﹐卻教入狹邪處去。天之所顯﹑民之所只底君臣父子﹐卻看作土芥相似。而窮極其情﹐則但欲將眼前萬理﹐銷隕無餘﹐討个直截快儻路走﹔許多做不徹處﹐只一味籠罩過﹐更不偢亻辧。則獸食人﹑人相食之禍﹐俱從根苗上生出﹐禍芽逢罅便發也﹐哀哉﹗七

廉者﹐廉隅之謂。到迆邐不同處﹐若囫圇去﹐則便不成等級。只此是一个大界限﹐須令分明。人之大界限處﹐則與禽獸異者是也。此處囫圇沒分曉﹐便不成廉。

「仲子惡能廉」一句﹐是鐵斷案。不能廉﹐則已人而禽獸昆虫之類矣。「充仲子之操﹐蚓而後可」﹐正是說他不廉。賴他尙居於陵之室﹐食妻之粟﹐稍與蚓別。若並此刪除﹐則愈與蚓無二。

乃仲子之尙能隱忍而就此二者﹐豈其志操之能然哉﹖猶夫人之情﹐猶夫人之理﹐不能逃耳。若充其操﹐則如釋氏之日中一食﹑樹下一宿﹐乃可信不失身於盜跖而眞蚓矣。

孟子力辧仲子﹐只爲人﹑禽大界限﹐正爭一「廉」字。想來﹐仲子一類人﹐只是他气稟受得淡泊枯槁﹐便以此傲世而自賢。使其气稟稍濃﹐則貪猥更不成模樣。觀其卞躁褊陋﹐全沒一些气象。「出而哇之」﹐卽不施於母﹐已自慚惶殺人﹗者數臠之鵝﹐於名義有何重輕﹐直恁驚天動地﹐視昊天罔極之父母也比並不得﹗卽此與口腹之人﹑珍重丁寧夫殘羹冷炙者何以異﹗卽此是禽虫見解﹐而人之大廉已喪盡矣﹗

孟子於楊﹑墨說禽獸﹐於仲子說蚓﹐無非爲斯人立人極﹐以別於異類。似蚓卽是不廉。蚓之食槁壤﹑飲黃泉時一段無心無腸﹑卞躁鄙吝﹐恰與仲子匍匐三咽時同一昏濁之情。看先王之禮﹐儷尊列俎﹐終日百拜﹐酒淸不飲﹐肉漧不食﹐是甚气象來﹐方是廉隅整飭﹐一絲不亂的節奏。集注「然後可以爲廉」﹑「未能如蚓之廉」﹐二「廉」字﹐非是。東陽爲分別周旋﹐差爲可通。若竟以蚓爲廉﹐則正以害人心不小。且天下必無有能如蚓者﹐而堯﹑舜﹑周﹑孔﹐豈皆其不廉者乎﹖離婁上篇一

以六律正五音﹐但爲金﹑石﹑絲﹑竹﹑匏﹑土﹑革﹑木之五音言﹐而人聲之五音不在其中。蓋人聲之五音一因其自然﹐直是無可用力正得處。律之所能正者﹐以立長短﹑大小﹑多少﹑輕重之法﹐而取淸濁﹑緩急﹑修促﹑洪細之定則也。耳無定準﹐藉數以立質﹐隨質以發聲﹐而八音之宮﹑商﹑角﹑徵﹑羽乃以分焉。蓋八音之有響﹐𨿽天地之產﹐使有可以得聲之材﹐而其成音也必繇人制。制之自人﹐則或增或損﹐無成則而必亂﹐故必以六律一成之數爲之準﹐而合於數者合於音矣。若人聲之淸濁斂縱﹐一仍乎自然之喉﹑舌﹑唇﹑齒﹑齶﹐一成以還﹐莫之爲而自動於竅﹐𨿽有六律﹐亦安所施哉﹖此亦不待審樂者而後知也。

若夫歌唱之節﹐亦有所待以取和﹐則又恃五音已正之八音定其疾徐之度耳。故六律者以正五音於八音﹐而八音者又以其五音之葉正人聲之五音也。在古樂﹐則房中升歌以瑟﹐余樂以笙磬。於今世俗之樂﹐則南以拍板﹐北以弦索。古樂今樂﹐雅﹑鄭不同﹐而人聲之受正於五音﹐不受正於六律﹐一也。

程氏復心只此不知﹐乃謂「聖人制五音以括人聲」﹐矮人觀場﹐無勞饒舌可已。二

「有仁心仁聞而民不被其澤」﹐惟宋仁宗可以當之。其「不可法於後世者」﹐則漢文﹑景是已。齊宣王不忍一牛﹐孟子許其足以王者﹐猶謂乍見孺子而怵惕惻隱之人可以保四海﹐無欲穿窬之人可使義不勝用耳。偶然半明半滅之天良﹐安得遽謂之有仁心耶﹖

至若梁武帝者﹐篡其君而推之刃﹐懼冤報之相尋﹐思以苟免其人誅鬼謫之大罰﹐而又擇術不審﹐托於無父無君之教以自匿﹔抑且貪非所據﹐憤不自戢﹐殺人盈於城野﹐毒禍中於子孫。正孟子所謂「以其所不愛及其所愛」﹐不仁之尢者也。乃云「天下知其慈仁」﹐知之者誰耶﹖不過遊食之髡﹐飽其利養﹐贊嘆功徳而已。若天怒人怨﹐眾叛親離﹐本紀可考﹐安所得「慈仁」之稱哉﹖

以齊宣愛牛之心而行先王之道﹐若因半星之火﹐欲成燎原之勢。自非孟子爲之吹噓播颺之﹐固必不能。蓋其一暴十寒之心元自不給於用﹐而擴充之也自非旦夕之功。若彼始爲亂賊﹑繼爲浮屠之蕭衍﹐卽使依樣胡盧﹐行井田﹐立學校﹐亦與王莽之效周官以速亡者無以異。安所得澤被於民而法垂於後耶﹖範氏於是爲失言矣。

慶源云「武帝有仁聞而非其眞」﹐差爲近實。然衍之惡積而不可掩﹐不仁之聲﹐遺臭萬年﹐豈但失眞而已哉﹗三

「不愆不忘」兩「不」字﹐元是工夫字﹐與無愆無忘不同。不以有意而愆謬之﹐不以無意而遺忘之﹐乃能循用舊章以遵先王之道。在詩之以祝王之子孫者﹐固爲願望之詞﹐非有率用舊章者﹐而以贊其無愆無忘之美。孟子斷章引此﹐亦正於「不愆不忘」顯遵法者學古之功。不得以「不愆不忘」爲無過﹐「率繇舊章」爲遵法﹐逆文立意也。遵法而可無過﹐乃孟子引伸詩人言外之旨﹐故曰「遵先王之法而過者﹐未之有也」﹐以補詩所未言之效。若詩已有無過意﹐則當以「此之謂也」直結之矣。集注未安。四

法律之不可勝用﹐仁之覆天下﹐𨿽聖人之以爲法於後世者以此﹐乃聖人之自以制器審音﹐平治天下﹐先須用此。非在聖人獨恃其耳目心思已足給用﹐但爲天下後世不能如己之不待於法﹐故須與立个法度也。

集注似誤看一「繼」字﹐將耳目心思之旣竭﹐作聖人自用之道﹐聖人已自了當後﹐又加上一種方便與後人。如此說來﹐未免害理。此𨿽爲上古聖人而言﹐然其云竭目力之聖人者﹐豈其明之過於婁﹑班﹖竭耳力之聖人者﹐豈其聰之過於師曠﹖竭心思之聖人者﹐豈其睿智之過於堯﹑舜﹖則亦但竭其耳目心思﹐終不能制器審音而仁天下﹔於是繼求之一定之法﹐使目有憑以用其明﹐耳有憑以用其聰﹐心有依據以行其仁﹐然後知向之徒勤於耳目之力﹑心之思者﹐必至此而後非妄也。規矩準繩元不是目力看出來底﹐六律元不是耳力聽出來底﹐不忍人之政元不是師心億度想出來底。

集注「猶以爲未足」一語﹐殊不穩妥。豈但以爲未足哉﹗直是耳目心思之力﹐與形之方圓﹑聲之五音﹑天下治平之理﹐全然湊泊不著。規矩準繩因乎象﹐六律因乎數。聖人不於目求明﹐於耳求聰﹐而以吾心之能執象通數者爲耳目之則。故規矩﹑六律之所自制﹐不得之耳目者而得之於心思﹐以通天下固有之象數﹐此以心而治耳目也。不忍人之政﹐上因天時﹐下因地利﹐中因人情。聖人不任心以求天下﹐而以天下固然之理順之以爲政﹐此以理而裁心思也。故仰觀天文﹐俯察地理﹐察邇言以執兩端而用其中。豈有閉門造車﹑出門合轍之自用者哉﹗聖人用之而自不可勝用﹐乃以垂之後世而亦不可勝用﹐其理一﹐其效均也。

如謂先王爲天下後世故﹐制此法度﹐若聖人之自爲用者﹐一目擊而方圓卽定﹐一流耳而五音卽定﹐一致思而仁卽被於天下﹐則此聖人者﹐將如佛氏之觀十方世界如掌中果﹐一按指而海印發光﹐一皆成就耶﹖言之無實﹐亦不祥矣。

旣者﹐已事之詞也﹔繼者﹐遂事之詞也。「已竭耳目心思」云者﹐勞已盡而績未成也。「繼之以規矩﹑準繩﹑六律﹑仁政」云者﹐言彼無益﹐而得此術以繼之﹐乃以遂其所事也。雙峯乃云「惟天下不能常有聖人﹐所以要繼之﹝以﹞不忍人之政」。然則使天下而恆有聖人﹐則更不須此不忍人之政乎﹖是孔子旣作﹐而伏羲之易﹐唐﹑虞之典﹐殷﹑周之禮﹐皆可焚矣﹗此老子「剖斗折衡」之緒論﹐釋氏「黃葉止啼」﹑「火宅」﹑「化城」之唾餘。柰何遊聖賢之門者﹐不揣而竊其旨也﹗五

人君之所不得於天下者﹐亦惟不親﹑不治﹑不答以敬而已。其以蒞下土而定邦交者﹐亦惟愛之﹑治之﹑禮之而已。仁﹑智﹑敬之皆反求矣﹐則亦更有何道之可反求也﹖只此三者﹐包括以盡。「行有不得者﹐皆反求諸己」﹐是總括上文以起下義。雙峯乃云「上面三句包括未盡﹐『皆』字說得闊」﹐徒爲挑撥﹐了無實義﹐當亦未之思爾。六

林氏所云「諸侯失徳﹐巨室擅權」﹐自春秋時事。逮乎戰國﹐天下之持權者又不在世卿而在遊士矣。「不修其本﹐而遽欲勝之」﹐惟晉厲﹑魯昭﹑齊簡爲然。戰國時﹐列國之卿與公室爭彊弱者﹐僅見於田嬰﹑韓朋﹐然亦終不能如三家﹑六卿之彊逆也。以蟠根深固之魏冉﹐而範雎一言則救死之不暇。七國之貴公子者﹐劣以自保其富貴。安得有君欲勝之不能而取禍者哉﹖

孟子說「不得罪於巨室」﹐與周公「不施其親﹐不使大臣怨乎不以﹐故舊無大故則不棄也」意同﹐乃以收拾人心於忠厚仁慈之中﹐而非有稱兵犯順之王承宗﹑跋扈不恭之韓弘須爲駕馭﹐不然則效安﹑史﹑滔﹑泚之爲也。看孟子說「沛然徳教溢乎四海」﹐則其云「爲政不難」者﹐爲施徳教之令主言也。若唐憲宗一流恩﹑威兩詘之君﹐本無徳教﹐不足言矣。

孟子七篇﹐屢言興王業之事﹐而未詳所以定王業者。惟此一章是已得天下後經理措置之大業。所謂「爲政」者﹐言得天下而爲之也。得天下而爲之﹐而先以尊尊﹑親親﹑重賢﹑惇故之道行之於廟堂之上﹐君臣一徳﹐以旬宣而綏理之﹐勿使遊談之士持輕重以亂天下之耳目﹐則指臂相使﹐而令下如流水之原矣。當此之時﹐君臣一心徳而天下待命焉﹐安所得擅權之巨室﹐殺之不能﹐縱之不可﹐須以處置遙持其生命乎﹖

裴晉公之進說也﹐挾韓弘﹑承宗之叛服以爲辭﹐而云「非朝廷之力能制其死命」。此等章疏﹐便是三代以下人習气。上失格君之道﹐下乖純臣之義﹐只靠著禍福聲勢脇持其君以伸己意﹐而其文字流傳﹐適以長藩鎭之惡而不卹。以皇甫鎛之不可使居相位爲老臣者﹐不能正君心於早以杜其萌﹐則惟稱引古誼﹐以明貴義﹑賤利﹑尊君子﹑遠小人之大道﹔若其不聽﹐無亦致位以去而已。今乃引叛臣之向背以怵其君﹐使之懼而庸吾言﹐則己志伸而國是定﹔卽其不聽﹐而抑有所操挾以自免於誅逐。其於「以道事君﹐不可則止」之義﹐相去遠矣。三代以下無大臣者﹐此也。柰何引孟子而同之﹗七

粗疏就文字看﹐則有道之天似以理言﹐無道之天似以勢言﹐實則不然。旣皆曰「役」﹐則皆勢矣。集注云「理勢之當然」﹐勢之當然者﹐又豈非理哉﹗所以慶源﹑雙峯從理勢上歸到理去﹐已極分明。

「小徳役大徳﹐小賢役大賢」﹐理也。理當然而然﹐則成乎勢矣。「小役大﹐弱役彊」﹐勢也。勢旣然而不得不然﹐則卽此爲理矣。

大徳大賢宜爲小徳小賢之主﹐理所當尊﹐尊無歉也。小徳小賢宜聽大徳大賢之所役﹐理所當卑﹐卑斯安也。而因以成乎天子治方伯﹑方伯治諸侯﹑諸侯治卿大夫之勢。勢無不順也。

若夫大之役夫小﹐彊之役夫弱﹐非其徳其賢之宜彊宜大﹐而乘勢以處乎尊﹐固非理也。然而弱小之徳與賢旣無以異於彊大﹐藉復以其蕞爾之土﹑一割之力﹐妄逞其志欲﹐將以隕其宗社而死亡俘虜其人民﹐又豈理哉﹗故以無道之弱小﹐而無彊大者以爲之統﹐則競爭無已﹐戕殺相尋﹐𨿽欲若無道之天下尙得以成其相役之勢而不能。則弱小固受制於彊大﹐以戢其糜爛鼎沸之毒。而勢之順者﹐卽理之當然者已。

曹操曰「使天下無孤﹐則不知幾人稱帝﹐幾人稱王。」自操言之﹐固爲欺淩蔑上之語﹐若從旁曠觀﹐又豈不誠然耶﹖是𨿽不得謂彊大之役人爲理之當然﹐而實不得謂弱小之役於人非理之所不可過也。故本文云「小役大﹐弱役彊﹐天也。」自小弱言之﹐當役而役﹐豈非理哉﹗是非有道之天惟理﹐而無道之天惟勢﹐亦明矣。

雙峯以勢屬之气﹐其說亦可通。然旣雲天﹐則更不可析气而別言之。天者﹐所以張主綱維是气者也。理以治气﹐气所受成﹐斯謂之天。理與气元不可分作兩截。若以此之言气爲就气運之一泰一否﹑一淸一濁者而言﹐則气之淸以泰者﹐其可孤謂之理而非气乎﹖

有道﹑無道﹐莫非气也﹐此气運﹑風气之气。則莫不成乎其勢也。气之成乎治之理者爲有道﹐成乎亂之理者爲無道。均成其理﹐則均成乎勢矣。故曰「斯二者﹐天也。」使謂泰有理而非气﹐否但气而無理﹐則否無卦徳矣。是雙峯之分有道爲理﹐無道爲气﹐其失明矣。

若使气之成乎亂者而遂無理﹐則應當無道之天下﹐直無一定之役﹐人自爲政﹐一彼一此﹐不至相啖食垂盡而不止矣。其必如此以役也﹐卽理也。如瘧之有信﹐豈非有必然之理哉﹗無理之气﹐天地之閒卽或有之﹐要俄頃而起﹐俄頃而滅。此大亂之極﹐如劉淵﹑石勒﹑敬瑭﹑知遠。百年而不返﹐則天地其不立矣﹗

理與气不相離﹐而勢因理成﹐不但因气。气到紛亂時﹐如飄風飄﹝驟﹞雨﹐起滅聚散﹐回旋來去﹐無有定方﹐又安所得勢哉﹗凡言勢者﹐皆順而不逆之謂也﹔從髙趨卑﹐從大包小﹐不容違阻之謂也。夫然﹐又安往而非理乎﹖知理勢不可以兩截溝分﹐則雙峯之言气﹐亦徒添蛇足而已。八

言理勢者﹐猶言理之勢也﹐猶凡言理气者﹐謂理之气也。理本非一成可執之物﹐不可得而見﹔气之條緒節文﹐乃理之可見者也。故其始之有理﹐卽於气上見理﹔迨已得理﹐則自然成勢﹐又只在勢之必然處見理。

雙峯錯處﹐在看理作一物事﹐有轍迹﹐與「道」字同解。道𨿽廣大﹐然尙可見﹐尙可守﹐未嘗無一成之侀。故云「天下有道」﹐不可云「天下有理」。則天下無道之非無理﹐明矣。

道者﹐一定之理也。於理上加「一定」二字方是道。乃須云「一定之理」﹐則是理有一定者而不盡於一定。气不定﹐則理亦無定也。理是隨在分派位置得底。道則不然﹐現成之路﹐惟人率循而已。故弱小者可反無道之理爲有道之理﹐而當其未足有爲﹐則逆之而亡也。孟子於此﹐看得「勢」字精微﹐「理」字廣大﹐合而名之曰「天」。進可以興王﹐而退可以保國﹐總將理勢作一合說。曲爲分析﹐失其旨矣。九

「安其危﹐利其災﹐樂其所以亡」﹐自是三項人。國削兵釁﹐猶自偸一日之安者﹐「安其危」也。能爲國家之災害者﹐而彼反以爲利﹐如虞公之璧馬﹐平原君之上黨﹐禍所自伏﹐而偏受其餌者﹐「利其災」也。荒淫暴虐﹐爲酒池﹑肉林﹑瓊林﹑大盈者﹐「樂其所以亡」也。

不仁者之有此三者﹐亦各有所因。昏惰而不能自彊於政治﹐故「安其危」。貪利樂禍﹐小有才而忮害無已﹐故「利其災」。嗜欲蔽錮﹐沈湎而不知反﹐故「樂其所以亡」。三者有一﹐卽不可與言矣。

如宋理宗亦無甚利災﹑樂亡之事﹐而但居危若安﹐直是鼓舞警戒他不動。梁武帝未嘗安危﹑樂亡﹐乃幸侯景之反覆﹐以希非望之利﹐故𨿽自憂其且敗而納景。首禍之心﹐終不自戢﹐則人言又何從而入﹖若唐玄宗之晚節﹐未嘗安危而利災也﹐特以沈湎酒色﹐而卒致喪敗﹐則𨿽知張九齡之忠﹐而終幸李林甫之能寬假以徵聲逐色之歲月﹐故言之而必不聽。

三者有一﹐則必至於亡國敗家。而若楚懷王﹑秦二世﹑隋煬帝﹑宋徽宗﹐則兼之者。以其昏惰安危貪忮利災沈溺嗜欲樂亡者而言之﹐則統爲不仁。然不仁者未必皆合有此三者也。

雙峯歸重末句﹐自未分曉。其意以爲惟荒淫暴虐者﹐則與集注「心不存」之說相爲合。乃集注「心不存則無以辧於存亡之著」一語﹐亦擡起此不仁者太髙。若論到存心上﹐則中材之主能保其國家者﹐若問他仁義之心在腔子裏與否﹐則無論「三月不違」﹐卽日月一至﹐乃至一念之分明不昧﹐亦不可得。然而以免敗亡而有餘者﹐則未能仁而猶不至於不仁﹐尙可與言也。人而謂之不仁﹐豈但不能存其心哉﹐直已喪其心矣﹗

心不存者﹐謂仁義之心不存也﹔喪其心者﹐並知覺運動之心而亦喪也。昏惰﹑貪忮﹑沈溺之人﹐他耳目口鼻﹑精神血气﹐只堆垛向那一邊去﹐如醉相似﹐故君子終不可與言﹐弗能爲益而祗以自辱。若僅不能存其心﹐則太甲﹑成王之蚤歲固然﹐正伊尹﹑周公陳善責難之幾也﹐何遽云不可與言耶﹖十

「反身而誠」﹐與大學「誠意」「誠」字﹐實有不同處﹐不與分別﹐則了不知「思誠」之實際。「誠其意」﹐只在意上說﹐此外有正心﹐有修身。修身治外而誠意治內﹐正心治靜而誠意治動。在意發處說誠﹐只是「思誠」一節工夫。若「反身而誠」﹐則通動靜﹑合外內之全徳也。靜而戒懼於不睹不聞﹐使此理之森森然在吾心者﹐誠也。動而愼於隱微﹐使此理隨發處一直充滿﹐無欠缺於意之初終者﹐誠也。外而以好以惡﹐以言以行﹐乃至加於家國天下﹐使此理洋溢周徧﹐無不足用於身者﹐誠也。三者一之弗至﹐則反身而不誠也。

惟其然﹐故知此之言誠者﹐無對之詞也。必求其反﹐則中庸之所云「不誠無物」者止矣﹐而終不可以欺與僞與之相對也。朱子曰「不曾虧欠了他底。」又曰「說仁時恐猶有不仁處﹐說義時恐猶有不義處﹐便須著思有以實之。」但依此數語﹐根究體驗﹐自不爲俗解所惑矣。

大學分心分意於動靜﹐而各爲一條目﹐故於「誠其意」者﹐說个「毋自欺」。以心之欲正者居靜而爲主﹐意之感物而有差別者居動而爲賓﹐故立心爲主﹐而以心之正者治意﹐使意從心﹐而毋以乍起之非幾淩奪其心﹐故曰「毋自欺」﹐外不欺內﹑賓不欺主之謂也。

今此通天人而言誠﹐可云「思誠者」人不欺天﹐而「誠者天之道」﹐又將謂天下誰欺耶﹖故𨿽有誠不誠之分﹐而無欺僞之防。誠不誠之分者﹐一實有之﹐一實無之﹔一實全之﹐一實欠之。了然此有無﹑全欠之在天下﹐固不容有欺而當戒矣。

「誠者天之道也」﹐天固然其無僞矣。然以實思之﹐天其可以無僞言乎﹖本無所謂僞﹐則不得言不僞﹔如天有日﹐其可言此日非僞日乎﹖乃不得言不僞﹐而可言其道曰「誠」﹔本無所謂僞﹐則亦無有不僞﹔本無僞日﹐故此日更非不僞。乃無有不僞﹐而必有其誠。則誠者非但無僞之謂﹐則固不可云「無僞者天之道」也﹐其可云「思無僞者人之道」乎﹖

說到一个「誠」字﹐是極頂字﹐更無一字可以代釋﹐更無一語可以反形﹐盡天下之善而皆有之謂也﹐通吾身﹑心﹑意﹑知而無不一於善之謂也。若但無僞﹐正未可以言誠。但可名曰「有恆」。故思誠者﹐擇善固執之功﹐以學﹑問﹑思﹑辧﹑篤行也。己百己千而弗措﹐要以肖天之行﹐盡人之才﹐流動充滿於萬殊﹐達於變化而不息﹐非但存眞去僞﹑戒欺求慊之足以當之也。盡天地只是个誠﹐盡聖賢學問只是个思誠。卽是「皇建其有極」﹐卽是二殊五實合撰而爲一。一一

孟子言「皆備」﹐卽是天道﹔言「擴充」﹐卽是人道。在聖學固不屑與鄕原之似忠信﹑似廉潔者爲對﹐在王道亦不屑與五伯之假仁假義者爲對。學者先須識得此字﹐然後見處眞﹐立處大﹐可有至百步之力﹐而亦不昧於中百步之巧。若將此「誠」字降一格﹐使與「欺」字「僞」字作對﹐則言必信﹑行必果﹐硜硜然之小人便是配天之至誠矣。

格﹑致﹑誠﹑正﹑修﹑齊﹑治﹑平八大段事﹐只當得此「思誠」一「思」字﹐曰「命」﹑曰「性」﹑曰「道」﹑曰「教」﹐無不受統於此一「誠」字。於此不察﹐其引人入迷津者不小。

廣平引大學「欲誠先致」釋明善﹑誠身之序﹐自是不謬﹐以致知﹑誠意是思誠者知行分界大段處也。若慶源死認誠意爲誠身﹐而孤責之隱微之無欺﹐則執一礫石而謂太山之盡於是﹐亦烏知其涯際哉﹗一二

文王當商命未攺之時﹐猶然受商之鈇鉞以專徵﹐故無圖天下之心﹐而後爲大公無私。若孟子所以期當時之侯王者﹐則異是。周徳已訖﹐而民之憔悴甚矣。天命須是教有所歸﹐斯民須是令之有主﹐此亦有廣土眾民者義之所不得辭。則但行文王之政﹐不必心文王之心﹐而已無愧於文王。

況乎漢髙之王漢中﹐秦已亡而天下裂﹐義帝之在郴南﹐初未嘗正一日君臣﹐如夏﹑商世徳相承之天子﹐爲漢之所必戴也。至項羽之稔惡已盈﹐固不足以爲盟主﹐分漢王於漢中﹐非所宜順受之命。使漢君臣不以天下爲圖﹐徒保守一隅﹐養民致賢而一無所爲﹐爲之﹐則一吳芮﹑尉佗而已矣。集注以私罪漢﹐未合於時措之宜也。

到廓然大公處﹐卻在己在人﹐更不須立町畦﹐自貽胸中渣滓。上審天命﹐下察人心﹐天理所宜﹐無嫌可避。使文王而當七雄﹑秦﹑項之際﹐上無可服事之故主﹐下無可推讓之鄰國﹐又豈得不以天命不可曠﹑民望不可違爲大公至正之道哉﹗

七雄之不仁﹐項羽之不義﹐旣惡劇於崇﹑密而必不可北面事之﹔苟有其徳﹐允當其位﹐而當此兩不相下之勢﹐如項羽之不並天下不休者﹐又豈如四海乂安﹐僅保一方之三苗可舞幹而格﹖則以天下爲己任者﹐「勿貳爾心」﹐而夙夜以期乎必濟﹐正以其身爲天下用﹐而不徇小名小義以自私。藉令漢髙而忘天下也﹐膜視此中國糜爛瓜分於項氏之手﹐又豈文王之所忍爲乎﹖

乃若漢髙之徳愧文王者﹐則其所致之賢非伯夷﹑太公﹑顚夭﹑宜生之屬﹐兩生﹑四皓終不見庸﹐而濫以天爵施及噲伍﹔其養民之政﹐因陋就簡﹐使五帝﹑三王彊教悅安之大徳斬焉不傳於後世﹐斯以爲周﹑漢醇疵之差別爾。若其圖天下於秦﹑項之手而往必求濟也﹐則與堯﹑舜﹑湯﹑文何異道之有哉﹖一三

以手援嫂﹐自是驚天動地事。集注云「非若嫂溺可手援」﹐忒把手援看作等閒﹐坐爲孟子「子欲手援」一語賺惑。孟子自緣淳於髡滑稽無賴﹐到底不屑與他正經說﹐只折合得他便休。其與告子﹑任人輩語﹐皆然。「子欲手援天下乎」﹐非法語也。

此處惟南軒及朱氏公遷看得精析不亂。嫂溺自是用常禮不得處﹐與湯﹑武徵誅﹐伊﹑周放戮﹐大舜不告一例。若當時天下之溺只是正道上差錯了﹐要與他整頓卻易﹐只消得守道之常爲之匡正﹐則事半而功已倍矣﹐何用似以手援嫂﹐做出者樣非常事來﹗

故孟子之道﹐合則行﹐不合則止﹐猶男女無別時只依著授受不親之常禮﹐便足整頓。自生民以來﹐一治一亂﹐聖賢看來全無詫異﹔而繇亂向治之時﹐爲之撥亂反正﹐大經大法﹐如運之掌﹐固不消手忙腳亂也。其云「子欲手援天下乎」﹐謂援處與溺處各有登對﹐無事張皇﹐如嫂命濱危﹐須破禮合權耳。一四

雙峯說﹕「曾晢不私其口腹之奉﹐常有及物之心﹐這便是好底意思﹐曾子便能承順他。」此言害道不小。子之事親﹐若在飲食居處之際較量著孰得孰失﹐得則順之﹐失則逆之﹐卽此便是不孝之尢。陳了翁云「臣弒君﹑子弒父者﹐常始於見其有不是處耳。」見其有是﹐卽見其有不是矣。

以餘食及人﹐當甚好處﹖曾子﹑曾元皆處貧約﹐卽撙節而俾無失肉﹐以得盡養﹐亦未便是不好。曾元胸中正執此道理與父母計較耳。且餘食之所及者﹐果饑寒待此以爲命者乎﹖或在童稚﹐或在僕妾﹐亦只是呴呴之愛。有如父索所餘之財貨﹐以授非所當得之愛妾﹐則固溺愛不明而陷於惡矣。

乃天下不孝之子﹐才於此辧是非﹐便做出逆天大惡來也不顧卹。故舜之琴﹑弤﹑干﹑戈﹐自非象之所宜得﹐然使父母欲以與象﹐豈便固執不與﹖「天下無不是底父母」﹐則亦無是底父母也。凡此之類﹐父母卽極其不是﹐也只欣然承順。雙峯云「要諭之使合於道」﹐一諭便是責善﹐責善便是爭﹐爭便是忤逆。父子之閒﹐各執一是以相訟﹐而人道滅矣﹗

若禮所云有過則諫者﹐自是關系行檢大綱目處﹐豈在臠肉﹑杯酒﹑斗粟﹑尺布之閒苛求其得失﹗貴戚之卿﹐且必君有大過而後諫﹐況子之事親耶﹖且過之大小﹐亦因乎人之生平。若文王﹑孔子以爲父﹐則一舉動之可疑﹐不妨以異同請益﹔若在瞽瞍﹐則但不格姦而已足。至於言行好惡之紕繆﹐一一而辧其得失﹐將終日疾首蹙頞於問安視膳之時﹐卽欲求一刻之承歡而不得矣。

故惟親之可諭於道而不怙其惡者﹐乃可施其幾諫﹐要亦須於己所修之子職了無干涉﹐然後可見之言詞。此非以避嫌也﹐才到干涉處﹐恆人之情便易動怒﹐相激而爲賊恩之事﹐所必至矣。故曰「直情徑行﹐夷狄之道也。」新安云「一飲一食之閒﹐尙承親志如此﹐況其立身行己之閒乎」﹐只此極得曾子之心。一五

舜之於瞽瞍﹐便盡索其所有以與象﹐亦須欣然承順。至於舜之孳孳爲善﹐莫之能禦﹐𨿽非瞽瞍之所欲﹐則又不敢量其親之必無此志而不以玄徳爲承志也。

在親自有志﹑事之分﹐在我又有失身﹑不失身之別。親旣不但有其志﹐而見之言語動靜﹐如問有餘之類。於我則𨿽不盡當於道﹐而終不至於失身﹐如以餘食與非所當與者。者處正好行其「天下無不是底父母」之心。故舜之牛羊﹑倉廩﹑琴﹑弤﹑干戈﹐便瞽瞍將授之盜賊﹐也不得畱纖芥於胸中。

其不可者﹐惟欲使象代舜爲天子耳。以天子之位﹐天授之﹐堯禪之﹐非舜之有也。人子之於親﹐能有幾樁事物與舜之有天下一例﹐乃忍區區較其爲公爲私﹑爲得爲失哉﹗甚矣﹐雙峯之俗而悖也。一六

惟瞽瞍欲以舜之天下與象﹐則不可承順﹔若泰伯﹑伯夷﹐則亦必欣然承順。舜受堯之天下﹐本非所有而以道受之。徇私親而以與象﹐便是失道﹐失道則失身矣。泰伯﹑伯夷以世及之國﹐幸親不以與異姓而欲授其弟﹐則承志而逃之﹐方是求仁﹐方是至徳﹐方是不失其身。

叔齊之賢不能過伯夷﹐而以偏愛故﹐亂長幼之序﹐雙峯所云「不好底意思」﹐孰甚於此﹗浸令伯夷見親之過﹐而欲以諭孤竹君﹐使勿紊長幼之禮﹐豈非衛輒之流亞乎﹗且到者處所﹐豈但伯夷﹐卽凶悍貪嚚之子﹐也難出口去諭。欲諭而不能﹐而又懷必諭之心﹐懷忿浸淫﹐而商臣之惡起矣。故曰﹕雙峯之說害道不小。一七

「人之易其言」與「好爲人師」兩「人」字﹐雲峯以爲與大學「修齊」章「人」字不異﹐亦自分曉。但爲「易其言」者說﹐則所謂徵色發聲而後諭者﹐自不可與上智同年而語。然苟有責而不易其言﹐猶在困學之科。雲峯云「爲泛然之眾人而言」﹐則又太屈抑之矣。泛然之眾人﹐一面受詬罵﹐一面讕言無忌也。若惠施之遇匡章﹐理愈窮則詞愈嫚﹐又何嘗肯自愧怍而息其邪說﹐況悠悠之人並不逮惠施者乎﹖至於「好爲人師」者﹐則泛然之眾人固不特無其事﹐而抑並無其志﹐且𨿽「好」之﹐而人終不師之﹐則亦何「患」之有﹖

雲峯緣書言「斅學半」﹐禮言「教然後知困」﹐孔子以朋來爲樂﹐孟子樂得英才而教育﹐疑聖賢之不以此爲患﹐故有「泛然眾人」之說﹐乃不知決一疑﹐又入一疑也。解聖賢文字﹐須如剝筍相似﹐去一層﹐又有一層在﹐不可便休﹐須到純淨無殼處﹐筍肉方見。

孟子此言﹐元對當時處士而言。聖賢旣不以爲患﹐眾人又無好爲師之事﹐惟若惠施﹑公孫龍一流人﹐他不理會自家﹐只要開立法門﹐終日揣摩卜度﹐宛轉曲折以成其說﹐千枝萬葉﹐總欲璀璨動人﹐苟伸其一偏之旨﹐而以爲人所宗主。只此他劈頭便從虛誑上著力﹐故其學之也亦非不博﹐思之也亦非不深﹐執之也亦固﹐而推之也亦遠﹐乃其意中﹐惟有此爲師之好﹐將孔子也看做恁樣做出來底﹐則迎頭便差﹐墮入非辟。故曰人之患在此﹐以其蔽﹑陷﹑離﹑窮﹐「載胥及溺」而莫能淑也。

凡此一類﹐皆有過人之資﹐而又不無好學深思之事﹔乃以徇名求利﹑自尊好勝之心﹐可惜此一項有用人才墮入禽狄去﹐故曰患。患者﹐自外來者也﹐非其所應有之憂﹐而以一好累之﹐則旣可深惡﹐而抑可深悼。如人之有病患﹐非形體所固有﹐乃以不正之气所感﹐流傳腑藏﹐遂以傷生者然。

孟子當時﹐饒有此人﹐只貪一个北面臯比﹐「後車數十乘﹐從者數百人」﹐便惹下人心世道一大害來。故直指他受病根本﹐爲此輩淸夜鐘聲﹕言汝之所以捨正路﹐放本心﹐而放恣橫議者﹐只在此處﹐趁門風﹐圖利賴而已﹔若能去此一好﹐則以汝之才﹐亦何至充塞仁義而率獸食人乎﹗此所謂可深悼者也。

乃盡他說得天花亂墜﹐公然與堯﹑舜﹑周﹑孔爲對壘﹐也只是收合一起閒漢﹑做成一部文章的本願。勘破他此處﹐卻元來自家也不曾果有邪僻在﹐但爲些須名利﹐造下者場虛謊﹐此則所可深惡者也。

後來王仲淹全是此病﹐而韓退之亦所不免。通也﹐愈也﹐亦豈泛然之眾人哉﹗近世龍溪以下諸儒﹐傍釋氏之門庭﹐以入流合俗而建宗風﹐蓋亦不讀孟子此語耳。一八

「實」與「本」確然不同。本者﹐枝葉之所自生﹔實者﹐華之所成也。集注謂「有子以孝弟爲爲仁之本﹐其意亦猶此」﹐是大綱說道理﹐恐煞說二者是實﹐則嫌於以仁民﹑愛物﹑貴貴﹑尊賢等爲虛花﹐故通諸有子之說﹐以證其有可推廣相生之義。實則有子之意﹐以孝弟爲爲仁之本﹐教學者從此立定根基發生去﹐孟子則言凡盡五常之徳者﹐皆當以此爲實也。

若一向在外面去做﹐卻於二者有缺﹐則是心已不著在腔子裏﹐與自家根本眞心相體認﹐盡著外面推排﹐都是虛殼子撐架著。尋常說仁﹑義﹑禮﹑知﹑樂﹐及至反躬自驗﹐而其或爲切近﹐或爲迂遠﹐或爲精實﹐或爲虛疏﹐一倍了然自諭﹐知惟此之爲實矣。

諸說惟西山說見大意。劈頭仁﹑義二條﹐卽是教爲仁義者一依據緊要事﹐故五「實」字一般元無差異。雲峯橫生異同﹐將前二「實」字作人本心說﹐便不得立言之旨。

若論原頭發生處﹐但有遠近親疏之別﹐初無先後之序。人性之中﹐仁義之全體大用﹐一切皆備﹐非二者先而其餘皆後。一落後﹐則便是習﹐不是性矣。惟斯二者﹐痛癢關心﹐良心最爲難昧﹐故曰「實」。當身受用處﹐較其餘自別。如谷有實﹐乃是人喫得飽滿物事也。雙峯及張彭老之說﹐皆不合本旨。一九

蔡氏將「知而弗去」作兩件說﹐眞成詫異﹔向後引證﹐愈見支離。

說是﹑非爲二﹐又與此「知明」「守固」不相干涉。倏而此爲二﹐倏而彼爲二﹐就蔡氏言之﹐已爲四矣。況從是而往﹐盡智之用﹐有千萬而無算者乎﹖禮有三統﹐樂有五音﹐又豈禮有三實﹐樂有五實邪﹖

其曰「如五行水土﹐俱旺於子」﹐乃不知土生於申﹐是術家附會安排﹐大不恰好處。使土果生申而旺子﹐則月令位土於長夏之中宮﹐當午﹑未之餘尙在未得長生之地﹐而辰亦土位﹐恰當墓庫﹐又何說也﹖卽以術家之言推之﹐亦當謂土生於辰﹑巳之交可耳。水﹑土相克﹐故不得同宮俱王也。

且此亦何足爲四徳五常徵﹗生王之說以化气言﹐四徳五常以體性言。如水生申﹐旺子﹐絕巳﹐豈人心之智﹐亦申生﹑子旺而巳遂絕耶﹖

又云「五臟﹐心﹑肝﹑脾﹑肺皆一﹐而腎獨二」﹐其說尢鄙。腎有二﹐肝與肺且不啻二矣。且以六腑言之﹐太陽寒水爲膀胱﹐膀胱亦有二耶﹖內形旣然﹐外形亦爾。如口一而耳﹑目﹑鼻皆二﹐其於五常四徳﹐又何象哉﹖

形而上之道與形而下之器﹐𨿽終始一理﹐卻不是一个死印板刷定底。蓋可以形而上之理位形而下之數﹐必不可以形而下之數執形而上之理。若撇下本領﹐只向畫影﹑圖形﹑握算子﹑分部位上討消息﹐𨿽其言巧妙可觀﹐而致遠必泥﹐君子不爲也。

孟子說「知斯二者弗去」﹐只是一套話﹐說教詳盡﹐何嘗分爲兩扇﹐如腎二枚相似﹗慶源云「知旣明﹐則自然弗去」﹐較之蔡說﹐自免於邪。然孟子一「知」字﹐只淺淺說﹐故加个「弗去」﹐未嘗如慶源於「知」字下加一「明」字說得盡也。

以實求之﹐事親從兄﹐初無深隱莫察之蘊﹐亦人所易知﹐而特難於弗去。其所以難於弗去者﹐以斯二者與其他事理不同。凡理之有所得而復去者﹐類爲私智邪說之所亂﹐故知之明則不復去。乃斯二者﹐𨿽極不孝不弟之人﹐亦無私智邪說爚亂他﹐別作一番假名理﹐只是其知之也不能常常不昧﹐一會惺忪﹐一會懵懂﹐遇昏著時便忘了也。

「去」字當如字讀﹐與「不違仁」「違」字一義。俗作上聲讀者不通。常知不昧﹐便是弗去。恰緊在弗去上見智﹐非恃其知之明而卽以弗去也。故慶源之說賢於蔡氏﹐而要於此未當。二十

事親方是仁之實﹐從兄方是義之實﹐知斯二者方是智之實﹐節文斯方是禮之實﹐樂斯方是樂之實。若不於斯二者盡得﹐則𨿽愛以爲仁﹐敬以爲義﹐明察以爲智﹐習儀以爲禮﹐嫻於音律舞蹈以爲樂﹐卻都是無實﹔無實便於己不切﹐卽非心徳。孟子立言之旨﹐大槪如此。

所以到樂上﹐又須引伸一段。緣樂之爲教﹐先王以和人神﹐學者以治性情﹐似所用以廣吾孝弟者﹐而非孝弟之卽能乎樂﹐故孟子又推出學樂者一段眞情眞理來。自非心有日生之樂﹐志和气順以手舞足蹈﹐自然無不可中之節奏﹐則竟不可以言樂。故學者之學於樂﹐必足之蹈夫舞綴之位﹐手之舞夫干羽之容﹐得之心﹐應之手足﹐不知其然而無不然﹐斯以爲樂之成。然使其心之樂不日生不已﹐則非其郁滯﹐卽其放佚﹐音節𨿽習﹐而不可謂樂也。

惟能以事親﹑從兄爲樂﹐而不復有苦難勉彊之意﹐則心和而廣﹐气和而順﹐卽未嘗爲樂﹐而可以爲樂之道洋溢有餘﹔乃以之爲樂﹐則不知足蹈手舞之咸中於律者﹐斯以情益和樂﹐而歌詠俯仰﹐乃覺性情之充足﹐非徒侈志意以取悅於外物也。此樂孝弟者所以爲樂之實也。

「樂斯二者」一「樂」字有力﹐是事親﹑從兄極頂位次。孔子所謂「色難」者﹐正難乎其樂也。故朱子曰「要到樂處﹐實是難得。」不是現成樂底﹐須有功夫在。其始亦須著意﹐但在視無形﹑聽無聲上做去﹐調治得者身心細密和順﹐則自然之樂便生。自然之樂﹐是「生」字上效驗﹐勿誤以解「樂」字。始樂時﹐一須加意去樂﹐此聖賢一步喫緊工夫﹐不可刪抹。

足蹈手舞﹐自當如慶源說﹐是作樂之事。不然﹐此二語更無歸宿。聖賢恰緊文字﹐斷不作有說無義﹑鏡花水月語也。若莆田黃氏向此段無「是也」二字作商量﹐一片閒言遊語﹐讀之令人欲噦﹗

說事親﹑從兄﹐便有知之弗去﹐節文而樂在裏面。抑能知之弗去﹐節文得當而樂之﹐方叫得事親﹑從兄。雙峯以智﹑禮﹑樂爲「道生」﹐大是差謬。作文字時﹐須如此宛轉分配﹐實則言人能常知事親﹑從兄﹐外盡其節文而內極其和樂﹐則仁﹑義﹑禮﹑智﹑樂之實皆在是也。

集注「然必知之明」云云﹐是朱子補出言外之意﹐非孟子大旨﹐其欹重知﹐亦微有病。蓋愛之推及民物﹐敬之施於貴與賢者﹐求以盡仁義之大用﹐則存乎知﹑行之並進﹔而事親﹑從兄﹐在孩提稍長而已知﹐其喫緊工夫﹐惟力行而已。天下之不能事親﹑從兄者﹐豈不知親之當事﹑兄之當從哉﹗故於智必言「弗去」﹐常提醒此心明了不忘﹐是之謂智。非未行之前﹐日取事親﹑從兄之理﹐學之問之﹐思之辧之﹐以致其知也。

論語集注「知猶記憶也」﹐恰與此處合。知處有工夫而無條目﹐只分明記憶得便是。若夫事親﹑從兄所應修之職﹐辧之須明而處之須當者﹐在此章則又屬禮之節文﹐而非智之事。故曰「知」字說淺﹐不須加一「明」字。兼乎華﹐則並尙知﹐純乎實﹐則專尙行﹐集注於此﹐不無滲漏。二一

「不可以爲人」﹐語意極嚴﹔「不可以爲子」﹐較寬一步說。「不順乎親」﹐是子道之未盡﹐而不可以爲吾父之子也。「不得乎親」﹐則人而禽矣。

朱子「人是大綱說」一段文字差錯。此處輕重失審﹐則將有輕天性之愛﹐而專意於責善者。舜恰緊在得親上﹐故曰「盡事親之道」。延平先生「無不是底父母」一語﹐正於此立萬世之權衡。二二

「各止其所而無不安」﹐集注此語說得廣大。如申生固能爲人之所不能爲﹐卻令天下之父子許多疑難處依舊不得个安靜在。中材以下﹐要死旣難﹐賢智者又慮死之猶未爲盡道﹐從此便開出歧路﹐以至不忍言之事而亦犯之。舜卻平平常常﹐移易得恰好﹐依舊父愛其子﹐子承其父﹐天下方知無難處之父子﹐何用奇特張皇﹐不安其所而彊有事也﹗孟子此語﹐籠罩千萬世智愚賢不肖父子在內﹐故集注以廣大深微語配之﹐讀者勿忽。離婁下篇一

舜之於父﹐文王之於君﹐俱非「行乎中國」事﹐而尢不可謂之「得志」。孟子所言乃大行之常道﹐南軒所云乃憂患之微權﹐相去正猶逕庭。若論聖人處權變﹐則道固不同。舜傳賢而禹傳子﹐文服事而武伐商﹐一堂之父子君臣早已異矣﹐況千歲而可執一耶﹖

新安「此心此理」之說﹐自象山來。象山於此見得疏淺﹐故其論入於佛。其云「東海﹑西海」云云﹐但在光影上取閒架﹐捉綫索﹐只是「三界惟心」一籠統道理﹐如算家之粗率。乃孟子之言「一揆」也﹐於東夷西夷﹐千歲前後﹐若論心理﹐則何有於時地﹗以時地言者﹐其必以事迹之因時而制地者審矣。

聖賢之立言也﹐正在天理爛漫﹑形著明動上徵道之誠然﹔終不向燭影螢光尋个相似處測其離合。而孟子一書﹐十九爲當時藥石﹐顯眞理以破妄說。此一章書﹐自緣戰國遊談之士﹐非先王之道者﹐謂時異地殊﹐法必攺作﹐不可以虞﹑周之治治今日﹐不可以蒲阪﹑岐陽之治治他國﹐故孟子顯示兩聖人所以行乎中國者﹐時地相去之遠如此﹐而所以揆度天下之務者無異。「揆」字自當如慶源解﹐玩「其揆一也」文義自見。則齊﹑楚﹑秦﹑趙何不可移易之風俗﹐而井田﹑學校何徒可行於古而不可行於今﹗彼壞法亂紀﹐苟簡趨時以就功名﹐如趙武靈﹑商鞅﹑李悝者﹐徒爲亂而已矣。

朱子於學庸章句﹑論語集注﹐屢易稿本﹐惟孟子注未經攺定﹐故其閒多疏略﹐未盡立言之旨﹐如此類者不一。而門人後學以師說未定﹐輒借陸氏之詖詞附會成義﹐以叛入異端。後學之責﹐當相與修明﹐豈得雷同以遵注爲了境邪﹗二

「行辟人」﹐亦是平政之事。尊卑等秩﹐各安其所﹐正所謂政也。君子之平其政﹐至於「行辟人」而可﹐則𨿽不近人情﹐而自尊卑人﹐亦以爲平也。此二語是救正子產不知大體處。焉有大夫之車而庶人可乘之以渡水者乎﹖此二句是一意。「焉得人人而濟之」﹐連下三句是一意。孟子文章簡妙處﹐不須立柱子﹐分對仗﹐只一气說下﹐自有片段。蘇氏惟不知此﹐故以閒架文字學孟子﹐文且不相似﹐而況其道乎﹗

集注亦於此看不出。浸云君子能平其政矣﹐則𨿽行辟人焉而亦可﹐然則政之未平者﹐便當罰教與百姓肩摩衽接﹐一場胡哄耶﹖

看文字﹐須向周﹑漢以上尋章法﹐不可據八大家割裂排仗﹐勾鎖分支。此其得失𨿽小﹐而始於害文者終於害意﹐始於害意者終於害道﹐亦非細故也。四書分節處﹐不可執作眼目﹐類如此。三

朱子說子產有不忍人之心﹐而不能行不忍人之政﹐貼得孟子本意分明。惟其有不忍人之心﹐所以可謂之「惠」。慶源譏其有內交﹑要譽之心﹐此酷吏生入人罪語。儒者立法嚴而宅心恕﹐不宜爾也。

惟其有不忍人之心﹐故孟子以「不知爲政」箴之。令其有內交﹑要譽之心﹐則此種徹底詐僞人﹐不知爲政﹐姦亦不深﹔使其嫻於政理以濟其姦﹐則惡益滔天而無忌矣。

子產自是赤心救國一个社稷臣﹐終不似陳氏之厚施﹐王莽之謙恭﹐惟以內交﹑要譽爲心。王莽以有此心﹐故一部周禮依樣畫出﹐適以流毒天下。故曰﹕知爲政以濟其姦﹐而惡益滔天也。

孟子說「五伯假之也」﹐亦只在事上假。若論他立心處﹐𨿽有不端﹐卻一直做去。若觸處便起私心﹐𨿽在拯溺救焚時也只在內交﹑要譽上商量﹐則天下又豈可盡欺﹗只一兩端﹐便雪融屍現﹐直成一事不得﹐又何以爲五伯﹐何以爲子產﹐而孔﹑孟且以「惠」許之邪﹖四

孝經云「資於事父以事君而敬同﹐資於事父以事母而愛同。」則君之與父﹐不得合敬而又同愛矣。「天下無不是底父母」﹐延平此語全從天性之愛上發出﹐卻與敬處不相干涉。若論敬﹐則陳善閉邪之謂也。苟不見邪﹐更何所閉﹖潛室套著說「天下無不是底君」﹐則於理一分殊之旨全不分明。其流獘則爲庸臣逢君者之嚆矢﹔其根原差錯則與墨氏二本同矣。

君之有不是處﹐諫之不聽﹐且無言易位﹐卽以去言之﹐亦自須皂白分明。故湯﹑武﹑伊﹑霍之事﹐旣﹝槪﹞與子之事父天地懸隔﹐卽在道合則從﹐不合則去﹐美則將順﹐惡則匡救。君之是不是﹐絲毫也不可帶過﹐如何說道「無不是底」去做得﹗若人子見﹝說﹞道「無不是底父母」﹐則諫而不從﹐終無去道也。

如雲此自君之加我者而言之﹐而非自其用人行政之失言也﹐乃去就之際﹐道固不可枉﹐而身亦不可失﹐故曰「士可殺而不可辱」﹐假令君使我居俳優之位﹐執猥賤之役﹐亦將云「天下無不是底君」﹐便欣然順受邪﹖

韓退之惟不知道﹐故其擬文王操有云「臣罪當誅兮﹐天王聖明」﹐顯出他沒本領﹑假鋪排勾當﹐又何曾夢見文王心事來﹗朱子從而稱之﹐亦未免爲其佞舌所欺。

夫使文王而以紂爲聖明也﹐果其心見以爲然邪﹐抑心固知其不然而姑爲此愛之之語邪﹖果其心見以爲然﹐則是非之心已爲恭敬所掩﹐所謂「之其所畏敬而辟」﹐愛而不知其惡矣。如知其不然而姑爲此語﹐則與王莽之泣禱於天﹐願代平帝之死者﹐又何以別﹖

聖人人倫之至﹐不是唇舌賣弄底。君之當敬﹐豈必聖明而後敬哉﹗故曰「不以舜之所以事堯事君﹐不敬其君者也」﹐而豈得以舜之所以事瞽瞍者事君乎﹖如雲「臣罪當誅」﹐則文王自見當誅﹐必將以崇侯爲無罪矣﹐而又胡爲乎伐崇也﹖

聖人一誠而已矣。爲臣而盡敬於君﹐誠也。君之不善﹐不敢以爲聖明﹐己之無罪﹐不敢自以爲罪﹐亦莫非誠也。「臣罪當誅﹐天王聖明」﹐則欺天欺人﹐欺君欺己﹐以塗飾罔昧冥行於人倫之際﹐而可以爲誠乎﹖

孟子「國人」﹑「寇」之言﹐不爲無過﹐卽以孟子去齊宿晝之事證其不然足矣。韓退之以私意窺聖人﹐慶源﹝潛室﹞以淺見學延平﹐非予所知。五

卽於唐﹑宋人詩辭求之﹐自有合理體語。如雲「執政方持法﹐明君無此心」﹐云「不須愁日暮﹐天際乍輕陰」﹐旣不失忠愛之旨﹐而緇素自在。較諸「臣罪當誅﹐天王聖明」之語﹐豈不有誠僞之分也﹗

說到自家忠孝分上﹐一剿襲卽入大妄。退之是從凱風「母氏聖善﹐我無令人」剿來﹐正與慶源﹝潛室﹞之襲延平同病。胸中無眞血性﹐只依他人見處﹐一綫之差﹐便成萬里。如退之說「博愛之謂仁」﹐亦是如此。繇他胸中未嘗有仁﹐只攬取近似處﹐湊手作文字。其實他人品心術﹐卻在顏延之﹑庾信﹑杜甫﹑韋應物之下﹐細取其詩文讀之﹐敗露盡見也。六

孟子所謂「大人」﹐皆自道也﹐是「充實之謂美」進一步地位﹐不屑屑與小人對。橫渠「精義入神﹐觀其會通」等語﹐極切。義理充實﹐方有可會通之勢。不得充實﹐便有缺陷處﹐則靠支貸處去補。補處早是窒礙﹐如何會通得﹖旣已充實﹐而又致其精義入神之功﹐則光輝生於篤實之中﹐便禮義皆從天眞流出﹐何至有「非禮之禮﹐非義之義」﹗

禮義從中流出﹐充滿篤實﹐大要得之「養气」﹔其會通而入神以有其光輝者﹐大要得之「知言」。至此﹐便渾身在天理上恣其擇執﹐此幾與孔子「不惑」「耳順」同一境界。但須著「弗爲」字有力﹐則未至於從欲不逾﹑化﹑不可知之境耳。

以此知孟子之所云「大人」者﹐皆自道其所至﹐而非但對小人而言也。「非禮之禮﹐非義之義」﹐爲之者未便大差﹐豈至於與似是而非者同科﹗其云「似是而非」者﹐雲峯之妄也。似是而非﹐則固非矣﹔今云「非禮之禮﹐非義之義」﹐猶然爲禮義也。似是而非﹐乃鄕原之以亂徳者。如原思辭粟﹐自是「非義之義」﹐豈遂如紫之奪朱﹑莠之亂苗哉﹗

只緣大人以降﹐義禮有不足處﹐如貧家請客﹐烹飪未能合宜﹐不獲已﹐且與遷就。若集義而無所餒﹐學不厭﹐教不倦﹐而言入心通﹐則如官山府海﹐隨所取捨﹐不至有「何有何亡﹐黽勉求之」之事矣﹐曾何小人之足云﹗七

言養﹐則自與教不同﹐非君子之須有異術﹐乃受教﹑受養者之品地別也。教是个大罏冶﹐「與其潔而不保其往」者﹐無不可施﹐故不可行之於子弟。養須是有可養之具﹐倘如荑稗﹐縱然養就﹐亦不成穡。

集注謂「無過不及之謂『中』﹐足以有爲之謂『才』」﹐卽此二語﹐自有分曉。或過或不及而未足有爲者﹐自不至如「夫子教我以正﹐夫子未出於正」之頑訟也。惟在所養之人爲有可養之材﹐故或不須董之以威﹐而待其自熟﹔乃欲養之﹐則必盡其壅培修剔之力﹐而非有所故爲寬假。此於「君子不教子」常法之外通一格﹐言子弟之可養者﹐不當執不教之律﹐坐視其可以有成而棄之。

養與棄相對說﹐只重在不棄﹐不須於「養」字上作從容縕藉解。書稱「敬敷五教在寬」﹐與此全別。彼言教愚蒙不可使知之民﹐此言可養之子弟﹔彼言敷五教﹐大綱不干名犯義﹐是粗底事﹐此言養之使中且才﹐進徳修業﹐是精底事。新安引據全差。八

朱子說「著个﹝『不失』字﹞﹐便是不同處」﹐極須向不同處分曉。若認大人﹑赤子了無不同﹐則已早侵入異端界也。

凡看古人文字﹐有顚倒讀皆順理者﹐有只如此順直說倒不得者。如「大人者正己而物正者也」﹐則倒說「正己而物正者大人也」亦可﹔若此章﹐則倒說「不失其赤子之心者大人也」不可。「不失其赤子之心」﹐未便卽是大人﹐特謂大人者𨿽其篤實光輝﹐而要不失其赤子之心也。在「有諸己之謂信」者﹐已能不失其赤子之心矣。此數章書﹐自相連說下﹐反覆見意。大人者言𨿽不必信﹐行𨿽不必果﹐而赤子之心則必不失。無不誠之明﹐無無本之道也。

赤子之心﹐是在人之天。集注云「無僞」﹐與易「一尢妄」一義﹐繇人見其無僞﹐非不爲僞之謂。赤子豈刻意而不爲僞者哉﹗

大抵人欲便妄﹐天理便眞。赤子眞有未全﹐而妄不相涉。大人之不失﹐所謂「無欲而後可以行王道」者是已。雙峯卻從饑便啼﹑喜便笑上著解﹐乃不知饑之啼﹑喜之笑﹐是赤子血气分上事﹐元非赤子之心。煞認此爲眞心﹐是所謂「直情徑行﹐戎狄之道」耳。釋氏以行住坐臥﹑運水搬柴爲神通妙用者﹐正在此處墮入禽狄去。孟子說个「赤子之心」﹐是從天道上見得﹐不容向一啼﹑一笑討消息。

孟子「道性善」﹐則固以善爲赤子之心可知。「心統性情」﹐赤子便有性而未有情﹐只性之善者便是﹐若知啼知笑﹐則已移入情矣。雙峯之說﹐正告子「食色性也」之邪說。九

旣曰「赤子之心卽『性善』之善」﹐則盡性者惟聖人﹐乃又云「有諸己之謂信﹐已能不失赤子之心﹐未便是大人」﹐豈不自相矛盾﹖此又不然。𨿽曰「性善」﹐性卻不能盡善之致﹐善亦不能盡性之藏。「可欲之謂善」﹐早已與性相應矣。「不失」﹐未便到盡處。可欲之善﹐有諸己之信﹐豈可謂之失其性乎﹖

孟子亦止道「性善」﹐卻不得以篤實﹑光輝﹑化﹑不可知全攝入初生之性中。中庸說「昭昭」之天﹐「無窮」之天﹐𨿽無閒別﹐然亦須分作兩層說。此處漫無節奏﹐則釋氏「須彌入芥子」﹑「現成佛性」之邪見﹐皆繇此而生。愚每云「性日生﹐命日受」﹐正於此處分別。在天之天「不貳」﹐在人之天「不測」也。十

小注中朱子及輔﹑陳二氏之說﹐全以自然釋「自得」﹐與南軒別。乃集注旣云「自然」﹐又云「得之於己」﹐則兼采南軒之說以盡其義﹐亦不可定謂南軒之獘有如莊子也。

本文云「深造之以道﹐欲其自得之」﹐語相呼應。深造之功﹐正與自然之得相應。深造不以道﹐以道而造之不深﹐則其時有所得﹐是拏著一定要得﹐卻刻期取效﹐乍可有得而據之﹐此正與自然而得者相反。如諺云「瓜熟蒂落」﹐則深造而得之不勞矣。

然所謂「自然而得」者﹐亦卽於己得之之意。彼拏著守著﹑彊勉求得者﹐惟其刻期取效於見聞﹐而非得於心。深造之以道﹐則以道養其心﹐而心受養於道﹐故其自然而得者﹐惟吾心之所自生也。

旣深造以道﹐便已資於學問義理之養﹐則與莊子守此無物之己﹐墮耳目﹑棄聖智以孤求於心者不同。莊子撇下物理求自﹐孟子藉學問思辧之力以養其自﹐大分別處只在此。到頭來﹐莊子自得其己﹐而不問道之合離﹔孟子得道於己﹐而充其萬物皆備之體也。豈至一言「自」而卽相混哉﹗

南軒惟「他人」二字下得不好﹐沒著落在﹐必求其歸﹐則疑與莊子同。看來﹐他意旨原不爾﹐只帶出一他人作反照﹐未免苟簡無實耳。所以朱子旣用程子「自然而得」之解﹐仍須加「於己」二字﹐使學者無疑得諸己者之非﹐而靠定聞見﹐斷棄此心﹐從小體而失其大。

此「自」字惟不須立一「人」字作對﹐卻與「反身而誠」言「反身」者相近﹐亦與論語注「不言而識之於心」一「心」字相通﹐亦是學者喫緊論功取效處﹐不可刪抹。卽以「自然而得」言之﹐所謂「自然」者﹐有所自而然之謂也。如人翦彩作花﹐卽非自然﹐惟彩𨿽可花﹐而非其自體所固有﹐必待他翦。若桃李之花﹐自然而發﹐則以桃李自體固有其花﹐因其所自而無不然﹐無待於他。繇此言之﹐則吾心爲義理所養﹐親得親生﹐得之己而無倚﹐惟其有自而然﹐斯以自然而然﹐明矣。

天下之義理﹐皆吾心之固有﹔涵泳深長﹐則吾心之義理油然自生。得之自然者﹐皆心也﹔其不自然者﹐則惟其非吾心之得也。此是學問中功候語﹐與老﹑莊捨物求自以爲道者本自不同。若因迹近莊子﹐而遂以爲不然﹐則夫「自然」者﹐老﹑莊亦嘗言之矣﹐又何以可言「自然」而無害邪﹗一一

佛氏不立文字﹐莊子棄糟粕之說﹐他差錯處﹐非能背馳﹐只是躐等。天下那有兩个道理﹐許佛老與我並立而背馳﹖只是他顚倒用來﹐便於事理種種差錯。如稻麥之有苗葉﹐所以爲粟之房幹﹐而粟必繇是以生﹐非可輒於苗葉作可食不可食之想﹐因棄苗而求粟。

聖賢之學﹐則須說「深造之以道﹐欲其自得」。佛﹑老欲自得﹐卽向自得上做去﹐全不理會何以得﹐何以自得﹐顚倒說深造之以道﹐便非自得。

聖賢則須說「博學而詳說之﹐以反說約」。佛﹑老欲說約﹐則一句便從約說起﹐而於約之所以爲約者﹐只據一星兩星﹐便籠罩遷就去﹐顚倒說博學詳說﹐便不得約。

此是喫谷種見解﹕見人雨谷於田﹐顚倒笑人﹐可惜此可食之谷﹐卻教墮泥土中變作艸也。思及此﹐異端之愚眞可笑可憫。儒者不察﹐乃謂彼有徑直門庭﹐我須與他分別﹐則是見彼喫谷種子之愚﹐便不粒食﹐又奚可哉﹗

聖賢之道則是「一以貫之」﹐異端則是以一貫之。他一字小﹐聖賢一字大。他以一爲工夫﹐屈抑物理﹐不愁他不貫﹔聖賢以一爲自得之驗﹐到貫時自無不通。

他「自」字孤另﹐聖賢「自」字充實。他「約」字巧妙﹐聖賢「約」字包括。他極頂處﹐說「佛法無多子」﹐只是趁此一綫縈著去﹐便謂之約﹐謂之自﹐謂之一。聖賢卻看得無事無物非在己所當知明而處當者﹔此一个萬物皆備之身﹐須約束著萬事萬理﹐無使或逾。

故不深造之以道﹐必不能自得﹔不博學而詳說﹐必無以說約。天下只有約﹐說不盡﹐行不徹也。堯﹑舜之禪受﹐湯﹑武之徵誅﹐周公之用而行﹐孔子之舍而藏﹐六十四卦之錯綜﹐二百四十二年之天道王事﹐皆約中所貫徹之實﹐如何可以少見多怪而能說之﹖

集注「誇多斗靡」云云﹐是專就俗儒記誦詞章之學反說。若孟子之意﹐則俗儒﹑異端之妄俱於此辟之。故徒博無益﹐徑約則謬。兩說若廢其一﹐不足以盡本文「將以」二字之旨。此言「將以」﹐前章言「欲其」﹐其義正同。言所以如彼者﹐乃以如此。而俗儒之徒博﹐異端之徑約﹐其皆舛錯可知已。

朱子答或問一段﹐極切當。蓋世閒所稱博學者﹐只在風雲﹑月露﹑花鳥﹑禽魚上用功﹐合下便不可謂之學﹐而所當學者全然不省﹐更何有於博﹖見之不眞﹐言之無實﹐又如何喚得詳﹖旣云「博學而詳說」﹐則顯與俗儒不同年語矣。

喫緊破妄處﹐只緣不知約者﹐妄意一言片語穿插伶俐﹐做成一場大虛妄來﹐故孟子特地與說必博學而詳說﹐乃可說約。故君子將以反說夫約﹐必博且詳焉。則汝以我之博且詳爲與俗儒之斗靡誇多者同病而乖異乎約者﹐眞全不知學以自誣而誣人也。聖賢分別處﹐只是深造以道﹐只是博學﹑詳說﹐於此做得淸楚有緒﹐更不消向自得及說約處立門庭矣。一二

西山云「人物均有一心﹐人能存﹐物不能存。」此語鹵莽﹐害道不小。自古聖賢﹐喫緊在此處分別。孟子明白決斷說一个「異」字﹐西山卻將一「均」字換了。「犬之性猶牛之性﹐牛之性猶人之性」﹐告子猶能知其不然﹐而西山卻滅裂此心﹐教同牛犬蛇蠍去﹐悲哉﹗

心便是統性情底﹐人之性善﹐全在此心凝之。只庶民便去﹐禽獸卻不會去。禽獸只一向蒙蒙昧昧。其或有精明處﹐則甘食悅色而已﹐此心存之﹐又將何用﹗朱子云「今人自謂能存﹐只是存其與禽獸同者」﹐此語如迅雷驚蟄﹐除朱子外﹐無人解如此道。必知其異﹐而後可與言存。若云與禽獸均有之心﹐但存得卽好﹐其不致「率獸食人﹐人將相食」者幾何哉﹗

西山於此﹐似認取个昭昭靈靈﹑自然覺了能知底做心﹐而以喚醒著﹑不沈不掉爲存。此正朱子所謂存禽獸之心者。看孔子作春秋﹐天道備﹐人事浹﹐定王道之權衡而亂臣賊子自懼﹐全是雷雨滿盈﹑經綸艸昧事﹐何曾與禽心獸心有毫髮相似﹐如所謂昭昭靈靈﹑喚醒主人者哉﹗一三

鰥魚警夜﹐鵝鳴夜半﹐雞鳴將旦﹐布谷知春﹐鶡鴠知寒﹐蟋蟀吟秋﹐明駝測水﹐靈巖三喚主人翁﹐只是此物﹐此則與禽獸均有之心也。孟﹑朱兩夫子力爭人以異禽﹐西山死向釋氏腳跟討个存去﹐以求佛性於狗子。考亭沒而聖學充塞﹐西山且然﹐況其他乎﹗一四

不識得「異」字﹐固是西山一大罪過﹐扣緊「存」字作工夫﹐則始於和靖之失﹐而朱子亦未之定也。

西山云「人能存而物不能存」﹐若謂禽獸不能存人心﹐則彼本無人之心﹐而更何所存﹔若謂禽存禽心﹐獸存獸心﹐卽與君子同功﹐愈不成說。

此「存」字﹐與「去」字對說。庶民之去﹐亦非決意用力而去之﹐但就其迷失無存﹐而謂之去。君子之存﹐亦非必有物焉爲其所據﹐但綱紀不紊﹐終遠禽獸而謂之存耳。「存之」﹐在成徳上見天理﹑民彜﹐人官﹑物曲﹐節節分明。旣不使此身此心墜於利欲之中﹐與麀之淫﹑虎之暴﹑狼之貪等﹐亦必不使此心孤據一空洞昭靈﹐以握固而守之﹐與鶴之警﹑鸚鵡之慧﹑眠牛飽豕之漠然無求同。乃以使吾人居天地之閒﹐疆界分明﹐參天地而盡其才﹐天下萬世乃以推其徳成之效﹐而曰人之道於是而存也。

其曰「幾希」者﹐則謂其相去之際﹐出乎此則入乎彼﹐其界限不遠。乃所以異者旣不遠﹐則凡終身所爲﹐終食所念﹐有幾希之不能異者﹐卽以無別於禽獸。故「幾希」者嚴詞﹐亦大詞也。一指萬重山。而非有一物焉﹐孤孤另另﹐亭亭特特﹐爲人之獨得可執而存之﹐爲君子之所奉持﹐而彼庶民者取此一寶命而擲棄之也。

以要言之﹐此處添一个「心」字不得。人之自身而心﹐自內而外﹐自體而用﹐自甘食悅色﹐人甘芻豢﹐牛甘蒿芻﹔毛嬙﹑西施﹐魚見之深藏﹐鳥見之髙飛。卽食色亦自迥異。以至於五達道﹑三達徳之用﹐那一件不異於禽獸﹐而何但於心﹖件件異﹐件件所異者幾希。異便是存﹐不存異便是去。若孤據一心﹐則旣於心爭異﹐而又於心言均﹐其不自謂能存而但存禽獸之心者鮮矣。

雙峯說「說个存的樣子」一語﹐極好。君子之存﹐在徳業上有樣子可見﹐如舜﹑禹所爲等﹐而非有下手工夫祕密法也。只如明倫察物﹑惡旨酒﹑好善言等事﹐便是禽獸斷做不到處。乃一不如此﹐倫不明﹐物不察﹐惟旨是好﹐善不知好﹐卽便無異於禽獸﹐故曰「幾希」。和靖說「舜是存﹐君子便是存之」﹐把定「存之」作工夫﹐則硬執「幾希」爲一物事﹐而爲君子者戰兢惕厲﹐拏定者些子不教放下﹐其與釋氏三喚主人相去幾何﹖恐其所謂「些子」者﹐正朱子所謂與禽獸同者也。

硬認著些子作命脈﹐便是執一。要執一﹐卽是異端﹐異端則是禽獸。釋氏說「三界惟心﹐萬法惟識」﹐正拏定「幾希」以爲所存之物。其二六時中不教放下者﹐和靖所謂「存之」也。其云「恰恰用心時﹐恰恰無心用」者﹐和靖所謂「存」也。

乃不知聖賢全不恁地用功﹐仁義且不把作一物拏著來用﹐故曰「非行仁義」。在舜固然﹐禹﹑文﹑孔子亦無不然﹐湯﹑武﹑周公亦無不然。且如武王「不泄邇﹐不忘遠」﹐自是道理周匝﹐流通不竭﹐豈拏定遠邇作降伏其心之具而持之也乎﹖故「君子之澤」一章但言道統﹐不言心法。聖人﹑君子到此初無二致﹐只件件與立人綱﹐修人紀﹐更無安﹑勉之分。和靖彊與分析﹐以犯異端之壘﹐朱子未與折衷﹐亦疏矣。一五

若論異﹐則甘食﹑悅色處亦全不同﹔若論其異僅幾希﹐則仁義之異亦復無幾。虎狼之父子亦似仁﹐蜂蟻之君臣亦近義也。隨處須立个界限﹐壁立萬仞﹐方是「君子存之」。若庶民﹐便愛親敬君﹐也只似虎狼蜂蟻來﹐趁一點靈光做去也。苟知其所以異﹐則甘食﹑悅色之中井井分別處﹐卽至仁大義之所在﹐不可槪謂甘食﹑悅色便與禽獸同也。

聖賢喫緊在美中求惡﹐惡中求美﹐人欲中擇天理﹐天理中辧人欲﹐細細密密﹐絲分縷悉﹐與禽獸立个徹始終﹑盡內外底界址。若槪愛敬以爲人﹐斷甘食﹑悅色以爲禽獸﹐潦艸疏闊﹐便自矜崖岸﹐則從古無此苟簡徑截之君子。而充其類﹐抑必不婚不宦﹐日中一食﹐樹下一宿而後可矣。

朱子說人能推﹐禽獸不能推﹐亦但就才上見得末流異處﹐而未及於性。禽獸之似仁似義者﹐當下已差了。虎狼之父子﹐只是姑息之愛﹔蜂蟻之君臣﹐則以威相制而利相從耳。推得來又成甚倫理﹖

中庸說「誠之者﹐人之道也」﹐方是徹底顯出誠仁﹑誠知﹑誠勇﹐以行乎親﹑義﹑敬﹑別﹑信之中﹐而徹乎食色之內﹐經緯皆備﹐中正不忒﹐方是人之所以異於禽獸。而明倫察物﹐惡旨酒﹐好善言﹐以至於作春秋﹐明王道﹐皆從此做去。豈孤保其一念之善﹐而求助於推廣之才哉﹗一六

目言「仁義之心」﹐則以「存之」爲工夫﹐孔子曰「操則存」﹐孟子曰「存其心」者是也。若人之異於禽獸﹐則自性而形﹐自道而器﹐極乎廣大﹐盡乎精微﹐莫非異者﹐則不可以「仁義」二字括之。故曰「非行仁義」﹐明夫非守「仁義」二字作把柄﹐遂可縱橫如意也。特其人紀之修﹐人極之建﹐則亦往往依仁義以爲用﹐故曰「繇仁義行」。此自舜至孔子﹐無不以之盡君子之道者。

此章將湯﹑武﹑周公與舜﹑孔子並敍﹐不可更分性﹑反。湯﹑武他處不及舜﹑孔﹐到此人禽關界﹐小有蹉跌﹐則已墮入異類﹐而舜﹑孔𨿽聖﹐亦不能於此上更加藻繢﹐何得又推髙舜於君子之上﹐徒添蛇足﹗和靖扼「存之」作工夫﹐故橫立異同。循其說而不加之裁正﹐則必以頑守一心爲存﹐或且執虎狼之愛﹑蜂蟻之敬爲仁義﹐而務守其冥合之天明。則正朱子所謂存禽獸之所同者﹐其害豈小哉﹗一七

集注說性兼說形﹐方是徹上徹下﹑知天知人之語。性之異者﹐人道也﹔形之異者﹐天道也。故曰「形色﹐天性也﹐惟聖人然後可以踐形」。中庸以至誠爲天道﹐亦是此理。

仁義只是性上事﹐卻未曾到元亨利貞﹑品物流行中揀出人禽異處。君子守先待後﹐爲天地古今立人極﹐須隨在體認﹐乃可以配天而治物﹐「行仁義」者不足以當之也。孔子作春秋﹐何曾有仁義作影本﹗只權衡來便是仁義。若論其實﹐也不過人之異於禽獸者耳。

古今此天下﹐許多大君子或如此作來﹐或如彼作來﹐或因之而加密﹐或創起而有作﹐豈有可傳之心法﹐直指單傳﹐與一物事教奉持保護哉﹗人自有性﹐人自有形﹐於性盡之﹐不盡禽性﹐於形踐之﹐不踐禽形﹐而創制顯庸﹐仁義之大用立矣。嗚呼﹗此孟子之所以爲大人﹐而功不在禹下也。一八

古之善射者﹐類以羿名。孟子曰「羿之教人射」﹐蓋唐﹑虞之羿﹐以射教人者﹐非有窮後也。有窮後之死﹐自以淫田不道﹐非有人妒天子之善射而殺之者。集注以篡弒﹑黨逆爲言﹐要爲未審。如果羿與寒浞﹐則彼此俱爲亂賊﹐與安﹑史父子等﹐皆蹈滔天之惡﹐必誅不赦﹐而但以取友不審較量其罪之厚薄﹐不已迂乎﹗

集注又譏庾斯廢公全私﹐亦未察於春秋時事。春秋列國之相侵伐﹐固不以斬將陷陣爲功。如獻麋遺弓﹐奉漿攝飲﹐當時正以此服人﹐則不必其師友而釋之﹐亦未爲不可。蓋彼此均爲侯國﹐旦干戈而夕玉帛﹐殺一人未足以爲利﹐而徒深其怨﹐故𨿽縱敵而軍刑不加。其或勝或敗﹐初不關宗社之存亡﹐自不可以後世之武臣所與爭一旦之命者非夷狄則盜賊﹐勝則安而敗則危者比也。其必以折馘執俘﹑虔劉濱盡爲功﹐自戰國始有﹐而成於秦﹑項之際﹐要非可論於春秋疆埸之爭一彼一此者也。不然﹐則庾斯賣國全私﹐與秦檜之班師﹑周延儒之縱敵等﹐其罪又豈在逢蒙之下﹐而何以得稱爲「端人」﹗一九

程子所云「此章專爲智而發」一句﹐極難看。雲峯孟浪聽得﹐便與勉彊穿合﹐云「本欲言智而先言性﹐智﹐五性之一也」。但作此見解﹐則上面「天下之言性也」一句作何安頓﹖孟子欲言智﹐而故爲此迂遠不相登答之說﹐作八寸三分襆頭起﹐古人未有此虛脾文字。

朱子云「人之爲惡﹐水之在山﹐則非自然之故」﹔言水者﹐卽通下治水。禹之治水﹐使之下也。又云「天下之理﹐本皆利順」。夫然﹐則朱子顯以「所惡於智者」一段申「故者以利爲本」之義﹐見言性之當循其利而不可鑿﹐而以禹之行所無事﹑順其利下之理者爲徵。是以智言性而非於性言智﹐明矣。乃又取程子之說﹐而贊之曰「得此章之旨」﹐則以天下之言性而不循利以爲故者﹐類皆聰敏辧慧之士﹐特以有智而不知所用﹐則遂至鑿其所本不可通者而彊之使通﹐是不知用智之過﹐而以成乎言性之失﹐故曰「鑿以自私﹐則害於性而反爲不智」。蓋性隱於無形﹐而已然之迹﹐其利不利之幾亦不易察﹐自非智足觀理﹐則無以審之於微而傳之於顯﹐則智本有功於言性之具﹐而其所惡者特在鑿智耳。

其曰「害性」者﹐非傷害其性中淳朴天眞之謂﹐乃言其說之蠹害於所性之理﹐猶孟子之所云「率天下而禍仁義」也。迨其說戾於性﹐而言以移心﹐心以害事﹐則邪說詖行﹐交相牿亡﹐卽以自賊其性而有餘。然要爲智以害性而成不智﹐而非卽以害性中之智﹐如雲峯牽合之說也。

說「性善」﹐便是行其所無事﹔說「性無善無不善」等﹐卽是鑿。以水諭性﹐以行水諭言性﹐顯與下言治歷﹐同爲譬說﹐故亦與答告子「過顙」「在山」之說通。若謂智以應天下之事理者而言﹐則禹之行水卽用智之事﹐而何以云「若」﹐云「亦」﹖其爲取類相譬﹐以諭言性者之當善用其智﹐固本文之極易知者也。

集注前後元無兩義﹐特以程子之言不易曉了﹐故爲曲通之如此﹐以防天下之誤解程說﹐割裂本文者﹐而雲峯尙爾不知。學者之大病﹐才讀一句書﹐便立地要從此解去﹐以趨悖謬。安得好學深思之士而與論大義哉﹗二十

集注釋「鑿」字﹐上加一「穿」字﹐朱子沿俗語而失者也。「穿鑿」出淮南子﹐上音「串」﹐下音才到切。穿﹐筍也﹔鑿﹐孔也。穿鑿者﹐謂以方穿﹝筍﹞入圓鑿﹐不相受也。於此處不切。

此「鑿」字自如字讀﹐如鑿石鑿渠之鑿。本無罅徑﹐彊用力以求通﹐如人性本無惡﹐卻彊說惡﹐就桀﹑紂之喪失其性者鑿之成理﹐名之曰性﹐以曲成其說而使之通﹐則惟非已然之迹﹐而其不順利也久矣。若禹之疏瀹決排﹐則俱在故有底水道上施功﹐終不似夫差﹑煬帝﹑李垂﹑賈魯彊於髙原﹑平地上鑿一河以挽水使入。只此字諭極切﹐加「穿」字﹐則失之矣。二一

「已然之迹」﹐謂可見之徵也。潛室云「善惡皆已然之迹」一句﹐足折羣疑。乃均此已然之迹﹐而或利或不利﹐此正在當身體會。若但據迹以爲徵﹐則𨿽有其故﹐而不利者多矣。故天下之言性者﹐云「有善有不善」﹐則有堯﹑舜﹑微﹑比﹑瞽瞍﹑象﹑紂以爲之故﹔云「可以爲善﹐可以爲不善」﹐則有文﹑武﹑幽﹑厲以爲之故。蓋鑿以言性﹐而性若實然﹐則鑿以言故﹐而故亦有其可徵者矣。惟反而求之以自得之﹐則利不利以別﹐此陳迹不足盡恃﹐而惟心理之安者爲有本也。

性藏於心﹐安於心者爲性之眞﹐猶夫歷因於度數﹐順於度數者爲歷之合。仁山不知此﹐乃謂苟求已往日至之數﹐則將來者可坐而定﹐則是但有故而卽可定﹐不論其利不利矣。充其說﹐則桀﹑紂亦已往之徵也﹐其亦可定性之惡矣﹗

「千歲之日至」一句﹐自兼已往﹑將來說。歷家亦無板局﹐故無可執之陳迹而務求之。求者﹐求其利也。如歲差之法﹐𨿽始於何承天﹑虞劆﹐乃杜預所推春秋長歷﹐往往與後人置歲差之歷合轍﹐想古法固有進退增減。惟如劉歆三統﹐執定一十九﹑八十一﹐遷就以使必合﹐則拘於故而不問其利不利﹐彊鑿之以求通也。

古今歷法﹐惟郭守敬爲得理﹐用天而不用人﹐晷景長極便是冬至﹐短極便是夏至﹐歷元在數十年之內﹐周天定於萬分﹐因其自然之利﹐而盡撤黃鐘﹑大衍之死法﹐方與孟子言性就當人之心四端上求故一理。若旁引陳迹﹐不必其固然﹔而執以爲固然﹐未有能利者也。仁山之論歷﹐王安石之回河﹐荀﹑楊之言性﹐皆守故而不問其利﹐鑿而已矣。二二

「禹﹑稷﹑顏子」一章﹐只集注說得好﹐諸小注皆過髙而無實。和靖竟以「時」許三賢﹐亦非愚所敢知。章內說禹﹑稷處詳﹐說顏子處略﹐則疑顏子之但安貧不仕﹐便是時措合宜。慶源只就出處上說無偏無倚﹐無過﹑不及﹐忒把聖賢「致中和」之全體﹑大用說得容易。

南軒謂此卽是聖賢之異於楊﹑墨。夫楊氏之失﹐𨿽同室斗而不救﹐墨氏之病﹐𨿽鄕鄰而必披髮纓冠以救之﹐固也。乃卽楊之爲己﹐豈其足以與於顏子之樂﹖墨之兼愛﹐豈其合於禹﹑稷之心﹖則聖賢之異於彼者﹐不但一或出﹑或處而盡之﹐實有其學術﹑徳業之不同﹐本異而末亦殊也。

若以顏子不仕亂世而卽合乎無偏﹑無倚﹐無過﹑無不及之時中﹐則與禹﹑稷同立於唐﹑虞之廷﹐若嶽﹑牧﹑百工以下﹐汔﹝訖﹞乎共﹑歡﹐及夫危亂之世﹐嫉俗自貴而不仕﹐若沮﹑溺﹑丈人以洎乎莊周﹑列禦寇﹑顏蠋﹑陳仲子之流﹐而皆時中矣。

集注「各盡其道」及「退則修己」八字﹐是扼要語。且不須擡髙論到大本﹑達道﹑一貫﹑時中去。而「顏子不攺其樂」﹐惟此一樂是與禹﹑稷同道底眞血脈﹐不可以「曄曄紫芝﹐可以忘饑」﹐「眾鳥欣有托﹐吾亦愛吾廬」者當之。若但瀟瀟灑灑﹐全性命於亂世﹐正使有爲﹐只做得管仲﹑樂毅已足﹐何曾得見禹﹑稷項背來﹗

此須兼以論語集注中「所樂何事」求之。孟子於「萬物皆備」﹑「反身而誠」處﹐見得此道流動充滿﹐外不以世移﹐內不以事閒﹐無非以體天徳而凝王道﹐故曰「禹﹑稷﹑顏子同道」。惟然﹐故其閉戶也﹐實有以異於楊朱之閉戶﹔其往救也﹐實有以異於墨翟之往救。而隱則爲沮﹑溺﹐出則爲管﹑樂者﹐皆不足云矣。知此﹐則慶源喜怒應感之說﹐猶水上打毬﹐了無泊處﹐蓋亦不足爲有無矣。萬章上篇一

舜之處象﹐與周公之處管﹑蔡﹐其所以不同者﹐先儒論之詳矣。然所謂「管﹑蔡之叛﹐憂在社稷﹐孽在臣民﹔象之欲殺舜﹐其事在舜之身」﹐此語亦須分別看﹐非謂一身小而社稷臣民大也。

使象惡得成﹐則天下且無舜﹐而昏墊之害誰與拯之﹗舜之一身所系固不輕﹐而以亂天下萬世君臣兄弟之大倫者又豈細故﹗此處只論舜與周公所處之不同﹐更不論象與管﹑蔡罪之大小與事之利害。到兄弟之性﹐更以利害較大小﹐則已落私欲。若以罪之大小言﹐象之親弒君親﹐又豈可以禍不及於臣民爲末減哉﹗

聖人之惇倫﹑盡性﹐只是爲己﹐故舜於此且須丟抹下象之不仁﹐不商較其惡之淺深﹑害之巨細﹐而惟求吾心之仁。故象惟欲殺舜﹐則舜終不得怒而怨之。管﹑蔡惟欲危成王之社稷﹐故周公不得伸其兄弟之恩。以兄弟之恩視吾君宗社之存亡﹐則兄弟爲私﹔以己身之利害視兄弟之恩﹐則己身爲私。總爲不可因己身故﹐而藏怒宿怨於兄弟﹐故不特不忍加誅﹐而且必封之。若其比肩事主而借兵端於我以毀王室﹐則𨿽未至有安危存亡之大故﹐而國法自不可屈。故孟子言瞽瞍殺人﹐而舜不得禁臯陶之執﹔若象以殺舜爲事﹐事𨿽未遂﹐而弒械已成﹐其罪固浮於瞽瞍之殺人也遠甚﹐藉使臯陶欲執之以抵罪﹐則舜必禁之矣。

𨿽云聖人大公無我﹐然到此處﹐亦須照顧自己先立於無憾之地﹐然後可以立情法之準。世儒不察﹐便謂聖人槪將在己﹑在人作一視同等﹐無所分別﹐無所嫌忌﹐但以在彼善惡功罪之小大爲弛張﹐而曰此聖人之以天地爲一體者也。爲此說者﹐蔑差等以直情而徑行﹐其與異端所云「天地與我同根﹐萬物與我共命」一流荒誕無實之邪說又何以異﹗所以聖人言禮﹐必先說个別嫌明微﹐以爲義盡仁至之效。若於所當避之嫌﹐一槪將在己﹑在物看作一例﹐卻向上面辧理之曲直﹑害之大小﹐卽此便是人欲橫行﹐迷失其心。

胡文定傳春秋﹐謂孔子自序其績﹐與齊桓等﹐爲聖人以天自處﹐視萬象異形而同體﹐亦是議論太髙不切實處。使孔子視己之績如人之績﹐美詞序之而無嫌﹐則舜可視象之殺己與天下之殺其兄者同﹐則又何待其害及於宗社臣民而始加誅哉﹗堯授天下於舜﹐則舜必讓之。如但以社稷臣民爲大﹐則安社稷﹑綏臣民者﹐宜莫如舜﹐胡不慨然自任﹐而必逡巡以遜耶﹗

象之欲弒舜也﹐蓋在舜未爲天子之日﹐故小儒得以孽害之小大立說。向令舜已踐帝位﹐象仍不悛﹐率有庳之不逞以圖篡弒﹐豈不與管﹑蔡之流毒者同﹗將爲舜者遂可俘之馘之以正其辜耶﹖使然﹐則漢文之於淮南﹐且但遷之而未嘗加辟﹐然且「尺布﹑斗粟」之譏﹐千古以爲慚徳﹐然則使周公而身爲天子﹐其不可加管﹑蔡以上刑亦明矣。

夫周公者﹐人臣也﹐不得以有其身者也。身不得有﹐故兄弟亦不得而有。兄弟之道﹐視乎身者也﹐非父母之比也。不得有身﹐斯不得有其兄弟﹔得有其身﹐則得有其兄弟矣。身所有之社稷﹐身所有之臣民﹐何患乎無君而又何患乎亂之不治﹐乃虧天倫以曲全之﹗是猶剸首以救膚﹐割肌以飽腹也﹐不亦傎乎﹗二

「百姓如喪考妣﹐喪如字﹐謂以父母之服服之。四海遏密八音」﹐書有明文﹔「帥天下諸侯爲堯三年喪」﹐孟子之釋書又已分曉。古者民不得稱百姓﹐至春秋時始通稱之。古之言百姓者﹐皆賜氏而有姓者也。周則大夫世官而賜氏﹐夏﹑商以上﹐惟諸侯爲有姓。「如喪考妣」者﹐卽所謂「帥天下諸侯爲堯三年喪」也。若甿黎之不得以父母之服服天子﹐自理一分殊﹑天理自然之節文﹐與諸侯之不得郊禘﹑庶子之不得喪其母﹑支子之不主祭一例。故曰「刑不上大夫﹐禮不下庶人」。

且禮也者﹐文稱其質﹐物稱其情者也。天下之大﹐萬民之眾﹐知愚賢不肖之雜﹐卽有君如堯﹐可以感其哀於倉卒﹐而必不能固其情於三年。民之質也﹐𨿽企及而必不逮者也。乃驅天下而服三年之喪﹐保無有斬衰菲屨﹐縱飲狂歌﹐以絰舞而以杖斗者乎﹖則是亂禮喪眞﹐而徒媟其君親矣。故於禮無庶人服天子之文。其言「百姓」者﹐實諸侯也。漢文短臣子之喪﹐而反令庶人同制二十七日之服﹐薄於親而厚於疏﹐亂上下之別﹐其悖甚矣。南軒以「天下臣民」爲言﹐亦未可與言禮也。三

「人君爲不善﹐而天命去之」﹐於命言之﹐則非正命﹐於天言之則自正﹔於人之受命而言之﹐則非正﹐於天之命人而言則正。「惠迪吉﹐從逆凶﹐作善降之百祥﹐作不善降之百殃」﹐此正天命之正也。南軒於此﹐辧得未精。舜﹑禹之相歷年多﹐自是正﹔堯﹑舜之子不肖﹐自是不正。故朱子說「本是个不好底意思﹐被他轉得好了」。總之﹐正不正﹐只可於受命者身上說﹐不可以之言天﹐天直是無正無不正也。

故幹之四徳﹐到說「貞」處﹐卻云「各正性命」﹐亦就人物言正。天地「不與聖人同憂」﹐本體上只有元亨﹐到見功於人物上﹐方有利不利﹑貞不貞。利貞於此者﹐或不利不貞於彼﹔利貞於彼者﹐或不利不貞於此﹕天下無必然之利﹐一定之貞也。

堯﹑舜與天合徳﹐故於此看得通透。子之不肖而不傳之﹐本不利而非正﹐卻順著天﹐用他所利所貞者﹐吾亦以之利而得其正﹐則所謂「各正性命﹐保合太和﹐乃利貞」矣。

然此道惟施之子則可﹐若舜之於父母則不然。「號泣於昊天﹐於父母」﹐不受其不正也。舜之有父有子﹐皆命之非正者﹐特舜或順天﹐或相天﹐一受之以正耳。

若桎梏死者﹐天命自正﹐受之不正也。惟天無正無不正﹐故曰「莫之爲而爲﹐莫之致而至」。有爲有致﹐而後可以正不正言也﹐天豈然哉﹗四

論舜﹑禹﹑益之避﹐集注「深谷可藏」四字大啟爭辧﹐自是立言不精。此豈避兵﹑避仇之比﹐且「南河之南」更有甚山谷如仇池﹑桃源也﹖

朱子抑云「禮之常也」﹐乃是定論。自堯以前﹐帝王亦皆傳子﹐到堯時始有此君禪相攝之事。則三年喪畢﹐總己事終﹐自不得不避者﹐禮之正也。天下諸侯將迎推戴而出﹐自是奇特﹐非禮之所恆有﹔則亦舜﹑禹﹑益之所不謀。旣必不冀望﹐亦不須防備。君有適嗣之可立﹐己亦有先君之顯命﹐兩者俱有可立之理﹐自無心於去畱﹐一聽之天人而已﹐何容心焉﹗

想來﹐「有天下而不與」之心﹐亦如此則已純乎天理而無可加矣。朱子卻又深說一步﹐云「惟恐天下之不吾釋﹐益則求仁而得仁」﹐則又成矯異。夫舜﹑禹豈求仁而不得仁乎﹖若必以天下之吾釋爲幸﹐向後堅臥不起﹐又誰能相彊耶﹖

堯﹑舜禪授之說﹐愚於尙書引義中論之頗詳﹐想來當時亦不甚作驚天動地看。惟其然﹐故益之避亦甚尋常﹐天下之不歸益亦甚平淡。此處正可想古之聖賢廓然大公﹑物來順應之妙。若謂「惟恐天下之不吾釋」﹐則幾與越王薰穴﹑仲子居於陵一樣心胸。𨿽可以砥礪貪頑﹐而不足與於天理﹑人心之至。聖賢心迹﹐與莽﹑操﹑懿﹑裕天地懸隔﹐不但相反而已。

欲知聖賢者﹐當以季札﹑子臧﹑漢髙帝﹑宋孝宗﹑諸葛孔明﹑郭子儀一流作對證﹐揀出仁至義盡來﹐方有合處。五

或問「朱﹑均不順」一說﹐極爲俗陋﹐羅長源作路史﹐似亦爲此所惑。舜﹑禹當年是何等徳業﹐朱﹑均𨿽不肖﹐固亦不得不服矣。劉裕心同懿﹑操﹐惟小有功於晉耳﹐然當其自立﹐晉恭帝且欣然命筆艸詔﹐況聖人乎﹗有天下而爲天子﹐不是小可事﹐云「不順」者﹐乃似朱﹑均可以手攬而襟系之者然﹐眞三家村學究見地也﹗上世無傳國璽如漢元後之可執畱者﹐不成朱﹑均介馬孤立﹐大聲疾呼以爭於眾曰「我欲爲天子」邪﹖俗儒樂翹異以自鳴﹐亦不知量而已。六

慶源「遠而去﹐近而不去」之釋﹐兩「而」字下得不分明。此是通論聖人處。未仕之前﹐就之爲近﹐不就爲遠﹔旣仕之後﹐義不可畱則去﹐道有可行則不去。倘作一串說﹐則不特孟子爲敷衍駢贅之句﹐且旣已遠矣﹐蓋未嘗來﹐而何得言去﹖方其近也﹐且自立於可去﹑可不去之勢﹐而亦何得遂定其不去邪﹖七

呂氏說有命﹑無命處﹐極精當﹐正從孟子「求之有道﹐得之有命」上體出﹐顯義﹑命之異而後見其合。南軒云「禮義之所在﹐固命之所在」﹐𨿽與呂氏小異﹐然亦以見禮義之所不在﹐便命之所不至也。

新安錯看「得之不得曰有命」﹐將不得亦作命說。不知「命」字自與「理」「數」字不同﹐言命﹐則必天有以命之矣。故中庸注﹑錄以差除﹑誥敕擬之。旣不得矣﹐則是未嘗命之也。

孔子曰「有命」者﹐謂我若當得衛卿﹐天自命之也。「得之不得曰有命」者﹐言當其不得﹐則曰我若當得﹐則天自命我﹐而今未也。故曰「求之有道﹐得之有命」。道則人有事焉﹐命則天有事焉之詞。若不求﹐則不可以道言﹔不得﹐則不可以命言矣。

或疑孔子以道之將廢爲命﹐孟子抑曰「莫非命也」﹐則不必受命得位而後可以命言矣。乃孔子之言廢者﹐則旣得而復失之詞。孟子之言「莫非命」者﹐則以言乎吉凶禍福之至﹐猶朝廷之一予一奪皆有誥敕以行其令也。惟吉凶禍福大攺異處﹐故以天之有所予奪者而謂之命。若人所本無﹐因不予之﹐人所本有﹐因不奪之﹐君子於此﹐惟有可行之法而無可受之命﹐故謂之曰「俟」。俟者﹐未至之詞也。藉當居平無得無喪之時﹐而莫不有命﹐則更何所俟哉﹖故生不可謂之命﹐而死則謂之命﹐以其無所奪﹑有所奪之異也﹔不得不可謂之命﹐而得則謂之命﹐以其無所予﹑有所予之異也。

若槪乎予不予﹑奪不奪而皆曰命﹐則命直虛設之詞﹐而天無主宰矣﹗君子之素位而行﹐若槪乎生與死﹑得與不得而皆曰有命﹐則一切委諸大造之悠悠﹐而無行法尊生之道矣﹗且不得而亦言命﹐則是得爲常而不得爲非常。君子而以非常視不得也﹐又豈非據願外以爲固有﹑驚寵辱而生怨尢也哉﹗

天旣生人以後﹐士則學﹐農則耕﹐天子之子則富貴﹐士庶之子則貧賤﹐日用飲食﹐一切尋常事﹐都不屑屑勞勞授之以命﹐而惟人之自爲質。此天之所以大﹐而人之所以與能也。世俗不知﹐乃云一飲一啄﹐莫非前定﹐於是有啖鱠餐糕﹑破枕蹂花之誕說﹐以恣慵惰放逸者之自棄。使然﹐則立乎巖墻之下亦無不可﹐而其自云「知命」者﹐適以爲誣命而已矣。是與於無命之甚者也﹐而況義乎﹗鑑於此﹐而後知呂氏立說之精。萬章下篇一

集注「無不可事之君﹐無不可使之民」﹐是伊尹胸中至大至剛語﹐然須於此看出伊尹偏處。其云至大至剛者﹐言气足以舉之也﹐須與孔子「天下有道﹐丘不與易」自有分別。伊尹但在自家志力學術上見得恁地有餘﹐謂己有此格君救民之道﹐更不論他精粗軟硬﹐無往不成。若孔子則直與天地生物一般﹐須如此生生長長﹐收收成成﹐不徒恃在己者有此可化可育﹑可亭可毒之用。「君子之仕也﹐行其義也」﹐說得極平易﹐卻廣大髙明﹐無可涯際在。孟子曰「萬物皆備於我矣﹐反身而誠﹐樂莫大焉」﹐是學孔子處﹐不徒以己有兼善天下之才爲本領也。二

孟子於「聖」上更加一「智」字﹐已顯示聖功﹑聖學更不容但在資稟上說。若說資稟﹐則人皆可以爲堯﹑舜﹐而況三子之於孔子﹗使孔子而天縱以智﹐爲三子之所必不逮﹐則孟子之願學﹐又從何處描摹耶﹖

子曰「十室之邑﹐必有忠信如丘者焉﹐不如丘之好學」﹐不可認作托言以誘學者。使然﹐則夫子此語早已不忠不信矣。學者於此處若信聖人不過﹐則直是自棄者﹐不足與言。

夫射者之有巧力﹐力固可練﹐巧固可習﹐皆不全繇資稟﹔而巧之視力﹐其藉於學而不因於生也爲尢甚。總緣用功處難﹐學之不易得﹐庸人偸惰﹐便以歸之气稟爾。

朱子言「顏子所進未可量」﹐又云「緣他合下﹝少﹞致知工夫﹐看得有偏」云云﹐深得孟子之旨。卽如伊尹在畎畝之中樂堯﹑舜之道﹐便且就堯﹑舜之澤生民上著意﹔及云「使先知覺後知﹐使先覺覺後覺」﹐也只在以其知覺覺天下上看得仁義之用﹐則亦似未嘗向靜存動察中體備著位天地﹑育萬物大合煞處分明至極也。則使三子者以孔子之下學上達者爲作聖之功﹐亦何資稟之可限乎﹖

三子之得爲聖﹐是他人欲淨盡﹐天理流行﹐故造其極而無所雜。乃其以人欲之淨行天理之所流﹐則𨿽恁瑩澈條達﹐而一從乎天理流行之順直者一逕驀直做去﹐則固於天理之大無外而小無閒者﹐不能以廣大精微之性學凝之。蓋人欲之淨﹐天資之爲功半於人事﹐而要不可謂無人力。若天理之廣大精微﹐皆備而咸宜﹐則固無天資之可恃﹐而全資之人事矣。

孔子「吾十有五」一章﹐自說得工夫何等縝密﹗𨿽在知命以還﹐從容中道之妙﹐非期待刻畫以爲功﹐而其存養以洗心退藏者﹐要豈一聽之自然乎﹖故孟子言「聖﹑智之事」兩「事」字﹐恰緊與「必有事焉」之意同。此或未察﹐乃云「爲學者言之」﹐則聖人之聖智旣絕乎人事矣﹐學者乃以「事」學之﹐豈非擬登天而以梯耶﹖

夫射者之習爲巧也﹐固有內正外直﹑審幾發慮之功﹐學者之所必習﹐亦羿之所必習也。故人可使學爲羿﹐而豈羿之巧自性生﹐爲人事所必不至者哉﹗惟釋氏爲怪誕亡實之論以欺人﹐故裝點就「未離母胎已證菩提」﹑「墮地七步惟吾獨尊」一派淫邪之說。聖人之道﹐人道也﹐君子之學﹐聖學也﹐亦安有此耶﹗故知歸三子之偏於气稟﹐蓋朱門諸子誣其師之印可﹐而非朱子之云然。三

東陽云「此章『聖』字與『大而化之』之聖不同」﹐非也。如伯夷求仁得仁而無怨﹐伊尹處畎畝樂堯﹑舜之道﹐幡然一攺而伐夏救民﹐此豈更有未化者哉﹗「大而化」之化﹐與中庸之言「變則化」者﹐固有在己﹑在物之分。然於己未化﹐則必不能化物﹐而不能化物者﹐亦卽己之未化也。如夷﹑惠之流風﹐興起百世之下﹐伊尹格正太甲﹐俾其處仁遷義﹐則旣於物而見其化矣﹐是豈其居之爲徳者猶有所絓礙﹐而不能達於變通者乎﹖

孟子曰「伯夷隘」﹐隘似與化相反﹐故東陽疑之﹐而其實不然。大同中之條理有其化﹐一致中之條理亦有其化也。人欲淨而天理行﹐則化自順。伯夷之隘﹐固不與鮑焦﹑申徒狄一流私意用事﹑悁戾疾物者等﹐故鮑焦﹑申徒狄滿腹是怨﹐而伯夷不然。求仁而得仁﹐固已優遊厭飫於天理之中﹐無往而不順矣。伯夷之隘﹐隘亦化﹐故曰「聖之淸」。伯夷之化﹐化於隘中﹐則𨿽聖而亦隘也。

孟子之答浩生不害﹐於聖上又加神之一位﹐蓋以三子爲聖﹐而孔子爲神。曰「聖之時」﹐時則天﹐天一神矣。易曰「化不可知」﹐化自有可知者﹐有不可知者。如春之必溫﹐秋之必涼﹐木之必落﹐艸之必榮﹐化之可知者也﹐三子所得與之化也﹔物之品物流形者而以各正性命﹐各正性命者而以保合太和﹐元亨利貞用於至微而體於至顯﹐春夏秋冬有其定位而無其專气﹐化之不可知者也﹐孔子之所獨也。孔子之異於三子﹐不於其廣大髙明之性﹐而於其中庸精微之徳﹐故以射之巧譬之。不能化則無以行遠﹐猶射者之不能至。如鮑焦﹑申徒狄之淸﹐鄧禹﹑陶侃之任﹐東方朔﹑阮籍之和﹐行將去便與道相齟齬。三子卻一直順行去﹐更無蹭蹬差池﹐是可謂「大而化之」矣。

不知者乃謂孔子能化而三子不能﹐直將「化」之一字看得玄妙無定體。惟孟子知聖之深﹐則直在洗心藏密處揀出極深研幾之妙。蓋化之粗者﹐便奇特亦自易知﹐日月之廣照﹑江海之汪洋是也﹔化之精者﹐卽此易知處便不可知﹐水之瀾﹑日月之容光必照﹝是﹞也。兩者俱化﹐而可知﹑不可知分焉。不可知者﹐藏之密也﹐日新而富有者也。何嘗有超陵變幻﹐爲出於三子所化之外別有作用也哉﹗

化則聖也﹐不可知則聖之時也。化則力之至也﹐不可知則巧之審中於無形者也。以此辧之﹐則以言三子之徳也不誣﹐而學孔子也亦有其津涘矣。四

「不可知」只是不易見﹐非見之而不可識也。人之所不易見者﹐惟至精至密者而已。𨿽云不可知﹐卻是一定在﹐如巧者之於正鵠然。天之有四時﹐其化可見﹐其爲化者不可見。若人所爲﹐便大綱露出本領來﹐分派下做作用﹐賞則喜之形﹐罰則怒之形﹐盡他奇特﹐都有迹在。如伯夷之淸﹐其始如是﹐則終莫不如是﹐可以掐著搦著算定﹐總爲他在粗枝大葉上布規模﹐立軌則。若天之有時﹐綿綿密密﹐而所以爲寒暑生殺者﹐總在視不見﹑聽不聞之中。孔子之不顯其徳以爲載於無聲無臭者﹐下學而上達﹐知之者惟天。人在作用上著心目﹐則更無親切處也。乃其所以示人﹐則又無所隱﹐而若未有知者。然非使人見之而不能測識之﹐如異端之所謂神通者比。此以中庸「小徳川流」「大徳惇化」求之﹐則庶幾不差。學者未到孟子知聖地位﹐且就博文約禮上討綫索﹐煞定仕﹑止﹑久﹑速看他功用﹐鮮不迷矣。五

程子以孔子爲乘田則爲﹐爲司寇則爲﹐孟子必欲得賓師之位﹐定孔﹑孟差等。如此說道理﹐是將孔子竟作釋氏「一乘圓教」「四無礙」看。聖人精義入神﹐特人不易知爾﹐豈有於此亦可﹐於彼亦可﹐大小方圓﹐和光同塵之道哉﹗

孟子曰「孔子聖之時」﹐與易「六位時成」之義同﹐豈如世俗之所謂合時者耶﹗春夏秋冬固無一定之寒暑溫涼﹐而方其春則更不帶些秋气﹐方其夏則了了與冬懸隔﹐其不定者皆一定者也。聖賢有必同之心理﹐斯有可同之道法﹐其不同者時位而已。一部周易﹐許多變易處﹐只在時位上分別﹔到正中﹑正當以亨吉而一尢咎﹐則同也。故孟子以論世爲尙友之要道。

孔子之先﹐自華督之難奔魯而仕於魯﹐到鄹大夫時﹐亦爲魯之世臣矣。春秋時﹐世祿之法未壞﹐而士之子必爲士﹐而仕者非有大故﹐必於其宗國。則孔子旣嗣鄹大夫之祿﹐自不得不仕。乘田﹑委吏﹐爲職𨿽小﹐而亦筮仕者初登仕版所必循之階﹐豈可以我有聖徳而操一不屑之心乎﹗古者五十始爵﹐乃命爲大夫﹐周禮固在﹐不容越也。孔子之爲此﹐自在蚤歲﹐義之宜﹐道之正﹐而豈故爲委屈耶﹗

孟子𨿽魯之公族﹐而失其祿位﹐降在氓黎者已久。魯繆﹑平之世﹐三家不復執魯政﹐疑悼公﹑元公盡去三桓﹐不復列其子孫於在廷矣。孟子於宗國無可仕之階﹐逮遊道旣通﹐則已在五十受爵之年﹐固不容自乞卑官﹐以枉道辱己。且齊﹑梁之君卑禮厚幣聘之以來﹐若更自請散秩以受微祿﹐不承權輿而甘爲折節﹐愈不可矣。

抑樂正子固云「前以士﹐後以大夫」﹐則孟子曾爲士矣﹐未嘗必得賓師而後仕也。孟子旣以抱關擊柝爲祿仕之宜﹐則其不必賓師之位者可見。孔子道不行於魯﹐不脫冕而行﹐則其處司寇者﹐與處乘田﹑委吏之去就﹐固不同矣。

聖人居上不驕﹐在下不憂﹐方必至方﹐圓必至圓﹐當方而方則必不圓﹐當圓而圓則必不方﹐故曰「規矩方圓之至﹐聖人人倫之至」也﹐而豈有方圓無不可之理哉﹗學者之大忌﹐在推髙聖人﹐以爲神化不測﹐而反失其精義入神﹑合規應矩之大經﹐則且流於俗學﹐入於異端﹐而成乎無忌憚之小人矣。六

朱子譏賈誼失進言之序﹐斟酌事理﹐允爲定論。從來評賈生之得失者﹐未能及也。

古者大臣坐而論道﹐以至庶人﹑工﹑瞽﹐咸可進言。然庶人﹑工﹑瞽之所言者﹐必非百官之所言﹔小臣之所言者﹐必非大臣之所言也。惟大臣所論者道﹐則朝廷之建立因革﹐一切制治保邦﹐文章度數﹐須通盤徹底﹐料理一成局而陳之﹐以授百工之作行。若居言職者﹐則必有愆而後繩﹐有繆而後糾﹐方無愆繆﹐且不可立意思﹐逞議論﹐徒增聚訟。有官守者﹐則在兵言兵﹐在農言農﹐在禮言禮﹐以專治其事則利害親而言之無妄也。至於庶人﹑工﹑瞽之諫﹐則又必國家顯著之事理﹐介於得失安危之大﹐在廷者蒙蔽不以上聞﹐而後可陳其一得以待采焉。

今誼所言者﹐外制匈奴﹐內削侯王﹐上求主徳﹐下正民俗﹐以洎乎禮樂制度﹐正朔服色﹐爲天子所操三重之權者巨細畢舉﹐盡取漢家之天下﹐畫一成局﹐而欲竟授之有司﹐遵而行之。此大臣所從容坐論於燕閒之道﹐而誼以疏遠小生﹐輒以紙窗竹屋之所揣摩者握朝野中外以惟其所指使。則是以天下爲佹得佹失﹐試少年議論文章之物﹐而可哉﹗

故知位卑言髙﹐急於自炫之罪﹐不可以加之朱云﹑郇謨﹑鄭俠﹑陳東直言敢諫之士﹐而惟誼允當之。而孟子之旨﹐本以爲爲貧而仕者畱一優遊進退之局﹐以盡其素位之道﹐非槪以出位而言責小臣﹐而歸言責於大臣﹐義自著明﹐無容惑也。七

不敢見﹐禮也﹔不可召﹐義也。一章之中﹐縱說橫說﹐乃於「義禮」二字﹐條理則自分明。如雲「且」﹐云「何敢」﹐云「奚可」﹐云「豈敢」﹐云「況乎」﹐直恁淸出。

禮有常經﹐義繇事制。惟合夫義之宜者﹐則𨿽禮之所無﹐而禮自可以義起。如君欲有謀則就之﹐堯與舜疊爲賓主﹐一合於尊賢之義﹐則當其行之﹐不患乎禮之不中於節文﹐而不必引君尊臣卑之禮以守其不敢矣。若禮所本有﹐則義卽不宜﹐而一以禮之經爲宜。如孔子非魯君之所可召﹐而召必赴焉﹐則禮有其常﹐爲禮屈而非爲勢屈﹐於義固宜﹐抑不必據不可召之義以自亢矣。

禮義相爲錯綜以成經緯﹐固有合一之理。乃聖賢審物度己﹐則必旣求之禮﹐又求之義﹐𨿽求之義﹐亦必求之禮﹐無不可者﹐而後決然以行其志。此孟子所以不陷於一偏﹐其以養君子之剛大者﹐卽以定人道之髙卑。乃知「王前」﹑「士前」﹑「貧賤驕人」之說﹐苟自矜厲以虧典禮。而躡屩王門者﹐旣以自辱其身﹐而犯上干主﹐其越禮逾分﹐亦已甚矣。注﹑錄未悉。八

易位之事﹐後世所以不可行者﹐非孟子之言不可通於來今也。霍光行之﹐畢竟是胡亂。蓋封建之天下自與郡縣異﹐到秦﹑漢以後﹐天下事大段攺易﹐如此詫異事更不可倚古人行迹莽撞。

且孟子所言﹐要爲諸侯言爾。諸侯危社稷﹐則貴戚變置之﹐抑必上告天子﹐下告方伯﹐旁告四鄰﹐可以相信相從﹐而貴戚之卿𨿽首發策﹐亦無嫌於犯上。若夫天子之不可易者﹐非徒三仁不能行之於紂﹐三代之末主之失道者多矣﹐從未有爲此舉動者。蓋天子之於臣﹐純乎臣者也﹔古者諸侯之卿命於天子﹐則不純乎臣者也。亦幾與今之首領同。不純乎臣﹐而上又有天子可以請命﹐則𨿽貴戚之卿易之﹐而實天子易之矣。若四海一帝﹐九州一王﹐君𨿽不君﹐誰敢制命自己﹐而徼幸以成非常之事哉﹗「委任權力」﹐亦何足恃﹐而可以爲三仁之所不敢爲乎﹖此霍光之所以不學無術而釀山﹑禹之逆﹐司馬昭﹑桓溫所以爲梟獍之魁而不可逭也。告子上篇一

告子說「性猶杞柳」﹐「猶湍水」﹐只說个「猶」字便差。人之有性﹐卻將一物比似不得﹐他生要捉摸推測﹐說教似此似彼﹐總緣他不曾見得性是个甚麼﹔若能知性﹐則更無可比擬者。

孟子斬截說个「善」﹐是推究根原語。善且是繼之者﹐若論性﹐只喚做性便足也。性裏面自有仁﹑義﹑禮﹑智﹑信之五常﹐與天之元﹑亨﹑利﹑貞同體﹐不與惡作對。故說善﹐且不如說誠。惟其誠﹐是以善﹔誠於天﹐是以善於人。惟其善﹐斯以有其誠。天善之﹐故人能誠之。所有者誠也﹐有所有者善也。則孟子言善﹐且以可見者言之。可見者﹐可以盡性之定體﹐而未能卽以顯性之本體。夫然﹐其得以萬物之形器動作爲變化所偶有者取諭之乎﹖先儒窮治告子之失﹐不曾至此﹐非所謂片言折獄也。二

朱子謂告子只是認气爲性﹐其實告子但知气之用﹐未知气之體﹐並不曾識得气也。告子說「勿求於气」﹐使其能識气之體﹐則豈可云「勿求」哉﹗若以告子所認爲性之气乃气質之气﹐則荀悅﹑王充「三品」之言是已。告子且以凡生皆同﹐猶凡白皆白者爲性﹐中間並不分一人﹑禽等級﹐而又何有於气質之差也﹗

理卽是气之理﹐气當得如此便是理﹐理不先而气不後。理善則气無不善﹔气之不善﹐理之未善也。如牛犬類。人之性只是理之善﹐是以气之善﹔天之道惟其气之善﹐是以理之善。「易有太極﹐是生兩儀」﹐兩儀﹐气也﹐惟其善﹐是以可儀也。所以干之六陽﹐坤之六陰﹐皆備元﹑亨﹑利﹑貞之四徳。和气爲元﹐通气爲亨﹐化气爲利﹐成气爲貞﹐在天之气無不善。天以二气成五行﹐人以二殊成五性。溫气爲仁﹐肅气爲義﹐昌气爲禮﹐晶气爲智﹐人之气亦無不善矣。

理只是以象二儀之妙﹐气方是二儀之實。健者﹐气之健也﹔順者﹐气之順也。天人之蘊﹐一气而已。從乎气之善而謂之理﹐气外更無虛托孤立之理也。

乃旣以气而有所生﹐而專气不能致功﹐固必因乎陰之變﹑陽之合矣。有變有合﹐而不能皆善。其善者則人也﹔其不善者則犬牛也﹐又推而有不能自爲杯棬之杞柳﹐可使過顙﹑在山之水也。天行於不容已﹐故不能有擇必善而無禽獸之與艸木﹐杞柳等。然非陰陽之過﹐而變合之差。是在天之气﹐其本無不善明矣。

天不能無生﹐生則必因於變合﹐變合而不善者或成。其在人也﹐性不能無動﹐動則必效於情才﹐情才而無必善之勢矣。在天爲陰陽者﹐在人爲仁義﹐皆二气之實也。在天之气以變合生﹐在人之气於情才用﹐皆二气之動也。此「動」字不對「靜」字言。動﹑靜皆動也。繇動之靜﹐亦動也。

告子旣全不知性﹐亦不知气之實體﹐而但據气之動者以爲性。動之有同異者﹐則情是已﹔動之於攻取者﹐則才是已。若夫無有同異﹑未嘗攻取之時﹐而有气之體焉﹐有气之理焉﹐卽性。則告子未嘗知也。

故曰「性猶杞柳也」﹐則但言才而已。又曰「性猶湍水也」﹐則但言情而已。又曰「生之謂性」﹐知覺者同異之情﹑運動者攻取之才而已矣。又曰「食色性也」﹐甘食悅色亦情而已矣。其曰「仁﹐內也」﹐則固以愛之情爲內也﹔愛者七情之一﹐與喜怒哀樂而同發者也。

孟子曰「乃若其情﹐則可以爲善矣。」可以爲善﹐則可以爲不善矣﹐「猶湍水」者此也﹔「若夫爲不善﹐非才之罪也。」爲不善非才之罪﹐則爲善非才之功矣﹐「猶杞柳」者此也。杞柳之爲杯棬﹐人爲之﹐非才之功。卽以爲不善之器﹐亦人爲之﹐非才之罪。

若夫人之實有其理以調劑夫气而效其陰陽之正者﹐則固有仁義禮智之徳存於中﹐而爲惻隱﹑羞惡﹑恭敬﹑是非之心所從出﹐此則气之實體﹐秉理以居﹐以流行於情而利導之於正者也。若夫天之以有則者位置夫有物﹐使气之變不失正﹐合不失序﹐如耳聽目視﹐一時合用而自不紊。以顯陰陽固有之撰者﹐此則气之良能﹐以範圍其才於不過者也。理以紀乎善者也﹐气則有其善者也﹐气是善體。情以應夫善者也﹐才則成乎善者也。故合形而上﹑形而下而無不善。

乃應夫善﹐則固無適音「的」應也﹔成乎善﹐則有待於成也。無適應﹐則不必於善﹔湍水之諭。有待於成﹐則非固然其成﹔杞柳之諭。是故不可竟予情才以無有不善之名。若夫有其善﹐固無其不善﹐所有者善﹐則卽此爲善﹐气所以與兩閒相彌綸﹐人道相終始﹐惟此爲誠﹐惟此爲不貳﹐而何杞柳﹑湍水之能諭哉﹗故曰「誠者天之道」﹐「立天之道﹐曰陰與陽」而已﹔二气。「誠之者人之道」﹐「立人之道﹐曰仁與義」而已。仁生气﹐義成气。又安得尊性以爲善﹐而謂气之有不善哉﹗

人有其气﹐斯有其性﹔犬牛旣有其气﹐亦有其性。人之凝气也善﹐故其成性也善﹔犬牛之凝气也不善﹐故其成性也不善。气充滿於天地之閒﹐卽仁義充滿於天地之閒﹔充滿待用﹐而爲變爲合﹐因於造物之無心﹐故犬牛之性不善﹐無傷於天道之誠。在犬牛則不善﹐在造化之有犬牛則非不善。气充滿於有生之後﹐則健順充滿於形色之中﹔而變合無恆﹐以流乎情而效乎才者亦無恆也﹐故情之可以爲不善﹐才之有善有不善﹐無傷於人道之善。

苟其識夫在天之气﹐惟陰惟陽﹐而無潛無亢﹐則合二殊﹑五實而無非太極。气皆有理。苟其識夫在人之气﹐惟陰陽爲仁義﹐而無同異無攻取﹐則以配義與道而塞乎兩閒。因气爲理。故心﹑气交養﹐斯孟子以體天地之誠而存太極之實。若貴性賤气﹐以歸不善於气﹐則亦樂用其虛而棄其實﹐其獘亦將與告子等。夫告子之不知性也﹐則亦不知气而已矣。三

貴性賤气之說﹐似將陰陽作理﹐變合作气看﹐卽此便不知气。變合固是气必然之用﹐其能謂陰陽之非气乎﹗易曰「立天之道曰陰與陽﹐立人之道曰仁與義。」仁義﹐一陰陽也。陰陽顯是气﹐變合卻亦是理。純然一气﹐無有不善﹐則理亦一也﹐且不得謂之善﹐而但可謂之誠。有變合則有善﹐善者卽理。有變合則有不善﹐不善者謂之非理。謂之非理者﹐亦是理上反照出底﹐則亦何莫非理哉﹗

大要此處著不得理字﹐亦說不得非理。所以周子下个「誠」「幾」二字﹐甚爲深切著明。气之誠﹐則是陰陽﹐則是仁義﹔气之幾﹐則是變合﹐則是情才。情者陽之變﹐才者陰之合。若論气本然之體﹐則未有幾時﹐固有誠也。故淒風苦雨﹐非陰之過﹐合之淫也﹔亢陽烈暑﹐非陽之過﹐變之甚也。且如呼者爲陽﹐吸者爲陰﹐不呼不吸﹐將又何屬﹖所呼所吸﹐抑爲何物﹖老氏惟不知此﹐故以橐籥言之。且看者橐籥一推一拽﹐鼓動底是甚麼﹖若無實有﹐盡橐籥鼓動﹐那得者風气來﹖如吹火者﹐無火則吹亦不然。惟本有此一實之體﹐自然成理﹐以元以亨﹐以利以貞﹐故一推一拽﹐「動而愈出」者皆妙。實則未嘗動時﹐理固在气之中﹐停凝渾合得住那一重合理之气﹐便是「萬物資始﹐各正性命﹐保合太和」底物事。故孟子言「水無有不下」﹐水之下也﹐理也﹐而又豈非气也﹖理一气﹐气一理﹐人之性也。

孟子此諭﹐與告子全別﹕告子專在俄頃變合上尋勢之所趨﹐孟子在亙古亙今﹑充滿有常上顯其一徳。如言「潤下」﹐「潤」一徳﹐「下」又一徳。此惟中庸鄭注說得好﹕「木神仁﹐火神禮﹐金神義﹐水神信﹐土神知。」康成必有所授。火之炎上﹐水之潤下﹐木之曲直﹐金之從革﹐土之稼穡﹐十徳。不待變合而固然﹐气之誠然者也。天全以之生人﹐人全以之成性。故「水之就下」﹐亦人五性中十徳之一也﹐其實則亦气之誠然者而已。故以水之下言性﹐猶以目之明言性﹐卽一端以徵其大全﹐卽所自善以顯所有之善﹐非別借水以作譬﹐如告子之推測比擬也。四

金仁山謂釋氏指人心爲性﹐而不知道心爲性﹐此千年暗室一燈也。於此決破﹐則釋氏盡他說得玄妙﹐總屬淺鄙。

他只認精魂﹐便向上面討消息﹐遂以作弄此精魂爲工夫。如人至京都﹐不能得見天子﹐卻說所謂天子者只此宮殿嵯峨﹑號令赫奕者是。凡人之有情有才﹐有好惡取捨﹐有知覺運動﹐都易分明見得﹐惟道心則不易見。如宮殿之易見﹐號令之易聞﹐而深居之一人﹐固難得而覿面也。故曰「道心惟微。」

在人微者﹐在天則顯﹐故聖人知天以盡性﹔在天微者﹐在人則顯﹐故君子知性以知天。上「微顯」以小大言﹐下「微顯」以隱著言。孟子就「四端」言之﹐亦就人之顯以徵天之微耳。孔子「一陰一陽之謂道」一章﹐則就天之顯以徵人之微也。要其顯者﹐在天則因於變合﹐在人則因於情才﹐而欲知其誠然之實﹐則非存養省察功深候到者不知。

釋氏只是急性著﹐立地便要見得﹐硬去搜索﹐看到人心盡頭未有善﹑未有惡處﹐便自止息。告子也是如此。他不信知覺運動﹑情才之外有未發之中﹐總緣他未曾得見天子﹐反怪近臣之日侍君側向人說知者爲妄立名色以欺眾﹐則亦可哀也已。

能活能動底﹐只是變合之幾。變合而情才以生﹔變已則化﹐合已則離﹐便是死也。釋氏說「蕉心倚蘆」﹐明是說合﹔說「夢幻泡影」﹐明是說變。而其所變所合者之爲何物﹐總不曾理會在﹐乃云「心生種種法生﹐心滅種種法滅」。生之謂性﹐死卽無性也。嗚呼﹐亦安得此鄙陋俗淺之言而稱之也哉﹗五

仁山云「釋氏指視聽言動之气爲性﹐而不知所以視聽言動之理爲性」﹐語猶有病。蓋將理﹐气分作二事﹐則是气外有理矣。夫气固在人之中﹐而此外別有理﹐豈非「義外」之說乎﹖所以視聽言動之理﹐在旣視聽旣言動後方顯﹐卽可云外﹔孔子言復禮爲仁﹐則禮徹乎未有視聽言動之先與旣有之後﹐卽气而恆存也。

今以言與聽思之。聲音中自有此宮﹑商﹑角﹑徵﹑羽﹐而人之气在口卽能言之﹐在耳卽能辧之。視之明於五色﹐動之中於五禮﹐亦莫不惟气能然﹐非气之用僅可使視見﹑聽聞﹑言有聲﹑動則至也。

人之性旣異於犬牛之性﹐人之气亦豈不異於犬牛之气﹗人所以視聽言動之理﹐非犬牛之所能諭﹔人視聽言動之气﹐亦豈遂與犬牛同耶﹗

人之甘食悅色﹐非自陷於禽獸者﹐則必不下齊於禽獸。乃呼蹴之食﹐乞人不屑﹐不屑則亦不甘矣﹐是卽自陷於禽獸者﹐其气之相取也亦異。況乎卽無不屑﹐而所甘所悅亦自有精粗美惡之分。其所以迥然而爲人之甘悅者固理也﹐然亦豈非气之以類相召者爲取捨哉﹗故曰「形色﹐天性也。」气而後成形﹐形而後成色﹐形色且卽性﹐而況气乎﹗

气固只是一个气﹐理別而後气別。乃理別則气別矣﹐惟气之別而後見其理之別。气無別﹐則亦安有理哉﹗六

天下豈別有所謂理﹐气得其理之謂理也。气原是有理底﹐盡天地之閒無不是气﹐卽無不是理也。變合或非以理﹐則在天者本廣大﹐而不可以人之情理測知。聖人配天﹐只是因而用之﹐則已無不善矣。

朱子說﹕「堯﹑舜之子不肖﹐是不好底意思﹐被他轉得好了。」非堯﹑舜之能轉天也﹐在變化處覺得有些不善﹐其實須有好底在﹕子𨿽不可傳﹐而適以成其傳賢之善也。惟知其廣大而不執一偏﹐則無不善矣。

在天之變合﹐不知天者疑其不善﹐其實則無不善。惟在人之情才動而之於不善﹐斯不善矣。然情才之不善﹐亦何與於气之本體哉﹗气皆有理﹐偶爾發動﹐不均不浹﹐乃有非理﹐非气之罪也。人不能與天同其大﹐而可與天同其善﹐只緣者气一向是純善無惡﹐配道義而塞乎天地之閒故也。

凡气之失其理者﹐卽有所贏﹐要有所贏者必有所詘。故孟子曰「餒」﹐無理處便已無气。故任气無過﹐惟暴气﹑害气則有過。暴亦虐害意﹐義見前篇。不暴害乎气﹐使全其剛大﹐則無非是理﹐而形以踐﹐性以盡矣。此孟子之所以爲功於人極﹐而爲聖學之正宗也。知气之善﹐而義之非外亦可知矣。七

「愛未是仁﹐愛之理方是仁」﹐雙峯之說此﹐韙矣。韓退之不知道﹐開口說「博愛之謂仁」﹐便是釋氏旖旎纏綿﹐弄精魂勾當。夫愛﹐情也﹔愛之理﹐乃性也。告子惟以情爲性﹐直將愛弟之愛與甘食悅色同一心看。今人若以粗浮之心就外面一層浮動底情上比擬﹐則愛弟之心與甘食悅色之心又何別哉﹗近日有一種邪說﹐謂「鐘情正在我輩﹐卽此是忠臣孝子本領」﹐說得來也有些相似﹐只此害人心極大。

須知此處絕不可以庸陋流俗之情識揀別得。且如人之愛弟﹕吾弟則愛之﹐固人之所同也﹔然使其弟有殺之害之之事﹐而秦人之弟爲之救患解紛﹐則必捨其弟而愛秦人矣。此如人之嗜炙﹐本所同也﹐乃以多食炙故而致飽悶﹐則甘菜而不甘炙。無他﹐歆者同之﹐厭者異之﹐同者取之﹐異者攻之﹐情之緣感以生﹐而非性之正也。

故就凡人言之﹐吾弟則愛者﹐亦非仁也。必至於象日以殺舜爲事﹐而舜且親愛不攺其恆﹐憂喜與同而無僞﹐方謂之仁。則固與食肉者之甘﹐好色者之悅﹐但以情之合離爲取捨者不侔。蓋人之愛弟也﹐亦止可云愛﹔舜之愛象也﹐乃盡其同气相感之理也。告子一流自無存養省察之功﹐不能於吾心見大本﹐則亦惡知吾弟則愛之外﹐更有愛弟之理哉﹗

朱子曰「仁者愛之理」﹐此語自可顚倒互看。緣以顯仁之藏﹐則曰「愛之理」﹔若欲於此分性情﹑仁未仁之別﹐則當云「理之愛」。先言愛﹐則因愛而辧其理﹔先言理﹐則吾得理之气﹐自然有此親親﹑仁民﹑愛物之成能油然順序而生也﹐故曰「性之徳」也。以舜之愛象觀之﹐惟有本而愛遂不窮﹐豈但於其用愛得所而見爲理哉﹗待用愛得所而見爲理﹐則豈徒可云義外哉﹖仁亦外矣﹗八

潛室以「權度」言「義內」﹐亦未嘗知義也。若專在權度上見義﹐則權度者因物之有長短輕重而立﹐豈非外乎﹗公都子曰「冬日則飲湯﹐夏日則飲水」﹐此豈待權度而後審者哉﹗蓋惟有事於集義者﹐方知義內﹔若非其人﹐則但見義繇物設﹐如權度之因物而立﹐因物者固不繇內矣。有物則權度用﹐無物則無用權度處。兩物相衡則須權度﹐一物獨用則不須權度。然則弟未爲尸之時﹐不與叔父爭敬﹐而專伸其敬於叔父﹐便無義乎﹖只是一敬﹐則無長短輕重。

學者須於叔父未當前﹑弟未爲尸之時﹐看取敬叔父﹑敬尸之心何在﹐方知義之在內。庸人無集義之功而不知義﹐則一向將外物之至﹐感心以生權度而不得不授之權度者以爲義。如貧人本無金穀﹐必借貸始有﹐遂以借貸而得謂之富﹐而不知能治生者之固有其金穀也。

「冬日則飲湯﹐夏日則飲水」﹐不因於外﹐人盡知之。故公都子言君子之知義在內者﹐猶汝之知飲湯飲水﹐不待權度而自不至於顚倒也。固有義而固知之﹐則義之在吾心內者﹐總非外物之可比擬。權度﹐人爲之外物也。故曰「告子未嘗知義。」彼直不知何者爲義﹐非但誤其外﹑內之界而已。如說權度爲義﹐便不知義。

孟子至此﹐亦難與顯言﹐非有吝而不言也。喜怒哀樂未發之時﹐有所性之徳存焉﹐此豈可與不知者名言之哉﹗不得已而以弟爲屍言之﹐則以人之愛敬或因情因感﹐因名因事﹐而相匿以愛﹐相畏以敬﹐非愛敬也。非愛敬﹐則安知愛敬之在內﹗惟至於宗廟之中﹐視無可見﹐聽無可聞﹐總無長短輕重之形﹐容吾權度﹐而神之不可射者﹐以其昭明﹑焄蒿﹑淒愴之气此正金气也﹐秋气也﹐義气也。相爲類動﹐而所自生之敬不倚聲色而發於中﹐如夏气之感而嗜水﹐冬气之感而嗜湯。於此思之﹐敬之繇內發而不緣物以立者﹐固可見矣。而人所以敬叔父者以天動天﹐亦如是而已矣。是中節者𨿽因於物﹐而所發者根於性也。

彼昏不知﹐而猶以敬尸之敬爲外物之輕重長短以移用其權度﹐則是爲孟季子者終身未嘗有一念之眞敬﹐其謂之外也﹐則奚怪哉﹗夫苟無一念之合於敬﹐而億權度以爲義﹐則𨿽以飲湯飲水諭之﹐彼且曰﹕飲湯飲水﹐不待權度而諭者也﹐故內也﹔敬叔父敬弟﹐待權度而審者也﹐故外也。嗚呼﹐亦不可瘳已﹗九

權之度音徒雒切。陳氏所云「權度」﹐乃如字。之﹐須吾心有用權度者在﹐固亦非外。然權度生於心﹐而人心之輕輕﹑重重﹑長長﹑短短者﹐但假權度以熟﹐而不因權度以生也。聖人到精義入神處﹐也須有觀物之智﹐取於物爲則。權度近智﹐與義無與。然謂輕重長短茫無定則於吾心﹐因以權稱之﹑以度量之而義以出﹐則與於外義之甚者矣。

當初者權度是何處來底﹖不成是天地閒生成一丈尺﹑一稱錘﹐能號於物曰我可以稱物之輕重﹑量物之長短哉﹖人心之則﹐假於物以爲正﹐先王制之﹐而使愚不肖相承用之﹐是以有權度。權度者﹐數也﹐理也﹔而爲此合理之數者﹐人心之義也。故朱子謂「義如利斧劈物」﹐則爲權度之所自出﹐而非權度明矣。

今世裏胥﹑牙儈之流﹐有全靠算子算金穀﹑地畝者﹐算子猶權度。爲他心中本無了了之數﹐只仗學得來猾熟﹐算來也不差。乃一奪其算子﹐則一無所知。且方其用算子時﹐數之乘除多寡所以然之理﹐固懵然不省﹐一數已知﹐而復授一數﹐則須從頭另起﹐而先所用者全無用處。此豈非其心無權度之故﹗而敬叔父﹑敬弟之眞敬﹐其如此之倚仗成法﹐茫然無得於心﹐旦變夕移﹐斷續而不相接也乎﹖潛室未之思爾。十

若說弟重則敬弟﹑叔父重則敬叔父爲權度﹐此是料量物理﹐智之用也﹐且非智之體。不與敬之本體相應。若說權度者物之所取平者也﹐吾心之至平者謂之權度﹐則夫平者固無實體﹐特因無不平而謂之平耳。此但私欲不行邊事﹐未到天理處。以平爲義﹐則義亦有名而無實矣。義者以配四徳之利﹑四時之秋﹐豈但平而已哉﹗

吾固有之气﹐載此剛大之理﹐如利斧相似﹐嚴肅武毅﹐遇著難分別處﹐一直利用﹐更無荏苒﹐此方是義之實體。故以敬以方﹐以宜以制﹐而不倚於物。豈但料量以虛公﹐若衡鑑之無心﹐而因用以見功者乎﹗一一

孟子不曾將情﹑才與性一例﹐竟直說个「善」字﹐本文自明。曰「﹝情﹞可以爲善」﹐卽或人「性可以爲善」之說也﹔曰「若夫爲不善﹐非才之罪」﹐卽告子「性無不善」之說也。彼二說者只說得情﹑才﹐便將情﹑才作性﹐故孟子特地與他分明破出﹐言性以行於情﹑才之中﹐而非情﹑才之卽性也。

孟子言「情可以爲善」﹐而不言「可以爲不善」﹐言「不善非才之罪」﹐而不言「善非才之功」﹐此因性一直順下﹐從好處說。則其可以爲不善者﹐旣非斯人所必有之情﹐固但見其可以爲善﹐而不見其可以爲不善。若夫爲善𨿽非才之功﹐而性克爲主﹐才自輔之﹐性與才合能而成其績﹐亦不須加以分別﹐專歸功於性而擯才也。此是大端看得渾淪處﹐說一邊便是﹐不似彼欲破性善之旨﹐須在不好處指擿也。然言「可以爲善」﹐則可以爲不善者自存﹔言「不善非才之罪」﹐則爲善非其功也亦可見矣。

孟子言「惻隱之心﹐仁也」云云﹐明是說性﹐不是說情。仁義禮智﹐性之四徳也。𨿽其發也近於情以見端﹐然性是徹始徹終與生俱有者﹐不成到情上便沒有性﹗性感於物而動﹐則緣於情而爲四端﹔𨿽緣於情﹐其實止是性。如人自布衣而卿相﹐以位殊而作用殊﹐而不可謂一爲卿相﹐則已非布衣之故吾也。又如生理之於花果﹐爲花亦此﹐爲果亦此﹐花成爲果而生理均也﹔非性如花而情如果﹐至已爲果﹐則但爲果而更非花也。

孟子竟說此四者是仁義禮智﹐旣爲仁義禮智矣﹐則卽此而善矣。卽此而善﹐則不得曰「可以爲善」。惻隱卽仁﹐豈惻隱之可以爲仁乎﹖有擴充﹐無造作。若云惻隱可以爲仁﹐則是惻隱內而仁外矣。若夫情﹐則特可以爲善者爾。可以爲善者﹐非卽善也﹐若杞柳之可以爲杯棬﹐非杞柳之卽爲杯棬也。性不可戕賊﹐而情待裁削也。前以湍水諭情﹐此以杞柳諭情。蓋告子杞柳﹑湍水二諭﹐意元互見。故以知惻隱﹑羞惡﹑恭敬﹑是非之心﹐性也﹐而非情也。夫情﹐則喜﹑怒﹑哀﹑樂﹑愛﹑惡﹑欲是已。

慶源說「喜怒哀樂未發﹐何嘗不善﹐發而中節﹐亦何往而不善」﹐語極有疵。喜怒哀樂未發﹐則更了無端倪﹐亦何善之有哉﹗中節而後善﹐則不中節者固不善矣﹐其善者則節也﹐而非喜怒哀樂也。學者須識得此心有个節在﹐不因喜怒哀樂而始有﹐則性﹑情之分迥然矣。若昏然不察﹐直將惻隱﹑羞惡﹑恭敬﹑是非與喜怒哀樂作一个看﹐此處不分明﹐更有甚性來﹗

孟子言情﹐只是說喜怒哀樂﹐不是說四端。今試體驗而細分之。乍見孺子入井之心﹐屬之哀乎﹐亦僅屬之愛乎﹖非有愛故。無欲穿窬之心﹐屬之怒乎﹐亦僅屬之惡乎﹖卽穿窬者﹐亦有所惡。若恭敬﹑是非之心﹐其不與七情相互混者﹐尢明矣。學者切忌將惻隱之心屬之於愛﹐則與告子將愛弟之心與食色同爲性一例﹐在兒女之情上言仁。「漢以來儒者不識『仁』字」﹐只在此處差謬。惻隱是仁﹐愛只是愛﹐情自情﹐性自性也。

情元是變合之幾﹐性只是一陰一陽之實。情之始有者﹐則甘食悅色﹔到後來蕃變流轉﹐則有喜怒哀樂愛惡欲之種種者。性自行於情之中﹐而非性之生情﹐亦非性之感物而動則化而爲情也。

情便是人心﹐性便是道心。道心微而不易見﹐人之不以人心爲吾俱生之本者鮮矣。故普天下人只識得个情﹐不識得性﹐卻於情上用工夫﹐則愈爲之而愈妄。性有自質﹐情無自質﹐故釋氏以「蕉心倚蘆」諭之﹔無自質則無恆體﹐故莊周以「藏山」言之。無質無恆﹐則亦可云無性矣。甚矣﹐其逐妄而益狂也﹗

孟子曰「若夫爲不善﹐非才之罪也。」不善非才罪﹐罪將安歸耶﹖集注云「乃物欲陷溺而然」﹐而物之可欲者﹐亦天地之產也。不責之當人﹐而以咎天地自然之產﹐是猶捨盜罪而以罪主人之多藏矣。毛嬙﹑西施﹐魚見之而深藏﹐鳥見之而髙飛﹐如何陷溺魚鳥不得﹖牛甘細艸﹐豕嗜糟糠﹐細艸﹑糟糠如何陷溺人不得﹖然則才不任罪﹐性尢不任罪﹐物欲亦不任罪。其能使爲不善者﹐罪不在情而何在哉﹗

朱子曰「非才如此﹐乃自家使得才如此」﹐「自家」二字﹐尢開無窮之獘。除卻天所命我而我受之爲性者﹐更何物得謂之自家也﹖情固是自家底情﹐然竟名之曰「自家」﹐則必不可。蓋吾心之動幾﹐與物相取﹐物欲之足相引者﹐與吾之動幾交﹐而情以生。然則情者﹐不純在外﹐不純在內﹐或往或來﹐一來一往﹐吾之動幾與天地之動幾相合而成者也。釋氏之所謂心者﹐正指此也。

惟其爲然﹐則非吾之固有﹐而謂之「鑠」。金不自鑠﹐火亦不自鑠﹐金火相構而鑠生焉。鑠之善﹐則善矣﹐助性以成及物之幾﹐而可以爲善者其功矣。鑠之不善﹐則不善矣﹐率才以趨溺物之爲﹐而可以爲不善者其罪矣。故曰「或相倍蓰而無算者﹐不能盡其才者也」﹐而不可云「不能盡其情」。若盡其情﹐則喜怒哀樂愛惡欲之熾然充塞也﹐其害又安可言哉﹗

才之所可盡者﹐盡之於性也。能盡其才者﹐情之正也﹔不能盡其才者﹐受命於情而之於蕩也。惟情可以盡才﹐故耳之所聽﹐目之所視﹐口之所言﹐體之所動﹐情苟正而皆可使復於禮。亦惟情能屈其才而不使盡﹐則耳目之官本無不聰﹑不明﹑耽淫聲﹑嗜美色之咎﹐而情移於彼﹐則才以捨所應效而奔命焉。

蓋惻隱﹑羞惡﹑恭敬﹑是非之心﹐其體微而其力亦微﹐故必乘之於喜怒哀樂以導其所發﹐然後能鼓舞其才以成大用。喜怒哀樂之情𨿽無自質﹐而其幾甚速亦甚盛。故非性授以節﹐則才本形而下之器﹐蠢不敵靈﹐靜不勝動﹐且聽命於情以爲作爲輟﹐爲攻爲取﹐而大爽乎其受型於性之良能。

告子之流旣不足以見吾心固有之性﹐而但見夫情之乘權以役用夫才﹐億爲此身之主﹐遂以性之名加之於情。釋孟子者又不察於性之與情有質無質﹑有恆無恆﹑有節無節之異﹐乃以言性善者言情善。夫情苟善﹐而人之有不善者又何從而生﹖乃以歸之於物欲﹐則亦老氏「五色令人目盲﹐五音令人耳聾」之緒談。抑以歸之於气﹐則誣一陰一陽之道以爲不善之具﹐是將賤二殊﹐厭五實﹐其不流於釋氏「海漚」﹑「陽焰」之說者幾何哉﹗

愚於此盡破先儒之說﹐不賤气以孤性﹐而使性托於虛﹔不寵情以配性﹐而使性失其節。竊自意可不倍於聖賢﹐𨿽或加以好異之罪﹐不敢辭也。一二

以在天之气思之﹕春气溫和﹐只是仁﹔夏气昌明﹐只是禮﹔秋气嚴肅﹐只是義﹔冬气淸冽﹐只是智。木徳生生﹐只是仁﹔火徳光輝﹐只是禮﹔金徳勁利﹐只是義﹔水徳淵渟﹐只是智。及其有變合也﹐冬變而春﹐則乍呴然而喜﹔凡此四情﹐皆可以其時風日云物思之。春合於夏﹐則相因泰然而樂﹔夏合於秋﹐則疾激烈而怒﹔秋變而冬﹐則益淒切而哀。如雲「秋冬之際﹐尢難爲懷」﹐哀气之動也。水合於木﹐則津潤而喜﹔新雨後見之。木合於火﹐則自遂而樂﹔火薪相得欲燃時見之。火變金﹐則相激而怒﹔金在冶不受變﹐火必變之﹐如此。金變水﹐則相離而哀。此差難見。金水不相就﹐𨿽合而離。

以在人之气言之﹕陽本剛也﹐健徳也﹔與陰合而靡﹐爲陰所變﹐則相隨而以喜以樂﹐男之感女﹑義之合利時如此。非剛質矣。陰本柔也﹐順徳也﹔受陽之變﹐必有吝情﹐𨿽與陽合﹐而相迎之頃必怒﹐已易其故必哀﹐女制於男﹐小人屈於君子﹐必然。非柔體矣。

惟於其喜樂以仁禮爲則﹐則𨿽喜樂而不淫﹔於其怒哀以義智相裁﹐則𨿽怒哀而不傷。故知陰陽之撰﹐惟仁義禮智之徳而爲性﹔變合之幾﹐成喜怒哀樂之發而爲情。性一於善﹐而情可以爲善﹐可以爲不善也。一三

不善𨿽情之罪﹐而爲善則非情不爲功。蓋道心惟微﹐須藉此以流行充暢也。如行仁時﹐必以喜心助之。情𨿽不生於性﹐而亦兩閒自有之幾﹐發於不容已者。惟其然﹐則亦但將可以爲善獎之﹐而不須以可爲不善責之。故曰「乃所謂善也」﹐言其可以謂情善者此也。集注釋此句未明﹐蓋謂情也。

功罪一歸之情﹐則見性後亦須在情上用功。大學「誠意」章言好惡﹐正是此理。旣存養以盡性﹐亦必省察以治情﹐使之爲功而免於罪。集注云「性𨿽本善﹐而不可無省察矯揉之功」﹐此一語恰合。省察者﹐省察其情也﹐豈省察性而省察才也哉﹗

若不會此﹐則情旣可以爲不善﹐何不去情以塞其不善之原﹐而異端之說繇此生矣。乃不知人苟無情﹐則不能爲惡﹐亦且不能爲善。便只管堆塌去﹐如何盡得才﹐更如何盡得性﹗

孟子言「情則可以爲善﹐乃所謂善也」﹐專就盡性者言之。愚所云爲不善者情之罪﹐專就不善者言之也。孟子道其常﹐愚盡其變也。若論情之本體﹐則如杞柳﹐如湍水﹐居於爲功爲罪之閒﹐而無固善固惡﹐以待人之修爲而決導之﹐而其本則在於盡性。是以非靜而存養者﹐不能與於省察之事。大學之所以必正其心者乃可與言誠意也。一四

集注謂「情不可以爲惡」﹐只緣誤以惻隱等心爲情﹐故一直說煞了。若知惻隱等心乃性之見端於情者而非情﹐則夫喜怒哀樂者﹐其可以「不可爲惡」之名許之哉﹗

情如風然﹐寒便帶得寒气來﹐暄便帶得暄气來﹐和便帶得和气來。惻隱等心行於情中者﹐如和气之在風中﹐可云和風﹐而不可據此爲風之質但可爲和﹐而不可以爲極寒﹑暄熱也。故君子愼獨以節其情也﹐若不於存養上有以致其中﹐則更無和之可致矣。喜怒哀樂之發﹐豈但有節而無無節者哉﹗

朱子未析得「情」字分明﹐故添上「不可以爲惡」五字﹐而與孟子之旨差異。若西山之言才﹐亦云「本可以爲善﹐而不可以爲惡」﹐則尢不揣而隨人口動爾。

人之爲惡﹐非才爲之﹐而誰爲之哉﹗惟其爲才爲之﹐故須分別﹐說非其罪。若本不與罪﹐更不須言非罪矣。如刺人而殺之﹐固不可歸罪於兵﹐然豈可云兵但可以殺盜賊﹐而不可以殺無辜耶﹖

孟子以耳目之官爲小體﹐而又曰「形色﹐天性也」。若不會通﹐則兩語坐相乖戾。蓋自其居靜待用﹑不能爲功罪者而言﹐則曰「小體」﹔自其爲二殊﹑五實之撰﹐卽道成器以待人之爲功者而言﹐則竟謂之「天性」。西山謂「才不可以爲惡」﹐則與孟子「小體」之說相背﹔程子以才稟於气﹐气有淸濁﹐歸不善於才﹐又與孟子「天性」之說相背。

孟子於「性」上加一「天」字﹐大有分曉。才之降自天者無所殊﹐而成形以後﹐蠢不敵靈﹐靜不勝動﹐則便小而不大。此等處﹐須看得四方透亮﹐不可滯一語作死局﹐固難爲不知者道也。一五

程子全以不善歸之於才﹐愚於論語說中有笛身之諭﹐亦大略相似。然笛之爲身﹐縱不好﹐亦自與簫管殊﹐而與枯枝艸莖尢有天淵之隔。故孔子言其「相近」﹐孟子亦言「非才之罪」﹐此處須活看。旣是人之才﹐饒煞差異﹐亦未定可使爲惡。春秋傳記商臣目豺聲﹐王充便據以爲口實﹐不知使商臣而得慈仁之父﹑方正之傅﹐亦豈遂成其惡哉﹗舜之格瞽瞍及免象於惡﹐其究能不格姦者﹐亦瞍﹑象之才爲之也﹐又豈舜之於瞍﹑象能革其耳目﹐易其口體﹐而使別成一底豫之才哉﹗

人之所以異於禽獸者﹐其本在性﹐而其灼然終始不相假借者﹐則才也。故惻隱﹑羞惡﹑恭敬﹑是非﹐惟人有之﹐而禽獸所無也﹔人之形色足以率其仁義禮智之性者﹐亦惟人則然﹐而禽獸不然也。若夫喜怒哀樂愛惡欲之情﹐𨿽細察之﹐人亦自殊於禽獸﹐此可以爲善者。而亦豈人獨有七情﹐而爲禽獸之所必無﹐如四端也哉﹗一失其節﹐則喜禽所同喜﹑怒獸所同怒者多矣。此可以爲不善。乃𨿽其違禽獸不遠﹐而性自有幾希之別﹐才自有靈蠢之分﹐到底除卻者情之妄動者﹐不同於禽獸。則性無不善而才非有罪者自見矣。故愚決以罪歸情﹐異於程子之罪才也。一六

情之不能不任罪者﹐可以爲罪之謂也。一部周易﹐都是此理。六陽六陰﹐才也。言六者﹐括百九十二。陽健﹑陰順﹐性也。當位﹑不當位之吉﹑凶﹑悔﹑吝﹐其上下來往者情也。如泰﹑否俱三陰三陽﹐其才同也﹔以情異﹐故徳異。然在人則爲功爲罪﹐而不可疑天地之化何以有此﹐以滋悔吝之萌。天地直是廣大﹐險不害易﹐阻不害簡﹐到二五變合而爲人﹐則喫緊有功在此。故曰「天地不與聖人同憂」。慕天地之大而以變合之無害也﹐視情皆善﹐則人極不立矣。

天地之化﹐同萬物以情者﹐天地之仁也﹔異人之性與才於物者﹐天地之義也。天地以義異人﹐而人恃天地之仁以同於物﹐則髙語知化﹐而實自陷於禽獸。此異端之病根﹐以滅性隳命而有餘惡也。一七

孟子言「夜气」﹐原爲放失其心者說。雲峯言「聖人無放心﹐故無夜气」﹐非無夜气也﹐气之足以存其仁義之心者﹐通乎晝夜而若一也。聖人當體無非天者﹐昭事不違﹐一動一靜皆性命之所通。其次﹐則君子之見天心者﹐有過未嘗不知﹐知而未嘗復爲﹐「不遠復﹐無祗悔」也。又其次﹐𨿽日月至焉﹐而與天陟降之時﹐亦未嘗不在動靜云爲之際。如此﹐則亦何待向晦宴息﹐物欲不交﹐而後气始得淸哉﹗

審然﹐則不可以夜气言者﹐非但聖人也。說到夜气足以存仁義之心﹐卽是極不好底消息。譬病已深重﹐六脈俱失其常﹐但穀气未衰﹐則可以過其病所應死之期﹐如內經所云「安谷者過期而已」。若平人气象﹐胃气內榮﹐則不須問穀气也。

在天者﹐命也﹔在人者﹐性也。命以气而理卽寓焉﹐天也﹔性爲心而仁義存焉﹐人也。故心者﹐人之徳也﹔气者﹐天之事也。心已放而恃气存之﹐則人無功而孤恃天矣。

人之晝作而夜息者﹐豈人之欲爾哉﹗天使之然﹐不得不然。以象﹐則晝明而夜暗﹔以气﹐則晝行於陽而夜行於陰。行於陰而息﹐非人自息﹐天息之也。故迨至於夜﹐而非人可用功之時﹔則言及於气﹐而亦非人可用力之地。所以朱子斥謂气有存亡而欲致養於气者爲誤。異端之病﹐正在於此﹕舍人事之當修﹐而向天地虛無之气捉搦賣弄。一部參同契﹐只在气上用力﹐乃不知天地自然之气行於人物之中﹐其昌大淸虛﹐過而不可畱﹐生而不可遏者﹐盡他作弄﹐何曾柰得他絲毫動﹗則人之所可存可養者﹐心而已矣。故孟子之言「養气」﹐於義有事﹐而於气無功也。

若說旦晝有爲之時爲牿亡之所集﹐卻便禁住此心不依羣動﹐而與夜之息也相似﹐以待淸气之生﹐此抑爲道家言者極頂處﹐喚作「玄牝」。乃不知天地之气恆生於動而不生於靜﹐故程子謂「復其見天地之心」﹐乃初九一陽﹐數點梅花﹐固萬紫千紅之所自復。若一直向黑洞洞地枵然伏處﹐待其自生﹐則易當以坤之上六爲天地之心﹐而何以玄黃之疑戰正在此哉﹗若一向靜去﹐則在己者先已解散枯槁﹐如何凝得者气住﹖气不充體﹐則心已失其所存之基﹐則生而死﹐人而鬼﹐靈而蠢﹐人而物﹐其異於蚓之結而鱉之縮者幾何耶﹖

靜則气爲政者﹐天事也﹔動則心爲政者﹐人道也。君子以人承天﹐故易於震之彖曰「不喪匕鬯」。人所有事於天者﹐心而已矣。喪其匕鬯﹐以待鬼神之至於徜徉﹐不亦妄乎﹗故朱子專以其功歸之養心﹐而不歸之气﹐其旨定矣。

延平之說曰「若於旦晝之閒﹐不至牿亡﹐則夜气愈淸﹔夜气淸﹐則平旦未與物接之時﹐湛然虛明﹐气象自可見矣」﹐非也。旦晝不牿亡者﹐其以存此心而帥其气以淸明者﹐卽此應事接物﹑窮理致知孜孜不倦之際﹐無往不受天之命﹐以體健順之理﹔若逮其夜﹐則猶爲息機﹐气象之不及夫晝也多矣。「昊天曰明﹐及爾出王﹔昊天曰旦﹐及爾遊衍」。出王﹑遊衍之際﹐气無不充﹐性無不生﹐命無不受﹐無不明焉﹐無不旦焉。而豈待日入景晦﹐目閉其明﹐耳塞其聰﹐气反於幽﹐神反於漠之候哉﹗

夜气者﹐气之無力者也。以無力﹐故不能受惡之染污﹔則以無力﹐故不能受善之薰陶。天不息﹐則夜亦無殊於晝﹐而夜非加淸。人有息﹐則夜之所順受於天者微﹔而气行陰中﹐則抑以魄受而不以魂承。是故苟非牿亡其心者﹐不須論夜也。

君子之夜气﹐與牿亡者之夜气﹐所差不遠﹐故牿亡者得以近其好惡。君子之晝气﹐麗乎動靜云爲而順受其淸剛正大者﹐則非牿亡者之所可與﹐而气象固已遠矣。柰之何捨平人榮衛之和﹐而與危病者爭僅存之穀气哉﹗達於朱子之旨﹐則延平之說可廢矣。一八

愚嘗謂命日受﹐性日生﹐竊疑先儒之有異。今以孟子所言「平旦之气」思之﹐乃幸此理之合符也。

朱子言「夜气如雨露之潤」。雨露者﹐天不爲山木而有﹐而山木受之以生者也﹔則豈不與天之有陰陽﹑五行﹐而人受之爲健順﹑五常之性者同哉﹗在天降之爲雨露﹐在木受之爲萌蘗﹔在天命之爲健順之气﹐在人受之爲仁義之心。而今之雨露﹐非昨之雨露﹔則今日平旦之气﹐非昨者平旦之气﹐亦明矣。到旦晝牿亡後﹐便將夙昔所受之良心都喪失了。若但伏而不顯﹐則不得謂之亡。且其復也﹐非有省察克念之功以尋繹其故﹐但因物欲稍間﹐而夜气之淸明不知其所自生。若此者﹐豈非天之日命而人之日生其性乎﹖

乃或曰﹐气非性也﹐夜气非卽仁義之心﹐乃仁義之所存也﹐則將疑日生者气耳﹐而性則在有生之初。而抑又思之﹕夫性卽理也﹐理者理乎气而爲气之理也﹐是豈於气之外別有一理以遊行於气中者乎﹖夫言夜气非卽良心而爲良心之所存﹐猶言气非卽理﹐气以成形而理具也。豈气居於表以爲郛郭﹐而良心來去以之爲宅耶﹖故朱子說「夜气不曾耗散﹐所以養得那良心」﹐以一「養」字代「存」字。只此天所與人淸明之气﹐健順故淸明。養成而發見到好惡上不乖戾﹐卽是良心﹐而非气外別有心生﹐審矣。

理便在气裏面﹐故易曰「一陰一陽之謂道」﹐又曰「形而上者謂之道」。形而上者﹐不離乎一陰一陽也。故曰「兩儀生四象﹐四象生八卦﹐八卦定吉凶」。气自生心﹐淸明之气自生仁義之心。有所觸﹐則生可見﹐卽謂之生﹔無所觸﹐則生不可見﹐故謂之存﹕其實一也。

天與人以气﹐必無無理之气。陽則健﹐陰則順也。一陰一陽則道也﹐錯綜則變化也。天無無理之气﹐而人以其才質之善﹐異於禽獸之但能承其知覺運動之气﹐尢異於艸木之但能承其生長收藏之气。是以卽在牿亡之餘﹐能牿亡其已有之良心﹐而不能牿亡其方受之理气也。理气謂有理之气。

天之與人者﹐气無閒斷﹐則理亦無閒斷﹐故命不息而性日生。學者正好於此放失良心不求亦復處﹐看出天命於穆不已之幾﹐出王﹑遊衍﹐無非昊天成命﹐相爲陟降之時﹔而君子所爲「不遠復﹐無祗悔」﹐以日見天心﹑日凝天命者﹐亦於此可察矣。

若云惟有生之初天一命人以爲性﹐有生以後惟食天之气而無復命焉﹐則良心旣放之後﹐如家世所藏之寶已爲盜竊﹐苟不尋求﹐終不自獲﹔乃胡爲牿亡之人非有困心衡慮反求故物之功﹐而但一夜之頃﹐物欲不接﹐卽此天气之爲生理者﹐能以存夫仁義之心哉﹖

故離理於气而二之﹐則以生歸气而性歸理﹐因以謂生初有命﹐旣生而命息﹐初生受性﹐旣生則但受气而不復受性﹐其亦膠固而不達於天人之際矣。一九

必須說个仁義之心﹐方是良心。言良以別於楛﹐明有不良之心作對。蓋但言心﹐則不過此靈明物事﹐必其仁義而後爲良也。心之爲徳﹐只是虛﹑未有倚﹐然可以倚。靈﹑有所覺﹐不論善惡皆覺。不昧﹐能記憶親切﹐凡記憶親切者必不昧。所以具眾理﹑未卽是理﹐而能具之。應萬事者﹐所應得失亦未定。大端只是無惡而能與善相應﹐然未能必其善也。須養其性以爲心之所存﹐方使仁義之理不失。

孔子曰「操則存」﹐言操此仁義之心而仁義存也﹔「捨則亡」﹐言捨此仁義之心而仁義亡也﹔「出入無時」﹐言仁義之心𨿽吾性之固有﹐而不能必其恆在也﹔「莫知其鄕」﹐言仁義之心不倚於事﹐不可執一定體以爲之方所也﹔「其心之謂與」﹐卽言此仁義之心也。

說此書者﹐其大病在抹下「仁義」二字﹐單說个靈明底物事。集注已未免墮在﹐北溪更添上一段描畫﹐寫得恍恍惚惚﹐似水銀珠子樣﹐算來卻是甚行貨﹗大槪釋氏之說恰是如此。看他七處徵心﹐「不在內﹐不在外」之語﹐正北溪所謂「忽在此﹐忽在彼」也。看他說「如我按指﹐海印發光﹐汝但起心﹐塵勞先起」﹐正北溪所謂「亡不是無﹐只是走作逐物去」也。

範家女子只撩亂記得幾句禪語﹐便胡言道「孟子誤矣﹐心豈有出入」﹐伊川從而稱之﹐不亦過乎﹗者昭昭靈靈﹐才收著卽在眼前底﹐正釋氏所謂「常住眞心」。此是邪說誣民﹑充塞仁義第一緊要眞贓。果如彼說﹐則孔子之言句句可破﹐不但如範氏妖鬟所云也。

此靈明活動者﹐如荷葉上露水相似﹐直是操不得底﹐愈操而愈不存矣。此靈明活動者亦如影之隨形﹐不但不亡﹐而亦何容捨﹖開眼見明﹐閉眼見暗﹐未有能捨之者也。亦直不可說他「莫知其鄕」﹐「喚醒主人翁」﹐則端的「在家裏坐﹐行住坐臥不離者个」也。嗚呼﹐誰謂孔子之言而如斯其背謬耶﹗

總緣撇下「仁義」二字說心﹐便惹得許多無父無君之教涎沫來胡哄。聖賢之言﹐修辭立誠﹐不合弄此虛脾。聖賢之學﹐反身而誠﹐養其性以存其心﹐不將此圓陀陀﹑光閃閃的物事作本命元辰看得隆重。朱子自有「良心存亡只在眇忽之閒﹐捨便失去﹐操之勿放﹐放猶廢也﹐非逸也。則良心常存」一段語錄﹐千眞萬當﹐爲聖學宗旨。其他畫出來活鬼相似一流虛脾語﹐刪之無疑。二十

謂「欲生惡死是人心﹐惟義所在是道心」﹐則區別分明。乃朱子尢必云「權輕重﹐卻又是義」﹐義在捨死取生﹐則卽以生爲義矣。

人心者﹐惟危者也﹐可以爲義﹐可以爲不義﹐而俟取捨者也。故欲生惡死之心﹐人心也。慶源鹵莽不察﹐竟將得生避患作人欲說。則是遏人欲於不行者﹐必患不避而生不可得﹐以日求死而後可哉﹖孟子以魚與熊掌配生與義﹐魚𨿽不如熊掌之美﹐然豈有毒殺人而爲人所不可嗜耶﹖若夫人欲﹐則烏喙之毒而色惡﹑臭惡之不可入口者矣。

孟子於此﹐原以言人之本心純乎天理。本心卽道心。卽在人所當欲之生﹑當惡之死﹐亦且辧之明而無所苟﹔而況其爲非所當欲﹑非所當惡者﹐如「宮室之美」等。曾何足以亂之哉﹗若論在所當得﹐則𨿽宮室﹑妻妾﹑窮乏得我﹐且未是人欲橫行處﹐而況欲生惡死之情﹗惟不辧禮義而受萬鐘﹐斯則天理亡而人欲孤行者。

聖賢於此只論禮義﹐不論利害﹐故朱子云「臨時比並﹐又卻只是擇利害處去」。若不於義理上審个孰爲當欲﹐孰爲當惡﹐孰爲且不當用其欲惡﹐而但以於身之緩急爲取捨﹐則世固有無心於宮室﹑妻妾之閒﹐安其粗陋﹐所識窮乏者吝一粟之施﹐𨿽怨不卹﹐而走死權勢﹐坐守金粟者。以不辧禮義而快其所欲受﹐其可謂之知所取捨乎﹖

飲食之人﹐人皆賤之。飲食之於人﹐其視宮室﹑妻妾﹑窮乏得我也﹐緩急利害﹐相去遠矣﹐詎可以飲食之人賢於富貴之人耶﹖是知宮室﹑妻妾﹑窮乏得我﹐以至得生避患﹐惟不知審﹐則可以爲遏抑天理之具﹐而成乎人欲。固不可以欲生惡死卽爲人欲之私﹐而亦不當以宮室﹑妻妾﹑窮乏得我﹐與生之可欲﹑死之可惡﹐從利害分緩急也。二一

心則只是心﹐仁者﹐心之徳也。徑以心爲仁﹐則未免守此知覺運動之靈明以爲性﹐此程﹑朱所以必於孟子之言爲之分別也。

然孟子言此﹐則固無病。其言「仁﹐人心也」﹐猶言「義﹐人路也」。「義﹐人路也」﹐非人路之卽義﹔則「仁﹐人心也」﹐亦非人心之卽仁矣。除卻義﹐則非路。非無路也﹐或爲茅塞﹐或爲蹊徑﹐獸蹄鳥迹之道﹐非人路也。除卻仁﹐則非心。非無心也﹐知覺運動﹐將與物同﹐非人之心也。孟子之言明白簡易﹐只是如此。故不須更與分疏心卽仁之與非卽仁也。

朱子言「仁者心之徳」﹐「徳」字亦須分別看﹐不可以「有得於心」釋之。徳自屬天。天予人以仁而人得之爲秉夷之心﹐天予人以義而人得之以爲率繇之路﹐其義一也。若於此不審﹐以心爲郛郭而仁在其中﹐然則亦以路爲轍迹而義在其中乎﹖若然﹐則仁內而義外乎﹗

孟子「義路」之說﹐若看不分曉﹐極易犯手﹐說似仁內義外去。此「路」字是心中之路﹐非天下之路也。路在天下﹐縱橫通達﹐而非吾所必繇。惟吾欲往燕往越﹐以至越陌度阡﹐此中卻分明有一路在﹐終不成只趁著大路便走﹗「君子諭於義」﹐路自在吾心﹐不在天下也。

潛室以不是血气做成的心爲辧﹐語極膚淺。聖賢言心﹐皆以其具眾理而應萬事者言之﹐豈疑於此肉團之心哉﹗孟子言此具眾理而應萬事者﹐則仁以爲之徳﹐而非能知能覺之識卽可具眾理﹐能運能動之才卽可應萬事。不然﹐則物之有其知覺運動者﹐何以於理昧而於事舛也﹖此遠不禦而近自正者﹐則義以爲之制﹐而非任運自繇之可以達於天下而無所礙。不然﹐則物之意南而南﹑意北而北者﹐何以近無準而遠必泥也﹖

直以仁爲人心﹐而殊之於物之心﹐故下直言求心而不言仁。乃下直言心﹐而言心卽以言仁﹐其非僅以知覺運動之靈明爲心者亦審矣。故雙峯爲之辧曰「不應下文『心』字又別是一意。若把求放心做收攝精神﹐不令昏放﹐則只從知覺上去﹐與『仁﹐人心也』不相接。」偉哉其言之也﹗彼以知覺爲心而以收攝不昏爲求放心者﹐不特於文理有礙﹐而早已侵入異端之域矣﹗

程子云「才昏睡便放了」﹐朱子云「收斂此心﹐不容一物」﹐看來都有疵病。求放心者﹐求仁耳。朱子云「如『我欲仁﹐斯仁至矣』」﹐多下一「如」字﹐只欲仁便是求放心也。仁者之事﹐𨿽「出門如見大賓﹐使民如承大祭」﹐也不容他昏去。乃昏而放失其仁﹐固也﹔然一不昏而卽可謂之仁乎﹖旣不昏﹐亦須有所存。先儒謂「隨處體認天理」﹐故亦必學問以爲之津涘。「克己復禮」﹐「主敬行恕」﹐「居處恭﹐執事敬﹐與人忠」﹐「能行恭寬信敏惠於天下」﹐皆求放心之道也。若但提醒此靈明﹐教不昏著睡著﹐則異端之徹夜達旦﹐死參死究者﹐莫有仁焉者矣。

放心只是失卻了仁﹐有私意私欲爲之阻隔而天理不現。天理現﹐則光輝篤實﹐萬物皆備﹐而豈一物不容哉﹗若但以不昏而無物爲心之存﹐則狂如李白﹐且有「桃波一步地﹐了了語聲聞」之時﹔而語其極至﹐將龐蘊所謂「但願空諸所有﹐愼勿實諸所無」者盡之矣。孟子喫緊教人求仁﹐程﹑朱卻指个不求自得﹑空洞虛玄底境界。異哉﹐非愚所敢知也﹗

雙峯承二賢之後﹐而能直領孟子之意﹐以折羣疑﹐其以正人心﹑辟邪說於毫釐之差者﹐功亦烈矣。

惟知此﹐則知所放所求之心﹐仁也﹔而求放心者﹐則以此靈明之心而求之也。仁爲人心﹐故卽與靈明之心爲體﹔而旣放以後﹐則仁去而靈明之心固存﹐則以此靈明之心而求吾所性之仁心。以本體言﹐𨿽不可竟析之爲二心﹐以效用言﹐則亦不可槪之爲一心也。

而朱子所云「非以一心求一心﹐只求底便是已收之心」﹐亦覺與釋氏「無能﹑無所」﹐「最初一念﹐卽證菩提」﹐「因地果生」之說無以別。識得所求之心與求心之心本同而末異﹐而後聖賢正大誠實之學不混於異端。愚不敢避粗淺之譏以雷同先儒﹐亦自附於孟子距楊﹑墨之旨以俟知者耳。二二

朱子云「心如一家主。有此家主﹐已求放心。然後能灑掃門戶﹐整頓事務。學問。使放心不收﹐則何者爲學﹑問﹑思﹑辧﹖」又云「存得此心﹐方可做去。」凡此皆謂求放心爲學問之先務﹐須求放心而後能學問。若非勉齋﹑雙峯爲之發明﹐則是學問之外別有求放心一段工夫﹐旣與孟子之言顯相矛盾﹐而直將此昭昭靈靈﹑能學知問之心爲當求之心﹐學唱曲子﹐也是此心。則於聖賢之學﹐其差遠矣。

只教此知覺之心不昏不雜﹐此異端之所同。而非但異端也﹐卽俗儒之於記誦詞章﹐以至一技一術之士﹐也須要心不昏惰﹐不雜亂﹐方能習學。此又不過初入小學一段威儀﹐一个徑路耳﹐故小道得以同之﹐俗儒得以同之﹐而異端亦得以同之。求其實﹐則孟子所謂「專心致志」者而已。專心﹐不爲外物所誘。致志﹐收攝不令昏放。曾聖賢克己復禮﹑擇善固執之全體大用而止此乎﹖

孟子曰「學問之道無他﹐求其放心而已矣」﹐猶聖經所謂「大學之道﹐在明明徳」也。大學者﹐自有格﹑致﹑誠﹑正﹑修﹑齊﹑治﹑平之道﹐而要所以明其明徳。君子之學問﹐有擇善固執﹑存心致知之道﹐而要所以求仁。已放者謂之放心﹐未放者謂之仁而已。不然﹐卽以明明徳爲大學之道﹐則此虛靈不昧者從何處而施明﹖卽以求放心爲學問之道﹐則此見聞覺知之心𨿽旁馳四出﹐而固不離乎現前﹐乃更起而求之﹐不且如釋氏「迷頭」之誚乎﹖

朱子之釋此章﹐大段宗程子之說。程子於此看得超忽﹐總緣他天資髙﹐功候熟利﹐便徑向心有其仁而無不仁者一層說起。抑其於釋氏之學﹐曾未勘核﹐故一時偶犯其壘而不知。乃孟子之言旣爲已放其心者而發﹐故明於學問之塗﹐而授以求仁之津涘。則云卽心卽仁﹐但無昏放而不容一物者﹐其不然審矣。

程子規模直爾廣大﹐到魁柄處自不如橫渠之正。橫渠早年盡抉佛﹑老之藏﹐識破後﹐更無絲毫粘染﹐一誠之理﹐壁立萬仞﹐故其門人𨿽或失之近小﹐而終不失矩矱。程子自得後﹐卻落入空曠去﹐一傳而後﹐遂有淫於佛﹑老者﹐皆此等啟之也。此又善學古人者之所當知。二三

「求放心」之心﹐與「心不若人」之心﹐須有分別。新安看得囫圇﹐便沒理會。學者須於同中顯異﹐方能於異中求同﹐切忌劈頭便從同處估量去﹐則直不知擇。所以中庸喫緊說一「擇」字﹐正人心﹑道心之所繇辧也。

旣曰「卽心卽仁」﹐此從「卽心卽佛」來。卽「求放心」之心便是不放之心。心但不放﹐則卽此是仁﹐則何以又云「心不若人」﹗不若人而系之心﹐則彼亦有心而未嘗放失矣。彼心固存﹐而所存者不善﹐斯不若人者也。

如公孫衍﹑張儀﹑劉穆之﹑劉晏一流人﹐他者知覺運動之心何嘗不瓏剔透﹐一倍精采﹖只他邪向權謀上去﹐便是「心不若人」。又如釋氏之徒﹐至有聞蟻拽虫屍如人拽大木者﹐亦有三十年脇不粘席者﹐亦有一日三喚主人翁者﹐又豈不精細靈警﹐絲毫不走作﹔只他邪向虛寂上去﹐便是「心不若人」。此正爲「卽心卽仁」之毒所中。若一向醉生夢死﹐悠悠之徒﹐則與沈屙惡疾在身﹐不知惡之以求醫者等﹐聖賢從無心情與此輩較量。

夫一指不伸﹐求治千里之外﹐此亦須是皮下有血漢。杜子美「平生性僻耽佳句﹐語不驚人死不休」﹐司馬相如「誓不乘駟馬髙車﹐不過此橋」﹐釋氏之徒有斷臂立雪﹐八十行腳者﹐乃是不遠秦﹑楚以求伸一指之人﹐才可以「心不若人而不知惡」責之。於此分明﹐方知但言心﹐未便是至處﹔而以求放心者﹐竭心思以求仁﹐而非收攝精神以求一物不容之心也。

孟子始終要辟「生之謂性」一種邪說﹐程子乃以「生之謂性」爲未是告子錯處﹐故其差異如此。𨿽然﹐孟子之言至矣。二四

若教人養其大者﹐便不養其小者﹐正是佛氏眞贓實據。雙峯於此分別破明﹐其功偉矣。佛氏說甘食是塡饑瘡﹐悅色是蒸砂作飯﹐只要敗壞者軀命。乃不知此固天性之形色而有則之物﹐亦何害於心耶﹗惟小體不能爲大體之害﹐故養大者不必棄小者。若小體便害大體﹐則是才有人身﹐便不能爲聖賢矣。所以釋氏說此身爲業海﹐不淨合成﹐分段生死﹐到極處只是褊躁忿戾﹐要滅卻始甘休﹐則甚矣其劣而狂也。

乃小體旣不能爲大體之害﹐則害大﹑害貴者﹐其罪何在﹖孟子固曰「無以小害大﹐無以賤害貴」﹐能左右之曰「以」。又曰「從其小體爲小人」﹐只「以」字「從」字是病根。乃此「以」之而「從」者﹐豈小體之自「以」哉﹗旣非小體之自「以」﹐則其過豈不在心﹗昭昭靈靈者。所以大學說「修身在正其心」﹐心不固正而後須正也。特此「從」之「以」之之心﹐專是人心﹐專是知覺運動之心﹐固爲性所居﹐而離性亦有其體﹐性在則謂之「道心」﹐性離則謂之「人心」。性在而非遺其知覺運動之靈﹐故養大則必不失小﹔性離則惟知覺運動之持權﹐故養小而失大。知覺運動之心﹐與耳目相關生﹐而樂寄之耳目以得所藉。其主此心而爲道心者﹐則卽耳目而不喪其體﹐離耳目而亦固有其體也。故言心者﹐不可不知所擇也。廣如下章之說。二五

一部孟子﹐如「鈞是人也」一章﹐深切著明﹐示人以從入處者極少。讀者於此不精審體驗﹐則似不曾讀孟子。集注於此失之太略﹐諸儒亦未爲之引伸。乃熟繹本文﹐而以身心體之﹐則其義固有可求者。

「耳目之官不思」兩段﹐旣以辧大體﹑小體功用之殊﹐從其大而爲大人﹐從其小而爲小人﹐以答公都子第一問﹔乃其以求夫大人所以從大體之蘊﹐而直勘夫小人所以從小體之繇﹐以答公都子第二問﹐意𨿽不盡於言﹐而言亦無不盡之意也。

自「耳目之官不思」至「則其小者不能奪也」﹐句句對照﹐抑或言此而彼之不然者以顯。只此數語﹐是聖賢當體反求﹐精以考之而不惑處。前章所云「於己取之而已」者﹐正謂此也。

「耳目之官不思」六字﹐緊對下「不思則不得也」句﹔「而蔽於物」四字﹐緊對下「思則得之」句﹔「物交物則引之而已矣」﹐緊對下「先立乎其大者﹐則其小者不能奪也」二句。

在心﹐則云「心之官則思」﹐在耳目﹐則不云耳目之官則視聽﹔在心﹐則云「此天之所與我者」﹐在耳目﹐則不云此成形之所有者﹔在從大體﹐則云「此爲大人而已矣」﹐而於交物而引者﹐不云此爲小人﹔則言此而彼之不然者顯也。

「耳目之官不思」﹐疑與「心之官則思」相爲對照﹐而今云「耳目之官」四字含有「則視聽」三字﹐「不思」二字與「不思則不得也」相對者﹐以官之爲言司也﹐有其司則必有其事﹐抑必有其事而後有所司。今旣云「不思」矣﹐則是無其事也﹐無其事而言司﹐則豈耳目以不思爲所司之職﹖是猶君以無爲爲職也﹐耳目當爲君矣﹗此釋氏以前五識爲性境現量之說﹐反以賤第六﹑七識而貴前五識也。是以知言「耳目之官」﹐則固有其司者存﹐豈非以言目司視而耳司聽乎﹖乃耳目則有其所司矣﹐非猶夫血肉爪發之無所司矣。今但以其不能思者言之﹐則且與血肉爪發等﹐而𨿽在小人﹐亦惡乎從之﹖足知言「不思」者﹐謂不思而亦得也。

不思而亦得﹐故釋氏謂之現量。心之官不思則不得﹐故釋氏謂之非量。耳目不思而亦得﹐則其得色得聲也﹐逸而不勞﹐此小人之所以樂從。心之官不思則不得﹐逸無所得﹐勞而後得焉﹐此小人之所以憚從。釋氏樂獎現量﹐而取耳爲圓通﹐耳較目爲尢逸。正小人懷土懷惠﹑惟逸乃諺之情﹐與徵聲逐色者末𨿽異而本固同﹐以成乎無忌憚之小人也。

故不待思而得者﹐耳目之利也﹔不思而不得者﹐心之義也﹔義謂有制而不妄悅人。「而蔽於物」者﹐耳目之害也﹔「思則得」者﹐心之道也。故耳目者利害之府﹐心者道義之門也。

不思而得﹐不勞而可有功﹔而蔽於物﹐則𨿽勞而亦無益。聲色之麗耳目﹐一見聞之而然﹐𨿽進求之而亦但然。爲物所蔽而蔽盡於物。豈如心之愈思而愈得﹐物所已有者無不表裏之具悉﹐耳目但得其表。物所未有者可使之形著而明動哉﹗

小人喜用其逸﹐而又樂其所得之有量﹐易於得止而屬厭﹔大人重用其勞﹐而抑樂其所得之無窮﹐可以極深研幾而建天地﹑質鬼神﹑考前王﹑俟後聖﹔故各以其所樂者爲從﹐而善不善分矣。乃耳目之小﹐亦其定分﹐而誰令小人從之﹖故曰小不害大﹐罪在從之者也。

所以知「天之與我者」﹐專爲心言﹐而非耳目之所得共者。此與集注異。蓋天之所與我者性也﹐孟子固曰「耳之於聲﹐目之於色﹐君子不謂性也」。所以不言耳目非盡天所與者﹐又以有命焉故。蓋耳目之官﹐元因體而有﹐而耳目之體﹐則資養而成﹔𨿽天命之﹐而不得外物之養以助於有生之後﹐則亦不得有其聰明。此惟心爲天所與我﹐而耳目不得與也。心思之得於天者﹐不待取而與﹔耳目之得於天者﹐則人取之而後天與之也。

「先立乎其大者﹐則小者不能奪。」耳目不能奪﹐而況於物﹗「物交物則引之」﹐則耳目且受奪而不得守其官﹐求其從心之令也豈可得乎﹗始於小體而終於物﹐則小人之且失其人理。先以大體﹐則小體從令而物無不順﹐此大人所以備物而誠。

釋氏惟以現量爲大且貴﹐則始於現量者﹐終必緣物。現量主受故。故釋氏𨿽不緣物而緣空﹐空亦物也。有交引故。惟始於吾所受於天之明徳而求盡其量﹐則當體無窮而不倚於物。故聖學𨿽盡物之性﹐而要無所倚﹕則以現量之光﹐的然著明﹐而已著則亡﹔不能持。心思之用﹐闇然未能卽章﹐而思則日章﹔先難而後獲﹐先得而後喪﹐大小貴賤之分﹐繇此以別。

而小人之無所立以奔赴其便安﹐故見奪而「載胥及溺」。大人之有所立以上達而不已﹐故耳目各效其聰明之正。其或從乎此﹐或從乎彼﹐一義利勤惰之情所必至也。故曰「求則得之﹐捨則失之」。心之所以爲無不得之道者﹐正以其有不得之義也。

學者明於此﹐而吾當體之中﹐可考﹑可擇﹐爲主﹑爲輔之分以明﹐則不患聖功之無其門﹔而彼釋氏推耳爲圓通之最﹐獎前五爲性境之智者﹐亦不待攻而自露矣。惜乎先儒之未能詳也。二六

前旣釋仁義之心與知覺運動之心𨿽同而實異﹐今此又槪言心而卽已別乎小體。若以此所言心爲仁義之心﹐則仁義爲實有而思爲虛位。若以此爲知覺運動之心﹐而何以又云知覺運動之心﹐俗儒亦求之﹐異端亦求之﹐而不但大人也﹖愚固曰「於同顯異﹐而後可於異明同」也。

孟子於此﹐昌言之曰「心之官則思」﹐今試於當體而反考之。知爲思乎﹐覺爲思乎﹐運動爲思乎﹖知而能知﹐覺而能覺﹐運動而能運動﹐待思而得乎﹐不待思而能乎﹖所知﹑所覺﹑所運動者﹐非兩相交而相引者乎﹖所知所覺﹑以運以動之情理﹐有不蔽於物而能後物以存﹑先物而有者乎﹖所知一物﹐則止一物。如知鳩爲鳩﹐則蔽於鳩﹐不能通以知鷹。覺﹑運動亦如之。審此﹐則此之言心﹐非知覺運動之心可知已。

只緣後世佛﹑老之說充斥天下﹐人直不識得个心﹐將此知覺運動之靈明抵代了。其實者知覺運動之靈明﹐只喚作耳目之官。釋氏謂之見性﹑聞性﹐又喚他做性。𨿽說來分裂﹐則似五官有五性﹐其實此靈明之隨體發用者﹐未嘗不一。故釋氏說聞梅流涎﹑履髙足酸﹐也只在者上面向荊榛尋路﹐稍通一綫﹐便謂圓通。眞陋哉其言之也﹗

孟子說此一「思」字﹐是千古未發之藏﹐與周書言「念」﹐論語言「識」﹐互明性體之大用。念與識則是聖之事﹐思則是智之事。範氏心箴偏遺下「思」字﹐只說得活動包含底﹐則𨿽有三軍而帥已奪矣。

今竟說此「思」字便是仁義之心﹐則固不能。然仁義自是性﹐天事也﹔思則是心官﹐人事也。天與人以仁義之心﹐只在心裏面。惟其有仁義之心﹐是以心有其思之能﹐不然﹐則但解知覺運動而已。犬牛有此四心﹐但不能思。此仁義爲本而生乎思也。蓋仁義者﹐在陰陽爲其必效之良能﹐在變合爲其至善之條理﹐元有紋理機芽在。紋理是條理﹐機芽是良能。故卽此而發生乎思﹐如甲必坼﹐若勾必萌﹔非塊然一气﹐混雜椎鈍﹐不能有所開牖也。故曰「天之所與我」﹐與我以仁義﹐卽便與我以思也。此從乎生初而言也。

乃心惟有其思﹐則仁義於此而得﹐而所得亦必仁義。蓋人饑思食﹐渴思飲﹐少思色﹐壯思斗﹐老思得﹐未嘗不可謂之思﹐而思之不必得﹐乃不思而亦未嘗不得。得之有命。其得不得之一因乎思者﹐惟仁義耳。此思爲本而發生乎仁義﹐亦但生仁義而不生其他也。釋氏「一切惟心造」之說﹐原以誣天下之誠有者﹐而非實然。蓋思因仁義之心而有﹐則必親其始而不與他爲應﹐故思則已遠乎非道而卽仁義之門矣。是天之與我以思﹐卽與我以仁義也。此從乎成性而言也。

故「思」之一字﹐是繼善﹑成性﹑存存三者一條貫通梢底大用﹐括仁義而統性情﹐致知﹑格物﹑誠意﹑正心﹐都在者上面用工夫﹐與洪範之以「睿作聖」一語斬截該盡天道﹑聖功者同。孟子之功﹐不在禹下﹐此其一徵矣。

乃或疑思食思色等思﹐𨿽不能得﹐然不可謂之「不思」﹐則孟子所言固有滲漏﹔而今此所云﹐亦將無執得以言思而不足盡思也乎﹖則又不然。學者於此須破盡俗陋之見﹐特地與他正个疆界﹕只思義理便是思﹐便是心之官﹔思食思色等﹐直非心之官﹐則亦不可謂之思也。

孟子曰「先立乎其大者」﹐元只在心上守定著用功﹐不許寄在小體上用。以耳目有不思而得之長技﹐一寄其思於彼﹐則未有不被其奪者。今試體驗之﹕使其爲思仁思義﹐則不因色起﹐不因聲起﹔不假於視﹐不假於聽﹐此心亭亭特特﹐顯出他全體大用來。若思食色等﹐則𨿽未嘗見未嘗聞﹐卻目中若現其色﹐耳中若聞其聲﹐此𨿽不蔽於現前之物﹐而亦蔽於所欲得之物﹐不與現前之物交﹐而亦與天下之物交也。此卻是耳目效用﹐心爲之役。心替其功能以效於耳目之聰明﹐則亦耳目之官誘心從彼﹐而尙得謂之思哉﹖

釋氏不審﹐謂之見性﹑聞性。乃不知到見聞上﹐已離了性﹐只在魂魄上爲役﹐如水入酒中﹐一齊作酒味矣。蓋形而上之道﹐無可見﹐無可聞﹐則惟思爲獨效。形而下之有色有聲者﹐本耳目之所司﹐心卽闌入而終非其本職﹐思亦徒勞而不爲功。故可見可聞者謂之物﹐而仁義不可謂之物﹐以其自微至著﹐乃至功效已成﹐而終無成形。若夫食﹑色等﹐則皆物也。是故惟思仁義者爲思﹐而思食色等非思也。

乃或疑乍見孺子將入於井而有惻隱之心﹐仁義亦因耳目之交物而生於心。則又不然。彼所言者﹐謂盡人而皆有﹐猶牿亡者之夜气﹐天眞未泯﹐偶一見端。彼惟心失其官以從役於耳目﹐則天良𨿽動﹐亦必借彼以爲功﹐非有根也。若大人先立其大﹐則不忍人之心充實在中﹐而當其乍見孺子入井之時﹐亦必不與行道之人怵然一驚﹑惕然一懼者同矣。

發得猛時﹐便是無本。故齊宣王易牛之心反求而不得﹐則惟其乍見觳觫之時﹐目交物而心從目﹐非思所得﹐以不思故終不得也。物交物則引之﹐𨿽是小人沈湎人欲之情事﹔乃小人卽一念之明﹐與天理相交﹐也是耳目交物而相引。學者但可借此察識本心﹐到大有爲時﹐卻用此爲本領不得。

且當乍見孺子入井之時﹐則惻隱之心﹐因目而動。若其當未見孺子入井之時﹐君子之思以存夫仁者﹐豈如思食者之幻立一美味於前﹐思色者之幻立一美色於前﹐此內視內聽﹐亦屬耳目之官﹐不屬心。而亦幻立一孺子入井之事﹐而作往救之觀去聲耶﹖釋氏用觀﹐只用耳目。

物引不動﹐經緯自全﹐方謂之思。故曰「萬物皆備於我」。不睹不聞中只有理﹐原無事也。無事而理固可思﹐此乃心官獨致之功。今人但不能於形而上用思﹐所以不知思之本位﹐而必假乎耳目以成思﹐則愚先言盡天下人不識得心﹐亦盡天下人不會得思也。

「萬物皆備於我」﹐惟思﹐故誠通焉。若使因耳目以起思之用而成其能﹐則不特已睹之睹﹐已聞之聞﹐卽睹其所未睹﹐聞其所未聞﹐亦只蔽盡於一物﹐如何得萬物皆備來﹖「武王不泄邇﹐不忘遠」﹐正是專用思處。若兼用睹聞﹐則遠邇之形聲無涯﹐其能一時齊現於靜中乎﹖有不現﹐則泄而忘矣。

思乃心官之特用﹐當其未睹未聞﹐不假立色立聲以致其思﹔而迨其發用﹐則思抑行乎所睹所聞而以盡耳目之用。惟本乎思以役耳目﹐則或有所交﹐自其所當交﹔卽有所蔽﹐亦不害乎其通。故曰「道心爲主﹐而人心皆聽命焉」。此又聖學之別於異端隳絀聰明﹐以爲道累而終不可用也。故乍見孺子入井之心﹐𨿽非心之全體大用﹐而亦可資之以爲擴充也。擴充則全用思。

乃前言所以求放心者﹐以知覺運動之心求之﹐今此又以思爲仁義之所自生。然則求仁者﹐將用思乎﹐抑用知覺運動之心乎﹖知覺運動之心固非卽思﹐則何不以思求而以知覺運動求耶﹖則固有說於此。

夫所謂「求放心」者﹐猶夫夜气與見孺子入井之心也。使其能思﹐則心固不放矣。惟不能思而放﹐故心官失職﹐而天明之僅存﹐寓於知覺運動者猶未亡也﹐是以可得而用之。

夫乍見孺子入井之人﹐放其心而未知求者也。故上言「人皆有」。其怵惕﹑惻隱之憬然動者﹐心之寓於覺者也。或寓於知﹐或寓於覺﹐或寓於運動﹐則亦相依爲體而不能離。如水入酒中而作酒味﹐則更不得捨水以求酒矣。故在良心已放﹑一端偶露者﹐不得不於知覺運動之心以爲功。若夫仁義之本體存乎中﹐而與心官互相發生者﹐思則得之。大人「以洗心而退藏於密」﹐乃以善乎知覺而使從令﹔豈復恃此介然有知﹐欻然有覺﹐物示之而物警之﹐以成弋獲之能哉﹗

或又疑思食色等之爲耳目用事﹐而心不得主其官﹐則固已﹔若人思利思害﹐乃至察於無形﹐則非耳目之官用事﹐而過若在心。則又不然。夫思利害而不悖乎理也﹐卽仁義也。仁義未嘗不利也。若趨利避害之背乎理者﹐有一不因於耳目之欲者哉﹗全軀保妻子﹐懷祿固寵﹐也只爲者宮室﹑妻妾﹑所識窮乏者得我﹐可以奉耳目之歡。所以呼蹴之食﹐乞人不屑﹐緣乞人便食之而不死﹐也無以供耳目一日之欲。故除卻耳目之交引﹐更無利害可以動人者﹐而於思乎何尢也﹗

乃又或疑思食色﹑思利害者之必爲小體所奪﹐固已﹔如異端之徒﹐所思亦理也﹐而詖﹑淫﹑邪﹑遁以充塞仁義﹐此豈耳目之過哉﹗愚固曰釋氏之耳爲圓通﹑前五識爲性境者﹐亦樂用其不勞而獲之聰明﹐與小人懷土便安之情同也。其或所思者正而爲賢者之太過﹐如季文子之三思﹐與夫子所謂「思而不學則殆」者﹐疑爲思過﹐而其有所過思也則必有所不及思﹐或極思之深而不能致思之大﹐或致思之大而不能極思之深﹐則亦有所不思而不得爾。深者大以廣之﹐大者深以致之﹐而抑以學輔之﹐必竟思爲主。以善其用﹐而後心之官乃盡也。學亦藉思。然卽不能﹐亦特未至於大人而已﹐終遠於小人矣。

凡此數者﹐舉無足疑。乃益知孟子之言思﹐爲古今未發之藏﹐而曰「思誠者人之道」﹐特以補明子思所言「誠之者」之實。思爲人道﹐卽爲道心﹐乃天之寶命而性之良能。人之所以異於禽獸者﹐惟斯而已。故曰「繇仁義行﹐非行仁義」﹐言以思繇之也。二七

集注於「蔽」字無明釋。或問將作遮蔽解﹐而朱子以爲然﹐看來集注意亦如此。實則不然。色固不能遮明﹐聲固不能遮聰也。如說面前一山隔斷了﹐便不見山外物﹐此是形蔽﹐不是色蔽。五色現前時﹐一齊俱見﹐登髙望遠﹐而雲樹齊入目中﹐何曾遮蔽得﹗

釋氏不知此﹐故以目窮於隔垣爲不能圓通﹐而推耳有千二百功徳。若但於此處較量﹐則耳目各有長短﹐固相匹敵也。目窮於隔垣﹐而可及百里之外﹔耳不窮於隔垣﹐而一里之外疾呼不聞矣。且耳目之聰明﹐在體者有遮﹐在官者原無遮。如幻想未見之色﹐𨿽遠而亦分明﹐豈有遮耶﹖不可誤認此爲心思。若專以心之不阻於山河險阻爲無蔽﹐則人之思食色﹑思利害也亦爾﹐豈此伶俐宛曲者而遂得爲大體哉﹗

若小注所云「目之視色﹐從他去時﹐便是爲他所遮蔽」﹐則尢粗疏不曉了。「從他去」只是引﹐引如何便遮﹖如一人引一人去﹐引者何嘗遮所引者﹗蓋「蔽」之訓遮﹐是遮盡義﹐非遮瞞義﹐與「一言以蔽之」義同。聲色以顯聰明之用﹐而非以壅閉乎聰明。先儒所云「物欲之蔽」者﹐亦謂其蔽心耳﹐而豈其卽蔽乎耳目哉﹗

心之官「思則得之」﹐原不倚於物而無涯量﹐卽物而理可窮﹐舉一隅則三隅可見。多學而識之者﹐一以貫之﹐不顯亦入﹐不聞亦式﹐物不足以盡之矣。若耳目之官﹐視盡於色﹐無色卽無所視﹔聽盡於聲﹐無聲卽無所聽﹔聰明盡於聞見之中﹐所聞所見之外便無聰明﹐與心之能徹乎形而上者不同﹐故曰「蔽於物」。旣有所蔽﹐則𨿽凝目以視﹐傾耳以聽﹐更無絲毫之益﹐固不若心之愈思而愈得。則欲用此以察善惡之幾而通性命之微﹐則必不能﹐故曰「小體」。視其所不當視﹐聽其所不當聽者固蔽﹔卽視其所當視﹐聽其所當聽者亦蔽也﹐不足以察微而藏往故也。知其有蔽﹐則知其小矣。二八

仁之勝不仁﹐新安看得自好。朱子有正勝邪﹑天理勝人欲兩段解﹕其言正勝邪者﹐卽新安之說﹔其言天理勝人欲者﹐推本正所以勝邪之理爾。集注卻專取趙氏之說﹐乃於本文有礙。夫以一念一事之仁不勝私欲﹐而遂歸咎於水之本不勝火﹐此其自暴棄也已甚。去仁惟恐不速﹐更不待其終而早亡矣。二九

雲峯從規矩上看得與「離婁」章義同﹐自合。觀兩个「必」字﹐有無所遷就苟簡之義。規矩與志彀一意﹕彀是用力極至處﹐規矩是用法極密處。

孟子曰「規矩﹐方圓之至。」若初學時不會得直到恁樣始得方圓﹐則且疑但方而可不必合矩﹐但圓而﹝可﹞不必合規﹐亦自成得器用﹐而爲之較易﹔乃降一格﹐且圖遷就易教﹐苟簡易學﹐則到底方不得方﹐圓不得圓﹐終身更無上達也。所以古人一入大學﹐卽以明徳﹑新民﹑止至善全體大用﹐立地做去﹐放他寬衍一步不得。

南軒「爲有漸﹐進有序」之說﹐未是。爲𨿽有漸﹐卽在者上面漸做去﹔進𨿽有序﹐亦必此中之次序﹔非始終深淺迥別﹐且拋一半在後面也。告子下篇一

「堯﹑舜之道﹐孝弟而已矣」﹐孟子此言固有嫌於徑疾者﹐是以朱子須與分剖﹐以此爲對不孝不弟者之言。陳氏以「率性」爲脈絡﹐慶源加以「充量」之說﹐此義乃密。姚江錯看孟子﹐反以有子言「本立道生」爲支離。姚江於此﹐不但失之徑疾﹐而抑於所言孝弟處先已儱侗。孟子在孝弟上說得精微廣大﹐所以與有子別。有子謂孝弟之人免於犯上﹑作亂﹐卻只在愛上說。孟子曰「仁之實﹐事親是也﹔義之實﹐從兄是也」﹐又曰「事親若曾子者可也」﹐言事﹐言從﹐便有天理之節文在內。於此抑以行止疾徐言弟不弟﹐淺而言之﹐固不過一舉趾之分﹔如實體之﹐則一舉趾之不中﹐而卽入於不弟焉。非堯﹑舜之「動容周旋中禮」﹑「經徳不回」而「非以干祿」者﹐固不足以與其藏之密矣。

姚江之言孝弟﹐則但以煦煦之愛爲良知﹑良能﹐此正告子以「吾弟則愛」爲仁。而其所從發之源﹐固與甘食悅色之心同爲七情所著。釋氏開口便柔軟纏綿﹐說得恁樣可憐生地﹐都是者个「愛」字。𨿽以施之吾父吾兄爲得其可施之人﹐而實則所以施者非其性之徳矣。

故不於性言孝弟﹐則必淪於情﹔不於天理之節文言孝弟﹐則必以人欲而行乎天理。看曾子到易簀時說出君子﹑細人用愛之不同﹐則知堯﹑舜之「哭死而哀﹐非爲生者」﹐性﹑情之分﹐理﹑欲之別﹐其際嚴矣。則有子以鮮犯上﹑不作亂之孝弟爲「爲仁之本」﹐定非支離。孟子於疾徐先後之際﹐精審孝弟之則而愼其微﹐則以堯﹑舜之道爲卽在是﹐乃敬﹑肆之分﹐天理﹑人欲之充塞無閒﹐亦非如姚江之躐等而淪於佛也。二

若但從宗社傾覆上說親之過大﹐則於利害分大小﹐便已乖乎天理自然之則。如孟子言「貴戚之卿﹐君有大過則諫」﹐彼言大過者﹐則當以宗社之安危爲斷。𨿽爲貴戚而分實君臣﹐臣者﹐社稷之臣。子者﹐親之子也﹐到父子上﹐那更將宗社看得隆重來﹗瞽瞍殺人﹐則舜竊負而逃﹐欣然樂而忘天下。者宗廟社稷﹐在幽王則重﹐在平王方爲世子固已如敝屣耳。故宗社之傾覆﹐𨿽幽王之大過﹐而平王不得以爲大。猶無故殺人﹐在瞽瞍爲大過﹐故臯陶必執。而舜不得以爲怨也。

且惟幽﹑平之父子﹐則有宗社﹐而凱風之母子固無宗社也。然則惟天子之子爲可怨﹐而庶人之子遂無可怨者乎﹖其兄關弓﹐又何涕泣也﹖舜當於田之日﹐無宗社也﹐瞽瞍欲殺之﹐則怨慕矣。及爲天子而棄天下若敝屣﹐欣然以樂而無怨焉。過之大小不在宗社﹐審矣。

士庶之有家室﹐亦猶天子之有宗社。家之不安﹐與宗社之危等。凱風之母不安其室﹐害亦中於家矣﹐而何以爲小過耶﹖君子言人父子之際﹐豈以富貴名位而分輕重哉﹗

夫幽王之過所以大者﹐絀申後﹐廢宜臼﹐亂父子君臣夫婦之大倫。且廆木有無枝之憂﹐析薪有絕理之懼﹐則黃臺抱蔓之事﹐尢慮其不免﹐而且不得與虎狼同其仁。夫是爲過之大者。

若七子之母﹐於婦道𨿽爲失節﹐於母道固未絕恩﹐則亦人欲之不戢﹐而非其天理之盡亡﹐故曰「過小」。向令其母有戕賊七子之心﹐則七子𨿽名位不顯﹐初無宗祧無主之悲﹐而抑豈僅爲小過耶﹖

若小弁之詩﹐固已曰「我躬不閱﹐遑卹我後」﹐則平王業已重視其身而輕視天下﹐所以得情之正﹐而合於親親之仁。申生惟不知此﹐是以僅爲恭而不得爲孝。而樂正子春視傷其足如喪宗社﹐身之重於天下﹐固已﹐而況其親之蔑恩害理﹐親欲推刃者乎﹗朱子曰「傷天地之太和﹐戾父子之至愛」﹐親之過大者也﹐義斯正矣。三

新安云「交兵不過殺人﹐言利則必蠱害人心」﹐此語說得好看﹐而於理則大悖。人心之害﹐至於互相賊殺而已極﹐故楊﹑墨之徒歸﹐斯受之﹐而爭地爭城者罪不容於死﹐此王道之權衡也。若說交兵只是殺他人﹐蠱害人心則君臣父子兄弟且相爲害﹐乃孟子說君臣﹑父子﹑兄弟「懷利以相接」﹐到頭流獘只是亡國﹐又豈殺人輕而亡國重耶﹖到殺人如莽時﹐君臣﹑父子﹑兄弟更不但「懷利以相接」﹐而懷害以相接矣。從古來有幾个紀信﹑韓成﹑吉翂﹑趙孝﹑鄧攸﹗白刃臨頭時﹐臣可移死於君﹐子可移死於父﹐弟可移死於兄﹐而恬然爲之者多矣﹐又何處更有人心﹖

殺人之禍﹐其始正緣於利﹔言利之獘﹐其禍必至於殺人。宋牼以利說罷兵﹐乃是抱薪救火。無王者起﹐而彼此相吞以淪於亡﹐則斯民之肝腦塗地者﹐正不忍言﹐故孟子不欲以利蠱害人心者﹐正以止殺。人心一害﹐殺必隨之。如趙貪上黨之利﹐及乎國之垂亡﹐而長平之死者四十萬矣﹐尙可云「不過殺人」乎﹖「天地之大徳曰生」。利者可使徙義﹐惡者可使遷善﹐死者則不可復生﹐而乃云「不過殺人」﹗悲哉﹐新安之不思而忍爲此言也﹗四

王制諸公地方五百里。若如鄭氏說﹐則除夏﹑商固有百里﹐須更並二十四个百里之國。開方之法﹐方五百里者﹐爲方百里者二十五也。朱子云「須並四个百里國地」﹐誤。若提封止五萬井﹐則地方二百二十六里有奇耳。五

華陽以「當道」爲工夫﹐謂引之當道﹐則君志以﹝於﹞仁。西山云「心存於仁﹐則其行無不合道。」

自君之自修而言﹐則以志仁爲本﹐不志於仁﹐便不能當道。故朱子於下章引「修道以仁」証之。乃以臣之引君而言﹐則君志之仁不仁無所施功﹐而引之以志於仁者﹐道也。大人格君心之非﹐亦不能向君心上用工夫﹐須開陳善道﹐而後能閉其邪心。若急與之言存養﹑省察之事﹐中材以下﹐百忙受不得也。伊尹之於太甲﹐周公之於成王﹐豈能日察其心之邪正而施之教哉﹗亦納之於軌物而已。

如仇士良教其徒﹐使日以聲色狗馬進﹐亦須以非道引之﹐方能使其志惑﹔若只但逐日教他以殺害貪頑爲心﹐𨿽至愚亦不聽也。君子之事君﹐正從此反勘出个入處。若伊川亟諫折柳﹐驀地從志上用功﹐所以無補。以道開之﹐使其於天理路上已熟﹐則向後者等兒嬉暴殄事自化矣。此華陽之說較西山爲得也。

新安以「當道」分貼不爭土地﹐「志仁」分貼不殃民﹐亦學究科場料耳。孟子曰「徒取諸彼以與此﹐然且仁者不爲」﹐則固以不以私利故動於爲惡爲仁也。二句自一串說。六

「免死而已矣」﹐便是說去﹐非但受之有節﹐到稍稍有起色之時則亦去矣。雲峯言末一節不言去﹐未是。

於此正好看古人用心處。若當未困乏之時﹐稍懷生計之心﹐則豈至「旦不食﹐夕不食﹐不能出門戶」哉﹗抑孟子有「爲貧而仕﹐抱關擊柝」之義﹐此何爲不就下位以免於饑餓﹖則以所居之國﹐原以應聘而至。云「不能行其道﹑用其言」﹐則嘗欲行道而旣有所言矣。如此而更以貧故居卑位﹐又成甚次第來﹖孔子爲委吏﹑乘田﹐乃年少而承世祿之緒﹐非有行道之望﹐魯又其宗國﹐不可輒去故也。盡心上篇一

集注謂心者「人之神明」﹐四字極斬截﹔新安益之曰「神明之舍」﹐則抑全不識心矣。想來新安病根在錯看太極圖上面一圈﹐將作輪郭看。先儒畫太極圖時﹐也只得如此畫﹐如人畫日﹐也須只在四圍描一輪郭。究竟日體中邊一樣赫赫地﹐何嘗有輪郭也﹗

太極圖中閒空白處﹐與四圍一墨綫處何異。不成是一匡殼子﹐如圍竹作箍﹐中閒箍著他物在內﹗今試反求之於此心﹐那里是他輪郭處﹐不成三焦空處盛此肉心﹐裏面孔子作包含事理地位耶﹖一身若虛若實﹐腑臟血肉﹐筋骨皮膚﹐神明何所不行﹐何所不在﹐只此身便是神明之舍﹐而豈心之謂與﹖

新安意﹐以心旣是神明﹐則不當復能具夫眾理﹔惟其虛而爲捨﹐故可具理。此與老子「當其無﹐有車﹑器之用」一種億測無實之說同。夫神明者﹐豈實爲一物﹐堅凝窒塞而不容理之得入者哉﹗以心與理相擬而言﹐則理又爲實﹐心又爲虛﹐故𨿽有體而自能涵理也。者个將作一物比擬不得。故不可與不知者言﹐須反求始得。二

朱子以「物格」言知性﹐語甚奇特。非實有得於中而洞然見性﹐不能作此語也。孟子曰「萬物皆備於我矣」﹐此孟子知性之驗也。若不從此做去﹐則性更無從知。其或捨此而別求知焉﹐則只是胡亂推測卜度得去﹐到水窮山盡時﹐更沒下落﹐則只得以此神明爲性。故釋氏用盡九年面壁之功﹐也只守定此神明作主﹐反將天所與我之理看作虛妄。是所謂「放其心而不知求」﹐不亦哀乎﹗

然此語須看得精審圓活﹐方能信其確然﹐不爾﹐則鮮有不疑其非然者。蓋格物者知性之功﹐而非卽能知其性﹔物格者則於旣格之後﹐性無不知也。故朱子以曾子之惟一貫者爲徵。「一以貫之」﹐物之旣格也﹐而非多學而識之卽能統於一以貫也。窮理格物只是工夫﹐理窮物格亦格物窮理之效。乃至於表裏精粗無不豁然貫通之日﹐則豈特於物見理哉﹗吾心之皆備夫萬物者固現前矣。

到此方識得喜怒哀樂未發之中。蓋吾之性﹐本天之理也﹐而天下之物理﹐亦同此理也。天下之理無不窮﹐則吾心之理無不現矣。吾心之理無不現﹐則𨿽喜怒哀樂之未發而中自立焉。萬物之皆備於我者﹐誠有之而無妄也。此非格物未至者所可知之境界﹐故難一一爲眾人道爾。

物理𨿽未嘗不在物﹐而於吾心自實。吾心之神明𨿽己所固有﹐而本變動不居。若不窮理以知性﹐則變動不居者不能極其神明之用也固矣。心原是不恆底﹐有恆性而後有恆心。有恆性以恆其心﹐而後吾之神明皆致之於所知之性﹐乃以極夫全體大用﹐具眾理而應萬事之才無不致矣。故曰「盡心則知至之謂也」﹐言於吾心之知無所吝畱而盡其才也。此聖賢之學所以盡人道之極﹐而非異端之所得與也。嗚呼﹐嚴矣﹗三

朱子曰「梏於形气之私﹐滯於聞見之小﹐是以有所蔽而不盡。」此三語極廣大精微﹐不可以鹵莽看過。所謂「形气之私」﹑「聞見之小」者﹐卽孟子所謂「小體」也﹔曰「梏」﹑曰「滯」者﹐卽孟子所謂「從小體」也。蓋性﹐誠也﹔心﹐幾也。幾者誠之幾﹐而迨其爲幾﹐誠固藏焉﹐斯「心統性」之說也。然在誠則無不善﹐在幾則善惡歧出﹐故周子曰「幾善惡」。是以心也者﹐不可加以有善無惡之名。張子曰「合性與知覺」﹐則知惡﹑覺惡亦統此矣。

乃心統性而性未捨心﹐胡爲乎其有惡之幾也﹖蓋心之官爲思﹐而其變動之幾﹐則以爲耳目口體任知覺之用。故心守其本位以盡其官﹐則惟以其思與性相應﹔若以其思爲耳目口體任知覺之用爲務﹐則自曠其位﹐而逐物以著其能﹐於是而惡以起矣。

蓋惟無情﹑無覺者﹐則效於不窮而不以爲勞﹐性是也。誠無爲。心旣靈明而有情覺矣﹐畏難幸易之情生矣。獨任則難﹐而倚物則易。耳目之官挾其不思亦得﹑自然逸獲之靈﹐心因樂往而與爲功﹐以速獲其當前捷取之效﹐而不獨任其「求則得﹐捨則失」之勞﹐是以往與之逐﹐「比匪傷」而不卹也。迨其相匿深而相卽之機熟﹐權已失而受制之勢成﹐則心愈捨其可求可得者﹐以應乎彼。是故心之含性也﹐非不善也﹐其官非不可以獨有所得而必待乎小體之相成也﹔乃不以之思而以之視聽﹐捨其田以蕓人之田﹐而己之田蕪矣。

夫捨其田以蕓人田﹐病矣﹐而遊惰之氓往往然者﹐則以蕓人之田易於見徳﹐易於取償﹐力𨿽不盡﹐而不見咎於人﹐無歉於己也。今使知吾心之才本吾性之所生以應吾性之用﹐而思者其本業也﹐則竭盡無餘﹐以有者必備﹑爲者必成焉﹐又何暇乎就人田而蕓也乎﹖故孟子曰「盡其才」﹐曰「盡其心」。足以知天下之能爲不善者﹐惟其不能爲善而然﹐而非果有不善之才爲心所有之咎﹐以成乎幾之卽於惡也。

特心之爲幾﹐變動甚速﹐而又不能處於靜以待擇﹐故欲盡心者無能審其定職以致功。審者心也。以其職審﹐故不能自審。是故奉性以著其當盡之職﹐則非思而不與性相應﹔知覺皆與情相應﹐不與性應。以思禦知覺﹐而後與性應。窮理以復性於所知﹐則又非思而不與理相應﹔但知覺則與欲相應﹐以思禦知覺而後與理應。然後心之才一盡於思﹐而心之思自足以盡無窮之理。故曰「盡其心者﹐知其性也。」

然則不能盡其心者﹐亦惟知有情而誤以知覺受役焉﹐乍喜其靈明者之有效﹐乃以曠其職而不卹焉爾。故聖不觀無理之心﹐此一語扼要。斯以遠於小人而別於異端。四

性只是理。「合理與气﹐有性之名」﹐則不離於气而爲气之理也。爲气之理﹐動者气也﹐非理也﹐故曰「性不知撿其心」。心則合乎知覺矣。合乎知覺則成其才﹐有才則有能﹐故曰「心能撿性」。所以潛室說「非存心外別有養性工夫」。

然𨿽云存心卽以養性﹐而抑豈空洞無物之得爲存心耶﹖存則必有以存之者﹐抑必有爲其所存者。所以孟子以思爲心官﹐卻又須從其大體﹐而非「憧憧﹑爾思」者之卽爲大人也。

朱子曰「气不逐物而常守其至正」。「气不逐物」﹐則動而省察之功﹐不使气溢於耳目而逐外物之交﹐此只是遏人欲事。「常守其至正」﹐則靜而存夫理也。若無至正者以爲之守﹐則又何所奉以辧夫欲之不可逐者﹐而安居以弗逐耶﹖

天理﹑人欲﹐𨿽異情而亦同行。其辧之於毫髮之閒﹐俾人所不及知﹑己所獨知之地分明形著者﹐若非未發之中天理現前﹐則其所存非所當存者多矣。

存其心卽以養其性﹐而非以養性爲存﹐則心亦莫有適存焉。存心爲養性之資﹐養性則存心之實。故遏欲﹑存理﹐偏廢則兩皆非據。欲不遏而欲存理﹐則其於理也﹐𨿽得復失。非存理而以遏欲﹐或彊禁之﹐將如隔日瘧之未發﹔抑空守之﹐必入於異端之「三喚主人」﹐認空空洞洞地作「無位眞人」也。但云「存其心以養其性」﹐則存心爲作用﹐而養性爲實績﹐亦可見矣。此潛室之說𨿽當﹐而猶遺本領也。五

程子統心﹑性﹑天於一理﹐於以破異端妄以在人之幾爲心性而以「未始有」爲天者﹐則正矣。若其精思而實得之﹐極深研幾而顯示之﹐則橫渠之說尢爲著明。蓋言心言性﹐言天言理﹐俱必在气上說﹐若無气處則俱無也。

張子云「繇气化﹐有道之名。」而朱子釋之曰「一陰一陽之謂道﹐气之化也。」周易「陰」「陽」二字是說气﹐著兩「一」字﹐方是說化。故朱子曰「一陰而又一陽﹐一陽而又一陰者﹐气之化也。」繇气之化﹐則有道之名﹐然則其云「繇太虛﹐有天之名」者﹐卽以气之不倚於化者言也。气不倚於化﹐元只气﹐故天卽以气言﹐道卽以天之化言﹐固不得謂離乎气而有天也。

大易六十四卦﹐百九十二陰﹐百九十二陽﹐實則六陰六陽之推移﹐乘乎三十有二之化而已矣。六陰六陽者﹐气之實也。惟气乃有象﹐有象則有數﹐於是乎生吉凶而定大業。使其非气﹐則易所謂上進﹑下行﹑剛來﹑柔往者﹐果何物耶﹖

理𨿽無所不有﹐而當其爲此理﹐則固爲此理﹐有一定之侀﹐不能推移而上下往來也。程子言「天﹐理也」﹐旣以理言天﹐則是亦以天爲理矣。以天爲理﹐而天固非離乎气而得名者也﹐則理卽气之理﹐而後天爲理之義始成。浸其不然﹐而舍气言理﹐則不得以天爲理矣。何也﹖天者﹐固積气者也。

乃以理言天﹐亦推理之本而言之﹐故曰「天者理之所自出」。凡理皆天﹐固信然矣。而曰「天一理也」﹐則語猶有病。

凡言理者﹐必有非理者爲之對待﹐而後理之名以立。猶言道者必有非道者爲之對待﹐而後道之名以定。道﹐路也。大地不盡皆路﹐其可行者則爲路。是動而固有其正之謂也﹐旣有當然而抑有所以然之謂也。是惟气之已化﹐爲剛爲柔﹐爲中爲正﹐爲仁爲義﹐則謂之理而別於非理。

若夫天之爲天﹐𨿽未嘗有俄頃之閒﹑微塵之地﹑蜎孑之物或息其化﹐而化之者天也﹐非天卽化也。化者﹐天之化也﹔而所化之實﹐則天也。天爲化之所自出﹐惟化現理﹐而抑必有所以爲化者﹐非虛挾一理以居也。

所以爲化者﹐剛柔﹑健順﹑中正﹑仁義﹐賅而存焉﹐靜而未嘗動焉。賅存﹐則萬理統於一理﹐一理含夫萬理﹐相統相含﹐而經緯錯綜之所以然者不顯﹔靜而未嘗動﹐則性情功效未起﹐而必繇此﹑不可繇彼之當然者無迹。若是者﹐固不可以理名矣。無有不正﹐不於動而見正﹔爲事物之所自立﹐而未著於當然﹔故可云「天者理之自出」﹐而不可云「天一理也」。

太極最初一０﹐渾淪齊一﹐固不得名之爲理。殆其繼之者善﹐爲二儀﹐爲四象﹐爲八卦﹐同異彰而條理現﹐而後理之名以起焉。气之化而人生焉﹐人生而性成焉。繇气化而後理之實著﹐則道之名亦因以立。是理惟可以言性﹐而不可加諸天也﹐審矣。

就气化之流行於天壤﹐各有其當然者﹐曰道。就气化之成於人身﹐實有其當然者﹐則曰性。性與道﹐本於天者合﹐合之以理也﹔其旣有內外之別者分﹐分則各成其理也。故以气之理卽於化而爲化之理者﹐正之以性之名﹐而不卽以气爲性﹐此君子之所反求而自得者也。所以張子云「合虛與气﹐有性之名」﹐虛者理之所涵﹐气者理之所凝也。

若夫天﹐則中庸固曰「誠者﹐天之道也」。誠者﹐合內外﹐包五徳﹐渾然陰陽之實撰﹐固不自其一陰一陽﹑一之一之之化言矣。誠則能化﹐化理而誠天。天固爲理之自出﹐不可正名之爲理矣﹐故中庸之言誠也曰一﹐合同以啟變化﹐而無條理之可循矣。是程子之竟言「天一理也」﹐且令學者不審而成陵節之病﹐自不如張子之義精矣。

乃天爲理之所自出﹐則以理言天﹐𨿽得用而遺體﹐而苟信天爲理﹐亦以見天於己而得天之大用。是語𨿽有遺而意自正。若夫謂「心一理也」﹐則其獘將有流入於異端而不覺者﹐則尢不可以不辧。

原心之所自生﹐則固爲二气五行之精﹐自然有其良能﹐良能者﹐「神」也。而性以托焉﹐知覺以著焉。性以托﹐故云「具眾理」。知覺以著﹐故云「應萬事」。此气化之肇夫神明者﹐固亦理矣﹐而實則在天之气化自然必有之幾﹐則但爲天之神明以成其變化之妙﹐斯亦可云化理而已矣。

若其在人﹐則非人之道也。人之道﹐所謂「誠之」者是也。仁義禮智﹐智與知覺之知不同。知善知惡﹐乃謂之智。人得以爲功焉者也。故人之有心﹐天事也﹔天之俾人以性﹐人事也。

以本言之﹐則天以化生﹐而理以生心。以末言之﹐則人以承天﹐而心以具理。理以生心﹐故不可謂卽心卽理﹐諉人而獨任之天。心以具理﹐尢不可謂卽心而卽理﹐心苟非理﹐理亡而心尙寄於耳目口體之官以幸免於死也。

如其云「心一理」矣﹐則是心外無理而理外無心也。以云「心外無理」﹐猶之可也﹐然而固與釋氏惟心之說同矣。父慈子孝﹐理也。假令有人焉﹐未嘗有子﹐則𨿽無以牿亡其慈之理﹐而慈之理終不生於心﹐其可據此心之未嘗有慈﹐而遂謂天下無慈理乎﹖夫謂未嘗有子而慈之理固存於性﹐則得矣﹔如其言未嘗有子而慈之理具有於心﹐則豈可哉﹗故惟釋氏之認理皆幻﹐而後可以其認心爲空者言心外無理也。

若其云「理外無心」﹐則舜之言曰「道心惟微﹐人心惟危」﹐人心者其能一於理哉﹖隨所知覺﹑隨所思慮而莫非理﹐將不肖者之放辟邪侈與夫異端之蔽﹑陷﹑離﹑窮者而莫非理乎﹖

孟子曰「盡其心者﹐知其性也。」正以言心之不易盡﹐繇有非理以干之﹐而捨其所當效之能以逐於妄。則以明夫心之未卽理﹐而奉性以治心﹐心乃可盡其才以養性。棄性而任心﹐則愈求盡之﹐而愈將放蕩無涯﹐以失其當盡之職矣。伊川重言盡心而輕言知性﹐則其說有如此。

張子曰「合性與知覺﹐有心之名。」性者﹐道心也﹔知覺者﹐人心也。人心﹑道心合而爲心﹐其不得謂之「心一理也」又審矣。

告子惟認定心上做﹐故終不知性。孟子惟知性以責心之求﹐故反身而誠﹐以充實光輝而爲大人。釋氏言「三界惟心」﹐則以無爲性。聖賢旣以有爲性﹐則惟性爲天命之理﹐而心僅爲大體以司其用。伊川於此纖芥之疑未析﹐故或許告子「生之謂性」之說爲無過。然則欲知心﹑性﹑天﹑道之實者﹐捨橫渠其誰與歸﹗六

謂之曰「命」﹐則須有予奪。若無所予而亦未嘗奪﹐則不得曰命。言吉言福﹐必有所予於天也﹔言凶言禍﹐必有所奪於天也。故富貴﹐命也﹔貧賤﹐非命也。繇富貴而貧賤﹐命也﹔其未嘗富貴而貧賤﹐非命也。死﹐命也﹔不死﹐非命也。夭者之命因其死而言﹐壽者之命亦要其終而言也。

知此﹐則盜跖之終其天年﹐直不得謂之曰命。旣不得謂之命﹐則不須復辧其正不正。自天而言﹐宜奪盜跖之生﹐然而不奪者﹐是天之失所命也。失﹐謂忘失之。若在人而言﹐則盜跖之不死﹐亦自其常耳。到盜跖處﹐總無正命﹑非正命之別。盜跖若早伏其辜﹐便是「桎梏死」﹐孟子旣謂之非正命矣。盜跖「桎梏死」旣非正命﹐則其不死又何以謂之非正命乎﹖

總以孟子之言正命﹐原爲向上人說﹐不與小人較量﹐而況於盜跖﹗孟子之言命﹐原爲有所得失而言﹐而不就此固然未死之生言也。若不於此分明﹐則看正命處有許多窒礙。桎梏死非正命﹐盜跖不死又非正命﹐不揣其本而齊其末﹐長短亦安有定哉﹖

俗諺有云「一飲一啄﹐莫非前定。」舉凡瑣屑固然之事而皆言命﹐將一盂殘羹冷炙也看得哄天動地﹐直慚惶殺人﹗且以未死之生﹑未富貴之貧賤統付之命﹐則必盡廢人爲﹐而以人之可致者爲莫之致﹐不亦舛乎﹗故士之貧賤﹐天無所奪﹔人之不死﹐國之不亡﹐天無所予﹔乃當人致力之地﹐而不可以歸之於天。七

小注於「莫非命也」及「得之有命」﹐皆云「『命』字是指气言」。意謂此生死得失之命﹐或有不當理者﹐故析而專屬之气。愚於周易外傳有「徳命」「福命」之分﹐推其所自來﹐乃陰陽虛實﹑髙明沈潛之撰。則徳命固理也﹐而非气外之理也﹔福命固或不中乎理也﹐而於人見非理者﹐初無妨於天之理。則倘至之吉凶﹐又豈終捨乎理﹐而天地之閒有此非理之气乎哉﹗除是當世一大關系﹐如孔子之不得位﹐方可疑气之不順而命之非理。然一治一亂﹐其爲上天消息盈虛之道﹐則不可以夫人之情識論之。若其不然﹐則死巖墻之下非正命矣﹐乃巖墻之足以壓人致死者﹐又豈非理之必然者哉﹗故朱子云「在天言之﹐皆是正命」﹐言「正」﹐則無非理矣。

其或可以气言者﹐亦謂天人之感通﹐以气相授受耳。其實﹐言气卽離理不得。所以君子順受其正﹐亦但據理﹐終不據气。新安謂「以理禦气」﹐固已。乃令此气直不繇理﹐一橫一直﹐一順一逆﹐如飄風暴雨相似﹐則理亦禦他不得。如馬則可禦﹐而駕豺虎獼猴則終不能﹐以其原無此理也。無理之气﹐恣爲禍福﹐又何必巖墻之下而後可以殺人哉﹗

張子云「富貴福澤﹐將厚吾之生﹔貧賤憂戚﹐庸玉女於成。」到此方看得天人合轍﹐理气同體﹐渾大精深處。故孔﹑孟道終不行﹐而上天作師之命﹐自以順受﹔夷﹑齊餓﹐比干剖﹐而乃以得其所求。貧賤患難﹐不以其道得者﹐又何莫而不有其理也﹖人不察耳。

人只將者富貴福澤看作受用事﹐故以聖賢之不備福爲疑﹐遂謂一出於气而非理。此只是人欲之私﹐測度天理之廣大。中庸四素位﹐只作一例看﹐君子統以「居易」之心當之﹐則气之爲悴爲屯﹐其理卽在貧賤患難之中也。理與气互相爲體﹐而气外無理﹐理外亦不能成其气﹐善言理气者必不判然離析之。八

若令孔子處繼世以有天下之位而失其天下﹐桀﹑紂自匹夫起而得天下﹐則可謂此气之倘然無定﹐而不可以理言也。今旣不然﹐則孔子之爲司寇﹐孟子之爲客卿﹐亦常也﹐豈可以其道盛於躬﹐而責天命之非理哉﹗桀﹑紂自有當得天下之理﹐天亦何得不以元後父母之任授之﹗彼自不盡其理﹐則爲亡而已矣。

一禪一繼﹐一治一亂﹐自是天之條理錯綜處。所以易有不當位之爻﹐而無失理之卦。未濟六位皆失﹐亦自有其未濟之理。陰陽變遷﹐原少此一卦不得。此其爲道﹐與天之命人以性﹐有惻隱則又必有羞惡﹐有辭讓則又必有是非一理。凡人不可無貴者﹑富者﹑壽者﹐則亦不可無貧者﹑賤者﹑夭者。天之命徳於人﹐無擇人﹐不此獨仁而無義﹐彼獨義而無仁。則其命福於人﹐又豈有所擇而必厚之﹐必薄之也﹗

聖賢於此﹐惟從本分上看得眞﹐不越位而思﹐故無怨尢。若以人之私意﹐事求可﹑功求成之心度之﹐則橫謂此气之推移者無理﹐離其素位而願乎其外﹐此小人之所以不知命也。嚴嵩﹐匪人也﹐其被罪籍沒日﹐皂帽布衣﹐長揖所司曰「今日依舊還我个窮秀才底本等。」豈君子之於窮約而咎天之非理﹐曾嵩之不若耶﹖九

「富貴身外之物﹐得之於身心無分毫之益」﹐此語說得太褊。尋常老﹑釋之徒勸人﹐必如此說。富貴﹐但求之無益耳﹐豈以其得爲無益哉﹗若盡其道﹐則貧賤且有益於身心﹐而況富貴﹗易曰「崇髙莫大於富貴」﹐又曰「聖人之大寶曰位」﹐「何以聚人曰財」。若須弘斯道於天下﹐亦不得不以此爲用。

孔﹑孟之爲師﹐自是後世事﹐當前卻許多缺陷。「言而民莫不信﹐行而民莫不悅」﹐非無益於身也。天下饑﹐由己饑之﹐天下溺﹐由己溺之﹐天下無饑溺而吾心亦釋﹐非無益於心也。故自未得者而言﹐𨿽不得而吾身心之量不損。若自得者而言﹐則居位乘權﹐明治禮樂﹐幽治鬼神﹐何一非吾身心之本務﹐而豈無益也﹖

齊湣王亡其國而三益其帶﹐紂之言曰「我生不有命在天」﹐亦但蔑視此富貴爲身外物而已。聖賢樂行憂違﹐道在己﹐故以求爲無益。一曲之士孤保其軀命之身﹐枯寂之心﹐則以得爲無益。一偏之論﹐必與道悖。疑此非朱子之言﹐其門人之妄附己意者也。十

甚矣﹐程氏復心之不思而叛道也﹗其曰「萬物之生同乎一本」﹐此固然矣。乃其爲之一本者何也﹖天也。此則張子西銘之旨也。然同之於天者﹐自其未有萬物者言也﹔抑自夫萬物之各爲一物﹐而理之一能爲分之殊者言也。非同之於天﹐則一而不能殊也。夫天﹐未有命而固有天矣。理者天之所自出﹐命者天之所與。天有命﹐而非命卽天矣。故萬物之同乎一本者﹐以天言也。天則「不貳」以爲「不測」﹐可云同也。而程氏乃曰「其所以生此一物者﹐卽其所以生萬物之理」﹐則甚矣其舛也﹗

天之所以生此一物者﹐則命是已﹐夫命也而同乎哉﹖此一物之所以生之理者﹐則性也﹐性也而同乎哉﹖異端之說曰「天地與我同根﹐萬物與我共命」﹐故狗子皆有佛性﹐而異類中可行也。使命而同矣﹐則天之命艸木也﹐胡不命之爲禽獸﹔其命禽獸也﹐胡不一命之爲人哉﹖使性而同矣﹐則犬之性猶牛之性﹐牛之性猶人之性矣﹗

夫在天則同﹐而在命則異﹐故曰「理一而分殊」。「分」云者﹐理之分也。迨其分殊﹐而理豈復一哉﹗夫不復一﹐則成乎殊矣。其同者知覺運動之生﹐而異以性﹔其同者絪縕化醇之气﹐而異以理。乃生成性﹐而性亦主生﹐則性不同而生亦異﹔理別气﹐而气必有理﹐則理旣殊而气亦不同。程氏乃曰「一物之中莫不有萬物之理」﹐則生同而性卽同﹐气同而理皆同矣。有者無不同﹐同而後皆能以相有。異端之說曰「若見相非相﹐是爲見如來」﹔惟相非相﹐乃如兩鏡相參﹐同異互攝﹐而還相爲有也。將此物之中有彼物﹐則附子有大黃之理﹐虎狼有蝦蚓之理乎﹖抑蠢物之中有靈物﹐則梟獍有麟鳳之理﹐犬牛有堯﹑舜之理乎﹖且靈物之中有蠢物﹐則龜鶴有菌耳之理﹐周﹑孔有豺虎之理乎﹖

孟子言「萬物皆備」﹐備於我也。程氏乃云「所謂萬物皆備者﹐遺本文「於我」字。亦曰有其理而已矣」﹐則非我之備萬物﹐而萬物之備我也。二气之精﹐五行之粹﹐得其秀而最靈者﹐惟人耳。惟君子知性以盡性﹐存其卓然異於禽獸者以相治而相統﹐乃廓然知禽獸艸木之不能有我﹐而惟我能備物。卽以行於人倫之內﹐君不能以禮使我而我自忠﹐則君不備臣而我備君﹔父不欲以慈養我而我自孝﹐則父不備子而我備父。至誠之動﹐且不卹他人之能備我與否﹐而一盡於己﹐況就彼悠悠無知﹑駁雜駤戾之物﹐求其互相爲備以滅等殺而喪人極也哉﹗故程氏之說﹐徒務籠罩以浸淫於釋氏﹐而窒塞乖刺﹐則莫有甚焉者矣。

夫孟子所云於我皆備之物﹐而號之曰萬﹐亦自其相接之不可預擬者大言之﹐而實非盡物之詞也。物爲君子之所當知者﹐而後知之必明﹔待君子之所處者﹐而後處之必當。故咸之九四「朋從爾思」﹐而夫子贊之曰「精義入神﹐窮神知化」﹐極乎備之辭也。極乎備﹐則爲之坊曰「過此以往﹐未之或知也」。吾所必知而必處﹐若其性而達其情﹐則所接之物無不備矣。無人欲以爲之閡﹐有天理以爲之則﹐則險可易而阻可簡﹐易簡而天下之理得矣。若烏黑鵠白﹐鶴長鳧短﹐蟬之化復育﹐楓之生菌耳﹐其生其死﹐其然其否﹐一一而備之﹐是徒爲荒幻而無實。爲人臣而思備湯﹑武放伐之理﹐爲人子而思備大舜號泣之理﹐則亦裂天理之則而積疑成乖矣。故集注之言物﹐必以君臣父子爲之紀﹐而括其旨於事物之細微﹐終不侈言飛潛動植之繁蕪﹐如程氏之誇誕以淪於異端﹐其旨嚴矣。一一

先儒教學者尋仲尼﹑顏子樂處﹐而不及孟子之樂。集注云「不待勉彊而無不利」﹐但與第三節

對。語錄則以不愧不怍言樂﹐似欲以此傳孟子本色﹐且須說教近一格﹐與孔﹑顏不同。乃孟子於「萬物皆備於我」之下﹐說个「反身而誠﹐樂莫大焉」﹐是何等境界﹗愚意﹐卽此與孔﹑顏無甚差異。

張子說心無不歉﹐只是說誠﹐未說得樂。「反身而誠」﹐自與「誠意」別。誠意只在意上滿足無歉﹐未發意時﹐且別有正心﹑致知﹑格物之功。「反身而誠」則是通體說﹐動時如此﹐靜際亦如此也。發而中節﹐身之誠乎動也。未發而立天下之大本者﹐「淵淵其淵」﹐身之誠乎靜也。至此方得萬物皆備。如尙不然﹐則但備所感之一物。動靜皆誠﹐則動靜皆樂﹐故曰「樂莫大焉」。若但以不愧不怍言之﹐則是事後計功﹐自考無惡於志﹐僅爲君子三樂之一﹐而非其樂之大者。抑以「不待勉彊而無不利」爲樂﹐則但是得心應手﹑輕車熟路之趣﹐樂以情而不足與性量相充﹐未爲大矣。

此「誠」字從中庸來﹐故程子言「筆之於書﹐以授孟子」。窺見其淵源在此﹐自與大學有別。中庸誠身之旨﹐以人道合天道之全。大學說誠意﹐但誠之者固執中之一條目而已。故知心無不歉﹐未足以盡此。說誠處大﹐則說樂處不得獨小。此乃是廓然大公﹐物來順應﹐煞受用處﹐與易言「元亨」一理。惟元斯亨﹐亨者元亨也。「萬物資始﹐乃統天」﹐「萬物皆備於我」也。「雲行雨施﹐品物流形」﹐則「樂莫大焉」矣。是則孟子之樂﹐於孔﹑顏奚遠哉﹖

此元是孟子自道其存仁事﹐不可以集義當之。集義是養气一段工夫﹐存仁是復性之全功。必如朱子所云﹐則孟子所學﹐一於集義﹐而不足與於仁乎﹖程子說孟子添个「義」字﹑「气」字﹐大有功於孔子﹐以其示學者以可循持之踐履﹐正大充實﹐則以求仁而不托於虛。若將孟子範圍於集義之中﹐則告子以下諸篇說性﹑說仁一段大本領全與抹煞﹐其待孟子也亦淺矣。

潛室云「渾身是義理流行﹐何處不順裕」﹐差爲得之。但其云「義理」﹐未足以盡誠之本體﹐若云「渾身是天理流行」﹐斯得之矣。一二

巧亦未卽爲害﹐微而至﹐不勞而成﹐懸設而必中之謂也。若但巧者﹐固於恥不相妨。「父爲子隱﹐子爲父隱」﹐若隱得周密圓好﹐則直亦在其中﹐正恥心中之條理也。一部周禮﹐細微曲中﹐皆以道禦巧﹐而卽以巧合道。故孟子言「智譬則巧」﹐「不能與人巧」﹐亦甚重乎其巧也。

但巧爲虛位﹐可善可惡﹐知覺運動之良能﹐而非性。惟以道禦巧﹐而後其巧爲合道。若以機變爲務而求巧焉﹐則其用巧也與恥相爲違背﹐故不得復用恥也。一用恥﹐而機變早不能行矣。只機變是恥之大賊。機者﹐暗發於此而中彼﹐藏械以傷物而不覺者也。變者﹐立一言﹐作一事﹐卽有可此可彼之勢﹐聽後之變易而皆可通﹐乃至食言攺轍而人不得執前說以相覆責。只此便是與恥背馳﹐用恥不著處。其云巧者﹐則但就此機變之做得密好者言耳。機變卽不巧﹐亦豈復有恥心哉﹗

雲峯不歸其罪於機變﹐而一責之巧﹐乃以拙爲至極。曾不知五經﹑四書從無一獎拙之語﹐佛﹑老之徒始以拙爲藏身之妙術。僧道多以拙爲道號﹐儒者亦效之﹐陋已。若只拙將去﹐更不思量﹐無論馮道之癡頑徒爲敗類﹐卽硬地用恥﹐曾無微中之智﹐亦如鮑焦之枯死道傍﹐陳仲子之出哇母食﹐其於聖賢精義入神以使義不可勝用者﹐相去亦天淵矣﹗一三

小注曰「求所以生之而不得﹐然後殺之」﹐出歐陽永叔文集﹐朱子引以證此。此非「以生道殺」也。蓋曰「求而不得」﹐則無道矣。殺人者死﹐盜賊姦宄不待教而誅﹐法也﹐非道也。法如其辜﹐自知當死而不怨﹐𨿽在小康之世﹐乃至亂國﹐亦無不然。彼自有可死之道﹐非上之人所以生之之道也。「求所以生之」﹐乃刑官不忍殺人之心﹐而非王者生人之道。旣曰「生道」﹐則必有其道矣。「以生道殺民」﹐卽以殺之者爲生之道也。「𨿽死不怨殺者」﹐必王者之世爲然﹐則不但以刑抵其罪而言可知。

且曰「殺民」﹐與言「使民」一例。民者﹐眾庶之辭﹐非罪人之所得稱也。此蓋言王者之用兵﹐𨿽納之死地﹐而非以貪憤興師。暴不誅﹐亂不禁﹐則民且不保其生﹔故有所徵伐以誅暴禁亂﹐乃以保衛斯民而奠其生。故兵刃臨頭﹐而固諒其不得已之心﹐不怨上之驅之死地也。若霸者之兵﹐則或以逞欲﹐或以泄忿﹐或以取威﹐故以乘勢﹐不緣救民而起﹐安得不歸咎於兵端之自開以致其怨哉﹖

慶源云「𨿽不免於殺﹐然其本意﹐則乃欲生之﹔不然﹐只是私意妄作」﹐得之。一四

擊壤謠自後世贗作。司馬遷謂「載籍極博﹐尢考信於詩﹑書」﹐詩﹑書之所不道﹐無信可也。「耕田而食﹐鑿井而飲﹐帝力何有於我」﹐只是道家「無爲自定﹑淸靜自正」之唾餘耳。帝王以善政善教而得民心﹐其生也莫不尊親﹐其死也如喪考妣﹐而忍云「帝力何有」哉﹗

龜山云「亦不令人喜﹐亦不令人怒」﹐慶源云「當生則生﹐當殺則殺」﹐朱子云「『上下與天地同流』﹐重鑄一番過相似」﹐此方是王者經綸天下﹑移風易俗一大作用。其別於霸者﹐非霸有爲而王無爲也﹐蓋霸以小惠而王以大徳也。以大徳故﹐固不令人怒﹐而亦不令人喜。位置得周密﹐收攝得正大﹔當生則生﹐非以煦煦之仁而生之﹔當殺則殺﹐不以姑息而不殺﹐亦不以有所聳動張皇而故殺之。其使「民日遷善」者﹐則須盡革其舊染之惡﹐納之於軌物﹐齊之以禮樂﹐昭然使民眾著﹔而云「不知爲之者」﹐亦自其無醲賞重罰之激勸者言爾。

曰「不知爲之」﹐曰「化」﹐曰「神」﹐只此數字﹐不切實從理事上看取﹐則必爲黃﹑老家一派浮蕩無根之言所惑。此處惟朱子說得分明﹐曰「便神妙不測﹐亦是人見其如此」。若以王者之心言之﹐則初無所謂「神」也。王者若操一使人莫測之心﹐則亦朝四暮三之術。

若云王者𨿽不操此心﹐而其轉移靈妙﹐卽此卽彼﹐自無取與之勞﹐則與釋﹑老之徒所贊仙佛功徳相似。而試思禹﹑湯﹑文﹑武之以經理天下者﹐曾有是哉﹗「上好禮而民莫敢不敬﹐上好義而民莫敢不服﹐上好信而民莫敢不用情」﹐「所過者化」﹐此而已矣。「有關雎﹑麟趾之精意而周官之法度行焉」﹐「所存者神」﹐此而已矣。只此便是霸者所必不可至之境﹐而民之殺不怨﹐利不庸﹐遷善不知也。王﹑霸之辧﹐只在徳之誠僞﹐量之大小﹐卽於其殺之﹑利之﹑遷之上天地懸隔﹐非王者之神通妙用行於事爲之表﹐爲霸者所捉摸不得也。

「民不知爲之」﹐非上之無爲也。其爲人也孝弟﹐則犯上者鮮﹐作亂者未之有矣。王者但教孝教弟﹐使自修之於門內﹐舉立教之首務以例其餘。而民志旣定﹐自捨其犯上作亂之習以遷於善。乃不似小補之法﹐什伍糾之﹐賞罰動之﹐明懸一犯上作亂之禁﹐虔束其民而劣免於惡。夫所務者本﹐而大道自行﹐彼愚者固不知其條理之相因﹐則以驚其莫之禁而自遷也。若夫君子之存諸中而以遷民者﹐經緯本末﹐纖悉自諭﹐卽此云雷之經綸﹐爲性命之各正﹔何嘗操不可測知之符﹐以聽物之自順而行於無迹也哉﹗

夫神者﹐二气之良能也。春以生﹐秋以殺﹐稼者必穡﹐少者必壯﹐至仁大義﹐而性以恆焉。君子體此爲出身加民之大用﹐金聲而玉振之﹐始終條理之際﹐井井如也。如是以施﹐則必如是以得。如是以求﹐則必如是以與。實有以施﹐實有以與﹐取壞法亂紀之天下咸與維新。仁義之用行而陰陽之撰著﹐則與天地同流矣。禹﹑湯﹑文﹑武之盛徳大業盡此矣﹐安所得黃﹑老之言﹐徐徐於於﹐相與於無相與﹐一如禽飛獸走之在兩閒者而稱之耶﹖一五

程子謂「良知﹑良能出於天」﹐則信然也。其云「無所繇而不系於人」﹐則非愚所知。此章書被禪學邪說污蔑不小。若更不直顯孟子之旨﹐則姚江所云「無善無惡是良知」者﹐直以誣道﹐而無與知其非矣。

孟子曰「其良能也」﹐「其良知也」﹐二「其」字與上「人」字相承﹐安得謂「不系於人」﹖

「人之所不學而能﹐不慮而知者」﹐卽性之謂也。學﹑慮﹐習也。學者學此﹐慮者慮此﹐而未學則已能﹐未慮則已知﹐故學之﹑慮之﹐皆以踐其所與知﹑與能之實﹐而充其已知﹑已能之理耳。

乃此未學而已知﹑未慮而已能「不」字只可作「未」字解。者﹐則旣非不良之知﹑不良之能也﹐抑非或良或不良﹑能良能不良之知能也。皆良也。良卽善也。良者何也﹖仁也﹐義也。能仁而不能不仁﹐能義而不能不義﹔知仁而不知不仁﹐知義而不知不義﹕人之性則然也。

顧人性之有仁義﹐非知性者不足以見其藏也。故新安曰「此蓋指良知﹑良能之先見而切近者以曉人也」。則繇其親親而知吾性之有仁也﹐繇其敬長而知吾心之有義也。何也﹖以親親者仁之實﹐而敬長者義之實也。乃此則已達之天下而皆然矣。其有不然者﹐習害之﹐而非性成之爾。達之天下而皆然﹐則卽親親而可以知性之仁﹐卽敬長而可以知性之義﹐豈待他求之哉﹗

孟子盡心一篇文字別是一體撰﹐往往不可以字句測索大意﹐順行中忽作一波﹐疑其門人所記﹐別是一手筆。善讀者須觀大旨﹐不當隨字句煞解。則「性善」二字括此一章之旨﹐而彼所云「無善無惡是良知」者﹐不待破而自明矣。一六

古人文字﹐始終一致﹐蓋有定理則必有定言也。「大人」之名見於易﹐而孟子亟稱之。蓋孟子自審其所已至之徳與可至之業﹐故言之親切。乃於答浩生不害之問﹐則臚列爲詳。然則爲大人者﹐其以未能化而不至於聖﹐審矣。

孟子謂伊尹聖之任﹐就其任之聖者而言﹐則已化矣。使其未化﹐則放君﹑反君之事﹐爲之必有所礙。若孟子則道不同﹐而不以伊尹爲學﹐而要亦自審其未能化也。故孟子學孔子而爲大人﹐伊尹𨿽不逮孔子而已聖。若天民者﹐列於大人之下﹐則是未至乎大者也。伊尹聖﹐而天民未至乎大﹐安得謂伊尹爲天民哉﹖伊尹曰「予天民之先覺者」﹐其言「天民」﹐猶言生民爾。此言「天民」﹐則以奉天理而成乎人也﹐其義殊矣。

此章俱就得位而言。「達可行於天下而後行之」﹐猶言達天下之可行者行之﹐初不云達不可行而不行。夫惟事君人者﹐未得患得﹐而冒昧自炫。其在安社稷之臣﹐亦必社稷之責在己而後任之﹐不必天民也。大人之「正己而物正也」﹐則亦不能不乘乎時位。苟無其位﹐則孔子之聖﹐且不能正魯人女樂之受﹐況其下此者乎﹗是則朱子所雲天民專指未得位者﹐殊爲未審。

蓋「安社稷臣者」﹐田單﹑樂毅足以當之矣。天民者﹐所學正且大矣﹐而於己之徳未盛﹐則居位行志﹐亦不能令上之必行而下之必效﹐抑擇時之所可爲﹐因與補救﹐若夫時之所不能行者﹐不能必也。子產﹑蘧伯玉足以當之矣。蓋有君子之道﹐而未幾乎「與時偕行」之徳。使太甲以爲之君﹐「多士」「多方」以爲之民﹐則彼有所窮矣。大人者﹐不用於時則爲孟子﹐用於時則臯陶﹑傅說其人矣。道備於己而光輝及物﹐故不仁之民可使遠﹐以髙宗之憊﹐而厥修亦可使來也。可使來也。

進此而上﹐則有大而化之之聖﹐偏則爲伊尹﹐全則爲孔子﹐固爲孟子言之所未及。然至於正己物正﹐則道𨿽不得與聖侔﹐而徳業亦與聖同矣。此章但就徳業而言﹐則固可舉大以上統乎聖也。集注列伊尹於大人之下﹐未爲定論。一七

前云「君子有三樂﹐而王天下不與存焉」﹐後云「中天下而立﹐定四海之民﹐君子樂之」﹐此固不容無差異之疑。乃雲峯謂前言樂在性中﹐後言樂在性外﹐則不足以釋其疑﹐而益以增疑矣。

不知前云「君子有三樂」﹐在一「有」字上不同。言「有」者﹐有之則樂﹐而無之則願得有之也。父母兄弟之存﹐英才之至﹐旣皆非非望之福﹔仰不愧﹑俯不怍﹐亦必求而後得。故當其旣有﹐惟君子能以之爲樂﹐而非君子則不知其可樂。然當其不能有﹐則不愧不怍﹐正宜勉而自致﹔英才未至﹐亦宜厚徳畜學以待之﹔而父母之不存﹐兄弟之有故﹐則君子之所耿耿於夙夜者。故有之而樂﹐無之而或以哀﹐或以思﹐或以悔恨而憂之不寧﹐而王天下之與否不以動其心也。

若所云「中天下而立﹐定四海之民」者﹐則已然之詞也。業已得位而道無不行矣﹐非未有之而願有之以爲樂者也。作君師以覺斯民﹐與得英才而教育之﹐其於吾性中成物之徳﹐又何別焉﹐而其事業則尢暢矣。

旣不得以得位行道爲性分以外之事﹐抑若就性體之固然者言之﹐則前之三樂﹐亦非能於所性而有加損。蓋不愧不怍﹐在趙閱道﹑司馬君實已優有之﹐而君子之「反身而誠」﹐以見性於靜存而立天下之大本者﹐則豈得遽爲二公許﹗此於聖學中﹐自有升堂﹑入室之辧﹐而非一不愧不怍之卽能盡性。若所性之孝﹐不以父母之不存而損﹔所性之弟﹐不以兄弟之有故而損。周公善繼人志﹐大舜與象俱喜﹐固不以有待爲加損也。至於英才之不得﹐則所謂「人不知而不慍」﹐其又何損於性中成己﹑成物之能耶﹖是不得以前言三樂在性中﹐異於後言樂之在性外﹐審矣。

要此兩章言樂﹐皆降一步說﹐與「樂莫大焉」之樂不同。而就所樂者較量﹐則又有可求﹑不可求之別﹐故不妨同而異﹑異而同也。一八

「君子所性」一「所」字﹐豈是因前二「所」字混帶出底﹐亦須有意義在。集注云「气稟淸明﹐無物欲之累」﹔語錄謂「君子合下生時﹐者个根便著土﹔眾人則合下生時﹐便爲气稟物欲一重隔了」。如此﹐則竟以「所」字作「之」字看。上云「所性不存焉」﹐若作「之」字說﹐則君子之性不存於「大行」﹐眾人之性存於「大行」乎﹖「所欲」者﹐以之爲欲也。「所樂」者﹐以之爲樂也。「所性」者﹐率之爲性也。

若論「合下生時」﹐則孟子固曰「人之有是四端﹐猶其有是四體」﹐抑曰「人無有不善」﹐今乃殊異君子之性於眾人﹐則豈不自相矛盾﹗且君子之四徳以根心而生色者﹐若一恃其天資之美﹐而作聖之功無有焉﹐則孟子之言此﹐乃自炫其天分之至以傲人於攀躋不及之地。是其矜誇詫異﹐與釋氏所云「天上天下﹐惟吾獨尊」者﹐奚以別焉﹖

若雲气稟之累﹐眾人所以不能如君子﹐孟子言性﹐從不以气稟之性爲言﹐先儒論之詳矣。況本文明言「君子所性」﹐與「所樂」「所欲」一例﹐則更何天命﹑气稟之別﹖豈眾人之欲樂陷於私利者﹐亦天使之然而不能自瘳耶﹖

性者﹐人之同也﹔命於天者同﹐則君子之性卽眾人之性也。眾人不知性﹐君子知性﹔眾人不養性﹐君子養性﹔是君子之所性者﹐非眾人之所性也。聲色臭味安佚﹐眾人所性也。仁義禮智﹐君子所性也﹔實見其受於天者於未發之中﹐存省其得於己者於必中之節也。

「大行不加﹐窮居不損」﹐而知其爲「分定」者﹐惟君子知性也﹔不知﹐則非得位行志而不足以著仁義禮智之用矣。仁義禮智根心﹑生色以踐形而形著其化者﹐惟君子養性也﹔不養﹐則四徳非不具於心﹐面﹑背﹑四體非不有自然之天則足以成乎徳容﹐而根之旣僕﹐生以槁也。

故性者﹐眾人之所同也﹔而以此爲性﹐因以盡之者﹐君子所獨也。知性﹐養性﹐是曰「性之」。惟其性之﹐故曰「所性」。豈全乎天而無人之詞哉﹗周子曰「性焉﹑安焉之謂聖。」惟其「性焉」﹐是以「安焉」。「性」云者﹐聖功之極致也﹐而豈獨以天分表異求別於气質之累不累者乎﹗孟子曰「君子不謂性也」﹐義通此矣。一九

楊﹑墨所爲﹐正以賊仁﹑賊義。子莫卻調停﹐各用一半﹐只就他二家酌取﹐則仁﹑義皆賊矣。道總不恁地。楊﹑墨以私意窺道﹐略略見得一端。子莫並不曾用意去窺道﹐眼孔裏只曉得楊﹑墨﹐全在影響上和哄將去。此古今第一等沒搭亻夭韭人﹐故其教亦不傳於後。近日李贄用一半佛﹑一半老﹐恰與此人同其愚陋。

集注將「中」字「一」字﹐與聖道之「中」「一」辧﹐未免帶些呆气。他「中」只是楊﹑墨之「中」﹐「一」只是楊﹑墨各成一家之「一」﹐何嫌何疑而置之齒頰﹗二十

盡天下無非理者﹔只有气處﹐便有理在。盡吾身無非性者﹔只有形處﹐性便充。孟子道个「形色﹐天性也」﹐忒煞奇特。此卻與程子所論「气稟之性有不善」者大別。但是人之气稟﹐則無有不善也。

蓋人之受命於天而有其性﹐天之命人以性而成之形﹐𨿽曰性具於心﹐乃所謂心者﹐又豈別有匡殼﹐空空洞洞立乎一處者哉﹗只者「不思而蔽於物」一層﹐便謂之「耳目之官」﹔其能思而有得者﹐卽謂之「心官」﹐而爲性之所藏。究竟此小體﹑大體之分﹐如言「形而上者謂之道﹐形而下者謂之器」﹐實一貫也。

合下粗浮用來﹐便喚作「耳目之官」﹔釋氏所謂見性﹑聞性等。裏面密藏底﹐便喚作心。禮稱「气也者神之盛也﹐魄也者鬼之盛也」。方其盛而有生﹐則形色以靈﹐只此是造化之迹﹐而誠卽無不行於其閒﹔特不可掩者天幾之動﹐而其爲顯之微以體大道之誠者﹐不卽現耳。故從其一本﹐則形色無非性﹐而必無性外之形色﹐以於小體之外別有大體之區宇。若聖人之所以爲聖功﹐則達其一實之理﹐於所可至者﹐無不至焉。

故程子曰「充其形」。形色則卽是天性﹐而要以天性充形色﹐必不可於形色求作用。於形色求作用﹐則但得形色。合下一層粗浮底气魄﹐乃造化之迹﹐而非吾形色之實。故必如顏子之復禮以行乎視聽言動者﹐而後爲踐形之實學。不知朱子何故於此有「耳無不聰﹐目無不明﹐口盡別味﹐鼻盡別臭」之語﹐極爲乖張。疑非朱子之言﹐而其門人之所附益也。

耳之聞﹐目之見﹐口之知味﹐鼻之知臭﹐只此是合下一層气魄之盛者﹐才用時便是效靈。只此四者﹐人之所能﹐禽獸亦未嘗不能。旣與禽獸而共其靈﹐則固已不能踐人之形矣。

人之形色所以異於禽獸者﹐只爲有天之元﹑亨﹑利﹑貞在裏面﹐思則得之﹐所以外面也自差異。人之形異於禽獸。故言「形色天性」者﹐謂人有人之性﹐斯以有人之形色﹐則卽人之形色而天與人之性在是也。盡性斯以踐形﹐惟聖人能盡其性﹐斯以能踐其形。不然﹐則只是外面一段粗浮底靈明﹐化迹裏面卻空虛不曾踏著。故曰「踐」﹐曰「充」﹐與易言「蘊」﹑書言「衷」一理。蓋形色﹐气也﹔性﹐理也。气本有理之气﹐故形色爲天性﹔而有理乃以達其气﹐則惟盡性而後能踐形。

繇此言之﹐則大體固行乎小體之中﹐而小體不足以爲大體之累。特從小體者失其大而成乎小﹐則所從小而有害於大耳。小大異而體有合﹐從之者異﹐而小大則元一致也。

大人省察以成作聖之功﹐則屏其小而務其大﹐養其所以充者﹐而不使向外一重浮動之靈得以乘權。此作聖之始務也。

聖人光輝變化﹐而極乎大人之事﹐則凡气皆理﹐而理無不充者气無不效﹐則不復戒小體之奪﹐而渾然合於一矣。此又大人﹑聖人﹐化與未化之分﹐緩急先後之序也。

若夫𨿽在聖人﹐其審音﹑辧色﹑知味﹑察臭之能未嘗有異於眾人﹐而以視婁﹑曠﹑易牙﹐且或不逮焉﹐則終不於此致其踐之之事。故曰「君子不謂性也」﹐辧之審矣。二一

「中道而立」之中﹐亦不可將「無過不及」說。此處正好用「不偏不倚」釋之。才有遷就﹐便偏向一邊﹐倚著一物也。

公孫丑謂「若登天」者﹐謂四維俱峻﹐無一處是直入之逕﹐可容攀援。如說仁處且又說義﹐說志處且又說气﹐說養气處且又說知言﹐直恁浩浩地﹐面面皆從入之逕﹐面面皆無可專靠著得到的。若諸子百家之說﹐專主一端﹐則迆邐說下﹐便有逕路﹐只向一頭尋去﹐企及自易。不知彼異端者﹐謂之「執一」﹐執一則賊道矣。

孟子之教﹐正從願學孔子來﹕博文﹑約禮﹐內外一揆而無所偏倚﹔下學而上達﹐惇化而川流。學者於此﹐暫得成章﹐依然又不曾了竟﹐且須達去。故以躁心測之﹐眞不知何日是歸宿之地。卻不知豁然貫通之餘﹐則此下學之川流者﹐一皆道之實體﹐何得有所倚而有所廢哉﹗

中斯不倚﹐不倚則無所廢。所以但務引滿以至於彀率﹐而不急求其中﹔必以規矩爲方圓之至﹐而不可苟簡以爲方圓也。二二

仁山以「知施於動物而不知施於植物」譏釋氏之「不知類」。釋氏之慧者亦曾以此置問﹐乃未能從此轉歸於正﹐卻又閃躲去﹐所以終迷。施於動物而不施於植物﹐正是知類。此正釋氏不容泯之天理﹐自然須得如此。恰好引入理一分殊去﹐何反以此譏之﹖

植物之於人﹐其視動物之親疏﹐此當人心所自諭﹐不容欺者。故聖人之於動物﹐或施以帷蓋之恩﹐而其殺之也必有故﹐且遠庖廚以全恩。若於植物﹐則𨿽爲之厲禁﹐不過蕃息之以備國用﹐而薪蒸之﹐斫削之﹐芟柞之﹐薀火之﹐君子𨿽親履其側而不以動其惻怛﹐安得以一類類之耶﹖

蓋性同者與達其性﹐故於人必惇其教﹔情同者與達其情﹐故於動物則重其死。植物之性情漠然不與人合朕﹐則惟才之可用﹐用其才而已。

釋氏之病﹐方在妄謂「瓦礫有佛性」﹐「無情說法熾然」。幸此一覺﹐更欲泯亂之﹐不亦悖乎﹗盡心下篇一

父兄者﹐對子弟之稱。若因用兵而多所殺戮﹐則直謂之殺人耳。人固不可殺﹐奚論其有子弟而爲人父兄與否﹗殺人親﹐重矣﹐殺鰥寡孤獨者獨輕乎﹖緣子弟故而殺之﹐故曰「殺人之父兄」。此言當時法家置爲參夷﹑連坐之刑﹐上及父兄﹐迨其身自罹罪﹐則其父兄亦坐此刑﹐是作法自斃﹐禍同親殺。非但謂天道好還如老氏之旨﹐恩冤相報如釋氏之言也。

南軒以六代之君互相屠滅爲徵﹐戰國時未有此事。然其自啟禍門﹐使人仿而加之於己﹐理則一也。宋人「無令人主手滑」之說﹐亦有見於此夫﹗二

南軒云「後之取天下而立國差久者﹐其始亦庶幾於仁」﹐立論太刻。若漢之與昭代﹐豈但可云「庶幾」也哉﹗

夫仁之用在愛民﹐而其體在無私。南軒所疑者﹐有愛民之用而不足於無私之徳爾。乃如漢髙入關﹐除秦苛政﹐釋子嬰而不貪其財物子女﹐亦豈非私欲不行﹐閒邪復禮者哉﹗倘以滎陽交爭之日﹐或用權力以取機會﹐爲異於湯﹑武之養晦以俟天命﹐乃暴秦已殄﹐懷王已弒﹐天下無君﹐向令漢髙不乘時以夷項氏﹐寧可使山東之民塗炭於喑惡叱吒之主而不卹耶﹖

紂𨿽暴﹐固天下主也。武王一日未加兵焉﹐天下固有主也。項氏之子起於艸澤﹐旣非元徳顯功之後﹐承世及以有其故國﹐而又任情廢置﹐安忍阻兵﹐尙欲養之﹐將無爲天下養癰耶﹖使鴻溝之割﹐漢且守硜硜之信而西歸﹐羽力稍完﹐其能不重困吾民以鋒鏑乎﹖率土之濱而有二天子﹐害且無窮﹐而豈天理之正哉﹗

故武王克殷﹐不更推戴祿父﹐亦以奉天下之公理﹐不得復守一己之私義。是惟唐﹑宋之有天下爲有歉焉﹐而非可論於漢。漢之徳無愧軒轅矣﹐而況昭代之拯人於禽者哉﹗三

變置諸侯﹐必有變置之者。假令丘民得以變置之﹐天下豈復有綱紀﹐亂亦何日而息耶﹖孟子謂貴戚之卿反覆諫其君而不聽則易位。到易位時﹐固必因方伯以告之天子﹐而非卿之所敢擅。今此言「變置」者﹐必方伯廉察其惡﹐貴戚與聞其議﹐而實自天子制之。

知此﹐則知孟子所云「民爲貴﹐社稷次之﹐君爲輕」者﹐以天子之馭諸侯而言也。故下言變置諸侯而不言天子。天子卽無道如桀﹑紂﹐且亦聽其自亡以滅宗社﹐而無敢變置者。「得乎丘民而爲天子」﹐則爲天下神人之主﹐奉民之好惡以進退天下之諸侯而立其社稷。社稷有當變置者﹐諸侯亦必請於天子而後攺制焉。蓋始封之日﹐分茅而受五方之土以立社稷﹐以王命立之﹐則亦必以王命變之也。王所奉者民心﹐而諸侯社稷一惟王之建置﹐則其重輕審矣。

苟不酌於三代封建之制以考孟子立言之旨﹐則疑此言之太畸。三代之有諸侯﹐大者今之知府﹐小者今之州縣﹐特以其世國而司生殺爲異﹐則亦與土司等耳。故曰「君爲輕」者﹐非天子之謂也。集注於此爲疏。四

中庸說「天命之謂性」﹐作一直說﹐於性﹑命無分。孟子說性﹑命處﹐往往有分別﹐非於中庸之旨有異也。中庸自是說性﹐推原到命上﹐指人之所與天通者在此﹐謂此性固天所命也。乃性爲天之所命﹐而豈形色﹑嗜欲﹑得喪﹑窮通非天之所命乎﹖故天命大而性專。天但以陰陽﹑五行化生萬物﹐但以元﹑亨﹑利﹑貞爲之命。到人身上﹐則元﹑亨﹑利﹑貞所成之化迹﹐與元﹑亨﹑利﹑貞本然之撰自有不同。化迹者﹐天之事也。本然之撰以成乎仁義禮智之性者﹐人之事也。此性原於命﹐而命統性﹐不得域命於性中矣。

形色𨿽是天性﹐然以其成能於人﹐則性在焉﹐而仍屬之天。屬之天﹐則自然成能﹐而實亦天事。故孟子冠天於性上以別之。天以陰陽﹑五行爲生人之撰﹐而以元﹑亨﹑利﹑貞爲生人之資。元﹑亨﹑利﹑貞之理﹐人得之以爲仁義禮智﹔元﹑亨﹑利﹑貞之用﹐則以使人口知味﹐目辧色﹐耳察聲﹐鼻諭臭﹐四肢順其所安﹐而後天之於人乃以成其元﹑亨﹑利﹑貞之徳。非然﹐則不足以資始流形﹐保合而各正也。故曰﹕此天事也。

若夫得喪窮通之化不齊﹐則以天行乎元而有其大正﹐或亨此而彼屯﹐利此而彼害﹐固不與聖人同其憂患﹐而亦天事之本然也。惟其爲天事﹐則𨿽吾仁義禮智之性﹐未嘗捨此以生其情﹐而不得不歸之天。

若夫健順﹑五常之理﹐則天所以生人者﹐率此道以生﹔而健順﹑五常非有質也﹐卽此二气之正﹑五行之均者是也。人得此無不正而不均者﹐旣以自成其體﹐而不復聽予奪於天矣。則𨿽天之气化不齊﹐人所遇者不能必承其正且均者於天﹐而業已自成其體﹐則於己取之而足。若更以天之气化爲有權而己聽焉﹐乃天自行其正命而非以命我﹐則天𨿽正而於己不必正﹐天𨿽均而於己不必均﹐我不能自著其功﹐而因仍其不正﹑不均﹐斯亦成其自暴自棄而已矣。

蓋天命不息﹐而人性有恆。有恆者受之於不息﹐故曰「天命之謂性」。不息者用之繁而成之廣﹐非徒爲一人﹐而非必爲一理﹐故命不可謂性﹐性不可謂命也。此孟子之大言命而專言性﹐以人承天而不以天治人﹔其於子思之旨加察焉﹐而未有異也。

故惟小注中或說以「五者之命皆爲所值之不同﹐君子勉其在己而不歸之命」一段﹐平易切實﹐爲合孟子之旨。而集注所述延平之說﹐「世之人以前五者爲性﹐𨿽有不得﹐而必欲求之﹔以後五者爲命﹐有不至﹐則不復致力」﹐正與或說一段合。其他言理言气﹐言品節限制﹑淸濁厚薄﹐語𨿽深妙﹐要以曲合夫程子气稟不同之說﹐而於孟子之旨不相干涉。

程子固以孟子言性未及气稟爲不備矣﹐是孟子之終不言气稟可知已。且孟子亦但曰「口之於味」云云爾﹐未嘗自其耽於嗜欲者言之也。「口之於味」﹐其貪食而求肥甘者﹐信非理矣。今但言「口之於味」﹐則已饑渴之飲食﹐與夫食精膾細之有其宜者﹐亦何莫非理﹗則前五者總無關於气質之偏正淸濁。若後五者之純乎天理﹐固也。乃不僅云仁﹐而云「仁之於父子」﹐則不以未發之中性徳靜存者爲言﹐而以言乎已發之用﹐介於中節與不中節之事﹐則固非離气言理﹐而初不得有離气之理﹐捨喜怒哀樂以著其仁義禮智之用﹐明矣。

若夫命﹐則本之天也。天之所用爲化者﹐气也﹔其化成乎道者﹐理也。天以其理授气於人﹐謂之命。人以其气受理於天謂之性。卽其所品節限制者﹐亦無心而成化。則是一言命﹐而皆气以爲實﹐理以爲紀﹐固不容析之﹐以爲此兼理﹑此不兼理矣。

乃謂後「命」字專指气而言﹐則天固有無理之命。有無理之命﹐是有無理之天矣﹐而不亦誣天也哉﹗

且其以所稟之厚薄淸濁爲命﹐而成乎五徳之有至有不至﹐則天旣予之以必薄﹑必濁之命﹐而人亦何從得命外之性以自據爲厚且淸焉﹗夫人必無命外之性﹐則濁者固不可淸﹐薄者固不可厚﹐君子𨿽欲不謂之命﹐容何補乎﹖

且君子不以淸濁厚薄爲性﹐則其謂淸濁厚薄爲性者﹐必非君子矣。而程子抑言有气質之性﹐則程子之說﹐不亦異於君子哉﹗況天下之不得於君親賓友者﹐苟爲怨天尢人之徒﹐則必歸咎於所遇之不齊﹐而無有引咎於吾气稟之偏者也。故曰語𨿽深妙﹐而不合於孟子之旨也。

孟子曰「性善」﹐曰「形色天性」﹐曰「君子所性﹐仁義禮智根於心﹐生於色」﹐固無有離理之气﹐而必不以气稟之淸濁厚薄爲性之異。其言命﹐則曰「莫之致而致」﹐曰「得之不得有命」﹐曰「夭壽不貳﹐所以立命」﹐曰「莫非命也﹐順受其正」﹐則皆以所遇之得失不齊者言命﹐而未嘗以品物之節制﹑此只是理。气稟之淸濁厚薄爲命。此程子之所謂性。胡爲乎至此而有異耶﹖

聖賢之學﹐其必盡者性爾﹔於命﹐則知之而無所事也。非不事也﹐欲有事焉而不得也。其曰「天命之謂性」者﹐推性道之所自出﹐亦專以有事於性也。使气稟之偏亦得爲命﹐則命有非道者矣﹐而何以云「率性之謂道」哉﹗故言道者﹐已髙則偏﹐已密則紛。擇焉而執其正﹐論斯定矣。五

慶源「才小道大」之說甚爲鹵莽﹐又云「才出於气而有限」﹐則不但誣才﹐而且以誣气矣。孟子之言「小有才」﹐才本不小﹐有之者小﹐卽是不能盡其才﹐若才則何病之有﹗生人之才﹐本足以盡舉天下之道。天下之道﹐皆斯人以才率其性所辟之周行。若才所不至﹐則古今必無有此成能﹐又何者爲道﹖君子之道﹐行過一尺﹐方有一尺﹐行過一丈﹐方有一丈﹐不似異端向「言語道斷﹐心行路絕」處索廣大也。

蓋才生於气﹐性依於道。气之塞乎兩閒者﹐卽以配道而無不足﹔而才言性卽是人之性﹐才言道卽是人之道。气外無性﹐亦無道也。

盆成括之小有才也﹐替才所本大者而小之﹐以其小體之聰明爲才所見功之地﹐而未聞君子之大道﹐則才之所可爲而不能盡者多矣。君子之道﹐以才弘之則與鬼神同其吉凶﹐聰明睿知極其量則健順剛柔成其能﹐何至嬰禍而以咎其才哉﹗六

義之發有羞﹑惡兩端﹕「無欲穿窬」﹐羞也﹔「無受爾汝」﹐惡也。羞則固羞諸己﹐卽此用之而義已在。惡則於物見惡﹐於物見惡而無其實﹐不反求之己﹐而但以加物﹐將有如爲郡守則傲刺史﹐爲刺史則陵郡守﹐一酷吏而已矣。故孟子於惡必言其「實」。無實之惡﹐七情中之惡﹐非四端中之惡也。

小注所錄朱子用趙臺卿之說﹐自較集注爲當﹐新安從之﹐是也。若欲「充無受爾汝之實」﹐則非集義不能。乍然一事合義﹐便欲據義自尊﹐以求免於侮﹐其可得乎﹗所以說「無所往而不爲義」。蓋「無所往而不爲義」﹐然後在己有可以免於爾汝之實﹐而充其惡辱之心以反求免辱之實﹐初終表裏﹐無可閒斷﹐則不但不屑爲不義﹐而徙不義以集義者﹐義路熟而義用自周矣。

「無欲穿窬之心」﹐人皆有之﹔無受爾汝之心﹐亦人皆有之。特「無受爾汝之實」﹐則不欲受爾汝者未必有也。然苟其欲無受爾汝﹐而爾汝之權操之物﹐而何以能制諸己﹗苟非浪自尊大之妄人﹐亦求免不得而轉生其愧﹐卽此是羞惡之惡﹐與七情之惡所自感而生者不同。一則虛浮向外﹐一則切實著裏也。故孟子於羞言「欲」﹐言「心」﹐而於惡必言「實」﹐以惡無實而但惟其所欲惡者惡之﹐情之動而非性之端也。乃於羞旣言「穿窬」﹐而又充其類於言不言之餂﹐則以惡戒虛而羞戒不廣﹐又精義者之必察也。七

曰「中禮」﹐曰「不回」﹐曰「必信」﹐亦有閒邪存誠之意。但他發念時便在好路上走﹐則謂之「性」。湯﹑武之「反」﹐則其起念時有未必恰中者﹐卻向動時折轉來﹐方得有善無惡。

謂堯﹑舜之所以能爾者﹐因其天資之爲上哲﹐則固然矣。然云「無所污壞」則得﹐云「不假修爲」則不得。六經﹑四書﹐惟詩﹑書閒有說得張大處﹐誇美生質。乃讀書者亦須具眼。詩以歌之廟中者﹐固子孫揚詡先人﹐不嫌溢美﹔尙書贊徳處﹐抑史臣之辭耳。孟子故曰「盡信書則不如無書」也。乃詩﹑書說聖功處﹐抑何嘗不著實﹗周公之稱文王﹐曰「不顯亦臨﹐無射亦保」﹔舜之所授禹﹐曰「人心惟危﹐道心惟微﹔惟精惟一﹐允執厥中」。三謨中所往復交儆者﹐皆一倍幹惕。何嘗以堯﹑舜爲不假修爲哉﹗

大易﹑論語說堯﹑舜﹐說聖人﹐一皆有實﹐不作自然之詞。謂聖人無修爲而自聖﹐乃漢儒誇誕之論爾。程﹑朱諸先生力破漢儒議論﹐而於此不無因仍﹐則以生當佛﹑老猖狂之日﹐若不如此稱頌聖人之徳﹐推之於天授﹐則老氏之徒且將以敝其口耳譏聖賢之徒勞﹐釋氏之徒且將以無學無修者夷周﹑孔於聲聞之列。故諸先生不得已﹐亦須就本色風光上略加點染。乃知道者﹐當得其意而善通之﹐以求合孔﹑孟之旨﹐亦所謂「無以辭害意」也。

此一「性」字﹐但周子引用分明﹐曰「性焉﹑安焉之謂聖」。性下著个「焉」字﹐與孟子言「性之」﹑「性者」合轍。但奉性以正情﹐則謂之「性焉」。中庸云「能盡其性」﹐有「能」有「盡」﹐豈不假修爲之謂哉﹗旣云「堯﹑舜性者也」﹐又云「人皆可以爲堯﹑舜」﹐此二處若何折合﹖堯﹑舜之徳自不可企及﹐何易言「人皆可爲」﹖所以可爲者﹐正在此一「性」字上。若雲天使之然﹐則成侀不易﹐其將戕賊人而爲之乎﹖

朱子謂喜怒哀樂未發之中爲性之徳﹐已自分明。於不睹﹑不聞之中﹐存養其仁義禮智之徳﹔迨其發也﹐則若決江河﹐莫之能禦﹐而天下之和自致焉。此以性正情﹐以本生道﹐奉道心以禦人心﹐而人心自聽命焉。是堯﹑舜之性之也。人皆此性﹐性皆此徳﹐特無以惇其化於存養﹐而「罔念作狂」耳。此堯﹑舜之性之所以退藏於密﹐上合天載﹐而要可與同類之人通其理以盡其善者﹐卽此性也。

若夫君子之行法也﹐固非無靜存養性之功﹔而當其情之未發﹐天理未能充浹﹐待其繇靜向動之幾亦未有以暢其性之大用﹐以貫通於情而皆中﹐則必於動幾審之﹕有其欲而以義勝之﹐有其怠而以敬勝之﹐於情治性﹐於人心存道心﹐於末反本﹐以義制事﹐以禮制心﹐守義禮爲法﹐裁而行之﹐乃以咸正而無缺。是湯﹑武之反身自治者也。

大正於存養而省察自利者﹐聖人之聖功﹔力用其省察以熟其存養﹐本所未熟。君子之聖學。要其不捨修爲者﹐則一而已矣。

天道自天也﹐人道自人也。人有其道﹐聖者盡之﹐則踐形盡性而至於命矣。聖賢之教﹐下以別人於物﹐而上不欲人之躐等於天。天則自然矣﹐物則自然矣。蜂蟻之義﹐相鼠之禮﹐不假修爲矣﹐任天故也。過持自然之說﹐欲以合天﹐恐名天而實物也﹐危矣哉﹗八

多欲﹐「未便到邪僻不好底物事﹐只是眼前底事﹐才多欲﹐本心便都紛雜了」﹐朱子此語﹐非過爲嚴也。凡天下之陷於邪僻者﹐揆其始﹐那一件不與吾所當得者同類﹗只此欲心﹐便無分別﹐初未嘗有意必求所謂不好者而欲得之也。良心喪盡時﹐又不在此論。其分別爲當得﹑不當得者﹐則吾性之惻隱﹑羞惡﹑辭讓﹑是非授之辧也。故寡欲者須一味寡去﹐以欲上討个分辧不得也。若心存而理得﹐則吾性之義﹐自如利斧﹐一劈兩分﹐又何屑屑然向人欲邊揀可不可哉﹗

如孟子所以處齊﹑宋﹑薛之饋﹕於齊之不受﹐固無欲金之心﹔於宋﹑薛之受﹐亦終無有欲金之心﹐而但以斟酌乎交際之禮。若旣有欲金之心﹐卻去分別此爲當受﹐此爲不當受得﹐繇伊伶俐﹐總主張不得。故寡欲者﹐一槪之詞﹐不揀好歹﹐一槪寡之﹐心不緣欲而起﹐然後可不可一徑分明。君子之道﹐有正本而無治末。治末非但不能反本﹐末亦不可治也。九

集注於孟子極略﹐緣朱子看得孟子文字發明自盡﹐不消更爲衍說﹐庶後人可致其三隅之反。乃傳之未久﹐說孟子者於其顯然著明處卽已茫然﹐則又未嘗不惜集注之疏也。

如熊勿軒﹑朱公遷說「曾子不忍食羊棗」﹐扼定「不忍」二字爲主﹐則不但不知孟子之意﹐而於曾子之孝亦未見得在。若但一不食羊棗便是曾子之孝不可及處﹐則獨行之士一念關切者皆曾子矣。曾子於作聖之功是何等用力﹐而其言孝之見於禮者又是何等精微廣大﹐僅一忍其口腹於可以不食之羊棗﹐又何足稱焉﹗

且勿論孟子析理精微處﹐卽公孫丑膾炙一問﹐是何如深妙﹗後人看文字﹐論古人﹐誰解如此細心察理﹐以致疑問﹖自四先生外﹐惟南軒往往能然﹐所以得爲朱子益友。

此段問答﹐正在「食膾炙」上審出天理人情之則﹐所以云「聖人人倫之至」﹔而非獨行之士毀生滅性﹐以及夫足不履石﹑棄子全侄一流人有所過必有所不及者之可謂至也。若但以「不忍」言﹐則舉目動足﹐孰爲當忍者﹖從一同﹑一獨上求心之安﹐卽以心之安者爲理之得﹐卽此是「心之制」﹐卽此是「心之徳」﹐卽此是「事之宜」﹐卽此是「愛之理」。

佛氏也只昧此一段至誠無妄之仁義﹐卻盡著呴呴之恩﹐戚戚之愛﹐硜硜之貞﹐皎皎之白﹐便割須剃髮﹐無父無君﹐也不能滿其一往之私意。君子之道簡而文﹐溫而理﹐以成精義研幾之用﹔則文必及情﹐情必中理﹐而必無致遠恐泥之傷。乃其奉性以治情﹐非繇情以主性﹐則人皆可以爲堯﹑舜﹐亦此道爾。而以之定王道之權衡﹐俾爲民極﹐則後世一切刑名苛察之法﹐與夫小人托天理以行其賊害﹐如禁李賀之不得舉進士﹐責範滂之不當先父受辟命者﹐皆無所容其邪說。則卽此膾炙一問﹐而天徳﹑王道皆著明矣。

善讀書者如是以求之﹐斯無不窮之理。而死守章句者﹐其於聖賢之言﹐貌取而不以心﹐亦安足與於格物﹑致知之學哉﹗十

朱子定馮道爲鄕原﹐乃就五代時人﹐說他俯仰屈伸以救殺戮﹐而詞貌謹厚﹐往往取夷狄盜賊之歡﹐亦「生斯世也﹐善斯可矣﹐閹然求媚」之事也。然馮道身爲宰相﹐旦此夕彼﹐如失節之婦二十年而五適人﹐人皆得而賤之﹐猶未足以爲「非之無舉﹐刺之無刺」之願人。且其隨波逐浪以苟全其軀命富貴﹐亦未敢「自以爲是」﹐而又何足以亂徳﹖

夫能亂徳而自以爲是﹐必其於道若有所得﹐而立言制事亦自有其始終。求之宋代﹐則蘇學﹑浙學﹐眞鄕原爾。觀蘇子瞻所以非笑二程﹐及陳同父所答朱子書﹐則與鄕原之譏狂獧﹐而云「生斯世也﹐爲斯世也﹐善斯可矣」﹐自以爲是而悅於人者﹐眞古今一軌。葉正則﹑陳同父說來鹵莽﹐天下宗尙之者幸少。蘇氏之學盛於北方者幾二百年﹐而其作爲文章﹐滑熟圓美﹐奄然媚於後世﹐乃使人悅之而不知堯﹑舜之道者﹐至於今而未艾。是眞鄕原也﹐是眞徳之賊也。其源始於韓退之﹐而其流禍之深﹐則極於焦竑﹑李贄。嗚呼﹗遊於聖人之門者﹐可無厚爲之防哉﹗

詩譯

王仲淹氏之續經﹐見廢於先儒﹐舊矣。續而僭者﹐《七制》之詔策也。仲淹不任刪﹐《七制》之主臣尢不足述也。《春秋》者﹐衰世之事﹐聖人之刑書也。平﹑桓之天子﹐齊﹑晉之諸侯﹐荊﹑吳﹑徐﹑越之僭僞﹐其視六代﹑十六國﹐相去無幾﹐事不必廢也﹐而詩亦如之。衛宣﹑陳靈﹐下逮乎《溱洧》之士女﹐《葛屨》之公子﹐亦奚必賢於曹﹑劉﹑沈﹑謝乎﹖仲淹之刪﹐非聖人之刪也﹐而何損於采風之旨邪﹖故漢﹑魏以還之比興﹐可上通於《風雅》﹔檜﹑曹而上之條理﹐可近譯以三唐。元韻之機﹐兆在人心﹐流連泆宕﹐一出一入﹐均此情之哀樂﹐必永於言者也。故藝苑之士﹐不原本於《三百篇》之律度﹐則爲刻木之桃李﹔釋經之儒﹐不證臺於漢﹑魏﹑唐﹑宋之正變﹐抑爲株守之兔罝。陶冶性情﹐別有風旨﹐不可以典冊﹑簡牘﹑訓詁之學與焉也。隨舉兩端﹐可通三隅。

「《詩》可以興﹐可以觀﹐可以羣﹐可以怨。」盡矣。辧漢﹑魏﹑唐﹑宋之雅俗得失以此﹐讀《三百篇》者必此也。「可以」云者﹐隨所「以」而皆「可」也。於所興而可觀﹐其興也深﹔於所觀而可興﹐其觀也審。以其羣者而怨﹐怨愈不忘﹔以其怨者而羣﹐羣乃益摯。出於四情之外﹐以生起四情﹔遊於四情之中﹐情無所窒。作者用一致之思﹐讀者各以其情而自得。故《關雎》﹐興也﹔康王晏朝﹐而卽爲冰鑑。「訐謨定命﹐遠猷辰告。」觀也。謝安欣賞﹐而增其遐心。人情之遊也無涯﹐而各以其情遇﹐斯所貴於有詩。是故延年不如康樂﹐而宋﹑唐之所由升降也。謝疊山﹑虞道園之說詩﹐井畫而根掘之﹐惡足知此﹗

「采采芣苜」意在言先﹐亦在言後﹐從容涵泳﹐自然生其气象。卽五言中﹐《十九首》猶有得此意者﹐陶令差能仿佛﹐下此絕矣。「采菊東籬下﹐悠然見南山」﹐「眾鳥欣有托﹐吾亦愛吾廬」﹐非韋應物「兵衛森畫戟﹐燕寢凝淸香」所得而問津也。

「昔我往矣﹐楊柳依依﹔今我來思﹐雨雪霏霏。」以樂景寫哀﹐以哀景寫樂﹐一倍增其哀樂。知此﹐則「影靜千官裏﹐心蘇七挍前。」與「惟有終南山色在﹐晴明依舊滿長安」﹐情之深淺宏隘見矣。況孟郊之乍笑而心迷﹐乍啼而魂喪者乎﹗

唐人《少年行》云「白馬金鞍從武皇﹐旌旗十萬獵長楊。樓頭少婦鳴箏坐﹐遙見飛塵入建章。」想知少婦遙望之情﹐以自矜得意﹐善於取影者也。「春日遲遲﹐卉木萋萋﹔倉庚喈喈﹐采蘩祁祁。執訊獲醜﹐薄言還歸。赫赫南仲﹐玁狁於夷。」其妙正在此。訓詁家不能領悟﹐謂婦方采蘩而見歸師﹐旨趣索然矣。建旌旗﹐舉矛戟﹐車馬喧闐﹐凱樂競奏之下﹐倉庚何能不驚飛﹐而尙聞其喈喈﹖六師在道﹐𨿽曰勿擾﹐采蘩之婦亦何事暴面於三軍之側邪﹖徵人歸矣﹐度其婦方采蘩﹐而聞歸師之凱旋﹐故遲遲之日﹐萋萋之艸﹐鳥鳴之和﹐皆爲助喜。而南仲之功﹐震於閨閣。室家之欣幸﹐遙想其然﹐而徵人之意得可知矣。乃以此而稱南仲﹐又影中取影﹐曲盡人情之極至者也。

始而欲得其歡﹐已而稱頌之﹐終乃有所求焉﹕細人必出於此。《鹿鳴》之一章曰「示我周行。」二章曰「示民不佻﹐君子是則是效。」三章曰「以燕樂嘉賓之心。」異於彼矣。此之謂大音希聲。希聲﹐不如其始之勤勤也。杜子美之於韋左丞﹐亦嘗知此乎﹖

「庭燎有輝」﹐鄕晨之景﹐莫妙於此。晨色漸明﹐赤光雜煙而靉叇﹐但以「有輝」二字寫之。唐人《除夕》詩「殿庭銀燭上燻天」之句﹐寫除夜之景﹐與此仿佛﹐而簡至不逮遠矣。「花迎劍佩」四字﹐差爲曉色朦朧傳神﹔而又云「星初落」﹐則痕迹露盡。益嘆《三百篇》之不可及也。

蘇子瞻謂「桑之未落﹐其葉沃若」﹐體物之工﹐非「沃若」不足以言桑﹐非桑不足以當「沃若」﹐固也。然得物態﹐未得物理。「桃之夭夭﹐其葉蓁蓁」﹐「灼灼其華」﹐「有賁其實」﹐乃窮物理。夭夭者﹐桃之稚者也。桃至拱把以上﹐則液流蠹結﹐花不榮﹐葉不盛﹐實不蕃。小樹弱枝﹐婀娜妍茂爲有加耳。

「子之不淑﹐云如之何」﹐「胡然我念之」﹐「亦可懷也」﹐皆意藏篇中。杜子美「故國平居有所思」﹐上下七首﹐於此維系﹐其源出此。俗筆必於篇終結鎖﹐不然則迎頭便喝。

句絕而語不絕﹐韻變而意不變﹐此詩家必不容昧之幾也。「天命玄鳥﹐降而生商。」降者﹐玄鳥降也﹐句可絕而語未終也。「薄污我私﹐薄浣我衣。害浣害否﹐歸寧父母。」意相承而韻移也。盡古今作者﹐未有不率由乎此﹔不然﹐气絕神散﹐如斷蛇剖瓜矣。近有吳中顧夢麟者﹐以帖括塾師之識說詩﹐遇轉則割裂﹐別立一意﹔不以詩解詩﹐而以學究之陋解詩﹐令古人雅度微言﹐不相比附。陋於學詩﹐其獘必至於此。

知「池塘生春艸」﹑「胡蝶飛南園」之妙﹐則知「楊柳依依」﹑「零雨其蒙」之聖於詩﹕司空表聖所謂「規以象外﹐得之圜中」者也。

「賜名大國虢與秦」﹐與「美孟姜矣」﹑「美孟弋矣」﹑「美孟庸矣」一轍﹐古有不諱之言也﹐乃《國風》之怨而誹﹑直而絞者也。夫子存而弗刪﹐以見衛之政散民離﹐人誣其上﹔而子美以得「詩史」之譽。夫詩之不可以史爲﹐若口與目之不相爲代也﹐久矣。《魯頌》﹐魯風也﹔《商頌》﹐宋風也﹕以其用天子之禮樂﹐故仍其名曰「頌」。其郊禘之升歌也﹐乃文之無慚﹐侈心形焉。「鼓咽咽﹐醉言歸﹐於胥樂兮。」與《鐃吹》《白紵》同其管急弦繁之度﹐雜霸之風也﹐鮑昭﹑李白﹑曹鄴以之。

「女也不爽﹐士貳其行﹐士也罔極﹐二三其徳。」語似排偶﹐而下三語與上一語相匹。李白「劍閣重開蜀北門﹐上皇車馬若云屯。少帝長安開紫極﹐雙懸日月照乾坤。」竊取此法而逆用之。蓋從無截然四方八段之風雅也。

謝靈運一意回旋往復﹐以盡思理﹐吟之使人卞躁之意消。《小宛》抑不僅此﹐情相若﹐理尢居勝也。王敬美謂「詩有妙悟﹐非關理也。」非理抑將何悟﹖

用復字者﹐亦形容之意﹐「河水洋洋」一章是也。「靑靑河畔艸﹐鬱鬱園中柳」﹐顧用之以駘宕。善學詩者﹐何必有所規畫以取材﹖

興在有意無意之間﹐比亦不容雕刻。關情者景﹐自與情相爲珀芥也。情景𨿽有在心在物之分﹐而景生情﹐情生景﹐哀樂之觸﹐榮悴之迎﹐互藏其宅。天情物理﹐可哀而可樂﹐用之無窮﹐流而不滯﹔窮且滯者不知爾。「吳楚東南坼﹐乾坤日夜浮。」乍讀之若雄豪﹐然而適與「親朋無一字﹐老病有孤舟」相爲融浹。當知「倬彼云漢」﹐頌作人者增其輝光﹐憂早甚者益其炎赫﹐無適而無不適也。唐末人不能及此﹐爲「玉合底蓋」之說﹐孟郊﹑溫庭筠分爲二壘。天與物其能爲爾闢分乎﹖

詩譯終

