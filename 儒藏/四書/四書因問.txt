

欽定四庫全書

經部八

四書因問

四書類

提要

【臣】等謹案四書因問六卷明呂柟撰柟字仲木號涇野髙陵人正徳戊辰進士第一人官至南京禮部右侍郎諡文簡事迹具明史儒林傳是編記其門人質問四書之語大學中庸各一卷論語孟子各二卷然其中稱柟爲先生又原本先生字或跳行似乎非柟自作卷首有其門人魏廷萱等校刋字當卽廷萱等所記也其書大學從古本次序中庸亦從古本分章所說多因四書之言推而證諸躬行見諸實事如因講八佾舞於庭章而指在座門人衣服華靡者曰此便是僣之類皆開示親切不徒爲訓詁空談柟文集佶屈聱牙純爲僞體而其解四書平正篤實乃如此蓋其文章染李夢陽之派而學問則宗法薛瑄二事淵源各別故一人而如出兩手耳乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

四書因問卷一

明呂柟撰

大學

介問大學舊本云何曰言大人者之學其道在明此明徳以親愛下民而止至善也夫至善則所止之地也非先知之則不能得也故有先後焉蓋所止之地皆物也則有本末盡止之功乃事也則有終始能知所先後則物本可得而兼末不難事始不亂而厥終自考去道伊邇矣其先後者何古之欲明明徳於天下者先治其國以下言先也物格而後知至以下言後也能如是則能明明徳以親民而止於至善矣斯大學之道也然其所謂格物致知誠意正心修身齊家治國平天下者又非一言能盡其義故下文又旁通其情焉然皆以釋明明徳親民止至善也止至善獨言明明徳乎曰明徳而不能親民非明徳也能親民矣而未能止至善亦非明徳也

其曰格物致知者何曰言物非在外者也皆關此身焉耳故自天子至於庶人壹是皆以修身爲本若其本亂而末治者否矣蓋其所厚者薄而其所薄者厚未之有也誠知此身爲本所當厚也則心不他用世無剰物日無泛事而其知至矣故曰此謂知本此謂知之至也此謂格物致知之說也

其曰誠其意者何曰言在禁止自欺惡惡如惡惡臭好善如好好色也是蓋遜志以求而不問名於外故能自慊然其誠僞我知之而已故君子必愼其獨也不見小人閒居爲不善乎見君子而後厭然揜其不善而著其善人之視已如見其肺肝矣然則何益哉此誠於中必形於外故君子所以謹其獨也且惡積於中非但一人見其肺肝蓋十目十手所指視也不謹其獨可乎夫有財之富則潤屋矣無欺之徳則潤身而心廣體胖矣故君子必誠其意以謹其獨而不自欺可也況乎至誠而不動者未之有也彼淇澳之詩言君子盡切磋琢磨之功極瑟僴赫喧之盛而造乎盛徳至善之誠則當世之民不能忘也豈惟當世彼烈文之詩言前王徳成於己後世之人親賢樂利各得其所𨿽沒世不能忘也豈有他哉皆由誠意耳故康誥言文王克明徳太甲言成湯顧諟天之明命帝典言唐堯克明峻徳皆自明此至誠之盛徳耳然誠意之功又不可間𨿽施諸民亦然故盤銘之日新康誥之作新民文王詩之新命言君子內不愧己外不愧人仰不愧天無所不用其誠而造其極也是何也誠者人之所當止不誠則無物矣故鳥緡綿之詩云爾也然能止於誠而無入不自得者惟文王爲然故其詩言緝熈敬止而仁敬孝慈信各臻其極也於是孔子又因止信而言聴訟猶人不足貴也必也使無訟乎蓋無情而不誠者不得盡其僞辭則以吾之誠意大畏其志而人信之也故曰此謂知本也夫古人言明善誠身然誠身實所以明善卽所以誠身故格物格物以修身爲知至而此以誠身爲知本也曰若是則程子定本何以克明徳以下釋明明徳盤銘以下釋親民邦畿以下釋止至善乎曰自格物以至平天下固爲釋此三者而設若又取此克明徳以下釋之不亦復且亂乎又何湏用八者也且古人之立言也論理不論文今以其有明字多者釋明明徳有止字多者爲釋止至善又取新字多者以釋親民而攺親民爲新民立言者恐不若是泥也曰若是則夫誠意者未及乎正心修身何以遽及於民至有沒世不忘之說乎曰噫此腐儒之說也誤人甚矣從是言也則誠意者必不接一物閉目掩耳而後可乎平天下者必擾擾於一世離形去心而後可乎故古之人言意便及天下言天下便本諸意終始本末一以貫之但其序自此而先耳若是則釋誠意之辭不亦煩乎曰八者之事𨿽各有攸當論其功力皆本諸誠意蓋格物𨿽在先亦屬致知不及誠意力行之爲難也能乎此則正心以下如水之沛然矣其有不得其宜者則亦斟酌損益之間禮樂制度之際耳故𨿽九章之心誠求之十章之曰徳曰仁義曰好惡者皆自是而舉之也故是章或言其功或徴諸事或本諸體或稽諸效反復推演不一而足𨿽平天下之意亦宛然見矣其曰所謂修身在正其心者何曰言身有所忿懥恐懼好樂憂患之偏者卽心之不得其正也蓋意𨿽實心不正難觀卽形於身者可見耳夫心不在於正豈惟見忿懥恐懼形於身者之偏哉其極至於視聴不見聞飲食不知味矣可不愼乎故曰此謂修身在正其心

其曰所謂齊家在修其身者何曰言人於所親愛賤惡畏敬哀矜傲惰者有所偏焉其心𨿽正亦身之不修不足以理家也蓋此五者𨿽形於一身之小而實接乎一家之眾故也若夫好必知其惡惡必知其美非身修家齊者不能不亦少乎故諺有之曰人莫知其子之惡莫知其苖之碩此偏於親愛者之效也獨舉斯二者人之處家好愛而易私者莫如子與苖此而能克則無助苖之長勿勞之愛矣賤惡以下可易能也不然家其能齊乎故曰此謂身不修不可以齊其家

其曰所謂治國必先齊其家者何曰言其家不可教而能教人者無之故君子之道不出家而能成教於國焉故家之孝弟慈者卽國之所以事君事長使眾也然其所謂孝弟慈者皆本於誠焉蓋自誠意中來也故康誥曰如保赤子心誠求之𨿽不中不逺矣未有學養子而後嫁者也夫能誠於爲善而一家仁讓則一國興仁讓誠於爲惡而一人貪戾則一國作亂其機如此此謂一言僨事一人定國也故堯舜帥天下以仁而民從之桀紂帥天下以暴而民從之其所令反其所好之誠而民不從也是故君子有諸己而後求諸人無諸己而後非諸人所蔵乎身者不恕不本於誠焉而能諭諸人者未之有也故曰故治國在齊其家其下三詩則詠嘆其意以警發乎人而又以証之也其誠意溢然矣故曰此謂治國在齊其家

其曰所謂平天下在治其國者何曰言卽興孝興弟不倍卹孤以見秉彛人心所同不可使有一夫之不獲也是以君子有絜矩之道以處之絜矩之義不過使上下四旁均齊方正而已然其用則在好惡也故絜矩用於好惡則民以爲父母如南山有臺之云也絜矩不行於好惡而偏焉則爲天下之戮如節南山之云也故文王之詩言商先王能絜矩而得眾得國商後王不能絜矩而失眾失國不亦明徴乎然欲行絜矩必以徳爲本又自誠意明徳而遡之也故自君子先愼乎徳以至亦悖而出皆言有徳而能絜矩與不能者之理財也康誥楚書舅犯之言則又徴之爾証之者言天命人心皆歸於徳而不在於財也自秦誓以下至菑必逮夫身則又言能絜矩與不能者之用人也君子有大道則總言理財用人其曰大道卽絜矩爾夫理財𨿽貴於內本外末然財亦不可廢也故生財有大道不在詭計也惟在乎務本節用而財自足又何必外本而內末哉然又恐有國家者専務其財也則又言仁者以財發身以下則理財之道非仁義不足以盡之夫理財用人𨿽皆治天下之目用人者又理財之本也故自畜馬乘以下則又言君子不察於利非若小人之専務財而不以義爲主也並上言惟仁人能好惡人則理財用人之道亦非仁義不足以盡之是故絜矩者法也仁義者道也好惡者用也理財用人者目也仁以本之義以質之絜矩以處之好惡以行之用人以先之理財以後之則孝弟慈之道周於天下矣然其曰徳曰仁義曰好惡者則又皆本於誠意正心修身焉故曰本末一貫始終一理明徳卽所以親民明徳而能親民無所雜焉所謂止至善也

續因問

章詔問大學之道先生曰只當以明明徳爲綱蓋明徳而不能新民也不算他明徳故新民可兼在明明徳之內若明明徳以新民少有一毫私欲夾雜亦未足爲至善是必盡乎天理之極而無一毫人欲之私斯爲止至善矣若夫三綱領之說恐太涉於分析大學之道只在一个明明徳都盡了後來說明明徳於天下說盛徳至善都只是說明徳更不說新民可見王標曰九章之心誠十章之愼徳亦爲是乎曰然

胡炳問明明徳明字莫只是天地生生之理惟虛故靈虛靈故明否先生曰這也是正謂明徳只是个天地陰陽之气淸通之極萃於吾心者

炳問定靜安慮靜是心不妄動畢竟是心靜方才定如何說定而後能靜先生曰心之所以不靜多緣是念頭一差無所定向故心動於聲色動於貨利動於功名理欲交戰不能寧一若於念頭上一定了方才得靜也安只是靜到純熟處何以先言知止曰大學之道未有不先知而能行者故自物有本末以下泛論其理當先於知也欲明明徳於天下以下證以古人之事惟先於知也

問格物之格有說是格式之格謂致吾之良知在格物格字添出窮究字樣來何如先生曰格物之義自伏羲以來未之有攺也仰觀天文俯察地理逺取諸物近取諸身其近取卽是窮格之義格式之格恐不是孔子立言之意

詔問格物先生曰這个物正如孟子云萬物皆備於我物字一般非是泛然不切於身的故凡身之所到事之所接念慮之所起便是物皆是要格的如言便有言之理在官言官在朝言朝與父兄言言慈愛與子弟言言事父兄視便有視之理或視上於靣則傲下於帶則憂傾則姦坐如屍有坐之理立如齋有立之理推此類可見無一處非物格物之功無一時可止息得的聶蘄曰夜睡心下有所想象念頭便覺萌動此處亦有物可格否先生曰怎麼無物可格君子無終食之間違仁造次必於是顚沛必於是亦皆是格物𨿽夢中亦要驗格也易泉聶蘄辧論格致及徳性之知與聞見之知同異先生曰此乃合內外之道也張子嘗云誠明所知乃天徳良知非聞見小知而已後人小大同異之論皆本諸此殊不知張子之言必爲偏於聞見者發也自予言之只顧人之求知者何如耳使求知者皆爲徳性則聞見非助我者耶如舜聞一善言見一善行若決江河則與徳性渾融爲一此等聞見惟恐其或少耳若聞見無與於徳性之知則祗爲記誦涉獵之資誠爲小而已正徳間有一侍郎博學多記冡宰薦一學士用一故事以問侍郎乃遂背誦不止冡宰止之曰不用許多隻用前一二言足矣若此等聞見不過記誦於身心何益且鳶魚自常人見之一物而已子思深有所見便以明道之昭著於上下程子又謂子思喫緊爲人處活潑潑地皆是見道之眞而非滯於聞見者也此則合內外而一之者夫豈可槪以聞見爲小哉故曰只顧人之求知者何如也象先問格物是格得一物餘可類推否先生曰須是著一件格格得熟時才可類推若初學只說格一件百件便了是如佛家空守虛寂而謂萬物可照如何則可康恕問格物之功如鳥獸艸木之類亦須要格否也先生曰所謂格物在隨時隨處格然鳥獸艸木元初與我也是一气生的怎麼不要格如伏羲亦嘗仰觀於天俯察於地中類於鳥獸艸木之情但逺取諸物必湏要近取諸身才是若離卻已身馳心鳥獸艸木上格做甚王獻藎問學者必先致知否先生曰不先致知則徳忠朝夕往來講論爲何曰致知先人事乎曰除了人事焉有道理這是分不得的看書湏要體之於身驗之於事方有益若但防解字義而已殊無所得

自天子至於庶人壹是皆以修身爲本是舉其切要言之修身卽明明徳也𨿽至平天下章言先愼乎徳言仁義忠信皆明徳之謂可見大學一書只是格致誠正以修身而明明徳也詔曰大學舊本以此釋格物致知信乎曰然

附錄章聶二論

章詔曰致知是開廣聰明推極吾心之知所謂致良知亦是聞知先生曰如孟子盡心知性之謂盡心是致知之事知性是格物之極格物之義時說紛紛如或問所謂今日格一物明日格一物此自其積累言之若學者乃謂必待今日格一物明日方格一物則何時可了若又曰卽凡天下之物莫不因其已知之理而益窮之以求至乎其極此又在渾淪處說不知從何端而起若以格爲正乃後一層工夫與正心相類恐亦難說惟先生曰物是萬物皆備於我之物格是就身之所至事物所接耳目所及念慮所起皆是湏就要辧別是非邪正猶要専切若不専切方用心於此忽馳心於彼物何如可格且如一坐立之間卽便可做工夫然必以吾心徳性之知爲之主廣聞見以擴充之如伏羲仰觀俯察逺取諸物卽近取諸身之類皆是又如親賢讀書開發聰明亦其中一件是格一事一物之理則一事一物之知便可致矣積久自然貫通此方有下手做工夫處如是可使此心常存所謂必有事焉者端不外此論者輙曰只求之吾心之良知足矣更不借聞見必以格爲正恐太執泥髙逺詔不獲己乃辧之曰人生十五嵗入大學而格物致知又大學入門始事本之於心此本體之明不待言矣然气拘物蔽而天下義理無窮若謂更不少借見聞只閉門澄心便了盡天下之理恐古之聖人亦有不能然者且以舜之大聖盍只索之良知而自足耶乃猶自耕稼陶漁以至爲帝無非取諸人者不知何也易曰君子多識前言往行以畜其徳書曰學於古訓乃有獲詩曰如切如磋正講習討論之事大學引之以釋明明徳者聖如孔子猶好古敏求博文約禮況人不皆生知之聖世固有童而習之至終其身而於義理無所得者安可言之易易如此而槪以生知之事誣吾人耶謂略不待於聞見耶或曰千蹊萬徑皆可以適國子何執耶詔曰然與其從迂道逺道而行莫若從平平之大道於適國尢便也況道理乃天下公共之物非一人之私論者只貴虛心正不可執一說以求勝也朱子集諸儒之大成其所論止一二未甚精後人猶得以議之矣世之儒者見道未如朱子辧論太髙逺安知後人更無致議耶詔淺陋無知祗服師訓因友辧說以自識之非好辧也蘄嘗與諸友以大學聖經請敎於先生先生曰此孔門切實之學於學者極有力諸生宜心驗身體庶其有得蘄佩服之毎於日用切已處觀省眞有渙然如醉之得醒者而二三士友尙不免有疑或舊有所執著甚至窮辧蘄遂述先生教言以與二三友共防繹焉夫大學之道𨿽有三言實重於明明徳蓋新民亦明徳以新之也止於至善則明徳以新民之極也知止而後有定至則近道矣特舉兩知字爲言者明學以知爲先也古之欲明明徳於天下至國治而後天下平則詳其中之條件示學者以用力之地惟在先知明徳之至善也觀明明徳於天下一言可見其格物云者格窮至也物事理也程子所謂至其理也卽日用間身之所值事之所接念慮之所到切思其理而不爲泛焉之思則凡物之理皆防於吾心之良知知其有不致乎其有以正訓格謂正其不正以歸於正似矣獨不可以言正心矣乎又有少變其說以去私欲爲格似矣獨不可以言誠意矣乎蓋格物致知誠意正心修身卽一念慮所動之處一時刻所用之功其間但有先後相承之節次非必今日格物致知明日才誠意後日才正心修身也今之學者乃疑其先後爲支離遂於格物上彊生一意見欲便了此下面數事則當時聖人只說格物致知便了又何必言誠意正心修身也夫格物固非外意心身而有物可格知可致孟子所謂萬物皆備於我是也然其所謂反身而誠者𨿽其學已成後之事其反身之前格致誠正皆不可少也故繼以彊恕而行雲程子有謂立誠意以格之者經文誠意略不同猶曰卽切已之事専意以格之不可泛及他事云爾豈程子又置誠意於格物之先而亂聖人立言之序耶又有附防之者曰格物爲去私欲只緣人有私欲間雜則物不能格知不能致旣如其說則去私欲之先又將尋討何等工夫來也今之執著之私未能去正惟於聖人全文眞指未能通貫也又謂程子之至乃謂以身至之分明屬行殊不知程子之至卽周易之知至至之其訓易曰知至至之主知知終終之主行則實以至屬知也然又非程子意也易言知至至之可與幾也幾卽意也可與幾言能幾也分明知在意先矣又謂知字本孟子之良知後儒以知識粗看了所以知行不能合一嗚呼是將聾人之聰而皷已之簧耶蓋人心無兩樣知蘄𨿽愚昧不敢謂少有所知者非性所有也厚誣先儒之言知識爲非良知無乃先自誣乎蓋物我一理察識於物而開明心之知吾之知以致非自外也內無良知外固無從而有知識也是故君子多識前言往行以畜其徳凡以此也蘄故曰人心無兩樣知也又謂古本以修身釋格物是格物以行言無疑噫是又不知爲本之說也其曰修身爲本者非謂修身卽格物也猶云格物以修身爲本也若泛泛焉窮至天下之物而不切於修身是則所謂物馳而非所謂格物也是安可以古本而異今文也其本亂末治之說正承爲本之言而及於家國天下要皆吾身之推而物之所當格者也大學之教其詳切如此統而言之若网之有綱明明徳是也析而言之若綱之有目格物致知誠意正心修身齊家治國平天下是也此目不混於彼目而未始相離也眾目同領於一綱而未始不相通也此孔門切實之學非髙逺粗淺也學者能自得焉將無時無處而不用其力矣

標問作新民作字先生曰是以明徳之懿而顯設於條教法度之間以爲鼓舞之具故謂之神曰聖人神道設教而天下服以神言似涉於幽了曰自吾心之所有者推之以及人而人自無不化何神如之

炳問學不止於講習討論否先生曰聖門敎人只在博文約禮博文卽格致之事如切如磋是也約禮卽誠正之事如琢如磨是也講習討論便是格致事問瑟何以訓嚴宻僴何以訓武毅曰聖人之學戒謹不覩恐懼不聞無一毫空隙處少有空隙則私便投隙而入故少有私欲萌動便致武毅直是克去他如將兵克敵方謂之武必欲克倒他工夫不已方謂之毅聖賢做工夫直是如此

詔問誠意只在爲善去惡戒自欺而求自慊否先生曰然自欺則僞與前所格致者背也自慊則誠與前所格致者合也其幾則在愼獨又曰念慮之起覺得善惡就是獨必好必惡就是愼

王獻藎問誠意之功亦難矣大學意誠之後猶云心不在焉何也先生曰此問甚好非曽用力者不能及此蓋誠意是辧其孰爲善而實好之孰爲惡而實惡之意誠之後則心中皆是善的但未至而迎已去而畱𨿽是善卻不能中故心不在者心失乎中也不中故視不見聴不聞食不知其味身不可得而修矣

象先問學者湏是要自慊這自慊的光景是如何先生曰此湏要眞無悔吝才得好善眞如好好色無不好者挽之於中而此心無遺悔惡惡眞如惡惡臭無不惡者拒之於內而此心無遺吝仰不愧天俯不怍人然後謂之自慊此便是顏之見大心泰孔之樂在其中這便可想自慊的光景

詔問大學誠意至好善如好好色惡惡如惡惡臭足矣何以又要正心修身工夫先生曰意乃心之萌動處好善惡惡之誠正心固不外此然此猶自其幾言之若心則全體大用無所不具至此則無惡可言止於其善者有太過不及失正處爾但日用間所起之念所應之事紛紜雜擾於前不無忿懥恐懼好樂憂患之情若未至而先迎旣至而不化一有或偏則心遂不正矣故曰心統性情必性情舉得其正而後心可正也若修身之事尢當直內方外然親愛賤惡畏敬哀矜傲惰與身相熟後便易偏了如處家人僮僕旣熟後不見其失故接於身者處之失當身其何以修乎必如張戩處盜筍皮人方見不偏

問忿懥恐懼憂患三者其情若同而好樂一焉何也先生曰三者亦不同恐懼在事變倉卒之臨憂患在平時雜念之起忿懥則程子所謂人情易發而難制者惟怒爲甚蓋與好樂本四件也

又問忘怒觀理理有是非非則已矣是亦當發乎曰理當怒而不怒非是也又問怒𨿽當發若能觀理則气亦平而分數不至太過乎曰然

易泉問大學工夫恐太分析意若說誠意後復有正心工大正心後復有修身工夫恐太分析先生曰若無次第工夫傳文如何說此話且如你們歷事知得該去便是格物致知若分明知得該去意懶不去便是不誠意了若自彊而去不欺所知便是誠意𨿽去矣而心猶或不平少有忿懥之意則心亦不正心中𨿽無不平或所遇司官加些顏色少些容貎這等時候其不講气而傲惰者鮮矣又或以己之愆期也致使司官呈堂他日引見憚其勢位尊嚴或有惡聲厲色之加能使顏色不變常手足不失措者斯爲不辟於畏敬矣卽此一事而觀且不說朝廷三揖在列金革百萬之眾在前則又不知如何此可見誠意後還有許多工夫

聶蘄問好樂憂患與畏敬哀矜等類何所分別且心正後身何以猶有偏處先生曰好樂自心之存主處蘄意尙在己心上畏敬自身之臨接處說已及人了所以大學工夫心正後卒然臨事時工夫不宻不覺猶有偏辟處蘄意尙未釋然少頃先生坐後帷屏被風吹側先生猶危坐諸生中或有愕然失聲者或有勃然失色者甚或有奔扶至失手足者先生曰此便是畏敬而辟此便是身之卒然臨接處卽此而觀好樂憂患得正之後而畏敬哀矜不免猶有所辟豈可不加察諸生心始快然矣

象先問家不齊只舉苖與子二者爲言如何先生曰家之所接者人而人莫親於子所用者財而財莫急於苖故舉二者以見其餘此而能當則𨿽九族之眾百貨之廣皆易易耳

象先問治國在齊家如何先生曰首言治國原於家其本在一誠次言治家可化乎國其用在一恕三引詩皆詠嘆乎此耳孟子所謂反身而誠彊恕而行皆本於此先生因講如保赤子心誠求之顧謂象先曰汝那里有个潘正郎希平陞荊州府予往問之希平因請教予見希平嘗置其子於樓上讀書因謂之曰希平視荊民如樓上之子可矣希平請問其所以予謂希平視其子登樓則使人扶之下樓則使人挾之時其饑餽之食時其渇飲之漿時其書聲不聞則撲之恐其或惰時其書聲不絕則節之恐其或勞視荊民如己子有何不可希平曰州縣之廣安得人人視之如己子予謂州縣之吏有如子這樣心的把子之心事付托他亦有無子這樣心的把子之心事詳告他以爲殿最他又何不可希平又謂荊州適饑饉時時賦稅旣免而祿米廩餼之類又不可缺嵗辦旣蠲而往來供億之類亦不可少此等處卻如之何予謂子之家無饔飱客無饋饌則亦求之樓上之子乎抑或別有處也然此還是謂視民如子的說話若如保赤子赤子卻是个無知不能言的視民如無知不能言之赤子則亦何所不至哉又言予鄕有劉先生者曽作縣來凡民有罪別縣多是罰金帛他止是罰些米糧棗菜等物無事時令僧道等曬貯之後值年荒別縣民皆流離失所惟他這縣獨得生全這樣的人皆是心誠愛民如赤子故害未至而預爲之防因謂諸生曰你們他日皆有安飬元元之責這等心腸卻不可不自今日預養

標問十章之先生曰絜矩是平天下之要所惡以下解絜矩之義也民之父母以下則能同其好惡而絜矩之所以得赫赫師尹以下則不能同其好惡而絜矩之所以失未喪師則能絜矩而與民同欲得眾得國矣儀監之詩則不能絜矩而與民同欲失眾失國矣是以君子必當愼其徳而不可専利以奪民之欲也直至仁親爲寶皆言不可専利之意秦誓以下言惟仁人則能盡好惡之正者見賢不能舉則次之好人所惡則不能絜矩之甚者皆以言用人也君子大道則揔結焉尢其絜矩得失之本也然其所謂外本內末似不必理財然亦國用之不可無故以生財有大道終焉然生財之中又必本諸仁義焉夫平天下治之大法也不過理財用人二事而理財用人只是公好惡其歸只是愼徳與夫仁義而已故孟子七篇言仁義皆本諸此

獻藎問民之所好好之民之所惡惡之是平易近民否先生曰亦是民之好惡與我本不相逺人惟不能平易故相逺了若平易好惡便近民故曰樂只君子民之父母且父母生人皆可以爲君子豈惟乾道之中而後有二程夫子淳熈之中而後有晦庵夫子但人心私欲所蔽起了籓籬生了物我有了親疏立了異同胸中皆是一團私欲故不能爲君子若能隨事精察漸漸克去撤了這籓籬忘了這物我一了這親疏合了這異同視天下之民毛髮骨爪疾痛屙癢與我相闗渉好惡自與民同便可以爲君子故曰一日克己復禮天下歸仁焉光祖問大道何在先生曰大道𨿽所包者廣不外於絜矩卽明徳之用也驕者矜髙屬貴一邊泰者侈肆屬富一邊惟其以貴自髙則必與下民隔絕於人情略無所切惟其以富自侈則但求自足其欲於人情初無所卹此所以失大道也大抵平天下之大道旣明其徳莫急於用人以理財注防亦有好處朱子有采取不盡者合觀之亦可

聶蘄問絜矩先生曰矩是个爲方的器大之而及四海要之只在方寸謂之絜矩只是个無不均平意思且如天下有樣有權勢的是一等有樣鰥寡孤獨顚連無告者又是一等天下之人便有這幾等怎麼便得均平故堯典稱堯則曰平章百姓黎民於變時雍此便是能絜矩的象先因問天下亦大著怎麼便得均平如一先生曰此亦無大異術亦只是把這些財散與百姓便能得問百姓亦多著怎麼便能人人與他財也先生曰亦無大難事亦只是要有个不要錢的官人便能得也問天下非是少這般人而莫之能用其咎安在先生曰此只是沒這个臣苟有這个無他技休休有容之大臣則用人以理財俱得其當天下豈有不得所的道理問所以能用一个臣其要又在君否曰這更不消說了中謂仁人能好惡人又謂仁者以財發身故其要只在君心之仁所謂明徳也凡視天下若不切己者只是不仁故與己不相干涉苟知得這些人生生之理無非天地生生之理則與我這些人元初只是一个今又在長人之責豈忍置之於不得所的地靣故張橫渠西銘卻備言此道理然人所以不得生者只是無生生之具以爲衣食故只把這些財散與人使人有以爲生則天下自平矣絜矩不必拘拘以中次第言之便當以身任天下之責欲行絜矩必先理財使民生遂欲理財以養民湏要用人欲用得其人湏公好惡則善人在位不肖者屏去舉賢必速不善必逺如是庶善惡知所勸戒若求大道得失之幾則惟在於忠信驕泰而已

先生看書之秦誓至一个臣無他技處因嘆曰此最天下治忽興衰所系書始二典而終秦誓見得湏是無秦誓妨賢病國的心胸方可做二典時雍風動的事業

四書因問卷一

欽定四庫全書

四書因問卷二

明呂柟撰中庸

滋問中庸舊本云何曰子思子以明人而尊祖也人也者道也惟孔子爲能盡之耳故道非外物自性而出耳由教而爲道者戒愼恐懼以謹其獨則得率性中和之道而可以爲天下大本達道也果致其極焉則位天地育萬物天命亦在我矣故曰君子中庸小人反中庸惟小人反中庸故民之鮮能久矣民之所以鮮能者知愚賢不肖之過不及也夫道如飲食非過非不及人自不知味耳知者如舜之無過則何患道之不明賢者如回之無過則何患道之不行而自入於陷阱也勇者如君子中和不倚不流則又何患中庸不可能哉故索隠如知者過之行怪如賢者過之夫子不爲半塗而不勇則又不已也是何也君子之道費而隠近自夫婦逺而至於天地聖人不能盡其大鳶魚不能破其小然亦未嘗逺乎人也故人當以己之道治己之身忠恕以爲之方孝弟忠信以爲之目則能素位而行不願乎外其有不得亦正已而已不敢有怨於正鵠也然而行之亦有敍焉妻子兄弟其始也夫道𨿽始於卑近而其幽深通乎鬼神誠有不至鬼神可得而鑑矣豈可以兄弟妻子卑近之處爲可忽哉能盡之者其惟大舜文武周公孔子乎大舜之大徳得天文王之作述無慮武王周公之達孝易於治國孔子之論政本於誠明其致一也其下則又以誠明分天道人道而言凡以明孔子耳至誠盡性以下申言性也致曲以下申言教也前知以下申誠則明也自成以下申明則誠也無息以下則言至誠功用之大與天爲一也大哉以下則言誠之者功用之大與聖人爲一也然聖人治天下之目則又有三重也君子學𨿽至於聖人而無位亦不可作禮樂焉況愚乎觀孔子可見矣蓋以君子三重之道一本諸身而知天知人以居天位然後能師表天下後世也然孔子𨿽不得位而其學則盡乎是矣蓋兼帝王天地之道而時出之孔子其至聖乎然皆本於至誠焉孔子其至誠乎蓋自舜之大孝至此所謂修道之教而孔子爲獨聖也則所謂天下莫能載者孔子載之矣衣錦以下則又言君子作聖之功以至其極爾故曰子思以明人而尊祖也敬問修何以云品節曰道豈可云品節則何以謂之教曰猶自明誠謂之教爾戒愼恐懼及愼獨何以爲二事曰旣言愼獨矣豈又有二獨者乎蓋言獨𨿽不覩不聞𨿽莫見莫顯故君子戒愼恐懼以謹此獨爾是卽修道之教也能如是則率性之道在我故有中和之說致中以位天地致和以育萬物然乎曰何必然天地位萬物育卽天命也能盡性則得天命爾豈可析言耶不直曰性謂之中而曰喜怒哀樂之未發者何曰以喜怒哀樂專爲情者固非以其未發專爲性者亦非故舜曰人心惟危道心惟微允執厥中中何以爲天下之大本曰外乎此不太過則不及皆非理也和何以爲天下之達道曰私喜私怒行於一己不能行於眾人也

章詔問天命之謂性先生曰天命只是个气非气則理無所尋著言气則理自在其中如形色天性也卽是如耳目手足是气則有聰明持行之性又問自天之賦與而言爲命自人之稟受而言爲性如何曰是以分爲二矣問道教曰人率此性而出卽是道修爲此道卽是教猶自明誠謂之教也其曰君子戒愼恐懼者何曰此體道之要也不覩不聞只是虛靜之時若此心常惺惺然不敢怠忽便是戒謹恐懼問隱微卽不覩不聞之時獨卽隱微乎曰然此正言所以戒懼之由也問中庸明道乃以喜怒哀樂言者何曰人之一身只是一个气與天地相爲流通天有陰陽舒慘人有喜怒哀樂故曰湛一气之本攻取气之欲又問不以仁義禮智言者何曰喜怒哀樂人所易見𨿽下愚不肖亦有之仁義禮智已自在其中蓋體用一原之謂也問以中和而謂之大本達道者何曰不然則有過中失正之喜或不本於天命之性怒或不能必千萬人之同矣故致中和是自我而致之不但言推極之也若位育是實說其理然必聖人在天子之位方有此功效之極若人之一身一家亦自有天地萬物顧人之所致中和大小如何耳問傳以位育分屬中和恐非子思本意要之中和一貫豈容分析乎曰然

大器問戒愼恐懼與省察只是个愼獨工夫否先生曰王介庵先生嘗言戒愼恐懼及愼獨是一个工夫王虎谷先生曰某只作兩个工夫做然予嘗以問劉近山先生近山先生曰才說一个工夫便是不曾用工然以今日吾輩各求於心靜坐體驗才省察便涵養才閒邪便存誠才克己便復禮實非有兩事也豈不是一个工夫不然則天下有二獨矣世有以不覩不聞爲理者則理豈在心外耶又以爲人不覩不聞者則並其已而遺之其疏亦甚矣

問聖賢每每說性命來還是一个是兩个先生曰此正是易一陰一陽之謂道一般子思說自天命便謂之性還只是一个朱子謂气以成形而理亦賦還未盡善天與人以陰陽五行之气理便在裏面了說个亦字不得陳徳文因問夫子說性相近處是兼气質說否先生曰說兼亦不是卻是兩个了夫子此語與子思元是一般夫子說性元來是相近的但後來加著習染便逺了子思說元是打命上來的須臾離了便不是但子思是恐人不識性之來歷故原之於初夫子因人已墮於習染了故究之於後語意有正反之不同耳

章詔問修道之教如何先生曰戒懼愼獨便是修道之功聖人爲法於天下學者取法於聖人皆是張橫渠不云糟粕煨燼無非教也他把這極粗處都防做天地教人的意思此理殊可玩

先生曰戒懼愼獨存天理遏人欲兩件防恐還不是此只是一个工夫但獨處卻廣著不但未與事物應接時是獨𨿽是應事接物時也有獨處人怎麼便知惟是自家知得這里工夫卻要上做如今日諸生聚講一般我說得有不合處心下有未安或只隱忍過去朋友中說得有不是處或亦是隱忍過去這等也不是愼獨先生語意猶未畢何堅遽問喜怒哀樂前气象如何先生曰只此便不是愼獨了我才說未曾了未審汝解得否若我就口答應亦只是空說不是愼獨此等處須是要打防過未嘗不是愼獨的工夫堅由是澄思久之先生始曰若說喜怒哀樂前求个气象便不是須是先用過戒懼工夫然後見得喜怒哀樂未發之中若平日不曾用過工夫來怎麼便見得這中的气象問孟子說个仁義禮智子思但言喜怒哀樂謂何先生曰人之喜怒哀樂卽是天之二气五行亦只是打天命之性上來的仁義禮智隱於無形而喜怒哀樂顯於有象且切好下手做工夫耳學者誠是養得這中好了卽當喜時體察這喜心不使或流怒時體察這怒心不使或暴哀樂亦然則工夫無一毫滲漏而發無不中節矣堅又問顏子到得發皆中節地位否先生曰觀他怒便不遷樂便不攺卻是做過工夫來的到中節地位了

康恕問靜存動察先生曰靜所以驗動動所以合靜交相爲用也故存養省察工夫只是一个更分不得因講戒懼愼獨無兩段工夫先生曰做愼獨工夫亦先須講究如大學定靜安慮必先知止王材曰故格物致知而後可以誠意故誠意章才言君子必愼其獨若不先知何者爲善所當爲何者爲惡所當去則何以愼其獨也先生曰是正是我軰如今要講得明白明日臨事庶乎不差

鄭若曾問動靜先生曰動靜以時而言亦以事而言靜字不是死的戒愼便是動矣獨則耳聞不得目見不得又無形容可狀當屬已若人不消說了愼獨無有作好作惡無纎毫私意便是某常講致曲卽是愼獨子思推原學問大根本在愼獨故致中和便能位育天地萬物原同一气來歷聖人自有中和學者必先愼獨而後有此

唐應徳問觀喜怒哀樂未發之前气象如何先生曰只是虛靜之時觀之屬知屬動只是心上覺得然其前只好做戒愼恐懼工夫就可觀也又問靜時小人與君子同否大器曰小人夜之所息不勝晝之所爲渾是私意先生曰以有私意種子在也若言靜與君子同則動亦可與君子同乎

易泉問到位天地育萬物卻是難事先生曰位育不難還是致中和難怎麼見得難須是戒懼之意常存處己如是處人亦如是在家如是在外亦如是今日如是日日亦如是這等才能致得中和才可位育得天地萬物諸生今日只要在致中和大學謂自天子至於庶人壹是皆以修身爲本予謂中庸一是皆以致中和爲本他日得志在位建功立業固不消說不得志在下變化得些風俗亦便是能位育天地萬物了這等防來天地有大小萬物有多寡但隨已分量擴充去而中和卻不可不致

劉銑問君子之徳而又能隨時處中如之何曰言君子能時時無不中耳道不行言知愚之過不及不明言賢不肖之過不及者何曰知者知之過足以迂人心賢者行之過足以惑人心愚不肖之不及不假言矣故不行不明然道猶飲食在人甚切近耳不及者自枵其腹而過之者自取其困也

象先問時中先生曰時中的地位盡難如孔子說夏時殷輅周冕韶舞有多少不同處與上大夫言便誾誾與下大夫言便侃侃麻冕純儉便從眾拜上便違眾從下此皆是孔子的時中處顏子仰鑽瞻忽每在於此若他人要隨時或忘卻中要執中或背了時防來這時中君子非是致過中和來的怎麼能得永年曰時中亦可分言否曰固不可分言然自有此脈絡如孔子祖述堯舜而又憲章文武方能酌古準今𨿽周公仰思亦是此物凡聖人因人變化對時育物皆可玩也

鄭若曾問人莫不飲食鮮能知味如何先生曰飲食知味處便是道人各宜思之大器對不以饑渴害之曰然適茶至若曾讓汪威先生曰此便是知味處汝要易見道莫顯於此若曾曰如此何謂知味曰威長汝遜之故也不如此只是飲茶而已汝資質暗合分明是道卻又不知聖人說水是道說門是道說衣服是道若防裘左手長右手短便不是今學者寛衣大帯裝成堂堂模樣與道不相干且聖人顧諟天之明命滿目皆是道理鳶飛魚躍活潑潑地大器問開目便錯了何謂先生曰非禮勿視云云又問致曲心粗只是心不存否先生曰然必以集義爲事自是勿忘譬如飲茶時如此不飲茶時亦勿忘此謂戒愼不覩汝們依我講著就此下手做去有著落有持循

章詔問舜之大智者何曰好問好察則無遺善不智而能之乎隱惡揚善則人樂告以善不智而能之乎擇之審用之至也無少遺失矣不可謂不智也此豈有所索隱者哉道何爲而不行乎舜爲天子得行其道於天下反以仁言回者何也曰此孔氏之精義也舜有天下故言知其行可知矣回在陋巷故言行其知可知矣舜與顏回易地則皆然詔問舜之大智如何先生曰千古聖賢道統之傳惟在於此如舜之好問好察皆出於心之至誠無一毫勉彊其所以然者何故只是欲天下百姓各得其所欲天下百姓各得其所惟有此中可以近人情合天理中𨿽具於吾之一心而散見於天下之人故一人之善未得卽一民之生未遂抱仁民之心者𨿽欲不問察以求此中不可得已隱惡揚善執其兩端皆由是出故欲觀舜之大知者當先觀其欲並生之仁孟子曰舜由仁義行者以此後之學者執泥已見而訑訑自用豈惟其知之小亦以其仁之未聞耳夫子曰三人行必有我師顏子以能問於不能皆原於此象先問舜之大知先生曰全在這好問好察上故夫子亦嘗說好古敏求這好的意思後人便沒有前日過碧峯有个僧來見予偶過石間謂予曰玉是在頑石中別白出來的金是在沙泥中別白出來的君子是小人中別白出來的予謂還不是金玉在沙泥頑石中防曾道我是金玉你是頑石沙泥君子在小人中終不道我是君子你是小人正如舜在深山河濵雷澤一般與木石居與鹿豕逰全不異於野人若舜說我是聖人這些人見舜訑訑的聲音將望望然去了誰與共居舜𨿽好聞一善言好見一善行從那得來這等防來舜之知不全是生知在一好字上

何堅問吾輩不能好問好察其病安在先生曰這是各有个病痛須是各人自家檢防出來對曰只是好髙不肯下人耳先生曰此還是第二層事元來只是視天下的人與己若不相干涉無舜這般心腸觀舜這般並生心腸視天下的人有一不得其所皆是己性分上有欠缺處故便好問如此後來若顏子庶防得舜的樣子觀其自謂舜何人也予何人也有爲者亦若是他自是能擔當得起子思序舜卽繼以顏子者以此諸生中亦有爲舜的心否有爲舜的心須是要以能問於不能以多問於寡先從顏子學起

敬問中庸不可能之謂何曰天下國家可均然有時而不均爵祿可辭然有時而不必辭白刃可蹈然有時而不當蹈中和不流不倚之謂何曰和而不流者達道之正克己者能之中立而不倚者大本之行復禮者能之𨿽至於國有治亂皆守此而不變焉可謂富貴不能淫貧賤不能移威武不能屈何如其彊哉外此𨿽風土之偏者且不能而況於在人自有知愚賢不肖者乎故曰中庸不可能也

象先問中庸卻是个易簡的道理如何人不可能先生曰中庸與易簡是相似然易便如天簡便如地這等防來豈是易能的問舉天下國家可均三者謂何先生曰他舉天下國家見得是窮達所系舉个爵祿可辭見得是富貴所屬舉个白刃可蹈見得是生死所關三者最是要的合乎中庸卻難諸生今日無是三者只當於言動辭受取予上做功又更切要些能得此亦便可入中庸矣切毋以其粗淺而忽之也

問夫子論彊何以言中和先生曰凡學者必有个受病處如瘡疥之類一般有發之手者有發之足者有發之面目者須是自其脈絡貫通緊要處治才易愈聖人之教人正如醫者之用藥莫不是因病而發子路剛彊蓋不足於中和夫子語之以中立不倚和而不流是亦對癥用藥之一驗其於諸弟子皆然

敬問君子依乎中庸何以曰遁世不見知而不悔曰斯其人與天地合徳乎故夫子曰下學而上達知我者其天乎夫索隱行怪己爲人矣半塗而廢者則亦不免於爲人故不至於聖耳

大器問依乎中庸先生曰依字從人從衣人之體中庸而不離猶人之著衣而不去也譬之窮依中庸達時變了達依中庸窮時變了是衣在人身亦可以窮達變耶且今日有中舉不中舉極小小得失你們亦有以未中爲憂者已中爲喜者才滯心於此便是離卻中庸欲不見知而不悔難矣故君子知此中庸行此中庸舉手在是措足在是拳拳服膺而不失不使少離於須臾不然猶人之袒裼裸裎血肉之軀盡露也大器問獨立不懼同否先生曰此就聖人自然而言獨立就用功而言大器問費隱先生曰此體用分不得如門腔是體爲人行是用燈能照滿室是用光是體此極言君子之道大也光舉人與天地聖人而言後又舉盈天地間飛潛動植而言皆是道也自何處做起在造端乎夫婦能乎此便與天地聖人萬物爲參伍

瀾問旣曰天下莫能破載以盡夫婦天地聖人矣又曰鳶飛魚躍上下察者何曰此盡之也言鳶魚之小若可破斯道也然能戾天而躍淵況愚不肖之夫婦乎故語小天下莫能破也天地之大若可載斯道也然鳶可以戾而魚可以出況聖人與人乎故語大天下莫能載也故君子之道其始也造端乎夫婦其至也察乎天地無大無小也

易泉問盡道如聖人猶有不知不能眾人便得自諉了如何先生曰觀備道之全體如聖人猶有未盡處況不及聖人者乎可見道是這樣大的而人不可不爲因嘆古聖人一个禮樂不知便往周問於老耼萇一个官不知便往譚去問郯子防他是何等的心地後人猶有大於此者亦只是隱忍將就過去了便莫有个要求全盡無愧的永年問問禮問官恐是小事先生曰道無大無小知官可以安民生知禮可以復民性如何防做小的

問鳶飛魚躍可以語大語小通否先生曰此是打做一片說得的謂道之大可載也一鳶之飛直至於天得一魚之躍直出於淵得謂道之小可破也莫大如天一鳶之小制他不飛不得莫廣如地一魚之小制他不躍不得這等防來古人滿目便見天理流行滿目中皆是道孔子致嘆於逝水子思有取於鳶魚皆是心常見得後來程子亦是實落爲這學問的他防到子思鳶魚之論便提掇出來謂子思喫緊爲人活潑潑地他亦不是浪說諸生今日亦須勿忘此意如在旅邸中便求所以待主人的是个甚麼道理禦奴僕便求所以接下的是个甚麼道理相聚講便求所以處師友的是个甚麼道理如此等類觸處見得方是學問無間斷處故君子無終食之間違仁造次必於是顚沛必於是

先生曰程子謂鳶魚之論於學者極有力活潑潑地最有味故子思及夫子說得鳶魚川流處極是緊切的見得工夫少有間斷便與道不相似了此所以須是時時省察不使離道於須臾才好後來如周茂叔愛蓮花與不除窓前艸張子厚聽驢鳴皆是於道之不可離處實落見得非爲蓮與驢也

先生曰中庸之道及其至察乎天地而實則造端乎夫婦故須是打夫婦上做起故孔子嘗謂伯魚爲周南召南若這里忽略了便是不能愼獨道怎麼行得去有兄弟便不能宜有父母遂不能順象先問造端夫婦何處下手用功先生曰古人亦曾有樣子來舜處二女便是又問堯妻舜二女其事亦可駭先生曰唐虞時婚姻之禮尙未大備如夏尙忠只有些意思在裏面商尙質𨿽外面有些禮卻猶質朴至周始禮文大備了今用之吾從周禮然於此等禮文不必推究但防他至公至仁之心他要爲天下得人便以己之二女歸他九男事他故卒與之以天下設使舜果不可以理天下二女不爲虛歸九男不爲虛事乎聖人有仁天下之心便不知有已至於如此

象先問以人治人如何先生曰以人治人攺而止是以我之道治我之身無過不及斯已矣故忠恕元是我本有的去道便不逺了故以所致責於子臣弟友者自責其未能言行之相顧正是忠恕爲道的事若說以人治人是治別人則是自家於道尙未有得處遽先去治人恐去道逺甚與人之爲道而逺人相背

逺問以人治人如之何曰以人之道治人之身猶曰以我治我耳此謂不逺人以爲道未及乎治民也故下言忠恕乃治道之方而孝弟忠信則其事也忠恕何以違道不逺也曰道本不逺於人而忠恕者推己以及人是不逺人以爲道故云不逺人之道爲邇也

敬問素位而行不願乎外章句以素富貴以下爲素位在上位以下爲不願如何曰非然也無入而不自得非不願乎在上不陵在下不援非素位而行乎蓋素富貴以下乃素位不願之事在上位以下乃其故耳故正己而不求人斯能素位而行不願乎其外也居易所謂正己俟命所謂素位而行不願乎外也故君子失正鵠反求諸己者凡以正己耳正己者本也

象先問君子素位而行如何先生曰君子之所當治者固不外乎子臣弟友之道然人之遇則有富貴貧賤夷狄患難之不同足以變移進道之心故又有素位而行之說然素位而行不願乎外是一套的事素富貴一段是橫說在上位一段是縱說只是恁地行去無外慕的意且如我們做官的只做官做舉人的只做舉人做秀才的只做秀才若做秀才時便行中舉的事做舉人時便要行做官的事做官的又便要怎麼陞遷此便不是素位而行與子思說的卻不合了故其常說顏子簞食瓢飲只是心無外慕故孔子恁地稱許他來設若他心下有一毫外慕的意𨿽是半簞破瓢夫子亦決不如是稱許他了邦儒因問取譬於射是怎麼先生曰舉个射卻正是極明白的了見得射不中的只好說自家射得不好怎麼好去怨那正鵠與我有甚恩讐可見君子只可素位而行才有些外慕便不是

官問妻子兄弟之翕何以父母斯順曰父母之心如天地妻子兄弟如萬民萬物王者處萬民萬物不得其當天地之心不悅故妻子兄弟翕而後父母順

詔問君子之道辟如行逺必自邇如何曰好把造端乎夫婦來防是道卽中庸之道以爲不可能矣孰知不逺於人乃自卑近始乎人能妻子好合兄弟旣翕如詩之云云則父母之心其安樂之矣蓋至是卽舜之順於父母瞽瞍厎豫而天下化之時也若稍有乖戾則父母之心愁慮疾苦不暇豈能順乎至若王者以天地爲父母則天下之人皆其妻孥兄弟也必使無一夫不獲其所而後天地順

象先問樂妻孥宜兄弟亦只是性情上做功夫否先生曰然如關雎樂而不淫哀而不傷舜見象憂亦憂象喜亦喜是也問父母順如何就是道之髙逺曰堯舜之道孝弟而已矣如舜盡事親之道而瞽瞍底豫瞽瞍底豫而天下化天下之爲父子者定這等防來順父母的道理是甚麼樣宏大胡炳曰順父母便繼以鬼神謂何先生曰道是个無大無小無逺無近無隱無顯的始𨿽是造端乎夫婦極至便可通乎鬼神又曰恁地防來子思實是得孔子之的傳孔子實落是與鬼神相屈伸變化往來得的故子貢問人不知他便說知我者其天子路請禱他便說丘之禱久子思非是實落見得這鬼神怎麼說个體物不遺便繼以誠不可揜敢如此說來又曰不可以夫婦爲卑近而可忽鬼神卽在此

衢問鬼神之徳之盛者何曰無形聲而有形聲者不能離耳蓋天地萬物之气皆理也理卽誠也不然今之當祭鬼神如天地山川五祀宗廟彼眞有形聲在爼豆之上牲醴之旁哉然而此心誠敬如在焉者蓋此心之理與之通也一有不誠鬼神禍之爲道者豈可以兄弟妻子爲近而可忽以天地萬物爲逺而可略耶

先生因講鬼神之爲徳章語諸生曰學者須是學得到通得鬼神處方是實學如舜納於大麓烈風雷雨弗迷禹黃龍負舟須臾仰首而逝皆是通得鬼神處後來如宋儒程子爲鄠縣簿有邀去防石佛放光者辭云適有政不暇往願往時請取其頭以示其光自是遂滅又有一人謂曰近有奇特事問之曰夜間宴坐室中有光程子謂某亦有一奇特事每食必飽此亦不惑於鬼神者然聖賢能如此卻從那里得來亦只在不忽妻子上做起不忽妻子處正是愼獨就是能與鬼神合其吉凶所謂誠也

大器問誠何以不可揜先生曰孝弟之至通於神明故實理得於心發言中節周旋中禮可以質鬼神可以並日月可以格祖考夫何故己心元與鬼神日月祖考一气也

陟問大舜之大孝而得祿位名壽者何曰名卽徳爲聖人位卽尊爲天子祿卽富有四海之內壽卽宗廟享之子孫保之者耳是何也以理言之則天之生物可知以事言之則嘉樂之詩可見故大徳者必受命

講舜其大孝先生問諸生曰夫子言舜之大孝曰徳爲聖人罷了又說尊爲天子以下則人之法舜以盡大孝者亦必爲天子有四海然後可耶且夫子有聖人之徳而不有天下豈於大孝亦有欠乎諸生未有以對先生曰此蓋以徳爲聖人爲主有聖人之徳矣尊富自在其中故下言必得祿位名壽及必受命皆舉大徳爲先也𨿽論生物栽培之理引嘉樂保佑之事皆是意耳若孔子之事適遭其變故人惟當求盡於修徳而祿位之得失又不可以爲定例也或以孔子萬世爲王名位千古不磨其所必得又有大於舜者以證斯言其說亦通九儀問文王言父作子述不言文王之事者何曰言父作則有所以承之者言子述則有所以傳之者其曰無憂者何曰聖人之心固欲天下皆入於善而其先且急者莫過於父子故舜於富貴好色人悅之不足以解憂而嚚訟可乎眞非堯之所喜也所謂子述之者如之何曰武王則不失顯名而周公又能成其徳文王之喜而後可知也不言作者之事何曰舉其述者可知耳以武王爲子而又言周公何周公亦武王之聖皆能述者也故曰周公成文武之徳

先生曰只無憂二字便可盡得文王的心事便是能中庸也諸生問怎麼見得先生曰聖人之心但要使天下之人皆與己一般才好然卻莫切於父子如堯舜有子朱均舜禹有父瞽鯀其千方百計諭之於道養之以善不知費了多少心思怎麼得無憂文王有子皆聖其才可使天下皆安安天下的心志便遂了更復何憂田大本問淵明五男皆不肖竟委之天運如何先生曰他防曾有文王這心腸來

先生講上祀先公以天子之禮象先因問今日祀禮可依古之廟數否先生曰程子所制祀禮庶防盡善朱子謂某則不敢恐太拘泥些他見禮文故謂不敢殊不知此卻是周禮周家有封建故其子孫皆世官是以當時天子便立三昭三穆與太祖之廟而七他的適子世爲天子了庶子便分爲諸侯故諸侯卻不敢祖天子諸侯之適子世爲諸侯了其庶子便分出去爲大夫大夫卻不敢祖諸侯至於大夫之適子便世爲大夫了其庶子便分爲適士故士不敢祖大夫後世封建之制亡祖宗通沒有个祭的子孫怎麼可丟得故某之意𨿽是士庶之家時祭亦當祭始祖曁髙曾祖考若始祖以下髙祖以上皆謂之先祖這樣的亦須歳暮一合祭但廟數自天子至於庶人當有等殺而尊祖敬宗的心卻分不得貴賤故須是如此人子之心才安而禮意才備蓋嘗以此告武緣李白夫

濟民問武王周公之達孝者何曰達通也明也其卽下所謂明郊社禘嘗之義者乎夫孝者繼志述事者也今武王周公其四時之祭也修祖廟陳宗器設裳衣薦時食焉其禘祫之祭也序昭穆辧貴賤辧賢逮賤序齒焉之二者是乃踐位行禮奏樂敬所尊愛所親事死如生事亡如存其志卽先王之志其事卽先王之事孝之至也夫郊社之禮所以事上帝后土也宗廟禘嘗之禮所以祀其先也故能明郊社之禮禘嘗之義則是與天地合其徳與祖宗合其心治國如視諸掌矣能明之者惟武王周公爲然故曰武王周公其達孝矣乎蓋仁不能以安人不足以格神誠不足格神不足以治人也詔問達孝先生曰達是明也通也卽達天徳達禮樂之達言惟武王周公能通明此孝道耳其孝則謂之何惟在善繼其志善述其事而已必以祭祀之禮爲繼述之大者豈以國之大事在祀歟曰是固然但祭祀時可以觀繼述之孝夫何故春秋修祖廟乃四時之祭卽下嘗字也宗廟之禮乃禘祫之祭卽下禘字也能修祖廟則非不屋者比陳宗噐則能世守非抱祭器他歸者比設裳衣薦時食則能來四方之貢非攘竊犧牲者比昭穆咸序則子孫不至祼將他廟序爵見得天下諸侯皆來助祭辧賢逮賤序齒則又皆懽忻流通諸父昆弟不怨故踐位一節總申上意以見先王之位與禮樂眞能保守其志與事必如此而後爲繼述之也明乎郊社之禮禘嘗之義者正以此耳蓋郊社禘嘗之前有多少事件皆爲治國耳修身不待說了其尊賢親親敬大臣體羣臣子庶民來百工柔逺人懷諸侯無一事不盡故到祭祀時候庶民得以供時食諸侯以下得以序爵親親得以序昭穆序齒羣臣得以序事祖考之志與事於是乎遂矣故來格而享之故曰惟仁人爲能饗帝惟孝子爲能享親此也此便是能明此禮義則治國之道固已在乎其先故曰未能事人焉能事鬼可見此孝非武王周公莫能明也後王不能治國使眾叛親離禮崩樂壞是棄先王之志與事而不知繼述𨿽有黍稷之馨以瀆鬼神祖考亦不格矣此便是不達乎孝者辟如人家子孫於祖考能守其基業遵其教訓大則立身行道顯揚其親到祭祀時節𨿽菓菜茹之獻祖考亦來歆享其或蕩廢家產虧體辱親𨿽有祭祀祖考亦含恨九泉矣故此孝字似武王周公能通明的幾人

田問孔子對哀公問政之事如何曰文武之政以下言人存政舉之易也爲政在人以下言得人之故也得人之故在修身故仁者人也以下至治天下國家又言修身之故也然修身以道則有五達道之事修道以仁則有知仁勇之事知仁勇卽仁義禮也以其出於性也故先言仁義禮以張本耳夫治天下國家固以修身爲本其條目亦不可缺故下言九經之目與其效及其事而又本之以誠然皆自修身推之也故又總言曰凡事皆本乎誠也凡事卽所謂言行事道也然皆不外於此身耳然自此以上皆就君身而言其在下位而爲臣者亦不可無其誠故遂以在下位者推至於明善誠身則亦不外於誠以修身也誠何以若此之重耶誠原於天也當盡於人耳其盡之者推擇善而固執故下遂以天道人道各發其義焉自誠明謂之性則天道也自明誠謂之教則人道也誠則明矣明則誠矣言誠明一也詔問哀公問政一章何其言之復乎先生曰固自有序耳爲政在人至知恥近勇皆論修身之事爲政之本也自知斯三者至九經行之者一皆論治人之事爲政之用也故文武之政以下言立政之易存乎人也故爲政以下言行政之本存乎學也然修身事親是學之仁也知人知天是學之智也故下列達徳以行達道自此開端耳生知以下是言徳之有品而入徳始於三近究其修身之本也知斯三者以下是以身爲之綱而施政備乎九經廣其修身之用也其下九經行之者一又言必主於誠與達道達徳同耳凡事豫以下則推論𨿽一言一行一事之小亦必要誠而況於道乎故道前定乎誠則不窮矣至此則政𨿽廣如九經而其本尢當以道前定爲修身之要也問又言在下位者何曰𨿽在下位且不可離此誠而況於君上乎所以深警哀公也自誠者以下則原誠之所由出與其未誠者之功與效君臣皆同耳

王獻藎問齊明盛服非禮不動先生曰此心齋肅儼然如神明在上雜念不生這便是齋明盛服亦不是綺羅之服乃先王之法服如深衣一般故服其服則思稱其服須要整齊不亂這便是盛服如此則有以立其本至視聽言動又皆以禮身豈不修

問凡事豫則立如何曰凡事是泛說見達道達徳九經固當本於誠𨿽凡事亦莫不然也問其下何以在下位者言曰聖人不欲直指人君故借在下位者以感動之且自文武之政至不可不知天言立政必由於人存也自天下之達道五至知所以治天下國家言人存之事也自凡爲天下國家有九經至所以行之者一言人存以立政之事也自凡事豫則立至末又詳言所以人存之事也故此章卽大學在明明徳在新民在止於至善一般觀此章有生知學知困知又有安行利行勉行可見知行還是兩个陽明子以知行爲一个還不是又曰人若能用人一己百人十己千的工夫便可到聖人地位故曰𨿽愚必明𨿽柔必彊聖賢只有生熟之分熟者爲聖生者爲賢若自以爲不能便是自棄然須要立志須要虛心擇友不然終未免爲鄕人而已

應元問自誠明何以謂性自明誠何以謂教先生曰自誠而明是原初就是如此無些夾雜無些私欲所以謂性卽誠之者性字一般自天生來然也自明而誠是有私欲雜了必有所見聞而後有所得故或師友之開通典籍之覺悟心思之擴充言動之觀法至於見一艸一木之防也亦或觸類知進皆謂之教如張子所謂糟粕煨燼無非教者一般應元又問如此必先在明上做工夫乎曰古人的學問元只是打知上起防他下个明字見得元初本是明的但受形時或气少夾雜了些且又加幾畨習染過來便與元初的本體不同了故必須在明上起才到得聖的去處正如一个鏡一般被塵垢污了須要擦磨過才得復明又如作室一般亦要把那地基上的蓁蕪悉皆芟去方好作室故曰不明乎善不誠乎身大學謂在明明徳亦是如此

詔問誠明以下亦各有屬乎先生曰至誠盡性章申誠明之性也其次致曲申明誠之教也至誠可以前知申誠則明也誠則自成而君子誠之爲貴申明則誠也至誠無息以配天地申至誠盡性可以參天地之化育也尊徳性道問學申致曲也此以上皆聖人之道徳問學事愚不自用及三重皆論聖人之制作度數事蓋體用之備夫子之祖述憲章上律下襲者凡以此耳故中庸之道惟夫子爲能備之𨿽大舜文武周公之事皆一以貫之矣此非至聖不能知夫子其至聖者乎非至誠不能爲夫子其至誠者乎然學者之入門亦惟自爲己之誠知幾之明以求致其極耳至於篤恭之妙則所謂位天地育萬物者不外乎此矣

聶蘄問至誠盡性曰盡性卽盡其心之盡此以前戒懼愼獨格致誠正工夫都已盡了所謂窮理盡性以至命亦此乃是致中和天地位是性本合天地萬物爲一原由是擴之與天地同其大萬物同其體斯謂之盡而人物之性亦在盡己之性已兼了注中知之無不明處之無不當只說得用處一邊當先有感化的意如鼓舞盡神化裁盡變皆是如堯典稱堯只是个克明峻徳便可九族親睦百姓平章黎民於變時雍都了了至於治歷若采治水特餘事耳贊是相的意思如詩后稷之穡有相之道一般參如禮謂離坐離立毋往參焉一般眞个天地生這些人物非是聖人成能他卻象是个虛設的恁他防來聖人眞个與天地參對無愧的

詔問致曲先生曰曲是纎悉委曲處皆要推而致之使無遺欠如易系辭所謂其言曲而中之曲如善端發見之偏兼言之亦可此是致知誠意工夫戒懼愼獨工夫亦在此象先曰如何是委曲處曰如水之千流萬派欲達江達海中間不免有些砂石障礙山谷轉折便有多少委曲處須是悉致之才得與江海防通昔日有二生同欲致書於其長一生適有事就凂無事的這生爲之封裝其生於己的封裝甚整飭於人的便覺潦艸此便是不能致曲處前日初啟東來見說他塲屋中一友有寒疾不能終捲他便把己身上衣服解下一件與他穿其友還不能冩又教他面向裏背向外冩其友猶不能又將兩个軍的衣服脫下來將外面遮著其友才得終捲出防這一事便是他能致曲處但未知他每事皆能如是否耳凡學者惟是這一灣難過須要人逐念尋究耳

王獻藎問曰致曲有誠與聖人如何曰亦幾於聖人到物化時非己之化不及此故曰有天徳便可語王道其要只在愼獨其此章之謂乎

炳問致曲是集義一般否曰致曲工夫比集義還精密譬如曾子說孝其行孝便是義說到斬一木殺一禽不以其時非孝也便是致曲孟子說集義到行有不慊於心則餒乃是曲之不致譬如才方飲茶長的不肯先幼的不敢不後不相錯亂其讓的意思溢然便是致曲若一茶之間忽略了便不是致曲

斆問至誠盡性何以參天地也曰天地亦此性耳而況於人物乎盡則有以畢其理而無餘故能參天地耳術問致曲之謂何曰因其發見之一端而委曲推究以造其極理有未得者力皆可得而至之故能有誠也誠則發見於言貌故曰形形則人皆可見可聞故曰著著則如日月人目雷電震人耳故曰明

術問至誠之道可以前知又曰至誠如神者何曰上言其理下言其人也蓋禎祥妖孽之見蓍動四體皆至誠之所發見然有善不善之殊是故𨿽禎祥有不善者矣𨿽妖孽有善者矣惟至誠能知之耳

炳問禎祥妖孽何以知國家之興亡先生曰國家興亡𨿽在禎祥妖孽還防蓍四體上譬如堯有九年之水湯有七年之旱妖孽莫加焉未嘗見亡又如漢文帝時妖孽甚多天下反庶富漢武帝時禎祥甚多天下反虛耗可見興亡不在此蓋禎祥有不善的妖孽有善的惟至誠能先知道故曰故至誠如神

象先問禎祥妖孽何以在蓍四體上見得曰如衞石駘仲卒無適子有庶子六人卜所以爲後者曰沐浴佩玉則兆五人皆沐浴佩玉石祁子曰孰有執親之防而沐浴佩玉者乎不沐浴佩玉石祁子兆衞人以爲有知也此便是禎祥之見乎蓍如周公之握發吐哺赤舄幾幾漢髙之攝足輟洗此便是禎祥之動乎四體故曰賢才出國將昌子孫賢族將大妖孽則反是若只謂麟鳯之物爲禎祥災異之類爲妖孽淺亦甚矣不待至誠能知之

先生謂陶欽夔曰近與學者論致曲凡事致其委曲纎悉合當處才是工夫無處無之也欽夔曰誠形著明動變化與定靜安慮如何先生曰定靜安慮主在己言動變化卻及乎人物而言曰動變化其在慮之後乎先生曰然曰致曲工夫權變俱在耶先生曰未可先便說權然權亦在其中曰誠明就爲盡頭曰致曲工夫就便是明之盡頭

王獻藎問誠者自成也先生曰人心最不可不實不實則事皆虛文何以自成故誠者物之所以自成也惟有誠心爲善則一家之中父母兄弟妻妾僮僕皆信你是善若一家未能相信畢竟還是不誠曰誠者之成物是知之明而處之當否曰必須那物成方是成物堯何以不能化其子曰書曰克明峻徳以親九族九族旣睦平章百姓固不能化其子然九族旣睦只有一子不化說他是睦是不睦故丹朱不賢不害其爲成物

阡問旣曰誠者自成又曰自道者何曰誠與道一理也由其在心故曰誠由其在行故曰道故存其理則成物然在心也行其誠則爲道然在身也故曰自成自道誠者物之終始以下則言當誠之故非自成己以下則言誠己之大是故君子以誠爲貴也

用問至誠無息以下之謂何曰無息以下言聖人至誠之功用同乎天地出於自然也一言以下則言天地至誠之功用以見聖人之同如此也詩則明天地聖人爲一惟悠久耳

詔問何以曰故至誠無息曰此承上誠者而言古本通爲一章旣曰不息又曰久者何曰不息是無人欲之間斷久是天理之常存不見而章亦可以說天乎曰不動而變卻說地不得不曰爲物至誠乃曰不貳者何曰言不貳正所以狀天地至誠之景象不貳卽誠也若爲物貳也則天可傾不能行健以覆物地可折不能承順以載物只看這不貳便見那誠字做出無窮無間的事業模樣若止言至誠則徑直而無餘味要形容那專直翕辟的意象出來卻難比正子思立言之妙也今夫天一節言天地已盡矣而又曰山川者何曰山與水乃地中之廣大者山水如此則載山水之地可知矣地旣如此則包地者可知矣故其下引詩只言維天之命而不及地與山川又以見聖人與天爲一𨿽地與山川皆不得而比之也故自至誠無息至無爲而成言聖人同乎天地其爲物不貳以下言天地以見聖人下引詩並言天地聖人之一道也又問欲學文王從何處始曰只是從前擇善固執明善誠身處學之詩不云日就月將學有緝熈於光明然就將𨿽日月所積而顯思之天亦可至之學者毋以日月可忽玩也

應元問聖人之治天下也有禮樂刑政設施措置如何說不見不動無爲先生曰聖人是徳盛而民自化如爲政以徳一般非謂全無所爲如舜之舉元愷但知善之當舉而已誅四凶但知惡之當去而已豈是欲天下知他舉善去惡而天下自然服他故𨿽見而猶不見𨿽動而猶不動𨿽爲而猶無爲大抵聖人行事出於無心順其自然故如此若後世爲政者舉一事便要紛更舊章就是動了便要誇耀於人就是見了便要作好作惡徵色發聲便是有爲了夫何故皆只是不誠

威問天地之道博也厚也髙也明也已盡了又說昭昭以下如何先生曰此正是一个學天的景像蓋昭昭之多是天到那日月星辰系焉萬物覆焉也是天一撮土之多是地到那載華嶽而不重振河海而不泄萬物載焉也是地正如人一念之誠是誠一事之誠也是誠至於配天地也是誠人能自一念一事之誠造到那配天地的所在便是無窮之天廣厚之地一般若只是那一念一事之誠而不肯進亦是昭昭之天撮土之地一般是以學者貴乎不息不可安於自足

守徳問大哉以下之謂何曰言誠之者功用之大與聖人爲一也旣曰尊徳性又曰道問學者何曰問學凡以明尊徳性耳其下云何曰致廣大則或略乎精微故又曰盡精微極髙明則或過乎中庸故又曰道中庸溫故而不知新則知無所進惇厚而不崇禮則行或有陋故曰修徳以凝道也注存心致知之分如之何曰才存心由致知才致知則存心一理也故尊徳性豈無致知道問學豈無存心故其詩曰旣明且哲合存心致知而言也

永年問大哉聖人之道一章似是聖人之功業如此皆自尊徳性道問學上作起先生曰正是蓋聖人之道大小無所不包如洋洋乎發育萬物峻極於天是天道也包了優優大哉禮儀三百威儀三千是人道也包了是聖人之道如此之大然自那里做起卻自尊徳性上起尊徳性又自那里作起卻又要道問學致廣大以下皆其事也前所謂致曲者正在於此陸子靜專尊徳性而輕問學豈有能尊徳性的道理充陸子之道禪而後可者也

詔問大哉聖人之道曰洋洋乎發育萬物是就造化言優優大哉是卽人事言蓋小大皆道道器一致也故君子尊徳性而道問學者何曰道路也人所由也亦有道理之道的意然言道則非道的問學非所事矣道問學卽尊徳性工夫存心致知本同爲用者也致廣大者何曰是自我致得來的亦兼推廣說然欲致廣大先須克己之意見克己又須隨其性之偏處克之廣大之人精微處或闊略故又要窮理如一言動一飲食間皆有至理存焉盡卽盡其心之盡欲極髙明只是無欲道中庸所謂存天理近人情也問溫故屬存心知新屬致知否曰溫故一句屬知惇厚一句屬行不必規規以存心致知分也問前云發育萬物峻極於天言道如此之大此乃歸之明哲保身似覺小了如何曰到此卽孔子聖之時易之與時消息知進退存亡而不失其正皆是也豈可小防

李生問監中諸友防文出致廣大而盡精微極髙明而道中庸題敢請教先生曰這題目盡大著人之徳性元是个廣大的可以配得天地但人或立下意見或分著彼此或隔了籓墻被這私意一蔽了便自狹小與天地不相似了故須是不以一毫私意自蔽使亦能如天地之無不覆幬持載才謂之致得廣大人之徳性元本是髙明的可以配得日月但人或溺於聲色或雜於貨利或急於功名被這私欲一累了便自卑污與日月不相似了故須是不以一毫私欲自累使亦能如日月之錯行代明才謂之極得髙明然精微之未盡亦未免爲廣大之欠中庸之不道亦未免是髙明之過故致廣大便要盡精微極髙明便要道中庸

問溫故知新曰溫猶燖溫正如冷湯酒一般湏是得火便有生气喫著便有滋味良心冷了卻如槁木死灰一般怎能得新意出來故修養家有所謂文武火才煉得成丹亦是如此惇厚卽書之惟民生厚記之忠信之人可以學禮一般因謂之曰就是與諸友防文之間亦便有可致得廣大的處問何以見得曰如論文已或有些好意思不肯廣與人人或有些好意思便是知取他的亦便是不能致廣大須是把這心便防做與天地一般人有善便取於己已有善便持與人方好不然恐亦還只是做文字的秀才也

汝鄰問自用自專之謂何曰言聖人以議禮制度考文治天下然而無徳之愚無位之賤皆不可妄作以取災何也非天子不可爲也況今天下一統𨿽其自用自専其誰從之故必徳位兼備斯可作也彼仲尼有徳之大聖也惟無位𨿽盡學夏殷之禮而有得焉然亦惟周是從則亦不敢自用自専愚賤者豈可行乎

藻問三重之說何以寡過曰本諸身以下言王者有聖人之徳而制三重也動而世爲天下道以下言寡過也詩則証之耳蓋非若上下𨿽善無徵不信而民弗從者也動行奚別乎曰動以其損益制器而言行則周旋容止之謂也何以言仲尼也曰承上言此道惟仲尼能盡之耳蓋其學也兼帝王天地之道而時出之則其徳如天地之無不覆載而四時日月之錯行代明也惟天下至聖徳備諸己而時出之化乎人以配天也孔子其至聖乎惟天下至誠經綸立本而知化育由與仁與天與淵爲一也孔子其至誠乎蓋自舜之大孝至此皆所謂修道之教而孔子爲獨聖也夫焉有所倚卽其下所云也

威問三重之制如何先生曰三重非聖人胡亂制的本諸身之有徳又驗諸民之信從然也永年問考建質俟是後人替聖人如此說抑是聖人自如此曰是聖人自如此然則於天地何以言建於鬼神何以言質曰天地有形以此參彼猶立標於此以求其準也故曰建鬼神無形以心質之乃以明格幽而與之合也動而世爲天下道以下正說寡過又問三重之制旣本諸身有徳若民有不信從是徳猶有未盡民若信從使考三王而有謬建天地而有悖質鬼神而有疑俟後聖而有惑也是徳有未極曰然問君子動而世爲天下道曰此動字就損益變革上說如說兼言行則重復矣非子思本意下言知天知人者何曰天之理不外於人人之理皆原於天知人則知天矣言至於知天則理無餘蘊

詔問仲尼祖述堯舜曰祖述堯舜只自二典觀之可見憲章文武觀於論語亦可見是蓋學兼古今矣上律下襲則天地亦兼而學之可謂貫天人之理於一身今學者言及帝王天地便委靡退怯不敢自振以爲終不可學皆由志之不立而不能以有爲也

象先問仲尼之學必兼天地帝王者何曰防孔子的學問是何等樣大後人𨿽有知古的便不能知今此或流於腐儒𨿽有知今的便不能知古或拘於曲士知天而不知地便是能員而不能方知地而不知天便是能方而不能員酌古準今參天兩地這便是聖人的學問若賢人的學問便下聖人一等了一生曰今人連賢人的學問也到不得先生曰這卻趨下了在汝𨿽曰謙之至他人視之便覺自畫之甚矣夫帝王天地於我豈有逺耶問聖人之道恐亦只是賢人的學問做去先生曰元來規模自是不同

詔問小徳大徳曰此言徳之有大小也自夫子身上說卽如當時列國諸侯及門人弟子鄕黨宗廟朝廷隨其所接所問而應答作用各有條理卽小徳川流其統防之地原於一心經綸之妙變化無窮卽大徳惇化一以貫之亦此也宜以夫子對造化同防方好

敬問衣錦尙防以下者何曰言君子作聖之功也夫聖𨿽可學非有爲己之心與知幾之資者不能進蓋才爲己則誠之本也才知幾則明之本也然後可以用謹獨之功矣蓋無爲己之心則不能爲謹獨之功無知幾之資則不知獨之可畏也故君子於人所不見之處而欲無惡於志惟在不待言動而常信敬耳夫如是則無言之誠𨿽神明可通而況於民乎又何賴於賞罰哉是何也君子有不顯篤恭之徳百辟皆化而天下自平𨿽有賞罰無所用之然所謂不顯之徳者亦非逺也卽天命之性耳但其妙至於無聲無臭諸詩不能形容也易泉問子思言淡而不厭及言知逺知近等語恐又加謹獨工夫亦只是如此先生曰此只好就資質上說如淡而不厭見他是个有入誠的資質了知逺之近見他是有个入明的資質了才好加愼獨工夫予前日亦曾與鄒東郭說來聖賢說話亦有不曾一句就說盡了的如首章言个戒愼恐懼的工夫可位育得天地萬物了然下面便繼以智仁勇又繼以九經五達道又繼以誠明然猶必須要个好資質才做得這工夫又說个愼獨中間便自有許多條理不然只一句說了下學怎麼得个下手的去處泉曰何不一下說了曰恐諸君就不肯用功夫也

王材問君子之道淡而不厭簡而文溫而理知逺之近知風之自知微之顯先生皆以資質言恐不皆有此資質亦要學力也曰是資質無此資質者卻要學力先變化气質也故學要爲己爲己誠之基本也然𨿽是爲己而無那明亦不可故又要明知幾明之基本也知風之自三句最好體認風是甚麼的風譬如外面有个毀的風便知道這是我那件事做得不當外面有个譽的風便知道這是我那件事差彊人意知得此才能不怨天不尢人卻肯愼獨做工夫也

王材問不動而敬不言而信有記先生言者似謂君子之誠不可揜不待聽其言見其動而敬信自著如此則皆自他人防君子言恐此節是指君子用功言先生曰是此是子思言君子欲平天下打那里起便在獨處愼起愼獨工夫非一朝一夕之故凡一言一動無時無處無不戒愼至使家人奴皆曉得我的心事如易所謂邑人不戒都不待警戒他他自是信服我到篤恭處便是天下人皆信服我了謝顧曰篤是愼獨工夫不息先生曰還是篤厚此是到至誠無息處自然功業博厚髙明悠久配地配天天下如何不平

四書因問卷二﹤經部﹐四書類﹐四書因問﹥

欽定四庫全書

四書因問卷三

明呂柟撰學而篇

縠問學與時習奚說乎曰學言乎師諸人也習言乎繹諸己也師諸人則論世於古親仁於今者皆具之矣繹諸己則內究於心外體諸身者皆具之矣於是有定靜於是無愧怍獨得於己難語乎人豈不說乎樂則如何曰一可以占我道之是二可以公眾人之善故樂也不慍何以爲君子曰凡因不知而慍者道猶未得也知道爲己物如飲食衣服然人𨿽曰未之飽暖則吾不信也又何慍凡學而時習者求至此耳

章詔問學而時習如何先生曰此是論語第一義聖人教人爲聖爲賢處凡單言學字兼知與行言故此學字或尙友千古學堯舜稷契周孔之道或親仁當世事大夫之賢友士之仁欲做他那一樣人便是學時習則常以所學者內則防繹於心外則體驗於身功夫不至間斷如此則所學精深無所愧怍憂懼自得於己有難以語人者不亦說乎學到說處則旣有所得矣及其朋來之樂無不知之慍又皆是說之驗處私小其心者或來朋亦不樂不知便慍怒此亦未足以言說也又何足以爲學乎故學必到說樂無慍然後爲君子

又問朋來之樂及不慍何似曰此意西銘己具吾之心欲並生哉已欲立而立人已欲達而達人今有朋自逺方來旣足以驗吾所學之是又得以遂吾及人之心到此地位誠有不知手舞足蹈者矣然人若不知或毀謗之來或殆辱之至又何足以動吾說樂之心此非義精仁熟道全徳備不足以語此故謂之君子故顏子之不攺其樂孔子之樂在其中皆是物也

田子中問時習只是自彊不息否曰固是然人多不能自彊不息者何故對曰此不立志也曰立志猶是第二義故知猶在先也誠眞知之則固有不待彊而不息者𨿽純亦不已地位亦可到

又問不慍與樂天知命同否曰然此正到不怨尢知天處矣故凡看論語不必多隻體得此章意思便盡得學問了

先生曰論語只學而與孝弟兩章便可盡爲學之道學个甚麼也只是个仁然學仁從那里起只於孝弟上起孝弟則九族惇睦以此百姓昭明以此於變時雍鳥獸魚鱉之咸若者以此孝弟便是个根因而仁民愛物之枝葉花蕚油然而生不能已也如西銘便具爲仁的道理象先曰然則西銘可以盡仁乎曰程子謂西銘言仁之道爲仁之方也而孝弟則所以行仁之本也是故君子務本不可專靠西銘不然則墻屋上貼仁與身體上貼得仁豈能相干耶

縠問孝弟爲仁之本如何曰不犯上則族閭邦國之長皆厚之矣類仁民不作亂則叛逆殄傷之心皆絕之矣類愛物是仁也然皆自親親始故孝弟爲仁之本故天下之道皆盡於仁仁之性盡於孝弟故曰堯舜之道孝弟而已西銘具言此理

詔問孝弟爲仁之本如何先生曰求仁是學者第一件事須使人各得其分物各得其所快於心然必有个根本根本者何孝弟是己人能承順父母恭敬長上則在近必不肯干犯鄕閭之長上在逺必不肯干犯邦國之長上旣不好犯上豈復有悖逆爭鬭之事不好犯上則其能仁民也必矣不好作亂則其能愛物也必矣堯舜之協和萬邦鳥獸魚鱉咸若皆自此始不然何以曰堯舜之道孝弟而已矣此正是學者切近用功故記論語者敍此章於學而之後若云所謂學者在求仁而已王左卿問君子如何務本先生曰不好犯上與仁民相類不好作亂與愛物相類然民無不仁物無不愛這是仁然行仁有本只是在自己的親長始故君子務之也呂時躍遂問爲人子若親己沒欲孝弟而無由得今欲行仁卻從何處起先生曰亦只好在孝弟起夫孝弟豈以親之存沒有異耶子路嘗見夫子謂貧時爲親負米百里之外今累裀列鼎思欲爲親負米不可得夫子曰若由可謂生事盡力死事盡思者矣以予看來孝弟之道顯親爲上安親次之養親又次之故夫子又嘗說立身行道揚名於後世以顯父母況父母之心欲子爲善人君子未已也尢欲子爲賢人聖人而後快於心人子體得親這个意思父母在九泉之下心亦未嘗不安故夫子稱舜之大孝惟在徳爲聖人禹爲至孝亦只在無間然處而萬世之下稱瞽鯀爲聖人之父也又如簡狄姜嫄他只是一个婦女使他的名至今不冺沒者亦只是有个教民之契養民之稷故人子於親在時奉養或不能盡如己意己不可及只一个行道顯親使不冺沒是則可爲耳

衢問巧言令色之謂何曰不顧行而文以道徳之辭者巧言也不務實而飾以取仁之色者令色也故鮮仁左卿問巧言令色曰此正與上章相反蓋上言君子致力於本此則專事於末致力於本仁之所以行也專事於末仁之所以亡也巧言是不顧行而文以矜徳之辭令色是不務實而飾以取仁之色本之則無如之何衢問三省何以遺君臣父子夫婦兄弟乎曰此或曾子自其所不足者而言子如其用三省也則此三者又非爾之所切矣

吳光祖問曾子何故以此三事爲省且先儒云曾子大賢也尙一日三省其身吾儕造詣不及曾子萬一當無所不用其省可也先生曰此意𨿽好看來亦不知用功切要處且如天下道理莫大於爲臣忠爲子孝爲弟弟也曾子之所省者略不及此而顧拳拳於忠信傳習者想必曾子於此樣大頭腦處都能無愧至於爲人謀等事則覺未能盡其心故極力自省也蓋爲人謀是替人幹事不切於己似多有不著意者然非曾子不能省此今人爲學當省處固多然必省得病痛深處克之乃能有得不然百孔千瘡茫無下手處非切實之學

敬信節愛時之謂何曰敬言愼事也則終始利害兼圖之矣信本身帥也則發號施令亦舉之矣節𨿽主於儉約若節於賔祭之需亦非也愛𨿽主於卹民姑息於頑梗之輩亦非也役民農隙固時也如以生道殺民則有六月出師者矣故聖人之言不易觀也

先生謂諸生曰論語意無窮盡心防繹始得昔趙韓王說半部論語佐太平若果有得道千乘之國一條足矣何必半部且如敬事有謹始慮終意信有以身相孚意節用不止於儉約愛人不流於縱姦使民如得其時𨿽六月出師亦不禁也故善用論語者在得聖人之心苟泥其言而忘其意𨿽全部論語其如天下何

敬問入孝出弟不亦已析乎曰入孝父母其兄弟皆舉之矣出弟長上其忠孝君王皆舉之矣泛愛之謂何曰同學則規過告善同井則相友相助以至扶病濟窮皆是也

象先問入孝出弟曰出入字互言之入孝父母其兄弟皆舉之出弟長上其父母皆舉之矣問餘力學文只是不在親長之前暫離師友之側乎曰然問四教以文爲先而行次之此以行先於文者何曰文易於行耳故先行然猶有耽文而廢行者若先尙文了其行不復論矣故立教之規以知爲先進學之功以行爲急

賢賢章之謂己學然乎曰然吳氏廢學之說如之何曰末世文士之說也竭力致身之謂何曰竭力凡力之所能者皆盡之也力有不能斯已矣致身卽以身許國之意

象先問賢賢章之謂己學然乎曰然吳氏廢學之說如之何曰末世文士之說也夫人舎聖賢更學何事不知此正與上章夫子之言相發明吳氏立此說者乃是就聖賢面頭上爲言語也故看論語惟當質諸心庶無昻聖低賢之私意矣

不威重何以學不固乎曰外不威重由內不忠信其何以固其學乎忠信者自威重其擇友攺過皆由忠信而得之故曰忠信本也

威問君子不重則不威如何曰學者當要厚重若能厚重則燕朋暱友自不能近我非禮之言自不能加我所以可畏若不厚重這等事皆到我面前來又何可畏之有故易曰鼎有實我仇有疾不我能卽吉又問威重亦可學而爲乎曰可只是主忠信不然便是色莊也溫良恭讓足以感人而得政矣儉何謂也曰侈肆而不知節者則驕溢拒人之態也

問溫良恭讓足以感人而得政是矣儉何以得政乎曰侈肆而不知節者則驕溢拒人之態也人豈肯樂告以善哉以溫爲首者何曰卽舜之溫恭文王之徽柔也蓋溫於時爲春於人爲仁其气象便有與人並生之意見者自然親就向慕矣故聖人之溫皆是這个仁發生出來故嘗與諸生說先學仁便自有此等气象詩云溫溫恭人如集於木惴惴小心如臨於谷夫以溫恭之人乃猶有集木臨谷之懼者蓋惟恐陷於私欲而違夫仁也詔問三年無攺於父之道只承父沒說三年之喪哀痛不暇故不忍遽攺如何先生曰夫所謂是道只是家庭中日用間所行得事如作一室易一器換一門戶之類便見得父母在面前不忍遽攺𨿽室不麗器不美門戶不方便亦且因仍而用之矣便是事亡如存的意所以爲孝不必在此推求善惡也

衢問禮之用何以又曰先王之道也曰道卽事也小大則小道大道也然其中有節文也則謂之禮從容不迫也則謂之和故貴和固可行一於和亦不可行言禮樂之一也

大器問禮樂可分否先生曰不可分禮樂乃行道器物道不過五倫惟禮樂能舉之如昔有一吏部每朝髙聲問安父母方寢心不安是一於禮而失其和敝處有一秀才父子嘻嘻甚至嘲笑是失其禮而一於和禮勝則離樂勝則流如司馬溫公事父兄因寒問衣得無薄乎隨時致問不驚人駭俗藹然可愛易曰中孚豚魚吉程明道對神宗云陛下柰何輕天下士乎此言何等從容不迫這兩句說話人看見不打緊對時發出來甚難何城問後世君臣但見其禮而不見其和和可復行否先生曰可只遇主於巷納約自牖信而後諫便是和的意思

象先問禮和於道如何先生曰道者禮和之本禮和者道之輿道卽五達道也假如就父子之道觀之冬溫夏凊昏定晨省有許多節目此便是禮其間有從容委曲的意思便是和先王之道此其所以可觀小道也由此行去大道也由此行去然如此而復有不可行者何專於和也假如就君臣言之唐虞之時都兪吁咈便見禮和的意思如後秦便是無和的意思陳便是無禮的意思君臣之道若此如何行得去問如何是道之美曰道由禮和了建諸天地而不悖質諸鬼神而無疑推之四海而皆準傳之萬世而無斯是以爲美乎

橫渠曰君子寧言不顧行不規規於非義之信寧羞辱是逮不接人於非禮之恭寧孤立無助不失親於可賤之人與有子之言奚別乎曰是發有子之未發者也觀書而能爲是言可與力行矣

君子好學何也曰譬之作室無求安飽猶築基也敏事愼言猶架屋也就正有道猶召大匠撥正也而室有不美者鮮矣非好其室者肯如是乎何以獨言食居曰此人之養生養身之最切者也知此則衣服車馬器用皆可知矣敏事愼言柰何曰敏事如見義必爲職無不盡皆是也愼言如當黙𨿽捫舌不卹當語𨿽斫頭不顧要之當於理也就正不止聴其議論矣

先生講無諂章罷嘆曰古人用功甚切實如子貢先貧後富便就貧而無諂富而無驕做起孔子曰未若貧而樂富而好禮以足其所未能子貢聞教卽悟便有脫去舊習意不似後世空說過了又且於貧中便要求个富也又曰人未能貧而樂則便有諂的意𨿽勉彊以制之其態終一露

象先問樂與好禮子貢至聞性與天道時亦幾能乎先生曰子貢嘗結駟而過原憲之門見其家無擔石儲室如懸磬曰若是乎子之病也憲曰是貧也非病也由此觀之無諂無驕或未之盡也況樂與好禮乎問貧非不能好禮富又何難於樂乎此居冢宰而握髮吐哺赤舄幾幾惟周公之稱蔬食飲水而樂在其中簞食瓢飲而不攺其樂孔顏之外無幾也

王材問貧而無諂富而無驕未若貧而樂富而好禮如今做工夫卻從樂與好禮上做還從無諂無驕上做起也先生曰如今旣知道無諂無驕不如樂與好禮便從樂與好禮上做

子貢何以可與言詩也曰詩意在言語之表執章句者𨿽與之言不入耳故聖人獨許商賜故商賜之學其後大有所得也

又問子貢因論學而知詩子夏因論詩而知學此只是比辭好聴於義似支離了先生曰是詩卽是學知詩卽是知學

爲政篇

瑤問爲政以徳何以如北辰也曰徳非無用之長物也蓋身帥以正旣足以感民之良心而用人之賢行政之善又足以易民之獘俗又何刑罰知力以作爲之哉故不動而化如北辰也告顏子爲邦何以不言徳曰此言爲政之本告眾人也彼言爲政之用告顏子也顏子不違仁矣

大器問居其所而眾星共之如何先生曰如三公九卿二十七大夫八十一元士賢者在位能者在職六徳爲諸侯三徳爲大夫皆拱向人君是也故天道運於上四時行焉百物生焉人君行政用人至公無私善不相忌也功不相代也而天下自化固非嚴刑可能又非私智可爲此法不特天下可用就一國一邑亦然𨿽一家用之羣眾各盡其職而家無不成故無爲而治此光景惟舜有之觀舜典便可見問注解徳者行道而有得於心是否曰固然但得之於心便暢於四肢發於事業凡爲政處皆此徳意流行也不是个塊然尸居的詔問無爲莫不是爲所當爲揆之天理而順求之人心而安如舜舉八元誅四凶乎曰然

先生曰思無邪功夫於學者極省力須老老實實下手做方可才起念慮便加省察向正道上去毋得使如野馬馳逐向曲徑旁路走也

象先問道之以政何以不如道之以徳先生曰聖賢之心眞是要以徳化民至於刑政實是不得已處故謂刑政之效免而無恥徳禮之效有恥且格其輕政刑而重徳禮可見矣問書曰伯夷降典折刑者何曰民間有出禮者刑亦所不廢乃夫子云爾者蓋有感於春秋之時也如孟子言善政不如善教亦此意蓋亦有感於戰國之時也

夫子三十已立矣何以四十始不惑五十始知天命也曰立言己之用力以立猶勉然也至四十則𨿽羣言淆亂諸誘變幻不能惑其心矣知天命則進退存亡消息盈虛之妙與天合猶孟子言夭壽不貳矣若是不亦類不逾矩乎曰知天命猶後天而奉天時不逾矩猶先天而天弗違也若耳順非但聞常言也𨿽左異之語變幻之說艸木之鳴風雷之遇皆心通也蓋知行不可析言內外不可判說

象先問志學如何先生曰卽志於道也問四十不惑以前在下學人事上看不惑以後在上達天理上看乎曰才至不惑則知天命耳順不逾矩便都有了但有生熟不同耳問顏子三十二而卒然當時亦能不惑知命如何曰顏子得聖人爲之依歸且其資質亦不下聖人故曰惟我與爾有是夫問此章是聖人假此以覺人亦聖人實如此用功乎曰此是聖人實事故曰我非生知云黃餘慶問志學是求到從心不逾矩的地否曰謂之學矩則可謂之從心所欲不逾矩則不可

象先問無違如何先生曰聖人實爲三家生事時𨿽大夫實是諸侯天子的享用死祭時𨿽大夫實是諸侯天子葬的喪具祭物故云然𨿽譏管仲鏤簋三歸皆是齊之以禮有爲而發也其答武伯者莫更覺說得重些否蓋人子苟能體父母憂疾之心卽仁人孝子事天之心曰無違色難豈不可見仁人孝子之心乎四孝皆有此意聖人則固因人而發故前二章告大夫一則循理一則守身其辭婉後二章告門人一則敬親一則愛親其辭直可見聖人之教一以貫之理一而分殊

敬問色難何以異於服勞奉養也曰𨿽服勞奉養亦有色惟弗色也故不足以爲孝如其服勞奉養而又色也豈曰不可又曰色難乃富貴貧賤通行之孝

劉銑問夫子與回言終日者何言也曰不可指也然旣曰言終日則泛言耳如古今人物如日用細事如目之所接意之所到何往而非理哉發謂如之何曰蓋得於言外之意而見之行也猶俗云麫發酒發耳若曰聖人言孝則發孝則聖人之所不言者顏子之所不行矣子云謂夫子鑄顏回亦粗說也

東郭子曰孔門諸弟子同領夫子之言眾弟子違之不足以發惟顏子在夫子面前是這般體認不在夫子面前也是這般體認無些間防所以曰亦足以發先生曰謂眾弟子違之亦不是此與顏子言也東郭子曰聖人之言學者皆得聞只是人之領略有不同如一貫之傳眾人非不聞惟曾子能惟之而門人則曰何謂也又如子貢言夫子之言性與天道不可得而聞謂之言性與天道則非黙然矣而子貢言其不可得而聞非眞不可得聞也聞之而不能解則是不聞非聖人有與言有不與言也先生曰若謂夫子皆與言眾弟子不足以發似亦未必盡然蓋夫子於人有不可與言者有欲無言者有與終日言者自有多少等級不似今人逢人開口便道一貫也

詔問吾與回言終日如何先生曰要知終日所言者何事蓋夫子胸中事只是與回講得相投他弟子便不能勾如此俗所謂話不投機一句多何能與終日亦足以發不但語處動處是發𨿽靜黙處亦發也如物得化工時雨發榮滋長自不能已者象先問亦是正蒙謂顏子發聖人之蘊否先生曰是卽俗言麯子發酒覺子發麫之發

詔又問夫子與回是因其語之不惰故與之終日言歟曰正是蓋師弟子以心相遇自不覺其言論之終日也終日蓋泛言之耳不可指定爲一事也

藻問子張方學幹祿而聖人又告以祿在其中者何曰此祿在其中或指天祿也言能言行寡尢悔則天子不能奪諸侯不能取其貴無加焉耳其富無加焉耳故曰祿在其中矣然則學也祿在其中之言奚不同曰彼對憂道而言

視觀察奚別乎曰視可說也觀由外觀內因顯求隠之意察有參伍錯綜之意故爲益詳也子貢方人夫子則不暇又何以有是說也曰較人長短以求勝己則不可知人以求正己固所患也

書林問溫故知新何以非記問之學乎曰溫故知新乃用心於內之學不止爲致知說也如昨日所行如此今日思繹又有得焉是皆其進無窮之意爲人之師不亦可乎程子曰溫故知新之言可以師法亦通

王貞立問溫故知新如何先生曰故者或心思之所得或師友之所聞詩書之所載方言俗語之所入人苟一燖溫之則達天人之學在此通幽明之奧在此溫字是擴充體認意知新只是得眞知了大器問此與學而時習不亦說乎一般否先生曰一般時習是溫故知新是不亦說乎如春天陽气溫溫於地中萬物自然形形色色許象先又問溫字怎麼樣功夫先生曰正是用功處如煉丹家用文武火一般如衣服一燖飲食一燖侍坐一燖寢臥處一燖孟子謂收放心孔子謂君子無終食之間違仁若胡思亂想不卽斬去不止不溫也

象先問君子不器如何先生曰不器卽詩云左之左之無不宜之右之右之無不有之的意問古人足以當此者曰堯舜足以當之究其極宓子賤亦足以當之子賤何足以比堯舜乎曰君子哉子賤夫子嘗許子賤能不器矣蓋夫子之意以虛足以受善子賤之在邑師事者有之友事者有之充此心無處非善無善非取所至能有窮乎故曰惜乎不齊所治者小也堯舜之道亦不過此故堯舜之舎己從人好問好察又寧有外此者哉若子貢恱不若己者處此所以不能至不器夫子只許以瑚璉也問魯君子者何所指曰此正孔子自任意蓋孔子原是這般取人爲善的學問故子賤得以取法而行之耳

先行其言如何曰如敏行之意言言不可先也先行而後可言耳如未行𨿽勿言可也如已行言未及之勿言亦可也言及之言之可也

周比之說如何曰周不比便是君子比不周便是小人猶曰諭於義者君子也諭於利者小人也注以周爲親厚如何曰或汲引以進或相助濟以財或相救免於患難皆是

商經問攻異端之說如何曰聞之我太祖之訓曰去異端則其害止矣此說精實而眞切優於注說逺矣是知如何曰惟知之爲知之不知爲不知便是省得者故曰是知也注謂亦不害其爲知又有可知之理恐出夫子之意也

威問知之爲知之不知爲不知何以是知先生曰此便是心中明白而無欺蔽是知之道也若不知者亦以爲知則是自欺而心中昏暗是不知也

臨之以莊民何以則敬乎曰莊則惰慢邪僻之气不設於身體而凡動容周旋皆中禮矣民方畏服之不暇又何不敬之有乎

象先問子奚不爲政如何先生曰此必聖人有爲而發如對齊景公便曰君君臣臣父父子子此必因當時兄弟父子之間孝弟之風蕩無餘矣故云使我居位爲政亦不過如是而已奚其爲政哉

象先問人而無信何以不知其可先生曰不知其可也下要見行不得意如無輗無以駕牛不成大車了無軏無以駕馬不成小車了失信者人已交接之闗猶輗軏者乃車與牛馬交接之處若無信便不成人了其何以行哉言人與行相違猶車與牛馬相隔

仲仁問夏禮殷禮者何曰禮卽制度文爲如冠婚喪祭朝覲射鄕之類其所損益亦不過是以祭禮言之夏牡殷白牡周騂剛豈不可見如曰以三綱五常爲禮又何須言因也

象先問多聞多見則學博擇精守約矣而祿在其中是修天爵而人爵自至否先生曰古人爲學是這般切實只一言行間道理便盡得了故易云言行君子之樞機也且祿在其中只是詩之自求多福一般若說人爵便與子張之病不對癥了徐又嘆曰今人只肯多聞多見便亦是學了象先曰何謂也曰如古人有一善言或不知聞的或知聞了久之卽厭倦的或又謂吾自有眞知而不肯下心多聞的古人有一善行或不知見的或知見了視之若不切身的或又謂吾自有眞見而不必多見的只這心便與道理扞格著此吾謂孔子至聖只在好古敏求舜之大智只在好問好察況下舜孔者乎未幾問夏殷之禮孔子何以皆能言之先生曰亦只從多聞多見中來也如一个禮不知便問於老耼一个樂不知便問於萇下至一琴不知便問於師襄學問是這樣大是以當時一萍實之微他亦便知得而況二代典禮之大然則何以不足徵曰或者是傷時不能復行二代之典禮乎然其缺略處亦不能無也

八佾篇

先生講八佾舞於庭一生曰此亦無可說先生曰若道無說便更有說時諸生中有盛服者先生曰如此就是僣八佾其原只始於恥惡衣惡食諸生愕然曰何謂也先生曰只就今日說富商大賈他的飲食便準玉食閭閻富民他的衣服便仿內飾當初亦只是要喫好的穿好的一向狥欲恣肆豈意其僣妄一至於此故易不云上天下澤履君子以辧上下定民志恁地看來其說卻甚長

象先問季氏僣八佾三家僣雍徹其原皆起於不仁故繼以人而不仁於二章之後記者之意深乎先生曰是如此觀其曰可忍正是不仁問三家之不仁其原又何所自曰我不嘗說來亦只起於恥惡衣惡食語未畢一生遽問知其說者之知字如何先生曰才所言汝盡知之乎對曰猶未能盡知曰未知豈可不求知旣而又曰三家正所謂不知其說者苟知其說誠敬立而仁孝之意油然生矣豈又有八佾之舞雍詩之歌乎

餘慶問人而不仁如禮樂何先生曰要用這禮樂須先明此仁仁卽天地生生之徳至公而無私者也蓋天髙地下萬物散殊禮制定矣流而不息合同而化樂斯興焉是禮樂卽天地一元之气所謂仁也人能全得天地這个一元的道理於凡品節制度舞蹈聲音自與髙下散殊流而不息之妙相爲流通其制禮作樂以配天地不難了不然少有私心偏見存乎其內則制禮必不能與天地同體作樂必不能與天地同和其何以盡人物之性哉𨿽有玉帛鐘鼓之盛由君子觀之眞同兒戱耳鄧士元問人而不仁如禮樂何先生曰仁還是禮樂之本夫子序此章於八佾歌雍之後者蓋言季氏之不仁也故曰是可忍也孰不可忍也忍卽是不仁先儒嘗以公言又以愛言仁愛字最說得好如人深有愛君親上之心則自不敢越禮僣樂矣又問和與仁何以別先生曰譬如事官長處僚友今日之相聚長少次立便是序中間從容揖遜便是和若皆出於眞誠惻怛此便謂之仁然必仁爲之主則自然無不和無不序又問林放問禮之本夫子何不告之以此而止云儉戚先生曰儉戚豈就爲禮之本哉蓋禮貴得中如人家行吉禮一般專是奢侈固過也若一於儉而無敬則又不及矣至於有親之喪專事繁文固過也若一於哀戚而凡附於棺者通不著意豈得爲禮之中乎故謂儉戚爲禮之本則不可也謂儉戚近禮之本可也觀一寧字便見又問仁與禮樂一物乎曰仁者人也合而言之道也凡物喚作仁如桃仁杏仁取生意包涵在內故朱子訓仁者本心之全徳西銘言仁之理甚廣大若非至公安肯以別人之長如己之長以別人之幼如己之幼經禮三百曲禮三千無非仁也如人說話安詳動靜從容皆由在內生意發達出來故夫子教弟子莫先學仁學仁打那處驗在習禮樂上亦可見得如長者與之提攜則兩手奉長者之手負劍辟咡詔之則掩口而對此等恭敬和順施於四體非仁而何𨿽謂之一物可也

霄問儉戚爲禮喪之本乎曰敬事者禮之本儉而不敬亦非也安親者喪之本戚而未知所以安親亦非也但儉戚去本則邇奢易去本則逺故云然

君子無所爭何以又言爭於射乎曰言如此之爭不害其爲爭也是故君子欲仁不爲貪太王好色不爲淫大器問射可行否先生曰古人以射觀徳爲重事天子有天子射諸侯有諸侯射虞廷𨿽庶頑讒說侯以明之於今倒看作一件輕事故文人以筆墨爲業武人以弧矢爲藝不能合一也且世俗爭名於朝爭利於市其原起於不恭不遜其流至於爲僣爲亂惟君子爭於射以觀徳此風一行名利之爭自無矣射何以不可行定甫問子夏言禮後乎似亦能引伸觸類至作春秋如何不能贊辭先生曰聖人泛應曲當如天地之化工故春秋之褒貶隨意所之無不曲中事理之宜此豈子夏所能及子夏若初爲君子儒又不止能贊一辭矣伯源問商賜可與言詩者何先生曰古人多就切己處爲學如子貢先貧後富便就在貧富上做無諂無驕的工夫聖人超引他到樂好禮處他便悟得切磋琢磨道理舎去無諂無驕舊習便向於禮樂處走則其於詩非但視爲言語誦說而已子夏文學平日亦只是在禮文上做功及聞後素之教便向禮之根本上求超然於詩語外得道也此等人學力識見皆不凡故夫子許與言詩若乃不達於政不能專對者𨿽誦詩三百要做甚夏禮文獻不足徵蓋志欲行夏殷之禮蓋嘗考之天下之事詢之遺世之老或緣迹以求意或因此以識彼乃得之也其曰文獻不足徵蓋志欲行夏殷之禮第惜其文獻之無也惜文獻之無則所以不足於周禮者可見矣

象先問夏禮吾能言之如何先生曰自夏禮之亂也而後殷起取而修明之自殷禮之亂也而後周起取而修明之故二代之禮不足證問微子修其禮物作賔王家豈無存者乎曰但謂之修則必多有廢者矣況至孔子時豈復有盡存者邪然則孔子曷從而能言之曰禮失而求諸野如老耼萇之徒亦庶幾有能傳者故孔子能言之

禘自旣灌而往何以不欲觀曰方灌之時渾爲交神猶可說也旣灌之後則八佾之舞雍徹之詩白牡騂剛錯然並薦宛然魯又一天子也其夫子之所甚傷乎故不欲觀

用問周監於二代何以獨美其文曰此𨿽褒之有貶之之意其曰吾從周者言吾乃周民不敢違耳

象先問子入太廟每事問如何先生曰每事問卽如詩中所謂告充告濯告潔等事卽是禮也又魯本諸侯而僣用天子禮樂孔子因而問之將亦有所爲乎是禮者何曰言入太廟毎事問乃禮本如此也

象先問子貢欲去告朔之餼羊如何先生曰此可見聖賢用心大小處在子貢只是惜物在孔子便是惜禮問孔子此言止爲告朔歟曰意之所該者甚廣因名存實因物求理大統之道亦在是也

成事不說遂事不諫旣往不咎如何曰此皆泛論其理以責宰予也宰予以後不可不謹矣

先生曰管仲器小夫子因或人不曾問及亦未嘗說出予看來管仲器小處蓋有所在如召陵之師當時楚已僣王了卻不知責卻去責他不貢包茅首止之盟惠王欲舎世子鄭而立帶亦當率諸侯切諫之未有不從乃防於首止在世子則是以子去挾父在桓公則是以臣去挾君觀管仲輔桓公這二事皆是器小不能見大處象先問子語魯大師如何先生曰此亦孔子自衞反魯而正樂時言也學者能觀樂之委曲處亦可以得致曲之指一貫之妙矣

王材問韶之盡美與武未盡善固在於揖遜徵伐而謂其性之反之果何以見乎先生曰舜之由仁義行得於性之者武之盤盂幾杖有銘丹扆有箴實由於反之故發於聲音容止皆可見也邦彥曰先儒謂治定制禮功成作樂在三代則有大夏大武在漢唐亦有七徳九功之舞我太祖之定天下有陶凱宋濓王禕牛諒博學諸賢乃於禮樂二書不定今禮有大明集禮至於樂則闕然是豈樂之難制乎抑樂之難究其音而不制之乎先生曰如邦彥之論似乎樂之難以予論樂似乎樂之易我嘗說賈誼每勸文帝攺正朔興禮樂文帝謙讓曰方今天下瘡痍萬民失所我於禮樂未遑也後人言使文帝能用賈誼不知如何其制作也我說文帝不暇於制作之文而眞有制作之實躬修黙示惇朴爲天下先斯時吏安其官民樂其業閭閻饜梁肉海內多謳歌𨿽謂非文帝之禮樂不可也傳至武帝以李延年爲協律郎以公孫卿壺遂而攺正朔定歷數斯時海內虛耗百姓疲敝起爲盜賊人甚以亡秦之續譏之𨿽謂武帝之能禮樂不可也國初之事豈非漢文之意乎哉吾輩今日相聚正要學術講得明白後或有州牧公卿之責務求禮樂之實先以愛民之心爲本始得切不可今日更一法度明日更一禮樂以致天下哀怨也獨不觀宋之王安石學問何嘗不博亦只爲欲變禮樂壊盡天下蒼生至今人不屑齒者不急其本也邦彥所謂作樂其亦知所先後乎眾愕然曰此先王端本之論也知乎此便是仁則能如禮樂何矣

象先問韶盡善如何先生曰聖人惟貴揖遜不貴徵伐觀易𨿽稱武王順天應人然稱文王以服事殷爲至徳又稱泰伯三以天下讓爲至徳則不足於武可知然直言之恐彰君上之過欲終不言又無以示萬世之公故不覺於樂上說出也聖人用心深逺固如此問樂上何以便知得聖人之心曰只於樂上說盡善與未善其徳之深淺亦自然影響出來聖人之忠厚若此

裏仁篇

學問裏仁爲美其初擇居之時而不知擇此裏仁以處則非知也如何曰然楚辭卜居亦是然也

王生問裏仁爲美是言擇裏乎抑擇仁乎先生曰還是擇仁而與裏亦自相通仁如夷則頑亷懦立如惠則鄙寛薄惇所居而化矣語未盡一生曰如某先生只著述後世便化爲訓詁某先生只頓悟後世便化爲空寂先生今日講躬行卻好也先生曰此又我抑人陷於比方失卻才所謂仁也象先曰欲爲仁此處恐亦須要擇先生曰擇而爲可也擇而言不可也問比方則務外馳故不得爲仁乎曰正是才比方人便較失卻爲己但只揀今日所言心裏存著身上行著仁在其中矣

君子貪富貴厭貧賤是去仁也其本則自終食造次顚沛之不違始於終食造次顚沛之不違斯取舎明乎曰然

洲問好仁者所至似又愈於惡不仁先生曰天下之道只有个仁與不仁而已人之情亦只有个好惡而已象先曰或有知好仁矣系於小人之不仁或不知惡亦有知惡不仁矣作主不定或己之有仁不能自彊如何先生曰好仁而不知惡不仁還是好之未至也惡不仁而不知好仁亦是惡之未至也未盡好惡之道也蓋仁元是一个理好惡元是一个情

象先問富與貴是人之所欲也如何先生曰此工夫全在無終食之間違仁一句宻於一句曰存養取舎可分否曰取舎中有存養意存養中有取舎意問存養中何以有取舎意曰知所好惡非取捨而何

劉邦儒問好仁何以無尙之者曰這个仁字是天地生生之理吾之心原與天地萬物爲一體第人爲私意所蔽遂將此仁背去了誠能好仁則必視天下猶一家萬民猶一人心中自然廣大凡其富貴貧賤莫得而加尙之以故孔子惟好仁視不義之富貴如浮雲顏子不違仁則簞瓢陋巷不攺其樂若學做好仁惡不仁的工夫到著實去處者𨿽至絕糧不慍也今人心中營營擾擾常有不足處者只是未好仁先生曰聖門教人常以這仁字來說蓋天地以生物爲心元气一動盈天地間麒麟鳳凰生之昆虫蜂蛇亦生之松栢靈芝生之菌蓬荊棘亦生之熈熈然都是這生意所到吾人之心元與天地這个心一般大再無逺近彼此之別大舜能全得這个心故於庶頑讒說也要引他入於忠直並生天地之間範文正公先天下之憂而憂後天下之樂而樂他亦有這襟懷吾輩能體得這个意思則所遇者卽天地間聲色貨利富貴勢力俱敵吾這仁不過凡盡力於學須要學仁學天方是無有不足處孔顏之所爲樂處者蓋得於此

蓋有之矣我未之見柰何曰言終未見有用力者激世之言也

王貴問人之過也各於其黨先生嘆曰堯舜之仁至於一世夫子之仁至於萬世就在人之過裏面也要看个仔細來文仲子曰夫子於我有罔極之恩誠哉斯言也吾之於人有過須要如此看他方是金受夫曰周公之殺兄孔子之爲君諱想亦是過中之仁先生曰也是程子亦嘗說來君子於人當於有過中求無過不當於無過中求有過

或問朝聞道何以夕死可矣先生曰此須知未聞道前景象何如始得蓋未聞道時只是血肉之軀利欲牽引心常戚戚如何得生順死安惟聞得此道則耳目聰明心志寧靜渾身皆是道理當生而生當死而死𨿽殺身成仁舎生取義亦無顧累所謂夭壽不貳修身以俟之也且如人之好酒好色𨿽終其身而無悔者是眞知其味也聞道亦然又曰此當與知之者不如好之者不如樂之者君子坦蕩蕩並看又曰我嘗把孟子謂曠安宅而不居舎正路而不由哀哉與此對看彼謂𨿽生猶死此謂𨿽死猶生

黃容問朝聞道夕死可矣先生曰橫渠云存吾順事沒吾寧也卽此意容曰聞道如此之速乎曰這聞字不可輕看過了以前不知用過多少工夫到此方聞得故當死之時無有遺恨孔子夢奠兩楹曾子易簀而斃看他是何等气象嘗說孟子曰曠安宅而弗居舎正路而不由哀哉是人失了這道𨿽生猶死也夫子曰朝聞道夕死可矣是人得了這道𨿽死猶生也由是觀之豈可不聞道

子實問朝聞道如何曰試言所以聞的气象子實言是持守不變的意謝顧言如聞性與天道之聞象先言卽存吾順事沒吾寧也一般先生曰也皆是但所以得聞道處汝輩皆未說及耳諸生請問先生曰我知汝輩於這道都是可得聞的只緣血肉之軀包裹著惟終日戚戚或是居室不安或是衣服不美或是飲食不丰這等念慮橫於胸中怎麼得聞道故須實見得這道舉天下萬事萬物無以尙之如好酒者惟知酒之美好貨者惟知利之美故𨿽爲酒貨殺其身亦不悔焉是聞酒聞貨者矣觀此可求所以聞道之气象也諸生問今有一言官被罪從容就義亦聞道否先生曰固是好的未知他果無怨悔否若有一毫怨悔猶算不得因勉之曰聞道亦是難事不可容易看過

象先問君子無適無莫如何先生曰無適無莫是不以己之私意與之而惟義之與比義之與比卽書義以制事易義以方外意問孔子仕止久速各當其可亦是皆此意否曰孔更覺自然些義卽用也不消比得𨿽然知得此意盡大工夫盡難如宋時韓魏公欲刺陜西義勇是有專主意司馬溫公諌曰天下事非一己私議迨司馬溫公當執政時欲變免役法蘇轍進言靑苗可罷免役猶可存溫公怒不肯從蘇公曰公昔能諫韓魏公刺義勇事今日相公執政遽不容人諫邪溫公是事又自專主矣以此知己私之難免二公操行至此猶未能義之與比況下者乎吾輩於此正當辧析明白庶乎臨時不昧所從

懷徳懷刑柰何曰不溺所處之安爲懷徳不貪利以致害爲懷刑

滋問禮讓如何曰禮以撙節退讓爲本故凡爲禮而有遜讓之意者皆出於中心之誠也不如是禮文𨿽具其何如行之

詔問禮讓爲國亦如堯之允恭克讓否先生曰然夫禮是个讓做的比如君臣父子之間其朝覲定省等項節文皆是一个禮其中遜以處之和以將之便是一个讓禮而有此讓了爲臣的便能勸其君爲子的便能恱其父卽如文王三分有二猶率商之叛國以事紂王季有疾文王日三至寢門外問內竪之禦其有不安節卽色憂行不能正履夫事上問安此禮也至率叛國行不正履便是讓處故當時周邦畊者讓畔行者讓路士讓於大夫大夫讓於卿𨿽逺如虞芮二國爭田質成亦皆感化而去故以禮之讓爲國不難若魯昭公亟習於儀文而亡其實𨿽一居憂比終喪三易衰卒爲季氏逐於幹侯此正所謂如禮何也諸君便有民社之寄髙才大略皆不足貴惟此謙虛實心不可忘耳

本源問一貫忠恕奚別乎曰夫子平日有得於一貫曾子平日用力於忠恕忠恕而熟卽一貫矣曾子蓋熟於忠恕者也又曰聞一貫便說忠恕卽得一貫也然豈惟忠恕哉言敬而已矣亦可也信而已矣亦可也或言和或言愛亦可也在人惟自得之

象先問一貫之方如何先生曰一貫譬如千錢只是一索貫串了盡有條理而不亂載觀曾子問則知曾子隨事精察而力行之但未知可一以貫之耳夫子以其工夫至此蓋已熟了故以一貫提掇之曾子便醒曰惟門人猶未盡曉故曾子曰夫子之道卽吾平日所謂忠恕而已矣就變化出來以告門人曾子學力固如是之妙問朱子謂曾子於其用處精察力行未知體一如何曰體用本一源也問盡己之謂忠推己之謂恕如何曰忠恕猶形影盡己推己亦不可分又問忠是一恕是貫否曰固是但只就曾子防變化出忠恕來告門人便是省得一貫了不必以一貫來分貼隨事精察觀曾子問篇夫子所答可見分明是一貫但曾子不知耳孔子見其眞積力久語之曰吾道一以貫之曾子曰惟若決江河沛然莫之能禦大器問程子曰一貫乾道也忠恕坤道也如何曰亦不消如此說此蓋曾子自門人平日用力處說如平曰用力於孝弟則必曰夫子之道孝弟而已用力於誠敬則必曰夫子之道誠敬而已矣

陳世瞻問一貫是簡易石希孟問一貫是太極否先生曰也皆是汝們且譬如行事上看二生不能答又問焉曰易簡是心之明誠處對一人如此對千萬人如此皆能知得我心便是一貫太極是至極之理在近看如此在逺看如此皆能得通此理如此便是一貫唐應得問孝弟如何做得一貫曰居處不莊非孝也蒞官不敬非孝也事君不忠非孝也戰陣無勇非孝也殺一禽拔一木不以其時非孝也只此便是

周庸問一貫先生曰聖人之道本自浩大若執定一貫以求反狹小了𨿽如周子以靜教人程子以敬教人張子以禮教人亦終不能開濶似論語一貫故曰執中猶執一也

裘汝中說事到面前不能泛應還不是一貫先生曰一貫一貫先要逐事磨煉如十事中𨿽不能一一做過也要盡得三四件方可類推此非小事曾子不知苦過多少功夫後孔子方與他說一貫今無孔子之資又無曾子之學遽要一貫豈非妄想

象先問君子諭於義如何先生曰諭兼行的意陸象山鵞湖講章云所諭由於所習所習由於所志此正見辧志之學也看得最好

大器問幾諫先生云就是易初六乾父之蠱意承考也在父母過將萌之際未敗之前此幾也諫之可得而回過此難爲用力矣勞字就父母上看大器問亦是伯兪泣杖乎曰正是父母打我反勞父母也幾諫惟閔子其能之母在一子寒母去三子單敬而不違勞而不怨大舜其能之烝烝乂不格姦世瞻曰此只可爲賢子設先生曰此正爲眾人設使人人可能也

顧問以約失之者之約是約禮之約否先生曰也是約正如綜約一般布絲之千條萬緒自有理而不亂又如人之一身有四體五官百骸總是約束於一心不然心不得其理則百體舉莫知所屬矣是故以約失之者鮮徳不孤必有鄰者何曰不孤者論其理有鄰者指其事指其事如此其理爲不鑿矣然人何憚而不爲徳象先問事君數斯辱矣如何先生曰此亦看所處之位何如夫子告子路曰事君勿欺而犯似亦不以辱爲嫌其告子貢曰忠告而善道之似亦不以疏爲慮蓋位有逺近情有親疎自不同也問須信而後諫之意則無二者之患矣曰然

事君數朋友數則柰何曰君子以格心爲本輔仁爲先徳不足而惟言之恃者宜乎其辱也

公冶長篇

官問程子言嫁女量材求配則公冶長之賢果不及南容乎曰長也𨿽或陷於縲絏之中且非其罪況其平日乎此與不廢免刑戮者奚異哉若年之長幼時之先後之說則當矣

魯有君子子賤斯取爲君子如宋衞無君子生於其地者將不爲君子乎曰此亦夫子自任爲魯之君子乎自任爲魯之君子則子賤知所師以行之矣曰然則子賤優於子貢乎曰然子賤之學卽舜取人爲善之意聖學之正也故夫子曰堯舜務多求賢以自輔惜乎不齊之所治者小也

逺問開旣未能信夫子豈不知而又使之仕者何也曰或開家貧親老時可有爲皆不可知又夫子或知其外之材未究其中之信亦有之

何城問漆雕吾斯之未能信所信只是理否先生曰固是吾輩且替他想看怎麼便不肯自信象先曰莫不是知得反身上未能誠否先生曰道理固當如此擴充看好但且就吾人自家身上看可比如朝廷把你做个兵部官果能自信兵儲邊防將士之心一一能周知否把你做个吏部官果能自信庻司百吏賢人君子一一能周知否漆雕開不自信只是心不自足故夫子悅之且如子路率爾而對我能千乘之國便是自足了夫子所以哂其不讓

象先問卽事卽物皆是學漆雕開謂吾斯之未能信不亦拘乎先生曰謂卽仕而學在焉可也謂斯之未能信而以仕學焉不可也此孔子所以惡子路之佞問一味不自信而不苟出夫子所以取其志

官問子路聞夫子浮海之嘆當憂不當喜故夫子以爲好勇過我無所取材亦非夫子假設之言也曰然與弗如者柰何曰知所弗如則知所以求如者矣故與之

問吾未見剛者如何先生曰孟子云浩然之气至大至剛而其工夫在集義是故剛是義理用事欲是血气用事故或人疑棖悻悻爲剛而夫子斥其乃欲也剛與欲相反者也問顏子之請事曾子之毅不亦剛乎而夫子云未見者其在顏子旣沒之後曾子尙幼之時乎曰理亦或然但夫子之言也有因人有爲而發的時候又曰今日爲學須是把一切功名富貴雜事都斬斷了一心只求道然後有進今人皆被這樣事纒繞了如何得好然斬斷了也甚難非是至剛的人也不能故曰吾未見剛者

問文章性與天道之謂何曰性與天道皆寓於文章中但人不能識耳子貢之得聞性與天道其亦自文章中來之乎不然則夫子之道荒矣

象先問文章性與天道是一樣否先生曰性與天道只好在文章上求如孔子有姊之喪尙右門人皆尙右夫子曰丘有姊之喪由是門人皆尙左一拱手是文章之見於威儀而尙左尙右便是性與天道冉求問聞斯行諸子曰聞斯行之子路問聞斯行諸曰有父兄在答二子之問是文章之見於言詞而一進一退便是性與天道故遺卻性與天道而求文章恐渉於粗迹離卻文章而求性與天道恐入於窈防此是个體用一源顯微無間的道理

子路惟恐有聞者將惡聞乎曰非然也自他人觀其敏行之狀若恐有聞若子路則惟恐弗聞也故曰子路喜聞過者矣

象先問先儒言子路亞於浴沂是子路猶下曾防一等然子路未之能行惟恐有聞恐又曽防所不及先生曰正是曽防气象之大行不掩言子路功夫之密見義必爲亞於浴沂特言其气象則可其學還是子路實落問晏平仲善與人交如何先生曰此亦見聖人不沒人善處沮書社之封亦晏子也而猶取其善交如此可見聖人天地之量也

象先問子張問子文文子之仁夫子不許者何故先生曰此是子張之舊病又發作了他見子文之三仕三己無慍色文子之潔身去累違之一邦是何等聲稱以爲仁在是矣夫子之不許是卽救聞以達救行以忠信之遺旨也且仁者所居而化豈復有弒逆之賊生於其朝與之並立乎有不仁則早見豫待又豈有僣王之人而甘爲之執政乎問如此則二子之謂淸與忠者恐亦未之盡曰噫若是則又過求矣

葛子東問季文子三思而後行以愚觀之似有可取朱子解三則私意起而反惑恐非乎先生曰朱子之言是也閆調元說周公思兼三王坐以待旦不止於三孟子取之而季文子之思孔子非之何也先生曰周公之思與季文子之思不同周公之思但就其一事或酌古或準今或宜土俗或合人情必待周知盡善而後行此思之可貴也故曰不曰如之何如之何須熟思審處亦無妨也文子之思不在一事上如聘晉而思遭喪之禮則所思皆私意正犯了勿參以三之條非周公之公思也州問武子之愚何以不可及先生曰元咺爭訟成公被囚智巧之士所深避者武子不避艱難卒以全君此其愚可得而及耶又問如此則死難者在所取然夫子不取召怱者何曰管仲舎邪而就正者也召怱者甘於輔邪者也故曰自經於溝瀆而莫之知也象先問武子之事亦庶幾於仁乎曰否仁則上下化之成公不至於被囚而其愚亦可冺於無迹故曰謂之忠則可謂之仁則未也

問子在陳思歸如何先生曰狂簡如孟子所云作兩人看卽狂狷意然狂者有志狷者有守此其文理不亦可觀乎但一失之過一失之不及不知俯而就企而及以歸於中道此夫子所以欲歸而裁之也故他日亦曰不得中行而與之必也狂狷乎

狂簡如何曰當従孟子所解爲二人也裁之則中行矣左丘明何時又曰或卽作傳者蓋明能如是而孔子亦欲同之也豈惟見與人爲善之意亦警學者也

回由及夫子之志如何曰子路不私其利顏淵不私其善夫子則不可以言私蓋天地之無疆也

諸生問老安少懷友信先生曰孔子說个老安少懷也罷又說个友信如何諸生答曰友是同儕的人說三等人見包的廣大些先生曰說的廣也是卻不甚切諸生問是如何曰要老安少懷須是得朋友相信才得行其志如近日諸友相聚固是彼此相信才得道理明且他日得位有寮寀亦是朋友一般亦必是彼此相信才得天下治然這等處亦甚難如千乘之國不信其盟而信子路之一言又如汲黯之在漢淮南王謂惟這人難感以非視輩若發蒙耳看孔子他便要使天下之朋友皆信他這气象是甚麼樣寛大學者要想得之頃之伯源問所過者化恐不是身所經歷處先生問怎麼便不是曰以孔子見侮於桓魋故耳先生曰堯舜大聖人而子朱均在己膝下亦化不得這是遭變了故桓魋之事所謂聖人與君不能化而入也殊不害聖人過化存神之妙張橫渠不嘗說來性性爲能存神物物爲能過化故凡自心思所至政教所及身所經歷處皆是過周本洪問儀封人一見夫子便道如此怎麼恁地見得速快曰如堯於窮民便加志舜於讒頑亦欲並生孔子這个爲民的心腸與堯舜一般時時便發露出來正如溫良恭儉讓以得之一樣故封人一見便恁地防感發也因顧謂伯源曰聖人所過者化此不亦一驗乎

問十室之邑如何先生曰忠信如丘性相近也不如丘之好學習相逺也好學卽習字意先生因講十室之邑因謂諸生曰顏子尙無伐善孔子便說人有他的資質沒有他的這樣好學他日又曰知我者其天道之將興廢命也不幾於自伐乎易泉曰莫不是聖人見得這个道理是合爲的故不消避得先生曰也還未盡聖人是與天爲一與道爲一說出此語自不覺吾輩故今日與道理猶有些未盡處要說此話便不敢此吾輩所以須是學到那不知有天不知有道如此熟了才是學

雍也篇

舉問仲弓言簡之得失其諭夫子可字之意乎曰蓋諭簡字之意此章三可字皆同但簡上有可也字便不同耳

聶蘄問仲弓旣未諭夫子可字之意何以言能黙契先生曰此章三可字皆同但論子桑可字之下加一也字其詞抑而不又綴以上簡字其不足處已露矣故仲弓因得以辧其簡之得失若曰止於可字上見其未盡則可使南面之可難訓矣且仲弓平日從事見賔承祭之敬與不衣冠而處者自然不同蓋有不待夫子詞之畢而於簡之得失自了然也

楷問仲弓爲人重厚簡黙觀夫子答他問政似未切於仲弓者何先生曰徐而味之未始不切先有司恐所行太簡凡事要先有司才細密不遺漏赦小過恐於大者亦赦了這是他簡略不好處舉賢才想上二事他自忖能了得先生謂諸生曰舉賢才是急務不知夫子當時他何不以舉賢才在前說諸生請教先生曰爲政施爲之次第當如此使仲弓初爲宰忽然舉起賢才來把一切人都換了如何使得必先有司𨿽有司不好的也要換他曰赦小過則過之大者亦在所不赦看來連季氏僣竊之罪也赦不得曰舉賢才立賢無方不拘其類也蓋天下四海九州之人只是好善惡惡之良心故曰爾所不知人其舎諸充其气象一便是天地變化艸木蕃一便是天地閉塞賢人隠系於賢才之舉否耳楊邦彥問敬以行簡與居簡之簡同乎曰敬是行簡之本如居簡則一於苟簡而不能臨民者也邦彥起曰敬以行簡固然如簿書錢谷之繁軍戎祭祀之事皆國用所不能無者若徒執一行簡亦可乎先生曰此正見行簡有其要也彼諸葛孔明毎事必周謹來便食少事繁此蓋不知其要矣邦彥又問然則要在用人乎曰要在於敬能敬以自治而中無纎毫私滯於其中則自然防用人自然防理財事事有緒而不亂矣如自家無敬之本惟事苟簡吾見一身且弗治安望其能臨民看來今日之講不難於簡而難於敬賢輩他日居位蒞政切不可忽此敬字

顏子好學獨言二者何曰不遷怒則能制情爲天下之達道不貳過則能養性立天下之大本堯舜禹之精一皆是物也

張其怡問不遷怒不貳過主其心說否先生曰然石希孟曰邵子云顏子無形顯之過曰此又卻不然蓋有諸心必於言行間一露然於顏子亦無損特不逺而復更不萌作孔子是以云然夫七情惟怒爲甚能不遷怒則喜哀樂惡皆正五性惟過爲害能不貳過則仁義禮智皆善

黃容之問遷怒似難若不貳過凡賢者皆可何獨顏子曰程子好獵自謂今無此好周茂叔曰何言之易也有一日萌動時也後十年果復見此心可見周子經歷過治心功夫極密而人於攺亦非易事故惟顏子能不貳過

大器問獨顏子能不遷怒貳過者何先生曰今又豈特不遷不貳諸生試求顏子如何防不遷不貳江成夫曰惟理是從曰此說固好更還要先格物致知誠意正心而後能故博文約禮只是做這个工夫

陳徳文問夫子不許子賤好學而許顏子者何先生曰子賤𨿽是好問好察得舜禹之正脈恐工夫未到那熟處如顏子之三月不違仁也或顏子平日只在此二事上用功故因哀公問好學遂舉以爲對亦以有所儆耳因謂文徳曰不獨顏子吾輩今日只好在此二事上用功又問子器近日亦曾在這上用功否對曰聞教後每於怒時不敢妄發但未免猶有含怒的意思在先生曰這盡覺得了但須是用个法把這含怒的意思都沒有了才好李應明云這處莫不是只如定性書所謂忘怒觀理的樣子否先生曰然故我嘗說知性便可以去過約情便可以治怒能得此便是天下之大本達道蓋理得自家的情性故他日一喜便進天下之賢一怒便安天下之民故用功𨿽自一身之近而實闗天下之大呂時躍因問父母在窮困時受人挫折今父𨿽沒爲子的卻如何潛意在己之怒不可有在父之怒不能忘先生曰魯隠公及宋人盟於宿予說春秋深惡其忘親徳讐於柯之盟亦重斥之者以小白襄公子桓公所死者之後而莊公甘與之防故在所不取也故父與搆怒的人𨿽已沒但勿與往來可也潛云爲子的這心終不能釋然曰王者罰弗及嗣其父已死怨及子孫不可也潛問爲子者將何以報父之仇曰只有行道顯親榮親一事則是可爲也

宣之問顏子不遷怒夫子便稱他仁令尹子文喜怒不形卻不許他仁此只一仕止之小故不許之歟先生曰然事迹若類而實則不同顏子不遷怒正是做克己的工夫故可許他三月不違仁子文𨿽是一時如此未知他由中達外是如此否推之他事便未免有窒若欲以天下之喜爲喜天下之怒爲怒恐便不能怎麼就好許他个仁看仁是个甚麼樣大的正如說孝一般割股廬墓未嘗不是孝但比舜禹之孝便相懸絕如曽子說孝直推到殺一禽斬一艸一木不以其時皆不得爲孝卽割股廬墓便比對不過且王祥是个孝的卻去事晉鄧攸是个友的卻去事僞漢看他事繼母𨿽生母亦不如愛侄子𨿽己子亦不過何等奇特推到事君上便恁地舛錯猶足稱孝友乎陳子器問此古人所以寧學聖人而未至而不忍以一善成名歟曰是固然但謂寧學聖人而未至則不可也將子器尙不離含怒意乎

冉子請粟公粟乎曰然故冉子請議於聖人耳

忠問粟是公家否曰然以下原思辭粟事証之可見又問有粟便與鄰里鄕黨豈人情乎曰古人得俸祿只周宗族親戚鄕黨朋友使自家俯仰無欠不多積蓄故齊七十家待晏子然後舉火又曰賢而多財則損其智其積貨多者則謂之守財虜耳

達問顏子三月不違仁柰何曰仁最難言今吾輩於此各學寡過各思自成其名則有之至於使萬物各得其所之意則未之及也未之及便猶有利耳故言顏子不違仁則凡視聴言動必以禮而夏時殷輅周冕韶舞必以道皆可見也然則顏子何以獨能之曰只是語之不惰

大器問犂牛之子騂且角說周人用騂有以火尅金之意如何先生曰騂赤色周用赤者蓋從所尙如夏尙黒則大事斂用昏戎事乘驪牲用殷尙白則大事斂用日中戎事乘翰牲用白周尙赤則大事斂用日出戎事乘騵牲用騂水火相制之說皆出於刻意不可從問顏子三月不違仁如何先生曰違仁處兼學問資質而言天有陰陽五行故人所受資質便不能純其生身帶來所好各有重處且人分明曉得理是理欲是欲理有時不能勝欲故又昏了一昏息了一息幾能勾三月不違仁也田子中問果然今人一日一至這也難曰可知道難自朝至晝至夜純然天理者方是心在於仁故夫子嘆曰吾未見剛者又系幹曰剛健中正打何處起只是無終食違仁造次必於是顚沛必於是惟剛斯能久耳宣之問冉閔仲弓居徳行科皆未許其仁者何曰此仁推其極尢大著非謂無私欲而有其徳一口講便了且看顏子不攺其樂處吾輩怎麼便不常樂是可知三月不違仁矣

先生謂大器曰人安能如顏子閔子子路挺然獨立於世其行其文卓然照耀千古如閔子則曰如有復我者則吾必在汶上矣若別人便纒繞解不去

不攺其樂何樂也曰行道而有得於心則樂夫行道而有得於心其於富貴貧賤處之一矣

林穎問顏子之樂如何先生曰顏子所樂還是道得於己而後樂問當時顏路在如何能樂得曰豈是以簞瓢與親不顧親之喜怒而曰我惟自樂者乎必其平日能諭親於道以簞瓢養親而親亦喜然後能樂使顏子不得於父母𨿽千駟萬鐘無以解憂矣卻是舜一般心膓故曰人須學顏子之學何城問學顏子之方先生曰尋見顏子之樂則知所以學顏子矣或問諸生初學未便能語此曰學者至聖人只是此事𨿽是未至此地步若尋究不得此意更別無做工夫處城曰此是素位而行的意先生首肯

章詔曰先生嘗曰顏樂惟見大心泰耳先生曰然顏子惟見其大故外邊諸樣的物皆看輕了諸生今日爲學須知汝身之所始心之所終安泊在何處一念去學秀才不以未中進士爲累做官不以升沈自累此便是學顏子之學而不攺其樂矣問先儒謂周茂叔令程子尋顏子之樂處所樂何事伊川只答或人云若說有道可樂便不是顏子如何先生曰此語極好夫顏子心胸何等宏大何等灑落視世之富貴貧賤利害殀壽舉無足以動其中者此誠見大心泰無不足也先生講畢舉昔伊川在經筵講顏子不攺其樂章曰陋巷之士仁義在躬忘其貧賤人主崇髙奉養極備苟不知學安能不爲富貴所移且顏子王佐之才也而簞食瓢飲季氏魯國之蠧也而富於周公魯君用捨如此非後世之鑑乎看書如伊川常於文義之外反復推明歸之人主古之忠臣愛國有如此者

蔣參之問簞食瓢飲顏子固不攺其樂矣以之而事其親親亦樂乎先生曰我與林基學己曾說來易伯源請問其說曰此見顏子諭親於道使親與己而相安才見其樂鐘啟寅問樂處如何曰只刑於寡妻至於兄弟以禦於家邦就是樂了昔者周茂叔每令二程尋仲尼顏子樂處未發其祕後於通書上云見大則心泰心泰則無不足此提掇一个眞樂來與人講人自不省之耳謝顧問不省者其病何居曰天下之人只是个不足如衣服之美惡飲食之丰嗇居室之崇卑名利之得失文藝之髙下有許多病痛若一橫於中只是憂愁過了日子那里討个樂處而今學者不消說甚麼只於所不足處自家體貼看破就見其樂參之又問使顏子居帝王之位亦可樂乎曰如舜禹有天下而不與也何嘗不樂亦有憂乎曰如堯以不得舜爲己憂舜以不得禹臯陶爲己憂又奚而不憂然則孔顏之樂同乎曰樂在其中謂之安不攺其樂謂之利

子遊取澹臺滅明者何曰上可以匡邑宰之不及下可以正風俗之不善故以爲得人然則夫子何以曰以貌取人失之子羽曰或者子羽之貌陋也

史野如何曰大抵言也如野而兼文卽君子野豈無兼文者乎史而兼質卽君子史亦豈無兼質者乎故文質彬彬在史野之外論亦可在史野之中亦可

大器問文質彬彬解作適均與質猶文也文猶質也一般先生曰其實一般只後人看書將聖人言一樣解將賢人的言一樣解如子夏曰𨿽曰未學吾必謂之學矣其實說得是吳氏又說必若上章夫子之言然後無獘便是以私心看了又曰彬字從林從彡蓋以質爲主而以文飾之文其質彬彬然斯其爲君子也蓋質勝其文固爲野若文勝其質遂至爲史而無忠信矣

知好何以不及樂乎樂則夫子所謂在其中顏子不攺者也是豈知好者可能及之乎𨿽然非知不能好非好不能樂也

鳯儀問知好樂何如先生曰此章知是下手處樂是到頭處問樂了還有功夫否曰至此無功夫矣如反身而誠樂莫大焉一般故學者必求至於樂然欲求樂又必從知上起知而不至於樂是苗而不秀秀而不實非學之至樂不從知上起又是無頭學問也故大學之道以格物致知爲始

問語上語下何以可不可乎曰此爲教人者當因人而發若不量其受教者而亂語之是瀆之也故一貫惟語於曽子終日惟言於顏淵其他則有欲無言者矣世寧問樊遲仁知之問柰何曰務民義是知之爲知之逺鬼神是不知爲不知是知也然必先務民義而後能敬鬼神故知先難後獲則無私心矣故仁又曰先難自樊遲之所難者而先克之如粗鄙近利亦其所難也務民義亦然

仁知動靜如之何曰動者靜之用靜者動之本樂者未嘗不壽壽者未嘗不樂

問樂山樂水亦似今人登山臨水者乎先生曰今之遊山水者與山水全不相干只資觀視逰戲耳惟仁知者而後有此相契气象

思恭問予所否者何曰否謂道之不行也道之不行天絕之也故歷聘列國而無如之何南子之見亦欲因是行之乎然其否甚矣

石希孟曰宰予問仁憂陷害又短喪又晝寢聖人也有這樣弟子先生曰此見宰予誠心直道處還是聖門髙弟若後世諸儒率多掩防不暇心中多少委曲不肯便道己之所至只揀好的講故論人須觀其所由庶不差宣之問何事於仁必也聖乎仁聖字有大小否先生曰以夫子語意看來似有大小周本洪問仁者立人達人人是對己之稱故不及博施濟眾之廣與曰非然也這是說仁者己方立那立人的心便生己方達那達人的念就起狀那仁的模樣耳不是在此處求大小也但仁者須是有博施的心未必就能濟得眾假如賑濟的事一般要把這些銀兩谷粟散與百姓儲有千散之千儲有萬散之萬這卻不難若是散一分民便受一分之賜散一斗民便受一斗之惠此處便難了予往時贈惲器之賑濟均州序嘗舉此爲說是這一事必須是能加志於窮民用哲以知人行義以革姦審方辧物有許多作處才得又如今日陜西荒旱命下每丁給銀三錢這卻好了奉行者必欲民往城中自取百姓伺候三五日來所得的只勾打發鋪家並往返路費這所在非是不仁恐亦是作用處欠也故夫子說博施於民而能濟眾下一能字便有許多作用正如易說天地設位聖人成能故仁只是有是心聖便能裁成輔相使民各得其所以遂其心也問如此堯舜猶病者何曰止是也自家嘗懷歉然不足的意耳

威問言博施又言濟眾者何先生曰亦有博施而不能濟眾者不能濟眾或泥於道之未通或阻於勢之所隔故必也聖人在天子之位則承流宣化有其人然後能爲之何謂立達曰或立扵徳或立扵世皆是立或達扵位或達扵道皆是達夫仁者之心如此若夫學者之用功則在能近取譬云云

洲問博施濟眾堯舜猶病如何先生曰吾舊將能字重看蓋博施夫人所能博施而濟眾則或有不能曽以賑饑一事言見聖人固有是心然其所及則非聖人手足耳目之所能也是聖人能於博施而不能於濟眾觀此則堯舜猶病可見洲又問昔有陳巡撫過徽問中庸位天地育萬物古今誰人盡得諸生對惟堯舜能然陳公曰夫子說堯舜猶病者看來亦未盡得先生笑曰當時何不對曰𨿽先王都不盡得象先言猶病者亦自其心不自足而言先生曰正是如此不然則堯舜之民於變時雍古今之治莫有尙焉者若眞以爲病而不能位天地育萬物則古今何人不病而中庸之語夫子豈虛設無歸著的故猶病二字只可以之推堯舜之心不可溺之而少堯舜之治

立達之謂何曰仁者無人己之間故我方欲立達便欲立達人蓋與天地同其體用也程子以痿痺不仁諭之良是也馬伯循說立達甚博

述而篇

瀾問述作之謂何曰夫子言在我之言行非敢有所創始也蓋好古不信容或有作旣信矣又何作乎刪述六經亦其一事耳

問信而好古先生曰凡好之不眞者皆由信之不篤也吾輩中安有如老彭信而好古者出焉則樂在其中矣黃惟用曰科目害之也曰就如昨日塲屋問射禮汝豈能一一盡記無遺今人只將書肆刋行文字來看平生精力盡費於此當代典禮且尙不知況古乎苟學者能博古通今明體適用主司未有不知者𨿽當時不知只爲大儒又何不可

黃徳宏問信而好古如何先生曰此全在好古上他這好古的心又在於信上如饑便信食能飽必要得碗飯喫如寒便信衣能暖必要得件衣穿且孔子之於周公不知幾千百年心與之信便夢寐亦見得問何以只是好古曰古人的事通是經歷過躬行到故可信耳後世多不信古所以妄作故孔子說不知而作我無是也王克章曰縉因先生言有感如朱子解尊徳性道問學章曰非存心無以致知而存心者又不可以不致知未嘗偏廢世儒遂肆譏詆豈非妄作不信古者乎時克章言有所指先生曰昔象山與晦庵鵞湖爭辧至面頸發赤予說他這處已不是道了更說甚的禮雲天下治則行有枝葉天下亂則詞有枝葉如只論誰不是便是空談我們如今若只論他人不是恐便蹈前人的獘了克章云但世上有這等學者殊可厭先生曰子貢方人夫子語以不暇故只是不怨不尢下學上達則知我者其天蓋聖人惟顧己之所行以求天知耳那有許多閒工夫論他人誰是誰不是也

黙識三者非聖人之極至猶不敢當何也曰黙識猶曰黙而行之不言而信存乎徳行也學而不厭則智也誨人不倦則仁也三者眞聖人之極至也故夫子不敢當又曰黙識最難蓋口𨿽不言而行未嘗無心也

旣曰徳不修學不講又曰聞義不徙不善不攺不亦復乎曰徳學則統言之徙善攺過乃其事也

問徳之不修如何先生曰修徳自己身上防然不與人講學未免有差處故學必講則徳之所修者至然聞人之善貴乎能徙不徙義又非所以講學也至己有過又不可苟安必攺過不吝不然則亦不能徙義矣故講學徙義攺過皆所以修徳也

庸問申申夭夭何等气象先生曰申申是不局促的意夭夭是不嚴厲的意文王在宮雍雍亦是如此今之學聖人者不問宮廷燕居一味矜持太過至使家人子弟莫敢親就仰視殊失聖人此等气象余宜問如此不近於父子嘻嘻乎曰若嘻嘻又非申申夭夭本體此等處須恩義兼得愛敬俱至者能之

夫子不夢周公其衰乎曰此夫子嘅嘆之意實非衰也蓋道之不行實世所使夫子則固未嘗一日忘也然不能行而歸之已故曰吾衰也若橫渠旣熟不夢周公之言則自夫子實行而言之

黃惟用問孔子不曾見周公怎能夢得先生曰或見其遺像或誦其格言或師其善行一心通是周公是以嘗夢見周公如孝子恭弟能夢見父兄是也

大器曰甚矣吾衰也吾衰是嘆其道不行故耳曰然張子說孔子不復夢見周公是熟處卻不然然嘆道之不行不歸罪於我生不辰但曰吾衰亦可見聖人不怨天尢人處

顧問夫子吾衰之嘆獨歸夢於周公者豈以堯舜之道傳之禹湯禹湯傳之文武周公周公沒而傳冺焉故夫子惓惓念慮惟欲繼周公以續斯道之行乎且夢生於思思行其道則神防其像神防其像則道行之機可卜是故夫子之意乎先生曰此亦孟子論承三聖之意蓋指道在人臣者而言也周公生成西周之治孔子夢周公吾其爲東周乎傳道之論𨿽亦有理不必如此牽附達問學至依仁而後遊藝者何曰仁苟未依𨿽不遊藝亦無損苟依於仁𨿽遊於藝亦何加故曰君子不多也一生問志道據徳依仁而後遊藝與博約之序若相反者何先生曰道徳之說與餘力學文之意同因當時專事文辭者發有爲言之也博約之說與格致誠正之序同亦萬世學者定法其序不可亂也他如危邦不入亂邦不居有道則見無道則隠君子守身之經也至於欲往佛肸弗擾之召又曰天下有道丘不與易者聖人體道之權也

朱仁貴問志道據徳依仁遊藝如何先生曰道猶路也志於道則在這大路上走了若從旁蹊曲徑上走非是荊棘掛破衣裳便是陷穽折傷手足志於道了又要據徳則外面勢利紛華貧賤憂戚舉莫能動其中矣依仁則純乎天理而無一毫人欲之私夾雜到此地位外面東東西西最惑他不得了故可遊藝如今有道徳已備者作詩作文多幾句也不妨初不害他大體若大本上不曽立得卻先去遊藝到末上務其不墮於荊棘落於陷穽者鮮矣

王左卿問志道據徳依仁遊藝是一時事否先生曰一時也說得如頃間要問這句書就是志道旣問了得之於心守而勿失便是據守此徳了外物不能引動他念不能夾雜便是依仁故苟解得此則一時也是這事又問別章何以文藝爲先乎曰凡看論語須是活落如以教人定序爲言則曰文行忠信博文約禮恐人有不行之獘便說餘力學文志道據徳依仁遊藝故論語是一貫的道理若不體貼活落便滯而不相應象先問據徳依仁當重遊藝似觀經史之類或可少輕否先生曰此是終身去不得物閒暇時不看經史做甚且道徳亦與藝通古人解字甚好據凡物必有所據如睡據牀坐據椅居據屋徳爲人必據而不可離依如人穿衣服人無衣服便看不得子桑伯子不衣冠而處欲人道同於牛馬仁爲人所必依不可少藝亦在其中矣

問孔子食於有喪之側未嘗飽與所謂是日哭則不歌未嘗不嘆聖人心地只是一片自然至誠惻怛四字作聖之基孟子亦曰哭死而哀非爲生者也嗚呼風俗日漓禮教日壊往往臨喪不哀甚至父母之喪亦恬然如平時也先生曰習俗成𨿽賢者亦攺其初心有道者宜振之耳

谷問用舎行藏何以夫子與顏子能之曰仁者心無私系如是然使無具者用之其何所行舎之其何所藏乎其究自臨事而懼好謀而成始子路蓋不知也

顧問用舎行藏如何先生曰聖門羣弟子俱在夫子獨許顏淵者蓋謂其行必有具其藏必有物也楊完對曰莫不是以道殉身以身殉道乎曰此說亦然蓋謂與爾有是夫者言其行不徒行必如立斯立道斯行綏斯來動斯和行夏時乘殷輅服周冕樂韶舞是也藏不徒藏必如遁世不見知而不悔簞瓢陋巷不攺其樂是也惟其有行藏之具斯能通時措之宜至於眾人縱用之而無所可行縱舎之而無所可藏又或知進而不知退知存而不知亡知得而不知喪又安望其能行藏哉故此行藏亦不易得張一拱問懼事成謀只就行師說或尙推廣說曰只說行師但能如此則於凡事自無不可者矣

箕問富而可求以義言如不可求以非義言如之何曰然

繼祖問夫子學韶何以三月不知肉味曰於是乎見舜之徳防之才矣猶可以格鳥獸而來鳯凰觀揖遜而窺覆載如之何而不懷也

張其瑄問從吾所好先生曰此夫子平日所好只在義理上無纎毫他念與我有好爵與爾縻之秉彛好徳良心一般汝們亦說從吾所好恐不同乎

顧問子在齊聞韶三月不知肉味一友云恐溺於好了先生曰何不教這友亦如此溺於好也看夫子此个好正如才所謂樂在其中一般豈易得的象先問史記於子在句下有學之二字不知夫子於何處學曰亦只在器數上學而性與天道在其中矣今只觀季札觀樂一篇韶樂當時是甚麼感得人的孔子見當時列國搶攘諸侯大夫尙戰力復觀揖遜之容文明之徳如親見得一般且又與平日祖述意相契合了故不覺感嘆之深至如後世亦有聞樂降自西王母者此卻異於孔子之聞韶矣

椿問求仁得仁是兼言遜國諫伐否先生曰還是專言遜國蓋子貢惟問爭國之事也椿又問使夫子在亦有此事乎胡氏謂公子郢而立之果得夫子當時處之之微意乎先生曰夫子得久於衞必能化之無這樣事胡氏之言在夫子未必如是也象先問人謂輒當迎父遜國卒不肯立則尊之如唐之太上皇之制如何曰如此則是告輒以僞矣蓋蒯聵以淫亂之恥乃人子之情至不忍者非有大罪逆也輒若誠心迎立而蒯聵能保其宗廟奉其祭祀收其人心反其旣往之愆則𨿽靈公生存不復怒焉昔人所謂子方面過於睢陽而父遂解顏於溱洧者矣況靈公已卒世乎若是而立之以傳位於輒則在靈公無立孫之嫌在蒯瞶無怨子之恨在衞輒無承祖拒父之非父父子子祖祖孫孫又何不可樂亦在其中之謂何曰言樂亦在其中則其他所樂可知也蓋自足之後諸物皆輕得道之餘天地同運故富貴貧賤處之一也

象先問樂在其中與不攺其樂字有淺深否先生曰汝不要管他淺深今日只求自家一个樂如何大器曰此樂求之有道乎曰各人揀自己所系累處一切盡除去了便心廣體胖自能樂也然所謂系累不但聲色貨利粗惡的只於寫字作詩喜好一邊也是程子嘗曰書札於儒者最近然一向好著亦自喪志便可見

防問曲肱而枕之富貴未嘗不可先生曰富貴則下莞上簟何必曲肱然夫子蔬食飲水處皆是樂學者不是衣食不足便是功名纒縛怎麼得樂象先問世之隠而不仕者志在山中把外面功名富貴皆放下如何先生曰此𨿽不足以語聖人然外勢利紛華似亦擺脫得開必須察他心中安否我嘗說个達摩面壁十年外面是如此未知心下如何隠者𨿽是寄迹山林又不知他心下如何也

威問五十學易如何先生曰予嘗謂五十而知天命則五十字依經文防無妨問學易是居則觀其象而玩其占動則觀其變而玩其辭否曰此是君子學易之功若聖人則與天爲一天卽易也進退存亡仕止久速一天而已言學蓋謙辭耳問東漢諸賢正是不知學易道理曰固是若胡廣輩之一於通又不若諸賢之能守至若京房翼鳯之徒則又泥矣

詔問子所雅言何以又曰皆雅言也曰下雅字指詩書及禮而言

樂以忘憂夫子所憂者何事乎曰發憤忘食卽憂耳故曰徳之不修學之不講聞義不能徙不善不能攺是吾憂也

應旂問發憤忘食題目如何先生嘆曰不可作題目看過聖人實做去一日間不過憤樂耳理未得也發憤忘食則至終日不食終夜不寢及旣得也樂以忘憂𨿽疏食飲水曲肱而枕樂亦在其中矣學者須求聖人憤樂始得但今人一日亦有个憤樂不知憤甚麼樂甚的𨿽知憤樂了又或是功夫間斷不能似聖人純亦不已是以數百年常無聖人也

我非生知好古敏求之謂何曰𨿽禮樂名物皆義理耳生而知之者此也好古敏求者此也

子不語者何曰答述曰語聞人言而不附耳

蘄問三人行必有我師如何先生曰師字只就言貌動靜上說問就一人身上有善惡亦皆可師否曰然又問易云三人行則損一人一人行則得其友與此同否曰彼言致一也𨿽然只要虛心吾心不虛則𨿽千萬人有善亦在所不取況三人乎又曰此道學之正傳前乎大舜樂取於人者此也後乎顏子以能問於不能者此也不然則匹夫匹婦不獲自盡𨿽民主罔與成功矣邦儒問我欲仁斯仁至如何先生曰重在欲字上七情喜怒哀懼愛惡欲𨿽是情實爲七情之本如目欲邪色耳欲淫聲則便不仁了如非禮不欲視非禮不欲聴卽便仁了所欲有邪正於仁有逺近故曰欲仁而得仁時用問天生徳於予不亦矜乎曰孝子有善不自居皆歸於父母也且其曰天生徳則亦眾人之所具也亡而爲有以下之謂何曰此務外而遺內者故無恆虛少有而不實也約少積而不充也

不知而作之者謂何曰如妄行妄言妄動之類多聞指言而言多見指行而言然能從善而識之去不知而作者逺矣

與其進也有錯簡乎曰經文亦自通蓋人潔以下申與進之意也

庸問我欲仁斯仁至矣先生曰欲乃嗜欲之欲謂欲仁正使人知仁爲有味當愛慕欣樂之不忘如體之欲衣口之欲食得衣則暖得食則飽得仁則心廣體胖便可見得欲仁气象

谷問丘也幸之謂何曰人不幸不聞過聖人以聞過爲幸則不聞過者其亦人之不幸乎故曰君子之過如日月之食然則聖人亦有過乎曰昭公君也夫子臣也夫子之過不亦宜乎

子與人歌而善奚訓乎曰與猶許也

文莫吾猶人也柰何曰此聖人以言爲易而難於行也然究其極言亦非可易者不然何四教以文爲首而行次之

介問丘禱久者柰何曰此便見聖人與天地合其徳日月合其明鬼神合其吉凶之意若由聖人之自言則曰吾嘗與神明伍也

象先問子路請禱是否先生曰怎麼是子路此个病痛正如使門人爲臣一般問夫子平日謙己誨人此處卻又直自任如何曰夫子言天便與天對得的言地便與地對得言鬼神便與鬼神對得的而猶曰禱亦是謙詞然學者須是學道質諸鬼神無疑如孔子方是學問何以能便得到此曰在愼獨始之不愧屋漏熟之便是丘之禱久

坦蕩蕩者無愧於己不畏於人長戚戚者有疚於內必懼於外

林問溫厲威不猛恭安止言气質乎曰亦聖人學問之熟如此

容問君子坦蕩蕩如何先生曰君子愼獨工夫在前了坦蕩蕩是其驗也蕩蕩卽是孔顏樂處顧問蕩蕩何以不同於戚戚先生曰此只是愼獨學者能去體認自然見得顧對曰坦蕩蕩者富貴貧賤處之一也道無入而不自得故曰蕩蕩乃君子樂得其道之意小人非特貧賤戚戚也𨿽處富貴患得患失無所不至故曰戚戚乃小人樂得其欲之意乎曰這般說最是今學能去了戚戚便是坦蕩蕩

宗祿問子溫而厲如何先生曰徳性而非气質沒安頓處故曰乾道變化各正性命保合太和乃利貞但气質微或有異處善反之則徳性備矣故學者在變化气質子溫而厲威而不猛恭而安是亦學問中來不可全不學也

泰伯篇

如軫問泰伯三讓天下止謂傳季歷乎抑不從太王翦商之志乎曰謂季歷耳然則傳何以云翦商曰由太王有翦商之志欲傳位於季歷故可言讓天下也

伯源問民無得而稱如何先生曰知太王欲傳季歷就固遜而去世人怎麼知得他心事故謂之至徳問文王有取商之心乎曰無觀文王謂武王曰汝何夢矣武王對曰夢帝與我九齡文王曰汝以爲何也武王曰西方有九國焉君王其終撫諸文王曰非也古者謂年齡齒亦齡也我百爾九十吾與爾三焉後果文王九十七乃終武王九十三乃終其言𨿽未必眞若有之亦足以見二聖之心又孔子稱其以服事殷爲周之至徳尢可見又問太王時已有翦商之志故孔子言三以天下讓今云文王無此心何也曰所謂翦商及雲天下者自後世孔子時言之言商周行事不同商政日流於惡周道日趨於善周人作詩追述其初故曰至於太王實始翦商非太王實有此志也若讓天下事泰伯豈必知後有天下哉在泰伯之時止可謂之讓國在武王之時則可謂之讓天下矣立言先後不同如此

恭而無禮合下二章乎曰一章亦通上言求之逺者之獘下言求之近者之效

曽子啟手足專言保身體乎曰非履道據徳者不足以能之如其不然則世之放僻邪侈幸而獲全死者皆曽子矣範氏虧體行之說則過於大析矣又曰如下所云道者三卽戰兢之實

象先問曽子臨終而啟手足見得平日未嘗失手足於人若止是形體則世之得保首領以沒者亦多矣先生曰然曽子一出言未嘗忘父母一舉足而不敢忘孝自云戰戰兢兢不知用過多少工夫來故孟子謂守身事親今之爲宦者無見於此而傷人害物無所不至故人至痛詈有傷及祖父者皆是辱親不孝之大者故孝子必敬其身者懼辱親也

君子所貴乎道者三之謂何曰內外本末以一貫之矣故容貌之動而逺暴慢則心無不敬也顏色之正而近信則心無不誠也辭气而逺鄙背則心無不明也所居而化所行而通君子之道何以加諸正色之謂何曰如當喜之時而有怒色非正也喜而僞喜非信也

詔問及曾子有疾事先生曰曾子易簀的去處眞是夭壽貳他不得的時象先在旁或語及尹和靜出處進退甚是分明先生曰彥明曾亦應過進士舉來防問中議誅元祐黨人是尙可以干祿乎哉遂不對而出看和靜這出處去易簀不甚逺了人之身只有个出處進退死生壽夭而已諸生做工夫過得此等關餘皆易又曰曾子有毅之學然後做得易簀之事若孔子存而見之不獨許顏子三月不違仁矣

東郭子曰曾子說動容貌斯逺暴慢矣三句看逺字近字還有工夫先生曰斯字便是卽字全無工夫東郭子曰此斯字我作立之斯立之斯字看先生曰若作此斯字看益無工夫矣蓋此舉其自然者以見可貴也其工夫則在前不能如此者工夫則在後耳

一日諸生請講所貴乎道者三適有二生自監中來因言近日方得撥歷云云子實遂言司成可謂太執矣先生曰才說出辭气斯逺鄙背而子遽忘之乎此心一息不存便防忘了久之曰以此知工夫不可一時不密城問動容貌斯逺暴慢是修身之本否曰此是聖賢切要處前此顏子之非禮勿視聴言動後此孟子之根心生色皆是物也威問顏色何以謂之正曰正如當喜之時卽欣然而喜當怒之時卽艴然而怒此便是顏色之正然而忻然艴然者皆出於誠而非僞也此便是近信如當喜之時而有怒色當怒之時而有喜色皆非正也正字非著力與動字出字一樣看

濟民問曾子何以憶吾友曰以此知論語乃曾子及其門人所輯曾子年少而沒在諸子之後故有子及曾子獨稱子故鄕黨非曾子不能畫

顧問以能問於不能如何先生曰某嘗謂此節與舜之大智相類易伯源問何謂也曰舜之大智某嘗說止是一个仁了夫何故曰仁者以天地萬物爲一體欲並生哉無一毫私意間隔於其中無一物處之不當見人一善必取之於己己有善必推之與人問於耕稼問於陶漁問於在朝莫非心之所得也今學者只是見不破這个仁與人物若不相干其有不得其所者就不肯思量去處也更肯好問人耶顏子之心亦與舜同故其言曰舜何人也予何人也有爲者亦若是何等激昻講畢又曰某嘗謂大舜生於千百載之上貴爲天子者也顏子生於千百載之下匹夫之微者也自他人視之一定把舜做个不可到的人又何敢曰有爲者亦若是顏子不畏而有此言故卒能如舜我捫學顏子之所學須提醒此心果有个欲並生哉好問好察爲舜的心才好顧又問犯而不校如何曰此亦人觸犯他他自不計較伯源曰與不遷怒同乎曰然顏子自不遷怒進而上之就是孔子不尢人的地位至於孟子則曰於禽獸又奚擇焉亦未免有計較的意思故說孟子不及顏子此去處亦略見些

洲問犯而不校先生曰顏子猶從事於斯若孔子便渾化無待於從事矣且如桓魋要己便曰其如予何司敗譏其黨君遂以聞過爲喜問於孟子之三反如何曰孟子猶以爲妄人甚至比之禽獸何難孟子之於顏又粗矣

霄問托孤寄命何以不言臨大難而言大節曰此自君子之身言之也世之有大難乃君子之關節也過此則君子不過此則小人亦有臨小利害而輒形色發聲者如之何其能大節也

商經問毅曰猶空洞也著一偏不得著一隘不得著一忿恨貪欲不得毅如堅守其理遇偏隘忿恨貪欲之起輒窒之不得行耳曾子此言或出夫子旣沒之後夫子而存而聞此言也不獨許顏子不違仁矣

城問毅先生曰天覆地載天地之心何等大人得天地之心以生元初與天地一般大但自己私一勝便自狹小與天地不相似了故必剖破心之籓籬使略無間隔亦如天之無不覆地之無不載此便是任此而無容息便是毅泉曰東郭子說之不息處便是毅曰然顧問而不毅無規矩而難立然矣毅而不何以言隘陋無居曰毅亦是有力人但不知仁之所在東撞西撞沒个著落故曰隘陋無以居之

問任重何以要道逺何以要毅先生曰天下之老皆爲吾老天下之幼皆爲吾幼心胸何等著故程子謂西銘言之道心便如此了而私意少有間息便是不毅觀曾子臨終他人救死不暇心中不安𨿽一簀之微亦必易之看他是何等毅仁以爲己任死而後已此曾子所以能踐形惟肖也

興詩立禮成樂之謂何曰此言其學成之序也故興於詩非不學禮也特不可謂之立立於禮非不知樂也特不可謂之成

霄問民不可使知之者責君上乎曰亦然然豈不責學者乎

衢問能篤信好學守死善道則有危邦不入以下等事而無貧且賤焉以下等事乎曰然然則夫子何以無道不隠也曰惟聖人能神其化在賢者當守其常

張一拱問篤信好學先生曰還重信字此與信而好古信字同凡人不好學皆因信道不篤不篤信則他物可以易之此心尙有疑貳工夫自有作輟安能好學惟篤信則見禮義之恱我心眞猶芻豢之恱我口而始能好學不厭矣問此章之旨何居曰此是聖人示學者成法若聖人則隨時應變自無不可不拘有道無道危邦亂邦也故公山佛肸諸人凡有召俱欲往之類可見夫子贊舜禹及堯之巍巍者何曰巍巍皆就舜禹堯說前非言天下小也後非言天下大也夫子旣言才難又言周之至徳者何曰贊文王也贊文王以服事殷則所不足於武王者可推矣故曰唐虞之際於斯爲盛傳所謂其旨微矣者此也

詔問惟天爲大如何先生曰前段以徳言也後段以政言也故惟天爲大惟堯則之自放勲至萬邦時雍是也文章卽治歷以明天道若采以明人事治水以明地道是也孔子看堯典後方有此

一拱又問堯徳與天準是何等气象曰天地之大徳曰生稱聖人之徳亦只曰好生觀天之生物气化無所不到𨿽至賤一艸一木無處不生育長養如石孔中亦生一艸木出來堯之徳則非但恩及濟民而己無告者則不虐困窮者則不廢𨿽這等人亦要使之各得其所這便是與天準處求其所以能此則本於欽明文思安安允恭克讓耳如其不能恭敬克讓又無條理又無明見則如何能使人各得其所便是不能生萬民故卽此又可見與天準處在於徳也

宣之問舜有臣五人而天下治夫舜在當時止用五人而遂幹盡天下之事而成於變風動之休後世用數千百人中間豈無豪傑而天下之治卒不古若何也先生曰五人之徳固不可尙而其賢能後世相讓同心同徳略無一毫嫌忌間隔之私而舜又以至聖之徳臨之於上五人之用各當其才而五人之所舉而用者又皆五人之才君臣上下同乎一心一惟至公無我而已詔因仰嘆之曰此隆古何等气象後世人各一心有賢能者多爲人妒嫉且才者非所用用者非其才舉措失宜勸懲無所於用況君臣情隔上下道暌如何可復三代之治

宋子忠甫曰嘗聞論大禹矣止以菲飲食惡衣服卑宮室稱大聖焉恐此三者不足以盡聖學之精微先生曰此正其精者耳仲尼至聖也於此三者再言其無間然而吾子乃又以爲不足夫後世學者多鶩入髙逺興論新奇或遺落事爲饌浮五鼎衣度齊紈田連阡陌屋亙裏閭不知其過也侈然猶以爲得道者有之吾子乃又有是言何也陳子曰此則精一執中固在於衣服飲食宮室之間耳若是則何以謂之人心道心乎曰夫人豈有二心哉心方之乎形气其道卽寡矣私而又害不亦危乎心方之乎道義其人卽寡矣隠而難見不亦微乎故人心𨿽危其實可制而不可無道心旣微其究可著而不可昩故飲食衣服宮室者心之人菲飲食惡衣服卑宮室者心之道此之謂惟精惟一乎此之謂允執其中乎當舜之時巢父許由之徒有見於道心也遂至損飲食衣服宮室而去之堯舜禹曰世豈有不衣食者之道哉此賢知之過乎中不可以教天下後世者也饕餮窮奇之徒有見於人心也遂至於貪飲食衣服而亡道堯舜禹曰世豈有喪禮儀者之人哉此愚不肖者之不及乎中不可以教天下後世者也由是言之精一執中皆自飲食衣服宮室而作矣後世學或旣爲巢許之論而兼行饕餮窮奇之事宜中庸之道三代之後民鮮能乎

子罕篇

學問利當絕言之可也豈可云罕言曰衣食之業豈不是利豈宜盡絕但不太生計較之意故曰罕言若易卦爻中盡言利也則又義之別名究而言之與命與仁等若命仁非其人不可輕語故亦罕言

防問利者人欲之私絕言之可也若命與仁𨿽雅言可矣夫子皆罕言何先生曰此問極是若以罕言爲皆是歟然則利不可與命仁並以罕言爲皆非歟則命仁又非利之可比此處宜思之楊充之王左卿皆請其故曰利不可以訓人故罕言命與仁非其人也則又以難諭故以罕言若然則利亦有言之之時矣曰然易不云日中爲市致天下之民聚天下之貨交易而退各得其所此非利乎𨿽炎帝神農不禁也然則命與仁有言之時者何曰因由賜之不知也則固言命也因顏冉之請事則固言仁矣王左卿又問命字與盡性至命同乎曰推其極則只是一个命又問有理命有气命亦可分乎曰使理無气則理無安著處理气原分不得

夫子何至執禦也曰天下無一事非理無一物非道得執禦之旨則𨿽一貫不外是矣惜達巷黨人不足以語此然則門人其亦不知乎曰如其不知則必疑問此其知之者也

問古之射也以觀徳今之射也以講武古之禦也以範馳驅今之禦也以尙枉道是故觀徳者讓之地也講武者爭之門也範馳驅者正之本也枉道者邪之階也嗚呼其諸古今之所以不同乎先生曰斯其人誠有志於古矣

謝應熊問夫子執禦者何先生曰以某觀之此正聖人一貫之道蓋天下無一事非理無一物非道若能解執禦之旨則𨿽範圍天地曲成萬物參贊化育皆無難矣詩云灑掃庭內惟民之章夫灑是播水於地掃是運箒於地至微的事而可爲民之章表故程子曰灑掃應對與精義入神貫通只是一理故君子之學立則見其參於前在輿則見其倚於衡無終食之間違仁才好又曰聖人占地步愈卑故其所就愈髙後之人占地步愈髙故其所就愈卑耳

從眾從下之謂何曰此亦夫子斟酌四代禮樂之意也如夫子生於此時則今之車服器用必可用也但其大義則有在耳又曰顏子仰髙鑽堅者得非麻冕拜下之類乎

聖人以天自處故論畏匡及桓魋之言非常人所敢道也蓋有契天之實然後能爲齊天之言

絕四之謂何曰以一事言亦可以四事言亦可

威問意必固我分在事前事後如何先生曰亦不必如此且一事之中或只有意而無必固者或只有必而無固我者安可以在前在後言聖人之心無適無莫無可無不可故毋意必固我

輔問意必固我病痛從何處起曰從意上起毋意從何處做工曰只是个明誠之至與天地萬物合通自無意必固我者矣

如斗問太宰以多能爲聖夫子言不多者何曰天下無無理之藝聖人無無理之能故言其全體則天縱之聖乃夫子之本指其一處則多能之藝亦夫子之末但眾人以事視多能愈見其多夫子以理視之不見其多矣故曰君子不多也使太宰旣因子貢之言求又多之意又因夫子之言求不多之故則天縱之聖可識矣一生問君子多乎哉不多也如何先生曰觀此可以知人之胸次矣太宰便以藝看做極大的子貢便以藝看做个極小的夫子便把這藝看做一樣無大無小也故太宰蔽於物子貢猶有物夫子無物又曰只這處教顏子如何從得髙堅前後之嘆其亦在此乎

文舉問兩端者何曰天下止有兩端非道卽器中人以上可以語道未嘗離乎器也中人以下可以語器未嘗離乎道也顧在人察識如何故子貢曰夫子之文章可得而聞夫子之言性與天道不可得而聞

夢卿問鄙夫空空則叩兩端似與不憤不啟者戾乎先生曰原不相戾鄙夫空空是外𨿽無知而其一念向道之誠實無毫髮夾雜故能虛以受人可以始終本末語之若謂憤悱亦是他空空的去處

伯源曰空空是不著意見的人才著了意見就不是空空就不能憤悱曰然

子見齊衰冕衣裳與瞽者何曰此見聖人純亦不已與天地並運之意在他人固有勉之不能者矣能此便是堯之不虐無告不廢困窮文王之惠鮮鰥寡哀此煢獨也又曰此所謂逝者如斯夫此所謂髙堅前後處也大器問楊山看論語一部書意思盡在子見齊衰者一節如何先生曰人多以他人之喪無干於己又子冕衣裳者藐視之是亦私意於瞽者多忽之不敬皆非仁也孔子萬物爲一體則不然此與吾執禦矣意思一般三者之中瞽者尢人所易忽學到敬無目者處方是實學緬想其心卽堯之不侮鰥寡舜之不虐無告文之惠鮮鰥寡其揆一也所謂老安少懷者亦卽此气象故視尊貴與鰥寡者無異則其心卽前聖之心矣蓋非至公至仁不能得之也

世寧問髙堅前後安求之曰夫子之髙堅其始卽學者博文之事道之體也夫子之在前在後其始卽學者約禮之事道之用也苟學者從事於博約之功久而不已則髙堅前後者未必不如顏子之卓爾也博文約禮分先後然乎曰博文亦有先後約禮亦有先後乃循循也博文非專言知約禮非專言行

椿問髙堅前後如何先生曰髙明配天可以言髙博厚配地可以言堅日月代明四時錯行可以言瞻前忽後此夫子之道直是無窮盡無方體顏子所難於步趨而有是嘆也然則博文約禮其學之法乎曰此夫子之善教也如易曰逺取諸物是博文之事近取諸身是約禮之事然有先後乎曰二者並進一文之博一禮之約非博了文而方約禮也顏子之竭才正是並進蓋髙堅前後道無一息之停學道者亦當無一息之間如今人讀書不得其義理輒自阻焉顏子惟於仰鑽瞻忽之際愈自彊不息故所立卓爾又曰此章極言顏子當時學孔子的气象只在竭才而已今人只緣不竭才

劉幼淳問顏子仰鑽瞻忽是擇乎中庸否先生曰張子亦嘗有此說來問亦是博文約禮否曰也是又問博文約禮分先後乎曰難說博盡文才約禮一文之博一禮之約眾文之博眾禮之約畢竟文在先

伯源問弟子入則孝何爲先禮而後文先生曰聖賢固有爲而發的爲弟子的心馳於文恐躬行便薄了故行先文後若平日立教曰文行忠信曰博文約禮此是定序又如子路是个忠信明決的不怕行不到故孔子只就知上覺他如曰由知徳者鮮矣又曰知之爲知之之類子張文爲有餘行恐不及故孔子多就行上覺他如曰居之無倦行之以忠又曰在邦必達之類此亦便是孔子一貫的去處因顧邦儒曰顏子仰髙鑽堅瞻前忽後其亦在此類乎又曰今欲夫子髙堅前後先要用仰鑽瞻忽工夫

城論髙堅前後先生曰大略亦窺測得幾分然顏子說个仰鑽瞻忽四字道體固於是可見其用心之密亦可想矣語未終而先生以帖子付皂人城遽請問先生曰此便是髙堅前後處此便可仰鑽瞻忽也又曰自家固不當如此說爲爾謀則善矣諸生起問先生曰此極簡易明白而髙堅前後深微亦卽在此故一時卽可做得聖人一日卽可做得聖人但一時不放過一事不錯過則自成片段學問矣又曰今欲求夫髙堅前後先要知仰鑽瞻忽

楷問仰之彌髙章先生曰道時中而已以髙堅前後此夫子之道髙妙然其教人入之不過博約二事博而能約斯有自得仕止久速各當其可斟酌損益皆是時中如麻冕禮也則從眾拜上泰也則從下冉有問聞斯行則曰聞斯行之子路問聞斯行則曰如之何其聞斯行之皆此義也顏子旣有得於此故學之欲罷不能及其旣竭吾才眞似在面前一般怎麼喚做竭才如人讀書有倦時思義理有不通時這去處多不去竭力思了顏子於此更在博文約禮上竭其力或有時見於事物或有時見於師友或有時見於古今然後吾之聰明以全而道之髙妙有象蓋夫子之道其髙妙是從心所欲不逾矩顏子未免想象摸擬所以又無著力處故發末由之嘆

炳問顏子欲從末由是如何景象先生曰只汝才所問被人誣的便可看此景象炳思之未得先生曰如桓魋之禍則曰天生徳於予公伯寮愬子路則曰道興廢命也孔子自家便說他已是天了已是道了著顏子如何樣子從他今人如何敢自家說是个天自家說是个道非是謙說實是無具故也如子畏於匡夫子曰吾以汝爲死矣顏子說子在回何敢死看他如此說若不在則死矣把个生死看做个極小的事只問个是與非多少從容含蓄我們如今學他須是要常使此心對得天地對得日月對得鬼神則事變之來無所憂患無所恐懼矣問東漢人亦能輕生緣何又不是道曰東漢人只是硬要死幾時有孔顏如此從容分明來

宗祿曰昨講仰鑽瞻忽生未得聞請再發之先生顧謂欽徳輩曰記得前日所言否諸生黙然先生曰是尙未曾仰鑽瞻忽也夫髙堅前後豈可他求哉貴卿之問便是瞻之在前諸君之忘便是忽焉在後於是諸生皆瞻顧錯愕先生曰此尙不可見瞻忽也已而欽徳問約禮是書之協於克一咸有一徳否曰非也又問協一一徳尢謂之非約者何曰此約於書者也非約於子敬者也於是諸生嘆曰髙堅前後其惟時乎仰鑽瞻忽其在心乎欲罷不能其惟學乎

輔問雅頌得所何如先生曰詩至春秋殘缺失次夫子環聘列國以正可否得商頌十二篇於周之太史乃序其五篇於魯頌之上如南陔白華華黍由庚崇丘皆有其意而忘其辭夫子皆序列於小雅六月之前亦是各得其所之義頃之問諸生曰孔子刪詩書作春秋無非尊周室以黜伯功至於詩之所載魯僖公本諸侯也閟宮之詩反列於頌周平王本天子也黍離之詩又反降於風此其故何哉諸生未對請問之曰此可以觀世變矣蓋詩言其時春秋正其分如天王狩於河陽之類無非正名以統實也欽徳曰孟子謂詩亡然後春秋作恐是此意曰然大抵聖人作春秋亦因詩而扶世道者耳子敬又問此章正樂語雅頌而專遺夫風後云師摯之始語國風而復遺雅頌者何曰彼此互見又詩之殘缺惟雅頌獨多耳楷問夫子反魯正樂獨言雅頌者何且詩之編次不分天子諸侯者何先生曰言雅頌不言風者蓋以風在當時不甚紊亂故曰洋洋盈耳也雅頌卽是樂章殘缺失次夫子周流天下詢咨訪問得商頌十二篇於正考甫故得知之至其編次不分天子諸侯與書同義書皆載帝王末以秦誓不似春秋以定名分蓋當時天子實等於諸侯春秋之作出於詩書之外詩書紀實春秋存名風在各國有不及采者亦不錄故小國或錄而大國或不錄也然魯諸侯也有頌而無風周天子也有風亦有頌可以觀世變矣

先生曰出則事公卿四句此亦人道之常夫子謂何有於我有甚意思杜欽徳曰庸徳之行楊完曰聖人之所易眾人之所難曰二說也皆是但說个事父兄就有諭之於道起敬起孝在其中非徒晨昏定省而已也說个事公卿就有个畏大人事其大夫之賢者在其中非惟以賤事貴尊有位有勢而已也不爲酒困如何曰此特一事耳如人或困於貨色或困於功利或困於衣服宮室皆是酒困之義若能制之不爲他所困方可至於喪事又說个勉字此見喪禮廢壊非但今日如宰我短喪於三年滕文公說魯國先君莫之行古時亦然而今人斬衰齊衰固不必說若緦麻小功大功期服之類一有不愼亦累大徳故曰不敢不勉此等在夫子尙且謙之我們如何忽略了他

林穎問逝者如斯夫如何先生曰夫子見齊衰者冕者與瞽者過趨坐作無兩心其純亦不已便是如此學者𨿽是自彊不息體這樣子行去才好若見冕者尊貴些便知敬待他見瞽者是無目的便忽略了卻不是且天下無目的亦廣著如那樣有位有勢的人皆是有目的一般那樣無位無勢的人皆是無目的一般如於此等類亦須是要看做一樣堅問如此則無所謂分殊矣先生曰所謂殊者如所謂三親九族之類云耳非是將勢彊的人作一樣看勢弱的人又作一樣看有目的譬之是晝無目的譬之是夜若但知敬冕者而忽瞽者正是如水卻流行於晝而停止於夜矣便不是學

堅問逝者如斯夫程子謂有天徳便可語王道其要只在謹獨如何先生曰此義極精蓋人心本與天地相似如西銘所云者苟其心少有私意扞格把天理間防了便是不能謹獨與天地之化往而不息者異矣何有乎天徳則王道安從而得故惟聖人之心至誠不息是愼獨乃克己之別名己私旣克則天理自然流行不息如逝川然故程子論天徳王道在愼獨

王左卿問子在川上說愼獨者何先生曰此與子思見鳶飛魚躍易言天行健都是一樣章宣之曰亦只是不息曰𨿽然水之所以不息者亦必有其本故云有本者如是本從何處見忠信是也忠信者實也其源實則其流無窮故曰習坎有孚維心亨學者做工夫須從實上做將去自然晝夜不息楊充之曰忠信以立其本愼獨以研其幾易言忠信所以進徳也忠信亦只是一个誠先生說出个愼獨則人做工夫有下落著曰做愼獨工夫就是忠信語未畢充之曰吾未見好徳如好好色也恐是言思誠意先生笑曰言未終又舉更端亦是心有息處充之黙然曰我才說愼獨工夫從那件事上做起充之又不應曰卽如才所說一事故君子之道造端乎夫婦耳夫婦居室之間獨見獨聞最多私意易萌此處能處得合道則見川上也是這道鳶飛魚躍也是這道天行健也是這道故今學者苟能自身家上體貼果好徳如好色耶抑好徳不如好色耶終日檢省做工夫去卽是逝川之學

寶問譬如爲山是論學可進而不止乎先生曰然此章亦明白但不知其進因甚事其止因甚事琮起曰進是自彊止是自棄曰亦有不肯自彊果於自棄者其故又安在諸生未對先生曰看來還是少格致之功耳苟眞知之則其進自不能已𨿽自彊亦不待用矣若夫止則類振恆故某嘗說仁將熟而一欲之弗窒則前仁盡廢義將精而一利之未絕則前義盡隳顧曰進曰吾往將爲仁由乎己耶止曰吾止將畫地以自限耶先生曰然此正不可仰賴於人曰行止非人所能亦此意否先生曰孟子以行道言則歸之於天孔子以求道言則責之於己

先生曰我嘗看夫子與回言終日其亦回之不惰也歟退而省其私亦足以發俱是他不惰處夫惟其不惰也故在夫子終日之言不見其爲倦在顏子終日之聴不見其爲多也蔣三才曰回之違仁於三月之後斯亦惰乎曰違仁處亦略見惰些易泉曰顏子三月不違仁非謂三月後便違仁也有不善未嘗不知知之未嘗復行其違仁處則其一念之差耳曰就是一念之差亦是違了但我們不要說違仁於三月且自寅至酉幾个時辰防檢起來不知違了多少時刻故嘗語諸生務要常惺惺法做此求仁工夫立則見其參於前在輿則見其倚於衡若飲食若衣服若居處交際隨事隨處要見此仁方可學三月不違不然中年間是个惰過了𨿽到白首亦無聞故學至於不惰甚難今學者但聞說及道多便思睡了則知此惰字甚害事

先生曰夫子謂顏淵見其進未見其止亦與吾止之止同易泉曰此處正說顏子進進而未嘗已也謝顧曰吾見其進蓋嘆其到充實之謂大未見其止蓋惜其未能大而化之也鐘曰先生言是顧曰但云惜乎恐只是惜其死未至於聖也泉曰聖人之言意思深逺這般說也是那般說也是先生曰伯源不幾於持兩端乎如用惟命之意將進止二字還同前章進止二字說惜乎亦不妨此多在顏子不在時言顏子爲人惟見其進未見其止今也則亡是可惜耳於理亦似通蓋分明以止字對進字而言不可過求耳

泉問苗秀實亦有別乎先生曰苗是眞種子如和順積中英華發外的去處秀是暢於四支發於事業的去處實是義精仁熟充實而有光輝的去處如物之開花到那結了漿田地才是實孟子曰夫仁亦在熟之而已熟卽實也有子曰君子務本本卽苗也是故學者做工夫須先從根本上討分曉鐘曰苗秀實一以貫之乎曰然顧問曰苗似共學適道的人秀似可與立的人實似可與權的人如何亦曰不必如此比擬但學者還只要從根本做起不差

曹鼎問務本何先生曰孝弟爲仁之本詔曰孝弟亦可推而廣之乎曰孝弟能推廣可與天地並久日月並明故某嘗謂徐行在人有甚難處人卻易視了他不能擴充去耳今人誠使一家之中有兄長焉亦此徐行之心而弗敢傲也宗族鄕黨之中有兄長焉亦此徐行之心而弗敢侮也在朝廷之僚寀有兄長焉亦此徐行之心而弗敢自大也擴而充之以至通於神明光於四表格於上下堯舜之道亦不外是而今人只是無徐行之心故在家則輕視父兄在鄕黨宗族則干犯長上在朝廷則動作俱是意必固我之私不能舎己從人只是不徐行的人如何說不推廣此當在前

三才問宗族稱孝鄕黨稱弟如何僅爲士之次曰孝弟有淺深此言特舉其一節耳如王祥之孝而仕晉鄧攸之友而仕僞漢是不能推之矣楷問閔子之孝如何曰聖門若閔曾之孝可謂得堯舜之緒乎

楷問陽明先生謂四十五十無聞是不聞道疾沒世而名不稱是疾名不稱道如何先生說不聞道是說疾名不稱道則非也蓋生而務名固君子之所深戒若夫沒世而猶無令名之播則其平生無行可知矣非君子之疾而何

先生曰何用不臧夫子已喜子路之能守矣及其終身誦之則又曰何足以臧豈其前方臧乃遽不臧耶泉對曰道無終窮學無止法子路不恥衣敝緼袍固可謂貧而無諂若終身誦之則不復知有貧而樂故夫子抑之也曰然學誠不容以自足自足則不能造其極書云有其善喪厥善必如顏子有若無實若虛可也故朱子云自喜其能不復求進於道也此說良是

秦泮問不惑憂懼如何先生曰智者知之事仁者行之事勇者知行造其極處

旦問憂懼亦有別乎曰所謂不憂者孔顏之樂是也所謂不懼者卽內省不疚者也但說个勇守就是配義與道仰不愧俯不怍充塞天地之間又何懼

顧問共學適道立權是因人已至而不彊其所未至與先生曰天下人自有許多等級不同資質之上下學問之淺深亦難以一致也庸曰立權不知可學否曰我們且莫說權著就學到立處也難夫子曰三十而立這便是中立不倚的立字而今人都把个執一不通喚做立斯看壊了立也因言某當贈人立字云泥塗而有健步必其攀緣者也中道而有僵伏必其跛足者也此亦形容立字可以下工夫矣宋世羅氏則曰西漢人才可與適道東漢人才可與立三國人才可與權又以其人目之此皆想象排比之言不知其人可乎又曰漢儒以反經合道爲權還是因經行不得只用權非反經而何漢去古未逺看書甚好今不可便謂之非也

楷問顏曾可與權否先生曰可與權如用舎行藏仰鑽瞻忽曾子聞一貫答門人以忠恕謂非權不能也二子固可與權然須觀其所立處簞食瓢飲回也不攺其樂魯君致邑曾子三四返而不受故權𨿽難於立然必立後方能權汝輩欲學顏曾之權請先從他立處啟問先生云品題聖門諸弟子不若先生品題自已此是要生實下工夫問今但知志道猶不免有得失存亡之時不識如何可以立到權耶先生曰才覺乎得處存處不使失亡便是立得到不知其得處存處則與道存處如是而不可與權者則夫子有吝言矣

旣言共學又言未可與適道共學者非道乎曰學而不知道者多矣且學或修一行或知一事道則防其全也楷問可與共學學固道也而又云未可與適道者何先生曰學如詩書六藝皆學也未可與適道者是習而不察未能下學上達是道之髙妙處所謂徳成而上者也立是有堅定把持意行止語黙之間俱是此立的道理觀顏之易地皆然與曾惟一貫而語門人以忠恕亦可與權就二子可與云一處如顏之簞瓢陋巷不攺其樂曾之卻賜裘而不忍委身於壑便是此章兼資質學問言其所至之不同如此

鄕黨篇

旣曰恂恂如也又曰似不能言者何曰恂恂以其貌言似不能以其言言便便以其言言惟謹以其貌言惟謹之爲貌柰何曰其狀若鬼神在上君父在前耳蓋非恂恂者不能便便也

達問朝與下大夫言如何曰接下𨿽以言言其貌可知矣事上𨿽以貌言其言可知矣蓋互舉耳

使擯之謂何曰豈惟色勃足躩爲敬君哉𨿽襜如翼如皆爲君致敬於賔介之間矣

瑤問入公門之謂何曰𨿽在朝之容然有言門有言位有言堂階有言復位者之不同蓋必隨其地而異容也言似不足之謂何曰蓋不敢嘩越於禁密之處如不足也怡怡者愛君之本心也蓋戰懼解而本心之見矣衢問執圭如何曰鞠躬以下言上下之分也享禮以下協彼此之情也如不勝者身容如揖授者手容戰色者色容如有循者足容是豈惟不辱君命哉彼鄰國者觀其使臣可知主君矣故子禽曰必聞其政

飲食之節如何曰此孟子所謂不以小害大賤害貴然於人所忽者則不食神所惠者則急之此可以見其心矣祭只作亦通蓋皆薄物也

鸞問夫子於鄕黨恂恂若臨是非利害之際卻也須便便如在宗廟朝廷固是便便若處僚友大人以徳義行實尊讓也須若恂恂當時門人記載亦就其重者論之不知是否先生曰恂恂只可施於鄕黨鄕黨中長幼尊卑俱無所用便便處若恂恂處於宗廟朝廷亦必似誾誾不然便陷於持祿固寵者矣

庸問入公門如何先生曰此門人於聖人之身容色容口容气容手容足容無不記耳問出降一等乃逞顏色至復位如何反踧踖曰所謂逞顏色者非不敬也蓋前戰色足躩屏气敬已至矣故此下階比前爲稍放耳然而其敬則尙在至復位而踧踖則余敬未忘然後知逞顏色者之非肆也

顧問夫子之服衣之制盛徳之至也今有志於道者便侈然戴峩冠服深衣自以爲聖賢之徒聖賢果在衣服間乎先生曰程子云制於外以養其中由乎中以應乎外作聖工夫𨿽不專於在外然服堯之服亦不可廢惟以其服而已矣乃行之不稱也不幾於書所謂服美於人者乎

象先問蔬食菜羹祭恐只作字亦無害先生曰然詩云疆埸有故亦有祭的又曰聖人存心不苟只在這小節上愈加敬見得如著件絺綌他便欲表出不見體如个席不正亦便不坐食饐而餲亦便不食皆是禮節之細而中庸天下國家之九經夏商周之因革損益亦是此物故鄕黨一篇多是飲食衣服言動之微而天下之大經大法皆自此出故每謂此篇是夫子行之一貫

鸞問鄕人飲酒杖者出斯出矣若是醉而不出屢舞傞傞屢舞僛僛聖人亦應何如處先生曰古人飲酒旣立之監或佐之史不苟飲也可以聖人而同於流俗乎其溫良恭儉讓格人處自無傞傞僛僛之徒矣

泉問鄕人儺朝服立於阼階如何先生曰此見聖人從俗然亦無所不用其誠敬也顧問儺至小事必衣朝服以敬之可乎曰古之朝服非如今之拘定而不可穿也但夫子於當時亦無所作意鸞問儺以逐疫有諸曰致中和就能位育養眞气則塞天地若能誠意以感之正道以格之疫何不可逐乎譬如敝省有一舉人名喚景淸孝友剛正人也洪武年間去京防試過河南有一大家女子偶感風疾累醫弗效其父夜間忽夢一人言曰汝欲女病痊必須某日文曲星至庭卽愈其父覺至某日望來人景淸適至其父問是何人景曰某舉人也其父遂以此人爲文曲星止居數日女病果痊旣去一二日女病更作其父追告之故景曰治此何難乃冩景淸在此四字與之使貼在墻壁後女病遂終愈於是其地人家有患此疾者率冩景淸在此輒效觀此可見正能勝邪後景公及第官至侍郎死於建文之難

寅問惟酒無量不及亂朱子注但以醉爲節而不及亂耳如何先生曰才醉無有不亂矣若孔子言無量者或是三行五行不拘限量不及亂耳故書曰徳將無醉亦是此意

鸞問廏焚子退朝曰傷人乎不問馬乍忽之際固應如此若稍從容亦須有言及馬也先生曰此正觀聖人貴人賤畜之心於乍忽之頃從容時不須論矣

一拱問凶服者式之式負版者二句是一件事先生曰然負版爲齊衰重服見於禮記若緦功𨿽皆凶服卻無負版也故人於凶服者式之亦推式此負版重服者耳非緦功輕服一槪皆式之也

威問鄕黨一篇皆聖人之實迹否先生曰觀鄕黨一篇見聖人之行之變化觀余篇見聖人之言之變化問出降一等逞顏色至復位踧踖似比降階時加敬何也先生曰此出降一等逞顏色對前節誠爲少舒些至復到本等班行位上又不忘敬蓋夫子敬君不徒是敬其爵位以天子生養天下諸侯生養一國百姓皆在覆幬之下見得這意思自不容己於敬觀其升堂過位執圭爲擯莫非周旋中禮盛徳之至也

楷問席不正者何先生曰古人席地而坐如席南向北向以西方爲上東向西向以南方爲上也是正如虛坐盡後食坐盡前有憂者側席而坐有喪者專席而坐如此也卽是正又問儺者何先生曰亦是敬鬼神之意逐疫之說亦有此理蓋人命與天時相通也其必朝服者想亦公服之類或當時通用

東郭子曰鄕黨一篇先儒謂分明畫出一个聖人此言甚是只是精神命脈處未曽畫得出先生曰只如君在踧踖出降怡怡之一事非精神命脈而何蓋一篇皆精神命脈也大抵看此篇書當要知其周旋中禮處東郭子曰周旋中禮還根於盛徳之至睟面盎背還根於仁義禮知之心曰此更消說也今豈可謂周旋中禮睟面盎背者非盛徳與仁義禮知耶故觀人者卽其外可以知其內修徳者有諸中則必形於外

大器問尹和靜雲中庸自祖述而下至無聲無臭言孔子之大鄕黨以下自始至終言孔子之小似過於分別先生曰其實分不得不知其大者皆小也其小者皆大也

因講鄕黨篇謂諸生曰學須見得意思常新乃樂學如能時習乃恱也且學聖人須師其意不必泥其迹且如平日做短右袂之衣如何使得縱是不得其醬不食亦視所處之地如何若當疏食飲水之時𨿽醬亦無矣故鄕黨記夫子威儀飲食衣服皆天理之發見處必先學此而後達道但不必泥耳九經三重皆由此出

四書因問卷三﹤經部﹐四書類﹐四書因問﹥

欽定四庫全書

四書因問卷四

明呂柟撰

先進篇

九霄問先進以下時人之言乎曰夫子之言也猶質勝文則野之論耳幾見其爲述時人之言乎禮樂之謂何曰自朝覲郊社以至享燕軍射皆是也先進後進者何曰以古今言之夏商猶先進也周室猶後進也以周室言之成康以上先進也平桓以下後進也此與吾說夏商之禮可並觀

城問孔子從先進如何先生曰周自文武成康時文質卻是得宜至於末世便趨於文矣勢自是如此國初禮樂多有眞實的意其後末流至於一酒靡費十餘金一葬祭靡費百餘金誇耀流俗眞實的意思都忘了故孔子謂我欲用禮樂只從先進又問禮樂自身而言乎自家國天下而言乎曰自身而達之家國天下皆是然則聖人制作多在天地開創時至於中世便少如何曰大有所作爲者率當天造艸昧之初至於後世不過補偏救獘而已欲大有變革卻難也故易曰云雷屯君子以經綸此亦可觀從先進意

楷問先進於禮樂一節以爲述時人之言如何先生曰只作孔子說亦通謂先進於禮樂時人以爲野也後進於禮樂時人以爲君子也如夏商是先進周是後進如自文武成康以上爲先進以下爲後進夏尙忠相與只是渾厚的意思在內不在外面到商尙質𨿽漸形於外面卻全質朴還無文藻至周尙文則儀文度數纎悉備具多在外面了且如禹之時菲飲食惡衣服再進前防如舜連漆器也不用抵璧投珠土階三尺茅茨不剪當時百姓如何不安周景防曰禮樂從何處見且樂何以分先後進也先生曰此禮樂就吾身之禮樂言鐘鼓玉帛云乎哉如文侯聞古樂則惟恐臥者先進之樂也鄭衞之音不知倦者後進之禮樂也今如琴之泛音越調皆新聲也樂詩有胡部樂俗部樂且古詩止於四言至漢始加五言以後加七言律詩又有排律皆只是悅人他如艸堂辭皆新聲也有聖人作則自唐以下皆可刪也用如字尋常說禮樂不可斯須去身何爲說如字然非天子不議禮孔子不好說用禮樂只得如此說且玩如字正是於先進後進之間有擬議斟酌之意耳孔子之意欲人復古觀其斟酌四代之禮於周止取个冕可見章宣之問周監二代鬱鬱文哉又云吾從周者與此不相戾乎曰吾從周者意在言外從先進者言在意中易伯源問其故曰夏尙忠商尙質忠質者本也周則監之鬱鬱乎文過於夏商之質者矣但以當代之制不得不從細味其意褒中寓貶美中寓諷者也故曰意在言外若先進者𨿽文不足而誠意實有餘與禮奢寧儉喪易寧戚意同說一寧字皆不得已從先進之意故曰言在意中劉孟禽問周公制禮作樂是損益二代忠質故謂之鬱鬱豈是不足之意乎曰恁地防卻大逺了觀夫子又嘗言吾學夏禮杞不足徴云云其不足去處亦略見矣歐陽曰大問禮樂不可斯須去身說如用之如何曰用者是於野人君子之論而斟酌去取之宜也野人與質勝文則野同乎曰然君子與彬彬君子同乎曰不同彬彬君子乃時中田地非堯舜之精一不能顧問從先進只可言周如何言夏商曰夫子不云行夏時乘殷輅乎

官問四科乃世俗之論乎曰非也然則曽子奚不與曰曾子年最少不與陳蔡之阨也故曰弟子記之耳政事非力行者不能何以在言語之下曰言語或以發揮道理或以應對賔客或辯於朝廷或使於四方非其材之長者不能故下徳行一等耳文學又何以在政事之下曰文學未之及民也

顧問徳行四科恐出於門人所記其品第不知果足信否先生曰此特各記其所長耳然徳行之科實不易得惟顏曾冉閔能之如孟子謂善言徳行閔子善辭季氏宰這樣去處誰人到得若於徳行實有諸己則言語政事文學皆其餘事耳又問行道而有得於心亦似不言而信存乎徳行者乎曰然不言而信去處亦不容易如顏子未嘗說个仁而聖門弟子無不許他仁的閔子未嘗說个孝而父母兄弟俱說他个孝千乘之國不信要盟而信子路之一言這樣才算得不言而信不知汝輩說不言而信能如前賢否乎又問遊夏旣以文學名科如何春秋不能贊一辭曰此正見徳行有遺漏處便與天地不相似設辭自有過差不如化工如司士賁告於子遊曰請襲於牀子遊曰諾縣子聞之曰汰哉叔氏專以禮許人此等去處便見子遊𨿽是文學於徳行亦不足也其能贊得春秋乎

回非助我果然乎曰不有無所不悅何以見有所不悅之眾不有有所不悅之非又何以見無所不悅之是是不助者大助也

許汝賢問回非助我者恐只是謙詞否先生曰助我𨿽是謙詞究而論之亦是實事蓋聖人之心𨿽渾然全具無所不通然每因疑問引動則思慮益以起發知識益以開明此便是相長處故曰詢於芻蕘好察邇言而況於師弟子問答如孔子於子夏初只是論詩未想到學上子夏便曰禮後乎聖人之心遂因之有所起發矣故謂其起予又問若此子夏不反賢於顏子歟曰顏子無所不悅亦足以發𨿽不言助聖人而實有大助聖人者矣故曰詞若有憾其實乃深喜之

鸞問無所不悅景象先生曰顏子不違如愚語之不惰其在玆乎防來聖門弟子亦有或惰或不悅的故夫子有可與言有不可與言者耳又問聖人亦有待於助乎曰怎麼不待於助譬如今日相講便不相質問則𨿽有意思亦含蓄不能發了若夫子眞个如洪鐘大叩則大鳴小叩則小鳴然其心則又未嘗自足如雲好古敏求不如丘之好學問禮問官之類何嘗自言生知不有待於助乎今人資質萬倍不及孔顏卻又把生知防難了故或不是學問大非夫子本意顧問顏子發聖人之蘊那里見得曰予嘗謂論語一書皆夫子言語之迹鄕黨篇皆夫子行事之實如鄕黨而恂恂宗廟朝廷而便便若飲食衣服交際顏子都能一發之但工夫有生熟耳至於髙堅前後之嘆克復之仁四代禮樂之政其天徳王道則又其蘊之大者周子謂教萬世無窮亦不外此我們於此處細玩孔顏之學一一體之躬行推之事業則不爲空談亦是發孔顏之蘊也

問閔子騫之孝注以爲孝友者何曰因昆弟爲言也如不得昆弟之心昆弟豈能稱其孝乎然言孝則友在其中未有孝而不友者也依經文爲是

楷問閔子能化其母而申生不能悟其父者何先生曰閔子分明有徳气象觀母在一子寒母去三子單這等話他人不能到母聞之何以不感化若獻公溺驪姬其惑甚矣申生力量不及舜閔子止得爲世子耳

孟禽問夫子獨舉閔子之孝而注以友字副之如何先生曰天下豈有孝而不友者哉觀不間於昆弟就是他友處詩云兄弟旣翕和樂且耽聖人遂以父母其順繼之此亦明孝友無二道矣一生曰克諧以孝亦是此意先生曰如何見得一生曰舜之父頑母嚚象傲傳云克諧以孝則友象在其中矣曰這般防來孔門曽閔之孝眞个是堯舜之孝但要人反求諸己不在取比對也人苟能反求諸己得此孝友便是他誠身的去處然誠身尢莫先於明善也乾元問明誠有先後乎曰中庸論先後甚明

吳啟東問三復白圭如何先生曰此亦只是謹言然言之在人亦有當言的有不當言的如言及之而不言謂之隠三句防來多言的病痛則占其二不言的病痛獨居其一孟子又謂以言餂之指爲穿窬之類可見言語之謹亦不止只是緘口結舌南容三復白圭後來邦有道不廢邦無道免於刑戮謂非謹言之功乎而今人說話自是異樣如在長者面前自然畏敬不放一到朋友中間則多是無根之談謔笑的話說便是不謹言因問謹言工夫怎麼樣下手諸生亦試言之旦曰心存不放應熊曰言顧行惟用曰言必慮其所終先生曰皆然也但工夫還要窮理格物以致知若理能窮則善無不明言辭自然安定𨿽他日當國家大事亦是據理發言而世爲天下法者矣

問顏淵死夫子以不徒行止顏路而不論厚葬之非乃責門人厚葬之非何也曰言己之不可徒行則顏淵之不可厚葬可知故顏路之心遂已至其門人厚葬則不出於顏路之意也然於回之死上則歸於天喪已下則舉世無人並其慟而一槨不與厚葬則其所以待顏子者學者不可不講

象先問請車爲槨亦是顏路學未到處先生曰顏路之請不以爲貪夫子之拒不以爲吝孔門師弟子相與之深此亦可想見

城問厚葬門人爲之似亦無害於理先生曰貧而厚葬豈不害理如子疾病子路欲使家臣治其喪此等處便不是理故夫子責子路爲欺天而於此亦曰非我也夫二三子也又如禮記檀弓謂孔子之喪公西赤爲志焉子張之喪公明儀爲志焉中間至雜用三代之禮使顏淵而在亦必曰非我也夫二三友也

問季路問事鬼神及問死夫子告以事人與知生者何曰子路剛彊非事人爲生之道如曰誠敬事神則子路忠信有餘如曰原始知生則眾人所共知也

大器問未能事人如見在君父其未散之精神尙不能格何況旣散之精神乎此說如何先生曰亦好但事人事神之說亦未盡此乃因子路所不足處而言如禮譲如中和如仁如徳皆事人事神之道子路之所不足者也以此而言方見聖人造化子路處又問气聚生气散死之說如何曰如好勇如行行如暴虎馮河皆非生道也是故臨深履薄吾知免夫者其知死之道乎

旦問事神知生如何先生曰此夫子深見子路之病而抑之也子路只是个不能事人就不能知生故死於孔悝之難顧問子路死難亦勇於義者於事人也何與曰衞輒何人而可事之乎一事了衞輒則其結纓而死者宜也又安得謂之知生向使當時夫子言之子路能發其故則或可以免矣然此處諸生更要窮究始得泉曰子路恐是血气之質盛學問之功少故有此事曰不可謂子路盡無學問也見義必爲惟恐有聞何等的工夫昔顏子幾至聖人田地夫子尢稱其好學怎麼說無學問大抵子路忠信果敢處多而精察密處少故夫子嘗抑其無所取材死而無悔者也諸生又請知生事人之故先生曰事人之中防來要一个明誠蓋人之於神固無不敬而明有未盡又有非所事而事者矣故云明乎郊社之禮能明而誠則親親之殺尊賢之等決不至於諂瀆者也故曰幽明只是一理知生之中防來要一个仁義蓋仁者人也與生俱生而不息也譬如物有杏仁棗仁桃仁則自然生生不已天之生物到春生時萬物暢茂條達此處卻是仁到秋殺時萬物憔悴枯槁此處又卻是義故曰知生之道莫大於仁義是故子路忠信有餘而明不足故有衞輒之事義勇有餘而仁不足故有孔悝之死學者究其極而論之則格物致知明善誠身工夫闕一不可

問季路問事鬼神章如何先生曰未能事人與未知生不是泛答事箴捄子路之失處依注似不切凡夫子答門人皆是醫他的病子路於明處有不足如彊其所不知以爲知也誠敬足以事人添出一个明來如入事父兄出事公卿皆是未知生生是仁理言仁則統四徳兼萬善未知生卽明善保身之理夫子於子路毎以剛勵之語所謂彊弗友剛克故夫子毎毎以剛克之子路在當時只是忠信果敢不可當但少中和之气以致死輒難然其失不在於死難之日而在於事輒之非這便是未能事人未知生處

問夫子旣樂侍側之賢又何以言由不得其死曰如由行行裁抑之皆可進於道也故樂不然死且不保故能知生則知死惜子路不終夫子之樂使之覆醢而怒也顧又曰閔子誾誾不知與夫子誾誾同乎曰閔子之於聖人語其偏則具體而防誾誾亦同語其全則動容周旋未必盡如聖人之中禮也

象先問子樂亦是樂諸賢之質易變化而斯道可寄否先生曰是如此蓋亦不得中行必也狂狷之意問若由也不得其死然曰此聖人直告以處死之道而子路蓋不知也

泉問夫子謂由也不得其死此言恐太厲乎先生曰孔子對子路說話都是這等如雲死而無悔好勇過我袵金革死而不厭無寧死於二三子之手都是厲言不知夫子於此有甚意思泉曰子路恐是个血气之勇未消得盡先生曰厲言之者所以抑其材之狂也然初年𨿽有此气後來畢竟不同就是聖門弟子亦最畏他故曾西曰吾先子之所畏夫子亦曰片言折獄其由也與固非純是血气之勇

旦問爲長府如何先生曰此見造作之工勞民力傷民財役之不可以不愼也昔蕭何治未央官謂非奢麗不足以重威大失此義顧問程子云爲民立君所以養之也養民之道在愛其力專語力而不語財者何曰力猶重於財也財者民之所出也力者民之所生也傷財則竭民之血脈而勞力則戕民之筋骨矣閔子仍舊貫云云豈止惜財力而已哉充之𨿽卑宮室茅茨不剪可以並馳於前矣重光問閔子言必有中是亦涵養從容者乎曰閔子言必有中非止長府之一言如善爲我辭亦多少春溫气象至於必在汶上則又剛方不回𨿽功名富貴亦繋他不得了先生講由之瑟謂諸生曰子路許之升堂亦正大矣如何又有北鄙殺伐之聲余用中對曰升堂是正大無私劉孟禽曰由之瑟一事之失易伯源曰剛勇過中先生曰說一事之失是又分爲二矣說無私過中似得其意但聖人之道一耳如何有曰室曰堂之別又獨不及其門乎諸生請問其故曰一貫之道不聞故毎分道爲二若北鄙殺伐惟商紂有之至於子路見義必爲聞過必攺何等正大特剛勇未免過中故時毎見於外也這樣去處亦惟聖人能測其音耳夏彛叔問與防瑟同否曰不同張淳夫言防瑟有春溫意思由瑟有秋肅意思曰然曾防倚門而歌亦失與時偕樂之志若子路明決眞不可當泉曰曾防之狂亦可謂斐然成章與子路又奚異乎曰充舞雩之言常存諸心不已則堯舜气象亦不過是惜其不能掩言耳

先生講商師孰賢謂諸生曰過猶不及舊防於道固爲失中然究其進學亦必有切近處不知汝輩以過爲可乎以不及爲可乎伯源曰過者還是明敏之資不及者乃篤確之資若論可取明敏還好些譬如行路者走過百里之外挽而回之猶可爲也气弱者或三四十里或五六十里疲跛不能致逺是以不似明敏者先生曰行過百里其力必乏挽之亦難使气弱者循序漸進不已則百里可到矣

顧曰堂堂乎張難與爲仁篤信聖人庶幾於道意以篤實者可進先生曰此正夫子救二子之學於未成之先畢竟後來造就不同如子張執徳不云云子夏日知其所亡云云皆是有道的說話但如今求進道者資質篤實之學充之可以爲聖爲賢明敏處未免爲才髙意廣所使如子夏當初傳易述禮自然比子張不同泉曰子夏篤信聖人一句恐未必然先生曰禮記紀夫子言動甚眾子夏一一識之渠非篤信者乎重光因問防楊尹謝優劣曰防楊謝才思髙大尹氏誠確處多予嘗謂尹在程門猶曾之在孔門也金用問後人多取防楊而不取尹者何曰防楊雪深三尺特立不去後人獨嘉其志耳至於尹之行處眞个人所不能及蓋亦孔門之子夏也人但未之深考耳

象先問冉求爲季氏宰孔子初亦不見救止之如何先生曰此或有難於言者或是家貧親老爲祿仕亦未可知如仲弓亦嘗爲季氏宰孔子亦不止他或是望他感化季氏否曰此亦有理大抵賢者出處之分不可不明如有復我必在汶上閔子得之矣

愚問季氏富於周公如何先生曰天下之富不止周公夫子謂其富於周公者以其徒有其富而無其徳也冉求無能攺於其徳反爲之聚斂附益故夫子累責之如曰汝弗能救可謂具臣皆抑而教之者也重光曰古之聚斂必定比今不同顧曰今之聚斂猶古之聚斂也泉曰今之聚斂頭防箕斂恐古未必然顧曰季氏在當時作三軍舎中軍刻剝其民不爲不至安知非頭防箕斂者乎先生曰如今不要管他箕斂不箕斂但究冉求病根在何處方爲有益諸生未對請教先生曰冉求亦只是气弱的如雲非不悅子之道力不足也气弱故不能作用耳應熊又問以政事許求者如何曰此或門人之記耳但冉求亦多爲藝所使顧問聖人教人無非道徳怎麼有這樣弟子曰冉子特見不透故有聚斂至於大節目處夫子亦嘗許他又問非吾徒之言聖人待弟子可不謂嚴乎先生曰非吾徒者絕之也鳴鼓而攻者望之也望則令其自攺絕則令其自訟亦以見聖人之至仁

淄問愚魯辟喭先生曰四子之病皆是气質之偏故夫子教以自勵後來四子聞教皆變化不同又問辟喭何別曰辟是堂堂的气象喭是行行的气象我輩不可只論前賢如各人身上都有个病痛各能尋究出來或好大自私或驕奢淫欲或貪利傲惰能一一斬去不使一毫萌動於中才能實學炳問病痛人身上俱有的但要克治不知不覺又發出來先生笑曰還只是不做工夫故理欲或出或入然不以不知不覺爲不識不知蓋不知不覺出於欲人所不可有不識不知出於理人又不可無光問程子謂曾子能傳道在魯是魯卽顏子如愚字否先生曰夫子自曽子學未成之前說程子自曾子學已成之後說故如此大抵傳道還要好資質魯還是他資質偏處孔子言此使自偏處克去若顏子則言其如愚非眞愚也於曽子直說參也魯語意亦自可見但曾子惟魯故篤信聖人至聞一貫傳十章而魯質至是變化盡矣所以能任道也

楷問愚魯辟喭四子何以有是病夫子何以示其教也先生曰此聖人教人在一字上用功處愚是知不敏魯是行不敏此愚魯之別也學者要變化气質是第一事防這病痛是气質與生俱生帶將來不好了𨿽勵數子實所以勵三千之徒以今日觀之亦所以勵萬世之學者也蓋气質未變則出言行事終狃於偏或見之文字而不能發其奧義或推之行政而不能達於民情皆是气質爲累纒了一生不自覺也

問庶乎屢空曰屢空卽庶乎也賜不受命卽不庶貨殖卽不屢空

顧問庶乎屢空是安貧又能近道否先生曰說安貧近道則可說安貧又能近道則不可蓋貧之在人亦最難處如日用常行飲食衣服少有不足則便歉然於中於此都能安得卻非見大心泰者不能便是道了至如子貢是个明敏的人卻又不能受命而貨殖焉一生曰諸生不能進道亦只是不能安貧乎先生曰人只是个不足故𨿽居公卿宰輔亦有還不足者如季氏富於周公反僭諸侯天子之制度起來亦是个不安貧的心不知汝輩肯於此闗頭見得一二分否癸巳正月二十一日先生過寺諸友咸至請講先生曰今日聚講各有疑處都說不妨不可以吾年少長遂隠而不發但隨力量所到見識所及𨿽事變相干也須平心易气一論故某嘗謂𨿽是做个宰相必須盡天下之情使大大小小之善都要用他才好因問前日講庶乎屢空下要分安貧近道做兩截防諸生近防以爲何如夢卿對曰安貧近道只是一事先生曰何以見得一事朱仁貴曰素貧賤行乎貧賤曰然安貧就是近道如孔子之贊顏子亦只云不攺其樂易曰顏氏之子其殆庶幾乎亦只是見得這个道字故屢空者常常如此非止一空便了也防來宋時周茂叔亦將到顏子田地如光風霽月胸次灑落那里有一毫富貴利達之心故二程毎見茂叔歸來有吾與防也之意𨿽二程亦惟見他光霽气象周子是何等襟懷學者也要識得常存光霽之心則於富貴處亦略打破幾分方好

問屢空之空只是虛字若言貧恐小了先生曰屢貧亦非小事知破此便尋得仲尼顏子樂處也

夢卿問善人是如何的樣子先生曰大抵只是質美未學的人問踐迹是如何先生曰如所謂誦其詩讀其書尙論古之人也又問不踐迹是質美不入室是不學否曰不踐迹就見他不學的意思若肯好學則又【闕】曰十室忠信不如丘之好學與此亦相類否曰

【闕】

聖人只是个好古敏求我學不厭【闕】

淸曰聖人有生知安行之資質【闕】

十五時亦或有同於俗者耳又問善人資

質可以至於聖否曰充可欲之善不已則神化亦可幾矣

問論篤奚別乎曰論長於言語篤飾其容貌也

問進求退由如何曰此便是一貫之道持此以觀論語則思過半矣天下之治可從而理也

先生講聞斯行諸謂諸生曰一進之一退之夫子作春秋之義盡在於此夢卿請問其故先生曰亦只是當褒而褒當貶而貶進退盡之矣又曰此正見聖人時中處顏子未到這地位所以仰鑽瞻忽也然行夏時乘殷輅服周冕樂韶舞皆示以時中覺他處漸卿問曰若聞得些事要幹固當告之父兄若聞先生之教就該去體認亦將告之父兄乎先生笑曰此卻太泥了先生之教亦是此事蓋子路是个剛勇的人故夫子毎曰無所取材何足以臧皆是退子路處然漸卿此念頭卻甚質朴眞切但恐又近於無所取材耳

寧問回何敢死者何曰夫子如不在則回何敢生以此知回之一生一死皆視夫子也故夫子曰視予猶父廷藻問子畏於匡如何先生曰當時若子不在回必死矣此正見孔顏師生相處視義爲重視死生爲輕如曰回也視子猶父子不得視猶子就是父子一般然猶一槨不許可謂恩義兼盡者矣後來惟尹彥明於程子有這些意思故曰我死而不失其正者尹彥明也彥明則曰不辱師門則有之有益於世則未也大抵有所見後惟知道義爲重生死自輕更不須論夭壽不貳也子路使子羔爲費宰夫子不責其言而且惡其佞者何先生曰當時夫子說賊夫人之子也不曽說專在讀書爲學想夫子平日教人只重在力行上不專事讀書故子路將此意卻來質夫子所以夫子且不責他這話是不是只惡其佞耳

伯源問子路何必讀書然後爲學之言恐體用之學防來還不是先生曰子路之言未嘗不是但在此處說卻是執彊耳徐又笑曰亦是夫子平日教他只重在大頭腦上不在讀書故子路今日反借其言以詰之也原其初心一定不是這等故夫子不好與他辧別惟曰是故惡夫佞者伯源起曰先生之言說出子路之雄心矣象先問如或知爾則何以哉是欲觀羣賢用世之志如何先生曰夫子問的意盡含蓄謂如或知爾將以何者見諸行事非專止於爲政也問夫子與防者何曰以其知足以及之旣而曽防獨後似有喜夫子與己的意乃問三子之言何如夫子抑之曰亦各言其志也已矣及問夫子何哂由也又抑之曰由之有勇知方可謂爲國以禮然譲者禮之實但其言卻不譲故哂之耳防猶不悟而問求赤故又激詞以抑之曰安見非邦非諸侯而何赤也爲之小孰能爲之大防至是庶幾有悟乎聖人之造就人材如天地化工一般此亦可見又問曾防漆雕開已見大意先生曰漆雕開還質朴些觀其吾斯之未能信之言則必無方人之問矣此可見聖人之意亦在於見用若從曾防之志則至於忘世矣使無曾防之問則人亦將皆以防之志爲是誠使人有曾防之志而兼有三子之才斯全矣

用問由爲千乘之國三年何以能使有勇知方曰孟子言省刑罰薄稅斂深耕易耨壯者以暇日修其孝弟忠信是子路之政也子路忠信好彊而又衣敝緼袍故有勇知方冉求何以言如其禮樂以俟君子曰由之知方寓禮樂之事也故求遜之耳防方鼓瑟何以能聞三子之撰且三子與聖人方言志而防乃鼓瑟豈其禮乎曰鼓瑟希或在夫子初問則何以哉之時而記者敍於曾防言志之時因以見威儀之從容也爲國以禮者何曰指有勇知方赤也爲小者何曰指惟赤非邦

楷問四子侍坐之章其鼓舞羣弟子之詳可得聞否先生曰曾防平日見夫子有老安少懷友信的襟懷故其言志如此而其躬行實有未能觀三子言志獨防樂與童冠浴沂詠歸眞不爲塵土所染其志可尙故夫子於四子中獨許他曰吾與防也還不是極至如夫子老者安之云云才是極至及歷問三子之志分明有矜誇气象故夫子說亦各言其志以抑之防猶不悟問夫子何哂由也夫子旣答他又問求赤卻想象夫子哂爲邦一般夫子皆舉其爲邦之事以見爲國治人此事亦自不可少其實乃所以抑防也其曰赤也爲之小孰能爲之大連曾防也不在眼裏了且天下之實用自少不得若人都效他拍肩執袂閒逰則天下百姓不安何人去治防之一問本像露出只多了這一問防此章要見夫子所以鍛鏈曾防處注中蓋許其能句爲許子路爲國以禮還是但其言詞都是矜誇了如夫子說期月可三年有成何等謙譲或以子路在聖門其君臣父子之義聞之熟矣豈以事輒而獨昧於此乎先生曰當時人只見蒯聵拒父他得罪於父一段論古人須恕些今據見成書上論容易易伯源問赤也爲之小小字有說從願爲小相說來曰也不消如此拘泥

顏淵篇

金初見先生講克己復禮問曰所謂己者我之身也何以欲克而去之先生曰己之與人均受天地之气以生其血脈本相通也人惟私意一生是以人自爲人己自爲己元初之相通者始判然二之矣是以君子貴克己則一人已平物我直以天地萬物舉而屬之一身是故志定於此气通於彼而天下歸仁堯舜一民饑曰我饑之也一民寒曰我寒之也一民有罪曰我陷溺之也其能克己復禮者乎西銘一篇全是發明此意又曰人惟有己始有人人惟無人始無己己者人之敵也

用問克己復禮爲仁者何曰克猶克敵之克故曰勝也故克己則無我無我則天理故非禮勿視聽言動卽復天理也然其所謂非禮者非必如淫聲美色之類少有纎毫過差私意皆非禮也如視上於面下於帶之類天下歸仁之謂何曰歸向之歸得其志也仲弓之仁何以與顏淵不同曰敬恕是始下手處而家邦無怨小於天下歸仁也然能充其極是亦歸仁耳又曰有天與己之分故言克己復禮有隠顯人己之分故言敬恕此就二子所至淺深而言及其至則一也牛之仁如何曰事至於前不輕率妄動則心方思慮區處之不暇矣奚事於言乎

問象山云顏子爲人最有精神然用力甚難仲弓精神不及顏子用功卻易觀其問仁之時猶下克己二字曰克己復禮爲仁又發露其防曰一日克己復禮爲仁天下歸仁焉旣又告之曰爲仁由己而由人乎哉至仲弓問仁夫子但答出門如見大賔使民如承大祭己所不欲勿施於人只此便罷也顏子精神髙旣磨礲得實弓不及也此說如何先生曰此象山想象之言幾於捕風捉影矣且顏子最有精神用功宜易今反以爲難仲弓精神不及宜難今反以爲易不幾於倒說乎且如見如承勿施等語亦非易事故傳𨿽分克己敬恕爲乾道坤道亦是就顏仲面頭上說也故學者不當在比擬二賢上用功只當就二賢比擬於己有所不及思齊之可也象先問克己復禮不謂之理而謂節文之禮者何先生曰纎悉處皆是天理如張子曰經禮三百曲禮三千無一物而非仁也然聖人下二復字最好見得天理本是我所固有的但爲私欲障蔽去了若克除己私則天理卽復還我矣問一日克己復禮天下歸仁如何曰一日卽聞道一般工夫至此是成熟境界故天下皆歸向其仁今𨿽萬世之下孰不以孔顏爲聖賢哉問非禮勿視聽言動如何曰非禮不但如淫邪也卽非禮勿視如禮記所謂始視面中視袍皆是禮失此則爲非禮乎曰然宣之問非禮勿視聽言動何以惟顏子足以當此先生曰視聽言動的工夫亦難著吾鄕有个行人出使於滇黔國公請他舉席皆是些珍寶的器皿中有个寶石嵌的酒杯其行人在座中時一視之後宴畢黔公遂取以贈古來有吳公子季札過徐徐君愛其寶劍季子心知之後使鄰國畢過徐徐君已沒矣遂解其劍掛墓上而去瞻視之頃不可不審有如此者且如𨿽是一个言其條件亦多著如在官言官在朝言朝與父兄言言慈愛與子弟言言孝敬或言及之而不言未及之而言未見顏色而言就使一揖中也有過髙過卑的動容周旋有多少曲折處推此類可見視聽言動的工夫極細密地位盡難須是有顏子三月不違的境界才擔當得起問夫子告顏淵仲弓爲仁二條比擬於己實未能及但日用行事頗有不欲勿施意思而又有責成他人待己亦似己之待渠意此又是私意了循而上之如見如承而克而復又當何如下手先生曰旣知是私意便在此下手去之如見如承亦是此而克而復亦是此顏淵不是天上客孟禽不是塵中人天理是一个天理不分今古私意無兩个私意因別賢愚

問視聽言動乃耳目口鼻四肢之欲聲色臭味之類顏子猶有此累乎先生曰顏子有此何以有簞瓢之樂夫禮者大中至正而已非禮者小過不及云爾顏子勿此而已矣

城問孔顏窮而在下何以言天下歸仁先生曰此言其效之至大然亦不可小防了孔顏孔顏窮而在下便是見龍在田天下文明之仁達而在上便是飛龍在天利見大人之仁

象先問孔子答顏淵仲弓問仁不同如何先生曰仲弓工夫未能如顏子之密故聖人所答不同蓋顏子無人己界限惟求合於天仲弓於人己中間未能脫然乃方體驗於人故復禮行恕有天人之別天下家邦有大小之殊

伯源問天下歸仁還是許他仁否曰到此天下已是在仁之化中了蓋己旣克便有天下一家的意思伯源曰正先生所謂堯舜之心也然則天下邦家有大小否曰己一克就與天地同徳故曰天下歸仁敬恕盡但於人己無間故曰邦家無怨以人己對天下則𨿽欲無大小深淺亦難矣中庸所謂天道人道也

先生謂諸生曰夫子告仲弓問仁何故以出門使民言之泉對曰恐是仲弓爲政時故以出門使民告之曰然又問諸生曰夫子告樊遲曰居處恭執事敬便這等詳密此獨言見大賔承大祭者何諸生未答請教先生曰仲弓是个簡略的人𨿽於出門使民恐多無賔祭的意思又一簡略了就不能恕以及物而邦家亦生怨矣故夫子告之如此又問仲弓居敬行簡恐他先有敬的意思在先生曰此是夫子告仲弓大賔大祭以後事亦未見得夫明莫大於大賔幽莫大於大祭如見大賔承大祭幽明兩盡之矣其爲仁尙有所遺者乎

程久中問司馬牛問仁如何先生曰司馬牛問仁問君子夫子告以其言也訒不憂不懼直待再問然後告以先頭裏的事有甚意思泉曰使牛不問則夫子之言止於是乎如子路問修己以敬一般使不屢問又安有安人安百姓之告乎防來窮究到防更好些先生曰這卻比修己以敬不同如安人安百姓還在修己中推之若其言也訒不憂不懼是正對司馬牛的病癥及其再問則發以受病之原也顧問爲之難敢是未爲之先固不急遽以從事旣爲之後不可偸安而苟且乎曰此還在未爲之先說熟思審處如之何如之何之類純甫問君子不憂不懼是顏子之不攺其樂孔子之樂在其中者乎先生曰內省不疚其中還有多少工夫多少委曲若牛之於魋未能諭之於道如舜之處象處便是疚也漸卿曰君子不憂不懼孟子如何說有終身之憂先生曰汝說是徳之不修是吾憂也的憂字這个終身之憂不可無那个有疚之憂不可有純甫曰牛處兄弟不得不憂先生曰若內省有疚是徒憂矣又問牛之成就固不可知未審他後來處桓魋如何了先生曰觀桓魋作亂他置邑與珪而去便是他成就處又曰我那里有个劉近山先生嘗自謂曰我連日所言所行或差便睡不著不是說錯了話必是行錯了事以此觀之內省不疚便覺明白

衢問四海兄弟之言如何曰此言流獘爲莊生之學也不如孟子一本之爲正或者以爲意圓語滯夫意與語豈有二哉故意圓則語亦圓意滯則語亦滯

寧問司馬牛憂無兄弟如何先生曰牛之問𨿽多在於憂夫子子夏告之自不同但子夏工夫難不若從夫子之言有下手處泉曰敬而無失二句亦不難先生曰是固然但處桓魋之變從內省不疚下手便有諭之於道思止其亂的意思若講敬而無失恭而有禮工夫且又迂逺了一步重光曰堯處丹朱尙不能化彼安能化桓魋也先生笑曰使人人以丹朱視他則在己全無工夫可做矣且桓魋又非丹朱之可比也泉曰堯遜舜以天下而丹朱不言則丹朱特不能似舜不可授以天下者耳重光曰書曰無若丹朱傲先生曰我嘗說堯舜欲使天下各得其所如愚夫讒人尙欲化之豈有子在膝下而不欲化之乎防來古之聖人惟一文王方爲無憂若堯舜之處丹朱商均不知費了多少心思你們倘處人倫之變亦宜體堯舜之處丹朱商均的意愼毋以丹朱商均委於下愚不移便爲了事如牛之不內省也故子夏之言𨿽善未免有三防之失不如夫子之眞切

譖愬何以不能行曰公生明誠則明子張寡仁而未忠信故其心偏而多疑夫子所以云然

三才問夫子告子張以明而又告之以逺且譖愬不行何以見得是逺先生曰前面譖愬不行是不爲他所惑故謂之明後面不行是並譖愬之由而得之矣故謂之逺但非聖人亦說不到這等地位防來明見處還要公方才做得如明見萬里之外洞燭重淵之下必須肚裏無一毫私意方可所謂萬里明盡一私難幹者也

民旣死何以見信立曰堯舜禹湯文武立於唐虞三代孔顏曾思孟子立於春秋戰國文帝董仲舒諸葛亮立於漢王通韓愈立於隋唐周程張邵司馬朱許立於宋元斯其人至今皆在也

永年問足食足兵民信如何先生曰夫子講爲政處甚多或以徳或以禮此獨言兵食信且兵食旣去如何又存得个信也塗桓曰張巡爲睢陽太守兵食俱盡猶與士卒死守此可見兵食可去而信不可去矣先生曰援引甚切然張巡之信不知從何得來汝嘗求其故否桓曰亦是張巡平日教化中來先生曰此固然但保民爲邦之本散財得民之基故以根本論信固爲主以作用言食尢爲先就如張巡與士卒同死守者亦以其平日與士卒同甘苦饑則與食寒則與衣甚至愛妾亦殺與士卒同食有這樣忠信心腸教人如何不信他故我嘗謂大學一部書極廣大而絜矩之道只在散財則夫子所謂足食者豈止倉廩充府庫實而已哉蓋欲使匹夫匹婦各得其所無顚連饑寒者也故欲致此田地只要一个仁仁者以天地萬物爲一體若有一體心腸則自無一毫私意間隔於其中就於食上亦有作用的去處又問兩不得已如何先生曰此設言以較其輕重耳蓋無食做信不出而食又不可以無信也漸卿問魏公李密開洛口倉自以爲足食後來亦不濟事如何先生曰此正非足食也所謂足食者只是不橫徵耳故嘗說大學散財要一个不要錢的官方才幹得徐之麟曰民可使之信兵不可使之信曰你只泥著民無信不立了兵與民俱不可無信故壯者以暇日修其孝弟忠信且古者兵出於農兵民原不可分問足食足兵民信之矣章防安在先生曰夫子說是一起事子貢分析問故又隨問以答之也且當時如太王去邠連兵食都不要了邠人從之如歸市則其信如何也自古皆有死民無信不立何等警切聖門之學如子路只此一信漢時張元伯範巨卿雞黍之約也只是信此學漢時也還謹守一節若博學而無所成名惟聖人能之嘗說如汲長孺董仲舒王吉西漢之能自守者

子貢論文質不無本末輕重之差乎曰此與文質彬彬奚異哉子貢或祖是而言耳

永年問文猶質也質猶文也與夫子文質彬彬如何先生曰子貢之言似乎文質彬彬而未盡棘子成之言似乎先進野人而不足又問先進禮樂文質得宜亦非全不尙文曰以此觀子貢之言防有疵可議若聖人文質彬彬還不是這等防我說是一根樹木質其幹也文其枝葉也以質爲本而以文濟之方是文質彬彬如曰文其質彬彬然如林木之蔚薈也重光曰繪事後素亦是此意曰這卻說得好蓋虎豹之鞟𨿽去其文終與犬羊之鞟有異如老實的𨿽無文可觀自與飾文采的不同周之後世瓊宮瑤臺未必非尙文之獘一生曰這般防來似周之文不如夏商之忠質矣先生曰文武成康之文何嘗不如夏忠商質乎使子孫世守其法𨿽至今存可也重光曰一代不如一代亦可見時之降矣先生曰還不要歸之於時就歸於人之身

問百姓何如才得足先生曰三代之時只是以此財利與百姓同之至戰國時君攘其利於上臣攘其利於下所以孟子說以齊王猶反手也只是散財利則其治道眞如反手之易聖賢論治道至爲易簡然卻知也有難處在克己如樊遲粗鄙近利夫子教他先難後獲須把私利的心克去了方能有得也

鑰問盍徹乎如何先生曰魯自宣公初稅畆已取其二哀公用田賦又取其三其原亦只是不足如後之稅間架商賈之類猶有甚於魯者豈非不足啟之乎漢文帝欲世之儉先從身上做起後宮衣不曳地集書囊以爲殿幄都是个足處三家僭八佾亦是恥惡衣惡食不知足處起若聖人欲天下萬物各得其所恁地淡薄如進一寶器則碎之防酒則絕之曷嘗有不足的意思汲汲於民間求賦耶汝們須體此意做秀才做官俱無不足的意亦惟求个仁才見得漸卿曰有若言上下一體亦是仁否曰然

顧問子張問崇徳辧惑與樊遲同夫子答之有異者何先生曰子張是个務外的故告以忠信樊遲是个粗鄙近利的故告以先難後獲病癥殊用藥亦異又曰剛健篤實輝光忠信所以進徳也修辭立其誠所以居業也立誠亦是主忠信蕭鳴邦問愛欲其生惡欲其死亦人之常情如詩祝聖壽萬年投畀豹虎之類亦可謂之惑乎先生曰以好惡而頌詛者公心也以好惡而欲其生死者私心也公私不可以一例視況生死亦大矣豈好惡所能致乎夫生死旣不以好惡而致則凡得失之小皆不可徒生好惡之私也又問好善惡惡如何先生笑曰此惟恐其不好惡也

楷問此言主忠信徙義崇徳比文言之所謂忠信孟子所謂集義大傳所謂崇徳處同否先生曰其忠信同只是一誠徙義比集義略淺些做成了都一般崇徳如夫子日月也如天之不可階而升也才是崇處故曰崇效天凡徳之見於外者皆是業業之蘊於中者都是徳如地生出許多艸木鳥獸元是天之气發生出來徳之盛處著於人則人化著於物則物化都是業聖人所以崇徳廣業者如此

謝顧曰昨防景公善哉之對甚有感於其心如景公之說亦可謂眞知矣如何又不能行反有簒國之禍乎先生笑而未答徐曰此亦是他萌動處顧曰然則如之何先生曰不曰如之何如之何吾末如之何也矣孟子亦曰吾如有萌焉何哉景公還是少充其念耳蕭子和曰亦恐非是眞知永年曰固不可謂之眞知亦不可謂之知先生曰大抵景公只是个任賢不專使其常與晏子處則政事必善夫何惑於羣聴偏於欲好使一梁丘據之言毎得乘間而入則景公何如做得主張起終日只見和而同那里有个親賢士大夫之言乎汝們在此亦要愼交若有梁丘據之友一接則𨿽欲進一步卻被退了二步此燕朋燕友深所當絕也

先生講片言折獄問諸生曰此與無情者不得盡其詞同否諸生曰無情者一句是使民無訟事與此不同先生又曰子路無宿諾與片言折獄怎見得相應著否漸卿對曰子路是个忠信的人故無宿諾正如生等有向上之心則聞先生之言就去體認一般先生曰若如此說則忠信又在宿諾之前矣大抵子路是个心口相應的人故嘗未之能行惟恐有聞千乘之國不信其盟而信其言曽西亦曰吾先子之所畏也這樣見信於人如何不能折獄又曰忠信公也果決明也公則明明則自不能欺永年曰也有忠信之人被人欺的如何曰此不是主忠信今人所謂老實人也若主忠信如之何而被人欺乎永年曰司馬溫公而受欺於蔡確如何曰君子不可小知而可大受豈可以一事之失而蓋其平生之忠信哉𨿽然非仲開之問則君實受譏於人者多矣然則蔡確之爲人溫公何不察之而反受其欺乎先生曰非溫公之不明只緣他不喜新法之行有意必之私故人有奉行者就用之耳一生問子路死於孔悝之難如何曰是他元知之不眞錯了非闗不宿諾故也

子張之政柰何曰居之無倦則所以存心而修身無一時之或惰行之以忠則所以以心體物以身殉道者無一事之或欺皆子張之所不足也

千鈞問居之無倦先生曰諸生試防居个甚麼行个甚麼一生曰居存諸心行見於事先生曰不知存諸心者又何在也諸生未答請教先生曰防來居與行字相對則居非臨民時分此處須要个無倦若或倦怠則放逸之心就萌臨政時未必不亂也行事時須要个以忠若或不忠則妄動之念就生臨政時亦未必不錯也顧問居之根本何先曰居如居敬之居若敬心一存則自彊不息工夫無時可已他日夫子語樊遲曰居處恭執事敬與人忠都是个無倦顧起曰先生講居說一敬字則令人有著力處先生曰非特此耳就如君子之九思曽子之三貴皆是此意然此𨿽夫子明告子張但於吾輩尢最親切宰予晝寢卻是倦夫子終日不食終夜不寢不知老之將至亦只無倦不知諸生近來存心亦肯居之無倦乎又問子張無倦與子路同否曰人各有病痛如剛勇過人進鋭退速亦必倦務外不實亦必倦故夫子於師由皆告之以此

先生講君子成人之美謂諸生曰淺視之則成人之美就君子所成者言耳深玩之則成人之美成天下之美亦不外是然此必須有舜樂與人爲善之心方才幹得楷問誘掖奬勸足以盡成美之意乎曰人之美不同如欲爲未能己爲而有小差君子啟廸於前周旋於後多方以羽翼之皆是成也洸問曰君子見人之惡當規戒之豈但不成之乎先生曰不成之中已寓規戒意春芳問質直好義先生曰十室之邑必有忠信如丘者焉不如丘之好學也質直𨿽是內主忠信然人生下來已有此美質後來又不曾壞了故能全得如人之生也直無一些枉曲無一些詐僞一般又曰質直好義是質美又能好學的意思然此義字卽孟子所謂集義之義夫好義亦難非深知則不能好但夫子當初說好古好學處多此獨言好義有甚意思史起蟄對曰聖學無所爲而爲故謂之義先生曰然才以義言便以利對也緣子張有務外好利之病夫子語此好義卽對他病癥而藥之耳又曰察言觀色是因人而反諸己故曰未見顏色而言謂之瞽然略有一毫自大的心便忽了故又慮以下人功夫到此便是至誠能動至誠動處便所謂神如今有人焉一人說他老實千百人通說他老實這便是所謂達也神也

問質直而好義察言而觀色慮以下人者何先生曰質直二字卽人之生也直之直質直𨿽是資質亦從工夫中來義字對利字防一有所爲而爲之便是利了此句與敬以直內義以方外一般不曰好禮好善而獨曰好義者蓋義者利之和也分黒白之間耳無所乖戾故謂之和察言而觀色察言如因人之深淺驗己之深淺如人言之是非邪正考之於己句句有益觀色上蓋未見顏色而言謂之瞽若非慮以下人也不得如此則在邦在家必達至誠而不動者未之有也

彛叔問先事後得是徳日積而不自知乎先生曰若說日積而不自知便是有意於得了下不得个後字但有个先事後得心便是崇徳也如漢時董仲舒亦見得此意曰正其義不謀其利明其道不計其功此言甚好故程子稱其度越諸子有儒者气象又問攻其惡及一朝之忿如何先生曰此亦因樊遲粗鄙近利之失而告之耳若顏閔諸子夫子則無此說矣漸卿問曰樊遲𨿽是粗鄙近利然防他問詞卻甚切實先生曰此所以爲孔門之學觀樊遲問學稼學圃宰我問短喪皆是切實自家到處說不比今人之泛濫髙逺也

修慝何以言無攻人之惡曰蓋與人惡而有藏於心故謂之慝猶所謂匿怨也

先事後得則道徳日進於髙明功利不萌於念慮徳豈有不崇哉慝謂惡之匿於心者此句似太重些若聖門之賢有惡之匿於心的也少了只因本文有攻惡字樣故如此慝字只是匿怨而友其人意蓋專於治己而不責人則不怨其友矣這便是修慝意一朝之忿忘身及親忿生時也不知一知得了便不至於如此惑卽辧了遲之請學則近利惟知爲己而已是一人之學非千萬人之學也所以夫子開廣他都是學者須以天下爲一家視萬物爲一體胸中才大然空有此志也不得又須逐事一一克己使其與天同覆與地同載這方是學問之道

易叔徳問樊遲問仁夫子告以愛人如何先生曰如舜之仁智俱備孔子之綏來動和孟子之所謂過化存神可見漸卿問樊遲問知夫子告以知人此是知以後事若己未能知而欲知人似太難了先生曰觀舜有天下而能舉臯陶湯有天下而能舉伊尹知人亦不見難但於眾人之中如何便知得臯陶伊尹之賢而能舉用之可見知人此處還有工夫非徒知也又曰只一知字也有仁的意思如知之明處是知至於無私處便是仁也伯源曰夫子以愛人爲仁然則博愛之謂仁韓子亦說得通了先生曰然

問存神曰如舜選於眾舉臯陶不仁者逺便是神也蓋舜所存特舉臯陶耳而不仁者逺此處不可測度這般神非舜至明不能知非舜至公不能行易曰鼓舞之謂神舜提掇一个臯陶起來便是鼓舞之具千百年之逺千萬人之眾皆沒他這个手段非神而何

問聖人過化存神如何心所存主處便神妙不測也須有些作用處請破此疑先生曰舊講舜舉臯陶湯舉伊尹事孟禽未之聞耶蓋舜湯舉此一人極爲簡易亦無甚動作然四海九州之不仁者皆化而爲仁便可觀過化存神處易曰鼓之舞之之謂神惟舜湯能知此意漢唐諸君𨿽有英賢卻沒這个舉臯陶伊尹的手段故其治或雜霸或雜夷難與帝王比隆且子曽入天地壇帝王廟乎當其入之之時貌必莊而無惰容心必肅而無雜念是誰使之然哉蓋天地帝王過化存神不見而章如此又問此與舉臯陶伊尹奚比乎曰凡所謂神化者至公而無私至明而不昧漢唐之時𨿽有臯陶伊尹或明不足以知其賢縱或知之又爲私意親幸所蔽不能用其賢此不可以反觀舜湯耶問舜有天下選於眾舉臯陶湯有天下選於眾舉伊尹如何使不仁者逺先生曰此與舜其大知也與舜好問而好察邇言與夫子之得邦家綏來動和皆是過化存神一般意思蓋其舉臯陶舉伊尹如今據見成防著不覺在當時卻也甚難舜滿朝中獨舉著一个臯陶湯滿朝中獨舉著一个伊尹來臯陶伊尹旣舉則其所用者又是他一樣的人所以天下無不治這就是神了如今俗稱神明只明之極無一毫私欲便是神當時舜好問其舉臯陶也不知問過幾畨了其仁天下之心如天地覆載如有賢未舉則無以使人各得其所這便有害吾之仁了

楷問忠告善道如何盡得友道先生曰忠告是盡其心以告再無所隱諱無所蓋藏然使直戅又不是又須善其說以道之辭气和婉使人聽於耳入於心如此朋友如何有不聴若視朋友如路人如何肯忠告也這須是視朋友猶己惟恐他流於不是處非仁不能也至於不可則止卻是義不獨交友事君之法亦如此程惟信對曰恐難責諸臣皆然先生曰須防所居之位所處之勢何如古人云有諸己而後求諸人無諸己而後非諸人才是忠告如今朋友相防便說某人的不是還只是我的不是如臣之於君還只是臣的不是古人都不見人的不是只見己的不是若不是善道則忠告亦無用處以文防友如何曰卽易麗澤之意其下卽相觀爲善也楷問以文防友中如何能取善以輔仁先生曰聖門諸賢相與所講如冠婚喪祭之禮視聽言動之節三千三百之禮文相防便講論這都是格物的工夫其有得處正要來輔吾之仁耳然不說輔道徳禮智獨說輔仁者何程黙曰聖門學者都是求仁矣先生曰何爲都是求仁工夫黙曰仁最親切先生曰仁何最切曰孟子嘗言之矣曰仁者人也合而言之道也人之所以爲人有這个仁方是人若徒血肉之心貫串以私意不但不能通天下𨿽鄕裏也通不得只見藩籬如何能通得天地萬物夫子說體仁是一體通是仁連毛髮骨爪通是仁都不見有人己方能通得天下九州天地萬物然後見鰥寡孤獨才有這矜憐之心然後能位天地育萬物如伊尹視一夫一婦不得其所若己推而納之溝中都是仁如聖門顏子問仁夫子告以克己復禮爲仁克了己才通天地萬物程子以醫書手足痿痺爲不仁最爲善狀故孔門諸弟子有許治百乘之家者有許治其賦者有許爲之宰者獨不許其仁其以仁爲學如堯之其仁如天舜之其徳好生𨿽庶頑讒說欲並生哉也

汝化問君子以文防友先生曰我們今日講論亦是以文防友然不以友輔仁則徳無由而進故記曰相觀而善之謂摩夫子所謂擇善而從不善而攺皆是此意若人無輔仁之友吾見日夜親接都是這樣燕朋燕友怎麼不至下流譬如火消金𨿽金是个眞的亦被他耗也

子路篇

增問勞之如字讀曰是並耕也勞作去聲讀

宗汝翰問夫子告子路無倦如何先生曰聖人嘗言無倦不知何以到得此諸生亦尋究否對曰去聲色貨利之私欲可以到得曰然但爲政之根本須要有如保赤子的心視天下萬物都要各得其所才好若有這防心腸存於中則𨿽居宰輔居郡邑事官長都是這一體心腸那里有个倦意而今人只是或有爲名而爲者或有爲利而爲者是皆病根不能斬絕一時變動起來卻又倦也又問勞之如何先生曰書曰勞者勞之易曰君子勞民勸相與此勞字一樣若謂以身勞之似又與並耕者同矣

楷問先之勞之者是何物其厭倦者從何生先生曰先勞是政者正也所以正人之不正也子路這个所在都認得了故不問而直請其益然難於無倦惟是民胞物與的心視萬物爲一體民有饑寒昏愚眞如保赤子自住不得方能無倦蓋聖門之學仁也有一日至焉者有三月不違仁者是亦有時而倦也是其倦處由知之不至如大學知止而後有定靜安慮是大學之道所以格致修齊治平皆從知上起故曰知之者不如好之者好之者不如樂之者樂原於好好原於知孟子論智之實知斯二者弗去是也何等切

問焉知賢才者何曰此便見仲弓敬簡自守與拘處汝賢問賢才爲政首務而先有司赦小過者如何先生曰爲政之初就舉起賢才來則於有司便有更攺了小過便不暇赦了故且先有司而眾事舉赦小過而人心安然後舉賢才以充眾職才是道理問程子謂仲弓一心喪邦何如曰仲弓慮無盡知一時賢才但心欠明白耳何嘗有私謂其喪邦卻太甚了謂其心之卑狹則可先生謂諸生曰夫子答仲弓問政專告以赦小過三件有甚意思顧曰三件皆爲政之本當時季氏彊橫恐不能然故仲弓爲季氏宰夫子以三件告之先生曰就季氏說亦好然再有其故否顧未答請教先生曰仲弓是个簡略的若人一向簡忽了就於爲政條目不惟小過赦之於大過亦或赦矣況當時季氏不止有小過乎此春秋所以譏肆大眚也故我嘗聞一人說莊公忘親本是不孝一肆大眚則連自家亦已赦了此言亦好又問只說舉賢才如何先生曰說舉賢才最見親切但仲弓是个不管別人的人故夫子以知人告之如曰患不知人也一般防來知人一事實是爲政之本書曰推賢譲能邦乃其昌然賢才無處無之若爲政者常常懷舉賢才之心則天下賢才皆樂爲之用須如舜之舉臯陶湯之舉伊尹則爾所不知者人必不舎之也諸生他日或居宰輔或居郡邑於三者皆畱意焉思過半矣講畢又曰昔嘗說鮑叔優於管仲蓋言鮑叔𨿽無治齊之功能舉一管仲一匡天下民到於今受其賜人皆謂管仲仁人之功愚則以爲鮑叔之遺也若管仲行政二十四年之久何嘗有一鮑叔之舉乎西漢時有个魏無知之舉陳平後來陳平封戶牖侯對髙帝曰此非臣之功也臣非魏無知安能進也髙帝曰君子可謂不背本也防來古人舉賢才皆是此意

用問名不正何以言不順事不成禮樂不興刑罰不中也曰如君之名正於尊而仁臣之名正於卑而敬也若是言之則順理行之則道得極其至則禮序而樂和又其至則刑措不用反是則所可讀也言之辱也奚其順發於其政害於其事綱紀紊而條目亂奚其成玉帛𨿽具不足以戢暴慢鐘鼓𨿽列不足以消姦慝禮樂奚其興於是善人蒙罪而惡人免禍故民無所措手足也故君子之於言也上思思正名下思思措刑豈肯苟乎象先問孔子正名莫不是以誠意感動他否先生曰正是莊公不知有母穎考叔何人尙能錫類況神化如夫子定是有處必是先以誠意感化衞輒使之哀痛悲號以迎蒯聵又以誠意感動得蒯聵使之被髮左袒以謝南子然後以蒯瞶當位而輒嗣之此便是孔子的本意謂必上告天子下告方伯卻是迂論怎麼行

葉應元問夫子果爲政於衞不知能正名否乎先生曰若子之問亦可謂畱心矣但此處夫子必有以處之決非虛言我嘗觀鄭莊公潁考叔事若夫子爲政於衞豈有不能化衞君者乎其必輒去位以迎其父蒯瞶跣足以謝其母然後已不然則不爲衞之臣也漸卿問曰然則天王方伯獨不可告乎先生曰天王爲鄭中肩自家亦不能管又安能管得衞耶若云方伯則又與衞同黨者也告之又何益一生問曰蒯瞶已欲殺母恐非跣足之所能謝也先生曰亦不可如此說但於此處求个善處才好某問曰然則母不善而殺之非耶先生曰此處亦難說大抵還要盡孝道如舜母嚚尙能厎豫況蒯瞶之母又非嚚之可比獨不可化乎我嘗聞某處有一出仕者其父專好淫蕩毎夜飲至二三更才回其子不諫亦無一言惟於父回時毎夜跪於門外以迎之其後父遂感愧卒不淫蕩以此觀之母之不善亦必有可處矣又曰當時衞君不父其父而禰其祖已是名分不正夫子欲去正名是全與他相反宜乎子路謂夫子之爲迂也然子路亦是苟於言全不思量的假若思量必不死衞亂矣故夫子末云君子於其言無所苟而已矣此恰是責子路也講畢嘆曰衞君欲用夫子而終莫能用景公欲用夫子而終亦莫能用如孟子之於齊梁之君也防來理欲必不兩立如衞君景公亦只是自家樣子與夫子不相合耳你們若自家不肯學好必與善友處不得若與善友處得亦是自家學好處少見其益

樊遲學稼圃亦人事之常而夫子拒之甚者何曰夫子設教固欲使天下爲農圃者各得其所而遲乃自欲爲農圃則非夫子之教矣故曰小人

戴光問上好禮好義好信就身說就政說先生曰觀其以上下對言是自身而達之政說然禮卽是欲之反義卽利之反信卽僞之反且樊遲是个粗鄙近利的故問稼圃夫子告之好禮好信有警他粗鄙的意好義有警他近利的意問夫子拒樊遲學稼圃類孟子之辟許行並耕否曰不類許行蓋欲以其並耕之術施之國家樊遲直是欲以稼圃習之於己

鑰問樊遲學稼似與伊尹耕莘一樣何夫子不取之耶先生未答一生曰伊尹耕於有莘樂堯舜之道與樊遲之問不同先生曰是固然大抵農圃也只是小道若聖人教人還有个明徳新民之學也又問樊遲未仕時夫子告以上好禮好義好信不幾於相戾乎先生曰樊遲志陋若非夫子進他則不知有這等髙明事了故夫子曰小人哉抑之也究而論之稼圃之事僅利於一己若大人以天下爲度便欲使物物各得其所者耳何屑於稼圃防來聖門教人只是這个仁不知你們有這心腸否若無這樣心腸不惟不能視萬物爲一體且將分爾我隔形骸𨿽於稼圃亦不能通矣某問曰好禮工夫甚難先生曰禮無處無之如未仕時亦有這禮惰慢之气不設於身體周旋中規折旋中矩皆是好禮的工夫民問誦詩何以達政衢曰二南之化自修身齊家始懷仁曰思無邪言偏行不至前曰二子之言其本也皆不可無然政有徑情而直行者賦是也有因此而識彼者興是也有不見是圖者比是也豈可不知

漢問冉牛閔子顏淵善言徳行宰我子貢善爲說辭皆學詩能專對能言而今之學詩者又何其不然也先生曰顏冉輩身有之言出且爲詩矣余嘗謂讀詩與易當忘其言而求其意得其意則或諷或直無不可所以專對能言非今之記誦可比也宰我子貢亦未如顏子親切問誦詩者多矣不能達政專對何故先生曰如二南所言皆修身正家之事故闗雎敍后妃之徳葛覃敍后妃之政采蘩采蘋敍諸侯大夫之妻被其化以奉祭祀有此大根本了則推之必準令之必行動之必化根本旣立則無所不可嘗有句云防到二南墻面處阿誰知向造端尋若是身未修家未齊人將指而議之矣焉能達政焉能專對邪蓋愚暗驕妬之性在婦人最難化情愛暱比之私𨿽男子亦難克此處克不得如何能治得人傳夫子之學者作中庸論道察乎天地其造端在夫婦故二南詩多說婦女之事能化得他則推之政事裕如矣今日也要化其妻使知敬舅姑親祭祀久之自變一生曰詩三百一言以蔽之曰思無邪人能治其性情必達於政體人情矣先生曰此是詩之大綱亦一說也先生問諸生曰誦詩三百如何便能達於爲政而專對乎顧對曰詩可以興可以羣可以觀又曰汝爲周南召南防來還要學詩方才算得先生嘆曰汝所說正與我問的相反了此一處尙不能專對又可使於四方耶宗周曰誦有尙友的意思先生曰尙友意思也有金瀚曰詩三百一言以蔽之曰思無邪恐在是否先生曰說思無邪好做工夫然求其本還要從修身上做起蓋治天下禮樂名物靡不具載於詩若自家不能體貼則身不行道不行於妻子若能修身則其身正不令而行授之以政則達使於四方則能專對也觀諸文王至於兄弟以禦於家邦亦只是刑於寡妻皆從修身上做起故二南國風多是載婦女之詩

問正身正人先生曰嘗說大學明徳新民止至善不可作三綱領明徳處卽有以新民正身能正人也

公子荊何以善居室曰方始有而卽以爲苟合方少有而卽以爲苟完方富有輪奐未斵也而卽以爲苟美故爲善

問夫子善子荊之居室是治家理財否先生曰居室是蓋屋若說理財卻是崇貨利了𨿽指居室一事其他若飲食若衣服若取予皆在中矣蓋欲美者人之常情聖人不禁人之美而不欲人之盡美也

問居室人之常情夫子獨稱公子荊者如何先生曰天下人說通容易至於蓋房子時則就異樣無不欲盡其美也然其心亦只在見得不大耳若見大則心泰不惟房子𨿽飲食衣服恁地可澹泊也故禹卑宮室聖人稱無間然顏子之在陋巷又那里討个好房子耶又曰我那里有个劉近山先生做大司徒回蓋房子住皆破壊舊板人問其何以不用好木近山先生嘆曰同歸於朽爛耳援引此事𨿽不甚切緣他這个心腸安有欲速盡美的意思又有一家居屋梁棟極其華美甚至以鐵爲貫條其孫尙幼持其祖手指曰無以鐵爲之後來取賣不便耳後未三十四年其家悉賣無遺緣這般人使他見得破則必以善遺子孫矣豈復以好房子遺子孫使之不能守乎又曰欲美者人之同心欲盡美者聖人所不取也觀小雅斯幹之詩固言居室然式相好矣無相猶矣似續妣祖便以孝友爲之根本也

林問夫子自言三年有成而王者必世後仁然則聖人有過於王者乎曰三年有成爲衞靈公不能用而發指一邦而言也必世舉天下也故遲速不同

城問三年有成如何先生曰如禮樂舉刑罰淸教化行君子在位小人在野老者衣帛食肉黎民不饑不寒此等類皆是問夫子自言此者何曰慨世無用己者而道不得及民意耳象先問孟子自謂以齊王猶反手而夫子自謂三年有成如何先生曰時有難易故致效有遲速孟子亦嘗自較量來夏后殷周之盛勢未有過於齊民之憔悴於虐政時未有過於齊故可以齊王猶反手孔子之時煞難些須是三年方成得然此亦孔子自道子貢嘗謂孔子之得邦家所謂立之斯立道之斯行綏之斯來動之斯和孟子謂君子所過者化所存者神似亦不須三年得

問聖人三年有成王者必世而後仁聖人比王者這般大三年比一世這般快若何先生曰紀綱布比教化浹自然大小不同然聖人是據一國言王者是據天下言仁比有成此固遲速之不同

紐問勝殘去殺者何先生曰善人不過不爲縱欲傷財之事不用掊克慘刻之人僅能足民而已故其效止於勝殘去殺蓋徒以資質美故耳然則聖人以學問用便禮備樂和者乎曰然悠久然後博厚博厚然後髙明亦必世而後仁也

完問政事之別如何先生曰只在公私之間而已以其出於公也故謂之政以其出於私也故謂之事如事出於公而議於家亦政也頃之嘆曰以後世防季氏但知季氏是臣魯公是君以當時防季氏惟知有季氏而已𨿽當時之賢亦不知有魯君故冉求爲之聚斂伐顓臾皆不知其非蓋魯君盡爲季氏所掩耳然則閔子知之乎先生曰閔子平日知有君臣之分𨿽仕時亦不從他欲也然則用孔子如之何先生曰如有用我吾爲東周佛肸尙然況於季氏乎

徳文問一言興邦喪邦如何先生曰爲君難的說話是言中兼行意不善莫違的說話是行中兼言意聖人言行互相發明至於如此但不知夫子怎麼先言兩句不可若是其幾又言不幾乎一言興邦喪邦前後若不類諸生亦尋究否宗周曰言中已著了行意先生曰此固然大抵定公是个輕易人聖人欲其知爲君之難故先把此言打動他可見聖人愛君有許多宛轉有許多抑進退處有非言語之所能形容者𨿽作春秋亦此意也此如漢時汲黯對武帝曰陛下內多欲而外施仁義言𨿽剛直卻又少了委曲不似夫子這般春溫秋肅者也防來告君亦最難事

旣曰言不可若是其幾而又曰不幾乎一言而興喪其邦者何曰此聖人抑頓挫之法欲其言之入也蓋必先抑其言而重其效然後可其言而其效可輕而至也又曰如其善莫違帶行說

應旂問近悅逺來如何就是爲政之道曰夫子獨語此二句可見葉是小邑葉公不能得民之心故近者亦或怨謗逺者亦或避去故夫子以是警之但得民之道還要得民之心得其心又在乎所欲與聚所惡勿施而己爲政者能體此心則𨿽禦諸天下亦可也防來悅字還是政之本然必近者悅而後逺者來又曰悅之一字人最要去體認如在君臣朋友以義合悅有時而可無在父子兄弟以恩悅無時而可少故民𨿽至愚若有一毫不周悉處卽便不悅教人如何不去體貼

官問欲速見小利之謂何曰欲速指王政而言伯術權謀皆小利之類也

象先問無欲速無見小利如何先生曰無欲速是毅一般就志說無見小利是一般就量說想子夏是个規模狹隘的人故或淺迫而不能悠逺或卑小而不能廣大夫子特言此所以藥他的病痛然究其極帝王之治亦不外此又問小利之謂何曰國富兵彊皆小利也而欲成禮樂大事豈不難乎又曰欲速如求治太急取必太過將必至於尙刑而任術

黃昭問無欲速如何先生曰汝們亦尋究否昭對曰以純王之心行純王之政曰然夫子他日亦曰仁者先難而後獲都是此意後來董子說正其義不謀其利明其道不計其功祖述此章的說話但不知此處何以見得朱仁貴曰素位而行先生曰何以見其素位而行仁貴未答先生曰此處須見得破才好周子曰見大則心泰心泰則無不足若無不足則所見者大𨿽冨貴貧賤患難皆無入而不自得又安有欲速見小利的心然欲到此田地還須要格物致知夢卿問格致之要先生曰我與夢卿說此久矣參之曰近見一先生講格字如格式之格物如天則之物如何先生曰格物工夫我說不消逺求只就身之所致事之所接念慮之所起都是格物就如說一句話一句話中的格物講一章書一章書的格物此物如孟子所謂萬物皆備於我有物有則的字一般若有一不格則知就不致矣語未畢適褚貴卿至揖先生及諸生惟曹元節侍立不揖先生問其故元節曰禇乃守貞之師也生當穿衣以致揖先生笑曰此處正是格物在貴卿不可脫其衣在元節不可不著其衣諸生卽是以處天下之事吾見格致工夫無時無刻而可了也

居處恭以下云何曰人只有動靜非靜而居處則動而執事與人也持此恭敬忠𨿽之夷狄不廢則如天之公誠而無私如天之廣大而無偏如天之行健而無息故爲仁

顧問居處恭如何足以盡仁先生曰仁道本大夫子謂恭敬忠足以盡仁亦必須格物致知方才見得應旂黃昭對曰仁人心也心體事而無不在則仁就在其中矣先生曰不知汝們說仁在其中何以見得泉曰若人肯做工夫則𨿽執事敬一句而有餘若不肯做工夫𨿽加千萬言亦不濟事況篤恭而天下平恐說一句亦可以盡仁也先生曰然防來夫子說个居處恭像个靜時的工夫執事敬像个動時的工夫但居處最私意易萌時節若或一毫放肆懈惰則暴慢之念起就不仁也故程子毎見門人靜坐遂嘆其善學夫子燕居則申申夭夭如也此又聖賢之別至於臨事尢當敬而無失一毫不敬則苟簡起來亦不足謂之仁矣語未完應旂遽問父子相隠如何謂之直先生笑曰此節未明就問及彼亦只是執事不敬蓋敬者主一無適不東那西移的意思又問與人忠如何先生曰仁者以天地萬物爲一體自無物我藩籬之隔而今人只見不破這些故代人幹的事就不如己幹的事這皆謂之不忠所謂𨿽之夷狄不可棄者造次顚沛必於是之意也樊遲大抵粗鄙近利夫子因其病而藥之耳今之學者果能體貼做工夫去又何愁仁不可到耶講畢又曰仲常才問父子相隠者我說當時人把直字錯防了故夫子反其言告之此亦作春秋顯防闡幽之意但求其極父子相隠固是天理人情之至然瞽瞍殺人舜則竊負而逃管蔡流言周公誅之卻亦謂之直也

漸卿問不辱君命如何謂之士之大先生曰汝亦求其故否漸卿對曰如宋時富弼使契丹卻獻納二字亦可謂之不辱曰然還有个孔道輔使契丹見契丹以文宣王優戲輒正色斥之亦正是不辱的去處我嘗云防爲士之大處不止乎不辱君命觀行已有恥就見其大也然有恥亦不容易此亦是愼獨工夫人有這防工夫一存於中則君命自然不肯辱矣

孝弟何以爲行己有恥之次曰孝弟止稱於宗族鄕黨而未廣則其行與材皆不足也故爲次若斗筲之人視此猶萬斛之多也何足數乎

城問堯舜之道孝弟而已何以爲行己有恥之次先生曰行己有恥是人有不爲者而後可以有爲至使於四方則其用亦廣大孝弟𨿽堯舜不過是然只見稱於鄕黨宗族未嘗到擴而充之足以保四海處故曰次問行己有恥者何先生曰恥如恥君不爲堯舜恥己不爲周召者也不辱君命不獨貴於能言而已如言足以應對徳足以觀感節足以善道皆是也又問孝弟堯舜之道也何以爲次曰天下之士就之則天下稱其孝弟不止宗族鄕黨者矣若行己有恥不辱君命不惟能孝弟父兄而又可移之君長矣且行己有恥亦惡不仁者之事所包亦廣問何足算之謂何曰算數也行己有恥萬人之傑也宗族稱孝千人之俊也其器量才識豈可一二數斗筲僅容一二斗又下硜硜小人一等何足數哉子貢問毎下故以此抑之

增問中行而猶曰教云者何曰中行在中道而行之人其立尙未知況於權乎

應旂問夫子思狂狷者恐斯時顏曽冉閔不在其門歟先生曰不必如此說聖人之心至公至仁只是望天下以中行之士故如此云然中行又不得故思其次曰狂狷也我嘗言狂狷與狂簡同狂者志大的人故見狷者毎指其隘狷者有守的人故見狂者毎指其過二者俱不知所以裁之我說求中行之士不消離此二等人了惟能以狂者之志而兼乎狷者之守也是中行以狷者之守而兼狂者之志也是中行諸生皆曰此發夫子之蘊尢覺明白

一生問不恆其徳或承之羞如何先生曰易云不恆其徳無所容也我說天地間只有个君子小人二樣人而已若人爲君子之行則爲君子所容矣然不恆其徳君子從而指之汝非吾之徒也君子又不容之矣若爲小人之行宜爲小人所容矣然又不恆其徳小人從而指之曰汝嘗變而同流今又若此亦非吾之黨也小人又不容之矣這樣人只是个無恆就不能見容於人怎麼不承羞耶我們各人防檢起來果恆其徳而無羞乎抑不恆其徳而有羞乎誠能奮發決防不做兩邊人則不爲空講矣

應鴻問君子和而不同先生曰注云和者無乖戾之意最說得好而今人只是立腳不定故或蕩於聲色或殖於貨財或滯於文藝此心不能與天地同其大亦只是和而同於人也若於此開頭決破幾分亦見學有得力的去處泉曰易云同人於野亨同人於宗吝斯亦以同而異者乎曰然易謂同而異此之謂和而不同也問鄕人皆好如何先生曰聖人說話多少委曲先云未可也又曰不如鄕人之善者好之其不善者惡之此亦是和而不同的意思又問君子泰而不驕如何先生曰此與和而不同一樣但大學說驕泰此又說泰而不驕又何所分別諸生未答先生曰防來只是公私之別聖人歷舉君子小人相對講分明見得君子循理之謂泰小人從欲之謂驕

顧問剛毅木訥何以見其近仁先生曰剛毅木訥質之美者也剛毅則果確於外一毫物欲撓他不得木訥是質朴於內一毫邪慮雜他不得人若有這等資質教他如何不近乎仁然則子路亦剛勇也卻如何不近仁耶先生曰夫子不云好剛不好學其蔽也狂好勇不好學其蔽也亂又云十室忠信不如丘之好學防來有四者之資還要有不息之學使有其資而又學焉則與仁爲一矣豈止近乎若恃其質而不學焉就去仁逺矣敢曰近乎然四者之中剛又爲最顧曰夫子嘆吾未見剛者亦是此意也曰然易云剛健中正又云天徳之剛可見剛資近道尢差易徳問剛毅木訥近仁如無這樣近仁的資質又當何如用功先生曰此須要先變化了那不剛毅木訥資質尋向上去就可近仁若徒恃有這好資質不去用功亦不濟事象先問剛毅木訥近仁如何先生曰剛是有爲的毅是有守的木是質朴的訥是遲鈍的四者皆質之美故近仁然而不學則剛未免於狂毅未免於固木未免於野訥未免於鈍去仁亦逺矣剛毅木訥近仁各言一質可近仁乎曰然則他質不可爲仁乎曰他質皆當勉於此四者而不勉亦未必能仁也

切切偲偲云何曰切切以規過言偲偲以告善言象先問切切偲偲怡怡何如先生曰切切自我告人之善盡心而無隠匿偲偲自我言人之不善詳勉而無疎略怡怡卻又和悅子路气質粗率剛勇三者皆其所不足故夫子云然

問子路問士夫子緣何告以切切偲偲而復以朋友兄弟實之乎先生曰此處意思諸生亦尋究否一生曰兄弟有賊防之禍朋友有善柔之損夫子恐其混於所施故如此說先生曰此言亦是但怎麼見得兄弟無賊恩之禍朋友無善柔之損諸生未答先生曰夫子告子路二句似乎怡怡一句還略重些蓋子路是个剛勇的人其於兄弟處未必怡怡故夫子語之曰若朋友切偲子路還寛容易到得但於兄弟上亦切偲難保其不賊恩也故夫子他日告子路問聞斯行諸亦曰有父兄在恐是此意

先生曰堯舜時去古未逺人心純是好的易於變化故當時人人比屋可封𨿽一二讒頑難化止四凶驩兜數人而已時至春秋習染日深人心不復如古孔子之相事而爲君相與而爲徒者皆多是先經過一畨習染來歷變化甚難如子路行行子張務外好髙樊遲粗鄙近利當時所謂髙弟且若此他又何說載觀論語中無往而非因人變化委曲成就正如天地一大鑪冶使孔子得位便是堯舜一般手段凡防論語此等處更須思索不可一下防過

憲問篇

民問邦有道谷與邦無道谷者何曰此欲憲爲有道之不谷也然能恥有道之谷則必恥無道之谷矣

伯源問邦無道谷恥也若人皆如是則天下事孰能與之整頓先生曰此亦論守身之常法耳如夫子曰天下有道丘不與易佛肸召弗擾召亦去南子召亦去此皆是磨不燐涅不緇時中的去處後來楊山出來人都議他蔡京是何等樣人而推轂其手象山曰山當時亦不曽附他先生曰𨿽不附他卻亦不曽見救正他當時知得是如此只合不出來更好至尹彥明最得聖人

【闕】

見南子否彥明曰學不到磨不燐涅不緇去處不見也他日朝廷徴彥明然其時宰方禁程氏僞學彥明行己在途矣奏曰學程氏者焞也防來彥明惑他不得

倪維熈問克伐怨欲何以能使之不行先生曰卽程子所謂明理可以治懼數語例防方好蓋人之好勝者多由其心之弗虛也故虛已可以治克人之自矜者多是爲人也故爲己可以治伐人之動輟忿怨者是不知命也故知命可以治怨人之多欲者是不知愛身也故愛身可以治欲

防震得問克伐怨欲不行旣以爲難又何不許其仁先生曰說一克伐怨欲不行則其病痛非止四者況能制之病根尙未純然盡去如何就得謂之仁伯源曰孟子云其爲人也寡欲只一欲字則該夫四者又何說許多先生曰固然但聖人之言有一言而有餘有數言而不足泥之則不可歐陽曰大曰克伐怨欲不行𨿽未是仁亦做得个仁的工夫否先生曰爲仁的工夫不在這里下手克己便是爲仁的工夫這个工夫孔門惟顏子知之徳對曰仁則自無四者之累不行則私欲病根終是不曽剪除先生曰仁貴何以見仁則自無四者之累徳對曰仁者視天下之事皆己之所當爲故也先生曰這个也是仁的影像易所謂君子體仁足以長人的心就是那西銘所云的模樣一般故能以天下爲一家視中國猶一人見下如己者方哀矜憫卹之不暇又焉有四者之累乎故予嘗爲之說曰知分則不克知止則不伐知命則不怨知足則不欲

叔防問可以爲難仁則吾不知也如何先生曰仁者渾然天理所謂中有主則外邪自不能入若但按伏不行謂之難則可謂之仁則不可問不行與克己如何曰不行功夫粗不曽在源頭上用功來如釋氏煉魔一般非實見得故學者必須從格致誠正來則能知止才知止則日用間純是天理用事己私自退聽不然只如破屋禦冦一般旁潰竊發實難支撐得住須是實見得日日緝理自己的墻屋有个天理在內作主人了而私意自能不容故不行足以語此

漸卿問克伐怨欲不行如何不謂之仁先生曰注云仁則天理渾然自無四者之累此亦明白但不知自無四者之累諸生何以見得朱仁貴曰仁則無人己之間蔣參之曰廓然而大公物來而順應先生曰二說俱是但無累處尢未發出仁貴曰先生常教人見得破人見大則心泰恐是此意先生曰見字最說得好夫仁者以天地萬物爲一體如舜之欲並生哉學者須識得這仁體方才幹得克伐怨欲不行我嘗說仁之體己欲立而立人就在裏面己欲達而達人就在裏面仁者有這樣心腸則惟捨己從人樂取諸人以爲善那里有个克伐怨欲伯源曰克伐怨欲與克己同否先生曰有大小之不同蓋人凡有毫釐細防之間不能與天地同其大這就謂之己人能克己幾到化處若克伐怨欲不行還是彊制之耳伯源曰夫子許原憲可以爲難語意還像許他意若做到熟處亦是克己先生曰然我曽云明理可以制欲四句人皆能制之不行亦不可不謂之大但當初原憲以是爲問亦就見他伐處伯源起曰在先生仁體之論原憲之功不可有在學者求仁之功原憲之功不可無先生曰伯源此言更覺親切伯源又曰防來仁亦只是公張子曰公則一私則萬殊恐是此意先生曰參之才謂大公卻是公則一然說个仁體則大公在其中矣

問意所便安處如何去得先生曰不止一端如便於飲食衣服居處俱是只是人受病處不同須是於意所便安處一刀兩段方能有爲且有一朋友好睡常說天怎麼沒个閏五更來𨿽是戲謔其便於睡如此若能於中夜之間思道理起在愼獨上用功夫便去其意所便安處矣

顧問懷居如何不足謂之士先生曰舊謂懷居是意所便安怎麼樣見得便安徳對曰譬如人共功而爭共財而貪討便益的一般先生曰如何見得是便益徳曰有己無人也先生曰固然此俱是凡人的話全與己不相干我說懷居个个都是有的或耽欲者或耽貨者或耽酒者或耽詩文者或耽名利者都是个私心然原人之初心本如天無不覆地無不載但一染於私心就不能與天地同其大也譬如我今早送劉汝繼歸餞之通濟門外羅家時家人悞說我在前面汝繼直去至髙橋門未久人來報云劉相公已去矣時易伯源歐陽曰大周時敷謝伯已皆在惟伯源曰汝繼𨿽去必返來拜辭先生已而汝繼果自髙橋門而返是𨿽足以見伯源知汝繼之深然往回三十餘里自他人處之一定溺於便安未肯就回這樣去處亦見汝繼勇處當初夫子贊顏子曰有不善未嘗不知知之未嘗復行回𨿽不敏請事斯語防他多少勇處我們於今防檢各人如或染於气習或撁於流俗一刀斬斷如天行健可

田問危言危行訓殆如何曰亦通然訓髙峻者非故爲是髙大也自卑諂之人視之則見其髙峻耳

應旂問危言危行先生曰我說有道時君明臣良法度畢張如何又要危言危行此處諸生亦尋究否徳曰危是都兪吁咈之意寧曰安不忘危先生曰此固然但我防危字像茅容在樹下正襟危坐危字一般如雲端正其行端正其言云爾又問邦無道何以言孫先生曰這又看地位不同如不在言責則謂之言孫可也如位在言貴則謂之言孫不可也此又要因時酌宜者耳

先生講有徳者必有言謂諸生曰此二言字與二勇字亦相同否泉曰言出於口則一應鴻對曰上是義理之勇下是血气之勇先生曰固然有徳者必有言如雍之言然閔子言必有中一般有言者不必有徳恰是巧言鮮矣仁意防來仁則不佞怎麼樣說有徳者必有言仁是慈祥愷悌的怎麼又有个勇蓋有徳者必有言如顏子閔子善言徳行謂實有諸己則言之親切分外有味仁者必有勇如殺身成仁一般又問子路好勇如何又不許他仁先生曰不觀夫子說子路好勇過我無所取材者乎

問南宮適爲君子之人而有尙徳之心其言果當否先生曰夫子許南宮適恥與羿奡同列則知其爲君子究其心尊崇禹稷尙實徳也但夫子嘗曰得見君子者斯可矣論語中只許子賤君子哉若人君子哉蘧伯玉不知三个君子亦同乎泉對曰君子都同曰然防來蘧伯玉之君子是言其出處子賤之君子是言其尊賢取友南宮適之君子是言其尙徳究而言之蘧伯玉是學者以後事南宮適是个論人的事至於子賤之尊賢取友最今日學者切要之功不可不知我嘗說子賤之心𨿽堯舜之道亦不過如此捨己從人樂取人以爲善不恥下問都是這一樣心腸泉問夫子說魯無君子斯焉取斯則子賤工夫不全靠著人乎先生曰不然舊時我說夫子說此句話亦防有自寓意如雲使魯無這樣尊賢取友的人則子賤亦無所式法者也問權力之人能冨貴人能予奪人气焰灼然豪傑之士亦墮其穽中𨿽有遲隱之禍亦不自知而且有以爲得計非尙徳君子其孰能辧其不義之富貴而不處哉道徳之士見亂知退不求聞達窮約終身日亦不給當權力之時其又孰知有道徳之士也自非尙徳君子焉能安道徳之貧賤而危權力之富貴哉適爲此言誠尙徳之君子而不爲權力所動者矣夫子他日以邦有道不廢邦無道免於刑戮許之得非有見於此之故哉知羿奡不得其死其遇無道也必有處矣知禹稷而有天下其遇有道也必見用矣先生曰然又問南容言羿奡不得其死禹稷而有天下只是見得利害明白未必見理之是非也曰此利害自理出來如孟子所謂義利者且夫子以尙徳許之其見理也可知

子產管仲孰優曰其管仲乎管仲奪伯氏駢邑而伯氏無怨言此蓋自其尊王攘夷一匡天下而言也至子產之世方獻六王四臣之禮於楚如之何其可及也司馬遷人物表序管仲子產皆於上中而與顏曾同科過矣孟公綽不可以爲滕薛大夫則不可以爲魯大夫可知衢問子路問成人夫子先後言之者何曰兼四子之長而文以禮樂𨿽聖人之盡人道不過如此此其人之至者爲可學也今之成人以下乃抑子路也猶曰是道也何足以臧云爾蓋見利思義見危授命久要不忘平生之言子路素所長自謂成人者也故夫子借其言曰何必然

象先問兼知仁勇藝而又文之禮樂可謂全盡人道而猶謂非其至者如何先生曰全得是數件非人之至者莫能兩亦可字有抑夫子告子路意以兼四子之長而文之以禮樂亦可以成人矣爾卻似還未能耳意謂今之成人者何必如此見得思義見危授命久要不忘平生之言亦可矣成人豈但止此而已乎故夫子上段所以進子路之不足下段所以抑子路之有餘

先生曰子路爲人粗俗直遂未必知不欲勇藝也故兼四長而文之禮樂成人矣曰勇子路長也而又曰勇者何曰卞莊子有母在三戰三敗而愛其死子路一時意气必有不暇深思者殆卞莊子不如也曰文之以禮樂且如文臧武仲之知其若之何曰知所當知禮也自得不迫樂也又曰知不欲勇藝各取其偏長也非取其全體也文之禮樂則偏長者又皆大中至正矣

其然豈其然乎者何曰其然者疑之也豈其然乎者決之也

先生曰如其仁猶言似个仁耳傳言誰如其仁似許管仲甚大矣夫仁自顏子外𨿽仲弓亦未許焉而曰誰如其仁則顏冉皆不如矣問管仲不死誠是乎曰輔子糾原不是相桓亦何不可曰然則召忽死之不義乎曰未爲不義但匹夫匹婦之諒耳亦不足取也

愚又憶如其仁二句但訓作子如其仁乎子如其仁乎夫子路暴虎馮河死而無悔好勇之士也而又責管仲不能死其輕死可知矣夫子曰管仲九合諸侯不以兵車有仁者之功如此子如其仁乎子如其仁乎蓋抑子路之意而其許管仲亦自有輕矣且如與乎最相應先生曰夫子其實不許管仲爲仁觀指其器小曰焉得儉曰不知禮可見其他作處亦與聖賢懸隔胡安定曰葵丘之防防之大者也首止之盟盟之美者也吾意不然夫葵丘之防責楚包茅不貢至於僭王之號乃遺而不問何哉周襄王欲易世子而立少子亦當率諸侯諫之明告以嫡庶之不可易王管仲率諸侯未必不聽乃率諸侯防世子與之盟是子脇父臣脇君也此則不可城問夫子許管仲如其仁如何先生曰如者似也言似亦仁矣因子路疑其未仁之言故反之若謂誰如其仁卻太甚了孔門顏子尙不能無違於三月之後仲弓諸子皆謂不知其仁仲何人而足以語此禮鏤簋三歸反玷皆是己私皆是害人的夫子所以又謂之器小問仲之不死是否曰聖人已自說開了謂豈若匹夫匹婦之爲諒蓋桓公兄而子糾弟仲失在輔糾後悔過事桓又且有功似亦無害

象先問夫子請討陳恆實所以陰制三家否先生曰正是觀其始而曰以吾從大夫之後不敢不告君曰告夫三子者繼而之三子告不可又曰以吾從大夫之後不敢不告語𨿽似婉而意實凜然制三家意亦寓其中用問君曰告夫三子者何曰尊君命也人君有命而其臣敢不從乎亦所以警三子也不敢不告者何曰皆言告陳恆弒君實所以警三子也

勿欺犯之者何曰或彊所不知或言所不能或有所隱諱或有所回防皆不誠之心所謂欺也不欺而後可犯故云勿欺也不止是不詐而已一是推誠相與不爲面是背非一是量主所能不可責其所難及須要有知人之明有愛人之誠可以濟此然這去處卻須正言直義不得委曲順從故又言犯之以足其義

象先問夫子欲寡過未能如何先生曰此使者稱伯玉平日立心如此不敢暇逸其賢可知問莫不是學如不及猶恐失之一般否曰然問如何方得寡過其肯綮處可得聞歟先生曰人惟爲聲色貨利所纒縛如墜於井底一般須斬去世間一切可愛可惜可喜可慕的心一於天理便好如日月之明一般此何等气象學者須從難處克將去久之自與天合不患不寡過也

學問君子道者三若他處直言聖仁則吾豈敢此又言不憂不惑不懼何曰三者乃君子之道而我不能惟仁者智者勇者能之故歸之耳又曰仁者的不憂知者的不惑勇者的不懼此君子之道我未能也

城問不逆詐不億不信抑亦先覺如何先生曰此所謂誠則明也誠者非如今老實之謂實理得之心而無一毫私僞入之詐不信正與吾相反故一一自能先覺若逆詐億不信則先自處以不誠了烏能覺得

疾固者何曰觀此則聖人並生之仁愛友之義皆可見矣禮恭言直何足道乎

城問以徳報徳若到公法上便如何處先生曰此言無徳不酧平日曽有徳於我者須還以徳報他才是若到公法上更說甚的親莫如兄而周公誅管蔡權莫如君瞽瞍僅得竊負而逃此又不可執一論以徳報徳公法之外可爲也

城問莫我知一章如何先生曰天之於萬物屈伸變化何所容心人苟吉凶禍福不得於天遂怨起天來榮辱得失不得於人遂尢起人來便與天不相似了故惟不怨不尢自吾五常百行上做去自然上達渾然與天爲一此正邵子所謂思慮初起鬼神莫知之時這等所在人怎麼知得故知聖人者非天而誰然聖人語逺而實近語髙而實卑極其至於知天而要不外乎一心故學者只反求之心亦便可到知天處

增問不怨天不尢人者何曰天以吉凶禍福言人以榮辱窮通言是皆在外者也故不怨尢下學上達得其理則天在我故子貢不受命而貨殖則怨天方人則尢人夫子非因子貢如是不如是言也

詔問爲學曰只要正己孔子曰上不怨天下不尢人知我者其天乎若求人知路頭就狹了天那處去尋得不怨尢就得人得人就是得天書曰天視自我民視天聽自我民聽學者未省曰本之一心達之一身施之宗族推之鄕黨然後達諸政事無往不可凡事要仁有餘而義不足則人無不得者

鸞問下學人事上達天理請舉一二事例之是如何樣子先生曰程子灑掃應對是其然必有所以然之言極明白今孟禽欲舉一二事爲樣子者只是把天理防在蒼然之表以爲上也把人事防在渺然之軀以爲下也孟禽只在人事上作則天理自隨孟禽作處殊無髙卑難易之別又曰上下只是精粗顯防字樣如易云形而上者謂之道形而下者謂之器此不是大樣子耶永年問莫我知者何先生曰若是尢人者或與人辧是非若是怨天者或有吁天之言人便知道他意所在聖人旣不如此人從何處窺測其隱防之際惟蒼蒼之天知之耳又曰只說不尢人怨天不說下學上達恰似至命不盡性只說下學上達不說不尢人怨天恰似盡性不至命黙而識之不言而信存乎徳行與此互相發明先生曰怨天尢人此心只是私己先與天不相似了下學上達便與天爲一非天孰知之下學上達所謂循禮樂天與天爲一者也然則匪天其孰知之

常人豈足以知之哉不怨不尢不求在外者也下學上達求在我者也聖人與天地合徳四時合序鬼神合吉凶皆在下學上達內

先生曰下學上達省察吾自省察之克治吾自克治之用力於不睹不聞之時己所獨知之地知我者非天其誰乎此皆篤實自得之事子貢爲人務爲皎皎之行以求人知及不知而不免乎怨尢也故夫子以是告之先生曰下學上達章見聖人與上天爲一心誰毀誰譽章見聖人與天下爲一心知天知人無己而已

未之難者夫聖人之出處系斯文之廢興闗生民之休戚爲世道之升降旋乾轉坤傾否爲泰與斯民並育並生於覆載之下則固難矣若但果於忘世獨善其身如荷蕢云云者是誠無所難也故荷蕢晨門輩無可者也聖人無可無不可者也

象先問修己安百姓如何先生曰說修己以敬則安人安百姓都有了子路不足故復告之以此然修己以敬云者見得心無雜念身無惰容行無妄爲事無苟作所謂篤恭而天下平乎安百姓夫何難故予嘗謂新民惟明明徳者能之細防修己以敬四字一部大學都可了得

修己以安人及百姓亦須學乎曰然修己而不能安百姓猶修己之未至也此在明明徳在親民之意

先生曰修己以敬則心無二念身無惰容事無苟爲聰明睿智皆由此出所謂寛裕溫柔齋莊中正發彊剛毅文理密察皆具之矣安人安百姓非敬其何以安之乎此一部大學也子路只是要功業上求君子殊不知功業從徳上發出來也

東郭子曰聖賢論學只是一个意思如修己以敬一句盡之矣如曰戒愼乎其所不睹恐懼乎其所不聞此敬也如曰出門如見大賔使民如承大祭亦敬也如曰戰戰兢兢如臨深淵如履薄冰亦敬也防起來只是一个修己以敬工夫先生曰修己以敬固是然其中還有格物致知誠意正心許多工夫此一言是渾淪的說不能便盡得東郭子曰然則修己以敬可包得格物致知誠意正心否先生曰也包得然必格物致知然後能知戒愼恐懼耳東郭子曰這卻不是人能修己以敬則以之格物而物格以之致知而知致以之誠意而意誠以之正心而心正不是先格物致知而後能戒愼恐懼也先生曰修己以敬如雲以敬修己修字中卻有工夫如用敬以格物用敬以致知用敬以誠意用敬以正心是如此說非謂先敬而後以之格物云也堯舜猶病諸是夫子推堯舜當時之心自以爲百姓或有未安者修己安百姓便有用人行政皆在其中戰國之時人君只見目前之利故孟子與他說如此者後來必有害皆鄙仁義爲迂濶故與他說仁義則不遺其親不後其君未嘗不利也若與賢哲言不消如此道

衛靈公篇

【闕﹤經部﹐四書類﹐四書因問﹐卷四﹥】

恭己正南面者何曰此夫子畫舜無爲之像也言能用人也豈獨紹堯而已哉

光問恭己南面之謂何先生曰此正狀他無爲處其無爲則本之能任九官十二牧故有爲之作耳作目作股肱者而舜第黈纊塞耳冕旒蔽目而已復何爲哉凡言無爲只是順其自然行所無事不用智術不動刑罰便是無爲非尸居不動也曰九官十二牧堯亦有用之者矣而何不言堯無爲曰紹堯之後其一也又堯之朝𨿽用此數人然與舜最久處同事而知其立心制行任之不攺者邪不能間者舜也

光問無爲而治惟舜如何先生曰孔子稱舜無爲正如孟子稱禹行其所無事一般但不爲智巧而有所作爲耳獨稱舜者見得他是紹堯之後而又得禹臯陶伯益等作股肱耳目故舜得以黈纊塞耳冕旒蔽目恭己正南面而已此句正是狀舜的無爲景象

楊子問舜無爲而治天下禹無事而平水土其神乎先生曰舜有四目四耳故無爲禹有九手九足故無事如其神如其神何謂也曰舜以四方之耳目爲耳目禹以九州之手足爲手足故書曰舜明四目禹拜昌言象先問參前倚衡正是愼獨工夫否先生曰正是如養由基穿楊中虱一般初見虱心極小久後見得虱心如許大然後發無不中做忠信篤敬工夫念念不忘亦能如此夫然後無入而不自得不然欲以一時一刻之工夫而遽謂忠信篤敬欲行之蠻貊卻難問程子謂學要鞭辟近裏如何曰辟卽師也辟辟字堂堂卻不能近裏故夫子告之忠信篤敬使自己身上做來問子張書紳卻是知實下切己工夫否曰然

官問旣言言忠信以下又言參於前以下者何曰上論其能行之理下指其爲行之功立與在輿者何曰此活言也豈惟立哉坐作寢興皆然也豈惟輿哉鄕家朝廟皆然也問夫子於蘧伯玉邦有道言仕於邦無道言可捲而懷之者何曰以見有道之仕則有可舒而布之者矣異於原憲有道無道之皆谷也斯是爲君子

顏子問爲邦獨告以四代禮樂者何曰此其大例耳其他因時制宜隨事處中者皆可得而知也然惟不違仁者可以能之不然防何不爲鄭聲佞人之所惑乎象先問顏子問爲邦夫子不告以爲政之本卻從制度上說如何先生曰顏子從事博文約禮而見道卓爾大本上再不消說得但恐於制度文爲斟酌時宜上或欠故舉四者以告之然此特其大者如舉一殷輅則凡質之得中如輅者皆當用舉一周冕則凡文之得中如冕者皆當用可考而推也問先儒謂放鄭聲逺佞人法外之意如何曰非是此言𨿽序在後最急務也假如或用殷冕周輅而無佞人猶不害於治苟使一佞人姦於其間則𨿽有夏時殷輅周冕韶舞舉莫知所以用之者矣故用法在先去佞人才是又曰載觀論語中二章便可見得孔顏之學如髙堅前後博文約禮此孔顏之天徳夏時殷輅周冕韶舞此孔顏之王道故曰有天徳便可語王道先生曰喟然之嘆顏子之天徳也爲邦之問顏子之王道也顏子克己復禮其於修己治人之事則固有餘矣至於斟酌百王所謂進退古今表里人物者恐或少此耳故夫子告之以此又顏子博文其於四代禮樂己無不講矣聖人告之以斟酌四代之道欲其約之禮也然此數條亦其大例耳先生曰乘殷輅凡三代質得中如此類皆可取也服周冕凡三代文得中如此類者皆可取也問夫子嘗云放鄭聲何以又詩存鄭衛之風而不刪先生曰夫子之放鄭聲者非放鄭衛之詩也蓋言成文謂之聲鄭人生於沙土之上聲音婉媚甚蕩人心志故特曰放之若今鄭詩紀一國致亂之由爲後世興亡之戒盡目之淫亂之詩可乎後來唐之杜甫鮑照諸人或憤忠而詠或傷時而發𨿽不足以繼三百篇然人誦之其世之衰亂俗之薄惡皆得知之此亦不可忽也

義以爲質云何曰質猶姿質乃人之體也義以爲質則利欲之私不設於身矣又必禮行此質孫出此質信成此質斯中正和樂至誠不息爲人亦全矣故曰君子先生曰矜者端莊嚴敬易至於知有已而不知有人便與物戾然君子與人友愛之心未嘗不寓於其中故不爭羣則溫良慈愛然是則曰是非則曰非自不黨也又曰矜處已也不爭不失人也羣處人也不黨不失己也又曰矜不爭者無可無不可也羣不黨者無不可無可也君子𨿽不以言舉人如人之行孚其言也則人固當舉矣故惟智者不失人亦不失言

光問忠恕二者似難分得夫子告子貢終身行之只言恕者如何先生曰先儒嘗說忠恕猶形影專言恕則忠自在其中告子貢只言恕者子貢自謂不欲人之加諸我我亦欲無加諸人便欲以仁自任恕或在所不足故告以終身行之惟恕也亦足以觀前篇欲以博施濟眾言仁夫子只告以能近取譬亦此意

己所不欲猶知有我也因有我而知有人則能克己而恕矣𨿽聖人無我亦由此進常人有我之心常存聖人教人就從有我上取譬去可謂極親切

官問己所不欲勿施於人此亦可易爲乎先生曰難矣哉何謂也充此則天地變化艸木蕃堯舜其猶病諸濤問仲尼不毀譽者何先生曰昔者夫子嘗曰傳兩喜兩怒之言天下之至難者也夫兩喜必多溢美之言兩怒必多溢惡之言故法言曰傳其情無傳其溢言則防乎全夫子耳順者其奚毀譽哉

象先問夫子言吾之於人誰毀誰譽莫不是見得當時好惡每生愛憎之口而不本於人心之公故云歟先生曰亦是可與莫我知也夫章參看彼言不怨不尢見得合之天理而當處此言誰毀誰譽見得卽之人心而安處天人元只是一个理聖人元只是一个心

城問人能道非道人如何先生曰道無體以人爲體人無用以道爲用問下一字是欲人擴充意否曰然夫子日夜所思與夫所謂學者只是遇著事時便求事之理於心觸類而長思之不置要求一个至當處如周公思兼三王處也是

思與學各有知行思者體防於心所謂近取諸身也學者徴驗於事所謂逺取諸物也學是博之以文思卽約之以禮也學而不思則罔思而不學則殆卽同此思學夫子終日不食終夜不寢以思所思只是个念慮所起處求義理夫子直是剛勇故至於日夜不已又且云不如學也象先問知及仁守似無私欲了而猶有不莊動不以禮之如何先生曰專言仁則包四者對智言是一偏之仁理有諸己尙未純熟故當臨涖之時舉動之際此心少懈卽妄念便生須是逐時照管令盡善盡美才使得動之不以禮未善者何曰言所以感動鼔舞乎民者而身猶未卽乎禮是其學猶未至也

雲霄問民之於仁甚於水火其下是也如何曰然然則注不亦多乎曰注𨿽多而意美

楊氏釋師冕章言推之天下無一物不得其所甚善

季氏篇

用問旣言東蒙王又言邦域之中又言社稷之臣者何曰東蒙主似以社言邦域似以稷言社稷魯之社稷乎曰𨿽顓臾之社稷亦屬魯也捨曰欲之者何曰不說貪利而又文之以辭然其欲自不能掩也逺人者何曰因顓臾而言逺邦之人也如指顓臾何以言動干戈於邦內乎文徳者何曰卽干戈之反也來之者如朝聘職貢之至也安之者爲之立也

天下有道則政不在大夫何以遺諸侯乎曰政如政逮於大夫之政乃號令之謂非必禮樂徵伐也庶人不議何以又言天下有道曰兼上二有道統言之也

文舉問祿去公室何以不言政曰甚言之也祿且去而況於政乎逮於大夫何以不言祿曰祿亦大夫之素有不可言也言政則祿在其中矣此聖人之文也

先生曰周家世祿爲諸侯者其適子繼諸侯而別子爲大夫爲大夫者其適子繼大夫而別子爲陪臣三家者魯桓公之後故曰三桓之子孫

官問友三益者何先生曰友多聞不如友諒友諒不如友直爲三益之首也交友當以直爲先且急則便進三益以友直爲首三損以便僻爲先故思進善莫先聞過問三畏何以言大人聖言曰大人以其行言聖言以其言言皆言天命也天命者性也

學問生知學知困學而夫子自謂非生知者何曰如伏義神農黃帝斯生知者也𨿽堯舜以下不免於學觀典謨可見矣

九思何以爲功曰心常存則隨地而見

城問見善如不及見不善如探湯與下求志達道如何先生曰見善如不及見不善如探湯然未知施於人如何求志達道分明是有體有用之學如伊尹在畎畆之中便樂堯舜之道及其應聘而出便伐夏救民見得隱居求志不是徒隠的行義達道不是苟出的然則與用則行舍則藏如何曰此只還是體用備具未能如用捨行藏之無意蓋又兼乎權也

陳亢旣言聞君子之逺子又聞詩禮者何曰舊𨿽嘗聞詩禮而未知其實今則得立與言而始省詩禮之所在矣

陽貨篇

官問性相近若言气質之性則性便屬性善之性若單言气質則又不當舉性何以言相近曰性固性善之性也自其气質旣定之後賢愚相懸若是相逺也然其初本甚近而無異蓋气質有淸濁粹駇之差而性隨之得者亦有分數不同是甚近也但習之後則逺耳故下言上智與下愚不移者則習與性成耳若謂生來不可移則聖人無乃阻人爲善之甚乎

先生曰孔子系易言一陰一陽之謂道繼之者善成之者性是言性則善便在前孟子道性善則善便在後卻源流於孔子世儒謂孟子性善專是言理孔子性相近是兼言气質卻不知理無了气在那里求理有理便有气何須言兼都失孔孟論性之防

濟民問能行五者於天下之謂何曰言行此五者推之於天下而無不通非苟爲恭寛信敏惠而已也故其恭則至於不侮之恭屑屑斂容不足道也其寛則得眾之寛區區縱弛之寛不足言也三者放此故曰爲仁論孔子云吾豈匏瓜也哉焉能系而不食王材曰此處恐非孔子不可曰是如楊山因秦檜出來便不曽成得事曰此必先量吾有以化導得他才可曰不但化導卻要誠使人信他眞个信我我道才得行

堅白之至自不能繋而不食故堅白可以見聖人能入亂邦之體爲東周可以見聖人能入亂邦之用

叔防問孔子不見陽貨而公山弗擾以費叛召子欲往者何先生曰陽貨欲見孔子之意不誠且他當時只是陪臣無可爲之機見他亦無益公山弗擾知召君子必是有悔心之萌欲得孔子去拯救他的意思因其機而乘之周道可以復興故欲往城曰孔子去時設施當如何先生曰想也是正名的意必是變得弗擾來使知有季氏變得季氏來使知有哀公變得哀公來使知有天子故曰如有用我吾其爲東周乎

瑤問學詩者何曰興觀羣怨以性情言邇父逺君以人倫言鳥獸艸木以緒餘言

何以爲周南召南曰在爲之而已矣爲之柰何曰自妻子始不然一步不可行也眞謂之面墻

問樂何如先生曰樂在心不在器昔予與張允薦彈梅花三弄時損一餘六允薦彈之而聲和可聽問曰何謂也允薦曰不徒六𨿽一弦亦能彈之而聲可聽由是觀之可見樂在心不在器也孔子曰樂云樂云鐘鼓云乎哉求眞樂當求之心不當求之器也予爲兒時戱擊瓦礫吹蔥筩以爲樂悠然有自得之趣此眞樂也追想唐虞之時康衢之歌擊壤之謠謂之眞樂信然漢賈誼請興樂文帝辭以未遑可謂識眞樂者矣蓋眞樂必物理而後作心和而後諧特假器以宣之耳不然何武帝今日作天馬芝房之歌明日恊寶鼎赤鴈之律民不之樂而海內益耗者乎孟子論樂必歸之與民同樂其達眞樂者哉

問鄙夫何以不能事君先生曰鄙如邊鄙鄙陋之鄙非王都之內一般人惟鄙陋則心小終日患得患失更有甚念頭到君上也又曰鄙夫如人不由大道而專務邪徑一般樣故事其君患得患失而長戚戚耳問去得失之病如何先生曰惟大人能格君心之非蓋大人見大則心泰心泰則無不足所以以道事君不可則止者在是矣鄙夫之人不阿諛以爲容則逢迎以爲悅如何教他能事其君汝輩今日相聚後將有事君之責或爲翰苑爲科道爲部屬爲郡縣不計崇卑務求去了邊鄙而求大人之心可

先生講古者民有三疾謂諸生曰天下之人病痛甚多夫子獨云三件果何在乎謝顧起曰狂者是太過一邊矜者類乎狷是不及一邊愚者不能狂又不能狷天下只是三等人盡之矣故夫子嘆之耳曰誠然但古人之病猶是實心今人之病染於習俗夫子說性相近習相逺惟上智下愚不移此言極好蓋人性相近其初本無不善一累於習染大相逺也然上智下愚不移亦惟如堯舜桀紂越椒之類耳看來天下可移者還多可見還是性之本善一生曰此兼气質之性乎曰天命之性非气質沒安頓處如何分得生之謂性如何曰告子初以食色爲性故孟子矯其偏也惡亦不可不謂之性如何曰嘑噈之食乞人不屑此亦可見然終不如孟子曰人無有不善水無有不下更覺親切至於韓楊荀子之說是皆持兩可之疑卻誤看上智下愚也

夫子於賜何以欲無言曰知與回言終日不違則知於賜欲無言矣夫子造就人材如天地化工四時行百物生卽此可見非虛語也

先生講予欲無言謂諸生曰夫子嘗云下學上達知我其天今則曰天何言哉四時行百物生然則夫子四時行百物生亦嘗求之乎一生曰鄕黨一篇言夫子之天梁宇曰惟日孜孜先生曰如何見得夫子四時行百物生防來還是个仁昜曰君子行此四徳故曰乾元亨利貞如花有花之仁而生艸有艸之仁而生木有木之仁而生物物皆是春之仁處故天地之大徳曰生聖人之大徳曰好生聖人有好生之心其視四海九州無一物而非己立己達意思如何不能生百物中庸曰致中和天地位萬物育此便是夫子四時行百物生之極故顏子所以仰鑽瞻忽不已也我想象夫子之意殆如是乎不有博奕甚言不用心者之不可也非取博奕

微子篇

濟民問三仁曰三子皆爲社稷宗廟防子之去非貪生比干之諌非求死箕子之不死偶然耳

宇問防子篇先生曰先言商之三仁後言周之八士亦是舉殷鑑周之意欲其法仁人而挽之盛世也

顧問殷有三仁是全體之仁一偏之仁先生曰說三仁全體在其中矣觀魯論在此篇皆夫子嘆周之季故先述商之三仁繼接輿之隠者又曰我則異於是無可無不可終復紀周公戒伯禽之詞追思八士之盛其傷時之意溢於言表矣

雲霄問栁下惠爲士師在三黜之後乎曰前亦或爲士師然嘗三黜至此而猶爲之也故曰直道而事人問景公知善孔子之言如何又不能用先生曰只是用人差了如梁丘據教之以淫刑教之以崇侈教之以狗馬又有國髙慶封諸人故晏子𨿽爲相也任之不專及其遇難也而晏子不死然當時不與慶封之盟已先說過蓋晏子諌於前而不死於後豫讓不諌於前而死於後如景公者又何以能用孔子也

仁問防子一篇奚敍乎曰三仁至矣中道在是也昔孔子去齊去魯則三仁之意乎楚狂沮溺丈人及伯夷叔齊太師以下往而不返者也若栁下惠少連則和而不恭皆非孔子之道也孟子之論其出此篇乎周公謂魯公言用人也不然則有上下之事八士記善人之多以見盛時能見用於世也

子張篇

增問焉能爲有無者何曰執徳不不足以處天下之大事信道不篤不足以當天下之大任世有此人如太倉之加粒米世無此人如九牛之去一毛

問執徳不如何先生曰此子張見道之言與曽子士不可以不毅一樣就是篤就是毅大抵古人說道就說徳徳者道之得也故曰苟非至徳至道不凝焉道徳還要篤不然以爲無也彼又執徳信道以爲有也彼又不不篤此人有如太倉添一米亦無益於世無如九牛去一毛亦無損於世也顧曰子張旣同曽子之學何曽子又云堂堂乎張難與並爲仁耶曰斯言不知曽子何時而發也或對朋友言或對子張言而子張感而攺之乎魯論出於門人泛記不可以一例拘也問子夏子張論交何如先生曰皆是也惜未防其全耳子夏有以見聖人之始而無以見聖人之大子張有以見聖人之大而無以見聖人之成

先生講子夏論交謂諸生曰人云子夏子張之言有病不知何以無病也顧曰泛愛眾而親仁無病曰此又同子張尊賢容眾之說也顧曰子張云異乎吾所聞蓋聞之夫子矣其言似無病曰亦不可謂必聞之夫子也但子夏說一拒之略過甚耳如易曰童蒙求我匪我求童蒙初筮告再三瀆夫子於鄙夫之問則叩其両端而竭看來人有求教之誠如何拒絕得他必不得已如夫子所說無友不如己者自無病痛

顧問日知其所亡月無忘其所能其亡其能者何在先生曰此亦以道言耳如道未得而知其所亡道已得而不忘其所能須是好學的人方做得夫子曰君子食無求飽敏事愼言就有道而正謂之好學子夏以此爲好學不知可相同否諸生陳紹儒曰夫子言好學之方子夏言好學之功梁宇曰惟日孜孜曰是固然吾意好學只是心常在若知無忘所能如食無求飽至就有道而正通是這个心腸如何不謂之好學吾人今日𨿽有向道之心然或間於貨利或溺於聲色或奪於功名冨貴或貪於飲食衣服或困於貧賤憂戚有一於此怎能好學故夫子曰十室之邑必有忠信如丘者焉不如丘之好學也防來資質不難而好學最難吾人今日防檢果能日知其所亡月無忘其所能乎不可徒講人之好學也

象先問博學篤志切問近思何以仁在其中乎曰只謂不知學的是甚至的是甚故也程子曰學者要思得之紹儒問博學篤志切問近思何以言仁在其中先生曰仁道至大著體事而無不在如曲儀三千禮儀三百通是仁之所在如夫子云博我以文都是博學工夫若有得於己則又篤志不變至於所問所思皆能切近著已是皆心存不放怎麼不是仁在其中謝上蔡別程子一年一日來見程子問近日作何工夫對曰才去得一矜字程子指謂人曰此子爲切問近思之學吾輩今日所學或泛而不切問辧又涉於髙逺閒思雜慮二三其心如何叫做个仁得故曰學莫大於求仁

先生因講博學篤志切問近思仁在其中而曰切問近思工夫甚難昔謝上蔡別程子一年才去得一矜字象先曰若顏子於矜的意思卻都沒有了先生曰固是禹尢有大焉書稱汝惟不矜天下莫與汝爭能汝惟不伐天下莫與汝爭功然禹不自知而舜稱之顏子猶覺善在己的身上比上蔡一年工夫才去得一矜字又大也聖賢之淺深此亦可見

問信而勞民章如何先生曰勞民諌君其道至大夫子專言乎信其或有一道乎眾皆黙然請教曰我說信者非但誠實而已也如勞民一事或發禁施令或舉措好惡務使此心通得神明對得天地使民皆信吾之心則𨿽教民樹畜民將曰君將厚我之生也役民板築民將曰君將禦我之患也尙復有厲己之怨乎一生曰信而後諌科道之官亦如此乎曰此不可執一論也蓋科道乃朝廷設言路之官必信而諌則爲曠職至於羣僚須如大人格君心之非出入用捨俱得信於朝廷則諌無不行言無不聽者矣又曰君者民之父母科道者君之腹心人無信不立而況於此乎

用問君子信而後諌與勞民其信之謂何曰正己而已曰君子之道謂何曰先傳後倦言君子之無意也譬諸艸木言君子之因人也內無意曰仁外因人曰智子夏之言夫子之意歟

問子防謂灑掃應對爲末其本安在先生曰聖人之道初無二致灑掃應對是此道位育天地亦是此道無分本末也

問子夏之譏子遊如何先生曰究二子之言似略相反但聖人之道原無本末始終而子遊指灑掃應對抑末矣是分本末也子夏云有始有卒是分始終也後來程子說灑掃應對便可到聖人事是其然必有所以然此言極好蓋亦繹夫子之道而味二子之言故有是說乎予亦嘗謂夫子執禦與灑掃應對通是一貫的道理一生曰何以見得一貫曰堯舜之道孝弟而已孟子謂徐行一事就叫做堯舜之道道豈有二乎哉至於灑掃𨿽云容易如曲禮其塵不及長者云雲中間多少曲折方才盡得此心這樣地位如何不是一貫

衢問哀矜勿喜曰咎上人之失道憫下民之無知則所以爲囚求生道者勞矣豈暇喜乎

問哀矜勿喜如何先生嘆曰曽子之言可謂至論古之立法惟欲其寛今之立法惟恐其不密故教民之官無而罰民之官今日立一人明日立一人不啻其幾也朱云教之無法養之無素予謂今日之計還要多立養之之法可也一生曰何故曰禮義生於冨足孟子說無恆產無恆心最爲痛快今之下無半畆之田而上有倉庾之冨民無敝體之衣而上有縑帛之徵及至犯法爲上者不察其心惟巧計審明自以爲聽訟人以爲能吏何嘗有哀矜勿喜意思故孟子論王道以養民爲先也一生曰先生云無恆產無恆心爲眾人說則可至於士子則不可先生曰此更不消說也所謂惟士爲能子獨不知之乎然士者治生亦不可忽使仰不事俯不畜能行貿易亦神農交易而退之意故子貢貨殖夫子謂其不受命者予以爲貨殖以事其親未爲不義第子貢欲居積以致冨故夫子不許惟以簞食瓢飲稱顏回也防來貧亦學者今日第一闗頭一生曰聖門自原憲子路甘貧者多降及漢魏益見其少惟陶淵明庶幾近之先生曰淵明詩云東方有一士被服常不完三旬九遇食十年著一冠其貧可謂極矣後來人只說顏子不說淵明此處試一究乎一生歷誦淵明之詩謂在聖門亦可到顏子者曰此不可多求而簞食瓢飲顏子未嘗自言吾簞食瓢飲惟夫子稱之若淵明則曰辛苦無此比常有好容顏似猶露其甘貧之意終不若顏子忘貧耳然其豪邁特立亦不可少也

云問文武道之大小謂何曰大指大體而言如蘧瑗之君子老耼之猶龍是也小指一支而言如萇之樂師襄之琴是也

問夫子之門墻如何先生曰夫子之道原無門墻顧曰升堂入室奚分乎曰若門若堂若室自學者所造淺深言之也子貢謂性與天道不可得而聞是不得其門而入矣如顏子之四勿曽子之一惟始可以言宗廟之美百官之富也

官問宗廟之美百官之富奚諭乎曰宗廟如聖而不可知之神無迹可求百官如大而化之之聖無所不備子貢何以又言夫子之不可階而升也曰其以前言宮墻日月猶有所未至乎立立道行綏來動和其天乎誠子禽之所未諭也宜乎知有師而已

問夫子之得邦家如何先生曰防來不疾而速不行而至只是一个神易曰鼓之舞之之謂神其機在用人上蓋其所舉用者如顏曽冉閔之徒如子產伯玉季札之輩皆登庸之矣一生曰夫子何不盡用在門墻者先生曰七十子中如聚斂之冉求夫子必在所捨又焉用之蓋人明到極處就是神了如水之淸澈其底砂石毫髮無遁如妍媸一過盡照了今諸生也要如舜湯用心常把這意思在心於凡世上榮華富貴都要捐除要淡薄方好諸葛武侯曰非淡薄無以明志衣服飲食俱要淡薄苦其心志勞其筋骨餓其體膚如顏子之貧不待言如曽子耘也是貧今學者豈肯荷鋤去耘聖賢多是如此

堯曰篇

大器問堯曰止三章者何先生曰此記者之深意也聖賢之學有體必有用故大學之道在明明徳在親民在止於至善夫首敍帝王之政止至善之的也尊五美屏四惡知命知禮知言皆明徳新民之事也𨿽夫子不得其位精一執中之傳聖人相承之道豈不於是而可見哉

舉問堯曰篇奚止三章曰門人記此以終論語之意也大抵夫子之道不出堯舜禹之揖遜湯武之徵伐耳如是而行政則有五美以下等事如是而修身則有知命以下等事

寛則得眾以下者何曰此或武王之事曰於武王事無所見曰在孔子必有所見不然方言武王而又泛及他事非理也或曰總括上帝王而言亦通

大器問尊五美矣而又屏四惡何也先生曰尊五美身教也屏四惡言教也

大器問知命三者似亦有序乎夫約之以禮者論語二十篇之本也苟不先之以知命則分亂無以爲約之之門不繼之以知言則識昏無以爲約之之歸是故物委於命禮責於己言付於人不識可否先生曰也有此意

四書因問卷四﹤經部﹐四書類﹐四書因問﹥

欽定四庫全書

四書因問卷五

明呂柟撰梁惠王

谷問旣曰王何以利吾國以下又曰萬取千焉以下不亦復乎曰其上以利而言也其下以義而言也惟不知義而後之是以專言利也何以又云乎仁曰義利對稱之常辭也然言義仁在其中矣仁在義先者也天子三公六卿二十七大夫八十一元士如萬取千焉盡萬乘之國不足爲其采邑而天子又何有耶曰士食於大夫大夫食於公卿皆在於乘之內者也故周禮有邦甸邦縣家削之賦

靈臺之詩不言民樂湯誓之書不見臺池烏獸者何曰此孟子讀詩書之法也乃可謂以意逆志矣文王不能使民遂生養之性其能使子來以成臺池而又樂其所有乎若書旣言偕亡天下且不可得而況有此臺池鳥獸哉嗚呼惠王可以警懼矣

世輔問百畝之田勿奪其時者何曰授田之時也上已言不違農時下又言數口之家知其爲授田之時矣謹庠序之教申之以孝弟之義者何曰此不獨言教躬行亦在其先也

思敬問作俑無後奚訓乎曰言斯人也無後嗣耳非後必殉葬乎曰作俑已殉葬矣蓋此作俑者旣欲死人豈不至於死已哉

壯者以暇日修其孝弟忠信不暇之日則不孝弟忠信乎且深耕易耨非孝弟忠信耶曰不然也省刑罰薄稅斂深耕易耨皆仁政之目故觀彼奪其民時使不得耕耨以養父母可見矣故暇日對有甲兵之時而言也濟民問無已則王乎之章有敍乎曰自徳何如以至君子逺庖廚言王心足以致王而欲識其隱顯也自他人有心至王請度之言王恩易於致王而欲審其輕重也自抑王興甲兵至於何以異於鄒敵楚哉言霸道不足以得人又有其害也自今王發政施仁至章末言王道所以得人又有其本也曰自是心以至逺庖廚其言不亦復乎曰是蓋始開其心而復逹之於其所忍因閉其心而復通之於其所不忍也旣言天下可運於掌又言保四海者何曰老吾老以下論其理詩以下證其實故推恩以下行其事也夫孟子之論王道其本也自吾老防其政也制其恆產非有異說也然用則治不用則亂反掌之耳爲政者可以知自省矣

思敬問對莊暴則曰齊國對齊王止曰齊者何曰此孟子對君臣之異辭也齊者王之所有也故不曰國非暴之所有也故不獨曰齊耳旣曰今樂古樂何以又曰今由古也曰鐘鼓管籥車馬羽旄豈有今古之異哉故曰由若夫疾首蹙頞欣欣相告不啻南北矣故曰今古而範氏以爲實實今樂古樂不同則非孟子之意矣顓問孟子告齊宣王不曰是心足以王則曰與百姓同樂則王司馬氏疑孟李氏常語鄭氏藝圃折中譏孟子忍心忘周而無君臣之義者信然乎哉曰不然也凡孟子之所謂王主救民而言如其救民也王自歸之耳三氏之所謂王主篡竊而言如其篡竊也民亦叛之耳又安有所謂王乎余隱之及朱子辧之又弗能究焉宜乎至今而人猶議於斯也

應晹問文王之囿芻蕘雉兔之皆往何以見之曰讀兔罝漢廣之詩可見矣又以見文王之囿不啻七十里也蓋與民同樂𨿽天下可爲囿矣

用問孟子論交鄰以湯文爲仁宜矣夫仁智一道也若句踐者董子所謂先詐力而後仁義越未有一仁者也未有仁則未有智矣孟子乃躋諸大王不亦過乎曰句踐固非大王之儔也然其憤檇李之敗而棲防稽也葬死問傷養生弔死送往迎來去惡補不足女子十七不嫁丈夫二十不娶其父母有罰免者有醫疾病有救國人三請戰而後興師可謂知恥自憤足以近智矣當孟子時其君有能如此者乎故秦穆公五霸之亞也孔子以其悔過可以入聖也錄其言以終堯舜越句踐諸侯之末也孟子以其知恥可以近智也取其志以並湯文聖賢樂善棄過之心如此夫孟子旣以文王爲仁矣又引伐宻之詩不背於字小乎曰宻人侵阮是不字小也故伐之耳樂天畏天有優劣乎曰仁智本無髙下之異而大小固有樂畏之分不然何孟子嘗以大王爲仁人而此又以爲智乎故我將之詩獨證畏天以見樂天也懷仁問雪宮之樂奚指乎曰其惟仁智乎樂而不私憂而深其惟仁智乎能此者則爲諸侯度今之諸侯可知也不能此者則爲諸侯憂古之王者可知也然則又何以教齊王之王也曰其曰方命虐民則固未嘗不尊周耳李氏鄭氏司馬氏可自觧矣民亦樂其樂憂其憂者何曰樂君之所有憂君之所未遂也遊言休豫言助者何曰休猶行者之得息也助猶饑者之得食渴者之得飲也徵招角招者何曰蓋徵調角調也

九霄問常語言君親無將孟子欲齊王居明堂卽取王位也如何曰孟子之意欲其行王政非欲取王位也況所引文王公劉大王之事眞天地爲心者也豈有私意哉若毀明堂無王甚矣李氏何不思之甚也積倉亦務農之常胥宇亦室家之理遂以好貨加公劉好色加大王不亦誣乎曰此借齊王之言以導之耳夫好貨而與民同則非狥利之私好色而與民同則非燕暱之欲可謂人心而以道心爲主矣於前賢奚污焉

藻問孟子旣曰國君進賢如不得已又曰左右皆曰以下者何曰其皆曰賢者不啻爲眾所恱恐或溺於尊親也其皆不可者不啻爲俗所憎恐或拘於卑防也又曰可殺以下者何曰上言命徳此言討罪耳左右國人其言皆同則又察於何所也曰或因言以察其心或因事以考其行或參伍以變或錯綜其數之類也

仲武問巨室璞玉之譬不亦復乎曰前欲愛賢如大木後欲其愛國如玉也愛賢然後能愛國耳

九式問滕小國𨿽鑿池築城亦不能以禦齊楚孟子爲滕謀者非誣則迂矣曰孟子欲其與民效死以守城池非專以城池爲險也然得民至於效死豈惟守城池也哉

冰曰創業垂統者柰何曰業基也猶土地也統緒也猶基業也創之者或增益於前或不失其舊皆自爲善中得之耳然其意但使子孫可繼耳而行善以光先人非有志於取天下也

劉銑問孟子謂滕君擇斯二者夫遷矣而齊楚又侵如之何曰孟子之意非欲滕君之遷也蓋言能如大王去邠遷岐從之者如歸市則遷耳不能則效死勿去也若𨿽遷而無從之者徧天下不可以立身況大王所避者狄也滕如得民如歸市彼齊楚者亦國中人耳又何懼以遷哉

世輔問旣曰行或使之止或尼之又曰行止非人所能不亦背乎曰言人之行止𨿽有使尼而其所以行止非人之所能使尼也蓋有使之不能行尼之不能止者矣𨿽曰使尼之而行止其究亦非人也嗚呼此見孟子以天自處矣固以見臧倉不能止亦以沮樂正子不能使也

公孫丑

官問孟子尊曽西子路而卑管仲晏子至復以當時比紂文王比齊王而曰功必倍之眞忘周室矣彼管晏者又何嘗廢周也溫公之疑然矣曰非然也當管晏之時楚獨稱王天下諸侯未然也故管晏之時君伯孟子之時韓趙魏大夫也亦已爲王而諸侯有稱東西帝者矣故孟子以其君王管晏時可尊王而不尊孟子時當行王道而不能行故孟子卑管晏而稱文王防子防仲王子比干箕子膠鬲幾人乎曰五人耳子皆爵也

達問不動心之章亦有敍乎曰自北宮黝養勇至曽子守約皆言不動心之道而以曽子爲是也自不得於言至反動其心則論告子不動心之失而以己爲是也難言以下則言養气之事宰我子貢以下則又兼言之而究其學於孔子也旣曰難言何以又曰至大至剛塞於天地也曰此其所難言也配義與道卽塞天地之事也集義所生原其生气之由也必有事焉以下斯爲養之之方耳宋人之事何以獨譬助長乎曰有事於此未免興助長之心也詖淫邪遁者何曰心開明者則見四方上下故爲一偏之言者乃其心之蔽也心無所沈溺者能酌言也有所陷矣如淪於淵如投於井蓋不復知天地之大道將肆其所見而猖狂自恣放蕩不檢矣斯淫辭也邪正不兩立心離乎道言必邪其心自求於理而不通是窮也則必不認所學之非而陰附理以爲言猶夷之推墨附儒之意者遁辭也伯夷伊尹之不同道者何曰孟子言與己不同道也故願學孔子耳夫孔子𨿽堯舜之賢百世之王及出類拔萃之聖且不能及而況伯夷伊尹乎此孟子之見獨髙而願學之也夫子優於百世之王者何曰求夏時殷輅周冕之禮則知綏來動和之政如天不可升非一王所能舉也求用韶舞之樂則知溫良恭儉讓之徳無人不可感非一世所能成也顒問七十子之服孔子者何曰此形容中心恱而誠服之狀耳其詩則証之也夫東西南北無不服則盡乎天下矣如夫子而有位則天下皆七十子也是故湯以七十里文王以百里

鼐問仁不仁之榮辱者何曰其下是也是故大國必畏榮莫甚焉是自求禍辱莫甚焉

士華問尊賢使能俊傑在位奚訓乎曰賢以徳言能以才言皆所謂人之俊傑也防無夫裏之布者何曰旣防矣與民之有職業宅之有毛者均矣又令之出布非仁也故止賦市地之防耳

啇經問乍見孺子而有怵惕惻隱之心何以言內交孺子父母要譽鄕黨朋友及惡其聲而然也曰父母孺子之至親者也及鄕黨朋友惡其聲名己之所好者也當是時也事出倉卒興乃偶爾𨿽孺子父母不能啟其愛無求於彼也𨿽鄕黨朋友不能歆其念令名羙譽不能感其中無意於我也皆天眞之自然耳故曰人皆有不忍人之心也若是又何以四端四體言之曰四端言其本於性也四體言其見於身也夫本於性猶隱然見於身則顯矣而人猶不知存是心耶旣曰火然泉逹又曰保四海者何曰擴而充之求充也苟能充之果充也故有淺深耳此章非言人臣其曰謂其君不能者何曰凡言人蓋皆有志於四方者也有志於四方則有志於正君矣故下曰保四海夫一人也且如此況於爲君者乎得輿問孟子論擇術而言裏仁爲羙以下何曰術莫大於仁也故惟仁至貴而人之至賤者乃自取惟仁本直而人之或枉者則自求

濟民問舜之與人爲善亦有是心乎曰與人爲惡則無是心也與人爲善之心豈止有之耶蓋加於眾人之心萬倍矣故曰欲並生哉故自耕稼以下言其實自取諸人以下言其所以大也

學問伯夷柳下惠隘不恭推其獘乎曰一淸一和而不卽隘與不恭也又奚推故孟子學孔子

景章問天時謂時日支幹孤虛王相者何曰王相以其相生相助而言如甲子乙丑遇壬癸之類也孤虛以相克相害而言如庚申辛酉遇丙午丁未之類也旣有天時地利然則人可以勝天地乎曰人得天地之气獨全與在天之時日在地之城池不同故一得其和天地從之矣蓋天地人一道也故曰得道者多助多助之至天下順之也

雲霄問孟子於景丑論朝齊王其言亦有敍乎曰自內則父子以下因論敬而言用敬莫如我也自父召無諾以下因論禮而言失禮莫如王也敬在心以言言禮在貌以行言孟子旣言朝廷莫如爵又言惡得有其一以慢其二哉則齊王者何與孟子論齒於鄕黨耶曰不然言朝廷之上亦有論齒徳之處而論爵則多鄕黨之中亦有論爵徳之處而論齒則多是故燕毛序齒建官惟賢左右惟人此啇周之朝廷也一命不齒於鄕黨鄕裏以爲儀表此周漢之鄕黨也故莫如雲者非必止在其一尊也

士問孟子受餽於諸侯何至兼金百鎰七十五十之多也曰君子辭受論義不論多寡故舜受堯之天下不以爲泰世用問孟子處孔距心及蚔鼃皆非鼃距先有所問也孟子乃先言之如此可謂不在其位而謀其政矣又況於未問而言乎曰聖賢之心苟可以救民而正君不暇計其他也於距心則救民之事於蚳鼃則正君之事二子之所行卽孟子之所行也又距心蚳鼃在交逰之間亦不可知

滋問孟子反齊滕之路不與王驩言君子之處小人不亦太過乎曰賓師之體亦自如是耳故曰旣或治之予何言哉然其所不言之意固已深矣

士問禮天子槨四重諸侯大夫以下降殺以一今孟子言自天子逹於庻人棺槨皆七寸不亦無等威乎曰所用之木不同如天子之木則固題輳者也

增問今之君子豈徒順之順君之過乎曰順己之過卽順君之過文君之過卽文己之過也

增問繆公之待子思泄柳申詳異乎曰泄柳申詳之賢不及子思故繆公待子思特優也故曰吾於子思則師之若泄柳申詳其顏般之徒乎

達問孟子言以其時考之以上言不豫者何曰言天必欲平治天下又何必不豫哉

滕文公

增問孟子之論性善旣稱堯舜何以又言道一而述三言也曰前證以二聖之行後證以三賢之言也引一言足矣何至於三言曰成覸時人也其言猶可疑顏淵大賢也其言不可疑周公大聖也其言益不可疑也旣言性又言道者何曰性隱而道顯道卽性也曉人當如是耳

衢問三年之防斬衰而孟子言齊防者何曰齊防非齊衰也言齊之粗防齊之防則斬矣滕父兄百官言防祭從先祖而世子以爲不我足者何哉曰世子言己平日馳馬試劍父兄百官不欲顯言其不能行大事特假志言以沮之耳嗚呼卽世子斯言可知其終必能盡大事也世子亦賢乎哉

雲霄問孟子旣言賢君恭儉又言禮下取於民有制者何曰恭儉徳之體也禮下取民有制徳之用也其實皆什一者何曰夏取一於什之內殷取一於什之外周之用徹亦取一於什之外故曰皆什一也徹法奚訓乎曰同力合作計畝均分之訓的矣但所謂鄕遂用貢都鄙用助者孟子尙未之言耳𨿽周亦助始度周亦用助而請野以下斯孟子斟酌三代之法而欲滕行之也未必皆周之徹耳曰如龍子孟子之言則禹之制貢亦不仁之甚矣禹何以爲聖人曰此後世守法者之過也觀禹貢兗州之賦曰作十有三載乃同而冀梁等州皆言錯者可以見禹之心矣助法之善何曰豈惟見天時私田凶者公亦凶亦以見地利私田肥者公亦肥也若貢法上不論天時之旱澇下不論地利之肥瘠亦如後世計畝徵稅之獘矣故孟子旣以數嵗爲常言貢之獘而復以雨我公田私田言助之善矣夫貢固有不雨而徴者矣孟子旣言請野九一國中什一又言鄕田同井以下者何曰蓋不以助之善爲可廢也國中什一權處焉耳要其常惟助法也蓋旣不失治下之理又不失事上之忠如之何其勿行之旣用助法則有公田厚君子私田厚小人矣又用圭田及余夫之田者何曰公田所入之粟意必計官尊卑爲降殺若圭田則仕者皆同也余夫一區則傷義不田則傷仁故二十五畝者曲成之道也余夫田奚在乎曰𨿽在井之內亦可也𨿽在井之外亦可也在井之內或數夫而共一區在井之外或數人而共一溝圭田亦若是處耳不然或在官之餘田也世用問孟子辟許行之並耕旣自種粟以下又自有大人之事以下者何曰上以人有定業語之而不悟則必以人有定分者曉之也夫人有定分實天下之通義觀堯舜命禹稷契之事可見矣故其下申言所憂之大不同農夫也是何也蓋其徳與小善不同而其心與志末者異耳此堯舜之憂所以爲大也陳良旣北學於中國乃至使北方學者未能或先而良獨爲豪傑者何且其所從受學者亦不及良耶曰豪傑以資質言孟子固曰𨿽無文王猶興也然則良之所從學則亦無常師乎且以孟子言陳良爲豪傑則孟子亦可知矣子夏子張子防曽子尊聖人何以不同曰三子者得聖道一支故其所尊者小曽子得聖道全體故其所尊者大也物之不齊而謂之情者何曰情實也猶性之者也而許子欲齊之眞乃爲僞耳而曰國中無僞何耶

勲問孟子彼有取爾以下旣卽經意以明夷之所援之非矣其言天之生物以下者何曰此卽天理以明其所學之非也夫父母保赤子推之匍匐入井其恩至矣此亦可見一本也而夷子以爲愛無差等非二本而何哉啇經問孟子論不見諸侯旣言齊景公田以下又言枉尋直尺至𨿽若丘陵弗爲者何曰上卽其義言不可往下就其利言亦不可往耳如枉道以下則又言其所以不可往之故也

文舉問孟子言衍儀乃妾婦之道彼妾婦者豈一怒而諸侯懼哉曰求富貴於此邦而不得也則必怒而陰行諂謀於他國以賊乎此邦非妾婦而何哉彼居廣居立正位行大道窮達無二者果如是乎

增問三月無君則弔之謂何曰弔如弔防之弔不獲祭其先人與亡其先人者等也故人皆弔之願有室家不言男女而言父母之心者何曰父母之心可說也男女之心不可說也故不待父母之命以下則賤男女之心也君子而易仕與賤男女奚異哉

思敬問孟子旣言傳食諸侯之泰以爲輕仁義者矣其自其志將以求食以下則謂之何曰上因彭更言食功責其反慢乎大功也下因彭更論食志詰其實貴乎無功也蓋自何以其志爲哉以下借以有功發其食志之言難以無功得其食功之心故耳孟子辧侫之巧如此夫

聘問孟子論王政言湯則言爲童子復讐言武王則言士女爲綏者何曰此可見湯武父母斯民之心矣斯謂之王政

世寧問孟子論宋王之爲善而欲長防卑尊皆薛居州則何以能之曰此謂戴不勝也戴氏其宋國執政之臣薛居州其戴氏所喜之人乎相國之體用人之法俱盡之於斯言矣戴氏而知此宋𨿽以王天下不難也雲霄問君子之所養可知者止言曾子子路乎曰𨿽段幹木泄柳者處之已甚亦豈諂笑之徒哉則夫子見陽貨之事可知矣然則不見諸侯豈無義乎集注謂此章言聖人禮義之中正者何曰此章非謂評品聖賢乃論見諸侯之事也

九儀問戴盈之言待來年者何曰此必有牽滯不斷之欲故云爾故曰攺過不速者遷善必不勇

孟子敍治亂言堯舜旣沒及紂天下又大亂啟少康太甲武丁且勿言禹湯亦在亂數乎曰上旣堯使禹治洪水故言堯舜正以言禹也其曰暴君代作則湯太甲武丁之賢自不沒矣但不如唐虞之際聖賢之接迹爲盛耳故曰及紂之身天下又大亂周室之治始於文王成於武王而乃敍周公爲首以天下大悅系之而以文謨武烈之書証之於後者何曰𨿽則文謨武烈亦周公之所相也然則文武不及周公乎曰此章敍治亂多自臣下而言蓋寓自任之意是故堯舜之時不言堯舜言禹周公之初不言文武言周公春秋之時言孔子也孔子之後則孟子自繼之矣故曰禹抑洪水周公兼夷狄孔子成春秋我亦欲正人心云故此章治亂各凡三節也孔子之言春秋若曰知我則無罪若曰罪我則不知兼之者何也曰知我者其天乎罪我者其天乎孟子敍當時之亂無父無君之禽獸至於率獸相食者何曰此卽孔子亂臣賊子之世傳所謂甚於禹之洪水毒於周公之夷狄猛獸者也其曰聖人之徒者何曰言世無有獨能爲距楊墨之說者也有則亦聖人之徒人亦何故而從楊墨乎嗚呼孟子於此𨿽欲辭斯道之傳不可得矣學問孟子前旣言充仲子之操則蚓而後可者也末又言若仲子者蚓而後充其操者奚不同曰上言若仲子之亷蚓優乎仲子下言若仲子之亷仲子必學蚓然後至也是豈人所爲哉且母兄與妻孰重棄其大而小是爲𨿽此於世之卑污苟賤者不同然語其亂倫則一也

續因問【鷲峯東所語】

梁惠王

象先問聖賢之心直是與天地萬物爲一體欲使天下萬物各得其所卻有个要處只在君上轉移故孟子因惠王招賢說以仁義其心便可想見此意未知是否先生曰豈惟招而後往見哉昔者孔子轍環天下其之荊也先之以子夏申之以冉有是何等樣心

問未有仁而遺其親未有義而後其君注云此言仁義未嘗不利象先以爲仁義者吾心之天理人之居仁由義是天理合當如此的而民之興起自無不愛親急君之理是仁義本無一毫求利之心若說仁義有愛親急君之利恐渉於有所利而爲適所以開惠王求利之端殊非拔本塞源之意如何先生曰注亦不妨小人不見利不勸孟子對个惠王只得如此說昔其師子思亦曰仁義固所以利之也一友問孟軻氏於齊王好勇好貨好色之類莫不委曲順導未嘗遽忤其說而於惠王利國之問遂斷然遏絕之曰不可者何故象先曰好勇好貨好色此一人之私情也而宣王天資朴實自說己短無所隱防孟子以爲猶可引歸於善故其意婉若利國之問干系治體故遏絕之辭不得不嚴未知是否先生曰此亦然但聖賢之言圓轉流通應口而出無非至理其說到仁義未嘗不利處與論好勇好貨之致王者亦未嘗不同也

柳本泰問引靈臺之詩與本詩文辭不同者何先生曰如今引詩書皆是就字意上防矣若孟子引詩書因其曰臺沼有一靈字卽知道民歡樂之也因其麀鹿攸伏等語卽知民樂其有麋鹿魚鼈也因其有時日曷防之語卽知其𨿽有臺池鳥獸不能樂也蓋他得其大意不在尋行數墨耳

象先問民樂臺沼麋鹿魚鼈不惟可見文王先憂後樂之情亦可見能盡己性則能盡人物之性先生曰然故予嘗說靈臺之篇一章言能仁民也二章言能愛物也三章言能養士作人也惟文王能修身以養士而作人斯能盡民物之性耳然則惠王不能與民同樂者將所謂修身作人者初未有乎

或問使聖人當釁鐘之時亦以羊易牛如齊宣王乎象先曰不然宣王之見牛所謂乍見孺子將入井者而羊又未見故以易牛可也若聖人旣知得釁鐘是用之以禮𨿽見牛之觳觫亦不必易也故易牛之事只可在無心中偶一行之耳是否先生曰然有仁術者𨿽牲殺必備養仁術者於庖廚亦逺孟子姑卽齊王之防仁而開廣之非所以論於仁之全也

象先問一友雲輕重長短不在物亦不在心在心之應物上不知是否先生曰輕重長短𨿽在物而所以能輕重長短實在心不然則老老幼幼猶恩加百姓也恩加百姓猶不忍牛之觳觫也

宋儒範氏云必欲以禮樂治天下當如孔子之言必用韶舞必放鄭聲爲邦之正道孟子謂今樂猶古樂乃救時之急務所以不同象先謂孟軻氏述與民同樂一段非用韶舞之意乎述不與民同樂一段非放鄭聲之意乎而謂孟子之言不出於正道孔子之心不切於救民可乎不識以何者而謂其有不同也先生曰此辯亦是範氏蓋就其立言之體而斷之也

張南軒云文王之囿或搜田所及而民遂指爲文王之囿耳象先意以爲此論良是夫囿者蕃育鳥獸之所果以閒曠七十里之地爲蕃育鳥獸恐亦非制節謹度者矣先生曰自不妨旣與民同樂𨿽數百里亦可也或問孟軻氏於滕只說苟爲善後世子孫必王又謂文王以百里起何耶一友云王者必世而後仁文王自后稷太王積徳深矣故文王可以百里起滕欲爲善才自文公始故王須待其子孫象先意謂此固是一說大抵王天下徳爲上勢亦次之當時滕止五十里國勢煞弱且列國漫無統紀欲朝行仁而暮及於天下卻難文王時方百里起且天下只有个商捨商之暴便歸於周之仁矣其勢較易若說必待數世而後王君人者便得以委諸人而生今之民固不得蒙王者之澤矣且孟軻氏謂以齊王猶反手者又何也先生曰此論亦是

逹問句踐之專吳也用大夫種之謀以己女女吳王大夫女女吳大夫士女女吳士復納美女於大宰嚭撫越十四年而遂滅吳董子所謂先詐力而後仁義者也孟子比諸太王不亦過乎先生曰句踐固非太王之儔矣然其憤檇李之敗而棲防稽也葬死問傷養生弔憂送往迎來去惡補不足免者醫病者救怨曠者有罰國人三請戰而後興師可謂知辱自憤近於知矣當是時也有如此君者乎故秦穆公五伯之亞也孔子以其悔過可以入聖也錄其書以終堯舜越句踐諸侯之末也孟子以其知恥可以入智也取其志以並湯文聖賢樂善棄過之心如此夫

何堅問樂正子曰君爲來見也如何先生曰樂正子自以爲己能使魯君見孟子但臧倉沮之故不行故孟子說行𨿽或有使之者止或有尼之者然其實非人所能爲以此觀之則魯君今日之止臧倉固不能沮樂克亦焉能使之行哉蓋亦沮樂正子耳觀孟子滕文問他守國之法便告以鑿池築城效死之說梁惠問利國齊宣好色好貨好樂皆隨事區處應答不失其正鑿乎可以見之實用可謂深逹一貫之道矣

公孫丑

官問孟子尊曽西子路而卑管仲晏嬰至復以當時比紂文王比齊王而曰功必倍之眞忘周室矣彼管宴者又何嘗廢周也溫公之疑然矣先生曰非然也當管宴之時楚獨稱王天下諸侯未然也故管晏以其君伯孟子之時韓趙魏大夫也亦已爲王而諸侯有稱東西帝者矣故孟子以其君王管晏時可尊王而不尊孟子時當行王道而不能行故孟子卑管晏而稱文王

問孟子時𨿽列國相雄長以今觀之不過一諸侯況周室尙存名分固在孟子爲大賢遨逰其間初未嘗仕何故於齊梁皆稱臣何故以王稱諸侯先生曰周制𨿽士於大夫亦稱臣故有輿臣皂之說況是時周室𨿽存實亡韓趙魏大夫也且稱王況諸侯乎是故孔子時猶可尊周至孟子時則難矣

象先問持志養气是一時工夫非判然二事如手容恭足容重一般手容足容是气而其所以恭且重者孰主之皆志爲之也故觀孟子前面並說持志養气後面只說養气更不說持志可知矣然則志至气次之說如何此次字正如春秋傳所謂其師次於某處之次一般非有先後之可言也先生曰志𨿽至極而气卽次於志非可緩之物可見𨿽飬气亦用志也不然蹷者趨者𨿽是气而所以蹷趨者亦是志之未持也故孟子說善養浩然之气爲不動心

象先問孟子所謂直養卽子思所謂致曲工夫一般集義只是事事皆直仰不愧俯不怍浩然之气自生而今只將自家心體上驗到那無私曲處自然有此气象故謝良佐有云浩然之气須於心得其正時識取此等說集義似亦盡了先生曰不知當三五人看又如何不知當百數十人防又如何如有未然焉得謂之盡乎象先愕然曰安能必百數十人之皆然哉先生曰只如此亦可以觀集義

象先問塞於天地之間此是對後人欠缺時說不然𨿽不說充塞亦得故程子曰天人一也更不分別謝上蔡曰浩然是無虧欠時下面配義與道便是塞於天地的事有說此段是气之體下段是气之用恐不可如是支離也先生曰以予觀之上段𨿽謂之用可也下段𨿽謂之體可也蓋不有配義與道之體則無充塞天地之用矣然則所謂難言者豈惟在剛大充塞也且據剛大充塞而言固謂之難言若配義與道豈可以易而說乎故有配義與道則不患無剛大充塞矣剛大充塞不是做功處所說配義與道便是塞天地事良是

問塞乎天地之間六合是恁的大吾人以眇然之軀何以塞之先生曰吾與天地本同一气吾之言卽是天言吾之行卽是天行與天原無二理故與天地一般大塞猶是小言之也

象先問其爲气也配義與道李延平說气與道義元是一滚出來的此論極是卻又將襯貼字觧配字恐未穩夫天之生人道義與气便一齊具足無有个無理之气惟直養無害便與道義渾合無間故云配耳孟子下一配字對失養時言之故也注云若無此气一時所爲未必不出於道義然其體有不充亦不免於疑懼而不足以有爲恐亦未安蓋無浩然之气便無道義了便欿然餒矣安有道義於一時而後日才餒耶是否先生曰這配字如廣大配天地變通配四時之配蓋天地就是个廣大不是廣大又是一个物與天地相對合也故配義與道方是浩然之气耳苟無道義𨿽謂之血肉之軀可也又安得以言浩然哉觀諸乞墦之人紾臂之子又何嘗一時所爲出於道義哉

年問配義與道者何先生曰言此气是搭合著道義說不然則見冨貴也動見貧賤也動而餒矣又問孟子不及孔子者在何處先生曰只這說浩然之气便是不及孔子處孔子何嘗無浩然之气卻不如此說與天地合徳矣又何須說充塞

或問孟軻氏上說配義與道下只云是集義所生者何象先曰朱子不觧云道者天理之自然義者人心之裁制故如慈孝之理是道也如撫養教訓溫凊定省之類是義也蓋道其全體義其條件也道上卻無做工夫處故下面只說集義是否先生曰此看亦可謂善屬辭比事矣然集義處卽是道不以道言者道統乎義也易云殊途而同歸亦此意

王材問必有事焉而勿正心勿忘勿助長也見朋友記先生語勿忘云若坐馳了卻是忽心不可竊意旣謂之必有事如何又有坐馳曰此記者誤也必有事以集義爲事矣若爲他念牽扯此便是忘勿忘卽是不息不息最難曰必有事卽是有爲者辟若掘井勿忘卽是掘井九仭而不及泉猶爲棄井也先生曰然

先生曰陳白沙謂舞雩三三兩兩隻在勿忘勿助之間想當時曽防只是知足以及之恐勿忘勿助工夫卻欠缺些不然則不止於狂矣

問孟子所謂勿忘勿助只是說自然而已蓋忘則渉於無情助則出於有意也先生曰勿忘亦非自然蓋自彊也功夫全在此

濟民問舜之與人爲善亦出於有心乎先生曰與人爲惡則無是心也與人爲善之心豈止有之耶蓋加於中人之心萬倍矣故曰欲並生哉故自耕稼以下言其實自取諸人以下言其所以大

王材問孟子曰天時不如地利地利不如人和只此二言省了多少兵家說話孔子所謂我戰則克其道想亦是如此先生曰然防來只是要得人心就如程子云今將數千人能使他依時及節得飯喫亦是難事左氏所謂三軍之士皆如挾纊此是人和至於昔日之羊子爲政今日之事我爲政𨿽有天時地利何所用之曰就是吳起所以成功亦是能與士卒同甘苦但此恐還是第二著先生曰是教之孝弟忠信之行務農講武之法是第一著若夫凶年饑嵗君之民使老稚轉乎溝壑壯者散而之四方則所謂夫民今而後得反之矣

先生曰曾子曰彼以其富我以吾仁等以今學者觀之似不當說不知還不欲如此抑是气歉不敢說欽防曰還是气歉先生曰然連此語不道方是孔子

滕文公

先生曰孔子繋易言一陰一陽之謂道繼之者善成之者性是性則善便在前孟子道性善便在後卻源流於孔子世儒謂孟子性善專是言理孔子性相近是兼言气質卻不知理無了气再那里有理有理便有气何須言兼都失卻孔孟論性之防了

孟子引書多就己意說如言若藥不瞑蓋言滕𨿽可以爲善國然而非勇不能也

柳本泰問助貢之法先生曰莫善於助莫不善於貢此是就後面行之者說若在夏禹之時貢法自是善或上上錯或中上錯或下上錯至兗州則十有三年其賦貢豈爲不善

老泉論井田終行不得也迂矣橫渠欲買田一區自行井田恐亦難只是當時他心上有不平處故欲爲之也欲行井田如古之制必是創業之君乃可易曰云雷屯君子以經綸必是時而後可以有爲也然又須思量整置設法備盡使後世無所攺易方爲無獘若繼世之君此法如何行得必也其均田乎均田卽仲舒限田此法甚好其次唐口分世業法亦善亷吏奉行者少此朝廷之法所以難行

光祖問曰禹貢所載九州田賦上上者今反爲下下下下者今反爲上上如雍冀豫不如荊是也豈風气有遷轉耶先生曰風气遷轉𨿽亦有之但堯之時禹治洪水旣平西北最髙故水初落時田壤方借漸漬灌漑是以田賦爲上而荊一帶地勢卑淤水盡渰沒故其土爲塗泥財賦尙未甚美也及至後來水旣歸壑流行日下地之髙者無所潤澤故西北之土多漧枯甚至深掘猶未見泉而東南田壤猶禹時之西北是以其產勝也此皆土地因時之水勢髙下而有肥磽不専委之風气之遷轉人事之勤惰也田下而賦上田上而賦下據一時言之賦不止田中所出如山林川澤之財皆是故總計之爲上爲下也孔氏言田下賦上人功修田上賦下人力廢亦未爲得

滋問禹之治水不顧妻子矣其後戒舜猶識之不忘聖人亦常情乎先生曰聖人之心固人情耳但視事有輕重則非人所及耳當其水之方割也視萬姓重視妻子輕猶堯爲天下得人捐二女棄九男不卹也豈人所可及哉及其戒舜猶述之者職於懲丹朱耳蓋以人所易戀者言之也嗚呼此聖人行髙而言卑

王標問舉齊景公言不可往見之義枉尺以下何也曰就以利言亦不可蓋枉己者未有能直人是以理斷其無枉尺直尋之事也

王標問居天下之廣居其意何在先生曰廣居正位大道而以天下言者見天下莫能尙也所居所立所行者皆天下莫能尙的大境界彼冨貴貧賤威武或以順從乎人者何足道哉

王獻藎問孔子三月無君胡爲乎皇皇如也先生曰聖人見天下陷溺荼毒性未復生未遂故皇皇然要出去救他蓋其民胞物與之心視天下疾痛屙癢與己一般故如此學者須要有這樣心腸方好若後之汲汲於仕者蓋爲冨貴利祿計耳故曰同行異情

光祖問孔子之心常以尊周爲本其至齊衛之邦皆見其君何獨至周之都而不見其王耶果周王衰甚難於扶持抑周無賢人之引歟先生曰無賢人之引或然蓋夫子亦嘗至周問禮樂矣知禮樂者未嘗薦夫子況其他乎故曰古之君子未嘗不欲仕又惡不由其道標問戴不勝何如人先生曰必是宋之相臣故孟子以以人事君之道告之

戴盈之章王政行農則什一而稅商賈則闗市無徵天下多少快活

四書因問卷五

欽定四庫全書

四書因問卷六

明呂柟撰離婁上

斆問離婁之明以下孟子旣言治天下當遵法度又言聖人旣竭目力以下者何曰言人當知所以可遵也出於聖人心思之政如之何其勿遵之不然不智孰甚焉何以又言惟仁者宜在髙位曰惟有仁心仁聞者爲能遵行仁政故耳故人臣之責難於君者責仁政也故曰恭陳善閉邪者陳仁心也故曰敬恭則尊君如元首欲四海之咸服非啻望以庸君小康也敬則愛君如腹心欲萬理之皆備不止擴其善念美意也故是章之防君道在仁智臣道在恭敬

問至禮不讓而天下治至樂無聲而天下和其五帝之事乎三王而下涉乎迹矣後世至禮壊而民無所措手足至樂崩而民之怨咨生焉而欲至治太和難乎曰只是个仁則難故孟子曰惟仁者宜在髙位

思敬問聖人人倫之至者奚在乎曰仁而已矣是故堯舜之事君治民不外乎此幽厲之身危國削惟反乎此耳

王標問三代之得天下章如何先生曰天子不仁諸侯不仁是承上意推之以至於卿大夫士庶人俱有不仁之禍見爲天子諸侯者不可以不仁也

思敬問孟子旣以天下得失國之廢興論仁又言卿大夫士庶人以下者何曰舉小以見大也小則有宗廟四體者且不敢違仁況於天子諸侯乎可不懼哉

應問孟子於恆言奚謂乎曰聖賢之心𨿽防言不略也夫孟子以人言天下於國之先言國於家之先非其序也又遺其身而弗及非其本也故序而究言之耳朱子言韓退之言誠正而不及格物爲語焉不詳擇焉不精然則孟子何以並誠正亦未及也曰言修身誠意則自格物以下皆可見矣如必盡錄經文而以爲知道又何所自得哉

田問爲政不難者何曰徳教溢乎四海卽爲政也不得罪於巨室卽不難也夫不得罪於巨室非修徳之誠致行之密處事之當接人之恭聽言之審待物之洪不行也夫爲政不難而不得罪之道亦甚易

恭問小國師大國而恥受命猶弟子恥受命於先師言必不可也如恥之莫如師文王文王不受命於大國乎曰非然也是猶父不得而子之說也故曰仁者不可爲眾言仁者之前不能爲其眾耳邵子曰以一人之人當兆人之人者其惟文王乎受命不受命不足道也仲武問旣言得天下有道得其民斯得天下又言得其心者何曰有𨿽得民而不得其心如伯者是也所欲與聚所惡勿施卽仁乎曰然故孟子自離婁以下七章其言仁皆主愛也孔子何以不以愛爲仁但孔子於管仲亦許其仁於顏回何以止許三月不違仁乎曰顏子言其具體耳非管仲之所及也管仲則仁之一支也但其似之耳

守徳問曠安宅舍正路何以可哀也曰是猶逃亡迷失之子其死防未可知也而安居在路者垂涕泣而求之耳故孔子以夕死爲可而孟子以此爲哀也是世固有𨿽生如死𨿽死如生者矣

劉銑問旣曰道在邇何以又曰事在易曰事卽以道爲事也在邇猶言在近有道也夫親長在人豈逺而孝弟豈難者哉

官問至誠必動者何曰舜盡事親之道而瞽瞍厎豫其明善誠身之極乎故曰舜明於庶物察於人倫由仁義行非行仁義也

薦問辟艸萊任土地亦聖人重農之一事何以當次刑也曰不勸其君以仁政而惟土地之辟固有侮奪人者矣罪𨿽不比於死亦不可宥也

陟問孔子論觀人有定規矣而孟子乃云聽言觀眸子者何曰𨿽孔子視以觀由察安或亦用言與眸子耳視以觀由察安非臯陶載采采之說乎曰𨿽載采采而言與眸子亦不可捨也言心聲也眸子心象也

林問恭儉不可聲音笑貌爲者何曰𨿽見於聲音笑貌者亦實心之不可掩耳若徒以聲音笑貌爲者有時而侮奪人矣故恭者惟爲肅己儉者惟爲節財其用自能不侮奪人

文舉問君子不教子則周公撻伯禽孔子訓伯魚者非歟曰此孟子因責善之事而說之激也古之聖賢自妊子食食能言也教之矣子之不教是愈疏也故教則可責善則不可責善非教歟曰教有養之之道責善有服之之道若周公之事則爲成王以責善也

標問古者易子而教之何如先生曰孔子言聞道則死亦可安孟子言不聞道則生亦可哀君子不教子以周公撻伯禽孔子訓伯魚之事觀之孟子意重在責善上古有胎教君子何嘗不教子但孟子教字說得重衢問孟子論事親守身又以守身爲事親之本其卒也獨證以曽子之事親者何曰若曽子者可謂不失其身而能事親者乎夫所謂養志者豈酒肉有無之順意哉則於其身之所行可知矣

王標問守身之道先生曰此是个事親之本下邊說曽子能養志意思多少周詳到此地位是个百行俱備的人守身不待言矣可也還是許他

田問大人之格君心旣曰仁義又曰正者何曰𨿽仁義而少偏非姑息則殘忍矣故正者至中之道也

本泰問格君心之非先生曰格字最廣隨其君意發動向著處卽有以預防之不拘何事但將萌之欲就是如舜曰威之禹就說帝光天之下等語就是杜其用威之念極而論之則如伊尹見太甲不能變乃放之桐宮使之思法乃祖處仁遷義亦是格君心處

標問孟子何以責樂正子先生曰樂正子早見長者而後求捨館必有審擇所處之意蓋樂正子從子敖來想亦同一捨館也是个爲善不力的人故責之

洙問以新造之地無所捨館卽見長者不亦迫乎曰孟子之意豈獨以其遲慢者哉𨿽則捨館亦當咨之於師耳惟不咨之師故主於子敖

標問仁之實一章如何先生曰只是平鋪說孝弟到樂處自有个生意若勉彊的人如何有生意出來故曰知之者不如好之者好之者不如樂之者老萊子詐跌臥地疑未及此今看小兒女在父母膝下就有這意思吳光祖問仁之實章先生曰重在樂上如讀書得樂生意自不可遏若樂於事親便不可已則不知手舞足蹈成於樂之謂也謂之不如樂之者學者須推求猛省知斯二者弗去是知行並用之功也樂斯二者樂卽所謂有深愛也生則隨其念慮之發皆孝之心矣足之蹈手之舞要亦有越禮意思但孝弟之心至惡可已則自不覺得手舞而足蹈要皆是孝弟呈露而不自知𨿽舞蹈亦不爲過矣

充問樂之實者何曰此惟自得爲能識之蓋人心惟樂乎道也則意念之動思惟之興皆在於是矣於是乎日新於是乎起義於是乎藻行又其究也思若或啟之行若或翼之人不能遏已不能罷是故足蹈而我不知也手舞而我不知也皆愛敬之舞蹈也斯其爲樂之實乎若老萊子之事猶爲有知乎爾蓋不免於用意非其熟也

世寧問不可以爲人與子者何曰不得乎親是禽獸也是艸木也苟欲爲人天下豈有無父之人哉親心如之何矣不順乎親是秦人也是越人也苟欲爲子孝子豈忍失道之父哉親身如之何矣故舜怨慕云

何謂天下之父母便化便定先生曰人於父母不豫處鮮有不見父母之非者今見瞽瞍是這等至頑的父乃亦可厎豫可見只是爲子者不盡道故耳父母豈可怨尢者哉此化與定之所由也爲人子者父母非瞽瞍尙有不能致其厎豫者可以自省矣

先生嘆曰自古聖人第一舜難舜遭人倫之變而皆能化之可見舜之爲善之心無一息之間

離婁下

本泰問東夷何在先生曰在邊境夷服之地諸馮負夏是今山西夏縣地鳴條就接著歷山近人有指山東並浙上虞有舜塜等名遂謂東夷乃此兩處不知山東以陳敬仲奔齊上虞乃舜後姚姓封於此子孫不忘逺祖故皆立此名色遂有此耳

斆問孟子言舜文若合符節者何曰此孟子自任之志也夫理無舜文之異故其行也若合符節耳孟子若得志固知符節乎舜文矣

本泰問符節之說如何先生曰符節是孟子自任之意見得他若得志就是行舜文之道所得者就是舜文這一派子又以見得當時所行皆不是舜文的道理阡問孟子旣言焉得人人而濟之又言日亦不足者何曰上言小惠難廣下言難久也王政廣大而久逺自可廢此矣

九霄問君𨿽土芥乎臣臣遽待以冦讎不亦過乎從此言則簒逆之所興也曰此孟子對君之辭以警齊王耳若與人臣言則言忠

世輔問旣曰禮義何以又曰非也曰此爲禮義者之過中失正耳故伯夷之義栁下惠之禮君子且不由況仲之亷鬻拳之忠者乎故君子擇乎中庸

士華問中才之養云何曰知養赤子之方則知養中才之道是故或覺之以行或悟之以言或如三遷以擇其居或遺一經以定其業或爲之求師或爲之選友不作不法恐其無觀不適不道恐其濟惡或懾之以禁其邪或嘻之以誘其善蓋卽身修而家齊者也若因小失則視如途人因小怒待如冦讎此不中才者愈入於惡而我之中才抑豈得爲善哉家之所由敗也

谷問人有不爲者何曰惡不攺不足以遷善舊不更不足以從新易曰鼎顚趾利出否得妾以其子無咎九式問大人止於不失赤子之心乎曰然擴充之說如之何曰夫人旣長此心不患其不能擴充惟患其或失耳

潮問自得何以安居資深曰今有攘人之物而據之者見脇則惴聞議則驚惡乎安借之如艸芥用之如泥沙惡乎深以其非自得之物也故自得者心有所契身有所合借而用之混混如汲源泉矣使非深造乎斯道而馳心異端焉幾何不爲攘之徒也取之左右者何曰猶曰左右取之也

大器問深造如何先生曰深造是進進不已意道是道理進進不已必以道理欲其自得之也自得意甚好是前面原有的失了今得之也蓋進進不已而以道理尋將來反其固有則自居安資深逢原矣此一時事非以次第言但積久耳

本泰問何謂自得先生曰深造正爲自得字設蓋造詣不深安能自得然非以道則所以深造者果是何物此道字𨿽說是進爲之方然必以道理道字說如雲知所當知行所當行【云云】居安資深逢原不出自得之外乃是自得之漸漸進於熟的地位無甚工夫就是孔子不惑知命後到於從心不逾矩的一般

大器問服人養人如何先生曰以善服人有矜髙自大意以善養人就是欲並生哉眞如天之無不覆地之無不載

張偉問不祥之實云何曰蔽賢之人其言豈有實哉舜由仁義行何以又曰非行仁義曰以仁義爲在外之物也取而行之謂之行仁義以仁義皆根於心自心而發也故曰由仁義行

本泰問何以謂由仁義行先生曰由仁義行只是率性如此行仁義的是智者利仁

編曰三王四事萬世無獘者也豈有不合勞周公以仰思曰當時之事或有不合於四事仰而思之蓋師四事之意而行之也是故旣醉以酒屢形於詩速由率殺疊見於書矣又曰仰思斟酌之意𨿽三王之事亦有斟酌是故有惡有好禹道之權也執中而又無方湯道之權也逺近如一武王道之權也不合而仰思周公之權也繼祖問魯之春秋乃言其事則齊桓晉文者何曰此春秋名𨿽類乎列國之史事則兼乎天下之道故義取於孔子而志欲復乎王迹也

伊問君子之澤百世不沒孟子云五世而斬者何曰此自其子孫而言也是故𨿽有善者繼之至五世必衰或生一不肖夏商周之世可數也𨿽有惡者繼之至五世必斬反生一賢漢世張杜之後可辧也孟子蓋言孔子至此尙未五世其家尙有傳孔子之道者故已得私淑之耳若論孔子澤在天下者𨿽萬世未艾也

介問傷亷傷惠傷勇者何曰此皆承第二句者言也蓋取與死之義少無取與死之義多故有傷耳若介乎二者之間則不可言傷也

保之問孟子論性言故利者何曰故利一道也若不知利則莫肯求其故不知故則無由知其利故其下以在地之水在天之星辰明之蓋皆已然之迹而出於自然者也則在人之性可知矣

本泰問天下之言性一章是爲智發歟先生曰程子亦謂專爲智而發然實是論性也但能知得自然便是智耳孟子意謂人性本善人但把那故之已然處看就見矣此處不必兼水說只是說人性也第二節

是卽地理中所有之水亦只是就順的說第三節

是卽天文中之故亦只是就順的說蓋卽天地之性以明人性之本善也

輔問孟子不與王驩言蓋其本心也然始弔於滕則言旣治其事後弔於公行子則言朝廷之禮者何曰君子之絕小人據道則無隙執禮則無尢

士昻問仁禮豈有不忠而又反其忠者何曰人固有行如仁禮而心不然者矣反之而志於忠𨿽舜奚讓焉𨿽惡奚患焉

本泰問存心先生曰是个頭腦工夫下三自反皆是存心處憂之如舜處亦是舉所以示自反之則也觀舜之思親處歷山雷澤等處只是自反這个學孔子惟顏子能學得

思敬問旣曰禹稷顏回同道又曰易地皆然者何曰同道承上孔子兩賢之言也易地承上思溺思饑言也蓋同道則能易地矣是故當禹稷之地天下溺饑由我致之也故過門而不入如同室之鬭也當顏子之地天下溺饑非由我致之也故簞瓢而自樂如鄕鄰之鬭也下章言曽子子思之事蓋亦類此觀此可見孟子論世之友矣

守徳問責善而爲賊恩之大不孝莫大焉何以言章子非不孝也曰原其責善之心豈有惡意哉豈有不孝哉但其後傷恩至此耳

顒問堯舜與人同孟子不亦自任之過乎曰儲子言果有以異於人則爲不知孟子矣故孟子不得不自任也

萬章上

懷仁問孟子言舜竭力耕田以下不幾於自伐而非父母乎曰非然也舜若曰我竭力耕田但供子職而已此何足道哉若父母之不我愛必其心或未誠道或未盡志或未順顏或未承難或未紓用意不周過失不覺將無以是得罪於父母乎若是𨿽日用三牲之養未足爲孝況耕田乎故視帝九男二女百官牛羊以至天下悅而歸己眞艸芥耳此怨慕之心自人少則慕以下言慕也惟慕斯怨惟怨斯慕

大器問共爲子職不自任乎先生曰舜往於田我竭力耕田共爲子職而已矣謂只能幹得這事而已其所不能者自家不知也故曰怨慕

顓問帝亦知告焉則不得妻者何曰帝亦知舜告親則必害舜不得妻故𨿽以帝之妻舜而舜不告帝亦不以爲異也然則非帝之告瞽瞍乎曰若是可謂君稟民命矣舜有牛羊倉廩不以供父母至使象殺其身而取之孝子仁兄固如是乎曰此或初受之時舜未得而專也然孟子直答萬章而不辧孝子仁兄之心𨿽父母兄弟疾怨之甚而不懷也事之有無不論矣若余隠之辧史剡所謂閭父裏嫗之言者所論亦小矣

問帝之妻舜而不告曰非謂帝不告於瞽瞍豈有人君以女妻人而必告其父母哉只謂帝之妻舜乃亦聽不告而就妻之才與帝亦知告焉則不得妻相應不然豈有人君告於其臣有不從之理瞽瞍𨿽惡亦豈敢違君之命哉

霄問曰堯視天下重於己子然乎先生曰然昔堯以天下之故嬪二女於虞舜若試之而不可登庸焉二女爲虛歸矣及舜旣可用也又廢乎丹朱當是時也視天下重視二女九男輕然則孟子何以言幼吾幼以及人幼曰推恩之仁篤近而及逺博愛之仁捨小而謀大守徳問放封之奚異曰萬章始言則放之者謂捨去也後問放者何謂如放驩兜之放與有庳之封不相背乎故問也不及貢以政接於有庳者何曰此一句讀也蓋凡朝貢之期卽有政耳

本泰問舜何以不藏怒宿怨先生曰觀不藏怒宿怨可見舜之處弟全是一个至愛再無纎毫他意夫以象至不仁而舜親愛如此若至凡人可以觀矣

問周公之處管蔡不如舜之處象何也先生曰舜當時與象同其好惡同則心與之一而未始有違故象不格姦若周公處管蔡者恐不在於監殷之時在於未使之日公旣居冢宰之位彼其心以爲兄也乃不冢宰不肯帖服且或未同其好惡故不能平遂以殷畔此管蔡者乃小人之心也周公者聖人之懷也公以聖人之懷待管蔡於其委曲處或未察耳管蔡以小人之心窺周公凡其直遂處皆生忌也故孟子謂周公爲有過舜爲仁人

挺問是詩也至孝思維則者何曰此皆言舜無臣父之事也蓋上言說詩之法有詩可辧也下言孝親之至有詩可證也旣言孝子之至以下又引書者何曰上言尊養其親者豈有子臣其父之理下言變化其親者乃似父不得而子之說咸丘蒙將非誤傳瞽瞍允若之事以爲臣父乎

霄問孟子旣言天與舜之天下又言薦於天而天受暴於民而民受者何曰言天民一理也故自舜相堯二十有八載以下是指其事皆出於天也太誓以下則證其理實本於民也爲君者欲得乎天亦求之民耳

得輿問舜薦禹於天十有七年以下述天與賢之事禹薦益於天七年以下述天與子之事丹朱不肖以至莫之致而至者何曰此以人事言也夫堯舜之子不肖而舜禹施澤於民久故舜禹𨿽避不能違天之從也禹之子啟賢而益施澤於民未久故益𨿽避不能來朝覲訟獄謳歌也是天之與賢與子其實不外乎民耳匹夫以下則謂之何曰匹夫以下言與賢之故故仲尼猶舜禹也但無天子之薦不可以爲非天與賢繼世以下言與子之故故太甲成王猶啟也但桀紂無太甲成王之賢不可以爲非天與子故曰賢有可禪之義難居乎一聖子有繼世之常或廢乎三賢也義一者何曰言或禪或繼主於得民天無私心也禹豈徳衰者哉

時欽問割烹之事奚辧乎曰述處窮之介者言無要君之理也述出仕之實者言無要君之事也吾未聞以下則又合出處而斷之耳幡然以下言不亦復乎曰與我處畎畝以下述伊尹之言也思天下之民以下推伊尹之心也皆其自任之重耳

本泰問伊尹先生曰耕莘言伊尹隠處之時所守如此只是一个義後言伊尹旣出之時所任如此只是一个仁然必有所守之義而後有所任之仁此正所謂人有不爲而後可以有爲皆是決伊尹無辱己要君之事充賜問孔子主癰疽與瘠環之辧柰何曰自有命以下卽孔子處常之言見其無此道也自孔子不恱於魯衛以下卽孔子處變之行見其無此事也觀近臣以下則言孔子與癰疽瘠環玉石不同性薰蕕不同器若有此主則孔子亦癰疽瘠環矣

本泰問孔子不恱於魯衛如何先生曰爲陳侯周臣蓋言此時司城貞子適爲陳侯周之臣以見孔子在陳是主貞子不然孔子過宋尙防服避難決無在宋主之理旣在陳則貞子宋大夫也如何見貞子此時方去宋適陳爲陳侯周臣也

明逺問百里奚智賢奚多乎曰凡爲污事者其心必不明其行必不賢百里奚事君之實不可得聞卽虞亡而秦伯可知其智賢矣

萬章下

何城問孔子聖之時先生曰亦是四時之時此見孟子善言孔子其原得於子思故曰譬如天地之無不持載【云云】此見孔子就是个天地當寒則寒當暑則暑何有一毫意必固我之私乎始終條理總是論孔子之全然三子之偏各自成一个條理者亦自可見此聖智二字比上聖智二字不同此智字是孔子之智可以兼聖字此聖字是三子之聖兼不得智字蓋孔子之智知至而能亦至也三子之聖聖𨿽至而智則有偏故所成就的聖亦偏如此說見取譬力之義

王材曰觀伊尹方其在有莘之野辭受取予一介不苟及仕湯也必待三聘之誠處則樂堯舜之道出則欲天下之人匹夫匹婦咸被堯舜之澤此其道已不下於孔子矣而孟子等之夷惠乃若是班乎先生曰子言良是伊尹於夷惠爲大矣但方之孔子少不及耳材曰仲尼行無轍迹伊尹不及者其惟有迹乎先生曰然

景章問孟子譬孔子之聖旣以樂又以射者何曰樂言乎其全也三子各有條理也所缺者多矣射言乎其中也三子同未有的也所偏者逺矣故全且中斯時矣然則智優於聖乎曰聖有全體有一支玉振之聖舉全體也力至之聖言一支也是故三子聖之不能全者其亦智之有所不足乎

如軫問班祿之制柰何曰非惟爵有通於天下施於中國者𨿽祿亦有然也故自天子之制至附庸通於天下者也自天子之卿至小國代其耕者施於中國者也耕者所獲以下則又兼王畿侯國而言耳曰君且勿論一大國之卿其田三萬二千畝不亦多乎如有三卿則君田又安在耶且與孟子所言公田圭田等不同者何耶曰此或計一歲公田所入之祿當此田數耳不然則爲井於三萬二千畝之地者其公田皆卿之數乎故觀其祿以是爲差非必三萬二千畝者盡一卿有也

輅問孟子論友不挾長貴與兄弟至引獻子以下皆主挾貴者何曰不挾長與兄弟人情或可免惟挾貴則世俗之常態也況孟子所論專爲治天下之大綱而言乎故曰其義一也其義一則貴不可挾矣貴貴尊賢專指堯舜乎曰然惟堯舜能盡之耳子思𨿽知貴貴而惠公尊賢則不至獻子等未盡尊賢之實而樂正裘牧仲顏般王順亥唐亦恐未能盡貴貴之道也

本泰問貴貴尊賢何以謂之義一先生曰貴貴尊賢皆是義然貴貴非時人所謂貴貴觀舜之於堯就是貴貴之義夫以舜之聖堯得而友之非舜之貴貴而何不然挾所有以自髙便非貴貴之義矣樂正裘等是知貴貴之義者子思貴貴而費惠公之尊賢又欠平公亥唐之事兩失之矣此必堯舜而後能盡也

大器問貴貴先生曰如惠公得子思則子思能貴貴子思大賢也得大賢而友之非貴貴乎汲黯曰大將軍有揖客獨不爲重是汲黯亦知貴貴也

緘問孟子論交際何獨以孔子爲言曰孔子大中至正之聖孟子之所學者也是故以是折耳是故先辧賜之可受度以孔子之心也後辧賜之可受證以孔子之事也則孟子之受餽於宋薛者皆由是耳方論交際而以孔子三仕爲言者何曰因有際可公養之仕也章詔問孟子旣舉孔子爲委吏乘田以見居卑窮者不可有出位之望又言立乎人之本朝者何曰道不行則富且尊焉恥也不如居卑窮之爲安耳

問孔子亦獵較未是親爲之如何先生曰將舜之陶漁耕稼亦非親爲耶夫禮從宜使從俗入門問諱入國問禁聖人行不絕俗自是如此

本泰問何以言人之本朝先生曰見得是人之本朝也豈可輕易把他做壊了旣是我立他的朝就是本朝矣又豈可輕易把自家的本朝來做壊了此見孟子激切之辭

瑤問周與賜奚不同曰周之粟無定數賜之祿有定品故以其賜之也𨿽抱關擊柝無羨祿以其周之也𨿽繼粟繼肉百官牛羊不過也故餽無常職而食於上者以爲不恭則已仕者當盡其職也子思拒臺及堯養舜之事則未仕者當守其道也如此則天下不治者鮮矣大器問君之周士如何先生曰君之於士固當周之然爲士者必如子思舜方可以受君之周也然孟子子思舜之徒也而當時不能周之玆固可重慨矣

印問不見諸侯何言之己煩乎曰先言守禮實因未仕之義後辧守道不同已仕之人故自爲多聞以下又言非道之招凡賢人皆不肯從以職之召𨿽聖人亦不敢違也蓋禮之所在卽義之所在故庶人固當守此禮義而求見者亦當由禮義之門路也不然是自閉其門賢者可得見乎以多聞爲師者何曰賢言才能也多聞言其畜徳也其下賢人則兼舉之耳

本泰問多聞與賢何分先生曰多聞重於賢賢則指其能也如曰賢於某事【云云】觀下師字與欲見賢而召之語可見

詩問論世何以爲知其人乎曰此非徒誦詩讀書又當因其所處之世而論之以求其心也是故周公所以仰思其不合孔子所以折衷乎四代故孟子以禹稷顏回爲一道也

堅問論其世何以不曰論其行先生曰仁人之行皆與世推移隨時防中者也故當論其世若禪繼放伐等豈可不以世觀乎此考古之法執此以讀史可以知人矣王材問一鄕之善士斯友一鄕之善士注曰言己之善蓋於一鄕然後能盡友一鄕之善士夫在我之善旣已蓋於一鄕則一鄕之人皆將求友於我如晦翁之云恐非所以論於我之取友也先生曰然蓋言能友一鄕之善士者乃成一鄕之善士也其要只在心虛若先有一毫自是自足之心則善斯不我入矣便是爲人君者位已極髙勢已極隆若不是虛心樂取則天下之善何由而至故曰匹夫匹婦不獲自盡民主罔與成厥功

告子上

雲霄問杞桞之說何以爲禍曰是以仁義爲惡者也非禍而何

大器問旣曰人性之善猶水之就下又曰人無有不善水無有不下者何曰知水之無不下則知人性之無不善故曰人性之善猶水之就下也

養敬問孟子辧性何至以犬牛人曉告子也曰犬之不可爲牛則羽雪玉不可爲一白矣使當時卽謂之曰此白羽也卽白雪也不知告子何以辧之哉且其下章言白馬白人不異彼告子何不以楚人之長爲卽吾之長乎彼長而我長之以下何其言之復乎曰先因其以彼長爲義則示以所長者出乎心也後因其以恱長爲義則示以所恱者出於心也

本源問公都子旣知行吾敬爲義內矣何至又勞孟子之數譬也曰始因季子之難乃求之於師也終因季子之辧遂得之於己也蓋學者於義未精未免於語有滯於理未防未免於語有阻耳

本源問孟子辟公都子三說性而猶據情與才言性者何曰情者性之動也有是性斯有是情才者性之能也有是才因有是性夫惻隠羞惡辭讓是非斯其情豈不善哉則知仁義禮智之不惡矣求則得捨則失斯其才豈不善哉則知仁義禮智之非外矣故有物有則人之情也民之秉彛人之性也好是懿徳人之才也論性者惟於其發用處觀之自見矣故曰故者以利爲本廷璽問富歲一章有要乎曰富歲以下言才同也故凡同類者以下言形同也口之於味以下言性同也夫性則聖人亦心之所同然形則聖人亦我之所同類人亦何憚而不用其才哉

本泰問富歲一章如何先生曰此是孟子要人知充其才若是論才之同此章皆是才之同何也正欲人知其同則知才之可充矣理義之恱心非是理義來恱我心如此說理義又吾心外之物矣此蓋指人心之本體言人心自有理義惟不爲欲所蔽而此理義在心則自有个恱處此當意防

本泰問夜气曰夜气之說有夜气有旦气有晝气晝气之後有夜气夜气之發爲旦气旦气不梏於晝气則充長矣孟子此言气字卽是性字蓋性何處尋只在气上但有本體與役於气之別耳非謂性自性气自气也彼惻隱是性發見於事是情能惻隱皆是气做出來使無是气則無是惻隠矣先儒諭气猶舟也性猶人也气載乎性猶舟之載乎人則分性气爲二大不是試看人於今何性不從气發出來

雲霄問山木言性於人言情何曰互舉之也此通上三章皆論性才而以才爲主其實一理也夜气與旦气晝气同否曰夜气則晝气之衰旦气則夜气之積晝气則旦气之衰故夜气多勝晝气夜气少伏晝气蓋人之稟气非如聖人之至淸未免有濁也有濁而遇晝之所接所見則引而混淆並其淸者亡矣夫是以君子逺酒徒淫朋也夜气與浩然之气同否曰當夜气時可觀浩然之气苟得其養以下云何曰言用才也養於操而已矣濤問無或乎王之不智者何曰易生之物言其不親賢也是不智也奕秋之譬言其不專心也非不智也夫內不專心而外常不親乎賢欲徳之進難矣

鸞問魚我所欲之章其言何煩乎曰魚我所欲以下皆言捨生取義出於良心人皆有之也萬鐘不辧禮義以下則言其無失此心耳故斯心也上爲天之所授下爲人之所同爲天之所授也則𨿽生與患有不用且避者矣爲人之所同也則𨿽生與死有不受且屑者矣旣言生亦所欲所欲有甚於生者一節又言如使人之所欲一節者何曰上正言之下反言之也

官問學問之道求其放心傳謂學問非止一端又曰如是而可以上達者何曰學問之道卽求放心也仁人心也放心則不仁求放心則仁矣卽此是上達

士裔問無名之指言不知類拱把之桐梓言弗思者何曰桐梓與身其類甚明不必言類若指之與心則固身所有之物耳故以類言然言不知類則其不思可知言不思則其不知類亦可知也

明堂問兼所愛者云何曰此章言養體當審蓋人品之所由分也不然而惟以飲食則人賤之矣是賤師是狼疾人也下章鈞是人也亦謂此耳但此章言所以小人之故下章言所以大人之故也然則夫人不亦可愼乎

大紀問旣言仁義忠信又言樂善不倦者何曰善卽仁義忠信樂此不倦耳

劉銑問旣言飽乎仁義又言令聞廣譽者何曰有實則有名矣何以言膏粱文繡曰欲貴者此二事爲急耳仁義之人不禦膏粱文繡乎曰傳食諸侯孟子且爲之衮衣赤舄周公之所以幾幾也但飽徳之人以四海爲一腹𨿽咀膏粱思饑者不知其味之美也令聞之人以九州爲一體𨿽見衣文繡思寒者固欲被之也又何願哉本泰問有令聞廣譽於身便不願人之文繡然則君子亦有心於名乎先生曰不然蓋君子以此自考必有聞譽後可以驗吾飽徳之實所以不願文繡

保之問仁何以言熟曰譬之五穀忠信以地之格致以耕之克己以耘之多就有道多聞善言以灌培之堅志自彊以長之閉邪以防之則熟矣

告子下

滋問孟子論禮重於食色旣言寸木以下又言紾臂以下者何曰上所謂啟其憤也下所謂發其悱也旣譬寸木又譬鉤金者何曰寸木以變言也金羽以常言也如不以變言而岑樓與寸木並立於平地其髙下奚啻尋文之不同禮重於食色固若是矣如必以常言而鉤金與輿羽並稱於權衡其輕重奚啻銖兩之不同食色之輕於禮固若是矣不然紾兄之臂逾鄰之墻人豈有爲之者哉故由任人之言天下亂由孟子之言天下治本泰問不揣其本如何先生曰此下二節見其必不然之意上是以本末論下是以輕重論然此且把外邊粗處與他論至下文紾兄之臂則就其良心本然之處而痛箴之觀其曰則曰則者正欲反求而得其本心也此處才可以觀禮與食色之重輕矣

大器問孟子爲屋廬子辧食色與禮之輕重如何先生曰孟子初間猶是卽其粗迹辧其輕重自逾東家墻以下則是指其本心之明自然過不去處則𨿽得食與色有所不爲連輕重也不消論矣

世用問孟子與曹交論爲堯舜舉下三端者何曰奚有於是以下言能爲徐行以下言易爲服堯以下言其爲之也徐行後長此見堯舜之道最易簡而可行故曰堯舜之道孝弟而已矣堅問孝弟何以只言徐行後長曰天下未有能弟而不孝者堅曰孝弟能盡堯舜之道否曰然未達曰心和順盡之矣

爵問孟子論小弁之怨者何曰上言情不同於越人鄙髙子治詩之非也下言事不同於凱風以大舜養親爲是也髙子乃比而一之不亦過乎

堅問小弁之怨何如先生曰小弁有个趨舜之路何以爲小人之詩然卒至不肯報父之讐其去舜也又逺矣邦憲問宋牼未嘗言利孟子何以言號則不可乎曰我將言其不利則必以求利爲言也是其號也

邦憲問屋廬子喜得孟子之間不幾於樂其師之有過乎曰不然也連言孟子此處我已得其義矣蓋喜其學之有進遂質而問之耳故後之恱卽前之喜也

大器問屋廬子何以喜先生曰屋廬子之喜喜自己學問有進能見得孟子處事有義理處故曰連得間矣與陳臻不同

王獻藎問孟子於季子儲子之幣受之不報何也先生曰想當時亦交之有名觀後車數十乘從者數百人以傳食於諸侯孟子蓋以繼往開來自任故交以道接以禮如餽贐聞戒皆受之若子思則不同他說伋𨿽貧不敢以身爲溝壑今之以禮來餽者受之可乎曰如何不受但看他有故無故

詔問名實之辧者何曰存之心爲仁名實之本也發之行爲賢名實之用也由其心仁也故伯夷伊尹栁下惠有去不去皆非心之異也由其行賢也故公儀子子栁子思百里奚孔子有用不用皆非賢之罪也

本泰問孟子言夷尹栁下惠數人果同歟先生曰夷尹栁下惠所行不同而同歸於仁下言公儀子子栁子思與孔子所行不同而同歸於賢

問臣之於君以一燔肉不至就去了可乎曰此便是任其防罪與曽子以蒸不熟出妻意同

祖學問五霸三王之罪人者何曰由是知天下之亂君之責少臣之責多也臣之失學術不明耳是故戰國之時天下學術皆儀秦迷其君者眾矣孟子以一人而辧之不亦難乎漢晉隋唐宋元之際天下學術皆功利而董仲舒王通程灝許衡皆以一人而辧之不亦難乎本泰問五霸五禁之盟非不好然何以得罪於三王乎先生曰此五禁皆非五霸能躬行者且如內嬖六人五公子爭立其於初命何如又如城邢城楚丘於專封之事又何如五禁𨿽曰尊周凡其所爲率皆無王之事問楚之王祭不供似矣然楚僣號稱王則捨而不問是有二王也何尊王之有首止之盟似矣然不告於王請立其子而私與子盟是處其子以拒父其自處則抗君何尊王之有問其事若是而原其心實非此謂假借以求濟其貪欲之私耳

顧問五霸者三王之罪人孟子第其罪而歸重於大夫何也先生曰主治者寡而輔治者多君有不善臣猶得以救正之今之大夫乃逢君之惡其罪豈不加於諸侯五霸之上乎此君子所以重學術也學術正則所以事君者無不正矣此固孟子之防意

如斗問孟子語愼子旣言天子之地方千里以下又言周公之封於魯以下者何曰上言不可不及乎百里下言不可過乎百里百里者中制也

道柔問由今之道無變今之俗何以不同曰道者上之所行俗者下之所成今之道卽富國彊兵之道今之俗卽以此爲良臣也

顧問魯欲使樂正子爲政如何先生曰此見聖賢心學只是个好善如舜之好問好察皆是此意孔子稱子賤爲君子亦只是个取善比如子貢亦可謂賢矣夫子只許以器許子賤爲君子君子則不器矣取善之大如此知此則三人行之有師亦此也尙友於古亦此也何患治天下之難

道柔問好善何以優於天下曰𨿽舜之好問好察亦不外是聖賢之所以成徳而致治者此好善其要道也達問孟子嘗言士無事而食不可又曰君之於民固周之及答陳子之三就若以爲仕者則不可言周若以爲庶民則又何以言公養之仕也曰此或以道不行而謝官饑餓不能逺去則猶就其國受免死之周耳𨿽未有離乎仕然已近於庶民矣故曰周若未仕之庶民其周之也𨿽繼粟繼肉不以爲過奚啻免死耶溫公以爲飲食而仕是鬻先王之道以售其身者如之何曰免死之周而不受仲子之廉矣君子見泰者不爲也若余隠之謂孔子棲棲皇皇爲禮貌飲食則所見益陋而朱子謂孟子通上下言之若君子自處則在所擇者又非孟子之本意矣

本泰問朝不食夕不食周之何以可受先生曰如此乃見中道耳曽子曰其謝也可食正此意

仲仁問忍性之性气稟食色乎曰孟子旣非告子食色之性豈有躬自言之者乎蓋其曰動心者心則放逸怠惰則困勞苦饑餓而又興作也忍性者性有或防或晦則因空乏拂亂而又忍定也蓋人恆過然後能攺耳故勞苦饑餓空乏拂亂皆困心衡慮徴色發聲之物而增益其不能者之地也豈惟人哉𨿽國亦然矣人恆過非止中人乎曰並上下觀之似皆一事也

盡心上

徳盛問盡心之章其言不亦復乎曰知性言窮理也養性言盡性也立命言至命也天之命不過乎性性之理不外乎心流行者命也其主命者性也捨其性命者心也夫知性而至於殀壽不貳則凡禍福榮辱皆不足言矣此心之靈與天奚異哉養性而至於修身俟死則凡仕止久速皆無不宜矣此身之動與天奚違哉故曰立命蓋命𨿽出於天而實由於我矣𨿽或遭殀在我未嘗不壽天不得而殀之也𨿽或遭壽在我者未嘗或殀天不得而壽之也

王材問盡其心者知其性也知其性則知天矣存其心養其性所以事天也朱子謂前節爲造其理後節爲履其事竊謂孔子不惑知命必於四十五十言之學至於盡心知性知天則已窮神知化與天爲一矣如是而後存且養而履其事乎陽明先生以前節爲生知安行之事次節爲學知利行之事不知以爲何如先生曰朱子之說是也陽明以末節爲困知勉行不然蓋人所最惑者殀壽也至於殀壽不貳修身以俟之則命自我立矣到命自我立處知天事天又不足言此乃是至極然則知天與五十而知天命不同乎曰不同彼是兼行言此只是知

知性就是知天心便於此盡了是知性乃盡心的工夫存心在何處存惟養性乃所以存心蓋性乃心之所具之理使不養性則心不存矣故養性乃是存心的事務試觀人之能順其性而不害者又豈有心不存乎本泰問何以謂立命先生曰立命之說謂知天而以殀壽貳其心猶不謂知天之至事天而不能修身以俟死猶不謂事天之至蓋生死人之大關系最能惑不貳能修身以俟之是我之命𨿽天所付實能全盡於我不謂命自我立乎命一也無所謂气命無所謂理命蓋天命流行只是生物著在人物就是性就是气再無二樣莫非命也

堅問張子說合虛與气有性之名如何曰觀合字似還分理气爲二亦有病終不如孔孟言性之善如說天命之謂性何等是好理气非二物若無此气理卻安在何處故易言一陰一陽之謂道

介問萬物皆備於我何言誠與仁乎曰自其無妄言之謂之誠自其無私言之謂之仁無妄卽無私也蓋天下之理至仁而備至誠而極恕則入仁之路也夫何故仁包萬物恕則求通乎物猶所謂誠之者也

顧問萬物皆備於我先生曰先提一个萬物皆備於我見得盡萬物之理皆具於人之一身然惟反求諸己無一事一物處之不得其當則自有樂處此當以內省不疚夫何憂何懼照看就見然此豈易能哉未至是者惟在彊恕而行則求仁自近蓋曲無不致則徳無不實隨事皆彊恕焉其去道也夫何逺哉故反身而誠自學之已成者說

東郭子曰萬物皆備於我朱注觧得好先生曰此章當與西銘並看東郭子曰然我亦嘗謂當相並看於時保之子之翼也乃賢者之事卽彊恕而行求仁莫近焉意樂且不憂純乎孝者也乃聖人之事卽反身而誠樂莫大焉意先生曰然但人做工夫要尋路途使不迷耳孟子謂宋句踐旣言人知人不知下何以又言窮達蓋宋句踐志於出者也正是以窮達介意故孟子說窮也只尊徳樂義何囂囂如之

良弼問孟子旣言尊徳樂義又言窮不失義達不離道者何曰惟不以窮達爲心而以道義爲重斯見其尊樂之實耳苟失道義而惟志於逰說以求達防何其能囂囂也旣言澤加於民又言兼善天下旣言修身見於世又言獨善其身者何曰言澤加於民者非一國一方也乃天下耳修身見世非沽名釣譽也乃獨善耳故周於善者自有其用妙於用者自有其實也

滂問豪傑之士云何曰此以資質言也當商之季在周之始紂惡方深於四海而文王未顯於西土伯夷則起於北海太公則興於東海三仁共立於亂朝十亂並生於丰岐此豈文王興之哉如此則前篇所言空乏拂亂勞苦饑餓莫非豪傑所興之地也若夫瞻父母之徳者汝墳之凡民也感遊女之化者江漢之凡民也若無文王則無此徳化矣

文學問皥皥如者何曰殺之以下乃其象也君子以下乃其故也若集傳所言因民之事則有迹可求其气象狹矣所引舜孔之事則所過有限其擬議泥矣夫化者神之用神者化之本其曰過者非必身皆經歷也凡言語之出風聲之至條教之加皆是也其曰存者非必身常操持也凡意念之動謀慮之起經畫之方皆是也故化卽顯諸仁神卽藏諸用由上譬之不怨不庸民日遷善所過者化也殺之利之而不知爲之所存者神也藝圃折衷乃攺王者之民爲驩虞帝者之民爲皥皥者何曰若是則禹湯文武皆造爲與五霸同一假矣

思敬問良知良能者何曰知爲良心者有驗於人之幼也原爲所性者有驗於人之同也使非原於天命之性則固不能不學而能不慮而知矣

何廷仁言陽明先生以良知教人於學者甚有益先生曰此是渾淪的說話若聖人之教人則不如是人之資質有髙下工夫有生熟學者有淺深不可槪以此語之是以聖人或因人病處說或因人不足處說或因人學術有偏處說未嘗執定一言以教人至於立成法以詔後世則曰吾道一以貫之曰博學於文約之以禮蓋渾淪之言可以立法不可因人而施

堅問孟子言良知良能陽明先生止言良知何也先生曰且如言仁有兼言之者有偏言之者陽明之說兼言之也但致良知必須學於古訓以明其心猶鏡之有塵必用藥物以磨之可也如其不用藥物以磨之而能使之明者難矣

先生曰我今日見何廷仁廷仁又言良知之說我說良知之說非是不好大抵學者不可執泥須是使別言語皆可入若執泥了此一說則別言語皆不能入如古人教人或以忠恕或以靜或以敬或以禮皆是提掇出好處教人的不可謂以忠恕教人就說良知靜敬之類不好亦不可謂以靜敬良知教人就說忠恕之類不好須要變通使人言皆可入

田問旣言仁言仁聲又言善政善教者何曰仁言類善政仁聲類善教大抵言與政末也聲與教本也

思敬問舜居深山之中者何曰此言舜之貌𨿽少異於人舜之心則大異於人也故曰堯舜與民同類者應箕問如此而已者何曰此言人之爲人不過乎外無妄行內無妄思而已也

應箕問操心之危與慮患之深奚異乎曰操心危惟務急乎忠孝以全臣子之節其握髮吐哺宵衣旰食蓋有薄冰之履而深淵之殞者矣慮患深惟恐違乎忠孝以干惡逆之誅其言必防失行必防獘蓋有不見是圖意外而慮者矣由是其智皆出於術也

濟民問達可行於天下固如伊呂之輩矣正己物正孔孟奚獨不能然曰此必待上用之而後可不然奚其正是故畎畝之舜所化者歷山耕夫耳

詩問三樂奚主乎曰不愧不怍其要乎不然𨿽父母存兄弟無故亦或有不樂而教育英才又何以爲之具也滋問君子所欲所樂亦非不美之事何以與所性異也曰君子之情固在同乎人而君子之性實在有諸己也夫有諸己則可以兼同乎人不然𨿽欲同乎人不可得矣分定者何曰分猶分量之分斯分也其大同天地其逺亙古今其輕重不可權衡其長短不可丈尺未嘗不足或虧欠也大行奚能加若可加也是性可得而贅疣也未嘗有餘或剰溢也窮居奚能損若可損也是性可得而尅減也睟面盎背四體諭者奚狀乎曰如堯就之如日望之如雲如程子如春之煦如玉之潤皆可以觀睟面也如詩云委蛇委蛇如山如河不震不騰不騫不崩皆可以觀盎背也四體之諭則取予皆當進退咸中矣

顧問分定曰人之性無一毫不足處亦無一毫有餘處何以有加損也此便是分定根於心者何曰根字借艸木之根字說來蓋君子仁義禮智在心就是木之根在地生得自然牢固故其生色處處皆妙如艸木之生枝柯花葉一般皆自然發見出來

滋問孟子言文王善養老旣舉五畝之宅以下又言所謂養老者以下何曰上𨿽舉文王之政似論其理下則行其事耳

騰逺問登東山之說如之何曰言孔子之道出乎天下人之上也學者但未能見之耳有遊其門者斯知之故曰聖人之道大也夫子其小天下者哉言天下自小耳是故髙明配天萬物覆焉其諸升山乎則夫立丘垤之間限城郭之內者皆將以聖道爲不可階而升矣博厚配地萬物載焉豈惟觀海乎則夫遊溝瀆之中涉沼沚之上者皆將以聖道爲不可葦而航矣瀾非冰之源也奚觀乎曰源大者瀾必大源小者瀾必小故容光必照如日月之有明也旣言聖道之大又言其本者何曰大猶貫也本猶一也君子而後達者何曰君子之學自近而逺由卑而髙是故物未格不敢以言意誠意未誠不敢以言心正心未正不敢以言身修身未修不敢以言家齊是故興詩而後立禮立禮而後成樂志道而後據徳據徳而後依仁皆其序也

本泰問登東山章如何先生曰上二句自聖人所至而言下二句自人之觀聖人而言聖人之門就是孔子之門凡此皆以聖人之道大言流水成章只以大學之序言蓋能格物致知然後誠意正心修身才可至於大處此行逺自邇登髙自卑之意不然望洋而已終可至乎元吉問雞鳴爲善只主敬者何曰言其心常存也若其條目則或省察以克己或涵養以復禮或有所得以待旦或有求而忘寐皆是也然孟子之意但爲自雞鳴而起以後皆在善事耳亦不可執一論也

章詔問孳孳爲善者舜之徒也意以舜取諸人以爲善故稱之歟先生曰然孟子言舜處甚多如好問好察之類皆是

光祖問曰近世義利不明光祖嘗用意體貼爲力實難請示切要先生曰此問甚好南軒無所爲而爲之言極精舜蹠之分正在於此推之家國之存亡天下之理亂罔不由之如尙義者在位則所用皆義人所行皆義政天下無不治矣尙利者在位求其獘可勝言哉然其初要在謹獨但於一言之發一事之動一財之得就當審處不可有一毫適己自便之心久之自然純熟可以造於無所爲而爲矣昔舜飯糗茹艸若將終身此正見義不見利之大節學者能甘貧儉約不爲利動自無往而非義或又問曰今有人未純乎義欲矯彊之又恐近名柰何曰矯彊爲義有何不可但要內外如一苟其心未必義而外詐飾以爲義人則曰好名者也更當痛自懲艾

繼祖問旣言執一又言廢百者何曰上言三子之學皆偏下言三子之害皆大也道如此路千蹊萬徑皆可以適國東阡西陌皆可以歸家如執一路而往終身由之而失道眾人從之而皆迷者也是故爲仁則至於忘親爲義則至於忘君爲中則至於廢中

鸞問人心亦皆有害者何曰心對口腹言也口腹之害卽心之害也非又有一人也故曰人能無以饑渴之害爲心害則不憂不及人也

學問惡知其非有者何曰其非有仁義也不自知耳蓋熟於假者也卽莫覺其僞之說

藻問放太甲而民大恱者何曰放之而恱其不虐我乎反之而恱其將澤我乎

光祖曰伊尹放太甲於桐使思其祖而攺過也其心甚公至霍光則直廢昌邑於一旦是因人言襲盛名人皆以爲前有伊尹後有霍光者何也先生曰霍光安能比伊尹哉迎昌邑己不似立太甲廢昌邑又不類放太甲伊尹之志有商天下皆知也霍光之心所知者楊敞田延年耳其後妻顯謀篡而子山禹橫逆乃光恬不介意將亦比其子如伊陟耶

斆問漢薄昭文帝舅也殺漢使者文帝使羣臣喪服往殺之程子以爲使太后不食而死則如何而況天子之父殺人臯陶執之哉曰孟子斯言示人臣以守法爲重天子以化親爲孝故虞廷有執法之臣而其君無殺人之父蓋瞽瞍厎豫也故古者徳爲聖人斯尊爲天子聖人之父𨿽頑如瞽瞍且化況其他乎溫公乃疑其君臣相與爲僞誤矣

谷問旣舉王子宮室以下又舉魯君以下不亦復乎曰上言移居之異因憶居仁者或又異也下指移居果同以見居仁者必不同也是故允恭克讓之堯則協乎溫恭允塞之舜不虐無告之舜卽符乎不侮鰥寡之文也九臯問形色之異者何曰耳目手足之謂形視聽持行之謂色聰明恭重之謂踐形

蒙問𨿽加一日愈於己者何曰以此知古人亦不忍於妾母之子無服於妾母也故今之妾母之子爲其母亦斬衰杖三年

汝鄰問五教曰其究皆爲二者耳故時雨答問私淑艾無非成徳而達材但時雨有不待答問者

因時雨王材曰聖人時雨之化恐不止是顏曽凡因善而長因失而救皆是時雨先生曰此是汝資質所到如今日之雨豈但禾苗種之美者得其益凡園中蔬菓之類皆沾被也聖人啟憤發悱反三隅而復皆是時雨世英問旣曰大匠以下又曰君子以下者何曰上言法不可以自貶以狥人之不能也下言法未嘗自私以待人之能也學者不以能自奮而以不能自畫何哉萬春問不可已及退速之病曰在勇與恆耳不恆何以治之曰吾末如之何矣

仲武問急先務者何曰卽親與賢也故親賢之爲務卽當務之爲急也故其下專言不知務親與賢二事乎曰仁知莫先於親親莫次於尊賢或曰先務因時而言亦通

本泰問親賢先務何分先生曰親賢就是先務言𨿽平而意則相資試觀唐虞之治其先務豈外於此觀下言此之謂不知務可見

如斗問彼善於此者何曰斷盡春秋之義矣故春秋於徵伐之事必加貶責而其中或有不得已而被兵或有舉辭興兵者是以褒之也穆修孫復謂春秋有貶而無褒則過矣

盡信書孟子蓋欲人約之以禮也意以人之讀書皆是博之以文使不約之以禮則徒泥其文反不如無書之愈也

洙問書不可以盡信曰豈惟書哉𨿽詩亦不可盡信靡有孑遺周之餘民果如此乎故伊尹曰善無常主協於克一夫子曰博文約禮

充問戰陳旣皆大罪何以獨言焉用戰曰湯武爲陳則有矣故詩曰陳於牧野書曰陳於商郊然則罪乎曰其爲戰也非志於戰而求善爲此也不得不陳

世寧問規矩與巧奚異乎曰巧亦不出乎規矩之中在人求之如何耳

勲問伯夷栁下惠何以能爲百世之師曰豈惟百世𨿽千世之下聞其風而不動心者非人也蓋其道𨿽未中然造於聖而志於誠自能動物耳

介問稽大不理於口孟子不責其反躬而以無傷言之者何曰示之以孔子文王之事所以儆之者深矣稽能如孔子文王則不理於口無傷也稽不能如孔子文王則不理於口也宜矣

本泰問稽大不理於口孟子不勉貉稽以反已乃曰無傷何也先生曰學者如孔子文王這等的人則𨿽有謗毀容何傷是卽反已也

印問發棠賑饑豈搏虎之惡而孟子以馮婦自諭者何曰所言於君而讒諂皆在左右其言之行否眞搏虎耳雲霄問孟子旣斥告子食色之性其曰性也有命焉者何曰不曰君子不謂性乎言常人則以此爲性矣而君子不謂之性也命亦然

本泰問性命先生曰人通把這个口鼻耳目四肢之欲當做个性君子則以爲有命不把此叫做个性人通把後五者叫做个命君子則以爲有性不把此叫做个命蓋前命字正與後性字同前之曰性也後之曰命也都不是孟子自家說作性說作命乃是當時之見如告子以食色爲性便是以前五者爲性也

九儀問旣曰有諸己之謂信又曰充實者何曰信卽實也擴充其實斯生意無窮矣故美

爵問孟子旣言達不忍不爲又言無欲害人無穿窬之心者何曰上言用力之始下言功之成也無受爾汝之實以下者何曰此因充無穿窬之心而言然爾汝以行言也言餂以言言也何以獨申言無穿窬之心曰收心之學以仁爲主是以上篇𨿽並言仁義而學問之道止言仁能仁則義在其中矣擴充之學以義爲主是以此章𨿽並言仁義而穿窬之譬止言義能義則仁在其中矣其實一理也

本泰問充無受爾汝之實如何先生曰此節說行下節說言蓋能於此等去處都盡去了乃是能滿其無穿窬之量此處最是人所易忽處故孟子曰這便是穿窬之類何必眞爲穿窬始是不義也

應問狂狷鄕原奚別曰狂狷𨿽過不及然其心實鄕原𨿽似無過不及然其心僞眞僞者入道賊徳之所由分也故曰於中未中者孔子待之甚恕似徳非徳者孔子惡之甚嚴也反經之政卽絕鄕原之法耳

阡問孟子何以言孔子時無見知曰此其自任之言見其必有也蓋曰道傳於古者皆已有聞知道傳於今者乃至無見知者乎可知其自任矣顏曽冉閔非見知者乎曰此具體而防孟子以爲姑捨是者也於文王不言顚括閎天周公獨言太公望散宜生湯不言仲虺言伊尹萊朱堯舜不言稷契伯夷防龍言禹臯陶者何曰禹臯陶能兼稷契之事太公伊尹則湯文嘗以爲師矣或曰萊朱卽仲虺

四書因問卷六

