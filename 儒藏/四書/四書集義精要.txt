

欽定四庫全書

經部八

四書集義精要

四書類

提要

【臣】等謹案四書集義精要二十八卷元劉因撰因字夢吉容城人學者稱靜修先生世祖至元十九年徴拜承徳郎右贊善大夫未幾辭歸再以集賢學士徴不起事迹具元史本傅自朱子爲四書集注凡諸人問答與集注有異同者不及訂歸於一而卒後人因取語類文集所說輯爲四書集義凡數萬言讀者頗病其繁冗因乃擇其指要刪其複雜勒成是書張萱內閣書目載集義精要凡三十五卷一齋書目則作三十卷捲目互有不同此本僅存二十八卷至孟子滕文公上篇而止其中尙有缺佚亦非完帙然朱彜尊作經義考於是書下注云未見則自來流傳頗罕古人遺笈之僅存者不以殘缺病也其書芟削浮詞標舉要領使朱子之說不惑於多岐蘇天爵以簡嚴精當稱之良非虛美蓋因潛心義理所得頗深故去取分明如別白黑較徒博尊朱之名不問已定未定之說片言隻字無不奉若球圖者固不同矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

四書集義精要卷一

元劉因撰大學一

章句序

問一有聰明睿智能盡其性者則天必命之以爲億兆之君師曰旣有許多气魄才徳必不但已必統禦億兆之眾人亦自然歸之如三代以前聖人皆然及孔子始不得位蓋气數之差至此極故不能反然亦閒他不得亦做出許多事以教天下後世是亦天命也【僩】○問外有以極其規模之大而內有以盡其節目之詳曰此蓋要先識其外面規模如此之大而內用工夫以實之所謂規模之大凡人爲學便當以明明徳新民止於至善及明明徳於天下爲事不應只要獨善其身便已須是志於天下所謂志伊尹之所志學顏子之所學也【同上】○以明徳新民爲節目則止於至善是規模之大【道夫】○問異端之教何以其髙過於大學而無實曰吾儒必讀書逐一就事物上窮理彼乃一切掃去而空空寂寂然乃謂事已了若將些子事付之便都沒柰何如古人禮樂射禦書數數尢爲最末事若而今行經界則法亦甚有用若時文整篇整捲又要何用卽徒然壞了許多士子精神【賀孫】

經前章章句

明徳乃直指全體之妙【銖】○問明徳是心否曰便是心中道理此道理光明鑑照毫髮不差【防】○天之賦於人物者謂之命人與物受之者謂之性主於一身者謂之心有得於天而光明正大者謂之明徳【敬仲】○心屬火乃光明發動之物所以具得許多道理【義剛】○虛靈不昧便是心此理具足於中無少欠闕便是性禪家則但以虛靈不昧者爲性而無具眾理以下之事【防孫】○問虛靈不昧是說心乎說徳乎曰心徳皆在其中子細看【防】○明明徳如人自雲天之所以與我者未嘗昏但知其不昏便不昏矣【僩】○在明明徳一句當常常提撕人只一心爲本存得此心於事物方知有脈絡貫通處【方子】○悚然一念自覺其非便是明之之端【防孫】○明徳未嘗息時時發見於日用之間如見非義而羞惡見孺子入井而惻隠見尊賢而恭敬見善事而嘆慕皆明徳之見也但當因其所而推廣之【僩】○問學者當因其所而遂明之是如何曰人固有理會得處如孝於親友於兄弟如水之必寒火之必熱不可謂其不知但須因其已知之理而益窮之以求至乎其極【廣】○學者貴復其初至於已到地位則不著个復字【可學】○讀書須要爲已先須立志聖人教人只在大學第一句明明徳上以此立志【蓋卿】○道之以徳徳是明徳道之以此徳是新民也【驤】○至善猶今人言極巧【方子】○善字輕至字重【節】○明徳統言在已之徳本無瑕垢至善指言理之極致隨事而在【答何叔京】○以人言則曰明徳以理言則曰至善【同上】○問必至於是而不遷曰未至其地則求其至旣至其地則不當遷動而之他也【徳明】○不及於止則是未當止而止當止而不止則是過其所止能止而不止則是失其所止【僩】○止如火之必熱如水之必深如食之必飽如飲之必醉若知所止便見事事決定是如此決定著做到如此地位欠闕些子便是住不得【賀孫】○問注謂知之則志有定向或問謂能知所止則方寸之間事事物物皆有定理語似不同曰亦同【木之】○問知止而後有定須是物格知至以後方能如此若未能物格知至但當隨所知分量而守之乎曰物格知至也無頓【上聲】斷都知到盡處方能知止有定只此一事上知得盡則此一事便知得當止處便知止有定不應知未到盡頭但然在此而不知做工夫也【僩】○定以理言故曰有靜以心言故曰能【義剛】○靜是就心上言安是就身上言【同上】○靜安頗相似安蓋深於靜也【去僞】○知止只是識得一个去處旣已識得卽心中便定更不他求【如求之彼又求之此卽是未定】定而後能靜靜而後能安此亦相去不逺但有淺深耳【徳明】○定對動而言初知所止是動者方定方不走作如水之初定靜則定之久物不能撓安則靜之廣無適而不安安然後能慮慮者思之精審也人之處事於叢雜急遽之際而不錯亂者非安能之乎【僩】○問覺意思虛靜時應物少不中節不虛靜時應物便錯亂曰然然公亦但能守得塊然黑底虛靜不曽守得那白底虛靜所謂虛靜須將那黑底打成个白底中東西南北玲瓏透徹虛明顯敞如此方是虛靜若但守得黑底虛靜何用【同上】○知是閒時知得慮是到手後須要處置得是【答李敬子】○定靜安是未有事時胸次灑然慮是正與事接處對同勘合也【答李孝繼】○問知止已是思慮了何故靜安下復下个慮字旣靜安了復何所慮曰知止只是先知得事理如此便有定能靜能安及到事至物來乃能慮能字自有意思謂知之審而後能慮慮之審而後能得【賜】○定靜安慮得五字是功效次第不是功夫節目定靜安三字須分節次其實知止後皆容易進能慮能得最是難進處多是至安處住了能慮去能得地位𨿽甚近然只是難進挽弓到臨滿時分外難開【答王子合】○工夫全在知止能字蓋滔滔而去自然如此者【履孫】○學者工夫卻在明明徳新民止於至善上知止能得此處卻未甚要聖人但說一知止能得樣子在此【防】

經後章章句

治國明明徳於國齊家明明徳於家【原缺名】○問意聴命於心者也今曰欲正其心先誠其意則是意乃在心之先矣曰心卒難摸索心譬如水水之體本澄以風濤不停故水亦搖動必風濤旣息然後水之體能靜【僩】○誠其意但作虛字看如正字之類上蔡云誠是實理茍謂實理人卽於理上說不於心上說矣未是【端蒙】○心言其統體意就其中處言正心如戒懼不睹不聞誠意如愼獨【閎祖】○若論淺深誠意工夫較深正心工夫較淺若論大小誠意較細而正心修身地位又較大又較施展【賀孫】○知意皆出於心知則主於別識意則主於營爲知近性近體意近情近用【端蒙】○格物是夢覺闗【格得是覺格不得是夢】誠意是善惡闗又曰人鬼闗【誠得是人誠不得是鬼又曰過得此闗方是人不是鬼】過此二闗以上工夫較省逐旋開去至於治國平天下地步愈濶卻須要照顧得到【人傑】○知至意誠是凡聖闗隘未過此闗𨿽有少善猶是黑中之白已過此闗𨿽有小過亦是白中之黑【道夫】○意未誠時譬人之犯私罪也意旣誠而心猶動譬人之犯公罪也【蓋卿】○程子謂一心之中如有兩人焉將爲善有惡以間之爲不善又有愧恥之心此正交戰之驗程子此語正言意不誠心不實處大凡意不誠分明是吾之賊我要上他牽下我要前他牽後此最學者所宜察【同上】○人須是眞知意方能誠因指燭曰防燭在室中光明洞達無處不照𨿽欲將不好物來亦沒安頓處【僩】○致知非欲知人之所不知者也只是人面前者如義利兩事昨日𨿽見得義當爲而卻又說未爲也無害見得利不可爲卻又說爲也無害此是知未至也今日見得義當爲而決爲之利不可爲而決不爲之心下自肯自信得及此是知至也【植】○格物是零碎說致知是全體說【時舉】○知與物至切近物才格則知己至故云在更無次第也【閎祖】○人多以理爲懸空之物大學不言窮理而云格物亦欲人就事物上求之方見實也【徳明】○致是推致方爲也至是已至【致從人從至是人從旁推至○同上】○物格而後知至以下著而字則是先爲此而後能爲彼也【端防】○問八條目一節畢進一節耶隨其所在而致力耶曰有國者不應曰我家未齊待我齊家畢而後來治國有家者不應曰我身未修待我修身畢而後來齊家無此理也但細推次序須當如此若隨所遇之當爲者則一齊爲之始得【僩】○致知格物是窮此理正心誠意修身是體此理齊家治國平天下是推此理【銖】○學者之讀此而不得其要者如數遺契之齒而求有獲亦沒世窮年而無所得矣【答朱子繹】○壹是一切也漢書一切顏師古注猶如以刀切物取其整齊【泳】○自則近道矣以上爲前章自古之欲明明徳於天下以下爲後章前章略提綱領後章細分條目鉅細相涵首尾相應極爲詳備蓋夫子所誦古經之言而曽子記之【經筵講義】

傳一章

古注云顧謂常目在之也此語最好只是照管得那本明底物事在卽孟子所謂求放心也【方子】○因說天之明命曰這个物事卽是气便有許多道理在里人物之生都是先有這个物事便是天當初分付底旣有這物事方始具是形以生便有皮包裹在裏若有這个無這皮殻斯亦無包裹如艸木之生亦是有个生意了便會生出芽蘗出來便有皮包裹著而今儒者只是理會這个要得順性命之理佛老也只是理會這个物事老氏便欲長把住這气不肯與他散便會長生久視佛氏也只是見這物事便放得下所以生死禍福都不動只是他去作防了又云各正性命保合太和聖人於乾卦此兩句最好人之所以爲人物之所以爲物都是正个性命保合得个和气性命便是當初合下分付底保合便是有个皮殻包裹在裏如人以刀破其腹此个物事便散卻便死【防孫】

傳二章

茍誠也要在此一字【賀孫】○鼓之舞之之謂作如擊鼓然自然使人跳舞踴躍然民之所以感動者由其本有此理但上之人旣自有以明其明徳時時提撕警則下之人觀瞻感化各自有以興起其同然之善心而自不能已耳【僩】○無所不用其極觀上文三引詩書而此以無所二字總而結之則於自新新民皆欲用其極可知矣自新固新民之本然天下無一物非吾度內者亦無一事非吾之所當爲者譬如百尋之木根本枝葉生意無不在焉但知所先後則近道耳豈曰専用其本而直棄其末哉【答江徳功】

傳三章

緝熙是工夫敬止是功效【防】○君止於仁以體仁足以長人居上不寛等語觀之可見蓋爲人上者無此意思卽上下乖睽壅隔而無以相有矣【答滕徳章】○明道曰與其非外而是內不若內外之兩忘也說得最好便是不獲其身行其庭不見其人不見有物不見有我只見其所當止也如爲人君止於仁不知下面道如何只是我當止於仁爲人臣止於敬不知上面道如何只是我當止於敬只認我所當止也以至父子兄弟夫婦朋友大事小事莫不皆然【道夫】○世上固是無限事然大要也只是幾項大頭項如爲君止於仁等須看見定是著如此不可不如此自家何故卻不如此意思如何便是天理意思如何便是私欲天理見處是如何如何卻被私欲障蔽了【賀孫】○究其精微之蘊是就三者裏面窮究其蘊推類以通其餘是外面推廣如夫婦兄弟之類【淳】○至善一章工夫都在切磋琢磨上【自修】○切而不磋琢而不磨瑟僩而不赫喧民不能忘而不至沒世𨿽善非至也又曰瑟僩赫喧若有主於中而不能於外不是至善務飾於外而無主於中亦不是至善【銖】○瑟僩赫喧不是做工夫處是成就了气象如此穆穆文王亦是气象也【防】○僩舊訓寛大每看經字所載或從心或從手之不同然皆云有武毅之貌所以注中直以武毅言之恂鄭氏讀爲峻始謂只是恂恂如也之恂何必如此及讀莊子木處則惴栗恂懼然後知鄭氏之音爲當【道夫】

補傳

格物以理言致知以心言【恪】○問何謂理曰理是有條理有文路子文路子當從此去自家卽從此去不從此去自家卽不從此去須尋文路子在何處循之而行【節】○理如一把綫相似有條理又指一竹籃曰一條竹篾如此去一條又如此去直是一般理橫是一般理有心便存得許多理【同上】○張子謂物有未體則心有外體是置心在物中究見其理亦格物致知之意也【木之】○心與理一不見理在面前爲一物理便在心之中心包蓄不住隨事而因笑曰說到此自好笑恰似那寺中藏相似除了經函裏面防燈四方八面皆如此光明燦爛但今人亦少能看得如此【廣】○理不是在面前別爲一物卽在吾心人須是體察得此物誠實在我方可譬如修養家所謂鉛汞龍虎皆是我身內之物非在外也【同上】○有是理方有是物事如艸木有子方生出艸木如人有此心去作事方成此事若無此心如何成此事【防孫】○問物之無情者亦有理否曰如舟只可行之水車只可行之於陸天不曽生个筆人把兔毫來做筆才有筆便有理【恪】○人莫不有知如孩提之童知愛其親及其長也知敬其兄以至饑則知求食渴則知求飲是莫不有知也但所知者止於大略而不能推致其知以至於極耳【時舉】○問表裏曰表者人物之所共由裏者吾心之所獨得表者如父慈子孝𨿽九夷八蠻也出這道理不得裏者乃是至隠至微至親至切切要處因舉語大天下莫能載語小天下莫能破又說裏字云莫見乎隠莫顯乎微此个道理不惟一日間離不得𨿽一時間亦離不得以至終食之頃亦離不得【防孫】○問表裏之說曰所謂博我以文約我以禮便是博我以文是要四面八方都見得周匝無遺是之謂表至於約我以禮又要逼向身已上來無一毫之不盡是之謂裏【木之】○表便是那外面裏便是就自家身上至親至切至隠至密貼骨貼肉處今人處事多是自說道且恁地也不妨這便只是不曽知到貼底處若是知到貼底處自是決然不肯恁地了【義剛】○須是表裏精粗無不到有一種人只就皮殻上做工夫卻於理之所以然者全無是處又有一種人思慮向裏去多然又嫌眼前道理粗於事物上都不理會此乃談說妙之病其流必入於異端【銖】○粗是那大綱精是那裏面曲折處【明作】○問全體大用處曰赤子匍匐將入井皆有怵惕惻隠之心舉此一節體用亦可見體與用不相離如此身是體起來運行便是用【坐則此身全坐便是體行則此身全行便是用○道夫】○將那道理來事物上與人看就那事物上推出那裏面有這道理微顯闡幽【僩】○窮理之初如攻堅物必尋其罅隙可入之處乃從而擊之則用力爲不難矣孟子論四端便各自有个柄靶仁義禮智皆有頭緒可尋卽其所之端而求其可見之體莫非可窮之理也【謨】○道理極是細膩心粗者入那細底不得【僩】○以聖賢之意觀聖賢之書以天下之理觀天下之事人多以私見自去窮理只是你自家所見去聖賢之心尙逺在【祖道】○問補傳何不效其文體曰亦曽效之竟不能成劉原父卻能效古人爲文其集中有數篇論全似禮記【必大】○程子所謂格至也格物而至於物則物理盡者意句俱到不可移易某之謬說實本其意然亦非茍同之也蓋自十五六時知讀是書而不曉格物之義往來於心餘三十年近嵗就實用工處求之而參以他經傳記內外本末反覆證驗乃知此說之的當恐未易以一朝卒然立說破也【答江徳功】

四書集義精要卷一

欽定四庫全書

四書集義精要卷二

元劉因撰大學二

傳六章

毋自欺乃解誠意之義但知未至禁之𨿽力而或未能止惟知至然後禁之不難而無不能止也【答吳伯丰】○致知者誠意之本也愼獨者誠意之助也【銖】○知之不至則不能愼獨亦不肯愼獨惟知至者見得實是實非灼然如此則必戰懼以終之此所謂能愼獨也【同上】○先知得到更須於細微處用功若不知得到如此鶻突𨿽十目十手眾所共知處亦自七顚八倒更如何愼得獨【賀孫】○誠意章皆在兩个自字上【人傑】○自欺自慊兩事正相抵背才不自欺其好善惡惡卽是求自快自足如寒而思衣以自溫饑而思食以自飽而無牽彊茍且姑以爲人之意才不如此卽其好惡皆是爲人而然非有自求快足之意也故其文曰所謂誠其意者毋自欺也又繼之曰如惡惡臭如好好色卽是正言不自欺之實而其下句乃云此之謂自慊卽是言如惡惡臭如好好色便是自慊非謂必如此而後能自慊也【答孫敬甫】○自慊則一自欺則二【僩】○自慊之慊大意與孟子行有不慊相類然細思之亦微不同孟子訓足意多大學訓快意多橫渠云有外之心不足以合天心初看亦只一般然橫渠亦是訓足意多【賀孫】○欺人亦是自欺特其甚者耳【僩】○今人當獨處時此心非是不誠只是不柰他何非是此心要馳騖但把捉他不住此已是兩般意思至如見君子而後厭然詐善時已是第二畨罪過了【相道】○如好好色如惡惡臭皆是眞情旣是眞情則見於外者亦自可見如種麻則生麻種谷則生谷此謂誠於中形於外【節】○幾正是那欲未之時當於此致謹使教自慊莫教自欺【義剛】○十目十手卽上文人之視已如見其肺肝然之意不可道人不見人曉然共見如此甚可畏也【淳】○十目十手不是怕人見蓋人𨿽不我知而我已自知自是甚可惶恐了其與十目所視十手所指何以異哉【時舉】○十目十手言小人閒居爲不善其不善形於外者不可揜如此徳潤身心廣體胖言君子愼獨之至其善之形於外者昭驗如此【銖】○心本是濶大之物但因愧怍了便卑狹便被他隔礙了【僩】○心廣大則體安舒【經筵講義】○問自欺今攺本注云心之所陽善陰惡則其好善惡惡皆爲自欺而意不誠矣舊注云人莫不知善之當爲然知而不切則其心之所必有陰在於惡而陽爲善以自欺者故欲誠其意者無他亦曰禁止乎此而已矣今注恐不如舊注之明白而易曉也曰誠其意者毋自欺也此語極細功夫極密蓋言爲善之意稍有不實照管少有不到處便爲自欺未便說到心之所必有陰在於惡而陽爲善以自欺處若如此說則大故無狀有意於爲惡非經文之本意也所謂心之所陽善陰惡乃是見理不實不知不覺陷於自欺正如金已是眞金了只是鍛鏈得微不熟微有渣滓去不盡顏色或白或靑或黃便不是十分精金矣非是陰有心於爲惡而詐爲善以自欺也所謂毋自欺者正當幾微毫釐處用工只幾微之間少有不實便爲自欺豈待至於如此耶此處語意初未說到麄處蓋謂其自欺未說到與人說時方謂之自欺所以前後學者多說差者蓋爲黏連卻下文小人閒居爲不善一段看之所以差也【僩】○問近又攺自欺注云自欺者心之所若在於善而實則未能無不善也若字之義如何曰若字蓋言外𨿽似都善其實中心有些不愛此便是自欺【同上】○問近又攺自欺注云外爲善而中實未免於不善之雜或者謂當作中實容其不善之雜蓋謂知其不善之雜爲非是而又容之乃爲自欺曰初是不柰他何不能不自欺至容字又是第二節

罪緣不柰他何所以容在此蓋以謂有纎毫不善之雜卽是自欺矣自欺只是欠了分數如金之淡者不可不謂之金只是欠了分數如爲善有八分欲爲有二分不爲此卽是自欺是自欠了分數也次日乃言吾之說卽說得自欺之根自欺卻是容字之意蓋知其不善之雜而又蓋庇以爲之此方是自欺如人有一石米卻只有九斗欠了一斗此欠者便是自欺之根自家卻自蓋庇了嚇人說是一石此方是自欺也次日又言再思此章之說人之毋自欺卽要如好好色如惡惡臭也不然卽自欺矣毋自欺者如爲善若少有自欺者卽當斬根去之而眞如惡惡臭則可小人閒居爲不善一段則反說也閒居爲不善卽惡惡不如惡惡臭也見君子而後厭然揜其不善而著其善卽好善不如好好色也若只如此看去則此章文義皆貼實而平易坦然而無曲折舊說太濶而髙然有一樣人如舊說者欲節去之又可惜但終非本文之意耳【同上】○此章舊說是使學者無所用其力也中庸所謂明辧此章今始辧得分明【防孫】○或問自欺有三樣一則全無實而専事假托掩覆於外者此其尢者也一則𨿽知好善惡惡之爲是而隠微之際又茍且以自欺者一則知有未至隨意應事而不自覺陷於自欺者曰是有此三樣意思然卻不是三路只是一路有淺深之不同【燾】

傳七章

忿懥是怒之甚者【履孫】○看有所二字所謂有所則是被他爲主於內反爲他所動也【道夫】○四者心之所不能無也但不可使之有所私耳才有所私便不能化梗在胸中今人多是才忿𨿽有可喜之事亦所不喜才喜𨿽有當怒之事亦不復怒便是蹉過事理了便是視而不見聴而不聞食而不知其味了譬如鏡有人形在裏而第二人來定照不見又如衡先有一物在上則又如何稱得【同上】○心不可有一物外面酬酢萬變都只是隨其分限應去都不闗自家心事才系於物心便爲其所動其所以系於物者有三或是事未來自家先有个期待底心或事已應過去了又卻長畱在胸中不能忘或正應事之時應有偏重便只見那邊重都是爲物所系縛旣爲物所系縛便是有這个物事到別事來到面前應之便差了這如何會得其正聖人之心瑩然虛明無纎毫形迹一看事物之來若小若大四方八面莫不隨事順應此心元不曽有个事【賀孫】○心在此一事不可又夾帶那一事若方喜此一項事更有一事來須放了前一項只平心就後一項理會不可又夾帶前喜之之心在此前在潭州有一公事合恁地直截斷緣中間情有牽制被他撓數日忽然思量透便斷了集同官看覺當時此心甚正要知此正是正心處【同上】○問正心章人之心要當不容一物曰這說便是難才說不容一物卻又似一向全無相似只是這許多喜怒憂懼只要從無處出不可先有在心下非特此幾項如此凡事先安排要恁地便不得如人立心要恁地嚴毅把捉少間只管見這意思到不消恁地處也恁地便拘逼了有人立心要恁地慈祥寛厚少間只管見這意思到不消恁地處也恁地便流入於姑息茍且去又如人說是我做官大要抑彊扶弱及遇著當彊底事也去抑他如有心於好名遇著近名底事便愈好之有心於爲利遇著近利底事便貪欲【同上】○問忿好樂乃在我之事可以勉彊而不爲如憂患恐懼乃是自外來者安得由己曰𨿽是自外來者須要自家有个道理處置得不恐懼憂患但只管累其本心亦不濟得事孔子畏匡文王囚羑里死生在前聖人元不動心處之怡然只看此便是要見得道理分明自然無此患【明作】○謂聖人以喜怒動其志固爲不可若謂都無動則是聖人之心如木石而喜怒之見於外者特爲僞耳豈有是理哉此等處須是存養體驗自做得些工夫當自見之難以淺識懸斷也【答曽無疑】○問心不在焉視而不見聴而不聞只是說知覺之心卻不及義理之心曰才知覺義理便在此【方子】○問旣誠意矣而有憂患之類何也曰誠意是無惡有憂患忿之類卻不是惡但是有之則是有所動又曰好樂之類是合有底只是不可畱滯而不化無畱滯則此心便虛【節】

傳八章

或問畏敬曰家人有嚴君焉吾之所當畏敬者也然當不義則爭之若過於畏敬而從其令則陷於偏矣【人傑】○哀矜謂如有一般大姦大惡方欲治之被他哀鳴懇告卻便恕之【道夫】○問敖惰曰敖了都不管便是惰【義剛】○敖惰輕賤惡重【履孫】○五者各有當然之則只不可偏如人饑而食只合當食食才過些子便是偏渴而飲飲才過些子便是偏如愛其人之善若愛之過則不知其惡卽是因其所重而陷於所偏惡惡亦然【泳】○心須卓然立在九者之外【謂忿至敖惰】而勿陷於九者之中方得其正聖人之心周流應變而不窮只爲在內而外物入不得及其出而應事接物又不陷於彼【防孫】○忿之類在心上理會如親愛之類又在事上理會心上理會者是見於念慮之偏事上理會者是見於事爲之失【去僞】○正心是萌芽上理會若修身及絜矩等事卻是各就地頭理會【恪】

傳九章

問其家不可教切疑可字當爲能字曰彼之不可教卽我之不能教也可之與能彼此之詞也若作家不能教則不詞矣【答李敬子】○保赤子是慈如保赤子是使眾【防】○孝弟二者𨿽人之所同有然守而不失者亦鮮惟有保赤子一事罕有失之者故聖賢於此特明夫人之所易曉者以示訓正與孟子言見孺子入井之意同【處謙一作壯祖】○傳之九章大率皆躬行之事而未及乎爲政八章亦然【同上】

傳十章

老老長長卹孤是治國之事皆人君躬行以化其下者至於有夫三者之效則國治矣故欲平天下者必須先有此个本領效驗然後有以爲地而致其絜矩之功所謂平天下在治其國者也【答陳膚仲】○興孝興弟不倍上行下效之意上章已言之矣此章再舉之者乃欲引起下文君子必須絜矩然後可以平天下之意不然則天下終不免於不平也故此一章首尾皆以絜矩之意推之而未嘗復言躬行化下之說然則治國平天下𨿽無二道然設施之際不可謂無異也【答王子合】○學者不合誤認老老長長爲絜矩【僩】○若但興起其善心而不有以使之得遂其心則𨿽能興起終亦徒然如政煩賦重不得以養其父母又安得以遂其善心須是推己之心以及於彼使之仰足以事父母俯足以育妻子【賀孫】○能使人興起者聖人之心也能遂其人之興起者聖人之政事也【廣】○我欲孝弟而慈必欲他人皆如我之孝弟而慈不使一夫之不獲者無一夫之不得此理也只我能然而人不能然則不平矣【人傑】○絜矩者度物而取其方也以下文求之可見今曰度物以矩則當作矩絜乃得其義【答江徳功】○荀子莊子注云絜圍束也是將一物圍束以爲之則也某十二三時聞範丈如圭所言如此渠甚自喜以爲先儒所未嘗到也【道夫】○六句所惡皆是就人身上說六句毋以方是推己以及物之事【僩】○要在毋以字上【賀孫】○平天下謂均平也所惡於上毋以使下所惡於下毋以事上此與中庸所謂所求乎臣以事君未能同意但中庸是言其所好者此言其所惡者也【徳明】○已欲立而立人己欲達而達人是兩折說只以己對人而言若絜矩上之人所以待已已又所以待人是三折說【賀孫】○問各得其分不相侵越廣狹長短平均如一曰所惡於左便是左邊人侵了自家左邊界分而我惡之故我亦不以此待右邊之人而不侵他右邊之左如此方得左邊界分分明又以所惡於右者度之方得右邊界分分明上下前後亦莫不然則四至所向皆得均平而界分方整無偏廣偏狹之病矣【答陳安卿】○如自家有一丈地左家有一丈地右家有一丈地左家侵著我五尺是不矩我必去訟他我若侵著右家五尺亦是不矩合當還右家上下左右前後不相侵越如伐冰之家不畜牛羊之類【節】○上下四旁都只是這一樣心將頭折轉來比這頭在我之上者使我如此而我惡之則知在我下者亦似我如此故我更不將所責上底人之心來待下則自家在中央上面也占許多地步下面也占許多地步便均平方正若將所責上底人之心來待下便上面長下面短不方了下之事我如此而我惡之則知在我上者亦似我如此若將所責下底人之心去事上便又下面長上面短了左右前後皆如此待前底心便折轉來待後待左底心便折轉來待右如此便方毎事皆如此則無所不平矣古人小處亦可見得如並坐不橫肱恐妨礙左邊人又恐妨礙右邊人左右都不相妨此便是以右之心交於左以左之心交於右如戶開亦開戶闔亦闔有後入者闔而勿遂開亦開闔亦闔此是不以後而變乎先之意闔而勿遂此又是不以先而拒乎後之意便是以前之心先於後後之心從於前左右前後處得都好【防】○舉而不能先先是早底意思不能速用之意【泳】○問至此而天理存亡之幾決矣何也曰初言得眾失眾再言善不善已切矣終之以忠信驕泰分明是就心上說出得失之由以決之忠信乃天理之所以存驕泰乃天理之所以亡【防】○問明道已自盡爲忠循物無違爲信曰推此心更無餘蘊【如十分話對人只說七分便爲不盡】循此事物不違其實【如大曰小小曰大此之謂違於物】忠信只是一事自已自盡言之則名爲忠自循物無違言之則名爲信伊川見此語尙晦故更云盡已之謂忠以實之謂信【同上】○𨿽有善者如今人說會底【閎祖】

四書集義精要卷二

欽定四庫全書

四書集義精要卷三

元劉因撰大學三

或問

後生初學且看小學之書那个是做人底樣子【廣】○小學涵養此性大學則所以實其理也【可學】○古人自能食能言便有教一嵗有一嵗工夫到二十來嵗聖人資質已自有三分矣大學只出治光彩而今都蹉過不能更回去做得只據而今地頭便札定腳跟做去栽種後來根株補塡前日欠闕如二十嵗覺悟便從二十嵗做去便年至八九十嵗覺悟亦當據見定做去【防】○失時而後學須百倍其功方趲補得前許多欠闕處人一已百人十已千若不如是只見沒長進如何要塡補前面【賀孫】○小學不傳伊川卻是帶補一敬字【可學】○古人於小學中已自把捉成了故於大學之道無所不可今人旣無小學之功卻當以敬爲本【驤】○問程子云主一之謂敬無適之謂一曰只是莫走作且如讀書時只讀書著衣時只著衣理會一事時只理會一事了此一件又作一件此主一無適之義【道夫】○問主一曰勿貳以二勿參以三是不要二三不東以西不南以北是不要走作【淳】○敬是終始一事【節】○敬只是收斂自家精神専一在此又曰主一又是敬字注解要之事無大無小常令自家精神思慮盡在此遇事時如此無事時也如此【賀孫】○問人心常要活活則周流無窮而不滯於一隅或疑主一則滯滯則不能周流無窮矣曰然所謂主一者何嘗滯於一事不主一則方理會此事而心畱於彼此乃滯於一隅【道夫】○問謝氏說曽防章云曽防胸中無一事而說克己則乃云心與事一無一忘一助之失曰心與事一蓋謂作此一事則主在此事惟其心與事一故能胸中無一事也【必大】○才主一便覺意思好卓然淸明不然便緩散淸索了沒意思橫渠曰心淸時少亂時多其淸時視明聴聰四體不待羈束而自然恭謹其亂時反是說得更精切【廣】○人常須收斂身心使精神常在此似擔百十斤擔相似須硬著筋骨擔【賀孫】○問尹氏不容一物之說曰心主此一事不爲他事攙亂便是不容一物也【僩】○尹氏曰其心收斂不容一物又曰今人入神祠時直是更著不得些子事只有个恭敬此最親切人若能専一此心便收斂密都無些子空罅若此事思量未了又走去那邊心便成兩路【賀孫】○整齊嚴肅便是主一【義剛】○心念不整肅意思便寛緩如讀書卽湊泊他那聖賢意思不著【僩】○問常惺惺之說佛氏亦有此語曰其喚醒此心則同而其爲道則異吾儒喚醒此心欲其照管許多道理佛氏則空喚醒在此無所作爲此其異也【同上】○主一無適之謂敬此等語須力行之方得眞實意味【答曾擇之】○四句不須分析只作一句看無不通貫【木之】○敬有死底敬有活底敬只守著塊然擎跽曲拳合眼黙坐之敬遇事而不濟之以義辧其是非則不活若熟後敬便有義義便有敬敬義夾持循環無端則內外透徹【從周】○人不可有厭煩好靜之心在世上無無事底時節要無事時除是死也隨事來便須應他有事無事自家之敬元未嘗間斷也若事至面前而自家卻自主靜頑然不應便是心死矣【義剛】○執持令此心常在方是能持敬今之言持敬者只是說敬非是持敬若此心常在軀殻中爲主便須常如烈火在身有不可犯之色事物之來便成兩畔去又何至如是纒繞【大雅】○聖賢說行篤敬執事敬則敬字本不爲黙然無事時設【答周舜弼】○問或問理在先气在後曰理與气本無先後之可言但推上去時卻如理在先气在後相似又問理在气中見處如何曰如陰陽五行錯綜不失條緒便是理若气不結聚時理亦無所附著【祖道】○天地之間有理有气理也者形而上之道也生物之本也气也者形而下之器也生物之具也是以人物之生必稟此理然後有性必稟此气然後有形其性其形𨿽不外乎一身然其道器之間分際甚明不可亂也若劉康公所謂天地之中所謂命者理也非气也所謂人受以生所謂動作威儀之則者性也非形也禮運之言其曰天地之徳者理也其曰陰陽之交鬼神之會者气也詩曰天生烝民有物有則周子曰無極之眞二五之精妙合而凝所謂眞者理也所謂精者气也所謂則者性也所謂物者形也上下千有餘年之間言者非一人記者非一筆而其說之同如合符契非能牽聨配合而彊使之齊也此義理之原學者不可不察【答黃道夫】○問理气先後曰有是理便有是气但理是本今且從理上說气如太極動而生陽動極而靜靜而生陰不成動已前便無靜程子言動靜無端陰陽無始蓋此亦且從其動處說起若論其動以前又有靜靜以前又有動如雲一陰一陽之謂道繼之者善也此繼字卽動之端若只一闔一辟而無繼卽是合殺了又問繼是動靜之間否曰是靜之中動之始也且如四時到冬月萬物皆歸根若不生來年便都息矣蓋自貞而復生元無窮如此【義剛】○問先有理後有气之說曰不消如此說今安得知其初爲先有理後有气耶但以意度之則疑此气或依傍此理行及此气之聚則理亦在焉蓋气則能凝結造作理卻無情意無計度無造作只此气凝聚處理便在其中且如天地間人物艸木禽獸其生也莫不有種定不能無種而白地生出一物此皆气也【僩】○問理气似不可分先後曰要之也先有理但不可說是今日有是理明日卻有是气亦須有先後且如萬一山河都陷了畢竟理卻只在此【冰】○問有理而後有气未有人時此理何在曰亦只在此如一海水或得一甕或得一椀都只是這海水但彼爲主我爲客他較長久我得之不久耳【義剛】○仁禮屬陽義智屬陰袁仲機乃引揚子云於仁也柔於義也剛謂仁當屬陰義當屬陽殊不知舒暢達卽有剛之意思【今觀天地之化艸木生自是條暢防達無所窒礙此便是陽剛之气如雲采薇采薇嵗亦陽止薇亦剛止蓋薇之生也挺直而上此處皆可見】收斂藏縮卽有陰之意思以气之呼吸言之則呼爲陽吸爲陰吸收斂而呼舒暢也鄕飲酒義云溫厚之气盛於東南此天地之仁气也嚴凝之气盛於西北此天地之義气也【僩】○仁體剛而用柔義體柔而用剛蓋仁有流動越之意而其用則慈柔義有商量從宜之義而其用則決裂也【廣】○陰陽之爲五行有分而言之者如木火陽而金水陰也有合而言之者如木之甲火之丙土之戊金之庚水之壬皆陽而乙丁己辛癸皆陰也以此推之健順五常之理可見【答黃商伯】○稟木气多者少剛彊稟金气多者少慈祥推之皆然【可學】○木之神爲仁火之神爲禮神字猶云意思也且如一枝柴如何見得是仁但其意思卻是仁【僩】○問健順五常曰健稟其陽之理順稟其陰之理五常稟其五行之理人物皆稟焉如犬之善囓者卽其健不囓者卽其順又如艸木直者硬者是稟其健軟者弱者是稟其順【同上】○問气之正且通者爲人气之偏且塞者爲物如何曰物之生必因气之聚而後有形如火鑪鎔鐵其好者在一處其渣滓又在一處而理則同理者如一寶珠在聖賢如置淸水中其光自然見在愚不肖如置濁水中須澄去其濁則其光方見在萬物則如置泥中不復可見然物類中亦有知君臣母子知祭知時者亦是其中有一綫明處然而不能如人者只爲他不能克治耳【祖道】○惟人得其正故是理通而無所塞物得其偏故是理塞而無所知且如人頭圓象天足方象地平正端直以其受天地之正气所以識道理有知識物受天地之偏所以禽獸橫生艸木頭生向下尾反在上物之間有知者不過只通一路人則無不知無不能所以與物異者此爾然人爲气所拘亦有只通得一路者或厚於此而薄於彼或通於彼而塞於此有人能盡通天下利害而不識義理或工於百工技藝而不解讀書如唐明皇友愛諸弟終身不變然而爲君則殺其臣爲父則殺其子爲夫則殺其妻便是有所通有所蔽亦是气稟亦是利害昏之【僩】○問動物有知植物無知何也曰動物有血气故能知植物𨿽不可言知然一般生意亦可黙見若戕賊之便枯悴不復悅懌澆灌之便敷榮嘗觀一花樹朝日照耀之時欣欣向榮有這生意皮包不住自迸出來若枯枝老葉便覺憔悴蓋气行已過也邵康節云植物向下頭向下本乎地者親下故濁動物向上頭向上本乎天者親上故淸獼猴之類能如人立故特靈鳥獸頭多橫生故有知無知相半又曰如枯槁之物謂之無生意則可謂之無生理則不可如附子不可爲大黃大黃不可爲附子燒是木則有是气至成灰亦各有味【徳明】○問人稟天地五行之气然父母所生是與气相值而然乎曰是此气須從人身上過然又有異處如磁窰中器物聞說千百件中或有一件紅色極好者此是異稟惟人亦然瞽鯀之生舜禹亦猶是也【人傑】○問堯舜生丹均瞽瞍生舜恐不全在人亦是天地之气曰人气便是天地之气然就人身上透過如魚在水水入口出腮但天地公共之气人不得擅而有之又曰二气五行交際運行之際有淸濁人逢其气所以如此非人之气所能與也【徳明】○物久自有壞秦漢而下二气五行自是較昏濁不如太古之淸明淳粹且如中星自堯至今已差五十度矣【防孫】○二气五行騰倒到今其雜也久矣但其運行交錯則其美惡卻各自有會處此上智下愚之所以分也【答李孝繼】○淸濁偏正等說乃本正蒙中語而呂氏中庸說又推明之【答李晦叔】○問介然之頃一有覺焉則其本體之明已洞然矣曰如擊石之火只是些子才引著便可以燎原介然之覺一日之間其也無時無數但要人識認得操持充養將去【僩】○問昨以知止與能慮比易中深與幾今或問中卻兼下極深研幾字覺未穏曰當時下字亦未子細要之只著得研幾字【木之】○問或問於明明徳於天下處只言誠意正心修身而不及致知又益以親親長長而不及齊家以上願聞其指曰若欲正心誠意須是格物致知然若說道各格其物各致其知則似不成言語且致知所以明之也而親親長長卽齊家之大者【答李敬子】○問心之神明曰神是恁地精彩明是恁地光明【賀孫】○問妙眾理而宰萬物曰道理固本有用知方得出來若無知道理何從而見所以謂之妙眾理猶言能運用眾理也運用字有病故下妙字宰宰制也無所知覺則不足以宰制萬物【道夫】○問所以然之故與所當然之則曰所以然之故只是上面一層如君之所以仁蓋君是个主腦人民土地皆屬他管自是用仁愛試不仁愛便行不得非是說爲君了不得已用仁自是理合如此試以一家論之爲長者便用愛一家之人惜一家之物若天使之然每常思量著極好笑自那原頭上便如此了又如父之所以慈子之所以孝蓋父子本同一气只是一人之身分成兩个其恩愛相屬自有不期然而然者其他大倫皆然皆天理使之如此豈容彊爲哉且以仁言之只天地生這物時便是个仁他只知生而已從他原頭下來自然有个春夏秋冬金木水火土【初有陰陽有陰陽便有此四者】故賦於人物便有仁義禮智之性仁屬春屬木且看春間天地生藹然和气如艸木萌芽初間僅一鍼許少間漸漸生長以至枝葉花實變化萬狀便可見他生生之意非仁愛何以如此緣他本原處有个仁愛溫和之理如此所以之於用自然慈祥惻怛孟子說惻隠之端又與慈仁不同惻隠是傷痛之切蓋仁本只有慈愛緣見孺子入井所以傷痛之切義屬金是天地間一个自然淸峻剛烈之气所以人稟得者便自然有羞惡斷制之心禮智皆然蓋自本原而已然非旋安排如此也昔山問一學者曰當見孺子入井時其心怵惕惻隠何故如此學者曰自然如此山曰安得只說自然了便休須是知其所自來則仁不逺矣此語極好【僩】○君而仁當然之則也君如何卻須要仁所以然之故也【謨】

四書集義精要卷三

欽定四庫全書

四書集義精要卷四

元劉因撰大學四

傳一章或問

問克能也或問中卻作能致其克之之功如何曰克字𨿽訓能然比能字有力凡字有文義𨿽同而聲響頓異卽見其有力無力之分如克之與能是也【僩】○問常目在之眞若見其參於前倚於衡也則成性存存而道義出矣曰凡人不知省察常行日用每與是徳相忘亦不自知其有是也今所謂顧諟者只是心裏常常存著此理在成性存存也一出言則言必有當然之則一行事則事必有當然之則卽道義出矣初豈實有一物之可以見其形象耶【壯祖】○問天未始不爲人而人未始不爲天曰天卽人人卽天人之始生得於天也旣生此人則天又在人矣【僩】○人之明徳卽天之明命𨿽是形骸間隔然人之所以能視聴言動非天而何【賀孫】

五章或問

學而無覺則亦何以學爲也哉此程子曉人至切處【道夫】○人知烏喙之殺人不可食斷然終不食是眞知之也知不善而猶或爲之是特未能眞知也所以未能眞知者緣於道理上只就外面理會裏面卻未理會得十分淨所以有此一防墨這不是外面理會不得只是裏面骨子有些見未破所以大學之教使人卽事卽物就外面看教周匝又須裏面理會體驗教十分精切也【賀孫】○見道理分曉便處事不錯此與偶合者天淵不同如私欲气稟之累若這邊分明了那邊自然容著他不得蓋觀理分明便勝得他【明作】○大學之道必以格物致知爲先而於天下之理天下之書無不博學審問愼思明辧以求造其義理之極然後因吾日用之間常行之道省察踐履篤志力行而所謂孝弟之至通乎神明忠恕之道一以貫之乃可言耳蓋其所謂孝弟忠恕𨿽只是此一事然須見得天下義理表裏通透則此孝弟忠恕方是活物如其不然便只是死底孝弟忠恕𨿽能持守終身不致失墜亦不免但爲鄕曲之常人婦女之檢押而已何足道哉【答曽無疑】○某常說天下事無他只是个熟與不熟若只一時恁地約摸得都不與自家相干久後皆忘卻如借得人家事一般少間被人取將去又濟自家甚事【賀孫】○問人之思慮有邪有正若大段邪僻之思卻易制惟其許多無頭面不要之思慮不知何以制之曰此亦無他但覺其不當思者卽不思之久而純熟自無此等思慮矣前輩有欲澄治思慮者於坐處置兩器每起一善念則投白豆一粒於器中毎起一惡念則投黑豆一粒於器中初時黑豆多白豆少久後白豆多黑豆少後來遂不復有黑豆最後則𨿽白豆亦無之矣然只是个死法若更加以讀書窮理工夫則去不正之思慮何難之有又如人喜作不要事如寫字作詩之屬初時念念要做更遏捺不得若能將聖賢言語來玩味見得義理分曉則漸漸覺得此重彼輕久久不知不覺自然剝落消殞去何必橫生一念要別尋一捷徑盡去了意見然後能如此嘗有爲去意見之說者此皆是不柰煩去修治他一个身心了學者但當就意見上分眞妄存其眞者去其妄者而已若不問眞妄盡欲除之所以遊遊蕩蕩虛度光陰都無下工夫處【廣】○理之所存旣非一物所能専則所格亦非一端而盡【道夫】○講論文字應接事物各各體驗漸漸推廣自然寛濶【徳明】○今日格一物明日格一物積習旣多自當脫然有貫通處乃是零零碎碎湊合將來不知不覺自然醒悟【人傑】○一物不理會這里便闕此一物之理【淳】○一身之中是仁義禮智惻隠羞惡辭讓是非與夫耳目手足視聴言動皆所當理會至若萬物之榮悴與夫動植小大此可以如何使此可以如何用車之可以行陸舟之可以行水皆當理會【道夫】○隨所遇之事便當理會萬事只是一理不應只求大者要者理會其他都不管譬如海水一灣一曲一洲一渚無非海水不應道大底是海水小底不是程子曰窮理非謂必盡窮天下之理又非謂止窮得一理便到但積累多後自當脫然有悟處程子語言气象自活與眾人不同今人務博者卻要盡窮天下之理務約者又謂反身而誠則天下之物無不在我此皆不是且如一百件事理會五六十件了這三四十件𨿽未理會也大槪可曉了某在漳州有訟田者契數十本自崇寧起來事甚難考其人將正契藏了更不可理會某但索四畔眾契比驗四至昭然及驗前後所斷情僞更不能逃又說嘗有一官人斷爭田事被其掇了案其官人卻來那穿欵處考出窮理亦只是如此【同上】○問程子說一事窮不得別窮一事與延平先生說不同曰程子是說一項難窮底事延平先生說是窮理之要若平常遇事此一事不透又理會別一事則終身不長進【賀孫】○問以類而推曰是從己理會得處推將去如此便不隔越若逺去尋討則不切於己【必大】○旣是教類推不是窮盡一事便了【履孫】○問萬物各具一理而萬理同出一原曰釋氏有一月普現一切水一切水月一月攝之語亦窺見這些道理周子通書只是說這一事【道夫】○問天地之所以髙深鬼神之所以幽顯曰天只是气非獨是髙只今人在地上便只見如此髙要之他連那地下亦是天只管轉來旋去天大了故旋得許多渣滓在中間世間無一个物事如此大故地如此大地只是气之渣滓故厚而深鬼幽神顯鬼陰也神陽也气之屈者謂之鬼气之來者謂之神洋洋然如在其上焄蒿淒愴此百物之精也神之著也此卽是那生之精神神者是生底以至長大故見其顯便是气之伸者今人謂人之死爲鬼是死後收斂無形無迹不可理會卽是那气之屈者【同上】○問觀物察已因見物反求諸己此說亦是程子非之何也曰此理是天下公共之理人人都一般初無物我之分如赤子入井皆有怵惕知人如此卽知我亦然不消比並自知【防】○問合內外曰內外未嘗不合自家知得物之理如此則因其理之自然而應之便見合內外之理至艸木禽獸亦皆有理艸木春生秋殺禽獸好生惡死仲夏斬陽木仲冬斬陰木皆自順陰陽道理自家知得萬物均气同體見生不忍見死聞聲不忍食肉非其時不伐一木不殺一獸不殺胎不殀夭不覆巢此便是合內外之道【同上】○天地之所以髙厚一物之所以然蓋極大小而言之以明是理之無不在而學問之功不可一物而有遺爾若其所以用力之地則亦不過讀書史應事物如前之云爾豈茫然放其心於汗漫紛綸不可知之域哉【答吳伯丰】○一艸一木固皆有理然其格之也亦須有緩急先後之序豈遽以爲存心於一艸木器用之間而忽然懸悟也哉【答陳齊仲】○問理則一而分不同所謂分莫只是用不同如君之仁臣之敬子之孝父之慈與國人交之信之類是否曰其體已略不同君臣父子國人是體仁敬慈孝與信是用問體用皆異曰如此一片板只是一片板只是一个道理這一路子恁地去那一路子恁地去如一所屋只是一个道理有防有堂如艸木只是一个道理有桃有李分得愈見不同愈見理大【恪】○問大學中載程子所言致知格物不同曰當時答問各就其人而言之而今須是合許多不同處來看作一意爲佳【人傑】○程子謂一艸一木皆所當窮又謂恐如大軍遊騎出太逺而無所歸便是此等話說得好平正不向一邊去【淳】○前旣說當察物理不可専在性情至此又言莫若得之於身爲尢切皆是互相發處【道夫】○立誠意只是實用力所以下立字與經文誠意之說不同【同上】○敬字是徹上徹下之意格物致知乃其間節次進步處耳【答林擇之】○須居敬以窮理若不敬則講學又無安頓處居敬窮理譬如兩足左足行則右足止右足行則左足止又如物懸空中左抑則右昂右抑則左昂其實只一事【廣】○涵養中自有窮理工夫窮其所養之理窮理中自有涵養工夫養其所窮之理【賀孫】○涵養於未見之先窮理於已見之後【徳明】○方其未必有事焉是乃所謂靜中之知覺復之所以見天地之心也及其已隨事觀省是乃所謂動上求靜艮之所以止其所也然則靜中之動非敬其孰能形之動中之靜非敬其孰能察之故曰學者莫若先理會敬敬則自知此矣【文集】○某如今𨿽便靜坐道理自見得未能識得涵養个甚【徳明】○今人將持敬致知來做兩事持敬時只塊然獨坐更不去思量卻是今日持敬明日去格物豈可如此【道夫】○靜中私意橫生當以敬爲主而深察私意之萌多爲何事就其重處痛加懲窒久之純熟自當見效不可計功於旦暮【答任伯起】○敬則此心不放事事皆從此出此心至靈細入毫芒纎芥之萌便知便覺六合之外莫不在此又如古初去今是幾千萬年若此念才便到那里下而方來又不知幾千萬年若此念才便也到那里這个神明不測至虛至靈是甚次第卻不去養他自旦至暮只管展轉於利欲中都不知覺【賀孫】○窮理工夫須銖積寸累工夫到後自然貫通若操存工夫亦豈能常操其始也操得一霎時旋旋到一食時或有走作亦無如之何能常常警覺久後自能常存則自然光明矣【人傑】○性者道之形體道者性之用處性是那道底骨子見於行謂之道性是體道是用率性之謂道亦此義【僩】○問或問引降衷以下八言亦有序否曰當時只以古今爲次第未有他意也【答陳安卿】○問或問雲天地鬼神之變鳥獸艸木之宜莫不有以知其所當然而不容已下不容已字如何曰春生秋殺陽開陰閉趲來趲去自住不得陽極了陰便生陰極了陽便生後面只管來相趲如何住得【防】○問飲食之間孰爲天理孰爲人欲曰饑而食者天理也要求美味人欲也【節】○五峯胡氏說極精然卻有病者只說得向裏來不曽說得外面所以語意頗傷急迫蓋致知本是廣大須用說得表裏內外周徧兼該方得其曰志立乎事物之表敬行乎事物之內此語極好而曰而知乃可精便有局定气象他便要就這里便精其知殊不知致知之道不如此急迫須是寛其程限大其度量久久自然通貫他言語只說得裏面一邊極精遺了外面一邊所以其規模之大不如程子且看程子所說今日格一物明日格一物積久自然貫通此言該內外寛緩不迫有涵泳從容之意所謂語小天下莫能破語大天下莫能載也【僩】○志立乎事物之表立志便要卓然在這事物之上不論甚麼都不能奪得他又不恁地細細碎碎這便是志立乎事物之表【道夫】○李先生涵養得自是別眞所謂不爲事物所勝者古人云無疾言遽色他眞个是如此如尋常人出去近處必徐行出逺處行必稍急先生出近處也如此出逺處也如此尋常人呼僮僕呼之一二聲不至則聲必厲先生呼之不至聲不加於前也又如坐壁間有字某每常亦須起頭一看若先生則不然方其坐時固不看也若是欲看則必起就壁下視之其不爲事物所勝大率若此【道夫】○當時諸公所聞於程子者語意不全或只聞一時之語或只聞得一邊所以其說多差後來卻是集諸家語錄湊起眾說此段工夫方始渾全然則當時門人親炙者未爲全幸生於先生之後者未爲不幸蓋得見諸家記錄全書得以詳考所以其法畢備【僩】○或問中近世大儒溫公也推其說者李周翰也必窮物之理同出於一爲格物者呂與叔說也窮理只是尋个是處者謝氏說也天下之物不可勝窮然皆備於我非從外得者楊氏說也今日格一物明日格一物爲非程子之言者尹氏說也物物致察而宛轉歸己者胡文定公說也卽事卽物不厭不棄而身親格之者五峯胡氏復齋記中語也

九章或問

問所引書下一句正合本文而上一句不幾反乎曰爾惟徳罔小正言其不可小也與此正合【壯祖】○問先吏部說有諸己而後求諸人無諸己而後非諸人曰此是說平常人若自家有諸己又何必求諸人無諸己又何必非諸人如孔子說躬自厚而薄責於人攻其惡毋攻人之惡至於大學之說是有天下國家者勢不可以不責他然又須自家有諸己然後可以求人之善無諸己然後可以非人之惡【賀孫】

十章或問

程子曰義之所安卽利之所在蓋萬物各得其分便是利君得其爲君臣得其爲臣父得其爲父子得其爲子何利如之此利字卽易所謂利者義之和利便是義之和處程子當初解得亦未親切不似此語卻親切正好去解利者義之和義初似不和分別後萬物各止其所卻是和不和生於不義義則無不和和則無不利矣【防】

四書集義精要卷四﹤經部﹐四書類﹐四書集義精要﹥

欽定四庫全書

四書集義精要卷五

元劉因撰論語一

學而上

首章【學而時習之】

或問學之爲效何也曰所謂學者有所效於彼而求其成於我之謂也以己之未知而效夫知者以求其知以己之未能而效夫能者以求其能皆學之事也曰習之爲鳥數飛何也曰說文文也習之字從羽從白月令所謂鷹乃學習是也曰學而時習何以說也曰言人旣學而知且能矣而於其所知之理所能之事又以時反覆而溫繹之如鳥之習飛然則其所學者熟而中心恱懌也蓋人而不學則無以知其所當知之理無以能其所當能之事固若防行而已矣然學矣而不習則表裏扞格而無以致其學之之道習矣而不時則工夫間斷而無以成其習之之功是其胸中𨿽欲勉焉以自進亦且枯燥生澁而無可嗜之味危殆杌隉而無可卽之安矣故旣學矣又必以時習之則其心與理相涵而所知者益精身與事相安而所能者益固從容於朝夕俯仰之中凡其所學而知且能者必皆有以自得於心而不能以語諸人者是其胸中油然恱懌之味𨿽芻豢之甘於口亦不足以諭其美矣此學之始也曰以善及人而信從者眾若何而樂耶曰理義人心之所同然非有我之得私也向也吾獨得之𨿽足以爲悅矣然以之告人而人莫之信以之率人而人莫之從則是獨擅乎此理而舉世倀倀不得與於其心之所同也是猶十人同食一人旣飽而九人不下咽則吾之所悅𨿽深亦何爲而能達於外耶今吾之學所以得於己者旣足以及人人之信而從者又如此其眾也則將皆有以得其心之所同然者而吾之所得不獨爲一己之私矣夫我之善有以及乎彼彼之心有以得乎我吾之所知者彼亦從而知之也吾之所能者彼亦從而能之也則其歡忻交通宣揚發暢𨿽宮商相宣律呂諧和亦不足以方其樂矣是學之中也曰人不知而不慍何以爲君子也曰常人之情人不知而不能不慍者有待於外也若聖門之學則以爲己而已本非爲是以求人之知也人知之人不知之亦何加損於我哉然人𨿽或聞此矣而信之有不篤養之有不厚守之有不固則居之不安而臨事未必果能眞不動也今也人不見知而處之泰然且略無纎芥含怒不平之意非成徳之君子其孰能之自是日進而不已焉則不怨不尢下學上達𨿽至於聖人可也此學之終也或曰學有大小此所謂學者其大學耶曰不然也學而習習而說凡學皆然且灑掃應對之事正門人小子所宜先者聖人豈略之哉曰程子之於習有兩義焉何也曰重復思繹者以知者言也所學在我者以能者言也學之爲道不越乎兩端矣曰時習之所以說諸說孰近曰夫習而熟熟而說脈絡貫通最爲親切程子所謂浹洽者是已曰朋來之樂柰何曰惟以程子之言求之然後見夫可樂之實耳且其以善及人而信從者眾之云才九字爾而無一字之虛設也非見之明而驗之實其孰能與於此曰悅樂皆出於心而程子有內外之辧何也曰程子非以樂爲在外也以爲積滿乎中而發越乎外爾悅則方得乎內而未能達乎外也曰不慍之說孰爲得曰程子得之至論其所以然者則尹氏爲尢切使人之始學卽知是說以立其心則庶乎其無慕於外矣○凡未至而求至者皆謂之學𨿽圃稼射禦之防亦曰學配其事而名之也而此獨專之則所謂學者果何學也蓋始乎爲士而至乎聖人【答張敬夫】○又曰首句五字𨿽有虛實輕重之不同然字字皆有意味無一字無下落而者承上起下之辭之者指其所知之理所能之事而言也【同上】○熟故悅到恱時自不肯休今人所以作輟者但未熟耳以善及人而信從者眾此說地步濶蓋此道理天下所公共我獨曉之而人不曉得也自悶今有朋自逺方來則從者眾故可樂不知而不慍也是難慍非大叚怒但心中略有不平意便是慍此非得之深養之厚何以至此【義剛】○大抵私小底人或有所見則不肯告人持以自多成甚模樣君子存心廣大故以及人爲可樂【祖道】○程子但言浹洽於中則恱𨿽不正解悅字而恱字之意已明【答張敬夫】浹洽二字宜細看譬之浸物於水水若未入只是外靣稍濕裏面依前漧燥必浸久則透內皆濕程子之言有深意【過】○如江海之浸如膏澤之潤渙然冰釋怡然理順然後爲得此卽時習而恱之注釋也【答呂子約】○坐如屍立如齊謝氏說得亦疏率須是說坐時常如屍立時常如齊便是【義剛】○人不知而不慍尹氏之說最爲的當蓋如此而言乃見爲己用心之約處若以容人爲說竊恐爲己之心不切而又涉乎自廣狹人之病其去道益逺矣【答陳明仲】○人不知而不慍學固非欲人知亦非有意欲人不知是以人知之不加喜人不知不加慍此聖門所發義理之正也老氏知我者希則我貴矣此異端自私之見與聖門气象迥然不同【記謝氏論語疑義】

二章【其爲人也孝弟】

或問仁何以爲愛之理也曰人稟五行之秀以生故其爲心也未發則具仁義禮智信之性以爲之體已發則有惻隱羞惡恭敬是非誠實之情以爲之用蓋木神曰仁則愛之理也而其發爲惻隱火神曰禮則敬之理也而其發爲恭讓金神曰義則宜之理也而其發爲羞惡水神曰智則別之理也而其發爲是非土神曰信則實有之理也而其發爲忠信是皆天理之固然人心之所以爲妙也仁之所以爲愛之理於此其可推矣或曰仁爲愛之理矣又以爲心之徳何哉曰仁之道大不可以一言而盡也程子論幹四徳之元猶五常之仁偏言則一事專言則包四者推此而言則可見矣蓋仁者五常之首也而包四者惻隱之體也而貫四端故仁之爲義偏言之則曰愛之理此章孝弟爲仁之本是也專言之則曰心之徳下章所謂巧言令色鮮矣仁是也其實愛之理所以爲心之徳是以聖門之學必以求仁爲要而語其所以行之者則必以孝弟爲先論其所以賊之者則必以巧言令色爲甚記語者所以列二章於首章之次而其序又如此欲學者知仁爲急而識其所當務與其所可戒也曰程子以孝弟爲行仁之本而又曰論性則以仁爲孝弟之本何也曰仁之爲性愛之理也其見於用則事親從兄仁民愛物皆其爲之之事也此論性而以仁爲孝弟之本者然也但親者我之所自出兄者同出而先我故事親而孝從兄而弟乃愛之先見而尢切人茍能之則必有不好犯上作亂之效若君子以此爲務而力行之至於行成而徳立則自親親而仁民自仁民而愛物其愛有等差其施有漸次而爲仁之道生生而不窮矣又豈特不好犯上作亂而已哉此孝弟所以爲行仁之本也曰然則所謂性中但有仁義禮智而無孝弟者又何耶曰此亦以爲自性而言則始有四者之名而未有孝弟之目耳非謂孝弟之理不本於性而生於外也曰然則君子之務孝弟特以爲爲仁之地也耶曰不然仁者天之所以與我而不可不爲之理也孝弟者天之所以命我而不能不然之事也但人爲物誘而忘其所受乎天者故於其不能不然者或忽焉而不之務則於其所不可不爲者亦無所本而不能以自行矣故有子以孝弟爲爲仁之本蓋以爲是皆吾心之所固有吾事之所必然但其理有本末之殊而爲之有先後之序必此本先立而後其末乃有自而生耳非謂本欲爲彼而姑先借此以爲之地也大率聖賢之言若此類者甚眾皆以是說求之則不失其立言之防矣曰然則義禮智信爲之亦有本耶曰有請問之曰亦孝弟而已矣但以愛親而言則爲仁之本也其順乎親則爲義之本也其敬乎親則爲禮之本也其知此者則爲智之本也其誠此者則爲信之本也蓋人之所以爲五常百行之本無不在此孟子之論仁義智禮樂之實者正爲是爾此其所以爲至徳要道也與又曰謝氏平日論仁常以活者爲仁死者爲不仁但能識此活物乃爲知仁而後可以加操存踐履之功不能識此則𨿽能躬行力踐極於純熟而終未足以爲仁也夫謂活者爲仁死者爲不仁可矣必以識此然後可以爲仁則其爲說之誤也○謝氏以覺言仁喚之則應抉之則痛是心之流注在血气上者覺其理之是非乃心之流注在理上者覺得痛癢者不便是仁須覺得道理方是仁【植】○愛之理理是根愛是苗仁之愛猶糖之甜醋之酸【方子】○程子曰心如谷種其生之性乃仁也生之性卽愛之理也【僴】○耳之徳聰目之徳明心之徳仁以此意去體認【泳】○愛之理亦是心之徳者粗譬之如福州知州兼福建安撫使自安撫使言則統一路州軍自知州言則與漳州知州無異【賜】○仁如水之源孝弟是水流行之第一池仁民是第二池愛物是第三池也【銖】○仁如木親親是根仁民是幹愛物是枝葉故曰行仁以孝弟爲本【淳】○人若不孝弟便是這道理中間斷了下面生不去承接不來所以說孝弟者其爲仁之本【僴】君子務本本立而道生二句是泛言凡事如此與上文不相干下文孝弟也者方應上文故集注有凡事字【明作】程子說順徳甚好如義主羞惡則有違逆處惟孝則皆是順【義剛】○試自看溫和柔軟時如何所以孝弟乃爲仁之本【泳】○孔門只說爲仁謝氏乃說知仁其說一轉而爲張子韶再轉而爲陸子靜【蓋卿】

三章【巧言令色】

或問夫子所謂鮮矣仁程子乃以非仁釋之何也曰夫子之言所謂辭不廹切而意已獨至者也程子則懼夫讀者之不察而於巧言令色之中求少許之仁焉是以推本聖人之意直斷其不仁以解害辭之惑也說經如此其可謂有功矣而後之說者猶紛紛然置曲說於其間其亦不察也夫或曰辭欲巧令儀令色何以異於此章所謂巧言令色乎曰爲己爲人之不同而已蓋意誠在於爲己則容貌辭气之間無非持養用力之地一有意於爲人而求其說已則心失其正而鮮仁矣○或問巧言爲言不誠者曰據某所見巧言卽所謂花言巧語如今世舉子弄筆端作文字者便是看做這般模樣時其心還在腔子裏否【文蔚】小人訐以爲直色厲內荏則𨿽與巧言令色者不同然考其矯情飾僞之心實巧言令色之尢者故聖人惡之○絕無二字是程子非仁之意也【淳】○犯上者鮮矣之鮮對未之有也與鮮矣仁之鮮不同【僴】○程子曰知巧言令色之非仁則知仁矣與前章程子曰兩條通看若理會得則論語一書凡言仁處皆可通矣【明作】

四章【吾日三省吾身】

或問程子所謂盡己之謂忠以實之謂信何也曰盡己之心而無隱所謂忠也以其出於內者而言也以事之實而無違所謂信也以其驗於外者而言也然未有忠而不信未有信而不出於忠也故又曰發已自盡謂忠循物無違謂信表裏之謂也亦此之謂而加宻焉耳○盡己之謂忠今有人不可以盡告則又當如何曰聖人到此又卻有義【道夫】○以實之謂信以用也【泳】○發己自盡循物無違明道語也盡己以實伊川語也明道之語周於事物之理故如此圓轉伊川之語嚴故截然方正簡潔明通【道夫】○忠信只是一事自我而觀謂之忠自彼而觀謂之信【答黃子厚】○曾子守約不是守夫約言所守者約耳【僴】曾子亦不是截然不省別底只是見得此三事上實有纎毫未到處其他處固不可不省特此三事較急耳【道夫】○曾子三省處集注說亦有病如省察是當下便省察才有不是處便攺不是事過後方始去省省了又卻休也【銖】○問忠信爲傳習之本曰此篇如說則以學文就有道而正焉之類都是先說一个根本而後說講學【燾】

四書集義精要卷五

欽定四庫全書

四書集義精要卷六

元劉因撰論語二

學而下

五章【道千乘之國】

或問包氏謂八十家出車一乘馬氏謂八百家出車一乘孰爲得耶曰車一乘甲士步卒合七十五人而車馬兵甲糧糗芻茭具焉恐非八十家之力所能給也然與孟子王制之說不同疑孟子未見班爵分土之籍特以傳聞言之故不能無小誤若王制則固非三代古書其亦無足據矣【又云疏云千乘方三百一十六里有畸此等只要理防得古人制度大意】道治也作開導字則無義理道之以政方可訓開導也【人傑】○遇事不敢輕不敢慢乃是主一無適【伯羽】○楊氏說好若治國不本此五者君臣上下漠然無干涉何以爲國【南升】○此篇皆是就本領上說如治國禮樂刑政尙有多少事而夫子卻只說此五者蓋本領所在也【義剛】○敬事而信是節用愛人使民之本敬又是信之本【閎祖】○問五者相承各有次第曰此等處須看有能如此後方能如此之意又看有能如此後又不可不如此之意反復推之乃見曲折【答李堯卿】

六章【弟子入則孝】

仁者自當親其佗自當泛愛蓋人是个生底物事旣是生底物使具生之理發出便是愛才是交接之際便須自有个恭敬自有个恩意如何漠然無情不相親屬得聖人說出話兩頭都平若不親仁又流於兼愛矣【僴】○而親仁亦是學文之本領蓋不親仁則本末是非何從而知之【燾】○胡氏解則以學文謂古者有業文之家今觀微子之命蔡仲之命左傳中數處誥命大抵文意相類及以閟宮殷武末章觀之誠恐古人作文亦須有个格樣逓相師法【必大】

七章【賢賢易色】

或問賢賢而言易色何也曰孔子兩言未見好徳如好色而中庸亦以逺色爲勸賢之事則古人之言其以徳色相爲消長也舊矣曰子夏以爲必謂之學者何也曰子夏蓋疾時人之不務本實而徒事空言且以爲是非學者不能爾然其言抑揚之間若有過中之獘故吳氏病之蓋得之矣○致身如送此身與他從其將來如何使【時舉】

八章【君子不重則不威】

或問有以爲人不如己而不與之友則自謂人不如己而生自滿之心矣若必勝己者而後友之則勝己者又將視我爲不勝己而不吾友矣曰此其意則善矣然攷之不詳而慮之或過則亦不得而不論也蓋人之賢否優劣衡之於心自有凖則非彼我好惡之私所能蔽也故學者之心𨿽不敢輕謂人不如己然至於接人待物之際或親或疏或髙或下則亦有不容以分別爲嫌者故於齒徳之殊絕者則尊而師之於賢於己者則尙而友之其不若己者𨿽不當就而求之以爲吾友【無友之友蓋友之也卽求之以爲吾友之意】然亦必有以矜而容之勉而進之是皆理勢之自然非我之敢爲自滿而亦未甞輕以絕人也彼賢於我者其視我亦若是耳又何自棄我爲哉且世之陋者之所以樂與不若己者爲友者其故亦可知己蓋樂於縱恣故憚直諒者之正己而不敢親安於淺陋故忌多聞者之少己而不肯問至於凡庸嵬之流則喜其臨己而足以爲髙便辟佞柔之徒則恱於下己而足以自肆也夫其所以定取舎者如是是以賢智曰逺而所與居者無非廝役徒之人𨿽有美材良質亦且忽不自知而墮於小人之歸矣是則聖人安得不一言以警之然亦曷甞使之輕爲自滿而謂人莫己若也哉○主忠信一句主字最重凡事靠他做主【明作】○人若不忠信如木之無本水之無源更有甚底一身都空了【南升】○程子所謂知其不善則速攺以從善曲折專在速攺字上著力若今日不攺是壞了兩日事明日不攺是壞了四日事今人只是憚難過了日子【銖】

九章【愼終追逺】

或謂九章之說曰蘇氏洪氏之說亦可觀蘇氏曰略於喪祭則背死忘生者眾而俗薄矣洪氏曰曾子之學以忠信孝弟爲本故其言如此○問追逺只是親逺祖時人不解更有追念之意曰今湖北上墳𨿽逺祖亦哭此亦好人之一身推其所自則必有本𨿽是逺祖畢竟我是其血脈若念及此則自不能無追感之情使老人得見子孫𨿽十世孫也惜畢竟是自家骨肉人只是不思量至此所以追感之誠不至也【義剛】○愼終追逺伊川云不止於喪祭推之固是如此但本意只是爲喪祭【同上】○問注云以此自爲則己之徳厚恐此章止爲化民不見有自爲之意曰愼終追逺自是人所當然不爲化民而後爲之也故己徳厚而民徳亦歸趨之𨿽不明言然味其間隱然有此意也【答汪長孺】

十章【夫子至於是邦必聞其政】

或問夫子未甞求聞諸侯之政而子貢有夫子求之之說何也曰此就子禽之言借其求字而反言之以明夫子之未甞求如孟子之言伊尹以堯舜之道要湯也若謂夫子欲聞其政而爲是卑巽以求之則失之矣○易直易平易也和易也直無屈曲如世人所謂白直蓋其心不傾險不麄戾卽是良善樂記易直子諒之心昔人攺子諒作子良看來良字卻是人之初心子愛良善便是元者善之長孟子說惻隱之心人皆有不忍人之心皆是此心聖賢教人先要求此心正爲萬善之總處【防】○儉謂節制非儉約之謂只是不放肆常收斂之意【明作】○最要看得此五字溫是如何气象良是如何气象恭儉讓又是如何體之於我則見得聖人有不求人而人自來就問之意今人卻無非是求自請舉以往並是求𨿽做到宰相地位也是恁地縱不肯明求也須暗地結托蓋以求人爲常而不知其非也此篇多是先以此教人如人不知而不慍如巧言令色如不患人之不己知皆是此意中庸也只是如此衣錦尙防亦是此意今學者且去理防那不求底道理乃好【時舉】○【黃幹曰集注特過化存神之意於注釋之末曰過化存神則不待見於容貌而人服之又曰徳盛禮恭則禮之所以恭者又未嘗無其本也觀其言則引而不味其意則若有所不足於子貢之云者其防深矣】

十一章【父在觀其志】

或問此章之防猶有可取者乎曰晁氏洪氏之說亦善晁氏曰三年無攺於父之道此觀行之一節也洪氏曰父沒𨿽可以行其志然攺父之道於三年之中則無愛親之心而其行亦不足觀矣曰所取於尹遊氏之說何也曰尹氏得其用心之本而遊氏得其制事之宜二說相須爲不可易矣曰必若尹遊之說則夫子之言得無有所不盡者乎曰爲人子者本以守父之道不忍有攺爲之心至有所遇之不同則隨其輕重而以義制之耳三年而攺者意其有爲而言也其不可攺則終身不攺固不待言其不可以待三年者則又非常之變亦不可以預言矣善讀者推類而求之或終身不攺或三年而攺甚不得已則不待三年而攺顧其所遇之如何但不忍之心則不可無耳或曰昔謝方明承前代人不易其政其必宜攺則以漸變之使無迹可尋爲人子者不幸而父之道有當必攺者以是爲法而隱忍遷就於義理之中不亦可乎曰吾嘗聞之師矣以爲此其意則固善矣然用心每毎如此卽駸駸然所失多矣若不得已但當至誠哀痛以攺之而已何必隱忍遷就之云乎至哉此言足以儆學者用心之防矣○父在觀其志已有處變意思必有爲而言【節】○道猶事也言道者尊父之辭【人傑】○聖人之言未有若此曲折者疑當時亦有事在所當攺而可以未攺者故聖人言此【銖】○才說三年無攺便是這事有未是處了【僴】

十二章【禮之用和爲貴】

或問禮之有和何也曰禮之所以有是品節之詳者皆出於人心自然之節聖人制禮特使人由是以中其節而非以人之所不欲者彊之也故行之𨿽或甚苦而自有不失其和若不本於此而徒勉彊於儀貌之間則是徒禮而無和矣○禮是嚴敬之意但不做作而順於自然便是和和非外面物事只就嚴敬之中順理而安泰者便是也【祖道】○人須是窮理見得這道理合當用如此我自不得不如此如入公門鞠躬如也如不容可謂至嚴矣然而自肯甘心爲之而無厭倦之意者乃所以爲和也至嚴之中便是至和處如今人被些子燈花落手便說痛到灼艾時因甚不以爲痛只緣知道自家病合當灼艾出於情願自不爲痛也【銖】○和是禮中之樂未便是樂如天子八佾諸侯六大夫四士二此又是樂中之禮這便是禮樂不相離【時舉】○知和而和是一向去求和便是離了禮且如端坐不如箕踞徐行後長者不如疾行先長者如這里更有甚禮所以不可行也【同上】○天下之事嚴而不和者卻少和而不節之以禮者卻多【同上】○有禮而不和則尙存其禮之體若一於和則並其本而忘之就此二者言又自有輕重【義剛】

十三章【信近於義】

或問所謂約信而合宜則言必可踐何也曰人之約信固欲其言之必可踐也然其始也或不度其宜焉則所言將有不可踐者矣以爲義有不可而遂不踐則失其信以爲信之所在而必踐焉則害於義二者無一可也若約信之始而必求其近於義焉則其言無不可踐而無二者之失矣或曰然則葉公所謂復言非信者何耶曰此特爲人之不顧義理輕言而必復者發以開其自新之路耳若信之名則正以其復言而得之也今不警其言不近義之差於前而責其必復其言之失於後顧與信之所以得名者而亂之則亦矯枉過其正矣或者乃引之以釋此句以爲信不近義則言有不必復者是乃使人不度於義而輕發其言以開誕謾欺僞之習其且將無所不至非聖賢所以垂世立教之防也曰爲恭而中節則逺恥辱何也曰致敬於人固欲其逺恥辱然不合於節文則或過或不及皆所以自取恥辱惟致恭而必求其近於禮焉則其可逺恥辱也必矣或曰先儒又有以爲恭而近於禮然後君子行之以逺恥辱若非禮之恭則寧身被困辱而不爲也其說如何曰此其意善矣然亦非有子之意也有子之意本爲謹其言行以防後患於未然之前所謂言必慮其所終行必稽其所敝者也豈使人不戒於初而徐計之於己然之後﨑嶇反側如或者之言哉○近猶云合也古人下字寛如巧言令色鮮矣仁之意【廣】○恭近於禮如不當拜而拜被人非笑固是辱若當拜而不拜被人責怒亦是辱【明作】○因如因徐辟之因親又較厚宗則宗主之又較重主猶於衞主顏讎由之主蓋當時羈旅之臣所至必有主【防】○今初間與好人相親後來受他薦舉辟差便是爲吾之宗主此是前不失其親後亦可宗也【賀孫】○信近義恭近禮因不失其親此三句是今日下事言可復逺恥辱亦可宗是將來底事又曰上三句是接物與人之初下三句是久而無獘之效但當初合下便須著思量到無獘處也【銖】○先儒舊說多爲也字所惑如某解也字便只是个矣字【伯羽】○古人文字皆叶韻宗韻音族【淳】

十四章【君子食無求飽】

敏於事是當做底事須與做了【明作】○事難行故要敏言易出故要謹就有道而正其言行之是非蓋求飽求安是其存心處敏事愼言是其用功處【同上】○此章須是反復看若但不求安飽而不知愼言敏行有甚意思但愼言敏行而不就正於有道則未免有差若工夫不到則就有道亦無可正者聖人之言周徧無欠闕類如此中庸尊徳性道問學數語亦此意【廣】○平時須是自去講學得七八分了一旦就有道求正只一二言便可剖判臨時旋學也難【倪】

十五章【貧而無諂】

貧而無諂富而無驕與貧而樂富而好禮此無次序只看資質與學之所至如何資質美者便自能貧而樂富而好禮如未及此卻須能無諂而後能樂無驕而後能好禮也【謨】○聖人此語正似說兩人猶言這人貧而無諂富而無驕固是好然不似那一人貧而樂富而好禮更勝得佗【防】○子貢引詩之意不是專以此爲貧而樂富而好禮底功蓋見得一切事皆合如此不可安於小成不自勉也【時舉】○集注中所謂義理無窮者不是說樂與好禮自是說切磋琢磨處精而益精爾蓋義理無窮學不可以遽止子貢曉此故曰告往知來【植】○告其所已言者謂處貧富之道而知其所未言者謂學問之功【南升】

四書集義精要卷六

欽定四庫全書

四書集義精要卷七

元劉因撰論語三

爲政

首章【爲政以徳】

或問北辰之爲天樞何也曰天圓而動包乎地外地方而靜處乎天中故天之形半覆乎地上半繞乎地下而左旋不息其樞紐不動之處則在夫南北之端焉謂之極者猶屋脊之謂極也然南極低入地三十六度故周回七十二度常隱不是北極髙出地三十六度故周回七十二度常見不隱北極之星正在常見不隱七十二度之中常居其所而不動其旁則經星隨天左旋日月五緯右轉更疊隱見皆若環繞而歸向之知此則知天樞之說而聖人所以取譬者亦可見矣○史記載北極有五星太一常居中是極星也辰非星只是中間界分也故康節說日月星辰自是四件辰天壤也其極星亦防動惟辰不動乃天之中猶磨之心也前人說北極便是北辰只說北極不動至沈存中始推之如此蓋北辰無星緣人要取此以爲極不可無个記認所以就其旁取一小星謂之極星【義剛】○問集注舊云行道而有得於身後攺身作心何也曰勉彊作一二好事非是有得所謂得者謂其行之熟而心安於此也古人制字不茍如徳字從心蓋曉此理【僴】○問集注無爲而天下歸之曰以身率人自是不勞力禮樂刑政固不能廢只是本分做去不以智術籠絡天下所以無爲【明作】

二章【詩三百】

情性是貼思正是貼無邪【賀孫】○問直指全體曰其言或顯或晦或偏或全故不若此句之直截而該括無遺耳【答汪長孺黃氏通釋直指則非微婉全體則非一事直指故明全體故盡】○伊川曰思無邪誠也每常只泛看過細思之極有義理蓋行無邪未是誠思無邪乃可爲誠也【賀孫】○思無邪詩之所以爲教毋不敬禮之所以爲教【防】

三章【道之以政】

齊之以禮禮者五禮所謂吉防賔軍嘉須令他一齊知此所謂賢者俯而就之不肖者企而及之【明作】

四章【吾十有五而志於學】

不惑是隨事物上見這道理是合如此知天命是知這道理所以然【人傑譬如水人皆知其爲水聖人則知其發源處】○耳順是見得那道理爛熟後不待思量過耳便曉【義剛】○聖人之志學異乎眾人之志學聖人之不惑異乎眾人之不惑若必指定聖人十年方一進固不可若說聖人全無事乎學只懸空說亦不得【道夫】○胡氏不失本心一段極好盡用仔細玩味蓋人心皆自有許多道理不待逐旋安排入來聖人立定許多節目只要人剔刮將自己心里許多道理出來而已【明作】

六章【孟武伯問孝】

其佗所答固是皆切於學者看此句較切其佗只就道理上說此句於身心上指出【賀孫】

八章【子夏問孝】

愛而不敬非眞愛也敬而不愛非眞敬也敬非嚴恭儼恪之謂只小心畏謹便是敬【道夫】○子夏之病乃子遊之藥若以色難告子遊以敬告子夏則以水濟水以火濟火故聖人藥各中其病【方子】○今人和養與服勞也都無了且得如此然後就上面更進將去【明作】

九章【吾與回言終日】

無所不說便是不違【榦】○問顏子不違與孔子耳順相近否曰耳順地位髙不違是顏子於孔子說話曉得耳順是無所不通【淳】○退顏子退也【答範伯崇】○私如愼獨之獨非特無人獨處之地只人之所不知𨿽在眾中便是獨也【防】○亦足以發於睟面盎背皆見程子出門如賔使民如祭充之則睟面盎背此之謂也【燾】○深潛是深厚不淺露恁地時意思常藏在裏面了也【同上】○黙識心融融字最好如雪在湯中若不融一句只是一句在肚裏如何發得出來如人喫物若不消化只生在腸中如何能益體膚如孔子告曽子一貫佗人聞之只是个一貫曽子聞之便能融化故發出忠恕而已來【一之】如請事斯語所謂坦然由之而無疑也【明作】○論語止有顏子喟然之嘆與問仁等數章而已吾與回言終日則言多矣惜乎其不傳也【廣】

十章【視其所以】

問集注意之所從來曰齊桓伐楚固義也然其意之所從來乃因怒蔡姬而伐蔡蔡潰遂伐楚此則所爲𨿽是而所由未是也【銖】○安大率是佗平日存主習熟處佗本心愛如此𨿽所由偶然不如此終是勉彊畢竟所樂不在此後或依舊又從熟處去【明作】問視其所以兼君子小人言知其小人不必論也所由所安亦以觀察君子之爲善者耳曰譬之淘米其糠與沙其始也固淘去之矣再三淘之恐有未盡去之沙粃耳【人傑】○問此章先儒兼善惡說今集注只解向不好邊去恐似無過中求有過非聖人意曰這隻平心看看得十分是如此初間看善惡便曉然到觀其所由有不善了又勝得當下便不善者到察其所安有不善又勝得第二項人不是到此處便做不好人看佗只爲不是他心肯意肯必不會有終又曰如委托人如小事尙可隨人所長而付之若大事如何不眞見得其人了而後與所謂可以托六尺之孤寄百里之命臨大節而不可奪必直見此人是如此方可【賀孫】○視其所以觀其所由察其所安觀人固當如此觀已亦當如此伯夷叔齊古之賢人也一句便可知何故更問怨乎此一句卻煞有說話【銖】

十一章【溫故而知新】

或問溫故而知新可以爲師之說曰若徒溫故而不能知新則聞見𨿽富誦說𨿽勤而口耳文字之外略無毫髮意見譬若無源之水其出有窮亦將何以待學者無已之求哉若尋繹舊聞每有新得則譬諸觀人昨日識其面而今日識其心矣於以爲師其庶矣乎夫子之言所謂可云者正以明夫未至此者不足以爲師非以爲如是而爲師有餘也且昔程子晚而自言吾年廿時解釋經義與今無異然其意味則今之視昔爲不同矣此溫故知新之大者學者以是爲的而深求之則足以見夫義理之無窮而亦將不暇於爲師矣○溫故而知新觀其語意乃爲溫故而不知新者設不溫故固是間斷了若果無所得𨿽溫故亦不足以爲人師所以溫故又要知新惟溫而不知新故不足以爲人師也這語意全在知新上【義剛】○記問之學不足爲人師只緣這个死殺了若知新則引而伸之觸類而長之則長活【僴】

十二章【君子不器】

所謂體無不具人心元有這許多道理充足若慣熟時自然用無不周如子貢瑚璉只在廟中可用如原憲只是一甘貧之人邦有道亦不能出而立事邦無道亦不能撥亂反正【明作】○君子者才徳出眾之名徳者體也才者用也【人傑】

十三章【子貢問君子】

問將先行作一句如何曰程子如此讀然其言而後從之不成句若云而後其言從之方得不若且從周氏讀

十四章【君子周而不比】

周者大而徧之義比便小所謂兩兩相比無一人使之不得其所周也但見同於己者與之不同於己者惡之比也【卓】

十五章【學而不思則罔】

或問學思罔殆之辧旣曰昏且危矣而又繋以無得不安之說不已贅乎曰罔者其心昏昧𨿽安於所安而無自得之見殆者其心危迫𨿽得其所得而無可卽之安此固兼夫內外始終而言而後足以盡夫罔殆之義也昏以心言無得者無得於理而卒於罔也危以心言不安者不安於理而卒於殆也○只管思量而不學則自家心必不安穩便是殆也【明作】

十六章【攻乎異端】

或問有以攻爲攻擊之攻言異端不必深排但當反經而已者如何曰不務反經而徒與之角無涯之辧固所以自獘然視異端之害而不一言以正之則亦何以袪習俗之蔽而反之於經哉蓋正道異端如水火之相勝彼盛則此衰此彊則彼弱反經固所當務而不可以徒反異端固不必辧然亦不可不辯熟觀孟子所以答公都子好辯之問者則可見矣○問楊墨爲我疑於義兼愛疑於仁其禍已不勝言佛氏如何爲尢甚曰楊墨只是硬恁地做佛氏最有精防動人處所以士大夫多陷焉問佛氏所以差曰從劈初便錯如天命之謂性佗把這个便都做虛空說了吾儒見得都是實若見得到自家底從頭到尾大事小事都是實佗底從頭到尾卻是空【賀孫】○佛氏說空非便不是但空中須有道理始得若只說空而不知其中有个實底理卻何用譬如一淵淸水淸泠徹底看來一如無水佗便道此淵只是空都不曽將手去探看是冷是溫不知道有水在其中佛氏之見正如此【南升】○問集注何以只言佛而不言老曰老便只是楊氏【淳】○向來見人陷於異端者每以攻之爲樂勝之爲喜近惟覺彼之迷昧爲可憐而吾道之不振爲可憂誠實傷痛不能自已不知是年老气衰而然耶抑亦漸得性情之正而然也【道夫】

十七章【由誨女知之乎】

知之者以爲知不知者亦爲之知終至於知與不知都無限界矣知之爲知不知爲不知則無自欺之蔽其知固自明矣若不說求其知一節則是使人安於所不知也添入此意其說方完上不失於自欺下不失於自勉【廣】

十八章【子張學幹祿】

或問子張學幹祿而夫子告之如此何也曰人之處己接物莫大於言行而聞見者所以爲言與行之資也然積之不多則孤陋單淺無以參驗而知所疑殆知而不闕則冒昧茍且無所依據而流於謬妄能闕疑殆則庻防矣顧於其餘遂以爲已信已安而無事於謹則言行之間物我交戾而尢悔之積有不能免是將無以行乎州裏尙何祿之可幹哉誠反是而觀之則夫子所以告子張者其意亦可知矣然自寡聞見而積之多多聞見而擇之審擇之審而猶曰謹其餘焉則其反身亦切矣而聖人之訓猶曰僅足以寡尢悔而已蓋未敢以爲絕無也聖人之於言行之際其重之如此而推本所從有始有卒又如此學者亦可以盡心矣曰然則是果可以得祿耶聖人教之眞使以是求祿耶曰程子言之詳矣蓋先王之世教民以徳行道藝而賓興之故士能謹其言行則有得祿之道然聖人之意則以爲君子亦修其在我者而已其得與不得非所計也故曰祿在其中如曰仁在其中樂在其中直在其中餒在其中皆本於此而反得彼之辭也豈眞教之以是而求祿哉嗚呼三代之時先王之法行於上者旣如彼聖人之教行於下者又如此是𨿽欲人材之不成風俗之不厚蓋亦不可得已正使士之不賢者或不免於外慕有司之不明者或不足以得人然其所以相求者蓋猶出於修身謹行之意一得其人則其法固萬世不易之良法也豈若後世專以詞藝取人而不考其言行之素使士之賢者猶不免急於彼而緩於此有司之良者每恨無以必得行誼才業之人而其不賢且良者則固皆以爲當然而不之怪也然則人材風俗之所成就又安得不愧於古上之人亦何重於此而不知革哉○大凡言不謹則必見尢於人人旣見尢自家安得無悔行不謹則已必有悔已旣有悔則人安得不尢各以輕重對說【防】

十九章【何爲則民服】

或問有以爲舉錯當人心則民服而集注不之取何也曰當人心不若得義之有準則也曰當是時也三家專魯哀公豈得而擅舉錯之權哉曰胡氏有言使公復問孰爲枉直而付舉錯之柄於夫子則夫子必有所處矣民心旣服公室自張何至乞師於越而卒以旅死哉此言得之矣○不居敬如何窮理如何識人【明作】

二十章【季康子問使民敬忠以勸】

莊只是一个字上能端莊則下便尊敬至於孝慈則是兩事孝是以躬率之慈是以恩結之如此人方忠於己舉善而教不能若善者舉之不善者遽刑罰之則彼何由勸哉惟舉善於前教不能於後則是誘引之使趨於善也所以勸【義剛】

二十一章【子奚不爲政】

推廣此心以爲一家之政緣下言是亦爲政故知不是國政【明作】

二十三章【子張問十世可知也】

或問夫子之言以三代言之可矣若以繼周者言之則秦已不能因周之禮而損益之矣漢繼而反因秦以爲損益然則夫子之言其不驗乎曰不然也秦滅先王之法漢懲亡秦之禍皆非欲因其禮而損益之者然其所謂君臣父子夫婦之實則秦不能有以甚異乎周而漢亦不能有以甚異乎秦也至於秦之罷侯置守廢徳任刑漢之除苛解嬈與民休息亦皆損有餘補不足其勢有不得而不然者然卒亦不能變其所因之大體也推之萬世亦莫不然𨿽昏狂乖亂之極不能出此但其得失有多少之差耳然則夫子之言豈可謂之不驗乎○所因之禮是天做底萬世不可易所損益之禮是人做底故隨時變更又曰𨿽是人謀要是大勢不得不出此【燾】○三綱五常𨿽衰亂無道之極亦在如繼周者秦大無道之世也畢竟始皇爲君李斯等爲臣始皇爲父胡亥爲子三綱五常地位占得大了便是損益亦不甚多此段重在因字損益只些子【南升】○損益勢自是如此惟聖人能順其勢而盡其理其下者不能識其損益之宜則或過差如周末文極故秦興必降殺周柔弱故秦必變而爲彊戾周纎悉周致故秦興一直情徑行皆事勢之變到這里要做个直截世界秦旣暴虐漢興定是寛大秦旣鑑封建之獘攺爲郡縣削弱宗族至漢遂大封同姓莫不過制後自武帝以下直至魏末無非剗削宗室至此可謂極矣晉武起盡用宗室皆是因其事勢不得不然【賀孫】○損益猶寒極生暖暖甚生寒其勢必如此可知也【銖】○問使孔子監前代而損益之及其終也能無獘否曰惡能無獘【賀孫】○忠則渾然無質可言但朴實白直做將去質則漸有形質制度而未及於文采文則就制度上事事加文采然天下勢自有三者非聖人欲尙忠尙質尙又也不得不忠不得不質不得不文耳彼時亦無此名字後人見得如此故命此名【僴】○問三統曰卽康節十二會之說天開於子地辟於丑人生於寅也【銖】

二十四章【非其鬼而祭之】

非其鬼而祭之如天子祭天地諸侯祭山川大夫祭五祀士庻人祭其先上得以兼乎下下不得以兼乎上士庻人而祭五祀大夫而祭山川諸侯而祭天地皆所謂非其鬼也【僴】○見得是義而爲之不力若從本原看乃是見未分明所以爲之不力【賀孫】

四書集義精要卷七

欽定四庫全書

四書集義精要卷八

元劉因撰論語四

八佾

首章【孔子謂季氏】

季氏初心也須知其爲不安然見八佾人數之盛便自忍而用之這便是遏絕天理失其初心也【時舉】○後說之意亦自當存蓋只此便是天理髮處【木之】

二章【三家者】

初成王不賜伯禽則後𨿽欲僭亦無樣子又曰觀天子之禮於魯宋宋是二王后有天子之禮當時諸侯皆不識天子之禮故於魯宋觀之【節】

三章【人而不仁如禮何】

如禮樂何謂其不柰禮樂何也譬如不善操舟必不柰一舟何不善乘馬必不柰一馬何禮樂不爲之用是不爲我使我使佗不得𨿽玉帛交錯不足以爲禮𨿽鐘皷鏗鏘不足以爲樂【人傑】○心旣不仁便是都不醒了自與禮樂不相干如無狀之人去讀六經然六經自是六經與他卽無關涉又安得爲之用【僴】○程子說仁者天下之正理固好但少疏仁者本心之全徳人若本然天理之良心存而不失則所作爲自有序而和【銖】○問遊氏之說則指在外之禮樂言之如玉帛鐘皷之類程先生所謂無序而不和卻是主在內者言之如何曰兩說只是一意緣在我者無序不和故在外之禮樂亦不爲我用【廣】○問遊氏言心程子主理李氏謂待人而後行蓋心具是理而所以存是心者則在乎人也曰得之【道夫】

四章【林放問禮之本】

禮不過吉防而已上句是泛以吉禮而言下句是專指防禮而言【淳】○古人做物滑淨無礙處便是易又曰若習治其禮可觀則是樂於喪而非哀戚之情也檀弓喪事欲其縱縱爾曲禮喪事先逺曰皆是存惻怛不忍之意也【燾】○奢易過於文儉戚則不及而質與其過也寧不及不及底可得【防孫】○儉質底發未盡在奢易底發過去了然都由心發譬之於花只是一个花心卻有開而未全開底開而將披離底其儉質底便猶花之未全開者奢易者便猶花之將披離者且如人之居喪其初豈無些哀心緣他外面裝防得來過當便沒了那哀心人之行禮其初豈無些恭敬之心亦緣他裝防得來過當便埋沒了那恭敬之心【燾】○禮正在恰好處溯而上之則儉爲本沿而下之則奢爲末【答呂子約】

五章【夷狄之有君】

或問範呂之說皆以爲夷狄有君而無禮義不如諸夏之無君而有禮義如何曰臣之不可無君猶身之不可無首也植遺腹朝委裘蓋出於一時之不得己然自有中國以來其能如是而不亂者蓋亦希矣聖人豈以是爲可常哉○問程子似專責在下者尹氏似專責在上者何如曰亦一意耳皆言上下僭亂不能盡君臣之道如無君也【義剛】○問亡莫只是有無君之心否曰然【榦】

六章【季氏旅於泰山】

或問六章之說曰張敬夫以爲當冉有爲宰之時始有是事故夫子欲其救之以爲之兆其說或是○天子祭天地諸侯祭其國之山川只緣是他屬我故我祭得他若不屬我則气便不與之相感【時舉】○曽字除人姓外訓則訓嘗皆當音在增反【廣】

七章【君子無所爭】

或問射之有爭而爭也君子柰何曰君子恭敬退讓不與人爭至於射則皆欲中鵠以取勝也然大射之儀耦進三揖而後升堂射畢又揖而降勝者袒決遂執張弓不勝者襲脫決拾郤左手右加弛弓於其上遂以執弣揖如始升射及階勝者先升升少右不勝者進北面坐取丰上之觶立飲坐奠於丰下興揖先降其雍容謙遜乃如是是則𨿽曰有爭而其爭也亦不失其爲君子之道矣此則注疏舊說爲得其防也○其爭也君子言爭得來也是君子【銖】

八章【巧笑倩兮】

或問子夏所引之詩蓋衞風碩人之篇或以爲素以爲絢兮者夫子刪而去之也曰刪詩者去其不合於義理者耳今此句之義夫子方有取焉而反見刪何哉且碩人之詩四章而章皆七句不應此章獨多一句而見刪又不應因刪此句而並及他章例損一句以取齊也蓋不可知其爲何詩矣○起予者商回非助我聖人豈必待二子之言而後有所起發耶聖人胸中𨿽包藏許多道理若無人叩擊則終是無以發揮於外一畨說起則一畨精神也【柄】

九章【夏禮吾能言之】

或問孔子所言之禮今有存者已乎曰胡氏有言先儒言孔子嘗定禮樂今以此章之防觀之則三代之禮孔子欲爲一書而不果成也至於樂則與詩相須故樂正而雅頌各得其所然亦無全書矣疑其說之或然也○問夏殷之禮無證孔子何從而知之曰聖人固生知然亦當時賢者識其大不賢者識其小孔子廣詢博問所以知之【僴】○孔子曰我欲觀夏道是故之杞而不足徵也吾得夏時焉我欲觀殷道是故之宋而不足徵也吾得坤乾焉說者謂夏小正與歸藏然聖人讀此二書必是大有發明處歸藏之書無傳然就使今人得二書讀之豈能有聖人意思【人傑】○中庸記得好道有宋存焉便見得杞又都無了如今春秋傳中宋猶有些个商禮在【榦】

十章【禘自旣灌而往者】

或問先儒禘禮之說多矣獨取趙氏何也曰先儒以禘爲合祭於太廟上及其祖之所自出而下及毀廟未毀廟之主祫則合祭於太廟而不及祖之所自出也惟趙伯循引曽子問春秋傳以明祫之爲合如諸儒之說禘則直祭其祖之所自出而以其祖配之但設兩位而不兼羣廟之主爲其尊逺不敢防也此說最爲得之而其具於春秋纂例者詳矣其曰郁鬯者何也曰禮家以爲釀秬爲酒煮郁金香艸和之其气芬芳而條暢也○問吾不欲觀集注有兩意曰這其實也只說旣灌而往不足觀若不王不禘而今自當如此說將來【賀孫】

十一章【或問禘之說】

禘之說是追逺之中又追逺報本之中又報本如祖考與自家身心未相遼絕似尙易感至如郊祀天地猶有天地之顯然者不敢不盡其心禘則濶逺渺茫難盡感格之道茍非察理之精防誠意之極至安能與於此哉故知此則於治天下不難也【木之】○問理無不明誠無不格曰此尙明得何況其他此尙格得何況其他【節】○吳斗南說禮不王不禘王如來王之王要荒之君世見中國一世王者立則彼一朝王者行禘禮以接之彼國之君一世繼立則亦一朝歸國則亦行禘禮此說亦有理所謂吉禘於莊公者卽此類非五年之禘【義剛】

十二章【祭如在】

孔子當祭祖先之時孝心純篤𨿽死者已逺因時追思若聲容可接得以竭盡其孝心以祀之也祭外神謂山林陵谷之神能興雲雨者此孔子在官時也𨿽神明若有若亡聖人但盡其誠敬儼然如神明之來格得以與之接也蓋神明不可見惟是此心盡其誠敬專一在於所祭之神便見得洋洋然如在其上如在其左右然則神之有無皆在於此心之誠否不必求之恍惚之間也【南升】○問外神曰如天地山川社稷五祀之類【淳】○問有其誠則有其神無其誠則無其神曰鬼神之理卽是此心之理【恪】○謝氏言自家精神卽祖考精神這里盡其誠敬祖宗之气便在這里只是一个根苗來如樹已枯朽邊傍新根卽接續這正气來【防】○人之气傳於子孫猶木之气傳於實也此實之傳不泯則其生木𨿽枯毀無餘而气之在此者猶自若也【答吳伯丰】○問祖考精神便是自家精神故祭之可以來格至於妻及外親則不知如何曰但所當祭者其精神魂魄無不感通蓋本皆從一原中流出初無間隔𨿽天地山川鬼神亦然也【答汪長孺】○夢周公忘肉味祭神如神在見得聖人眞一處理會一事便全體在這一事【道夫】

十三章【與其媚於奧】

或問諸家之說曰胡氏張氏之說得之胡氏曰天卽理也理無不在在人則人心之昭昭者是也張敬夫曰胸中所存一有不直則爲獲罪於天矣夫欲求媚是不直之甚者也斯言卽禱祠而論之而所以答其意者亦無不盡也曰然則子之所論祀竈之禮何所據而言也曰月令夏三月其祀竈而鄭氏之注云爾也蓋凡祭五祀者皆先設席於奧而設主奠爼於其所祭之處已乃設饌迎屍於奧而孔疏以爲逸禮中霤之文蓋唐初猶有其書而今亡之也亦可惜哉○天卽理獲罪於天只是論理之可否不是說禍福【缺名】○竈陘非可作好安排故又祭於奧以成禮【賀孫】○竈陘疑是竈門外平正可頓柴處【義剛】○竈屍今亦無可考但如墓祭則以冡人爲屍以此推之則祀竈之屍恐是膳夫之類祀門之屍恐是閽人之類祀山川則是虞衡之類【儒用】

十四章【周監於二代】

或問從周之義何也曰聖人不得其位固當從時王之禮而周禮之盛又非有所繆戾而不可從也設使夫子得位而有作焉竊意其從二代之禮者固不能多於周也○孔子爲政自是從周處多蓋法令自略而日入於詳詳者以其獘之多也旣詳則不可復略今法令明備猶多姦宄豈可更略略則姦宄愈滋矣【僴】○問孔子答顏淵欲用四代禮樂至是則曰吾從周何故曰此正見聖人之用四代禮樂處用之禮卽用夏殷二代之禮損益之故聖人曰吾從周【可學】

十五章【子入太廟】

或問何以知其爲始仕時也曰以或人所稱鄒人之子者觀之則其爲少賤之時無疑矣曰繼此而復入則將復問乎曰問而復問則不誠矣惟其所未見而未及問者則固將必問焉而其前所已問而今當行者則亦必復問而後從事也○問每事問之義如何曰蓋平日講學但聞其名而未識其器物未見其事實故臨事不得而不問耳【答李堯卿】○宗廟重事𨿽知亦問自是當然或恐有差失處每常思量行事所以錯處只是有忽之之心且如使人去做一事丁寧諄復其中有己意以爲易曉而忽之不囑者少間事之差處都由那忽處生【僴】

十六章【射不主皮】

皮字已似个貫革字主是主於貫革【榦】○弧矢之利以威天下豈不願深中但欲略中而已蓋鄕射習禮若以貫革爲貴則失所以習禮之意夫子亦非惡貫革之射也若武射不貫革何益【時舉】○問楊氏曰容節可習而能今易爲中如何曰但云容節則是全不求中又非射之意也【答汪長孺】

十七章【子貢欲去告朔之餼羊】

愛禮存羊一段須是見得聖人意大常人只是屑屑惜其小費聖人之心卻將那小費不當事佗所存者大看得此等意思出方有益自家意方寛展方有个活動長進處【僴】○特羊乃專特之特非牛也【賀孫】

十八章【事君盡禮】

或問檗山黃資政之說則善矣其佗亦有所可取者乎曰胡氏之說亦善胡氏曰聖人事君盡禮非自賢以駭俗內交以媚君也亦曰畏天命畏大人而已矣以子思孟子之言觀之則聖賢之分可見矣然仰遵夫子則作中和之徳師法二子則彊卑弱之志學者審已所闕擇而從之可也○如拜下是孔子盡禮處【銖】

十九章【定公問君使臣臣事君】

尹氏之說就人君而言如孟子所謂君之視臣如犬馬則臣視君如寇讎豈孟子教人臣如此哉正以警其君之不以禮遇臣下耳若只以爲臣當忠而不及人主則無道之君聞之將謂人臣自是當忠我𨿽無禮亦得則在上者是得肆其無禮也後人好避形迹多不肯分明說卻不知使上不盡禮而致君臣不以善終卻是賊其君者也【義剛】○問忠人倫日用皆當用之何獨只於事君上說曰父子兄弟夫婦皆是天理自然人莫不自知愛敬君臣𨿽亦是天理然是義合世人便自易得茍且於此說忠是就不足處說如莊子說命義天下之大戒看此說君臣自是有不得已意思若有不得已之意非有出於中心之誠者【賀孫】

二十章【關雎樂而不淫】

或問二十章之說曰張敬夫所論性情之際亦有可觀張曰哀樂情之爲也而其理具於性樂而至於淫哀而至於傷則流於情而汨其性也樂而不淫哀而不傷發不逾節則性情之正也○憂止於展轉反側若憂愁悲泣則傷矣樂止於琴瑟鐘皷若沈湎淫泆則淫矣【僴】○問審其音曰其音節亦得其正如人傳嵇康作廣陵散操怒晉欲奪魏其聲憤急可見音節也【銖】○只玩其辭便見得若審其音也難【南升○黃榦曰先生再攺削止此】

二十一章【哀公問社於宰我】

或問胡氏以社爲祭地之禮然乎曰未可知也然其言則有據矣存而考之可也胡氏曰古者祭地於社猶祀天於郊也故泰誓曰郊社不修而周公祀於新邑亦先用二牛於郊後用太牢於社也記曰天子將出類於上帝宜於社又曰郊所以明天道社所以神地道周禮以禋祀祀昊天上帝以血祭祭社稷而別無地示之位四圭有邸舞雲門以祀天兩圭有邸舞咸池以祀地而別無祭社之說則以郊對社可知矣後世旣立社又立北郊失之矣○問樹所宜木爲主曰以樹爲社使神依焉如今神樹然非是將木截作主也以木名社枌楡之社之類問周禮載社主是如何曰用帛就社請神以往如今設魂帛之類【賀孫】

二十二章【管仲之器小哉】

或問三歸之爲臺名何也曰說苑有謂管仲築三歸之臺而韓非亦曰桓公使管仲有三歸之家是其證也曰舊說婦人謂嫁曰歸三歸云者一娶三姓而備九女如諸侯之制也且𨿽臺名安知其不以處是人而名之乎曰若此則爲僭上失禮與塞門反坫同科矣今夫子但以爲不儉則亦但爲極臺觀之侈而未至於僭也曰禮以大夫具官爲僭今管氏之官事不攝是也而夫子與三歸並稱則亦安知其不爲僭哉曰禮家之言若此者皆未可據也如曰家不藏則臧文仲之居蔡亦僭禮而不仁矣而夫子但譏其作虛器爲不智則禮家之說又可盡信也耶凡此類者折衷以夫子之言可也曰或人聞小器而以爲儉則似矣聞其不儉而遽以爲知禮何哉曰當是時也世方尊管仲之功而不敢議其失故以爲凡管仲之所爲則是禮之所存矣又方文勝故徒知儉而不及者之爲非禮而不知奢而過者之尢失禮也○度量褊淺是佗容受不去了容受不去則富貴能淫之貧賤能移之威武能屈之矣規模是就佗施爲處說【僴】○度量是言其資質【度量後因學者問攺爲識量今攺爲局量】規模是言其所爲奢而犯禮乃其器小之影子也若是器大者自然有所容受不論有甚功業處之如無伐楚只問佗逺年冷罪不責其慿陵中夏僭號稱王之罪蓋責此則楚必不服事勢自然住不得故只尋些小罪要得他稍稍退聽便收殺了此亦是器小之故【廣】○凡自正心修徳上做來則本領便大緣他只在智謀功利上走所以施設不過如此才到此便不覺自足矣【時舉】○無所往而不利無所適而不通無所爲而不成無所受而不可以之爲已則順而祥以之爲人則愛而公以之爲心則和而平以之爲天下國家則無所處而不當富貴不能淫貧賤不能移威武不能屈此所謂大器也【驤】○古人論王霸只以爲王者兼有天下霸者能率諸侯此以位論固是如此然使其匡天下正諸侯皆出於至公而無一毫之私心則𨿽在下位何害其爲王道在學者身上論之凡日用常行應事接物之際才有一毫利心便非王道【時舉】○楊氏之說混爲一塗之下少些曲折【同上】

二十三章【子語魯太師樂】

或問夫子之論樂何也曰味其語勢蓋將正樂而語之之辭耳

二十四章【儀封人請見】

或問諸家皆以喪爲斯文之喪子獨以爲失位之喪何也曰此劉侍讀之說而蘇氏因之得其防矣蓋封人亦曰何患於防而已固未有以知其爲斯文之喪且當是時夫子固無恙也二三子又何患於斯文之喪乎

二十五章【子謂韶盡美矣】

美如人生得好善則其中有徳行耳堯之末年水土之害得舜承當了天下遂極治紂之時天下亂得武王仗仁義誅殘賊天下遂大治以聖人之功業論之皆可謂盡美矣然美之實有盡未盡者只是舜較細武王較麄些【僴】○問美之實曰據書中說韶徳惟善政政在養民水火金木土谷惟修正徳利用厚生惟和九功惟敍九敍惟歌此是韶樂九章看他意思是如何如樂記說武樂始而北出再成而滅商三成而南四成而南國是疆五成而分周公左召公右六成復綴以崇與夫總幹而山立武王之事也發揚蹈厲太公之志也其意思與韶自不同【廣】○樂觀其深矣若不見得性之反之不同處又豈所謂聞其樂而知其徳乎舜與武王固不待論今且論湯武則其反之至與未至恐須有別此等處𨿽非後學所敢輕議然今但細讀其書恐亦不待聞其樂而後知之也【答李堯卿】○樂便是聖人影子這處未盡善便是那里有未滿處【淳】○問程子曰堯舜湯武其揆一也徵伐非其所欲所遇之時然耳使舜遇湯武之時如何曰但恐舜盛徳人自歸之若是大段負固不得已也須徵伐如伐苗是也舜之徳如此又撞著好時節武王徳不及舜又撞著不好時節今若要彊說舜武同道亦不可必欲美舜而貶武亦不可大凡道理須寛心看使各自開去打疊了心胸安頓許多道理在其中髙者還其髙下者還其下大者還其大小者還其小都歷歷落落是多少快活【道夫】○子謂韶盡善武未盡善此與稱泰伯文王至徳意同泰伯三以天下讓文王三分天下有其二以服事殷【燾】

二十六章【居上不寛】

或問其何以觀以爲無以觀其事之得失何也曰此以其文意推而得之也蓋在上則以其量而觀其大小爲禮則以其敬而觀其淺深臨喪則以其哀而觀其厚薄今旣無其本矣則𨿽欲觀之其將何以觀之乎○不是不去觀又不是不足觀只爲他根源都不是了更把甚麼去觀他重在以字上又云將甚底物事去觀佗論語如此處多今人都只粗淺衮說過【賀孫】○如醋須是酸方就他酸之中看那个酸那个淡若只似水相似更論量个甚麼無可說矣【僴】○寛字難識蓋有政教法度而行之以寛耳非廢弛之謂如敬敷五教在寛蓋寛行於五教之中也【木之】

四書集義精要卷八

欽定四庫全書

四書集義精要卷九

元劉因撰

原闕

欽定四庫全書

四書集義精要卷十

元劉因撰

原闕

﹤經部﹐四書類﹐四書集義精要﹥

欽定四庫全書

四書集義精要卷十一

元劉因撰論語七

雍也上

首章【雍也可使南面】

或問仲弓之有人君之度何以知其然耶曰以前篇不佞之譏後章居敬行簡之對而有以知其然也○程子去居敬則所行自簡此是程子之意非仲弓之本意也【人傑】○程子只說得一邊只說得敬中有簡底意思若居敬則明燭事防而無私意之擾故其行必簡但亦有敬而不簡者不簡者自是煩碎下面人難爲奉承禦眾以寛臨下以簡蓋簡則下面人易爲奉承自不煩擾所以說居敬說行簡二者須是兩盡【義剛】○固是居敬後自然能簡然亦有居敬而不能行簡者蓋居敬則凡事嚴肅卻要以此去律人凡事都要如此此便是居敬而不行簡也如上蔡說呂進伯是个好人極至誠只是煩擾便是請客也須臨時兩三番換食次又有不能居敬而所行卻簡易者每事只從簡徑處行如曹參之治齊專尙淸淨及至爲相每日酣飲何有於居敬那據仲弓之言自是兩事居敬了要行簡【時舉】○旣曰而行簡以臨民則行自是一項事而字是別喚起【義剛】

二章【哀公問弟子孰爲好學】

或問韓子不貳過之說如何曰愚聞之師曰顏子之不貳過念慮小差隨卽冰釋不復形於心術之間若如韓子之言則是心常有過而直遏閉之使不形於事耳亦何足以爲顏子乎蓋其所論過字則是而所以爲不貳者則非學者不可不審而別之也○重在不遷不貳上不必問過之大小怒之淺深貳者如貳官之貳也有一又一【賜】○尋常解不貳過者多隻說過字不曾說不貳字所謂不貳者旣克己私則己私便更不萌作矣【人傑】○如今學者且理防不遷不貳不必問是念慮之過自不可貳耳【時舉】○有不善未嘗不知知之未嘗復行直是顏子天資好如至淸之水纎芥必見【蓋卿】○不遷不貳非言用功處是效驗耳若夫所以不遷不貳不出於非禮勿視聽言動四句耳【伯羽】○顏子只是得孔子說克己復禮終身受用只是這四个字不違仁不遷怒不貳過不攺其樂只是這个克己復禮到得人欲盡天理明無些渣滓一齊透徹日用之間都是這道理【賀孫】○不遷怒如鑑懸水止不貳過如冰消凍釋如三月不違又是已前事到這里已自渾淪都是天理是甚次第問過字指已前底說否曰然【同上】○問不遷不貳只是靜後自能如此否曰聖賢之意不如此如今卒然有个可怒底事在眼前不成說且教我去靜蓋顏子只是見得道理透故怒於甲時𨿽欲遷於乙亦不可得而遷也見得道理透旣知有過自不復然如人錯喫烏喙才覺了自不復喫若專守虛靜此乃釋老之繆學將來和怒也無了此成甚道理問明道云能於怒而觀理之是非如何曰此是爲學者理未甚明底說言於怒時且權停閣這怒而觀理之是非少間自然見得當怒不當蓋怒气易發難制如水之澎漲能權停閣這怒則如水漸漸歸港若顏子分上不須恁地說只見得理明自不遷不貳也【時舉】○聖人無待於不遷不貳所以不遷不貳者猶有意存焉與願無伐善無施勞意同猶今人所謂願得不如此是固甞如此今且得不如此也【人傑】○怒最難克所謂怒逆徳也𨿽聖人之怒亦是个不好底物事蓋是惡气感得恁地【燾】○問聖人有怒色否曰合當怒時必也形見於色如欲正那人罪自爲笑容則不可曰天之怒雷電也【淳】○顏子所好何學論伊川二十歲時文字其間說得條理只依此學便可終其身也【時舉】○天地儲精言天地儲蓄得二气之精聚故能生出人物【廣】○本是本體眞是指本體不雜人僞而言靜則但言其未感物之時耳○五性便是眞未發時便是靜【僴】○其性鑿矣性固不可鑿但人不循此理任意妄作去傷了他耳鑿與孟子所謂鑿一般故孟子只說養其性養謂順之而不害【廣】

三章【子華使於齊】

或問三章【當時未合篇首二章】之指曰愚甞竊以爲學者未得中行不幸而過寧與毋吝寧分毋貪則庶乎其不失聖人之意曽氏蓋得此意者其說當矣曽氏曰或問冉求之請夫子不與可乎曰請而不與則固而不至於傷惠斯可矣此外則胡氏之說亦善胡氏曰冉子爲其母請聖人所以重違而少予之也○冉子與之粟五秉聖人亦不大段責他而原思辭祿又謂與爾鄰里鄕黨看來聖人與處卻寛【恪】○問子華原思二章當分當合曰此類亦多不同如仲弓子桑顏淵子路不曾分子賤子貢回也冉求卻分蓋一時失於防對然非大義所系不能易也要之不若皆析爲二乃佳【答趙恭父】

四章【子謂仲弓】

或問四章之說曰程子欲去曰字蓋嫌於與子言而斥其父之惡而欲用子產子賤之例故爾然以論語考之其嘆顏淵未見其止乃顏淵死後之言而亦以謂曰起之非必親與之言而後得用此例也

五章【其心三月不違仁】

或問仁人心也則心與仁宜一矣而又曰心不違仁則心之與仁又若二物焉者何也曰孟子之言非以仁訓心也蓋以仁爲心之徳也人有是心則有是徳矣然私欲亂之則或有是心而不能有是徳此眾人之心所以毎至於違仁也克己復禮私欲不萌則卽是心而是徳存焉此顏子之心所以不違於仁也故所謂違仁者非有兩物而相去也所謂不違者非有兩物而相依也深體而黙識於言意之表則庶乎其得之矣曰其以三月期何也曰顏子之於仁熟矣然以其猶有待於不違而後一也是以至於逾時之久而或不能無念慮之差焉然其復不逺則其心之本然者又未甞有所失也向使天假之年大而化之則其心與仁無待於不違而常一而又豈復可以三月期哉張子內外賓主之云蓋曰不違者仁在內而我爲主也日月至焉者仁在外而我爲客也誠知此辧則其不安於客而求爲主於內必矣故曰使心意勉勉循循而不能已也其曰過此防非在我者則豈以爲用功至此而極矣過此以往則必徳盛仁熟而自至而非吾力之所能與也歟○三月只是言久爾非謂三月後必違也【去僞】○違猶離也去也【答江徳功】○心猶鏡仁猶鏡之明被塵垢一蔽遂不明若塵垢一去則鏡明矣顏子是三月之久無塵垢【南升】○張子內外賓主之辧蓋三月不違者我爲主而常在內也日月至焉者我爲客而常在外也仁猶屋心猶我【銖】○三月不違則主有時而出日月至焉則賔有時而入【拱壽】○過此防非在我如車已推而勢自去如船已發而防自行【木之】○某舊說作其餘人有一日不違仁者有一月不違仁者近得今說【防】○做一方便事也是仁不殺一虫也是仁三月不違仁也是仁【節】

六章【季康子問仲由可使從政也歟】

或問六章之說曰胡氏亦庶幾焉胡氏曰由求爲季氏宰久矣此問從政謂可使爲大夫否也蓋宰有家事而已大夫則與聞國政也然康子卒不能與三子同升諸公此魯之所以卒不競也○求也藝於細防事都理會得緣其材如此故用之於聚斂必有非人所能及者惜乎有其才而不善用之也【防】

七章【季氏使閔子騫爲費宰】

或問七章之說曰謝氏之說粗厲感奮若不近聖賢气象者而吾獨有取焉亦以其足以立懦夫之志而已

八章【伯牛有疾】

或問伯牛之疾先儒以爲癩信乎曰以淮南子而言耳其信否則不可知也其曰命者何如也曰有生之初气質之稟蓋有一定而不可易者孟子所謂莫之致而至者也○上古天地之气其極淸者生爲聖人君臨天下安享富貴又皆享上壽及後世多反其常衰周生一孔子終身不遇壽至七十有餘耳其稟得淸明者多夭折暴橫者多得志舊看史傳見盜賊之爲君長者欲其速死只是不死爲其全得壽考之气也【人傑】

九章【賢哉回也】

或問顏樂之說程子答鮮於侁之問其意何也曰程子蓋曰顏子之心無少私欲天理渾然是以日用動靜之間從容自得而無適不樂不待以道爲可樂然後樂也○問其字當玩味是如何曰是元有此樂【南升】○私欲旣去天理流行動靜語黙之間無非天理胸中廓然豈不可樂此與貧窶自不相干故不以此而害其樂【同上】○顏子見得旣盡行之又順便是樂底滋味【防】○程子謂將這身來放在萬物中一例看大小大快活又謂人於天地間並無窒礙處大小大快活此是顏子樂處這道在天地間須是直窮到底至纎至悉十分透徹無有不盡則與萬物爲一無所窒礙胸中泰然豈有不樂【淳】○向前見不得底今見得向前做不得底今做得所以樂不是說把這一个物事來恁地快活【義剛】○伊川以顏子所樂者仁而已不是樂仁惟仁故能樂耳【與立】○問伊川答鮮於侁以道爲樂則非顏子曰顏子之樂非是自家有个道只管把來弄後樂見得這道理後自是樂【節】○問伊川答鮮於侁之問若顏子而樂道不足爲顏子如何曰心上一毫不畱若有心樂道卽有著矣曰愚按程子之言但謂聖賢之心與道爲一故無適而不樂若以道爲一物而樂之則心與道二而非所以爲顏子耳某子之云乃佛老緒餘非程子之本意也【文集】○世之談經者往往本卑而抗之使髙本淺而鑿之使深本近而推之使逺本明而必使至晦且伊尹耕於有莘之野由是以樂堯舜之道未甞以樂道爲淺也直謂顏子爲樂道有何不可【蓋卿】○侁必未識道是个何物且如此莽莽對故伊川答之如此【必大】○問濂溪教程子尋孔顏所樂處曰先賢到樂處已自成就向上去了非初學所能求況今之師非濂溪之師所謂友者非二程之友所以說此事卻似莽曠不如且就聖賢實用功處求【防】○問顏子樂處曰此等處不可彊說且只看顏子如何做工夫若學得他工夫便見得他樂處非思慮之所能及也【答董叔重】○問不攺其樂與樂在其中二者輕重如何曰不要去孔顏身上問只去自家身上討【敬仲】○不攺其樂樂在其中不攺字上恐略與聖人不相似聖人自然是樂顏子僅能不攺如雲得與不失不失亦是得但說不失則僅能不失耳終不似得字是得的穏在【賀孫】○問集注克己復禮攺作博文約禮如何曰克己復禮便只是約禮事今若是不博文時便要去約也如何約得住【義剛】

十章【冉求曰非不說子之道】

廢是好學而不能進之人或是不會做功夫或是材質不可勉者畫是自謂材質不敏而不肯爲學者【必大】

十一章【子謂子夏曰】

或問十一章之說曰謝說利非必貨殖者尢可以警學者用心之防也洪氏之說亦善洪曰讀論語者必先知其言之先後若參也魯必先於一惟之對也片言折獄必後於由之行詐也子張未仁必先於能行五者也切問近思必後於小人儒也門人所記初無次序不可以不考也○子夏是个細宻嚴謹底人少間忒細宻於小小事上不肯放過便有委曲周旋人情投時好之所以能流入於小人之儒也子遊與子夏絕不相似子遊髙爽疎暢意思濶大似个蕭散底道人觀與子夏爭灑掃應對一段可見如爲武城宰孔子問女得人焉爾乎他卻說个澹臺滅明及所以取之又卻只是行不由徑未甞至於偃之室兩句有甚干涉可見他意思好他對子夏本之則無如之何他資質髙明須是識得這些意思方如此說【僴】

十二章【子遊爲武城宰】

或問十二章之說曰行不由徑乃其所行之實事非以設譬而已但旣有正塗則自不當由徑曰不在其位不謀其政然則滅明之所謂公事者何也曰以士民之分言之則凡飲酒讀法而羣至乎有司者公事也以邑宰之知己而訪問焉則凡一邑之間利病休戚之所同而當以告於有司者亦公事也以是而至其室亦何嫌之有且旣曰得人矣則安知其不已受署而爲之屬乎去古旣逺風俗之變不可知固有不可以懸料而盡知者然大意其無煦濡媚說之私則亦可見矣○焉爾乎三个字助語聖人之言寛緩不急迫【節】○問楊氏爲政以才爲先恐非邑宰之事曰古者以士人爲吏且爲政而得人講論亦一助也【同上】

十三章【孟之反不伐】

或問孟之反何人也曰胡氏以爲卽莊子所謂孟子反蓋聞老氏懦弱謙下之風而說之者也○孟之反只是个心地平所以消磨容受得去【僴】○孟之反與馮異之事不同蓋軍敗以殿爲功殿於後則人皆屬目其歸他若不如此說便是自承當了殿之功若馮乃是戰時有功到後來事定諸將皆論功他卻不自言也【時舉】

十四章【不有祝鮀之佞】

或問十四章程子說與本文而字若有戾焉曷若從範氏之說無鮀之佞而獨有朝之美者爲協於文耶曰巧言令色衰世所同好不得而輕重於其間也且其立言猶書所謂無虐惸獨而畏髙明者聖人豈使人不虐惸獨而獨畏髙明哉

十五章【誰能出不由戶】

或問十五章之說曰何莫之云猶曰何莫學夫詩耳若直以出不能不由屍譬夫行之不能不由道則世之犯理悖義而不由於道者爲不少矣又何說以該之耶

十六章【質勝文則野】

史給事官府習於容止【榦】

四書集義精要卷十一

欽定四庫全書

四書集義精要卷十二

元劉因撰論語八

雍也下

十七章【人之生也直】

或問十七章之說曰程伯子之言約而盡矣蓋上生字爲始生之生下生字爲生存之生𨿽若不同而義實相足蓋曰天之生是人也實理自然初無委曲彼乃不能順是而猶保其生焉是其免特幸而已○如木之方生必直被人折了便不直多應是死到得不死者幸然如此【賀孫】○程子生理本直四字便自有味如見孺子入井便有怵惕之心是直一有內交要譽之意便曲了【時舉】○生理本直不待人去循之而後得名【端防】○人之生也直正與民受天地之中義理一般【僴】○罔只是脫空詐僞做事不誠實【同上】○問前後生字不同曰後日生活之生亦是保前日之生所以人死時此生便絕【節】

十八章【知之者不如好之者】

此章當求所知所好所樂者爲何物又當玩知之好之樂之三節意味是如何又須求所以知之好之樂之之道【答都昌縣學生】○問若是眞知安得不好之若是眞好安得不樂之曰不說眞知眞好只是知得未極至好得未極至如數到九便自會數過十與十一若方數得六七自是未易過十數如行到福州境界極了方行到興化界若行未盡福州界自是未會到別州行得盡自防到樂則生生則烏可已也【賀孫】

十九章【中人以上】

𨿽中人以上之資不先之淺近遽以上焉者語之何也曰他本有這資質又須有這工夫故聖人方以上者語之【防】

二十章【樊遲問知】

或問樊遲問知而夫子告之以務民之義敬鬼神而逺之何也曰人道之所宜近而易知也非達於事理則必忽而不務而反務其所不當務者矣鬼神之理幽而難測也非達於事理則其昧者必至於慢惑者必至於瀆矣誠能專用其力於人道所宜而易知者而不昧不惑於鬼神之難測者是則所謂智也意者樊遲或有此病故夫子以是警之歟曰所謂鬼神者非祀典之正耶則聖人使人敬之何也以爲祀典之正耶則又使人逺之何也曰聖人所謂鬼神無不正也其曰逺者以其處幽故嚴之而不瀆耳若其非正則聖人豈復謂之鬼神哉在上則明禮以正之在下則守義以絕之固不使人敬而逺之然亦不使人褻而慢之也曰問仁而夫子告之以先難後獲何也曰爲是事者必有是效是亦天理之自然也然或先計其效而後爲其事則事𨿽公而意則私𨿽有成功亦利仁之事而已若夫仁者則先爲其事而不計其效知循天理之自然而無欲利之私心也董子所謂仁人者正其義不謀其利明其道不計其功正謂此爾然正義未甞不利明道豈必無功但不自夫功利者而爲之耳樊遲蓋有先獲之病故夫子旣告之以此而又甞以先事後得告之其所以警之者至矣○後獲之後如後其君後其親之後哭死而哀非爲生這是熟底先難後獲是得仁底人君子行法以俟命是生底先難後獲是求仁底人又問謝氏所說先難如射之有志若跣之視地若臨深若履薄皆其心不易之謂曰說得是先難是心只在這里更不做別處去如上嶺髙峻處不得上心心念念只要過這處更不思量到某處【賀孫】○問知之事仁之心曰務民之義敬鬼神而逺之是就事上說先難後獲是就處心積慮處說【防孫】○答樊遲問知一段正是指那一條中間正當路子與人大凡人於其所當做者卻不肯做才去做時又便生个計獲之心皆墮於一偏【廣】○鬼神固不謂淫祀然淫祀之鬼旣不當其位未能除去則亦當敬而逺之也【答李堯卿】○問呂氏四句後一句少後獲意曰當時本欲只用呂氏說見其有此未備故別下語又惜其語非他說所及故存之於後耳【答陳安卿】

二十一章【知者樂水】

問仁者樂山是指全體而言否曰聖人說仁固有淺深如這个也是大槪說仁只似而今重厚底人知只似而今靈利底人然亦在人看【義剛】○看聖人之言須知其味今只看定樂山樂水字將仁知來比類湊合而無所得於心是全未知味也今且以樂水言之須要仔細看這水到隈深處如何到峻處時如何到淺處時如何到曲折處時如何地有不同而水隨之以爲態度必至於達而後已此可見知者處事處仁者樂山亦以此推之【洽】○動靜以體猶言其體段如此耳非體用之體也【端蒙】○知者動意思常多故以動爲主仁者靜意思常多故以靜爲主【南升】○仁者於動之中未甞不靜也靜謂無人欲之紛擾而安於天理之當然耳若謂仁者常靜而不動則知者亦常動而不靜乎【謨】○這物事直看一樣橫看一樣仁固有安靜意思然施行卻有運用之意如乾道成男坤道成女豈得男便都無陰女便都無陽這般須相錯看【人傑】○仁配春主發生故配陽動知配冬主伏藏故配陰靜然陰陽動靜又各互爲其根不可一定求之也亦在學者黙而識之【祖道】○問知者樂水一章看此三截卻似動靜是本體曰然動不是恁地勞攘靜不是恁地由然此與樊遲問仁知章相連自有互相發明處專用力於人道之所宜而不惑於鬼神之不可知便是見得日用之間流行運轉不容止息胸中曉然無疑這便是知者動處心下專在此都無別念慮系絆見得都是合當做底事只恁地做將去這是先難後獲便是仁者靜如今人不靜只爲一事至便牽惹得千萬百種思慮這事過了許多夾雜底卻又在這里不能得了若是仁者逐一應去便沒事一事至便都只在此事上【賀孫】○自仁之靜知之動而言則是成己仁也成物知也自仁之動知之靜而言則是學不厭知也教不倦仁也【恪】○仁者壽是有壽之理不可以顏子來挿入看如罔之生也幸而免亦是有死之理【淳】○程子曰非體仁知之深者不能如此形容此語極好看盡用玩味【明作】

二十二章【齊一變】

變魯只是扶衰振弱而已卻不曽被人拆壞恰似一間屋魯只如舊敝之屋其規模尙在齊則已經拆壞了這非是聖人要如此損益亦是道理合當如此【賀孫】○緩急之序如齊功利之習所當變便是急處魯紀綱所當振便是急處【恪】○如變齊則至魯在所急而至道在所緩至魯則成个樣子方就上出光彩【淳】○各有緩急如齊功利之習若不速革而便欲得王化魯之不振若不與之整頓而卻理會甚功利之習便是失其緩急之序如貢禹諫漢元帝令節儉元帝自是有這个了何待爾說此便是不先其所急者也【時學】○大抵聖賢變時只是興其滯補其而已如租庸調變爲廣騎長戍之兵皆是變得不好了今日變時先變熙丰之政以復祖宗忠厚之意次變而復於三代也【植】

二十三章【觚不觚】

或問二十三章之說曰上觚語其器下觚語其制○酒器如今瓶有八角者木簡如今界方而六面卽漢所謂操觚之士【義剛】

二十四章【宰我問曰仁者𨿽告之曰】

或問欺罔之別其詳復有可得而言者乎曰欺者乘人之所不知而誑之也罔者掩人之所能知而愚之也夫人之墜井世有此理而其有無則非君子之所能必知故𨿽或未必眞有而可欺使往視之也自入井而可以救人則其無是理也蓋不待智者而知之矣又安得以此罔之而使陷於井中哉孟子之論舜子產事亦引此語以彼証之則明白矣曰往視而井實有人則如之何曰蘇氏之說所以處於輕重緩急之間者宻矣蘇氏曰拯溺仁者之所必爲也殺其身無益於人仁者之所必不爲也惟君父在險則臣子有從之之道然猶挾其具不徒從也事迫而無具𨿽徒從可也其餘則使人拯之以窮力所至○可逝不可陷是就這一事說可欺不可罔是縂說不特此事如此他事皆然【義剛】

二十五章【君子博學於文】

博文約禮聖門之要法博文所以驗諸事約禮所以體諸身【大雅】○夫子教顏子只是博文約禮兩事自堯舜以來便自如此說惟精便是博文惟一便是約禮【防孫】○博學於文考究時自是頭項多到得行時卻只是一理所以爲約若博學而不約之以禮安知不畔於道徒知要約而不博學則所謂約者未知是與不是亦或不能不畔於道也【僴】○大抵聖賢之教不過博文約禮四字博文則須多求博取熟講而精擇之然後可以浹洽而通貫約禮則只敬之一字已是多了日用之間只以此兩端立定程課不令間斷則久之自有進步處矣【答章季思】○禮是歸宿處凡講論問辯亦只是要得正當道理而有所歸宿耳若博文而不約之以禮便是無歸宿處【恪】○知崇禮卑博然後崇卑然後約物理窮盡超然於事物之表則所謂崇戒愼恐懼於一動一舉一言一行則所謂卑【道夫】

二十六章【子見南子】

或問孔子之見南子何也曰按史記孔子至衞南子使人謂孔子曰四方之君子不辱欲與寡君爲兄弟者必見寡小君寡小君願見孔子辭謝不得已而見之也曰仕於其國而見其小君禮與曰是於禮無所見谷梁子蓋以爲大夫不見夫人而何休獨有郊迎執防之說不知其何所攷也然禮家又謂陽侯殺繆侯而竊其夫人故大饗廢夫人之禮而使人攝焉則是大夫𨿽或有見小君之禮疑亦久已不行於世而靈公南子特舉之耳曰南子旣非正嫡且以淫亂聞於諸侯而是禮也又非當世之所常行者則夫子曷爲而不辭也曰南子之行則丑矣然其願見蓋亦有善意焉且衞君旣以爲夫人而已將仕於其國則所謂禮從宜使從俗者其亦有所不得已焉者矣又況聖人道隆徳盛𨿽磨而不燐𨿽湼而不緇亦何爲拘拘翦翦於此而避一見之嫌乎曰矢之爲誓何也曰矢誓聲相近盤庚所謂矢言亦憤激之言而近於誓者也且所言之爲誓辭也其見於傳者多矣若曰所不與舅氏同心者有如白水所不與崔慶者有如上帝皆是也曰子路之不悅也不告以可見之理而誓之何也曰曽氏言之得矣曽氏曰見南子過物之行子路不悅非常談所能曉故誓之如此曰楊氏包承小人之說然乎曰易之說未有云爾者而楊氏獨屢言之若使大人處否而包承乎小人以得亨利則亦不足以爲大人矣是說之行將啟後世爲茍容幸免之懼非所以爲訓也○此章且依集注說古書如此等不可曉處甚多古注亦云可疑其說予所否厄者是天厭棄之者蓋後人要道聖人必不如此須要委曲遷就做一个出路卻不必如此【祖道】

二十七章【中庸之爲徳】

自世教衰此四字政是說久字【榦】

二十八章【如有博施於民】

或問博施濟眾必也聖乎此言必聖人而後能之乎曰不然此正謂𨿽聖人亦有所不能爾必也聖乎蓋以起下文堯舜病諸之意猶曰必也射乎而後言射之有爭也曰仁恕之別何也曰凡己之欲卽以及人不待推以譬彼而後施之者仁也以己之欲譬之於人知其亦必欲此而後施之者恕也此其從容勉彊固有淺深之不同然其實皆不出乎常人一念之間學者亦反求諸已而足矣豈必博施濟眾務爲聖人之所不能者然後得之乎○何事於仁猶言何消得更說仁【節】○何事於仁只作豈但於仁仁是直看直上直下只一个道理聖字便橫看有眾人有賢人有聖人便有節次【防】○問仁之極處與聖人功用本不可分大小今言何止於仁則聖仁若有大小之分否曰此處不恁地讀必也聖乎語意未是殺處當急連下文讀去仁以理言聖以事業言子貢所問博施濟眾必有聖人之徳有天子之位而後可以當此堯舜恁地尙以爲病仁本切己事大小都用得他問得空浪廣不切己了以此看仁字如何用得如何下得工夫中間看得聖人一句常人固是做不得𨿽聖人尙以此爲病此須活看【防】○博施濟眾是無盡地頭堯舜也做不了蓋仁者之心𨿽無窮而仁者之事則有限自無可了之理若要就事上說便盡無下手處【時舉】○博施濟眾便做仁未得仁自是心【端蒙】○問仁以理言通乎上下曰一事之仁也是仁全體之仁也是仁仁及一家也是仁仁及一國也是仁仁及天下也是仁【節】○仁者如水有一杯水有一谿水有一江水聖便是大海水【僴】○問程子曰謂仁爲聖譬猶雕木爲龍木乃仁也龍乃聖也指木爲龍可乎此諭如何曰亦有理木可雕爲龍亦可雕爲狗此仁所以可通上下而言者也龍乃物之貴者猶聖人人倫之至也【必大】○子貢問仁是就功用籠罩說孔子是就心答【可學】○仁是一條正路聖人行到盡處欲立欲達是仁者之心如此能近取譬是學做仁底如此深淺不同【明作】○立是安存底意思達是發用底意思凡事不出立與達而已如在此住得穏便是立如行便要到便是達如身要成立亦是立學要通達亦是達事事皆然【燾】○問章後四句程子一統作仁之體先生分之何也曰某之說非異於程子蓋程子之說如大屋某說如屋下分間架耳【祖道】○夫仁者則是言仁之道如此可謂仁之方也已則是言求仁當如此分作兩段說【人傑】○上一截說仁之體下一截說仁之術惟其仁者之心如此故求仁之術必如此也【答陳與叔】○問手足貫通曰才被私意截住仁之理便不行【節】○愛字不在同體上說愛則是自然愛不是同體了方愛惟其同體所以無所不愛所以愛者以其此心也所以無所不愛者以其同體也【僴】○程子手足痿痺之說當於气已不貫一句之上求之所以痿痺者以吾之气不貫乎手足耳【黃氏通釋謂愚聞之師云】

四書集義精要卷十二

欽定四庫全書

四書集義精要卷十三

元劉因撰論語九

述而上

首章【述而不作】

旣信古又好古今人多是信而不好或好而不信【道夫】○竊比之竊偸也【節】○敬夫最不可得聽人說話便肯攺如此章他元說彼老彭者何人哉而反使吾夫子想象慕效某與說孔子賢於堯舜非老彭之所及人皆知之自不須說但其謙退不居而反自比焉且其辭气極於遜譲而又出於誠實如此此其所以爲盛徳之至也爲之說者正當於此發其深防之意使學者反復潛玩識得聖人气象而因以消其虛驕傲誕之習乃爲有力今爲此論是乃聖人鞠躬遜避於前而吾黨爲之攘袂扼腕於後也他聞說卽攺【大雅】

二章【黙而識之】

或問黙識二義曰不言而得其理者不待問辧而無疑也不言而存諸心者拳拳服膺而弗失也○黙不言也不言而此物常在也今人但說著時在不說時不在非禮勿視要和根拔取不是只禁你不看聽言動皆然【祖道】○是三者𨿽非聖人之極至在學者亦難如平時講貫方能記得或因人提撕方能存得若黙而識之乃不言而存諸心非心與理契安能如此學而不厭在學者久則易厭視人與已若無干涉誨之安得不倦此三者亦須是心無間斷方能如此【植】○聖人是自謙言我不曽有此數者聖人常有慊然不足之意眾人𨿽見他是仁之至熟義之至精他只管自見得有欠闕處【賀孫】○此必因人稱聖人有此聖人以謙辭承之記者卻失上面一節只做聖人自話記了黙而識之便是得之於心學不厭便是更加講貫誨不倦便是施於人也【時舉】

三章【徳之不修】

須先理防孝弟忠信等事有个地位然後就這里講學【恪】○徳之不修如有害人之心便是仁之不修有穿窬之心便是義之不修徳是理之旣得於吾心者便已是我有底物事了更須日日磨礲勿令間斷始得徙義與攺不善一似合掌說相似然須與他分別蓋義是事之宜處我做這一件事覺得未甚合宜便要徙令合宜此卻未見得有不善處至不善便是有過惡須要速攺始得此所以有輕重之別【時舉】○遷善攺過是兩項不是說攺其過而遷於善【燾】○此四句修徳是本爲要修徳故去講學下面徙義攺過卽修徳之目也【防】○此𨿽是聖人以此教人然學不厭之意多見於此使有一毫自以爲聖任其自爾則𨿽聖而失其聖矣【賀孫】

四章【子之燕居】

學者亦須稍嚴肅則可不然則無下手處又曰但得身心收斂則自和樂【恪】

五章【甚矣吾衰也】

或問孔子不夢周公之說程子以爲初實未甞夢也如何曰孔子自言不夢之久則其前固甞夢之矣程子之意蓋嫌於因思而夢者故爲此說其義則精矣然恐非夫子所言之本意也胡氏說夢亦有可取者焉胡氏曰心官萬物之至靈非但藏往固能知來凡天地古今之所有無一外乎此者無明晦古今逺邇通塞之間此人之所以有夢夢之所以多變也然聖人誠存則其夢治若夫思慮紛擾神情不定則所夢雜亂或正或邪亦與旦晝之所爲等爾善學者旣謹其言動而又必驗諸夢寐之間也○問夢周公恐渉於心動否曰心本是个動物夜之夢猶晝之思也夢但得其正何害心存這事便夢這事常人便胡夢了老氏淸淨家愛說一般無夢底話【防】○夫子夢周公正是聖人至誠不息處然時止時行無所凝滯亦未甞不灑落也故及其衰則不復夢亦可見矣若是合做底事則豈容有所忽忘耶以忘物爲髙乃老莊之偏說上蔡所論曽防事似好然其說之流恐不免有此也【答方伯謨】○甚矣吾衰也作一句久矣吾不復夢見周公作一句惟其久不夢見所以見得是衰【義剛】○不夢周公自是个證兆如此當聖人志慮未衰天意𨿽定八分猶有兩分運轉故也做得周公事遂夢見之非以思慮也要之聖人精神血气與時運相爲流通到鳳不至圖不出明王不興其證兆自是恁地故文定謂春秋絕筆於獲麟爲志壹則動气意思說得也甚好但以某觀之生出一个物事爲人所斃多少是不好是亦一證兆也【道夫】○不是孔子衰是時世衰又曰與天地相應若天要用孔子必不教他衰如太公武王皆八九十歲夫子七十餘想見累垂【節】○夢周公忘肉味祭神如神在見得聖人眞一處理防一事便全體在這一事【道夫】

六章【志於道】

志者求知是理而期於必至之謂【答潘端叔】○道理也是一个有條理底物事不是鶻淪一物如老莊所謂恍惚者志於道只是存心於所當爲之理而求至於所當爲之地非是欲將此心系在一物之上也【端蒙】○問尋常看據於徳如何說以橫渠得寸守寸得尺守尺對曰須先得了方可守如此說時依舊認徳字未著今且說只是這道理然須常常提撕令在已決定是得這物事如方獨處黙坐未曽事君親接朋友然在我者已渾全是一个孝弟忠信底人以此做出事事親則必孝事君則必忠與朋友交則必信不待旋安排也蓋存於中之謂徳見於事之謂行易曰君子以成徳爲行正謂以此徳而見諸事耳徳成於我者我旣有得於已內必定孝弟忠信斷不肯爲不孝不弟不忠不信底事與道家所爲養成个嬰兒在內相似凡人欲邊事這个人斷定不肯教自家做故曰黙而成之不言而信存乎徳行謂𨿽未曽說出來時存於中者已斷是如此了【必大】○徳是行來行去行得熟已成个物事了惟這个物事已得於我故孝也是這个物事流出來做孝忠也是這个物事流出來做忠故可據守之也這物未成就時在孝只是孝忠只是忠惟做來做去湊足成就一个物事則千頭萬件都只是這个物事流出來道家所謂安養成胎蓋徳是百行之胎也【義剛】○徳是道之實仁是徳之心【道夫】○道是日用常行合做底徳是眞个有得於己仁謂有个安頓處【季札】○志於道如講學力行皆是據於徳則是這个物事已成个胚璞子了【義剛】○志於道方要去做據於徳則道方有歸著𨿽有歸著猶是在事上依於仁則徳方有本領【恪】○志於道猶是兩件物事據於徳得於己者也故可據依於仁則是平日存主處無一念不在這里又是據於徳底骨子【時舉】○道者人之所共由如臣之忠子之孝只是統舉理而言徳者已之所獨得如能忠能孝則是就做處言也依仁則又所行處每事不違於仁【端蒙】○徳是逐件上理防底仁是全體大用常依靠處又曰據徳是因事發見如因事父有孝事君有忠依仁是本體不可須臾離底據徳如著衣喫飯依仁如鼻之呼吸气【僴】○自志於道至依於仁是從麄入精自依於仁至遊於藝是自本兼末能依於仁則其遊藝也蓋無一物之非仁矣因舉橫渠語曰天體物而不遺猶仁體事而無不在也禮儀三百威儀三千無一物之非仁也昊天曰明及爾出王昊天曰旦及爾遊衍無一物之不體也此是橫渠赤心片片說與人如荀楊何甞有這樣說話【廣】○藝𨿽小學至依於仁旣熟後所謂小學者至此方用得佗【防孫】○藝是小學工夫若說先後則藝爲先而三者爲後若說本末則三者爲本而藝爲末固不可狥末而忘本習藝之功固在先遊者從容潛玩之意又當在後文中子說聖人志道據徳依仁而後藝可遊也此說得好【木之】

八章【不憤不啟】

或問反之爲還以相證何也曰如易所謂原始反終者也○學者至憤悱是其心已略略通曉故聖人於此啟發之舉一隅其餘三隅須是學者自去理防舉一隅而不能以三隅反是不能自用力者夫子所以不再舉也【謨】○問必待誠至而後告之曰憤悱便是誠意到不憤悱便是誠不到【節】

九章【子食於有喪者之側】

聖人之心如春夏秋冬不遽寒燠如古者喪服自始死至終喪中間節次漸漸變輕不似今人直到服滿一頓除脫了便著華采衣服【賀孫】○要識得聖人自然重厚不輕浮底意思【時舉】

十章【用之則行】

或問呂楊何以分別孔顏之不同也曰蓋此章猶以物我對待而言若孔子之仕止久速則其可否之防渾然在我而無與於物矣此章之意猶止以一己之從違而言若孔子之天下文明則風動神化有不知所以然者矣○天下於用舎甚輕沒些子要做用則行舎則藏如晴幹則著鞋雨下則赤腳尹氏云命不足道蓋不消言命也【植】○命是有个必底意及不得已則委之於命【義剛】○如常人用之則行乃所願舎之則藏非所欲舎之則藏是自家命恁地不得已不柰何聖人無不得已意思無不柰何意思何消得更言命【節】○到無可柰何處始言命如雲道之將行也與命也道之將廢也與命也此爲子服景伯說如曰有命是爲彌子瑖說【防孫】○不得已而安之若命固賢於世之貪冒無恥者然實未能無求之之心也如陶淵明說不要富貴能忘貧賤𨿽實不能忘然使爲世人之所爲則定不肯此其所以賢於人如顏子之安於陋巷佗那曽計校命如何【僴】○未說到用舎行藏處且先看个毋意毋必底意思此是甚底心渾然是个天理○臨事而懼好謀而成比用之則行舎之則藏固是大相逺但這裏面道理也自完具無欠無剰某甞說聖人言語如荷上水珠一顆一顆圓【義剛】○好謀而成旣謀之須是果決去做教成若徒謀而不成何益於事所謂作舎道旁三年不成者也臨事而懼是臨那事時又須審一審蓋閒時已思量得都是了這懼字正如安而後能慮之慮【僴】

十一章【富而可求也】

或問今說可不可皆決於命而不以義夫聖人言義不言命則柰何其言此也曰言義而不言命聖賢之事也其或爲人言則隨其髙下而設教有不同者豈可以一律拘之哉故此章之意亦爲中人而發耳如曰死生有命富貴在天求之有道得之有命者夫豈皆不言命乎魏國韓忠獻公有言貴賤貧富自有定分枉道以求徒喪所守蓋得此章之意中人以下其於義理有未能安者以是曉之庶其易知而肯信耳蘇氏之說蓋亦如此蘇氏曰教人以勿求則人猶有可得之心特迫於聖人而止迫於聖人而止則亦有時而作矣故告之以不可求者以爲髙其閈閎固其扄鐍不如開門發篋而示之以無有也○此章須要仔細看富而可求也一句上面自是有虛意言而可求便是富本不可求也此章最見得聖人言語渾成气象須要識得【時舉】○上句是假說之辭下句方是正意下說從吾所好便是上句執鞭之事非所好矣更味而字𨿽字亦字可見文勢重在下句也【答方伯謨】

十三章【子在齊聞韶】

或問十三章之文程子攺三月爲音字如何曰彼以一日聞樂而三月忘味聖人不當固滯如此故爾然以史記攷之則習之三月而忘肉味也旣有音字又自有三月字則非文之誤矣蘇子說亦得之蘇氏曰孔子之於樂習其音知其數得其志知其人其於文王也見其穆然而深思見其髙望而逺志見其黯然而黒頎然而長其於舜也可知是以三月而不知肉味○三月當作一防蓋是學韶樂三月耳非三月之久不知肉味也【去僞】○今正好看其忘肉味處這里但見得聖人之樂如是之美聖人之心如是之誠又曰聖人聞韶須是去學學之亦須數月方熟三月大約只是言其久不成眞个九十日想韶樂之美是能感動故國語稱使童子視端而行直【道夫】○若說存心之切又說壞了聖人他也何甞切切然存心要去理防這事只是心自與那道理契合只覺得那个好自然如此耳【僴】

十四章【夫子爲衞君乎】

或問夫子以夷齊爲賢則其不爲衞君之意明矣而子貢復有怨乎之問至聞得仁之語然後知夫子之不爲何耶曰夷齊之賢天下孰不知之子貢蓋不待夫子之言而知之矣然意二子𨿽賢而其所爲或出於激發過中之行而不能無感慨不平之心則衞君之爭猶未爲甚得罪於天理也故問怨乎以審其趣而夫子告之如此則子貢之心曉然知夫二子之爲是非其激發之私而無纎芥之憾矣持是心以燭乎衞君父子之間其得罪於天理而見絕於聖人尙何疑哉此其所以必再問而後知所決也○凡讓出於不得已便有怨夷齊之讓是合當恁地乃天理之當然又何怨【防】○求仁而得仁此只是不傷其本心而已若伯夷叔齊而於心終不安人之心本仁才傷著本心則便是不仁矣【謨】○求仁而得仁謂是合恁地若不恁地是去仁而失仁矣【夔孫】○諫伐而餓固非此章本意然卻是伯夷不怨底事故程子同引來說【必大】

十五章【飯疏食飲水】

或問十五章之說曰聖人之心無時不樂如元气流行天地之間無一處之不到無一時之或息也豈以貧富貴賤之異而有所輕重於其間哉夫子言此蓋卽當時所處以明其樂之未甞不在乎此而無所慕於彼耳且曰亦在其中則與顏子之不攺者又有間矣必曰不義而富貴視如浮雲則是以義得之者視之亦無以異於疏食飲水而其樂亦無以加爾記此者列此以繼衞君之事其亦不無意乎○樂亦在其中此樂與貧富自不相干是別有樂處如气壯底人遇熱亦不怕遇寒亦不怕若气虛則必爲所動矣【閎祖】○不知那樂是樂个甚麼物事要人識得這須是去做工夫涵養得久自然見得因言通書數句論樂處也好明道論樂處曰百官萬務金革百萬之眾曲肱飲水樂亦在其中觀他有扈遊山詩是甚麼次第【義剛】○正要理防聖人之心如何得恁地聖人之心更無些子渣滓故我之心淘來淘去也要如聖人之心【恪】○人之生各具此理但是人不見此理這里都黑窣窣地如貓兒狗子饑便食困便睡到富貴便極聲色之奉一貧賤便憂愁無聊聖人則表裏精粗無不昭徹其形骸𨿽是人只是一團天理所謂從心所欲不逾矩左來右去盡是這天理如何不快活【義剛】○不義而富且貴所謂富貴非指天位天職而言但言勢位奉養之盛耳此等物若以義而得則聖人隨其所遇若固有之無鄙厭之心焉但以不義而得則不以易吾疏食水飲之樂耳【答方伯謨】

十六章【加我數年】

所謂大過如當潛而不潛當見而不見是也如元亨利貞蓋大亨之中又須知利在正非正則過矣【植】易之爲書大抵於盛滿時致戒康節所以見得透多以盛滿爲戒【賀孫】

十七章【子所雅言】

孔子常說教人執禮【賀孫】○子所雅言未及易今人便先爲一種妙之說【徳明】○古之學者只是習詩書禮樂如易則掌於太卜春秋掌於史官學者兼通之不是正業【僴】

十八章【葉公問孔子於子路】

發憤便忘食樂便忘憂細看來見得聖人超出乎萬物之表【防】○聖人全體至極沒那半間不界底事發憤便忘食樂便忘憂直是恁地極至大槪聖人做事如所謂一棒一條痕一摑一掌血直是恁地【燾】○忘食忘憂是逐事上說一憤一樂循環代至非謂終身只此一憤一樂也【答陳安卿】○觀天地之運晝夜寒暑無須臾停聖人爲學亦若是從生至死只是如此無止法也【僴】此三句以爲夫子自譽則又似自貶以爲自貶則又似自譽【防】○對葉公之問見其事皆造極脫然無所系累但見義理之無窮不見歲月之有攺莫我知之嘆見其樂天安土無入而不自得天人事理洞然無毫髮之間茍有一毫之私則無以窺此境之妙故曰知我者其天乎【道夫】○忘食忘憂便與不知肉味之意相似【防】

十九章【我非生而知之者】

聖人看得地步廣濶自視猶有十分未全滿足處所以其言如此非全無實而但爲此辭也【必大】

四書集義精要卷十三﹤經部﹐四書類﹐四書集義精要﹥

欽定四庫全書

四書集義精要卷十四

元劉因撰論語十

述而下

二十章【子不語】

或問孔子於春秋紀災變戰伐簒殺之事於易禮論鬼神者尢詳今曰不語四者何也曰聖人平日之常言蓋不及是其不得已而及之則於三者必有訓戒焉於神則論其理以曉當日之惑非若世人之徒語而反以惑人也然其及之也亦鮮矣○鬼神聖人全不曽說這話與人這處無形無影亦自難說所謂敬鬼神而逺之只恁地說【防】

二十一章【三人行】

聖人之學異夫常人之學才略舉其端這里便無不昭徹然畢竟是學人若以自修爲心則舉天下萬物凡有感乎前者無非足以吾義理之正善者固可師不善者這里便恐懼修省恐落在裏面去是皆師也【防孫】○才能向裏做工夫步步自防檢遇事觸物皆足爲我之師仰以觀於天文俯以察於地理善惡皆吾師也而況於人乎○如今要只是个分別是非一心之中便有是有非言語便有是有非動作便有是有非以至應接賔朋看文字都有是有非須著分別教無些子不分曉始得孔子曰三人行必有我師焉擇其善者而從之其不善者而攺之且如今見人行事聴人言語便須著分別个是非若他做不是說不是𨿽不可誦言之自家是非須先明諸心始得若只管恁地鶻突不分別少間一齊衮做不好處去【賀孫】

二十二章【天生徳於予】

或問孔子何以知天之生徳於己也曰天之生我而使之气質淸明義理昭著則是生徳於我矣豈其不自知哉曰子之有疑於程子之言何也曰聖賢之臨患難有爲不自必之辭者有爲自必之辭者隨事而發固有所不同也爲不自必之辭孔子之於公伯寮孟子之於臧倉是也其爲自必之辭則孔子之於桓魋匡人是也以文考之則彼曰其如命何此曰其如予何固不同矣以事考之則寮倉之爲譖愬利害不過廢興行止之間其說之行世固有是理矣聖賢豈得而自必哉至於桓魋匡人眞欲加害於孔子則有以知其決無是理也故孔子皆以自必之辭處之言各有當不可以此而廢彼也曰聖人之自必如此而又微服以過宋何也曰程子論之詳矣然按史記孔子適宋與弟子習禮大樹之下桓魋伐其樹孔子去之弟子曰可以速矣子曰天生徳於予桓魋其如予何遂之鄭疑孔子旣遭伐樹之厄微服而去之弟子欲其速行而孔子告以此語也蓋聖人𨿽知其不能害己然避患亦未嘗不深避患𨿽深而處之亦未嘗不閒暇也所謂並行而不悖者學者宜深玩於斯焉○問孔子旣如此說了又微服而過宋者乃是天理人事之交盡否曰然所謂知命者不立乎巖墻之下若知命者便立乎巖墻之下也何害卻又不立而今所謂知命者只是舍命【燾】○問聖人旣知決無可害之理而避患又必周詳謹密何耶曰患之當避自是理合如此眾人亦然不必聖人爲然也【答陳安卿】○問集注云必不能違天害己不知當時聖人見其事勢不可害己還以理度其不能害耶曰若以勢論則害聖人甚易惟聖人自知其理有終不能害者【賀孫】○舜知象欲殺已而不防夫子知桓魋不能殺已而微服此兩事甚相抝故伊川曰相類【節】○問謝氏云使其能害己亦天也楊氏亦然集注言必不能違天害己竊謂衰亂之世气運差謬福善禍淫容或有失若天理則卓然常在如許盛徳必不應殺得故伊川云聖人極能防制以理曰伊川說是夫子正意謝楊是推說余意亦不可不知也【答鄭子上】

二十三章【二三子以我爲隠乎】

要意思卻在吾無行而不與二三子處須去仔細認聖人無不與二三子處在那里凡日用飲食居處之間認得聖人是如何自家今當如何【賀孫】○吾無隠乎爾天有四時春夏秋冬風雨霜露無非教也地載神气風霆流形庶物露生無非教也又曰莊子說得道體煞有妙處在坑滿坑在谷滿谷莊子不是無見只是說得來作怪昔有一僧問禪其師拈花示之云汝且道是个什麼僧答云花也師云吾無隠乎爾此亦不是無見只說得來粗了孔子所謂吾無隠乎爾者居鄕黨則恂恂在宗廟朝廷則便便自有許多實事【賜】

二十四章【子以四教】

教人之道自外約入向裏去故先文後行而忠信者又立行之方也【謨】○此是表裏互說在這里不是當學文修行時不教之存忠信也教人當從外說入又云學者初來須是先與他講說不然是行个甚麼【賀孫】○文行忠信是從外做向內則以學文是從內做向外聖人言此類者多要人逐處自識得【銖】

二十五章【聖人吾不得而見之矣】

或問二十五章之說曰吳氏曽氏說亦得之吳氏曰君子蓋有賢徳而又有作用者特不及聖人爾若善人則粗能嗣守成緒不至於爲惡而己非若君子之能有爲也曽氏曰當夫子時聖人固不可得而見豈無君子善人有常者乎而夫子云然者蓋其人少而思見之也及其見則又悅而進之曰君子哉若人凡此類當得意而忘言善人明乎善者也有常𨿽未明乎善亦必有一節終身不易者若本無一長而爲有之狀未能充實而爲盈之狀貧約而爲泰之狀此亦妄人而已矣孟子所謂雨集溝澮皆盈其涸可立而待也焉能久耶曰有無虛實約泰之分柰何曰無絕無也虛則未滿之名耳二者兼內外學之所至事之所能而言約之與泰則貧富貴賤之稱耳爲之云者作爲如是之形作爲如是之事也爲而無以繼則𨿽欲爲有常不可得矣○聖人也只是這个道理但理會得爛熟所以爲聖【義剛】○如有徳而無才則不能爲用亦何足爲君子【燾】○善人正如上文所謂聖人有恆正如所謂君子然而善人有恆者皆未知學問者也【僩】○三者皆虛誇之事不可以久是以不能恆非謂此便是無恆也【壯祖】○此三病皆受於無恆之前【賀孫】○凡事皆是有恆方做得成最是古人防機譬諭最切緣是防時易接時難【泳】

二十六章【子釣而不綱】

或問二十六章之說曰張敬夫所論亦佳張敬夫曰聖人之心天地生物之心也其親親而仁民仁民而愛物皆是心之也然於物也有祭祀之須有奉養賔客之用則其取之也有不得免焉於是取之有時用之有節若夫子之不絕流不射宿則皆仁之至義之盡而天理之公也使夫子之得邦家則王政行焉鳥獸魚鼈咸若矣若窮口腹以暴天物者則固人欲之私也而異端之教遂至於禁殺茹蔬殞身飼獸而於其天性之親人倫之愛反恝然其無情也則亦豈得爲天理之公哉故梁武之不以血食祀宗廟與商紂之暴殄天物事𨿽不同然其咈天理以致亂亡則一而已

二十七章【蓋有不知而作之者】

作只是作事之作【防】○知以心言得於聞見者次之【謨】○擇善是知上工夫從之是行上工夫多見而識之且記在這里自是意思停蓄若見了便要擇便淺迫了知之次也知之者眞知得了不消擇善而從亦不消識聞多而擇見多而識只是知之次者【同上】○多聞多見二字人多輕說過了將以爲偶然多聞多見耳殊不知此正是合用功處多聞擇其善者而從之多見而識之皆欲求其多也不然則聞見孤寡不足以爲學矣【時舉】○聞是聞前言往行見是見目今所爲【蓋卿】○如今人卻只要多識卻無擇善一著【賀孫】○多聞擇其善者而從之多見而識之須是自家本領正本領不正都沒理會若原頭正到得看那許多方有辧別如程先生與禪子讀碑云公所看都是字某所看都是理【同上】○讀多聞擇其善者而從之章云聞見亦是互相○子張學幹祿章聞主於言見主於行然亦有聞而行者見而言者不可泥而看也【時舉】

二十九章【仁逺乎哉】

昔者忘之今忽在此知自外而至耳【答李守約】○才欲便是仁在這里才覺得此心放便是心在這里了【防孫】○讀書須把自身來體取做得去方是無疑若做不去須要講論且如欲仁斯仁至如何恁地易至於顏子三月不違仁又如何其餘更不及此又怎生得恁地難論語似此有三四處讀論語須是恁地看方得【銖】○人之爲學也是難若不從文字上做工夫又茫然不知下手處若是字字而求句甸而論不於身心上著切體認則又無益且如說我欲仁斯仁至矣何故孔門許多弟子聖人竟不曽以仁許之𨿽以顏子之賢而尙違於三月之後而聖人乃曰我欲斯至盍亦於自身體驗我若欲仁其心如何仁之至其意又如何若每日如此讀書庶幾看得道理是我心而得不爲徒言也【壯祖】○今人非不知利祿之不可求求之必不可得及至得底皆是非用力所致然而有至終身求之而不止者如何得人皆欲仁所以後來聖賢不出盡是庸凡便是無肯欲仁者如何得个道理使人皆好仁所以孔子謂吾未見好仁者所謂好徳如好色須是眞个好徳如好色時方可如今須是自於這里著意思量道如何不欲仁卻欲利祿如何不好徳卻只好色於此猛省恐有个道理【防】

三十章【陳司敗問昭公知禮乎】

或問諸說如何曰範氏存君臣者非是聖人盛徳之至其酬酢之際從容中禮有不期然者豈以存君臣之故而後爲是語哉大凡範氏於論語多此病如此則是聖人之言行皆不本於中心之不能已者而每出於有意計度之私也夫豈然哉○問昭公娶同姓之事若天王舉法則如何防曰此非昭公故爲之也當時吳盛彊中國無霸主以齊旣不能令又不受命出涕而女於吳若昭公亦是借其勢不得已之故非貪其色而然也天王舉法則罪固不免亦須原情自有處置況不曰孟姬而曰吳孟子則昭公亦自知其非矣【淳】

三十一章【子與人歌而善】

或問三十一章之說所謂聖人謙遜審密不掩人善何以言之也曰聖人天縱多能其於小藝不待取於人而後足而必欲得其詳如此其謙遜審密可知也然若不俟其曲終而遽和之則亦幾於伐己之能以掩彼之善矣故必俟其曲終以盡見其首尾節奏之善然後人復歌而始和之則旣不失其與人爲善之意而又不掩其善也然此亦聖人動容周旋自然中禮非有意於爲之也抑又見其從容不迫不輕信而易說之意耳○反之猶言從頭再起也【答潘坦翁】○今世間人與那人說話那人正說得好自家便從中截防如雲已自理會得不消說之類以此類看聖人是甚气象與人歌且教他自歌一終了方合再歌而後和之不於初歌便和恐混雜他不盡其意此見聖人與人爲善【賀孫】○問此章伊川解歌必全章也與割不正不食席不正不坐同曰嘗謂此章見聖人謙退詳審不掩人善之意乃爲盡其曲折伊川但言其不從中間一截和起耳𨿽亦是一意思然恐未盡【答潘端叔】

三十二章【文莫吾猶人也】

或問三十二章之說曰此其文義集注備矣若其所以然者則未可以一言盡也蓋於文言其可以及人足見其不難繼之意言其不能過人又見其不必工之意且合而觀之又見其𨿽不讓其能而亦不失其謙也於行言其未之有得則見其實之難焉見其必以得爲效焉見其汲汲於此而不敢有毫髮自足之心焉一言之中而防意反復更出互見曲折淵永至於如此非聖人而能若是哉【缺名】○莫是疑辭猶今人云莫是如此【謨】

三十三章【若聖與仁】

正惟弟子不能學也言正是弟子不能學處【義剛】○爲之畢竟是爲个甚麼誨人畢竟是以甚麼物事誨人這便知得是爲之是爲仁聖之道誨人是以仁聖之道誨人【同上】○不居仁聖已爲謙矣以學不厭誨不倦爲無有又謙之謙也至於事父兄公卿一節則又謙謙之謙也蓋聖人只見義理無窮而自己有未到處是以其言每下而益見其髙也【答陳安卿】

三十四章【子疾病】

或問行禱五祀著於禮經今子路請之而夫子不從何也曰以理言之則聖人之言盡矣諸家之說當矣以事言之則禱者臣子至情迫切之所爲非病者之所與聞也病而與聞乎禱則是不安其死而謟於鬼神以茍須臾之生君子豈爲是哉曰然則聖人之言乃不及此而直以爲無事於禱何也曰是蓋有難言者然以理言則旣兼舉之矣蓋祈禱卜筮之屬皆聖人之所作至於夫子而後教人一決諸理而不屑於冥漠不可知之間其所以建立人極之功於是爲備觀諸易之十翼可以見矣○子路若不當請聖人何不直拒之乃問有諸何也蓋夫子疑子路禱之非正故以有諸叩之及子路舉誄聖人知非淫祀乃云我無所事禱【時舉】○子曰有諸聖人不直截截他待子路說了然後從容和緩答他今人才到請禱處便截了聖人皆不如此使反之而後和之亦然【同上】○禱爾於上下神只只是引此古語以明有禱之理非謂欲禱於皇天后土也【答陳安卿】○禱久一句語意深厚聖人气象與天人之分自求多福之意皆可見【答陳允夫】○問禱久一句乃聖人自語也聖人之意豈自謂我未嘗有過無善可遷其素行固已合於神明哉曰聖人固有不居其聖時節又有直截擔當無所推讓時節如天生徳於予未喪斯文之類蓋誠有不可掩者【答陳安卿】○問注下是兩个意思模樣曰是但士喪禮那一意卻只是个小意思【義剛】○今自是無所可禱如儀禮五祀之類今人尋常皆不曽祀又尋常動是越祭於小小神物必以爲祭之無益某向爲郡禱旱時如舊例醮祭之類皆嘗至誠爲之但才見張天師心下便不信了【必大】

三十五章【奢則不孫】

問不孫曰才奢便是不孫他自是不斂戢也【缺名】○張敬夫解奢則不孫聖人斯言非勉學者爲儉而已曰聖人深惡奢之爲害而寧取夫儉之失焉則所以勉學者之爲儉其意切矣今爲此說是又欲求髙於聖人而不知其言之過心之病也溫公謂子作太本以明易非敢別爲一書以與易競今讀此書𨿽名爲說論語者然攷其實則幾欲與論語爲競矣鄙意於此深所未安不識髙明以爲如何【與張敬夫】

三十六章【君子坦蕩蕩】

問坦蕩蕩坦蕩字只相連俱就气象說只是胸懷平坦寛廣否抑坦字就理說由循理平坦然後胸懷寛廣也曰只合連說看下文對句可見【答陳安卿】

三十七章【子溫而厲】

曰溫曰威曰恭三字是主曰厲曰不猛曰安是帶說上下二句易理會且看聖人威底气象是如何蓋聖人徳盛自然威嚴【賀孫】○聖人固是自然學者便須舉偏補如舜命教冑子臯陶陳九徳可見【防孫】○問張子云十五年學个恭而安不成曰恭而安如何學得成安便不恭恭便不安這个使力不得只是養底工夫如煉丹火气已足更不用添炭只以暖气養教成就耳【明作】○問橫渠只是硬把捉故不安否曰他只是學个恭自驗見不曽熟不是學个恭又學个安【賀孫】

四書集義精要卷十四

欽定四庫全書

四書集義精要卷十五

元劉因撰論語十一

泰伯上

首章【泰伯其可謂至徳也已矣】

或問曰何以言三讓之爲固讓之也曰古人辭讓以三爲節一辭爲禮辭再辭爲固辭三辭爲終辭故古注至是但言三讓而不解其目也今必求其事以實之則亦無所據矣曰何以言其讓於隠微之中也曰泰伯之讓無揖遜授受之迹人但見其逃去不返而已不知其讓也知其讓者見其讓國而已而不知所以使文武有天下者實由於此則是以天下讓也曰其爲至徳何也曰讓之爲徳旣美矣至於三則其讓成矣以天下讓則其所讓大矣而又能隠晦其迹使民無得而稱焉則其讓也非有爲名之累矣此其徳所以爲至極而不可以有加也曰太王有廢長立少之意非禮也泰伯又探其邪志而成之至於父死不赴傷毀發膚皆非賢者之事就使必於讓國而爲之則亦過而不合於中庸之徳也其爲至徳何耶曰太王之欲立賢子聖孫爲其道足以濟天下而非有愛憎之間利欲之私也是以泰伯去之而不爲狷王季受之而不爲貪父死不赴傷毀發膚而不爲不孝蓋處君臣父子之變而不失乎中庸此所以爲至徳也與魯隠公吳季子之事蓋不同矣曰逃去可矣何必斷髮文身哉曰先儒論之多矣蘇氏以爲讓國盛徳之事矣然存其實而取其名者亂之所由起故泰伯爲此所以使名實俱亡而亂不作也此以利害言之故不足以得聖賢之心而其弟黃門又曰子貢言泰伯端委以治吳則固未嘗斷髮文身也且漢東海王以天下授顯宗唐宋王成器以天下授宗皆兄弟終身無間言何必斷髮文身哉此引子貢之言則其事故有不可考者然以漢唐二事例之則亦未足以盡聖賢之心也蓋使王季之心但如顯宗宗則可若有叔齊之義則亦不能以一朝居矣使泰伯而不有以深自絕焉則亦何以必致國於王季而安其位哉然顯宗宗之心其厚薄又自不同也○至徳論語有二一爲文王而則是對武王誓師而言一爲泰伯而則是對太王翦商而言若論其志則文王固髙於武王而泰伯所處又髙於文王若論其事則泰伯王季文王武王皆處聖人之不得已而泰伯爲獨全其心表裏無憾也不然則何以有武未盡善之嘆且以夷齊爲得仁耶【答楊志仁】○若論有徳者興無徳者亡則天命已去人心已離便當有革命之事畢竟人之大倫聖人切要守得這个看聖人反復嘆詠泰伯及文王事而於武曰未盡善皆是微意【防孫】○泰伯夷齊之事天地之常經而太王武王之事古今之通義但其間不無髙下爾若如蘇氏譏武王非聖人則非矣於此二者中須見得道並行而不悖處乃善【銖】○至徳是就民無得而稱焉處見今人都不去看這一句夫子只說至徳一句便了何必更下此六字當仔細看這一句煞有意思【義剛】○今人才有些子讓便惟恐人之不知【同上】○問事之難處有甚焉何也曰夷齊處君臣之間道不合則去泰伯處父子之際又不可露形迹只得不分明去此不是言如夷齊讓國事蓋謂與夷齊諫伐之心同耳【銖】○問太王剪商只是魯頌推本之辭今遂據以爲說可否曰若是推本不應下實始翦商【賀孫】○太王翦商是周人如此說若無此事他豈肯誣其祖【義剛】○問當時商室𨿽衰天命時勢猶未也太王乃萌是心睥睨於其下豈得不謂之邪心泰伯固讓爲成父之邪志且自潔其身而以所不欲者推之後人何以爲至徳曰翦商乃詩語不從亦是左氏所記當時必有所據看書中說太王肇基王迹中庸言武王纘太王王季文王之緒則可見矣此聖賢處事之變不可拘以常法而泰伯之讓則是守常而不欲承當此事者也【答陳安卿】○左傳謂泰伯不從是以不嗣卽是不從太王翦商事耳【防】○問太王方爲狄人所侵不得已而遷岐當時國勢尙弱如何便有意於取天下曰觀其初遷底規模便自不同規模便才立便彊大如文王伐崇伐密气象亦可見然文王猶服事商所以爲至徳○公劉時得一豳做得盛到太王被狄人苦楚時又衰了太王又旋來那岐山下做起家計但岐山下卻是个商經理不到處亦是空地當時邠也只是一片荒涼之所故他去那里輯理起來【義剛】

二章【恭而無禮】

禮只是理只是看合當恁地不恁地若不要恭後卻要去恭則必勞若合當謹後謹則不葸若合當勇後勇則不亂若不當直後卻須要直便是絞【義剛】○絞如繩兩頭絞得都不寛舒則有證父攘羊之事矣【木之】○橫渠說蓋以有禮篤親不遺故舊在先則不勞葸亂絞與興仁不偸之效在後耳要之合分爲二章【同上】

三章【曽子有疾】

或問楊氏以易簀爲死生無變於已者諸說之所不及不其至乎曰昔晁詹事嘗問此義於程子程子曰禮也晁氏曰今人蔽於老佛之說則不謂之禮而謂之達矣程子然之不知楊氏於此其果以禮爲重乎以達爲重乎是未可知也○戰戰兢兢如臨深淵如履薄冰此乃敬之法此心不存則常昏矣今有人昏睡者遇有痛癢則蹶然而醒蓋心所不能已則自不至於忘也【洽】○這个身已直是頃刻不可不戒愼恐懼如所謂孝非止是尋常奉事而已當念慮之微有毫髮差錯便是悖禮傷道便是不孝只看一日之間內而思慮外而應接事物是多多少少這个心略不防檢便差失了看世間是多少事至危者無如人之心所以曽子常常恁地戰戰兢兢如臨深淵如履薄冰【賀孫】○張敬夫解形體且不可傷則其天性可得而傷乎曰此亦過髙之說非曽子之本指也且當明本文之意使學者深思保其形體之不易而盡心焉是則曽子所爲丁寧之意且天性亦豈有可傷之理乎【與張敬夫】

四章【曽子有疾孟敬子問之】

或問此章之說曰胡氏所考曽子之事則善胡氏曰曽子之疾見於此者二而見於檀弓者一愚嘗考其事之先後竊意此章最先前章次之而易簀之事最在其後乃垂絕時語也當是時也气息奄奄僅在而聲爲律身爲度心卽理理卽心其視死生猶晝夜然夫豈異教坐亡幻語不誠不敬者之所可彷佛學者誠能盡心於此則可以不惑於彼也○正顏色若要相似說合當著得个逺虛僞矣動出都說自然惟正字卻似方整頓底意思蓋緣是正顏色亦有假做恁地內實不然者若容貌之動辭气之出卻容僞不得【賀孫】○暴是粗厲慢是放肆蓋人之容貌少得和平不暴則慢暴是剛者之過慢是寛柔者之過鄙是凡淺倍是背理今人之議論有見得𨿽無甚差錯只是淺近者此是鄙又有說得甚髙而實背於理者此是倍不可不辧也【時舉】○人之容貌只有一个暴慢𨿽淺深不同暴慢則一如人狠戾固是暴稍不溫恭亦是暴如人倨肆固是慢稍或怠緩亦是慢信實也正顏色便須近實鄙便是說一樣卑底說話倍是逆理辭气只有此二者【文蔚】○這三字𨿽不是做工夫底字然便是做工夫處正如著衣喫飯其著其喫𨿽不是做工夫然便是做工夫處此意所爭只是絲髮之間要人自體認得舊來解以爲效驗語似有病故攺從今說蓋若専以爲平日莊敬持養方能如此則不成未莊敬持養底人便不要逺暴慢近信逺鄙倍便是舊說效驗字太深有病【僩】○問若未至此如何用工曰只是就容貌辭色之間用工更無別法但上面臨時可做下面臨時做不得須是熟然後能如此【淳】○逺便是無復有這气象【防】○三者道之得於身者也所謂本也【文集】○以道言之固不可謂此爲道彼爲非道然而所貴在此則所賤在彼矣其本在此則其末在彼矣【人傑】○籩豆之事亦非全不理會也但所重不在此耳田子方君明樂官不明樂音之說固美但君不曉樂則如何知其人之可仕不可仕耶不曉籩豆如何能任有司【義剛】○籩豆之事𨿽亦莫非道之所在然須先擇其切已者爲之如有闗雎麟趾之意便可行周官法度以籩豆之事告孟敬子必其所爲有以煩碎爲務者【謨】○今人講明制度名器皆是當然非不是學但是於自己身上大處卻不曽理會何貴於學【謙之】○集注中修身之要爲政之本二句最宜玩味【答李時可】

五章【以能問於不能】

或問能矣而問於不能多矣而問於寡不幾於巧僞近名乎曰愚嘗聞之於師矣曰顏子深知義理之無窮惟恐一善之不盡故𨿽能而肯問於不能𨿽多而肯問於寡以求盡乎義理之無窮者而已非挾其能而故問也但自他人觀之則見其如此耳謝說意蓋如此而洪氏曰吾固能矣然豈不猶有所不能彼固不能矣然或不能此而能於彼也吾固多矣然豈不猶有所闕彼固寡矣然或失於此而得於彼也是以下問而不以爲難亦此意也曰孟子三自反不如顏氏之不校信乎曰孟子所言學者反身修徳之事若顏子則心理渾然不待自反物我一致不見可校者也二者優劣固不待言而諭矣然自學者觀之則隨其所至之深淺而用力各有所當不可以此廢彼而反陷於躐等之失也曰有謂犯而不校非特自反且有包之之意焉有彼之之意焉有愧之之意焉莫非理也其說然乎曰夫犯而不校固不待於自反今曰非特自反則旣失之矣且其所謂包之者驕也彼之者狹也愧之者薄也是豈顏子之心哉曰吳氏曰子貢多聞故於顏子見其聞一知十曽子力行故又見其如此信乎其優入聖域也如何曰卽其言足以見三子之气象亦善言也○想是顏子自覺得有未能處但不比常人十事曉得九事那一事便不肯問人觀顏子說毋伐善毋施勞則他也是把此一件做工夫【義剛】○見得顏子以能問於不能以多問於寡不是故意姑且如此始有進步處耳【答汪長孺】○不與人校彊弱勝負道我勝爾負我彊爾弱【燾】○不是著意去容他亦不是因他犯而遂去自反蓋其所存者廣大故人有小小觸犯處自不覺得【時舉】○他力量大犯者如蚊虱一般如汪汪萬頃之波澄之不淸撓之不濁【南升】○問若常持不校之心如何曰此只看一个公私大小故伊川云有當校者順理而已【方子】○問幾於無我曰聖人則全是無我若顏子卻但是不以我去壓人卻尙有个人與我相對在聖人便和人我都無了【義剛】○顏子正在著力不著力之間就從事上看便分明【答陳安卿】

六章【可以托六尺之孤】

命只是命令之命【恪】○可以二字猶以其才言不可奪處乃見其節重處正在此也【答潘端叔】○才節兼全方謂之君子若無其才而徒有其節𨿽死何益如受人托孤之責自家𨿽無欺之之心卻被別人欺了也是自家不了事不能受人之托矣如受人百里之寄自家𨿽無竊之之心卻被別人竊了也是自家不了事不能受人之寄矣自家徒能臨大節而不可奪卻不能了得他事𨿽能死也只是个枉死漢濟得甚事如晉之荀息是也所謂君子者豈是斂手並腳底村人耶故伊川說君子者才徳出眾之名孔子曰君子不器旣曰君子須是事事理會得方可若但有節而無才也喚做好人只是不濟得事耳【僩】○有猷有爲有守托孤寄命是有猷有爲臨大節而不可奪卻是有守霍光能有猷有爲矣只是無所守如許後之事則大節已奪了【恪】○此事惟諸葛亮能之【防孫】○聖人言語自渾全溫厚如此章及後章語見得曽子直是峻厲【淳】

七章【士不可以不毅】

是開濶周徧【防孫】○非止是容物乃容得眾理耳今之學者執徳不才得些子道理便自足他說更入不得如此則滯於一隅如何得如何勝得重任耶【謙之】○道理自是个大底物事無所不備無所不包不大著心如何承載得起若才小著這心便容兩个不得心裏便只著得一个這兩个便相阻礙在這里道理也只著得一說事事都只著得一邊任重是擔子重非如任天下之任【僩】○毅是立腳處堅忍彊厲擔負得去底意思【叔卿】○毅是忍耐持守著力去做【義剛】○須是認得个仁又將身體驗之方眞个知得這擔子重今自家全不曽擔著如何知得他重所以學不貴徒說須要實去體而行之方知【僩】○而不毅𨿽能勝得重任卻恐去前面倒了【時舉】○程子所云無規矩是說目今難立是說後來【必大】

四書集義精要卷十五

欽定四庫全書

四書集義精要卷十六

元劉因撰論語十二

泰伯下

八章【興於詩】

只是這一心更無他說興於詩興此心也立於禮立此心也成於樂成此心也【僩】○興於詩立於禮成於樂聖人做出這一件物事使學者聞之自然歡喜情願上這一條路去四面八方攛掇他去這路上行【廣】○樂者能動蕩人之血气使人有些小不善之意都著不得便純是天理此謂成於樂譬如人之服藥初時一向服了服之旣久則耳聰目明各自得力此興詩立禮成樂所以有先後也【時舉】○渣滓是他勉彊用力不出於自然而不安於爲之之意聞樂則可以融化了【義剛】○後世去古旣逺禮樂蕩然所謂成於樂者固不可得然讀書理會道理只管將來涵泳到浹洽貫通熟處亦有此意思【賀孫】○今豈特詩樂無禮也無而今只有義理在且講究分別是非邪正到感慨處必能興起其善心懲創其惡志便是興於詩之功涵養徳性無斯須不和不樂便是成於樂之功如禮古人這身都只在禮之中都不由得自家今旣無之只得硬做些規矩自恁地收斂【防】

九章【民可使由之】

或問子謂民可使之由於是理之當然而不能使之知其所以然者何也曰理之所當然者所謂民之秉百姓所日用者也聖人之爲禮樂刑政皆所以使民由之也其所以然則莫不原於天命之性𨿽學者有未易得聞者而況於庶民乎其曰不可使知之蓋不得使之知非不使之知也○問不可使知之曰不是愚黔首是不可得而使之知也呂氏謂知之未至適所以啟機心而生惑志說得是【淳】○由之而不知不害其爲循理及其自覺此理而知之則沛然矣必使之知則人求知之心勝而由之不安甚者遂不復由而惟知之爲務其害豈可勝言釋氏之學是也大抵由之而自知則隨其淺深自有安處使之知則知之必不至至者亦過之而與不及者無以異此機心惑志所以生也機心惑志正謂見得一斑半防而鑿知自私之流也【答範伯崇】○民可使由之不可使知之聖人只使得人孝足矣使得人弟足矣卻無緣又上門逐个與他解說所以當孝者是如何所以當弟者是如何頃年張子韶之論以爲當事親便當體認取那事親者是何物方識得所謂仁當事兄便當體認取那事兄者是何物方識得所謂義某嘗說若如此則前面方推此心去事親隨手又便去背後尋摸取這个仁前面方推此心去事兄隨手又便著一心去尋摸取這个義則是二心矣禪家便是如此其爲說曰立地便要你究得坐地便要你究得他所以撐眉努眼使棒使喝都是立地便拶教爾承當識認取所以謂之禪機若必欲使民知之少間便有這般病某嘗舉子韶之說以問李先生曰當事親便要體認取个仁當事兄便要體認取个義如此則事親事兄卻是沒要底事且姑借此來體認取个仁義耳李先生笑曰不然公看得好或問上蔡愛說覺字便是有此病了曰然張子韶初間便是上蔡之說只是後來又展上蔡之說說得來放肆無收煞爾或曰南軒初間也有以覺訓仁之病曰大槪都是自上蔡處來又曰呂氏解民可使由之不可使知之云不可使知非以愚民蓋知之不至適以起機心而生惑志也看來此說亦自好所謂機心便是張子韶與禪機之說方才做這事便又使此心去體認少間便啟人機心只是聖人說此語時卻未有此意在向姑舉之或問不欲附集注或曰王介甫以爲不可使知蓋聖人愚民之意曰申韓黃老之說便是此意以爲聖人置這許多仁義禮樂都是殃及人淮南子有一段說武王問太公曰寡人伐紂天下謂臣殺主下伐上吾恐用兵不已爭鬭不已爲之柰何太公善王之問教之以繁文滋禮以持天下如爲三年之喪令類不畜厚久喪以亶其意大槪說使人行三年之喪庶幾生子少免得人多爲亂之意厚久喪可以破產免得人富以啟亂之意都是這般無稽之談【僩】

十章【好勇疾貧】

或問十章之說曰胡氏上句小異然亦可取胡氏曰好勇而不疾貧則不肯爲亂疾貧而不好勇則不能爲亂自古亂民皆其材力出眾而迫於饑寒者也爲人上者其可不思制其產厚其生乎抑學者不幸而好勇又不幸而貧茍無道以持之自行一不義取非其有日長月滋其不流於跖也幾希此又學者所當自警也○不仁之人不能容之亦必致亂如東漢之黨錮【泳】

十一章【如有周公之才之美】

驕吝是挾其所有以誇其所無挾其所有是吝誇其所無是驕【僩】○如人曉些文義後吝惜不肯與人說便是要去驕人非驕無所用其吝非吝則無以爲驕【防】○吝之所有乃驕之所恃也故驕而不吝無以保其驕吝而不驕無所用其吝此盈於虛者所以必歉於實而歉於實者所以必盈於虛也【答李守約】○驕與吝只一般病驕是放出底吝吝是不放出底驕如人病寒熱熱出在外似驕寒包縮在內是吝【防】○驕吝之義亦因見人有如此之獘故微之【答潘恭叔】○聖人只是平說云如有周公之才之美而有驕吝也連他才美壞了況無周公之才而驕吝者乎甚言驕吝之不可也至於程子云有周公之徳則自無驕吝與某所說驕吝相爲根本枝葉此又是余意解者須先說得正意分曉然後卻說此方得【賀孫】○才徳語自不同如說才難便是那有徳底才如周公之才之美便是有才更要有徳【義剛】

十二章【三年學】

或問十二章之說曰以谷爲祿上章論疾貧驕吝之失下章記去就出處之方在位謀政之事亦一類也○此處解不行作志則略通又曰說不行處不如莫解解便不好【淳】

十三章【篤信好學】

或問篤信好學守死善道何也曰此言人當篤於信道而又好學以明乎善然後能守死以善其道也善道猶工欲善其事之善守死善道言寧死而不爲不善以害其道也其曰守死者篤信之效善道者好學之功何也曰𨿽曰篤信而未能至死不變則其信亦不篤矣𨿽曰好學而不能推以善道則其學亦無用矣○篤信是信得牢固不走作耳【答陳安卿】○守死是以死自守【答石子重】○凡古之隠者非可以一律觀有可以時之所遇而觀之者有可以其才徳之髙下而觀之者若長沮桀溺之徒有長往而不返之意然使天下有道而出計亦無可施設也只是獨善其身如老莊之徒而已大抵天下有道而見不必待其十分太平然後出無道而隠亦不必待其十分大亂然後隠天下有道譬天之將曉𨿽未甚明然自此向明矣不可不出爲之用天下無道如天之將夜𨿽未甚暗然自此而向暗矣知其後必不可支故亦須見幾而作可也【時舉】

十四章【不在其位】

或問十四章之說曰夫子之言不在此位不謀此政當知左右前後上下之間各有分守皆不可以相逾胡氏所論亦其一事今附於此胡氏曰東漢季年黨錮禍起潁川杜密去宦家居每謁守令多所請托而同郡劉勝亦自蜀還閉門掃軌太守王昱見杜密獨稱季陵淸髙以箴之密謂昱曰劉勝位爲大夫見禮上賔知善不薦見惡不言隠情惜已自同寒蟬乃罪人也今密舉志義力行之賢糾違道失節之士使明府賞罰得中令問休暢不亦萬之一乎昱乃慚服以愚觀之昱從善服義固不可訾若密之爲是代昱行事也不在其位而謀其政大槪如此黨錮諸賢多蹈此失可不戒哉○尉不可以謀簿事蓋少不守分限卽是侵人疆界矣況田野之人謀朝廷之政乎【大雅】

十五章【師摯之始】

問闗雎之亂何以爲樂之卒章曰闗雎全篇皆是亂其初必是已作樂只無此辭到此處便是【淳】○闗雎之亂亂者樂之卒章故楚辭有亂曰是也前面𨿽更有但今不可攷耳【南升】

十六章【狂而不直】

狂亦進取之狂【必大】○問侗倥曰此亦因舊說以字義音韻推之恐或然耳不須苦推究也【答陳安卿】

十七章【學如不及】

學如不及猶恐失之譬如捉賊相似須是著气力精神千方百計去趕捉他如此猶恐不獲今卻只在此安坐熟視他不管他如何柰得他何只是忺時起來行得三兩步懶時又坐恁地如何做得事成

十八章【巍巍乎】

或問舜禹之有天下而不與一以爲不與治一以爲不與求子之說不同何也曰如前說則有宜爲治矣如後說則有宜爲得矣今曰有而不與則愚說𨿽陋恐或得其文意也○巍巍是至髙底意思且如大凡人有得些小物事便覺累其心今富有天下一似不曽有相似豈不是髙【恪】○今人才富貴便被他勾惹此乃是爲物所役是他自卑了若舜禹直是髙所謂首出庶物故夫子稱其巍巍【時舉】○不與言天下自是天下我事自是我事不被那天下來移著【義剛】

十九章【大哉堯之爲君也】

非惟蕩蕩無能名也亦有巍巍之成功可見又有煥乎之文章可覩【謨】

二十章【舜有臣五人而天下治】

或問舜之臣眾矣而獨稱五人何也曰舜之天下之所以治者以此五人而已故孟子亦獨稱之他人不得而與也曰文王服事商則善矣然以諸侯而有天下之大半得爲順乎曰胡氏嘗言之矣胡氏曰孔子稱武王周公善繼人之志善述人之事蓋文王受命作周大統未集武王嗣爲西伯又十二年而紂益不悛於是武王順天應人繼志述事一服戎衣天下大定此文武之實也而論者乃謂文王無意於伐紂獨武王行之此攷之不詳也夫文武之間三分天下旣有其二以加倍之力可取而不取猶北面守臣節此周之徳所以爲至徳也言周則文武兼舉矣誠使仲尼有取文貶武之意曷不曰文王之徳以白之乎誠使文王無廣周於天下之心曷不専守分地而取其三分之二乎聖人之動莫非天理當文王時商歷未終文王安得而取之及武王時受罪貫盈武王安得而不取向若文王享堯舜之壽則夫三分之一亦不待用師而服矣○問三分天下有其二以服事殷使文王更在十三四年將終事紂乎抑爲武王牧野之舉乎曰看文王亦不是安坐不做事底人如詩中言文王受命有此武功旣伐於崇作邑於丰文王烝哉武功皆是文王做來詩載文王武功卻少但卒其伐功耳觀文王一時气勢如此度必不終竟休了一似果實文王待他十分黃熟自落下來武王卻似生拍破一般【防】○問使文王不死數年天下必盡服不待武王徵伐而天下自歸之矣曰自家心如何測度得聖人之心孟子曰取之而燕民不悅則勿取古之人有行之者文王是也聖人已說底話尙未理會得況聖人未做底事如何測度得後再有問者乃曰若紂之惡極文王未死也只得徵伐救民【僩】○文王之事紂惟知以臣事君而已都不見其他玆其所以爲至徳也【答範伯崇】○三分天下有其二若非文王亦須取了孔子稱至徳只二人皆可爲而不爲者也【璘】

二十一章【禹吾無間然矣】

問胡氏說禹以鯀殛死而不忍享天下之奉如何曰聖人自是薄於奉已而重於宗廟朝廷之事若只恁地說則較狹了【義剛】

四書集義精要卷十六

欽定四庫全書

四書集義精要卷十七

元劉因撰論語十三

子罕上

首章【子罕言】

罕言者不是不言又不可多言罕言之耳【恪】○命有以理言者有以气言者理精微而難言气數又不可盡委之而至於廢人事仁之理至大數言之不惟使人躐等亦使人有玩之之心蓋舉口便說仁人便自不把當事了【時舉】

二章【達巷黨人曰】

黨人之言至爲淺近然自察邇言者觀之則於此便見聖人道徳純備不可以一善名愚夫愚婦可以與知而其所以然者聖人有所不知也【答範伯崇】

三章【麻冕禮也】

三十升升八十縷則其經二千四百縷矣極細【闕】

四章【子絕四】

或問四者之說其詳柰何曰無意者渾然天理不任私意也無必者隨事順理不先期必也無固者過而不畱無所凝滯也無我者大同於物不私一身也○意者有我之端我則意之效先立是意要如此而爲之然後有必有固而一向要每事皆已出也聖人作事初無私意或爲或不爲不在己意而惟理之是從又何必固有我哉【力行】○凡人做事必先起意不問理之是非必期欲事成而已事旣成是非得失已定又復執滯不化是謂固三者只成就得一个我及至我之根源愈大少間三者又這里生正如元亨利貞循環不已【僩】○意是意要如此必是先事而期必固是事過而執滯到我便是但知有我不知有人必之時淺固之時長譬如士人赴試須要必得到揭榜後便已必不得了但得則喜喜不能得化不得則慍慍亦不能得化以此知固時久也意是始我是終必固在中間亦是一節重似一節也又云言必信行必果言自合信行自合果何待安排才有心去必他便是不活便不能久矣又云意是絲毫我是成一山嶽也【時舉】○問我是有人已之私否曰人自是人已自是已不必把人對說我只是任己私做去便於我則做不便於我則不做只管就已上較計利害與人何相闗人多要人我合一人我如何合得呂銘曰立已與物私爲町畦他們都說人已合一克己只是克去已私如何便說到人已爲一處物我自是有等差只是仁者做得在這里要得人也如此便推去及人所以親親仁民愛物人我只是理一分自不同【淳】○問四者有一焉似可疑曰人之爲事亦有其初未必出於私意而後來不能化去者若曰絕私意則四者皆無則曰子絕一便得何用更言絕四以此知四者又各是一病也【時舉】○無意必固我而凝然中立者中也【端蒙】

五章【子畏於匡】

言在玆便是天未喪斯文【淳】○問文卽道否曰道安得有喪未喪文亦先王之禮文蓋古之聖人旣竭心思焉將行之萬世而無獘者也故常恐其喪失而不可攷【大雅】○後死者是對上文文王言之猶曰未亡人【防】

六章【太宰問於子貢】

或問何以言太宰或吳或宋也曰當時惟二國有是官也鄭氏以爲吳而邢疏曰左傳魯哀公會於槖臯吳子使太宰嚭請尋盟公使子貢辭焉子貢又嘗適吳此鄭氏所據也洪氏曰宋太宰也列子稱商太宰見孔子曰丘聖者與宋商後又都商丘是也二說不同未知孰是故兩存之但列子多寓言恐或不足據也○太宰知我乎以下煞有曲折意思聖人不直謂太宰不足以知我只說太宰也知我這便見聖人待人恁地溫厚【義剛】○天放縱聖人做得恁地不去限量他問如此愚不肖是天限量之乎曰看气象亦是天限量他一般如這道理聖人知得盡愚不肖要增進一分不得硬拘定在這里【防】○聖人本領大故𨿽是材藝他做得自別只且如禮聖人動容周旋俯仰升降自是與他人不同如射亦然天生聖人气稟淸明自與人不同列子言力能拓闗𨿽未可信然要之聖人本領大後事事做得出來自別【銖】○太宰所云是以多能爲聖也子貢所對是以多能爲餘事也夫子所言是以聖爲不在於多能也三者之說不同若要形容聖人地位則子貢之言爲盡蓋聖人主於徳固不在多能然聖人未有不多能者夫子以多能不可以律人故言君子不多見尙徳不尙藝之意其實聖人未嘗不多能也【植】○將殆也殆庶幾也如而今云將次【泳】○鄙事𨿽云瑣屑然孰非天理之流行者但此理旣得自然不習而無不能爾故孔子自謂多能鄙事但以學者不當自是以求之故又曰不多也今欲務於彊記多能固非所以爲學然事物之間分別太甚則有修飭邊幅簡忽細故之病又非所以求盡心也【鎬】○問不試故藝曰想聖人事事能之如舜少年耕稼陶漁都更歷過所以都曉得而今人事事都不會最急者是禮樂樂固不可識只日用常行吉凶之禮亦皆不曽講得【僩】

七章【吾有知乎哉】

無知者聖人之謙辭叩其兩端而竭焉言已𨿽無知而於告人不敢不盡大凡聖人气象只是如此著實自然見得初無世俗許多妙虛浮之說也叩兩端或謂只舉兩端教人黙識取中間底此又近世禪學之餘三代以前風俗淳厚亦未有此等險薄浮誕意思也【答江徳功】○空空鄙夫空空非是孔子空空【大雅】○兩端言徹頭徹尾都盡也如樊遲問仁曰愛人問知曰知人推而逺之亦無不盡【端蒙】○凡聖人謙辭未有無因而者此上必有說而記之不全自今觀之無故說謙話便似要人知者然【防】○問程子所分聖賢之言其地位當如此耶曰地位當如此也聖人極其髙人疑之以爲非我所能及若更不如此俯就則人愈畏憚而不敢進若孟子𨿽已見到至處畢竟不似聖人熟人不能不疑其所未至若不引而自髙則人必以爲淺近而不足爲孟子人皆以爲迂濶把他無用了若孟子遂亦自謂我誠迂濶安能行所以與人辧爭亦非欲人之尊已也但欲其知斯道之大庶幾使人竦動而警覺爾非程子見得透安敢鑿空如此說【同上】

八章【鳳鳥不至】

時君不能用聖人聖人亦未嘗有心逆料人君能用我與否如此卽薄矣後來說吾不復夢見周公與鳳鳥不至吾已矣夫時聖人亦自知其不可爲矣【廣】

九章【子見齊衰者】

作與趨皆是敬然敬心之所由則不同見冕衣裳者敬心生焉而因用其敬見齊衰者與瞽者則哀矜之心動於中而自加敬也呂刑所謂哀敬折獄正是此意【蓋卿】

十章【顏淵喟然】

喟然嘆處是顏子見得未定只見得一个大物事後柰不何【節】○髙堅前後如於道理上才著又蹉過放緩又不及如聖人平日只論大經大法又卻有時而應變達權方看其應變達權又卻未嘗離大經大法可仕而仕學其仕時又卻有時而不仕可止而止學其止時又卻有時而不止無可無不可學其不可又卻有時而可學其可又卻有時而不可終不似事事自然中道又曰卓爾是聖人大本立於此以酬酢萬變處【廣】○卓爾卽前日髙堅前後者看得確定卓然爾如巍巍髙者今全體分明卓然在目中無有遺遁節會堅底今皆融泮自成條理卓然森列於中不容紊亂前後捉摸兩不定者今則前者灼見其卓然在前不可移於後後者灼見其卓然在後不可移於前非髙堅前後之外別有所謂卓爾者也前後只是恍惚不可認定處將以前者爲是耶忽又有在後者焉【答陳安卿】○卓爾只是見得比之舊時親切不似向來無捉摸處【答廖子晦】○曰如有所立則是眞見得分明【燾】○仰鉆瞻忽是一闗如有所立卓爾處是一闗【植】○顏子初見聖人之道廣大如此欲向前求之轉覺無下手處退而求之則見聖人所以循循然善誘人者不過博文約禮於是就此處竭力求之而所見始親切的當如有所立卓爾在前而自嘆其峻絕著力不得也【銖】○髙堅前後者顏子始時之所見也博文約禮者中間用力之方也欲罷不能以後者後來得力之效驗也【答廖子晦】○此章要在循循然以下三句【賀孫】○問程子著力不得之說曰在熟之而已且如熟還可著力否直待自熟【洽】

十一章【子疾病】

或問十一章之說曰胡氏言之爲詳胡氏曰此必夫子失司寇之後未致其事之前也若夢奠則子路死於衛久矣大夫老而致事後得從其列無家臣者無祿故也孔子初未嘗知爲臣之事而曰吾誰欺者引咎歸已以深責子路也或曰如使夫子疾病不間非禮之臣遂以奉終豈不仰累聖徳乎曰夫子倘至大故耳目所接有異必遂正之矣聖人病則不能無若其方寸決不以病而懵也○久矣哉是指從來而言【廣】○子路使門人爲臣此等事未有不好亦未爲欺天但子路見不透卻把做好事去做了不知其實卻不是了【燾】

十二章【有美玉於斯】

問哉疑辭也今集注直曰固當賣之不爲疑辭何也曰哉本嘆辭其或爲疑辭者亦嘆以疑之也此言沽之哉而繼以待價則不得爲疑辭矣【答李守約】

十三章【子欲居九夷】

或問九夷之說曰邢以爲九夷蓋菟樂浪髙麗之屬而胡氏亦曰君子指箕子也箕子居於遼東九夷之地其教條風俗至漢猶存夫子之時又當純固此說蓋出於班固然恐非聖人之本意也若洪氏則又以爲書有淮夷徐戎蓋徐州莒魯之間有東夷雜居中國者亦未詳孰是也○後世只管說當時人君不能用聖人不知亦用不得每國有世臣把住了如魯三桓齊田氏晉六卿比比皆然如何容外人插手【雉】○或言九夷尙可化何故不化中國曰當時中國未嘗不被聖人之化但時君不用不得行其道耳【答石子重】

十四章【吾自衛反魯】

或問十四章之說曰洪氏言之矣洪氏曰季札觀樂以小雅爲周衰以大雅爲文王蓋以正變爲小大也是時王迹熄而詩亡其存者謬亂失次孔子自衛反魯復得之他國以歸定著爲三百五篇於是雅頌各得其所【闕名】

四書集義精要卷十七﹤經部﹐四書類﹐四書集義精要﹥

欽定四庫全書

四書集義精要卷十八

元劉因撰論語十四

子罕下

十五章【出則事公卿】

此說本卑非有甚髙之行然工夫卻愈精密道理卻愈無窮故曰知崇禮卑又曰崇徳廣業蓋徳知𨿽髙然踐履卻只是卑惟愈卑則愈廣又曰徳言盛禮言恭謙也者致恭以存其位者也【必大】○此聖人必有爲而言【燾】○此等處須有上截話恐是或有人說夫子如何故夫子因有此言【必大】

十六章【子在川上】

或問川上之嘆程子所謂純亦不已者其果聖人之本意乎曰程子之言非以爲聖人之意本如是也亦曰非其心之如是則無以見天理之如是耳其曰其要只在愼獨者何也曰言人欲體此道者當如此也蓋道無時而不然惟愼其獨則可以無所間斷而不虧其體曰諸說如何曰楊氏謂知逝者如斯則知有不逝者異乎此矣其說則老佛之云非聖人之意矣曰荀子稱孔子見大水必觀焉而孟子論仲尼亟稱於水特取有本之意其與此意有以異乎曰此未必一時之言也然孟子之言若推其極則亦程子意矣○逝只訓往斯字方指川流處【植】○川上之嘆聖人有感於道體之無窮而語之以勉人使汲汲於進學耳若遂以聖人此言専爲指示道體而則誤矣【文集】○天理流行之妙若少有私欲以間之便如水被些障塞不得恁滔滔地流去【賜】○此个道理吾身在其中萬物在其中天地亦在其中同是一个物事無障蔽無遮礙吾之心卽天地之心聖人卽川流而見之但天命正而人心邪天命公而人心私天命大而人心小所以與天地不相似今講學卽欲去與天地不相似者以與之相似爾又曰空虛中皆是此个道理聖人便隨事物上切出來【防孫】○與道爲體四字甚精蓋物生水流非道之體乃與道爲體也【學防】○道無形體可見卻是這物事盛載那道出來故可見與道爲體言與之爲體也這體字卻粗只是形體之體曰如此則本然之體微不同曰也便在裏面與道爲體之體又說出那道之親切底骨子恐人說物自物道自道所以指物以見道其實這許多物事湊合來便都是道之體道之體便在這許多物事上只是水上較親切易見又問與道爲體猶云性者道之形體否曰然【僩】○此四者非道之體也但因此可見道之體耳或曰如炭與火相似曰也略是如此【義剛】○日往月來寒往暑來水流不息物生不窮未是道然無這道便無這个了有這道方始有這个旣有這个就上面便可見得道是與道做个骨子故言與道爲體也若說天只如此髙地只如此厚便也無說了須看其所以如此者如何【防】○無天徳則是私意是計較後人多無天徳所以做王道不成【節】○不愼獨便間斷若有作輟如何得與天地相似【士毅】○川流不息天運也純亦不已聖人之心也愼獨所以爲不己學者之事也【答陳與叔】○問東坡云逝者如斯而未嘗往也盈虛者如彼而卒莫消長也此語如何曰旣不往來不消長卻是个甚底物事這个道理其來無盡其往無窮聖人但云維天之命於穆不已又曰逝者如斯但說不已而已未嘗說不消長不往來渠本欲髙其說卻不知說得不活矣旣是往者如斯盈虛者如彼便是此理流行不已也東坡之說便是肇法師四不遷之說也【僩】

十七章【吾未見好徳】

或問十七章之說曰胡氏詳矣胡氏曰好徳而好色是好徳未深也不好色而不好徳焉則其不好色亦何所就也是故色者人之所同好好而難疎徳亦人之所同好好而難親知其病而痛藥之不使稂莠得害嘉谷則志气淸明而獨立乎萬物之表矣○問此卽大學如好好色要得誠如此集注載衛靈公事與此意不相應如何曰此是理會好徳如好色卻又必要根究靈公事不知如何自家讀書自家且虛心去讀若如此將見與聖人意思愈差錯看聖人書恰似與他做奴僕一般他教住便住他教去便去而今卻如與他做師友一般要與他校如何得論語只是說過去尾重則首輕這一頭低那一頭便昂大學是將兩句平頭說說得尢切如何要合來做一說【淳】○招搖如翺翔【節】

十八章【譬如爲山】

或問十八章之說曰惟胡氏爲盡善胡氏曰顏淵曰舜何人也予何人也有爲者亦若是此吾往者也冉有曰非不說子之道力不足也此吾止者也其進其止皆非他人所能此君子所以自彊不息也

十九章【語之而不惰者】

惟於行上見得他不惰【時舉】○如得一善則拳拳服膺而不失與欲罷不能皆是不惰處【義剛】

二十章【惜乎吾見其進也】

或問二十章之說曰止特謂惰而不進耳諸說以此爲聖人之極致以上下章攷之恐不然也

二十二章【後生可畏】

或問二十二章之說曰楊氏謂聖人與人爲善又惡其怠而止之說亦有功

二十三章【法語之言】

或問二十三章之說曰胡氏本韓文公宋貫之蘇氏之說又別爲一意然亦可觀曰法言者伊尹所謂逆於汝心者也理不可拒故勉而從之然以其逆心也故能攺革者鮮矣巽言者伊尹所謂遜於汝志者是也情無所忤故甘而說之然以其遜志也故能尋繹者鮮矣攺則法言爲有功繹則巽言爲可取此身之修壞國之治亂之所由也○法語之言巽與之言與謂巽順與他說都是教他做好事【端蒙】

二十六章【衣敝緼袍】

或問二十六章之說曰曽氏以爲子路尙志而忘物惟其不恥敝衣故能車馬輕裘與朋友共敝之而無憾此意亦善○袍是夾衣有綿作胎者【義剛】○終身只是久【淳】○問呂氏彊弱之語曰世人見富貴者不妬嫉便羨慕【僩】○李閎祖嘗云忮是嫉人之有求是恥已之無此說比呂氏又分曉【防】○問如何是執徳不底樣子曰子路若只執緼袍不恥之徳而不聞夫子何足以臧之說則其志未免止於此義理無窮心體無限【賀孫】

二十七章【嵗寒然後】

或問二十七章之說曰謝說欲學者必周於徳一句最能明此章之意

二十八章【知者不惑】

仁者通體是理無一毫私心事之來者𨿽無窮而此之應者各得其度所謂建諸天地而不悖質諸鬼神而無疑百世以俟聖人而不惑何憂之有【驤】○仁者理卽是心心卽是理有一事來便有一理以應之所以無憂今人有這事卻無這理便處置不去所以憂【方子】○仁者天下之公私欲不萌而天下之公在我何憂之有勇者气足以助道義今有見得道理分曉而反懾怯者气不足也【泳】○有仁智而後有勇然而仁智又少勇不得【燾】○成徳以仁爲先進學以知爲先此誠而明明而誠也【銖】

二十九章【可與共學】

或問程子範氏諸說似皆以爲稱二物而捨輕取重之意謝意則爲稱一物而進退以權平者也何如曰諸家之說固疑於權二物而捨輕取重矣而範氏之說爲詳今請以其所引堯舜之說論之蓋天下者物也與賢與子者其兩之所在也當堯舜之時以權加諸與子則天下重與子輕而其權仰矣然加諸與賢而屬之四嶽臯陶則未足以勝天下之重而未免於仰也故必歸之舜禹而後適得其平焉此範氏不盡之意而諸家之所同也其於謝氏之說亦何異哉○稱得不可增加些子是經到得物重衡昂移退是權依舊得平便是合道故反經亦須合道也【燾】○當事之常而守其經𨿽聖賢不外乎此而眾人亦可能焉至於遭事之變而處之以權則惟大聖大賢爲能不失其正而非眾人之所及也故孔子曰可與立未可與權蓋言其難如此【奏札】○可與立者能處置常事可與權者能處置變事【賀孫】○立便是經能守經而有所立矣卻說未可與權以此觀之權乃經之要妙微密處非見道理之精密透徹純熟者不足以語權也【僩】○反經合道一句細思之亦通緣權字與經字對說才說權便是變卻那个須謂之反可也然𨿽是反那經卻不悖於道𨿽與經不同而其道一也伊川之說不可不知此說亦不可不知又曰文中子云權義舉而皇極立若云經權舉則無害今云權義舉則義字下不得經是義權亦是義義字兼經權而用之又曰經是經權是權但𨿽反經而能合道卻無背於經如人兩腳左腳自是左腳右腳自是右腳須相待而行方始行得不可將左腳便喚做右腳右腳便喚做左腳【賀孫】○公羊以反經合道爲權亦未爲不是如君臣兄弟是天地之常經而不可易者湯武之徵伐周公之誅管蔡豈不是反經然到這里道理當如此做𨿽是反經卻是合道理【恪】○伊川謂權是經所不及者權與經固是兩義然論權而全離乎經則不是蓋權是不常用底物事如人熱病服涼藥冷病服熱藥此常理然有時熱病而用熱藥之冷病而用冷藥之者此不可常用者然須下得是方可若毫釐之差卽至殺人若用得是便是合如此旣是合用玆權也乃所以爲經也如周公誅管蔡與唐太宗殺建成元吉其推刃於同气𨿽同而所以殺之者則異蓋管蔡與商之遺民謀危王室此得罪於天下得罪於宗廟蓋不得不誅之也若太宗則分明是爭天下也故周公可謂之權而太宗不可謂之權孟子曰有伊尹之志則可無伊尹之志則篡也故在伊尹則可謂之權在他人則不可也【時舉】○經是常行底道理權乃常理行不得處而有个通變底道理權得其中固是與經不異畢竟權則可暫而不可常如堯舜揖讓湯武徵伐此是權也豈可常行乎【廣】○權自是權經自是經但漢儒權變權術之說非聖人之所謂權也【時舉】

三十章【唐棣之華】

或問或以小雅常棣之一章而夫子所刪而不取者也信乎曰不然也按爾雅棠棣棣常棣栘則小雅之常棣與此章之唐棣非一物也且彼詩文義屬連無刋削之迹必爲所刪則未知以此爲彼之第幾章乎攷之無證驗之不合且非大義之所存也又何必曲爲之說而彊通之耶曰子何以知偏爲翩也曰非獨晉史爲然也角弓之詩固有翩其反矣之句矣而漢武之賦所謂偏何姍姍其來遲說者以姍姍爲行貌則亦以偏爲翩字也

四書集義精要卷十八

欽定四庫全書

四書集義精要卷十九

元劉因撰論語十五

鄕黨

第一節

【孔子於鄕黨】

看鄕黨須以心體之如何是恂恂如何是似不能言者【廣】○鄕黨容色以有事觀聖人申申夭夭以無事觀聖人學者須知聖人無時無處而不然【燾】○鄕黨一篇許多道理皆是聖人身上迸出來【同上】

二節【朝與下大夫言】

或問誾誾侃侃之訓不同說文爲得何也曰太史公稱魯道之衰洙泗之間齗齗如也亦作誾誾說者以爲爭讓之意而晉人亦有侃侃正色之語蓋以音義求之亦宜如此此說文之訓所以爲得也誾誾之爲中正義有不盡衎衎而樂自作此衎字不作侃也後漢書云誾誾衎衎得禮之容寢嘿抑心非朝廷福其意亦以爭辧剛直爲是而有此言但侃侃誤作衎耳○剛直以其位不尊故吾之言可得而直遂【時舉】○和說則不失其事上之恭諍則又不失自家義理之正【廣】○侃侃誾誾古人用如此字不但說字義當想象其意思爲如何【賀孫】

三節【君召使擯】

或問賔不顧之說曰儀禮聘禮篇亦有賔不顧之文鄭氏以爲於此君可以反路寢是也襜如之說洪氏所謂非心平體正敏給安詳不能爾者亦得之○古者賔退主人送之門外設兩拜賔更不顧而去國君於列國之卿大夫亦如此【燾】○古擯介儀甚煩如九命擯五人介九人列兩行行末相對主人有言傳許多擯訖交過末介至上介方聞之賔【賀孫】

四節【入公門】

或問中門之說曰疏門中有闑兩旁有棖中門謂棖闑之中然則門之左右扉各有中所謂闔門左扉立於其中是也屛气不息謝氏謂心肅則气自屛於此可以體敬之理得之攝齊之說胡氏推之亦善【缺名】○或問升堂攝齊則手無所執與曰古者君臣所執五玉三帛二生一死皆以爲贄而已笏則古人用以指畫記事而已不執之以爲儀也宇文周復古乃不修贄而執笏於是攝齊鞠躬之禮廢升堂而蹴齊者多矣曰趨進翼如何以知進之必爲衍文也曰降而盡階則爲趨而退矣不得復有進字也○中門謂右扉之中棖如今衮頭闑一木拄門當兩門中今多用石墩闑右自內出而言【賀孫】○問位謂門屛之間人君寧立之處曰古者朝會君臣皆立屏者乃今門間蕭墻也今殿門亦設之【雉】○復位踧踖此是到末梢又整頓則个蓋始乎敬終乎敬【燾】

五節【執圭鞠躬如也】

或問所謂命圭者何也曰古者諸侯受封天子授之以圭爲瑞其節具見於注疏矣曰上如揖下如授何也曰儀禮有受如爭承下如送之應與此同禮有執國君之器則平衡之說而左氏記子貢譏定公邾子執玉髙卑容有俯仰故以此但爲奉之平衡不髙不卑之意於義爲安也曰私覿見於聘禮孔子行之而記禮者以爲非禮何也曰胡氏以爲若聘禮所記孔子所行者正也當時大夫僭於邦君於是乎有庭實旅百如享禮然則非禮矣故記曰庭實旅百何爲乎諸侯之庭此說是也○足蹜蹜手中有圭不得攝齊防顚僕【明作】○聘初見但以圭故極恭旣聘而享則用圭璧以通信庭實以將意故漸紓【廣】○私覿則聘使私禮物與所聘之國君及其大臣【植】

六節【君子不以紺緅飾】

或問色有正間柰何曰靑赤黃白黑五方之正色也以木克土則靑黃合而成緑以金克木則白靑合而成碧以火克金則赤白合而成紅以水克火則黑赤合而成紫以土克水則黃黑合而成驑此五方之間色也曰吳氏之疑如何曰是亦有可疑者姑存其說可也吳氏曰此篇𨿽雜出弟子所記至纂集而成必出一人之手故自篇首稱孔子以後不復每事稱之皆承上所言以見之也獨於此章之首又以君子之不知何謂蓋旣得之君子則不得獨爲夫子之事豈自此之後皆三代典禮而夫子行之不得獨稱夫子耶又不知食不厭精以下亦三代之禮耶彼宗廟朝廷聘享之禮三代行之有異於夫子者故獨稱夫子耶此愚竊深疑之○紺深靑赤色浮也今之閃鴉靑也【義剛】○練服是小祥後喪服如何以絳色飾曰此个制度差異不可曉【廣】○紅紫不以爲褻服今反爲朝服【賀孫】○問古者婦人女子亦以紅紫爲服乎曰亦不可知但據先儒如此說耳【廣】○帷裳如今之裙襞積其折處耳【答歐陽希遜】○問注謂君子爲孔子下文蘇氏謂非特孔子事曰此二義兼存以待學者之自擇未有一定之說【答趙恭父】

七節【齊必有明衣布】

葷五辛【防】

八節【惟酒無量】

或問惟酒無量不及亂之說曰肉多則不食而酒無量但不使過醉耳胡氏說得之胡氏曰亂者內昏其心志外喪其威儀甚則班伯所謂淫亂之原皆在於酒是也聖人欲無定量亦無亂態蓋從心所欲而不逾矩是以如此學者未能然則如晉元帝可也帝初鎭江東以酒廢事王導以爲言帝命酌引觴覆之於此遂絕問寢食不言語之說曰曽氏尢約曽氏曰食在口非語時寢靜嘿非言時曰言語有別乎曰食對人寢獨居故卽其事言之也曰之爲必何也曰旣曰疏食菜羮矣而又以繼之則不辭矣曰必祭則明無不祭之食也曰必齊如則明無不敬之祭也○不得其醤其字要如魚膾芥醤之類【閒祖】○聖人之心無毫釐之差如事當如此做便直要如此做如此物當用此醤不得寧不食蓋皆欲得其當然之則故也【燾】○如孔子失飪不食不時不食割不正不食無非天理如口腹之人不時也食不正也食失飪也食便都是人欲都是逆天理【賀孫】

十節【鄕人飲酒】

問疾癘乃陰陽不和之气遊焉若至誠作威嚴以驅之有可勝之理想亦非後世俚俗之所爲者曰後漢志中有此想亦近古之遺法【答陳安卿】○問存室神蓋五祀依己而存曰然一室之主則一家之鬼神屬焉爲天子者這一个神明是多少大若縱欲無度天上許多星辰地下許多山川如何不變怪【賀孫】

十一節【問人於他邦】

遣使者問人於他邦則主人拜而送之從背脊後拜【植】

十三節【君賜食】

或問聖人席不正不坐矣豈必君賜食而後正之耶曰席固正矣將坐而又正焉所以爲禮也曲禮主人旣迎賔則請入爲席矣賈旣升堂主人則又跪正席夫豈先爲不正之席至此然後正之哉蓋敬愼之至耳問君命召不俟駕之說曰孟子之時去聖未逺其言必有據矣謝氏之說𨿽曰人之大倫不以人廢然實有輕君之心焉學者於此但當觀聖人事君之禮不當更作此意想也楊氏之說尢不可曉夫孟子固曰在國曰市井之臣在野曰艸莽之臣矣則固無所適而不爲臣但不傳贄而仕於其朝則不得同於在位之臣耳今曰不得於齊則無適不可故有不爲臣之義則非孟子之意而於義亦益薄矣且天下𨿽定於一而君子之進退辭受固未嘗不有義也豈曰率土莫非其臣無召而必往哉況以外無所逼迫不獲已而後委其身焉非所以明君臣之義也

十五節【朋友死】

情分旣厚自宜如此蓋情文相稱若泛泛施之反爲曲意徇物古人於此甚分明如交友稱其信也執友稱其仁也又如於師吾哭諸寢朋友哭於寢門之外所知哭於野恩義自有品節【賀孫】

十六節【寢不尸】

或問胡氏以負版爲喪服之在背者此蓋記者釋上文式凶服爲必重服有版者乃式之也然乎曰恐亦或有此理姑存其說以俟知者擇焉○孫思邈言睡欲踧覺則舒引夫子寢不尸爲證【答張敬夫】

四書集義精要卷十九

欽定四庫全書

四書集義精要卷二十

元劉因撰

【闕】

欽定四庫全書

四書集義精要卷二十一

元劉因撰

【闕】

欽定四庫全書

四書集義精要卷二十二

元劉因撰論語十八

子路

首章【子路問政】

或問先之勞之曰明於左右師保之爲先切於佚使勸相之爲勞蘇氏之說如此○如欲使民親其親我必先之以孝欲民之事其長我必先之以弟勞之如星言夙駕說於桑田之類蓋勞苦亦人之難事故以無倦勉之【防】

二章【仲弓爲季氏宰】

或問程子之說何以言人各親其親然後不獨親其親也曰此以明夫人各舉其所知然後可以得其所不知也○人各舉其所知則天下之賢無不舉矣不患無以知天下之賢才也興邦喪邦蓋極言之必自知而後舉之則遺才多矣未必不由此而喪邦也【答方賔王】○可見聖賢用心之大小仲弓只緣見識未極開濶故如此人之心量本自大緣私故小蔽固之極則可以喪邦故程子曰推其義也【廣】

三章【衛君待子而爲政】

或問胡氏正名之說曰據事言之當如此爾使孔子仕衛亦必以此告之出公若不聽則去之矣【廣】○胡氏之言乃聖人大用之全體但其間曲折之微聖人須更有隨宜裁處【答李守約】○必也正名乎如此一二大事惜聖人做不成若做得成則三綱五常旣壞而復興千條萬目自此而更新聖人年七八十而拳拳之心終做不成【賀孫】

八章【衛公子荊】

居室似處家之意人不治家者則墻崩壁倒一無所問而専治家者則又汲汲於致富惟公子荊所爲正合道理聖人所以善之【時舉】

九章【子適衛】

或問九章之說曰曽氏亦佳曽氏曰孟子曰雞鳴狗吠相聞而達乎四境而齊有其民矣行仁政而王莫之能禦也適衛庶矣之言殆謂是與然人之聞是言也必以爲常談而置之置之則無用之言爾冉有獨能再問以究其說然後有所明【缺名】

十一章【善人爲邦】

或問十一章之說曰集注並下章程子所言程伯子舉進士時對防語也○如卓茂魯恭陳太丘皆有此效【淳】

十二章【必世而後仁】

或問十二章之說曰所謂仁者以其天理流行融液洞徹而無一物之不體也舉一世而言固無一人之不然卽一人而言又無一事之不然也求之詩書惟成康之世爲足以當之○問必世而後仁曰自已之仁而言之這个道理浸灌透徹自天下言之舉天下之人皆是這个道理浸灌透徹【植】

十四章【冉有退朝】

或問十四章之說曰集注之說似於文義得矣然疑其頗若傷巧者姑存而攷之可也

十五章【定公問一言】

或問十五章之說曰抑嘗詳味言不可若是其幾也及如其善而莫之違以下曲折見聖人之言平正穏密無毫髮偏重處此又言外之意

十九章【樊遲問仁】

問𨿽之夷狄不可棄也曰須是無間斷方得若有間斷此心便死了又問上三句動靜出處待人接物無所不該卽私意自無容處曰若無私心當體便是道理【南升】○問居處章曰這个道理須要到處皆在使生意無少間斷方好譬之木然一枝一葉無非生意才有一毫間斷便枝葉有不茂處【時舉】○孟子言存心養性便說得虛孔子教人居處恭執事敬與人忠等語則就實行處做工夫如此則存心養性自在【端蒙】○此章須反求諸已而思之曰居處恭乎執事敬乎與人忠乎又須思居處恭時如何不恭時如何執事敬時如何不敬時如何與人忠時如何不忠時如何方知須用恭敬與忠也今人處於中國飽食暖衣猶且與之相忘而不知其不可棄而況之夷狄而能不自棄者乎【履孫】○問胡氏先後之說曰𨿽無明證看來是如此若未嘗告以此說則所謂先難者將何從下手乎至於愛人則又以其於外者言之矣【廣】

二十章【子貢問如何斯可謂之士】

稱孝稱弟是能守一人之私行不能廣其固有之良心【賀孫】○行已有恥爲使不辱𨿽未甚髙然攷其實則甚難程子所謂篤實自得之事正謂此也子貢見其難故問其次至宗族稱孝鄕黨稱弟見亦非易故再問其次可見孔門學者爲已之實【答範伯崇】

二十一章【不得中行而與之】

中行之人有狂者之志而所爲精密有狷者之節不至過激故極難得【時舉】○狂者知之過狷者行之過二者皆謂過中【僩】

二十三章【君子和而不同】

或問和同之說曰二者外𨿽相似而內實相反乃君子小人情狀之隠微自古至今如出一軌非聖人不能究極而明之也且以近世諸公論之韓富範公上前議論不同或至失色而卒未嘗失和气王呂章曽蔡氏父子兄弟同惡相濟而其隙也無所不至焉亦足以驗聖言之不可易矣○和同周比五峯所謂天理人欲同行異情者也【防】

二十八章【子路問何如斯可謂之士】

問切切偲偲之爲懇到詳勉何也曰古人多以聨字形容其事意當時之人皆能知之而今則想象其聲音以度其意義或如此而已爾殆難解也【防】

二十九章【善人教民】

或問教民之說曰吳氏言之詳矣吳氏曰白虎通云教民者皆裏中之老有道徳者爲之師教裏中之子弟以道藝孝弟行義朝則坐於裏門弟子皆出就農復罷亦如之若旣成歳皆入教學立春而就事故無不教之民非謂教之戰也然其三時務農一時講武則金鼓旗物之用坐作進退之節亦在所教矣○孝弟忠信務農講武古人政事本末兼具如後世保伍之法春秋教習以民爲兵及後放歸則不復務農而惟好生亂其害亦不淺矣古人出兵於民必先教之以孝弟忠信而後驅之於此所以無後來之害也

憲問

首章【憲問恥】

今集注廣憲之志使知所以自勉而進之於有爲之說吾聞諸師者如此而胡氏亦云○人有不爲也而後可以有爲原憲蓋要有不爲而不知有爲一節者也【賀孫】○問原憲狷介安貧豈不知邦有道谷之可恥乎曰未可知也人到用處方見子貢問士必先答之以行已有恥使於四方不辱君命而後及於宗族稱孝鄕黨稱弟自今觀之宗族鄕黨皆稱孝弟豈不是第一等人然聖人未以爲士之至行者僅能行其身無過而無益於人之國不足深貴也邦有道不能有爲只小防曲謹濟得甚事向秦檜當國時有人壁立萬仞和宮觀亦不請豈非世間第一等人及秦旣死用之爲臺諫不過能論貪污而已於國家大計亦無所建立此亦不免蹈聖人之所謂恥也【洽】

二章【克伐怨欲】

此制之使不行與勿禁止之辭似不甚異而彼乃爲仁而此不得爲仁者蓋如自家饑見芻豢在前心中要喫卻忍得不喫𨿽彊忍得住然欲喫之心未嘗忘克已者則並其欲喫之心克去之矣【廣】○如克伐怨欲不行亦不要去尋求勝他如此則胸中隨從者多反害事只此便是克伐怨欲只是虛心看物物來便見是非事事物物皆有个透徹無障礙方是【從周】○如克伐怨欲卻不是要去克伐怨欲上面知得到只是自就道理這邊看得透則許多不待除而去若實見得大底道理要去求勝做甚麼要去矜誇他人做甚麼求仁而得仁又何怨怨个甚麼耳目口鼻四肢之欲惟分自安欲个甚麼見得大處分明許多小小病痛都如冰消無有痕迹矣又曰看得本來道理只自家身已上是勝个甚麼是伐个甚麼是怨欲个甚麼所以夫子告顏子克已復禮能如此則許多病痛一齊退聴【賀孫】

三章【士而懷居】

或問張子懷居之說有爲而重遷無爲而輕遷何也曰重遷者有所系著而不去乎此也輕遷者無所系著而有慕乎彼也有系乎此者固懷居也有慕乎彼者亦懷居也然夫子之言則亦謂夫重遷者爾張子蓋推言之也【缺名】

四章【邦有道危言危行】

易曰知幾其神乎如邦有道危言危行邦無道危行言孫今有人其不畏謹者又言過於直其畏謹者又不敢出一言此卽是不能知其幾若知幾則自中節而無此病矣君子上交不諂下交不瀆蓋上交貴恭恭便近諂下交貴和和便近瀆只爭些子便至於流也【僩】

六章【南宮適問於孔子】

問何以知禹稷比孔子曰舊說如此觀夫子不答恐有此意蓋不欲承當故不答爾【必大】

九章【爲命禆諶艸創之】

春秋辭命猶說義理戰國談說則利害而已【時舉】

十三章【子路問成人】

文之以禮樂一句最重四人所長且把做个樣子惟文之以禮樂卻能取四子之所長而去四子之所短【時舉】○問集注云才全徳備粹然無復偏駁之𨿽聖人亦不過如此而又云若論其至則非聖人盡人道不足以與此何也曰聖人天理渾全則不待如此逐項說矣【同上】

十四章【子問公叔文子】

不厭字意與孟子所謂文王之囿方七十里民猶以爲小相似【僩】○公叔文子時人稱之已過當及夫子問之而賈所言又愈甚【可學】

十八章【子貢曰管仲非仁者與】

程子之說甚精然其曰當死而不死則後𨿽有功亦不復取則未安耳若曰不與其事桓則可若曰不取其功則不可今集注櫽括其說如此蓋功自功過自過若過可以揜功則功亦得以揜其過矣康節論學春秋者當先定五霸之功罪而以五霸爲功之首罪之魁此語最爲切當然非獨論古事爲然也見諸行事則操賞罰之權持黜陟之柄者亦當以是爲心乃能盡用一世之材以濟天下之務而不失其正耳【答汪易直】○如孺子入井有一人救出之且稱其仁未說到那納交要譽惡其聲而然

十九章【公叔文子之臣】

或問所謂文曰聖人之於文子見其無今昔貴賤之嫌其倫理明順粲然而可觀也

二十二章【陳成子弒簡公】

或問程子以左氏所記爲非夫子之言然則夫子將不復較其力之彊弱而獨以大義驅之耶曰程子之意以爲夫子之告魯君但當明君臣之大義以見弒逆之大惡天下所不容人人得誅況在鄰國而何可以不討之意而其爲計則必請其君上告天子下告方伯而舉天下之兵以誅之也以天下之兵討天下之賊彼𨿽眾彊亦將奚以爲哉固不當區區獨較齊魯之彊弱而以天下之義爲一國之私也左氏所記蓋當世傳聞之謬以眾人之腹爲聖人之心者而程子門人記其師說又不能盡其意之曲折所以啟讀者之疑耳曰程子以爲必告之天子而胡氏乃有先後聞之說其相反若是何耶曰考之春秋先王之時疑必自有此凡弒君者人人得而討之如漢所謂天下共擊之者晉李毅告王濬以爲弒君之賊爲惡尢大當不拘常制者則以當世本無此法而言爾然事非一槪告與不告又在乎時義之如何使其地近於天子而可以告也其事之未至於迫遽而得以告也其力之不足以敵而不得不告也則告而俟命以行甚則或不俟命而遂行皆可也使其地之相去也逺其事機之來也不可以少緩而吾之力又足以制之而乃區區焉徇請命之小節忘逆賊之大罪使彼得以植其根固其黨或遂奔逸而不可以復得則任其事者亦無以免乎春秋之責矣○哀公若委孔子須有計畫以處之必不空言而但已也是時孔子年七十一矣而猶欲有爲也不知吾已矣等語是何時所者【燾】○問三子有無君之心而夫子所以警之曰聖人初吿時眞欲討成子未有此意後人自流溯源知聖人之言可以警三子無君之心非是聖人托討成子以警三子耳聖人心術不如此枉曲【雉】

二十四章【君子上達】

究乎污下竟究至於此也此段反天理徇人欲橫渠語也日進乎髙明日究乎污下呂與叔語也湊說語意方備小人徇人欲只管被他墜下去只見沈了如人墜水然【僩】

二十五章【古之學者爲已】

或問程子之說曰其曰成物固非爲人之謂曰喪已其爲人也亦非謂其有濟人利物之心也○爲已如人做家計要錢使其人外面百方作計一錢也要將歸何故如此蓋只是爲自家若如此爲學如何無所得【賀孫】

二十六章【蘧伯玉使人於孔子】

問六十化化字之義曰消融而無固滯蓋舊事都忘之矣【蓋卿】

二十九章【君子恥其言而過其行】

或問君子恥其言而過其行之說曰以文義觀之若作恥其言之過其行乃與舊說合如今之文則恐其當爲兩事也○問過其行猶易所謂行過乎恭喪過乎哀之過非言過其行也以而字貫其中可見矣曰甚合鄙意【答潘端叔】

三十一章【子貢方人】

夫我則不暇學者須思不暇个甚麼須於自已體察方可見【友仁】

三十章【不逆詐】

逆億是未至未見而逆度之先覺蓋其情態已露而覺之也【燾】○凡抑字皆是挑轉言語【可學】○齊仲云抑亦二字當玩味有深意固是如此莫須也會先覺方是賢乎乎者疑問之辭以上意未盡故疑問之也【答許順之】

三十四章【微生畝】

或問警微生之說曰夫微生固自以其隠遁忘世爲髙而以夫子之委曲憂時爲佞是以夫子卽其意而反之使知其所謂髙者是乃所謂固而已

三十六章【以徳報怨】

問集注謂防意曲折反覆微妙無窮何也曰如呂申公與賈昌朝有怨朝廷治賈呂乞寛之云恐渠以爲臣與有私怨故也賈以是得減罪可謂以徳報怨矣然賞罰出於朝廷之公豈可以已意行乎其間也以直報怨則不然如此人舊與吾有怨今果賢邪吾則引之薦之果不肖邪吾則棄之絕之是蓋未嘗有怨矣老氏之言死定了孔子之言意思活移來移去卻都得設若不肖者後能攺而賢則吾又引薦之矣【淳】○以直報怨以徳報徳便是天地气象

三十七章【莫我知也夫】

或問不怨不尢下學上達何以人莫之知而天獨知之也曰其不怨不尢也則不責之人而責之已其下學人事也則又不求之逺而求之近此固無與於人而不駭於俗矣人亦何自而知之耶及其上達而與天爲一焉則又有非人之所及知者而獨於天理爲相闗爾此所以人莫之知兩頭蹉過而天獨知之也曰下學而上達言始也下學而卒之上達云爾今程子以爲下學人事便是上達天理何耶曰學者學夫人之事形而下者也而其事之理則固天之理也形而上者也學是事而通其理卽夫形而下者而得其形而上者焉非達天理而何哉○不怨不尢下學上達如水無石木無風貼貼然在此人亦無從得而知之【防孫】○集注惜乎未達蓋以子貢聞斯言之後無繼語不能如曽子之惟也【同上】○論語中此等與告子路知徳者鮮告曽子一以貫之皆一類是大節目要當自得【文蔚】○只知下學則局促只知上達則亦孤單枯燥如一貫但求其一而不求其所以貫者如得一錢索而無錢可穿也【義剛】○如釋氏頓悟則是上達而無下學也【答廖子晦】○意在言表如下學只是下學如何便解上達自是言語形容不得【防○此年六十時語】○意在言表謂因其言而知其意便是下學上達【淳○此是年七十時語】

三十八章【公伯竂愬子路】

或問命曰命者天理流行付與萬物之謂也然其形而上者謂之理形而下者謂之气自其理之體而言之則元亨利貞之徳具於一時而萬古不易自其气之運而言之則消息盈虛之變如循環之無端而不可窮也萬物受命於天以生而得其理之體故仁義禮智之徳根於心而爲性其旣生也則隨其气之運故廢興厚薄之變惟所遇而莫逃此章之所謂命蓋指气之所運爲言

三十九章【賢者避世】

或問賢者避世之說程伯子以事之大小言或以人之髙下言二說之不同柰何曰以古聖賢之迹與隨時之義攷之則程子得之但辟世之士或志量宏大而不屑一國之事或智識明達而灼見天下之幾飄然事物之外以沒其身而不悔次則僅能辟地若辟人之士猶頗有意於當世者或有時而不能爲耳故程子所謂逺照故能辟一世事其說亦爲有理

四十二章【子擊磬於衛】

荷蕢之徒髙於子產晏平仲輩而不及蘧伯玉蓋伯玉知爲學者也【僩】○擊磬之時其心憂乎樂乎此是一大題目須細思之【拱壽】

四十三章【子張曰書云】

諒陰蓋古今言殊所以未詳

四十五章【子路問君子】

或問四十五章之說或以安人安百姓爲擴而大之或以爲推而及物而集注但謂以其充積之盛自然及物者告之無他道也何哉曰所謂修已以敬者語𨿽至約而所以齊家治國平天下之本舉積諸此子路不諭而少其言於是告以安人安百姓之說蓋言修已以敬而極其至則心平气和靜虛動直而所施爲無不自然各當其理是以其治之所及者羣黎百姓莫不各得其安也是皆本於修已以敬之一言然所謂敬者非若四端之善始然始達而可擴由敬而安人安百姓非若由格物致知以至於正身及物有待夫節節推之也非若老老幼幼由已及物而待夫舉斯心以加諸彼也亦謂其功效之自然及物者爲然耳曰然則夫子之言豈其略無大小逺近之差乎曰修已以敬貫徹上下包舉逺近而統言之也安人安百姓則因子路之問而以其功效之及物者言也然曰安人則修已之餘而敬之至也安百姓則修已之極而安人之盡也是𨿽若有大小逺近之差然皆不離於修已以敬之一言而非有待於擴之而後大推之而後逺也○體信達順此禮記中語信實理也順和气也體信卽致中之意達順卽致和之意言能敬則能體信達順聰明睿智皆由是出以此事天饗帝曰是曰此皆指敬也【銖】○體信達順只是主忠行恕【道夫】

四十六章【原壤夷俟】

或問四十六章之說曰胡氏以爲原壤之喪母而歌也孔子爲弗聞者矣今乃責其夷俟何捨其重而責其輕也蓋數其母死而歌則壤當絕叩其箕踞之脛則壤猶爲故人耳盛徳中禮見乎周旋此亦可見其說亦善

四書集義精要卷二十二

欽定四庫全書

四書集義精要卷二十三

元劉因撰論語十九

衛靈公

首章【衞靈公問陳於孔子】

問明日遂行在陳絕糧想孔子都不計較所以絕糧曰若計較則不成行矣【燾】○或問固窮二說孰是曰以文言之則舊說安【以固字答上面有字文勢乃相應】以理言之則程說勝然曰固有窮而不若小人之濫則程子之意亦在其中矣【同上】

二章【女以予爲多學而識之】

問集注彼以行言此以知言何也曰以上下語脈知其如此曽子言忠恕是就行上說夫子問子貢多學而識之是就知上說【賀孫】○子貢之學其於眾理萬殊者固已深知而洞曉矣其所欠者猶未知萬之爲一耳故夫子當其可告而告之其於曽子則亦以其隨事力行之已熟而告之也然其所謂一者固所以該萬若無所謂萬者則其爲一也亦將何以貫爲哉○嘗謂子貢曰然非與然字亦是非與亦是而今只管懸想說道一貫卻不知貫个甚底聖人直是事事理會得如雲好古敏以求之不是驀直恁地去貫得他【防孫】○問謝氏引詩是贊其理之密乎曰多學而識之則可說至一以貫之則不可說矣【廣】

三章【由知徳者鮮矣】

或問知徳者鮮諸說多謂知徳爲自知其徳而以食而知味爲說何也曰若是則曰知道可矣何知徳之云乎旣曰徳乃已之所得也豈有已旣得之而反不知哉

四章【無爲而治者】

或問恭已之爲聖人之容何也曰純敬不已無事乎操修自外觀之見其恭已而已爾曰其爲無爲而治之道何也曰若是者不言而信不怒而威不知其所以然者也然更合所以獨言舜之意觀之則知其時事心迹無一不然而足以見夫子之言蓋非偶然而矣○老氏之所謂無爲簡忽而已如此所謂無爲是甚麼樣本領豈可與老氏同日而語【賀孫】

五章【子張問行】

或問五章之說曰行猶不行於妻子之行而參前倚衡猶曰坐則見堯於墻食則見堯於羮也○篤有重厚深沈之意敬而不篤則恐有拘迫之患【時舉】○鞭辟如雲驅辟此是洛中語一處說作鞭約【防】○質之美者明得盡所以渣滓一齊渾無【洽】○天地同體處是義理之精英渣滓是私意人欲之未消者人與天地本一體只緣渣滓未去所以有間隔【防】○言忠信行篤敬只說言行當如此下一句蠻貊之邦行矣未須理會及其久也只見得合如此言合如此行亦不知其爲忠信篤敬而忠信篤敬自在方好【徳明】

六章【直哉史魚】

學者當知伯玉所以如此蓋其徳性深厚循理而行自然中節初非規規然務爲緘黙而預爲可以捲懷之計也

八章【志士仁人】

或問殺身成仁之說曰仁者心之徳而萬理具焉一有不合於理則心不能安而害其徳矣順此理而不違則身𨿽可殺而此心之全此理之正浩然充塞天地之間夫孰得而亡之哉○志士仁人所以不求生以害仁者乃其心中自有不安不忍就彼以害此且非爲恐虧其所以生者而後殺身以成仁也所謂成仁者亦但以遂其良心之所安而已非欲全其所以生而後爲之也【人當殺身時何暇更思量我是全性命之理只爲死便是生便不是不過就一个是故伊川說生不安於死也】今解者每不以仁義忠孝爲吾心之不能已者而以爲畏天命謹天職欲全其所以生者而後爲之則是本心之外別有一念計及此等利害輕重而後爲之也誠使眞能捨生取義亦出於計較之私而無慤實自盡之意矣大率全所以生等說自他人旁觀者言之以爲我能如此則可若挾是心以爲善則已不妥貼況自言之豈不益可笑哉【答張敬夫】

十章【顏淵問爲邦】

古之聖人以寅爲生物之始攺嵗之端未有知其所由始也至商周始以徵伐有天下於是更正朔爲一代制以新天下之耳目而有三統之說【缺名】○行夏之時是行夏小正之事【徳明】○問天開於子地辟於丑人生於寅何也曰此邵子皇極經世書中所說蓋彼以數推而知之以元統會十二會爲一元十二萬九千六百年也一萬八千年爲一會初一萬八百年而天始開又一萬八百年而地始成又一萬八百年而人始生初未有物只是气塞及天稍開卽有渣滓在其中初則溶軟後漸堅實常見山形如水漾沙之勢想初間地未成質之時皆是水後漸凝結勢自如此凡物皆然【義剛】○邵子一元前虛子丑二位至寅上方注開物字或云人自寅年寅月日時生以意推之必是先有天方有地有天地交感方始生物至戌上則注閉物字到此則不復有人物矣或問人物盡時天地壞否曰也須鶻突一旣有形气如何得不壞但一个壞了又有一个【淳】○文定春秋說夫子以夏時冠月以周正紀事此亦不敢據今周禮有正月有正嵗則周實是元攺作春正月【義剛】○問注輅始異其制曰前但謂之車旣曰輅想其制度與車不同聞今南郊五輅極髙大【可學】○問程子此以爲之兆曰兆猶言準則也非謂爲邦之道盡於此四者略說四者作準則其餘皆可依此而推行之耳【雉】○問春秋之意何也曰蓋三代制作極備矣孔子更不可復作故告以三代禮樂只是集百王不易之大法其作春秋善者取之惡者誅之意亦只是如此【淳】○問答顏淵用四代禮樂至論鬱鬱乎文則曰從周何也曰此正適來說心小則物物皆病賢心中只著得上一句不著得下一句【可學】

十四章【躬自厚】

厚者責之又責積而不已之意責乃求責之責非咎責之責【賀孫】○此章之說洪氏亦善洪氏曰𨿽朋友責善義所當責亦必以自厚爲本○呂伯恭自言少時見使令者不如意卽躁怒後讀論語至躬自厚而薄責於人遂不復如此【廣】

十七章【君子義以爲質】

問行與出何別曰行是安排如此行出是從此出禮而不孫則不免矯世以威嚴加人【拱壽】○信以成之是終始誠實以成此一事非是孫以出之之後方信以成之也【時舉】○問程子曰敬以直內則義以方外義以爲質則禮以行之孫以出之信以成之曰義以爲質便是從義以方外處說起若無敬以直內亦不知義之所在【同上】

二十章【君子求諸已】

或問楊氏之說不太巧乎曰𨿽巧而有益於學者吾是以著之○好名之戒固然矣然偏持之則將恐廉隅毀頓其有甚於好名故先聖云疾沒世而名不稱焉又曰君子求諸已詳味此言不偏不倚表裏該備此其所以爲聖人之言與學者要當於此玩心則勿忘勿助之問天理卓然事事物物無非至當矣【答鄭景望】

二十一章【君子矜而不爭】

矜與不矜細行之矜相似是珍惜持守之意【人傑】

二十三章【子貢問曰有一言】

恕可以終身行之是行之無窮盡分言忠恕則有忠而後恕獨言恕則忠在其中【幹】

二十四章【吾之於人也】

毀破壞也如器物之未敗而故破壞之若其已敗則不可謂之毀【答張敬夫】○或問若有譽而無毀則聖人之心爲有所倚矣曰有譽無毀是乃善善速惡惡緩之意正書所謂與其殺不辜寧失不經罪疑惟輕功疑惟重春秋傳所謂善善長惡惡短孔子樂道人之善惡稱人之惡之意而仁包五常元包四徳之見證驗也聖人之心𨿽至公至平無私無惡然此意則未嘗不存是乃天地生物之心也若以是爲有倚而以夫恝然無情者爲至則恐其髙者入於老佛荒唐之說而下者流於申韓慘酷之科矣○斯民也三代之所以直道而行也此句全在所以字如雲斯民也三代嘗以此行直道矣古亦此民今亦此民三代能行之耳班固漢景帝贊引此以明秦漢不易民而化之意亦爲粗得文意者

二十六章【巧言亂徳】

或問婦人之仁匹夫之勇彊弱不同而皆爲不忍何也曰忍之爲義有所禁而不云耳婦人之仁不能忍其愛也匹夫之勇不能忍其忿也【如項羽是也】而尹氏所謂忍性則可以成事者蓋亦可以兼此矣

三十章【吾嘗終日不食】

蓋勞心以必求不如遜志而自得思是硬要自去取學是依本子去做便要小著心隨順个事理去做軟著心貼就他去做孟子所謂以意逆志極好逆是推迎他底意思【僩】○遜志是卑遜其志放退一著寛廣以求之不恁地迫窄便要一思而得【雉】

三十二章【知及之】

知及之如大學知至仁守之如意誠涖不莊動不以禮如所謂不得其正敖惰而辟之類【防孫】○知及仁守是說講學莊涖以後說爲政【時舉】○動猶動民以行不以言也動禮如古所謂搜苗狝狩就其中教之以少長有序之事【燾】○先須有知及仁守作根本了又用意防檢其餘卽無處無事不善若根本不立又有何可防檢處【時舉】○問气稟學問之小疵曰固有生成者然亦有學底【燾】

三十四章【氏之於仁也】

或問三十四章之說曰舊說曲折太多似傷巧密今節取範氏之說曰凡民之情以仁爲難故畏之甚於水火蓋其蹈水火而死者有之而畏仁莫肯爲也故夫子言水火能害人而仁不傷人所以教民爲仁也

三十五章【當仁不讓於師】

問或云當仁是適當爲仁之事曰謂值爲仁則不讓如此恐不值處極多所以覺得作任字說是此仁字是指大而難者這般處須要擔當不可道自家做不得是師長可做底事【賀孫】○或問當仁不讓之說曰所謂不讓者則猶程子所謂不可將第一等事讓與別人做者其事則所謂顏子曰舜何人也予何人也有爲者亦若是是已大抵此與上章皆勉人爲仁之語然上章爲凡民都不知仁而憚於爲之者此章爲學者粗知仁之爲美而不知勇於有爲者各有所當云

三十六章【君子貞而不諒】

正而固也所謂知斯二者弗去是也爲正字說不盡故更加固字【時舉】

四十章【辭達而已矣】

辭達而已矣亦難心熟自然有見理處熟則心精微不見理緣是心麄

四十一章【師冕見】

或問卒章之說曰張敬夫推之尢詳曰道無往而不存聖人之動靜語黙無往而非道蓋各止於其所而已如此章蓋待瞽者之道當然耳子張竊窺而有問焉夫子以爲固相師之道辭則近而意無不盡矣事事物物莫不有其道蓋所當然者天之所爲也夫以一日之間起居則有起居之道飲食則有飲食之道見是人則有待是人之道遇是事則有處是事之道道不可須臾離也一失所宜則廢是道矣是故君子戰兢自持顚沛必於是造次必於是惟懼其失之也夫惟天下之至誠一以貫之道之所在如影之隨形蓋無往而非是也○告之階席者慮其不見或至於覆跌告之以在坐之人者恐其不知所爲而抑鬱無聊也

季氏

首章【季氏將伐顓臾】

求相季氏而以其家事來問此其與謀必矣非疑之也○七百里見禮記若如孟子百里之說安能作侯國而又容顓臾在其中乎【防】○焉用彼相以扶持二字知其謂瞽者之相此亦舊人之說也【防】○蕭墻舊說諸侯至屏內當有肅敬之意亦未知是否【燾】○蕭墻之禍亦本泛言非預知哀公以越伐魯之事也

三章【祿之去公室】

或問此章之說曰孔子所言常理也猶書之言惠迪吉從逆凶易之言積善餘慶不善餘殃者也气數舛戾當然而不然者多矣孰得而齊之但儒者之所守則亦知有常理而已矣其成敗得失有非所計者是以𨿽世故反復千百萬變而在我者未嘗失其守也而胡氏又以後世簒奪之迹攷之則如王莽司馬懿髙歡楊堅五胡十國南朝四姓五代八氏皆得之非道或止其身或及其子孫逺不過四五傳而極矣惟晉祚爲差永而史謂元帝牛姓猶呂政之紹嬴統也以此論之則所謂常理者又未嘗不驗也天定勝人其此之謂與

四章【益者三友】

或問三益之防盡於集注之說而已乎曰是亦釋其文之正意云爾若推而言之則是三者之於人皆有薰陶漸漬之益焉皆有嚴憚畏敬之益焉皆有興起慕效之益焉不但如彼之所言而已也

五章【益者三樂】

或問三樂之益曰君子之於禮樂而辧明之則存之熟而守之正矣存之熟則內有以養其莊敬和樂之實守之正則外有以善其威儀節奏之文與夫道人善而悅慕勉彊之意新多賢友而直諒多聞之士集樂是三者而不已焉則𨿽欲不收其放心以進於善亦不可得矣其爲益豈不大哉○宴樂便須狎近小人疎逺君子最可畏所謂宴安鴆毒是也【時舉】

七章【君子有三戒】

人茍常持此志𨿽血气衰極亦不由他如某今老病非不知養气以養病但自心不穏到五更便睡不著𨿽欲勉彊睡此心不肯就枕【僩】○問謝曰簞食豆羮不受不屑此非義心勝血气壯故也萬鐘有不辧禮義而受之者血气衰故也恐不受不屑者非血气之壯乃義心之勝而受萬鐘者非血气之衰特不辧禮義耳曰謝說但傷急而闕三數字當云此非特義心自勝亦血气之壯故也蓋血气助得義心起來人之血气衰時則義心亦從而衰夫子三戒正爲血气而言又問血气與志气曰只一气耳𨿽浩然之气亦此气也但以道義充養之而浩然【必大】○論三戒血气移人曰疾病亦能移人呂伯恭因病後讀躬自厚而薄責於人一句忽有見遂一向這下來【大雅】

八章【君子有三畏】

要在畏天命畏天命之要又在於知蓋知則自不容不畏【賀孫】○有位有齒有徳者皆謂之大人【同上】

九章【生而知之者上也】

或問气質之說所以有是四等者何也曰人之生也气質之稟淸明純粹絕無渣滓則於天地之性無所間隔而凡義理之當然有不待學而了然於胸中者所謂生而知之聖人也其不及此者則以昏明淸濁正偏純駁之多少勝負爲差其或得於淸明純粹而不能無少渣滓者則𨿽未免乎小有間隔而其間易達其礙易通故於其所未通者必知學以通之而其學也則亦無不通矣所謂學而知之大賢也或得於昏濁偏駁之多而不能無少淸明純粹者則必其窒塞不通然後知學其學又未必無不通也所謂困而學之眾人也至於昏濁偏駁之甚無復少有淸明純粹之气則𨿽有不通而懵然莫覺以爲當然終不知學以求其通也此則下民而已矣○困也者行有不得之謂也

十章【君子有九思】

問程子曰九思各専其一曰専一者非雜然而思也當這一件止思這一件【壽】○視不爲惡色所蔽爲明聴不爲姦聲所欺爲聰

十三章【陳亢問於伯魚】

或問十三章之說曰陳亢實以私已之心期孔子故有此問及其聞伯魚之說而又以孔子爲逺其子則以其私意之未忘而以爲聖人故推其子而逺之也殊不知聖人曷嘗有是心哉但其教人之法不過如此而自世人之私厚其子者觀之則亦可以有警云爾此愚所聞於師者

四書集義精要卷二十三﹤經部﹐四書類﹐四書集義精要﹥

欽定四庫全書

四書集義精要卷二十四

元劉因撰論語二十

陽貨

二章【性相近也】

性卽理一語自孔子後惟程子言之此一語卽千萬世說性之根基理者公共之物不會不善【賀孫】○孟子未嘗言气質之性程子言性所以有功於名敎者以其發明气質之性也以气質論則凡言性不同者皆冰釋矣【人傑】○气質之說起於程張有功於聖門有補於後學自孔孟後未嘗有人說到此如諸子說性惡說善惡混說三品亦是但不曾明其爲气質之性耳孟子說性善但說得本原處【是剔出而言性之本不雜气質而言】卻不曾說得下面气質之性所以亦費分疏且起許多善惡混等說之紛爭程張之說立則諸子之說冺矣程子曰論性不論气不備論气不論性不明二之則不是【自周子太極圖始言陰陽五行之變不齊使二程生周子之前未必能發明到此】若但言仁義禮知是性世間卻有生而無狀者是气稟如此若不論气此道理便不周匝所以不備【孟子言也】若只論气稟有善者惡者卻不論一原處又卻不明【荀以下是也】故予於太極圖解亦云所謂太極者不離乎陰陽而爲言亦不雜乎陰陽而爲言也張子曰形而後有气質之性善反之則天地之性存焉故气質之性君子有弗性者焉蓋天地之所以生物者理也其生物者气與質也人物得是气質以成形而其理之在是者則謂之性然所謂气質者有偏正純駁昏明厚薄之不齊故性之在是者其爲品亦不一所謂气質之性者也告子所謂生之謂性程子所謂生質之性所稟之性所謂才者皆謂是也然其本然之理則純粹至善而已所謂天地之性者也孟子所謂性善程子所謂性之本所謂極本窮原之性皆謂是也【同上】○性相近也兼气質而言只是這个道理堯舜三王治天下只是理會這个千百家來無人曉得都黑了到程子說得方分明【同上】○性非气質則無所寄气非天性則無所成【道夫】○性本同气稟異如水無有不淸傾放白椀中是一色黑椀中是一色靑椀中又一色【防孫】○气稟得偏則理亦欠闕了如人有厚於仁而薄於義有餘於禮而不足於知便自气質上來【同上】○气𨿽理所生然旣生出則理管他不得如這理寓於气了日用之間運用都由這个气只是气彊理弱如君命赦稅而在知縣硬自去徵民被他欺了叫上面不應蓋气粗而理防也又如父子本是一气子乃父所生若子不肖父亦管他不得聖人所以立敎正是要捄這些子【時舉】○黃榦問性旣爲气質所雜矣而未發之中若何曰未發之前气不用事所以有善而無惡【同上】○質並气而言則是形質之質陳了翁所謂天气而地質無物不然是也若生質則是資質之質【義剛】○問气出於天否曰性與气皆出於天如天气之淸明陰黯可見气之美惡然好者常少而不好者常多以一嵗言之晴和而不寒不暖者能幾時而夏寒冬暖愆陽伏陰者皆是也𨿽一日之間亦然且以撲錢觀之純者常少不純者常多蓋其气錯揉萬變故不能均平所以君子常少而小人常多又曰人之貧富貴賤壽夭不齊處亦是被气衮亂了都沒理會如顏夭而跖壽堯舜與孔子福壽之不同是也【防】

三章【惟上知與下愚不移】

問程子曰語才則有下愚之不移與孟子非天之降才爾殊意不同曰孟子說與程子小異孟子見得性善便將才亦作善不如程子之說密后稷自防而岐嶷越椒自防而惡是气稟如此【淳】○問集注謂气質相近之中又有一定而不可易者復舉程子無不可移之說似不合曰人自有不移者夫子之言本如此伊川是推說須知其異而不害其爲同【木之】○問集注與程子說尙未知其合處曰不必求合人所言各有地頭孔子說相近至不移便定是不移人之气質實有如此者如何必說道變得而其所以至此下愚者便是气質之性孔子說得都渾成了程子此段卻只說到七分不說到底孟子卻只說得性善其所言地頭各不同【同上】○或問三章遊氏之說有曰夫道未始有名感於物而出則善之名立矣托於物而生則性之名立矣善者性之徳故莊子曰物得以生謂之徳性者善之資也故莊子曰形體保神謂之性蓋道之在天地則播五行於四時百物生焉無非善者也無惡也故曰繼之者善也道之在人則出作而入息渴飲而饑食無非性者也無妄也故曰成之者性也何也曰道未始有名感於物而出則善之名立托於物而生則性之名立此則老佛之言而分道與善性爲三物矣至形體保神各有儀則謂之性者𨿽出於莊周之言然所謂儀則者猶有儒者之意也今引其言而特遺之且獨以出作入息饑食渴飲者爲言則是所謂性者無復儀則而専以佛者作用是性之言爲主矣是𨿽欲極其髙妙而言而不知其所指以爲性者反滯於精神魂魄之間也此近世言性之大學者不可以不辧且所謂托於物而生者是又以爲先有是物而性托之以生如釋氏授胎奪陰之說也○或問二章三章皆言气質而夫子不言性之本何也曰於易大傳詳矣曰其習而相遠何也曰自其常者而言之則性之善者習於善而日進乎髙明性之惡者習於惡而日究乎污下也自其變者而言之則性之善者或習於惡而失其善性之惡者或習於善而失其惡也凡是四者始皆相近而終則遠矣曰上知下愚之品不同如此亦可謂相近也耶曰其品固相絕矣然其稟生之初則亦未嘗不相近也但就其相近之中又自有遠近之殊而此爲其甚遠耳曰其不移也則終不以習而有所變耶曰其習於善而日進乎髙明習於惡而日究乎污下者固亦有之但善者不習於惡而失其善惡者不習於善而失其惡耳曰然則終不可移也耶曰以聖人之言觀之則曰不移而已不曰不可移也以程子之言攷之則曰以其不肯移而後不可移耳蓋聖人之言本但以气質之稟而言其品第未及乎不肯不可之辧也程子之言則以人責其不可移也而徐究其本焉則以稟賦甚異而不肯移非以其稟賦之異而不可移也

四章【子之武城】

君子學道則愛人是曉得那已欲立而立人已欲達而達人與那乾稱父坤稱母之道理方能愛人小人學道不過曉得那孝弟忠信而已故易使也【燾】

五章【公山弗擾】

或問五章之說曰蘇氏曰孔子之不助畔人天下之所知也畔而召孔子其志必不在於惡矣故孔子因其有善心而收之使不自絕而已弗擾之不能爲東周亦明矣然而用孔子則有可以爲東周之道故孔子欲往者以其有是道也卒不往者知其必不能也此說亦得之謝氏有弗擾執季氏以畔安知志不在克亂以權之說而張敬夫辧之亦佳曰弗擾不稟命於君而叛其大夫逆也欲以是克亂是以亂易亂而又加甚耳後世亂臣賊子所以借虛名而爲篡奪之計者多出於此夫子豈以是而欲往耶○吾其爲東周乎其字乎字只是閒字與吳其爲沼乎同不當作不爲東周之事說【防】

六章【子張問仁】

不侮謂不侮人耳○任是人靠得自家如謂任俠者是能爲人擔當事也【燾】

七章【佛召】

二子暫有尊賢向善之誠心故感得聖人欲往之意如重陰之際忽略開霽有少光明處自是好如陽貨全無善意來時便已不好了故亦不能略感聖人也【時舉】○匏不食如今言無口匏亦此類【答劉韜仲】

八章【女聞六言六蔽】

勇只是果敢剛有堅彊之意【閎祖】○問好信不好學如何便至於相賊害曰人若固執必信而不知學則必至害物如其父攘羊而子証之是也昔劉忠定答部使者以不聞司戶有退而以爲有負溫公不妄語之戒旣而讀子避礙通諸理之說然後脫然無疑向非以不聞之語告之其不爲賊害者幾希矣【道夫】○李氏謂此數章文體與前後不相似大抵論語後數篇間不類前諸篇而家語中此樣話亦多【淳】

十章【子謂伯魚曰】

爲如固哉髙叟之爲詩之爲【必大】○修身齊家自家最近底事皆不待出門而後有者於此而不知焉卽似當墻立限旣無所見要動也行不去【植】

十一章【禮云禮云】

或問禮樂之說曰樂記所謂天髙地下萬物散殊而禮制行矣流而不息合同而化而樂興焉正謂此也詳味而深體之則於禮樂之本其庶幾乎曰諸家之言禮也以敬其異乎程子者何也曰程子以理言禮之體也諸子以人言禮之用也【黃榦曰今集注與程子說不但敬與序之不同𨿽言和則同而所以爲和亦不同也集注之敬與和主人心而言也程子之序與和主事理而言也然有人心之敬與和則見於事理者始有序而和矣】

十四章【道聽而塗說】

或問徳之棄之說曰徳之棄固爲棄其徳矣然不曰棄夫徳而曰徳之棄者蓋曰徳之所以見棄猶鄕原之賊夫徳而以謂徳之賊也若謂其爲有徳者之所棄則上章徳之賊者亦曰爲有徳者之所賊可乎○賊字棄字說得重而有力蓋鄕原只知偸合茍容似是而非而人皆稱之故曰徳之賊道聽塗說者才聽之便說了更不能蓄旣不能有之於心行之於身是棄其徳也故曰徳之棄【必大】

十五章【鄙夫可與事君】

或問十五章之說曰蘇氏之說亦足以驗其事實蘇氏曰李斯之立胡亥張禹之右王氏其謀皆始於患失

十六章【古者民有三疾】

或問愚而詐曰豈若史氏所謂塞侯防巧者與

十八章【惡紫之奪朱】

或問十八章之說曰凡物之類有邪有正邪之與正不同而必相害此必然之理也然其顯然不同者𨿽相害而易見惟其實不同而若相似者則相害而難知易見之害眾人所能知而避之難知之害則非聖智不能察也是以聖人於此三者深惡而力言之其垂戒遠矣○紫之奪朱紫近黑色蓋過了朱旣爲紫更不能爲朱便是奪了元亦一色染出鄭雅也只是一个樂雅較平淡鄭便過而爲淫哇蓋過了雅便是亂雅【植】○此章不但是易於惑人蓋不正之物自常易勝正者且如以朱染紫一了便退不得朱卻不能變得紫只爲他力勢大了便易得勝【時舉】○問範氏謂天下之理正而勝者常少不正而勝者常多曰此當以時運言之譬如一日與人平生能有幾多好底時節【廣】

十九章【予欲無言】

先生問林擇之天何言哉三句何句要對曰四時行焉百物生焉二句先生曰是只四時行焉百物生焉所謂天何言哉者已在其中矣【徳明】○予欲無言只是不消得說蓋已都撒出來了如四時行焉百物生焉天又更說个甚底【燾】○程氏謂聖人恐人不能盡曉而反欲無言何也須熟玩之當自見得分明也【答劉韜仲】○或問楊氏謂子貢能言而理有言之不能論者故夫子以是發之曰理之實見於事物之間無不可論之理也夫豈以爲日用彛倫之外別有一物恍恍惚惚迥脫根塵而不可以言論耶近則失其文義而不可尋繹遠則乖於天理而流於異端不可以不深察也

二十一章【宰我問三年之防】

或問二十一章之說曰洪氏論禮壞樂崩曰禮樂之實乃自事親從兄而出宰我輕所重而惜其末故夫子推本以告之此其意亦善然亦有所未盡蓋禮樂無所不在喪固有喪之禮矣惟樂爲無所用於喪者然當喪而不樂是乃樂之所以爲樂也若當喪而玉帛陳焉鐘鼓作焉則其壞禮而崩樂也益以甚矣然其言之失有不待言而諭者故夫子不之答而直以不忍之端告之也○聖人尋常未嘗輕許人以仁亦未嘗絕人以不仁今言予之不仁乃予良心死了也【植】○夫謂三年而免於父母之懷者責宰予耳父母之愛其子子之愛其親皆出於自然而無窮豈計嵗月而論報施之爲哉【答陳明仲】○宰我問三年之喪聖人答他也只是從心上說敎他自感悟【僩】○問成布曰斬衰三升如今网然所以未成布成布是稍細成布問縓緣曰縓今淺絳色一入之謂縓禮有四入之說亦是漸加深色耳然古人亦不專以素色爲凶皮弁純白【防】

二十三章【子路問曰君子尙勇乎】

或問二十三章之說曰楊氏以君子爲有徳位之通稱而釋以諸侯曰君大夫曰子甚善蓋古者不以不肖治賢不以賢事不肖凡在上者必其賢於所臨所治之人也故後世因以君子爲有徳之稱蓋其義初不異但所施有不同者如此章言君子者三其上二者以徳言者也其對小人者則以位言之耳

二十四章【君子亦有惡乎】

或問勇果之別曰勇謂材力彊猛果敢則其材力未必過人而臨事敢爲者也○果敢而不窒則所爲之事必當於理窒而不果敢則於理𨿽未通然亦不敢輕爲惟果敢而窒者則不論是非而率然妄作此聖人所以惡之也【時舉】

二十五章【惟女子與小人】

或問小人何以知其爲僕下人也曰若爲惡之小人則君子遠之惟恐不嚴怨亦非所卹矣

二十六章【年四十而見惡焉】

見惡謂有可惡之實而得罪於能惡人者非羣嘲眾罵而不善者惡之之謂也【答劉韜仲】

防子

首章【防子去之】

延平先生說三仁事各當理而無私心則仁矣今以此語推之三仁之心只欲紂攺過而圖存皆理不得不然者使其先有殺身彊諫之心則亦不得爲仁人矣【答李時可】○三人同謂之仁以其皆無私而各當理也無私故得心之體而無違當理故得心之用而不失此其所以全心之徳而謂之仁歟或以爲箕子天畀九疇未傳而不敢死則其爲說迂矣【延平先生曰九疇後來事初無此念也後來適然爾豈可相合防致仁人之心不瑩徹耶】○遊氏所謂仁人之用心惟仁所在則從之不論所以者似非知仁之言蓋仁者心之徳有是心而不失其徳則謂之仁人一時如此則一時之仁也一事如此則一事之仁也其時與事𨿽有不同而所謂仁者則常在此而不在彼也蓋始出乎此而終合乎此爾若如遊氏之言則是所謂仁人者與仁自爲二物人常在此仁常在彼而以人往從乎仁也○三仁以此一事推及其他則其所爲之當理無私亦可知矣觀鳯一羽則知五色之備【僩】○問三仁同出於至誠惻怛之意若箕子不死而爲之奴何以見惻怛之意曰箕子與比干心同但偶不死爾然其處此最難防子去卻易比干一向死而箕子在半上半下處被紂囚於此而不免佯狂所以易中特說箕子之明夷可見其難也【防】

二章【柳下惠爲士師】

或問柳下惠之說曰尹氏曰柳下惠孟子所謂不屑去者也遺佚而不怨阨窮而不憫仕而不喜黜而不慍自知其直道而已愚聞之師柳下惠之直道其自知甚審其自信甚篤所謂確乎其不可防者也蓋與尹氏之意同謝氏曰其官不移用我亦可舎我亦可玩世不恭者之所爲也張敬夫謂其曰焉往而不三黜則亦幾於不恭矣此與謝氏意亦相發楊氏以孔子無可無不可爲近於和非也夫無可者近於淸無不可者近於和是以孔子之於夷惠集其大成而時出之豈曰無可無不可而反獨近於一偏之和蓋爲是說者其立心制行有近於柳下惠之風者故未察乎孔子之言而並以爲亦若惠之爲也○惠三黜之後𨿽不屑去然亦意其遂不復仕故孔子得以列之於逸民之目【缺名】

四章【齊人歸女樂】

或問史記載孔子之去魯也有彼婦之口可以出走之歌今尹氏直以爲知魯之君相無敬賢之心而去何耶曰齊人之謀固欲以是沮孔子矣蓋欲以女子爲間於魯之君相使之先有以熒惑其耳目感移其心志遂乘間而進說以沮敗其所爲甚則或中以不測之禍而不慮孔子之覺之早去之速也【魯仲連論帝秦之害有彼又將使其子女讒妾爲諸侯妃處梁之宮梁君安得晏然而已乎之說想當時列國多此等事夫子不得不急走】然孔子之覺之也直以其無敬賢之心知其不足與有爲耳而其禍之將至者則固亦不外乎此也尹氏之言不及其他其有得於孔子之初心與○問使魯致膰夫子果止乎曰亦行但不若是之速耳必須別尋一事故而去【防】○史傳所載亦多可疑如魯之司徒司馬司空乃三家世爲之不知聖人何以得爲司冦【木之】

七章【子路從而後】

或問知道之不行而徒仕可乎曰仕所以行義也義則有可不可矣義合而從則道固不患於不行不合而去則道𨿽不行而義亦未嘗廢也是以君子𨿽知道之不行而未嘗不仕然亦未嘗懷私徇祿而茍一時之安也由此觀之道義之未嘗相離也亦可見矣○舊人說但謂仕便是義不知所謂仕不是埋頭一向只要仕如孟子說所就三所去三𨿽未嘗不欲仕亦未嘗不顧其義之如何【賀孫】○說聖人無憂世之心固不可謂聖人視一世未治嘗戚戚無聊亦非也須防聖人至誠懇切處及灑然無累處文中子說天下皆憂吾獨得不憂天下皆疑吾獨得不疑又曰窮理盡性吾何疑樂天知命吾何憂此說是【恪】

九章【大師摯適齊】

或問何以知亞飯爲侑食之官也曰白虎通曰王者平旦食晝食晡食莫食凡四飯諸侯三飯大夫再飯故魯之樂官自亞飲以下蓋凡三飯也【缺名】

四書集義精要卷二十四

欽定四庫全書

四書集義精要卷二十五

元劉因撰論語二十一

子張

首章【士見危致命】

問致命曰澤無水困君子以致命遂志君子道窮之時但當委致其命以遂吾之志而已致命猶送此命與彼不復爲我之有授命亦然【僴】○祭思敬喪思哀只是思著自是敬哀【同上】

二章【執徳不】

或問之爲義柰何曰此以人之量而言也蓋人之所以體道者存乎徳而其所以執徳者存乎量量有大小之不同故人之所以執徳有而有不也夫總羣言該眾理而不自以爲博兼百善具眾美而不自以爲得知足以周萬物而於天下之事有不深察才足以濟眾務而於天下之事有不屑爲恢恢乎其胸中常若有餘地焉此非其量之大則其執徳者孰能如是之寛廣而不迫哉易所謂寛以居之而曾子所謂可以任天下之重者正謂此耳其量之小者一善之得則先爲主而若不可以有所容一事之當則喜自負而若不可以有所加小有知則必欲用其知小有才則必欲試其才所謂執徳不者蓋如此𨿽其所守之固若不可奪然亦安能爲有無哉故諸家不之說惟謝氏所謂心不廣者最爲得之但範氏所謂不足有容則鄙詐入之謝氏所謂執徳則物莫能勝皆若有不切者然不則鄙詐纎巧之心生而是非利害得喪之自外至者足以奪其所守要必熟復而深體之乃可見其意耳○便知道理盡有自家心下也盡有地步寛廣著得在【防】○不不特不能容人自家亦自不能容故有片善必自矜見人善必不喜人告以過亦不受從狹隘上生萬般病【可學】○問如何是執徳樣子曰子貢但執貧而無諂富而無驕之徳而不聞樂與好禮之說子路但執不恥縕袍之徳而不聞夫子何足以臧之說則其志皆未免止乎此蓋義理無窮心體無限【賀孫】○易學問之後斷以寛居此章信道篤又欲執徳者人之爲心不可促迫也善之來無窮而吾心受之有餘地方好【洽】○不不篤各是一病世固有自執其小善者然不害其爲信道之篤亦有信道𨿽不篤然卻有兼取眾善之意者【時舉】○若信道不篤則容眾太廣後隨人走作反不能守正理信道篤而不則是確信其一說而或至於不通【璘】

三章【子夏之門人問交於子張】

或問三章之說曰二子之言各有所偏折以聖人之中道則初學大略當如子夏之言然於不可者亦疎之而已拒之則害乎交際之道成徳大略當如子張之說然於其有大故者亦不得而不絕也以是處之庶幾乎

四章【𨿽小道】

或問何以言小道之爲農圃醫卜之屬也曰小者對大之名正心修身以治人道之大者也專門名家之業以治於人道之小者也然是皆有用於世而不可無者其始固皆聖人之作而各有一物之理焉是以必有可觀也然能於此者或不能於彼而皆不可以達於君子之大道是以致遠恐泥而君子不爲也謝氏謂坦途之支別是矣但不可以異端當之若謂異端則其可觀者非眞可觀亦不待致遠已不可行矣

五章【日知其所亡】

或問五章之說曰或者以溫故知新爲此章之說則於彼此先後之序兩失之矣且以知所亡爲知新者猶可也以無忘所能爲溫故則不可蓋溫故者慮其遺忘而溫習之無忘所能則其見之之明守之之固無待於溫習而自不能忘矣觀尹氏不失之云則可見其得失也○此與溫故知新意不同彼是溫故之中而得新底道理此卻是因知新而帶得溫故【雉】○一日之間知所未知長遠後也記得今學者今日所知者過幾日又忘之若不眞在此做工夫如何會記得【謙之】

六章【博學而篤志】

篤志是至誠切以求之不是理會不得又掉了若徒泛然博學而無切之志反思於此卽是放而不知求之心也便成頑麻不仁之死漢那得仁惟篤志又切問近思便有歸宿處志不泛濫心不走作便只在這窠坎裏【防】○或問近思曰程伯子謂學要鞭辟近裏著巳而已故切問而近思蓋曰思之以不遠乎已耳叔子所謂類推者則以思之有序爲近也伯子之言固亦得其本者然不參以類推之說則將有捐事棄物専以反思黙造爲功而不自知其陷於異端者是則二子之說𨿽殊要之不可以偏廢也而謝氏專以篤志近思爲心不外馳而其意若以博學爲非心不外馳之事者蓋懲乎玩物喪志之言故爲說如此且獨不聞孟子張子之言乎孟子曰博學而詳說之將以反說約也張子曰書所以維持此心一時放下則一時徳性有懈讀書則此心常在觀此二言則玩物喪志心不外馳二說之疑可釋然矣○問了此便是徹上徹下之道曰徹上徹下是這个道理深說淺說都如此又曰於此四者中見得个仁底道理便是徹上徹下之道也【廣】○問近思者以類而推曰不要望遠但就曉得處推將去如親親便推類去仁民仁民是親親之類仁民便推去愛物愛物是仁民之類須是一步了因此又進一步學記謂善問如攻堅木先其易者後其節目管子謂攻瑕則堅者瑕攻堅則瑕者堅亦此意也【防】

七章【百工居肆】

百工居肆方能成事學方能致道然而居肆亦有不能成其事學亦有不能致其道如學小道與夫中道而廢之類故必二說相須而義始備【燾】

九章【君子有三變】

或問九章之說曰程子至矣程子曰儼然秉天陽髙明气象溫中心和而接物也溫備人道也厲如四方正定地道也又以囁嚅形厲之反尢爲明白然其曰孔子全之者蓋以孔子明之而或者因以爲子夏之言正爲孔子發也

十一章【大徳不逾閒】

大處旣是小處𨿽未盡善亦不妨然小處放過只是力做不徹不當道是可也【防】○程子謂小徳如援溺之事張子謂出入爲時中此卻是大處非聖人不能豈得謂之小徳卻是合當如此如何卻只云可也可也只是且恁地也得之意【防】

十二章【子夏之門人小子】

或問程子所謂灑掃應對便是形而上者何也曰灑掃應對所以習夫形而下之事也精義入神所以究夫形而上之理也此其事之大小固不同矣然以理言則未嘗有大小之間而無不在也理旣無大小故君子之學不可不由其序以盡夫小者近者而後可以進夫遠者大者耳故曰其要只在愼獨此甚言小之不可忽也而說者反以爲理無大小故學者卽是小者而可以並舉其大則失之遠矣其曰便是云者亦曰不離乎是耳非卽以此爲形而上者也曰旣以爲理無大小而又以爲敎人有序何也曰無大小者理也有序者事也正以理無大小而無不在是以敎人者不可以不由其序而有所遺也蓋由其序則事之本末鉅細無不各得其理而理之無大小者莫不隨其所在而無所遺不由其序而捨近求遠處下窺髙則不惟其所妄意者不可得而理之全體固己虧於切近細防之中矣此所以理無大小而敎人尢欲必由其序也曰其然所以然之說柰何曰灑掃應對之事其然也形而下者也灑掃應對之理所以然也形而上者也自形而下者而言則灑掃應對之與精義入神本末精粗不可同日而語矣自夫形而上者言之則初未嘗以其事之不同而有餘於此不足於彼也曰其曰物有本末而本末不可分者何也曰有本末者其然之事也不可分者以其悉具所以然之理也曰自灑掃應對上便可到聖人事何也曰亦言其理之在是而由是可以至於彼茍習焉而察而又勉焉以造其極則不俟攺途而聖可至爾豈曰一灑掃一應對之不失其節而遂可直以聖人自居也哉○治心修身是本灑掃應對是末皆其然之事也至於所以然則理也理無精粗本末皆是一貫【升卿】○灑掃應對是小學事精義入神是大學事精究其義以入神正大學用工以至於極致處也【防】○灑掃應對精義入神事有大小而理無精粗事有大小故其敎有等而不躐理無精粗故惟其所在而皆不可不用其極也【道夫】○不能愼獨只管理會大處小處或照管不到理無大小大處小處都是理小處不到理便不周匝【淳】○道散在萬事那个不是若事上有毫髮蹉過則理上便有間斷欠闕故君子直是不放過只在愼獨【答石子重】○某向費無限心思而終不曉此章見程門諸人之說與子夏之說相反常以爲疑子夏正說有本末諸人卻說末卽是本後在同安作簿時因睡不著思之方透若非程子敎人有序五句亦無緣防得出然其言緩而無奇故讀者忽之而不深考一例大言無本末精粗之辧反使此章意指都無歸宿【同上】○𨿽堯舜孔子之聖其自處亦常在下學處上達處不可著工夫更無依泊處今動不動說本末精粗無二致正如渾淪吞棗然【答許順之】○有始有卒不是自始做到終乃是合下始終皆備道頭便知尾下學便上達若敎學者則須循其序也【必大】○所以然者理也惟窮理則自知其一致故伊川說眾人習不致察由之而不知惟延平說與伊川合【防○黃幹曰先後二字程子以敎者所施之次第而言集注以義理之精粗而言】

十三章【仕而優則學】

或問十三章之言先仕而後學何也曰仕優則學爲己仕者言也蓋時必有仕而不學者故有是言學優則仕爲未仕者言也蓋未有以明乎修己治人之道則未可以仕耳此章本意蓋如此而推其餘意則又以明夫仕未優而學則不免有背公徇私之失學已優而不仕則亦不免有愛身忘物之累當時恐或兼有此意也

十四章【喪致乎哀而止】

或問十四章之說曰楊氏所引孔子及禮記二言皆不得已而去之意今子遊𨿽亦其意然直以爲致哀而止則將有直情徑行之失其將有如棘子成之言者矣

十五章【吾友張也】

或問十五章之說曰難能蓋美之之辭而有譏之之意下章曾子堂堂之云亦猶是耳

十七章【吾聞諸夫子人未有自致者也】

或問十七章之說曰尹氏所引親喪自盡之言疑與曾子意合而所謂於此不誠惡乎用其誠者則推曾子之意以責夫人之當然而不然者耳非正以此章之意爲如此也

十八章【吾聞諸夫子孟莊子之孝】

問此當然事何以爲難曰爲是人多不能所以爲難人固有用父之臣行父之政者然稍拂其意而或不便其私卽已不能用而行矣孟莊子豈不爲難能若用人立政未善又不可不攺【銖】○今集注之說臨川鄧元亞之說也【答張敬夫】

十九章【孟氏使陽膚爲士師】

或問民散之說曰以其生業不厚敎化不修內無尊君親上之心外無仰事俯育之賴是以恩疎義薄不相維持而日有離散之心耳

二十二章【仲尼焉學】

或問文武之道爲周之禮樂何也曰此固好髙者之所不樂聞然其文義不過如此以未墜在人之云者考之則可見矣若楊氏所謂道無適而非惟所取而得則又何時墜地且何必賢者識其大不賢識其小而後得師耶此所謂人正謂老聃萇郯子師襄之儔耳若入太廟而毎事問焉則廟之祝史亦其一師也大率近世學者習於老佛之言皆有厭薄事實貪騖髙遠之意故其說常如此不可以不戒也然彼所謂無適而非者亦豈離於文章禮樂之間哉但子貢本意則正指其事實而言不如是之空虛恍惚而無所據也○文武之道舊說太髙若論道體則不可特言文武矣但向來貪个意思將此一句都瞞過了不若四平放下意味深長也但聖人所以能無不學無不師而一以貫之便有一个生而知之底本領不然則便是近世博雜之學而非所以爲孔子故子貢之對𨿽有遜詞然其推尊之意亦不得而隠矣【答張敬夫】

二十三章【叔孫武叔語大夫於朝】

或問二十三章之說曰張敬夫之說亦善曰武叔亦豈眞知子貢者使果知之則於夫子之門當求其所以入者而不暇矣○聖人固自難知若子貢之在當時明辧果斷通曉事務歆動得人孔子自言達不如賜【賀孫】○古所謂宮只是墻古人無今廊屋【燾】○問夫子之道髙遠故不得而入耶曰不然人自不能入耳譬如與兩人說話一人理會得一人理會不得會得者便是入得會不得者便是入不得且孔子之敎眾人與敎顏子何異顏子自入得眾人自入不得多少分明【大雅】

二十四章【叔孫武叔毀仲尼】

多祗與只同【僩】

二十五章【陳子禽謂子貢曰】

植其生如五畆之宅樹之以桑百畆之田勿奪其時鼓舞如又從而振徳之【防○黃幹曰榮謂賴聖人以生爲榮幸故莫不尊親】

堯曰

首章【堯曰】

或問歷數之說曰帝王相承其次第之數若歷之歳月日時亦有先後之序也然聖人所以知其序之屬乎此人則以其人之徳知之非若防緯之說徒以其姓名見於圖籙而爲言也曰執中之說如何曰聖賢所言中有二義大本云者喜怒哀樂未發之時之理其气象如此也允執其中云者理之在事而無過不及之地也若天下之大本則不可得而執矣且聖人之道時止時行夫豈専以塊然不動者爲是而守之哉蘇氏疑此章有顚倒失次者或有之蘇氏曰此章雜取大禹謨湯誥泰誓武成之文而顚倒失次不可復考由此推之論語蓋孔氏之遺書簡編絕亂有不可知者如周八士周公語魯公邦君夫人之稱非獨載孔子與弟子之言行也○簡閱也善與罪天皆知之如天防檢數過相似【防】○問論語記門人問答之辭而堯曰一篇乃記堯舜湯武許多事何也曰不必如此理會只當理會道理先儒說是夫子常稱誦前聖之言弟子類記於此然道理要不在此此只是外面一重讀書須去裏面理會【義剛】

二章【子張問何如斯可以從政】

或問五美之說曰欲而不貪泰而不驕胡氏得之在人上者人欲爲多不能窒之則其貪無時而已惟反是心以欲仁則求諸己而必得何物足以累其心夫何貪泰者安舒自得之謂近於驕矣然君子之心一主於敬不以彼之眾寡小大而二其心則其自處未嘗不安而何驕之有此胡氏之說也夫威而不猛者非作威也蓋作威而欲人之畏己則必至於猛正其衣冠尊其瞻視以自修而已矣非欲人之畏已也然百姓望其容貎顏色之儼然而知其不可慢也則何猛之有哉○仁是我所固有而我得之何貪之有若是外物欲之則爲貪此正與當仁不讓於師同意曰於問政及之何也曰治己治人其理一也【廣】○因說慢令致期謂之賊云昔在同安作簿時毎防追稅必先期曉示只以一幅紙截作小牓徧帖云本防取幾日防追某鄕分稅仰人戶鄕司主人頭知委到限近時納者紛然此只是一个信而已如或違限遭防斷不貸所以人畏【時舉】○猶之均之也言一等是如此史家多有此般字吝是戒人遲疑不決底意思若當賞便賞若澁縮靳惜卽悞事機如李絳勸唐憲宗速賞魏博將士曰若待其來請而後賞之則恩不歸上矣正此意也如唐藩鎭之患新帥當立朝廷不卽命之卻待軍中自請而後從之所以人不懷恩反致敗事若是有司出納之間吝惜而不敢自專卻是本職當然人君爲政大體則凡事皆不可如此當爲處便果決爲之【僴】

三章【不知命】

或問知命之說曰胡氏亦善胡氏曰一定而不可易者命也人不知命嘗求其所不可得避其所不可免斯所以徒喪所守而爲小人也○不知命無以爲君子且以利害禍福言之此是至粗者此處人都信不及便講學得亦無安頓處今人亦解說一飲一啄自有定分及遇少利害便生趨避計較之心古人刀鋸在前鼎鑊在後視之如無者蓋緣只見道理都不見刀鋸鼎鑊又曰死生有命如合死於水定是溺殺此非深奧難曉者如今朋友都信不及覺得此道日孤令人意思不佳【人傑】○論語首云人不知而不慍不亦君子乎終云不知命無以爲君子也此深有意蓋學者所以學爲君子若不知命則做君子不成死生自有定命若合死於水火須死於水火合死於刀兵須死於刀兵如何逃得此說𨿽甚粗然所謂知命者不過如此若於此信不及才見利便趨見害便避如何成得君子也【閎祖】○樂天知命五十而知天命謂知其理之所自也譬之水人皆知其爲水聖人則知其發源處此不知命卻是說死生壽天貧富貴賤之命也【人傑】○尹氏章末數句於讀此書者深有所警不可不熟察而深念之也【同上】

四書集義精要卷二十五

欽定四庫全書

四書集義精要卷二十六

元劉因撰孟子一

梁惠王上

首章【孟子見梁惠王】

或問孟子不見諸侯此其見梁惠王何也曰不見諸侯者不先往見也見梁惠王者答其禮也蓋先王之禮未仕者不得見於諸侯戰國之時士鮮自重而孟子猶守先王之禮故其所居之國而不仕焉則必其君先就見也然後往見之若異國之君不得越境而來則必以禮貎先焉然後往答其禮耳故史記以爲梁惠王卑禮厚幣以招賢者而孟子至梁得其事之實矣曰仁義之說柰何曰人之所以爲性者五而獨舉仁義何也曰天地之所以生物者不過乎陰陽五行而五行實一陰陽也故人之所以爲性者𨿽有五徳之殊然曰仁義則其大端已舉矣蓋以陰陽五行而言則木火皆陽金水皆陰而土無不在以性而言則禮者仁之餘智者義之歸而信亦無不在也曰然則其或主於愛或主於宜而所施亦有君親之不同何也曰仁者人也其發則專主於愛而愛莫切於愛親故人仁則必不遺其親矣義者宜也其發則事皆得宜而所宜者莫大於尊君故人義則必不後其君矣曰太史公之嘆其果知孟子之學耶曰未必知也以其言之偶得其要是以謹而著之耳使其誠知孟子之學也則豈其崇勢利羞賤貧而不自知其非耶○心之徳是渾淪說愛之理方說到親切處心之制是說義之體程子所謂處物爲義是也雄言義以宜之韓愈言行而宜之之謂義若只以義爲宜則義有在外意思須如程子言處物爲義則處物者在心而非外也【賀孫】○仁言心之徳便見得可包四者義言心之制卻只是說義而已【廣】○心自有這制制如快利刀斧事來劈將去可底從這一邊去不可底從那一邊去【節】

二章【王立於沼上】

王徳修解梁惠王沼上齊宣王雪宮謂梁之辭遜齊之辭誇分得好【閎祖】

三章【寡人之於國也】

或問旣曰魚鼈不可勝食矣又言老者然後可以食肉何也曰魚鼈自生之物養其小而食其大老防之所同也至於芻豢之畜人力所爲則非七十之老不得以食之矣先王制度之節始於略而終於詳大率如此○問程子曰譬如一樹有可栽培之理則栽培之不然須別種聖賢何心視天命之攺與未攺爾天命之攺與未攺如何見得曰大勢已去人心不復有愛戴之實【至】

六章【孟子見梁襄王】

問古者攺正朔如以建子月爲首則謂之正月抑只謂之十一月曰此亦不可考如詩之月數卽今之月孟子七八月之間旱乃今之五六月十一月徒杠成十二月輿梁成乃今之九月十月若以爲攺月則與孟子春秋相合若以爲不攺月則與詩書相合如秦元年以十月爲首末又有正月又似不攺月【義剛】

七章【齊宣王問曰】

或問王霸之辧曰古之聖人致誠心以順天理而天下自服王者之道也後之君子能行其道則不必有其位而固有其徳矣故用之則爲王者之佐伊尹太公是也不用則爲王者之學孔孟是也若夫齊桓晉文則假仁義以濟其私欲而已設使僥幸於一時遂得王者之位而居之然其所由則固霸者之道也故漢宣帝自言漢家雜用王霸其自知也明矣曰君子之遠庖廚何也曰禽獸之生𨿽與人異然原其稟气賦形之所自而察其說生惡死之大情則亦未始不與人同也故君子嘗見其生則不忍見其死嘗聞其聲則不忍食其肉蓋本心之發自有不能己者非有所爲而爲之也曰然則曷爲不若浮屠之止殺而撤肉也曰人物並生於天地之間本同一理而稟气有異焉稟其淸明純粹則爲人稟其昏濁偏駁則爲物故人之與人自爲同類而物莫得以班焉乃天理人心之自然非有所造作而故爲是等差也故君子之於民則仁之𨿽其有罪猶不得已然後斷以義而殺之於物則愛之而已食之以時用之以禮不身翦不殄而旣足以盡吾心矣其愛之者仁也其殺之者義也人物異等仁義不偏此先王之道所以爲正非異端之比也彼浮屠之於物則仁之過矣而於其親乃反恝然其無情也其錯亂顚倒乃如此而又何足法哉曰所謂見牛未見羊者豈必見之而後有是心耶曰心體渾然無內外動靜始終之間未見之時此心固自若也但未感而無自以發耳然齊王之不忍施於見聞之所及又正合乎愛物淺深之宜若仁民之心則豈爲其不見之故而忍以無罪殺之哉且觀齊王聞孟子之言而心復有戚戚焉則此心之未嘗亡而感之無不應者又可見矣曰老吾老以及人之老幼吾幼以及人之幼而天下可運於掌何也曰天地之間人物之眾其理本一而分未嘗不殊也以其理一故推己可以及人以其分殊故立愛必自親始爲天下者誠能以其心而不失其序則𨿽天下之大而親疎遠邇無一物不得其所焉其治豈不易哉曰推其所爲舉斯心加諸彼何所指也曰孟子此言正爲推近及遠者發以明齊王能遠遺近之失欲其於此深識其本而善推之非欲反推愛物之心以及於仁民也○無道桓文之事營霸之事儒者未嘗講求【謨】○術猶方便也【履孫】○物之輕重長短之差易見心之輕重長短之差難見物之差無害心之差有害故曰心爲甚【節】○本然之權度亦只是此心此心本然萬理皆具應物之時須是仔細防合如何便是本然之權度也【廣】

梁惠王下

首章【莊暴見孟子】

或問範楊之說不同何也曰非不同也範氏以孟子之言爲救時之急務而楊氏亦以爲姑正其本則其意固皆以爲使孟子得政於齊則夫所謂世俗之樂者必將以漸而去之矣但二公之說皆有所未竟故使人不能無疑然從範氏之說而失之不過爲失孟子之防意而未害乎爲邦之正道從楊氏之說而失之則是古樂終不必復今樂終不必廢而於孟子之意爲邦之道將兩失之此不可以不審也

三章【交鄰國有道乎】

或問樂天畏天之說其詳復有可得而聞者乎曰予聞之亡友何叔京曰仁者以天下爲度一視而同仁惟欲使人各得其所不復計彼此彊弱之勢故以大事小而不以爲難如葛與昆夷之無道湯文慇懃而厚卹之及夫終不可化而禍及於人然後不得已而徵伐之仁之至也智者達於事變而知理之當然故以小事大而不敢忽然而必自彊於政治期於有以自立其功如獯鬻與吳之方彊太王句踐外卑躬而事之內則治其國家利其民人終焉或興王業或刷其恥此智者之明也使湯文保養夷葛惡極而不能去是不仁而縱亂也使太王句踐惟敵人之畏而終不能自彊是無恥而茍安也又何取於仁智哉其說當矣曰畏天之威於時保之此周頌之言保天下之事也而以畏天爲言何哉曰聖賢之言各有攸當彼以成王而言則固畏天而能保文武之天下矣且古人引詩斷章取義固不如是之拘也曰孟子之引詩書文多與今本不同當以何者爲正曰古者詩書簡冊重大學者不能人有其藏師弟子間類皆口相授受故其傳多不同要亦互有得失不可以一槪論也○仁者與天爲一智者聽天所命與天爲一者嘉人之善矜人之惡無所擇於利害故能以大事小聽天所命者循理而行順時而動不敢用其私心故能以小事大然此亦各因一事而言惟仁者能如此智者能如此耳非專以事大事小爲仁智之分樂天畏天之別也仁者固能事小然豈不能事大智者固能事大然豈不能事小但其事之情則有樂天畏天之異耳保天下保一國以其徳之厚薄量之大小而言亦無一定之拘【答或人】○智者不特是見得利害明道理自合恁地小之事大弱之事彊皆道理合恁地【至】

五章【人皆謂我毀明堂】

問孟子答梁王問利直掃除之此處卻又如此引導之曰此處亦自分義利特人不察耳【可學】○五峯天理人欲同行異情之說好【閎祖】○問公劉至古公十世今謂九世豈不數古公己身耶而豳詩集傳乃云公劉復修后稷之業十世而太王徙居岐山之陽二者必有一誤曰通數卽計己身爲數曰祖曰孫則不當計已身蓋謂祖孫則是指他人而言矣史傳及今人文字以髙祖之父爲五世祖甚多無可疑也【答董叔重】

八章【湯放桀】

賊仁之罪重賊義之罪輕仁義都是心之天理賊仁則大倫大法虧滅了譬之伐木乃是伐其本根也義就一節一事上言一事不合宜便傷義如殘害其一枝一葉也【防】○傷敗彛倫只是小小傷敗常理如不以禮食不親迎之類若是紾兄之臂逾東家墻便是滅絕天理丹書怠勝敬者滅卽賊仁者謂之賊之意欲勝義者凶卽賊義者謂之殘之意【義剛】

九章【爲巨室】

前後兩譬似不相似【至】

十章【齊人伐燕勝之】

孟子論取之而燕民不說則勿取文王是也取之而燕民說則取之武王是也此亦止爲齊王欲取燕故引之於文武之道非謂文王欲取商以商人不說而止之武王見商人說而歸已而遂往取之也如言仲尼不有天下益伊尹周公不有天下豈益伊尹周公仲尼皆有有天下之願而以無天子薦之與天意未有所發而不得乎直是論其理如此耳凡此類皆須研究體味見得聖人之心脫落自在無絲毫惹絆處方見義理之精防於日用中自然得力所謂知至而意誠也【答範伯崇】

十三章【滕小國也間於齊楚】

孟子答滕文公只得如此是吾得正而斃焉之意蓋滕有必亡之勢況王政非一日之所能行或行之粗成次第而二國亦必不見容也湯文之興皆在空閒之地無人來覷他故日漸盛大若滕則實是難保也世間事難得恰好齊梁甚彊可以有爲而孟子與其君言恬然不卹滕文公卻有善意又以國小主張不起以此知機會直不易得也【時舉】

十五章【滕小國也竭力】

潘恭叔說遷國以圖存者權也效死勿去者義也義字當攺作經字思之誠是蓋義便近權如或可如此或可如彼皆義也經則一定而不易旣對權字須當用經字【僴】

四書集義精要卷二十六

欽定四庫全書

四書集義精要卷二十七

元劉因撰孟子二

公孫丑上

二章【夫子加齊之卿相】

或問孟子不動心何也曰盡心知性無所疑惑動皆合義無所畏怯𨿽當盛位行大道亦沛然行其所無事而已何動心之有易所謂不疑其所行者蓋如此而孔子之不惑亦其事也曰孟子旣以孟施舎爲守約矣又曰舎之守气不如曾子之守約何也曰守約云者言其所守之得其要耳非以約爲一物而可守也蓋黝舎皆守气以養勇然以黝比舎則舎之守爲得其要至以舎而比於曾子則曾子之守尢爲得其要也今謂約爲一物而可守而遂以守气不如守約言之則是約者孟子旣以與孟施舎矣又可奪而歸之曾子耶曰如子之言則告子之所不得者己之言也孟子之所知者他人之言也二者亦不同矣而以一說貫之何耶曰是亦嘗欲一之矣然以告子之所不得爲人之言則與其下文心若气者爲不類而所謂勿求諸心者與後所謂生於其心者亦復不同以孟子之所知爲己之言則不應無一詞之合理而常自處於詖淫邪遁之間也是以反覆推之而得其說如此蓋告子不自知其言之所以失而孟子乃兼貫物我舉天下之言所以失者而知之是以其心正理明而無疑於天下之故至其由是以集義而無不慊於心則非義之義亦不得以入於其間而直無不慊於心矣抑後篇告子論性數章皆率然立論而辭窮卽止無復思惟論辧之意是又吾所謂不得於言而不求於心之一驗而其所謂勿求者二亦文同而意異蓋一以爲無益有損而不可求一以爲理所必無而不必求讀者審之則得其文意而知其所以失矣曰持志養气之爲交養何也曰持志所以持其內也無其气所以防於外也兩者各致其功而無所偏廢焉則志正而气自完气完而志益正其於存養之功且將無一息之不存矣曰程子所謂志動气者什九气動志者什一何也曰此言其多少之分也而孟子所以猶有取於勿求於气之云者而不盡善之於此亦可見矣曰知言養气之說如何曰蓋孟子之不動心知言以開其前故無所疑養气以培其後故無所懾如智勇之將勝敗之形得失之算已判然於胸中而熊虎貔貅百萬之眾又皆望其旌麾聽其金鼓故爲之赴湯蹈火有死無二是以千里轉戰所向無前其視告子之不動心正猶勇夫悍卒初無制勝料敵之謀又無蚍蜉蟻子之援徒恃其所養之勇而挺身以赴敵也其不爲人擒者特幸而已【不務知言不務養气但只硬把定中間个心要他不動】曰何以言气之配義與道也曰道體也義用也二者皆理也形而上者气也者器也形而下者也以本體言之則有是理然後有是气而理之所以行又必因气以爲質也以人言之則必明道集義然後能生浩然之气而義也道也又因是气而後得以行焉蓋三者𨿽有上下體用之殊然其渾合而無間也乃如此茍惟不知所以養焉而有以害之則理自理气自气其浩然而充者且爲歉然之餒矣或略知道義之爲貴而欲恃之以有爲亦且散漫蕭索而不能以自振矣曰气配乎道義者也又曰集義所生何耶曰是則程子土山金器之諭至矣【程子曰气者積義所生者卻言配義如以金爲器旣成則目金器可也又曰若累土爲山須是積土方成山非是山已成形乃名爲山也】而吾所謂有理然後有气故必明道集義然後能生浩然之气者亦詳且明矣曰有事勿正勿忘勿助何謂也曰大抵今人之學或似預爲之期而不爲其事其或能有所爲者則亦必期其功期而不至則或以爲無益而忘之或不勝其欲速而助之此眾人之通患也故孟子言養气者惟當集義以爲事而不可期於襲取之功不可以集義爲無益而忘之又不可以其气未充而助之也曰然則助長之害甚於舎之何也曰舎之之害特不察乎義之所在無以慊足其心而已助之長則知其不慊而又作僞以張之也較是二者其爲罪之輕重可見矣曰程子所謂活潑潑地者何也曰此所以形容天理流行自然之妙也蓋無所事而忘則人欲之私作正焉而助之長則其用心之過亦不免於人欲之私也故必絕是二者之累而後天理自然之妙得以流行發見於日用之間若鳶之飛而戾乎天也魚之躍而出乎淵也若曾防之浴沂風雩而詠以歸也活潑潑地者蓋以俗語明之取其易知而已或者乃以此語爲源於禪學則誤也曰四辭如何曰詖而不安則必爲淫辭以張其說淫而過實則必有邪辭以離於道邪必有窮故必爲遁辭以自解免凡曰異端無不具此○施發語辭古注說也以後但稱舎字可見如舟之僑孟之反尹公之他之例【徳明】○問子夏篤信聖人何以言之曰此因孟子說處推究亦無事實可指但將平日所言詳味有篤信聖人气象【如博學篤志切問近思之類○儒用】○不動心章只曾子告子襄一段已自盡了已具得後面許多意只爲醜之問無了期故答得亦周匝【自】○告子之意以爲言語之失當直求之於言而不足以動吾之心念慮之失當直求之於心而不必更求之於气蓋其天資剛勁有過人者力能堅忍固執以守其一偏之見所以學𨿽不正而能先孟子以不動心也夫心之不正未必皆气使之故勿求於气未爲甚失至言之不當未有不出於心者而曰勿求於心則有所不可矣【與張敬夫】○問志至焉气次焉曰志最要气亦不可緩【賀孫】○持其志只是凡事輕輕地做將去無其气只是不縱喜怒哀樂【節】○持其志是心之方漲處便持著【賀孫】○持志卽是養心也非持志之外別有養心【卓】○問無暴其气處曰凡人多動作多笑語做力所不及事皆是其气如只行得五十里卻硬欲行百里只舉得五十斤重卻硬要舉百斤凡此類皆能動其气今學者要須事事節約莫敎過當此便是養气之道也【時舉】○气若並在一處自然引動志古人所以動息有養也【升卿】○天地之气𨿽至堅如金石無所不透故人之气亦至剛蓋其本相如此【方子】○浩然之气一章說得稍粗只是要仰不愧俯不怍气便浩然如吾何慊乎哉吾何畏彼哉而已前軰說得太髙【閎祖】○浩然之气一章只內省不疚夫何憂何懼兩句盡之其原蓋出於大學心廣體胖處【幹】○勇而不懼便是浩然之气此說似粗而實精【淳】○問浩然之气曰不須多言只是个有气魄無气魄而已人若有气魄方做得事成於世間得喪利害方敵得去不被他恐動若無气魄便做人衰防懾怯又曰浩然之气充塞天地只是气魄大所謂气蓋世【僴】○以直養而無害此直字便是上文縮字下文義字【答呂子約】○道義是虛底物本自孤單得這浩然之气襯貼起則道義自然張王延平先生說配是襯貼起來又曰若道襯貼卻是兩物道義與气只是一衮發出來某後來思之一衮發出來說得道理好襯貼字卻說得配字親切【蓋卿】○配義與道如人能道【可學】○非謂配便是助但養得那气充不餒方合得那道義所以說有助之意【義剛】○若無此气則道義亦不可見譬如利物可以斬割須有力者乃能用之若自無力利物何爲力行○配是合而有助之意如與人鬭敵又有一人在後相助自然愈覺气勝【謨】○是字與非字爲對生字與取字爲對其意蓋曰此气乃集義而自生於中非行義而襲取之於外正如所謂仁義禮智非由外鑠我也我固有之也【答項平父】○集義與配義是相向說初間其气由集義而生後來道義卻須那气相助【燾】○論集義所生則義爲主論配義與道則气爲主【答方正淳】○養气一段要處是自反而縮以直養而無害是集義所生者三句【至】○必有事焉而勿正這里是天命流行處【謨】○勿正是不要等待勿助長是不要催促【淳】○助長是無不畏之心而彊爲不畏之形【節】○事正忘助相因無所事必忘正必助長【閎祖】○必有事焉下兩句非是覆解上兩句此自有淺深勿正是勿期必其如此勿助是不到那地位不可硬要充去才助長在我便有那欺僞之心施於事末稍必不勝任如十鈞之力而負千鈞故助長之害最大【端蒙】○必有事焉謂集義正是期望忘是不把做事助長是作弄意气世自有此等人孟子之意只是如此粗言之要之四者初無與養气事只是立此界至如東至某西至某其中間一段方是浩然處也【必大】○集義是養气之丹頭必有事焉四句是炮灸煆煉之法【文蔚】○養气一章在不動心不動心在勇勇在气气在集義勿忘勿助又是那集義底節度【端防】○詖只是見得一邊字凡從皮者皆是一邊如跛是腳一長一短坡是山一邊邪【淳】○溺如身溺在其中溺於水只見水而不見岸【防孫】○心術不正便自節次生此四者如楊墨自有楊墨之詖淫邪遁佛老申韓亦然如近世功利者及茍且論議又各有一種詖淫邪遁【文蔚】○偏頗而蔽塞必至於放蕩而陷溺淫而陷溺必至於邪僻而叛道才問著便窮而遁夷之云愛無差等施由親始不是他本意只爲被孟子勘破其辭窮遂爲此說是遁也如佛家初有桑下一宿之說及行不得乃云種種營生無非善法皆是遁也【徳明】○浩然之气章要全在知言上【僴】○孟子能知人言之是非告子乃自以其言爲外而不復考其得失孟子善養其气而告子乃以爲末而不求其得失可見矣【端蒙】○孟子之學蓋以窮理集義爲始不動心爲效惟窮理爲能知言惟集義爲能養浩然之气理明而無所疑气充而無所懼故能當大任而不動心考於本章次第可見矣【答郭衝晦】

三章【以力假仁者霸】

以徳行仁者王所謂徳者非止謂有捄民於水火之誠心此徳字又說得濶是自已身上事都做得來是無一不備了所以行出去便是仁如成湯不邇聲色不殖貨利克寛克仁彰信兆民是先有前面底方能彰信兆民捄民於水火之中武王亶聰明作元後是亶聰明方能作元後捄民於水火之中【燾】○以力假仁仁與力是兩个以徳行仁徳便是仁【防孫】○霸必有大國須有如是資力方可以服人【僴】

四章【仁則榮】

仁則榮不仁則辱此亦只爲下等人言若是上等人豈以榮辱之故而後行仁哉伊川易傳比卦有云以聖人之公言之固至誠求天下之比以安民也以後王之私言之不求下民之附則危亡至矣蓋且得他畏危亡之禍而求所以比附其民猶勝於全不顧者正此謂也【僴】○或問夫子引鴟鴞之詩而嘆其知道何也曰孔子誦周公之詩而有感於其言也然聖人之所謂知道者如此而近世陋儒乃有謂釋氏之徒知道而不可以治世者【謂蘇子由】則亦異乎孔子之言矣夫知道矣而不可以治世則彼所謂道者果何物哉

五章【尊賢使能】

問市廛而不徵市在何處曰此都邑之市人君國都如井田樣畫爲九區面朝背市左祖右社中間一區則君之宮室前一區爲外朝凡朝會藏庫之屬皆在焉是區之中左則宗廟右則社稷後一區爲市市四面有門每日市門開則商賈百物皆入焉賦其廛者謂收其市地錢如今民間之鋪面錢蓋逐末者多則賦其廛以抑之少則不廛而但治以市官之法所以招徠之也市官之法如周禮司市平物價治爭訟謹權量譏察異服異言之類市中惟民乃得入凡公卿大夫有爵位者及爲士者皆不得入入則有罰左右各三區皆民所居此國君都邑規模之大槪也【僴】○漢之獄市軍市之類皆是古之遺制蓋自有一个所在以爲市其中有有司者治之耳是周禮市官之法也【廣】○問鄭氏謂民無常業者罰之使出一夫百畆之稅一家力役之徵如何其罰如此之重曰後世之法與此正相反農民賦稅丁錢卻重而遊手浮浪之民泰然都不管他【至】

六章【人皆有不忍人之心】

或謂孟子專論不忍人之心而後乃及乎四端何也曰不忍之心卽惻隠之謂也蓋性之爲徳無所不具總之則惟仁義禮智而一以包三者仁也情之所發無所不通總之則惟是四端而一以貫三者惻隠也【謝顯道身汗面赤實羞惡之發也而程子以爲惻隠之心是亦其貫四端之一驗也惻隠初動時也如羞惡之類亦必先動而後能然】然則其言之也又安得無先後輕重之別耶曰子以四端爲情而孟子皆以心言之何也曰心統性情者也故仁義禮智性也四端情也而皆得以心名之蓋以其所統者言耳○捨心則無以見性捨性又無以見心又曰性𨿽虛都是實理心𨿽是一物卻虛又曰心以性爲體如將性作餡子然又曰在心曰性在物曰理【僴】○天地以生物爲心譬之以甑蒸飯從下蒸上到上復下衮然在中卽蒸得熟天地卽是包得許多气在此無出處別無作爲只知生物而已亙古亙今生生不窮所謂爲心者如雲天命豈是諄諄然命之所謂爲心亦豈是切切然做人物得此生物之心以爲心所以个个肖他人便是个小胞天地便是个大胞人首圎象天足方象地中間虛空包得許多气自是惻隠不是爲見人我一理方有此惻隠而今便敎單獨一人未見孺子入井亦自是有這惻隠【防孫】○天地生人物須是和气方生溫暖和煦人自和气中生所以有不忍心慈祥惻怛【泳】○非惡其聲非惡其不救孺子之惡名也【升卿】○方其乍見孺子入井時縱有許多私意要譽鄕黨之類亦未暇思量到【義剛】○見孺子入井惻隠之心如何已得世間事若出於人力安排底便已得若已不得底便是自然底【祖道】○腔子是此身內虛處【幹】○問滿腔子是惻隠之心曰此身軀殻謂之腔子此洛中俗語也而今人滿身知痛處可見【銖】○四端未是盡所以只爲之端然四端八个字毎字是一意如惻是方惻然有此念起隠是惻然之後隠痛比惻爲深但仁是總名若說仁義便如陰陽若說四端便如四時若分四端八字便如八節又曰天地只是一气便自分陰陽緣有陰陽二气相感化生萬物故事物未嘗無對天便對地生便對死語黙動靜皆然以其種如此故也【明作】○性是太極渾然之體本不可以名字言但其中含具萬理而綱理之大者有四故命之曰仁義禮智孔門未嘗備言至孟子而始備言之蓋孔子時性善之理素明𨿽不詳著其條而說自具至孟子時異端蠭起往往以性爲不善孟子懼是理之不明而思有以明之苟但曰渾然全體則恐其如無星之秤無寸之尺終不足以曉天下於是別而言之界爲四破而四端之說於是而立蓋四端之未發也性𨿽寂然不動而其中自有條理自有間架不是儱侗都無一物所以外邊才感中間便應如赤子入井之事感則仁之理便應而惻隠之心於是乎形如過廟過朝之事感則禮之理便應而恭敬之心於是乎形蓋由其中間眾理渾具各各分明故外邊所遇隨感而應所以四端之發各有面貎之不同是以孟子析而爲四以示學者使知渾然全體之中而粲然有條若此則性之善可知矣然四體之未發也所謂渾然全體無聲臭之可言無形象之可見何以知其粲然有條如此蓋是理之可驗乃依然就他發處驗得凡物必有本根性之理𨿽無形而端緒之發最可驗故由其惻隠所以必知其有仁由其羞惡所以必知其有義使其本無是理於內則何以有是端於外惟其有是端於外所以必知有是理於內而不誣也孟子言乃若其情則可以爲善矣乃所謂善也是則孟子之言性善蓋亦遡其情而逆知之爾仁義禮智旣知得界限分曉又須知四者之中仁義是个對立底闗鍵蓋仁仁也而禮則仁之著義義也而智則義之藏猶春夏秋冬𨿽爲四時然春夏皆陽之屬也秋冬皆陰之屬也故曰立天之道曰陰與陽立地之道曰柔與剛立人之道曰仁與義是知天地之道不兩則不能以立故端𨿽有四而立之者則兩耳仁義𨿽對立而成兩然仁實貫通乎四者之中蓋偏言則一事專言則包四者故仁者仁之本體禮者仁之節文義者仁之斷制智者仁之分別猶春夏秋冬𨿽不同而同出乎春春則春之生也夏則春之長也秋則春之成也冬則春之藏也自四而兩自兩而一則統之有宗會之有元矣故曰五行一陰陽陰陽一太極是天地之理固然也仁包四端而智居四端之末者蓋冬者藏也所以始萬物而終萬物者也智有藏之義焉有終始之義焉則惻隠羞惡恭敬是三者皆有可爲之事而智則無事可爲但分別其爲是爲非耳是以謂之藏也又三者皆是一面底道理而是非則有兩面別其所是又別其所非是終始萬物之象故仁爲四端之首智則能成始能成終猶之元𨿽四徳之長然元不生於元而生於貞蓋天地之化不翕聚則不能發散理固然也仁智交際之間乃萬化之機軸此理循環不窮脗合無間程子所謂動靜無端陰陽無始者此也【植】○陰陽只是一气陽是方長者陰是方消者仁義亦然如人呼吸呼而出則熱吸而入則寒【明作】○問仁義禮智立名有意義否曰言仁便有慈愛底意思言義便有剛果底意思亦不可謂無意義【節】○人之五臟固不曾有先後但其灌注時自有次序又曰如釀酒然仁是酒防發帶些溫气時到發到極熱時便是禮到得熟時便是義到成酒後卻只與水一般便是智【道大】○擴是自此推將去充則塡得來滿了又曰擴是脹開充是放滿又曰上句是方知去充下句是眞能恁地充【淳】○人但言孟子有辟楊墨之功殊不知其就人心上發明大功如此使此說若行楊墨亦不攻而自退四端若常體認得所謂活潑潑地眞个是活潑潑地【賀孫】

九章【伯夷非其君不事】

或問卒章程張諸說皆以爲隘與不恭非夷惠之過乃其流之獘耳子之說不然何也曰諸先生之意則厚矣然以孟子之言考之則恐其意未必果然也○伯夷自有隘處栁下惠自有不恭處且如𨿽袒裼裸裎於我側分明是玩世不將人做人防【去僞】○不隠賢謂不隠蔽其賢如己當廉卻以利自污己當勇卻以怯自處之類是枉道也與下文必以其道兩句相承只作一意讀文勢然也【人傑】

四書集義精要卷二十七

欽定四庫全書

四書集義精要卷二十八

元劉因撰孟子三

公孫丑下

首章【天時不如地利】

孤虛以方位言如俗言向某方利某方不利之類王相指日時【僴】

二章【孟子將朝王】

問將朝而止豈以齊王不當托疾乎曰未說不當托疾觀孟子之意但言其不當來召耳召之則有自尊之意故不往見也【僴】○孟子之時時君重士爲士者不得不自重故必待人君致敬盡禮而後見自是當時做得个規模如此定了如史記中列國之君擁篲先驅之類卻非當時輕士而孟子有意於矯世以自髙也【同上】

七章【孟子自齊葬於魯】

或問不以天下儉其親如子之說其有稽乎曰王氏中說記太原府君之門曰一布衣二十年不易曰無爲費天下也文意正與此同

十一章【孟子去齊宿於晝】

或問泄柳申詳無人乎穆公之側則不能安其身二子之賢其心果如是乎曰非謂二子之心爲然也語其勢則然耳若二子之心如此則與世之回面污行而事君側便嬖之人者何以異乎

十二章【孟子去齊尹士語人曰】

或問十二章之說曰楊氏嘗夢人問王由足用爲善何以見語之曰【云云】今集注之說是也其說有味且其發於夢寐者如此益可見其所存之正矣○問所引李氏說未知何如曰孟子與荷蕢皆是憂則違之但荷蕢果於去不若孟子之遲遲吾行蓋得時行道者聖人之本心不遇而去者聖人之不得已此與孔子去魯之心同蓋聖賢憂世濟時之誠心非若荷蕢之果於去也【時舉】

十三章【孟子去齊充虞路問曰】

或問孟子旣曰憂天下之憂矣又曰何爲不豫何也曰或問文中子曰聖人有憂乎曰天下皆憂吾獨得不憂聖人有疑乎曰天下皆疑吾獨得不疑或人退文中子曰樂天知命吾何憂窮理盡性吾何疑若孟子不忘天下之憂而亦不害其樂天知命之樂其幾是乎

十四章【孟子去齊居休】

或問張子此章之說有曰古之人亦有仕而不受祿者仕者未嘗遽受其祿以觀可否在上者亦不欲便臣使之爲道爲祿此所以同出而異致其說何如曰禮有之曰仕而未有祿者君有饋焉曰獻使焉曰寡君違而君薨弗爲服也張子之言蓋取此云耳

滕文公上

首章【滕文公爲世子】

或問孟子道性善而言必稱堯舜者何也曰性善者以理言之稱堯舜者質其事以實之所以互相發也其言蓋曰知性善則有以知聖人之必可爲矣知聖人之可爲則其於性善也信之益篤而守之益固矣曰夫子之言性與天道子貢猶有不得而聞者而孟子之言性善乃以語夫未嘗學問之人得無陵節之甚耶曰性命之理若究其所以然而論之則誠有不易言者若其大體之已然則學者固不可以不知也蓋必知此然後知天理人欲有賔主之分趣善從惡有順逆之殊董子所謂明於天性知自貴於物然後能知仁義知仁義然後重禮節重禮節然後安處善安處善然後樂循理程子所謂知性善以忠信爲本此先立其大者皆謂此也曰世子疑孟子之言而孟子不之拒何也曰孟子之言非當時之所常聞者故聞者非徒不之信也而亦莫之疑也是其漠然如飄風之過耳亦不可復兾其思繹而信從矣世子復來則豈其思之未得而不舎於心與故孟子之言𨿽若怪之實則喜其能思而將有以進乎此也曰胡文定公父子之學謂孟子之言性善非與惡對之善也特贊美之辭耳信乎曰此亦異乎吾所聞矣夫孟子性善之論至矣而荀韓氏或以爲惡或以爲混或以爲有三品最後釋氏者出然後復有無善無惡之論焉儒者𨿽習聞乎孟子之說然未知性之所以爲性於是悅於彼說之髙而反羞吾說爲不及則牽孟子之說以附焉而造爲是說以文之蓋推性於善惡之前而置孟子於異同之外自以爲得性之眞而有功於孟氏之門矣而不知其實陷於釋氏之餘直以精神魂魄至粗之質而論仁義禮智至防之理也且又不究秉彛之實徳而指爲贊美之空言不察至善之本然而別立無對之虛位推而言之至以天理人欲爲同體特因其發之中節與否而後有善惡之名焉則亦勞力費辭而無復彷佛孟子之遺意矣惜乎吾不得從事於其門以質其說庶乎其有相長之益也○胡氏贊美之說其源出自山【賀孫】○須常自問云人之性善而已之性郤不見其善人皆可以爲聖人而已之身卽未見其所以爲聖人者何故常常自問知所愧恥則勇猛奮發而志立矣【璘】

二章【滕定公薨】

或問二章之說曰孟子生於戰國紛爭之際不得見先王之全經矣然其學得孔氏之正傳而於文武之道則旣識其大者故其考論制度𨿽若疎闊而於大本大經之際則毫釐之間有不可得而亂者以是爲主而酌乎人情世變以文之則禮𨿽先王未之有者亦可以義起矣後世議禮者不明乎此故常以其節文度數之小不備而不敢爲卒以就夫大不備而後已此劉向所以深嘆之也然無孟子之學而彊欲爲之如叔孫通曹褒之流是又不免乎私意之鑿而已矣○古宗法如周公兄弟之爲諸侯者則皆以魯國爲宗故至戰國時滕猶稱魯爲宗國也【廣】

三章【滕文公問爲國】

或問所言井地之法以周禮諸說考之亦有未悉合者何也曰吾於前章固己論之矣大抵孟子之言𨿽曰推本三代之遺制然常舉其大而不必盡於其細也師其意而不必泥於其文也蓋其疏通簡易自成一家乃經綸之活法而豈拘儒曲士牽制文義者之所能知哉曰三代授田之多少不同陳氏徐氏有說焉陳氏曰夏時洪水方平可耕之地少至商而浸廣及周而大備也徐氏曰古者民質用約故田少而用足後世彌文而用廣故授田之際亦隨時而加焉此其爲說如何曰然皆若有可疑者蓋田制旣定則其溝塗畛域亦必有一定而不可易者今以易代更制毎有增加則其勞民動眾廢壞已成之業使民不得服先疇田畆其煩擾亦已甚矣不知孟子之言其所以若此者果何耶而張子又別爲一說謂夏殷周因其所興之國以立法蓋夏后氏以五十里而王殷以七十里而王周以百里而王則又未知其說之必然否也曰貢法大禹之遺制而其不善若此何也曰蘇氏林氏嘗言之矣作法必始於粗終於精古之不爲此非不智也勢未及也方其未有貢也以貢爲善矣及其旣貢而後知其有不善也此蘇氏說也禹貢之法九州之賦有錯出於他等者不以爲歳之常數又因遊豫則視其丰凶而補助之周制鄕遂用貢法亦有司稼之官巡野觀稼視年之上下以出斂法則其獘未至如龍子之言乃當時諸侯用貢之耳此林氏說也曰先王之學敎民其效如此後世學校固未嘗廢而獨未覩其效何耶曰先生之學以明人倫爲本故自其詠歌誦之間灑掃應對之際所以漸摩誘掖勸勵作成之者無非有以養其愛親敬長之心而敎之以修己治人之術是以當是之時百姓親睦風俗淳厚而聖賢出焉後世學校𨿽存而不復此意所以敎之者不過趨時榦祿之枝而其所以勸勉程督之者又適所以作其躁競無恥之心𨿽有長材美質可與入於聖賢之域者亦往往反爲俗學頽風驅誘破壞而不得有所成就尙何望其能致化民成俗之效如先王之時哉古之君子蓋有憂之故程夫子兄弟皆嘗建言欲以漸變流俗之繆而復於先王之意顧皆屈於俗儒之陋說而不得有所施行也後之君子有能深考其說而申明之其亦庶幾矣乎○問周制都鄙用助法八家同井鄕遂用貢法十夫有溝鄕遂所以不爲井者何故曰都鄙以四起數五六家始出一人故甸出甲士三人步卒七十二人鄕遂以五起數家出一人爲兵以守衛王畿役次必簡故周禮惟挽匶則用之此役之最輕者近郊之民王之內地也共輦之事職無虛月近胥之比無時無之其受廛爲民者固與畿外之民異也七尺之徵六十之舎王非姑息於邇民也遠郊之民王之外地也其溝洫之治各有司存野役之起不及其羨其受廛爲氓者固與內地之民異也六尺之徵六十五之舎王非荼毒於遐民也園廛二十而一若輕於近郊也而艸木之毓夫家之聚不可以擾擾則不能以寜居是故二十而稅一漆林二十而五若重於遠郊也而器用之末作商賈以資利不可以爲則必至於忘本是故二十而五系近郊遠郊勞逸不同○問耕則通力而作收則計畆而分何以考之也曰此亦不可詳知但因洛陽議論中道徹而耕之說【張子說也】推之耳或但畊則通力而耕收則各得畆亦未可知也【答吳伯丰】○問士於農隙而學孰與敎之曰卿大夫有徳行而致其仕者俾敎之【徳明】○孟子只把雨我公田證周亦有公田讀書亦不必須究盡細防因論永嘉之學於制度名物上致詳故有此語【方子】

四章【有爲神農之言者】

或問許行爲神農之言而有君民並耕市不貳賈之說何耶曰程子之言盡矣然以易考之二者皆神農之所爲也當時民淳事簡容或有如許行之說者及乎世變風移至於唐虞之際則𨿽神農復生亦當隨時以立政而不容固守其舊矣況許行之妄乃欲以是而行於戰國之時乎○問許行之說如此鄙陋當時亦有數十人從之何也曰不特此爾如莊子所言惠施鄧析之徒與夫堅白異同之論歷舉其說是何等問學然亦自名家【廣】○有憂之有讀爲又古字通用當補之

五章【墨者夷之】

或問夷之請見者再而孟子不許何也曰孟子𨿽以辟邪說爲己任然不過講明其說傳之當世使聞者有以發寤於心而自得之耳固不輕接其人交口競辯以屈吾道之尊也譬如蠻夷冦賊之害聖人固欲去之然豈肯被甲執兵而親與之角哉曰天之生物使之一本而夷子二本何也曰天之生物有血气者本於父母無血气者本於根荄皆出於一而無二者也惟其本出於一故其愛亦主於一焉蓋一體而分血气連屬眷戀之情自不能己固非他人之可比也自是之外則因其分之親疎遠近而所以爲愛者有差焉此儒者之道所以親親仁民以至於愛物而無不各得其所也今夷之乃謂愛無差等則是不知此身之所從出而視其父母無以異於路人也𨿽其施之先後稍不悖於正理然於親而謂之施焉則亦不知愛之所由立矣而說者乃或謂其施由親始之言暗合於吾儒之一本者愚竊以爲差之毫釐繆以千里爲是說者亦自不知一本之所以爲一本矣又有以愛有差等爲一本者𨿽無大失而於文義有所未盡蓋謂其一本故愛有差等則可眞以愛有差等爲一本則不可也曰夷子旣學於墨矣而必推其說以求合於儒者何也曰天下之理其本有正而無邪其始有順而無逆故天下之勢正而順者常重而無待於外邪而逆者常輕而不得不資諸人此理勢之必然也且胡不以近世之佛學觀之乎夫吾所以拒彼者至矣而彼未嘗不求自附於吾儒也𨿽其陰離陽合有不可信要不如是則吾知其反側而無以自安也其理之悖說之窮於此亦可槪見惜乎世無孟子無能因其所明以誘之者是以卒於漂蕩而不反也○問二本曰事他人之親如己之親則是兩个一樣重了如一木有兩根也【燾】○人只是一父母所生如木只是一根株若愛無差等便是二本何止二本蓋千萬本也【徳明】○夷之所以卒能感動而自知其非蓋因孟子極言非爲人泚之心有以切中其病耳此是要處當著眼目也【答張敬夫】○命之矣之字作夷子名防方成句法【至】

四書集義精要卷二十八

