

欽定四庫全書

中庸分章

宋黎立武撰

中庸之書浩博深逺若不可涯其寔防聨而珠貫也諸家𨿽字論句析然於大防未明讀之使人茫然分章所以原作者之意

天命之謂性率性之謂道修道之謂教道也者不可須臾離也可離非道也是故君子戒愼乎其所不睹恐懼乎其所不聞莫見乎隱莫顯乎微故君子愼其獨也喜怒哀樂之未發謂之中發而皆中節謂之和中也者天下之大本也和也者天下之達道也致中和天地位焉萬物育焉

中庸之徳至矣而其義微矣首章以命性道教明中庸之義以戒懼謹獨明執中之道以中和明體用之一貫以位育明仁誠之極功何謂天命之謂性人受天地之中以生所謂命也蓋自無極之眞二五之精妙合而凝而人生焉無極之眞乃先天大易生生之理爲天地之中人得之以成性二五之精乃後天形气變合化生鐘秀於人人得之以成質性形而上也質形而下也命也者其理气合凝之初天人賦受之際乎然气有淸濁厚薄故質有髙下美惡惟性初一眞靈明靜虛人人之所同得萬理根於斯萬善萌於斯蓋維天之命於穆不已者也何謂率性之謂道性者道之體也其本體曰仁而已其變體曰五常道存乎五常達道存乎五典五常備諸己五典施諸人盡己盡人惟至誠合內外之道仁始於父子而胞與推焉義始於君臣而絜矩推焉禮始於夫婦三千三百推焉知始於長幼而親疎隆殺推焉信始於朋友而與國人交推焉未發存諸己發則施諸人存諸己者性初固有之眞施諸人者性分當然之則此大本所以爲達道率性所以謂之道也何謂修道之謂教人同此性則同此道然或气稟不齊不能知其固有不能全其本然所貴乎爲聖爲賢爲君爲師盡己之性以盡人之性言行以爲法則禮制以爲品節政令以爲範防使斯民節其情復其性而由其道是之謂教夫天命謂性者太極所以行也率性謂道者人極所以立也修道謂教者皇極所以建也此中庸之義也所謂道不可須臾離何也循性道也違性非道也天下豈有性外之道哉章首言命性道教此以下專以道言舉一以該三也所謂戒愼不睹恐懼不聞見乎隠顯乎微必愼其獨何也常人有睹而動於中則戒有聞而動於中則恐君子存誠豈在乎耳目聞見間哉淵乎収視返聽之宻凜乎十指十視之嚴勿謂隠也曰費而隠見莫甚焉勿謂微也曰微而顯顯莫甚焉隠微者人所難知亦人所易忽故以獨名之獨者非止闇室屋漏之謂靜養扵未發之中黙存乎將動之幾當是之時在我而已可不愼乎此率性之方而執中之道也【愼獨大學誠意之道也中庸以誠爲本故首發此義】其曰喜怒哀樂之未發謂之中中者天下之大本子思以此釋中之名喜怒哀樂情也其未發則性也寂然不動混然在中此正位居體之謂其曰發而皆中節謂之和和者天下之達道子思以此釋庸之義惟和則庸不和非庸也發而中節事事合宜此日用常道之謂所以明體用之一貫也【未發爲中發而中節爲和自言中倫行中慮以至從容中道則誠者之事也】致中和者卽所謂至誠盡性天地位萬物育者卽所謂贊化育與天地參此由幹九二之君徳而位乎九五之天徳也天位乎上地位乎下聖人至誠盡性而成位乎其中民吾同胞物吾與也聖人至誠盡性而能盡人物之性然則致中和者非誠之至乎參天地贊化育者非仁之至乎所以明仁誠之極功也中庸一篇大防皆備於此次章述夫子平日中庸之教三章而下節節相生首尾相應推明首章之義至矣通爲十有五章

仲尼曰君子中庸小人反中庸君子之中庸也君子而時中小人之中庸也小人而無忌憚也○子曰中庸其至矣乎民鮮能久矣○子曰道之不行也我知之矣知者過之愚者不及也道之不明也我知之矣賢者過之不肖者不及也人莫不飲食也鮮能知味也○子曰道其不行矣夫○子曰舜其大知也與舜好問而好察邇言隠惡而善執其兩端用其中於民其斯以爲舜乎○子曰人皆曰子知驅而納諸罟擭陷阱之中而莫之知避也人皆曰子知擇乎中庸而不能期月守也○子曰回之爲人也擇乎中庸得一善則拳拳服膺而弗失之矣○子曰天下國家可均也爵祿可辭也白刃可蹈也中庸不可能也○子路問彊子曰南方之彊與北方之彊與抑而彊與寛柔以教不報無道南方之彊也君子居之衽金革死而不厭北方之彊也而彊者居之故君子和而不流彊哉矯中立而不倚彊哉矯國有道不變塞焉彊哉矯國無道至死不變彊哉矯○子曰素隱行怪後世有述焉吾弗爲之矣君子遵道而行半塗而廢吾弗能已矣君子依乎中庸遁世不見知而不悔惟聖者能之

次章集夫子平日論中庸者推原作中庸之意凡六節第一節

謂中庸之道不以君子而有不以小人而無君子之有此中庸也循性而行須臾不離於道故曰時中小人之有此中庸也違性而行無所不至故曰無忌憚大哉時中之義乎易曰防亨以亨行時中也蒙昧而求通純一而無僞赤子之心也惟大人者不失其赤子之心方其未發渾然在中是爲大本之中迨其將發動必由中是爲時中之中所謂戒懼謹獨所謂執端用中所謂擇乎中庸莫不致察乎危微之幾權宜乎發未發之際是謂不失赤子之心是謂允執其中也聖賢心法惟在乎此故此章首掲時中之義第二節

嘆至道至徳人皆可能世衰道微久矣斯民之鮮也又嘆知者愚者不知擇中庸知不眞則行不篤故道不行賢不肖者不能守中庸守不固則行不著故道不明人莫不飲食鮮能知味謂中人之性何莫由斯而不知其道者眾也𨿽或甘食甘飲未得其正者饑渇害之然饑食渇飲人之至性存焉不可一日廢中庸之道固原扵性也其終不行矣夫蓋三嘆焉第三節

求之古人宜莫如舜所以受之堯授之禹卽此中也虞書備之矣端者發端之始孟子以惻隱羞惡辭讓是非之心爲四端此所謂兩端者卽人心道心之發危微之幾也幾動之初知所持守則發皆中節以之建用皇極於天下此舜所以爲大知歟好問察言卽聽言詢謀之防也第四節

以干之象推之幹之九二體爲中用爲庸惟明則知所擇惟誠則知所守二爻之變爲離坎得之則爲離之明坎之誠失之則爲離之罟坎之陷存乎知與不知而已知莫大於舜執兩端而用中其次莫如顏淵擇中庸而能守舜達而在上干九五事也顏子窮而在下幹初九事也故中庸兼舉以明之第五節

子路嘗因夫子以蹈白刄爲能事安於中庸不可能也而自負其勇遂以彊問夫子之誨之也卒歸之中和之教外和而內不流內有所立則外無所倚處平世不以安榮易其充實之美居亂邦不以患難易其死生之節此四彊者不動心之勇也第六節

素隱行怪是違性而行不能擇中庸聖人弗爲也半途而廢是中道而畫不能守中庸聖人弗已也遁世不見知而不悔依乎九二之中庸初九潛龍勿用之事也故曰聖者能之通六節而觀則中庸之至徳中庸之難能與夫聖賢之所以執中用中者淺深次第歷歷可見

君子之道費而隱夫婦之愚可以與知焉及其至也𨿽聖人亦有所不知焉夫婦之不肖可以能行焉及其至也𨿽聖人亦有所不能焉天地之大也人猶有所憾故君子語大天下莫能載焉語小天下莫能破焉詩云鳶飛戾天魚躍於淵言其上下察也君子之道造端乎夫婦及其至也察乎天地

三章以下皆發首章之意此章明率性之謂道也費道之用也庸也顯見也發而中節也隱道之體也中也隱也未發也道者性而已然而有率性焉有盡性焉夫婦之愚不肖而能知能行者率性而已率性者夫人而可能由愚不肖推之則鳶飛戾天魚躍於淵萬物亦循其性之自然耳聖人之不能知不能行者盡性之事也盡性者聖人而猶病由聖人而推之則天地之大人猶有憾是天地亦有不能盡者道之全體本乎一性而塞乎兩間大無外小無內也故因愚不肖而論聖人之知能因鳶魚而致天地之明察可謂費而隱矣防微哉

子曰道不逺人人之爲道而逺人不可以爲道詩云伐柯伐柯其則不逺執柯以伐柯睨而視之猶以爲逺故君子以人治人攺而止忠恕違道不逺施諸己而不願亦勿施於人君子之道四丘未能一焉所求乎子以事父未能也所求乎臣以事君未能也所求乎弟以事兄未能也所求乎朋友先施之未能也庸徳之行庸言之謹有所不足不敢不勉有餘不敢盡言顧行行顧言君子胡不慥慥爾

四章引夫子之言明修道之教與道不可離之意道者率性而已豈逺於人哉爲道行道也行道而逺於人是違性非道也已之性卽人之性盡已斯盡人矣以人治人謂修道之教不假外求非如伐柯之取則猶逺也達道存乎君臣父子昆弟夫婦朋友之倫爲道存乎事父事君事兄施友之際仁義禮智之端喜怒哀樂之發非言無以宣非行無以著故曰庸徳之行庸言之謹曰言顧行行顧言言行之發可不謹乎庸徳庸言亦幹九二之言也引此釋庸之名以明中節之和修道之教也以人治人忠恕之道也忠恕者中庸之異名盡己忠也推己恕也其本體曰仁其大本曰誠仁者已立立人已達達人誠者盡性以盡人物之性是也然論語言夫子之道忠恕而已矣此言忠恕違道不逺何也曽子教人明道者也以全體大用之名言之是指出忠恕之義子思教人爲道者也以盡已推已之事言之是爲行忠恕者言施己施人蓋爲道而行忠恕者也由忠恕行𨿽或違於道亦不中不逺矣孟子曰彊恕而行求仁莫近焉前章言君子之道造端乎夫婦此言君子之道四而五倫備矣

君子素其位而行不願乎其外素富貴行乎富貴素貧賤行乎貧賤素夷狄行乎夷狄素患難行乎患難君子無入而不自得焉在上位不陵下在下位不援上正已而不求於人則無怨上不怨天下不尢人故君子居易以俟命小人行險以徼幸子曰射有似乎君子失諸正鵠反求諸其身

第五章

以下皆教之序也立教以身爲本九經以修身爲先行有不得則反諸己猶之射焉發而不中亦必反諸其身所謂素位而行不陵不援不怨不尢居易俟命皆正己之事也

君子之道辟如行逺必自邇辟如登髙必自卑詩曰婁子好合如鼓瑟琴兄弟旣翕和樂且耽宜爾室家樂爾妻帑子曰父母其順矣乎

第六章

於九經爲親親之教行逺自邇登髙自卑自家而國也惟順於父母宜於妻子和於兄弟是所謂不出家而成教於國矣

子曰鬼神之爲徳其盛矣乎視之而弗見聽之而弗聞體物而不可遺使天下之人齊明盛服以承祭祀洋洋乎如在其上如在其左右詩曰神之格思不可度思矧可射思夫微之顯誠之不可揜如此夫○子曰舜其大孝也與徳爲聖人尊爲天子富有四海之內宗廟饗之子孫保之故大徳必得其位必得其祿必得其名必得其壽故天之生物必因其材而篤焉故栽者培之傾者覆之詩曰嘉樂君子憲憲令徳宜民宜人受祿於天保佑命之自天申之故大徳者必受命○子曰無憂者其惟文王乎以王季爲父以武王爲子父作之子述之武王纘大王王季文王之緒壹戎衣而有天下身不失天下之顯名尊爲天子富有四海之內宗廟饗之子孫保之武王末受命周公成文武之徳追王大王王季上祀先公以天子之禮斯禮也達乎諸侯大夫及士庶人父爲大夫子爲士葬以大夫祭以士父爲士子爲大夫葬以士祭以大夫期之喪達乎大夫三年之喪達乎天子父母之喪無貴賤一也子曰武王周公其達孝矣乎○夫孝者善繼人之志善述人之事者也春秋修其祖廟陳其宗器設其裳衣薦其時食宗廟之禮所以序昭穆也序爵所以辧貴賤也序事所以辧賢也旅酬下爲上所以逮賤也燕毛所以序齒也踐其位行其禮奏其樂敬其所尊愛其所親事死如事生事亡如事存孝之至也○郊社之禮所以事上帝也宗廟之禮所以祀乎其先也明乎郊社之禮禘嘗之義治國其如示諸掌乎第七章

亦親親之教也親親之道尢嚴於宗廟先王所以教孝者莫尙乎此此章詳於宗廟之事而先之以交神明之道焉書曰鬼神無常饗饗於克誠此六經言誠之始也中庸一書以誠爲本亦首於事鬼神明之首章戒不睹懼不聞蓋言君子存誠無時不然非有所爲也乃若常人之情其於祀鬼神也則亦視無所見聼無所聞然陳器設衣體物而不遺齊明盛服承祭而如在莫敢不盡其誠是𨿽有爲而然然隱而見微而顯道一而已豈非誠之至歟舜盡孝於瞽瞍移孝於承堯推其行於家者行於國天下故稱大孝武王纘緒興周周公追王周之先祖以盡孝思且錫類於臣庶三者之達俾各伸其追逺之情故稱達孝自夫孝者以下總論孝之善且至者夫所以事宗廟者有二惟先徳是饗焉惟先緒是纘焉此繼述志事之孝也事以天子之禮達乎三年之喪與夫春秋之禮樂親尊之愛敬此事亡如存之孝也親親以孝盡孝以誠推此誠以往可以事帝推此誠以往可以治天下國家故曰明乎郊社之禮禘嘗之義治國其如示諸掌乎此卽論語問禘之防禮運已極論之魯之郊禘非禮聖門所深病病其越常黷典非誠也後章禮樂等論皆此意也夫宗廟饗鬼也郊社事神也故章首並論鬼神章末兼明郊禘

哀公問政子曰文武之政布在方防其人存則其政舉其人亡則其政息人道敏政地道敏樹夫政也者蒲盧也故爲政在人取人以身修身以道修道以仁仁者人也親親爲大義者宜也尊賢爲大親親之殺尊賢之等禮所生也在下位不獲乎上民不可得而治矣故君子不可以不修身思修身不可以不事親思事親不可以不知人思知人不可以不知天天下之達道五所以行之者三曰君臣也父子也夫婦也昆弟也朋友之交也五者天下之達道也知仁勇三者天下之達徳也所以行之者一也或生而知之或學而知之或困而知之及其知之一也或安而行之或利而行之或勉彊而行之及其成功一也子曰好學近乎知力行近乎仁知恥近乎勇知斯三者則知所以修身知所以修身則知所以治人知所以治人則知所以治天下國家矣凡爲天下國家有九經曰修身也尊賢也親親也敬大臣也體羣臣也子庶民也來百工也柔逺人也懷諸侯也修身則道立尊賢則不惑親親則諸父昆弟不怨敬大臣則不體羣臣則士之報禮重子庶民則百姓勸來百工則財用足柔逺人則四方歸之懷諸侯則天下畏之齊明盛服非禮不動所以修身也去讒逺色賤貨而貴徳所以勸賢也尊其位重其祿同其好惡所以勸親親也官盛任使所以勸大臣也忠信重祿所以勸士也時使薄斂所以勸百姓也日省月試旣稟稱事所以勸百工也送往迎來嘉善而矜不能所以柔逺人也繼絕世舉廢國治亂持危朝聘以時厚往而薄來所以懷諸侯也凡爲天下國家有九經所以行之者一也凡事豫則立不豫則廢言前定則不跲事前定則不困行前定則不疚道前定則不窮在下位不獲乎上民不可得而治矣獲乎上有道不信乎朋友不獲乎上矣信乎朋友有道不順乎親不信乎朋友矣順乎親有道反諸身不誠不順乎親矣誠身有道不明乎善不誠乎身矣

八章合九經論之蓋由五者達道以明修道謂教而施於政者也章首凡八言人互發以人治人之意中庸始言率性修道此言修道以仁則性者仁而已矣嗟夫微言緒絕而復傳者賴有此書存焉修道謂教仁之用也故曰修道以仁天命謂性仁之體也故曰仁者人也中庸之道一言以蔽之曰仁而已天下之達道五人之大倫也爲天下國家有九經教之大經也前章旣明修身親親之教矣然必尊賢信友相與學問思辧而行之故章首以修身親親尊賢爲要末以信友順親誠身爲歸斯三者反覆致意焉九經之教此其樞也夫仁以親親爲大義以尊賢爲大親親者父子夫婦昆弟之道也殺之則親疎有間而禮生焉尊賢者君臣朋友之道也等之則師友異待而禮生焉敬大臣者尊賢之義所推也體羣臣子庶民來百工柔逺人懷諸侯者親親之仁所推也其或上也而弗獲民也而弗治友也而弗信親也而弗順亦惟曰反求諸其身而已天下之達道五卽和者天下之達道卽率性之道蓋人道不外乎五者五者實根於一性本然之性卽本體之仁凡相生相養相親相愛相湏相成痛癢而切身顚連而同气自孩提親愛以至仁民愛物自事親之孝以達之爲天下國家無非順天性盡人道而已道出於性不知人不能率性以修道若何而治人性出於命不知天不能盡性以至命若何而配天曰生知學知困知知之事也曰安行利行勉行勇之事也夫五達道九經本乎一性之仁知者知乎此勇者行乎此故皆曰行之者一曰豫焉曰定焉言也事也行也何莫由斯道道者率性之謂而不可湏臾離卽造次顚沛之不違仁是故應萬變而不窮周萬事而不匱視世之事逐物遷矯揉於旦暮顚防扵酬應者大有逕庭焉所謂一以貫之也一者誠也然而曰不明乎善不誠乎身大學之修齊治平在先誠意存乎止善而知止七篇道性善曰道一而已推極乎誠與思誠之道亦曰不明乎善不誠乎身性仁也仁無有不善行著習察一有覺焉知性無疑信道自篤或疑扵善或疑於惡則是不誠於中於形著明動變化何有此章首之以仁終之以誠仁以性善言誠以盡性言忠恕之道扵是乎在中庸之教扵是乎備矣

誠者天之道也誠之者人之道也誠者不勉而中不思而得從容中道聖人也誠之者擇善而固執之者也博學之審問之愼思之明辧之篤行之有弗學學之弗能弗措也有弗問問之弗知弗措也有弗思思之弗得弗措也有弗辧辧之弗明弗措也有弗行行之弗篤弗措也人一能之已百之人十能之已千之果能此道矣𨿽愚必明𨿽柔必彊自誠明謂之性自明誠謂之教誠則明矣明則誠矣

九章承上誠身之說極論誠之道人有聖愚誠則無二而造誠之閫域有天之道焉人之道焉不勉不思從容中道生知安行者也誠者事也學問思辧擇善固執學知利行者也人一已百人十已千困知勉行者也誠之者事也由誠者言之則自誠明者性之也誠則形形則著也謂之性者聖賢盡性之事也由誠之者言之則自明誠者反之也明善誠身也謂之教者聖賢九經之教以修身爲本使學者由明而達於誠也竊嘗反覆是書以爲中庸之道人所同得然而曰鮮能曰不行不明曰不能守曰不可能及其至則聖人有所不能知不能行若甚髙而難行者何也要知道體微妙古人難言之故曰見乎隱顯乎微曰費而隱曰於穆不已曰不顯曰無聲無臭惟聖人生知安行以至悠久不息下此者必資學問思辧篤行之功聖賢引而不發欲學者深造而自得之也然得有難易存乎資質之髙下功力之淺深惟知之明則擇之審守之固則行之力此幹九二學聚問辧而進乎九三進徳修業知至知終之事也中庸之教至誠身而備矣教之至則化矣此以下皆誠而化之事

惟天下至誠爲能盡其性能盡其性則能盡人之性能盡人之性則能盡物之性能盡物之性則可以贊天地之化育可以贊天地之化育則可以與天地參矣其次致曲曲能有誠誠則形形則著著則明明則動動則變變則化惟天下至誠爲能化至誠之道可以前知國家將興必有禎祥國家將亡必有妖孽見乎蓍龜動乎四體禍福將至善必先知之不善必先知之故至誠如神惟天下至誠爲能化乃盡性之事中庸之極功十章以下皆發此意以明首章致中和天地位萬物育蓋幹九五大人位天徳之事也率性誠也惟盡性爲至誠修道教也惟至誠爲能化至誠天之道也致曲人之道也其於參贊化育之功形著明動變化之妙其至一也贊化育則與天地合其徳前知如神則與鬼神合其吉凶皆盡性之效

誠者自成也而道自道也誠者物之終始不誠無物是故君子誠之爲貴誠者非自成己而已也所以成物也成己仁也成物知也性之徳也合外內之道也故時措之宜也故至誠無息不息則久久則徴徴則悠逺悠逺則博厚博厚則髙明博厚所以載物也髙明所以覆物也悠久所以成物也博厚配地髙明配天悠久無疆如此者不見而章不動而變無爲而成天地之道可一言而盡也其爲物不貳則其生物不測天地之道博也厚也髙也明也悠也久也今夫天斯昭昭之多及其無窮也日月星辰系焉萬物覆焉今夫地一撮土之多及其廣厚載華嶽而不重振河海而不泄萬物載焉今夫山一卷石之多及其廣大艸木生之禽獸居之寶藏興焉今夫水一勺之多及其不測黿鼉蛟龍魚鼈生焉貨財殖焉詩云維天之命於穆不已蓋曰天之所以爲天也於乎不顯文王之徳之純蓋曰文王之所以爲文也純亦不已

維天之命於穆不己忠也乾道變化各正性命恕也天之忠恕卽幹之中庸卽幹之誠化卽乾元之仁惟至誠盡性參天地贊化育天道在聖人矣上章言盡性能盡人物之性蓋以盡己爲先十一章言成己所以成物實以成物爲重天地聖人之能事有出於成物之外乎誠者盡己之性故曰自成率性之謂道故曰自道此所以成己盡己之性矣推之於人於物皆所謂盡性也率性謂道矣修之爲教爲化皆所以成物也有天地而萬物生焉天地所以終萬物始萬物者其功在艮艮反身之義也君子反身而誠有取於艮故曰誠者物之終始凡物之自形自色皆在吾仁中則孰有出吾性外身如日之光有色皆燭日入光晦色非其色矣如鑑之明有形皆照鑑昏明隱形失其形矣故曰不誠無物宇宙間惟已與物耳民胞物與气均體同苟有我之私一萌物我異矣何者誠不存也誠而不存失其爲我何有於物故曰一日克己復禮天下歸仁焉故曰萬物皆備於我反身而誠樂莫大焉本體爲仁仁先成已變體爲知知能及物仁知備而性之徳全已物兼盡而內外之道合已內也物外也何合焉物因誠而有誠因物而形已物一致焉無彼此無物我斯合矣若夫時措之宜妙用固如此也至誠無息所謂行之者一也天地之成物亦惟不息不息故不貳不貳故一無窮一昭昭也不一何以覆萬物系日星廣厚一撮也不一何以載華嶽振河海廣大一卷也不一何以生艸木居禽獸不測一勺也不一何以產蛟龍殖貨財故曰天得一以淸地得一以寧一者誠也誠者盡性而已由天地觀聖人髙明不論也博厚不論也獨所謂不見而章不動而變無爲而成者隱見顯微之妙悠久之功曰一曰誠而已維天之命於穆不已天此誠也於乎不顯文徳之純聖人此誠也曰於穆曰不顯皆所謂隱微者也曰不已曰純皆所謂一者也由至誠盡性言之聖人天也故曰誠者天之道也嗚呼天命謂性是爲羣言之首子思於此引詩明之非至誠其孰能與於此

大哉聖人之道洋洋乎發育萬物峻極於天優優大哉禮儀三百威儀三千待其人而後行故曰苟不至徳至道不凝焉故君子尊徳性而道問學致廣大而盡精微極髙明而道中庸溫故而知新惇厚以崇禮是故居上不驕爲下不倍國有道其言足以興國無道其黙足以容詩曰旣明且哲以保其身其此之謂與子曰愚而好自用賤而好自専生乎今之世反古之道如此者烖及其身者也非天子不議禮不制度不考文今天下車同軌書同文行同倫𨿽有其位苟無其徳不敢作禮樂焉𨿽有其徳苟無其位亦不敢作禮樂焉子曰吾說夏禮杞不足徴也吾學殷禮有宋存焉吾學周禮今用之吾從周王天下有三重焉其寡過矣乎上焉者𨿽善無徴無徴不信不信民弗從下焉者𨿽善不尊不尊不信不信民弗從故君子之道本諸身徴諸庶民考諸三王而不繆建諸天地而不悖質諸鬼神而無疑百世以俟聖人而不惑質諸鬼神而無疑知天也百世以俟聖人而不惑知人也是故君子動而世爲天下道行而世爲天下法言而世爲天下則逺之則有望近之則不厭詩曰在彼無惡在此無射庶幾夙夜以永終譽君子未有不如此而蚤有譽於天下者也

十二章子思嘆中庸之道未嘗一日不在天下可以參天地育萬物傷時君不足與有爲聖賢之在下者又不得以行其事於是闡道徳明教化以俟其人性得諸天以成已徳故曰徳性尊者何謂也居中位正而爲心身之主尊莫加焉性卽理也理與欲對則理爲大在周是文武周公之周有文武周公之禮樂在魯而郊禘則對越也嚴配也於誠何有聖門所以重嘆其失而病於不能有以正之王天下有三重卽所謂本身徴民考古也自上文至此凡三節明之愚而自用是居上而驕也有位無徳𨿽善無徴何本身之可言賤而自專是居下而倍也有徳無位不尊不信何徴民之可言生今之世反古之道是夏殷周之禮無所徴也無徴不信何考古之可言惟本諸身徴諸民考諸古於此三者愼重之無有謬亂之失則建天地質鬼神百世俟聖不悖不疑不惑矣充是以往不特爲法於天下而蚤有譽抑傳之後世而永終譽斯寡過矣乎

仲尼祖述堯舜憲章文武上律天時下襲水土辟如天地之無不持載無不覆幬辟如四時之錯行如日月之代明萬物並育而不相害道並行而不相悖小徳川流大徳惇化此天地之所以爲大也

上章有徳無位傷夫子之不遇也十三章謂仲尼𨿽不得位然上傳堯舜文武之心述詩書正禮樂系周易作春秋明中庸之道以垂教萬世成小成大其化宻【闕】其功莫名天覆地載日月照四時行所以諭其道萬物之理並育而不相害者以天無不覆地無不載也一陰一陽之道並行而不相悖者以日月不過四時不忒也此幹九五大人合徳合明合序之事小徳淵泉故曰川流大徳溥博故曰惇化玆天地所以爲大歟觀天地則見夫子

惟天下至聖爲能聰明睿知足以有臨也寛裕溫柔足以有容也發彊剛毅足以有執也齊莊中正足以有敬也文理密察足以有別也溥博淵泉而時出之溥博如天淵泉如淵見而民莫不敬言而民莫不信行而民莫不說是以聲名洋溢乎中國施及蠻貊舟車所至人力所通天之所覆地之所載日月所照霜露所隊凡有血气者莫不尊親故曰配天○惟天下至誠爲能經綸天下之大經立天下之大本知天地之化育夫焉有所倚肫肫其仁淵淵其淵浩浩其天苟不固聰明聖知達天徳者其孰能知之

十四章子思感時王之莫爲傷聖人之不遇思昔帝王徳爲聖人尊爲天子其知也有臨其仁也有容其勇也有執敬以持身明以察物具此全徳周徧靜深發當其可民敬信而說之以至中國之外蠻貊之間覆載照臨之表凡有血气涵濡至化莫不尊之如天親之如父母惟見聖與天一耳抑由運乎中者有至誠焉大經者庸也非誠無以經大本者中也非誠無以立天地化育卽中和位育之功也非誠無以知三者何也仁也曰中庸曰命性道教曰忠恕皆合仁之全體大用名之八章論明善誠身之始曰仁者人也以天命謂性言之所以名仁之本體十四章論至誠盡性之功曰肫肫其仁以聖人與天地萬物爲一體言之所以明仁之全體仁之本體猶可名也仁之全體不可名也道莫大於仁莫極於誠此一書之大防也惟聖則溥博如天誠則浩浩其天不可涯矣惟聖則淵泉如淵誠則淵淵其淵不可測矣誠化之功如此夫固聰明聖知者舉上文至聖全徳而言天徳卽所謂溥博淵泉淵淵浩浩曰誠而已苟非固有至聖之資達乎至誠之天徳孰能知此哉此聖誠互融之妙也夫至聖者天稟之髙至誠者人道之極濂溪周子有言誠者聖人之本是之謂乎

詩曰衣錦尙防惡其文之著也故君子之道闇然而日章小人之道的然而日亡君子之道淡而不厭簡而文溫而理知逺之近知風之自知微之顯可與入徳矣詩云潛𨿽伏矣亦孔之昭故君子內省不疚無惡於志君子之所不可及者其惟人之所不見乎詩云相在爾室尙不愧於屋漏故君子不動而敬不言而信詩曰奏假無言時靡有爭是故君子不賞而民勸不怒而民威於鈇鉞詩曰不顯惟徳百辟其刑之是故君子篤恭而天下平詩曰予懷明徳不大聲以色子曰聲色之於以化民末也詩曰徳輶如毛毛猶有倫上天之載無聲無臭至矣

天命謂性一語十一章已深明其妙末章復防而歸之知人知天之學備矣人以七尺之軀而欲參贊天地發育萬物散之彌滿六合斂之退藏於宻庸非一中之妙非盡性至命索隱知微何足以知此中庸一書隱見顯微之論悉矣自費而隱達之髙明博厚進之於穆不已之天自微而顯達之明動變化進之於乎不顯之域隱而見見而隱微而顯顯而微全體妙用蓋有不可名言者末凡八引詩以明之曰不愧屋漏者謹獨之功也曰奏假無言者戒不睹懼不聞之驗也曰不顯惟徳則猶顯也不大聲色則微矣徳輶如毛則愈微矣曰衣錦尙防則猶見也潛之伏則隱矣無聲無臭則愈隱矣嗚呼夫子之言性與天道不可得而聞也至矣云者其於中庸之徳固有不容言者歟

中庸分章

