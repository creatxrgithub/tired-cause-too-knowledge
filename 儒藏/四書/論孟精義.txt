

欽定四庫全書

經部八

論孟精義

四書類

提要

【臣】等謹案論孟精義三十四卷宋朱子撰初朱子於隆興元年輯諸家說論語者爲要義其本不後九年爲乾道壬辰因復取二程張子及範祖禹呂希哲呂大臨謝良佐防酢楊時侯仲良尹焞周孚先等十二家之說薈稡條疏名之曰論孟精義而自爲之序時朱子年四十三後刻板於豫章郡又更其名曰要義晦庵集中有書論語孟子要義序後曰熹頃年編次此書鏝板建陽學者之久矣後細考之程張諸先生說尙或時有所遺脫旣加補塞又得毗陵周氏說四篇有半於建陽陳焞明仲復以附於本章豫章郡文學南康黃某商伯旣以刻於其學又慮夫讀者疑於詳略之不同也屬熹書於前序之左且更定其故號精義者曰要義云云是其事也後又攺名曰集義見於年譜今世刋本仍稱精義蓋從朱子原序名之也凡論語二十卷孟子十四卷書前有綱領一篇不入卷數朱子初集是書蓋本程氏之學以發揮經防其後采擷菁華撰成集注中間異同疑似當加剖析者又別著之於或問似此書乃已棄之糟粕然考諸語錄乃謂讀論孟須將精義看又謂論孟集義中所載諸先生語須是熟讀一一記於心下時時將來玩味久久自然理會得又似不以集注廢此書者故今亦仍錄存之焉乾隆四十六年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

論孟精義序

論孟之書學者所以求道之至要古今爲之說者蓋已百有餘家然自秦漢以來儒者類皆不足以與聞斯道之傳其溺於卑近者旣得其言而不得其意其騖於髙逺者則又支離踳駁或乃並其言而失之學者益以病焉宋興百年河洛之間有二程先生者出然後斯道之傳有繼其於孔子孟氏之心蓋異世而同符也故其所以發明二書之說言𨿽近而索之無窮指𨿽逺而操之有要使夫讀者非徒可以得其言而又可以得其意非徒可以得其意而又可以並其所以進於此者而得之其所以興起斯文開悟後學可謂至矣間嘗搜輯條疏以附本章之次旣又取夫學之有同於先生者與其有得於先生者若橫渠張公若範氏二呂氏謝氏遊氏楊氏侯氏尹氏凡九家之說以附益之名曰論孟精義以備觀省而同志之士有欲從事於此者亦不隱焉抑嘗論之論語之言無所不包而其所以示人者莫非操存涵養之要七篇之指無所不究而其所以示人者類多體驗充擴之功夫聖賢之分其不同固如此然而體周一源也顯微無間也是則非夫先生之學之至其孰能知之嗚呼玆其所以奮乎百世絕學之後而獨得夫千載不傳之緒也與若張公之於先生論其所至竊意其猶伯夷伊尹之於孔子而一時及門之士考其言行則又未知其孰可以爲孔氏之顏曾也今錄其言非敢以爲無少異於先生而悉合乎聖賢之意亦曰大者旣同則其淺深疎密毫釐之間正學者所宜盡心耳至於近嵗以來學於先生之門人者又或出其書焉則意其源逺未分醇醨異味而不敢載矣或曰然則凡說之行於世而不列於此者皆無取己乎曰不然也漢魏諸儒正音讀通訓詁考制度辯名物其功博矣學者苟不先渉其流則亦何以用力於此而近世二三名家與夫所謂學於先生之門人者其考證推說亦或時有補於文義之間學者有得於此而後觀焉則亦何適而無得哉特所以求夫聖賢之意者則在此而不在彼爾若夫外自托於程氏而竊其近似之言以文異端之說者則誠不可以入於學者之心然以其荒幻浮誇足以欺世也而流俗頗已鄕之矣其爲害豈淺淺哉顧其語言气象之間則實有不難辯者學者誠用力於此書而有得焉則於其言𨿽欲讀之亦且有所不暇矣然則是書之作其率爾之誚𨿽不敢辭至於明聖傳之統成眾說之長折流俗之謬則竊亦妄意其庻幾焉乾道壬辰月正元日新安朱熹謹書

論孟精義綱領

明道先生曰仲尼元气也顏子春生也孟子並秋殺盡見仲尼無所不包顏子示不違如愚之學於後世有自然之和气不言而化者也孟子則露其才蓋亦時焉而已矣又曰仲尼天地也顏子和風慶雲也孟子泰山巖巖之气象也仲尼無迹顏子微有迹孟子其迹著又曰孔子盡是明快人顏子盡豈弟孟子盡雄辯又曰孟子有功於道爲萬世之師其才雄只見才雄便是不及孔子處人須學顏子便入聖人气象又曰孔孟只要分別聖賢之分如孟子若爲孔子事業則盡做得只是難得似聖人譬如剪防爲花花則無不似處只是無他造化功綏斯來動斯和此是不可及處又曰孔子爲宰則爲宰爲陪臣則爲陪臣皆能發明大道孟子必得賓師之位然後能明其道譬如有許大形象然後爲泰山有許多水然後爲海以此未及孔子又曰孔子教人常俯就不俯就則門人不親孟子教人常髙致不髙致則門人不尊又曰孟子嘗自尊其道而人不尊孔子益自畀而人益尊之聖賢固有間矣又曰孔子言語句句是自然孟子言語句句是事實或問使孟子與孔子同時將與孔子並駕其說於天下耶將學於孔子耶先生曰安能並駕𨿽顏子亦未達一間顏孟𨿽無大優劣觀其立言孟子終未及顏子觀其言便可以知其人不知其人是不知言也或問橫渠之書有廹切處否先生曰子厚謹嚴才謹嚴便有廹切气象無寛舒之气孟子卻寛舒只是中間有英气才有英气便有圭角英气甚害事如顏子便渾厚不同顏子去聖人只毫髮間孟子大賢亞聖之次也或曰气象見於甚處曰但以孔子之言比之便可見且如冰與水精非不光比之玉自是有溫潤含蓄气象無許多光耀也

右論孔孟气象

伊川先生曰學者當以論語孟子爲本論語孟子旣治則六經可不治而明矣讀書者當觀聖人所以作經之意與聖人所以用心與聖人所以至聖人而吾之所以未至者所以未得者句句而求之晝誦而味之中夜而思之平其心易其气闕其疑則聖人之意可見矣或問聖人之經防如何能窮得曰以義理去推索可也學者先讀論孟如尺寸權衡相似以此去量度事物自然見得長短輕重某常語學者必先看語孟今人𨿽善問未必如當時人借使如當時人聖人所答不過如此今看語孟之書亦與見孔孟何異或問學者如何可以有得曰但將聖人語言玩味久則自有所得將論語中諸弟子問處便作自己問聖人畣處便作今日耳聞自然有得𨿽孔孟復生不過以此教人若能於語孟中深求玩味將來涵養成甚生气質又曰凡看文字須先曉其文義然後可以求其意未有文義不曉而見意者也學者一部論孟見聖人所以與弟子許多議論而無所得是不易得也讀書𨿽多亦奚以爲又曰讀論孟而不知道所謂𨿽多亦奚以爲又曰凡看論孟且須熟讀玩味須將聖人語言切己不可只作一塲話說人只看得此二書切已終身盡多也又曰論語孟子只剰讀著便自意足學者須是玩味若以語言解著意便不足某始作此二書文字旣而思之又似剰只有防先儒錯防處卻待與整理過又曰傳錄言語得其言未得其心必有害𨿽孔孟亦有是患如言昭公知禮巫馬期吿時孔子正可不答其間必更有語言具巫馬期欲反命之意孔子方言苟有過人必知之孔子答巫馬期亦知之陳司敗亦知之又如言伯夷栁下惠皆古聖人也若不言淸和便以夷惠爲聖人豈不有害又如孟子言放勲曰只當言堯曰傳者乘放勲爲堯號乃稱放勲曰又如言聞斯行之若不因公西赤有問及仲由爲比便信此一句豈不有害又如孟子齊王欲養弟子以萬鐘此事欲國人矜式孟子何不可處但時子以利誘孟子孟子故曰如使予欲富辭十萬而受萬是爲欲富乎若觀其文只似孟子不肯爲國人矜式須知不可以利誘之意舜不吿而娶須識得舜意若使舜便不告而娶固不可以其父頑過時不爲娶堯去治之堯命瞽使舜娶舜𨿽不告堯固告之矣堯之告之也以君治之而已今之官府治人之私者亦多然而象欲以殺舜爲事堯奚爲不治蓋象之殺舜無可見之迹發人隠慝而治之非堯也尹焞嘗言近日看論孟似有所見先生曰所見如何焞曰只見句句皆是實語先生首肯之曰善自涵養

欽定四庫全書

論語精義卷一上

宋朱子撰

學而第一

子曰學而時習之不亦說乎有朋自逺方來不亦樂乎人不知而不慍不亦君子乎

伊川解曰習重習也時復思繹浹洽於中則說也以善及人而信從者眾故可樂𨿽樂於及人不見是而無悶乃所謂君子又語錄曰所以學者將以行之也時習之則所學者在我故說習如禽之習飛又曰鷹力學習之義子路有聞未之能行惟恐有聞說在心樂主發散在外又曰說先於樂者樂由說而後得然非樂不足以語君子

範曰學先王之道將以行之也學而習之知所以修身知所以治人則說矣習之言試也易重險之卦曰習坎水之於險也必洊至而不已然後能乘險而流焉君子於難事也亦然故其象曰常徳行習教事夫必有常也而後能立孔子習周公者也顏淵習孔子者也人君習尭舜是亦尭舜而已矣子曰性相近也習相逺也伊尹曰習與性成學者之習將以反其性也習之而串則與性一矣易曰兌說也而兌之象以朋友講習朋友講習所以求道故可說之善莫善於講習不亦說者比於說矣猶未正夫說也學而知之者次也所以求爲聖人及其成功則無習無習則亦無說矣孟子曰一鄕之善士斯友一鄕之善士一國之善士斯友一國之善士天下之善士斯友天下之善士才小者所友近才大者所友逺君子之學有同道者自逺而來則亦可以樂矣夫說自外至樂由中出故好之者不如樂之者習在已而有得於外朋友在人而有得於內君子之道求爲可充也能如此者其惟好學者乎在孔子則弟子自逺而至是也君子不病人之不已知小人惟恐人之不知也龍之徳不見是而無悶君子依乎中庸不見知而不悔惟聖者能之此皆藏其徳而修身者也人莫得而知之是以道不行時不遇獨立乎世未嘗有悶斃而後已亦無悔焉下焉者爲善而必蘄乎人知有諸內必形諸外未有不知者也不知而慍則不知於命無以爲君子故人不知而不慍斯可以爲君子矣

呂曰信於始而不疑故時習而不舎信於中而有孚故朋來乎逺方信於終而不悔故人不知而不慍謝曰學而時習者無時而不習坐如屍則坐時習也立如齊則立時習也造次必於是則造次時習也顚沛必於是則顚沛時習也如此則徳聚矣能無說乎有朋自逺方來非必同堂合席専門同師然後謂之朋也考諸古人先得我心之所同然求之今人信其與已之不異皆朋也能無樂乎夫道同則相知不同則不相知師弟子之間猶有不相知者況他人乎是以一鄕之善士斯得一鄕之善士一國之善士斯得一國之善士天下之善士斯得天下之善士知我者希則我貴矣人不知而不慍則其自待者厚斯不亦君子乎學而時習之所以自處也有朋自逺方來同乎己者也人不知異乎己者也而不慍焉則幾於樂矣論語一經大抵不出此三者飯防食飲水曲肱而枕之樂亦在其中矣顏子一簞食一瓢飲不攺其樂皆不慍之謂也

遊曰理也義也人心之所同然也學問之道無他求其心所同然者而已學而時習之則心之所同然者得矣此其所以說也故曰理義之說我心猶芻豢之說我口今試以吾平居之學驗之若時習於禮則外貎無斯須不莊不敬時習於樂則中心無斯須不和不樂無斯須不莊不敬則慢易之心無自而入而本心之敬得矣無斯須不和不樂則鄙詐之心無自而入而本心之和得矣時習之則時有得矣時有得矣其爲樂可勝計哉流水之爲物也不盈科不行君子之志於道也不成章不達故積於中者厚然後發於外者廣得於己者全然後信於人者周有朋自逺方來則發於外者旣已廣信於人者旣已周矣非夫積厚於中得全於己者曷至是哉此其所以樂也孟子曰令聞廣譽施於身所以不願人之文繡也夫聞譽施諸身則美在其中而暢於四支夫豈借美於外哉惟不借美於外則志願在我而世之所可願者屏焉其爲樂也烏可已耶蓋君子非樂於朋來也樂其聞譽有以致之也非樂其聞譽也樂其美在其中而暢於四支有以致聞譽也然求爲可樂者亦反諸身而已矣不知命無以爲君子也蓋不知命則行險以徼幸將無所不至其趨於小人也孰禦焉尙何以爲君子乎若夫尊徳樂義之士囂囂自得不怨天不尢人遁世無悶不見是而無悶非君子成徳孰能至於是哉故曰人不知而不慍不亦君子乎語成徳也不然不念舊惡怨是用希與夫遺佚而不怨阨窮而不憫者何以稱夷惠說也樂也君子也言其義則然若夫所以說樂所以爲君子則在於學者之心得譬之飲食之美也借使易牙日譽於前而已不預饗焉終不足以知味又曰時習於禮則外貎無斯須不莊不敬時習於

樂則中心無斯須不和不樂且將日進於理義之地矣故說內足以成已外足以成物君子所謂三樂者內外兩得矣故樂學而至於樂則在我者無憾矣宜其令聞廣譽四馳也而人有不知焉是有命也不知命無以爲君子也今也人不知而不慍則非成徳之士安於義命者不能爾也謂之君子

楊曰顏淵請問其目學也請事斯語則習矣學而不習徒學也譬之學射而志於彀則知所學矣若夫承挺而目不瞬貫虱而懸不絕由是而求盡其妙非習不能也習而察故說久而性成之則說不足道也有朋自逺方來學者以其至也合志同方相與講學故樂夫孔子以學不講爲憂則講學之樂可知矣朋來人知之也以人知而樂不知而或慍亦非君子矣尹曰學而時習之無時而不習也能有所自得故說有朋自逺方來其道同而信之也故樂學在己不知在人何慍之有故曰君子

有子曰其爲人也孝弟而好犯上者鮮矣不好犯上而好作亂者未之有也君子務本本立而道生孝弟也者其爲仁之本與

明道曰孝弟本其所以生乃爲人之本孝弟有不中理或至於犯上然亦鮮矣孟子曰孰不爲事事親事之本也孰不爲守守身守之本也不失其身而能事其親乃誠孝也推此可以知爲仁之本

伊川解曰孝弟順徳也故不犯上豈復有逆理亂常之事徳有本本立則其道充大孝弟行於家而後仁愛及於物所謂親親而仁民也故爲仁以孝弟爲本論性則以仁爲孝弟之本或問孝弟爲仁之本此是由孝弟可以至仁否曰非也謂行仁自孝弟始孝弟者是仁之一事謂之行仁之本則可謂是仁之本則不可蓋仁是性也孝弟是用也性中只有个仁義禮智四者而已曷嘗有孝弟來然仁主於愛愛莫大於愛親故曰孝弟也者其爲仁之本與又曰敬親者不敢慢於人愛親者不敢惡於人便是孝弟盡得仁斯盡得孝弟盡得孝弟便是仁又問爲仁先從愛物推如何曰不愛其親而愛他人者謂之悖徳不敬其親而敬他人者謂之悖禮故君子親親而仁民仁民而愛物能親親豈不能仁民能仁民豈不能愛物仁民而推親親墨子也範曰孝弟則宜無犯上然而曰鮮者有至焉有不至焉者也至於好作亂則未之有決矣子曰教民親愛莫善於孝教民禮順莫善於弟民知親愛禮順則犯上宜鮮矣道之有本如木之有根水之有源也無本則無自而生焉故君子爲仁有道在修其身修身有道在正其心正心有道在誠其意誠意莫如孝弟未有事父孝事兄弟而不忠於君不順於長不愛於人者也

謝曰上章論爲學之大體此一節論求仁之方也夫仁之爲道非惟舉之莫能勝而行之莫能至而語之亦難其語愈博其去仁愈逺古人語此者多矣然而終非仁也如恭寛信敏惠爲仁若不知仁則止知恭寛信敏惠而已克己復禮爲仁若不知仁則止知克已復禮而已出門如見大賔使民如承大祭此特飭身而已何以見其爲仁仁者其言也訒此特愼言而已何以見其爲仁有子之論仁蓋亦如此爾爲孝弟者近仁然而孝弟非仁也可以論仁者莫如人心人心之不僞者莫如事親從兄莊子曰子之事親命也不可解於心此可見其良心矣至於從兄則自有生以來良心之所未逺者以事親從兄而充之則何往而非仁也夫事親從兄之心行之而不著習矣而不察終身由之而不知者尙能不好犯上作亂況於眞積力久擴而充之者乎今夫出必告反必面冬溫夏凊昏定晨省亦可以爲孝矣閭巷之人亦能之長幼有序徐行後長亦可以爲弟矣閭巷之人亦能之然而以閭巷之人爲有道不可也以爲終不可以入道亦不可也但孝弟可以爲仁可以入道在念不念之閒蓋仁之道古人猶難言之其可言者止此而已若實欲知仁則在力行自省察吾事親從兄時此心如之何知此心則知仁矣

遊曰事親孝故忠可移於君事兄弟故順可移於長孝弟者忠順之資也其不足於忠順者寡矣故孝弟之人鮮好犯上至於不好犯上則忠順足於己而悖逆之气不萌於中矣若是者其事君必如其親憂國必如其家愛民必如其子固足以禦亂矣曾何作亂之有故曰不好犯上而好作亂者未之有也木漸於上水漸於下有本者如是故君子之道亦務本而已矣孝弟也者置之而塞乎天地溥之而擴乎四海入此者爲仁履此者爲禮宜此者爲義信此者爲信順此者爲樂玆非仁之本與知孝弟爲仁之本則本立而道生之說見矣

楊曰入以事其父兄出以事其長上舉斯心加諸彼而已無二道也事親有隠而無犯則孝弟之人宜無犯上者移之事君有犯而無隠則犯上蓋有不得已而然者謂之好則鮮矣孝弟非仁之本蓋爲仁之本也欲爲仁當務孝弟此務本之一事耳若師氏至徳以爲道本之類皆是論語之書竊意有子曾子之門人共成之也孔子沒子夏以有若似聖人欲以所事孔子事之羣弟子惟曾子爲最少而是書記其死又惟二子獨稱子余無稱子者則其尊之與夫子等故首述二子之言繼夫子之後爲是故也

尹曰孝弟順徳也順則宜無犯上不好犯上矣其好作亂者未之有也仁性也爲仁之道由孝弟而生故爲仁者必本乎孝弟

子曰巧言令色鮮矣仁

伊川解曰巧言令色鮮矣仁謂非仁也知巧言令色之非仁則知仁矣

範曰巧言令色孔壬尭舜畏之以比驩兜有苖則冝曰不仁而已然而曰鮮者則有時而仁也夫巧言令色之人亦爲利而已其心未必不仁也人君邇之必敗亂天下其無以鮮而易之也

呂曰君子言非不欲巧色非不欲令蓋修於外者本有所不立修於內者末足以兼之

謝曰仁𨿽難言知其所以爲仁者亦可以知仁矣若孝弟爲仁之本是也知其逺於仁者亦可以知仁矣若巧言令色鮮矣仁是也然巧言令色知之亦難禮曰情欲信辭欲巧詩稱仲山甫之徳曰令儀令色然禮所謂辭欲巧亦鮮仁乎仲山甫之徳亦鮮仁乎至於聖人所謂孫以出之辭亦巧矣逞顏色怡怡如也色亦令矣豈以好其言語善其顏色直以爲鮮仁也哉至於小人蓋嘗訐以爲直矣言何嘗巧𨿽內荏而色厲色何嘗令然則何者爲巧言何者爲令色若能知出辭气可逺鄙倍則知之矣此宜學深思而力索不可以言語道也

遊曰仁者誠而已矣無僞也何有於巧言仁者敬而已矣無謟也何有於令色巧言入於僞令色歸於謟其資與木訥反矣宜其鮮於仁也使斯人之志在於巧言令色而已則孔子所謂朽木糞墻孟子所謂鄕原終不可以入徳使其人之志在於善而失其所習則猶可以自反此聖人所以不絕其爲仁而止言其鮮也然則仲尼之惡令色也如此而詩人以美仲山甫何也蓋詩人之所謂令色者與仲尼之意異善觀詩者以意逆志可也

楊曰君子服其服則文之以君子之容有其容則文之以君子之辭容辭以文之而實之以君子之徳𨿽或巧令未爲過也故記曰辭欲巧詩美仲山甫而以令儀令色稱之則巧令非盡不仁也然是之人務爲容辭之文而不實之以其徳者多矣故鮮矣仁又曰便儇皎厲其去道逺矣焉得仁

尹曰巧言令色而仁者鮮矣知巧言令色之非仁則知仁矣

曾子曰吾日三省吾身爲人謀而不忠乎與朋友交而不信乎不習乎

明道曰發己自盡謂忠循物無違謂信表之謂也又曰不習乎言不習而傳與人

伊川解曰曾子之三省忠信而已又語錄曰盡已之謂忠以實之謂信忠信內外也

範曰曾子守約動必反諸身爲人謀而不忠者有我與人故也與朋友交而不信者誠意不至也不習者講學不明也夫治己者未至則教人者不足故曾子懼夫傳不習也

謝曰九流皆出於聖人其後愈而愈失其眞如子夏之後流爲莊周則去聖人逺矣獨曾子之學用心於內故之無其親炙而得之者有子思子思之學中庸可見也考中庸則知曽子矣聞而得之者有孟子考孟子之書亦可以見子思矣蓋其所學至眞至正如此惜乎其嘉言善行不盡於世如孟子所稱曾子之事不載於論語者甚多則其冺滅者有矣今其幸存者可不盡心乎如此三者未可以淺近論也爲人謀而忠與人交而信而習非眞知道無二致人與己爲一其能如此乎爲人謀而忠非特臨事而謀至於平居靜慮思所以處人者一有不盡則非忠矣與朋友交而信非特踐言而後信也驩然有恩以相愛粲然有文以相接一有不盡則非信矣者得之於人習者得之於我而不習則道自道我自我終不能相合而一矣執柯伐柯睨而視之猶以爲逺者以其二物故也傳而不習他人之道我何與焉何以異於執柯伐柯也惟習而熟則道與我爲一矣凡此三者幾於無我則能之是學之至也

遊曰考曾子之學主於誠身則其操心宜無不忠其立行冝無不信而處己者無憾矣慮其所以接人者或入於不忠不信而不自悟也故日三省其身焉省之如此其固則有不善未嘗不知知之未嘗復行者庻乎可以跂及矣然此特曾子之省身者而已若夫學者之所省又不止此事親有不足於孝事長有不足於敬歟行或愧於心而言或浮於行歟欲有所未窒而忿有所未懲歟推是類而日省之則曽子之誠身庻乎可以跂及矣古之人所謂夜以計過無憾而後卽安者亦曾子之意曽子於正心誠意之道冝無須臾忘也惟於物之際恐或失念而違仁故曰所省者三事而已

楊曰仁之於人無彼己之異謀之在人猶在已也謀之不忠違仁逺矣朋友之交與君臣父子同謂之逹道蓋人之大倫也交而不信違道逺矣傳而不習口耳之學也君子之修身其患孰大於是故曾子之日省者如此

尹曰曽子之三省誠而已爲人謀而不忠與人交而不信不習而傳於人皆誠所未至也曽子守約故動必求諸身

子曰道千乘之國敬事而信節用而愛人使民以時伊川解曰今之諸侯能如是足以保其國矣又語錄曰有愛民之心然而使民亦有不時處此則至淺言當時治千乘之國果能此道則亦可治矣聖人之言𨿽至近上下皆通此三句若推其極堯舜之治亦不過此若常人之言近時便只是淺近去又曰敬事而信以下事論其所存未及治具故不及禮樂刑政

橫渠曰道千乘之國不及禮樂刑政而言節用而愛人使民以時言能如是則法行不能如是則法不徒行禮樂刑政亦制數而已耳

範曰子曰齊一變至於魯魯一變至於道道千乘之國變而至道也敬事所以修已敬則事無不立信則民可使節用則不乏愛人則本固使民以時則谷不可勝食材不可勝用五者治國之常法也故曰道此足以富之而已教之則未也禮記曰國家未道然則魯變至道亦未至夫教也

謝曰學之爲王者事久矣子路曰有民人焉有社稷焉何必讀書然後爲學此言是也然夫子不與之者特非所以待子羔也子貢謂夫子之得邦家者所謂立之斯立道之斯行綏之斯來動之斯和夫子未嘗得邦家也知其爲邦家之道則可以爲天下國家矣得志行乎中國不得志行乎家人其爲道一也況千乘乎古人得百里之地而君之皆可以一天下朝諸侯則千乘之國亦可以用心矣敬事而信節用而愛人使民以時𨿽爲天下亦何獨不然敬事而信敬而信也節用則能愛人使民以時民事不可緩也

遊曰道之爲言未及治也猶書所謂引養引恬而已馬融謂爲之政教者近之矣敬事而信徳教以道之也節用而愛人使民以時政事以道之也有徳教以道之則尊君親上之心篤有政事以道之則勸功樂事之意純有國之道何以加此蓋敬朝覲之事則君臣嚴敬冠昏之事則男女別敬喪紀之事則民知哀死而愼終敬祭祀之事則民知報本而追逺事之所在無所不用其敬焉則民孰有不敬者哉一號令之出也一期防之時也一賞罰之用也一嚬笑之形也無所不用其信焉則民其有不信者哉由是道而誠於心則有虞氏未施信於民而民信之夏后氏未施敬於民而民敬之者亦久於斯道而已𨿽然知敬事而已未及乎信則遊移而無主非所以服民知信而已未及乎節用則侈費而傷財非所以國知節用而已未及乎愛人則將吝細而少恩非所以厚下知愛人而已不知使民以時則將輕用其力輕奪其務非所以養民知是五者而法度加焉則治人之道足矣當孔子時斯道也將亡矣故亟言之使道之以道則於法度乎何有

楊曰滕文公問爲國孟子曰民事不可緩也蓋有土有民無非事者然而事不敬則下慢敬而不信則下疑下慢而疑則事不立矣敬而信以身先之也易曰節以制度不傷財不害民蓋侈用則傷財傷財必至於害民故愛人必先於節用然使之不以其時則力本者不獲自盡𨿽有愛人之心而人不被其澤矣若春析夏因旣蠟而不興功之類所謂時也然此特道之而已未及爲政也苟無是心𨿽有政不行焉與孟子論王道之始同

尹曰敬其事信於民節用愛人不奪其時以是五者道其國可謂言近而易行矣然推其極𨿽堯舜之道亦不過如是而已後世不能先此徒欲以刑政而爲治者其亦不知本矣有志於南面者其可以言近易行而忽諸

子曰弟子入則孝出則弟謹而信泛愛眾而親仁行有餘力則以學文

明道曰行有餘力者當先立其本也有所本而後學文然則有本則文自至矣

伊川解曰爲弟子之職力有餘則學文不修其職而先文非爲己之學也又語錄曰學文便是讀書人生便知有父子兄弟須先盡得孝弟然後讀書非謂以前不可讀書

範曰此修身之大略也入孝出弟立身之本也庸行之謹庸言之信以其所愛及其所不愛眾則泛愛之仁者則親之以善爲主也夫子之教人以徳行爲先文學爲後學文者行之餘事也

呂曰行謹而言信

謝曰此言學者當知所先後也天下之人愛親爲易盡孝爲難事長爲易盡弟爲難能盡孝弟則能明人之大倫又能庸言之信庸行之謹充其無欲害人之心而親仁以成己則在我者立矣至於行有餘力則以學文者其遊於藝之謂乎

遊曰入孝而出弟身謹而言信處眾而泛愛則友而親仁君子之務此其本也有所未能則勉爲之有所未至則力致之待其有餘也然後從事於文則其文足以增美質矣猶木之有本根也然後枝葉爲之芘覆苟其無本則枝葉安所附哉夫文者詩書禮樂之謂也詩者言此情而已書者述此事而已禮者體此而已樂者樂此而已使其孝不稱於宗族其弟不稱於鄕黨交遊不稱其信醜夷不稱其和仁賢不稱其智則其文適足以滅質其博適足以溺心以爲禽犢者有之以資發塜者有之托眞以酬僞飾姦言以濟利心者往往而是也然則無本而學文蓋不若無文之愈也是以聖人必待行有餘力然後許之以學文不然固有所未暇也後之君子稍渉文義則沾沾自喜謂天下之美盡在於是或訾其無行則驁然不顧或詆其不足則忿疾如深讐亦可謂失羞惡之心矣烏知聖人之本末哉

楊曰自孝弟而逹之於泛愛親仁蓋推其所爲也君子之所務者本而已學文乃其餘事

尹曰爲弟爲子之職孝於親弟於長謹於行信於言泛愛乎眾而親仁人此徳行也行之有餘力則以學文徳行本也文藝末也故窮其本末知所先後可以入徳矣

子夏曰賢賢易色事父母能竭其力事君能致其身與朋友交言而有信𨿽曰未學吾必謂之學矣

明道曰致身猶言致力乃委質也

伊川解曰見賢攺色有敬賢之誠也事君事親與朋友皆盡其誠學求如是而已又語錄曰言見賢卽變易顏色愈加恭敬好善有誠也

範曰惡惡臭而好好色者人之誠也以好賢而易其好色之心則善無以加矣然而好賢者未必誠好之也賢賢者誠心以爲賢此好之篤者也事父母竭其力之所至事君不敢有其身故危難不避而終之以信此可學之資也𨿽曰未學必謂之學也本立而質美故也

呂曰質具矣而文有不足非所謂患也所謂質者誠而已矣賢賢至於攺色好善有誠矣事親不愛其力孝有誠矣事君不有其身忠有誠矣待朋友而不欺交際有誠矣四者先立乎誠所未學者文耳

謝曰賢賢易色如惡惡臭如好好色天下之誠意無易於此此好徳如好色亦可謂好徳之至也事父母能竭其力共爲子職而已事君能致其身不敢有己而已與朋友交言而有信在我者不欺矣父子有親君臣有義朋友有信能如此則其長幼必能有序夫婦必能有別矣則舜所以爲舜其法可於天下者其能外是乎聖人人倫之至也此而曰未學不得謂之不學也其亦幾於生而知之者乎

遊曰天下之逹道五君臣也父子也夫婦也昆弟也朋友乏交也先王之時在上者舎是無以教在下者舎是無以學故孟子曰學則三代共之皆所以明人倫也今能賢賢易色事父母能竭其力事君能致其身與朋友交言而有信則其於人倫厚矣學之爲道何以加此𨿽曰未學吾必謂之學矣仲尼之門子夏以文學名而其言如此則知古之所謂學者在本而不在末故學而篇大抵皆在於務本

楊曰事君親交朋友人倫之大者學者明此而已苟能是𨿽曰未學斯謂之學可也然先之以賢賢易色者蓋學本於致知親賢所以致知也故爲天下有九經而尊賢在親親之先亦此意也

尹曰賢其賢則敬賢之誠見於色故曰易色於其事君事親與朋友交皆盡其誠無所不用其極也學者學此者也故𨿽未學必謂之學矣

子曰君子不重則不威學則不固主忠信無友不如己者過則勿憚攺

明道曰聖人言忠信多矣人道惟在忠信不誠則無物且出入無時莫知其鄕者人心也若無忠信豈復有物乎

伊川解曰不厚重則無威儀所學不能安固所主在於忠信所親者必忠信遷善不可不速君子自修之道當如是也又語錄曰君子不重則不威嚴而學則亦不能堅固也

橫渠曰將修已必先厚重以自持厚重知學徳乃進而不固矣忠信進徳惟尙友而急賢欲勝己者親無如攺過之不吝

範曰言重則有法行重則有徳貌重則有威重則有觀動容周旋中禮者盛徳之至君子所貴乎道者正己而已故不重則不威輕乎外者必不能堅乎內故學則不固爲人而不重未有不易其守也忠者誠也信者不欺也君子之守誠爲大其與人也不欺爲大故心必以忠信爲主言必以忠信爲主行必以忠信爲主忠信所以立本也無友不如己者所以進徳也夫與賢於已者處則自以爲不足與不如己者處則自以爲有餘自以爲不足則日益自以爲有餘則日損過而憚攺者不能彊爲善也湯攺過不吝則又賢於勿憚攺者矣此三者修身之要也自天子至於士皆不可不務也

呂曰學則知類通逹故不至於蔽固主讀如於衞主顏讎由之主主所托也友所輔也攺過所以自治所托失人則勢窮所輔不如己則徳不進所以自治不勇則惡日長

謝曰此一當分爲四事自重忠信友如已攺過學者闕一不可也人孰有生而知之者乎能學而知之困而知之亦善矣孰有安而行之者乎能利而行之勉彊而行之亦善矣此非論生知安行者也自重忠信友如己者學之事也過而攺困之事也君子不重則不威學則不固中庸曰齊明盛服非禮不動所以修身也齊明盛服特威儀耳何以見其修身乎蓋爲冠所以莊其首爲履所以重其足所以防其躁也古之君子必佩玉進則揖退則周旋中規折旋中矩所以使非僻之心無自入也夫容貎衣服之間尙能移養如此而況視聴言動能自重哉學如之何而不固也則其儼然人望而畏之亦餘事耳忠信進徳之本也所謂黙而成之不言而信存乎徳行者也儻不知此而欲進徳何異絺兮綌兮而欲溫吸風飲露而欲飽無是理矣夫人自非上智下愚皆可以爲善可以爲不善則其薫蒸陶冶能無待於朋習乎以子貢之賢孔子猶戒以事其大夫之賢者友其士之仁者蓋事衰世之大夫友薄俗之士難與並爲仁矣自非聖人孰能無過惟其攺之爲貴師也過過也蘧伯玉行年五十而知四十九之非亦過也但小人過於行事君子過於性情耳夫仁義何常之有蹈之則爲君子捨之則爲小人不仁不義亦何常之有循之則爲小人捨之則爲君子君子所以勿憚攺者蓋知其無常也小人所以憚攺者蓋安於故常也顏回百世師也而曰不貮過季路亦百世師也人告之以有過則喜荀卿嘗謂之鄙人蓋亦有過矣豈以嘗有過而害其爲百世之師乎知此則知君子之過如日月之食焉無損於明也今人以嘗有過而自棄自暴以爲終不可以爲善遂至於文且飾者亦愚矣又曰申顏自謂不可一日無侯無可或問其故曰無可能攻人之過一日不見則不得聞吾過矣人不可與不勝己者處鈍滯了人

遊曰正其衣冠尊其瞻視儼然人望而畏之此君子之重而威也重而威則徳性尊矣故君子日就小人日逺由是而學其思之必精其行之必篤其問之必切其聴之必専入乎耳著乎心此徳全而學固矣反是則言招憂行招辱貎招淫好招辜何威之有道聴而途說者有之一心以爲有鴻鵠將至者有之何固之有忠信所以進徳也如甘之受和白之受采故善學者其心以忠信爲主不言則已言而必忠信矣故其言爲徳言不行則已行而必忠信也故其行爲徳行止而思動而爲無時而不在是焉則安往而非進徳哉故爲仁不主於忠信則仁必出於姑息爲義不主於忠信則義必出於矯抗操是心以往則禮必出於足恭智必出於行險安往而非敗徳哉而何進徳之有焉譬之欲立數仞之墻而浮埃聚沫以爲基亦沒世不能立矣故主忠信者學者之要言也孟子之論尙友也以一鄕之善士爲未足而求之一國以一國之善士爲未足而求之天下以天下之善士爲未足而求之古人無友不如己者尙友之道也求得賢者尙而友之則聞其所不聞見其所不見而徳日起矣此仲尼所以期子夏之日進也孔子曰過而能攺善莫大焉蓋能攺一言之過則一言善矣能攺一行之過則一行善矣若過而每不憚攺者其爲善可勝計哉然則君子之道以威重爲質而以學成之學之道必以忠信爲主而以勝己者輔之𨿽然使其或吝於攺過則賢者未必樂告以善道故以過則勿憚攺爲終焉楊曰正其衣冠尊其瞻視自重之道也儼然人望而畏之則有威矣學然後可以與權故不固主忠信所以進徳也無友不如己者資以輔仁也然過而憚攺𨿽有輔仁之友無益矣或問無友不如己者商也日進以其好與勝己者處也然我之不賢人將拒我如之何其拒人也曰所謂如己者合志同方而已不必勝已也

尹曰不厚重則無威儀無威儀則志不篤志不篤則所學不能堅固主於忠信其忠信不如己者則勿友也遷善貴速故過則勿憚攺君子自修當如是也

曾子曰愼終追逺民徳歸厚矣

伊川解曰居喪盡禮祭祀致誠愼終追逺之大者也凡事能愼於終不忘於逺足以化民歸於厚徳也又語錄曰愼終追逺不止爲喪祭

範曰愼者誠也於終者誠之如始使民勿倍也於逺者追之如近使民勿忘也先王重喪祭所以厚民徳也曾子之行一於孝愼終追逺者孝之終

呂曰喪祭者愼終追逺之一端耳

謝曰養生不足以當大事惟送死可以當大事蓋人情之至極而不可以僞也爲之棺槨衣衾爲之春秋祭祀聖人豈以彊民哉彼有感於狐貍之食霜露之降非爲人而然也以此處已則已徳歸厚矣以此教民則民徳歸厚矣

遊曰終者人所易忽也而愼之逺者人所易忘也而追之厚之道也

楊曰人少則慕父母其生厚矣有妻子則慕妻子知好色則慕少艾仕則慕君因物有遷也至於終逺猶且愼之而不忘則民徳歸厚矣歸者反其生之謂也尹曰居喪盡禮祭祀盡誠愼終追逺之事也推而至於天下之事皆能愼其終不忘於逺非惟已之徳厚化民亦歸於厚徳

子禽問於子貢曰夫子至於是邦也必聞其政求之與抑與之與子貢曰夫子溫良恭儉讓以得之夫子之求之也其諸異乎人之求之與

伊川解曰溫良恭儉讓盛徳之光輝接於人者也溫和厚也良易直也恭莊敬也儉節制也讓謙遜也徳容如是是以諸侯敬而信之又語錄曰子貢善形容孔子徳美溫以接物良乃善心恭則不侮儉則無欲讓則不好勝至於是邦必聞其政

範曰溫良仁也恭儉讓禮也仁者愛人有禮者敬人愛人者人恆愛之敬人者人恆敬之是以所居之國必聞其政也詩曰幹祿豈弟又曰求福不回豈弟非以干祿不回非以求福然豈弟則幹祿之道也不回則求福之道也夫子之求之也其亦此之類也與子貢之徒各以其識知之淺深而觀夫子之徳其所以得政則由五者𨿽尭舜之聖見於外者亦不過乎此若子貢則可謂善觀夫子矣

呂曰溫良恭儉讓皆謙徳也人道惡盈而好謙況聖人之謙乎此所以求而人與之也

謝曰此一節論學之旣成徳性內充必有光輝著見乎外者蓋誠之不可揜也故以聖人儀形明之蓋粗厲感慨則必髮上衝冠剛暴狠愎則其容悻悻然將有求者必以喜隨人如此者不可勝計也然則徳至於聖人之地者其必有聖人之容如天子穆穆諸侯皇皇是也聖人之容非誾誾非侃侃非提提非總總柔不爲物侮剛不爲物懼其惟溫良恭儉讓足以名之乎蓋淸可爲也而難於溫溫者淸和之發也和可爲也而難於良良者易直之發也本無侮人之心貌如之何而不恭本無侈泰之心用如之何而不儉本無競彊之心行如之何而不讓至於此則泰然矣儼然矣其泰然也豈不如春其儼然也豈不如秋豈不容止可觀豈不威儀可象豈不和樂豈不莊敬逺暴慢不足道也逺鄙倍不足道也夫容貌如此諸弟子豈不能學以致之乎蓋有忿懥之心者必不溫有忮克之心者必不良有欲上之心者必不恭有驕人之意者必不儉有物我之心者必不讓則溫良恭儉讓其惟聖人能之乎今去聖人久矣以此五者想其形容猶能使人興起而況於親炙之者乎借令魯衛之君𨿽甚庸且鄙觀如此人也獨能不驚且疑乎獨能不親且敬乎欲有爲於一國者其能不就而謀之乎𨿽不爲當時所用猶爲當時所敬𨿽不吾以吾其與聞之也學者儻有心於聖人威儀之間亦知所以進徳矣然則爲子貢者亦可謂善觀聖人矣亦可謂善言徳行矣於此豈獨知聖人哉又將以知子貢矣楊曰夫子以是五者得之則求之在我耳所以異乎人之求之者也若夫暴慢侈泰則人所忌嫉𨿽欲求之其可得乎

尹曰溫良恭儉讓聖徳之光輝接於人者也溫和厚也良易直也恭則不侮也儉則無欲也讓謙順也徳容如是是以諸侯欽而信之至於是邦必聞其政也

子曰父在觀其志父沒觀其行三年無攺於父之道可謂孝矣

伊川解曰孝子居喪志存守父在之道不必主事而言也

範曰父在觀其志則能先意承志諭之以道父沒觀其行則能繼志述事顯其美三年無攺於父之道事死如事生事亡如事存也若其有過父在則當爭父死則當攺不可以待三年也

謝曰有父兄在如之何其聞斯行之觀其志可也立身行道名於後世孝之終也觀其行可也三年無攺於父之道豈以爲父之道不忍攺與蓋三年之間賢者處之則如白駒之過隙當是時皇皇然如有求而弗得望望然如有從而弗及坐則見親於墻食則見親於羮於父之道可攺也不可攺也亦遑卹乎遊曰三年無攺於父之道若尭舜文武之道𨿽行萬世不可攺也何止三年若武帝榷利之政徳宗宮市之事昭帝順宗不逾年而攺之天下後世不以爲非者何待三年今言無攺於父之道則在所當攺而可以未攺也人君士大夫皆當如此居喪之制有不言而事行者有言而後事行者有身自執事而後行者此尊卑之等也如以爲聴於宰爲嫌於攺父之道則孔子所謂古之人皆然者豈爲其父皆有可攺之道乎蓋哀卹之道當然

楊曰父在人子有不得行其志者故父沒然後可以觀其行出必告反必面不逺遊遊必有方若此類皆於父之道也君子不忍死其親故三年猶不攺是焉可謂孝矣

尹曰父在觀其所志父沒觀其所行三年無攺於父之道說者謂如其道𨿽終身無攺可也如其非道何待三年然則三年無攺於父之道孝子之心所不忍故也

有子曰禮之用和爲貴先王之道斯爲美小大由之有所不行知和而和不以禮節之亦不可行也

伊川解曰禮之用和爲貴恭而安別而和爲可貴也又語錄曰禮勝則離故禮之用和爲貴先王之道

斯爲美小大由之樂勝則流故有所不行知和而和不以禮節之亦不可行也禮以和爲貴故先王之道以此爲美而小大由之然卻有所不行者以知和而和不以禮節之故亦不可行也又曰禮之用和爲貴有不可行者偏也又曰知和而和執辭不完範曰凡禮之體主於敬及其用則以和爲貴先王爲禮非以彊世蓋欲天下皆可行人情莫不安此所以爲美也敬者禮之所以立也和者樂之所由生也有敬而無和則禮勝有和而無禮則樂勝樂勝則流禮勝則離矣知和之爲美而不以禮節之則至於流此其所以不可行也故君子禮樂不可斯須去身動而有節則禮也行而有和則樂也有子可謂逹禮樂之本

謝曰禮樂之道異用而同體相反以相成陰陽也剛柔也動靜也仁義也文武也莫不如是何獨禮樂不然乎有子知以和爲貴蓋有見於此也知此則知酒淸而不敢飲肉漧而不敢食豈彊勉以害飲食之性哉一獻而百拜幾設不倚豈彊勉以害安逸之性哉天下宜之後世安之自唐至周數千載間無苦心刻意不與民共由離所不安之患父子益親君臣益序情性益厚風俗益惇得非以和爲貴而致然也先王之澤旣衰禮文不出於誠意而出於勉彊不出於循理而止於飾貎從事於斯也往往如季氏之祭𨿽有彊力之容肅欽之心跛倚以臨祭者多矣禮家使人如此之難從殆不若夷俟倨肆之愈也至此則和之禮防矣眞儒旣不得位無制作之時曲士又牽於世俗之習而莫能察其源也或以爲僞者有矣或以爲難以彊世者有矣或以爲忠信之薄者有矣要之語末流而不及先王也豈非過我門而不入我室者歟小大由之有所不行恐其無辧也聖人於一拜一揖升降之間猶有隆殺焉又況小大乎則其用和於下大夫者必有異於上大夫矣知和而和不以禮節之蓋惡其凟也事君之辱朋友之防豈不以數乎家人之失節豈不以婦子嘻嘻乎知此則知所節矣聖人之和所以異於人之和者知其有反而已小大由之不以禮節之故均於不可行也

楊曰禮以敬爲本進爲文進而不已則離故以用和爲貴易曰履和而至至則不可以有加矣故先王之道斯爲美也然小大皆由之則有所不行焉孔子與上大夫言誾誾如也與下大夫言侃侃如也上下異施則非小大由之也此之謂知和而和然和而不以禮節之則流矣亦不可行也

尹曰禮之則至於離和之獘則至於流禮之用以和爲貴先王之道以斯爲美小大由之然復有所不行者蓋知和而和不以禮節之則失於流故也

有子曰信近於義言可復也恭近於禮逺恥辱也因不失其親亦可宗也

明道曰信本不及義恭本不及禮然信近於義恭近於禮也信近於義以言可復也恭近於禮以逺恥辱也因恭信而不失其所以親近於禮義故亦可宗也如言禮義𨿽不可得見得見恭信者斯可矣

伊川解曰信能守約恭能逺恥近於禮義也因不失於相近亦可尙也又語錄曰信非義近於義者以其言可復爾恭非禮近於禮者以其逺恥辱爾信恭因不失近於禮義亦可宗敬也親亦訓近又曰因其近禮義而不失其親亦可宗也況於盡禮義者乎橫渠曰君子寧言之不顧不規規於非義之信寧身被困辱不徇人以失禮之恭寧孤立無助不失親於可賤之人三者知和而能以禮節之也上有子之言文相屬而不蒙者凡論語孟子發明前文義有未盡者皆挈之它皆放此

範曰信而無義則賊故復言非信也恭而無禮則勞故不能逺恥辱也信必近於義故能成其信故言不必信皆可復也恭必近禮則能成其恭故其恭不入於謟而恥辱可逺也君子所因者本而立愛必自親始親親必及人故曰因不失其親聖人本末先後有序君子必自修如此而後能至焉徳有本道有源其學出於聖人故可宗也

呂曰信主復言然非義之信有不必復其言恭主逺恥然非禮之恭有不足逺其恥親親主於有宗然親失其等有不足正其宗義理之差必至於此不可不察尾生復言非義之信也夷王下堂非禮之恭也墨子兼愛不可宗之義也

謝曰復當如復白圭之復言至於使人可復亦可謂善言矣言而信固己善也而況於近義乎信則言之必可行者是也義則言之中倫者是也信且近義則可以世爲天下道矣使後世多識者亦可以畜徳矣言至於如此其有不可復者乎不侮之謂恭中節之謂禮畏人而不敢侮人者有矣未必中節自愛而不敢侮人者有矣未必中節也何謂中節擎跪曲拳過位必趨禮也臣道也何恥辱之有見父之執猶事父年長以倍猶事父禮也子道也何恥辱之有勞則爭先行則必後禮也弟道也何恥辱之有何謂不中節非所當致恭而致恭也非所當致恭而致恭施於在我之上者猶妾婦之道也施於在我之下者是啟寵納侮之道也其招恥辱必矣因親也故姻睦之姻婚姻之姻皆從因推吾一視同仁之心𨿽四海之內皆兄弟也此特可以謂之泛愛不可以謂之親何謂親系之以姓綴之以食內親也甥舅姻媾之聯外親也若是者生當有燕食之歡死當有功衰之戚所謂親者豈它人可以擬倫也推此而逹之亦有可親者乎有之其惟君乎治我也其惟師乎教我也其惟友乎成我也三者𨿽非天屬亦可以親矣捨此三者之外亦有可親者乎吾恐不免於謟賤也旣謟賤矣豈謂所尊身之道惟親不失其所親然後爲可宗也信不食其言恭以飭其身親以與人同自眾人觀之亦可謂美行矣然一入於非禮非義之地適足以招恥辱取不敬也信乎求道非難欲免斯者其惟學乎蓋惟學可以明善

楊曰信不近義而復其言是小人而已以其近義故可復恭不近禮則有恥辱之道焉以其近禮故能逺恥辱若夫惟義所在則言有不必復也恭而安則逺恥辱不足道也信不失義恭不悖禮則交物之道至矣又因不失其親焉是亦可宗也

尹曰信非義也以其言可復則近於義恭非禮也以其逺恥辱則近於禮然則恭信於禮義爲近者也因其近𨿽未足以盡禮義之本亦不失其所宗尙也

子曰君子食無求飽居無求安敏於事而愼於言就有道而正焉可謂好學也已

伊川解曰敏於事勇於行也

範曰君子志於道而不願乎其外故食不求飽居不求安敏於事行之如恐不及也愼於言者恥躬之不逮也苟有道者則就而正焉故無常師若此可以爲好學矣學者所以學爲聖人也論語記夫子之言好學如此又曰十室之邑必有忠信如丘者焉不如丘之好學此其自言也其於門人獨稱顏子好學而孔文子不恥下問亦謂之好學則知學者鮮矣

呂曰不志於私養學所以専不事於徒言必見於行事學所以實所趨不謬於道學所以正學至於此可謂好矣

謝曰此一節不可以事求當以情性推之蓋上世嘗有茹毛食腥者矣及至聖人易之以烹餁則食正欲其飽者也嘗有陶復陶穴者矣及至聖人易之以宮室則居正欲其安也此豈人之私智爲哉蓋聖人神而化之使民宜之者也何獨好學者無求飽無求安口之於味四肢之於安逸獨與人異乎是不然孔孟曾顏學者之師也其事有可考者如疏食飲水曲肱而枕之與瓢飲簞食在陋巷可謂不求飽且安乎是不然此無財不可以爲悅者也有財則爲之矣前以三死且易簀可謂不求飽且安乎此不得不可以爲悅者也使其從大夫之後斯爲之矣然則聖賢所以過人者安在謂聖賢有求安求飽之心則不可也敏非欲速之謂聖人非欲速者也敏非進取之謂進取乃狂者之所爲夫欲速與進取聖人旣不爲及至眾人無欲速則有遲鈍不及事之累不入於狂則有不忘其初之患於斯兩者之間其惟敏乎愼非簡黙之謂言及之而言豈可簡邪豈可黙邪愼非囁嚅之謂與上大夫言而誾誾在朝廷而便便正欲其厲也言及之而言言而且厲可謂愼乎旣一出於口何愼之有捨是數者之外可以求愼言之理矣然而難言也就有道而正焉非篤意於美身爲切問近思之學者不能如此也蓋倚聖人之門墻說巽言從法言者豈少哉此未可謂就有道而正焉者未得之欲罷不能及聞之語而不惰旣得之拳拳服而勿失其惟顏氏之子乎有能從事於玆數者蓋亦考其用心考其行事果何求哉非好學而何當之舍顏氏之子不可以語此矣當知自孟子以後無復髣髴於此矣又曰敏是得理之速明理而行不期而速非是手忙腳亂

楊曰君子無終食之間違仁造次必於是顚沛必於是則是心不可須臾離也夫食而求飽居而求安亦常人之情也𨿽賢者蓋有不敢不飽者如亥唐是也君子何容心哉隨所遇而已而志在於求飽與安則違是逺矣孟子曰仁人心也學問之道無他求其放心而已矣則學者學此者也又能敏事而愼言則內外進矣然不知就有道而正焉則敏愼或失於狂簡不知所裁亦未足爲好學也

侯曰食欲飽也求飽則志於飽居欲安也求安則志於安志於飽志於安非學者也學如不及猶恐失之事不可不敏也禦人以口給屢憎於人不知其仁焉用侫言不可不愼也學欲詣理就有道而正焉求所以詣理而自信也苟如是非好學而何無字非禁止之辭與不字不同

尹曰君子之學如此可謂篤志力行者矣然不取正於有道者未免有差如楊墨者學仁義而差者也其流至於無父無君謂之好學可乎

子貢曰貧而無謟冨而無驕何如子曰可也未若貧而樂富而好禮者也子貢曰詩云如切如磋如琢如磨其斯之謂與子曰賜也始可與言詩已矣告諸往而知來者

明道曰貧而能樂冨而能好禮隨貧富所治當如此子貢引切磋磨蓋治之之謂也若貧而言好禮則至於卑冨而言樂則至於驕然貧而樂非好禮不能富而好禮非樂不能又曰貧不怨則謟謟尢甚於怨蓋守不固而有所爲也

伊川解曰貧而無謟富而無驕能處其分也樂與好禮能自修也切磋磨自修各以其道也告之以樂與好禮而知自修之道知來者也

範曰切磋者道學也磨者自修也貧而樂非志學者不能也冨而好禮者非自修者不能也子貢外有餘而內不足故以貧無謟冨無驕爲問蓋心所謂善矣夫子進之而其知又足以知來者所謂聞一以知二其自知亦明矣

呂曰孟子曰無恆產而有恆心者惟士爲能夫士苟能守其恆心𨿽死生之際可以無變況貧富之間哉有玉於斯使之成器必切磋磨之工不同而玉質未嘗變也士之處於貧冨亦猶是也貧則以道自樂富則以禮自好皆欲吾身之入於善𨿽貧富之異而吾心未嘗動也若夫無謟無驕則其心亦有動矣此孔子所以謂未若貧而樂冨而好禮之爲美也謝曰此一節論質美者當學以成之也貪而無謟者無謟於人也富而無驕者無驕於人也此物我相對之稱也貧而樂貧而自樂也冨而好禮冨而自好禮者也人亦何與於我哉蓋一簞食一豆羮得之則生弗得則死至於蹴爾而與之乞人不屑及其嗟來𨿽謝也有所弗食若斯人也何嘗謟於人哉觀其狷介之志何時而能樂邪此貧而無謟直異於貧而樂也富者怨之府儻知所以損怨之術亦何敢驕於人滿而不溢所以長守富也能知所以守富之術亦何敢驕於人然其自愛之心未免乎吝也若斯人者亦何時而中禮邪此富而無驕與冨而好禮直不同也子貢聞一以知二者也舉一隅而能以三隅反者也故知有如切如磋如如磨之義如切如磋問學也如如磨成徳也語以貧而樂富而好禮而知問學成徳之事善乎子貢之逹也嗚呼其亦異髙叟之爲詩矣

楊曰貧而樂非有道學不能也冨而好禮非知自修不能也故子貢以切磋磨言之其知來矣所謂聞一知二者有見於斯歟

尹曰貧能無謟冨能無驕安分而已至於貧而樂冨而好禮非自修者不能也切磋磨自修之謂也告以樂與好禮而能知自修之道告往知來者也賜也能以意逆志而得之故曰可與言詩也

子曰不患人之不已知患不知人也

範曰學以爲己非求人知也故不患人不已知然道積於中則徳見乎外未有不知者也若己不知人則賢者不得以爲師善者不得以爲友何以進其徳矣故人有能而已不知君子之所患也

呂曰不患人之不已知知人知也君子之學自充其知爾若人之不知則亦有命而已矣孟子曰修身以俟之所以立命也

謝曰天下之理自下視髙則難自髙視下則易如七十子知夫子則難夫子知七十子則易人之所以相知何有不然者大人之視小人如見肺肝小人而窺君子莫見畛域以是觀之知人者爲大乎人知者爲大乎盍亦急於知人乎急於人知乎此學者之患也楊曰君子求爲可知而已人知不知無以加損焉何患之有不知人則詖邪滛遁之辭足以妨道而亂徳其爲患也孰甚

侯曰知人明哲之事非學造精防者不能故君子所患者患學不造理識不明逹爾人之不已知非所患也𨿽然已旣明哲而知人矣豈有人不知哉

尹曰君子求在我者也故不患人之不已知其不知人者則是非邪正或不能辦故以爲患也

論語精義卷一上

欽定四庫全書

論語精義卷一下

宋朱子撰

爲政第二

子曰爲政以徳譬如北辰居其所而眾星共之

伊川解曰爲政以徳然後無爲

橫渠曰爲政不以徳人不附且勞

範曰人君欲天下之歸已則莫若務徳而已爲政以徳則不動而化不言而信無爲而成如北辰之居其所而眾星拱之是故所守者至而能禦煩所防者至靜而能制動所務者至寡而能服眾也

呂曰爲政以徳自治之道傋則不求於民而民歸之故大人之政正己而已

謝曰北辰天之機也以其居中故謂之北極以其所建周於十二辰之舎故謂之北辰於此見無爲而爲矣故爲政以徳者如之學以成已政以成物𨿽有內外之殊及其時措之宜則一也以徳爲政者特推吾所有與民由之而已故在我則不勞在人則易從苟爲不爾將獘然以物爲事而後能使民從已者則是居陋巷積仁義之君子一旦中天下而立未必能爲禹稷之事也親其親長其長未必能平天下也不出家而成教於國此語未必信也

楊曰政者正也王中心無爲以守至正而天下從之故譬如北辰辰極星也居中故謂之極中而不遷故謂之辰

尹曰爲政以徳則不動而化無爲而治人之歸之如眾星之共北辰爲政苟不以徳則人不附且勞矣

子曰詩三百一言以蔽之曰思無邪

伊川曰思無邪誠也又曰蔽當也詩三百篇惟思無邪一言以當之

範曰詩之義主於正己而已故一言可以蔽之思無邪是也學者必務知要知要則能守約守約則足以盡博矣經禮三百曲體三千亦可以一言蔽之曰毋不敬又曰王中心無爲也以守至正

謝曰詩者民之情性之正出於先王之澤先王之澤旣熄而詩遂亡其流出於楚漢猶有屈宋蘇李魏晉齊梁之間猶有鮑謝曹劉孰謂當春秋之時而遽亡邪蓋求其止乎禮義則無也止乎禮義非易其心而後語者不能則思無邪可謂一言以蔽之矣君子之於詩非徒誦其言亦將以考其情性非特以考其情性又將以考先王之澤蓋法度禮樂𨿽亡於此猶能並與其深防之意而傳之故其爲言率皆樂而不淫憂而不困怨而不怒衰而不愁如緑衣傷已之詩也其言不過曰我思古人俾無訧兮擊皷怨上之詩也其言不過曰土國城漕我獨南行至軍旅數起大夫久役止曰自貽伊阻役行無期度思其危難以風焉不過曰苟無饑渇而已若夫言天下之事美聖徳之形容固不待言而可知也其與愁憂思慮之作孰能優遊不廹也孔子所以有取焉作詩者如此讀詩者可以邪心讀之乎

楊曰詩發於人情止乎禮義固惟思無邪一言足以蔽之或問子瞻曰有思皆邪也無思則土木也思無邪者惟有思而無所思乎如何曰書曰思曰睿睿作聖孔子曰君子有九思思可以作聖而君子於貌言視聴必有思焉而謂有思皆邪可乎系辭曰易無思也無爲也寂然不動感而遂通天下之故非天下之至神其孰能與於此夫自至神而下蓋未能無思也惟無思爲足以感通天下之故而謂無思土木可乎此非窮神知化未足與議也詩三百出於國史固未能不思而得然而皆止於禮義也其所思無邪而已

尹曰詩三百篇𨿽美惡怨刺之不同其防則可一言以蔽之曰詩無邪而已夫子旣刪之止乎禮義動天地感神莫近於詩非正奚可哉

子曰道之以政齊之以刑民免而無恥道之以徳齊之以禮有恥且格

伊川曰格至也至於善又曰有恥且格此謂庶民士則行已有恥不待上之命而然

範曰政者法度之事也以法度率人而齊之以刑則苟免而無恥無恥則無所不至犯上作亂者有之矣刑政之不足恃也如此若夫先之以博愛陳之以徳義道之以禮樂示之以好惡皆道徳齊禮之事也呂曰知本末先後然後可以言治矣徳禮者所以治內刑政者所以治外治內者先格人之非心使之可以爲君子則政足以不煩刑足以不用也乃若一切任治外之法則民將失其本心不知有徳禮之美冒犯不義無所不作𨿽有格者畏罪而已又曰徳禮者先王之所以治內而刑政所以治外治內之教行則人皆可以爲君子𨿽有政刑非先務也治外之法行則不知爲善之美𨿽有本心無從發也故政刑之用能使懦者畏不能使彊者革此之謂失其本心謝曰道所以勸之齊所以率之政與徳爲先後刑與禮爲表裏以欲善其心故有徳禮欲以正其身故有刑政道之以徳齊之以禮𨿽刑措可也𨿽無徳與禮而刑政猶存焉故傷人倫之廢至於並與刑政而亡故哀刑政之苛人倫廢則君子至於犯義刑政苛則小人至於犯刑君子犯義是以無恥而苟免者多況於小人乎

楊曰道之以政齊之以刑則民知逺罪而已故免而無恥道之以徳齊之以禮則民日遷善而不自知故有恥且格夫禮樂刑政四逹而不悖則王道成矣先王非不用刑政也書曰徳爲善政則以徳爲政也伯夷降典折民爲刑則以禮用刑也有徳禮則刑政在其中矣玆其所以不悖歟

侯曰道治也以政治之以刑齊之覇者之事非有以教之也道之以徳齊之以禮則教之也教之則民日遷善而化矣王者之政也故有恥且格

尹曰道之以政齊之以刑則無教化矣民𨿽苟免而無恥道之以徳齊之以禮則教化存焉所以有恥且格

子曰吾十有五而志於學三十而立四十而不惑五十而知天命六十而耳順七十而從心所欲不逾矩伊川解曰吾十有五而志於學聖人言已亦由學而至所以勉進後人也立能自立於斯道也不惑則無所疑矣知天命窮理盡性也耳順所聞皆通也從心則不勉而中矣又語錄曰孔子生而知之者也自十五以往事皆學而知之者所以教人也三十有所立四十能不惑五十知天命而未至命六十聞一知百耳順心通也凡人聞一言則滯於一言一事則滯於一事不能貫通耳順者聞言而諭無所不通七十從心然後至於命又曰孔子之學自十五至七十進徳直有許多節次者聖人未必然亦直且爲學者立下一法盈科而後進不可差次須是成章乃逹又曰十五而志於學三十而立四十而不惑明善之徹矣聖人不言誠之一節者言不惑則自誠矣五十而知天命思而知之也六十而耳順耳者在人之最末者也至耳而順則是不思而得也然猶滯於迹焉至於七十從心所欲不逾矩則聖人之道終矣此教之序也

橫渠曰三十器於禮非彊立之謂也四十精義致用時措而不疑五十窮理盡性至天之命然不可自謂之至故曰知六十盡人物之性聲入心通七十與天同徳不思不勉從容中道又曰常人之學日益而莫自知也仲尼行著習察異於它人故自十五至七十化而知裁其進徳之盛者歟又曰窮理盡性然後至於命盡人物之性然後耳順與天地參無意我固必然後範圍天地之化從心而不逾矩老而安死然後不夢周公又曰從心莫如夢夢見周公志也不夢欲不逾矩也不願乎外也順之至也老而安死故曰吾衰也久矣

範曰聖人生而知之不勉而中不思而得此所異於人也自十五始志於學至七十而從心所欲此與人同者也三十而立者旣壯矣非禮無以立立於禮者三十之事也四十而天下之理得矣不惑者孟子所謂不動心者也五十而學易窮理盡性故知天命六十而耳順者耳之所聴無非道也七十而從心所欲惟不逾距也是以能從之夫血气有衰而志气無衰舜耄期倦於勤者其血气衰也志气塞於天地者也無時而衰七十而從心所欲所以養血气也君子困以致命遂志而老則從心所欲皆所以一其徳也舜曰俾予從欲以治又曰予欲左右有民汝翼予欲宣力四方汝爲此舜之所欲也老者安之朋友信之少者懷之孔子之所欲也及夫時不用道不行則定禮樂修春秋此從心所欲之大者也蓋自七十以下未與於此若其逾矩則何以爲法乎

呂曰信有諸已故志於學富貴不能淫貧賤不能移威武不能屈故立酬酢萬變用無不利故不惑六十心知之虛通貫乎全體至七十然後化

謝曰此一節論道之精粗無二時熟與不熟有差別耳𨿽始於學亦可以見聖人生而知之也生而知之特聖人之不居也譬如飲食焉始則知其可嗜已而加烹餁焉已而設匕箸焉已而可於口已而飽飫厭足己而知嗜好與滋味兩相忘矣𨿽始終不同何嘗有二物哉志於學志於是也不逾矩不逾於是也亦豈有二理哉於其間有所謂立則物莫能搖奪而正固矣有所謂不惑則規盡物理而無疑矣有所謂知天命則知理之所自來性之所自出與之無間矣有所謂耳順則內外兩忘矣至於此則酬酢事物之變𨿽欲加意焉不可得而益𨿽欲不加意焉不可得而損心𨿽未嘗放而非出於收心𨿽未嘗思然亦未嘗無思也未嘗無思故有所欲未嘗放故不逾矩聖人於成童時己知有此理有志焉者知其學而後可以安且樂也若見道不明決無志學之理未知以學爲事決無可立之理未能立決無不惑之理心且不盡性且不知豈有知天命者乎不知天命則與道爲二決無耳順之理然則不至於學者舉廢之矣或乃以謂聖人從心之妙不學而能益見其狂且妄也今去聖人旣逺所以知道入徳爲尢難蓋非知髙明之難而志乎學爲難也今天下之士視聖人志學之事特以爲淺近又豈知何害其爲生知乎何害其爲安行乎聖人之於生知豈物物而知之聖人之於安行豈物物而安之有所未知亦當學而知之有所未安亦當學而安知下學而上達正如是爾學者儻能離經辧志親師擇友決知中道而不反決知不爲外物搖奪決知不爲異端誘怵始可以當志學之名始可以知聖人爲童子時也是可不謂難矣乎未能如此𨿽曰志乎學吾必謂之未也

楊曰學始乎爲士終乎爲聖人自十五志學積至於七十則終乎爲聖人矣從心而所欲不逾矩則從容中道無事乎操也楊子曰能常操而存者其惟聖人乎非知聖人者也夫以孔子之聖其學不待十年而一進而其言若此者所謂以身教也不以聖哲自居庻乎學者知此則可勉而漸進也又曰孔子固天縱之將聖也其學宜不俟十年乃一進蓋聖人以其身爲天下法故言之序如此顏淵未至乎從心故未逹一間者也又曰世之學者皆言窮逹有命特信之未篤某竊謂其知之未至也知之斯信之矣今告人曰水火不可蹈人必信之以其知之也告人曰冨貴在天不可求人亦必曰然而未有信而不求者以其知之不若蹈水火之著明也孟子曰莫之爲而爲者天也莫之致而至者命也又曰得之不得曰有命世之後生晚學讀孟子者皆知之矣孔子曰五十而知天命豈今之後學皆能知孔子必至五十而後知邪蓋孔子之所知殆不止此也

尹曰立能自立於斯道也不惑則無所疑也知命窮理盡性也耳順所聞皆通也從心則不勉而中也孔子生而知之者而言十五至於七十成徳之序如此其亦勉進學者不躐等之【闕】孟子曰盈科而後進不成章不逹亦此意也

孟懿子問孝子曰無違樊遲禦子告之曰孟孫問孝於我我對曰無違樊遲曰何謂也子曰生事之以禮死塟之以禮祭之以禮

範曰學記曰力不能問然後語之孔子告以無違而孟懿子不能復問則將以不違君父之命爲孝此不可不告也故因樊遲禦以告之孟氏魯之世臣其事君不以禮多矣其孝宜盡此三者而已故告之如此呂曰孝者仁之出也不以仁之道事親謂之孝可乎孟懿子於魯列於三家而與逐昭公其不仁甚矣親之生也以卿之祿不足養而竊君之祿其沒也以卿之禮不足以奉喪祭而僣君之禮𨿽曰厚其親而非孝也故孔子因其問孝而對以無違夫能無違於禮豈特孝而已哉所謂我欲仁斯仁至矣

尹曰孟懿子問孝答以無違懿子不能復問故因樊遲禦而告之孟氏之於魯事君不以禮者多矣則其於事親可知矣故戒之以禮苟能盡此三者以事其親足以爲孝矣

孟武伯問孝子曰父母惟其疾之憂

範曰孟武伯弱公室而彊私家所以得免其身而保其族者幸也故告之如此父母惟其疾之憂不憂其爲不義也不孝則災及其親子能不爲父母之憂則可謂孝矣

尹曰父母惟其疾之憂者疾病人所不免其遺父母憂者不得已也如此【疑】非義而遺其父母之憂則不孝之大者也

子遊問孝子曰今之孝者是謂能養至於犬馬皆能有養不敬何以別乎

範曰此教弟子以孝也故其言明而切犬馬皆能有飬於人若不敬無以異於犬馬故養親以敬爲大孝經曰居則致其敬則孝以敬爲先也

尹曰犬馬能飬而不能敬人之飬親苟不能敬無以異乎犬馬

子夏問孝子曰色難有事弟子服其勞有酒食先生饌曾是以爲孝乎

伊川曰對孟懿子告眾人者也對孟武伯者以武伯多可憂之事子遊能飬而或失於敬子夏能直義而或少溫潤之色各因其人材髙下與其所失而教之也又曰色難形下面有事服其勞而言服勞更淺若謂諭父母於道能飬志使父母說卻與此辭不相合然推其極時養志如曾子大舜可也曾元是曾子之子尙未能況餘人乎

範曰色難者養親之志爲難也能養其志則能承其色矣勞事則代長者酒食則先長者此所謂養口體也不足以爲孝

呂曰色難養志者也有事弟子服其勞有酒食先生饌養口體者也又曰色難先意承志之謂

謝曰四人問孝不同聖人語之各異要之非不同也蓋親天也不以事天之道事其親者不足以爲孝子聖人之言天也一言不足以該徧天理不足以爲聖言旣謂之天理矣何淺深之有哉樊遲遊夏𨿽不在寢【疑】三桓子孫非志於聖學者然其言有及於孝亦不可不謂之切問也聖人對之舎性與天道又烏得而言哉何謂性與天道則愛敬是也生事之以禮舎愛敬則不能也父母惟其疾之憂有事弟子服其勞有酒食先生饌愛也不如犬馬皆能有養而不敬敬也然則愛敬非生事之以禮乎生事之以禮聖賢語之詳矣今不復道死塟之以禮非謂棺槨衣衾之美也必誠信可矣祭之以禮非謂傋九州之美味也知不以仁者之粟祀其親必不享也則以仁者之粟祀其親豈非以禮乎何謂禮順理之謂也順理則無違矣樊遲非茫然不知此有問於聖人者特欲質其目而已父母惟其疾之憂父母之愛其子無所不至惟其愛之是以憂之也以苟訾取危是所憂也以苟笑取辱是所憂也而況於好勇鬭狠乎苟不念此則親之不忘我者有矣我之所以不忘親者未之有也豈非不孝豈非不順理不順理豈非違也違則豈知生事之以禮哉今之孝者是謂能養至於犬馬皆能有養不敬何以別乎此言愛而不敬也禽荒者愛犬乘肥者愛馬與好好色同亦愛之之至也故特以犬馬語之愛其親而不敬猶不足以爲孝信乎事親之猶事天也色難此非苟於從父之令悅其顏色而已至於有過則下气怡色以諫之諫而不聴則號泣以隨之至於先意承志諭父母於道皆恐傷其色有事弟子服其勞必欲躬致其勞也有酒食先生饌欲將徹必請所與也

楊曰不得不可以爲悅無財不可以爲悅得之爲有財孟懿子蓋得之而有財者故告之如此夫無財不可以爲恱則人子之於其親生事塟祭蓋有不得盡其禮者然以其所以養養之至也𨿽啜菽飲水足以盡歡矣以其所以塟塟之至也𨿽斂手足形爲不薄矣以其所以祭祭之至也𨿽澗溪沼沚之毛足以盡誠敬矣反是皆違也仲孫謚武非有柔嘉之徳也故以父母惟其疾之憂告之使無陵犯取禍以貽親憂也子遊子夏皆在文學之科蓋多文之士也至親無文故以敬養色難告之欲其知本之爲貴也故孝子之有深愛者必有和气有和气者必有愉色有愉色者必有婉容嚴威儼恪非所以事親也所謂色難者如是

尹曰色難謂承順顏色爲難若曾子養志是也先生父兄也服勞具食若曾元飬口體是也曾是以爲孝乎言飬口體未得爲孝也故孟子曰事親若曾子可也

子曰吾與回言終日不違如愚退而省其私亦足以發回也不愚

伊川曰回於孔子之道無所不悅故如愚退而省其私所自得亦足以開發矣故曰不愚或問退而省其私亦足以發如何曰孔子退省其中心亦足以開發也蓋顏子見聖人之道無疑也如參乎吾道一以貫之便理會得曰惟若其他門人便須辯問也又曰孔子門人少有會問者只有顏子能問又卻終日如愚

範曰顏子之性幾於聖人於夫子之言無所不悅黙識而心通不疑故不問不問故無辧終日不違如愚而己及其退而與門人言則門人之於回不能如回之於夫子也故有問而回之所應亦足以發此所以知其不愚於夫子則如愚於其私則不愚此顏子所以爲不可及也

謝曰聖人之教𨿽多術然莫善於答問孟子嘗曰而況於親炙之者乎蓋言入心通最爲親且切也然苟不至於不違之地則與亡則書無以異【疑】此顏子所以獨爲好學所謂不違者蓋聲聞相通𨿽以耳聴而實以神受也顏子於聖學之外無一毫私意畱於視聴言動之間拳拳焉孜孜焉其好篤其心虛想起觀聖人之形容猶將有得況於聞聖人之言乎則其不違也必矣所謂退而省其私然後知回也不愚聖人之意蓋不如此聖人於眉睫之間察顏子之形容己知其不愚矣爲此言者特以是證聖人察顏子之詳非眞實之言也

楊曰黙而識之故如愚然孔子謂吾與回言終日則非止一二也是書所載顏淵之言無幾則孔子所與回言羣弟子有不得而聞者矣非聖人之教人淩節而施也蓋如此

侯曰顏子具體而微去聖人特未化耳故聞聖人之言黙識而心通無所不悅所以終日不違如愚頽然其順也夫子退而省其私亦足以發回也不愚聖人固己知其不愚矣云爾者有以發門人之進也尹曰回之學黙識心通何事於問辧其於孔子之言無所不悅故曰不違如愚退而省其私亦足以發明其道所以爲不愚也

子曰視其所以觀其所由察其所安人焉廋哉人焉廋哉

明道曰所以所爲也所由所從也所安所處也察其所處則見其心之所存在已者能知言窮理則能以此察人如聖人也

伊川曰以用也所爲也由所從之道也所安志意之所安所存也又曰視其所以觀人之大防察其所安心之所安也

範曰視其所以者知其用心之邪正也觀其所由者考其所行之歸趣也察其所安者究其所處之是非也以此三者取人無所匿其情矣夫逹視之謂觀詳視之謂察夫在巳者未至則在人者亦難知君子知已然後知人三者知人之常道也若夫大佞之似大賢大姦之似大忠則𨿽帝堯亦以知之爲難苟以爲難則易將至矣豈可不以堯難之爲法乎

呂曰所以今所自始所由昔所經由所安卒所歸宿謝曰視其所以視其行事也觀其所由觀其動作也察其所安察其情性也君子小人𨿽行事不同然豈有無因而然者必有以也視其所以則可以觀其識君子小人動作𨿽不同然誰能出不由戶何莫由斯斯道也故道有君子小人其所由則一也於此則可以見人之徳君子而不仁者有矣然而所安者仁小人何嘗一日不在於善然而所安者利要其久則可以知其所安矣於此可以察人之誠視其所以以視其變事也觀其所由觀其常事也察其所安要之以久也所以在小人猶可以思慮爲亦可以勉彊至至於所由則動作態度之間難乎勉彊也至其所安則顏色之間必有發見者尢所難勉彊也曾子曰十目所視十手所指其嚴乎言必見於外也然非有徳者不能以此道觀人故惟君子視小人如見其肺肝也後世爲九證十二流之別其源亦出於此然豈如聖人爲簡且易也

楊曰春秋傳曰師能左右之曰以苟無濟用之才則不能以也人之所由有邪正所至有逺近視其所以則知其才觀其所由則知其行察其所安則知其至夫如是尙能廋乎哉

尹曰視其所以者知其用心之邪正觀其所由者考其所由之向背察其所安者究其所處之是非則人之情何所匿哉重言之者深明其不可匿也

子曰溫故而知新可以爲師矣

伊川解曰溫故則不廢知新則日益斯言可師也所謂曰知其所亡月無忘其所能也又語錄曰溫故而知新可以爲師只此一事可師矣如此等處學者極要理會若只指認溫故知新便可爲人師則窄狹卻气象也

橫渠曰溫故知新多識前言往行以蓄其徳繹舊業而知新益思昔未至而今至之緣舊所聞見而察來皆其義也

範曰溫故而知新者進徳修業而不已也師者人之所取以爲益也未有不自益而能益人者也溫故者月無忘其所能知新者日知其所亡也揚雄曰其動也日造其所無而好其所新若此則可以爲師矣呂曰師尙多聞故溫故知新可以爲師矣

謝曰新故之相因特事變之不同然自一徳者觀之莫知其異也溫故而知新猶言極髙明而道中庸致廣大而盡精微則故與新非二致也在溫故不害其爲知新則知新非進取之謂在知新不害其爲溫故則溫故非不忘其之謂能溫故知新豈徇物踐迹者之所爲乎故可以爲師矣與記問之學豈可同日而語哉

楊曰溫故則月無忘其所能知新則日知其所亡子夏以爲好學而夫子以爲可以爲師矣此書所謂惟斆學半也

尹曰溫故則不廢知新則日益斯言可師也

子曰君子不器

伊川曰君子不器無所不施也若一才一藝則器也範曰形而上者道也形而下者器也君子以道爲本故不入於形器者各適其用而不能通其變者也故舟不可以行陸車不可以行水大徳則工小徳則噐工者所以制噐也夫子之門人惟顏淵冉伯牛仲弓不可以噐名之自子貢以下皆噐也夫子之教人志其大者逺者而忘其小者近者故曰君子不噐遊曰形而上者謂之道形而下者謂之噐君子體夫道者也故不器不噐則能圓能方能柔能剛非執方者所與也

楊曰君子其猶規矩凖繩乎方圓平直之所自出非一器可名也

侯曰君子不可小知而可大受故不器

尹曰車不可以行水舟不可以行陸器之於用也如此君子無施而不可安得而器之

子貢問君子子曰先行其言而後從之

伊川解曰踐言則可信又語錄曰子貢問君子孔子告以先行其言而後從之而後可以爲君子因子貢多言而發之又曰先行其言而後從之謂觀人者彼能先行其言吾然後信之

範曰君子言之必可行行之必可言故必先行之而後從之以言則言不浮行而皆有實矣子路有聞未之能行惟恐有聞此君子之事也子貢之患非言之艱而行之艱故夫子以此告之

楊曰言將行其言也則從之不行其言則去之玆其爲君子與子貢在言語之科故告之以此

尹曰先行其言而後從之言顧行者也

子曰君子周而不比小人比而不周

伊川解曰周爲徧及之義君子道周及於物而不偏比小人偏比故不能周又語錄曰周謂周旋不比謂不相私比也

範曰忠信爲周言其道之可以周徧也阿黨爲比言相比附而已君子惟忠信是與周焉者皆忠信也不患無黨於天下故周而不比小人惟已之私惟利之從故比而不周然君子於義亦比子曰無適也無莫也義之與比也小人於不善亦周傳曰頑嚚不友是與比周君子與小人晝夜陰陽相反而已

呂曰周者以至公交物比者以私意交物故周訓爲徧又爲忠信至公之交以忠信也

謝曰天下之善如仁智聖賢皆有主名特君子不可以一端論也君子之道四夫子所不居則謂之聖人亦可又曰君子而不仁者有矣則謂之賢人亦可要其所存所養蓋諭於義而不懷惠上逹而非小知者也其所存養者如此試一想其爲人將何以目之乎其必謂之君子可也此等豈可以器名之乎其所有𨿽不言而可諭其所行固無系吝之私以其不可以噐名故曰不器顏閔於聖人之一體未必優於子夏子遊子張然而具體也孟子於淸任和未必過於伯夷伊尹栁下惠然而不學三子也知此者可以識不噐之理矣以其不言而可諭故曰先行其言而後從之先行其言行其所言也而後從之言其所行也能至於徳諧頑嚚𨿽不言而人皆知其爲孝能讓千乘之國𨿽不言而人皆知其爲亷則行至而言不至何害其爲君子如不言而四時行亦何害其爲天乎以其無系吝之私也故曰周而不比君子無私好也無私惡也無私惡則何所親無私好則無所不親如日月之光豈擇地而後照乎故爲周而後可以不比也彼系情於濡沫之間謂惟予與汝者乃兒女之事壯士且不可爲也而謂君子爲之乎知此者可以知君子不比而周也

楊曰忠信則無往而不周故不比比則暱於私矣故不周

尹曰君子道大周及於物而不偏比小人偏比故不能周

子曰學而不思則罔思而不學則殆

伊川解曰學而不思則無得力索而不問學則勞殆又語錄曰學而不思則無得故罔思而不學則無

進故殆博學之審問之愼思之明辧之篤行之五者廢其一非學也又曰學原於思

範曰學以治之思以精之學而不思則無得於內故罔罔之言亡也思而不學則無得於外故殆殆之言危也博學而多識非不美也然不能思以索之則無以致其精故罔而無得也殫思研精以求微妙非不善也然不能學以聚之則殆而不安或過乎中無以致其道故博學而篤志切問而近思學而思則有得於內也學則有治思則有得則無罔殆之過也

呂曰學而不思如罔之無綱思而不學則不得其所安罔罔羅也殆危也不安也

謝曰知崇則徳益崇下學則業益廣崇徳而廣業𨿽非二體然自其內外不合者觀之不可以不兩進也思知之事也欲其崇學習之事也欲其卑能習矣而不能思以精之則有習矣而不察之病民不可使知之正謂是也知及之而不能學以聚之則有窮大而失其所居之蔽夫子語季路以六言六蔽正謂此矣遊曰多識前言往行而考古以驗今者學也耳目不交於物而悉心以自求者思也思則知敬以直內而中有主學則知義以方外而外有正學而不思則所學者不能以爲已故罔罔者反求諸已而無實也思而不學則所思者不足以渉事故殆殆者應於事而不安也

楊曰不思則無以自得故罔不學則居之不安故殆尹曰學而不思則罔然無所得力索而不學則勞而無所安

子曰攻乎異端斯害也已

伊川解曰攻乎異端則害於正

範曰攻者専治之也故木石金玉之工皆曰攻揚雄曰事𨿽曲而通諸聖則由之異端則曲而不通諸聖者也若楊朱墨翟是已其率天下至於無父無君豈不害哉人君之學苟不由堯舜文武周孔之道皆異端也

呂曰君子反經而已矣經正斯無邪慝今惡乎異端而以力攻之適足以自敝而已

謝曰隠於小成暗於大理皆所謂異瑞然當定哀之﹤經部﹐四書類﹐論孟精義__論語精義﹐卷一下﹥時去先王猶近故其失亦未逺姑存之則未甚害也欲攻之則無徴無徴則弗信弗信則民弗從其爲害也莫大焉恐其不免推波助瀾縱風止燎也故夫子於怪力亂神特不語而已無事於攻也彼有一識吾之門墻能以善意從我則其於異端豈待吾言而判哉若孟子之於楊墨不得不辧則異乎此

楊曰異端之學歸斯受之可也如追放豚則害矣尹曰適堯舜文王爲正道非堯舜文王爲他道君子正而不它苟攻乎異端則害於政

子曰由誨女知之乎知之爲知之不知爲不知是知也伊川解曰人苟恥其不知而不求問是終不知也以爲不知而求之則當知矣故云是知也

範曰仲由好勇勇於學則將彊其所不知以爲知小其所知以爲不知故莫若必由其誠則是知也若禹之行水行其所無事而已凡人莫不有此患有諸已而必信者鮮矣豈獨由也哉

謝曰子路勇於學者也彼其閒於死生之際蓋有大過人者然舎故態而遊夫子之門其爲功不過數年之間若是其速則於道豈無彊探力取之蔽乎故特語之以此知之爲知之可以知不可以不知者也不知爲不知不可知不必知者也如死生之說鬼神之情狀在眾人則以爲不可知者矣然而在學者苟不知此豈非闕歟千歲之逺六合之外則眾人有以不知爲愧者矣在學者儻不知此則亦何害於道如此者蓋非可以一言盡也儻能別識於此亦可謂知所存心矣亦可謂能充是非之心矣故曰是知也楊曰以不知爲知豈知也哉子路以正名爲迂是以不知爲知也故語之如此

尹曰仲由好勇蓋有彊其所不知以爲知者故孔子誨之以此

子張學幹祿子曰多聞闕疑愼言其餘則寡尢多見闕殆愼行其餘則寡悔言寡尢行寡悔祿在其中矣伊川解曰多見而闕其不安者寡悔之道也君子行已能愼得祿之道也又語錄曰尢罪自外至者也悔理自內出者也修天爵則人爵至祿在其中矣子張學幹祿故告之以此使定其心而不爲利祿動若顏淵則不然矣君子謀道不謀食學也祿在其中矣然學不必得祿猶耕之不必得食亦有餒在其中矣君子知其如此故憂道不憂貧此所以告幹祿者也又曰言寡尢行寡悔祿在其中矣此所以告子張

也若顏閔則無此問孔子告之亦不然或疑如此亦有不得祿者孔子蓋曰耕也餒在其中矣惟理可爲者爲之而已矣

橫渠曰歸罪爲尢罪已爲悔言寡尢者不以言得罪於人也行寡悔者行有不慊於心則餒矣又曰聞而不疑則傳言之見而不殆則學行之中人之徳也聞斯行好學之徒也見而識其善而未果於行愈於不知者耳

範曰夫子之門人顏淵閔子騫皆不仕於大夫漆雕開亦不欲仕也子張以仕爲急故學幹祿而夫子告以愼其言行修天爵而人爵從之矣夫子循循然善誘人故曰祿在其中矣苟能修身亦不廢其幹祿也呂曰疑者所未逹殆者所未安

謝曰此子張以干祿之學問於夫子而夫子語之以干祿之道也或得之於往訓或得之於益友皆所謂聞也彼豈欺我哉然未能安於吾心皆所謂疑疑則勿言可也見非目見之見乃識見之見見之不疑然後行之不疑於見有所未安者不行可也聞疑而言見殆而行人𨿽不我罪我獨於心無慊乎尢非人尢之乃自尢也多聞闕疑可以無愼又曰愼言其餘多見闕殆可以無愼又曰愼行其餘此皆有深意其惟近思者可以得之乎能至於此非特言滿天下無口過行滿天下無怨惡也若汝如此天下不用善則己用善則人其舎汝乎無天理則己有天理則神之聴之其舎汝乎此所以有必得祿之道也

遊曰行於己而爲行故愼行則寡悔悔在心也應於物而有言故愼言則寡尢尢在事也易之言無悔者本諸心也故於行已者言寡悔言無尢者渉於事也故於應物者言寡尢咸同人復大壯無悔賁蹇旅大畜無尢非謂言可以有悔已

楊曰聞見之多則知之未必盡也不能無疑殆疑而言之殆而行之不知闕其疑殆而愼其餘則不無尢悔矣積尢悔之多則身之不能保何祿之幹乎然學於聖人之門而問幹祿宜非所學也故孔子以言行寡尢悔告之所以長善而救其失使知其求焉耳詩曰幹祿豈弟蓋是義也然子張孔子以爲狂士則多聞見而不能闕其疑殆蓋有之矣故其告之如此尹曰臣聞歸罪爲尢罪已爲悔多聞而闕其所疑者寡尢之道也多見而闕其不安者寡悔之道也子張以仕爲急故夫子告以愼乎言行修天爵而人爵從之故也能愼言行則祿在其中矣

哀公問曰何爲則民服孔子對曰舉直錯諸枉則民服舉枉錯諸直則民不服

伊川解曰舉錯得義則民心服

範曰爲國之道惟患乎枉直之不察是非之不辧也舉君子而錯小人則民服矣舉小人而錯君子則民不服矣

謝曰天下之道二枉直而已天下之情二好惡而已好直而惡枉天下之至情順其所好人之所以服也逆其所好人之所以去也然則爲天下國家之道特在於舉錯之間而已故舉錯則同治亂則異然自古治日少而亂日多彼其心豈固欲舉枉錯直以拂天下之心哉蓋無道以照之則自以爲直自以爲枉者亦多矣

楊曰舉錯當人心則服矣

尹曰舉錯得義則民心服也必矣

季康子問使民敬忠以勸如之何子曰臨之以莊則敬孝慈則忠舉善而教不能則勸

範曰季康子不能正身而欲民敬不能孝慈而欲民忠不舉善而教不能而欲民勸不可得也夫子於君大夫之問未嘗不以正對者急於民也

呂曰旣孝且慈上下交盡此所以使民忠也又曰孝以盡乎內慈以盡乎外內外交盡忠之本也故可使民忠

謝曰敬忠以勸𨿽三代之民何以加此如季氏者亦豈知此道眞可以爲天下國家也彼其所問蓋故家遺俗之所傳耳三者皆情性所有豈可以彊爲乎敬無體也惟莊可以聚之忠固有也惟孝慈可以居之勸非彊勉也使知善之爲善蓋有不待詔而從之輕矣此三者皆不可以僞爲善學者𨿽以此自養可也民𨿽不可使知之其能使不出於此道乎然則所謂成已成物有二致不可矣後世徒以法度繩墨紏持人心者亦多見其術之疏矣

楊曰有戲慢之色則人易之故臨之以莊則敬孝以身先之慈以子畜之則人知親上矣善者舉之不能者教之則人樂於爲善矣故勸

侯曰莊非敬也臨之以莊孰不敬哉孝慈非忠也孝於親而慈於下孰不爲忠哉善者舉而用之不能者矜而教之孰不勸哉𨿽堯舜之政不出於斯而已尹曰欲使民敬當臨之以莊欲使民忠當先孝慈欲使民勸當舉善而教不能未有不自己出而能化人者也

或謂孔子曰子奚不爲政子曰書云孝乎惟孝友於兄弟施於有政是亦爲政奚其爲爲政

伊川解曰書之言孝則曰惟孝友於兄弟則能施於有政

範曰政者正也正身而已未有不正身而可以正家不正家而可以正國者也故孝於父母友於兄弟施之於家而有政是亦爲政矣豈必在位乃爲政哉謝曰孝乎惟孝友於兄弟猶言父父子子兄兄弟弟此一家之政也一國能如此一國之政也天下能如此天下之政也豈有二道哉同是道也一人用之不見其聚而多天下皆用之不見其分而少天下皆亂而已獨治在獨善者處之不害爲太平天下皆治而已未治在任重者處之猶以爲不足然則論政者果有物我之限哉謂孝乎惟友於兄弟爲政豈知道者之言乎

楊曰爲政者自家推之國而已此爲政之本也夫子之於是邦也必聞其政至於爲政則有不得而與焉以行示之而已是亦爲政也故其言如此

侯曰爲仁自孝弟始推孝弟之順施於有政則天下可以平何必民人社稷而後爲政哉聖人言而世爲天下法動而世爲天下則行而世爲天下道其爲政孰禦焉

尹曰政者正也正身而已所以施於天下國家者其爲道一也故孝友之施於家是亦爲政奚必在位乃爲政哉

子曰人而無信不知其可也大車無輗小車無軏其何以行之哉

範曰車無輗軏則跬步不能進也無信則不可行於州閭鄕黨而況其逺乎故兵食可去信不可去匹夫不信猶不知其可而況於爲天下國家無信其可行乎

謝曰有諸已之謂信人而無信則無諸己矣孔孟論信如此然自不學者觀之亦莫知所謂有者有何物也亦莫知所謂無者無何物也今且以形性之近論之聖人人倫之至𨿽不可以信言然自其因性言之亦可謂有是性自其踐形言之自可謂有是形聖人固如此然眾亦豈能舎是性亦何嘗離是形何以謂之無也曰視之不見與無目同聴之不聞與無耳同則𨿽謂之無是形何不可之有當其操欲害人之心則幾於無惻隠當其懷穿窬之心則幾於無羞惡則𨿽謂之無是性亦何不可之有天與之而已不能有之以至於此求其有以異於遊魂爲變者已希尙可以謂之人乎世蓋有魍魎之論惟斯人者可以當之以言其非有非無也大車無輗小車無軏取譬實不逺矣

遊曰人而無信以輗軏爲諭何也曰忠信所以進徳而義也禮也以信成之人而無信則中無所主矣以之爲仁則蹩躠而己以之爲義則踶跂而已爲智則誣爲禮則僞無所施而可也輗軏大車小車所恃以行者也而有信則大徳小徳所資以進也故輪輿𨿽備而無輗軏則有車之名而無運行之實人而無信則𨿽居之似忠信行之似亷潔終不可入堯舜之道故其諭如此

楊曰車無輗軏則無以引重而致逺人之於信猶是也故立則見其參於前也在輿則見其倚於衡也夫然後行舎是則不行於州裏況天下乎

侯曰信者有諸已也信於仁則爲仁信於義則爲義信於禮則爲禮信於智則不鑿不信則無此四者罔人而已猶大車之無輗小車之無軏可行之哉輗軏車待以行者也

尹曰大車謂平地任載之車輗者轅端橫木縛軛以駕牛者也小車謂田車兵車乘車軏者謂轅端上曲鉤衡以駕馬者也人而無信如大車無輗小車無軏言不可行也如是

子張問十世可知也子曰殷因於夏禮所損益可知也周因於殷禮所損益可知也其或繼周者𨿽百世可知也

伊川曰殷因於夏禮周因於殷禮損益可知黙觀得者須知三王之禮與物不必同自畫卦垂衣裳至周文方備只爲時也若不是隨時則一聖人出百事皆做了後來者沒事又非聖人知慮所不及只有時不可也又曰禮時爲大湏當有損益夏商所因損益可知則能繼周者亦必有所損益如雲行夏之時之類可從則從之又曰秦以暴虐焚詩書而亡漢興鑑其必尙寛徳崇經術之士故儒者多儒者多𨿽未知聖人之學然宗經師古識義理者眾故王莽之亂多守節之士世祖繼起不得不褒尙名節故東漢之士多名節知名節而不知節之以禮遂至於苦節故當時苦節之士有視死如歸者苦節旣極故魏晉之士變爲曠蕩尙浮虛而無禮法禮法旣亡與夷狄無異故五胡亂華夷狄之亂已甚必有英雄出而平之故隋唐混一天下隋不可謂一天下第能驅除爾唐有天下如貞觀開元𨿽號治平然亦有夷狄之風三綱不正無父子君臣夫婦其原始於太宗也故其後世子弟皆不可使宗才使肅宗便簒肅宗才使永王璘便反君不君臣不臣故藩鎭不賓權臣跋扈陵夷有五代之亂漢之治過於唐漢大綱正唐萬目舉本朝大綱甚正萬目亦未甚舉【因問十世可知遂推此數端】範曰夏商之禮皆聖人之所作也然而商周繼之必有所損益焉所以適時之冝也其或繼周者亦必有所損益可知也三代之禮至周而備後世𨿽有作者亦無以加矣故孔子曰吾從周𨿽有損益亦不出乎三代而已

揚雄曰繼周者未欲太平如欲太平舎之而用他道亦無由至矣

呂曰按殷周已見之迹知理勢之必然故可以推知百世

謝曰子張之意以謂逺必有以驗乎近亦可謂窮理之言也然意則有盡故聖人不以爲然亦不以爲不然直暢之以己意而已聖人之意如何以謂在我之前者旣以考諸三王而不謬在我之後者又當百世以俟聖人而不惑也因革損益之理出於窮則變而與民宜之不謂纂紂之餘一無可因革紹堯之後一無可損益視其理之所在何如耳於此可見三王之用心矣此聖人於因革損益之理可知也繼周者或有以聖繼聖者乎不可得而知也或有以暴易暴者乎不可得而知也其知所以損益乎不可得而知也不知所以損益乎不可得而知也其惟可以徴諸庶民可以驗諸鬼神者𨿽百世之逺有聖人作其必同乎此其可知也

楊曰三代之禮相因而已非盡革也因時損益救其偏而已後之繼周者無以易此故𨿽百世可知也觀孔子對顏淵爲邦之問其損益之理可知也侯曰損過益不及𨿽百世可知也奚止十世哉三代之損益不越斯而已

尹曰臣問三王之禮不同自畫卦垂衣裳至周方備皆因時損益而然也推之則商因於夏周因於商從可知矣後世若能知損益之道𨿽百世亦由是也

子曰非其鬼而祭之謟也見義不爲無勇也

伊川解曰不當祭而祭之謟乎鬼神也時多非禮之祀人情狃於習俗知義之不可而不能止蓋無勇耳範曰非其鬼而祭之則是非所事而事之也見義不爲者所當爲而不爲也夫可爲而不爲與不可爲而爲其失則均故祭非其鬼者爲謟見義而不爲是無勇也

呂曰謟生於過無勇生於不及也推是二端以明過與不及之害

謝曰此一立義𨿽異而意則相循陰陽交而有神形气離而有鬼知此者爲智事此者爲仁惟仁智之合者可以制祀典祀典之意可者使人格之不使人致死之不可者使人逺之不使人致生之致生之故其鬼神致死之故其鬼不神則鬼神之情狀豈不昭昭乎若夫不知不仁者不足以與此亦豈知鬼有不神者乎而又當政教失禮義廢之時則非所祭而祭之者宜其紛如也聖人於此時欲驟而語之則無證欲秩之以禮則無位其憂深思逺之所爲以謂儻能知所祭而祭之則鬼神之禮未爲不明於天下也祀典猶不喪也蓋鬼神之理不明於天下原於非所祭而祭之此其所以祈於不諂焉知謟爲可恥而又能勇於不爲庻乎經正矣故繼之以見義不爲無勇也仁且不武蓋有如公子家者則知及之而勇不能行者蓋有矣然此之所謂見亦豈眞所謂見哉使其如見所好則豈不能如父母之愛赤子使其如見所讐則豈不能如鷹鸇之逐鳥雀謂不能爲吾不信也恂恂仁者有如吳祐而能抗跋扈之威此可見矣又況於自反而縮者乎

楊曰非享親報本皆祭非其鬼也徼福於非其鬼非謟而何夫气集義所生也見義不爲其气餒矣焉得勇

尹曰臣聞師程頤曰不當祭而祭之謟於鬼神也時多非禮之祀人情狃於習俗知義之不可而不能止蓋無勇耳

論語精義卷一下﹤經部﹐四書類﹐論孟精義__論語精義﹥

欽定四庫全書

論語精義卷二上

宋朱子撰

八佾第三

孔子謂季氏八佾舞於庭是可忍也孰不可忍也伊川解曰忍爲是則何所不能爲也

範曰天子用八諸侯用六大夫四士二自上以下降殺以兩而已然兩之間不可毫髮僣差君臣上下非禮不定故也陪臣而僣天子亂莫大焉孔子爲政先正禮樂則季氏之罪不容於誅矣

呂曰陪臣忍僣天子則降自天子無所不可忍爲遊曰人臣僣國君之禮是無君也陪臣僣天子之禮是無王也季氏以八佾舞其心遂無王矣是將防本塞源冠履倒施滅天理而壊人倫矣此而可忍孰不可忍也

尹曰舞於禮有數天子用八諸侯用六大夫用四士二陪臣而僣天子亂莫甚焉忍爲是則何所不能爲也孔子爲政禮樂在所先季氏之罪不容於誅矣

三家者以雍徹子曰相維辟公天子穆穆奚取於三家之堂

伊川曰周公之功固大矣然皆臣子之分所當爲魯安得獨用天子禮樂成王之賜伯禽之受皆非也其因襲之獘遂使季氏僣八佾三家僣雍徹故仲尼於此著之

範曰成王賜魯以天子禮樂惟用以祀周公於太廟非使魯君亦得而用之也周哀魯僣竊取而用之習以爲常三家僣其君故至於用天子之禮其所由來蓋有漸矣夫子力未能誅也則正言之而已

謝曰此一節聖人所傷意不在於僣禮樂特論小人無忌憚也無忌憚則不仁不知何所不至八佾舞於庭不仁者之所爲以雍徹不知者之所爲雍徹義也容有不知八佾數也豈有不察於汝安乎亦可謂忍矣君子於其所不當爲不敢須臾處如負芒刺不忍故也而季氏則忍矣推此心以往則弒父與君何所憚而不爲故曰孰不可忍也豈非不仁者之所爲樂之歌非取其聲取其義也義與事稱則名辧而實諭義不稱事則亦何以歌爲哉三家者盍自省其亦有穆穆之容乎其亦有相予祀事之辟公乎有此則可以雍徹矣無是事而雍徹辟如猿狙衣以周公之服人不謂之周公鳴鳩傅以衝天之翼人不謂之焦明也故曰奚取於三家之堂三家儻知此理則奚肯以雍徹乎豈非不知者之所爲邪

楊曰舞用八佾祭以雍徹天子之禮也而禮之於上下猶冠履之不可易也納冠於足其可乎舞八佾於季氏之庭相維辟公天子穆穆歌於三家之堂則甚夫納冠於足也𨿽庸人孺子亦知其不可而季氏三家忍爲之則肆爲逆亂無不可忍者其爲不仁甚矣所謂人而不仁如禮樂何者斯之謂歟

尹曰三家之僣以雍徹祭雍之詩曰相維辟公天子穆穆三家之堂何有於此其無忌憚也如是故並其辭而記之

子曰人而不仁如禮何人而不仁如樂何

伊川解曰仁者天下之正理失正理則無序而不和範曰仁者愛人必能自愛其身事得其序謂之有禮得其和謂之有樂惟仁者外有其序內有其和則無不慊乎吾心矣不仁之人不愛其身而由於不正則無禮樂故曰如禮樂何若季氏之八佾三家之雍徹謂之有序有和可乎八佾天子之舞也雍天子之詩也𨿽僣之而禮樂明甚人末如之何然則禮樂不可僣而人自僣也

呂曰禮樂之情皆出於仁不用禮樂則已如用之則不仁之人何所措手足乎

謝曰禮者履此者也知此則知禮矣樂者樂此者也知此則知樂矣未能造次顚沛由於是以何爲此故曰如禮何未能不憂以何爲此故曰如樂何造次顚沛由於是非仁不能也則仁亦足以備禮矣不憂非仁不能也則仁亦足以惇樂矣捨表不可求影捨源不可求委則禮樂決非不仁而能也

遊曰人而不仁則人心亡矣以事父必不孝其如父子之禮何以事君必不忠其如君臣之禮何在宗廟之中上下同聴之而和敬彼且不敬其如宗廟之樂何在族黨之中長幼同聴之而和順彼且不順其如族黨之樂何是其爲禮也必僞而慢易之心入之矣豈足以治躬其爲樂必淫而鄙詐之心入之矣豈足以治心

楊曰先王以禮樂合天地之化故大人舉禮樂天地將爲昭焉不仁之人其如禮樂何

尹曰樂由天作禮以地制皆正理也仁者天下之正理夫人而不仁其如禮樂何失正理則無序而不和矣

林放問禮之本子曰大哉問禮與其奢也寧儉喪與其易也寧戚

伊川解曰飾過則失實故寜儉喪主於哀故寧戚又語錄曰禮者理也文也理者實也本也文者華也末也理是一物文是一物文過則奢實過則儉奢自文所生儉自實所出故林放問禮之本子曰禮與其奢也寧儉言儉近本也【此與形影類矣推此理則甚有事也】又曰奢自文生文之過則爲奢不足則爲儉文者稱實而爲飾文對實已爲兩物奢又文之過則去本逺矣儉乃文不足此所以爲禮之本又曰華多者少實故禮與其奢也寧儉

範曰夫祭與其敬不足而禮有餘也不若禮不足而敬有餘也喪與其哀不足而禮有餘也不若禮不足而哀有餘也禮失之奢喪失之易皆不能反本而隨其末故曰禮奢而備不若儉而不足之愈也喪易而文不若戚而不文之愈也儉者物之質戚者心之誠故爲禮之本知本則能禮故大其問

謝曰當定哀時文武之道未墜於地人之目見耳聞朝夕從事於禮者猶不異於先王之文也所以異者特文至而實不至耳文至而實不至斯有勉彊不誠之林放獨能於頽波之中習矣而察也問禮之本豈不曰先王之意至於如是而已乎蓋不如此聖人之於禮不求之人而求之天下稽之度數而稽之性情又不如老莊之徒徒識其末節遂以爲忠信之薄厭棄而絕滅之故嘉其問而語其故禮與其奢也寧儉喪與其易也寧戚論至理則過猶不及論品節則質爲近道儉與戚去性爲未逺奢與易流於情矣此洪荒之世所以猶愈於文滅質之時也晏子於禮嘗過儉矣與難於爲上之大夫所得孰多曾子之執喪嘗過戚矣與朝祥而暮歌所得孰多知此則三千三百之儀其致一也

楊曰禮始諸飲食故污樽而壞飲爲簠簋籩豆罍爵之飾所以文之也則其本儉而已喪不可徑情而直行爲之衰麻哭踴之數所以節之也則其本戚而已周哀世方以文滅質而林放能問禮之本故夫子大而告之以此

尹曰文勝則奢質勝則儉當是時也禮有文勝之林放問其本孔子所以大之故曰與其奢也寧儉儉非中然近於本也喪以哀爲實故與其易也寧戚亦近本之意

子曰夷狄之有君不如諸夏之亡也

伊川解曰夷狄且有君長不如諸夏之僣亂無上下之分也又語錄曰嘆夷狄且有君不如諸夏之亡也又曰此孔子言當世大亂無君之甚若曰夷狄猶有君不如諸夏之亡也

範曰天地定位而有君臣所貴乎君臣者有上下而禮義有所措也夷狄𨿽有君而無禮無義故不如諸夏之亡夫非禮無以爲國有國而無禮則亡爲愈若諸夏而無禮則又夷狄之不如也

呂曰所貴於諸夏者禮義存焉耳植遺腹朝委裘而天下不亂者蓋有禮義以維之此夷狄所以不可棄也

謝曰天下豈有無君之國哉夷狄與中國一也至於論禮樂法度刑政之所加財賦之所出此特其俗耳中國定哀之時陪臣執國命政在大夫禮樂法度誰其尸之安在其爲君臣之義也若夷狄之有君令之必聴敺之必從其有如是乎以是度之不如夷狄之有君也

楊曰陪臣用天子禮樂無君甚矣故言夷狄不如傷之也

尹曰孔子傷時之亂曰夷狄猶有君不如諸夏之亡也亡非實亡有而不能盡其道爾

季氏旅於泰山子謂冉有曰女弗能救與對曰不能子曰嗚呼曾謂泰山不如林放乎

範曰冉有從季氏夫子豈不知其不可告也然而聖人不絕於人盡己之心安知冉有之不能救季氏之不可諌也旣弗能正則美林放以明泰山之不可誣是亦教誨之道也

謝曰天子祭天地諸侯祭山川大夫祭五祀士庶人祭祖考此其禮之文非故爲等殺以別尊卑蓋有至理存焉諸侯不得祭天地大夫不得祭山川亦猶士庻人不敢以他人之祖禰而祭於已之宗廟也而況祭則受福非神福也乃自福也季氏之旅於泰山不過求福而已曽不知祭所當祭福猶不自外至況以陪臣旅於泰山乎泰山𨿽欲福之亦安得而福之此祭祀之本意也故曰曾謂泰山不如林放乎

楊曰諸侯祭名山之在境內者則泰山魯所祭也季氏忍僣天子之禮樂矣況其國君乎旅泰山亦無足道者而孔子欲救之蓋當是時政之在季氏久矣非魯之君臣所能正也故欲正其小者爲之兆而已易曰屯其膏小貞吉大貞凶方屯難之時膏澤不敷權移於下政非己出人君之屯也權移於下而欲驟正之取凶之道也故大貞凶小貞吉漸而正之也孔子欲救旅泰山者姑小貞之而已其後昭公卒至敗亡失此故也然祭其非所當祭則鬼神弗享矣林放猶能問禮之本況泰山乎言此又以大林放之問也然不以罪冉有蓋孔子以爲具臣矣故不以是望之也侯曰泰山非季氏所當祭也僣侈爲甚故嘆曰曾謂泰山不如林放乎林放猶能問禮之本泰山豈受非禮之祭乎

尹曰天子祭天地諸侯祭山川季氏陪臣旅於泰山可謂僣矣冉有仕於季氏而不能救故孔子嘆之謂林放猶能問禮之本泰山豈復受非禮之祭也

子曰君子無所爭必也射乎揖讓而升下而飲其爭也君子

伊川解曰射者正巳而已非有爭也其爭也君子言君子其爭乎又語錄曰仁者如射射而不中不怨勝已者反求諸已豈有爭者也故曰其爭也君子又曰下而飲非下堂而飲離去射位而飲也若下堂而飲則辱之甚無此又曰君子無所爭必也射乎故曰揖讓而升下而飲其爭也君子言不爭也若曰其爭也是君子乎

橫渠曰君子無所爭彼伸則我屈知也彼屈則吾不伸而伸矣又何爭又曰下而飲者不勝者自下堂而受飲也其爭也爭爲謙讓而已

範曰君子謙以自牧於人無所爭其於射則勇於正己故必求中彊於正人故欲辭讓揖遜而升者先人後已也下而飲正己以率不正也正己以禮正人以義此君子所爭也

呂曰古之射禮勝飲不勝勝者之爭爭於辭爵不勝者之爭爭於自下故揖讓而升相爲讓而已下而飲非謂下堂止謂自貶下而自飲執弛弓說決拾皆自貶下之義

謝曰惟君子爲能通天下之志惟無所爭然後可以見君子惟射可以似君子已有善思與人同人有善若出諸已每相忘於至足之地何所事於爭乎方射之時揖遜而升揖遜而下揖遜而飲果何事於爭乎惟不爭故天下莫能與之爭至此則所謂君子其必我得之矣故曰其爭也君子

楊曰君子無所爭必於射而後見蓋射者人所爭故也揖讓而升下而飲其爭也君子乎蓋言其不爭也於射而不爭則無所爭可知矣

尹曰射者正己而已非爭也觀其揖遜而升下而飲君子其有爭乎

子夏問曰巧笑倩兮美目盻兮素以爲絢兮何謂也子曰繪事後素曰禮後乎子曰起予者商也始可與言詩己矣

伊川解曰美質待禮以成徳猶素待繪以成絢子夏能諭故曰起予又語錄曰素諭質繪諭禮凡繪先施素地而後加采如有美質而更文之以禮

範曰巧笑倩兮美目盻兮外有其容內有其質也素爲之質譬則徳也絢爲之采譬則容也繪事後素者采爲素之後也記曰忠信之人可以學禮故質爲之先禮爲之後凡學禮者必先誠信而後可也夫子之美卜商以其知所先後可與入徳矣君子有本有文有實有華則可謂備矣

謝曰倩盻容也素質也絢飾也容可以爲飾必曰素以爲絢兮則碩人之容其必有本矣故繪畫之事如之君子之於禮亦何以異此有不忠不信之人而欲以禹行舜趨爲禮亦悞矣起予者商也始可與言詩已矣聖人於目見耳聞無非妙道而況論學之際必有感於理而深發於性情者若以子夏禮後之問謂聖人之知所未及足以起予則非也子夏之爲詩與子貢之告往知來之意則一然賜也因論學而知詩商也因論詩而知學故皆可與言詩矣

楊曰甘受和白受采忠信之人可以學禮苟無其質禮不虛行此繪事後素之說也夫善教者使人繼其志孔子曰繪事後素而子夏曰禮後乎可謂能繼其志也非得之於意言之表者能之乎商賜皆可與言詩者以此若夫玩心於章句之末則其爲詩也亦固而己矣然繪事後素自子夏發之故有起予之言亦教學相長之義也

尹曰美質待禮以成徳猶素待繪以成絢子夏能諭故曰起予

子曰夏禮吾能言之杞不足徴也殷禮吾能言之宋不足徴也文獻不足故也足則吾能徴之矣

伊川解曰夏商之禮未盡亡也而杞宋之文籍法度不足借也故夫子不能成之

橫渠曰無證而言取不信啟詐妄之道也杞宋不足證吾言則不言周足徴則從之故無徴不信君子不言

範曰夏商之禮孔子嘗學之矣杞宋聖人之後而文獻不足以成焉易曰神而明之存乎其人苟無其人𨿽聖人無與成之夫以禹湯之典法孔子豈不欲用之哉求之杞宋不可得矣此所以從周也然則周有其人乎曰周之禮也近舉而措之天下無難矣非若夏商之逺故也

呂曰徵考據也二代之禮以孔子之學亦止能言其制作之意爾若求實迹以考據必在杞宋二國有史書可考有賢者可訪然後得之由二者之不足故無所考據

楊曰三代之禮相因不能相無也故周之文監乎二代而已古之王者必立二王之後非徒興滅繼絕而已蓋使之承統先王修其禮物庻乎後世有考焉則文獻足徴矣周衰祀宋之君不能踐修厥猶則文獻皆不足也孔子𨿽能言之而不能徵之矣無徴不信不信民不從則禮其可興乎

尹曰夏商之禮未盡亡也而宋之文籍法度不足考證故夫子不能正也

子曰禘自旣灌而往者吾不欲觀之矣

呂曰荀卿言喪之未小斂也大昏之未發齊也祭祀之未納屍也正與此意合禮旣灌然後迎牲迎屍則未灌之前其誠意交於神明者至矣旣灌而後特人事耳故有不必觀也

謝曰自夏禮吾能言之至吾不欲觀之此孔子論三代之禮蓋夏之禮在商之禮在宋周之禮在魯聖人嘗曰我欲觀夏道是故之而不足徵也吾得夏時焉我欲觀殷道是故之宋而不足徴也吾得坤乾焉又曰我觀周道幽厲傷之吾舎魯何適矣聖人考諸三王而不謬於其禮何所疑然而無徴則不信不信則民弗從也考之宋已如彼考之當今又如此前世之禮則文獻不足魯之禮則旣灌而往吾不欲觀之也魯之郊禘非禮也周公其衰矣其意與此同蓋祭之禮或先求諸陽或先求諸陰若商人尙聲臭味未成樂三闋然後出迎牲此求諸陽也周人尙臭故灌以圭璋用玉器然後迎牲此求諸陰也然則灌者其祭之始乎旣灌而往不欲觀則一祭之間舉可知矣魯之郊禘如此則周之禮又可見矣

楊曰祭以精意爲主灌用郁鬯貴气臭而已故祭有三事而獻之屬莫重於灌以精意尢在於是故也灌而有不至則其餘不足觀也已又曰禮莫重於祭祭莫重於灌蓋求鬼神於幽陰之時未致其文於此而能致誠以格鬼神則自灌而往其威儀度數足觀矣若不旣其實而徒以繁文從事何足觀乎故孔子嘗曰禘自旣灌而往者吾不欲觀之矣蓋嘆時也易曰東鄰殺牛不如西鄰之禴祭又曰二簋可以用享其不貴物而貴誠如此

或問禘之說子曰不知也知其說者之於天下也其如示諸斯乎指其掌

伊川解曰灌者祭之始也自灌以往皆不欲觀蓋非一事之失也先儒皆謂以魯逆祀而云是固失禮之大者其節文皆失也天下之事苟能使之中禮則致治如示諸掌也其曰不知者不欲顯言之也非止禘也因禘失禮之甚而言爾又語錄曰禘自旣灌而往不足觀從首至末皆非也知孔子不欲觀之說則於天下知其萬事各正其名則其治如示諸掌又曰灌以降神禘之始也旣灌而往者自始至終皆無足觀言魯祭之非禮也不知者蓋爲魯諱如自此事而正之其於天下如指掌之易又曰孔子曰其如示諸掌乎指其掌中庸便曰明乎郊社之禮禘嘗之義治國其如示諸掌乎蓋有疑孔子之語中庸又指郊禘之義以發之又曰禘者魯僣天子之大祭也灌者祭之始也以其僭上之祭故聖人自始灌以往不欲觀之矣或問禘之說子曰不知也者不欲斥言也知其說者之於天下也其如示諸斯乎指其掌此聖人言知此理者其於治天下如指其掌甚易明也蓋名分正則天下定矣

範曰魯逆祭宗廟亂禮之大者也故不欲觀之不以告人而曰不知者諱國惡也苟知其說而正之則由此以正天下之事如指掌而己孔子於魯先簿正祭器祭器且正之而況於昭穆乎正昭穆以正父子君臣則人倫明而王道從此始矣聖人先正其本後治其末也

呂曰禘者禘其祖之所自出其所以尊祖之意莫重乎此人本乎祖天下之本皆從此出𨿽聖人亦未易言之故曰不知也不知者不可盡知也

謝曰此皆因論禘而立文禘嘗之義大矣其昭穆之序籩豆簠簋之列非惟孔子知之或人亦知之也其問於夫子者蓋求所謂交鬼神之道交鬼神之道豈止禘而已郊社之義從可知也鬼神之情狀聖人以爲知不可也以爲不知亦不可也謂之不知其猶孟子養浩然之气而曰難言也知其說者之於天下其如示諸斯乎指其掌此告之以交鬼神之道也知其說則知鬼神之情狀矣知鬼神之情狀則能以神道設教而天下服矣故曰之於天下也其如示諸斯乎指其掌

遊曰祭祀之義非精義不足以究其說非體道不足以致其義蓋惟聖人爲能饗帝爲其盡人道而與帝同徳惟孝子爲能饗親爲其盡子道而與親同心也孝子之至通乎神明而神祗祖考安樂之則於郊社之禮禘嘗之義始可以言明矣夫如是則於爲天下國家也何有宜乎眾人所不得聞也故或問禘之說孔子答曰不知也其曰知其說者之於天下其如示諸斯乎指其掌則又以明其不可不知也是禮也中庸兼郊社禘嘗言之其說亦當如此古人之所謂通乎一萬事畢也論語特因或人之問而發之故止及禘之說耳成王自謂予衝子夙夜毖祀蓋雝雝在宮肅肅在廟者文王純徳之容而曽孫篤之所以致太平也若言禘大禮其義眾恐非其質也恐與中庸意異

楊曰禘嘗之義大矣治國之本也不可不知也明其義者君也能其事者臣也不明其義君道不全不能其事爲臣不全非或人可得而問也故告之以不知而已其爲義大豈度數云乎哉蓋有至賾存焉知其說者其於天下乎何有

尹曰魯用天子禮樂蓋成王之賜伯禽之受皆非也則魯之郊禘非禮也可知是以自始及末皆不欲觀之知其說則治天下其如示諸掌也

祭如在祭神如神在子曰吾不與祭如不祭

伊川曰祭如在祖宗也祭神如神在祭在外神也祭先主於孝祭神主於恭敬又問祭起於聖人制作以教人否曰非也祭祀本天性如豺獺鷹皆有祭皆是天性豈人而不如物乎聖人因其性裁成禮法以教人耳

範曰祭如在者祭先也神非其鬼嫌於不同故曰如在皆不可欺也君子七日戒三日齋必見其所祭者誠之至也是故郊則天神降廟則人鬼享皆肉已以致之也有其誠則有其神無其誠則無其神可不愼乎吾不與祭如不祭者誠爲實禮爲虛也

謝曰祭如在謂無【一作爲】屍者言祭神如神在謂見其所祭者而言子曰吾不與祭如不祭昔伯髙之喪孔子之使者未至冉有攝束帛乘馬而將之聖人於賻贈之禮猶曰徒使我不誠於伯髙而況於祭乎故曰吾不與祭如不祭

楊曰祭如在事死如事生也祭法曰山林川谷丘陵能出云爲風雨見怪物皆曰神天子祭百神諸侯在其地則祭之所謂祭神也夫齋必見其所祭者故皆曰如在非盡其誠敬不能也故孔子曰吾不與祭如不祭以是故也

尹曰事死如事生事神亦然吾不與祭如不祭誠有所不至也

王孫賈問曰與其媚於奧寧媚於竈何謂也子曰不然獲罪於天無所禱也

伊川解曰奧諭貴臣竈諭用事者夫子知其意故抑之云若獲罪於天求媚何益也又語錄曰獲罪於天無所禱何爲媚奧何爲媚竈又曰奧尊者所居諭富貴竈一家所切諭當權

範曰奧者室神之主祭之尊者也庻士庻人或立戶或立竈祭之小者也媚於竈者小以至大也夫人一不正其心則獲罪於天𨿽禱於神無益也何媚竈可以致其福乎

呂曰室西南隅謂之奧尊者所居也竈主飲食家之所有事也故以奧況人君竈況執事當孔子之時天下之國皆執政用事王孫賈所以勸孔子者猶彌子云孔子主我衞卿可得之意也孔子以爲有命自天若無義無命是所謂獲罪於天也

謝曰知獲罪於天爲無所禱則知獲罪於人無所媚矣王孫賈之意不過使孔子媚已耳在聖人之意則曰我寧媚於奧直求福於天也其言則遜而不逼止曰不然獲罪於天無所禱也使王孫賈知此意則不爲無補使王孫賈不知此意則非以取禍

楊曰媚竈非理也逆天而動則得罪於天矣天者理之所自出也得罪於天尙安所禱乎王孫賈欲孔子之媚已也而以斯言問之故子告之如此使知君子之所爲有義有命也

尹曰王孫賈欲夫子媚於已夫子知其意故抑之曰若獲罪於天求媚何益

子曰周監於二代鬱鬱乎文哉吾從周

範曰唐虞官百夏商官倍周三百焉事之多少不同夏商如是而足矣而周之禮則其文大備時使之然也聖人不能先時亦不能違時故記曰禮時爲大夫子從周禮者以時措之宜也

謝曰禮之文出於與時宜之燔黍揷豚與以燔以炙陳其犧牲備其鼎爼污樽抔飲與酒在室醴醆在戶粢醍在堂澄酒在下蕢桴土鼔與列其琴瑟管磬鐘皷文質𨿽不同然有自來矣故周監於二代其文爲備也聖人有其徳無其位特學之而已於時王之禮不敢不從也故中庸曰吾說夏禮祀不足徴也吾學殷禮有宋存焉吾學周禮今用之吾從周王天下有三重焉其寡過矣乎使孔子有其位而制作禮樂蓋將考三代之禮而損益焉如乘殷之輅豈必從周也如以作俑者爲不仁爲芻靈者爲善豈必從周也蓋非天子不制度不議禮不考文也

楊曰周監於二代而損益之其文備矣故曰鬱鬱乎文哉吾從周者從其監二代也夫周立夏商之後使之統承先王修其禮物因時制冝有可考者然後能聖人復起無以易此也

侯曰周之禮樂比二代爲備都都乎文哉言其盛也吾從周不敢反古之道也其損益固嘗告顏淵矣尹曰三代之禮文至周大備美其文而從之

子入太廟每事問或曰孰謂鄹人之子知禮乎入太廟毎事問子聞之曰是禮也

伊川曰𨿽知亦問欽愼之至也

範曰國以宗廟爲本所以教民孝也鬼神視之而不見聴之而不聞聖人尢盡其敬焉故入太廟每事問愼重之至則是禮也

呂曰禮𨿽有經不能無變所以問者慮有所變不可不知問而知之然後可以議禮之得失禮所當問非獨愼也

謝曰孔子考三代之禮議時王之得失於蠟則喟然而嘆禘則不欲觀其於禮亦自任矣豈其入太廟而疑之也蓋𨿽從大夫之後於禮之闕失有不得而正欲有謀焉其將誰可於入太廟姑與祝史語之也毎事問祝史有知其失者其能無動乎使其無所知其能無疑乎由此將以問而辯之或以告而攺之冀有補也或人豈知我者子寧與之辯哉曰是禮也其意猶曰愼之至也

楊曰每事問敬其事也夫是之謂禮蓋籩豆之事則有司存君子有不與知焉者不知爲不知是乃所以爲知也

侯曰子入太廟毎事問愼也禮之得失聖人亦欲知之故毎事問

尹回禮者敬而已矣𨿽知亦問愼之至也其爲敬莫大於是謂之不知禮者豈足以知孔子哉

子曰射不主皮爲力不同科古之道也

明道曰射求正諸己主於容體不専以中爲善也與爲力而射者不同科此古之道也

伊川解曰射有五善不必専以主皮爲功也功力非一端苟有可取不必同科也古者取善之周也又語錄曰爲力猶言爲功射有五善爲功不一故曰不同科所謂五善者觀徳行別邪正辧威儀【云云】橫渠曰君子之射以中爲勝不必以貫革爲勝侯以布鵠以革其不貫革而墜於地者中鵠爲可知矣此爲力不同科之一也

範曰射求正諸己故以觀徳不必以主皮爲善與爲力而射者不同科也若専取於中而無其徳行則是尙力而已君子不貴也詩云不失其馳舎矢如破若王良之禦爲之範者不主皮之謂也爲之詭遇者爲力之類也

謝曰容體比於禮其節比於樂中多者得與於祭容體不比於禮其節不比於樂中少者不得與於祭射而貫革主皮也射而不貫革不主皮也𨿽不主皮然無害於中則比於禮樂亦可見矣主皮不主皮以其力之不同也

楊曰容節可以習而能力不可以彊而至故射不主皮爲力不同科古之道也言古之道以正今之失尹曰射有五善不必専以主皮爲功也功力非一端苟有可取不必同科也古者取善之周也

子貢欲去告朔之餼羊子曰賜也爾愛其羊我愛其禮範曰事若無益而不可損若無有而不可亡存其名而實不去覩其物而禮不廢者告朔之餼羊是也子貢知愛羊而不知愛禮是養其小體而亡其大體也故夫子誨之使知禮之爲重而費不可以苟省也謝曰當是時告朔之禮已亡是以子貢欲去餼羊禮之存亡何與於一羊聖人以爲羊存則政舉將有所考譬猶以薪火也是以夏之政𨿽衰禹之禮未亡故湯得而用之商之政𨿽衰湯之禮未亡故文武得而用之夫子又安知不有王者作將舉而措之天下乎是以愛之然而惜乎其終廢也三代之後𨿽有志之士以興斯道爲己任者終不可得以其文不足故也

楊曰告朔諸侯所以稟命於君親禮之大者魯不視朔自文公始故子貢欲去其餼羊也夫餼羊存則告朔之名未泯也𨿽無稟命之實不猶愈於其已乎餼羊去則禮隨而亡矣孔子所以愛其禮也

侯曰羊存則禮存羊亡則禮亡禮之存亡固不在羊亦其物也故曰爾愛其羊我愛其禮羊存則後之習禮者舉之易故也

尹曰禮廢矣羊存猶得以識之

子曰事君盡禮人以爲謟也

伊川解曰當時事上之禮簡也又語錄曰事君盡禮在它人言之必曰小人以爲謟聖人道洪故止曰人以爲謟或問孔子盡禮人以爲謟禮與謟異矣謟何疑於盡禮曰當時事君者於禮不爲盡也故以譏聖人非孔子而言必曰小人以爲謟也孔子曰人以爲謟而已聖人之道大徳宏故其言如此

範曰事君不盡禮者君有過必不犯是以常爲謟也事君盡禮者君有過必犯是以不爲謟也

謝曰觀鄕黨之所記與拜下之語可以見夫子之盡禮於君也魯衞之君以徳則事我者也亦何可當斯禮然聖人所以必盡禮者以其畏天命畏大人故也自其不知天命不畏大人者觀之宜以爲謟矣聖人且以我爲有義不可也且以人爲無義不可也曰事君盡禮人以爲謟云者其言非怨非怒直以待知者知此道也不期於自明也孟子人嘗以爲不敬齊王矣其言曰我非堯舜之道不敢以陳於王前故齊人莫如我敬王也道則直矣與夫子所謂事君盡禮人以爲謟其立言則異聖賢之分固如此又曰孔子曰事君盡禮人以爲謟當時諸國君相怎生當得聖人恁地禮數是他只管行禮又不與你計較長短與上大夫言便誾誾如也與下大夫言便侃侃如也冕者瞽者見之便作過之便趨蓋其徳全盛自然到此不待勉彊做出來气象與孟子渾別孟子說大人則藐之勿視其巍巍然猶自參較彼我未有合一底气象

楊曰如拜下之類則拜上者寧不以爲謟乎

尹曰嘆當時事上之禮簡也

定公問君使臣臣事君如之何孔子對曰君使臣以禮臣事君以忠

範曰聖人之言出於天理而未嘗以私意鑿也若天地之於萬物大者與之大小者與之小此賢人所以不及也

呂曰使臣不患不忠患禮之不至事君不患無禮患忠之不足

謝曰不能使臣以禮謂之以貴治賤則可非爲君之道不能事君以忠謂之以賤事貴則可非爲臣之義觀後世視之如土芥畜之如犬馬然後知三代之君以禮使其臣也詩不云乎中心好之曷飲食之此以禮使臣也觀後世視之如國人疾之如冦讎然後知三代之臣以忠事其君矣詩不云乎中心藏之何日忘之此以忠事君

楊曰鹿鳴旣飲食之又實幣帛筐篚以將其厚意然後忠臣嘉賓得盡其心焉君使臣不以禮則臣𨿽欲盡忠不可得也

侯曰君使臣以禮盡君道也臣事君以忠盡臣道也爲人君止於仁爲人臣止於敬知禮知忠則誠敬之道立而仁矣定公問君使臣臣事君孔子對曰以禮以忠君臣之道盡矣聖人之言無精粗逺近顧知之者如何爾以禮盡忠𨿽堯舜不過如此伊川先生曰聖人之言其逺如天其近如地者此也

尹曰君臣以義合者也故君使臣以禮則臣事君以忠

子曰闗雎樂而不淫哀而不傷

明道曰樂得淑女以配君子不淫其色是樂而不淫哀窈窕思賢才求之不得輾轉反側是哀而不傷伊川解曰樂得淑女非淫其色也哀思之切無傷善之心也切於色乃傷善也又語錄曰大凡樂必失之淫哀必失之傷淫傷則入於邪矣惟闗雎則止乎禮義故如哀窈窕思賢才言哀則思之甚切以常人言之直入於邪始得闗雎則不然故不至於傷則其思也亦異乎常人之思矣

範曰此言其聲之和也求之詩則琴瑟鐘皷樂也寤寐輾轉哀也樂者【闕】之事哀者【闕】之事淫者樂之過傷者哀之深也發而不中節則不和不和則無以爲闗雎矣

呂曰哀謂惻怛至誠而已如禮傳所謂無服之喪內恕孔悲也

謝曰樂得淑女不淫其色哀窈窕思賢才而無傷善之心焉是闗雎之義也孔子於此非特論闗雎之義因示天下以性情之正而淫傷非性情之正也樂而不淫無惡於樂也哀而不傷無惡於哀也闗雎之義發乎情止乎禮義是以聖人有取焉能知禮樂正反之節而善養其性情者不過如此與樂而淫哀而傷非特相近而不同也惟深於道者可以黙而識之矣遊曰常情之哀樂皆出於私意故其樂必淫於已其哀必傷於人闗雎之樂在於得淑女則異乎人之樂也故不淫其色其哀在於思賢才則異乎人之哀也故無傷善之心先王之用心憂樂以天下而已故太姒所以冝爲文王之配

楊曰樂得淑女而已故不淫哀窈窕思賢才而已故不傷

尹曰以詩考之謂樂得淑女以配君子憂在進賢不淫其色是樂而不淫也哀窈窕思賢才而無傷善之心焉是哀而不傷也鐘皷琹瑟樂也寤寐輾轉哀也然則樂不失於淫哀不失於傷其聲之和發而皆中節者也

哀公問社於宰我宰我對曰夏后氏以松殷人以柏周人以栗曰使民戰栗子聞之曰成事不說遂事不諌旣往不咎

伊川曰成事不說遂事不諫旣往不咎者大槪相似重言者所以深責之也如今人嗟惜一事未嘗不再三言之也又曰社本主字文誤也

範曰明乎郊社之禮禘嘗之義治國其如指諸掌君有問焉則宜對以義何取於木而又曰使民戰栗孔子深非宰我戒以言之出不可不愼其以此故歟呂曰使民戰栗者哀公之言也哀公爲政將以刑威民故緣周人以栗之說而爲解以傳會其意宰我知松柏栗皆所以宜木而非所取義不爲之辧故孔子以三言責之蓋哀公初有此意尙在可救不可便同成事遂事之比

謝曰各以其土之所宜木以爲主從古以然故宰我因哀公之問以三代所宜不同對之哀公不知其意而曰使民戰栗失之矣宰我阿其意而不能辧之也子聞之曰成事不說遂事不諫旣往不咎言哀公此語非成事尙可說也非遂事尙可諌也非旣往何不可咎也

楊曰已成不及攺故不說春秋傳曰大夫無遂事遂言専也遂事非己所當與故不諌旣往而咎則責人無己矣皆君子不爲也哀公問社而宰予以所宜木對哀公曰使民戰栗則失其防矣由是而使民必有非其道者然哀公之言非此三者之謂宰予所宜救正也而莫之救孔子是以言之以正宰予之失

侯曰社三代各以其土之所冝木爲之故不一也哀公問社於宰我而宰我以松柏栗爲對哀公有意於刑威故曰使民戰栗宰我不能正言其事哀公之言未爲成事遂事與夫旣往孔子所以責其不說不諌不咎也

尹曰古者各以所冝木名其社非取義於木宰我不知而妄對故夫子責之

子曰管仲之器小哉或曰管仲儉乎曰管氏有三歸官事不攝焉得儉然則管仲知禮乎曰邦君樹塞門管氏亦樹塞門邦君爲兩君之好有反坫管氏亦有反坫管氏而知禮孰不知禮

伊川解曰謂管仲器小非止謂不知禮也或問其知禮乎故答以不知器大則自知禮矣

範曰揚雄曰大器其猶規矩凖繩乎先自治而後治人之謂大噐大器則王者之事也夫惟器小是以有三歸反坫禮者理也臣無君之事而僭君之禮豈理也哉

謝曰楊子云齊得夷吾而霸仲尼曰器小請問大器曰大器其猶規矩準繩歟先自治而後治人之謂大器此說非是孔子之意直以管仲爲不可大受也管仲相桓公覇諸侯一匡天下民受其賜其功大矣然君淫亦淫君奢亦奢則其得君而専國政豈以天下爲心哉不過濟耳目之欲而已曾不知有三歸官事不攝樹塞門與反坫於汝何加焉甚可鄙賤猶兒女子得意於衣服稠衾之間謂之小器不亦宜乎夫子於管仲何誅焉蓋欲指示學者使知先立乎大者然後可以語道矣

楊曰夫子大管仲之功而小其噐蓋非王佐之才𨿽能合諸侯匡天下其器不足稱也己正學不明而玉覇之略混爲一途故聞管仲之器小則疑以爲儉以三歸具官告之則又疑其知禮而不知其所謂噐小者有不在是也蓋世方以詭遇爲功而不知爲之範則不悟其小宜矣

尹曰奢而犯禮其器之小可知楊子曰先自治而後治人之謂大噐

子語魯太師樂曰樂其可知也始作翕如也從之純如也皦如也繹如也以成

伊川解曰樂始翕如純如皦如至於繹如非通於樂者孰能知之

範曰蒙司聴而所知者音也故語之如此然因聲以求其義則樂亦可知矣聖人守其義而闡其文究其始而要其終故其本末皆不廢也

謝曰五音六律不具不足以爲樂翕如言其合也五音合矣淸濁髙下如五味之相濟然後和故曰從之純如也合而和矣欲其無相奪倫故曰皦如也所謂無相奪倫者豈宮自宮而商自商乎不相反而相連如貫珠可也故曰繹如也以成樂之聲音盡於此而已

楊曰眾樂並作故翕如也無相奪倫從之純如也可觀其深故皦如也終始之緒不可亂故繹如也以成夫魯太師魯之司樂者宜知樂矣而孔子告之者蓋周哀禮壊樂亡樂之不得其所久矣夫子自衛反魯正之至是始得其所焉故語之

侯曰五音六律具而爲樂始作翕如合也從之純如合而和也合而和則皦如明白無相奪倫故繹如而成也樂至此則盡美矣

尹曰樂始則翕然而盛其從也純然而和皦然而明及其成也繹然而不絕非通於樂者孰能知之

儀封人請見曰君子之至於斯也吾未嘗不得見也從者見之出曰二三子何患於喪乎天下之無道也久矣天將以夫子爲木鐸

範曰封人之於夫子見而知之其言如此亦可謂善觀聖人矣夫子所以語封人者不傳也獨記封人之言而其才之髙下可知亦可謂善論賢人矣

謝曰天下有道聖人逹而行有枝葉天下無道聖人窮而辭有枝葉此孔子所以鳴道於衰周之時也以木鐸振文教況之不亦宜乎封人之意以爲斯文微夫子則後世其如折衷何顧以道未喪於天下也何必進而撫世哉如封人可謂知夫子矣故弟子特記之

楊曰斯文之興喪天也天下𨿽無道而文實在玆是天將以夫子爲木鐸也何患於喪乎木鐸振文事故也

侯曰聖人不作處士橫議道之不明不行也天下疑其喪矣封人見孔子則知其道在是矣故曰二三子何患於喪乎天將以夫子爲木鐸言興斯文者在夫子也

尹曰木鐸施政教所振也以況夫子復何患於道喪乎當是時也儀封人尙能識之而人君莫有用之者則時之不幸也可知已矣

子謂韶盡美矣又盡善也謂武盡美矣未盡善也伊川解曰一有之失者故未盡善又語錄曰成湯放桀惟有慚徳武王亦然故未盡善堯舜湯武其揆一也徵伐非其所欲所遇之時然耳又曰武未盡善非是武王之樂未盡善言當時舜之樂則盡善盡美武王之樂則未盡善爾又曰說者以徵誅不及揖讓曰迹故不及然其聲音節奏亦有未盡善者樂記曰有司失其也若非有司失其則武王之志荒矣孔子自衞反魯然後樂正雅頌各得其所是知未正之前不能無錯亂者

範曰韶與武其徳不同其聲亦異也樂所以象其徳徳之所至聖人不加損亦不加益焉湯有慚徳其自知明也武𨿽欲爲韶亦不可得矣其未盡善亦武王之所知也

謝曰揖遜之事天與之人與之徵誅之義順乎天而應乎人也聖人豈有二心哉如冬日則飲湯夏日則飲水事故如此徵誅之義固不如儀鳯之容然聖人豈以我所遇之時不如舜而私自已哉盡美與盡善聖人之意豈不曰舜與武王同道

遊曰王者功成作樂韶武之盡美以其功言之也如觀其成功則二聖人之樂皆無餘美乃若所遇之事所以致功者舜以紹堯而爲韶武以滅商而爲武豈可同日而語哉觀成湯之有慚徳則武之用心可知矣故盡美者其功也未盡善者其事也猶之周公東徵四國是皇是時周室防再造矣其功顧不大哉至於致辟管叔於商豈其所欲乎武之未盡善其事類如此矣

楊曰在齊聞韶三月不知肉味顏淵問爲邦則告以樂韶舞則韶之盡美盡善可知矣武之武非聖人之所欲故未盡善也樂以象成故形於聲容者如此又曰孟子曰天與賢則與賢天與子則與子唐虞禪夏商周繼皆天也聖人何容心哉奉天而已橫渠曰舜之孝武王之武聖人之不幸也徵伐豈其所欲哉不得已焉耳故曰未盡善也帝王之號亦因時而已非有心迹之異也

尹曰樂所以象徳故有其徳者則有其聲蓋不可以僞爲故也

子曰居上不寛爲禮不敬臨喪不哀吾何以觀之哉伊川解曰居上以愛人爲本主於寛厚禮主於敬喪主於哀不然則無本也何以觀乎

範曰居上則所治者大所禦者眾故不可不寛寛者爲上之本也爲禮則敬臨喪則哀者理當然也聖人之言惟理而已矣

楊曰居上不寛則無以容眾爲禮慢而不敬臨喪易而不戚皆失其本矣尙何足觀之哉

尹曰居上主於寛爲禮主於敬臨喪王於哀不然則無本矣何所觀乎

論語精義卷二上

欽定四庫全書

論語精義卷二下

宋朱子撰

裏仁第四

子曰裏仁爲美擇不處仁焉得知

明道曰裏居也擇仁而處之爲美又曰裏仁之所止

伊川解曰居以親仁爲美擇不處仁焉得爲知範曰孟子曰仁人之安宅也亦若裏而已矣知仁之美擇而處之則是知矣故仁則知在其中矣身不處於仁而謂之知可乎故不仁未有能知者也

呂曰所居之裏有仁人焉猶以爲美擇術以自處而不居於仁則居仁之裏者不如也

謝曰孟子因擇術之論嘗引此矣故繼之曰夫仁天之尊爵也人之安宅也莫之禦而不仁是不知也今當以此論爲證

楊曰不能知仁而弗去焉得知

尹曰裏居之間有仁者猶以爲美處而不擇乎仁焉焉得爲知乎

子曰不仁者不可以久處約不可以長處樂仁者安仁知者利仁

伊川曰知者利仁知者以仁爲利而行之至若欲有名而爲之之類皆是以爲利也又曰知者知仁爲美擇而行之是利仁也心有其仁故曰利

範曰久處樂而不淫久處約而不移惟仁者能之不仁之人樂則思驕約則思濫是以不可久處也夫不虐惸獨不畏髙明居逸樂而自久處憂患而不困二者未有能獨行者也又曰仁者人也故安仁知者知也故利仁有諸己而體之曰安知其善而爲之曰利安仁者樂天者也利仁者畏天者也

呂曰仁者仁在已其仁乃吾分之所安知者仁猶在外其知爲己利向慕勉彊以行之

謝曰約對利逹樂對憂愁利逹窮約存乎事憂樂發乎情所性不存焉彼體仁而盡性者於此豈有二心哉約何與我事久處約可也樂何與我事長處樂可也然則不仁者蓋未知我之爲我矣我旣喪矣則以物爲我以物爲我能無欣厭乎哉有所欣故不可以久處約有所厭故不可以長處樂又曰仁者心無內外逺近精粗之間非有所存而自不亡非有所理而自不亂如目視而耳聴手持而足行也知者謂之有所見則可有所得則未可有所存斯不亡有所理斯不亂未能無意也安仁則一利仁則二安仁者非顏閔以上去聖人爲不逺不知此味也諸子𨿽有卓越之才謂之見道不惑則可然未免於利之也

楊曰安土惇乎仁則無入而不自得未能惇乎仁蓋有刻意厲行者其處約也未必盡濫其處樂也未必盡淫然而何可長也又曰由仁而行安之也行仁利之也

侯曰不仁者久處約則不能安貧不能安貧則謟怨無所不至長處樂則驕僭驕僭則犯禮而亦無所不至皆亂之道也貧而樂冨而好禮者惟仁能之又曰安仁生而知之者也利仁學而知之者也

尹曰泰而不驕窮而不濫惟仁者能之又曰知仁之爲美擇而行之利其仁也心有其仁是利之者乃知者之事也若仁者則安於仁而已矣

子曰惟仁者能好人能惡人

伊川解曰得其公正也

範曰仁人之所好者必仁也所惡者必不仁也惟仁者能公天下之好惡書曰敬修其可願仁者所好也庻頑讒說仁者所惡也

謝曰仁者本無好惡人之心不因人之順己而好之好人之順理也不因人之逆己而惡之惡人之逆理也故惟仁者爲能好惡人

遊曰好善而惡惡天下之同情也然好惡毎失其實者心有所系而不能克己也惟仁者宅心於大中至正之地而無私焉故好惡非我遵王之道路而已知及之仁或未足以守之則不足以與此故言惟仁者爲能

楊曰會物於一己而後能公天下之好惡而不爲私焉

尹曰仁之道公而已所以好惡皆當於理

子曰苟志於仁矣無惡也

伊川解曰苟志於仁則無不善也

範曰志於仁者心以仁爲主以爲君則愛人以爲臣則盡忠以爲父則慈以爲子則孝無所往而不爲善何惡之有

謝曰苟志於仁矣𨿽未能安仁然不可不謂之知仁也惟知仁故能通天下之志則於人何所惡也容眾而矜不能可矣世人見君子亦有惡於此論不能無疑也蓋亦未之思耳盍亦察惡己之惡與惡人之惡不同斯知之矣使其惡人之惡如惡已之惡則謂之無惡亦可也

楊曰苟志於仁未必無過舉也然而爲惡則無矣尹曰志於仁者何不善之有

子曰冨與貴是人之所欲也不以其道得之不處也貧與賤是人之所惡也不以其道得之不去也君子去仁惡乎成名君子無終食之間違仁造次必於是顚沛必於是

明道曰不以其道得去貧賤如患得之又曰須是無終食之間違仁則道日益明矣

伊川解曰去仁則不得名君子矣又曰終食間不違仁得善勿失也道不可須臾離可離非道言道也造次必於是顚沛必於是言守道也又曰無道而得富貴其爲可恥人皆知之而不處焉惟特立者能之又曰純亦不巳天徳也造次必於是顚沛必於是

三月不違仁之气象也又其次則日月至焉又曰自下而達上惟造次顚沛必於是

範曰富貴君子之所當得也貧賤小人之所當得也爲小人之所爲而富且貴焉爲君子之所爲而貧且賤焉皆不以其道也君子正其在己而聴其在天者故非道而得冨貴則不處爲仁而得貧賤亦不去也又曰君子爲善不蘄乎名也然而有其實則其名

從之存乎仁則成仁之名存乎不仁則成不仁之名有諸內必形諸外故去仁則無所成名又曰中庸曰道不可須臾離可離非道也仁不可造次顚沛違可違非仁也夫如是則可以謂之學矣

呂曰造次者苟且之時顚沛者急遽渉難之時也造次謂所之所舎苟且而已非常居顚沛者顚覆陷溺廹遽渉難可知矣

謝曰有得富貴之道有得貧賤之道樂冨貴而悲貧賤者君子與小人同至於不處不去則小人與君子異樂富貴而悲貧賤欲也所性不存焉所欲不處所惡不去不以冨貴貧賤異其心惟仁者能之又曰惟盡仁然後有仁之名君子者仁之成名也聖人特體仁之盡而得名之至故非體仁不足以盡人道去仁則實亡矣故曰惡乎成名又曰君子於仁非有意於不違特身之所在仁斯從之如形之與影聲之於響也觀終日之間無放飯無流歠則不違可知矣豈特如此至於造次非常處顚沛非所安猶且必於是蓋欲離於是亦不可得也

遊曰冨與貴非其道得之則君子不處以有義也君子冝富貴者也今至於貧賤是不以其道得之也然而不去者以有命也比皆爲君子言之故主彌子瑕而得卿孔子不爲也又曰君子去仁則君非君子非子矣安所成其名又曰無終食之間違仁言造次顚沛必依於仁𨿽終食之頃不違也如以飲食必有祭則僧家出生皆可以爲不違仁矣此可驗其學不在己

楊曰君子而得富貴小人而得貧賤此以其道而得之者也得之不以其道則趙孟之所貴趙孟能賤之故君子不處焉然冨貴貧賤皆天也不以其道而得貧賤君子不去焉則以其道而得之者固將去之矣然則其去也可必乎曰君子之去貧賤亦去其得之之道而已得之之道去而猶不免焉天也君子何容心哉又曰道二仁與不仁而已去仁何以成名又曰道不可湏臾離也故無終食之間違仁𨿽造次顚沛亦必於是焉然所謂是者果安在哉曰仁而已矣世儒謂飲食必有祭爲無終食之間違仁此𨿽閭巷之人皆能之何俟君子乎所謂造次顚沛必於是又何事也其爲說陋甚矣孔子告顏淵曰克己復禮爲仁告仲弓曰出門如見大賔使民如承大祭知此則可與言仁矣夫如是則所謂無終食之間違仁者可勉而至也

侯曰冨貴貧賤其欲其惡君子與小人同其得之不以其道則不處不去君子與小人異處之不以其道𨿽祿以天下弗顧也去之不以其道則簞食瓢飲不攺其樂矣又曰仁不可離也在知不知爾若曰知也何必終食之間哉無間可違也

尹曰富貴人之所欲所欲有甚於富貴者仁是也不以富貴而害仁故曰不以其道得之不處也貧賤人之所惡所惡有甚於貧賤者不仁是也不以貧賤而樂不仁故曰不以其道得之不去也又曰去仁則不得名君子矣又曰君子之於仁純亦不已

子曰我未見好仁者惡不仁者好仁者無以尙之惡不仁者其爲仁矣不使不仁者加乎其身有能一日用其力於仁矣乎我未見力不足者蓋有之矣我未之見也伊川解曰欲仁則仁斯至矣不系乎力也用力於仁者固嘗有之己未嘗見爾豈敢謂天下無仁者也橫渠曰惡不仁故不善未嘗不知徒好仁而不惡不仁則習不察行不著是故徒善未必盡義徒是未必盡仁好仁而惡不仁然後盡仁義之道又曰好徳如好色好仁爲甚矣見過而內自訟惡不仁而不使加乎其身惡不仁爲甚矣學者不如是不足以成其身故孔子未見其人必嘆曰已矣夫思之甚也範曰人莫不有仁其爲不仁者由不能審其好惡故也是以仁者常少豈其性然哉蓋不爲也非不能也好仁者是志於仁者也惡不仁者不以不仁加乎其身是亦爲仁矣夫有好必有惡然所惡必自外入而後見焉好則仁在其心而已故惡不仁者不若好仁者之爲美也力不足者中道而廢不爲仁者自盡而已故鮮有能一日用其力者也以天下之大不可謂無人故聖人以爲有之而未見也

呂曰尙讀如君子不欲多上人之上謂加陵之也好仁者天下無敵故曰無以尙之惡不仁者劣於好仁者不能天下無敵故其效止可使不仁之不敢加陵其身而已用力於仁𨿽有差等皆有如是功效人莫之敢抗豈患力不足哉

謝曰如好好色好仁者也如惡惡臭惡不仁者也好惡如此始可謂眞好惡矣使其出於天資可不謂生而知之者乎使其出於學問可不謂行著習察之至乎故未見其人也好仁者不出於所欲而無所待於惡不仁也則其於不仁不待惡而不加諸其身矣故曰無以尙之惡不仁者愛身之人也愛身之人出於愧恥不仁惟恐其凂我也恐不仁之凂我則其於仁猶待於擇固與好也者有間矣故止於不使不仁者加乎其身也志至焉气次焉使其操此心以往則將天下之仁皆歸焉故曰我未見力不足者此道甚易行聖人不敢以難待天下之人也故曰蓋有之矣然天下莫能行聖人不敢以易待天下之人也故曰我未之見也楊曰好仁則天下歸仁焉其孰能尙之惡不仁則不仁者逺矣故不使加乎其身爲仁由己我欲仁斯仁至矣何力不足之有然人嘗用力於此矣然後力有足有不足世無用力者則有力不足無以見故曰蓋有之矣我未之見也

尹曰人能好仁則何以尙之苟能惡不仁不使不仁加其身是亦爲仁矣有能一日用其力於仁矣乎我未見力不足者言未見用力於仁者也一日克己復禮天下歸仁焉我欲仁斯仁至矣不仁者豈力所不足乎蓋不爲耳孔子不欲謂無其人故曰未之見也

子曰人之過也各於其黨觀過斯知仁矣

伊川解曰人之過也各於其類君子常失於厚小人常失於薄君子過於愛小人過於忍

範曰君子之過也以君子責小人之過也以小人責求備於君子而不大望小人此爲仁之道也故責君子以厚責小人以薄君子可上而責之薄則爲不恭小人可下而責之厚則爲不恕非爲仁之道也呂曰仁道之大貴於類族辧物以通天下之志如不分其黨持一法以平物則物必有窮仁術狹矣君子有君子之過小人有小人之過各於其黨以觀其過則物物得其所而仁術矣惟所以爲仁故因觀過然後知仁之所以然功者人之所勉過者非人之所欲爲故求其誠心視功不若視過也

謝曰仁之道不易知聖人於此語以知仁之方黨偏蔽也君子小人之注心處也君子注心於義小人注心於利自其過中皆可謂之過旣曰過安可謂之仁然於此特可以見仁矣又曰孟子論性善論之至也性非不可爲不善但非性之至如水之就下擊之非不可上但非水之性人𨿽可以爲不善然善者依舊在如觀過斯知仁旣是過那得仁然仁亦自在楊曰記曰仁有三與仁同功而異情與仁同功其仁未可知也與仁同過然後其仁可知也夫仁者安仁知者利仁畏罪者彊仁所謂仁有三或安之或利之或彊之此之謂異情及其成功一也此之謂同功與仁同功則功一而已故其仁未可知也與仁同過各於其黨觀之則情異者見焉則所謂三仁者從可知矣

尹曰君子失於厚小人失於薄君子過於愛小人過於忍各於其類觀之仁不仁可知矣

子曰朝聞道夕死可矣

明道曰皆實理也人知而信者爲難子曰朝聞道夕死可矣死生亦大矣非知道者豈以夕死爲可乎伊川解曰人不可以不知道苟得聞道𨿽死可也又語錄曰聞道知所以爲人也夕死可矣是不虛生也又曰朝聞道夕死可矣死得是也又曰苟有朝聞道夕死可矣之志則不一日安於所不安何止一日須臾不能如曽子易簀須要如此乃安人不能若此者只爲不見實理實理者實見得是實見得非凡實理得之於心自別若耳聞口道者心實不見若見得必不安於此人之一身盡有所不爲及至他事又不然若士者𨿽殺之使爲穿窬必不爲其它未必然至若執捲者莫不知說禮義又如王公大人皆能言軒冕外物及其臨利害則不知就義理郤就冨貴如此者只是說得不實見得及蹈水火則人皆避之是實見得須是有見不善如探湯之心則自然別昔曽傷於虎者他人語虎則𨿽三尺童子皆知虎之可畏終不如曽經傷者神色懾懼至誠畏之是實見得也得之於心是謂有得不待勉彊學者則須勉彊古人有捐軀殞命者若不實見得則烏能如此須是實見得生不重於義生不安於死也故有殺身成仁者只是成就一个是而已又曰老喜學者尢可愛人少壯則自當勉彊至於老矣志力須倦又慮學之不能及年數之不多不曰朝聞道夕死可乎學不多年數之不足不猶愈於終不聞乎

範曰君子之學惟患乎不聞道也朝聞道則夕死可矣中庸曰率性之謂道君子之欲聞之也必自愼獨始舎是而曰道未之或知也

呂曰聞道而死死而不亡

謝曰死生命也何可不可之有然不聞道則以死生爲在我聞道則以死生爲在道與其不聞道而生孰若聞道而死

楊曰曾子曰吾何求哉吾得正而斃焉斯己矣言己矣則人之爲人至是無餘事也故苟聞道而得正焉𨿽夕死可矣斯言於曽子見之

尹曰死生亦大矣非誠有所得寧以夕死爲可乎

子曰士志於道而恥惡衣惡食者未足與議也

伊川解曰志於道而心役乎外何足與議也

範曰志於道者重內而忘外恥惡衣惡食者未能忘外也徇其外則無得於內矣夫豈足與議哉夫子於門人獨稱子路能之若子貢猶不免於外重而內輕也

謝曰道至大至變不可以有窮量之心取也恥惡衣惡食未可以言大過獨不可以入道蓋其心與道直不相似耳

楊曰恥惡衣惡食此務飬小體者耳烏足與議道苟志於道而養其大者則𨿽簞食瓢飲衣敝緼捉衿而肘見樂亦在其中矣何恥之有

尹曰役於外者未足與議道也

子曰君子之於天下也無適也無莫也義之與比伊川解曰君子之於天下無必往也無莫往也惟義是親又曰義之與比親於其身爲不善者直是不入

範曰君子之於天下無心而已無適故無所就無莫故無所去惟是之從故不患無當於天下凡爲善者皆其類也

呂曰適主也莫無所主君子之於天下無所主亦無所不主所與親者惟義而已

謝曰適可也莫不可也無可無不可苟無道以主之不幾於猖狂自恣乎此佛老之學所以自謂心無所住而能應變卒得罪於聖人者此也聖人之學不然於無可無不可之間有義存焉則君子之心果有所倚乎

楊曰君子無適莫由天下之正路而已小人由徑路則有適莫矣尙義之與比哉

尹曰君子之於天下惟義是親也

子曰君子懷徳小人懷土君子懷刑小人懷惠

伊川解曰在上者志存於徳則民安其土在上者志存於嚴刑則民思仁厚者而歸之又語錄曰君子懷徳惟善之所在小人懷土惟事之所在君子懷刑惟法之所在小人懷惠惟利之所在

橫渠曰安土不懷居也有爲而重遷無爲而輕遷皆懷居也

謝曰徳與土刑與惠皆上所以得民心之道也懷徳懷土懷刑懷惠此親其上之心不同也樂善故懷徳惡不善故懷刑懷安故懷土務苟得故懷惠君子小人所向於此分矣學者不可不察也

楊曰君子安安而能遷小人則懷居矣君子以刑爲體小人則惟利之從矣

尹曰樂善惡不善所以爲君子苟安務得所以爲小人

子曰放於利而行多怨

伊川解曰心存乎利取怨之道也蓋欲利於己必損於人

範曰易幹始能以美利利天下又曰利物足以和義此利之大也放於利而行此利之小者也君子惟欲利於人小人惟欲利於己利人不利己者人亦利之利己不利人者人亦不利之故君子常多助小人常多怨是以損上益下謂之益損下益上謂之損君子惟利天下乃所以自利也

謝曰此一節非教人以逺利之道蓋教人以逺怨之道也怨之道惟女子與小人則有之至於君子捨君親之外則無怨也其所以待小人者或惡怒之或誅絕之則可無所怨也或待之以妄人或談笑而道之則可無所怨也然則有怨心者果何小哉聖人於此特矜之故教之以起怨之端出於放於利而行也求仁而得仁又何怨不念舊惡怨是用希躬自厚而薄責於人則逺怨矣皆教之以逺怨之道也

楊曰正己而不求於人則無怨放於利而行能不求乎哉故多怨

尹曰心存於利取怨之道也蓋利於己必害於人

子曰能以禮讓爲國乎何有不能以禮讓爲國如禮何伊川解曰禮者爲國之本能以禮讓復何加焉不能以禮讓將如禮何無禮讓則不可以爲國也

範曰讓者不爭之道也爲國以禮讓則民莫敢不敬民莫敢不敬何難治之有不能以禮讓則無以先民故如禮何爲國而無禮未有能立者也

謝曰在畎畝之中事之可以與民共由者以其成已成物無二道也能成己必能成物不能成物其不能成己可知矣言能以禮讓治身推此以往則爲國可知也不能以禮讓爲國則一身之禮可知矣故曰如禮何

楊曰禮讓謂以禮而讓也先之以敬讓而民不爭民至於不爭則於爲國乎何有虞芮質厥成讓之道行故也不以禮而讓則謟凟而民不敬民不敬則禮從而廢焉尙如禮何哉子路率爾而對夫子哂之爲是故也

尹曰禮者爲國之本能以禮讓復何加焉不能以禮將如禮何

子曰不患無位患所以立不患莫己知求爲可知也伊川解曰君子求其在己者故患身無所立不患無位以行之求爲可知之行不患人之不已知也範曰位者所處而行道也人之所患惟不能有立有立則不患無位以行之知之在外爲可知在內君子所患內不足也修其在內者求可知之道也夫有形必有影有聲必有響未有身立而無位行修而不知者也

謝曰有才而位不稱不害其爲有實有位而才不稱適足以招羞又況於𨿽得之必失之者乎故君子患所以立而不患無位也名不難得也有實者必畏名不易得也無實者必喜然而畏名者無逃名之理喜名者無得名之理故君子求爲可知不患莫己知也𨿽然此論猶有求位求可知之道在至論則不然矣才愈大而世愈難用宜其無位也道愈髙而世愈難知宜其莫我知也難用而莫我知斯我貴矣夫復何求至於此不惟求位實不患乎無位不惟求可知實不患乎莫己知也

楊曰有所立則位之儻來寄也何足患哉患所以立而已苟有可知之實則人知之亦囂囂人不知亦囂囂又何患焉求爲可知而已

尹曰君子求其在己者故患身無所立不患無位以行之求爲可知之行不患人之不已知也

子曰參乎吾道一以貫之曾子曰惟子出門人問曰何謂也曽子曰夫子之道忠恕而已矣

明道曰維天之命於穆不己不其忠乎天地變化艸木蕃不其恕乎又曰以己及物仁也推己及物恕也違道不逺是也忠恕一以貫之忠者天道恕者人道忠者無妄恕者所以行乎忠也忠者體恕者用大本逹道也此與違道不逺異者動以天耳【一本作以己及物謂之仁推己及物謂之恕忠者無妄之謂也忠天道也恕人事也忠爲體恕爲用忠恕違道不逺非一以貫之忠恕也一作忠恕一貫忠者天下大公之道恕所以行之也忠言其體天道也恕言其用人道也】又曰忠恕兩字要除一个除不得

伊川解曰盡己之謂忠推己之謂恕忠體也恕用也孟子曰盡其心者知其性也【一本此下云知性則知天矣知天一貫則道矣】又語錄曰維天之命於穆不已忠者乾道變化各

正性命恕也又曰沖漠無朕而萬象森然已具未不是先己不是後如百尋之木自本根至枝葉皆是一貫不可道上面一段事無形無兆卻待人旋安排引入來敎入塗轍旣是塗轍卻只是一个塗轍又曰聖人之教人各因其才故孔子曰參乎吾道

一以貫之曾子曰惟蓋惟曾子爲能逹此孔子所以告之也子出門人問曰何謂也曾子曰夫子之道忠恕而已矣曾子之告門人猶夫子之告曾子也忠恕違道不逺斯下學上逹之義與堯舜之道孝弟而已矣同世儒以爲夫子之道髙逺而曾子未足以見之所見者止於忠信而已則是堯舜之道孟子知之亦有所不盡而止於孝弟也夫豈知其防哉又曰曾子言夫子之道忠恕而已矣忠恕果可以一貫之乎若使它人言之便未足信或未盡忠恕之道曾子言之必是盡也中庸又言忠恕違道不逺蓋恐又不諭乃指而示之近欲以諭人又曰夫子之道忠恕而已盡己爲忠如心爲恕是乃所以爲一也言仁義亦可也或問忠恕可以貫道否曰忠恕固可以貫道子思恐人難曉故復於中庸降一等言之曰忠恕違道不逺忠恕只是體用須要理會得又曰中庸以曽子之言𨿽是如此又恐人尙疑忠恕未可便爲道故曰忠恕違道不逺施諸己而不願亦勿施於人此又掠下教人又問恕字學者可用功否曰恕字甚大然恕不可獨用須得忠以爲體不忠何以能恕看忠恕兩字自見相爲用處孔子曰君子之道四丘未能一焉恕甚難故曰有一言而可以終身行之者其恕乎又曰忠恕猶曰中庸不可偏舉又曰忠恕可以公平造徳則自忠恕其致則公平問吾道一以貫之而曰忠恕而已矣則所謂一者便是仁否曰固是只這一字須是仔細體認一還多在忠上多在恕上曰多在恕上不然多在忠上忠便是一恕卽忠之用也又曰人謂盡己之謂忠盡物之謂恕盡己之謂忠固是盡物之謂恕則未盡推己之謂恕盡物之謂信範曰曾子守約有受道之質故夫子不待問而語之以道曾子惟而已亦弗疑矣故無問辧一以貫之者無二也忠則無不誠也恕則無不如己之心也在己如在人曰忠恕於人如在己曰恕堯舜三王之治天下惟忠恕而已矣

呂曰本末貫徹而不可不然者忠恕而已忠則待天下以誠恕則與天下共利道之所以行於天下者非此不可

謝曰夫子明於庻物察於人倫無所成名仁者見之知其無不愛也智者見之知其無不知也𨿽乘田委吏之賤會計當牛羊茁壯長非特克勤小物抑亦見聖人多才多藝蓋其道出於生而知之亦能敏以求之之也羣弟子旣不能偏觀而博識𨿽竭其聰明才力僅得其一體有志於學將以此入道不亦難乎冝其聖人語一以貫之之理與參與賜也蓋曾子之學其本出於守約夫子之意謂惟斯人可以語此故曾子聞之不復致疑於其間何以見曾子得之而不疑於忠恕之論可見也忠恕之論不難以訓詁解特恐學者愈不識也且當以天地之理觀之忠譬則流而不息恕譬則萬物散殊知此則可以知一貫之理矣或問曰孟子言盡其心者知其性如何是盡其心謝子曰昔有人問明道先生曰如何斯可謂之恕心明道曰壙充得去則爲恕心如何是充擴得去底气象曰天地變化艸木蕃充擴不去時如何曰天地閉賢人隠察此可以見盡不盡矣又問忠恕之別曰猶形影也無忠做恕不出來恕如心而已

遊曰夫道一而已矣天地一指也萬物一馬也無往而非一此至人所以無己也豈參彼己所能預哉此忠恕所以違道爲其未能一以貫之也𨿽然忠所以盡己恕所以盡物則欲求入道者宜莫近於此此忠恕所以違道不逺也子曰參乎吾道一以貫之曾子曰惟使曾子之知不足以及此則仲尼不以告而曾子不自誣今曰忠恕而己者所以告門人也孟子曰萬物皆備於我矣反身而誠樂莫大焉此仲尼告曾子之道也彊恕而行求仁莫近焉此曾子告門人之道也然則曾子豈有隠於是耶蓋門人智不足以及此而彊告之適足以滋其惑使門人誠於忠恕則於一道亦何逺之有子曰吾與回言終日不違如愚又曰語之而不惰又曰於吾言無所不說則其師資之際朝夕相與言而黙契於道者冝不少矣而論語所載止於問爲仁問爲邦而已則其所不載者皆二三子所不得聞也由此觀之則仲尼曾子所以授受者門人所不得聞而所以告門人者不過忠恕而已此曾子所以爲善學而善教者也

楊曰曾子未嘗問而夫子以是告之蓋當其可也故曾子曰惟則黙而識之矣子出門人問蓋曽子之門人也未足以語此故告之曰夫子之道忠恕而已矣忠恕固未足以盡道然而違道不逺矣由是而求之則於一以貫之其庻矣乎

或問侯子忠恕之義侯子曰老者安之朋友信之少者懷之孔子之忠恕無伐善無施勞顏子之忠恕施諸己而不願亦勿施之人子思之忠恕老吾老以及人之老幼吾幼以及人之幼孟子之忠恕其地位至此則說出如此話仲尼與天地造化合故別曰明道曰維天之命於穆不已不其忠乎天地變化艸木蕃不其恕乎伊川曰維天之命於穆不已忠也乾道變化各正性命恕也何以言恕字不同侯子曰伊川說得尢有功天授萬物之謂命春生之冬藏之歲歲如是天未嘗一歲誤萬物也可謂忠矣萬物洪纎髙下長短各得其所欲可謂恕矣聖人這个道理直是坦易明白後人只管去求求妙愈髙愈逺曰子思言忠恕違道不逺如何侯子曰此是子思地位子思之忠恕施諸己而不願亦勿施諸人此已是違道若聖人則不待施諸己而不願然後勿施諸人也曰曾子言忠恕而子思只發明恕字何也侯子曰無恕不見得忠無忠做恕不出來誠有是心之謂忠見於功用之謂恕曰明道有言忠恕二字要除一个除不得正謂此與曰然

尹曰道無二也一以貫之天地萬物之理畢矣曽子於聖人之門造道最深夫子不待問而告曾子聞之亦弗疑也故惟而已其答門人則曰忠恕者盡己之謂忠推己之謂恕然則忠恕果可以一貫乎忠恕違道不逺者也若夫子貢以夫子多學而識之爲然始謂之曰吾一以貫之則二子之學淺深可見也又曰忠恕一事也主於內爲忠見於外爲恕

子曰君子諭於義小人諭於利

伊川解曰君子之於義小人之於利惟其深諭是以篤好

範曰君子存心於義小人存心於利義者冝也事得其宜則利在其中矣故君子惟曰義不曰利小人惟曰利而不顧其宜與不宜也君子之所見者大小人之所見者小故君子義足以兼利小人専利而忘義也

呂曰諭者聞見而心解通逹者也

謝曰以天下爲心者𨿽有不善亦義心也求濟一身之欲者𨿽有善亦利心也蓋其平日處心積慮如此然諭於義則大諭於利則小此君子小人所以分也楊曰君子有舎生而取義者以利言之則人之所欲無甚於生所惡無甚於死孰舎生而取義乎蓋其所諭者義而已不知利之爲利故也小人反是尹曰惟其深諭是以篤好

子曰見賢思齊焉見不賢而內自省也

伊川解曰見賢思齊有爲者亦若是見不賢而內自省蓋莫不在己

謝曰以明善之心觀道則難以好惡之心觀賢不賢則易審於知人昧於自知於賢不賢𨿽審於我何加焉故必當思齊而內自省也好善之心切故能思齊惡不善之心切故能內自省亦可謂能近思矣楊曰見賢思齊焉則知所以道問學矣見不賢而內自省則知所以磨自修矣夫如是乃可以進徳尹曰見賢思齊之見不賢而自省之自修之道如此

子曰事父母幾諌見志不從又敬不違勞而不怨範曰幾諌者見微而諌也諌之於微不待於著也見志不從又敬不違者悅則復諌也古之忠臣孝子將處君父於無過則必諌其漸至於有大過而諍蓋不得已也曾子曰微諌不倦勞而不怨與此一也呂曰見幾而諌不至於犯如先意承志諭父母於道之謂

謝曰以敬孝易以愛孝難以養口體易以養志難事父母幾諌見志不從又敬不違勞而不怨以愛孝而養志之謂幾諫諌於其微也則志不拂而易從之又敬不違此非從父之令蓋必非得罪於鄕黨州閭者也勞而不怨竭其力而無以有己之謂

楊曰先意承志諭父母以道所謂幾諌也幾而諌則父母之過未形焉見志不從不敬而違之則必至於責善而相夷矣故又敬不違勞而不怨若親之過大蓋有諌而不從則號泣而隨之者𨿽欲不違其可得乎故曰父有爭子則身不陷於不義

侯曰事君有顯諫者有幾諌者然而溫柔忠厚者其說多行訐直彊勁者其說多忤事君猶是況事父乎子之諫父當先意承志諌於幾微之先則事濟說行不傷父子之仁至於事形而諌𨿽號泣而隨之亦末矣易蠱之九三曰乾父之蠱小有悔無大咎𨿽無大咎非善事親者也幾諌之時若父母之志未從則加誠加敬以感格之故蒸烝乂不格姦舜之所以爲功也所謂又敬不違者加誠敬而不違幾諌之初心也

子曰父母在不逺遊遊必有方

範曰夫子之教人其於出入起居莫不有法焉所言者常道也匹夫匹婦之所能知能行而聖人亦無以加焉本於人心故也子能以父母之心爲心則孝也謝曰逺遊與遊無方𨿽其未足以貽親之憂然親之思念不忘也蓋不以親之心爲心非孝子也

侯曰夫爲人子者昏定晨省承顏養志朝夕不敢忘也逺遊與無方之遊豈孝子之心哉

尹曰見幾而諌又敬而順無犯無隠者也勞而不怨遊必有方皆孝子之事也

子曰三年無攺於父之道可謂孝矣

範曰此夫子之所常言也弟子各以所聞而記之故又見於此

楊曰一跬步不敢忘父母況敢爲無方之遊乎若此類皆於父之道故又記三年無攺以見其義

子曰父母之年不可不知也一則以喜一則以懼謝曰孝子之事親𨿽於衣服飲食寢處一日之間猶在視其早晏寒暖之節而況於年乎則視年而爲供養之齊量者不可不知也於此因以察其气之彊弱焉使其年已老而气則彊安得不喜使其年未老而气先衰安得不懼

楊曰人子愛日之義也

侯曰喜其壽而懼其衰人子之心也

尹曰知親之年喜其壽懼其衰也

子曰古者言之不出恥躬之不逮也

範曰君子之於言也不得已而後出之非言之難而行之難人惟其不行也是以輕言之言之如其所行行之如其所言則出諸口必不易也

謝曰此非言顧行之意善言不出必爲善行惡言不出必爲惡行蓋積於中者旣深則發於外者不掩言之不出躬必逮矣

楊曰言出而行不掩焉宜學者之所恥也

侯曰古之學者非獨言之皆是實能踐履未能踐履而言之所以恥也

尹曰行不逮言爲可恥也

子曰以約失之者鮮矣

範曰奢則過禮儉則不及於禮惟奢儉則然故約近於禮之本以約失之也鮮則是以奢失之者多矣謝曰不侈然以自放之謂約故無外馳之意此𨿽未必中道然於道不逺也

楊曰約言爲之節出入不逾大閒則其失鮮矣侯曰約近於禮故失之鮮又曰不必只儉約凡事皆要約之以禮然又要得中

子曰君子欲訥於言而敏於行

範曰訥與辯皆人性固所有也惟自修者則欲訥於言而敏於行行之而不能言君子所貴也言之而不能行君子所賤也

謝曰禮主於減養徳者常以進爲文樂主於盈養徳者常以反爲文考於性情亦可謂在道不在物矣放言易故言欲訥力行難故行欲敏果能從事於斯心亦可謂之不放矣

楊曰言欲訥惡其以口給取憎也行欲敏敏則有功也

侯曰忠信徙義求仁之方也

尹曰言欲訥而行欲敏君子之志也

子曰徳不孤必有鄰

伊川解曰事物莫不各以類聚故徳必有鄰又語錄曰敬義立而徳不孤與物同故不孤也又曰敬以直內義以方外敬義立而徳不孤與此徳不孤一也爲善者以類應自有朋自逺方來充之至於塞乎天地皆不孤也又曰一徳立則百善從之又曰今志於義理而心不安樂者何也此則正是剰一个助之長𨿽則心操之則存舎之則亡然而持之大甚便是必有事焉而正之也亦須且恁去如此者只是徳孤徳不孤必有鄰到徳盛後自無窒礙左右逢其原也範曰易曰敬以直內義以方外敬義立而徳不孤爲善者各以其類聚故君子務學則有朋自逺方來充其道至於塞乎天地其可謂不孤矣

謝曰敬義立則易簡而天下之理得故能成己又能成物成己徳也成物業也君子之徳以其簡易故不孤君子之業以其易知易從故必有鄰有鄰有親之謂楊曰易知而有親則不孤而有鄰矣

尹曰事物莫不各以其類應故徳必有鄰

子遊曰事君數斯辱矣朋友數斯防矣

伊川解曰數煩數也

範曰數者煩促以求合也事君道合則服從不可則去難進而易退則不辱矣朋友忠告而善道之不可則止則不疏矣君臣朋友皆以義相與故其事同也呂曰數亟攺也事是君而不忠又攺事一君至於數則君不信所以取辱朋友亦然至於數亦不信所以取防也

謝曰君子之處世接物豈特直情徑行而已而況君臣朋友之際乎故事君者必量而後入全交者不盡人之歡蓋恐其數也諌行言聴無不可也而期於功之必成事君數也此不幾於馮婦之所爲乎忠告善道無不可也而惟予與汝以求助朋友數也此不幾於竇灌之所爲乎兩者其理則一也故相制也必取辱相逼也必取防

楊曰大臣以道事君朋友忠告而善道之宜皆不可則止也苟至於數斯辱疏矣

尹曰數煩數也

論語精義卷二下﹤經部﹐四書類﹐論孟精義__論語精義﹥

欽定四庫全書

論語精義卷三上

宋朱子撰

公冶長第五

謝曰此一篇大槪多語當時之善士及尙論古之人然爲君子者當求諸己而已何汲汲於斯乎蓋知不足以知人言不足以命物則在我者可知矣是故識此者爲識道語此者爲語道則於師弟子之間其可以己乎

子謂公冶長可妻也𨿽在縲絏之中非其罪也以其子妻之子謂南容邦有道不廢邦無道免於刑戮以其兄之子妻之

或問孔子以公冶長不及南容故以兄之子妻南容而以己之子妻公冶長何也伊川曰此亦是以己之私心看聖人也凡人避嫌者皆內不足也聖人自至公何更避嫌凡嫁女必量其材而求配或兄之子不甚美必擇其相稱者妻之己之女美必擇其材者妻之理自如此何更避嫌也若孔子事或是年相若或時前後皆不可知也以孔子爲避嫌則大不是如避嫌事賢者且不爲況聖人乎

橫渠曰𨿽在縲絏之中非其罪也縱或不幸不免困辱必非其罪𨿽不若南容之愼知其不爲非義也範曰公冶長縶於縲絏時人或疑之孔子欲妻以子故辧其非罪聖人之言無所苟也有罪無罪在我而已自外至者我何與焉若非罪而得縲絏以爲辱則是有罪而得軒冕者亦可以爲榮矣

謝曰以智帥人之謂夫公冶長南容智矣聖人非私其子以爲可托也特以其人之行可以行道於家人矣然則公冶長在縲絏之中而可謂之智乎非其罪而防於刑戮𨿽聖人有所不免至於不爲桎梏而死可以知長之賢矣南容其言足以興所以不廢其黙足以容故免於刑戮與知不如葵者異矣

楊曰聖人所以求於人者薄可免於刑戮而不累其室家皆可妻也公冶長之賢宜貶於南容矣而以其子妻之南容以其兄之子妻之蓋或以其齒或以其時先後適當其可而已世儒謂有處人處己之異非知聖人者也夫兄弟之子猶子也處之有異焉君子不爲也況於聖人乎又曰孔子以其子妻公冶長以其兄之子妻南容王元澤曰君子之處其子與處其兄之子固不同也曰兄弟之子猶子也何擇乎誠如所言是聖人猶有私意也聖人不容有私意若二女之少長美惡必求其對所妻先後未必同時安在其厚於兄而薄於己耶記此者特言如是二人可托以女子之終身且聖人爲子擇配不求其他故可法也

尹曰𨿽縲絏而非其罪邦無道免於刑戮皆能不防於不義非愼行者不能也聖人至公而已於是各有所當視其子及兄之子何所容心哉

子謂子賤君子哉若人魯無君子者斯焉取斯

伊川解曰斯助語詩云恩斯勤斯

範曰子曰十室之邑必有忠信如丘者焉十室且不無人況於魯國乎夫子賢子賤而知一國之有人使魯無君子則子賤何所取而學之然則魯非無君子也蓋有之而不用也易曰天地閉賢人隱小人道長則君子道消世豈嘗無人乎亂則隱否則消也謝曰語君子之名𨿽不一然論其大體皆具體而小成者也當世衰道微之時區區小國乃有此人豈非見聞燻陶漸積之使然也又豈天之降才獨多於此地耶故曰魯無君子者斯焉取斯以言其多助也當是時使天下皆如魯𨿽王者不作文武之道其墜乎此夫子之力也使其得邦家者其作人才當如何哉楊曰君子取諸人以爲善魯多君子故子賤有取而成徳也

侯曰子賤之爲君子也魯人未嘗知之故孔子曰魯無君子者斯焉取斯

尹曰因子賤之賢知魯國之多君子若魯無君子則子賤何所取法能若是耶

子貢問曰賜也何如子曰女器也曰何器也曰瑚璉也伊川解曰器者尙飾之物子貢文勝故云器也復問何器也曰瑚璉也瑚璉貴器飾之勝者字皆從玉見其飾之美又語錄曰子貢問賜也何如自矜其長而孔子以瑚璉之器答之者瑚璉可施於宗廟如子貢之才可使於四方可使與賔客言也又曰子貢之器如宗廟之中可觀之貴器故曰瑚璉也

範曰子貢自賢其才不能知己之所至故問曰賜也何如器者各適其用而不能通乎變者也子貢小之又問瑚璉則貴矣未若君子之不器也

謝曰器者成材之謂學者充實時也使其能輝光何害其爲不器何害其爲形而上者子貢聖門之達者於道體無不窺見設未能從容而安之亦可不謂之小成乎孔子以器許之猶後世以通達事體者謂之國器未可執方論也

楊曰子謂子賤君子哉故子貢問賜也何如曰汝器也則與君子之不器異矣蓋抑其方人也然瑚璉者宗廟之器也其器足爲宗廟之用則進乎君子不逺矣聖人抑揚其詞如此所以長善而救其失也尹曰器有用者也瑚璉宗廟之器子貢𨿽未至於不器然其器之貴者與

或曰雍也仁而不佞子曰焉用佞禦人以口給屢憎於人不知其仁焉用佞

伊川解曰佞辯才也人有則多入於不善故夫子言焉用佞又語錄曰苟仁矣則口無擇言言滿天下無口過佞何害哉若不知其仁焉用佞也

範曰佞口才也時人以爲賢故謂雍也仁而不佞夫子亦惟好仁而惡佞佞者不必能行也仁者不必能言也故佞則不仁仁則不佞多言而尙口者取憎之道也

呂曰口給無其實而取足於口也仁而不佞則可不仁而佞不若仁而不佞

謝曰夫子嘗謂仲弓可使南面想見其爲人宜簡重矣簡重則多黙故或人以爲仁而不佞疑其不足也然不知黙而識之不言而信存乎徳行則焉用佞楊曰不有祝鮀之佞難免於世則世方以佞爲悅矣故或人以雍也仁而不佞爲問然佞足以悅流俗而已君子而求諸非道則爲佞者乃所以取憎也尹曰佞口才也雍也仁矣或疑其不佞故問焉子謂旣仁矣惡所用佞因言佞者禦人以口給屢爲人所憎仁者安所用之乎

子使漆雕開仕對曰吾斯之未能信子說

明道曰卽目所學便持吾斯之未能信道著信便是止也又曰子說者漆雕開己見大意故說又曰未能自信不可以治人孔子所以說漆雕開之對又曰只是這个理已上卻難言也如言吾斯之未能信皆是古人此理已明故也

伊川解曰子使漆雕開仕使求祿也對以己學且未能信信謂自得故夫子說其篤志又語錄曰或問漆雕開未可仕而孔子使之仕何也以其言觀之其仕有餘矣兼孔子道可以仕必有實也如子路志爲千乘之國孔子止曰可使治其賦冉有志欲爲邦孔子止曰可使爲宰由求之徒豈止如此孔子如此言之便是優爲之也

範曰漆雕開學可以仕故夫子使之仕而開自以道未能信則其於學也有進而無止於仕也有難而無易求諸內而不願乎其外此夫子所以說之也謝曰漆雕開之學他無可考然聖人許其可以仕必其材之已成者也材或出於天資聖人不敢以未信疑也至於心術之微則一毫不自得不害其爲未信此聖人之所不能知而漆雕開其自知之矣其曰此之未信其用心豈博而無統乎其材可以仕其器不安於小成則它日所就𨿽聖人其可量乎不得不說也楊曰漆雕開未能信而不自欺蓋進乎信矣亦可以仕也故孔子使之仕然彼方自謂未能則其充之必有未至者學之爲己如是其孰能禦之子之所以說也

尹曰以己學且未能信奚可以仕夫子說其篤志也

子曰道不行乘桴浮於海從我者其由與子路聞之喜子曰由也好勇過我無所取材

伊川解曰浮海居夷譏天下無賢君也子路勇於義故謂其能從已子路以爲實欲浮海也故喜夫子與己夫子喜其勇而謂其不能度量事理取材裁度也材裁通用又語錄曰材與裁同言由但好勇過孔子而不能裁度適於義也又曰孔子欲乘桴浮海居九夷皆以天下無一賢君道不行故言及此爾子路不知便謂聖人行矣故曰無所取裁言其不能斟酌也

範曰道無乎不在無往而不可也故曰𨿽蠻貊之邦行矣又曰欲居九夷然而孔子未必行未必居焉有可行可居之理則必明之公山弗擾佛肸之召欲往而卒不往者明其可往而已仲由好勇故可以受此言他人則不能不惑無勇必多疑故也由知夫子之可從知海之可往而不知不必往焉此知進而不知退能勇而不能怯也故勇則誠過於夫子而無所取材材之言裁也無所取裁故不能折中此所以受教而不去也

呂曰浮海居夷嘆道不行而有是言然卒不行者不忍絕中國也道不行而去子路之所知不忍絕中國子路之所不知孔子以子路勇於進退故許同其行然子路往而不返不及知變故不許其喜無所取材者不適用也

謝曰子路在聖門最爲可與共患難者故孔子稱之謂我若爲憤世過中之行若人猶將從我而行也然聖人豈終乘桴浮於海者子路不知其意直以爲然此其好勇寧不過也

楊曰乘桴浮於海非果者不能從子路聞之喜與率爾而對一也故退之夫聖人之勇不可過過則無所取裁矣

尹曰浮海居夷譏天下無賢君以行其道子路勇於從命無所裁度也臣聞師程頤曰古者材與裁通用

孟武伯問子路仁乎子曰不知也又問子曰由也千乘之國可使治其賦也不知其仁也求也何如子曰求也千室之邑百乘之家可使爲之宰也不知其仁也赤也何如子曰赤也束帶立於朝可使與賔客言也不知其仁也

範曰三子學於孔子而其材止於如此是習衰世仕於諸侯大夫之事而不能有以自樂者也故不知其仁夫仁惟克己復禮無欲者能之苟有願乎其外則不足以爲仁故非三子所及

謝曰仁之爲道自其一體論之三子不容無也由全體觀之三子不能當也夫子旣稱其材而又曰不知其仁非以三子爲不仁特於此未可以觀仁也使孟武伯能如子貢問管仲伯諸侯之事則於仁不仁可易以斷矣然千乘之國百乘之家可使治賦與爲宰與束帶立於朝與賔客言非仁者不能也然而不以仁許之者聖人之語道非若諸子之漫無統約也楊曰道二仁與不仁而已此君子小人之分也然君子而不仁者有矣未有小人而仁者也由求赤之賢𨿽曰未仁未害爲君子故對孟武伯之問曰不知而己不正言其不仁也正言其不仁是則小人而已矣然觀三子自言其志其力分亦止於是故夫子所以處之者如此

侯曰武伯問三子之仁而孔子答以治賦與爲宰固非仁者不能然而束帶立於朝與賔客言若能觀其進退周旋則其仁亦可知矣而夫子言不知其仁者以孟武伯問子路仁乎若夫子答以仁則不惟使武伯不識仁又以子路盡仁而仁止於是也使武伯知仁者通上下而言則知三子之仁而可以知爲仁之方也已

尹曰三子之才則可知也必也盡仁之道斯可謂之仁是以對曰不知其仁也

子謂子貢曰女與回也孰愈對曰賜也何敢望回回也聞一以知十賜也聞一以知二子曰弗如也吾與女弗如也

伊川解曰子貢喜方人故問其與回孰愈子貢旣能自謂何敢望回故云吾與女弗如也所以勉其進也又語錄曰子貢常方人故孔子答以不暇而又問

與回也孰愈所以抑其方人也又曰聞一知十聞一知二舉多少而言也曰吾與女弗如也使子貢諭其言知其勉己不諭亦可使慕之皆有教也或問吾與女弗如也與吾與防也之與如何曰與字則一用處不同孔子以爲吾與女弗如也勉進學者之言使子貢諭聖人之言則知勉進已也不諭其言則以爲𨿽聖人尙不可及不能勉進則謬矣又曰顏子亦只能聞一知十若到後來達理了𨿽億萬亦可通又曰子貢之知亞於顏子知至而未至之也

範曰夫子之教人亦多術矣使子貢知已之不如顏子是亦教誨之也夫顏子聞一以知十子貢之知足以知之而仁不能及也顏子之於道也進而不已學而惟恐不及是以幾於聖人自子貢以下則畫焉故其才有限也

呂曰知類通達至極其數者顏子也凡物有對舉其偏而知其對者子貢也

謝曰聞一以知十知明而好篤者能之此顏子之才也非語其造道成徳之謂在夫子之門惟賜於此爲近然如柴之愚參之魯蓋不害於入徳如賜之達未爲優於入徳回𨿽聞一知十而亦未肯以此自多於其間也然則聖人於此以謂不如回何疑之有若以此較有餘不足則悞矣

楊曰回賜之賢孰愈孔子宜知之審矣反以問子貢蓋子貢之達其徒鮮儷而好方人故以顏子爲問蓋將以抑之使望洋向若而知自勵也至其自謂不敢望回則曰吾與女弗如也以悅之皆聖人抑揚其詞而磨切之也

尹曰臣聞師程頤曰子貢喜方人故問其與回也孰愈旣曰何敢望回而云吾與女弗如者豈聖人眞所不及哉所以勉子貢進學也

宰予晝寢子曰朽木不可雕也糞土之墻不可杇也於予與何誅子曰始吾於人也聽其言而信其行今吾於人也聽其言而觀其行於予與攺是

伊川解曰人旣耽惑難以語學矣因責其不踐平日之言又語錄曰宰予晝寢孔子以其質惡因是而言又史記載宰予被殺孔子羞之常疑田常不敗何緣被殺若爲齊君而死是乃忠義孔子何羞之有及觀左氏乃闞止爲陳常所殺亦字子我謬誤如此又曰彊者易抑子路是也弱者難彊宰我是也範曰君子之於學惟日孳孳斃而後已惟恐其不及也宰予晝寢自棄孰甚焉故夫子深責之朽木糞墻言其質不美不足以有成也宰予以言見取於聖人自其晝寢而夫子始不信其言以其華而無實不足以有行也𨿽聖人不以一人而待天下以不勤蓋因宰我以誨也

謝曰剛爲近仁養心莫善於寡欲予也聖門之髙弟則聰明過人者語其淫溺蓋以志昏而气防尙可與入道乎與成湯不邇聲色異矣聖人始信之終疑之蓋聖人之道𨿽得於生知至材全而知益明猶有待於更事之多也而況於學者

楊曰朽木糞墻謂無質也學者非自彊不息不足與語道故責宰予以是然謂於予與何誅者豈以予爲眞不足誅邪是亦不屑之教誨也於予與何誅是乃深誅之也又曰有言不必有徳則聽言而信行容有未盡者然必待於予而後攺是蓋聖人於人之情僞有因是而後見者豈特是而已哉其應之也能不憚攺而已

尹曰宰予以言語稱於聖門孟子亦曰善言徳行於其對哀公問社及問三年之防復於此皆深責之蓋能言而行不逮者矣傳曰晝居於內問其疾可也故以朽木糞墻譬其質惡難以語學也

子曰吾未見剛者或對曰申棖子曰棖也欲焉得剛伊川解曰人有欲則無剛剛則不屈於欲也又語錄曰甚矣欲之害人也人之爲不善欲誘之也誘之而弗知則至於滅天理而不反故目欲色耳欲聲以至鼻之於香口之於味四肢之於安佚皆然此皆有以使之也然則何以窒其欲曰思而已矣學者莫貴於思惟思爲能窒欲【一本此下云曾子之三省窒欲之道也】又曰凡人欲則不剛至大至剛之气在養之可以至焉

範曰剛者天徳惟無欲乃能之神龍惟有欲是以人得求其欲而制之亦得而食之聖人無欲故天下萬物不能易也無欲則能無心無心則能至公至公然後剛孟子謂浩然之气至大至剛以直養而無害亦以欲之害气也

謝曰剛與欲正相反也能勝物之謂剛故常伸於萬物之上爲物掩之謂欲故常屈於萬物之下自古有志者少無志者多不屈於名勢則屈於貨色不屈於威武則屈於物我要之有意則有欲有欲則不剛宜乎夫子之未見也棖也其所欲不可知其爲人得非幸幸自好者乎故或以剛疑之然不知玆所以爲欲乎楊曰有欲必有狥於物焉得剛

尹曰人有欲則無剛剛則不屈於欲

子貢曰我不欲人之加諸我也吾亦欲無加諸人子曰賜也非爾所及也

伊川解曰我不欲人之加諸我吾亦欲無加諸人仁也施諸己而不願亦勿施於人恕也恕或能勉之仁則非子貢所及又語錄曰中庸所謂施諸己而不願亦勿施於人正解此兩句然此兩句甚難行故子曰賜也非爾所及也又曰不欲人之加諸我者施諸己而不願者也無加諸人者己所不欲勿施於人者也此無伐善無施勞者能之故非子貢所及又曰我不欲人之加諸我也吾亦欲無加諸人恕也近於仁矣故曰非爾所及然未至於仁也以其有欲字耳

範曰君子修其在己者其在人者不能必也己欲無加於人易使人無加於己難己所不欲勿施於人則無加於人者矣而欲人之無加於我𨿽聖人不能也顏子之行犯而不校則已矣豈能使人無犯乎故非子貢所及也

謝曰孔氏注言不能止人使不加非義於己也楊曰惟仁者能之非子貢所及也

尹曰無加諸人在己欲人不加諸我在人在己可必也在人不可必也

子貢曰夫子之文章可得而聞也夫子之言性與天道不可得而聞也

明道曰子貢曰夫子之文章可得而聞也夫子之言性與天道不可得而聞也子貢蓋於是始有所得而嘆之以子貢之才從夫子如此之久方嘆不可得而聞亦可謂之鈍矣觀其孔子沒築室於場六年然後歸則子貢之志亦可見矣他人如子貢之才六年中待作多少事豈肯如此

伊川解曰此子貢聞夫子至論而嘆美之言也又語錄曰性與天道非自得之則不知故曰不可得而聞又曰性與天道不可得而聞要在黙而識之也又曰性與天道子貢初未達此後能達之故發此

嘆辭非謂孔子不言其意又淵奧如此人豈能易到又曰惟子貢親達是理故能爲此嘆美之辭言眾

人不得聞

橫渠曰子貢謂夫子所言性與天道不可得而聞旣云夫子之言則是固常語之矣聖門學者以仁爲己任不以苟知爲得必以了悟爲聞因有是說

範曰孔子稱堯曰煥乎其有文章文章者徳之見乎外者也子貢之智足以知聖人故其文章可得而聞也夫子之於門人各因其材之大小髙下而教之性與天道則未嘗以語子貢自子貢以上則庶乎可得而聞也然知其不可得聞是其智足以及之而仁未足以與此也

呂曰吾無隱乎爾與人爲善也學不躐等非隱也未可也竭兩端於鄙夫非躐等也言近而指逺也以微罪去非隱情也眾人自有所不識性與天道非不言也弟子亦自有所不聞

謝曰夫子之文章異乎人之所謂文章夫子之言性與天道異乎人之言性與天道子貢之聽言異乎人之聽言也他人聞夫子之文章止於文章而已子貢聞夫子之文章於其間知所謂性與天道性與天道夫子𨿽欲言之又安得而言之所以不可得而聞也性與天道使子貢智不足以知之則安能語此則夫子可不謂善言乎子貢可不謂善聽乎後世諸子言性與天道多矣其言紛紛使人彌不識者亦異乎夫子之言矣後世學者觀書於章句之外毫髮無所得也亦異乎子貢之聞矣

遊曰孟子曰仁之於父子義之於君臣至聖之於天道命也有性焉君子不謂命也論性之妙而與於天道𨿽聖人有所不能知焉況子貢乎聞卽是知不得而聞者可以與知之謂也不可得而聞者亦有所不能知之謂也

楊曰夫子之文章與言性與天道無二致焉學者非黙而識之則不可得而聞也子貢至是始與知焉則將進乎此矣又曰天命之謂性率性之謂道性命道三者一體而異名初無二致也故在天曰命在人曰性率性而行曰道特所從言之異耳所謂天道者率性是也豈逺乎哉夫子之文章乃所以言性與天道非有二也聞者自異耳子貢至是始與知焉則將進乎此矣

尹曰子貢於此始有所得知性與天道非如文章可得而易聞

子路有聞未之能行惟恐有聞

伊川解曰子路果於行者故有聞而未能行惟恐復有所聞也又語錄曰人之所可畏者便做要在燭理子路有聞未之能行惟恐有聞聞見如登九層之臺範曰子路聞善勇於必行門人自以爲弗及也故著之若子路可謂能用其勇矣

謝曰未能行而恐有聞蓋以聞爲餘事矣夫勇於有行豈必以遷善攺過爲美歟蓋道不如是不足以有知也蓋惟力行然後可以知道譬如目之於色必待見而後知口之於味必待食而後知未之能行而曰吾知之矣此聞也非知也

楊曰尊其所聞恥躬之不逮也非勇於爲善其孰能之

尹曰子路勇於行者故有聞而未能行惟恐復有聞也

子貢問曰孔文子何以謂之文也子曰敏而好學不恥下問是以謂之文也

範曰敏則有功而能好學則有進而無已不恥下問者取於人以爲善也𨿽舜亦由此以爲大夫所謂文也者必內有其質外有其行而後可以名之也呂曰物相雜故曰文凡事之交錯不守一偏乃所以成文敏者多不好學居上者多恥下問今孔文子不守一偏而交錯乃謂之文

謝曰諡法固非一端知孔文子之得名豈非勤學好問者乎故與經天緯地之文異矣

楊曰敏而好學不恥下問故亦可謂之文與文王之所以爲文則異矣

侯曰敏而好學不恥下問是以謂之文矣

尹曰勤學好問爲文

子謂子產有君子之道四焉其行已也恭其事上也敬其養民也惠其使民也義

橫渠曰使民義不害不能教愛猶眾人之母不害使之義禮樂不興僑之病歟

範曰夫子稱人之美取其可以爲後世法也恭則不侮敬所以陳善閉邪也惠則足以使人而又使之以義民其有不從者乎子產有此四者合於君子之道爲政則未也

謝曰子產古之成人也其端己接物故有本末行已恭事上敬養民惠使民義難以一事語之要之至理當如此以文王之至聖不過於不敢侮鰥寡有事君之小心惠鮮鰥寡不替義徳有是四者蓋可以爲君子矣

楊曰以惠養民而使之以義𨿽不知爲政不害其爲君子之道也

尹曰四者人有一焉得以爲君子子產兼之故曰有君子之道四焉

子曰晏平仲善與人交久而敬之

伊川解曰人之交久則敬衰久而能敬所以爲善與人交

範曰久而能敬所以有常而不厭也上交不謟下交不瀆君臣之相與亦當如是有謟有瀆則非敬也若平仲足以爲法矣

謝曰晏平仲當周衰時亦可謂賢大夫其善固多矣聖人於此特論其與人交一節而已所謂久而敬之必徳盛而有常者能之蓋非有意於久交也而徳盛有常者自不狎侮矣

楊曰交之道久而益親則翫習而敬弛焉人之常情也故以久而敬之爲善

尹曰交久則敬衰久而能敬所以爲善也

子曰臧文仲居蔡山節藻棁何如其知也

伊川解曰世謂臧文仲知上失禮安得爲知又語錄曰蔡與采同大夫有采地而爲山節藻棁之事不知也山節藻棁諸侯之事也

橫渠曰山節藻棁爲藏之室祀爰居之義同歸於不知宜矣

範曰子曰智者不惑以其明於是非而取捨無疑也蔡非其所居山節藻棁非其所宜胡爲不明於是而處於非不可以言知矣夫禮者非不知侈之爲惡儉之爲美也不能以義制欲而犯義以從欲焉故私心勝而明有所蔽也

謝曰臧文仲當時必以智稱然不知爲上害禮之事於我何益焉蓋夫子開當時之惑以爲智者不如是也

楊曰以山節藻棁居蔡是猶以己養養鳥也焉得知尹曰罪莫大於智者爲之乎左傳稱仲尼謂臧文仲不智者三有曰作虛器是也

子張問曰令尹子文三仕爲令尹無喜色三巳之無慍色舊令尹之政必以告新令尹何如子曰忠矣曰仁矣乎曰未知焉得仁崔子弒齊君陳文子有馬十乘棄而違之至於他邦則曰猶吾大夫崔子也違之之一邦則又曰猶吾大夫崔子也違之何如子曰淸矣曰仁矣乎曰未知焉得仁

伊川解曰令尹子文三仕爲令尹無喜色三巳之無慍色其然豈其然乎人不能見其色則可矣謂其無喜慍則非也苟無喜慍何以知其未仁也夫子獨稱其舊政告新爲忠斯可見矣或問令尹子文之忠陳文子之淸使聖人爲之是仁否先生曰不然聖人爲之亦只是淸忠也或問令尹子文忠矣孔子不許其仁何也曰此只是忠不可謂之仁若比干之忠見得時便是仁也

範曰令尹子文之忠陳文子之淸皆未足爲仁仁者必有及於天下非自足於一己而已也若比干之忠伯夷之淸乃可謂之仁矣

呂曰子文至於三仕三巳不知進退之義者也陳文子至於崔子弒齊君而後去是不知去就之義者也不知進退去就之義不免於有懷行至於有懷𨿽曰淸忠而仁不足道也

謝曰文武之澤入人也深養人也久故小子有造人有士君子之行則其遺風未熄之時蓋有不待學問而入徳者矣況於令尹子文陳文子一時之善士也三仕無喜色三巳無慍色舊政告新令尹與棄馬十乘違而之他邦其立心髙矣故子張以仁疑之然容有質厚者亦能之是以夫子於仁不仁未可斷也其曰未知焉得仁非以二子爲不仁特恐子張識淸忠而不識仁也使子張知淸忠之非仁其於知仁也何有

楊曰三仕三巳而無喜慍舊令尹之政必以告新令尹是事君人不爲容悅而私於己者也故可以爲忠矣不立於惡人之朝棄十乘而違之可以爲淸矣忠淸疑若可以爲仁故子張以是爲問然仁若比干伯夷可也降是寧足與此乎蓋仁不可以迹論之故也侯曰子張問令尹子文陳文子仁矣乎孔子對以淸與忠而曰未知焉得仁蓋仁者理之得也得於義得於禮得於智者也其色有歉於心則不可謂之仁矣以全體言之惟踐形者可以謂之仁其餘或以一事而名仁者亦有之或言仁之功或言近乎仁或爲仁之方或爲仁之術皆非所謂盡仁者也令尹子文相其號之君而不知正其名陳文子有馬十乘亦齊之富大夫也崔子弒齊君而不能上告天子下請方伯而討其賊令尹徒以區區之忠而告其新文子以孑孑之義而避其地是皆不知爲臣爲仁之道也𨿽使聖人爲之只可謂之淸與忠而已故夫子皆曰未知焉得仁謂未知仁道也無喜慍之色與棄馬而逃皆末事也何足爲仁之道哉

尹曰觀二子之事謂之忠淸則可矣仁則未知也

季文子三思而後行子聞之曰再斯可矣

伊川解曰使晉時也其再慮當矣至於求遭防之禮則過矣又語錄曰爲惡之人未嘗知有思有思則爲善矣至於再則已審三則惑矣又曰再則定三則私意起矣

範曰思所以求通也多則惑故再思可矣不必於至三中庸曰有弗思思之弗得弗措也聖人有不思而得者有深思而得之者不執一也若周公仰而思之夜以繼日則不止於三也季文子事事必三思而後行故孔子以爲過矣

謝曰天下之事有是非利害君子不能無擇也是以再思以爲可也徐思之有未可焉則止以爲不可也徐思之有可爲則行此之謂再思再思之外猶有思焉恐不免於妄也必無中倫之理有人聞季子之風能不恱乎夫子所以解其惑而曰再斯可矣

楊曰事有可不可兩者而已故思止於再可也三則惑矣

尹曰思至於再可也至於三則惑若文子使晉而求遭防之禮以行思之過者也

子曰寗武子邦有道則知邦無道則愚其知可及也其愚不可及也

伊川曰邦無道則能沈晦以免患故曰不可及也亦有不當愚者比干是也

範曰治則見亂則隱出處之迹也知與愚本於其心而有道則明之無道則晦之道隱乎心而迹著乎外以見於亂邦之害此所以爲不可及也

呂曰以聖人之行爲不可及則過於知過也

謝曰邦有道則知知也邦無道則愚大知也邦無道而不愚以隕身失族者不絕於春秋之時優遊卒歳惟叔向而已至於此然後知武子之愚不可及也原其初心豈欲先公後私歟蓋才有所長知有所短也如武子者莊子所謂才全而徳不形者乎觀其無道而愚則有道而知亦不得已矣

楊曰有知愚之名則非行其所無事者言不可及則過中道矣

尹曰邦無道而愚蓋人之難能者也

子在陳曰歸與歸與吾黨之小子狂簡斐然成章不知所以裁之

伊川解曰夫子之刪詩書使羣弟子編緝之也又語錄曰此言弟子狂簡志大而行不揜故率然能成章不知所以裁之是時孔子將反魯之時也仲尼刪詩書作春秋定禮樂已前簡防甚多如詩書皆千餘篇豈是仲尼一人獨力能爲之蓋當時皆付諸弟子編集然後刪定故仲尼周流四方諸弟子編集已成章但未知所以裁擇故仲尼在陳思歸魯而裁正成書也故曰吾自衛反魯然後樂正雅頌各得其所範曰狂者進取簡則未能居敬也若琴張曾晳牧皮者是狂而已不知所以裁之則不得其中傳之於書或誤天下後世此夫子所以欲歸也

呂曰狂簡當爲狂狷狂者進取進取則過狷者有所不爲不爲則不及自非聖人立言舉不能悉合乎中𨿽未合乎中固已雜然成章矣成章則達矣其中者尙矣其不中者尙在裁以就中爾道之不行也旣不得中行而取狂狷又不得其行而卒歸乎立言則聖人之不遇可知矣

謝曰夫子嘗曰如有用我者吾其爲東周乎則其傳於門人非夫子初心也當是時𨿽得天下英才而教育之所樂不存焉而況狂狷乎及其鳯鳥不至知其卒不用也不復夢見周公也將以其道傳之門人豈不曰吾捨此其如來世何此欲反魯時心也當是時𨿽不得中行猶欲成就之而況英才乎此孟子所謂狂者又不可得又思其次也

楊曰道不行則私淑諸人而已

尹曰孔子在陳不得中道而與之故思其次也狂簡小子於詩書禮樂能成文章而不能裁者也是以自衛反魯然後樂正雅頌各得其所

子曰伯夷叔齊不念舊惡怨是用希

伊川解曰伯夷叔齊之節至髙峻也然其居之以寛故怨希不然則不可以處世矣又語錄曰伯夷之淸若推其所爲須不容於世必負石赴河乃已然卻爲它不念舊惡气象甚宏又曰不念舊惡此淸者之量或問伯夷叔齊叩馬而諌武王義不食周粟有之乎曰叩馬則不可知非武王誠有之也孟子曰伯夷隘只此便見隘處君臣尊卑天下之常理也伯夷知常禮而不知聖人之變故隘不食周粟只是不食他祿非餓而不食也至如史記所載諫辭皆非也武王伐商卽位已十一年矣安得父死不葬之語韓退之頌伯夷甚好然只說得伯夷介處要知伯夷之心須是聖人語不念舊惡怨是用希說得伯夷心也或曰伯夷叔齊不念舊惡如何曰觀其淸處其冠

不正便望望去之則可謂隘矣疑若有惡矣然卻能不念舊惡故孔子特發明其情武王伐紂伯夷叔齊知君臣之分不知武王順天命誅獨夫石曼卿有詩言伯夷恥居湯武干戈地來死唐虞揖遜墟亦有是理首陽乃在河中府虞鄕

範曰伯夷叔齊之美多矣夫子稱此者爲其樂天順理可以爲法也夫與人有惡而不忘則志未平也平之在己己不念則人亦不怨矣是以怨之者希也呂曰夷齊聖之淸者淸則能逺乎怨不念舊惡乃逺怨之義

謝曰君子於所親當怨也然猶不宿怨焉而況於疎者乎越人彎弓而射我則談笑而道之其待我以橫逆曰此亦妄人也已矣蓋於攻人之惡有所不暇而況於念舊惡乎能不念舊惡則怨何自而生

楊曰公天下之善惡而不爲私焉則好惡不在我矣何念舊惡之有若夷齊蓋亦所過者化也

尹曰伯夷叔齊之節可謂髙峻觀其淸而至於衣冠不正則望望然去之則隘矣宜若無所容者惟其不念舊惡其中宏裕怨是用希也

子曰孰謂微生髙直或乞醯焉乞諸其鄰而與之伊川解曰君子敬以直內所枉𨿽小而害則大範曰是曰是非曰非有謂有無謂無曰直微生以直聞而夫子因乞醯知其不直夫害其所以養心者豈在大哉聖人於人觀其取予一介而千駟之馬萬鍾之祿從可知也故以微事斷之所以教人不可不愼也

謝曰或乞醯焉乞諸其鄰而與之不害其與人交也若以周濟急難亦何害其爲直然在當時之事其設心恐不如是也答問之間親見其事故語止於如此而意已傳矣今未可以乞醯認爲不直也

楊曰循理而行無矯揉之私則直矣

尹曰君子敬以直內若微生髙其枉𨿽小害直爲大

子曰巧言令色足恭左丘明恥之丘亦恥之匿怨而友其人左丘明恥之丘亦恥之

伊川解曰足恭過恭也左丘明古之聞人

範曰巧言令色足恭者外爲謟也匿怨而友其人者內爲詐也言已與丘明同所以顯丘明而率其不能者也夫惟外不爲謟內不爲詐則不愧於天不怍於人矣

呂曰二恥者誠心之所不至世不以爲恥惟左丘明者與聖人同心此孔子所以取之巧言令色足恭謂外事於言色貎者也

謝曰巧言令色足恭匿怨而友其人推其類其可恥有甚於穿窬也左丘明恥則其所養可知矣知恥在夫子何足言欲使學者知立心以直而已

楊曰恥是四者於孔子爲不足道而曰丘亦恥之者蓋示人以行使學者知是四者之不可爲又以進丘明之善也

尹曰足恭過恭也巧言令色外謟者也匿怨而反其人內詐者也左丘明古之聞人

顏淵季路侍子曰盍各言爾志子路曰願車馬衣輕裘與朋友共敝之而無憾顏淵曰願無伐善無施勞子路曰願聞子之志子曰老者安之朋友信之少者懷之伊川解曰顏淵季路與夫子之言志夫子安仁也顏淵不違仁也季路求仁也又語錄曰凡看論語非只是要理會語言要識得聖賢气象如夫子曰盍各言爾志子路曰願車馬衣輕裘與朋友共敝之而無憾顏淵曰願無伐善無施勞孔子曰老者安之朋友信之少者懷之觀此數句便見得聖賢气象大段不同若讀此不見聖賢气象他處也難見學者須要理會得聖賢气象又曰願無伐善則不私矣無施勞則仁矣顏子之志亦可謂大而無以加矣然以孔子之言觀之則顏子之言出於有心也至於老者安之朋友信之少者懷之猶天地之化工付與萬物而已不勞焉此聖人之所爲也今夫羈靮以禦馬而不以制牛人皆知羈靮之作在乎人而不知羈靮之生由於馬聖人之化亦猶是也又曰顏子所言不及孔子無伐善無施勞是它顏子性分上事孔子言老者安之朋友信之少者懷之是天理上事又曰老者安之朋友信之少者懷之乃天地之道也【一作老者則安之朋友則與他信少者則當懷之乃天道也】又曰子路顏淵孔子皆一意但有小大之差皆與物共者也顏子不自私已故無伐善知同於人故無施勞若聖人則如天地或問老者安之朋友信之少者懷之如何曰此數句最好觀子路顏淵之言後觀聖人之言分明是天地气象又曰聖人卽天地也天地中何物不有天地何嘗

著心揀擇善惡一切涵養覆載但處之有道爾若善者親之不善者逺之則物不與者多矣安得爲天地故聖人之志止欲老者安之朋友信之少者懷之又曰子路曰願車馬衣輕裘與朋友共敝之而無憾此勇於義者觀其志豈可以勢利拘之哉蓋亞於浴沂者也顏淵願無伐善無施勞此仁矣然尙未免於有爲蓋滯迹於此不得不爾也子曰老者安之朋友信之少者懷之此聖人之事顏子大賢之事也子路有志之事

橫渠曰仲由樂善故車馬衣裘喜與賢者共敝顏子樂道故願無伐善施勞聖人樂天故分內外而成其仁

範曰子路所願志末也顏子則幾矣無伐善無施勞仁者之事也𨿽欲無之而有我存焉若夫子之言則天地之功也老者當安之朋友當信之少者當懷之如萬物各正其性命吾豈有心於其間哉堯舜之治天下禹之行水行其所無事而已程子曰羈靮以禦馬不以制牛人皆知羈靮之生乎人而不知羈靮之生乎馬聖人之教亦若是而已

呂曰子路喜功與人共利顏子爲已不倍於人孔子體天不言而信

謝曰門弟子所存夫子蓋得於眉睫之間不待問而可知今於由與回而問之非問之也蓋教之也欲省其切問近思者如何又從而振徳之也志可以爲善亦不害其未化故在學者則爲切論至道則爲病由與回中人以上者也夫子姑使之篤志乎不可也使之捐志乎不可也其曰盍各言爾志則二人者於此可以省發矣又安知兩人者不由是大有以啟廸其心與願車馬衣輕裘與朋友共敝之而無憾此篤志者也願無伐善無施勞篤志不足以言之也老者安之朋友信之少者懷之此非志也聊以答季路之問而已使季路聞此言也則願車馬衣輕裘與朋友共敝之而無憾之語能無自小乎使顏子聞此言也則願無伐善無施勞之語能無樂其庶幾乎又曰子路願車馬衣輕裘與朋友共敝之無憾亦是要做好事底心顏子早是參彼己孔子便不然老者合當養的便安之少者不能立者便懷之君君臣臣父父子子自然合做的道理便是天之所爲更不作用遊曰孔子之道修於家行於鄕施於國達於天下亦不過使老者安之朋友信之少者懷之而已蓋使天下之爲子者皆致其孝然後老者莫不安之矣使天下之爲父者皆致其慈然後少者莫不懷之矣使天下之爲朋友者皆先施之然後朋友莫不信之矣此所以爲孔子之志其辭𨿽若自抑而非盛徳之善治於人心者亦不足以與此

楊曰季路之志推之及於朋友而已顏淵願無伐善無施勞則裕乎此矣皆志於仁者之事也善推其所爲而已子曰老者安之朋友信之少者懷之是則仁矣無事乎推也

尹曰夫子安仁顏淵不違仁季路求仁臣聞師程頤曰欲見聖賢气象當於此致意焉

子曰已矣乎吾未見能見其過而內自訟者也

伊川解曰夫人能自知其過者鮮矣然知過非難也能自訟之爲難自訟不置能無攺乎

範曰見其過而內自訟則庶乎可以寡過矣非好學者不能也故曰已矣乎恐終不得見之所以警夫不能補過者也

謝曰推惡惡之心以自攻其惡則過不可勝攺也其惟能推好已之心好人者能之乎

楊曰小人之過也必文則能見其過而內自訟者鮮矣已矣乎者蓋甚言其未見也

尹曰知過非難自訟爲難苟自訟不置能無攺乎

子曰十室之邑必有忠信如丘者焉不如丘之好學也伊川解曰忠信質也語生質則不異於人人不若已之好學耳所以勉人學也

範曰十室之邑必有忠信者不誣人也不如丘之好學者不自誣也忠信則己與人同所以與人異者惟好學也聖人必學先王之道然後能成故稱己以勉人苟能好學則亦己而已矣是以自名好學而不爲矜也

呂曰所貴乎士學而已矣學之功可使愚者明柔者剛苟不志於學𨿽聖人之質不免爲鄕人而已自盡不欺苟質厚者皆能之故十室之邑必有

謝曰父父子子兄兄弟弟夏葛而冬裘渇飲而饑食皆所謂忠信也其敢厚誣十室乎然不明乎善不誠其身矣欲誠其身者其惟好學乎

楊曰人之於聖人非天之降材爾殊也未有無其質也𨿽十室之邑必有忠信如丘者焉不如聖人好學以成之耳蓋夫子不以聖賢自居而勉人以學若此類皆以身教之也

尹曰忠信質也人誰無質乎於學則不如己之好焉所以勉人云爾

論語精義卷三上﹤經部﹐四書類﹐論孟精義__論語精義﹐卷三上﹥

欽定四庫全書

論語精義卷三下

宋朱子撰

雍也第六

子曰雍也可使南面

伊川解曰仲弓才徳可使爲政也

範曰仲弓可以爲諸侯故夫子與之言皆治國之事論語可見矣

謝曰簡以臨之莊以涖之爲人上之道也仁而不佞其才宜如此故曰可使南面

楊曰仁足以長人然後能治其國家雍也仁矣故可使南面

尹曰南面謂可以爲政也

仲弓問子桑伯子子曰可也簡仲弓曰居敬而行簡以臨其民不亦可乎居簡而行簡無乃大簡乎子曰雍之言然

伊川解曰內主於敬而簡則爲要直內存乎簡則爲疎略仲弓可謂知防者子桑伯子之簡𨿽可取而未盡善故夫子云可也又語錄曰居敬而行簡者居敬則自然簡居簡而行簡者似乎簡矣然乃所以不簡蓋先有心於簡則多卻一簡也居敬則心中無物是乃簡也又曰敬則自虛靜不可把虛靜來喚做敬居敬則自然簡居簡而行簡卻是不簡只是所居者已剩一簡字

範曰易者幹徳也簡者坤徳也敬以直內簡以臨人故堯舜修已以敬而臨下以簡子桑伯子其處己亦若待人一之於簡而已居敬而行簡堯舜之道也故曰雍之言然

呂曰此兩章相發明子曰雍也可使南面不見可使之迹故以後章對子桑伯子之言爲證

謝曰此仲弓聞夫子可使南面之語因以問子桑伯子可不可也與夫子與曾防因問三子之言如之何之意同也子曰可也簡其所以可以其簡故也居敬而行簡以臨其民舉其大而略其細者也居簡而行簡不事事者也仲弓所知如此其不可以南面乎遊曰子桑伯子之可也以其簡若主之以敬而行之則簡爲善

楊曰子桑伯子爲聖人之所可者以其簡也夫主一之謂敬居敬則其行自簡矣故簡而亷居簡而行簡則大簡矣非臨下之道也

尹曰以其居簡故曰可也中主於敬而行簡不亦可乎若居簡而行簡則大簡

哀公問弟子孰爲好學孔子對曰有顏回者好學不遷怒不貳過不幸短命死矣今也則亡未聞好學者也伊川解曰顏子之怒在物不在已故不遷有不善未嘗不知知之未嘗復行不貳過也又顏子所好何學論曰聖人之門其徒三千獨稱顏子好學夫詩書六藝三千子非不習而通也然則顏子所獨好者何學也學以至聖人之道也聖人可學而至歟曰然學之道如何曰天地儲精得五行之秀者爲人其本也眞而靜其未發也五性具焉曰仁義禮智信形旣生矣外物觸其形而動於中矣其中動而七情出焉曰喜怒哀樂愛惡欲情旣熾而益蕩其性鑿矣是故覺者約其情使合於中正其心養其性故曰性其情愚者則不知制之縱其情而至於邪僻梏其性而亡之故曰情其性凡學之道正其心養其性而已中正而誠則聖矣君子之學必先明諸心知所養然後力行以求至所謂自明而誠也故學必盡其心盡其心則知其性知其性反而誠之聖人也故洪範曰思曰睿睿作聖誠之之道在乎信道篤信道篤則行之果行之果則守之固仁義忠信不離乎心造次必於是顚沛必於是出處語黙必於是久而弗失則居之安動容周旋中禮而邪僻之心無自生矣故顏子所事則曰非禮勿視非禮勿聽非禮勿言非禮勿動仲尼稱之則曰得一善則拳拳服膺而勿失之矣又曰不遷怒不貳過有不善未嘗不知知之未嘗復行也此其好之篤學之之道也視聽言動皆禮矣所異於聖人者蓋聖人則不思而得不勉而中從容中道顏子則必思而後得必勉而後中故曰顏子之與聖人相去一息孟子曰充實而有光輝之謂大大而化之之謂聖聖而不可知之謂神顏子之徳可謂充實而有光輝矣所未至者守之也非化之也以其好學之心假之以年則不日而化矣故仲尼曰不幸短命死矣蓋傷其不得至於聖人也所謂化之者入於神而自然不思而得不勉而中之謂也孔子曰七十而從心所欲不逾矩是也或曰聖人生而知之者也今謂可學而至其有稽乎曰然孟子曰堯舜性之也湯武反之也性之者生而知之者也反之者學而知之者也又曰孔子則生而知也孟子則學而知也後人不達以謂聖本生知非學可至而爲學之道遂失不求諸己而求諸外以博聞彊記巧文麗辭爲工榮華其言鮮有至於道者則今之學與顏子所好異矣又語錄曰喜怒在事則理之當喜怒者也不在血气則不遷又曰動乎血气者其怒不遷若鑑之照物妍蚩在

彼隨物以應之怒不在此何遷之有又曰小人之怒在己君子之怒在物小人之怒出於心作於气形於身以及於物以至無所不怒是所謂遷也君子之怒如舜之去四凶

或問不遷怒何也語錄中有怒甲不遷乙之說是否曰是曰若是則甚易何須待顏氏而後能曰只被說得粗了諸君便道易此莫是最難須是理會得因何不遷怒如舜誅四凶怒在四凶舜何與焉蓋因人有可怒之事則怒之聖人心本無怒也猶之鏡焉好物來便見是好物惡物來便見是惡物鏡何嘗有好惡也世之人固有怒於室而色於市者此遷怒者也當其怒能自反於義理之所歸則𨿽或遷焉蓋寡矣顏子之好學孔子所稱乃先乎此學者可不勉乎且怒一人對那一人說話能無怒色乎有人能怒一人而不怒別人者忍得如此已是煞知義理若聖人則因物而未嘗有怒豈不是難君子役物小人役於物今見人有可喜可怒之事自家著一分陪奉他此亦勞矣聖人之心如止水

橫渠曰顏子於天下有不善未嘗不知知之未嘗復行故怒於人者不使遷乎其身愧於己者不輒貳於後也又曰怒於人者不使遷於己慊於己者不使萌於再

範曰不遷怒者性不移於怒也發而中節謂之和故𨿽怒而不離於道未嘗遷也不貳過者知幾也學者所以學爲聖人非治心養性不能至也夫子獨稱顏淵他門弟子皆不與焉然則知好學者鮮矣

呂曰爲已之至則好學不厭人之有惡己必怒之不使可怒之惡反遷諸己而爲人之所怒是謂不遷怒有不善未嘗不知知之未嘗復行是謂不貳過皆爲己之至者也

謝曰移此而之彼謂之遷繼而副之謂之貳古之人不貴不怒蓋怒未必不中節至於遷怒則必不中矣不患有過蓋過不害其爲攺至於貳過則必不攺矣顏子不遷怒不貳過則其所好乃克己之學也聖人之所以爲聖以其得天理而忘人欲眾人之所以爲眾人以其滅天理而窮人欲顏子之克己其於聖人孰禦焉是以謂之好學今也則亡未聞好學者也豈其所學止於見聞而已乎

遊曰不遷怒者怒適其可而止無溢怒之气也傳所謂室於怒而市於色者遷其怒之甚者也不遷怒則發而中節矣喜怒哀樂不可無也毎思要發皆中節之爲難耳文武一怒而安天下之民則何惡於怒哉記曰心有所忿則不得其正今至於不遷怒則於正心之學可謂自彊矣不貳過者一念少差而覺之早不復見之行事也蓋惟聖人能寂然不動故無過顏子能非禮勿動而已故或有不善始萌於中而不及復行是其過在心而行不貳焉則於修身之學可謂自彊矣正心以修身自彊而不息此孔子所謂好學而顏子所以三月不違仁也若夫絕學者則心無所於正身無所於修曖然似春淒然似秋天徳而已矣此聖賢之辧也

楊曰學問之道無他求其放心而已矣遷怒貳過者皆放而不知求者也顏淵克己復禮則進斯道矣玆其所以爲好學也歟如子張之賢猶以干祿爲問彊識爲務則其去聖學也逺矣

尹曰怒在物不在己故不遷有不善未嘗不知知之未嘗復行故不貳

子華使於齊冉子爲其母請粟子曰與之釜請益曰與之庾冉子與之粟五秉子曰赤之適齊也乘肥馬衣輕裘吾聞之也君子周急不繼富原思爲之宰與之粟九百辭子曰毋以與爾鄰里鄕黨乎

伊川解曰夫子之使子華子華之爲夫子使義也而冉子乃欲資之而爲之請夫子與之釜者所以示不當與也求不達而請益則與之庾求猶未達夫子之意故自與之粟五秉故夫子非其繼富蓋赤苟至之則夫子必周之矣原思爲之宰則與之粟九百辭其多故謂之曰苟有餘則分諸鄰里鄕黨蓋思之爲宰有常祿也又語錄曰冉有爲子華請粟則與之少原思爲之宰則與之多者原思爲宰宰必受祿自有常數故不得辭子華出使於齊師使弟子不當有所請冉子請之自不是故聖人與之少他理防不得又請益再與之亦少聖人寛容不欲直拒他然冉子終不諭也

範曰夫子之道循理而已故周急不繼富以爲天下之通義使人可繼也又曰取予者義之端也君子無所苟焉可以與則與可以無與則無與也在子華則不與非爲吝也在原思則當與非妄施也故𨿽多不得辭義可以取則鄰里鄕黨所當及也推此以及天下無不均之患矣

呂曰富而與人分之則亷者無辭於富

謝曰此聖人示人以辭受取捨之道也君子之於辭受取捨之際豈欲悅人之耳目哉文稱其情而已故富有所不繼豈以一已之私分害天下之公義哉故祿有所不辭與之釜與之庾意其祿秩所當得者如此至於與之粟五秉則繼富矣繼富於肥馬輕裘之家則其於所識窮乏者得我當如何也此可以爲侈觀而不可以爲惠也宰而受粟義也辭粟於爲宰則舜禹之於天下何敢受也此可以爲自潔而不可以爲義要之二者皆未免乎有意至於無意者則非所當與而不與非嗇非所當辭而不辭非貪

遊曰餼廩稱事所以食功也今原思爲之宰而辭祿不受則食功之義廢矣蓋義所當得則𨿽萬鐘不害其爲亷借使有餘猶可以及鄰里鄕黨蓋鄰里鄕黨有相賙之義

楊曰君子之於辭受取予之際苟非其義一介不以與諸人苟以其道舜受堯之天下不以爲泰而士或以嗇與爲吝寡取爲亷者皆不知此也以冉求原思之賢猶不免是況世之紛紛者乎

尹曰赤之適齊也乘肥馬衣輕裘而冉求乃資之與之釜者所以示不當與也求不達其意而請益與之五秉故夫子非之又曰原思之辭常祿使其苟有餘則分諸鄰里鄕黨者凡取予一適於義而已

子謂仲弓曰犂牛之子騂且角𨿽欲勿用山川其捨諸伊川解曰疑多曰字角始角也可用時也

橫渠曰犂牛之子𨿽無全純使其色騂且角縱不爲大祀所取次祀小祀終必取之言大者苟立人所不棄也

範曰以瞽瞍爲父而有舜以鯀爲父而有禹古之聖賢不系世類尙矣子能攺父之過變惡以爲美則可謂孝矣

呂曰祭祀之牛角繭栗角握則用牛之子可知牛色𨿽不純但騂且角猶可以用山川蓋大者立小者未純猶未害也

謝曰此言人不系其類也牛色系於气稟如何幾有不可變者然犂牛之子有騂且角𨿽欲勿用不可得者可以人而不如乎蓋人性異於是聖與愚無定也在念與不念耳

楊曰苟騂且角𨿽犂牛之子不廢也人之有子猶是焉故堯不以瞽瞍而廢舜舜不以鯀而廢禹聖人立賢無方如此

尹曰臣聞張載曰犂牛之子𨿽非純全然使其騂色且角縱不爲大祀所取次祀小祀亦必取之謂仲弓苟立其大者人所不棄也

子曰回也其心三月不違仁其餘則日月至焉而已矣伊川解曰回三月不違仁得一善則服膺弗失其餘日月至焉至謂心存於仁非能至仁也又語錄曰三月言其久過此則聖人也不違仁是無纖毫私欲少有私欲便是不仁【一本注云此段周恭先所錄乞攺先生曰如此是頤著書也恭先固請先生遂親爲攺定此說】又曰日月至焉而已矣與久而不息者所見規模𨿽略相似其意味气象迥然別須潛心黙識玩索久之庶幾自得又曰三月言其久天道小變之節蓋言顏子經天道之變而爲仁如此其終久於仁也又曰三月不違仁言其久也然成徳事【一本然下有非字】

橫渠曰始學之要當知三月不違與日月至焉內外賔主之辧使心意勉勉循循而不能已過此幾非在我者

範曰回之於仁一時而不變則其久可知其餘則有時而至焉不若回愈久而弗失也夫子之於仁愼其所以取與人者至矣有能一日用其力於仁矣乎猶不得見焉惟獨稱顏子三月不違其可謂仁也巳呂曰仁之爲徳兼容徧體舉者莫能勝行者莫能至惟聖人性之然後能不息賢者身之可久而已其下隨其力爲至之久近也三月不違可久也以身之而未能性之故久則不能不懈又曰君子之學必致養其气養之功有緩有速則气之守有逺近及其成性則不繋所稟之盛衰如顏子之所養苟未成性其於仁也至於三月久之猶不能無違非欲違之气有不能守也則日月至焉者從何如矣若夫從心所欲不逾矩則其義將與天始終無有歳月之限故可久則賢人之徳如聖人則不可以久言又曰大而化之則气與天地一故其爲徳自彊不息至於悠久博厚髙明莫之能己也其次則未至於化必繋所稟所養之盛衰故其爲徳或久或不久埶使之然非致養之功不能移也如顏子所稟之厚所養之勤苟未至於化𨿽與日月至焉者有間然至於三月之久其气亦不能無衰𨿽欲勉而不違仁不可得也非仁之有所不足守蓋气有不能任也猶有力者其力足以負百鈞而日行百里力旣竭矣𨿽欲加以一鈞之重一里之逺而力不勝矣故君子之學必致養其气而成性則不系所稟之盛衰所謂從心所欲不逾矩不勉而中不思而得者安得違仁者哉可久賢人之徳顏子其幾矣

謝曰回之爲人語其所知𨿽出於學然鄰於生知矣語其成功𨿽未至於從容亦不可爲勉彊矣三月不違仁仁熟矣特未足以語聖也亦未達一間之稱爾三月特以其久故也古人三月無君則弔去國三月則復詩人以一日不見如三月兮夫子聞韶三月不知肉味皆久之意

遊曰仁人心也不可須臾離也猶饑之於食渇之於飲一日闕之則必顚僕餓踣而殞命矣人心一日不依於仁則不足以爲人焉仲尼嘗嘆曰有能一日用其力於仁矣乎當時之人不能一日用其力於行仁又安得以仁存心三月之久如顏子哉違者對依而言之不違則心常依於仁矣

楊曰三月不違未能無違也然而其復不逺則與日月至焉者異矣記曰中心安仁者天下一人而已蓋非聖人不足以與此又曰有不善未嘗不知知之未嘗復行則其不違可知矣

侯曰顏子三月不違仁便是不逺而復也過此則通天通地無有間斷便是聖人孔子許顏子者常在欲化未化之間顏子所以自處亦如是又曰如天地一元之气化育流行無纖毫間息斯可謂之仁矣尹曰三月言其久若聖人則渾然無間斷矣此顏子於聖人未達一間者也日月至焉心存於仁而不久故也

季康子問仲由可使從政也與子曰由也果於從政乎何有曰賜也可使從政也與曰賜也達於從政乎何有曰求也可使從政也與曰求也藝於從政乎何有伊川解曰季康子問仲由子貢冉有其才可以從政乎夫子答以各有所長非惟三子者人各有所長能取其長皆可用也

範曰季康子問弟子可用之才夫子各以其才而告之子謂仲由可使治千乘之國賦冉求可使爲百乘之宰而由也自謂爲千乘之國可使有勇求也自謂可使足民蓋二子之志止於如此故曰果曰藝及其相季氏也爲具臣而已矣子貢之達可以使四方而貨殖爲之病三子者及聖人之門猶如此臣是以知天下之才難也

呂曰果則有斷達則不滯藝則善裁皆可使從政也謝曰夫子嘗謂誦詩三百授之以政不達𨿽多亦奚以爲學者豈徒誦說云乎故將事事而見於民物之間也此豈優遊不斷無智不才者能之乎果達藝有一於此然後足以從政也三子聖門學者其性行或侃侃或行行於克己獨善𨿽季氏猶知其有餘也而特以從政問於夫子蓋陋儒之所短正在乎此楊曰片言可以折獄以其果也質直而好義察言而觀色慮以下人然後謂之達知禮樂射禦書數然後謂之藝三者有一焉則於從政乎何有

尹曰人各有所長能取其所長皆可用也

季氏使閔子騫爲費宰閔子騫曰善爲我辭焉如有復我者則吾必在汶上矣

伊川解曰仲尼之門能不仕大夫之家者閔子曾子數人而已

範曰閔子顏淵之倫也不仕於大夫亦不仕於諸侯以仲弓之賢猶爲季氏宰若顏閔者夫子之得邦家斯仕矣

謝曰學者能少知內外之分皆可以樂道而忘人之勢況閔子騫得聖人爲之依歸彼其視季氏不義之富貴不啻如犬彘又從而臣之豈其心哉在聖人有不然者公山弗擾佛肸亂人也召夫子夫子欲應之季氏𨿽不臣夫豈不知我而欲以爲宰也閔子辭之何也蓋居亂邦見惡人在聖人則可在他人則不可所謂磨而不燐湼而不緇蓋其變化莫測人𨿽欲殺之亦不可得也況得而污之乎自聖人而下剛則必取禍柔則必取辱閔子豈不能早見而豫待之乎如由也不得其死於衛求也爲季氏附益夫豈二子本心哉蓋旣無先見之智又無克亂之才故也則閔子其賢矣乎

楊曰孔子之門惟顏淵閔子未嘗仕蓋隱而未見也樂則行之憂則違之確乎其不可拔於二子見之矣尹曰仲尼之門不仕於大夫之家者閔子曾子數人而已

伯牛有疾子問之自牖執其手曰亡之命矣夫斯人也而有斯疾也斯人也而有斯疾也

範曰夫子於顏淵之死冉伯牛之死皆曰命也言天之命也非人之所能爲也易曰窮理盡性以至於命能盡人之道則能窮理窮理則能盡性盡性則至於命故孟子曰知命者不立乎巖墻之下盡其道而死者天之所爲非人之所取也立巖墻之下而死者人之所取非天之所爲也顏淵冉伯牛皆盡其道而死者故曰命

謝曰疾者臥於牖下屬纊以候气絕之時故趙簡子晢其眾曰畢萬匹夫也七戰皆獲死於牖下自牖執其手曰亡之蓋夫子與之永訣之意說者以爲惡疾不欲人見恐不然善人之死不必夭折然後謂之不幸故曰亡之命矣夫斯人也而有斯疾也

楊曰不知愼疾則其疾有以致之而至者伯牛無是也故曰命矣夫

侯曰夫子嘗以徳行稱伯牛矣於其將亡也宜其重惜之故再嘆曰亡之命矣夫斯人也而有斯疾也斯人也而有斯疾也言非可愈之疾亦不幸短命之意也

尹曰牖牖下也包氏謂有惡疾不欲人見恐其不然也

子曰賢哉回也一簞食一瓢飲在陋巷人不堪其憂回也不攺其樂賢哉回也

明道曰簞瓢陋巷非可樂蓋自有其樂耳【有一作樂】其字當玩味自有深意又曰樂莫大焉樂亦在其中不攺其樂須知所樂者何事

伊川解曰顏子之樂非樂簞瓢陋巷也不以貧窶累其心而攺其所樂也故夫子稱其賢或問顏子在陋巷而不攺其樂與貧賤在陋巷何以異先生曰貧賤而在陋巷者處富貴則失其本心顏子在陋巷猶是處富貴猶是又曰仁者在己何憂之有凡不在己逐物在外皆憂也樂天知命故不憂此之謂也若顏子簞瓢在他人則憂而顏子獨樂者仁而已鮮於侁問顏子何以不攺其樂曰知其所樂則知其不攺君謂其所樂者何也曰樂道而已曰使顏子以道爲可樂而樂之則非顏子矣侁以語毘陵鄒公浩公曰吾今始識伊川面又曰天下有至樂惟反身者得之而極天下之欲者不與存焉又曰顏子簞瓢非樂也忘也先生在講筵嘗於文義之外反復推明歸之人主及當講此章門人皆疑將何以爲說及講旣畢文義乃復言曰陋巷之士仁義在躬忘其貧賤人主崇髙奉養備極苟不知學安能不爲富貴所移且顏子王佐之才也而簞食瓢飲季氏魯國之蠧也而富於周公魯君用捨如此非後世之監乎聞者嘆服

範曰顏子之樂一簞食不損𨿽得天下亦不加焉其所學者道也富與貴是人之所欲也貧與賤是人之所惡也顏子豈樂夫陋巷哉處貧賤而不變則富貴亦不能移矣夫處貧賤而能樂則處富貴而能憂博施濟眾修己以安百姓堯舜猶以爲病此富貴之憂也呂曰禮義悅心之至不知貧賤富貴何以吾之憂樂【闕】

謝曰有所欲不得所欲則不樂回也心不與物交故無所欲無不得其所欲此所謂天下之至樂於此將以求顏子之用心果何所在且不可得而況攺其樂歟

遊曰非樂簞瓢陋巷也不以貧窶動其心攺其樂也知其所樂則知其不攺

楊曰居天下之廣居其樂孰加焉豈陋巷簞瓢之貧能攺之哉故夫子賢之學者知顏淵之所以樂則可與入徳矣

尹曰簞瓢陋巷非有可樂能不以眾人之所憂攺其樂故曰賢哉

冉有曰非不說子之道力不足也子曰力不足者中道而廢今女畫

伊川解曰冉有言非不說子之道力不足也夫子告以爲學爲已未有力不足者乃中道而自廢耳所謂力不足者今汝自止非力不足也

範曰冉求學於夫子不能有終而患力之不足此丘陵學山不至於山者也堯舜之道行之則是豈曰不可爲哉

呂曰力不足者中道而廢如不幸足廢決不能行冉有不行非力不足也自畫而已

謝曰欲爲而不能爲是之謂力不足能爲而不欲爲是之謂畫以畫爲力不足其亦未知用力與使其知所以用力豈有不足者其亦未知夫子之道與使其知說夫子之道豈肯畫也

楊曰今女畫謂其非力不足也蓋求也退故孔子毎進之如此

尹曰力不足者必中道而廢今求也非力不足也自止之也

子謂子夏曰女爲君子儒無爲小人儒

伊川解曰君子儒爲己小人儒爲人

範曰君子儒學其內小人儒徇其外君子所治者本小人所務者末子夏聞夫子之道而樂出見紛華盛麗而悅夫子以其執徳不信道不篤故以此戒之謝曰志於義則大是以謂之君子志於利則小是以謂之小人君子小人之分義與利之間也然所謂利者豈必殖貨財之謂以私滅公適已自便凡可以害天理者皆利也子夏文學𨿽有餘而意其逺者大者或昧焉是以夫子語之以此

楊曰君子小人之分義利之間而已

尹曰君子儒爲己小人儒爲人

子遊爲武城宰子曰女得人焉爾乎曰有澹臺滅明者行不由徑非公事未嘗至於偃之室也

伊川解曰行不由徑動必從正道又語錄或問徑是小路否曰只是不正當處如履田疇之類不必不由小路昔一人因送葬回被僕者引自一小路歸已行數里方覺不是卻須要回就大路若此非中理若使小路便於往來由之何害

範曰武城之爲邑小而未嘗無賢人焉子遊爲武城得其人則治道斯已矣故夫子先以得人爲問夫以武城猶不可以無人也而況天下豈無其人哉其可以無人而治乎故舉武城則天下可知矣澹臺滅明以不至偃室爲賢天下之大必有不召之臣則君尊而國重矣

謝曰觀善人者於小事猶足以知之如觀水之瀾可以知其有源也行不由徑非公事未嘗至於偃之室亦可以知滅明之賢矣行不由徑蓋其意無欲速非公事未嘗至於偃之室蓋其意不爲喣濡以媚悅人觀此則澹臺滅明簡易正大之情可見矣

楊曰爲政以人才爲先故孔子以得人爲問如澹臺滅明者非直道而行正己而不求於人不能若是也後世有不由徑者人必以爲迂不至其室人必以爲簡非孔氏之徒其孰能知之以爲得人乎

尹曰行不由徑動必從正道

子曰孟之反不伐奔而殿將入門防其馬曰非敢後也馬不進也

範曰有功而不伐惟禹能之戰勝者以先爲功不勝者以後爲功凡眾必有爭故以讓爲美功必有矜故以謙爲美夫子之於人苟有善必稱焉取其合於理者以教若孟之反可以爲法矣

呂曰人之不伐能不自言而已孟之反不伐則以言以事自揜其功加於人一等矣

謝曰人能操無欲上人心人欲自滅天理自明大道其必得之矣然不知學者欲上人之心無時而忘蓋亦未知所以擇術也擇術之要莫大於不伐久之則凡可以矜己誇人者皆爲餘事矣奔而殿將入門防其馬曰非敢後也馬不進也則其於不伐亦誠矣後之學者無志於學則己有志於學師孟之反可也楊曰殿而後而自謂馬不進故夫子稱其不伐則其功著矣

侯曰孟之反殿魯之師有功而曰非敢後馬不進也可謂不伐矣

尹曰師奔而殿是難能也而又不有其功故稱其不伐也

子曰不有祝鮀之佞而有宋朝之美難乎免於今之世矣

伊川解曰無祝鮀之巧言與宋朝之令色難乎免今之世必見憎疾也又語錄曰佞才辯也不有祝鮀之佞與宋朝之美難免今世之害矣又曰祝鮀佞所謂巧言宋朝美所謂令色當衰世非此難免範曰祝鮀口柔宋朝面柔有朝之令色而無鮀之巧言猶難於當世此疾時人之好佞也人君豈可不以佞爲戒而逺之哉

呂曰惟巧言令色可以免今世之患

謝曰蓋惡直丑正衰世之風善觀世之治亂者如此楊曰世衰道微遊談之世方以辯給相傾非巧言令色以取容說難乎其免矣言此蓋傷之也

侯曰而字疑爲不字

尹曰無鮀之巧言與朝之令色難免乎今之世必見憎疾矣

子曰誰能出不由戶何莫由斯道也

伊川解曰道不可須臾離也事必由其道猶出入之必由戶也

範曰行必由道如出入必由戶人皆知出必由戶而不知行必由道蓋由之而不知者凡民也知而由之者賢人也知出必由戶則無穿窬由徑之行矣知行必由道則無非僻不正之心矣

呂曰出而不能不由戶則可行而非達道也哉謝曰道之得名以其人由之而不可離也近在父子夫婦之間視聽食息之際果可以離人乎哉自異端起或捶提仁義或絕滅倫類然後人始疑道爲虛無寂寞矣

楊曰道無適而非也孰不由斯乎猶之出必由戶也百姓日用而不知且

尹曰道不可離可離非道猶出入必由戶也

子曰質勝文則野文勝質則史文質彬彬然後君子伊川解曰君子之道文質得其宜也又語錄曰史乃周官府史胥徒之史管文籍之官也故曰史掌官書以贊治文𨿽多而不知其意文勝正如此也範曰凡史之事皆文勝質者也失其義陳其數者史也國有史記亦主於文而已無取於質也野人則曰質而已矣何以文爲故野拎【疑】史文質之反也庶人之在官者亦曰史則與野人異矣不野不史然後謂之君子

呂曰史者治書之稱治官府之文書曰史【卽府史之史】善爲辭說亦曰史【卽國史之史】

謝曰禮不下庶人故其容多僬僬君子攝以威儀故其容多濟濟如曰質猶文也則其容僬僬可以爲君子矣如曰文猶質也則其容濟濟可以爲君子矣然而皆不君子者蓋徳不足必無文質相稱之理欲直情則不免於野欲修容則不免於史其惟君子然後能文質彬彬乎此發於自然見於面盎於背施於四體者也此觀人之大要

楊曰文猶質也質猶文也二者不可以相勝故文質彬彬然後君子然質之勝文則有其質矣猶之甘可以受和白可以受采也文勝而至於滅質則其本亡矣𨿽有文將安施乎然則與其史也寜野

尹曰史文勝而理不足也惟君子文質得其宜

子曰人之生也直罔之生也幸而免

明道曰生理本直罔不直也而亦生者幸而免伊川解曰人類之生以直道也欺罔而免者幸耳橫渠曰生直理順則吉凶莫非正也不直其生者非幸福於回則免難於苟也

範曰人之性善故其生直直誠也罔無知也生於鄙詐之心非人道也衣服在躬而不知其名爲罔愚之至也此豈其性哉不能明於善也直則生明罔則生暗故學而不思則罔思而不學則殆結繩以佃以漁亦曰罔以禽魚無知而罔之也罔則爲惡將無不至其能免者幸

呂曰凡人之生直道而行足以免於世無常之人其免也幸而已罔如网無常者也

謝曰順理爲直天地神人之所共好也人無一不慊於理義則仰不愧俯不怍不見非於明不見責於幽其血气亦將安佚恬愉此其所以能生於罔則不直不直者不惟內焦勞於血气亦天地神人之所共惡也此其不死亦幸矣

遊曰直者循理之謂也惟其循理故能盡生之經與直養之直同至於姦罔則去直也逺矣

楊曰人者盡人道者也不益生不助長故其生也直不誠無物則罔有死之道焉其生也幸免而已又曰人之生也直是以君子無所往而不用直直則心得其正矣以乞醯證父爲直不得其正者也古人於幼子嘗示無誑所以養其直也有素矣

尹曰直性也罔失性者也幸而免謂得免者幸也

子曰知之者不如好之者好之者不如樂之者

明道曰篤信好學未如自得之樂【造道者也】好之者如遊他人之園囿樂之者則已物耳然只能信道亦是人之難能也

伊川解曰非有所得安能樂之又語錄曰知之必好之好之必求之求之必得之古人此个學是終身底事果能造次顚沛必於是豈有不得之理又曰知之者在彼而我知之也好之者𨿽篤而未能有之至於樂之則爲己之所有

範曰知之者不如好之篤也好之者不如樂之深也學至於樂之而後可以語成矣孟子曰樂則生矣生則惡可已也故不知手之舞之足之蹈之樂者天下之至和也

呂曰知之則不惑好之則勉樂則不可已也

謝曰知有是理未必爲故不如好之者好之者未必無所厭故不如樂之者至於樂則無欣厭取捨性於是矣

楊曰夫婦之愚可以與知焉則知之非難矣知之而不能期月守者好之不至也好之矣必心有得焉而後樂此知好樂之辧也

尹曰知之者知有是道也好之者好而未得也樂之者有所得而安之也

子曰中人以上可以語上也中人以下不可以語上也明道曰上知髙逺之事非中人以下所可告蓋逾涯分也

伊川解曰才卑而語之髙安能入也又語錄曰中人以上中人以下此謂才也然則中人以下者終於此而已乎曰亦有可進之道也

範曰中人以上可入於上智故可以語上中人以下可入於下愚故不可以語上人之性善有可以語上有不可以語上由學與不學故也

謝曰此論上下之分非不移之品特語其操術淺深蓋未足以及之者語之無益

楊曰有中人上下者气稟異也不失人言惟知者能之

尹曰才卑而語之髙未有能諭者也

樊遲問知子曰務民之義敬鬼神而逺之可謂知矣問仁曰仁者先難而後獲可謂仁矣

明道曰民之所宜者務之所欲與之聚之所惡勿施爾也人之所以近鬼神而防之者蓋惑也故有非其鬼而祭之淫祀以求福知者則敬而逺之又曰先難克己也又曰務民之義如項梁立義帝謂從民望者是也敬鬼神而逺之所以不瀆也知之事也先難後獲先事後得之義也仁之事也

伊川解曰能從百姓之所義者知也鬼神當敬也親而求之則非知也以所難爲先而不計所獲仁也又語錄曰民亦人也務人之義知也鬼神不敬則是不知不逺則至於瀆敬而逺之所以爲知又曰只此二句說知亦盡且人多敬鬼神者只是惑逺者又不能敬能敬能逺可謂知矣曰知鬼神之道然後能敬能逺否曰亦未說到如此深逺處且大綱說當敬不惑也又問今人奉佛莫是惑否曰是也敬佛者惑不敬佛者只是孟浪不信然則佛當敬乎曰佛是胡人之賢知者安可慢也至如陰陽卜筮擇日之事今人信者必惑不信者亦是孟浪不信如行忌太白之類如太白在西方不可西行有人在東方居不成都不得西向行又卻初行日忌次日便不忌次日不成不衝太白也如使太白爲一人爲之則鬼神亦勞矣【如行遇風雨之類】大抵人多記其偶中者耳又曰有爲而作者皆先獲也如利仁是也古人惟知爲仁而已今人皆先獲也

範曰君子之所有事惟振民育徳而已務民之義所以振民也鬼神幽而難明敬而逺之所以明民也仁者先難而後獲者所以育徳也

呂曰當務爲急不求所難知力行所知不憚所難爲此樊遲可進於知與仁之實

謝曰務民之義知以義爲利者也敬鬼神而逺之知鬼神之情狀也兩者皆非淺近者所可窺是以謂之知難如射之有志若跣之視地若臨深若履薄皆其心不易之謂其心不易其必有獲矣於此時可以見仁焉

楊曰知者知仁義而不去是也樊遲學稼圃民務之事而已非義也記曰之死而致死之知者不爲也又曰禮之近人情者非其至蓋惡其防也幽明異域而致親焉知者不爲也故問知以是告之仁者其言也訒爲之難言之得無訒乎則不可易爲也在熟之而已故問仁以先難後獲告之

尹曰能從百姓之所義者知也鬼神當欽者親而求之則非智也以所難爲先而不計其所獲仁也

子曰知者樂水仁者樂山知者動仁者靜知者樂仁者壽

伊川解曰樂喜好也知者樂於運動若水之流通仁者樂於安靜如山之定止知者得其樂仁者安其常也又語錄曰樂水樂山與夫動靜皆言其體也知者樂凡運用處皆樂仁者壽以靜而壽仁可以兼知知不可以兼仁如人之身統而言之則只謂之身別而言之則有四肢又曰知如水之流仁如山之安動靜仁知之體也動則自樂靜則自壽非體仁知之深者不能如此形容之又曰樂山樂水气類相合範曰知者運而不息故樂水仁者安於所止故樂山動則能和故樂靜則能久故壽非深於仁知者不能形容其徳也

呂曰山水言其體動靜言其用樂壽言其效精義入神庸非樂乎澤及萬世庸非壽乎

謝曰仁知合謂之聖自非聖人仁知必有所偏故其趨向各異則其成功亦不同也內有所感斯外有所樂此樂山樂水所以不同也以其動是以周行而不殆以其靜是以獨立而不攺以其成物是以動以其成已是以靜以得其用故樂以盡其性故壽若夫無樂也無所不樂也動亦靜靜亦動仁知不足以名之蓋其所樂有不存焉者矣況壽乎

遊曰仁者安仁得於所性之妙不逐末不忘本不逐僞以防眞不殘生以傷性可以保身可以養生可以盡年故享年享國皆可長久若堯舜文王皆度越百歳是也

楊曰利之故樂水安之故樂山利故動安故靜批大卻導大窽物莫得而攖焉故樂靜則復則與天爲一故壽

尹曰知動也猶水之通流仁靜也猶山之安靜得其樂者知也得其常者仁也

子曰齊一變至於魯魯一變至於道

伊川解曰夫子之時齊彊魯弱孰不以爲齊勝魯也然魯猶存周公之法制齊由桓公之霸爲從簡尙功之治太公之遺法變易盡矣故一變乃能至魯魯則修廢舉墜而已一變則至於先王之道也又語錄曰齊經管仲霸政之後風俗尙權詐急衣食魯之風俗不如此又仲尼居之當時風俗亦甚美至漢尙言魯之學天性此只說風俗若謂聖賢則周公自不之魯太公亦未嘗之齊又謂齊經田常弒君無君臣上下之分也不然又曰言魯國𨿽衰而君臣父子之大倫猶在愈於齊國故可一變而至於道

橫渠曰魯政之禦法者非其人而已齊因管仲遂並壊其法故必再變而後至於道

範曰齊魯有太公周公之餘化故其變也易齊一變可使如魯之治時也魯一變可使如周公之有道也子曰如有用我者期月而已可也魯有周公之典法存焉可舉而措之一變而至於道非聖人之所難也孟子以齊王猶反手也況夫子之於魯乎

呂曰齊政𨿽修未能用禮魯秉周禮故幾於道謝曰齊魯之異非周公太公遺化不同齊自管仲之後與晉楚爭霸而不法先王隆禮義者多矣至於魯獨以弱守國故其气骨有近於王道而況周公之典籍猶在人存而政舉一變可以至於道矣

遊曰齊𨿽彊大經桓公一變而爲霸則王道不復存焉魯𨿽削弱而周公之法則猶在有王者作取法於魯則文武之道翕然丕變矣

楊曰魯𨿽失道而周公之法猶存焉齊更管仲則其法並亡矣故齊一變至於魯而已魯一變則至道尹曰齊自管仲用霸道變亂太公之法盡矣魯𨿽曰廢墜周公之法而尙有存者未嘗變亂故齊一變至於魯魯一變至於道也

子曰觚不觚觚哉觚哉

伊川解曰觚而失其形制則非觚也故君而失其君之道則爲君不君臣而失其臣之職則爲虛位又語錄曰觚之爲器不得其法制則非觚也舉一器而天下之物莫不皆然天下之事亦猶是也

範曰觚之爲器必有法焉不合於法則不觚不觚則不足以爲器矣故曰觚哉舉一器而天下莫不皆然人而不徳則不人國而不治則不國矣

呂曰名失其實非特在觚

謝曰觚之所以爲觚者以其合度也器不合度尙何觚之可名哉猶學者一不中節𨿽賢者猶爲過之則非禮之禮非義之義𨿽禮非禮也𨿽義非義也楊曰名者人治之大故孔子爲衛以正名爲先觚而不觚則何爲哉

尹曰觚之不觚不得爲觚矣猶爲君必盡君道爲臣必盡臣道推之事物亦如是而已

宰我問曰仁者𨿽告之曰井有仁焉其從之也子曰何爲其然也君子可逝也不可防也可欺也不可罔也明道曰宰我言如井有仁者當下而從之否子曰君子可使之往不可防以非其所履可欺以其方難罔以非其道又曰言可使之往不可防以罔

伊川解曰宰我問仁者好仁不避難𨿽告之以赴井爲仁亦從之乎夫子謂不然君子可使之有往不可防之於不知可欺以其方不可罔以非其道

範曰宰我以爲仁者惟善之從或告之以井有仁焉其將入井而從之與夫子以爲不然君子可見不善則去可逝而去也而不可使爲不義入井則防於非義也可欺以其方不可防以非其道如校人之欺子產是也豈以井有仁而遂從之乎宰我信道不篤憂爲仁防害而不知孝子仁人之於不義𨿽君父之命亦不從也豈得而罔之乎

呂曰井有仁焉猶言自投防穽以施仁術也已己自防仁將何施當是時也君子可往以思救不能自防以行救可欺之以可救不可罔之使必救

謝曰不可逝不可欺則是逆詐億不信也可防可罔則是不知也仁者之所爲正不如是宰我親炙於聖人尙疑仁者之用心則信乎仁者之難知也

楊曰君子之於仁不逆詐不億不信則疑若可防也故宰我以是問之

尹曰宰我問仁者不避患難𨿽告之以赴井爲仁亦從之乎夫子謂不然君子可使有往不可防以不知可欺以其方不可罔以非其道

子曰君子博學於文約之以禮亦可以弗畔矣夫明道曰博學於文而不約之以禮必至於汗漫所謂約之以禮者能守禮而由於規矩也未及知之也止可以不畔道而已多聞擇其善者而從之多見而識之知之次也與此相近顏淵曰博我以文約我以禮欲罷不能是已知之而進不止者也

伊川解曰博學而守禮𨿽未知道亦可以弗違畔於道矣或問曰博我以文約我以禮曰此是顏子稱聖人最切當處聖人教人只是如此旣博之以文而後約之以禮所謂博學而詳說之將以反說約也博與約相對聖人教人只此兩字博是博學多識多聞多見之謂約是使之知要也又問君子博學於文約之以禮與此同否曰這个則是淺近說言多見聞而能約束以禮𨿽未能知道庶幾可以弗畔於道此言善人君子多識前言往行而能不犯非禮者爾非顏子所學於夫子之謂也又問此莫是小成否曰亦未是小成去知道甚逺如多聞擇其善者而從之多見而識之知之次也聞見與知之甚異此只是聞見者也又曰君子博學於文約之以禮亦可以弗畔矣夫此非自得也勉而能守也多聞擇其善者而從之多見而識之知之次也以勉中人之學也

橫渠曰博文約禮由至著入至簡故可使不得畔而去

範曰揚雄曰多聞則守之以約寡聞則無約也學文者莫不欲博能約之以禮則不至於流矣夫如是僅可以不畔於道而已博學於文而不約之以禮猶農夫之無疆埸也其不入於異端邪說者鮮矣

呂曰學貴造約愈約愈深博文約禮非其至者然在人事莫非當務故於道也𨿽未深造亦可以弗畔於道

謝曰知博而不知約則失於無統知約而不知博則失於無徵由博而知約猶知四旁而識中央也故可以弗畔蓋此道舉而措之天下則有不可窮之事業反而求之一身則有不可二之理義由事業故有文由理義故有禮其禮𨿽一然不由博而徑欲取約者恐不免於邪遁也

楊曰博學於文不知所以裁之則或畔矣約之以禮所以裁之趨於中而不出於大防則弗畔矣

尹曰博學於文約之以禮亦可以弗違畔於道

子見南子子路不說夫子矢之曰予所否者天厭之天厭之

伊川解曰南子非正衛君以爲夫人使見夫子夫子𨿽不願見安能拒之乎子路以夫子之被彊也故不悅夫子爲陳不得已之故而謂之曰吾道之否塞如是蓋天厭之猶天防予也又語錄曰子見南子子路不悅以孔子本以見衛君行道反以非禮見迫嘆曰予所否者天厭之天厭之否音乃泰否之否又曰孔子之見南子禮當見之也南子之欲見孔子亦其善心也聖人豈得而拒之子路不悅故夫子矢之曰予所以否塞者天厭之天厭之言使我至此者天命也矢陳也又曰經是邦必見其寡小君則孔子之見南子禮也然子路不悅孔子何以不告之曰是禮也而必曰天厭之乎曰道之將興也與使孔子而得志則斯人何所容也否則安得不歸之天厭之哉又曰見所不見古者大饗夫人有見賔之禮靈公

以妾爲夫人旣以夫人處之使孔子見於是時豈得不見

橫渠曰聖人於物無畔援𨿽佛肸南子苟以是心至教之在我爾不爲已甚也如是

範曰古者仕於其國必見小君禮也南子以不正聞於諸侯夫子以事衛君則禮當見之旣以爲君豈以略其禮哉子路未達故不悅夫子以子路之野不可以禮告也直誓之而已所以責之使深思也予所否者有不合於禮不由其道也天厭之者棄絕之也呂曰道之不行天實厭之此聖人所以不遇小君禮所當見南子無徳子路所以不悅孔子以爲使我不得賢小君而見之天厭乎吾道也矢陳也

謝曰見南子在當時君臣宣淫豈以爲非禮在子路之意獨不然直以爲凂夫子是以不說孟子嘗謂夫子於衛靈公有際可之仕至於此則行道之意其亦已矣故於子路不悅也直其理而語之曰我之所否者非人也天之所厭者胡爲不悅哉樂天而已矣楊曰子見南子包承者也此大人處否而亨之道衛人以爲過吾國者必見吾寡小君則孔子安得而不見不見則亂羣矣使孔子而得位則以妾爲妻者固將正之也否則無可爲之時則天實厭之人如之何哉子路不悅包羞者也蓋過乎中則失所謂包承者矣又曰南子衛靈公之妾以妾爲妻五霸之所不容況孔子而可以見之乎子路所以不悅也然當是之時窮爲旅人不得而正之者天實厭之也孔子而得位固將正之也然衛之人皆以爲小君而謂過吾國者必見吾寡小君則孔子安得而不見之否之時包承小人吉此大人處否而亨之道也

尹曰臣聞師程頤曰南子非正而衛君以爲夫人使見夫子夫子𨿽不願見安能拒之乎子路以夫子爲被彊也故不悅夫子爲陳不得已之故而謂之曰吾道之否塞如是蓋天厭之猶天防予也

子曰中庸之爲徳也其至矣乎民鮮久矣

伊川解曰中庸天下之至理徳合中庸可謂至矣自世教衰民不興於行鮮有中庸之徳也又語錄曰中庸之爲徳民不可須臾離民鮮有久行其道者也範曰中庸者無過與不及而可常也君子之行不爲過則爲不及夫惟過與不及是以不可常此道之所以不明不行也故中庸爲難民言鮮能者人皆有是徳而鮮能也明乎中庸之道則人皆可以爲堯舜矣呂曰中庸者經徳達道人所共有人所常行不能至者不能久而已

謝曰中不可過是以謂之至徳過可爲也中不可爲是以民鮮能久矣

楊曰夫道止於中而已矣過乎中則爲過未至乎中則爲不及也故以中庸爲至人皆曰予知擇乎中庸而不能期月守也是鮮久矣或問孔子曰中庸之爲徳也其至矣乎何也曰至所謂極也極有屋之極所處則至矣下是爲不及上焉則爲過或者曰髙明所以處已中庸所以處人如此則是聖賢所以自待者常過而以其所賤者事君親也而可乎然則如之何曰髙明則中庸也髙明者中庸之體中庸者髙明之用耳髙明亦猶所謂至也又曰道止於中而以出乎中則過未至則不及故惟中爲至夫中也者道之至極故中又謂之極屋極亦謂之極以其中而髙故也極髙明而不道中庸則賢智之過也道中庸而不及乎髙明則愚不肖之不及也世儒以髙明中庸析爲二致非知中庸者也以爲聖人以髙明處己中庸待人則聖人處己常失之過道終不明不行與愚不肖者無以異也夫道若大路行之則至故孟子曰堯舜之道孝悌而已矣其爲孝弟乃在乎行止疾徐之間非有甚髙難能之事皆夫婦之愚所與知者𨿽舜顏不能離此而爲聖賢也百姓特日用而不知耳侯曰民不能識中故鮮能久若識得中則手動足履無非中者故能久矣易之恆曰君子立不易方恆久也聖人得中故能常久而不易

尹曰中庸天下之正理徳合乎中庸可謂至矣人知擇乎中庸而不能期月守也故曰民鮮能久矣

子貢曰如有博施於民而能濟眾何如可謂仁乎子曰何事於仁必也聖乎堯舜其猶病諸夫仁者已欲立而立人已欲達而達人能近取譬可謂仁之方也已明道曰醫書以手足痿痺爲不仁此言最善名狀仁者以天地萬物爲一體莫非已也認得爲已何所不至若不屬己自不與己相干如手足不仁气已不貫皆不屬己故博施濟眾乃聖人之功用仁至難言故止曰已欲立而立人已欲達而達人能近取譬可謂仁之方也已欲令如是觀仁可以得仁之體又曰博施濟眾云必也聖乎者非謂仁不足以及此博施濟眾乃功用也又曰能近取譬反身之謂也又曰博施濟眾非聖人不能何干仁事故特曰夫仁者立人達人能近取譬可謂仁之方也已使人求之自反便見得也𨿽然聖人豈不盡仁然教人不得如此指殺又曰以已及物仁也推己以及物恕也違道不逺是也

伊川解曰博施厚施也博而及眾堯舜猶病其難也聖人濟物之心無窮已也惟患力不能及耳聖人者人倫之至惟聖人能盡仁道然仁可通上下而言故曰何事於仁必也聖乎又曰恕者爲仁之方也又語錄曰論語有二處說堯舜其猶病諸夫博施者豈非聖人之所欲然而五十乃衣帛七十乃食肉者聖人之心非不欲少者亦衣帛食肉也然其所養有所不贍此病施之不博也濟眾者豈非聖人之所欲然而治不過九州者聖人之心非不欲四海之外亦兼濟也然所治有所不及此病濟之不眾也推此以求修己以安百姓則爲病可知苟以吾治己足則便不是聖人又曰博施濟眾仁者無窮意又曰聖則無大小至於仁兼上下大小而言之博施濟眾亦仁也愛人亦仁也堯舜其猶病諸者猶難之也博則廣而無極眾則多而無窮聖人必欲使天下無一人之惡無一物不得其所然亦不能故曰病諸修己以安百姓亦猶是也或問博施濟眾何故仁不足以盡之曰旣謂之博施濟眾則無盡也堯舜之治非不欲四海之外皆被其澤逺近有間勢或不能及也以此觀之能博施濟眾則是聖矣或問堯舜其猶病諸曰聖人之心何時而已又問仁與聖何以異曰人只見孔子言何事於仁必也聖乎便謂仁小而聖大殊不知此言是孔子見子貢問博施濟眾問得來事大故曰何止於仁必也聖乎蓋仁可以通上下言之也聖則其極也聖人人倫之至倫理也至極也旣通人理之極更不可有加若今人或一事是仁亦可謂之仁至於盡仁道亦曰仁而已此通上下言之也如曰若聖與仁則吾豈敢此又卻是仁與聖俱大也大抵盡仁道卽是聖人非聖人則不能盡仁道又曰孔子語仁而曰可謂仁之方也已何也蓋若便以爲仁則反使不識仁只以所言爲仁也故但言仁之方則使自得之以爲仁也又曰方術也又曰方道也又曰已欲立而立人已欲達而達人能近取譬可謂仁之方也已博施而能濟眾固仁也而仁不足以盡之故曰必也聖乎又曰立人達人爲仁之方彊恕求仁莫近言得不濟事亦須實見得近處其理固不出乎公平公平固在用意更有淺深只要自家各自體認得或問子貢曰博施於民而能濟眾可謂仁乎子曰何事於仁必也聖乎仁聖何別曰此子貢未識仁故測度而設問也惟聖人爲能盡仁然仁在事不可以爲聖又問堯舜其猶病諸果乎曰誠然也聖惟恐所及不逺不廣四海之治也孰若兼四海之外亦治乎是嘗以爲病也博施濟眾事大故仁不足以名之又曰聖乃仁之成徳謂仁爲聖譬由雕木爲龍木乃仁也龍乃聖也指木爲龍可乎故博施濟眾乃聖之事舉仁而言之則能近取譬是也又曰剛毅木訥質之近乎仁也力行學之近乎仁也若夫至仁則天地爲一身而天地之間品物萬形爲四肢百體夫人豈有視四肢百體而不愛者哉聖人之至仁獨能體是心而已曷嘗支離多端而求之自外乎故能近取譬者仲尼所以示子貢爲仁之方也醫書謂手足風頑謂之四體不仁爲其疾痛不以累其心故也夫手足在我而疾痛不與知焉非不仁而何世之忍心無恩者其自棄亦若是而已

橫渠曰仁道有本近譬諸身推以及人乃其方也必欲博施濟眾擴之天下施之無窮必有聖人之才能其道

範曰博施者徳無所不施也濟眾者人無所不濟也普天之下無幽逺不及乃可爲博施億兆之眾無一夫不獲乃可爲濟眾此𨿽堯舜亦病未能也伊尹曰一夫不獲時予之辜孟子以爲聖之任言能以天下之民爲己任而思濟之也夫自以爲不足則將有餘伊尹任之故以爲辜堯舜性之故以爲病此所以參於天地也子貢疑此未盡於仁而不知乃聖之事夫學者以大爲小以小爲大皆未識夫仁者也

呂曰博施於民仁之事能濟眾聖之事也苟非其人道不虛行博施濟眾乃聖人之事堯舜猶病非子貢所及子貢有志於仁徒事髙逺未知其方孔子教以於己取之庶近而可入是乃爲仁之方𨿽博施濟眾亦由此進

謝曰博施濟眾亦仁之功用然仁之名不於此得也子貢直以聖爲仁則非特不識仁並於聖而不識也故夫子語之曰必也聖乎又舉仁之方也已欲立而立人已欲達而達人亦非仁也仁之方所而已知方所斯可以知仁猶觀天地變化艸木蕃鮮可以知天地之心矣

楊曰堯舜之仁不徧愛急親賢而已以天下之廣人物之眾而欲博施而濟之𨿽堯舜不能不以爲病也君子之仁豈謂是哉觀孔子所以告其門人其義可知矣故顏淵問仁則曰克己復禮爲仁仲弓問仁則曰出門如見大賔使民如承大祭則所謂仁者何事於博施濟眾乎我欲仁斯仁至矣故又告之以爲仁之方使知所趨也由是而求之斯得仁矣

尹曰五十者衣帛七十者食肉聖人非不欲少者衣帛食肉也然於養有所不贍若此之類病其施之不能博也聖人之治非不欲四海之外皆被其澤然其治不過九州若此之類病於濟之不能眾也博施濟眾堯舜猶病其難故曰何事於仁必也聖乎非仁小而聖大也蓋仁可以通上下而言聖則其極也今有一事之仁亦可謂之仁至於盡仁之道亦不過曰仁而已盡仁之道非聖不能故曰必也聖乎推己之恕以及人乃爲仁之方

論語精義卷三下﹤經部﹐四書類﹐論孟精義__論語精義﹥

欽定四庫全書

論語精義卷四上

宋朱子撰

述而第七

子曰述而不作信而好古竊比於我老彭

伊川解曰傳述而不作信古而好之自比於老彭也又語錄曰述而不作聖人不得位止能述而已範曰夫子之於六經未嘗有作焉皆述也信聖人不欺後世故能好古不信則不能好也堯舜稽古亦述而已矣亦信而已矣竊比於我老彭所以尊古人言不自我始也人君豈可不以先王爲法哉

呂曰老彭祖殷周之老成人二者皆老彭之事故孔子取之

謝曰事有述有作至於道則無述作之殊時有古有今至於道則無古今之變夫子謂二三子之意以爲我旣聖矣恐其矜己而造異也其義若曰我何以異於人哉亦述而不作信而好古竊自比於老彭耳彭之爲人不可考其誰何要之必其則古昔稱先王以名世者

楊曰孔子於我老彭不同道而竊自比之者述而不作信而好古而已然孟子曰王者之迹熄而詩亡詩亡然後春秋作然則孔子亦有作與曰春秋之時詩非盡亡也黍離降而爲國風則雅之詩亡矣雅亡則無政春秋所爲作也故曰春秋天子之事前此未之有謂之作者以是然而其事則齊桓晉文其文則史其義則竊取之於是三者加損焉蓋亦述之而已矣尹曰老彭不可考也蓋信古而傳述者也孔子亦然信古而傳述之不敢當作者云耳

子曰黙而識之學而不厭誨人不倦何有於我哉伊川解曰黙識而無厭倦者有諸己者也何有於我哉勉人學當如是也子貢曰學不厭智也教不倦仁也仁且智夫子旣聖矣以仁智而言也又語錄曰黙而識之乃所謂學也惟顏子能之故孔子曰吾與回言終日不違如愚退而省其私言顏子退而省其在己者亦足以發此故仲尼知其不愚可謂善學者也

範曰聖人之於言皆不得已黙而識之者不言而諭也學不厭智也教不倦仁也三者皆進徳而不已故夫子自以爲有之

呂曰黙識所以存諸心學不厭所以成諸己誨不倦所以成諸人合內外物我之道也我之道捨是三者復何所有

謝曰識非知識之識乃志識之識黙而識之猶曰黙而不忘也蓋人之於道有所見所聞或終身誦之者可謂好矣非黙而識之有書諸紳者矣非黙而識之蓋已與道未免爲二物也至於黙而識之神與道契譬猶以水投水方且滿意自得何暇發於言語之間哉此道聽塗說聖人不罪其掠美攘善特哀其徳之棄也學不厭誨不倦子貢常論之矣

楊曰黙而識之蓋有言意之所不能及者學而不厭智也誨人不倦仁也仁且智則旣聖矣是乃所以爲夫子也

尹曰黙識而心通力學而日新勤以教人孰能若孔子者哉則而效之入徳之序也充而至之則聖人矣曰何有於我是以勉學者云耳

子曰徳之不修學之不講聞義不能徙不善不能攺是吾憂也

伊川解曰憂如是則徳日新矣

範曰徳必修而後進學必講而後明徙義以崇徳攺過以修慝憂此四者所以爲人法也

謝曰見道易惟修徳然後可以得道言道易惟講學然後可以明道聞義不能徙與不聞同不善不能攺則安於自棄矣此四者自眾人觀之亦豈爲顯過哉聖人則以爲終於此而已此非聖人之憂也與孟子所謂飽食暖衣佚居而無教聖人有憂之其意同楊曰徳之不修則無以誠身學之不講則無以明善明乎善矣而勇不足以行之則難於進徳矣是宜憂也

尹曰徳必修而後成學必講而後明見善能徙攺過不吝此四者日新之要也苟未能至之聖人猶憂之況學者乎

子之燕居申申如也夭夭如也

伊川解曰申申和適之貎夭夭溫裕之貎又語錄曰申申是和樂中有中正气象夭夭是舒泰气象此皆弟子善形容聖人處也爲申申字說不盡故更著夭夭字今人不怠惰放肆必太嚴厲嚴厲時著此四字不得怠惰放肆時亦著此四字不得除非聖人便自有中和之气或問人之燕居形气怠惰而心不慢可否曰安有箕踞而心不慢者昔呂與叔來緱氏問居中某嘗窺之必見其儼然危坐可謂惇篤矣學者須恭敬不可令拘迫拘迫則難久矣

尹和靖言親見先生稱道劉質夫如此非呂與叔也範曰申申舒遲也夭夭和樂也申以言其體夭以言其心君子之行惟敬與和而已在外則敬在內則和此以進徳而不已也

呂曰申申舒而不至於倨夭夭屈而不失其和皆溫舒之貎

謝曰善觀聖人者可以得之於儀形蓋周旋中禮者必其盛徳之至是以二三子無時不觀省於斯焉燕居非鞠躬如不容之時是以其容申申非踧踖屏气之時是以其色夭夭此之謂中節

楊曰申申其容舒也夭夭其色愉也燕居不爲容色故如是蓋其心廣體胖而形諸外者自爾也

尹曰申申和適之貎夭夭溫裕之貎

子曰甚矣吾衰也久矣吾不復夢見周公

伊川解曰夫子盛時寤寐常存行周公之道及其老也志慮衰矣存道者心無老少之異行道者身老則衰矣故孔子曰吾衰也久矣又語錄曰孔子初欲行周公之道至夢寐不忘及晚年不遇哲人將萎之時故自謂不復夢見周公因此說夢便可致思思聖人與眾人夢如何夢是何物髙宗夢傅說如何曰此誠意所感故形於夢或曰人心所繋著之事則夜見於夢所著事善夜夢見之無害乎曰𨿽是善事心亦動也凡事有兆朕入夢者無害捨此皆妄動曰孔子夢見周公如何曰此聖人存誠處也聖人欲行周公之道故𨿽一夢寐不忘周公及旣衰知周道之不可行不復夢見也或問聖人固嘗夢見周公乎曰否孔子昔嘗夢寐間思周公後不復思耳若謂夢見周公大段害事卽非聖人曰聖人無夢乎曰有夫眾人日有所思夜則成夢或不思而夢亦是舊習气類相應聖人夢異於此髙宗夢傅說眞有傅說在傅巖也

橫渠曰無意我固必然後範圍天地之化從心而不逾矩老而安死然後不夢周公從心莫如夢見周公志也不夢欲不逾矩也不願乎外也順之至也老而安死也故曰吾衰也久矣

範曰吾衰者老將至而道不行也又曰孔子習周公蓋常欲天下如周公之盛復夢見猶不可得而況於目覩之乎閔時之不復興也

謝曰聖人開物成務誠不厭健不息不以愛身而自佚也故孔子於東周之事夢寐以之及鳯鳥不至河不出圖然後無意於經世則其不復夢見周公不亦宜乎然非聖人之私意蓋天之無意於斯文也何以知天之無意於斯文觀聖人可也豈惟以此知天心聖人亦自考也故於吾道之衰不必言明王不興特曰吾不復夢見周公

楊曰方其盛時思欲爲周公之事或形於夢寐道不行天下無可爲者夢見不可復況欲以其身親爲之乎故曰甚矣吾衰也久矣吾不復夢見周公則與盛時異矣

尹曰夫子有意於當世常欲興周公之治及其志不能就以至於衰老故嘆曰不復夢見周公也

子曰志於道據於徳依於仁遊於藝

伊川解曰學者當如是游泳於其中又語錄曰志於道凡物皆有理精微要妙無窮當志之耳徳者得也在已者可以據依於仁者凡所行必依著於仁兼內外而言之也

橫渠曰志道則進據者不止矣依仁則小者可遊而不失和矣又曰藝者日爲之分義也涉而不有過而不存故曰遊

範曰道不可須臾離也故志之徳者得於身也故據之仁者無不愛也故依之藝者可以廣業也故遊之明於此四者則可謂善學者矣

呂曰志所存據所執依所行遊所養

謝曰志於道志猶言趨向【闕】非道志道譬則戴天舉目無不在據徳譬履地有方所矣依於仁猶魚之依水顚沛造次不離也藝無之不害爲君子有之不害爲小人故時出而習之遊如羈遊之遊

遊曰志於道者念念不忘於道也念念不忘則將有以宅心矣宅心於道者無思也惟精也無爲也惟一也惟精則無偏此道之大中惟一則無變此道之大常堯授舜舜授禹至於允執厥中則志於道之效也據於徳者止其所而自得也自得於己無待於外則有以勝物而其固萬物莫足以傾之獨立不懼而其守舉世莫得以易之則所據之地可謂之【闕】且久矣孟子所謂富貴不能淫貧賤不能移威武不能屈則據於徳之效也據於徳所以體道也依於仁出入起居視聽食息無時而違仁也仁者人也人之成位乎天地之間以其仁而已不然則皇皇然無所依矣猶之父者子之天也而子依之夫者妻之天也而妻依之不得而違也君子依乎中庸亦若是而已爲中庸之不可須臾離也依者違之反也顏子三月不違仁則依於仁之效也依於仁所以成徳也義宜此者也禮體此者也智知此者也故曰人而不仁如禮何人而不仁如樂何是故君子依於仁而足矣非謂倚一偏也孰謂三月不違仁而又不足於義乎道者天也故言志徳者地也故言據仁者人也故言依至於遊於藝則所以閒邪也蓋士志於道苟未至於從心則必有息遊之學焉傳曰張而不弛文武不能也不有博奕者乎爲之猶賢乎已夫博奕固惡矣而其惡止於博奕若飽食終日無所用心則心之放逸熱焦火而寒凝冰何所不至哉是以聖人寧取於博奕也況六藝之正乎故遊於禮所以防其躁也遊於樂所以遵其和也遊於射所以正內志而直外體也禦也書也數也亦若是而已是皆操心之術也先王之時自幼子常示無誑六歳學方名十年學幼儀十三舞勺成童舞象以至於灑掃應對進退無非學者庸詎知大人不失赤子之心不緣是而得乎故遊於藝所以守仁也本末內外交進而不遺則於宅心而執厥中亦何患於弗克哉

楊曰志於道則心之所之無非道也據於徳則所居而安者無非徳也依者對違之稱依於仁則無違仁也人之於遊則縱而至於放者有矣故君子之遊必於藝焉所以閒其內也夫道之不可須臾離也蓋如是尹曰志道以致之據徳以行之依仁以居之若夫藝則遊之而已遊者涉而不有過而不存

子曰自行束脩以上吾未嘗無誨焉

範曰夫子誨人不倦苟能以禮見者未嘗無誨焉老子曰聖人不積旣以與人已愈有旣以分人已愈多成人所以成已也

謝曰束脩不必用於見師古人相見之禮皆然言及我門者苟以是心至未嘗不教之

楊曰苟以是心至斯受之而已故不倦也

尹曰苟以禮來者無不教也

子曰不憤不啟不悱不發舉一隅不以三隅反則不復也

明道曰孔子教人不憤不啟不悱不發蓋不待憤悱而發則知之不能堅固待憤悱而後發則沛然矣學者深思之思而不得然後爲他說便好若初學卻須且爲他說不然非獨他不曉恐止人好問之心又曰學要自得古人教人惟指其非故曰舉一隅不以三隅反則不復也言三隅舉其近若夫告諸往而知來者則其知己深逺矣又曰語學者以所見未到之理不惟所得不深徹久將理來低看了

伊川解曰不憤不啟不悱不發待其誠至而後告也舉一隅不以三隅反則不復也旣告之必待其自得也憤悱誠意見於辭色也

範曰夫子之學猶發憤忘食則進也勇悱則其慮也深因而啟發之則其人必自得矣孟子曰君子之所以教者五有如時雨化之者顏子是也有成徳者有達材者有答問者憤悱之類是也有私淑艾者舉一隅之類是也

呂曰憤者不得於心悱者不得於言

謝曰非不欲啟也要之不憤則不能啟非不欲發也要之不悱則不能發以其心不在焉故也識一隅必無不識三隅之理不以三隅反豈惟不能推類蓋𨿽一隅亦不識矣語之無益復如有復於王之復楊曰善教人者使人繼其志欲其自得之故如是尹曰憤悱誠意見於辭色者待其誠至而後告之告之必待其自得乃復告耳以三隅反者通類之謂也

子食於有防者之側未嘗飽也子於是日哭則不歌伊川解曰食甘美則飫飽有防者在側豈能甘也範曰此所依於仁也故聖人推其心以教人所以使民相愛也子於是日哭則不歌哀樂不可以無常無常非所以養心也哭與歌不同不惟卹人亦所以自養也

謝曰於此可以見聖人情性之正也能識聖人之情性然後可以學道未嘗飽臨防哀也是日哭則不歌哭非謂生者故也聖人哀樂中節未有終日之間其哀不變者若其終日之間其哀不變亦過而不化矣蓋其他感物而樂亦有之特不歌耳

楊曰方匍匐救之而飽食於其側仁人不忍也哭則不歌哀樂不相襲也

尹曰臨防哀也故食未嘗飽異哀樂也故哭則不歌於此見聖人忠厚之心也

子謂顏淵曰用之則行舍之則藏惟我與爾有是夫明道曰中庸之言放之則彌六合卷之則退藏於宻孔子謂顏淵曰用之則行舍之則藏君子所性𨿽大行不加焉𨿽窮居不損焉不爲堯存不爲桀亡者也行藏何累於己

伊川解曰用捨無所預於己安於所遇者也或曰然則知命矣夫曰安於遇者命不足道也君子知有命故言必曰命然而安之不以命知求無益於得而不求者非能不求者也

橫渠曰用則行舍則藏惟我與爾有是夫顏子龍徳而隱遁世不見知而不悔與聖者同能又曰天下有道則見無道則隱君子疾沒世而名不稱蓋士而懷居不可以爲士必也去無道就有道遇有道而貧且賤君子恥之舉天下無道然後窮居獨善不見知而不悔中庸所謂惟聖者能之仲尼所以獨許顏淵惟我與爾有是夫

楊曰樂則行之憂則違之孔顏之所同天下文明則孔子而已矣

子路曰子行三軍則誰與子曰暴虎馮河死而無悔者吾不與也必也臨事而懼好謀而成者也

伊川解曰子路自負其勇謂夫子必與已故夫子抑而教之

範曰仲由好勇故以行三軍爲問意其必與已也由之勇𨿽不至於暴虎馮河然君子有勇而無義爲亂故其害上也又甚於匹夫矣故毎言必抑之凡勇者皆不與也臨事而懼好謀而成此勇而能怯者也呂曰用之則行舍之則藏孔顏所同也可以仕則仕可以止則止孔子所獨也臨事而懼則備必豫好謀而成則動不妄

謝曰聖人於行藏之間無意無必其行非貪位其藏非獨善始可謂眞知物我之分者也至有欲心者不用而求行舍之而不藏是以惟回可與於此子路𨿽非貪夫位慕夫祿而有利心也然勇也能無固必乎至謂子行三軍則誰與其論益卑矣夫子言臨事而懼好謀而成特因其失而救之不謀不成不懼必敗𨿽小事尙然況於行三軍乎心有所恐懼則不得其正在聖人豈有不正乎蓋懼特愼而不忽之謂楊曰子路以孔子行藏與顏氏同故問子行三軍則誰與意其與己也然勇而無禮非所以行三軍也故孔子以是退之

尹曰用捨無與於己行藏因其所遇命不足道也惟顏子幾於聖人故亦能之子路負其勇謂子行三軍則誰與意孔子必以與己也故抑之曰搏虎而涉河死而不悔如是之勇吾不與也

子曰富而可求也𨿽執鞭之士吾亦爲之如不可求從吾所好

伊川解曰富貴人之所欲也苟於義可求𨿽屈已可也如義不可求寧貧賤以守其志也非樂於貧賤義不可去也

橫渠曰富而可求𨿽執鞭之士吾亦爲之不憚執卑以求富求之有道也然得乃有命是求無益於得也範曰富人所欲也聖人其欲貧而惡富哉苟以道得之𨿽執鞭之士可爲也而況其上者乎如不以其道則從志而已矣可違道以求富也哉

呂曰居卑居貧君子有時而願爲惟得之有命故無心於求

謝曰天下之人徒能言富不可求惟夫子眞知其不可求也是以從吾所好

楊曰君子非惡富貴而不求也以其在天無可爲之道也

尹曰可求者義在我故也非義則在外者也故從吾所好

子之所愼齊戰疾

伊川解曰三者夫子所重愼人之事爲多矣能察知所愼善觀聖人矣

範曰愼齊所以交神也愼戰所以正人也愼疾所以保身也於齊也不致其精誠則無以交鬼神於戰也不能臨事而懼則無以正人以疢疾爲小而不愼則危身之道也

呂曰三者神人己而己事神之至莫先於齊用人之先無愼於戰養己之功無過於疾

謝曰以誠敬維持之謂愼齊所以交鬼神誠則有不誠則無戰與疾如臨深履薄如何不愼

楊曰齊所以交鬼神戰所以用民命疾所以傷吾生君子之所宜愼者孰大於是是故孔子齊必變食必也臨事而懼好謀而成康子饋藥未達不敢嘗蓋其愼之如此

尹曰齊交乎鬼神戰決乎存亡疾系乎死生夫子無所不愼弟子識其大者記之耳

子在齊聞韶三月不知肉味曰不圖爲樂之至於斯也伊川解曰子在齊聞韶三月不知肉味當食而聞忘味之美也三月乃音字誤分爲二也不圖爲樂之至於斯也嘆其美也作三月則於義爲不可【聖人不當固滯如此】又語錄曰三月本是音字謂在齊聞韶音音字分

爲三月傳冩之誤也聖人所過者化不應忘味之久也又曰聖人不凝滯於物安有聞韶𨿽美直至三月不知肉味者乎三月字誤當作音字此聖人聞韶音之美當食不知肉味乃嘆曰不圖爲樂之至於斯也門人因此記之

範曰韶盡美又盡善樂之無以加此也故學之三月不知肉味誠之至感之深也夫子不意學樂至如是之美故不圖爲樂之至於斯也【史記世家有學之二字】

謝曰三月不知肉味以意逆志讀之方其感時不知肉味也則宜然三月之間無一日之忘則以幾於固矣蓋志於累月之久尙時有感於心者不忘至於逾時則泊然矣程侍講以三月爲音字

楊曰書曰蕭韶九成鳯凰來儀蓋前古所無而後無繼者則韶之盡善盡美可謂至矣此夫子所以不圖樂之至於斯也故聞之不知肉味伊川謂在齊聞韶音音字分而爲三月傳寫之誤也聖人所過者化不應忘味如是之久也

尹曰子聞韶音當食而忘肉之味曰不圖爲樂之至於斯嘆其美也臣聞師程頤曰三月當作音字傳寫之誤

冉有曰夫子爲衛君乎子貢曰諾吾將問之入曰伯夷叔齊何人也曰古之賢人也曰怨乎曰求仁而得仁又何怨出曰夫子不爲也

伊川解曰夫子爲衛君乎問與輒否乎仁人讓國而逃諌伐而餓終無怨悔夫子以爲賢故知其不與輒也

謝曰介甫曰塗之人小者知有財利大者知有權勢其上乃知有名而已知有財利也奪之則怨知有權勢也黜之則怨知有名也毀之則怨伯夷不知有此三者知求仁而已求仁在我其得之無所徳其不得之無所怨故孔子曰求仁而得仁又何怨乎夫財利權勢聲名固民之欲也先王因民之欲而節文之以禮樂欲民之仁也然後世知財利之可以爲侈知權勢之可以爲驕知聲名之可以爲誇而莫知仁之可以安且樂也自子貢之徒於天下之理晰矣尙疑伯夷之用心則瞢瞢者豈足悲乎大意知察言而觀色則當如此非機巧也與趙廣漢欲問馬先問牛意異辭欲巧亦學者窮理一事也

楊曰衛太子蒯聵得罪於靈公而奔宋已而之晉趙氏靈公怨其出奔也謂少子郢曰吾將立若爲後靈公卒夫人立郢爲太子曰此靈公命也郢曰有亡人之子輒在不敢當於是衛人立輒爲君昔者公儀仲子之防捨其孫而立其子子遊問諸孔子孔子曰否立孫則世子亡而立嫡孫禮也然則郢之讓輒之立正也趙簡子欲立蒯聵而衛人以兵拒之不得入夫蒯聵得罪於靈公出奔不宜有衛也衛人以輒爲君矣則其拒之宜若可然故冉求以爲問夫君子居是邦不非其大夫況其國君乎居衛而問衛君宜夫子之不告也故子貢以夷齊問之夫伯夷叔齊孤竹君二子也伯夷兄也叔齊弟也父欲立叔齊而叔齊以伯夷爲兄而讓之伯夷以爲父命也不受而逃去故國人立其中子而夫子賢之子貢以是知其不爲衛君也何以言之蓋爲臣而不命於其君爲子而不授於其父而有其國義之所不與也伯夷爲兄叔齊讓之猶弗受也況得罪於其父乎則蒯聵不宜有衛明矣夫人以靈公之命而立郢受之可也而以輒在爲辭其庶幾叔齊之義乎然輒之立以蒯聵嘗爲世子故也蒯聵未嘗爲世子則郢何辭焉而輒亦何自而立耶故春秋書趙鞅帥師納衛世子蒯瞶於戚書世子所以罪輒也然則蒯聵之入爲輒者宜柰何去位從之可也拒之不可也國人拒之而立郢則其義兩得矣說者以爲善兄弟之讓則惡父子之爭可知夫惡父子之爭𨿽庸夫愚婦知之矣而謂求賜之賢必待問而後知耶失其防矣或問夫子爲衛君子貢自以意對可也何必更以夷齊爲問曰向嘗解此一段亦未盡聵得罪先君而輒乃先君之命此其可疑又與夷齊事頗相類故以問也當是時聵以父爭輒便合避位國人擇宗室之賢者立之乃善又問伯夷當初若還立時如何曰伯夷不得罪於先君又問子路事孔悝死得是否曰亦是若使孔子爲之則如之何曰它當自有處也又問方聵爭之時勸輒避位不從則去之如何曰可子路先以勸孔悝不可與其事只是失之太遲若使子貢問衛君孔子必不答居是邦不非其大夫況其君乎瞶輒事史記兩處出當以衛世家爲正

尹曰衛君父子爭國夷齊兄弟讓位孔子賢夷齊則其不爲衛君也可知矣

子曰飯疏食飲水曲肱而枕之樂亦在其中矣不義而富且貴於我如浮雲

明道曰樂亦在其中須知所樂者何事又曰百官萬務金革百萬之眾飲水曲肱樂在其中萬變皆在人其實無一事

伊川解曰𨿽疏食飲水不能攺其樂故曰樂亦在其中非樂疏食飲水也不義而富貴視之輕如浮雲也範曰夫子所樂非疏食與水也𨿽貧而未嘗不樂夫道其有貧賤哉以義而得之行乎富貴不義而得則若浮雲然無有也

謝曰非樂疏食飲水也蓋疏食飲水不足以害其樂然則夫子蓋無所樂也無所樂天下之至樂也如此則視義富義貴亦如浮雲而況不義乎

楊曰天爵之貴備萬之富皆具於吾身天下孰加焉故𨿽飯疏食飲水人所不堪者樂亦在其中矣趙孟之所貴趙孟能賤之則視其去來之輕眞如浮雲耳學者能究其所樂則不義之富貴於我乎何有尹曰君子所樂者非疏食飲水所能奪故云樂在其中矣不義富貴非所欲也故曰如浮雲

子曰加我數年五十以學易可以無大過矣

伊川解曰此未贊易時言也更加我數年至五十以學易易道無大過矣古之傳易如八索之類皆過也所以易道未明聖人有作則易道明矣云學云大過皆謙辭又語錄曰加我數年五十以學易則年未五十也孔子未發明易道之時如八索之類不能無謬亂旣贊易道以黜八索則易之道可以無大過謬言學與大過皆謙辭也問加我數年五十以學易可以無大過不知聖人何因學易始能無過曰先儒謂孔子學易後可以無大過矣此大過失卻文意聖人何嘗有過如待學易後無大過卻是未學易前嘗有大過也又聖人如未嘗學易何以知其可以無過此蓋孔子時學易者支離易道不明仲尼旣修他經惟易未嘗發明故謂弟子曰加我數年五十以學易期之五十然後贊易道而黜八索是也又曰前此學易者甚眾其說多過矣聖人使弟子俟其贊易而後學之其過鮮矣又曰當孔子時傳易者支離故言五十則學易言學者謙辭學易以無大過差易之道惟孔子無大過

範曰夫子之爲是言蓋未五十也五十而知天命故可以學易窮理盡性以至於命故可以無大過至於小過則聖人不自必其無也然則聖人有過乎曰聖人與人同類奚而無過也堯舜捨己從人舜曰予違汝弼庸非過乎夫惟過而能攺不遂其非此所以爲聖也是故夫子以不善不能攺爲憂其未學易不敢自以爲無大過也

謝曰因是知正六藝非夫子初心刪詩定書贊易道以黜八索皆其自衛反魯之後乎然昔之說易其殽亂如八索者蓋多待夫子贊而黜之然後其道可以大明可以大無過指易書之害正者言也

楊曰知性知天然後可以言易知易然後可以無大過蓋與天地不同相似則斯爲過矣與易爲一然後無過孔子之學易宜不待五十言此者欲學者當其可而不躐等也

尹曰臣聞之師程頤曰古之傳易如八索之類皆有過也所以易道未明聖人有作易道明矣曰大過曰加我數年皆謙之辭也

子所雅言詩書執禮皆雅言也

明道曰雅言雅素所言也至於性與天道則子貢亦不可得而聞蓋要在黙而識之也又曰詩書統言執禮人所執別【別一作行】

伊川解曰世俗之言失正者多矣如吳楚失於輕趙魏失於重旣通於眾君子正其甚者不能盡違也惟於詩書執禮則必正其言也又語錄曰雅雅素所常言也

範曰雅正也惟正可以爲常故雅亦常也子所雅言者常言也毎言必以詩書明之不然則執以禮其所常言不出乎此故曰皆雅言也

謝曰詩書執禮乃聖人之常言也因記夫子談易之語而以類記之

楊曰孔子自謂加我數年五十以學易又曰春秋天子之事故所雅言詩書執禮而已

尹曰雅者正也惟正可以爲常故雅亦素也雅言者所常言也孔子常言必明以詩書或執以禮弟子因其語學易而類記

葉公問孔子於子路子路不對子曰女奚不曰其爲人也發憤忘食樂以忘憂不知老之將至云爾

伊川解曰葉公不知仲尼故問於子路子路以其不知聖人也故不對發憤至於忘食自樂能忘其憂老將至而不知好學之篤耳聖人未嘗自居於聖人也惟自謂其好學耳

範曰發憤忘食者好學也樂以忘憂者好道也不知老之將至者日不足也此夫子終身之所行故欲以語人也

謝曰發憤忘食非濟欲者樂以忘憂非累物者不知老之將至云爾不知年數之不足也要其極亦無我之事

楊曰葉公不足以知孔子必有非所問而問故子路不對而孔子語之如此必有因其所問而告之者亦以發子路之知也

尹曰子路不對葉公以形容之難也孔子所以語之蓋不自居其聖者而已

子曰我非生而知之者好古敏以求之者也

韓持國謂明道曰若有人明得了者先生信乎先生曰若有則豈不信蓋必有生知者然未之見也凡云爲學者皆爲此以下論孟子曰盡心知性存心養性便是至言也

伊川解曰非自謂好學也所以勸人學也敏速也謂汲汲也又語錄曰生知只是他生自知理義者不待學而知縱使孔子是生知亦何害於學如問禮老聃訪官名於郯子何害爲孔子禮文官名旣欲知舊物又不可望空撰得出須是問他先知者始得又曰生而知之學而知之才也或問生而知之要學否曰生而知之固不待學然聖人必須學

範曰中庸曰或生而知之或學而知之或困而知之及其知之一也或安而行之或利而行之或勉彊而行之及其成功一也此所謂中庸無賢者之過不肖者之不及也夫子不自以爲生知而曰好古敏以求之所以道中庸也夫生而知之者天也學而知之者人也聖人所以帥人者學而已其在天者非所以教也

呂曰好古敏求及其知之一也孔子誠以致學之功而齊生知之徳

謝曰至於入聖域則不論生知與學知之異言我非生而知之云爾其言則不居聖其意則不讓矣楊曰孔子之聖猶天之不可階而升也門人如顏淵猶曰𨿽欲從之末由也已故夫子自謂我非生而知之者好古敏以求之者也蓋不以生知自居而示人以學使知所謂不可階而升皆可學而至也其循循善誘蓋如是

尹曰孔子以生知之聖毎云好學者非爲勉人也蓋生而可知者義理耳若夫禮樂名物必待學而後能也

子不語怪力亂神

伊川解曰怪異勇力悖亂鬼神之事皆不以語人也範曰君子非正不言其所言者常道也明庶物察人倫而已是四者不可以訓也學者之言及此則心術不得其正未有不入於邪說者也

呂曰怪不中也如素隱行怪之怪【闕】力也亂不治神妙理也語怪則道不中語力則徳不立語亂則術不修語神則聞者惑

謝曰介甫云怪非常也蓋聖人語常而不語怪語徳而不語力語治而不語亂語人而不語神

遊曰夫子語治而不語亂何也君子樂道人之善惡言人之惡則語治而不語亂者聖人之仁也且語治而已則是非美惡較然明矣何必語亂而後可以爲戒

楊曰怪力亂神敗常亂俗故不語也

尹曰怪異勇力悖亂鬼神之事皆不語恐惑人也

子曰三人行必有我師焉擇其善者而從之其不善者而攺之

範曰見善從之者以善爲師也見不善攺之者以不善爲師也三人行必有善有不善在彼而我皆得師焉是以君子顚沛造次不離於道也豈獨三人哉君之於臣今人之於古人𨿽之夷狄觀於鳥獸入乎患難皆可爲師

謝曰善吾師也不善亦吾師也

楊曰學者何嘗師之有苟可以長爲而救失皆吾師也故三人行必有善可擇而從不善者可省而攺是乃得師也

侯曰𨿽聖人未嘗無師也從之固吾師也攺之亦吾師故也

尹曰見賢思齊見不賢而內自省則善不善者皆我之師進義其有窮乎

子曰天生徳於予桓魋其如予何

伊川解曰人莫不知有命也臨事而不懼者鮮矣惟聖人爲能安命又語錄曰天生徳於予便是命聖人極斷置以理

範曰人事備而後可言天性道盡而後可以言至命生徳於已者天也假手於人者命也桓魋豈能違天乎

謝曰天生徳於予是夫子與天合徳矣與天合徳則天且不違況桓魋乎然聖人不敢必其不我能害也使其能爲我害亦天也故曰其如予何

楊曰使孔子不免於桓魋之難是亦天也桓魋其如予何哉

尹曰天其或者生徳於予則宋司馬其如我何聖人安命故也

子曰二三子以我爲隱乎吾無隱乎爾吾無行而不與二三子者是丘也

伊川解曰孔子之道一也其教人則異孔子常俯而就之孟子則推而髙之孔子不俯而就則人不親孟子不推髙則人不尊聖賢之分也二三子不能窺見聖人故告之以無隱也又語錄曰聖人之道猶天然門弟子親炙而冀及之然後知其髙且逺也使誠若不可及則趨向之心不幾於怠乎故聖人之教常俯而就之曰吾無隱乎爾我非生而知之者好古敏以求之者也非獨使資質庸下者勉思企及而才气髙邁者亦不敢躐易而進也

範曰夫子之於人無所不用其極惟恐人以已爲不可及而不學故告二三子無隱欲其皆如已也呂曰聖人體道無隱與天象昭然莫非至教常以示人而人自不察

謝曰道在八荒之外近在父子夫婦之間視聽食息之際𨿽聖人何得而隱哉仰觀俯察無往而不與二三子共之也二三子特習矣而不察耳故曰吾無隱乎爾若不與二三子共之豈所謂天下之達道乎遊曰聖人語黙動靜無非教者其所以與二三子者甚易知而易見也惟其聽之者自不能見則以爲有隱耳其曰是丘也者質諸己以實其言也故曰天何言哉四時行焉百物生焉聖人亦天而已矣子貢曰夫子之言性與天道不可得而聞也是性與天道仲尼固嘗言之曷嘗有甚髙不可測之論大而無當不近人情乎蓋亦不離於文章也而學者自不能以心契則或疑其未嘗言耳子貢旣聞道矣故知夫子之未嘗不言也子路問事鬼神子曰未能事人焉能事鬼敢問死曰未知生焉知死蓋能盡人道則於事鬼神之道可以不學而能也能知生之說則於死之說可不問而知也告人之道於是乎盡孰謂夫子有隱於由乎

楊曰君子之道不出乎百姓日用之間夫何隱之有而由之者自不知也疑若有隱焉故曰吾無行而不與二三者者是丘也

尹曰聖人作止語黙無非教也恐弟子不能窺識故曰無隱爾

子以四教文行忠信

伊川解曰教人以學文修行而存忠信也忠信本也一心之謂誠盡心之謂忠存於中之謂孚見於事之謂信

範曰學者之序必主於忠信而後爲能行行有餘力則以學文文行外也忠信內也教者必自外入而文未嘗不先焉文所以成始亦所以成終也故舉其成則曰文行忠信

謝曰教止於此四事其實三事耳文也行也忠信也楊曰博之以文約之以禮立之以忠信使知所以進徳教者之事孰大於是

尹曰四者皆可以入徳

子曰聖人吾不得而見之矣得見君子者斯可矣子曰善人吾不得而見之矣得見有恆者斯可矣亡而爲有虛而爲盈約而爲泰難乎有恆矣

伊川解曰才徳出眾謂之君子善人良善之人也有常𨿽無善而守其常分者也若實無而爲有以虛而爲盈處約而爲泰則妄人也難謂之有常矣

橫渠曰有常者不貳其心善人者志於仁而無惡範曰君子者聖人之次也有常者善人之次也善人不踐迹亦不入於室然則君子之次也世衰亂則無恆者多亡而爲有故不學虛而爲盈故不受約而爲泰故無度此所以不能有恆也

謝曰聖人大而且化君子得聖人之體而未化所以不見聖人思見君子善人不踐迹可以制行有恆者不越循法度而不敢以亡而爲有虛而爲盈約而爲泰耳所以不見善人思見有恆者

楊曰禮運自禹湯文武成王周公通謂之六君子則君子者聖賢之通稱也對聖人之言則君子其次也故聖人不得而見之得見君子斯可矣然君子非仁無成名仁聖皆孔子所不居也有恆心然後可與爲善苟無恆心放僻邪侈無不爲己故善人不可得而見思見有恆者易曰恆久也以亡爲有終亦必亡而已矣何可久也虛也約也亦然故曰難乎有恆矣尹曰猶言不得中行而與之思其次也

子釣而不綱弋不射宿

伊川解曰聖人之仁不盡物不驚眾也

範曰夫子之於釣弋亦有仁心焉此所謂造次必於是也若以小善爲無益而弗爲是以小惡爲無傷而無去也故一物而不遺焉

謝曰袁思正說不綱者惡其取物之多不射宿者不欲陰中物

楊曰魯人獵較孔子亦獵較則釣弋有時而爲之然盡物取之出其不意亦聖人不爲也記此余固可知也

尹曰釣而不綱不欲盡物也弋不射宿不欲暴物也推是心以往其大者可知

子曰蓋有不知而作之者我無是也多聞擇其善者而從之多見而識之知之次也

伊川解曰不知而作妄作也聖人固無所不知也在眾人𨿽未能知之若能多聞擇善而從多見而記識之亦可以次於知之者也又語錄曰凡人作事皆不知惟聖人無不知者

橫渠曰世有不知而作之者蓋鑿也妄也夫子所不取也故曰我無是也又曰見而識其善而未果於行愈於不知者耳

範曰知之爲知之不知爲不知聖人亦若是而已矣故不知而妄作者無有也多聞而擇之多見而識之指學者以致知之道也

呂曰不知而作不免乎狂聞見之學𨿽曰未達而所行所知未悖於道見者目之所及聞者知所不見從者敏於行識者識之心而將行知者明之而已亦不失於心聞廣於見從愈於識識愈於知此其序也謝曰知者心有所覺也非聞見之所及只於聞見能擇而從之識之與心知殊異故曰知之次也

楊曰孔子述而不作況有不知而作之者與故曰我無是也夫致知在格物物格而後知至多聞多見未足以與此故爲知之次夫不知而後有妄作多聞能擇其善者而從之多見能識之𨿽未足以爲知之至然與夫不知而作者蓋亦有間矣

尹曰事必知其道而後可作蓋不知其道而作之者妄也故孔子曰我無是也𨿽未知其道若能擇善者而從之其不善者而攺之次欲知其道者也

互鄕難與言童子見門人惑子曰與其進也不與其退也惟何甚人潔已以進與其潔也不保其往也

伊川解曰互鄕之人習於不善難與言善者也今四方之俗有頑惡難治者皆習使之然也互鄕之童子來而門人怪之子曰與其進也之志善不與退而不善也拒絕之則太甚矣人潔已而來當與其潔也豈保其往而不善乎聖人待物之也

範曰聖人嘉善而矜不能互鄕之人夫子猶欲與之而不拒也孟子曰𨿽有惡人齋戒沐浴則可以事上帝上帝猶不絕也而況於聖人乎是以能攺而新其徳者必與之進𨿽惡人不絕也而況於童子能以禮見者乎

謝曰童子委贄而退蓋本無與先生長者抗禮之意此門人所以惑也然先生與之進則進不與之進則退庸何傷蓋人苟有潔已之心以進亦可與也豈保其異日弗畔哉

楊曰可者與之其不可者拒之蓋始學之事也子張曰我之大賢與於人何所不容則裕乎此矣況孔子乎互鄕難與言童子見在始學者不能不惑也然人潔已以進則與其潔苟以是心至斯受之矣於互鄕又何擇焉

尹曰互鄕之人習於不善難與言善者也童子見門人惑故夫子曰與其進之志善不與其退而不善也若絕拒之則已甚矣人潔已以來當與其潔也安可保其往也

子曰仁遠乎哉我欲仁斯仁至矣

伊川解曰爲仁由己欲之則至未有力不足者也範曰仁者性之所有也爲仁由已故不逺欲之則至矣行之則是也不求之已而求之外則逺矣

謝曰我未見力不足者我欲仁仁自至矣

楊曰爲仁由己則我欲仁斯仁至矣

尹曰爲仁由已欲之則至何逺之有

陳司敗問昭公知禮乎孔子曰知禮孔子退揖巫馬期而進之曰吾聞君子不黨君子亦黨乎君取於吳爲同姓謂之吳孟子君而知禮孰不知禮巫馬期以告子曰丘也幸苟有過人必知之

伊川解曰陳司敗問昭公知禮乎夫子以知禮答之而司敗以爲黨在所不答也而復自云有過者巫馬期約以復告也又語錄曰彼國人來問君知禮否不成說不知禮也如陳司敗數昭公失禮之事而問之則有所不答顧左右而言他及巫馬期來告正合不答然孔子答之者以陳司敗必候其反命故須至答曰丘也幸苟有過人必知之或問注言諱君之惡是否曰是何以歸過於己曰非是歸過於已此事卻是陳司敗欲使巫馬期以取同姓之事去問是知禮不知禮卻要回報言語也聖人只有个不言而已若說道我諱君之惡不可也又不成卻以取同姓爲禮亦不可只可道丘也幸苟有過人必知之

範曰天地定位而有君臣紀綱人倫故聖人謹之以爲民之防也昭公之行不可揜也在夫子則當諱於陳司敗何有焉夫子引爲已過所以存君臣也呂曰此與以微罪行同義黨君之過小彰君之惡其過大乃所以爲義

謝曰陳司敗泛問昭公知禮與不知禮與沈同問燕可伐與不可伐於孟子同也孔子豈敢對以不知禮若復問取同姓爲知禮與不知禮則孔子當別有論陳司敗不復問直以爲黨聖人豈復辧以我爲無過也

楊曰陳司敗問昭公知禮乎子曰知禮蓋居是邦而問其君其對之宜如此也司敗揖巫馬期而進之謂孔子爲黨巫馬期以告者司敗之意也欲得孔子之言以反命故孔子曰丘也幸苟有過人必知之受其過而不辭不爾則無答可也然夫子旣自以爲過則昭公之不知禮亦從可知矣

尹曰人問國君知禮否乎對曰知禮者宜也司敗以孔子爲黨而陳其事在所不答也而云丘也幸苟有過人必知之者以巫馬期請復命故也

子與人歌而善必使反之而後和之

伊川解曰歌必全章也與割不正不食席不正不坐同也

範曰歌之善者猶樂之而況於徳之善其有不勉而進之者乎君子成人之美凡皆如此也

呂曰使反之而後和之亦與人爲善之義

謝曰記聖人與人盡歡非貎親也

楊曰反之而後和所以繼其聲也君子樂取諸人以爲善者如此

尹曰此記孔子樂善與人同也

子曰文莫吾猶人也躬行君子則吾未之有得

伊川解曰常人於文飾則皆欲勝人實行則未之見也又語錄曰人於文采皆不曰吾猶人也皆曰勝於人爾至於躬行君子則吾未見其人也又曰文皆欲勝人至躬行則未嘗得也

範曰文莫吾猶人也文不能勝人也躬行君子則吾未之有得者行未得爲君子也文不能勝人行未得爲君子此所以盡而不已也中庸曰君子之道四丘未能一焉責已所以勉人也

呂曰莫之爲言猶曰得不也孔子自謂我之文章得不與人同乎但躬行君子自謂未得耳此非謙辭亦庸言庸行之至聖人有所不能

謝曰文𨿽聖人無不與人同故不讓能躬行君子斯可以入聖故不居猶言君子道者三我無能焉楊曰學者旣其文而不孚其實故躬行君子未之有得

尹曰子言文則吾莫能過人也至於躬行君子則未之見也

子曰若聖與仁則吾豈敢抑爲之不厭誨人不倦則可謂云爾已矣公西華曰正惟弟子不能學也

伊川解曰夫子謙自謂不敢當仁聖然行之而不厭以誨人而不倦不厭不倦非己有不能也公西華見聖人之道逺而誨人不倦故嘆曰正惟弟子不能學爾

橫渠曰君子於仁聖學不厭誨不倦且自謂不能蓋所以爲能也

範曰仁聖之次也聖人惟不自聖故能聖不敢當仁故能仁爲之不厭所以學於聖也誨人不倦所以志於仁也夫子自言能此而已蓋謙也公西華以爲二者乃所以爲聖仁故弟子不能學也

謝曰學不厭教不倦則聖且仁矣故曰正惟弟子不能學也

楊曰子曰何事於仁必也聖乎則仁與聖宜若相逺矣又曰若聖與仁則吾豈敢則仁與聖皆孔子不敢居也蓋仁者通上下言之也苟有功施於仁皆可謂之仁故𨿽管仲亦曰如其仁語仁之至非大人其能當之若夫聖人則人倫之至無以尙之也然孔子所不敢居者名而已爲之不厭誨人不倦則仁且智夫子旣聖矣有其實而不居其名正惟弟子之不能學也

尹曰盡仁道卽聖也惟聖人爲能盡仁道夫子自謙而不敢當然行之而不厭誨人而不倦則知仁備矣故公西華曰弟子所不能者正以此耳

子疾病子路請禱子曰有諸子路對曰有之誄曰禱爾於上下神祗子曰丘之禱久矣

伊川解曰夫子病子路請禱子曰有是理乎子路以古人之誄對夫禱者悔過遷善以祈神之祐也聖人未嘗有過無善可遷故曰丘之禱久矣

範曰子之於父臣之於君有疾而禱禮之常也夫子仕於魯恐其禮未得也故問曰有諸子路以誄對夫子因教以素行合於神明不欺其誠則是爲禱故曰丘之禱久矣

謝曰此非夫子不禱語子路以禱於鬼神之理也鬼神可以誠意交則禱之理有也不可以誠意交則禱之理無也使其無不禱可也使其有則夫子之誠意亦足矣故曰丘之禱久矣

楊曰聖人與鬼神合其吉凶則其禱也久矣

尹曰禱者悔過遷善祈祐於神也聖人未始有過無所不善自求多福而已何事於禱

子曰奢則不孫儉則固與其不孫也寜固

伊川解曰奢儉皆失禮也而奢之害大

範曰奢儉皆非禮之中也與其失之奢不若失之儉儉猶得禮之本不孫則爭爭則亂之所由生也故聖人戒之

謝曰儉特不可謂之中道犯禁陵上之過則亡也至於奢則豈特過中而已故曰不孫

楊曰奢則僭上故不孫不孫亂之道也儉不由禮則固而已矣然猶近本也故與其不孫也寜固

尹曰奢儉皆失中也而奢之失爲大

子曰君子坦蕩蕩小人長戚戚

明道曰君子坦蕩蕩心廣體胖

伊川解曰君子循理故常舒泰小人役於物故多憂戚

範曰君子居易故常泰小人行險故多懼有諸內必形諸外二者皆其心自取之也夫子言君子小人必相反所以使人辧之也

謝曰不憂不懼所以坦蕩蕩懷得失之心所以長戚戚

楊曰居易俟命故坦蕩蕩放利而行則旣得之又患失焉故長戚戚也

尹曰君子循理故常舒泰小人役於物故常憂戚

子溫而厲威而不猛恭而安

伊川解曰子溫而厲威而不猛恭而安徳容之盛也善哉門人之能觀聖人也又語錄曰眾人安則不恭恭則不安

範曰溫而厲故不柔威而不猛故不暴恭而安故不勞溫也威也恭也三者性之徳厲也不猛也安也三者徳之修故能中和也

呂曰言溫而厲故孫出而可法色威而不猛故望之儼然卽之也溫貎恭而安故動容周旋中禮

謝曰三事皆聖人之仁義禮智充溢於中而睟面盎背而然在他人溫則不厲厲則不溫威則猛不猛則不威恭則不安安則不恭如伯夷柳下惠之气象猶在兩偏若下惠則溫勝厲若伯夷則厲勝溫其惟聖人之時然後溫而厲乎威非作威蓋徳威也心慢而貎恭則𨿽恭而不安又語錄曰橫渠嘗言吾十五年學个恭而安不成明道曰可知是學不成有多少病在謝子曰凡恭謹必勉彊不安肆安肆必放縱不恭恭如勿忘安如勿助長正當勿忘勿助長之間須子細體認取

楊曰以直而溫故厲以徳而威故不猛由禮而恭故安如是然後爲盛徳

尹曰聖人和順積中英華發外故溫而厲威而不猛恭而安非善觀聖人者不能形容至此

論語精義卷四上

欽定四庫全書

論語精義卷四下

宋朱子撰

泰伯第八

子曰泰伯其可謂至徳也已矣三以天下讓民無得而稱焉

明道曰泰伯知王季之賢必能開基成王業故爲天下而三讓之言其公也三讓者不立一也逃之二也文身三也

伊川解曰泰伯之讓非爲其弟也爲天下也其事深逺故民不能識而稱之而聖人謂之至徳不立一讓也逃之二讓也文身三讓也又語錄曰泰伯三以天下讓立季歷則文王道被天下故泰伯以天下之故讓之也不必革命使紂賢文王必爲三公矣範曰生民以來有欲必有爭故爲國者貴乎禮讓之道達而天下和是以堯舜克讓聖人尊之泰伯三讓天下而民莫能知之非夫子後世無述焉故稱其至徳與文王同而讓道之美無以加矣

謝曰王元澤曰三以天下讓好名者能之惟民無得而稱焉是以爲至徳周未有天下而曰三以天下讓以彼其徳當文王與紂之事亦可以朝諸侯有天下矣

楊曰泰伯亡如荊蠻以讓季歷是時周未有天下也然文王之興本由太王謂泰伯以天下讓者蓋推本言之也讓之於隱微之中故民無得而稱焉有讓之之實而無其名玆其爲至徳也與

侯曰夫子之言至徳者二三分天下有其二以服事殷周之徳可謂至徳也已矣泰伯三以天下讓民無得而稱焉其可謂至徳也已矣泰伯所謂至徳民實無得而稱故也惟聖人能知泰伯之心君之元子貴也逃焉是不肖也文身斷髮夷之爲也而身親之三者皆有害於名教也泰伯犯之皆得罪於君子者也何徳之可稱哉又其讓也非濟濟之相讓也無一言及於讓又無得而稱者也其心則欲以天下之故而讓焉謂之至徳非聖人孰知之

尹曰民無得而名之夫子謂至徳臣師程某曰泰伯三遜不立一也逃之二也文身三也

子曰恭而無禮則勞愼而無禮則葸勇而無禮則亂直而無禮則絞君子篤於親則民興於仁故舊不遺則民不偸

伊川解曰恭而無禮則不安故勞愼而無禮則多懼故葸勇而無禮則不順故亂直而無禮則好訐故絞又曰君子篤於親則民興而樂於仁故舊不遺則

民化而篤厚又語錄曰今學者敬而不見得又不安者只是心生亦是太以敬來做事得重此恭而無禮則勞也恭者私爲恭之恭也禮者非體之理是自然底道理也只恭而不爲自然底道理故勞而不自在也須是恭而安令容貎必端言語必正者非是道獨善其身要人道如何只是天理合如此本無私意只是个循理而已

橫渠曰人道知所先後則恭不勞愼不葸勇不亂直不絞民化而歸厚矣

範曰禮者理也恭愼勇直必中於理則不過矣恭而無禮則已卑故勞愼而無禮則多懼故葸勇而無禮則犯上故亂直而無禮則訐故絞四者皆徳也苟無禮以節之則爲害治身者豈不以禮爲急也又曰立愛必自親始人君善於父母則民興於厚宗族【誤】則民興於仁是以堯親睦九族舜愼徽五典臯陶曰惇敍九族治道未有不先於此者矣君子不遺故舊豈獨私其人哉所以使民徳歸厚也敬一人而天下無不悅棄一人而天下莫不怨治天下在知其要而巳

呂曰禮所以節文也恭無節文則罷於接物愼無節文則畏而失我勇無節文則暴而上人直無節文則切而賊恩

謝曰性有所偏才有所長未免有我則不止於當不止於當則爲無禮不就理故也故有勞葸亂絞之獘又曰在已養徳亦如是篤於親則仁心自興故舊

不遺則徳自厚

楊曰恭而安則不勞愼而有節則不葸勇於義則不亂直而溫則不絞此成徳也非有禮以裁之不足以與此故無禮則反是又曰篤於親爲人之本也本立故民興仁故舊不遺推親之道也推親親之道以及人則民歸厚矣故不偸

尹曰禮者節文之而已恭而無禮則不安故勞愼而無禮則多懼故葸勇而無禮則不順故亂直而無禮則好訐故絞又曰君子篤於親則民化而仁愛不遺故舊則民化而篤厚上之所好下必有甚焉者也

曽子有疾召門弟子曰啟予足啟予手詩云戰戰兢兢如臨深淵如履薄冰而今而後吾知免夫小子

伊川解曰君子曰終小人曰死君子保其身以沒爲終其事也故曽子以全歸爲免矣

範曰父母全而生之子全而歸之孝也故曾子將死以手足無毀知免於不孝之罪身體猶不可虧也況虧其行以危辱其親乎

呂曰啟手足者非特全其軀而已以明徳體亦無所傷推易簀之事可見其然

謝曰君子無時而不戒愼恐懼

楊曰祭義曰父母全而生之子全而歸之可謂孝矣不虧其體不辱其身可謂全矣啟手足示不虧其體也戰戰兢兢如臨深淵如履薄冰示能戒愼恐懼不辱其身也夫如是然後可謂能全而歸之而人子之責免矣玆其爲孝也歟觀曾子之啟手足與夫易簀之際非死生無變於已不足與語此夫聖人之徳無加於孝若曾子者其庶幾乎

尹曰父母全而生之子全而歸之曾子臨終而啟手足爲是故也其言曰而今而後吾知免夫及其易簀則曰吾得正而斃焉斯已矣非有得於道者能如是乎

曽子有疾孟敬子問之曾子言曰鳥之將死其鳴也哀人之將死其言也善君子所貴乎道者三動容貎斯逺暴慢矣正顏色斯近信矣出辭气斯遠鄙倍矣籩豆之事則有司存

明道曰動容貎舉一身而言也周旋中禮暴慢斯逺正顏色則不妄斯近信矣出辭气正由中出斯逺鄙倍正身而不外求故曰籩豆之事則有司存

伊川解曰不問而自言故曰言曰鳥畏死故鳴哀人將死而其言出於誠也故善君子所貴者愼之於身言動之間皆有法則容貎莊敬則可以逺暴慢顏色正則自知其信辭气之出不使至於鄙倍【鄙謂偏僻倍謂違拂義理倍背通用孟子曰師死而遂倍之】籩豆之事則有司存焉政在修已身正則官治若乃事物器用之細則有司存焉或問出辭气莫是於言語上用工夫否曰須是養於中自然言語順理今人自底事說得甚分明若是生事便說得蹇澀但涵養久便得自然若是愼言語不妄發此卻可著力

呂曰貎也色也言也皆以道正之則心正而身修矣謝曰人之將死無物我心故其言善人之應事不過容貎辭气顏色三事特系所養如何耳動也正也出也君子自收處故暴慢鄙倍不生於心遠自遠也信以實之謂也與禮樂不斯須去身之意同孟子之養浩然之气蓋出於逺暴慢鄙倍之學或問動容貌正顏色出辭气先生嘗謂要在上三字如下句是謂人說謂已說曰是謂已也方動容貎暴慢自然逺又問下三句換得轉否正色曰自然動容貎暴慢著不得自然逺正顏色自然近信信有諸已之謂也正顏色近之出辭气遜以出之修辭也修辭立其誠也修辭不是咬文嚼字咬文嚼字卻是巧言【吳本有問是非禮勿言動否曰是下注云君子所貴乎道者三三者皆以道也凡二十四字】又曰心者何也仁是已仁者何也活者爲仁死者爲不仁今人身體麻痺不知痛癢謂之不仁桃杏之核可種而生者謂之桃仁杏仁言有生之意推此仁可見矣學佛者知此謂之見性遂以爲了故終歸妄誕聖門學者見此消息必加功焉故曰回𨿽不敏請事斯語矣雍𨿽不敏請事斯語矣仁操則存捨則亡故曾子曰動容貎正顏色出辭气出者從此廣大心中流出也以私意發言豈出辭之謂乎夫人一日間顏色容貎試自防檢何嘗正何嘗動怠慢而已若夫大而化之合於自然則正動出不足言矣

楊曰生而善天下之性也其爲不善因物有遷耳窮則反本故其將死其言也善反本故也夫動容貎斯逺暴慢若曾子之修容而閽人避之是也戲慢不莊則不足與立故正顏色而後近信然正顏色未必有諸已故近信而已修辭立誠而剛大之气形諸外則鄙倍斯逺矣孟敬子魯之大夫宜以道事其君有司之事非所宜與也故告之然其言此必有以救其失也

尹曰養於中則見於外曾子蓋以修已爲政之本若乃事物器用之細則有司存焉

曾子曰以能問於不能以多問於寡有若無實若虛犯而不校昔者吾友嘗從事於斯矣

伊川解曰顏子能無我矣又語錄曰凡人有所計校者皆私意也孟子曰惟仁者爲能以大事小仁者欲人之善矜人之惡不計校小大彊弱而事之能保天下犯而不校亦樂天順理者也又曰犯而不校校則私非樂天也犯有當報者則是循理而已又曰彼之事是吾當師之彼之事非吾又何校焉是以君子未嘗校也或問顏子勇否曰孰勇於顏子觀其言曰舜何人也予何人也有爲者亦若是豈不是勇又曾子稱之曰有若無實若虛犯而不校先儒以爲顏子是豈不爲大勇乎

橫渠曰以能問不能以多問寡私淑艾以教人隱而未見之仁也

範曰君子𨿽能而自以爲不能𨿽多而自以爲寡有若無故不伐實若虛故能受此顏子之好學也惟聖人能進而不已故曰日新以虛受人故曰日益顏子潛心於聖人其道如此凡人犯而必校者不能樂天也人待我以橫逆則君子反求諸已自修而已孟子曰惟仁者爲能以大事小犯而不校者樂天順理也謝曰以能問於不能以多問於寡有若無實若虛不知有餘在我不足在人犯而不校不必以得爲在己以失爲在人惟忘物我者能之

楊曰無伐善故能若此視天下無一物之非仁也夫誰與之校又曰孟子三自反不如顏子之不校尹曰先儒以是爲顏淵觀其事非幾於毋我者不能也

曾子曰可以托六尺之孤可以寄百里之命臨大節而不可奪也君子人與君子人也

伊川解曰節操如是可謂君子矣

呂曰托六尺之孤謂大臣輔幼主寄百里之命謂爲諸侯

謝曰托六尺之孤不止不食其言使死者復生生者不愧寄百里之命使其無流離餓莩之患必其才有大過人者乃可

楊曰君子去仁惡乎成名惟仁人爲足以盡君子之道托六尺之孤寄百里之命臨大節而不可奪此忠義之士可及也𨿽未足盡君子之道亦可謂君子矣故曰君子人與君子人也【忠一作志】

尹曰三者其節操如此故足以爲君子

曽子曰士不可以不毅任重而道逺仁以爲己任不亦重乎死而後已不亦逺乎

明道曰而不毅則難立毅而不則無以居之西銘言之道也又曰士不可以不毅任重而道逺重擔子須是硬脊梁漢方擔得

伊川解曰大剛毅然後能勝重任而逺到又語錄曰寛廣也毅奮然也而不毅則無規矩毅而不則隘陋

謝曰顏子之徳近孟子之徳近毅任重道逺自任以天下之重也

楊曰君子之學求仁而已仁之爲器重其爲道遠非則不能擴大之無以勝其重非毅則不能力行之無以致其逺故士不可不毅也以是夫

尹曰所養剛大則能任重而致逺

子曰興於詩立於禮成於樂

伊川解曰詩發於人情止於禮義言近而易知故人之學興起於詩禮者人之模範守禮所以立其身也安之而和樂徳之成也又語錄曰興於詩者吟詠情性涵暢道徳之中而歆動之有吾與防之气象又曰詩興起人志意又曰興於詩立於禮自然有著力處成於樂自然見無所用力處又曰夫子言興於詩觀其言是興起人善心汪洋浩大皆是此意如言秉心塞淵騋牝三千須是塞淵然後騋牝三千也又如駉之詩坰牧是賤事其中卻言思無邪詩三百一言以蔽之者在此一句坰牧而必要思無邪者蓋爲非此則不能坰牧也又曰學者之興起莫先於詩詩有美刺歌誦之以知善惡治亂廢興禮者所以立也不學禮無以立樂者所以成徳也樂則生矣生則惡可已也惡可已則不知手之舞之足之蹈之也若夫樂則安安則久久則天天則不言而信神則不怒而威至於如此則又非手舞足蹈之事也又曰天下有多少美才只爲道不明於天下故不得有所成就且古者興於詩立於禮成於樂如今人怎生防得古人於詩如今人歌曲一般𨿽閭巷艸野童稚皆習聞其說而曉其義故能興起於詩後世老師宿儒尙不能曉其義怎生責得學者是不得興於詩也古禮旣廢人倫不明以至治家皆無法度是不得立於禮也古人有歌詠以養其情性聲音以養其耳目舞蹈以養其血脈今皆無之是不得成於樂也古之成材也易今之成材也難又曰教人未見意趣必不樂學且教之歌舞如詩三百篇皆古人作之如關雎之類正家之始故用之鄕人用之邦國日使人聞之此等詩其言簡奧今人未易曉別欲作詩略言教童子灑掃應對事長之節令朝夕歌之似當有力又曰古之學者必先學詩書則誦讀其善惡是非勸戒有以起發其意故曰興人無禮無以爲規矩則身無所處故曰立此禮之文也中心斯須不和不樂則鄙詐之心入之矣不和樂則無所自得故曰成此樂之本也古者玉不去身無故不去琴瑟自成童入學四十而出仕所以教養之者備矣義理以養其心禮以養其血气故才髙者聖賢下者亦爲吉士由養之至也

範曰詩所以序人倫故學者必興於詩禮所以定民志故無禮不立樂所以和人心故非樂不成有序而後可興有定而後可立有和而後可成治身以此治天下國家亦以此此其先後之次也

呂曰興則起好立則不反成則有生諷誦善言所以起好莊敬日彊所以不反沛然自得手足舞蹈所以有生

謝曰詩吟詠情性能感動人之善心使有所興發禮則動必合義使人知正位可立樂則存養其善心使義精仁熟自和順於道徳

遊曰興於詩言學詩者可以感發於善心也如觀天保之詩則君臣之義修矣觀棠棣之詩則兄弟之愛篤矣觀伐木之詩則朋友之交親矣觀闗雎鵲巢之風則夫婦之經正矣昔王裒有至性而弟子至於廢講蓼莪則詩之興發善心於此可見矣如以攷其言之文爲興於詩則所求於詩者外矣非所謂可以興也然則不學詩無以言何也蓋詩之情出於溫柔惇厚而其言如之言者心聲也不得其心斯不得於言矣仲尼之教伯魚固將使之興於詩而得詩人之志也得其心斯得其所以言而出言有章矣豈徒攷其文而已哉詩之爲言發乎情也其持心也厚其望人也輕其辭婉其气平所謂人言也深【疑】要歸必止乎禮義有君臣之義焉有父子之倫焉和樂而不淫怨誹而不解所謂發言爲詩故可以化天下而師後世學者苟得其用心何患其不能言哉又曰明乎齊之音者有勇明乎商之音者有義亦感發之意又曰詩之文蓋有後世老師宿儒所不能爲曾謂始學者而能之乎

楊曰風以動之故興有禮則安故立夫樂也者言而樂之是已非行綴兆興羽籥作鐘鼓之謂也樂則安安則久久而至於神天則不可有加矣故成成者終始之辭也

尹曰三者學之序也詩發乎情性言近而易知可以興起其志者也禮著乎法度防民之僞而教之中可以立其身者也樂樂之也樂則安安則久久則可以成其徳矣

子曰民可使由之不可使知之

明道曰民難與慮始故不可使知之先王所以爲治者非有隱蔽但民不足與知非可以家至而日見也伊川解曰民可使之由是道不能使之皆知也又語錄曰不可使知之者非民不足與知也不能使之知耳或問民可使由之不可使知之是聖人不使民知之否曰非也謂不可使知之也蓋聖人設教非不欲人家諭戶曉比屋可封也不可故也但能使天下由之耳夫欲使人盡知之此是聖人不能故曰不可使知之若曰聖人不使人知豈聖人之心是後世朝三暮四之術也嘗與謝景溫說此兩句他道朝三暮四之術亦不可無聖人亦有之此大故無義理說聖人近人情處亦有豈有爲朝三暮四之術哉範曰君道天地也民譬則物也天無爲而萬物不知所以生君無爲而民亦不知所以治至於羣黎百姓徧爲爾徳而止矣易曰聖人以神道設教而天下服又曰神而化之使民宜之皆可使由之不可使知之事也

呂曰不可使知非以愚民蓋知之不至適以起機心而生惑志

謝曰禮樂法度莫非妙道所存蓋聖人與民共由也民特不知耳乃若學者則於禮樂法度之外自有覺處所謂知也

遊曰夫先王豈以其術智籠天下之民而愚之哉蓋道無方也反而觀之則無已泛而觀之則無物虎豹得之而猛噬蛇虺得之而毒螫厚者見之而爲仁薄者見之而爲惡觀老子之學變而爲申韓則民不可使知之理可見矣蓋其气質或不良而竊窺其端倪則適足以逞其不肖之心而已此小人之童觀所以無咎也

楊曰道者民所日用故可使由之以其日用而不知故不可使知之世儒以謂民可使由之而已不可使知之務爲智術籠天下之愚而役之失其防矣夫商盤周誥至敷心腹腎腸以告之其委曲訓諭無所不盡則欲其知之也至矣豈特使由之而已哉爲是說者皆以文害辭辭害意之過也孟子之言非止爲說詩者而已

尹曰民可使之由是道不能使之皆知也

子曰好勇疾貧亂也人而不仁疾之已甚亂也

明道曰人若不仁君子當教養之不盡教養而惟疾之甚必至於亂

伊川解曰好勇而不安其分與不仁而無所容皆必爲亂也

橫渠曰勇者不懼死且不避而反不安貧則其勇將何施耶不足稱也仁者愛人彼不仁而疾之深其仁不足稱也皆迷謬不思之甚故仲尼率歸諸亂雲範曰君子義以爲上勇不可好也貧者天之所命不可疾也好勇而不安命未有不爲非者也天下之惡惟自暴自棄者不可與善也不仁之人仁者必有哀矜之心而收教之教之不攺則誅絕之四凶是也無哀矜之心又未嘗教而惟疾之是使不仁之人不得自新以至於亂古之人疾惡而激天下之亂皆是也呂曰亂謂志意失其序也好勇本以禦冦疾貧則必自爲冦疾不仁本以爲仁已甚則流於不仁皆失序也

謝曰好勇則宜小有才至於疾貧則必用其才不仁爲可矜至於疾之已甚則絕其勸勉愧恥之心矣故必至於亂

楊曰好勇疾貧其獘必至於攘奪人而不仁疾之已甚必有不肖之心應之皆亂之道也

尹曰好勇而不安其分與不仁而無所容者皆致亂之道也

子曰如有周公之才之美使驕且吝其餘不足觀也矣伊川解曰居富貴而驕吝無徳之甚也𨿽才美奚爲才美謂威儀技藝又語錄曰有周公之美使驕且吝其餘不足觀已甚言驕吝之不可也若言𨿽有周公之徳則不可下驕吝二字此言𨿽才如周公有驕吝亦不可也或問橫渠言大則不驕化則不吝此語如何曰若以大而化之解此則未是然大則不驕此句卻有意思人只爲小便驕也化則不吝化煞髙不吝未足以言之驕與吝兩字正相對驕是气盈吝是气歉又曰何謂吝曰吝嗇也且觀嗇者於財亦不足於事亦不足凡百皆有歉歉之色也

範曰古之聖人才美者莫如周公周公亦自謂多才多藝不欺已也驕則不取於人吝則不以與人故有司謹出納謂之吝吝者自小之道不必財也易曰同人於宗吝易之言吝皆以其未廣也吝於財則不足吝於徳則有悔驕則自廣以狹人吝則自私而不以及人驕與吝損徳之大者也故其餘皆不足觀以周公之才猶如此況其下者乎

呂曰驕則不欲人共善吝則不欲人共利其志已入於不仁𨿽才如周公適以長其不善而已

謝曰不能忘我故驕不能忘物故吝有才而驕且吝者功業蓋世容有之然必無公天下之心卒歸於小人

楊曰驕則髙而危吝則滿而溢𨿽有周公才美不足觀也已若夫有周公之徳業則驕吝自亡蓋才美之不足恃如此

尹曰其爲人也驕吝𨿽有才美如周公亦不足觀也

子曰三年學不至於谷不易得也

明道曰爲學三年而不至於善是不善學也

範曰糓者善之實也農播殖而得糓然後爲有得焉故福謂之戩谷祿位謂之方谷皆以其實言之三年學必有成功不至於善未之有也人未有學三年者也而曰我無得於善此豈力不足哉亦畫而已矣故夫子以是觀之不惟求道而已治國亦然未有求治三年而無得於治者也

謝曰介甫曰學者當知其難而自彊不息

楊曰𨿽子張之賢猶以干祿爲問況其下者乎則三年學不至於谷宜不易得也

侯曰學所以率性而修道也三年而不知善則誠意不立民斯爲下矣故曰不易得也

尹曰三年學而不至於善豈力不足哉不能自彊故也不易得者言難得乎善也知其難而自彊不息則其至於善也必矣

子曰篤信好學守死善道危邦不入亂邦不居天下有道則見無道則隱邦有道貧且賤焉恥也邦無道富且貴焉恥也

伊川解曰君子處身如是知無道而富貴爲可恥而不處特立者能之又語錄曰今語小人曰不違道則曰不違道然卒違道語君子曰不違道則曰不違道終不肯違道譬如牲牢之味君子曾嘗之說與君子君子須愛說與小人小人非不道好只是無愛心其實只是未知味守死善道人非不知終不肯爲者只是知之淺信之未篤

橫渠曰篤信不好學不越爲善人信人而已

範曰篤信古人則爲好學修身以俟死期於得正而斃所以善道此士之素業也危邦將亡故不入亂邦無紀綱故不居此士之去就也有道則見無道則隱此士之出處也邦有道則爵祿加於君子故士恥貧賤邦無道則爵祿加於小人故士恥富貴使士恥富貴則其國豈不殆哉

謝曰舉世毀譽不爲勸沮篤信好學者也身可死志不可移守死善道者也愛其身危邦不入潔其身亂邦不居非王者興則不仕如斯人者其當以大人處之乎學者立志當如此邦有道君子彚徵之時故不仕則恥邦無道小人得志之時故仕則恥

楊曰君子見危授命則仕危邦無可去之義不入可也所謂量而後入者蓋如是亂邦未至於危則去之可也邦有道貧且賤焉恥也故見邦無道富且貴焉恥也故隱蓋邦有道而貧且賤必以其道得之也邦無道而富且貴必不以其道得之也故君子恥之尹曰危邦不入亂邦不居則去之矣或見或隱皆適其時而已惟篤信好學守死善道者能之若夫聖人可以仕則仕可以止則止可以速則速可以久則久其出處去就有不待兆見者也

子曰不在其位不謀其政

伊川解曰不在其位則不任其事也若君大夫問而告者則有矣

範曰自天子至於士皆有位在其位則謀其政者職也天子不可以治三公之職三公不可以爲卿大夫之事卿大夫不可以侵士之官故坐而論道謂之三公作而行之謂之士大夫至於抱關撃柝無不各敬其事如此則天下之理得矣

謝曰止其所也

楊曰君子思不出其位

尹曰曽子以爲君子思不出其位知孔子之意者也

子曰師摯之始關雎之亂洋洋乎盈耳哉

明道曰亂治也師摯之始關雎之樂其聲洋洋盈耳哉美之也

伊川解曰師摯之始定公時夫子自衛反魯時也哀公之世則摯適齊矣又語錄曰洋洋盈耳美也孔子反魯樂正雅頌各得其所其後自太師而下入河蹈海由樂正魯不用而放棄之也

橫渠曰師摯之始樂失其次徒洋洋盈耳而已焉夫子自衛反魯一嘗治之其後伶人賤工識樂之正及魯益下衰三桓僭妄自太師已下皆知散之四方逾河蹈海以去亂聖人俄頃之助功化如此用我者期月而可豈虛語哉

範曰周道衰樂廢太師摯始治關雎之亂洋洋乎盈耳哉美之也治國以禮樂爲急若由此正之之舉而措之無難矣而不能終也是以記之

謝曰介甫云亂理也言中間樂廢而關雎之什有錯謬者師摯始理之故作之而美也

楊曰中正之音不作久矣其亂自師摯始故稱之尹曰師摯魯太師也其初樂失其正徒能洋洋盈耳而已孔子自衛反魯然後樂正雅頌各得其所

子曰狂而不直侗而不願悾悾而不信吾不知之矣伊川解曰狂則必直侗則必願悾悾則必信自當然也而不然者僞妄之甚也不可得而知之也謂非常理也

範曰狂者進取則宜直侗者無知則宜願悾悾者誠慤則宜信此學之質也反是則爲無常必有所防溺其心故曰吾不知之矣

謝曰狂者旣進取復不循理侗者旣未有知復不謹願悾悾旣無實復不信道聖人亦末如之何也楊曰狂則肆故宜直侗則無異適故宜願悾悾則無險詖故宜信反是則失常矣非所知也

尹曰進取者宜直而不直無知者宜願而不願誠慤者宜信而不信反其常也故曰吾不知之矣

子曰學如不及猶恐失之

伊川解曰博奕小數不專心致志則不得況學道而悠悠安可得仲尼言終日不食終夜不寢以思無益不如學也又曰朝聞道夕死可矣不知聖人有甚事廹切了乃如此文意不難理防須是求所以如此何如始得聖人固是生知猶云爾者所以教人也學如不及猶恐失之才說姑待來日便不可也又曰學如不及猶恐失之不得放過也

範曰道不可須臾離也君子造道顚沛不違於仁自天子至於士未有不以學爲急也揚雄曰學之爲王者事其已久矣堯舜禹湯文武汲汲仲尼皇皇其已久矣古之聖人莫不以學爲急也天子不學無以治天下諸侯不學無以治國大夫不學無以治家士不學無以治身凡學者學修身治人之事也

謝曰如追冦讐如此其急猶恐不及故子路未之能行惟恐有聞

楊曰學者日孜孜焉常若不及猶恐失之自謂至焉其失逺矣顏淵有若無實若虛以能問於不能以多問於寡正謂此也

尹曰學者常懷不及之心猶恐失之𨿽堯舜禹湯文武仲尼猶皇皇汲汲況其下者乎

子曰巍巍乎舜禹之有天下也而不與焉

明道曰聖人之於天下事自不合與只順他天理茂對時育萬物而已

伊川解曰舜禹得天下而已不與求巍巍乎其徳之髙也

範曰有天下而不與焉者無心於天下而天下之人歸之也夫有求天下之心則不足以有天下此舜禹所以巍巍不可及也孟子曰天下大悅而將歸已視天下之悅而歸已猶艸芥也惟舜爲然禹亦如是而已

呂曰舜禹以天下爲心而無心於得防

謝曰由匹夫而有天下非舜禹本心不與猶曰乃天下之天下非我之天下

楊曰聖人藏天下於天下我何與焉非防物於一已者其誰能之玆其爲舜禹也與

尹曰聖人無爲而治者也順乎天理茂對時育萬物而已此聖人所以巍巍乎不可及也

子曰大哉堯之爲君也巍巍乎惟天爲大惟堯則之蕩蕩乎民無能名焉巍巍乎其有成功也煥乎其有文章明道曰文章成功有形象可見只是極致事業然所以成此事功者卽是聖也

伊川解曰大哉堯之爲君也巍巍乎崇髙其大與天同也蕩蕩乎其徳之廣大不可得而名言也其成功可見者則巍巍崇髙其文章則煥然至盛

範曰孔子贊易乾元曰大哉稱堯亦曰大哉天運於上無爲而物成堯亦如是矣以堯典考之明峻徳以親九族平章百姓協和萬邦命羲和咨四嶽舉舜而授之天下止於如此而已可謂至簡也然其髙也不窮其大也難名其成功如四時寒暑之始終萬物其文章如日月星辰之照臨天下此爲堯典而言也謝曰盡天之道則大民無能名則神有內聖之徳必有外王之業故有成功有文章

楊曰天之爲天莫之爲而爲之也而四時行焉百物生焉堯之爲君也天何爲哉則天而已故其惇五典也以天敍庸五禮也以天秩章有徳也以天命用五刑也以天討皆天也莫之爲而爲之者而有巍巍之成功煥乎之文章亦若是而已矣

尹曰天道之大無爲而成惟堯則之以治天下故民無得而名焉所可名者其功業文章巍然煥然而已

舜有臣五人而天下治武王曰予有亂臣十人孔子曰才難不其然乎唐虞之際於斯爲盛有婦人焉九人而已三分天下有其二以服事殷周之徳其可謂至徳也已矣

伊川解曰舜有臣五人而武王有亂臣十人以唐虞之際方之周爲盛也然又有婦人焉惟九人耳才之難得如此婦人邑姜也又曰三分天下有其二而尙服事於殷可謂至徳也又語錄曰韓退之作羑里操云臣罪當誅兮天王聖明道得文王心出來此文王至徳處也

範曰舜之治天下其道至簡也任人而已五人者禹稷契臯陶益諸臣之類防龍伯夷之屬猶不與焉孟子曰堯舜之仁不徧愛人急親賢也得人而相之則恭已正南面而已夫天下之治亂系賢人之用捨五人旣舉於朝則嘉言罔攸伏野無遺賢此天下所以治也又曰天下未嘗無才才之大者爲難十人者同心同徳以濟天下此爲難也武王之時人才之多比之前世惟唐虞爲盛夏商有不及也周公作君奭自成湯至於武丁其臣一二人至於文王則有虢叔閎天散宜生泰顚南宮適其後武王以四人成功而太公周公召公畢公康叔猶不在焉亦足以見其臣之多矣不如是不能有天下又曰孔子曰下之事上也𨿽有庇民之大徳不敢有君民之心仁之厚也有君民之大徳有事君之小心詩曰惟此文王小心翼翼文王之徳足以代商天與之人歸之不取而事之所以爲至徳也古之聖人論徳而不計功周之盛獨稱文王者武王之伐商革命順乎天而應乎人而已不足以與文王並也孔子曰武盡美矣未盡善也呂曰至徳者樂天而已故泰伯之讓民無得稱文王三分天下有其二以服事殷皆爲至徳

謝曰稱舜與武王之事而嘆天下之才難才非世之所謂才也又曰不蘄得民而民自歸之其勢可取而不取爲商之民與爲吾民何以異臣人與爲人臣亦何以異故有君民之大徳有事君之小心以晉魏之事觀之則文王之徳之至可見矣

楊曰古之所謂才者非明允篤誠齊聖廣淵不在此列以虞周之盛而才者止此可不爲難乎然舜之時所與亮天工者二十有二人而獨稱五臣者蓋舜之初天下猶未平洪水橫流爲之宣力四方者五臣而已孟子之所稱者是也書之所命乃在天下旣平之後故其命益曰若予上下艸木鳥獸言若則非治之也與烈山澤而焚之禽獸逃匿異矣其二十有二人有不與五臣之列亦其時焉耳武王曰予有亂臣十人而書又曰武王惟玆四人尙廸有祿者蓋四人自虢叔而下能往來玆迪彜教所未能往來者蓋作而行事者也故言此四人而已若夫十亂自周召太公畢公榮公皆論道之官與奔走往來者異矣故不及也又曰三分天下有其二而已紂有一焉則猶非獨夫也𨿽徳力皆足以勝之而猶服事焉得時中之義也玆其爲至徳也與

尹曰舜與武王有天下之其得人止如此孔子嘆其才難謂才難得也又曰三分天下周有其二而猶不失臣節以服事商此文王所以爲至徳

子曰禹吾無間然矣菲飲食而致孝乎鬼神惡衣服而致美乎黼冕畢宮室而盡力乎溝洫禹吾無閒然矣明道曰言徳純完無可非閒

範曰禹之徳惟儉與勤有功而不伐此其盛者也菲食惡衣者惡華也至於祭祀黼冕則有所用其美也卑宮室者惡榮也至於溝洫則有所用其力勤而有所用其力儉而有所用其美此所以無間然者與呂曰無間隙可言其失

謝曰間如不間於其父母昆弟之言之間猶言我無得而議之也禹有天下非樂享太平之奉已也致孝乎鬼神而菲飲食致美乎黼冕而惡衣服盡力乎溝洫而卑宮室則禹之於天下向與焉

楊曰薄於自奉而所勤者民之事所致飾者宗廟朝廷之禮故能有天下而不與焉夫何間然之有尹曰禹之貴爲天子當有天下其勤儉未嘗爲己也兩稱吾無間然深言其無得而間者也

論語精義卷四下﹤經部﹐四書類﹐論孟精義__論語精義﹐卷四下﹥﹤經部﹐四書類﹐論孟精義__論語精義﹥

欽定四庫全書

論語精義卷五上

宋朱子撰

子罕第九

子罕言利與命與仁

伊川解曰計利則害義命之理微仁之道大皆夫子所罕言也又語錄曰子罕言利非使人去利而就害也蓋人不當以利爲心易曰利者義之和以義而致利斯可矣罕言仁者以其道大故也論語一部言仁豈少哉蓋仁者大事門人一一記錄盡平生所言如此亦不爲多也或問子罕言利與命與仁所謂利者何曰不獨財利之利凡有利心便不可如作一事須尋自家穩便處皆利心也聖人以義爲利義安處便爲利如釋氏之學皆本於利故便不是

橫渠先生曰愛人以徳論於義者嘗多故罕及於利盡性者方能致命未達之人告之無益故不以亟言仁大難名人未易及故言之亦鮮

範曰利者義之和也其大者如天地之於萬物也無所不利故言之也難若小人所謂利則君子所不言也命者窮理盡性然後能至仁之爲器重其爲道逺三者皆君子所力行而不可以易言學者未足以及此則不以告也

謝曰必如言利用行師利禦冦始可謂之言利如莫之致而至者命也始可謂之言命如言近仁仁之方始可謂之言仁知此則夫子於三者固罕言矣楊曰知義而後可與言利知性而後可與言命盡心然後可與言仁中人以上乃可以與此故罕言也然對問仁者多矣亦曰罕言者蓋子之所言求仁之方而已仁則未嘗言也問孔子罕言仁何也曰孔子告諸弟子只是言仁之方蓋接之使從此來以至於仁若仁之本體則未嘗言又問罕言利是何等利曰一般若利用出入之利皆是問論語言仁處何語最爲親切曰皆仁之方也若正所謂仁則固未之嘗言也故曰子罕言利與命與仁要道得親切惟孟子言仁人心也最爲親切又曰今學者將仁小卻故不知求仁孔子曰若聖與仁則吾豈敢孔子尙不敢當且罕言之則仁之道不亦大乎然則所謂合而言之道也何如曰由仁義行非行仁義所謂合也尹曰君子以義爲利計利則害義窮理盡性然後至於命盡人道然後至於仁皆難言者也故罕言

達巷黨人曰大哉孔子博學而無所成名子聞之謂門弟子曰吾何執執禦乎執射乎吾執禦矣

伊川解曰常人之學多以一長而得稱成名也達巷黨人大夫子之博學而怪其不以一善得名於世蓋不知聖人也故夫子聞之而謂門人曰欲使我何所執執禦乎執射乎吾執禦矣禦執之最下者

範曰無所不學曰博學無得而名無所成名聖人之道無不通故人無得而見也達巷黨人其名不傳而知聖人如此此見而知者也孔子不敢居聖故自名爲執禦人稱其大而已處其小事之宜也

呂曰無所成名聖也不欲自居故願名一藝

謝曰無不能故不以名稱介甫云謙而不敢執楊曰達巷黨人知孔子博學而已不知有所謂一以貫之者故子聞之謂門弟子曰吾何執執禦乎執射乎吾執禦矣禦藝之末也自謂執禦成名亦予非多學之意

尹曰聖人道全而徳備不可偏長目之也達巷黨人見孔子之大意其所學者博而疑其無所成名謂不以一善得名於世蓋慕聖人而不知者也故孔子曰欲使我何所執而得爲名乎然則吾將執禦也禦藝之下者

子曰麻冕禮也今也純儉吾從眾拜下禮也今拜乎上泰也𨿽違眾吾從下

伊川解曰麻冕用純儉而無害從眾可也拜乎上泰也泰謂簡慢事君不可泰也寧違眾也君子處世事之無害於義者從俗可也害於義則不可從也範曰眾人之所爲君子酌焉或從之或違之惟其是而已矣以眾爲公義而舉從之非也以眾爲流俗而舉違之亦非也聖人之道若權衡輕重不可以銖兩欺故純儉𨿽不及禮而可從拜上則虧君臣之義舉世行之亦不可從也

謝曰介甫云眾儉則從眾眾泰則從禮知禮之本故也

楊曰禮從宜而已純儉而宜則不以違禮而異眾拜上而泰則不以同眾而廢禮

尹曰聖人處世可見於此蓋非有意於從違合乎義而已

子絕四毋意毋必毋固毋我

伊川解曰任意之與私己必行之與固執各殊也又語錄曰意者任意必者必行固者固執我者私己又曰無自任私意無必爲無固執無有已又曰

敬則無己可克學之始則須從絕四去又曰君子之學在於意必固我旣亡之後而復於喜怒哀樂未發之前則學之至也又曰意必固我旣亡之後必有事焉此學者所宜盡心也又曰不以已待物而以物待物是則無我又曰至公無私大同無我𨿽渺然一身在天地之間而與天地無以異也夫何礙焉佛氏厭苦根塵則是自利而已矣又曰毋意者不妄意也毋我者循理不可守己也又曰無私意無必爲無固滯無彼我乃曾子所言也又曰毋非禁止之詞聖人絕此四者何用禁止意與我相近固與必相近須要分別出不同處意與志別誌是所存處意是發動處如先意承志自別也意發而當則是理也發而不當是私意也問聖人莫是任理而不任意否曰然

橫渠曰絕四之外心可存處蓋必有事焉而聖不可知也又曰不得已當爲而爲之𨿽殺人皆義也有心爲之𨿽善皆意也正已而物正大人也正已而正物猶不免有意之累也有意爲善利之也假之也無意爲善性之也由之也有意在善且爲未盡況有意於未善耶仲尼絕四自始學至成徳竭兩端之教也又曰意有私也必有待也固不化也我有方也四

者有一焉與天地不相似又曰天理一貫則無意必固我之鑿又曰意必固我一物存焉非誠也四者盡去則直養而無害矣又曰天地合徳日月合明然後能無方體無方體然後能無我

範曰是四者皆生於心固近於必我近於意有意則有我有必則有固然而意與必主於外固我主於內此所以爲四也意者己之私動於內而系於事則有必必則守而不移故有固固則不能忘已故有我是三者皆出於意故意爲之先此知聖人之精微者也呂曰意則無義必則無命固則無時我則無天又曰孔子絕四者皆私意也一物存乎其中則與天地不相似亦與孟子異矣

謝曰孟子謂必有事焉而勿正正卽意也必如必信必果固則所過不化我則不能大同於物張先生曰四者有一焉與天地爲不相似

楊曰毋意者毋私意而已若誠意則不可無也毋必則惟義所在無固則與時偕行毋我則道通爲一非智足以知聖人詳視而黙識之不足以記此

尹曰聖人之絕四者非止之之辭蓋無之也張載曰四者或有一焉則與天地不相似

子畏於匡曰文王旣沒文不在玆乎天之將喪斯文也後死者不得與於斯文也天之未喪斯文也匡人其如予何

明道曰夫天未欲平治天下也如欲平治天下當今之世捨我其誰乎是有所受命之語若孔子謂天之將防斯文也後死者不得與於斯文也天之未防斯文也匡人其如予何防乃我防未防乃我未防我自做著天裏聖賢之言气象自別【謝氏所記云於天之將防斯文下便言後死者不得與於斯文則文之興防在孔子與天爲一矣蓋聖人徳盛與天爲一出此等語自不欲耳孟子地位未到此故曰夫天未欲平治天下也如欲平治天下當今之世捨我其誰聽天所命未能合一】又曰文王旣沒文不在玆乎此聖人極斷置以理又曰文不在玆乎文未嘗亡謂道在孔子聖人以爲己任也又曰孔子免匡人之圍亦苟脫也

範曰易困以致命遂志君子遇難則有所不慊道不可詘命可辟故也聖人樂天知命故不憂如使惡人能害己此則天也非人也若天命不害人豈能違之乎

呂曰畏者有戒心之謂孔子自謂能傳文王之文章文章者前後聖之所修道則出乎天而己斯文在己斯文得防在天匡人何與乎又曰道有興有廢文有得有防道出乎天非聖人不興無聖人則廢而已故孔子以道之廢興付諸命以文之得防任諸己及秦滅學焚書禮壞樂崩數千百年莫之能復殆天之防斯文也然道未嘗防苟有作者斯文其復興乎謝曰孔子師文王故曰文不在玆道之顯者謂之文畏於匡其死不死夫子不敢必然命有在我者夫子猶自必也防斯文天也未防斯文亦天也聖人天之所不能違也其言天之將防斯文猶曰我之將防斯文也使後死者不得與於斯文天之未防斯文猶曰我之未防斯文也故曰其如予何

楊曰斯文之興防天也文實在玆人如之何哉尹曰文王旣沒而文王所以爲文者其道固未嘗亡也孔子以爲已任故曰不在玆乎然則文之防與未防皆未也則匡人其如予何君子之當患難斷以理而已

太宰問於子貢曰夫子聖者與何其多能也子貢曰固天縱之將聖又多能也子聞之曰太宰知我乎吾少也賤故多能鄙事君子多乎哉不多也牢曰子云吾不試故藝

橫渠曰功業不試則人所見者藝而已

範曰夫子不自以爲聖而自以爲多能謙也聖人於天下之事無所不通故周公亦自謂多才多藝然而多能非所以率人也故夫子自謂由於少賤又以不試君子志其大者逺者而遺其小者近者故不必多學者所患不得其本而求之末也若人君之職則當任人而治恭已正南面豈在乎多哉

謝曰多能不害爲君子然爲君子不必多能孔子以在下故多能其意恐學者認多能爲君子故曰君子多乎哉不多也

楊曰多能非聖人之事故子貢曰固天縱之將聖又多能也多能乃其餘事耳蓋有大人之事有小人之事君子所當務者大人之事而已鄙事宜非所能也賤故多能鄙事君子多乎哉不多也繼以牢曰吾不試故藝蓋申說也

侯曰夫子故嘗言遊於藝矣孔子之多能藝也子貢曰固天縱之將聖又多能也藝聖人之餘事故夫子聞之恐太宰以謂君子必多能故曰太宰知我乎吾少也賤故多能鄙事君子多乎哉不多也又曰吾不試故藝亦聖人之敎人使知其所以多能以不試故藝云爾

尹曰君子固有多能者矣而其所爲君子者在乎明道不在乎多能也故太宰疑之曰子果聖人歟其多能何也故曰太宰知我乎吾之多能鄙事蓋以少也賤故也而所以爲君子者實不在乎多能

子曰吾有知乎哉無知也有鄙夫問於我空空如也我叩其兩端而竭焉

伊川曰子曰二三子以我爲隱乎吾無隱乎爾無知之謂也聖人之教人俯就之若此猶恐眾人以爲髙逺而不親也聖人之道必降而自卑不如此則人不親賢人之言則引而自髙不如此則道不尊觀於孔子孟子則可見矣又曰吾有知乎哉無知也者盡以告人他無知也與吾無隱乎爾同或問橫渠言聖人無知因問乃有知如何曰才說無知便不堪是聖人當人不問時與木石同也又曰叩就也兩端猶曰兩頭謂終始告鄙夫也孔子常俯就人不就則人不親孟子嘗髙其說不髙則道不尊又曰叩其兩端者如樊遲問仁子曰愛人問知子曰知人舉其近者眾人所知極其髙逺者𨿽聖人亦如是矣其與人言莫不皆然終始兩端皆竭盡也

橫渠曰有不知則有知無不知則無知是以鄙夫有問仲尼叩兩端而空空易無思無爲受命乃如響又曰聖人一言盡天下之道𨿽鄙夫有問必叩兩端而告之然問者隨才分各足未必能兩端之盡也又曰洪鐘未嘗有聲由叩乃有聲聖人未嘗有知由問乃有知又曰仲尼應問𨿽叩兩端而竭然言必因人爲變化所貴乎聖人之辭者以其知變化也範曰聖人於賢愚未嘗不竭其誠故曰二三子以我爲隱乎吾無隱乎爾不惟門人如此鄙夫之問亦必俯而就之惟恐人苦其髙逺而不親也聖人與賢人言推而下之匹夫匹婦可與知焉與不肖者言推而上之𨿽聖人亦無以加焉是之謂兩端樊遲問仁子曰愛人問知子曰知人仁者愛人知者知人此眾人所能知所能行也然而舜舉臯陶湯舉伊尹是亦愛人知人而已矣孔子之言其下則樊遲可行其髙則舜湯亦不過此過此以往無餘知矣故曰叩其兩端而竭焉

呂曰空空無知有感必應𨿽鄙夫有問無不盡焉謝曰不竭上下兩端非聖人之言故𨿽語下形而上者亦無不盡

楊曰善待問者如撞鐘鐘非有聲也叩之則鳴聖人之無知因問而有知亦若是而已有鄙夫問於我空空如也我叩其兩端而竭焉亦吾無隱乎爾之意然空空如也故告之若夫有挾而問則在所不告矣尹曰聖人之言上下皆盡卽其近則眾人皆可與知極其至則𨿽聖人亦無以加焉是之謂兩端如答樊遲之問仁知兩端竭盡無餘知矣若夫語上而遺下語理而遺物豈聖人之言哉𨿽鄙夫之問亦竭兩端以告之也

子曰鳯鳥不至河不出圖吾已矣夫

伊川曰鳯鳥不至河不出圖吾已矣夫者嗜欲將至有開必先也或曰鳯鳥不至河不出圖不知符瑞之事果有之否曰有之國家將興必有禎祥人有喜事气見面目聖人不貴祥瑞者蓋因災而修徳則無損因祥而自恃則有害也

橫渠曰鳯至圖出文明之祥伏羲舜文之瑞不至則夫子之文章如其已矣

範曰天下有道聖人在上則鳯鳥至河圖出夫子閔天下生民不得其所傷己不逢太平之時故曰吾已矣言終不得見也

謝曰鳯鳥至河圖出是亦適然𨿽明王之時未必有也其意止言明王不興而已

楊曰斯文不興則孔子其已矣

尹曰天下有道聖人在上則鳯鳥至河圖出孔子傷天下無道其不見伏羲堯舜之治也故曰吾已矣夫

子見齊衰者冕衣裳者與瞽者見之𨿽少必作過之必趨

範曰哀有防者所以教民卹窮也敬有爵者所以教民嚴上也矜不成人者所以教民愼獨也凡天下之窮民眾人所輕聖人所重是故帝堯不虐無告不廢困窮文王發政施仁必先鰥寡孤獨夫子見之必爲之變與帝堯文王易地則皆然也

謝曰元澤曰孔子於此有愛敬之道焉冕衣裳貴者之服

楊曰於斯三者見之𨿽少必作過之必趨所以廣愛敬也瞽者人所易以其不見也聖人不以其不見而加敬焉蓋其愛敬出於誠心而暴慢之气不設於身體凡此皆自盡而已非爲人故也

侯曰聖人之道明理是也齊衰者冕衣裳者與瞽者敬之理也順理而已

尹曰哀有防尊有爵不欺其不見皆聖人之誠心內外一者也

顏淵喟然嘆曰仰之彌髙鉆之彌堅瞻之在前忽焉在後夫子循循然善誘人博我以文約我以禮欲罷不能旣竭吾才如有所立卓爾𨿽欲從之末由也已

明道曰仰之彌髙鉆之彌堅則是深知道之無窮也瞻之在前忽焉在後他人去孔子甚逺顏子瞻之只在前後但不在中間耳若孔子乃在其中焉此未達一間也

伊川曰瞻之在前不及也忽焉在後過也如有所立卓爾聖人之中也又曰在前是不及在後是過之此過不及甚微惟顏子自知他人不與卓爾是聖人立處顏子見之但未至耳又曰顏子嘆孔子曰仰之彌髙至末由也已此顏子所以善學孔子而深知孔子者也或問博我以文約我以禮如何曰此是顏子稱聖人最切當處聖人教人只是如此旣博之以文而又約之以禮所謂博學而詳說之將以反說約也博與約正相對聖人教人只此兩字博是博學多識多聞多見之謂約只是使之知要也博學於文約之以禮𨿽未能知道庶幾可以不畔於道此言善人君子多識前言往行而能不犯非禮者爾非顏子所以學於孔子之謂也又曰仰之彌髙見其髙而未能至也鉆之彌堅測其堅而未能達也此顏子知聖人之學而盡形容者也又曰得此義理有何事不盡更有甚事出得視世之功名事業眞譬如閒【疑】視世之仁義者眞煦煦孑孑如匹夫匹婦之爲諒也日視天來大事處以此理又曽何足論若知得這个義理便有進處若不知得則何緣仰髙鉆堅在前在後竭吾才則又見其卓爾乎

橫渠曰大中至正之極文必能致其用約必能感而通未至於此其視聖人恍惚前後不可爲之象此顏子之嘆乎又曰髙明不可窮博厚不可極則中道不可識蓋顏子之嘆也又曰極其大然後中可求止其中而後大可有又曰顏氏求龍徳正中未見其止故擇中庸得一善拳拳服膺嘆夫子之忽焉在後也

範曰仰之彌髙不可度也鉆之彌堅不可至也瞻之在前忽焉在後不可測也是四者言夫子之道循循然善誘人者顏子以已之學所至而言也見其善誘故進而不已學而能至也博我以文約我以禮亦顏子所學也文欲其多故博之禮欲其簡故約之欲罷不能者見其可企而及之故也旣竭吾才者終不能至也如有所立卓爾此顏子所不及也揚雄所謂未達一間者也宰我以爲夫子賢於堯舜子貢以爲自生民以來未有盛於夫子非不尊聖人也然而以己之所學而知夫子之髙深則未有如顏子此所以幾於聖人者歟

呂曰髙堅前後恍惚不可爲象不可趨向也夫子循循善誘博文約禮使有入徳之途竭才而進自以爲至矣則又卓焉者如不可企而及之此皆循循善誘者也

謝曰學然後知不足仰髙鉆堅瞻在前忽在後此理惟顏子知之知不足而能自反故曰𨿽欲從之末由也已則回之學豈徇外者乎將以求於所性之中而已又曰顏子學得親切如孟子仰之彌髙鉆之彌堅無限量也以見聖人之道大瞻之在前卽不及忽焉在後又蹉卻以見聖人之道中觀此一卽知顏子看得極親切博我以文使之識廣約我以禮歸宿處也橫渠教人以禮爲先大要欲得正容謹節其意謂世人汗漫無守便當以禮爲地教他就上面做工夫然其門人下稍頗溺於形名度數之間行得來困無所見處如喫木札相似更沒滋味遂生厭倦故其學無傳之者明道先生則不然先使學者有知識卻從敬入

楊曰孔子聖而不可知非鉆仰所及故瞻之在前忽然在後見其如有所立卓爾而已謂之如則非見之盡也蓋自可欲之善充而至大力行之積也大而化之則非力行可至故𨿽欲從之末由也已至是非窮神知化其孰能見之故惟顏淵爲足以及此餘人不與也

侯曰博我以文是致知格物約我以禮是克己復禮顏子自得如此孔子許之亦然亦是感而遂通天下之故約我以禮此是顏子拳拳服膺而勿失之事孔子則不勉而中不須言約

尹曰仰之彌髙不可及也鉆之彌堅不可入也瞻之在前忽焉在後未得乎中而已然非顏子則不能知之以其𨿽有得而未得其止也故欲罷不能見其卓爾欲從而末由也已其未達一間與

子疾病子路使門人爲臣病間曰久矣哉由之行詐也無臣而爲有臣吾誰欺欺天乎且予與其死於臣之手也無寧死於二三子之手乎且予縱不得大葬予死於道路乎

範曰曾子將死起而易簀曰吾得正而斃焉斯已矣子路欲尊夫子而不知無臣不可爲有臣此由其心術之失也夫心一不正則將無所不至是以防於行詐罪至欺天君子之於言動𨿽微不可不愼夫子深懲子路所以儆學者正其心也

謝曰子路之意實尊聖人而未知所以尊也使其實有臣夫子猶不加焉況無臣而爲有臣乎

楊曰孔子之無臣人之所知不可欺也無臣而爲有臣是欺天而已天其可欺乎蓋非知至而意誠用智自私不知行其所無事往往自陷於行詐而莫之知也其子路之謂乎

侯曰無臣而爲有臣欺孰甚焉孔子所以言子路之詐也

尹曰子路以夫子嘗爲大夫故使門人行家臣之禮焉孔子惡其不誠故深責之

子貢曰有美玉於斯韞匵而藏諸求善賈而沽諸子曰沽之哉沽之哉我待賈者也

範曰君子未嘗不欲仕也又惡不由其道士之待禮猶玉之待賈也孔子孟子周流天下豈不欲行哉然而人君不致敬盡禮則不足與有爲故終身旅人而無所遇此則天也若伊尹之耕於野太公伯夷之居於海濵世無成湯文王則亦終焉而已未有枉道以從人玉以求售也孔子孟子亦如是矣

謝曰聖人非懷其寶而迷其邦者然其道大而不容也賜也以爲苟終於此而已豈不猶韞玉乎意其必有異乎人之求之者一冀其道之行也沽之哉沽之哉言必於沽也我待賈者也言非求也

楊曰君子藏器於身待時而動猶之有美玉於斯韞匵而不沽也待賈而已矣若夫求善賈而沽則取賤之道聖人不爲也

侯曰如子貢此問非知聖人者必是子貢少年時若後來對叔孫武叔之語豈不知聖人是待賈者也尹曰子貢以美玉諭夫子故夫子謂我非不欲沽也待其可也自而求售則不可也

子欲居九夷或曰陋如之何子曰君子居之何陋之有橫渠曰子欲居九夷不遇於中國庶遇於九夷中國之陋爲可知又曰言忠信行篤敬𨿽蠻貊可行何陋之有

範曰言忠信行篤敬𨿽蠻貊之邦行矣君子所居則化道無內外不擇地而處則𨿽九夷可居也夫子終不居之而以告人者所以明道也

謝曰素夷狄行乎夷狄

楊曰君子居之則用夏變夷何陋之有

尹曰言忠信行篤敬𨿽蠻貊之邦可行君子所居則化何陋之有是言也亦乘桴浮海之意也

子曰吾自衛反魯然後樂正雅頌各得其所

範曰君子學至樂而成廢鄭聲則樂正而不淫故雅頌各得其所學至於此而能事畢矣聖人有其位則制禮作樂無其位則正雅頌而已矣

謝曰詩自未刪之前不止乎禮義者蓋多如師摯之始關雎之亂可見矣

遊曰雅頌各得其所而不及禮與風何也曰有其徳無其位不敢作禮樂焉則禮樂非孔子之事所謂雅頌各得其所者因其舊而正之非有所作也故不及禮關雎之亂師摯固嘗治之矣故不及風

楊曰周之衰禮樂𨿽壞亡而魯猶足徵也故自衛反魯而樂正雅頌各得其所

侯曰韓宣子適魯曰周禮盡在魯矣齊桓問髙子曰魯可取乎曰未可取也猶秉周禮如是則周之禮樂皆在魯矣特殘缺不完耳孔子周流天下知道之卒不行也於是反魯修廢補陋然後樂正雅頌各得其所

尹曰魯哀公之十年孔子自衛歸魯孔子刪詩正樂反魯之年而後治成也

子曰出則事公卿入則事父兄防事不敢不勉不爲酒困何有於我哉

明道曰防事人所不勉處酒人所困處孔子於中間處之得宜又曰聖人愈自卑而道已髙賢人不髙則道不尊聖賢之分也不爲酒困是也

伊川解曰聖人之道如天然與眾人之識甚殊邈也門人弟子旣親炙而後益知其髙逺旣若不可以及則趨望之心怠矣故聖人之教常俯而就之爲其莫能度也至曰二三子以我爲隱乎吾無隱乎爾又曰吾有知乎哉無知也我非生而知之者十室之邑必有忠信如丘者焉事上臨防不敢不勉君子之常行不困於酒尢其近也而以已處之者不獨使夫資之下者勉思企及而才之髙者亦不敢易乎近矣範曰出則事公卿者盡其忠也入則事父兄盡其孝也防事不敢不勉者盡其敬也不爲酒困兼【疑】而不亂也此四者夫子之常行故以告人而自謂有之也呂曰庸行之謹是廼所以爲難能

謝曰事公卿父兄勉防事能盡事易盡道難如夫子事魯衛之君始可謂事公卿如曾閔者始可謂事父兄必誠必信勿之有悔始可當大事齊聖溫克始可謂不爲酒困

楊曰爵齒徳三者天下之達尊𨿽聖人不敢有其一而慢其一故出必事其長上況公卿乎防事不必在己凡民有防皆是也凶事人所忌而逺故在所勉以禮飲酒者始乎治卒乎亂故多爲所困聖人豈有異於人乎哉孔子之爲孔子亦如是而已矣

尹曰臣聞師頤曰聖人以身處之所以俯就而教人也使夫資之下者可以勉思而企及其才之髙者不敢忽乎近也

子在川上曰逝者如斯夫不捨晝夜

明道曰子在川上曰逝者如斯夫不捨晝夜自漢以來儒者皆不識此義此見聖人之心純亦不已此乃天徳也有天徳便可語王道其要只在愼獨

伊川曰逝者如斯夫言道之往如此【往一本作體】這里須是自見得張繹曰此便是無窮曰固是道無窮然怎生一个無窮便道了卻他

範曰程頤曰此道體也臣以爲天運而不已日往則月來寒往則暑來水流而不息物生而不窮皆與道爲體運乎晝夜未嘗止也是以君子自彊不息以天厚徳載物以地見大水必觀焉以其似道故也謝曰已往者過萬物莫不然而其理可窺易見者莫如川流是以聖人於此發以示之

楊曰人自幼壯以至老死逝而不反其猶川流不捨晝夜也易曰品物流形流言逝而不反也知逝者如斯則知有不逝者異乎此矣

尹曰臣聞師程某曰此道體也天運而不已日往則月來寒往則暑來水流而不息物生而不窮可窺而易見者莫如川流君子法之自彊不息及其至也純亦不已焉

子曰吾未見好徳如好色者也

範曰所謂誠其意者無自欺也如惡惡臭如好好色好善如好色惡惡如惡臭此聖人之性也以好色爲好徳之心則可以入於聖人矣故夫子未之見也謝曰如好好色誠也好徳如好色斯誠好徳矣然民鮮能之

楊曰言好徳之無誠心也故大學曰所謂誠其意者毋自欺也如惡惡臭如好好色如好好色則有誠意矣

尹曰使好徳如存色惡不善如惡惡臭何患乎學之不至也

子曰譬如爲山未成一簣止吾止也譬如平地𨿽覆一簣進吾往也

橫渠曰爲山平地此仲尼所以惜顏淵進未止且與互鄕之進也

範曰學者自彊不息則積少成多中道而止則前功皆棄聖人欲人之進不欲人之止其進也𨿽微必與之其止也𨿽大必棄之召公戒武王曰不矜細行終累大徳爲山九仞功虧一簣君子不以善小而不爲不以惡小而爲之積小善必成大功爲小惡必累大徳故也

謝曰進則不可量止則已矣學至於大人矣然不求至於化不害其爲上

楊曰未成一簣止吾止者時止則止也𨿽覆一簣進吾往者時行則行也亦各當其可而已矣

尹曰爲學者譬如爲山𨿽一簣之未至猶未成也孟子謂掘井九仞而不及泉猶爲棄井亦此意也

子曰語之而不惰者其回也與

明道曰顏子之不惰者敬也

伊川曰語之而敬故不惰言好學也

範曰回聞夫子之言心解而力行之故語之不惰他人或不解孔子之言故語之有時而惰子路終身誦之未之能行惟恐有聞子張書紳非不力行非不受言也然孔子獨稱顏子好學語之而不惰者惟回而已蓋顏子聞言語理一入於心則斯須不去造次顚沛未嘗違之其聞夫子之言如萬物得時雨之潤發榮滋長何有於惰此門人所以不及也

呂曰惰則志不在而之他不惰者專心致志而已禮父母有疾言不惰蓋方憂親疾所語者切務不暇語他事也

謝曰不惰與不厭之意異聲入而心不違以神受之也

遊曰上士聞道勤而行之回於夫子之言無所不說非不惰而何

楊曰於孔子之言無不說故也

子謂顏淵曰惜乎吾見其進也未見其止也

橫渠曰中正然後能貫天下之道此君子所以大居正也蓋得正則得所止得所止則可以而至於大樂正子顏子知欲仁矣樂正子不致其學足以爲善人信人志於仁無惡而已顏子好學不倦合仁與智具體聖人獨未至於聖人之止耳又曰學者中道而立則有位以之無中道而則窮大而失其居失其居則無地以崇其徳與不及者同此顏子所以克己研幾必欲用其極也未至聖人而不已故仲尼賢其進未得中而不居故惜夫未見其止也

謝曰吾見進未見其止張先生謂未得其中而不止楊曰知至將以止之則見其進矣未至乎終之故未見其止也顏淵知至矣未至乎終之而死故孔子惜之也

尹曰語之而心解力行造次顚沛未嘗違之是不惰也惜乎吾見其進也未見其所止孔子所以嘆之云

子曰苗而不秀者有矣夫秀而不實者有矣夫

範曰五穀之生苗而不秀者有之秀而不實者有之人性質𨿽美而不能學則如苗而不秀𨿽學而不能成徳則如秀而不實苗必至於實然後可食學必至於谷然後爲賢萬物皆然有生而不長有長而不成者人之學必求成就不可如苗而不秀秀而不實謝曰如禮記耕而弗種種而弗耨耨而弗獲之譬楊曰勿忘勿助長則苗斯秀秀斯實矣捨而不耘或又揠之則苗而不秀秀而不實有矣知此其知所養矣

侯曰苗而不秀質美而不學者也秀而不實學而不至於道者也故申之以下文

尹曰五穀之生苗而不秀者有之秀而不實者有之然苗必至於實而後可君子之於學亦然是故惡夫畫也孟子曰仁在乎熟之而已矣

子曰後生可畏焉知來者之不如今也四十五十而無聞焉斯亦不足畏也已

範曰凡人進徳必在於少之時舜二十以孝聞顏子十八天下歸仁焉此聖人所以畏後生也若不能彊學至於四十五十而無聞焉其終亦可知也故不足畏矣楊子曰冬至及夜半以後者近之象也夏至及日中以後者逺之象也後生之學者猶之冬至及夜半以後也旣壯而無聞焉猶之夏至及日中以後也

呂曰四十五十血气盈而將衰好惡習而成性善惡已定幾不可易故無聞者不足畏見惡者至於終謝曰聞道無先後造道之極斯塗之人可以並堯禹故曰焉知來者之不如今四十五十血气向衰猶不聞道則終於此而已矣

楊曰有聞而後可進徳後生𨿽可畏至四十五十而無聞斯亦不足畏也已蓋聖人與人爲善又惡其怠而止故抑揚其詞如此

侯曰人皆可以爲堯舜有爲者亦若是故曰後生可畏至四十五十而無聞如斯而已故曰不足畏尹曰少而不勉老而無聞則亦已矣自少而進者安知其不至於極乎是可畏也

子曰法語之言能無從乎攺之爲貴巽與之言能無說乎繹之爲貴悅而不繹從而不攺吾末如之何也已矣範曰齊景公問政孔子對曰君君臣臣父父子子此法語之言也景公知其禍而不圖之此從而不攺也齊宣王欲毀明堂孟子對曰欲行王政則勿毀之此巽與之言也王曰善哉言乎然而終不能行此悅而不繹也人君之患在於有過而不攺聞善而不行此孔子孟子所以不能如之何也

謝曰以其巽言故必說以其法言故必從說而從特入乎耳也至說而繹從而攺然後有諸已聞人之言將以裕己也無以有諸【闕】

楊曰法語之言正言之也若孟子論行王政之類是也巽與之言若孟子論好色好貨之類是也語之而未達拒之而不受猶之可也其終或諭焉則尙庶幾乎其能攺繹矣其從之也其悅之也而不攺繹焉是終不攺繹也已𨿽聖人其如何哉

侯曰法語之言正也聞正言者必面從君子則必攺小人則不能巽與之言順理而言也聞順言者必悅君子則思繹小人則不能說而不繹從而不攺自棄自暴者也𨿽聖人無如之何

尹曰法言者正言之也巽言者婉而導之也不背其言不若遂攺其事喜說其說不若尋繹其意

子曰主忠信無友不如己者過則勿憚攺

範曰此夫子所常言也弟子各以所聞記之故又見於此

子曰三軍可奪帥也匹夫不可奪志也

伊川曰人之身有形體未必能爲主若有人爲系虜將去隨其所處已有不得與也惟心則三軍之眾不可奪也若並心做主不得更有甚

範曰力不能勝徳勇不能勝義是以三軍之帥眾可奪也匹夫之志𨿽萬乘之主有不能屈況可得而奪之乎孟子論北宮黝孟施捨之養勇以明君子之義志士皆養其志孰可得而奪之乎

謝曰我心匪石不可轉也惟不可奪是以謂之志可奪非志也山嶽可移志不可移死則可奪志則不可奪

楊曰三軍之彊可以力而奪其帥匹夫之志道之以其心之所同然後從之不可以力而奪也

侯曰三軍之勇在人故可奪其帥匹夫之志在已故不可奪如可奪則非志也僞也

尹曰人有志則孰能奪之也

子曰衣敝緼袍與衣狐貉者立而不恥者其由也與不忮不求何用不臧子路終身誦之子曰是道也何足以臧

橫渠曰不僭不賊其不忮不求之謂乎

範曰子路志於道而不恥惡衣惡食故夫子稱之夫恥不若人則有疾惡之心是害且貪也人能無貪欲之心則何用爲不善矣然不忮不求是不爲不善而已未足以爲善也子路之學可與之進夫子恐其自足如此故勉而進之使之至於上者也聖人之教人若權衡然輕者抑之重者損之子路自足於此故抑之未足於彼故加之所以引之而至道也

呂曰貧與富交彊者必忮弱者必求

謝曰恥惡衣惡食學道者之病善心不存蓋生於此由也衣敝緼袍與衣狐貉者立而不恥其志過人甚逺則忮害貪求之心夫何所施也故曰不忮不求何用不臧未至於此有攺過遷善之心者聞此言也終身誦之猶爲不忘其初己造乎此猶終身誦之則幾於小成者又曰子路衣敝緼袍與衣狐貉者立而不恥許大子路孔子卻只稱其如此只爲他心下無事此等事打疊得過不怕此心因事出來正好著工夫不見可欲卻無下工夫處

楊曰非志於道而不以惡衣惡食爲恥何以與此又曰能懲忿則不忮窒欲則不求夫如是何不臧之有然此修徳之事而已而子路終身誦之則畫矣非所以自進於日新也子曰是道也何足以臧蓋激之使進也

侯曰子路勇於進而志於道不恥惡衣惡食故夫子稱之忮害也求貪也志於道則仁也故無貪求之心以害其仁無所用而不臧子路樂善故終身誦之孔子又恐其膠固而不通故曰是道也何足以臧蓋爲不忮不求未足以盡善道故也

尹曰衣敝緼袍與衣美服者立而不以爲恥者有守者之所能也故孔子善之子路誦不忮不求之言以爲至善故孔子又曰何足以臧所以進之也

子曰歲寒然後知松柏之後雕也

範曰歳寒然後知松柏世亂然後知君子小人之在治世與君子無異然則何以別之人君惟先正心則邪正是非交乎前而不可以誠實欺聽其言觀其行察其臨利害遇事變則君子小人之情見矣

謝曰士窮見節義世亂則識忠臣矣

楊曰非險夷之異無以見君子之操

侯曰君子節義久而益堅無他見善明故也

尹曰臨利害然後知所守者也

子曰知者不惑仁者不憂勇者不懼

王彥霖問道者一心也有曰仁者不憂有曰智者不惑有曰勇者不懼何也明道曰此名其徳耳其理則一也得此道而不憂者仁之事也因其不憂故曰此仁也智勇亦然豈可反以不憂謂之智不惑謂之仁乎凡名其徳千百皆然但此三者達徳之大也伊川曰仁者不憂智者不惑勇者不懼徳之序也智者不惑仁者不憂勇者不懼學之序也知以知之仁以守之勇以行之

範曰中庸曰好學近乎智力行近乎仁知恥近乎勇此學之序也又曰智仁勇三者天下之達徳也智者明於理故不惑仁者無不愛故不憂勇者果於徳故不懼中庸又曰知斯三者則知所以修身知所以修身則知所以治人知所以治人則知所以治天下國家矣

呂曰不憂謂無私憂憂以天下不謂之憂

謝曰天下之事若一二本無可惑察理不盡則惑本無可憂有利害心則憂𨿽死生亦分內事本無可懼中無主則懼蓋自其不惑則以智名之自其無往而不自得則以仁名之自其無恐懼心則以勇名之名𨿽不同要之其道則一

楊曰明善故不惑存心養性以事天故不憂見義必爲故不懼

尹曰明故無所惑安故無所憂決故無所懼也

子曰可與共學未可與適道可與適道未可與立可與立未可與權唐棣之華偏其反而豈不爾思室是遠而子曰未之思也夫何逺之有

王彥霖問立徳進徳先後明道曰此有二有立而後進有進而至於立立而後進則是卓然【一作立】定後有所進立則是三十而立進則是吾見其進也有進而至於立則進而至於立道處也此進是可與適道者也立是可與立者也

伊川曰有求爲聖人之心然後可與共學學而善思然後可與適道思而有所得則可與立立而化之則可與權又曰可與共學知所以求之也可與適道知其所往也可與立者篤志固執而不變也權與權衡之權同稱物而知輕重者也人無權衡則不能知輕重聖人則不以權衡而知輕重矣聖人則是權衡也又曰人多以反經合道爲權其實未嘗反經權猶衡輕重兩平乃權之義又曰古今多錯用權字才說權便是變詐或是權術不知權只是經所不及者權量輕重使之合義才合義便是經也權只是稱錘稱量輕重故曰可與立未可與權又曰唐棣之華乃今郁李取郁李看便可以見詩興兄弟之意又曰唐棣之華乃今千葉郁李本不偏反以諭兄弟今乃偏反則諭兄弟相失也兄弟相失者言豈不爾思但居處相逺爾孔子曰未之思也夫何逺之有蓋言權實不逺爾權只是稱錘之權也能用權乃知道亦不可言權便是道也自漢以下更無人識權字又曰唐棣之華偏其反而因權而言逸詩也或問聖人之道知之甚難子曰聖人未嘗言易以驕人之志亦未嘗言難以阻人之進聖人之道不可以難易言故孔子但曰未之思也夫何逺之有此言涵蓄意思至深至逺孟子曰夫道若大路然豈難知哉下一豈字卽露筋骨聖人之言不然人病不求耳子歸而求之有餘師此言卻好孔孟言有異處須自識得橫渠曰志學然後可與適道彊禮然後可與立不惑然後可與權又曰唐棣枝類枝隨節屈曲故其華一偏則一反左右相矯因得全體均正偏諭管蔡失道反諭周公誅殛言我豈不思兄弟之愛以權宜合義主在逺者爾唐棣本文王之詩此一章周公制作序已情而加之仲尼以不必常存而去之

範曰可與共學者同術業也學者未必志於道故未可與適道志於道者未必能有立也故未可與立也能立矣而權爲難者道之用也惟聖人能盡之自漢以來儒者論權多以爲反經合道甚矣其不知權也經者道之常也旣反之矣豈有先之以不正而可合於道乎孟子曰權然後知輕重聖人心若權然後物至而不可銖兩欺之是以輕重適得其均也夫事有大小未嘗無權堯舜惟能權與子之不如與賢也故以天下與舜禹而後世莫不以爲公周公惟權親戚之不可私也故誅管蔡而天下不以爲不仁直躬惟不能權父子與信之輕重也故以證父爲直微生髙惟不能權於與人拒人之間也故以乞醯爲仁故曰事之大小莫不有權惟聖人能盡之所以爲人倫之至又曰此孔子所不取之詩也唐棣之華美矣以其反而莫之愛賢人可思矣以其髙逺而不能親是亦不好賢而已矣孔子刪詩其所以不取者蓋此之類與

呂曰質美故可與共學未知好故未可與適道志未定故未可與立義未精故未可與權又曰學之始知道之在我則可與適道學之中見道之全體則可與立學之終造道而上達則可與權

謝曰可與共學質美者也然而未必能行故未可與適道能行乃可以適道矣然或作或輟者有之故未可與立能彊立而不反矣未必能體常而盡變故未可與權權非機巧權變之謂猶權衡之權以其稱物得中而已不及則仰過則俯中則平學至於權時中之謂也唐棣之華枝葉曲節皆相照諭權變而得中也

楊曰知爲己則可與共學矣學足以明善而後可與適道信道篤而後可與立知時措之宜而後可與權世之說者以謂權者反經而合道自其學推而上之至於與權具若逺矣故以唐棣之華況之蓋唐棣之華反而後合也不知所謂權者猶權衡之權特稱物之輕重而取中爾非有反也故夫子曰未之思也夫何逺之有以正其不知權之失亦以示刪詩之意也或問曰中所以立常權所以盡變不知權則不足以應物知權則中有時乎不必用矣是否楊氏曰知中卽知權不知權是不知中也曰旣謂之中斯有定所必有權焉是中與權固異矣曰猶坐於此室室自有中移而坐於堂則向之所謂中者今不中矣堂固自有中合堂室而觀之蓋又有堂室之中焉若居今之所守向之中是不知權豈非不知中乎又加以一尺之物約五寸而執之中也一尺而厚薄大小之體殊則所執者輕重不等矣猶執五寸以爲中是無權也蓋五寸之執長短多寡之中而非厚薄小大之中也欲求厚薄大小之中則釋五寸之約惟輕重之知而其中得矣故權以中行中因權立中庸之書不言權其曰君子而時中卽所謂權也

尹曰孟子有言執中無權猶執一也權也者權量以歸之至當猶衡有權非世所謂變詐之術也唐棣之華一偏而一反如權則必合於道故曰夫何逺之有

論語精義卷五上

欽定四庫全書

論語精義卷五下

宋朱子撰

鄕黨第十

伊川曰孔子之道發而爲行如鄕黨之所載者自誠而明也由鄕黨之所載而學之以至於孔子者自明而誠也及其至焉一也又曰論語爲書傳道立言深得聖人之學者矣如鄕黨形容聖人不知者豈能及是又曰鄕黨所載善乎其形容也讀而味之想而存之如見乎其人又曰鄕黨分明畫出一个聖人

呂曰自孔子於鄕黨至誾誾如也言孔子言語之變自君在踧踖如也至私覿愉愉如也言孔子動容之變自君子不以紺緅飾至齊必有明衣布言孔子衣服之變自齊必變食至必齊如也言孔子飲食之變自席不正不坐至不親指言孔子應接事物之變謝曰容貎衣服食息之際道之徵也聖人於此本無意於中節蓋日月有明隨其受光而照之有志者少察於斯於道其庶幾乎

楊曰夫聖人由禮行非行禮者也𨿽語黙食息之頃升降俯仰各有容節無非禮者是豈系心於儀容辭令之末哉蓋其身與道俱故睟面盎背而從容自中耳世之論者曰先王之制禮誘天下之愚而拘之則是禮無與於智者之事也故士以達觀自居而信其說於天下往往自棄於無方之民而莫之悟其爲害豈淺淺哉莊子曰猖狂妄行乃蹈於大方旣已蹈大方矣則不可謂之妄行有猖狂妄行之名則其逾於大方也必矣是皆荒唐繆悠之辭也乃若聖人之所謂道不離乎日用之間非固遺形絕物也離此以言道皆日用而不知者也故孔子於鄕黨一動一靜門人皆審視而詳著之其知聖人哉學者苐深考此篇則於道其庶幾矣

尹曰甚矣孔子弟子之嗜學也於聖人之容色言動無不謹書而備記之以貽後世今讀其言卽其事宛然如聖人之在目也𨿽然聖人豈拘拘而爲之者哉蓋盛徳之至動容周旋自中乎禮耳學者欲潛心於聖人宜於此求焉

孔子於鄕黨恂恂如也似不能言者

楊曰恂恂一於誠也與國人交止於信故在鄕黨所先如此似不能言者卑以自牧不以賢知先人也蓋鄕黨尙齒故其自牧如此

侯曰鄕黨敬長而貴老以誠信爲本故恂恂如也似不能言者則聖人之誠可知也

其在宗廟朝廷便便言惟謹爾

楊曰宗廟朝廷以敬爲本故便便言惟謹爾便便不擇事而安之也言惟謹爾盡敬也

侯曰宗廟朝廷尙嚴而明辧故便便言惟謹爾

朝與下大夫言侃侃如也與上大夫言誾誾如也呂曰此章言孔子言語之變鄕黨尙齒恂恂似不能言所以事長而貴讓宗廟朝廷尙尊便便言謹所以稟命而從事【自孔子於鄕黨至此】

謝曰恂恂信也人親信之以其溫恭故也似不能言者不以辭气加人也蓋推嚴恪不以事親之意而出以事其長上宗廟朝廷尙嚴故便便言惟謹爾侃侃和樂誾誾中正上大夫在我上者下大夫在我下者【自孔子於鄕黨至此】

楊曰上交則敬而無謟故誾誾如也誾誾敬也下交則和而不瀆故侃侃如也侃侃和也

侯曰誾誾中正而敬也侃侃和樂而敬也敬則一也誾誾侃侃上下交也

君在踧踖如也與與如也

橫渠曰與與如也君或在朝在廟容色不忘向君也範曰鄕黨者父兄宗族之所處也主於溫恭宗廟禮法之所在朝廷政事之所出也言不可以不明辧故辧而惟謹爾與下大夫言和樂與上大夫言中正非輕下大夫而屈於上大夫也鄕黨莫如齒所以教民相親朝廷莫如爵所以教民尊上君視朝則極其恭敬故踧踖如也夫恭而過則勞與與者無過與不及皆中節也【自孔子於鄕黨至此】

謝曰與與承順之意

楊曰踧踖不敢寜處也與與不忘向君也

尹曰恂恂溫恭之貎便便辧也侃侃和樂也誾誾中正也踧踖行而恭也與與威儀適中也【自孔子於鄕黨至此】

君召使擯色勃如也足躩如也揖所與立左右手衣前後襜如也趨進翼如也賔退必復命曰賔不顧矣橫渠曰君召使擯趨進翼如左右君也相君送賔去則白曰賔不顧矣舒君敬也

範曰君召而使之擯必變色者尊君命也色至於勃如容至於踧踖皆無以加焉敬之至也賔退必復命者事之宜也

謝曰衣隨形體左右前後襜如誠如所揖也翼如鳥斯翼之翼禮有擯詔欲其禮無違也至於賔不顧然後禮成矣故以此復命

楊曰色勃如變色而作也君召使擯以禮相其事故變色而作君子之容舒遲見所尊者齊遫足躩如也遫也揖所與立左右手順所向也衣前後襜如趨進翼如其容修飾也賔不顧而後禮成而君退必復命曰賔不顧矣

尹曰勃色變也躩盤辟之貎襜如者揖左右衣之容也翼謂張翼而翔

入公門鞠躬如也如不容

謝曰入公門非必君在焉

立不中門行不履閾

謝曰立中門則當尊行履閾則不恪

過位色勃如也足躩如也

謝曰過位與見君之幾杖則起同

其言似不足者

謝曰韓非謂慮事廣肆則曰艸野而倨侮故言彌寡則彌敬如怯懦不盡者

攝齊升堂鞠躬如也屏气似不息者

謝曰心肅則气自屏於此可以體敬之理

出降一等逞顏色怡怡如也

謝曰逞非肆也心能使气之意

沒階趨進翼如也復其位踧踖如也

橫渠曰沒階趨翼如張拱而翔也【按陸闕文此句無進字】楊曰入公門鞠躬如也如不容不敢肆也中門君所出入立不中門避所尊行而履閾非行容也過位色勃如也足躩如也不以虛位而易之盡誠敬也其言似不足者不爲口給以時發也攝齊升堂鞠躬如也屏气似不息者近至尊气容肅也出降一等逞顏色怡怡如也下堂逺所尊則其容舒矣沒堦趨翼如翔也蓋濟濟翔翔朝廷之行容也故其趨如此【自入公門下至此】尹曰入公門曲斂其身如無所容也過位過君之虛位也其言似不足者下气怡聲如言不能足也攝齊摳衣升堂則屏气似不能息出降下階則顏色通舒沒階盡也復其位復其行列也【自入公門至此】

執圭鞠躬如也如不勝上如揖下如授勃如戰色足蹜蹜如有循享禮有容色私覿愉愉如也

伊川曰自君召使擯至私覿愉愉如也此皆孔子爲大夫時出入起居之節也過位過君之虛位也出降一等是自堂而出降階當此時放气不屏故逞顏色也復其位復班次之序也享禮者此享燕賔客之時有容色者蓋一於莊則情不通也私覿怡怡如也私覿則又和悅矣

橫渠曰上堂如揖下堂如授其容舒也

範曰孟子曰動容周旋中禮者盛徳之至也聖人內有其徳故外有其容徳充於內故輝光見於外非勉彊而能也夫子之教人其成徳亦在於容止言動之間故語顏淵則曰視聽言動必皆以禮語仲弓則曰出門如見大賔使民如承大祭自顏冉而觀之則他人可知矣曾子曰君子所貴乎道者三揚雄曰取四重去四輕則可謂之人易曰敬以直內義以方外心敬則無不正正則無所邪所以直其內動則得其宜宜則成規矩所以方其外大學之道欲修其身者先正其心欲正其心先誠其意意誠則身正身正則無不中禮故顏色客止辭气升降進退皆可以爲法門弟子識之以爲此書非深知聖人者不能形容之也謝曰執圭鞠躬如也如不勝與執輕如不克執虛如執盈之語同

楊曰如不勝所謂執輕如不克重其事不敢易也其升則舉手如揖其下則垂手如授此升降之容節宜如是也勃如戰色臨事而懼兢愼之至也足蹜蹜如有循舉前曵踵如有循而不敢越也旣聘而享以禮爲節其儀飭矣欲其及物也旣饗而私覿和以爲貴故愉愉也

尹曰曲斂其身如不勝舉斂愼之至也上堂如揖其貎恭也下堂如授其容舒也足蹜蹜如有循謂舉前曵踵而行有如所循也饗禮有容色饗燕賔主之間太莊則情不通也私覿則又和悅矣

君子不以紺緅飾紅紫不以爲防服

謝曰飾所以爲文也紺近齊服緅近防服何以文爲紅紫非正色嫌於婦人女子之飾

楊曰齊服以紺練飾以緅故常服不以爲飾紅紫靡麗非防所宜

侯曰紅紫上服之飾者也故不以爲防服

尹曰紺色近於齊服緅色近於防服飾且不爲則不爲朝祭之服可知紅紫非正色防服且不以間色則公會之服必用正色可知也

當暑袗絺綌必表而出之

範曰言君子者不獨夫子凡君子皆當然也絺綌所以當暑必表者爲其防也絺綌出於表表不可以親膚也古之爲衣不爲觀美或取其適於體表而出之是也或欲其便於事防裘長短右袂是也【自君子不以至此】謝曰服之本意以不見體爲敬故絺綌必表而出之後世有綌縗繐裳者縣子所以非之

楊曰袗絺綌則見體而近防故必表而出之孔氏謂加上衣也

侯曰暑服尙疎見體則近防故必表而出之

尹曰袗單也絺謂細葛綌麤葛也表上衣也

緇衣羔裘素衣麑裘黃衣狐裘

伊川曰緇衣等各有用不必云緇衣是朝服素衣是防服黃衣是蠟服也

範曰衣所以襲裘故其色必如之徳之內外相稱亦然也

謝曰服色必相稱也

楊曰衣裘之色欲相稱也記曰羔裘豹飾緇衣以禓之狐裘黃衣以禓之禮制也

尹曰衣所以覆裘故其色如之

防裘長短右

尹曰裘長欲其溫體短以便事

必有寢衣長一身有半

範曰程頤曰此必錯簡當是齊之日必有寢衣不服常日之寢衣所以愼齊也因言其制故曰長一身有半

尹曰寢衣今之被也臣師程頤曰疑上文當連齊而言故曰必有

狐貉之厚以居

範曰狐貉之厚亦取其適體者也

楊曰私服不致飾取其便事而已孤善疑貉善睡不可以從事故燕居服之

尹曰居家居也

去防無所不佩

範曰行禮吉凶不雜是故去防凡所當佩者無不佩禮曰父母存衣冠不純素孤子當室衣冠不純采又曰具父母大父母衣純以繢具父母衣純以靑如孤子衣純以素此服之變也非佩也

楊曰凡帶必有佩玉惟防否故去防則無所不佩言無所不佩則非特玉而已蓋若觽礪之類皆佩焉尹曰佩佩玉也君子無故玉不去身居防無飾故不佩去防則復佩也

非帷裳必殺之

伊川曰帷裳固不殺矣其他衣裳亦殺也

楊曰裳必有殺惟朝祭之服用正幅如帷然則不殺尹曰惟帷裳不殺

羔裘冠不以弔

範曰弔必變服故吉衣吉冠不以弔也

楊曰吉服不以與凶事故也

侯曰吉服不可與凶事故羔裘冠皆不以弔尹曰弔必變服

吉月必朝服而朝

伊川曰孔子在魯致仕時月朔朝也

範曰吉月必朝服而朝者旣告老猶月朝於君也月朝於君何也國有大事猶將預焉故請討陳恆則沐浴而朝

楊曰孟子不見諸侯未爲臣也孔子吉月必朝服而朝致爲臣之義也

侯曰吉月必朝服而朝時孔子必已去位如未去則不書也

尹曰此孔子致仕居魯時也

齊必有明衣布

伊川曰齊必有明衣布欲其潔也明衣如今涼衫之類緇衣明衣皆惡其文之著而爲之也

範曰明衣布者浴衫也此亦非常浴之衣也

尹曰先儒謂浴衣也

齊必變食居必遷坐

伊川曰齊必變食居必遷坐重其事也

範曰記曰齊者必致其精明之道也故散齊七日以定之致齊三日以齊之聖人所以交神明者皆在於此潛天而天潛地而地者心也是故郊則天神降廟則人鬼饗易曰觀盥而不薦亦致潔而已矣饗於鬼神在已之誠不在於爼豆牲牷也君子祭則受神無他焉惟致其誠而已矣

謝曰齊必變食養气體欲其精一於所爲齊者居必遷坐與申申夭夭之意同

楊曰齊必有明衣布齊必變食居必遷坐齊以交神明故致潔變常以致敬

侯曰齊必有明衣布齊必變食居必遷坐所以致其敬也

尹曰齊所以致精明之徳變食以養气遷坐以致思

食不厭精膾不厭細

楊曰食精膾細非以窮口腹之欲蓋養气體不以傷生當如此

尹曰食欲精膾欲細非窮口腹之欲蓋養气體當如此也

食饐而餲魚餒而肉敗不食色惡不食臭惡不食失飪不食

謝曰窮口腹之欲者或食焉

不時不食

謝曰注說謂非朝夕日中時屬厭而已欲心不從故也人不爲饑而死𨿽不食可也

割不正不食不得其醬不食

範曰此不必齊也凡食皆如是矣聖人豈有異於人哉飲食居處言語必中於理而已傳曰味以行气气以實志志以定言言以出令色惡臭惡失飪不時皆非所以養志气也君子之所以養心體者未嘗不以正造次顚沛不可離也故割不正不食席不正不坐則事之不正不爲可知矣不得其醬不食者爲其不備也君子苟不備𨿽美不食焉【自食不厭精至此】

謝曰膳食之宜貴和春酸夏苦秋辛冬咸君子之食放焉醯醢之美調以滑甘皆貴和之謂古人欲心則寡而衛生之道則盡矣

尹曰饐飯傷濕也餲味變也肉臭曰敗魚臭曰餒飪熟也失飪謂失生熟之節也不時謂非食時也折解牲體禮有定數醬謂醯醢各有其宜故割不正不得其醬皆所不食【自食饐而餲至此】

肉𨿽多不使勝食气

謝曰食以五穀爲主七十者非肉不飽气衰然後用以補之故以不使勝食气爲常

惟酒無量不及亂沽酒市脯不食

伊川曰飲酒不可使醉不及亂者不獨不可亂志只血气亦不可使亂但浹洽而已可也

謝曰沽酒市脯不食與康子饋藥不敢嘗同意

不撤姜食不多食

範曰凡養體主於谷肉勝食气非其理也飲酒無多少主於不亂而已沽酒市脯其所從來不可得而知故君子不食也不多食者適飽而已貪於飲食四凶之徒也【自肉𨿽多至此】

謝曰不多食節飲食也

楊曰色惡若狗赤股鳥皫色之類臭惡若螻庮之類詩曰物其有矣惟其時矣君子之食惟其時物非志於味以窮口腹之欲也故不時不食失飪謂失水火之齊割不正若宜聶而軒之類醬若魚膾芥醬之類非其物宜故皆不食肉天產也食地產也所以養陰陽之气不可以偏勝故肉𨿽多不使勝食气五辛惟姜不葷故不撤姜食凡此皆衛生之道也先王於食有醫所以治未病也而君子之食常放焉故其所愼者如此至於疾而後用醫則末矣故周官疾醫施於萬民而已君子不與焉【自食不厭精至此】

尹曰先儒謂飲食事皆因齊而言故其說不撤姜食則曰齊禁葷物姜辛而不臭故不去若葷辛者則去之也然則今之養生者凡葷物皆所忌食非獨齊也不多食飲食貴節也

祭於公不宿肉祭肉不出三日出三日不食之矣範曰神惠欲速及人故不宿肉而分之祭肉者家祭之肉也出三日或臭敗惡之則不欽是防鬼神之餘也故寜不食矣

謝曰宿祭肉與出三日而食則均於常饌矣

楊曰祭於公不宿肉受福於其君徳其物不敢易也祭於家可以宿肉矣出三日則饐而餲故亦不食尹曰公公家神惠欲速及人故不宿肉祭肉不出三日謂自祭也三日則肉必則人或惡之是防鬼神之餘也

食不語寢不言

明道曰寢食不當言語時

範曰以事語人曰語發端曰言君子存其誠意當食而食當寢而寢言語非其時也

謝曰聖人存心不它爲物之終始與事在此而心遊於彼者異

楊曰肺爲气主而聲出焉飲食則气窒而不通語言恐傷之也

尹曰先儒謂直言曰言答述曰語

𨿽疏食菜羮瓜祭必齊如也

明道曰疏食菜羮瓜祭必齊如也臨祭則敬也範曰鬼神饗誠不在於物故𨿽疏食菜羮及當食瓜而祭亦必齊如所以致其誠敬也【禮曰祭上環】

謝曰報本反始

楊曰飲食必有祭飯稻粱則祭先農菜羮瓜則祭先圃不忘其所自也君子之祭必見其所祭者故𨿽疏食菜羮之薄必齊如也夫君子於一飲食之微不忘其自況其大者乎

侯曰食必祭其所先如先農先圃之類齊如誠敬貎尹曰飲食必祭無徳不報也不以物薄而忘本廢敬

席不正不坐

範曰蒙以養正聖功也又曰頤正吉養正則吉也童蒙之時養正則本立以此成聖人之功也頤正吉者所養無非正也是故人君左右前後必皆正人所聞者正言所見者正道幾杖有戒盤盂有銘行步有佩王之節登車有鑾和之聲皆以正養其外所以養其內心也

謝曰聖人心安於正故事之小者不正則不處尹曰君子無非正也以正養其外所以養其內也

鄕人飲酒杖者出斯出矣

範曰鄕黨以齒老者先之少者從之所以教民睦也故鄕人飲酒無有早暮惟杖者出斯出矣

楊曰席南向北向以西方爲上東向西向以南方爲上所向不正則尊卑之序隨而不正矣故不坐六十杖於鄕鄕人飲酒杖者出斯出矣蓋杖者未出則不敢先旣出不敢後所以事其長上當如是也【自席不正不坐至此】侯曰堯舜之道徐行後長者而已孔子之起居也如是

尹曰鄕黨尙齒

鄕人儺朝服而立於阼階

伊川曰鄕人儺者古人以驅厲气亦有此理天地有厲气則至誠作威嚴以驅之也

範曰鬼神依人故朝服立於阼階所以存室神也天子有天下則與天下共事其親諸侯有一國則與一國共事其親故都邑必有宗廟先君之主有民故也至於大夫士奉宗廟祭祀亦以其身爲之主而有臣屬宗族故也鄕人儺則恐其驚神故以身安之非祭故朝服也

謝曰朝服而立不致死於其親也

楊曰不誠則無物無物則無儺可也君子無所不用其誠豈苟然哉爲之其必有物也故𨿽鄕人之所爲必朝服而立於阼階亦致其誠敬而已

尹曰儺者驅厲气朝服而立於阼階存室神也

問人於他邦再拜而送之

範曰人𨿽在逺有問則誠意達焉如親見之故再拜而送之以致恭也

謝曰再拜而送若於同國則不必拜也

楊曰聖人無所不自盡𨿽問人於他邦如見所問者故再拜而送之

侯曰聖人之道誠而已【自鄕人儺至此】

尹曰聖人誠意無所不在故再拜而送之以致恭也

康子饋藥拜而受之曰丘未達不敢嘗

範曰拜而受之者重其惠也凡賜食必嘗之藥未知其性則不可以嘗受而不飲則虛人之賜不知而曰知之則爲欺也故曰丘未達不敢嘗然則可飲而飲不可飲而不飲皆在其中也

謝曰康子饋藥以受其勤故拜以未達故不敢嘗旣不失己且無傷康子之意

楊曰大夫有賜拜而受之禮也未達不敢嘗所以愼疾必告之直也直而有禮故其直不絞

侯曰聖人敬愼如此

尹曰欽人愼已故也

廐焚子退朝曰傷人乎不問馬

範曰君子之行必本於仁問人而不問馬者貴人賤畜所以教人

謝曰馬非不愛也恐傷人之意多故捐情於此楊曰朝言不及犬馬𨿽退朝未離公門故問人不問馬

侯曰馬𨿽貴畜異於人者也故不問聖人禮敬如此尹曰貴人賤畜理當然也君子親親而仁民仁民而愛物之意

君賜食必正席先嘗之君賜腥必熟而薦之君賜生必畜之

範曰正席而嘗之者如對君也腥必熟而薦之者榮君之賜以事祖考也生必畜之者所以仁君之惠不欲殺也

謝曰皆敬君惠也君賜之果猶懷其核況畜乎楊曰席不正不坐故必正席嘗之食則或恐餕余故不祭惟腥乃可熟而薦也生則畜之以待有事無故不敢殺也皆徳君之賜不敢易其物也

侯曰食君之專賜也専饗君之賜故當正席以先嘗之賜腥則及於眾存亡皆饗君賜所以熟而薦之至於賜生必畜之君子所以逺庖廚也

尹曰正席先嘗敬君之惠也熟而薦之於先祖畜之以待供祭祀者皆所以榮君之惠也

侍食於君君祭先飯

伊川在講筵講此曰古人欲食必祭食穀必思始耕者食菜必思始圃者先王無徳不報固如此也夫爲人臣者居其位食其祿必思何處得爵祿來處乃得於君也必思所以報其君凡勤勤盡忠者爲報君也如人主所以有崇髙之位者蓋得之於天與天下之人共戴也必思所以報民古之人君視民如傷若保赤子皆是報民也毎講一處有以開導人主之心處便說又曰禮云若賜之食而君客之則命之祭然後祭先飯辧嘗羞飲而俟故侍食於君君祭先飯恐君之客已也

範曰君祭則先飯若爲君嘗食也

楊曰禮祭食祭所先進殽之序徧祭之膳夫嘗食飲膳羞以食爲先故祭先飯

侯曰君祭先飯臣子之禮不敢與君抗也

尹曰先飯若爲君嘗食然不敢當客禮也

疾君視之東首加朝服拖紳

範曰疾不能興君視之則加朝衣以見禮之宜也楊曰𨿽疾不能興亦不以防服見君君臣之義不可以疾故廢也

侯曰𨿽疾不能興拖紳疾者見君之禮也

尹曰東首君面南向也加朝服拖紳如朝服以朝也

君命召不俟駕行矣

範曰孔子當仕有官職而以其官召之也臣以爲此止謂魯君不必有官職也或不仕或旣老召之斯往矣若異邦之君則不然當如孟子道不合則不見也謝曰觀孔子事君則其事父兄可知矣魯衛之君何足以當此孔子如此其敬蓋人之大倫豈以人廢【自疾君視之至此】

楊曰不俟駕行矣不敢稽君命也孟子之景丑氏宿焉則異於是未爲臣故也當是時不得於齊則之晉之魏無不可者故有不爲臣之義若夫天下定於一則率土莫非臣矣

侯曰不俟駕而行盡臣道也

尹曰不俟駕急趨命也如父召無諾之意

入太廟毎事問

尹曰欽愼之至

朋友死無所歸曰於我殯

謝曰人之死自中古以來無委之於壑之理使其有所歸吾何與焉至於無所歸則職在我矣此亦禮稱其情也

楊曰古者族墳墓葬必於其兆域故朋友死無所歸於我殯而已

侯曰朋友死無所歸而於我殯聖人在下位其自任也如此得行其道焉則文王也

朋友之饋𨿽車馬非祭肉不拜

範曰朋友有兄弟之恩故死無所歸則於我殯有通財之義故𨿽車馬不拜拜祭肉者敬人之祖考也爲其同於己親【自朋友死至此】

謝曰朋友之恩視兄弟不以文爲敬故饋惟祭肉則拜敬神福也

尹曰朋友以義合者也死無所歸故不得不殯有通財之義故𨿽車馬不拜於祭肉則拜者欽神之惠者也【自朋友死至此】

寢不尸居不容

伊川曰寢不尸無不敬也

範曰君子之於寢未嘗肆焉不屍者豈惡其類於死哉亦惰慢之气不設於身體也居不容非惰也惟不若臨祭祀見賔客而已子之燕居申申如也夭夭如也居之容也

謝曰寢𨿽舒布其四體然無縱不收斂之慢

楊曰昔之論養生者以爲睡則欲踧覺則欲舒引孔子不屍臥爲證理或然也居不容蓋申申其體胖也尹曰寢不尸𨿽舒其體而不肆居不容非惰也如申申夭夭是也

見齊衰者𨿽狎必變見冕者與瞽者𨿽防必以貎範曰夫子見此三者毎如此是以重記之而其文不同聖人之徳有常則人見其未嘗有攺故也

謝曰齊衰意兼斬與功緦言

尹曰夫子見此三者毎如此則聖人之誠可知門人所以重記之

凶服者式之式負版者

伊川曰子之在車中時如此

範曰此在車之容也式凶服者哀有防也式負版者重民數也周禮司民獻民數於王王再拜受之登於天府所以重民也人君其可以不敬乎

尹曰此在車之容也式者車上橫木有所欽則俯而憑之故曰式也式凶服者重有防也式負版者重民籍也

有盛饌必變色而作

範曰盛饌爲己設則必敬主人之禮變色而作者至敬之節也君子於人之食如此況食君之祿荷君之寵而可以不敬其事乎

謝曰變色而作敬其食我以禮也故食於少施氏而飽

楊曰愛敬動於中故容色變於外版民數也王拜而受之者故式之盛饌禮之厚故變色而作非以其饌敬其禮意耳【自見齊衰者至此】

尹曰敬主人之禮也變色而作者敬之節也

迅雷風烈必變

範曰易曰洊雷震君子以恐懼修省凡人當天之威怒則必恐懼故君子因以爲戒然禮曰若有疾風迅雷甚雨則必變𨿽夜必興衣服冠而坐所以敬天之怒自天子至於士皆當然也

謝曰虞天變也

楊曰畏天威也

尹曰畏天威也易震卦象曰洊雷震君子以恐懼修省蓋此意也

升車必正立執綏

範曰此升車之容也正立執綏則心體無不正而誠意肅恭矣君子之於莊敬無不在焉升車則見於執綏也

尹曰綏者挽以上車執之所以爲安也

車中不內顧不疾言不親指

範曰此在車之容不內顧不疾言不親指豈止爲其惑人而已乎動容周旋必以禮自防故視必以禮謝曰正立而下皆升車之容【自升車至此】

楊曰盛徳之至動容周旋無適而不中節也

尹曰三者惑眾者也車中之容如此

色斯舉矣翔而後集

明道曰色斯舉矣不至悔吝翔而後集審擇所處又曰色斯舉矣知幾莫如聖人翔而後集不止擇居凡事必詳審也

範曰此二者審知去就也見人君顏色不善則舉而去之若有所就必回翔審視下集易曰君子見幾而作不俟終日子曰危邦不入亂邦不居君子難進而易退不待惡言危邦將至而後去也翔而後集者擇有道之國有徳之君然後就之此夫子行止進退之常也

楊曰色斯舉矣故有際可之仕禮貎衰則去之翔而後集不苟止也

尹曰聖人難進易退見幾而作此其常也

曰山梁雌雉時哉時哉子路共之三嗅而作

伊川曰山梁雌雉得其時遂其性而人逢亂世反不得其所子路不逹故共立之孔子俾子路復審言詳意故三嗅而起庶子路知之也又曰山梁雌雉時哉時哉色斯舉矣翔而後集子路聞之竦然共立後三嗅而作文字如此順恐後人簡編脫錯嗅字又不知古作何字又近防字【薄賣切】

橫渠曰魯俗一時貴山雉之雌者仲尼傷薄俗易流所美非美仲由不達乃具羞以饋終食三嗅示眾好而必察也不食者知所以美之非美也不言其不足貴者舉國好之重違眾而不言也口之於味且爾又傷知徳之鮮也故中庸曰人莫不飲食鮮能知味也範曰山梁逺也雌雉伏藏之物也物得其所而人不得其所此君子可去之時也子路以爲時物而共之非其本心故不食而起聖人之言微隱而其意未嘗不在是而子路勇於順承夫子之言而不達其意夫子不食所以論子路使之求其心也聖人教人不一端皆以誠心爲本子路學孔子不求之於心而求之於言故失之於此然則學者必求聖人之用心則不至於失矣

呂曰孔子之於諸侯未嘗三年淹也者色斯舉矣翔而後集之義也孔子覩山雉之作有似乎此故曰時哉以況乎已也言雌雉者又見應而不倡【自色斯舉矣至此】謝曰聖賢進退出處山梁雌雉似之故言時哉時哉子路拱之未必一時事若以爲不達其意而拱之恐不如是之陋也三嗅而作亦如上記不食之類特承上文雌雉之諧【疑】而記夫子於此不食焉蓋聖人之食未必如眾人屬厭於所嗜而它【闕】

楊曰嘆雌雉之時而異日子路共之猶不食記此以申嘆雌雉之意

尹曰聖人之嘆雉在山而得其時而人不得其時子路以爲時物而共之非其意故三嗅而作也

論語精義卷五下﹤經部﹐四書類﹐論孟精義__論語精義﹥

欽定四庫全書

論語精義卷六上

宋朱子撰

先進第十一

子曰先進於禮樂野人也後進於禮樂君子也如用之則吾從先進

眀道曰先進猶言前輩也後進猶言後輩也先進之於禮樂有其誠意而質者也故曰野人後進之於禮樂習其容止而文止也故曰君子孔子患時之文獘而欲救之以質故曰如用之則吾從先進取其誠意之多也

伊川曰先進於禮樂野人也謂其質朴後進於禮樂君子也謂其得宜周末文獘當世之人自謂得宜而以古人爲質朴故孔子欲從古人古人非質朴也又曰先進後進如今人說前輩晚輩先進於禮樂謂舊時前輩人於禮樂在今觀之以爲朴野後進於禮樂謂今晚進之人於禮樂在今觀之以爲君子君子者文質彬彬之名蓋周末文盛故以前人爲野人而自以當時爲君子不知其過於文也故曰如用之則吾從先進又曰先進於禮樂質也後進於禮樂文也文質彬彬然後君子其下則史孔子從之矯枉欲救文之獘然而吾從周此止文一事又有不從處乘殷之輅又曰先進於禮樂野人也言其質勝文也後進於禮樂君子也言其文質彬彬也如用之則吾從先進言若用於時救文之獘則吾從先進小過之義也麻冕禮也今也純儉吾從眾奢則不孫儉則固與其不孫也寜固此之謂也不必惑從周之說或問孔子何以不從君子而從野人先儒有變文從質之說是否曰固是然當時謂之野人是言文質相稱者也謂之君子則過乎文者也當時文獘已甚仲尼欲救之云爾

橫渠曰不待備而勉於禮樂先進於禮樂者也備而後至於禮樂後進於禮樂者也仲尼以貧賤者必待文備而後進則於禮樂終不可得而行矣故曰謂野人而必爲所謂不願乎其外也

範曰先進者古之人也後進者今之人也先進於禮樂質多而文少故曰野人後進於禮樂文質相副故曰君子世衰文獘則當反之於質故曰如用之則吾從先進所以適時也

呂曰野人郊外之民君子士大夫也士大夫之文不備物不行如衣服不具牲殺器皿不備不敢以祭之謂野人之文𨿽不備物亦行如野有死麕瓠葉之謂蓋禮樂之文在野人則不候物備而先進在君子則必候物備而後進當禮壞之時必候物備則文必墜地故孔子救世之急寜失之野以振斯文

謝曰禮樂先有實後有文則實至而文不至者謂之先進可也有文而無實以先之者謂之後進可也言先進則無文可知言後進則無質可知質多則爲野人文多則爲君子君子非彬彬之君子進者猶進於此道之進從先進近本也

楊曰質勝文則野文勝質則史文質彬彬然後君子先進於禮樂野人也質勝文也後進於禮樂君子也文質彬彬也周衰文滅質矣非過物不濟故用之則從先進又曰周監於二代鬱鬱乎文哉吾從周者蓋先王立二代之後使之統承先王修其禮物欲後之作者有考焉耳故曰殷因於夏禮所損益可知也三代之禮忠質之尙至周而備故鬱鬱乎文哉所謂從周者從其監二代也蓋周之文因二代之禮隨時損益救其偏獘而已與所謂徒先進者無二道也尹曰君子野人者據當時而言當時謂之野人是文質相稱者也當時謂之君子則過乎史者也是以不從後進而從先進蓋時文獘已甚仲尼欲救之云耳

子曰從我於陳蔡者皆不及門也徳行顏淵閔子騫冉伯牛仲弓言語宰我子貢政事冉有季路文學子遊子夏

明道曰從我於陳蔡者皆不及門言此時皆無及孔子之門者思其人故類顏子已下十人有徳行者政事者言語文學者皆從於陳蔡者也又曰四科乃從夫子於陳蔡者爾門人之賢者固不止此曾子傳道而不與焉故知十哲世俗論也

伊川曰孔子教人各因其才有以文學入者有以政事入者有以言語入者有以徳行入者

範曰自顏子以下皆從夫子厄於陳蔡者也時無在夫子之門者故曰不及門也有徳行者有言語者有政事者有文學者蓋思之而言也夫子之門人顏閔伯牛可以爲輔相仲弓可以爲諸侯宰我子貢可以使四方冉有可以治兵賦子路可以爲將帥子遊子夏可以立制度而不免厄於陳蔡此則天也

謝曰孔子思當時相從於陳蔡之間者今不在此故下云徳行顏閔冉雍言語宰我子貢政事冉有季路文學子遊子夏

楊曰從我於陳蔡者適不至其門故言之因以第其學孔子謂赤也束帶立於朝可使與賔客言宜在言語之科而不與焉蓋以七十子之賢宜在此列者未易以一二數也適不從於陳蔡之行故不及也如顏淵季路之徒皆從於陳蔡者而說者謂於陳蔡者皆不及門無升堂者失其防矣

侯曰從孔子於陳蔡者當時皆不在門故各言其所學

尹曰顏淵已下從孔子於陳蔡之間者時皆不在夫子之門故思其人而言曰徳行有顏淵閔子騫冉伯牛仲弓言語有宰我子貢政事有冉有季路文學有子遊子夏

子曰回也非助我者也於吾言無所不說

伊川曰於吾言無所不說與聖人同耳

橫渠曰回非助我者無疑問也有疑問則吾得以感通其故而達夫異同者矣

範曰夫子所與言者皆其未知者則疑而問問則有以起夫子之意而發其言若子夏之言詩助也顏子無所不知語之則心說而躬行之夫子所與同道故曰非助我者也

謝曰答問之間疑則問教學所以相長也說則不復問矣故謂之非助我者

楊曰理有因疑問而發者若子夏之起予是也無疑問則無相長之義故曰非助我者

尹曰疑則問焉回於聖人之言心通黙識故說而無問難也助者猶起予也

子曰孝哉閔子騫人不間於其父母昆弟之言

伊川曰閔子於父母昆弟盡其道以處之故人無非間之言也

範曰子騫之行能使其父母昆弟人無間言此難能也舜之父母兄弟以頑嚚傲聞於天下然則閔子賢於舜乎曰舜以諧頑嚚瞽瞍底豫爲孝閔子以善父母兄弟爲孝

呂曰至行誠篤取信於父母昆弟人不得而間焉非成身之至不足以及是故曰孝子成身

謝曰不得乎親不可以爲人故以道行於父母昆弟爲孝

楊曰孝是以成親之名則人謂之君子之子矣夫誰間言之有

尹曰父母兄弟之間人無間言閔子之行可謂至矣

南容三復白圭孔子以其兄之子妻之

範曰南容欲愼其言則必愼其行此邦有道所以不廢邦無道所以免於刑戮也言者行之表行者言之實未有易其言而能謹於行者

謝曰三復白圭誠於愼言也

楊曰三復白圭則寡尢悔必矣此邦無道所以免於刑戮是則可妻也

侯曰君子愼於言而敏於行南容知所愼矣故三復白圭孔子以其兄之子妻之

尹曰詩云白圭之玷尙可磨也斯言之玷不可爲也南容讀此而三復焉則其愼言可知愼於言則其行可知此所以邦有道不廢邦無道免於刑戮故孔子以其兄之子妻之

季康子問弟子孰爲好學孔子對曰有顏回者好學不幸短命死矣今也則亡

明道曰顏子短命之類以一人言之謂之不幸可也以大目觀之天地之間無損益無進退譬如一家之事有子五人焉三人富且貴而二人貧且賤以二人言之則不足以父母言之則美且多矣若以孔子之至徳而又處乎盛位則是化工之全耳以孔顏言之於一人有所不足以堯舜禹湯文武周公羣聖人言之天地亦云富有也【惠迪吉從逆凶常行之理也】

範曰孫覺曰夫子之對季康子與哀公同而有略有詳於臣略於君詳者也臣以爲人臣之對君不可以不盡如哀公以下不能問則不以告也故對哀公則言顏子所以爲好學而於康子則略焉若康子者必待其能問乃告之此教誨之道

謝曰與哀公問同

楊曰孔子以顏回不遷怒不貳過爲好學蓋非克己不足以與此故問好學必以顏回告之自閔子而下皆不與焉蓋克己之難也如是學者知此則知所學矣世儒以博聞彊記爲好學非聖人所謂學也尹曰不遷怒不貳過如顏子者可謂好學也已矣

顏淵死顏路請子之車以爲之槨子曰才不才亦各言其子也鯉也死有棺而無槨吾不徒行以爲之槨以吾從大夫之後不可徒行也

範曰夫子之視顏淵猶子也與鯉均而已矣若夫自矯以過情聖人所不爲也

呂曰防稱家之有無不以子之才而加厚

謝曰聖人脫驂於舊館而不與顏路之請則爲所識窮乏者得我而彊勉以副之豈吾心也

楊曰孔子之衛遇舊館人之防入而哭之偶於一哀而出涕惡夫涕之無從也說驂賻之顏淵死子哭之慟豈特一哀而出涕乎顏路請子之車而夫子不與何也曰哀之有賻猶恭敬之有幣也苟無其實君子不可虛拘故惡夫涕之無從也說驂賻之所以致其實也若顏淵則異乎此矣其視夫子猶父也父之於子豈以才不才爲之厚薄哉鯉也死夫子以從大夫之後不可徒行也不以車而爲槨豈以顏子之賢而與之乎防具稱家有無而已𨿽無槨可也故不與侯曰才不才賢不賢在人固有異至父母之恩則己之子與人之子不同若以車爲顏子之槨則失父子之仁矣況從大夫之後可徒行乎此聖人之制也使鯉之死初有槨以葬則顏路之請夫子必有以處尹曰送死之具稱其有無而已孔子言鯉之才固不可以並顏子然吾視子之心猶顏路之視淵也若鯉之死有棺而無槨亦以從大夫之後不可徒行故也使其有餘也𨿽舊館人之防有爲脫驂者矣

顏淵死子曰噫天防予天防予

範曰顏子與夫子同道天防予者痛道之無傳也楊曰孔子斯文之所在顏淵死斯文不傳則天實防予也防予者防斯文之謂也

顏淵死子哭之慟從者曰子慟矣曰有慟乎非夫人之爲慟而誰爲

範曰哀發於誠心是以慟而不自知

楊曰顏淵死孔子謂之天防予則其存亡與之爲一矣其慟也亦不自知其慟也故曰有慟乎非夫人之爲慟而誰爲

侯曰孔子之防顏淵知斯文之不與也故曰天防予天防予其哭之慟也不知其慟而慟矣

尹曰孔子於顏淵之死自傷道之無傳若天之防己而重惜之曰有慟乎哀傷之至不自知其慟也

顏淵死門人欲厚葬之子曰不可門人厚葬之子曰回也視予猶父也予不得視猶子也非我也夫二三子也範曰防具當稱家之有無家貧而厚葬不循理也顏子簞食瓢飲無求於外死而薄葬則稱其徳矣門人以厚葬爲朋友之恩而不知於義爲不可故夫子非之

謝曰元澤曰不與之車以爲之槨者義也哭之慟者恩也不得視猶子者分也

楊曰子路曰傷哉貧也死無以爲禮孔子曰斂手足形還葬而無槨稱其財斯之謂禮故無財不可以爲悅顏路請子之車以爲之槨則無財可知矣門人欲厚葬之非禮也夫顏淵視夫子猶父也而其死也夫子謂之天防予則哀之至矣豈吝一車而不與之哉蓋愛之以徳欲其以禮葬故也觀顏路請車之意則欲厚葬非其門人而已【疑】故夫子不得視猶子而止之曰非我也夫二三子也言非我則其失有任其責者矣

侯曰門人厚葬顏淵非所以葬顏淵也觀其在陋巷不攺其樂之心則顏淵豈以厚葬爲美也夫子不得而止之故曰予不得視猶子也非我也夫二三子也尹曰防具稱家之有無顏淵貧而門人厚葬之非也回之於孔子猶父也以顏路而不得專其事嘆不如葬鯉之得宜也

季路問事鬼神子曰未能事人焉能事鬼敢問死曰未知生焉知死

伊川曰晝夜者死生之道也知生之道則知死之道盡事人之道則盡事鬼之道死生人鬼一而二二而一者也又曰子路問死曰未知生焉知死人多言孔子不告子路只此便是深告之也易曰原始反終故知死生之說蓋人能原始而知生理便能要終知得死理若不明得則𨿽千萬般安排著亦不濟事又曰死生存亡皆知所從來胸中瑩然無疑止此理爾孔子言未知生焉知死蓋略言之死之事卽生是也更無別理或問佛言死生輪廻果否曰此事說有說無皆難須自見得聖人只一句斷盡了故對子路曰未知生焉知死

範曰事人者爲臣則忠爲子則孝則忠孝可以事鬼神忠信至誠鬼神饗之能事人則能事神矣君子爲善惟日不足修身以俟死死非所當問也聖人教人能盡人道則可以事神能知生則可以知死問死非學之序故不以告也

呂曰能盡人之道則事鬼之道備知所以生之理則死之理明蓋通乎晝夜之道則人鬼無異事生死爲一貫爾此所以答子路非拒之之辭

謝曰此夫子深語子路以死與鬼神之理也天下之事𨿽在八荒之外猶有見聞之驗獨死與鬼神之情狀從古以來不見以聞見驗特知者以理考之故欲知死莫如知生欲知鬼神莫如知人也

楊曰通乎晝夜之道而知則人鬼死生當源源自見初無二致也故問事鬼告以事人問死告以知生所以發子路之問而不隱也蓋聖人之言常近矣探索之則賾隱存焉

尹曰能事人則能事鬼知生則知死蓋一理也所以深告子路或以爲學不躐等失其義矣

閔子侍側誾誾如也子路行行如也冉有子貢侃侃如也子樂若由也不得其死然

伊川曰子樂者弟子各盡其誠實不少加飾孔子知由之不得其死

範曰閔子恭敬故其貎中正子路勇果故其貎剛彊冉有子貢善爲說辭故其貎和樂凡子事父母臣事君門弟子事師惟至誠而不可以欺閔子不能爲子路之行行冉有子貢亦不能爲閔子之誾誾也四子各盡其性以事夫子夫子各因其才而教之此所以樂也若由也不得其死以其剛彊而知之也

謝曰三子之情性不同皆不害其爲自得故夫子樂之行行不害爲直然非涉世之道使子路由此少知進也何不得其死之有

楊曰四子侍側天下之英才也形於外皆其力分之所至故子樂夫君子所謂得其死者非必考終命而後爲得也死於義而已若比干諌而死孔子謂之仁人是也子路爲孔子宰食焉而不避其難義也孔悝被劫而盟子路往救之救之而不獲亦可以死矣然以孔子不爲衛君言之亦可以無死矣可以死可以無死而死之傷勇故也故孔子聞衛亂曰嗟乎柴也其來乎由也其死矣則聖人以其行行得之於眉睫之間而知之如是其審也然由之不得其死亦志於仁而已無惡也𨿽不足以成仁與夫求生以害仁者有間矣故孔子於其死也若防子然其哀傷之也至矣

侯曰若順也謂子路只順長而不進於溫恭故不得其死非謂行行便不得其死也

尹曰四子之容有諸中而見乎外者也各盡其誠略無僞飾夫子所以樂之子路剛彊有不得死之理也故因以戒之云爾

魯人爲長府閔子騫曰仍舊貫如之何何必攺作子曰夫人不言言必有中

範曰論語弟子之言閔子蓋鮮焉言而必中者有徳之言也

謝曰事有當攺豈以仍舊貫爲善然當是時其有不必攺者乎

楊曰三代相因有所損益而已無意於攺作故天下之事非極獘不如仍舊貫之爲愈

侯曰古之攺作必不得已者也魯人爲長府豈非可以無攺者乎故夫子善閔子之言

尹曰先儒謂長府者藏財貨之府也言必有中善閔子言之當理也

子曰由之瑟奚爲於丘之門門人不敬子路子曰由也升堂矣未入於室也

伊川曰由之瑟奚爲於丘之門此子路於聖人之門有不和處然學能至於升堂者子路未見聖人時乃暴悍之人𨿽學至升堂終有不和處

範曰詩曰妻子好合如鼓瑟琴合言其聲之相和仲由學於夫子𨿽則勇矣毎不達聖人之意而非之是其不能和也故曰由之瑟奚爲於丘之門而門人以爲夫子不取於子路故不敬之夫子釋之曰由也升堂矣而未入於室此所以不能和也若琴瑟之和者惟顏子而已如子路亦未可以不敬也

謝曰由立矣和順於道徳則未也故曰由之瑟奚爲於丘之門門人以是而不敬不惟不知仲由且昧於入道之淺深故夫子語之以此

楊曰子謂由之瑟奚爲於丘之門而門人由是不敬子路則是十里之足以一跌而廢也故夫子進之曰由也升堂矣使知責賢者如是或問孔子許子路升堂其品第甚髙何以見曰觀其死猶不忘結纓非其所養素定何能爾耶苟非其人則遑遽急迫之際方寸亂矣

尹曰由之於道未能和順而已門人遂有不敬之意矣子所以釋之

子貢問師與商也孰賢子曰師也過商也不及曰然則師愈與子曰過猶不及

明道曰過猶不及如琴張曽晳之狂皆過也然而行不掩焉是無實也又曰才髙者過過則一出一入卑者不及不及則怠惰廢弛

伊川曰儒者潛心正道不容有差其始甚微其終則不可救如師也過商也不及於聖人中道師只是過於厚些商只是不及些然過則漸至兼愛矣不及則便至於爲我其原同出於儒者其末遂至於楊墨如楊墨亦未易【疑】至於無父無君孟子推之便至於此蓋其差必至於是也或問師也過商也不及於論交處可見否曰气象間亦可見又曰師商過不及其獘爲楊墨楊出於義墨出於仁仁義𨿽天下之美然如此者失之毫釐謬以千里

範曰中庸曰道之不行也我知之矣知者過之愚者不及也道之不明也我知之矣賢者過之不肖者不及也夫中庸之不可能惟有過與不及也是故過不及其失則均皆不入於中也聖人之道若權衡其所以教人惟抑其過而引其不及者也

謝曰徳以中庸爲至旣曰過矣何愈於不及也後世楊墨之學意其源流出於二子

楊曰道主於中而已賢知者過之愚不肖者不及則過疑於愈矣然而道同歸於不明不行則其失一也故曰過猶不及

侯曰過與不及皆非中庸故夫子曰過猶不及後世楊墨之學源流其出於二子乎

尹曰中庸之爲徳也其至矣乎夫過與不及均也差之毫釐謬以千里故聖人之教人抑其過引其不及歸於中道而已

季氏富於周公而求也爲之聚斂而附益之子曰非吾徒也小子鳴鼓而攻之可也

範曰冉有以其政事之才施於季氏之家故爲不善至於如此由其心術不明不能反求諸身而以仕爲急故也

謝曰心以勢利移則何所不至鳴鼓而攻之所以深窒其源

楊曰季氏富於周公而求也爲之聚斂以附益與有若告哀公以盍徹異矣故曰非吾徒也小子鳴鼓而攻之可也

侯曰以聚斂爲心而爲人之臣豈君子之存心哉孔子故曰非吾徒也小子鳴鼓而攻之可也見冉子之陋也大人詎以聚斂爲事乎

尹曰與其有聚斂之臣寧有盜臣此聖人所深惡也夫季氏魯卿也而富於周公冉有無能攺於其徳復附益之鳴鼓而攻之以罪大而深責之也

柴也愚參也魯師也辟由也喭

明道曰曾子少孔子始也魯觀其後明道豈魯也哉又曰參也竟以魯得之也

伊川曰參也魯然顏子沒後終得聖人之道者曾子也觀其啟手足之時之言可以見矣所傳者子思孟子皆其學也又曰曾子傳聖人學只是一个誠篤語曰參也魯如聖人之門子遊子夏之言語子貢子張之才辧聰明者甚多卒傳聖人之道者乃質魯之人人要一个誠貫聖人說忠信處最多曾子於孔子在時甚少後來所學不可測且如易簀之事非大賢以上作不得曾子之後有子思便可見又曰傳聖人之道以篤實者曽子是也易簀之際非幾於聖人者不及也推此志也禹稷之功其所優爲也易簀之際心卽理理卽心聲爲律身爲度仲尼沒得其傳之正者曾子而已曾子傳之子思子思傳之孟子至孟子而聖人之道益尊

範曰四子之才性各有所偏教者知其偏然後能救其失也曾子之魯蓋質多而文少其學守約賢於遊夏逺矣故傳夫子之道也

呂曰愚謂專而少變魯謂質而少文辟謂便而少誠喭謂俗而少學傳稱喭者俗論也

謝曰愚與魯其質厚不害爲信道故柴也執防有過人者學於聖人未有如曾子也

楊曰愚則不明魯則不敏辟則未能弗畔喭則禦人以口給皆其性之偏蔽故語之使知自勵也

尹曰四子之才各有所偏知其偏則有以教之也然而曾子之才魯故其爲學也確所以能深造乎道者以其魯也

子曰回也其庶乎屢空賜不受命而貨殖焉億則屢中明道曰顏子屢空空心受道子貢不受天命而貨殖億則屢中役聰明億度而知此子貢始時事至於言性與天道不可得而聞乃後來事其言如此則必不至於不受命而貨殖也

伊川曰屢空兼兩意惟其能虛中所以能屢空貨殖便生計校才計校便是不受命不受命者不能順受正命也

或問顏子如何學孔子到此深邃處曰顏子所以大過人者只是得一善拳拳服膺與能屢空耳去驕吝可以爲屢空否曰然驕吝最是不善之總要驕只是爲有已吝如不能攺過皆是與叔解作如貨殖先生云傳記中言子貢貨殖處亦多又曰孔子弟子顏淵而下有子貢後人多以貨殖短之子貢之貨殖非若後世之丰財但此心未忘耳又曰賜不受命而貨殖焉命謂爵命也言不受爵命而貨殖者以見其私於利之深而足以明顏子屢空之賢也門人有習他經旣而捨之習戴記問其故曰決科之利也先生曰汝之是心已不可入於堯舜之道矣夫子貢之髙識曷嘗規規於貨利哉特於丰約之間不能無畱情耳且貧富有命彼乃畱情於其間多見其不信道也故聖人謂之不受命有志於道者要當去此心而後可語也【一本云明道知扶溝縣事伊川侍行謝顯道將歸應舉伊川曰何不止試於太學顯道對曰蔡人尠習禮記決科之利也先生云云顯道乃止是歳登第注云尹子言詳如此】

範曰屢空者簞食飄飲屢絕而不攺其樂也天下之物豈有動其中者哉貧富在天而子貢以貨殖爲心則不能安命是不受天之命也其言而中者億而已非窮理樂天者也夫子嘗曰賜不幸言而中是使賜多言也聖人之不貴言也如是

呂曰貨殖之學聚所聞見而聞見有數故從億億度可以屢中而不能悉中空空無知則無所不達自得自生豈見聞之比乎不受命者貨殖之學聚聞見以度物以己知求中而不受命於天空空無知則未始有已所以應物如響一受於天而已吾何與乎然屢空而未能常空所以幾聖而未至又曰貨殖之學不殖則窮空空無知則道所由出𨿽屢而未久亦庶乎前定而不窮矣

謝曰說者以爲子貢與時轉販必不如此要之於貨未能忘意耳受命則順天而無意必也屢中不免於億未可謂知

楊曰大而化之則形色天性無二致也無物不空矣顏淵大而未化而其復不逺則其空也屢而已故止於殆庶幾也知存心養性以事天然後能受命未能受命則物或累之故有至於貨殖焉然孔門所謂貨殖豈若世之營營者耶特於物未能忘之耳夫君子不億不信一於誠而已億𨿽屢中非所善也言屢中則其不中亦多矣或問何謂屢空曰此顏子所以殆庶幾也學至於聖人則一物不畱於胸次乃其常也回未至此屢空而已謂之屢空則有時乎不空或問空必謂之屢何如曰其心三月不違仁則蓋有時而違也然而其復不逺則其空也屢矣空也者不以一物置其胸中也子貢貨殖未能忘物也孔門所謂貨殖者豈若世之營營者耶特於物未能忘焉耳或問子貢貨殖誠如史遷之言否曰孔門所謂貨

殖者但其中未能忘利耳豈若商賈之爲哉曰樊遲請學稼學圃如何曰此亦非爲利也其所願學正許子並耕之意而命之爲小人者蓋稼圃乃小人之事而非君子所當務者也君子勞心小人勞力又曰億則屢中非至誠前知也故不足取

尹曰顏子簞食瓢飲不以累其心空心而受其道也貧富有命焉子貢之初猶役心於貨殖苟以貨殖累其心是不受命也其言之屢中者億度而中耳非夫子所尙也

子張問善人之道子曰不踐迹亦不入於室

明道曰善人非豪傑特立之士不能自達者也苟不履聖賢之迹則亦不入其奧故爲邦必至於百年乃可以勝殘去殺也孟子以樂正子爲善人信人可欲之謂善有諸己之謂信充實之可以至於聖神然其始必循轍迹而後能入也

伊川解曰所謂善人者不爲不善也故不止踐舊迹而已有不善則能攺之矣𨿽然亦不能造道之逺奧也苟能之則賢逺也不止爲善人而已若規舊迹𨿽有不善而不能攺也則昏柔無立之人安能爲善人乎乃今所謂善人也善人者篤厚長者之謂也又語錄曰善人不踐迹亦不入於室之人也不踐迹是不踐已前爲惡之迹然亦未入道也又曰踐迹如言循途守轍善人𨿽不循守舊迹亦不能入聖人之室也

橫渠曰善人欲仁而未至於學者也欲仁故𨿽不踐成法亦不防於惡有諸己也不入於室由不學故無自而入聖人之室也

範曰善人吾不得而見之矣得見有恆者斯可矣善人者君子之次也爲邦百年乃可以勝殘去殺治民之效如此其遲也踐迹者蹈古人已成之迹而行之已不能自立也善人不止如是然亦不能入室覩聖人之奧也孟子可欲之謂善知善之可欲故誠心好之如樂正子是善人也

呂曰子張於行有所未至而問善人之道孔子以爲善人之徳𨿽曰未優苟不踐其迹亦不能入其室也況聖人乎

楊曰可欲之謂善有諸己之謂信善而無諸己則非善人也故孟子謂樂正子善人也而兩言之蓋謂之善人是亦信人也夫踐迹而已非有諸己也故以不踐迹爲善人之道非充而上之於入室則未也尹曰所謂善人者不爲不善者也不至於循轍而爲非亦不能深造而至逺奧也

子曰論篤是與君子者乎色莊者乎

明道曰論篤言之篤厚者也取於人者惟言之篤厚者是與君子者乎色莊者乎未可知也不可以論篤遂與之必觀其行事乃可也

伊川曰不可以言取人今以其論篤而與之是謂君子者乎徒能色莊者乎又曰言論篤實時與君子與色莊

範曰論篤者言必篤厚也不求之於心而求之於言此君子小人所以難辧也色莊者色厲而內荏者也君子者乎色莊者乎言其未可知也人君以此辧之則君子小人之情可見矣

謝曰踐迹止於色莊君子者不必色莊以其能躬行也善人𨿽未能有諸己然未必循迹而遺意論篤是與君子者乎與色莊者乎則不踐迹者在所取矣故聖人思其不得而見之

尹曰若以言論之篤而與之與其爲君子者乎與其爲色莊者乎

子路問聞斯行諸子曰有父兄在如之何其聞斯行之冉有問聞斯行諸子曰聞斯行之公西華曰由也問聞斯行諸子曰有父兄在求也問聞斯行諸子曰聞斯行之赤也惑敢問子曰求也退故進之由也兼人故退之伊川曰子路果於行有聞而未能行惟恐有聞也故退之

範曰禮稅人則以父兄之命如此者不可專也若爲仁由己當仁不讓於師此則不待父母之命而行者也使冉求有聞斯行之其當聽於父兄者不待教使子路聽於父兄其有勇於行者亦不待教也聖人進退如此所以成徳達才也

謝曰有父兄在苟在於義非不可專輒也然勇者或徒行而未必中義故在所退有父兄在其勢苟得以稟命胡爲而專輒也然弱者𨿽義有時而不爲也故在所進

楊曰聞之而義在必行𨿽父兄在聞斯行之可也𨿽然稟之父兄何傷乎故由求之問隨其偏獘而救之所以兩言也然聞而不行學者之所病而夫子以是退由者蓋子路有聞未之能行惟恐有聞則固能聞斯行之矣以其兼人也故退之蓋聖人之於人猶天之生物也其進之退之亦各因其材而篤之耳尹曰聖人之爲教各救其所偏而已孟子所謂成徳達才者是也

子畏於匡顏淵後子曰吾以女爲死矣曰子在回何敢死

伊川曰死字當爲先字子在回何敢先死者非回之所當爲也當爲者上足以告天子下足以告方伯以討其罪耳又曰死當爲先謂先往也顏淵親在豈得爲孔子死乎或曰設使孔子遇難顏淵有可死之理否曰無可死之理除非是鬭死然鬭死非顏子之事若云遇害又不當言敢不敢又問使孔子遇害顏子死之否曰豈特顏子之於孔子若二人同行遇難自可相死也又曰親在則如之何曰且譬如二人捕虎一人力盡須當同去用力如執干戈衛社稷到急處便逃去之言我有親是大不義當此時豈問有親無親但當預先謂吾有親不可行則止豈到臨時卻自規避也曰親在不許友以死如何曰有親在有可許友以死者二人同行之事是也有親不在不可許友以死者如俠士以親不在而爲人報讐甚非理也

範曰父母存不許友以死未有不許師以死者也若夫子死顏淵亦死之

呂曰顏淵志道以孔子之存亡爲己存亡死謂死戰謝曰敢非不敢之敢乃果敢之敢猶言必死也其意謂夫子不免則回必死難矣

楊曰臨難有相死之義

尹曰臣聞師程頤曰死當爲先傳寫誤也回何敢先於理爲順

季子然問仲由冉求可謂大臣與子曰吾以子爲異之問曽由與求之問所謂大臣者以道事君不可則止今由與求也可謂具臣矣曰然則從之者與子曰弒父與君亦不從也

範曰大臣者不必在上位也齊魯二生𨿽爲布衣揚雄謂之大臣事君道合則服從不合則去明於進退之義則可謂大臣矣仲由冉求仕於季氏之朝進不能諫退不能去故夫子以爲具臣二子𨿽不能以義正君然君若爲大惡亦不從也弒父與君甚季氏之惡也

謝曰有大人之徳然後可以爲大臣之事進退行藏不系於利故不可則止二子事事非事道者气不足以扶顚持危其可謂之大臣乎

楊曰由求爲季氏宰故季子然以由求爲問意其爲大臣可與共成事功也季氏旅於太山而不能救將伐顓臾二臣皆不欲而不能諌是謂具臣矣非大臣以道事君不可則止也然季氏至僭用天子之禮則其篡逆之心已兆矣故對以弒父與君亦不從也其庶乎二子可免矣又曰孔子言由求爲具臣曰弒父與君亦不從也由求如是而已乎曰弒父與君言其大者蓋小者不能不從故也若季氏旅太山伐顓臾而不能救之之事是已然則或許其升堂且皆在政事之科何也曰小事之失亦未必皆從但自弒父與君而下或從一事則不得爲不從若弒父與君則決不從矣進此一等便爲大臣如孔孟之事君是也故孔孟𨿽當亂世而遇庸暗之主一毫亦不放過侯曰觀季氏旅泰山而不能救伐顓臾而不能止富於周公而求也爲之聚斂以附益之非具臣而何事道者如是乎𨿽然以子路之勇而好義弒父與君亦不從也

尹曰季氏執國命仲由冉求仕其家而不能正也知其不可而不能止也可謂備數之臣而已季氏有無君之心自多得其人意其可使從己也故又曰若弒逆之惡必不從也

子路使子羔爲費宰子曰賊夫人之子子路曰有民人焉有社稷焉何必讀書然後爲學子曰是故惡夫佞者範曰古者學而後入政未聞以政學也道之本在於修身知修身則知所以治人知所以治人則知所以治天下國家矣聖人之道在方冊讀而求之者將行之也堯舜禹必稽古而行臯陶亦稽古而言何可以不讀書也先學而後可以治民子路乃欲使子羔以政爲學失先後本末之序而不知其過故夫子以爲佞呂曰子路之禦人以口給而已有美錦猶不使學制況民人乎

謝曰學固有不必讀書者然非子羔之事子路使之仕所謂賊夫人之子也子路民人社稷之語則是於賊夫人之子之意有未諭也是知尊所聞而不稽其獘者不復求益也是以夫子特惡其禦人以口給而已

楊曰三代而上六經未具其學有不待讀書者有民人有社稷固足以學矣而子羔之才不足以與此遽使之仕是賊之也子路以何必讀書爲辭是口給以禦人也故孔子曰惡夫佞者

侯曰夫子嘗告伯魚曰不學詩無以言不學禮無以立又曰人而不爲周南召南其猶正墻面而立也與又曰興於詩立於禮成於樂又曰誦詩三百授之以政不達使於四方不能專對𨿽多亦奚以爲民人社稷固可學也其在學詩學禮之後乎子路使子羔爲費宰子曰賊夫人之子是子羔未嘗學而使之從故也子路問民人社稷何必讀書以拒夫子故夫子曰是故惡夫佞者以子路不知學之先後故也左傳子皮使尹何爲邑曰使往而學焉子產曰子有美錦不使人學制焉大官大邑身之所庇也而使學者制焉其於美錦不亦多乎僑聞之學而後入政未聞以政學者也亦此義

尹曰子羔學未至而使之治人是賊夫子羔也學固有不待讀書者矣然豈子羔所能及哉子路必爲之辭故夫子惡其口給也

子路曽晳冉有公西華侍坐子曰以吾一日長乎爾毋吾以也居則曰不吾知也如或知爾則何以哉子路率爾而對曰千乘之國攝乎大國之間加之以師旅因之以饑饉由也爲之比及三年可使有勇且知方也夫子哂之求爾何如對曰方六七十如五六十求也爲之比及三年可使足民如其禮樂以俟君子赤爾何如對曰非曰能之願學焉宗廟之事如防同端章甫願爲小相焉防爾何如鼓瑟希鏗爾捨瑟而作對曰異乎三子者之撰子曰何傷乎亦各言其志也曰莫春者春服旣成冠者五六人童子六七人浴乎沂風乎舞雩詠而歸夫子喟然嘆曰吾與防也三子者出曾晳後曾晳曰夫三子者之言何如子曰亦各言其志也已矣曰夫子何哂由也曰爲國以禮其言不讓是故哂之惟求則非邦也與安見方六七十如五六十而非邦也者惟赤則非邦也與宗廟防同非諸侯而何赤也爲之小孰能爲之大明道曰孔子與防蓋與聖人之志同便是堯舜气象也誠異二三子者之撰特行有不掩焉耳此所謂狂也子路等所見者小子路只爲不達爲國以禮道理是以哂之若達卻便是這气象也又曰子路冉有公西華皆欲得國而治之故孔子不取曾防狂者也未必能爲聖人之事而能知孔子之志故曰浴乎沂風乎舞雩詠而歸言樂而得其所也孔子之志在於老者安之朋友信之少者懷之使萬物莫不遂其性曾防知之故孔子喟然嘆曰吾與防也又曰曾防漆雕開已見大意

伊川曰古之學者優柔厭飫有先後之序今之學者卻只做一塲話說務髙而已嘗愛杜元凱語如江海之浸膏澤之潤渙然冰釋怡然理順然後爲得也今之學者往往以遊夏爲小不足學然遊夏一言一事卻總是實如子路公西赤言志如此夫子許之亦以此自是實事後之學者好髙如人遊心千里之外然自身卻只在此

範曰夫子教人修身之事皆所以治人也故使門弟子各言其志視其所學而其所以及天下從可知焉夫子謂子路可治千乘之賦冉有可爲百乘之宰公西華可與賔客言蓋三子之志與其所學未嘗不在此而夫子亦以稱之是以三子之對不出如夫子所言也至如曾晳夫子所謂狂也狂者進取志於大道故治國之事有不足言焉浴乎沂風乎舞雩詠而歸亦若老者安之朋友信之少者懷之而已矣天下之物皆得其所夫其有不治者哉

呂曰三子皆有諸侯之志願試其能而冉有公西華言稍加讓至於曾晳有志樂道不希近用故孔子取之

謝曰子路冉有公西華未識道體未免於意必者也乃若曾防之意果何在乎道以無所倚爲至夫子與之非止樂其不願仕推曾防之學𨿽禹稷之事固可以優爲特其志不存焉又曰鳶飛戾天魚躍於淵無些私意上下察以明道體無不在非指鳶魚而言也若指鳶魚爲言則上面更有天下面更有地在知勿忘勿助長則知此知此則知夫子與曾防之意季路冉求言志之事非大才做不得然常懷此意在胸中在曾防看著正可笑爾學者不可著一事在胸中才著些事便不得其正且道曾防有甚事列子禦風事近之然易做只是無心近於忘又曰呂晉伯兄弟中皆有見處一人作詩詠曾防事曰函丈從容問且酬展才無不至諸侯可憐曾防惟鳴瑟獨對春風詠不休

楊曰三子言志而防之鼓瑟自如初若不聞者孔子問之而後鼓瑟希鏗爾捨瑟而作則防之自適異乎三子者之撰槪可見矣此記者所以詳著之也夫充防之志則顏子之事也故夫子與之然防之言未必能踐之亦志於進取而已此防所以爲狂與

尹曰子路可使治千乘之賦冉有可爲百乘之宰公西華可與賔客言孔子固已知之矣今使之言志者豈徒欲較其事業亦以觀其自得之深淺可推於人者厚薄故也三子者競言其所能故夫子不與之至若曾晳則異乎三子者之撰方且鼓瑟希鏗爾捨瑟而作對以浴乎沂水之上風涼於舞雩之下吟詠情性以歸非深有所得於中者其能志於是乎故夫子嘆美而與之也如防之志𨿽聖人何以異哉然防狂者也言之則是矣行之則有不掩焉

論語精義卷六上

欽定四庫全書

論語精義卷六下

宋朱子撰

顏淵第十二

顏淵問仁子曰克己復禮爲仁一日克己復禮天下歸仁焉爲仁由己而由人乎哉顏淵曰請問其目子曰非禮勿視非禮勿聽非禮勿言非禮勿動顏淵曰回𨿽不敏請事斯語矣

明道嘗論克己復禮韓持國曰道上更有甚克莫錯否曰如公所言只是說道也克己復禮乃所以爲道也更無別處克己復禮之爲道亦何傷乎公之所謂道也如公所言則是一人自指其前一物曰此道也少本無可克者知道與已未嘗相離則若不克己何以體道道在己不是與己各爲一物可跳身而入者也克己復禮非道而何至如公言克己不是道亦是道也實未嘗離得故曰可離非道理甚分明持國又曰道無眞假曰旣無眞無假卻是都無物也到底須是是者爲眞不是者爲假便是道大小大分明又韓持國嘗論克己復禮以謂克卻不是道先生言克便是克之道持國又言道則不須克先生言道則不消克卻不是持國事在聖人則無事可克今日持國須克得己然後復禮又曰非禮勿視非禮勿聴非禮勿言非禮勿動積習盡有功禮在何處又曰非禮勿視非禮勿聽非禮勿言非禮勿動一於禮之謂仁仁之於禮非有異也又曰克己則私心去自能復禮𨿽不學文而禮意己得又曰多驚多怒多憂只去一事所偏處自克克得一件其餘自止又曰克己最難故曰中庸不可能也

伊川曰克勝也難勝者莫如己勝己之私則能有諸己是反身而誠者也凡言克者未能有諸己也【一本云凡言仁者有諸己也】必誠之在已然後爲克己禮者理也有諸己則無不中於理君子愼獨敬以直內義以方外所以爲克己復禮也克己復禮則事事皆仁故曰天下歸仁焉人之視最在先非禮而視則所謂開目便錯了次聽次言次動自有次序又曰人能克己則心廣體胖仰不愧俯不怍其樂可知有息則餒矣又曰敬立則無妄無妄則禮也又曰敬卽便是禮無己可克又曰視聽言動非禮不爲卽是禮禮卽理也不是天理便是私欲入於私欲𨿽有意於爲善亦是非禮無人欲卽皆天理【尹本無𨿽有意下十六字但云𨿽爲善事亦是私意】又曰一日克己復禮天下歸仁者言一旦能克己

復禮則天下稱其仁非一日之間也或問克己復禮如何是仁曰非禮處便是私意旣是私意如何得仁凡人須是克盡己私只有禮時方始是仁處【先生親筆攺云克己復禮爲仁言克盡己私皆歸於禮是乃仁也】又曰難勝莫如己私學者能克之非大勇乎先生作四箴其序曰顏淵問克己復禮之目夫子曰非禮勿視非禮勿聽非禮勿言非禮勿動四者身之用也由乎中而應乎外制於外所以養其中也顏淵事斯語所以進於聖人後之學聖人者宜服膺而勿失也因箴以自警視箴曰心兮本虛應物無迹操之有要視爲之則蔽交於前其中則遷制之於外以安其內克己復禮久而誠矣聽箴曰人有秉彜本乎天性知誘物化遂亡其正卓彼先覺知止有定閒邪存誠非禮勿聽言箴曰人心之動因言以宣發禁躁妄內斯靜專矧是樞機興戎出好吉凶榮辱惟其所召傷易則誕傷煩則支己肆物忤出悖來違非法不道欽哉訓辭動箴曰哲人知幾誠之於思志士勵行守之於爲順理則裕從欲惟危造次克念戰兢自持習與性成聖賢同歸

範曰克己自勝其私也勝己之私則至於理禮者理也至於理則能復禮矣有不善未嘗不知知之未嘗復行克己也不遷怒不貳過復禮也夫正與是出於理不正不是則非理也視聽言動無非禮者正心而已矣爲仁由己在內故也克己復禮時天下之善皆在於此矣天下之善在己則行之一日可使天下之仁歸焉夫不勉而中不思而得則非顏子所及而堯舜修身以治天下亦惟視聽言動無非禮而已矣呂曰仁者以天下爲一體天秩天敍莫不具存人之所以不仁已自已物自物不以爲同體勝一己之私以反乎天秩天敍則物我兼體𨿽天下之大皆歸於吾仁術之中一日有是心則一日有是徳又曰有己則防其爲仁天下非吾體忘己則反得吾仁天下爲一人故克己復禮昔之所防今復得之非天下歸仁者與安仁者以天下爲一人而已克己復禮贊曰凡厥有生均气同體胡爲不仁我則有已立已與物私爲町畦勝心橫生擾擾不齊大人存誠心見帝則初無吝驕作我蟊賊志以爲帥气爲卒徒奉辭於天孰敢侮予且戰且徠勝私窒欲昔焉寇讐今則臣僕方其未克窘我室廬婦姑勃蹊安取厥余亦旣克之皇皇四達洞然八荒皆在我闥孰曰天下不歸吾仁癢屙疾痛舉切吾身一日至之莫非吾事顏何人哉希之則是

謝曰禮者攝心之規矩循理而天則動作語黙無非天也內外如一則視聽言動無非我矣或問言動非禮則可以正視聽如何得合禮曰四者皆不可易易則多非禮故仁者先難而後獲所謂難者以我視以我聽以我言以我動也仰面貪看鳥回頭錯應人視聽不以我也胥失之矣或問視聽言動合理而與禮文不相合如何曰言動猶可以禮視聽有甚禮文以斯視以斯聽自然合理合理便合禮文循理便是復禮【曾本云問合視聽言動處視聽言動只是理何故得合禮曰怎生外面討得禮文來合循理便是復禮言動猶可以有禮文視聽有甚禮文以斯聽自然合理合這个理字便合禮文禮理之不可易者也只是一个敬字】或問求仁如何下工夫曰如顏子視聽言動上做亦得如曽子顏色容貎上做亦得出辭气者猶佛所謂從此心中流出今人唱一喏若不從心中出便是不識痛癢古人曰心不在焉視而不見聽而不聞食而不知其味不見不聞不知味便是不仁死漢不識痛癢了又如仲弓出門如見大賓使民如承大祭但存如見大賔如承大祭底心在便長識痛癢又曰一日克己復禮天下歸仁焉只就性上看又曰克己須從性偏難克處克將去克己之私則

心虛見理矣

遊曰孟子曰仁人心也則仁之爲言得其本心而已心之本體則喜怒哀樂之未發者是也惟其徇己之私則汨於忿欲而人道熄矣誠能勝人心之私以還道心之公則將視人如己視物如人而心之本體見矣自此而親親自此而仁民自此而愛物皆其本心隨物而見者然也故曰克己復禮爲仁禮者性之中也且心之本體一而已矣非事事而爲之物物而愛之又非積日累月而後可至也一日反本復常則萬物一體無適而非仁矣故曰一日克己復禮天下歸仁焉天下歸仁取足於身而已非有借於外也故曰爲仁由己而由人乎哉顏淵請事斯語至於非禮勿動則不離於中其誠不息而可久矣故能三月不違仁𨿽然三月不違者其心猶有所操也至於中心安仁則縱目之所視更無亂色縱耳之所聽更無姦聲無思也無爲也寂然不動感而遂通天下之故則發育萬物彌綸天地而何克己復禮三月不違之足言哉此聖人之能事而對時育萬物者所以博施濟眾也仁至於此則仲尼所不敢居而且罕言也然則仁與聖烏乎辧曰仁人心也操之則爲賢縱之則爲聖苟未至於縱心則於博施濟眾未能無數數然也楊曰仁人心也學問之道求其放心而已放而不知求則人欲肆而天理滅矣楊子曰勝己之私之謂克克己所以勝私欲而収放心也𨿽収放心閒之爲艱復禮所以閒之也能常操而存者天下與吾一體耳孰非吾仁乎顏淵其復不逺庶乎仁者也故告之如此若夫動容周旋中禮則無事乎復矣

尹曰弟子問仁者多矣惟對顏子爲盡問何以至於仁曰復禮則仁矣禮者理也去私欲則復天理復天理者仁也禮不可以徒復惟能克己所以復也又問克己之目語以視聽言動者夫然則爲仁在內何事於外乎蓋難勝莫如己私由乎中而應乎外制其外所以養其中視聽言動必以禮而其心不正者未之有也是之謂復天理顏子事斯言而進乎聖人他弟子所不能及也

仲弓問仁子曰出門如見大賔使民如承大祭己所不欲勿施於人在邦無怨在家無怨仲弓曰雍𨿽不敏請事斯語矣

伊川曰大賔大祭只是敬也敬只是不私之說也才不敬便私欲萬端害於仁又曰孔子言仁只說出門如見大賔使民如承大祭看其气象便須心廣體胖動容周旋中禮惟愼獨便是守之之法【此一段下文與憲問篇修己安百姓章內一段相屬】或問出門如見大賔使民如承大祭方其未出門使民時如何曰此儼若思時也當其出門使民時其敬如此未出門使民敬可知也且見乎外者出乎中者也出門使民者事也非是因事上方有此敬蓋素敬也猶之接物以誠人皆曰誠者蓋是人素來誠也非因接物方有此誠也又曰在邦家而已心無怨孔子發明仲弓使知仁字然舜在家亦怨周公狼跋亦怨【又引文中子】又曰孔子告仲弓曰出門如見大賔使民如承大祭己所不欲勿施於人君子能如是用心能如是存心則惡有不仁者乎而其本可以一言而蔽之曰思無邪又曰仲弓之仁安已而敬人故曰雍也可使南面對樊遲之問亦是仁之目也然樊遲失於粗俗聖人勉使爲仁曰𨿽之夷狄不可棄也司馬牛多言而躁故但告以其言也訒或問在邦無怨在家無怨在知在己在人曰在己

曰旣在己舜在家何以怨曰怨只是一个怨但其用處不同舜自是怨不怨卻不是也學須是通不得如此執泥如言仁者不憂又卻言作易者其有憂患須知用處各別也天下只有一个憂字一个怨字有此二字聖人安得無之在邦無怨在家無怨在理可使無怨然於事亦難天地之大也人亦有所憾

橫渠曰己所不欲勿施於人能恕己以仁人也在邦無怨在家無怨己𨿽不施不欲於人然人施於己能無怨也

範曰爲仁之道以敬爲主而行之以恕敬所以直內恕所以待人可以修身而不可離也修己以敬待人以恕而仁道成矣二帝三王皆以二者信能行此則在邦爲諸侯亦無怨在家爲卿大夫亦無怨仲弓可使南面故所告者臨民之事居敬而行簡之道也呂曰以敬恕行仁則人無所慊

遊曰出門如見大賔使民如承大祭則以閒邪存其誠而已出門如見大賔則無時而不敬也使民如承大祭則無事而不敬也仲弓能請事斯語則於非禮勿動亦庶幾焉

楊曰敬以守之恕以行之則仁在其中矣顏淵克己復禮克之己與禮一而克復之名亡則聖人之事也仲弓可使南面故告之以見大賔使民之事由是守之可以爲仁而已此告二子之異也

尹曰敬以直內爲仁之要也恕者敬之及物也敬則不私不敬則多欲故寡欲則至於仁矣蓋言無時不敬也出門使民接於事者也見乎外者由乎中非謂接於事方敬也夫子懼仲弓之未諭故又曰在邦無怨在家無怨仁者能之

司馬牛問仁子曰仁者其言也訒曰其言也訒斯謂之仁矣乎子曰爲之難言之得無訒乎

明道曰其言也訒難其出也

伊川曰仁者其言也訒司馬牛多言故及此然聖人之言亦止此爲是又曰司馬牛多言而躁故但告之以其言也訒

範曰訒之言堅忍也爲之難故堅忍而難言之知仁之難而無易言則庶乎近仁也

呂曰言之輕則爲之不篤仁術𨿽大不離乎人倫𨿽曰庸行不察則不至

謝曰心有所覺謂之仁仁則心與事爲一艸木五穀之實謂之仁取名於生也生則有所覺矣四肢之偏痺謂之不仁取名於不知覺也不知覺則死矣事有感而隨之以喜怒哀樂應之以酬酢盡變者非知覺不能也身與事接而心漠然不省者與四體不仁無異也然則不仁者𨿽生無以異於死𨿽有心亦鄰於無心𨿽有四體亦弗爲吾用也故視而弗見聽而弗聞食而不知其味此善學者所以急急於求仁也克己復禮出門如見大賔使民如承大祭其言訒皆求仁之術也能從事於斯則仁可以忘言識也不能從事於斯乃欲以言求仁譬如不食終不知味克己復禮勝己之欲以循天之理則天下之仁皆歸焉出門如見大賔使民如承大祭敬也其言也訒先難也遊曰仁之難成久矣豈惟行之爲難知之固未易也今欲言出而當於仁得無難乎故曰其言也訒訒之難也夫子答樊遲之問仁曰先難而後獲答司馬牛曰仁者其言也訒皆未可與言仁故也

楊曰司馬牛問仁告以其言也訒則曰其言也訒斯謂之仁已乎問君子告以不憂不懼則曰不憂不懼斯謂之君子已乎則非切問近思者其易於言可知矣仁不可易爲之則言之固宜訒也推是而反之則仁其不逺矣

尹曰仁者難言之也非以難言爲仁也謂言之猶難況爲之乎知爲仁之難而不敢易則庶乎近仁矣

司馬牛問君子子曰君子不憂不懼曰不憂不懼斯謂之君子矣乎子曰內省不疚夫何憂何懼

範曰仁者不憂勇者不懼司馬牛未及此也疑君子之道不止如是而已內省不疚則不愧於天不畏於人由此以至於樂天知命獨立不懼聖人之事也夫子之教人先正其心而後與之入徳司馬牛憂懼桓魋之惡故以是告之然是言也通於上下與樊遲問仁智之類一也

謝曰仁者不憂勇者不懼

楊曰以其憂也故告以不憂不懼不憂不懼非仁且勇不足以與此充是言也其爲君子何有

尹曰夫子教人入徳也能內省不疚而後可安

司馬牛憂曰人皆有兄弟我獨亡子夏曰商聞之矣死生有命富貴在天君子敬而無失與人恭而有禮四海之內皆兄弟也君子何患乎無兄弟也

明道曰敬而無失便是喜怒哀樂未發謂之中也敬不可謂之中但敬而無失卽所以中也

或問曰橫渠曰敬而無失與人接人當也恭而有禮不爲非禮之恭也此語如何伊川曰不然敬是持己恭是接人與人恭而有禮言接人當如此也近世淺薄以相驩狎爲相與以無圭角爲相親愛如此者安能久須是恭敬君臣朋友皆當以禮爲主也比之上六曰比之無首凶象曰比之無首無所終也旣無首安得有終故曰無所終比之道須當有首也或曰君子淡以成小人甘以壞曰然豈有甘而不壞者橫渠又曰論死生則曰有命以言其气也語富貴則曰在天以言其理也

範曰死生有命則當知命富貴在天則當樂天敬而無失故能親善恭而有禮故能附逺知此四者則四海皆兄弟也君子不患無兄弟天下之善皆同類也謝曰司馬牛憂無兄弟意在急難無助而已然操恭敬之心以遊世也又何患焉四海之內皆兄弟豈信以爲眞若己之兄弟也哉愛人而人常愛之故也命自其所稟言天自其所遇言

楊曰桓魋之凶足以滅其身害於家則貧賤死亡無日矣故子夏以有命在天告之以釋司馬牛之憂也夫萬物盈天地之間各以其類從而人之與人類也莫親焉吾之所以直內者敬而無失所以與人者恭而有禮有能一日用力乎此天下歸仁矣四海之內非兄弟而何然則士或以無兄弟爲憂者皆自私之過也

尹曰先儒云牛卽魋之弟以其兄之惡死亡無日憂其無兄弟也故子夏以天命解其憂夫死生有命則當知命也富貴在天則當樂天知命樂天而操恭敬之心以行乎世則人皆如兄弟矣

子張問明子曰浸潤之譖膚受之愬不行焉可謂明也已矣浸潤之譖膚受之愬不行焉可謂逺也已矣範曰浸潤以言其漸也膚受以言其微也譖人者必以漸愬人者必自微故重言而深嘆之不可不防其細也不行焉可謂明逺矣然未若譖愬不至之爲難也是以堯畏巧言令色孔壬舜堲才說殄行皆欲絕之未至也

呂曰譖者毀人之行愬者愬己之私浸潤者漸進而已內有所未入膚受者面從而已心有所未然明者知幾逺者慮終必拒其始然後譖愬不得行不然則始𨿽漸進久則言入始𨿽面從久則心然

謝曰辧所難辧此之謂明已亂於未然此之謂逺又曰浸潤之譖漸而不驟膚受之愬淺而不迫故非明者無以止之浸潤之譖行則君子以忠信見疑膚受之愬行則小人以誕謾見信則其出入不逺矣楊曰浸潤謂漸而入之者膚受謂切於身者驟而語之與利害不切於身者不行焉有不待明者能之也故浸潤之譖膚受之愬不行焉然後謂之明謂之逺逺明之至也書曰視逺惟明

侯曰浸漬漸潤之譖皮膚淺近之愬人皆忽之而易入不行焉非明與逺者不能也若驟而語之切於肌骨者孰不知之何待乎明逺也

尹曰浸潤言其漸也膚受言其微也善譖愬者必以微漸此其所以難辧而易信從也受譖愬者必偏暗而隘廹能察譖愬而不行者可謂明矣明察不足盡其美可謂明識逺到矣堯之畏巧言舜之堲讒說皆欲絕譖愬故也

子貢問政子曰足食足兵民信之矣子貢曰必不得已而去於斯三者何先曰去兵子貢曰必不得已而去於斯二者何先曰去食自古皆有死民無信不立

伊川曰有人然後有死無信則無人矣何死之有此食之所以可去而信不可去也古之人行一不義殺一不辜𨿽得天下不爲者充此道也又曰孔門弟子善問直窮到底如問鄕人皆好之何如曰未可也便又問鄕人皆惡之何如如說足食足兵民信之矣便問必不得已而去於斯三者何先才說去兵便問必不得已而去於斯二者何先自非聖人不能答便云去食自古皆有死民無信不立不是孔子弟子不能如此問不是聖人不能如此答

範曰非子貢不能如是善問比而明之叩而竭之使天下萬世知信重於兵又重於食又重於死無民則已有民則無信不立焉中庸曰不誠無物信之謂也呂曰去食必死失信則不立不立則死均死爾故不若守信

謝曰𨿽有粟吾得而食諸𨿽有兵吾得而衛諸故信當以死守之

楊曰民不立則傾危之俗成而亂亡無日矣𨿽有粟焉得而食諸故食可去信不可去夫寧死以存信非善學者其孰能疑而問之

尹曰爲政之務有三食也兵也信也而三者以信爲主苟無信也𨿽有粟安得而食𨿽有兵安得而用民無信不立信有重於死也非子貢之問孔子之答不能盡斯理也

棘子成曰君子質而已矣何以文爲子貢曰惜乎夫子之說君子也駟不及舌文猶質也質猶文也虎豹之鞟猶犬羊之鞟

範曰子貢因棘子成之失言而戒人以愼言夫質而不文則虎豹無以異於犬羊君子無以異於野人何可以不文也

謝曰倬彼云漢爲章於天玉在山而木潤淵生珠而崖不枯有君子之質𨿽欲無君子之文其可得乎是以棘子成不可謂知言

楊曰見艸而說見豹而戰則文不可以無質虎豹之鞟猶犬羊之鞟則質不可以無文故曰文猶質也質猶文也

侯曰質勝文則野文勝質則史文質彬彬然後君子蓋文質不可偏勝也文質猶天地陰陽血气日月往來未有獨立者也文不可無亦不可勝起居坐作進退威儀皆文也專以文爲事則不可無本不立無文不行賁之彖曰觀乎天文以察時變觀乎人文以化成天下若獨質而無文則虎豹之鞟猶犬羊之鞟也何以別諸故曰文猶質也質猶文也

尹曰有質於內則文見乎外文不能去也子貢曰惜乎夫子之說君子也駟不及舌者惜棘子成失言故也虎豹之鞟猶犬羊之鞟諭文之不可去也

哀公問於有若曰年饑用不足如之何有若對曰盍徹乎曰二吾猶不足如之何其徹也對曰百姓足君孰與不足百姓不足君孰與足

範曰孟子曰王欲行仁政盍亦反其本矣夫徹非所以丰財然求富民而用足必徹而後可也故有子以正對哀公無所苟而已君父也百姓子也未有子富而父貧子不足而父裕者有子之言似夫子其此之類與

謝曰得乎丘民而爲天子君之所以爲君以有民也故君猶心百姓猶體豈有體臒而心安者

楊曰仁政必自經界始經界正則井地均井地均而後徹可爲也故井地均則谷祿平而軍國之需皆量是出焉故一徹而百度舉矣上下寧憂不足乎以二猶不足而教之徹則疑若迂矣然什一天下之中制多則桀寡則貊不可攺後世不究其本而惟末之圖故徵斂無蓻費出無經而上下困矣又烏知盍徹之當務而不爲迂乎

侯曰君以民爲本民以食爲天百姓足則君足矣故哀公問年饑用不足而有若對以徹則足民之道也百姓苟足君必與焉孰與爲不足哉若困民以自足則非足也

尹曰周法什一而稅謂之徹有若以正對也哀公意在厚斂故有若深言不足之本曰百姓足則是君足矣百姓凍餒則君將安取而足哉

子張問崇徳辧惑子曰主忠信徙義崇徳也愛之欲其生惡之欲其死旣欲其生又欲其死是惑也誠不以富亦祗以異

範曰主忠信所以立誠也徙義所以修身也誠立而身修則徳日益崇矣愛惡無常惑之所由生也辧之於此謹其所愛惡所以正心矣誠不以富亦祗以異我行其野之詩也人之成徳不以富亦祗以行異於野人而已程頤疑此錯簡其下當言齊景公有馬千駟蓋後之傳者因齊景公問政而誤也

謝曰忠信則有物徙義則惟正是從道得於我者豈不日積死生有命蓋不容欲也知此則胸中豈不判然

楊曰忠信以誠善徙義以補過非崇徳與不蔽於愛惡之私非辧惑與堂堂乎張也難與並爲仁則非誠善補過不蔽於私者故告之如此誠不以富亦祗以異伊川云當在齊景公有馬千駟之下

侯曰學者以忠信爲主聞義而徙非崇徳者乎愛惡汨於中而以死生爲好憎之志非惑與若其誠不富祗以取異爾

尹曰學以忠信爲主而徙於義則崇徳矣不使愛惡汨於心則其惑判然矣臣師程頤曰誠不以富亦祗以異簡編之差也疑在齊景公有馬千駟之下

齊景公問政於孔子孔子對曰君君臣臣父父子子公曰善哉信如君不君臣不臣父不父子不子𨿽有粟吾得而食諸

範曰景公之時齊無君臣父子之禮故以是而告之爲君盡君道爲臣盡臣道堯舜亦如此而已矣夫禍莫大於知過而不攺景公知齊之將亂而坐以待之此善善而不能用惡惡而不能去郭公所以亡也謝曰君君臣臣父父子子親親而尊尊所謂民彛也爲政之道保民而已不然人類幾何其不相噬嚙也楊曰君之所以君臣之所以臣父之所以父子之所以子是必有道也景公知善其言而不知反求其所以然蓋說而不繹者齊之所以卒於亂也

侯曰君君臣臣父父子子所謂達道也先王之政達此道以保天下而已不然幾何而不爲禽獸也﹤經部﹐四書類﹐論孟精義__論語精義﹐卷六下﹥尹曰齊無君臣父子之禮故以是對之惜乎景公善之而不能用也

子曰片言可以折獄者其由也與子路無宿諾

伊川曰子路之言信故片言可以折獄又曰言由之見信如此刑法國人尙取信其他可知又曰魯與小邾射盟而射止願得季路一言此其證也又曰宿謂豫也非一宿之宿也或問子路無宿諾是果決乎曰信也非果也

橫渠曰子路禮樂文章未足盡爲政之道以其重然諾言爲眾信故片言可以折獄如易所謂利用獄利用刑人皆非爻之盛徳適能是而已焉

範曰小邾射以句繹奔魯曰使季路要我吾無盟矣小邾射不信千乘之君而信子路之言此信在言前也故一言可以折獄惟由能之可言而不可行君子所恥也惟子路無不行之言故無宿諾

謝曰子路志在力行有諾不能踐言𨿽非吾本心豈不流而入於自恕

楊曰由之果毅人所信服故片言可以折獄而記者又著其無宿諾以見其素行如此

尹曰小邾繹奔魯曰使季路要我吾無盟矣小邾不信千乘之君而信子路之言子路之見信於人也可知矣言而折獄者信在言前人自信之故也又曰子路不預諾所以全其信也

子曰聽訟吾猶人也必也使無訟乎

範曰聽訟者治其末塞其流也正其本淸其源則無訟矣經曰教民親愛莫善於孝教民理順莫善於悌此無訟之道也孟子曰民有常產則有常心此無訟之政也

謝曰人情誕慢則必待聽而後決明教服義不待聽而決者謂之無訟可也

楊曰先之以博愛民莫遺其親陳之以徳義而民興行先之以敬讓而民不爭道之以禮樂而民和睦示之以好惡而民知禁有是五者民何訟之有子路片言可以折獄而不知以禮讓爲國則未能使民無訟者也故又著孔子之言以見聖人不以聽訟爲能而以使民無訟爲貴

侯曰夫子之志則老者安之朋友信之少者懷之夫子之在邦家則立之斯立道之斯行綏之斯來動之斯和夫如是訟何自而興哉堯之民於變時雍文王之民耕讓畔行讓路皆其徵也此孔子所以言必也使無訟乎有訟則孰不能聽之哉

尹曰聽訟得其當治之末也使之無訟則教化存焉

子張問政子曰居之無倦行之以忠

伊川曰子張少仁無誠心愛民則必倦而不盡心也故孔子因問而告之

範曰子張之學有餘於外而不足於內爲政之道固知之矣其所患在於誠意之未篤也故以誠意爲本誠立而後政可爲也誠意不至則有時而倦行不以忠若居之有倦行不以忠而能正人者未之有也謝曰盡心竭力而爲之何事不成

楊曰身以先之不倦以終之爲政之經也子張之行難能也難能則難繼不能無倦故以是先之與告子路異矣

尹曰子張之學誠不篤故夫子因其問而告之

子曰博學於文約之以禮亦可以弗畔矣夫

範曰此亦夫子所常言故又見於此顏淵曰博我以文約我以禮其所以教人未嘗不在此也

子曰君子成人之美不成人之惡小人反是

範曰君子樂道人之善故成人之美惡稱人之惡故不成人之惡亦已有之也君子自處也厚故好人勝已小人自處也薄故惟欲人不勝己與君子處日聞人之善與小人處日聞人之惡則無以養其內心故惡日長而善日消也

謝曰尊之以禮義養之以名譽以引以翼使人樂於善皆成人之美也

楊曰君子之於人也長善而救失故成人之美不成人之惡小人則濟惡而傷善故反是

侯曰君子樂善故成人之善小人樂禍反是

尹曰小人之私惟惡人之勝己也

季康子問政於孔子孔子對曰政者正也子帥以正孰敢不正

範曰天下之政本於身政所以正人也未有不正己而能正物者也揚雄曰政之本身也身立則政立矣孟子曰君仁莫不仁君義莫不義猶之表正則影無不正也書曰表正萬邦君相者天下之表也

謝曰其身正不令而行

楊曰子帥以正教之以徳爲政也民不正則有禮以齊之孰敢不正

侯曰君子之徳風小人之徳艸艸上之風必偃君子苟帥之以正孰敢不正哉

尹曰未有不正己而能正人者也故曰其身正不令而行

季康子患盜問於孔子孔子對曰苟子之不欲𨿽賞之不竊

橫渠曰欲生於不足不足則民盜能使無欲則民自不爲假設以子不欲之物賞子使竊其所不欲子必不竊故爲政者在乎足民使無所不足則不見可欲而盜心息矣

範曰唐太宗與羣臣論止盜或請重法以禁之帝哂之曰民之所以貧者由饑寒也朕今將去奢省費輕徭薄賦使百姓家給人足自不爲盜何用重法乎行之四年外戶不閉行旅夜宿於道焉

謝曰介甫曰俗之所榮罰之所不能止俗之所恥賞之所不能誘故君子無爲也反身以善俗而已楊曰人人知有貴於己則天下無可欲之物譬之飫膏粱而視藜藿奚欲之有哉使之竊藜藿𨿽賞不爲也然則欲民不爲盜在不欲而已欲民之不欲以身先之而已故曰苟子之不欲𨿽賞之不竊

尹曰欲生於不足不足故爲盜足則不欲矣今有子不欲之物𨿽賞使盜必不取也故爲政本乎足民以在我者化民深知爲政者也

季康子問政於孔子曰如殺無道以就有道何如孔子對曰子爲政焉用殺子欲善而民善矣君子之徳風小人之徳艸艸上之風必偃

範曰揚雄法言曰或曰人君不可不學律令曰君子爲國張其綱紀謹其教化道之以仁則下不相賊先之以信則下不相詐臨之以禮義則下多徳讓此君子所當學也如有犯法則司獄在季康子之執政猶不可以言刑殺也況於天下之主其可以刑殺而治乎君人者惟志於仁則天下之民無不善矣

謝曰大經正則庶民興矣元澤曰教之化民也深於命民之效上也防於令

楊曰問政曰子帥以正孰敢不正言孰敢則畏而從之也民畏而從之盜奚足患乎故患盜則曰苟子之不欲𨿽賞之不竊夫已不欲而民不竊則化之矣有不待帥也夫如是民將從欲以治風動而從已又焉用殺故欲殺無道以就有道則曰子欲善而民善矣皆申前說以篤之也是道也大人之事宜非康子所及大匠不爲拙工攺其繩墨故三問而三告之如此侯曰政者正也當以正帥民若專用殺以齊民非政也則賊道也若省刑罰薄稅斂使民仰足以事父母俯足以畜妻子暇日修其孝悌忠信爲政之大方也道之以徳齊之以禮有恥且格奚用殺爲故曰子爲政焉用殺子欲善而民善矣君子之徳風小人之徳艸艸上之風必偃政得其道則民之從之也輕矣尹曰殺之爲言豈爲人上者之語哉以身教者從以言教者訟而況於殺乎

子張問士何如斯可謂之達矣子曰何哉爾所謂達者子張對曰在邦必聞在家必聞子曰是聞也非達也夫達也者質直而好義察言而觀色慮以下人在邦必達在家必達夫聞也者色取仁而行違居之不疑在邦必聞在家必聞

或問質直而好義察言而觀色慮以下人何以爲達伊川曰此正是達也只好義下人已是達了人所以不下人只爲不達也察言而觀色非明達而何子張以人知爲達才達則人自知矣此更不須理防子張之意專在人知故孔子痛抑之又曰夫聞也者色取仁而行違居之不疑也學者須是務實不要近名方是有意近名則大本已失更學何事爲名而學則是僞也今之學者大抵爲名爲名與爲利淸濁𨿽不同然其利心一也今市井閭巷人卻不爲名止爲利學者志於名而足矣其心惟恐人不知韓退之曰內不足者急於人知沛然有餘厥聞四馳大率爲名者只是內不足內足者自不急於人知君子疾沒世而名不稱此一句人多錯理防此只是言君子惟患無善之可稱當汲汲爲善非是使人求名也

範曰聞者求聞於外而內無其實者也故色取仁而行違足以致名若夫質直而好義則不爲謟下不爲利察言而觀色則審於進退逺於恥辱慮以下人則爲善不足求益無已三者皆自修於內而不蘄乎人之知也故在邦必達足以事君在家必達足以正人𨿽通乎聖亦由此而止也子張之學徇外外有餘而內不足故以是語之

呂曰徳孚於人者必達矯行求名者必聞

謝曰子張以聞爲達止於名而已聖人以質直好義察言觀色爲達蓋有實而名聞四達故也質直而不好義則近於悻悻慮以下人則不欲多上人

楊曰聞與達相近而不同師之莊色取仁而已非依於仁者也疑其以聞爲達故夫子問之而後告然質直而不好義則不知時措之宜直必至於絞察言故不失口於人觀色故不失色於人慮以下人則無訑訑聲音可與並爲仁矣此在邦家必達之道也其言皆所以救子張之失

尹曰子張之學病在乎不務實故以聞爲達務名者也孔子明告之曰所謂達者立志質直務歸乎義察言觀色而審於去就慮以下人而不自矜髙皆篤實之事充乎內而發於外斯可謂之達矣當是時也門人親受聖人之教而其差失有如此者況後世哉

樊遲從遊於舞雩之下曰敢問崇徳修慝辧惑子曰善哉問先事後得非崇徳與攻其惡無攻人之惡非修慝與一朝之忿忘其身以及其親非惑與

範曰先事後得上義而下利也人惟有利欲之心故徳不崇惟不自省己過而知人之過故慝不修感物而易動者莫如忿忘其身以及其親惑之甚者也惑之甚者必起於細微能辧之於早則不至於大惑矣故懲忿所以辧惑也

謝曰先事後得其心在事而不在苟得故徳以是崇與先難後獲同意有意於攻人之惡者不能自攻其惡者也攻己之惡者無暇攻人之惡者也故慝以是修莫大之惡生於須臾不忍一朝之忿與忘身以及其親其爲得失甚易知也不能懲忿者特惑耳楊曰不先事而惟得之求是賊徳耳非崇徳也不攻其惡而攻人之惡是作慝耳非修慝也君子惡言不出於口忿言不反於身懼辱其身羞其親也況以一朝之忿忘其身以及其親乎是惑也然問於孔子者多有未有記其問之之所也而此獨著其從遊於舞雩之下者以見其所謂遊焉息焉者無非學也孔子悠然於舞雩之下與防之詠歸之意異矣學者宜深味之然後知聖賢之異

侯曰克己之私而期進於道非先事後得與所以爲崇徳也躬自厚而薄責於人則逺怨非修慝與好勇鬭狠忘其身以危其親非惑與崇徳修慝辧惑學者所先務也故曰善哉問

尹曰臨事而不計利徳斯崇矣有過能自訟慝斯修矣知一朝之忿可以忘身及親而不能懲之者是惑也惑之大莫甚於此辧之於微則善矣

樊遲問仁子曰愛人問知子曰知人樊遲未達子曰舉直錯諸枉能使枉者直樊遲退見子夏曰鄕也吾見於夫子而問知子曰舉直錯諸枉能使枉者直何謂也子夏曰富哉言乎舜有天下選於眾舉臯陶不仁者逺矣湯有天下選於眾舉伊尹不仁者逺矣

伊川曰聖人之語因人而變化𨿽有淺近處卽卻無包容不盡處如樊遲於聖門最是學之淺者及其問仁曰愛人問知曰知人且看此語有甚包蓄不盡他人之語語近則遺逺語逺則不知近惟聖人之言則逺近皆盡

橫渠曰能使不仁者仁則仁之施也厚矣故並答仁知以舉直錯諸枉

範曰中庸曰君子之道費而隱夫婦之愚可以與知焉及其至也𨿽聖人有所不知焉夫婦之愚可以與知者費也聖人有所不知者隱也夫仁者之愛人知者之知人猶之孝以事親忠以事君者也𨿽匹夫匹婦可以知可以行推而上之舜舉臯陶湯舉伊尹是亦愛人知人而已矣事親盡子道事君盡臣道惟堯舜能之聖人之言下則樊遲可行及其至也則堯舜猶病此所以爲富也

謝曰愛人仁者之事知人知者急務舜以天下與禹禹讓臯陶孟子亦曰舜以不得禹臯陶爲已憂故言舜之舉獨稱臯陶

楊曰問知曰知人以三隅反之則知之事思過半矣又告之以舉直錯諸枉能使枉者直則其言豈不富矣乎孟子曰知者無不知也當務之爲急仁者無不愛也急親賢之爲務蓋當務之爲急莫如親賢舜湯之有天下以選於眾舉臯陶伊尹爲先務然則問知以舉直錯諸枉告之則仁知之務兼舉矣故子夏富其言而又以舜湯之事明之也然舜有臣五人而天下治而獨曰舉臯陶者蓋使舜從欲以治四方風動不犯於有司亦惟臯陶而已不仁者逺其在玆乎尹曰學者之問也不獨欲聞其說又必欲知其方不獨欲知其方又必欲爲其事如樊遲之問仁問知也夫愛人仁者之事也知人知者之事也孔子告人未有不盡者也樊遲未達故又以舉直錯諸枉能使枉者直告之樊遲聞其說而猶未知所以爲之者何也故退而問諸子夏子夏告以舜舉臯陶湯舉伊尹然後知其所以爲之矣使其未諭必將復問也旣問諸師又辧諸友當是時學者之務實也如是

子貢問友子曰忠告而善道之不可則止無自辱焉伊川曰責善之道要使誠有餘而言不足則於人有益而在我者無自辱矣

範曰士有爭友則身不離於令名友至於爭則不止於忠告善道之而已子貢問友凡友之道也爭友者無絕之友也君臣朋友皆以義合事君道合則服從不可則去者凡爲臣之義也守死而不去者無絕之臣也

呂曰以忠言告諭以善術誘掖則友之義盡

謝曰友所以輔徳故必忠告善道異於君親故不可則止

楊曰責善𨿽朋友之道然以數而見疏則自辱矣尹曰友所以輔徳故必忠告而善道之以其義合也故不可則止

曽子曰君子以文防友以友輔仁

範曰易曰麗澤兌君子以朋友講習澤相麗則說說之大莫大於朋友講習焉文者徳之著也有文徳則友斯防矣仁之爲道也大必以友輔之而成故自天子至於庶人未有不須友以爲益也

謝曰欲輔仁不可以無友欲防友不可以無文朋友攸攝攝以威儀文也

楊曰博學而詳說之所以防友忠告而善道之所以輔仁

侯曰物相雜故曰文一不獨立二則文矣防友所以以文也友如麗澤之相附互相滋益故曰輔仁仁性之故有友輔之欲相成徳也

尹曰輔仁不可以無友會友貴在乎以文也

論語精義卷六下﹤經部﹐四書類﹐論孟精義__論語精義﹥

欽定四庫全書

論語精義卷七上

宋朱子撰

子路第十三

子路問政子曰先之勞之請益曰無倦

明道曰子路問政孔子旣告之矣及請益則曰無倦而已未嘗復有所告姑使之深思也

伊川曰昔周公師保萬民易曰以左右民師保左右先之也勞勉也又勞勉之

橫渠曰爲政必身爲之倡且不愛其勞又益之以不倦

範曰治民者必有以先之而勞之旣庶而後富之旣富而後教之此其序也先其饑寒而教之以生養先其邪僻而教之以禮義堯之治民也勞之來之匡之直之輔之翼之舜曰予欲左右有民禹曰徳惟善政皆所以先之也傳曰民生在勤勤則不匱孟子曰民事不可緩也又曰以佚道使民𨿽勞不怨皆所以勞之也使子路得千乘之國而爲之終之以不倦其政亦可以庶幾於此矣

謝曰先之所以率之勞之所以佚之

楊曰以身先之勞以勸相之則民悅而不廢事矣然以身先民者常勤始而怠終故請益曰無倦

尹曰以身先之而後勞之季路疑其未盡爲政之道而請焉故益之以無倦

仲弓爲季氏宰問政子曰先有司赦小過舉賢才曰焉知賢才而舉之曰舉爾所知爾所不知人其捨諸明道曰爲政須要有綱紀文章先有司鄕官【疑】讀法平價謹權量皆不可闕也人各親其親然後能不獨親其親仲弓曰焉知賢才而舉之子曰舉爾所知爾所不知人其捨諸便見仲弓與聖人用心之大小推此義則一心可以興邦一心可以防邦只在公私之間耳

伊川曰先有司付與有司也

橫渠曰有司政之紀綱也始爲政者未暇論其賢否必先正之求得賢才而後舉之

範曰凡爲人上者當用人而不自用用人則逸自用則勞逸則有成勞則無功元首叢脞舜臯陶以爲戒故爲政之道當先有司小過者人之所不免賢才者治之所急也不先有司則君行臣職矣不赦小過則下無全人矣不舉賢才則百職廢矣此三者不可爲季氏宰況於爲天下乎書曰文王罔攸兼於庶言庶獄庶愼先有司也舜臨下以簡禦下以寛周公曰無求備於一人赦小過也至於舉賢才未有不由此者也此三者治天下國家之道不止季氏之宰也呂曰有司政之綱始爲政者不可遽革乎舊政先正其綱而已不可遽易乎舊人去甚太甚而已然後徐舉賢才而任之則事不紛而人不駭治過半矣謝曰宰有君道當治大不治小籩豆之事則有司存先有司則所事者大矣小過過也故赦之赦小過則所刑者故矣【疑】將以與之成庶務置風聲賢才不可不舉也賢才不求則己求則爾所不知人將告之矣焉有爲善而不聞者乎

楊曰職業不分則分守不一而政廢矣故先有司有司各任其責而小過必誅焉則人惟苟免而已無樂事勸功之志𨿽有賢才不爲用也故赦小過而後賢才可得而舉此仲弓之問季氏之家政而已推而達之天下一也

尹曰先有司則可以責成事於下赦小過則不求備於人舉賢才則賢者進而不肖者退爲政之道孰要於此𨿽治天下亦可矣豈特爲季氏宰而已

子路曰衛君待子而爲政子將奚先子曰必也正名乎子路曰有是哉子之迂也奚其正子曰野哉由也君子於其所不知蓋闕如也名不正則言不順言不順則事不成事不成則禮樂不興禮樂不興則刑罰不中刑罰不中則民無所措手足故君子名之必可言也言之必可行也君子於其言無所苟而已矣

明道曰名實相需一事苟則其餘皆苟也

伊川曰凡物有形則有名有名則有理如以小爲大以髙爲下則言不順至於民無所措手足也先生判西京國子監謂門人曰今日供職只第一件便做它底不得吏人押申轉運司狀某不曾簽國子監自系臺省臺省系朝廷官外司有事合行申狀豈有臺省倒申外司之理只爲從前人只計較利害不計較事體直得恁地須看聖人欲正名處見得道名不正時便至禮樂不興自然住不得夫禮樂豈玉帛之交錯鐘鼓之鏗鏘哉今日第一件便如此人不知一似好做作只這些子某便做他官不得若久做他時須一一與其理防

橫渠曰言從作乂名正則言易知人易從聖人不患爲政難患民難諭

範曰凡有實則有名名不正則實從而亡君不君則非君臣不臣則非臣父不父則非父子不子則非子爲君盡君道爲臣盡臣道則可以謂之君臣矣爲人盡人道則可謂之人矣名何可以不正事得其序謂之有禮禮得其和謂之有樂事不成則無序亦無和故禮樂不興禮樂不興則暴慢鄙詐之心入之施於政事皆失其道故刑罰不中刑罰者人君所當愼用害及於人之大者也衛國自人倫至於事務名皆不正故夫子先之

謝曰正名不特爲衛君而言也爲政之道當如此子路不達以爲髙逺也故孔子以爲野有名則有分守故言順而事成者禮樂之實也因實而節文和樂之則禮樂興民介甫曰禮樂不興則亷恥和睦之風衰而爭狠詐僞之俗成𨿽有善聽者猶不能無枉也楊曰名不當其實則言不順言不順則無以考實而事不成事不成則百度廢而禮樂無所錯故不興禮樂不興則無教無教而刑之是罔民也故不中刑罰不中則易犯而難避故無所措手足爲政而至於民無所措手足則大亂之道也政之當務孰先於此乎子路學不足而不能闕其所不知孔子以爲野尹曰名不正則實將從之君君臣臣父父子子各能盡其道斯謂之名正名正則分守立故言順而事可成否則事失其序物失其和是以禮樂不興至於刑罰不中民無所措手足衛君自人倫至於事物名皆不正孔子極其本而言之可謂知其要矣子路反以爲迂故曰野哉

樊遲請學稼子曰吾不如老農請學爲圃曰吾不如老圃樊遲出子曰小人哉樊須也上好禮則民莫敢不敬上好義則民莫敢不服上好信則民莫敢不用情夫如是則四方之民𦇤負其子而至矣焉用稼

範曰孟子曰有大人之事有小人之事又曰或勞心或勞力勞心者治人勞力者治於人治人者食於人治於人者食人君子治其本則不治其末謀其大則不謀其小故禮義信君子所務農圃之事非所當學也

謝曰樊遲問學稼與圃於夫子將以爲民非役志於自殖貨財也若後世許行之學其近之乎以其不知大體也故稱小人如脇弱暴寡之事皆生於不欽服安分以服事其上易使故也用情不愛其情

楊曰樊遲學稼圃蓋欲爲神農之言非有利心也豈聞先事後得先難後獲之說誤而爲此乎孟子曰有大人之事有小人之事稼圃小民之事也故曰小人哉樊須也此特對大人爲言耳故以禮義信發之然樊須遊聖人之門而問稼圃志則陋矣辭而辟之可也待其出而後言其非何也蓋於其問也夫子自謂農圃之不如則拒之者至矣須之學疑不及此而不能問舉一隅不以三隅反故不復及其旣出則懼其終弗諭也求老農老圃而學焉則其失逺矣故言之使知所謂不如老農老圃者意有在也

侯曰爲國家者患禮義之不立而民不信也上苟好禮義而民信之矣何患不治哉樊遲問學稼學圃其心欲以此爲政也故孔子曰吾不如老農老圃以抑之及其出也曰小人哉樊須也君子先立其大者何患小者之不治故曰焉用稼推樊遲之學則後世與民並耕而食饔飱而治者其近之乎

尹曰孟子曰有大人之事有小人之事又曰養其大體爲大人養其小體爲小人樊遲捨禮義而不爲而請學農圃故謂之小人

子曰誦詩三百授之以政不達使於四方不能專對𨿽多亦奚以爲

伊川曰今人不防讀書如誦詩三百授之以政不達使於四方不能專對𨿽多亦奚以爲須是未讀詩時授以政不達使四方不能專對旣讀詩後便達於政能專對四方始是讀詩人而不爲周南召南其猶正墻面而立須未讀周南召南一似面墻到讀了後便不面墻方是有驗大抵讀書只此便是法如讀論語舊時未讀是這个人及讀了後又只是這个人便是不曾讀也又曰窮經將以致用也世之號爲知經者果能達於政事專對乎所謂窮經者章句之末耳此學者之大患也

範曰學詩者爲其可以施之政事言語也授之以政不達者不能行之也使於四方不能專對者不能言之也旣不能行之又不能言之𨿽多聞不足貴也謝曰誦詩而不自得不足以致用不足以致用則徒能誦之亦奚異書肆故曰𨿽多亦奚以爲如學禮者失其義而陳其數也窮理故授之以政而達可以言故使於四方能專對

楊曰知王政之所由廢興則授之以政必達矣得其所以言則斯能專對矣不如是皆口耳誦數之學也𨿽多亦奚以爲

侯曰詩可以興可以觀可以羣可以怨四者學詩者苟能知之授之以政豈有不達哉使於四方豈有不能專對若或不能則誦其章句而已豈學詩者之用心哉故曰𨿽多亦奚以爲

尹曰季札聞詩而知國政則詩者政之所系也不學詩無以言則學詩者有志乎言也授之以政不能通達又不能善其言然則誦之𨿽多亦何以爲大抵爲學貴乎有用而已

子曰其身正不令而行其身不正𨿽令不從

範曰記曰下之事上也不從其所令從其所行揚雄曰政之本在身身立則政立矣爲政之道正身而已其身不正未有能正人者也

謝曰人信則易從故不令而行已不能行則人且不信如之何其使之從已也

楊曰正已而物正矣故不待令而從其身不正𨿽彊之使從終必違而已矣

侯曰正已而物正者也

尹曰子帥以正孰敢不正是也

子曰魯衛之政兄弟也

伊川曰言兄弟者以其相似也

範曰孔子世家曰子適衛見出公曰魯衛之政兄弟也二國本兄弟之親及其衰也政亦相類故譏之也呂曰魯衛兄弟之國也當時二國之政猶存兄弟之道

謝曰魯衛之土地人民政事其齊丑則兄弟

楊曰兄弟猶所謂年兄弟也貎兄弟也言魯衛之政無大相過而已

侯曰魯衛之土地人民政事無甚相逺故曰兄弟也尹曰言其政之相若也

子謂衛公子荊善居室始有曰苟合矣少有曰苟完矣富有曰苟美矣

範曰富人之所欲也其患在於貪求無厭犯禮悖義以入於亂公子荊其欲易足不求多餘內重而外物輕非誠心爲善者不能如是足以爲法矣人君富有天下其欲易足則其求易給約其一身以裕萬民其徳豈不厚哉

謝曰非君子之宅心則亦苟而已

楊曰務爲完美則累物而驕吝之心生公子荊皆苟而已故夫子善之

侯曰公子荊之居室也不役志於物故孔子善之尹曰衛公子荊君子也不以外物爲心其欲易足故曰苟而已所以善之也

子適衛冉有僕子曰庶矣哉冉有曰旣庶矣又何加焉曰富之旣富矣又何加焉曰教之

範曰此治民之序自堯舜以來未有不由之者也禹平水土以居民所以庶之也稷播百谷所以富之也契敷五教所以教之也衛之人民旣庶矣而無以治之故曰庶矣哉冉有善問故告之以其序求之爲政則未及此也然是言也冉有亦能行而聖人之治亦未有以易此也

謝曰庶而不富則救死而恐不贍奚暇治禮義哉富而不教則近於禽獸

楊曰旣庶矣當使之養生送死無憾然後可驅而之善此不易之道也

侯曰旣庶旣富矣逸居而無教則近於禽獸

尹曰衣食足而後知榮辱故富而後教之富而不教則近於禽獸矣

子曰苟有用我者期月而已可也三年有成

伊川曰仲尼三年有成因周之舊

或問爲政遲速曰仲尼嘗言之矣苟有用我者期月而已可也三年有成仲尼言有成者蓋欲立致治之功業如堯舜之時夫是之謂有成此聖人之事他人不可及某嘗言後世之論治者皆不中道理漢公孫丞相言三年而化臣尙竊遲之唐李石謂十年責治太蚤皆率爾之言聖人之言自有次序所謂期月而已可也綱紀布也三年有成治功成也聖人之事後世𨿽不敢望如此然二帝之治惟聖人能之三王以下事業大賢可爲也又曰昔在經筵時嘗說及此因言陛下若以期月之事問臣臣便以期月之事對若以三年之事問臣臣便以三年之事對期月而已者整頓大綱也若夫有成則在三年也然期月三年之說今世又不同須從頭整理可也漢公孫言三年而化臣竊遲之李石對唐文宗以謂陛下責治太急皆率爾之言本不知期月三年之事

範曰夫子視天下之亂而道不得行未有能用之期月者也堯舜之道三王之政舉而措之天下無難故期月而已可也𨿽聖人亦必三年乃有成功三年天道之成也故唐虞三載考績周禮三年則大比皆可以計成功之時也

謝曰必欲拔本寒源略法先王謂之成近效則歳月亦可

楊曰聖人損益三代之成憲措之天下蓋若數一二矣夫豈患其難哉期月而可三年有成宜未占而孚其施設之序固已前定

尹曰孔子嘆當時莫能用已也曰誠有用我者期月可以行其政教三年可以成功也

子曰善人爲邦百年亦可以勝殘去殺矣誠哉是言也伊川曰勝殘去殺只是能使人不爲惡善人者不踐迹亦不入於室之人也不踐已前爲惡之迹然亦未入於道也

範曰善人不踐迹亦不入於室故爲邦百年馴致治平亦可以勝殘去殺矣若聖人爲天下則不待百年矣謝曰好徳而無忮害之心則可以省刑罰

楊曰善人則無惡矣其爲邦必有可繼之道故積百年之久亦足以勝殘去殺

尹曰勝殘去殺人不爲惡己善人之功如是若夫聖人爲天下則不待於百年其化民亦不止於不爲惡而已

子曰如有王者必世而後仁

伊川曰三十曰壯有室之時父子相繼爲一世王者之效則速矣又曰三十年爲一世三十壯有室也必世而後仁化浹也或問孔子曰用我者三年有成言王者則曰必世而後仁何也曰所謂仁者謂風移俗易民歸於仁天下變仁之時此非積久何以能致其曰必世理之然也有成者謂法度紀綱有成而化行也如欲民仁非必世安可

範曰如有王者必世而後仁君子創業垂統爲可繼也故必世而後仁道成然而湯有天下身致太平豈必世乎禹之功在堯舜之時而湯之仁亦著於夏桀之世天下歸之久矣是亦世也至於周則成康之時仁道乃成後之王者漢至於文帝唐至於太宗亦必世之效也

謝曰爲當時言於斯時也有王者作亦必世而後仁仁如成周行葦之時

楊曰期月而可三年有成宜若易然矣當是時欲仁如行葦之詩𨿽有王者作亦必世而後可也蓋自文武至於成王之時爲然豈一日之積乎

尹曰甚矣仁政之大也父子相繼爲一世先儒亦以三十年爲世𨿽王者必世而後仁政乃成禹之功建於堯舜之時湯之仁著於夏桀之世周至於成康仁政乃成也

子曰苟正其身矣於從政乎何有不能正其身如正人何

範曰先正其身而以徳行仁王者之事也不能正其身而以力假仁霸者之事也後世之治所以不及三王者無他焉不本諸身而正其在外者也

謝曰其身正不令而行

楊曰有規矩而後方圓不欺未有無規矩而能正其方圓者也

侯曰身者人之標凖也苟能正其身矣於從政乎何有

尹曰揚雄曰政之本身也身立則政立矣大學曰身修而後家齊家齊而後國治

冉子退朝子曰何晏也對曰有政子曰其事也如有政𨿽不吾以吾其與聞之

伊川曰冉子謂季氏之所行爲政孔子抑之曰其事也言季氏之家事而已謂之政者僭也如國有政吾𨿽不用猶當與聞之也又曰冉有謂季氏所行爲政僭也如國有政吾𨿽不用猶當與聞或問政與事何異曰閔子騫不爲大夫曾晳不肯爲陪臣皆知此道季路冉求未能然夫政出於君冉求爲季氏家臣家事安得謂政是時季氏專政孔子因以明之曰季路冉有稍明聖人之道何不知此曰是時陪臣執國命見聞習俗爲常皆不知有君此言何足怪範曰冉有仕於季氏之朝以季氏之家事爲政故曰有政夫子正之曰其家事而已如有政夫子必聞之令不出於君是以知非政也此所以正君臣明冉有之非也

呂曰大夫𨿽不治事猶得與聞國政

謝曰如冉子學於聖人者猶且言事而不及政則當時爲國者可知矣

楊曰夫子之至是邦必聞其政故曰如有政𨿽不吾以吾其與聞之冉子以事爲政名實紊矣故夫子正之

尹曰政者教也化也事事也冉子以事爲政故孔子辧之

定公問一言而可以興邦有諸孔子對曰言不可以若是其幾也人之言曰爲君難爲臣不易如知爲君之難也不幾乎一言而興邦乎曰一言而防邦有諸孔子對曰言不可以若是其幾也人之言曰予無樂乎爲君惟其言而莫予違也如其善而莫之違也不亦善乎如不善而莫之違也不幾乎一言而防邦乎

伊川曰一言可以興邦公也一言可以防邦私也範曰書曰後克艱厥後臣克艱厥臣此舜禹所以相戒也人君之患在於自滿人臣之患在於求容知爲君之難則能聽言矣知爲臣之難則能納忠矣古之興邦者未有不由此也言而莫予違則忠言不至於耳君驕逸於上臣悅佞於下古之防邦者未有不由此也

謝曰知爲君之難則必敬愼以持之惟其言而莫予違則讒謟面諛之人至矣邦未必遽興防也而興防之源分於此然此非識微之君子何足以知之楊曰知爲君之難必思所以圖其易欲言而莫予違則法家拂士逺而讒謟面諛之人至邦之興防不其幾乎臯陶之告其君曰後克艱厥後臣克艱厥臣政乃乂舜之戒其臣曰予違汝弼汝無面從亦爲是而已

尹曰知爲君之難則必知欽愼持守之道惟其言而莫予違也則讒謟面諛之人至矣邦之興防未有不由此二者於一言而興防存焉故曰幾

葉公問政子曰近者說逺者來

範曰欲逺者來必自近始欲近者說必自親始書曰立愛惟親立敬惟長始於家邦終於四海孟子曰親親而仁民仁民而愛物此逺近之序也葉公之治止於一縣諸侯治一國天子治天下其爲政一也詩曰惠此中國以綏四方近說逺來之道也

謝曰被其澤則說聞其風則來

楊曰近說逺來邇可逺在玆之意

侯曰爲政而能使近者說則逺者來矣

尹曰近者說之逺者來之是謂善政

子夏爲莒父宰問政子曰無欲速無見小利欲速則不達見小利則大事不成

明道曰子張問政子曰居之無倦行之以忠子夏問政子曰無欲速無見小利子張常過髙而未仁子夏之病常在近小故孔子各以切已之事答之

範曰子夏之學患在於不及欲速則求易成見小利則圖近功聖人久於其道故不欲速成致天下之大利故不見小利幹之象曰君子以自彊不息升之象曰君子以順徳積小以髙大進徳修業未嘗有且亦不可一日而成也如日月東西相從而不已則無不達矣見小利以爲足終不可以入堯舜之道如天地之利萬物無有不利大事豈有不成者哉

謝曰與四時俱者無近功祈功於朝暮者必不能歳計之而有餘見小利則必無見大之理

楊曰欲速則必至於行險見利則必至於違義尹曰子夏之病常在近者小者故以是答之也

葉公語孔子曰吾黨有直躬者其父攘羊而子証之孔子曰吾黨之直者異於是父爲子隱子爲父隱直在其中矣

範曰父爲子隱則慈子爲父隱則孝父慈子孝天下之直也夫隱有似乎不直至於父子天性則以隱爲直也爭有似乎不順至於君父有過則臣子以爭爲順也隱與直反然而父子必隱乃爲直爭與順反然而臣子必以爭爲順直躬以直爲信而不知父子之道猶妾婦以順爲正而不知君臣之義也

呂曰屈小信而申大恩乃所以爲宜

謝曰順理爲直父不爲子隱子不爲父隱於理順邪瞽瞍殺人舜竊負而逃遵海濵而處當是時愛親之心勝其於直不直何暇計哉

楊曰父子相隱人之情也若其情則直在其中矣子證其父豈人情也哉逆而爲之曲孰甚焉又曰父子之眞情豈欲相暴其惡哉行其眞情乃所謂直反情以爲直則失其所以直矣乞醯之不得爲直亦猶是也

侯曰父子相隱直也豈有反天理而爲直哉故孔子曰父爲子隱子爲父隠直在其中矣

尹曰順理爲直父爲子隱子爲父隱所以直在其中矣

樊遲問仁子曰居處恭執事敬與人忠𨿽之夷狄不可棄也

明道曰居處恭執事敬與人忠此是徹上徹下語聖人元無二語又曰居處恭執事敬與人忠充此便睟面盎背有諸中必形諸外觀其气象便見得又曰執事須是敬然不可矜持太過

伊川曰君子之遇事無巨細一於敬而已簡細故以自崇非敬也飾私知以爲奇非敬也要之無敢慢而已樊遲問仁子曰居處恭執事敬與人忠𨿽之夷狄不可棄也然則執事敬者固爲仁之端也推是心而誠之則篤恭而天下平矣

範曰君子戒愼乎其所不覩恐懼乎其所不聞故居處不可不恭坐如屍立如齋此居處之容也夫子居不容者不爲容止而已非惰也出門如見大賔使民如承大祭執事無不敬也曾子曰吾日三省吾身此與人無不忠也君子之道無有內外況夷狄乎正心誠意所以爲道夷狄之國𨿽無禮義而道不可須臾離也

謝曰居處恭執事敬與出門如見大賔使民如承大祭之意同方是時如屏气似不息者與人忠有惻隱之意此三者性與之俱立身與之俱動豈爲夷狄而棄之哉非不可棄也不能棄也

楊曰居處之恭執事之敬與人之忠爲已而已非有因乎人也安土惇乎人則豈以夷狄之殊而更其所操

尹曰居處恭執事敬與人忠固皆爲仁之方君子不可以須臾離者也豈以夷狄而棄之乎

子貢問曰何如斯可謂之士矣子曰行已有恥使於四方不辱君命可謂士矣曰敢問其次曰宗族稱孝焉鄕黨稱弟焉曰敢問其次曰言必信行必果硜硜然小人哉抑亦可以爲次矣今之從政者何如子曰噫斗筲之人何足算也

明道曰言不必信行不必果惟義所在大人之事言必信行必果硜硜然小人之事小人對大人爲小非爲惡之小人也故亦可以爲士

伊川解曰子貢之意欲爲皎皎之行聞於人者而夫子所告乃篤實自得之事子貢未諭而復問其次故答以言必信行必果硜硜然小人哉抑亦可以爲次矣子貢方悟而推之曰然則今之從政者何如子曰志求斗筲之人何足數也志苟急於斗筲惟恐不能暴見也非盡謂今之從政爲斗筲之人也

呂曰行已有恥者有知也使不辱命者有能也有知有能足以爲士其次有行其次有節

謝曰行已有恥則必不爲可賤之事使於四方不辱君命則其材可以任事能不爲而能爲者也宗族稱孝鄕黨稱弟亦可謂行修矣言必信行必果𨿽未若大人惟義所在然亦不害其爲自守

楊曰行已有恥使於四方不辱君命一國之善士也宗族稱孝焉鄕黨稱弟焉一鄕之善士也故居其次言必信行必果則一介之士而已斯爲下謂之小人者對大人爲言也孟子曰大人者言不必信行不必果惟義所在蓋申此義以發之

尹曰子貢之問皆欲皎皎之行聞於人者夫子告之皆篤實自得之事

子曰不得中行而與之必也狂狷乎狂者進取狷者有所不爲也

謝曰狂者有躐等進取之心所見常過所得如曾晳是也狷者過於不爲不善若不受謝於嗟來其狷者之所爲乎

楊曰狂者過之狷者不及皆不知所以裁之者與而裁之則於中行其幾矣

侯曰子曰不得中行而與之必也狂狷乎如曾防之狂夫子喟然曰吾與防也則其狂可使俯而就之矣子謂子夏曰女爲君子儒無爲小人儒則不及者尙可勉而至之也如自棄自暴者𨿽不爲狂狷尙可得而進退乎

尹曰中行得行中道者也

子曰南人有言曰人而無恆不可以作巫醫善夫不恆其徳或承之羞子曰不占而已矣

伊川曰有吉凶便占無恆之人更不待占又曰子曰不得中行而與之必也狂狷乎狂者進取狷者有所不爲也子曰南人有言曰人而無恆不可以作巫醫善夫不恆其徳或承之羞子曰不占而已矣當通爲一段其間𨿽有子曰字然文勢隔不斷論語若此者多中行固然然狂狷亦是有常若無常則不可測度鄕願是其一故曰不占而已矣

謝曰巫醫正賴誠意於禍福死生之際占所以考禍福死生也觀誠不誠則不占而可知

楊曰人無常心無不爲己巫醫愼疾者所賴尢不可爲也易曰不恆其徳或承之羞夫君子之於易也居則觀其象而玩其辭動則觀其變而玩其占苟玩其占則不恆其徳知其或承之羞必矣其爲不恆也蓋亦不占而已矣

侯曰易曰振恆凶則是無恆者𨿽巫醫不可爲也不恆其徳或承之羞蓋謂羞辱承之可不占而知也尹曰善夫南人之言也易曰不恆其徳或承之羞言徳行無恆則或爲羞辱承之不恆之人占決亦無所據也

子曰君子和而不同小人同而不和

呂曰和則可否相濟同則隨彼可否調羮者五味相合爲和以水濟水爲同

謝曰君子出處語黙安可同也然不害其爲和小人事同而理不和

楊曰五味調之而後和而五味非同也如以咸濟咸則同而已非所以爲和也君子有可否以相濟故其發必中節猶之五味相得也小人以同爲說猶之以咸濟咸耳尙何和之有

侯曰和非同也和則𨿽有可不可之異濟其美而已故曰君子和而不同同非和也同惡相濟如以水濟水安能和哉故曰小人同而不和

尹曰君子尙義故有不同小人尙利安得而和

子貢問曰鄕人皆好之何如子曰未可也鄕人皆惡之何如子曰未可也不如鄕人之善者好之其不善者惡之

範曰子貢所問取人之法也未有善人而不善人亦好之未有不善人而善人亦好之也皆好之未可也爲其近於鄕原也皆惡之未可也爲其近於獨立也一鄕之人必有善人焉有不善人焉好善則善者好之惡不善則不善者惡之欲知人之善惡者審其所好惡者而已矣善人好之不善人惡之其善善惡惡豈不明哉人君以此察臣下則忠邪可知也

謝曰鄕人不容皆君子故皆好之未可也鄕人不容皆小人故皆惡之未可也善不善各從其類故善者好之知其可也以善人好善人其不善者惡之知其可也以不善人惡善人若鄕人皆善人也則皆好之何害鄕人皆不善人也則皆惡之何害

楊曰此與孟子論見賢見可殺而後用之殺之同意尹曰善者好之不善者惡之則其人之善惡可知矣

子曰君子易事而難說也說之不以道不說也及其使人也器之小人難事而易說也說之𨿽不以道說也及其使人也求備焉

範曰楊曰天下有三好眾人好己從賢人好己正聖人好己師君子喜人正己故不可悅以非道小人喜人從己故可悅以非道君子之性𨿽不可以妄悅矣然而堯畏巧言令色舜難任人夫子逺佞人不畏不難不逺則恐其悅而不自知也使人也器之堯舜之事也稷播百谷契敷五教伯夷典禮後防典樂禹稷之賢皆專治一事則才之小者可知也伊尹稱湯與人不求備聖人重於責人此所以易事也

謝曰君子以道爲量無意於人之說己故說之不以道不說也才全徳備毎有矜不能之意故使人也器之小人自待輕故說之𨿽不以道說也嘗有與人爭能之意故使人也求備焉

楊曰君子樂取諸人以爲善其使人也器之故易事遜志之言必求諸非道故難說小人以同已爲是而忌人之勝己故說之不必其道而說而使人也求備焉侯曰君子小人之不同如此

尹曰君子無意於人說己也故說之不以道則不說小人惟欲人之順己故說之𨿽不以道說也君子使人器之不求備於人也故易事小人反是

子曰君子泰而不驕小人驕而不泰

範曰君子爲善故常泰爲善日不足故不驕小人易滿故常驕易滿必多憂故不泰君子與小人未嘗不相反也

謝曰泰則宜其驕而卒歸於不驕驕則宜其泰而卒歸於不泰君子在我者也皆古之制也所以安不侮鰥寡所以不驕小人懷慢人之心故驕畏人故不泰楊曰心廣體胖故不驕虛驕而气盛故不泰

侯曰泰則不驕驕則不泰

尹曰泰則不驕驕則不泰理固然也

子曰剛毅木訥近仁

伊川曰人之私其己也由私其己故枉道咈理謟曲邪佞無所不至彼剛彊果毅木質訥鈍者則不能焉故少近於仁也語錄曰剛者彊而不屈毅者有所發木者質朴訥者遲鈍四者質之近乎仁者也又曰剛毅木訥何求而曰近仁只爲輕浮巧利於仁甚逺故以此爲近仁此正與巧言令色相反又曰剛者堅之體發而有勇曰毅木者質朴訥者遲鈍此四者比之巧言令色則近於仁亦猶不得中行而與狂狷也

範曰剛者無欲無欲則無利心毅者致果致果則勇於爲善木則無巧僞訥則無辧給此四者皆近仁之道也未有柔而能仁未有怯而能仁未有巧而能仁未有辧而能仁者也

謝曰要之四事皆心不縱恣者能之故近於有所知覺

楊曰剛毅則不屈於物欲木訥則不至於外馳故近仁

尹曰巧言令色鮮矣仁故剛彊果毅木質訥鈍者爲近焉

子路問曰何如斯可謂之士矣子曰切切偲偲怡怡如也可謂士矣朋友切切偲偲兄弟怡怡

明道曰切切如體之相磨偲偲則以意此言告子路故曰切切偲偲怡怡如也

範曰切切者責以善也偲偲者進於徳也兄弟主於愛故曰怡怡子路剛勇所不足者中和也故告之以此

謝曰內善於兄弟外信於朋友非不修身者能之楊曰朋友之交親而後有切偲之義兄弟無責善怡怡而已皆救子路之行行

侯曰切切偲偲朋友之道也怡怡和樂兄弟之義也知之者可以爲士矣偲偲切磋之義

尹曰切切責以善也偲偲進於徳也朋友之道當然若兄弟則主於和順故曰怡怡子路剛勇所不足者中和故告之以此

子曰善人教民七年亦可以卽戎矣

伊川曰善人教民七年亦可以卽戎聖人度其時可矣如大國五年小國七年云又曰教民戰至七年則可以卽戎也凡看文字如七年一世百年之事皆當思其作爲如何乃有益

楊曰善人教民七年之久則民信而服從𨿽卽戎可也

子曰以不教民戰是謂棄之

範曰晉文公始入二年教其民將用之子犯曰民未知義未安其居又曰民未知禮未生其共又曰民未知信未宣其用文公霸者之事猶如此而況於王者乎以不教民戰戰而勝者以民徼幸也非上之功也戰而不勝者上之罪也

謝曰教之使民親其上死其長如子弟之衛父兄如手足之捍心腹以此戰也其克必矣反此則棄之之道也

楊曰申令不明失伍離次則敗亡也必矣非棄之而何

侯曰教民教其孝悌忠信爾非特戰陣也然戰陣在其中矣

尹曰戰危事也民不教而使之是棄之也孟子曰不教民而用之謂之殃民與此義同

論語精義卷七上

欽定四庫全書

論語精義卷七下

宋朱子撰

憲問第十四

憲問恥子曰邦有道谷邦無道谷恥也

範曰君子之仕所以行其義非利其祿也邦有道則諫行言聽膏澤下於民富其祿者榮也邦無道則諫不行言不聽則膏澤不下於民富其祿者恥也原憲不受非義之祿能事斯語故以告之

謝曰邦無道非君子志行之時而得谷其爲小人也可知矣故恥

楊曰當儉徳避難之時而榮以祿非枉道從之其可得乎是足恥也

尹曰邦無道而祿未免枉其道是可恥也原憲甘貧守道可以語此

克伐怨欲不行焉可以爲仁矣子曰可以爲難矣仁則吾不知也

伊川解曰人而無克伐怨欲爲仁者能之有而能制其情不行焉亦難能也謂之仁則未可也此原憲之問夫子畣以知其爲難而不知其爲仁也此聖人開示之深也又語錄曰原憲孔子髙弟問有所未盡蓋克伐怨欲四者無然後可以爲仁有而不行未至於無故止告之以爲難又曰人無克伐怨欲四者便是仁也只爲原憲著一个不行不免有此心但不行耳子曰可以爲難矣此孔子著意告原憲處欲他有所啟發他承當不得不能再發問也孔門如子貢者便能曉得聖人意耳如曰女以予爲多學而識之者與對曰然便復問曰非與孔子告之曰非也予一以貫之原憲則不能也

又曰克伐怨欲不行焉可以爲仁矣若無克伐怨欲固爲仁己惟顏子而上乃能之如有而不行焉則亦可以爲難而未足以爲仁也孔子蓋欲憲疑而再問之而憲未之能問也

範曰克者好勝也伐者自矜也怨則多忮欲則多求此四者不行可謂難矣此易之者實多故也仁之於道不止於四者

呂曰克伐怨欲之不行可以去不仁而未可以爲仁謝曰克伐怨欲不行未必不出於仁然未足以見仁之本體其曰吾不知非直以爲不仁也

楊曰克伐怨欲常人之情易發而難制有而不行可以爲難矣若夫仁則又奚克伐怨欲之有哉

尹曰克伐怨欲咸無焉斯可謂之仁矣徒能不行焉是有而制之也以爲難能則可矣此聖人開示之切惜乎原憲不能再問也

子曰士而懷居不足以爲士矣

橫渠曰安土不懷居也有爲而重遷無爲而輕遷皆懷居也

範曰士志於道故食不求飽居不求安恥惡衣惡食與懷居者皆不足以爲士也夫士猶不可以懷居況居天下之廣居者乎堯不以位爲樂而以天下爲憂禹卑宮室天子之不懷居也

謝曰懷居與恥惡衣惡食同決不可以適道矣楊曰懷居則不能徒義安足爲士

尹曰士志於道何懷居之有哉

子曰邦有道危言危行邦無道危行言孫

明道曰邦有道谷邦無道谷恥也此泛舉也直哉史魚不若君子哉蘧伯玉然則危言危行危行言孫乃孔子之事也危猶獨也與眾異不安之謂邦無道行𨿽危而言不可不孫也

伊川曰直哉史魚不若君子哉蘧伯玉捲而懷之乃危行言孫也危行者嚴厲其行而不苟言則當孫範曰行不可以少貶也言則有時而危有時而孫焉知國之治亂觀其士之言行而已使士而言孫其國豈不殆哉

謝曰危行以身徇道也殺身而無補君子不貴故言當孫以出之

楊曰危行以潔身孫言以逺害

侯曰邦有道則諌行言聽以身徇道也故危言危行邦無道諌不行言不聽獨善其身可也故危行言孫逺禍而已

尹曰君子之持身不可變也至於言則有時而不敢盡以避禍也爲國者使士言孫不亦殆哉

子曰有徳者必有言有言者不必有徳仁者必有勇勇者不必有仁

伊川曰和順積於中而英華發於外也故言則成文動則成章

範曰徳者本也言者枝葉也未有本固而枝葉不茂者也仁之爲力天下莫之能勝故勇生焉仁譬則心也勇譬則四體也未有心壯而四體不能彊也夫勇而有義乃可以不爲亂豈必能兼仁哉

呂曰有徳者然後知徳故能言尙辭者徳有所不察仁者推愛不勇則不至尙勇者愛有所不行

謝曰本深而末茂器大而聲閎有徳者所以必有言也七八月之間溝澮可立待其涸此有言者所以不必有徳也仁者愛人惡人之害之故必有勇勇者有時無義疾貧故不必有仁

楊曰有得於中則其發於外也必中故必有言有言者行或不掩焉故不必有徳仁者由義而行故必有勇勇者能不懼而已故不必有仁

侯曰有徳者必有言有徳之言如聖賢之言是也有言者不必有徳狂者過之如琴張曾晳之言是也仁者必有勇文王武王一怒而安天下之民是也勇者不必有仁如撫劍疾視曰彼惡敢當我哉匹夫之勇是也

尹曰有徳者必有言徒能言者未必有徳也安乎仁者志必勇徒能勇者未必有仁也

南宮適問於孔子曰羿善射奡蕩舟俱不得其死然禹稷躬稼而有天下夫子不答南宮適出子曰君子哉若人尙徳哉若人

明道曰南宮適以禹稷比孔子故孔子不答

範曰南宮適賤力而貴徳知徳之可尙則勉進於徳矣禹稷有天下故夫子不敢答弗敢當也旣出而稱之者志其言之善也

謝曰南宮適知以躬行爲事是以謂之君子知言之要非尙徳者不能在當時發問間必有目擊而道存首肯之意非直不答也

楊曰禹稷之有天下不止於躬稼而已孔子未盡然其言故不答然而不止之者不責備於其言以沮其尙徳之志也故曰君子哉若人尙徳哉若人蓋與其尙徳而已與所謂雍之言然夫人不言言必有中之類則異矣

尹曰南宮適以躬行爲事不貴乎力取尙徳之君子也夫子之不答者以其曰有天下不敢當也

子曰君子而不仁者有以夫未有小人而仁者也範曰中心安仁者天下一人而已矣君子之行未必皆能仁也故有時而不仁至於小人則與君子反故未有仁者也夫用君子猶有不仁況小人豈有仁哉呂曰君子志於公天下徳心稍懈則流入於私小人志於私一已則不得盡其公

謝曰與易所謂小人不恥不仁之意立語不同毫忽之間心不在焉不仁也然未害爲君子

楊曰顏淵三月不違仁而已則君子而不仁蓋有矣夫

侯曰君子與天地少不相似則不仁矣小人未始進君子之心何取於仁哉

尹曰盡人道者聖人之事君子行仁或未能盡之則有矣至於小人豈復有仁哉甚言小人之不仁也

子曰愛之能勿勞乎忠焉能勿誨乎

範曰愛人者閔其勤勞故勞之忠於人者欲其爲善故誨之此二者出於人心而非自外之至也仁君推此以及天下其可謂民之父母矣愛之則母之親者也忠之則父之教者也

謝曰愛則不倦忠則盡誠

楊曰愛之不以姑息則不能勿勞忠焉必善道之則不能勿誨

侯曰愛之則惟恐其不至安能勿勞忠焉則惟恐其不聽安能勿誨

尹曰愛其人而欲成之必勉之以事業忠其人而欲曉之必反覆其辭說

子曰爲命禆諶艸創之世叔討論之行人子羽修飾之東裏子產潤色之

範曰鄭小國也其爲命令必更此四賢然後成故鮮有敗事此可以爲法矣以天下之大命令不可不愼賢人不可不眾多其若無人則是小國之不知也謝曰當春秋時諸侯之使辭令之善足以解忿紓難息暴國之患況鄭小國也謀之可不愼乎

楊曰討論潤色以眾賢爲之故其交鄰好論民志無失辭焉古之辭命皆足爲後世法亦其討論潤色之詳也

侯曰鄭小國也其辭命若可觀者能者艸創之明者討論之文者修飾之智者潤色之其周如是故可觀也

尹曰命政令也當春秋時鄭以區區小國而能自立大國之間者得人而善用之故也況有天下者乎

或問子產子曰惠人也問子西曰彼哉彼哉問管仲曰人也奪伯氏駢邑三百飯疏食沒齒無怨言

範曰子產有君子之道四惠其一也語其徳行惠爲多焉故曰惠人則其不足者可知矣子西無所取故曰彼哉彼哉子產養民者也未及爲政管仲爲政者也未及知禮爲政不主於惠而主於義予奪如此則惠大矣奪之而人不怨者心無私也無私然後人道盡故曰人也

謝曰猶眾人之母斯惠人也然不害其爲愛人子西之事無足道故曰彼哉彼哉奪伯氏駢邑三百飯疏食沒齒無怨言非怒以過奪故人服當世時天下駢亂甚矣【疑】微管仲幾不足以克之故夫子取之也楊曰子產有君子之道四焉曰惠人而已者舉其盛也彼哉彼哉者蓋外之者也管仲奪伯氏駢邑三百飯疏食沒齒無怨言奪之以義而當理故也人無是非羞惡之心非人也有而當其實斯爲人矣

侯曰管仲以人道治人故人誠服而無怨後世如武侯之於李平廖立也近之

尹曰子產卒仲尼聞之出涕曰古之遺愛也彼哉彼哉無所取也誅有罪而被誅者不怨其政可知也

子曰貧而無怨難富而無驕易

伊川曰貧不怨則謟謟尢甚於怨蓋守不固而有所爲也

範曰此爲伯氏而言也惟君子能安於貧自非君子其不怨者鮮矣處富易處貧難天下之情一也謝曰貧如與仁同過者無怨所以爲難富如與仁同功者無驕所以爲易

楊曰富而無驕自好者能之貧而無怨非安於義分不能也

侯曰怨甚於謟非學者不能無故貧而無怨難富者怨之府稍自愛者不敢以富驕人故富而無驕易尹曰處富易處貧難人之情也

子曰孟公綽爲趙魏老則優不可以爲滕薛大夫明道曰孔子言公綽之不欲則其仁可知矣優爲趙魏老而不可爲滕薛大夫滕薛小國政繁事紊綱紀不立法度不明而趙魏綱目舉故也

範曰人才各有所宜公綽不欲故優於趙魏而不宜滕薛君子使人也器之則天下無廢才矣

謝曰老有徳之稱大夫以才治事者

楊曰知之弗豫枉其材而用之則爲棄人矣此君子所以患不知人也言此則孔子之用人可知矣尹曰老者有徳之稱大夫以才治事之任公綽不欲故優於趙魏而不可於滕薛善爲國者使人各欲當其才而已矣

子路問成人子曰若臧武仲之知公綽之不欲卞莊子之勇冉求之藝文之以禮樂亦可以爲成人矣曰今之成人者何必然見利思義見危授命久要不忘平生之言亦可以爲成人矣

明道曰兼此數人之所長而文之以禮樂亦可以爲成人矣言成人之難也武仲之知非正也若文之以禮樂則無不正矣今之成人者見利思義見危授命謂忠也久要不忘平生之言謂信也有忠信而不及於禮樂亦可以爲成人又其次者也

伊川曰知之明信之篤行之果知仁勇若孔子以謂成人不出此三者武仲智也公綽仁也卞莊子勇也又曰須是合此四人之能文之以禮樂亦可以爲

成人矣然而論其大成則不止於此若今之成人則又其次也又曰語今之成人者只是語忠信也忠信者實也禮樂者文也語成人之名自非聖人孰能之孟子曰惟聖人然後可以踐形如此方可以稱成人之名又曰合此四人之偏文之以禮樂方成聖人則盡之矣

範曰好知不好學其蔽也蕩臧文仲知而已好勇不好學其蔽也亂卞莊子勇而已其餘不足稱也公綽能自克於不欲而未能無欲無欲則能剛如公綽者寡欲而已如冉求者多才而已皆未足爲學也故不得爲成人兼四子之能而文之以禮樂此古之成人也禮所以立樂所以成學至此然後可以爲成人矣若今之成人者臨財無苟得臨難無苟免與朋友交言而有信有此三者𨿽不至於古亦可以爲成人矣此子路所能也言古之成人所以勉子路進於禮樂也

謝曰成人𨿽未至於聖人然不可以一事名矣蓋其具人道者也未可謂之聖人特尙可以體質論故也若武仲之智公綽之不欲卞莊子之勇冉求之藝而又潤色之以禮樂則於酬酢應變蓋有餘地矣今之成人見利思義則不爲利回見危授命則不爲威惕亦豈苟然者

楊曰得其一體不可爲成人成人其具體者也故有四子之才而文之以禮樂則亦可爲成人而已尙非其至也今之成人何必然則所與又下矣見利思義則不欲者斯能之見危授命則勇者斯能之久要不忘平生之言則忠信者斯能之𨿽未能文之以禮樂亦可以爲成人矣蓋世道衰微而責人以備則人將自絕於成人之列非所以與人爲善也與文王之爲文敏而好學不恥下問亦謂文同意或問不欲者者成人之質也人而有欲𨿽知如武仲勇如卞莊藝如冉求亦不足爲成人而仲尼之言不欲必先之以知何也曰𨿽有其質不先於致知則無自而入徳矣尹曰孟子曰惟聖人然後可以踐形能盡夫成人者也臧武仲知之明孟公綽守之篤卞莊子行之勇冉求藝之多兼此四人之長而文之以禮樂則亦可以爲成人矣臨利無苟得臨難無苟免言而有信義此三者又可以爲其次矣

子問公叔文子於公明賈曰信乎夫子不言不笑不取乎公明賈對曰以告者過也夫子時然後言人不厭其言樂然後笑人不厭其笑義然後取人不厭其取子曰其然豈其然乎

範曰喜怒哀樂發而皆中節謂之和和者天下之達道也公明賈之言無不中理此君子之成法也公叔文子未必皆能如之故曰豈其然乎疑之也

謝曰公叔文子當時賢者恐於聖人之事有未足耳如公明賈之對非禮義充溢於中時措之宜者不能故夫子謂豈其然乎

楊曰公明賈之言其義則是疑非公叔文子所及也君子與人爲善不正言其非故曰其然豈其然乎爲疑辭以語之

侯曰公明賈之言恐有溢美故夫子曰其然豈其然乎

尹曰如公明賈之言則是成徳之事也公叔文子未必能至於此故曰豈其然乎未許之也

子曰臧武仲以防求爲後於魯𨿽曰不要君吾不信也範曰要君者無上罪之大者也武仲之邑受之於君得罪出奔則立後在君非已所得専也而據邑以請見利而不顧義是以陷於大罪此由其好知不好學也時人或以武仲存其先祀爲賢故夫子正之謝曰以利害動之之謂要武仲迄奔齊則其居防以請必有恃而敢然魯之立爲後蓋亦不得不然知則知矣而非臣道

楊曰臧武仲如防卑辭以請後其迹非要君者而意實要君焉故夫子言之亦春秋誅意之義也

侯曰人臣之事君也君命之而已求後於君非要而何

尹曰武仲出奔邾自邾如防使來告曰苟守先祀無廢二勲敢不辟邑於是魯立臧爲焉夫據邑而請立非要君而何不知義者將以武仲之存先祀爲賢也故夫子正之

子曰晉文公譎而不正齊桓公正而不譎

伊川解曰譎不正也詩序云主文而譎諌是也晉文欲率諸侯以朝天子正也懼其不能故譎而行之召王就之人獨見其召王之非而不見其欲朝之本心是以譎而揜其正也齊桓本侵蔡遂至於楚而伐之責其職貢其行非正也然其所執之事正故人但稱其伐之正而不見其行事之本譎也是以正而揜其譎也聖人發其心迹使晉文勤王之志顯且使後世之愼所舉而不失其正也又語錄曰此爲作春秋而言也晉文公實有勤王之心而不知召王之爲不順故譎揜其正齊桓公伐楚責包茅𨿽其心未必尊王而其事則正故正揜其譎孔子言之以爲戒正者正行其事耳非大正也亦猶管仲之仁止以事功而言也

範曰此爲春秋而言也晉文公心正而行譎召王是也故終之以譎齊桓公心譎而行正伐楚是也故終之以正夫苟有善心必行正事行不正而曰我心善未之聞也晉文公心非不善也而所行不正是以爲譎初𨿽不善其後能攺者聖人貴之故周公稱祖甲列於三宗齊桓公心非不譎也而所行復正是以爲正考桓文之事人君可不愼其所行也

謝曰張先生謂重耳婉而不直小白直而不婉楊曰晉文公召王以諸侯見而春秋書曰天王狩於河陽蓋不與其召也又書曰公朝於王所言諸侯自朝於王蓋不與其以也文公有勤王之心而不知以臣召君不可以訓故曰譎而不正齊桓公責楚以包茅不入故其有夾輔王室之誠心而其事則正矣故曰正而不譎然此特假之彼善於此而已非至正也與管仲稱如其仁同義

尹曰臣師程頤曰晉文公欲率諸侯以朝王也懼其不能而召王就見之人見其召王之罪而不明其欲朝之本心是以譎而揜其正也齊桓公本怒蔡姬而侵蔡懼其不義也因伐楚而責其職貢其用心本譎而其所執者正是以正而揜其譎也聖人發其心迹顯晉文勤王之志且使後世之君知所行之不正則無以明其心當愼其所行也

子路曰桓公殺公子糾召忽死之管仲不死曰未仁乎子曰桓公九合諸侯不以兵車管仲之力也如其仁如其仁子貢曰管仲非仁者與桓公殺公子糾不能死又相之子曰管仲相桓公霸諸侯一匡天下民到於今受其賜微管仲吾其被髮左衽矣豈若匹夫匹婦之爲諒也自經於溝瀆而莫之知也

伊川解曰子路以不死爲不仁故相對而言謂不死之不仁未如以九合之爲仁也九合仁之功也謂管仲爲仁人則可也仲之於子糾所謂可以死可以無死者也桓公兄也子糾弟也【薄昭與淮南厲王書云齊桓殺其弟以反國時相去尙近當知之】仲私其所事輔之以爭國非義也桓公殺之𨿽過而糾之死實當仲始與之同謀遂與之同死可也知輔之以爭爲不義將自免而期後功亦可也故聖人稱其功而曰豈若匹夫匹婦之爲諒也自經於溝瀆而莫之知也匹夫匹婦執信知其死而已所謂莫之知也者不復能知權其重有可以無死之義也考之春秋桓公之入也書曰齊小白入於齊魯之納子糾書曰公伐齊納糾【左氏誤多子字公谷之言是也】後書齊人取子糾殺之言子者蓋非齊人已盟立之而又殺之也齊人非以不正而捨之也直反覆而背之耳若桓弟而糾兄管仲所輔者正桓奪其國而殺之則管仲與桓公乃不可同世之讐也若計其後功而與其事桓聖人之言無乃害義之甚啟萬世反覆不忠之亂乎桓公子糾之正否子路子貢所知也故夫子答之但言無死爲可耳後人能審其本末然後見義之所當也又語錄曰管仲不死觀其九合諸侯不以兵車乃知其仁也無此則貪生惜死𨿽匹夫匹婦之諒亦無矣又曰齊侯死諸公子皆出小白長而當立子糾少亦欲立管仲奉子糾奔魯小白入齊旣立仲納子糾以抗小白以少犯長又所不當立義已不順旣而小白殺子糾管仲以所事言之則可死以義言之則未可死故春秋書齊小白入於齊以國系者明當立也又書公伐齊納糾去子明不當立也至齊人取子糾殺之此復稱子者罪齊大夫旣盟而殺之也或問桓公殺公子糾管仲不死而從之殺兄之人

固可從乎曰桓公子糾襄公之二弟也桓公兄而子糾弟襄公死則桓公當立此以春秋知之也春秋書桓公則曰齊小白言當有齊國也於子糾則止曰糾不言齊以不當有齊也不言子非君之嗣子也公谷並注四處皆書納糾左傳獨言子糾誤也然書齊人取子糾殺之者齊大夫嘗與魯盟於蔇旣納糾以爲君又殺之故書子是二罪也管仲始事糾不正也終從於正義也召忽不負所事亦義也如魏徵王珪不死建成之難而從太宗可謂害於義矣又曰仲尼謂管仲如其仁蓋言其有仁之功管仲其初事子糾所事非正春秋書公伐齊納糾而不稱子不當立者也不當立而事之失於初也及其敗也可以死可以無死與人同事而死之理也知始事之爲非而攺之義也召忽之死正也管仲之不死權其宜可以無死也故仲尼稱之曰如其仁謂其有仁之功也又曰孔子稱管仲如其仁但稱其有仁之功也使管仲事子糾正而不死後𨿽有大功聖人豈復稱之耶若以爲聖人不觀其死不死之是非而止稱其後來之功則甚害義理也或問孔子未嘗許人以仁稱管仲以仁何也曰此聖人闡幽之道只爲子路以子糾死管仲不死爲未仁此甚小卻管仲故孔子言其有仁之功此聖人言語抑揚處要當自會得

範曰管仲不死子糾而相桓公子路子貢責之以義而夫子稱其仁九合諸侯一匡天下此仁之大也彼死於子糾之義豈可以易此哉聖人之於人責其大而不責其細取其多而不取其少故不責管仲之不死而責其不知禮死於子糾有不足爲非管仲所難故不死不爲苟生而相桓公不爲利所以爲仁也謝曰不死未足以見管仲之仁然不死非不仁也當是時於子糾君臣之義未正知桓公可以有爲也而愛其死以有待故與匹夫匹婦感慨自殺者異自其九合諸侯不以兵車民無左衽之患則仁可見矣楊曰糾與小白未嘗爲世手而俱出奔故春秋不書子而書公公伐齊納糾齊小白入於齊【左氏曰納子糾公谷皆曰納糾其義當以公谷爲正】以齊系小白者明小白之宜有齊者也糾不稱子又不系之齊者外之不宜有齊者也不宜有齊而入之是爲亂而已管仲相之又射桓公中鉤焉則濟惡以成其亂者也及其敗亡也又烏得而讐桓公哉知其罪而請囚焉聽命於齊正也桓公旣入取子糾而殺之則已甚矣故卒書齊人取公子糾殺之書子所以惡齊也然管召之於糾旣嘗相之委質爲臣矣以其分言之蓋可以死也然而爭非其義則可以無死矣可以死可以無死故召忽死之爲傷勇管仲不死爲徙義孔子所以稱其仁而與其不死也方齊之未有君也諸公子在外先入者得之人臣各爲其主用烏敢貳哉其射桓公也非有私焉忠於其主而已管仲處之不自以爲嫌而桓公遇之又不得以爲罪義固然也使管仲之射桓公出於其私焉則義之所必誅尙得而相之乎若召忽之死是亦志仁而已故孔子不斥言其非謂其無惡故也

仲素問孔門弟子皆不許之以仁獨許管仲何也曰管仲九合諸侯一匡天下子路等未必能爲之然路徑自別若使子路必不肯恁地做學之爲王者事久矣詭遇得禽𨿽若丘陵弗爲也又問那里見他詭遇處曰君淫亦淫君奢亦奢皆是詭遇且賺得入手做將去不問

尹曰子路以管仲不死子糾之難不仁故子曰不死之不仁未若九合之仁也九合者仁之功也非以仲爲仁人也臣師程頤曰桓公兄當立子糾弟也不當爭管仲輔弟以爭國而桓公殺之仲與之同死亦可也知輔之爭爲不義將自勉以期後功亦可也故孔子稱其功而曰豈若匹夫匹婦之執信不復知權輕重者哉春秋書桓公之入也曰齊小白入於齊書魯之納子糾也曰公伐齊納糾桓公子糾之正否子路子貢之所知故夫子之答獨言其可以不死焉使管仲所輔者正而不死其難則可謂反覆不忠之士𨿽有後功何足道哉

公叔文子之臣大夫僎與文子同升諸公子聞之曰可以爲文矣

範曰臧文仲下展禽夫子以爲不仁文子無心於貴賤彼已而惟賢是與可謂仁矣文者仁之著見於外者也

呂曰與家臣同升而無嫌上賢之至也物相雜故曰文不專於貴貴而雜之以上賢此所以爲文

謝曰無媢嫉上人之心故能舉賢才謂之文謚法有如此者

楊曰尙賢而有禮斯可爲文矣

侯曰物相雜故曰文能進賢退不肖所以文之也故可以爲文

尹曰臧文仲知展禽之賢而不舉之孔子謂之竊位公叔文子舉其家臣與之並列孔子許其文孟子曰不祥之實蔽賢者當之亦猶是也

子言衛靈公之無道也康子曰夫如是奚而不防孔子曰仲叔圉治賔客祝鮀治宗廟王孫賈治軍旅夫如是奚其防

範曰國有人則存無人則亡以靈公之無道也而有三人焉猶足以不亡況其有道任賢能使何可當也詩曰無競維人四方其訓之若得其人必無敵於天下矣

謝曰仲叔圉祝鮀王孫賈其徳未必優而其才可使也靈公能用其所長𨿽未可以致治然事亦無廢滯矣

楊曰官得其職則紀綱法度猶存焉故𨿽無道而不防

侯曰官得其人則政事舉君𨿽無道紀綱存焉奚其防

尹曰衛靈公之無道宜防也而能用此三人焉猶足以保其國而況有道之君能用天下之賢才者乎詩曰無競維人四方其訓之

子曰其言之不怍則爲之也難

明道曰能言不怍者難

伊川曰所爲言之不愧

範曰內有其實則言之不慚言之不慚則爲之必難矣君子之言行相顧言之必可行也行之必可言也有諸已則言無愧言不過實可履而行此所以爲難也

謝曰爲不善者言之亦怍言之可怍而不怍則寡亷鮮恥何所不至故難與爲道

楊曰其言之不怍而行欲必揜焉則爲之也難矣此古者所以言不出也

尹曰能爲者不敢輕言其言之不慚者必未能爲之也

陳成子弒簡公孔子沐浴而朝告於哀公曰陳恆弒其君請討之公曰告夫三子孔子曰以吾從大夫之後不敢不告也君曰告夫三子者之三子告不可孔子曰以吾從大夫之後不敢不告也

明道曰陳恆弒君夫子請討當時夫子已去位矣又曰孔子請討當時得行便有舉義爲周之義伊川曰孔子之時大倫亂矣君聽於臣父聽於子動卽弒君父是不可一朝居也必變而後可魯有三桓無以異齊何以孔子𨿽小官必仕於魯只是修周公之法齊旣壞大公之法後來立法已是苟且及其末世並其法壞之亂甚於魯故其弒亦先於魯孔子之仕於魯欲以爲兆得可爲處便爲如陳恆弒其君孔子請討之一事正則百事自己不得傳言以魯之眾伐齊之半此非孔子請討之計如是則孔子只待去較力借使言行則亦上有天子下有方伯須謀而後行又曰陳恆弒其君孔子沐浴而朝請討之左氏載孔子之言謂陳恆弒其君民之不與者半以魯之眾加齊之半可克也恁地是聖人以力角勝都不問義理也孔子請伐齊以弒君之事討之當時哀公能從其請孔子必有處置須是顏回使周子路使晉天下大計可立而遂孔子臨老有此一件事好做柰何哀公不從其請可惜

範曰孔子老矣國有大事必告焉從大夫之後故也臣弒其君者天下皆得而誅之而齊彊魯弱常困於齊故魯之君臣皆以爲齊不可伐孔子所言者義也得其義則彊失其義則弱使魯能用孔子豈其彊而已矣言而不行則明其義以示後世故告於君又告於三子不可則止告在已而行之者在君與相也齊景公問政於孔子孔子對曰君君臣臣父父子子景公之時已無君臣父子矣故景公死十年陳氏三弒其君遂滅齊國豈一朝一夕之故哉

呂曰使魯從孔子而討陳恆則湯徵葛伯之舉也何患天下之無助乎

謝曰當是時齊彊魯弱陳成子弒簡公𨿽人心所不甚與而魯之君臣不敢加兵畏非敵故也能順人心行天討魯其憂不足以霸諸侯一天下乎師出有名戰必克矣夫子沐浴而朝豈止盡吾職事也哉蓋欲仗大義以卜天意

楊曰孔子從大夫之後則與謀其國之政故鄰有賊義當討之不敢不告沐浴而後朝者國有大事敬之也孟子曰天子討而不伐諸侯伐而不討魯諸侯也而請討之蓋當是時周𨿽衰微天下猶以爲君也徵伐宜自天子出使魯君從之則孔子其使於周而請命乎以天子之命討之則周之威令將復行於天下而王業之興其基於此矣魯之君臣皆莫之從也庸非天乎

尹曰孔子𨿽去位以其嘗爲大夫也故有大事義必告焉臣師程頤曰左氏謂孔子欲以魯國之眾加齊之半誠如此說是以力不以義也若孔子之志必將正名其罪上告天子下告方伯請命於周率與國而討之至於所以勝齊者孔子之餘事也豈計魯人之眾寡哉當是時天下之亂極矣因是足以正之使孔子得行其志則天下將知畏而有所不敢東周其復興乎魯之君臣終不從之可深惜哉

子路問事君子曰勿欺也而犯之

範曰古之事君者勿欺也而犯之後之事君勿犯也而欺之夫惟不欺是以有過必犯非子路之所難也而不欺爲難故夫子教以先勿欺而犯也

謝曰事君有犯而無隱

楊曰孔子嘗以由爲行詐又以爲佞故其問事君則告之以勿欺而犯之

侯曰事君以欺非臣道也犯之謂非誠不可也尹曰古之事君者盡誠而不敢疑犯顏以納忠也然則不敢犯顏而面欺者得爲忠乎

子曰君子上達小人下達

伊川曰君子爲善只有上達小人爲不善只有下達橫渠曰上達反天理下達徇人欲者與

範曰君子諭於義小人諭於利道徳仁義髙明之事君子所達也勢利可鄙下賤之事小人所達也上達入於上智下達入於下愚君子愈上小人愈下學問之道所以爲上達也

呂曰君子日進乎髙明小人日究乎污下

謝曰大受小知之別也以孟子出晝與孔子去魯之事攻眾人之論【疑】其相去逺矣蓋事盡然

楊曰君子小人之分善利而已孜孜爲善則爲舜非上達歟孜孜爲利至於爲跖非下達歟

尹曰達者達盡事理之謂

子曰古之學者爲己今之學者爲人

伊川解曰爲己欲得之於己也爲人欲見知於人也又語錄曰古之學者爲己今之學者爲人古之仕

者爲人今之仕者爲己古之彊有力者將以行禮今之彊有力者將以爲亂或問古之學者爲己不知初設心時是要爲己是要爲人曰須先爲己方能及人初學只是爲己鄭宏中云學者先須要仁仁所以愛人正是顚倒說卻又曰古之學者爲己其終至於成物今之學者爲人其終至於防已

範曰古之學者正心誠意以爲己也後之學者病人不知所以爲人也爲己者履而行之爲人者徒能言之人君之學所以行堯之道非徒言而已

呂曰爲己者自信而已遁世不見知而不悔爲人者人不用則不學人不知則不修

謝曰爲己非不爲人而專於愛己特非爲人而學故也若止於愛己則楊氏之爲我耳

楊曰爲己之學格物致知而已推之於天下國家乎何有故舜在深山之中與木石居鹿豕遊若將終身焉及其有天下若固有之爲人之學反是

尹曰學者本於爲己修己旣至然後可以推而及人也爲人而學者非務本之學也

蘧伯玉使人於孔子孔子與之坐而問焉曰夫子何爲對曰夫子欲寡其過而未能也使者出曰使乎使乎範曰君子之患在於未能寡過能寡其過益莫大焉爲人使如此可以事君矣

謝曰蘧伯玉以行年六十而六十化稱必習矣而察欲寡其過者也世蓋有欲言人之賢而未知所以言者使者以此稱伯玉亦可謂知言矣故夫子與之楊曰欲寡其過非克己能如是乎使者對之無溢辭而伯玉之賢益彰故夫子善之

侯曰夫子嘗曰君子哉蘧伯玉邦有道則仕邦無道則可捲而懷之則其爲人也欲寡其過而未能可知矣使者以此言之則知言矣故夫子稱之

尹曰語謙卑而事美善稱其主者也子曰使乎使乎稱其專對之善也

子曰不在其位不謀其政曾子曰君子思不出其位範曰不在其位不謀其政亦夫子所常言也弟子各以所聞記之君子思不出其位此艮之象也物各止其所而天下之理得矣故君子思不出其位而君臣上下大小皆得其職也

謝曰止其所也

楊曰思其出位而謀其政則失其分守而侵官亂政將無所不至矣

尹曰曾子之於孔子可見其志意之同也

子曰君子恥其言而過其行

謝曰行不掩言非直欺人亦以自欺是以可恥楊曰故君子欲訥於言而敏於行以此

侯曰言之不怍則爲之也難君子所以恥其言之過其行也

尹曰君子貴實行而恥虛言也

子曰君子道者三我無能焉仁者不憂知者不惑勇者不懼子貢曰夫子自道也

伊川曰仁者不憂樂天者也

範曰聖人責已所以勉人也仁者樂天故不憂知者窮理故不惑勇者獨立故不懼中庸曰好學近乎知力行近乎仁知恥近乎勇知仁勇者入徳之序也仁知勇成徳之序也

謝曰君子之道不出此三者所謂天下之達徳故夫子不居

楊曰三者備蓋聖人之事孔子所不居故曰我無能焉子貢曰夫子自道也蓋言其所自者道則仁知勇之名亦泯矣

侯曰知仁勇三者惟聖能盡之故孔子不居

尹曰我無能焉自責以勉人也故子貢曰此乃夫子之事也成徳者以仁爲先故先之以仁者不憂若夫進學者則以知爲先夫子之言其序有不同

子貢方人子曰賜也賢乎哉夫我則不暇

伊川曰子貢常方人故孔子畣以不暇而又問曰女與回也孰愈所以抑其方人

範曰人不可以利同故方人者賢人之所難而聖人之所不爲也夫我則不暇然則子貢爲不可也呂曰方人非不謂之學然有急於方人者故知所先後則近道矣

謝曰聖人責人雍容辭不迫切而意已獨至方人非智者不能謂之賢亦可但爲己者非所先也故曰我則不暇

楊曰孔子於三人行則得我師焉於方人乎奚暇侯曰方人則近於作聰明矣非篤實爲己者所先故曰夫我則不暇

尹曰方人者比方人之優劣也固不可謂之惡然非賢者所急也故曰夫我則不暇

子曰不患人之不已知患其不能也

範曰學者莫不患人之不已知而不彊其所不能故莫若反諸己而不願乎其外則充實而有光輝矣能爲堯舜則有堯舜之譽何患人不知哉

謝曰求爲可知也

楊曰患其不能則亦求爲可知而已

侯曰君子修己而已人知不知非所患也

尹曰反求諸己不願乎外也

子曰不逆詐不億不信抑亦先覺者是賢乎

伊川曰人以料事爲明便駸駸入逆詐億不信去也範曰君子可欺以其方故不逆詐待人以誠故不億不信見幾而作故先覺者是爲賢乎君子𨿽不逆不億而邪正是非安危治亂未嘗不覩之於未然也先覺者知者之事逆詐而億不信者心之僞故君子不爲也

呂曰不見其詐不逆謂人之詐不知其不信不億度人之不信也𨿽然君子豈容物之見欺燭乎事幾之先不容詐與不信加乎已

謝曰賢者於事能見之於微謂之先覺如履霜可以知堅冰也不知者遂妄欲逆詐億不信則過矣蓋未知先覺之所爲先覺也

楊曰君子一於誠而已惟至誠可以前知故不逆詐不億不信而常先覺也抑亦以此是賢乎若夫不逆不億而卒爲小人所欺焉斯亦不足觀也已

侯曰孔注云先覺人情者是寧能爲賢乎或時反怒人此理是

尹曰賢者之於事不逆詐以測之不億度而不信之也然而情僞幾微無所逃其明惟能先覺之是賢也

微生畝謂孔子曰丘何爲是棲棲者與無乃爲佞乎孔子曰非敢爲佞也疾固也

橫渠曰棲棲依於君也固猶不回也

範曰夫子疾世之衰欲行其道而反之於堯舜三代此豈微生畝所得知哉

謝曰猶言吾豈匏瓜也哉

楊曰微生名孔子而語之子曰非敢爲佞也卑辭以對則微生必鄕黨之有齒徳者以棲棲爲佞而不知執一之爲固其晨門荷簣之徒歟故以疾固反之尹曰棲棲猶皇皇也佞口給也固陋也孔子所以棲棲者以疾世之固陋也微生畝之流皆與聖人異趨不知聖人者也君子之所爲眾人固不識矣

子曰驥不稱其力稱其徳也

範曰驥𨿽有力而無其徳則不可乘人𨿽有才而無其徳則不可用古人之用才而敗者取其力而不取其徳也力者所受於天徳者所習於人學所以成徳也人而不學則其所受於天者不足以爲徳矣乘驥而不以徳必有奔車之敗況用無徳之人乎

呂曰才受於天徳系乎學故君子尙學之功不以受於天者爲貴

謝曰有徳然後可以語才無徳而有才不免爲小人自古姦雄何嘗不以才稱惟其無徳是以必爲天下禍楊曰驥不以力稱況君子而可以不尙徳乎

侯曰所謂君子者徳也力奚與焉

尹曰驥𨿽有力其稱在徳人有才而無徳則亦奚足尙哉

或曰以徳報怨何如子曰何以報徳以直報怨以徳報徳

範曰聖人之道如權衡之於輕重無私於物物亦無怨焉以徳報徳者人之爲也以直報怨者天之理也謝曰以怨報徳固刑戮之民然以徳報怨亦不直矣君子於人無怨也故無以怨報怨之理惟不若世之要譽彊仁苟以避怨惡之名者蓋其心在在怨惡誅之亦可所謂直也求不報之名而不誅者其不直乎楊曰以徳報怨以怨報徳皆私也一有私焉曲在其中矣公天下之善惡而不爲私焉夫是之謂直又曰以怨報怨以徳報怨皆非直也所謂直者公天下之好惡而不爲私耳曰如是則以徳報徳何以辧之曰所謂徳非姑息之謂亦盡其道而不爲私耳若姑息則不能無私矣曰人有徳於我不幸而適遇所當施之者非吾意之所欲能不少有委曲如庾公之斯之於子濯孺子不亦可乎曰然

侯曰以徳報怨非所以報也以怨報怨非君子之心也君子以爲得失在彼我何與焉犯而不校可也以徳報徳以直報怨理之順也

尹曰君子之用心公而已或怨或徳非有矯飾盡其情而已

子曰莫我知也夫子貢曰何爲其莫知子也子曰不怨天不尢人下學而上達知我者其天乎

明道曰下學而上達意在言表也又曰自下而上達者惟造次必於是顚沛必於是又曰釋氏惟務上達無下學然則其上達處豈有是也元不相連屬但有間斷則非道也又曰聖賢千言萬語只是欲人將已放之心約之使反復入身來自能尋向上去下學而上達也

伊川曰學者須守下學上達之語乃學之要下學人事便是上達天理或曰古之教人必先於灑埽應對進退何也曰下學而上達𨿽夫婦之愚可以與知者及其至也𨿽聖人有所不知也今夫居處恭執事敬𨿽眾人能之然彼聖賢之所以爲聖賢者亦豈外是哉然卒異於眾人者以眾人習不致察不能上達耳夫惟終身由之而不知其道故曰人莫不飲食也鮮能知味也又曰莫我知也夫夫子以此發子貢也不怨天不尢人下學而上達知我者其天乎子貢宜可與言也故以是發之又曰王通曰知命者不怨天自知者不尢人王通豈知所謂命者哉至如釋氏有因緣報應之說要皆不知命者也又曰不怨天不尢人在理當如此

橫渠曰上達則樂天樂天則不怨下學而治己治己則無尢又曰責己者當知無天下國家皆非之理故學至於不尢人學之至也又曰困而不知變民斯爲下矣不待困而諭賢者之常也困之進人也爲徳辧爲感速孟子謂人有徳慧術知常存乎疢疾以此自古困於內無如舜困於外無如孔子以孔子之聖而下學於困則其蒙難正志聖徳日躋必有人所不及知而天獨知之者矣故曰莫我知也夫知我者其天乎

範曰不怨天者樂天也不尢人者知命也下學所以窮理上達所以盡性窮理盡性則可以知天矣故知我者惟天也

呂曰不怨天不尢人則道在我矣下學而上達則天人一矣徳至於是則其所獨知非聖人有所不與謝曰天人物我上下本無二理不怨天則與天爲一無可怨不尢人則與人爲一無可尢下學而上達則上下一矣如此則人𨿽不我知我其自知矣我與天爲一謂之天知亦可或問儒佛之辧曰吾儒下學上達窮理之至自然見道與天爲一故孔子曰知我者其天乎以天爲我也佛氏不從理來故不自信必待人證明而後信又曰學須先從理上學盡人之理斯盡天之理學斯達矣下學而上達其意如此故曰知我者其天乎

楊曰天徳之公非以人欲之私所能知也故知我者其天乎

尹曰天人事理本無二也下學人事而上達天命自灑埽應對以至乎窮理盡性本無二道也下學而已聖人何所怨尢乎而曰莫我知也夫所以發子貢之問也

公伯竂愬子路於季孫子服景伯以告曰夫子固有惑志於公伯竂吾力猶能肆諸市朝子曰道之將行也與命也道之將廢也與命也公伯竂其如命何

範曰不知命無以爲君子道之將廢有命則公伯竂之愬不足卹也孟子曰臧氏之子焉能使予不遇哉如此則不怨天不尢人也

謝曰𨿽公伯寮之愬行亦命也其實公伯竂無如之何

楊曰子服景伯之言蓋尢人者故孔子畣以廢興之命蓋聖人不怨天不尢人也如是

侯曰命天理也道之興廢順天可也公伯寮其如命何

尹曰君子於利害之際安之以命而已矣

子曰賢者辟世其次辟地其次辟色其次辟言

明道曰辟世辟地辟色辟言非有優劣只說大小次第

伊川曰賢者能逺照故能辟一世事其次辟地不居亂邦

橫渠曰克己行法爲賢樂己守法爲聖聖與賢迹相近而心之所至有差辟世者依乎中庸沒世不遇而無嫌辟地者不懷居以害仁辟色者逺恥於將形辟言者免害於禍辱此爲士淸濁淹速之殊也辟世辟地𨿽聖人亦同然憂樂於中與賢者其次者爲異故曰迹𨿽近而心之所至者不同

謝曰聖人不必遁世遁世者特舉世不見知而已賢者隱居則辟世也知一國之不可爲不知一世之不可爲其次也不知君不可以有爲禮貎衰然後去又其次也至言而後去則亦晚矣其識有敏有不敏故也然其流同出於辟世故不可與聖人去就同論聖人有禮貎衰而去謂吾不能用而行者其道異此尹曰臣師曰辟世辟地辟色辟言𨿽以大小次第言之然非有優劣也所遇不同爾辟世者舉世不見知則隱也辟地者不居亂邦也辟色辟言者逺恥於將形也

子曰作者七人矣

伊川解曰七人後章所謂逸民者也仲尼曰𨿽有作者虞帝不可及也作者蓋作於世者謂王者也此逸民而謂之作者可乎蓋上承辟世辟地之言而云作此道者七人矣大槪言作此隱逸之趣者七人矣不須分此四目也此四辟者言逸民有此四者耳橫渠曰作者七人伏羲神農黃帝堯舜禹湯制法興王者之道非有述於人者也

範曰伯夷叔齊辟世者也虞仲夷逸辟地者也柳下惠少連辟色者也朱張辟言者也故曰作者七人矣楊曰辟世者若伯夷待天下之淸是也非遁世無悶確乎其不可拔不足以與此辟地若陳文子有馬十乘棄而違之是也故爲次辟色謂禮貎衰則去之辟言則僅免禍辱而已斯爲下作者七人豈所謂逸者是歟

尹曰臣師及張載皆謂伏羲神農黃帝堯舜禹湯制法興王之道非有述於人者也

子路宿於石門晨門曰奚自子路曰自孔氏曰是知其不可而爲之者與

範曰知其不可而不爲者晨門也知其不可而爲之者孔子也此所以異於逸民也夫可不可在天而爲不爲在己聖人畏天命故修其在己者以聽之天未嘗遺天下聖人亦不敢忘天下𨿽知其不可得不爲哉

楊曰晨門知其不可而已而不知孔子所謂無不可也抱關擊柝爲祿隱者歟

侯曰天之生聖人也豈偶然哉必有以任之也聖人受天之付與也豈敢恝然忘天下哉必知天之所以付之意以斯文爲己任也如晨門者豈知此哉

子擊磬於衛有荷蕢而過孔氏之門者曰有心哉擊磬乎旣而曰鄙哉硜硜乎莫己知也斯己而已矣深則厲淺則掲子曰果哉末之難矣

明道曰孔子擊磬何嘗無心於世荷蕢知之果哉者果敢之果也不知更有難事他所未曉輕議聖人【侯本云聖人何嘗無心荷蕢於此知之】

範曰荷蕢獨善其身者也故以夫子爲硜硜深則厲淺則掲知其不可則不爲矣夫爲一己易爲天下難自以爲是而不可與入堯舜之道故曰果斯己而已不卹其他近於楊氏之爲我故曰末之難矣

呂曰晨門荷蕢皆徳之固也區區果於去就不知聖人之仁無絕物之道也末之難矣猶云終之難矣謝曰古之賢者多隱於抱關如石門荷蕢𨿽不知孔子其語亦有深意也特不知聖人樂天知命有憂之大者其眞辟世之士與子曰果哉末之難矣彼其果於自信者吾言未易入也故無足詰難

楊曰聖人之時何容心哉當其可而已荷蕢以其有心譏之而不疑蓋莫之知而易其言也故曰果哉末之難矣晨門曰是知其不可而爲之者與與疑辭也則異乎荷蕢之果矣

尹曰晨門荷蕢皆隱者也其亦微生畝之流歟故孔子曰果如爾所謂亦豈難哉聖人之時中蓋不爲耳

子張曰書云髙宗諒陰三年不言何謂也子曰何必髙宗古之人皆然君薨百官總己以聽於冡宰三年範曰諒陰三年不言天子諸侯之禮皆然也髙宗免防猶不言言而得傅說故見於書書之所記者事也故孔子之所言者禮也

侯曰三年之防自天子達於庶人一也人君當不言之時百官總己以聽於冡宰自古巳然君臣一體伊尹之於殷周公之於周用是道也又何疑焉後世君不君臣不臣故髙宗之事𨿽學者亦以爲疑

楊曰三年之防天下之通防也自天子達方其無事而冡宰以統百官均四海爲職則諒陰三年使百官總己而聽焉何嫌之有

子曰上好禮則民易使也

範曰君者天下之表也君好之則民從之上行之則下效之故上好禮則民易使其理然也

謝曰禮達而分定則易使

楊曰上好禮則民志定而知所以事上故易使侯曰禮者所以辧上下定民志者也民志定則上下之分正而易使也

尹曰君好之則民從之上行之則下效之皆在上之化而已

子路問君子子曰修己以敬曰如斯而已乎曰修己以安人曰如斯而已乎曰修己以安百姓修己以安百姓堯舜其猶病諸

伊川曰修己以安百姓莫須有所施爲乃能安人此則自我所生學至堯舜則自有堯舜之事又曰君子修己以安百姓篤恭而天下平惟上下一於恭敬則天地自位萬物自育气無不和四靈何有不至體信達順之道聰明睿智皆由此出以此事天享帝故中庸言鬼神之徳盛而終之以微之顯誠之不可掩如此夫【此一段前更有數語在顏淵篇仲弓章】

橫渠曰可欲可願𨿽聖人之智不越盡其才以勉焉而已故君子之道四孔子自謂未能博施濟眾修己安百姓堯舜病諸是知人能有願有欲不能窮其願欲修己以安人修己而不安人不行乎妻子況可愾於天下乎

範曰君子無不敬也敬身爲大揚雄曰人必其自敬也然後人敬之人必其自愛也然後人愛之自愛仁之至也自敬禮之至也君子之道本諸身故修己以敬大器先自治則能治人先修己則能安人聖人之治天下猶天地之養萬物也無一物不得其養一民不得其所則難矣禹思天下有溺者由己溺之稷思天下有饑者由己饑之故博施濟眾修己以安百姓堯舜以爲病人君可不勉哉

呂曰修己不敬則道不立進之則安人人者以人對已進之則安百姓百姓者則盡乎人矣此堯舜猶病諸者也修己以安百姓所謂不言而信不怒而威者與

謝曰修己捨敬以直內則不能安人安百姓則擴而大之也使由也知求諸道則豈曰如斯而已乎故夫子謂堯舜之道不越如此

楊曰修己以直內爲主推之至於家齊國治天下平然後爲至然天下不能無害民者𨿽堯舜其猶病諸故憂驩兜遷有苗畏巧言令色孔壬

尹曰施於人者必本於己故君子以修己爲本修己之要欽以直內推而及物至於百姓皆被其澤猶天地之養萬物無不得其所者其本皆在於身修故馴致可至於天下平曰堯舜猶以爲病者蓋以子路毎以爲未足故也

原壤夷俟子曰幼而不孫弟長而無述焉老而不死是爲賊以杖叩其脛

伊川曰或謂原壤之爲人敢慢聖人及母死而歌疑似莊周非也乃鄕裏麤鄙之人不識義理者耳觀夫子責之之辭幼不孫弟長而無述焉直至老而不死謂之賊便可見其爲人也若是莊周夫子亦不敢叩責之適足啟其不遜爾彼亦必須有畣

橫渠曰幼不率幼長無稱述老不安死三者皆賊生之道也

範曰故舊無大故則不棄也故𨿽夷俟猶不絕之聖人教人各因其才若原壤之無禮非可以言諭也故深責而以杖叩之教誨之道不一端也

謝曰幼而不遜弟長而無述於世無補也亦賊夫天理而已故以杖數其罪而語之

楊曰禮人不答盍亦自反而已謂之賊而叩其脛不已甚乎若原壤蓋莊子所謂遊方之外者也故孔子切責之畏其亂俗也而彼皆受之而不辭非自索於形骸之內而不以毀譽經其心者能如是乎蓋惟原壤然後待之可以如此

尹曰幼而不遜弟長而無所述老而不死皆賊天理者也若原壤之放曠非可以言諭也故叩其脛而深責之教諭之道非一端也觀原壤之母死而爲孔子歌則其人可見矣

闕黨童子將命或問之曰益者與子曰吾見其居於位也見其與先生並行也非求益者也欲速成者也範曰先王之教學不躐等幼者有爲幼之事長者有爲長之道童子而欲爲成人是學未至而謂之至行未成而謂之成如拱把之桐梓不能養而亟用之於大豈不夭其天性哉

謝曰童子坐則在隅行則在後聽而弗問無與先生並行之理故曰非求益者

楊曰童子侍坐於先生居其位而與之並行是欲以成人自居豈求益者歟

侯曰童子而與先生並行則非求益者也

尹曰童子坐則隅行則左右聽而弗問今居位而並行幾於不孫弟者也何求益之有

論語精義卷七下﹤經部﹐四書類﹐論孟精義__論語精義﹥

欽定四庫全書

論語精義卷八上

宋朱子撰

衞靈公第十五

衞靈公問陳於孔子孔子對曰爼豆之事則嘗聞之矣軍旅之事未之學也明日遂行

明道曰明日遂行言語不相投也

範曰靈公問陳則其志可知也故對之明日遂行夫子豈不知靈公之無道而入其國如靈公猶足用爲善也況不爲靈公者乎知其不可爲而爲之亦不爲苟去此聖人之行也

謝曰善戰者不陳陳兵之末也若致天討無敵於天下蓋將有徵而無戰何陳之有

楊曰秦不用周禮詩人知無以固其國則爲國以禮軍旅非所問也爼豆器數而已禮之末也陳亦軍旅之末故問陳以是對曾子曰籩豆之事則有司存蓋儀章器數祝史之事有司之職也宜非君子所有事者然禮藏於器以爲用而天下之至賾存焉使靈公聞是而防其說則循而逹之斯知所以爲禮矣聞而莫之省則知其不足與有爲也故明日遂行與孟子對齊宣王問齊桓晉文之事同意

尹曰衞靈公無道之君也復有志於戰伐之事故畣以未之學而去之

在陳絕糧從者病莫能興子路慍見曰君子亦有窮乎子曰君子固窮小人窮斯濫矣

伊川曰君子固窮固守其窮也

範曰君子身有窮而道不可窮故困而不失其所亨小人貧斯約富斯驕困則必屈其志窮則不安其命故窮斯濫矣

謝曰子路尊聖人惡夫上下之無交也是以慍見夫子謂汝以修徳而名達乎所以異於人者特固窮而不若小人之斯濫也知此則窮達不在我矣何窮之有

楊曰疑君子之不窮則無命無命則僥幸之心生故窮則濫

侯曰子路之慍見不受命者也苟不受命窮斯濫矣尹曰君子之窮也則守道而不變小人則無所不至矣

子曰賜也女以予爲多學而識之者與對曰然非與曰非也子一以貫之

範曰子貢之學病在於博而不能守約也故夫子問以教之子貢以己觀夫子則誠以爲多學而識之矣故曰然然其知足以知聖人多學而識之未足以盡夫子之道必有其上者故又曰非與夫子知其可以語上也故又曰非也予一以貫之曽子守約有受道之質故夫子直告之曰吾道一以貫之至於子貢則先攻其失而後語以至要也

謝曰仁者見之謂之仁知者見之謂之知人不能徧觀而盡識宜其以爲多學而識之也然孔子豈務博者哉如天之於眾形匪物物而雕刻之也故曰吾道一以貫之徳輶如毛毛猶有倫上天之載無聲無臭至矣

楊曰子貢蓋嘗博之以文矣至是欲約之故告之以此然亦當其可也

侯曰聖人之學窮理盡性以至於命一貫而已何用多學哉子貢初疑而終諭故夫子告之曰予一以貫之

尹曰子貢之於學不及曽子也如此孔子語曽子一以貫之蓋不待其問而告曽子復深諭之曰惟至於子貢則不足以知之矣故先發其問曰女以予爲多學而識之者與果不能知之以爲然也又復疑其不然而請焉方告之曰予一以貫之𨿽聞其言而不能如曽子之惟也

子曰由知徳者鮮矣

範曰徳者自得於內而不願乎人知也揚雄曰我知爲之不我知亦爲之厥光大矣必我知而爲之光亦小矣子路以君子有窮至於慍見是修身而必欲我知也故曰知徳者鮮矣所以責而進之也

謝曰人莫不飲食也鮮能知味也知徳者鮮故也楊曰人不知徳則無以入徳故貧則怨窮則濫言此以救子路慍見之失

侯曰君子而知徳猶飲食而知味也飲食而知味惟易牙能之故曰由知徳者鮮矣知徳則知道矣尹曰知徳者鮮所謂終身由之而不知其道者眾也

子曰無爲而治者其舜也與夫何爲哉恭已正南面而已矣

範曰聖人酬酢天下萬事之變其中心實無爲也舜得禹咎繇稷契而相之如天運於上而寒暑各司其序故恭已正南面而已矣

呂曰體信達順徳孚於人從欲以治則四方風動與人爲善則人效其能夫何爲哉君猶心也天下四體也仁義禮智根於心其生色也睟然見於面盎於背施於四體四體不言而諭其是之謂與

謝曰楊子曰襲堯之爵行堯之道法度彰禮樂備垂拱而視天民之阜也無爲也

楊曰惇五典庸五禮章五服用五刑皆天也舜何爲哉恭己奉天而已

侯曰篤恭而天下平夫何爲哉

尹曰聖人之治天下豈事事而爲之哉恭己正南面而已矣其治天下之道畢矣

子張問行子曰言忠信行篤敬𨿽蠻貊之邦行矣言不忠信行不篤敬𨿽州裏行乎哉立則見其參於前也在輿則見其倚於衡也夫然後行子張書諸紳

伊川曰立則見其參於前也在輿則見其倚於衡也然後可以祈益又曰立則見其參於前所見者何事【更有一段在子張篇博學而篤志章】

範曰言忠信行篤敬則不離於道道無往而不可故逺則蠻貊近則州裏坐立登車莫不見之造次顚沛無湏臾離則所見無非道也子張之學外有餘而內不足故必敷陳以告之使之自外而入也

謝曰言忠信言斯有物行篤敬行斯有常𨿽之夷狄不可棄也故蠻貊之邦行矣言不忠信行不篤敬則同於無物與焄蒿淒愴無異倀倀然無地可履故𨿽州裏行乎哉立則見其參於前在輿則見其倚於衡此教以忠信篤敬之道也道也者忘之不可不忘不可惟正心誠意必有事焉而勿正心不下帶而道存者得之當職【疑】在前在衡時豈有物參倚也

楊曰見其參於前倚於衡必有事焉之意其者指物之辭所謂其者果何物也學者見此而後行則無入而不得矣

尹曰見其參於前倚於衡拳拳服膺之意子張於忠信篤敬有未盡焉書諸紳則欲事斯語也

子曰直哉史魚邦有道如矢邦無道如矢君子哉蘧伯玉邦有道則仕邦無道則可捲而懷之

範曰史魚一人之行也故曰直蘧伯玉眾可繼之行也故曰君子君子有賢之徳業者也

謝曰蘧伯玉近於可以仕則仕可以止則止史魚愛君之意則多然明哲之所爲不如是

楊曰史魚之直未盡君子之道焉故於蘧伯玉曰君子哉蓋如蘧伯玉而後可免於亂世若史魚之如矢𨿽欲捲而懷之有不可得也

侯曰史魚之直知直而不知權者也知權則直在其中矣蘧伯玉進退之間爲君子則知行藏用捨矣尹曰史魚之所處謂之直可也然未若蘧伯玉之爲君子

子曰可與言而不與之言失人不可與言而與之言失言知者不失人亦不失言

範曰失人則在人者不得其所處矣失言則在己者不得其所當矣皆非所以爲知孟子曰知譬則巧也夫欲不失人與不失言皆可勉而能也而況聖人知周乎萬物而道濟天下豈有一人不得其所處一言不得其所當者乎

謝曰可與言而不與言則後知何賴於先知不可與之言則彊聒而不受不知者則必有一於此矣楊曰中人以上不與之語上則失人非成徳也中人以下與之語上則失言非達材也灼知人才之上下非知者其孰能之

侯曰樊遲問知子曰知人知人則不失人亦不失言矣

尹曰知者之於人於言蓋兩不失之者也

子曰志士仁人無求生以害仁有殺身以成仁

伊川曰實理得之於心自別實見得是實見得非古人有捐軀殞命者若不實見得烏能如此須是實見得生不重於義生不安於死也故有殺身成仁者只是成就一个是而已或曰有殺身以成仁無求生以害仁竊謂所利者大一身何足惜也先生曰但看生與仁孰重夫子曰朝聞道夕死可矣人莫重於生至捨之以死道必大勝於生也曰旣死矣敢問大勝處如何曰聖人只睹一个是

範曰志士者志於道仁人者主於仁身之所重者生也苟有害仁則殺身以成仁況輕於生者其肯違仁以求之哉孟子曰生亦我所欲義亦我所欲也二者不可得兼捨生而取義者也揚雄或問眾人曰富貴生賢者曰義聖人曰神惟賢者能權輕重而取捨之仁人者聖人之次也

呂曰不私至徳以私至徳

謝曰仁人之死生無擇也志士於死生取義也方其捨生取義外物亦不足以間之故所成者仁

楊曰孟子曰士尙志非仁無守也非義無行也夫是之謂志士𨿽其心未能不違仁其欲成仁則與仁人一也

侯曰志士志於仁者也故無求生以害仁有殺身以成仁義之當爲計較一生則害仁矣故曰仁人求生害仁殺身成仁皆義也非仁也仁義本無二學者當於一道上別出

尹曰志士仁人𨿽於死生利害之際惟知有仁而已故殺身以成其徳

子貢問爲仁子曰工欲善其事必先利其器居是邦也事其大夫之賢者友其士之仁者

伊川曰子貢問爲仁孔子告以爲仁之資非極力言仁也

範曰事大夫之賢者友士之仁者推而至於天下之善無所不取其仁豈不大哉顏淵問仁子曰爲仁由己子貢問爲仁則告以事大夫友士是由人也由己者自誠而明者也由人者自明而誠者也自明而誠者聖人兼之故舜自耕稼陶漁以至爲帝無非取於人者舜之爲聖亦必由此猶工欲善其事無不先利其器也

呂曰仁者兼容徧體不與物共則不達事賢友仁達仁之先務與

謝曰大夫在所尊而況賢者士在所禮而況仁者事之友之則必有敬心存焉如之何仁不自此生也魯無君子者斯焉取斯謂其有所事有所友故也介甫曰事衰世之大夫友薄俗之士聴淫樂視慝禮皦然不惑於先王之道難矣哉

楊曰事其大夫之賢者友其士之仁者輔仁之器孰利於此

尹曰欲爲仁者當先擇仁賢而從之猶工之先利器也

顏淵問爲邦子曰行夏之時乘殷之輅服周之冕樂則韶舞放鄭聲逺佞人鄭聲淫佞人殆

伊川曰三王之法各是一王之法故三代損益隨時之宜若孔子所立之法乃通百世不易之法孔子於他處亦不見獨於告顏子云行夏之時乘殷之輅服周之冕樂則韶舞此是於四代中舉這一个法式其詳細𨿽不可見而孔子但示其大法使後人就上修之二千年來亦無人識者又曰舉前代之善者凖此以損益之此成法也鄭聲使人淫溺佞人使人危殆故放逺之然後能守成法又曰行夏之時得其正也乘殷之輅質也服周之冕文也樂則韶舞盡善盡美也問政多矣惟顏淵然後告之以此蓋三代之制皆因時損益其久也不能無周衰聖人不作故孔子斟酌先王之禮立萬世常行之道發此乃爲之兆爾由是求之則餘皆可考也中庸言三重蓋發明此意又曰行夏之時乘殷之輅服周之冕樂則韶舞與從周之文不悖從先進則爲時之敝言之彼各有當也

橫渠曰顏回爲邦禮樂制度不必教之惟損益三代蓋所以告之也法立而能守則徳可久業可大鄭聲佞人能使爲邦者防其所守故放逺之

範曰夫子之得邦家其舉而措之者蓋將如此此堯舜三王之治天下致太平之事也顏子之才足以任此故以告之自閔子以下不及也堯畏巧言令色舜難壬人堲讒說殄行故命九官終之以龍作納言然則顏子爲邦何可以不放鄭聲不逺佞人也

謝曰爲天下以禮樂爲本當因襲帝王之迹而損益之放鄭聲如大司樂禁淫聲慢聲逺佞人如遷驩兜放有苗蓋亂徳淫志不可以作心膂和民情非使顏子致戒於斯

楊曰三代之相因有所損益而已後之繼周者𨿽百世可知也故告顏淵以是蓋舉其端使知所損益而已亦從周之意也

尹曰行夏之時乘殷之輅服周之冕樂則韶舞此可謂百王不易之大法孔子之作春秋蓋此意也孔顏𨿽不得行之於時然其爲治之道可得而見矣

子曰人無逺慮必有近憂

伊川曰思慮當在事外

範曰書曰制治於未亂保邦於未危亂必生於治危必生於安易曰危者安其位者也亡者保其存者也亂者有其治者也是故君子安而不忘危存而不忘亡治而不忘亂是以身安而國家可保也

謝曰莫大之禍亦非一朝一夕之故慮逺者可以無近憂古人有見幾於罷醴者似近之矣

楊曰邦分崩離析而莫之慮則季孫之憂其在蕭墻之內必矣

子曰已矣乎吾未見好徳如好色者也

範曰好徳如好色好義如好利好賢如好佞則可謂能自克矣若此者夫子嘆其終不得見也

楊曰世之好徳無誠心則孔子知其己矣

子曰臧文仲其竊位者與知栁下惠之賢而不與立也範曰臧文仲爲政於魯若不知賢是不明也知而不舉是蔽賢也不明之罪小蔽賢之罪大故孔子以爲不仁又以爲竊位孟子曰不祥之實蔽賢者當之謝曰所以蔽賢者無他知保祿而欲以擅之也是以謂之竊位

楊曰任國事以旁招俊又爲職不任其職非竊位而何

侯曰事君以人而蔽賢不得居位之道竊據之也

子曰躬自厚而薄責於人則逺怨矣

範曰孟子曰君子有終身之憂舜人也我亦人也舜爲法於天下可於後世我猶未免爲鄕人焉是則可憂也憂之如何如舜而已矣顏淵曰舜何人也予何人也有爲者亦若是孔子曰君子以義度人則難爲人以人望人則賢者可知矣此責於人者薄也成湯與人不求備檢身若不及商頌曰湯降不齊聖敬日躋昭假遲遲此人君躬自厚薄責於人也

謝曰惟反己者知無責人之理至於躬自薄則厚責於人也必矣然則不能逺怨者蓋亦未知自愛故也楊曰躬不自厚而責人無己其取怨也孰近焉侯曰不能責躬而責人無己知其取怨也

尹曰小人反是所以多怨

子曰不曰如之何如之何者吾末如之何也已矣範曰易曰君子以思患而豫防之老子曰爲之於未有治之於未亂有國家者當防微杜漸若禍難已成𨿽聖人亦末如之何也

謝曰不畱情於無所柰何惟心無滯吝者能之此其意已極髙明

楊曰不於可爲之時爲之則後𨿽欲圗之亦末如之何也已

侯曰天下之事當防防杜漸於未然之前故不曰如之何若至於己然橫流極熾無可柰何之後𨿽聖人亦無如之何矣故曰如之何者吾末如之何也已矣尹曰事至於無如之何𨿽聖人亦無如之何矣故君子思患而豫防之蓋謂此也

子曰羣居終日言不及義好行小慧難矣哉

範曰朋友講習爲日不足羣居言不及義則不可與入徳行小慧以爲知則不足與知道亦難以爲君子矣

謝曰言不及義則必放僻邪侈好行小慧則不可以爲大知其爲小人也必矣小慧與知𨿽相似其實不同

楊曰羣居言不及義而欲以察慧爲明非居易之道也

侯曰羣居終日言不及義則爲惡而已又以小慧矜人則不及於禍亂者難矣小慧非知也察慧而已尹曰君子義以爲質羣居而言不及之反以才知爲能難矣哉

子曰君子義以爲質禮以行之孫以出之信以成之君子哉

明道曰此四句只是一事以義爲本又曰敬以直內則義以方外義以爲質則禮以行之孫以出之信以成之孫順也不止於言

伊川曰君子義以爲體全於義也禮以行之孫以出之孫不必言也

範曰義以方外也故君子集義以義爲體則莫不有法度文之以禮故非禮不行言出於己悖而出者亦悖而入孫而出者亦孫而入故出之必以孫行之必以信居之以義行之以禮出之以孫成之以信則可以爲君子矣人君之道亦然民之所聴於君者以其有義也故當以義爲體治人莫急於禮人君孫以出之則天下亦歸之國無信不立有此四者可以爲國矣

謝曰日可見之行皆義以方外之事故如質幹然禮行此孫出此信成此

楊曰君子所主者義而已義有分宜儀章品物爲之容節所以行之也行而不以孫出之則禮不和孫而不以信成之則其爲容節也浮文而已無著誠去僞之道亦不可行也四者具則文質彬彬故曰君子哉

子曰君子病無能焉不病人之不已知也

範曰人之病在於不修己而好求人知故毎言此以誨人也

子曰君子疾沒世而名不稱焉

明道曰君子惟患無善之可稱當汲汲爲善非求名也有實則有名名實一也若夫好名則徇名爲虛矣如君子疾沒世而名不稱謂無善可稱耳非徇名也範曰君子學以爲己不求人知然沒世而名不稱則無爲善之實矣揚雄曰名譽以崇之詩曰鼔鐘於宮聲聞於外名者實之賔也

呂曰論爲善之效則疾沒世而名不稱語信道之至則遁世不見知而不悔

謝曰病人之不已知者則務外務外者兩失之不病人之不已知則務實務實兩得之有實必有名沒世而名不稱無實故也先王之世鄊黨閭裏爲善者多無行修而譽不聞者是以名不稱爲可疾後世禮讓衰微始有潛徳韜光四十年人無識者

尹曰名謂無善之可稱非求名譽者也

子曰君子求諸己小人求諸人

範曰君子忠人故求諸己小人欺人故求諸人求諸己者自修也求諸人者自棄也故君子之過日損小人之過日益

謝曰君子無不反求諸己者小人反是此君子小人之所以分也

楊曰君子𨿽不病人之不已知然亦疾沒世而名不稱也𨿽疾沒世而名不稱而所求者亦反諸己而已小人求諸人故違道幹譽無所不至三者文不相防而義實相足此亦記言者之意

尹曰君子無不求諸己小人反是

子曰君子矜而不爭羣而不黨

伊川曰此矜尙之矜也又曰君子以矜荘自持不與人爭

範曰矜以自厲故與人不爭羣而無隨故好惡無黨小人矜必至於爭羣必至於黨

謝曰自矜則與人有別異之道然不期於爭羣居則與人有和樂之理然不期於黨

楊曰矜而不爲崖異故不爭羣而以和故不黨或問君子矜而不爭書曰汝惟不矜天下莫與汝爭能君子可矜乎曰矜者矜荘之矜非謂伐也古人用字各有所當難以一說該也

尹曰小人矜持則必至於爭相與則必至於黨

子曰君子不以言舉人不以人廢言

範曰能言之者未必能行聴其言者必觀其行故不可以言舉人狂夫之言聖人擇焉陽虎之言孟子取之故不可以人廢言也

謝曰有言者不必有徳

楊曰聴言必觀其行故不以言而舉言在可底績而已故不以人而廢

侯曰有言者不必有徳故不以言舉人言或中理不可以非人而廢言故不以人廢言陽貨曰爲仁不富矣此言豈可廢也

尹曰若孔子於宰予孟子於陽貨者是也

子貢問曰有一言而可以終身行之者乎子曰其恕乎已所不欲勿施於人

範曰中庸曰忠恕違道不逺施諸己而不願亦勿施於人孟子曰彊恕而行求仁莫近焉恕者以己之身爲人之身以己之心爲人之心己欲安故安人己欲利故利人三王之治天下惟恕而已矣

謝曰言恕則忠在其間無忠何所恕也推其道可以極於無我終身行之可也

楊曰君子之學求仁而已捨恕其孰可終身行之乎侯曰己所不欲勿施於人恕也恕忠之用也忠且恕也𨿽聖人亦不越如是而已豈不終身行之乎尹曰學貴乎知要子貢之問可謂知要矣孔子告之求仁之方也推而極之𨿽聖人無我不出乎此也終身行之不亦宜乎

子曰吾之於人也誰毀誰譽如有所譽者其有所試矣斯民也三代之所以直道而行也

明道曰直道行毀譽公也

範曰彼善而我譽之彼惡而我毀之毀譽生乎人非生於我之私也故吾心未嘗有毀譽如有所譽必有所試如有所毀必有所見矣彼賢而我賞之彼罪而我罰之此三王之治民所以直道而行故天之於人作善降之福作不善降之禍善不善在人而禍福降之天無私焉有心毀譽則非直道也

謝曰聖人本無毀譽心而物未嘗自毀譽也因物可毀可譽而毀譽之是非之心也此之謂直道三代之時民有士君子之行以此

遊曰大公至正之道古今所共由也合乎此則爲是外乎此則爲非其所謂是者非惟聖人之所是天下亦以爲是而好之其所謂非者非惟聖人之所非天下亦以爲非而惡之聖人因民心之是非好惡還以治之非故矯揉其性而爲不可順從之事也三代之君所以治者如此孔子亦出乎大公至正之道而已楊曰有所譽必有試焉則𨿽違道以干之不可得也三代之民得以直道而行者以此

侯曰三代之所以直道而行者毀譽不私而已尹曰孔子之於人豈有意於毀譽之哉其所以譽之者蓋試而知其美故也斯民也三代所以直道而行豈容私於其間哉

子曰吾猶及史之闕文也有馬者借人乘之今亡矣夫明道曰言吾力猶能補史之闕文當史之職而能闕疑以待後人是猶有馬者借人乘之也

橫渠曰魯禮文闕失不以仲尼正之如有馬不借人以乘習不曰禮文而曰史之闕文者祝史所任儀章器數而已舉近者而言約也

範曰史之闕文夫子所以聞見足以及之然而必闕者示信也譬如有馬可與人共則借人乘之不必専之也故闕疑所以與天下共使人皆得通之不必以身質之也今亡矣夫嘆學者不然也

謝曰信以信疑以疑

楊曰事無徴則史闕文有馬者借人乘之孔子猶及見也今亡矣夫蓋悼時之益偸也

尹曰古之良史有疑則闕之以待能者如有馬不能調良則借人乘習之也孔子謂吾猶及見之今則無矣

子曰巧言亂徳小不忍則亂大謀

範曰徳者本也言者末也故華言無實則亂徳小仁者大仁之賊也故小不忍則亂大謀君子所以貴果斷也

謝曰巧言則心馳於外故亂徳小不忍婦人女子之愛也是豈足以成大謀

楊曰巧言必能成理故可以亂徳小不忍則義不勇故亂大謀

侯曰巧言似是而非所以亂徳小不忍則無含之度所以亂大謀

尹曰愼言則可以成徳忍性則可以成事

子曰眾惡之必察焉眾好之必察焉

範曰眾惡之必察焉者爲其近於獨立也眾好之必察焉者爲其近於鄕原也

謝曰其不善者好惡之則是非特未定

楊曰惟仁者能好惡人眾好惡而不察焉則或蔽於私矣

侯曰眾人之好惡固已知其多當也然而如陳仲子之亷匡章之不孝君子亦當察也

尹曰孟子之於於陵仲子章子是也

子曰人能道非道人

橫渠曰心能盡性人能道也性不知檢其心非道人也

範曰易曰神而明之存乎其人有大人則有大道有小人則有小道道本無體廣狹在人非由道也謝曰人能徇道道不逺人人不求道道豈求人哉楊曰推而行之放乎四海而凖人之也不爲堯存不爲桀亡道固自爾非人也

子曰過而不攺是謂過矣

範曰舜戒羣臣不曰無過而曰予違汝弼仲虺稱湯不曰無過而曰攺過不吝聖人猶不敢自謂無過而況其下者乎惟過而不攺則是爲過若其能攺則不爲過也

謝曰攺非過也所謂如日月之食焉

楊曰過而攺之則復於無過矣何過之有

侯曰攺過不吝所以稱湯也

尹曰君子不曰無過而以攺過爲美也成湯之聖攺過不吝況其下乎

子曰吾嘗終日不食終夜不寢以思無益不如學也範曰聖人求道其勤如此而況其下者乎思而不學則殆故廢寢食以思無益不如學之益也

謝曰非特以爲無益也止於思則殆故濟以學楊曰學而不思則罔思而不學則殆則學固不可以不思也然而未嘗學也而徒思焉譬之耕也未嘗種藝而惟耘耔之務則其無益也明矣

尹曰廢寢食以思不如學之益也故曰思而不學則殆

子曰君子謀道不謀食耕也餒在其中矣學也祿在其中矣君子憂道不憂貧

範曰耕所以爲食也而餒存焉未必得食學所以爲道也而祿存焉未必得祿農夫不爲有餒而不耕君子不爲不得祿而不學故謀道不謀食憂道不憂貧治其本不卹其末也

呂曰使人易憂貧以憂道則何所不至

謝曰貧賤困辱其來旣不可卻而有道者能處能處則何貧之有是以能知重輕緩急者止於憂道楊曰耕也而有丰防之不常則餒在其中矣修其天爵而人爵從之則祿在其中矣爲大人之事則何謀食憂貧之有

侯曰君子志於道食非所謀也志於食則害道矣猶耕也本爲謀食非求餒也而餒在其中矣學本進道非求祿也而祿在其中學者惟道之不進爲憂貧非所憂也孟子曰修其天爵而人爵從之祿在其中矣尹曰耕所以爲食也而餒存焉學所以爲道也而祿存焉故謀道不謀食憂道不憂貧蓋所以治其本而不卹其末曽何以在外者而爲憂樂哉

子曰知及之仁不能守之𨿽得之必失之知及之仁能守之不荘以涖之則民不敬知及之仁能守之荘以蒞之動之不以禮未善也

明道曰知及之仁能守之莊以涖之動之以禮言爲學始末當如此爲政始末亦然

伊川曰知及之仁不能守之此言中人以下也若夫眞知未有不能行者又曰知及之仁不能守之無得也仁能守之有諸己也莊以涖之行已也動之以禮在彼而應也有始有卒者先後之序也周孚先問此語是告學者亦是入道之序故知及之者見得到也仁能守之者孳孶於此也莊以涖之者外設藩垣以逺暴慢也動之以禮觀時應用皆欲中節也或者謂此事君如何先生曰臨政處己莫不皆然所謂仁能守之者孶孶於此也此言未能體仁且宜致思仁則安矣所以云守也

範曰知周於物故能及之仁有諸己故能守之荘所以自敬也禮所以自立也士之於學人君之於治必由此四者所以能久而成也

呂曰徳不據則𨿽得必失徳輕則民不敬文則不足則未善

謝曰此非仁知之盡也若知之盡豈有不能守之之理若仁之盡豈有不能荘不以禮者荘以涖之風之以禮亦所以養仁然苟有所守其於禮𨿽不中不逺矣故止曰未善也

楊曰知及之仁不能守之則人欲或勝之𨿽得必失矣仁能守之足以長人矣然而不荘以涖之則無方以外而民不敬色荘而已動之不以禮則民將貌事之而心不服故動之以禮然後爲善

尹曰士之於學人君之於治當盡此四者至於動之必以禮而後成也

子曰君子不可小知而可大受也小人不可大受而可小知也

明道曰君子道宏故可大受而不可小了知此則孟子所以四十不動心小人反是

伊川曰不可以小知君子而可以當大事也

範曰知其大則爲君子知其小則爲小人居仁由義大也利於一己小也君子之道大故人不可以小知抱闗擊柝不以爲少祿之以天下不以爲多故可大受小人則反是故治國必用君子不可用小人夫子於君子小人每分別言之欲人君以此辧之也呂曰君子不可以小事取知可以大事自受也故不以能自名而自任以天下之重小人反是

謝曰大受所得者大如受道之受大受則決不可以小知小知則決不可以大受蓋昔之善相馬者猶得其精而遺其粗物色牝牡或不察也亦何疑於學者楊曰君子養其大體而已不可小知而可大受小人反是

侯曰君子不器故可大受大受受道也君子之所爲眾人固不識也可小知哉小人噐識卑下反此者也尹曰君子務其大故不可以小知小人局於小故不可以大受

子曰民之於仁也甚於水火水火吾見蹈而死者矣未見蹈仁而死者也

明道曰民之於仁也甚於水火言不肯爲仁如蹈水火

伊川曰民於爲仁甚於畏水火水火猶有蹈而死者言民之不爲仁也趙景平問未見蹈仁而死者何謂蹈仁而死曰赴水火而死者有矣殺身成仁者未之有也

範曰水火所以養人亦所以害人仁道甚易而不傷人民有蹈水火而死者而民畏仁莫肯爲也孟子曰惻隠之心人皆有之又曰人之所以異於禽獸者防希庶民去之君子存之存之則入於聖人去之則近於禽獸君子不以仁爲難故無終食之間違仁凡民之情以仁爲難故畏之甚於水火夫子言此所以教民爲仁也

謝曰仁者非不死特非蹈仁而致死也是以異於水火水火能養人亦能殺人而仁未嘗殺人此所以甚於水火

楊曰水火民賴以生民之於仁也其欲有甚於生者則仁固有甚於水火矣冒利而蹈水火而死者有之未見蹈仁而死者則世之人諭利而不知害故也侯曰人非水火不生活是人於水火不可一日無也然赴水火而焚溺也是水火有殺人之理也故子曰水火吾見蹈而死者矣至於仁則未見蹈而死者也子曰志士仁人無求生以害仁有殺身以成仁若如此仁亦可以人蹈而死也曰死於仁是義也非仁殺之也仁無殺人之理故也人爲仁而死之耳豈有盡人道而殺人者乎仁與義學者宜防其體用而黙識之孔子只言仁而孟子言仁必言義義所以成仁也集義而生浩然之气仁也

尹曰愚民之憚於爲仁也甚於水火故孔子之言深切如此

子曰當仁不讓於師

明道曰爲仁在己無所與讓也又曰善名在外則可讓矣

範曰仁道在己則克己復禮推之於人則博施濟眾惟力行而已𨿽師長無所讓爲仁由己非由人也呂曰人之患在好爲人師當其成物則不可以不教人故不以師道自讓

謝曰爲仁由己師何與焉人爲之己亦爲之非不讓也如聞斯行之者

楊曰講學宜有讓於師至於天下歸仁則𨿽欲讓將安所讓乎

侯曰爲仁由己克己復禮爲仁𨿽欲讓於師得乎尹曰師長猶無所遜況他人乎聖人勉人爲仁由己者也

子曰君子貞而不諒

明道曰諒與信異貞大體是信諒必爲也

伊川曰諒固執也與亮同古字通用孟子曰君子不亮烏乎執

範曰孔子之教人未嘗不以兵食可去信不可去不能貞固而守信亦未足以爲君子也君子之道不失其正則信在其中矣孟子曰大人者言不必信行不必果惟義所在直躬證父尾生守死非不信也其可以爲正乎

謝曰諒有硜硜之意貞而不諒豈以正行者也哉楊曰君子正而已不諒而爲固或問君子可不諒乎曰惟貞故可不諒所謂貞者惟義所在也

侯曰貞非固也而有固之象焉君子堅貞而義以行之故曰君子貞而不諒諒信之固而小者也子曰豈若匹夫匹婦之爲諒也

尹曰正則諒矣諒則未必正也尾生者非不諒也其可以爲正乎

子曰事君敬其事而後其食

範曰君子之仕以行其義非謀食也有官守者修其職有言責者盡其忠則受祿而不愧矣先事後得先勞後祿事君之義也

謝曰人浮於食食其焉往

楊曰庶官所以代天工也代天其可不敬乎不敬其事而先食則是矯誣以徇利耳其得罪也將安所禱乎

侯曰事君者以行道爲志非爲祿也然亦有時而爲貧若専以食爲事則廝役之志也不敬孰甚焉故曰事君敬其事而後其食者此也

尹曰君子之仕也所以行其義故欽其事而後食非爲餔啜也又曰君子之仕祿食在所後事則始終皆當敬故不以先後言

子曰有教無類

範曰凡人之性惟在所教善惡無類也教之以善則爲善類教之以惡則爲惡類詩曰螟蛉之子果蠃負之人君之治民學者之教人一也善治民者後世之民可使爲尭舜之民善教人者中才之人可使有聖賢之行也

謝曰善不善何常蹈之則爲君子捨之則爲小人豈有類哉

侯曰修道之謂教豈有類哉有類則非修道也僞也楊曰苟以是心至𨿽互鄕童子見不以難與言而不與進

尹曰人性無不善也教之以善則成善類教之以惡則爲惡類也

子曰道不同不相爲謀

橫渠曰有受教之心𨿽蠻貊可教爲道旣異𨿽黨類難相爲謀

範曰道同則心同心同乃可相爲謀學聖人之道者不可與學異端者同謀行忠信者不可與爲欺僞者同謀所趣不同故也

謝曰不同術也

楊曰若伯夷伊尹之去就難相爲謀矣或問曰道不同不相爲謀道一而已不同者何說曰天下殊途而同歸故道有不同者塗𨿽殊其歸則同道不同其趣則一也若伯夷伊尹去就則難相爲謀矣

侯曰伯夷之淸下惠之和不可相爲謀

尹曰道不同則心不同心不同則所趨異所趨異則豈可與謀哉

子曰辭達而已矣

橫渠曰辭取意達則止多或反害也

範曰天下有道則行有枝葉天下無道則辭有枝葉君子之行務於惇實辭足以達意而已辧給華藻文過其實者妄人也

謝曰不辭費也

楊曰辭尙體要貴達而已不以文爲尙

尹曰辭所以達意而已矣

師冕見及階子曰階也及席子曰席也皆坐子告之曰某在斯某在斯師冕出子張問曰與師言之道與子曰然固相師之道也

範曰聖人之於人無所不盡其誠見瞽必有敬焉事事而相之所以教人不侮鰥寡不虐無告也推之天下則無一物不得其所故弟子詳記之以爲後世法也

謝曰觀聖人誠意如此必無欺暗室之理

楊曰聖人之於人無非道者曰某在斯某在斯之類使其知之是乃相師之道也

侯曰瞽者有所不知不見故及階及席皆告之而又曰某在斯某在斯蓋相其所不知不見而不使師至有過之地也聖人禦物之道其仁如此

尹曰聖人處己爲人其心一致無不盡誠故也有志於學者求聖人之心於斯可見矣

論語精義卷八上

欽定四庫全書

論語精義卷八下

宋朱子撰

季氏第十六

季氏將伐顓臾冉有季路見於孔子曰季氏將有事於顓臾孔子曰求無乃爾是過與夫顓臾昔者先王以爲東防主且在邦域之中矣是社稷之臣也何以伐爲冉有曰夫子欲之吾二臣者皆不欲也孔子曰求周任有言曰陳力就列不能者止危而不持顚而不扶則將焉用彼相矣且爾言過矣虎兕出於柙玉毀於櫝中是誰之過與冉有曰今夫顓臾固而近於費今不取後世必爲子孫憂孔子曰求君子疾夫捨曰欲之而必爲之辭丘也聞有國有家者不患寡而患不均不患貧而患不安蓋均無貧和無寡安無傾夫如是故逺人不服則修文徳以來之旣來之則安之今由與求也相夫子逺人不服而不能來也邦分崩離析而不能守也而謀動干戈於邦內吾恐季孫之憂不在顓臾而在蕭墻之內也

橫渠曰顓臾主祀東防東防旣魯地則是已在邦域之中矣𨿽非魯臣乃吾所以事社稷之臣也

範曰至誠之道可以前知聖人之言公而無私一而不二故疑冉求教季氏不爲逆詐知季孫憂在蕭墻不爲億不信易曰大人者與鬼神合其吉凶故其言如蓍惟出於至公至一之心是以言而必中也呂曰均則貧富等故無貧和則多助故無寡安則人懷故無傾

謝曰社稷臣在社稷之內者當是時三家彊公室弱冉求又欲伐顓臾而附益之夫子所以深罪之謂其瘠魯以肥三家又曰虎兕出於柙謂季氏玉毀於櫝中諭公室三家彊則公室必弱矣又曰諸侯有道守在四鄰可也豈以顓臾固而近於費爲憂哉不患寡而患不均均無貧也不患貧而患不安安無傾也均則不積於有餘故均無貧和則無相爭不足之患故和無寡以此保民而王莫之能禦也何止保四封而已

楊曰季氏之伐顓臾其大欲不過廣土眾民利其有而已其次以爲今不取後世必爲子孫憂也故孔子以均無貧和無寡安無傾告之蓋知均無貧則不必利其有知和無寡則不必廣土而眾民知安無傾則後世必爲子孫憂皆過論也而二臣者不能救此孔子所以謂之具臣與然冉求爲季氏聚斂矣蓋用事之臣也故獨責之

侯曰孔子反覆語二臣者責其不能以道事君而居其位也器識窄狹故曰吾恐季孫之憂不在顓臾而在蕭墻之內也

尹曰顓臾主祀東防東防魯地也則是已在邦域之中矣是吾社稷臣也當是時季氏已彊公室益弱冉求爲相而不能救之又爲之辭孔子所以罪其言也虎兕諭季氏玉諭公室也

孔子曰天下有道則禮樂徵伐自天子出天下無道則禮樂徵伐自諸侯出自諸侯出蓋十世希不失矣自大夫出五世希不失矣陪臣執國命三世希不失矣天下有道則政不在大夫天下有道則庻人不議

範曰禮樂徵伐自諸侯出十世矣天子希不失其天下者矣自大夫出者五世諸侯希不失其國者矣陪臣執國命者三世大夫希不失其家者矣天子有天下諸侯有國大夫有家必久而後失之力有大小徳有厚薄其理然也蓋周自昭王故其世短道微缺至幽王而亡十世矣魯自宣公三家始彊季氏自武子至桓子制於家臣四世矣希不失者不必皆如之其大略不過此矣又曰天子之政未嘗不在公卿諸侯之政未嘗不在大夫公卿大夫皆賢也則政出於君矣惟其非賢是以君弱臣彊政出於下也詩曰先民有言詢於芻蕘古者上誦箴課士民語庶人謗於道商旅議於市未嘗不議也子曰上酌民言則下天上施惟民言得達於上則下無所議也

楊曰變禮易樂革制度衣服而流討之刑不能加然後禮樂徵伐自諸侯出徳又下衰而禮樂徵伐出於大夫國命執於陪臣則極矣故其衰愈甚則其失益近理勢然也又曰庻人不議者百姓謂我自然莫知爲之者何議之有

孔子曰祿之去公室五世矣政逮於大夫四世矣故夫三桓之子孫微矣

範曰魯自宣公祿去公室至定公五世矣祿之初去公室大夫猶有未専政者也政逮於大夫無不専者四世矣陪臣執國命而大夫又失之故三桓之子孫亦微矣

呂曰十世五世三世云者蓋所出不順物理之所不容其久近之效隨大小而爲等庶人不議直謂民自無可議非不使之議

謝曰諸侯聴命於天子大夫聴命於諸侯如天無二日所謂理也故禮樂惟天子専之自諸侯出自大夫出蓋如災異何可常也故愈逆理則其失愈近政逮於大夫至如今四世矣三桓子孫不微何待冉有季路不知也而猶欲彊之

楊曰所以徴前說也

侯曰世道交防君不君臣不臣其能久乎

尹曰禮樂徵伐出於天子者也諸侯専之逆天理也未有能過十世而不亡者愈逆於理則其亡愈近故大夫不過五世陪臣不過三世惟天子有道則政不在下而眾庻無得而議當時三家竊國已四世矣其子孫安得不微乎

孔子曰益者三友損者三友友直友諒友多聞益矣友便辟友善柔友便佞損矣

橫渠曰便辟足恭善柔令色便佞巧言

範曰自天子至於庻人友之損益皆同書曰侍禦僕從罔非正人益友也巧言令色便辟側媚損友也人君所友系一身之安危天下之治亂可不愼哉呂曰友直則知過友諒則進於誠友多聞則進於明便辟習於容善柔能爲卑屈便佞習於口才友便辟則徳不修友善柔則志不立友便佞則過不聞謝曰志無所憚則滿謂人莫己若則亡有志於道者可自省也友直諒多聞則心常歉然矣友便辟善柔便佞則必自滿

楊曰直則不回諒則不欺多聞則畜徳故可資以爲益便辟則不正善柔則無責善之義便佞則禦人以口給皆非能忠告而善道之者也故損

尹曰便辟足恭也善柔令色也便佞巧言也自天子以至於庶人未有不須友以成者而其爲損益有如是者可不愼擇哉

孔子曰益者三樂損者三樂樂節禮樂樂道人之善樂多賢友益矣樂驕樂樂佚遊樂宴樂損矣

橫渠曰節禮樂不使流離相勝能進反以爲文也驕樂侈靡宴樂宴安又曰樂驕樂佚遊宴樂則不能徙義

範曰自天子至於庻人樂之損益皆同禮所以修外主於敬樂所以修內主於和外貌荘敬則作事可法中心和樂則鄙詐不生動必以禮樂爲節此益者之樂也樂道人之善則爲善者勸爲不善者沮故舜隠惡而揚善大有之世遏惡而揚善所以順天休命也人君有天下則當友天下之善士故濟濟多士文王以寧此樂多賢友也丹朱慢遊是好傲虐是作驕樂也太康逰畋十旬不反佚逰也桀紂幽厲以酒亡國宴樂也人君所樂系一身之安危天下之存亡可不愼哉

呂曰節禮樂則義精通道人善則道多賢友則徳有輔驕樂則淫佚遊則荒宴樂則惰

謝曰節禮以樂節樂以禮則常莊和能樂道人之善則必不伐善樂多賢友則志在成徳而不在聖【誤】人驕樂佚逰宴樂皆所謂酖毒不可懷也

楊曰節禮樂以進反爲文則無銷放之樂道人之善則與人爲善者也樂多賢友則樂取人以爲善者也故益驕樂則傲佚逰則荒宴樂則怠宴安也故損尹曰禮有節則不離樂有節則不流樂道人之善是與人爲善樂多賢友以成己之徳驕樂侈靡也佚逰也宴安也三者其爲損益也如此君子之於好樂其可不愼乎

孔子曰侍於君子有三愆言未及之而言謂之躁言及之而不言謂之隠未見顏色而言謂之瞽

範曰君子養其內心故言無不中理欲無此三愆者在修其內而已矣

呂曰躁則不重隠則不忠瞽則不彊

謝曰時然後言所謂時當其可也

楊曰君子有徳位之通稱也躁者以言餂之隠者以不言餂之皆穿窬之類也瞽者則人言皆失矣愆孰甚焉

侯曰愆過不及也言得其時則無過不及矣

尹曰時然後言則無侍君子之過矣

孔子曰君子有三戒少之時血气未定戒之在色及其壯也血气方剛戒之在鬭及其老也血气旣衰戒之在得

或問孔子言血气如何伊川曰此只大凡言血气如說南方之彊是也南方人柔弱所謂彊者是禮義之彊故君子居之北方人彊悍所謂彊者是血气之彊故小人居之凡人血气要須以義理勝之也

範曰聖人同於人者血气也異於人者志气也血有時而衰故舜耄期亦倦於勤志气無時而衰故曽子將死曰吾得正而斃焉斯己矣其少未定其壯方剛其老旣衰者血气也戒之在色在鬭在得者志气也君子養其志气故不爲血气之所動是以孟子養浩然之气孔子年彌髙而徳彌邵也

呂曰少則動壯則好勝老則收斂皆气使然惟君子以徳勝气

謝曰勝徳者不爲血气所使故持其志無暴其气以食之簞食豆羮呼爾而與之有所不受蹴爾而與之有所不屑此非義心勝血气勝故也萬鐘與不得則死逺矣有不辧禮義而受之者血气衰故也知所以戒則不隨血气盛衰血气性也有命焉君子不謂性也

楊曰血气之剛故盛則彊衰則弱彊則尙气故戒在鬭弱則屈於物欲故戒在得若夫至大至剛以直養而無害則塞於天地之間矣尙何盛衰之有

侯曰君子以義制事以禮制心終日兢兢尙何血气盛衰之可戒哉此成徳也學者則當恐懼修省無終食之間違仁故有爲此三戒

尹曰君子之學在乎不爲血气所使

孔子曰君子有三畏畏天命畏大人畏聖人之言小人不知天命而不畏也狎大人侮聖人之言

伊川曰畏天命則可以不失付畀之重畏大人如此尊嚴亦自可畏畏聖人之言則可以進徳

範曰君子修其在己者而聽其在天者故畏天命大人者王公卿大夫之在位者也孔子見冕衣裳者𨿽少必趨故畏大人聖人之言天也故畏聖人之言小人行險以徼幸故不知天命而不畏也不明於人倫不嚴於君臣故狎大人淺不可以測深小不可以知大故侮聖人之言

呂曰心服曰畏畏天命者吾命之所由出大人者吾身之所以制聖人言者吾徳之所以入無大於三者大人乃王公大人之稱

謝曰天命不僭大人若天者也聖言談天者也畏之故事之小人所以不畏特不知此故也

楊曰畏天命所以事天畏大人所以貴徳畏聖人之言所以尊道

尹曰三畏者修己之誠當然也小人不務修身誠已則何畏之有

孔子曰生而知之者上也學而知之者次也困而學之又其次也困而不學民斯爲下矣

伊川曰生而知之學而知之才也

範曰此言聖賢之性分所以戒困而不學者之爲下也中庸曰或生而知之或學而知之或困而知之及其知之一也此所以勉困而能學者之爲上也聖人之於人或戒之或勉之皆所以導人爲善是以言各有當也

謝曰生而知不待學學而知不待困人皆有聖質特念不念敏不敏異爾困而學者知困然後能勉彊以求復其初及其知之一也

楊曰生而知之者不思而得也學而知者思而後得也困而學之則出於彊勉而已𨿽其不同及其知之則一也故君子惟學之爲貴困而不學然後爲下侯曰生而知之者上也然聖人未嘗不學焉學之能【闕】

範曰見善如不及見不善如探湯夫子之門人蓋不爲少矣隠居以求其志行義以達其道伯夷伊尹是也

尹曰見善如不及見不善如探湯孔子之門人爲不少矣至於隠居以求其志行義以達其道非伊尹傅說之徒則不能故曰未見其人也

齊景公有馬千駟死之日民無得而稱焉伯夷叔齊餓於首陽之下民到於今稱之其斯之謂與

伊川曰誠不以富亦祗以異齊景公有馬千駟死之日民無得而稱焉伯夷叔齊餓於首陽之下民到於今稱之其斯之謂與

範曰知景公之富不如伯夷之餓則可謂志士仁人矣程頤疑此錯簡當屬之誠不以富亦祗以異謝曰見善如不及見不善如探湯質美者也隠居以求其志行義以達其道不累於窮達者也隠居以求其志非愛身以自佚行義以達其道非志於功名楊曰湯之不可探人之所知也世非嬰孺狂疾未聞有探湯則寧復有爲不善者乎此明乎善者之所及也故聞其語又見其人焉隠居以求其志行義以達其道非達可行於天下者不能及也充此道者其惟伯夷叔齊乎是故當時孔子聞其語而未見也

侯曰民不稱其徳也富而無徳𨿽有千駟何足道哉尹曰知伯夷之餓可稱則景公之富不足道矣臣師曰疑此錯簡當在誠不以富亦祗以異之下

陳亢問於伯魚曰子亦有異聞乎對曰未也嘗獨立鯉趨而過庭曰學詩乎對曰未也不學詩無以言鯉退而學詩他日又獨立鯉趨而過庭曰學禮乎對曰未也不學禮無以立鯉退而學禮聞斯二者陳亢退而喜曰問一得三聞詩聞禮又聞君子之逺其子也

伊川曰孔子之教未嘗私厚其子學詩學禮止可告之如此學必待其自肯

範曰興於詩故不學詩無以言立於禮故不學禮無以立夫子之教伯魚無異於門人故陳亢以爲逺其子也

呂曰君子之教其子其法如是

謝曰心气和則能言知分定則能立

楊曰陳亢聞伯魚之言而知君子之逺其子也引而伸之如此然後爲善學又曰君子之逺其子若使孔子與鯉常相親則必知其學詩學禮之謂不待今因其過庭乃曰學詩乎學禮乎則其未嘗私相之也故陳亢以是知之

侯曰學者當以聖人爲標準學而不得聖人之心皆外馳私意也何以見之吾於陳亢問伯魚及退而喜之心見之矣孔子聖人也聖人之心如天地四時萬物生於其中未嘗物物而雕刻之其畣子貢曰四時行焉百物生焉聖人之心也陳亢以私己之心期孔子故以異聞問伯魚而伯魚曰未也聞詩聞禮耳陳亢退而喜曰問一得三是亦私意也異聞是陳亢以常人愛子之心問也退而喜以常人自私之心喜也聖人之於子才不才亦各言其子也未嘗邇也未嘗逺也親親之道亦人倫之理盡其道而已故曰聖人人倫之至若充陳亢之心以學聖人日見其離道矣尹曰夫子之教其子亦何以異於門人哉故陳亢以爲逺其子也

邦君之妻君稱之曰夫人夫人自稱曰小童邦人稱之曰君夫人稱諸異邦曰寡小君異邦人稱之亦曰君夫人

範曰夫子之所正名者此其類也夫婦人倫之始也由此而正之則父子君臣莫不正矣有其名不可以無實故夫夫婦婦正家而天下定矣

謝曰欲以正名分也

楊曰當是時稱謂不正而孔子以正名爲先故嘗言之

侯曰名正則分定孔子之時或以妾母爲夫人小君者多矣故如此言之

尹曰此亦正名分之意也

論語精義卷八下

欽定四庫全書

論語精義卷九上

宋朱子撰

陽貨第十七

陽貨欲見孔子孔子不見歸孔子豚孔子時其亡也而往拜之遇諸塗謂孔子曰來予與爾言曰懷其寶而迷其邦可謂仁乎曰不可好從事而亟失時可謂知乎曰不可日月逝矣歲不我與孔子曰諾吾將仕矣

伊川曰孔子與惡人言故以遜詞免禍言不必信行不必果惟義所在此之謂也然而孔子未嘗不欲仕但仕於陽貨之時則不可曰吾將仕矣亦未爲非信也又曰陽貨欲見孔子饋孔子豚意不可饋豚也故孔子亦時其亡而往拜之日月逝矣歲不我與君子之仕不可緩也故孔子曰吾將仕矣欲仕固孔子之心也其言諾此與孟子言燕可伐同意

範曰孟子曰陽貨矙孔子之亡也而饋孔子烝豚孔子亦矙其亡也而往拜之然則時其亡者答其禮也程頤以爲孔子苟不欲見貨必終避之不至於遇夫往而不遇者聖人之所能必也然而不必於遇而欲與之言孔子之於陽貨亦不能絕也臣以爲公山弗擾以費畔佛肸以中牟畔召之皆欲往南子當見則見之孔子之於惡人未嘗絕也如天地之於萬物無不欲其生此聖人之徳也故爲仁不富之言孟子取之及其竊寶玉大弓則春秋書之曰盜

謝曰懷其寶而迷其邦可謂仁乎不仁也然夫子則非懷寶而迷邦者好從事而亟失時可謂知乎不知也然夫子則非好從事而亟失時者吾將仕矣夫子豈不欲仕者蓋非苟然諾以避禍與人言當如此楊曰陽貨欲見孔子而惡無禮矙其亡也而歸之豚孔子亦時其亡也而往拜之當是時陽貨先不得不見者爲禮也遇諸塗者無意避之使知所以矙亡者求稱而已亦取瑟而歌之意懷其寶而迷其邦不可謂仁好從事而亟失時不可謂知故孔子皆曰不可也日月逝矣嵗不我與則不可以不仕故孔子曰諾吾將仕矣皆隨所問而應無所絀也此與孟子對伐燕同義揚雄謂孔子於陽貨也敬所不敬爲絀身以伸道非知孔子者身絀矣而可以伸道未之有也侯曰陽貨無禮於孔子孔子曰諾吾將仕是未嘗許之以仕也但曰吾將仕則仕在我也

尹曰孔子之於惡人未嘗絕也陽貨疑其不見已故矙亡而饋焉孔子之往也蓋陽貨先之豈得不見然於邦無道危行言孫其待惡人亦猶是也

子曰性相近也習相逺也

明道曰性相近也生質之性

伊川曰性相近也此言所稟之性不是言性之本若言其本豈可謂相近孟子所言便正言性之本言性之本則無不善言所稟之性則有善有不善性卽是理理無不善所稟之性才也才稟於气稟其淸者爲賢稟其濁者爲愚

範曰人生而靜天之性也孟子曰人之性善皆可以爲尭舜言相近也服尭之服誦尭之言行尭之行是尭而已服桀之服誦桀之言行桀之行是桀而已相逺也人君可不愼所習哉

呂曰人性均善其以同然理義而已然不能無淺深厚薄此所謂相近習而成性則善惡殊途

尹曰性一也何以言相近蓋由習則逺而爲言

子曰惟上知與下愚不移

伊川曰性相近對習相逺而言相近猶相似也上知下愚才也性則皆善自暴自棄然後不可移不然則可移又曰少成若天性習慣成自然𨿽聖人復出不易此語孔子曰性相近也習相逺也惟上知與下愚不移下愚非性也不能盡其才者也又曰惟上知與下愚不移則不可知上之爲聖下之爲狂在人一身念不念爲進退耳又曰惟上知與下愚不移非謂不可移也而有不可移之理所以不移者只有兩般爲自暴自棄不肯學也使其肯學不自暴自棄又安有不可移又曰人性本善皆可以變化然有下愚𨿽聖人不能移者以尭舜爲君以聖繼聖百有餘年天下被化可謂深且久矣而有苗有象其來格烝又蓋亦革面而已或曰人性本善有不可革者何也曰語其性則皆善也語其才則有下愚之不移所謂下愚有二焉自暴也自棄也人苟以善自治則無不可移者𨿽昏愚之至皆可漸摩而進也惟自暴者拒之以不信自棄者絕之以不爲𨿽聖人與居不能化而入也仲尼之所謂下愚也然天下自暴自棄者非必皆昏愚也往往彊戾而才力有過人者商辛是也聖人以其自絕於善謂之下愚然考其歸則誠愚也旣曰下愚其能革面者何也曰心𨿽絕於善道其畏威而寡罪則與人同也惟其有與人同所以知其非性之罪也或問人性本明因何有蔽曰此須是理會也孟子言人性善是也𨿽荀楊亦不知性孟子所以獨出諸儒者以能明性也性無不善而有不善者才也性卽理理則自尭舜至於途人一也才稟於气气有淸濁稟其淸者爲賢稟其濁者爲愚又問愚可變否曰可孔子謂上知與下愚不移然亦有可移之理惟自暴自棄者別不移也曰下愚所以自暴自棄者才乎曰固是也然卻道他不可移不得性只一般豈不可移卻被他自暴自棄不肯去學故移不得使肯學時亦有可移之理或問性一也孔子何以言相近曰此只是言气質之性如俗言性緩性急之類性安有緩急此言性者生之謂性也又問上知下愚不移是性否曰此是才須理防性與才所以分處又問中人以上可以語上中人以下不可以語上是才否曰固是然此只是大綱說中人以上可以與之說近上話中人以下不可與說近上話也又曰上知上逹者也下愚下達者也上達不移而下下達不移而上若下愚者移則上達矣又曰上知下愚論才爾性則同豈有不可學者

橫渠曰上知下愚習與性成相逺旣甚而不可變者也

範曰人之性本同及其爲上知則不可復爲下愚矣爲下愚亦不可復爲上知矣故尭不可以爲桀桀不可以爲尭孟子曰學問之道無他求其放心而已下愚非性也放心而不知求故其習愈下學其可不勉哉

呂曰所謂𨿽柔必彊𨿽愚必明者指中人而言習而善則可以上習而惡則可以下若上知𨿽不學不流爲下愚下愚𨿽學亦不能進於上知此謂不移謝曰人之性不同如麰麥地有肥磽雨露之所養人事之不齊然其初皆善故曰相近克念作聖罔念爲狂其流𨿽一而相逺矣上知下愚二者非得於有生之初自其不移而名之也上知可移非上知下愚可移非下愚然性無不可移之理人自不移也

遊曰孔子之言性有以其本言之者若繼之者善成之者性是也有以人所見言之者若性相近習相逺是也孟子亦然其道性善深探其本也其曰孺子將入井皆有怵惕惻隠之心乃若其情則可以爲善矣姑據人所見而語之也是以當時學者不能無疑夫道未始有名感於物而出則善之名立矣托於物而生則性之名立矣善者性之徳故荘子曰物得以生謂之徳性者善之也故荘子曰形體保神謂之性蓋道之在天地則播五行於四時百物生焉無非善者也無惡也故曰繼之者善也道之在人則出作而入息渴飲而饑食無非性者無妄也苟得其性之本然反身而誠則天地萬物之理得而道自我成矣故曰成之者性也惟其同出於一气而气之所值有全有偏有邪有正有粹有駁有厚有薄然後有上知下愚中人之不同也猶之大塊噫气其名爲風風之所出無異气也而叱者吸者叫者號者其聲若是不同以其所托者物物殊形耳其聲之不同而謂有異風可乎孟子謂性善正類此也荀卿言性惡揚雄言人之性善惡混韓愈言性有三品蓋皆蔽於末流而不知其本也觀五方之民剛柔輕重遲速異齊則气之所稟可以類推之也以堯爲君而有丹朱以瞽瞍爲父而有舜又何足疑乎孔子言性相近者以習而相逺則天下之性或相倍蓰者固多矣由是觀之則謂性有三品未爲不可惟其止以是爲性則三子者之失也成性存存道義之門蓋非盡心知性者不足以與此宜乎夫子之言性門人莫得而聞也子貢知道者也得其所以言矣故其贊聖人者及此

楊曰性者萬物之一源也有相近有上知有下愚資稟異也徳足以勝气則反之亦一而已矣光祖問橫渠言气質之性孔子初無此說曰孔子云性相近習相逺也惟上知與下愚不移便是言气質之性又問孟子以犬牛人之性不等則是性有二矣曰此亦言气質之性光祖又曰說气稟有偏正自是容有不同旣說其體一自是可反何用更言气質之性曰當更思量不可輕議他從彥問天地之性人爲貴則气質之性蓋已在其中矣曰固是光祖退又問之默雲橫渠言气質之性如何曰從彥當時論此無气質之性後來先生言他此說亦不妨於學者甚得力尹曰上知與下愚不移其才分也下愚之不移自暴自棄故也非得於有生之初然也

子之武城聞歌之聲夫子莞爾而笑曰割雞焉用牛刀子遊對曰昔者偃也聞諸夫子曰君子學道則愛人小人學道則易使也子曰二三子偃之言是也前言戱之耳

橫渠曰前言戲之於此示人以言不必信

範曰君子學禮樂則知爲上治人之道故愛人也小人學禮樂則知爲下事上之道故易使也聖人一話一言無非教也前言戲之耳以觀【誤】子遊之所對偃之言是則使二三子志之以武城之治達之天下可也

呂曰笑者樂其有進善之心未許其所施之未當也使人學道固爲善教然武城小邑其效也微子遊未諭是意故以所聞爲對仲尼以爲辧之則愈惑不辧猶未有害故自受以爲戱

謝曰小國寡民而以治天下之道治之眞如牛刀割雞也聖人好惡與人同其可哂固然恐二三子疑之因以務大而忽小故從而釋之以爲政之道當如偃之言也君子學道則愛人小人學道則易使因歌而言君子以好善小人以聴過也

遊曰子夏以灑埽應對進退教人子遊以歌爲學知此然後知古人爲學之方惟賢者得其大者不賢者得其小者故有愛人易使之異

楊曰以子遊之才爲武城宰則有餘地矣故戲之曰割雞焉用牛刀莞爾而笑者喜聞歌之聲也尹曰在人上而好禮樂則知愛人矣在人下而好禮樂則知和順矣子遊之歌意在是也夫子曰割雞焉用牛刀笑子遊治小以大也而復曰偃之言是也以武城之治達之天下其有不化者哉

公山弗擾以費畔召子欲往子路不說曰末之也己何必公山氏之之也子曰夫召我者而豈徒哉如有用我者吾其爲東周乎

明道曰公山召曰而豈徒哉是孔子意他𨿽畔而召我其心不徒然往而教之遷善使不叛則已此則於義直有可往之理而孔子亦有實知其不能攺而不往者佛肸召亦然吾其爲東周乎東遷以後諸侯大夫彊僭聖人豈爲是乎又曰東周之亂無君臣上下故孔子曰如有用我者吾其爲東周乎言不爲東周也又曰若用孔子必行王道東周衰亂所不肯爲也亦非革命之謂也

伊川曰公山弗擾以費畔不以召畔人逆黨而必召孔子則其志欲遷善而未知其術故也使孔子而不往是沮人爲善也何足以爲孔子

橫渠曰仲尼生於周從周禮故公旦法壊夢寐不忘爲東周之意使其繼周而王則損益可知矣吾其爲東周乎興周公之治也

範曰言忠信行篤敬𨿽蠻貊之邦行矣君子無入而不自得公山弗擾之召猶欲往而況不爲畔者乎詩云云誰之思西方美人又曰誰將西歸懷之好音如有用我者必興西周之道吾其爲東周乎言不爲也呂曰弗擾以費畔召孔子其意必有所謂此所以欲往也

謝曰公山弗擾執季氏以畔安知志不在克亂以權邪其能彊公室殆未可知也其爲東周亦未可知也楊曰爲臣而畔其君𨿽匹夫匹婦知夫子之不爲也公山弗擾以費畔召子是必有悔禍之心故曰夫召我者而豈徒哉如有用我者吾其爲東周乎東周之衰君臣之分不明久矣孔子用豈復爲東周之事乎言不爲也

尹曰孔子之不助畔人天下所共知也弗擾畔而召孔子則豈徒然哉焉知其不欲遷善乎將教之使遷善是有可往之理也然而亦固知其不能故終不往焉使孔子得用則將興文武之治吾其爲東周乎言不爲也東周且不爲況其下也哉子於南子陽貨則見之弗擾佛肸之召則欲往乃處亂世待惡人之道安知其不以是爲避咎歟

子張問仁於孔子孔子曰能行五者於天下爲仁矣請問之曰恭寛信敏惠恭則不侮寛則得眾信則人任焉敏則有功惠則足以使人

明道曰恭則不侮蓋一恭則仁道盡矣又寛以得眾爲人之所任敏而有功惠以使人行五者於天下其仁可知矣

範曰恭者不侮人故人亦不侮之寛者能容人故人亦歸之信者不疑故人任其事敏者不滯故事則有功惠則民懷之故足以使人堯之徳曰允恭舜之徳曰溫恭夫子之徳曰恭儉聖人未有不以恭爲徳者也子張之學未能守約故告之以能行五者於天下爲仁矣

謝曰恭寛信敏惠所以爲仁也至於不侮得眾人任有功足以使人皆仁之發也

楊曰行五者於身而推之不廣則仁其可幾乎故曰能行五者於天下而後爲仁

侯曰𨿽聖人之仁不過此五者行之天下聖人之仁也其餘則所至有大小逺近而已

尹曰恭寛信敏恵惟仁者盡之能行五者亦可以至於仁矣

佛肸召子欲往子路曰昔者由也聞諸夫子曰親於其身爲不善者君子不入也佛肸以中牟畔子之往也如之何子曰然有是言也不曰堅乎磨而不燐不曰白乎湼而不緇吾豈匏也哉焉能系而不食

明道曰公山弗擾佛肸召子皆欲往者聖人以天下無不可有爲之人亦無不可攺過之人故欲往然終不往者知其必不能攺故也佛肸召子路引親於其身爲不善者君子不入爲問故孔子以堅白匏爲對匏者系而不爲用之物不食者不用之義也又曰佛肸召欲往而不往何也聖人示人以迹子路不諭九夷浮海之類又曰佛肸召子必不徒然其往義也然終不往者度其終不足與有爲也

橫渠曰仁者先事後得先難後獲君子事事則得食不事事則𨿽有粟吾得而食諸仲尼少也國人不知委吏乘田得而食之矣及徳備道尊至是邦必聞其政𨿽欲仕貧無從而得之今召我者而豈徒哉庶幾得以事事矣而又絕之是誠系滯如匏不食之物也

範曰君子所過者化所存者神公山弗擾佛肸之召安知其不能爲善也有可往之道故欲往以明其義然而卒不往者毋必也聖人歸潔其身而已矣呂曰此謂毋固此所謂無可無不可有可有不可子路之所及無可無不可非子路之所及

謝曰聖人渉世於善遊不避深淵使不善沒水者效之豈不殆乎磨而不燐始可謂之堅湼而不緇始可謂之白蓋不如是不足爲聖人

楊曰磨而不燐湼而不緇而後無可無不可堅白不足而欲自試於磨湼其不緇燐也幾希子路之學未至乎無可無不可而能尊其所聞故於公山佛肸之召則陳孔子之語而問焉其不說也亦知之不苟耳尹曰弗擾佛肸之召子皆欲往者聖人不絕人以不可遷善也然而終不往者亦知其必不能也子路以親於其身爲不善君子不入之言而欲止之故又曰吾豈系而不食如匏也哉蓋磨之而不燐湼之而不緇始可以語此子路勇者也聞欲浮海則願從聞欲見弗擾佛肸則不喜者孔子意之所在非由能知也

子曰由也女聞六言六蔽矣乎對曰未也居吾語女好仁不好學其蔽也愚好知不好學其蔽也蕩好信不好學其蔽也賊好直不好學其蔽也絞好勇不好學其蔽也亂好剛不好學其蔽也狂

明道曰六言六蔽正如恭而無禮則勞與夫寛而栗剛而無虐之義同蓋好仁而不好學乃所以愚非能仁而愚徒好而不知學乃愚

範曰子路勇於爲善其失之也未能好學也故於夫子之言每有所悅仁知信直非不美也然而不學則皆有所蔽而不能成徳子路之性果故告之以勇又告之以剛所以攻其邪救其失也若顏子之殆庶幾者何哉惟能好學也

謝曰能仁能知能信能直能勇能剛則其有過也不免於蔽者其似是而非乎愚非仁也蕩非知也賊非信也絞非直也亂非勇也狂非剛也凡此皆生於不學徒好之而不明乎善也不明乎善不誠其身矣蓋惟學可以明善

楊曰仁而不學不知時措之宜故其蔽愚知而不學過而不知所以裁故其蔽蕩信而不學不知義之所在故其蔽賊直而不學徑情而不知以爲訐故其蔽絞勇而不學不知自反而縮故其蔽亂剛而不學則果於進爲故其蔽狂

侯曰知仁勇天下之達徳信直剛君子之美行不好學則蔽而入於惡矣

尹曰好之而不學則不能明乎善者也惟學者乃可以明善而無此蔽矣

子曰小子何莫學夫詩詩可以興可以觀可以羣可以怨邇之事父逺之事君多識於鳥獸艸木之名

明道曰自見周茂叔後吟風弄月以歸有吾與防也之意

伊川曰詩可以怨譏刺皆是也多識於鳥獸艸木之名所以明理也

橫渠曰興己之善觀人之志羣而思無邪怨而止禮義入可事親出可事君但言君父舉其重者也又曰詩可以興是起人之善意也猶孔子所謂起予者是也可以觀人之得失可以羣居也蓋不爲邪所以可羣居所以怨者人情所不免若不怨則恩疎𨿽則怨然正於禮義所怨者當理小弁擊鼔皆怨也然則發乎情者有禮義止乎禮義也又曰邇之事父逺之事君多識於鳥獸艸木之名詩中君臣父子兄弟夫婦朋友莫不皆有人但學詩中所行得失則事君事父無不盡止言事父事君最舉其重者言也多識於鳥獸艸木之名言亦可以博物

範曰學者興於詩故可以興情發於中而形於言故可以觀可以羣者相勉以正也可以怨者相責以恩也詩所以爲忠孝故可以事父可以事君也

呂曰興者起志意觀者察事變羣居相語以詩則情易達有怨於人以詩則意不廹其爲言也婉而有激功而能反所以事父與君盡之矣其緒餘又足以資多識

謝曰詩吟詠情性善感發人使人易直子諒之心易以生故可以興得情性之正無所底滯則閱理自明故可以觀心平气和與物無競故可以羣優遊不廹𨿽怨而不怒也無鄙倍心故可以怨邇之事父可以得其親逺之事君可以得其君能盡臣子之道則天下之事無不可者蓋興於詩成於樂其終始一道也楊曰吟詠情性足以感人之善心比物象類有以極天下之故可以興可以觀得溫柔惇厚之風故可以怨明庶物察人倫盡於此矣其可不學乎

尹曰吟詠情性足以感發故可以興思無邪而閱理明故可以觀心平气和故可以羣怨而不怒故可以怨推之於國家可以盡臣子之道又足以博物而多識故不可以不學也

子謂伯魚曰女爲周南召南矣乎人而不爲周南召南其猶正墻面而立也與

明道曰二南人倫之夲王化之基苟不爲之則無所自入古之學者必興於詩不學詩無以言故猶正墻面而立

伊川曰人而不爲周南召南此乃爲伯魚而言蓋恐其未盡治家之道耳人欲治天下國家先湏從身修家齊來不然則是猶正墻面而立也

橫渠曰人不爲周南召南其猶正墻面而立常深思此言誠是不從此行甚隔著事向前推不去蓋至親至近莫甚於此故須從此始近試使人家爲周南召南之事告之教之則是爲之也道須是從此起自世學不講殊不成次第今試力推行之

範曰有天地然後有萬物有萬物然後有男女有男女然後有夫婦有夫婦然後有父子有父子然後有君臣夫婦人倫之始王化之基故不爲周南召南其猶正墻面而立也歟

呂曰周南召南正始之道自身及家主於內行之至不先爲此而事其末則猶正墻面之無識

謝曰二南之詩發乎情止乎禮義人道之極皆盡性至命之事

楊曰學道而不爲二南皆不得其門而入也故猶正墻面而立

尹曰問伯魚者恐未盡治家之道夫治國治天下者必先修身而齊家也欲修身而家齊者苟不爲周南召南則猶墻面而立謂之爲者蓋欲其以周南召南之道於其家而推之則無往而不治也𨿽文王之聖亦刑於寡妻以至於兄弟以禦於家邦況眾人乎

子曰禮云禮云玉帛云乎哉樂云樂云鐘鼔云乎哉伊川曰禮云禮云玉帛云乎哉樂云樂云鐘鼔云乎哉此固有禮樂不在玉帛鐘鼔先儒解者多用安上治民莫善於禮移風易俗莫善於樂此固是禮樂之大用也然推夲而言禮只是一个序樂只是一个和只此兩字含畜多少義理或問禮莫是天地之序樂莫是天地之和曰固是天下無一物無禮樂且置兩隻倚子才不正便是無序無序便乖乖便不和又問如此則禮樂卻只是一事曰不然如天地陰陽其勢髙下甚相背然必相須而爲用也有陰便有陽有陽便有陰有一便有二才有一二便有一二之間便是三已往更無窮老子一言三生萬物此是生生之謂易理自然如此維天之命於穆不已自是理自相續不已非是人爲之如使可爲𨿽使百萬般安排也須有息時惟爲無爲故不息中庸言不見而章不動而變無爲而成天地之道可一言而盡也使釋氏千章萬句亦不能逃此三句只爲聖人說得要故包含無盡釋氏空周說爾只是許多

範曰禮之夲在於敬樂之本在於和言而履之禮也行而樂之樂也中心斯湏不和不樂𨿽有鐘鼓非樂也外貌斯湏不荘不敬𨿽有玉帛非禮也故君子禮樂不可斯湏去身惟在於敬與和而已

謝曰寓其節於玉帛寓其和於鐘鼓然則所寓豈其本也

楊曰玉帛鐘鼓禮樂情文之所寓故曰玉帛鐘鼔云乎哉言不止而已

侯曰玉帛禮之文鐘鼓樂之器皆非所謂禮樂者知禮樂之本則知道矣

尹曰禮之本在於敬樂之本在於和寓禮於玉帛寓樂於鐘鼔事其末而不知其本豈所謂禮樂也哉

子曰色厲而內荏譬諸小人其猶穿窬之盜也與範曰色厲而內荏者欲人不知故譬之穿窬之盜與夫殺越人於貨者異也

謝曰似剛而非剛無實而盜名者也故與非其有而取之者同

楊曰色厲而內荏則爲不善於人之所不知是猶穿窬之盜也

侯曰色厲而內荏賊害之道也故曰其猶穿窬之盜也與

尹曰色剛厲而內柔其欲人之不知也推其心何異穿窬之盜哉

子曰鄕原徳之賊也

範曰孟子謂鄕原其志嘐嘐然曰古之人行何爲踽踽涼涼生斯世也善斯可矣閹然媚於世也者是鄕原也又曰非之無舉也刺之無刺也同乎流俗合乎污世居之似忠信行之似亷潔眾皆悅之自以爲是不可與入堯舜之道故曰徳之賊也聖人惡似而非者若夫邪正是非若別白黒者聖人不辧也色厲而內荏者似正而非正也鄕原者似徳而非徳也人君於此辧之則邪正是非不能罔矣

呂曰鄕原者同污合俗爲一鄕之所宗有徳者人所矜式亦爲一鄕之所宗以其與有徳者似是而非非知徳者不能辧故謂之徳賊

謝曰徳之賊與恐其亂徳不同自賊其徳也

尹曰孟子謂鄕原者言不顧行行不顧言閹然媚於世者也非之無舉也刺之無刺也同乎流俗合乎污世居之似忠信行之似亷潔眾皆悅之自以爲是而不可以入堯舜之道故曰徳之賊也

子曰道聴而塗說徳之棄也

範曰君子之學必稽之於古昔聞之於先王朋友講習而後之故曾子自省其不習者恐爲徳之棄也

謝曰君子敏於事而愼於言欲以畜徳道聴而塗說是棄之也與出乎口入乎耳同

楊曰鄕原終不可與入堯舜之道故爲徳之賊道聴而塗說口耳之學也故爲徳之棄

侯曰不能有諸己非徳之棄與

尹曰學無自得君子所不取道聴塗說以資口耳爲徳之棄不亦宜乎

子曰鄙夫可與事君也與哉其未得之也患得之旣得之患失之苟患失之無所不至矣

範曰有患得之心必有患失之心古之佞人其始也諛悅順防而已未必有犯上作亂之志也及其患失無所不至矣則終弒父與君故好利之士爲國者最不可用也

呂曰憚於任事故未得而患得好利無厭故旣得而患失

謝曰操患失之心何所不至則又不若具臣矣蓋有時而從之也

楊曰苟以得失累其心則可以保其位者無不爲矣如是而能盡忠者未之有也

侯曰苟以患得患失爲心則何所不至哉𨿽弒父與君無不爲己有天下國家者可不察哉

尹曰事君而患失則何所不至哉君子之所鄙者也

子曰古者民有三疾今也或是之亡也古之狂也肆今之狂也蕩古之矜也亷今之矜也忿戾古之愚也直今之愚也詐而已矣

範曰狂者進取故肆矜者自持故亷愚者率其性故直末世滋僞豈惟賢者不如古哉民之性蔽亦與古異矣

謝曰狂者過中之謂利害不得而拘之故肆蕩則自恣矣矜者莊以立我故有亷隅忿戾則有爭气矣愚者無所知故直情徑行詐則有賣直之意存焉楊曰气失其平則爲厲疾狂矜愚气稟之偏也故亦謂之疾肆與蕩相近而不同蕩則放而不反非特肆而已矜以自持則不足以通物故亷亷而不劌則無惡於亷矣未爲惡疾矜而至於忿戾則爭矣愚而直則可彊而爲善愚而詐則終於不移而已矣

侯曰肆則過而少邊幅尙有所止焉蕩則無所止矣矜則亷隅整峻難與並爲仁忿戾則爭而害物矣愚則直實而不隠詐則直之反也故曰古者民有三疾今也或是之亡也蓋世衰道微先王之道不行故也尹曰肆者不拘蕩則放恣矣亷者自守忿戾則爭矣直者直情而徑行詐則僞矣

子曰巧言令色鮮矣仁

範曰此夫子所常言也弟子各以所聞記之故又見於此

子曰惡紫之奪朱也惡鄭聲之亂雅樂也惡利口之覆邦家者

範曰天下之理正勝常少不正勝常多故朱不能勝紫雅不能勝鄭賢不能勝佞聖人所以惡之也利口之人以是爲非以非爲是以賢爲不肖以不肖爲賢人君苟以是爲非以非爲是以賢爲不肖以不肖爲賢則邦家之覆不難矣

謝曰覆猶覆冒之覆使人恬然不知悟以自肆也楊曰紫未足奪朱鄭聲未足以亂雅利口未足以覆邦家者皆人所易知逺之可也至於幾微之間足以亂正而搆禍則非明者不能見也終必淪胥而已矣故聖人惡之

侯曰紫未必亂朱鄭未必亂雅利口未必能覆邦家然聖人云者惡其似是而非也子曰放鄭聲逺佞人鄭聲淫佞人殆世俗之人喜於淺近而不喜深逺如知鄭聲之淫則不可亂雅樂矣正淡者人多不悅淫哇者人必趨之正論者厲而難入利口者華而易聴如此則亂雅樂而覆邦家矣是以聖人深惡之

尹曰邪害於正是可惡也

子曰予欲無言子貢曰子如不言則小子何述焉子曰天何言哉四時行焉百物生焉天何言哉

明道謂韓持國曰如說妄說幻爲不好底性則請別尋一个好底性來換了此不好底性著道卽性也若道外尋性性外尋道便不是聖賢論天徳蓋謂自家元是天然完全自足之物若無所污壞卽當直而行之若小有污壞卽敬以治之使復如舊所以能使如舊者蓋爲自家本質原是完足之物若合修治而修治之是義也若不消修治而不修治亦是義也故常簡易明白而易行禪學者總是彊生事至於山河大地之說是他山河大地又幹你何事至於孔子道如日星之明猶患門人未能盡曉故曰予欲無言如顏子則便黙識其他未免疑問故曰小子何述又曰天何言哉四時行焉百物生焉可謂明白矣若能於此言上看得破便信是會禪也非是未尋得蓋實是無去處說此理本無二故也

伊川曰以子貢多言故告之以此

橫渠曰天道四時行百物生無非至教聖人之動無非至徳夫何言哉又曰不言而四時行聖人神道設教而天下服誠於此動於彼神之道與

範曰易曰黙而成之不言而信存乎徳行無言者徳之至夫言未有不入於二者也不言則無乎不在其中故如天焉是以夫子志於不言凡言皆不得已也呂曰徳孚於人故不言而信

謝曰天地有大美四時有明法不以無言而隠也故四行焉百物生焉所謂吾無隠乎爾也

楊曰子貢能言者也而天下之理有言之不能諭者故子曰子欲無言以發之易曰黙而成之不言而信存乎徳行記曰天道至教聖人至徳其斯之謂乎尹曰聖人與天地同徳予欲無言所以發子貢之問也子貢識髙而未能至之故孔子每欲語之也常先有以發其疑若曽子顏子則深諭無疑

孺悲欲見孔子孔子辭以疾將命者出戶取瑟而歌使之聞之

明道曰孟子曰教亦多術矣予不屑之教誨也者是亦教誨之而已矣孔子不見孺悲所以深教之也範曰孟子曰教亦多術矣予不屑之教誨也者是亦教誨之而已矣孔子不見孺悲所以教誨之也謝曰使之聞之則非固爲不誠以疾辭也必其禮際有不善者使其由此知所以自省則是亦教誨之而已矣

楊曰孺悲之不足見辭而拒之可矣然聖人之仁不以其不足見而棄之故取瑟而歌使之聞之知所以不見之意是亦教誨之也

尹曰不屑之教誨者是亦教誨之而已矣

宰我問三年之喪期已久矣君子三年不爲禮禮必壞三年不爲樂樂必崩舊糓旣沒新糓旣升鑽燧攺火期可已矣子曰食夫稻衣夫錦於女安乎曰安女安則爲之夫君子之居喪食防不甘聞樂不樂居處不安故不爲也今女安則爲之宰我出子曰予之不仁也子生三年然後免於父母之懷夫三年之喪天下之通喪也予也有三年之愛於其父母乎

範曰宰我學於聖人豈不知三年之喪不可以期而止也其所見如此則仁心不篤也故夫子以爲不仁夫食防不甘聞樂不樂居處不安此三者豈自外至哉自中出生於心也聖人因人心而制禮上取象於天下取法於地四時成嵗則人亦宜變矣然而以期爲未足也故又引而至於三年賢者之情則無窮也聖人爲之三年賢者不得過不肖者不得不及夫豈以三年足以報其親哉子生三年然後免於父母之懷此爲中人而言所以深責宰我之無恩也

呂曰宰我欲短喪自以爲義當如是不知三年之愛於父母故食稻衣錦自以爲安

謝曰人子執喪而惻怛之心發於自然故食防不甘哀勝味也聞樂不樂哀勝音也居處不安哀勝佚也此豈可致殺乎三年而服以是斷特恐賢者過中而已宰我乃欲加損焉其不能察理甚矣是亦不知仁之道也故曰予之不仁也此乃問喪禮於夫子非予自執喪而短之也

楊曰三年問曰至親以期斷天地則已易矣四時則已變矣其在天地之中者莫不更始焉以是象之而三年者加隆焉耳當是時謂至親以期斷豈獨宰子而已哉而予之問亦欲知其所知而已夫三年之喪天下之通喪也期功緦由是而殺焉耳爲是說者皆失其防也然宰予之問而孔子曰女安則爲之則子之意豈以短喪之可不可特在於安不安而已乎聞之而不知所問故其出也孔子詳言之欲其聞而知耳或問宰我於三年之喪猶有疑問何也曰此其所以爲宰我也凡學於孔子者皆欲窮防到無疑處方已三年之喪在他人於此不敢發之宰我疑以期斷故必求質於聖人𨿽被深責所不辭也又曰宰我問三年之喪非不知其爲薄也只爲有疑故不敢隠於孔子只此無隠便是聖人作處

侯曰宰我欲短喪蓋誠心以爲可也夫子曰食夫稻衣夫錦於女安乎曰安女安則爲之非僞也君子之居喪食防不甘不安於味也聞樂不樂不安於樂也居處不安不安於逸也宰我曰安則爲之可也及其出也子曰予之不仁也子生三年然後免於父母之懷夫三年之喪天下之通喪也予也有三年之愛於父母乎於所厚者薄無所不薄矣故曰不仁

尹曰短喪之說𨿽下愚且恥言之宰我親學於聖人之門而以是爲問者有所疑於心而不敢彊焉食稻衣錦期而安之其不仁可知矣又曰君子不爲者以其不安也今女安則爲之其責之亦深矣然則三年之喪天下之通喪宰我謂期可已矣而曰女安則爲之何哉蓋聖人不與人爲僞也昔樂正子春學於曽子其母死五日而不食曰吾悔之自吾母而不得吾情惡乎用吾情示以不僞也宰我出則曰子之不仁也子生三年然後免於父母之懷則其短喪之惡著矣

子曰飽食終日無所用心難矣哉不有博奕者乎爲之猶賢乎已

橫渠曰學者捨禮義則飽食終日無所作爲與下民一致所事不逾衣食之間燕遊之好爾

範曰孟子曰飽食暖衣逸居而無教則近於禽獸故聖人憂之博奕藝之至賤者也爲之猶賢乎無所用心則夫爲仁義有愈於博奕者其賢可知也

謝曰博奕之害則止於博奕而已蓋放僻邪侈皆生於無所用心心有所用則止止則不可謂之【闕】楊曰博奕非君子之所宜爲然飽食逸居無所用心則放僻邪侈將無不爲已故以是而系其心豈不猶賢於己乎

尹曰學者無所用心則非僻之心入之矣故博奕藝之賤者猶愈於無所用心苟用心於仁義者則爲賢可知矣

子路曰君子尙勇乎子曰君子義以爲上君子有勇而無義爲亂小人有勇而無義爲盜

伊川曰勇一也而用不同有勇於气者有勇於義者君子勇於義小人勇於气故孔子告子路義以爲上也

範曰子路之言疾也夫子之言藥也聖人之教人常如此惟子路之勇子貢之辧較而易見者也

呂曰君子𨿽志於善苟勇而無義必有爲亂之迹如鬻拳兵諫之類

謝曰非以勇爲不足尙欲子路所以勇也義以爲上則其爲勇大矣所謂自反而縮若専於勇而已則亂人也

楊曰孟施捨之守約不如曽子之守義則所謂大勇尙義而已諸侯曰君卿大夫曰子君子者有徳位之通稱也君子而有無義者以位言之也無義必至於後其君則終於爲亂而已矣

尹曰義以爲上則爲勇也大矣子路好勇者也故孔子以義告之

子貢曰君子亦有惡乎子曰有惡惡稱人之惡者惡居下流而訕上者惡勇而無禮者惡果敢而窒者曰賜也亦有惡乎惡徼以爲知者惡不孫以爲勇者惡訐以爲直者

範曰君子樂道人之善故惡稱人之惡信而後諌故惡居下流而訕上勇而無禮則亂果敢而窒則害此孔子所惡也惡徼以爲知以下子貢之所惡也聖人之所以惡者大賢人之所以惡者小抑其次也謝曰樂道人之善故惡稱人之惡者居是郊不非其大夫故惡居下流而訕上者勇而無禮則必爲亂果敢而窒則不可與羣徼似知不孫似勇訐者幾於直皆足以欺世亂俗故皆惡之

楊曰仁者無不愛則君子疑若無惡矣子貢之有是心也故問焉以質其是非

侯曰七者非特聖賢之所惡也天下之通惡也孔子特因子貢之問而發之耳子貢則又因夫子之問而言此所謂惟仁者能好人能惡人者也

尹曰孔子之所惡以戒學者也子貢之所惡已所必不爲也徼抄也抄人之意以爲己有也

子曰惟女子與小人爲難養也近之則不孫逺之則怨範曰女子小人之情惟聖人知之自古及今不能易也故君子以爲戒而不近焉

謝曰此君子所以不惡而嚴也

楊曰易之家人曰女正位乎內男正位乎外故男女有別而不相瀆遁之象曰君子以逺小人不惡而嚴夫如是則不孫之與怨逺矣

侯曰女子小人不安分故近之則不孫逺之則怨尹曰是以君子逺之不惡而嚴

子曰年四十而見惡焉其終也己

範曰四十者君子成徳之時也故無聞不足畏見惡則終身無善矣是以君子學如不及猶恐失之進徳修業欲及時也

謝曰與無聞之意同

楊曰四十而無聞已不足畏又況見惡乎其終也己可知矣

侯曰四十而見惡則惡心不悛者也終亦必亡而已矣

尹曰四十者不惑之時也無聞於世固不足畏其見惡於人則終身無善矣

論語精義卷九上﹤經部﹐四書類﹐論孟精義__論語精義﹥

欽定四庫全書

論語精義卷九下

宋朱子撰

微子第十八

微子去之箕子爲之奴比干諌而死孔子曰殷有三仁焉

範曰三人者皆足以有天下故均之曰仁孟子曰聖人之行不同也或逺或近或去或不去歸潔其身而已矣三人皆聖人之行也求仁而得仁宜其一矣呂曰去之爲之奴諫而死者皆欲納君於善故同謂之仁

謝曰三人之行皆出於至誠惻怛斯知仁矣

遊曰董子曰仁人者正其義不謀其利明其道不計其功善乎其言始可與言仁也已矣蓋仁人之用心惟仁所在而已仁之所在則從之不論所以也仁在於去則去之而不愧微子是也仁在於不去則爲之奴而不辱箕子是也仁在於死則就死而不悔比干是也豈顧利害禍福而易其求仁之志哉故伯夷之淸伊尹之任栁下惠之和皆仁也伯夷辭爲孤竹之君而餓於首陽之下由眾人觀之其利害固殊絕也而彼獨以是求仁焉以是求之以是得之旣以遂其志矣夫何怨之有宰我曰仁者𨿽告之曰井有仁焉其從之也宰我之意蓋曰仁者之志惟求仁而已功利非所計也井者必死之地也厥或告之曰死地有仁彼其用心之誠亦將從之也是不然君子之求仁亦曰循理而已矣夫理之所不載安在其爲仁耶故可逝者其心也其不可陷者具理也以其用心之仁故可以欺以其見理之明故不可罔以井爲言則犯害之地皆是也

楊曰三人者各得其本心故同謂之仁

侯曰伯夷叔齊求仁而得仁微子去之箕子爲之奴比干諌而死孔子曰殷有三仁焉知此五人之爲仁則知仁矣學者致思焉

尹曰無所擇於利害而爲所當爲惟仁者能之君子之事不必同也其於利害無所擇則一也書曰自靖人自獻於先王故孔子皆以爲仁也

栁下惠爲士師三黜人曰子未可以去乎曰直道而事人焉往而不三黜枉道而事人何必去父母之邦範曰此孟子所謂不屑去也遺佚而不怨阨窮而不憫降志而不以爲辱屈身而不以爲恥自知其直道而已在栁下惠則可孔子不爲也

謝曰其官不移用我亦可捨我亦可玩世不恭者之所爲也蓋古人重適他邦如大夫去國向國而哭𨿽在他國祭祀之禮居防之服皆如其國之故使其他國可以處我去此之彼何憚焉然莫能相尙也是以何必去父母之邦

楊曰栁下惠不羞污君不卑小官故爲士師三黜而不去聖人之和者也孔子無可無不可則近於和而不同道栁下惠不去父母之邦孔子則去魯而無不之君子或去或不去一於仁而已矣故記栁下惠於三仁之後而下文又詳著孔子之行以明其趨則一也自楚狂至荷蓧皆譏孔子不能已者故其終歷敍夷齊而下而卒曰我則異於是無可無不可蓋所謂逸民者聖人之徒也孔子之異於是惟時焉而已矣孟子以爲集大成其有見於此與

侯曰子謂栁下惠降志辱身矣孟子謂栁下惠不羞污君不卑小官進不隠賢必以其道遺佚而不怨阨窮而不憫疑其和光同塵不與臧否玩世不恭者也及爲士師三黜曰直道而事人焉往而不三黜枉道而事人何必去父母之邦其出處取與之際不合聖人蓋亦鮮矣豈非和而能介者乎孟子謂之聖之和而夫子曰言中倫行中慮不亦宜乎和而介乃介之量也然子曰降志辱身孟子曰不恭蓋欲絕其流也尹曰栁下惠孟子所謂不屑去者也遺佚而不怨阨窮而不憫仕而不喜黜而不慍自知其直道而行耳此其所以爲和與若孔子則異是矣

齊景公待孔子曰若季氏則吾不能以季孟之間待之曰吾老矣不能用也孔子行

伊川曰若季氏則吾不能以季孟之間待之季氏彊臣君待之之禮極隆然非所以待孔子也季孟之間則待之之禮爲至矣然復曰吾老矣不能用也此孔子不系待之輕重特以不用而去

範曰此聖人去就所以異於人人也孟子每言伯夷伊尹栁下惠必以孔子明之此篇自微子至於逸民皆記賢人之出處而折中以聖人之行所以明中庸之道也

謝曰以季孟之間待夫子在景公之意則已勤尹曰景公之待孔子猶齊宣之欲中國而授孟子室也不用則亦已矣是何足以畱孔子也

齊人歸女樂季桓子受之三日不朝孔子行

範曰史記世家孔子曰魯今且郊如致膰乎大夫則吾猶可以止季桓子卒受齊女樂郊又不致膰爼於大夫孔子遂行孟子曰不知者以爲爲肉也其知者以爲爲無禮也然則膰肉𨿽至可以無行乎是不然膰肉𨿽至亦行也惟未必如不至之速也孔子之行本之受女樂而不朝是以記者不及膰肉也

楊曰孔子有行可之仕際可之仕言將行其言也則就之行可之仕也迎之致敬以有禮則就之際可之仕也齊景公待孔子曰若季氏則吾不能以季孟之間待之非致敬以有禮也曰吾老矣不能用也非言將行其言也二者皆無處焉故孔子行於季桓子見行可之仕也受齊女樂而不朝則不足與有行矣𨿽禮貌未衰猶將去之也故孔子行

尹曰君子見幾而作不俟終日也受女樂而不朝怠於政事如此其無欽賢之心可知矣夫子所以行也

楚狂接輿歌而過孔子曰鳳兮鳳兮何徳之衰往者不可諌來者猶可追己而已而今之從政者殆而孔子下欲與之言趨而辟之不得與之言

楊曰接輿以鳳徳況孔子而規其行知尊孔子而趨不同者也故孔子下欲與之言接輿其意若曰孔子之爲孔子其趨不同未易以口舌爭也故趨而避之不與之言

侯曰聖人之道大而難知楚狂接輿知鳳徳之衰而已不知天之未防斯文也知今之從政者殆而不知文武之道未墜也故孔子下欲與之言趨而辟之不得與之言也

尹曰接輿以鳳況孔子而諷孔子使隠也

長沮桀溺耦而耕孔子過之使子路問津焉長沮曰夫執輿者爲誰子路曰爲孔丘曰是魯孔丘與曰是也曰是知津矣問於桀溺桀溺曰子爲誰曰爲仲由曰是魯孔丘之徒與對曰然曰滔滔者天下皆是也而誰以易之且而與其從辟人之士也豈若從辟世之士哉耰而不輟子路行以告夫子憮然曰鳥獸不可與同羣吾非斯人之徒與而誰與天下有道丘不與易也

明道曰桀溺言天下衰亂無道滔滔者天下皆是也孔子𨿽欲行其教而誰可以化而易之孔子曰如使天下有道我則無所治不與易之也今所以周流四方爲時無道故也聖人不敢有忘天下之心知其不可而猶爲之故其言如此又曰滔滔者天下皆是也而誰以易之誰肯以夫子之道易己所爲

橫渠曰滔滔忘反者天下莫不然如何變易之天下有道丘不與易也知天下無道而不隠者道不逺人且聖人之仁不以無道必天下而棄之也

範曰接輿長沮桀溺佯狂躬耕而不入危亂之邦此聖人所欲引而至於道者也故孔子下欲與之言又使子路問津焉接輿則趨辟長沮則不答皆自絕於夫子以守其一介之行不能由中庸以入堯舜之道非聖人絕之也若夫子之行則異於逸民故修身治天下國家必由孔子之道離孔子之道則爲非道不可以治天下國家也

呂曰孔子皇皇蓋以天下皆無道將以斯道易天下而已如使天下有道則無所用易桀溺果於進退故謂天下皆無道捨此適彼將何所易正惟辟世而已此不與人爲徒者也故孔子以爲不然

楊曰孔子之仕事道也兆足以行矣而不行故去之非有辟也桀溺以孔子爲辟人之士則非知孔子者矣故夫子憮然曰鳥獸不可與同羣則所當與爲羣者人而已夫如是何辟人之有

尹曰長沮桀溺之徒皆素隠者也故以孔子之周行四方爲非而曰滔滔者天下皆是誰肯以夫子之道易己所爲哉不知天下有道則聖人無事於變易所以易之者爲其滔滔也且人之與人類也惡天下之滔滔而欲辟之則又豈可與鳥獸同羣乎聖人不以絕人逃世爲潔也

子路從而後遇丈人以杖荷蓧子路問曰子見夫子乎丈人曰四體不勤五糓不分孰爲夫子植其杖而蕓子路拱而立止子路宿殺雞爲黍而食之見其二子焉明日子路行以告子曰隠者也使子路反見之至則行矣子路曰不仕無義長防之節不可廢也君臣之義如之何其廢之欲潔其身而亂大倫君子之仕也行其義也道之不行已知之矣

範曰周之衰世賢人處隠如丈人也荷蓧而不知其名蓋名不足以累之也孔子惜其未聞道也故使子路反見之告以君臣之道蓋孔子所遇未嘗無誨焉夫隠者爲髙故往而不反仕者爲通故溺而不止不與鳥獸同羣則決性命之情而饕富貴此二者皆惑也是以依乎中庸者爲難惟聖人不廢君臣之義或出或處不離於道所以扶世立教也

謝曰夏商嘗中衰而聖賢之作亦繼故士之不得志而處者猶未有避世之意周之衰世習治之後而傷禮義陵遲之久也故士之隠者至憤世嫉邪多爲長往不來之行當是時微聖人無以知非斯人之徒與而誰與哉知世無道而隠𨿽不役於利者然悻悻於自潔則不得同爲無我矣聖人樂則行之憂則違之則亦豈知我之不忘世邪世之不忘我邪𨿽不與鳥獸同羣亦何嘗知進而不知退此所以與避世者異楊曰子路問夫子於荷蓧丈人丈人曰四體不勤五糓不分孰爲夫子植其杖而耘其言不讐而子路拱而立猶若待命者蓋敬之至也記曰遭先生於道正立拱手先生問則對不問則趨而退禮也豈子路有得丈人於眉之間而敬之若斯邪故止子路宿殺雞爲黍而食之見其二子焉所以親厚之也蓋二人者相得於語黙之間故其相與如此又見其二子焉斯可謂長防之節不可廢矣孔子以是知其可與言君臣之義也故使子路反見之蓋將語之以此也然孔子獨於荷蓧謂之隠者蓋知其隠居求志非素隠故也下文記子路之言蓋述孔子使反告之意侯曰孔子曰不知言無以知人也子路遇丈人以杖荷蓧子路問曰子見夫子乎丈人曰四體不勤五糓不分孰爲夫子植其杖而耘言不迫切足知其爲有徳君子也植杖而耘又見從容於子路也苐不如夫子之從容中道爾故夫子曰隠者也使子路反見之則欲約之以禮其止子路宿也見其二子焉殺雞爲黍而食之則知賔主之序者也故子路告其子曰長幼之節旣不可廢則君臣之義如之何其廢之蓋就其所知而告之亦夫子之志也

尹曰道不行孔子固己知之矣其不以不仕爲髙者聖人或出或處惟其義而已故子路譏丈人獨行之失曰長幼之節不可廢也君臣之義如之何其廢之乎潔其身而亂大倫君子不爲也是數子謂之獨行隠居可也然乃所謂素隠行怪孔子所不爲者也子之下車於接輿使子路問津於長沮桀溺反見乎荷蓧丈人豈不欲引而至於道乎而四子者方守其一介之行而不可回故亦終於素隠而已矣

逸民伯夷叔齊虞仲夷逸朱張栁下惠少連子曰不降其志不辱其身伯夷叔齊與謂栁下惠少連降志辱身矣言中倫行中慮其斯而已矣謂虞仲夷逸隠居放言身中淸廢中權我則異於是無可無不可

範曰孟子曰可以仕則仕可以止則止可以久則久可以速則速孔子無可無不可此聖人所以一天下之不一也揚雄曰觀乎聖人則見賢人是以孟子每言夷惠必以孔子明之由夷惠皆得其偏未若聖人之全盡也

呂曰慮者志之所在𨿽不可以爲法中其素志之所在不至於不揜虞仲夷逸身隠而不仕合乎道之淸言放而不拘合乎道之權惟是二者中於道而已栁下惠少連亦二者中乎道而得乎言行之大故愈於此

謝曰七人隠遁不污則同其立心造行則異伯夷叔齊天子不得臣諸侯不得友蓋彼已遁世離羣矣直以降志辱身爲恥下聖人一等此其最髙與栁下惠少連𨿽降志而不枉已𨿽辱身而不求合其心有不屑也故能言中倫行中慮虞仲夷逸隠居放言則言不合先王之法者多矣然淸而不污也權而適可也與方外之士害義傷教而亂大倫者殊科是以均謂之逸民

楊曰不降志不辱身夷齊之所同降志辱身矣而言中倫行中慮栁下惠少連之所同當是時所謂淸和者非獨夷惠而已七人者若是其班則皆聖人之徒也而論者謂三聖人因時制行以相救豈未嘗深考於此乎

侯曰作逸民之道者七人而制行不同各盡其所至而已夷齊非其義也非其道也棄千乘之國而餓非爲名潔身而淸者也不降其志不辱其身鄰於仁矣下惠少連降志辱身疑其污也而言中倫行中慮栁下惠三公不能易其介虞仲夷逸隠居放言隠居所以身中淸放言以自廢所以中權然皆非聖人之中道故曰我則異於是無可無不可聖人之中道志亦有可降時身亦有可辱時亦有不可降辱時各因其時而已故中庸曰溥博淵泉而時出之

尹曰先儒謂七人皆逸民之賢者各守其一節者也孔子則無可無不可此所以常適其可異於逸民之徒也揚雄曰觀乎聖人則見賢人是以孟子每言夷惠必以孔子斷之

太師摯適齊亞飯幹適楚三飯繚適蔡四飯缺適秦鼓方叔入於河播鞀武入於漢少師陽擊磬襄入於海伊川曰孔子自衛反魯樂正雅頌各得其所至是太師等入河蹈海由樂正魯不用而放棄之也

橫渠曰師摯之始樂失其次徒洋洋盈耳而已夫子自衛反魯一嘗治之其後伶人賤工識樂之正及魯下衰三桓僭妄自太師而下皆知散之四方逾河蹈海以去亂聖人俄頃之助功化已如此其曰用我者期月而已可也豈虛言哉

範曰記樂之所由廢也樂者諸侯受之於天子以祀其先祖者也故有國者重之古者樂師𨿽賤而有課職哀公之時禮樂廢壞不聴規諫故樂師失職又不得其言而分散於四方則其國可知矣

謝曰周衰賢者相招爲祿仕多仕於伶官蓋其責輕而無愧至其甚也滛聲無節僭上無禁守其官者或愧焉是以非而去之

楊曰周衰𨿽禮樂壞亡而魯猶足爲也故一變而可至道至是官不得其職𨿽樂工之賤猶負其器而不苟有入於河海者故著之以見周公之澤也故下文述周公之語

尹曰臣聞張載曰師摯之始樂失其次徒洋洋盈耳而已夫子自衛反魯一嘗治之其後伶人賤工識樂之正及魯益衰三家僭妄自太師以下皆知散之四方逾河蹈海以去亂夫聖人俄頃之助功化已如此其曰用我者期月而已可也豈虛言哉

周公謂魯公曰君子不施其親不使大臣怨乎不以故舊無大故則不棄也無求備於一人

明道曰周公謂魯公三句反復說不獨不施其親又當使大臣不怨至公不可忘私故又當全故舊伊川曰施與也言不私其親暱也

範曰記魯之所由衰也周公之戒如此其子孫忽忘之矣不施其親者無失其爲親也大臣不獨用其身而己必行其道則不怨矣故舊不遺則民不偸無求備於一人則爲上易事四者治國之要也

呂曰四者正謂親親敬大臣篤故舊寛眾此其序也施讀爲弛不相維也【按陸氏釋文正作弛字音詩紙反】大臣非其人則去之居其位而不用此所以取怨也

謝曰對報之謂施如親黨特無失其爲親而已豈有施報往來之意也不使大臣怨乎不以大臣民之表使謀不行言不聴而怠則國可知矣故舊非大故而棄是無所不薄矣求備於一人則無人而可使也齊家治國與人接下之道盡於是

楊曰自親親推之於敬故自敬大臣推之不求備於一人則所以厚民徳用人才者至矣爲國之道孰先於是乎故周公之訓魯公以此

尹曰親者無失其爲親是以無所施也大臣所當任不可使有不用之怨也故者無失其爲故不可輕棄遺也使人則必器之不可以求備也周公之戒其子至矣國安有不治哉

周有八士伯達伯適仲突仲忽叔夜叔夏季隨季騧橫渠曰周有八士記善人之富也

範曰周公作君奭稱文王之臣自虢叔以下而太公畢公之屬不在焉孔子記有八士而閎夭泰顚之屬不在焉此八人皆不顯者周之多士可知矣自三仁至於八士或顯或隠皆聖賢之出處也莊周之讓王蓋本乎此篇

謝曰皆尙志者𨿽其言行不必其居仁由義者也楊曰八人盡爲士之道者故謂之八士

尹曰周有八士記善人之富也士則盡士之行者

論語精義卷九下

欽定四庫全書

論語精義卷十上

宋朱子撰

子張第十九

子張曰士見危致命見得思義祭思敬喪思哀其可已矣範曰見危致命者不爲義疚也見得思義不爲利回也祭思敬防思哀舉其大者知其細也孔子以見利思義見危授命亦可以爲今之成人子張以爲士如斯已矣在聖人則曰未也子貢問士子曰行已有恥子路問士子曰切切偲偲怡怡如也子貢失之辧而不足於恥子路失之勇而不足於和故告之如此子張所謂士者成人之次也見危致命則不爲義疚見利思義則不爲利回亦猶祭思敬防思哀而已此士之常也士之止於此彊學而力行之可以進於成人故曰其可已矣在聖人則曰未也

謝曰見危致命捨生而取義也見得思義舍利而取義也死生利害不足以動其心而又主之以誠慤祭思敬防思哀則其志意修矣其肯懷居乎其肯恥惡衣惡食乎其肯殺一不辜非其有而取之乎

楊曰是四者人鮮有能自進者能勉而至則可以爲士矣於成人曰授命曰見利於士曰致命曰見得者蓋致命則力爲之不如授之安見利則未必得也見得而後思義焉則不豫矣此成人與士之異也侯曰見危致命士之節也得主於義祭主於敬防主於哀能思其本可以爲士矣

尹曰見危致命捨生而取義者也見得思義不爲利回者也祭思敬防思哀則其心誠也謂之士可矣孔子以謂成人之次者也

子張曰執徳不信道不篤焉能爲有焉能爲亡明道曰信之不篤則執徳無由

橫渠曰有徳者必有言能爲有也志仁無惡能爲亡也範曰發彊剛毅而後能執徳執徳者得於己者也有諸己而後能信道信道者志於心者也執徳不不足以有容也信道不篤不足以有明也不足有容則鄙詐入之矣不足以有明則異端入之矣故不能爲有亦不能爲亡終亦必亡而已矣

謝曰執徳不則心不廣信道不篤則志必防執徳故物莫能勝信道篤則𨿽死不變能爲有如稱有道有徳者能有之而不去也能爲亡如稱無意無必能去之而不有也蓋如一出焉一入焉不敢以爲有也不敢以爲無也

楊曰執徳不則大不足以有容信道不篤則毅不足以致果其於任重致逺也難矣故曰焉能爲有焉能爲亡言有亡不足爲損益也

侯曰執徳不則無所容信道不篤則無所得如此則若存若亡罔人而已

尹曰執徳不則心不廣信道不篤則志不堅其爲學也一出焉一入焉則焉能爲有焉能爲亡

子夏之門人問交於子張子張曰子夏云何對曰子夏曰可者與之其不可者拒之子張曰異乎吾所聞君子尊賢而容眾嘉善而矜不能我之大賢與於人何所不容我之不賢與人將拒我如之何其拒人也

明道曰子夏子張論交二子告人各有所以初學與成徳者事不同又曰與人交際之道子張爲廣聖人亦未嘗拒人也

伊川曰子夏子張皆論交子張所言是成人之交子夏所言是小子之交

範曰子夏子張皆有聖人之一禮故其所聞不同孔子曰益者三友損者三友則有所與亦有所拒也然子夏不能反諸己而以己與人以己拒人未若子張之言其道廣也孔子見互鄕童子不絕原壤之夷俟則與人交亦廣矣

謝曰交際之道異乎求友自非犬馬與我不同類無不可者交際之理當如子張之說尊賢而容眾嘉善而矜不能可也蓋於人何所不容非大賢不能如天之無不覆也其間動植之不美者固多矣而於和气何病

揚曰可者與之其不可者拒之所以告始學者至於子張則又將擴之也故告之如是言各有當也尹曰交際之道不同擇交者當如子夏可也泛交者當如子張可也二者皆有當未可以是非論之

子夏曰𨿽小道必有可觀者焉致逺恐泥是以君子不爲也

明道曰致逺恐泥言不可行逺

範曰小道之於聖人也猶丘垤之於泰山行潦之於河海川𨿽曲有通諸海則由之塗𨿽曲而通諸夏則由之小道不通乎聖故不可爲也

謝曰旁蹊曲徑皆坦塗之支別故非不可由特不能致逺耳若大路則豈有礙也莊老釋氏之道非無可觀特不可與入堯舜之道耳堯舜之道萬世無何泥之有學者見其可觀也因以爲同亦誤矣

楊曰百家眾技猶耳目鼻口皆有所明而不能相通非無可觀也致逺則泥矣故君子不爲也

侯曰異端曲學非無可觀也特不可以入堯舜之道非天下之通道必不可以致逺故也

尹曰小道不可以行逺故君子不爲也然而必有可觀足以惑人學者尢所當愼也

子夏曰日知其所亡月無忌其所能可謂好學也已矣範曰日知其所亡者知新也月無忘其所能者溫故也溫故而知新可以爲師故可謂好學也已矣謝曰此其論學非讀書之謂溫故而知新不息者也惟不息故能體常而盡變盡變則日用不窮此其所亡也體常而不離大體此其所能也蓋非爲人者能之

楊曰日知其所亡月無忘其所能則日益矣故爲好學非習而察何以與此

侯曰日知其所亡月無忘其所能則日益矣故曰可謂好學

尹曰好學者日新而不失

子夏曰博學而篤志切問而近思仁在其中矣

明道曰博學而篤志切問而近思何以言仁在其中矣學者要思得之了此便是徹上徹下之道又曰學要在敬也誠也中間便有一个仁博學而篤志切問而近思仁在其中矣之意【敬主事】又曰學要鞭辟近裏著已而已故切問而近思則仁在其中矣言忠信行篤敬𨿽蠻貊之邦行矣言不忠信行不篤敬𨿽州裏行乎哉立則見其參於前也在與則見其倚於衡也夫然後行只此是學質美者明得盡渣滓便渾化卻與天地同體其次惟莊敬持養及其至則一也伊川曰學不博不能守約志不篤不能力行切問近思在己者則仁在其中矣或問如何是近思曰以類而推

範曰學欲其博不博則無約也志欲其篤不篤則無卓也問欲其切故能審思欲其近故能得學以聚道志以育徳問以致意思以致理力此四者仁之道也謝曰篤志近思皆心不外馳之謂則博學亦豈求爲多聞多識哉乃欲成吾切問近思之理也所以仁在其中矣

楊曰爲仁由己非求之於逺也故博學而篤志切問而近思則仁在其中矣

尹曰切問近思則心不外馳博學豈求多聞多識而已哉乃欲成吾之仁故曰仁在其中矣

子夏曰百工居肆以成其事君子學以致其道

範曰君子之於學精而不二如百工之於肆朝夕無不在焉工不居肆則事不成君子不居學則事不成【衍】君子不居學則道不至聖人𨿽有生知之性欲致其道未有不由學也

謝曰學必欲致道學不能致道與工不信度同其逸居而無所事則一也蓋惟無所事斯不免於放僻邪侈

楊曰君子之學猶百工之居肆也工不居肆不足以成其事君子不學不足以致其道居肆者致一於其事也一心以爲鴻鵠將至𨿽小技無以善其數況學以致道乎

侯曰君子之學猶百工之居肆也百工居肆講求其所未至故能成其事君子之學亦磨其所未中故能致其道所謂道者中而已

尹曰學所以致其道也百工居肆必務成其事君子之於學可不知其所務哉

子夏曰小人之過也必文

範曰君子過則攺之小人過則文之湯攺過不吝無文之至也紂詐足以飾非文之至也傅說戒髙宗無恥過作非孟子曰又從而爲之辭皆文也

謝曰吝於攺過故必文能攺則昔之所過而今非也何必文

楊曰君子攺過故自訟小人恥過故必文

侯曰君子攺過不吝何文之有小人恥過作非故必文

尹曰君子以攺過爲善遂非者小人也

子夏曰君子有三變望之儼然卽之也溫聴其言也厲明道曰望之儼然秉天陽髙明气象卽之也溫中心和易而接物也溫備人道也聴其言也厲則如東西南北四方正定地道也蓋非禮勿言也君子之道三才備矣又曰口將言而囁嚅若合開口時要他頭也須開口【如荊軻於樊於期】須是聴其言也厲

伊川曰他人溫則不厲儼然則不溫惟孔子全之範曰望之儼然天也卽之也溫人也聴其言也厲地也敬以直內故儼然義以方外故其言也厲敬義立而徳不孤故溫則仁也

謝曰此非有意於變蓋並行而不相悖也如良玉溫潤而栗然又曰聖人以愼言語爲善學君子之言聴之也厲須存這味在胸中朝夕玩味不須輕說與人不說不是吝輕說與人人未必信況使人生鄙悖之心卻是自家不是須畱在胸中且看尋常有些自得在胸中別才說了又別只看个不言不語底人做出惡來也毒

楊曰望之儼然而可畏𨿽可畏也卽之溫然而可親𨿽可親也聴其言則厲是謂三變其君子之成徳與尹曰世之人儼然則不溫溫則言不能厲君子非有意於外也仁義禮智根於心其生色也睟然見於面盎於背施於四體四體不言而諭亦自然之理也

子夏曰君子信而後勞其民未信則以爲厲己也信而後諌未信則以爲謗已也

伊川曰信而後諫惟信便發得人志

範曰君子信於已信於民然後使之信於已信於君然後諫之在己者信而民未信則弗使也在己者信而君未信則弗諫也如湯武之使民可謂信而後勞之矣伊尹傅說之諫君可謂信而後諫之矣

謝曰使知所以佚之則信矣故𨿽勞而不怨未信則𨿽盤庚之遷以惟喜康共爲事猶有不從也信而後諫非所以度君乃量而後入也古人所以貴有道而獲上

楊曰所以事上所以用下非信以發志不可爲也尹曰事上使下皆以信爲主人之不從者皆己之信不足以取信故也

子夏曰大徳不逾閒小徳出入可也

明道曰大徳小徳如大節小節人曰出入可也出須是同歸

伊川曰大徳不逾閒指君臣父子之大義小徳如援溺之事更推廣之或問大徳不逾閒小徳出入可也如何曰大徳是大處小徳是小處出入如可以取可以無取之類是也又問言不必信行不必果是出入之事否曰亦是也然不信乃所以爲信不果乃所以爲果

橫渠曰大徳不逾閒小徳出入可也大者器則小者不器矣又曰禮器不泥於小者則無非禮之禮非義之義蓋大者器則出入小者莫非時中也子夏謂大徳不逾閒小徳出入可也斯之謂爾

範曰大徳其猶規矩凖防乎動而成法故不逾閒小徳其猶器乎待法而成故出入可也

謝曰與小徳川流大徳惇化同未至於聖則其所謂川流必有出入也然學者貴知大體大體正則小節𨿽有出入亦不離乎禮義之內矣若不知大體則𨿽擇地而蹈時然後言亦君子所不取而況出入乎楊曰或逺或近或去或不去未嘗同小徳出入可故也至於行一不義殺一不辜得天下不爲也是則同不逾閒故也

尹曰不逾閒者不逾矩故也大徳若小徳則有出入矣

子遊曰子夏之門人小子當灑掃應對進退則可矣抑末也本之則無如之何子夏聞之曰噫言遊過矣君子之道孰先焉孰後倦焉譬諸艸木區以別矣君子之道焉可誣也有始有卒者其惟聖人乎

明道曰灑掃應對進退便是形而上者理無大小故也故君子只在愼獨又曰灑掃應對與佛家黙然處合又曰先後倦君子教人有序先以近者小者而後教以大者逺者非是先傳以近小而後不教以逺大也

伊川曰聖人之道更無精粗從灑掃應對與精義入神通貫只一理𨿽灑掃應對只看所以然如何又曰凡物有本末不可分本末爲兩段事灑掃應對是其然必有所以然又曰舞射便見人誠處古人教人莫非使之誠已自灑掃應對上便可到聖人事或問古之教人必先於灑掃應對進退何也曰下學而上逹𨿽夫婦之愚可以與知及其至也𨿽聖人有所不知居處恭執事敬𨿽眾人能焉彼聖賢之所以爲聖賢亦豈外是然卒異於眾人者以眾人習不致察不能上逹爾終身由之而不知其道故曰人莫不飲食鮮能知味又曰盡性致命必本於孝悌後人多以性命別作一髙逺事殊不知性命孝悌只是一統事就孝弟中便可以盡性至命灑掃應對進退與盡性至命亦是一統事無有精粗無有本末孝弟是於人切近處故也子夏言有始有卒者其惟聖人乎蓋謂此也聖人能竭其兩端爾今非無孝弟之人而不能盡性至命者由之而不知也

橫渠曰教人者必知至學之難易知人之美惡當知誰可先此誰將後倦此若灑掃應對乃防而孫弟之事長後教之人必倦惟聖人於大徳有始有卒所事無大小莫不處極今始學之人未必能繼妄以大道教之是誣也知至學之難易如徳也知其美惡知人也知其人且知徳故能教人使入徳仲尼所以問同而答異以此

範曰道不可須臾離也造次顚沛無不由焉而況灑掃應對乎先則蠟等後倦則中道而廢皆不以其序所以不能成材也人皆有受道之質譬諸艸木受天地之气小以成小大以成大區以別矣豈可以灑掃應對爲末而不學乎聖人之材天地也故有始有卒而無先後小大之別教人者豈可以聖人望之也謝曰下學而極其道則上逹矣然上逹師無與焉灑埽應對進退乃動容貎出辭气之事必正心誠意而後能與酬酢祐神之事何以異孰以爲可而先孰以爲不可而後倦如艸木區以別矣其爲曲直一也所以聖人克勤小物而必有始卒蓋本末無二道又曰道須是下學而上逹始得不見古人就灑掃應對上做起曰灑掃應對上學卻是太瑣屑不展托曰凡事不必須要髙逹且従小處看只如將一金與人與將天下與人𨿽大小不同其實一也我若有輕物底心將天下與人如一金與人相似我若有吝底心將一金與人如將天下與人相似又若行千尺防邊心便恐懼行平地上卻安穏我若去得恐懼底心𨿽履千仭之險亦只與行平地一般只如灑掃不著此心怎灑掃得應對不著此心怎應對得如曾子欲動容貎正顏色出辭气爲此古人須要就灑掃應對上養取誠意出來

楊曰入徳之序有宜先者有後倦者譬諸艸木區以別矣其序不可誣也若灑掃應對進退則門人小子之所宜先者至於成人而後使爲之則或倦矣𨿽然聖人所謂性與天道者豈嘗離夫灑掃應對進退之間哉故其始也此卽以爲學其卒也非離此以爲道後倦焉者皆由之而不知者也故曰有始有卒者其惟聖人乎

尹曰學有本末有逺近然有本末逺近不可分而爲二也不可分而爲二則其教亦無得而優劣矣夫灑掃應對小子之職也道不可須臾離則灑掃應對與夫精義入神不可得而精粗矣子遊以爲末而無本是不知本末一理也故子夏以爲過且曰君子之教豈有以爲先而傳之者豈有以爲後而倦教者大小本末皆所以爲道譬諸艸木區以別矣大小𨿽不同實無艸木之別者也君子之道焉可誣也哉若夫始卒皆舉無先後小大之序則聖人矣學者豈可同日而語也

子夏曰仕而優則學學而優則仕

伊川曰學旣優則可以仕仕旣優則可以學優裕優閒一也

範曰此士之常也若顏子之簟瓢漆雕開之未能信𨿽優而不仕其所存者逺矣君子之仕未嘗不學學未嘗不欲仕學所以爲已仕所以爲人也必己有餘而後可以及於人故仕優則學勉其在己者學優則仕行其爲人者也

呂曰仕優而不學則志卑而不進於文學優而不仕則志髙而不中於義

謝曰何必讀書然後爲學學與仕一也學優則仕亦優仕優則學亦優

楊曰念終始典於學自天子逹於庶人不可一日忘也故仕優則學學優則仕

侯曰優謂暇時也

尹曰學與仕一也君子仕未嘗不學學未嘗不仕念終始典於學之意

子遊曰防致乎哀而止

範曰君子之行爲可繼也致乎哀而止不敢過其情也樂正子春之母死五日不食曰自吾母而不得吾情吾惡乎用吾情故三年之喪賢者不過所以爲天下之逹道也

謝曰喪禮與其哀不足而禮有餘也不若禮不足而哀有餘也故不致飾於文盡哀而已

楊曰子曰喪與其易也寧戚記曰喪與其禮有餘而哀不足不若哀有餘而禮不足也則喪致乎哀而止耳侯曰喪止於哀

尹曰喪致哀而止與其哀不足而禮有餘也不若禮不足而哀有餘也

子遊曰吾友張也爲難能也然而未仁

楊曰師也過故其行有難能者以其過之故未仁

曾子曰堂堂乎張也難與並爲仁矣

明道曰子張旣除喪而見夫子予之琴和之而和彈之而成聲作而曰先王制禮不敢不至焉推此言之子張過於薄故難與並爲仁矣

範曰子張內不足而外有餘故門人皆不與其爲仁子曰剛毅木訥近仁惟外不足而內有餘庶可以爲仁矣

謝曰曾子之論異於子遊爲難與並爲仁而言也堂堂不害爲仁謂盛其容貎以自滿則人孰告善矣楊曰堂堂乎則莊而難親故難與並爲仁

尹曰子張之學病在乎誠不至

曾子曰吾聞諸夫子人未有自致者也必也親喪乎伊川曰送死天下之至重人心苟能竭力盡此事則可以當天下之大事養生人之常此相對而言若舜曾子養生其心如此又安得不能當

範曰親喪固所自盡也凡爲禮者猶可以未盡親喪而不自盡則何所用其誠哉

謝曰自致必誠必信之謂如此而不用誠於何用其誠

楊曰惟送死足以當大事故君子不以天下儉其親而所當自致者惟此而已

尹曰親喪固所自盡也於此不誠惡乎用其誠

曾子曰吾聞諸夫子孟莊子之孝也其他可能也其不攺父之臣與父之政是難能也

範曰父不義子不可以不爭父不善子不可以不攺道之常也親之過小不可攺親之過大不可不攺也若天子不攺而失天下諸侯不攺而失其國大夫不攺而失其家𨿽莊子之孝亦不可爲也

呂曰人之孝三年無攺於父之道而已孟莊子終身不攺故爲難能難能者稱其善而不許其過之詞謝曰其不攺父之臣與父之政不遑攺也

楊曰臣之賢政之善子孫之所宜守而不攺者也孔子謂之難能豈以其宜攺而不攺與使臣𨿽有不賢者而不能亂其政政𨿽有不善者而不能害其事玆其爲難能而可稱也與若夫不攺而害其政事則是成父之惡耳又焉得爲孝乎

侯曰父之臣父之政非不攺也臣而不能亂政政而不能害事何必攺然而能如此者豈易爲哉故曰是難能也

尹曰父之臣與父之政皆善則不攺可也不善而不攺則國家豈不危哉故以爲難能而已

孟氏使陽膚爲士師問於曾子曾子曰上失其道民散久矣如得其情則哀矜而勿喜

範曰得情而喜爲士師者所不能愼也𨿽舜在上而咎繇明刑亦哀矜之況於失道之世刑不教之民乎故孔子爲司防有父子訟者拘之而不決

謝曰禮曰民之散也以使之無道教之無素故其犯法也非迫於不得已卽陷於不知也故得其情則哀矜而勿喜

楊曰先王之政至於敬寡屬婦其詳至矣後世政散民流而不相保及陷乎罪又從而刑之是罔民也爲士師者得其情可不哀矜而喜乎

侯曰王者之迹息而政散民流上無道揆下無法守及陷於罪然後從而刑之是罔民也可不哀矜乎尹曰士師典獄之官也士師而能得獄情可謂能矣然而失道之世陷民於罪則哀矜而已不足喜也舜之在上臯陶明刑猶且卹之而況刑不教之民乎若曾子者可謂知此理矣

子貢曰紂之不善不如是之甚也是以君子惡居下流天下之惡皆歸焉

範曰武王數紂之罪非誣之也後世言紂之惡有溢於泰者焉天下之善舉歸於堯舜天下之惡舉歸於桀紂皆其所自取也

呂曰君子貴者下流賤者也紂貴爲天子至貴而自爲至賤之行人情之所惡故天下之惡皆歸焉謝曰不善皆歸焉居下流故也是以君子貴彊爲善若能修身見乎世則人𨿽欲以不善加之亦不可得楊曰與人爲善則天下之善歸之與爲惡者也故天下之惡皆歸焉下流之謂也

侯曰紂之惡固已貫盈矣然而非盡天下之惡也而天下之惡咸歸焉以其居下而眾流歸之故君子貴彊爲善也

尹曰是以君子不可以惡及其身

子貢曰君子之過也如日月之食焉過也人皆見之更也人皆仰之

範曰日月之食無損於明君子之過無損於徳寡過故人皆見之攺而益光故人皆仰之易曰震無咎者存乎悔故夫子之門人語修身之行多以攺過爲美也

謝曰日月陰陽之精不以食故損其明人之過至於攺則亦何傷於全徳故徳性天也過不足以牿亾之楊曰日月不以蝕而損其明君子不以過而蔽其善書以攺過不吝稱湯玆非其仰之者與

侯曰湯之徳止云攺過不吝能攺則無過矣故如日月之食焉人皆見之及其更也人皆仰之小人恥過作非而不能攺何更仰之之有

尹曰君子之過如日月之食人皆見之而無損於其明者以其能更也故孔子之門人皆以攺過爲美

衛公孫朝問於子貢曰仲尼焉學子貢曰文武之道未墜於地在人賢者識其大者不賢者識其小者莫不有文武之道焉夫子焉不學而亦何常師之有

範曰文武之道堯舜之所傳也子畏於匡曰文王旣沒文不在玆乎言傳文王之道也子貢據周而言故曰文武伊尹曰徳無常師主善爲師道之所在聖人師之故無常師也

楊曰由文武至孔子五百有餘嵗孔子則聞而知之者故子貢以文武之道言之夫道無適而非也惟所取而得何常師之有

侯曰聖人之學順理而已天卽理也何常師之有而又焉不學子貢曰文武之道未墜於地謂道非文武生之也能明之爾故曰賢者識其大者不賢者識其小者

尹曰徳無常師主善爲師故曰無常

叔孫武叔語大夫於朝曰子貢賢於仲尼子服景伯以告子貢子貢曰譬之宮墻賜之墻也及肩窺見室家之好夫子之墻數仞不得其門而入不見宗廟之美百官之富得其門者或寡矣夫子之云不亦宜乎

範曰賢人地也近而易見聖人天也逺而難知故西河之民疑子夏於夫子叔孫武叔謂子貢賢於仲尼也然聖人豈以難知而自表見於世哉惟學於聖門然後知其髙深子貢所以譬之宮墻也

楊曰君子之所爲眾人固不識宜叔孫武叔之不知也

侯曰叔孫武叔不能知孔子爲聖人也若知之則安敢比子貢哉故子貢以宮墻譬之

叔孫武叔毀仲尼子貢曰無以爲也仲尼不可毀也他人之賢者丘陵也猶可逾也仲尼日月也無得而逾焉人𨿽欲自絕其何傷於日月乎多見其不知量也範曰賢人易見故多譽聖人難知故多毀故孔子之時諸侯有知其聖而不用又有不知其聖而毀之者譽不加益毀不加損如日月之明人無得而逾焉其不欲見者是自絕而已

謝曰公孫朝問夫子何學子貢對以博學無常師也叔孫則直毀之矣蓋自小視大故也𨿽門戶亦且不見豈知室家之好安得而不毀也惟其毀之乃所以見夫子之聖髙而可逾何止丘陵泰山亦然惟日月之光塞宇宙而無窮也然後無得而逾焉人欲自絕而可【疑】在日月庸何傷益見其不知量也

楊曰聖人明並日月不可逾也毀之者亦自絕而已侯曰妄生毀譽而子貢告之以聖人之道徳如日月不可毀而不可逾也如此人縱欲自絕於日月何傷哉

尹曰叔孫武叔不足以知孔子宜其言之若是也旣不足以知其過【疑】又從而毀之夫何損於孔子益見其不知量而已

陳子禽謂子貢曰子爲恭也仲尼豈賢於子乎子貢曰君子一言以爲知一言以爲不知言不可不愼也夫子之不可及也猶天之不可階而升也夫子之得邦家者所謂立之斯立道之斯行綏之斯來動之斯和其生也榮其死也哀如之何其可及也

伊川曰子貢言性與天道以夫子聰明而言綏之斯來動之斯和以夫子徳性而言又曰立之斯立道之斯行綏之斯來動之斯和聖人之神化上下與天地同流者也又曰所過者化身之所經歷處所存者神存主處便神如立之斯立道之斯行綏之斯來動之斯和固非小補作者是小補而已

橫渠曰立斯立道斯行綏斯來動斯和自然皆從欲風動神而化也

範曰子貢知足以知聖人其言初譬之宮墻又譬之日月又曰猶天之不可階而升也則亦無以加矣三章自小以至大自淺以至深故記者次之如此立之斯立道之斯行綏之斯來動之斯和逺無不至邇無不服也孟子曰君子所過者化所存者神上下與天地同流堯之治於變時雍舜之治四方風動文王之化百姓徧爲爾徳其生也天下歌頌其死也如喪考妣夫子之教也謝曰觀子貢稱聖人語乃知晚年進徳蓋極於髙逺也億則屢中不受命而貨殖焉其向之所爲乎夫子之得邦家者其鼓舞羣動捷於桴鼔影響人𨿽見其變化而莫窺其所以變化也蓋不離於聖而有不可知者存焉此殆難以思勉及也又曰夫子之得邦家者所謂立之斯立道之斯行綏之斯來動之斯和此變化風俗之事惟聖人能之爲他與天合一變化在手便做得恁地事或問孟子云如欲平治天下當今之世舎我其誰使孟子得志如何曰是他須從法度上做起變化風俗底事恐也未能了得在如二南麟趾騶虞之應須是他文王始得楊曰自可欲之善充而至於大力行所及可以階而升者也大而化之至不可知之神非力行可至不可階而升者也孔子聖而不可知者𨿽顏淵之賢見其所立卓爾而已況餘人乎宜叔孫武叔之徒不能知也所謂立之斯立道之斯行綏之斯來動之斯和蓋誠於此動於彼其神矣夫

尹曰立之斯立道之斯行綏之斯來動之斯和此聖人之神上下與天地同流也子禽何足以識之非子貢知足以知聖人其孰能形容如此哉

論語精義卷十上

欽定四庫全書

論語精義卷十下

宋朱子撰

堯曰第二十

堯曰咨爾舜天之歷數在爾躬允執其中四海困窮天祿永終舜亦以命禹

伊川曰允執其中中怎麼執得識得則事事物物上皆天然有个中在那上不待人安排也安排著則不中矣

範曰舜之徳如堯禹之徳如舜故三聖相授而同一辭天之歷數在爾躬者奉天也允執其中者正心也四海困窮者子庶民也堯授舜舜授禹皆以困窮爲托使四海困窮有不獲其所則天祿永終矣此堯舜傳天下之要法也

遊曰有一言而足以盡至治之要曰中而已蓋中者天下之大本也豈執一云乎哉不偏不倚適當其可而已譬之權衡之應物曾無心於輕重抑揚髙下稱物平施無銖兩之差此其所以爲時中也與堯舜禹三聖授受之際所守者一道允執厥中乃傳心之宻防也

曰予小子履敢用牡敢昭告於皇皇后帝有罪不敢赦帝臣不蔽簡在帝心朕躬有罪無以萬方萬方有罪罪在朕躬

伊川曰此少一湯字當云湯曰予小子履也

橫渠曰帝臣不蔽言桀有罪已不敢違天縱赦旣以克之今天下莫非上帝之臣善惡皆不可揜惟帝擇而命之已不敢不聴

範曰湯之徳莫如罪已以一牡告上帝者請桀之罪也有罪不敢赦者求己之罪也書曰罪當朕躬弗敢自赦又曰爾有善朕弗敢蔽帝臣者賢人也賢人不敢蔽而用之者所以事天也非天子所得専故曰帝臣人有善不蔽已有罪不赦以其簡在帝心皆不敢自私也一身之罪不及萬方萬方之罪及諸一身此湯之至徳也

周有大賚善人是富𨿽有周親不如仁人百姓有過在予一人

明道曰至親不如仁賢

範曰武王大賚於四海所賞者善人非富滛人也𨿽有周親不如仁人天下之至公也百姓有過在予一人亦武王之徳也

謝曰帝王之功聖人之餘事有內聖之徳必有外王之業其所以存心一言以蔽之曰公而已堯舜禹湯或傳或繼其考之天則歷數有歸稽之人則惟徳是輔何嘗必天下戴己與故夫子歷敍聖人之語以見其用心然則學者苟能操行一不義殺一不辜而得天下所以不爲之心則帝王之道豈逺乎哉其視曺孟徳司馬仲逹之輩眞如穿窬矣況於錙銖不義之富貴與

謹權量審法度修廢官四方之政行焉興滅國繼絕世舉逸民天下之民歸心焉所重民食喪祭寛則得眾信則民任焉敏則有公公則說

明道曰自堯曰咨爾舜至公則說二帝三王之道後世無以加焉孔子所常言故弟子序而記之夫子之得邦家者亦猶是也

範曰臣謹按武成曰重民五教惟食防祭其餘不見於經臣竊以爲皆書之文也孔子序書斷自堯典大其以天下禪也二帝三王之道所以爲後王法故自堯典以下又撮取其要語而嘗引述之以此聖人之所學也如有用孔子者將舉而措之天下之民如其不用則傳之以爲萬世之法也

呂曰天命在已以相授堯舜禹也稟天之命任天下之責湯也好仁奨善任百姓之責修政厚民急所先務武王也

謝曰法度皆生於權量禮樂政事所出故不可不謹徒善不足以爲政故法度當審無人不足與有行也故廢官當修興滅國繼絕世舉逸民皆人心之所欲滅國絕世𨿽其自取也然其先固嘗有徳於民矣不可使之不血食也爵祿天下之所公其賢者不宜使之在野故逸民不可不舉食以阜其生防祭以厚其往爲天下之急務也寛則得眾信則民任焉敏則有功公則說皆所以結民心而維持之蓋其道當如此非違道以干天下之說而歸已也

楊曰中者天下之大本也三聖之相授湯武之徵伐其事不同其道則趨於中而已夫論語之書皆聖人防言而其徒守之以明斯道者也故於終篇具載堯舜咨命之言湯武師之意與夫施諸政事者以明聖學之所者一於是而已所以著明二十篇之大防也孟子於終篇亦歷敍由堯舜至湯由湯至文王由文王至孔子或見而知之或聞而知之皆此意也五器始於權終於量法度所從出也任官所以行法度也則人存而政舉矣故四方之政行焉夫有國有家以其後皆有徳在民而民之不能忘也逸民亦民之望也因民之不能忘而繼之因民之望而舉之故天下歸心焉武王克商有未及下車而封者釋箕子之囚表商容之墓用此道也夫民爲重以食爲天重民食所以厚其生重防祭所以厚其死使民養生送死而無憾王道之始也居上不寛則下無所措手足故寛則得眾未信而勞其民則民以爲厲已故信則民任焉因循而弗勵則𨿽盡力而事不舉故敏則有功以徳行仁則公以力假仁則私而已民𨿽驩虞非心說也故公則說公則王道成矣傳曰公乃王此之謂也

尹曰孔子當周之末不得見二帝三王之治故嘗諷誦其言而思其人弟子所以類而記之使夫子之得邦家其治道當有表見於世豈徒詠其言而已乎

子張問於孔子曰何如斯可以從政矣子曰尊五美屏四惡斯可以從政矣子張曰何謂五美子曰君子恵而不費勞而不怨欲而不貪泰而不驕威而不猛子張曰何謂恵而不費子曰因民之所利而利之斯不亦恵而不費乎擇可勞而勞之又誰怨欲仁而得仁又焉貪君子無眾寡無小大無敢慢斯不亦泰而不驕乎君子正其衣冠尊其瞻視儼然人望而畏之斯不亦威而不猛乎子張曰何謂四惡子曰不教而殺謂之虐不戒視成謂之暴慢令致期謂之賊猶之與人也出納之吝謂之有司明道曰因民之所利而利之如耕稼陶漁皆因其順利而道之

範曰程頤曰子張之問孔子必敷陳而告之臣以爲尊五美屏四惡不惟以告子張人君爲政皆當以爲法也亦猶齊景公之問政司馬牛之問君子所告者𨿽一人而凡爲政者與君子者皆然也

謝曰爲人上者有土地有人民有財賦有賞罰皆所謂有崇髙之利勢也可以恵人可以勞人可以從欲可以驕泰可以責成可以取予𨿽以無道行之猶可以虐蒸民暴天物然爲政之道不如是故爲政之方必以尊五美屏四惡爲至要之不累於一已而存物之所爲乎恵而不免於費者其府庫之財乎以府庫之財與人焉得人人而給之至於因民之所利而利之因四時之和因原隰之利因五方之財以阜物以厚生使民不饑不寒者何費之有勞而不免於怨者其勞人自安乎擇可勞而勞之者以佚道使之故也惟喜康共不常厥邑可也其究安宅百堵皆作可也如此何怨之有欲不免於貪非殺人以求土地則斂以殖貨財也若夫非仁無欲也則害人而可養人者猶且不爲況咈百姓以從已之欲乎不侮鰥寡故得百姓之歡心文王所以造周也在人上故謂可以驕人其可以得人乎然爲政之道不尊則民不信不信則民弗從必欲使人仰之如日月尊之如神明故𨿽不驕也而有泰存焉克寛克仁彰信兆民成湯所以宅商也在人上故謂可以威人其可以得人乎然爲政之道必使進退可度容止可觀望之似人君有以則象畏愛可也故𨿽不猛也而有威存焉敎之不攺則過在下不教而誅則過在上是罔民也與匿爲物而愚不識者同故謂之虐古之人以五戒然後刑罰所以警昏愚懲怠慢也於此可以責成矣未嘗戒則彼且烏知先後緩急之所向遽以視成豈不暴乎令嚴者欲其不犯故聚眾而之垂象以曉之讀法以諭之令下慢而欲上之嚴其可得乎是以謂之賊賊仁故也爲上之道取予可以自専可以無予則不疑可以予則不吝猶之與人疑也出納之吝吝也此之謂謹出納則可爲政則不可故謂之有司

楊曰恵而知爲政故不費以佚道勞之故不怨欲仁則求諸已故不貪敬而無敢慢故𨿽泰而不驕莊以蒞之而民敬故𨿽威而不猛不教而殺非仁民也故謂之虐未嘗戒而責事之成非爲之以漸也故謂之暴令以示期也令慢矣而致期焉不至則刑之是罔民也焉有仁人在上罔民而可爲也故謂之賊賊者賊人之謂也非其義一介不以與人不爲吝義在可與而惟出納之吝在有司則爲善在爲上則爲惡天下之事亦惟當其可而已

尹曰問政者多矣未有如此之備者也故記以繼帝王之治則夫子之從政可知矣

子曰不知命無以爲君子也不知禮無以立也不知言無以知人也

伊川曰易曰樂天知命通上下而言之也聖人樂天則不須言知命言知命者知有命而信之者爾不知命無以爲君子是己命者所以輔義一循於義則何庸斷之以命哉若夫聖人之知天命則異乎此又曰不知命見患難必避遇得喪必動見利必趨則何以爲君子然聖人言命蓋爲中人以上者設中人以上於得喪之際不能不惑故有命之說然後能安若上知之人更不言命惟安於義借使求則得之然非義則不求此樂天之事也上知之人安於義中知以上安於命又曰知言之善惡是非乃可以知人孟子所謂知言是也必有諸已然後知言知言則能格物而窮理

範曰知命所以事天也知禮所以修身也知言所以治人也知所以事天知所以修身知所以治人則君子之事備矣此所以爲終也

謝曰知命知禮知言此進徳修業之大要闕一不可也知命非君子之成名與五十而知天命立言則同其要則異猶言學君子者不可以不知命也富貴可滛不知命故也使知富貴在天則安得而滛之威武可屈不知命也使知死生有命則安得而屈之其爲君子豈不綽綽然有餘裕哉禮者理也知之則爲知知崇天也履之則爲禮禮卑地也一退一進一俯一仰耳目所加手足所措蓋有妙理存焉理可行也誰得而止之理可止也誰得而行之此之謂立苟不知理之所在則謂地蓋厚將何所措而可聖人患不知人或謂學當自知而已何汲汲於知人也是不然仁人固可親也彼且不知人烏知仁人何如也佞人固可逺也彼且不知人烏知佞人何如也君不知人不可以擇臣臣不知人不可以擇士士不知人不可以取友知人如此其急然不可以智巧知也蓋人之才識因言以宣故惟知言者可以知之古人有行年四十而不見知乃公者使乃公事上接下與人交盡如知子也豈不殆哉此與無目同如晏嬰知矣不足以知仲尼蓋仲尼之言嬰所不知故也淳於髠得齊王眉睫之間而不知孟子蓋孟子之言髠所不知故也至於求知言之道則不可以規矩凖防論系其所養如何耳又曰不知禮無以立使人皆能有立天下有治而

無亂

楊曰命非盡心知性不足以知之不知命則治身行己人欲之私得以亂之也何以爲君子知禮則不疑其所行故立孟子不與王驩言禮也不知朝廷不歷位而相與言不逾階而相揖則居之不安矣尙能有立乎詖辭不知其所蔽滛辭不知其所陷邪辭不知其所離遁辭不知其所窮則人之心術隠矣其能知人也難矣哉易曰知崇禮卑蓋知足以知性知天故崇禮可履而行故卑崇卑其猶天地設位乎天尊地卑而乾坤定知禮成性而道義出其義一也夫論語之書蓋聖賢之防言爲學之大方也其言性與天道備矣學道而不蘄於上逹不足爲善學道而不知禮以行之是以苟知而已非己有也故言知命則亦維知禮【疑】以知崇禮卑之意爲此道者其本在乎知言知言之要而於此書力求之則聖之所以爲聖賢之所以爲賢可考而知也學道而不知聖賢則無以爲學也故論語以是終焉

尹曰知命者知命而安之窮通得喪無所動其心故可爲君子知禮則動不違於理故能立知言則得其情實故能知人知所以事天知所以修身知所以治人則君子之事備矣弟子記此以終篇得無意乎今之學者少而讀之老而不知一言爲可用不幾於侮聖言者乎夫子之罪人也可不念哉

論語精義卷十下﹤經部﹐四書類﹐論孟精義__孟子精義﹥

欽定四庫全書

孟子精義卷一

宋朱子撰

梁惠王章句上

孟子見梁惠王章

明道曰仲尼言仁未嘗兼義獨於易曰立人之道曰仁與義而孟子言仁必以義配蓋仁者體也義者用也知義之爲用而不外焉可與語道矣世之所論於義者多外之不然則混而無別非知仁義之說者也又曰萬取千焉千取百焉齊語謂某處取某處逺

近

伊川曰君子未嘗不欲利孟子言何必曰利者蓋只以利爲心則有害在如上下交徵利而國危便是有害未有仁而遺其親未有義而後其君便是利仁義未嘗不利又曰益之上九曰莫益之或擊之立心勿恆凶蓋利者眾人之所同欲也専欲益己其害大矣欲之甚則昏蔽而忘義理求之極則侵奪而致怨仇夫子曰放於利而行多怨孟子謂先利則不奪不饜誠哉是言也大凡人之存心不可専利上九以剛而求益之極眾人之所共惡於是莫有益之而或攻擊之矣故聖人戒之曰立心勿恆乃凶之道也謂當速攺也伊川先生論範堯夫對上之詞言陛下富國彊兵後待做甚以爲非是此言安足諭人主如周禮豈不是冨國之術存焉橫渠先生曰堯夫抑上冨彊之說正猶爲漢武帝言神仙之學長年不足惜言豈可入聖賢之曉人不如此之拙如梁惠王問何以利國則說利不可言之理極言之以至不奪不饜楊曰君子以義爲利不以利爲利使民不後其君親則國治矣利孰大焉故曰亦有仁義而已何必曰利尹曰梁惠王以利國爲言而孟子對以仁義者苟以利爲事則不奪不饜矣知仁而不遺其親知義而不後其君則爲利也博矣孟子所以拔本塞源而救其此聖賢之心也彼以利而不知仁義其害豈有旣乎

孟子見梁惠王王立於沼上章

橫渠曰不賢者民將去之故不保其樂也

楊曰人君當樂民之樂臺池鳥獸豈足樂哉又曰梁王顧鴻雁麋鹿以問孟子孟子因以爲賢者而後樂此至其論文王夏桀之所以異則獨樂不可也世之君子其賢者乎則必語王以憂民而勿爲臺沼苑囿之觀是拂其欲也其佞者乎則必語王以自樂而廣其侈心是縱其欲也二者皆非能引君以當道惟孟子之言常於毫髮之間剖析利害之所在使人君化焉而不自知夫如是其在朝廷則可以格君心之非而其言易行也

尹曰麋鹿魚鼈皆遂其性則與民偕樂也可知矣曰賢者而後樂此不賢者𨿽有此不樂也告君之道當然其意深切矣

梁惠王曰寡人之於國也章

伊川曰古者百步爲畝百畝當今之四十一畝也古以今之四十一畝之田八口之家可以無饑今以古之二百五十畝猶不足農之勤惰相懸乃如此問古者百畝今四十一畝若以地土計之所収似不足以供九人之食曰百畝九人固不足通天下計之則亦少有一家九人者只十六已別受田其餘皆老少也故可供有不足者又有補助之政又有鄕黨賙救之義故亦可足又曰孟子論王道便實徒善不足以爲政徒法不能以自行便先從養生上說將去旣庻旣冨然後以飽食暖衣而無教爲不可故教之也楊曰移民移粟荒政之所不廢也不行先王之道而徒以是爲盡心宜孟子之不與也夫有仁心仁聞而民不被其澤者不行先王之道故曰自不違農時而下至使民養生防死無憾者仁心仁聞而已未及爲政也故爲王道之始自五畝之宅而下至黎民不饑不寒此制民之產先王之政也如是而後王道成矣故曰不王者未之有也夫有仁心仁聞而不行先王之政是謂徒善徒善不足以爲政行先王之道而無仁心仁聞是謂徒法徒法不能以自行二者不可偏舉也故曰堯舜之道不行以仁政不能平治天下此之謂也

尹曰孟子所言王道之始也梁惠王不知出於王道而欲民之多於鄰國又歸罪於凶歲其不知本也甚矣反以孟子爲迂濶而不見用哀哉

梁惠王曰寡人願安承教章

楊曰翟霖送伊川先生西遷道宿僧舎坐處背塑像先生今轉椅勿背霖問曰豈不以其徒敬之故亦當敬耶伊川曰但具人形貌便不當慢因賞此語曰孔子云始作俑者其無後乎爲其象人而用之者也蓋象人而用之其流必至於用人君子無所不用其敬見似人者不忽則於人可知矣若於似人者而生慢易之心其流必至於輕忽人

尹曰爲政之不善一至於此不能遵王道故也惡在其爲民父母

梁惠王曰晉國天下莫彊焉章

尹曰古之聖人地方百里而可以王今惠王據有大國而反敗辱焉不能施仁政而遵王道故也仁者無敵豈力不足哉惑而不爲焉耳

孟子見梁襄王章

尹曰戰國之際干戈相勝非救民於亂者也殺人而已矣欲天下之定於一可乎

齊宣王問曰齊桓晉文之事章

明道曰得天理之正極人倫之至者堯舜之道也用其私心依仁義之偏者霸者之事也王道如砥本乎人情出乎禮義若履大路而行無復回曲霸者崎嶇反側於曲逕之中而卒不可與入堯舜之道故誠心而王則王矣假之而霸則霸矣二者其道不同在審其初而已易所謂差若毫釐繆以千里者其初不可不審也故治天下者必先立其志正志先立則邪說不能移異端不能惑故力進於道而莫之禦也苟以霸者之心而求王道之成是石以爲玉也故仲尼之徒無道桓文之事而曾西恥比管仲者義所不由也況下於霸者哉

伊川曰孔子之時諸侯甚彊大然皆周所封建也周之典禮𨿽甚廢壊然未泯絕也故齊晉之霸非挾尊王之義則不能自立至孟子時則異矣天下之大國七非周所命者四先王之政絕而澤竭矣夫王者天下之義主也民以爲王則謂之天王天子民不以爲王則獨夫也故孟子勉齊梁以王者與孔子之所以告諸侯不同君子之救世時行而已矣又曰孔子之時周室𨿽微天下諸侯尙知尊周爲美故春秋之法以尊周爲本至孟子時七國爭雄而天下不知有周然而生民塗炭諸侯是時能行王道則可以王矣蓋王者天下之義主也故孟子所以勸齊之可以王者此也又曰古人善推其所爲而已矣此特告齊王云爾聖人則不待推

楊曰齊宣見孟子於雪宮曰賢者亦有此樂乎而孟子對以晏子之言則霸者之事非無傳也孟子務引其君於當道則桓文事不足爲也已大匠不爲拙工攺廢其繩墨故曰無已則王乎又曰管仲爲政於齊足以合諸侯而正天下其功足錄也然學當爲王者事故仲尼之徒無道桓文者嬖奚與王良乘王良曰吾爲之範我馳驅終日不獲一爲之詭遇一朝而獲十管仲之功曾西未必能爲之然管仲之功詭遇也詭遇而得禽獸𨿽若丘陵弗爲也曾西羞比管仲正類是與又曰爲天下舉斯心加諸彼而已其王也孰禦焉然𨿽有仁心仁聞而民不被其澤者不行先王之道故也故又以制民之產告之使民不饑不寒而後曰不王者未之有也又曰孟子與人君言皆所以擴其善心而格其非不止就事論事如齊王之愛牛而曰是心足以王論王之好樂而使與百姓同樂論王之好貨好勇好色而陳周之先王之事若使爲人臣者論事毎如此而其君肯聽豈不能堯舜其君又曰孟子之道其要在心術如是心足以王矣此言極好心術明且正何所施而不可學者須是就心上做工夫問將順其美後世之說或成阿諛恐是引其君以當道曰然此正如孟子所謂是心足以王若曰以小易大則非其情以爲見牛未見羊而欲以羊易牛乃所以爲仁引之使之王政之可爲是謂將順又曰詳味此一章可見古人事君之心又曰善推其所爲者老吾老以及人之老防吾幼以及人之幼孔子曰老者安之朋友信之少者懷之則無待乎推矣又曰中庸發明忠恕之理正孟子所謂善推其所爲者乃是參彼已爲言若知孔子以能近取譬爲仁之方不謂之仁則知此意

尹曰仲尼之徒無道桓文之事者以其不務本而求末故也觀此一章曲盡其理患不能推而行之耳孟子務引其君以當道志於仁者率此類也夫亦在乎爲之而已矣

孟子精義卷一

欽定四庫全書

孟子精義卷二

宋朱子撰

梁惠王章句下

莊暴見孟子章

楊曰魏文侯曰端冕而聽古樂則惟恐臥聽鄭衛之音則不知倦則今樂與古樂固異矣而孟子之言如此者蓋樂者天地之和也而樂以和爲主人和則气和气和則天地之和應之矣使人聞鐘皷管之音舉疾首蹙額𨿽奏以咸音韶濩無補於治也故孟子告之以此姑正其本而已

尹曰王者之所以王者得民心而已推己之心以及民與民同樂則王天下也孰禦哉

齊宣王問曰文王之囿章

尹曰文王之囿與齊宣王之囿一也不與民共之則是害民而已矣

齊宣王問曰交鄰國有道乎章

伊川曰凡人有所計較者皆私意也孟子曰惟仁者爲能以大事小仁者欲人之善而矜人之惡不計較小大彊弱而事之故能保天下犯而不較亦樂天順理者也

呂曰畏天者以人畏天天人未合樂天者天人已合天道在己

尹曰仁者之心至公也智者之心用謀也以大事小則樂天而無不覆載以小事大則狹隘而私於一國仁者之心知者之心於此殊矣能法文武之用心則民惟恐君之不好勇也若夫按劍疾視則其小勇陋矣

齊宣王見孟子於雪宮章

楊曰憂民之憂民亦憂其憂樂民之樂民亦樂其樂出乎爾者反乎爾理之固然也又曰角爲民徴爲事巡所守述所職省耕斂皆民事也故齊景公作君臣相說之樂曰徵招角招也

尹曰君之與民貴賤𨿽不同而心則未始有異也孟子所以力陳其說使曉然易知其言可謂深切矣齊宣不能推而用之惜哉

齊宣王問曰人皆謂我毀明堂章

或謂孔子尊周孟子欲齊王行王政何也伊川曰譬如一樹有可栽培之理則栽培之不然須別種聖賢何心視天命之攺與未攺爾

楊曰智仁勇天下之逹徳也智知之仁守之勇行之三者闕一焉非逹徳也則人君固不可無勇矣而齊王以是爲有疾故孟子告以文武之事使廓而大之則安天下無足爲者矣若夫好貨好色則生於人君之邪心不可爲也然而孟子不以爲不可者蓋譬之水逆行中流而遏之其患必至於決溢因其勢而利導之則庻乎其通諸海也故以公劉太王之事告之陳古之善而閉其邪心引之於當道也其自謂齊人莫如我敬王者以此易之暌曰遇主於巷亦斯之謂也【闕】謂以上合下便執得繼述兩字牢更不可易予謂繼述兩字自好但今用之非是當時自合說與眞个道理且好貨好色孟子猶不鄙其說而推明之況上有繼述之意豈容無所開道而使小人乘間謬爲邪說以進則其末流激成今日之不足怪矣夫繼述之說始於記所稱武王周公今且舉周公事明之文王耕者九一周公則更而爲徹文王關市譏而不徵周公則徵之武王克商乃反商政政由舊逮周公七年制禮作樂昔者武王所由之政安在聖人作處惟求一个是底道理若果是𨿽紂之政有所不革果非𨿽文武之政有所不因聖人何所容心因時乘理天下安利而已且如神考十九年間艱難勤苦制爲法度蓋欲以救時便百姓也便百姓則其志救時則其事此獨不當繼述乎今繼述足以救時便百姓也是亦神考而已釋此不務乃欲一二以循熙丰之迹不然則爲不孝此何理也且如祖宗天下百有餘年海內安樂其法度豈不皆善神考一起而更之神考亦知要是而已謂之不孝可乎自唐宋至五代禍亂極矣太祖太宗順人心定天下傳數世而無變豈常人做得然而法度不免有者時使之然耳若謂時使之然則神考之法豈容獨能無補偏救是乃神考所以望乎後世也何害於繼述而顧以爲不孝乎今之所患但自不敢以正論陳之於上恐有妨嫌若吾輩於朝廷須是如此說始得中聽不聽則有去就之義焉議論不知道理所在徒有口辯則勝他識道理人不過如戰國說士遇孟子便無開口處

尹曰孟子之不欲毀明堂欲齊王之行王政也文王之政公劉之好貨太王之好色皆指事而言可謂善引其君矣

孟子謂齊宣王曰王之臣章

尹曰友之失友道士師失其職齊宣王旣明知其罪矣至於四境之不治則恥於自責此齊宣所以終不足與有爲也

孟子見齊宣王曰所謂故國者章

橫渠曰國君進賢如徇從人情不得已而進之則貪妄者日益進於上防恥之人反屈於防賤矣

呂曰世臣如畢公弼亮四世之類

楊曰國人皆曰可殺然後殺之則殺之者非一人之私意不得已也古者司寇以獄之成告於王王三宥之然後致刑夫宥之者天子之徳而刑之者有司之公天子以好生爲徳有司以執法爲公則刑不濫矣問或謂人主之權當自主持是否曰不爲臣下奪其威柄此固是也書稱湯曰用人惟已而孟子亦曰見賢焉然後用之則人君之權豈可爲人所分然孟子之論用人去人殺人𨿽不聽左右諸大夫之毀譽亦不聽國人之言因國人之公是非吾從而察之必有見焉而後行如此則權常在我若初無所見姑信己意爲之亦必終爲人所惑不能固執矣

尹曰世臣則累世修徳必能輔君以道而可則者也取人苟不詳審則好惡必不公爲害甚大尙何世臣之有哉是以國君進退羣臣必審於國人之論而不自恃也苟用此道則賢否判然人不可得而欺矣人君之務執大於是

齊宣王問曰湯放桀章

楊曰三仁未去紂非獨夫也三仁去則天下不以爲君矣是誅一夫也何弒君之有世儒有謂湯武非聖人也有南史之筆則鳴條牧野之事當書曰簒弒蓋其智不足以知聖人而妄論之耳

尹曰孟子爲當時而言以警戒時君也

孟子謂齊宣王曰爲巨室章

伊川曰夫人幼而學之將欲成之也旣成矣將以行之也學而不能成其學成而不能行其學則烏足貴哉

楊曰此皆好臣其所教而不好臣其所受教故其言如此

尹曰孟子之卒不得有爲於國蓋類是也

齊人伐燕勝之章

楊曰民之去燕猶避水火也故簞食壺漿以迎王師齊王又殺其父兄系累其子弟是水益深火益熱矣民將復避之也故曰亦運而已運者反復運轉之謂也又曰或謂文武所謂至徳以不累於髙名厚利故也所謂不累於厚利者三分天下有其二以服事殷所謂不累於髙名者有其二而弗辭果如此言則武王之取天下以爲累於利而可乎孟子之言曰取之而燕民說則取之古之人有行之者武王是也取之而燕民不悅則勿取古之人有行之者文王是也此論盡矣蓋文王所謂至徳者三分天下有其二矣其取天下何難之有而文王勿取者視天而已初無用心於其間也夫是之謂至徳或又曰湯之伐桀也眾以爲我後不卹我眾舎我穡事而割正夏而湯告以必往是聖人之任者也文王三分天下有其二以服事紂是聖人之淸者也此亦非也湯之伐桀𨿽其眾有不悅之言憚勞而已若夏之人則不然曰時日曷喪予及汝皆亡故攸䢐之民室家相慶簞食壺漿以迎王師湯𨿽不往不可得矣文王之時紂猶有天下三分之一民猶以爲君則文王安得而不事之至於武王而受罔有悛心賢人君子不爲所殺則或爲囚奴或去之他國紂之在天下爲一夫矣故武王誅之亦不得已也孟子不云取之而燕民不悅則勿取古之人有行之者文王是也取之而燕民悅則取之古之人有行之者武王是也由此觀之湯非樂爲任而文王非樂爲淸也防逢其適而已

尹曰文王武王之用心凡以爲民也齊人之伐燕則異是矣如水益深如火益熱亦運而已矣孟子所以深告之而宣王未之思也

齊人伐燕取之章

尹曰湯以七十里爲政於天下而齊以千里畏人者由取之不以其道故也

鄒與魯閧章

尹曰孟子引曽子之言曰戒之戒之出乎爾者反乎爾者也可謂知所本矣民心其可彊之乎

滕文公問曰滕小國也章

橫渠曰使民救死則政教可爲

尹曰事無理之國以求苟安豈人君之用心哉與民守之效死勿去孟子言其正也

滕文公問曰齊人將築薛章

橫渠曰所爲善故可繼續而行變詐一時君子不爲人無取法也

尹曰齊人將築薛而滕文公恐孟子以太王居邠告焉繼之以彊爲善可謂能自盡也文公恐懼而不知自彊異乎太王矣

滕文公問曰滕小國也章

伊川曰眾人必當就禮法自大賢以上則看他如何不可以禮法拘也且守社稷者國君之職也太王則委而去之守宗廟者天子之職也堯舜則以天下與人如三聖賢則無害他人便不可然聖人所以教人之道大抵使人循禮法而已

楊曰國君死社稷故告之以效死勿去正也至其甚恐則以太王去邠之事告之非得已也然君子創業垂統爲可繼亦在彊爲善而已故太王去邠民從之如歸市不知爲善而去國則民將適彼樂土矣尙誰從之哉然滕文公未必能如太王也使其去國而遂亡則不若效死勿去之爲愈也故又請擇於斯二者孟子直是知命滕文公以齊人築薛爲恐問救之之術而對以君如彼何哉彊爲善而已矣以竭力事大國則不得免問安之之道而對以太王居邠不之其所養者害人而繼之以效死勿去之策自世俗觀之可謂無謀矣然以理言之只得如此說舎此則必爲儀秦之爲矣凡事求可功求成取必於智謀之末而不循天理之正者非聖賢之道也天理卽所謂命尹曰無太王之徳則民不應之矣尙孰肯從之哉當是時不知民心之向背徒知彊弱之相陵故孟子必以人心向背言之

魯平公將出章

楊曰孟子之遇不遇治亂興衰之所系天實爲之非人之所能也夫何怨尢之有

尹曰聖賢之進退出處有禮義存焉嬖人知賢而間毀之孟子歸之天可謂知命矣

孟子精義卷二

欽定四庫全書

孟子精義卷三

宋朱子撰

公孫丑章句上

公孫丑問曰夫子當路於齊章

伊川曰地不攺辟民不攺聚只修治便是了

或問曾西不爲管仲而於子路則曰吾先子之所畏或曰羞管仲之所已爲慕子路之所未就此說是否楊氏曰孔子曰由也千乘之國可使治其賦也使其見於施爲如是而已其於九合諸侯一匡天下固有所不逮也然則如之何曰管仲之功子路不必能之然子路譬之禦者則範我馳驅者也若管仲蓋詭遇耳曾西仲尼之徒也蓋不道管仲之事或問曰衛於王室爲近懿公爲狄所滅齊桓公攘戎狄而封之當時夷狄橫而中國防桓公獨能如此故孔子曰防管仲吾其被髮左衽矣爲其功如此也觀晉室之亂劉石相繼而疊起當是時只爲無一管仲故顚沛如此然則管仲之功後世誠難及也曰若以後世論之其功不可謂不大自王道觀之則不足以爲大也今人只爲見管仲有此功故莫敢輕議不知孔孟有爲規模自別見得孔孟作處則管仲自小曰孔孟如何曰必也以天保以上治內以采薇以下治外𨿽有弗靖安得遂至橫行乎如小雅盡廢則政事所以自治者俱亡四夷安得而不交侵中國安得而不防方是時縦能救之於已亂𨿽使中國之人不至被髮左衽蓋猶賢乎周衰之列國耳何足道哉如孟子所以敢輕鄙之者蓋以非王道不行故也曰然則孔子何爲深取之曰聖人之於人𨿽有毫末之善必錄之而況於仲乎若使孔子得君如管仲則仲之事蓋不暇爲矣問如管仲之才使孔子得志行乎天下還用之否曰管仲髙才自不應廢但紀綱法度不出自他盡有用處曰若不使他自爲或不肎退聴時如何曰如此則聖人廢之不問其才因言王道本於誠意觀管仲亦有是處但其意別耳如伐楚事責之以包茅不貢其名則是若其意豈爲楚不勤王然後加兵但欲楚尊齊耳尊齊而不尊周管仲亦莫之詰也若實尊周専封之事仲豈宜爲之故孟子曰五霸假之也蓋言其不以誠爲之也今蘓州朱衝施貧度僧置安樂院給病者醫藥人賴以活甚眾其置物業則厚其直及其收息則視眾人所取而輕之此皆是好事只爲其意正在於規利而竊譽於人故人終不以好人許之仲尼之門無道桓文之事而孟子直截不比數之其意亦猶此也又言自孟子後人不敢小管仲只爲見他不破近世儒者如荊公𨿽知卑管仲其實亦識他未盡況於餘人人若知王良羞與嬖奚比而得禽獸𨿽若丘陵弗爲之意則管仲自然不足道又言管仲只爲行詐故與王者別若王者純用公道而已或曰呂吉甫云管仲今人未可輕議之如論語稱管仲奪伯氏駢邑三百飯疏食沒齒無怨言則其所能所爲可謂髙矣如仲者但不如孔子耳何可輕議曰此未見管仲小器之實也若管仲只不如孔子曾西何以不爲又曰自古狙詐之徒皆知義足以勝利然不爲利疚而遷者幾希如管仲不知義故所爲多假義而行自王者之迹熄天下以詐力相髙故常溺於利而不知反由孔子而後爲夫國家不以利言者惟孟子一人守得定

公孫丑問曰夫子加齊之卿相章

明道曰公孫丑謂夫子加齊之卿相得行道焉如此則能無畏懼而動心乎故孟子曰否我四十不動心又曰公孫丑問孟子加齊之卿相恐有所不勝而動心

伊川曰自信則無所疑而不動心公孫丑不知孟子故問又曰不動心有二有造道而不動者有以義制心而不動者此義也此不義也義吾所當取不義吾所當捨此以義制心者也義在我由而行之從容自中非有所制也此不動之異又曰勇者所以敵彼者也苟爲造道而心不動焉則所以敵物者不賴勇而裕如矣

明道曰君子道宏故可大受而不可小了知測此孟子所以四十不動心小人反是

伊川曰不動心有道如數子者皆中有所主便心不動又曰北宮黝之勇必行孟施舎無懼子夏之勇本不可知卻因北宮黝而可見子夏是篤信聖人而力行曾子是明理

明道曰北宮黝要之以必爲孟施舎推之以不懼北宮黝或未能無懼故黝不如施舎之守約也子夏信道曾子明理故二子各有所似又曰北宮黝之勇在於必爲孟施舎之勇能於無懼子夏篤志力行者也曽子明理守約者也或問自反而縮如何曰縮只是直又問曰北宮黝似子夏孟施舎似曾子如何曰北宮黝之養勇也必爲而已未若舎之能無懼也無懼則能守約也子夏之學𨿽博然不若曾子之守約爲約故以黝似子夏舎似曾子也又曰北宮黝之勇气亦不知守也孟施舎之勇知守气而不知守約也曾子之所謂勇乃守約守約乃義也與孟子之勇同

伊川曰勇一也而用不同有勇於气者有勇於義者君子勇於義小人勇於气又曰不得於言勿求於心不可此觀人之法心之精防言有不得者不可便謂不知此告子淺近處

明道曰不得於言勿求於心不可養气以心爲主若言失中心不動亦不妨又曰人必有仁義之心然後仁與義之气晬然逹於外故不得於心勿求於气可也

伊川曰志气之帥不可小觀又曰志气之帥若論浩然之气則何者爲志志爲之主乃能生浩然之气志至焉气次焉自有先後又曰持其志無暴其气內外交相養也

明道曰持其志使气不能亂此大可驗要之聖賢必不害心疾又曰率气者在志養气者在直內切要之道無如敬以直內又曰志有不克【一無志字】則憒亂矣今之人以恐懼而勝气者多矣而義理勝气者鮮也又曰人患乎懾怯者蓋气不充不素養故也又曰學者爲气所勝習所奪只可責志或問人莫不知和柔寛緩然臨事則反至於暴厲先生曰只是志不勝气气反動心也又曰壹與一字同一動气則動志一動志則動气爲養气者言也若成徳者志已堅定則气不能動志又曰志動气者十九气動志者十一持國曰凡人志能使气者能定其志則气爲吾使志一則動气矣先生曰誠然矣志一則動气然亦不可不思气一則動志非獨趨蹶藥也酒也亦是也然志動气者多气動志者少𨿽气亦能動志然亦在持其志而已因論持先生曰只這个也是私然學者不恁地不得又曰告子不得於言勿求於心蓋不知義在內也志帥气也持定其志無曓亂其气兩事也志専一則動气气専一則動志然志動气爲多且若志専在淫僻豈不動气气専在喜怒豈不動志故蹶者趨者反動其心志者心之所之也又曰孟子知言便是知道又曰孟子曰我知言孟子不欲自言我知道耳又曰孟子知言正如人在堂上方能辧堂下人曲直若自下去堂下則卻辧不得伊川曰心通乎道故能辧是非如持權衡以較輕重孟子所謂知言是也揆之以道則是非了然不待精思而後見也學者當以道爲本心不通於道而較古人之是非猶不持權衡而較輕重竭其目力勞其心智𨿽使時中亦古人所謂億則屢中君子不貴也又曰知言之善惡是非乃可以知人孟子所謂知言是以必有諸已然後知言知言然後能格物而窮理【伊川一本作知言始於格物】又曰知言然後可以養气蓋不知言無以知道也此是答公孫丑夫子烏乎長之問不欲言我知道故以知言養气答之問橫渠言由明以至誠由誠以至明此言如何曰由明以至誠此句卻是由誠以至明則不然誠卽明也孟子曰我知言我善養吾浩然之气只我知言一句已盡橫渠之言不能無失類若此又曰學者須要知言又曰孟子養气一言諸君宜潛心玩索須是實識得方可勿忘勿助長只是養气之法如不識怎生養有物始言養無物又養个甚麼浩然之气須見是一个物如顏子言如有所立卓爾孟子言躍如也卓如躍如分明見得方可

明道曰忠信所以進徳終日幹幹君子當終日對越在天也蓋上天之載無聲無臭其體則謂之易其理則爲之道其用則謂之神其命於人則謂之性率性則謂之道修道則謂之教孟子去其中又發揮出浩然之气可謂盡矣故說神如在其上如在其左右大小大事而只曰誠之不可揜如此夫徹上徹下不過如此形而上爲道形而下爲器須著如此說器亦道道亦噐但得道在不系今與後已與人又曰孟子答公孫丑問何謂浩然之气曰難言也只這里便可見得孟子實有浩然之气若他人便亂說道是如何又曰內直則其气浩然養之至則爲大人又曰石曼卿詩云樂意相闗禽對語生香不斷樹交花此語形容得浩然之气

伊川曰气有善不善性則無不善也人之所以不知善者气昏而塞之爾孟子所以養气者養之至則淸明純全而昏塞之患去矣或曰養心或曰養气何也曰養心則勿害而已養气則志有所帥也又曰志順者气不逆气順志將自正志順而气正浩然之气也然則養浩然之气也乃在於持其志無曓其气耳李朴【字先之】請教先生曰當養浩然之气又問曰觀張子厚所作西銘能養浩然之气者也又曰學者不必逺求近取諸身只明人理敬而已矣但是約處乾卦言聖人之學坤卦言賢人之學𨿽言敬以直內義以方外敬義立而徳不孤至於聖人亦止如是無別途穿鑿系累自非道理故有道有理天人一也更不分別浩然之气乃吾气也養而不害則塞乎天地一爲私心所蔽則欿然而餒知其小也思無邪無不敬只此二句循而行之安得有差有差者皆由不敬不正也

伊川曰主一無適敬以直內便有浩然之气浩然須要實識得他剛大直不習無不利

明道曰浩然之气天地之正气大則無所不在剛則無所屈以直道順理而養則充塞於天地之間配義與道气皆主於義而無不在道一置私意則餒矣是集義所生事事有理而在義也非自外襲而取之也告子外之者蓋不知義也

楊遵道錄伊川語曰至大至剛以直此三者不可闕一闕一便不是浩然之气如坤卦所謂直方大是也但坤卦不可言剛言剛則害坤體然孔子於文言又曰坤至柔而動也剛方卽剛也因問見李吁錄明道語中卻與先生說別觧至剛處云剛則不屈則是於至剛已帶卻直意又曰以直道順理而養之則是以直字連下句在學者著工夫處說卻先生曰先兄無此言便不講論到此舊嘗令學者不要如此編錄才聴得轉動便別舊曾看只有李吁一本無錯編者他人多隻依說時不敢攺動或脫忘一兩字便大別李吁卻得其意不拘言語皆往往錄得都是不知尙有此語只剛則不屈亦未穏當

伊川曰孟子曰其爲气也至大至剛以直養而無害此蓋語浩然之气至大至剛且直也能養之則無害矣

明道曰至大至剛以直不言至直此是文勢如治世之音安以樂怨以怒粗以厲噍以殺皆此類問至大至剛以直以此三者養气否曰不然是气之體如此又問養气以義否曰然問塞乎天地之間莫是用於天地間無窒礙否曰此語固好然孟子卻是說气之體又曰凡言充塞云者卻似个有規模底體面將這气充塞之然此只是指而示之近耳气則只是气更說甚充塞如化育則只是化育更說甚贊贊與充塞又早卻別是一件事也又曰其爲气也配義與道道有沖漠之气象

伊川曰配義與道謂之義理養成此气合義與道方其未養則气自是气義自是義及其養成浩然之气气與義合矣本不可言合爲未養時言也如言道則是一个道都了若以人而言之人自是人道自是道須是以人行道始得言義又言道道體也義用也就事上便言義又曰配義與道卽是體用道是體義是用配者合也气盡是有形體故言合气者是積義所生者卻言配義如以金爲器旣成則自爲金器可也又曰配義與道浩气已成合道與義道本也義用也又曰配道言其體配義言其用又曰浩然之气旣言气則已是大有形體之物如言之有甚迹然亦盡有形象浩然之气是集義所生者旣生得此气語其體則與道合語其用則莫不是義譬之以金爲器及其器成方命得此是金器問人敬以直內气便能充塞天地否曰气須是義集義所生積集旣久方能生浩然气象人但看所養如何養得一分便有一分養得二分便有二分只得敬安能便到充塞天地處且气自是气體所充自是一件事敬自是敬怎生便合得如曰其爲气也配義與道若說气與義時自別怎生便能使气與義合

明道曰只著一个私意便是餒便缺了他浩然之气處誠者物之終始不誠無物這里缺了他則便這里沒這物浩然之气又不待外至是集義所生者這一个道理不爲堯存不爲桀亡只是人不到他這里知此便是明善又曰气直養而無害便塞乎天地之間有少私意只是气虧不義便是集義【疑】有私意便是餒又曰是集義所生非義襲而取之也須集義這上頭莫非義也又曰集義所生者集眾義而生浩然之气非義外襲我而取之也又曰浩然之气所養各有漸所以至於充塞天地必積而後至行不慊於心止是防患之術須是集義乃能生又曰是集義所生非義龔而取之也集義是積義所生如集大成若累土爲山須是積土乃成山非是山已成形乃名爲義【一作山】浩然之气難識須要認得當行無不慊於心之時自然有此气象然亦未盡須是見至大至剛以直之三徳方始見浩然之气若要見時且看取地道坤六二直方大不習無不利方便是剛大便是大直便是直於坤卦不言剛而言方者剛則害於地道故下復云至柔而動也剛以其先柔而後云剛無害大只是對小而言是大也剛以其先柔而後云剛也直只是對曲而言是直也如此自然不習無不利坤之六二隻爲己是地道又是二又是六故爲地道之精純者至如六五便不同欲得學且只看取地道坤𨿽是學者之事然亦有聖人之道【幹九二是聖人之事坤六二是學者之事】聖賢之道其發無二但至有深淺大小又曰必有事者主養气而言故必主於敬勿作爲也心勿忘必有事也助長乃正也又曰必有事焉有事於此【一作敬】也勿正者若思此而曰善然後爲之是正也勿忘則是必有事也勿助長則是勿正也後言之漸重須黙識取主一之意又曰必有事焉謂必有所事是敬也勿正正之爲言輕勿忘是敬也正之之甚遂至於助長又曰必有事焉而勿正心勿忘勿助長未嘗致纎毫之力此其存之之道若存得便合有得又曰正是著意忘則無物又曰必有事焉而勿正事者事事之事勿助長養气之道當如此又曰勿忘勿助長之間正當處也又曰勿忘勿助長必有事焉只中道上行又曰鳶飛戾天魚躍於淵言其上下察也此一子思喫緊爲人處必有事焉而勿正心之意同活潑潑地會得時活潑潑地不會得時只是弄精神

或問伊川敬還用意否曰其始安得不用意若能不用意卻是都無事了又問敬若是靜否曰才說靜便入於釋氏之說也孟子曰必有事焉而勿正勿助長也必有事焉便是心勿忘勿正便是勿助長也或問必有事焉當用敬否曰敬只是涵養一事必有事焉須當集義只知用敬不知集義卻是都無事也又問義莫是中理否曰中理在事義在心內苟不主義浩然之气從何而生理只是發而見於外者且如恭敬幣之未將也恭敬𨿽因幣帛威儀而後發見於外然須心有此恭敬然後著見若心無恭敬何以能爾所謂徳者得也須是得於已然後謂之徳也幣之未將之時已有恭敬非因幣帛而後有恭敬也問敬義何別曰敬只是持己之道義便知有是有非順理而行是爲義也若只守一个敬不知集義卻是都無事也且如欲爲孝不成只守著一个孝字須是知所以爲孝之道所以侍奉當如何溫凊當如何然後能盡孝道也又問義只在事上如何曰內外一理豈特事上求合義又曰敬以直內有主於內則虛自然無非僻之心如是則安得不虛必有事焉須把敬來做件事著此道最是簡最是易又省工夫此語𨿽近似常人所論然持之久必別又曰今志於義理而心不安樂者何也此則正是剰一个助之長𨿽則心操之則存捨之則亡然而持之太甚便是必有事焉而正之也亦須且恁去如此者只是徳孤徳不孤必有鄰到徳盛後自無窒礙左右逢其原也又曰志不可不篤亦不可助長志不能篤則忘廢助長於文義上也且有益若於道理上助長反不得杜預云優而柔之使自求之厭而飫之使自趨之若江海之淸膏澤之潤渙然冰釋怡然理順然後爲得也此數句煞好

侯世與云某年十五六嵗時明道先生與某講孟子至勿正心勿忘勿助長云二哥以必有事焉而勿正爲一句心勿忘勿助長爲一句亦得因舉禪語爲況云事則不無擬心則差某當時言下有省

明道曰孟子知言卽知道也詖淫邪遁是觀人之言而知之亦可以考其書然本意惟爲觀人之言也又曰詖辭偏蔽淫辭陷溺深邪辭信其說至於耽惑遁辭生於不正窮著便遁如墨者夷之之辭此四者楊墨兼有又曰自曾子守義皆說篤實自內正本之學則觀人可以知言蔽陷遁窮皆離本也宰我子貢善爲說辭冉牛閔子顏淵善言徳行孔子兼之蓋有徳者必有言也而曰我於辭命則不能者不尙言也易所謂尙口乃窮也問我於辭命則不能恐非孟子語蓋自謂不能辭命則以善言徳行自居矣恐君子或不然曰然孔子兼之而自謂不能者使學者務本而已

伊川曰夷惠有異於聖人大成處然行一不義𨿽得天下不爲與孔子同者以其誠一也又曰父子君臣天下之定理無所逃於天地之間安得天分不有私心則【一本無天分不則字】行一不義殺一不辜有所不爲有分毫私便不是王者事

先生在經筵日有二同列論武侯事業以爲武侯戰伐所防亦多非殺一不辜而得天下不爲之事先生謂二公語過矣殺一不辜而得天下不爲謂殺不辜以私己武侯以天子之命討天下之賊則何害又曰有若等自能知夫子之道假使污下必不爲阿好而言謂其論可信也

明道曰宰我子貢有若其智足以知聖人污曲亦不至阿所好以孔子之道彌綸天壤固賢於堯舜而觀生民以來有如夫子者乎然則未爲盡論但不至阿其所好也

伊川曰語聖則不異事功則有異夫子賢於堯舜語事功也

或問夫子賢於堯舜信諸曰堯舜豈可賢也但門人推尊夫子之道以謂仲尼垂法萬世故云爾然三子之論聖人皆非善稱聖人者如顏子便不如此道但言仰之彌髙鑽之彌堅而已後來惟曾子善形容聖人气象曰子溫而厲威而不猛恭而安又鄕黨一篇形容得聖人動容注措甚好使學者宛如見聖人問夫子賢於堯舜曰此是說功堯舜治天下孔子又推堯舜之道而垂教萬世門人推尊不得不然又問堯舜非孔子其道能傳後世否曰無孔子有甚憑據處

橫渠曰知徳之難言知之至也孟子謂我於辭命則不能又曰浩然之气難言易謂不言而信存乎徳行又以尙辭爲聖人之道非知徳者逹乎是哉又曰詖淫邪遁之辭古語孰近詖辭苟難近於並耕爲我淫辭放侈近於兼愛齊物邪辭離正近於隘與不恭遁辭無守近於揣摩說難四者可以盡天下之狂言又曰四辭以溢侈偏妄四字推之又曰宰我子貢善推尊聖人說辭冉顏善知聖人徳行而言之仲尼有徳且有言孟子言我於辭命爲能有所尊也呂曰北宮黝守外形孟施舎守我气曾子守約義又曰浩然之气是集義所生其所以充塞天地固非一日之力思無邪以養諸內行無不慊以防諸外積之有漸至於睟靣盎背其充塞之驗與又曰守約必先博學窮大必先執中致一必先合兩用權必先反經學不博而求守約則識蔽於小故言入於詖中未執而欲窮大則心陷於大故言放於淫兩未合而求致一則守固而道離故言附於邪經未正而欲用權則失守而道窮故言流於遁又曰蔽者見小而不見大故其辭詖如申韓只見刑名便謂可以治國此目不見大道如坐井觀天井蛙不可以語東海之樂陷者務多不務約故其辭淫如司馬遷之類泛濫雜駁不知統要蓋陷在眾多之中不能自出如人陷入大水杳無津涯罔知所濟離者見左而不見右如楊子爲我墨子兼愛夷淸惠和皆只是一偏不能兼濟蓋將道分離開故其辭邪窮者知所避而不知歸故其辭遁如莊周浮屠務欲脫去形迹殊無歸著故其言惟欲逃避所惡而不知所向如人逃難不得其所益以窮矣又曰仁者誠於此者也智者明於此者也反身而誠知未必盡如仲弓是也致知而明未必能體如子貢是也惟以致知之明誠其意以反身之誠充其知則將至於不勉而中不思而得故曰仁且智夫子旣聖矣又曰仲尼有其徳而無其位於禮嘗言而不制故或行夏或善殷或從周於樂嘗正而不作故樂正雅頌各得其所如有用者則以其所言制爲之禮以其所正作爲之樂故其禮貫先後聖之精義其政有不盡乎樂集古今之正聲其徳有不至乎可加損者文也不可加損者道也自百世之後觀之以比百世之王皆莫之能違此子貢所以知聖人之深謂生民以來未之有也

謝曰知言是智養气是仁浩然之气須於心得其正時識取又曰敢問何謂浩然之气孟子曰難言也明道先生曰只他道个難言也便知他肚裏有爾許大事若是不理會得底便撐拄胡說將去气𨿽難言卻須教他識个體叚始得故曰其气爲也至大至剛以直養而無害則塞乎天地之間配義與道者將道義明出此事或問必有事焉是持敬否正是矜持過當否曰近之又曰橫渠嘗言吾十五年學个恭而安不成明道先生曰可知是學有多少病在大凡恭敬必勉彊不安安肆必放縱不恭恭如勿忘安如勿助長正當勿忘勿助長之間須仔細體認取又曰吾嘗習忘以養生明道曰施之養生則可於道則有害習忘可以養生者以不畱情也學道則異於是夫必有事焉而勿正何謂乎且出入起居寧無事者正心以待之則先事而迎忘則渉乎去念助則近於畱情故聖人之心如鑑孟子所以異於釋氏此也又曰勿忘又勿助長正當恁地時自家看取天地見矣所謂天者理而已只如視聽動作一切是天天命有徳便五服五章天討有罪便五行五用渾不是杜撰做作來學者直須識天理爲是自然底道理移易不得不然諸子百家便人人自生出一般見解欺誑眾生識得天理然後能爲天之所爲聖門學者爲天之所爲故敢以天自處佛氏卻不敢恁地做大明道嘗曰吾學𨿽有所受天理二字卻是自家體貼出來又曰鳶飛戾天魚躍於淵無些私意上下察以明道體無所不在非指鳶魚而言也若指鳶魚爲言則上面更有天在下面更有地在知勿忘勿助長則知此知此則知夫子與防之意又曰詩云鳶飛戾天魚躍於淵猶韓愈謂魚川泳而鳥雲飛上下自然各得其所也詩人之意言如此气象周王作人似之子思之意言上下察也猶孟子所謂必有事焉而勿正察見天理不用私意也故結上文云君子語大天下莫能載語小天下莫能破

楊曰齊王不忍牛之觳而易之以羊非愛其財而易之也而百姓謂王爲愛無以自觧所謂不得於言也不求於心則齊王誠爲愛其財而易之矣故不得於言勿求於心不可夫志者心之所之也而志爲气之帥則气從之矣故不得於心勿求於气可又曰志气之帥則气從志而已故曰志至焉气次焉气之從志則持其志可也又曰無曓其气者蓋蹶者趨者是气也而反動其心气壹則能動志故也又曰通天下一气耳天地其體也气體之充也人受天地之中以生均一气耳故至大集義所生故至剛气之剛大以直養而無害則塞乎天地之間蓋气之本體也气無形聲之可名故難言也而以道義配之所以著明之也又曰必有事焉勿忘也勿正勿助長也助長老子所謂益生也益生不祥忘與助長所趨𨿽異而其爲害則同矣循其固然而順養之無加損焉則無二者之害矣又曰通天下一气也人受天地之中以生其盈虛常與天地流通寧非剛大乎人惟自牿於形體故不見其至大不知集義所生故不見其至剛善養气者無加損焉勿暴之而已乃所謂直也用意以養之皆揠苖者也曲孰甚焉又曰養气之道如治苗然舎之而不耕則有莨莠之傷助之長則揠之而槁矣其說是也然將不舎而耘之則宜柰何與夫助之長者又何辧此近似之際體之者尢當愼擇也問伊川先生以必有事焉而勿正爲一句如何曰事說勿正則可心說勿正則不可伊川讀書直是不艸艸他議論方是議論又曰伊川以至大至剛以直爲一句養而無害爲一句或曰明道曾言至大至剛之气須以直養伊川堅云先兄無此說若曰以直養而無害莫不妨曰嫌於將一物養一物不如養而無害較渾全他說話須是與他思量體究方見好處問必有事而勿正心勿忘勿助長旣不可忘又不可助長當何如著力曰孟子故曰至大至剛以直養而無害則𨿽未嘗忘亦不助長問伯夷柳下惠如何見得能朝諸侯有天下曰只看顏子在陋巷便做得禹稷事業則夷惠之能朝諸侯有天下可知聖人之得邦家綏之斯來動之斯和自是力量不同如夷惠之風能使頑夫亷懦夫有立志鄙夫寛薄夫惇奮乎百世之上而聞者莫不興起則其未有爲之時人固己心悅而誠服之矣使得百里之地而君之其效宜如何又曰論伯夷之淸則聖人之淸也柳下惠之和則聖人之和也故孟子曰皆古聖人也未至於大成故孔子曰賢人而已尹曰孟子當一國之任行至聖之道而無所動心故公孫丑以爲過於孟賁之勇孟子因言北宮黝之必爲孟施舎之不懼曾子子夏之徒養勇以不動其心及夫告子之不動心是非優劣以告公孫丑而又言已知言養气之說詳焉𨿽然北宮黝之徒能養勇耳未知道也孟子則知言而養气知言者知道故也養气者合理也知道則是非無不判詖淫邪遁之害無不知齊國之任不足爲矣茍或不能知言而養气則必動其心動其心則發於政而害於事矣𨿽然至徳難言也故孟子推尊孔子而自以爲不能至於聖人則不敢居焉歷論古聖人無以加者孔子而已矣臣聞之師程頤曰孟子養气之說學者所宜心也所謂浩然之气者天地之正理吾之所固有也其爲气也至大至剛以直其體則名曰道其用則名曰義學者能識之然後可以養之不養則爲私心所蔽而餒矣夫帥气者在養志養志者在直內養之如何必有事焉不可正也不可忘也不可助長也主一而已直內而已存而勿失而已如是則集義而能配義與道施之則充塞乎天地之間斂之則退藏於密眞學者之要務也或問晁以道言以孔子賢於堯舜私孔子者也以孟子配孔子卑孔子者也如何曰不須如此較優劣惟韓退之說得最好自堯舜相至孔子孟子

孟子曰以力假仁者霸章

尹曰王霸之優劣如此而當時之君莫能爲此天下之所以不定於一也

孟子曰仁則榮章

尹曰賢者在位能者在職明其政刑𨿽大國必畏之矣國家閒暇般樂怠傲不修政刑𨿽小國必侮之矣禍福無不自己求之者孟子引詩云自求多福可謂知言矣

孟子曰尊賢使能章

伊川曰而不徵市宅之地已有廛稅更不徵其物法而不稅有常法不以廛故而厚其稅廛無夫裏之布廛自有稅無此二布又曰順天爲政者天吏也

呂曰奉行天命之謂天吏廢興存亡惟天所命不敢不從故湯武得天吏之稱

尹曰士皆願立於其朝商皆願藏於其市旅皆願出於其路農皆願耕於其野民皆願爲之氓如是則鄰國之民仰之如父母而無敵於天下又何疑焉然則安可使之不願哉

孟子曰人皆有不忍人之心章

伊川曰心生道也有是心斯具是形以生惻隠之心人之生道也𨿽桀跖不能無是以生但戕賊之以滅天耳始則不知愛物俄而至於忍安之以至於殺充之以至於好殺豈人理也哉又曰惻惻然隠如物之隠也此仁之端緒赤子入井其顙有泚推之可見明道先生見謝顯道記聞甚博謂之曰賢卻記得許多可謂玩物防志顯道不覺身汗面赤先生曰只此便是惻隠之心【惻然有隠於心】問仁曰此在諸公自思之將聖賢所言仁處類聚觀之體認出來孟子曰惻隠之心仁也後人遂以愛爲仁惻隠固是愛也愛自是情仁自是性豈可専以愛爲仁孟子言惻隠爲仁蓋爲前己言惻隠之心仁之端也旣曰仁之端則不可便謂之仁退之言博愛之謂仁非也仁者固博愛然便以博愛爲仁則不可

明道曰羞惡則有所不爲知所止乃義之端又曰仁義禮智信於性上要言此五事須要分別出仁則固一一所以爲仁惻隠則屬愛乃情也非性也恕者入仁之門而恕非仁也因其惻隠之心知其有仁惟四者有端而信無端只有不信更無【一作更有】信如東西南北已有定體更不可言信若以東爲西以南爲北則是有不信如東卽東西卽西則無【一有不字】信

或問伊川四端不及信何也曰性中只有四端卻無信爲有不信故有信字且如今東者自東西者自西何用信乎只爲有不信故有信字又問艸在四端之間【疑】曰不如此說若如此說時只說一个義字亦得又曰四端不言信者旣有誠心爲四端則信在其中矣又曰四端不言信信本無在在易則是至理在孟子則是气又曰孟子論四端處則欲擴而充之說約處則博學詳說而反說約此內外交相養之道也又曰人皆有是道惟君子爲能體而用之不能體而用之者皆自棄也故孟子曰苟能充之足以保四海苟不充之不足以事父母夫充與不充皆在我而已

呂曰人皆有不忍人之心忍之則憯怛而不安蓋實傷吾心非譬之也然後知天下皆吾體生物之心皆吾心彼傷則我傷謀慮所及非勉彊所能彼忍人者蔽固極深與物隔絕故其心靈梏於一身而不逹於外爾

謝曰人須是識其眞心見孺子將入井時是眞心也非思而得也非勉而中也又曰格物窮理須是識得天理始得所謂天理者自然底道理無毫髮杜撰今人乍見孺子將入於井皆有怵惻懚之心方乍見時其心怵所謂天理也要譽於鄕黨朋友內交於孺子父母兄弟惡其聲而然卽人欲耳天理與人欲相對有一分人欲卽滅卻一分天理存一分天理卽勝得一分人欲人欲才肆天理滅矣任私用意杜撰做事所謂人欲肆也故莊子曰去智興故循天之理若在聖人分上卽著循字不得

遊曰惻者心之感於物也隠者心之痛於中也物之體傷於彼而吾之心感應於此仁之體顯矣故君子之於禽獸見其生不忍見其死見其全不忍見其傷而況於民乎況於親戚乎故惻隠之心莫隆於親而民次之

孟子曰君子親親而仁民仁民而愛物此自然之序也彼愛無差等者失其本心也已又曰惻隠痛傷也傷在彼而我傷之痛在彼而我痛之傷痛非自外至也因心則然此惻隠所以爲仁之端也至於充其心體之本然則萬物一體矣無物我之間也故天下歸仁焉

或問何以知仁楊氏曰孟子以惻隠之心爲仁之端平居但以此體究久之自見且孺子將入於井而人見之者必有惻隠之心疾痛非在已也而爲之疾痛何耶曰出於自然不可已也曰安得自然如此若體究此理知其所從來則仁之道不逺矣薛宗博請諸職事會茶曰禮豈出於人心如此事本非意之所欲但不得已耳老子曰禮者忠信之薄荀子曰禮起聖人之僞眞个是因問之曰所以召茶者何謂薛曰前後例如此近日以事多與此等稍疏濶心中打不過須一請之曰只爲前後例合如此心中自打不過豈自外來如雲辭遜之心禮之端夫此辭遜之心禮之端亦只心有所不安故當辭遜只此是禮非僞爲也又曰孟子曰人之有四端猶其有四體也夫四體與生俱生一體不備謂之不成人闕一不可亦無先後之次老子言失道而後徳失徳而後仁失仁而後義失義而後禮禮者忠信之薄而亂之者此可謂不知道徳仁義禮者之言也謂禮爲忠信之薄是特見後世爲禮者之耳先王之禮本諸人心所以節文仁義是也顧所用如何豈有先後𨿽然老子之薄而末之者其意欲民還淳反朴以救一時之而已夫果能使民還淳反朴不亦善乎然天下豈有此理夫禮文其質而已非能有所增益也故禮行而君臣父子之道得使一日去禮則天下亂矣若去禮是去君臣父子之道也而可乎惟不可去此四端所以猶人之有四體也

尹曰人之有是四端得於天者然也苟能推不忍人之心以及民則民歸之如父母矣苟不能推此心以及民則不足以事父毋況其他乎非失其本心而何

孟子曰矢人豈不仁於函人哉章

尹曰人之擇術不可不愼也如此

孟子曰子路人告之以有過章

明道曰子路人告之以有過則喜亦百世之師也伊川曰聞善言則拜禹所以爲聖人也以能問不能以多問寡顏子所以爲大賢也後之學者有一善而自足哀哉又曰舎己從人最爲難事己者我之所有𨿽痛舎之猶懼其守己者固而從人者輕也又曰樂取於人爲善便是與人爲善與人爲善乃公也橫渠曰君子爲天下逹善逹不善無物我之私循理者共悅之不循理者共攺之而已共攺之者過𨿽在人如在己不忘則訟焉共悅之者善𨿽在己善取諸人而爲必以與人焉善以天下不善以天下是之謂達善達不善

謝曰子路百世之師揀難割捨底要不做便不做故孟子將來與舜禹作一處舉

尹曰有過而不能攺吝也喜者攺而不吝舎己而從人此其所以爲大也

孟子曰伯夷非其君不事章

伊川曰思與鄕人處此孟子拔本塞源又曰隘與不恭君子不由非是瑕疵夷惠之語其至此又曰夷惠其道隘與不恭乃心何罪又曰孔子之時道𨿽不明而異端之害未甚故其論伯夷也以徳孟子之時道益不明異端之害滋深故其論伯夷也以學道未盡乎聖人則推而行之必有害矣故孟子推其學術而言之也夫辟邪說以明先王之道非拔本塞源不能也

楊曰伯夷柳下惠之風聞之者莫不興起故可爲百世師至其流風之隘與不恭則君子不由也又曰伯夷柳下惠足以亷貪惇薄故可爲百世師論其學則必至於隘與不恭此君子所以不由也問伯夷聖人猶有隘何也曰此自气稟不同耳若觀其百世之下聞其風者頑夫亷懦夫有立志此是甚力量尹曰孟子謂伯夷聖之淸柳下惠聖之和而又曰隘與不恭者何也孟子非謂夷惠爲聖人也得聖人之極淸極和者耳夷惠之淸和聖人淸和也而其流之必至於隘與不恭故君子立教拔其本而塞其源

孟子精義卷三

欽定四庫全書

孟子精義卷四

宋朱子撰

公孫丑章句下

孟子曰天時不如地利章

尹曰得天下者凡以得民心而已

孟子將朝王章

楊曰夫孟子將朝王則見王固所欲也爲其召之故不往明日出弔蓋取瑟而歌之意欲其知之也𨿽公孫丑猶不諭其防況餘人乎此景醜氏所以問也夫天下有大戒二臣之事君義也無適而非君也無所逃於天地之間是之謂大戒先王之時天下定於一尺地莫非其有一民莫非其臣也則士於其時無適非君也無所逃於天地之間則君命召不俟駕行矣禮也周衰諸侯各擅其土地士不遇於齊則之楚之魏無不可者非一國所能専制也故士於斯時有不爲臣之義時君苟無尊徳樂義之誠心不足與有爲則𨿽欲亟見之且不可得況得而召之乎

尹曰君子之行止進退眾人固不識也類皆如此

陳臻問曰前日於齊章

尹曰君子之辭受惟當於理而已

孟子之平陸章

尹曰王於距心皆知其罪而莫能攺也

孟子謂蚔鼃章

尹曰進退久速皆當於理而已

孟子爲卿於齊章

尹曰智者不失人亦不失言

孟子自齊於魯章

尹曰生事之以禮死之以禮盡夫孝心而已矣

沈同以其私問章

楊曰燕固可伐矣故孟子曰可使齊王因孟子之言而遂伐之誅其君而弔其民何不可之有而其虐至於系累其子弟而後燕人叛之以是而歸罪孟子之言非也

尹曰惟義可以伐不義不然君子不與也

燕人畔章

伊川曰周公之於兄舜之於弟皆一類觀其用心爲如何哉推此心以待人亦如此然有差等矣又曰象憂亦憂象喜亦喜蓋天理人情於是爲至舜之於象周公之於管叔其用心一也夫管叔未嘗有惡也使周公逆知其將畔果何心哉惟其管叔之畔非周公所能知也則其過有所不免矣故孟子曰周公之過不亦宜乎

呂曰周公不知管叔將畔而使之周公之過也周公之心以弟待兄度其必不畔親親之防過厚爾若求無過則宜知舜之使象

孟子致爲臣而歸章

伊川曰齊王謂時子欲養弟子以萬鐘而使國人有所矜式孟子何爲拒之曰王之意非尊孟子乃欲賂之耳故孟子拒而不受

孟子去齊宿於晝章

尹曰繆公之待子思惟恐子思之不畱也泄柳申詳之事繆公惟恐公之見棄也孟子之進退則子思之徒也而客之言不出於子思繆公之事故孟子不應也

孟子去齊尹士語人曰章

伊川曰考槃之詩解者謂賢人永誓不復告君不復見君又自誓不詐而實如此也據此安得有賢者气象孟子之於齊是甚君臣然其去未嘗不遲遲顧戀今此君才不用便躁忿如此是不可磯也乃知此詩解者之誤此詩是賢者退而窮處心不忘君怨慕之深者也君臣猶父子安得不怨故直於寤寐弗忘永陳其不得見君與告君又陳其此誠之不詐也楊曰考槃之詩曰永矢弗過說者曰誓不過君之朝非也矢陳也亦曰永言其不得過耳昔者有以是問常夷甫之子立立對曰古之人蓋有視其君如宼讐者此尢害理何則孟子所謂君之視臣如犬馬則臣視君如宼讐以爲君言之也爲君言則施報之道此固有之若君子之自處豈處其薄乎孟子曰王庻幾攺之予日望之君子之心蓋如此考槃之詩𨿽其時君使賢者退而窮處爲可罪夫苟一日有悔過遷善之心復以用我我必復立其朝何終不過之有又嘗夜夢人問王由足用爲善何以見語之曰齊王只是朴實故足以爲善如好貨好色好勇與夫好世俗之樂皆以直告而不隠於孟子其朴實可知若乃其心不然而謬爲大言以欺人是人終不可與入堯舜之道矣何善之能爲

尹曰易卦晉之初六曰晉如摧如貞吉罔孚裕無咎孟子可謂盡此理矣尹士何足以知之

孟子去齊充虞路問曰章

伊川曰時上盡窮得理孟子言五百年必有王者興其間必有名世者以其時考之則可矣他黙識得此體用大約是如此豈可催促他又云大數則是然不消催促他

明道曰夫天未欲平治天下也如欲平治天下當今之世舎我而誰此是有所受命之語若孔子謂天之將喪斯文也後死者不得與於斯文也天之未喪斯文也匡人其如予何喪乃我喪未喪我自做著天裏聖賢之言气象自別又云孔子於天之將喪斯文下便言後死者不得與於斯文則是文之興喪在孔子與天爲一矣蓋聖人徳盛與天爲一出此等語自不覺耳孟子地位未能到此故曰夫天未欲平治天下也如欲平治天下當今之世舎我其誰聼天所命未能合一

尹曰道之行與不行亦時而已聖賢自任之重如此何不豫之有

孟子去齊居休章

橫渠曰古之人亦有仕而不受祿者仕者未嘗遽受其祿以觀可否在上者亦不欲便臣使之

尹曰進退辭受不可以無義

孟子精義卷四

欽定四庫全書

孟子精義卷五

宋朱子撰

滕文公章句上

滕文公爲世子章

或問人性本明因何得有蔽伊川先生曰此須索理會也孟子言人性善是也𨿽荀亦不知性孟子所以獨出諸儒者以能明性也性無不善而有不善者才也性卽是理理則自堯舜至塗人一也才稟於气气有淸濁稟其淸者爲賢稟其濁者爲愚可變否曰可孔子謂上智與下愚不移然亦有可移之理惟自曓自棄者則不移也曰下愚所以自曓棄者才乎曰固是也然卻道他不可移不得性只一般豈不可移卻被他自曓自棄不肯去學故移不得使肯學時亦有可移之理

問顏子勇乎曰孰勇於顏子觀其言曰舜何人也予何人也有爲者亦若是孰勇於顏子如有若無實若虛犯而不校之類抑可謂大勇者矣

尹曰人之性無不善蓋無有聞善而不信者也苟能自信何患不至乎孟子可謂諭之以道

滕定公薨章

伊川曰禮者因人情者也人情之所宜卽義也三年之服禮之至義之盡也問喪止於三年何也曰歲一周則天道一變人心亦隨以變惟人子孝於親至此猶未忘故必至再變再變猶未忘故又繼之以一時

尹曰聖賢之道系於行與不行人之聞道在於信與不信滕文公信孟子其效若此而孟子轍環天下卒無所遇悲夫

滕文公問爲國章

伊川曰孟子論三代之學其名與王制所記不同恐漢儒所記未必是也又曰卿以下必有圭田祭祀之田也祿外之田也又曰余夫二十五畝一夫上父母下妻子以五口至八口爲率受田百畝如有弟是余夫也俟其成家別受田也或問井田今可行否曰豈有古可行而今不可行者或謂今人多地少不然譬諸艸木山上著得許多便生許多天地生物常相稱豈有人多地少之理又曰必井田必封建必肉刑非聖人之道也善治者仿井田而行之而民不病仿封建而使之而民不勞仿肉刑而用之而民不怨故善學者得聖人之意而不取其迹也迹也者聖人因一時之利而制之也【此段或疑非先生語】

橫渠曰野九一而助郊之外助也國中什一使自賦郊門之內通謂之國中田不井授故使十而自賦其一也先生與二程先生論井法二程謂地形不必謂寛平可以畫方只要用算法折計地畝授民先生謂必先經界經界不正則法終不定地有坳垤處不管只觀四標竿中間地𨿽不平饒與民無害就一夫之間所爭亦不多又側峻處田亦不甚美又經界必須正南北假使地形有寛狹尖斜經界則不避山河之曲其田則就得井處爲井不能就成處或五七或三四或一夫其實田數則在又或就不成一夫處亦可計百畝之數而授之無不可行者如此則經界隨山隨河皆不害於畫之也苟如此畫定𨿽便使防君污吏亦數百年壊不得經界之壊亦非専在秦時其來亦逺矣伊川云至如魯二吾猶不足如何得十一也先生言百畝而徹言徹取之徹則無義是透徹之徹透徹而耕則功力均且相驅率無一家得惰者及已收獲則計畆數衮分之以衮分之數取十一之數亦可或謂井議不可輕示人恐致笑及有議論先生謂有笑有議論則方有益也或曰若有人聞其說取之以爲已功則如何先生云如有能者則已願受一廛而爲氓亦幸也明道言井田今取民田使貧富均則願者眾不願者寡伊川言亦未可言民情怨怒止論可不可爾須使上下都無此怨怒方可行伊川言議法旣大備卻在所以行之之道先生言豈敢其止欲成書庻有取之者伊川言不行於當時行於後世一也先生曰徒善不足以爲政徒法不能以自行須是有行之之道又𨿽有仁心仁聞而政不行者不由先王之道也須是法先王伊川言孟子於此善爲言只竭目力焉能盡方員平直須是要規矩二程又問官戶占田過制者如何先生云如又曾有田極多隻消與五十畝采地盡多又問其他如何今之公卿舊有田多者與之采地多槪與之則無以別有田者

先生行狀云先生慨然有意三代之治望道而欲見論治人先務未始不以經界爲急講求法制粲然備具要之可以行於今如有用我者舉而措之爾嘗曰仁政必自經界始貧富不均教養無法𨿽欲言治皆苟而已世之病難行者未始不以亟奪冨人之田爲辭然玆法之行悅之者眾苟處之有術期以數年不刑一人而可復吾所病者特上之未行耳乃言曰縱不能行之天下猶可驗之一鄕方與學者議古之法共買田一方畫爲數井上不失公家之賦役退以其私正經界分宅裏立斂法廣儲蓄興學校成禮俗救菑卹患惇本抑末足以推先王之遺法明當今之可行此皆有志未就

呂曰古之取民貢助徹三法而已較數歲之中以爲常是爲貢一井之地八家八家皆私百畝同治公田百畝是爲助不爲公田俟嵗之成通以什一之法取於百畝是爲徹

楊曰夏后氏五十而貢殷人七十而助周人百畝而徹徹者徹也蓋兼貢助而通用也故孟子請野九一而助國中什一使自賦方裏而井井九百畝八家皆私百畝其中爲公田所謂九一而助也國中什一使自賦則貢法矣此周人所以爲徹也鄭氏謂周制畿內用貢法邦國用助法有得於此歟

尹曰傅說有言事不師古以克永世匪說攸聞聖賢之用於世其心一揆使孟子之言得行豈特善於一國而已行而無助類皆如此可爲興嘆也

有爲神農之言者許行章

伊川曰許行所爲神農之言乃後世稱述當時羲農之事失其義理者猶之陰陽醫方稱黃帝之說是也又曰儒者其卒必多入異教其志非願也其勢自然

如此只爲於已道無所得故不能安𨿽曰聞道終不曾實有之又曰气有盛則必有衰衰則終必張盛若冬不春夜不晝則气化息矣聖人主化如禹之治水順則當順之治則須治之古之伏羲豈不能垂衣裳必得堯舜然後垂衣裳據如此事只是一个聖人都做得了然必須數世然後成亦因時而已所謂溥博淵泉而時出之也須是先有溥博淵泉也方始能時出自無溥博淵泉豈能時出之大抵气化在人一般聖人於其中只有功用放勲曰勞之來之匡之直之輔之翼之正須如此【一云堯之於民匡直輔翼聖賢於此間見些功用舉此數端可以常久者示人】

明道曰子貢曰夫子之文章可得而聞也夫子之言性與天道不可得而聞子貢蓋於是始有所得而嘆之以子貢之才從夫子如此之久方嘆不可得而聞亦可謂鈍矣然觀其於孔子沒築室於塲三年然後歸則其志亦可見他人如子貢之才六年中待作多少事豈肯如此

伊川曰孔子門人自孔子沒後各自離散只有曾子便別子夏子張子遊欲以所事孔子事有若獨曾子便不可自子貢以上必皆不肯

呂曰言治者必曰太平習聞其名而未見其象勞心者治人勞力者治於人治於人者食人治人者食於人則勞佚平矣富有天下不爲有餘貧食百畝不爲不足則貧富均矣至於祿厚者責重祿薄者責輕役重則賦輕役輕則賦重視其迹若參差不齊要其實則其道如砥若夫以封建均邦國以井田均萬民則又太平之著見者也

楊曰舜之臣二十有二人而孟子曰舜有臣五人而天下治所謂五臣者孟子所稱者是也夫洪水橫流艸木暢茂禽獸偪人則禹𨿽欲施功未可也故孟子論五人者命益使烈山澤而焚之在禹之先天下旣平則命益若鳥獸艸木乃在臯陶之後蓋治人與若鳥獸艸木其先後之常序宜如此也不同亦時焉而已矣問舜之時在廷臣多矣至傳禹以天下而禹獨推臯陶何也曰舜徒得此兩人而天下已治故也禹摠百揆而臯陶施刑內外之治舉矣古者兵刑之官合爲一觀舜之命臯陶蠻夷猾夏是其責也則臯陶之職所施於外者爲詳故臯陶𨿽不可以無禹而禹亦不可以無臯陶是以當舜之欲傳位禹獨推之餘人不與焉孟子曰舜以不得禹臯陶爲己憂而子夏亦言舜有天下選於眾舉臯陶不仁者逺矣蓋有見乎此

尹曰異端邪說惑時君各欲售其說者豈有旣哉孟子力辟許行之言歸之正道可謂盡善盡美矣𨿽然古之爲異端者則亦自處於異端而已至於後世則又有學孔孟之道而志於異端邪說者此道之所以益難明也亦時之不幸也夫

墨者夷之章

伊川曰墨子愛其兄之子猶鄰之子墨子書中未嘗有此等言但孟子拔本塞源知其流必至於此故直之也

橫渠曰夷子謂愛無差等則二本也彼有取爾也謂赤子匍匐將入井非赤子之罪也所取者在此尹曰老吾老以及人老一本也愛無差等二本也一本者理也二本者僞也夷子之道無孟子以命之其爲後世之惑豈有旣乎

孟子精義卷五

欽定四庫全書

孟子精義卷六

宋朱子撰

滕文公章句下

陳代曰不見諸侯章

伊川曰較事大小其爲枉尺直尋之病

楊曰孟子曰君子創業垂統爲可繼也若夫成功則天也人臣之事君或逺或近或去或不去歸潔其身而已可也豈可枉已以求難必之功乎

或曰居今之世其去就之際不必一一中節欲其皆中節則道不得行矣曰何其不自重也枉巳者其能直人乎古之人寧道之不行而不輕其去就如孔孟𨿽在春秋戰國之時其進必正終於不得行而死是矣顧今之世獨不如戰國之時乎使不卹其去就可以行道孔孟當先爲之矣孔孟心懷匡君救世焉有不欲道之行哉或曰以術行道而心正如何曰謂之君子豈有心不正者當論其所行之是否爾且以術行道未免枉已與其自枉不若不得行之愈也尹曰有枉尺而直尋之心則亦必至於枉尋而直尺矣趨利而不憚於枉安能直人而正國家哉

景春曰公孫衍張儀章

伊川曰廣居正位大道一也所居者廣所位者正所行者大天下至中至大之所又曰廣居正位大道一也不處小節卽是廣居

尹曰公孫衍張儀孟子以爲妾婦之道爲其不以義而事君也夫居正位而行大道不以利害動其心者豈儀衍之敢望哉

周霄問章

尹曰進不以義未有能行其道者也故君子難之不以其道而仕直鉆穴之徒歟

彭更問章

尹曰志聖賢之志行聖賢之道而享聖賢之奉士之所無媿也非其道則何可以受如其道則何足爲泰而世之人以利害貴賤之心度之何足以知聖賢也哉

萬章問曰宋小國也章

尹曰爲國者能自治而得民心則天下皆將歸往之恨其往伐之不早也尙何彊國之足畏哉苟不自治而以彊弱之勢言之是可畏而已矣

孟子謂戴不勝章

尹曰君子寡而小人眾未有能立者也而欲有益於其君難矣哉是以人君用賢必察之審而用之眾不然則是使孔顏盜跖相哄於前孔顏之不勝盜跖無可疑矣可不愼歟

公孫丑問曰不見諸侯何義章

楊曰幹木逾垣而辟之泄柳閉門而不內皆已甚也孔子不爲已甚者故陽貨先不得不見然陽貨瞷孔子之亡而饋蒸豚孔子亦瞷其亡而往拜之夫是之謂稱子謂詘身以伸道非也

尹曰君子之所養以義苟非其義則利心也不可以不察

戴盈之曰什一章

謝曰明知義理有不可尙吝惜不肯捨去是不勇也與月攘一雞何以異天下之逹道三仁知勇而已楊曰馬周言事每事須開人主一綫路終是不如魏徴之正如諌太宗避暑事親之道甚善然又曰鑾輿之出有日不可遽止願示還期若事非是卽從而止之何用如此此正孟子所謂月攘一雞者豈是以堯舜望其君乎

尹曰去害攺過如救焚溺猶恐其遲也

公都子曰外人皆稱夫子好辧章

明道曰楊墨之害甚於申韓佛老之害甚於楊墨楊氏爲我疑於仁墨氏兼愛疑於義申韓則淺陋易見故孟子只辟楊墨爲其惑世之甚也佛老其言近理又非楊墨之比此所以害尢甚楊墨之害亦經孟子辟之所以廓如也

或問伊川曰退之讀墨篇如何曰此篇意亦甚好但言不謹嚴便有不是處且孟子言墨子愛其兄之子猶鄰之子墨子書中何嘗有如此等言但孟子拔本塞源知其流必至於此大凡儒者學道差之毫釐繆以千里楊子本是學義墨子本是學仁但所學者稍偏故其流遂至於無父無君孟子欲正其本故推至此退之樂取人善之心可謂忠恕然持教不知謹嚴故失之至若言孔子尙同兼愛與墨子同則甚不可也後之學者又不及楊墨楊墨本學仁義後人乃不學仁義但楊墨之過被孟子指出後人無人指出故不見其過也又曰大抵儒者心正道不容有差其始甚微其終則不可救如師也過商也不及於聖人中道師只是過於厚些商只是不及些然而厚則漸至於兼愛不及則便至於爲我其過不及同出於儒者其末遂至楊墨如楊墨亦未至於無父無君孟子推之便至於此蓋其差必至於是也又曰楊子似出於子張墨子似出於子夏其中更有過不及豈是師商不學於聖人之門又曰楊墨皆學仁義而流者也墨子似子張楊子似子夏又曰不能克己則爲楊氏爲我不能復禮則爲墨氏兼愛故曰親親而仁民仁民而愛物此之謂也又曰邪說則終不能勝正道人有秉然亦惡亂人之心又曰仲尼聖人其道大當定哀之時人莫不尊之後弟子各以其所學行異端遂起至孟子時不得不辧也

尹曰學者於是非之原毫釐有差則害流於生民禍及於後世故孟子辧邪說如是之嚴而自以爲承三聖之功也當是時方且以好辧目之不亦異哉是以常人之心度聖賢之心也

匡章曰陳仲子章

尹曰君子之爲君子者曰理曰義理義者心之正也充仲子之操豈所謂理義也哉

孟子精義卷六

欽定四庫全書

孟子精義卷七

宋朱子撰

離婁章句上

孟子曰離婁之明章

尹曰治國而無法度未有能成善治者也𨿽聰巧有過人之知不以仁政不法先王何異捨規矩而欲成方員捨六律而欲正五音也哉是以孟子反覆開陳而繼之曰責難於君謂之防陳善閉邪謂之敬吾君不能謂之賊後世人臣不知出此義而言治道者妄也謂吾君不能者多矣皆孟子之罪人也

孟子曰規矩方員之至也章

伊川曰爲君盡君道爲臣盡臣道過此則無理又曰仁則一不仁則二又曰道二仁與不仁而已自然理如此道無無對有陰則有陽有善則有惡有是則有非無一亦無三故易曰三人行則損一人一人行則得其友只是二也又曰暴其民甚則身弒國亡不甚則身危國削名之曰幽厲𨿽孝子慈孫百世不能攺也漢之君都爲美諡何似休因問桀紂是諡否曰不是天下謂之桀紂

遊曰愛敬盡於事親則孝之性盡矣盡之云者愛欽之道於是至矣不可以有加焉舜盡事親之道而瞽瞍底豫天下之爲父子者定其理正如此也孟子言聖人人倫之至也人倫至於聖人而後爲至者蓋非盡性不能也學者之於人倫亦期於盡而已矣楊曰顏子所學學舜而已蓋舜於人倫無所不盡也以爲父子盡父子之道以爲君臣盡君臣之道以爲夫盡夫道以爲兄盡兄道此孟子所謂舜爲法於天下可傳於後世者也孟子所憂亦憂不如舜耳人能以舜爲心其學不患不進

尹曰孟子毎言治民事君之法又力言其危亡名諡所以深戒後世之君臣也

孟子曰三代之得天下也章

尹曰孔子有言道二仁與不仁而已而後世曾莫省夫仁而爲之也

孟子曰愛人不親反其仁章

尹曰有是實則有是無非自已者也

孟子曰人有恆言章

楊曰大學自正心誠意至治國齊家平天下只一理此中庸所謂合內外之道不合則所守與所行自判而爲二矣孔子曰子帥以正孰敢不正子思曰君子篤防而天下平孟子曰其身正而天下歸之皆明此也

尹曰舉斯心加諸彼而已是故大學之道必以修身正心爲本不有其本末有能成功者也

孟子曰爲政不難章

呂曰巨室大家也仰而有父母俯而有妻子而亦且有臣有妾尊卑親戚一國之事具矣嚴而不厲寛而有閒此家之所以正也大家難齊也不得罪於大家則於治國治天下也何有

尹曰此理至要而易行而人未始以爲急務不知要道故也

孟子曰天下有道章

伊川曰凡言五年七年之類聖人度其時則可矣然學者當思其所作爲如何乃有益

尹曰古者方伯連率至於附庸小大有序莫不安其分也至於後世戰爭尙力以彊弱而亂其序矣爲小國者旣不能安其小又不能師文王而無敵於天下徒恥之無益也

孟子曰不仁者可與言哉章

尹曰自古亡國敗家者皆由安其危而利其菑樂其所以亡故也是以古之明君常以危亡菑害爲深念焉

孟子曰桀紂之失天下也章

尹曰得民心者無它道所欲與之聚之所惡勿施而已矣不能爲此至於困憂辱陷死亡而不悟悲夫

孟子曰自暴者不可與有言也章

伊川曰懈意一生便是自暴自棄又曰行之失莫甚於惡則亦攺之而已矣事之失莫甚於亂則亦治之而已矣苟非自暴自棄者孰不可與爲君子又曰語曰惟上知與下愚不移所謂下愚有二自暴也自棄也人苟以善自治則無不可移者𨿽昏愚之至皆可漸磨而進也惟自暴者拒之以不信自棄者絕之以不爲𨿽聖人與居不能化而入也仲尼之所謂下愚也然天下自暴自棄者非必皆愚民也往往彊戾而才力有過人者商辛是也聖人以其自絕於善謂之下愚然考其歸則誠愚也

尹曰人孰不可以聞善難與言者自暴故也人孰不可以爲善難與爲者自棄故也人皆有可得之資而自暴棄之是足哀矣

孟子曰道在邇而求諸逺章

尹曰治有本

孟子曰居下位而不獲於上章

伊川曰學者必知所以入徳不知所以入徳未見其能進也故孟子曰不明乎善不誠其身易曰知至至之又曰明善在明守善在誠又曰不能動人只是誠不至於事厭倦皆是無誠處

呂曰自治民而造約必至於明善然後已明善者能明其善而已如明仁義則知凡在我者以何爲仁以何爲義能明其情狀而知所從來則在我者非徒悅之而在吾身誠有是善所以能誠其身也又曰君子之於天下志在及民而已反求諸約不至於明善則𨿽有民不可得而治矣蓋明善則誠誠則有物不誠則無物矣明善者致知之所及也及乎知至則所謂善者乃吾性之固有非思勉之所能及也反求身而萬物皆備則斯善也知有諸已矣善而不知有諸已則𨿽父子之恩猶疑出於非性則所以事乎親者或幾乎僞矣如舜之事親好色富貴不足以解憂惟順父母可以解憂則其誠乎身者可知矣不得乎親不可以爲人不順乎親不可以爲子則人之所信於朋友者豈可以聲音笑貌爲哉內誠盡乎父母內行孚於家人則朋友者不期信而信之故曰不順乎親不信乎朋友矣上之所求乎下者不察乎鄕則不得察乎鄕者不見乎家則不得茍誠其身矣則患行之不著人之不知未之有也故曰不信乎朋友不獲乎上矣獲乎上者有善而見信有功而見知吾所加於民者莫非善也不獲乎上者徳進而見忌功髙而見疑身且不保尙何民之可治哉故曰不獲乎上民不可得而治矣又曰誠者理之實然致一而不可易者也大而天下逺而萬古求之人情參之物理理之所同然者有一無二𨿽前聖後聖若合符節理本如是非人私智所能爲此之謂誠誠卽天道也天道自然何勉何思莫非性命之理而已故誠者天之道性之者也誠之者人之道反之者也聖人之於天道性之者也賢者之於天道反之者也性之者成性而與天無間也天卽聖人聖人卽天從心所欲由仁義行也出於自然從容不廹不容乎思勉而後中也反之者求復乎性而未至也𨿽誠而猶雜之僞𨿽行而未能無息則善不可不思而擇徳不可不勉而執不如是則不足以至乎誠矣

遊曰欲誠其意先致其知故不明乎善不誠乎身矣學至於誠身安往而不致其極哉以內則順乎親以外則信乎友以上則可以得君以下則可以得民此舜之允塞所以五典克從也然有誠者有誠之者不勉而中無爲也不思而得無思也從容乎中道是聖人之事也故爲天道至於擇善則有思矣固執之則有爲矣拳拳乎中道是賢人之事也故爲人之道聖賢𨿽異稟其爲誠身一也

楊曰不明乎善𨿽欲擇善而固執之未必當於道也故欲誠乎身必先於明善不誠乎身則身不行道矣身不行道不行於妻子況能順其親乎故欲順其親必先乎誠身不順乎親則於其所厚者薄也況於朋友乎故欲信乎朋友必先順乎親夫責善朋友之道也不信乎朋友則其善不足稱也已而欲獲乎上不亦難乎不獲乎上則身不能保況欲治其民乎不可得也又曰今之君子欲行道以成天下之務反不知誠其身豈知一有不誠他日舟中之人盡爲敵國乎故曰不誠未有能動者也夫以事上則上疑以交朋友則朋友疑至於無往而不爲人所疑道何可行哉蓋忘機則非其類可親機心一萌鷗鳥舞而不下矣又曰不誠未有能動者動便是驗處若獲於上悅於親信於朋友皆是驗處也

尹曰苟能知比則道無餘蘊矣

孟子曰伯夷辟紂章

尹曰養老尊賢國之急務也

孟子曰求也爲季氏宰章

尹曰湯武之徵以正伐不正救民於塗炭也戰國之戰以亂益亂殘人民耳而求冨之爲之彊戰是何異於助桀而富桀也

孟子曰存乎人者章

伊川曰心有所存眸子先發見

尹曰存乎中必形於外不可匿也

孟子曰恭者不侮人章

尹曰聲音笑貌無其實也

淳於髠曰男女授受不親章

尹曰孟子之救時無非正道也淳於髠欲以嫂溺爲諭而說之以枉道故再發問而辭再屈

公孫丑曰君子之不教子章

或問父子之間不責善固是至於不教子不亦過乎楊氏曰不教不親教也𨿽不責善豈不欲其爲善然必親教之其勢必至於責善故孔子所以逺其子也曰使之學詩學禮非教乎曰此亦非彊教之也如學詩學禮必欲其學有所至則非孔子所以待其子故告之學則不可不告及其不學亦無如之何又曰孟子曰易子而教蓋考之孔子爲然也若孔子自教其子則鯉之所未學者其必有以知之矣又奚問焉陳亢又奚稱曰君子之逺其子也

尹曰父子主恩故也

孟子曰事孰爲大章

或問守身如何伊川先生曰守身守之本也不能守身更說甚道義曰人說命者多不守身何也曰便是不知命孟子曰知命者不立巖墻之下或曰不說命者又不敢有爲曰非特不敢爲又有多少畏恐然二者皆不知命也

明道曰守身守之本也不失其身而事親乃誠孝也故曰孝悌爲仁之本又曰守身爲大其事固有大者正惟養疾亦是守身之一齊戰疾聖人之所愼又曰色難形下面有事服勞而言服勞更淺若謂諭父母於道能養志使父母說卻與此辭不相合然推其極時養志如曾子大舜可也曽元是曾子之子尙不能又曰事親若曽子而曰可者非謂曾子未盡善也人子事親豈有大過曾子孟子之心皆可見矣又曰子之身所能爲者皆所當爲也故曰事親若曾

子可也吾以爲事君若周公可也蓋子之事父臣之事君聞有自知其不足者矣未聞其爲有餘也周公之功固大矣然臣子之分所當爲也安得獨用天子之禮乎其因襲之遂使季氏僭八佾三家僭雍徹故仲尼論而非之以爲周公其衰矣問賜周公以天子之禮樂當否曰始亂周公之法度者是賜也人臣安得用天子之禮樂哉成王之賜伯禽之受皆不能無過記曰魯郊非禮也周公其衰矣聖人嘗譏之矣說者乃云周公有人臣不能爲之功業因賜以人臣所不得用之禮樂則妄也人臣豈有不能爲之功業哉借使功業有大於周公亦是人臣所當爲爾人臣而不當爲其誰爲之豈不見孟子言事親若曾子可也曾子之孝亦大矣孟子才言可也蓋曰子之事父其孝𨿽過於曾子畢竟是以父母之身做出來豈是分外事若曾子者僅可以免責爾臣之於君猶子之於父也臣之能立功業者以君之人民也以君之勢位也假如功業大於周公亦是以君之人民勢位做出來而謂人臣所不能爲可乎使人臣恃功而懷怏怏之心者必此言矣又曰魯得用天子禮樂使周公在必不肯受故孔子曰周公其衰矣孔子以此爲周公之衰是成王之失也介甫謂周公有人臣不能爲之功故得用人臣所不得用之禮非也臣子身上沒分外過當底事凡言舜言曾子爲孝不可謂曾子舜過於孝也又曰介甫說魯用天子禮樂云周公有人臣所不能爲之功故得用人臣所不得用之禮樂此乃大段不知事君大凡人臣身上豈有過分之事凡有所爲皆是臣職所當爲之事也介甫平居事親最孝觀其言如此其事親之際想亦洋洋自得以爲孝有餘也臣子身上皆無過分事惟是孟子知之說曾子只言事親若曾子可也不言其有餘也尹曰事親守身惟曾子爲能盡之

孟子曰人不足與適也章

伊川曰君仁莫不仁君義莫不義天下之治亂系乎人君仁不仁耳離是而非則生於其心必害於其政豈待乎作之於外哉昔者孟子三見齊王而不言事門人疑之孟子曰我攻其邪心心正然後天下之事可從而理也夫政事之失用人之非知者能更之直者能諫之然非心存焉則一事之失救而正之後之失者將不勝救矣格其非心使無不正非大人其孰能之

楊曰孟子言人不足與適也政不足間也惟大人爲能格君心之非蓋人與政俱不足道則須使人君心術開悟然後天下事可循序整頓然格君心之非須要有大人之徳大人過人處只是正已正已則上可以正君下可以正人今之賢者多尙權智不以正已爲先縱得好時節終是做不徹或謂權智之人亦可以救時據時所見正不欲得如此人在人君左右壊人君心術又曰大人正已而物正者也已正則上可以正君下可以正人矣

尹曰臣聞之師程頤曰天下之治亂系乎人君之仁與不仁耳心之非卽害於正不待乎發之於外也故以格君心之非爲先夫政事之失用人之非事事而更之後復有其事不勝其更矣人人而去之後復用其人不勝其去矣是以輔相之職必在乎格君非心然後無所不正而所謂格君心者非有大人之實則亦莫之能也

孟子曰有不虞之譽章

呂曰行不足以致譽而妄得譽是謂不虞之譽求免於毀而反致毀是謂求全之毀不虞之譽得於非義而求全之毀猶不失仁此不可不察也陳仲子欲潔一身而顯處母兄於不義其爲不義均矣而時人反譽以爲亷匡章責父以善而不相遇是愛親之過者而時人反毀以不孝夫二人之行皆不近義而一毀一譽以亂其眞故仲子得譽孟子以不義排之匡章遭毀孟子以近仁取之夫君子之取人如不得已取其心可矣毀譽豈可盡信哉

尹曰君子正已毀譽非所卹也

孟子曰人之易其言也章

尹曰言不可不愼

孟子曰人之患章

尹曰尊已自大人之常情

樂正子從於子敖之齊章

尹曰孟子責其誠不至也

孟子謂樂正子章

尹曰從而無所諌正與不見聽而從之是皆可罪也

孟子曰不孝有三章

或問伊川舜不告而娶何也先生曰此須仔細理會舜三十方徴庸此時未娶亦莫未遲且以常人言之三十未娶而遂専娶𨿽常人亦不肯爲孰謂舜而爲之舜不告而娶者蓋尭得以命瞽瞍故不告可也若不如此理會但言舜不告豈不害事孟子曰舜不告而娶爲無後也此因爲無後而言也孟子謂無後爲不孝之大因以舜之事明之

孟子曰仁之實事親是也章

伊川曰仁仁此義宜此事親仁之實從兄義之實須去一道中別出又曰樂則生生則惡可已也須是熟方能如此苟爲不熟不如荑稗又曰樂則安安則久久則天天則神天則不言而信神則不怒而威至於如此則又非止不知足蹈手舞之事也

尹曰仁義之實事親從兄是也不知仁義之實則禮樂爲虛矣蓋有諸中然從有以形諸外也

孟子曰天下大悅而將歸已章

呂曰養志云者養善志也順親云者順常理也瞽不志於善而舜日以進善不害爲養志瞽日爲不善而舜不順乎不善不害爲順親又曰不盡事親之道則父子之經不正故瞽瞍底豫然後天下之爲父子者定

尹曰舜進此道所以爲大

孟子精義卷七﹤經部﹐四書類﹐論孟精義__孟子精義﹥

欽定四庫全書

孟子精義卷八

宋朱子撰

離婁章句下

孟子曰舜生於諸馮章

楊曰舜之事瞽瞍與文王之事紂其揆一也易地則皆然故曰若合符節

尹曰道一而已

子產聽鄭國之政章

尹曰孟子可謂知爲政矣

孟子告齊宣王章

楊曰臣之視君如國人若鄭以忽爲狂狡之童是也視君如宼讐若子胥之於楚平是也世之爲臣蓋有如此者孟子爲齊宣王言之使知爲君而遇其臣不可不以其道也若夫君子於君臣之際則無是理也尹曰君臣以義合者也報施之道必至於此孟子以深曉時君也

或曰人臣之禮豈可視君如宼讐曰此三句說君臣相待厚薄感之理非謂待之之禮當如宼讐可誅可殺也若如此是孟子教人臣與人君爲怨敵無此理也

孟子曰無罪而殺士章

尹曰君子見幾而作

孟子曰君仁莫不仁章

尹曰致治之源必本於人君故曰以身敎者從以言教者訟

孟子曰非禮之禮章

或問伊川曰非禮之禮非義之義何謂也先生曰恭本爲禮過恭是非禮之禮也以物予人爲義過予是非義之義也曰此事何止大人不爲曰過恭過予是細人之事猶言婦人之仁也只爲它小了大人豈肯如此

橫渠先生曰非禮之禮非義之義但非時中者皆是也大率時措之冝者卽中也時中非義得【誤】謂非時中而行禮義爲非禮之禮非義之義又不可一槪如此如孔子喪出母子思不喪出母不可以子思爲非也又如制禮者小功不稅使曾子制禮又不知如何以此不可易言時中之義甚大須精義入神始得觀其會通行其典禮此方是眞義理也行其典禮而不逹會通則有非時中者矣今學者須是執禮蓋禮亦是自會通制之者然言不足以盡天下之事守禮亦未爲失但大人見之則爲非禮非義不時中也君子要多識前言往行以畜其徳者以其看得前言往行熟則自能比物醜類亦能見得時中

尹曰非禮之禮非義之義所失者小故也大人隨事而順理因時而處宜

孟子曰中也養不中章

尹曰養之者不使漸乎不善孟子勉人以教育也

孟子曰人有不爲也章

或問伊川曰人有不爲然後可以有爲先生曰此只是有所擇之人能擇其可爲不可爲也才有所不爲便可以有爲也若無所不爲豈能有爲耶

橫渠曰有所不爲而後可以有爲不爲不仁則可以爲仁不爲不義則可以爲義

楊曰舜在側微堯舉之試之卒以天下授之而不疑觀其所施設其才其徳可謂大矣宜非深山之中所能久處而爲舜者當堯未之知方且飯糗茹艸若將終身若使它人有才气者𨿽不得時其能自已其功名之心乎以此見人必能不爲然後能有爲焉非有爲之難其不爲尢難矣只如伊尹耕於莘非湯三聘則必不起諸葛亮臥艸盧非先主三顧亦必不起非要之也義當然也然則居畝之中而天下爲己憂可也或不知消息盈虛之運犯分妄作豈正理哉尹曰有不爲者知所擇也惟能有所不爲是以可以有爲無所不爲者安能有所爲耶

孟子曰言人之不善章

尹曰言不可不愼

孟子曰仲尼不爲己甚者章

楊曰聖人作處本分之外不加毫末故以孔子之聖孟子止言其不爲己甚而已

尹曰己甚則失中

孟子曰大人者言不必信章

伊川曰孔子與惡人言故以遜辭免禍言不必信行不必果惟義所在此之謂也然而孔子未嘗不欲仕但仕於陽虎之時則不可吾將仕矣未爲非信也楊曰孔子曰言必信行必果硜硜然小人哉故孟子言大人言不必信行不必果惟義所在以發明孔子之意

尹曰主於義則信果在其中矣主於信果未必義

孟子曰大人者不失其赤子之心者也章

伊川曰保民如赤子此所以爲大人謂不失嬰兒之心不若保民如赤子爲大

呂曰喜怒哀樂之未發則赤子之心當其未發此心至虛無所偏倚故謂之中以此心萬物之變無所往而非中矣先生曰喜怒哀樂未發之謂中赤子之心發而未逹乎中若便謂之中是不識大本也問雜說中以赤子之心爲已發是否曰已發而去道未逺也曰大人不失赤子之心若何曰取其純一近道也曰赤子之心與聖人之心若何曰聖人之心如明鏡如止水

楊曰赤子之心發而未離大本也故言大人以此而已語化之則未也

尹曰赤子之心純一無僞

孟子曰養生者不足以當大事章

伊川曰送死天下之至重人心苟能竭力盡此一事則可以當天下之大事養生人之常此相對而言若舜曾子養生篤至如此又安得不能當大事

尹曰曾子曰吾聞諸夫子人未有自致者也必也親喪乎養生則人能勉至於送死則其誠可知

孟子曰君子深造之以道章

伊川曰造道深後𨿽聞常人語言至淺近事莫非義理

明道曰學要自得而已矣大扺學不言而自得者乃自得也有安排布置者皆非自得也又曰學問聞之知之者皆不爲得得者須黙識心通學者欲有所得須是篤誠燭理上知則頴悟自別其次須以義理涵養而得之又曰學者須是潛心積慮優遊涵養使之自得又曰學者須敬守此心不可急廹當栽培深厚涵泳其間然後可以自得若急廹求之只是私已終不足以逹道又曰旣得後便須放開不然卻只守明道曰學莫貴於自得得非外也故曰自得又曰觧義理若一向靠書冊何由得居之安資之

深不惟自失兼亦悞人

尹曰深造然後可以自得道非自得則豈能左右逢原左右逢原則無所施而不可矣

孟子曰博學而詳說之章

伊川曰孟子言四端處則欲擴而充之說約處則欲博學詳說以反之於約此內外交相養之道也又曰顏淵曰博我以文約我以禮此是顏淵稱聖人最的當處旣博之以文又約之以禮所謂博學而詳說之將以反說約也博與約正相對聖人教人只此兩字博是博學多識多見多聞之謂約只是使之知要也

呂曰學以聚之不博則約不可得博學而詳說之將以反說約也爲學之道造約爲功約卽誠也不能至是則多聞多見徒足以飾口耳而已語誠則未也謝曰由博以知約猶知四方而而識中央也

楊曰易曰君子多識前言往行以畜其徳孟子曰博學而詳說之將以反說約也世之學者欲以雕繪組織爲工誇多鬭靡以資見聞而已故摭其華不茹其實未嘗畜徳而反約也彼亦烏用學爲哉又云雄云多聞守之以約多見守之以卓其言終有病與孟子之言異矣蓋博學詳說所以趨約至於約則其道得也謂之守以約卓於多聞多見之中將何以爲約卓而守之乎見得此理分明然後知孟子之後其道不傳知孟子所謂天下可運之於掌爲不妄尹曰與顏子稱孔子博我以文約我以禮同意

孟子曰以善服人者章

橫渠曰以善服人者要得以善勝人也以善養人者凡教之養之者養人也

呂曰古之君子養人以善而不厚望於人故人得罪於君子心服焉今之君子不以善養人而責人也深故愈深而人莫之服

尹曰以王霸言之霸者服人者也王者養人者也此王霸之所以異

孟子曰言無實不祥章

伊川曰不祥凶也君子好成物故吉小人好敗物故凶

尹曰言之不祥莫大於蔽賢

徐子曰仲尼亟稱於水章

尹曰是以學者必自本而往

孟子曰人之所以異於禽獸者章

或問伊川曰人與禽獸甚懸絕矣孟子言此者莫是只在去之存之上有不同處否先生曰固是人只有个天理卻不能存得更做甚人也泰山孫明復有詩云人亦天地一物爾饑食渴飲無休時若非道義充其腹何異鳥獸安須眉上面說人與萬物皆生於天地意下面二句如此或曰退之雜說有云人有貌如牛首蛇形鳥喙而心不同焉可謂之非人乎卽有顏如渥丹者其貌則人其心則禽獸又惡可謂之人也此意如何曰某不盡記其文然人只要存一个天理又曰舜明於庻物察於人倫然後由仁義行

明道先生曰介甫只是說道云我知有个道如此如此只它說道時已與道離它不知道只說道時便不是道也有道者亦自分明只作尋常本分事說了孟子言堯舜性之舜由仁義行豈不是尋常說話至於易只道个立人之道曰仁與義則和性字由字也不須道自已分明陰陽剛柔仁義只是此一个道理橫渠曰明庻物察人倫然後能精義致用性其仁而行又曰別生分類孟子所謂明庻物察人倫者與又曰明庻物察人倫庻物庻事也明庻物須要旁用人倫道之大原也明察之言不甚異明庻物察人倫皆窮理也旣知明理但知順理而行而未嘗有意以爲仁義仁義之名但人名其行耳如天春夏秋冬何嘗有此名亦人名之爾

尹曰存之者君子也存者聖人也君子所存存天理也由仁義行存者能之

孟子曰禹惡防酒章

伊川曰文王望至治之道而未之見若曰民𨿽使至治止由之而已安知聖人二南以天子在上諸侯善化及民安得未之治其有不合周公之心固無此設若有不合者周公之心必如是勤勞又曰望道而未之見言文王視民如傷以紂在上望天下有道而未之見湯執中武王不泄邇非謂武王不執中湯卻泄邇蓋各因一件事言之人謂各舉其最盛者非也聖人亦無不盛又曰文王望道未之見謂望天下有治道太平而未得見也武王不泄邇不忘逺者謂逺邇之人之事

橫渠曰立賢無方此湯所以公天下而不疑思兼三王周公所以於其身望道而必吾見也又曰湯放桀有慚徳而不敢赦執中之難如是天下有道而已在己在人不見其間也立賢無方也如是又曰望道而未之見望太平也

尹曰周公大聖人也宜若無思觀其輔成王以措諸事業其勤若此然則爲學者豈可以不思思無邪而已曰不思者妄矣

孟子曰王者之迹熄而詩亾章

伊川曰王者之詩亾雅亾政教號令不及於天下橫渠曰其義則竊取以明褒貶

楊曰王者迹熄而詩亾詩亾然後春秋作春秋之時詩非盡亡也黍離降而爲國風則雅之詩亡矣雅亡則無政春秋所爲作也然孔子述而不作竊比於老彭而孟子曰孔子作春秋何也蓋當是時周𨿽未亡所存者位號而已慶賞刑威不行焉孔子以一字爲褒貶以代刑賞前此未有也故曰春秋天子之事也故謂之作然其事則齊桓晉文其文則史其義則竊取之是亦述之而已又曰春秋始於隠公其說紛紛無定論孟子有言王者之迹熄而詩亾詩亾然後春秋作據平王之崩在隠公之三年也則隠公卽位實在平王之時自幽王爲犬戎所滅而平王立於是東遷當是時黍離降而爲國風則王者之詩亡矣此春秋所以作也

伊曰孔子作春秋亦以史之文載當時之事也而其義則定天下之邪正爲百王之大法

孟子曰君子之澤章

伊川曰君子小人澤及五世者善惡皆及後世也又曰五世依約君子小人在上爲政其流澤三四世不已五世而後斬當時門人只知辟楊墨爲孟子之功故孟子發此一說以推尊孔子之道言予未得爲孔子徒也孔子流澤至此未五世其澤尙在於人予則私善於人而已

楊曰君子之澤五世而斬蓋人之於親四世而緦服窮六世而親屬竭服窮則遺澤寖微矣故五世而斬此古今之常理也

尹曰臣聞之師程頤曰孔子流澤至孟子時未及五世其澤猶在夫人也孟子推尊孔子而不敢比其澤故曰予未得爲孔子徒也但能私善乎人而已

孟子曰可以取章

或問伊川曰可以取可以無取天下有兩可之事乎先生曰有之如朋友之饋是可取也然已自可足是不可取也才取之便傷亷也曰取傷亷固不可然與傷惠何害曰是有害於惠也可以與然卻不可無與若與之時財或不贍卻於合當與者無可與之且博施濟眾固聖人所欲然卻五十者方衣帛七十者方食肉如使四十者衣帛五十者食肉豈不更好然力不可以給合當衣帛食肉者便不足也所以傷惠王彥輔曰可以死可以無死死傷勇夫人之於死也何以知其可不可哉蓋視義爲去就耳死生之際惟義所在則義所以對死者也明道先生聞而語之曰不然義無對

楊曰若使死可以救世則𨿽死不足卹然豈有殺賢人君子之人而而能使天下治以死救天下乃君子分上常事不足怪然亦須死得是孟子曰可以死可以無死死傷勇如必要以死任事爲能外死生是乃以死生爲大事者也未必能外死生

尹曰三者在可否之間則如何惟義爲正

逢防學射於羿章

伊川曰學者不泥文義者又全背卻逺去理會文義者又滯泥不通如子濯孺子爲將之事孟子只取其不背師之意人須就上面理會事君之道如何也又如萬章問舜完廩浚井事只答它大意人須要理會浚井如何出得來完廩又怎生下得來若此之學徒費心力又曰庾公之斯遇子濯孺子虛發四矢甚無謂也國之安危在此一舉則殺之可也舎之而無害於國權輕重可也何用虛發四矢乎

尹曰爲取友而言

孟子曰西子蒙不潔章

尹曰戒人之喪善而勉之以自新也

孟子曰天下之言性也章

明道答橫渠書曰承教諭以定性未能不動猶累於外物顥竊以爲所謂定者動亦定靜亦定無將迎無內外苟以外物爲外牽已而從之是以已性爲有內外也且以性爲隨物於外則當在外時何者爲在內是有意於絕外誘而不知性之無內外也旣以內外爲二本則又烏可遽語定哉夫天地之常以其心普萬物而無心聖人之常以其情順萬事而無情故君子之學莫若擴然而大公物來而順易曰貞吉悔亡憧憧往來朋從爾思苟規規於外誘之除將見滅於東而生於西也非惟日之不足顧其端無窮不可得而除也人之情各有所蔽故不能適道大率患在於自私而用智自私則不能以有爲爲迹用智則不能以明覺爲自然今以惡外物之心而求照無物之地是反鑑而索照也易曰艮其背不獲其身行其庭不見其人孟氏亦曰所惡於智者爲其鑿也與其非外而是內不若內外之兩忘也兩忘則澄然無事矣無事則定定則明明則尙何物之爲累哉聖人之喜以物之當喜聖人之怒以物之當怒以聖人之喜怒不系於心而系於物也是則聖人豈不於物哉烏得以從外者爲非而更求在內者爲是也今以自私用智之喜怒而視聖人喜怒之正爲何如哉夫人之情易發而難制者惟怒爲甚第能於怒時遽忘其怒而觀理之是非亦可見外誘之不足惡而於道亦思過半矣道近求逺古人所非惟聰明裁之伊川曰天下之言性則故而已矣則語助也故者本如是者也今言天下萬物之性必求其故者只是欲順而不害之也故曰以利爲本本欲利之也此章皆爲智而發行其所無事也不鑿也日至可坐而致亦只是不鑿也又曰故者以利爲本故是本如此也才不利便害性利只是順天下只有一个利孟子與周易所言一般只是後人趨著利有故孟子拔本塞源不肯言利其不信孟子者卻道不合非利李覯是也其信者又直道不得近利人無利直是生不得安得無利且譬如椅子人坐此便安是利也如求安不已又要褥子以求溫暖無所不爲然後奪之於君奪之於父此是趨利之也利只是一个利只爲人用得別又曰天下之言性也則故而已矣故者以利爲本故者舊也言凡性之初未嘗不以順利爲本謂之利者惟不害之謂也一章之義皆欲順利而已已又曰天下言性則故而已者言性當推其元本推其元本無傷其性也

橫渠曰天下何思何慮行其所無事斯可矣

楊曰天下之言性也則故而已矣告子曰生之謂性是也列子曰生於陵而安於陵故也生之謂性气質之性也君子不謂之性則故而已矣故者以利爲本禹之治水因其勢而利道之行其所無事是也不知行其所無事而用私智之鑿是以故滅命也所謂命者列子謂不知吾所以然而然是也苟求其以利爲本則𨿽天之髙星辰之逺千載之日至可坐而致也尹曰故者素也利則順而不害也智者則鑿矣行其所無事則不鑿也可坐而致不鑿而已

公行子有子之喪章

尹曰惑於諂者以禮爲簡古今所同也

孟子曰君子所以異於人者章

橫渠曰此亦妄人也是以義斷在聖人如天地涵容但哀矜而已伊川曰自反而忠而橫逆者猶若是君子曰又何難焉此一事已處了若聖人哀矜又別一事

尹曰忠恕而已矣

禹稷當平世章

伊川曰記曰君子而時中如三過其門而不入在禹稷之世爲中若在陋巷則不中矣居陋巷在顏子之時爲中三過其門而不入則非中矣故曰禹稷顏子易地則皆然

橫渠曰禹稷顏回同道易地皆然顏子固可以爲禹稷之事顏子不伐善不施勞是禹稷之事也顏子勿用者也顏子當禹稷之時禹後當顏子之世處與不處此則更觀人臨時志何如也𨿽同其人出處有不同然當平世賢者自顯天子豈有棄顏子而不用同室鄕鄰之別有責無責之異耳孔顏出處自異當亂世徳性未成則人亦尙未信苟出則妄動也孔子其時徳望天下已信之矣

楊氏畣陳瑩中書曰每讀孟子觀其論墨子苟利天下𨿽摩頂放踵爲之未嘗不憫其爲人也原其心豈有它哉蓋亦施不欲狹濟不欲寡而已此與世之橫目自營者固不可同日議也而孟子力攻之至比禽獸孟子豈責人已甚乎蓋君子所以施諸身措之天下各欲當其可而已禹思天下之溺猶已溺之稷思天下之饑猶已饑之過門不入弗子其子至胼胝手足而不爲病君子不謂之過顏淵在陋巷飯疏飲水終日如愚人然君子不謂之不及蓋禹稷被髮纓冠而往救之者也顏淵閉戶者也故孟子曰易地則皆然若顏淵禹稷不當其可則是楊墨而已君子不與也此古人之樣轍章章明矣今公卿大夫比肩在上則天下有任其責者自惟愚鄙無所用於世𨿽閉戶可也故不敢出位冒天下之責而任之以貽身憂非忘天下也循古樣轍而已若謂不辭一身之有過願成來者之無過竊意賢智者過之則道終不明不行矣而欲來者之無過或恐未能也問正心誠意如何便可以平天下曰後世自是無人正心若正得心其效自然如此此心一念之間毫髮有差便是不正要得常正除非聖人始得且如吾輩還敢便道得自已心得其正否此須是於喜怒哀樂未發之際能體所謂中於喜怒哀樂己發之後能得所謂和致中和則天地可位萬物可育其於平天下何有因論孟子直以禹稷比方顏子只顏子在陋巷時如禹稷事業便可爲之無難若正心誠意不足以平天下則禹稷功業巍巍如此如顏子者如何做得又曰知合內外之道則顏子禹稷之所同可見蓋自誠意正心推之至於可以平天下此內外之道所以合也故觀其誠意正心則知天下由是而平觀其天下平則知非意誠心正不能也玆乃禹稷顏回之所以同也尹曰當其可之謂時前聖後聖其心一也故其所遇皆盡善也問禹稷顏回同道竊意顏子言志願無伐善無施勞觀禹焦勞於外稷躬稼與顏淵無施勞同禹不矜不伐稷自謂便人與顏子無伐善同如何曰不須如此說禹稷顏淵同道謂窮逹𨿽異其道則同也若如此說只是事也非道也

公都子曰匡章章

伊川曰責善之道要使誠有餘而言不足如此則於人有益而在我者無自辱矣

楊曰章子之不孝孟子非取之也特哀其志而不與之絕耳而或者乃獨責其反於舜使其行合於舜則是聖人之徒也孟子固當進而友之豈獨禮貎之而不絕與夫原壤登木而歌亦可謂不孝矣孔子猶不棄之若章子者不亦可也

尹曰苟無孟子則章子之不幸何以自辧哉天下以私論人者悉皆然也故臣於人之幸不幸之際未嘗不深嘆而屢嗟焉

曾子居武城章

尹曰或逺害或死難其事不同者所處之地不同也君子之心不系於利害惟其是而已故易地則皆能爲之

儲子曰王使人瞷夫子章

楊曰聖人人倫之至也豈有異於人乎哉堯舜之道曰孝弟不過行止疾徐而已皆人所日用而昧者不知也夏葛而冬裘渴飲而饑食日出而作晦而息無非道者譬之莫不飲食而知味者鮮矣推是而求之則堯舜與人同其可知也已然而爲是道者必先乎明善然後知所以爲善也明善在致知致知在格物號物之多至於萬則物蓋有不可勝窮者反身而誠則舉天下之物在我矣詩雲天生蒸民有物有則凡形色之具於吾身者無非物也而各有則焉反而求之則天下之理得矣由是而通天下之志類萬物之情參天地之化其則不逺矣

尹曰當時之君所見如此宜乎不能知孟子也

齊人有一妻一妾而處室者章

尹曰妻妾猶不能欺而況他人乎以驕妻妾之心而驕他人其無恥則一揆

孟子精義卷八

欽定四庫全書

孟子精義卷九

宋朱子撰

萬章章句上

萬章問曰舜往於田章

楊曰孟子言舜之怨慕非深知舜之心不能及此據舜惟患不順於父母不謂其盡孝也凱風之詩曰母氏聖善我無令人孝子之事親如此此孔子所以取之也孔子曰君子之道四丘未能一焉若乃自以爲能則失之矣又曰舜其至孝矣五十而慕蓋人少則慕父母而鮮能終身慕因物有遷也故知好色則慕少艾有妻子則慕妻子仕則慕君舜生三十徵庸至五十則是數者具有之矣而不足以解憂惟順父母爲足以解憂則終身慕可知矣而言五十而慕者以此也

尹曰舜之號泣無以解憂故也人悅之好色富貴不足以解憂非盡性則不能也

萬章問曰詩云娶妻如之何章

伊川曰舜不告而娶須是識得舜意若使舜便不告而娶固不可其父頑過時不爲娶堯去治之堯命瞽使舜娶舜𨿽不告堯固告之矣堯之告之也以君治之而已今之官府治人之私者亦多然而象欲以殺舜爲事堯奚爲不治蓋象之殺舜無可見之迹發人隠匿而治之非堯也又曰孟子言舜完廩浚井之說恐未必有此事論其理而已矣堯在上而使百官事舜於畆畝之中豈容象得以殺兄而使二嫂治其棲乎學孟子者以意逆志可也問聖人與天道何異曰無異聖人可殺否曰聖人智足以周身安可殺也只如今有智慮人已害他不得況於聖人曰昔瞽瞍使舜完廩浚井舜知其欲殺已而逃之乎曰本無此事此是萬章所傳聞孟子更不能理會這下事且只說舜心也如下文言琴朕干戈朕二嫂使治朕棲堯爲天子安有是事又曰象憂亦憂象喜亦喜蓋人情天理於是爲至舜之於象周公之於管叔其用心一也

橫渠曰象憂喜舜亦憂喜所過者化也與人爲善也隱惡者也所覺者先也又曰好問好察邇言隠惡善與人爲善象憂亦憂象喜亦喜皆行其所無事也過化也不藏怒不宿怨也

遊曰告而娶義之小者也廢人之大倫罪之大者也瞽瞍之頑告則不得娶舜知之宜審矣故受不告之名而不忍陷父於廢大倫之罪如必先告俟其不從然後違之則是重拂其親之意而反彰其惡也故其不告君子以爲猶告

楊曰讀書須看古人立意所發明者何事不可只於言上理防如萬章問象日以殺舜爲事孟子畣舜所以處之之道其意在說聖人誠信無僞此尢不可不知若從枝葉上理會只如象欲使二嫂治朕棲之語此豈可信堯在上不容有如此等人若或有之不知則已然堯於舜旣以女妻之其弟如此豈有不知知則治之矣又曰孟子稱舜象憂亦憂象喜亦喜此語最宜味之夫舜之意惟恐不獲於象也則象喜舜自喜夫豈有僞乎是以謂之不藏怒不宿怨問象日以殺舜爲事而舜終不爲所殺何也曰堯在上天下豈容有殺兄者乎此語自是萬章所傳之謬據書所載但云象傲而已觀萬章之言傲何足以盡之其言殺舜之時堯已妻之二女又使其子九男百官皆事舜於畎畝之中象必不敢但萬章所問其大意不在此故孟子當時亦不暇辧

尹曰臣觀此一章人情天理於是爲至

萬章問曰象日以殺舜爲事章

尹曰聖人之心一言以蔽曰公而已矣常人作爲以求之則有差焉不可不知也

咸丘防問曰語云盛徳之士章

伊川曰不以文害辭文文字之文舉一字是文成句是辭詩不可爲解一字不行卻遷就他說如有周不顯自是作文當如此

尹曰萬物紛處則見諸天眾言殽亂則折諸聖微孟子孰能考其實而知其正哉

萬章曰尭以天下與舜章

尹曰堯不能以天下私與舜非孟子不足以識之天視自我民視天聼自我民聽誠哉是言也後世以天人爲二道者豈窮理者哉

萬章問曰人有言至於禹而徳衰章

伊川曰莫之爲而爲莫之致而致便是天理司馬遷以私意妄窺天道而論伯夷曰天道無親常與善人若伯夷者可謂善人非耶天道甚大安可以一人之故妄意窺測如曰顏何爲而夭跖何爲而壽皆指一人計較之理非知天也又曰霍光廢昌邑其始乃光之罪當時不合立之只被見是武帝孫擔當不過須立之也此又與伊尹立太甲不同也伊尹知太甲必能思庸故放之桐三年當時湯旣崩太丁未立而死外丙方二嵗仲壬方四歳故須立太甲也太甲又有思庸之資若無是質伊尹亦不立也史記以孟子二年四年之言遂言湯崩六年之後太甲方立不知年只是歳字頃呂望之曾問及此亦曾說與他後來又看禮見王巡狩問百年者益知書亦稱嵗爲年二年四年之說縱別無可證理亦必然且看尙書分明說成湯旣沒太甲元年又看王䢐桐宮居憂三年終能思庸伊尹以冕服奉嗣王可知凡文字理是後不必引證

楊曰孟子曰天與賢則與賢天與子則與子唐虞禪夏后殷周繼皆天也聖人何容心哉奉天而已橫渠先生曰舜之孝武王之武皆不幸也徵伐豈其所欲哉不得已焉耳而曰未盡善也帝王之號亦因時而已皆非有心迹之異也

尹曰孔子曰唐虞禪夏后殷周繼其義一也惟孟子識之故曰天與賢則與賢天與子則與子舜與益相去久逺其子之賢不肖非人之所能爲也知前聖之心者無如孔子繼孔子者孟子而已

萬章問曰人有言伊尹以割烹要湯章

明道曰我天民之先覺者謂我乃天生此民中盡得民道而先覺者也旣爲先覺之民豈可不覺其未覺者及彼之覺亦非分我之所有以予之皆彼自有此義理我但能覺之而已又曰天民之先覺譬之皆睡他人未覺來以我先覺故搖擺其未覺者亦使之覺及其覺也元無少欠蓋亦未嘗有所增加也適一般爾天民云者蓋是全盡得天生斯民底事業天之生斯民也將以斯道覺斯民蓋言天生此民將以此道覺此民則元無少欠亦無增加未嘗不足逺可行於天下者謂其全盡天之生民之理其術亦足以治天下國家故也或問伊川釋氏有一宿覺言下覺之說如何曰何必浮圖孟子嘗言覺字矣曰以先知覺後知以先覺覺後覺知是知此事覺是覺於理古人云共君一夜語勝讀十年書若於言下卽悟何啻讀十年書又曰君子之學則使先知覺後知先覺覺後覺而老子以爲非以明民將以愚之其亦自賊其性與

明道曰伊尹曰天之生斯民也使先知覺後知使先覺覺後覺予天民之先覺者也予將以斯道覺斯民也釋氏之云覺甚底是覺斯道甚底是覺斯民呂曰伊尹知道之在我當使天下均被其澤不知時之不可以有爲不見治亂之有間所謂先覺者覺其在我者爾五就湯桀其無傷於先覺乎又曰孟子言伊尹聖之任匹夫匹婦有不被其澤若已推而納諸溝中其自任以天下之重如此然又未及聖人之大成者豈非聖人之憂天下不如是乎蓋亦有命無必而已如五就湯桀孔子之所以不爲今學者任道之心不可不如伊尹視天下不得其所與失其性若有疾痛在身未有不求其所以治者其得志不得志則亦有命如疾不可不治愈不愈則有命存焉楊曰夫盈天地之間孰非道乎道而可離則道有在矣譬之四方有定位焉適東則離乎西適南則離乎北斯則可離也若夫無適而非道則烏得而離耶故寒而衣饑而食日出而作晦而息耳目之所視聴手足之所舉履無非道者百姓所以日用而不知也伊尹耕於莘之野以樂尭舜之道夫堯舜之道豈有物可玩而樂之乎卽耕於有莘之野是已此農夫田父之所日用者而伊尹之樂有在乎是若伊尹則所謂知之者也又曰堯舜之道豈逺乎哉孝弟而已矣弟不弟乃在乎行止疾徐之間人病不求耳伊尹樂堯舜之道卽耕於有莘之野是以寒而衣饑而食日出而作晦而息無非道也孔子之相師亦道也百姓日用而不知耳知之則無適而非道也又曰一介之與萬鐘若論利則有多寡若論義其理一也伊尹惟能一介知所取與故能樂之以天下弗顧系馬千駟弗視自後世觀之則一介不以與人爲太吝一介不以取諸人爲太潔然君子之取與適於義而已予之嗇取之微𨿽若不足道矣然苟害於義又何多寡之間乎孔子於公西赤之富不卹其請於原憲之貧不許其辭此知所予者也孟子言非其道則一簞食不可受於人如其道則舜受堯之天下不以爲泰蓋知所取者也又曰伊尹獨不言風者伊尹澤及天下故不言風也又曰道一而已矣人心之所同然無二致也聖人先得人心之所同然者故伊尹曰予天民之先覺者也眾人特夢而未始覺耳而伊尹以斯道覺斯民非外襲而取之以予民也特覺之而已矣

尹曰宜乎君子之所爲眾人不識也

萬章問曰或謂孔子章

伊川曰孔子旣知桓魋不能害已又卻防服過宋舜旣見象之將殺已而又象憂亦憂象喜亦喜國祚長短自有命數人君何用汲汲求治禹稷救饑溺者過門不入非不饑溺而死者自有命又卻救之如此其急數者之事何故如此須思量到道並行而不相悖處可也【今且說聖人非不知命然於人事不得不盡此說未是】又曰人之於患難只有一个處置盡人謀之後卻須泰然處之有人遇一事則心心念念不肯捨畢竟何益若不會處置了放下便是無義無命也

呂曰辭受有義得不得有命皆理之所必然有命有義是有可得可受之理故舜可以受尭之天下無命無義是無可得可受之理故孔子不主彌子以受衞卿二者義命有自合之理無從而間焉有義無命𨿽有可受之義而無可得之命究其理安得而受之是謂義合於命故益避啟而不受禹之天下有命無義𨿽有可得之命而無可受之義亦安得而受之是謂命合於義故中國授室養弟子以萬鐘爲孟子之所辭二者義命有正合之理時中而已焉

楊曰義命常相隨無義則無命也

尹曰觀近臣以其所主觀逺臣以其所爲主此不易之論萬世之法也萬章親炙孟子猶於或說有疑焉烏在其知義命哉去聖愈逺邪說異論蓋不止於此矣

萬章問曰或曰百里奚章

尹曰當是時也好事者之論大率類此蓋以其不正之心度聖賢故也

孟子精義卷九

欽定四庫全書

孟子精義卷十

宋朱子撰

萬章章句下

孟子曰伯夷目不視惡色章

伊川曰可以仕則仕可以止則止可以久則久可以速則速此皆時也未嘗不合乎中故曰君子而時中又曰夷惠之行未必如此且如孔子言不念舊惡怨是用希則伯夷之度量可知若使伯夷之淸旣如此又使念舊惡則除是抱石沈河孟子所言只是推而言之未必至如此然聖人於道防其始不得不如是之嚴如此而猶有流者夷惠之行不已其流必至於孟子所論夷是聖人極淸處惠是聖人極和處聖人則兼之而時出之淸和何至於偏其流則必有害至於言伊尹始在畝五就湯五就桀三聘幡然而從豈不是時然後來見其以天下自任故以爲聖人之任

問伊尹出處合於孔子可以仕則仕可以止則止而不得爲聖之時何也明道曰終是任的意思在伊川又曰金聲而玉振之此孟子爲學者言終始之義也樂之作始以金奏而以玉聲終之詩曰依我磬聲是也始如致知智之事也行所知而至其極聖人事也易曰知至至之知終終之是也又曰知至則當至之知終則當遂終之須以知爲本知之深則行之必至之有知之而不能行知而不能行只是知得淺饑而不食烏喙人不蹈水火只是知人爲不義只爲不知知至而至之知幾之事故可與幾知終而終之故可與存義知至是致知博學明辧審問愼思皆致知知至之事篤行便行是終之如始條理終條理因其始條理故能終條理猶和至則能終之

橫渠曰無所雜者淸之極無所異者和之極勉而淸非聖人之淸勉而和非聖人之和所謂聖人不勉不思焉者也勉蓋未能安也思蓋未能有也又曰淸爲異物和爲狥物又曰聖之時當其可之謂時取時中也可以行可以止此出處之時也至於語言動作皆有時也又曰知金和而玉節之則不過知運而貞一之則不流

楊曰孔子之去魯曰遲遲吾行也去父母國之道也然燔肉不至不脫冕而行何遲遲之有曰孔子之欲去魯也久矣欲以微罪行不欲爲苟去故遲遲其行也燔肉不至則得以微罪行矣過此復無辭以去故不稅冕而行非速也又曰伯夷柳下惠道不行於天下而流風足以澤世垂後而已故百世而下有聞風而起者伊尹徳被生民功施後世夫子自生民以來未之有矣門人謂賢於堯舜則其流風不足道也問始條理者知之事終條理者聖之事夫仁且智斯之謂聖今以聖之事或不足於智何也曰聖則具仁智矣但此發明中處乃智之事聖則其所至也未必皆中曰孟子曰智之於賢者則智但可語賢者若大而化之則𨿽智而忘其智矣如所謂從容中道從心所欲不逾矩智何足以名之耶曰如伊尹伯夷柳下惠只於淸任和處中其他則未必皆中則其智容有所不周矣曰智便是用處否曰用智非所以言聖人若曰行其所無事則由智行非行智者也曰如此卻是以智爲妙矣曰聖人之於智見無全牛萬理洞開卽便是從容處豈不謂之妙若伯夷伊尹柳下惠於淸任和處已至聖人但其他處未必能中其至與孔子同而其中與孔子異只爲不能無偏故也若隘與不恭其所偏也與又曰王氏言聖人所以大過人者蓋能以身救天下之耳昔伊尹之任其獘多進而寡退苟得而害義故伯夷出而救之伯夷之淸其獘多退而寡進亷而復刻故柳下惠出而救之柳下惠之和其獘多污而寡潔惡異而尙同故孔子出而救之是故伯夷不淸不足以救伊尹之任柳下惠不和不足以救伯夷之淸此三人者因時之偏而救之非天下之中道也故久必至孔子之時三聖人之各極於天下故孔子集其行而大成萬世之法然後聖人之道無其所以無者豈孔子一人之力哉四人者相爲終始也使三聖人者當孔子之時皆足以爲孔子矣爲此說者何不思之甚耶由湯至於文王之時五百有餘歳其間聖賢之君六七作其成就人才之眾至其衰世猶有存者使伊尹有獘當時獨無以革之乎由周至於戰國之際又五百有餘嵗文武周公之化不爲不深使伯夷之至是猶在則周之聖人所謂一道徳以同俗者殆無補於世而獨俟一柳下惠耶況孔子去柳下惠未逺若柳下惠能矯伯夷之淸使天下從之其不應繼踵而作而孔子救之又何其遽耶且孔子之時荷蕢荷蓧接輿沮溺之流必退者尙多也則柳下惠之所爲是果何益乎故爲聖人救之說者是亦不思而已矣伊尹固聖人之任者然以爲必於進則不可也湯三使往聘之然後幡然而就湯不然將不從其聘矣則伊尹之不必進可見伯夷固聖人之淸者然以爲必於退則不可也方其避紂居於海濱以待天下之淸聞西伯善養老者則歸之則伯夷之不必退亦可見若柳下惠孔子蓋以謂直道而事人孟子亦稱其不以三公易其介夫亦豈以同爲和乎由是觀之其果何自而得之耶若曰孔子之道所以無者四人者相爲終始使三聖人當孔子之時亦皆足以爲孔子此尢不可孟子曰伯夷伊尹不同道又曰自生民以來未有盛於孔子而伯夷伊尹不足以班之而其所謂同者不過得百里之地而君之則皆能以朝諸侯一天下行一不義殺一不辜而得天下皆不爲而已彼爲任爲淸爲和一節之至於聖人者也其可以爲孔子乎夫以三子爲聖人者孟子發之也而孟子之言其辧如彼今釋孟子之言安得彊爲之說乎𨿽然此孟子之言也學者於聖人又當自有所見縱得孟子之防安與吾事問使伯夷居湯之世就湯之聘乎曰安得而不就然則湯使之就桀則就之乎曰否何以知其然曰伯夷聞文王作興則歸之宜其就湯之聘然而橫政之所出橫民之所止不忍居也使之事桀蓋有所不屑矣然則其果相湯也肯伐桀乎曰至天下共叛之桀爲獨夫伯夷伐之亦何卹哉

尹曰孔子集大成或淸或任或和也金聲則有隆殺玉振則始終如一始條理者猶可以用智終條理則智不容於其間矣譬夫射逺焉至者可以謂之力中者非力也中者未必能逺逺者力也

北宮錡問曰周室班爵祿也章

明道曰孟子之時去先王爲未逺其學比後世爲尢詳又載籍未經秦火然而班爵祿之制已不聞其詳今之禮書皆掇拾於煨燼之餘而多出於漢儒一時之傅會柰何欲盡信而曲爲之辭乎然則其事固不可一二追復矣

尹曰當孟子之時周室之制固已不見其籍矣而況繼之以秦火之後哉

萬章問曰敢問友章

橫渠曰獻子忘其勢五人者忘人之勢不資其勢而利其有然後能忘人之勢若五人者有獻子之家則反爲獻子之所賤矣

尹曰堯之尊親眞所謂尊親也【親疑當作賢】

萬章問曰敢問交際何心也章

尹曰不聞孟子之義則自好者爲於陵仲子而已聖賢辭受進退惟義所在

孟子曰仕非爲貧也章

或問伊川曰聖人有爲貧而仕者否先生曰孔子爲乘田委吏是也又問或雲乘田委吏非爲貧爲之兆也先生曰乘田委利卻不是爲兆爲魯司宼便是爲兆先生因言近煞有人以此相勉某答云待饑餓不能出門戶時當別相度

楊曰古之爲貧者豈特耕稼陶漁而已乎膠鬲起於魚鹽百里奚起於市苟不失義𨿽賈儈可爲也然君子亦任其力之所能堪不彊其力之所不能任今使吾徒耕稼能之乎不能也使之陶漁能之乎不能也使與市人交易逐什一於錐刀之末能之乎不能也舎是數者不能則將坐待爲溝中瘠耳而可也不然則未免有求於人如墦間之爲也與其屈已以求人孰若以義受祿於吾君之爲安乎故君子之仕有時而爲貧古人有之簡兮之詩是也孟子豈虛語哉尹曰爲貧者不可以居尊居尊者必欲以行道

萬章曰士之不托諸侯章

楊曰周禮王燕則以膳夫爲獻主說者曰君臣之義不可以燕廢曰是不然此孟子所謂養君子之道也禮受爵於君前則降而再拜燕所以待羣臣嘉賓也而使之有升降拜揖之勞是以犬馬畜之矣故以膳夫爲獻主而王不自獻酬焉是乃所以爲養君子之道而廩人繼粟庖人繼肉之義也

尹曰孔子之進退辭受言之備矣【孔子誤】

萬章曰敢問不見諸侯章

呂曰往役義也往見不義也人不我知則賤當役貴君子不恥役而世人恥之人知我則不肖當事賢君子恥見之而世人不恥也

君子進退去就之義孟子論之曲盡矣聖賢之所守蓋如此【此條當系尹氏或屬上文】

孟子謂萬章曰一鄕之善士章

尹曰是尙友也言所友毎愈進而愈上也是以論其世也言上有古人須當論其所遇之時如何不可一槪而論也又曰誦其詩讀其書而不論其世則知之有不能盡

齊宣王問卿章

或問易位之事三仁於紂盍不行之乎楊曰但言其有此理也豈可以常爲嘗以伊尹之事觀之信有之矣又問易位與去以思義言之否曰貴戚之卿無可去之理又曰宣王問卿孟子則當以正對蓋不直則道不見故也

尹曰事君有犯無隠孟子之言毎如此

問孟子此言豈不起後世彊臣擅廢立之事乎曰孟子此語所以警戒齊王聴諫欲其必聴故其言深切

孟子精義卷十

欽定四庫全書

孟子精義卷十一

宋朱子撰

告子章句上

告子曰性猶杞柳也章

尹曰人性之無不善告子所不知也故孟子嘗言告子未嘗知義以其外之也

告子曰性猶湍水也章

謝曰孟子論性善論之至也性非不可爲不善但非性之至如水之就下搏擊之非不可上但非水之性性𨿽可以爲不善然善者依舊在觀過斯知仁旣是過那得仁然仁亦在

尹曰孟子傳聖人之道而得其眞髙出荀揚之上者知性故也

告子曰生之謂性章

明道曰告子云生之謂性則可凡天地所生之物須是謂之性皆謂之性則可於中卻須分別牛之性馬之性是他便只道一般如釋氏說蠢動含靈皆有佛性如此則不可天命之謂性率性之謂道者天降是於下萬物流形各正性命者是所謂性也循其性而不失是所謂道也此亦通人物而言循性者馬則爲馬之性又不做牛底性牛則爲牛之性又不爲馬底性此所謂率性也人在天地之間與萬物同流天防時分別出是人是物修道之謂敎此則專在人事以失其本性故修而求復之則入於學若元不失則何修之有是由仁義行也則是性已失故修之成性存存道義之門亦是萬物各有成性存存亦是生生不已之意天只是以生爲道又曰生之謂性性卽气气卽性生之謂也人生气稟理有善惡然不是性中元有此兩物相對而生也有自幼而善有自防而惡【后稷之幼克岐克嶷子越椒始生人知其必滅若敖氏之類】是气稟有然也善固性也然惡亦不可不謂之性也蓋生之謂性人生而靜以上不容說才說性時便已不是性也凡人說性只是說繼之者善也孟子言人性善是也夫所謂繼之者善也者猶水流而就下也皆水也有流而至海終無所污此何煩人力之爲也有流而未逺固已漸濁有出而甚逺方有所濁有濁之多者有濁之少者淸濁𨿽不同然不可以濁者不爲水也如此則人不可以不加澄治之功故用力敏勇則疾淸用力緩怠則遲淸及其淸也則卻只是元初水也亦不是將淸來換卻濁亦不是取出濁來置在一隅也水之淸則性善之謂也故不是善與惡在性中爲兩物相對各自出來此理天命也順而循之則道也循此而修之各得其分則敎也自天命以至於敎我無加損焉此舜有天下而不與焉者也

伊川曰性相近習相遠也性一也何以言相近曰此只是言气質之性如俗言性急性緩之類性安有緩急此言性者生之謂性也又問上智下愚不移是性否曰此是才須理會得性與才所以分處又問中人以上可以語上中人以下不可以語上是才否曰固是然此只是大綱說言中人以上可以與之說近上話中人以下不可與之說近上話也生之謂性凡言性處須看他立意如何且如言人性善性之本也生之謂性論其所稟也孔子曰性相近若論其本豈可言相近只論其所稟也告子所云固是爲孟子問他他說便不是也又曰犬牛人知所去就其性本同但限以形故不可使相更如隙中日光方圓不移其光一也惟所稟各異故生之謂性告子以爲一孟子以爲非也又曰孟子言性當隨文看不以告子生之謂性爲不然者此亦性也被命受生之後謂之性爾故不同繼之以犬之性猶牛之性牛之性猶人之性與然不害爲一若乃孟子之言善者乃極本窮源之性問生之謂性與天命之謂性同乎曰性字不可一槪論生之謂性止訓所稟受也天命之謂性此言性之理也今人言天性柔緩天性剛急俗言天成皆生來如此此訓所稟受也若性之理也則無不善曰天者自然之理也又曰論性不論气不備論气不論性不明二之則不是

橫渠曰以生爲性旣不通晝夜之道且人與物等故告子之妄不可不抵又曰性者萬物之一源非有我之得私也惟大人爲能盡其道是故立必俱立知必周知愛必兼愛成不獨成彼自蔽塞而不知順吾理者則亦末如之何矣又曰形而後有气質之性善反之則天地之性存焉故气質之性君子有弗性者焉又曰人之剛柔緩急有才有不才气之偏也天本參和不偏養其气而反其本使之不偏則盡性而天矣又曰告子言生之謂性然天地之性人爲貴可一槪論之乎

楊曰人所資稟固有不同者若論其本則無不善蓋一陰一陽之謂道陰陽無不善而人則受之以生故也然而善者其常也亦有時而惡矣猶人之生也气得其和則爲安樂人及其有疾也以气不和而然也气不和非其常治之而使其和則反常矣其常者性也此孟子所以言性善也橫渠說气質之性亦云人之性有剛柔緩急彊弱昏明而已非謂天地之性然也今夫水淸者其常然也至於汨濁則沙泥混之矣沙泥旣去其淸者自若也是故君子於气質之性必有以變之其澄濁而求淸之義與

尹曰生之謂性者自其所稟而言之也告子謂生之謂性則是也及乎孟子復問之則其言非矣

告子曰食色性也章

尹曰告子以爲仁內義外不亦異哉學者不知大本而妄論若此者多矣無孟子後世何所承乎

孟季子問公都子章

伊川曰敬立而內直義形而外方義形於外非在外也

楊曰易曰君子敬以直內義以方外夫盡其誠心而無僞焉所謂直也若施之於事則厚薄隆殺一定而不可易爲有方矣敬與義本無二所主者敬而義則自此出焉故有內外之辧其實義亦敬也故公都子曰行吾敬而已

尹曰不識大本不足以議道識則不足爲難矣

公都子曰告子曰章

問孔孟言性不同如何伊川曰孟子言性之善是性之本孔子言性相近謂其稟受處不相遠也人性皆善所以善者於四端之情可見故孟子曰是豈人之情也哉至於不能順其情而悖天理則流而至於惡故曰乃若其情則可以爲善矣若順也又問才出於气否曰气淸則才善气濁則才惡稟得至淸之气生者爲聖人稟得至濁之气生者爲愚人如韓愈所言公都子所問之人是也然此論生知之聖人若夫學而知之气無淸濁皆可至於善而復性之本所謂堯舜性之是生知也湯武反之是學而知也孔子所言上智下愚不移亦無不移之理所以不移只有二自暴自棄是也又問如何是才曰如材植是也譬如木曲直者性也可以爲輪轅可以爲梁棟可以爲榱桷者才也今人說有才乃是言才之美者也才乃人之資質循性修之𨿽至惡可勝而爲善又問性如何曰性卽理也天下之理原其所自未有不善喜怒哀樂未發何嘗不善發而中節則無往而不善凡言善惡皆先善而後惡言吉凶皆先吉而後凶言是非皆先是而後非又問佛說性如何曰佛亦是說本善只不合將才做緣習又問伊川云性無不善才有善不善揚雄韓愈皆說著才然觀孟子意卻似才亦無有不善及言所以不善處只是云捨則失之不肯言所稟時有不善之才如雲非天之降才爾殊是不善不在才但以遇凶歲陷溺之耳又觀牛山之木人見其濯濯也以爲未嘗有才焉此豈山之性是山之性未嘗無才只爲斧斤牛羊害之耳又云人見其禽獸也以爲未嘗有才焉是豈人之情也哉所以無才者只爲旦晝之所爲有梏亡之耳又云乃若其情則可以爲善矣乃所爲善也若夫爲不善非才之罪也則是以情觀之而才未嘗不善觀此數處切疑才是一个爲善之資譬如作一器械須是有器械才料方可爲也如雲或相倍蓰而無算者不能盡其才也則四端者便是爲善之才所以不善者以不能盡此四端之才也觀孟子之意似言性情才三者皆無不善亦不肯於所稟處說不善今謂才有善不善何也或云善之地便是性欲爲善便是情能爲善便是才如何伊川云上智下愚便是才以堯爲君而有象以瞽瞍爲父而有舜亦是才然孟子只云非才之罪者蓋公都子正問性善孟子且答他正意不暇一一辧之又恐失其本意如萬章問象殺舜事夫堯已妻之二女疊爲賓主當是時已自近君豈復有完廩浚井之事象欲使二嫂治棲當是時堯在上象還自度得道殺卻舜取其二女堯便了得否必無此事然孟子未暇與辧且答這下意又曰性出於天才出於气气淸則才淸气濁則才濁譬猶木焉曲直者性也可以爲梁棟可以爲榱桷者才也才則有善有不善性則無不善惟上智與下愚不移非謂不可移也而有不移之理所以不移者只有兩般爲自暴自棄不肯學也使其肯學不自暴自棄安有不移哉又曰性無不善其所以不善者才也受於天之謂性稟於气之謂才才之善不善由气之有偏正也乃若其性則無不善矣今夫木之曲直其性也或以爲車或以爲輪其才也然而才之不善亦可以變之在養其气以復其善爾故能持其志養其气亦可以爲善故孟子曰人皆可以爲堯舜惟自暴自棄則不可與爲善又曰若其情則可以爲善若夫爲不善非才之罪此言人陷溺其心者非關才事才猶言才料曲可以爲輪直可以爲梁棟若是毀鑿壊了豈關才事下面不是說人皆有四者之心或曰人材有美惡豈可言非才之罪曰才有美惡者是舉天下之言也若說一人之才如因富歲而賴因凶歲而暴豈才質之本然耶又曰稱性之善謂之道道與性一也以性之善如此故謂之性善性之本謂之命性之自然者謂之天自性之有形者謂之心自性之有動者謂之情凡此數者皆一也聖人因事以制名故不同若此而後之學者隨文析義求奇異之說而去聖人之意遠矣又曰自性而行皆善也聖人因其善也則爲仁義禮智信以名之以其施之之不同也故爲五者以別之合而言之皆道別而言之亦皆道也捨此而行是悖其性也是悖其道也與五者異其亦弗學歟其亦未體其性也歟其亦不知道之所存歟

明道曰仁者公也人此者也義者宜也權量輕重之極禮者別也【別定分】知者知也信者有此者也萬物皆有信此五常性也若夫惻隱之類皆情也凡動者之謂情性者自然完具信只是有此因不信然後見故四端不言信又曰稟於天者爲性感爲情動爲心質幹是才又曰詩曰天生蒸民有物有則民之秉彞好是懿徳故有物必有則民之秉彞也故好是懿徳萬物皆有理順之則易逆之則難各循其理何勞於己力哉

伊川曰杞柳荀子之說也湍水揚子之說也又曰揚子無自得者也故其言蔓衍而不斷優柔而不決其論性則曰人之性也善惡混修其善則爲善人修其惡則爲惡人荀子悖聖人者也故列孟子於十二子而謂人之性惡性果惡耶聖人何能反其性以至於斯耶又曰韓退之說叔向之毋聞楊食我之生知其必滅宗此無足怪其始便稟得惡气便有滅宗之理所以聞其聲而知之也使其能學以勝其气復其性可以無此患

橫渠曰孟子之言性情才皆一也亦觀其文勢如何情未必爲惡哀樂喜怒發而皆中節謂之和不中節則謂惡

楊曰孟子七篇之書其要道性善而已湍水之說孟子固嘗辧之不可與性善混爲一說明矣而論者欲一之皆未究其所以也孔子曰性相近也習相遠也惟上智與下愚不移言相近則不可謂一孟子論白羽之白與白雪之白是也惟相近故以習而相遠若叔魚之生其母視之知其必以賄死若此類是生而惡也文王在母也母不憂旣生也傅不勤旣學也師不煩若此類是生而善也韓子不究其所以遂列爲三品則失之矣是數說要之皆原於性善然後爲得橫渠曰形而後有气質之性善反之則天地之性存焉故气質之性君子有弗性者焉又曰徳不勝气性命於气徳勝其气性命於徳斯言盡之更當深考也又曰學始於致知終於知止而止焉致知在格物物固不可勝窮也反身而誠則舉天下之物在我矣詩雲天生蒸民有物有則凡形色之具於吾身無非物也而各有則焉目之於色耳之於聲口鼻之於臭味接乎外而不得遁焉者其必有以也知其體物而不遺則天下之理得矣天下之理得則物與吾一也其有能亂吾之知思而意其有不誠乎由是通天下之志類萬物之情贊天地之化其則不遠矣又曰蘇子曰性之有習習之有善惡譬如火之能熟與其能焚也孟子之所謂善得火之能熟者也是火之得其性者也荀子之所謂惡得火之能焚者也火之失其性者也夫天地之間有夫婦而後有父子此物之所同然也夫木以金尅之而火生焉木與火未嘗相離蓋母子之道也火無形麗木而有焉非焚之則火之用息矣何熟之有哉而謂熟者火之得其性焚之者火之失其性其察物也蓋亦不審矣夫子思之學惟孟子之傳得其宗異哉世儒之論也以爲孟子道性善得子思之說而漸失之而輕爲之議其亦不思之過與又曰蘇子曰道有不可以名言者古之聖人命之曰一寄之曰中子思因其語而廣之曰喜怒哀樂之未發謂之中發而皆中節謂之和中者天下之大本也和者天下之達道也致中和天地位焉萬物育焉子思之說旣出而天下始知一與中在是矣孟子又推之以爲性善之論性善之論出而一與中始枝矣信斯言也則一也者特道之有不可名言者耳中亦非道也道之寄而已所謂道者果何物也子思之言中和而已亦道之可以名言者也所謂一者安在哉且性善之論出而一與中何自而枝耶是必有說也學者更深考之則孟子蘇氏之學是非得失必有不可誣者矣又曰孟子引天生蒸民有物有則民之秉彜好是懿徳曰故有物必有則民之秉彜也故好是懿徳其釋詩也於其本文加三四字而已而詩語自分明今之說詩者殊不知此

侯曰人性之善如木上達木之性也曲者中規直者中繩才也性之動便是情主宰便是心

尹曰乃若其情則可以爲善孟子所謂之性也至於善惡異趨賢愚異習豈其本然哉此諸子之惑也

孟子曰富歲子弟多賴章

或問心有善惡否伊川曰在天爲命在義爲理在人爲性主於身爲心其實一也心本善發於思慮則有善有不善若旣發則可謂之情不可謂之心譬如水只謂之水至於流而爲派或行於東或行於西卻謂之流也

明道曰人心之所同者何也謂理也義也何謂理何謂義學者當深思又曰理義體用也

伊川曰在物爲理處物爲義又曰須知理義之悅我心猶芻豢之悅我口玩理以養心如此蓋人有小稱意之事猶喜悅淪肌浹骨有春和意何況義理然窮理亦當知用心緩急但勞苦而不知悅處豈能養心

呂曰世之言性以似是之惑而反亂其眞或以善惡不出於性則曰性無善或以習成爲性則曰性可以爲善可以爲不善或以气稟厚薄爲性則曰有性善有性不善三者皆自其流而觀之蓋世人未嘗知性也天之道虛而誠所以命於人者亦虛而誠故謂之性虛而不誠則荒唐而無徵誠而不虛則多蔽於物而流於惡性者𨿽若未可以善惡名猶循其本以求之皆可以爲善而不可以爲不善是則虛而誠者善之所由出此孟子所以言性善也今夫麰麥皆可以爲美實是不可言無善無不善也地有肥磽猶稟厚者惡有不能移稟薄者善亦不易以進非人十已百未足以若人故堯君而有象瞽父而有舜非性也雨露之養人事之不齊猶習之變化雨露之滋播種以時猶習善者也不滋不時猶習惡者習善則成善習惡則成惡性本相近而習相遠故文武興而好善幽厲興而好暴亦非性也又曰我心所同卽天理天徳孟子言同然者恐人有私意蔽之苟無私意我心卽天心

謝曰嘗問伊川先生養心莫善於寡欲此一句如何先生曰此一句淺近不如理義之悅我心猶芻豢之悅我口最親切有滋味然須是體察理義之悅我心眞个猶芻豢始得

尹曰知大本者無如孟子善論學者亦無如孟子故曰非天之降才爾殊也又曰夫仁亦在熟之而已

孟子曰牛山之木嘗美矣章

問夜气如何伊川曰此只是言休息時气淸耳至平旦之气未與事接亦淸只如小兒讀書早晨便記得也又曰夜气之所存者良知也良能也苟擴而充之化旦晝之所害爲夜气之所存然後可以至於聖人

或問明道曰每常遇事卽能知操存之意無事時如何存養得熟曰古之人耳之於樂目之於禮左右起居盤盂幾杖有銘有戒動息皆有所養今皆廢此獨有義理之養心耳但存此涵養意久則自熟矣敬以直內是涵養意言不莊不敬則鄙詐之心生矣貌不莊不敬則怠慢之心生矣

或問捨則亾心有亾何也伊川曰否此只是說心無形體才主著事時【先生以目視地】便在這里才過了便不見如出入無時莫知其鄕此句亦須要人理防心豈有出入亦以操捨而言也問孟子言心出入無時如何曰心本無出入孟子只是據操捨言之又問人有逐物是心逐之否曰心則無出入矣逐物是欲又曰人心緣境出入無時人亦不覺問有言未感時知如何所寓曰操則存捨則亡出入無時莫知其鄕更怎生尋所寓只是有操之而已操之之道敬以直內也

範淳夫之女讀孟子出入無時莫知其鄕惟心之謂與語人曰孟子不識心心豈有出入伊川聞之曰此女𨿽不識孟子卻能識心

楊曰古之學者視聽言動無非禮所以操心也至於無故不徹琴瑟行則聞佩玉登車則聞和鸞蓋皆欲收其放心不使惰慢邪僻之气得而入焉故曰不有博奕者乎爲之猶賢乎已夫博奕非君子所爲而云爾者以是可以收其放心爾

尹曰人之失其良心者類如此在養與不養而已

孟子曰無或乎王之不智也章

伊川曰博奕小數不專心致志猶不可得況學道而悠悠可得乎仲尼言吾嘗終日不食終夜不寢以思無益不如學也又曰朝聞道夕死可矣不知聖人有甚事來廹切了抵死地如此文意不難會須是求其所以如此何故始得聖人固是生知猶如此說所以教人也學如不及猶恐失之才說姑待來日便不可也

尹曰君子孤立而不專難乎爲功也奕之小數不專心則不得而況於爲善乎

孟子曰魚我所欲也章

呂曰死生貴賤貧富榮辱此眾物者君子莫適就也君子心存目見惟義而已無是眾物之紛紛也故所守至約無所往而不爲義孟子謂捨生取義者乃諭未知者爾義在生則生義在死則死我之所知者義也何生死之擇哉

尹曰一爲外物所遷則失其本心所貴夫學者常不失其本心而已

孟子曰仁人心也章

問仁與心何異伊川曰心是所生仁是就事言曰若是則仁是心之用否曰固是若說仁者心之用則不可心譬如身四端如四支四支固是心所用只可謂身之四支如四端固具於心然亦未可便謂之心之用或曰譬如五穀之種必待陽气而生曰非是陽气發處卻是情也心譬如谷種生之性便是仁也又曰心至重雞犬至輕雞犬放則知求之心放則不知求豈愛其至輕而忘其至重哉弗思而已矣今世之人樂其所不當樂不樂其所當樂慕其所不當慕不慕其所當慕皆由不思輕重之分也又曰放心謂心本善而流於不善是放也

明道曰聖賢千言萬語只是欲人將己放之心約之使反復入身來自能尋向上去下學而上達也楊曰論語言仁皆仁之方也若正所謂仁則未之嘗言也故曰子罕言利與命與仁要道得親切惟孟子言仁人心也最爲親切

尹曰識心性之眞而知學之要孟子之賜後學多矣

孟子曰今有無名之指章

尹曰學者何所事乎心而已

孟子曰拱把之桐梓章

尹曰所以養者後學猶不知也非爲不知知之亦莫能養也

孟子曰人之於身也章

尹曰趙岐謂大者心志是也

公都子問曰鈞是人也章

明道曰知性善以忠信爲本此先立乎其大者尹曰其外不爲物所引內則思而得之立乎其大者也大者不立其爲小人也無疑矣

孟子曰有天爵者章

尹曰莫之貴而貴者故曰天待人而後得者故曰人顚倒錯謬失其本心者皆喪天爵者也

孟子曰欲貴者章

伊川曰人人有貴於己者此其所以人皆可以爲堯舜

尹曰是亦天爵之義在我者重則外物輕

孟子曰仁之勝不仁也章

尹曰一日暴之十日寒之亦猶是也

孟子曰五穀者章

尹曰日新而不已則熟

孟子曰羿之敎人射章

尹曰不以法式則不可以語學盡法式然後可以至乎成其中其巧則成矣敎者不能與人中巧在夫學者勉與不勉耳

孟子精義卷十一﹤經部﹐四書類﹐論孟精義__孟子精義﹥

欽定四庫全書

孟子精義卷十二

宋朱子撰

告子章句下

任人有問屋廬子章

尹曰任人之所言者利害也孟子之所言者禮義也苟以利害言則何止乎重而已

曹交問曰人皆可以爲堯舜章

或曰人皆可以爲堯舜則無僕伊川曰人皆可以爲堯舜聖人所願也其不爲堯舜是所可賤也故以爲僕又曰君子之教人或引之或拒之各因其所虧者成之而已孟子之不受曹交以交未嘗知道固在我而不在人也故使歸而求之或曰聖人之道知之甚難曰聖人之道安可以難易言聖人未嘗言易以驕人之志亦未嘗言難以阻人之進仲尼但曰未之思也夫何逺之有此言極有涵蓄意思孟子言夫道若大路然豈難知哉只下這一个豈字便露筋骨聖人之言不如此如下面說人病不求耳子歸而求之有餘師這數句卻說得好孔孟言有異處亦須自識得

楊曰夫道若大路行之則至故孟子曰堯舜之道孝弟而已矣其爲孝弟乃在行止疾徐之間非有甚髙難行之事皆夫婦之愚所與知者𨿽舜顏不能離此而爲聖賢也百姓特日用而不知耳又曰孟子之言精粗兼備其言甚近而妙義在焉如許大堯舜之道只於行止疾徐之間教人做了

尹曰道若大路人皆由之在爲與不爲而已

公孫丑問曰髙子曰章

伊川曰小弁之怨與舜別舜是自怨小弁直怨我辠伊何

尹曰疏之戚之至情也於親而不用其情烏在其孝也

宋牼將之楚章

楊曰宋牼以利說秦楚使之罷兵以息兩國之爭其心未爲過也然孟子力抵之蓋君子之事君其說不可惟利之從苟惟利之從則人名所見者利而已被有軋吾謀者其說又利於我吾說必見屈矣故不若與之談道理道理旣明人自不能勝也所謂道理之談孟子之仁義是也王霸之分其義利之間乎一毫爲利則不足爲王矣

尹曰當是時以利害誘說爲能者多矣天下知利而不知義故孟子拔本塞源而救之其與人言也一斷之以正而已

孟子居鄒章

尹曰禮者宜而已

淳於髠曰先名實者章

伊川曰五就湯五就桀此伊尹後來事蓋已出了則當以湯之心爲心所以五就桀不得不如此

楊曰禹稷顏回曾子子思易地則皆然故曰同道三聖人其行不同不可以易地故曰不同道𨿽不同其趨則同歸於仁而已與商之三仁或去或不去同謂之仁其揆一也問伊尹五就湯五就桀何也曰其就湯也以三聘之勤也其就桀也湯進之也然則何爲事桀曰旣就湯則當以湯之心爲心湯豈有伐桀之意哉其不得已而伐之也人歸之天命之耳方其進伊尹以事桀也蓋欲其悔過遷善而已苟悔過遷善則吾北面而臣之固所願也若湯初就伊尹卽有伐桀之意而伊尹遂相之是以取天下爲心也以取天下爲心豈聖人之心哉

尹曰淳於髠未嘗知仁而未嘗識賢者宜乎其言若是

孟子曰五霸者章

尹曰孟子力陳五霸諸侯之罪與夫逢君之惡者當時莫知其罪也世衰道微非孟子其誰制之

魯欲使愼子爲將軍章

楊曰此正孟子所謂是心足以王矣若曰以小易大則非其情以謂見牛未見羊而以羊易之乃所以爲仁引之使知王政之可爲也又如論王之好樂使之與百姓同樂論王之好勇好貨好色而陳同之先王之事【疑】皆此類也

尹曰當時之君臣莫或知此天下所以紛紛而戰爭之不息也

孟子曰今之事君者章

伊川曰不可一朝居者孟子之時大倫亂若君聽於臣父聽於子動則弒君弒父須著變是不可一朝居也

尹曰不攺其道而變其俗則終不可治

白圭曰吾欲二十而取一章

白圭曰丹之治水也章

尹曰事不師古何以永世以治水治稅之言觀之白圭可謂妄人矣

孟子曰君子不亮章

伊川曰諒固執也與亮同古字通用孟子曰君子不亮惡乎執

尹曰君子所執者信也捨信則何所依據也

魯欲使樂正子爲政章

尹曰好善優於天下眞知言哉

陳子曰古之君子何如則仕章

尹曰士之仕也必歸於正道聽言爲上禮貌次之至於免死則下矣

孟子曰舜發於畎畝之中章

明道曰舜發於畎畝之中傅說舉於版築之間膠鬲舉於魚鹽之中管夷吾舉於士孫叔敖舉於海百里奚舉於市若要熟也須從這里過

尹曰困窮拂鬰能堅人之志而熟人之仁以安樂而失之者多矣

孟子曰敎亦多術矣章

明道曰孟子曰教人亦多術矣予不屑之教誨也者是亦敎誨之而已矣孔子不見孺悲所以深教誨之也

尹曰教者或抑或揚或與或不與各因其才而篤之故也

孟子精義卷十二

欽定四庫全書

孟子精義卷十三

宋朱子撰

盡心章句上

孟子曰盡其心者章

伊川曰心具天徳心有不盡處便是天徳處未能盡何緣知性知天盡己心則能盡人盡物與天地參贊化育贊【一本無贊字】則直養之而已或問人之形體有限量心有限量否曰論心之形則安得無限量又問心之妙用有限量否曰自是人有限量以有限之形有限之气苟不通【一作用】之以道安得無限量孟子曰盡其心知其性心卽性也在天爲命在人爲性論其所主爲心其實只是一个道苟能通之於道又豈有限量天下更無性外之物若云有限量除是性外有物始得又問盡心莫是我有惻隱羞惡如此之心能盡得便能知性否曰何必如此數只是盡心便了才數著便不盡【如數一百少卻一便爲不盡也】大抵稟於天曰性而所主在心才盡心卽是知性知性卽是知天矣又曰盡其心者我自盡其心能盡心則自然知性知天矣如言窮理盡性以至於命以序言之不得不然其實只能窮理便盡性至命也或問事天如何曰奉順之而已又問孟子言心性天只是一理否曰然自理言之謂之天自稟受言之謂之性自存諸人言之謂之心又問凡運用處是心否曰是意也問意是心之所發否曰有心而後有意又曰心也性也天也非有異也又曰橫渠嘗諭以心知天猶居京師往長安但知出西門便可到長安此猶是言作兩處若要誠實只在京師便是到長安更不可別求長安只心便是天盡之便知性知性便知天當處便認取更不可外求

明道曰釋氏本怖死生爲利豈是公道惟務上達而無下學然則其上達處豈有是也元不相連屬但有間斷非道也孟子曰盡其心者知其性也彼所謂識心見性是也若反心養性一段事則無矣彼固曰出家獨善便於道體自不足質夫曰盡心知性佛亦有至此者存心養性佛本不至此明道曰盡心知性不假存養其惟聖人乎

橫渠曰大其心則能體天下之物物未有體則心爲有外世人之心止於聞見之狹聖人盡性不以聞見梏其心其視天下無一物非我孟子謂盡心則知性知天以此天大無外故有外之心不足以合天心

又曰天之明莫大於日故有目接之不知其幾萬里之髙也天之聲莫大乎雷霆故有耳屬焉不知其幾萬里之逺也天之不禦莫大乎太虛故心知廓之而莫究其極也人病以耳目聞見累其心而不務盡其心故能盡其心者必知心所從來而後能又曰知性知天則陰陽鬼神之變皆吾之分內耳又曰存心養性以事天盡人道則可以事天

呂曰盡其心者大其心也心之知思足以盡天地萬物之理然而不及者不大其心也大其心與天地合則可知思之所及乃吾性也性卽天道故知性則知天又曰天道性命自道觀之則一自物觀之則異自道觀者上達至於不可名下達至於物皆天道也乾道變化各正性命彼所謂性者猶吾以職授之而已或偏或正惟其所受【人得之正故可達天物得之偏故不得達】彼所謂命者猶吾以令使之而已死生壽夭惟令是從自物觀者犬異於牛牛異於人皆謂之性不得於仁義禮智與桎梏而死皆謂之命事天者如事君性天職也不敢不盡命天命也不敢不順盡性順命爲防矣而猶未與天一達天徳者物我幽明不出吾體屈伸聚散莫非吾用性命之稟𨿽與物同其達乃與天一大徳必受命則命合於性【位祿名壽皆吾性之所能致】天命之謂性則性合於命【我受於天亦天所命】性命一也聖人之於天道有性焉則性於天道一也問如何是盡其心謝氏曰昔有人問明道先生何如斯可謂之恕心先生曰充擴得去則爲恕心如何是充擴得去底气象曰天地變化艸木蕃充擴不去時如何曰天地閉賢人隱察此可以見盡不盡矣問知天事天如何別曰今人莫不知有君能事其君者少存心養性便是事天曰心性何別曰心是發用處性是自然事則只是不違遊曰盡其心則心地無餘蘊而性之本體見矣知其性則廣大悉備天理全而人僞冺矣夫是之謂極髙明存其心者閒邪以存其誠也養其性者守靜以復其本也欲不外馳忿不內作反聽內視以歸有極則存其心之道也其志致一其气致專至大至剛以直則養其性之道也存養至此則與天地相似而不違矣故足以事天夫是之謂道中庸極髙明者理極於知天也道中庸者徳全於事天也知天者造其理也事天者履其事也徒造其理而不履其事是爲知君上之爲我尊而未嘗致恭也知父母之爲我親而未嘗致養也其忠孝安在哉知天智之盡也事天仁之至也仁之至智之盡也則死生爲晝夜矣豈殀壽所能惑其心哉亦曰修身以俟之自作元命而已楊曰盡其心然後能存心知其性然後能養性知天然後能事天此其序也世儒謂知我則敵事我則卑失其防矣問何謂盡心曰未言盡心須先理會心是何物請問之曰心之爲物明白通達廣大靜一若體會得了然分明然後可以言盡未理會得心盡个甚能盡其心自然知性不用問人大抵須先理會仁之爲道知仁則知心知心則知性是三者初無異也橫渠作西銘亦只是要學者求仁而已又曰六經不言無心惟佛氏言之亦不言修性惟揚雄言之心不可無性不假修故易止言洗心盡性記言正心尊徳性孟子言存心養性又曰揚雄云學所以修性夫物有變壊然後可修性無變壊豈假修乎惟不假修故中庸但言率性尊徳性孟子但言養性孔子但言盡性

尹曰或曰心或曰性或曰天一理也自理而言謂之天自稟受而言謂之性自存諸人而言謂之心盡其心則知性知天矣存之養之所以得天理也殀壽不貳其心所以立命

孟子曰莫非命也章

伊川曰命皆一也莫之致而至者正命也桎梏而死者君子不謂之命或問桎梏而死者非正命也然亦是命否曰聖人只教人順受其正不說命或曰桎梏死者非命乎曰孟子自說了莫非命也然聖人卻不說是命橫渠曰性於人無不善系其善反不善反而已過天地之化者不善反者也命於人無不正系其順與不順而已行險以徼幸不順命者也又曰莫非命也順受其正順性命之理則得性命之正滅理窮欲人爲之招也又曰順性命之理則吉凶莫非正也逆理則凶爲自取吉其僥幸也

尹曰𨿽曰命也又必知其正與不正君子所言者正命也又其上則義而已不曰命

孟子曰求則得之章

伊川曰君子有義有命求則得之舍則失之是求有益於得也求在我者也此言義也求之有道得之有命是求無益於得也求在外者也此言命也至於聖人則惟有義而無命行一不義殺一不辜而得天下不爲也此言義而不言命也又曰求之有道得之有命是求無益於得言求得不濟事此言猶只爲中人言之若爲中人以上而言卻只道求之有道非道則不求更不消言命也又曰賢者惟知義而已命在其中中人以下乃以命處義如言求之有道得之有命是求無益於得知命之不可求故自處以不求若賢者則求之以道得之以義不必言命問家貧親老應舉求仕不免有得失之累何修可以免此曰此只是志不勝气若志勝自無此累家貧親老須用祿仕然得之不得爲有命曰在己固可爲親柰何曰爲己爲親也只是一事若不得其如命何孔子曰不知命無以爲君子人苟不知命見患難必避遇得防必動見利必趨其何以爲君子然聖人言命蓋爲中人以上設非爲上知者言也中人以上於得喪之際不能不惑故有命之說然後能安若上智之人更不言命惟安於義借使求則得之然非義則不求此樂天者之事也上智之人安於義中人以上安於命乃若聞命而不能安之者又其毎下者也孟子曰求之有道得之有命求之𨿽有道柰何得之須有命問富貴貧賤壽夭固有定分君子先盡其在我者則富貴貧賤壽夭可以命言若在我者未盡則貧賤而夭理所當然富貴而壽是爲僥幸不可謂之命曰𨿽不可謂之命然富貴貧賤壽夭是亦前定孟子曰求則得之舍則失之是求有益於得也求在我者也求之有道得之有命是求無益於得也求在外者也故君子以義安命小人以命安義

橫渠曰富貴貧賤皆命也今有人均爲勤苦有富貴者只是幸會也求而有不得則是求無益於得也道義則不可言命是求在我者也

楊曰世之學者皆言窮達有命特信之未篤某竊謂其知之未至也知之斯信之矣今告之曰水火不可蹈人必信之以其知之也告人曰富貴在天不可求亦必曰然而未有信而不求者以其知之不若蹈水火之著明也

尹曰求在我者則必得之求在外者則有不得之理是以君子猶以命爲外也以之爲外所以行一不義殺一不辜𨿽得天下亦不爲也

孟子曰萬物皆備於我矣章

明道曰萬物皆備於我不獨人爾物皆然都自這里出去只是物不能推人則能推之𨿽能推之防時添得一分不能推之防時減得一分百理具在平鋪放著防時道堯盡君道添得些君道多舜盡子道添得些子道多元來只依舊反身而誠樂莫大焉卻是著人上說又曰萬物皆備於我此通人物而言禽獸與人絕相似只是不能推然禽獸之性卻自然不待學不待教如營巢養子之類是也人𨿽是靈卻�喪處極多只有一个嬰兒飲乳是自然非學也其佗皆誘之也欲得人家嬰兒善且自小不要引佗畱他眞性待佗自然亦須完得些本性須別也又曰萬物皆備於我矣反身而誠樂莫大焉不誠則逆於物而不順也又曰樂莫大焉樂亦在其中不攺其樂須知所樂者何事又曰學者須先識仁仁者渾然與物同體義禮智信皆仁也識得此理以誠敬存之而已不須防檢不須窮索若心懈則有防心苟不懈何防之有理有未得故須窮索存久自明安待窮索此道與物無對大不足以明之天地之用皆我之用孟子言萬物皆備於我須反身而誠乃爲大樂若反身未誠則猶是二物有對以已合彼終未有之又安得樂訂頑意思乃備言此體以此意存之更有何事必有事焉而勿正心勿忘勿助長未嘗致纎毫之力此其存之之道若存得便合有得蓋良知良能元不喪失以昔日習心未除卻須存習此心久則可奪舊習此理至約惟患不能守旣能體之而樂亦不患不能守也

伊川曰恕者入仁之門又曰彊恕求仁莫近言得不濟事亦須是實見得近處其理蓋不出乎公平固在用意淺深只要自家各自體認得又曰有忠矣而行之以恕則以無我爲體以恕爲用所謂彊恕而行者知以己之所好惡處人而已未至於無我也故己欲立而立人己欲達而達人所以爲仁之方也橫渠曰萬物皆備於我言萬物皆素有於我也反身而誠謂行無不慊於心則樂莫大焉

楊曰孟子曰萬物皆備於我反身而誠樂莫大焉知萬物皆備於我則物之數𨿽多反而求之於吾身可也故曰盡己之性則能盡人之性盡人之性則能盡物之性以己於人物性無二故也夫道豈難知難行哉𨿽行止疾徐之間有堯舜之道存焉世之人不知自己求之道之所以難知難行也

尹曰萬物皆備天理也反身而誠謂行無不慊於心也彊恕而行誠之者也

孟子曰行之而不著焉章

伊川曰行之不著如此人多若至論𨿽孔門中亦有由而不知者又更有不知則不能由問行之而不著習矣而不察曰此言大道如此而人由之不知也行之而不著謂人行之而不明曉也習矣而不察謂人習之而不省察也曰先生有言𨿽孔門弟子亦有此病何也曰在眾人習而不察者只是饑食渇飲之類由之而不自知也如孔門弟子卻是聞聖人之化入於善而不自知也眾者言眾多也

尹曰誰能出不由戶何莫由斯道也然而行之而不明曉習矣而不省察由道而不知者眾也

孟子曰人不可以無恥章

伊川曰無恥之恥注是

尹曰人知其所恥然後能攺過遷善

孟子曰恥之於人大矣章

尹曰爲機變之巧以自欺者何若人之有

孟子曰古之賢王章

尹曰人君能下賢而好善賢者不慕勢而好利以如是而相遇然後可以有爲於時

孟子謂宋句踐章

尹曰古之人得志澤加於民不得志則修身見於世此其所以囂囂也如此則無怨尢不攺樂

孟子曰待文王而後興者章

尹曰言君子之特立也

孟子曰附之以韓魏之家章

尹曰有過人之識則不以富貴爲事

孟子曰以佚道使民章

伊川曰以佚道使民謂本欲佚之也故𨿽勞而不怨以生道殺民謂本欲生之也且如救水火是求所以生之也或有焚溺而死者卻𨿽死不怨

尹曰以佚道勞民乘屋播谷之類是也以生道殺民除害去惡之類是也此其所以不怨

孟子曰霸者之民章

伊川曰易比之九五曰顯比王用三驅失前禽言王者顯明其比道天下自然來比來者撫之固不煦煦以求比於物若田之三驅禽之去也從而不追來者則取之也此王道之大所以其民皥皥而不知爲之者也又曰所過者化身之所經歷處所存者神存主處便如神立之斯立道之斯行綏之斯來動之斯和固非小補伯者是小補而已

明道曰所存者神在己也所過者化及物也又曰徳至於無我者𨿽善言美行無非所過之化也橫渠曰性性爲能存神物物爲能過化又曰徇物喪心人化物而滅天理者乎存神過化忘物累而順性命者乎

謝曰學者須是胸懷擺脫得開始得不見明道先生在鄠縣作簿時有詩云雲淡風輕近午天傍花隨栁過前川旁人不識予心樂將謂偸閒學少年看他胸懷直是好與曾防底事一般先生又有詩雲閒來無事不從容睡覺東窻日已紅萬物靜觀皆自得四時佳興與人同道通天地有形外思入風雲變態中富貴不淫貧賤樂男兒到此是豪雄或問周恭叔恁地放開如何謝曰他不擺脫得開只爲立不住便放卻忒早在裏明道卻擺脫得開爲他所過者化問見个甚道理便能所過者化曰呂晉伯下得一轉語好道所存者神便能所過者化所過者化便能所存者神橫渠云性性爲能存神物物爲能過化亦甚親切楊曰霸者之民驩虞如也治民使之驩樂有甚不得但所謂皥皥如也則气象便與伯者之世不同蓋彼所以致人驩虞必有違道幹譽之事至王者則如天亦不敎人喜亦不敎人怒

尹曰臣聞之師曰所過者化身所經也所存者神心所主也立之斯立道之斯行綏之斯來動之斯和是以其民皥皥爾

孟子曰仁言不如仁聲之入人深也章

伊川曰仁言爲政者道其所爲仁聲民所稱道又曰仁言謂以仁厚之言加於民仁聲如仁聞謂風聲足以感動人也此尢見仁徳之昭著也

尹曰仁言出於上之言也仁聲得於下之聲也善政制民善敎化民也

孟子曰人之所不學而能者章

伊川曰良知良能皆無所由乃出於天不系於人橫渠曰大人所存蓋必以天下爲度故孟子教人𨿽貨色之欲親長之私達諸天下而後已

或問孟子言惻隱之心仁之端也又曰孩提之童無不知愛其親只說愛與惻隱何也楊氏曰孟子但言發處乃若未發之前便只是中

尹曰良能良知與生俱生者也仁義出於人心之所同然君子能不失是而達之天下耳

孟子曰舜之居深山之中章

楊曰學者當知聖人知聖人然後知所學舜在深山與木石居與鹿豕遊無以異於深山之野人也而四嶽知其可以托天下顏淵在陋巷終日如愚而孟子稱其與禹稷同道豈苟言哉其必有誠然而不可掩者夫舜之可以托天下顏淵之可以爲禹稷其必有在矣學者不可不知也知其故則可以學矣

尹曰聞一善言見一善行而若決江河非無我何以臻此

孟子曰無爲其所不爲章

尹曰羞惡是非之心人皆有之不失其心而已

孟子曰人之有徳慧術知者章

橫渠曰困之進人也爲徳辧爲感速孟子謂人有徳慧術知者常存乎疢疾以此自古困於內無如舜困於外無如孔子以孔子之聖而下學於困則其蒙難正志聖徳日躋必有人所不及知而天獨知之者矣故曰莫我知也夫知我者其天乎

尹曰達謂達盡事理

孟子曰有事君人者章

伊川曰天民云者蓋是全盡得天生斯民底事業達可行於天下者謂其全盡天生斯民之理其術亦足以治天下國家也問天民天吏大人何以別先生曰順天行道者天民順天爲政者天吏也大人者又在二者之上充實而有光輝之謂也大而化之之謂聖然聖人豈不爲天民天吏如文王伊尹是也明道曰天民者能盡天民之道者也踐形者是也如伊尹可當之矣民之名則似不得位者必達可行於天下而後行之者也大人者則如幹之九二利見大人天下文明者也天民大人亦系乎時與不時耳又曰正己而物正大人之事學須知此

橫渠曰達可行於天下然後行之言必功覆生民然後出如伊呂之徒又曰不得已當爲而爲之𨿽殺人皆義也有心爲之𨿽善皆意也正己而物正大人也正己而正物猶未免有意之累也有意爲善利之也假之也無意爲善性之也由之也有意在善且爲未盡況有意於未善耶

呂曰如伊尹乃得天民之稱孟子所謂天民之窮而無告伊尹所謂予天民之先覺止謂天生之民與此義皆異又曰爲政以徳自治之道備則不求於民而民歸之故大人之政正己而已

楊曰孟子言大人正己而物正荊公卻云正已而不期於正物則無義正己而必期於正物則無命若如所論孟子自當言正己以正物不正言正己而物正矣物正物自正也大人只知正己而已若物之正何可必乎惟能正己物自然正此乃篤恭而天下平之意荊公之學本不知此

尹曰以事君爲容悅者佞臣也以安社稷爲悅者忠臣也天民則若伊尹傅說之未遇也所過者化所存者神大人其能之矣

孟子曰君子有三樂章

明道曰人能克己則心廣體胖仰不愧俯不怍其樂可知有息則餒矣

尹曰父母俱存兄弟無故樂得於天也仰不愧俯不怍樂得於己也得天下英才而敎育之樂施諸人也

孟子曰廣土眾民章

明道曰天理云者這一个道理更有甚窮己不爲堯存不爲桀亡人人得之者故大行不加焉窮居不損焉是他元無少欠百理具備

伊川曰仁義禮智根於心其生色言四者本於心而生色也睟於面盎於背施於四體四體不言而諭孟子非自及此焉能道得到此又曰睟於面盎於背皆積盛致然四體不言而諭惟有徳者能之又曰得之於心謂之有徳自然睟然見於面盎於背施於四體四體不言而諭豈待勉彊也

又曰居處恭執事敬與人忠充此便睟面盎背有諸中必形於外觀其气象便見得又曰盎於背厚也又曰學者須學文知道者進徳而已有徳則不習無不利未有學養子而後嫁者也得是道矣學文之功學得一事是一事二事是二事觸類至於千百至於無窮盡亦只是學不是徳有徳者不如是故此言可爲知道者言不可爲學者言如心得之則施於四體四體不言而諭譬如學書若未得者須心手相應而學苟得矣下筆便能書不必積學

或問根於心說本來如此爲復充養之功楊氏曰只是說本來如此若睟面盎背則充養之功存焉尹曰君子之學性而已豈以窮達而加損哉四體不言而諭可僞爲哉非孟子深造之不能爲是言也

孟子曰伯夷辟紂章

尹曰王政之始必本於民無凍餒其本不治未有能成善政者也孟子見之明言之屢也

孟子曰易其田疇章

尹曰富嵗子弟多賴凶嵗子弟多暴民無常產則無常心勢使之然也故知禮義生於富足

孟子曰孔子登東山而小魯章

伊川曰登山難爲言以言聖人之道大觀瀾必照因又言其道之無窮瀾水之動處苟非源之無窮則無以爲瀾非日月之明無窮則無以容光必照其下又言其篤實而有光輝也【一作篤實而不窮】成章者篤實而有光輝也今以瓦礫積之𨿽如山嶽亦無由有光輝若使積珠玉小積則有小光輝大積則有大光輝又曰日月之明有本故凡容光必照君子之道有本故無不及也又曰觀水有術必觀其瀾瀾湍急處於此便見源之無窮今人以波對瀾非也下文日月有明容光必照以言其但容光者無不照故知日月之明無窮也又曰易曰美在其中暢於四支成章之謂也

橫渠曰登東山而小魯登太山而小天下者徳愈髙者事愈周易也又曰難爲言言無以加也又曰當自立說以明性不可以遺言附會解之若孟子言不成章不達及所性四體不言而諭此非孔子曾言而孟子言之此是心解也

呂侍講曰東山在魯之東孔子登東山下觀魯國乃知其小太山之髙又非東山之比故孔子登太山而小天下所見者髙則所取者逺所覽者大則所志者廣君子學聖人之道亦如此矣天下之水莫大於海觀於海則百川皆爲細流故難爲水遊於聖人之門聞堯舜周孔之道則知諸子百家皆不足學故難爲言觀水有術若觀其源則不見其大瀾者水中大波也水大則能成瀾故必觀其瀾然後知水之大至明莫如日月容光小隙無有不照日月之照若有所不及則不足以爲明聖人之道窮髙極逺如水之瀾無所不照如日月之有光流水之爲物不捨晝夜盈科者滿坎也滿坎而後行行則入於海君子之志於道也精學問明道徳成章而後達達則通於聖注謂君子學必成章乃仕進其說淺末非孟子之意也詩曰倬彼云漢爲章於天又曰追琢其章金玉其相又曰其容不攺出言有章孔子曰堯煥乎其有文章又曰吾黨之小子狂簡斐然成章君子學問旣成如雲漢之在天美玉之追琢謂之成章然後可達於聖道此章聖人之道大學者當志其大不當志其小也楊曰或謂孔子登東山而小魯登太山而小天下此言勝物而小之使聖人以勝物爲心是將自小安能小物聖人本無勝物之心身之所處者髙則物自不得不下也

尹曰臣聞之師曰水之瀾日月之照言道之無窮也瀾水之湍急之所也水之源無窮是以有瀾日月之明無窮是以必照盈科而行成章而達美在其中而暢於四支篤實而輝光之謂也惟無窮者爲然

孟子曰雞鳴而起章

明道曰孟子辧舜跖之分只在義利之間言間者謂相去不甚逺所爭毫末耳義與利只是公與私也才出義便以利言也只那計較便是爲有利害何用計較利害者天下之常情也人皆知趨利而避害聖人則更不論利害惟看義當爲與不當爲便是命在其中也又曰大凡出義則入利出利則入義天下之事惟義利而已又曰舜孳孳爲善若未接物如何爲善只是主於敬便是爲善也以此觀之聖人之道不是但嘿然無言【一作爲】

呂侍講曰天下之言善者必稱舜舜者善之至也天下之言利者必稱跖跖者不善之至也聚黨數千橫行天下以不義謂之盜跖跖所以爲盜者何也貪利而已雞鳴而起孳孳爲善惟日不足舜之徒黨也雞鳴而起孳孳爲利亦惟日不足者跖之徒黨也與舜爲徒則入於舜與跖爲徒則入於跖人皆可以爲舜亦可以爲跖惟在利與善而已故曰欲知舜與跖之分無他利與善之間也孟子曰道二仁與不仁而已矣天下之道惟善與惡惟義與利好善則終於爲舜好利則終於爲跖君子小人各趨一塗是故君子憂其不如舜

楊曰舜跖之分利與善之間利善之間相去甚微學者不可不知又曰舜跖之分在善利而已使世無科舉可以取榮利則父不以詔其子而士不以學也如是而不爲跖之徒也防希

尹曰善之與利毫釐之間耳苟利心一萌則去善逺矣

孟子曰楊子取爲我章

伊川曰楊子拔一毛不爲墨子又摩頂放踵爲之此皆是不得中至如子莫執中欲執此二者之中不知怎麼執得識得則事事物物上皆天然有个中在那上不待人安排也安排著則不中矣又曰子莫見楊墨過不及遂於過不及二者之間執之卻不知有當摩頂放踵利天下時有當拔一毛利天下不爲時執中而不通變與執一無異又曰中字最難識須是黙識心通且試言一防則中央爲中一家則防中非中而堂爲中言一國則堂非中而國之中爲中推此類可見矣且如初寒時則薄裘爲中如在盛寒而用初寒之衣則非中也更如三過其門而不入在禹稷之世爲中若居陋巷則不中矣居陋巷在顏子之時爲中若三過其門不入則非中也或曰男女不授受之類皆然曰是也男女不授受中也在喪祭則不如此矣又曰欲知中庸無如權須是時而爲中若以手足胼胝閉戶不出二者之間取中便不是中若當手足胼胝則於此爲中當閉戶不出則於此爲中權之爲言秤錘之義也何物爲權義也然也只是說得義義以上更難說在人自看如何又曰君子不以天下爲重而身爲輕亦不以身爲重而天下爲輕凡盡其所當爲者如可以仕則仕入則孝之類是也此孔子之道也蔽焉而有執者楊墨之道也

呂侍講曰二子之學見善不明流於異端楊子所取者爲我而已爲我所以愛其身𨿽拔一毛利天下不爲也墨氏所取者兼愛而已兼愛所以爲仁至於摩頂放踵利天下而爲之子莫魯人也不爲楊子之爲我不爲墨子之兼愛是能執中也爲近於道執中適權則至於道矣執中無權無異楊子之爲我無異墨子之兼愛是猶執一也孟子所以惡執一端之見者謂之賊道也如楊子執爲我之見是賊其仁者也墨子執兼愛之見是賊其義者也執一則不該不徧是以舉一而廢百也夫道非窮天以爲髙非極地以爲深人之所性之中固有之矣其體則純而不雜其用則施之無方所以道有正有權體道之常謂之正盡物之性謂之權大哉正乎天下之大本也大哉權乎天下之達道也知正不知權則違物知權不知正則失己惟聖人爲能立天下之大本行天下之達道孔子曰惟天爲大惟堯則之蕩蕩乎民無能名焉此堯之道非在彼也不可以彼名之非在此也不可以此名之非在中也不可以中名之此堯之大道也舜執其兩端用其中於民湯不剛不柔敷政優優此舜湯體道之中以致用也若夫用過乎柔則優遊不斷用過乎剛則殘忍害物惟體舜之用中法湯之敷政則庻防乎堯之天道也𨿽爲我而與天下同其利𨿽兼愛而立愛自親始惜夫楊朱墨翟蔽不知此孟子所以辟之然後聖人之道明矣

呂曰執中無權𨿽君子之所惡若無忌憚則不若無權之爲愈也

謝曰君子而時中無往而不中也無定體須是權以取中執中無權猶執一也今人以變詐爲權便說壊了權字

楊曰禹思天下之溺猶己溺之稷思天下之饑猶己饑之至於股無胈脛無毛苟不當其可與墨子摩頂放踵無以異也顏子在陋巷人不堪其憂回也不攺其樂未嘗仕也苟不當其可則於楊氏之爲我亦無以異也子莫執中執爲我兼愛之中也執中而無權猶執一也鄕鄰有鬭而不知閉戶室中有鬭而不知救是亦猶執一耳故孟子以爲賊道禹稷顏回易地則皆然以其有權也權猶權衡之權量輕重而取中也不能易地則皆然是亦楊墨而已矣又曰聖人所謂權者猶權衡之權量輕重而取中也用之無銖兩之差則物得其平矣今夫物有首重而末輕者執其中而不知其權則物失其平非所以用中也世人以用智爲知權則誤矣孟子曰所惡於智者爲其鑿也如智者若禹之行水則無惡於智也蓋禹之行水循固然之理行其所無事而已若用智以爲權則皆智之鑿孟子之所惡也可以不愼歟問或曰中所以立常權所以盡變不知權則不足以應物知權則中有時乎不必用矣是否曰知中卽知權不知權是不知中也曰旣謂之中斯有定所必有權焉是中與權固異矣曰猶坐於此室室自有中移而坐於堂則向之所謂中者今不中矣堂固自有中合堂室而觀之蓋又有堂室之中焉若居今之所守向之中是不知權豈非不知中乎又如以一尺之物約五寸而執之中也一尺而厚薄小大之體殊則所執者輕重不等矣猶執五寸以爲中是無權也蓋五寸之執長短多寡之中而非厚薄小大之中也欲求厚薄小大之中則釋五寸之約惟輕重之知而其中得矣故權以中行中因權立中庸之書不言權其曰君子而時中卽所謂權也

尹曰執中之難也苟執一則爲賊道故孔子曰天下國家可均也爵祿可辭也白刃可蹈也中庸不可能也孔子之所謂中者時中也子莫之執中其殆執一乎

孟子曰饑者甘食章

呂侍講曰人身以飲食養之得其正則神安而气寧失其正則賊其神而害其气由是觀之豈獨口腹爲饑渇之害人心亦皆有害利欲者心之害也人心之害生於口腹之不足遂變其初心嗜於外物人能無以饑渴之害爲心害則神安而气定則𨿽在外者不及人不爲憂矣此孔子所以稱顏回一簞食一瓢飲在陋巷而不攺其樂也蓋無心害則飽乎仁義之道復何憂乎

尹曰饑渴之害有欲存焉故也況於心有好樂則爲害也大矣無心害者其可謂君子矣

孟子曰栁下惠章

橫渠曰介操守也

呂侍講曰介者殊俗特立之行也孟子嘗稱栁下惠聖人之和聖人之和異乎眾人之和此所以爲介此孔子所謂和而不流論語載其爲士師三黜人曰子未可以去乎曰直道而事人焉往而不三黜枉道而事人何必去父母之邦由是考之則栁下惠不以三公易其介矣此所以爲百世師也

楊曰不惡污君不辭小官可謂和矣和而不以三公易其介則𨿽和而不流此所以爲栁下惠也問栁下惠不以三公易其介此與聖人之和互相發耶乃所以爲和耶曰若觀其和疑若不介故此特言之曰何以知其介曰只不卑小官之意便自可見如栁下惠之才以爲大官何所不可而樂於小官則其剛介可知矣

尹曰介大也

孟子曰有爲者章

呂侍講曰人之性無思也無爲也寂然不動循所往而行之謂之道行則有爲矣有爲者辟若掘井之井九仞而不及泉八尺曰仞及泉則可利物不及泉則利不及物猶棄井也人遵道而行半塗而廢則亦失性而喪道矣是故人之致誠於有爲則有始有卒天之誠行健而已人之誠自彊不息而已自彊於仁可以爲堯自彊於孝可以爲舜自彊於學可以爲孔子仁不如堯孝不如舜學不如孔子終未入於聖人之域終未至於天道未免半塗而廢未免小人之歸是猶鑿井而不及泉未免於廢井也

尹曰君子之所爲貴乎有成也五穀不熟不如荑稗亦猶是也

孟子曰堯舜性之也章

伊川曰堯舜性之生而知之也湯武身之學而知之也

問堯舜湯武事迹𨿽不同其心徳有間否曰無間曰孟子言堯舜性之湯武身之湯武豈不性之耶曰堯舜生知湯武學而知之及其成功一也身之言履之也反之言歸於正也又曰身踐履也假之者身不行而假借之也

楊曰堯舜性之由之而行者也湯武身之體之者也五霸假之而已非己有之又曰王道本於誠意管仲亦有是處但其意別耳如伐楚責之以包茅不貢其名則是若其意豈爲楚不勤王然後加兵但欲楚尊齊假此爲說耳故孟子曰五霸假之也蓋言其不以誠爲之也又曰管仲伐楚以包茅不入爲辭所謂假之也初非有勤王之誠心卒能一正天下假而不歸者也烏知其非有故孔子以仁與之蓋其功可錄也

尹曰性之者與道一也身之者履之也及其成功則一也五霸則假之而已是以功烈如彼其卑也

公孫丑曰伊尹曰章

伊川曰伊尹受湯委寄必期天下安治而已太甲如終不惠可廢也孟子言貴戚之卿與此同然則始何不擇賢蓋外丙二歳仲壬四歳惟太甲長耳使太甲有下愚之質初不立也苟無三人必擇於宗室宗室無人必擇於湯之近戚近戚無人必擇於天下之賢者而與之伊尹不自爲也劉備托孔明以嗣子不可使自爲之非權數之言其利害昭然也立者非其人則劉氏必爲曹氏屠戮寧使孔明爲之也霍光廢昌邑不待放知其下愚不移也始之不擇則光之罪大矣若尹與光是太甲昌邑所用之臣不受先王之委寄而諫不用則去之可也放廢之事不可爲也義理自昭然

楊曰伊尹所以事君更無回互惟知忠而已所以能爲放太甲之事然如此而天下不疑者誠意素著故也因問孟子云有伊尹之志則可後世之爲人臣者不幸而適遇此事而有伊尹之志不知行得否若行不得是伊尹之事不可法於後也曰若有伊尹之志其素行足信何爲不可但觀蜀先主當時以其子屬諸葛孔明曰嗣子可輔輔之如不可輔君自取之備死孔明操一國之權當時軍國大務人材進退惟孔明是聽而蜀之人亦莫之疑也蓋孔明自非簒弒之人其素行足信也若如司馬懿其誰信之伊尹之事自後世觀之以爲異其實亦所謂中道

尹曰聖人之志豈易量哉

公孫丑曰詩曰不素餐兮君子之不耕而食何也孟子曰君子居是國也其君用之則安富尊榮其子弟從之則孝悌忠信不素餐兮孰大於是

尹曰不素餐兮刺無功而受祿之詩也其君安富尊榮子弟孝悌忠信則有功也孰若

王子墊問曰士何事孟子曰尙志曰何謂尙志曰仁義而已矣章

尹曰士不能居仁由義則不足名之爲士

孟子曰仲子不義與之齊國而弗受人皆信之是舍簞食豆羮之義也章

尹曰孟子可謂善觀人矣

桃應問曰舜爲天子臯陶爲士瞽瞍殺人則如之何孟子曰執之而已矣章

楊曰予讀周世宗家人傳至守禮殺人世宗不問史氏以爲知權予竊思之以謂父子者一人之私防法者天下之公義二者相爲輕重不可偏舉也故防勝義則詘法以伸恩義勝恩則掩恩以從法恩義輕重不足以相勝則兩盡其道而已舜爲天子瞽瞍殺人臯陶執之而不釋爲舜者豈不能赦其父哉蓋殺人而釋之則廢法誅其父則傷防其意若曰天下不可一日而無法人子亦不可一日而忘其父民則不患乎無君也故寧與其執之以正天下之公義竊負而逃以伸己之私恩此舜所以兩全其適也方守禮殺人有司不能執之而徒以聞故世宗得而不問也有如臯陶者執之而不釋則𨿽欲不問得乎哉然世宗取天下於百戰之餘未易以舜之事望之也然則宜柰何亦寘諸法而已矣法有八議而貴居一焉爲天子父可謂貴矣此禮律之通義也一置諸法而兩不傷焉何爲不可哉

或問使舜不去位臯陶遂行法否曰此亦須自有法周禮人臣猶有議親議貴之辟豈有天子父殺人便置之死且如周官八議豈是周公撰出亦須有个來處然孟子所說只是論舜心耳

尹曰聖人之心至公至當而已

孟子自範之齊章

尹曰睟然見於面盎於背居天下之廣居者也學者所以變气質不居者不可謂之學故孟子每言夫居焉

孟子曰食而弗愛豕交之也愛而不敬獸畜之也恭敬者幣之未將者也恭敬而無實君子不可虛拘伊川曰恭敬者幣之未將者也言幣之未將時已有恭敬非因幣帛而後有恭敬也又曰恭敬𨿽因幣帛威儀而後發見然須心有此恭敬而後發見尹曰苟無其實是僞恭敬而已何足以畱君子

孟子曰形色天性也章

伊川曰惟聖人然後踐形言聖人盡得人道也人得天地之正气而生與萬物不同旣爲人須盡得人理眾人有之而不知賢人踐之而未盡能踐形者惟聖人也

明道曰惟聖人可以踐形者人生稟五行秀气頭圓足方以肖天地則形色天性也惟聖人爲能盡人之道故可以踐形人道者君臣父子兄弟夫婦之類皆是也

又曰形色性所有也聖人人倫之至故可以踐形橫渠曰言不能全性於內則有形色隨之遷於外遊曰性者性之質也能盡其性則踐其形而無愧矣蓋萬物皆備於我則其所有何物不備反身而誠樂莫大焉爲其能盡性而踐形也若反身未至於誠則是於性有所不盡未能盡性則於質有所不充矣故曰惟聖人然後可以踐形箕子曰視曰明聽曰聰視謂之明聽謂之聰皆耳目之本然也能盡視聽之性則能盡耳目之形苟視聽不足於聰明則是有耳目之形而無視聽之實徳也豈不慊於形哉揚子曰聖人耳不順乎非口不乎不善若非禮勿視非禮勿言則於口耳猶有所擇是未足以言踐形

楊曰形色天性有物必有則也物卽是形色則卽是天性惟聖人然後可以踐形踐履也體性故也蓋形色必有所以爲形色者是聖人之所履也又曰莫非形也自聖人言之目之所視耳之所聽以至口之所言身之所動不待著意莫不合則所謂動容周旋中禮者也未至於聖則未免有克焉若孔子告顏淵非禮勿視等語是也故曰惟聖人然後可以踐形又曰有物必有則耳目口鼻等便是形各盡其則便是

尹曰臣聞之師曰盡得天地之正气者人而已盡人理然後稱其名眾人有之而不知賢人知之而不盡能踐形者聖人而已

齊宣王欲短喪章

尹曰三年之喪天下之通喪聖人制禮其可攺乎

孟子曰君子之所以教者五章

伊川曰待物生以時雨潤之使之自化又曰在易坎之六四曰樽酒簋貳用缶納約自牖納約謂進結於君之道自牖言自通明之處也人臣以忠信善道結於君心必自其所明處而告之取信則易也敎人亦然夫教必就人之所長所長者心之明也從其心之所明而入然後推及其餘孟子所謂成徳達財是也

橫渠曰有如時雨化之者當其可乘其間而施之不待彼有求有爲然後教之也又曰時雨化之春誦夏又曰當其可之謂時成徳因其人之有是心當成之如好貨好勇因其爲說以教之私淑艾大人正己而物正又曰成徳者如孟子語宋牼之言是也本有是善意因而成之答問者必問而後答也又曰時雨化者不待問而告之當其可告而告之也如天之雨豈待望而後雨但時可雨而雨私淑艾者自修使人觀己以化如顏子大率私淑艾也以能問於不能以多問於寡有若無實若虛但修此以教人顏子常以己徳未成而不用隱而未見行而未成故也至於聖人神道設教正己而物正皆是私淑艾作於此化於彼如祭祀之類又曰若宋牼罷齊楚之兵因而成之若好色好貨因而達之

尹曰君子之教各因其材而誨之是亦不倦之意

公孫丑曰道則髙矣美矣宜若登天然似不可及也何不使彼爲可防及而日孳孳也章

尹曰教者能引而不能發其發則在其人也孔子稱顏淵曰亦足以發

孟子曰天下有道以道殉身天下無道以身殉道未聞以道殉乎人者也

橫渠曰天下有道道隨身出天下無道身隨道屈尹曰以道殉身施之天下也以身殉道獨善其身也殉乎人則何有於己烏在其爲道

公都子曰滕更之在門也若在所禮而不答何也孟子曰挾貴而問章

尹曰有所挾則受道之心不專所以不答也

孟子曰於不可已而己者無所不已於所厚者薄無所不薄也其進鋭者其退速

尹曰觀人必自其本

孟子曰君子之於物也愛之而弗仁於民也仁之而弗親親親而仁民仁民而愛物

伊川曰民須仁之物則愛之仁推己及人若老吾老以及人老於民則可於物則不可統而言之則皆仁分而言之則有序

楊氏論西銘言河南先生曰理一而分殊知其理一所以爲仁知其分殊所以爲義所謂分殊猶孟子言親親而仁民仁民而愛物其分不同故所施不能無差等或曰如是則體用果離而爲二矣曰用未嘗離體也且以一身觀之四體百骸皆具所謂體也至其用處則屨不可加之於首冠不可納之於足則卽體而言分在其中矣

尹曰於物則愛之於民則仁之於親則親之此之謂差等何以有是差等一本故也無僞也

孟子曰知者無不知也章

楊曰當務之爲急莫如親賢故舜湯之有天下選於眾以舉臯陶伊尹爲先務也

尹曰知務者知輕重大小之義也

孟子精義卷十三

欽定四庫全書

孟子精義卷十四

宋朱子撰

盡心章句下

孟子曰不仁哉梁惠王也仁者以其所愛及其所不愛不仁者以其所不愛及其所愛章

尹曰髙宗伐鬼方三年克之天下不以爲不仁爲其所得爲故也戰國之戰伐以不義而並吞耳仁不仁之效於斯可見

孟子曰春秋無義戰彼善於此則有之矣徵者上伐下也敵國不相徵也

橫渠曰天子討而不伐諸侯伐而不討故𨿽湯武之舉不謂之討而謂之伐陳恆弒君孔子請討之此必周制鄰國有弒逆諸侯當不請而討孟子又謂徵者上伐下敵國不相徵然湯十一徵非賜鈇鉞則徵伐之名至周始定耳

尹曰徵也者王者之正天下也春秋之際敵國相殘耳皆王者之罪人也

孟子曰盡信書章

伊川曰夫載事之辭容有重稱而過其實者當識其義而已固不可執而盡信也苟執信於辭則時或害於義不如無書之爲愈也因舉周書武成而言吾於是篇之中所取者如二三策之所載奉天伐暴之意反政施仁之法而已非謂盡信其辭也孟子之設是言也懼後世之惑且長不仁之心謂聖人之徵尙多殺如此𨿽曰其徒之相攻不至如是之甚也亦以規學者執辭忘義不獨施於書也又曰聖人取書其辭或有害義者固有所芟除更易也其不可易者其政其事耳若武成書血流漂杵之辭似可攺然而不易者則以其非害義之辭故也

橫渠曰武成取二三策言有取則是有不取也孟子只是知武王故不信漂杵之說知徳斯知言故言使不動【疑】

尹曰讀書者不攷其理而惑其文則何獨武成哉

孟子曰有人曰我善爲陳章

尹曰武王之伐商也順乎天而應乎人人皆稽首歸之各欲正己也焉用戰爲爲人君者當法武王而已

孟子曰梓匠輪輿章

伊川曰只是論得規矩凖防巧則在人

尹曰規矩法度可以告者也巧則在其人𨿽大匠亦末如之何也已

孟子曰舜之飯糗茹艸也若將終身焉及其爲天子也被袗衣鼓琴二女果若固有之

尹曰非聖人至命則不能臻此

孟子曰吾今而後知殺人親之重也殺人之父人亦殺其父殺人之兄人亦殺其兄然則非自殺之也一間耳

尹曰出乎爾者反乎爾者也故曰一間觀其存心則然

孟子曰古之爲關也章

尹曰古今之爲關亦猶王者之徵伐與當時之徵伐也

孟子曰身不行道不行於妻子使人不以道不能行於妻子

伊川曰易家人上九之象曰威如之吉反身之謂也言治家之道以正身爲本也爻辭謂治家當有威嚴而夫子又復戒云當先嚴其身使威嚴不先行於己則人怨而不服故云威如而吉者能自反於其身也孟子所謂身不行道不行於妻子也

尹曰妻子至親且近而不能行況可行於他人乎故曰其身不正𨿽令不從

孟子曰周於利者章

尹曰中庸言凡事豫則立此之謂也

孟子曰好名之人能讓千乘之國苟非其人簞食豆羮見於色

尹曰好名之人非有徳者也

孟子曰不信仁賢則國空虛無禮義則上下亂無政事則財用不足

尹曰三者以仁賢爲本無仁賢則禮義政事處之皆不以道

孟子曰不仁而得國者章

尹曰當時之君見不仁而得國者不知天下之不可以力取也

孟子曰民爲貴章

或問旱漧水溢則變置社稷社稷土地之神如何變置曰勾龍配食於社棄配食於稷諸侯之國亦各以其有功水土者配旱漧水溢則變置所配之人曰所配者果能致力於水旱乎曰古人作事惟實而已始以其有功水土故祀之今以其水旱故易之

尹曰君以民爲本當時諸侯不知國君社稷或有時變置也

孟子曰聖人百世之師也章

伊川曰人皆稱栁下惠爲聖人只是因循前人之語非自見假如人言孔子爲聖人也須直待己實見聖處方可信又曰夷惠聖人傳者之誤

尹曰百世之下聞其風者莫不興起聖人之功大矣

孟子曰仁也者人也章

明道曰孟子曰仁也者人也合而言之道也中庸所謂率性之謂道是也仁者人此者也敬以直內義以方外仁也若以敬直內則便不直矣行仁義豈有直乎必有事焉而勿正則直也夫能敬以直內義以方外則與物同矣故曰敬義立而徳不孤是以仁者無對放之東海而凖放之西海而凖放之南海而凖放之北海而凖醫家言四體不仁最能體仁之名也伊川曰仁理也人物也以仁合在人身言之乃是人之道也又曰合而言之道也仁固是道道卻是摠名又曰仁之道要之只消道一公字公是仁之理不可將公便喚做仁將公而以人體之故爲仁只爲公則物我兼照故仁所以能恕所以能愛恕則仁之施愛則仁之用也

遊曰仁者以道之在人者名之也立人之道則仁之名所以立合而言之則仁與人泯矣此其所以爲道也

謝曰這个人與這个仁相合爲一便是道道立則仁與人之名亡矣

楊曰由仁義行非行仁義所謂合也

尹曰爲人而不進仁何足以言人人與仁合則道也臣聞之師曰世之不知仁久矣醫家所謂四支不仁者可以知仁矣

孟子曰孔子之去魯曰遲遲吾行也去父母國之道也去齊接淅而行去他國之道也

尹曰聖人去父母之邦與他國如此則於禮義輕重可知

孟子曰君子之戹於陳蔡之間章

尹曰君子無上下之交則國與時可知矣

貉稽曰稽大不理於口章

尹曰文王孔子大聖人也不能免羣小之慍而況其下者乎顧自處者如何盡其在我者而已

孟子曰賢者以其昭昭章

尹曰大學之道在自昭明徳而施於天下國家其有不順者寡矣欲以昏昏而使人昭昭未之有也

孟子謂髙子曰山徑之蹊間介然用之而成路爲間不用則茅塞之矣今茅塞子之心矣

尹曰仁義人心之所固有安可捨其良心哉或作或輟而欲成徳是茅塞之類也

髙子曰禹之聲尙文王之聲孟子曰何以言之曰以追蠡曰是奚足哉城門之軌兩馬之力與

尹曰城門之軌豈兩馬之力哉歳久而用多也髙子以追蠡言之失之矣

齊饑陳臻曰章

尹曰孟子嘗勸齊王發棠邑之倉以賑貧窮其後齊饑陳臻謂孟子將復爲之也不知聖賢之事在爲所當爲而已矣

孟子曰口之於味也目之於色也耳之於聲也鼻之於臭也四肢之於安佚也章

伊川曰口目耳鼻四肢之欲性也然有分焉不可謂我須要得是有命也仁義禮智天道在人賦於命有厚薄是命也然有性焉可以學故君子不謂命又曰仁之於父子智之於賢者謂之命者以其稟受有厚薄淸濁故也然其性善可學而盡故謂之性焉稟气有淸濁故其材質有厚薄

橫渠曰孟子以智之於賢者爲命如晏嬰智矣而獨不知於仲尼非天命耶又曰智之於賢者知人之謂智賢者當能知人有於此而不受知於賢者智不施於賢者也晏嬰之賢亦不知仲尼於仲尼猶吹毛直欲陷害孔子如歸女樂之事又曰智之於賢者彼此均賢也我不知彼是我所患彼不知我是命也鈞聖人也舜禹受命受祿舜禹亦無患焉又曰養則付命於天道則責成於己

呂曰𨿽命不易惟至誠不息亦足以移之此大徳所以必受命君子所以不謂命也

楊曰口之於味等性中本來有這个若不是性中有怎生發得出來

尹曰性者言其有命命者言其有性蓋以人生所欲者君子不專以言性人之當爲者君子不專以言命君子所能眾人所病究言其理有敎存焉此其所以或言性而不言命或言命而不言性也

浩生不害問曰章

伊川曰可欲之謂善便與元者善之長同理又曰善便有無个底意思又曰士之所難者在有諸己而已能有諸己則居之安資之深而美且大可以馴致矣徒知可欲之善而若存若亡而已則能不受變於俗者鮮矣又曰今𨿽知可欲之善亦須實有諸己便可言誠誠便合內外之道又曰覺悟便是性又曰學要信與熟又曰幹聖人之分也可欲之善屬焉坤學者之分也有諸己之信屬焉又曰充實而有光輝所謂修身見於世也又曰中庸言其次致曲以至著則明謂之光輝之時也又曰大而化之只是理與己一其未化者如人操尺量物用之尙不免有差若至於化者則己便是尺度尺度便是己顏子正在此若化則是仲尼在前是不及在後是過之此過不及甚微惟顏子自知他人不與卓爾是聖人立處顏子見之但未至爾又曰聖人不可知謂聖人至妙人所不能測又曰孟子言聖而不可知之謂神非是聖上別有一等神人神卽聖而不可知又曰神者妙萬物而爲言若上竿弄瓶以至斵輪誠至則不可得而知上竿弄瓶始於習數尺而後至於百尺習化其髙矧聖人誠至之事豈可得而知或問橫渠言大則不驕化則不吝此語何如曰若以大而化之解此則未是然大則不驕此句郤有意思只爲小便驕也化則不吝化煞髙不吝未足以言之驕與吝兩字正相對驕是气盈吝是气歉又曰大人正己而物正充實而有光輝之謂也大而化之之謂聖聖而不可知之謂神非是聖上別有一等神人但聖人有不可知處便是神也化與變化之化同若到聖人更無差等也

橫渠曰求仁必求於未惻隱之前明善必明於未可欲之際又曰樂正子顏淵知欲仁矣樂正子不致其學所以爲善人信人志仁無惡而已顏子好善不倦合仁與知具體聖人獨未至於聖人之止耳又曰善人云者志於仁而未致其學能無物而已君子名之必可言也如是又曰善人欲仁而未致於學者也欲仁故𨿽不踐成法亦不陷於惡有諸己也不入於室由不學故無自入聖人之室也又曰篤信好學篤信不好學不越爲善人信人而已又曰可欲之謂善志仁無惡也誠善於心之謂信充內形外之謂美塞乎天地之間之謂大能成性之謂聖天地同流陰陽不測之謂神又曰顏子樂正子皆到可欲之地但一人向學緊一人向學慢又曰气有陰陽推行有漸爲化合一不測爲神其在人也知義利用則神化之事備矣徳盛者窮神則智不足道知化則義不足雲天之化也運諸气人之化也順天時非气非時則化之名何有化之實何施中庸曰至誠爲能化孟子曰大而化之皆以其徳合陰陽與天地同流而無不通也所謂气也者非待其蒸欝疑聚接於目而後知苟健順動止浩然湛然之得言皆可名之象耳然則象若非气指何爲象時若非象指何爲時世人取釋氏銷礙入空學者捨惡趨善以爲化此直可爲始學遣累者薄乎云耳豈天地神化所可同語也哉又曰大可爲也大而化不可爲也在熟而已易謂窮神知化乃徳盛仁熟之致非智力能彊也又曰大而化之能不勉而大也不已而天則不測而神矣大幾聖矣化則位乎天徳矣又曰大而未化未能有其大化而後能有其大又曰大亦聖之任𨿽非淸和一體之偏由未忘於勉而大耳若聖人則性之天道無所勉焉又曰無我而後大大成性而後聖聖位天徳不可致思謂神故神也者聖不可知又曰聖不可知者乃天徳良能立心求之則不可得而知之又曰心存無盡性之理故聖而不可知謂之神又曰聖不可知謂神莊生謬妄又謂有神人焉

尹曰自可欲之善至於聖而不可知之神上下一理擴充之至於神則不可得而名矣莊子又謂有神人焉非也

孟子曰逃墨必歸於楊章

尹曰聖賢不爲己甚者

孟子曰有布縷之徵章

尹曰民爲邦本取之無度則危矣

孟子曰諸侯之寶三章

尹曰寶得其寶者安寶失其寶者危

盆成括仕於齊孟子曰死矣盆成括

尹曰小有才智而昧於義理鮮能免於殺身之害

孟子之滕章

呂侍講曰孟子日曆諸侯至滕侯之國就客館於上宮有人織屨以爲業置之牖上而失之其主館之人求而不得疑其爲孟子之從者所匿也是時孟子從者常數百人故人多疑其間容有爲攘竊之事者或人之意以爲孟子大賢從之遊者皆必有慕善向道之心不容爲盜若或有之將有累孟子之徳故發此問孟子因爲言聖賢之門所以待學者之事曰子以是眾從者之來學於我有爲因利乘間爲盜竊之事而來與或人悟其不爲如此故云殆非也孟子說之設科立教以待學者蓋亦有道人之患在好爲人師故捨我而去者不追呼之使來有敎無類故從我而來者不拒逆之使去但能以此求道之心而至則受而敎之不保其爲不義設爲不義亦非孟子之累也論語稱互鄕難與言童子見門人惑孔子曰與其進也不與其退也人潔己以進與其潔也不保其往也故聖賢在下其所以用人苟有向善之心皆取之亦以進人爲善不爲異日之不保而廢其今日與人爲善之意

尹曰苟以是心至皆在所敎者誨人不倦也又見孟子答小人而有理

孟子曰人皆有所不忍達之於其所忍仁也人皆有所不爲達之於其所爲義也章

橫渠曰不穿逾義也謂非其有而取之曰盜亦義也惻隱仁也如天亦仁也故擴而充之不可勝用呂侍講曰凡人之心於所愛子弟親戚皆有不忍害之之心但能達此心施之於其所忍所忍者謂他人也推己愛親戚之心達之於他人推愛人之心達之於禽獸則是仁也凡人之心自非元惡大憝如穿逾爲盜皆知其不爲但能達此心其他所欲爲而不合於義者皆不爲則是義也達者舉此心加諸彼充者充己性之所有惻隱之心仁之端也不能充之則不能仁民愛物故擴而充之此惻隱無欲害人之心則仁不可勝用言仁有餘也羞惡之心義之端也不能充之𨿽不爲穿逾小盜萬鐘之祿則不辧禮義而受故擴而充之此羞惡不爲穿逾之心則義不可勝用言義有餘也賤者相呼以爾汝自士以上知相欽而不可呼以爾汝矣欽人者人嘗欽之故不受人所爾汝能擴而充此自欽欽人之心欽而無失與人恭而有禮四海之內皆兄弟無所往而不爲義也餂取物也未可以言而言則是以言餂取人之心也知其所以言語動其心故也如蔡澤未見應侯先宣言而激怒也可以言而不言則反以不言餂取人之心也知其可以不言動其心故也如商鞅知秦孝公意在彊國而不言彊國也穿逾者不必穿人之墻逾人之屋以竊其貨財但觀人之容色窺測人之向背或順人之防或激人之意抵間伺隙以取財利皆是穿逾之類也此章之初兼論仁義其後於義說之詳者欲人辧小人鄙夫見利忘義委曲從人者無以異於穿逾之盜也苟能辧之則不爲如此人所取

尹曰孟子謂未可以言而言是以言餂之可以言而不言是以不言餂之論其心實然也推廣其仁義之心良心者則皆誠之謂也

孟子曰言近而指逺者章

伊川曰不下帶言近也又曰帶蓋指其近處下猶捨也離也古人於一帶必皆有意義不下帶而道存猶云只此便有至理存焉

呂侍講曰君子之言至近而指意深逺則可謂善言也所守至約而徳施廣博則可謂善道也不下帶者近在目前也君子之言近在目前而道徳存焉此言近而指逺也修之一身可謂約矣身正則物正而天下平此守約而施博也君子治身如農夫治田除艸曰蕓農夫治田必除其艸則苗可長君子治身必去其惡則徳可進人之患在於不治己而治人不責己而責人辟如農夫捨己之田治人之田所求於人者重責人深也所以自任者輕責己薄也言近而指逺臣請以孔子之言明之定公問君使臣臣事君如之何孔子對曰君使臣以禮臣事君以忠其言可謂近矣君使臣以禮則君道盡臣事君以忠則臣道盡此其指逺也樊遲問仁子曰愛人問知子曰知人其言可謂近矣然而舜舉臯陶湯舉伊尹是亦愛人是亦知人此其指逺也先王正心而後修身修身而後齊家齊家而後治國治國而後治天下正心修身者守約也治國治天下者施博也堯舜之知而不徧物急先務也堯舜之仁不徧愛人急親賢也急先務急親賢守約也知周萬物道濟天下施博也古之帝王無不修身以治天下帝嚳修身而天下服堯舜修己以安百姓臯陶戒禹曰愼厥身修思永中庸曰好學近乎知力行近乎仁知恥近乎勇知此三者則知所以修身知所以修身則知所以治人知所以治人則知所以治天下國家矣凡爲天下國家有九經一曰修身又曰君子篤恭而天下平修身者治天下之大本也故君子之所守修其身而天下平君子所以自任者必重求於人者必輕責己者必以厚責人者必以薄孔子曰躬自厚而薄責於人顏子曰舜何人也予何人也孟子曰舜人也我亦人也揚雄曰治己以仲尼此自任者重也表記曰聖人之制行也不制以己使人有所勸勉愧恥以行其言此求於人者輕也成湯急於己而緩於人書曰與人不求備此責於人者薄也檢身若不及此責於己者厚也君子以堯舜之道勉己故日進於徳以中人之道望人故人樂爲善若不治己而治人若不責己而責人猶農夫捨己之田而治人之田也

楊曰作文字要只說目前話令自然分明不驚怛人不能得然後知孟子所謂言近非聖賢不能也尹曰正心誠意以至於平天下理一而已君子得其本故曰不下帶而道存焉蕓人之田者不求諸己者也

孟子曰堯舜性者也章

明道曰湯武反之身之者學而復者也又曰湯武反之也湯武身之也身踐履也反復也復則至聖人之地又曰聖人無過湯武反之也其始未必無過所謂如日月之食乃君子之過又曰經徳不回乃敎上等人禍福之說使中人以下知所恐愳修省亦自然之理耳若釋氏怖死以學道則立心不正矣又曰動容周旋中禮者盛徳之至君子行法以俟命朝聞道夕死之意也又曰堯與舜便無優劣及至湯武便別孟子言性之反之自古無人如此說只是孟子分別出來便知得堯舜是生而知之湯武是學而能之文王之徳則似堯舜禹之徳則似湯武要之皆是聖人

呂侍講曰性者由仁義行也反者反身而誠也中庸曰誠者天之道誠之者人之道也誠者不勉而中不思而得從容中道聖人也堯舜是也誠之者擇善而固執之者也湯武是也中庸曰或生而知之或學而知之及其知之一也或安而行之或利而行之及其成功一也生而知之安而行之堯舜也學而行之利而行之湯武也君子內有其徳則外有其容禮樂交錯於中發形於外故動容周旋中禮者盛徳之至也論語鄕黨篇記孔子之容止皆盛徳之至也經常也回邪也干求也君子常一其徳不爲回邪不欺鬼神不愧屋漏所以誠意正心非求福祿也哭死者或以徳或以親哭之以哀非爲生者爲禮也顏淵死子哭之慟從者曰子慟矣曰有慟乎哀發乎誠心是以動而不自知此非爲生者也言語必信所以存誠不欲欺人非以正行爲名也仁義禮智君子之法也法在己命在天君子修其在己者聽其在天者故曰行法以俟命而已矣君子之道必法堯舜故此章先言堯舜湯武性之者上也反之者次也君子正心修身本於至誠爲善而已無求於外則可以爲湯武可以爲堯舜也

呂曰無意而安行性也有意而利行非性也有意利行蘄至於無意復性者也堯舜不失其性湯武善反其性及其成性則一也故四聖人者皆爲盛徳由仁義行而周旋中禮也爲生而哀非眞哀也幹祿而不回非眞徳也正行而信非眞信仁義徳也禮徳之法也眞哀眞徳眞信則徳出於性矣徳出於性則法行於己者安法行於己者安則得乎天者盡如是則天命之至我何與哉亦順受之而已又曰法由此立命由此出聖人也行法以俟命君子也聖人性之君子所以復其性

謝曰仁者天之理非杜撰也故哭死而哀非爲生也經徳不回非干祿也言語必信非正行也天理當然而已矣當然而爲之是爲天之所爲也聖門學者大要以克己爲本克己復禮無私心焉則天矣

楊曰到盛徳田地便只是行法俟命而已任他生死可也若未到其地安能行法哭死而哀至非以正行者言如惡惡臭如好好色出於誠心之自然非人爲也只此便是行法

尹曰反之者修爲而復性也反之而至於動容周旋中禮則至矣行法者在己命則聽之而已不以系乎己也惟能反之者爲然

孟子曰說大人則藐之章

伊川曰孟子書中門人記錄時錯一兩字如說大人則藐之夫君子毋不敬如有心去藐他人便不是也呂侍講曰大人謂當時之尊貴也所爲多非先王之制以道觀之不足畏也故曰說大人則藐之勿視其巍巍然富貴之勢則气舒意展言語得盡八尺曰仞爾雅云桷謂之榱題頭也大人堂髙數仞榱題數尺此宮室過侈非先王之制我得志弗爲也食前方丈侍妾數百人此食色過數非先王之制我得志弗爲也般樂飲酒驅騁田獵後車千乘此酣酒嗜音外作禽荒非先王之制我得志弗爲也在彼者居處過制奉養非度動靜失禮皆我所不爲也在我所行者居之以仁由之以義節之以禮和之以樂皆古聖人所制之法也我心何爲畏彼人乎哉孟子之意所言在我者道耳在彼者勢矣道與勢孰重藐之所以伸道然則孔子曰畏大人何謂也大人有道則不嚴而尊不動而威此孔子之所畏也若夫無道在上以富貴自驕大其聲色拒人於千里之外晏然自以爲如日之在天殊不念人心將離而富貴之勢將去矣君子有憂世之心欲援天下之溺乃定心定气條陳性命之理道徳之要古今成敗之機國家安危之策以說其大人庻防感悟格其非心此孟子所謂藐之也藐之所以欽之也故曰我非堯舜之道不敢陳於王前故齊人莫如我敬王也

謝曰孔子曰事君盡禮人以爲諂也時諸國君相怎生當得他聖人恁地禮數是他只管行禮又不與你計較長短與上大夫言便誾誾如也與下大夫言便侃侃如也冕者瞽者見之便作過之便趨蓋其徳全盛自然到此不是勉彊做出來气象與孟子渾別孟子說大人則藐之勿視其巍巍然猶自參較彼我未有合一底气象

楊曰孟子言說大人則藐之至於以己之長方人之短猶有此等气象若在孔子則無此也觀鄕黨一篇與上大人言誾誾如也與下大夫言侃侃如也以至見冕者與瞽者𨿽防必以貌如此何暇藐人禮曰貴貴爲其近於君也敬長謂其近於兄也故孔子謂君子畏大人

尹曰內重則外輕問孔子畏大人孟子說大人則藐之如何曰孟子方其陳說君前不直則道不見故藐之若其平居則其胸中亦未嘗不畏且敬也

孟子曰養心莫善於寡欲章

伊川曰養心者且須是教他寡欲又差有功又曰養心莫善於寡欲不欲則不惑所欲不必沈溺只有所向便是欲又曰養心莫善於寡欲欲皆自外來公欲亦寡矣【疑】又曰孟子言養心莫善於寡欲欲寡則心自誠荀子言養心莫善於誠旣誠矣又何養此己不識誠又不知所以養又曰學莫大於致知養心莫大於義理古人所養處多若聲音以養其耳采色以養其目舞蹈以養其血脈威儀以養其四體今之人都無此只有个義理以養心又不知求

呂侍講曰養者治也寡者少也欲者感物而動也治心之道莫善於少欲少欲則耳目之官不蔽於物而心常寧矣心常寧則定而不亂明而不暗道之所自生徳之所自成也不存焉者梏亡之謂也寡欲之人操其心而存之無有梏亡之患故𨿽有不存焉者寡矣其爲人也多欲則妄動而無節妄作而失常善端所由喪而天理虧焉故𨿽有存焉寡矣是故心者性之用也可以成性可以失性得其養則道進而徳長所以成性失其養則反道敗徳所以失性善養心者正其思而已矣目欲紛麗之色視思明則色欲寡矣耳欲鄭衛之聲聽思聰則聲欲寡矣口欲天下之美味思夏禹之菲飲食則口欲寡矣身欲天下之文繡思文王之卑服則身欲寡矣寡欲如此而心不治者未之有也臣竊聞孔子曰操則存捨則亡出入無時莫知其鄕惟心之謂與甚哉天下之難持者莫如心天下之易染者莫如欲伯益戒舜曰罔遊於逸罔淫於樂召公戒武王曰玩人喪徳玩物喪志舜與武王猶且戒之以廣聖徳臣願陛下畱神孟子寡欲之法言則聖心淸明可以通性命之理可以達道徳之奧治天下之操術未有不由此也

尹曰臣聞之師曰不欲則不惑所欲不待沈溺也有所向者卽謂之欲

曾晳嗜羊棗章

呂侍講曰孝子之於親生則致其養終則致其哀思其居處思其笑語思其志意思其所樂思其所嗜曾晳嗜羊棗而曾子忍食之乎夫膾炙非不美也天下之所同嗜也羊棗非天下之所共美也曾晳獨嗜者也以曾子之孝豈不能忘口腹之欲而孜孜膾炙哉思其平生所獨嗜者故食膾炙而不食羊棗也猶諱名不諱姓諱其所獨而不諱其所同也

尹曰誠孝之至然也公孫丑之言陋矣

萬章問曰孔子在陳章

明道曰過猶不及如琴張曾晳之狂皆過也然而行不掩焉是無實也又曰孔子與防蓋與聖人之志同便見堯舜气象特行有不掩焉耳此所謂狂也伊川曰中者只是不偏偏則不是中庸只是常猶言中者是大中也庸者是定理也定理者天下不易之理也是經也孟子只言反經中在其間

橫渠曰鄕原狥欲而畏人其心穿逾之心也苟狥欲而不畏人乃明盜耳遁辭乃鄕原之辭也無執守故其辭妄又曰踽踽猶區區也涼涼猶棲棲也呂侍講曰夫曾晳志不欲仕可謂切於爲己者也仲尼與之而孟子以爲狂何也曰狂者非猖狂妄行之謂也其志大其言髙不合於中道故謂之狂子貢問師與商也孰賢子曰師也過商也不及以子張所爲過中道故亦謂之狂也牧皮之事𨿽不可見其行與二子同也狷者𨿽有所不爲而知不足以知聖人故次於狂也若荷蕢荷蓧之徒能不仕於亂世而知不足以知聖人故謂之獧也非若憤世嫉邪者或自沈於河或抱木而死故聖人取之也夫聖人之道猶日之中不及則未過則昃賢人非不欲中也仁有所不盡而知有所不及故也子曰聖人吾不得而見之矣得見君子者斯可矣善人吾不得而見之矣得見有恆者斯可矣有恆者聖人尙欲見之況狂者狷者又非有恆之所能及安得不取之哉子曰不得中行而與之必也狂狷乎又曰南人有言曰人而無恆不可以作巫醫善夫不恆其徳或承之羞考其言之次第而推其意則有恆之不及狂狷也必矣蓋二者於道各有所立故也孟子之書至此將終痛先王之道不行而邪說異行害正故下文云惡似是而非似是而非者鄕原是也眾人之所難辧而聖人之所深惡故尢取於狂狷也人道以往來爲禮則過我門而不入我室𨿽聖賢不能無恨也不以爲恨者惟鄕原爾原善也能使一鄕皆以善人者以其外假飾以聖人之道而內潛希世之志眾人不能辧也惟孔孟爲能辧之其不入我室蓋亦宜然故不以人道望之以其不足責也乃以爲徳中之賊也曰何以是嘐嘐非斥狂者之語也彼狂者何爲如是嘐嘐然志大其言行不相顧前所謂行不掩其言也蓋狂者進取而志在於善鄕原惟欲人謂己爲善故以狂者爲非是而斥之也則曰古之人古之人行何爲踽踽涼涼此鄕原之言非斥古人之語也踽踽說詩者以爲無所親涼涼左傅注云薄也曰彼古人之制行何空踽踽涼涼然無所親厚蓋古人義之與比而鄕原惟欲自媚於世故以古人爲非是而斥之也生斯世也爲斯世也善斯可矣此鄕原自道也旣不取狂者言行不相顧又不取古人獨行於其世意以爲但能使一世之人以爲善則可矣閹然媚於世者是鄕原也此孟子道鄕原之情狀也閹者居幽暗而伺察者也夫直道而行豈能使人皆以爲善惟潛萌姦心以求媚於世者則能於世皆以爲善也孟子之弟子惟公孫丑萬章善問能發孟子之蘊故問一鄕之人皆稱以爲善不惟一鄕也如是而之於天下無所往而不見稱者而獨孔子以爲徳之賊何也孟子於是爲之極論鄕原之行欲求其非而舉之無可舉之非欲求其惡而刺之無可刺之惡流俗者王道不行風俗頽靡如水之順流而俱下若獨以爲不然獨以爲不善則必見非於流俗而鄕原乃與之同污世者王道不明而人所見者污下若眾人皆濁而已獨淸則必得罪於污世而鄕原乃與之合非忠信而似忠信故非之無可舉之非非亷潔而似亷潔故刺之無可刺之惡但浮沈俯仰以同流俗合污世而已故污世流俗之眾人皆悅之也自以爲是者旣不取狂者又非古之人求自媚於世而得其所欲故自以爲是也堯舜之道仁義而已矣而鄕原者同心非出於仁義也太山之於丘垤河海之於行潦非難辧也惟似是而非者人之所難辧也故曰徳之賊也鄕原之亂徳聖人之所惡也孔子孟子道不行於世故辭而辟之使孔子孟子得志中國靜言庸違象恭滔天如驩兜共工者將卽四罪之罰然後天下咸服況乎教化已明習俗已成則𨿽鄕原不能亂也

呂曰君子反經而已矣經正則庻民興所謂經者百世不易之常道大經者親親長長貴貴尊賢而已正經之道必如舜盡事親之道而瞽瞍底豫然後親親之經正必如王者父事三老兄事五更然後長長之經正必如國君臣諸父兄弟大夫防其兄弟之服然後貴貴之經正必如堯饗舜疊爲賔主湯於伊尹學焉而後臣之然後尊賢之經正也

尹曰君子之取於狂狷者蓋以狂者志大而可與進道狷者有所不爲而可與有爲也所惡於鄕原者爲其似是而非也似是而非所以非之無舉刺之無刺則其惑人也滋矣故曰徳之賊焉君子則必反經而已非萬章反復辧問後世何以明之

孟子曰由堯舜至於湯章

尹曰見而知之見而知此道也聞而知之聞而知此道也孟子自謂聞孔子之道而卒不得行焉故曰無有乎爾則亦無有乎爾𨿽嘆而不怨豈能已也哉傷時而已以是終篇門人蓋亦有識之者與

孟子精義卷十四

