

論語集釋

程樹徳撰

凡例

一﹑《論語》注釋﹐漢時有孔安國﹑馬融﹑鄭玄﹑包咸諸家﹐魏則陳羣﹑王肅亦有義說。自何晏《集解》行﹐而鄭﹑王各注皆廢。自朱子《集注》行﹐而《集解》及邢﹑皇二疏又廢。朱子至今又八百餘年﹐加以明淸兩代國家以之取士﹔淸初名儒代出﹐著述日多﹐其間訓詁義理多爲前人所未及﹐惜無薈萃貫串之書。玆篇竊本孔氏「述而不作」之旨﹐將宋以後諸家分類采輯﹐以爲研究斯書之助﹐定名曰《論語集釋》。

一﹑是書內容計分十類﹕

甲﹑考異。經文有與《石經》及皇本或他書所引不同者﹐日本﹑髙麗版本文字有異者﹐均列入此門其材料則以阮元《論語校勘記》﹑翟灝《四書考異》﹑日本山井鼎《七經考文》﹑葉徳輝《天文本論語校勘記》等爲主。

乙﹑音讀。字音讀法及句讀有不同者入此門。其材料以陸徳明《經典釋文》﹑武億《經讀考異》爲主。

丙﹑考證。自閻若璩撰《四書釋地》﹑江永著《鄕黨圖考》以後﹐世人漸知考證名物之重要。故人名﹑地名﹑器物﹑度數之應考證者無論矣﹐此外如《大戴禮》《說苑》《新序》《春秋繁露》《韓詩外傳》《中論》《論衡》諸書有涉及《論語》之解釋者﹐以其爲漢儒舊說﹐亦附此門。

丁﹑集解。邢《疏》有可采者亦附入此門。

戊﹑唐以前古注。此門包含最廣﹐上自漢末﹐正及於唐﹐中間南北朝諸家著述爲《北堂書鈔》《太平禦覽》《藝文類聚》所引者備例無遺。其材料以皇侃《義疏》﹑馬國翰《玉函山房輯佚書》爲主﹐計所采者凡三十八家﹐列舉如左﹕

劉歆《論語注》

包咸《論語章句》

鄭玄《論語注》

王朗《論語說》

王弼《論語釋疑》

衛瓘《論語集注》

繆播《論語旨序》

繆協《論語說》

郭象《論語體略》

樂肇《論語釋疑》

虞喜《論語贊注》

庾翼《論語釋》

李充《論語集注》

範寧《論語注》

孫綽《論語集注》

梁覬《論語注》

袁喬《論語注》

江熙《論語集解》

殷仲堪《論語解》

張憑《論語注》

蔡謨《論語注》

顏延之《論語說》

釋惠琳《論語說》

沈驎士《論語訓注》

顧歡《論語注》

梁武帝《論語注》

太史叔明《論語注》

褚仲都《論語義疏》

皇侃《論語義疏》

沈峭《論語注》

熊埋《論語說》

季彪《論語注》

陸特進《論語注》

穎子巗《論語注》

李巡《論語注》

張封溪《論語注》

《論語隱義注》

韓李《論語筆解》

己﹑集注。集注文字稍繁﹐故采擇以內注爲限﹐外注有特別精采者始行列入。但其中貶抑聖門﹑標榜門戶者﹐因有後人之辯論﹐不能不列入原文﹐可分別觀之。

庚﹑別解。集解﹑集注以外﹐如有新穎之說﹐別爲「別解」一門。其不止一說者﹐則分爲一二三四以區別之。

辛﹑餘論。淸初漢學家立論﹐時與宋儒相出入﹐擇其言論純正﹑無門戶偏見者﹐爲「餘論」一門。其有宋以後諸家注釋可補《集注》所未備而不屬於考證者﹐亦附入之。

壬﹑發明。宋學中陸王一派多以禪學詁經﹐其中不乏確有心得之語。卽程朱派中亦間有精確不磨之論。蓋通經原以致用﹐孔氏之言﹐可以爲修己處世之凖繩﹑齊家治國之方法者﹐當復不少。惜無貫串說明之書﹐僅一《四書反身錄》﹐尙多未備。因欲後人研究《論語》者發明其中原理原則﹐故特立此門。

癸﹑按語。凡《集解》《集注》﹑別解諸說不同者﹐必須有所棄取﹐別爲按語以附於後。此外﹐自考異以下間有所見者亦同。

以上十種﹐非必各章皆備﹐無則缺之。

一﹑研究《論語》之法﹐漢儒與宋儒不同。漢儒所重者﹐名物之訓詁﹐文字之異同。宋儒則否﹐一以大義微言爲主。惜程朱一派好排斥異己﹐且專宣傳孔氏所不言之理學﹐故所得殊希。陸王派𨿽無此病﹐然援儒入墨﹐其末流入於狂禪﹐亦非正軌。故《論語》一書﹐其中未發之覆正多。是書職責﹐在每章列舉各家之說﹐不分門戶﹐期於求一正當解釋﹐以待後來學者﹐藉此以發明聖人立言之旨。

一﹑朱子《集注》﹐元明以來以之取士﹐幾於人人習之。淸初漢學再興﹐始有異議者。譽之者尊爲聖經賢傳﹐一字無敢踰越﹔詆之者置之源不議不論之列。如王闓運所著之《論語訓》﹐漢﹑魏﹑六朝諸家之說備列無遺﹐獨於朱《注》一字不及﹐漢宋門戶﹐隱若劃一鴻溝。黃式三《論語後案》始以《集解》《集注》並列﹐然其旨仍在袒漢學。實則《集注》𨿽考證稍疏﹐然字斟句酌﹐亦非無一長可取﹐不能槪行抹殺。是書先列《集解》﹐爲漢學所宗﹔次《集注》﹐爲宋學所本﹔中間增「唐以前古注」一門﹐搜羅漢﹑魏﹑六朝及唐人《論語》著述﹐片言隻字﹐必一一搜剔﹐不使遺漏﹐庶幾已佚之書﹐賴以不墮。其近人著述﹐有罕見之本﹐或篇帙無多﹐恐其日久失傳﹐往往全部收入﹐亦本斯旨。

一﹑《論語》一書﹐言訓詁者則攻宋儒﹐言義理者則攻漢學。平心論之﹐漢儒學有師承﹐言皆有本﹐自非宋儒師心自用者所及。《集注》爲朱子一生精力所注﹐其精細亦斷非漢儒所及。蓋義理而不本於訓詁﹐則謬說流傳﹐貽誤後學﹔訓詁而不求之義理﹐則書自書﹐我自我﹐與不讀同。二者各有所長﹐不宜偏廢。是書意在詁經﹐惟求其是﹐不分宗派﹐茍有心得﹐槪與采錄。

一﹑全書共百餘萬言﹐所采書目均一一列表備查。其未見原書者﹐必注明出處。其有引出某書而某書實無其文者﹐則仍以原書著錄﹐以便尋檢。此外六朝已佚古藉﹐或𨿽爲近人著作而爲罕見之本者﹐則仿《四庫全書總目》之例﹐別爲簡明提要以附於後。

一﹑所采之書﹐以四庫著錄及列入正﹑續《皇淸經解》爲限。其四庫未收﹑及宋儒一派之著述未采入《皇淸經解》者﹐則擇其尢純正而有心得者。其專爲舉業而設﹐類似髙頭講章﹐如《四書本義匯參》﹐及一切庸惡陋劣如《四書大全》之類﹐槪不采錄。

一﹑語錄仿自禪宗﹐釋子不讀書﹐出語恆多俚俗。宋儒學旣近禪﹐並形式上亦必力求其似﹐殊爲無取。玆篇除朱子《或問》及《語類》外﹐其它語錄中𨿽有關於《論語》之研究﹐以其出言鄙倍﹐槪不采錄。

一﹑宋以後諸儒往往於札記中考據《論語》如《困學紀聞》《日知錄》《十駕齋養新錄》之類無慮數十種﹐其中不乏可采之處﹐𨿽非專著﹐亦在兼采之列。

一﹑宋儒理學爲儒﹑釋﹑道混合之一種哲學﹐本可成一家言﹐但必以爲直接孔孟心傳道統﹐則余未敢信。一部《論語》中﹐何嘗有一个「理」字﹖而《集注》釋天爲卽理也﹐釋天道爲天理﹔又遇《論語》凡有「斯」字或「之」字﹐悉以「理」字塡實之。皆不免彊人就我﹐聖人胸中何嘗有此種理障耶﹖朱子嘗云「聖賢議論﹐本是平易。今推之使髙﹐鑿之使深。」然《集注》釋「子在川上」﹐釋曾點言志﹐仍不免過髙之病。以此立說著書﹐未嘗不可﹐但非解經正軌﹐讀者當分別觀之。

一﹑淸初戴東原﹑毛西河諸家喜攻朱《注》考証之失﹐殊不知朱子嘗與人言「讀書玩理外﹐考證別是一種功夫﹐某向來不曾做。」朱子博極羣書﹐並非力不能爲。而其言如此﹐蓋當時風气不尙考證。以古人不經意之事﹐而蹈隙乘瑕攻之﹐不過以其名髙耳﹐然猶曰「是漢學家言也」。至顏﹑李同爲理學而亦攻朱﹐則更無謂。蓋漢儒恪守家法﹐篤信師說﹐從未敢輕詈古人。至更易經傳﹐推翻舊說﹐其風固自宋人開之。《集注》至以樊遲爲粗鄙近利以子夏﹑子遊爲語有流獘﹐敢於詈及先賢﹐更不足爲訓。以朱子之賢﹐猶有此失。是書力矯此獘﹐凡意气詬爭之語﹑門戶標榜之詞﹐槪不采錄。

一﹑《集注》喜貶抑聖門﹐爲全書最大污點﹐王船山《讀四書大全說》﹑毛西河《聖門釋非錄》論之詳矣。是書凡攻朱之語﹐例不采錄﹐然對此不能不設例外。昔阮嗣宗口不談人過﹐人稱其盛徳。何況對於古人。子貢方人﹐孔子以爲不瑕。故古來叢謗之深﹐無如朱子者﹐𨿽系無心之過﹐究屬嗔心過重﹐錄之所以示戒也。

一﹑宋儒以禪理詁經﹐好之者喜其直截痛快﹐惡之者又目其爲陽儒陰釋。考朱子《答孫敬甫書》「少時喜讀禪學文字」﹐又《與張侍郎書》云「左右旣得此把柄入手﹐便可攺頭換面。欲用儒家言語說向士大夫﹐接引從來學者。」是宋儒固不自諱。竊以爲孔子之道至大﹐無所不包﹐不特釋而已﹐卽道家亦有與之同者﹐如《無爲而治》一章是也。魏﹑晉諸儒喜以道家言詁經﹐茍有一得﹐未嘗不可兼收並蓄。蓋孔子之言有與釋家同者﹐如「毋意﹑毋必﹑毋固﹑毋我」﹐與佛家之破除二執﹐有何區別耶﹖其與之異者﹐則不必彊爲附會。陸﹑王一派末流如羅念庵﹑陳白沙輩﹐幾於無語不禪﹐亦是一病。是篇於末流狂禪一派牽彊附會之語﹐槪不采錄。

一﹑孔子之言﹐俟諸百世而不惑﹐所以爲至聖﹐不必後人代爲辯護周旋。《集注》於「天下有道﹐則庶人不議」﹐則曰「非箝其口使不敢言也。」於「民可使由之﹐不可使知之」下引程子曰「聖人設教﹐非不欲家諭而戶曉也。若曰聖人不使民知﹐則是後世朝四暮三之術也﹐豈聖人之心乎﹖」殊不知聖人之言絕無流獘﹐觀於今日歐洲之國會民主政治﹐此二章眞如日月經天﹐江河行地﹐洵萬古不易之至言也﹐何所用其回護耶﹗自歐化東漸﹐不特疑聖﹐且有誣聖以爲名髙者矣。是書采錄斷自淸代﹐凡現代名人之著述﹐除純粹解經者外﹐其它中西合參﹑新舊融會之作﹐值此是非淆亂﹑靡所折衷去取之間﹐懼多私見﹐故𨿽有佳篇﹐槪從割愛﹐恕不采錄。補遺之責﹐期之後人。

論語集釋卷一學而上

子曰「學而時習之﹐不亦說乎﹖

【考異】皇侃《論語義疏》本﹝下簡稱皇本﹞「說」字作「悅」。翟灝《四書考異》﹝下簡稱翟氏《考異》﹞﹕古喜說﹑論說同字﹐後漢增從「心」字別之。「悅」初見《廣韻》。徐鉉《新修字義》云「經典只作『說』」。然《毛詩》「說懌女美」﹐那陸氏釋云「又作『悅』。」《爾雅釋詁》﹕「悅﹐樂也。悅﹐服也。」皆書作「悅」。而《孟子》但用「悅」字﹐則二字通寫已久。「說」之見二十篇者﹐如《公冶長》篇「子說」﹑《雍也》篇「非不說子之道」﹑「子路不說」﹑《子罕》篇「能無說乎」﹑《子路》篇「近者說」﹑《陽貨》篇「子路不說」﹑《堯曰》篇「公則說」﹐皇本俱作「悅」。惟《先進》「無所不說」﹑《子罕》「易事而難說」﹐仍如監本。

按﹕翟灝《四書考異》考證精博。關於《論語》條考部分﹐本書收錄極多。標題仍稱《考異》者﹐示不敢掠美也。

【考證】《白虎通》﹕子者﹐丈夫之通稱。顧炎武《日知錄》﹕周制﹐公﹑侯﹑伯﹑子﹑男爲五等之爵﹐而大夫𨿽貴﹐不敢稱子。春秋自僖﹑文以後﹐執政之卿始稱子。其後匹夫爲學者所宗亦得稱子﹐老子﹑孔子是也。孔子弟子惟有子﹑曾子二人稱子﹐閔子﹑冉子僅一見。汪中《述學別錄》﹕古者孤卿大夫皆稱子﹐子者﹐五等之爵也。《周官典命》﹕「公之孤四命﹐以皮帛視小國之君。」《大行人》﹕「大國之孤﹐其禮視小國之君。」《春秋傳》﹕「列國之卿當小國之君。」小國之君則子﹑男也﹐子﹑男同等﹐不可以並稱﹐故著子去男﹐從其尊者。王朝則劉子﹑單子﹐列國則髙子﹑國子是也。王朝生稱子﹐沒配謚稱公。列國生稱子﹐沒配謚亦稱子。此其別也。稱子而不成辭﹐則曰夫子。夫者﹐人所指名也。《春秋傳》「夫固謂君」﹐「夫豈不知」﹐服云「夫謂鬭伯比。」「夫石猶生我」﹐服云「夫謂孟孫。」「夫不惡女乎」﹐服﹑杜並云「夫謂太子。」以夫配子﹐所謂取足以成辭爾。凡爲大夫﹐自適以下皆稱之曰夫子。孟獻子﹐穆伯之孫。穆伯之二子親爲其諸父﹐而曰夫子。崔成﹑崔彊稱其父亦曰夫子。故知爲大夫者例稱夫子﹐不以親別也。孔子爲魯司寇﹐其門人稱之曰子﹐曰夫子﹐後人沿襲以爲師長之通稱﹐而莫有原其始者。劉寶楠《論語正義》﹝下簡稱劉氏《正義》﹞﹕「曰」者﹐皇《疏》引《說文》云「開口吐舌謂之爲曰。」邢《疏》引《說文》云「曰﹐﹝上司下言﹞也。從口﹐乙聲。亦象口气出也。」所引《說文》各異。段氏玉裁校定作「從口﹐乙象口气出也」。又引《孝經》釋文云「從乙在口上。乙象气﹐人將發語﹐口上有气﹐故曰字缺上也。」「學」者﹐《說文》云「斅﹐覺悟也。從教﹐從冂。冂尙朦也。臼聲。學﹐篆文『斅』省。」《白虎通辟雍篇》﹕「學之爲言﹐覺也﹐以覺悟所未知也。」與《說文》訓同。

【集解】馬融曰「子者﹐男子之通稱﹐謂孔子也。」王肅曰「時習﹐學者以時誦習之。誦習以時﹐學無廢業﹐所以爲悅懌。」

按﹕何晏《集解序》云「《古論》惟博士孔安國爲這訓解﹐而世不傳。至順帝時﹐南郡太守馬融亦爲之訓說。」邢昺《疏》云「馬融亦爲《古文論語訓說》。」皇侃《疏》謂爲《魯論》訓詳﹐非也。隋﹑唐《志》皆不載﹐佚已久。王氏《義說》﹐史誌亦稱「注」﹐何晏《集解序》與陳羣﹑周生烈並云「義說」。《七錄》有王肅《論語注》十卷﹐隋唐《經藉志》云亡﹐而《唐書藝文志》﹑陸徳明《經典釋文序錄》並有王肅《論語注》十卷。蓋隋代散失﹐至唐復出﹐今則不可見矣。惟《論語馬氏訓說》二卷﹑《王氏義說》一卷各有輯本﹐在《玉函山房輯佚書》中。

【唐以前古注】皇侃《義疏》﹝下簡稱《皇疏》﹞﹕曰者﹐發語之端也。許氏《說文》云「開口吐舌謂之爲曰。」﹝按今《說文》無此文。﹞凡學有三時﹕一是就人身中爲時﹐十就年中爲時﹐三就日中爲時也。一就身中者﹐凡受學之道﹐擇時爲先﹐長則扞格﹐幼迷昏。故《學記》云「發然後禁﹐則扞格而不勝﹔時過然後學﹐則勤苦而難成」是也。旣必須時﹐故《內則》云「六年教之數與方名﹐七年男女不同席﹐八年始教之讓﹐九年教之數日﹐十年學書計﹐十三年學樂﹑誦《詩》﹑舞勺﹐十五年成童舞象。」並是就身中爲時也。二就年中爲時者﹐夫學隨時气則受業易入。故《王制》云「春夏學《詩》《樂》﹐秋冬學《書》《禮》」是也。春夏是陽﹐陽體輕淸﹐詩樂是聲﹐聲亦輕淸。輕淸時學輕淸之業則爲易入也。秋冬是陰﹐陰體重濁。書禮是事﹐事亦重濁。重濁時學重濁之業亦易入也。三就日中爲時者﹐前身中﹑年中二時﹐而所學並日日修習不暫廢也。故《學記》云「藏焉﹐修焉﹐息焉﹐遊焉」是也。今云「學而時習之」者﹐時是日中之時也。

【集注】學之爲言﹐效也。人性皆善而覺有先後﹐後覺者必效先覺之所爲﹐乃可以明善而復其初也。習﹐鳥數飛也。學之不已﹐如鳥數飛也。說﹐喜意也。旣學而又時時習之﹐則所學者熟而中心喜悅﹐其進自不能已矣。

【餘論】《朱子文集》﹝《答張敬夫》﹞﹕學而﹐說此篇名也。取其篇首兩字爲別﹐初無意義。但學之爲義﹐則讀此書者不可以不先講也。夫學也者﹐以字義言之﹐則己之未知未能而效夫知之能之之謂也。以事理言之﹐則凡未至而求至者﹐皆謂之學。𨿽稼圃射禦之微﹐亦曰學﹐配其事而名之也。而此獨專之﹐則所謂學者﹐果何學也﹖蓋始乎爲士者﹐所以學而至乎聖人之事。伊川先生所謂「儒者之學」是也。蓋伊川先生之言曰「今之學者有三﹕辭章之學也﹐訓詁之學也﹐儒者之學也。欲通道﹐則捨儒者之學不可。尹侍講所謂『學者﹐所以學爲人』也。學而至於聖人﹐亦不過盡爲人之道而已。」此皆切要之言也。夫子之所志﹐顏子之所學﹐子思﹑孟子之所傳﹐皆是學也。其精純盡在此書﹐而此篇所明又學之本﹐故學者不可以不盡心焉。毛奇齡《四書攺錯》﹕學有虛字﹐有實字。如學《禮》﹑學《詩》﹑學射﹑禦﹐此虛字也。若志於學﹑可與共學﹑念終始典於學﹐則實字矣。此開卷一學字﹐自實有所指而言。乃注作「效」字﹐則訓實作虛﹐旣失旣詁字之法﹐且效是何物﹐可以時習﹖又且從來字學並無此訓﹐卽有時通「效」作「效」﹐亦是虛字。善可效﹐惡亦可效。《左傳》「尢人而效之」﹐萬一效人尢﹐而亦習之乎﹖錯矣﹗學者﹐道術之總名。賈誼《新書》引逸《禮》云「小學業小道﹐大學業大道。」以學道言﹐則大學之道﹐格致誠正修齊治平是也。以學述言﹐則學正崇四術﹐凡春秋《禮》《樂》﹐冬夏《詩》《書》皆是也。此則學也。黃式三《論語後案》﹝下簡稱《黃氏後案》﹞﹕學謂讀書﹐王氏及程子說同。朱子注學訓效者﹐統解字於第一學字之中﹐如「孰爲好學」﹑「弟子不能學」﹑「願學」﹑「學道」﹐必訓爲效而始通。其引程子說學爲讀書﹐時習爲旣讀而時思繹﹐則此章之正解。黃直卿《語錄》甚明。此篇「行有餘力﹐則以學文」﹐「𨿽曰未學﹐必謂之學」﹐下篇學﹑思對言﹐學﹑問對言﹐好學﹑忠信對言﹐博學﹑約禮對言﹐文學徳行對言﹐學《易》﹑學《詩》﹐學《禮》皆謂讀書﹐而又斥「何必讀書﹐然後爲學」之佞。蓋學者所以學聖人之道﹐而聖人往矣﹐道在方策也。劉逢錄《論語述何》﹕學謂刪定《六經》也。當春秋時﹐異端萌芽已見﹐夫子乃述堯舜三王之法﹐垂教萬世。非是則子思所謂「有弗學」也。焦循《論語補疏》﹕當其可之謂時。說﹐解悅也。「不憤不啟﹐不悱不發」﹐時也。「中人以上可以語上﹐中人以下不可以語上」﹐時也。「求也退﹐故進﹔由也兼人﹐故退」﹐時也。學者以時而說﹐此大學之教所以時也。

按﹕「學」字系名辭﹐《集注》解作作動辭﹐毛氏議之是也。惟其以後覺者必效先覺所爲爲學﹐則精確不磨。今人以求知識爲學﹐古人則以修身爲學。觀於哀公問弟子孰爲好學﹐孔門身通六藝者七十二人﹐而孔子獨稱顏淵﹐且以不遷怒﹑不貳過爲好學﹐其證一也。孔子剟又曰「君子謀道不謀食。學也﹐祿在其中矣。」其答子張學幹祿﹐則曰「言寡尢﹐行寡悔﹐祿在其中矣。」是可知孔子以言行寡尢悔爲學﹐其證二也。大學之道﹐「壹是皆以修身爲本」﹐其證三也。

【發明】《焦氏筆乘》﹕李修平曰「宣和庚子﹐某人辟雍。同捨趙孝孫仲修﹐伊川先生髙弟趙彥子之子也﹐於某有十年之長。辛丑春同試南宮﹐仲修中選﹐而某被黜。仲修勉之曰﹕『公盛年一跌何傷﹐姑歸讀書可也。』某意不懌。趙曰﹕『公頗讀《論語》否﹖』卽應之曰﹕『三尺之童皆讀此﹐何必某。』仲修笑曰﹕『公卽知讀此﹐且道「學而時習之」以何者爲學﹖』某茫然不知所對。仲修徐曰﹕『所謂學者﹐非記問誦說之謂﹐非絺章繪句之謂﹐所以學聖人也。旣欲學聖人﹐自無作輟。出入起居之時﹐學也。飲食遊觀之時﹐學也。疾病死生之時﹐亦學也。人須是識得「造次必於是﹐顚沛必於是」﹐「立則見其參於前﹐在輿則見其倚於衡也」﹐方可以學聖人。』某聞其言﹐頓若有悟。」

有朋自遠方來﹐不亦樂乎﹖

【考異】陸徳明《論語釋文》﹕「有」﹐或作「友」﹐非。《白虎通辟雍篇》引《論語》曰「朋友自遠方來。」阮元《論語校勘記》﹕鄭氏康成注此云「同門曰朋﹐同志曰友。」是舊本皆作友字。臧庸《拜經日記》﹕《白虎通辟雍篇》﹕「師弟子之道有三﹕《論語》曰『朋友自遠方來』﹐朋友之道也。」又《易蹇》正義﹑《周禮司諫》疏並引鄭康成此注云「同門曰月﹐同志曰友。」考班孟堅引用多爲《魯論》﹐包鄭所注亦《魯論》﹐然則《魯論》舊本作「朋友自遠方來」﹐陸氏所見本「有」作「友」﹐正與班鄭等合。特「友」字當在「朋」下﹐何晏作「有朋」未知所據。所采《包注》原本當亦有「同志曰友」一句﹐因經作「有」﹐故節之。洪頤煊《讀書叢錄》據《文選》陸機《挽歌》「友朋自遠方」李善注引《論語》爲證﹐謂「有」當作「友」。武億《羣經義證》﹕《釋名》﹕「友﹐有也﹐相保有也。」友﹑有同用﹐或作「友」﹐與古傳本合﹐未可云非。盧文弨《釋文考證》﹕《呂氏春秋貴直篇》「有人自南方來」﹐句法極相似。陸氏謂「作『友』非」是也。

按﹕馬國翰《玉函山房輯佚書論語類》謂包爲《魯論》﹐作「有朋」﹔《周易蹇》正義引鄭玄《注》並解「朋友」。陸徳明《釋文》云「鄭校周之本﹐以《齊》《古》讀正凡五十事。」凡與《魯》異而不言從《古》者﹐《齊》《古》同也。然則作「有朋」者﹐《魯論》也。作「朋友」者﹐《齊》《古論》也。

【考證】宋翔鳳《朴學齋札記》﹕《史記孔子世家》﹕「定公五年﹐魯自大夫以下皆僭離於正道﹐故孔子不仕﹐退而修《詩》《書》《禮》《樂》。弟子彌眾﹐至自遠方﹐莫不受業焉。」弟子至自遠方﹐卽「有朋自遠方來」也。「朋」卽指弟子。故《白虎通辟雍篇》云「師弟子之道有三﹕《論語》曰『朋友自遠方來』﹐朋友之道也。」又《孟子》﹕「子濯孺子曰﹕『其取友必端矣。』」亦指友爲弟子。毛奇齡《論語稽求篇》﹕「同門曰朋。」此是古注﹐自《說文》及《詩注》《左傳注》《公羊傳注》皆然。《周禮大司徒》鄭注「同師曰朋」﹐便不如同門之當。蓋朋友是門戶之名﹐凡曰朋黨﹐曰朋比﹐比是鄕比﹐黨是黨塾﹐皆裏門閭戶學僮居處名色。故朋爲同門﹐此是爾﹐不可易也。大抵學中境次﹐從黨庠肄習之後﹐旣已分開﹐又復來合﹐致足娛樂。與《學記》所云「敬業樂羣」﹐《檀弓》所云「離羣索居」﹐正可比觀。蓋以離爲苦﹐則必以合爲樂也。潘維城《論語古注集箋》﹝下簡稱潘氏《集箋》﹞﹕「朋」﹐《說文》以爲古文「鳳」﹐云「鳳飛﹐羣鳥從以萬數﹐故以爲朋黨字。」劉氏《正義》﹕「自遠方來」者﹐《廣雅釋詁》﹕「自﹐從也。」《爾雅釋詁》﹕「遠﹐遐也。」《淮南兵略訓》﹕「方者﹐地也。」《禮表記》注﹕「方﹐四方也。」《爾雅釋詁》﹕「來﹐至也。」並常訓。《學記》言學至大成﹐「足以化民易俗﹐近者說服﹐而遠者懷之﹐此大學之道也。」然則朋來正是學成之驗。「不亦樂乎」者﹐《蒼頡篇》﹕「樂﹐喜也。」與「說」義同。《易彖傳》﹕「麗澤兌﹐君子以朋友講習。」兌者﹐說也。《禮中庸》云「誠者﹐非自成己而已也﹐所以成物也。」此文「時習」是成己﹐「朋來」是成物。但成物亦由成己﹐旣以驗己之功修﹐又以得教學相長之益﹐人才造就之多﹐所以樂也。孟子以「得天下英才而教育之」爲樂﹐亦此意。

【集解】包咸曰「同門曰朋。」

按﹕咸字子良﹐會稽曲阿人。少爲諸年﹐倡魯《詩》《論語》。舉孝廉﹐除郎中。建武中﹐入授皇太子《論語》﹐又爲其章句。拜諫議大夫﹐五年﹐遷大鴻臚。事迹詳《後漢書儒林傳》。《皇疏》作「苞咸」﹐「苞」﹑「包」二字古通﹐當依《漢書傳》作「包」。何晏《論語集解》云「安昌侯張禹本受《魯論》﹐兼講《齊說》。善者從之﹐號曰『張侯論』﹐爲世所貴﹐包氏﹑周氏章句出焉。」然則包氏所爲章句﹐蓋用禹說。惜全書久佚﹐隋﹑唐《志》皆不及著目﹐今惟《玉函山房輯佚書》中有輯本二卷。﹝此注《文選古詩十九首》李善注引作《鄭注》﹐未知孰是。﹞

【唐以前古注】《皇疏》引江熙云﹕君子以朋友講習﹐出其言善﹐則千里之外應之。遠人且至﹐況其近者乎﹖道可齊味﹐歡然適願﹐所以樂也。

按﹕《隋書經籍志》有《集解論語》﹐江熙撰。《唐書藝文志》作江熙《集解》﹐並云十卷。熙《晉書》無傳。據《冊府元龜》﹐知其字太和﹐爲兗州別駕。他無可考。《皇疏序》稱熙所集《論語》凡十三家﹐取從說以成書﹐故以《集解》爲名。《邢昺疏》引二節﹐知此書宋初尙存﹐今佚。玉函山房有輯本十卷。觀此則有晉一代之說《論語》﹐其同異得失略備於玆矣。

【集注】朋﹐同類也。自遠方來﹐則近者可知。程子曰「以善及人而信從者眾﹐故可樂。」又曰「說在心﹐樂主發散在外。」

【別解】兪樾《羣經來議》﹕《釋文》曰「『有』或作『友』。」阮氏《校勘記》據《白虎通辟雍篇》引此文作「朋友自遠方來」﹐洪氏頤煊《讀書叢錄》又引《文選》陸機《挽歌》「友朋自遠來」證舊本是「友」字。今按《說文方部》﹕「方﹐並船也。象兩舟省總頭形。」故方卽有並義。《淮南泛論篇》曰「乃爲窬方版」﹐髙誘注曰「方﹐並也。」《尙書微子篇》曰「小民方興。」《史記宋世家》作「並興」﹐是「方」﹑「並」同義。友朋自遠方來﹐猶云友朋自遠並來。曰友曰朋﹐明非一人﹐故曰並來。然則「有」之當作「友」﹐尋繹本文卽可見矣。今學者誤以「遠方」二字連文﹐非是。凡經言「方來」者﹐如《周易》「不寧方來」﹐《尙書》作「兄弟方來」﹐義皆同。

【餘論】《論語述何》﹕《易》曰「君子居其室﹐出其言善﹐則千里之外應之﹐況其邇才乎﹖」《記》曰「獨學而無友﹐則孤陋而寡聞。友天下之善士故樂。」阮元《揅經室集》﹕此章乃孔子教人之語﹐卽生平學行始末也。故學必兼誦行﹐其義乃全。《注》以習爲誦習﹐失之。朋自遠來者﹐孔子道兼師儒。《周禮司徒》師以徳行教民﹐儒以六藝教民。各國學者皆來從學也。蓋學而時習﹐未有不朋來。聖人之道不見用於世﹐所恃以傳於天下後世者﹐朋也。潘氏《集箋》﹕《史記孔子世家》云「定公五年﹐魯自大夫以下皆僭離於正道﹐故孔子不仕﹐退而修《詩》《書》《禮》《樂》。弟子彌眾﹐至自遠方﹐莫不受業焉。」卽「有朋自遠方來」也。

按﹕阮氏﹑潘氏此章貼孔子自身說﹐𨿽系創論﹐但非別解﹐故入之《餘論》中。

人不知而不慍﹐不亦君子乎﹖」

【考證】《禮哀公問》﹕「君子也者﹐人之成名也。」《白虎通號篇》﹕「或稱君子者﹐道徳之稱也。君之爲言﹐羣也。子者﹐丈夫之通稱也。」

【集解】慍﹐怒也。凡人有所不知﹐君子不怒。﹝凡不載何人說者﹐皆何晏之詞。下仿此。﹞

【唐以前古注】《皇疏》此有二釋﹕一云「古之學者爲己﹐已得先王之道﹐含章內映﹐他人不見知而我不怒也。」一云「君子易事﹐不求備於一人。故爲教誨之道﹐若人有鈍根不能知解者﹐君子恕之而不慍怒也。」又引李充云﹕慍﹐怒也。君子忠恕﹐誨人不倦﹐何怒之有乎﹖明夫學者﹐始於時習﹐中於講肄﹐終於教授者也。

按﹕《晉書文苑傳》﹕「充字宏度﹐江夏人。官著作郎。」《七錄》載充《論語釋》一卷﹐至隋已亡。《隋書經藉志》別有《論語》十卷﹐晉著作郎李充注。《唐書藝文志》並同。而《宋史藝文志》不載﹐今佚。玉函山房有輯本二卷﹐玆錄之以備一家。

【集注】慍﹐含怒意。君子﹐成徳之名。尹氏曰「學在己知﹐不知在人﹐何慍之有﹖」

【別解】王衡《論語駁異》﹕羅近溪謂「愈學而愈悅﹐如何有厭﹔愈教而愈樂﹐如何有倦﹔故不慍人之不己知者﹐正以其不厭不倦處」。此卻說得好。《論語補疏》﹕《注》言「人有所不知」﹐則是人自不知﹐非不知己也。有所不知﹐則亦有所知。我所知而人不知﹐因而慍之﹐矝也﹔人所知而我不知﹐又因而慍之﹐忌也。君子不矝則不忌﹐可知其心休休﹐所以爲君子也。《後漢儒林傳》注引《魏略》云「樂詳字文載。黃初中﹐徵拜博士十餘人﹐學多褊﹐又不熟悉﹐惟詳五業並授。其或難質不解﹐詳無慍色﹐以杖畫地﹐牽譬引類﹐至忘寢食。」毛奇齡《四書剩言》﹕《論語》「人不知而不慍」﹐《孔疏》原有十義﹕一是不知學﹐一是不知我。今人但知後說﹐似於本章言學之意反未親切。何平叔云「凡人有所不知﹐君子不怒。」其云「有所不知」者﹐言學有所不解也。「君子不怒」者﹐猶言「君子易事不求備」也。蓋獨學共學﹐教人以學﹐皆學中事。夫子一生祇學不厭﹐教不倦﹐自言如此﹝見《默識》節﹞﹐門弟子言如此﹝見《公西華》節﹞﹐後人言如此﹝見《孟子》﹞﹐故首章卽以此發明之。

按﹕此本李充之說﹐《皇疏》取之﹐然實不如《朱注》之長。劉寶楠云「教學之法﹐語之而不知﹐𨿽捨之亦可﹐無容以不慍卽稱君子。此注所云不與經旨應也。」

【餘論】《朱子語類》﹕人不知而不慍﹐自是不相干涉。己爲學之初﹐便是不要人知﹐至此而後眞能不要人知爾。若煆煉未能得十分成熟﹐心固有時被其所動﹐及到此方眞能人不我知而不慍也。又曰﹕不慍不是大怒﹐心中略有不平之意便是慍。此非得之深﹑養之厚者不能如此。鹿善繼《四書說約》﹕說樂不慍﹐向非於人所不見之地有內省不疚之功﹐何以如此眞切﹐如此超脫﹖此章是孔子自寫生面﹐全重時習。蓋本心難昧﹐未嘗不知修持﹐祇轉念易乖﹐學而易厭。時習則功夫無問﹐本體流行﹐深造自得﹐欲罷不能﹐說可知矣。張履祥《備忘錄》﹕朱子謂「不知而不慍者逆而難」﹐不知豈特爲人忽易而已﹐甚者賤辱之﹐咎責之﹐怨惡之﹐無所不至。舜之於家﹐文於朝﹐孔孟春秋戰國之世﹐一時父子兄弟君臣朋友其孰能知之﹖當時而能不慍﹐豈非甚難﹖非甚盛徳﹐何以履之而泰然乎﹖何義門《讀書記》﹕此與《中庸》「遁世不見知而不悔」同意﹐非謂世無見用者也。此對上說﹑樂十字﹐故云不慍。《中庸》對上「半塗而廢」﹐故云不悔。《揅經室集》﹕「人不知」者﹐世之天子諸侯皆不知孔子﹐而道不行也。「不慍」者﹐不患無位也。學在孔子﹐位在天命。天命旣無位﹐則世人必不知矣﹐此何慍之有乎﹖孔子曰「五十而知天命」者﹐此也。此章三節皆孔子一年事實﹐故弟子論撰之時﹐以此冠二十篇之首也。二十篇之終曰「不知命﹐無以爲君子」﹐與些始終相應也。

【發明】梁淸遠《采榮錄》﹕《論語》一書﹐首言爲學﹐卽曰悅﹐曰樂﹐曰君子。此聖人最善誘人處﹐蓋知人皆憚於學而畏其苦也。是以鼓之以心意之暢適﹐動之以至美之嘉名﹐令人有欣羨之意﹐而不得不勉力於此也。此聖人所以爲萬世師。

有子曰「其爲人也孝弟﹐而好犯上者﹐鮮矣﹔不好犯上﹐而好作亂者﹐未之有也。

【考異】《論語釋文》﹕「弟」﹐本或作「悌」。下同。皇本作「悌」。邱光庭《兼明書》亦作「悌」。

【音讀】武億《經讀考異》﹕近讀並以「其爲人也孝弟」爲句﹐愚謂「其爲人也」當絕句﹐「孝弟」連下「而好犯上者鮮矣」讀﹐語勢自順。

按﹕《詩大雅思齊正義》《孝經事君章疏》俱引《論語》「孝悌而好犯上者鮮矣」﹐可見唐以前人讀法。此武氏之說所本。

【考證】《柳柳州文集》﹕諸儒皆以《論語》孔子弟子所記﹐不然也。孔子弟子曾參最少﹐又老且死﹐是書記其將死之言﹐則去孔子之時甚遠﹐而當時諸弟子略無存者矣。竊意孔子嘗雜記其言﹐而卒成其書者﹐曾子弟子樂正子春﹑子思之徒也。故《論語》書中所記諸弟子必以字﹐而曾子不然﹐蓋其弟子之號師爾。而有子亦稱子者﹐孔子旣歿﹐諸弟子嘗以其似孔子而師之﹐後乃叱避而退﹐則固嘗有師之號矣。《程子經說》﹕《論語》曾子﹑有子弟子撰﹐所以知者﹐惟二子不名。朱子《或問》﹕柳氏之論曾子者得之。而有子叱避之說﹐則史氏之鄙陋無稽﹐而柳氏惑焉。以《孟子》考之﹐當時旣以曾子不可而寢其義﹐曷嘗有子據孔子之位而有其號哉﹖故程子特因柳氏之言斷而裁之﹐以爲《論語》之書﹐成於有子﹑曾子之門人。王應麟《困學紀聞》﹕或問﹕「《論語》首篇之次章卽述有子之言﹐而有子﹑曾子獨以子稱何也﹖」曰「程子謂此書成於有子﹑曾子之門人也。」曰「柳子謂孔子之沒﹐諸弟子以有子爲似夫子﹐立而師之。其後不能對諸子之問﹐乃叱避而退。則固常有師之號﹐是以稱子。其說非歟﹖」曰「非也。此太史公采雜說之謬﹐宋子京﹑蘇子由辧之矣。孟子謂子夏﹑子張﹑子遊以有若似聖人﹐欲以所事孔子事之。朱子云﹕『蓋其言行气象有似之者。』如《檀弓》所記子遊謂有若之言似夫子之類是也﹐豈謂貌之似哉﹖」曰「有子不列於四科﹐其人品何如﹖」曰「宰我﹑子貢﹑有若智足以知聖人﹐此孟子之言也。蓋在言語之科﹐宰我﹑子貢之流亞也。」曰「有子之言可得聞與﹖」曰「盍徹之對﹐出類拔萃之語﹐見於《論》《孟》。而《論語》首篇所載凡三章﹐曰孝弟﹐曰禮﹐曰信恭﹐尢其精要之言也。其論晏子焉知禮﹐則《檀弓》述之矣。《荀子》云『有子惡臥而焠掌』﹐可見其苦學。」曰「朱謂有子重厚和易﹐其然與﹖」曰「吳伐魯﹐微虎欲宵攻王捨﹐有若與焉﹐可謂勇於爲義矣﹐非但重厚和易而已也。」曰「有子﹑曾子並稱﹐然斯道之傳惟曾子得之。子思﹑孟子之學﹐曾子之學也。而有子之學無傳焉﹐何歟﹖」曰「曾子守約而力行﹐有子知之而已﹐智足以知聖人而未能力行也。《家語》稱其彊識好古道﹐其視以魯得之者有間矣。」曰「學者學有子可乎﹖」曰「弟子務本﹐此入道之門﹐積徳之基﹐學聖人之學莫先焉。未能服行斯言﹐而欲淩髙厲空﹐造一貫忠恕之域﹐吾見其自大而無得也。學曾子者當自有子弟子之言始。」曰「《檀弓》記有子之言皆可信乎﹖」曰「王無咎嘗辧之矣。若語子遊欲去喪之踴﹔孺子﹝左享右黃﹞之喪﹐哀公欲設撥﹐以問若﹐若對以爲可﹔皆非也﹐惟《論語》所載爲是。」阮元《論語解》﹕弟子以有子之言似夫子而欲師之﹐惟曾子不可彊﹐其餘皆服之矣。故《論語》次章卽列有子之語﹐在曾子之前。劉氏《正義》﹕案曾子不可彊﹐非不服有子也﹐特以尊異孔子﹐不敢以事師之禮用他人。觀曾子但言孔子徳不可尙﹐而於有子無微辭﹐則非不服有子可知。當時弟子惟有子﹑曾子稱子﹐此必孔子弟子於孔子沒後尊事二子如師﹐故通稱子也。至閔子騫﹑冉有各一稱子﹐此亦二子之門人所記﹐而孔子弟子之於十子仍稱字﹐故篇中於閔﹑冉稱字稱子錯出也。簡朝亮《論語集注補正述疏》﹕或曰四子皆稱子﹐閔子﹑冉子之門人亦記之﹐而終成之者﹐有子﹑曾子之門人也﹐以二子獨次乎《學而第一》篇之前列也。有子次《子曰學而》章後﹐不連有子而卽次曾子者﹐嫌次之於有子後也﹐故必又起《子曰巧言》章而以曾子次其後﹐明乎皆次之於孔子後也。《孟子》云「昔者孔子沒﹐子夏﹑子張﹑子遊以有若似聖人﹐欲以所事孔子事之。彊曾子﹐曾子曰﹕『不可。江漢以濯之﹐秋陽以暴之﹐皜皜乎不可尙已。』」由是言之﹐有子爲諸賢所尊﹐而曾子過於諸賢﹐皆可知也。故成書者以次前列焉。如謂閔子﹑冉子之門人終成之﹐則旣以有子﹑曾子次之於孔子後﹐當繼以閔子﹑冉子次之矣。蓋成書者﹐尊師之義宜然也。

按﹕《史記仲尼弟子列傳》﹕「有若少孔子三十三歲。」《論語邢疏》及《禮檀弓疏》引作「四十三歲」﹐裴駰《史記集解》引鄭玄云「魯人。」此出鄭氏《孔子弟子目錄》﹐今佚不傳。

【集解】孔﹝安國﹞曰「有子﹐弟子有若。」何曰「鮮﹐少也。上謂凡在己上者。言孝弟之人攺恭順﹐好欲犯其上者少也。」

按﹕安國字子國﹐孔子十二世孫。年四十﹐爲諫議大夫。後魯恭王壞夫子故宅﹐得壁中《詩》《書》﹐悉以歸子國。子國乃考論古今文字﹐撰眾師之義﹐爲《古文論語訓解》十一篇。何晏《集解》云「《古論》惟博士孔安國爲之訓解﹐而世不傳。」《隋書經藉志》《唐書藝文志》皆不著錄﹐今惟玉函山房有輯本十卷。

【唐以前古注】《孝經正義》引《論語》鄭氏注﹕孝爲百行之本﹐言人之爲行﹐莫先於孝。

按﹕近有集鄭注《古文論語》二卷﹐托名宋王應麟者﹐所收未盡。海寧陳氏鱣《論語古訓》搜采較詳。馬國翰有輯本﹐其中爲《集解》所未采者尙多﹐玆擇錄之以存漢代大師之說。

《皇疏》引熊埋云﹕孝悌之人志在和悅﹐先意承旨。君親有日月之過﹐不得無犯顏之諫。然𨿽屢納忠規﹐何嘗好之哉﹖今實都無好而復云「鮮矣」者﹐以好見開﹐則生陵犯之慚﹔以犯見塞﹐則抑匡弼之心。必宜微有所許者﹐實在奬其志分﹐稱論教體也。故曰「而好犯上者鮮矣」。孝悌之人﹐當不義而諍之﹐尙無意犯上﹐必不識爲亂階也。

按﹕熊埋不詳何人﹐馬國翰以爲卽《唐書藝文志》雜家之熊理﹐亦想當然耳。熊以犯上爲犯顏而諫﹐皇侃取之。焦循《論語補疏》伸其說﹕「據《漢書敍傳》『劉向﹑杜鄴﹑王章﹑朱云之徒﹐肆意犯上』﹐《後漢書》『田丰剛而犯上』﹐以犯上爲犯顏﹐古之通義也。」其說甚辧﹐然亦過求異耳﹐《邢疏》駁之是也。

【集注】有子﹐孔子弟子﹐名若。善事父母爲孝﹐善事兄長爲弟。犯上﹐謂干犯在上之人。鮮﹐少也。作亂則爲悖逆爭鬥之事矣。此言人能孝弟﹐則其心和順﹐少好犯上﹐必不好作亂也。

君子務本﹐本立而道生。孝弟也者﹐其爲仁之本與﹗」

【考異】《七經考文》曰足利本「其仁之本與」﹐無爲字。葉徳輝《日本天文本論語校勘記》﹕足利本﹑唐本﹑津藩本﹑正平本均無「爲」字。

按﹕日本流傳中國《論語》本有二﹕一爲正平《集解》本﹐見於錢曾《讀書敏求記》。一爲皇侃《義疏本》﹐乾隆開四庫時歙人鮑廷博得之﹐刻入《知不足齋叢書》。此外刻本以天文癸巳刻單經爲最善《經藉訪古志》已著錄﹐彼國亦希見。考日本天文癸巳當明嘉靖十二年﹐比之《皇疏》﹑正平二本時代稍後。葉氏取《七經孟子考文》所引古本﹑足利本﹑一本﹑二本﹑三本﹑﹝皆日本古本﹞﹑《皇疏》本﹑正平本﹑黎刻正平本札記所引津藩有造館本﹑傅懋元觀察重刻唐卷子本校錄﹐與今本異者三百餘事﹐別爲《校勘記》一卷。至中土宋元舊本﹐則以有阮氏《校勘記》在﹐不復出也。

陳善《捫虱新語》﹕古人多假借用字。《論語》中如「孝弟也者﹐其爲仁之本與」﹐又曰「觀過﹐斯知仁矣」﹐又曰「井有仁焉」﹐竊謂此「仁」字皆當作「人」。王恕《石渠意見》﹕「爲仁」之「仁」當作「人」﹐蓋承上文「其爲人也孝弟」而言。孝弟乃是爲人之本。焦氏《筆乘》﹕何比部語予﹕「丰南禺道人曾論『孝弟也者﹐其爲仁之本與』﹐『仁』原是『人』字。蓋古『人』作『』因攺篆爲隸﹐遂訛傳如此。如『井有仁焉』亦是『人』字也。」予思其說甚有理。孝弟卽仁也。謂孝弟爲仁本﹐終屬未通。若如丰說﹐則以孝弟爲立人之道﹐於義爲長。朱彬《經傳考證》﹕「仁」卽「人」也。《論語》「觀過﹐斯知仁矣」﹐《後漢書吳佑傳》引作「人」。「無求生以害仁」﹐《唐石經》「仁」作「人」。江聲《論語竢質》﹕「仁」讀當爲「人」﹐古字「仁」﹑「人」通。「其爲人之本」﹐正應章首「其爲人也孝弟」句。不知六書叚借之法﹐徒泥仁爲仁義字﹐紛紛解說無當也。劉氏《正義》﹕宋氏翔鳳《鄭注輯本》﹐「爲仁」作「爲人」﹐云「言人有其本性﹐則成功立行也。」案「仁」﹑「人」當出《齊》《古》《魯》異文。鄭就所見本「人」字解之﹐「爲人之本」與上文「其爲人也」句相應﹐義亦可通。王肇晉《論語經正錄》﹕孝弟爲行仁之本﹐義固正大。觀「井有人焉」﹐「人」借作「仁」﹐則此章「仁」字似亦「人」之借字。如作「人」字解﹐與章首「其爲人也」句相應﹐義甚直截。黃汝成《日知錄集釋》引錢氏曰﹕《初學記友悌部》《太平禦覽人事部》引《論語》俱云「其爲人之本與」。有子先言「其爲人也孝弟」﹐後言「其爲人之本」﹐首尾相應﹐亦當以作「人」爲長也。

按﹕錢氏之說是也。林春溥《四書拾遺》云「案『不知其仁』﹑『無求生以害仁』﹐《唐石經》皆作『人』。『古之賢人也』﹐古本作『仁』。『何以守位曰人』﹐《釋文》引桓玄﹑明僧紹作『仁』。『柏人』﹐《道因碑》作『栢仁』。並可互證。」宋儒不通訓詁﹐遂至沿襲其誤﹐彊事解釋。於是程叔子謂「性中有仁﹐曷嘗有孝弟來」﹐謝顯道謂「孝弟非仁」﹐陸子靜直斥有子之言爲支離﹐王伯安謂「仁祇求於心﹐不必求諸父兄事物」。種種謬說﹐由此而生。蓋儒家之所謂道﹐不出倫常日用之間﹐故《中庸》言「天下之達道五」﹐又曰「道不遠人」﹐《孟子》言「道在邇而求諸遠」﹐卽有子本立道生之說也。老莊一派始求道於窈冥恍忽不可名象之中﹐後儒𨿽知其非﹐而終不脫此窠臼﹐此其所以致疑於有子也。《論語駁異》及《四書辧證》𨿽主王恕之說﹐但以爲作「仁」亦可通。然《初學記》及《禦覽》均作「人」﹐可見唐及北宋初人所見本尙有作「人」者。經傳中「仁」﹑「人」二字互用者多﹐「仁」特爲「人」之借字﹐不止此一事也。《集注》於「井有仁焉」已云「當作人」﹐獨此條猶沿舊說﹐蓋偶未深考。

【考證】《說苑建本篇》﹕孔子曰「君子務本﹐本立而道生。」夫本不正者末必倚﹐始不盛者終必衰。《詩》云「原隰旣平﹐泉流旣淸﹐本立而道生。」《呂氏春秋孝行篇》﹕凡爲天下治國家﹐必務本而後末。又云﹕務本莫貴於孝。夫孝﹐三皇五帝之本務﹐而萬事之紀也。夫執一術而百善至﹐百邪去﹐天下從者﹐其惟孝也。《揅經室集論仁篇》﹕此四句乃孔子語。而「本立而道生」一句﹐又古逸《詩》也。𨿽漢人引《論語》往往皆以爲孔子之言﹐但劉向明以此上二句爲孔子之言﹐尙是漢人傳《論語》之舊說。而又以爲有子之言者﹐所以有似夫子也。又《後漢書延篤傳》云「夫仁人之有孝﹐猶四體之有心腹﹐枝葉之有根本也。聖人知之﹐故曰﹕『夫孝﹐天之經也﹐地之義也﹐人之行也。君子務本﹐本立而道生。孝弟也者﹐其爲人之本與。』」觀延篤以此節十九字與《孝經》十四字同引爲孔子之言﹐愈可見漢人舊說皆以此爲孔子之言矣。劉氏《正義》﹕「務本」是古成語﹐而有子引之。《說苑》及《後漢延篤傳》皆作孔子語者﹐七十子所述皆祖聖論﹐又當時引述各經﹐未檢原文﹐或有錯誤故也。

【集解】本基也。基立而後可大成。包曰「先能事父兄﹐然後仁道可大成。」

【唐以前古注】《皇疏》引王弼云﹕自然親愛爲孝﹐推愛及物爲仁也。

按﹕《隋志》載弼撰《論語釋疑》三卷﹐《唐志》云二卷﹐陸徳明《經典釋文序錄》仍作三卷。今佚﹐惟玉函山房有輯本。其說經不脫魏晉玄虛之習﹐故錄以備一家。

【集注】務﹐專力也。本﹐猶根也。仁者﹐愛之理﹑心之徳也。爲仁﹐猶曰行仁。與者﹐疑辭﹐謙退不敢質言也。言君子凡事專用力於根本﹐根本旣立﹐則其道自生﹐如上文所謂孝弟乃是爲仁之本﹐學者務此﹐則仁道自此而生也。

按﹕《集注外注》尙有程子「性中祇有仁義禮智﹐曷嘗有孝弟來」一段。明季講家深詆之﹐謂與告子義同病。淸初漢學家詆之尢力。考《朱子文集答範伯崇》云「性中祇有仁義禮智﹐曷嘗有孝弟來。此語亦要體會得是﹐若差卽不成道理。」是朱子先已疑之矣。疑之而仍采爲注者﹐門戶標榜之習中之也。是書旣不標榜﹐亦不攻擊﹐故不如刪去以歸簡淨。

【餘論】《論語稽求篇》﹕《何注》﹕「先能事父兄﹐然後仁道可大成。」此以仁孝分先後所始。然此系西異學﹐從來無此。案《呂覽》﹕「夫孝﹐三王五帝之本務。」此「本務」字實出有子「務本」之語﹐故唐太宗《孝經序》以孝爲百行之源﹐源卽本也。至東漢之季﹐南陽延篤有仁孝先後論﹐則意是時已創有仁先孝弟之說﹐且混本末爲先後。其異說所始﹐實本諸此。宦懋庸《論語稽》﹕凡注家皆視仁與孝弟爲二橛﹐不知「仁」古與「人」通。《孟子》「仁者﹐人也」﹐《說文》人像形字﹐人旁著二謂之仁﹐如果中之仁﹐萌芽十瓣。蓋人身生生不已之理也。僅言仁﹐故不可遽見。若言仁本是人﹐則卽於有生之初能孝能弟上見能孝弟乃成人﹐卽全乎其生理之仁。不孝弟則其心已麻木不仁﹐更何以成其爲人﹖「本立而道生」句﹐逸《詩》也。凡「道」字古書並訓道路﹐從辵﹐從首。《大學》之道﹐《中庸》「率性之謂道」﹐詁訓並同。有了引《詩》斷章﹐言君子必專用力於本﹐有本乃有路可行。若上文所謂孝弟者﹐乃人身生理之本也。

按﹕懋庸貴州遵義人﹐所著《論語稽》二十卷﹐體裁與《論語後案》同。不立門戶﹐而精警則過之。

【發明】陳天祥《四書辧疑》﹕古之明王﹐教民以孝弟爲先。孝弟舉﹐則三綱五常之道通﹐而國家天下之風正。故其治道相承﹐至於累世數百年不壞﹐非後世能及也。此可見孝弟功用之大。有子之言﹐可謂得王道爲治之本矣。《孟子》言「人人親其親﹐長其長﹐而天下平」﹐與此章義同。蓋皆示人以治國平天下之要端也。

按﹕《大學》﹕「其本亂而末治者否矣。其所厚者薄﹐而其所薄者厚﹐未之有也。」古未有不孝於親而能忠於國者﹐亦未有不敬其兄而能篤於故舊者。語云「求忠臣必於孝子之門。」又云「聖人以孝治天下。」有子之言﹐洵治國之實至名寶鑑也。

子曰「巧言令色﹐鮮矣仁﹗」

【考異】皇本作「鮮矣有仁」。

【考證】《大戴禮曾子立事篇》﹕巧言令色﹐難於仁矣。《禮記仲尼燕居篇》「給奪慈仁」﹐鄭注﹕「巧言足恭之人似慈仁。」潘氏《集箋》﹕孫星衍《尙書今古文疏》以「何畏乎巧言令色」爲「不仁者遠」﹐蓋本此。

【集解】包曰「巧言﹐好其言語。令色﹐善其顏色。皆欲令人說之﹐少能有仁也。」

【唐以前古注】《皇疏》引張憑云﹕仁者﹐人之性也。性有厚薄﹐故體足者難耳。巧言令色之人於仁性爲少﹐非爲都無其分也﹐故曰鮮矣有仁。

按﹕憑字長宗﹐吳人。官至司徒左長史。《晉書》有傳。此篇載《七錄》云十卷﹐《隋書經藉志注》﹕「梁有十卷﹐亡。」而《志》別有《論語釋》一卷﹐云「張憑撰」﹐或者裒輯散佚﹐什存其一歟﹖《唐藝文志》不著錄。陸徳明《經典釋文序錄》有之﹐亦稱「十卷」﹐存舊目﹐實未見全書也。其說經好立異論﹐殊不足取﹐以其晉人舊帙﹐錄之以備一家。

【集注】巧﹐好。令﹐善也。好其言﹐善其色﹐致飾於外﹐務以說人﹐則人欲肆而本心之徳亡矣。聖人辭不迫切﹐專言鮮則絕無可知﹐學者所當深戒也。

【餘論】《四書辧疑》﹕致飾於外﹐言甚有理。必有陰機在內﹐而後致飾於外﹐將有陷害﹐使之不爲堤防也。語意旣已及此﹐其下卻但說本心之徳亡﹐而不言其內有包藏害物之心。所論迂緩﹐不切於事實﹐未能中其巧言令色之正病也。本心之徳亡﹐固已不仁。不仁亦有輕重之分﹐其或穿穴踰墻﹐爲姦爲盜﹔大而至於弒君篡國﹐豈可但言心徳亡而已哉﹗蓋巧言﹐甘美悅人之言。令色﹐喜狎悅人之色。內懷深險之人﹐外貌往往如此。李林甫好以甘言啖人﹐此巧言也﹐而有陰中傷之之機阱在焉。李義府與人語必嬉怡微笑﹐此令色也﹐而有狡險忌克之機阱在焉。若王莽以謙恭篡漢﹐武后以卑屈禍唐﹐此又言色巧令之尢者也。古今天下之人﹐爲此巧言令色而無陰險害物之心者蓋鮮矣。鮮字乃是普言此等人中有仁者少﹐非謂絕無也。

按﹕是書不著撰人名氏。《四庫提要》云「元蘇天爵《安熙行狀》謂『初有傳朱子《四書集注》至北方者﹐滹南王公雅以辧博自負﹐爲說非之。趙郡陳氏獨喜其說﹐增多至若干言。』蓋寧晉陳天祥書也。天爵又謂『安熙爲書以辧之﹐其後天祥深悔而焚其書』。今此本具存﹐是所言未足深據也。」朱子撰《集注》嘗云「字字用秤稱過﹐增減一字不得。」淸初漢學家所摘者在考証之疏﹐此則摘其義理之謬﹐洵朱子諍友也。凡《論語》一百七十三條﹐采摭幾過半云。

《石渠意見》﹕人固有飾巧言令色以悅人而亡心徳者﹐亦有生質之美﹐言自巧﹐色自令﹐而心徳不亡者﹐此聖人所以言其鮮以見非絕無也。《集注》謂「專言鮮者絕無可知」﹐恐非聖人意。王肯堂《筆鏖》﹕巧言者﹐能言仁而年不揜焉者也。令色者﹐色取仁而行違者也。夫仁豈可以聲音笑貌爲哉﹖故曰「鮮矣仁」。若巧佞炫飾務以悅人﹐則小人之尢者﹐何勞曰「鮮矣仁」﹖

按﹕王氏於佛學中精惟識一宗﹐故其讀《論語》時有新見解。《四庫提要》𨿽稱其醫學之精﹐而惡其染明末心學之習﹐僅列存目。《續說郛》亦僅存其目﹐有錄無書。自故宮博物院﹑北平圖書館先後印行﹐世始多知之者。

【發明】《日知錄》﹕天下不仁之人有二﹕一爲好犯上好作亂之人﹐一爲巧言令色之人。自幼而不孫弟﹐以至於弒父與君﹐皆好犯上好作亂之推也。自脇肩諂笑未同而言﹐以至於茍患失之無所不至﹐皆巧言令色之推也。然則學宜如之何﹖必先之以孝弟﹐以消其悖逆陵暴之心﹔繼之以忠信﹐以去其便辟側媚之習﹔使一言一動皆出於本心﹐而不使不仁者加乎其身﹐夫然後可以修身而治國矣。李二曲《四書反身錄》﹕色莊見於應接﹐巧言則不止應接。凡著書立言﹐茍不本於躬行心得之餘﹐縱闡盡道妙﹐可法可傳﹐俱是巧言。

按﹕二曲之學﹐𨿽稍偏於陸王﹐而語多心得。𨿽心知伊川以窮理訓格之非而不加攻擊﹐蓋猶有忠厚之意存焉。方東樹譏之非也。

曾子曰「吾日三省吾身﹕爲人謀而不忠乎﹖與朋友交而不信乎﹖傳不習乎﹖」

【考異】皇本「交」下有「言」字。錢曾《讀書敏求記》﹕髙麗《集解》本作「言而不信乎」。《天文本論語校勘記》﹕古本﹑皇本﹑唐本﹑津藩本﹑正平「交」下有「言」字。《釋文》引鄭《注》﹕《魯》讀「傳」爲「專」﹐今從古。臧庸《鄭注輯本》釋云﹕《魯》讀「傳」爲「專」者﹐《釋文條例》引云「其始書之也﹐倉卒無其字﹐或以音模擬方﹐假借爲之﹐趣於之之而已。受之者非一邦之人﹐人用其鄕﹐同言異字﹐同字異言﹐於玆遂年矣。」此「傳」字從專得聲﹐《魯論》故省用作「專」﹐鄭以《古論》作「傳」﹐於義益明﹐故從之。

【音讀】《釋文》﹕三﹐息暫。又如字。《朱子語類》﹕「三」字平去二聲𨿽有自然﹑使然之別﹐然自然者不可去聲﹐而使然者亦不可平聲。故三仕﹑三已與三黜無以異﹐而三仕﹑已無音。三省﹑三思與三嗅﹑三復皆使然﹐而《集注》於省﹑嗅皆闕。凡此之類﹐二音皆通。陳禹謨《譚經菀》﹕下𨿽三事﹐只是忠信。傳者傳此﹐習者習此耳。「三」當定讀去聲。翟氏《考異》﹕《大戴立事篇》記曾子之言曰「日旦就業﹐夕而自省思﹐以歿其身﹐亦可謂守業矣。」似卽三省言﹐而當時記者之詳略殊也。參觀之﹐則「三」當以去聲爲正。

【考證】《揅經室集數說》﹕古人簡策繁重﹐以口耳相傳者多﹐以目相傳者少。且以數記言﹐使百官萬民易誦易記﹐《洪範》《周官》尢其最著者也。《論語》以數記文者﹐如一言﹑三省﹑三友﹑三樂﹑三戒﹑三畏﹑三疾﹑三變﹑四教﹑絕四﹑四惡﹑五美﹑六言﹑六蔽﹑九思之類﹐則亦皆口授耳受心記之古法也。《論語稽》﹕三字﹐《說文》以陽之一﹐合陰之二﹐其數三。《史記律書》﹕「數作於一﹐終於十﹐成於三。」蓋數至於三﹐陰陽極參錯之變﹐將觀其成。故古人於屢與多且久之數﹐皆以三言﹐如顏子三月不違﹐南容三復﹐季文子三思﹐太伯三讓﹐柳下三黜﹐子文三仕三已﹐三年無攺於父之道﹐三人行必有我師焉﹐三嗅而作﹐三年學﹐三月不知肉味﹐皆此意也。如一一而求之﹐若者一﹐若者二﹐若三﹐則失之矣。金履祥《論語集注考證》﹕傳不習乎﹐程伯子作傳之於人。以上二事例之﹐爲人﹑交友俱爲及人之事﹐則此「傳」當從程子之說﹐乃傳業與人者。傳業與人而不習於己﹐正鄭氏所謂講時爲學誦之師不心解者。不習而傳﹐豈不誤人﹖蓋此三事乃及人之事﹐常情所易忽﹐故曾子於此三事日省吾身﹐恐以爲不切己而有所不盡也。《論語補疏》﹕己所素習﹐用以傳人﹐方不妄傳﹐致誤學者﹐所謂「溫故而知新﹐可以爲師」也。包愼言《論語溫故錄》﹕專﹐謂所專之業也。《呂氏春秋》曰「古之學者說義必稱師﹐說義不稱師﹐命之曰叛。」所專之業不習﹐則隳棄師說﹐與叛同科。故曾子以此自省。《後漢書儒林傳》﹕「其耆名髙義開門受徒者﹐編牒不下萬人。皆專相傳祖﹐莫或訛雜﹐揚雄所謂譊譊之學﹐各習其師。」此卽《魯論》義也。

按﹕張之洞《書目答問》云「包愼言《論語溫故錄》未見傳本。」玆據劉氏《正義》引。

《論語發微》﹕孔子爲曾子陳孝道而有《孝經》。《孝經說》曰「《春秋》屬商﹐《孝經》屬參。」則曾子以《孝經》專門名其家﹐故《魯論》讀「傳」爲「專」。所業旣專﹐而習之又久﹐師資之法無絕﹐先王之道不湮。曾氏之言﹐卽孔子傳習之旨也。郭翼《雪履齋筆記》﹕曾子三省﹐皆指施於人者言。傳亦我傳乎人。傳而不習﹐則是以未嘗躬試之事而誤後學﹐其害尢甚於不忠不信也。

按﹕此「傳」字當從《集解》作「傳於人」解﹐《集注》失之。

【集解】馬曰「曾子﹐弟子曾參。」何曰「傳不習乎﹐言凡所傳之事﹐得無素不講習而傳之乎﹖」

【唐以前古注】《釋文》引鄭注﹕﹕思察己之所行也。《周易蹇正義》引鄭注﹕同門曰朋﹐同志曰友。《皇疏》﹕凡有所傳述﹐皆必先習﹐後乃可傳﹐豈可不經先習而妄傳乎﹖又引袁氏云﹕常恐傳先師之言﹐不能習也。以古人言必稱師也。

按﹕《皇疏》序稱江熙集《論語》十三家﹐有晉江夏太守陳國袁宏﹐字叔度。考宏《晉書》有傳﹐字彥伯﹐不言注《論語》。《晉書》有袁喬﹐字彥叔﹐陳國人。博學有文才﹐注《論語》及《詩》。阮孝緒《七錄》有袁喬《論語釋》十卷﹐《隋志注》云「梁有益州刺史《袁喬注》十卷。」《唐志》同。陸徳明《釋文序錄》亦云「《袁喬注》十卷」﹐稱云「字彥叔﹐陳國人。東晉益州刺史﹐湘西簡侯」﹐然則《袁注》爲喬所作明矣。此注亡佚已久﹐錄之以備一家。

【集注】曾子﹐孔子弟子﹐名參﹐字子輿。盡己之謂忠﹐以實之謂信﹐傳謂受之於師﹐習謂熟之於己。曾子以此三者日省其身﹐有則攺之﹐無則加勉﹐其自治誠切如此﹐可謂得爲學之本矣。而三者之序﹐則又以忠信爲傳習之本也。尹氏曰「曾子守約﹐故動必求諸身。」謝氏曰「諸子之學皆出於聖人﹐其後愈遠而愈失其其眞。獨曾子之學專用心於內﹐故傳之無獘﹐觀於子思﹑孟子可見矣。惜乎其嘉言善行﹐不盡傳於世也。其幸存而未泯者﹐學者其可不盡心乎﹖」

【餘論】《四書辧疑》﹕只以盡己爲忠﹐義有未備。天下之事﹐亦有理所當隱不當盡者﹐其父攘羊而子証之﹐此亦盡己之謂﹐聖人未嘗以忠直許之也。況盡己以實﹐只是一意﹐忠與信不可辧也。忠信理𨿽相近﹐要之自是兩事。曾子分明說在兩處﹐解者不可相混無別也。《語錄》曰「忠信只是一事。」又曰「做一事說也得﹐做兩事說也得。」此說意持兩端﹐無眞正可憑之理。蓋忠當以心言﹐信當以言論。心無私隱之謂忠﹐言有準實之謂信。此乃忠信之別也。黃氏《後案》﹕《注》謝說﹕「曾子專用心於內」﹐東發先生曰「專用心於內﹐近時禪學之說耳。後有象山因謂今傳於世者皆外入之學﹐非孔子之眞﹐遂於《論語》之外自謂得不傳之學﹐皆謝氏之說也。」陸稼書謂省兼內外。內不欺於心﹐外不謬於事﹐皆當省諸身。專用心於內﹐非經恉也。諸書言子夏之徒有田子方而流爲莊周﹐子貢之徒有鬼穀子而流爲蘇秦﹑張儀﹐本無確據。卽信有之﹐將邢恕之過必咎程子乎﹖謝說過矣。

【發明】《反身錄》﹕賢如曾子﹐猶日三省。若在吾人﹐資本中下﹐尢非曾子可比﹐千破萬綻﹐其所當省者﹐豈止於此﹖故必每日不論有事無事﹐自省此中能空淨不染乎﹖安閒恬定乎﹖脫灑無滯乎﹖視聽言動能復禮乎﹖喜怒哀樂能中節乎﹖綱常倫理能不虧乎﹖辭受取予能當可乎﹖富貴貧賤能一視乎﹖得失毀譽能不動乎﹖造次顚沛能一致乎﹖生死利害能不懼乎﹖習气俗念能消除乎﹖自察自審﹐務要無入而不自得﹐才是學問實際﹐否則便是自欺。

子曰「道千乘之國﹐敬事而信﹐節用而愛人﹐使民以時。」

【考異】《釋文》﹕「道」本或作「導」。皇本作「導」。宋髙宗《石經》「敬」作「欽」﹐避翼祖諱。

【考證】朱子《四書或問》﹕此義疑馬氏爲可據。蓋如馬說﹐則八百家出車一乘﹔如包說﹐則八十家出車一乘。甲士步卒合七十五人﹐而牛馬兵甲糧糗芻茭具焉﹐恐非八十家所能給。然與《孟子》《王制》之說不同﹐疑孟子未嘗盡見班爵分土之藉﹐特以傳聞言之﹐故不能無少誤。若《王制》則故非三代古書﹐其亦無足據矣。崔述《三代經界通考》﹕先儒惑於《司馬法》之文﹐以爲一乘之卒七十有二人﹐遂致《魯頌》之言先後抵牾﹐乃謂車計通國之賦﹐徒指出軍之賦以曲解之。不知《司馬法》乃戰國時人所撰﹐原不足據也。且《傳》又有之﹕衛文公元年﹐革車三十乘﹐季年乃三百乘。晉城濮之戰﹐全軍皆出﹐僅七百乘。鞌之戰﹐軍帥半行﹐乃八百乘。平邱之會﹐有甲車千乘。衛地與民非能十倍其初﹐晉地𨿽辟﹐豈能數倍於文公之世﹖然則貧故車少﹐富故車多﹐不盡稱徒以造車﹐亦不盡計民以賦車也。晉之伐鄭也﹐敗其徒兵於洧上﹐車與徒分道以禦敵﹐而初不必相參﹐則車之多寡固不必盡準乎其徒之數﹐則亦不必盡準乎其民之數。惟是地廣則國富﹐國富則車多﹐故大國曰千乘﹐乃大略言之耳。夫安得拘拘焉以八百家或八十家出車一乘爲一成之例也﹖劉氏《正義》﹕案《注》包馬異說。皇﹑邢《疏》如文釋之﹐無所折衷。後人解此﹐乃多轇轕。從馬氏則以千乘非百里所容﹐從包氏則以《周禮》爲不可信。紛紛詰難﹐未定一是。近人金氏鶚《求古錄》說此最明最詳﹐故備錄之。其說云「《孟子》言『天子千里﹐大國百里﹐次國七十里﹐小國五十里。』又言『萬乘之國﹐千乘之家。千乘之國﹐百乘之家。萬取千焉﹐千取百焉。』是千里出車萬乘﹐百里出車千乘﹐十里出車百乘也。子產言『天子一圻﹐列國一同。圻方千里﹐同方百里。』亦如《孟子》之說。以開方之法計之﹐方裏而井﹐百里之國﹐計有萬井。萬井而出車千乘﹐則十井出一乘矣。若馬氏說百井出一乘﹐則百里之國止有百乘﹐必三百一十六里有奇乃有千乘﹐與《孟子》不合。包氏合於《孟子》﹐是包氏爲可據矣。哀十二年《公羊傳注》言﹕『軍賦﹐十井不過一乘。』此一證也。馬氏之說﹐則據《司馬法》。鄭注《小司徒》亦引《司馬法》云﹕『井十爲通﹐通三十家﹐爲匹馬﹑士一人﹑徒二人。通十爲成﹐成百井﹐三百家﹐出革車一乘﹑士十人﹑徒二十人。十成爲終﹐終千井﹐三千家﹐革車十乘﹑士百人﹑徒二百人。十終爲同﹐同方百里﹐萬井﹐三萬家﹐革車百乘﹑士千人﹑徒二千人。』賈《疏》﹕『通九十夫之地﹐宮室塗巷三分去一﹐又不易﹑一易﹑再易﹐通率三夫受六夫之地﹐是三十家也。』案《司馬法》一書﹐未必眞《周公》之制﹐所言與《孟子》﹑子產皆不合﹐信《司馬法》何如信《孟子》耶﹖《坊記》云﹕『制國不過千乘﹐家富不過百乘。』今謂大夫百乘﹐地方百里﹐等於大國諸侯﹐必不然矣。或謂﹕『《司馬法》車乘有兩法﹕一云兵車一乘﹑士十人﹑徒二十人。一云兵車一乘﹑甲士三人﹑步卒七十二人。賈公彥以士十人﹑徒二十人爲天子畿內采地法﹐以甲士三人﹑步卒七十二人爲畿外邦國法。此言千乘之國﹐是畿外邦國也。一乘車士卒共七十五人﹐又有炊家子十人﹑固守衣裝五人﹑廏養五人﹑樵汲五人﹐共一百人。馬牛芻茭具備。此豈八十家所能給哉﹖』不知天子六軍出於六鄕﹐大國三軍出於三鄕﹐蓋家出一人爲兵也。又三遂亦有三軍﹐三鄕爲正卒﹐三遂爲副卒。鄕遂出軍而不出車﹐都鄙出車而不出兵。孔仲達成元年『丘甲』《疏》云﹕『古者天子用兵﹐先用六鄕。六鄕不足﹐取六遂。六遂不足﹐取都鄙及諸侯。昔諸侯出兵﹐先盡三鄕三遂。鄕遂不足﹐然後徧徵境內。』賈公彥《小司徒疏》亦云﹕『大國三軍﹐次國二軍﹐小國一軍﹐皆出於鄕遂。猶不止﹐徧境出之﹐是爲千乘之賦。』然則都鄙固不出兵也。江愼修云﹕『七十五人者﹐兵乘之本法。三十人者﹐調發之通制。《魯頌》「公交車千乘﹐公徒三萬」正與《司馬法》合。』此說得之。然則都鄙卽至出兵﹐而調發之數惟用三十人﹐豈八十家所不能給哉﹖至於丘乘之法﹐八十家而具七十五人﹐無過家一人耳﹐此但備而不用﹐惟搜田講武乃行﹐又何不給之有﹖農隙講武﹐正當人人訓練﹐家出一人﹐不爲厲民也。若夫車馬之費﹐亦自不多。古者材木取之公家。山林而無禁﹐則造車不難。馬牛畜之民間﹐可給民用﹐不過暫出以代搜田之用耳。芻茭則尢野人所易得者也。且以八十家而出一車四馬﹐又何患其不給乎﹖或又謂﹕『百里之國﹐山川林麓城郭宮室塗巷園囿三分去一﹐三鄕三遂又不出車﹐又不易﹑一易﹑再易﹐通率三夫受六夫之地﹐則三百乘且不足﹐安得有千乘乎﹖』不知百里之國以出稅之田言﹐非以封城言也。《孟子》方頒祿祿﹐正是言田。其曰地方百里者﹐地與田通稱﹐故井地卽井田也。百里以田言﹐則山川林麓以及塗巷園囿等固已除去矣。頒祿必均﹐若不去山川﹐山川天下不同﹐則祿不均矣。茍境內山川甚多﹐而封城止百里﹐田稅所出﹐安足以給用乎﹖故知大國百里﹐其封疆必不止此。《周禮》所以有五百里四百里之說﹐蓋兼山川附庸而言也。《孟子》則專言榖土耳。城郭宮室塗巷等𨿽有定數﹐然亦非榖土﹐則亦不在百里之內也。先儒三分去一之說﹐亦未必然。《孟子》言方裏而井﹐百里七十里五十里皆以井計數。方裏不必其形正方﹐以方田之法算之﹐有九百畝則曰方裏。地方百里等方字皆如是也。然則百里之國不謂封疆﹐其裏亦非廣長之裏矣。《孟子》言一夫百畝﹐而《周禮》有不易百畝﹐一易二百畝﹐再易三百畝之說﹐蓋《孟子》言其略﹐《周禮》則詳言之也。分田必均﹐《周禮》以三等均之﹐其說至當。《左傳》﹕『井衍沃﹐牧隰卑。』鄭氏謂『隰卑九夫爲牧﹐二牧而當一井』是也。是則一井不必九百畝﹐百里之國亦不必九百萬畝﹐以通率二井當一井﹐當有一千八百萬畝矣。《孟子》但舉不易之田﹐故曰『一夫百畝﹐大國百里』也。鄕遂之民皆受田﹐則亦有車乘﹐但其作之之財受於官府﹐故曰不出車﹐非無車也。夫如是﹐百里之國豈不足於千乘哉﹖包氏之說﹐可無疑矣。」物茂卿﹐論語徵》﹕萬乘﹑千乘﹑百乘﹐古言也。謂天子爲萬乘﹐諸侯爲千乘﹐大夫爲百乘﹐語其富也。如千金之子﹐孰能計其囊之藏適若干而言之乎﹖古來注家布算求合﹐可謂「不解事子云」矣。

按﹕《論語徵》十卷﹐日本物茂卿撰。議論通達﹐多可采者﹐惟中土少傳本。兪樾《春在堂隨筆》錄十餘條﹐大旨好與宋儒抵牾。玆擇其議論純正者錄而存之。

方觀旭《論語偶記》﹕《集解》云「融依《周禮》﹐包依《王制》《孟子》﹐義疑﹐故兩存焉。」近時經師從馬氏。竊以《泰伯篇》曾子曰「可以寄百里之命」﹐謂攝國君之政令。《先進篇》冉有曰「方六七十如五六十」﹐謙不敢當千乘之國。則千乘之國爲百里甚明﹐以他經解《論語》﹐何如以《論語》證《論語》﹖

按﹕如方氏之說﹐千乘之國爲百里﹐毫無可疑。《周禮》僞書﹐不足據也。

兪樾《湖樓筆談》﹕千乘之國﹐馬包異說﹐當以包說爲長。子路曰「千乘之國」﹐冉求曰「方六七十如五六十」﹐蓋子路所說者﹐百里之國﹐故冉求從而遞減之﹐爲六七十五六十也。若從馬說﹐千乘之賦其地千成﹐居地方三百一十六里﹐似過大矣。大約古人言百里之國使爲大國﹐故曰「可以托六尺之孤﹐可以寄百里之命。」六尺以極小言﹐百里以極大言。不極小不足見托孤之難﹐不極大不足見寄命之難。後人生大一統之世﹐提封萬里﹐遂覺百里之地小若彈丸﹐此古今之勢異也。鄭浩《論語集注述要》﹕千乘有二說﹕《馬注》一成八百家出一乘﹐千乘爲方三百一十六里。《包注》十井八十家出一乘﹐千乘適爲百里之地。朱子前嘗是馬說﹐及爲《集注》﹐又不實指﹐僅曰「其地可出兵車千乘」﹐豈因十者皆難知其孰確﹐不欲多費力於無用之地乎﹖以下凡名物度數無關本文經旨﹐紛議莫能確定者準此。

【集解】馬曰「道﹐謂爲之政教也。《司馬法》『六尺爲步﹐步百爲畝﹐畝百爲夫﹐夫三爲屋﹐屋三爲井﹐井十爲通﹐通十爲成﹐成出革車一乘。』然則千乘之賦其地千成﹐居地方三百一十六里有畸﹐惟公侯之封乃能容之﹐𨿽大國之賦亦不是過焉。」包曰「道﹐治也。千乘之國者﹐百里之國也。古者井田﹐方裏爲井﹐十井爲乘﹐百里之國﹐適千乘也。」融依《周禮》﹐包依《王制》《孟子》﹐義疑﹐故兩存焉。包曰「爲國者興事必敬愼﹐與民必誠信也。節用者﹐不奢侈也。國以民爲本﹐故愛養之也剩。作事使民﹐必以其時﹐不妨奪農務也。」

【唐以前古注】《詩小雅信南山正義》引鄭注《司馬法》云﹕井十爲通﹐通十爲成﹐成方十里﹐出革車一乘。《周禮小司徒疏》引鄭注﹕甲士三人﹐步卒七十二人。《皇疏》﹕千乘﹐大國也。天子萬乘﹐諸侯千乘。千乘尙式﹐則萬乘可知也。此以下皆導千乘之國法也。爲人君者﹐事無小大悉須敬﹐故云「敬事」也。《曲禮》「毋不敬」是也。又與民必信﹐故云「信」也。𨿽富有一國之財﹐而不可奢侈﹐故云「節用」也。𨿽貴居民上﹐不可驕慢﹐故云「愛人」也。使民﹐謂治城及道路也。以時﹐謂出不過三日﹐而不妨奪民農務也。然人是有識之目﹐愛人則兼朝廷也。民是瞑闇之稱﹐使之則惟指黔黎也。

【集注】道﹐治也。千乘﹐諸侯之國﹐其地可出兵車千乘者也。敬者﹐主一無適之謂。敬事而信者﹐敬其事而信於民也。時﹐謂農隙之時。言治國之要﹐在此五者﹐亦務本之意也。

【餘論】《四書剩言》﹕《王制》﹕「用民之力﹐歲不過三日。」而《周官均人》又以丰迎較公旬之政﹐丰年三日﹐中年二日﹐無年一日。此云「使民」﹐不止公旬﹐有卽以農事使民者。如「三日於耜﹐四日舉趾」﹐則使民耕植之時。「九月築圃﹐十月禾稼」﹐則使民刈獲之時。「龍見而畢務﹐火見而致用」﹐則使民興築之時。「仲夏斬陽木﹐仲冬斬陰木」﹐則使民樵棌之時。「十一月徒杠成﹐十二月輿梁成」﹐則使民謹出入修橋道之時。故《春秋傳》曰「凡啟塞從時」﹐謂凡事之啟塞皆當從其時也。《黃氏後案》﹕陸稼書說﹕「敬是遇事謹愼之意﹐不必言包括眾善。信者不用權詐﹐不朝更夕攺﹐惟此眞確之誠﹐表裏如一﹐始終如一。𨿽事勢之窮﹐亦濟以變﹐而守常之時多﹐濟變之時少也。節用不必說﹐節非褊嗇﹐而當節者﹐務欲返一國奢靡之習而同歸於淳朴。愛人不必說﹐愛非姑息﹐而當愛者﹐務欲合一國臣民之眾而共遊於蕩平也。」式三案後儒標示心學﹐說敬太過﹐失之。於此章尢不合。信與節愛﹐近解亦過求深。尋繹經恉﹐陸氏說是。《楊注》云「未及爲政」﹐未可據。敬信節愛時使自有實功實效﹐以發所存之正。朱子《與張敬夫書》曰「徒言正心而不足以識事物之要﹐是腐儒迂闊之論﹐不足與論當世之務。」然則論治未有專言所存者﹐朱子蓋節取其論所存而錄之歟﹖朱子作《集注》﹐意在詳錄宋儒之說。而說之未醇者亦存之﹐意在節取也。讀《注》者或誤衍之﹐或以此攻朱子矣。《東塾讀書記》﹕《道千乘之國章》《朱注》采程子曰「此言至淺。然當時諸侯果能此﹐亦足以治其國矣。」此於聖人之言頗有不滿之意﹐似不必采之。

按﹕宋儒中如伊川之迂腐﹐龜山之庸懦﹐當時皆負有盛名﹐則以朱子標榜之力爲多﹐讀《集注》者當分別觀之。

【發明】《焦氏筆乘》﹕「敢問事業如何﹖」仲修曰「事業正自爲學中來。只如作一郡﹐行得《論語》中三句便用之不盡。」彥平曰「願聞之。」仲修曰「『敬事而信﹐節用而愛人﹐使民以時』是也。」彥佩服其言﹐每曰「吾平生操心行己﹐立朝事君﹐皆趙君之言有以發之。」《四書讀》﹝《四書辧證》引﹞﹕不曰治而曰道者何﹖治者﹐法術之名。道者﹐仁義之用也。若千乘固是舉以爲例。第夫子時﹐上而周室不能有爲﹐下而小國不足有爲﹐惟大國可以自奮。然不曰大國而卽兵車言者﹐蓋當時大國惟利是務﹐其於敬信五者闕焉弗講﹐夫子蓋有爲而言也。

子曰「弟子入則孝﹐出則弟﹐謹而信﹐泛愛眾而親仁。行有餘力﹐則以學文。」

【考異】《釋文》﹕「弟」﹐本亦作「悌」。皇本作「悌」。《左傳》襄公二十八年《正義》引文「泛」字作「泛」。《韓昌黎集讀墨子篇》﹕「孔子泛愛仁。」「泛」字作「泛」。荀悅《漢紀孝元帝論》引孔子曰「行有餘力﹐則可以學文。」有「可」字。

【音讀】《釋文》行﹐下孟反。《集注》如字讀。

【考證】潘氏《集箋》﹕《儀禮士相見禮》曰「與老者言﹐言使弟子。與幼者言﹐言孝弟於父兄。」《賈疏》﹕「『與老者言﹐言使弟子』者﹐謂七十致仕之人。依《書傳》﹐大夫致仕爲父師﹐士致爲少師﹐教鄕裏子弟。雷次宗云﹕『學生事師𨿽無服﹐有父兄之恩﹐故稱弟子也。』云『與幼者言﹐言孝弟於父兄』者﹐幼與老對﹐此幼卽弟子之類。孝弟﹐事父兄之名﹐是人行之本﹐故云『言孝弟於父兄』。」是弟子爲學者之稱﹐又幼者之通稱也。《子罕篇》「出則事公卿﹐入則事父兄。」而此乃以事父兄分屬出入者。《孝經》云「事父孝﹐故忠可移於君。事兄弟﹐故順可移於長。」一則就百行之本言之﹐故云入﹔一則就推曁者言之﹐故云出也。謹﹐《說文》云「愼也。」《楚辭卜居》「將泛泛若水中之鳬乎」﹐王逸注「泛泛﹐普愛眾也。」《說文》「泛﹐濫也」﹐《段注》引《論語》此文謂假「泛」爲「泛」。《論語述何》曰「此因上文孝弟忠信愛仁而類記之。文者﹐字之始。誦法《六經》先正聲音文字﹐謂小學也。」《四書剩言》曰「姚立方云﹕『文﹐字也。非《詩》《書》六藝之文。言弟子稍閒﹐使學字耳。』《說文》﹕『文﹐交畫也。』」劉氏《正義》﹕言有餘力學文﹐則無餘力不得學文可知。先之以孝弟諸行﹐而學文後之者。文有理誼﹐非童子所知。若教成人﹐則百行皆所當謹﹐非教術所能徧及﹐故惟冀其博文﹐以求自得之而已。此夫子四教﹐先文後行﹐與此言教弟子之法異也。

【集解】馬曰「文者﹐古之遺文。」

【唐以前古注】《釋文》引《鄭注》﹕文﹐道藝也。《皇疏》﹕或問曰「此云『行有餘力﹐則以學文』﹐後云『子以四教﹕文﹑行﹑忠﹑信』﹐是學文或先或後﹐何也﹖」答曰「《論語》之體悉是應機適會﹐教體多方﹐隨須而異﹐不可一例責之。」

【集注】謹者﹐行之有常也。信者﹐方之有實也。泛﹐廣也。眾﹐謂眾人。親﹐近也。仁﹐謂仁者。餘力﹐猶言暇日以用也。文﹐謂《詩》《書》六藝之文。程子曰「爲弟子之職﹐力有餘則學文。不修其職而先文﹐非爲己之學也。」尹氏曰「徳行﹐本也。文藝﹐末也。窮其本末﹐知所先後﹐可以入徳矣。」洪氏曰「未有餘力而學文﹐則文滅其質。有餘力而不學文﹐則質勝而野。」愚謂力行而不學文﹐則無以考聖賢之成法﹐識事理之當然﹐而所行或出於私意﹐非但失之於野而已。

【餘論】《四書辧疑》﹕南軒曰「非謂行此數事有餘力而後學文也﹐言當以是數者爲本﹐以其餘力學文也。」此比《注》文爲詳。然所謂以其餘力﹐亦不知其果爲何者之餘力也。夫弟子當爲之事﹐言不能盡﹐舉此數事﹐爭先務也。行有餘力﹐乃是普言弟子當爲之事﹐行之而餘暇﹐則以學文也。黃氏震《日鈔》﹕此章教人爲學﹐以躬行爲本﹐躬行以孝弟爲先。文則行有餘力而後學之﹐所謂文者﹐又禮樂射禦書數之謂﹐非言語文字之末。今之學者乃或反是﹐豈因講造化性命之髙遠﹐反忘孝弟謹信之切近乎﹖然嘗思之﹐二者本無異旨也。造化流行﹐賦於萬物﹐是之謂性。而人得其至粹﹐善性發見﹐始終事親﹐是之謂孝﹐而推之爲百行。是孝也者﹐其體源於造化流行之粹﹐其用達爲天下國家之仁﹐本末之貫皆此物也。故《論語》一書首章先言學﹐次章卽言孝弟。至於性與天道﹐則未嘗輕發其祕。豈非孝弟實行﹐正從性與天道中來﹐聖門之學惟欲約之使歸於實行哉﹖

按﹕閻氏若璩曰「《史記孔子世家》﹕『孔子以詩書禮樂教﹐弟子蓋三千焉﹐身通六藝者七十有二人。』」又曰「言六藝者折衷於夫子。以詩書六藝詁文字﹐語本無病。毛氏攻之非也。」

【發明】《反身錄》﹕今之教者﹐不過督以口耳章句屬對作文﹐朝夕之所啟迪而鼓舞者﹐惟是博名媒利之技。蒙養弗端﹐童習而長安之﹐以致固有之良日封日閉﹐名利之念漸萌漸熾。誦讀之勤﹑文藝之工適足以長傲遂非﹐率意恣情。今須力反其獘﹐教子弟務遵此章從事。大本旣立﹐夫然後肄習詩書藝業﹐則教不淩躐﹐庶成人有徳﹐小子有造矣。陸隴其《松陽講義》﹕大抵人之气稟𨿽有不同﹐然亦差不多。只是從小便習壞了﹐气稟不好的固愈習愈壞﹐卽气稟好的﹐亦同歸於壞。童蒙之時﹐根腳旣不曾正得﹐到得長大時﹐便如性成一般。卽能回頭攺悔﹐發憤自新﹐也費盡气力﹐況攺悔發憤者甚少。此人才所以日衰﹐皆由蒙養之道失也。後世爲父兄者﹐有弟子而不教﹐固無論矣。卽有能教者﹐又都從利祿起見。束髮受書﹐卽便以利祿誘之﹐不期其爲大聖大賢﹐而但願其享髙官厚祿。這个念頭橫於胸中﹐念頭旣差﹐工夫必不能精實﹐只求掩飾於外﹐可以悅人而已。教學如此﹐人才安得而不壞哉﹖爲人父兄者﹐胡不一思而甘使子弟爲俗人也﹖

