《大學》章句集注﹝宋﹞朱熹

大學之書﹐古之大學所以教人之法也。蓋自天降生民﹐則旣莫不與之以仁義禮智之性矣。然其气質之稟或不能齊﹐是以不能皆有以知其性之所有而全之也。一有聰明睿智能盡其性者出於其閒﹐則天必命之以爲億兆之君師﹐使之治而教之﹐以復其性。此伏羲﹑神農﹑黃帝﹑堯﹑舜﹐所以繼天立極﹐而司徒之職﹑典樂之官所由設也。三代之隆﹐其法寖備﹐然後王宮﹑國都以及閭巷﹐莫不有學。人生八歲﹐則自王公以下﹐至於庶人之子弟﹐皆入小學﹐而教之以灑掃﹑應對﹑進退之節﹐禮樂﹑射禦﹑書數之文﹔及其十有五年﹐則自天子之元子﹑眾子﹐以至公﹑卿﹑大夫﹑元士之適子﹐與凡民之俊秀﹐皆入大學﹐而教之以窮理﹑正心﹑修己﹑治人之道。此又學校之教﹑大小之節所以分也。夫以學校之設﹐其廣如此﹐教之之術﹐其次第節目之詳又如此﹐而其所以爲教﹐則又皆本之人君躬行心得之餘﹐不待求之民生日用彜倫之外﹐是以當世之人無不學。其學焉者﹐無不有以知其性分之所固有﹐職分之所當爲﹐而各俛焉以盡其力。此古昔盛時所以治隆於上﹐俗美於下﹐而非後世之所能及也﹗及周之衰﹐賢聖之君不作﹐學校之政不修﹐教化陵夷﹐風俗頹敗﹐時則有若孔子之聖﹐而不得君師之位以行其政教﹐於是獨取先王之法﹐誦而傳之以詔後世。若曲禮﹑少儀﹑內則﹑弟子職諸篇﹐固小學之支流余裔﹐而此篇者﹐則因小學之成功﹐以著大學之明法﹐外有以極其規模之大﹐而內有以盡其節目之詳者也。三千之徒﹐蓋莫不聞其說﹐而曾氏之傳獨得其宗﹐於是作爲傳義﹐以發其意。及孟子沒而其傳泯焉﹐則其書𨿽存﹐而知者鮮矣﹗自是以來﹐俗儒記誦詞章之習﹐其功倍於小學而無用﹔異端虛無寂滅之教﹐其髙過於大學而無實。其它權謀術數﹐一切以就功名之說﹐與夫百家眾技之流﹐所以惑世誣民﹑充塞仁義者﹐又紛然雜出乎其閒。使其君子不幸而不得聞大道之要﹐其小人不幸而不得蒙至治之澤﹐晦盲否塞﹐反復沈痼﹐以及五季之衰﹐而壞亂極矣﹗天運循環﹐無往不復。宋徳隆盛﹐治教休明。於是河南程氏兩夫子出﹐而有以接乎孟氏之傳。實始尊信此篇而表章之﹐旣又爲之次其簡編﹐發其歸趣﹐然後古者大學教人之法﹑聖經賢傳之指﹐粲然復明於世。𨿽以熹之不敏﹐亦幸私淑而與有聞焉。顧其爲書猶頗放失﹐是以忘其固陋﹐采而輯之﹐閒亦竊附己意﹐補其闕略﹐以俟後之君子。極知僭踰﹐無所逃罪﹐然於國家化民成俗之意﹑學者修己治人之方﹐則未必無小補云。大學章句大﹐舊音泰﹐今讀如字。子程子曰「大學﹐孔氏之遺書﹐而初學入徳之門也。」於今可見古人爲學次第者﹐獨賴此篇之存﹐而論﹑孟次之。學者必由是而學焉﹐則庶乎其不差矣。大學之道﹐在明明徳﹐在親民﹐在止於至善。程子曰「親﹐當作新。」大學者﹐大人之學也。明﹐明之也。明徳者﹐人之所得乎天﹐而虛靈不昧﹐以具眾理而應萬事者也。但爲气稟所拘﹐人欲所蔽﹐則有時而昏﹔然其本體之明﹐則有未嘗息者。故學者當因其所發而遂明之﹐以復其初也。新者﹐革其舊之謂也﹐言旣自明其明徳﹐又當推以及人﹐使之亦有以去其舊染之污也。止者﹐必至於是而不遷之意。至善﹐則事理當然之極也。言明明徳﹑新民﹐皆當至於至善之地而不遷。蓋必其有以盡夫天理之極﹐而無一毫人欲之私也。此三者﹐大學之綱領也。知止而後有定﹐定而後能靜﹐靜而後能安﹐安而後能慮﹐慮而後能得。後﹐與後同﹐後放此。止者﹐所當止之地﹐卽至善之所在也。知之﹐則志有定向。靜﹐謂心不妄動。安﹐謂所處而安。慮﹐謂處事精詳。得﹐謂得其所止。物有本末﹐事有終始﹐知所先後﹐則近道矣。明徳爲本﹐新民爲末。知止爲始﹐能得爲終。本始所先﹐末終所後。此結上文兩節之意。古之欲明明徳於天下者﹐先治其國﹔欲治其國者﹐先齊其家﹔欲齊其家者﹐先修其身﹔欲修其身者﹐先正其心﹔欲正其心者﹐先誠其意﹔欲誠其意者﹐先致其知﹔致知在格物。治﹐平聲﹐後放此。明明徳於天下者﹐使天下之人皆有以明其明徳也。心者﹐身之所主也。誠﹐實也。意者﹐心之所發也。實其心之所發﹐欲其一於善而無自欺也。致﹐推極也。知﹐猶識也。推極吾之知識﹐欲其所知無不盡也。格﹐至也。物﹐猶事也。窮至事物之理﹐欲其極處無不到也。此八者﹐大學之條目也。物格而後知至﹐知至而後意誠﹐意誠而後心正﹐心正而後身修﹐身修而後家齊﹐家齊而後國治﹐國治而後天下平。治﹐去聲﹐後放此。物格者﹐物理之極處無不到也。知至者﹐吾心之所知無不盡也。知旣盡﹐則意可得而實矣﹐意旣實﹐則心可得而正矣。修身以上﹐明明徳之事也。齊家以下﹐新民之事也。物格知至﹐則知所止矣。意誠以下﹐則皆得所止之序也。自天子以至於庶人﹐壹是皆以修身爲本。壹是﹐一切也。正心以上﹐皆所以修身也。齊家以下﹐則舉此而措之耳。其本亂而末治者否矣﹐其所厚者薄﹐而其所薄者厚﹐未之有也﹗本﹐謂身也。所厚﹐謂家也。此兩節結上文兩節之意。上經一章﹐蓋孔子之言﹐而曾子述之。凡二百五字。其傳十章﹐則曾子之意而門人記之也。舊本頗有錯簡﹐今因程子所定﹐而更考經文﹐別爲序次如左。凡千五百四十六字。凡傳文﹐雜引經傳﹐若無統紀﹐然文理接續﹐血脈貫通﹐深淺始終﹐至爲精密。熟讀詳味﹐久當見之﹐今不盡釋也。康誥曰「克明徳。」康誥﹐周書。克﹐能也。大甲曰「顧諟天之明命。」大﹐讀作泰。諟﹐古是字。大甲﹐商書。顧﹐謂常目在之也。諟﹐猶此也﹐或曰審也。天之明命﹐卽天之所以與我﹐而我之所以爲徳者也。常目在之﹐則無時不明矣。帝典曰「克明峻徳。」峻﹐書作俊。帝典﹐堯典﹐虞書。峻﹐大也。皆自明也。結所引書﹐皆言自明己徳之意。上傳之首章。釋明明徳。此通下三章至「止於信」﹐舊本誤在「沒世不忘」之下。湯之盤銘曰「苟日新﹐日日新﹐又日新。」盤﹐沐浴之盤也。銘﹐名其器以自警之辭也。苟﹐誠也。湯以人之洗濯其心以去惡﹐如沐浴其身以去垢。故銘其盤﹐言誠能一日有以滌其舊染之污而自新﹐則當因其已新者﹐而日日新之﹐又日新之﹐不可略有間斷也。康誥曰「作新民。」鼓之舞之之謂作﹐言振起其自新之民也。詩曰「周𨿽舊邦﹐其命惟新。」詩大雅文王之篇。言周國𨿽舊﹐至於文王﹐能新其徳以及於民﹐而始受天命也。是故君子無所不用其極。自新新民﹐皆欲止於至善也。上傳之二章。釋新民。詩云「邦畿千里﹐惟民所止。」詩商頌玄鳥之篇。邦畿﹐王者之都也。止﹐居也﹐言物各有所當止之處也。詩云「緡蠻黃鳥﹐止於丘隅。」子曰「於止﹐知其所止﹐可以人而不如鳥乎﹗」緡﹐詩作綿。詩小雅綿蠻之篇。緡蠻﹐鳥聲。丘隅﹐岑蔚之處。子曰以下﹐孔子說詩之辭。言人當知所當止之處也。詩云「穆穆文王﹐於緝熙敬止﹗」爲人君﹐止於仁﹔爲人臣﹐止於敬﹔爲人子﹐止於孝﹔爲人父﹐止於慈﹔與國人交﹐止於信。於緝之於﹐音烏。詩文王之篇。穆穆﹐深遠之意。於﹐嘆美辭。緝﹐繼續也。熙﹐光明也。敬止﹐言其無不敬而安所止也。引此而言聖人之止﹐無非至善。五者乃其目之大者也。學者於此﹐究其精微之蘊﹐而又推類以盡其餘﹐則於天下之事﹐皆有以知其所止而無疑矣。詩云「瞻彼淇澳﹐菉竹猗猗。有斐君子﹐如切如磋﹐如琢如磨。瑟兮僩兮﹐赫兮喧兮。有斐君子﹐終不可諠兮﹗」如切如磋者﹐道學也﹔如琢如磨者﹐自修也﹔瑟兮僩兮者﹐恂栗也﹔赫兮喧兮者﹐威儀也﹔有斐君子﹐終不可諠兮者﹐道盛徳至善﹐民之不能忘也。澳﹐於六反。菉﹐詩作綠。猗﹐協韻音阿。僩﹐下版反。喧﹐詩作咺﹐諠﹐詩作諼﹔並況晚反。恂﹐鄭氏讀作峻。詩衛風淇澳之篇。淇﹐水名。澳﹐隈也。猗猗﹐美盛貌。興也。斐﹐文貌。切以刀鋸﹐琢以椎鑿﹐皆裁物使成形質也。磋以鑢鍚﹐磨以沙石﹐皆治物使其滑澤也。治骨角者﹐旣切而復磋之。治玉石者﹐旣琢而復磨之。皆言其治之有緒﹐而益致其精也。瑟﹐嚴密之貌。僩﹐武毅之貌。赫喧﹐宣著盛大之貌。諠﹐忘也。道﹐言也。學﹐謂講習討論之事﹐自修者﹐省察克治之功。恂栗﹐戰懼也。威﹐可畏也。儀﹐可象也。引詩而釋之﹐以明明明徳者之止於至善。道學自修﹐言其所以得之之由。恂栗﹑威儀﹐言其徳容表裏之盛。卒乃指其實而嘆美之也。詩云「於戲前王不忘﹗」君子賢其賢而親其親﹐小人樂其樂而利其利﹐此以沒世不忘也。於戲﹐音嗚呼。樂﹐音洛。詩周頌烈文之篇。於戲﹐嘆辭。前王﹐謂文﹑武也。君子﹐謂其後賢後王。小人﹐謂後民也。此言前王所以新民者止於至善﹐能使天下後世無一物不得其所﹐所以旣沒世而人思慕之﹐愈久而不忘也。此兩節詠嘆淫泆﹐其味深長﹐當熟玩之。上傳之三章。釋止於至善。此章內自引淇澳詩以下﹐舊本誤在誠意章下。子曰「聽訟﹐吾猶人也﹐必也使無訟乎﹗」無情者不得盡其辭。大畏民志﹐此謂知本。猶人﹐不異於人也。情﹐實也。引夫子之言﹐而言聖人能使無實之人不敢盡其虛誕之辭。蓋我之明徳旣明﹐自然有以畏服民之心志﹐故訟不待聽而自無也。觀於此言﹐可以知本末之先後矣。上傳之四章。釋本末。此章舊本誤在「止於信」下。此謂知本﹐程子曰「衍文也。」此謂知之至也。此句之上別有闕文﹐此特其結語耳。上傳之五章﹐蓋釋格物﹑致知之義﹐而今亡矣。此章舊本通下章﹐誤在經文之下。閒嘗竊取程子之意以補之曰「所謂致知在格物者﹐言欲致吾之知﹐在卽物而窮其理也。蓋人心之靈莫不有知﹐而天下之物莫不有理﹐惟於理有未窮﹐故其知有不盡也。是以大學始教﹐必使學者卽凡天下之物﹐莫不因其已知之理而益窮之﹐以求至乎其極。至於用力之久﹐而一旦豁然貫通焉﹐則眾物之表裏精粗無不到﹐而吾心之全體大用無不明矣。此謂物格﹐此謂知之至也。」所謂誠其意者﹕毋自欺也﹐如惡惡臭﹐如好好色﹐此之謂自謙﹐故君子必愼其獨也﹗惡﹑好上字﹐皆去聲。謙讀爲慊﹐苦劫反。誠其意者﹐自修之首也。毋者﹐禁止之辭。自欺云者﹐知爲善以去惡﹐而心之所發有未實也。謙﹐快也﹐足也。獨者﹐人所不知而己所獨知之地也。言欲自修者知爲善以去其惡﹐則當實用其力﹐而禁止其自欺。使其惡惡則如惡惡臭﹐好善則如好好色﹐皆務決去﹐而求必得之﹐以自快足於己﹐不可徒苟且以殉外而爲人也。然其實與不實﹐蓋有他人所不及知而己獨知之者﹐故必謹之於此以審其幾焉。小人閒居爲不善﹐無所不至﹐見君子而後厭然﹐揜其不善﹐而著其善。人之視己﹐如見其肺肝然﹐則何益矣。此謂誠於中﹐形於外﹐故君子必愼其獨也。閒﹐音閒。厭﹐鄭氏讀爲黶。閒居﹐獨處也。厭然﹐消沮閉藏之貌。此言小人陰爲不善﹐而陽欲揜之﹐則是非不知善之當爲與惡之當去也﹔但不能實用其力以至此耳。然欲揜其惡而卒不可揜﹐欲詐爲善而卒不可詐﹐則亦何益之有哉﹗此君子所以重以爲戒﹐而必謹其獨也。曾子曰「十目所視﹐十手所指﹐其嚴乎﹗」引此以明上文之意。言𨿽幽獨之中﹐而其善惡之不可揜如此。可畏之甚也。富潤屋﹐徳潤身﹐心廣體胖﹐故君子必誠其意。胖﹐步丹反。胖﹐安舒也。言富則能潤屋矣﹐徳則能潤身矣﹐故心無愧怍﹐則廣大寬平﹐而體常舒泰﹐徳之潤身者然也。蓋善之實於中而形於外者如此﹐故又言此以結之。上傳之六章。釋誠意。經曰「欲誠其意﹐先致其知。」又曰「知至而後意誠。」蓋心體之明有所未盡﹐則其所發必有不能實用其力﹐而苟焉以自欺者。然或己明而不謹乎此﹐則其所明又非己有﹐而無以爲進徳之基。故此章之指﹐必承上章而通考之﹐然後有以見其用力之始終﹐其序不可亂而功不可闕如此云。所謂修身在正其心者﹐身有所忿懥﹐則不得其正﹔有所恐懼﹐則不得其正﹔有所好樂﹐則不得其正﹔有所憂患﹐則不得其正。程子曰「身有之身當作心。」忿﹐弗粉反。懥﹐敕值反。好﹑樂﹐並去聲。忿懥﹐怒也。蓋是四者﹐皆心之用﹐而人所不能無者。然一有之而不能察﹐則欲動情勝﹐而其用之所行﹐或不能不失其正矣。心不在焉﹐視而不見﹐聽而不聞﹐食而不知其味。心有不存﹐則無以檢其身﹐是以君子必察乎此而敬以直之﹐然後此心常存而身無不修也。此謂修身在正其心。上傳之七章。釋正心修身。此亦承上章以起下章。蓋意誠則眞無惡而實有善矣﹐所以能存是心以檢其身。然或但知誠意﹐而不能密察此心之存否﹐則又無以直內而修身也。自此以下﹐並以舊文爲正。所謂齊其家在修其身者﹕人之其所親愛而辟焉﹐之其所賤惡而辟焉﹐之其所畏敬而辟焉﹐之其所哀矜而辟焉﹐之其所敖惰而辟焉。故好而知其惡﹐惡而知其美者﹐天下鮮矣﹗辟﹐讀爲僻。惡而之惡﹑敖﹑好﹐並去聲。鮮﹐上聲。人﹐謂眾人。之﹐猶於也。辟﹐猶偏也。五者﹐在人本有當然之則﹔然常人之情惟其所向而不加審焉﹐則必陷於一偏而身不修矣。故諺有之曰「人莫知其子之惡﹐莫知其苗之碩。」諺﹐音彥。碩﹐協韻﹐時若反。諺﹐俗語也。溺愛者不明﹐貪得者無厭﹐是則偏之爲害﹐而家之所以不齊也。此謂身不修不可以齊其家。上傳之八章。釋修身齊家。所謂治國必先齊其家者﹐其家不可教而能教人者﹐無之。故君子不出家而成教於國﹕孝者﹐所以事君也﹔弟者﹐所以事長也﹔慈者﹐所以使眾也。弟﹐去聲。長﹐上聲。身修﹐則家可教矣﹔孝﹑弟﹑慈﹐所以修身而教於家者也﹔然而國之所以事君事長使眾之道不外乎此。此所以家齊於上﹐而教成於下也。康誥曰「如保赤子」﹐心誠求之﹐𨿽不中不遠矣。未有學養子而後嫁者也﹗中﹐去聲。此引書而釋之﹐又明立教之本不假彊爲﹐在識其端而推廣之耳。一家仁﹐一國興仁﹔一家讓﹐一國興讓﹔一人貪戾﹐一國作亂﹔其機如此。此謂一言僨事﹐一人定國。僨﹐音奮。一人﹐謂君也。機﹐發動所由也。僨﹐覆敗也。此言教成於國之效。堯舜帥天下以仁﹐而民從之﹔桀紂帥天下以暴﹐而民從之﹔其所令反其所好﹐而民不從。是故君子有諸己而後求諸人﹐無諸己而後非諸人。所藏乎身不恕﹐而能諭諸人者﹐未之有也。好﹐去聲。此又承上文一人定國而言。有善於己﹐然後可以責人之善﹔無惡於己﹐然後可以正人之惡。皆推己以及人﹐所謂恕也﹐不如是﹐則所令反其所好﹐而民不從矣。諭﹐曉也。故治國在齊其家。通結上文。詩云「桃之夭夭﹐其葉蓁蓁﹔之子於歸﹐宜其家人。」宜其家人﹐而後可以教國人。夭﹐平聲。蓁﹐音臻。詩周南桃夭之篇。夭夭﹐少好貌。蓁蓁﹐美盛貌。興也。之子﹐猶言是子﹐此指女子之嫁者而言也。婦人謂嫁曰歸。宜﹐猶善也。詩云「宜兄宜弟。」宜兄宜弟﹐而後可以教國人。詩小雅蓼蕭篇。詩云「其儀不忒﹐正是四國。」其爲父子兄弟足法﹐而後民法之也。詩曹風鳴鳩篇。忒﹐差也。此謂治國在齊其家。此三引詩﹐皆以詠嘆上文之事﹐而又結之如此。其味深長﹐最宜潛玩。上傳之九章。釋齊家治國。所謂平天下在治其國者﹕上老老而民興孝﹐上長長而民興弟﹐上卹孤而民不倍﹐是以君子有絜矩之道也。長﹐上聲。弟﹐去聲。倍﹐與背同。絜﹐胡結反。老老﹐所謂老吾老也。興﹐謂有所感發而興起也。孤者﹐幼而無父之稱。絜﹐度也。矩﹐所以爲方也。言此三者﹐上行下效﹐捷於影響﹐所謂家齊而國治也。亦可以見人心之所同﹐而不可使有一夫之不獲矣。是以君子必當因其所同﹐推以度物﹐使彼我之間各得分願﹐則上下四旁均齊方正﹐而天下平矣。所惡於上﹐毋以使下﹔所惡於下﹐毋以事上﹔所惡於前﹐毋以先後﹔所惡於後﹐毋以從前﹔所惡於右﹐毋以交於左﹔所惡於左﹐毋以交於右﹕此之謂絜矩之道。惡﹑先﹐並去聲。此覆解上文絜矩二字之義。如不欲上之無禮於我﹐則必以此度下之心﹐而亦不敢以此無禮使之。不欲下之不忠於我﹐則必以此度上之心﹐而亦不敢以此不忠事之。至於前後左右﹐無不皆然﹐則身之所處﹐上下﹑四旁﹑長短﹑廣狹﹐彼此如一﹐而無不方矣。彼同有是心而興起焉者﹐又豈有一夫之不獲哉。所操者約﹐而所及者廣﹐此平天下之要道也。故章內之意﹐皆自此而推之。詩云「樂只君子﹐民之父母。」民之所好好之﹐民之所惡惡之﹐此之謂民之父母。樂﹐音洛。只﹐音紙。好﹑惡﹐並去聲﹐下並同。詩小雅南山有臺之篇。只﹐語助辭。言能絜矩而以民心爲己心﹐則是愛民如子﹐而民愛之如父母矣。詩云「節彼南山﹐維石巖巖﹐赫赫師尹﹐民具爾瞻。」有國者不可以不愼﹐辟則爲天下僇矣。節﹐讀爲截。辟﹐讀爲僻。僇﹐與戮同。詩小雅節南山之篇。節﹐截然髙大貌。師尹﹐周太師尹氏也。具﹐俱也。辟﹐偏也。言在上者人所瞻仰﹐不可不謹。若不能絜矩而好惡殉於一己之偏﹐則身弒國亡﹐爲天下之大戮矣。詩云「殷之未喪師﹐克配上帝﹔儀監於殷﹐峻命不易。」道得眾則得國﹐失眾則失國。喪﹐去聲。儀﹐詩作宜。峻﹐詩作駿。易﹐去聲。詩文王篇。師﹐眾也。配﹐對也。配上帝﹐言其爲天下君﹐而對乎上帝也。監﹐視也。峻﹐大也。不易﹐言難保也。道﹐言也。引詩而言此﹐以結上文兩節之意。有天下者﹐能存此心而不失﹐則所以絜矩而與民同欲者﹐自不能已矣。是故君子先愼乎徳。有徳此有人﹐有人此有土﹐有土此有財﹐有財此有用。先愼乎徳﹐承上文不可不愼而言。徳﹐卽所謂明徳。有人﹐謂得眾。有土﹐謂得國。有國則不患無財用矣。徳者本也﹐財者末也﹐本上文而言。外本內末﹐爭民施奪。人君以徳爲外﹐以財爲內﹐則是爭鬥其民﹐而施之以劫奪之教也。蓋財者人之所同欲﹐不能絜矩而欲專之﹐則民亦起而爭奪矣。是故財聚則民散﹐財散則民聚。外本內末故財聚﹐爭民施奪故民散﹐反是則有徳而有人矣。是故言悖而出者﹐亦悖而入﹔貨悖而入者﹐亦悖而出。悖﹐布內反。悖﹐逆也。此以言之出入﹐明貨之出入也。自先愼乎徳以下至此﹐又因財貨以明能絜矩與不能者之得失也。康誥曰「惟命不於常﹗」道善則得之﹐不善則失之矣。道﹐言也。因上文引文王詩之意而申言之﹐其丁寧反復之意益深切矣。楚書曰「楚國無以爲寶﹐惟善以爲寶。」楚書﹐楚語。言不寶金玉而寶善人也。舅犯曰「亡人無以爲寶﹐仁親以爲寶。」舅犯﹐晉文公舅狐偃﹐字子犯。亡人﹐文公時爲公子﹐出亡在外也。仁﹐愛也。事見檀弓。此兩節又明不外本而內末之意。秦誓曰「若有一﹖臣﹐斷斷兮無他技﹐其心休休焉﹐其如有容焉。人之有技﹐若己有之﹐人之彥聖﹐其心好之﹐不啻若自其口出﹐寔能容之﹐以能保我子孫黎民﹐尙亦有利哉。人之有技﹐媢疾以惡之﹐人之彥聖﹐而違之俾不通﹐寔不能容﹐以不能保我子孫黎民﹐亦曰殆哉。」﹖﹐古賀反﹐書作介。斷﹐丁亂反。媢﹐音冒。秦誓﹐周書。斷斷﹐誠一之貌。彥﹐美士也。聖﹐通明也。尙﹐庶幾也。媢﹐忌也。違﹐拂戾也。殆﹐危也。惟仁人放流之﹐迸諸四夷﹐不與同中國。此謂惟仁人爲能愛人﹐能惡人。迸﹐讀爲屏﹐古字通用。迸﹐猶逐也。言有此媢疾之人﹐妨賢而病國﹐則仁人必深惡而痛絕之。以其至公無私﹐故能得好惡之正如此也。見賢而不能舉﹐舉而不能先﹐命也﹔見不善而不能退﹐退而不能遠﹐過也。命﹐鄭氏云「當作慢。」程子云「當作怠。」未詳孰是。遠﹐去聲。若此者﹐知所愛惡矣﹐而未能盡愛惡之道﹐蓋君子而未仁者也。好人之所惡﹐惡人之所好﹐是謂拂人之性﹐菑必逮夫身。菑﹐古災字。夫﹐音扶。拂﹐逆也。好善而惡惡﹐人之性也﹔至於拂人之性﹐則不仁之甚者也。自秦誓至此﹐又皆以申言好惡公私之極﹐以明上文所引南山有臺﹑節南山之意。是故君子有大道﹐必忠信以得之﹐驕泰以失之。君子﹐以位言之。道﹐謂居其位而修己治人之術。發己自盡爲忠﹐循物無違謂信。驕者矜髙﹐泰者侈肆。此因上所引文王﹑康誥之意而言。章內三言得失﹐而語益加切﹐蓋至此而天理存亡之幾決矣。生財有大道﹐生之者眾﹐食之者寡﹐爲之者疾﹐用之者舒﹐則財恆足矣。恆﹐胡登反。呂氏曰「國無遊民﹐則生者眾矣﹔朝無幸位﹐則食者寡矣﹔不奪農時﹐則爲之疾矣﹔量入爲出﹐則用之舒矣。愚按﹕此因有土有財而言﹐以明足國之道在乎務本而節b﹐非必外本內末而後財可聚也。自此以至終篇﹐皆一意也。仁者以財發身﹐不仁者以身發財。發﹐猶起也。仁者散財以得民﹐不仁者亡身以殖貨。未有上好仁而下不好義者也﹐未有好義其事不終者也﹐未有府庫財非其財者也。上好仁以愛其下﹐則下好義以忠其上﹔所以事必有終﹐而府庫之財無悖出之患也。孟獻子曰「畜馬乘不察於雞豚﹐伐冰之家不畜牛羊﹐百乘之家不畜聚斂之臣﹐與其有聚斂之臣﹐寧有盜臣。」此謂國不以利爲利﹐以義爲利也。畜﹐許六反。乘﹑斂﹐並去聲。孟獻子﹐魯之賢大夫仲孫蔑也。畜馬乘﹐士初試爲大夫者也。伐冰之家﹐卿大夫以上﹐喪祭用冰者也。百乘之家﹐有采地者也。君子寧亡己之財﹐而不忍傷民之力﹔故寧有盜臣﹐而不畜聚斂之臣。此謂以下﹐釋獻子之言也。長國家而務財用者﹐必自小人矣。彼爲善之﹐小人之使爲國家﹐菑害並至。𨿽有善者﹐亦無如之何矣﹗此謂國不以利爲利﹐以義爲利也。長﹐上聲。「彼爲善之」﹐此句上下﹐疑有闕文誤字。自﹐由也﹐言由小人導之也。此一節﹐深明以利爲利之害﹐而重言以結之﹐其丁寧之意切矣。上傳之十章。釋治國平天下。此章之義﹐務在與民同好惡而不專其利﹐皆推廣絜矩之意也。能如是﹐則親賢樂利各得其所﹐而天下平矣。凡傳十章﹕前四章統論綱領指趣﹐後六章細論條目功夫。其第五章

乃明善之要﹐第六章

乃誠身之本﹐在初學尢爲當務之急﹐讀者不可以其近而忽之也。

