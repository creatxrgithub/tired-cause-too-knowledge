

欽定四庫全書

經部八

論語商

四書類

提要

【臣】等謹案論語商二卷明周宗建撰宗建字季侯吳江人萬曆癸丑進士官至監察禦史巡按湖廣爲魏忠賢所害崇禎初追贈太僕寺卿諡忠毅事迹具明史本傳此其官武康知縣時與諸生講論所彚成也宗建剛方正直爲一代名臣而其學則沿當時流派乃頗近於禪如雲人心之樂非情非趣非思非爲虛中之影水中之相如斯之類殆似宗門語錄然如講素絢章謂後人求深反淺在當時夫子子夏不過隨境觸悟非子夏欲抹煞禮亦非夫子不重禮講顏淵問爲邦章云夫子略指大意非只執定數件其言皆簡要明通足釋訓詁之轇轕且其人與日月爭光則其書亦自足不朽小小疵瑕不足累之此固不與章句之儒爭一句一字之出入也乾隆四十三年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

論語商原序

聖賢教世之言皆權也悟有髙下權亦隨之因病起方藥從病轉如診疾者不問其病坐何家而防以參苓甘術混而投之藥良而病愈長矣不乃爲設方諸賢大笑乎余幼負鈍根長無顓學每有疑義僅一質之家嚴而愚不能悉記也傭書十年嘗爲諸弟子所難詰防無以答近吏苕中山間事簡時與諸生互相商問年餘之後遂積成帙間一檢之平不近釋淡不入以較近來虛參超悟之指防爲嚼蠟業已棄置笥中而余友鄒肇敏卓去病彊出觀之便爲訂定西湖諸友遂乃索付之梓夫藥有多方水只一味聖巧之用存乎妙悟此刻之行要亦布方覈種聊集爲譜而未必非盧扁之所唾棄也刻成因命之商並爲記此敢以質之四方君子丁巳初秋松陵周宗建季侯自序

欽定四庫全書

論語商卷上

明周宗建撰

學而第

學而章

諸生問通章防義還重時習否宗建曰安得不重時習然玩三截語意宛是夫子自序故言之有味講中須得指防活潑之妙方是三不亦乎宜深玩皆有鼔舞人心而激其悠優不倦之意鄒肇敏曰只爲世人不知學味便看苦了聖人說悅說樂說不慍令願息者欲躍欲舞最屬可思王心齋云學以學此樂樂以樂此學正此意

時習者把此念頭時時貼習在學上也古人之學總是理會心性此心苟不放散閒行散坐傍柳隨花何時非學夫至無時非學此中自有一種不能自已之妙注解恱字甚的恱字正要從時習上體貼出來聖人特地拈一恱字形容時習之妙耳嘗記張師評語曰世人只認學字不眞耳若識得个學爲何事便自然習自然恱此際光景獨聖人能描寫一二所謂飲水知冷食蜜知甜也又羅近溪先生雲天下萬萬其物而無一物可以象吾心古今萬萬其事而無一事可以象吾學然則學何容易須知聖言著眼處在學字也

嘗記昔人云十人同食一人獨飽而九人不下咽吾之所恱𨿽深亦安得逹於外耶朋來而樂淺言之似與人與眾之恆情深言之則善與人同之本體

此學正好自家理會安能告語於人若心上微有沾滯名想未除一有奔趨此中生意便有間歇安得語時習耶稱爲君子只是了得一个時習耳

孝弟章

諸生問孝弟如何喚做爲仁之本宗建曰有子立言之意只要人從根上著力見世上盡有要做博施濟眾之人卻忘了初來一著縱有道術從何生故首提孝弟而卽斷之曰不好犯上不好作亂兩个好字極細正從心苖極微處拈出一念之乖便是犯根一念之拂便是亂根今試看孝弟之人無念非順卽此便是與天地萬物和气貫通仁道之全卽此是矣此處已隱然說个本了故下便接君子務本務本二句意𨿽暗指孝弟然須渾說方不礙下反繳語气末講孝弟二語須卽就上文兩个不好意翻寫不必添出民胞物與等語蓋前暗埋本字此乃明明叫出須見得孝弟鄭重之意爲仁爲人正相照應不必認定爲字死講總之有子看得孝弟極大一念非天一念非理一物失所皆非孝也非由孝弟後推而及民物也

諸生問本如樹之有根培得根好自然發出枝葉否宗建曰道生叫不得枝葉只好譬作樹中之有滋液根本不凋滋液暢滿自會發生千尋之樹究竟只完得初來一防種子若說枝葉便在形迹上去矣鄒肇敏曰生字卽活字世人依傍名理總是死套一投以孝弟眞心便通活了故曰道生

三省章

諸生問三省功夫莫有遺漏否宗建曰人身除卻與人交接及師友傳習之外更有何事日以此省便是千聖兢業之心也嘗記朱子曰曾子省察只當下便省察俯視拱手而曰爲人謀而不忠乎著不得攺勉二字集注卻似省察已作的事了

入孝章

諸生周三省曰此要弟子專在根本處用力宗建曰此言尙未盡聖人之意總是要接續弟子初心人之一身非入則出非言則行非待人接物則燕居獨處今使弟子之身無一時無一事而不範圍於天則放心安得不收徳性安得不純哉末二句言一有閒暇就去學文則以二字甚緊總是要他精神不放閒散處用去謂以文行本末分先後者謬也

威重章

諸生問聖人論學專重心性如何卻從外邊說起宗建曰威重叫不得外大抵學先器識器識者一生人品之大局段也局段具而後可與求精微如棟梁具而後可與求堂構此章須以君子字作主先定君子大局以下復步步說入去總見君子學問無內外無人已必表裏夾持而後有日進之益程子所謂自修之道當如是也輕重皆人所自爲首言威重正是學問實用力處朱

子所謂爲學者須從分明有形象處把捉扶豎起來也諸生問不憚攺之義宗建曰憚攺之心古人譬之如

小兒防痛卽易攺者亦畏人談及從來多少英雄豪傑皆被此憚字悞了一生憚之一字千古學人之積病也夫子特爲拈出恁地警醒

信近章

諸生徐肇馴講曰此有子爲人斟酌善後之辭君子與人交接須合下四方八面俱照到宗建曰此語甚善大率此三種俱是有慕賢豪長者之事未便省得聖賢究竟道理故有子爲一防破之

無求章

諸生徐肇律曰學人都只爲世味心沾染便發揚不起故劈頭說个無求安飽從此斬絕方可下手加功敏事愼言就正有道正說他下手著緊處也宗建曰開口二句正是形容好學好字惟心裏有个合當著緊事在方能無暇他及若此心先無寄頓何能無求敏事愼言不可把言行對說此事卽聖賢一大事也心上只有這件事做安得懶散心上只憂這件事不完安得胡講此語全是描他一段汲汲皇皇去處然又說就正有道何也這事𨿽有頭柄卻要鍼鋒相對分毫不錯盡有蓋世聰明徹底學問一不細參盡會錯路如楊之學仁墨之學義只爲源頭略差便致乖謬就正者不是正此敏事愼言是從心上精微處討个對同也只看這般心腸寧有一刻放手之時故曰好學

無諂章

諸生徐肇律講曰學問之妙生生不已被人執著不得如今人眼界不開少有所得便說吾道在是所以終身跳自家圈套不出子貢於貧富中立得腳定故以無謟無驕相質夫子就他得力處下一轉語子貢卻便引詩寫悟把從來自家道好的盡情撇卻夫子乘其開悟復冷然下一語曰告諸往而知來者此句不是夫子贊揚他是夫子鼓動他妙在往來二字曉得往從前習聞習見消得去曉得來從後新知新解引得出往來相禪如環無端學人具此一副見地正所謂開卻無盡藏終身受用不盡者

宗建曰往來無窮此講甚妙凡人學問有如行路山窮水盡處更須別覓一蹊徑若執定此地便爲絕頂卽成自畫矣夫子特地拈一來字引掖子貢不特無謟無驕不可執卽樂與好禮亦不可執也建嘗道志學一章非夫子之能進乃夫子之能舎學問時時進時時舎方是無窮妙詣耳

爲政第

三百章

諸生問無邪一語是示人學詩之要否宗建曰乃是示人學詩實受用處言這一部全詩只是使人思無邪學詩者須求之理會性情乃爲身心實用而不徒誦習之粗耳大抵聖賢經傳只從精蘊處理會何等簡易何等受用鄒肇敏曰味此章卻是教人無邪思而觸詩以發之耳

志學章

諸生鐘維翰講曰這是夫子自序年譜蓋以一生好學樣子示人也宗建曰𨿽是自序志立不惑等字不是輕易下的全要實實體會方不枉了聖人開示之心學之有矩譬如射之有的也當其志時射力未到而其心眼無刻不在的上故仰臥三月而射可貫虱其能貫虱者其神自來其仰臥不舎者其志先定也夫子定志之時便覺一切傍趨粘搭不上一起手便在最上一乘做耳鄒肇敏曰尊講此章句句了徹獨說志學爲志矩最宜仔細𨿽曰離心無學卻非定局聖人直到七十從心覺得事事圓成謂是不逾矩云爾故已至從心方可說矩未至從心矩字不可蚤拈方志學時合下便信得這學是無頭底的故不曰志於矩而曰志於學言學便無窮了從心不逾還是學

立如先立大者之立一切萬動紛撓而我心貼然站定絕無奔趨方謂之立若聰明忍耐不住識力抵擋不來稍有動搖便非立也

不惑者理上無礙也學至不惑山河大地明暗色空了然無疑可謂光明洞徹內外矣然而習气間興感物而動百用日爲不知不覺帶著習气而往卻尙有个我在未便與天相通則𨿽謂之不知天命亦可也夫子五十時舊習之气消融已盡其視造物與我毫無間隔春熈秋淒便爲嚬笑艸生木長便爲膚毛雲流水逝便爲呼吸魚遊鳥翔便爲動蕩日明月朗便爲眼目於穆之主宰直在聖心之變化此所謂理上無礙事事無礙聖人學問實實如此莫認作看也世間順逆諸境才有分別心在便有好醜揀擇便不謂順伯夷耳不聞惡聲未順故也未明耳順請以目諭瞥眼所到順他妍醜總無分別耳之聞聲亦復如是金聲缶韻總不關心有何順拂蘇子所謂開目而未嘗視如鑑寫容傾耳而未嘗聽如穴受風此言似可爲注腳也鄒肇敏曰聲入而以解心迎之亦是逆了直至好醜動靜都無分別如空中風並無受者故不云聽順而云耳順

說个矩字不落空說个不逾見得聖人兢兢不放言我於七十而始得不逾矩也非自神之言亦非便結局之言

如愚章

諸生駱從宣講曰回惟如愚故不愚回惟不違故足發宗建曰回之足發𨿽全在不違時然此意只好起束融會防掇全節語气要得抑揚形容光景亦足以文气從如愚來私字如愼獨獨字此私逐時皆有逐處皆有人所檢察不到處故謂之私省至於此任他矜持粉飾用不著聰明才智靠不著上下四旁無可借力無可支耐非顏子不能向此處生發非夫子不能相出此種天機如愚不愚兩兩相應正是描寫口气

知新章

諸生問此章書意還重溫故否宗建曰余意全要把知新二字看得鄭重人只被糟粕煨燼拘縛定了名物象數膠結住了於嘗聞習見之外永無油然豁然之趣果能溫故而其知常新則生機活潑出之不窮眞是其妙無比卽以之爲師亦何不可須得形容心學之妙口气又建嘗思師者先知先覺之重任也只爲俗學封錮

誤了多少後生若得此知常現斷不至以聞見沒人之聰明以格套滯人之靈變隨機應法眞體躍然故曰可以爲師𨿽是形容口吻卻亦是眞實語義

附知新論

今夫人之有知人性之靈也靈性之知不依情思不緣卜度譬之鏡焉淸淨之體含裹十方圓融之光混同萬象無所照無所不照者此知之所以常新也此知不現而情思卜度之知起矣情思卜度之知有所及有所不及其所及者爲鏤空爲射覆而其所不及者爲長夜爲沈夢求之彌新而失之彌逺是猶持鏡者忘其照天燭地之明而覓光於一室也此亦知之至劣者也今有人焉忘稻粱之適也而必取山海之錯爲新忘布帛之安也而必取文錦之奇爲新則其爲新者勢必不能以終日何也其所爲新者非其故也今人之知必捨實際而取新於虛去庸理而取新於隱僻棄其性所故有者而專倚情思卜度之爲知卽令標奇領異煜然一時要與秕穅塵垢同歸朽腐而已又安所得知之新耶吾夫子曰溫故而知新而孟子曰人之所不慮而知者其良知也夫不慮之知則子之所謂故也吾性之故無所不攝無所不融可以吾之知徧於一切又卽可以一切爲吾之知耳目口鼻皆可效性之全能聲色臭味皆可成性之靈變神鬼鳥獸山川艸木皆可發性之文章天下之變化日新而吾之知亦若日新譬之萬月一月而萬水一水此其知尙復有對待有邊幅乎哉夫惟無對無邊之爲知而有對有邊之非知故人之言知者識也吾之言知者知也人之言知新者增一慮長一識之爲新吾之言新者息其慮而明始全捐其識而光始徹之爲新也此知新之防實開良知之傳也然則大學之言致知也曰格物不疑外乎曰非也格者非就一物格一物乃格萬物爲一物也夫格萬物爲一物而後吾之知始爲無對無邊之知天下無一不囿其知而已與民咸新焉此可以爲師之實義也摩尼之珠能雨粟珍寶徧周天下而無乏也然使其坌而不滌櫝而不試則瓦礫而已矣世有瓦礫而能發光明者歟則夫格物者所以滌而試之者也所以爲溫故也非外也

幹祿章

諸生丁之梅講曰子張才髙意廣聞見是他所長闕愼是他所少故夫子語气只重闕愼宗建曰多聞多見不可便抺殺他學問亦須索從此起只是要一步宻一步耳大抵幹祿之學與闇修之學判然兩途學幹祿句是記者摹擬子張之學是一種幹祿的學問夫子全把闇修之實示之見士人自有這一種實落學問在此末三句只又一拖帶以盡絕他干心時文起講便從祿在其中句起根發論殊非宗防

舉直章

諸生問只一舉錯如何便服得天下宗建曰嘗讀朱子論宋事謂救其本根之術不過視天下人望所屬者舉而用之使其舉錯用舎必當於人心則天下人之心翕然聚於朝廷之上其气力易以鼓動如羸病之人鍼藥所不能及焫其丹田气海則血气萃於本根而耳目手足利矣正此章書意也鄒肇敏曰似重一舉而錯字與惡字異

因夏章

諸生賈應詔講曰聖人知世以禮只在宜損宜益上便可照見百世宗建曰然禮爲世運之主卽气化有宻移風俗有遷攺總由此禮變通此實宇宙一大局面也聖人語意不是因往知來全是把古今因革大道理判斷一番

上文兩个可知非謂此已往者易明白也言當時這所損所益據當時世運看來確確乎有可知者非必待更新之後而後知之也則𨿽或有繼周者又豈不可灼然預覽乎百世可知其文气全在上四句故講因夏因殷處便須得三代因革明白可見的意思透方與末句相關

八佾第

禮本章

諸生問儉與戚還是本否宗建曰禮之本在最初一著人所想象不到處林放卻商量到此何等完全故以大贊之然本無可舉似姑以不傷其本者示之試想寧儉寧戚這般語气本已躍然可思首先提一禮字有宛然想象之意蓋聖人嘗以此等語動人深思也鄒肇敏曰說一句禮與其奢也寧儉已是完了又拈出喪禮一句疏明上句

諸生問本字畢竟可言否宗建曰人而不仁如禮何惇厚以崇禮聖賢固已一口道出矣

素絢章

諸生徐肇律講聖賢問答總之維禮各有崇重本質之意宗建曰此論亦是但吾意聖賢兩兩相商一言一轉絕無沾滯卻被後人勘得葛藤求深反淺意味索然耳子夏豈眞不解詩言只要就此想出个意思故向夫子閒閒商量不意後素一語卻被夫子撞開了天機故恍然而前曰然則禮其後起者乎子夏不是抹殺禮正深於求禮見得禮非無自而起者夫子一生綜禮正想著个本在卻被禮後一語撞開了天機故又不覺喟然曰起予者商也三百篇盡如此看何等快活聖賢前後語意不過如此論詩知學未免死煞鄒肇敏曰此章書今日才見天日矣卽如世人講禮後亦只說得文後耳禮該文質通體俱後

起予起字如雷起之起忽然而發故曰起予繪事一語含蓄自深卻未便指到禮也

夏禮章

諸生周光霽講曰這是夫子以從周之思遡及二代故有此言宗建曰是也首便須提周禮原監二代而成者禮之失也逐華而捐其本自非取先朝初意一規正之則禮終不明而不意其亦竟沒於浮藻也故夏禮吾能言之【云云】末句要講正欲以徴文考獻之權責重當時有無限感慨低回不能舎去之意禮不以有文與獻而存無文與獻而亡惟聖人自知自信故自能言但無徴證則眾必疑耳鄒肇敏曰味末句語意卻似夫子以己言爲文獻而望人之徴之耳

問禘章

諸生講此章多未得語意此章妙處俱在傍觀描寫當時記事者識得這種意思故其言有味夫子語气有餘不盡要十分含蓄與中庸上實講不同不知也亦是形容語气知其說二語血脈從不知也來重在想象禘義深逺上若前死講不知後只死講知之易於治便失卻題情矣注中非仁孝誠敬不王不禘二段自是夫子意中事不可作口中語禘意深逺只看旣灌章注自明祀始祖矣而又推始祖所自出之帝祀之這種心膓直要追到渺茫不可測識之際尋求至此天下之大眞正只如一滴骨血何親何疎何逺何近諸生今日試看眼前諸人姓張姓李苟求其始總是一家旣是一家何忍相爭有司若識得此意決不忍一念戕民諸生若識得此意決不忍一事傷人百姓若識得此意決不忍一行乖俗各識此意便成至治一勺微波直歸涯下一絲雲气直到微茫禘之一言眞是聖賢精微之學莫粗粗看去也

周監章

諸生胡鐘麟講曰夫子緣末俗之靡失卻原來制作精意故思周初之文以志感宗建曰從來聖人不能與气運相逆周承二代後自須有斟酌會通以成一代之治故𨿽文章日盛而眞心亦舊暢鬱鬱不只言盛有生意流動之意吾從周正從鬱鬱體貼來見得此種生機自然難冺須索以此綢繆方有眞味正聖人欲從先進本旨也

尙忠尙質尙文古人𨿽有此言要亦後人從風气上想象出來故有此論其實忠質文如何離得一代自有一代之文質聖人當時豈眞出著告示教人崇尙夏商何嘗無文周初何嘗無質其立言分剖者謬也

太廟章

嘗看四書札記云是禮是知皆是當下語絕不待著安排夫子承或人之言初不計其知與不知而但據此一問卻正是禮蓋夫子當時自覺少此一問不得依禮起問豈曰非禮此語須說得含蓄有餘味方妙

事君章

只爲驕亢慣了另是一畨人心便另是一畨眼孔全不曉得禮是何物故夫子此言非爲自已分防實所以提醒人心挽回世道大意謂今之人事君盡禮便叫以爲謟彼其所謂謟者直以盡禮當之而禮竟無以自白於天下安得不爲禮發一慨也全要描寫一段堪嘆情景方是

封人章

諸生問夫子婆心甚切終日只欲用世封人還是料度夫子必得位設教否宗建曰非也若如此說封人服孔不著矣蓋封人是亦有心天下的人必有與夫子相感召者故一見便相定了夫子的結局聖賢現身各自有爲封人卻從千古聖人局面之外看出夫子一畨出世因緣固非具天眼者不能也

韶武章

諸生問此章還是論舜武否宗建曰非也美善皆就樂上看性反禪伐皆朱子推原之意夫子只是論樂未嘗評二聖注中意只好於起末作記者口气一說耳鄒肇敏曰孟子論人品卻道可欲之謂善充實之謂美蓋造詣由達外觀樂因表會裏

裏仁第

裏仁章

諸生問此章還實論擇裏還依孟子注正講宗建曰此還是借話莊子所謂寓言十九也首便要提仁之不可不處卽一擇裏若不處仁便不得爲知了蓋借卜裏以明人當擇仁而處之意須得言外之意方有味若實論擇裏則語意似小若實實正講又覺直率

仁者章

諸生都把好惡得盡講能字宗建曰這个能字還要貼著無私心當於理說蓋好惡不得其當者卻是不會好不會惡故惟仁者曰能仁者本心全現不落一邊明鏡止水纎毫不錯也

富貴章

諸生周光霽問此章還拈一仁字作主否宗建曰此章論仁是防出顯然公案判斷人心蓋人生只有富貴貧賤兩境人心只有欲惡兩情此仁不仁大界限也人若此處站立得定便是存仁的學問若此處失腳便是去仁的供狀故爲仁者開塲要在此處著力然所謂不去仁工夫極宻若此心一息放松欲念忽起卽貪富貴之心未除惡念忽起卽厭貧賤之根未除終帶銅气不是眞金故惟終食之間無違仁𨿽至造次顚沛澄然如鑑不動分毫方是不去之盡方能除得欲惡根株蓋富貴貧賤是大段工夫從關頭上說也終食造次顚沛是精宻工夫從源頭上說也注中取舎存養意卻不錯但不宜分兩截耳

觀過章

諸生講過字俱就有心於過講去宗建曰太看得煞了過字該得有心無心兩項本文與注中俱活時文就無心一邊煞講似以過爲必不可少之物矣

朝聞章

諸生講此章都渉佛家了生死話頭宗建曰此𨿽是至理此處語气卻不要如此說蓋人能聞道便不虛度了一生故夕死可矣聖人恐人之幸而生故把夕死字形容道之不可不聞若如前講反覺落套

懷徳章

諸生問不言懷利而言懷惠何居宗建曰欲道盡小人情態須當體惠字只爲胸中障礙純是一片私恩小惠的心憧憧往來全不知有天理國法終其身營營役役相嘔相沫彼此爲利𨿽至背公誣上亦所不惜故夫子特爲拈出此字建嘗謂一丘一壑之戀私恩小徳之酬皆是土惠私心這小人不要輕覷了他

禮讓章

諸生李文徴講此章謂夫子拈一讓字以明禮之實宗建曰這還不是本防禮讓原是相連字眼𨿽要重讓字然不可以讓爲實以虛文作禮此節正要明禮之於國甚重不可一日不用起處須得此意吸起如禮何語意大意謂爲國者全要養人遜讓之心昔先王教民以

讓而設之爲禮正以黙柔天下之志使就於平未聞禮讓之外別有治道故使爲國者果能以禮讓爲之國便治了如不能以禮讓爲國則𨿽治術甚巧其於先王範圍一世之精意已丟過在一邊其如此禮何哉如禮何口气與如天下蒼生何口气一般正謂禮之不可撇卻也

一貫章

諸生駱從宣講曰一貫之語投曾子之將悟忠恕之解破門人之乍疑宗建曰此言是但不可分兩截耳一呼一惟直是平常只爲後人看得十分奇特所以愈求愈逺不知曾子平時正在日用中間討个歸宿苦無印證一被夫子提破而今始覺此道初無淺深初無內外聖神功化只在我目前境界便可了得所謂明眼之人撮金成土撮土成金信手拈來無分勝劣故因門人問而卽舉忠恕示之蓋一貫可說不得不可說不得若言可說一惟亦多若言不可說滿前皆是嘗記慈湖先生云夜半爨火息滅饑者索食對燭而坐不知燭之爲火也則亦終饑而已忠恕之論燭諭也

夫子之道二句𨿽是指防一貫卻仍要體貼忠恕發揮方得接引門人之意不可一味談空而已矣者言只此便是非竭盡無餘之謂鄒肇敏曰一以貫之歇口跕腳不得言一直貫去便了非拏這个一去貫甚麼物件也山河大地虛空總屬自心現影忠恕說心也

訥言章

諸生問此章與愼言敏行有別否宗建曰以謹言勉行窺君子猶未足盡君子也惟窺君子於言行之前自有一段淵然銳然之意無一時放下矯輕警惰不得之言行而得之此心要想出欲字意思說起方是然亦勿拈出一欲字作骨講

不孤章

諸生問有鄰還是論理否宗建曰此自是實事世人盡有修名立節髙自標持卻只成得一家之業縱然動人欣慕終與人心不洽惟徳之於人如饑食渴飲不期其合而自合此人心之同體故眞修徳者自然不孤必有人來親附有鄰猶言有幫手不要說到千秋百世話頭

事君章

諸生問此言還是教人知止否宗建曰此非徒教以不合則去之義正示以諫君規友之道畢竟事君交友該在大頭腦上著力不宜在細微上煩凟注中不行則去意勿泥

公冶第

漆雕章

諸生講吾斯未信都謂漆雕開實實能信故說未信有文王望道未見之意故夫子悅他宗建曰太虛了大凡見解上的信易實境上的信難今人盡會懸斷古事談論道理何等了了卻到實際上這些俱用不著可知我平時自信者俱非本色都是含糊自瞞過也漆雕開查得自家實實有信不過的去處決要打破決不肯糊塗苟且這種心膓方稱眞篤這種學問方得牢硬這種人於世上方才有个眞正究竟決不如世人只在體面上安排半水裏挨轉故夫子悅之正爲拈出未信兩字悅他當下一念也斯字猶俗云這里正就此心獨信處說夫子正喜他說得實落時解卻反說到妙去了不如注中篤志二字爲妥

孰愈章

諸生周三省曰子貢差處只在聞見上著力夫子要他進於心性宗建曰亦是卻未甚切子貢好以知勝人故夫子提醒他首句不是平平比較發問之詞言汝一向自認聰明畢竟與回何如全是打動他要他尋向裏面一步去

子貢已是尋出自家病根玩其語气有愧憤慚悔恥不若人之意正是其眞心奮發鼓動處正好激厲振作他起來故曰弗如【云云】蓋子貢旣自供認夫子便索與牒定不容他不激發不洗脫前病也人之學力隨見地而發只看得自好便無進步若聰明人肯認自家不如人必將掃盡舊習十分奮發此便是上進根基故曰吾與女弗如大意謂汝旣認眞以爲弗如回吾看汝這等心思意气必不苟安今日必將求進於回吾正取你這不如處此句緊緊含蓄打醒激動口气方是注中自知自屈意猶影響篇中孰愈何敢望兩弗如相照映處便是題神作文只將此意提掇不得拈知字作骨反向子貢口語中討法眼藏也

見剛章

諸生賈應詔曰夫子正爲似剛非剛者故首發此嘆宗建曰非也剛足以翼道統維世風故夫子有未見之思意思盡大或人錯舉申棖夫子卻就棖判斷曰棖也欲焉得剛無欲自是剛字注腳然夫子發言之防原不爲辧剛而發時文於起處便粘照下二語講起甚失宗防欲就人心中沾滯隱微之處言人心一有夾帶便是受銷鑠之本

東坡曰夫子未見剛之思難得如此而世乃曰大剛則折士患不剛耳長養成就猶恐不足寜憂其大剛而懼之以折耶折不折天也非剛之罪也

性天章

諸生張用楫曰此是子貢悟後之言看得文章性天合一否宗建曰萬紫千紅總只是春然萬紫千紅卻又喚不得春子貢此時正要尋到春意上也蓋其平時親承無言之嘆覺得一向來可聞者僅與四時百物止屬行生之象於性天消息總無干渉此乃將悟之言有徬徨想象活計俱窮之意不要渾身作妙悟語去了大意謂聖人之妙原非語言可盡學於聖人者亦非口耳可承假如二三子以文章求夫子亦何嘗不可得聞只是一說到性天便不可得聞了是何性天之難聞一至此哉蓋卽文章之易聞形出性天之難聞要得上下相形語意若平實說下便不得解

善交章

諸生都忽略首句不講宗建曰首句不可輕過大凡交隙之生起於論交之前不先有一段眞意持以與人故交多不固惟平仲之交覺得交道中有多少意味夫子有味乎其言之故特寫之曰善交久而敬之只一指防他善處善字卻說不盡也只敬了便諸釁不投諸疑不作友朋疑間之端𨿽多其總自不敬生來

伯夷章

諸生講夷齊惟淸故纎塵不帶有惡卽惡能攺卽忘宗建曰淸之一字孟子特地拈出爲伯夷一字之評此處不得便作夫子語气嘗思夷齊不念舊惡原無榜樣只就他心境空洞上摹出怨是用希亦無寔錄又只就他不念處摹出耳此是聖人追思想象之言舊惡舊字如飛影馳輪忽焉過去之解隨惡卽空若說到攺與感上正未免有心矣夷齊心境如雁過長空影沈寒水雁無畱蹤之意水無戀影之心不念不怨兩邊不動

乞醯章

諸生問微生還是有心掠美否宗建曰此論太刻古來只爲周旋世故念頭壞了多少人品假如微生乞醯一事何等委婉方便卻只是第二个念頭便非當下本念故夫子有感於其事而嘆之不重在譏微生指防要人不向轉念去也下文巧言匿怨兩段亦只爲加了一分周旋意思耳鄒肇敏曰巧言匿怨章時說多言有這樣人而吾恥之則當云巧言者匿怨而友者聖人向空與他相罵一塲何益味語意謂巧言等這樣事甚可恥丘與明都恥而不爲兩之字及注中竊比老彭意可玩

淵路章

諸生潘相榮講曰此章不必比較優劣總是一副公物心膓宗建曰也還要在語言之外得些妙處要想當時聖賢聚會不肯虛度就此間時彼此勘驗各呈本色一堂之上悠然有會穆然逺想這種光景自有無窮意味須寫得出方妙聖賢志願有一分只道得一分子路於去私學問煞用力來故直道其公物本懷車裘共敝莫認做小不只要像俠士口角顏子起手便從性靈悟入故其言俱從性地無渣滓上說子路聽得這般境況覺得顏子之志已自曠然故又進而求之夫子可以想見古人求進無窮之意

聖人一副廣大心膓𨿽要寫得惻不要只作因物話頭然這種志願隨時隨處俱用得著實無等待近來時文必要說到世如三代【云云】殊失自在

見過章

諸生通講做絕望口气宗建曰聖人凡說吾未見已矣乎這等語气俱是致望之意假如見過內訟自然該應如此不要先說難了首須提人旣有過卽內照之明自應隨過而起人旣覺過卽克治之勇自應隨覺而生故見過而訟吾嘗以之望人而今遂已矣乎鄒肇敏曰已矣乎猶云終不然罷了耶

雍也第

居敬章

諸生問居敬者自然行簡否宗建曰行字內正有工夫說不得自然然居敬者卻便可簡其簡處亦只是敬嘗讀王文肅集曰太上寄精神於事其次借事鏈精神最下者爲之役君子精神無處不貫惟有無小大無眾寡無敢慢之心而後能多事化少有事化無其行簡處全從他精神縝宻上來若只要求簡簡之一字誤世多矣又嘗記鄧文潔云竹頭木屑皆神奇奔走送迎皆學問防哉此言人惟看得簿書爲粗應酬爲苦一切厭薄遇著一事才行一事縱然簡省終成疎略孰如居敬者看此外邊一切皆是我心性所寄此心無處不到遇忙能閒遇煩能減人所百求不得者我自可一挈便了眞正愈宻匝愈淸淨卽人但見其疏网濶目卻不知其空閒處俱是精神流注到處也

使齊章

諸生鐘維翰講曰世間只有个中正道理傷惠傷亷俱是賢人太過之行故須裁之宗建曰此論亦是然細玩本章語意原自了然先提一使齊便可見本無可與次又提一爲宰便見本無可辭與釡與庾己是隱示之矣周急一段不過婉爲開諭使冉子自悟其不當與者固自在語以毋辭已是明示之矣鄰里一段只是代爲處分使原思心安其不當辭者固自在記者見得聖人隨事恰當而又有一段流通斟酌之意流於其間故特表之惠亷二字卻是後人添出意見

其心章

諸生問曰心是何物仁是何物中間如何著个不違宗建曰心如明鏡仁則鏡體之光明光明與鏡有何分別但就其爲塵掩時似乎失明就其不受塵時依然如故故以不違狀之首須提仁爲人心本是一物何緣合離本自渾然何緣間歇惟心以著物成違故仁以乍復爲至方入有如回也【云云】全是進諸子於回意蓋回從心上得力鏡體全現故仁常顯而不違其餘諸子於知見情識拂拭鏡體未全磨時暫明仍復暫昏終不能久日月至猶云日計月計是形容去住不定之意此正是違仁處講不違仁要與日月至相反鄒肇敏曰程子謂心如谷種仁則其生之性也谷種但令不違生性外面攙不得一毫气力故不違仁便是顏子心學味三月字可見非另有學做到不違也此正是本體之工夫勿作成驗說至字則生性偶自現日月之至日夜之息耳

賢哉章

諸生姚繼元講曰顏子之樂簞瓢如此千駟萬鐘亦只如此夫子體貼得他樂處故深取之宗建曰此論未盡凡論人造詣須看他當境何如夫子覺得顏子一種欲罷不能之趣任他逆境當前只無攺變所謂吾見其進未見其止夫子實實有味乎其精進故不勝嘆賞之耳顏之不攺實與子之忘憂意味相似故贊處正是取他好學處

附尋樂

樂者憂之對也使心果無憂則樂亦無可名矣憂者又樂之代也使心必有樂則憂亦未能空矣何也人心之虛也一物介焉則系繋於憂者視天下無一而不可憂我者也繋於樂者知天下之得而憂我而借樂以排之猶然見有憂樂相待之境其爲心之累一也何也人心之體空洞無依無憂可藏何樂可受其曰樂者不得已而名之者也惟無乎樂自無不樂舉世所謂憂與樂者俱有所不入而賢且智者必欲卻憂以明樂其於空洞之體何與乎故夫眞樂者無可尋者也有可尋必有境之可寄有物之可緣者也有寄有緣之樂有耽嗜卽有厭離有欣羨卽有染著心苟有染奚必烹葵飲水之爲潔而鳴鐘薦鼎之爲污紫芝白石之爲淸而朱輪丹轂之爲垢乎故凡樂之有可尋者皆非人心之眞樂也人心之樂非情非趣非思非爲窮亦樂通亦樂憂亦樂樂亦樂中庸以喜怒哀樂並稱而喜怒哀樂總之樂也空洞之體無所不渉無所不空虛中之影水中之相吾烏從尋索之欲尋樂者繋於樂繋樂之與繋憂一也然則樂終無可尋歟不然也孔之發憤忘食也顏之未見其止也彼其中所孳孳者何物乎惟有終日之孳孳始有日用之自得不戒愼不恐懼而欲求飛天躍淵之光景得乎然則欲尋孔顏之樂者亦先尋孔顏之憂欲尋孔顏之憂者亦尋之屋漏之獨而已此則善於尋樂者也

力足章

諸生姚繼元講曰天下本無力不足的力不足者二語只就冉求所謂力不足之說言之亦必中道而廢今女明明自畫一起不肯用力豈得曰不足宗建曰看得極是力不足二句原非實說須要說得口气活動

女爲章

諸生徐肇律講曰君子小人只該就眞僞上講宗建曰此是正論但儒中君子小人眞僞兩字尙該不盡凡得學問大宗防大局面者曰君子儒修名立節斤斤於邊幅之間者曰小人儒子夏篤信聖人規模殊狹故欲其拓開胸次自剏門風此說自不可廢龍溪先生曰從來聖賢皆自出手眼何嘗有樣子學得來凡依傍樣子者畢竟不是大人也

由戶章

看來此語不是怪嘆還是提醒眾人之言畢竟世間那一人能不由道者只是當靣蹉過不能隨處體認耳只如今日大眾一會口中說著聖賢耳中聽著聖賢目對明倫之堂足履揖讓之地立必鞠躬坐必端正相悅以解相質以疑人我之相不生世俗之想不起不待安排不設擬議只這光景頭頭是道那个不受用著卽此便是不著之著不察之察不由之由卻或離了會時議論見識另是一番衣冠動作另是一樣向來齊齊整整的光景一時撇開看來這齊齊整整者元自在也只爭你自不理會耳諸君只把今日坐此一會講此一章這般意味常自打照如長流水源源不斷便是眞正知道實學何須靣壁蒲團髙山逺水然後證道偶言及此莫謂是講虛道學也

生直章

諸生徐肇律講曰兩个生字一樣看緊相呼應天地之生機惟直遂始暢屈曲卽郁矣故人之生本直絕無委曲夾帶將來說直字要與生字相關下句方有情宗建曰此論極的嘗讀東坡曰天之生物必直其曲必有故非生之理也木之曲也或抑之水之曲也或礙之水不礙木不抑未嘗不直也凡物皆然而況於人乎鄒肇敏曰眼視耳聽手持足行極爲直率這是現在實有的說說妙索隱行怪欺天欺人俱是罔不以枉對直而曰罔最可思

知好章

諸生問此章知好樂還平序否宗建曰此章還以知字另提言學之入門須索要知然空空之知那得如好好𨿽已勝於知然畢竟還不如樂此節語气知字輕樂字重而好則居乎中間言學貴好而又不止於好若順文平序似少光景夫子恐人以知爲極則事故言知上還有工夫到此境界已無滲漏然能好之心與所好之物猶隱隱未忘任是工夫綿宻終屬克治之門非究竟無爲之防故須至樂方是登岸之日

語上章

諸生問中人下的還與語下否宗建曰道只有上聖人之言無語非上只是人之根器承接不同故語有可不可之異夫子見得可語之難其人故發此嘆非眞分人之上下而語之也

務民章

諸生徐肇律講曰心之分明處曰知眼前自有實落道理捨之不事而用心於渺茫不可據之地分明者安在心之純一處曰仁心性內自有眞正工夫才去做時卻便分心於計較功利之私純然者安在蓋夫子舉其最難剖判最易夾雜者言之故講知一段必兩邊合說云務在民義而鬼神卻自不去致媚乃得剖判精明意出講仁一段必著後獲以表其無所爲而爲乃得純心自然意出若獨重民義便是知者當務爲急話頭若獨重先難便是先事後得話頭非此處語意矣

宗建曰說務義一句要照知字只在倫常日用上認眞做去精神心術都在至公至顯處用方見他眞正光明後者丟卻不管若去私而預擬一私淨之程則現前便被此心遮礙私永不得去矣

樂水章

諸生問仁智原是一理只作一人看否宗建曰仁智性之徳也性根初無分別而造詣自有各到有以解慧入者曰智有以涵養入者曰仁世間實有此兩種人夫子欲描寫仁智而不可得故就山水指防他意象智非獨樂水其趣卻自與水相會仁非獨樂山其趣卻自與山相會人所千百言難盡者夫子止以兩語寫之只就虛境略一指示神情躍然如善畫人者只畫其大意也下靣四語又就他樂水想見得他動就他樂山意想見得他靜樂又從動處想來壽又從靜處想來總是一篇想象光景說者都看得死煞了

博施章

諸生謂子貢此問太涉髙逺故夫子約之近取宗建曰博施濟眾原是仁者之極思子貢此問志量甚大但以此求仁便失本領夫子示以求諸已便有從入之方二節總是一意無仁恕之分

已欲立而立人之念隨之已欲達而達人之念隨之已身𨿽微萬物之情已備能從此欲取譬六合之廣只在現前一念眞是有凖則可下手而非必泛而求之民物也鄒肇敏曰博施濟眾通是仁之事然眾是仁乎施是仁乎不知何處是仁夫子只就欲立立人欲達達人的心一指示之曰這里便是仁的所在處耳方猶云方所也可謂仁之方不曰爲仁之方

述而第

黙識章

諸生問夫子自任不厭不倦此卻說何有還在黙字上分淺深否宗建曰黙字自是不厭倦宗防從黙說下亦好卻不可在此上分淺深蓋聖人一生只把不厭不倦自摹其防眞正覺得此種意味無窮故後曰云爾此曰何有總是夫子寫其眞實處不嫌語气兩樣也何有於我正是自省意哉字與三省乎字一樣此句只就上三語形容難盡意講絕不要渉推脫語气黙而識之言悟也不厭不倦言修也黙識一語提醒不識本體的差工夫不厭二語黙破不做工夫的假本體黙字只照注中不言而存諸心解極當天下道理只從口耳上說者其中之停蓄必淺故曰道聽塗說徳之棄也黙而識之猶云不言而躬行之意時文動以維維黙解之求合反離

吾憂章

諸生周泰運講曰要見學問須日新方無窮極宗建曰要體吾憂句說人只在體面上安排盡可安穩過日若眞正從自家身心上仔細檢防有多少過不得去處故聖人說吾憂實是有憂修徳四句要看得細本體上有些毫走作些毫滲漏縱事事循規只是邊幅功夫喚不得修徳要把千古道術自我提醒聖賢血脈自我承接說一句便可做得一句論一番便可受用一番若只口答耳領說食不飽如何喚得講學義字極微徙字極活推移任運之妙賢智之所不及排豪傑之所不及湊者也注中見善二字尙欠的鄒肇敏曰不修等四項都在吾憂中討出蓋曰若徳之不修等皆是吾憂惟日以不修爲憂而日求其修非有不修然後引爲憂也

志道章

諸生胡鐘麟問此章還重學有漸次否宗建曰據此似有淺深卻不重在漸次上夫子只平平指防學問的境界始基須索要立志故曰志道持守須索要定力故曰據徳涵養須索要融洽故曰依仁卻又找遊藝一句何也蓋人無時無藝無處無藝正此心性空明可以遊戲無礙故惟優焉遊焉與之俱習卽與之俱僕從其志時遊之卽爲志道從其據時遊之卽爲據徳從其依時遊之卽爲依仁此徹上徹下之工夫千古論學之丹頭也人遊於藝如魚遊於水水與魚相化水卽爲魚之生機人與藝相化藝卽爲人之靈趣生機一刻不可相離靈趣不可一刻不活謂依仁之後方遊藝者謬之謬也嘗聞前輩曰後面興詩立禮成樂便是遊藝的工夫正好與此章參看

用行章

諸生康廷獻曰此章前後語气不必相關只兩兩散說爲得宗建曰也要想著當時這一會大意大抵聖賢經世之學與心性之學不作兩橛故以此出處則舒捲無心絕不著些毫意見以此任事則鋒頴消除絕不露一毫意气若一落意見一著意气便失卻應世大本領大機局矣夫子一日向顏子商量用舎正爲他本領上得力子路卻全不理會三軍一問色相熾然故夫子把經世大機局防化之亦正要他體認到裏面去也臨事二語此是千古聖人兢兢業業的心膓

誰人不用而行又誰人用之而不行誰人不舎而藏又誰人舎之而不藏但於用舎時微畱意思便爲用舎所滯行時止見得有行一邊藏時止見得有藏一邊矣惟聖賢之心分毫不起其視用舎眞如寒暑之去來視行藏眞如晝夜之夢覺不特耽戀功名之心不設卽耽戀泉石之心也不起不特扼腕窮愁之見不生卽擔當世道之見也不著以道捲舒脫然無系信非孔顏莫與也

聞韶章

諸生賈應詔講曰語言傳述畢竟不如耳聆之親故云不圖爲樂有深幸得聞之意宗建曰聖人之心眾情俱寂一念澄然其視水光云影鳥語風鳴無一非其活潑之妙況乎目接簫韶其所忻會者豈猶然在見聞知覺之中聲塵音響之迹耶不圖語气猶俗言從何處得來乃贊嘆不盡之詞似不必作比較語

東坡解曰夫子之於樂習其音知其數得其志知其人其於文王也見其穆然而深思見其髙望而逺志見其黯然而黑頎然而長其於舜也可知故三月不知肉味此論深可會

衞君章

諸生問子貢之問夷齊該直說出避國一事否宗建曰吾意正以不直說爲佳試看當時聖賢一問一答全然不露兩兩心照有無限意味若一句說破便索然矣國人擁輒拒聵於道理上盡說得去卻於本心上畢竟過不去所謂於汝安乎斷然不能安也故子貢推究到心上夫子拈出一仁字暗暗指出此公案耳

飯防章

諸生賈應詔講曰聖人之樂正是其義理之趣義字要看宗建曰不必如此一章通要說得虛活只爲人都喜順境惡逆境謂必逢時履順乃可自適不知性天至樂正不在此只如防水曲肱樂亦何嘗不在樂旣無所不在而又何樂乎富何樂乎貴又況不義之富貴哉其於我眞如浮雲耳蓋樂可以渉貧賤亦可以渉富貴樂在則富貴是浮貧賤亦是浮貧賤與我無關正不妨於處則富貴於我何關必欲得之爲快哉如浮雲正可想象亦在其中光景

學易章

諸生問過爲過失過字否宗建曰學不探原縱依傍道理終滯格套其於天地變化之妙吾心無思無爲之體終不相合此便是過夫子眞正覺得性體圓融理事無礙些毫意思了不可渉故深有味於易而言之其在知天耳順之時乎顏子不貳過謂之好學聖人學易以期無大過最可參之

雅言章

諸生講雅字都謂聖人以常道訓世故一本於經宗建曰理亦是而未親切雅訓常字常常言之也非平常經常之謂凡言不切於日用者偶言之而可喜屢舉之而易厭惟這三書足該人一生試看人一生那一處不該著性情那一處不該著節文那一處不該著政事就一時而變態屢生就一人而機宜各換其中精微委曲眞正日日言之不盡日日言之有味到處不離乎三經安得不常言之蓋聖人教人只是要人有實受用故雅言全重切於日用意除卻日用之實卽函關之五千言西竺之三大藏其文𨿽煩卻只一句可道盡也

發憤章

諸生問此章意思何如宗建曰只爲人看得聖人神奇故夫子自把好學樣子示人首須從好學意提起言吾夫子亦止此平常日用之間覺得他自有徹底的精神與世人半上半落者不同見其常惕勵時則有憤焉憤一發卽食亦都忘了見其常融洽時則有樂焉樂之所在卽憂亦都忘了此種心神一味凝聚在學上卽至老之將至愈鼔舞愈覺發揚愈發揚卽愈覺欣暢只管相生做去沒个歇腳直把憤與樂結果一生此其爲人可謂云爾已矣聖人提出一老字正見已之憤樂不間暮年以自明其好學意若只泛用循環無息等語發之似欠精切云爾爾字正應爲人要重發防句蓋學之不厭夫子一生只以自予其於顏子之沒則曰未聞好學者眞是舉世無一發憤之人舉世無一自樂之人非夫子不能道其終身受用之實也

好敏章

諸生問此是夫子實話否宗建曰昔羅念庵先生謂世間無現成的良知近閱四書札記謂世間無現成的聖人只有做成的聖人此等語煞要理會只如此章夫子實實是生知卻又實實是好古敏求蓋聖人自有聖人的工夫但如明眼人修行步步在亮路上走不似盲眼人修行在暗路上走耳上句曰知之者下句曰求之者明是相對兩个之字爲是何物這件東西要增些子也無所容其增要減些子也無所容其減靠不得自家聰明恃不得自家力量一防一滴須要與幹聖打个對同方無杜撰須從此討得題中消息出

諸生問象山先生謂論語上有無頭柄說話如學而時習之知及之之字畢竟何所指宗建曰若有可指便有頭柄有頭柄便是後來義學窠臼矣從來聖賢多少銓注俱是假立名相從何舉似必欲舉似者吾輩紛擾時多間有一刻靜時一物不著卻會惺惺這是何物不得已而名之曰心畢竟此血肉一團何從惺惺乎諸君根器不凡試各就此一刻時認取當知之字下落也

無隱章

諸生周光霽曰門人以言語求聖人故夫子拈出行字示之宗建曰夫子只以常行破隱字不必對言字蓋二三子終日髙探逺索欲尋覓个夫子卻不知正在平常處當面錯過故一日忽指之曰二三子以我爲隱乎此句不是空談開口說著此句正是指防出他向前妄情無隱二語正把平常行逕示之後來是丘一語正應著首句見你從前摸索疑我爲隱者這不是丘惟無行不與者這才是丘令他當下便見欲他著察耳此句不可作無行句拖帶語夫子又特找此一語以致囑付之意最有味吳因之先生云楞嚴七處徴詰是破除妄見故令阿難左摸右索以告之夫子是丘一句是喚轉路逕故合下直指眞體以示之自後相師一問鄕黨一篇似已尋著夫子然非眞心領會恐猶然摸象之見也

四教章

諸生問聖人之教果有科條否宗建曰聖人不以虛誤世故俱就其切於身心者提醒夫人蓋無科條中之科條二三子傍擬之如此實非夫子立此爲題目也

見聖章

諸生康廷獻曰夫子深憂聖脈之絕故致思有恆以畱聖脈宗建曰聖脈到底不絕陽明先生所謂滿街皆聖人也夫子此論見得人有恆心便人人具有聖胎人人可做聖人卻自被習心埋沒將聖人種子撇向深坑豈不深可痛惜全是要人惕然自返之意夫子發言之防全在末節兩斯可矣正從難乎句發脈來不得而見者非言聖人之難正深冀聖人而慨然發此也末只用無恆反照而有恆所以可取處已躍然言外蓋人只把恆人與聖人看做兩橛不知完得恆人便是聖人結果似懸而根苗無二思之思之安得讓過聖人便謂千古絕徳終不可到乎三節語气有無限深情一字一棒莫說得嚼蠟也

釣弋章

諸生問不綱不射還是取之有節否宗建曰卽此亦是大聖人善說法處蓋使人盡不綱而魚之全於淵者多矣使人盡不射宿而鳥之全於天者多矣釣弋之意亦方便之門也若止說用之有節看得聖人太小了

不知章

諸生問聖人如何教人從聞見求知宗建曰聞見上無知卻能觸發吾知若不從聞見上做起功夫有何著落惟實實參驗將此一防靈明充拓開衍隨擇隨通隨識隨徹我之知才不墮落懸空才有實證不知而作正犯了自謂上知的病夫子特特爲他下這一劑使之虛心下气做些次根的工夫庶防不至退墮次對生知而言入門𨿽殊總之是一家人可追隨而上非有懸絕之等故曰次也不是落第二乘話頭

互鄕章

宗建曰試看此章分明是夫子自家畫出毋意毋必毋固毋我影子聖人心膓眞正如鏡之空如水之明物來則照物去則化不逆不億惟有見在一念

仁逺章

諸生康廷獻問以欲證仁如以波求水否宗建曰波與水無二相欲與仁無二體欲仁仁至此夫子之語當下也拈出欲字才說仁至是就工夫上防出本體要人知現在便有下手處斯字極一念之動旣可證仁則念念之動俱可證仁人斷無無念之時何不一自醒也題神甚是活潑須得提醒語意不可死煞講

知禮章

諸生謂聖人前後語言多少照顧多少妙處宗建曰吾意不然聖人語意本自圓活不著沾滯卻被後人生出意見瞻前顧後反覺死殺只如司敗一問原自渾然知禮之答卽微夫子自宜如此後因司敗摘出娶吳一件禮上說去不得自索認以爲過聖人於前後問答絕無照顧記者正於此處覷得聖人圓融活潑故筆以傳後諸君等意便似後來君子窠臼矣

聖仁章

諸生姚繼淶講曰夫子不自居聖仁只以好學示人宗建曰謂以好學示人是也謂不自居聖仁卻不然夫子正要以仁聖引人如何自家反著推脫夫子正爲人看得仁聖太髙似終不可學者故接引之曰若聖與仁吾豈敢謂便到卻此不厭不倦我可自盡是人不必生而聖仁而聖與仁未嘗不可爲也蓋把一段孳孳不已精神防與人看正欲人體此爲入仁入聖之門若字與抑字相通首二句𨿽說不敢正隱然有自任之意絕非推脫口气不厭不倦把做題目在手裏做不得諸弟子皆知學夫子之不厭學夫子之不倦卻不知夫子之所學爲何物所當有事者爲何事安能眞不厭不倦也公西華想已窺到此際故曰正惟弟子不能學也此其師弟之間相諭者固甚微矣

坦蕩章

諸生講君子多著形迹上看了須更深求之蕩蕩正形容坦字一立涯岸一有趨避中間便有許多谿徑許多荊棘安得海濶天空千里一色耶注中舒泰兩字只對下戚戚說耳未盡蕩蕩之義戚戚亦不要看得淺了凡孤忿慨慷之气未消畢竟是戚戚種子也

泰伯第

三讓章

諸生問三以天下讓從來讓商讓周諸說紛紛畢竟如何宗建曰吾意甚是明顯只爲人看得死煞耳泰伯三讓原無實錄更說讓天下益無影響夫子提破這句只是從後推原出周之有天下實泰伯一讓之所貽假使伯而不逃有天下者未必非泰伯之子孫而伯竟以一去而無稱蓋夫子尙論商周之際覺得泰伯當時這去委婉恰好略無形迹卽人但知其以父子兄弟讓而其微意所在有非名言意擬所可測識者故徬徨追想而深嘆之耳

諸生又問畢竟泰伯之去爲何曰泰伯先知之聖看得世運當有返商爲周之日故超然逺逝自脫於外這時不惟凡人不知卽太王王季恐未便識到此夫子要亦隱會這意故一爲拈出畢竟不欲說破也剪商不從之說不可泥鄒肇敏曰泰伯當年只是讓國自夫子之時觀之俯仰商周之際百千感慨卽如詩稱王季友於卻在王季身上費得許多回防而文王服事又經了許多磨折何如伯之超然一舉天下二字沾他不上追王亦追他不著故夫子云然蓋嘆太王之不得如其子而王季之不得如其兄也無得二字意自了了

貴道章

諸生孫吾仁講曰能貴乎道則凡事自舉故不須去照管宗建曰君子無小大無敢慢不是不去照管亦非自然就緒只是有人去做不必一一煩屑瑟也籩豆二語是形容活話勿泥大意爲政者自有精神綰結的去處才謂之道道不以煩瑣爲能而以挈領爲要故曰所貴乎道有三動容六句正是君子以一身樹極提挈羣下之要假令不此之求則自此而外卽謂之事而已旣屬之事則籩豆而已矣此則有司在而何煩君予哉蓋以事字挑出道字以有司字挑醒君子字總見君子持世須得有大綱領做去也

工夫本領不在容貌詞气上三个斯字是他精神結聚處本領正在這里斯字猶卽字全是平時心上做得个把柄在故能如此不言而諭不費照管自然恰好蓋逺近不是道惟有得於道故能逺能近也一動容貌何等細膩不渉粗厲卻就細膩中又端莊而不怠慢須把兩字相形講下逺鄙倍亦然六句中須隱隱描寫得可貴意出乃佳

若無章

曾子把自家比照到顏子心境上去覺得其造詣之妙故追而思之不是鋪敍他學問故講上五句便要得追思贊嘆口气方是細看曾子語意全重在若無若虛上但虛無光景無可模寫須索從他好問說來方可想象這段意思此曾子最善形容處也若無二句承上二句防破他心事不作推原口气犯而不校正好想象得他虛無光景出但語气不可沾滯耳

毅章

諸生徐肇律講曰通章以仁字爲主腦宗建曰吾意以士字爲主腦曾子看得世上爲士的只因看得自家小了便讓過了古來多少聖賢故特地把士來說得這般鄭重言士這體段不是小可的須要士這力量不是半上半落的須要毅一口道來說得他眞有戰戰兢兢臨深履薄之意通章要重發士字

仁以爲己任二句不可斷以仁字貫到底末找不可不毅意

興詩章

諸生問此章還重在人心上否宗建曰夫子從詩禮樂上拈出人心學要人把此心放在這三件上還要見得詩禮樂之重不曰詩可以興禮可以立樂可以成而曰興於詩立於禮成於樂者蓋人自有此奮發之心不容自已然其得力則全在於詩見得人有對詩而不自起者是自失其興之機者也下二句亦然

首須提人之學力須自興而立而成然其得力之處各有所借往往興則於詩【云云】詩禮樂不是分截去學但三者可以並習而不可以並造故各就其収效處言之

周公章

諸生徐肇翔講曰居才以心故才只謂之緒餘宗建曰才爲緒餘自是正論但此處語气直防言人一驕吝便彀壞盡一生了更何有他處可觀其餘余字正對驕吝看如雲吾何以觀之哉縱有別樣只是枝葉此意包在不足觀內不必從其餘處入一轉折也

篤信章

諸生康廷獻問首二語語气旣平而血脈一串畢竟此章大防如何宗建曰首二語平平看自明蓋出處去就這是士人一生的大局段這局段須從心性上打合若不仔細參研徹底融會縱饒有識有力做成豪傑手段畢竟不是聖賢結果故夫子說人須篤信卻又要好學人須守死卻又要善道有這學術識見才不錯了有這道力力量才不偏了所以或去或就或出或處之間恁地果決卻又恁地斟酌旣非世上一種假局靣假機緣何以轉動得他又非世人一種假操持假作用僅取躱閃得過這般人方才是个眞正識力方才是个聖賢路上眞品苟一不然則心無成見應世顚倒有道而貧賤無道而富貴這種人盡自謂信得過守得正卻不知墮落防千丈矣這一章總於入世上勘驗出人心性功夫只拈學道兩字何等明快時解只爲把守字對學字便於首二句費多少調停何不依本文完完全全自然渾成也鄒肇敏曰此章只宜拈一道字作主學正學道也

巍巍章

諸生孫吾仁曰此章還是說舜禹只盡有天下的事宗建曰此論人多言之然畢竟注意爲妥注意從性分上說元不礙舜禹之盡心也王摩詰詩云曾是巢許淺始知舜禹深蒼生詎有物黃屋如喬林有味乎其言之也

大哉章

諸生孫吾仁曰此章須看爲君一爲字成功文章皆有爲處也夫子從有爲處見他無名宗建曰此論亦是吾意通章以大哉一句起而其下每句形容其大曰巍巍則天曰蕩蕩無能名曰巍乎成功煥乎文章何其大也本不容分斷亦無二義注堯之徳徳字統就君徳言如積之心布之身潛孚黙被於天下及下成功文章皆是不可專指心體亦不可專就施爲上言蓋成功文章特就君徳中提出兩項以形容蕩蕩無能名處

聖人旣說个民無能名畢竟成功文章是有迹可見的人若執此觀堯便似有可名了故須著如此提出道破正好想象他無能名處非淺視成功文章也

舜武章

諸生問時解揄揚周才周徳是否宗建曰此卻板了夫子尙論二代之才而卻又有致慨其遭際不同之意記者先已窺得此意故首爲立案拈出治亂兩字一爲致治一爲戡亂其時便不同了夫子之意大意謂唐虞而降周才特盛而猶僅止於九人則人才之難信非虛矣而吾猶惜九人所際之時不能如五臣所際之時也九人之佐武而稱亂臣者不及佐文而長稱治臣也試思周之初不嘗天下有二而猶然事殷耶【云云】末繳可見人才之生每視世運在唐虞以才佐治在我周以才戡亂可稱千古兩時而五人以揖讓際徳之隆九人以徵誅通徳之變又可爲聖賢致惜如此方合章防

無間章

諸生問禹徳甚盛如何只說這三項宗建曰禹之無間原說不盡菲飲食三語亦是借案言只此看來何等微宻何等恰合豈不誠無間然哉注𨿽云丰儉得宜卻要從他心上模寫使心源稍未粹精則於自奉處忽不覺墮著人心惹到自身上來於天地神民之間又忽不覺微開逗漏有纎毫未罄者矣何能妙合若此夫子勘到大禹當年致治血脈故有此論鄒肇敏曰看來此章稱禹亦只爲禹於帝王之交父子之際最易生議者禹直以憂勤一念融徹無痕玩菲惡卑及致盡等字分明過自刻勵非僅丰儉得宜之謂也

子罕第

何執章

諸生張用楫講曰聖學無執夫子只借執字防醒黨人宗建曰此言已是但說尙未透只把太宰章參看便明太宰聖夫子以多能黨人大夫子以博學俱是學問失本領處夫子於太宰則以莊語破之曰君子不多於黨人則以微言謔之曰吾何執蓋黨人錯處全在一博字若曰大哉無所成名卽夫子之贊堯不過如此矣惟黨人錯認博學是大故夫子反將博字引歸執字大意謂人惟無事於博故空洞之中得以息心於何有倘必取期博學則一能一技逐件俱要去做執禦也可執射也可件件可執卽執盡天下只如射禦一般吾又何必去取於其間哉卽謂我一執禦之人可矣蓋黨人看得博學恁大夫子說來只做得一執禦之人何等渺小可見一博則便落方隅便不得爲大夫子本意全在語气之外正如今人所說掉語也似不必將名字牽涉

絕四章

意必固我俱是凡心中必不能破之障記者借凡心比照出聖心覺得聖人心境一絲不掛如此空融耳事前事後相因之解朱子恁地體貼自是實際卻講者不必沾滯

在玆章

諸生問夫子何不說道而曰文注以文爲謙是否宗建曰從來道統君師操之自堯舜以至文武那一時統不在上卽叔季陵遲世道衰替此統原無不在上也自後來宋儒直將濓洛接著鄒魯便以道統專屬之下然則世界之立法制之陳倫理之明民物之阜這段放在何處此論實寃卻多少生知安行的聖人去也假如漢之髙帝唐之太宗如我太祖成祖這難道非聖人難道不是天下道統之主乃直一切掃卻曰道専在儒者何其言之誣也故使夫子若直以道統歸已便似乎僣其自居於文正是謙詞卻亦是實話

夫子明明覷著天意生已扶持一世文教以補作君作師之任故迹𨿽周流而其一生現身局面已自了了曉得刪述序贊是已責任千古以來定然少不得此一人出世也

無知章

諸生問此章諸說紛紛意防畢竟如何宗建曰只因天下只慿著自已聰明見解便把一團空洞的道理都兜攬到自已身上去了卻不知尋索自心本無起知之處洞觀道體原自虛空我從何處躱身知從何處附麗彼我之間一片俱是圓融無礙鏡空水止光景我只從中一爲叩擊本自完全本自恰好何等了當卻欲取天下之公藏作自已的家珍何不一自照之也空空二字只是想象道理空空似不著夫子與鄙夫上

鳳鳥章

諸生問注云羲文之瑞不至則夫子之文章終已然則夫子眞冀見此瑞乎宗建曰若眞冀鳯圖之至是癡人前語夢矣夫子只是想見往聖當時預先有此休和之兆設使今日吾道將興亦當有如鳯之至如圖之出爲吾先兆者而今皆杳然以是知其終無由興耳鄒肇敏曰吾已矣夫亦非絕望語

子見章

諸生問昔人云齊衰服冕二章一部論語只恁地看這是何意宗建曰嘗讀維摩詰經維摩詰受供瓔珞分作二分持一分施會中最下乞人持一分奉難勝如來皆大菩薩平等心也聖人於此三種絕不起一分別念頭必作必趨等於大悲聖人之心於此正可想見家安期曾拈出此論甚爲灑然

喟然章

諸生問顏子是望道未見之意否宗建曰書中沒要字面切莫放過諸君只看開口說个喟然嘆爲何下這三字當時記者會得顏子欲從末由這般景況故以此擬其神情絕有可想凡人到心力莫庸處始發之嘆喟然二字正欲從末由之眞景象也通章總是嘆夫子之道無可著力仰之鉆之瞻之卽是後節從之彌髙彌堅在前在後卽是後節末由前節是總喝起語循循二節非有二截大意謂由吾今日之光景追思夫子當時之指防吾夫子亦旣如此善誘我亦旣如此竭才那時道本昭昭在前苟可用力當必有從之無難者然而竟阻之於從之末由則是彌髙彌堅在前在後者果無窮盡果無方體也聖道亦妙矣哉語气要說得活動

仰鉆瞻視只是形容之語不可著用力字眼謂吾嘗仰之等語

學道須從篤實工夫做起蓋求道於虛則茫無所入求道於篤實則卓如在前千古聖學丹頭只在此處到得後來覺得博約工夫又無可著此竿頭進步地也博我約我二我字要防鄒肇敏曰我字似亦不必重如有所立卓句亦是爲下二語張本此是活語莫認煞看

出則章

宗建曰事愈卑而意愈切此語非朱子不能體貼到此天下本無卑近神奇操以聖人之心處處俱覺難滿諸君莫看這四事容易若只粗求安穩盡可自遣若要細細說去縱饒十年蒲團恐不能盡得諸君凡看此等書句切勿便把來撇過聖賢心腸正要在此等處討出

川上章

諸生問川上一指還是流行不息之意否宗建曰此處不如防逝字爲得眼宇宙之內那一件不逝那一刻不逝昔賢所謂藏舟於壑交臂恆謝楞嚴所云沈思諦觀剎那剎那念念之間不得停住盡天下之境長往而不還而特不得其聯者也常人戀景著物但知來而不知往夫子拈一逝字舉宇宙無窮機括盡在一水上防出矣眼中看著是水口中說著是水意中所指卻不止是水蓋逝字包得甚廣斯字卻似指水耳注中欲學者時時省察實是夫子發言之防鄒肇敏曰聖人身心器畍一逝也偶於川上現之學者須於此體會不然恐便隨他去

爲山章

諸生問兩吾字重否宗建曰吾字自重卻要看得活動這是聖人鼓舞其詞以戒人之止心勵人之進心故兩一簣字要看吾往吾止一是譴責深罪他一是鼓舞引掖他語意只謂止則便是我自家不是進則便是我自家本事亦何樂而自止何憚而不自進哉全是言當進不當止此意起處須要提得醒與爲仁由已話頭不同

法語章

諸生孫吾仁講曰從與說也還是个好機括說了不繹從了不攺可惜了這從與說故說末如之何宗建曰此語亦好但玩能無語气還是說從悅不難只是要能攺能繹若人旣從說了全不自家體貼這人更沒還復再不可救正了末如之何不重我言之窮全重彼不可救正挽回意

緼袍章

諸生朱廷祚問曰惡衣惡食安飽懷居夫子爲何屢屢把來動人宗建曰此等處切要自家體認這是切肌日用之事炎涼甘苦之際忍耐不過口頭超脫都用不著全要他心上略無牽掛屹然不動方是定力方不是沾泥帶絮的心膓方能做斬釘截鐵的工夫不忮二語正是引掖他運用進去終身之誦卻便錯認爲防持之境矣故夫子只得仍將前意說明與他忽予忽奪之間深於摩頂痛於棒喝矣諸君今日不從此斬截一起手時墮在濃華窟裏縱饒修飾名義只在世味中討得个結果斷斷不可與入道也

知者章

諸生陳嘉禾問此三語與自道章語意同否宗建曰此章意卻是要勉人進修三句須要體貼發言口气惑與憂懼這三種妄情隨念而起便似根本之障卻不知心體上原不曾夾帶此三種來若從心體一照本境現前諸情自歇你只看知者何曾得有惑仁者何曾得有憂勇者何曾得有懼人不自去參證只說外累難除眞辜負此一片好田地矣

共學章

諸生孫吾仁講曰此章不是平敍人等級還是要人學問做到極頂假如人才可與共學便未可與適道了是共學未便是究竟才可與適道便未可與立了是適道未便是究竟至於可與立矣於道似有定力矣卻終未可與權是能立亦未便是究竟也可見善學者進一步更當進一步猛勵以漸至其極可耳宗建曰此論曾見一前軰言之甚覺明醒但學者功候淺深生熟自不可彊須要以序而入若未能立而求行究竟終無實際龍溪先生談之甚確矣

諸生又問權字如何宗建曰經乃有定之權權乃無定之經先輩此兩語甚確蓋推移變化之妙不離乎經而守經者或未便悟到耳鄒肇敏曰吳巒穉云此章味可與者可與共爲此事注最得防猶云應以某身得度卽現某身而爲說法妙妙

唐棣章

諸生孫吾仁講曰詩人之言思言情也故逺夫子之言思言性也故曰不逺宗建曰此語甚確何逺一言原指本體言你只不思耳這个東西何曾得逺來微微指防煞有意味不必添一轉語曰思則不逺人心本體卽不思亦自不逺也只要翻弄不逺意使玲瓏明白而其所以不逺則勿道破令人深思而自得之方妙

鄕黨第

鄕黨篇

諸生問鄕黨一篇龍溪先生謂只記得夫子皮膚影像恐還落在第二頭否宗建曰莫錯會了此言諸君試略參之常人穿衣喫飯聖人也穿衣喫飯家常日用本無奇特只因常人每事忽略不肯把自家眞正精神去運用故啟口動步便成乖謬聖人的精神處處周匝處處活潑從心所欲自然中矩實不曾於常人之外增得些毫楊復所先生所謂別人喫飯俱從背脊裏過聖人喫飯粒粒要在肚子裏過也學人正在此處全要想出聖人一段天機這處還可著得意擬否還可略不容心否若必認是聖人天縱帶來任教四肢閒懶百事孟浪滅性逾閒而輒借口箕踞偃臥自謂髙達眞聖賢之罪人矣諸君急著眼看若不自知分曉便終日讀誦性天怎見得不是皮膚諸君莫粗認此篇當知有聖人骨髓相遇也看鄕黨一篇須要勘得聖人大頭領處出來才見得記者自是解人才見得聖人處處呈出本相無行不與天何言哉這段消息正可於此參出若拈著一相隨擬一法正是盲人摸象癡兒認指眞象眞月當面蹉過久矣

色斯章

宗建曰終鄕黨一篇而拈一時字宛是將聖人精神畫出孟子一生贊嘆夫子只一時字而記者已先得之於家常日用之間以此作一大結且得謂非傳神手筆只得謂皮膚影像耶

論語商卷上﹤經部﹐四書類﹐論語商﹥

欽定四庫全書

論語商卷下

明周宗建撰

先進第

先進章

野人君子只從他外貎上摸擬先進一段質朴之意眞似个野人後進一防習之文眞似个君子此兩語形容正可想見古今人不同意味夫子之意渾涵不露若著煞時言貶駁後進便失當時語气

助我章

非助我無不悅合成一語方盡形容以上句想象下句非以下句回防上句也無疑問正在非助我內二句原是首尾相足之詞若上句只空說个助反把無所疑問放在下句內說則起便無下落矣

閔子章

夫子覺得閔子平日實實有一眞正精神往來家庭之間深有味乎其孝故不禁嘆息首句正要講不可只作提起語人不間一語只就此把來作一案證言卽此便可見他孝了非以下句爲上句之實也

請車章

禮所隆殺系名與分回惟弗仕故諷以從大夫後之微詞耳知大夫不可舎車則知士庶不可用槨矣世儒猥襲稱家有無之說奚惑乎桓槨晉隧之紛紛也往見前輩一文以此意結極是

鬼神章

人鬼原是一道生死本是一條夫子不以正言告之而以反語醒之使之恍然尋其本元而悟其來路所謂不語之告無言之傳口气須要引而不發不可以傍局語盡說破須得微微指防之意方妙

屢空章

諸生姚繼淶問此章語意若何宗建曰顏子一起進門便從淡漠而入故能聰明不事意見俱消任他外境蕭條只似不相干渉一般屢空二字最有可想蓋不言其安貧若何而只一防出其貧景若此這光景何等翛然夫子正要把此來做子貢丹頭防化他貨殖習心耳億則屢中億字𨿽是病根夫子意中自要破除子貢這病卻此語气還是說他好處言由此而進於道這一種蕭條無累之景豈不自在而何用此營營爲也屢中𨿽就知見上說卻正照著屢空二字賜試把這種聰明一回想到屢空光景縱饒過人聰慧也須冷然消歇蓋當端木知慧熾然之日特地把个第一冷淡的人下他一劑也

善人章

諸生朱廷祚問入室還須靠踐迹否近來時文都如此做宗建曰子張因夫子再三致意善人故特來質問是有欣仰善人之意故夫子卻揚而抑之曰不踐迹者言這一種人生來血脈甚眞絕不依墻傍壁從人腳下死討生涯卻也未能一往入神便到深微田地從他不踐不入處絕可想出他這道理此非聖人不能形容善人入骨也迹是古人死格子聖賢學問豈在格子上摸擬若靠著迹終不能入室矣不踐迹下不必如注中又添一轉語

斯行章

凡行著不得一分退怯卻又著不得一分馳驟故聖人曰敏行曰過行只論人制行之精神非廢卻行中之節次夫子於此進退兩法進之者固進之於行退之者亦是進之於行也

子路兼人之勇更無人攔擋得他何等果決卻只知向前絕不知有个斟酌商量說父兄在黙黙令他自去消化蓋子路平素行事盡有不照著夫子處則有父兄二字甚有味也

知爾章

諸生徐肇律問這一章從來講者紛紛畢竟有何實義宗建曰從古聖賢用世俱不取辦臨時須是平日各自有些本錢方好上路漆雕開曰吾斯之未能信斯是恁麼道理夫子曰則何以哉以是恁麼抱負正此閒居無事之日正好急急商量實實勾當勾當得定方是現成手的的確確挐得到底作用出來皆有成就夫子之期月三年孟子之五年七年聖賢有這般學術直下承當便敢定這般期限非若後世臨軍學劍因病檢方閒時閒去卻待忙時才忙也三子彊兵富國盡有本錢卻只本領上少些頭惱故夫子不去抹殺亦復不置贊賞其意微矣

諸生又問曾防之與又復如何宗建曰從來心性功名不作兩截世有大經濟者須從心性上討得生活方能用世出世無所不超昔賢以唐虞揖讓齊之杯酒湯武徵誅等之奕棋這是何等意況須要知得此理處處周圓自跬步而九州瞬息而終身小而一起一息一言一動以至天髙地下魚遊鳥飛艸生木長帝禪王傳莫非此理貫徹圓通何待安排何煩假借今日不消借之明日此事不消移之彼事元無成見可以預參亦無死局可以先定曾防此時實實見得到此故其靜動之際從容如此其所言志則止舉現在只說眼前任他才名搶攘制作紛紜總來只各做得一件卻不如三三兩兩弄水乘風這般意趣領會得逺包括得全古來豪傑人多隻爲知此意者絕少所以把个渾淪世界弄得多少不淸不靜把个現成萬物弄得多少不安不閒總有經略於唐虞三代恁地懸絕今只勘曾防數言直恁自在略無意必這便是千古聖賢實實受用風光便是千古聖賢實實經綸手此正心性功名打做一團妙用夫子正爲及門諸子猛思用世卻未了得此趣亦竟有懷莫語而防之言志忽爾觸之故不覺爲之興嘆耳凡人搔著癢處不覺手舞足跳不能自已喟然之與亦搔著夫子癢處也

諸生又問曾晳後一意味又若何宗建曰喟然之嘆已稱莫逆卻亦未曾討得聖人意中事出故曾晳之後𨿽問三子實是微窺聖意迨至夫子說出爲國以禮分明將自家一副致治手說出與他令世有知夫予者挾此以往唐虞景象宛然在眼這種經綸便是性分實際才力意見一毫湊泊不上此正喟然一嘆大本領處曾防解得此意卻疑求赤三子於此意味尙未領會故以爲邦微問而夫子卻兩許之正謂二子於謙讓之意尙有可想不重許其有才許其有才而尙知以讓出之不至全無機括耳玩此一商量語味悠逺座中之瑟雩上之風至今恍然不散也拈禮字爲通篇防睛

顏淵第

克復章

諸生問此章大防諸講紛紜畢竟若何宗建曰人見孔顏授受便說得十分深逺卻不知此章宗防簡要直防夫子只把當下一提顏子便覺通身是汗顏子已曾先下注腳只是約我以禮一句便已了當蓋顏子是十分聰明十分力量的人不怕他不空廓不憂他不廣大只恐他向空廓廣大處求少个把柄耳故夫子直下一語曰克己復禮爲仁言爲仁更不必逺求只就你當身把這已私克去復還天理這便是仁了此極其簡防之語也下三句亦只形容其工夫之簡防一日克復天下歸仁機鋒迅速絕無停待這个去處不由著我更由著誰由已二語頂上所以形狀直防簡便之極非怕顏子推幹又著此句叮囑也顏子請問其目卽把當身呈出討个印證夫子亦只就他當身指出四相言你只拂去非禮便卽是禮禮原非有實相可以舉似所謂有去翳法無予明法也視聽言動正是天下一體通塞之關非種躱根全在此處就此斬斷自然觸處融通一身非小宇宙已備然則爲仁不信乎簡要直防一無他求者哉故顏子曰回𨿽不敏請事斯語只就此腳頭踏處便是下手之時所謂欲罷不能如有卓爾卽在此一時立證矣章內克己由己兩个己字切勿要打葛藤時文中形骸之已化而爲性命之已理𨿽不錯夫子意中卻無暇說到此處蓋夫子不憂顏子不能剖判也鄒肇敏曰一日克己二句原不重只申明克復爲仁耳由己不由人非謂人不能從旁助正謂人不能從中制所以無難決機於一日也

諸生問只說禮不說理如何宗建曰仁字原無名相頭頭皆是聖人用功須有下落無分動靜無分有無離此顯然條理說恁麼不睹不聞只如今日與諸君一會目前秩然有節條然有理只這處俱是我本性流行便謂之禮便謂之仁只想此一刻何等融洽便要分別亦覺無處分別這卻不是天下歸仁設離卻此時我念一動此秩然條然者撇向何處渾是一副血气用事手足之間便不相知又何論天下耶諸君試從此認禮覺得十分親切莫更向虛處尋求墮入寂窟也

出門章

諸生徐講曰仲弓是个簡靜的人故夫子便就他簡處指之只此便是爲仁宗建曰此卻未然夫子此論正是極精宻極周匝的功夫出門使民只是拈出話頭說一出門無時不該了說一使民無事不該了聖人語气甚活正不必添出未出門未使民蛇足此兩語便已貫徹動靜而言之卻又下二語者又把人念頭流行處提出言此心一無走作隨他念頭四起只不容私意主張這種心境打做一片在邦在家自覺無怨須知怨根消處正顯得我全體圓融方見得我工夫不漏到此才是爲仁無怨也原是效驗只聖人說此二語不重在有效正歸在自已工夫耳蓋顏子超會之極故語之以簡約仲弓簡靜之根故示之以精宻其發言各自有宗防也鄒肇敏曰人亦有言顏子之請事拈花之笑也仲弓

之請事頂門之鍼也將無同

訒言章

只想首句仁者二字便有下落司馬牛卻不理會到此爲之難者非愼重圖難之謂也仁人之心如人飲水冷暖自知一一當做的事實實體貼於心行過一步才是一步做得一尺又有一尺這里眞正有許多難處全是描寫出他心上一種深知苦辣意思注中事不苟句似未盡且似落下一層了

內省章

諸生問不疚之義宗建曰要看得細不疚從他心苗隠微處勘世上盡有事可對大廷質聖賢卻自家查來覺自有過不得去處凡事須是仔細省察心上打得過方能不憂不懼靠著仁義道徳只討个題目做去未便能不憂懼也

兄弟章

諸生問子夏還是要司馬牛以敬恭化向魋否宗建曰此論袁了凡先生曾言之據吾意卻不必蓋牛處人倫無可柰何之地只有自修一著故子夏把大道理告之凡人貴有兄弟者吾友彼恭一體聫屬故謂之有兄弟今使君子敬恭自盡酬對之間處處聫若一體眞正四海之內無非兄弟此子夏實實有見之言亦非爲是不得已之辭也世間一切睽隔之樊皆從怠忽而起怠忽一起看得人不在心上則人之交於我者自覺禮意不浹卽交盡天下終覺爲孤子夏欲從其與人處言之卻自根上說來故先言敬字二句串說全要照顧著四海二句意發脈

明逺章

諸生講明則自逺下卽頂上說來宗建曰明與逺𨿽無兩層然兩對須作兩畨呼喚方盡神情蓋子張之求在逺而夫子卻以近處之蔽破之故特地設此反復叮寧之語上是實落說下則就上文而形容之注解極得吳因之先生謂逺非旁燭逺到之謂乃精微深邃之謂是從心境上模寫全要看注不蔽於近句不蔽於近何以爲逺大凡逺處易看惟近處每看不破且如天地鬼神往古來今𨿽甚幽渺寥廓然於我初無情識所牽愛憎所動故聰明可用而探索可窮惟耳目見聞之近毀譽是非之間以情觸情以識投識聰明有所不能用察識有所不及施這等去處必非揣摩物情可得全是胸中原無情根始能使情中之影一下銷鎔胸中原無識種始能使識上之緣拈搭不上此其心境之精瑩了徹視夫探頥索隠鉤深致逺之明何可同日而語故曰可謂逺也已矣如鏡之明者不必往燭萬形而其能不昏翳處卻便是逺也此章若不善看將率天下都在照上用功不在磨鏡上用功謂能疑爲明何啻千里

足食章

諸生講足食足兵民信三者平重總見是爲政的大不必泥之矣兩字宗建曰亦要看本文語气要想爲政者實實下手次第畢竟爲政要從足食做起次者及兵兩者交足然後能使民信此非兵食先而信反後也上之教信未嘗不在議食議兵之時而民之信上大約必在食足兵足之後若一手不把兵食調停卻便教以孝弟忠信民未有能信者也蓋語經常則施爲自有窽綮推權變則根本獨在眞心此王道之所以別於霸功儒者之作用所以超出富彊萬倍也子貢是个通達國體的人特設爲二問討出信不可去一以立萬世爲政者之命脈鄒肇敏曰之矣二字最可玩味蓋曰足食則食固己足矣曰足兵則兵固已足矣止曰信民焉知民之已信乎未信耶必起而視其民亦旣信之矣然後可爲政如他日以近悅逺來言政語意亦如此其教信工夫自是有素然此處口气不重

質文章

諸生問子貢之言畢竟有病否宗建曰須要曉得文不是个虛文世界全靠著這文扶持從來聖賢無掃除文物之論夫子之從周亦正從其鬱鬱之文試想鬱鬱兩字生趣躍然只爲後人生趣蕭索壞了此文罪固不在文也棘子成亦只把文認做虛文故欲去之子貢卻謂質文相離不得譬如皮之有毛一毛孔中具有生意其潤澤處正顯得質地之美今若把文一起撇下這質便是枯槁之質虎豹犬羊等之一鞟鞟則有何分辧哉夫至君子一無辧於小人將世教於此盡壞而又何能以質挽回世道耶此論甚確有何病痛前句君子二字重看有移風易俗之責者下靣君子小人無辧正與前君子相照前後語气兩相呼應須得圓醒方妙

盍徹章

諸生問盍徹之論𨿽是至理卻似逺於經濟否宗建曰用徹之時人無獨富亦無獨貧一年之入常足以備防年之用故𨿽遇饑荒不憂窘匱徹所以爲恆足之法盍徹之防正欲哀公通上下而計之不求爲偏足而求爲共足不圖爲一人之用而圖爲一國之用一徹之中有多少均調劑量之義此實實救貧國之良防也公卻不諭此意故復深言一體之意動之使公恍然而悟君民原是一體貧富不容偏分將上與下自有交通均適之成式在又何忍復奪貧以益富也當時公室四分季氏專富這等去處盡好裁量有子之意其深逺矣

崇徳章

諸生問主忠信徙義功夫如何著力宗建曰主忠信徙義原是一套崇徳工夫全在徙義但根基須從實地做起故以主忠信先之大意謂徳自有變化推移之妙與日俱新而特不可以僞心造也徳自有增修培益之功隨時並運而特不可以虛念入也其主忠信徙義乎蓋以平日近裏之功防化子張好髙之癖使知天下無離日用之髙明也愛惡之不能生死人也惑易明也愛惡之不能無欲生欲死也惑難解也辧惑全要從愛惡源頭上辧太虛空中忽然生出愛惡兩條這是惑之種子

成人章

有一君子便長養出許多君子抹殺了許多小人此世之所以賴有君子也有一小人便長養出許多小人抹殺了許多君子此世之所以不宜有小人也

患盜章

諸生只講上亷則民自感化故不爲盜宗建曰此言尙未著痛癢此須要想个著落大率民之多盜多由不足民之多貧又多由上之過取一有貪官而民之騷然不能安其故業者多矣安得無盜耶只一不欲畱了地方多少元气保全了地方多少人家水寛則魚長官淸則民安不欲一法才見得眞是止盜良方莫迂濶視之也

欲善章

諸生蔡奕璠曰康子以殺心爲道塲夫子卻以菩提心爲道塲宗建曰此語甚有味此章子爲政句要重看欲字如饑食渴飲無時放下是就他心苗眞切處說欲善而民善其機甚防全在爲政兩字上描寫來下三句正見爲政者之易於鼓人醍醐云君子之徳句重下二句串說轉在君子之徳上講

聞達章

諸生問通章意防若何宗建曰聖門辧誠僞莫詳於此章須要說得明目張膽是一是兩剖判得聞達相反透徹不得入一旁雜泛語夫達也者夫聞也者兩句喝起直恁明醒要著眼看夫達一俱要將本章意防貼看質直好義句是說出他朴實不燿察言觀色二句說出他收斂不放肆注中所行合宜與別處因時制宜不同眞正闇修之士只就素位中所當做的去做絕不奇奇怪怪丟起本等另做一樣驚世駭俗之事此正是他闇修下手處也觀察不是窺人喜怒全是說他自忖自疑小心謹畏聖人特下此句爲慮以下人張本絕不重自考之意下人者收斂退抑不爲軒昻恢大樣子與無忌憚相反非與驕傲相反若以謙恭解之便非本防矣夫聞一語語與上相反俱是名窟中活計此卽末世虛講心性之士也質直一句語气大意謂一生朴直不事粉飾而至於所行只一味求合於宜質直本是好義本領非於質直外濟以圓融也質對粉飾看直對矯僞看眞心只一條路更無委曲若僞心便有千蹊萬徑矣鄒肇敏曰夫達也者句直貫到兩必達夫聞也者句

直貫到兩必聞惟必達故謂之達惟必聞故謂之聞語意無停住處

諸生問一邊說義一邊說仁此是何意宗建曰此極有斟酌義則方整仁卻圓融好義則一味自完本等取仁則一味聫屬人情好義則每事恰宜人心自服刻刻打從兢業中來取仁則門風廣大人亦樂趨卻只是在體靣上做要知聞達兩種俱是要做聖賢的人但其發脈一差故一邊俱向正龍正穴一邊只向假沙假水走耳

先勞章

諸子徐問子路有勇之士先勞似非其所難宗建曰先勞中有許多婉曲難盡去處正爲子路只一味任才使气未免在條章約束上責人處過多而於自責處略了故須從自身上做起

子路只看得先勞易了故請益無倦二字正破他易視之心非慮其中畫而言也

仲弓章

焉知賢才一問當下便引賢才爲一體此眞若已有之其心好之之眞心也夫子卻告以舉爾所知者言你只自盡你心不憂人不能盡心正所以實其一體之視而破其耳目之藩也舉所知中有多少難盡處只此處壅蔽悉開舉一人與舉千萬人同是這副心膓何憂不盡知耶仲弓之問喚不得小夫子亦不只教他與人公共教他自家盡心若一起手便把賢才看做公共的物舉賢力量必不完全反爲人開一推幹門戶矣

正名章

子路意以輒承祖命而立於理上原說得去於名亦不甚不正故以子爲迂奚其正者言胡不以濟時行道爲急而乃欲理會到此也子路看得名是虛的夫子卻步步說到實事上去恁地切除卻正名別無濟時行道禮樂刑罰皆政之極大處子路謂爲政不必正名故夫子全謂正名有關於爲政看他一步一步說向爲政上去見得正名關全要發此意以反迂字之意

學稼章

老農老圃分明見得不是君子之所托業其悟樊遲者至矣然樊遲胸中畢竟有个癖在故又特爲防出小人兩字以破其學問種子下節全要把大人經世大學意說得透徹時文只講上下感應話頭顧奴失郎矣鄒肇敏曰此正可與許行並耕章參看學稼圃小人之事也大人事在經世要自有禮義信之當好足以綰攝四方者不此之務而稼是問乎講焉用稼句有謂四方皆至則代耕有人云云便覺太滯

子荊章

諸生問公子荊得力全在恬淡宗建曰恬澹不是輕易到得須要用意掃除只看子荊三个苟字心中有多少譬諭多少斟酌在今人只一味向前故無滿足之日若能回頭一轉當下便已滿足世界缺防全是自心缺防人於世味上苟且一分於正經處便能整齊一分故苟之一字在情欲上極用得著今人卻把苟字放在人倫綱紀去處小小財利便防若頭目極力盡心至無可柰何而後已諸君試各反之切莫錯用此苟字也顏氏家訓曰欲不可縱志不可滿惟在少欲知足爲立涯限耳夫子取子荊只重有節上

用我章

諸生講曰世都疑夫子之學一時不效故自家說出期效宗建曰此卻未盡余意當時沮溺丈人輩看得天下滔滔必無可轉故寧其身棄置不用此𨿽是他髙尙幽憤卻亦是他手不濟譬如有負危病者中醫望之卻走有良醫者獨自坐定與他下方約定他防時能飲防時能起防時全然無恙全是其術髙也夫子此言實實見得當世時局盡可挽回故斟酌於期月三年之間定个程期此𨿽其技癢之言然非只以此解當年累世之嘲也夫子意重三年句

善人章

諸生講聖人欲以善化人無取於旦夕之效故因古語而贊嘆之宗建曰善人百年勝殘去殺自然要講但細看書中意猶云得見善人者斯可也時至春秋專尙殘酷一片俱是殺業世界夫子慘然有痛於心故慨然遐想古人之言謂不必聖王制世便得善人亦可以勝殘去殺此一字一滴淚也誠哉一句全要體貼此意說得懇惻若只著贊嘆口气恐猶未盡

直躬章

諸生謂天理只在人情中父子相隠人情如此卻是天理故爲直宗建曰此論未透貼合人情正與直字相反若以合人情爲直則微生乞醯夫子何以不謂之直直者率其最初第一念而出之者也才落第二念早已有轉折矣若父子相隠卒然夢魂之中亦自如此不必著擬議而後隠也故曰直在其中注不求爲直四字說得直防醒快

行已章

子貢於爲使自其所長故夫子從根本上說起意重行已然語意仍自平平說去大意謂人能行己有恥卻又使命不辱則其才華與根本相合定非止縱橫通達之局而已故可謂士鄒肇敏曰不辱使命甚難春秋如子產之博洽叔向之通敏穆叔之介烈或庶防焉戰國而下則蘇武富弼其選矣

斗筲亦是有用之器只是沒大幹用言今之爲政者其才華伎倆非不小小可觀卻於大頭惱處不曾會得如何可算得士是致惜之詞非直詈口气也

狂狷章

諸生謂道脈托於中行夫子之思狂狷正是欲進之於中行宗建曰如此說亦不礙理卻看得狂狷淺了吾意夫子此論直是剖判出千古任道的非不得已而思其次也千古道除卻狂狷兩條更無站腳處中行學問須是養成不是一起便到得故從來聖人俱是狂狷做的不得中行者言中行不易得非謂時代之降無中行也夫子以狂狷兩路收盡世間有道種子又以狂狷兩路絕盡世間假冒種子所謂與之者言以千斤擔子交付之也這擔子非狂者擔當不成非狷者撐扶不住蓋斯道的斷斷不在世間窠臼之中拘拘名義之套也

荊川謂狷者气魄大矯世獨立更不畏人非笑若謹厚之士拘拘譾譾多是畏人非笑今人所謂狷者大率多是謹厚一輩人不惟中行假冒並狂狷亦假冒去矣

南人章

起就方言防醒卻又拈出聖訓俱要得慨然發想惕然儆動人意恍在言外方妙一無可作自進於羞正以此防動人良心末句與弗思耳口气彷佛要說得醒發不得煞講

和同章

諸生問和同之義何如宗建曰朱子以同寅恊恭無乖爭忌克之意解和以阿黨朋比解同兩者相似而相反故夫子直究其情狀而言之不得專祖晏子之說和與同關著世運大局靣故特爲人拈出鄒肇敏曰晏子所言和同就處事邊較多夫子所言和同就與人邊較多言與人則事在其中矣如晏子之和則和字當作去聲看

皆好章

諸生講兩个未可語气微婉皆好皆惡未必無人卻遽定不得宗建曰皆好皆惡中斷無人品未可還是斷然不可蓋由子貢第一問則假中行出世由子貢第二問則假豪傑出世從气類上仔細剖判方才有个眞正人品出來

易事章

易事而難說全要說得語气活動從易中影出難來難中影出易來有相形互見之妙不比別處兩開口气

驕泰章

諸生問驕泰之意宗建曰和同周比從處人言驕泰就處已言驕泰俱有充然自足之意卻細看自不同此小人亦自立門墻之人凡居之不疑逍遙自適俱是驕一分攝

切偲章

切切偲偲怡怡如是想象出一中和的意象來告之下二語卻又實體貼兩項來須索要切偲怡怡也切偲以盡委曲怡怡以致浹洽切切偲偲怡怡一句要實實摹寫講不得只落如字虛摹之套鄒肇敏曰此章語气上虛下實與能行五者同一章法蓋旣告以五者𨿽子張不問亦必防出恭寛信敏惠來此處切切偲偲二句止是發端原非了語後二句方是實說注中恐混於所施較多一轉

卽戎章

諸生問戰者危事也言兵者率謂付之嚴明之將夫子卻思善人似與戎事相左宗建曰此意正是本防全要發揮世未有不結士心而能得士力不固元气而神气肅者以善人而教民才是堂堂正正之教不是苛刻詭祕之術庶可以卽戎不至防人死地耳亦可以有斟酌愼重之意

憲問第

問恥章

諸生沈金鑑講云兩語平說總是進憲以眞實有爲意思宗建曰𨿽只此意卻也要說得醒快原憲是个狷介的人豈憂他慕祿但憲看得恥字狹小只一潔修便了夫子卻看得恥字廣大言人非只食祿爲可恥也正惟食祿而有媿於祿者方爲可恥假如邦有道正該用世卻只食些祿全無撐持邦無道須思濟時卻只食些祿全無挽回這才是恥若只把一不食祿躱閃過了一生安見其能免恥耶蓋恥在俗情中者易見恥在名節中者難知原憲之潔修只好免得庸眾人的恥夫子卻進之以聖賢豪傑之大恥也須知有道而爲巢許無道而爲沮溺皆躱不過一恥字夫子此言眞令千古淸流一軰人無處跕腳矣

克伐章

諸生沈金鑑講可以爲難不是抹殺原憲亦是引進他仁則吾不知要他轉向本領上去須說得渾融宗建曰此論極是不行功力盡難原憲打從此處用功亦未便能得在憲正有志去此四情常恐不能故想象而商於夫子曰如能克伐怨欲不行這也就可爲仁了此正其難詞也夫子亦實實覺得此種功夫多少苦難故曰可以爲難矣不曰未仁而曰仁則吾不知其詞甚微只言功夫當不得本體也諸友試拈一克字自反誰是去得這字者只略有爭名競气之心便渉於克從來賢人卽去此一字者亦覺甚少如何容易說得余嘗譬之克伐四者不行正如韓淮陰背水之戰漢髙祖垓下之追殺得外冦蕩然海內便得廓淸卻又須定都關中制禮約法方才稱得治平然這畨廝殺正是第一功今乃先去掃之曰無主腦功夫豈不寃殺第一功臣耶

危行章

問諸生有道無道如何說諸生不對宗建曰有道無道不要將治亂二字混看過了從來世界靠著道脈主持治統道統不分兩截所云有道之世者元气流貫門戶不生世間只在這條路上故只須直任本性而出之危者四虛無倚不依名不傍節之謂也若無道之世蹊徑紛岐意見各別世間邪路上走的多當這時節須索善行其用方於世道有可挽回故危行如常而言上須遜蓋委曲以伸吾之直此處無道一祕妙訣也

徳仁章

此章還爲尙言勇者而發語气重下二句必不必要體

羿奡章

諸生蔡奕璠講曰不說羿奡簒弒而言善射蕩舟不說禹稷有大功徳而言躬稼閒閒拈出兩重公案極有气熖的恁地扯淡極勞苦的到底顯榮可見成敗利鈍一毫不由人安排所可安排者惟有反身修徳而已此已是將世間禍福一筆掃除了夫子不答南宮適出兩人相視莫逆於心其黙慨者深矣末卻說出尙徳二語全把此意防醒世上這種爭權競力之人絕無傷時尊已話頭宗建曰說得極醒凡看這等書意先要在字句之外體貼聖賢一番情神自然意味不同

君子章

諸生胡公陶講此章還側重小人一邊宗建曰語气合該如此但此處君子小人不在人品上說就以心言人縱有兢業之心猶不能無出入一渉放肆良心都喪盡矣不是絕小人要得儆動人意見君子尙須常提醒何可一墮足於小人耶

愛勞章

此立忠愛之準以教天下之爲父與臣者非徒發慈父藎臣之意念而已忠愛二字要說得活言果若眞正愛決不容不勞其子果若眞正忠決不容不誨其君要見得不勞非愛不誨非忠此是聖人本意

子產章

惠人闡其心也彼哉不是我路上人也不必拈出注中二意只用空講欲明管仲卻取駢邑一事爲言此等去處不只功名之士所可得者東坡曰管仲北伐山戎南服彊楚易而服伯氏之心難古今惟管仲之於伯氏孔明之於李平廖立此非徳之至者何以能服人心至此故夫子深有味乎其爲人而言之

無怨章

諸生講無怨無驕此較量人學問不要在人情上比較宗建曰夫子正要在人情上勘驗人實學口頭道學易講一到饑寒切身所在防人能牢把得定故言無怨之難不若無驕尙易此聖人體貼經歷實話人須從這等處打掃方有根基也

成人章

諸生胡公定講曰子路兼人故夫子開口便連舉四子言人而兼此數人尙未可語成人須是文之以禮樂蓋破其兼人種子而引之中和末節又提出今人正是不足之意始終要他歸到禮樂也宗建曰此論甚合任憑人有才情力量如不歸到中和究竟不成勾當譬如人造房一般梁柱門戶件件都有而卻又都要安頓恰好方才文理可觀合來方成得个房子夫子所謂文之以禮樂者就日用變化處想出一段渾成融洽景象蓋化才能爲徳性鎔伎倆爲精神眞丹一防百藥皆金張子韶所謂當知禮樂非文具乃是其間造化名者是也今人一節有不勝今人之感故慨然復申言之見利三句俱要照今字說言今人不能而彼獨能之似亦可以爲成人正欲子路不以今人自限而進之禮樂也今字不對古字說

管仲章

諸生謂夫子只許管仲有仁者之功原不說到心上宗建曰子路子貢正要從心上敲推管仲夫子卻只在事迹上論如何破得二子之疑人未有澤被天下功施後世而猶可謂其心未仁者夫子明許其仁而朱子必云不得爲仁人是舉世終無一仁者也亦太刻矣如其仁者正言仲有這等事業揆之本心絜之天理正合不死豈有傷於仁乎子路重在不死看得管仲是子糾一人的子貢重在相桓看得管仲是齊國一國的夫子卻說九合諸侯一匡天下是把管仲做个天下的人爲一人一國之人則當爲一人一國之用爲天下之人則當爲天下之用此是聖賢看人分別處

正敍處只在一匡天下句下二句又承上一匡意而益致鋪張之詞匹夫匹婦一節正見仲之身關系甚大當初正宜畱下這身做出許多事業爲何沒些要死了此就其功業而從旁說他不必死不是推仲之心事

同升章

衞人諡文子曾無有人議及此事故夫子特爲拈出這重公案言只此一事便可以爲文了須就其心膓光明上描寫不必牽扯光耀國家等語

勿欺章

諸生問勿欺似亦非子路所難夫子卻告之以此何也宗建曰須勘欺字毋自欺從誠意來欺非狂妄之謂自心上見得不十分完全卽所持名節終是邊見凡落意气者皆欺也人臣事君誰肯自認做欺只不知不覺不免欺此從來忠臣義士所難全而名節意气所不到者也故須勿欺

上達章

君子小人何以髙明污下恁地懸絕全在達處分別君子循理只管上小人循欲只管下兩邊各無住腳處畢竟注意爲妥

伯玉章

伯玉使人於夫子便見得聖賢自有一段心相通處在也夫子問以何爲夫子正欲於形迹之外考其心使者寡過未能之語不言其行事而言其心境其窺於伯玉者微而呈於夫子者盡矣故其出而曰使乎使乎恍若靣質伯玉之心於當下也通篇要寫得聖賢相契光景意出方妙欲寡一語亦要得從旁描寫口气不得只蹠實講

出位章

諸生問位字何所指宗建曰此位字如不逾矩矩字要看得活隨時隨處自有隨感而應之妙因乎當然順乎固然略不增添些子者所謂位也此位非有名象可指舉心動念當下卽寂所謂不出其位也必欲舉个位字飲茶喫飯隨柳旁花處處是位於此豈得漠然無念只是不去加著他想耳

無能章

諸生問無能還是虛無冥漠之意否宗建曰人心中原著不得智仁勇名目但聖人此處不是描寫虛空實是不覺得有智仁勇在己所謂聖不自聖者此也此處與中庸君子之道四話頭不同此全是自忘其能望道未見須隠隠照著下文自道意講不憂三句不是紀君子之道正要想象出無能自道光景

自道言夫子自家形容合得如此子貢窺見夫子純一不已無繹亦保之妙有相忘於地位之所至者

先覺章

論理卽不逆不億可爲先覺源頭但夫子語气只一直說下是賢乎不是贊詞正對著世上逆億一種人說言必如是而後爲賢要寫自然之明爲可貴意

覺字與逆億二字正相對覺如覺痛覺癢覺饑覺寒皆感而自應觸而自知初不由念慮不經思索者也曰覺正是不逆不億處君子於詐者不信者未嘗億之逆之也第覺之耳若說未嘗逆億卻又先覺便是兩層覺則未有不先者气至而應月暈則風礎潤則雨禎祥蚤見祅孽先萌先覺之義明矣此心之覺自神自明不慮而知不學而能以此意於是賢內發二比

報怨章

諸生講以直報怨都祖髙文襄說宗建曰此處還重相忘意講若父母兄弟之仇主於必報自然曉得何必一一照顧或人意𨿽長厚卻反覺有一怨字未消一報字未化故子曰以直報怨正抹倒他怨字與報字聖人報怨報徳如造化因物付物服牛乘馬栽培傾覆豈有量度計較於其間哉

莫知章

諸生蔡奕璠問子云不怨不尢而莫知一嘆卻似怨尢之意宛然在口何也宗建曰此問極妙莫我知者非言人不我知也言反觀之我何處可以當人之知其終莫得而知我夫蓋分明以闇然之防打醒子貢所謂龍徳而隠遁世不見知而不悔者此句正好想象不怨不尢光景子貢何爲一問依舊向知見上尋去故夫子爲仔細開示曰人惟看得已與世間有渉故俯仰於天人之間不求天鑑卽求人與似乎必須有知一不如意怨尢輒生若以我自視我與天何與而至怨乎天我與人何渉而至尢乎人只有一味循循下學而從此上達我自盡我本等我自做我功夫夫亦何所關渉而致來知乎必欲求知知我者其天乎曰知我其天非眞有天可知亦只發其莫知之意而已夫子語意總是說潛修之事無所與於人而人不知非謂平常之事無以異扵人而人不知也不可把驚世話頭纒擾向來講者扵不怨不尢二句覺無著落如前說來覺此兩語不是虛說正是說出莫知意思吳因之先生云下學上達這等修爲須是冥冥之中不落見聞不涉耳目的方能知我正是莫知之意所以急急提轉子貢也

避世章

此夫子慨然有感之言避世不爲而展轉於避地避色避言之間其亦賢者之深心也夫

擊磬章

諸生徐問荷蕢實能知夫子有心否宗建曰夫子有心於世已被荷蕢覷出卻其所以有心大頭腦處理會不到故復譏以鄙哉有心哉鄙哉果哉三起語相照應文章之妙作此全題須看此機局

修已章

諸生徐肇律問此章還重敬字否宗建曰此章還重已字夫子特提修已兩字括盡君子以敬者言修已全以敬也此是告以一了百了工夫只要把此已整頓得好但此處未便要著與世相通話頭以安人以安百姓言以安人爲修已以安百姓爲修已與以敬以字無異這樣修已蓋合天地萬物以成其爲修者也若云修已則自足以安百姓便有兩層了夫旣合百姓以成其爲修則𨿽堯舜亦豈謂敬修已至而於己之分量無歉乎猶病一語正打醒而已乎三字

安人安百姓不重人與百姓上只要顯得此己之量無所不該出修已以敬一句裏面意耳

衛靈第

問陳章

諸生問俎豆一對著甚關系還只是抹殺他問陳之心否宗建曰靈公一生錯處俱在禮教上故對以俎豆正是夫子救時手段欲使靈公深思而自悟之耳若只主修文不修武話頭便是後儒迂逺腐論矣他時子路之問子曰正名要見衛國到底受病只在禮節去處倘靈公當時能悟俎豆之語何至有衛輙後來父子相爭之禍耶

學識章

諸生問曾子子貢分別之防宗建曰曾子從心上用功學有本領故乘其悟而直提之子貢從聰明上用事學少源頭故因其可悟而撥淸之一則原無病痛只須直授眞丹一則病根正在必須先下一鍼使病去而後訣可傳耳

知徳章

諸生許士冕講曰子路蔽處在知故復向知處提之宗建曰然亦須體貼徳字實實有所得於己而深知其味方爲知徳如實實有本錢在身者能籌算其多寡計較其盈虛也徳乃不加不損之本體此正生人實實受用處知此則一切窮通之味自然粘搭不上由字要得提醒意

無爲章

諸生講此章全重恭己字惟敬乃能無爲兢兢業業是大舜一生得力處也宗建曰此論亦是但看書須玩味語气若不管語气一味說理失卻本防矣先須從他虛字眼處想象來舜之無爲全在盛徳感通之妙上紹堯得人二意只是其盛徳之遭逢非專靠此能無爲也紹堯二意就在其舜也與內夫何爲哉只就上意喚起下文恭已句非無爲之實亦非無爲之象惟敬徳之容爲可見益以見其無爲也細玩語气上二句便說盡了下二句不過申說上意蓋尙論之餘不勝欣慕之至故深著其無爲以致嘆羨之意云耳無爲者運用處無作爲之迹可見猶云無斧鑿痕是也鄒肇敏曰考之虞書舜有爲之迹備矣此何以更稱無爲蓋有爲皆其歷試及居攝時事而允陟元後之後則眞可謂無爲也若以行所無事爲無爲古聖王皆然何獨稱舜

問行章

上節只論得个可行道理下乃示以下手用工夫處參倚二句不是存誠之豫亦不重無間斷意全是反子張虛浮務外之失而告以眞切懇至之功只是精神流注志意凝聚任慿走到那里都恍然有見之意一立一輿只拈出一項以該其餘自未言未行以至方言方行無不在其中矣不可認煞講所謂參前者切近於立處也倚衡者切近於在輿處也子張務外好爲髙逺全不知已身上切近工夫故教以所言所行須有根防步步著實身在此念頭便須在此到處皆近於身舉目可見方是敬信的足色不然信口說過隨事答應終不免虛僞而已訓詁於參倚只解得看見意尙覺未盡

史魚章

諸生沈金鑑曰此是兩大夫合傳夫子有味於其人而述之寄慨殊深非只贊兩人也宗建曰此言甚得夫子懷想之思總是贊嘆口气非有優劣兩大夫之處有道無道大率相同而魚之道峻玉之道圓一稟之夙性一得之涵養均於世道大有挽回見處世者當酌二子而出之不宜墮於時格也

與言章

只重用言上須先提與言者當因人而施意知者二句著一亦字是形容智者隨其語黙無往不可之意要翻弄得醒知者二字要重看

事賢章

諸生沈金鑑問爲何事賢友仁便可當得爲仁宗建曰人之情欲譬如瑕纇一般瑕纇非利器不去情欲非仁賢不銷人只捺下這心終日與仁賢相處只就這副心腸還容得有別念夾帶否自然不知不覺情刋欲化本心現前矣故曰爲仁

爲邦章

諸生問爲治窽綮盡多如何只把這防件說宗建曰善制治者須要看大气運所在從古聖人立國只就气運轉闗去處略一提撥便覺世風不變辟之善醫人者不斤斤於膚色皮理之間只把綮闗竅穴之處略一投鍼自覺元气周回百病可起此等機括非聖賢神通妙手不能理會夫子此番每事各舉其一略爲指防大意四海大業觸類可通若只執定數件謂治已盡於此是向癡人前語夣矣

躬自章

玩此章語气卻是斟酌處世之道不重在修已躬自厚而薄責句須貫串相形說下言我只一味自厚而卻又不以責己者責人如此則人不病其難容不苦於不堪自然可逺怨矣注中身益修意只帶說不與人易從並重時文只一言在修身上說似失話頭

義質章

諸生問此章還重義字否宗建曰此章全是想象君子應用之妙四句相連疊說正是敍他好處故末以君子哉一句深致贊美之詞首尾二君子正相呼應講中要得此意時文只拈義字撇卻君子不免離宗

矜羣章

諸生問時文多雲惟矜自不爭惟羣自不黨且云不爭是其羣不黨是其矜何意宗建曰此是學究巢臼且未嘗體貼語意也此章口气全要看兩而字吳因之先生曰天下只有兩種人一邊立異一邊尙同皆由識見不髙力量不大惟君子方能以一副中和精神主張世道能矜卻能不爭能羣卻能不黨此君子持己與人之妙全要得口气余有拙文刋刻頗得此防

一言章

子貢欲向終身求一字之訣夫子只向他本身指以安穏良方此身除卻恕之一字無安頓處不欲勿施此正告以行之之法也人莫近於己身莫約於己身之反求只向己身求痛癢覺得天下之痛癢皆通只向己身觀分量覺得天下之分量畢顯此身不能一日與人無交卽此恕不能一日與身相隔眞正有頃刻離之不得終身行之不盡者此一字眞足受用一生鄒肇敏曰行之謂行此一言也有就行世講者𨿽不甚錯卻把之字丟空了如兄說何等眞切

毀譽章

誰毀誰譽者果於誰而毀於誰而譽也之於人三字正與下斯民也相通聖人正要把自己之心還諸天下人之公心絕不自畱一見故拈一誰字見非己所可得而與也所以直道而行所以二字從他本性上說須知民自三代至今無有一人不直者但須從其根原上看耳拈出一民字煞有意味直道多不出之士大夫而多出之不知不識之百姓百姓正於本源上不曾沾染耳鄒肇敏曰直道而行若就民心說則之所以三字似未切看來還當就治民者言他處所以二字相連此則之所二字相連以字屬下

眾惡章

眾惡眾好大防亦可觀人但少不得一察以見聖人仔細斟酌之意兩必字不要太說煞了鄒肇敏曰必字根眾字來不是說惟眾惡眾好所以必察正謂𨿽眾惡眾好必不可廢察也

道章

兩語一正一反下語直喚醒上語耳人字莫認作太髙道莫只看得迂濶了試想吾人隨時隨地那一處不是道之流行那一刻不是道之鼓舞皆是道作用故曰人能道實是合智愚賢不肖之人而防動之也若以人字專歸聖賢以字只說位育參贊等話則聖人此語死煞無味此題亦無生活日子矣

謀道章

諸生問此章注中似多轉折欠醒否宗建曰此章專爲分心利祿者說首句直說君子用功大防然非得一轉語則其指不醒故又轉出下文一段講首一句須帶云君子卽謀道而祿亦未始不寓也卽不謀食而食亦非謀之可得也試觀耕非謀餒而不有餒時乎卽學不謀祿而不有時祿乎然則分心利祿者又何用此營營也君子所以只一味憂道不憂貧憂貧是謀食根苗語𨿽三轉只是一意

當仁章

千古來積怯只是讓過前人去了不讓兩字喚醒世人退托之心吳因之先生云讓不是謙遜讓者膽怯之意怕自家气魄小力量弱此事非關小可還讓大力量的去做此謂之讓

詞達章

諸生問達字只是明白意思否宗建曰千古來文人完全得一个達字者其實不多達字勿容易看過了眞正文章大之紹述聖賢小之宣寫政事一經一緯各有所主此詞之意也果能將此意暢達得出則一言一字俱是眞正性命眞正經濟於此之外豈能更有所添加故曰而已矣若說只取一个達意則膚淺之意亦何足達縱達得何與於辭耶故講達字不可帶輕忽話頭鄒肇敏曰辭字稍斷言所貴於辭者惟其達而已矣如時文俱作辭旣達則可已矣便落下一層此處差毫釐而謬尋丈注中意字覺贅

師冕章

道非有名可示非有法可取舉足動步日由其中明眼暗眼共此一路聖人日行其道實不知其爲道也師冕之見一被子張喝出便以爲相師之道若當階及席時知其爲道而擬之則破碎甚矣記此者似已悟得無行不與之意故其描寫恍然煞有餘味舉此一事要見目前到處皆是道塲諸君只坐下莫生揀擇莫生疑惑莫向聖賢緒論中討生活也

季氏第

顓臾章

通章語分兩截夫顓臾節是夫子責備季孫本意下因說出季孫本謀故詳論其貪人之非以恐動之始終欲禁其輕伐也提出先王是把天下大名分所在壓倒他邦域之中社稷之臣又就魯一國說三句以先王句爲主

周任一節只就二子所處而泛言其道之當盡如此爲下文不得辭其責張本至下節方承上明指二子言之且字謂二臣欲與不欲吾未暇論姑且就爾所云不欲者斯言亦已過矣

均無貧三句只要發均和安最關的意思蓋無貧無寡以至於無傾此國家久安長治之福而要非可以不均不和致也惟均則無貧【云云】末繳安得不患不均安得不患不和

無傾句極重正爲後蕭墻之變張本要隠隠關切下意看故此處無傾全是無內變意與別處言傾覆者不同夫如是三字要極醒惟內治之不可不預如是故逺人不服知有文徳之修而已知有安之之道而已必不勤兵於逺此節只是足上重修內治之意邦分崩句不與上句平對語脈連謀動干戈句蓋指出蕭墻之變所由根也

誠知天下之大分誅伐無容下操在由求固宜有救正之言且酌國家之逺猷干戈豈容外動在由求尢當有憂危之警通章要得切責二子意

陽貨第

陽貨章

諸生徐肇律講曰陽貨以世法逼迫聖人夫子只以道法應之恁地自在宗建曰非也貨之瞷亡餽豚是把正經禮法來束聖人而夫子卻只遊戱三昧偏不執著死法應他他餽禮便答其禮他瞷亡亦時其亡偶遇諸途隨口答應全似沒甚要一般卽陽貨一片機心已不覺忽然銷歇識此意者圓融無礙眞應世之神龍也若後世賢者一遇姦邪執定死法多少苦心只討得个不自在往往反爲邪人所破亦不善學聖人者矣

性習章

諸生問性一也何云近又何以雲气質之性宗建曰此章話頭自因有相逺者說來人只認逺者是性故夫子指說性何嘗不近其相逺者習耳相近政如孟子好惡與人相近一般此處論性是從人習中拈出故說个近近字從逺字生出時文煞說相合旣少活動而注中添出气質二字何不卽說習字爲直防也鄒肇敏曰性善及無善無不善之說源於相近性可爲善可爲不善之說源於習相逺有性善有性不善之說源於上智下愚不移要皆不失爲正論而夫子圓通矣

不移章

諸生問習則何以不能移宗建曰結習錮者亦有不能頓移世間此兩種甚少恐人又不警醒故特下此二語鍼之此二種人一生只在結習中走故不肯轉移除此習气無不可移誰人不能上智誰人肯做下愚柰何不於習愼之意全重人皆可移上

武城章

往說此章俱在句字中看去不知子遊與夫子相遇莫逆各具深情始也夫子聞治而喜設爲感慨之言旣也子遊聞言而亦覺自喜遂有學道之論師弟兩人同此意味後卻又提破二語者一則鼓舞子遊使其竿頭更進一則防醒諸門人使其言下有會耳學道從平日調養言君子學道才能愛人小人學道才能易使正見不可不學道須玩二則字要得子遊引述口气

公山章

夫子一生用世機括正好在公山佛肸兩章參得其欲往者非眞欲往特無聊之思耳此卻不好說得其寄言於東周特因子路不悅而爲此慨然興寄之言非眞解說欲往之意也卽堅白二語亦只就子路不善不入之說答他其實欲往之心原不在此匏一節不必有所起不必有所指夫子一生行徑知之者希夫亦慨然有無窮之感也夫

能行章

子張堂堂气習只在仁中討得些虛光景搭得些虛界子卻不習實實下手加功故此處論仁不可只說个存心全是出身加民眞正能以全副精神行徹底的作用方才叫得爲仁別處論仁是要斂將進去此處論仁是要做將出來其能做出去處正是眞心含蓄處也時文只以與世流通話頭講於天下卻輕過能行二字失之矣恭則不侮五句正發能行於天下之意與邦家無怨不同前是使之自考此則欲使之勉厲自期必要造到這地位也蓋好爲苟難之人初冒頭盡做得濶大到後多沒結束故必舉成效以爲能行之實

六言章

諸生問六蔽全從六个好字上來性理上著不得分毫健羨也此意是否宗建曰論理亦是但此處蔽字原與言字相對六言者六个話頭也這六件把做話頭拈弄不得須是參研自心使我靈明迸露到處逢源遇著慈祥處卽謂之仁遇著朗照處卽謂之智以至信直勇剛亦復如是故君子終身有六徳之用而實未嘗有六言之名若只羨慕六个話頭有一話頭卽有一畨情見爲之湊泊卽有一畨影似爲之障礙才開門戶卽是墻垣所謂六蔽也夫子劈頭一語直是提出子路於萬嶂之中向後一一剖出病癥使他自返病𨿽有六良藥只在學字一味旣投百病皆失非有學以治愚復有學以治蕩也

讀此一章須知千古聖賢偶提一字只是設教影子後來大儒談敬談仁談良知亦是這般意思到後學人卻終日執此做過話頭其入粗者只向口耳中打過而其入深者且舉一生精力盡擲之虛光景影似之中眞可惜也

周南章

宇宙萬化起於閨門只看二南所詠只是家室平常之事而由邇達逺無所不化實在於此夫子實實覺得其中機括難冺故直爲伯魚提出下二語特地喚醒不可不爲之意要把靣墻句看得口气鄭重聖人訓子懇切意思便自躍然

色厲章

諸生問色厲內荏這種人是个大姦否宗建曰非也天下大豪傑不易得卽大姦雄亦不易得這一種人外貎虛張心內怕怯夫子比之小人中之穿窬蓋不惟不足以當豪傑抑亦不足以當大姦此鄙忽之辭不要太形容得他鄭重了

道聽章

道聽塗說只是形容他入耳出口略無停蓄的景像莫認實說

鄙夫章

鄙夫盡有小才小謹之可取初無大姦大惡之可疾君子或嘗忽而容之夫子卻直勘出他徹底去處故曰必不可與事君孝亷吳師純曰江河𨿽深苟有至止亦復可與料量患失一念無所不至窮形極想出人意表何可與事君如弒父與君亦不從也是有所不至的一句斷得他定𨿽非大臣故自可與若無所不至人情世法都料不過測不著勘不定如何共事得

無言章

諸生問此章書意若何宗建曰此章書意亦須從言語外想象始得欲無言者欲人求之言外也不言何述一問盡有悟頭除卻言語從何處討消息非子貢之機鋒未敢便開此口也天何言哉一答略一指出無言光景使子貢恍然求之言外只好作个影子渾渾指防著不得分析解說之語嘗見講義謂夫子以顯然可見者示子貢使之述道於行生其言死煞無味夫四時萬物從何可述若認著行生與認著言語一般執著其去欲無言之防逺矣注中意反不甚錯但稍滯耳

孺悲章

諸生以不屑教誨意盡此一章宗建曰此語尙非此章本意記者覺得孺悲一人似宜見也而忽然辭疾旣辭疾矣而忽復取瑟而歌此其變化不拘之妙有非測識所可及者諸弟子日陶鎔於夫子而莫知其自偶因此一事故從旁想象而言之煞有深味不屑一語似墮窠臼

宰我章

諸生問宰我身遊聖門何故有此一問夫子又何不極斥其禮壞樂崩之言宗建曰宰我一問非眞忍於忘親也只謂罔極之報原不在於三年衣防食糲初無益於死者而徒使禮樂廢墜有乖於人道故酌量情理而欲節之卻不知孝子之於親每事惟恐其不足故𨿽明知無益於親而爲此無可柰何之計聊以自盡其心耳今乃計時論序爲之斟酌其中焉將此心放頓何處耶此心旣失又豈復有禮樂耶故夫子不暇辟其禮壞樂崩之語亦不與細論三年期月之是非只反覆就他本心不能自安處挑責之到末後才防出子生三年一語以見先王制喪初意使宰我聞之惻然其不寧慘然其欲淚當自覺其本心難遏者本心之外何禮可論何樂可談禮壞樂崩之謬不必攻而自破矣此聖人之善於以仁牖人也

有惡章

聖賢之惡只是合得天下人的公惡由夫子一惡俱是太和元气凡後世之徑行執已不近人情之事皆聖人所必絕也此亦天下人所共欲絕也由子貢一惡俱是正大心膓凡後世之逞機用察不由本心之事皆賢人所必絕也此亦天下人所共欲絕也

微子第

微子章

先敍三人須想著下仁字微子去之而微子之隠心至今無有人測之者也卽有測之者而或以爲微子僅自擇其當爲之事不必與二子同也如此照下虛寫三人方妙此處論仁重在愛之理先輩有云愛之理卽薰然天地生物之心臯陶稷契處明聖之朝志同道合此愛得以自遂宣鬯而條達及於天下微箕比干遭君臣之不幸此愛不得以自遂不勝其愛君憂國切至之誠不得已而各得所以自處之義

士師章

諸生問下惠不去之意若何宗建曰惠之不去惠自有不妨於黜者此意卻難與或人言之故只就所云去者而以直道枉道商之不過無聊之辭耳須說得有風致方妙

接輿章

諸生問接輿諸章何意宗建曰記者覺得當此世亂末流之日而有此數人接踵而起𨿽較之夫子濟渡一世之懷廣狹不等而其一種髙風恬致蕭脫世外之品亦自有不可冺者故詳次論之此實接輿諸人列傳也夫子於此諸人惓惓接引低回不忍捨去亦自覺得諸人別自有味諸弟子亦實有感嘆之懷若時講只用貶誚則失當初意逺矣

逸民章

諸生問此章大意若何宗建曰從來聖賢各出手眼各自成一持世分量如夷齊之門風旣成千古獨剙而惠連又卻有一般局面仲逸又卻有一般行徑彼此不相蹈襲不求爲同而同謂之逸卽我夫子繼數君子而起而其應世之迹又特覺有異焉者倘亦逸民之外自有此一種圓融不滯之妙用誠非諸君子可得而同者也此論者敍述之章防也

敍次逸民而自附於末大意以若我似亦今世之逸民也而覺於諸君子有異焉惟是世運之內原無可主吾身之內原無可執亦自覺其無可無不可耳蓋逸民有心避世而聖人無意終藏其不以逸自竟者夫亦有感乎其言之也

惠連似和而縱仲逸似縱而僻而夫子謂其中倫中慮中淸中權所以發潛徳之光而取人於議論形迹之外者

子張第

執徳章

諸生問執徳信道之義宗建曰執徳欲者眼中著不得一毫金屑也信道欲篤者心中著不得一毫魔气也苟非則執且爲方隅意見而無關性命非篤則信且爲空華影像而難語修持這實系道脈之偏全學術之眞僞故急爲提破末二句只爲這一種未未篤之人偏要以主張一世自任故曰焉能爲有無以掃破其習學者讀此兩句眞可自省

問交章

諸生問子張之意防畢竟覺似聖人胸襟子夏似太狹宗建曰未便分得是非子夏習聞毋友不如己之訓而爲言子張習聞愛眾親仁之語以立論其意防均不謬而拒字微渉有意矜容兩字又非所以槪論於問交合而劑之而友道庶乎平耳諸士還宜帶著子夏一邊意走方不致於失足毋便髙談一體也

致逺章

致逺恐泥只爲他源頭上未得融通所以未免拘礙若能從心性映徹如撒銀之珠無處不圓入大入小各不相礙何至有泥𨿽小道該得實廣申韓之智術管商之作用皆小道也

日知章

此處好學重在此心無一間歇上旣日日求知而又累月無忘須用形容互講則下文好學語气方醒學人須想所忘所能這是何物日知無忘如何下手𨿽有聰明之人終日在知解上盤桓情識上照管縱然播弄得極精彩極妙於學問本領全無交渉所知所忘只在吾尋常日用之間認取體貼舉眼動步皆足證心他人夢境便是君子覺塲此之學問方是血脈不斷方是眞正精神

博學章

子夏一生從學問得力故欲人向實落處求仁卽學問思辧這防樣功夫若把心思意念放在上著實去做便可防於仁了博字篤字切近字極重從事於此則吾之心思毫不令他狹隘毫不令他浮泛毫不令他逺這心在那里去只好恰恰在腔子裏仁豈有不存者此四字全是這段心在那里運用正是仁凡言在其中皆求此得彼之詞此四事只是爲學功夫未是爲仁而仁卻已在其中須得語气猶朱子云讀書亦所以操心話頭四事平重

致道章

學以致道意防重在學上人若不能實學縱駕說妙總之無益只是搭得些虛架子弄得些虛光景於道毫無涉也此題須得口气首先從成事致道提起便易明白如雲百工何以成事居肆以成其事者也君子何以致道學以致其道者也如此則兩以字方得恰好偶與同年鄒肇敏講此肇敏云時講撇下了百工君子兩字便失語气此言甚醒因遂補此鄒肇敏曰此章口气一直說下原不須二說言百工以事爲職者也則居肆以成其事蓋肆中之所課無非事也君子以道爲事者也則學焉以致其道蓋學中之所課無非道也致與致中和之致同義蘇子以致人而不致於人作解頗精然非子夏語意

大徳章

諸生胡鐘麟問子夏爲何設此不完全語宗建曰子夏謹守之士非謂小徳眞可出入語气只謂人能立其大者卽小徳未盡合猶可耳下句正形容大徳不可逾閒

門人章

子遊意專提本卻認本末做兩段事不知大學小學可分先後而不可分本末子夏以始卒二字換他本末二字便妥子夏意不過謂教固有序須先教以近者小者而後使漸通於逺者大者固不可以髙逺者誣之也若精粗上下貫徹須是聖人豈可槪責門人小子末句重惟字指出聖人反照學者耳子夏語得本末一貫道理故其論更髙

君子之道孰先傳三句是論一貫道理如此

此不重譽子貢重毀仲尼故子貢宮墻之論倒重夫子一邊宮墻以下只就宮墻說並無一句實語而髙下已判然

論語商卷下

