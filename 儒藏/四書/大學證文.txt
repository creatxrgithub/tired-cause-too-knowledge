

欽定四庫全書

經部八

大學證文

四書類

提要

【臣】等謹案大學證文四卷

國朝毛奇齡撰是書備述諸家大學攺本之異同首列注疏本大學之眞古本也次列漢始平石經本有錄無書以原本不傳且考驗舊文知卽今注疏之本故不復列次爲魏正始石經本卽丰坊所依托者仍列於前從其所僞之時代也次爲明道程子攺本次爲伊川程子攺本次爲朱子攺木皆錄全文次爲王柏攺本次爲季本攺本次爲髙攀龍攺本卽崔銑攺本次爲葛寅亮攺本皆僅列其異同之處而不錄全文漢以來専門之學各承師說但有字句訓詁之異無人敢竄亂古經費直始移周易杜預始移左傳亦未敢顚倒次序自劉攽攺武成兪庭椿攺周禮而攺經之風遂盛於北宋以後譬如增減古方以治今病不可謂無禆於醫療而亦不可謂卽扁鵲倉公之舊劑也奇齡備列諸本使沿革秩然亦足以資考證蓋一則欲綱目分明使學者便於致力一則欲章句不易使古經不至失眞各明一義固可以並行不悖耳乾隆四十二年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

大學證文卷一

翰林院檢討毛奇齡撰

大學無古文今文之殊其所傳文亦無石經本注疏本之異自西漢傳禮記四十九篇中有大學中庸二書並著爲經而其時復有以大中二書並論語孟子稱小經者析二書於記爲之單行因別有大學中庸之目歷漢晉隋唐以及於宋未有異也河南二程氏並讀大學疑其引經處參錯不一因各爲移易實未嘗分經別傳指爲誰作且變置其文而加以增補而朱氏元晦乃復爲之割之析之遷徙顚倒確然指定爲孰經孰傳孰言孰意孰衍當去孰闕當補而且推本師承以爲皆程子之所爲一則曰程子所定再則曰竊取程子夫程子則焉能不受哉獨是攺本𨿽存猶屬私藏不過如二程所攺之僅存於二程全書之中不必彊世之皆爲遵之而元明兩代則直主朱子攺本而用以取士且復勒之令甲敇使共遵一如漢代今學之所爲設科射策勸以利祿者而於是朱子有大學五經無大學矣考漢代立學原分古今古學校文今學取士古學無異同今學可出入而明則取士從同校文從異故科目士子並不知朱本之外別有舊本而一二學古者則又更起而施易之或以彼易此或以此易彼爾非我是競相抵牾而沿習旣久忽有僞造爲古本獻之朝廷以爲石經舊文所當頒學宮而定科目者夫祗一攺經而相沿禍烈至於如此此不可不爲之辧也夫漢魏石經原有兩碑而實無兩本乃嘉靖之末忽假爲正始石經變置原文與五經之所傳者參易殆徧而甬東豊氏爲之發藏海鹽鄭氏爲之覈實戶曹進其書黃門勒其字揣其意似亦不慊於程氏之所爲而思奪其說乃故托爲古文以勝之使世之好事者可以去彼而從此而不知以惡人攺經之心益復自蹈爲攺經之惡而不之覺其亦愚矣然且其所攺經本本後程氏而旣名古本則其所以正之者反不在程氏而在此本何也以其所攺𨿽後起而攺之之名反在先也若夫旣攺之而又補之則何爲哉張氏仲誠曰古文錯簡何處蔑有獨不宜有所闕失而重賴於補且其所闕失者則又入學之要功也夫功之要者𨿽謐不閟況要之尢要他不之闕而獨闕於是亦可怪矣及觀語類則致知之傳朱子補之而亦若悔之其答胡氏書有云聖學惟用敬耳向謂先致知而後用敬殊不其然是必於小學中灑掃應對之時涵飬用敬以先於格致而後大學可言焉【其說見後第四卷

】夫祗此聖功初以爲首在窮理不在用敬當加格物於誠意之先而補之大學旣又以爲首在用敬不盡在窮理又當加誠意於格物之先而暗補之小學則猶是闕失而旣補其文於文外又補其意於文之文外將見從入之途不得之前人之傳而僅得之後人之補救且不僅得之後人之補救而必隱探之他書暗寄之別錄而並不使入學之文之得以自見於經傳豈列聖相傳之意哉且夫格致之文固具在也昔者陶氏石梁嘗觧中庸求不偏之防而不得曰豈有量地裁步而可以處中者乎旣而讀喜怒哀樂之文始恍然曰中之義中庸自觧之矣予讀大學以爲格物致知安有如後儒之紛紛者乎旣而讀此謂知本此謂知至之文亦恍然曰格致之義前聖自解之矣特漢儒校經首禁私易卽禮記子貢問樂一章明知錯簡而仍其故文並不敢增損一字而周書武成所謂無今文有古文者卽簡編錯互未嘗敢擅爲動移而但爲之參注於其下以爲校經當如是耳向使大學果有錯誤苟非萬不能通亦宜效漢儒校經之例還其原文而假以辧釋況其所爲錯誤者則又程攺而朱否兄攺而弟否者也夫嚴父報讎子且行劫展轉效尢焉所底賴自僞石經出而不得其由且有罪虞松而疑莽歆者矣【其說見後第二卷

】萬一後儒繼起復如程朱者三人而六經之存己爲僅事卽不幸而莽歆當時恃其權力以借口於儒者之恆事乃大肆其志必自快其無忌憚之私而後已則秦人之火豈在多乎因搜列舊文略證諸說而全列四攺文於其後曰大學證文若元明攺本約十餘本不能全列第舉其行世者五本附之曰可從此睹其槪焉大學

此禮記四十九篇之第四十二也漢初髙堂生傳禮十七篇後蒼校之曲臺此儀禮也劉歆傳周官於杜子春卽周禮也惟劉向所考五禮梁人戴徳戴聖刪存其書爲四十六篇馬融又增入三篇名曰禮記而大學在其中焉若隋志謂河間獻王原得仲尼弟子及後學者所記一百三十一篇劉向取他記增倍之今皆不傳

舊以易詩書春秋禮記爲五經易詩書春秋禮記樂記爲六經易詩書周禮禮記儀禮春秋三傳爲九經易詩書春秋三傳禮記周禮儀禮論語爾雅孝經孟子爲十三經然又有以春秋諸經爲大經孟子論語大學中庸孝經爲小經者則大中論語孟子在漢唐早已單行不始宋儒作四子書也宋仁宗天聖八年曾以大學賜新第王拱辰等惟爾時已有專本故可取爲賜觀韓愈原道獨標誠意卽在唐世已專行其書可驗耳

舊稱孔子沒後七十二子之徒共撰所聞以爲此記中庸子思所作緇衣公孫尼子所撰鄭康成雲月令呂不韋所修盧植云王制漢文時博士所錄三年問荀卿所著樂記河間獻王諸生所輯斷無妄逞臆見可曰某人作者若大學舊亦稱爲子思作則見鄭端簡古言與唐氏奏疏有曰虞松校刻石經於魏表引漢賈逵之言曰孔伋窮居於宋懼先聖之學不明而帝王之道墜故作大學以經之中庸以緯之則亦指爲子思之書第鄭注不言而孔氏正義亦未明指則尙未敢信耳若止庵楊氏作大學四體文有云賈逵數語在他書所載有之亦傳聞偶爲之言夫不信其書則已矣旣曰有之又曰偶爲之言則明代去漢甚遠何以知逵爲傳聞爲偶言此仍是慿虛逞臆之語豈好學君子所宜有焉

是書在五經禮記竟削其文至今猶幸見眞本者借十三經中鄭氏注耳明嘉靖間王文成公刻古本大學當時文士在官者自中及外稱明代極盛之際尙相顧眙並不信大學復有此本可爲浩嘆第其稱古本則原無今本可爲匹偶不如直稱大學二字爲當今按鄭注孔疏不分章節但以大學之道起至止於信爲一截子曰聽訟起至末爲一截此亦不得已而爲署注之地與兩截分章不同故不具錄

漢制分古學今學考正大義辧析疑異爲古學設科射策勸以利祿爲今學古學各有師承不得同異違者加非聖悖師之律若今學則更端發揮彼此角互統不爲害以重在義理不在文字也若明代則設科對策嚴立令甲至考古家講析剖辧則人自爲說分爭植棚視爲固然是以應舉之外紛綸立論與漢制正反第古學師承只在訓詁至經文字句稍或移易便膺大戾而明代諸儒競作攺本致輕薄士子有以納粟太學生爲大學生者以其訛舛可彈摘也嗟乎何以致此

大學之道在明明徳在親民在止於至善知止而後有定定而後能靜靜而後能安安而後能慮慮而後能得物有本末事有終始知所先後則近道矣古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物格而後知至知至而後意誠意誠而後心正心正而後身修身修而後家齊家齊而後國治國治而後天下平

大學一書自爲首尾並無節次注疏舊本以大學之道至止於信爲一截此爲分注非分節也惟蔡氏乃亶刻禮記模仍照注疏列此本以大學之道至此爲一節統起也自天子至未之有也爲一節疏格致也髙忠憲嘗取以注古本大學今蔡氏子伯傳乃亶書見子伯所著古學通篹

自天子以至於庶人壹是皆以修身爲本其本亂而末治者否矣其所厚者薄而其所薄者厚未之有也此謂知本此謂知之至也

王心齋氏語錄有云格物者格其物有本末之物致知者致其知所先後之知世以其爲姚江之學而非之見江西楊氏所著四體大學夫姚江以格物爲正物爲去欲而心齋不守師說故爲是言反追咎師承原屬鹵莽及禾中朱檢討竹垞於京師藏書家得宋黎氏立武所作大學發微有云格物卽物有本末之物致知卽知所先後之知蓋通量物之本末事之終始而爲用力之先後耳夫物孰有出於身心家國天下之外者哉天下之本在國國之本在家家之本在身身之本在心心之發爲意此物之本末也誠而正正而修修而齊齊而治治而平此事之終始也本始先也末終後也而曰知所先後者其防在乎知止而已則其說原有來歷非私說也其旣山陰劉先生講學蕺山曉示門徒亦如所云然後喙息今姜氏所刻劉子學言明載其語立武字以常臨江人官國子司業嘗以講學受門徒爲宋末儒者號元中子【明郝京山敬刻禮記通解其於大學知本節曰物有本末卽格物知所先後卽致知姚承庵舜牧刻四書疑問曰知本卽知先知本知先卽知止知止而知已至矣故曰物格而後知至】

蔣氏道林謂大學之道必先知止而其功則始於格物格物也者格知身家國天下之渾乎一物也格知身之爲本而家國天下之爲末也格知自天子至庶人皆以修身爲本也

湛甘泉視學嘗謂學者云大學古本卽以知本爲格物知本者知修身也然則格物亦第知修身爲大學要功耳安有從修身外求致知者

莫非物也而身爲本莫非事也而修身爲始故知先卽知止知止卽物格知止能得卽物格知至何則知本故也此羅氏念庵語

大學只是一章書【羅氏近溪】格物只一物修身是也致知只一知知本是也【孫氏鐘元問答】大學兩此謂知本一是修身一是誠意然誠意正所以修身也知者知此而已【祁世培先生集】

才知反求諸身是眞能格物者也又曰千變萬化有一不起化於身者乎千病萬痛有一不起痛於身者乎此處防得透謂之格物謂之知本故曰此謂知本此謂知之至【髙忠憲公東林講義】

知修身卽行修身則知與行一若知外物行修身則於修身分上尙欠一知字【張仲誠白圃示學者說】

俗學誤以未之有也爲一篇絕語遂疑此謂二字不接試平心從上文讀下便自了了然此地不得著注語者以下文接誠意無斷處也此聽齋學錄中語魏文靖公爲松江教授時講學神山神山卽佘山也曰大學曰壹是皆以修身爲本則家國天下末也又曰徳者本也則親民末也格物者格此而已格之有主卽爲知止格之有序卽爲知先格之有要卽爲知本時學者疑非傳義文靖從容曰此非試塲且可論學前軰之言婉而切如此

吳江朱氏愚庵與楊令若論大學補傳書有曰哀公問曰誠身不過乎物天下國家皆物也身心意亦物也意何以誠心何以正身何以修卽格物也格物之本則於身心意求明徳之事格物之末則於國家天下求親民之事【愚庵書亦有致知卽致知止之知格物卽格物有本末之物語】李善文選注引蒼頡篇格量度之也廣韻亦然蓋從修身一量度間便謂知本

睢州湯潛庵斌嘗以侍讀學士入起居注與施愚山李石臺二侍講論格物之說潛庵曰窮理固無害不知大學格物果是窮至事物之理否時張編修烈在坐嘿不出一言次日作書數千詆之潛庵不答又次日於史館相見謂曰昨欲奉裁以窮致物理無暇故小緩耳各揖而退此康熈壬戌年事

說文格木長貌又式也正也木長故有式義式故有正義論語有恥且格孟子格其君心之非書云惟先格王正厥事又曰格其非心禮記曰子曰言有物而行有格也注行無逾矩爲格亦規正之義故文成謂物是意之所在格是格其不正以歸於正皆主此解如禮之扞格則音字音義俱異他如格鬭格殺阻格皆後來語於古文語意不類【蔡氏四書模】

格有數義玉篇云格至也爾雅云來也至卽來意書曰格爾眾庶故注疏訓格物云格來也物猶事也其知於善深則來善物其知於惡深則來惡物若文成以格爲格正之格則本說文格正也書曰格其非心是也特文成又有格去物欲之說則本之司馬溫公扞禦外物觧但扞格之格與沮格之格俱音閣如學記發然後禁則扞格而不勝史記廢格事漢書太后議格唐書其議遂格皆讀作閣是也至若朱傳解作窮至則至自然字不甚著力窮而又至反覺矯勉故宋後爲字書者如元人黃公紹軰皆迎合朱子之意而又爲小變攺作窮防然亦後來之注非古義矣朱子借古義至字而加窮字後人取新義窮字而去至字不如據玉篇廣韻諸書作量度解爲妥或謂天壽平格格字有窮極義不知平格與神保是格矧曰其有能格俱作感格通格解不必彊合【徐氏仲山資治文字雜論】

所謂誠其意者毋自欺也如惡惡臭如好好色此之謂自謙故君子必愼其獨也小人閒居爲不善無所不至見君子而後厭然揜其不善而著其善人之視己如見其肺肝然則何益矣此謂誠於中形於外故君子必愼其獨也曾子曰十目所視十手所指其嚴乎富潤屋徳潤身心廣體胖故君子必誠其意詩云瞻彼淇澳菉竹猗猗有斐君子如切如磋如琢如磨瑟兮僴兮赫兮喧兮有斐君子終不可諠兮如切如磋者道學也如琢如磨者自修也瑟兮僴兮者恂栗也赫兮喧兮者威儀也有斐君子終不可諠兮者道盛徳至善民之不能忘也詩云於戲前王不忘君子賢其賢而親其親小人樂其樂而利其利此以沒世不忘也康誥曰克明徳太甲曰顧諟天之明命帝典曰克明峻徳皆自明也湯之盤銘曰苟日新日日新又日新康誥曰作新民詩曰周𨿽舊邦其命維新是故君子無所不用其極詩云邦畿千里惟民所止詩云緡蠻黃鳥止於丘隅子曰於止知其所止可以人而不如鳥乎詩云穆穆文王於緝熙敬止爲人君止於仁爲人臣止於敬爲人子止於孝爲人父止於慈與國人交止於信子曰聽訟吾猶人也必也使無訟乎無情者不得盡其辭大畏民志此謂知本

此謂知夲夲者謂誠其意也【禮記注疏鄭氏本注】

自瞻彼至知本此廣明誠意之事【孔氏頴逹正義】

大學誠意中庸誠身誠意在愼獨誠身亦在愼獨故是千聖一理【範氏允大讀書錄】

古人入大學始得讀大學之書元子冑子庶人之子一也其書頭緒𨿽多隻須理防修身爲本四字所謂修身爲本亦只須理防誠意二字迨夫意己誠矣身則修矣而後平日所格天下國家之物與所致齊治均平之知乃得左右逄源舉而措諸皆爲實際若單講致空虛之良知與博通事物之名數其於大學之道相隔千里吾黨何取焉【陸石庵防語支言】

汝南陳氏耀文問辧錄云注疏前句此謂知本云本謂身也於後句此謂知本云本謂誠其意也此正相應處又云本末終始原非條件只因本字遂謂之釋本末然則又以何者釋終始耶又曰康誥以後皆與誠意相引伸而朱傳曰釋明新止善夫格致誠正修明徳之事也齊治平新民之事也知止定靜安慮能得止至善之事也旣已備言之矣而又釋之何居【此三叚皆見經典稽疑】

上蔡張氏沐白龜圃問答曰只一誠意而列聖所云明新止善之理俱備焉則誠意要哉

所謂修身在正其心者身有所忿懥則不得其正有所恐懼則不得其正有所好樂則不得其正有所憂患則不得其正心不在焉視而不見聽而不聞食而不知其味此謂修身在正其心所謂齊其家在修其身者人之其所親愛而辟焉之其所賤惡而辟焉之其所畏敬而辟焉之其所哀矜而辟焉之其所敖惰而辟焉故好而知其惡惡而知其美者天下鮮矣故諺有之曰人莫知其子之惡莫知其苖之碩此謂身不修不可以齊其家所謂治國必先齊其家者其家不可教而能教人者無之故君子不出家而成敎於國孝者所以事君也弟者所以事長也慈者所以使眾也康誥曰如保赤子心誠求之𨿽不中不逺矣未有學養子而後嫁者也一家仁一國興仁一家讓一國興讓一人貪戾一國作亂其機如此此謂一言僨事一人定國堯舜帥天下以仁而民從之桀紂帥天下以暴而民從之其所令反其所好而民不從是故君子有諸己而後求諸人無諸己而後非諸人所藏乎身不恕而能諭諸人者未之有也故治國在齊其家詩云桃之夭夭其葉蓁蓁之子於歸宜其家人宜其家人而後可以教國人詩云宜兄宜弟宜兄宜弟而後可以教國人詩云其儀不忒正是四國其爲父子兄弟足法而後民法之也此謂治國在齊其家所謂平天下在治其國者上老老而民興孝上長長而民興弟上卹孤而民不倍是以君子有絜矩之道也所惡於上毋以使下所惡於下毋以事上所惡於前毋以先後所惡於後毋以從前所惡於右毋以交於左所惡於左毋以交於右此之謂絜矩之道詩云樂只君子民之父母民之所好好之民之所惡惡之此之謂民之父母詩云節彼南山維石巖巖赫赫師尹民具爾瞻有國者不可以不愼辟則爲天下僇矣詩云殷之未喪師克配上帝儀監於殷峻命不易道得眾則得國失眾則失國是故君子先愼乎徳有徳此有人有人此有土有土此有財有財此有用徳者本也財者末也外本內末爭民施奪是故財聚則民散財散則民聚是故言悖而出者亦悖而入貨悖而入者亦悖而出康誥曰惟命不於常道善則得之不善則失之矣楚書曰楚國無以爲寶惟善以爲寶舅犯曰亡人無以爲寶仁親以爲寶秦誓曰若有一个臣斷斷兮無他技其心休休焉其如有容焉人之有技若已有之人之彥聖其心好之不啻若自其口出寔能容之以能保我子孫黎民尙亦有利哉人之有技媢疾以惡之人之彥聖而違之俾不通寔不能容以不能保我子孫黎民亦曰殆哉惟仁人放流之迸諸四夷不與同中國此謂惟仁人爲能愛人能惡人見賢而不能舉舉而不能先命也見不善而不能退退而不能遠過也好人之所惡惡人之所好是謂拂人之性菑必逮夫身是故君子有大道必忠信以得之驕泰以失之生財有大道生之者眾食之者寡爲之者疾用之者舒則財恆足矣仁者以財發身不仁者以身發財未有上好仁而下不好義者也未有好義其事不終者也未有府庫財非其財者也孟獻子曰畜馬乘不察於雞豚伐冰之家不畜牛羊百乘之家不畜聚斂之臣與其有聚斂之臣寧有盜臣此謂國不以利爲利以義爲利也長國家而務財用者必自小人矣彼爲善之小人之使爲國家菑害並至𨿽有善者亦無如之何矣此謂國不以利爲利以義爲利也

大學證文卷一

欽定四庫全書

大學證文卷二

翰林院檢討毛奇齡撰

大學石經本【與前注疏本同】

漢定諸經用竹簡木冊編摘煩重民間未易購觀遠方學者大率口耳授受以訛傳訛惟恐日久舛錯漸至移易故東漢盧植特上書請刋定其文防其時博士以甲乙科爭第髙下又復用私文暗易古字因詔諸儒校經命蔡邕正定其文曰篆曰曰八分以熹平四年勒石名熹平石經其中經文一徙獻王后蒼髙堂馬融所傳至鄭古本不移一字至魏正始年邯鄲淳鐘防等又以古文蝌蚪諸書新傳於世請去蔡邕所書八分而易以古文另書一石豎之舊碑之西名正始石經其後歷代遷徙多所淪沒魏建浮圖隋營砫礎皆用其石曁唐貞觀間敕祕書顏師古等考定石經本因而釐正將以李陽冰所論古篆勒之明堂爲大唐石經而逡巡不果曁天寶間始刻九經於長安又以李林甫所定多未遵行至文宗開成元年鄭覃本名儒以宰相領祭酒事因博士淺薄恐貽謬誤乃凖漢舊事命周墀崔球張次宗溫業等轉以楷書鏤石示萬世法今世所行本是也宋天祐中遷西安名陜碑若後唐後蜀亦皆有楷書石經傳世皆非此本今不存

魏正始石經攺本【不言僞者以攺則不必僞也其文但有變竄不分章節增顏淵問仁二十二字刪此謂知本此謂知之至也此謂修身在正其心一十八字】

按大學石經今世所行本皆楷字陜榻系唐開成間所鏤石𨿽非漢熹平蔡邕所書舊迹然與鄭注禮記原文並無異同至明嘉靖間忽有魏正始本石經出於甬東丰考功坊家其時海鹽鄭端簡曉從同邑許黃門仁卿宅得其書極爲表章且筆之古言以溯其所由來古言者端簡著書名也其言曰魏政和中詔諸儒虞松等考正五經衛覬邯鄲淳鐘防等以小篆八分刻之於石始行禮記而大學中庸傳焉考魏史正始中諸儒虞松等校過石經魏邯鄲淳鐘防以古文小篆八分書之於石防在漢碑之西則魏正始中原有五經書石之事其云政和則宋徽宗年號系正始茟誤苐是時無衛覬名衛覬者衛瓘之父經典稽疑據瓘傳謂覬當以太和三年死時虞松年十五鐘防裁五嵗斷不能同時作書且鐘防母張氏傳稱防十三誦周禮禮記則禮記之行亦斷不俟防之書而始傳於世其言之紕漏不辧自明至萬曆甲申南戶曹唐氏伯元得其書於吉安鄒氏遽疏請頒布學宮防其疏以別事與中貴忤遂駁奏不行然其疏詞則有云石經大學魏虞松受之賈逵逵父徽與其師杜子春俱受業劉歆當漢武時周禮出巖屋間歸祕府五家之儒皆不可得見至成帝朝歆始表而出之其後逵官中祕又著禮記傳義詁及論難百萬餘言爲學者所宗於時友人鄭眾與逵各俱有觧而馬融推逵獨精故逵觧獨行於世眾觧不行考漢史賈逵傳逵徧受春秋尙書毛詩周禮兼有訓觧獨不受禮記今唐氏疏單竊唐賈公彥周禮疏文爲說如周禮巖屋諸語不知周官卽周禮也五家卽士禮五家也其云傳義卽諸家傳義也唐氏不明五家何家周禮何禮謬加禮記二字於傳義之上固屬可笑且當時有兩賈逵一在熹平間受諸經者一在正始與虞松等同校石經若前賈逵則去松等遠不及授受而在後賈逵則又焉得有馬融相推逵觧獨行之事此眞囈語也又其言曰若注疏大學則東漢鄭受之摰恂馬融而傳自小戴聖聖出自後蒼孟卿蕭奮奮本之髙堂生是爲髙堂古本當時以非祕府藏不得與錄夫儀禮出自髙堂而後蒼蕭奮等傳之非禮記也禮記出自獻王而大小戴逓刪之以立學且所傳在當時已著爲經其曰非祕府不錄何以稱焉

漢熹平四年立三體文石經三體者一小篆一一八分也卽魏正始石經亦名三體則以古文代八分加之篆而三體名焉今丰氏所傳初屬抄本五葉皆楷字卽唐氏疏請云得之吉安鄒氏亦系抄本楷字及其旣而忽有篆之刻流傳人間考正始石經與熹平石經並列洛陽魏史所謂正始碑防於漢碑之西是也曁西魏遷兩碑共五十二石於鄴而半沒於水東魏謀石未果而周復徙洛陽隋又徙長安所餘之石零落殆盡唐史經籍志稱王世充得隋書八千餘卷浮河覆舟其書盡亡而諸石經所搨墨本亦蕩無復存則不特正始之石已無可考卽正始之石所搨墨本亦並無一有夫丰氏初不知正始石刻原有三體而先爲楷書以嘗其事及旣知三體而不曉碑石之已亡與碑石之所搨之並無一有而公然爲篆之迹以流布於世是欲贗古鼎而不知有模而思以之欺三家之子必不得也且正始石經其本𨿽絕然其文一凖乎舊則明明可稽當其防碑於漢碑之西但云碑字不同正始古體與蔡邕八分有異未聞其文有各見者卽後此唐開成年文宗與鄭覃諸儒重置石經易以楷字而宋復徙之長安名曰陜碑其字𨿽異而其文則同夫唐宋石經猶正始石經也後碑不殊則前碑不得殊也且未有諸經所傳合若干萬言並無異同而專專於大學有獨異者苐其書初行竟名石經本其後稍有識者名丰氏本明江西楊氏時喬刻大學古今四體文能言其謬而其文不馴近新安姚氏際恆字立方者僦居錢唐其家多藏書且腹笥甚富毎於燕閒質難時嘗舉似其文以示憂患而未著爲說因憶崇禎之末宜興蔣明府星煒竟以虞氏攺經議出題試士將遷其罪於虞松而予郡宋徴士昰作故本大學居疑則直目之爲劉歆攺本似全不知有近人之假之者誠恐首從未決以僞作眞則過此以往未必無起而反其議者因爲列其文而實指之如此有志古學者可以覧矣

【附宋氏昰攺經辯正漢書藝文志曰漢初髙堂生傳禮十七篇六藝論曰後得孔子壁中古文禮凡五十六篇其十七篇與髙堂生所傳同十七篇則逸禮也又儒林傳曰傳禮者十三家惟髙堂生及五傳弟子名在六藝論熊氏曰五傳者髙堂生蕭奮孟卿後蒼及戴徳戴聖爲五也則戴記所傳師承甚明若夫正始石經則虞松受之賈逵逵父徽師杜子春俱受業劉歆逵之傳歆出也歆與楊雄皆黨惡新莽者伊何人斯去髙堂幾二百年敢倡行凟亂妄從攺更是歆之攺經視揚雄擬經爲加等矣乃自是以後攺大學者歷十有二家而皆始於歆然則歆之罪何所逃也】

【按宋氏所辧皆誤說見前】

大學之道在明明徳在親民在止於至善古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物有本末事有終始知所先後則近道矣詩云緡蠻黃鳥止於丘隅子曰於止知其所止可以人而不如鳥乎知止而後有定定而後能靜靜而後能安安而後能慮慮而後能得詩云邦畿千里惟民所止子曰聽訟吾猶人也必也使無訟乎無情者不得盡其辭大畏民志此謂知本自天子以至於庶人壹是皆以修身爲本其本亂而末治者否矣其所厚者薄而其所薄者厚未之有也物格而後知至知至而後意誠意誠而後心正心正而後身修身修而後家齊家齊而後國治國治而後天下平所謂誠其意者毋自欺也如惡惡臭如好好色此之謂自謙故君子必愼其獨也小人閒居爲不善無所不至見君子而後厭然揜其不善而著其善人之視己如見其肺肝然則何益矣此謂誠於中形於外故君子必愼其獨也曽子曰十目所視十手所指其嚴乎富潤屋徳潤身心廣體胖故君子必誠其意所謂修身在正其心者身有所忿懥則不得其正有所恐懼則不得其正有所好樂則不得其正有所憂患則不得其正心不在焉視而不見聽而不聞食而不知其味顏淵問仁子曰非禮勿視非禮勿聽非禮勿言非禮勿動

初見丰氏刻本此下有此謂修身在正其心八字後見九經考異與四體大學二書俱無此八字近姚安陶珽重輯說郛錄竟以此僞本刻之卷首曰石經古本因陶九成原有校刻古本大學而以此補列其先並作兩本又增此八字此炤僞抄本刪去

所謂齊其家在修其身者人之其所親愛而辟焉之其所賤惡而辟焉之其所畏敬而辟焉之其所哀矜而辟焉之其所敖惰而辟焉故好而知其惡惡而知其美者天下鮮矣故諺有之曰人莫知其子之惡莫知其苖之碩此謂身不修不可以齊其家所謂治國必先齊其家者其家不可教而能敎人者無之故君子不出家而成教於國孝者所以事君也弟者所以事長也慈者所以使眾也一家仁一國興仁一家讓一國興讓一人貪戾一國作亂其機如此此謂一言僨事一人定國康誥曰如保赤子心誠求之𨿽不中不逺矣未有學養子而後嫁者也故治國在齊其家詩云桃之夭夭其葉蓁蓁之子於歸宜其家人宜其家人而後可以敎國人詩云宜兄宜弟宜兄宜弟而後可以敎國人詩云其儀不忒正是四國其爲父子兄弟足法而後民法之也此謂治國在齊其家所謂平天下在治其國者上老老而民興孝上長長而民興弟上卹孤而民不倍是以君子有絜矩之道也所惡於上毋以使下所惡於下毋以事上所惡於前毋以先後所惡於後毋以從前所惡於右毋以交於左所惡於左毋以交於右此之謂絜矩之道詩云樂只君子民之父母民之所好好之民之所惡惡之此之謂民之父母秦誓曰若有一个臣斷斷兮無他技其心休休焉其如有容焉人之有技若已有之人之彥聖其心好之不啻若自其口出寔能容之以能保我子孫黎民尙亦有利哉人之有技疾以惡之人之彥聖而違之俾不通寔不能容以不能保我子孫黎民亦曰殆哉惟仁人放流之迸諸四夷不與同中國此謂惟仁人爲能愛人能惡人見賢而不能舉舉而不能先命也見不善而不能退退而不能遠過也好人之所惡惡人之所好是謂拂人之性菑必逮夫身詩云節彼南山維石巖巖赫赫師尹民具爾瞻有國者不可以不愼辟則爲天下僇矣是故君子先愼乎徳有徳此有人有人此有土有土此有財有財此有用徳者本也財者末也外本內末爭民施奪是故財聚則民散財散則民聚詩云殷之未喪師克配上帝儀監於殷峻命不易道得眾則得國失眾則失國楚書曰楚國無以爲寶惟善以爲寶是故言悖而出者亦悖而入貨悖而入者亦悖而出康誥曰惟命不於常道善則得之不善則失之矣舅犯曰亡人無以爲寶仁親以爲寶仁者以財發身不仁者以身發財未有上好仁而下不好義者也未有好義其事不終者也未有府庫財非其財者也生財有大道生之者眾食之者寡爲之者疾用之者舒則財恆足矣孟獻子曰畜馬乘不察於雞豚伐冰之家不畜牛羊百乘之家不畜聚斂之臣與其有聚斂之臣寧有盜臣此謂國不以利爲利以義爲利也長國家而務財用者必自小人矣彼爲善之小人之使爲國家菑害並至𨿽有善者亦無如之何矣此謂國不以利爲利以義爲利也是故君子有大道必忠信以得之驕泰以失之堯舜帥天下以仁而民從之桀紂帥天下以暴而民從之其所令反其所好而民不從是故君子有諸已而後求諸人無諸己而後非諸人所藏乎身不恕而能諭諸人者未之有也康誥曰克明徳太甲曰顧諟天之明命帝典曰克明峻徳皆自明也湯之盤銘曰苟日新日日新又日新康誥曰作新民詩曰周𨿽舊邦其命維新是故君子無所不用其極詩云穆穆文王於緝熙敬止爲人君止於仁爲人臣止於敬爲人子止於孝爲人父止於慈與國人交止於信詩云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子終不可諠兮如切如磋者道學也如琢如磨者自修也瑟兮僩兮者恂栗也赫兮喧兮者威儀也有斐君子終不可諠兮者道盛徳至善民之不能忘也詩云於戲前王不忘君子賢其賢而親其親小人樂其樂而利其利此以沒世不忘也

大學證文卷二﹤經部﹐四書類﹐大學證文﹥

欽定四庫全書

大學證文卷三

翰林院檢討毛奇齡撰

宋程氏明道攺本【不分章節】

九經考異曰大學原無經傳之分其章次亦與今異宋儒疑有錯簡各以其意更之卽二程定本亦不相一見二程全書中又曰今所定本蓋本伊川程氏而經傳之分則朱子爲之又曰伊川定本卽是今本所稱經一章傳十章次序是也其分章次則始於朱子夫二程攺本並見二程全書中旣見全書則二人攺本並在也乃又云今所定本本於伊川氏又云伊川定本卽今本則又似未嘗見全書者且其列諸攺本則但有明道而無伊川豈其所見之全書偶遺伊川抑亦過信朱子今因程子所定之言而故爲之衛其說與【其中考異所列有伊川云一本作彼爲不善之小人使爲國家則又實見伊川本者】

柴氏紹炳家誡曰春秋載夏五郭公杞子伯甲戌巳丒之類以其傳疑未嘗輙加增損論語曰君子於其所不知蓋闕如也至宋代儒者多以己意刪訂經文二程攺大學朱子作孝經刋誤將舊文並省分屬經傳而刪其句字夫程朱𨿽賢不能逾仲尼仲尼不敢攺魯史而程朱敢攺孝經大學此等事姑聽先儒自爲之勿效之也【見柴氏家訓三十一則】

新安姚氏際恆曰宋趙明誠作金石錄其論石經文有云漢石經遺字蓋靈帝熹平四年所立蔡邕小字八分書也今所存才數千字以世所傳經書本校此遺字其不同者已數百言又篇第亦時有小異使完本具存則其異同又可勝言耶而後世學者於去古數千百歳之後盡絀前代諸儒之論欲以己之私意悉通其說難矣按明誠爲靖康時人其時朱本未行所指者蓋程子書也夫卽程子書而當時儒者其往往不服於心而見於言論如此況攺之又攺或刪或增甚至盡沒其原文而不使行豈可爲訓夫程朱皆儒者其二程兄弟亦難優劣而其指誤處則皆非三人之共指爲疑而必不可存者則其不必誤而宜幸存又可知也不然二程兄弟早宜自立爲門戶而二程與朱又當如方圜枘鑿之必不相合而程攺經而非違經弟攺兄而非悖兄朱攺程而非有戾於程今但執舊本以參考同異而便以爲與朱不合何也【按明誠錄云遺字不同數百言其篇第亦時小異皆指他經言之非大學本】

大學之道在明明徳在新民在止於至善知止而後有定定而後能靜靜而後能安安而後能慮慮而後能得物有本末事有終始知所先後則近道矣康誥曰克明徳太甲曰顧諟天之明命帝典曰克明峻徳皆自明也湯之盤銘曰苟日新日日新又日新康誥曰作新民詩曰周𨿽舊邦其命維新是故君子無所不用其極詩云邦畿千里惟民所止詩云緡蠻黃鳥止於丘隅子曰於止知其所止可以人而不如鳥乎詩云穆穆文王於緝熙敬止爲人君止於仁爲人臣止於敬爲人子止於孝爲人父止於慈與國人交止於信古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物格而後知至知至而後意誠意誠而後心正心正而後身修身修而後家齊家齊而後國治國治而後天下平自天子以至於庶人壹是皆以修身爲本其本亂而末治者否矣其所厚者薄而其所薄者厚未之有也此謂知本此謂知之至也所謂誠其意者毋自欺也如惡惡臭如好好色此之謂自謙故君子必愼其獨也小人閒居爲不善無所不至見君子而後厭然揜其不善而著其善人之視己如見其肺肝然則何益矣此謂誠於中形於外故君子必愼其獨也曽子曰十目所視十手所指其嚴乎富潤屋徳潤身心廣體胖故君子必誠其意所謂修身在正其心者身有所忿懥則不得其正有所恐懼則不得其正有所好樂則不得其正有所憂患則不得其正心不在焉視而不見聽而不聞食而不知其味此謂修身在正其心所謂齊其家在修其身者人之其所親愛而辟焉之其所賤惡而辟焉之其所畏敬而辟焉之其所哀矜而辟焉之其所敖惰而辟焉故好而知其惡惡而知其美者天下鮮矣故諺有之曰人莫知其子之惡莫知其苖之碩此謂身不修不可以齊其家所謂治國必先齊其家者其家不可教而能敎人者無之故君子不出家而成敎於國孝者所以事君也弟者所以事長也慈者所以使眾也康誥曰如保赤子心誠求之𨿽不中不逺矣未有學養子而後嫁者也一家仁一國興仁一家讓一國興讓一人貪戾一國作亂其機如此此謂一言僨事一人定國堯舜帥天下以仁而民從之桀紂帥天下以暴而民從之其所令反其所好而民不從是故君子有諸已而後求諸人無諸已而後非諸人所藏乎身不恕而能諭諸人者未之有也故治國在齊其家詩云桃之夭夭其葉蓁蓁之子於歸宜其家人宜其家人而後可以教國人詩云宜兄宜弟宜兄宜弟而後可以教國人詩云其儀不忒正是四國其爲父子兄弟足法而後民法之也此謂治國在齊其家所謂平天下在治其國者上老老而民興孝上長長而民興弟上卹孤而民不倍是以君子有絜矩之道也所惡於上毋以使下所惡於下毋以事上所惡於前毋以先後所惡於後毋以從前所惡於右毋以交於左所惡於左毋以交於右此之謂絜矩之道詩云樂只君子民之父母民之所好好之民之所惡惡之此之謂民之父母詩云節彼南山維石巖巖赫赫師尹民具爾瞻有國者不可以不愼辟則爲天下僇矣詩云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子終不可諠兮如切如磋者道學也如琢如磨者自修也瑟兮僩兮者恂栗也赫兮喧兮者威儀也有斐君子終不可諠兮者道盛徳至善民之不能忘也詩云於戲前王不忘君子賢其賢而親其親小人樂其樂而利其利此以沒世不忘也子曰聽訟吾猶人也必也使無訟乎無情者不得盡其辭大畏民志此謂知本詩云殷之未喪師克配上帝儀監於殷峻命不易道得眾則得國失眾則失國是故君子先愼乎徳有徳此有人有人此有土有土此有財有財此有用徳者本也財者末也外本內末爭民施奪是故財聚則民散財散則民聚是故言悖而出者亦悖而入貨悖而入者亦悖而出康誥曰惟命不於常道善則得之不善則失之矣楚書曰楚國無以爲寶惟善以爲寶舅犯曰亡人無以爲寶仁親以爲寶秦誓曰若有一个臣斷斷兮無他技其心休休焉其如有容焉人之有技若已有之人之彥聖其心好之不啻若自其口出實能容之以能保我子孫黎民尙亦有利哉人之有技媢嫉以惡之人之彥聖而違之俾不通寔不能容以不能保我子孫黎民亦曰殆哉惟仁人放流之迸諸四夷不與同中國此謂惟仁人爲能愛人能惡人見賢而不能舉舉而不能先命也見不善而不能退退而不能遠過也好人之所惡惡人之所好是謂拂人之性菑必逮夫身是故君子有大道必忠信以得之驕泰以失之生財有大道生之者眾食之者寡爲之者疾用之者舒則財恆足矣仁者以財發身不仁者以身發財未有上好仁而下不好義者也未有好義其事不終者也未有府庫財非其財者也孟獻子曰畜馬乘不察於雞豚伐冰之家不畜牛羊百乘之家不畜聚斂之臣與其有聚斂之臣寧有盜臣此謂國不以利爲利以義爲利也長國家而務財用者必自小人矣彼爲善之小人之使爲國家菑害並至𨿽有善者亦無如之何矣此謂國不以利爲利以義爲利也

程氏伊川攺本【不分章節】

大學之道在明明徳在親【當作新】民在止於至善知止而後有定定而後能靜靜而後能安安而後能慮慮而後能得物有本末事有終始知所先後則近道矣古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物格而後知至知至而後意誠意誠而後心正心正而後身修身修而後家齊家齊而後國治國治而後天下平自天子以至於庶人壹是皆以修身爲本其本亂而末治者否矣其所厚者薄而其所薄者厚未之有也子曰聽訟吾猶人也必也使無訟乎無情者不得盡其辭大畏民志此謂知本此謂知本【四字衍】此謂知之至也

二程攺本俱以知本爲知至知本卽格物也格物本末卽物格而知至也何嘗謂誠意之先當補窮理觀伊川重將聽訟節提近知至正謂致知在知本耳然則修身爲齊治之本誠意爲修身之本抑何直防而明快與王氏陽明刻古本大學猶不得其防一曰格正事物一曰格去物欲至門人王心齋氏然後有格本末之物致先後之知語早知燈是火飯熟已多時爲之暢然【證人書院示學語】

大學首誠意中庸首誠身誠意而歸於至善誠身而進於至誠故堯本欽明文秉抑畏易言閒邪而存誠禮首稱儼若而無不敬千聖百王未有不始於誠者【益都馮易齋先生集】

康誥曰克明徳太甲曰顧諟天之明命帝典曰克明峻徳皆自明也湯之盤銘曰苟日新日日新又日新康誥曰作新民詩曰周𨿽舊邦其命維新是故君子無所不用其極詩云邦畿千里惟民所止詩云緡蠻黃鳥止於丘隅子曰於止知其所止可以人而不如鳥乎詩云穆穆文王於緝熈敬止爲人君止於仁爲人臣止於敬爲人子止於孝爲人父止於慈與國人交止於信所謂誠其意者毋自欺也如惡惡臭如好好色此之謂自謙故君子必愼其獨也小人閒居爲不善無所不至見君子而後厭然揜其不善而著其善人之視己如見其肺肝然則何益矣此謂誠於中形於外故君子必愼其獨也曽子曰十目所視十手所指其嚴乎富潤屋徳潤身心廣體胖故君子必誠其意所謂修身在正其心者身有所忿懥則不得其正有所恐懼則不得其正有所好樂則不得其正有所憂患則不得其正心不在焉視而不見聽而不聞食而不知其味此謂修身在正其心所謂齊其【其字衍】家在修其身者人之其所親愛而辟焉之其所賤惡而辟焉之其所畏敬而辟焉之其所哀矜而辟焉之其所敖惰而辟焉故好而知其惡惡而知其美者天下鮮矣故諺有之曰人莫知其子之惡莫知其苖之碩此謂身不修不可以齊其家所謂治國必先齊其家者其家不可敎而能敎人者無之故君子不出家而成教於國孝者所以事君也弟者所以事長也慈者所以使眾也康誥曰如保赤子心誠求之𨿽不中不逺矣未有學養子而後嫁者也一家仁一國興仁一家讓一國興讓一人貪戾一國作亂其機如此此謂一言僨事一人定國堯舜帥天下以仁而民從之桀紂帥天下以暴而民從之其所令反其所好而民不從是故君子有諸己而後求諸人無諸己而後非諸人所藏乎身不恕而能諭諸人者未之有也故治國在齊其家詩云桃之夭夭其葉蓁蓁之子於歸宜其家人宜其家人而後可以敎國人詩云宜兄宜弟宜兄宜弟而後可以敎國人詩云其儀不忒正是四國其爲父子兄弟足法而後民法之也此謂治國在齊其家所謂平天下在治其國者上老老而民興孝上長長而民興弟上卹孤而民不倍是以君子有絜矩之道也所惡於上毋以使下所惡於下毋以事上所惡於前毋以先後所惡於後毋以從前所惡於右毋以交於左所惡於左毋以交於右此之謂絜矩之道詩云樂只君子民之父母民之所好好之民之所惡惡之此之謂民之父母詩云節彼南山維石巖巖赫赫師尹民具爾瞻有國者不可以不愼辟則爲天下僇矣詩云瞻彼淇澳菉竹猗猗有斐君子如切如瑳如琢如磨瑟兮僩兮赫兮喧兮有斐君子終不可諠兮如切如磋者道學也如琢如磨者自修也瑟兮僩兮者恂栗也赫兮喧兮者威儀也有斐君子終不可諠兮者道盛徳至善民之不能忘也詩云於戲前王不忘君子賢其賢而親其親小人樂其樂而利其利此以沒世不忘也康誥曰惟命不於常道善則得之不善則失之矣詩云殷之未喪師克配上帝儀監於殷峻命不易道得眾則得國失眾則失國是故君子先愼乎徳有徳此有人有人此有土有土此有財有財此有用徳者本也財者末也外本內末爭民施奪是故財聚則民散財散則民聚是故言悖而出者亦悖而入貨悖而入者亦悖而出楚書曰楚國無以爲寶惟善以爲寶舅犯曰亡人無以爲寶仁親以爲寶秦誓曰若有一个臣斷斷兮無他技其心休休焉其如有容焉人之有技若已有之人之彥聖其心好之不啻若自其口出寔能容之以能保我子孫黎民尙亦有利哉人之有技媢疾以惡之人之彥聖而違之俾不通寔不能容以不能保我子孫黎民亦曰殆哉惟仁人放流之迸諸四夷不與同中國此謂惟仁人爲能愛人能惡人見賢而不能舉舉而不能先命【命怠之誤也】也見不善而不能退退而不能遠過也好人之所惡惡人之所好是謂拂人之性菑必逮夫身是故君子有大道必忠信以得之驕泰以失之生財有大道生之者眾食之者寡爲之者疾用之者舒則財恆足矣仁者以財發身不仁者以身發財未有上好仁而下不好義者也未有好義其事不終者也未有府庫財非其財者也孟獻子曰畜馬乘不察於雞豚代冰之家不畜牛羊百乘之家不畜聚斂之臣與其有聚斂之臣寧有盜臣此謂國不以利爲利以義爲利也長國家而務財用者必自小人矣彼爲善之小人之使爲國家【一本云彼爲不善之小人使爲國家】菑害並至𨿽有善者亦無如之何矣此謂國不以利爲利以義爲利也

大學證文卷三

欽定四庫全書

大學證文卷四

翰林院檢討毛奇齡撰

朱氏元晦攺本【此卽朱子章句也有序有注有分節玆俱不載獨載分章於文內以備考訂子程子曰大學孔氏之遺書而初學入徳之門也於今可見古人爲學次第者獨賴此篇之存而論孟次之學者必由是而學焉則庶乎其不差矣】

大學之道在明明徳在親民在止於至善知止而後有定定而後能靜靜而後能安安而後能慮慮而後能得物有本末事有終始知所先後則近道矣古之欲明明徳於天下者先治其國欲治其國者先齊其家欲齊其家者先修其身欲修其身者先正其心欲正其心者先誠其意欲誠其意者先致其知致知在格物物格而後知至知至而後意誠意誠而後心正心正而後身修身修而後家齊家齊而後國治國治而後天下平自天子以至於庶人壹是皆以修身爲本其本亂而末治者否矣其所厚者薄而其所薄者厚未之有也

【右經一章蓋孔子之言而曽子述之其傳十章則曽子之意而門人記之也舊本頗有錯簡今因程子所定而更考經文別爲序次如左】

馮氏屺章稽古篇曰禮記中孔曽問答居多故孔氏正義亦謂禮記之作孔子沒後七十二子之徒共撰所聞以爲記然顯屬孔子者仲尼燕居孔子閒居哀公問坊記表記儒行禮運緇衣八篇顯屬曽子者曽子問一篇而已其他皆雜出孔子及門弟子名並無專屬然卽專屬孔子如緇衣者亦復有作者姓名見之他說如緇衣公孫尼子所作之類必非無據而可臆指爲某作者從來大學在戴記中未屬誰氏作不知朱子何以確指爲曽子此必有所受而言之當俟再考【仲尼弟子著述傳於漢者漆雕子十三篇王史氏二十一篇羋子十八篇宓子十六篇其七十子之徒甘子十六篇子夏弟子李克七篇宓子弟子景子十三篇公孫尼子二十八篇若禮記諸目可考者自子思著中庸公孫尼子著緇衣外不必皆仲尼弟子如荀卿著三年問呂不韋著月令類】經典稽疑云曽子立事本孝等十篇曽子問大戴禮記卽明載之矣大學果出曽子也記者何爲不言耶大學一書宋仁宗禦書賜一及第而後宋之儒者從風而靡謂是孔子書然作大學者並未嘗托之孔子如坊記儒行諸篇僅以於止節系夫子則余非夫子可知以十目節系曽子則余非曽子可知此如禮運郊特牲然偶及二名不必其人也假果系聖言卽非孔曽奚不可此皆於理道無所闗者【陳氏幹初學錄】

大學古今四體考稱虞松表引賈逵之言孔伋作中庸此言歷代史傳未采錄卽他書所載有之亦傳聞偶爲之言未可信若朱傳雲門人記曽子之意則孔伋正曽子門人也朱子之言或取諸此【何氏毅庵古小學講義】姚氏立方曰舊稱大學子思所作惟朱子確信爲曽子故大全於孟獻子節引盧孝孫云獻子嘗師子思爲證以示師不引弟言則斷非子思所作可驗後觀陳子晦伯問辧錄謂獻子立於文公十四年去子思百有餘載論語有云孟荘之孝曽子聞諸夫子則在曽子已傳聞矣盧不讀左傳亦當讀論語而乃曰獻子師子思然且大全收之時賢傳之何也若夫子思作大學則防盧是注吾亦以爲未必然者但其捨子思而取曽子則不可解耳

康誥曰克明徳太甲曰顧諟天之明命帝典曰克明峻徳皆自明也

【右傳之首章釋明明徳】

湯之盤銘曰苟日新日日新又日新康誥曰作新民詩曰周𨿽舊邦其命維新是故君子無所不用其極【右傳之二章釋新民】

詩云邦畿千里惟民所止詩云緡蠻黃鳥止於丘隅子曰於止知其所止可以人而不如鳥乎詩云穆穆文王於緝熈敬止爲人君止於仁爲人臣止於敬爲人子止於孝爲人父止於慈與國人交止於信詩云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子終不可諠兮如切如磋者道學也如琢如磨者自修也瑟兮僩兮者恂栗也赫兮喧兮者威儀也有斐君子終不可諠兮者道盛徳至善民之不能忘也詩云於戲前王不忘君子賢其賢而親其親小人樂其樂而利其利此以沒世不忘也

【右傳之三章釋止於至善】

子曰聽訟吾猶人也必也使無訟乎無情者不得盡其辭大畏民志此謂知本

【右傳之四章釋本末】

汝南陳晦伯云夲末終始原非條件只因有本字遂謂之釋本末然則又以何者釋終始耶【見經典稽疑】

此謂知本【衍文也】此謂知之至也

【右傳之五章蓋釋格物致知之義而今亡矣間嘗竊取程子之意以補之曰所謂致知在格物者言欲致吾之知在卽物而窮其理也蓋人心之靈莫不有知而天下之物莫不有理惟於理有未窮故其知有不盡也是以大學始敎必使學者卽凡天下之物莫不因其已知之理而益窮之以求至乎其極至於用力之久而一旦豁然貫通焉則眾物之表裏精粗無不到而吾心之全體大用無不明矣此謂物格此謂知之至也】

從來聖學要功只在知行先知後行其次第本是如是故虞書惟精惟一中庸明善誠身大學致知誠意先後次第原無有二隻致知之義只在量本末度理欲其在量本末者要定趨向故致知之前有本末先後之文其在度理欲者要端擇取故致知之後有如惡如好之文前之所知知後之所行後之所行行前之所知知行二義在本文未嘗闕也卽謂有闕而其補之者或如程子云格物莫若察之於身如朱子平日云格物者以反身窮理爲主而必求其本末是非之極至則反身卽修身爲本求本末卽知本知先求是非卽明理別欲有何一非聖學要功而尙需正事去欲一啟後儒之紛紛也哉乃其所補者曰天下之物曰卽凡天下之物則未免稍泛矣世無講事物以明心性者且徧證經書從無其說此惟論語博文中庸博學孟子博學詳說庶或近之不知諸言博學皆非首功學記五年博習親師則博在防穉內則二十而冠博學不敎三十有室博學無方則博又在終身故顏淵鉆仰仍加博文子貢一貫尙詢多學粗之爲書數方名精之爲窮理盡性皆是物也況博學𨿽知邊事然必合博與約而知始全中庸學問思辧綂謂之知孟子博學反約皆名爲說論語合博文約禮才得知道之趨向而曰可以勿畔內則學禮與博文一時之事所謂隨博卽約旣博又約合之爲知而單單以博學二字爲致知首功未敢信也乃宋儒言學則又以立志爲始而繼之涵養用敬於以協於仲尼志學孟子存養之義此濂洛諸儒所歷相授受以爲爲學次第者而朱子補傳似與涵養用敬功夫全不相合然旣已補之無可如何乃復自爲說於語錄之中以爲古人直自小學中涵養成就所以大學之道只始格物今人無小學之功而但見大學以格物爲先便欲只於思慮知識求之則未審其以何爲主而使之格且致也【其說見後】於是朱子自序預引八嵗入小學十五入大學之文而又創爲小學一書徧引曲禮少儀內則學記弟子職諸書及史事之合防學者裒然成集以補補傳之所未備夫明明大學初以爲格物只在窮理而補窮理一節於大學之首繼則又疑窮理不可爲大學首功必須先涵養而後窮理又補涵養一節於小學之末則東補西補未免太煩況其曰古人直自小學中涵養成就又曰古人由小學而進大學其於灑掃應對間持守堅定涵養純熟夫小學何事小子何年灑埽應對何功乃欲督之以涵養敎之以持守固己異矣然且持守之不足而曰持守堅定涵養之不已而曰涵養成就涵養純熟【朱子語錄詳見後】信然則是大學聖功緝熙愼獨定靜切琢所難幾者而於以責之小子將見孩提神聖其說反過於直尋本體專求心學者神奇百倍而欲以過髙之學歸咎他人非平情也且夫小學者寫字之學非小子之所爲學也古小子之學則記原有之其在曲禮則有灑埽應對隨行侍坐之事其在內則則有書數方名學樂誦詩之事其在學記則有離經辧志博習親師之事然或稱小成或稱少儀或稱防學而並不謂之小學惟漢文博士作王制漢儒伏生作尙書大傳戴徳作大戴禮賈誼作新書班固作漢志始有小學之名見於諸書然皆系天子太子諸侯卿大夫適子之學而士庶子弟不得與焉故大戴保傅篇云太子少長知妃色則入小學小者所學之宮也【注小學在師氏虎門外大學在王宮之東】而白虎通謂八嵗毀齒始入小學而學書計此太子之禮若尙書大傳云使公卿之世子大夫元士之適子十有三年而入小學二十入大學而王制云小學在公宮南之左大學在郊則又諸侯之學而卿大夫之適子得與其間【天子諸侯小學俱在內且上庠下庠東序西序皆大小學之名不分內外有謂天子小學在外諸侯小學在內非也】蓋學分大小經無明文【只王制二句亦漢文博士之書】而漢儒疏義但以養老有差等而學由以分如所謂養國老於上庠養庶老於下庠者上庠爲大卽下庠爲小而天子諸侯之子又別無鄕州黨族遂縣鄙酇諸學因不得已而限年以入之故其在小學則祗如賈誼新書班氏食貨志所云蹍小節觀齒讓識父子長防與大學業大道知君臣之禮上下之位者稍有不同則是小學之名亦祗如下庠少學之爲稱並非小子之學【朱子以小學爲小子之學則少學當爲少子之學矣且朱子集傳云大學者大人之學以年長稱大人亦載籍未見少學見食貨志】而且天子諸侯不及士庶則並非凡爲小子之學又天子諸侯之子不必皆習灑埽應對諸節而八歳十三參錯不一則更不得限之爲灑埽應對並八歳所入之學故西漢以後東京明帝爲郭樊陰馬建四姓小侯學則正仿諸侯之學而唐髙祖武徳元年詔皇族子姓及功臣子弟於祕書外省別立小學此正與舊時天子諸侯小學無異若宋寧宗置諸王宮小學敎南宮北宅子姓則只及同姓而外姓不與然亦天子諸侯小學之意至若民間小子之學則三代之制原有塾門外舍里社酇遂諸名非小學也【尙書大傳致仕之臣朝夕坐塾門而敎出入之子弟大戴保傅篇古者八嵗出就外舍一曰外舍裏塾通稱】夫小學小藝大學大藝戴徳班固皆言之則學之大小由於養老而藝之大小由於分學然而藝之小者防無定指惟班氏白虎通云始入小學而學書計而食貨志亦云八歳入小學學六甲五方書計之事則鑿指書數方名諸學而劉歆西京雜記有云小學者爾雅之屬至宋置書學使習篆艸三體文字及說文字說爾雅博雅方言五書則又以書數方名諸學並爲書學蓋三倉爾雅方言算數枝榦甲乙皆字詁中事故漢設小學飭以尉律凡學僮學字能諷籀書九千字以上乃得爲吏通六體課最者舉以爲史書令史故漢書藝文志云凡小學十家四十五篇無非字書而北魏孝文遷都建四門小學於洛陽卽舊時平城所稱中書學者則是三代以前原無小學明文而漢後建置防革不一且不必盡屬天子諸侯之學然而言小學者皆指習字兼及五書無他義也間嘗入史館作通韻一書呈之

禦前爾時益都師相與東海學士皆在館也其爲之序曰昔沈休文作切韻類譜謂靈均以來此祕未睹而當時卒不用其書今檢討遭遇

天子右文超越前古不遺小學俾廣其傳豈非重有幸也時學人淺薄見其文者皆以爲小學二字近乎輕菲而不知儒臣學殖之閎考經之博正在於此蓋保氏諧聲皆屬六書韻書門部收在小學此自宋以後歷四五百年悉瞶瞶者而司冦特爲指出則小學之爲字學今猶有博雅君子能言之矣吾不知朱子之所謂八歳入小學十五入大學者出自何書而大全釋序謂大戴所記時地未明尙書大傳又年齒不合朱子所據者白虎通耳則夫白虎通所云明云太子之禮而其曰使學方甲學書計皆書學中事也嘗考北魏延昌三年江式上字書表曰周禮八歳入小學保氏敎以六書今周禮傳本並無其文然漢人稱周禮卽周制也江式爲江彊之孫𨿽說本漢志然此時去古未遠必當時周制原有專教六書之文著之小學在白虎通尙書大傳之前而惜其文不全見耳故漢孝宣時召通蒼頡文者杜業張敞轉受小學而平帝元始中徴天下通小學者以百數皆令寫字於未央廷中當是時以沛人爰禮爲小學元士卽寫字官也是以東漢劉祐爲郡主簿時郡將之子使買菓而以筆應之曰郎君不當入小學耶許愼作說文其自爲序曰今尉律不課小學不修久矣而盧植以書法敎示後進因上書曰臣從通儒馬融專受古經乃不幸降爲小學以爲敎字者小學師耳其後晉王內史作小學篇則羲之字書也北魏崔浩寫急就章以百數而劉蘭入小學轉書之唐顏師古云急就篇者其源出於小學柳紕訓序言其在蜀時嘗鬻字書小學於市悉是雕本卽五代荒略古學難據然南唐徐進說文表猶云至於六籍舊文相承傳寫多求便俗小學之徒莫能較正卽至宋人羅願與朱子同時其在淳熈年作急就章防亦云濫觴於小學之源而涵泳於大學之流未嘗曰小學者弟子之學也【陳子襄云小學與少儀本是一類亦本可通稱然小學二字有專屬矣所謂羅敷目有夫也如王制小學已比虞庠在公宮東南則不得又稱外舍稱鄕塾可驗】自朱子認爲童學且急著爲書而嗣是以後昧昧相承東宮失習書之例黨庠多防學之名𨿽以王應麟馬端臨焦竑之博而應麟作小學紺珠【姚立方云王伯厚作困學記聞有云徐楚金說文系傳呂太史謂原本斷爛使精小學者以許氏說文參釋則猶可補也是應麟亦專以小學屬寫字矣惟紺珠所收類則稍附朱子耳】端臨作通考竑作經籍志遂收朱子書𨿽雜以爾雅算數五方六甲之舊然縂與經典分門一易二書三詩四禮以至八孝經九小學四部分類一經類二禮類三學類四小學類之專屬字學者一旦歇絕嗚呼已矣夫古學難復必欲復天子諸侯世子之學固屬非分然三古文字爲方冊記載所需自令甲板籍以至質劑劵契所繋頗鉅則不妨專學而儒者以觧經之故而至於攺經以攺經之故而至於攺學則是一補傳而大學本亡大學本亡而小學且與之俱亡著書者不可不愼也

【朱子曰古人直自小學中涵養成就所以大學之道只從格物做起今人從無此工夫但見大學以格物爲先便欲只以思慮知識求之更不於操存處用力縱使窺測得十分亦無實地可據】

【朱子答胡廣仲書曰敬之一字眞聖學始終之要向來之論謂必先致知然後用敬疑若未安蓋古人由小學而進大學其於灑埽應對之間持守堅定涵養純熟固已久矣是以大學之序特因小學已成之功而以格物致知爲始今人未嘗一日從事於小學而曰必先致其知然後敬有所施則未知其以何爲主而格物以致其知也故程子曰入道莫如敬未有能致知而不在敬者又論敬云但存此久之則天理明推而上之凡古昔聖賢之言亦莫不如此者】

所謂誠其意者毋自欺也如惡惡臭如好好色此之謂自謙故君子必愼其獨也小人閒居爲不善無所不至見君子而後厭然揜其不善而著其善人之視己如見其肺肝然則何益矣此謂誠於中形於外故君子必愼其獨也曾子曰十目所視十手所指其嚴乎富潤屋徳潤身心廣體胖故君子必誠其意

【右傳之六章釋誠意】

所謂修身在正其心者身有所忿懥則不得其正有所恐懼則不得其正有所好樂則不得其正有所憂患則不得其正心不在焉視而不見聽而不聞食而不知其味此謂修身在正其心

【右傳之七章釋正心修身】

所謂齊其家在修其身者人之其所親愛而辟焉之其所賤惡而辟焉之其所畏敬而辟焉之其所哀矜而辟焉之其所敖惰而辟焉故好而知其惡惡而知其美者天下鮮矣故諺有之曰人莫知其子之惡莫知其苖之碩此謂身不修不可以齊其家

【右傳之八章釋修身齊家】

所謂治國必先齊其家者其家不可敎而能敎人者無之故君子不出家而成敎於國孝者所以事君也弟者所以事長也慈者所以使眾也康誥曰如保赤子心誠求之𨿽不中不逺矣未有學養子而後嫁者也一家仁一國興仁一家讓一國興讓一人貪戾一國作亂其機如此此謂一言僨事一人定國堯舜帥天下以仁而民從之桀紂帥天下以暴而民從之其所令反其所好而民不從是故君子有諸己而後求諸人無諸己而後非諸人所藏乎身不恕而能諭諸人者未之有也故治國在齊其家詩云桃之夭夭其葉蓁蓁之子於歸宜其家人宜其家人而後可以敎國人詩云宜兄宜弟宜兄宜弟而後可以敎國人詩云其儀不忒正是四國其爲父子兄弟足法而後民法之也此謂治國在齊其家【右傳之九章釋齊家治國】

所謂平天下在治其國者上老老而民興孝上長長而民興弟上卹孤而民不倍是以君子有絜矩之道也所惡於上毋以使下所惡於下毋以事上所惡於前毋以先後所惡於後毋以從前所惡於右毋以交於左所惡於左毋以交於右此之謂絜矩之道詩云樂只君子民之父母民之所好好之民之所惡惡之此之謂民之父母詩云節彼南山維石巖巖赫赫師尹民具爾瞻有國者不可以不愼辟則爲天下僇矣詩云殷之未喪師克配上帝儀監於殷峻命不易道得眾則得國失眾則失國是故君子先愼乎徳有徳此有人有人此有土有土此有財有財此有用徳者本也財者末也外本內末爭民施奪是故財聚則民散財散則民聚是故言悖而出者亦悖而入貨悖而入者亦悖而出康誥曰惟命不於常道善則得之不善則失之矣楚書曰楚國無以爲寶惟善以爲寶舅犯曰亡人無以爲寶仁親以爲寶秦誓曰若有一个臣斷斷兮無他技其心休休焉其如有容焉人之有技若已有之人之彥聖其心好之不啻若自其口出寔能容之以能保我子孫黎民尙亦有利哉人之有技媢疾以惡之人之彥聖而違之俾不通寔不能容以不能保我子孫黎民亦曰殆哉惟仁人放流之迸諸四夷不與同中國此謂惟仁人爲能愛人能惡人見賢而不能舉舉而不能先命也見不善而不能退退而不能逺過也好人之所惡惡人之所好是謂拂人之性菑必逮夫身是故君子有大道必忠信以得之驕泰以失之生財有大道生之者眾食之者寡爲之者疾用之者舒則財恆足矣仁者以財發身不仁者以身發財未有上好仁而下不好義者也未有好義其事不終者也未有府庫財非其財者也孟獻子曰畜馬乘不察於雞豚伐冰之家不畜牛羊百乘之家不畜聚斂之臣與其有聚斂之臣寧有盜臣此謂國不以利爲利以義爲利也長國家而務財用者必自小人矣彼爲善之小人之使爲國家菑害並至𨿽有善者亦無如之何矣此謂國不以利爲利以義爲利也

【右傳之十章釋治國平天下】

【凡傳十章前四章綂論綱領指趣後六章細論條目工夫其第五章

乃明善之要第六章

乃誠身之本在初學尢爲當務之急讀者不可以其近而忽之也】

王氏魯齋攺本【其分章節並前後次第與朱氏攺本同】

王魯齋柏謂大學錯簡或有之然未嘗闕也安事補矣遂就本文略作移易而其義已備因有王氏攺本相傳董氏槐葉氏夢鼎吳氏澄皆說與之同而王氏本獨著其後車氏淸臣嘗爲書以昌明其說吳江徐師曾作禮記集注則並收其文入禮記中蕺山劉子又復依其說作大學考義一卷此皆從朱子攺本而僅去其補傳以自爲說者至蔡氏淸則又從而小變其文別有攺本並見於後

知止而後有定【至】則近道矣子曰聽訟【至】此謂知本此謂知本【四字衍】此謂知之至也【右傳之四章釋格物致知】

明蔡氏虛齋攺本【與朱氏攺本並同增所謂致知在格物者七字刪此謂知本四字】所謂致知在格物者物有本末【至】則近道矣知止而後有定【至】慮而後能得子曰聽訟【至】此謂知本此謂知之至也【右傳之四章釋格物致知】

季氏彭山攺本【不分章節刪故治國在齊其家七字】

季彭山本曾有攺本未刻張宮諭陽和講學龍山出其書以示學者因刻之行世僅大文六葉無疏義今尙存

大學之道【至】必誠其意所謂修身【至】慈者所以使眾也一家仁【至】而能諭諸人者未之有也此謂治國在齊其家【至】此之謂絜矩之道子曰聽訟【至】此謂知本是故君子先愼乎徳【至】亦悖而出是故君子有大道【至】非其財者也康誥曰克明徳【至】止於信康誥曰惟命不於常【至】不善則失之矣詩云瞻彼淇澳【至】此以沒世不忘也楚書曰【至】仁親以爲寶康誥曰如保赤子【至】而後嫁者也詩云桃之夭夭【至】而後民法之也詩云殷之未喪師【至】則失國秦誓曰【至】菑必逮夫身詩云樂只君子【至】辟則爲天下僇矣孟獻子曰【至】以義爲利也

髙氏景逸攺本【不分章節】

髙氏景逸攀龍講學東林卽以古本大學授人山陰劉氏蕺山曾受古本大學於東林書院是也是時所授者卽陽明先生刻本故稱古本後見崔后渠名銑者更有攺本而髙氏信之遂重闡其說於書院以爲凖則然人不知有崔氏本苐稱曰髙氏攺本今其文列髙忠憲集卷首

大學之道【至】此謂知之至也詩云瞻彼淇澳【至】此謂知本所謂誠其意者【至】故君子必誠其意所謂修身【至】以義爲利也

葛氏屺瞻攺本【有分章分節又與朱氏攺本不同】

錢唐葛屺瞻寅亮曾作四書湖南講又作大學詁𨿽自稱古本而又分章節且以故君子必誠其意後所引詩書俱列在卷末謂之末章此從古本僞古本朱氏本而雜組以成文者故於引古本曰康成本引僞古本曰賈逵本且曰漢志謂禮記爲孔氏祖孫家語則明指子思作以證賈逵子思作大學之說余詳見大學詁中

大學之道【至】此謂知之至也【右第首章】所謂誠其意者【至】故君子必誠其意【右第二章

】所謂修身【至】在正其心【右第三章

】所謂齊其家【至】不可以齊其家【右第四章

】所謂治國【至】在齊其家【右第五章

】所謂平天下【至】以義爲利也【右第六章

】詩云瞻彼淇澳【至】此謂知本【右第末章】

大學證文卷四

