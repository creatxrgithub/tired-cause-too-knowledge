

欽定四庫全書

經部八

孟子師說

四書類

提要

【臣】等謹案孟子師說二卷

國朝黃宗羲撰宗羲受業於劉宗周以宗周於論語有學案於大學有統義於中庸有愼獨義獨於孟子無成書乃述其平日所聞著爲是書以補所未備其曰師說者仿趙汸述黃澤春秋之學題曰春秋師說例也宗周之學𨿽標愼獨爲宗而大防淵源究以姚江爲本故宗羲所述仍多闡發良知之防然於滕文公爲世子章力辟沈作喆語辧無善無惡之非於居下位章力辟王塘南語辧性亦空寂隨物善惡之說則亦不盡主姚江矣其他議論大都按諸實際推究事理不爲空疎無用之談略其偏駁而取其明切於學者不爲無益固不必執一格而廢眾論因一眚而廢全書也乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

孟子師說原序

天下之最難知者一人索之而弗獲千萬人索之而無弗獲矣天下之最難致者一時窮之而未盡千百年窮之而無不盡矣四子之義平易近人非難知難盡也學其學者詎止千萬人千百年而明月之珠尙沈於大澤旣不能當身理會求其著落又不能屏去注獨取遺經精思其故成說在前此亦一述朱彼亦一述朱冝其學者之愈多而愈晦也先師子劉子於大學有統義於中庸有愼獨義於論語有學案皆其微言所寄獨孟子無成書羲讀劉子遺書潛心有年麤識先師宗旨所在竊取其意因成孟子師說一卷以補所未備或不能無所出入以俟知先生之學者糾其謬云劉門弟子姚江黃宗羲識

欽定四庫全書

孟子師說卷上

余姚黃宗羲撰

孟子見梁惠王章

天地以生物爲心仁也其流行次序萬變而不紊者義也仁是乾元義是坤元乾坤毀則無以爲天地矣故國之所以治天下之所以平捨仁義更無他道三代以下至於春秋其間非無亂臣賊子然其行事議論大抵以仁義爲骨子而吉凶亦昭然不爽及至戰國人心機智橫生人主之所講求防士之所揣摩只在利害二字而仁義反爲客矣舉世盡在利欲膠漆之中孟子出來取日於虞淵而整頓之七篇以此爲頭腦未有仁而遺其親者也未有義而後其君者也正言仁義功用天地賴以常運而不息人紀賴以接續而不墜遺親後君便非仁義不是言仁義未甞不利自後世儒者事功與仁義分途於是當變亂之時力量不足以支持聽其陸沈魚爛全身逺害是乃遺親後君者也此是宋襄徐偃之仁義而孟子爲之乎

王立於沼上章

此見孟子本領闊大處若使後之儒者對必言治國當憂勤惕厲豈宜縱耳目之觀如此便覺拘迫觀孟子之言自覺有一叚太和气象

寡人之於國也章

梁惠王亦是補偏救權宜一時之計孟子以爲根本旣立無待末流所言皆布帛粟菽不似耕戰盡地一切權謀惠王不能節用以至民生憔悴故下文痛言之然惠王猶知爲民後世人主不如惠王者多矣

晉國天下莫彊章

孟子一則曰不違農時再則曰彼奪其民時諄諄言之者蓋當時無日不戰爭使民不得休息故民生凋敝孟子之意以罷兵爲當時第一事不但如論語之使民以時耳

梁襄王章

蘇氏云自漢髙祖光武唐太宗及宋太祖四君能一天下皆以不嗜殺人致之此言是也顧後來元明之開創者不可稱不嗜殺人而天下爲威勢所刼亦就於一與秦隋無異未常不延世久長蓋至此而天道一變矣遂不得不有逆取順守之說此尙論者之所痛心也

齊桓晉文之事章

新安倪氏曰按通鑑愼靚王二年壬寅惠王卒孟子去魏適齊是一見襄王后卽去也注疏孟子去齊老而之魏史記亦云宣王不能用適梁其先齊而後梁明矣何以有倪氏之誤也

王霸之分不在事功而在心術事功本之心術者所謂由仁義行王道也只從迹上模仿𨿽件件是王者之事所謂行仁義者霸也不必說到王天下卽一國所爲之事自有王霸之不同柰何後人必欲說得天下方謂之王也譬之艸木王者是生意所發霸者是剪防作花耳

君子逺庖廚不以飲食爲事如無故不殺犬豕割不正不食之類非但使之不聞不見便可快吾匕箸耳

莊暴見孟子章

覆載之間一气所運皆同體也何必疾痛屙癢一膜之通而後爲同耶吹爲風呵爲霧唾爲濕呼爲響怒爲慘喜爲舒皆吾身之气也人心無不仁一念之差惟欲獨樂故白起發一疑心坑四十萬人如蟣虱石崇發一快心截蛾眉如芻俑李斯發一饕心橫屍四海楊國忠發一疾心激禍百年戰國之君殺人盈城盈野只是欲獨樂耳一經孟子防破兵气銷爲日月光眞是防鐵成金手段

文王之囿章

文王之囿七十里者自靈臺靈沼以外皆山林不可井田之處以寄遊觀因名之曰囿耳齊王之囿則郊闗之內皆可以爲田者奪之於民以爲遨遊之所大不相侔豈可以小大論哉

問交鄰國章

大全言仁者而居小國固不免爲智者之事使智者而居大國則未必能爲仁者之舉何者智者分別曲直未必能容忍而不與之較如仁者之爲也按事小事大從時勢上而分爲仁智原無所優劣而謂其有能不能無乃固歟

周書泰誓篇天佑下民作之君作之師惟其克相上帝寵綏四方有罪無罪予曷敢有越厥志與孟子所引旣異文而訓詁亦不同此正可以證古文尙書之僞饒雙峯云古人之書與今多不同多是人記得人家不常有此本反若謂孟子不足信者失之矣

雪宮章

注云諸侯謂附庸之國縣邑之長非也上文明言巡狩述職則其爲列國諸侯可知至於今時天子𨿽不巡狩大國之君如秦晉齊楚未常不役使小國何必言附庸乎

宮土音爲君商金音爲臣角木音爲民徵火音爲事羽水音爲物宮八十一絲三分損一以生徵五十四絲徵三分益一以生商七十二絲商三分損一以生羽四十八絲羽三分益一以生角六十四絲至角而三分之則餘一不復可損益故音窮於五

明堂章

明堂之論不一要以鄭康成明堂太廟路寢異實同制爲是所謂五室十二堂及茅茨蒿柱皆秦人之附防也朱子有明堂說其圖與陳祥道禮書略同但陳用之明堂靑陽總章堂四方之太廟各自有左个右个朱子則仿井田之制此廟之左卽爲彼廟之右此廟之右卽爲彼廟之左太廟四而左右个亦四也若同太廟路寢之制則東西房東西夾又東序西序東堂西堂而已其建於國中者以之祀上帝建於外之四嶽者以之祀山川也卽以此爲朝防之所明堂之議惟宋景文一洗千古之陋昔者周公郊祀后稷以配天宗祀文王於明堂以配上帝蓋祭天於郊以其蕩蕩然蒼蒼然無乎不覆無乎不見故以至敬事之郊也者不屋者也逹自然之气也掃地而祭器尙陶匏不敢以人之所愛奉之逺而敬之也人莫不本乎祖祖一而己尊無二上故曰率義而上至於祖祖尊而不親是所以配天也周推后稷配天盡矣至矣不可以復加矣周公之攝政仁乎其父欲配之郊則抗乎祖欲遂無配則已有仁父之心不能見之於天下於是乎名天以上帝而配之上帝也者近人理者也人於萬物乃一物假令天若有知其宰制生育未必圓顱方趾耳鼻食息如人者也今名之帝以人事天引天以自近親之也人之親者莫若父故以文王配上帝不可以郊故內之明堂明堂王者最尊處也仁乎其父故親於天天有帝名則祭之明堂親與敬兼之矣或曰經前曰天后曰上帝何也曰天上帝一耳不通言則若兩物然故郊曰昊天明堂曰昊天上帝天人之分明也明祖不可以在明堂文王不可以配郊矣

疏言周禮司闗國凶札則無闗門之徵猶譏司市國凶荒則市無徵而作布澤虞掌國澤之政令爲之厲禁川衡以時捨其守犯禁者執而罰之司厲男子入於罪女子入於舂槁此而推之則闗市非無徵也澤梁非無禁也罪人非不孥也而文王必皆無者蓋亦見文王權一時之宜不得不然耳按此言信周禮之過也周禮出自王莽劉歆之手大半後世殘民之餘習故何休以爲六國陰謀之書執非聖之書而疑孟子之言眾言淆亂折諸聖毋乃倒置乎

故國章

石渠意見以爲國君用賢當用尊者親者然或尊者親者未必賢不得已則用卑者疏者之賢將使卑者逾尊疏者逾戚可不愼歟若將如不得已解作謹之至而下文又言可不愼歟非惟辭理不順且又重復此說是也然先儒皆以如不得已連下文而朱子攺之非創於王宗貫也

世臣者如魯之三桓齊之髙國晉之六卿是也自遊說之士起朝秦暮楚取相印如寄各國效之而世臣絀矣利之所在則親之有仕於此國而親於彼國者並親臣而亦無之李固云一日朝防見諸侍中並皆年少無一宿儒大人可顧問者誠可嘆息亦此意也周衰賢者之類棄功臣之世絕故孟子告齊王以故國非喬木王無親臣矣蓋諷之也

進賢退不肖後之人主皆不能無所寄明主則寄之諸大夫暗主則寄之左右國人之賢否非左右莫逹名爲國人仍是左右也其自以爲能察者猜疑愈甚則左右中之愈易故人君非正心誠意進賢去不肖之權終不能出於左右而諸大夫不得與焉然則孟子之所謂察者亦察之諸大夫而已此孟子未盡之意也

放桀伐紂章

松問梭山云孟子說諸侯以王道是行王道以尊周室行王道以得天位梭山云得天位松曰如何解後世疑孟子教諸侯簒奪之罪梭山曰民爲貴社稷次之君爲輕象山再三稱嘆曰家兄平日無此議論良久曰曠古來無此議論松曰伯夷不見此理象山曰伏羲以來皆見此理按孟子之時周室僅一附庸耳列國已各自王齊秦且稱帝矣周室如何可興以春秋之論加於戰國此之謂不知務

爲巨室章

孟子之所學者仁義也時君之所尙者功利也以仁義爲迂逺而闊於事情是舍所學而從我

伐燕章

語類齊人伐燕孟子以爲齊宣史記以爲湣王溫公不喜孟子及作通鑑卻不取史記而獨取孟子皆不可曉荀子亦云湣王伐燕然則非宣王明矣問孟子必不誤曰想是湣王後來做得不好門人爲孟子諱故攺爲宣王爾按宣王之伐燕明有國防可據不止孟子也通鑑之所據據國防非據孟子也史記之抵牾處甚多如魯世家自伯禽至惠公史記凡三百二十一年漢志凡三百八十二年較差六十五年而歷家上推用漢志而不用史記用史記則不可通矣其大者如此何況區區伐燕之先後哉至言門人爲孟子諱尢爲礙理孟子可諱國防又誰爲諱之乎以湣王之暴孟子去齊猶曰王由足用爲善孟子之暗若此哉

滕小國章

觀太王二三子何患乎無君吾將去之之言分明遜國而去後來邠人之從出於意外向使無人從之則匹夫終其身而已蓋國亡非吾所致事勢使然可以告無罪於先君矣滕之事勢已不可復支若效死勿去則必至於肝腦塗地故孟子以太王之事詳言之意有在矣據國防宋王偃滅滕宋之稱王在周愼靚王三年蓋滕之亡於問孟子之時相去無幾也

魯平公章

按史記年表孟子之見梁惠王在三十五年是時已稱叟當六十嵗外矣後此二十三年而魯平公始立其欲見之年𨿽不可定孟子亦近九十嵗孟氏家譜云孟子生於周定王三十七年四月二日【今之二月】卒於赧王二十六年正月十五日【今十一月】年八十四按史記定王二十八年崩無三十七年三或傳寫之誤考王十五年威烈王二十四年安王二十六年烈王七年顯王四十八年愼靚王六年又加赧王二十六年自定王二十七年己亥至赧王二十七年壬申凡一百五十四年是不足爲據而年之八十四當不爲謬姑以魯平公元年次之上距周安王五年甲申則八十四年矣其生卒不過前後其間而見梁惠王正當六十嵗也

當路於齊章

孟子欲仕於齊之意俱見於此使孟子得行其道則三代之治當復見而秦必不得志於天下顧聖王之統遂絕者古今之一大厄防也然宣王𨿽不用孟子而國勢彊盛未嘗非其濡染之力茍非湣王繼之何遂至於不振哉

浩然章

天地間只有一气充周生人生物人稟是气以生心卽气之靈處所謂知气在上也心體流行其流行而有條理者卽性也猶四時之气和則爲春和盛而溫則爲夏溫衰而涼則爲秋涼盛而寒則爲冬寒衰則復爲春萬古如是若有界限於間流行而不失其序是卽理也理不可見見之於气性不可見見之於心心卽气也心失其養則狂瀾橫溢流行而失其序矣養气卽是養心然言養心猶覺難把捉言養气則動作威儀旦晝呼吸實可持循也佛氏明心見性以爲無能生气故必推原於生气之本其所謂本來面目父母未生前語言道斷心行路絕皆是也至於參話頭則壅遏其气使不流行離气以求心性吾不知所明者何心所見者何性也

人身𨿽一气之流行流行之中必有主宰主宰不在流行之外卽流行之有條理者自其變者而觀之謂之流行自其不變者而觀之謂之主宰養气者使主宰常存則血气化爲義理失其主宰則義理化爲血气所差在毫釐之間黝在勝人捨在自勝只在不動心處著力使此心滯於一隅而堵塞其流行之體不知其主宰原來不動又何容費動手腳也只是行所無事便是不動心

不得於言勿求於心不得於心勿求於气此四句是告子一生學問言者天下之義理也告子以爲義理散於天地萬物心之所有者惟知覺故不以義理求之於心心旣空無所有則一切行事靠我之气不得須求理於天地萬物故勿求於气气者知覺運動也孟子以爲義理卽心而是以心之主宰而言曰志有主宰則不患不流行志至焉气次焉次捨也易之旅卽次師左次周禮之掌次是也志之所至气卽次於其所气亦無非理義矣告子病痛在不知求義理於心心旣不知求於气何益故以可不可稍分別之其實一貫串非兩樣也

志卽气之精明者是也原是合一豈可分如何是志如何是气無暴其气便是持志工夫若離气而言持志未免捉揑虛空如何養得古人說九容只是無暴其气無暴其气志焉有不在者乎更無兩樣之可言其爲气也兩叚後叚釋所以塞於天地之故言此气自能有條理而不橫溢謂之道義流行之中有主宰也若無此主宰便不流行則餒而不與天地相似豈能充塞哉石渠言若無義道𨿽欲行之而气自餒矣是也集注以無是之是指气而言若無此气則其一時所爲𨿽未必不出於道義然其體有所不充則亦不免於疑懼而不足以有爲矣如是則道義是道義气是气終成兩樣朱子所以認理气爲二也

集義者應事接物無非心體之流行心不可見見之於事行所無事則卽事卽義也心之集於事者是乃集於義矣有源之水有本之木其气生生不窮義襲者髙下散殊一物有一義模仿迹象以求之正朱子所謂欲事事皆合於義也襲裘之襲羊質虎皮不相粘合事事合義一事不合則伎倆全露周章無措矣告子外義之病如此朱子言其冥然無覺悍然不顧此則世俗頑冥之徒孟子亦何庸與之辧哉故象山云讀書講求義理正是告子外義工夫亦已防中其病而朱子謂其靜坐澄心卻是外義恐未必然也必有事焉正是存養工夫不出於敬伊川云有物始言養無物又養个甚麼浩然之气須是見一个物如卓爾躍如是也此與明道識仁之意相合正是把捉之病忘是間斷之病助是急迫之病故曰不須防檢不須窮索未嘗致纎毫之力蓋存得好就是誠敬誠敬就是存也存正是防檢克巳是也存正是窮索擇善是也若外此而爲防檢窮索便是人爲未有不犯三者之病也

有事不論動靜語黙只此一事也明道曰某寫字時甚敬非是要字好卽此是學𨿽然當寫字時橫一爲學之心在內則事與理二便犯正之爲病更轉一語曰正是要字好

必有事𨿽不出於敬然不曰敬而曰有事者程子曰若只守一个敬不知集義卻是都無事也且如欲爲孝不成只守著一个孝字須是知所以爲孝之道所以侍養當如何溫凊當如何然後能盡孝道也蓋有事而始完得一敬誠中形外敬是空明之體若不能事事則昬暗仍屬不敬程子涵養須用敬進學在致知是一串工夫須用善看故又曰未有能致知而不在敬者

告子義襲依仿義理迹象求之於外而中心枯槁與中庸衣錦尙防相反不特告子凡天下自爲爲人如楊墨淳於愼到之徒學術或異其致飾於外則同故曰天下之不助苖長者寡矣

知者气之靈者也气而不靈則昬濁之气而已養气之後則气化爲知定靜而能慮故知言養气是一項工夫易云將叛者其辭慚中心疑者其辭枝吉人之辭寡躁人之辭多誣善之人其辭遊失其守者其辭屈此是泛舉世人而言孟子之詖淫邪遁指一時立言之輩破其學術詖辭危險之辭如雞三足卵有毛白馬非白之類是蔽於名實者也淫辭泛濫援引終日言成文典及細察之則倜然無所歸宿防辭如入於坎窞無有實地也邪辭邪僻之辭如捭闔飛箝離逺於正道遁辭炙輠無窮不主一說人見其不窮不知其尙口乃窮也詖則公孫龍之家淫則談天衍之家邪則鬼谷之家遁則淳於髠之家皆是當時之人也

語類孟子說養气先說知言先知得許多說話是非邪正都無疑後方能養此气也此與程子存久自明之言相反若打頭先去知言則是中無把柄如何去知恐成一骨董箱耳故泛窮物理不若反身修徳之爲愈也

晦翁以浩然之气淸明不足以言之才說浩然便有个廣大剛果意思如長江大河浩浩然而來也富貴貧賤威武不能移屈之類皆低不可以語此此恐門人所記之失气自精麤一滚出來養之而後能淸明渣滓盡去始爲浩然故橫渠曰散殊而可象爲气淸通而不可象爲神神乃是養後之气也非淸明何如廣大剛果不移不屈正是浩然體叚如何反低不可解也

朱子云配義與道只是說气防來助道義若輕易開口胡使性气卻只助得客气人才養得純粹便助從道義好處去羲以爲養得純粹便是道義何消更說助道義朱子主張理气爲二所以累說有了道義又要气來幫貼方行得去與孔子有能一日用其力於仁矣乎吾未見力不足者之言似有逕庭

朱子雲气只是身中底气道義是眾人公共底天地浩然之气到人得之便自有不全了所以須著將道理養到浩然處此言有病人自有生以後一呼一吸尙與天通只爲私欲隔礙全不成天地之气耳豈有到人身上便自不全後來羅整庵分明覺天地爲二皆本於此

朱子說人生時無浩然之气只是有那气質昬濁頽塌之气這浩然之气乃是養得恁地愚謂浩然之气非固有如何養得就其實昬濁頽塌之气總是一气養之則防鐵成金不是將好气來換卻此气去也朱子他日又言有道理的人心便是道心則得之矣侯師聖說必有事焉而勿正心伊川舉禪語爲況曰事則不無擬心則差朱子不以爲然然朱子言略綽提撕又何其與斯言相合也此處著力不得放倒不得此之謂勿忘勿助

勿忘勿助間心中絕無一事此之謂有事也此卽是義若知有一義以勿忘勿助集之渣滓未化便是外義白沙之養出端倪髙景逸之靜坐蕺山之正諦當時切忌又起鑪竈皆是物也

周子主靜靜則气自流行一不流行則天地閉賢人隱平地而有山川之險矣故懲忿如摧山窒欲如塡壑非養之於初則末流之難如此

有問羅近溪臨事輒至倉皇心中更不得妥貼靜定多因養之未至曰此養之不得其法因先時預有个要靜定之主意後面事來多合他不著以致相違相競故臨事衝動不寧也曰靜定之意如何不要孟子亦說不動心曰若只意思作主如何能得不動孟子是以心當事今卻以主意當事以主意爲心則𨿽養千百年終是要動也

心自無窮一動則相阻隔不過椰子而已無物不大於我所謂賤妨貴小加大

有問浩然之气塞乎天地何處見得海門曰何處見不得此卽鳶飛魚躍察乎上下之意然非勿忘勿助活潑潑地如何見之

先忠端公云孟子知言全將自已心源印證羣迷吾心止有一常人自去分門立戶這些蹊徑都從常心中變出許多鬼魅魍魎相知言者但把常心照證變態無不剖露知得人心亦只知得自己心知得羣心之變亦只養得吾心之常

人心不能無所著忘則著於空助則著於境勿忘勿助則一無所著不墮有無二邊

俊傑在位章

市防商賈所居防而不徵者不稅其貨也法而不防者有司者治之耳不稅其屋也防無夫裏之布者五畝之宅二畝半在田二畝半在邑農夫所居之防也夫裏一夫所居之裏令之出錢當時有此名也亦不稅之是於農商一無所取注疏集注皆爲周禮所誤而石渠意見以爲市防而不徵止取市宅之稅而不取貨物之稅法而不防市防之人有犯法者該罰之物若重於市宅之稅止取該罰之物而不取市宅之稅尢爲穿鑿

人皆有不忍人之心章

蕺山先師云孟子論性只就最近處指防如惻隱之心同是惻隱有過有不及相去亦無多不害其爲惻隱也如羞惡之心同是羞惡有過有不及相近亦然不害其爲羞惡也過於惻隱則羞惡便減過於羞惡則惻隱便傷心體次第受虧幾於禽獸不逺然良心仍在平日殺人行刼忽然見孺子入井此心便露出來豈從外鑠者羲曰通書云性者剛柔善惡中而已矣剛柔皆善有過不及則流而爲惡是則人心無所爲惡止有過不及而已此過不及亦從性來故程子言惡亦不可不謂之性也仍不礙性之爲善

又曰惻隱之心仁也惻隱之心仁之端也說者以爲端緒見外耳此中仍自不出來與仁也語意稍傷不知人皆有不忍人之心只說得仁的一端因就仁推義禮智去故曰四端如四體判下一般孟子最說得分明後人錯看了又以誣仁也因以孟子誣中庸未發爲性已發爲情𨿽喙長三尺向誰說又曰滿腔子皆惻隱之心以人身八萬四千毫竅在在靈通知痛癢也只此知痛癢心便是惻隱之心凡乍見孺子感動之心皆從知痛庠心一體分出來朱子云知痛是人心惻隱是道心太分晰惻隱是知痛表徳

又曰惻隱心動貎卽性之生機故屬喜非哀傷也辭讓心秩貎卽性之長機故屬樂非嚴肅也羞惡心克貎卽性之收機故屬怒非奮發也是非心湛貌卽性之藏機故屬哀非分辧也四徳相爲表裏生中有克克中有生發中有藏藏中有發

人之初念最眞從不思不慮而來卽是性天稍一轉念便屬識神用事乍見者初念也下三者皆是轉念孫淇澳曰孟子說人皆有不忍人之心欲人識心故將惻隱之心指爲仁之端非仁在中而惻隱之心反爲端也孟子又說仁義禮智根於心若仁在中而惻隱之心反爲端是應言心根於徳不應言徳根於心也若心根於徳則百方求徳心恐有不眞之時惟徳根於心則一味求心徳自無不眞之處故曰學問之道無他求其放心而已矣孟子一書專爲性善說也然則仁義禮智可謂非性乎曰中庸言性之徳也謂之徳則可謂之卽性則不可於文生心爲性惟性善故心善心善故隨所發無不善而有四端端者倪也有端倪不可不窮分量故須擴充故曰盡其心者知其性也擴而充之便是盡心知仁義禮智之根於心便是知性若仁在中而惻隱之心反爲端是應言反求不應言擴充也

李見羅著道性善編單言惻隱之心四者不可竟謂之性性是藏之於中者先儒之舊說皆如此故求性者必求之人生以上至於心行路絕而後已不得不以悟爲極則卽朱子之一旦豁然貫通亦未免墮此蹊徑佛者云有物先天地無形本寂寥能爲萬象主不逐四時凋恰是此意此儒佛之界限所以不淸也不知捨四端之外何從見性仁義禮智之名因四端而後有非四端之前先有一仁義禮智之在中也雞三足臧三耳謂二足二耳有運而行之者則爲三矣四端之外懸空求一物以主之亦何以異於是哉滿腔子是惻隱之心此意周流而無間斷卽未發之喜怒哀樂是也遇有感觸忽然迸出來無內外之可言也先儒言惻隱之有根源未嘗不是但不可言發者是情存者是性耳擴充之道存養此心使之周流不息則發政施仁無一非不忍人之心矣

髙忠憲與許敬庵書云平昔自認以此心惺然常明者爲道心惟知學者有之蚩蚩之民無有也卽其平旦幾希因物感觸倏明倏晦如金在鑛但可謂之鑛不可謂之金如水凝冰但可謂之冰不可謂之水而先生乃曰童僕之服役中節者皆道心也初甚疑之已而體認忽覺平日所謂惺然常明之心還是把捉之意而蚩蚩之民有如鳶飛魚躍出於任天之便者反有合於不識不知之帝則特彼日用不知耳然則無覺非也有意亦非也必以良心之自然者爲眞稍涉安排卽非本色矣按忠憲所謂把捉卽持其志也明道論持其志曰只這个也是私然學者不恁地不得然則起手工夫不得不把捉久之而熟自然鳶飛魚躍無非不忍之流行矣蓋忽然之感常人不能知及學者之把捉亦是仁守工夫逮夫把持旣去斯有諸己之爲信耳

忠憲又云人心湛然無一物時乃是仁義禮智也羲以爲乍見之頃一物不著正是湛然若空守此心求見本體便是禪學矣

羅近溪自述其不動心於生死得失之故於顏山農山農曰是制欲非體仁也近溪曰克去己私復還天理非制欲安能體仁山農曰子不觀孟子之論四端乎知皆擴而充之若火之始然泉之始達如此體仁何等直截故子患當下日用而不知勿妄疑天性生生之或息也此亦與忠憲之意相符

子路人告之以有過章

善與人同一句是總意捨己從人以下至無非取於人者是釋文是與人爲善者也結善與人同句猶言大家爲善不分彼此也集注取彼之善而爲之於我則彼益勸於爲善矣是我助其爲善也形迹太分反覺小了鄒南臯曰善與人同不是將善去同人亦不是將人善來同我人人本有个个圓成魚遊於水鳥翔於淵無一物能間之也

伯夷章

伯夷栁下惠孟子獨並舉以言之者蓋從來原有此兩種學問沮溺丈人之流近伯夷一邊晏嬰叔孫婼之流近栁下惠一邊後世如嚴子陵狄仁傑皆各有祖述故知非泛泛言之也

天時不如地利章

孟子亦以戰國時勢而言後世之所謂天時當羣雄競起大亂之時是也所謂地利如唐失河北而亡宋都臨安而弱是也至於人和則萬古不易然如張巡許逺之死守其下無一人叛者未嘗委而去之亦可謂之人和矣而天時地利皆失不能不累及人和也

孟子將朝王章

孟仲子之周旋景丒氏之敬王皆一切世情後世遂以爲禮之當然牢不可破由是天子而豢畜其臣下人臣而自治以傭其所行者皆宦官宮妾之事君臣之禮幾於絕矣然當時諸侯之所以驕於人者不過以富貴貧賤可以顚倒之權在我故引曽子之言以破之也豈眞絜絜較量乎孟子之意以爲凡爲臣者皆當自重不趨於詭隨一途不獨賔師爲然也

陳臻章

君子之交際一切是義之流行不見有一物在於義有所不安則見有貨矣故曰貨取取字在我孫注云是以貨財取我欲使我懷惠也取字屬餽者朱子因之若是則交際之間無乃機心用事彼此億逆非君子之道矣

孟子之平陸章

失伍如今防夘不到也去之黜去之也集注謂殺之恐不然

朱子云王之爲都是周禮都鄙之都四縣爲都此可無疑而集注卻用邑有先君之廟曰都據本文王之爲都者臣知五人焉是齊之爲都不止五也使各立先君之廟鮀不勝祝矣此沿注疏之失

出弔於滕章

程子曰能盡飲食言語之道則可以盡去就之道能盡去就之道則可以盡死生之道飲食言語去就死生小大之勢一也夫旣或治之予何言哉此盡言語之道也王驩齊之嬖大夫嬖與鄙通乃邊鄙之大夫後人因嬖之一字遂生多少議論

孟子自齊於魯章

郝仲輿曰孟子奉母仕於齊母卒王以卿禮含禭及歸魯三月而反於齊拜君賜也其止於嬴何也禮衰絰不入公門故至齊境上爲壇位成禮於嬴畢復歸也

不以天下儉其親此句兼養生送死不專以送終言也朱子之意欲以此句證上文似不然

齊人伐燕章

集注楊氏云燕人畔以是歸咎孟子之言非也此因國防有孟軻謂齊宣王曰今伐燕此文武之時不可失也從而誤信之故有此議何不以孟子本文証之若當時有歸咎孟子之言則宣王不當云吾甚慚於孟子矣

燕人畔章

說到古人以自解脫從來小人常態觀陳賈之言千古如一日也

郝仲輿曰周公相成王管叔流言毀公王疑公遂避居東土管叔以殷畔成王與二公在內執管叔殺之周公不知也周公之過在誤使管叔無先見之明周公無殺兄之事金縢大誥豳風小雅俱可徵也其說起於孔書蔡仲之命非古也耳食相傳以爲常談魯成季殺兄叔牙而推爲世勲晉叔向殺兄叔魚而許爲遺直唐太宗殺兄建成元吉號爲英主骨肉相殘咸曰大義滅親自周公始夫爲滅親矣何大義之有

孟子致爲臣章

齊王不敢以君禮自居故曰得侍同朝新安陳氏以爲得侍賢者同朝者皆甚喜非

齊王知孟子不肯受祿故托言養弟子以萬鐘仍使不居受之名其至誠委曲如此亦一時之賢君也蓋非不欲用孟子第疑其非救時之急務意欲孟子參酌其間而孟子不肯殉之故終不合而去

宿於晝章

孟子之去是齊國一大事想當時齊王欲畱而在朝之人議論參差故援魯繆公之事以告之言在齊王之側及孟子之側卽欲畱者皆泛泛然無有定見是爲我慮不及子思也集注言齊王不使子來而子自欲爲王畱我恐不然客之來豈有不奉王命者乎

充虞路問章

集注天意未可知而其具又在我我何爲不豫哉然則孟子𨿽若有不豫然者而實未常不豫也愚按文勢言天未欲平治天下也此我之所以不豫如欲平治天下吾何爲不豫哉必如此而吾方可豫今焉得而豫乎

道性善章

朱子云易言繼善是指未生之前孟子言性善是指已生之後此語極說得分明蓋一陰一陽之流行往來必有過有不及寧有可齊之理然全是一團生气其生气所聚自然福善禍淫一息如是終古如是不然則生理滅息矣此萬有不齊中一防眞主宰謂之至善故曰繼之者善也繼是繼續所謂於穆不已及到成之而爲性則萬有不齊人有人之性物有物之性艸木有艸木之性金石有金石之性一本而萬殊如野葛鴆鳥之毒惡亦不可不謂之性孟子性善單就人分上說生而稟於淸生而稟於濁不可言淸者是性濁者非性然𨿽至濁之中一防眞心埋沒不得故人爲萬物之靈也孟子破口道出善字告子只知性原於天合人物而言之所以更推不去

先師蕺山曰古人言性皆主後天畢竟離气質無所謂性者生而濁則濁生而淸則淸非水本淸而受制於質故濁也水與受水者終屬兩事性與心可分兩事乎子謂水心也而淸者其性也有時而濁未離乎淸也相近者也其終錮於濁則習之罪也

又曰程子言惡亦不可不謂之性如麟鳯梟獍其性之仁暴皆生而有之假令相易則並非其性矣水淸則明淸之性也水濁則暗濁之性也千古性學不明只是將做一好題目看故或拘於一處或限於一時不能相通以類萬物之情使孟子性善之防反晦又曰朱子以未發言性仍是逃空墮幻之見性者生而有之之理無處無之如心能思心之性也耳能聽耳之性也目能視目之性也

郝仲輿曰萬事萬物理皆天然不獨四端五常其人力可學而能者較天成分數萬不及一故曰道之大原出於天假使人性本無此道𨿽學亦不能矣鴻荒至今不知幾億萬載習俗緣染斧斤戕伐此理常新茍非性善絕學無傳久矣豈書冊所得而畱哉由學而能者萬不敵天生之一由不學而壊者一喪其天生之萬故學爲要也

唐一庵曰性無本然气質之別天地之性卽在形而後有之中天之所賦原自純粹至善气質有淸濁純駁不同其淸與純本然不壊𨿽濁者駁者而淸純之體未常全變其未全變處便是本性存焉此是能善反的丹頭

蕺山曰識得夫子言性處方可與盡性後人皆以性求性妄意有一物可指終失面目卽孟子道性善亦是下了注腳

又曰心是無善無惡其如動而爲好惡好必善惡必惡如火之熱水之寒斷斷不爽乃見其所爲善者孟子性善之說本此

語類孟子初見滕世子想是見其資質好遂卽其本原一切爲他啟迪了世子若是負荷得時便只是如此了及其復見孟子孟子見其領略未得更不說了只是發他志但得於此勉之亦可以至彼若更說便逗漏了愚以爲世子之復見正是他負荷的意思不欲付之空言孟子引三人之言以堅其志其後世子將孟子所言大叚設施戰國時有此人物眞不可得國防載其爲宋所滅在偃王稱霸之時當是周愼靚王元二之間滕文公及身而亡不知誰爲作諡想是迫於事勢效太王之避去要不可不謂之賢君也宋沈作喆曰圓覺自性也而性非圓覺也圓覺性所有也謂圓覺爲性則可謂性爲圓覺則執一而廢百矣性無所不在也孟子道性善善自性也而性非善也善性所有也圓覺與善豈足以盡性哉此說似是而非畢竟到無善無惡而止吾人日用常行何處非善之充滿卽何時非性之流行舍善之外更何可言

滕文公問爲國章

古者以周尺六尺爲步步百爲畝今以官尺五尺爲步二百四十步爲畝周尺當今浙尺七寸四分今之浙尺當今官尺一尺一寸三分絕長補短則古者百畝當今東田三十三畝有奇若如今之百畝則非一夫之力所能耕矣殷之尺長於周夏之尺長於殷𨿽有五十七十之異皆當周之百畝也特因尺有長短非田有贏縮也蓋井田非一代之制自唐虞以來聖帝明王世世經理不開阡陌都仍舊貫茍有變更朱子所以疑其勞民動眾也若如舊說則夏后氏所授之田止十六畝有奇而已貢賦之外𨿽上農夫不滿三人之食何以仰事俯育哉什一之法三代皆然夏后氏之貢亦是井田但不分公私以什一之額使民上貢殷人之助一爲公田八爲私田八家共耕公田公田所入則歸之上隨其丰歉於八家無與周人之徹𨿽有公田而八家通力合作收斂之時派爲九分以其一歸之上丰則分多歉則分寡助與徹𨿽有什一之額而增減隨於丰歉民無所事事貢則當其盛時丰年如額防年遞減上𨿽勞而民不困一遇暴君污吏則如龍子之所云故不善也

許行章

路史云禹疏九河齊威公塞其八河決始此

張南軒云滕文亦可謂賢君矣而不克終用孟子之說寂然無聞於後意者許行之言有以奪之也此說可謂防文矣許行之言麤疎不可行滕文公豈受惑哉當時文公已知事勢不可支持猶慨然舉世所不爲者而爲之乃是得正而斃也

他日子夏子張子遊以有若似聖人欲以所事孔子事之此承上居喪而言他日者居喪之日也以所事孔子事之者如祭祀之爲屍也曽子云云言夫子𨿽亡洋洋乎如在其上如在其左右不必以屍而見夫子也若以平時事之聖門無此呆事

許行之學出於墨子荀卿言墨子蔽於用而不知文欲使上下勤力股無肢脛無毛而不知貴賤等級之文飾也孟子辟之卽是辟楊墨

墨者夷之章

墨子著書有尙同兼愛非樂尙儉薄塟孟子置其餘者單就薄塟一節發其惻隱之心所謂攻其瑕則堅者自破王道如春風和气披拂萬物墨者之憔勞瘠觳純是一團陰气荀子引詩天方薦瘥喪亂多民言無嘉憯莫懲嗟以刺之防中其病

愛無差等施由親始似乎所對非所問夷之卻不言其厚之故只言施由親始以薄者從親始乎厚者從親始乎蓋夷之之意吾厚其親亦欲天下人之皆厚其親於墨子薄之制稍爲變通仍不失夫愛無差等之義如此乃通

陳代章

義之所在事無大小止有枉直爲尋爲尺皆是計較之私一落計較便成小人朱子與人書云世間諭於義者必爲君子諭於利者必爲小人而近年一種議論乃欲周旋於二者之間回防委曲費盡心機卒不可得爲君子而其爲小人亦不索性亦可爲誤用其心矣陳代之論尋尺正是周旋於二者之間也

景春章

遊說之士飛箝恐愒似乎牢籠人主以我爲政使之不得不從殊不知窺伺其意從而逢迎之所謂揣摩者揣摩人主之意耳究竟未常自立一意也防出一順字如見其肺肝然終日在膠漆利欲中與廣居相反以丈夫而下同巾幗與正位相反所行者姦邪曖昧之事與大道相反

彭更章

孟子傳食諸侯原未必有功但國家而無尊賢養士之風便不成爲國茍以是心至斯受之而已孟子亦何常計其有功無功哉食功之言因彭更食志而窮之也然當時列國之所隆重者何常非求食之人如稷下諸人皆是也

顧涇陽謂今之講學者在縉紳只講得明哲保身一句在布衣只講得傳食諸侯一句時異勢殊要不可以孟子爲例也

宋小國也章

據史記偃王無道諸侯稱爲桀宋戰國防亦載其無道之事萬章乃稱其將行王政何不倫至此其不行王政固無待言恐其惡亦未必如史之甚也宋唐說齋言宋之稱王乃偃之自立亡國之君也而孟子且爲卿焉此不知何據觀孟子之言不問而知爲妄說矣

不見諸侯何義章

由是觀之則君子之所養可知已矣集注孟子言由此二言觀之則二子之所養可知必不肯不俟其禮之至而輒往見之也愚謂君子泛指夫人而言非二子也

戴盈之章

道二仁與不仁而已中間更無住足處如盈之之言沿至後世遂有調停中立之學爲胡廣之中庸矣

好辧章

仁義者無所爲而爲之者也楊氏爲我墨氏兼愛淳於髠先名實者爲人後名實者爲己卽此也戰國儀秦鬼谷凡言功利者莫不出此二途楊墨自其發源處故孟子言天下之言不歸楊則歸墨所以遂成戰國之亂害事謂凡人所行害政謂各國所爲若是推其流恐其後來何以言盈天下乎無父無君之禍正是指當時而言也朱子言無君只是潔身自髙天下事教誰理防無父以其枯槁澹泊其孝不周據如此言卽有之亦是一身一家之事孟子何至痛切如此子云謂古者楊墨塞路孟子辭而辟之廓如也眞是夢語楊墨之道至今未熄程子曰楊墨之害甚於申韓佛老之害甚於楊墨佛老其言近理又非楊墨之比愚以爲佛氏從生死起念只是一个自爲其發願度眾生亦只是一个爲人恁他說說妙究竟不出此二途其所謂如來禪者單守一防精魂豈不是自爲其所謂祖師禪者純任作用豈不是爲人故佛氏者楊墨而深焉者也何曽離得楊墨窠臼豈惟佛氏自科舉之學興儒門那一件不是自爲爲人自古至今只有楊墨之害更無他害今人不識佛氏底蘊將楊墨置之不道故其辟佛氏亦無闗治亂之數但從門面起見耳彼單守精魂者不過深山之木石大澤之蛇龍無庸辟之其純任作用一切流爲機械變詐者方今彌天漫地楊墨之道方張未艾朱子言孟子𨿽不得志於時然楊墨之害自是滅息而君臣父子之道賴以不墜是亦一治也豈其然哉蓋孟子方痛其不能滅息不得已而以口舌爭之所謂夫天未欲平治天下也庶幾望之後人之能言距楊墨者正是言其久亂而不治也悲夫

水由地中行一句已盡治水之術後世治水者大槪以隄防爲事是水由地上行所以累決而不已也

陳仲子章

象山云在久情事勢物理上做工夫仲子卽無避兄離母之罪亦使不得曽聞一偈云共行只是人間路得失誰知天壤分顧捨人間路而不行所以有蚓之諭也仲子未必是僞只是胸中窄狹堯夫謂伊川曰面前路徑須令寛路窄則自無著身處

孟子師說卷上﹤經部﹐四書類﹐孟子師說﹥

欽定四庫全書

孟子師說卷下

余姚黃宗羲撰

離婁章

六經皆先王之法也其垂世者非一聖人之心思亦非一聖人之竭也慮民之饑也爲之井田慮民之無教也爲之學校慮民之相侵也爲之兵車慮民之無統也爲之封建爲之喪恐其惡死也爲之祭祀恐其忘逺也爲之禮以別其親疎爲之樂以宣其湮郁詩以厚其風俗刑以防其淩奪聖人明見逺慮患深蓋不可以復加矣後王第因而損益之而已柰何后世以爲一代有一代之制度漢世以雜霸自名晉人以寛和爲本唐任人宋任法所謂先王之法皆廢而不用人徒見其享國茍安遂謂無所事此幸而保守一家之富貴其四海之困窮𨿽當極盛之世未之能免也豈不忍人之政哉故曰不以三代之治爲治者皆茍焉而已

規矩者商髙答周公曰數之法出於圓方圓出於方方出於矩矩出於九九八十一故折矩以爲勾廣三股修四徑隅五旣方之外半其一矩【勾股各自乘三三如九四四一十六並爲自乘之實二十五減勾於爲股之實十六減股於爲勾之實九故曰半其一矩】環而共盤得成三四五【謂開方除之其一面故曰得成三四五】兩矩共長二十有五是謂積矩【兩矩者勾股各自乘之實共長者並實之數】凖繩者凖是表周髀用八尺表授時歷用表長四丈爲八尺者五繩系表顚引之至地以望北極以候二十八宿始於周髀繼以弧矢割圓測圓至於三角後來愈宻矣

司馬遷律書黃鐘九寸八十一分呂覽言黃鐘三寸九分蓋毎律各有陰陽也漢儒傳黃鐘之陽秦儒傳黃鐘之陰以三十九分合八十一得一尺二寸爲十二月之正律九寸者候气之管三十九分者所吹之管是故十二律之長皆以一尺三寸九分爲度一尺二寸者按十二月之正气九分者按閏月之气餘一寸爲剰余不吹之處毎管一寸之下始竅而吹之除三寸九分爲黃鐘之律其餘九寸爲實管不吹應地下候气九寸之數也地气自下而上人气自上而下其數皆相應也一寸之下除九寸爲蕤賔之律其餘三寸九分爲實管不吹三寸九分者應地下候气三寸九分之數也長至九寸短至三寸九分皆陰陽升降之極數也中間四寸五分爲大呂五寸四分爲太蔟六寸四分爲夾鐘七寸二分爲姑洗八寸二分爲仲呂變律以九分爲度此皆吹律之管也除吹律之外其餘實管不吹之處卽候气之數也冬至陽气潛萌入地九寸始得之故黃鐘候管長九寸丒月八寸一分寅月七寸二分夘月六寸三分辰月五寸四分巳月四寸五分午月三寸九分未月又四寸八分申月五寸七分酉月六寸六分戌月七寸五分亥月八寸四分自冬至以後陽气漸升夏至以後陽气漸降升則出地漸逺然吹律之下一寸爲不吹之處候律亦空餘一寸爲斜倚補數如斜律一尺止比直律九寸此則乘除之法也

不忍人之心人皆有之但不能擴充之耳行先王之道正教以擴充之法

朝不信道釋上無道揆工不信度釋下無法守集注兼犯義犯刑謂之六者恐未然不信道以道爲迂逺而不切事情所行皆富國彊兵之事其所揆度者不以道而以事閔子馬之所謂不悅學也度者道之則也子產曰政如農功日夜思之思其始而成其終朝夕而行之行無越思如農之有畔其過鮮矣此信度也

規矩方員之至章

堯舜執中不是無形無象在人倫之至處爲中人倫有一叚不可解處卽爲至五倫無不皆然新安陳氏以爲君臣之倫於人倫爲尢大非也聖人人倫之至也一句總五倫而言後始抽出君臣事君治民須從堯舜以上來方有本領今人只將秦漢以來見識零星補湊所以頭出頭沒

百世不能攺眞是孝子慈孫痛心處余常見有祖父爲小人其子孫因仇君子以爲慈孝者適以播祖父之惡爲不孝不慈甚矣

三代之得天下章

天地之生萬物仁也帝王之養萬民仁也宇宙一團生气聚於一人故天下歸之此是常理自三代以後往往有以不仁得天下者乃是气化運行當其過不及處如日食地震而不仁者應之久之而天運復常不仁者自遭隕滅願世世無生帝王家酷痛如此班彪王命論止以命言猶未離於世俗

愛人不親反其仁章

王心齋曰吾身是个矩天下國家是个方絜矩則知方之不正由矩之不正也是以只去正矩卻不在方上求矩正則方正矣方正則成格矣故曰物格問反已是格物否曰物格知至知本也誠意正心修身立本也本末一貫是故愛人治人禮人也格物也不親不治不答是謂行有不得於心然後反己也格物然後知反己反己是格物的工夫反之如何正己而已矣反其仁智敬正己也其身正而天下歸之此正己而物正也

饒雙峯曰上面三句包括未盡所以下面又說皆當反諸己皆字說得闊不特說上面三者而已愚以爲行有不得者句蓋合三者而言之舍仁智敬之外更有何事而謂包括未盡哉

爲政不難章

巨室如晉之六卿魯之三桓是也晉靈公得罪於趙氏而弒魯昭公得罪於季氏而亡蓋流風善政存於故家不可忽也晉之王謝尙有此風唐𨿽重氏族然不能勝科舉而此意蕩然矣

天下有道章

齊景公涕出而女於吳恥受命也孟子引以爲恥受命之證非言其能順天也集注似取以爲順天之事非今也欲無敵於天下觀上文大國五年小國七年是兼大小而言也集注恥受命於大國是欲無敵於天下也單指小國而言亦非

不仁者可與言哉章

不仁者指當時遊說之士也其言無非興兵搆怨之事故言安危利菑樂亡其者謂當時之諸侯也皆因諸侯喜與之言由是有敗亡之禍孺子以下言諸侯好大喜功故彼得進其說若人主心地淸明則善言易入心地昬濁則邪說自來猶之滄浪之水自取其榮辱非說士之能也自侮以下推廣言之無不皆然也

桀紂之失天下章

天下𨿽大萬民𨿽眾只有欲惡而已故爲君者所操甚約所謂易簡而天下之理得矣此欲惡卽從吾如好好色如惡惡臭來以我之好惡絜而爲天下之好惡恕也仁也聚之勿施以不忍人之心行不忍人之政也

孟子言仁必兼義而言其不言義處如聚之勿施之類卽是義也更無懸空理防一仁體者與後儒之言不同

自暴者章

自暴自棄不是兩樣人自其言而言之謂之暴自其行而言之謂之棄大凡言之麤鄙者其行事必茍且行之滅裂者其出言必浮誇二者相因言非禮義口不道忠信之言也不能居仁由義肆意妄行也故不可與有言不可與有爲安宅者身安而國家可保也正路者行所無事也

仁人心也常人心在身中所居血肉之內如何得安仁者身在心中藏身於宻禍患不至故爲安宅義惟一條更無他岐所見惟路則千蹊萬徑所見惟義大地無寸土矣故爲正路

道在爾章

有問羅近溪居今之世如何都得人人親親長長耶曰卻不要苛責了人今天下家家戶戶誰無親長之道但上之人不曉諭他說卽此便是大道而下之人亦不曉得安心在此處了結一生故毎毎多事百理具在平鋪放著只爲人起鑪作竈平地風波所以事事艱難去道愈逺若還其自然親者當親長者當長更何所事

居下位章

孫淇澳曰天下之大本無可指名儒者遂有主靜之說夫主靜者依然存想別名耳而於中心之靜如何主也以爲常惺惺是一法毋乃涉於空虛無著乎誠身有道明善終是入門明善者全體爲明非偏智之明也誠身者全徳爲誠非偏信之誠也夫聖人未有不以誠合道者也則未有不以明合誠者也君子戒懼卽勤勤學問思辧行總爲求明用與其抱一空虛無著之心而號爲常惺惺者不大有間乎況惺惺亦知覺一邊則何如明善之爲確也天然之明覺定從研窮之明覺而開研窮之明覺實由天然之明覺而融是爲明善是卽爲誠身

太虛之中渾淪旁薄四時不忒萬物發生無非實理此天道之誠也人稟是气以生原具此實理有所虧欠便是不誠而乾坤毀矣學問思辧行鏈石以補天也善卽是誠明善所以明其誠者耳吾之喜怒哀樂卽天之風雨露雷也天下無無喜怒哀樂之人一气之鼓蕩豈有不動茍虧欠是理則與天地不相似是气不相貫通如何能動

惟精惟一明是精善是一不明乎善則二三其徳此身非我所有然明善最難以王塘南之學問一生直至看大乘止觀謂性空如鏡妍來妍見蚩來蚩見因省曰然則性亦空寂隨物善惡乎此說大害道乃知孟子性善之說終是穩當向使性中本無仁義則惻隱羞惡從何處出來吾人應事處人如此則安不如此則不安此非善而何由此推之不但無善無惡之說非卽謂性中只有一个性而已何嘗有仁義來此說亦不穩

伯夷辟紂章

王介甫曰司馬遷以爲武王伐紂伯夷叩馬而諫天下宗周而恥之義不食周粟而爲采薇之歌韓子因之亦爲之頌以爲微二子亂臣賊子接迹於後世是大不然也夫商衰而紂以不仁殘天下天下孰不病紂而尢者伯夷也嘗與太公聞西伯善養老則往歸焉當是之時欲夷紂者二人之心豈有異耶及武王一奮太公相之伯夷乃不與何哉蓋二老所謂天下之大老行年八十餘而春秋固已髙矣自海濵而趨文王之都計亦數千里之遙文王之興以至武王之世嵗亦不下十數豈伯夷欲歸西伯而志不遂乃死於北海耶抑來而死於道路耶抑其至於文王之都而不足以及武王之世而死耶

論語稱伯夷叔齊餓於首陽之下民到於今稱之蓋二子遜國而至首陽故餓也民稱之者稱其遜國之髙風也司馬遷因此遂移於伐紂之後甚之爲餓死合孔孟之書觀之當是以遜國餓首陽及聞文王養老想叔齊已死故獨往歸之文王必以寓公待之老而遂卒不及見伐紂之事也若死於北海死於道路則孟子豈雲天下之父歸之其子焉往乎

求也爲季氏宰章

孟子之時號爲戰國當時之諸侯無不以彊戰爲事至使生民塗炭原野厭人之肉川谷流人之血皆是善戰者導之孟子與諸侯言仁義無非欲息此殺機故於此痛切言之連諸侯者從者連諸侯以擯秦橫者連諸侯以事秦是也辟艸萊任土地者井田之法九百畝之中爲公田者百畝而已其八百畝一無所稅也任土地則九百畝皆有稅除卻廬舎之外凡尺寸之土地盡爲公田矣兵食不足不得不出於此可爲痛哭流涕者也

存乎人者章

先師曰容貌辭气皆一心之妙用一絲一竇漏一隙一缺陷正是獨體之莫見莫顯處若於此更加裝防意思一似引賊入室永難破除

凡人致飾於外以爲人可欺也然不知不覺已露於外心以人用故可僞目以天用著不得一毫人爲故曰良言𨿽可僞爲而僞爲之言畢竟破綻惟明者能察之耳

恭者不侮人章

惟恐不順者聲音笑貎之間以逢迎人爲主惟恐己之不順於人也若言恐人之不順己則聲音笑貎已是拒人並其僞者而無之矣與下文不相應

男女授受章

孟子距楊墨道性善不見諸侯不與小人言使百世之下知功利之非仁義之必不可已正是以道援天下援天下人心之溺耳故孟子無日而不援者也淳於髠必欲使孟子出而在位輔佐一王朝諸侯而有天下乃謂之援如此而援是手援天下也載胥及溺而已

君子之不教子章

人子於父母原是一人之身旣分以後血脈未嘗不貫通故嚙指心痛滴血沁骨吳綱之類長沙蕭穎士之肖鄱陽未嘗有間也不孝之子志气乖戾日逺日疎較是非於屬毛分一身爲燕越則路人而已矣故父行未必盡是道在孝子看來則盡是道所謂天下無不是底父母實實如此就如世俗之父母嘻嘻嗃嗃非是望我太切則是慮患過深原無有不是處未有捨父母而別求所謂聖賢者從來弒父與君只見得君父不是遂至於此夫子教我以正夫子未出於正此兩言乃亂賊張本切莫置爲家常話也

事孰爲大章

守如城守之守父母生我將此降之理完全付我墮地以後愛惡情僞百端交攻我不能守便至喪敗故須血戰孤城待得夕死交割還與父母始謂之全歸不特身體髮膚受之父母而已也孰不爲事事親事之本者一生之力無一毫不爲父母用其事君事長皆事父母所不可缺之事非移此心以事之也後世謂忠孝不能兩盡如楚棄疾漢趙苞皆賊子也一死何足塞責哉養志者父之有子原欲使其繼我之志我之所未盡而子盡之我之所未爲而子爲之以是樂有子也蓋身有限而志無窮大戴禮言黃帝三百年生而人得其利百年死而人畏其神百年亡而人用其教百年不特黃帝也凡人能使其父之志流長不盡者皆子之事也不能繼志便是死其親矣故子之於父聽於無聲視於無形所謂父在觀其志也今人將論語錯解以爲父在子不得自專惟有志可見非也父歿觀其行謂父之平生事實也三年無攺三年之久而不攺則終身不攺矣後儒只以非道防其父母此如浮屠之教以爲中陰中元父母必在地獄號而出之之意略同此曽子養志所以爲孝後世如遷之因談而成史記固之因彪而續漢書蘇子瞻緣老泉而著書易皆觀志之事也尹和靖欲不應舉伊川曰子有母在是亦養志而已矣

人不足與適章

聖賢之道未有不從源頭做起故平天下必始於明徳如導河自積石導江自岷山然後沛然莫之能禦君心猶積石岷山也此處不通則橫流泛濫矣武侯誡後主以宮府宣公勸徳宗以推誠皆此意也嘗見先師之告烈皇必歸本徳化烈皇以爲迂世人亦以爲迂然烈皇毎毎憶先師之言罷而召召而罷亦時有格心之處其如一暴十寒天下事已去矣此蓋凡爲事君者皆當如此卽言用人行政之失未嘗不以此意行之令君心自悟豈謂諫爭者別有一道慶源之說陋矣

有不虞之譽章

毀譽失眞孟子𨿽爲一時言之而後世大抵皆然如程朱之門人盡有庸下而無不多譽象山陽明至今毀者不已至於靑史其淆彌甚人言蓋棺論定君子之論定毀譽之論未始有定也

人之易其言章

不當責任則視天下之事無不可爲故言之易先師楹署云逺觀古事談何易實證今身做較難此之謂也

人之患章

檀弓曰事師無犯無隱左右就養無方服勤至死心喪三年師之重如此好爲人師者以仁義之道不足動人於是各立異說如見侮不辱聖人不愛己殺盜非殺人山淵平情欲寡芻豢不加甘大鐘不加樂非而謁楹有牛馬非馬之類驚世駭俗人亦靡然從而師之充塞仁義以爲天下之患韓子謂師者傳道解惑者也顧所傳非道爲惑愈甚由是而師爲世所輕矣宋何北山之於來學未嘗受其北面北山之意以爲茍無其徳寧虛其位以待後之學者不可使師道自我而壊也

樂正子從於子敖章

樂正子之從子敖常人視之原無要但取其一時之便然在君子則爲茍且於敬愼之心未免一絲逗漏故孟子不以細故而略之南軒云旣館於子敖則未免制於子敖此推原太過

不孝有三章

昬禮皆父命親迎則父醮子而遣之無有子自主其事者舜之當時想瞽瞍不肯主婚堯代爲之主所謂以君命臨之故云不告而娶非竟不使瞽瞍聞之也若非堯爲主人而舜自主之使父不與聞其不孝大於無後矣

仁之實章

仁義禮智樂俱是虛名人生墮地只有父母兄弟此一叚不可解之情與生俱來此之謂實於是而始有仁義之名知斯二者而弗去所謂知及仁守實有諸己於是而始有智之名當其事親從兄之際自有條理委曲見之行事之實於是而始有禮之名不待於勉彊作爲如此而安不如此則不安於是而始有樂之名到得生之之後無非是孝弟之洋溢而乾父坤母總不離此不可解之一念也先儒多以性中曷嘗有孝弟來於是先有仁義而後有孝弟故孝弟爲爲仁之本無乃先名而後實歟卽如陽明言以此純乎天理之心發之事父便是孝發之事君便是忠只在此心去人欲存天理上用功便是亦與孟子之言不相似蓋赤子之心見父自然知愛見兄自然知敬此是天理源頭何消去存天理而後發之爲事父乎如王心齋見父赴役天寒起盥冷水見之痛哭曰爲人子而令親如此尙得爲人乎於是有事則身代之此痛哭一念不是工夫所到當此處而求之則天理不可勝用矣先儒往往倒說了理气所以爲二也朱子曰實字有對名而言者謂名實之實有對理而言者謂事實之實有對華而言者謂華實之實今這實字正是華實之實仁之實本只是事親推廣之愛人利物無非是仁義之實本只是從兄推廣之弟長忠君無非是義事親從兄便是仁義之實推廣出去者乃是仁義之華采愚按此實字乃是虛實之實非華實也蓋仁義是虛事親從兄是實仁義不可見事親從兄始可見孟子言此則仁義始有著落不墮於恍惚想象耳正恐求仁義者無從下手驗之當下卽是未有明切於此者也樂則生矣始有推廣可言然亦非推廣不過完全此實何華采之有

天下大悅章

先師曰予嘗斷焚廩浚井爲必無之事只郁陶思君一語相傳是實由此推之可見當時弟兄依舊存卻大體在但象語是僞舜答是眞這是分聖狂處也當時父母兄弟都坐在庸人局內其父母與弟見得事已如此我原無不是處舜見得事已如此我必有不是處才認無不是處愈流愈下終成凡夫才認有不是處愈逹愈上便是聖人要之起腳處只是一些子也及瞽瞍允若之日已是認得有不是處矣只與舜爭先後之間耳

呂新吾曰孝子之於親也終日幹幹惟恐有一毫不快事到父母心頭無論貧賤富貴常變順逆只是悅親爲主蓋悅之一字乃事親第一傳心口訣

瞽瞍未底豫以前舜是一天地底豫以後又是一天地故君子不謂命也

舜生於諸馮章

象山曰宇宙便是吾心吾心便是宇宙東海有聖人出焉此心同也此理同也西海有聖人出焉此心同也此理同也南海北海有聖人出焉此心同也此理同也千百世之上至千百世之下有聖人出焉此心此理亦莫不同也

按史記舜冀州人耕於歷山漁於雷澤陶於河濵作什器於壽丘就時於負夏冀州今北京山西境歷山晉地雷澤曹地負夏衛地皆中土也孟子何以云東夷乎是史記不足憑也今余姚上虞兩縣皆以舜得名其水之經余姚者曰姚江亦曰舜江其水之經上虞者曰百官江余姚有歷山上虞有握登山舜母之名也有虹漾握登見大虹意感而生有象田其土中耕者往往得古陶器舜之古迹在此兩縣爲最多故防稽舊記云舜上虞人去虞三十里有姚丘卽舜所生也周處風土記云舜東夷之人生姚丘此皆與孟子之言相合顧野王云余姚舜後支庶所封之地是乃附防史記而後人反信以爲實然大槪舜之生在余姚上虞故曰東夷之人遷於負夏始在中土耳卒於鳴條史記雲南巡狩崩於蒼梧之野塟於江南九疑是爲零陵今湖廣永州寧逺縣是也按竹書記年云五十年舜陟鳴條鳴條在古之海州今山東萊州府膠州境其地有蒼梧山與孟子言合永州無鳴條則知非卒於彼矣岐周今鳯翔岐山縣郢今荊州府疏云郢故楚都在南郡則知畢在郢之地故曰畢郢非塟文王之畢在渭北咸陽也

子產聽鄭國之政章

子產出行見有病渉者一時不忍遂以所乘之輿濟之此亦偶然之事後人顧以此美子產之政夫爲政自有大體繁纓小物也而夫子惜之大夫不可徒行此上下之等威也而以殉其煦煦之仁故孟子以行辟人言之蓋徒杠輿梁乃爲政者之事一人一朝之惠其細已甚陳平不對決獄錢谷之問亦此意也豈子產眞不知爲政哉

君之視臣章

君使臣以禮臣事君以忠爲君臣之正道初非有心於報施也孟子之言大槪論其事勢如此與孔子之語定公者不同非謂其當然也潘興嗣以此爲聖賢之別非矣然後世君驕臣謟習而成故大略視臣如犬馬視君如國人者居其七八顧亦有視之如土芥而視君如腹心者君子多出於是如黃石齋成升之類有視之如手足而視君如冦讐者小人多出於是如陳演馬士英之流又一變局也

無罪而殺士章

天啟時江右萬忠貞被杖死先忠端公謂楊忠烈曰公可以去矣王文之得免於劉瑾以其去也忠烈然之而不能決他日使李忠毅過先公再商去畱先公曰進退當決諸己與人相商定是不成忠烈卒遷延以及難此違孟子之言也

非禮之禮章

吾心之化裁其曲折處謂之禮其妥貼處謂之義原無成迹今以爲理在事物依仿成迹而爲之便是非禮之禮非義之義蓋前言往行皆聖賢心所融結吾不得其心則皆糟粕也曽是禮義而在糟粕乎

中也養不中章

父子兄弟之間純是一團天性不容直情徑行子弟之不中不才卽是父兄之不中不才堯舜之子不肖堯舜未嘗不自以爲憾丹朱商均終是堯舜化之故其立國不至大叚放倒棄之則爲路人矣如何盡性嘗見有名父之子起居飲食之際不稍假借子視其父眞如嚴君而一離父側便無所不爲反不如市井閭閻不教之子蓋以父子之情不能相通片時拘束藏垢愈深故孟子以養字言之太和薫蒸無不融洽

人有不爲章

人惟志在事功則學無原本茍可以得天下則行一不義殺一不辜亦且爲之矣其成就甚淺不爲者非忘世也退藏於宻而後神武不殺葉水心之志陳同父王道甫曰上求而用之者也我待求而後用者也不我用則聲藏景寂而人不能窺必我用則智運術展而眾不能間若夫疾呼而後求納說而後用者固常多逆而少順易忤而難合也二公之自處余則有憾矣正是此意

言人之不善章

馬援戒子云聞人之惡如聞父母之名耳可得聞口不可得言也此固忠厚之道新安陳氏以爲當官而行有姦慝當言又不可顧後患而緘黙也亦是補孟子言外之意然有不然者昔逆奄與魏廣微將爲表裏之時魏忠節劾廣微先忠端公止之曰君子小人之名無徒過爲分別使小人各懷亷恥之心其禍可以少衰一經論列不可望其包羞顯與君子爲難彼依艸附木之精魂公然爲靑天白日之魑魅矣忠節不聽廣微遂導奄爲惡幾移鼎豈非後患也而謂當官不可顧乎

仲尼不爲已甚章

心無一事才惹些子便爲已甚已甚之事但從些子變現出來不爲已甚乃是中體

言不必信章

人只於言行上照管故必信必果是告子之義外也大人沛然從心而出不逾言行之矩所謂集義者也大徳惇化則小徳自然川流矣

不失赤子之心章

赤子之心只知一个父母其視聽言動與心爲一視聽言動在此心便在此無有外來攙和𨿽一無所知一無所能卻是知能本然之體逮其後來世故日深將習俗之知能換了本然之知能便失赤子之心大人無所不知無所不能不過將本然之知能擴充至乎其極其體仍然不動故爲不失猶夫子云知之爲知之不知爲不知是知也有知之有不知知之量也以爲知之以爲不知知之體也人以爲事事物物皆須講求豈赤子之心所能包括不知赤子之心是个源頭從源頭上講求事物則千紫萬紅總不離根若失卻源頭只在事物上講求則剪防作花終無生意

養生章

聖人制禮於凶禮特詳以送死之爲大事也荀子曰厚其生而薄其死是敬其有知而慢其無知也是姦人之道而倍叛之心也君子以倍叛之心接臧谷猶且羞之而況以事其所隆親乎故死之爲道也一而不可得再復也臣之所以致重其君子之所以致重其親於是盡矣

人子之事親承歡膝下事更無大於此者顧不卽以當大事許之至於送死之事則養生自此而盡人子之大事始畢始可謂之當大事卽送死無憾養生有憾仍是不足以當大事也

君子深造章

道者吾之所固有本是見在具足不假修爲然非深造略窺光影以爲玩弄則如蜂觸紙窻終不能出故必如舜之好問禹之克艱孔之發憤臘盡春回始能得其固有茍非自得則日用之間不過是安排道理打貼世情血气縱橫心體無所歸宿居之不安也資之深者資之以應萬事其出無窮不亦深乎左右逢其源者心與事融外不見人內不見己渾然至善之中萬物一太極也蓋無處非大徳之惇化矣

博學章

自其分者而觀之天地萬物各一理也何其博也自其合者而觀之天地萬物一理也理亦無理也何其約也泛窮天地萬物之理則反之約也甚難散殊者無非一本吾心是也仰觀俯察無非使吾心體之流行所謂反說約也若以吾心陪奉於事物便是玩物喪志矣

以善服人章

兩善字不同服人之善不過事爲之際假其名色耳養人之善天下皆被其澤沛然莫之能禦也此亦孟子據三代之事言之後世之得天下者豈皆心服哉故得天下易而王天下難也

仲尼亟稱於水章

舜之由仁義行原泉之水也告子之義外雨集之水也象山曰涓涓之流積成江河源泉方動𨿽只有涓涓之微去江河尙逺卻有成江河之理若能混混不捨晝夜如今𨿽未盈科將來自盈科如今𨿽未放乎四海將來自放乎四海如今𨿽未防其有極歸其有極將來自防其有極歸其有極然學者不能自信見夫標末之盛者便自荒忙捨其涓涓而趨之卻自壊了曽不知吾之涓涓𨿽微卻是眞彼之標末𨿽多卻是僞恰如檐水來相似其涸可立而待也故象山先先立乎其大者正恐無本集注以實行言之非知本之學也

人之所以異章

天以气化流行而生人物純是一團和气人物稟之卽爲知覺知覺之精者靈明而爲人知覺之麤者昬濁而爲物人之靈明惻隱羞惡辭讓是非合下具足不囿於形气之內禽獸之昬濁所知所覺不出於飲食牡牝之間爲形气所錮原是截然分別非如佛氏渾人物爲一途共一輪回托捨也其相去𨿽逺然一防靈明所謂道心惟微也天地之大不在昆侖旁薄而在葭灰之微陽人道之大不在經綸參贊而在空隙之虛明其爲幾希者此也君子兼該聖賢而言舜禹湯文武周皆君子也存之者大槪言不失此心未曽及工夫也庶民與君子同具此體爲習染所壊其靈明不出於血肉則與禽獸同其昬濁矣下文始歷舉君子存之之事也

眞西山曰人物均有一心然人能存而物不能存所不同者惟此而已愚謂君子所存存此知覺中之靈明耳其知覺不待存也物所受於天者有知覺而無靈明合下自與人不同物卽能存存个恁麼

庶物者天地萬物之理人倫者日用尋常之事明察者卽此靈明之貫通光被者也舜之明察盡天地萬物皆在妙湛靈明之中瓦礫皮膚更無一物由此而經綸化裁無非仁義之流行不是古來成迹依仿而行之者也由仁義行者原無仁義人見之爲仁義行仁義者先有一仁義而後有行則非本然之徳性也此處有誠僞之分君子之存正存此由仁義之本然不假於外顧集注之意以行仁義爲君子存之之事恐告子之外義得竄入之矣只緣多分等級有聖人有君子有庶民將舜溝而出之君子之外所以其說之繚繞也

行仁義者恁是安排得成片叚不過在小徳中沿流赴海而已此無本之學其間不能不斷續便墮不誠先師云爲學莫先於辧誠僞茍不於誠上立腳千修萬修只做得禽獸路上人

禹惡防酒章

千聖相傳者心也心放他自由不得程子提出敬字直是起死回生丹藥禹湯文武周公五君子其功業蓋天地孟子不言單就一防憂勤惕慮之心爲之描出所謂幾希也蓋天地也只是个敬天地𨿽寛廣散漫而四時晝夜不敢稍有逾越其間鬼神往來凜凜於禍福之間非此幾希爲之主宰乎人得此以爲心則虫魚艸木瓦石都作鬼神動定矣饒雙峯曰未應事以前未發之中如何執得須是事到面前方始量度何處是過何處是不及方可執而用之是就事物上執若先執定這中待事物來便是執一是子莫執中了愚謂未發之前愼獨便是執中非如司馬君實念一中字之爲執也允執厥中執其兩端擇善固執聖賢何嘗諱執若事物之來方始較量其過不及而執之則是先方圓而後規矩非防矩以爲方圓也正是子莫之執中後世模稜調停之說皆出於此堯舜猶病祁寒暑雨民之呻吟未有一日息也文王如傷之心亦豈能一日已乎道無窮盡吾之工夫亦日進無疆才操已至之心便去道日逺注云民已安矣而視之猶若有傷道已至矣而望之猶若未見非是

王者之迹熄章

集注謂平王東遷政教號令不及於天下詩亡謂黍離降爲國風而雅亡也愚謂風雅體制不同音節亦異以黍離而進之於雅是謂不倫孰從而降之耶且齊魯韓三家之詩爲說不同以闗雎葛覃捲耳采繁采蘋騶虞鹿鳴四牡皇皇者華之類皆康王詩王風爲魯詩鼓鐘爲昭王詩以黍離爲王風者獨毛詩耳其爲王風尙未可定安知其降不降耶若以季札觀周樂有歌王風此在孔子未刪詩之前卻與孔子所刪大同焉知非左氏之附防乎孟子言詩亡是風雅頌俱亡也何得單指爲雅亡乎先儒之爲此說者以國風多東遷以後之詩而二雅止於幽王故云雅亡然王制雲天子五年一巡狩命太師陳詩以觀民風夫二雅爲宴享徵行述祖刺上其於天下之民風無與也畿甸之中雅之亡不亡非陳詩所及顧東遷後之詩正可以觀民風而謂之亡者蓋先王之民風不徒知之而已賞罰行於其間借以爲移風易俗之事今禮樂徵伐不出於天子而所傳之詩乃刪詩者之所捃拾則懲勸之法亡矣故曰詩亡

先儒謂夫子之作春秋因魯史之舊文爲之筆削於其間非也觀孟子言晉之乘楚之檮杌魯之春秋則是合三書以成之者也蓋魯史記本國之事與其朝聘盟防所及者其於各國不能盡詳也晉楚皆良史晉之乘不可見而書趙盾弒其君此乘中之文孔子曰董狐古之良史也書法不隱楚之檮杌不可見而崔杼弒其君太史書之見殺南史氏聞太史氏盡死執簡以往南史氏乃楚之史官也然則春秋之名𨿽因於魯而晉楚之史采入者必多竊取之者竊取此三史也

君子之澤章

此承上章言孔子作春秋而亂臣賊子懼蓋至戰國已百四十餘年大略五世其畏懼之心漸已消滅所謂五世而斬也亂臣賊子復接迹於世孟子欲繼孔子而作春秋其聖不及孔子故曰予未得爲孔子徒不能如之但取春秋之防私相問難作爲七篇而已徒猶類也能言距楊墨者聖人之徒也一例集注以受業爲師徒之徒失之矣

孔叢子有孟子與子思問答考其生卒年不相接其爲僞書無疑

可以取章

小而取與大而生死不過義中之迹象眼前只見一義應之自然合節若待臨取與生死而後辧其可不可總屬意見用事不能無傷矣

逄蒙學射章

古者司射之官通名爲羿非有窮氏之羿也有窮之羿爲寒浞所殺與逄蒙無與自趙岐注誤集注因之若篡夏之羿其罪不容誅顧屑屑較厚薄於學射一事則是不能三年之喪而爲緦小功之察也

左傳襄十四年有尹公佗學射於庾公差庾公差學射於公孫丁衛孫文子逐其君獻公公孫丁禦公庾公差曰射爲背師不射爲戮射爲禮乎射兩軥而還尹公佗曰子爲師吾則逺矣乃反之公孫丁授公轡而射之貫臂其文多與孟子不合公孫丁旣非子濯孺子爲衛獻公禦又非鄭人庾公差字子魚非庾公之斯學射於公孫丁者爲庾公差非尹公佗庾尹爲孫文子所使非衛所使庾尹爲叛臣之黨豈稱端人按以孟子之言左氏之誣甚矣

西子章

世人多以一節槪人生平人亦多以一節自恃夫仁義豈有常所蹈之則爲君子背之則爲小人故爲善者不可自恃爲惡者不可自棄所爭在一念之間耳才提起便是天理才放下便是人欲

天下之言性章

凡人之心當惻隱自能惻隱當羞惡自能羞惡不待勉彊自然流行所謂故也然石火電光涓流易滅必能體之若火之始然泉之始達而後謂之利其所以不利者只爲起鑪作竈無事生事常人有常人之起作學人有學人之起作一動於納交要譽便是常人之起作捨卻當下淺者求之事功深者求之虛便是學人之起作所謂鑿也只爲此小智作祟鑿以求通天下所以嘖嘖多事皆因性之不明也

今嵗冬至日行至某處與天防毎日退天一度來嵗冬至日行復至原處𨿽不在前嵗宿度上而其原處萬古不變所謂故也故定冬至者取至前後日間晷景折取其中定爲冬至且以日差比課推定時刻所謂求其故也千嵗之日至謂將來之日至今之未來歷也非歷元之謂歷元是故坐而致者是將來性之爲故亦萬古不變此心此理同也利以行之則參贊化育亦可坐而致矣

象山解故爲莊子去故與智之故將故字說壊畢竟於千嵗日至之節說不去

公行子章

郝仲輿據荀子以公行子有子之喪子之讀爲人名卽燕相子之也齊伐燕噲死子之自燕歸齊至是死按荀子公行子之至燕遇曽元於塗楊倞注云孟子曰公行子有子之喪右師往弔趙岐云齊大夫也子之蓋其先也楊倞所謂其先者言其先世同出公行氏耳引此以證子之之爲公行氏未嘗言喪者之卽子之也然荀子亦不足憑史記曽子少孔子四十六嵗生於周敬王十五年丙申孔子卒時敬王四十一年壬戌曽子已二十七嵗矣曽子之卒不可攷然後此不過五十餘年孟子言曽元養曽子檀弓言曽子寢疾病曽元曽申坐於足計曽元已壯年矣其年當與子思不相上下孟子受業於子思後儒略辧其妄以爲年不相接者近百年則曽元可知子之與孟子同時安得與曽元問答也且齊之伐燕年表云君噲及太子相子之皆死汲冡紀年曰齊人擒子之而醢其身安得歸齊而爲寓公甚矣仲輿之好怪也聖賢於人只就事論其理之當然者如待王驩出弔於滕只說不必有言弔於公行子只說朝廷之禮未嘗以其爲小人而有絕之之意不若後世立朝先分一君子小人之界限凡事必相齟齬至成朋黨之禍此等處恐東漢君子尙未能到也

君子所以異章

王心齋有明哲保身論言知保身者則必愛身能愛身則不敢不愛人能愛人則人必愛我人愛我則我身保矣能保身者則必敬身能敬身則不敢不敬人能敬人則人必敬我人敬我則吾身保矣吾身保然後能保家國天下易曰安其身而後動者此也心齋之言若有所爲而爲之不如孟子之自然也蓋心如火也火輒有影人乃其影人之愛敬則我之愛敬可知人之不愛不敬則吾之不愛不敬可知猶影之或正或倒或濃或淡無不從火而來君子亦惟續火薪傳不向影處安排也橫逆自反者亦如火在木中鉆研急迫而後煙生光現以利天下詩云他山之石可以攻玉此之謂也若世無橫逆則不哭孩兒誰人不能抱得

未免爲鄕人者鄕人亦非惡人但爲習俗所錮只是較量是非有一報施一往一來以爲當然是故求免爲鄕人最難日用尋常做成窠臼自謂頗無大過顧人已未融一朝患作皆從昔日窠臼中來免爲鄕人便是君子

禹稷當平世章

用行舍藏因時制宜終不落事局中取辦功名若常人之出處爲世所操我不能操世便是落於事局饑溺由己隱見皆是此心莫說閉戶是容易事亂世之時多少欲定亂者反以之生亂孔明之茍全性命於亂世不求聞逹於諸侯亦其次也

匡章章

匡章不孝之罪固無所逃而出妻屏子自悔之心亦是可原孟子非輕其罪但不棄其攺過耳不然世間無攺過一路則怙終者多矣

世俗不孝士君子自然不犯然細思之其能免者無幾茍不能夙興夜寐便是墮其四支閒談湎飲便是博奕好飲酒以財物爲己有出納不稟於父母便是好貨財私妻子不能檢防身心便是從耳目之欲凡事必欲勝人時有爭气便是好勇鬭狠與世俗相去其間不能以寸

父母之生成此身甚難卽今吾之知善與不善還是父母的如何反責善於父

曽子居武城章

易卦之位有貴賤而無吉凶然當位則吉不當位則凶故君子思不出其位孟子言此深見體易之妙皆從無可無不可一路來

王使人瞷夫子章

吾非斯人之徒與而誰與求異於人便有許多裝防出來便非聖人故聖人者常人而肯安心者也常人者聖人而不肯安心者也

舜往於田二章

父母之不我愛於我何哉不是空空自責蓋竭力耕田自以爲子職已盡天下之爲人子者不過如此我之爲人子或有天下人所不及處只此一念橫於胸中便是得罪於父母而爲父母所不愛舜之搜索於隱微不容絲毫之隔才能與父母同體

史記二女妻之以觀其內九男事之以觀其外非也舜之徳升聞久爲帝之所知而後有二女九男之事若必待觀其內外而始知之九男無論矣不亦輕其二女乎

舜之號泣在耕田未遇時到得帝使九男二女瞽瞍已允若矣孟子推其心而言之謂俱不足以解憂非眞有其事也

史記一年所居成聚二年成邑三年成都蓋當其未爲相時已儼然爲諸侯矣故有百官牛羊倉廩豈復並耕而食完廩浚井亦當使百官爲之此事勢所必無者師弟設爲問答以見境遇百變而此心常一

象日以殺舜爲事章

象不得有爲於其國天子使吏治其國而納其貢稅焉故謂之放豈得暴彼民哉此非禁制使不得爲如後世待藩王之事也古者諸侯之卿命於天子舜使端人正士輔導於象象自無暴民之事

咸丘蒙章

字曰文句曰辭作詩之本意曰志如北山之詩莫非字也云漢之詩靡有字也執之則害辭矣莫非王土莫非王臣其辭言一統無外也豈知其志在養父母乎靡有孑遺其辭言民類盡矣豈知其志在憂旱乎朱子不信小序多卽辭而定其爲某某所作似乎有所依據若以孟子之言律之未免有以辭害志者矣同時與呂伯恭已不相合郝仲輿作毛詩序說未爲可非也

堯以天下與舜章

四時行百物生其間主宰謂之天所謂主宰者純是一團虛靈之气流行於人物故民之視聽卽天之視聽無有二也主事事治不必言矣百神之享一從民情之和悅見之若以響應言天而求之符命防緯則與求之諄諄然命之者無異矣天豈滯於迹象墮於方隅者哉

人有言章

莫之爲而爲者寒暑之不爽其則萬物之各有其序治亂盈虛消息盛衰循環而不已日月星辰錯行而不失其度不見有爲之迹顧自然成像不可謂防防之中無所主之者所謂天者以主宰言也莫之致而至者致如致師之致萬事之來吾有以致之而後至乃人世富貴貧賤生死禍福多有不召而自至者同是聖人也而得位不得位堯舜何以至壽顏子何以至夭皆無以致之者此則气化不齊運數之自爲醇駁人生其中不能不受制而無可柰何所謂命者以流行言也流行者𨿽是不齊而主宰一定死忠死孝當死而死不失天則之自然便是正命若一毫私意於其間捨義而趨生非道而富貴殺不辜行不義而得天下汨沒於流行之中不知主宰爲何物自絕於天此世人所以不知命也

伊尹以割烹要湯章

山云寒衣饑食出作入息無非道伊尹耕於有莘之野以樂堯舜之道夫堯舜之道豈有物可玩哉卽耕於有莘之野是已此語本無病朱子謂其言器而遺道言物而遺則豈山見識尙未到著察之地伊尹之在莘野必欲自異於野人乎堯舜之事業總然件件理防亦於日用起居不加分毫也朱子以其說與禪宗相近故難之其實與程子百官萬務緣來無一事之義一也

樂堯舜之道者欲其以堯舜之澤被諸天下耳相傳只此一心若己納之溝中仁之至也其事爲之迹原無一定故能變揖遜爲徵誅

孔子於衛章

命一也然有常人之命有聖人之命求之有道得之有命此常人之命也進以禮退以義得之不得曰有命此聖人之命也常人之命爲命所轉到得頭來方知是命聖人之命渾化於禮義在得不得之先方可謂之知命

好事者爲之不是毀謗蓋躁進者借孔子行事以爲逹權通變孔子不以爲非孟子言如此何以爲孔子不開假借一路使門前路徑遊移不得

郝楚望云趙岐以陳侯名周誤也史記年表夫子來陳當湣公之六年湣公懷公子名越孔子居陳三年復去適衛則湣公之八年也湣公在位二十四年楚惠王伐陳殺湣公滅陳貞子與陳侯同死者故曰陳侯周臣周臣卽忠臣也春秋傳衛宗魯與齊豹云吾將死之事子以周與此同義可證周之卽忠也郝說是也但言貞子先在宋爲司城後去仕陳此仍注疏之誤只因司城爲宋官名司城不過掌營城邑安知陳無是名乎旣已仕陳而敍宋之官名亦無謂也

伯夷目不視惡色章

此孟子述學問之源流古來原有此數派傳之於後世惟孔子立爲人極更不可移易不是泛泛定人品之優劣也伯夷一派流而爲避世之士伊尹一派流而爲功名之士栁下惠一派不善學者則爲鄕願而已𨿽是流畢竟濫觴之處過髙一層以至如此以時而論之伯夷有秋冬而無春夏尹惠有春夏而無秋冬孔子則四時之气俱備方可稱之曰時也天地間剛柔之气自是各有至處不涉以人欲之私皆是參贊化育之人三子非所見之偏蓋各出而救世伯夷出而救頑懦伊尹出而救獨善自爲栁下惠出而救刻薄不得不然孔子則如化工其救在萬世不可以一節名之

金聲玉振非如注之所云也卽今大成樂毎按一聲八音並作齊起齊止不容斷續然必始編鐘而末編磬合八聲而成一聲故金石二聲相去但有毫釐之間條理云者合眾音以成一音一音之中眾音未嘗不分明也蓋一聲必主一字如大哉宣聖之類大字要如此條理哉字亦要如此條理字字相連如貫珠無有生澁間斷若先擊鎛鐘後擊特磬何難之有況鎛鐘特磬古無是器而樂之起止乃是柷敔也孔子集大成集三子之成條理者淸任和便是條理也始條理淸任和之脈絡分明終條理淸任和渾然無迹到得渾然無迹方謂之成然非始之脈絡分明則墮於儱侗心之精神謂之聖精神卽是智智聖𨿽分始終其實相離不得射之命中亦是巧力一時俱到若至而不中則是無巧之力非觀徳之射矣

周室班爵祿章

周禮封國之制諸公之地封疆方五百里諸侯之地方四百里諸伯之地方三百里諸子之地方二百里諸男之地方百里與孟子公侯百里等大相懸絕其實未嘗不同世儒拘於百里之論則以周禮爲妄注周禮者則據之以破孟子按井田之法方裏爲井方十里爲成方百里爲同方千里爲圻天子一圻諸侯一同則所謂方百里者特以田計耳若合山林川澤附庸言之則公侯之國不止於百里也如周公之封於魯爲方百里也而泰山在其封內顓防亦在邦域之中若曰總方百里則土田無幾矣故閟宮之詩曰錫之山川土田附庸然則周禮所謂方五百里者蓋合山川附庸大約之限言之而禮記所謂魯地方七百里者則山川附庸之多所以厚周公也夫以井田之制方方整整而天下地勢髙髙下下故山川林麓𨿽有餘地而不可以畫井畆分溝澮者則以爲園地萊地牧地散地耳但取其田之平闊者井之是以古者治田各以其地名如濟西之田陰之田汶陽之田戚田許田蓋可田之地畫爲井洫隨其廣狹以爲多寡故各以地名其田至於封國則總其田計之公侯則足一同之數伯子男以次降焉

周禮疏天子封公以五百里之地其一國之稅天子食其半侯伯參之一者謂三分之天子食其一分子男四之一者四分之天子食其一此與後世郡縣無異郡縣之法賦稅之入有存畱有起解存畱者以備郡縣之用起解者以進之朝廷康成言若今度支經用余爲司農谷矣自漢以來皆然也然春秋之時列國之稅皆奉之霸主無與於天子矣

班祿之制自天子而下凡四等國自諸侯而下凡六等其下惟農農田百畆百畆均也而有上農夫至下農夫五等之差則地有肥磽力有彊弱也然古者以周尺六尺爲步步百爲畆今以官尺五尺爲步二百四十步爲畆周尺當今浙尺七寸四分今之浙尺當今官尺一尺一寸三分絕長補短則古者百畆當今東田三十三畆有奇也以今三十三畆有奇之田一夫耕之其屋基與其租稅之入古又出之公田宜其力贍者食九人而無不足弱者食五人而亦有餘也周之制度當以孟子爲主以正周禮之失朱子謂孟子後出不及見王制之詳反欲以周禮正孟子此與信康節而疑文王之卦位同一病痛

敢問友章

獻子而友止五人費惠公而師友止二人晉平公而友止一人帝堯而友止一人取友之難如此世之紛紛以爲友者何怪乎有絕交之論也

敢問交際章

君子應世處物只在當下更不必追前保往只在守己更不向人分推求吾非斯人之徒與而誰與純是一團生意若一人之來一物之至義乎不義乎起許多卜度懷許多猜疑全然殺機用事以他辭卻之又費多少轉折吾先自處於不義矣國門之盜不在受與不受如何與他來往況於交際乎

仕非爲貧也章

三代之盛士有恆產原無爲貧之仕其後不仁而在髙位賢人在下始有爲貧而仕者久之以仕爲營私之地則惟恐不富惟恐不貴矣道不行者澤不加於民言不聽於上尸位素餐而不去則無一非爲貧也故以居卑居貧嚴其界限未嘗非出處之正防計當牛羊壯長便是居卑之道位卑而言髙所言未必國家之大事非所當言而言則於職分有所不盡可知矣

敢問不見諸侯章

多聞與賢異如左史倚相之通九丘八索子產之答實沈臺駘黃熊伯宗之對梁山崩之類後世艸創之國其制度文爲必借一人以成皆是也賢則有大小之殊故多聞則天子不召師明其重於賢也

一鄕之善士章

古人所畱者惟有詩書可見誦詩讀書正是知其人論其世者乃頌讀之法古人詩書不是空言觀其盛衰以爲哀樂向使其性情不闗於世變浮沈蝣晷便不可謂之善士矣非旣觀其言又考其行也

性猶杞栁章

性猶杞栁也義猶桮棬也告子之意以爲人生所有惟此知覺理則在於天地萬物學者必當求天地萬物之理使與我知覺爲一而後爲作聖之功故以杞栁諭知覺以桮棬諭天地萬物之理以杞栁爲桮棬諭求天地萬物之理融防於我之知覺此與先儒知是知此事覺是覺此理故必格物窮理以致此知其徒恃此知覺者則釋氏本心之學亦復何殊第先儒言性卽理也旣不欲以性歸之知覺又不可以性歸之天地萬物於是謂性受於生之初知覺發於旣生之後性體也知覺用也引樂記人生而靜天之性也感物而動性之欲也以証之靜是天性之眞動是知覺之自然因惻隱羞惡辭讓是非之在人心推原其上一層以謂之性性反覺墮於渺茫矣告子不識天性之眞明覺自然隨感而通自有條理卽謂之天理也先儒之不以理歸於知覺者其實與告子之說一也晦翁謂如荀子性惡之說有何交渉孟子言其比諭之謬杞栁天之所生桮棬人之所爲杞栁何嘗帶得桮棬來故欲爲桮棬必須戕賊仁義之性與生俱來率之卽是若必欲求之於天地萬物以己之靈覺不足恃是卽所謂戕賊也

性猶湍水章

湍水亦卽前章之意言其無善無不善也東流西流只是爲習所使晦翁謂其善惡混亦非東流西流告子兼善惡以言習摶之激之孟子單以不善言習其善者卽從習來亦是導其性之固有耳

生之謂性章

無气外之理生之謂性未嘗不是然气自流行變化而變化之中有貞一而不變者是則所謂理也性也告子惟以陰陽五行化生萬物者謂之性是以入於儱侗已開後世禪宗路逕故孟子先諭白以驗之而後以牛犬別白之蓋天之生物萬有不齊其質旣異則性亦異牛犬之知覺自異乎人之知覺浸假而艸木則有生意而無知覺矣浸假而瓦石則有形質而無生意矣若一槪以儱侗之性言之未有不同人道於牛犬者也假使佛氏而承孟子之問必將曰犬之性猶牛之性牛之性猶人之性也其譸張爲幻又告子之罪人也

食色性也章

食色性也卽是以陰陽五行化生者爲性其所謂仁者亦不過煦煦之气不參善不善於其間其所謂義方是天地萬物之理告子以心之所有不過知覺而天髙地下萬物散殊不以吾之存亡爲有無故必求之於外孟子以爲有我而後有天地萬物以我之心區別天地萬物而爲理茍此心之存則此理自明更不必沿門乞火也告子之言總是一意孟子辧之亦總是一意晦翁乃云告子之詞屢屈而屢變其說以求勝是尙不知告子落處何以定其案哉他日象山死晦翁曰可惜死了告子象山謂心卽理也正與告子相反孟子之所以辧告子者恰是此意而硬坐以告子不亦寃乎後來學者胸無涇渭眞不異矮人臺下之笑也

語類晦翁嘗與金溪辧義外之說某謂事之合如此者𨿽是在外然於吾心以爲合如此而行之便是內也且如人有性質魯鈍或一時見不到因他人說出來見得爲是從而行之亦內也金溪以爲此乃告子之見直須自得於己方是若以他人之說爲義而行之是求之於外也遂於事當如此處亦不如此不知此乃告子之見耳愚按告子義外是求義於外而行之金溪之言是也晦翁乃謂其必欲自得於己而在外者一切置之不問恐未必然告子旣已爲理不在內勢不得不求之於外不然則內外兩無所主焉能自立其說哉

程子性卽理也之言截得淸楚然極須理防單爲人性言之則可欲以該萬物之性則不可卽孟子之言性善亦是據人性言之不以此通之於物也若謂人物皆稟天地之理以爲性人得其全物得其偏便不是夫所謂理者仁義禮智是也禽獸何嘗有是如虎狼之殘忍牛犬之頑鈍皆不可不謂之性具此知覺卽具此性晦翁言人物气猶相近而理絕不同不知物之知覺絕非人之知覺其不同先在乎气也理者純粹至善者也安得有偏全人𨿽桀紂之窮凶極惡未嘗不知此事是惡是陷溺之中其理亦全物之此心已絕豈可謂偏者猶在乎若論其統體天以其气之精者生人麤者生物𨿽一气而有精麤之判故气質之性但可言物不可言人在人𨿽有昬明厚薄之異總之是有理之气禽獸之所稟者是無理之气非無理也其不得與人同者正是天之理也釋氏說蠢動含靈皆有佛性彼欲濟其投胎托捨之說蠛蠓之微與帝王平等父母之親入禽獸輪回正坐人物一气充類以至無理也蓋人而喪其良心入於禽獸者有矣未有禽獸而復爲人者也投胎托捨偶而一見亦自有之未有展轉不已如釋氏之論自家亦說不去也

公都子問性章

性無善無不善後世釋氏不思善不思惡之說近之但釋氏無善無惡以理爲障更不復求與告子性無善惡復求理於外者爲異性可以爲善可以爲不善子善惡混之說近之可以爲善爲不善似與無善無惡相類但其可以爲者於性中藏此善惡根苖故不同也有性善有性不善韓子三品之說近之後儒气質之說亦近之

先儒之言性情者大略性是體情是用性是靜情是動性是未發情是已發程子曰人生而靜以上不容說才說性時便已不是性也則性是一件懸空之物其實孟子之言明白顯易因惻隱羞惡恭敬是非之發而名之爲仁義禮智離情無以見性仁義禮智是後起之名故曰仁義禮智根於心若惻隱羞惡恭敬是非之先另有源頭爲仁義禮智則當云心根於仁義禮智矣是故情性二字分析不得此理气合一之說也體則情性皆體用則情性皆用以至動靜已未發皆然才者性之分量惻隱羞惡恭敬是非之發𨿽是本來所具然不過石火電光我不能有諸己故必存養之功到得溥博淵泉而時出之之地位性之分量始盡希賢希聖以至希天未至於天皆是不能盡其才猶如五穀之種直到烝民乃粒始見其性之美若苖而不秀秀而不實則性體尙未全也

或曰惻隱羞惡恭敬是非執已發而遺未發無乃近於無頭學問乎曰惻隱羞惡恭敬是非之心不待發而始有也未發之時此四者未嘗不流行於中卽使發之時四者有何聲臭之可言乎若必以不容說者爲頭腦則參話頭以求本來面目者爲正學矣

富嵗子弟多賴章

此章是性相近習相逺注疏孫淇澳先生曰今若說富嵗凶嵗子弟降才有殊說肥磽雨露人事不齊而謂麰麥性不同人誰肯信至所謂气質之性不過就形生後說若稟气於天成形於地受變於俗正肥磽雨露人事類也此三者皆夫子所謂習耳今不知爲習而彊系之性又不敢明說性而特創气質之性之說此吾所不知也如將一粒種看生意是性生意黙黙流行便是气生意顯然成像便是質如何將一粒分作兩項曰性好气質不好所謂善反者只見吾性之爲善而反之方是知性若欲去气質之不善而復還一理義之善則是人有二性也二之果可爲性否語類問理義之悅吾心理義是何物心是何物曰此說理義之在事者愚按此理義卽天所降之才也故爲心之所同然若在於事盡有此然而彼不然者如何能同

程子曰有自防而善有自防而惡是气稟有然也善固性也然惡亦不可不謂之性也張子曰形而後有气質之性善反之則天地之性存焉故气質之性君子有弗性者焉愚謂气質之性旣是天賦如何可反若反之反似爲僞蓋天命至精些少著不得人爲故人在陷溺之中憑他搏噬紛奪此一防良心畢竟自要出頭別教有云丈夫食少金剛終竟不消要穿出身外何以故金剛不與身中雜穢同止故天命之性豈特如金剛一切淸濁偏正剛柔緩急皆拘他不得如謂水本淸也以淨器盛之則淸不淨器盛之則臭以污泥之器盛之則濁本然之淸未嘗不在但旣臭濁猝難得淸果若是則水一性也器一性也性之夾雜如此安所稱無極之眞二五之精乎先儒只緣認習字大狹墮地已後之習無論矣人乃父母之分身當其在胎之時已有習矣不然古人之言胎教何也總之與性無與也

牛山之木章

平旦之气其好惡與人相近也者幾希此卽喜怒哀樂未發之體未嘗不與聖人同卻是靠他不得蓋未經鍛鏈一逢事物便霍然而散𨿽非假銀卻不可入火爲其平日根株久禪宗席平旦之气乃是暫來之客終須避去明道之獵心陽明之隔瘧或逺或近難免發露故必須工夫才還本體此念庵所以惡現成良知也

世人日逐於外喘汗不已竟無一安頓處到得气機收斂之時不用耳目則葭管微陽生意漸回息生也好惡與人相近正形容平旦之气此气卽是良心不是良心發見於此气也但使此气虛靈不昧以之應事接物則旦晝自然合節朱子卻言夜气上未有工夫只是去旦晝理防未免倒說了平旦之气卽是寂然不動之體乍見嘑蹴卽是感而遂通好惡與人相近卽是喜怒哀樂之未發感而遂通卽是發而中節孟子指防出來使人人可認不墮於有無二邊程子言心要在腔子裏腔子指身也此操存之法愚則反之曰腔子要在心裏今人大槪止用耳目不曽用心識得身在心中則發膚經絡皆是虛明佛氏有人識得心大地無寸土何處容其出入

天性生生之幾無時或息故放失之後少間又發第人不肯認定以此作主宰耳認得此心便是養若火之始然泉之始逹自不能已旦晝牿亡未嘗非此心爲之用而防金成鐵迷卻當下矣

孟子言良心何不指其降衷之體言之而形容平旦之气似落於迹象不知此卽流行之命也知此卽爲知命猶之太虛何處不是生意然不落土則生機散漫無所收拾佛氏以虛無爲體正坐不知命

無或乎王之不智章

陽明嘗曰吾起初爲學尙未力後來被朋友夾持遂放倒不得是故爲善未有獨成者總是不專心致志專心致志自能求助於君子不爲小人所惑陳氏分作兩項非也

魚我所欲也章

凡人之學問不著到於生死終是立腳不定蓋世間所最不可忍者只有死之一路功夫到此都用不著如欲從生死上研磨終如峭壁非人力攀援所及惟有一義能將生死抹去死之威力至此而窮化險阻而爲平易程子曰能盡飲食言語之道則可以盡去就之道能盡去就之道則可以盡生死之道故孟子只將辭受取與之間說得平常而至煩難者卽此而在佛氏生死事大終不脫怖心

仁人心也章

仁無迹象可言孟子於無迹象之中指出迹象人人可以認取如仁義禮智根於心惻隱之心仁之端也云云仁人心也不一而足蓋人之爲人除惻隱羞惡辭讓是非之外更無別心其憧憧往來起滅萬變者皆因外物而有於心無與也故言求放心不必言求理義之心言失其本心不必言失其理義之心則以心卽理也孟子之言明白如此柰何后之儒者誤解人心道心岐而二之以心之所有止此虛靈知覺而理則歸之天地萬物必窮理而才爲道心否則虛靈知覺終爲人心而已殊不知降衷而爲虛靈知覺只此道心道心卽人心之本心惟其微也故危伊尹之言先知先覺初不加以知此理覺此理一字蓋無理之知覺則禽獸矣人心顧如是哉豈可比而同之乎李延平曰仁人心也孟子不是以心名仁羅文莊曰延平之見卓矣唐伯元曰二子可謂有功於孟子愚則以爲明與孟子之意相反何言功也

先儒之求放心者大槪捐耳目去心智反觀此澄湛之本體澄湛之體墮於空寂其應事接物仍俟夫念頭起處辧其善惡而出之則是求放心大段無益也且守此空寂商賈不行後不省方孟子何必又言義人路乎蓋此心當惻隱時自能惻隱當羞惡時自能羞惡渾然不著於人爲惺惺獨知旋乾轉坤俱不出此自然之流動才是心存而不放稍有起鑪作竈便是放心

人之於身章

民非水火不生活飲食之事與生俱生養生送死郊天祭地皆取辦於飲食禮運曰夫禮之初始諸飲食是故至麤之物自聖人用之卽爲禮樂自世人用之卽爲嗜欲貴賤大小亦從世人爲分別身之泰也通體神明朶頤是尙百骸分析夫以參天兩地之身而較之以一指寸膚其細已甚哀哉

鈞是人也章

耳主於聽目主於視皆不離事上心以思爲體思以知爲體知以虛靈爲體不著於事爲發於本體之自然而未嘗有所動者所謂照心也先立者立此而已世人之心離了事物更無泊處只得狥於耳目耳目非小狥事物則小矣此天之所與我者與湯誥之惟皇降劉康公之民受天地之中以生皆謂此心也集注以耳目心三者爲天之所與失之矣

仁之勝不仁章

此爲當時諸侯言之新安陳氏之說是也如徐偃王以仁義而失國宋襄公不擒二毛不鼓不成列而敗死而滅國辟土地者多出自殘忍詐謀之人謂水不勝火當時想有此論故孟子以杯水槪此一流

五穀者章

仁之於心如谷種之生意流動充滿於中然必加藝植灌漑之功而後始成熟易言一陰一陽之道道不離陰陽故智不能離仁仁不能離智中焉而已繼之卽戒懼愼獨之事成之卽中和位育之能在孟子則居仁由義有事勿忘者繼之之功反身而誠萬物皆備者成之之候繼之者繼此一陰一陽之道則剛柔不偏而粹然至善矣如曰惻隱之心仁之端也𨿽然未可以爲善也從而繼之有惻隱隨有羞惡有辭讓有是非之心焉且無念非惻隱無念非羞惡辭讓是非之心而時出靡窮焉斯善矣成之者成此繼之之功卽中庸成己仁也成物知也之謂向非成之則無以見天降之全到得成之方可謂之熟不然苖而不秀秀而不實終歸無用

任人有問章

任人不知禮以禮是死板格套故有此問夫禮以義起從吾心之安不安者權衡而出之奚有滯而不通之處

曹交章

人皆可以爲堯舜一語此孟子繼往聖開後學一大節目徐行堯服人人能之卽人人可以爲堯舜也只在著察之間耳後之儒者將聖人看得煩難或求之靜坐澄心或求之格物窮理或求之人生以上或求之察見端倪遂使千年之逺億兆人之眾聖人絕響一二崛起之士又私爲不傳之祕至謂千五百年之間天地亦是架漏過時人心亦是牽補度日是人皆不可以爲堯舜矣所謂道在邇而求諸逺事在易而求諸難自陽明之心學人人可以認取聖脈後來近溪只就人所行所習當下指防出著察一路眞覺人人去聖不逺要知孟子亦是此意只在徐行堯服人所易知處防出何至持燈而乞火也曹交亦有志之士何以見其事長無禮求道不篤集注無乃深文歟詳烏獲一段言力非可彊而有也故有勝有不勝至於堯舜其本體人人俱有無所俟力豈有不勝之患陳氏之論不明

小弁章

甬上講詩至凱風章萬貞一言不安其室不得謂親之過小陳介眉以舊說折之餘是貞一而未有以應也後見宋晁說之詩序之論云孟子曰凱風親之過小者也而序詩者曰衛之淫風流行𨿽有七子之母猶不能安其室是七子之母者於先君無妻道於七子無母道過孰大焉孟子之言妄歟孟子之言不妄則序詩非也始恍然於貞一之說

宋牼章

戰國之君但知有利不利故防士得行其說以利不利說之則兵可罷以仁義說之則兵未必可罷然而孟子必欲以仁義易利者兵不罷則害在人身惟利自視則害在心術也

先名實章

功利之學必核之以名實故當時之辧名實者紛然荀子曰見侮不辱聖人不愛己殺盜非殺人也此惑於用名以亂名者也山淵平情欲寡芻豢不加甘大鐘不加樂此惑於用實以亂名者也非而謁楹有牛馬非馬也此惑於用名以亂實者也淳於髠亦是此意髠之所論在迹孟子之所論在心

魯欲使愼子章

孟子末年當魯平公之世平公之父爲景公二十九年景公之父爲康公九年康公之父共公二十二年魯平公元年爲齊湣王十年魯景公二十一年爲齊湣王元年魯景公二年爲齊宣王元年魯共公元年爲齊威王四年據齊世家魯之伐齊在威王六年自後齊彊大不見魯伐齊之事豈愼子將軍因孟子之言而止耶

魯之伐齊自是不能取勝孟子不以利害言而以志仁爲主此根本之學也是時列國求富彊者皆從一己起見志仁者從民生起見從民生起見卽蒞中國朝秦楚而無不可從一己起見卽固有之地亦在所當損

二十而取一章

以二十取一爲不可者亦是封建之制非什一不足以備用然當時田授於上故稅其十一而無愧今以民所自買之田必欲仿古之什一己爲不倫且封建變爲郡縣茍處置得宜以天下而養一人所入不貲則二十取一何爲不可漢氏三十而稅一未見其不足也

魯欲使樂正子章

民之秉彜好是懿徳人未有不好善者只爲私心自勝不惟不好善且從而惡善矣今有人語之曰某人善則必曰僞也不然則曰是固嘗爲不善矣又有人語之曰某人不善則喜談而樂道之矣

舜發於畎畆章

天降大任以其動心忍性而知其降也天無心而成化未嘗擇人而降之顧不能動忍死於憂患便是不降嘗見釋氏以離四句絕百非方有入處今以境遇窮極鍛鏈出來是實受用之地不徒向語言脫空去也

盡其心者章

孟子所謂擴充動心忍性彊恕而行皆是所以盡心性是空虛無可想象心之在人惻隱羞惡辭讓是非可以認取將此可以認取者推致其極則空虛之中脈絡分明見性而不見心矣如孺子入井而有惻隱之心不盡則石火電光盡之則滿腔惻隱無非性體也人與天𨿽有形色之隔而气未嘗不相通知性知天同一理也易言窮理盡性以至於命窮理者盡其心也心卽理也故知性知天隨之矣窮理則性與命隨之矣孟子之言卽易之言也先儒未嘗不以窮理爲入手但先儒以性卽理也是公共的道理而心是知覺知得公共的道理而後可以盡心故必以知性先於盡心顧其所窮乃天地萬物之理反失卻當下惻隱羞惡辭譲是非之心之理矣

人心爲气所聚勿忘勿助此气常存稍涉安排則霍然而散不能自主故必須存存得恰好處便是養不是兩件工夫易言成性存存可知是一也存心正是盡心天下之理皆非心外之物所謂存久自明而心盡矣造化流行之理萬有不齊小之而爲窮通得喪大之而爲生死殀壽此不齊者正是其畫一所在所謂命也立命則從流行處見主宰生死不過晝夜耳不知者以爲有義理之命有气數之命天固有兩命乎

莫非命也章

生死原是一途凡人貪生畏死所以岐而二之昔祁世培問先師曰人於生死闗頭不破恐於義理尙有未淨處先師曰若從生死破生死如何破得只從義理辧得淸認得眞有何生死可言義當生自生義當死自死眼前止見一義不見有生死在後來先師與世培之死允蹈斯言也盡其道道卽義也盡其道而死者正命也則知非其道而生者之非正命矣巖墻桎梏無論死生皆非正命

萬物皆備章

盈天地間無所謂萬物萬物皆因我而名如父便是吾之父君便是吾之君君父二字可推之爲身外乎然必實有孝父之心而後成其爲吾之父實有忠君之心而後成其爲吾之君此所謂反身而誠才見得萬物非萬物我非我渾然一體此身在天地間無少欠缺何樂如之恕卽仁之下手處非有安彊之分彊之云者卽反身之功思誠之則也故誠外無學立誠焉盡之矣

行之而不著章

天地間道理平鋪夫婦可以與知誰能出不由戶孩提知愛知敬率性而行道不可離說是無工夫未嘗無工夫說是無戒懼未嘗無戒懼人人如此个个圓成只爲妄動手腳凡人動於利欲未免倒行逆施學人不肯安於本分求著求察去之所以更逺昔許敬庵言童僕之服役中節者皆道心也髙忠憲初甚疑之其後體認之久忽覺平日所謂惺然常明之心還是把捉之意而蚩蚩之民有如鳶飛魚躍出於任天之便者反有合於不識不知之帝則耳

恥之於人章

當時遊說之士不出機變之巧及其說行以此誇耀於列國景春之徒欣羨之不置一時以爲經濟豈復知爲恥哉不若人孟子以禽獸比之也誠則是人僞則是禽獸

待文王章

學莫先於立志立志則爲豪傑不立志則爲凡民凡民之後興者艸上之風必偃耳吾因而有慨如洛閩大儒之門下碌碌無所表見僅以問答傳注依樣葫蘆依大儒以成名者是皆凡民之類也故吾讀宋之文集遇此等便不欲觀無柰世眼易欺不敢置可否於其間使此學日流於膚淺耳

附之以韓魏章

今人貧賤則欿然貴富則盈滿何曽著到自己所以忙迫一世茍能不以此爲意其志必有所在矣

霸者之民章

霸者只在事功上補湊王者在心術上感動民之應之亦截然不同驩虞者民爲法制所縛無爭鬭作亂之事皥皥則孝弟忠信相感而化所謂必世而後仁者是也王者未必不行霸者之事而霸者不能有王者之心就如漢唐之治當其太平之時民自驩虞終不免於雜霸三代之治卽其末也故家遺俗流風善政尙有王者气象後世之民但有啼號愁慘求驩虞亦無矣王者吾不得而見之得見霸者斯可矣

人之所不學而能者章

親親仁也敬長義也有親親而後有仁之名則親親是仁之根也今欲於親親之上求其所發者以爲之根有敬長而後有義之名則敬長是義之根也今欲於敬長之上求其所發者以爲之根此先儒所以有性中曷嘗有孝弟來之論性學之不明由此故也

舜之居深山章

野人之在深山與舜之在深山其食息動靜本皆是道不但舜不異野人卽野人亦不能異舜野人凝滯於物未免將不識不知之體化爲知識舜則胸中豁豁無些子積滯善言善行亦只野人之言行沛然莫禦行所無事還其野人之本分而已

無爲其所不爲章

不爲不欲良知也無爲無欲致良知也本是直防無加勉彊人卻爲聞見多了依傍非禮之禮非義之義無地非我出路所不爲者似乎可爲所不欲者似乎可欲以至初心漸漸失卻學者但當於自心欺瞞不得處提醒作主便是聖賢路上人

廣土眾民章

其生色也所謂目擊道存夫子無行不與之妙向使髙談仁義而與竈養學究同其動定則中之所存便可料算故學必到睟面盎背方有根柢

伯夷辟紂章

五畆之宅說者皆云古者授田二畆半在田二畆半在邑習聞而莫知其非也匠人營國不過方九里九九八十一爲方一里者八十一方一里之地爲九百畆以八十一倍算不過七萬二千九百畆耳其中有王宮有左祖右社前朝後市又道凃九經九緯毎經途闊九軌又九卿以至於三百六十官各有公署自公卿而下至於上士中士各有館捨如詩所云退食自公適子之館者又皆有家廟又有賔館神祠作坊倉庫獄囚以上諸項度於王國之中必三分去二所存不過二三萬畆耳而六鄕之民七萬五千家工商各不下萬家卽人給以半畆勢所不能況二畆半乎孟子云願受一防而爲氓禮記云儒有一畆之宮參觀之是知二畆半之說妄矣以今世目驗之小民有地二十步便可造屋三四間足以成家矣則古者一畆百步之地當必容四五家二畆半之地當必容十餘家也然則孟子所云五畆之宅皆在田野與邑中無與明矣

孔子登東山章

遊於聖人之門者難爲言古今諸子百家言人人殊亦必依傍聖門之一知半解而後得成其說何曽出此範圍譬之於水則斷潢絕港無波濤洶湧之觀譬之於明則爝火陽熖所照無幾能如聖門之觀瀾必照乎蓋諸子出其私智穿鑿於一隅一曲井蛙之見或斷或續不成片段故不可逹之天下所謂致逺恐泥也

雞鳴而起章

利與善之間眞所謂毫釐千里此是第一步一生聰明力量都爲此一步所用野葛人參共生一本辧之不得不早也

楊子取爲我章

楊子墨子子莫𨿽判然不同卻都只在事爲上簡防所以有過不及事之過不及處便是惡事念之有依著處便是惡念天地間道理平鋪無方所而有規矩所謂權也吾輩時常動一善念細揣之終是多這念有這念便有比偶有爲我便有爲人有中立比偶生焉有比偶便有貞勝譬如一匹絹才說細便有麤者形他又有更細者形他故曰毛猶有倫有倫則害道

饑者甘食章

古人見道親切將盈天地間一切都化了更說甚富貴貧賤故曰所過者化世人但見富貴貧賤之充塞更轉身不得以爲莫大之事孟子以饑渇二字括之便覺甚輕

有爲者章

此理本是易簡直截欲仁仁至夫婦之愚可以與知與能柰何世之學者道在邇而求諸逺事在易而求諸難自爲支離之說以自纒繞窮年卒嵗靡所底麗是以有掘井九軔而不及泉者何如盡捐故技反身而自足乎

堯舜性之也章

性之爲自誠而明不勉而中不思而得身之爲自明而誠勉而後中思而後得誠無淺深皆由中而出也久假而不歸者不歸於帝王之誠烏知其非有則以五霸終不知其非己有也彼方有功業可見有聲名可借以其在外者爲己之所有也不然𨿽己所不欲爲遷於事勢而不得不爲豈己之所有哉

伊尹曰章

伊尹之志以救民爲主所謂民爲貴君爲輕也放太甲於桐與放桀於南巢其義一也向使桀能遷善攺過未嘗不可復立太甲不能賢豈可又反之乎後世之視天下以爲利之所在故竄奪之心生焉

仲子不義與之齊國章

後世人心汨沒於利欲故利之所在視爲極重之事齊國之利尢爲非望而世之好名者亦遂以讓國爲絕行非聖人不能至於日用倫常之間視爲瑣瑣末節不屑闗懷如此則是宋人之名母而爲聖人者必乖戾絕羣歸之許由之輩堯舜爲不足數矣乾坤之所以不毀人類之所以不滅全在親戚君臣上下太和保合人皆可以爲堯舜矣當時許子之並耕仲子之離母皆墨子之徒孟子所以距之也戰國防趙威後謂齊使者曰於陵子仲尙存乎是其爲人也上不臣於王下不治其家中不索交諸侯此率民而出於無用者何爲至今不殺乎

自範之齊章

睟面盎背廣居之气象也下此之气象皆因所居而變余嘗言今日士大夫大槪多市井之气並其所居者而失之矣有能不脫學堂之气則十無一二也世風之下如此

形色章

形色气也天性理也有耳便自能聰有目便自能明口與鼻莫不皆然理气合一也心是形色之大者而耳目口鼻其支也聖人踐形先踐其大者而小者從之

道則髙矣章

道無形體精義入神卽在灑掃應對之內巧卽在規矩之中上達卽在下學不容言說一經道破便作光景玩弄根本便不帖帖地莊子曰北溟有魚曰鯤化而爲鵬九萬里風斯在下然聽其自化也使之化則非能鵬也

以道殉身章

以道殉身者事君能致其身此身非吾之所得有也以身殉道者世旣喪道道自吾存天下非之而不顧也以道殉人者時風眾勢便以爲道逐隊趨之終身不識道之所在

君子之於物章

自佛氏輪回之說興人物渾然一途人轉爲物物轉爲人一人之身其過去現在未來不知多少父母或前生之父母爲吾今世之犬馬今世之妻孥或是前生之父母故其視現在之父母不過適然之相值防然來去此多生百千之父母何者爲親孝親一念從此斬絕古來辟佛者於此等傷害天理處反置之不道何也及袁了凡設功過格今世奉行之者以虫螺蠢動之生凖折其忤親陷人之事於是肆然爲惡以爲吾有某功可抵也又與於不仁之甚者矣

盡信書章

武成云甲子昧爽受率其旅若林防於牧野罔有敵於我師前徒倒戈攻於後以北血流漂杵是商人自相殺也孟子言以至仁伐至不仁何其血之流杵是明言武王殺之兩意相背則知孟子所見之武成非孔安國古文之武成也古文之僞此亦一證

梓匠輪輿章

規矩熟而巧生巧卽在規矩之中猶上達卽在下學之中學者離卻人倫日用求之人生以上是離規矩以求巧也莊周斵輪之諭欲捨仁義以求道徳捨糟粕以求古人之不可傳正與孟子之意相反

好名之人章

讓國之人必其私欲淨盡誠中形外而後能之若夫矯彊一時好名起見則好利之見埋藏於內不知不覺從不及簡防處條然發露出來猶如見獵心動數十年之心不知伏在何所未易削除也

民爲貴章

周禮疏云社者五土之總神以句龍生時爲后土官有功於土死配社而食稷者五穀之長立稷以表神名棄爲堯時稷官立稼穡之事有功於民死乃配稷而食名爲田正按此則后土也田正也皆是人鬼社稷乃是造化之迹象天地間無一物不有鬼神然其功用之及人非同類則不能以相通社稷二气發莽蕩如何昭格故必假己死龍棄之人鬼與我同類而通其志气是故配食者非僅報其功也卽如郊天祭地有虞氏禘黃帝而郊嚳夏后氏禘黃帝而郊鯀殷人禘嚳而郊冥周人禘嚳而郊稷亦是此意吾與祖宗同气借其配食以與天地相通先儒謂以此崇其祖父只見得一端耳句龍之配社棄之配稷亦以王者之社稷而言下此一國一鄕莫不有社稷則其配食者不必同於王社凡沒而祭於社者皆是配食今之城隍土谷莫不以古來著名者實之如文文山之爲北平城隍周新之爲浙江城隍呂珍之爲紹興城隍鄭虎臣之爲防稽土谷之類皆在耳目間非著名者之爲城隍土谷也亦猶句龍棄之配食一方耳蓋城隍土谷之威靈非人鬼不能運動也由是言之旱漧水溢則威靈澌滅祭不能享其變置社稷也有何不可

仁也者人也章

仁者天之生意待人而凝理不離气也由是而之焉之爲道彼欲求之於未生之前者非吾之所謂道也

口之於味章

耳目口鼻是气之流行者離气無所爲理故曰性也然卽謂是爲性則理气渾矣乃就气中指出其主宰之命這方是性故於耳目口鼻之流行者不竟謂之爲性也綱常倫物之則世人以此爲天地萬物公共之理用之範圍世教故曰命也所以後之儒者窮理之學必從公共處窮之而吾之所有者惟知覺耳孟子言此理是人所固有指出性眞不向天地萬物上求故不謂之命也顧以上段是气質之性下段是義理之性性有二乎

浩生不害章

好必於善惡必於惡性本如是感物而動則有欲有不欲能不失其性體而可欲在善是知及之也善無形質不可把捉我卽可欲之而落於想象終非己有如顏子之拳拳服膺是仁守之也有諸己是學者第一闗作聖之基在是誠僞之分在是從此以往美大神聖日新又新始有工夫可加耳

有布縷之徵章

布縷之徵唐之所謂調也出之於地以地植桑麻耳後來地與田渾兩稅之夏稅秋糧以蠶成於夏故謂之夏稅粟米之徵唐之所謂租也力役之徵唐之所謂庸也三代盛時井田之制民但助耕公田未嘗徵其粟米也力役之徵據周禮賦法三十夫使出馬一匹甲士一人步卒二人三百夫出革車一乘甲士十人步卒二十人三千夫出革車十乘甲士百人步卒二百人三萬夫出革車百乘甲士千人步卒二千人有巾車以授車有馬質以授馬有牛人以共牛有司兵以授兵有司甲司戈楯司弓矢以各授其器未嘗取具於民間也一乘賦三十人止供力役一嵗不過三日豈足爲擾布縷之徵五畆之宅樹墻下以桑不過尺絹大段易辦故並用之而無害據孟子之言其時賦法之厲民盡破三代之制矣然數者之徵皆憑戶口爲政所以盛世之編戶非戶戶而編之也必閱其有丁有力能充賦役者而後著之於籍辧其貴賤老防廢弱者此五者皆籍所不書賦役不及焉賤謂貧不能自存者楚蒍敖之爲政也曰大戶已責趙尹鐸之治晉陽也曰損其戶數所以政不苛而民不怨也卽如唐開寶全盛之時戶不登千萬若以實論之浙東西兩道之地其戶豈止千萬哉蓋下戶之不登於版籍者多矣黃霸僞增戶口亦只是搜括遺漏塡之於冊非以無爲有也諸葛亮謂劉先主曰荊州非少人也而著籍者少令遊戶皆自實此皆衰世之事故欲民無困其於戶口當加之意焉切不可徒仍舊貫也

人皆有所不忍章

不忍不爲之心人皆有之但石火電光斷潢絕港不忍於此或忍於彼不爲於此或爲於彼壅塞而不流行茍能時時以此爲主則逹矣至於無欲害人無爲穿窬無受爾汝卽甚蔽錮之人此心常在無有滅熄茍一返之而是矣然此心流注甚深世人知其麤不知其細麤者人所共見其細者如以言餂以不言餂若是乎應對之常人藏財物於家穴墻而取之人藏思慮於胸鉤隱而出之同一機心用事豈以人所不見謂之不同類哉

堯舜性者也章

此爲性命合一之學堯舜湯武不過生知學知之異皆率性而行者也中禮哭死不回必信所以盡性莫之致而致之爲命若爲生幹祿正行則是有所致而欲致之也非命之本然而於性有所不盡矣堯舜湯武所謂盡性以至於命者也

養心莫善於寡欲章

太極圖說曰主靜立人極此之靜與動靜之靜判然不同故自注云無欲故靜本是趙岐論語仁者靜之注移之於此然濓溪言無欲而孟子言寡欲者周子先天之學動而有不動者存著不得一欲字孟子養心是學者工夫離不得欲字心之所向謂之欲如欲正欲忘欲助長皆是多欲但以誠敬存之便是寡欲蓋誠敬亦是欲也在學者善觀之而已

孔子在陳章

世道交喪聖王不作天下之大兆民之眾要不能空然無所挾以行世則遂以舉世之習尙成爲學術但論其可以通行不必原其心術揣摩世態陪奉人情在世路則爲好人在朝廷則爲鄙夫凡朝廷之資格官府之舊規往來之情靣胥吏之成例彌縫周至無有罅漏千百年來糜爛於文网世法之中皆鄕願之薪傳也卽有賢者頭出頭沒不能決其範圍茍欲有所振動則舉世目爲怪魁矣以是詩文有詩文之鄕願漢筆唐詩襲其膚廓讀書有讀書之鄕願成敗是非講貫紀聞皆有成說道學有道學之鄕願所讀者止於四書通書太極圖說近思錄東西銘語類建立書院刋注四書衍輯語錄天崩地拆無落吾事夫子之惡之亦逆料其禍必至於是也狂狷是不安於流俗者免爲鄕人方有作聖之路

由堯舜至於湯章

此是孟子自序如莊子之天下史遷之六家指要一例道之在天地間人人同具於穆不已不以一人之存亡爲增損故象山云且道天地間有个朱元晦陸子靜便添得些子無了後便減得些子然無添減而卻有明晦貞元之防必有出而主張斯道者以大明於天下積久而後气聚五百嵗不爲逺也堯舜以來其期不爽至孟子而後又一變局五百嵗之期杳不可問然而無有乎爾孟子不敢以見知自居也則亦無有乎爾言五百嵗之後未必有聞知也蓋孟子已自前知不待韓子言軻死不得其傳而後信也說者謂孟子歿千五百年而周子出河南兩程子爲得其傳𨿽然大醇而小疵終不及於三代豈世運之遞降乎吳艸廬曰堯舜而上道之元也堯舜而下其亨也洙泗魯鄒其利也濓洛闗閩其貞也余以爲不然堯舜其元也湯其亨也文王其利也孔孟其貞也若以後賢論之周程其元也朱陸其亨也姚江其利也蕺山其貞也孰爲貞下之元乎

孟子師說卷下

