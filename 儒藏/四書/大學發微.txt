

欽定四庫全書

大學發微

宋黎立武撰

聖賢身系道統莫不有書以明授受之防大學其曽子之書乎曽子傳道在一貫悟道在忠恕造道在易之艮曽子嘗曰君子思不出其位此艮象也學大學者其以是求之大學之道其要有三曰明明徳曰新民曰止至善申之以知止又申之以於止知其所止者所謂致其知知之至也是知止善爲三要之基其大法存乎止大學之事其條有八始之以致知格物而道以明終之以齊家治國平天下而道以行中之以誠意正心修身者其本也存諸我爲誠扵中推諸物爲心誠求之是知誠意爲八條之的其大防存乎誠誠所以盡性止所以存誠止其所止非所謂貫於一乎修身以上明明徳之事也非所謂忠乎齊家以下新民之事也非所謂恕乎八條未陳三要旣舉首掲知止片言繼之以定靜安繼之以慮而得定靜安則止得其所可知慮而得則意誠而心正可知又非所謂思不出位乎治平二章皆發明恕義謂有諸己而後求諸人無諸己而後非諸人且拳拳乎藏身不恕之戒充而廣之以極夫仁人之道仁者之事由家而國則孝事君弟事長慈使眾仁興仁讓興讓宜家以教國人曰有其機焉由國而天下則老老而興孝長長而興弟卹孤而民不倍以任賢去邪通天下好惡之公以聚民聚財明公私義利之辧曰有絜矩焉機者視儀聽倡之至速矩者通乎上下前後左右而一致噫此皆推己及人恕之事也然則盡己之忠其道安在毋亦扵修身正心求之乎然二章言身不修不曰修之者何說言心不正不曰正之者何爲惟誠意章首言毋自欺兩言必愼其獨修身正心之道其在是乎亦曰誠而已矣夫盡己之忠推已之恕非誠何以先儒論一貫忠恕無不歸之扵誠誠者何中庸孟子皆曰不明乎善不誠乎身善則誠之源止善則誠斯立此大學所以教而曽子守約之學是在夫物有本末本其本者非物也事有終始始其始者非事也曰本曰始不在我乎如或昧其本始事而事之物而物之此蓋多學而識之非所謂一以貫之也爲格物致知之學者不於知止片言求之何以識聖賢之蘊伊川曰止如君止仁臣止敬之類易所謂艮其止止其所也兼山氏論知止亦曰止之義出扵易之艮止也如之何本扵誠而已誠立則性盡性盡則人物之性皆盡其於應物也何有防哉言乎艮之彖曰止其所象曰思不出位位以所言不出以止言嘗觀諸艮其象山其體止而艮土也五行之土扵五常爲信扵五事爲思信者誠也仁義禮智之性以誠爲本思者幾也危微精一之心其幾甚微然以位言者五行之主曰土實居中虛之位五事之主曰思亦宜不出中虛之位誠性中存正位居體至善之所也心官中主思不出位誠意之端也知至善所止則定不妄動能靜能安是爲萬善之本知意之先誠則動必由中能慮能得是爲萬化之原穆穆文王於緝熙敬止惟敬是止內也而非外也有如仁敬孝慈信莫不根原人性之至善而得所止審察吾意之方動而致其誠由五行五常五事論之艮有思誠之道焉聖賢體易是以有窮理盡性之學吾不得不究其說夏建寅爲人統易首艮曰連山艮人道也爲人則有身身艮一也艮向爲身身背爲艮故觀身扵艮而得不獲其身之理則復乎正位而造乎誠中此湯武身之而顏子之復也凡人之身所向者明耳目之所感境物之所遷意馬心猿何有底止動而之妄則天君主宰離位失所矧以家國天下之身毫釐千里得不致謹扵幾善惡之間誠形動之際此艮所以深明夫誠身之道吾觀大學以修身爲本故知有得扵思不出位之艮也𨿽然止不徒止又曰時止則止時行則行動靜不失其時其道光明時止則止誠性內徹理明欲淨不累扵形骸故曰艮其背不獲其身時行則行誠明外融八荒我闥不累扵境物故曰行其庭不見其人由一身之外言之庭之扵家國天下一也聖人舉而措之皆行其庭之事也內則自明明徳外則明明徳扵天下動靜一道光明可知艮之妙防蓋如此其在虞書精一之防曰允執厥中幾康之戒曰安汝止隆古三聖人口傳心授爲百王出治大法曰中曰止之外無他道也易以止大學以知止蓋至孔門而大明焉此書讀者所先以爲明白簡易然道闗扵天下國家者至大統系乎古今原傳者至重殆未敢以淺窺由聖賢之微言遡帝王之心法道理有不由造化出者乎故以曽子所造言之吾知大學之道出扵易

大學發微

古大學本旨圖

