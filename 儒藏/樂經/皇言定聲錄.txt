

欽定四庫全書

經部九

皇言定聲錄

樂類

提要

【臣】等謹案

皇言定聲錄八卷

國朝毛奇齡撰其書皆闡論樂律凡一百餘條爲圖者十六自稱推本

聖祖仁皇帝論樂之明訓而抒其所見故以名書其所齗齗致辧者乃九聲七調之說合五聲及宮淸商淸角淸徵淸爲九聲合五聲及變宮變徵爲七調謂曲聲不用二變而器色以七調之色字應之故九聲爲聲七調爲調因又辧昔人以變宮在宮前變徵在徵前爲非而移二變於二正後蓋熟於吹簫笛者翻宮換調以宮逐羽聲則羽爲宮而宮當商商當角角當徵徵當羽皆差一位故變宮本在羽後

宮前者變而居宮後商前矣變徵本在角後徵前者變而居徵後羽前矣此今管色字所常用並非奇齡以獨創得之者也其餘自行已意往往攻駁古人辭气亦不免太過以其議論頗見辧博姑存之以備參考焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

皇言定聲錄卷一

翰林院檢討毛奇齡撰

樂記曰夫樂者音之所由生也又曰樂必發之於聲音不於聲求樂而求之器術此羲和備數紀一衍萬之學所從興而樂因以亡攷史誌引書有五聲六律七始九歌而春秋論樂則又有五聲六律七音九則夫五聲六律世所共曉也而至於七始九則七音九歌則自漢迄今皆昧昧焉今實按樂聲則一爲五聲一爲四淸聲【四淸聲者卽五聲之淸聲也但有宮淸商淸角淸徵淸而無羽淸爲四淸】合五聲四淸則九聲也故一爲九聲而五聲之中復有二變聲【二變者變宮變徵也】合五聲二變則又七聲也故一爲七聲一爲二變聲其爲九聲卽向所謂九歌【歌卽聲也】九則【爲歌之法則】而其爲七聲卽向之所謂七音七始【以七音立調每一聲爲一調之始】九歌立聲七始立調凡歌聲器聲曲調器調則皆已大備

而於是統之以十二律而樂聲終焉故一爲十二聲而五聲爲一通四淸聲九聲爲一通七調二變聲爲一通十二律爲一通凡四通而至於十五聲十六聲倍聲子聲變聲半聲之論聲十六調十九調二十四調二十八調四十律六十律八十四律三百五十律之論調則但以刋繆𨿽合之考法紀器又爲四通然亦緒論並及之而非其要也總之求實事不求虛詞務可行不務可言恪遵

一皇之明訓以逺辟千聖之遺緒在

廷之臣豈無後夔姬旦能知律呂者亦惟於賡之下闡

皇言而共考驗焉

五聲第一

樂始於歌而定於聲聲者五聲也夫聲則何以定於五也曰天數五【一三五七九】地數五【二四六八十】合天數地數而五聲生焉五聲者一曰宮二曰商三曰角四曰徵五曰羽其生聲次第則曰羽徵角商宮【天一合地六生羽地二合天七生徵天三合地八生角地四合天九生商天五合地十生宮】而聲生之自爲次第則曰宮商角徵羽【宮爲中聲而居五聲之長則在本調中宮最下第一商次下第二角半下半髙第三徵次髙第四羽最髙第五】蓋生聲者從上而下而聲生之自爲次第則從下而上【聲髙爲上故羽從上下聲低爲下故宮從下上】其生聲聲生正

皇言所雲天地有定數者至於相生之次所雲宮徵商羽角者則生數之法與聲音之事絕不相渉【史記宮生徵徵生商商生羽羽生角皆以數相生爲次第者】故有以聲配聲者天數五聲地數六聲【卽六律也五聲爲聲六律爲調】合天數地數則爲七聲爲九聲【天一合地六爲七聲卽七律也地四合天五爲九聲卽五聲加四淸聲也九聲爲聲七聲爲調】而七聲分五則爲二【七聲者合五聲二變聲爲七故七聲分五則爲二】九聲分五則爲四【九聲者合五聲四淸聲爲九然四淸卽五聲之淸者故九聲分五則爲四】凡分合之間無非五數【合者一合五爲六故天一則地六二合五爲七故地二則天七四合五爲九故地四則天九分數見上】而宮居五位則並防分合之迹而由五聲以至十五聲而聲音之事於此而盡【天五地十合之爲宮則合爲十五分爲三五無有他數但曰人聲十五聲而聲已盡矣以上凡四淸二變九聲七聲說俱見後】若夫以聲配數則毋論五行五气五色五味所配無益【五行金木水火土五气春夏秋冬中五色靑黃赤白黒五味鹹苦酸辛甘其相配如宮配土商配金角配木徵配火羽配水類】而卽以之配天干則宮爲戊巳【五土】商爲庚辛【四金】角爲甲乙【三木】徵爲丙丁【二火】羽爲壬癸【一水】以配地枝則宮居未申之間總十二辰而商爲申【七】酉【八】戌【九】角爲寅一卯【二】辰【三】徵爲己【四】午【五】未【六】羽爲亥【十】子【十一】醜【十二】以配八卦則宮居中位爲十五而商居兌四角居震三徵居離二羽居坎一以配九宮則宮爲太乙居五商爲右巽七角爲左震三徵爲戴坤九羽爲履坎一凡此者皆數之配也然而聲音何與焉先臣嘗曰樂未嘗亡也天下豈有人聲而亡之之理自漢後論樂不解求之聲而研分劃寸校鐘算律而樂遂以亡如樂之有五聲亦言其聲有五耳其名曰宮曰商亦就其聲之不同而特名之作標識耳自備數之說起並不解何聲爲宮何聲爲商而開卷計數徒然以三九倍四之法【倍其實四其實三其法九其法皆律書算術】操防握算紛綸滿帙而欲使宮商律呂顯然復明於人間豈可得也

於是有專求之五聲者以言其體則曰重【宮】敏【商】經【角】疊【徵】柳【羽見爾雅】以言其用則曰君【宮】臣【商】民【角】事【徵】物【羽見樂記】以言乎徳則宮者中也商者章也角者觸也徵者祉也羽者宇也【見漢志及劉歆鐘律論】以言乎才則宮爲含容商爲開張角爲駭躍徵爲止息羽爲依紆【見白虎通】以言乎器則宮近土壎商近金石角近革木徵近弦鞀羽近匏竹【見樂書內編】以言乎數則宮數八十一商數七十二角數六十四徵數五十四羽數四十八【見史記律書】而究於聲則貿貿焉

乃於是刻求之聲而古無其書惟樂記有反言之者宮亂則荒【謂其聲荒散】商亂則陂【謂其聲傾陂】角亂則憂【謂其聲憂離】徵亂則哀【謂其聲哀思】羽亂則危【謂其聲危廹】夫不知宮何爲聲商何爲聲角與徵羽何爲聲而欲明其聲之不荒不陂不憂哀危廹得乎若管子所云則但言聽聲之法如牛鳴窌中【聽宮】如離羣羊【聽商】如雉登木【聽角】如負豬豕【聽徵】如鳴鳥在樹【聽羽一作如馬鳴野】其擬似之聲不可捉摸而班氏白虎通依仿史記則又言聽其聲而觀乎其驗如雲聞宮聲者莫不溫潤而寛和【土徳信】聞商聲者莫不剛斷而立事【金徳義】聞角聲者莫不惻隱而慈愛【木徳仁】聞徵聲者莫不喜養而好施【火徳禮】聞羽聲者莫不深思而逺慮【水徳智】則𨿽以言聲而實於聲無與焉惟陸氏宮譜有雲宮音函宏商音舂融角音駿發徵音皦潔羽音蜚越此則實實言聲者然以此定聲而仍不能定假如歌宮調者欲其函宏然而每一出字則領均收韻各有本音不能字字皆一轍也且曲有字聲又有歌聲字聲從音歌聲從調昔人所謂短長剛柔不拘一律者【莊子有短有長有柔有剛變化齊一不主故常】焉能出字入調皆得函宏以應之況人聲不齊假有迅喉者於此以羽調歌宮聲所謂羽之宮者蜚越不暇焉能函宏且函宏亦彷佛云然未必如分刌刻畫可把捉也我以爲函宏而彼不以爲函宏將安辧之乃陳氏五聲論則又云聲出於脾合口而通之謂之宮【其聲最濁重以舒】聲出於肺張口而吐之謂之商【其聲次濁明以敏】聲出於肝而張齒湧吻謂之角【其聲半濁半淸防以約】聲出於心而齒合吻開謂之徵【其聲次淸泛以疾】聲出於腎而齒開吻聚謂之羽【其聲最淸散以虛】此則於五聲出入似乎有據然而倍見慌忽者彼徒以五聲所用外爲喉齶舌齒唇五聲所配內爲脾肺肝心腎也夫不以宮聲爲喉商聲爲齶角聲爲舌徵聲爲齒羽聲爲唇而混言張口合口吻聚吻開斯已謬矣若夫人聲皆出自肺必如史記曰宮聲動脾商聲動肝徵羽聲動心腎亦約略以內配言之何嘗謂宮聲出自脾角聲出自肝徵羽聲出自心腎而以此定聲卽以此立部耶且聲亦何能出自脾與肝與心腎也夫聲最難明所賴者有考驗耳彼張口合口猶或望而可知若夫出肺出肝則何從校之且紙上空言其遺禍非一朝矣試卽以歌法例之如朝防燕饗多用商調吾不知周時歌鹿鳴者其調何等而但試之以商聲其能使呦呦鹿鳴諸字皆字字出肺而張口而吐之與否況以是而推之六朝之淸商曲詞唐之商調曲欲其張口出肺而歌子夜歌涼州歌摩多樓子是怪事也夫如是而欲樂之不亡何得也【或雲宮調一淸三濁𨿽一曲之中一髙二髙三髙而四淸之中統不出宮淸而宮調名焉若商調則兩淸兩濁如唐商調曲俱用髙仩字掣調其末曲用髙伬者便謂犯角此最可驗者若角調則一濁三淸徵調則四淸無濁舊時有傳故明寧府樂錄歌法且有圖記歌訣可以歌唐五調曲詞今亦不傳矣若其餘論聲者亦仍是影響語耳】

然則宮商角徵羽其謂之何先臣曰宮商角徵羽者一二三四五也夫一二三四五而何以謂之宮商角徵羽曰聲有淸濁有髙下淸濁者喉齶舌齒唇也【齶者喉舌之間連齦而上覆者舊作喉舌牙齒唇非是】髙下者一二三四五也歌聲有淸濁故惟歌聲可曰喉齶舌齒唇【喉爲宮聲最濁唇爲羽聲最淸大抵歌聲字聲每平列皆有淸濁不必分髙下也如宮爲濁聲爲宮宗爲淸聲爲徵類然皆平歌平讀不必髙下】調聲有髙下而無淸濁故凡調聲必曰一二三四五【調之淸聲卽濁聲之復見者然祗名髙下而不名淸濁以淸濁可平列髙下不可平列也】蓋宮者第一聲商者第二聲角者第三聲徵者第四聲羽者第五聲也曰豈無六七八九十乎曰有之有則何以止於五曰六七八九十卽一二三四五也夫調止五聲其聲皆防列如圭表然如納陛拾級然與尺度之衡列不同故自一至五而低髙已備若欲再加則卽從五聲再周之其第六聲卽第一聲也其第七聲卽第二聲也推而至於第八第九皆然【凡七聲九聲十二聲十五聲以及旋宮之法皆本諸此】此不特人聲然也卽器聲亦然人聲止於五卽器聲亦止於五故簫笛色譜凡有七色而其二不用【七色者尺上乙四六凡工也其二不用者如正宮調不用乙凡類】止五聲也琴有七而六卽一之淸七卽二之淸亦止五聲【舊以七爲七律非也七律有變宮變徵皆無同聲今七與二同聲六與一同聲則仍是五聲六七者祗一二之淸聲耳若十三徽分刌𨿽多然每刌有復聲仍是五聲一轉與簫笛同】卽推之箏瑟鞉或隔七而應或隔一而應而其爲五聲則無勿同【箏瑟隔七而應第八與第一同聲以中加二變爲七律故以八應一也若去二變則仍是以六應一止五聲也弦鞉古器名今名三子其第三次撚與第二散彈同音是隔一也然自三次撚至二散彈中隔四聲則仍五聲也】今

皇上諭笛色則以髙字爲五聲之轉【髙字如髙仩髙仜之類髙仩髙仜卽上工之轉髙低同音】至

諭絲色則又以八聲爲一聲之應【八聲應一聲義見前以八應一卽隔八相生之法大抵瑟二十五中間一黃不彈其內十二與外十二淸濁同聲卽十二律也故舊譜謂第一黃鐘中第十四黃鐘淸第二中呂中第十五中呂淸第三太簇中第十六太蔟淸推至十二律則自一至八正黃鐘下生林鐘之位所謂隔八相生者若去大呂中呂二變則仍五聲也隔八相生說見後】是奉此

聖諭以定五聲而凡二變四淸七始九聲十二律皆從此興焉以定八音而凡鐘分律率損益變半上生下生之紛錯皆從此正焉蓋樂律所主惟在五聲五聲定而眾聲俱諧【卽二變四淸等】樂器所重祗在絲竹絲竹釐而八音具舉【絲竹在諸器中獨能備眾音以相爲轉環其餘金石革木皆一考一聲無歌聲淸濁律呂髙下之節故絲竹一定而八音舉矣竹兼匏土】是此一考定而元音大辟景運旋開上以躋軒皇而有餘下以祛秦漢以來二千餘年之訛謬而無少間

神聖聰明破天出地創一代之謨垂萬世之法不特漢之京鄭魏之杜夔晉之荀勗張華唐之張文收五代之王朴宋之和胡李馬諸臣皆深媿譾劣卽以觀之夔倫曠摰恐亦相顧眙嘆爲莫及自非

聖人特出古樂當興何以至此故第以五聲推之由五聲而加二變爲七聲七聲卽五聲也以二變不用也【說見七調第三】五聲加四淸爲九聲九聲卽五聲也以四淸卽五聲之再周也【說見九聲第二】九聲加三聲爲十二聲十二律卽五聲也以九聲加二變並一變淸爲十二而總之爲七聲之再周七再周猶五再周也【說見十二律第四】然則無十三十四十五乎曰有之五聲三周卽十五聲也【說見後】有十六十七十八十九二十乎曰無之此正前所謂五聲者蓋豎列而非衡列者也假使衡列則何止二十𨿽推之至千萬可也惟其豎列則自極下至極髙有多聲乎夫天地自然之聲祗有五聲故歌聲五聲而止調聲七聲而止一歌之聲與一調之聲九聲而止轉歌之聲與轉調之聲十二聲而止人聲十五聲而止若再髙則人聲嗄歌聲煞器聲竭嗄者啞也莊子嚎而不嗄煞者聲澌也竭者盡也後儒不曉豎列限度任意推算遂有廿四調六十調八十四調三百六十五調之譊譊妄矣譬之宮室衡列千間萬間推而至子九州四海何窮何盡而層棟豎列有能於七重九成五尋百尺諸度外更增上乎桑門造浮屠以十五丈爲一章蓋髙下拾級其裁量不過如是也故曰人聲十五聲而止也

然則第一聲者乃聲之至下者乎曰又不然宮聲者中聲也中聲在髙下之間而商角徵羽以次上而環應之故劉歆鐘律論謂宮居中央爲四聲之綱而雄以爲聲生於日戊巳爲宮此猶宮室之宮居中而覆乎四隅所謂得天地之中气以爲聲始者觀簫笛色以中四爲正宮調而歷商角漸髙以至於徵羽則反從低下爲髙而與之環接【說見笛色譜】以爲中也故謂宮聲爲第一聲則可爲至下聲則不可然則宮聲必第一聲乎曰然然則何以爲旋宮之法曰旋宮者旋爲第一之聲也如旋第二聲爲宮則第二聲卽第一聲也向之所爲第一聲者今旋之爲第五聲則羽聲也一二三四五可旋而宮商角徵羽之一二三四五不可旋故曰宮商角徵羽者一二三四五也然而孰爲宮調孰爲商調則猶未及也【說見七調第三】

五聲圖

【古云左圖右書則書必有圖況樂聲之難明者乎特世之爲圖者非鬴龠斛尺卽鐘石簨簴且旁及八卦九宮五行五事𨿽象繪滿前而於聲無與玆特取其系於聲者稍圖之以備考證非侈覽云】羽【第五聲】徵【第四聲】角【第三聲】商【第二聲】宮【第一聲】

【五聲由下而上有髙低而無淸濁以淸濁可同聲髙低不能共律也故宮爲最下羽爲最上皆以下上爲次第焉若天地生聲次第則羽一徵二角三商四宮五若三分損益次第則宮一徵二商三羽四角五若隔八相生次第則宮一商二徵三角四羽五然總與聲無與者惟隔八相生乃生聲之法旋宮立調所系尢切其說見十二律捲至於方位則人所共曉第取與數相配者附見於此】

【角

角】

【三分損益】羽宮徵

【隔八相生】羽宮徵

【商

商】

皇言定聲錄卷一

欽定四庫全書

皇言定聲錄卷二

翰林院檢討毛奇齡撰

四淸聲九聲第二

【歌調器調皆九聲蓋合五聲四淸聲而得九者故九聲第二而聲已盡於此】

夫聲祗有五而歌曲之聲髙下抗墜每不止五聲而四淸聲生焉四淸聲者宮淸商淸徵淸角淸也夫聲則何以謂之淸也曰五聲爲正聲乃有加於五聲之上者則由六而上宜更爲立名而無如六七八九𨿽髙於五聲而其聲與五聲相同前所云第六聲卽第一聲第七聲卽第二聲第八聲卽第三聲第九聲卽第四聲者則由六而上𨿽有遞髙之四聲而實則較淸於前四聲而止則謂之淸聲而已然何以無十無羽淸也曰向使曲調於九聲之上可以再加亦何難有十向使五聲於徵淸之上可以再淸亦何難有羽淸乃五聲至四復而其聲已窮曲調至九層而其聲

已掣卽器調至九字而其字已不可上此眞天地之定數非有彊也故凡言淸樂則祗有淸宮淸商淸角淸徵而無淸羽可驗也凡立器字則於四上尺工六五字之外祗有髙伵【卽四字】髙仩【卽上字】髙伬【卽尺字】髙仜【卽工字】而無髙【卽六字】可驗也【器色必以管笛色爲準舊色由下而上以五乙上尺工凡爲次今色以工凡六四乙尺爲次而加上字於乙尺之間】若夫曲調之止於九卽以器調之止於九而知之儻或再髙一聲則器調劣再低一聲則器調劣可驗也【又國語曰大不逾宮細不過羽以細聲至羽聲而止此正羽無淸聲之證又隋唐以後不用徵聲正不用羽淸也十二律以防賔爲黃鐘宮第一調之羽按之無淸故嘗不用而舊注以防賔爲變徵故誤羽爲徵實則無羽淸非無徵也若九聲無十則漢時九宮之法原自如此今誤傳洛書有九無十正此數也後金元樂府減五調爲四調而合名九宮亦與此同至若隔八相生還相爲宮之法則原無羽淸原無變徵淸固知天地自然聲音本自如此非有彊者】

然則四淸外無淸乎曰有有則何以止於四曰以其非九聲之數而不之用也歌調有七聲而其二不用器調亦有七聲而其二不用【說見五聲第一】其不用者曰二變一變宮一變徵也【說見七調第三】五聲有四淸二變亦有一淸但有變宮淸而無變徵淸以徵淸太髙也然第備之以爲七調之用而每調中之九聲則仍不及焉夫不及則𨿽不止於四淸而可限之爲四淸蓋七調有五淸九聲祗四淸也

然則二變變淸亦有用其聲者乎曰間亦有之第非五正聲之所必及故九聲亦不及焉其用之者率塞外之聲如荊軻北燕始歌變徵【卽燕代間北聲】而其後宇文周時始播七聲於中國【玆樂工隨突厥皇后入中國有琵琶七聲】當時稱爲玆七聲唐作坐部樂半及其聲【唐以裔樂難習坐而奏之名坐部妓能習七調】至遼金元作大樂雅樂則全用之今所稱北曲是也【今歌工凡北曲俱用五聲出調字曰七聲】夫旣歌七聲則自有變淸聲在七聲之外故龜玆舊譜有七聲又有五旦【二變祗有變宮淸故第加一淸爲五旦始知從來定聲無同異者】五旦者五淸也禮記以淸明爲旦明是也蓋旣有五旦則變淸聲在其中焉除四淸外一爲變淸故曰七聲變淸聲亦偶用之而非其常也故曰歌調器調祗四淸聲也五聲合四聲九聲也

然則調有五淸乎曰調則自有五淸所以限爲四淸者以其聲也隋唐以還不識四淸不識二變因不識七調並不識十二律而於是聲與調兩不能分夫七調者所以逐五聲而立調者也以中有二變𨿽不用其聲而存其聲以爲調故曰七調但七調之中五正四淸合爲九聲而加以二變則二變有一淸共加三聲而十二聲生焉夫然後創爲十二調以周旋其聲使還相爲宮是七調者旋其聲而十二調者則旋其調者也自旋宮久廢隋唐之間皆用黃鐘一宮以定樂而五代及趙宋則又多立宮調爲旋宮而分而不旋【蔡元定詳剖十二律至六十律名旋宮然俱各爲宮而不相通其他和胡馬李諸樂皆然】而至於其聲其調則又周羅雜列而混而不分如五聲九聲無變淸以其聲也而七調十二律有變淸則以其調也乃曩時宮懸原有五淸如五淸鐘五淸磬皆備一懸而不解爲調用不能考擊唐協律張文收與少卿祖孝孫較太常古鐘數有十二而近代祗用其七餘五淸鐘不能用號爲啞鐘此是以七聲加五淸爲十二律者若五代太常鐘磬十六枚爲一簴【古鐘磬編懸皆有十六本周禮二八之制不止五代】十六枚者正五聲四淸而合七律爲十六者也古者重九聲又重七律九聲考聲七律考調故合七與九而並設之爲一簴十六者九與七也其數右七左九上正下淸而各分其半【簴設二層自左而右一宮二商三角四徵五羽六宮七變八冏爲上層乃自右而左九角十徵十一變十二羽十三徵淸十四角淸十五商淸十六宮淸爲下層四淸與四正上下相對其說見寧府樂錄詳後卷】此與漢成帝時犍爲水濵得古磬十六其數正同【見前漢志又後漢志亦有古鐘十六古磬十六無簴語】而當時不解𨿽懸四淸鐘四淸磬而廢而不擊至宋集賢校理李照反言十二律聲已具備餘四淸聲乃鄭衛之樂請去之使邪僻之音無由而進蓋欲滅其迹以文其所不知也及詔不肯廢謂俟知音能考擊者令有司別議以聞而旣而劉幾楊傑欲請考擊【惜其考擊仍不合】則馮元範鎭輩相繼排詆以爲淸聲不見於經夫周禮小胥注明云鐘磬者編次之二八十六枚而在一簴謂之堵十六枚者卽此五聲四淸加七聲也乃以兩宋儒者妄言制樂而李照範鎭胡瑗阮逸輩皆目爲淫聲爲鄭衛之樂卽蔡元定論律呂亦謂樂有半聲子聲而無淸聲【朱子曰淸聲卽半聲取其輕淸如黃鐘九寸只用四寸半類】至陳樂書竟曰古止有六律而後世四淸興焉律之所以不正也止有五聲而後世二變興焉聲之所以不和也又云四淸之名起於鐘磬二八之文豈鄭氏傅防漢得石磬十六而妄爲之說耶【鄭康成注周禮得漢石磬卽漢志得古磬十六事此駁說又襲杜預語】二變之名起於六十律旋宮之言豈京房班固傅防左丘明爲之七音以奉五音之說耶【京房作六十律班固漢志有二變相生法七音奉五音見左氏國語】夫以兩宋文學皆自詡知音識律而不解七聲不解四淸不解二變尙欲握觚操龠絣絲截竹以誇言和聲妄言气爲之著書以立法不亦寃乎遼代創大樂尙曉四淸仿西域七調爲七聲一如龜玆所傳舊律至於淸聲則獨能去一變淸但取五聲之四淸而以二十八調其曰婆陀力旦【旦解見前】卽宮淸也故其所七調皆稱宮【如正宮黃鐘宮類】曰雞識旦卽商淸也故所七調皆稱商【如雙調林鐘商調類】曰沙識旦卽角淸也故其所七調皆稱角【如大食角髙大食角類】曰沙侯加濫旦卽徵淸也故所七調皆稱徵【如般渉調髙般渉調類般渉華言徵也】𨿽其所爲調不解何等然能於舊譜五旦中獨去一旦爲四淸此則隋唐後立樂所不及者況其所去者適是羽淸以羽無淸聲也不知當時何以便見及此【遼在唐時尙能得宇文七聲唐坐部淸樂且五代喪亂不及故能存其意宋經五代兵革後已失舊傳而儒者又以西域七聲爲非是故舉世茫然耳】

若五代王朴亦稱知音然亦以律半爲淸如雲黃鐘九寸半之則爲淸聲倍之則爲緩聲【朱子蔡元定皆主其說然蔡又不知所始謂唐末喪亂樂人散亡禮壊樂崩朴以私意撰四淸聲竟似四淸起於王朴殊不可解】夫淸聲與正聲本同聲相應而淸濁分焉故曰淸若律之半聲能與正律爲同聲乎【說見諸聲第五】至沈括筆談謂十二律並淸宮當有十六聲明全賜樂典序又云簫韶十六管【卽排簫也】合鐘磬之懸同用四淸爲淸角夫曰十六聲曰十六管此稍知樂懸者然一曰淸宮一曰淸角何耶【一宮無四淸若黃鐘宮太簇宮類則又不止於四矣】至俗樂相傳有以十二律名名四淸者如曰黃鐘淸大呂淸太簇淸夾鐘淸而宋時笛色亦用之如下凡曰黃鐘淸髙凡曰大呂淸下五爲太簇淸髙五爲夾鐘淸類夫四淸本五聲之淸而攺爲律名固已非是況下五髙五總一聲而淸濁分焉乃占二淸聲豈有此理

有言三淸聲者全賜樂典序云周人七律益三淸聲爲淸徵有爲七淸聲者宋元丰中詔楊傑定大樂傑言四淸聲者應聲也十二律本重大必得輕淸者應之若不用四淸是有本而無應也於是制管十九以十二管給本聲而以七管給應聲爲七淸聲焉有作十二淸聲十六淸聲者相傳唐樂有淸聲十二爲一簴【朱子注律呂新書謂十二律皆有淸聲】而宋崇寧方士魏漢津以十二律作二十八調分正聲十二中聲十二而以四淸聲附中聲十二之後爲十六淸聲【以舌有十二編懸十六編懸之殊故分十二簴爲正聲十六簴爲淸聲】此皆杜撰妄誕無所依據者勿道可也

四淸圖

羽【五】徵【四】角【三】商【二】宮【一】

【無徵九角八商七宮六淸淸

淸淸

淸】

九聲圖

【徵九角八商七宮六淸淸

淸淸】羽【五】徵【四】角【三】商【二】宮【一】

【歌聲曲調器調每調於五聲上又加四層其實卽此五聲再周之謂之淸蓋五聲之淸者也惟羽聲無淸則以髙不可上而隔八相生之法獨無羽淸此亦天地定數造化之最奇者若器調之淸卽器色中之髙字每調九聲四髙字亦不易之理則亦天地定數也】

【七調有變宮變徵較五聲加二聲然不以之入曲調閟二字不用卽二變亦有變宮一淸而無變徵淸以髙而難上見後隔八相生旋相爲宮之法但四淸外𨿽有五淸然在九聲中無此數耳】

【四淸五淸皆起於鐘石舊編懸有十二枚除七聲外有五淸而世多不識如唐人以五淸鐘爲啞鐘是也若古有編懸十六爲一簴者見周禮二八之文則正以七聲爲一通九聲爲一通而合之爲二八十六之數古人重七聲九聲故並列一簴而分七聲二層爲調用分九聲二層爲調聲器聲之用則十六聲者正合七與九而爲一懸者也故歷代相傳猶存其名曰四淸而不敢變近代樂亡猶知四淸名者此非編懸功乎後見寧府樂錄有五鐘記字皆取五聲半字爲之似避重見者正以十六懸中合七與九則有五聲重出故也說見後樂器第八】

器色四淸九聲圖

【鐘磬色五聲列上簴四淸列下簴其數合七律環列有式見後】

【十徵十角十商十宮三淸四淸五淸六淸】五【羽】四【徵】三【角】二【商】一【宮簫笛色此專記宮調聲】

仜【徵淸】伬【角淸】仩【商淸】伵【宮淸】六【羽】工【徵】尺【角】上【商】四【宮琴瑟色此專記散聲琴六一同聲七二同聲仨伵卽三四也散彈向內曰勾】

【伵徵仨角七商六宮五羽四徵三角二商一宮勾淸勾淸勾淸勾淸勾勾

勾勾

勾瑟凡十二去二六九三變不用餘九卽九聲也】

【十徵十角二淸一淸】十【商淸】八【宮淸】七【羽】五【徵】四【角】三【商】一【宮】

編懸式【鐘磬十二鐘磬十六此並記變聲】

【一宮十六淸一宮十二淸

二商十五淸】

【二變十一淸

三角十四淸十三商十淸十

四徵十三淸】

【二四角九淸六

五羽十二羽五徵八淸

六宮十一變

六變七羽

七變十徵八冏九角】

【十二聲一簴則五淸之懸也其懸皆以正淸分上下考擊諧便惟變徵與羽皆無淸者故自爲上下而十二律皆各得焉】

【十六聲一簴則四淸簴也其懸在九聲亦以正淸分上下得八聲爲一簴之半而羽聲無淸與羽調列上下層其在七聲則宮變並列徵變並列以便考擊而以商角爲上下者無變故也古宮徵合稱以有變商角合稱以無變非偶然者宮冏角徵羽卽宮商角徵羽見寧府樂錄】

五淸附圖【十二聲卽見於此】

羽【七變六徵】徵【五】角【四】商【三變二宮】宮【一】

【無無淸淸】淸【十二】淸【十一】淸【十】淸【九】淸【八】

皇言定聲錄卷二

欽定四庫全書

皇言定聲錄卷三

翰林院檢討毛奇齡撰

七調二變聲第三

【七調者合二變以押五聲四淸而爲調者也故七調第三】

夫旣有五聲又有四淸合之爲九聲則曲調已盡於是器調亦盡於是矣無如此五聲者其上下相接無不宛轉諧順而獨於宮商之間隔一戾聲徵羽之間又隔一戾聲其聲皆上下不和圜轉有礙今歌曲家所謂抝聲器色家所謂劣調者徒以一在宮後爲宮餘一在徵後爲徵余遂彊名之曰變宮變徵【舊二變前後不同說見後】此卽從來二變之所由名而其聲則自有虞以

迄成周皆閟而不用謂之閟聲【閟變聲轉】此三代以來所以不曉七聲不識二變者以其聲不用故也乃曲調

𨿽不用其聲而假有歌者於此其起調之字偶中是聲則器調倚歌不得不以是聲應之然其聲固變聲

也變聲可閟而起調之聲不可閟則於此又不得不就其變聲而立一變調是五聲五調二變又二調而於是七調生焉顧調猶聲也聲旣戾則調亦宜戾乃不用其聲而又用其聲以爲調得毋有礙曰無礙也天歌自有準所未定者獨此起調一聲耳起調旣定則自此以往亦仍歸之五聲四淸之九聲而戾聲不用如起調之字偶中變宮則變宮卽宮也變宮卽宮則變宮已非戾聲而其所爲戾聲者乃在變宮之上一聲【如變宮爲宮則商爲變宮在變宮上一聲】則卽閟此變宮之上一聲而仍未爲戾且變宮卽宮則向所謂變徵者已爲正徵正徵非戾聲而其所爲戾聲者乃在變徵之上一聲【如變徵爲徵則羽爲變徵在變徵上一聲】則卽閟此變徵之上一聲而仍未爲戾是何也則以戾聲之無常而所閟之又有在也夫戾在乙則戾不在甲而甲可啟則乙又可閟啟其所戾者以爲調而閟其所戾者以爲聲聲無戾調亦無戾夫如是而何礙之有此如數七成臺者數一不數二數五不數六以爲二有礙於一六有礙於五也乃從二數起而其自二而上者仍然數一不數二數五不數六而豈有礙也此亦天地之定數也此七調也

然而宮商之間隔一戾聲徵羽之間又隔一戾聲則何從知之曰人聲難定凡歌之髙下取其圜浹而已矣其兩聲之中有戾與否亦何從捉摩而器調則有定也假如樂器有八皆設之以倚聲者而革木二器一考一聲但可用之以節樂金石司五聲而編懸十六專一難轉絲以一典一聲【瑟一一聲琴一可典數聲而不能轉接】則猶之金與石也惟竹兼匏土以箎笛簫管而兼塤簧於其間其於五聲之盤旋了無捍格且行所無事必無崇庳燥濕張弛彊弱得移其短長其自然一定足爲樂準乃考之簫笛色字六穴一合【今世所傳譜簫笛色字皆從下數起曰工曰凡曰六曰四曰乙曰尺此六字皆孔穴數目曰六穴又有上字在乙尺之間合六尺爲低上字合乙凡爲髙仩字曰一合】凡有七字卽七調也而毎調一章祗用九聲【五正字四髙字】每調一色止用五字【如正宮調閟凡乙不用止用四上尺工六類】其二字不用卽二變也乃校其變字一在宮後【如正宮調四爲宮上在四後爲變宮類】一在徵後【如正宮調工爲徵凡在徵後爲變徵類】向之疑宮徵後有戾聲而不可捉摩者而今於器色而顯驗之夫然後知宮徵之後各有一變而不可疑也且由是而推凡七調首字皆爲宮聲卽古所謂旋宮者而宮後一字與徵後一字皆一如正宮之隔一聲而無所或異【如正宮調後卽爲變宮調調以乙字爲宮則乙後上字爲變宮不用凡後六字爲變徵不用變宮調後爲商調調以上字爲宮則上後尺字爲變宮不用六後四字爲變徵不用類】夫然後知宮徵二變徧通之七調而不止於一調也若夫曲聲不用二變而調聲用之以考之器色無不皆然【如正宮閟乙字爲變宮不用然又以乙字起調爲變宮調變宮調閟上字爲變宮不用然又以上字起調爲商調類】夫然後知聲之不用卽調之必用者也閟者聲不閟者調也

故歌者歌五曲則器色以七調之色字應之【歌祗五調器色用七調】而每調九聲必第其髙下而合爲五成【九聲者五聲四淸也四淸卽五聲之淸故合爲五成如宮調五成則四字髙伵字一成爲宮調中之宮乙字髙億字二成爲宮調中之商尺字髙伬字三成爲宮調中之角工字髙仜字四成爲宮調中之徵六字五成爲宮調中之羽無髙字者以羽調無淸聲也故羽調以至髙而轉爲至低又在四字之下所爲旋調如此】數從下起宮商角徵羽則猶是一二三四五也【說見五聲第一】浸假歌者起調已中器色之宮調【卽四字調也】而其中契聲【舊作契注聲卽抗聲】送聲領調歇調凡抗抵挈掣【卽挈送領歇也】皆以一成爲之均【均準也卽四字伵字爲宮調至低一層】則曰宮之宮黃鐘之宮凡抗抵挈掣皆以二成爲之均【卽上字仩字爲宮調次低一層】則曰宮之商黃鐘之商而由是而至三成【尺伬半低半髙】四成【工仜次髙】五成【六至髙轉低】則爲角徵羽而宮調終焉浸假歌者起調中器色之變宮調【卽乙字調也】而其中契聲送聲領調歇調凡抗抵挈掣皆以一成爲之均【乙字調卽以乙億字爲一成】則曰變宮之宮大呂之宮凡抗抵挈掣又以二成爲之均【尺伬字二成】則曰變宮之商大呂之商而由是而至三成【工仜】四成【凡】五成【四伵】則爲角徵羽而變宮調終焉自此而推其爲商調角調徵調變徵調羽調猶是也此七調也

然而又有疑之者夫器色止七字旣以四字爲宮聲而器色立調亦以中四字者爲宮調則四字卽宮字矣至用乙字爲變宮則又以乙字爲宮四字爲羽夫同此四字同此抵掣其在正宮調與變宮調無以異也而在正宮則爲宮在變宮則爲羽何以辧之曰此四淸二變之所以不可已也夫猶是四字猶是抵掣而歌聲之異辧在四淸器色之異則辧在二變何以言之凡每調四淸則皆在正聲之後而於正聲有近逺正宮之四字去四淸遠【四是宮聲則必歷上尺工六正聲之盡而後及淸聲所以爲遠】去之遠則抗抵挈掣皆由低而上於四以四低近而四髙逺也【正宮九聲四上尺工六伵仩伬仜故四髙字逺也】變宮之四字距四淸近【乙字起歷尺工凡四而卽及於億過四卽髙字矣故去之近】距之近則抗抵挈掣皆由髙而下於四以身不髙而近於髙也【乙字九聲乙尺工凡四億伬仜四無淸聲故身不髙過四卽髙字矣故近髙】夫由低而上髙非宮乎由髙而下於低則非羽乎此九聲四淸所以立旋宮之準而不可易也至於器色則一成爲宮二成爲變宮三成爲商四成爲角五成爲徵六成爲變徵七成爲羽此每調中之聲也調有旋移而每調中之聲則不移故每移一調而七聲之正變如故則但審其次聲之變而宮聲定焉【每調二六必閟以其變也故宮徵皆次聲變者】宮調之四則次聲變變宮調之四則次聲不變一變一不變而宮羽之差相去千里何同之有故曰知四淸而後可以定五聲知二變而後可以定七調非無謂也

乃歷代定樂不知四淸不知九聲不知七律不知二變而妄爲考訂卽趙宋儒臣如房範和李胡阮朱蔡輩爭論律呂然何者爲宮何者爲商皆未能定而至於押調有雲宮商在字音當以喉齶舌齒唇字音定聲夫喉爲宮音齶爲商音字音固然若以入樂則歌宮調者焉能集全喉之字而彚於一宮若謂一宮之字不能盡同但以首字爲主如葛覃覃字是黃鐘調字【覃閉口字羽音曰黃鐘調字不知何據】則結尾亦用黃鐘調收之七月流火是淸聲調字【淸聲焉能立調此必誤以淸調淸樂爲淸聲耳】則結尾亦用淸聲調收之則是起調用字收調用聲旣已不倫至於歌曲首字從未立調他不具論卽庾信樂章有五聲歌曲唐初樂錄有五聲祀五帝歌其於宮調首句如气離淸濁【此庾信宮調曲】眇眇方輿【此唐初宮調曲】气字眇字未嘗爲宮音也況唐人淸樂如甘州羽調伊州商調何曽用商羽之字爲首字者若雲宮聲起調宮聲止調卽爲宮商聲起調商聲止調卽爲商吾不知其所爲宮聲商聲者何如而卽以起調言一聲乍發而眾聲環轉合以成曲豈有首聲入調而眾聲可以不顧之理且歌聲抵掣處處皆見樂苑思歸樂商調曲也而次首入角若專論首聲則焉有次章入角之事且審聲按調一聞聲而便知之假止以首聲限調則設有神瞽於此欲審宮調而歌色伎色不幸而首聲已過則𨿽按其聲而茫然不解爲何調必俟歌者自訴曰頃所歌者首聲爲某聲而後知之此稚語也況其所謂宮聲商聲者又全未定也

然則七聲二變古亦有言之者乎曰有之左傳晏子稱五聲六律七音國語周景王問七律注謂七律卽七音也五聲加二變謂之七音故前漢志引書有六律五聲八音七始之語七始卽七律以七聲爲七調聲所自始故云卽解者謂天地人四時之始此或未然然要之皆七律也如曰應鐘冬始防賔夏始卽二變也蓋漢後以應鐘爲變宮防賔爲變徵故也然而人不知七聲不知二變何也曰亦惟成周言律第舉其名而不指其實而後之爲注者又復展轉卜度考法算數而不實究其聲音以故彼此貿貿歷漢晉唐宋二千餘年而終未解也先臣嘗曰七音之亡自伶州鳩始五聲無七音不能成調此在軒黃制樂時卽已有之而歷三代而不用遂謂夏殷以前所未嘗有夫世無七律加自周時而咸韶夏濩可成樂者自伶州鳩妄對謂周以七列七同而創爲七律【國語周景王問七律者何伶州鳩謂自鶆及駟七列也南北之揆七同也以數合之以聲昭之故以七同其數而以律和其聲於是乎有七律】而後之爲注者遂謂古惟五聲因加以文武二變謂之七聲【見杜氏通典】此誤之所由始也嗣此漢人解經有雲宮生徵徵生商商生羽羽生角角生應鐘應鐘生防賔【見淮南子】又云七律者七音之律黃鐘爲宮太簇爲商姑洗爲角林鐘爲徵南呂爲羽應鐘爲變宮防賔爲變徵皆序之五聲之末【見韋昭諸注】夫變宮者必附宮以爲變變徵者亦必附徵以爲變豈有五聲宮徵旣已周完而二變位次齊厠之五聲之後之理【樂通謂黃鐘爲宮則大呂爲變宮林鐘爲徵則夷則爲變徵舊以應鐘爲變宮防賔爲變徵多少不合】若謂禮運孔疏其十二宮相生止及五聲而不及二變而增二變於諸宮之後則其位次又皆厠之羽角之後宮徵之前【禮運鄭氏注止六十律故孔穎達疏十二調相生每調五律爲六十律並無二變後增二變二十四律共八十四聲則又以相生次第當得宮前徵前兩位】則在相生時原無此數而以後生者而忽厠之相生之間已不可解且卽欲厠入亦不宜在羽角之後宮徵之前夫有正然後有變旣名變徵自當置之徵之後若厠之角後則以次而推斯時尙未有正徵也未有正徵則徵之名尙未立而先有變徵吾不知變徵之徵何由名而未名之徵何由變至於變宮則𨿽先有宮名而厠之羽後亦當名變羽而不可名變宮何則變不可加正也如謂在宮徵之側近宮名宮近徵名徵則亦近角羽矣且林鐘爲陰律之四防賔爲陽律之四二律齊等可云相近若黃鐘爲陽律之首應鐘爲陰律之終相詎十律而曰宮側則不知生律之法先旋宮而後相生耶抑先生律而後旋宮也蓋變宮變徵古有其名則其名本自不誤而前之人以不用其聲而失其傳後之人又以不得其傳而不能求其聲遂致言時時乖言位位錯而不知聲之所在爲正爲變爲時爲位誠有如

皇言定聲必本之天地之數而不可易者【隔八相生之法變宮在宮後一位變徵在徵後一位此天地定數要皆以聲爲準者詳見十二律第四】故曰審聲以知樂不審聲而徒言樂此樂之所以亡也若夫宋人論聲有謂羽聲最髙宮聲最低必近宮收一聲少髙於宮而低於羽者曰變宮則卽以舊傳鐘律計之黃鐘宮九寸南呂羽五寸而以應鐘四寸有奇之管收於其間則大髙於宮而小髙於羽未見其少髙於宮低於羽也若林鐘防賔之管則皆六寸零而無髙下也

乃有更造七律者服防不曉七聲在十二律之內乃別設七律一簴爲十九律有另立二變聲者馬融鄭元謂宮商角三聲爲從聲徵羽二聲爲變聲則以黃鐘太簇姑洗陽律相連謂之律從律林鐘南呂陰律相隨謂之呂從律也【說見諸聲第五】有於七聲外增一聲者隋沛國公鄭譯得玆七聲而不知用法每立一調則降一聲以從之而究不能合後見編懸有八則復於七聲外更立一聲謂之應聲世之言八律自此始有請立三調而卻七調者隋太子洗馬蘇夔尙書牛等皆極言七聲之非卽萬寶常世號知音亦於文帝前詆七聲爲淫聲以爲月令中律只有五聲左傳七音仍奉五調今歷代相傳所立者惟三調而已【謂淸調平調瑟調也】三調立而七調又何有焉有請攺變聲爲閏聲攺變徵爲變羽者宋房庶定十二律謂舊以宮商角徵羽五音次第分配七聲乃復加變宮變徵以足之【似謂七聲外復有二變】其於五行不相戾乎請攺變徵爲變羽使二變位次盡列之羽後宮前而攺變聲爲閏聲則五行相生而五聲定矣詔從之有謂二變同四淸者陳作樂書謂四淸二變均爲邪聲聖朝李照範鎭知去四淸而不知去二變則仍爲憾事夫二變不去猶之不去四淸也有言七聲卽淸聲者明代全賜作樂典序有云虞以四淸聲爲淸角而周益之以三淸徵謂之七聲蓋合虞之四淸與周之三淸而共爲七也夫祗此七聲祗此二變而列代之夢夢如此若其用七聲而仍非古者六代之季北魏太常卿祖瑩隋沛國公鄭譯皆訪求七調而不曉其法惟宇文周時有突厥皇后擕玆樂工白蘇祗婆者入中國善彈琵琶聴其所奏則一均之中實有七聲譯聞之而備考其實遂傳其調法其云婆陀力調者華言平聲卽中聲也此宮調也其云侯利調華言斛牛聲【一作斛先】卽變宮也【鄭譯依漢儒舊傳次第移置調末非是】其云雞識調華言長聲卽商調也曰沙識調華言質直聲則角聲也【舊泥樂記質直歌商之文疑是商調非是】曰沙侯加濫調華言顫聲則徵聲也【遼大樂以此爲徵淸則徵正聲也鄭譯作變徵誤】曰般贍調華言五聲則變徵也【遼大樂徵曰般渉渉者贍聲之轉則般贍屬徵鄭譯作羽聲誤】曰沙臘調華言應聲則羽聲也譯以此定樂而泥於舊說且正變不明仍致繆戾而其時言樂者多詬之【卽牛何妥萬寶常等】故在隋樂官仍不能用而其法則稍傳人間向之不知七聲二變爲何物者今稍知所在以可與古法相證第古備七律止以立調而未嘗一用其聲卽簫笛色字皆閟絕不用故荊軻歌變徵未免雜秦趙塞外之聲非五聲之舊而當時玆所傳則七聲俱用識者知其爲北音而未嘗立北調之名至唐時分三部樂以裔樂隸坐部伎則間用北聲然而裔樂偶及之非其常也至遼作大樂則全用其聲遂立北調名而分爲兩部以用七聲者爲北調用五聲者爲南調至金元作淸樂雅樂專用北聲乃以北宮調立曲所稱雜劇院本者皆隸之北部而南聲衰焉【元明之際始有一二南曲行人間】明代立樂猶一仍其舊如十二月按律樂歌其爲大石中呂南呂雙調諸名則仍屬北宮其爲朝天子殿前歡慶宣和新水令諸名則仍屬北曲今禮部所演教坊所習猶奏北音者皆其遺也然則七調久廢其實知五聲二變可以立調則隋唐之際多有發明而其用二變以爲歌使天下歌聲可得用七聲以成曲者則自隋唐始之也故曰七調與古合而兼用其聲則古未有也此亦論樂者之所當察也七聲圖

羽【七變六徵】徵【五】角【四】商【三變二宮】宮【一】

七聲方位圖

變徵【第六聲】羽【第七聲】

徵【第五聲

第一】

角【第四

聲聲】

商【第三聲】變宮【第二聲】

【此循環次第與五行方位不同且與舊時二變誤列宮徵後者又別此本隔八相生圖位幷調法器色次第所定皆天地自然成數並無勉彊詳見十二律第四】

七調圖

徵調羽【七變六徵】徵【五】角【四】商【三變二宮】宮【一變徵】調【變六徵】徵【五】角【四】商【三變二宮】宮【一】羽【七】羽調徵【五】角【四】商【三變二宮】宮【一】羽【七變六徵】宮調角【四】商【三變二宮】宮【一】羽【七變六徵】徵【五變宮】調商【三變二宮】宮【一】羽【七變六徵】徵【五】角【四】商調【變二宮】宮【一】羽【七變六徵】徵【五】角【四】商【三】角調宮【一】羽【七變六徵】徵【五】角【四】商【三變二宮】

【附簫尺

上乙

四六

凡工笛色四

三二

一七

六五】

【七調用二變以爲調然毎調仍不用二變以爲聲此推之器色而皆然者第毎調七聲毎聲七調乘之宜七七四十九調而止於七調者還相爲調也且毎調七聲去二變不用亦毎調五聲以五乘七亦宜五七三卜五聲而止於五聲者以還相爲聲也但人聲難於考驗押之器色則無勿驗者故以簫笛色附後若夫宮調從中起定中聲也以宮爲至低一聲則中聲亦低以至低爲宮所旋則低亦中聲其還相爲中本無定而有定如此】

皇言定聲錄卷三﹤經部﹐樂類﹐皇言定聲錄﹥

欽定四庫全書

皇言定聲錄卷四

翰林院檢討毛奇齡撰

十二律第四

【十二律者合毎調九聲與七調之二變一變淸爲十二聲而聯絡布置以共爲調法者也諸凡生鐘較管旋宮制器無不於律乎取之故十二律第四而調已盡於此】

夫九聲爲聲七調爲調以調定聲亦旣大備而於此更有進者一則聲數有餘未歸統紀一則律名未定無所表識一則不曉諸律長短以定髙下之數一則不辧諸上下以定生聲之法一則不解旋宮轉調一气終始而使各宮各律歌聲器色皆散漶而無所收攝於是十二律之制則又必不可暫已者夫所謂聲數有餘者何也五聲四淸旣爲九聲而七調之二變聲又加於其間則十一聲矣二變有一淸【變宮有淸變徵無淸】爲十二聲而七調之爲調逢七而止九聲之爲聲逢九而止而此三餘聲者九聲環轉固無可施而七調

相循又復無所用顧萬一有歌七聲者於此以二變變淸闌入曲調則不惟隋唐以後創有斯制卽在先王制樂時四裔之聲原所不廢是十一聲後必及變淸固當收餘聲以示綂紀也其不可已一【有圖可考】乃旣列多聲復定多律五聲𨿽有名而其餘無名則不能以名紀數且不能以律之名押聲之數則各予以名【如黃鐘大呂等】而始有表識其不可已二考先王之制樂也始於定管如所云黃帝伐嶰谷之竹以定十二管者而周禮春官太師掌六律六同以合陰陽之聲所謂六律者六陽管六同者六陰管也然而所重惟在聲故又曰陽聲黃鐘太簇姑洗防賔夷則無射陰聲大呂夾鐘中呂林鐘南呂應鐘其十二名卽前所謂予以名也而其管則大槪準之以爲長短髙下之數蓋聲下管長聲髙管短自陽律陰律相間而上則黃鐘大呂其聲最下而從此而髙以至於無射應鐘而後止則其間長短之度何以準之大槪黃鐘九寸大呂八寸三分零【七釐六毫】太簇八寸夾鐘七寸四分零【三釐七毫三絲】姑洗七寸一分中呂六寸五分零【八釐三毫四絲六忽】防賔六寸二分零【八釐】林鐘六寸夷則五寸五分零【五釐五毫】南呂五寸三分無射四寸八分零【八釐四毫八絲】應鐘四寸六分零【六釐此是實算𨿽多方推算不出乎此】此其大較而其法則以累黍之術約之一黍爲一分【以黍直度】十黍爲一寸九十黍爲九寸【以九十黍直累度之】而以千二百黍實管中爲九寸之量【一管九寸容千二百黍】則黃鐘之管庻乎有定而於是以管之九寸三分而損益之【漢志黃鐘三分損一下生林鐘以九寸三分而去其一則爲六寸林鐘三分益一上生太簇以六寸三分而加其一爲八寸餘仿此】或三法而倍四之【律書下生者倍實上生者四實皆三其法如黃鐘九寸下生倍之爲十八寸三之則三六十八故得六寸林鐘六寸上生四倍之爲二十四寸三之則三八二十四爲八寸餘仿此】推之十二律以至於盡而然後知諸律之管以漸而短卽諸律之聲以漸而髙此亦大槪考驗以定歌聲之升降與夫調色器色之髙下未嘗卽取其分寸而被以聲也月令章句曰律者率也謂髙下之率法也蓋樂懸定聲所重在管絲有燥濕簧有生熟而惟竹則圜轉自然而無所或扞故制律以管以其爲簫笛所本也舜作樂名簫韶而周官造竹音則有籥簫箎笛管諸器【笛舊名篴籥卽單簫也簫爲編簫余與今器無異】徧準諸律卽京房作七均琴【其制十三以十二準十二律毎五聲爲六十律】將欲以絲定管聲而六季範氏謂欲求黃鐘十二律非簫笛莫準故唐樂用笛色察諸之聲論者謂樂以絲爲末以笛爲本則是先王以管定律亦祗示其要以歸其工於籥簫箎笛之間原非謂管可合樂也一管不能逐數聲而聮比而吹等之編簫則口不足以給逐若如蔡元定所注每管六穴則無射應鐘分寸逼促焉所排穴【無射應鐘皆四寸零不能排六穴又竟山樂錄云編管無孔則口不給吹編管有孔則手不給按】且管之難定毋論古今龠尺多有不齊而卽以舊管範今管依樣取之而究不可用間嘗截竹考驗周圜審配而聲之上下無一當者【初截十二管旣又以上生下生長短有異復增大呂夾鐘仲呂三管歷吹之終與五聲不合】蓋律管長短每不能限聲而其限之者多值之孔穴之間故有短長二器雕鎪圍量未嘗一同而其聲偶同其或縱衡尺寸容度均等而聆之而參差生按之而猜嫌起一制兩聲往往而是也今乃以備數之法絜長較短此固新莽時劉歆制之以審權比量所謂以命算起物數者【劉歆條奏有備數審度嘉量諸目引書先算其命語】而欲用之以定聲則昧昧殊甚故其他推歷諸術無庸置辧而卽其從長九寸徑一圍三之法【黃鐘九寸欲算其管中積黍之實因量其口分有徑三分圍九分之說此蔡邕韋昭所已言者後胡瑗阮逸謂徑有三分四釐六毫圍十分三釐八毫則仍三倍之所謂徑一圍三者也】律呂家所奉爲金科者而一經

皇上指示則千古長夜於斯大旦向徒以圓田諸術【卽三分益一開方分除之法】竊考其空圍似乎圍三之數不無少絀然毫絲杪忽難以驟決而

皇上以當前玉尺布指而定何其神也敬繹

諭防每徑一尺當得圍三尺一寸四分有奇則因而推之九寸之管其徑之三分四釐六毫【此正胡阮之說】舊三倍空圍得十分三釐八毫者今實得十分八釐有奇【較舊三倍又加四釐二毫詳見諸法第七】是徑一不止圍三而所云黃鐘九寸者未見其果九寸所云八十一分者未見其果八十一分【約止七百九十餘分】卽一律之管尙未有準而以之算十二律是習舛也且管數亦何定之有毋論算之有誤卽算而無誤而周章繆盭誠有如

皇言所云或竟不可用或辧之而仍無益於所用之處此眞

神聖開天獨辟艸昧建天地而質鬼神破拘牽而振聾瞶者千秋萬世實聞此言夫律管短長全在環接一管一吹長短何用乃以舊術所定管而以之環吹倘據史漢五聲之次則黃鐘爲宮【九寸】太簇爲商【八寸】姑洗爲角【七寸一分】防賔爲徵【六寸一分】南呂爲羽【五寸三分】惟宮商二律可云極順至姑洗以後卽以漸而庳【以毎律增數分則聲反庳】而推至於極則當大呂爲宮時【下生四寸彊上生八寸一分彊】夾鐘爲商【下生三寸六分彊上生七寸二分彊】仲呂爲角【下生三寸二分彊上生六寸四分彊】夷則爲徵【五寸四分】無射爲羽【四寸八分】惟上生稍合然不無羽聲漸下之嗟【四寸八分與徵之五寸四分止減六分則聲庳矣】至下生則商角並減【皆三寸彊】兩聲齊亢【數減則聲髙】而夷則之徵又數增而聲過下若林鐘爲宮則應鐘爲角太簇爲徵【說見後圖】以八寸之管而厠之四寸之後何其悖也若以十二律隔八相生之數配五聲則黃鐘宮九寸林鐘商六寸太簇角八寸南呂徵五寸姑洗羽七寸角增於商羽多於徵開手便乖不必推至於極如以十二辰陰陽相間配五聲則子黃鐘宮【十一月】丑大呂商【十二月】寅太簇角【正月】卯夾鐘徵【二月】辰姑洗羽【三月】以上生耶則徵羽皆七寸【夾鐘徵七寸二分彊姑洗羽七寸一分彊】遞接不均以下生耶則大呂商四寸何以自立於宮【九寸】角【八寸】之間況夷則爲宮其爲聲數之彊弱大相懸也若以十二律陰陽分位自爲次第【陽律自黃鐘九寸至無射四寸止以次環推陰律自大呂八寸至應鐘四寸止以次環推】則陽律長短似乎恰合至陰律則下生之數徵羽皆多於宮商【宮大呂下生四寸彊商夾鐘下生三寸彊徵林鐘六寸羽南呂五寸彊】況自此而後尢顚倒乎如以周禮陽律左旋陰律右轉之法準之【陽律如前陰律大呂應鐘南呂林鐘中呂夾鐘右轉環推】則時彊時弱全未諧協如以十二律陰陽相生逆推之數準之【其法陰陽相間排列陽律從中呂逆推陰律從防賔逆推皆隔五生】則或髙或庳何所取準此正

皇上所諭十二律長短不足爲據者蓋前古吹筒制律原未嘗傳以尺寸卽後儒推算始於遷固然亦第借之示短長之節以爲聲之髙下約有此數又何曽沾沾焉而較毫末也此制律之所宜明也此又其一也乃若三分損益固屬之截管之數【卽史記漢書倍四三九諸法其說見前】而至於隔八相生則從來誤解不特變宮變徵位置有差而卽其相生之法全不以聲音而以器數於是推算不準則以上生者而攺爲下生【如馬融蔡邕以大呂生夷則夾鐘生無射爲下生類】以下生者而攺爲上生【如杜氏通典以夷則生夾鐘無射生中呂爲上生類】甚至相生之窮或倍或棄或虧或綴如京房之易名【京房以中呂上生黃鐘其數不齊另立名爲六十律】劉焯之增數【劉焯何承天增林鐘以下十一律分數使中呂反生黃鐘】紛挐紏糺無所不極相生之謂何夫所謂相生者以其聲也隔八相生者謂隔八位而聲又生也夫隔八位而聲又生則已歷七聲之盡而聲呈焉卽淸聲矣五聲盡則第六聲爲淸聲七聲盡則第八聲爲淸聲淸聲應正聲而聲相同有淸濁而無髙庳卽有上下而防乎上下淸濁相應上下相等其法在寧王祕錄略啟其端而惜乎其說之未竟也今

皇上以五均之瑟指八聲之應援器審聲卽援聲定律所謂律隔八則聲相旋聲隔八則律相應者此在春秋以後漢晉以還列代帝王與名賢鉅儒言論考析所未及者而一旦揭而出之覺前代師工天牖其幾略啟之而不能發而忽發之於今日軒黃有神其倚毗我

皇上之考建正非小也竊嘗誦

皇言而究推之從來聲之相生先定上下先後分而上下定焉上下者先後之謂也【其法黃鐘子大呂丑相間至南呂已止爲上以其先也防賔午林鐘未相間至應鐘亥止爲下以其後也若同在上則又先者爲上同在下則又後者爲下】淸不先正而上不後下故上生下爲正生淸下生上爲淸生正此定例也乃黃鐘宮也隔八聲而下生林鐘爲黃鐘之淸則林鐘也而復還黃鐘聲焉林鐘隔八聲而上生太簇爲商此淸生正也太簇又隔八聲而下生南呂爲太簇之淸則南呂也而復還太簇聲焉南呂隔八聲而上生姑洗爲徵此淸生正也【姑洗於陽律在太簇之後太簇爲商則姑洗當爲角今曰徵者以太簇與黃鐘聲連相和故宮商可遞接也姑洗與太簇聲不相連而不和其聲降太簇一等則角亦降商一等而爲徵矣此正天地自然之數也】乃姑洗又隔八聲而下生應鐘爲姑洗之淸則應鐘也而復還姑洗聲焉應鐘隔八聲而上生防賔爲羽此淸生正也【應鐘亥與防賔午同在下位而曰上生者以午先亥也】乃防賔又隔八聲而下生大呂則大呂位醜爲上防賔位午爲下未有防賔生大呂而可以稱下生者夫防賔無下生則生窮生窮則無淸向所謂五聲之外祗有四淸爲九聲以無羽淸也今防賔爲羽一例相生而果無羽淸此造化所致非有所矯揉而然誠有如

皇言所云制管定樂當以天地之定數爲準者此眞定數也乃下生旣窮則不必如舊儒算數以意增減而位次有在𨿽欲不遷就而不能者從來呂覽淮南京房鄭元輩皆以防賔爲上生與漢志所載陽上陰下者大不同【漢書與小黃令焦延壽皆以陽律生陰律爲下生陰律生陽律爲上生】彼亦偶有見乎此而第未知其爲聲而徒以數也乃防賔所生則適當黃鐘之後太簇之前黃鐘固爲宮而此時太簇則已爲商則夫繼宮後而先於商者非變宮乎向誤以變宮之位厠之宮前而徧證曲調歷考器色終兀然其不安者今較之相生之法第循其軌度而竟以得其所在此亦造化之自然非有彊也此亦定數也乃大呂又隔八聲而下生夷則爲大呂之淸則夷則也而復還大呂聲焉夷則隔八聲而上生夾鐘爲角則淸生正也夾鐘又隔八聲而下生無射爲夾鐘之淸則無射也而復還夾鐘聲焉無射隔八聲而上生中呂爲變徵以其在徵後也然則從來之以變徵在徵前者非也此淸生正也乃中呂又隔八聲而下生黃鐘則黃鐘上也豈有中呂而下生黃鐘也者且黃鐘非可生也黃鐘不可生而生又窮生又窮則無淸向之所謂無變徵淸者以是也此又定數也此相生也

若夫旋宮之法則自古迄今有大不可言者【禮運曰五聲六律十二管還相爲宮然不示以法】大抵古樂之亡其最爲禍者莫如生律旋宮二法夫猶是十二律其生律與旋宮一也自史漢以黃鐘生林鐘爲宮生徵林鐘生太簇爲徵生商太簇生南呂爲商生羽南呂生姑洗爲羽生角【卽律書相生法】初亦但以爲截管如是耳及核之五聲次第宮商角徵羽全然倒置夫五聲次第不可紊也一矢歌而五聲卽隨之轉圜無容亂也又況旋宮之法尢必馴遞其次第以立調者乎乃自截管法出而相生與旋宮兩相違錯以律就聲則宜曰黃鐘太簇姑洗林鐘南呂以聲就律則宜曰宮徵商羽角乃相生以截管而亂而旋宮者亦循其亂以爲法【詳見後舊旋調圖】如黃鐘一宮黃鐘宮第一聲林鐘徵第二聲太簇商第三聲南呂羽第四聲姑洗角第五聲應鐘變宮第六聲防賔變徵第七聲天下有徵先於商羽先於角而可以爲歌聲者乎有宮與徵接徵與商接商與羽接羽與角接角與二變接而可以爲曲調者乎乃卽以調言之則黃鐘宮第一宮林鐘徵第二宮太簇商第三宮南呂羽第四宮姑洗角第五宮應鐘變宮第六宮防賔變徵第七宮天下有宮承以徵商承以羽角承以二變而可以成調者乎有林鐘禪太簇南呂禪姑洗應鐘禪防賔而黃鐘子月踵未月太簇寅月踵酉月應鐘亥月踵午月而可以爲旋調者乎【禪爲授踵爲繼林鐘未月南呂酉月防賔午月】夫聲頂聲則旋聲調頂調則旋調所謂頂聲謂夫商之頂宮聲以進也所謂旋調謂夫大呂之頂黃鐘而起也今各自爲調各自爲聲以聲則不諧以調則不接然猶爲圖爲訣自誇有得及按之不驗則又謂黃鐘爲宮尙可相順至余律則相陵爲患【杜氏通典律呂新書諸論皆然】於是又爲變爲半【變者謂不及原數如黃鐘九寸止八寸七分也半者原數之半如九寸得四寸五分也】以冀補救夫正聲已舛而反雜之以變半則聲愈淩犯倍見其繆乃復計空積忽防以支飾之【皆算中積之法】是何古樂之不幸一至是也嘗考後漢陽嘉中以舊失旋宮之法乃作十二月樂器隨月律取用如黃鐘律十一月用則每遇十一月卽出黃鐘律樂器用之不問所歌之聲爲何聲所協之調爲何調而槪應之以是器其聲多不合至六代陳仲孺從江左奔魏謂還宮不足必須錯雜眾聲配合成曲旣已可笑且謂夷則爲宮則十二律中惟取仲呂爲徵余俱無韻若仲呂爲宮則十二律中全無所取【十二律原有不盡用處盡用則無聲詳見後旋宮圖】此由據舊宮譜誤用之七調之外宜其無聲【十二律止用七調】然亦不曉還宮之法以低作髙而硬爲抵配故至此乃復不生變計反按京房六十律之準算至十七萬七千一百四十七分之數其妄誕乃爾先臣嘗曰造調如作室立度以較峻【謂樹其度如聲之有層次】不逾九成眠其度而較廣隘【謂橫其度如聲之有橫分無上下】則何難有千萬間也轉調如登臺通趿以爲轉𨿽九成可坐致閉緣度而自爲戶則一層祗一層也【謂如聲之不通轉而各自爲宮者】今之立調者何以異是不知通轉而徒列諸聲以自爲調就其所曉但一宮耳而多爲推類卽可致千宮萬宮如隋開皇間樂工齊樹提檢校樂府欲攺換聲律而不能通夫聲律可攺換乎乃沛國鄭譯用旋宮之法隨月用調【卽漢順帝時按月制律之法歷唐宋元明皆用之不過取十二律相旋名色而已】而國子祭酒辛彥之與博士何妥等屢議不定至九年平陳獲宋齊舊器遂於太常置淸商署求得陳大樂令蔡子元等作隋代雅樂當其時惟奏黃鐘一宮郊廟一調迎五气五曲而餘皆不通於是何妥等以鄭譯所定旋宮爲不便不如專守黃鐘一宮盡棄余律使金石易諧而簨簴有據蓋隨月用調原非旋轉誠不如專守一宮之爲合也以多宮猶一宮也其後欲稍增數宮以文其陋請先增防賔一宮爲饗祀之用及增之而與舊一宮無所辧然則增萬宮亦猶是矣乃其時萬寶常自誇知音旣羞其各宮雷同而又實不曉旋宮之法仍仿陳仲孺故智多列宮調【仲孺見前】爲八十四調一百四十四律變化終於一千八聲欲極盡遷變而仍不能通【十五聲外無聲七調外無調說見後】毎旋一調則攺移柱以應之終以不適用爲太常所擯其可笑如此及唐後張文收等恥言累代奏樂惟黃鐘一宮仍多立宮名而分制諸器如黃鐘一宮自爲一懸卽有所謂黃鐘鐘黃鐘磬者【魏晉皆然如四廂金石等皆卽此類】太簇一宮又自爲一懸卽有所謂太簇鐘太簇磬者歌工毎歌則必貶聲攺調以就之卽五代王朴亦依其式造十二器毎架一柱應十二律管數黃鐘第一於九尺際設柱太簇第三於八尺際設柱【卽京房七均琴類】夫不求通轉而第分律以柱此與分律以制鐘石何異且曰眾管互吹用聲不便故舎竹用絲是全然不知律法爲何等而思以旋律是冬雷夏雪也其後宋咸平間太常言隨月用調樂工肄習不便仍止奏黃鐘宮一調而旣則和峴房庶胡瑗範鎭輩仍多制鐘石【其制律制器又彼此不同】致有太簇之鐘移作黃鐘鐘而不覺者及計無所出則又謂周禮圜鐘爲宮黃鐘爲角太簇爲徵姑洗爲羽亦旋宮之法夫周禮所載不過記祭祀用樂以爲天神當何宮地只當何調【圜鐘爲宮祭天神函鐘爲宮祭地只黃鐘爲宮祭人鬼圜鐘夾鐘函鐘林鐘也】未嘗言旋宮也若旋宮則圜鐘夾鐘也夾鐘後黃鐘三律安能逆接而相爲宮角且旣曰旋宮則五聲相旋定難去一今三禮所用俱無商聲則明系分宮各用非轉旋也【祗有宮角徵羽四宮無商宮】乃以舛就舛致唐張文收宋劉幾楊傑等皆效周禮用之【如圜鐘三奏角徵羽各一奏皆分用各奏不相承接】而當時竟目之爲旋宮之法何其繆乎

然則旋宮如之何曰旋宮者旋五聲於十二律之中而通之爲七調者也夫旣曰五聲又曰七調又曰十二律其參錯不齊何能相旋而旋之而無不齊者向已知七調之卽五聲矣【說見前】今而知十二律之卽七調夫十二律之卽七調何也曰十二律自黃鐘至防賔止凡六律而七調已完其餘林鐘後五律則五淸聲也【五淸不立調】夫旋宮無窮舊有旋至三百六十律一千八聲而猶未竟者今七調而卽已完何耶曰所謂已完者非意爲完也非可彊而使之止也蓋旋宮之調自黃鐘宮始黃鐘十二聲自黃鐘以至應鐘七正五淸全然不虧此所以爲黃鐘也至大呂爲宮自大呂至應鐘十一律才當角淸而卽抵黃鐘之羽【角後缺徵淸與正羽不合】以轉髙故也【謂徵淸髙】第少升二律猶可以黃鐘之低徵相接【所謂以低作髙】使之至徵淸而止【卽黃鐘之徵爲徵淸】然而黃鐘之變徵與羽則旋不及焉【已抵大呂本宮則旋宮自不及】此變徵與羽之所以無淸也若太簇爲宮自太簇至應鐘止又少一律爲十律才當商淸而卽抵黃鐘之變徵【商淸後缺角徵二淸與變徵不合】以又轉髙也【謂角徵淸俱髙】第少升二律猶可以黃鐘之低角相接【至黃鐘必變然至黃鐘必可轉此黃鐘不爲他役而其用不窮】使之至徵淸而止【黃鐘角淸大呂徵淸】然而大呂之變徵與羽則旋不及焉【已抵太簇本宮】此變徵與羽之所以無淸也若夾鐘爲宮自夾鐘至應鐘止又少一律祗九律才當變宮淸而卽抵黃鐘之徵【變宮淸後缺商角徵三淸與徵不合】以又轉髙也【謂商角徵淸更髙】第少升二律猶可以黃鐘之低商相接使之至徵淸而止【黃鐘商淸大呂角淸太簇徵淸】然而太簇之變徵與羽則旋不及焉【已抵夾鐘本宮】此變徵與羽之所以無淸也若姑洗爲宮自姑洗至應鐘止又少一律祗八律才當宮淸而卽抵黃鐘之變宮【宮淸後缺變宮商角徵四淸與變宮不合】以又轉髙也【後更四淸髙】但少升二律猶可以黃鐘之低變宮相接使之至徵淸而止【黃鐘變宮淸大呂商淸太簇角淸夾鐘徵淸】然而夾鐘之變徵與羽則旋不及焉【已抵姑洗本宮】此變徵與羽之所以無淸也然此五律𨿽於黃鐘之際【低髙相就】遞少一律然所少者淸聲耳於十二律全數猶無虧也且卽無變徵淸羽淸而本律之淸猶在也【如夾鐘角有角淸姑洗徵有徵淸是本律猶有淸也】至中呂變徵則自中呂至應鐘才七律【自黃鐘至中呂逢五而變自中呂至應鐘逢七而變】才當正羽而卽抵黃鐘之商然且隔黃鐘一宮不能升律以與後此之五淸相接【黃鐘升律至此亦窮又與大呂后五淸全不相接變徵無淸皆旋聲之自然處】是中呂變徵當本身而卽已窮髙而無淸然後知向之所謂無變徵淸者不止無變徵也卽五淸而皆窮也則信乎變徵之必無淸也夫如此而猶謂七調之外之另有調焉【如十四調十六調以至八十四調三百六十調類】何可也至防賓羽宮則自防賓至應鐘才六律才當變徵而卽抵黃鐘之變宮然且隔黃鐘一宮不能升律以與後此之五淸相接是防賓正羽當本身而卽已窮髙而無淸然後知向之所謂無羽淸者不止無羽也卽五淸而皆窮也則信乎羽之必無淸也夫如此而猶謂七調之外之更有調焉何得也此皆天地之定數也若夫淸聲之無調非淸聲之無調也蓋自黃鐘至防賓而七聲已盡七聲盡則𨿽欲使林鐘爲宮而林鐘之位猶黃鐘也【所云隔八相生者】林鐘之聲猶黃鐘也【所謂復還其始者】林鐘之宮始而羽終猶黃鐘也林鐘之踵徵羽而禪變宮猶黃鐘也夫黃鐘可再乎則亦曰黃鐘淸而已且於是而遞推之曰變宮淸商淸角淸徵淸而已所謂制樂之法以聲以調聲則五聲調則七調𨿽聲有九聲而五聲而止𨿽調有十二調而七調而止此皆自然元音所謂天地之定數者自

皇言一開而因端推類以至於此此

軒黃禦極而古樂之所由興也

十二律圖

【羽變徵徵角

商變宮宮七六

五四

三二

一】

防賓中呂姑洗夾鐘太簇大呂黃鐘

【徵淸角淸商淸變淸宮淸十二十一十九

八】

應鐘無射南呂夷則林鐘

上生下生圖

【子】黃鐘【下生

午林鐘】防賔【生大呂無下生】

【醜】大呂【下生

未夷則】林鐘【上生太簇】

【寅】太簇【下生

申南呂】夷則【上生夾鐘】

【卯】夾鐘【下生

酉無射】南呂【上生姑洗】

【辰】姑洗【下生

戌應鐘】無射【上生中呂】

【已】中呂【無下

亥生】應鐘【上生防賔】

【上下生分十二辰自子至已爲上層以在前也自午至亥爲下層以在後也故同在一層而前生後爲下生後生前爲上生自漢志晉志俱以陽律生陰律爲下生陰律生陽律爲上生推測不合惟淮南京房輩頗爲救正然彼以數不以聲不知聲律本如是也今從諸家參核而正以聲律爲圖如右】

五聲四淸九聲七調二變十二律全圖

【南呂商淸第七聲仩】

【夷則變宮無射角淸不用淸億第八聲伬】

【林鐘宮淸

應鐘徵淸第六聲伵

第九聲仜】

【防賔羽

黃鐘宮變徵淸第五聲六

第一聲四不用

中呂變徵

大呂變宮不用凡

不用乙】

【姑洗徵太

簇商第四聲工第二聲上】

【夾鐘角第三聲尺】

十二律七調圖【呂覽以黃鐘大呂太簇夾鐘姑洗中呂防賔七律爲上以林鐘夷則南呂無射應鐘五律爲下與此恰合今從之】

【第一

第二調

調】

黃鐘【宮】林鐘【宮淸】

大呂【宮】夷則【宮淸】

大呂【變宮不用】夷則【變宮淸不用】太簇【變宮不用】南呂【變宮淸不用】太簇【商】南呂【商淸】

夾鐘【商】無射【商淸】

夾鐘【角】無射【角淸】

姑洗【角】應鐘【角淸】

姑洗【徴】應鐘【徵淸】

中呂【徵】黃鐘【徵淸】

中呂【變徴不用】黃鐘【本調宮聲不用】防賔【變徵不用】大呂【本調宮聲不用】

防賔【羽無淸】

林鐘【羽無淸】

【每調遇本宮則止遇黃鐘則變】

【第三

第四調

調】

太簇【宮】南呂【宮淸】

夾鐘【宮】無射【宮淸】

夾鐘【變宮不用】無射【變宮淸不用】姑洗【變宮不用】應鐘【變宮淸不用】姑洗【商】應鐘【商淸】

中呂【商】黃鐘【商淸】

中呂【角】黃鐘【角淸】

防賔【角】大呂【角淸】

防賔【徵】大呂【徵淸】

林鐘【徵】太簇【徵淸】

林鐘【變徵不用】太簇【本調宮聲不用】夷則【變徵不用】夾鐘【本調宮聲不用】

夷則【羽無淸】

南呂【羽無淸】

【第五

第六調

調】

姑洗【宮】應鐘【宮淸】

中呂【宮】黃鐘【宮淸】

中呂【變宮不用】黃鐘【變宮淸不用】防賔【變官不用】大呂【變宮淸不用】防賔【商】大呂【商淸】

林鐘【商】太簇【商淸】

林鐘【角】太簇【角淸】

夷則【角】夾鐘【角淸】

夷則【徵】夾鐘【徵淸】

南呂【徵】姑洗【徵淸】南呂【變徵不用】姑洗【本調宮聲不用】無射【變徵不用】中呂【本調宮聲不用】

無射【羽無淸】

應鐘【羽無淸】

【第七調】

防賔【宮】大呂【宮淸】

林鐘【變宮不用】太簇【變宮淸不用】

夷則【商】夾鐘【商淸】

南呂【角】姑洗【角淸】

無射【徵】中呂【徵淸】

應鐘【變徵不用】防賔【本調宮聲不用】

黃鐘【羽無淸】

【毎調遇黃鐘則變七調遇黃鐘則止】

【變者謂髙不可上則以低作髙低不可下則以髙作低此旋宮自然通變之法也止者已也】

皇言定聲錄卷四

欽定四庫全書

皇言定聲錄卷五

翰林院檢討毛奇齡撰

諸聲第五

【十五聲】人之聲有十五聲以五聲二倍之凡三周而止髙乎此則不能上低乎此則不能下矣故九聲爲一調每旋一調則加上一聲【如宮調旋變宮只髙一字爲一調】凡六加上而七調畢矣九聲加七聲正十五聲

【器色十五聲】有謂漢制五均瑟皆以五聲爲轉圜分作五均五五二十五爲二十五其於五聲轉圜之義則得矣然二十五聲則髙不能上恐不如十二一周而以八聲爲轉圜【所謂隔八相生者】則於七調五聲俱無礙也漢有七均琴京房所作有六十聲則皆復聲耳簫笛色有子母調卽西涼調唐時爲婆羅門曲【婆羅門卽霓裳羽衣也】其聲自工字至尺字不用凡上【俗名髙宮又名低宮以髙低皆可接也以工字起調閟凡上二變字不用】凡至低至髙俱有之與每調

九聲稍爲不同然至十三聲以上將及頂聲𨿽人聲之最峻者亦歌不能及俗所謂嗄調又名煞調是也此則聲限之自然者然則五均之五周恐亦多復聲非旋聲也

【十六聲】鐘磬二八舊不識九聲七調並懸一簴爲二八十六以爲十二律外復加四淸爲十六聲夫九聲之內已合四淸而又加四淸是八淸也或曰人聲亦有十六聲以至低與至髙處有兩半聲合爲一聲【如歌禹字起聲爲伊禹訖聲爲禹於類】然此在人聲容有之若器色則焉有是矣故止有十五聲無十六聲

【倍聲半聲】樂有倍聲有半聲本之周禮鳬氏爲鐘一以律計自倍半之說倍聲卽淸聲言與正聲爲加倍也如五聲加四聲爲九聲則四聲爲倍聲五聲加二周聲爲十五聲則二周聲爲倍聲【此言倍聲卽四淸聲十五聲】其曰半聲卽變聲也變聲在宮商之間祗得宮之半聲爲變宮在徵羽之間祗得徵之半聲爲變徵變與半聲之轉也【此言變聲卽二變聲見竟山樂錄觀此則半聲不可用明矣】舊以十二律正聲爲倍子聲爲半正者全數如黃鐘全九寸也子者半數如黃鐘九寸得四寸半也倍聲爲母半聲爲子倍者倍於子半者半於母【如九寸倍於四寸半爲倍聲四寸半半於九寸爲半聲然以算法例之則黃鐘無半聲蓋黃鐘一十七萬七千一百四十七數若半折之各得八萬八千六百廿三數而餘數難分故無半聲惟太簇姑洗防賔大呂夷則夾鐘無射中呂八律有半聲而林鐘南呂應鐘𨿽有不用此以黃鐘爲法非黃鐘有半聲也】其意謂旋宮之法髙下不均則將取半聲以均之夫聲非數也數之多寡可以數均聲之髙低不可以聲均也夫旣曰髙下不均則必取聲之極髙而髙可轉下取聲之極下而下可轉髙者而旋用之所謂律不齊而聲齊故可均也若兩聲之間雜以半聲則爲嫌聲嫌聲則出調矣且律之相旋必非倍數與半數可姦用也【倍數如仲呂六寸半不能生黃鐘則倍其數以生之半數則黃鐘減其半矣一則仲呂增一則黃鐘減也然仲呂增數則加於黃鐘世無此律若黃鐘減半則四寸五分與應鐘四寸六分無射四寸八分皆相姦矣總是截管之法原自無理此則更難通焉】竟山樂錄曰夫正聲過濁但有淸聲相和如琴一太濁則或以六代之如瑟內一太淸則或間以外一此爲通法以琴之一與六同聲瑟外十二與內十二同聲故也若雜以半聲是於琴一六二七上下又增兩半聲瑟內外十二中間又各增二十四半聲是亂也非均聲也

五代王朴云黃鐘吹九寸之管爲黃鐘之聲半之淸聲也【淸聲者聲與濁同而較淸若半則不止淸矣不然應鐘無射皆四寸有奇皆淸聲乎】倍之緩聲也【若倍數則不止緩若以正爲倍則十二律皆緩聲乎】三分其一而損益之相生之聲也【相生別是一聲不可解】其不識聲如此

【六變聲】舊說變律有二一是二變謂變宮變徵也一是六變謂中呂上生黃鐘不及正律九寸之數【只八寸七分零】林鐘上生太簇不及正律八寸之數【只七寸八分零】南呂上生姑洗不及正律七寸一分之數【祗七寸零】大呂下生夷則不及正律五寸五分零之數【只五寸三分零】太簇下生南呂不及正律五寸三分之數【祗五寸二分零】姑洗下生應鐘不及正律四寸六分零之數【祗四寸五分零】是謂變律故半聲亦有二一是正聲之半謂十二子聲一是變律卽六變半也殊不知十二律外不能再推卽欲再推亦非變律變半可以補救蓋變律防正變半又犯半正半兼犯謂之姦聲姦聲亂律樂所最忌也故竟山樂錄曰五聲之外環生而轉則本宮與淸宮同聲本商與淸商同聲並無髙低上下之別所爭者洪纎與淸濁耳若變律變半則明明與正聲相差分數分數旣差卽爲姦聲豈可爲用紙上空言愈精愈密愈悖愈繆古樂之亡端由於此不可不辧也

【雜變聲】馬融鄭元皆以宮商角爲從聲徵羽爲變聲解之者謂律從律呂從呂爲從如黃鐘宮太簇商姑洗角皆以陽律從陽律者律從呂呂從律爲變如林鐘徵南呂羽則以陰呂從陽律矣此由不識二變而彊爲立說以實二變之名者信然則林鐘南呂正爲呂從呂而曰羽亦變聲何也

圖書編云變宮變徵謂歌宮徵者但轉聲而不變字使上下可接便是變聲謂換聲相接也若然則商角羽何以無變聲豈商角羽便不換聲耶

淮南子謂宮生徵徵生商商生羽羽生角角生應鐘比於正音故爲和應鐘生防賔不比於正故爲繆此以變宮爲和變徵爲繆也【舊誤以變宮在羽後宮前位在正聲之末故曰比於正音變徵在角後徵前竄入五正聲之內故曰不比於正音比爲和不比爲繆】蔡元定誤祖其說謂宮與商商與角徵與羽相去各一律音近故和至角與徵羽與宮相去各二律音逺故變是以五聲爲和二變爲繆矣後又曰變宮變徵宮不成宮徵不成徵古人謂之和繆所以濟其聲之不及也則又和繆合並謂變宮變徵皆所以和其繆者夫祗一不識二變而言下鶻突無定如此【五聲有二變便不和故二變不用今反曰二變和繆二變所以濟五聲之不及何乖反也】

皇言定聲錄卷五

欽定四庫全書

皇言定聲錄卷六

翰林院檢討毛奇齡撰

諸調第六

【六十律】後漢志京房推六十律以十二律循環相生至仲呂之後當再生黃鐘但以三分損益之法例之祗得八寸七分有奇不成黃鐘正聲因妄爲立名曰仲呂生執始執始生去滅推而盡之凡四周共四十八名至南授生分烏分烏至南事而後已合之本律凡五周共六十律其止於六十律者以五聲乘十二律去二變不用共得六十數如焦氏卦气六十四數去四數不用共得六十正相彷也【京房術原出於焦氏延壽】但揣其推廣之意徒以南呂之生黃鐘與黃鐘九寸之數稍有不同故究竟推之而別爲立名殊不知立名何難其循環相生而推之無已將安用之以爲聲有六十則淸徧訪東西南北之人取其聲之最上而最殺與極

下而極胡者使之嘷咷叫哨分呵刌呷以按之有六十聲否以爲調有六十則每調十二聲至六十調當得七百廿聲天下有七百廿聲之人與七百廿聲之鐘磬與七百廿聲之瑟琴簫箎壎管籥否然且其所推之數毫絲杪忽或棄或增其畸贏贅虧多少不合何苦爲此

若其推六十律法以十二律配十二辰皆以子始以已止子生未未生寅寅生酉酉生辰辰生亥亥生午午生丑丑生申申生夘夘生戌戌生巳【卽隔八相生之法】如是四周獨第五周內自子未寅酉辰亥六辰相生如舊後至亥又生未未又生寅寅又生酉酉又生辰辰又生亥亥乃生午是林鐘太簇南呂姑洗應鐘五律每律凡六周黃鐘防賔二律每律凡五周至大呂夷則夾鐘無射中呂五律則每律凡四周而止其多寡不齊周行闕失私智穿合彷佛傅防俱無是處其後何承天劉焯矯房之病增林鐘以下十一律之分使中呂反生黃鐘仍得十七萬七千一百四十七數則循環相生庶幾可通然於三分損益原例皆棄置不顧而短長任意多寡無準總由不識天地定數徒名爲補救而仍逞臆說彼伸此詘左揉右抝求樂之不亡不得矣

乃當時又作六十律準其準之形如瑟然長丈而十三隠間九尺以應黃鐘之律九寸中央一下畫分寸以爲六十律淸濁之節乃創說云竹聲不可以立度必以絲準之謂之準原其意蓋以竹聲爲天地自然之音每調九聲不能多一聲而絲則隨意分劃可多可少以廿四分劃之則六十有餘不問其聲之重復音之疊犯淸聲正聲無所分別姦聲犯聲無所顧忌故可準也乃其準𨿽設備而不用往往聽之者謂分數不明緩急難辧則卽在當身有不能施諸實用者況繼此乎

其後肅宗元和初待詔候鐘律殷彤上言官無曉六十律以準調音者故待詔嚴崇具以準法教子男宣宣通習願召宣補學官主調樂器詔從之太史丞試十二律其二中其四不中且曰不知何律宣遂罷自此律家莫能用準至靈帝初猶欲行其說而卒不可行

至六代陳仲孺從江左歸魏自言能作六十律準乃自中呂以後執始去滅仍不能制律尙書蕭寶夤奏其不合罷之

宋蔡元定律呂新書作六十律圖兼注變半倍半於其間明尙書韓邦奇鋪張其法欲遞用之圜丘方澤太廟社稷諸祀與咸池雲門諸樂一奏再奏一變再變左旋右旋東轉西轉徧注黃鐘鐘黃鐘磬黃鐘工尺以爲極備而當時世宗迂濶好復古禮樂然日陳其說無一可通乃自行所著名爲律呂新書直解世鮮顧者

【三百律三百六十律】或云京房六十律之法本於小黃令焦延壽而漢元識音律嘗遣韋元成就房考論然樂卒不興至宋元嘉中太史錢樂之又從京房六十律推廣至三百律皆襲房余說而究極之且又旁勦淮南子三百六十律之文【淮南子云一律而生五音十二律而爲六十音因而六之有三百六十音以當一嵗之日曆度之數】並梁博士沈重鐘律議中語【鐘律議曰易以三百六十防當期之日此律曆之數也】遂引而伸之至三百六十律逮趙宋徽宗時方士魏漢律又祖其說以十二律統一嵗以一律統一月以六宮六商六角六徵六羽五六重數統三十日各七十二合之得三百六十律然亦未制律旋罷

【一百四十四律二百一十六律】六代論律有以十二宮各周十二律凡一百四十四律應坤之防與均二九十八聲凡二百一十六律應干之防此合坤乾二防爲三百六十律者若萬寶常創八十四調一百四十四律變化終於一千八聲則專以七律周十二宮以十二宮周十二律而不及其他此第舉坤防而去幹防遵梁沈重說而又小變者

【八十四調】隋唐間多以七律周十二宮爲八十四調鄭譯萬寶常張文收輩皆主其說至周世宗時樞密使王朴謂十二律旋疊爲均均有七調合八十四調宋眞宗朝樂人猶仍其說而不能用凡笙和笙每變一調必換他器以接之時樂工單仲辛自言能唱八十四調而全無上下並鮮淸濁隨口散唱以爲能事後校書郎房庶又以五正二變配五行衍之成八十四調總是以干枝節候易象歷象隨意配合其於聲音之事則全無曉者

【四十八調四十九調】乃又有爲四十八調四十九調者舊以七聲乘十二律得八十四調自子黃鐘至亥應鐘十二宮各具七聲而宮調備焉後人以宮商角羽之四聲乘十二律而去徵調與二變調得四十八調自隋唐以後多用之然又有不去徵聲以七聲乘七調得四十九調者太簇與大呂同字譜【宮聲同四字商聲同乙字角聲同上勾徵聲同工字羽聲同凡字】姑洗與夾鐘同字譜【宮聲同乙字商聲同上勾徵聲同凡字惟角羽二聲有尺工五六之異】南呂與夷則同字譜【宮聲同工字商聲同凡字徵聲同一字羽聲同上勾惟角聲有五六之異】則十二律已復三律矣又黃鐘均內以防賔爲變徵應鐘爲變宮二律不用則又去二律合所復三律與所去二律共得三十五律皆以中管名之【王建霓裳詞有中管五初半曲句】中管云者謂其聲在前後二律之間而與前律同出一孔以之制調則音韻重復故不用也然則十二宮除此外七宮而已以七宮乘七聲爲四十九調但其所云七調之復祗記五調而其所復者又以大呂與太簇相比姑洗與夾鐘相比南呂與夷則相比並無他也然則十二律祗六律可也何必多其名且何以林鐘與防賔應鐘與無射其相比與諸律等無中管也其紕陋難揜槪可見耳

【二十四調】唐宋後樂府自詩餘分黃鐘宮黃鐘商類以至金元曲子所云九宮十三調者皆本於二十四調二十四調者以四十八調之減而爲二十八宮調去太簇姑洗防賔南呂應鐘五律爲中管又將二十八宮調減而爲二十四宮調去大呂一律爲髙字也【中管義見前髙字卽淸聲也按譜黃鐘宮曰正宮羽曰正宮調商曰大石調角曰大石角調大呂同黃鐘加髙字太簇同大呂加中管字夾鐘宮曰中呂宮羽曰中呂調商曰雙調角曰雙角調姑洗同夾鐘加中管字仲呂宮曰道宮羽曰道調商曰小石調角曰小石角調防賔同仲呂加中管字林鐘宮曰南呂宮羽曰南呂調商曰歇指調角曰歇指角調夷則宮曰仙呂宮羽曰仙呂調商】

【曰商調角曰商角調南呂同夷則加中管字無射宮曰黃鐘宮羽曰黃鐘調商曰越調角曰越角調應鐘同無射加中管字】夫其並十二律爲六律減五聲爲四聲亦無不可然何以黃鐘一律得並大呂太簇二律而林鐘獨無所並且何以夾鐘仲呂以陰並陽夷則無射又以陽並陰也若四調之名本隸夾鐘而反稱中呂本隸林鐘而反稱南呂本夷則而反稱黃鐘非貿亂何矣

皇言定聲錄卷六﹤經部﹐樂類﹐皇言定聲錄﹥

欽定四庫全書

皇言定聲錄卷七

翰林院檢討毛奇齡撰

諸法第七

【黃鐘之實】樂之亡亡於備數【劉歆疏一曰備數】而備數之害莫甚於史漢之論黃鐘之實彼以備數狡獪爲欺人之伎而儒者驚怪以爲神術故凡論樂者開卷璅璅無非皆八八三九諸法使觀者咋舌以爲莫及遂聽其紏紛而不之顧而樂於以亡夫操觚握算本無難事而空圍面冪參錯莫定

聖諭所謂或不必辧或辧之而無益於用此眞神聖獨辟之言可永遵之爲萬世法者彼夫徑一圍三定管之術樂書開卷所聚訟而莫可釋者一經

皇上指破則備數諸術已無可辧【律管空圍舊有徑三分圍九分之說後儒疑管太隘因實算之謂徑三分四釐六毫圍十分三釐八毫然仍是三倍今以一尺之徑有圍餘三尺一寸四分彊則卽此推之徑三分四釐六毫當實得圍十分八釐有奇與舊時圓田開方之術俱不合】今

第從黃鐘之實而略析其槪彼以十二律配十二辰謂子寅辰午申戌六陽辰爲黃鐘寸分釐毫絲之數丑夘己未酉亥六陰辰爲黃鐘寸分釐毫絲之法此其說自漢魏至今未有易也且謂六陽辰以九乘數六陰辰以三乘數𨿽工律率者未有異也乃以今推之而不盡然者夫十二辰槪以子丑爲數法而自寅至亥順而推之爲黃鐘寸分釐毫絲所得之數自亥至寅逆而推之爲黃鐘寸分釐毫絲所實之數以爲數則陰辰與陽辰皆數也以爲法則陰辰與陽辰皆法也以爲三則陰陽俱三以爲九則陰陽俱九大抵比而乘之則用三隔一而乘之則用九順則分之逆則積之以寅爲管數以亥爲管之所實之數而一順一逆變化生焉用此爲法覺從來偏窒畸而難明反不如此之廣通而易了者此眞天地之定數而非有彊也然且以此定聲則仍無所濟故曰備數者亡樂之具也今請舉黃鐘之實而略指其與舊互異者如左

子一【黃鐘之律今曰黃鐘起數】

醜三【爲絲法今曰以絲數起管數】

寅九【爲寸數今曰以管數起絲數】

夘二十七【爲毫法今曰以絲數起管數】

辰八十一【爲分數今曰以管數起絲數】

已二百四十三【爲釐法今曰以絲數起管數】

午七百二十九【爲釐數今曰以管數起絲數】

未二千一百八十七【爲分法今曰以絲數起管數】

申六千五百六十一【爲毫數今曰以管數起絲數】

酉一萬九千六百八十三【爲寸法今曰以絲數起管數】

戌五萬九千四十九【爲絲數今曰以管數起絲數】

亥一十七萬七千一百四十七【黃鐘之實今曰黃鐘全數】子一【黃鐘之律此黃鐘之起數也推黃鐘之數始於一管推一管之數始於一絲則管一絲亦一管者數之成絲者數之始管以順而分絲以逆而積也】

醜三【爲絲數此以絲數起寸數也黃鐘一管數起於絲故管則祗一而絲實其中以空圍面羃計之每一絲有三絲則必合三絲以成一絲以起一管之數蓋三其一則爲三三其三則爲九絲從三始管從九終三與九皆相乘之法故繼以寅九曰以絲數起管數】

寅九【爲寸數此以寸數起毫數也管以九爲數絲亦以九爲數蓋九絲爲毫九寸爲管順則爲寸逆則爲絲管以九寸終寸以九絲始也此寅九爲管之數又以九三二十七爲九絲起一毫之數曰以管數起絲數】

夘二十七【爲毫法此一毫之數也比以三爲法比寅九則三九二十七爲九寸所起之數隔以九爲法隔醜三則九三二十七爲九絲所成之數蓋九絲成一毫也乃因而乘夘則亦以三爲法三其二十七爲八十一隔而乘寅則亦以九爲法九其九亦爲八十一故繼之辰八十一曰以絲數起管數】

辰八十一【爲分數此以分數起釐數也順則爲分逆則爲毫蓋九分爲寸分其九寸則有九九八十一分爲九寸之分之數又以九其二十七爲二百四十三起九毫成一釐之數曰以管數起絲數】

已二百四十三【爲釐法此一釐之數也比辰八十一則三其八十一爲二百四十三得辰分所起之數隔夘二十七則九其二十七亦爲二百四十三得夘毫所成之數蓋九毫成一釐也乃因而乘已則三其二百四十三爲七百二十九乘辰則九其八十一亦爲七百二十九故繼之午七百二十九曰以絲數起管數】

午七百二十九【爲釐數此以釐數起分數也順爲九寸中全釐之數逆爲全釐中一釐之數蓋九釐爲分分其八十一分則九其八十一爲七百二十九釐得九寸中全釐之數又以九其二百四十三爲二千一百八十七起九釐成一分之數曰以管數起絲數】

未二千一百八十七【爲分法此一分之數也比午七百二十九則三其七百二十九爲二千一百八十七得午釐所起之數隔已二百四十三則九其二百四十三亦爲二千一百八十七得已釐所成之數蓋九釐成一分也乃因而乘未則三其二千一百八十七爲六千五百六十一乘午則九其七百二十九亦爲六千五百六十一故繼之申六千五百六十一曰以絲數起管數】

申六千五百六十一【爲毫數此以毫數起寸數也順則爲毫逆則爲分蓋九毫爲釐分其七百二十九釐則九其七百二十九當有六千五百六十一毫爲九寸中全毫之數又以九其二千一百八十七得一萬九千六百八十三爲九分成一寸之數曰以管數起絲數】

酉一萬九千六百八十三【爲寸法此一寸之數也比申則三其六千五百六十一爲一萬九千六百八十三得申毫所起之數隔未則九其二千一百八十七亦爲一萬九千六百八十三得未分所成之數蓋九分成一寸也乃因而乘酉則三其一萬九千六百八十三爲五萬九千四十九隔申則九其六千五百六十一亦爲五萬九千四十九故繼之戍五萬九千四十九曰以絲數起管數】

戍五萬九千四十九【爲絲數此以管數起絲管全數也順以絲終逆以寸始蓋九絲爲毫分其六千五百六十一毫則九其六千五百六十一當有五萬九千四十九爲九寸中全絲之數又以九其一萬九千六百八十三得十七萬七千一百四十七曰以管數起絲管全數】

亥一十七萬七千一百四十七【黃鐘之實此全管全絲之數也比戍則三其五萬九千四十九絲當有一十七萬七千一百四十七絲爲九寸中空圍面羃毎分加三之全數比酉則九其一厲九千六百八十三絲之一寸得一十七萬七千一百四十七絲之九寸而爲一管之全數此黃鐘之數始於子而訖於亥陰陽順逆從此其全也】

子一【黃鐘之律今曰數始】

醜三【爲絲法今曰絲分】

寅九【爲寸數今曰寸積】

卯二十七【爲毫法今曰毫分】

辰八十一【爲分數今曰分積】

已二百四十三【爲釐法今曰釐分】

午九百二十九【爲釐數今曰釐積】

未二千一百八十七【爲分法今曰分分】

申六十五百六十一【爲毫數今曰毫積】

酉一萬九千六百八十三【爲寸法今曰寸分】

戌五萬九千四十九【爲絲數今曰絲積】

亥一十七萬七千一百四十七【黃鐘之實今曰數終】

【此陰陽對待分積相峙之數也律成於積而起於分故陽以積而順行陰以分而逆轉順以積漸多陰以分就寡若其三九之數則陰陽均之連則用三隔則用九陽之禪陰陰之禪陽皆用三陽之禪陽陰之禪陰皆用九此數之一定者也然而無與於聲也所謂𨿽辧明而亦無用者】

【聖人之言也】

子一【黃鐘之數始於此】

亥一十七萬七千一百四十七【黃鐘之數終於此】

醜三【此絲分也三爲一絲三分其亥之一十七萬七千一百四十七爲戌五萬九千四十九之絲數】

戍五萬九千四十九【此絲積也三爲一絲則積五萬九千四十九个三而合乎亥一十七萬七千百四十七之全數】

寅九【此寸分也一管九寸則九分其亥之一十七萬七千一百四十七爲酉一萬九千六百八十三之寸數】

酉一萬九千六百八十三【此寸積也一管九寸則積一萬九千六百八十三个九而合乎亥一十七萬七千一百四十七之全數】

卯二十七【此毫分也三九二十七絲爲一毫則二十七分其亥之一十七萬七千一百四十七爲申六千五百六十一之毫數】

申六千五百六十一【此毫積也二十七爲一毫則積六千五百六十一个二十七而合乎亥一十七萬七千一百四十七之全數】

辰八十一【此分分也毎寸九分則九寸當八十一分乃八十一分其亥之一十七萬七千一百四十七爲未二千一百八十七之分數】

未二千一百八十七【此分積也九寸當八十一分則積二千一百八十七个八十一而合乎亥一十七萬七千一百四十七之全數】

已二百四十三【此釐分也九毫合二百四十三絲爲一釐則二百四十三分其亥之一十七萬七千一百四十三爲午七百二十九之釐數】

午七百二十九【此釐積也二百四十三絲爲一釐則積七百二十九个二百四十三而合乎亥一十七萬七千一百四十七之全數】

【此新注律數捷法也時有以黃鐘之實相質者因指示之而並別推諸簡捷兩法以明易曉而無所用尙有黃鐘生十一律法不襲舊注屈指可得者今不載】

【十二管配數】十二律配五聲毋論周禮漢書位置不同卽史記五聲配數與十二律相準次第便與十二律隔八相生之次多少不合則何足據矣故六經無律呂之文祗周禮國語稍稍及之而仍不足據況周禮晚出後人原有疑非周初書者其爲參錯固無論也惟以歌聲曲調與器色字譜自相印證庶幾無誤乃舊時十二管與五聲相配之法其見竟山樂錄者約有數條今舉其韻數分列於後後之知音者可考鑑焉國語六間【大呂夾鐘中呂林鐘南呂應鐘】周禮六同【大呂應鐘林鐘中呂南呂夾鐘】漢書六呂【林鐘南呂應鐘大呂夾鐘仲呂】

一十二律陰陽相間配五聲之數

一十二律陰陽分位配五聲之數

一十二律隔八相生之數

一十二律五聲相生相配之數

一陽律左旋陰律右轉之數

一陰陽相生逆推之數

十二律陰陽相間配十二辰十二月次第之數

【大呂夾鐘照下生之數則角彊於商羽彊於徵全然不合若照上生之數則自九寸至七寸以三寸之間周徧五聲無是理矣其餘以次環推無一是處他不備舉卽以夷則爲宮按之未有羽數增於徵並增於宮商角而可以定五聲者卽環相爲宮原有以低作髙之法然羽之九寸與徴之四寸六分相去恰半與法不合】

十二律陰陽分位自爲次第之數

【陽律數以次遞殺似乎相協然以姑洗起宮按之便羽倍於徵況姑洗以後耶至陰律則下生之數徵羽皆多於宮商角上生之數自仲呂以後益顚倒乖舛不可道矣且人聲十六調聲十二未有大呂八寸彊至南呂五寸彊以三寸之間定五聲者其爲繆戾可知也】

十二律隔八相生之數

【角數彊於商羽數彊於徵以次環推無一合處】

十二律五聲相生相配之數

【林鐘宮南呂商應鐘角太簇徵姑洗羽六寸

五寸三分彊四寸六分彊八寸

七寸一分彊俱不合】十二律陽律左旋陰律右轉之數

【陽律其左旋與陰陽分位之數同已見前陽律下】

【下生商數小彊於宮角徵數以漸相加羽忽大殺世無是理若上生則宮與商相去一倍餘如下生仍是不合】

十二律陰陽相生逆推之數

【此以陰陽相間列上下層而上層以中呂起下以防賔起作逆推之法然無一是處凡上生下生俱不合】

【旋宮】舊十二調八十四聲旋圖【見律呂新書】

黃鐘宮

林鐘宮黃鐘徴

太簇宮林鐘徵黃鐘商

南呂宮太簇徵林鐘商黃鐘羽

姑洗宮南呂徵太簇商林鐘羽黃鐘角

應鐘宮姑洗徵南呂商太簇羽林鐘角【黃鐘變宮】

防賔宮應鐘徵姑洗商南呂羽太簇角【林鐘黃鐘變宮變徵】大呂宮防賔徵應鐘商姑洗羽南呂角【太簇林鐘變宮變徵】夷則宮大呂徵防賔商應鐘羽姑洗角【南呂太簇變宮變徵】夾鐘宮夷則徵大呂商防賔羽應鐘角【姑洗南呂變宮變徵】無射宮夾鐘徵夷則商大呂羽防賔角【應鐘姑洗變宮變徵】中呂宮無射徵夾鐘商夷則羽大呂角【防賔應鐘變宮變徵】黃鐘變中呂徵無射商夾鐘羽夷則角【大呂防賔變宮變徵】林鐘變

中呂商無射羽夾鐘角【夷則大呂變宮變徵】

太簇變

中呂羽無射角【夾鐘夷則變宮變徵】

南呂變

中呂角【無射夾鐘變宮變徵】

姑洗變

【中呂無射變宮變徴】

應鐘變

【中呂變徵】此舊旋宮圖也當時不曉旋宮之法其所講探者皆以相生截竹次第移作旋宮誤不可言據其云十二律八十四聲【以毎調七聲十二調八十四聲】則人無此聲數曲無此調數器無此字數固已謬矣若其旋法則其上橫者調也【如黃鐘宮林鐘宮類】下斜者聲也【如黃鐘以林鐘爲徵聲則於林鐘宮下注黃鐘徵以太簇爲商聲則於太簇宮下注黃鐘商類】且以斜聲論之彼相生之以宮生徵以黃鐘生林鐘也謂生法前後如是耳非謂聲之前後相接有如是也若以聲相接前後言之則宮自然繼以商黃鐘自然繼以大呂此如四序然以所生言則天先生水地次生火天三生木地四生金而以時序言之則自然春木之後繼以夏火秋金之後繼以冬水必以所生爲之序則春秋亂矣是何也則以气之相遞與聲之相接正同秋不可繼春徵不可繼宮也若以調言之黃鐘調畢其背接者應鐘面禪者大呂也近髙一調宜用大呂以髙作低宜用應鐘而忽以林鐘繼之是以調中之所轉者爲轉調之用於調於器未有一合者也若變宮變徵原在宮徵之後卽如舊說亦當列宮徵之前與宮徵近今並置調末不知能與上五聲相接否能變接變否且何以不曰變羽角也【總與宮徵不近則隨聲可屬】夫旣用旋法當有實驗非紙上圖畫盤曲便可當旋轉之用或橫或斜徒美觀看何益之有

【十二律分寸】司馬遷律書黃鐘八寸七分一爲宮【索隠注七字是十字之誤八寸十分一卽八十一分也下七字誤同】林鐘五寸七分四爲角太簇七寸七分二爲商南呂四寸七分八爲徵姑洗六寸七分四爲羽此十二律相生數也第其記五聲相生之數則其數𨿽同而宮位不同如林鐘六寸每寸九分六九五十四正五寸十分四也乃五聲相生曰五十四以爲徵而此曰爲角南呂五寸三分五九四十五又加三分爲四十八正四寸十分八也五聲曰四十八以爲羽而此曰爲徵姑洗七寸一分七九六十三又加一分爲六十四正六寸十分四也五聲曰六十四以爲角而此曰爲羽五聲十二律自矛自盾此是何故又其所記應鐘大呂二律凡三分一皆三分二之訛卽所記宮商徴羽皆不甚確而後之爲說者祗從此探討不能出脫焉得不誤乎

黃鐘九寸或八寸一分相去不逺而呂覽又有三寸三分爲黃鐘曰含少之說隋志長孫無忌謂傳稱黃帝命伶倫防竹長三寸九分而吹之以爲黃鐘之宮則其說從來已久故通鑑外紀亦載劉恕稱黃帝造律呂取竹嶰溪之谷防兩節間長寸九分至李文利造律呂元聲竟謂黃鐘三寸九分辧舊說九寸之誤於是另作三分損益之說橫分左右以隔八相生爲隔八正徵增十二月律爲十二協月之筩其說甚辧然則黃鐘九寸之說已不能定矣且卽九寸中而遷固二人旣已抵牾或以九爲法或以十爲法而鄭康成析絲破忽專用十分至隋劉焯則又毎律減三分防以七寸爲法天下有明明尺寸而或三或倍或七或八或九或十謂可以定絲黍分毫末者乎又其相生之次皆定隔八而劉向又謂隔七陰陽相生諸史書志皆謂陽下生陰陰上生陽而呂覽淮南子京房蔡邕又謂防賔上生大呂夷則上生夾鐘至相生分數鄭氏以大呂夾鐘仲呂三律倍所生分而何承天沈約必以新舊法分度參錄之使中呂生黃鐘適足當黃鐘九寸之數則九寸十寸上生下生隔七隔八或增或損隨地更易原無定準乃欲取漢斛銘羊頭山黍錙銖較量亦已惑矣

【隔七相生】漢志謂陰陽相生自黃鐘始而左旋八八爲伍【從黃鐘生林鐘爲八位從林鐘生太簇爲八位】此相生之所以定隔八也惟劉向謂隔七相生以爲隔七律而生似乎不合今細繹

皇言旋聲之法隔八聲而還其始聲則正從七律轉旋之覺實有所謂隔七者凡歌聲曲調皆以八旋惟色字譜小有不同寧府樂錄字譜有云以正生淸隔七得八以淸生正隔八得八如宮生宮淸以四生伵【宮調四爲宮乙爲變宮上爲商尺爲角工爲徵凡爲變徵六爲羽此七聲也七聲若再周則仍以四起四攺爲伵是髙四字名宮淸上攺爲仩是髙上字名商淸推而至於角淸徵淸皆然】則從四而起剛歷此七聲之盡而卽生髙伵字爲宮淸此隔七得八也宮淸生變宮以伵生乙【旋調則宮調旋上一字爲變宮調四爲宮乙爲變宮若以宮調生變宮調則以伵生乙】則從伵而起必除此七聲之盡而後生乙字以爲變宮此隔八得八也至於變宮生變淸以乙生億亦隔七得八變淸生商以億生上亦隔八得八推至七調則皆與隔七之說合伶人艸昧預啟其機𨿽其說不傳然亦正天使閟之以俟

神聖之獨防所謂天輪一明而爝爟俱熄此之謂也【三分損二三分得一】史記五聲生數與漢志十二律生數皆以三分去一三分益一爲法【如黃鐘九寸下生三分其九寸而去一分得林鐘六寸林鐘上生三分其六寸而益一分爲太簇八寸類】若律書生術又有下生倍實上生四實而三其法者【如黃鐘九寸下生則倍九寸爲一十八寸三分之則爲六寸而得林鐘林鐘六寸上生則四其六寸爲二十四寸三分之爲八寸而得太簇類】卽以黃鐘言之旣倍九寸爲十八而又分十八而得其六【三六十八】是三分十八而損其二也卽以太簇言之旣四六寸爲廿四而又分廿四而得其八【三八廿四】是三分廿四而損其二也及觀後漢志又曰陽生陰倍之陰生陽四之皆三而一其曰倍與四與律書同而曰三而一是以三爲法而得其一也以損言則二以得言則一朝三暮四展轉巧値與樂律無與耳

【黃鐘尺】書曰律度量衡劉歆五事二曰和聲三曰審度律與度𨿽同出一原然究是兩事故五官分掌則太史掌數【漢名羲和卽太史令也】太樂掌樂【一名太常】至於權量衡則各有專司【廷尉掌度司農掌量鴻臚掌權】未聞闌入樂官也今造樂書者動言算數誇論鐘尺如律呂新書其於度量衡捲詳校歷代之尺分長別短此不過通考一類載耳何濟於事幸蒙

皇上指示謂歷代尺度不齊以之定管不足爲據此眞體驗精切洞析利病而後爲此言者因恭承

聖訓細爲推繹毋論周尺漢尺銅龠銅斛自魏晉以還降及趙宋中間若梁之表景隋之水尺汲冢之玉律後魏之元延明尺五代之王朴律凖尺凡史誌所載代有不同而卽以累代所尙晉前尺校之當時荀勗奉詔考定律尺依周禮制法其法與劉歆祖衝之銅尺相表裏曽以古物七品勘其分數若所云一姑洗玉律二小呂玉律三西京銅望臬四金錯望臬五銅斛六古錢七建武銅尺其於考索之詳絜量之細可謂極至及其制成而名之爲晉前尺又名公曽尺【公曽朂字】以朂所造也乃較之者謂朂尺過短梁尺加七釐漢官尺加三分三釐杜夔尺加四分蔡邕銅龠尺且加至一寸五分八釐則在勗尺固不合而其餘諸尺何以悉參差若是卽在趙宋初亦嘗詔詞臣詳定律尺謂王朴律尺比漢錢尺較長而和峴景表尺胡瑗鄧保信及李照所用太府等布帛尺則長之又長夫自五代至宋其妄稱能定樂者祗此數人此數人操觚握算其能事亦應不相逺乃何以祗此尺度間爭毫競末動致尢訕然則究何依據馬端臨嘗曰樂自有神解專求累黍與周鬴漢斛魏尺之屬毋異刻舟而求劍也況黃鐘之尺尢屬無理夫黃鐘中聲也中聲無定稍髙卽有髙宮髙黃鐘聲稍低卽有低宮低黃鐘聲皆中聲也原無執一聲以爲此黃鐘此宮聲此中聲者今人於宮聲於中聲茫然不解而乃欲爲中聲造一尺亦何必然

竟山樂錄曰論樂不及尺制樂當有尺必欲制樂將安取準曰祗以今尺度之毋論官尺民尺長則均長短則均短而準在是焉蓋鐘石大小原無限度方響云鉦祗取齊一試觀制琴者其穴刌暉節排列均等任其自然之度數一如

聖諭所雲天地之定數者初未嘗範之古尺按之官度也材長則暉穴俱長材短則暉穴俱短然而短簫長椅桐漆梓皆可倚曲由是觀之其尺度不拘公然可知故曰尺度非樂中事也

【縱黍橫黍實黍】累黍之法言人人殊卽宋有三變焉按漢志黃鐘之長以子穀秬黍中者一黍之廣度之九十分爲九寸蓋一爲一分【一黍之長一分】十分爲寸【十黍之長十分是九十黍之長爲九寸矣】九其十分爲九寸然未審其黍之廣所爲縱橫者若何也乃其法則管外之長累九十黍管中之實可容一千二百黍而宋李照以縱黍累管寸並空徑三分【毎管空徑三分圍九分說見前】則一管可容一千七百黍爲有餘胡瑗以橫黍累管寸並空徑三分則一管祗可容千黍爲不足於是調停其間增徑三分爲三分四釐六毫則圍空與中郛俱增分數而黍可實焉及宋祁薦益州進士房庶詣闕上書攺漢志舊文謂今本漢書一黍之廣其之字下廣字上脫起積一千二百黍之八字故致誤解古以黍累尺未聞以黍累管制管之法第實一千二百黍於管中以容滿爲度而截之以爲寸法且爲空圍之法其云一爲一分者蓋九十之一非一黍也於是盡棄縱黍橫黍之說而攺爲實黍當時範鎭司馬光輩皆各有左右各爲是非而以之定樂則主客無一是者

【候气】候气之說與樂無涉且其能候與否亦未可知若其法則詳於後漢志中凡立說者皆祖之兩漢無候气者魏代杜夔始造管候气而灰皆不飛至後齊神武霸府田曹參軍信都芳云候气有驗相傳能以輪扇二十四埋地中測二十四气每一气至則一扇自動【此輪扇不知是何律尺所造且制管專爲候气若輪扇可用何必制管】至隋開皇年遣毛爽及於普明等候气依古法築三重密室造木案十二以安管卑內髙外毎管實葭灰覆緹隨十二辰向而埋於土中與地相平及候至有應不應卽應有多寡早晚或初入月或遲至下旬帝疑其爲說遂罷【時文帝以問牛曰灰半出爲和气其政平全出爲猛气其臣縱不出爲衰气其君暴文帝曰臣縱君暴豈日別而月異也弘不能對】其後元泰定間太史院使齊履謙請立候气之法是時得古黒石管長一尺八寸外方而內爲圜空空中有隔隔中作小竅以通之隔上九寸其空均直約徑三分以應黃鐘之數隔下九寸其空自小竅迆殺至管底約徑二寸餘【下廣上細其管之中郛面羃與累黍實黍之法又屬何等】蓋以聚其气而上之古所謂玉律是也然其制則從來論律家所未有者時亦不能用而寢

【三等歌】圖書編分三等律歌法有雲天下之聲音變化何限乃其要祗九聲耳【又樂儗云古有九夏九歌周大司徒有九徳之歌九防之舞以九爲數者卽九聲之始也故楚詞又有九歌九章九辧九嘆諸名】今以九三分之釐爲三等自黃鐘至姑洗爲一等以樂記歌法下如隊統之自南呂至淸黃鐘爲一等以上如抗統之若仲呂若林鐘則統之以已漸二字所云已漸者爲抗已則漸隊隊已則漸抗也夫十二律而以九聲當之此開天之識惜其說不甚著耳若其配律三等不無太鑿且驟髙驟下謂之抗隊若以已漸聮之則髙不見抗下不見隊矣此說非是

【歌曲七法】舊謂樂記上如抗如手舉物爲一法下如隊如物之墜下隨其淺深而無所畱滯爲一法曲如折謂轉之宛浹而分明也爲一法止如槁木聲所止處如槁木之不揺也爲一法倨中矩歌之轉折者欲其方也爲一法勾中鉤又欲其圜也爲一法累累乎端如貫珠累然不防絕以依其永也爲一法夫以舉世不識聲之時尋求歌法可謂獨得但尙有未盡者先臣嘗曰上下易明獨曲折與中鉤似乎復出不知曲折者合勾矩而言也若勾矩之分則色譜中四六四上爲勾四六上爲矩六工六四爲勾六工四爲矩以轉圓爲勾見防爲矩也至於止音則並非歌絕之謂凡上字入字俱須字聲絕而歌聲起如四六一絕起上字爲上四字一絕起上字爲入類至若貫珠則不解自明惟宋沈存中闡貫珠之義謂古之歌法有云聲中無字字中有聲所謂聲中無字者謂凡歌須使字字融入聲內令字轉換處無磊塊扢抐古人謂之如貫珠今人謂之善過度是也所謂字中有聲者如宮聲字而歌曲之調合用商聲則能轉宮爲商歌之善歌者謂之內裏聲俗謂之吞吐恬靜不善歌者謂之念聲俗謂之叫曲謂之不含韞是也殊不知貫珠但擬其聲之興伏挫折絡索不間防耳徒以含韞融洽當之固已非是至古歌法所傳原謂聲中有字非聲中無字也惟曼聲之中皆有字音存乎其間如胡音爲烏尢音爲甌遙音爲防微音爲衣類字中有聲謂出字與繹字又有字聲如陰字從上下陽字從下上平去字連字得聲上入字防字得聲類若云聲中無字則糊混甚矣況貫珠之義原非辧宮商之訛卽辧宮商亦從無以字聲與歌聲兩相轇牽作五聲者𨿽宮字而入商調卽爲商聲𨿽商字而入宮調卽爲宮聲且宮商淸濁何從分別不過以層次分之豈有歌是宮次而依違攙挽入商次者乃云合用商聲則轉宮爲商此仍是依樣葫蘆之說非歌法也

【一字分四時歌法】宋有一字分四時歌法啟口如春謂甲坼也縱口如夏謂恢臺也收口如秋謂揫斂也合口如冬謂閟藏也南渡後儒者言歌法必本此第其言不知所始且一聲四變太無統紀從來一字有三刌謂字首字面字尾也歌有本字字有本音字音起訖此是本等本等未周何暇他及況一字一合則於闔唇羽部俱紊亂矣五聲宮商角徵羽卽喉齶舌齒唇也凡字反喉入鼻者爲宮音【如今韻東冬江陽庚靑蒸七部字每讀字訖皆反喉而入於鼻謂之宮音若他部則皆不能反喉鼻者故歌者於七部字尾亦必以鼻音收之】以舌抵齶者爲商音【毎讀字訖必以舌抵齶曰商音此惟眞文元寒刪先六部字有之他皆不然故歌者於此六部字亦必以齶音收之】懸舌而向齶爲角音【謂以舌居中懸之向齶而不一扺及爲角音此在韻中爲魚虞蕭肴豪歌麻尢八部中字他部無有故歌者於八部字尾亦必以舌音收之】衝唇接齒爲徵音【讀字訖舌離齒而近則去齶矣爲徵音此在韻中爲支防齊佳灰五部中字故歌者於此部字尾亦必以齒音敗之】闔唇爲羽音【謂讀字訖一合唇也爲羽音此爲侵覃鹽咸四部中字故歌者於此部字尾亦必以闔唇收之】

【五聲訣】寧府樂錄有五聲圖訣今其圖已亡第記其訣於此以備參考

【宮】六工尺上四【乙凡不用】要識宮曲一淸三濁

【羽徵角商宮淸淸淸淸】

卑不逾尺髙不越腹

【商乙】六凡工上【尺四不用】商之所記兩濁兩淸

【羽徵角商宮淸淸淸淸】

下從火立上用金成

【角】上四六凡尺【工乙不用】何以爲角三淸一濁

【羽徵角商宮淸淸淸淸】

物作下止民乃上觸

【徵】尺乙四六工【凡上不用】徵聲最激全有四淸

【羽徵角商宮淸淸淸淸】

宮懸甫接徵招可聽

五調以宮調爲主宮調之中聲則四字也宮四而下有羽徵角三聲【卽六工尺】宮四而上有商角徵羽四聲【卽上尺工六】合此九聲以爲宮調【合本四二聲爲九聲】則凡聽其歌其聲之最卑者不逾尺字其最髙者不越伵字卽爲宮調蓋下尺者工尺之尺卽角尺也上腹者腹爲中聲宮四中聲也繼此而商調則爲下徵上商之九聲徵爲火故火立商爲金故金成也又繼此而爲角調則爲下羽上角之九聲羽爲物角爲民則爲物止而民觸羽者止也角者觸也又繼此而爲徵調則爲下宮上徵之九聲宮懸卽宮徵招卽徵也

【唐五調字譜】此明寧王臞仙所纂唐樂笛字譜也今祗存宮調曲一首商調曲半首樂苑曰嘆疆場宮調曲也又曰大酺樂商調曲故所譜者卽此二詩字

【宮調曲間上尺道工六工尺上行工四人六工四至工四六工尺妝工六梳工尺對六四鏡四工工尺臺四上尺上四六淚四尺上四痕六工六四猶上尺尺未尺工尺上四滅工四四六工尺尺笑工六工臉六工六四自四尺上上四然尺工六工工工開尺商調曲淚上六滴尺上珠四六工難工六四盡上尺上四容尺工六工殘尺工六玉工四六易四仩四六四銷六四六工】

此皆宮調字也以宮調合宮調曲謂之宮之宮黃鐘之宮以宮調合商調曲謂之宮之商黃鐘之商蓋宮調以四字爲宮聲上字爲商聲上首次句最髙字是鏡字不過及伵字而止卽是宮調次首首句淚滴用低上字次句易字用髙仩字至髙至低無非以上字掣調卽爲商調此𨿽徧易七調而其爲宮爲商總如是者調有變而宮與商不變也先臣嘗謂樂錄有思歸樂亦商調曲注曰後一曲犯角則以後曲次句有三江雁亦稀五字連用三江二髙陰字而以雁之陽字接之則其字已入髙尺字內非商調矣以此比較則思過半耳

【唐桂華曲字】先臣曰防時聽先司馬臣唱桂華曲笛字譜云王新建籍寧府時得之所俘老樂工者其二三四句譜字尙存但無首一句耳按白樂天集有聽都子歌是聽歌桂花曲者其詩云都子新歌有性靈一聲格轉已堪聽更聽唱到嫦娥字猶有樊家舊典型此卽唱法其云一聲格轉者以其唱試問二字是髙字已及領調字矣故轉到嫦娥字當如矩然折方而下所謂格轉也此卽樂記所云倨中矩者也又有聽唱桂華曲詩桂花詞意慢丁寧唱到嫦娥醉復醒所云詞意丁寧者以歌時多頓折如丁寧然然感人處仍在唱到嫦娥字故又云唱到嫦娥醉復醒此亦最善道唱法者但一三四曲譜字又以口授不復存今祗存第二句矣其譜字與宮商二調曲譜字尙有可疑處已經訂正因附載於此

【桂花曲正宮調譜字遙知天上桂花孤譜字亡試工尺問�六工工尺�尺四六工嫦�四上尺四四四六娥�六四工工肻�上四要上上上四�四上四六四工工工尺無�尺工工工�月中亦有閒田地何不中央種兩株譜字亡按譜字傍才是拍字】

【古樂府節解譜】漢魏樂府毎爲晉宋間宴饗所奏則略攺原文分章別節如艷歌何嘗行東西門行諸曲分注節解曰一解曰二解且曰右一曲某樂所奏至今可考也先司馬臣曰幼嘗聽寧府樂工歌孤兒行是以唐人歌法歌漢魏樂府者然亦分節解更注散拍一如金元曲子其淒惻宛轉聽之逌然起倫常之感始知金元曲子凡一切歌法皆仿隋唐惜其笙笛色譜皆未傳也但舊本尙有節解散拍明注詞下今特錄存其槪以俟後之審聲者取鑑焉

【孤兒行曲節解序譜孤兒生孤兒遇生命獨當苦散序按此三句如今引曲然散序者散行無板曲也孤兒命當若父母在時乘堅車駕駟馬父母已去兄嫂使我行估南行九江東到齊與魯臘月來歸又誰敢自言苦拍序一拍按此十句卽今之過曲以有板謂之拍序一拍者拍序之一猶胡笳十八拍以一拍始也後仿此孤兒苦頭多蟣虱面目多塵土大兄教辦飯大嫂教你且好飼馬上髙堂隨取鞭篍下堂教孤兒淚下一如雨二拍按此八句與今前腔同嘆我朝行汲暮來歸首無韜髮足無屝愴愴履霜多蒺藜拔防此蒺藜腸肉中悢悢自悲淚渫渫涕累累冬無復襦夏又無單衣三拍按此十句另變一韻與今換頭前腔同居生不樂不如早下去從地下黃泉掣拍拍止按此二句又去拍爲掣拍拍止者謂前慢板從此防也春气動艸萌芽三月蠶桑六月收將是車來到家車反覆助我者少防者多促拍按此九句又起板漸入急調謂之促拍防者多願還我蒂兄嫂威嚴當持蒂歸與兄嫂校計長拍按此五句又轉入慢調然後作結以板慢曰長拍今曲名有長拍催拍摧拍卽促拍也裏中一何譊譊但願寄尺書將與地下父母兄嫂難與久居散然按此四句與煞尾同以無板曰散煞】

皇言定聲錄卷七

欽定四庫全書

皇言定聲錄卷八

翰林院檢討毛奇齡撰

樂器第八

【鐘石】漢後重鐘律杜夔以金石定樂是也但金聲專一而無變通欲以十二律長短分數作爲鐘律則甚不合先臣曰方響同矩而不同聲水盞子同規而不同韻若同冶一鐘均照黃鐘十二觔或十四觔五兩銅齊之數並就模寫及冶成而聲必不同況舊法黃鐘十四觔五兩以次漸減至應鐘而止則其厚薄大小必不能均而欲其聲之恰與律調得乎然則論鐘律者但當以聲求尺度不當以尺度求聲可知矣況乎尺度本不合也

【鐘】以鐘鏞並言則大曰鏞小曰鐘以鐘鎛並言則大曰鐘小曰鎛鎛者編鐘也一名歌鐘編十二爲一懸或編十六爲一懸用以逐歌曲者其聲不同而其制則

一周禮鎛師注謂鎛如鐘而大謬矣宋慶曆間大安樂成所鑄黃鐘鎛毎一重一百六觔容九斗九升皆從周禮注誤用之者若左傳國語韋昭杜預諸注皆曰鎛小鐘可驗也

有謂鏞大以領樂鐘中以節樂鎛小以倚樂則又有互用者周有景鐘所以領樂【景大也】有笙鏞笙磬反所以節樂【書笙鏞以間詩笙磬同音】惟歌鐘頌磬則皆倚聲之器不他役耳笙鏞特懸歌鐘編懸故一名特鐘一名編鐘笙磬頌磬亦然

呂氏春秋謂黃帝命伶倫鑄十二鐘和五音傳曰黃帝命伶倫與營援作十二鐘今十二鐘一簴是也七正五淸共十二枚蓋古以十二律共作一簴而後世易以十二簴每簴十二枚皆一宮或黃鐘或太簇則失之瀆矣若編懸十六又是一法周禮鐘磬二八鄭注二八十六枚則明明有之特其二八則一是五聲加四淸爲歌用一是五聲加二變爲調式合九與七爲十六世不曉四淸用法謂十二律外又加四淸故聚訟不決耳宋人必謂古無十六鐘磬謬矣按唐西涼部樂皆有編鐘磬與西涼方響一架皆十六枚然則裔樂亦尙有知其數者況隋唐宮懸其明明可按者原不乏也

【諸鐘】爾雅鐘中者曰剽小者曰棧【盞也】或云棧以象功之淺者故晉人得鐘長三寸中徑四寸銘曰棧是也又許愼曰鏄錞於之屬故黃池之防吳王親鳴鐘皷錞於振鐸則如小鈴然可手摝之而洪容齋隨筆謂南齊益州刺史獻始興王鑑者有三尺九寸則儼然大鐘矣非是物也後樂器有將於不知與錞於同異何若或曰似甕而倒懸之則亦其類焉耳

周禮皷人掌六皷四金之音聲以節樂四金者錞獨鐃鐸也舊注鐲卽鉦又名丁寧又謂鐃亦鉦屬又謂鐃似鈴如釋氏浮漚有柄無舌鐸無柄有舌皆節樂之器予謂丁寧似鈴器小而聲淸如釋氏浮漚然以其聲丁丁寧寧故名若鐃則軍中常用之豈有如釋氏方寸指磬可以號令進止者古馬上之樂名鐃吹卽橫吹似吹銅之器未必如錞於但節樂者或名同而器異則未可知要其如浮漚則未必然耳

【方響】方響一架十二枚與編懸同亦有十六枚者後周正樂載西涼淸樂方響十六枚是也此𨿽非古器然以代鐘磬亦相協者舊以鐵爲之亦名鐵響大略修八寸廣二寸其制不等

【鐘懸】鐘磬二八向來誤認作十二律外又加四淸故常疑其疊復不合後見寧王樂工所藏錄有古鐘模字中有�冏���五字推求不得以爲此必五聲復出作一簴而故避本字取其半字以爲記者此必四淸鐘字也一簴二八原有五聲在十二律內則四淸所記當避本字向疑十二律四淸爲不合者今始知果有是也則又疑四淸無羽聲何得又有�字得非唐人所稱五淸鐘乎然五淸一爲變宮淸亦非羽淸旣而悟二八之制蓋合七律九聲而爲十六者且觀十二律圖有上下兩層上自右而左下自左而右注曰編懸次第如是因以九聲七聲分上下環列【見七調第四】則本淸對接正變循次確然不易然則五半字者乃七聲之重字所以避九聲之正字者也樂律殘缺儒者考數而不知工師識聲而不傳故舊工散譜皆可尋索而惜乎其又亡也【其譜在順治三年下江東時燬於兵火】若其簴列先下格或先上格本無定制其先上者亦先臣記樂錄中編懸先上層也【謂以黃鐘列上格起】

漢服防以十二鐘當十二辰更加七律一懸爲十九鐘後周長孫紹合七律正倍爲十四鐘梁武帝又加濁倍三七二十一鐘此皆在編懸之外最無理者

【銅管】或云金不止鐘鏞之屬按周官太師掌六同同者銅也鄭注陽律以竹爲管陰律以銅爲管故樂錄吹部有大橫吹小橫吹俱是銅器先臣嘗曰古有鐵有銅卽六銅管之制後人稍變其形爲鐃歌皷吹意鐃卽今灑捺所謂橫吹銅器者其注爲鉦者另一器耳漢管寧鋤園得舊金管以鋤揮之金管卽銅管晉武帝時張華荀朂校律出禦府所藏尙有古今銅竹律二十五具西京雜記載秦咸陽宮有銅人十二各執一管以械使之吹卽銅簫也然則銅吹之制舊矣故晉書安帝紀桓元制龍角傳曰設角十二於皷左右後列各六具以代金則意當時仿周制銅律十二管而以角代之故曰代金若後人所謂銅角爲長鳴爲中鳴在馬上所用則又仿龍角之制而更變之者總之管之有金自古而然此卽十二律本聲在虞書下管禮記管象之列非皷吹物也

【磬】八音亦偶然用八色耳漢後石聲不入樂晉破苻堅後始有四廂金石之樂嗣後取石於泗濵究竟不合唐以華原石代之白樂天樂府有華原磬詩然合樂者鮮故古亦云石聲難諧此𨿽具一音而不能用亦無如之何者大要古初地狹南方多未通故但取給泗濵今南方石多有聲者隨地取給無所不可但以聲爲主不在備物斯爲得之

【諸磬】禮記郊特牲有玉磬春秋臧文仲以玉磬如齊皆樂中器書之天球在東序卽是物也隋蘓夔能造玉磬唐制宗廟殿廷用玉磬或云云璈卽玉磬名今易以銅名云鑼舊用十三枚今用九枚名九云鑼此卽破編磬之十六而爲九聲者耳𨿽今制實古器也特磬大而特擊非編懸也頌磬卽編磬亦十六枚與鐘同漢成帝時益州犍爲郡於水濵得古磬十六枚卽是其數

【簫籥箎管】聲無古今器亦無古今房庶曰誠使知音者由今之器寄古之聲詎非治世之音乎顧音以竹爲始黃帝造樂伐竹吹之蓋古人呼管作律十二管卽十二律陳氏樂書曰樂以木爲末以竹爲本又曰管所以和眾樂以其探本故也【韓邦奇謂八音之數惟絲爲自然其說頗繆】但說者不識簫所起疑是近制不知簫韶下管虞書有之執籥吹箎周詩具在故周官笙師掌教吹籥簫箎篴管所謂籥卽太常單簫也簫者排簫卽防簫筊簫也篴卽笛也橫之變形謂之箎管卽頭管也則是籥簫箎管五者皆三古樂器祗今之所爲簫者古不名簫而名籥遂謂簫必排簫今之所爲簫者當名爲籥不知籥卽簫耳且排簫亦卽單簫而連比之者舊稱韶簫爲十二律之本舜所制者每一管具七聲十二管卽八十四聲十二人各執一管以長短爲序並立各奏一均漢儒不知竟聯之一處後世求其聲而不得乃爲二十四管一管止具一聲信此則排簫者仍是今所用之簫而聯比之今太常中和簫其制如今簫十六而排吹之是也夫排簫之制𨿽古然全不適用【先臣嘗曰如毎管六孔排之則指不給按若毎管無孔排之則唇不給吹】故樂統亦曰排簫非善器以之取聲則不圜以之換宮則不準以之倚歌則不浹此但多其制以存美備而實未嘗用者若與簫同而樹則爲籥排卽爲簫橫卽爲稍變則爲箎爲管實卽一器古有長短漢長尺圍寸唐制尺八寸取倍黃鐘九寸之說此是常度而古有防笛晉有黃鐘長三尺八寸此卽長又有雅笛手長九寸或卽短第孔相距全視短長爲分寸若三尺八寸則孔距遼絕布指難接而九寸之管童捉防揑難以取韻故蔡邕十二晉十二箱皆以十二律長短爲度甚不足據總是今之簫全合古法但守恆規不尙新變至於簫色笛色工上尺一古名今譜彼此互異則第認穴不認色畢觜參呼爲畢參觜無不可耳【舊色譜云自上而下第一孔爲宮第二孔變宮第三孔羽第四孔徵第五孔變徵體中角最上後出孔商又譜云無長短自下而上笛體中黃鐘宮也第一孔大呂太簇商也第二孔夾鐘姑洗正角第三孔仲呂防賔淸角變徵也第四孔林鐘正徵第五孔夷則南呂羽第六孔無射應鐘變宮其哨聲黃鐘半律淸宮也按黃鐘淸聲不名哨聲色六孔外亦無哨聲之謂】

先臣曰舊以簫六孔兼十二律每孔該二律如太簇兼大呂姑洗兼夾鐘類此大不合若謂兼音之法在吹气之緩急口唇之俯仰吹正唇正則得本音吹緩唇俯則兼濁音吹急唇仰則兼淸音則萬一曼聲而需淸音其吹反急趨聲而需濁音其吹反緩此尢大繆之論不足據者且其所謂俯仰緩急間毫釐進退實皆影響髣髴絕無可憑之事而欲明明白白分作三音何其誕也

編簫二十一管取七音而三倍之唐後有防樂簫皆同此數而爾雅謂二十二管曰防十六管曰筊【編簫大曰防小曰筊】蔡邕郭璞俱云大簫二十三管小簫十六管其管數寡多全無一定至若籥管箎笛穴空之數宜有成式而從來相傳者言人人殊將何取正如籥爾雅曰三孔【籥如而三孔小者曰箹】毛萇注詩曰六孔廣雅曰七孔【大曰產中曰仲小曰箹】如管說文曰六孔廣雅曰八孔蔡邕月令章句曰有孔無底爾雅曰有底如杜子春謂五孔陳氏樂書謂七孔如箎爾雅云一孔上出【大箎謂之沂以竹爲之一孔上出寸三分名曰翹橫吹之】廣雅云八孔蔡邕云六孔有距【一云有底之】鄭康成云七孔陳氏樂書曰箎者先儒有六孔七孔八孔十孔之說

【雙】雙一名羌四孔京房加一孔於後共五孔以備五聲之用此漢武時丘仲所作見馬融長賦及應劭風俗通或云卽今非也

【篥】箴篥笳首而竹身九孔舊以爲卽管非也遼金樂部有雙篥桃皮篥皆舊器

【律管】唐樂圖所傳有十八管取五聲四淸爲九聲而倍之其聲通黃鐘林鐘二均相傳爲梁部所用𨿽其制不可考然尙曉五聲四淸爲九聲卽此一節已可爲告朔一餼羊耳

律管無孔或云當如簫然第剜其唇以被吹已耳而蔡元定作律管圖各施七孔於其間謬矣凡管無孔則髙下有等一爲孔穴則聲之髙下反不大逺以孔寸爲主耳此皆不經體驗而徒見之紙上者況無射應鐘皆四寸零以四寸之管而施七孔何荒唐也

【笙竽】笙與竽皆匏而其制則一𨿽有大笙小笙大竽小竽和笙笙十三簧【卽和】十七簧【卽今太常所用笙】十九簧【卽】三十六簧之別【卽竽】而總名之曰笙又有十七管竽十九管竽隨時變制無大同異特簧管過多便不適用與簫同蓋今世所用笙卽是古笙況周官笙師所吹五器簫籥箎管至今未變琴瑟皆然然則今之樂器亦何一非古器而雅聲闃然信乎樂之亡乃聲亡非器亡也

【簧】史記女媧之笙簧似簧亦笙名舊稱大笙謂之簧是也惟鹿鳴吹笙皷簧指笙中之簧言吹笙則簧動耳其他凡單言簧者皆笙名【如左執簧類】傳稱王遙有五舌竹簧卽是其類

【琴瑟】琴瑟皆倚歌之器與箏琵琶鞉用同今以其繁重故減而爲四【今阮越琵琶類】爲三【卽鞉舊器而新爲攺制名三子】爲二【今提琴笳琴類】實則一也自隋唐以後不解琴瑟合樂於是道家者流創爲髙坐空彈之法反云琴調以無字爲貴失其本矣先臣曰此鏈師尊師之事古人無是也【古操弄吟引皆一人坐彈然皆有曲如猗蘭山類且口吟手彈或一人吟一人彈無空彈者若云無字則比之叭喇鐃角之類全非絲聲矣卽叭喇鐃角亦有曲】

古有大琴用二十大瑟用五十此皆指繁不適用徒備觀者惟十二琴十三瑟謂可應十二律之數間亦用之但琴嫌太煩瑟嫌太簡且琴與瑟與箏何所分別舊說黃帝造瑟五十使素女鼓之而悲因破其半爲二十五則荒唐叵信天下無絲少而歡絲多而悲者惟蒙恬破瑟作箏爲十三則容有然耳若舊謂琴七爲七聲十三暉爲十二律卽又非是琴七聲原只五聲六與七卽一二之淸聲也十三暉亦非十二音泛則上下復出按則五聲相周但以諸相應處分之作刌節耳瑟則每一具一律與鐘磬等外十二具十二正律內卽十二淸聲也如舊譜第一黃鐘中第十四黃鐘淸第二大呂中第十五大呂淸第三太簇中第十六太簇淸類

舊說宮聲極大而沈屬土以八十一絲爲則其聲應商聲次大屬金以七十二絲爲則其聲應角聲半淸半濁屬木以六十四絲爲則其聲應徵聲次淸屬火以五十六絲爲則其聲應羽聲極細屬水以四十八絲爲則其聲應其絲數照史記五聲之數與杜氏通典所記五聲大小之次相同祗徵數五十四此爲五十六絲不合且絲數多寡難以定律燥濕彊弱何所準據若謂必八十一絲而宮聲始應非此卽不應則歌聲偶髙而犯商爲商之宮偶低而犯羽爲羽之宮此正旋宮之法將謂非其數而不應乎抑否乎此孺說也

【雜】豎箜篌臥箜篌火琵琶小琵琶二琵琶八琵琶十二箏十三箏十二築十三築皆列代樂器之可用者

【塤】樂記土曰塤卽壎也其位在北而坎音於是爲冬至爲黃鐘之宮所謂壎陽气於黃泉之下者則塤固音之始也

世祖皇帝曽攺塤稍大而正其穴此開樂之始竹者中气也陽气中於時爲春於卦爲震正景運盛開之際我

皇上曽示樂工以髙字而正其音此成樂之盛第世祖皇帝所攺塤器嘗入太常竊觀之而忘其爲制大抵塤有六穴所以應六律出中聲而宋太樂舊塤有七孔上下皆圓髹之以應七音又景祐馮元樂記云太樂塤八孔上一前五後二則豈六穴者除吹口一穴爲五聲八穴者除吹口一穴爲七音而七穴則連吹口爲數者耶若穴位舊注云上一前二後三韜以黃囊爲登歌之樂而明代樂部注上一吹竅前三後二則於按指爲稍便意舊注或誤耳

【水盞】元有水盞子以銅爲之凡十有二而拊以鐵筯此攺土爲銅者水盞子爲隋後樂器

【拊】拊韋表而糠裹【謂中實以糠】白虎通謂革而糠革與韋皆皮也或曰革是麻用以爲拊不知所據此登歌之器故虞書搏拊琴瑟同列堂上而蔡沈陋劣謂手擊琴瑟之稱則周禮所謂登歌令奏擊拊者是何物耶【明堂位有搏拊名荀卿曰架一鐘而尙拊大戴禮曰架一磬而尙拊拊之爲器其來舊矣】

【皷】儀禮有建皷明堂位曰楹皷卽建鼓也以樹一楹而貫皷於其端故又名樹皷又周禮建路皷於寢門之外則又名路皷皆是物

夏后氏足皷則以皷而加四足者周官有懸皷則懸而擊之又有朔皷應皷在懸皷之側則皆小皷帶擊以節樂者又鞀皷鼖皷皆節樂之器然鞀皷小鼓【兩耳自擊有柄】鼖皷大皷

【諸皷】若雷皷八面靈皷六面路皷四面則其制已不可考至後世樂部有毛員雞婁答臘三杖都曇諸名皆唐樂部有之惟金鞚小皷花鞚梢子皷則元樂所有而明代亦習用之者然不詳其制獨雞婁皷譜明寧府樂工有傳之者謂其制圓長如甕兩面受皮處甚窄以紅絲繩系左腋間左手持小鞚如甌與右手手指反背衝擊而帶搏雞婁兩面以錯聲其間其聲有節其搏有度今其譜亡

【柷敔】柷敔一名椌楬柷以起樂敔以止樂歷代皆襲用之又周禮有舂牘應雅則節樂之器舂牘者以竹築地作聲應雅與柷同如漆筩而中揺以椎可節樂者蓋小器曰應應雅之應柷猶應之應皷也一曰舂牘二器應雅亦二器皆相類者

【拍】拍唐樂然故適用此皆無闗系者𨿽古今參用之皆可也

【歷代定樂】古樂在春秋時已無傳者西漢定樂祗用樂府令夏侯寛備簫管之數協律郎李延年造新聲皆非儒臣有學識者【時司馬相如叔孫通輩皆校定樂章不解聲律】祗一司馬遷能言律數而毫無補於當時之樂則夫律數之不足恃亦可驗矣【太史典歷數之事此是其職掌故但以歷言律而今之言樂者動本律書所以滋誤】曁漢元以郎中京房自稱識聲使韋元成問之而房之所受系小黃令焦延壽易數之學通易於律【與司馬遷通歷於律同】專以五聲推六十律合之八卦推六十四卦之法而終不可用然而後世之展轉沿錯相尋致誤者則惟遷房二人之學居多焉後漢建武中耿弇罷益州傳送公孫述瞽師及法物至京瞽師知考擊而不能爲言至魏武平荊州獲漢雅樂郎杜夔素善八音又有散騎郎鄧靜尹商舞師馮肅皆善調雅樂歌詞魏武使之鑄鐘律當時鑄工柴玉稱善鑄而夔訾其不如法至自爲鑄造及晉武時有儒臣荀朂張華通音律譏夔所造鐘不合然而朂所諳者則仍房學也首復六十律之制截笛穿穴以爲神解至明帝時詔阮咸損益之咸亦儒臣譏其律太髙髙則哀思不協中和蓋以十二穴五音以爲之聲𨿽其中多復聲未必一全髙於一之上然而聲必峻勢固然也乃咸亦未能確然知六十律之謬但以爲髙而不知其所以變曁東晉武帝破苻堅獲其樂工楊朂等閒習舊樂於是備四廂金石之器攺撰歌詩而金石不諧因欲攺器以就聲而器不可攺當其時六十律之制未嘗亡也後魏太武帝破赫連昌獲古雅樂器及平涼州破沮渠氏得其伶人器服但存樂署而無所用至孝明時江左陳仲孺奔魏自言能依京房立準以調八音復六十律之制又以琴調均樂器謂淸調以商爲主平調以角爲主【淸調平調瑟調爲三調】膠音飾律傅防無實廷臣蕭寶寅等爭辟之至廢帝時詔尙書長孫稚太常卿祖瑩理金石則專司算數之事而樂聲亡矣隋文帝開皇初有志復舊以祕書監牛祕書丞姚察太子洗馬蘓夔沛國公鄭譯樂工萬寶常輩共正樂律時不解七律不識十二宮彼此爭執鄭譯欲復七律則反增一律曰八律牛欲定十二宮則反盡棄十一宮而獨守黃鐘宮曰一宮以致累黍不就候气不就及問萬寶常則仍欲復六十律之制推至三百五十律一千八聲而猶不肯已其可笑如此唐承隋之舊其於雅樂則仍守黃鐘一宮而間用俗樂裔樂爲三部伎然而律呂之事浸衰焉【文宗朝馮定等定樂仍襲開元法曲至肅宗時有山東魏延請定十二律太常以漢律考之黃鐘乃太簇也】至若趙宋儒臣初用王朴律致誤而自景龍以至慶曆其間言樂之儒紛紛而起如和峴李照胡瑗阮逸鄧保信房庶範鎭司馬光劉幾楊傑等或除四淸或去二變或攺尺籥【阮逸以大黍累尺小黍實龠自戻本法房庶更易累黍之法爲量黍】或攺聲律【房庶攺變徵爲變羽攺變律爲閏律】至於六十律之說則共遵不變逡巡至崇寧政和方士妄言律用太少以致截黃鐘倍半爲三黃鐘律【時劉炳不肯用太少律而蔡攸不悅炳乃令樂工防黃鐘管一倍之一半之紿曰此太少律也攸不疑遂用三律大者一尺八寸小者四寸五分與九寸本律而三】而終不之悟遂至聲音歇絕延及南渡數百年間無言樂者而蔡元定以隠居竊議樂律宜鑑前車自漢後迄今算律制器之謬與夫六十律三百五十律之誤而乃勦襲舊說算管辧尺備核遷術力推房學而樂終以亡元祖初年用河西髙智夏言徵用酉夏舊樂及收燕京得金朝掌樂許政及翟剛等九十二人此皆不能言律呂者若明代儒臣並鮮學術凡捃摭言事率皆空虛剽竊了無實濟當太祖初攺元時有學士朱升者稍知掌故上使之典樂而未審也偶上擊石時問升何音升以徵音對實宮音也上詰之升無以應而起居注熊鼎曰石聲難和是以難知上曰石聲固難和然樂以人聲爲主未有人聲和而八音猶未和者因令樂工登歌一曲復嘆曰古作樂以格神人和上下而近代儒者茫然不解聲律爲何等何以言樂鼎進曰樂音不在外求實在人君之一心君心和則天地之气亦和而樂無不和矣夫以古樂淪亡之際人聲不講之時獨有明君焉以人聲爲作樂之本而流連嘆息使爲之臣者有倫夔於此進而考聲音析宮徵則古樂何難驟復而乃以君心數語文其固陋讀史至此未嘗不嘆於明代之臣之無學也其後嘉靖間世宗欲復古樂大學士夏言薦太僕丞張鶚定樂時尙書韓邦奇自言知音其說一本之律呂新書因作律呂直解主事楊繼盛師事之然樂卒不明其言皆舊儒剰法不可施於用然則古樂之亡自春秋迄明其難復也如此今幸遭遇良時躬逢

神聖古樂之興端在此日向曽竊制樂章妄附樂議祗校訂篇什而未嘗一及歌詠之法至於太常考擊徒習故常尙未經

聖人親爲正定依永和聲猶似有待何期

皇言頓啟蘊奧盡眞所謂開天地之房通神明之祕者將見古樂淪亡自春秋迄明千年長夜而一旦盡舉而振豁之咸韶之復於是乎在矣【臣】自幼失學百凡疏劣獨於此樂律之微少有師承因爲闡

皇言而記之如此苦夫神明其事則在

延左右不乏倫夔【臣】又何能贊一詞焉

皇言定聲錄卷八

