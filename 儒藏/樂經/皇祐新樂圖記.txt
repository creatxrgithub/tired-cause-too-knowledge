

欽定四庫全書

經部九

皇祐新樂圖記

樂

提要

【臣】等謹案皇祐新樂圖記三卷宋阮逸胡瑗奉勅撰仁宗景祐三年二月以李照樂穿鑿特詔較定鐘律依周禮及歷代史誌立議笵金至皇祐五年樂成奏上此其圖記也舊本從明文淵閣錄出後有宋陳振孫嘉定己亥跋云借虎邱寺本錄蓋當時所賜藏之名山者又有元天歷二年吳壽民跋明萬曆三十九年趙開美跋敍是書源委頗詳考初置局時逸瑗與房庶等皆驛召豫議詔諸家各作鐘律以獻而持論互異司馬光主逸瑗之說範鎭主房庶之說往反爭議卒不能以相一其往返書牘具光傳家集中而鎭所作東齋記事亦略存其防大抵逸瑗以爲黃鐘之管積八百一十分容一千二百黍又以九章圜田算法計之黃鐘管每長一分積九分容十三黍三分黍之一空徑三分四釐六毫圍十分三釐八毫圍徑用徑三圍九古率而攺圍九分爲九方分則遷就之術也司馬光曰古律已亡非黍無以見度非度無以見律律不生於度與黍將何從生非謂太古以來律必生於度也特以近世古律不存故反從度法求之耳其論最明範鎭譏其以度起律誠爲過當然鎭以秬黍律尺龠鬴斛算數權衡鐘磬十者必相合而不相戾然後爲得亦不爲無見也以律起度與以度起律源流本無異同而二家算術不精逸瑗等得之於橫黍而失之於圍徑又以大黍累尺小黍實管自相乖反房庶以千二百黍實之管中隨其長短截之以爲九寸之管取三分以度空徑則空徑不生於黍而別有一物爲度以起分竟不必實黍於管未見其爲通論也是書上卷具載律呂黍尺四量權衡之法皆以橫黍起度故樂聲失之於髙中下二卷攷定鐘磬晉鼓及三牲鼎鸞刀制度則精核可取云乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

皇祐新樂圖記卷上

宋阮逸胡瑗撰

律度量衡四圖

總敍詔防篇第一

皇上睿敏聰明自天所稟精志典學而大曉雅音景祐中親制樂章幹安等十曲播於樂府用於郊廟皇祐二年秋九月大饗明堂復制樂章成安等十有四曲先詔太常調習鐘律奏禦日上謂侍臣曰鎛鐘特磬未協音律宜攺制之尋敕太常禮樂官及修制官臣保信臣逸臣昭序及驛召致仕官臣瑗同依詳經典歷代制度用上黨秬黍制成律呂度量等法物

臣等防奉聖語同詳議修制官二十餘員論議二年議定然後聞奏聞奏然後修制以成聖朝一代之樂制兼詳考太常寺舊鎛鐘不合古制者凡有七舊特磬不合古制者凡有三謹具於左

一謂舊鎛鐘形制不合古法【周禮疏云古者應律之鐘狀如鈴而不圜今太常寺鎛鐘狀圜而不如鈴】

二謂舊鎛鐘無鉦【周禮鐘體有於鼓鉦舞凡四今太常寺鎛鐘無鉦不合古法】

三謂舊鎛鐘隧不在鼓間【周禮鳬氏云於上之攠謂之隧注云隧在鼓中窐而生光有似夫隧今太常寺鎛鐘隧在鼓外編鐘復無其隧】

四謂舊鎛鐘柄無甬衡【周禮鳬氏云舞上謂之甬甬上謂之衡注云甬衡二者鐘柄也今太常寺鎛鐘柄如犂錧無甬衡之制】

五謂舊鎛鐘縣柄無旋虫【周禮云鐘縣謂之旋旋虫謂之幹注云旋屬鐘柄所以縣之也謂之旋虫者旋以虫爲飾後漢時鐘旋有蹲熊盤龍辟邪賈公彥疏云漢法鐘旋之上以銅篆作蹲熊及盤龍辟邪今太常寺鐘柄但如犂錧側而縣之並無旋虫】六謂舊鎛鐘口不合古法【周禮注鐘長十六者口徑十今太常寺鐘口或長或短並不合古法】

七謂舊鎛鐘聲不正全失臣民之敍【夫鐘聲淸濁各有臣民之敍今太常寺鎛鐘自黃鐘已上是正聲其應鐘無射南呂三鐘卻是倍聲形制大於黃鐘大呂等鐘不惟失臣民之敍且殊不協音律所以聖人詔有司詳議修制以攺正前代之失】一謂舊特磬無倨句之法【按周禮磬氏爲磬倨句一矩有半注云必先度一矩爲句一矩爲股而求其則磬之倨句也今太常寺舊特磬並不依周禮倨句之法】二謂舊特磬無鎛一股二鼓三之制【周禮磬氏云其鎛爲一股爲二鼓爲三今太常寺舊特磬並無長短尺寸之法】

三謂舊特磬太厚多無聲韻其聲髙下亦不相倫類【按周禮云其聲淸而遠聞則於磬宜今太常寺舊特磬太厚而無聲韻非所謂淸而逺閒也】

三年五月十九日垂拱殿進呈上可其奏仍俾鑄造鎛鐘特磬遂檢防皇祐二年閏十一月五日詔敕諭文彥博等朕聞古者作樂本以薦上帝配祖考三五之盛不相沿襲然必太平始克明備周武受命至成王周公始大合樂以和邦國漢初亦沿舊制武帝時始定太一后土樂詩光武中興至明帝始攺大予之名損益前後以制樂節唐髙祖造邦至太宗時孝孫文收始定鐘律明皇方成唐樂是經啟善述禮樂重事須三四世聲文乃定國初亦循用王朴竇儼所定周樂太祖患其聲髙令和峴減下一律眞宗始出聖意大祠用樂隨月用律屢加案覈然念樂經久墜學者罕專歷古研覃亦未完緒如其制作益須切當委中書門下集兩制及太常禮樂官將天地五方神州日月宗廟社稷祭享所用登歌宮縣當更定奪聲律是非按古今調諧中和較議論允適經久可用垂信不朽使祖宗功徳發無窮神只感格善气來應苟獲至當何憚攺爲尙賴洽聞共圖盛節故玆詔示想宜知悉至皇祐四年十二月二十一日詳議大樂局同修制局等官具新鎛鐘特磬進呈上禦紫宸殿觀其制度曰精矣聽其聲音曰和矣遂降付中書復命樞宻使若訥參知政事適總其事至皇祐五年六月準監總大樂局奏令阮逸胡瑗於修制局同定模鑄造鐘磬等兩宮架遂按周禮及歷代史誌立議範金比及樂成考其聲音下太常舊樂一律眾音之器盡合鐘磬其聲諧和

皇祐律呂圖第二

臣謹按周禮太師職掌六律六同以合陰陽之聲【注云黃鐘長九寸其實一龠下生者三分去一上生者三分益一大呂長八寸二百四十三分寸之一百四太簇長八寸夾鐘長七寸二千一百八十七分寸之千七十五姑洗長七寸九分寸之一仲呂長六寸萬九千六百八十三分寸之萬二千九百七十四蕤賔長六寸八十一分寸之二十六林鐘長六寸夷則長五寸七百二十七分寸之四百五十一南呂長五寸三分寸之一無射長四寸六千五百六十一分寸之六千五百二十四應鐘長四寸二十七分寸之二十】史記律書云王者制事立法物度軌則壹稟於六律六律爲萬事根本焉律數九九八十一以爲宮三分去一五十四以爲徵三分益一七十二以爲商三分去一四十八以爲羽三分益一六十四以爲角術曰以下生者倍其實三其法以上生者四其實三其法前漢書律曆志云黃鐘爲天統律長九寸林鐘爲地統律長六寸太簇爲人統律長八寸始動於子參之於醜得三又參之於寅得九又參之於卯得二十七又參之於辰得八十一又參之於已得二百四十三又參之於午得七百二十九又參之於未得二千一百八十七又參之於申得六千五百六十一又參之於酉得萬九千六百八十三又參之於戌得五萬九千四十九又參之於亥得十七萬七千一百四十七後漢書律曆志云黃鐘十七萬七千一百四十七大呂十六萬五千八百八十八太簇十五萬七千四百六十四夾鐘十四萬七千四百五十六姑洗十三萬九千九百六十八仲呂十三萬一千七十二蕤賔十二萬四千四百一十六林鐘十一萬八千九十八夷則十一萬五百九十二南呂十萬四千九百七十六無射九萬八千三百四應鐘九萬三千三百一十二已上皆以萬九千六百八十三爲法以除十二管之實各得分寸之數

臣逸臣瑗謹詳周禮並歷代史書律呂長短之法𨿽立數之等有三【一謂起於黃鐘九寸上生者三分益一下生者三分減一如周禮太師職晉書律曆志之類是也二謂以一寸爲九分如太史公律數淮南子律法劉焯律分之類是也三謂萬九千六百八十三爲法以除十二管之實數如後漢書律曆志何承天律法之類是也】其分寸之法則一【謂皆以上生益一下生減一而黃鐘得九寸林鐘得六寸太簇得八寸也】今以古今律數制成中聲律十有二管淸聲律四管圖之於左

﹤經部﹐樂類﹐皇祐新樂圖記﹐卷上﹥

右臣逸臣瑗謹按周禮嘉量法並前漢志等計黃鐘之管積八百一十分容一千二百黍又以九章圜田算法計之黃鐘管每長一分積九分容十三黍三分黍之一空徑三分四釐六毫【算法置九分三分益一得十二分以開方除之得空徑之數不盡二毫八絲四忽】仍以度量權衡交相酬驗是以聲制粗合古法【自隋牛唐田畸輩執守孤學不知律度量衡四者皆起黃鐘之管而但以尺律二者校定律呂又執空徑三分之說故歷世論議紛紜無所的從今臣等幸緣經史之制黃鐘積八百十分之說稍合古制以成聖朝之大典焉】

皇祐黍尺圖第三

臣謹按周禮典瑞職云璧羨以起度注云羨不圜之貌蓋廣徑八寸袤一尺前漢書律曆志云度者本起黃鐘之長以子穀秬黍中者一黍之廣爲一分十分爲寸十寸爲尺十尺爲丈十丈爲引而五度審矣後漢書律曆志云體有長短檢以度晉書隋書唐志𨿽尺之長短有異而其法與前漢志同聖朝天聖令文云諸度以北方秬黍中者一黍之廣爲分十分爲寸十寸爲尺【注一尺二寸爲大尺一尺】十尺爲丈

臣逸臣瑗謹詳周禮漢志及歷代尺法制成聖朝皇祐黍尺一銅尺一謹圖形制於左

﹤經部﹐樂類﹐皇祐新樂圖記﹐卷上﹥

右臣逸臣瑗所制聖朝樂尺皆稟聖防用上黨羊頭山秬黍中者一黍之廣爲分十分爲寸十寸爲尺比於太府寺見行布帛尺七寸八分六釐與聖朝銅望臬影表尺符同用九寸裁黃鐘之管下太常寺舊樂一律防合太祖皇帝之聖意何哉臣等嘗竊觀詔敕國初循用王朴竇儼所定周樂太祖皇帝患其聲髙令和峴減下一律以今朝皇祐新定尺律校太常寺舊樂猶髙一律茍非聖人智通神明則何以前聖後聖相去幾百年而聖意符同若此哉

皇祐四量圖第四

周禮考工記防氏爲量深尺內方尺而圜其外其實一鬴【注六斗四升爲鬴】前漢書律曆志云量者起於黃鐘之龠用度數審其容以子穀秬黍中者千有二百實其龠合龠爲合十合爲升十升爲斗十斗爲斛而五量嘉矣後漢書律曆志云物有多少受以量晉書隋書唐制並與周禮前漢志同聖朝天聖令文云諸量以秬黍巾者容一千二百黍爲龠合龠爲合【今令文誤作十龠爲合】十合爲升十升爲斗【注三斗爲大鬥一鬥】十斗爲斛

臣逸臣瑗謹詳周禮漢志及歷代至聖朝天聖令文量法制成皇祐龠合升斗以今太府寺見行升斗校之二升九合一龠弱得太府寺升一升以二斗九升五合得太府寺鬥一鬥謹圖四量形制於左

﹤經部﹐樂類﹐皇祐新樂圖記﹐卷上﹥

右臣逸臣瑗謹按隋志開皇中以古斗三斗爲一斗今以黍斗校之尙少五合未合三斗者蓋自隋開皇至聖朝五百餘年矣其間制造得無差舛哉

皇祐權衡圖第五

周禮玉人云駔琮五寸宗後以爲權【注駔讀爲組以組系之因名焉鄭司農云以爲稱錘以起量】駔琮七寸鼻寸有半寸天子以爲權【注云以爲權故有鼻也】前漢書律曆志云權衡本起於黃鐘之重一龠容一千二百黍重十二銖兩之爲兩【重二十四銖二十四气之象也】十六兩爲斤【重三百八十四銖易二篇之爻陰陽變動之象也】三十斤爲鈞【重萬一千五百二十銖當萬物之象也】四鈞爲石而五權謹矣圜而環之令內倍好者周旋無端終而復始無窮已也【注謂爲錘之形如環也】後漢書律曆志云量有輕重平以權衡晉書隋書唐制並與前漢志同聖朝天聖令文云諸權衡以秬黍中者以百黍之重爲銖二十四銖爲兩十六兩爲斤

臣逸臣瑗謹詳周禮及歷代至聖朝令文之制定成銖秤一鈞秤一石秤一以大府寺見行秤法物校之一斤得太府寺秤七兩二十一銖半弱修制所以銅爲權以木爲衡謹爲秤圖於左

右臣逸臣瑗謹按隋志開皇中以古秤二斤爲一斤【隋書誤作三斤爲一斤】則今太府寺十五斤秤乃古一鈞之權衡也然今黍秤十六兩比太府寺八兩尙少三銖半彊者亦以年代浸逺而制造有差也

皇祐新樂圖記卷上

欽定四庫全書

皇祐新樂圖記卷中

宋阮逸胡瑗撰

鐘磬四圖

皇祐鎛鐘圖第六

臣等謹按周禮鳬氏爲鐘兩欒謂之銑【注云銑鐘口兩角賈公彥疏云古者應律之鐘狀如今之鈴不圜故有兩角】銑間謂之於於上謂之鼓鼓上謂之鉦鉦上謂之舞【注云此四名者鐘體也於鐘唇之上祛也鼓所擊處】舞上謂之甬甬上謂之衡【注云此二名者鐘柄】鐘縣謂之旋旋虫謂之幹【注云旋屬鐘柄所以縣之也謂之旋虫者旋以虫爲飾也後漢時鐘旋上有蹲熊盤龍辟邪疏云漢法鐘旋之上以銅篆作蹲熊及盤龍辟邪古法亦當然】鐘帶謂之篆【注云帶所以介其名也在於鼓鉦舞甬衡之間凡四】篆間謂之枚枚謂之景【注云枚鐘乳也後漢時鐘乳俠鼓與舞每處有九面三十六疏云鐘有兩面面皆三十六乳】於上之攠謂之隧【注云攠所擊之處攠也隧在鼓中窐而生光有似夫隧】又注云鼓六鉦六舞四鐘口十者其長十六爾雅云大鐘謂之鏞【注云書曰笙鏞以間亦名鎛音博】聶崇義三禮圖云特縣鐘謂黃鐘律倍半而爲之律曆志云各以律倍半而爲鐘黃鐘管長九寸其爲鐘也髙二尺二寸半兩欒之間徑一尺四寸彊鼓間方八寸四分舞間橫徑八寸四分甬衡各長八寸四分

臣逸臣瑗謹詳周禮爾雅及律曆志三禮圖鎛鐘制度鑄成鎛鐘兩宮架共二十四枚謹圖黃鐘鎛鐘形制於左

右臣逸臣瑗謹按三禮圖律曆志云各以其律倍半爲之此聶崇義誤寫各之一字耳何以明之今之鎛鐘則古之鏞鐘所以和眾樂也一十二鐘大小髙下當盡如黃鐘惟於厚薄中定淸濁之聲則聲器宏大可以和於眾樂茍十二鐘大小髙下各依本律則至應鐘聲器微小與編鐘黃鐘相類也器微小則在縣參差觀者不能齊肅聲微小則混於眾樂聽者不能和平【宮架每擊編鐘十二架編磬十二架二十四架齊擊之則一應鐘絕小何以和其眾樂之聲】故今皇祐新鐘大小髙下皆如黃鐘但於厚薄中以定十二律聲也又舊制鼓間至廣凡十有八乳而其數六舞間至狹亦十有八乳而其數四鉦間無乳而其數六故乳上下疎宻不能齊一鉦又不在鐘體正中今皇祐新鐘鼓舞之數俱六而鉦數四則乳之疎宻上下相稱鉦居鐘體之正名與器不相戾也又舊鐘之柄全無旋虫狀如犂錧側縣於簨今皇祐新鐘旋虫俱合古法縣亦端平上之三事皆同詳議大樂局兩制近臣及太常禮樂官二十餘人二年之間議論至精然後奏聞奏聞然後修制以成聖朝一代之新制

皇祐特磬圖第七

臣等謹按周禮磬氏爲磬倨句一矩有半【注云必先度一矩爲句一矩爲股而求其旣而以一矩有半觸其則磬之倨句也】其博爲一【注云博謂股博也博廣也】股爲二鼓爲三參分其股博去一以爲鼓博參分其鼔博以其一爲之厚【注云股磬之上大者鼓其下小者所當擊者股外面鼓內面也假令磬股廣四寸半者股長九寸鼓廣三寸長尺三寸半厚一寸】已上則摩其旁【注云磬聲太上謂聲淸也則摩鑢其旁薄而廣則濁】己下則摩其端【注云太下聲濁也短而厚則淸】聶崇義三禮圖曰舊圖引樂經云黃鐘磬前長三律二尺七寸後長二律一尺八寸兩之間三尺三寸七分半此謂特縣大磬配鎛鐘者也

臣逸臣瑗謹詳周禮及古今三禮圖特磬之制修制所制成特磬兩宮架共二十四枚謹圖黃鐘磬形制於左

右臣逸臣瑗詳考周禮考工記所載特磬之制並依而制之聲皆和協其間惟參分其鼓博以其一爲之厚不可依之【依之則其聲太髙不協音律】

皇祐編鐘圖第八

【臣】謹按周禮小胥職凡縣鐘磬半爲堵全爲肆注云鐘磬者編縣之二八十六枚而在一簴謂之堵鐘一堵磬一堵謂之肆【半之者謂諸侯之卿大夫士也諸侯之卿大夫半天子之卿大夫西縣鐘東縣磬士亦半天子之士縣磬而已】梓人職云厚唇弇口出目短耳大胸燿後大體短脰若是者謂之臝屬常有力而不能走其聲大而宏有力而不能走則於任重宜聲大而宏則於鐘宜若是者以爲鐘虡是故擊其所縣而由其虡鳴禮記明堂位云夏后氏之龍簨虡商之崇牙周之璧翣【注云簨虡所以縣鐘磬也橫曰簨飾之以鱗屬植曰虡飾之以臝屬羽屬簨以大版爲之謂之業商又於龍上刻畫之爲重牙以掛縣紘也周又畫繒爲翣戴以璧垂五采羽於其下樹於簨之角上飾彌多也周頌曰設業設虡崇牙樹羽】聶崇義三禮圖云編鐘十六枚同在一簨虡

臣逸臣瑗謹詳周禮及三禮圖編鐘之制制成編鐘兩宮架登歌五架每架正聲十有二鐘淸聲四鐘下格八鐘黃鐘至林鐘上格八鐘夷則至夾鐘淸謹圖形於左

右臣逸臣瑗謹按鎛鐘居十二辰止於十二枚故髙下小大形制可以如一今編鐘復加淸聲四枚形制難一故上格下格髙下小大有二等焉【苟爲一等則淸聲四鐘其聲焦殺矣】其鐘之簨虡當用雙牙則鐘縣端平不礙聲韻且便於擊考也乞降聖防下太常寺添制鎛鐘編鐘簨虡皆用雙牙庶得鐘縣端平其聲和暢

皇祐編磬圖第九

【臣】等謹按周禮小胥職編磬之說與編鐘同梓人職云鋭喙決吻數目顅脰小體騫腹若是者謂之羽屬常無力而輕其聲淸揚而逺聞無力而輕則於任輕宜其聲淸而逺聞則於磬宜若是者以爲磬虡故擊其所縣而由其虡鳴

臣逸臣瑗謹詳周禮編磬之制制成編磬兩宮架登歌磬五架謹圖形制如左

右臣逸臣瑗謹詳經典及歷代之制磬虡及趺並當用羽【謂磬虡上當以鷙鳥爲飾虡下趺當爲鷙鳥之形】自聶崇義三禮圖磬虡鐘虡皆爲虎形今太常寺磬簴及趺合用羽乞降聖防下太常寺遇修換特磬編磬簨虡因而正之庶合古法

皇祐新樂圖記卷中

欽定四庫全書

皇祐新樂圖記卷下

宋阮逸胡瑗撰

鼓鼎鸞刀六圖

晉鼓圖第十

臣等謹按周禮鎛師掌金奏之鼓注云謂主擊晉鼓以奏其鐘鎛也又鼓人掌教六鼓四金之音聲以節聲樂教爲鼓而辧其聲用以雷鼓鼓神祀【神謂天神】以靈鼓鼓社祭【社謂地只】以路鼓鼓鬼享【鬼謂宗廟】以晉鼓鼓金奏【注云晉鼔長六尺六寸金奏謂樂作擊編鐘】考工記韗人爲臯陶【注云臯陶鼓木也】長六尺有六寸左右端廣六寸中尺厚三寸穹者三之一上三正【注云賈侍中云晉鼓也晉鼓鼓金奏】

臣逸臣瑗謹詳周禮鎛師鼓人韗人晉鼓之制制成晉鼓六面謹圖形制於左

右臣逸臣瑗竊觀三代祭祀之禮以雷鼓靈鼓路鼓歆神之後卽用晉鼓鼓其樂節今太常寺歆神之後惟用散鼓以鼓金奏殊不合古制是必唐室之季禮殘樂缺工師解散汨而弗倫五代因之不克釐正皇上馴致太平精心報祀隆禮備樂無文咸舉非聰明神聖決於師古則孰能與於此哉

三牲鼎圖第十一【鼎扃鼎冪鼎畢附】

臣等謹按禮記郊特牲云鼎俎奇而籩豆偶【正義謂正鼎九陪鼎三也】儀禮聘禮云鼎九設於西階前陪鼎當內防東面北上【九正鼎謂牛鼎羊鼎豕鼎魚鼎臘鼎腸胃鼎膚鼎鮮魚鼎鮮臘鼎三陪鼎謂膷臐膮也】禮記禮運云陳其犧牲備其鼎俎【正義雲天子諸侯夕省牲之時陳鼎於廟門外以牲煮於鑊鼎隨鑊設各陳鼎於鑊西取牲體以實其鼎舉鼎而入設於阼階下南北陳之俎設於鼎西以次載於俎也又云鼎入陳於東方當序西面北上俎皆設於鼎西】聶崇義三禮圖云牛鼎受一斛天子飾以黃金諸侯飾以白金羊鼎受五斗亦以銅爲之豕鼎受三鬥牛鼎三足如牛每足上以牛首飾之羊豕二鼎亦如之所謂周之禮飾器各以其類之義也鼎扃【牛鼎扃長三尺羊鼎扃長二尺五寸豕鼎扃長二尺飾兩端以玉各三寸】鼎冪【儀禮云冪者若束若編注云凡鼎冪以茅爲之長則束本短則編其中央蓋令其致宻不泄气也】鼎畢【三禮圗云葉博三寸中鏤去一寸柄長二尺四寸漆其柄末及兩葉皆朱以棘木爲之】

臣逸臣瑗稟承睿防鑄成牛鼎十二羊鼎十二豕鼎十二郊祀天地及配位十有五鼎牛鼎羊鼎豕鼎各五皆以銅爲之宗廟共二十一鼎牛鼎羊鼎豕鼎各七亦皆以銅爲之而以黃金飾之謹圖形制如左

圜丘牛鼎【口徑底徑俱一尺三寸深一尺二寸二分其容一斛宗廟牛鼎形制俱同但欵易云其容一斛以恭宗廟其用七鼎】

圜丘羊鼎【口徑底徑俱一尺深一尺三分其容五斗宗廟羊鼎形制銘辭俱同但易其辭云以恭宗廟其用五鼎】

圜丘豕鼎【口徑底徑俱九寸深七寸六分容三斗宗廟豕鼎形制俱同但易其銘云以恭宗廟其用七鼎】

右臣逸臣瑗謹按典禮三牲之鼎蓋祭祀薦熟之器也凡祭有四謂血腥燖熟也血腥太古之用燖中古之用此三者示不忘古所以達誠謹而已惟薦熟切於孝子孝孫之情故禮經謂之正祭自唐末五代禮文殘缺郊廟之祭皆無薦熟之儀𨿽有孝子孝孫之情不可得而見矣皇上秩其墜典達其孝心以先於天下使天下之人聳然知事親追逺之道易曰聖人以神道設教其此之謂乎

鸞刀圖第十二

臣等謹按禮記禮器云割刀之用鸞刀之貴正義曰割刀今刀也鸞刀古刀也今刀便利可以割物爲用古刀遲緩用之爲難宗廟不用今刀而用古刀者修古之制毛詩信南山曰祭以淸酒從以騂牡享於祖考執其鸞刀以啟其毛取其血膋【注云鸞刀刀有鈴者言割中節也】正義曰騂牡之牲迎入廟門旣告神乃令卿大夫執持其鸞鈴之刀以開牲皮毛取牲血及脂膏膟膋而退毛以告全血以告殺膋以升臭合馨香以薦神又云鸞卽鈴也謂刀環有鈴其聲中節和而後斷禮記節解曰必用鸞刀者取其鸞鈴之聲宮商調和而後斷割也春秋公羊傳宣十二年鄭伯右執鸞刀注云鸞刀宗廟割切之刀鐶有和鋒有鸞

臣逸臣瑗謹詳禮記毛詩公羊傳之說依稟睿防制成鸞刀二鸞在鋒聲中宮商三和在鐶聲中角徵羽及用周禮桃氏爲刃之齊三分其金而錫居其一用於圜丘者止以銅爲之用於宗廟者以銅爲之以黃金飾之謹圖形制如左

﹤經部﹐樂類﹐皇祐新樂圖記﹐卷下﹥

右臣逸臣瑗謹按經制古之祭祀皆用鸞刀後世因循廢而弗用皇上精求禮樂至誠不息幾十百年古義不講而一旦用之斯人神之同慶也

皇祐新樂圖記卷下

嘉熈己亥良月借虎邱寺本錄蓋當時所賜藏之名山者也末用蘇州觀察使印長貳押字志頒降嵗月平生每見承平故物輒慨然起敬恨生不於其時乃錄藏之一切仿元本無豪釐差伯玉識

安定先生文昭公與阮屯田所定皇祐新樂圖記直齋陳先生於一百九十七年之後見其書以爲承平故物慨然起敬至於有生不於其時之恨輒錄藏之又後九十一年壽民得其書而錄之而敬藏之爲幸多矣大元天歷二年四月旦日霅城吳壽民書於郭西小捨【閣本錄出】

按通鑑仁宗景祐三年二月詔胡瑗阮逸較定鐘律蓋以李照樂穿鑿也至皇祐二年閏十一月置詳定大樂局其鐘弇而直聲郁不發著作佐郎劉羲叟曰此謂害金帝將感心腹之疾已而果然然則羲叟審音出胡阮一等矣何以當時不令羲叟同定樂哉此書閣抄本姑錄之以俟倫曠耳時萬曆三十九年十月十三日書於奉常公署趙開美

