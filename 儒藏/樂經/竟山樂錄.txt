

欽定四庫全書

經部九

竟山樂錄

樂類

提要

【臣】等謹案竟山樂錄四卷

國朝毛奇齡撰其書據明寧王權唐樂色譜爲準以四乙上尺工凡六字循環成七調如四爲領調則乙爲變宮上爲商尺爲角工爲徴凡爲變徴六爲羽又除羽無淸聲置乙凡二字不用復從六而推髙四爲宮淸髙上爲商淸髙尺爲角淸髙工爲徴淸合之共爲九聲蓋簫色字譜及金元曲調其動蕩曲折總不出此九聲之環轉伶官遞相授受稱爲唐樂之遺法奇齡遂據以解五音十二律還相爲宮以攷司馬遷律書蔡元定律呂新書之說欲舉古來所謂三分損益隔八相生者一切廢之並伶州鳩所對亦斥爲妄言夫寧王色譜果否爲唐人之舊未可知也卽眞出唐人而唐之雅樂固未聞能與三代比乃執其優伶賸譜以定天地之元音舉漢以來諸儒相去古未逺者悉指爲謬揆以事理似乎未然惟寧王譜今己不存錄是編俾唐以來教坊舊調金以來院本遺音猶有考焉亦技藝之一種也是書本奇齡所作而托於其父鏡所故題曰竟山樂錄竟山者鏡之字也末一卷爲采衣堂論樂淺說十四條稱出自其兄仁和教諭萬齡而詞气乃宛似奇齡無可佐證亦姑妄聴之焉乾隆四十二年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

竟山樂錄卷一

翰林院檢討毛奇齡撰

竟山者先檢討臣字也先檢紂臣曾受樂說於先汀州司馬臣公毅而未著爲書逮死口授諸說於先兄仁和教諭臣萬齡而萬齡又死顧其死時拊其頟曰樂之存亡豈有數存其間乎則又翹首北向曰聞之聖人生古樂興聖人作古樂發今

天子神聖逺軼三代當爲天地開制作之事古樂淪亡應必有起而肇造之者吾弟在京其能述先臣遺志以對揚此萬一否也臣嘗聞其言而憬然於心曁臣請急歸以痺病僵居裏門將具憶前言以贊勷此事而依俙慌惚不能成說然嘗夢先教諭臣執大招一篇指示臣曰二八四上古樂經也汝知之乎臣寤而大驚急取大招諦視之一八者人聲也人聲十六【見後條】二八十六聲也四上者笛聲也笛色譜曰四上尺工六爲宮商角徵羽四上宮與商也其前章曰趙簫倡只是也【大招曰謳和揚阿趙簫倡只言和陽阿之歌當以簫爲倡凡匏鐘磬皆從簫倡之故又曰定空桑只言自此可定也猶今鼓箏瑟者必先吹笛以奠其聲是也其曰二八接舞者言人聲十六可繼舞而歌也四上競气極聲變只者言宮聲由商而爭上至極而變則四淸聲生焉蓋五聲之上又加四聲爲九聲卽變聲也舊樂書曰笛色譜共十字載籍無可考然必有所自來惟楚詞大招有二八四上字注四上未詳實則四上卽笛色譜中四與上也但其注四上指宮與角與此不同】恍然悟樂以聲爲主樂之聲以人聲爲主聲以調爲準聲之調以宮調爲準而皆於笛乎推之蓋八音革木皆主節樂無與五聲金石司五聲而編鐘編磬專一難轉以一絲典一聲則猶之金與石也惟竹兼匏土以箎簫管笛而兼塤簧於其間其於五聲之畱轉遞代環至不竭了無捍格且行所無事必無弇庳博陿燥濕緩急得以參互其短長而神明變化足爲樂準故黃帝制樂斷自伐竹而舜樂之妙稱爲簫韶竊嘗入太常觀古宮懸親見

世祖章皇帝攺造塤箎二樂器辟古之謬而

皇上重修樂章辧定考搏似獨於管笙之間別有指授是

聖人旣出實能抉其微而剔其奧而世鮮識聲終無詞官太常可與語倫夔而敕聞在者因述先臣之所言而錯雜以記之仍署之曰竟山樂錄以爲此豈末臣所能言焉

先臣嘗曰樂未嘗亡也樂者人聲也天下幾有人聲而亡之之理自漢後論樂不解求之聲而紛綸錯出人各爲說而樂遂以亡如樂之有五聲亦言其聲有五耳其名曰宮曰商亦就其聲之不同而彊名之作表識耳自說者推原元本妄求繇歷混元太乙必溯其聲之所自名之所剏而至於何聲爲宮何調爲商仍不之解至有分配五行旁參五事間合五情五气五時五土五位五色神奇窈眇聆其說非不卓然可聽而究之與聲律之事絕不相闗此何爲也故徐仲山曰吾徧觀樂書而深恨樂亡之有由也樂書逾備則樂逾不明初求五聲驚爲五聲所始如是奧謐而究竟觀之仍不識五聲何在繼尋六律嘆爲六律所極又如是變化而究竟推之仍不審六律何等則然後掩卷而慨廢書而沈吟束其篇帙使髙閣而重有恨於前此之爲說者也則意者樂之亡卽亡於爲說者乎故凡爲樂書者多畫一元兩儀三才五行十二辰六十四卦三百六十五度之圖斐然成文而又暢爲之說以引證諸黃鐘太簇陰陽生死上下順逆增減以及時气卦位歷數之學鑿鑿配合者則其書必可廢何者使觀其書而樂由以明五聲由以著六律十二律皆由之而曉然以晰則傳之可也乃畢力求之窮竟篇帙而按之聲而聲茫然按之律而律茫然則𨿽欲不廢而何待已故未求聲而求器未求器而求數未求數而先求之度量衡之銖兩絲黍百千萬億之璅璅是皆亡樂之具嘗與楊臥論樂楊臥曰曾延一工歸除者踴躍操算剖判塵眇以爲能事及算竟而樂殊不然於是呼工師截竹把繩彈絙摹揣雕琢以受聲且牽合古尺考覈舊琯備盡心想耳目之巧裁設管器甚以爲得計及裁竟而樂又不然然後知遷固以後京房鄭張華荀朂範鎭房庶王朴李照陳暘以及近代之韓尙書鄭恭王楊主事軰凡言鑄鐘均造器算數皆欺人之學不足道也卽揚主事自謂能造器可興古樂然就其說必不能何者其所言者皆韓尙書習說也尙書爲主事師且在世宗朝盛言樂事然樂究不明他可知矣

【諸經言聲】諸經論樂但有聲而無數以其但言聲律並未言生娶損益及管籥尺度也孟子曰不以六律不能正五音六律五音皆樂之聲故周禮春官大師掌六律六同以合陰陽之聲陽聲黃鐘太簇姑洗防賔夷則無射陰聲大呂夾鐘仲呂林鐘南呂應鐘皆文之以五聲宮商角徵羽皆播之以八音金石土革絲木匏竹

虞書曰我欲聞六律五聲八音又曰詩言志歌永言聲依永律和聲聲卽五聲律卽十二律與周禮同

【諸書言數】管子言五音之數卽史記律書所本然不及十二律而律書並及之律書者曆書也遷本太史令系作歷之官作歷者必及律徒以午通於聲辰通於律往往參互言之然要是歷律與樂律不同故旣作律書復作樂書以別之而漢書分樂律二志直名律志爲律曆【卽歷】志可驗也蔡元定誤認律字乃以律曆爲律呂且徧援劉歆備數之學以爲和聲審度權衡皆算數之實烏知歆本羲和典領數學正職歷官耶

前後漢俱有律曆志俱言歷數而蔡元定竊志中黃鐘之實與林鐘之實諸語卽以算數名書開手卽曰黃鐘之實究之算數不明明亦無用原其受誤純以律曆五音相生之數爲之根柢而以司馬遷十二律數與範蔚宗所載京房六十律數兩大算法合作一書其爲謬可不再計決耳

先教諭謂算樂起於律書並前後律曆志三書而算管則律書與前志不同【史以九爲數前以十爲數】算五音相生之數與十二律相生之數則律書自不同【如五音相生以林鐘五十四爲徵而十二律相生又以林鐘五寸四分爲角類】究之以五數七數乘十二數則後志與律書前志總不同【如以五聲乘十二律只得六十律以五聲二變合七聲乘十二律當得八十四律類】

三古鮮言算數西京以後其專言算數者兩人一司馬遷一京房也先臣嘗言漢代定樂盡在武帝之世其時備簫管之數者樂府令夏侯寛也造樂章者司馬相如公孫也造新聲者李延年也獨司馬遷者以太史令而職算律之法向使其說有效則西漢之樂當及三古不惟超晉唐而上之亦何難直臻咸爲古樂復興之候而乃西京言樂殊失古法後世淹淹略無祖述其故何也以爲漢武用遷而遷之所用不過如此則固無可用者也以爲不用遷而遷之立說卽在當時已不能實見其可行況後世也若京房六十律之數則正當漢元知音好樂之時且已識房名特遣太子太傅韋成及諫議大夫章雜試問房而房之所對見後漢志者其術但可施行於史官候郊之用而於聲音多不解遂罷則是面試之而不效者矣其後元和元年待詔候鐘律殷彤上言官無曉六十律以準調者惟故待詔嚴崇具以準法教子男宣遂補學官主調樂器而太史丞試十二律不惟不中且不知何律至熹平六年東觀間典律者太子舍人張光等皆不能曉卽歸閱舊藏得其器形制如房書亦不能定則其無用更爲可知而元定以此爲指歸此何說也且元定所據惟劉歆條奏一篇所謂一曰備數二曰和聲三曰審度四曰嘉量五曰權衡者其說本以爲備數旣得可以爲律度量衡四者之用原非爲數能立律志文所載彰彰也況志文明云王莽秉政欲耀文譽徵天下知鐘律之士而使羲和劉歆典領條奏故志又云刪其僞辭是志明明斥其辭爲僞而元定且從而據之本之不明徒矜算術使徵租胥吏得以傲其所不知不亦羞乎

【聲律】樂只五聲加四淸聲爲九聲加二變聲爲七聲合七聲四淸聲一變淸聲爲十二聲故五聲十二律而聲盡矣若六十律則人聲無此數曲調無此數器色無此數此妄人所爲而祖其說者又推而至百四十律二百十六律三百律三百六十律一千八律夫推至萬律亦又何難而世無此聲當柰之何

【五聲】或問先臣曰五聲者何宮商角徵羽也宮商角徵羽者何一二三四五也據天地生數則羽一【天一生水】徵二【地二生火】角三【天三生木】商四【地四生金】宮五【天五生土】曰羽徵角商宮據五聲自生之數則宮一【最下】商二【次下】角三【半下半髙】徵四【次髙】羽五【最髙】曰宮商角徵羽然而宮聲中聲也其聲𨿽最下而常居髙下之中此於五行相生之數所云木火土金水四時相生之序所云春夏中秋冬者每以宮聲居中而以商角徵羽爲環生之數則商角在宮上徵羽在宮下卽至下者而至髙生焉環宮所謂以下作髙以髙作下簫笛色所謂以宮四居中而上尺在上工六在下者正宮調譜云四一上二尺三工四六五爲五聲是也蓋五聲兼髙下淸濁爲言而實則有髙下而無淸濁其聲本五層竪列由下而髙若淸濁則一層之中皆兼之如宮本下濁商本次濁然有宮淸商淸與濁聲並出如宮字是宮聲中濁音宗字是宮聲中淸音可驗也

【五聲不宜闕商徵調】五聲無闕每一矢歌而五聲具焉其曰宮調曲者謂自一至五之一調也曰商調曲者謂自二至一之一調也周禮大司樂所載凡祀天神地祗四望山川祖妣其於六樂皆無商聲先儒謂非無商聲無商調也不知無商調亦非是還宮之法變宮以後卽當繼以商調焉能闕之周禮所定不主還宮而第就各宮自爲用則闕一闕二悉聽之耳隋唐後不曉其義凡樂各闕徵調以仿周禮闕商之例此豎儒最可笑處而熹事小說家復造言隋時萬寶常善聽樂聲煬帝江都之幸嘆曰宮聲不復返矣後果驗此皆不識聲而妄爲曉事以誣樂者儒者采入正史而不之察毋論萬生庸工但曉京氏六十律而不知用者卽以宮聲言之謂宮亂則荒其聲近荒散則有之謂爲不返則宮聲未亡何能一往不返也

五聲圖

角【第三聲】商【第二聲】宮【第一聲】羽【第五聲】徵【第四聲】

【九聲四淸聲】聲祗有五而歌曲者每一調之中其聲必不止於五而於是淸聲生焉如歌者五聲旣周欲再上一聲則第六聲也又再上一聲則第七聲也第六第七則何以但止於五曰第六聲卽第一聲也第七聲卽第二聲也聲有髙下而五聲旣周則𨿽設層次而聲之髙下正同謂之淸聲此卽師曠所謂淸徵淸角杜預所謂四淸聲唐樂所謂十二淸聲者如第一聲爲宮聲則第六聲爲宮淸第二聲爲商聲則第七聲爲商淸推而至於第八第九皆然然而止於第九聲無第十聲者以羽聲無淸凡歌聲曲調器色無不止於是而不可上也再上則出調矣故曲調名九宮不名十宮以是也此卽古所稱九歌九則楚詞所稱九章九辧九嘆者此亦自然之成數不可彊也

九聲四淸圖

角【三】商【二】變宮宮【一】羽【五】變徵徵【四】

淸【八】淸【七】

淸【六】

淸【九】

【笛色譜】尺【三】上【二】乙四【一】六【五】凡工【四】

伬【八】仩【七】

伵【六】

仜【九】

【七聲二變聲】若古樂相傳又有七聲七聲者卽國語所云七律漢書所云七始也大抵五聲次第皆相隔均等獨宮商之間與徵羽之間相隔較倍然又非他聲可間於是於倍隔之次仍立宮徵二聲以實之其不竟去此二刌者以旋宮之法由漸而移儻移商角於二刌之間則必用其聲故存之所謂五聲爲聲用七聲爲調用是也其名爲變聲者非周禮再變三變四變五變之變【此以換調爲變】又非三陽三陰上生下生不及正數爲六變之變【三陽律下生三陰律上生不及正數者有六變】又非倍聲半聲以倍爲正以半爲變之變【倍者正律如黃鐘九寸變者半律如黃鐘之變爲四寸半】不過以二律與五聲不諧故曰變耳如簫笛色每七穴只用五穴不過五聲而二穴嘗閟而不用如宮調以四爲宮則乙凡不用可驗舊列變宮在宮右爲宮前一位變徵在徵右爲徵前一位此與隔八相生旋相爲宮之法俱不合今正之【二變沿誤】二變者變宮變徵也舊以應鐘爲變宮防賔爲變徵則三代典籍從無明文惟淮南子有姑洗生應鐘比於正音故爲和應鐘生防賔不比於正音故爲繆二語【應鐘變宮在南呂羽之後不雜五聲正音中故和防賔變徵雜入正音角羽之間故繆】而範蔚宗後漢志中則亦載入之此沿誤之所由始而世從未之考正也按其說則以宮生徵徵生商商生羽羽生角五聲相生之次已窮則須仍從宮始而以徵繼之但五聲旣周則此宮徵嫌於重復故以此當二變之名不知五聲旣窮則仍生五聲所謂還相爲宮者未嘗重復且重復非變也若謂防賔不能下生大呂於此有變【大呂爲丑位列在前爲上防賔爲午位列在後爲下故防賔生大呂不能下生爲變】則變從大呂起不從應鐘防賔起也若謂姑洗生應鐘時於三分損一之數尙餘一分爲變【姑洗六十有四三分損一每分各得二十有一尙餘一分故五聲之正至此而窮謂之變】則損益之法推算不窮旣餘一分則將此所餘一分又三分而損其一未爲變也【卽將所餘一分析而爲九損其三分之一乃得四十二分餘九分分之六】若謂黃鐘宮與太簇商太簇商與姑洗角各隔一宮林鐘徵與南呂羽亦隔一宮惟姑洗角與林鐘徵隔二宮南呂羽與黃鐘宮亦隔二宮故爲變【謂黃鐘太簇姑洗林鐘南呂相去各一律則音節和姑洗與林鐘南呂與黃鐘相去隔二律則音節變今防賔應鐘適居二律之間爲二變】則角徵之間當先從角羽宮之間當先從羽宜曰變角變羽不宜曰變宮變徵也蓋有正始有變豈有正未及而先有變者況黃鐘至中呂爲上六辰【自黃鐘子至中呂已止】防賔至應鐘爲下六辰【自防賔午至應鐘亥止】上下相生則每於上下相界之次多隔一宮【中呂防賔在己午相交之際應鐘黃鐘在亥子相交之際皆陰陽相嬗處各隔一宮】此亦天地自然之數非有彊者然而不礙者以聲不隨數轉也惟史記配法硬以姑洗配角林鐘配徵南呂配羽則五聲相周次第有礙【與還宮相生二法不合】若以姑洗爲徵防賔爲羽則自無此病【此是相生正數】觀史記律書又自以姑洗爲羽南呂爲徵林鐘爲角則其自相矛盾全然不執可知矣假若以應鐘爲變徵則七聲已畢自大呂起當必又以宮徵商羽角爲度而自大呂至中呂自中呂至黃鐘皆隔一宮則豈有同是五聲相旋而一有變一無變之理【以十二律配七聲則所餘五律止五聲矣五聲無二變矣】同是五聲增爲七律而五聲可再七律不可再之理【五聲加二變是增爲七律也然自大呂起祗餘五律則再周祗有五律無七律矣】且凡事須有實落聲音之道旣已虛眇難明故千古昧昧則必先將聲之所次考驗實落庶可言樂今於宮前徵前有何變聲試於人聲考之有是否於簫笛色按之有是否於琴瑟鐘石歷歷推求之有是否且必實考其變聲端在何處於人聲於曲調於器色皆齊一均等無所差誤然後可也不然是妄也故其妄有五無著落一也次第亂二也可一不可再三也十二律不得周全四也無旋宮之法五也

【二變隔二律之誤】或問律呂新書以隔二律爲二變之說先教諭曰此是妄語十二律陰陽相間陰從陰陽從陽皆隔一律故黃鐘與太簇則中隔一陰律林鐘與南呂則中隔一陽律至陽又從陰陰又從陽則皆隔二律故以姑洗從林鐘則中隔陰陽二律以南呂從黃鐘則中隔陽陰二律此皆一定之數無正變者今以黃鐘太簇只隔一律謂之正姑洗林鐘相隔二律謂之變則自黃鐘至應鐘以爲陰從陰陽從陽則皆隔一律以爲陰陽相從則皆隔二律以爲正則皆正以爲變則皆變矣或曰不然黃鐘至太簇林鐘至南呂則皆值五聲之名若姑洗至防賔南呂至應鐘則防賔應鐘並於宮角無所名也無所名則不得不以變目之則又非是夫防賔應鐘亦不幸而遇算律者只以五聲配十二律耳考相生之法則五聲之外各有所配未見防賔應鐘便無名也且五聲所配只得五律卽加二變亦只七律其餘五律尙閒也先王造律特設十二名而懸此五律將安所用卽舊時算律者亦何以耐之而不之計此眞不可解者七律二變聲圖

變徴【第六聲】羽【第七聲】

徵【第五聲

第一】

宮

角【第四

聲聲】

商【第三聲】變宮【第二聲】

【十二律】十二律者以五聲加二變爲七律又加四淸聲爲十一律又加一變淸爲十二律五聲四淸共九聲謂之聲七律一變淸共八聲謂之調

【六律】十二律卽六律以陰陽各六也陽律黃鐘太簇姑洗防賔夷則無射此在諸書盡同者若陰律則國語爲大呂夾鐘中呂林鐘南呂應鐘而周禮又作大呂應鐘南呂林鐘仲呂夾鐘漢書又作林鐘南呂應鐘大呂夾鐘仲呂各不同又周禮以夾鐘爲圜鐘林鐘爲函鐘中呂爲小呂要是無所表識故立諸名無闗系者又陰律國語曰間周禮曰同漢書曰呂

【五聲配十二律】十二律配五聲古無明文惟呂覽有上下相生之法管子有三分益去之數然於十二律未嘗明分何

律爲宮何律爲商其歷作配合自史記始但史記又自相矛盾不可爲訓按史律書初以九九八十一爲宮則黃鐘也【配五音自此始】五十四以爲徵則林鐘也七十二以爲商則太簇也四十八以爲羽則南呂也六十四以爲角則姑洗也隨又云黃鐘長八寸十【舊誤作七】分一宮八寸十分一者正九九八十一也此黃鐘之數與宮數相合者也至於大呂長七寸五分三分一無五聲所屬之名太簇長七寸十【舊誤作七】分二角所云七寸十分二者太簇八寸八九七十二也然而初爲商此爲角何也夾鐘長六寸一分三分一又無五聲名姑洗長六寸十【舊誤作七】分四羽所云六寸十分四者姑洗長七寸一分七九六十三加一爲四正姑洗數也而初爲角此爲羽何也若夫仲呂長五寸九分三分二徵則前以林鐘爲徵矣此又以仲呂爲徵防賔長五寸六分三分一無名林鐘長五寸十【舊誤爲七】分四角所云五寸十分四者林鐘六寸六九五十四正林鐘數也林鐘爲徵此爲角何也夷則長五寸四分三分二商初以太簇爲商矣此又以夷則爲商南呂長四寸十【舊誤爲七】分八徵所云四寸十分八者南呂長五寸三分五九四十五又加三分正四十八南呂數也初爲羽此爲徵何也無射長四寸四分三又無名若應鐘長四寸二分三分二羽則初以南呂爲羽矣此又以應鐘爲羽然則曆書所謂太簇商姑洗角林鐘徵南呂羽者皆並非定辭而舉世奉之以爲不易之數牢不可破眞悖誕之甚者也至其又云上九商八羽七角六宮五徵九夫旣以宮爲九寸而又以上爲九以宮爲五此或有誤至於商八則仍用太簇八寸不用夷則羽七則又用姑洗七寸不用南呂角六則又用林鐘六寸不用姑洗展轉紏繣都不可解

十二律圖

防賔中呂姑洗夾鐘太簇大呂黃鐘

【羽變徵徵

角商變宮宮七六

五四

三二

一】

應鐘無射南呂夷則林鐘

【淸淸

淸淸

淸十二十一十

九八】

【十二律配七律】十二律配七律自呂覽始然所配恰合此周末言樂猶較勝於西京者也其以七調列上層謂之上以五調列下層謂之下上爲正調下爲淸調上之生下下之生上與三分損益隔八相生之數俱甚相符三代之樂迄今猶可捉摩者借此而已間嘗究推之以黃鐘大呂太簇夾鐘姑洗中呂防賔七律列上層者正七調也一黃鐘爲宮二大呂爲變宮三太簇爲商四夾鐘爲角五姑洗爲徵六中呂爲變徵七防賔爲羽爲七調其餘五聲列下層不立調爲七調之淸聲一林鐘爲宮淸【列黃鐘宮下】二夷則爲變宮淸【列大呂變宮下】三南呂爲商淸【列太簇商下】四無射爲角淸【列夾鐘角下】五應鐘爲徵淸【列姑洗徵下】共五淸而中呂變徵與防賔羽皆髙而無淸而十二律終焉以此相生則上生下皆隔八而生淸下生上皆隔八而生正無所參變以此旋宮則自黃鐘至防賔自大呂至林鐘凡七周而仍返之黃鐘之始無少間斷此眞三古相傳之遺法而西京以還徒知史遷京房二學而不明呂覽宜其戾也

十二律上下相生圖

黃鐘【宮隔八下生林鐘】

林鐘【宮隔八上淸生太簇】

大呂【變隔八下宮生夷則】

夷則【變宮隔八上淸生夾鐘】

太簇【商隔八下生南呂】

南呂【商隔八上淸生姑洗】

夾鐘【角隔八下生無射】

無射【角隔八上淸生中呂】

姑洗【徵隔八下生應鐘】

應鐘【徵隔八上淸生防賔】

中呂【變隔八無徵下生】

防賔【羽隔八無下生】

【隔八隔六】或問先臣曰隔八者何也曰隔八者所以周七聲也七聲周則得八矣曰何以不周五聲曰左則周七聲右則周五聲【此左右以環圖言之若如前圖則順爲左逆爲右】今以相生考之左數則隔八右數則隔六【謂從黃鐘起逆數至林鐘剛得六位】隔六者周五聲也

【隔八不宜生六十律】隔八相生除七得八正以有二變在中故以七爲度所謂七律也京房以隔八相生造六十律從無二變則何不隔六相生乎以五乘十二則爲六十以七乘十二則爲八十四隋唐間有以七律周十二宮爲八十四調此稍知六十律之謬而更爲之者特調數無是多耳若京房之法則於從來設七律十二律之本意並隔八相生之本法一槪蕩盡而作律呂新書者必稟之爲程憲可嘆也已

竟山樂錄卷一

欽定四庫全書

竟山樂錄卷二

翰林院檢討毛奇齡撰

【器色五聲】聲髙下只有五聲五聲若再髙亦祗將五聲髙字重一徧若再低亦祗將五聲低字重一徧故五聲之上首一聲與五聲之首一聲同音五聲之下首一聲亦與五聲之首聲同音以此而推之第三第四皆然但簫笛色譜其工尺所用原只五聲故一按便明若琴有七便似七聲又有十三徽更似十三聲殊不知十三徽只十三刌耳每刌多復聲其中仍五聲一轉而七復二第一與第六同音第二與第七同音仍是五聲推而至於琵琶三皆然嘗按三其子次點與中散彈同音其中隔四聲亦只五聲細數之子次點第一聲子一點第二聲子散彈第三聲中次點第四聲中一點第五聲五聲已畢於是巾之散彈另起與子之次點同音故和法卽以中之散彈與子之次點相和則二聲同音公然可知也又推而至於中之次點向後至老之散彈則亦五聲也中次點第一聲中一點第二聲中散彈第三聲老一點第四聲老散彈第五聲五聲已畢若欲再下一聲則仍是中次點此亦可驗也審此則十二律三分損益之管凡第五管後其第六管之分寸與聲音全然與第一管之分寸聲音舛互異常而以爲可以旋宮可以轉調則必使嗄子歌詩聾人操縵而後可也吾安從知之

【七聲】七聲只五聲以七聲環轉處宮商之間多一聲徵羽之間又多一聲從來不用至隋時蘇只婆彈胡琵琶全用七聲創爲斯調合七聲彈之其後金章宗時造樂府專用七聲而元時因之遂有南調北調之分南調用五聲北調用七聲今歌元時雜劇院本如點絳唇新水令類皆合用七聲可驗也但七聲可不用而七調不可不用竹有七調匏有七調絲亦有七調任歌者中何調卽以何調應之如歌宮者中宮之宮則以宮調應之倘中變宮之宮卽當以變宮調應之蓋宮自爲調變宮自爲調變宮變徵原非佐五聲之不及而和以成聲者自漢後不識七聲而孔穎達作禮疏曰變者和也固己非是若蔡元定謂五聲者正聲故以起調畢曲爲諸聲之綱至二變聲則宮不成宮徵不成徵但可以濟五聲之不及而已是茫然不識二變爲何物臆謂二變必可和於五聲之中而不問其惇可用孰可不用孰是調孰是非調故曰但可濟五聲之不及而已是未嘗審聲而卽論聲未嘗見色而卽論色未嘗食苦食甘而卽以之品餳飴講荼蓼也儒者之自信而無當如此其不爲神瞽所笑鮮矣

【七始】漢志七始卽七音以每調有始卽領調者如宮調以宮聲領之商調以商聲領之領者始也若以黃鐘爲天始林鐘爲地始太簇爲人始則林鐘未月不當屬地其謂與醜衝者彊解耳若姑洗爲春始防賔爲夏始南呂爲秋始應鐘爲冬始則惟應鐘十月爲首冬他俱不合且何必爲此

【二變有義】先臣曰宮商之間隔一聲是合二聲作一聲者記曰宮爲君商爲臣此卽君臣之分也君之尊絕於臣民故於相接處必隔一聲然後和協此亦自然不可彊者若商角徵則相連不隔臣民與事無大懸絕者分也亦勢也至徵羽之間則又隔一聲此物之絕於民事處所謂重民而賤物者非耶【是錄不尙義類此獨及之者以二變列宮商徵羽之間與舊時誤列在羽宮角徵之間者有別若不如是說恐以爲義類不足也】

【五六皆中聲】宮聲爲中聲以宮位在中也漢志曰天之中數五地之中數六而五六二數則適在十數之中故韋昭曰五居中則一三在上七九在下六居中則二四在上八十在下此與歌曲五聲以宮居中則商角在上徵羽在下簫笛色譜以四居中則上尺在上工六在下正同第地數中六當是陰數而亦屬宮者聲數五則宮居中律數六則黃鐘居中所謂黃鐘以地爲色者黃鐘亦宮也

【六間六爻】六呂次第一本國語六間之文元間大呂二間夾鐘三間中呂四間林鐘五間南呂六間應鐘此與從來次第皆合獨周禮小異耳若漢書則以相生爲次第故從林鐘始中呂止而鄭康成以六律六呂配乾坤二卦其次第正同觀其以黃鐘至無射當幹六爻以林鐘至中呂當坤六爻如曰林鐘坤初六南呂坤六二夾鐘坤六三大呂坤六四應鐘坤六五中呂坤上六可見【樂無半聲】半聲者子聲也何謂子聲如黃鐘正聲則用四寸半爲半聲正聲爲母半聲爲子乃以十二正聲視之十二子聲卽爲倍聲以正聲與子聲對倍也但半聲卽子聲子聲卽倍聲則當時何以析爲三名此其說固己可疑況樂律不容有半聲子聲之說假如黃鐘九寸其半聲則四寸半也四寸半之聲近於應鐘爲應鐘之嫌聲旣不可以入十二正律而十二律每律有半聲爲十二半聲則在十二半律又自爲十二律一周其與十二正律絲毫不接若如杜氏通典所云十二律各有一定之聲而旋相爲宮則五聲初無定位髙者或下下者或髙宮商失序而聲不和諧故取其半律以爲子聲當上生而所生者短可下取以爲用則益大謬不然夫旋宮之法髙者或下卽以髙爲下其髙聲與下聲相同下者或髙卽以下爲髙其下聲與髙聲相同故可旋也若云髙者或下下者或髙便聲不和諧當取半聲以和之是全然不曉所旋之聲仍是五聲五聲相旋絲毫不雜從無上下髙低之差若雜以半聲卽出調矣出調卽變反曰可以和律何也夫正聲過濁但有淸聲相和如琴一太濁則或以六代之二太濁則或以七代之如瑟內一太淸則或間以外一內二太淸則或間以外二要之琴之一與六同聲二與七同聲瑟之外十二與內十二同聲若雜以半聲是於琴一六二七上下又增兩半聲瑟內外十二中間又各增二十四半聲是亂也紙上書之口中道之目可觀耳可聽一經指實則吹之不成調彈之不成聲敲之擊之不成條理歌之不可歌詠之不可詠如是而嘆云樂亡樂亡豈非迂夫豎儒繪圖畫算輾轉配合�弄狡獪相率而亡之者乎吁可畏也已

【十二律相生之法】舊十二律相生其法似密其義似備【舊說十二律三分損益隔八相生謂黃鐘大呂太簇夾鐘姑洗仲呂防賔林鐘凡八位謂之黃鐘生林鐘於是三分黃鐘九寸之管而損去一分則林鐘之管應得六寸又從林鐘數起林鐘夷則南呂無射應鐘黃鐘大呂太簇凡八位謂之林鐘生太簇於是三分應鐘六寸之管而增益一分則太簇之管應得八寸由是而推至於盡而十二律之管備矣又曰黃鐘生林鐘謂之宮生徵林鐘生太簇謂之徵生商以次而推則商生羽羽生角而五聲備焉其從仍以次推則仍是宮起所謂還相爲宮之法】而獨於聲音之道全然不通嘗細繹其數推算極盡遂至截竹爲管凡十二管照其分數又以大呂夾鐘仲呂三律有上生下生之別【舊說陽律皆下生陰律陰律皆上生陽律然又有以防賔夷則無射爲上生大呂夾鐘爲下生者上生皆三分益一下生皆三分損一】再加三管亦照其分數凡十五管周圜吹凖終未有當設如以陰陽相間配十二支並十二月之法遞配五聲則黃鐘爲宮九寸大呂爲商四寸零九太簇爲角八寸夾鐘爲徵三寸六分三零姑洗爲羽七寸一分零此實數也然而商之數大減於宮其聲之髙下相去甚逺中無遞聲何以相接至太簇角八寸數反夥於商則聲亦反低於商況夾鐘徵之三寸六分三零與姑沈羽之七寸一分零其數之寡多聲之髙下全相戾也若曰大呂夾鐘當照京馬鄭祭之說皆是上生上生數多則大呂數上生八寸乙分零夾鐘上生七寸二分六零是大呂商之八寸乙分零與太簇角之八寸仍是一聲少差夾鐘徵之七寸二分零與姑洗之七寸一分零亦仍是一聲少差天下未有相去一分嫌聲嫌律無上下無淸濁無髙低而可以定商角分律調者況姑洗之後其爲訛亂繆戻又更甚也若以陰陽分位自爲次第之法配五聲則黃鐘宮九寸太簇商八寸姑洗角七寸一分零防賔徵六寸乙分四零南呂羽五寸四分五零其數之多寡聲之髙下淸濁可謂稍協矣然旋宮之法當於南呂之後終竟推之浸假無射爲宮四寸八分四零則黃鐘爲商九寸便已不合況推之至於陰律則大呂宮四寸零九夾鐘商三寸六分三零仲呂角三寸二分零夷則徵六寸南呂羽五寸三分零是徵反低於角一倍而羽亦低於宮五分之一全然不倫卽以上生數按之仲呂角之六寸零與林鐘徵之六寸仍是繆戾且歌聲有九調聲有十二人聲有十六從未有宮始八寸零羽止五寸零以三寸贏縮之間定五聲者若照周禮陽律左旋陰律右轉之法準之則陰以大呂亥始當逆推至夾鐘醜止是大呂亥宮四寸零九應鐘酉商四寸六分零南呂未角五寸三分零林鐘已徵六寸仲呂卯羽三寸二分二零是徵以前其數反以漸而增徵以後其數乃頓減仍是亂也若以十二律隔八相生之數配五聲則黃鐘宮九寸林鐘商六寸太簇角八寸南呂徵五寸三分零姑洗羽七寸一分零角增於商羽髙於徵開手便乖不必推至於極若以史記五聲相配之數與十二律相準則自黃鐘至南呂極協且順如黃鐘宮九寸太簇商八寸姑洗角七寸一分零林鐘徵六寸南呂羽五寸三分零其於髙下淸濁多寡無一不當乃推之南呂以後假如大呂宮四寸零九夾鐘商三寸六分三零中呂角三寸二分零夷則徵五寸四分五零無射羽四寸八分四零是徵羽之數反加於宮商角一倍已自無理況自宮至羽徒以三寸相間之中周流五聲是至低與至髙亦不過嫌微彷佛之間天下有是五聲乎況防賔爲宮林鐘爲宮其爲乖舛又不可勝道也至有以十二律陰陽逆推之數旋定五聲如黃鐘九寸之宮逆生仲呂三寸二分零之徵仲呂三寸二分零之徵逆生無射四寸八分彊之商無射四寸八分彊之商逆生夾鐘三寸六分彊之羽夾鐘三寸六分彊之羽逆生夷則五寸四分彊之角是商數減宮之半角數反浮商五分之一徵羽數相埒天下無是五聲矣況上生倍不合環相爲宮尢不合也然則相生之說徒爲律度之數推算起見而至於聲音之理左推右算上推下算全然不合𨿽起後夔師曠亦不能暫通其說又何怪樂聲之亡自漢魏迄今長夜漫漫不復旦也悲已悲已

【十二律上生下生】上生下生絕不可解若以陽爲上陰爲下【此小黃令焦延壽之說與漢志同】則六陽律皆下生六陰律皆上生何以有防賔夷則無射爲上生大呂夾鐘爲下生之說【此京房馬融鄭康成蔡邕舊說見隋志】若以子午之位爲上下則亥子丑爲上己午未爲下亥爲應鐘之位子爲黃鐘之位醜爲大呂之位已爲仲呂之位午爲防賔之位未爲林鐘之位因以防賔生大呂爲上生仲呂生黃鐘亦爲上生林鐘生太簇亦爲上生則何以姑洗生應鐘不曰上生應鐘生防賔不曰下生是自相矛盾也若以子午爲界自子至已爲上自午至亥爲下因有以防賔之午生大呂之丑爲上生者推之而夷則生夾鐘無射生仲呂皆爲上生皆三分益一【見杜氏通典】則下生五數上生六數固已不倫且何以大呂之醜其數八寸而防賔之午忽增其數爲八寸一分與之相等推之姑洗夾鐘皆爲七寸零林鐘防賔仲呂皆爲六寸零南呂夷則皆爲五寸零應鐘無射皆爲四寸零是十二律原有十二聲今反以制器而並其聲使明明十二名目而按之則實無幾聲而止是天下必無是律而舉世夢夢互相爭執上生下生各立門戶眞不可解

【律呂合時日卦气】揚子云作太原有聲生日律生辰之說而易緯幹鑿度亦曰日十者五音也辰十二者六律也然總以時日卦气分配律呂不過數學之偶合者宋儒竟以六十卦配六十律圖繪盤旋非不可觀而絀贏紳縮揉直矯枉極其勞瘁而究於易象於律呂俱無當焉則何益矣夫律有二變謂之七律以七律乘十二當有八十四律而以七聲始以五聲終其爲六十律之說原自不通況明明六十四卦而去四以合其數其謂之何【律呂與陰陽分合】幹六爻配陽律坤六爻配陰律亦偶然言之其於易象於聲律並無闗渉如漢儒注周禮太師以黃鐘爲幹之初九大呂爲坤之六四諸語毋論六律六同於大易辭象變占不能彊合而卽以律呂求之黃鐘配幹之初九其於全幹一卦潛龍一爻宜如何爲聲如何爲調如何爲宮商淸濁是狂夫也又律同諸注或間取陰陽時气以合聲律如鄭氏謂聲之陰陽各有所合黃鐘子气十一月建焉而辰在星紀爲丑故子與丑合大呂丑气十二月建焉而辰在枵爲子故丑與子合由是推之而太簇應鐘寅亥之合姑洗南呂辰酉之合防賔林鐘午未之合夷則中呂己申之合無射夾鐘卯戌之合夫以生聲言之黃鐘未嘗與大呂相生太簇未嘗與應鐘相生以合聲言之未聞黃鐘大呂正淸相協太簇應鐘正變圜接徒以支乾位次彊作配合恐太師以六律六同考辧陰陽必不出此

【十二律立七調】十二律不名十二調但取呂覽上層七律【呂覽以黃鐘大呂太簇夾鐘姑洗中呂防賔可爲調者列上層】定爲七調其法則以六陽律間六陰律相隔遞數自黃鐘調起至防賔調止而七調成矣但每調須有淸聲於是順從林鐘陰律配之黃鐘爲黃鐘之淸夷則陽律配之大呂爲大呂之淸以次至應鐘而十二律已終至於中呂變徵調變徵次髙原無淸聲而還宮之法卽宜以黃鐘爲變徵之淸黃鐘至尊又爲本調之宮聲豈可漫應則直置不用而防賔爲羽調羽聲極髙不惟無淸聲竟不成調所謂以十二律定七音還相爲宮則始七之數以黃鐘始終七之數以黃鐘終故七音之外無他律十二律之外無他調第以五音十二律立還宮之法而七調成焉假如黃鐘爲宮大呂爲變宮不用太簇爲商夾鐘爲角姑洗爲徵中呂爲變徵不用防賔爲羽此爲五聲兼二變之本聲也乃又以林鐘爲黃鐘淸夷則爲變宮淸不用南呂爲商淸無射爲角淸應鐘爲徵淸惟變徵之淸將及黃鐘而黃鐘爲本調宮聲不宜他役且變徵與羽皆以次髙極髙並無淸聲故變徵不用羽不成調而九聲終十二聲亦終此一調也若以大呂爲宮則太簇爲變宮不用夾鐘爲商姑洗爲角中呂爲徵防賔爲變徵不用林鐘爲羽而本聲已全因而以夷則爲宮淸南呂爲變宮淸不用無射爲商淸應鐘爲角淸黃鐘爲徵淸惟變徵與羽無淸聲此二調也推之而太簇爲宮則以次圜轉夷則爲羽大呂爲徵淸爲三調夾鐘爲宮則以次圜轉南呂爲羽太簇爲徵淸爲四調姑洗爲宮則以次圜轉無射爲羽夾鐘爲徵淸爲五調中呂爲宮則以次圜轉應鐘爲羽姑洗爲徵淸爲六調防賔爲宮則以次圜轉黃鐘爲羽中呂爲徵淸爲七調若林鐘爲宮則林鐘一聲卽黃鐘之髙宮一聲爲黃鐘淸與黃鐘低宮共爲一調而調法已窮夷則爲宮則夷則一聲卽大呂之髙宮聲爲大呂淸與大呂低宮共爲一調而調法又窮則自此而推何一非前調所復見者而謂七調之外復有調何也【五聲不言五調者以羽無淸聲不成調也十二律不言十二調者以林鐘南呂應鐘三陰律不列調夷則無射二陽律不列調也隋唐以後有稱南呂宮者皆無端立名極不可據說見後】

【二十八調】隋以後立二十八調以正宮髙宮中呂宮道調宮南呂宮仙呂宮黃鐘爲七宮越調大石調髙大石雙調小石調歇指林鐘商爲七商大角髙大角雙角小石角歇指林鐘角越角爲七角中呂調正平調髙平調黃鐘羽般渉調髙般渉爲七羽其無七徵者以隋後不用徵調故也五聲乘七調宜三十五聲惟不用徵調故僅云二十八聲但七調轉圜只於每調前加一聲後脫一聲而其餘六聲彼此仍同並不得另分爲二十八聲聲且不立何況於調今每調七聲實立七名則大謬矣假如宮調一名則但加一宮聲於變宮商角徵變徵羽六聲之前其第二聲卽變宮第三聲卽商第四聲卽角未聞於正宮外可立髙宮中呂諸六名也自還宮之法不曉萬古長夜因有加六十律爲六十名者嗟乎樂之亡乃至於是

【笛色九聲】歌曲祗九聲𨿽其間偶有增減而總以九聲爲之準九聲者五本聲四淸聲也【四淸聲仍從五本聲環轉復出今簫笛家所稱髙字是也】逾乎此便出調矣假如四字是正宮調則四爲宮上爲商尺爲角工爲徵六爲羽此五本聲也於是又從六而推爲髙伵爲髙仩爲髙伬爲髙仜共成九聲然而髙四仍爲宮髙仩仍爲商髙伬仍爲角髙仜仍爲徵其闕一者以五聲無羽調也五聲不能闕而調則有闕以近宮而下於宮一字不能爲本調最髙之聲故六是羽調當以六字爲調之頂髙一字無柰此六字之羽調是四字正宮調中之羽所謂宮之羽黃鐘之羽則六字本上於四而反下於四四調之六焉能加於本宮之上而爲領聲乎故五聲無羽調則以近宮而嫌加於宮遂反遜於宮此自然之音並無待撟揉而然者也乃由此而推之環宮之法無不皆然卽如環四及工以工爲宮聲起調則工爲宮六爲商四爲角乙爲徵尺爲羽此五本聲也於是又從尺而推爲髙仜爲髙爲髙伵爲髙億然而髙仜仍爲宮髙仍爲商髙伵仍爲角髙億仍爲徵乃仍無髙伬之羽聲諸宮皆然故周時不用商調此不可解若隋唐以後不用徵調此未嘗不用也以舊解七音皆誤以林鐘爲徵防賔爲變徵而林鐘首不立調防賔適當黃鐘宮第一調之羽按之無調則在十二律爲無林鐘調在五聲爲無羽調而舊說皆以徵當之遂謂無徵調耳此亦自然贏絀不待勉彊而愚者必欲從而曲爲之說誤矣

【五調有領調字】每調九聲要只以五聲領調如正宮調中九聲而以本宮之四字爲領調之字則調之頂聲在此四字矣然而四爲宮聲今此正宮調之四則宮之宮也且又名黃鐘之宮其歌聲合是調者如唐樂嘆疆塲曲宮調曲也其次句鏡字最髙字不過及此四字而止【明寧王臞仙所纂唐樂笛色譜尙存宮調商調二曲此曲首句閒道行人至則以聞爲上尺道爲工六工尺上行爲工四人爲六工四至爲工四六工尺次句妝梳對鏡臺則以妝爲工六梳爲工尺對爲六四鏡爲四工工尺臺爲四上尺上四六第三句淚痕猶未滅則以淚爲四尺上四痕爲六工六四猶爲上尺尺未爲尺工尺上四滅爲工四四六工尺尺末句笑臉自然開則以笑爲工六工臉爲六工六四自爲四尺上上四然爲尺工六工工工開爲尺】以其曲在正宮調中最低之調𨿽徧狎之背宮梅花淒涼子母諸調而皆以宮聲爲領調字不能逾也若九聲環轉而以本宮之上字爲九聲領調之字則調之頂聲在此上字矣上爲商聲而爲正宮調之上則宮之商也然又曰黃鐘之商其歌聲合是調者如唐樂大酺樂商調曲也首句淚滴用低上字次句易字用髙仩字至髙至低無非以上字領調卽爲商調曲【此曲譜但存首二句其首句曰淚滴珠𨿽盡則以淚爲上六滴爲尺上珠爲四六工難爲工六四盡爲上尺上四其二句曰容殘玉易銷則以容爲尺工六工殘爲尺工六玉爲工四六易爲四仩四六四銷爲六四六工】若九聲環轉而以本宮之尺字爲九聲領調之字則調之頂聲止於尺字尺爲角聲正宮調之尺則宮之角也然又曰黃鐘之角其歌聲合是調者如樂錄有思歸樂本商調曲也注曰後一曲犯角則以後曲次句有三江鴈亦稀五字連用三江二髙陰字而以雁之陽字接之則其字已入髙尺字內非商調矣此如金元曲子中有刮古令醉羅歌諸曲多用髙尺字與梁州新郎宜春令諸曲但用髙仩字掣調有別若九聲環轉而以本宮之工字爲九聲領調之字則調之頂聲止於工字工爲徵聲而爲正宮調之徵則宮之徵也然又爲黃鐘之徵其曲中合是調者如唐樂所稱甘州羽調曲類則皆是徵調蓋羽聲不成調而隋唐以後皆誤以徵爲羽因去徵調曲而反存羽調故樂錄凡注羽調曲者則皆徵調也徵調最髙字不過仜字而九聲以仜字終則羽聲不成調此卽其頂調耳若九聲環轉而以本宮之六字爲本宮領調之字則六字近四壓於本宮何能領聲卽徧求之唐樂及金元曲子中而並無其聲可相應者此聲之依永與律之和聲皆自然不可彊者此其所以爲元音也

【笛色七調】舊定宮調者多無理獨以宮聲起調爲宮調之說人皆遵之然按之實謬借如有歌宮調曲者於此其首字偶低此以四字應之而聲在四下凡四下初起之字未經圜轉𨿽其位屬徵羽而聲下於宮實非宮調其首字偶髙此以四字應之而聲在四上凡四上之宇非商卽角非商角卽變宮商角變宮皆非宮調況首字所出次髙次低全無有定安所得宮調而準之故有樂器一定之調簫笛中工尺是也四爲宮上爲商尺爲角工爲徵此一定之調也凡作樂者先以簫笛矢聲而徧調諸匏之工尺與之相準然後待歌聲之發至於金石則聽之以旋相宮徵不虞不諧也有歌曲一定之調曲律中工尺是也凡定調者必於曲律中環轉髙低之內聽其防髙一聲爲七調中每調之第幾層而工尺生焉如四爲宮則上有四層於簫笛色字譜爲上尺工六於調色譜爲商角徵羽除去調色譜之羽與簫笛色字譜之六一層而從六而逆數之其聲從至髙至至下凡協第二層者則爲徵調曲協第三層者則爲角調曲協第四層者則爲商調曲【若從宮順數由下至髙則商爲二層徵爲四層】於是一準樂器亦以四爲宮上爲商尺爲角工爲徵六爲羽此亦一定之調也乃歌曲一定之調出之人聲而不能宮定爲四商定爲上尺定爲角工定爲徵卽樂器一定之調應之歌聲而不能以四應宮以上應商以尺應角以工應徵於是有歌曲與樂器兩俱無定之調任歌者歌宮調一曲而司器者亦任出一調以應之假如歌曲之宮聲飲之中樂器之商聲則卽以樂器中之商聲爲宮歌曲之宮聲飲之中樂器之角聲則卽以樂器中之角聲爲宮所謂旋相爲宮也乃以商聲歌宮調曲所謂商之宮亦曰大呂之宮而宮仍不雜商以角聲歌宮調曲所謂角之宮亦曰太簇之宮而宮仍不雜角何也以商角二調之中其歌聲九層皆以第五層領聲並不雜及第三第四層故也所謂以無定之調協有定之曲是也自漢魏樂府以及唐人詩歌皆有宮調商調明注而惜其調色譜與簫笛色字譜俱不傳若金元曲子則明明可按與唐樂等而當時分宮分調多有似是而非處所傳九宮調譜者其分別注解仍然糢糊爲可憾耳

樂只七調但以簫笛色字譜言之其四字放三四五六者宮調也【簫笛色字譜以尺爲一以乙爲二以四爲三以凡爲五以工爲六此是簫笛孔數目從上數下者惟上放一四不在數內】其調以四字爲領聲故名四字調又名正宮調其四字放二三四五六者變宮調也其調以乙字爲領聲名乙字調但乙字非正宮所用故名變宮其四字放一四者商調也其調以上字爲領聲名上字調俗名梅花調其四字放一者角調也其調以尺字爲領聲以尺孔在背名背四調又名背宮調四卽宮也其四字放六者徵調也其調以工字爲領聲名平調俗名淒涼調淒涼者西涼之訛以其調最卑爲西涼咍嚅之聲又名新涼調卽唐時婆羅門曲所用之調然又名子母調以至低至髙皆在此調如子母然故又名髙宮調乃兩調合爲一調者自工字起凡三周至頂聲共得十五聲協人聲之數余調只九聲耳其四字放五六者變徵調也其調以凡字爲領聲名凡字調以凡字非正徵所用故名變徵其四字放四五六者羽調也其調以六字爲領聲名六字調俗名弦索調其調但可應宮商角徵四調而不能以六字自爲領聲如弦索之應曲然故五調闕羽調惡其盡也且其調悉歸之工字子母調中故工字多一調以工爲七音之最卑者最卑者最髙之所由生而低宮與髙宮生焉其曰宮者以宮爲中聲而中聲實爲本調至下一字故至卑至濁一聲亦屬之宮蓋黃鐘始於子以漸而上宮者黃鐘之第一調黃鐘者宮之第一聲耳

子母調卽西涼調唐時爲婆羅門調【婆羅門卽霓裳羽衣也】凡至低至髙皆有之然至十三聲以上將及頂聲所謂髙宮調者𨿽人聲之最峻者亦歌不能及俗所謂嗄調又謂煞調嗄者啞也莊子嚎而不嗄煞者聲嘶也又盡也謂聲之盡也然則人聲十五聲押之七調而卽有歌唱所未逮者焉有廿四調六十調八十四調三百六十五調之譊譊者乎

笛色七調譜

【尺乙

四六

凡工一二

三四

五六】

【放一四爲低上字放二五爲髙仩字一二五爲髙伬字一爲髙仜字】

正宮調卽四字調【放三四五六乙凡不用】

仜伬仩伵六工尺上四【遞上九聲】

乙字調【放二三四五六上六不用】

仜伬億四凡工尺乙

上字調俗名梅花調【放一四尺五不用】

仜仩乙六凡工上

背四調卽背宮調【放一工乙不用】

伵伬上四六凡尺

平調又名西涼調卽子母調俗名髙宮調又名低宮調【放六凡上不用】

伬伵伬億伵仜尺乙四六工【遞上十五聲】

凡字調【放五六六尺不用】

仩億伵工上乙四凡

六字調俗名索調【放四五六五工不用】

伬上億凡尺上乙六

笛色七調圖【每宮前一位對宮兩音不用此二變也從來以二變列宮徵本宮之後誤】

凡變徵六羽【又名合】

工徵

尺角

四宮【又名合】

上商乙變宮

徵調【卽西涼調】尺上乙四六凡【工徵】

變徵調【卽凡字調】尺上乙四六【凡變徵】工

羽調【卽索調】尺上乙四【六羽】凡工

宮調【卽正宮調】尺上乙【四宮】六凡工

變宮調【卽乙字調】尺上【乙變宮】四六凡工

商調【卽梅花調】尺【上商】乙四六凡工

角調【卽背尺四調角】上乙四六凡工

【七調譜者卽十二律三分損益隔八相生之譜也十二律陰陽各六三分六律則爲二二而益其一則爲七正聲二而損其一則爲五淸聲除去七正聲則隔八矣以正聲隔八而生淸聲以淸聲隔八而又生正聲謂之相生如宮生宮淸謂之黃鐘生林鐘宮淸生商謂之林鐘生太簇商生商淸謂之太簇生南呂商淸生徵謂之南呂生姑洗類若笛色譜相生之法則以正生淸除七得八以淸生正除八得八如宮生宮淸以四生伵宮淸生變宮以伵生乙變宮生變淸以乙生億變淸生商以億生上類至於上生下生原是無理然以七調第一調準之則適合京蔡馬鄭夾鐘大呂二陰律下生防賔夷則無射三陽律上生之說是書不尙傅會然實是古法故附識此】

【凡定宮調商調者必審每調中最髙一聲是宮聲卽爲宮調若是商聲卽爲商調則第一聲者本領調之第一聲而後人誤以首一聲當之至有變爲首一字者始知古法原不誤系後人誤解而是書之妙在能正古法非變古法也善考古者其審之】

竟山樂錄卷二﹤經部﹐樂類﹐竟山樂錄﹥

欽定四庫全書

竟山樂錄卷三

翰林院檢討毛奇齡撰

【九聲本管子】歌聲曲調器色凡以九聲爲度者管子嘗言之如雲凡將起五音先主一而三之四開以合九九夫一而三之卽四也又以是四開而合之五音卽九也則是五聲合四淸自古有之其曰九九則因之以生黃鐘之數所云九九八十一者是黃鐘九寸尙起於五聲之合四淸而趙宋儒者極訾四淸爲無本何其陋也

【八音配聲】國語伶州鳩論樂有云琴瑟尙宮鐘尙羽石尙角此言器聲大者合細聲器聲細者合大聲此正以髙應低以淸應濁之說其云匏竹利制則以樂聲調利而於以立制全在匏竹故又曰匏竹尙議謂卽此二器可以爲議樂之制也三代言樂俱以竹爲本而笙匏佐之卽此可驗

【左傳論聲之備】左傳昭二十年晏嬰侍齊侯於遄臺辧和同之異有曰聲亦如味一气二體三類四物五聲六律七音八風九歌以相成也淸濁小大短長疾徐哀樂剛柔遲速髙下出入周疏以相濟也舊俱不解今解之一气者聲出於气也二體者聲有陰陽也舊曰文武二舞非也舞是樂容非樂聲也三類者謂聲有上中下之分也凡樂中聲謂之樂極極者中也上下卽淸濁小大也舊曰風雅頌則是詩非聲也四物物者倫也卽類也聲有四時之气以春夏秋冬之故歌法有四聲圜轉一例至六朝後以平上去入代之卽此物也舊曰四方之物以成器非也器卽下八音也五聲宮商角徵羽也六律黃鐘至無射大呂至應鐘也七音五音兼二變也舊謂武王伐紂七日而克因合其數此伶州鳩之妄言也非也八風八音也以八音配八風也九歌者五聲兼四淸也舊曰六府三事合成九歌此樂章名非聲數也若夫淸濁小大髙下此指聲言以一定之聲兼不定之數短長疾徐哀樂剛柔遲速則以調言此純乎不定者晏子論樂其簡而能當如此

【字有五聲】字之五聲見於古韻之通轉無與樂律然亦不可不曉者以樂之歌詩其出字收韻平仄陰陽皆於宮徵有闗合非兩事也大抵隋韻二百六部唐韻並作一百六部而核之古韻之通用只得五部五部者宮商角徵羽也舊定五聲者每以喉齶舌齒唇爲宮商角徵羽之準定韻亦然第一宮部爲喉音今韻中東冬江陽庚靑蒸七韻是也七韻中字每讀訖必返喉而翕於鼻唱曲家呼爲鼻音每唱此七韻中字必收以捉鼻之音【鼻中作聲】以返喉卽入鼻也第二商部爲齶音今韻中眞文元寒刪先六韻是也六韻中字每讀訖必以下舌舐上齶唱曲家呼爲恩痕音以抵齶則其收聲在恩痕之間也至角部舌音則爲魚虞蕭肴豪歌麻尢八韻中字每讀字唱字訖必懸舌居中徵部齒音則爲支微齊佳灰五韻中字每讀字唱字訖必以舌擠齒羽部唇音則爲侵覃鹽咸四韻中字每讀字唱字訖必兩唇相闔歌曲家呼爲閉口音凡唱字將畢必羣視其口審其閉否以定優劣自詩易詞賦歌頌銘誄謡諺諸古人有韻文字無不限此五部作通用之法故曰字只五讀韻只五押【古韻通用法只此五部盡之見古今通韻】樂只五收此眞五聲之祕千古未發者謂予不信試將諸韻中字隨取一讀如東冬七部內有一字不入鼻七部外有一字入鼻眞文六部內有一字不舐齶六部外有一字舐齶【角徵羽三部仿此】則請毀其書而詬之可已

【十二律配十二月本義】黃鐘十一月【月令律中黃鐘】爲宮【此史記漢志諸書皆同若呂氏月令曰其音羽則黃鐘無屬羽者彼但以五音配四時耳】地數以六爲中【漢志地數三四六八十以六爲中中屬土】中土色黃故國語伶州鳩律對曰夫六中之色也所以宣養六气九徳也

大呂十二月【月令律中大呂】以隔八相生推之則此爲變宮【舊大呂於五聲無所屬】變宮者所以助正宮故律對曰助宣物也太簇正月【月令律中太簇】爲商【舊同】物始生爲商故凡人始生吹律而定其姓亦爲商是商本初气木气而反以金行之气爲解者以商淸在八月正金行也故律對曰太簇者所以金奏贊陽出滯也夫太簇陽也【陽律陽月】而曰贊陽亦曰彼秋行之以金奏而贊此者凡以爲初春之气當出滯也

夾鐘二月【月令律中夾鐘】夾者以艸木夾坼爲名而二月發春則正當艸木芒角之際夾與角皆木行也故月令曰其音角而東方七宿則又以角爲首名【蒼龍七宿一曰角】則角而已若三月姑洗則木气衰角星轉矣芒角者夭且喬矣故姑洗非角而夾鐘角理有然也

姑洗三月【月令律中姑洗】爲徵【舊爲角說見前】其爲徵何也夫徵者禮也彼伶州鳩之爲律對也此猶漢以前稍可憑藉之語也乃律對曰姑洗者所以修潔百物考神納賔也夫洽百禮饗神人燕賔客皆行禮事也而皆屬之姑洗則明明以姑洗爲徵矣況時當三月木徳已衰而火符將及則以徵爲火亦正相合故以隔八相生之法推之則姑洗徵也以其時與其令核之則亦姑洗徵也故曰姑洗徵

中呂四月【月令律中中呂】爲變徵夫四月火月徵也仲呂亞三月而宣陽气則中呂又徵也二徵宣泄盡是以無應又月令曰其音徵史記律書於仲呂五寸九分三分二下亦注曰徵【無應則無淸後同】

防賔五月【月令律中防賔】陽盛極而將行物盛極而亦將行則於五音宜爲羽羽者行也【見白虎通】況羽於四行爲冬以冬者陰之終也於十二辰又爲夏以夏者又陰之始也蓋羽以黃鐘爲應矣【黃鐘在羽月】黃鐘不能應他律故無應林鐘六月【月令律中林鐘】律對曰夫六中之色也黃鐘宮以六中爲色故曰黃則六月爲宮淸爲黃鐘淸不觀漢律曆志乎宮以九唱六孟康曰黃鐘陽九林鐘陰六陽倡而陰和和則正與淸相應所固然也若曰林鐘徵則未有徵爲宮和者也

夷則七月【月令律中夷則】爲變宮淸夫變宮者所以助正宮故大呂變宮曰助宣物也變宮淸者又所以助變宮故黃鐘宮曰所以宣揚九徳而變宮淸曰所以詠歌九則也律對正同此亦可以驗夷則之爲變宮淸矣若其又曰平民無貳則夷者平也舊曰夷者傷豈非誤乎

南呂八月【月令律中南呂】爲商淸夫太簇商也而八月曰淸商夫淸商而猶曰非商淸乎夫非商淸而可曰淸商乎故律對於太簇曰所以贊陽出滯也於南呂曰所以贊陽秀也夫同一贊陽而在正月當發滯之時則曰出滯在八月爲秋成之時則曰秀

無射九月【月令律中無射】爲角淸律對曰所以宣布哲人之令徳示民軌儀軌儀者道法也正主發淸主收故曰道法應鐘十月【月令律中應鐘】爲徵淸律對曰所以均器利用俾之應復蓋言洽百物之禮以應夫三月大禮之舉行也應者陰應陽也且夫十月陰月也反曰陽月且冬之首矣反曰小陽春夫陽春三月小陽春非三月應乎則非徵淸乎故曰此徵淸非無謂也

【旋宮和謬】先臣曰七聲有和謬皆成數也而旋宮之法生焉如宮爲和則變宮爲謬商爲和角爲和徵爲和則變徵爲謬羽爲和所謂一和二謬三和四和五和六謬七和此七聲定數也聲數旣定則但用其和者閟其謬者而自然有和聲而無戾聲至於以變宮立調則疑於戾矣然仍以一和二謬三和四和五和六謬七和之法推之則變宮一和商二謬角三和徵四和變徵五和羽六謬宮七和仍用其和而閟其謬有何戾乎所謂旋宮之法如此

【二變在前所誤之由】先臣曰變宮在宮後變徵在徵後舊誤以爲在前者以五聲髙下言之宮最居下一層而以次而髙而上似乎在前實則過宮之前一層非宮前也古誤必有由其所誤者由是耳如同一先人曰言智先人則先乎人曰自卑而先人則讓人在先先與後皆可解所以混也但樂聲先後有斷難混者人聲無定器色聲有定試取匏竹諸器一按之孰前孰後何難頃刻立辧乎【不用商徵二調之由】周樂無商調從來不解嘗以問先臣先臣曰樂有七聲者五聲及二變也二變者變宮在宮前變徵在徵前也周自文武后便不解七聲故周景王問七律而伶州鳩以七同七列妄答之因以變宮在宮前一位者誤認作已前之前遂列變宮在宮後而宮前一位名之爲商然而樂工用五聲則宮前一聲每閟不用此不用者是變宮而旣誤爲商則亦誤謂不用商此卽無商之所由來也若隋唐以後不用徵調則以十二律配七調自黃鐘大呂太簇夾鐘姑洗中呂防賔七律外其不立調者有五而林鐘爲無調之首乃史記律書生律之數則又以黃鐘爲宮林鐘爲徵遂曰無徵調此皆沿誤之最無理者然其說則在此

【五淸不領調】國語大武有四名曰羽曰厲曰宣曰嬴亂而其調只用七律曰夷曰南曰無曰應曰黃曰大曰太但取夷則至太簇顚倒立調夫五淸不立調以林鐘夷則南呂無射應鐘五律無領調法也幾見夷則無射可以稱爲上宮者況旋宮之法皆用順轉羽宣上宮一以夷至黃一以無至太猶用順轉若厲嬴下宮一以黃至夷一以太至無則直倒行逆施矣而可爲調乎此皆於聲律大有礙者

【前人不識笛色因不識樂】晉荀朂問協律中郎將列和笛中之孔及體中之孔合作七聲能盡知其孔穴宮徵與否且調與不調將以何驗和辭以先師相傳吹笛者但爲應曲而設某曲當舉某指初不知七孔盡屬何聲也若笛之調否則第仰尙方笛工依按舊制便吹取其鳴者可矣其調與不調匠者主之安從校驗則是以朂之神解尙不識笛穴何律而列和在晉代頗稱良工然但受時師指訣而不辧律呂如此則笛尙不識焉能識樂按晉樂志稱魏晉之世有孫氏善舊曲宋識善擊節倡和陳左善淸歌列和善吹笛郝索善彈箏朱生善琵琶傅嘗曰人苦欽所聞而忽所見向使六人生於上世今古無儷何但牙夔同契哉其稱許之盛如此

【辧鐘聲】周禮司樂典同掌六律六同之和以爲樂器其云凡聲者鐘聲也鐘聲有髙下厚薄偏正之殊故曰髙聲防防者防然旋於裏也正聲緩謂器上下正直則聲紆徐也下聲肆形過庳則反放肆無拘檢也陂聲散者器偏則聲離也險聲斂太峻則聲不越也達聲嬴微聲韽者達大有餘微小不足也回聲衍過於圜無鴻殺也侈聲笮弇聲郁侈者其中陿弇者其外閟也薄聲甄薄則震掉厚聲石厚則專確也此皆指鐘一器言故又云凡爲樂器以十二律爲度十二聲爲劑量其云聲非聲音之聲也

【樂無八聲】樂之有八惟器數曰八音儛數曰八佾方數曰八風並無聲數從八者若隔八相生則以隔七聲而八與一和仍是七聲之淸聲也北周長孫紹逺欲於七聲之外加一黃鐘引左傳天子用八周禮天子縣二八及倕鐘十六古磬十六爲證乃於十二月樂縣每簴七之外又加一簴誤矣左傳用八是佾數周禮及諸鐘磬是七聲九聲並縣之數非聲數亦非簴數也當時故梁黃門侍郎裴正以爲舜開七始周制七音並不用八致魏帝時用紹逺言攺七用八又時用正言攺八用七躊躇攺換經五六次不決致紹逺臨死猶與樂部齊樹書又上帝書又囑其子覽必得用八以瞑目而終竟不用世之冒瞇彊僻牛硬豕倔至死不變有如此而欲樂不亡難矣又北魏李搔徧采諸聲別造一器名八然世無祖之者

【一笙十六管】北周鄭譯作內史中允獻新樂十二月各一笙每笙用十六管宣帝令與大宗伯斛斯徵議徵謂十二律轉相生聲卽是還宮若一笙十六管總一百九十二管旣無相生之理又無還宮之義多設何用且月奏一笙則鐘鼓諸色各須一十有二必須於廟庭之外更辟階墀增修廊宇方可陳列如謂笙管之外不須加造則樂之損益豈系於笙於是罷獻

【十五等尺】蔡氏新書備列漢後諸尺而無所稽覈通考分作十五等尺且校訂倍析是徒誇該載不過一類書家事耳大抵周尺最短而漢後漸長如漢建武銅尺晉前尺卽荀公曾尺徐爰王隠諸尺皆依周玉律所造謂之古尺其他魏晉六朝凡所制尺則皆比古尺較長並無減於此者若後魏造前尺中尺後尺皆增於公曾尺二寸有奇而後趙劉曜渾天儀土圭尺假爲張衡作者竟增至五寸然則樂尺亦何足據乎

【四淸五淸之誤】四淸聲者黃鐘太簇夾鐘姑洗也惟七調五淸則又加大呂爲變宮淸焉此五律者悉三代以來相傳次第歷漢唐宋不敢攺者第人知四淸不知五淸因不識大呂之爲變用而自黃鐘數起以次捱列則又每多於四淸之數於是唐樂去夾鐘以黃鐘大呂太簇姑洗爲四淸宋仁宗朝又去姑洗以黃鐘大呂太簇夾鐘爲四淸其不去大呂者以不知變淸也其必去一律者以與四淸數不合也其不敢越姑洗以後者以猶知十二律中惟前五律有淸而他無淸前代相傳本如是也此眞餼羊之儼然者宋儒妄爲解說謂夷則南呂無射應鐘四律管短故減黃鐘大呂太簇姑洗四管之半以爲淸聲而不知夷則四律正黃鐘四律之淸聲也且不知除中呂防賔七律之外卽林鐘亦淸聲也蓋管有短長而環生則聲慮若謂黃鐘四律減半與夷則四律應和則黃鐘之半爲四寸五分才與應鐘之四寸六分零相近至夷則三律反彊於黃鐘四律三分之一相淩甚矣至若周禮小胥注有鐘磬二八十六枚一簴之說臆謂十二律外復加四淸爲十六則不知十二之中已有五淸若再加四淸則九淸矣其說之不可準則如此【二八之誤】周禮鐘磬二八十六枚而在一簴則謂之堵十六枚者分九淸七律而並列之也九與七十六也其分之則一爲聲一爲調也說者不曉其義謂樂有八音倍而設之故十六則妄誕極矣八音樂器數也樂器倍設則試問此一簴者兩鐘兩磬兩匏革乎抑第取其數而左八鐘右八鐘乎且八鐘何名焉

【方響四淸之誤】方響𨿽起於西涼淸樂然亦有淸聲大抵一架編作兩格下格以左爲首黃鐘太簇姑洗中呂防賔林鐘南呂無射上格以右爲首應鐘黃鐘之淸太簇之淸姑洗之淸中呂之淸大呂夷則夾鐘其猶知四淸似亦禮失求野之一端然加四淸於十二律外則謬甚矣若其去大呂則大呂原不在四淸之中乃又去夾鐘姑洗而獨取中呂何也總之不得原本𨿽竊取偶合無一是者

【樂器不是樂】宋儒論律呂只講樂器明鄭世子韓邦奇諸說皆然信此則假有舜時樂器於此便是韶樂矣乃隋何妥謂韶樂在齊見於論語秦始皇帝滅齊韶樂傳於秦官曁漢髙滅秦韶樂尙在漢漢髙攺韶樂爲文始樂以示不相襲也則是舜時樂器漢尙未亡而秦皇漢武俱未聞能興古樂何也卽此亦足以見考數制器之無所用矣何妥又云漢五行舞卽周大武之樂文景昭宣歷攺其名隋時去古未逺其說必有所據然而兩漢之樂旣非簫韶又非大武則是樂舞並存仍不是樂何況樂器又何況銖黍尺寸但求制器全然未成一器者而便謂古樂在是抑何不自揣量大言不慙乃爾乎

【樂書不是樂】漢志曰周衰禮樂俱壞樂尢微眇以音律爲節注云以其道精微節在音律不可具於書此言樂全在聲非樂書所能傳也又云六國魏文侯最好古樂有樂人竇公在漢文時尙存【桓譚新論云竇公年百八十歲】獻其書乃周官大宗伯之大司樂章也夫大司樂章有用乎至漢武時河間獻王尢好樂遂與毛生等采周官及諸子書言樂事者搜討樂義作樂記一篇然於漢世樂毫釐無補夫樂記言樂亦甚娓娓後人讀之亦尙發奮感興有志古樂乃明著其書而全不是樂何則非樂聲也獨志中所載諸經篇目其於歌詩二十八家中有河南周歌聲曲折七篇周歌謡詩聲曲折七十五篇此必傳周時歌詩之聲之曲折而惜徒有其書目而書不傳耳然則樂書不言聲𨿽樂記猶無用況其他矣河南者西周之名史記周考王封其弟於河南爲河南桓公故西周名河南其後分東西周公以此

【十二鐘】傳以黃帝命營援作十二鐘謂十二律鐘也後世謂之編鐘與簫管琴瑟同逐歌詠之器宋作十二特鐘依辰布列每遇子月作樂則考黃鐘特鐘以宣之此又在營援十二之外者非舊制矣若十二編鐘則𨿽限黃鐘太簇諸名然還宮遞轉仍無專限且只用十二合作一簴而東漢元嘉後依辰配位每遇子月出黃鐘簴遇正月出太簇簴凡十二簴不成正月黃鐘與十二月有異聲乎

【十二鎛鐘卽編鐘】後周制十二鎛鐘卽編鐘也其相生考擊形制正同而宋大觀間議禮謂韋昭杜預注國語左傳皆以鎛爲小鐘鐘爲大鐘故周禮鐘師掌金奏之大鎛師掌金奏之小歷歷可驗若鎛而又鐘則兩名雜出不可爲訓不知鐘爲槪名鎛卽小義鎛而又鐘猶稱鞀皷者鞀而又鼓也或曰不然鎛鐘可名小鐘不可名編鐘則先臣又言之矣鎛與編聲之轉也

【十二鐘不依律數大小】宋知制誥王洙謂鐘磬依數爲大小經無明文惟鄭康成以意言之如言磬前長三律後長二律之類不知磬制半長半短所云前長謂前半後長謂後半也律者以黃鐘爲度卽九寸三律三九二十七則二尺七寸二律二九十八則一尺八寸也若以此明大小誤矣其後王拱辰詳定大樂謂律大小皆不和諧則是十二鐘磬不宜依律作大小者大抵聲之髙下在厚薄不在大小況銅齊淸獨而髙下分焉銅精則聲淸而髙若鉛錫雜和則卑濁矣觀方響水盞以及今之云鑼皆無大小而聲之髙下歷然此可驗也

明朝制鐘律式凡淨銅極鏈不攙和鉛錫謂之淸銅然又有剛柔純雜之別而上淸次淸分焉若鏈銅一觔攙靈安錫四兩則稍濁矣至加以黑鉛則濁甚然則淸濁豈在器大小乎

【黃鐘白鐘】黃鐘律名亦鐘名卽五色鐘之一也黃帝造五色鐘有靑赤黃白黑五名又淮南子謂孟秋之日西館禦女白色白防撞白鐘則意五色鐘亦依時考擊如十二特鐘依月辰宣樂一義然其色則特染耳非銅色也【攺鐘制】明治甲子太常卿呂常以鐘磬不協𨿽依觔兩制造終不調貼時樂器舊懸有銅編鐘四口一正黃鐘一正太簇一林鐘一南呂俱缺壞不識攺造法至嘉靖十四年少卿張鶚請攺設特鐘特磬以爲樂節因當時編鐘皆不能諧姑制此以爲鐘石一項可抵塞也乃世宗忽召宗伯夏言謂特磬石重聲下反難宣遠言請並以銅爲之夫不能制石而遽欲攺金已爲可怪至攺之終不諧又請以燈易銅設一特燈掲之旛竿以爲樂作止之候則不動聲色望而可知比之鐘磬爲較靜上從之夫作樂非求靜也如止求靜則何如竟撤宮懸棄置不作之尢靜乎韓尙書何在耶何掃地至此【韓邦奇兵部尙書作律呂新書直解自誇知樂】

【樂不分古今】古樂有貞淫而無雅俗自唐分雅樂俗樂番樂三等而近世論樂者動輙以俗樂爲譏殊不知唐時分部之意原非貴雅而賤俗也以番樂難習俗樂稍易最下不足學則雅樂耳故考伎分等反重番樂其能習番樂者卽賜之坐名坐部伎其不能番樂則降習俗樂不坐而立名立部伎若俗樂不能則於是斥習雅樂不齒於眾雅樂之賤如此誠以雅樂𨿽存但應故事口不必協律手不必調器視不必浹目聽不必諧耳屍歌偶舞聾唱瞎和如此而曰雅樂雅樂誠亦可鄙乃儒者論樂則又昧先古之意貴雅賤俗轇結不解試問今論樂之儒亦曾讀周禮乎周禮旄人掌教舞散樂夷樂散樂野人之樂非官樂卽後所名倡樂俗樂者夷樂卽番樂夫以倡樂番樂而先王設官而肄習之此未嘗有梨園髙頭敎坊爲之先也然且復設韎師使掌韎樂給祭祀燕饗或曰韎樂卽舞樂非歌樂也而鞮鞻氏掌夷樂聲歌凡祭祀大燕則吹而歌之則夫倡樂番樂之聲先王全用之入太廟登明堂與郊廟燕饗大樂後先並奏豈非以樂重人聲人聲苟善𨿽俗樂番樂在所必取而況九州之大四海之眾人聲嘔啞不絕於世一吟一詠皆宜防繹所謂禮失而求之野者翻以金元曲子陋習錮鄙偶一矢口便嗤俗樂則夫以人人自具之聲而當身失之謂之自暴以人人可見之理而蒙瞇甘心謂之自棄自暴自棄尙何論樂故設爲雅俗之辧欲使知音者勿過尊古勿過賤今謂當世之人爲今人不爲俗人謂今人之聲爲人聲不爲今聲則於斯道有庶幾耳

【臣】兒時隨【臣】祖赴鄕飲酒禮忽歌鹿鳴者來前各相顧眙愕以爲市閧也時鳩工築大成殿櫺星門垣邪許聲相聞紆徐中節傍一老生相賔者嘆曰曾謂雅歌不如勞聲哉曁【臣】入成均聽祀文宣王樂其工歌者以大哉孔聖合笙瑟入奏爾時歌者自爲歌吹搏者自爲吹搏如各試所習者【臣】聞而疑之及【臣】叨

聖恩濫厠侍從每隨朝會班次竊聽

皇上升殿時奏中和韶樂地髙聲祕只得聆磬聲琤然而他不之及至若

太和門下奏丹陛大樂諸黃門倡樹麾應舞則正當諸臣抃蹈之次每朝會所奏歷歷在耳迄於今尙有回思之而不能忘者憶歲在辛酉

皇上應臺臣所請命詞臣考定樂章【臣】時有樂章配音樂一議呈掌院學士然未之上也其後黃門所歌皆更定新詞然實未知其句字平陂開闔單復端屬何等只覺聆其聲若無歌者古樂重人聲聲髙於器故漢祠太乙至有七十人同聲歌者隋唐樂府皆以宮商各調定歌人數今歌止一人不逮眾器而又過遜其聲出考擊下其無人聲甚矣曩者宋元丰間楊傑定大樂謂樂有金石相奪倫者夫樂奏一聲而眾器應之旣不可以不及又不可以有餘乃琴瑟塤箎笙竽箏築止應一聲而鎛鐘特磬編鐘方響必擊三聲聲煩掩眾器此奪倫也已後宜勿連擊夫止擊三聲尙謂聲煩而奪倫今黃門歌一聲其擊方響者不止十百聲也且皷以節樂卽左鞞右應諸小鼔亦止與建鼔賁鼓參差相間每歌則間一二字撃之以爲樂節今歌一聲則方響與鞞應皆擊十百下自緩至急如一曲之煞尾一調之送聲此則何說今大樂初定明備是亟

一人屢敕之而苟且因循揜抑而不發儒臣之過也【臣】忝備詞翰其於職當考析典故闡制作況禮樂之事所任尢重故私爲訂正而約其大防如此若夫踵事增華

堯舜在上其繼後夔而起者豈乏人矣

竟山樂錄卷三

欽定四庫全書

竟山樂錄卷四

翰林院檢討毛奇齡撰

樂錄三卷已無賸義其所以過爲簡覈者以從來樂書多辭費翻害樂也故閱書千百卷而後成此錄【自前漢至宋元諸儒論樂不計外卽明代樂書見閱者有七十一種】然尙有先教諭淺說【十四條】取其論五聲七始十二律十五聲而假爲問答作通俗之辭以明法其餘二變五變倍聲半聲與夫八十四調三百六十五調之荒唐則前卷已悉不必再贅觀者詳之【此後系采衣堂論樂淺說】

何謂五聲曰宮商角徵羽也何謂宮商角徵羽曰一二三四五也一二三四五何以名爲宮商角徵羽曰欲代其數而不得則彊立名以代之如天地黃之爲一號二號三號四號也然則其名無義乎曰有豈惟有義兼有形有度有方有位有气有候有聲有色然皆所不道一道及此則滿紙簇簇無實濟矣故只曰五聲者五个聲音謂一二三四五也

五聲不並列原非橫排五聲是五層聲耳人聲有輕重髙低上下淸濁而層次生焉五聲者只五層聲而輕重髙低上下淸濁之究竟卽盡於此故只稱五聲然則五層外別無層次乎曰有如七聲九聲十二聲十五聲皆是也有則何以只稱五聲曰人聲層次𨿽多然只五聲而止如宮是第一聲商是第二聲從下而上從濁而淸從低而髙從重而輕則宮是最下之一聲商是次下之二聲角是半下半上之三聲徵是次上之四聲羽是最上之五聲五層已畢若再加一層爲第六層則其聲𨿽髙於第五層而實則環轉而仍歸於第一層之位則其聲𨿽由最淸最上而遞有增加實則第一層之最下最濁者與第六層之最淸最上者髙低齊一輕重均等呼和相同吹搏各應則明是五聲旣周五聲再起之數第六卽第一第七卽第二第八卽第三第九卽第四第五卽第十其所以無第十者以歌曲之調止於九聲若十聲卽出調而五聲一周爲五正聲五聲再周爲五淸聲第一爲宮第六爲宮淸第二爲商第七爲商淸第三爲角第八爲角淸第四爲徵第九爲徵淸第五爲羽而羽聲最髙別無淸聲故五正四淸亦只九聲而止與曲調九聲之數正相脗合故無第十耳是七聲者以五聲而加二變二變者變宮變徵然設而不用仍五聲也九聲者以五正聲而加四淸聲四淸聲者卽五正聲之淸仍五聲也十二聲者卽十二律以五聲加四淸聲爲九聲又加二變聲爲十一聲變宮有變宮淸而變徵最髙無變徵淸與羽聲同則又只加一變淸聲爲十二聲然三變聲仍設而不用原只九聲而九聲去四淸仍五聲也若十五聲者則人聲之盡人聲自至濁至至淸凡十五聲而止故其法只從五聲三周之而其聲已盡仍五聲也然則七調九聲十二律十五聲只是五聲故曰樂以五聲而止

然則何以謂七聲曰五聲層次相隔均等如宮商隔一寸則角徵羽亦隔一寸宮商隔二寸則角徵羽亦隔二寸稍有參差卽不和此定理也乃其事有不盡然者羽宮相隔與商角相隔角徵相隔俱分寸均等而宮商之間與徵羽之間俱倍之如有七寸之管於此第一寸是宮字乃隔二寸而得商字則第三寸是商字矣第四寸是角字第五寸是徵字乃又隔二寸而得羽字則第七寸是羽字矣七寸之中獨虛二六兩寸然且卽此兩寸中亦仍每寸有一聲設而不用謂之二變則七寸原有七个聲特以去二變不用只用五聲故曰仍五聲耳大抵唐虞以後陳隋以前凡大樂淸樂俱無用七聲者用卽出調故韋昭注國語不曉七聲以爲文王武王所加之聲而漢後敍二變方位則又誤列之宮徵之前是以七聲二變展轉誤解至北周武帝時始傳龜玆七調譜而自蘇只婆彈胡琵琶竟用二變攙入調中此卽荊軻易水爲變徵之聲北調所始而金元樂府則直開二變名曰北調反以從來所用五聲之調爲南調南北相抵古人無是也故其謂七聲者兼二變言之而二變不用則仍是五聲

夫二聲旣不用則曷不去此二聲而必設七聲曰二聲可不用然不可去也其不可去何也曰聲可不用調不可不用也大凡有一聲卽有一調有七聲卽有七調聲之所始而調生焉借有歌宮調者於此其聲恰中此七寸之第一寸則此二寸與六寸仍去而不用可矣萬一歌宮調者而其聲恰與七寸中之第二寸相應則第二寸爲宮矣第二寸本不用之變宮而今爲正宮而開而用之則環相爲宮當卽以第三寸之商反爲變宮而閉而不用至六七徵羽亦然是此七寸之管環相啟閉無一可去則此七寸之聲亦環相用捨無一可去所謂七聲可不用七調不能不用也其不能去此二聲者以七調故也

然則七調與九聲有辧乎曰七調以調九聲以聲七調者五聲之變故加之爲每調之始九聲者五聲之復故加之爲一調之成蓋一調之中髙下淸濁每不能以五層限則又於五層之外再加四層爲四淸聲而聲之髙下淸濁以全合五層四層而九名焉若再加一層卽出調矣但此四層者𨿽加於五層而只以五層之四復而周之故曰四淸聲者卽五正聲之淸仍五聲也

然又有十二聲者則又合七調九聲而十二聲出其間焉七調去二聲而兩用之則爲九聲以羽無淸聲也七調合二聲而兩周之則爲十二聲以羽無淸聲變徵亦無淸聲也故五聲倍之不爲十聲七調倍之不爲十四調𨿽有九聲十二聲之殊而只是五聲只是七調參錯之至歸於齊一此之謂也

十二聲卽十二律也五聲有宮商角徵羽五名十二律有黃鐘大呂太簇夾鐘等十二名【其全名見第一卷

】而七聲九聲十五聲不立名何也曰七聲卽七調卽十二律也九聲者五聲再周而缺其一十五聲者五聲三周而該其全卽五聲也十二律旣立名則七調可不立名五聲旣立名則九聲十五聲可不立名則是五聲者以聲立名十二律者以調立名也然何不以七調立名而以十二聲立名曰七調不足該十二聲十二律可該七調也總是以七寸之管爲準惟七寸之管有二寸不用故爲五聲惟七寸之管通轉之則七寸俱用遂爲七聲五聲合二變立七名目【變宮變徵亦二名也】七調合正變與五淸聲立十二名目總只一七寸之管而五聲可該九聲七聲不能該十二聲則立十二名目而七聲全焉總之五聲至九聲是聲七聲至十二聲是調向使五聲可以完一調之聲則不必再加四淸而爲九聲七聲可以全七調之聲則不必再加五聲而爲十二律若十五聲則但極人聲之變而爲言此又在聲數調數之外非其要矣故曰五聲爲經七調爲緯七名目爲經十二名目爲緯此彰彰者

十五聲以人聲之極數言之大凡人之爲聲合五聲三周而淸濁髙下已盡故曰十五聲或於十五聲上下各加半聲合之爲十六聲故又有十六聲之說若再加半聲則澌再加一聲卽嗄矣此在五聲七調九聲十二律之外者故櫽括言之則五聲七音爲聲七調十二律爲調九聲爲曲調之數十五聲爲人聲之數庶有倫脊矣五聲七調分之極明然何聲入何調則千古夣夢焉如宮聲入宮調人皆知之【宮商角徵羽卽喉防舌齒唇也宮聲者皆返喉入鼻之音故韻書東冬江陽庚靑蒸七部爲宮音】然焉得一詩而字字皆宮聲焉得一曲而聲聲皆宮調世無一音成一曲一聲成一調者任人作一詩每下字而淸濁俱見任人歌一曲每出口而五聲俱備若如豎儒所云首一字合宮聲卽是宮調則字旣難定聲復鶻突假有神瞽於此就樂審聲欲辧其何宮何調而首字不幸適已歌過則任其唱嘆宛轉反覆盡致將究不識爲何物必歌者自訴曰頃宮字已歌過則然後點首曰此是宮調是笑話也不意樂亡之後而豎儒貿貿竟得此獃子之語如此

然則何以爲宮調曰有七聲於此以層列之從下數起則第四聲爲宮聲有七寸之管於此以層劃之從下數起則第四寸爲宮聲所謂宮聲者中聲是也然而歌者和者應者逐者人聲樂器皆不能守此一聲以爲曲卽歌者和者應者逐者人聲樂器亦不能擇此一聲以起調然且卽此一調中又必徧用他聲他調髙低淸濁委曲周徧而後得以成此曲然而百變而仍不失爲宮聲者何也蓋樂有一定之宮調自中聲起遞而上之至於九聲而止此一定宮調也然而無所附麗則卽從簫笛色譜以按之如簫笛色譜之四爲中聲爲第一聲則乙爲變宮不用上爲第二聲爲商尺爲第三聲爲角工爲第四聲爲徵凡爲變徵不用六爲第五聲爲羽此五正聲也【簫笛色譜見第一卷

七聲有二聲不用爲五聲】於是又以四爲第六聲爲宮淸則上爲第七聲爲商淸尺爲第八聲爲角淸工爲第九聲爲徵淸共四淸聲而宮調終焉【羽聲無淸見前卷】此笛色宮調亦卽樂曲宮調也所謂樂有一定之宮調是也乃任歌一曲而其曲中之髙下淸濁偶合是調則卽以是調應之而其頂調之字止於宮四任其抗而墜墜而復抗而不能出乎宮四之外卽爲宮調中之宮調所謂宮之宮黃鐘之宮其頂調之字止於商上任其抗而墜墜而復抗而不能出乎商上之外卽爲宮調中之商調所謂宮之商黃鐘之商其頂調之字止於角尺任其抗而墜墜而復抗而不能出乎角尺之外卽爲宮調中之角調所謂宮之角黃鐘之角其頂調之字止於工徵任其抗而墜墜而復抗而不能出乎工徵之外卽爲宮調中之徵調所謂宮之徵黃鐘之徵是調固一定而應之者仍百變也是以一調該眾調也是樂調可易曲調終不易也乃卽以旋宮之法推之自乙聲起遞而上之至於九聲而止此一定【變宮】調也按之笛色譜則以乙爲第一聲爲宮上爲變宮不用尺爲第二聲爲商工爲第三聲爲角凡爲第四聲爲徵六爲變徵不用四爲第五聲爲羽此五正聲也於是又以乙爲第六聲爲宮淸尺爲第七聲爲商淸工爲第八聲爲角淸凡爲第九聲爲徵淸共四淸聲而商調終焉此笛色商調亦卽樂曲商調也乃任歌一曲而其曲中之髙下淸濁偶合是調則卽以是調應之而其頂調之字止於宮乙任其抗而墜墜而復抗而不能出乎宮乙之外卽爲變宮調中之宮調所謂變宮之宮亦大呂之宮其頂調之字止於商尺任其抗而墜墜而復抗而不能出乎商尺之外卽爲變宮調中之商調所謂變宮之商亦大呂之商其頂調之字止於角工任其抗而墜墜而復抗而不能出乎角工之外卽爲變宮調中之角調所爲變宮之角亦大呂之角其頂調之字止於凡徵任其抗而墜墜而復抗而不能出乎凡徵之外卽爲變宮調中之徵調所謂變宮之徵亦大呂之徵是以一定協無定也是以一該眾也是不易者也此旋宮之法也他仿此

宮調一淸三濁𨿽一曲之中一髙二髙三髙而四淸之中綂不出宮淸而宮調名焉若商調則兩淸兩濁【唐商調曲俱用髙仩字掣調其末曲用髙伬字便謂犯角此最可驗者故金元曲子亦有商調𨿽其聲頗雜然在維揚平山堂曾聽歌集賢賔淸曲第六句過於上激有老教師以爲微出商調至今猶記其語此皆辧定宮商之顯然者非鶻突語也】角調則一濁三淸徵調則四淸無濁舊有圖記歌訣不能全憶略附於此

【羽徵角商宮

無淸淸徵淸角淸商淸宮】

要識宮曲一淸三濁六工尺上四【乙凡不用】卑不逾尺髙不越腹

四凡工尺乙【上六不用】商之所記兩濁兩淸

乙六凡工上【尺四不用】下從火立上用金成

上四六凡尺【工乙不用】何以爲角三淸一濁

尺乙四六工【凡上不用】物作下止民乃上觸

工上乙四凡【六尺不用】徵聲最激全有四淸

凡尺上乙六【四工不用】宮懸甫接徵招可聽

夫宮淸頂調卽爲宮調商淸頂調卽爲商調其說亦旣明析矣第頂調一聲爲是調最髙之字𨿽與宋人起調一聲與起調一字之說稍有懸殊然起調一聲重在起聲領調一聲重在領聲其爲一聲則同也以起字限調則起字歌畢便不識爲何調今以領聲限調則領聲已過其又知爲某調乎曰不然起只一聲領調字不止一聲也曲有髙字卽一句而屢及之況一調乎且調不止於領調字也夫一定宮調則四爲宮聲若歌宮調曲則起調一字反不必拘定宮四任歌之抗墜淸濁限爲九聲而宮四而下有羽徵角三聲宮四而上有商角徵羽四聲合此九聲以爲宮調則不必歌至領調之字而從九字中動蕩曲折皆成此一調中轉環之聲故曰卑不逾尺髙不越腹正以爲察宮調者但就此卑角髙宮之九聲中聆其抗墜而其調了然不必聽至掣調字也繼此而商調則爲下徵上商之九聲又繼此而角調則爲下羽上角之九聲又繼此而徵調則爲下宮上徵之九聲無不皆然故曰下尺者工尺之尺卽角尺也上腹者腹爲中聲宮四中聲也徵爲火則爲火立商爲金則爲金成羽爲物角爲民則爲物止而民觸宮懸卽宮徵招卽徵此皆不俟掣調而卽知爲調中之聲者所謂領調不止一聲調中之聲又不止於領調之字有如此然而宮字掣調卽爲宮調商字掣調卽爲商調則四字調必是宮調上字調必是商調又何以曰還相爲宮以上字掣調者不稱商調而反稱宮調以爲商之宮太簇之宮此又何說曰調有死生其曰低可爲髙髙可爲低宮有時而可爲商商有時而可爲宮者此調之生者也若調之死者則此七聲中髙下次第現成排定不可略作搖動少爲更易但有時移髙一層則此七聲綂髙一層移低一層則此七聲統低一層蓋宮商徵羽相距必疎角徵羽宮相連甚宻浸假以上字爲宮則上字次聲已隔二位自然是宮商相距之宮絕非商角相連之商自然是宮調非商調矣卽或工是徵調有時以工字爲宮則宮商相隔徵羽亦相隔其以工字掣調者可爲宮調焉知不卽是徵調而亦斷斷是宮不是徵者以宮是第一層低處相隔徵是第二層髙處相隔迥不同也蓋調到死處是天地一定元音不鶻突不擬議不嫌猜不彼我卜度不搖不動不可移易故足據也不然爾以爲宮我以爲商爾以爲還宮我以爲本商其不致市衖鮮矣

或曰旣知古樂則必知古音古音畢竟是衝穆夷澹荒奧不中音節如今琴師操古曲一種滄滄落落不易入耳者否曰不然大抵聲音惟和調愷易圜便平善昔人所稱和平之音漢魏人所稱淸調平調唐人所稱善平弄者便是古樂其荒僻簡奧衝夷澹泊以爲矯異而不善於耳不習於聽不宛轉流連於心坎之間總是今樂何也三代歌曲不及七聲只以五聲爲轉環故國語七聲韋昭注不曉其義以爲二變是文武所加則豈文武以前唐虞夏商並無變宮變徵乎亦惟設之而不用故不傳也故史荊軻傳有變徵之聲則北人間一歌之以爲奇變此卽北曲之所始而漢晉以後仍不曉其義至隋時突厥皇后入中國有曰蘇只婆彈胡琵琶始聞七調七聲而當時尙疑其非是故陳隋以前不聞七音卽樂府鐘石律呂皆無變宮變徵名色以致牛何妥蘇夔軰極稱淹博尙與鄭譯爭執以爲必無七音而鄭譯所據則仍是胡琵琶所傳之調故唐時樂官分番樂古樂以七音爲畨樂五音爲古樂相沿至金章宗朝則竟以番樂爲北調古樂爲南調北調則七聲並行二變交作而南調則僅周旋於五聲之間逮元而專尙北音致設科取士單用北調至元末明初始有南曲行於世則是古樂用五聲今樂用七聲凡和平宛轉舂容樂易如今吳人所傳之南曲卽古樂也其險奧荒澹衝僻夷穆如道士念誦琴師所操之古曲純以變聲出調字攢簇成音卽今樂也試問樂工審聲自五聲本調和平之音與七聲出調乖反之音二項之外有三項否自循蜚以至今日自東以至西自南以至北並不能於五聲七聲之外別有聲音而古用五聲而不知今用七聲而不曉猶謂古樂必衝拗今樂必和平捨本調正音以爲靡靡而反取乖反出調者以爲古吾不知此乖反之音所爲導志气發幽滯宣性情通政事何在也嗟乎可嘆已近世琴家以乖反爲主東勾西劈時按時泛全不曉和平二字安在祗拗聲劣調以爲能夫拗聲劣調卽二變曲也二變者北曲也然則今之琴家亦金元北曲之餘耳故北曲多散序少拍序今之琴亦多散聲無拍聲可驗少時廣陵韓山人畺以琴遊山陰蔡君子莊悅其聲而惡其無拍思以刌節節之每以掌按拍山人大怒推琴而起曰此不足與言也時座客十許人皆名士子莊從容曰此非古音也古凡樂必有節幾見琴瑟無拍節者虞書曰搏拊琴瑟以詠夫搏拊節樂器也琴無節搏拊謂何各點首是其言【琴曲如漢宮秋漁樵問答皆元曲名目】

【附徐仲山雜問一條】仲山嘗問制樂必有尺今歷代所校辧諸尺旣已非是則將以何者爲準曰只以今尺度之且無論官尺民尺長尺短尺祗長則俱長短則俱短官則俱官民則俱民便無錯誤蓋鐘磬大小原無限度如後人制方響制云鑼然其制皆齊一大則均大小則均小又如制簫笛然其穴寸均等竹長則穴寸俱長竹短則穴寸俱短便無所不合今合樂者任大小方響短簫長簫皆可倚曲則尺度不拘可知也或曰編鐘有大小以十二管推度爲之則不然嘗擊水盞盞大小同而聲不同云鑼方響亦然今宮懸編鐘編磬亦皆無大小可驗

竟山樂錄卷四

