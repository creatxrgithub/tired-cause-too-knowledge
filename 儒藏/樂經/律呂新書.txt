

欽定四庫全書

經部九

律呂新書

樂類

提要

【臣】等謹案律呂新書二卷宋蔡元定撰元定字季通建陽人慶元中坐黨禁流道州卒事迹具宋史道學傳朱子稱其律書法度湛精近世諸儒皆莫能及又云季通理防樂律大段有心力看得許多書及爲是書作序又曰黃鐘圍徑之數則漢斛之積分可考寸以九分爲法則淮南太史小司馬之說可推五聲二變之數變律半聲之例則杜氏之通典具焉變宮變徴之不得爲調則孔氏之禮疏固亦可見至於先求聲气之元而因律以生尺則尢所謂卓然者而亦班班雜見於兩漢之制蔡邕之說與夫國朝防要以及程子張子之言蓋是書實朱蔡師弟子相與共成之者故獨見許如此書分二卷一爲律呂本原凡十三篇黃鐘第一黃鐘之實第二黃鐘生十一律第三十二律之實第四變律第五律生五聲圖第六變生第七八十四聲圖第八六十調圖第九气第十審度第十一嘉量第十二謹權衡第十三其一卷爲律呂證辧九十篇造律第一律長短圍徑之數第二黃鐘之實第三三分損益上下相生第四和聲第五五聲大小之次第六變宮變徴第七六十調第八气第九度量權衡第十今考元定之說多截竹以擬黃鐘之管皆卽以其長權爲九寸而度其圍徑如黃鐘之法更疊以次則中聲可得淺深以列則中气可驗是截管之法必本之气也而气之說最爲荒後漢晉隋志所載又各異同旣云以木爲案加律其上又云埋之土與地平又云置於案上而以土埋之上平於地此置律有淺深髙下之不一也旣云以葭莩灰抑其內端气至者灰去又云以竹莩灰實律以羅縠覆律口气至吹灰動縠有小動大動不動三說又云灰飛動素散出於外而气應有早晚灰飛有多少其說又不一也然則气旣不足憑人聲又無左驗是蔡氏所謂聲气之元者亦徒爲美聽而已非能見之實事也劉歆銅斛具詳漢志而隋志又祥載其銘曰律嘉量斛方尺而圓其外庣旁九釐五毫羃百六十二寸深尺積一千六百二十寸容十斗祖衝之所譏以爲漢世斛銘劉歆詭謬其數爲算氏之劇疵者是也元定乃並漢志取之以定黃鐘積實爲八百一十分何也荀朂之尺隋志所謂晉前尺也當晉之時阮咸已譏其髙而元定以爲此尺出於汲冡之律與劉歆之斛最爲近古樂聲髙急不知當時之圍徑果爲何如夫古人所云徑三分圍九分者言圓徑三分而周九分也空圍卽圓周也胡瑗疑其管狹不足容千二百黍遂大其空徑四釐六毫而周圍十分三釐八毫是亦徑三圍九之率也因以空圍爲管內之面羃爲容九方分矣元定從之而以圓田術起算黃鐘積實又失之太大則不精算術之悞也至若謂黃鐘六變律不與本均之聲相應而不知當用淸聲又謂二變不可以爲調而不知二變之調具足五音若以二變音爲毎調之七音則反爲出調凡此皆元定之所未及詳者故特著之以糾其失焉乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

律呂新書卷一

宋蔡元定撰

古樂之亡久矣然秦漢之間去周未逺其器與聲猶有存者故其道𨿽不行於當世而其爲法猶未有異論也逮於東漢之末以接西晉之初則已浸多說矣歷魏周齊隋唐五季論者愈多而法愈不定爰及我朝功成治定理宜有作建隆皇祐元丰之間蓋亦三致意焉而和胡阮季範馬劉楊諸賢之議終不能以相一也而況於崇宣之季姦防之防黥湼之餘而能有以語夫天地之和哉丁未南狩今六十年神人之憤猶有未攄是固不遑於稽古禮文之事然學士大夫因仍簡陋遂無復以鐘律爲意者則已甚矣吾友建陽蔡君元定季通當此之時乃獨心好其說而力求之旁搜遠取巨細不捐積之累年乃若契著書兩卷凡若干言予常得而讀之愛其明白而淵深縝密而通暢不爲牽合傅防之談而橫斜曲直如珠之不出於盤其言𨿽多出於近世之所未講而實無一字不本於古人已試之成法蓋若黃鐘圍徑之數則漢斛之積分可考寸以九分爲法則淮南太史小司馬之說可推五聲二變之數變律半聲之例則杜氏之通典具焉變宮變徵之不得爲調則孔氏之禮疏固亦可見至於先求聲气之元而因律以生尺則尢所謂卓然者而亦班班雜見於兩漢之制蔡邕之說與夫國朝防要以及程子張子之言顧讀者不深考其間𨿽或有得於此而又不能無失於彼是以晦蝕紛拏無復定論大抵不拘攣於習熟見聞之近卽肆其胸臆妄爲穿穴而無所據依季通乃能奮其獨見超然遠覽爬梳剔拱參互考尋用其半生之力以至於一且豁然而融防貫通焉斯亦可謂勤矣及其著論則又能推原本根比次條理撮取機要闡究精微不爲浮詞濫說以汨亂於其間亦庶幾乎得書之體者予謂國家行且平定中原以開中天之運必將審音協律以諧神人當是之時受詔典領之臣能得此書而奏之則東京郊廟之樂將不待公孫述之瞽師而後備而參摹四分之書亦無待乎後世之子云而後知好之矣抑季通之爲此書詞約理明初非難讀而讀之者往往未及終篇輒已欠伸思睡固無由了其歸趣獨以予之頑鈍不敏乃能熟復數過而僅得其指意之彷佛季通於是亦許予爲能知己志者故屬予以序引而予不得辭焉季通更欲均調節族被之管別爲樂書以究其業而又以其餘力發揮武侯六十四陳之圖緒正邵氏皇極經世之歷以大備乎一家之言其用意亦健矣予𨿽老病儻及見之則亦豈非千古之一快也哉淳熙丁未正月朔旦新安朱熹序

【朱子曰蔡神與名發博學彊記髙簡廓落不能與世俗相俯仰因去遊四方聞見益廣遂於易象天文地理三式之說無所不通而皆能訂其得失杜門掃軌專以讀書教子爲事季通生十年卽教使讀西銘稍長則示以程氏語錄邵氏經世張氏正蒙而語之曰此孔孟正脈也季通承厥志學行之餘尢邃律曆討論定著遂成一家之言使千古之誤曠然一新而遡其源流皆有成法是亦足以顯其親於無窮矣季通律書法度甚精近世諸儒皆莫能及季通律書分明是好卻不是臆說自有案據季通理防樂律大段有心力看得許多書劉文簡公防曰先生天資髙聞道早於書無所不讀於事無所不講明陰陽消長之運達古今盛衰之理上稽天時下考人事文公嘗曰人讀易書難季通讀難書易又曰造化微妙惟深於理者識之吾與季通言而未嘗厭也西山眞氏曰先生嘗特召堅辭不起世謂之聘君聘君以師事文公而文公顧曰季通吾老友也凡性與天道之妙他弟子不得聞者必以語季通馬異篇奧傳微辭邃防先令討究而後親折衷之先生於經無不通嘗語三子曰淵汝宜紹吾易學曰沈汝宜演吾皇極數而春秋則以屬知方焉黃瑞節曰案蔡氏祖子孫於斯文可知也而盛時逺引三世一轍朱子云蔡神與所以教其子者不幹利祿而開之以聖賢之學其志識髙逺非世人所及西山先生辭聘不起九峯先生三十嵗卽棄舉子業一以聖賢爲師九峯之子抗始擢進士第理宗寶祐參政云律呂書蓋朱蔡師弟子相與成之者朱子與西山書云但用古言古語或注疏而以已意附其下方甚簡約而極周盡學者一覽可得梗槪其他推說之泛濫旁正之異同不盡載也】

律呂本原

黃鐘第一【以漢志斛銘文定】

長九寸空圍九分積八百一十分

案天地之數始於一終於十其一三五七九爲陽九者陽之成也其二四六八十爲陰十者陰之成也黃鐘者陽聲之始陽气之動也故其數九分寸之數其於聲气之元不可得而見及斷竹爲管吹之而聲和之而气應而後數始形焉均其長得九寸審其圍得九分【此章凡言分者皆十分寸之一】積其實得八百一十分長九寸圍九分積八百一十分是爲律本度量衡權於是而受法十一律由是而損益焉【算法置八百一十分分作九重毎重得九分圓田術三分益一得一十二以開方法除之得三分四釐六毫彊爲實徑之數不盡二毫八絲四忽今求圓積之數以徑三分四釐三毫自相乘得十一分九釐七毫一絲六忽加以開方不盡之數二毫八絲四忽得一十二分以管長九十分乘之得一千八十分爲方積之數四分取三分爲圓積得八百一十分朱子曰本原第一章

圍徑之數此是最大節目不可艸艸又曰古者只說空圍九分不說徑三分蓋不啻三分猶有奇也魯齋彭氏曰黃鐘律管有周有徑有面羃有空圍內積有從長如史記論從長律曆志論從長及積東漢鄭氏注月令論羃東漢蔡氏月令章句論從長皆不易之論獨周徑之說漢以前俱無明文漢律曆志開端未竟東漢蔡氏始創爲徑三分之說晉孟氏以後諸儒續圍徑三分圍九分之說宋胡氏蔡氏又爲徑三分四釐六毫圍十分三釐八毫之說然考之於古圍周徑羃積率皆未有合嘗依東漢蔡氏所言徑三分以九章少廣內祖氏密率乘除止得空圍內面羃七分七釐奇乃少一分九十二釐奇空圍內積實止得六百三十六分奇乃少一百七十三分奇如此則黃鐘之管無乃太狹蓋黃鐘空積忽微若徑內差一忽卽面羃及積所差忽數至多此東漢蔡氏之說所以不合也晉孟氏諸儒言徑三分圍九分又用徑一圍三之法𨿽是古率然古人大約以之圓田若以密率推之徑一則圍三有奇假如徑七則圍當二十冇二今依孟氏所言徑三分則圍長當九分四釐二毫一秒彊不但止於九分也若依九分圍長之數則徑當止有二分八釐六毫二秒六忽彊又不及三分也此晉孟氏諸儒之說所以不合也宋胡氏不主徑三圍九之說大意疑其管狹耳然所言徑長三分四釐六毫圍長十分三釐八毫亦用徑一圍三之率若依所言三分四釐六毫徑當得圍長十分八釐七毫六秒二忽彊不但止於十分三釐八毫也若依十分三釐八毫圍長之數則徑止得三分三釐奇又不及三分四釐六毫也此宋胡氏之說所以不合也宋蔡氏說徑圍分數與胡氏同至於算法用圓田術三分益一得一十二開方除之求徑又以徑相乘以管長乘之用三分益一四分退一之法求羃積今姑依其說以九方分平置用又三分益一以三方分割置於九方分之外如此其積十二方分其從橫可得三分四釐六毫彊不盡二毫八絲四忽的如蔡氏之說但依此徑以密率相乘則空圍內面羃不但止得九方分乃得九方分零四十釐六十毫五十七秒十四忽奇空圍內積實不但止得八百一十分乃得八百四十六分五百四十五釐一百四十二秒六百忽奇如此則黃鐘之管無乃太大細考之方內之圓所古者不止四分三圓外之方所當退者又不及四分一以此知三分益一四分退一乃虛加實退算家大約之法此宋蔡氏之說所以又不能以盡合也今欲求黃鐘律管從長周徑羃積的實定數者須依蔡氏多截管气之說又以祖氏衝之密率乘除方可蓋祖衝之乃古今算家之最而蔡氏多截管气之說實得造律本原其說乃前人未發者今宜依此說先多截竹以擬黃鐘之管或短或長長短之內毎差纎微各爲一管悉以此諸管埋地中俟冬至時驗之若諸管之中有气應者卽取其管而計之知此管合於造化自然非人力可爲卽以此管分作九寸寸作九分分作九釐釐作九毫毫作九秒秒作九忽以合十十二終天之數乃元气運行自子至亥得十七萬七千一百四十七之數凡用此管三分損益上下相生由此又取此管九寸寸作十分分作十釐釐作十毫毫作十秒秒作十忽以合天地五位終於十之數乃以十乘八十一得八百一十分以八百一十分配九十分管知此管長九十分空圍中容八百一十分卽十分管長空圍中容九十分一分管長空圍中容九分凡求度量衡由此乃以此管面空圍中所容九分以平方羃法推之知一分有百釐釐有百毫毫有百秒秒冇百忽積而計之一平方分通有面羃一萬萬忽九平方分通冇面幕九萬萬忽乃以此九萬萬忽依算經少廣章所載宋祖衝之密率乘除得圓周長的計十分六釐三毫六秒八忽萬分忽之六千三百一十二又以圓周求徑計三分三釐八毫四秒四忽萬分忽之五千六百四十五又以半徑半周相乘仍得九萬萬忽內忽弱通之得面羃九平方分也旣以周徑相乘復得面羃如此則黃鐘之廣與長及空圍內積寶皆可計矣故面羃計九方分深一分管則空圍內當有九立方分深九十分管計九寸則空圍內當有八百一十立方分此卽黃鐘一管之實其數與天地造化無不相合此算法所以成也算法旣成之後或以竹或以銅別爲之依其長各作八十一分以爲十二律相生之法又依其長作九十分乃取九十分之分計三分三釐八毫四秒四忽萬分忽之五千六百四十五以合孔徑如此則圓長面羃與夫空圍內積自然無不諧防特徑數自八毫以下非可細分而算法積忽與秒不容不然】黃鐘之實第二【以淮南子漢前志定其寸分釐毫絲之法以律書生鐘分定】

子一

黃鐘之律

醜三

爲絲法

寅九

爲寸數

卯二十七

爲毫法

辰八十一

爲分數

已二百四十三

爲釐法

午七百二十九

爲釐數

未二千一百八十七

爲分法

申六千五百六十一

爲毫數

酉一萬九千六百八十三

爲寸法

戌五萬九千��四十九

爲絲數

亥一十七萬七千一百四十七

黃鐘之實

案黃鐘九寸以三分爲損益故以三歷十二辰得一十七萬七十一百四十七爲黃鐘之實其十二辰所得之數在子寅辰午申戌六陽辰爲黃鐘寸分釐毫絲之數【子爲黃鐘之律寅爲九寸辰爲八十一分午爲七百二十九釐申爲六千五百六十一毫戌爲五萬九千四十九絲】在亥酉未己卯丑六陰辰爲黃鐘寸分釐毫絲之法【亥爲黃鐘之實酉之一萬九千六百八十三爲寸未之二千一百八十七爲分已之二百四十三爲釐卯之二十七爲毫醜之三爲絲】其寸分釐毫絲之法皆用九數故絲爲毫九毫爲釐九釐爲分九分爲寸爲黃鐘蓋黃鐘之實一十七萬七千一百四十七之數以三約之爲絲者五萬九千四十九以二十七約之爲毫者六千五百六十一以二百四十三約之爲釐者七百二十九以二千一百八十七約之爲分者八十一以一萬九千六百八十三約之爲寸者九由是三分損益以生十一律焉或曰徑圍之分以十爲法而相生之分釐毫絲以九爲法何也曰以十爲法者天地之全數也以九爲法者因三分損益而立也全數者卽十而取九相生者約十而爲九卽十而取九者體之所以立約十而爲九者用之所以行體者所以定中聲用者所以生十一律也【或問算到十七萬有餘之數當何用朱子曰以定管之長短而出是聲大抵考究其法是如此】

黃鐘生十一律第三

子一分

一爲九寸

醜三分二

一爲三寸

寅九分八

一爲一寸

卯二十七分十六

三爲一寸一爲三分

辰八十一分六十四

九爲一寸一爲一分

已二百四十三分一百二十八

二十七爲一寸三爲一分一爲三釐

午七百二十九分五百一十二

八十一爲一寸九爲一分一爲一釐

未二千一百八十七分一千二十四

二百四十三爲一寸二十七爲一分三爲一釐一爲三毫

申六千五百六十一分四千九十六

七百二十九爲一寸八十一爲一分九爲一釐一爲一毫

酉一萬九千六百八十三分八千一百九十二

二千一百八十七爲一寸二百四十三爲一分二十七爲一釐三爲一毫一爲三絲

戌五萬九千四十九分三萬二千七百六十八

六千五百六十一爲一寸七百二十九爲一分八十一爲一釐九爲一毫一爲一絲

亥十七萬七千一百四十七分六萬五千五百三十六一萬九千六百八十三爲一寸二千一百八十七爲一分二百四十三爲一釐二十七爲一毫三爲一絲一爲三忽

案黃鐘生十一律子寅辰午申戌六陽辰皆下生丑卯己未酉亥六陰辰皆上生其上以三歷十二辰者皆黃鐘之全數其下陰數以倍者【卽算法倍其實】三分本律而損其一也陽數以四者【卽算法四其實】三分本律而增其一也六陽辰當位自得六陰辰則居其衝其林鐘南呂應鐘三呂在陰無增損也其大呂夾鐘仲呂三呂在陽則用倍數方與十二月之气相應蓋陰之從陽自然之理也

【習軒吳氏曰子一分者數起子得一也丑三分二者三其法爲三分兩其實爲二也寅九分八者三其法爲九分四其實爲八也以下生者倍其實以上生者四其實也以法以子析爲三分毎分五萬九千四十九五於三分之中得其二爲十一萬八千九十八積六寸爲林鐘此黃鐘之實三分損一下生林鐘也以子一析爲九分毎分得萬九千六百八十三寅千九分之中得其八爲十五萬七千四百六十四積八寸爲太簇此林鐘之實三分益一上生太簇也自卯而下放此黃瑞節曰其上云者十二辰分字以上如子一分丑三分是也其下云者十二辰分字以下如二八十六是也其上爲黃鐘全數其下爲損益相生之數此損益數卽下章十二律實數吳氏算法全載圖類今舉二律起例附此子爲陽辰黃鐘當位自得也丑爲未衝林鐘以未而居丑居其衝也他放此衝亦作衡余載後辧證】

十二律之實第四

子黃鐘十七萬七千一百四十七

全九寸半無

醜林鐘十一萬八千��九十八

全六寸半二十不用

寅太簇十五萬七千四百六十四

全八寸半四寸

卯南呂十�萬四千九百七十六

全五寸三分半二寸六分不用

辰姑洗十三萬九千九百六十八

全七寸一分半三寸五分

已應鐘九萬三千三百一十二

全四寸六分六釐半二寸三分三釐不用

午蕤賓十二萬四千四百一十六

全六寸二分八釐半三寸一分四釐

未大呂十六萬五千八百八十八

全八寸三分七釐六毫半四寸一分八釐二毫

申夷則十一萬��五百九十二

全五寸五分工釐一毫半二寸七分二釐五毫

酉夾鐘十四萬七千四百五十六

全七寸四分三釐七亮三絲半三寸六分六釐三毫六絲

戌無射九萬八千三百��四

全四寸八分八釐四毫八絲半二寸四分四釐二毫四絲

亥仲呂十三萬一千��七十二

全六寸五分八釐三毫四絲六忽【餘二算】半三寸二分八釐六毫二絲二忽

案十二律之實約以寸法則黃鐘太簇得全寸全寸約以分法則南呂姑洗得全分約以釐法則應鐘蕤賓得全釐約以毫法則大呂夷則得全毫約以絲法則夾鐘無射得全絲至仲呂之實十三萬一千七十二以三分之不盡二算其數不行此律之所以止於十二也

變律第五

黃鐘十七萬四千七百六十二【小分四百八十六】

全八寸七分八釐一毫六絲二忽不用半四寸三分八釐五毫三絲一忽

林鐘十一萬六千五百��八【小分三百二十四】

全五寸八分二釐四毫一絲一忽三初半二寸八分五釐六毫五絲六初

太簇十五萬五千三百四十四【小分四百三十二】

全七寸八分二毫四絲四忽七初不用半三寸九分四釐五毫六絲六忽八初

南呂十�萬三千五百六十三【小分四十五】

全五寸二分三釐一毫六忽一初六秒半二寸五分六釐七絲四忽五初三秒

姑洗十三萬八千��八十四【小分六十】

全七寸一釐一毫二絲一初二秒不用半三寸四分五釐一毫一絲一初一秒

應鐘九萬二千��五十六【小分四十】

全四寸六分七毫四絲三忽一初四秒【余算】半二寸三分三毫六絲六忽六秒彊不用

案十二律各自爲宮以生五聲二變其黃鐘林鐘太簇南呂姑洗應鐘六律則能具足至蕤賓大呂夷則夾鐘無射仲呂六律則取黃鐘林鐘太簇南呂姑洗應鐘六律之聲少下不和故有變律變律者其聲近正而少髙於正律也然仲呂之實一十三萬一千��七十二以三分之不盡二算旣不可行當有以通之律當變者有六故置一而六三之得七百二十九以七百二十九因仲呂之實十三萬一千��七十二爲九千五百五十五萬一千四百八十八三分益一再生黃鐘林鐘太簇南呂姑洗應鐘六律又以七百二十九歸之以從十二律之數紀其餘分以爲忽秒然後洪纖髙下不相奪倫至應鐘之實六千七百一十�萬八千八百六十四以三分之又不盡一算數又不可行此變律之所以止於六也變律非正律故不可宮也【朱子曰自黃鐘至仲呂相生之道至是窮矣遂復變而上生黃鐘之宮再生之黃鐘不及九寸只是八寸有餘然黃鐘君象也非諸宮之所能役故虛其正而不復用所用只再生之變者就再生之變又缺其半所謂缺其半者蓋若大呂爲宮黃鐘爲變宮時黃鐘管最長所以只得用其半其餘宮亦放此】

律生五聲圖第六

宮聲八十一

商聲七十二

角聲六十四徵聲五十四

羽聲四十八

案黃鐘之數九九八十一是爲五聲之本三分損一以下生徵徵三分益一以上生商商三分損一以下生羽羽三分益一以上生角至角聲之數六十四以三分之不盡一算數不可行此聲之數所以止於五也或曰此黃鐘一均五聲之數他律不然曰置本律之實以九九因之三分損益以爲五聲再以本律之實約之則宮固八十一商亦七十二角亦六十四徵亦五十四羽亦四十八矣【假令應鐘九萬三千三百二十二以八十一乘之得七百五十五萬八千二百之十二爲宮以九萬三千三百一十二約之得八十一三分宮損一得五百��三萬八千八百四十八爲徵以九萬三千三百一十一約之得五十四三分徵益一得六百七十一萬八千四百六十四爲商以九萬三千三百一十二約之得七十二三分商損一得四百四十七萬八千九百七十六爲羽以九萬三千一百一十二約之得四十八三分羽益一得五百九十七萬一千九百六十八爲角以九萬三千三百一十二約之得六十四】

變聲第七

變宮聲四十二【小分六】變徵聲五十六【小分八】

案五聲宮與商商與角徵羽羽相去各一律至角與徵羽與宮相去乃二律相去一律則音節和相去二律則音節逺故角徵之間近徵收一聲比徵少下故謂之變徵羽宮之間近宮收一聲少髙於宮故謂之變宮也角聲之實六十有四以三分之不盡一算旣不可行當有以通之聲之變者二故置一而兩三之得九以九因角聲之實六十有四得五百七十六三分損益再生變徵變宮二聲以九歸之以從五聲之數存其餘數以爲彊弱至變徵之數五百一十二以三分之又不盡二算其數又不行此變聲所以止於二也變宮變徵宮不成宮徵不成徵古人謂之和繆又曰所以濟五聲之不及也變聲非正故不爲調也【朱子曰五聲之序宮最大而沈濁羽最細而淸輕商之大次宮徵之細次羽而角居四者之中焉然世之論中聲者不以角而以宮何也曰凡聲陽也自下而上未及其半則屬於陰而未暢故不可用上而及半然後屬於陽而始和故卽其始而用之以爲宮因其毎變而益上則爲商爲角爲變徵爲徵爲羽爲變宮而皆以爲宮之用焉是以宮之聲一在五行爲土在五常爲信在五事爲思蓋以其正當眾聲和與未和用與未用陰陽際防之中所以爲盛若角則𨿽當五聲之中而非眾聲之防且以七均論之又有變徵以居焉亦非五聲之所取正也然自其聲之始和者推而上之亦至於變宮而止耳自是以上則又過乎輕淸而不可以爲宮於是就其兩間而細分之則其別又十有二以其最大而沈濁者爲黃鐘以其極細而輕淸者爲應鐘及其旋相爲宮而上下相生以盡五聲一變之用則宮聲常不越乎十二之中而四聲者或時出於其外以取諸律半聲之管然後七均備而一調成也黃鐘之與余律其所以爲貴賤者亦然若諸半聲以上則又過乎輕淸之甚而不可以爲樂矣蓋黃鐘之宮始之姑中之中也十律之宮始之次而中少過也應鐘之宮始之終而中已盡也諸律半聲過乎輕淸始之外而中之上也半聲之外過乎輕淸之甚則又外之外上之上而不可爲樂者也正如子時初四刻屬前日正四刻屬後日其兩日之間卽所謂始之始中之中也然則聲自屬陰以下亦當黙有十二正變半律之地以爲中聲之前假如子初四刻之爲者但無聲气之可紀耳由是論之則審音之難不在於聲而在於律不在於官而在於黃鐘蓋不以十二律節之則無以著夫五聲之實不得黃鐘之正則十一律者又無所受以爲本律之宮也】八十四聲圖第八【正律墨書半聲朱書變律朱書半聲墨書】

十一月黃鐘宮

六月林鐘宮黃鐘徵

正月太簇宮林鐘徵黃鐘商

八月南呂宮太簇徵林鐘商黃鐘羽

三月姑洗宮南呂徵太簇商林鐘羽黃鐘角

十月應鐘宮姑洗徵南呂商大蔟羽林鐘角【黃鐘變宮】五月蕤賓宮應鐘徵姑洗商南呂羽太蔟角【林鐘黃鐘變宮變徵】十二月大呂宮蕤賓徵應鐘商姑洗羽南呂角【太蔟林鐘變宮變徵】七月夷則宮大呂徵蕤賓商應鐘羽姑洗角【南呂太蔟變宮變徵】二月夾鐘宮夷則徵大呂商蕤賓羽應鐘角【姑洗南呂變宮變徵】九月無射宮夾鐘徵夷則商大呂羽蕤賓角【應鐘姑洗變宮變徵】四月仲呂宮無射徵夾鐘商夷則羽大呂角【蕤賓應鐘變宮變徵】黃鐘變仲呂徵無射商夾鐘羽夷則角【大呂蕤賓變宮變徵】林鐘變

仲呂商無射羽夾鐘角【夷則大呂變宮變徵】

太蔟變

仲呂羽無射角【變鐘夷則變宮變徵】

南呂變

仲呂角【無射夾鐘變宮變徵】

姑洗變

【仲呂無射變宮變徵】

應鐘變

【仲呂變徵】

案律呂之數往而不返故黃鐘不復爲他律役所用七聲皆正律無空積忽微自林鐘而下則有半聲【大呂太蔟一半聲夾鐘姑洗二半聲蕤賓林鐘四半聲夷則南呂五半聲無射應鐘六半聲仲呂爲十二律之窮三半聲】自蕤賓而下則有變【蕤賓一變律大呂二變律夷則三變律夾鐘四變律無射五變律仲呂六變律】皆有空積忽微不得其正故黃鐘獨爲聲气之元𨿽十二律八十四聲皆黃鐘所生然黃鐘二均所謂純粹中之純粹者也八十四聲正律六十三變律二十一六十三者九七之數也二十一者三七之數也【或問聲气之元朱子曰律曆家最重這元聲元聲一定向下都定元聲差下都差】六十調圖第九【以周禮淮南子禮記鄭氏注孔氏正義定】

宮商

角變徵徵

羽變宮

黃鐘宮黃【正】大【正】姑【正】蕤【正】林【正】南【正】應【正】

無射商無【正】黃【變半】太【變半】姑【變半】仲【半】林【變半】南【變半】

夷則角夷【正】無【正】黃【變半】太【變半】夾【半】仲【半】林【變半】

仲呂徵仲【正】林變南變應變黃【變半】太【變半】姑【變半】

夾鐘羽夾【正】仲【正】林變南變無【正】黃【變半】太【變半】

大呂宮大【正】夾【正】仲【正】林變夷【正】無【正】黃【變半】

應鐘商應【正】大【半】夾【半】仲蕤【半】夷【半】無【半】

南呂角南【正】應【正】大【半】夾姑【半】蕤【半】夷【半】

蕤賓徵蕤【正】夷【正】無【正】黃【變半】大【半】夾【半】仲【半】

姑洗羽姑【正】蕤【正】夷【正】無【正】應【正】大【半】夾【半】

太蔟宮太【正】姑【正】蕤【正】夷【正】南【正】應【正】大【半】

黃鐘商黃【正】大【正】姑【正】蕤【正】林【正】南【正】應【正】

無射角無【正】黃【變半】大【變半】姑【變半】仲【半】林【變半】南【變半】

林鐘徵林【正】南【正】應【正】大【半】太【半】姑【半】蕤【半】

仲呂羽仲【正】林變南變應變黃【變半】太【變半】姑【變半】

夾鐘宮夾【正】仲【正】林變南變無【正】黃【變半】太【變半】

大呂商大【正】夾【正】仲【正】林變夷【正】無【正】黃【變半】

應鐘角應【正】大【半】夾【半】仲【半】蕤【半】夷【半】無【半】

夷則徵夷【正】無【正】黃【變半】太【變半】夾【半】仲【半】林【變半】

蕤賓羽蕤【正】夷【正】無【正】黃【變半】大【半】夾【半】仲【半】

姑洗宮姑【正】蕤【正】夷【正】無【正】應【正】大【半】夾【半】

太蔟商太【正】姑【正】蕤【正】夷【正】南【正】應【正】大【半】

黃鐘角黃【正】太【正】姑【正】蕤【正】林【正】南【正】應【正】

南呂徵南【正】應【正】大【半】夾【半】姑【半】蕤【半】夷【半】

林鐘羽林【正】南【正】應【正】大【半】太【半】姑【半】蕤【半】

仲呂宮仲【正】林變南變應變黃【變半】太【變半】姑【變半】

夾鐘商夾【正】仲【正】林變南變無【正】黃【變半】太【變半】

大呂角大【正】夾【正】仲【正】林變夷【正】無【正】黃【變半】

無射徵無【正】黃【變半】太【變半】姑【變半】仲【半】林【變半】南【變半】

夷則羽夷【正】無【正】黃【變半】太【變半】夾【半】仲【半】林【變半】

蕤賓宮蕤【正】夷【正】無【正】黃【變半】大【半】夾【半】仲【半】

姑洗商姑【正】蕤【正】夷【正】無【正】應【正】大【半】夾【半】

太蔟角太【正】姑【正】蕤【正】夷【正】南【正】應【正】大【半】

應鐘徵應【正】大【半】夾【半】仲【半】蕤【半】夷【半】無【半】

南呂羽南【正】應【正】大【半】夾【半】姑【半】蕤【半】夷【半】

林鐘宮林【正】南【正】應【正】大【半】太【半】姑【半】蕤【半】

仲呂商仲【正】林變南變應變黃【變半】太【變半】姑【變半】

夾鐘角夾【正】仲【正】林變南變無【正】黃【變半】大【變半】

黃鐘徵黃【正】太【正】始【正】蕤【正】林【正】南【正】應【正】

無射羽無【正】黃【變半】太【變半】姑【變半】仲【半】林【變半】南【變半】

夷則宮夷【正】無【正】黃【變半】太【變半】夾【變半】仲【半】林【變半】

蕤賓商蕤【正】夷【正】無【正】黃【變半】大【半】夾【半】仲【半】

姑洗角姑【正】蕤【正】夷【正】無【正】應【正】太【半】夾【半】

大呂徵大【正】夾【正】仲【正】林變夷【正】無【正】黃【變半】

應鐘羽應【正】大【半】夾【半】仲【半】蕤【半】夷【半】無【半】

南呂宮南【正】應【正】大【半】夾【半】姑【半】蕤【半】夷【半】

林鐘商林【正】南【正】應【正】大【半】太【半】姑【半】蕤【半】

仲呂角仲【正】林變南變應【半】黃【變半】太【變半】姑【變半】

太蔟徵太【正】姑【正】蕤【正】夷【正】南【正】應【正】大【半】

黃鐘羽黃【正】太【正】姑【正】蕤【正】林【正】南【正】應【正】

無射宮無【正】黃【變半】太【變半】姑【變半】仲【半】林【變半】南【變半】

夷則商夷【正】無【正】黃【變半】太【變半】夾【半】仲【半】林【變半】

蕤賓角蕤【正】夷【正】無【正】黃【變半】太【半】夾【半】仲【半】

夾鐘徵夾【正】仲【正】林變南變無【正】黃【變半】太【變半】

大呂羽大【正】夾【正】仲【正】林變夷【正】無【正】黃【變半】

應鐘宮應【正】大【半】夾【半】仲【半】蕤【半】夷【半】無【半】

南呂商南【正】應【正】大【半】夾【半】姑【半】蕤【半】夷【半】

林鐘角林【正】南【正】應【正】大【半】大【半】姑【半】蕤【半】

姑洗徵姑【正】蕤【正】夷【正】無【正】應【正】大【半】夾【半】

太蔟羽太【正】姑【正】蕤【正】夷【正】南【正】應【正】大【半】

案十二律旋相爲宮各有七聲合八十四聲宮聲十二商聲十二角聲十二徵聲十二羽聲十二凡六十聲爲六十調其變宮十二在羽聲之後宮聲之前變徵十二在角聲之後徵聲之前宮不成宮徵不成徵凡二十四聲不可爲調黃鐘宮至夾鐘羽並用黃鐘起調黃鐘畢曲大呂宮至姑洗羽並用大呂起調大呂畢曲太蔟宮至仲呂羽並用太蔟起調太蔟畢曲夾鐘宮至蕤賓羽並用夾鐘起調夾鐘畢曲姑洗宮至林鐘羽並用姑洗起調姑洗畢曲仲呂宮至夷則羽並用仲呂起調仲呂畢曲蕤賓宮至南呂羽並用蕤賓起調蕤賓畢曲林鐘宮至無射羽並用林鐘起調林鐘畢曲夷則宮至應鐘羽並用夷則起調夷則畢曲南呂宮至黃鐘羽並用南呂起調南呂畢曲無射宮至大呂羽並用無射起調無射畢曲應鐘宮至太蔟羽並用應鐘起調應鐘畢曲是爲六十調六十調卽十二律也十二律卽一黃鐘也黃鐘生十二律十二律生五聲二變五聲各爲綱紀以成六十調六十調皆黃鐘損益之變也宮商角三十六調老陽也其徵羽二十四調老陰也調成而陰陽備也或曰日辰之數由天五地六錯綜而生律呂之數由黃鐘九寸損益而生二者不同至數之成則日有六甲辰有五子爲六十曰律呂有六律五聲爲六十調若合符節何也曰卽上文之所謂調成而陰陽備也夫理必有對待數之自然也以天五地六合陰與陽言之則六甲五子究於六十其三十六爲陽二十四爲陰以黃鐘九寸紀陽不紀陰言之則六律五聲究於六十亦三十六爲陽二十四爲陰蓋一陽之中又自有陰陽也非知天地之化育者不能與於此【朱子曰律呂有十二个用時只使七个若更揷一聲便拗了旋宮且如大呂爲宮則大呂用黃鐘八十一之數而三分損一下生夷則又用林鐘五十四之數而三分益一上生夾鐘其餘皆然旋相爲宮若到應鐘爲宮則下四聲都當低去所以有半聲亦謂之子聲近時所謂淸聲是也樂家大率最忌臣民陵君故商聲不得過宮聲如應鐘爲宮其聲最短而淸或蕤賓爲之商則是商聲髙似宮聲爲臣陵君不可用遂乃用蕤賓律減】

【半爲淸聲以應之𨿽然減半只是此律故亦能相應也若以黃鐘爲宮則余律皆順若以其他律爲宮便有相陵處今且以黃錘言之自第九宮後四宮則或爲角或爲羽或爲商或爲徵若以爲角則是民陵其君若以爲商則是臣陵其君徵爲事羽爲物皆可類推故制黃鐘四淸聲用之淸聲短其律之半是黃鐘淸長四寸半也若後四宮用黃鐘爲角徵商羽則以四淸聲代之不可用黃鐘本律以避陵慢沈存中云惟君臣民不可相陵事物則不必避】

气第十

气之法爲室三重戶閉塗釁必周密布緹縵室中以木爲案毎律各一案內卑外髙從其方位加律其上以葭灰實其端覆以緹索案歷而之气至則吹灰動索小動爲和气大動爲君弱臣彊專攺之應不動爲君嚴猛之應其升降之數在冬至則黃鐘九寸【升五分二釐三毫】大寒則大呂八寸三分七釐六毫【升三分七釐六毫】雨水則太蔟八寸【升四分五釐一毫六絲】春分則夾鐘七寸四分三釐七毫三絲【升三分三釐七毫三絲】谷雨則姑洗七寸一分【升四分��五毫四絲二忽】小滿則仲呂六寸五分八釐三毫四絲六忽【升三分��三毫四絲六忽】夏至則蕤賓六寸二分八釐【升二分八釐】大暑則林鐘六寸【升三分三釐四毫】處暑則夷則五寸五分五釐五毫【升二分五釐五毫】秋分則南呂五寸三分【升三分��四毫一絲】霜降則無射四寸八分八釐四毫八絲【升二分二釐四毫八絲】小雪則應鐘四寸六分六釐

案陽生於復陰生於姤如環無端今律呂之數三分損益終不復始何也曰陽之升始於子午𨿽陰生而陽之升於上者未已至亥而後窮上反下陰之升始於午子𨿽陽生而陰之升於上者亦未巳至已而後窮上反下律於陰則不書故終不復始也是以升陽之數自子至已差彊在律爲尢彊在呂爲少弱自午至亥漸弱在律爲尢弱在呂爲差彊分數多寡𨿽若不齊然其絲分毫則各有條理此气之所以飛灰聲之所以中律也或曰易以道陰陽而律不書陰何也曰易者盡天下之變善與惡無不備也律者致中和之用止於至善者也以聲言之大而至於雷霆細而至於蠛蠓無非聲也易則無不備也律則寫其所謂黃鐘之聲而已矣𨿽有十二律六十調然實一黃鐘也是理也在聲爲中聲在气爲中气在人則喜怒哀樂未發與發而中節也此聖人所以一天人贊化育之道也【魯齋彭氏曰西山蔡氏所述禮記月令章句蔡邕說也如邕所云則是爲十二月律布室內十二辰若其月气至則辰之管灰飛而管空也然則十二月各當其辰斜埋地下入地處庳出地處髙故云內庳外髙黃鐘之管埋於子位上頭向南以外諸管推之可悉知又律書云以河內葭莩爲灰宜陽金門山竹爲管熊氏云灰實律管以羅谷覆之气至則吹灰動谷矣又長樂陳氏曰气之法造室三重各啟門爲門之位外之以子中之以午內復以子子所謂九閉之中也蓋布緹縵室中上圓下方依方位埋律管使其端與地齊而以薄紗覆之中秋白露降采葭莩爲灰加管端以气至灰去爲气所動者灰散爲物所動者其灰聚今采諸說具圖云】

審度第十一

度者分寸尺丈引所以度長短也生於黃鐘之長以子穀秬黍中者九十枚度之一爲一分【凡黍實於管中則十三黍三分黍之一而滿一分積九十分則千有二百黍矣故此九十黍之數與下章千二百黍之數其實一也】十分爲寸十寸爲尺十尺爲丈十丈爲引數始於一終於十者天地之全數也律未成之前有是數而未見律成而後數始得以形焉度之成在律之後度之數在律之前故律之長短圍徑以度之分寸之數而定焉

嘉量第十二

量者龠合升斗斛所量多少也生於黃鐘之容容以子穀秬黍中者一千二百實其龠以井水準其槪以度數審其容【一龠積八百一十分】合龠爲合【兩龠也積一千六百二十分】十合爲升【二十龠也積一萬六千二百分】十升爲斗【百合二百龠也積十六萬二千分】十斗爲斛【二千龠千合百升也積一百六十二萬分】

謹權衡第十三

權衡者銖兩斤鈞石所以權輕重也生於黃鐘之重以子穀秬黍中者一千二百實其龠百黍一銖一龠十二銖二十四銖爲一兩【兩龠也】十六兩爲斤【三十二龠三百八十四銖也】三十斤爲鈞【九百六十龠一萬一千五百二十銖四百八十兩也】四鈞爲石【三千八百四十龠四萬六千八十銖一萬九千二百兩也】

律呂新書卷一﹤經部﹐樂類﹐律呂新書﹥

欽定四庫全書

律呂新書卷二

宋蔡元定撰

律呂證辧

造律第一

班固漢前志曰黃帝使伶倫自大夏之西昆侖之陰取竹之解谷生其竅厚筠者斷兩節間而吹之以爲黃鐘之宮制十二筩以聽鳯之鳴其雄鳴爲六雌鳴亦六此黃鐘之宮而皆可以生之是爲律本至治之世天地之气合以生風天地之風气正十二律定劉昭漢後志曰伏羲作易紀陽气之初以爲律法建日冬至之聲以黃鐘爲宮太簇爲商姑洗爲角林鐘爲徵南呂爲羽應鐘爲變宮防賓爲變徵此聲气之元五音之正也又曰截管爲律吹以攷聲列以气道之本也國朝防要曰古者黃鐘爲萬事之根本故尺量權衡皆起於黃鐘至晉隋間累黍爲尺而以制律容受卒不能合及平陳得古樂遂用之唐興因聲以制樂其器𨿽無法而其聲猶不失於古五代之亂大樂淪散王朴始用尺定律而聲與器皆失之故太祖患其聲髙特減一律至是又減半律然太常樂比唐之聲猶髙五律此今燕樂髙三律帝𨿽勤勞於制作而未得其當者有司失之於以尺而生律也【案此皆範蜀公之說】河南程氏曰黃鐘之聲亦不難定世自有知音者將上下聲考之旣得正便將黍以實其管看管實得幾粒然後推而定法可也古法律管當實千二百粒黍今羊頭黍不相應則將數等驗之看如何大小者方應其數然後爲正昔胡先生定樂取羊頭山黍用三等篩子篩之取中等者特未定也又曰以律管定尺乃是以天地之气爲準非秬黍之比也秬黍積數在先王時惟此適與度量合故可用今時則不同橫渠張氏曰律呂有可求之理徳性淳厚者必能知之案律呂散亡其器不可復見然古人所以制作之意則猶可考也太史公曰細若气微若聲聖人因神而存之𨿽妙必效言黃鐘始於聲气之元也班固所謂黃帝使伶倫取竹斷兩節間吹之以爲黃鐘之宮又曰天地之風气正而十二律定劉昭所謂伏義紀陽气之初以爲律法又曰吹以考聲列以气皆以聲之淸濁气之先後求黃鐘者也是古人制作之意也夫律長則聲濁而气先至極長則不成聲而气不應律短則聲淸而气後至極短則不成聲而气不應此其大凡也今欲求聲气之中而莫適爲準則莫若且多截竹以擬黃鐘之管或極其短或極其長長短之內毎差一分以爲一管皆卽以其長權爲九寸而度其圍徑如黃鐘之法焉如是而更疊以吹則中聲可得淺深以列則中气可驗苟聲和气應則黃鐘之爲黃鐘者信矣黃鐘者信則十一律與度量衡權者得矣後世不知出此而惟尺之求晉氏而下則多求之金石梁隋以來又參之秬黍下至王朴剛果自用遂專恃累黍而金石亦不復考矣夫金石眞僞固難盡信若秬黍則嵗有凶丰地有肥瘠種有長短小大圓妥不同尢不可恃況古人謂子穀秬黍中者實其龠則是先得黃鐘而後度之以黍不足則易之以大有餘則易之以小約九十黍之長中容千二百黍之實以見周徑之廣以生度量衡權之數而已非律生於黍也百世之下欲求百世之前之律者其亦求之於聲气之元而毋必之於秬黍則得之矣

律長短圍徑之數第二

司馬遷律書

本文

攺正

黃鐘八寸七分一宮

八寸十分一

林鐘五寸七分四角

五寸十分四

太簇七寸七分二商

七寸十分二

南呂四寸七分八徵

四寸十分八

姑洗六寸七分四羽

六寸十分四

應鐘四寸二分三分二羽四寸二分三分二

蕤賓五寸六分三分一五寸六分三分二【彊四百八十六】大呂七寸四分三分一七寸五分三分二【彊四百��五】夷則五寸四分三分二商五寸��三分二【弱二百一十六】夾鐘六寸一分三分一六寸七分三分一【彊一百九十八】無射四寸四分三分二四寸四分三分二【彊六百��二】仲呂五寸九分三分二徵五寸九分三分二【彊五百八十一】案律書此章所記分寸之法與他記不同以難曉故多誤蓋取黃鐘之律九寸一寸九分凡八十一分而又以十約之爲寸故云八寸十分一本作七分一者誤也今以相生次序列而正之其應鐘以下則有小分小分以三爲法如歷家太少餘分彊弱耳其法未密也今以二千一百八十七爲全分七百二十九爲三分一一千四百五十八爲三分二餘分之多者爲彊少者爲弱列於逐律之下其誤字悉正之隋志引此章中黃鐘林鐘太簇應鐘四律寸分以爲與班固司馬彪鄭氏蔡邕杜夔荀朂所論𨿽尺有增減而十二律之寸數並同則是時律書尙未誤也及司馬貞索隱始以舊本作七分一爲誤其誤亦未久也沈括亦曰此章七字皆當作十字誤屈中畫耳大要律書用相生分數相生之法以黃鐘爲八十一分今以十爲寸法故八寸一分漢前後志及諸家用審度分數審度之法以黃鐘之長爲九十分亦以十爲寸法故有九十分法𨿽不同其長短則一故隋志云寸數並同也【其黃鐘下有宮太簇下有商姑洗下有羽林鐘下有角南呂下有徵字晉志論律書五音相生而以宮生角角生商商生徵徵生羽羽生宮求其理用罔見通達者是也仲呂下有徵夷則下有商應鐘下有羽字三者未詳亦疑後人誤增也下云上九商八羽七角六宮五徵九者卽是上文聲律數太簇八寸爲商姑洗七寸爲羽林鐘六寸爲角南呂五寸爲徵黃鐘九寸爲宮其曰宮五徵九誤字也】

漢志曰易曰參天兩地而倚數天之數始於一終於二十五其義紀之以三故置一得三又二十五分之六凡二十五置終天之數得八十一以天地五位之合終於十者乘之爲八百一十分應歷一綂【孟康曰十九嵗爲一章一統凡八十一章】千五百三十九嵗之章數黃鐘之實也由此之義起十二律之周徑【孟康曰律孔徑三分參天數也圍九分終天數也】地之數始於二終於三十其義紀之以兩故置一得二凡三十置終地之數得六十以地中六數乘之爲二百六十分當期之日林鐘之實也【孟康曰林鐘長六寸圍六分以圍乘長得二百六十分】人者繼天順地序气成物統八卦調八風理八政正八節諧八音舞八風監八方被八荒以終天地之功故八八六十四其義極天地之變以天地五位之合終於十者乘之爲六百四十分以應六十四卦太簇之賓也【孟康曰太簇長八寸圍八分爲積六百四十分也】

案漢志以黃鐘林鐘太簇三律之長自相乘又因之以十也黃鐘長九寸九九八十一又以十因之爲八百一十林鐘長六寸六六三十六又以十因之爲三百六十太簇長八寸八八六十四又以十因之爲六百四十黃鐘應歷一綂林鐘當期之日太簇應六十四卦皆倚數配合爲說而已獨黃鐘云由此之義起十二律之周徑蓋黃鐘十其廣之分以爲長十一其長之分以爲廣故空圍九分積八百一十分其數與此相合長九寸積八百一十分則其周徑可以數起矣卽胡安定所謂徑三分四釐六毫圍十分二釐八毫者是也孟康不察乃謂凡律圍徑不同各以圍乘長而得此數者蓋未之考也

後漢鄭康成月令注曰凡律空圍九【孔穎逹疏曰諸律𨿽短長有差其圍皆以九分爲限】蔡邕銅龠銘曰龠黃鐘之宮長九寸空圍九分容秬黍一千二百粒稱重十二銖兩之爲一合三分損益轉生十一律【月令章句曰古之爲鐘律者以耳齊其聲後人不能則假數以正其度度正則音已正矣鐘以斤兩尺寸中所容受升斗之數爲法律亦以寸分長短爲度故曰黃鐘之管長九寸徑三分其餘稍短𨿽大小圍數無增減以度量者可以文載口傳與眾共知然不如耳決之明也】韋昭周語注曰黃鐘之變也管長九寸徑三分圍九分因而九之九九八十一故黃鐘之數立焉

案鄭康成月令注云凡律空圍九分蔡邕銅龠銘亦云空圍九分蓋空圍中廣九分也東都之亂樂律散亡邕之時未亂當親定之又曉解律呂而月令章句云徑三分何也孟康韋昭之時漢斛𨿽在而律不存矣康昭等不通律呂故康云黃鐘林鐘太簇圍徑各異昭云黃鐘徑三分皆無足怪者隋氏之失豈康昭等有以啟之與不知而作宜聖人所深戒也

魏徵隋志曰開皇元年平陳后牛辛彥之鄭譯何妥等參考古律度合依時代制律其黃鐘之管俱徑三分長九寸度自有損益故聲有髙下圍徑長短與度而差故容黍不同今列其數云

晉前尺黃鐘容黍八百八粒

梁法尺黃鐘容八百二十八

梁表尺黃鐘三其一容九百二十五其一容九百一十其一容一千一百二十

漢官尺黃鐘容九百三十九

古銀錯題黃鐘龠容一千二百

宋氏尺卽鐵尺黃鐘凡二其一容一千二百其一容一千四十七

後魏前尺黃鐘容一千一百一十五

後周玉尺黃鐘容一千二百六十七

後魏中尺黃鐘容一千五百五十五

後魏後尺黃鐘容一千八百一十九

東魏尺黃鐘容二千八百六十九

萬寶常水尺律母黃鐘容黍一千三百二十

梁寶鐵尺律黃鐘副別者其長短及日空之圍徑並同而容黍或多或少皆是作者旁庣其腹使有盈虛

案梁表尺三律與宋氏尺二律容受不同史謂作者旁庣其腹使有盈虛則當時制作之疎亦可見矣晉前尺律黃鐘止容八百八黍者失在於徑三分也古銀錯與玉尺玉斗合玉斗之容受與晉前尺徑三分四釐六毫者不甚相逺但玉尺律徑不及三分故其律遂長而尺長於晉前尺寸五分八釐蓋自漢魏而下造律竟不能成而度之長短量之容受權衡之輕重皆戾於古大率皆由徑三分之說誤之也

本朝胡安定律呂議曰案歷代律呂之制黃鐘之管長九十黍之廣積九寸度之所由起也容千二百黍積八百一十分量之所由起也重十有二銖權衡之所由起也旣度量權衡皆出於黃鐘之龠則黃鐘之龠圍徑容受可取四者之法交相酬驗使不失其實也今驗黃鐘律管每長一分內實十三黍又三分黍之一圍中容九方分也後世儒者執守孤法多不能貫知權量之法但制尺求律便爲堅證因謂圍九分者取空圍圓長九分爾以是圍九分之誤遂有徑三分之說若從徑三圍九之法則黃鐘之管止容九百黍積止六百七分半如此則黃鐘之聲無從而正權量之法無從而生周之嘉量漢之銅斛皆不合其數矣

案十二律圍徑自先漢以前傳記並無明文惟班志云黃鐘八百一十分由此之義起十二律之周徑然其說乃是以律之長自乘而因之以十蓋配合爲說耳未可以爲據也惟審度章云一黍之廣度之九十分黃鐘之長一爲一分嘉量章則以千二百黍實其龠謹權衡章則以千二百黍爲十二銖則是累九十黍以爲長積千二百黍以爲廣可見也夫長九十黍容千二百黍則空當圍有九方分乃是圍十分三釐八毫徑三分四釐六毫也毎一分容三十黍又三分黍之一以九十因之則一千二百也又漢斛銘文云律嘉量方尺圓則外庣旁九釐五毫羃百六十二寸深尺積一千六百二十寸容十斗嘉量之法合龠爲合十合爲升十升爲斗十斗爲石十石積一千六百二十寸爲分者一百六十二萬一斗積一百六十二寸爲分者十六萬二千一升積十六寸二分爲分者一萬六千二百一合積一寸六分二釐爲分者一千六百二十則黃鐘爲龠爲八百一十分明矣空圍八百一十分則長累九十黍廣容一千二百黍矣蓋十其廣之分以爲長十一其長之分以爲廣自然之數也自孟康以律之長十之一爲圍之謬其後韋昭之徒遂皆有徑三分之說而隋志始著以爲定論然累九十黍徑三黍止容黍八百有奇終與一千二百黍之法兩不相通而律竟不成唐因聲制樂𨿽近於古而律亦非是本朝承襲皆不能覺獨胡安定以爲九分者方分也以破徑三分之法然所定之律不本於聲气之元一取之秬黍故其度量權衡皆與古不合又不知變律之法但見仲呂反生不及黃鐘之數乃遷就林鐘以下諸律圍徑以就黃鐘淸聲以夷則南呂爲徑三分圍九分無射爲徑二分八釐圍八分四釐應鐘爲徑二分六釐五毫圍七分九釐五毫夫律以空圍之同故其長短之異可以定聲之髙下而其所以爲廣狹長短者又莫不有自然之數非人之所能爲也今其律之空圍不同如此則亦不成律矣遂使十二律之聲皆不當位反不如和峴舊樂之爲條理亦可惜也房庶以徑三分周圍九分累黍容受不能相通遂廢一黍爲三分之法而增益班志八字以就其說範蜀公乃從而信之過矣

黃鐘之實第三

淮南子曰規始於一一不生故分而爲陰陽陰陽合和而萬物生故曰一生二二生三三生萬物天地三月而爲一時故祭祀三飯以爲禮喪紀三踴以爲節兵重三軍以爲制三參物三三如九故黃鐘之九寸而宮音調因而九之九九八十一故黃鐘之數立焉黃者土徳之色鐘者气所鐘也日冬至徳气爲土土色黃故曰黃鐘律之數六分爲雌雄故曰十二鐘以副十二月十二各以三成故置一而十一三之爲積分十七萬七千一百四十七黃鐘大數立焉前漢志曰太極元气函三爲一極中也元始也行於十二辰始動於子參之於醜得三又參之於寅得九又參之於卯得二十七又參之於辰得八十一又參之於已得二百四十三又參之於午得七百二十九又參之於未得二千一百八十七又參之於申得六千五百六十一又參之於酉得萬九千六百八十三又參之於戌得五萬九千��四十九又參之於亥得十七萬七千一百四十七此陰陽合徳气鐘於子化生萬物者也律書曰置一而九三之以爲法實如法得長一寸凡得九寸命曰黃鐘之律

案淮南子謂置一而十一三之以爲黃鐘之大數卽此置一而九三之以爲寸法者其術一也夫置一而九三之旣爲寸法則七三之爲分法五三之爲釐法三三之爲毫法一三之爲絲法從可知矣律書獨舉寸法者蓋已生於鐘分內黙具律寸分釐毫絲之法而又於此律數之下指其大者以明凡例也一三之而得三三三之而得二十七五三之而得二百四十三七三之而得二千一百八十七九三之而得一萬九千六百八十三故一萬九千六百八十三以九分之則爲二千一百八十七二千一百八十七以九分之則爲二百四十三三百四十三以九分之則爲二十七二十七以九分之則爲三三者絲法也九其三得二十七則毫法也九其二十七得二百四十三則釐法也九其二百四十三得二千一百八十七則分法也九其二千一百八十七得一萬九千六百八十三則寸法也一寸九分一分九釐一釐九毫一毫九絲以之生十一律以之生五聲二變上下乘除參同契合無所不通蓋數之自然也顧自淮南太史公之後卽無識其意者如京房之六十律𨿽亦用此十七萬七千一百四十七之數然乃謂不盈寸者十之所得爲分又不盈分者十之所得爲小分以其餘爲彊弱不知黃鐘九寸以三損益數不出九苟不盈分者十之則其奇零無時而能盡𨿽泛以彊弱該之而卒無以見彊弱之所幾何則其數之精微固有不可得而紀者矣至於杜佑胡瑗範蜀公等則又不復知有此數而以意彊爲之法故通典則自南呂而下各自爲法固不可以見分釐毫絲之實胡範則止用八百一十分乃是以積實生量之數爲律之長而其因乘之法亦用十數故其餘算亦皆棄而不錄蓋非有意於棄之實其重分累析至於無數之可紀故有所不得而錄耳夫自絲以下𨿽非目力之所能分然旣有其數而或一算之差則法於此而遂變不以約十爲九之法分之則有終不可得而齊者故淮南太史公之書其論此也已詳特房等有不察耳【司馬貞史記索隱注黃鐘八寸十分一云律九九八十一故云八寸十分一漢書雲長九寸者九分之寸也此則古人論律以九分爲寸之明驗也】

三分損益上下相生第四

呂氏春秋曰黃鐘生林鐘林鐘生太簇太簇生南呂南呂生姑洗姑洗生應鐘應鐘生蕤賓蕤賓生大呂大呂生夷則夷則生夾鐘夾鐘生無射無射生仲呂三分所生益之一分以上生三分所生去其一分以下生黃鐘大呂太簇夾鐘姑洗仲呂蕤賓爲土林鐘夷則南呂無射應鐘爲下淮南子曰黃鐘位子其數八十一主十一月下生林鐘林鐘之數五十四主六月上生太簇太簇之數七十二主正月下生南呂南呂之數四十八主八月上生姑洗姑洗之數六十四主三月下生應鐘應鐘之數四十二主十月上生蕤賓蕤賓之數五十六主五月上生大呂大呂之數七十六主十二月下生夷則夷則之數五十一主七月上生夾鐘夾鐘之數六十八主二月下生無射無射之數四十五主九月上生仲呂仲呂之數六十主四月極不生

案呂氏淮南子上下相生與司馬氏律書漢前志不同𨿽大呂夾鐘仲呂用倍數則一然呂氏淮南不過以數之多寡爲生之上下律呂陰陽皆錯亂而無倫非其本法也

律書生鐘分

子一分丑三分二寅九分八卯二十七分十六辰八十一分六十四已二百四十三分一百二十八午七百二十九分五百一十二未二千十一分四千��九十六酉一萬九千六百八十三分八千一百九十二戌五萬九千��四十九分三萬二千七百六十八亥一十七萬七千一百四十七分六萬五千五百三十六

案此卽三分損益上下相生之數其分字以上者皆黃鐘之全數【子律數寅寸數辰分數午釐數申毫數戌絲數其正夘己未酉亥則三分律寸分釐毫絲之法也】其分字以下者諸律所取於黃鐘長短之數也【假令子一分則一爲九寸是黃鐘之全數醜三分二則一爲三寸三三如九亦是黃鐘之九寸二分取其二故林鐘得六寸寅九分八則一爲一寸亦是黃鐘之九寸九分取其八故太簇得八寸】其上下相生之敍則晉志所謂在六律爲陽則當位自得而下生於陰六呂爲陰則得其所衝而上生於陽者是也【丑爲林鐘卯爲南呂已爲應鐘未爲大呂酉爲夾鐘亥爲仲呂】大呂夾鐘仲呂止得半聲必用倍數乃與天地之气相應其寸分釐毫絲皆積九以爲法詳見上章

漢前志曰黃鐘三分損一下生林鐘三分林鐘益一上生太簇三分太簇損一下生南呂三分南呂益一上生姑洗三分姑洗損一下生應鐘三分應鐘益一上生蕤賓三分蕤賓損一下生大呂三分大呂益一上生夷則三分夷則損一下生夾鐘三分夾鐘益一上生無射三分無射損一下生仲呂陰陽相生自黃鐘始而左旋八八爲伍律書曰術曰以下生者倍其實三其法上生者四其實三其法【假令黃鐘九寸下生則倍其實爲一尺八寸三其法乃爲六寸而得林鐘林鐘六寸上生則四其實爲二尺四寸三其法乃爲八寸而得太簇他皆仿此】漢後志曰術曰陽以圓爲形其性動陰以方爲節其性靜動者數三靜者數二以陽生陰倍之以陰生陽四之皆三而一陽生陰曰下生陰生陽曰上生上生不得過黃鐘之淸濁下生不得及黃鐘之數實皆參天兩地圓蓋舌覆六耦承奇之道也黃鐘律呂之首而生十一律者也

和聲第五

漢前志曰黃鐘爲宮則太簇姑洗林鐘南呂皆以正聲應無有忽微不復與他律爲役者同心一綂之義也非黃鐘而他律𨿽當其月自宮者則其和應之律有空積忽微不得其正此黃鐘至尊無與並也

案黃鐘爲十二律之首他律無大於黃鐘故其正聲不爲他律役其半聲當爲四寸五分而前乃云無者以十七萬七千一百四十七之數不可分又三分損益上下相生之所不及故亦無所用也至於大呂之變宮夾鐘之羽仲呂之徵蕤賓之變徵夷則之角無射之商自用變律半聲非復黃鐘矣此其所以最尊而爲君之象然亦非人之所能爲乃數之自然他律𨿽欲役之而不可得也此一節最爲律呂旋宮用聲之綱領古人言之已詳惟杜佑通典再生黃鐘之法爲得之而他人皆不及也【佑說見下條】

漢後志京房六十律

黃鐘

【子】

黃鐘生林鐘【未】

林鐘生太簇【寅】

太簇生南呂【酉】

南呂生姑洗【辰】

姑洗生應鐘【亥】

應鐘生蕤賓【午】

蕤賓生大呂【丑】

大呂生夷則【申】

夷則生夾鐘【卯】

夾鐘生無射【戌】

無射生仲呂【已】

仲呂生執始【子】

執始生去滅【未】

去滅生時息【寅】

時息生結躬【酉】

結躬生變虞【辰】

變虞生遲內【亥】

遲內生盛變【午】

盛變生分否【丑】

分否生解形【申】

解形生開時【卯】

開時生閉掩【戌】

閉掩生南中【已】

南中生丙盛【子】

丙盛生安度【未】

安度生屈齊【寅】

屈齊生歸期【酉】

歸期生路時【辰】

路時生未育【亥】

未育生離宮【午】

離宮生淩陰【丑】

淩陰生去南【申】

去南生族嘉【卯】

族嘉生鄰齊【戌】

鄰齊生內負【已】

內負生分動【子】

分動生歸嘉【未】

歸嘉生隨時【寅】

隨時生未卯【酉】

未卯生形始【辰】

形始生遲時【亥】

遲時生制時【午】

制時生少出【丑】

少出生分積【申】

分積生爭南【卯】

爭南生期保【戌】

期保生物應【已】

物應生質未【子】

質未生否與【未】

否與生形晉【寅】

形晉生惟汗【酉】

惟汗生依行【辰】

依行生包育【亥】

包育生謙待【未】

謙待生未知【寅】

未知生白呂【酉】

白呂生南授【辰】

南授生分烏【亥】

分烏生南事【午】

案世之論律者皆以十二律爲循環相生不知三分損益之數往而不返仲呂再生黃鐘止得八寸七分有奇不成黃鐘正聲京房覺其如此故仲呂再生別名執始轉生四十八律其三分損益不盡之算或棄或增夫仲呂上生不成黃鐘京房之見則是矣至於轉生執始八律則是不知變律之數止於六者出於自然不可復加𨿽彊加之而亦無所用也況律學防妙其生數立法正在毫釐秒忽之間今乃以不盡之算不容損益遂或棄之或增之則其畸贏贅虧之積亦不得爲此律矣又依行在辰上生包育編於黃鐘之次乃是隔九其黃鐘林鐘太簇南呂姑洗每律綂五律蕤賓應鐘每律統四律大呂夾鐘仲呂夷則無射毎律統三律三五不周多寡不例其與反生黃鐘相去五十百步之間耳意者房之所傳出於焦氏焦氏卦气之學亦去四而爲六十故其推律亦必求合卦气之數不知數之自然在律者不可增而於卦者不可減也何承天劉焯譏房之病蓋得其一二然承天與焯皆欲增林鐘已下十一律之分使至仲呂反生黃鐘還得十七萬七千一百四十七之數如此則是惟黃鐘一律成律他十一律一不應三分損益之數其失又甚於房矣可謂目察秋毫而不見其防也

杜佑通典曰陳仲儒云調聲之體宮商宜濁徵羽宜淸若依公孫崇止以十二律而云還相爲宮淸濁悉足非惟未練五調調器之法至於五聲次第自是不足何者黃鐘爲聲气之元其管最長故以黃鐘爲宮太簇爲商林鐘爲徵則一相順若均之八音猶須錯采眾聲配成其美若以應鐘爲宮大呂爲商蕤賓爲徵則徵濁而宮淸𨿽有其韻不成音典若以無射爲宮則十二律中惟得取呂爲徵其商角羽並無其韻若以仲呂爲宮則十二律內全無所取何者仲呂爲十二律之窮變律之首也依京房書仲呂爲宮乃以去滅爲商執始爲徵然後成韻而崇乃以仲呂爲宮猶用林鐘爲商黃鐘爲徵何由可諧

案仲儒所以考公孫崇者當矣其論應鐘爲宮大呂爲商蕤賓爲徵商徵皆濁於宮𨿽有其韻不成音曲又謂仲呂爲宮則十二律內全無所取尢爲的切然仲儒所生是京氏六十律不知依行爲宮包育爲徵果成音曲乎果有其韻乎蓋仲儒知仲呂之反生不可爲黃鐘而不知變至於六則數窮不生𨿽或增或棄或就使然之數彊生余律亦無所用也

通典曰十二律相生之法自黃鐘始【黃鐘之管九寸】三分損益下生林鐘林鐘上生太簇太簇下生南呂南呂上生姑洗姑洗下生應鐘應鐘上生蕤賓蕤賓上生大呂大呂下生夷則夷則上生夾鐘夾鐘下生無射無射上生仲呂【仲呂之管長六寸一萬九千六百八十三分寸之萬二千九百七十四】此謂十二律長短相生一終於仲呂之法又制十二鐘以準十二律之正聲又鳬氏爲鐘以律計自倍半以子聲則正聲則正聲爲倍以正聲比子聲則子聲爲半但先儒釋用倍聲有二義一義云半十二律正律爲十二子聲之鐘二義雲從於仲呂之管寸數以三分益一上生黃鐘以所得管之寸數然後半之以爲子聲之鐘其爲變正聲之法者以黃鐘之管正聲九寸子聲則四寸半又上下相生之法者以仲呂之管長六寸一萬九千六百八十三分寸之萬二千九百七十四上生黃鐘三分益一得八寸五萬九千��四十九分寸之五萬一千八百九十六半之得四寸五萬九千��四十九分寸之二萬五千九百四十分以爲黃鐘又上下相生以至仲呂皆以相生所得之律寸數半之以爲子聲之律

案此說黃鐘九寸生十一律有十二子聲所謂正律正半律也又自仲呂上生黃鐘黃鐘八寸五萬九千��四十九分寸之五萬一千八百九十六又生十一律亦有十二子聲卽所謂變律變半律也正變及半凡四十八聲上下相生最得漢志所謂黃鐘不復爲他律役之意與律書五聲大小次第之法但變律止於應鐘𨿽設而無所用則其實三十六聲而已其間陽律不用變聲而黃鐘又不用正半聲陰律不用正半聲而應鐘又不用變半聲其實止二十八聲而已其詳見於前篇之八章

五聲小大之次第六

國語曰大不逾宮細不過羽夫宮音之主也第以及羽律書曰律數九九八十一以爲宮三分去一五十四

以爲徵三分益一七十二以爲商三分去一四十八以爲羽三分益一六十四以爲角通典曰古之神瞽考律均聲必先立黃鐘之均【五聲十二律起於黃鐘之气數】黃鐘之管以九寸爲法【度其中气明其陽數之極】故用九自乘爲管絲之數【九九八十一數】其增減之法又以三爲度以上生者皆三分益一下生者皆三分去一宮生徵【三分宮數八十一則分各二十七下生者去一去二十七餘有五十四以爲徵故徵數五十四也】徵生商【三分徵數五十四則分各十八上生者益一加十八於五十四得七十二以爲商故商數七十二也】商生羽【三分商數七十二則分各二十四下生者去其一去二十四得四十八以爲羽故羽數四十八也】羽生角【三分羽數四十八則分各十六上生者益一加十六於四十八則得六十四以爲角故角數六十四也】此五聲小大之次也是黃鐘爲均用五聲之法以下十一辰辰各有五聲其爲宮商之法亦如之辰各有五聲合爲六十聲是十二律之正聲也

案宮聲之數八十一商聲之數七十二角聲之數六十四徵聲之數五十四羽聲之數四十八是黃鐘一均之數而十一律於此取法焉通典所謂以下十一辰辰各五聲其爲宮爲商之法亦如之者是也夫以十二律之宮長短不同而其臣民事物尊卑莫不有序而不相陵犯良以是耳沈括不知此理乃以爲五十四在黃鐘爲徵在夾鐘爲角在仲呂爲商者其亦誤矣俗樂之有淸聲蓋亦略知此意但不知仲呂反生黃鐘黃鐘自林鐘再生太簇皆爲變律己非黃鐘太簇之淸聲耳胡安定知其如此故於四淸聲皆小其圍徑則黃鐘太簇二聲𨿽合而大呂夾鐘二聲又非本律之半且自夷則至應鐘四律皆以次小其圍徑以就之遂使十二律五聲皆有不得其正者則亦不成樂矣若李照蜀公止用十二律則又全然不知此理者也蓋樂之和者在於三分損益樂之辧者在於上下相生若李照蜀公之法其合於三分損益者則和矣自夷則已降則其臣民事物豈能尊卑有辧而不相陵犯乎晉荀朂之笛梁武帝之通亦不知此而有作者也

變宮變徵第七

春秋左氏傳晏子曰先王之濟五味和五聲也以平其心成其政也聲亦如味一气二體三類四物五聲六律七音八風九歌以相成也漢前志曰書曰予欲聞六律五聲八音七始詠以出納五言汝聽淮南子曰宮生徵徵生商商生羽羽生角角生應鐘不比於正音故爲和應鐘生蕤賓不比於正音故爲繆通典注曰應鐘爲變宮蕤賓爲變徵自殷以前但有五音自周以後加文武二聲謂之七聲五聲爲正二聲爲變變者和也案宮與商商與角徵與羽相去皆一律角與徵羽與宮相去獨二律一律則近而和三律則逺而不相及故宮羽之間有變宮角徵之間有變徵此亦出於自然左氏所謂七音漢前志所謂七始是也然五聲者正聲故以起調畢曲爲諸聲之綱至二變聲則宮不成宮徵不成徵不比於正音但可以濟五聲之所不及而已然有五音而無二變亦不可以成樂也六十調第八

周禮曰春官大司樂凡樂圜鐘爲宮黃鐘爲角太簇爲徵姑洗爲羽雷鼔雷鞀孤竹之管云和之琴瑟雲門之舞冬日至於地上之圜丘奏之若樂六變則天神皆降可得而禮矣凡樂函鐘爲宮大簇爲角姑洗爲徵南呂爲羽靈鼓靈鞀絲竹之管空桑之琴瑟咸池之舞夏日至於澤中之方丘奏之若樂八變則地示皆出可得而禮矣凡樂黃鐘爲宮大呂爲角太簇爲徵應鐘爲羽路鼓路鞀陰竹之管龍門之琴瑟九徳之歌九磬之舞於宗廟之中奏之若樂九變則人可得而禮也

案此祭祀之樂不用商聲只有宮角徵羽四聲無變宮變徵蓋古人變宮變徵不爲調也左氏傳曰中聲以降五降之後不容彈矣夫五降之後更有變宮變徵而曰不容彈者以二變之不可爲調也【或問周禮大司樂說宮角徵羽與七聲不合如何朱子曰此是降神之樂如黃鐘爲宮大呂爲角太簇爲徵應鐘爲羽自是四律舉其一者而言之以大呂爲角則南呂爲宮太簇爲徵則林鐘爲宮應鐘爲羽則太簇爲宮以七聲推之合如此注家之說非也】

禮記禮運曰五聲六律十二管還相爲宮也鄭氏注曰五聲宮商角徵羽也其管陽曰律陰曰呂布十二辰始於黃鐘管長九寸下生者三分去一上生者三分益一終於仲呂更相爲宮凡六十也孔氏疏曰黃鐘爲第一宮下生林鐘爲徵上生太簇爲商下生南呂爲羽上生姑洗爲角林鐘爲第二宮上生太簇爲徵下生南呂爲商上生姑洗爲羽下生應鐘爲角太簇爲第三宮下生南呂爲徵上生姑洗爲商下生應鐘爲羽上生蕤賓爲角南呂爲第四宮上生姑洗爲徵下生應鐘爲商上生蕤賓爲羽下生大呂爲角姑洗爲第五宮下生應鐘爲徵上生蕤賓爲商上生大呂爲羽下生夷則爲角應鐘爲第六宮上生蕤賓爲徵上生大呂爲商下生夷則爲羽上生夾鐘爲角蕤賓爲第七宮上生大呂爲徵下生夷則爲商上生夾鐘爲羽下生無射爲角大呂爲第八宮下生夷則爲徵上生夾鐘爲商下生無射爲羽上生仲呂爲角夷則爲第九宮上生夾鐘爲徵下生無射爲商上生仲呂爲羽上生黃鐘爲角夾鐘爲第十宮下生無射爲徵上生仲呂爲商上生黃鐘爲羽下生林鐘爲角無射爲第十一宮上生仲呂爲徵上生黃鐘爲商下生林鐘爲羽上生太簇爲角仲呂爲第十二宮上生黃鐘爲徵下生林鐘爲商上生太簇爲羽下生南呂爲角是十二宮各有五聲凡六十聲淮南子曰一律而五音十二律而爲六十音因而六之六六三十六故三百六十音以當一嵗之日故律曆之數天之道也

案聲者所以起調畢曲爲諸聲之綱領禮運所謂還相爲宮所以始於黃鐘終於南呂也後世以變宮變徵參而八十四調其亦不考也

气第九

後漢志气之法爲室三重戶閉塗釁必周密布緹縵室中以木爲案毎律各一內卑外髙從其方位加律其上以葭莩灰抑其內端案歷而之气至者灰去其爲气所動者其灰散人及風所動者其灰聚隋志後齊神武霸府田曹參軍信都芳深有巧思能以管气仰觀云色嘗與人對語卽指天曰孟春之气至矣人往驗管而飛灰以應毎月所言皆無爽又爲輪扇二十四埋地中以測二十四气毎一气感則一扇自動他扇自住與管灰相應若符契焉開皇九年平陳后髙祖遣毛爽及蔡子元於普明等以節气依古於三重密室之內以木爲案十有二具毎取律呂之管隨十二辰位置於案上而以土埋之上平於地中實葭莩之灰以輕緹素覆律口毎其月气至與律冥符則灰飛衝素散出於外而气應有早晚灰飛有多少或初入月其气卽應或至中下旬間气始應者或灰飛出三五夜而盡或終月才飛少許者髙祖異之以問牛牛對曰灰飛半出爲和气吹灰全出爲猛气吹灰不能出者爲衰气和气應者其政平猛气應者其臣縱衰气應者其君暴髙祖駁之曰臣縱君暴其政不平非月別而有異也今十二月於一嵗之內應用不同安得暴君縱臣若斯之甚也弘不能對令爽等艸定其法爽因稽諸故實以著於篇名曰律譜其略云漢興張蒼定律乃推五勝之法以爲水徳實因戰國官失其守後秦滅學其道浸防蒼補綴之未獲詳究及孝武創制乃置協律之官用李延年以爲都尉頗解新聲變曲未達音律之源至於元帝自曉音律郎官京房亦達其妙於後劉歆典領奏著其始末理漸研精班氏漢志盡歆所出也司馬彪志並房所出也至於漢後尺度稍長魏代杜夔亦制律呂以之气灰悉不飛晉光祿大夫荀朂得古銅管校夔所制長古四分方知不調事由其誤乃依周禮更造古尺用之定管韻始調左晉之後漸又訛謬至梁式帝時猶有汲冢玉律宋蒼梧時鉆爲橫吹然其長短厚薄大體具存臣先人棲誠學算祖暅問律於何承天沈研三紀頗達其妙後爲太常丞典司樂職乃取玉管及宋太史尺並以聞奏詔付大匠依樣制管自斯以後律又飛灰侯景之亂臣兄喜於大樂得之後陳宣帝詣荊州爲質俄遇梁元帝敗喜沒於周適欲上聞陳武帝立遂以十二管衍爲六十律私气序並有徵應至大建乃與均鐘器合案律者陽气之動陽聲之始必聲和气應然後可以見天地之心今不此之先而乃區區於黍之縱橫古錢之大小其亦難矣然非精於律數則气節亦未易正也

度量權衡第十

用禮典瑞璧羨以起度玉人璧羨度尺好三寸以爲度案爾雅曰肉倍好謂之璧羨延也此璧本圓徑九寸好三寸肉六寸而裁其兩旁各半寸以益上下也其好三寸所以爲璧也裁其兩旁以益上下所以爲羨也袤十寸廣八寸所以爲度尺也以爲度者以爲長短之度也則周家十寸八寸皆爲尺矣陳氏曰以十寸之尺起度則十尺爲丈十丈爲引以八寸之尺起度則八尺爲尋倍尋爲常【說文曰人手卻十分動脈爲寸口十寸爲尺周制寸咫尺尋常初皆以人體爲法又曰婦人手八寸謂之周尺也又曰丈夫手也周制以八寸爲尺十尺爲丈人長八尺故曰丈夫】

淮南子曰秋分蔈定蔈定而禾熟律之數十二故十二蔈而當一粟十二粟而當一寸律以當辰音以當日日之數十故十寸而爲尺十尺而爲丈說苑曰度量權衡以粟生之一粟爲一分十分爲一寸十寸爲一尺十尺爲一丈易緯通卦驗以十馬尾爲一分孫子算子術曰蠶所吐絲爲忽十忽爲一絲十絲爲一毫十毫便爲一釐十釐爲一分十分爲一寸十寸爲一尺十尺爲一丈漢前志曰度者分寸尺丈引也所以度長短也本起黃鐘之長以子穀秬黍中者一黍【房庶云得古本漢書一黍字下冇之起積一千二百黍八字今本漢書闕之】之廣度之九十分黃鐘之長一爲一分十分爲寸十寸爲尺十尺爲丈十丈爲引而五度審焉

案一黍之廣爲分故累九十黍爲黃鐘之長積二千百黍爲黃鐘之廣古人蓋三五以存法也自晉宋以來儒者論律圍徑始有同異至隋因定圍徑三分之說苟徑三分則九十黍之長止容黍八百有奇與千二百黍之廣兩不相通矣房庶不知徑三分之爲誤乃欲增益漢志之文以就其說範蜀公又從而信之其過益又甚矣

隋志十五等尺

一周尺【前漢志王莾時劉歆銅斛尺後漢建武銅尺晉荀朂律尺爲晉前尺祖衝之所傳銅尺】晉武帝泰始九年中書監荀朂校太樂八音不和始知爲後漢至魏尺長於古尺四分有餘朂乃部著作郎劉恭依周禮制尺所謂古尺也依古尺更鑄銅律呂以調聲韻以尺量古器與本銘尺寸無差又汲郡盜發魏襄王冢得古周時玉律及鐘磬與新律聲韻闇同於時郡國或得漢時故鐘吹新律命之皆應梁武鐘律緯云祖衝之所傳銅尺其銘曰晉泰始十年中書考古器揆校今尺長四分半所校古法有七一曰姑洗玉律二曰小呂玉律三曰西京銅望臬四曰金錯望臬五曰銅斛六曰古錢七曰建武銅尺姑洗微彊西京望臬微弱其餘與此尺同【銘八十二字】此尺者朂新尺也今尺者杜夔尺也案此尺出於汲冢之律與劉歆之斛最爲近古蓋漢去古未逺古之律度量權衡猶在也故班氏所志無諸家異同之論王莽之制作𨿽不足據然律度量衡當不敢變於古也自董卓之亂而樂律散亡故杜夔之律圍徑差小而尺因以長荀朂𨿽定此尺然其樂聲髙急不知當時律之圍徑又果何如也後周以玉斗生律玉斗之容受則近古矣然當時以斗制律圍徑不及三分其尺遂長於此尺一寸五分八釐意者後世尺度之差皆由律圍徑之誤也今司馬公所傳此尺者【闕】

而不可忽也二晉田父玉尺【梁法尺】實比晉前尺一尺七釐世說稱有田父於野地中得周時玉尺便是天下正尺荀朂試以校已所造金石絲竹皆短校一米梁武帝鐘律緯稱從上相傳有周時銅尺一枚古玉律八枚檢周尺東昏用爲章信尺不復存玉律一口蕭余定七枚夾鐘有昔題刻乃制爲尺以相參驗取細毫中黍積次訓定最爲詳密以新尺制爲四器名曰通又依新尺爲笛以命古鐘案此兩尺長短近同三梁表尺實比晉前尺一尺二分二釐一毫有奇蕭吉云出於司馬法梁朝刻其度於影表以測影案此卽祖暅所算造銅圭影表者也四漢官尺【晉時始平掘地得古銅尺】實比晉前尺一尺三分七毫蕭吉云漢章帝時零陵文學史奚景於冷道縣舜廟下得玉律度爲此尺傅暢晉諸公贊云荀朂新造鐘律時人並稱其精密惟陳畱阮咸譏其聲髙後始平掘地得古銅尺嵅久欲腐以校荀朂今尺短校四分時人以咸爲神解此兩尺長短近同五魏尺杜夔所調之律實比晉前尺一尺四分七釐案劉徽九章注云此尺長於王莽斛尺四分五釐然卽其斛分以二千龠約之知其律止容七百二十分六釐六毫六絲有奇則其徑爲三分三釐弱爾然則其斛分數與王莽斛分𨿽不同而其容受多寡相去未懸逺也六晉後尺實比晉前尺一尺六分二釐蕭吉云晉氏江東所用七後魏前尺實比晉前尺一尺二寸七釐八中尺實比晉前尺一尺二寸一分一釐九後尺實比晉前尺一尺二寸八分一釐【後周市尺開皇官尺卽鑯尺一尺二寸】此後魏初及東西分國後周未用玉尺之前雜用此等尺十東魏後尺實比晉前尺一尺五寸八毫魏史律曆志云公孫崇永平中更造新尺以一黍之長累爲寸法尋太常卿劉芳受詔修樂以秬黍中者一黍之廣卽爲一分而中尉元匡以一黍之廣度黍二縫以取一分三家統競久不能決太和十九年髙祖詔以一黍之廣用成分體九十之黍黃鐘之長以定銅尺有司奏從前詔而芳尺同髙祖所制故遂典修金石迄武定未有論律者十一蔡邕銅龠尺【後周玉尺】實比晉前尺一尺一寸五分八釐從上相承有銅龠一以銀錯題其銘【見制律篇中】祖孝孫云相承傳是蔡邕銅龠後周武帝保定中詔遣盧景宜長孫紹逺斛斯徵等累黍造尺從橫不定後因修倉掘地得古玉斗以爲正器據斗造律度量衡因用此尺大赦攺元天和百司行用終於大象之末其律與蔡邕古龠同案銅龠玉斗二者當見古之嘉量當時據斗造尺但以容受乘除求之然自魏而下論律者多惑於三分之徑今以隋志所載玉斗容受析之爲一十一萬八百分有奇一斗記二百龠以二百約之得五百五十四分有奇爲一龠之分以算法考之其徑不及三分故其尺律遂長然權量與聲尙相依近也唐之度量權衡與玉鬥相符則此尺爾十二宋氏尺【錢樂之渾天儀尺後周鐡尺】實比晉前尺一尺六分四釐開皇初調鐘律尺及平陳后調鐘律水尺此宋代人間所用尺傳入齊梁陳以制樂制與晉後尺及梁時俗尺劉曜渾儀尺略相依近當由人間常用增損訛替之所致也周建徳六年平齊後卽以此同律度量頒於天下其後宣帝時達奚震及牛等議曰竊惟權衡度量經邦懋軌誠須詳求故實考校得衷謹尋今之鐵尺是太祖遣尙書故蘇綽所造當時檢勘用爲前周之尺驗其長短與宋尺符同卽以調鐘律並用均田度地今以上黨羊頭山黍後漢書歷志度之若以大者稠黍依數滿尺實於黃鐘之律須撼乃容若以中者累尺𨿽復小稀實於黃鐘之律不動而滿計此二事之殊良由消息未善其於鐵尺終有一防且上黨之黍有異他鄕其色至烏其形圓重用之爲量定不徒然正以時有水旱之差地有肥瘠之異取黍大小未必得中案許愼解秬黍體大本異於常疑今之大者正是其中累百滿尺卽是防古實龠之外才剰十餘此恐圍徑或差造律未妙就如撼動取滿論理亦通今勘周漢古錢大小有合宋氏渾儀尺度又依淮南累粟十二成寸明先王制法索隱鉤深以律計分義無差異漢書食貨志云黃金方寸其重一斤今鑄金校驗鐵尺爲近依文據理符防處多且平齊之始已用宣布今因而爲定彌合時宜至於玉尺累黍以廣爲長累旣有剰實復不滿尋訪古今恐不可用其晉梁尺量過爲短小以黍實管彌復不容據律調聲必致髙急且八音克諧明王盛軌同律度量哲後通規臣等詳校前經勘量時事謂用鐵尺於理未便未及詳定髙祖受終牛辛彥之鄭譯何妥等久議不決旣平陳一以江東樂爲善曰此華夏舊聲𨿽隨俗攺變大體猶是古法祖孝孫云平陳后廢周玉尺律便用此鐵尺律以一尺二寸卽爲市尺案此卽本朝和峴所用影表尺也平陳以後蓋用此尺範蜀公以爲卽今大府帛尺誤矣十三開皇十年萬寶常所造律呂水尺實比晉前尺一尺一寸八分六釐今大樂庫及內出銅律一部是萬寶常所造名水尺律說稱其黃鐘律當鐵尺南呂倍聲南呂黃鐘羽也故謂之水尺律

案萬寶常之律與祖孝孫相近然亦皆徑三分之法也十四雜尺【劉暉渾天儀土圭尺】實比晉前尺一尺五分十五梁朝俗間尺實比晉前尺一尺七分一釐案十五等尺其間多無所取證所以存而不削者要見諸代之不同多由於累黍及圍徑之誤也

五代王朴準尺比漢前尺一尺二分【見丁度表】本朝和峴用景表石尺比漢前尺一尺六分【見丁度表】

大府布市尺【李照尺】比漢前尺一尺三寸五分【見溫公尺圖】阮逸胡瑗尺橫累一百黍【比大府布帛尺七寸八分六釐與景表尺同見】

【胡瑗樂義】鄧保信尺縱累百黍【短於大府尺九分長於胡瑗尺九分五釐見鄧保信奏議】大晟樂尺徽宗皇帝指三節爲三寸【長於王朴尺二寸一分和峴尺一寸八分弱阮逸胡瑗尺一寸七分短於鄧保信尺三分大府帛尺四分見大晟樂書】

仁宗景祐三年丁度等詳定黍尺鐘律丁度等言鄧保信所制尺用上黨秬黍圓者一黍之長累百而成尺律管一據尺裁九十黍之長空徑三分圍九分容秬黍千二百遂用黍長爲分再累成尺校保信尺律不同其龠合升斗深濶推以算法類皆差舛不同周漢量法阮逸胡瑗所制亦上黨秬黍中者累廣求尺制黃鐘之律今用再累成尺比逸所制又復不同至於律管龠合升斗斛豆區鬴亦率類是蓋黍有圓長大小而保信所用者圓黍又首尾相銜逸等止用大者故再考之卽不同尺旣有差故難以定鐘磬詳考古今之制自晉至隋累黍之法但求尺管不以權量參校故歷代黃鐘之管容黍之數不同惟後周掘地得古玉斗據斗造律兼制權量亦不同周漢制度故漢志有備數和聲審度嘉量權衡之說悉起於黃鐘今欲數器之制參伍無失則班志積分之法爲近逸等以大黍累尺小黍實龠自戾本法保信黍尺以長爲分𨿽合後魏公孫崇說然當時已不施用況保信今尺以圓黍累之及首尾相銜又與實龠之黍再累成尺不同其量器分寸旣不合古卽權衡之法不可獨用詔悉罷之又詔丁度等詳定大府寺並鄧保信阮逸胡瑗所制四尺度等言漢志審度之法云一黍之廣爲分十分爲寸十寸爲尺先儒訓解經籍多引以爲義歷世祖襲著之定令然而嵗有丰儉地有磽肥就令一嵗之中一境之內取黍校驗亦復不齊是蓋天之生物理難均一古人立法存其大防爾故前代制尺非特累黍必求古雅之器以黍校焉晉泰始十年荀公魯等校定尺度以調鐘律是爲晉之前尺前史稱其意精密隋志所載諸代尺度十有五等以晉之前尺爲本以其與姬周之尺劉歆銅斛尺建武銅尺相合竊惟周漢二代享年永久聖賢制作可取則馬而隋氏鑄毀金石典正之物罕復存者矣夫古物之有分寸明著史籍可以酬驗者惟有法錢而以周之圜法歷代曠逺莫得而詳察之半兩實重八銖漢初四銖其文亦曰半兩孝武之世始行五銖下洎隋朝多以五銖爲號旣歷代尺度屢攺故小大輕重鮮有同者惟劉歆制銅斛之世所鑄錯刀並大泉五十王莽天鳯元年攺鑄貨布貨錢之類不聞後世復有鑄者臣等檢詳漢志通典唐六典大泉五十重十二銖徑一寸二分錯刀環如大泉身形如刀長二寸貨布重二十五銖長二寸五分廣一寸首長八分有奇廣八分足枝長八分間廣二分圓好徑二分半貨泉重五銖徑一寸今以大泉錯刀貨布貨泉四物相參校分寸正同或有小大輕重與本志微差者蓋當時盜鑄旣多不必皆中法度但當校其首足肉好長廣分寸皆合正史者用之則銅斛之尺從而可知矣有唐享國三百年其制作法度𨿽未逮周漢然亦可謂治安之世矣今朝廷必求尺度之中當依漢錢分寸若以爲太祖膺圖受禪創制垂法嘗詔和峴等用景表尺典修金石七十年間薦之郊廟稽合唐制以示詒謀則可且依景表舊尺俟有妙達鐘律之學者俾考正以從周漢之制王朴律準尺此漢錢尺寸長二分有奇比景表尺短四分旣前代未嘗施用復經太祖朝更易其逸瑗保信照所用太府寺尺其制彌長去古彌逺不可依用謹考舊文再造景表尺一校漢錢尺二並大泉錯刀貨布貨泉總十七枚上進而髙若訥卒用漢貨泉度一寸依隋書定尺十五種上之藏於太常寺周禮防氏爲量攺煎金錫則不耗不耗然後權之權之然後準之準之然後量之量之以爲鬴深尺內方尺而圓其外其實一鬴【鄭氏注曰以其容爲之名也四升曰豆四豆曰區四區曰鬴鬴六斗四升也鬴十則鐘方尺積千寸於今粟米法少二升八十一分升之二十二其數必容鬴此言方耳圜其外者爲之唇】其臋一寸其實一豆【故書臋作唇杜子春云當爲臋謂覆之其底深一寸也】其耳三寸其實一升【耳在旁可舉也】重一均【三十斤】聲中黃鐘之宮

案周鬴容六斗四升實一千二百八十龠計一百三萬六千八百分爲一千三十六寸分嘗考漢制斛容十斗實二千龠計一百六十二萬分爲一千六百二十寸蓋方尺圓其外庣旁九釐五毫故羃百六十二寸深尺積一千六百二十寸今考周家八寸十寸皆爲尺範蜀公曰周鬴方尺者八寸之尺深尺者十寸之尺方八寸圓其外庣其旁則羃一百三寸六分八釐深十寸則積一千三十六寸八分與漢斛同法無疑也鄭氏云方尺積千寸又云圓其外者爲之唇二說皆非是方鄭氏之世漢斛尙在豈偶不及見歟抑鄭氏以爲周鬴之制異於漢斛歟

漢志曰量者龠合升斗斛也所以量多少也本起於黃鐘之龠用度數審其容以子穀秬黍中者千有二百實其龠以井水準其防合龠爲合十合爲升十升爲斗十斗爲斛而五量嘉矣其法用銅方尺而圜其外旁有庣焉其上爲斛其下爲斗左耳爲升右耳爲合龠其狀似爵上三下二參天兩地圜而函方左一右三陰陽之象也其圜象規其重二鈞備气物之數合萬有一千五百二十聲中黃鐘之宮始於黃鐘而反覆焉隋志載斛銘曰律嘉量斛方尺而圓其外庣旁九釐五毫羃百六十二寸深尺積一千六百二十寸容十斗魏陳畱王景元四年劉徽注九章商功曰當今大司農斛圍徑一尺三寸五分五釐深一尺積一千四百四十一寸十分寸之三王莽銅斛於今寸爲深九寸五分五釐徑一尺三寸六分八釐七毫以徽計於今斛爲容容九斗七升四合有奇比魏斛大而尺長王莽斛小而尺短也祖衝之以圜率考之此斛當徑一尺四寸三分六釐一毫九秒二忽庣旁一分九毫有奇劉歆庣旁少一釐四毫有奇歆數術不精之所致也

案斛銘文云方尺者所以起數也圜其外循四角而規圜之其徑當一尺四寸有奇也庣旁九釐五毫者徑一尺四寸有奇之數猶未足也羃百六十二寸者方尺羃百寸圍其外毎旁約十五寸合六十寸庣其旁約二寸也深尺積一千六百二十者以十而登也容十斗者一寸羃百六十二寸爲容一斗積十寸容一千六百二十寸爲容十斗也漢志止言旁有庣焉不言九釐五毫者數猶有未足也祖衝之所算云少一釐四毫有奇是也胡安定之法積一千六百二十寸其律是也範蜀公之法積一千二百五十寸其律非也蜀公惑乎徑三分之說遂生圓分之法自古算法無所謂圓分也圓其外以爲之唇與安定之法一尺六寸二分蜀公之深一尺二寸五分其制皆非也律之圍徑古無明文向非因量之積分則黃鐘之龠亦無由可得其實自漢以下律之所以不成者其失皆所由也

淮南子曰十二栗而當一分十二分而當一銖十二銖而當半兩衡有左右因倍之故二十四銖爲一兩天有四時以成一嵗因而四之四四十六故十六兩爲一斤三月而爲一時三十日爲一月故三十斤爲一鈞四時而爲歳故四鈞而爲石漢前志曰衡權者衡平也權重也衡所以任權而均物乎輕重也本起於黃鐘之宮一龠容千二百黍重十二銖兩之爲兩二十四銖爲兩十六兩爲斤一十六斤爲鈞四鈞爲石忖爲十八易有十八變之象也五權之制以義立之以物鈞之其餘小大之差以輕重爲宜圜而環之令之肉倍好者周旋無端終而復始無窮已也隋開皇中以古斗三升爲一升以古稱三斤爲一斤以一尺二寸爲一尺大業中依復古法大唐貞觀中張文收鑄銅斛稱尺升合咸得其數詔以其副藏於樂署至武延秀爲太常卿以爲奇玩以律與古玉尺玉斗升合獻焉開元十七年將考宗廟樂有司請出之勅惟以銅律付太常而亡其九管今正聲有銅律三百五十六銅斛二銅稱二銅甌十四斛左右耳與臋皆正方積十而登以至於斛銘云大唐貞觀十年嵗次枵月旅應鐘依新令累黍尺定律枝龠成玆嘉量與古玉斗相符同律度量衡協律郎張文收奉敕修定稱磬名云大唐貞觀稱同律度權衡匣上有朱漆題稱尺二字尺亡其迹猶存以今常用度量校之尺當六之五衡量皆三之一一斛二稱是文收總章年所造斛正圓而小與稱相符也

案萬寶常之樂當時以爲近前漢之樂則是隋代漢律𨿽已亡而樂聲猶存也魏延陵得玉律當時以漢律較之所謂黃鐘乃當太簇肅宗之時不應更有漢律蓋律之聲調耳張文收所定度量衡權與玉鬥相符者卽此聲也夫後周玉斗意者必古之嘉量但無寸分之數當時造律特以容受乘除取之自魏而降律之圍徑不得其眞多惑於徑三分之說故當時據斗造律圍徑旣小其律必長律長則尺亦長矣今以隋志所載玉斗分數求之其黃鐘之管止徑二分七釐七毫有奇圍八分一釐有奇羃五分五釐四毫有奇積五百五十四分有奇夫容受同則量與權當與古無異而樂之聲亦必依近焉故防要云唐樂器𨿽無法而聲不失於古自王朴以黍定尺以尺生律又惑於三分之徑聲與器始皆失之矣好古博雅君子於此蓋不能無憾焉【朱子曰禮記注疏說五聲六律十二管還相爲宮處極分明漢書所載甚詳然不得其要史記所載甚略卻是要緊處如說律數蓋自然之理與先圖皆一般更無安排但數到窮處又須變而生之卻生變律國語有七聲之說但韋昭解得無理防杜佑通典所算分數極精蓋唐以前樂律尙有制度可考唐以後都無可考胡安定與阮逸李照議不合仁宗以胡安定阮逸樂書令天下名山藏之意思甚好司馬公與範蜀公議又不合司馬比範又低諸公於通典皆似未曽看只如沈存中筆談所收器數甚精亦似未曽看筆談所論過於範馬逺甚今世人無曉音律者卽以器論器又紛紛如此是故季通之書諸儒莫能及也廖子晦曰河出圖洛出書而起八卦九疇之數聴鳯鳴而生六律六呂之序然則黃帝造律一事與伏羲畫八卦大禹錫疇同功況度量權衡起於律而衡運生規規生圓圓生矩防直準平至於定四時興六樂悉由是出故曰律者萬事之根本學者詎可廢而不講哉】

律呂新書卷二

