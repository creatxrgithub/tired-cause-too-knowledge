《四字鑑略》淸王仕云

粵自盤古﹐生於大荒。首出禦世﹐肇開混茫。

天皇氏興﹐澹泊而治。先作干支﹐歲時爰記。

地皇氏紹﹐乃定三辰。人皇區方﹐有巢燧人。

太昊伏羲﹐生於成紀。時河出圖﹐用造書契。

八卦始畫﹐婚娶以正。

炎帝神農﹐以姜爲姓。樹藝五穀﹐嘗藥辧性。

軒轅黃帝﹐生而聖明。擒戮蚩尢﹐神化宜民。

六相分治﹐律呂調平。五幣九棘﹐泉貨流行。

麟鳳顯瑞﹐屈軼指佞。在位百年﹐文明漸興。

少昊顓頊﹐帝嚳髙辛。

唐堯崛起﹐嗣摯而升。屋茅階土﹐飯簋啜鉶。

華封致祝﹐蓂夾生庭。童謠叟歌﹐蕩乎無名。

有虞舜帝﹐克盡孝敬。象欲殺兄﹐帝愈恭順。

登庸受禪﹐陳鼓設旌。能進元愷﹐殛誅四凶。

敬命九官﹐欣歌南風。迨南巡狩﹐蒼梧考崩。

夏禹儉勤﹐績昭治水。嗣舜登位﹐建寅絕旨。

鑄鼎象物﹐拜善泣囚。一饋十起﹐典則貽後。

啟能敬承﹐䢐徵有扈。

太康尸位﹐荒逸滅度。后羿畔距﹐仲康承祚。

羿逐帝相﹐卒爲浞弒。浞復弒相﹐王后奔仍。

生子少康﹐滅浞中興。

迨帝孔甲﹐淫亂豢龍。

傳至履癸﹐尢爲無道。成湯伐暴﹐放於南巢。

有夏之世﹐更十七王。歷四百年﹐至桀而亡。

猗歟商湯﹐解网三面。用寬代虐﹐刑儆風愆。

銘盤惕己﹐鑄金救黔。大旱躬禱﹐六事格天。

元孫太甲﹐顚覆典刑。放桐自艾﹐歸亳稱明。

太戊修徳﹐祥桑枯殞。祖乙盤庚﹐繼世賢君。

傳至武丁﹐恭默思道。卜相得說﹐鼎耳雉鴝。

反己修徳﹐商道中興。

數傳至紂﹐暴與桀增。寵溺妲己﹐酒池肉林。

誅忠囚善﹐炮烙嚴刑。

歷六百年﹐二十八君。天命旣攺﹐商祚告終。

維周文王﹐生有聖徳。問安視膳﹐孝道允克。

出獵得師﹐演易垂則。

虞芮質成﹐歸四十國。三分有二﹐終守臣節。

武王觀兵﹐白魚入舟。孟津旣會﹐勝殷遏劉。

族閭封墓﹐釋箕子囚。散財發粟﹐歸馬放牛。

成王嗣服﹐禮成樂備。康王克纘﹐四海刑措。

昭王溺楚﹐穆作祥刑。

傳至孝王﹐非子封秦。逮於夷王﹐覲始下堂。

厲王暴虐﹐民口思防。宣王中興﹐海內向風。

幽王昏亂﹐弒於西戎。

平王東遷﹐賞罰不行。齊晉秦楚﹐彊伯專徵。

孔聖作經﹐托始於平。

桓莊僖惠﹐襄頃匡定。簡靈景悼﹐敬元貞定。

哀思考王﹐弒逆多釁。

威烈繼立﹐三晉初命。王室式微﹐七國相晉。

歷安烈顯﹐爰及愼靚。儀秦縱橫﹐孟軻守正。

傳至赧王﹐二周淪亡。年逾八百﹐三十七王。

秦始稱帝﹐以呂易嬴。並吞六國﹐專尙刑名。

焚書坑儒﹐北築長城。阿房方起﹐沙丘殞身。

李斯矯詔﹐二世稱尊。望夷遇弒﹐秦祚逐傾。

漢髙起兵﹐破秦滅楚。三章約法﹐羣才協輔。

時有三傑﹐蕭何信良。經營五載﹐帝業用成。

惠帝嗣位﹐過於柔仁。遭母殘虐﹐嗜飲棄政。

呂后臨朝﹐諸呂擅權。平勃交歡﹐劉氏以全。

太宗孝文﹐恭儉寬仁。建賢勸農﹐加惠元元。

景帝遵業﹐刻薄匪臧。廢後易儲﹐七國跳梁。

世宗孝武﹐雄才大略。初向儒術﹐董生對策。

協律定呂﹐祀郊興學。

繼志神仙﹐復窮武功。才臣競起﹐馳騖奮庸。

湯禹定令﹐相如賦雄。武騫奉使﹐汲鄭質直。

衛靑去病﹐揚名戎狄。至於受遺﹐霍光日磾。

晚節知悔﹐得人最盛。輪臺一詔﹐國本用滋。

孝昭幼沖﹐天資明敏。辧忠識詐﹐惜年不永。

孝宣勵精﹐繼續中興。擢用儒臣﹐望之梁丘。

以文章顯﹐劉向王褒。

安世充國﹐魏相丙吉。

定國延年﹐將相是職。黃霸廣漢﹐龔遂翁歸。

張敞延壽﹐治民莫追。惜開三釁﹐徳教有虧。

孝元嗣位﹐寵任宦戚。優柔寡斷﹐忠良廢斥。

成帝耽色﹐王侯專恣。匡衡劉向﹐諫若罔知。

迨至哀平﹐王莽僞恭。篡十七載﹐光武興戎。

恢廓大度﹐芟刈羣雄。崇儒禮賢﹐俊義奮庸。

伏湛循良﹐卓茂行誼。馬援大才﹐宋弘重義。

劉昆郭伋﹐杜詩張堪。一時郡守﹐允稱興賢。

建武永平﹐吏事深刻。

郭后廢易﹐馬援讒隙。中興之美﹐史臣致惜。

明帝幸學﹐三老五更。執經問難﹐冠帶環門。

雲臺紀勛﹐二十八人。元功鄧禹﹐迄於劉隆。

劉平善政﹐班超立功。驚戎廉範﹐拜井耿恭。

肅宗寬厚﹐惜少剛徳。寵任竇憲﹐用啟外戚。

和殤安懿﹐順用閹宦。衝質不祿﹐無庸多責。

時有數賢﹐俱擅美名。南陽朱季﹐毛義鄭均。

楊震淸節﹐黃憲量深。虞詡增竈﹐張綱埋輪。

桓帝不君﹐李杜下獄。

梁冀𨿽殄﹐五侯肆毒。賢人忠憤﹐卒成黨錮。

潁川四長﹐荀氏八龍。範滂攬轡﹐李膺髙風。

崔寔政論﹐劉寵一錢。陳蕃下榻﹐劉寬蒲鞭。

黨人議起﹐獄系名賢。宦寺擅權﹐流毒縉紳。

忠臣義士﹐駢首就戮。

乃召外兵﹐以定王國。虺蜴𨿽除﹐虎狼入室。

獻生不辰﹐乾綱替陵。黃巾四起﹐宇內靡寧。

董卓旣誅﹐曹瞞肆凶。

上弒母后﹐九錫自專。曹丕嗣位﹐遂移漢祚。

時維玄徳﹐中山苗裔。起兵討賊﹐關張結義。

三顧孔明﹐克取蜀地。

亦有孫權﹐繼兄開業。瑜昭同輔﹐東吳稱傑。

三分天下﹐鼎足而立。承漢正統﹐必歸昭烈。

後帝昏弱﹐初任孔明。姜維嗣之﹐中原九戰。

寵用黃皓﹐遂致淪陷。

晉之世祖﹐爲司馬炎。篡魏滅蜀﹐君臨百官。

始尙仁儉﹐志怠平吳。雜戎內居﹐卒召五胡。

迨至惠帝﹐賈後牝晨。禍起宗室﹐八王樹兵。

李雄繼起﹐張方劫君。越還帝駕﹐中毒而崩。

厥弟懷帝﹐天資亦明。時違勢逆﹐行酒狄庭。

湣帝嗣立﹐出降劉曜。逖侃諸賢﹐亦罔克效。

元起江左﹐鮮志中興。王惇謀逆﹐未能討平。

明帝繼之﹐躬殄不釁。

成帝嗣立﹐逆謀蘇峻。向非溫嶠﹐何以存晉。

康帝二載﹐穆帝幼齡。

哀皇帝奕﹐簡文孝武。桓溫跋扈﹐安石輔政。

苻堅入寇﹐玄石殄寇。至於安恭﹐遂失神州。

劉裕篡晉﹐爲宋髙祖。淸儉寡欲﹐嚴正有度。

義符見廢﹐傳位於文。乃殺道濟﹐壞其長城。

孝武起兵﹐誅劭而立。子業狂暴﹐壽寂弒之。

明帝在位﹐殘殺無厭。蒼梧遇刺﹐順帝稱禪。

篡宋爲齊﹐蕭氏道成。

武帝旣歿﹐昭業昭文。俱未善終﹐明帝嗣興。

東昏追廢﹐亡於寶融。

梁祖蕭衍﹐同泰捨身。逼於侯景﹐餓死臺城。

簡文被弒﹐繹帝江陵。傳至敬帝﹐遂禪於陳。

霸先創國﹐兄子嗣位。末帝叔寶﹐淫虐肆非。

周將楊堅﹐目如曙星。始篡周位﹐後復滅陳。

爲隋文帝﹐明察臨民。

楊廣弒逆﹐淫酗色荒。狩於揚州﹐身殞國亡。

帝侑帝侗﹐虛名空存。李淵篡位﹐隋祚遂傾。

唐祖舉兵﹐始自晉地。六年之中﹐海內咸義。

世民承位﹐廟號太宗。除亂致治﹐功徳兼隆。

開館延才﹐羣賢協恭。房杜善斷﹐馬周切理。

王珪確論﹐魏徵剛直。

徳參陳謨﹐玄素回天。惜多慚徳﹐禮樂未嫻。

髙宗蒞治﹐溺愛衽席。卒致妖後﹐斬喪唐室。

中宗久出﹐得志淫荒。武氏則天﹐以周易唐。

梁公精忠﹐徐杜平恕。柬之五王﹐卒返唐緒。

睿開玄宗﹐勵精求治。姚崇宋璟﹐張說九齡。

懷愼坐鎭﹐韓休守正。幾致太平﹐允稱熾盛。

天寶以後﹐宵人秉權。林甫腹劍﹐吉网羅鉗。

艷妃亂政﹐失國奔竄。

皇子肅宗﹐靈武收兵。子儀光弼﹐克復二京。

惜無遠謀﹐專任輔國。朝恩觀軍﹐節度擅立。

代宗平亂﹐能誅三宦。將任番戎﹐藩鎭爲患。

吐蕃入寇﹐中原咸憂。郭公免冑﹐回紇方休。

徳宗初政﹐聞風仰慕。後用盧杞﹐姦邪流禍。

順宗喑疾﹐傳子開泰。憲宗英武﹐克平淮蔡。

李絳裴度﹐吉甫黃裳。唐之威令﹐幾於復張。

穆宗蒙業﹐牛李相傾。河朔再失﹐不可復興。

敬宗初立﹐優納賢臣。繼比羣小﹐弒於克明。

文宗嗣位﹐優柔少斷。宦官專政﹐甘露生變。

武宗敏達﹐委任智勇。克取太原﹐惜年不永。

宣宗明察﹐稱小太宗。懿宗驕奢﹐僖宗幼沖。

委任令孜﹐盜起莫支。克用殉國﹐黃巢乃夷。

至於昭宗﹐崔胤召兵。宦官𨿽戮﹐卒弒於溫。

末帝昭宣﹐天命去唐。冊寶用奉﹐竟禪於梁。

朱溫七年﹐爲子所弒。女貞滅圭﹐姻黨依勢。

唐兵伐之﹐女貞自戮。

後唐莊宗﹐英武特出。擊燕滅梁﹐父命不辱。

明宗皇帝﹐克用養子。每夕祝天﹐願生聖主。

閔帝寬柔﹐廢於潞王。從珂未幾﹐焚死唐亡。

晉祖敬瑭﹐借兵契丹。重貴旣執﹐國遂屬漢。

後漢知遠﹐傳子承祐。嬖悻擅權﹐天命不佑。

周主郭威﹐將士推立。

世宗柴榮﹐五代賢君。恭帝嗣位﹐周統用訖。

宋祖匡胤﹐英明仁斷。陳橋推戴﹐削平僭亂。

崇儒愛民﹐文武輔治。溫叟淸介﹐趙普剛毅。

曹彬治兵﹐竇儀端愼。

太宗光義﹐恭儉恕仁。受兄顧命﹐可云守成。

弟侄不祿﹐斧聲生議。

齊賢禦戎﹐楊業無敵。雅量蒙正﹐竭誠田錫。

繼倫奇功﹐呂端輔嗣。

眞宗寬仁﹐有帝王量。信惑異端﹐天書屢降。

幸澶退遼﹐賴準謀定。

仁宗初年﹐西鄙驛騷。慶曆以後﹐君子滿朝。

韓範富歐﹐呂誨杜衍。

趙抃唐介﹐彥博司馬。升遐之日﹐四海思慕。

英宗嗣位﹐太后聽治。兩宮不和﹐韓歐調護。

神宗卽位﹐勵精求治。賢臣純仁﹐範鎭蘇軾。

熙寧元丰﹐安石惠卿。新法亂政﹐西北用兵。

哲宗嗣位﹐髙後垂簾。罷停新法﹐任用忠賢。

司馬輔相﹐敵國戒邊。

及太后崩﹐追貶正人。內變外戎﹐禍亂紛紛。

徽宗卽位﹐窮極奢侈。天變民怨﹐賊寇蜂起。

信任姦邪﹐忠良屏棄。開邊生釁﹐金兵長驅。

禪位太子﹐自稱道君。卒爲金擄﹐殂五國城。

欽宗昏懦﹐亦爲金擄。紹興之末﹐殂於沙漠。

髙宗南渡﹐姦檜議和。𨿽有李綱﹐及鼎浚佐。

厥時大將﹐張韓劉嶽。不能恢復﹐偏安以歿。

孝宗能養﹐思復大業。敵國鮮釁﹐和好僅得。

光宗受禪﹐遭後悍婦。是時中外﹐洶洶無措。

亟立其子﹐逆於上皇。及父告崩﹐不能成喪。

寧宗不明﹐制於權臣。侂冑彌遠﹐先後蒙君。

理宗之朝﹐賢姦莫辧。時元滅金﹐威震海畔。

度宗卽位﹐似道專國。喪師失地﹐殆無虛日。

恭帝嗣位﹐主少國危。兵入臨案﹐執帝以歸。

至於端宗﹐碙洲告崩。末帝名昺﹐赴海而終。

秀夫世傑﹐忘身殉國。有文天祥﹐忠孝激烈。

宋自太祖﹐迄於帝昺。通記歷年﹐三百雲水。

惟元世祖﹐仁明英武。克成大勛﹐混一區宇。

文臣許姚﹐武則伯董。幅員之廣﹐古未之有。

成宗繼之﹐善於守成。武宗更變﹐賜爵太盛。

仁宗圖治﹐黎民愛育。英宗篤孝﹐用法無私。

見弒行幄﹐姦黨畏之。

泰定稱帝﹐疊見災異。明宗暴卒﹐在位未幾。

文宗襲位﹐猶能重儒。加封孔廟﹐列祀仲舒。

寧宗早殤﹐順帝怠荒。天眷有徳﹐惟明太祖。

禮聘羣賢﹐用開治府。徐達遇春﹐刊定九土。

定鼎金陵﹐傳位太孫。皇孫建文﹐失之柔仁。

成祖永樂﹐龍飛幽燕。師名靖難﹐遷都北京。

仁宗昭皇﹐監國被讒。曁登大位﹐克任賢良。

宣廟英武﹐歷年十祀。三楊秉政﹐海內稱治。

英宗正統﹐輕舉喪師。景泰繼立﹐中國有主。

於謙殫忠﹐北駕克還。

潛處南內﹐七年復辟。徐石冒功﹐李嶽襄治。

憲宗成化﹐任閹媚佛。林俊直諫﹐王恕忠斥。

孝宗弘治﹐黜姦進賢。謝遷劉健﹐大夏戴珊。

武宗正徳﹐宦瑾專橫。寧藩肆逆﹐守仁克定。

世宗肅皇﹐龍飛藩邸。定禮崇聖﹐作箴主敬。

晚戮諫臣﹐惑於邪佞。

穆宗隆慶﹐在位未永。神宗萬曆﹐四十八紀。

始任居正﹐海瑞淸直。末年深拱﹐政事有失。

光宗泰昌﹐號稱仁賢。在位一月﹐龍馭上仙。

熹宗天啟﹐魏宦擅權。誅戮忠良﹐邦國用殄。

莊烈崇禎﹐克誅逆閹。流寇肆虐﹐臣工匪比。

遂致沈沒﹐悲哉隕涕。

弘光南渡﹐僭位金陵。去賢用佞﹐一載出奔。

大淸奮起﹐薄海一統。

辛亥革命﹐帝制告終。

