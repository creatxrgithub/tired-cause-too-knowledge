鄕塾正誤幼學篇

﹝淸﹞李江撰

○幼學

一不敬蒙師。此誤也﹐吾鄕之俗﹐往往於師之課舉業者﹐謂之教大書先生﹐於師之課童子者﹐謂之教小書先生﹐而禮貌之輕重因之。不知先生豈有大小之分﹖況子弟幼小之年志向未定﹐可善可惡﹐如艸木初生﹐可直可曲。培植後來根基﹐全在此時。世稱讀書之家其子弟成就多異人﹐且成就甚早者﹐無他﹐從幼得其教也。人觀於蒙師所系之重﹐爲蒙師之不易宜﹐何如敬之乎。

一子弟魯鈍便不加意培養。此誤也﹐天與人的道理彼此皆同﹐故人非下愚﹐無不可造之材﹐但功深者得其深﹐功淺者得其淺耳。今見其資質魯鈍﹐正宜因其性之所近﹐設法教導﹐則下等者可變爲中等﹐中等者亦不至流爲下等。若聽其廢棄﹐何貴有賢父師乎﹗今人亦知此意﹐而教之多未得其道﹐此與不教者相去幾何﹗人甚勿徒責子弟。

一子弟入塾﹐能上進者所望僅在進學﹑中舉﹑會進士﹐不能上進者所望僅在識字。此誤也﹐讀書原爲明白道理﹐明白道理原爲辦日用倫常之事。三代盛時﹐不但士子知學﹐卽農夫商賈無人不聽講論﹐無人不知道理﹐所以風俗醇厚。今則似讀書全爲求名求利用者﹐此念在初入學時卽差﹐直差到老。何怪今之讀書者無論愚敏﹐多半無實行可觀乎。

一年年更換先生。此誤也﹐師非久於其任必難見功﹐況今之爲師者教法各異﹐後之師往往不求其是﹐徒求異於前師﹐以爲見長之地﹐前後互換﹐徒滋紛擾。師旣視爲傳捨﹐我徒送故迎新﹐欲子弟從容造就難矣。卽彼此教法皆同﹐而一送一迎之間﹐已須多棄時日。少知愛惜子弟者﹐未嘗不悉此病。而不能不年年更換者其故有二﹕一在不謹之於始﹐當其延聘之初﹐未能細心體訪﹐及至教導無狀﹐勢不得不勤更換﹔一則我之待先生者不足以畱先生﹐或館谷太廉﹐或敬禮不至﹐彼先生豈肯枉己以徇我哉。凡此﹐皆我之道未盡﹐人能察於二者之間則了然矣。

一不習禮儀。此誤也﹐欲令弟子遵守書理﹐必先自習禮儀。始鄕村子弟未入塾時﹐喧亂鄙野﹐無規矩可觀。一入塾﹐則心志收斂﹐身體頓有檢束意。此理甚顯﹐若更得其教之之道﹐不且更進乎。今粗揭數則﹐以與同志者共守。始入學﹐先師位前﹑師前行跪拜禮畢﹐次同學友相對行禮如儀﹔每日早起﹐先師位前三揖﹐師前一揖﹐日暮亦如之﹔朔望至先師位前﹑師前行禮﹐如始入學﹐次同學友以齒序東西對立﹐各三揖﹔尋常出館﹐或有故他出﹐皆一揖﹐揖畢拱立師側﹐命出﹐然後出﹐歸亦如之﹔師他出經時歸﹐必起立離坐﹐經宿必就揖﹐尋常出入則否﹔每臘月散館﹐俱行跪拜禮﹐如始入學﹔會坐﹑會立﹑會出﹑會入﹐必以齒揖﹐必屈身低首﹔至立要直﹑坐要正﹑行要穩﹑視要平﹑聽要專﹑語言要寡要詳緩。皆養徳之方﹐在爲師者隨時規正﹐參以朱子《童蒙須知》﹑屠提學《童子禮》﹐自無大過。其餘居家居鄕雜細禮儀﹐皆隨時講解﹐而其要在爲父兄師長者能以身先之﹐則爲弟子者自不令而從。

一不讀《弟子規》《廣三字經》《小學》。此誤也﹐《弟子規》《小學》﹐此兩種書皆是作人之基﹐且淺近易曉﹐讀過卽可照辦﹐而《廣三字經》所收極爲醇備。今俗只讀《三字經》《百家經》《名賢集》《幼學須知》等書﹐不知《三字經》不醇不備﹐《百家姓》止於識字﹐《千字文》語澀而意晦﹐《名賢集》失之鄙俚﹐《幼學須知》失之駁雜﹐誠能以讀彼者讀此﹐工夫則同﹐受益則大。今後子弟不能久讀書者﹐只令專力在此三種書與《四書》上用功﹐不必貪讀《易》《書》《詩》《禮》﹐有工夫則多溫多講﹐但能於此四種書多講三兩徧﹐遠勝於多讀一兩部不求解之經書也。又俗於讀《四書》朱注﹐往往於全節中勾去一二句﹐並某氏曰皆不讀﹐此誠可怪﹐同志宜反此獘。

一讀書貪多﹐且不多誦徧數。此誤也﹐弟子有十行﹐聰明者﹐只宜授五行﹐使其綽有餘功﹐自不畏難色阻﹐但使日無曠廢。經書𨿽多﹐數年可盡。又書須逐段分讀﹐小段看讀百徧﹐背讀百徧﹐然後合讀二三十徧。工夫似迂﹐實則可以終身精熟。程氏《分年日程》之法最爲切要﹐願取觀之。而課讀之法之備莫善於《養正遺規》﹐主人﹑先生皆當各有一編者也。

一熟書不按一本溫習。此誤也﹐書忌紛雜﹐若每日每本拆讀數篇﹐搭湊溫習﹐枝枝節節﹐聯貫實難。必須就一書之生熟﹐定篇數之多寡﹐畢此然後及彼。書少者數日卽可一周﹐書多者不過一月﹐亦可一周﹐自不致遺忘矣。

一不隨讀隨講﹐卽講亦不拍到弟子身上說。此誤也﹐俗於讀經書時始講書﹐謂之開講。不知彼凡讀至《四書》卽已者﹐豈非徒費此一番功夫﹐終身不知書是何物﹑讀書是爲何事乎﹗卽謂童稚無知﹐亦宜隨將所讀之書粗說大義﹐懂得一句﹐勝似多讀十行。且講至某處﹐卽問曰「爾能照辦否﹖」卽非其目下之所能﹐亦宜告以將來全要照此去行﹐所以今日才讀才講。則其明理作事之根﹐已基於此矣。又講書時間﹐或引而不發﹐設端問難﹐一則防其聽講心馳﹐一則驗其見解所至﹐就其所答﹐迎機啟發﹐此法得力尢多。

一每日不就所讀之書考察其言動。此誤也﹐每日弟子淸晨入學﹐卽宜照弟子所讀《弟子規》《小學約略》﹐問以昨日在家在外所行照此有錯誤否﹖照此能實辦否﹖弟子以次實對﹐先生隨加誨諭。又每日將事之有關於孝﹑弟﹑忠﹑信﹑禮﹑義﹑廉﹑恥者﹐不拘今古﹐作俗話講說﹐令其牢記﹐有暇則令試說。如此﹐則每日不過破一二刻工夫﹐而彼已漸知實行矣。

一字畫不講。此誤也﹐字𨿽末事﹐然爲六藝之一﹐自不得苟且。初學寫字﹐卽宜辧明俗寫字﹐使之一從正寫﹐此亦養正之一術。至認字背寫書﹐吾鄕率能行之。但於其違誤時﹐莫如罰令習禮或背誦書數徧﹐勝似罰跪受責也。書必求其印極淸眞者﹐𨿽少費﹐受益多矣。又有一寫生書法﹐其法須童子已能離格寫字時﹐每日減寫仿一半﹐寫所應讀生書一百字﹐上下寫之。第一日照本﹐卽令其成誦﹐次日則離本﹐或三日一換五日一換﹐夾熟書中溫之﹐積久﹐獲益不少。此亦本大字旁夾小字之法﹐有志者可酌行之。

一不拆開筆畫判字。此誤也﹐一字之工﹐全在上下左右搭配得法。若爲童蒙判字﹐只就字之全體囫圇圈點批抹﹐彼焉知其優劣在某筆乎﹖須將筆畫拆開細判﹐彼自有所遵循。爲師者又宜於童蒙習字時﹐勤就案頭看寫﹐隨時指點握筆運腕﹐卽告以心正則筆正之理﹐則彼亦知習字亦學也。至於鄕間多不工書﹐須購印出仿格用之﹐十日一易﹐用忌模糊。迨稍知用筆﹐卽截其字格﹐另紙分粘以爲空格﹐卽俗所謂跳影也。上下相比﹐臨摹更易。

一立冬散館。此誤也﹐子弟讀書﹐一年之中本不可無故荒廢一日。俗於歲暮正初﹐例不讀書。不知天下豈有一定不讀書之時乎﹗然此獘已深﹐一時難矯。惟爲師者中秋如不預定明年之館﹐則立冬必卽散館。使此後子弟數月荒廢﹐則尢俗例之誤人者也。且使以前逢節歸家之日過多﹐或更有事回裏﹐則此一年十二月之中﹐不過讀七八个月之書。而此七八个月之中﹐除去初入學時先溫舊書﹑臨散學時先期惰廢外﹐不過有四五个月工夫可以眞正讀書。而此四五个月之中﹐或遇子弟患病﹐或遇主人有事﹐又去若干曠廢之日。此子弟讀書所以易於退廢﹐而難於長進也。今願同志力挽此習﹐入學定在正月二十日以前﹐至於散學﹐無論次年已否定館﹐定以臘月二十日爲斷。中間歸家﹐淸明約以三四日﹐端陽﹑中秋各約以十日。如另有要事歸家﹐則卽酌減端陽﹑中秋回裏之期。爲主人者亦槪不得於冬間另行延師﹐卽已預辭先生﹐先生欲援俗例早歸﹐主人不妨酌增冬書之費﹐畱其課至年盡﹐或更爲畱心薦館﹐則先生亦豈肯汲汲辭歸乎。總之﹐爲主人者專爲子弟起見﹐爲思所以善處先生﹔爲先生者專爲子弟起見﹐則主人必不至捨此他求﹐卽先生亦不必年年擇主而處也。

一偏於嚴偏於寬。此誤也﹐過嚴則弟子身心拘迫﹐血脈不能疏暢﹐因而作疾者有之矣﹔過寬則放縱驕惰﹐難完功課。必外寬而內嚴﹐或外嚴而內寬﹐而又必視我與弟子之性情如何。我親愛不力行﹐不學文﹐反復警戒。嗣後遇學徒行事有合於孝弟等項者﹐則指其合於書中某句﹐而對眾稱之。如有所犯﹐則指其不合於書中某句﹐而對眾責之。如此﹐則講一章書卽受一章書之益﹐卽知卽行﹐始基於此。

