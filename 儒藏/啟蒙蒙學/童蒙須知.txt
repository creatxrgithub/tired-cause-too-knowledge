《童蒙須知》宋朱熹

衣服冠履第一

大抵爲人﹐先要身體端正。自冠巾﹑衣服﹑鞋襪皆須收拾愛護﹐常令潔淨整齊。我先人常訓子弟云「男子有三緊﹐謂頭緊﹑腰緊﹑腳緊」。頭謂頭巾﹐未冠者總髻﹔腰謂以條或帶束腰﹔腳謂鞋襪。此三者要緊束﹐不可寬慢﹐寬慢則身體放肆﹐不端嚴﹐爲人所輕賤矣。

凡著衣服﹐必先提整衿領﹐結兩衽。紐帶不可令有缺落。飲食照管﹐勿令污壞。行路看顧﹐勿令泥漬。

凡脫衣服﹐必齊整摺疊箱篋中﹐勿散亂頓放﹐則不爲塵埃雜穢所污﹐仍易於尋取﹐不致散失。著衣旣久﹐則不免垢膩﹐須要勤勤洗浣﹐破綻則補綴之﹐盡補綴無害﹐只要完潔。

凡盥面﹐必以巾帨遮護衣領﹐捲束兩袖﹐勿令有所濕。

凡就勞役﹐必去上籠衣服﹐只著短便﹐愛護勿使損污。

凡日中所著衣服﹐夜臥必更﹐則不藏蚤虱﹐不卽敝壞。苟能如此﹐則不但威儀可法﹐又可不費衣服。晏子一狐裘三十年﹐𨿽意在以儉化俗﹐亦其愛惜有道也。此最飭身之要﹐毋忽。

語言步趨第二

凡爲人子弟﹐須是常低聲下气﹐語言詳緩﹐不可髙言喧哄﹐浮言戲笑。父兄長上有所教督﹐但當低首聽受﹐不可妄大議論。長上檢責﹐或有過誤﹐不可便自分解﹐姑且隱默﹐久卻徐徐細意條陳﹐云此事恐是如此﹐向者當是偶爾遺忘﹔或曰當是偶然思省未至。若爾﹐則無傷忤﹐事理自明。至於朋友分上﹐亦當如此。

凡聞人所爲不善﹐下至婢僕違過﹐宜且包藏﹐不應便爾聲言﹐當相告語﹐使其知攺。

凡行步趨蹌﹐須是端正﹐不可疾走跳躑。若父母﹑長上有所喚召﹐卻當疾走而前﹐不可舒緩。

灑掃涓潔第三

凡爲人子弟﹐當灑掃居處之地﹐拂試几案﹐常令潔淨。文字筆硯﹐百凡器用﹐皆當嚴肅整齊﹐頓放有常處﹐取用旣畢﹐復置原所。父兄長上坐起處﹐文字紙札之屬或有散亂﹐當加意整齊﹐不可輒自取用。凡借人文字﹐皆置簿鈔錄主名﹐及時取還。窗壁几案文字間﹐不可書字﹐前輩云﹕壞筆污墨﹐瘝子弟職。書幾書硯﹐自黥其面﹐此爲最不雅潔﹐切直深戒。

讀書寫字第四

凡讀書﹐須整頓几案﹐令潔淨端正﹐將書冊整齊頓放﹐正身體﹐對書冊﹐詳緩看字﹐子細分明。讀之﹐須要讀得字字響亮﹐不可誤一字﹐不可少一字﹐不可多一字﹐不可倒一字﹐不可牽彊暗記﹐只是要多誦徧數﹐自然上口﹐久遠不忘。古人云﹕讀書千徧﹐其義自見。謂熟讀﹐則不待解說﹐自曉其義也。予嘗謂讀書用三到﹕謂心到﹑眼到﹑口到。心不在此﹐則眼不看子細﹐心眼旣不專一﹐卻自漫浪誦讀﹐決不能記﹐記亦不能久也。三到之法﹐心到最急﹐心旣到矣﹐眼口豈不到乎﹖

凡書冊﹐須要愛護﹐不可損污皺摺。濟陽江祿讀書未竟﹐𨿽有急速﹐必待捲束整齊﹐然後起﹐此最爲可法。

凡寫文字﹐須髙執墨錠﹐端正研磨﹐勿使墨汁污手﹔髙執筆﹐雙鉤端楷書字﹐不得令手揩著毫。

凡寫字﹐未問寫得工拙如何﹐且要一筆一畫﹐嚴正分明﹐不可潦艸。

凡寫文字﹐須要子細看本﹐不可差訛。

雜細事宜第五

凡子弟須要早起晏眠。

凡喧哄爭鬥之處﹐不可近﹐無益之事不可爲﹝謂賭博﹑籠養﹑打球﹑踢毯﹑放風禽等等﹞。

凡飲食﹐有則食之﹐無則不可思索﹐但粥飯充饑不可缺。

凡向火﹐迫切火旁﹐不惟舉止不佳﹐且防焚爇衣服。

凡相揖﹐必折腰。

凡對父母長上朋友﹐必稱名。

凡稱呼長上﹐不可以字﹐必云某丈。如弟行者﹐則云某姓﹑某丈。按釋名﹐弟訓第﹐謂相次第也。某姓某丈者﹐如雲張三丈﹑李四丈。

凡出外及歸﹐必於長上前作揖﹐𨿽暫出亦然。凡飲食於長上之前﹐必輕嚼緩咽﹐不可聞飲食之聲。

凡飲食之物﹐勿爭較多少美惡。

凡侍長上之側﹐必正立拱手﹐有所問﹐則必誠實對﹐言不可忘。

凡開門揭簾﹐須徐徐輕手﹐不可令震驚聲響。

凡眾坐﹐必斂身﹐勿廣占坐席。

凡侍長上出行﹐必居路之右。住必居左。

凡飲酒﹐不可令至醉。

凡入廁﹐必卻外衣﹐下必盥手。

凡夜行﹐必以燈燭﹐無燭則止。

凡待婢僕﹐必端嚴﹐勿得與之戲笑。執器皿﹐必端嚴﹐惟恐有失。

凡危險﹐不可近。

凡道路遇長者﹐必正立拱手﹐疾趨而揖。

凡夜臥﹐必用枕﹐勿以寢衣覆首。

凡飲食﹐舉匙必置箸﹐舉箸必置匙。食已﹐則置匙箸於案。

雜細事宜﹐品目甚多﹐姑舉其略﹐然大槪具矣。凡此五篇﹐若能遵守不違﹐自不失爲謹願之士。必又能讀聖賢之書﹐恢大此心﹐進徳修業﹐入於大賢君子之域﹐無不可者。汝曹宜勉之。

