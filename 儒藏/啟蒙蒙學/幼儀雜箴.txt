

幼儀雜箴

﹝明﹞方孝孺撰

道之於事﹐無乎不在。古之人自少至長﹐於其所在﹐皆致謹焉﹐而不敢忽﹐故行跪﹑揖拜﹑飲食﹑言動有其則﹐喜怒﹑好惡﹑憂樂﹑取予有其度。或銘於盤盂﹐或書於紳笏﹐所以養其心志﹐約其行體者﹐至詳密矣。其進於道也﹐豈不易哉﹗後世教無其法﹐學失其本﹐學者汩於名勢之慕﹑利祿之誘﹐內無所養﹐外無所約﹐而人之成徳者難矣。予病乎此也﹐蓋久欲自其近而易行者﹐學焉而未能﹐因列所當勉之目爲箴﹐揭於左右﹐以攻己闕。由乎近而至乎遠﹐蓋始諸此﹐非謂足以盡乎自修之事也。方孝孺序。

○坐

維坐容﹐背欲直﹐貌端莊﹐手拱臆。仰爲驕﹐俯爲戚。毋箕以踞﹐欹以側。堅靜若山乃恆徳。

○立

足之比也如植﹐手之恭也如翼。其中也敬﹐而外也直。不爲物遷﹐進退可式。將有立乎聖賢之域。

○行

步履欲重﹐容止欲舒﹐周旋遲速﹐與仁義俱。行不畔乎仁義﹐是爲恆途。

○寢

形倦於晝﹐夜以息之。寧心定气﹐勿妄有思。偃勿如伏﹐仰勿如屍。安養厥徳﹐萬化之基。

○揖

張拱而前﹐肅以紓敬。上手宜徐﹐視瞻必定。勿遊以傲﹐勿佻以輕。遠恥辱於人﹐動必以正。

○拜

古拜有九﹐今存其一。數之多寡﹐尊卑以秩。宜多而寡﹐倨以取禍﹔宜寡而多﹐爲諂爲阿。以禮制事﹐不爽其宜。

○食

珍腴之慚﹐不若藜藿之甘﹔萬鐘之尸居﹐不若釜庾之有爲。苟無待於富貴﹐夫孰得而貧賤之﹖噫﹗

○飲

酒之爲患﹐俾謹者荒﹐俾莊者狂﹐俾貴者賤﹐而存者亡。有家有國﹐尙愼其防。

○言

發乎口﹐爲臧爲否﹔加乎人﹐爲喜爲嗔﹗用乎世﹐爲成爲敗﹐傳乎書﹐爲賢爲愚。嗚呼﹐其發也可不愼乎﹗

○動

吾形也人﹐吾性也天。不天之祗﹐而人之隨﹐徇人而忘反﹐不棄其天﹐而淪於禽獸也幾希。

○笑

中之喜笑勿啟齒。見其異﹐勿侮以戲。內旣病乎徳﹐外爲禍階。抵掌絕纓﹐匪優則俳。

○喜

得乎道而喜﹐其喜曷已﹖得乎欲而喜﹐悲可立俟。惟道之務﹐惟欲之去。顏孟之樂﹐反身則至。

○怒

世人於怒﹐傷暴與遽﹐切齒攘袂﹐不審厥慮。聖賢不然﹐以道爲度﹐揆道酬物﹐己則無與。暴遽是懲﹐聖賢是師﹐顏之好學﹐自此而推。

○憂

惰學與徳﹐汝日戚戚。憂爲有益﹐名位不光。惟日憂傷﹐汝志則荒。棄其所當憂﹐而憂其所不必憂﹐世之人皆然﹐汝孰憂哉﹖勉於自修。

○好

物有可好﹐汝勿好之﹔徳有可好﹐汝則效之。賤物而貴徳﹐孰謂道遠﹐將允蹈之。

○惡

見人不善﹐莫不知惡﹔己有不善﹐安之不顧。人之惡惡﹐心與汝同﹔汝惡不攺﹐人寧汝容﹖惡己所可惡﹐徳乃自新﹔己無不善﹐斯能惡人。

○取

非吾義﹐錙銖勿視﹔義之得﹐千駟無愧。物有多寡﹐義無不存﹐畏非義如毒螫﹐養气之門。

○與

有以處己﹐有以處人﹐彼受爲義﹐吾施爲仁。義之不圖﹐陷人爲利﹔私惠𨿽勞﹐非仁者事。當其可與﹐萬金與之﹔義所不宜﹐毫髮拒之。

○誦

誦其言﹐思其義﹔存諸心﹐見乎事。以敬畜徳﹐以靜養志。日化歲加﹐山立川駛。聖徳卓然﹐焉敢不至﹖

○書

徳有餘者﹐其藝必精。藝本於徳﹐無爲而名。惟藝之務﹐徳則不至﹐苟極其精﹐世之不貴。汝書不美﹐自視不善﹔徳不若人﹐乃不知憂。先乎其大﹐後乎其細﹐大或可傳﹐人不汝棄。

