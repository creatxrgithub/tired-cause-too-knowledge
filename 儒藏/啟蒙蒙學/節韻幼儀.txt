節韻幼儀淸汪志伊

●目錄

檢束身心之儀

睡眠

入事父兄出事師長通行之儀

學堂肄業之儀

●檢束身心之儀

○學幼儀

名教有禮門﹐必從幼儀入。嬉戲童子性﹐易放而難束。束之莫如儀﹐惟勤學且習。學習苟不周﹐無所措手足。知能本天良﹐愛敬終恐失。今采儀爲詩﹐規矩入聲律。歌來見聞資﹐行則威儀肅。

○盥漱

晨早起﹐勿遽出。面先盥﹐衣防濕。以巾護領﹐兩袖捲束。漱口刷牙﹐气淸且淑。

○衣冠

自幼正衣冠﹐飭身以克家。遵時制﹐戒奇邪﹐崇雅朴﹐黜奢華。束帶勿寬慢﹐整冠勿偏斜。鞋襪亦檢束﹐三緊儀彌嘉。飲食防油污﹐行路防泥漬。垢則洗﹐毋畱膩﹔破則補﹐毋輕棄。脫勿散亂﹐折疊於笥。著短衣﹐便作事。去上衣﹐方入廁。燕居及盛暑﹐勿萌裸袒意。

○叉手

八指排成對﹐左四指﹐緊貼右手背。右大指﹐連壓二掌側。左大指﹐緊壓右前節。

○揖

開其足﹐則穩立。直其膝﹐則貞一。必折腰﹐敬乃昭。兩手圓拱下﹐自然覺端雅。揖尊長﹐先舉手﹐上齊眉﹐下過膝。隨起勿久﹐收合當胸前。徐徐垂兩肘﹐舉手當心下﹐是揖平交親友。

○拜

拜法宜習熟﹐一揖卽俯伏。兩手齊按地﹐先跪右足次左足。頓首須至地﹐隨起毋急促。先起左足﹐左手隨按膝﹔次起右足﹐續拜仍先揖。尊長四拜宜恭﹐平交兩拜毋瀆。或有所答謝﹐再拜不嫌復。

○跪

低頭拱手﹐穩下雙膝。毋蹲踞﹐腰竦直。致恭敬﹐背稍屈。此問獻之常禮﹐卑幼應卑牧。或見怒色勿待呵﹐先跪尊前聽戒飭。

○立

正身拱手﹐雙足齊跟。必順方位﹐毋背所尊。身𨿽困倦﹐勿靠幾座墻門。

○坐

屹然端坐﹐齊足斂手。毋交股﹐毋駕肘。毋靠背﹐毋搖首﹐並坐勿橫肱﹐惟恐礙左右。

○行

目先看路﹐緩步徐行。登髙提衣﹐以防跌傾。掉臂近乎傲﹐跳足失之輕。左搖右擺﹐心不安貞。貞則不然﹐行必靜專。或當疾趨﹐手足彌虔。

○言

童子守口﹐勿輕出言。言必明亮﹐聲勿髙喧。言事勿欺誑﹐答問毋多煩。鄙俚戲謔﹐均爲無根。詈訾譏諷﹐忽吐忽吞﹔最壞心術﹐忌憚奚存﹖或有議人過﹐但聽勿論。須知此口﹐爲禍之門。

○視聽

耳目心專一﹐視聽始聰明。看書專於書﹐勿分視它形﹔承教一於教﹐勿雜聽異聲。凡事思如此﹐無事神須寧。人有私書目毋側﹐人或私語耳勿傾。淫聲邪色﹐更勿視聽。

○容貌

少莫弄聰明﹐气象要理會。毋倨傲﹐毋粗厲。毋輕喜易怒﹐毋苟笑妄議。毋滿而驕﹐毋諂而媚。所以肅容貌﹐亦以養徳器。

○飲食

貪心不可縱﹐首嚴在飲食。斂身離案﹐毋令太逼。奉箸從容﹐舉碗固執。毋撥肴蔬﹐毋反殘肉。毋揚熱飯﹐毋撒顆粒。輕嚼勿使有聲﹐緩咽勿使气逆。毋以物刺齒﹐毋投與狗骨。安放碗箸﹐須防墜失。非奉尊命﹐旨酒勿喫。若逢佳節﹐三爵爲率。醉飽最傷神﹐節制以養徳。

●睡眠

早起晏眠﹐當晝毋寢。夜間事畢﹐方敢就枕。勿伏勿屍﹐勿言勿哂。收斂手足﹐毋覆首準。妄念邪思﹐斬截淨盡。心定神安﹐夜气淸靜。

●入事父兄出事師長通行之儀

○灑掃

置水木盤﹐捲袖及肘。先灑後掃﹐以奧爲首。堂寬播灑﹐室隘掬手。取帚箕上﹐倚箕戶右。一手掃塵﹐一袖遮帚。徐步卻行﹐聚塵戶口。均遠尊所﹐不使蒙垢。斂塵於箕﹐出棄荒藪。拂試几案﹐明淨窗牖。

○應對

尊長呼速應﹐不得滯步武。手執業則投﹐食在口則吐。疾趨而前﹐致敬快睹。察言觀色﹐有問緩對。俟其辭畢﹐實言毋僞。若問不及﹐毋讒言議。凡有督責﹐切勿憒憒。內省深思﹐低首聽誨。或檢責有誤﹐且勿置喙。徐徐婉陳﹐不忤尊意。長者有命﹐乃復原位。

○進退

凡見尊長﹐莫任己意。命進乃進﹐命退乃退。進則鞠躬疾趨﹐前詣尊位。揖侍毋近逼﹐須離三四尺。退亦趨﹐步勿響﹐從旁路﹐毋背長。進見之時﹐若有同黨﹐以齒爲序﹐魚貫而上。退亦如前﹐毋先獨往。

○溫凊

夏侍父母﹐揮扇其旁。以淸炎暑﹐逐蠅遠翔。蚊尢可惡﹐勤驅無傷。維枕維簟﹐均要淸涼。冬則察衣厚薄﹐鑪火多寡。時請增益﹐愼毋苟且。掩戶補窗﹐勿使風寒侵也。

○定省

十歲以上﹐淸晨先起﹐榻前問安﹐安則退矣。如親已起﹐先揖後問。微窺忻戚﹐再請明訓。易戚爲忻﹐婉言默運。昏時將寢﹐拂席整衾。如親已寢﹐下帳閉戶。毋觸響音。父母具慶﹐喜懼交深。若父鰥母寡﹐倍當盡心。或疾痛﹐則輕敲﹔或屙癢﹐則爬搔﹔或飲藥﹐則手調。

○出入

家庭學堂﹐或出或入。親師之前﹐均當肅揖。出必言明﹐入則繞膝。嘔逆聲﹑食飽聲﹐直平其气於將萌。毋咳嗽﹐毋噴嚏﹔毋口唾﹐毋鼻涕﹔毋依物﹐毋斜睇。和气悅色﹐充滿親側。奉親事畢﹐然後食息。事師如事親﹐有事必問而後行。

○饋饌

進饌於尊長﹐先拭几案。雙手捧器﹐目注心算。肴蔬必潔﹐序列勿亂。視其所嗜﹐遠近移換。尊長命息﹐退立窗畔。俟畢進徹﹐勿待呼喚。如命侍食﹐揖而就席。未食不敢先﹐惟隨意之所及。食將畢﹐則急畢。俟置著﹐亦隨釋。

○侍坐

侍立弟子職﹐命坐長者徳。耳聽言﹐目視色。有問則起對﹐有請亦起立。尊長有倦容﹐侍坐者請出。若有請與獨語者﹐則屏身而息。

○隨行

侍尊長﹐行諸後。毋太遠﹐備奔走。問已及﹐趨左右。便應對﹐便聽受。目隨長者視﹐酬應方無咎。或登陟﹐敬扶持﹔或提攜﹐就捧之。俯與語﹐尊近卑。掩口气﹐毋觸耆。或遇人於途﹐毋捨尊而交詞。

○邂逅

途遇尊長﹐疾趨而迎。肅手揖﹐傾耳聽。與言則恭對﹐命退則揖行。或乘車馬﹐趨避曠野。若名分相懸﹐諒不爲己下﹐拱手道旁﹐俟其過也。

○服勞

尊者有所事﹐不必待出命。趨就其旁﹐服勞致敬。如將坐﹐爲之拂塵正座﹔或盥洗﹐爲之授巾奉水﹔或夜行﹐爲之秉燭前導。由此類推﹐敬當周到。

○稱呼

尊之友勿輕﹐自稱必以名。年長倍者呼以「丈」﹐十年長者呼以「兄」﹐年相若者呼以字﹐切戒隨口「爾」﹑「汝」稱。

●學堂肄業之儀

○就傅

出外就傅﹐執贄爲禮。或蔬果﹐或脯醴。稱家有無﹐四色足矣。進門一揖﹐贄見禮畢。肅拜先聖﹐如朔望式。次拜先生﹐四拜爲率。先生升座後﹐舊生居左﹐新生居右﹐對面兩拜﹐立俟善誘。

○受業

受業之先後﹐序齒禮當守。受畢揖退有未知﹐且問年長友。終非問師莫適從﹐當整冠而斂容。離席前告曰﹕某字未識﹐某義未通。先生有答﹐傾耳默記胸中。畢則復位﹐靜專爲宗。

○朔望

朔望昧爽﹐衣冠升堂。師弟詣聖﹐再拜焚香。又再拜而退立﹐師向西南方。弟子以次向東北。再拜儀抑抑﹐師立而扶之﹐一人致辭餘皆默。又再拜﹐師就席﹐弟子退﹐各面壁。

○晨昏

常日黎明﹐弟子升堂序立﹐俟師出﹐羣肅揖﹐次分東西面相對﹐一揖而退。或將寢﹐或會講與食飲﹐肅揖亦與朝時準。

○居處

端身居處如此﹐書籍墨硯筆紙。頓放必整齊﹐乃助心敬止。取時毋信手翻亂﹐置時仍加意整理。同學之友﹐序坐以齒。忠信篤敬﹐有勝於己﹔一言一行﹐卽當學彼。親而近之﹐以爲礪砥。損友勿近﹐亦勿背毀。

○接見

先生有賓至﹐弟子咸序立。必俟爲禮畢﹐然後向上揖。賓退仍揖送﹐到門命無出。入立各位前﹐師返命坐乃敢息。或諸生之中﹐賓欲見相識﹐亦俟師見後﹐就位作良覿。非其類者﹐勿與親暱。

○認字

口耳授受﹐師生兩難。授書且緩﹐授字宜先。讀書宜少﹐認字宜專。今日方讀此句書﹐其字已識數日前。識字多且熟﹐讀時不茫然。目中無窒礙﹐心口自應焉。

○讀書

他物毋引手﹐他處毋寓目。整容定心﹐看字斷句慢讀。每句末一字﹐聲重則易熟。句下毋帶閒聲﹐句頭毋得重復。字字要分明﹐通數亦記錄。如數足而未成誦﹐必以成誦自勗。如成誦而短徧數﹐務期徧數全足。逐日帶溫﹐新舊遞相續。多則通理﹐或旬或月周而復。欲求永久不忘﹐當以「三到」爲鵠。

○寫字

寫字置工拙﹐專心先把筆。心正則筆正﹐筆正方有力。字畫求端正﹐下筆毋急促。錯落欹斜﹐由心不屬。寫字以大爲利器﹐小則腕拘初學忌。初學斷勿多﹐先寫「上」﹑「大」兩字﹐務期整齊然後換﹐教者學者均容易。放筆研墨宜輕﹐勿使有聲。毋濺污於外﹐毋戲書几案門庭。

○釋字

日久加余課﹐釋字三兩个。弟子若不能曉﹐卽以方言爲佐。釋字千餘﹐便可說書。說書勿在多﹐簡明自豁如。其中有關身與倫﹐隨說爾能如此做﹐是好人﹔又或有關君與民﹐隨說他日如此做﹐是良臣。先入言爲主﹐灌漑葆天眞。

○惜字

隻字片紙﹐道存於此。此傳聖賢心﹐當作聖賢視。毋以補窗﹐毋以拭幾。毋嚼於口﹐毋踐於履。火化風揚灰﹐恐落廁坑裏。焚書贏氏亡﹐葬字楊家起。嗟爾小子﹐必敬惜只。

○愛物

徧地皆虫蟻﹐亦在天心好生裏。舉步若不看﹐一踏微軀毀。粉身碎骨有何辜﹐不知傷殘幾何矣﹔一步一作孽﹐況又隨手潑湯水。湯水及物身﹐痛楚徹骨髓。人生莫不思安全﹐何獨忍心不顧彼﹖潑湯必俟涼﹐舉步常俯視。自幼養仁心﹐行仁從此始。

○歌詩

歌詩養天機﹐卽將此詩歌。此詩歌能熟﹐禮之用彌和。善歌使繼聲﹐其如童子何。先生髙聲倡﹐弟子隨聲和。如此兩三周﹐天籟自能播。髙下抑揚間﹐反復知頓挫。周旋揖讓時﹐趨向易勸課。性情得其正﹐用以化驕惰。

