《五字鑑》

﹝明﹞李廷機撰

○三皇紀

乾坤初開張﹐天地人三皇。天形如卵白﹐地形如卵黃。五行生萬物﹐六合運三光。

天皇十二子﹐地皇十一郎。無爲而自化﹐歲起攝提綱。人皇九兄弟﹐壽命最延長。

各萬八千歲﹐一人興一邦。分長九州地﹐發育無邊疆。有巢氏以出﹐食果始爲糧。

構木爲巢室﹐襲葉爲衣裳。燧人氏以出﹐世事相迷茫。鉆木始取火﹐衣食無所妨。

結繩記其事﹐年代難考詳。

○五帝紀

伏羲氏以立﹐人質自異常。蛇身而牛首﹐繼世無文章。制字造書契﹐畫卦名陰陽。

男女教嫁娶﹐儷皮爲禮將。養牲供庖食﹐畜馬豬牛羊。祝融共工氏﹐交兵相戰爭。

共工不勝怒﹐頭觸周山崩。上驚天柱折﹐下震地維穿。女媧氏以立﹐煉石以補天。

斷鰲足立極﹐地勢得其堅。聚灰止滔水﹐天地復依然。傳代十五世﹐不可考根源。

神農氏以立﹐其始教民耕。斫木爲耒耜﹐衣食在桑田。親自嘗百艸﹐醫藥得相傳。

教人爲貿易﹐貨物並權衡。傳代凡八世﹐五百二十年。黃帝軒轅氏﹐人事漸完備。

諸侯始爭雄﹐適習干戈起。蚩尢嘗作亂﹐作霧迷軍旅。帝造指南車﹐起兵相戰敵。

龍馬授河圖﹐得見天文紀。伐木作舟車﹐水陸皆通濟。隸首作算數﹐大撓造甲子。

伶倫制竹筒﹐陰陽調律呂。遂有管弦聲﹐音樂從此始。在位一百年﹐騎龍朝天帝。

少昊金天氏﹐立位鳳凰至。其世官無名﹐以鳥爲官紀。顓頊髙陽氏﹐按時造黃曆。

孟春爲歲首﹐一年分四季。帝嚳髙辛氏﹐在位八十歲。天下藉太平﹐史書無所紀。

○陶唐紀

帝堯陶唐氏﹐仁徳宏天下。茅茨不剪伐﹐土階爲三級。蓂莢生於庭﹐觀驗旬朔日。

洪水泛九年﹐使禹而敷治。居外十三春﹐未入家門視。通澤疏九河﹐引水從東逝。

舉益治山澤﹐猛獸皆逃避。百姓樂雍熙﹐擊壤而歌戲。大舜耕歷山﹐堯聞知聰敏。

二女嫁爲妻﹐九男遣奉侍。器械並百官﹐牛羊倉廩奮。事舜畎畝中﹐取妻歸帝裏。

堯老倦於勤﹐四嶽舉舜理。堯立九十年﹐一百十八歲。舜見堯升遐﹐避位南河地。

百姓感舜恩﹐從者如趨市。天與人歸之﹐回宮卽帝位。

○有虞氏紀

舜旣爲天子﹐國號有虞氏。初命誅四凶﹐四境叨恩庇。舜昔貧賤時﹐事親全孝弟。

父惑於後妻﹐嫉舜生妒忌。獨愛少子象﹐象殺舜爲事。浚井與完廩﹐不死皆天意。

中心不格姦﹐竭力烝烝乂。舜陶於河濱﹐而器不苦窳。漁釣雷澤間﹐民皆讓居址。

凡有所動移﹐所居便成聚。及自爲帝時﹐不忘父母志。不記象舊仇﹐封象於有庳。

四海戴舜功﹐八荒沾帝力。閒操五弦琴﹐歌誦南風句。解慍阜民財﹐民樂太平世。

舜崩於蒼梧﹐二妃悲慕極。卽今斑竹痕﹐乃是皇英淚。舜子均不肖﹐位讓夏后氏。

在位五十年﹐一百一十歲。

○夏后氏紀

禹王登國畿﹐身度規矩制。一饋十起身﹐慰勞人間事。出外見罪人﹐下車問而泣。

儀狄始作酒﹐歲乃疏儀狄。采金鑄九鼎﹐流傳享上帝。告命於塗山﹐萬國諸侯至。

因濟茂州江﹐黃龍負舟戲。禹仰告於天﹐龍俯首低逝。南巡至會稽﹐殂落辭凡世。

在位廿七春﹐壽年一百歲。禹子啟賢良﹐仁徳似父王。傳位不遜讓﹐無復遵虞唐。

啟崩太康立﹐復傳與少康。舉兵滅寒浞﹐夏徳復興揚。繼傳十七代﹐國敗於桀王。

四百三十載﹐一旦如狽狼。夏桀性貪虐﹐冤殺關龍逄。有寵於妹喜﹐委政於道傍。

以酒爲池沼﹐積糟成髙岡。懸肉爲林藪﹐內侈外怠荒。民怨其虐甚﹐爲諺而宣揚。

時日曷不喪﹐予及汝偕亡。百姓皆散叛﹐天下歸殷湯。

○商紀

成湯登天位﹐百姓樂徜徉。坐朝以問道﹐垂拱而平章。出外見略獵﹐湯感而悲傷。

解网以更祝﹐禽獸叨恩光。化被於艸木﹐賴及累萬方。大旱連七年﹐斷髮告穹蒼。

六罪自歸責﹐大雨遂傾滂。在位十三載﹐登遐歸帝鄕。傳位太甲立﹐伊尹扶朝綱。

尹少耕莘野﹐樂道弗爲邦。湯王三幣聘﹐始鄧天子堂。相傳至太戊﹐亳裏出祥桑。

一日暮大拱﹐伊陟言不祥。勸君修徳業﹐三日祥桑亡。中有髙宗作﹐夢得一賢良。

其人名傅說﹐版築傅巖傍。王使圖形覓﹐得說升廟廊。尊封爲宰相﹐殷道復軒昂。

傳代三十世﹐國敗於紂王。妲己預國政﹐禍起在蕭墻。炮烙刑一舉﹐黎庶盡遭殃。

比干以死諫﹐剖腹刳心腸。鄂侯諫而死﹐移禍及周昌。召昌囚羑里﹐七載得歸鄕。

箕子囚爲奴﹐披髮而佯狂。微子奔周國﹐殷家自此亡。

○周紀

武王運天籌﹐天下並宗周。觀兵孟津界﹐白魚入王舟。諸侯咸會集﹐皆欲逞兵矛。

滅紂救荼毒﹐萬姓沐洪庥。一怒安天下﹐四海樂悠悠。太公八十歲﹐興周志有優。

夷齊叩馬諫﹐淸名萬古流。恥食周家粟﹐餓死西山頭。武壽九十歲﹐在位七年休。

成王立幼沖﹐周公掌國猷。一沐三握發﹐吐哺待諸侯。召公爲輔翼﹐朝野肆無憂。

越裳獻白雉﹐聖化被羌酋。康昭承舊業﹐禮法紹前修。穆王得駿馬﹐天下任遨遊。

幽王舉烽火﹐周室漸衰休。

○春秋紀

平王東遷後﹐舉世號春秋。靈王庚戌歲﹐天命生孔丘。天將爲木鐸﹐教化於九州。

聖賢俱間出﹐道學得傳流。徳教加黎首﹐文光射鬥牛。以後寢衰薄﹐五霸並成仇。

赧王攻秦國﹐不利反爲尢。頓首而受罪﹐盡地獻來由。傳代三十七﹐八百七十秋。

四海皆周室﹐勢敗一時休。

○戰國紀

周家天命撤﹐邦畿碎分裂。諸侯各爭雄﹐天下爲戰國。齊楚趙魏韓﹐魯吳宋燕越。

列國百餘區﹐略舉大槪說。起翦頗牧臣﹐用兵爲上策。桓公伯諸侯﹐政繁管仲攝。

晏子事景公﹐諸侯皆畏怯。蘇秦六國師﹐位髙名烜赫。張儀說秦王﹐全憑三寸舌。

孫臏與龐涓﹐同受鬼谷訣。減竈暗行兵﹐龐涓被其獲。介子死綿山﹐今爲寒食節。

屈原投汨羅﹐端午弔忠魄。泣玉楚卞和﹐非爲足遭刖。寧戚曾飯牛﹐後居丞相列。

仲連欲逃石﹐毛遂何自薦。齊有孟嘗君﹐門下三千客。客有食無魚﹐馮驩彈長鋏。

不羨雞聲鳴﹐不誇狗盜竊。有智明於時﹐不被秦王掣。程嬰立孤兒﹐杵臼死縲紲。

孤兒後復仇﹐岸賈全家滅。須賈使於秦﹐範雎恥方雪。田單縱火牛﹐燕兵受災厄。

復齊七十城﹐立功由卽墨。淖齒殺湣王﹐襄子殺智伯。謀害無了期﹐皆因自作孽。

○秦紀

秦始皇登基﹐並吞爲一國。更號皇帝名﹐言詞稱曰詔。焚書坑儒士﹐欲把儒風滅。

孔道被傷殘﹐孔墓被毀掘。北塞築長城﹐預備防胡賊。西建阿房宮﹐勢與天相接。

後被楚人焚﹐煙火連三月。南修五嶺山﹐東將大海塞。竭力勞萬民﹐民盡遭磨折。

自恃天下平﹐銷鑠刀兵革。並國十三年﹐空著大功烈。天命一朝殂﹐四海皆崩泄。

二世登帝基﹐蒙蔽多昏黑。趙髙內弄權﹐李斯被其劾。腰斬咸陽市﹐宗枝皆族滅。

指鹿以爲馬﹐羣臣畏莫說。由此壞朝綱﹐國敗於胡亥。秦欲萬世傳﹐未及三世撤。

亡秦失其鹿﹐羣臣皆出獵。天下共逐之﹐漢王最先得。項籍與劉邦﹐兩意相交結。

共立楚懷王﹐舉兵攻帝闕。一鼓破函關﹐秦王出迎接。奪得秦家權﹐便把仁義絕。

鴻門會宴時﹐玉斗紛如雪。兩下動干戈﹐降兵夜流血。王陵張子房﹐蕭何並彭越。

韓信與陳平﹐出計人莫測。爭戰經五年﹐漢興楚漸歇。項羽力拔山﹐一怒須如鐵。

恃己多勇才﹐不用謀臣策。惟有一範增﹐見棄歸田宅。垓下被重圍﹐楚歌聲慘切。

起舞於帳中﹐泣與虞姬別。非不渡烏江﹐自愧無顏色。拔劍喪其元﹐興亡從此決。

○西漢紀

漢髙祖登基﹐寬大人皆悅。納諫捷如流﹐賞罰分淸白。約秦法三章﹐著漢書十冊。

賜地謝功臣﹐敕封公侯伯。紀信封城隍﹐萬載承恩澤。屈死韓與彭﹐寸祿未曾得。

早聽蒯通言﹐不遭陰人厄。張良解印歸﹐保身最明哲。陳豨見信俘﹐叛漢歸番國。

帝命斬丁公﹐以怨而報徳。孝惠帝登基﹐仁慈多病怯。呂后後臨朝﹐陰謀移漢業。

諸呂盡封王﹐漢將位虛設。若非平勃扶﹐國命不可活。傳至漢武帝﹐習學神仙訣。

煉丹養長生﹐欲把天機泄。髙建樓臺宮﹐覓迓蓬萊客。王母獻蟠桃﹐乘鸞來相竭。

方朔得仙緣﹐蟠桃三被竊。從此競奢華﹐國虛倉廩竭。置立稅課司﹐卽今成古額。

用度不足支﹐出賣官員冊。賈誼屈長沙﹐上疏論優劣。仲舒公孫弘﹐二人庭對策。

朱買臣賣柴﹐拜相居帝側。張騫泛天河﹐因使西域國。衛靑牧豬奴﹐封侯鎭胡北。

相如賣酒郎﹐時來拜金闕。汲黯言直戇﹐霍光性忠烈。蘇武陷匈奴﹐牧羊持漢節。

去國十九年﹐還朝頭似雪。泣把李陵衣﹐作詩相與別。五言詩起此﹐後世知詩則。

孝昭皇帝生﹐母懷十四月。號曰堯母門﹐七歲登帝闕。明見智非凡﹐政事皆自決。

表章六經文﹐民頌孔安國。龔遂爲太守﹐徳化渤海賊。使賣劍買牛﹐盜服心歡悅。

丙吉問牛喘﹐憂時失調燮。孝元登帝闕﹐仁柔喜儒墨。國家大小事﹐盡付石顯決。

鑿壁讀書人﹐芳名千古燁。於公髙大門﹐治獄多陰徳。忠臣甘延壽﹐鎭守單於國。

良臣韓延壽﹐治民化以徳。姦臣毛延壽﹐做事多詭譎。暗害王昭君﹐嫁爲胡地妾。

孝成登帝基﹐王氏生萌孽。朱云犯帝顏﹐手攀殿檻折。梅福亦上書﹐書上說妖孽。

哀皇及孝平﹐天命中道歇。朝野大綱維﹐盡歸王氏宅。相傳十二君﹐王莽篡帝闕。

僭位十五年﹐九族皆誅滅。

○東漢紀

東漢光武興﹐師用嚴子陵。馮異進豆粥﹐餉帝度饑辰。續後進麥飯﹐竭力事於君。

馬援鄧禹等﹐設法用軍兵。長劍一揮起﹐四海盡安寧。莽黨皆遭戮﹐恢復舊乾坤。

赤眉賊作亂﹐帝禦駕親徵。天降廿八將﹐上應列宿星。雲臺頌功績﹐次第圖其形。

曾渡滹沱河﹐河水結成冰。若非眞帝主﹐怎敢動天心。孝明皇帝立﹐仁愛政寬平。

臨雍行養老﹐崇學博儒經。釋教興於此﹐帝夢見金人。遣使往西域﹐取佛入東京。

孝章皇帝立﹐寬厚待羣臣。文之以禮樂﹐貢舉任賢人。孝和皇帝立﹐年紀尙幼稚。

內臣欺主少﹐專權自此始。孝殤皇帝立﹐百日坐朝廳。在位八个月﹐辭凡歸帝京。

孝安皇帝立﹐聰明未冠巾。鄧太后攝政﹐朝野頗安寧。孝順皇帝立﹐卽位賴孫程。

內宦專權柄﹐封侯十九人。孝衝皇帝立﹐二歲坐龍廷。在位閱三月﹐受毒致頹齡。

孝質皇帝立﹐章帝之曾孫。卽位年八歲﹐躁暴性聰明。以言觸梁冀﹐進毒喪其身。

位傳孝桓帝﹐復傳與孝靈。獻帝終天命﹐邦基三國分。相傳十二世﹐前後四百春。

漢家忠僞將﹐大略述其名。揚雄怎投閣﹐陰有不忠誠。寇恂廉叔度﹐恩澤萬民欽。

董宣彊項令﹐執法論朝廷。公孫述稱帝﹐人道井蛙鳴。毛義捧檄入﹐移祿爲養親。

班超誓投筆﹐萬里封將軍。楊寶曾救雀﹐四世爲公卿。楊震舉王密﹐不受四知金。

岑彭爲刺史﹐民間犬不驚。張堪爲太守﹐麥秀兩歧成。劉寬爲郡守﹐蒲鞭治吏民。

劉昆爲邑宰﹐反火感神明。陳蕃待徐稚﹐設榻懸中庭。汝南許劭等﹐常爲月旦評。

耿恭曾拜井﹐張綱昔埋輪。蘇章爲禦史﹐執中不順情。仇香能權孝﹐郭泰善知人。

杜喬李固死﹐雷轟漢殿傾。朱穆爲刺史﹐郡臣魂膽驚。虞詡徵羌賊﹐增竈以行兵。

黃憲多才徳﹐聲名四海聞。董卓多欺誑﹐號聞牛宰相。欲奪漢家權﹐寵用姦謀將。

卻遭呂布誅﹐天下人歡唱。中郎蔡伯喈﹐棄親不奉養。趙五娘獨賢﹐剪髮爲埋葬。

漢家帝祚衰﹐忠臣遭戮竄。四海錦乾坤﹐一旦如冰泮。王气入三家﹐位被權臣篡。

○三國紀

曹操孫權起﹐持衡與漢叛。操子曹丕立﹐竊把帝位換。攺國稱爲魏﹐舉兵遂滅漢。

孫權國號吳﹐天下成大亂。立位在南京﹐居民遭逐竄。劉備與爭鋒﹐三國逞英雄。

關張諸葛亮﹐扶漢气吞虹。鼎足分天下﹐角力而相攻。橫行五十載﹐四海遭困窮。

長江沈鐵索﹐帝業總成空。

○西晉紀

司馬炎執柄﹐國號爲西晉。曾事魏爲臣﹐三國遭吞並。王裒爲父仇﹐不受晉徵聘。

阮籍與劉伶﹐縱酒陶情性。竹林號七賢﹐放誕無拘禁。畢卓吏部郎﹐盜酒成話柄。

王衍多淸談﹐王戎多鄙吝。王祥昔臥冰﹐得魚痊母病。位傳孝惠帝﹐癡愚何太甚。

上苑問蛙鳴﹐彼鳴爲何政。衛瓘嘗有言﹐武帝疑不信。姦雄見主昏﹐逞勢相吞並。

李雄王成都﹐劉淵稱漢帝。趙王倫爭權﹐中外皆爭競。石崇富莫言﹐身刑財亦盡。

石勒攻洛陽﹐晉帝絕天命。傳代凡四君﹐五十年光景。

○東晉紀

中宗元帝興﹐攺國爲東晉。豪士集新亭﹐舉目山河迥。周顗獨傷情﹐王導偏得興。

祖逖與劉琨﹐功名兩相並。著鞭與枕戈﹐爭把中原定。王郭爲晉臣﹐帝親授金印。

出命徵荊襄﹐謀反據諸郡。帝命王導徵﹐郭死諸凶﹤走並﹥。位傳肅宗立﹐智慧明如鏡。

有志正中原﹐而卒不可正。陶侃少孤貧﹐事母全孝敬。母剪髮延賓﹐範逵爲舉進。

都督過八州﹐功被於四境。憲宗成皇帝﹐蘇峻誑君令。卞壼督兵徵﹐父子皆喪命。

孝宗穆皇帝﹐卽位年三歲。王昱輔朝綱﹐列國皆爭競。石虎稱大王﹐勒種遭殺盡。

桓溫弄晉權﹐中外皆欽敬。郗超入幕賓﹐暗受桓溫命。王猛捫虱談﹐不受桓溫聘。

庾亮爲司空﹐臨事以明敏。謝安爲司徒﹐果斷而民信。淵明歸去兮﹐不作彭澤令。

處士王羲之﹐懶系皇家印。爲道寫黃庭﹐書罷籠鵝贐。夏魏趙燕秦﹐相爭四海應。

小國並稱王﹐與晉皆仇釁。迨至恭皇帝﹐傳位十一世。一百零四年﹐國絕諸王繼。

天下國數多﹐分爲南北紀。

○南朝宋紀

天命賦於宋﹐宋主得民眾。滅燕奪晉權﹐諸將皆拱奉。謝靈運不臣﹐恃才多放縱。

好爲山澤遊﹐末後遭誣訟。北魏兵入疆﹐山嶽皆搖動。殺掠不可言﹐所過如空洞。

棲燕悉無巢﹐耕夫皆失種。宋將莫當鋒﹐率眾而逃避。宋敵登石城﹐嘆息檀道濟。

相傳凡八君﹐國屬齊蕭氏。

○南朝齊紀

齊王蕭道成﹐深沈有大志。博學能文章﹐欲慕唐虞氏。世亂乏良材﹐無賢相與治。

位傳東昏侯﹐荒淫好嬉戲。溺愛寵潘妃﹐所欲無不致。剪金爲蓮花﹐使人布於池。

令妃步於上﹐觀之以爲喜。北魏與爭彊﹐交兵無間歲。帝位難久居﹐朝立而暮廢。

位傳七代亡﹐國屬梁武帝。

○南朝梁紀

梁王登金階﹐素性好持齋。捨身爲佛寺﹐佛法得喧豗。具膳以蔬素﹐決獄爲悲哀。

停徵罷戰士﹐節用惜民財。江南賴安康﹐民號小無懷。後被侯景逼﹐餓死臺城災。

侯景篡帝位﹐三月玉山頹。落在中兵手﹐身屍四散開。北齊連入寇﹐天下已殆哉。

相傳才四帝﹐國祚廢沈埋。

○南朝陳紀

陳主滅侯景﹐得志登帝庭。位繼兄子立﹐勤儉撫黎民。四境頗淳治﹐鄰國交相侵。

後周爭比勢﹐連歲困三軍。位傳陳後主﹐奢侈而荒淫。張麗華得寵﹐宴飲無朝昏。

韓擒虎入禁﹐投井受災迍。傳代凡五世﹐民散國已傾。南北昏至此﹐一百七十春。天下歸一主﹐四海無二君。

○隋紀

楊堅登帝基﹐攺國號爲隋。先奪北朝位﹐次絕南帝嗣。南北爲一統﹐諸國罷兵師。

儉約治天下﹐風俗皆化之。勸課農桑業﹐民間粟有餘。嚴謹於政事﹐朝野賴無爲。

因私被子弒﹐邦國悉分離。子號隋煬帝﹐卽位何其愚。政事棄不理﹐酒色行相隨。

經營極奢侈﹐費用如崩夷。剪彩懸林苑﹐運舟通康衢。流連而忘反﹐荒亡竟不歸。

興兵號侵侮﹐招禍惹災虞。卒歲無休息﹐民困國空虛。賊盜如蜂起﹐帝業一朝隳。

鄱陽士弘起﹐兵將數萬騎。僭號稱楚帝﹐立位在江西。李密幼好學﹐牛角掛漢書。

至是兵亦起﹐據洛稱魏都。梁蕭銑稱帝﹐立都江陵居。帝日淫虐甚﹐出被亂兵誅。

國敗民離散﹐隋乃絕皇圖。傳位未三世﹐三十七年祛。

○唐紀

唐髙祖卽位﹐策馬收隋疆。曾因討突厥﹐恐禍來相傷。其子勸父意﹐乘亂效翦商。

一鼓而西往﹐豪傑悉來降。由斯成大業﹐尊父爲帝王。父老太宗繼﹐天下爲一宇。

發獄出死囚﹐開宮放怨女。饑人賣子孫﹐分金賜其贖。亡卒有遺骸﹐散帛收歸土。

燒藥賜功臣﹐殺身思報補。吮瘡撫戰士﹐銜恩銘肺腑。竭力勞萬民﹐民各得其所。

委政問大夫﹐商議共裁處。踏雪破匈奴﹐櫛風滅夷虜。雪恥酬百王﹐除凶報千古。

胡越共一家﹐習文不習武。開館召賢儒﹐講論文章祖。學士十八人﹐同把朝綱輔。

作樂宴羣臣﹐嘗爲七徳舞。魏徵爲丞相﹐治國如安堵。定亂不言功﹐帝獨稱房杜。

惟獻大寶箴﹐諫臣張蘊古。傳位立髙宗﹐政由李義府。廢正皇后王﹐寵立昭儀武。

鴆殺太子弘﹐因爲恥其母。唐禍自此萌﹐朝綱歸女主。中宗皇帝立﹐卻被武后廢。

謫爲廬陵王﹐而復立其弟。後名武則天﹐臨朝自稱制。淫亂無所規﹐寵愛僧懷義。

昌宗張易之﹐出入皇宮裏。內臣不敢言﹐外人以爲恥。李敬業起兵﹐直入京城地。

越王貞亦起﹐同救唐宗室。謀復立中宗﹐忤觸武后肺。大殺唐子孫﹐攺國號周氏。

若非狄仁傑﹐唐室絕後裔。中宗復爲帝﹐人道再出世。寵用帝後韋﹐專權秉朝政。

與武三思通﹐對圍博陸戲。人告韋後淫﹐帝怒而被弒。睿宗復臨朝﹐重把三綱理。

姚宋總樞機﹐內淸而外治。帝立又三年﹐禪位居閒第。唐明皇登基﹐左相姚元之。

宋璟爲右相﹐中外樂雍熙。韓休九齡繼﹐帝範不逾規。明皇后奢欲﹐寵愛楊貴妃。

貴妃內淫亂﹐祿山養作兒。晝夜居宮掖﹐帝心無所疑。醜聲聞於外﹐黜職任邊夷。

負恩而造反﹐舉寇犯京師。六部軍不發﹐帝懼出城西。貴妃賜帛死﹐祿山兵始歸。

姦臣李林甫﹐養禍亂邦畿。忠臣顏杲卿﹐許遠與張巡。捨身討反賊﹐死節報朝廷。

三十六大將﹐同死睢陽城。祿山僭稱帝﹐將用史思明。祿山被子弒﹐思明被子刑。

父子相殺伐﹐其黨自完盡。肅宗居朝廷﹐否極泰將升。郭子儀入相﹐中外自淸平。

李克弼繼相﹐守法猶準繩。興衰如轉轂﹐世否遇讒臣。

○下唐紀

因安祿山﹑史思明﹑李輔國之亂﹐曰下唐﹕代宗登朝堂﹐自此號下唐。

初誅李輔國﹐眾賊悉逃亡。復竄程元振﹐禍亂盡消藏。楊綰爲相國﹐常衮同平常。

綰相三月卒﹐帝泣而悲傷。元載被誣陷﹐抄沒其家囊。胡椒八百斛﹐他物不可方。

徳宗皇帝立﹐佑甫攝朝綱。帝命收時望﹐逾月滿朝堂。劉晏總民賦﹐楊炎同平章。

始建兩徵法﹐夏稅與秋糧。良臣白居易﹐名相杜黃裳。爲邦治大節﹐作事多周祥。

順宗居帝陛﹐八月禪位亡。憲宗迎佛骨﹐韓愈貶潮陽。穆宗立四載﹐守制無損傷。

敬宗好遊宴﹐流連而荒亡。文宗信宦者﹐亂政害賢良。劉蕡李徳裕﹐獻策諫君王。

文官閒閣筆﹐宦者總朝綱。帝與李鄭議﹐密謀誅宦郎。宰臣王賈等﹐無辜劍下亡。

裴度知時勢﹐告歸綠野堂。武宗皇帝立﹐貶削仇士良。宣宗威命重﹐中外兩安康。

懿宗皇帝立﹐天下盜猖狂。沙陀臣討賊﹐賜名李國昌。僖宗皇帝立﹐世亂歲饑荒。

黃巢賊作亂﹐天下莫敢當。舉兵犯帝闕﹐帝出奔蜀邦。能臣李克用﹐討賊救晉陽。

昭宗皇帝立﹐有志復朝綱。宦者季述亂﹐帝出奔鳳翔。朱溫討賊亂﹐宦者盡遭殃。

傳代二十四﹐國絕於哀皇。前後三百載﹐一旦歸後梁。

○五代梁紀

梁興號五代﹐國祚不久長。羣雄皆僭號﹐諸鎭並稱王。均王踐帝位﹐將用王彥章。

傳位才一世﹐委國付後唐。

○五代唐紀

唐主莊宗立﹐歲歲刀兵競。忠臣郭崇韜﹐受害於繼岌。帝性愛風流﹐好與優人戲。

在位僅三年﹐卻被叛臣弒。明宗皇帝立﹐持身以淸儉。每夜於宮中﹐焚香告上帝。

某本系胡人﹐因亂眾所立。願天生聖人﹐救拔生靈命。閔帝與潞王﹐自暴而自棄。叛將奪主權﹐滅唐爲後晉。

○五代晉紀

晉王平唐亂﹐將用桑維翰。割地獻契丹﹐相依爲鄰岸。出帝背父盟﹐卻與契丹叛。

契丹兵入疆﹐晉祚被其篡。傳位二世亡﹐天下歸後漢。

○五代漢紀

漢主劉知遠﹐事晉威名煊。至是登帝畿﹐契丹遭逐遣。在位一年卒﹐甲兵猶未冷。

隱帝秉皇猷﹐二帝共四秋。信讒殺宰輔﹐內亂外生憂。諸將不平服﹐滅漢歸後周。

○五代周紀

周王傳三代﹐國祚又更攺。世界似瓜分﹐人民如瓦解。五代相繼承﹐速成還速敗。

非關气運衰﹐帝道難承載。借問幾多年﹐共計五十載。

○宋紀

宋祖趙匡胤﹐萬民之綱領。致力平中原﹐四海爲一並。饑者得加飧﹐困者得蘇醒。

顚者得扶持﹐危者得安穩。胡虜息馳驅﹐蠻夷罷鋒刀。蒼生睹太平﹐終夜得安寢。

天生徳於斯﹐社稷得長永。開宴宴功臣﹐杯酒釋兵柄。擇便好田廬﹐安置石守信。

曹彬總兵權﹐士卒無傷損。趙普輔國政﹐帝有爲必請。普或告養親﹐輒舉呂餘慶。

上下悉調停﹐中外皆敬謹。太宗太弟立﹐遵奉太后令。治國用長君﹐社稷終無損。

首舉張齊賢﹐復相薛居正。可惜昭與芳﹐不得行父政。呂蒙正爲相﹐賢士叨薦引。

王佑種三槐﹐四世登臺鼎。眞宗皇帝立﹐以徳行仁政。興學勸農桑﹐五穀陳倉廩。

臺諫向敏中﹐平章李文靖。寇準與丁謂﹐拂須成仇釁。王曾中三元﹐持身愈淸謹。

仁宗居聖朝﹐夷簡爲參謀。文官包丞相﹐執法論王侯。狄靑爲武將﹐攸服廣源州。

範仲淹奏事﹐降職守饒州。良臣文彥博﹐賢宰歐陽修。公心同協政﹐姦黨絕交遊。

韓琦呂公著﹐竭力助皇猷。英宗神宗繼﹐聽用佞臣謀。荊公王介甫﹐變法徵靑苗。

唐介富弼等﹐諫不聽而休。趙抃曾公亮﹐極諫以成仇。劉琦蘇轍等﹐上疏謫南州。

生老病死苦﹐知者爲心憂。哲宗立衝幼﹐太后掌皇猷。司馬光入相﹐新法悉皆休。

救民於水火﹐朝野樂無憂。章惇繼爲相﹐思復黨人仇。蘇軾好譏議﹐陟降未停畱。

宋徳隆盛治﹐名賢一時起。濂溪周先生﹐河南程夫子。溫國邵堯天﹐橫渠王安禮。

六經成篇章﹐四書有終始。諸子百家文﹐俱得標名紙。聖賢道大行﹐流傳千萬世。

泰運難久畱﹐安危常未定。晦庵朱文公﹐作鑑修國史。搜輯孔孟言﹐削除楊墨語。

徽欽之際衰﹐民間多怪異。女子臉生須﹐男子腹誕子。招惹金人禍﹐皆由蔡京起。

童貫擅專權﹐與京相表裏。童與金人謀﹐共圖契丹地。契丹旣已亡﹐引禍害自己。

君臣不協心﹐卻受金人恥。二帝被金俘﹐國市如一洗。皇后妃嬪嬙﹐侍臣並內史。

金玉璽綬圖﹐車蓋百物器。尺地無所存﹐惟有煙塵起。驅迫於馬前﹐席捲歸夷狄。

四海盡悲傷﹐百姓皆下淚。自古爲君難﹐爲臣亦不易。惟有不良臣﹐千載穢靑史。

○南宋紀

髙宗南渡河﹐攺稱中興紀。立位在南京﹐按措民心志。不顧父兄仇﹐聽用姦臣計。

金賊復南侵﹐宋臣無主意。奉帝建行營﹐出奔無遠近。宗澤韓世忠﹐盡心以死命。

秦檜多陰謀﹐專權主和議。妒正害忠良﹐嶽飛遭屈死。羣臣莫敢言﹐受制而已矣。

金人勢力彊﹐宋受害不已。願尊金爲君﹐宋自稱臣子。胡銓以極言﹐稱臣天下恥。

孝宗光宗繼﹐混沌終其世。賢才𨿽有之﹐不得行其志。寧宗與理宗﹐政被姦臣削。

侂冑恣專權﹐宋綱從此弛。金在理宗朝﹐國祚亦滅矣。度宗皇帝立﹐天命將去矣。

胡人元主興﹐州郡遭割取。逞勢入中原﹐宋兵難敵抵。孝恭懿聖皇﹐被執歸胡地。

潭州李芾臣﹐力盡全家死。端宗與帝昺﹐世亂不可立。棄位居河舟﹐漂泊無定止。

執義文天祥﹐捐生江萬里。世傑陸秀夫﹐臨死心如矢。文武百官僚﹐帝後並妃子。

兵卒十萬餘﹐並死東海裏。俱欲爭帝畿﹐勢敗不可已。後覓獲帝屍﹐腰間得綬璽。

宋豈無忠臣﹐天運止乎此。前後十八代﹐三百餘年紀。

○元紀

大元皇帝興﹐其祖本胡人。滅宋居中國﹐以徳化黎民。用夏變夷道﹐風俗盡還淳。

輕徭薄稅斂﹐節用省繁刑。躬身於閣老﹐以禮下公卿。天下一區宇﹐四海樂升平。

成宗皇帝立﹐朝野悉調停。武宗登帝位﹐下詔封孔庭。諸賢皆受贈﹐聖道復髙明。

仁宗英宗繼﹐歲稔世安寧。人民叨樂業﹐軍旅罷徭徵。廷試取科第﹐才傑並超升。

晉王泰定立﹐可稱爲治平。文宗繼帝位﹐以位讓於兄。明宗𨿽稱帝﹐未得登帝廷。

寧宗年七歲﹐卽位數旬傾。從此後多事﹐災生怪異興。順皇帝卽位﹐殆政弛經綸。

地震山崩裂﹐日午見妖星。嗜欲耽遊宴﹐縱侈困生靈。歲饑民相食﹐四海動戈兵。

劉福通作亂﹐自號紅頭巾。陳有諒稱帝﹐水戰鄱湖濱。忠臣三十六﹐死節於波心。

立廟康山上﹐千載仰雄名。諸凶皆僭號﹐百姓如揚塵。順帝知勢敗﹐棄位歸邊廷。

傳位凡十帝﹐功業一朝傾。光陰能幾許﹐八十九年零。

○明紀

太祖明皇帝﹐生時火燭鄰。紅羅浮江至﹐母拾洗兒辰。世居在淮右﹐狀貌異常人。

𦇤褓中多疾﹐父欲度爲僧。及後雙親歿﹐皇覺寺托身。紫衣同寢室﹐微時有異徵。

身𨿽爲僧侶﹐有志安生民。稽首伽藍座﹐以珓卜前程。伽神示吉兆﹐決意去從軍。

奮然入濠郡﹐被執見子興。子興奇帝貌﹐大悅館爲甥。有如魚得水﹐大權付掌兵。

一時豪傑附﹐首推常遇春。繼而徐達輩﹐先後盡歸心。一舉西漢滅﹐再戰東吳平。

三駕元都克﹐數年帝業成。天授非人力﹐定鼎在金陵。帝方禦極始﹐首重在儒臣。

廷師訪治道﹐勸課籍田耕。毀牀卻竹簟﹐儉徳實堪欽。臨朝戒母后﹐預政防外親。

官不立丞相﹐政事歸六卿。內侍禁識字﹐中官不典兵。皇圖古未有﹐千秋頌聖明。

建文本慈仁﹐如何位不保。論者咎削藩﹐燕謀究蓄早。登陛不拜時﹐卓敬機先曉。

若聽徙封言﹐靖難兵不擾。在廷豈無人﹐齊黃殊計左。披緇削髮逃﹐誤主禍不小。

成祖皇帝立﹐發迹在燕京。途歌果有驗﹐燕飛入帝城。究難逃一字﹐劉璟語堪驚。

舊君程濟出﹐新主景隆迎。朱氏山河舊﹐朝廷政事新。首復諸王爵﹐滅親不失親。

勵精以圖治﹐所用皆賢臣。新進奮顧問﹐老臣寄腹心。特命胡廣輩﹐表章惟六經。

又命姚廣孝﹐纂集文獻成。定謁先師禮﹐皮弁四拜行。蠲租與賑貸﹐萬姓沐皇仁。

玉碗卻貢獻﹐浣濯以章身。玉帛萬方主﹐儉徳由常情。逆取而順守﹐君哉近世英。

洪熙眞令主﹐惜不享其年。監國二十載﹐卽位政從寬。賦棗八十萬﹐窮民何以堪。

卽命減去半﹐閭閻生喜歡。坐朝風凜冽﹐因思邊將寒。大赦建文黨﹐更復原吉官。

取士收南北﹐誹謗無罪愆。善政難枚舉﹐史冊著班班。趙王爲宗室﹐保全宜不輕。

識本陳山黜﹐並及罷張瑛。士奇識政體﹐勤訪卽敷陳。幸宅曾伏諫﹐以後不微行。

猗蘭招隱作﹐幽風書殿廷。時下寬卹詔﹐民間不濫徵。正統少登極﹐初政猶可觀。

賢後內贊理﹐三楊外輔賢。便殿宣懿旨﹐欲誅王振姦。帝跪爲之解﹐太后亦回顏。

所言多微中﹐漸見信任堅。邊疆不克守﹐也先入寇關。親徵振狹帝﹐蒙塵土木間。

中華幸有主﹐帝尙得生還。景泰𨿽代位﹐疾艸復乘權。還我土地謠﹐事非出偶然。

景泰初監國﹐人情尙動搖。一自升黼座﹐守固國本牢。也先犯帝闕﹐太監喜寧招。

南遷計最下﹐備禦策爲髙。上皇傳使命﹐密把喜寧梟。彊虜失向導﹐上皇得返朝。

人心未厭徳﹐喜掌舊山河。柰何南宮錮﹐不聞遜國逃。易儲已忍矢﹐伐樹薄如何。

嗣殤身復殞﹐天命自昭昭。石亨張軏謀﹐迎復亦何勞。憲宗皇帝立﹐孝養兩宮崇。

忘嫌還景號﹐復秩識於忠。彭殂與商去﹐宵小大廷容。劉萬居宰位﹐汪直據要衝。

妖人李孜省﹐夤緣入禁中。更兼僧繼曉﹐以祕術潛通。從此言路塞﹐正人皆遠蹤。

懷恩𨿽抗直﹐可惜不能容。弘治稱賢主﹐仁孝復儉恭。從容頻顧問﹐四相一心同。

萬尹俱罷斥﹐孜省誅不容。臺閣皆時傑﹐將佐備邊戎。可惜鄒智貶﹐詩句寫孤忠。

崇佛信齋醮﹐寺觀侈修葺。𨿽爲盛徳累﹐千古仰皇風。正徳好遊宴﹐神器不關懷。

八黨時並起﹐劉瑾罪之魁。巧僞以惑主﹐韓文極力排。閹勢𨿽難勝﹐較勝伴食才。

盜賊時蜂起﹐四海受其災。帝猶不知悔﹐縱樂竭民財。且厭居大內﹐欲徧天之涯。

自稱爲朱壽﹐諫臣不保骸。嘉靖繼大統﹐生時有異徵。河淸旣表瑞﹐慶雲象復呈。

嗣位爲人後﹐議禮舉朝紛。王楊爭益力﹐伏哭奉天門。迎合加淸秩﹐異議爲編氓。

大禮旣已定﹐符瑞又復興。靜攝求仙壽﹐謹事陶典眞。海瑞疏奏上﹐知悔尙畱情。

嚴嵩父與子﹐一任肆貪嗔。曾銑受其毒﹐繼盛禍相仍。賴有鄒應龍﹐彈劾正典刑。

至若師孔聖﹐易主祀長馨。大內毀金像﹐給商而括金。旣作無逸殿﹐復頒敬一箴。

數事亦足法﹐不可謂無稱。隆慶甫卽位﹐美政猶可稱。旌忠謚繼剩﹐報功贈守仁。

舉直釋海瑞﹐錯枉戮王金。生錄死者卹﹐賞罰至公行。裁革內局匠﹐卻去進鮮舲。

主徳似難議﹐究之徳未純。苑設秋千架﹐費侈鰲山燈。李芳遭錮禁﹐仰庇杖編氓。

災異宜疊見﹐男化婦人身。神宗初踐祚﹐其間甫十齡。便知隆師傅﹐政柄付江陵。

天下爲己任﹐相業炳明廷。只因攬權盛﹐抄沒禍其身。帝享國祚久﹐法祖實錄呈。

加獎崇正學﹐增祀理學臣。不爲糜濫費﹐不膳難得珍。及後礦使出﹐滋蔓民不寧。

好勝與好貨﹐張疏中病根。無怪氛祲告﹐牛羊人面形。泰昌國祚促﹐在位一月殂。

所卹惟民命﹐礦稅停斯須。發帑犒邊卒﹐起廢振皇圖。若得享年永﹐善政不勝書。

天啟昏庸極﹐任用魏忠賢。小忠迎上意﹐大惡弄機權。客氏相依附﹐表裏共爲姦。

大小臣遭辱﹐不知幾百千。交章劾璫惡﹐首發是楊漣。帝昏猶不悟﹐忠諫反招愆。

懷宗甲申變﹐此時禍已延。且虛懷納諫﹐宵衣旰食勤。只因溫閣老﹐毫無匡救勛。

饑民亂四起﹐童謠道得眞。中原無淨土﹐到處血流腥。滿族入華夏﹐國號稱大淸。

