《父師善誘法》

﹝淸﹞唐彪撰

父子之間﹐不過不責善而已。然致功之法與所讀之書﹐不可不自我受也。孔子於伯魚﹐亦有學詩﹑學禮之訓。今怠忽之父兄﹐不能設立善法教其子弟﹐又不購覓好書與之誦讀﹐事事委之於師。不知我旣無諄切教子弟之心﹐師窺我意淡漠﹐恐亦不盡心訓誨矣。

父兄於子弟課程﹐必宜詳加檢點﹐書文間時當令其面背﹐文藝間時當面課之。如己不諳於文﹐當轉質之於人﹐始知所學之虛實也。

人僅知尊敬經師﹐而不知蒙師教授幼學﹐其督責之勞﹐耳無停聽﹐目無停視﹐唇焦舌敝﹐其苦勝於經師數倍。且人生平學問得力全在十年內外﹔學生之言動宜時時訓誨﹐使歸於正也﹔所讀之經書﹐宜精熟也﹔書法與執筆﹐宜講明也﹔切音與平仄﹐宜調習也﹔經書之注﹐節讀宜有法也。工夫得失﹐全賴蒙師。非品端學優而又勤且嚴者﹐不克勝任。夫蒙師勞苦如此﹐關系之重又如此﹐豈可以子弟幼小因而輕視先生也哉﹗

凡書隨讀隨解﹐則能明晰其理﹐久久胸中自能有所開悟。若讀而不講﹐不明其理﹐𨿽所讀者盈笥﹐亦與不讀者無異矣。故先生教學工夫﹐必以勤講解爲第一義也。

學生前師手中所讀之經書﹐全不成誦者﹐後師多不令其溫習﹐此甚非教誨之善法。必也於初入學時﹐悉令其開明前此讀過之書﹐於每冊中令學生背半或背三分之一﹐以驗其生熟。生則先令其溫習﹐不必授生書。一則能知學生底蘊﹐教誨易於成功﹔二則可免不肖子弟﹐避難就易﹐止溫其熟者﹐竟置其生者﹐以致長大經書不能成誦﹔三則經書旣熟﹐學生受終身之益﹔四則我樂補前師之不足﹐後日之師﹐亦必樂補吾之所不足﹐此忠厚之道﹐感應之理也。

生子至三四歲時﹐口角淸楚﹐知識稍開﹐卽用小木板方寸許﹐四方者千塊﹐漆好﹐朱書《千字文》。每塊一字﹐盛以木匣﹐令其子每日識十字或三五字。復令其湊集成句讀之﹐或聚或散﹐或亂或齊﹐聽其玩耍﹐則識認是眞。如資質聰慧者﹐百日可以識完。再加以《三字經》《千家詩》等書﹐一年可識一二千字﹐然後從師入塾。字之識者過半則讀之易。且其目之所視﹐亦知屬意在書﹐而不仰天口誦矣。讀半年小書﹐便可教讀《四書》。卽與之逐字講﹑逐句講﹐如俗語一般。使知書如說話﹐從前至後﹐如問如對﹐有上句便知應有下句。先將本日所教生書﹐講了一徧﹐然後教以讀。教讀數徧﹐已能成誦。如讀不下﹐再與之講以第二句之故。如資質可以讀十五行者﹐止讀十一二行。寧使其精力有餘﹐不可使之不足。

每見先生教了學生一首生書﹐並不計其徧數﹐惟期能背而已。今日教﹐或今晚背﹐或次早背。不知學生盡力一時彊記﹐苟且塞責。及過數日﹐茫然不知﹐讀有何益﹖莫若教了一首生書﹐卽令讀三十徧。令其寫字﹐以養其气。字畢﹐令將昨日所教生書﹐讀二十徧。又令少息﹐再讀前日所教者二十徧。仍少息﹐再讀前一日所教者二十徧。又讀前二日者二十徧﹐總共一百十徧﹐連生書共讀五首。凡學生淸晨一到書房﹐不許溫讀﹐卽令其前背五首背起﹐連背至今早應背之書止﹐共背五首。是一首書﹐讀過五日﹐又背﹑帶背五日然後歇。是在學生口中習熟十日﹐可以永久不忘矣。萬一背時有差訛字句﹐卽與他講明這句書原是這樣講﹐應該讀某字。如此教法﹐自然終身不忘。粗書理﹐可以漸次明白。讀完《四書》﹐而直講已明﹐讀經時﹐卽可細爲講究章旨矣。

未讀經時工夫有暇﹐當與調聲叶韻﹑講解故事。蓋聲韻調熟﹐則文章自有音律﹔故事博通﹐則對聯亦必精工﹐非徒爲詞賦小道也。其日記故事﹐俱載前人嘉言懿行。以其雅俗共賞﹐易於通曉。講解透徹﹐不獨漸知文義﹐且足啟其效法之心。

欲學生書熟﹐必當設籌以記徧數。每讀十徧﹐令繳一籌。一者﹐書之徧數得實﹐不致虛冒﹔二者﹐按期令繳籌﹐遲則便可催促督責之﹔三者﹐籌不容不繳﹐則學生不得不勤讀以早完功課。殆一舉而三善備矣。

溫過之書﹐宜作標記。不作標記﹐多溫少溫﹐淆亂無稽。書之不熟﹐皆由於此。且有子弟避難就易﹐溫其熟者置其生者也。更宜置課程薄﹐五日一記。如初一至初五日﹐讀某書起至某書止﹔溫某書起至某書止。童蒙不能記者﹐先生代爲記之﹐庶免混亂無稽之獘。

書﹐有不識字而讀訛別者﹐亦有識字而讀訛別者﹐在讀者俱不自知﹐先生須用心聽審。如有之﹐急令攺正。否則﹐日久習以爲常﹐以訛傳訛矣。然一人聽聞﹐恐有不及﹐宜徧示諸生曰﹕爾諸生誼屬朋友﹐凡讀書有訛別者﹐正當互相指點。卽令其於訛別字旁加一角圈﹐爲之標記。庶幾讀到其處﹐觸目動心﹐自能攺正矣。童子讀《易經》﹐「九三」多讀「六三」﹔「六四」多讀「九四」﹔「上九」多讀「上六」。若先生講明陽九陰六之故﹐由於每卦卦畫而來。則學生胸中了然﹐自不至於誤讀矣。

歐陽文忠公曰「立身以力學爲先﹐力學以讀書爲本。」今取《孝經》《論語》《孟子》﹑「六經」以字計之﹕《孝經》一千九百三字﹔《論語》一萬一干七百五字﹔《孟子》三萬四千六百八十五字﹔《周易》二萬四千一百七字﹔《尙書》二萬五千七百字﹔《詩》三萬九千二百三十四字﹔《禮記》九萬九千一十字﹔《周禮》四萬五千八百六字﹔《春秋﹖左傳》一十九萬六千八百四十五字。止以中才爲準﹐若日誦三百字﹐不過四年半可畢。或資鈍減中人之半﹐亦九年可畢。其餘觸類而長之。𨿽書卷浩繁﹐第能加日積之功﹐何患不至。諺曰「積絲成縷﹐積寸成尺。寸尺不已﹐遂爲丈匹」。此言𨿽小﹐可以諭大。爾輩勉之。

子弟年𨿽幼﹐讀過書宜及時與之講解﹐以開其智慧。然須專講其淺近者﹐若兼及深微之書﹐則茫乎不知其意旨﹐並其易者皆變爲難﹐不能解矣。更有說焉﹕書𨿽淺近﹐若徒空解﹐猶未能卽明其理﹐而亦無益身心。惟將所解之書義﹐盡証之以日用常行之事﹐庶幾能領會﹑能記憶。王虛中曰﹕宜取《孟子》書中易解者先言之。屠宛陵曰﹕先生講書﹐至有關徳行倫理者﹐便說與學生知道﹐要這等行﹐才是好人﹔有關修己﹑治人﹑忠君﹑愛國者﹐便說道﹕你他日作官亦要如此。

先生止與學生講書而不令其覆書﹐最爲無益。然每日旣講書又令覆書﹐則工夫過煩﹐先生精力亦不能副。惟將前十日所講書﹐於後五日令覆完。覆書之日﹐不必講書。人或嫌其工夫稀少﹐而不知其得益良多。其間錯解者﹐可以攺正﹔不解者﹐可以再解﹔不用心聽全不能覆者﹐懲儆之。開導之功﹐莫善於此。

習舉業者寡﹐不習舉業者甚多。愚竟不習舉業之人﹐必當教之讀古文﹐作書簡論記﹐以通達其文理。乃有迂闊之人﹐以文理非習八股不能通。後以八股難成就﹐並不以此教子弟。子弟亦以八股爲難﹐竟不欲學。於是不習舉業者﹐百人之中竟無一人略通文藝者。噫﹗文理欲求佳則難﹐若欲大略明通﹐熟讀簡易古文數十篇皆能成就﹐何必由八股而入﹖試思未有八股之前﹐漢﹑晉﹑唐﹑宋﹐文章之佳遠過於明。又其時﹐百家九流能通文藝者甚多﹐何嘗皆從八股入也﹖

開筆作文﹐先須講明題旨及來蹤去路。一章重在何節﹐一節重在何句﹐一句重在何字。看得融會貫通方可下筆。破﹑承只須彌月﹐開講要做半年。若開講未精﹐遽徵全幅﹐中等筆性﹐斷然生梗矣。必待開講明通﹐令其竟爲全文﹐切勿出股﹑對股﹐圉其知識。今日縱能扶墻摸壁﹐異日必不能起鑪作竈。王虛中曰﹕閱童子之文﹐但宜隨其立意而攺之。通達其气脈字句﹐極能長髮才思。若拘題理而盡攺之﹐則阻挫其才思﹐已後卽不能發出矣。先生於弟子之文﹐攺亦不佳者﹐寧置之。如中比不可攺﹐則置中比﹐它比亦然。蓋不可攺而彊攺﹐徒費精神﹐終不能親切條暢﹐學生閱之﹐反增隔膜之見。惟可攺之處﹐宜細心筆削﹐令有點鐵化金之妙﹐斯善矣。善學者於攺就之文﹐細心推究﹕我之非處何在﹖先生之妙處何在﹖逾數月又玩索之。玩索再四﹐則通塞是非之故明﹐而學識進矣。

人知四六之文重在平仄﹐而不知散體古文﹑八股制義亦重之也。音韻鏗鏘﹐便覺朗朗可誦﹐平仄不調﹐詞句必不順適。意𨿽甚佳﹐無益矣。

古人學﹑問並稱﹐明均重也。不能問者﹐學必不進。爲父師者當置冊子與子弟﹐令之日記所疑﹐以便請問。每日有二端注冊子者﹐始稱完課。多者﹐設賞例以旌其勤。一日之間或全無問與少一者﹐卽爲缺功。積數日詢問學生﹐如果皆知而不問﹐是誠聰穎。倘不知而又不問﹐則幼者夏楚儆之﹐長者設罰例以懲之。庶幾畱心體認﹐勤於問難﹐而學有進益也。

時文購在乎多﹐選貴乎少。少選以供吟詠體貼之功﹐多購以爲推廣識見之益。惟之以墨裁﹐參之以先輩或看同會勝我之文。比如一題到手﹐在我苦心構就﹐猶屬牽彊﹔在人意到筆隨﹐從容合拍。某處窘於題面﹐何以寬然有餘﹖某處亦合想頭﹐何以詞不達意﹖觸類旁通﹐自然有得。所謂從師亦要取友也。總之﹐自開蒙以至舉業﹐全在師長靜專切督因材造就﹔迎機而導﹐不徒專事鞭撲。又曰﹕師者﹐範也。言行動靜﹐皆可爲式。噫﹗師豈易言哉﹗

