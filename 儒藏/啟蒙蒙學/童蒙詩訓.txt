《童蒙詩訓》宋呂本中

讀《古詩十九首》及曹子建詩﹐如「明月入我牖﹐流光正徘徊」之類﹐詩皆思深遠﹝而有餘意﹐﹞言有盡而意無窮也。學者當以此等詩常自涵養﹐自然下筆不同。﹝《叢話》前一﹑《仕學規範》三十九﹑《竹莊》二﹑《玉屑》十三﹑《鑑衡》一﹞

﹝李太白詩﹞如「曉月出天山﹐蒼茫雲海間。長風一萬里﹐吹度玉門關」﹐及「沙墩至梁苑﹐二十五長亭﹐大舶夾雙櫓﹐中流鵝鸛鳴」之類﹐皆气蓋一世﹐學者能熟味之﹐自﹝然﹞不褊淺﹝矣。﹞﹝《叢話》前五﹑《詩林》一﹑《仕學規範》三十九﹑《竹莊》五﹑《鑑衡》一﹞

謝無逸語汪信民云「老杜有自然不做底語到極至處者﹐有雕琢語到極至處者﹕如『丹靑不知老將至﹐富貴於我如浮雲』﹐此自然不做底語到極至處者也﹔如『金鐘大鏞在東序﹐冰壺玉衡懸淸秋』﹐此雕琢語到極至處者也。」﹝《叢話》前六﹞

﹐老杜句法也。東坡「秋水今幾竿」之類﹐自是東坡句法。魯直「夏扇日在搖﹐行樂亦云聊」﹐此魯直句法也。學者若能徧考前作﹐自然度越流輩。﹝《叢話》前八﹑《玉屑》三﹑《總龜》後二十﹞

老杜云「新詩攺罷自長吟」。文字頻攺﹐工夫自出。近世歐公作文﹐先貼於壁﹐時加竄定﹐有終篇不畱一字者。魯直長年多攺定前作﹐此可見大略﹐如《宗室挽詩》云「天网恢中夏﹐賓筵禁列侯」﹐後乃攺云「屬舉左官律﹐不通宗室侯」﹐此工夫自不同矣。﹝《總龜》前八﹑《竹莊》一﹑《叢話》前八﹞

陸士衡《文賦》云「立片言以居要﹐乃一篇之警策」﹐此要論也。文章無警策則不足以傳世﹐蓋不能竦動世人。如老杜及唐人諸詩﹐無不如此。但晉宋間人﹐專致力於此﹐故失於綺靡而無髙古气味。老杜詩云「語不驚人死不休。」所謂驚人語﹐卽警策也。﹝《叢話》前九﹑《仕學規範》三十五﹑《竹莊》一﹑《詩學指南》本《名賢詩旨》《玉屑》六﹑《艸堂詩話》一﹞

「雕虫蒙記憶﹐烹鯉問沈綿」﹐不說作賦而說雕虫﹐不說寄書而說烹鯉﹐不說疾病而云沈綿﹔「頌椒添諷味﹐禁火卜歡娛」﹐不說節歲但云頌椒﹐不說寒食但云禁火﹐亦文章之妙也。﹝《叢話》前十二﹞

潘邠老言「七言詩第五字要響﹐如『返照入江翻石壁﹐歸云擁樹失山村』﹐翻字﹑失字是響字也。五言詩第三字要響﹐如『圓荷浮小葉﹐細麥落輕花』﹐浮字﹑落字是響字也。所謂響者﹐致力處也。」予竊以爲字字當活﹐活則字字自響。﹝《叢話》前十三﹑《仕學規茪》三十九﹑《竹莊》一﹑《玉屑》六﹑《總龜》後二十四﹑《鑑衡》一﹞

徐師川言﹕人言蘇州詩多言其古淡﹐乃是不知蘇州詩。自李杜以來﹐古人詩法盡廢﹐惟蘇州有六朝風致﹐最爲流麗。﹝《叢話》前十五﹑《玉屑》十五﹞

浩然詩﹕「掛席幾千里﹐名山都未逢﹔泊舟潯陽郭﹐始見香鑪峯。」但詳看此等語﹐自然髙遠。﹝如此詩亦可以爲髙遠者也。﹞﹝《叢話》前十五﹑《玉屑》十五﹑《竹莊》十四﹑《詩林》二﹞

徐師川問山谷云「人言退之﹑東野聯句﹐大勝東野平日所作﹐恐是退之有所潤色。」山谷云「退之安能潤色東野﹐若東野潤色退之﹐卽有此理也。」﹝《叢話》前十八﹞

淵明﹑退之詩﹐句法分明﹐卓然異眾﹐惟魯直爲能深識之。學者若能識此等語﹐自然過人。阮嗣宗詩亦然。﹝《叢話》前十八﹑《總龜》後二十﹞

蘇子由晚年多令人學劉禹錫詩﹐以爲用意深遠﹐有曲折處。後因見夢得《歷陽詩》云「一夕爲湖地﹐千年列郡名。霸王迷路處﹐亞父所封城。」皆歷陽事﹐語意雄健﹐後殆難繼也。﹝《叢話》前二十﹐《玉屑》十﹑十五﹞

﹝徐師川云﹕﹞爲詩文常患意不屬﹐或只得一句﹐語意便盡﹐欲足成一章﹐又惡其不相稱。﹝師川云﹕但能知意不屬﹐則學可進矣。凡注意作詩文﹐或得一兩句而止。﹞若未有其次句﹐卽不若且休養銳﹐以待新意。若盡力﹐須要相屬。譬如力不敵而苦戰﹐一敗之後﹐意气沮矣。

荊公好集句﹐嘗於東坡處見古硯﹐東坡令荊公集句﹐荊公云「巧匠斵山骨」﹐只得一句﹐遂逡巡而去。山谷嘗有句云「麒麟臥葬功名骨」﹐終身不得好對。﹝《叢話》前三十五﹑《總龜》後二十﹞

徐師川言﹕作詩﹝自﹞立意﹐不可蹈襲前人。因﹝誦其所作《慈母溪詩》﹐且﹞言慈母溪與望夫山相對﹐望夫山詩甚多﹐而慈母溪古今無人題詩。末兩句云「離鸞只說閨中事﹐舐犢那知母子情﹗」﹝《叢話》前三十七﹑《玉屑》十二﹑《宋紀》三十三﹑《歷代》六十﹞

﹝老杜歌行﹐最見次第﹐出入本末。而﹞東坡長句﹐波瀾浩大﹐變化不測﹔如作雜劇﹐打猛諢入﹐卻打猛諢出也。《三馬贊》「振鬣長鳴﹐萬馬皆瘖」﹐此記不傳之妙。學文者能涵詠此等語﹐自然有入處。﹝《叢話》前四十二﹑《仕學規範》三十五﹑《玉屑》十七﹑《東坡詩話錄》下﹑《鑑衡》二﹑《總龜》後三十一﹞

或稱魯直「桃李春風一杯酒﹐江湖夜雨十年燈」﹐以爲極至。魯直自以此猶砌合﹐須「石吾甚愛之﹐勿使牛礪角﹐牛礪角尙可﹐牛斗殘我竹」﹐此乃可言至耳。然如魯直《百里大夫冢詩》與《快閣詩》﹐已自見成就處也。﹝《叢話》前四十七﹑《竹莊》十﹞

義山《雨詩》「摵摵度瓜園﹐依依傍水軒」﹐此不待說雨﹐自然知是雨也。後來無己諸人﹐多用此體﹐詠物不待明說盡﹐只仿佛形容﹐便見妙處。如魯直《酴醿詩》云「露濕何郎試湯餅﹐日烘荀令炷鑪香。」﹝《叢話》前四十七﹑《玉屑》六﹑《鑑衡》一﹑《總龜》後二十八﹞

學古人文字﹐須得其短處。如杜子美詩﹐頗有近質野處﹐如《封主簿親事不合詩》之類是也。東坡詩有汗漫處﹔魯直詩有太尖新﹑太巧處﹔皆不可不知。東坡詩如「成都畫手開十眉」﹐「楚山固多猿﹐靑者黠而壽」﹐皆窮極思致﹐出新意於法度﹐表前賢所未到。然學者專力於此﹐則亦失古人作詩之意。﹝《叢話》前四十八﹑《玉屑》五﹞

東坡詩云「賦詩必此詩﹐定知非詩人。」此或一道也。魯直作詠物詩﹐曲當其理。如《猩猩筆詩》「平生幾兩屐﹖身後五車書」﹐其必此詩哉﹖﹝《叢話》前四十八﹑《仕學規範》三十九﹑《竹莊》十﹑《詩林》三﹑《玉屑》六﹑《鑑衡》一﹞

讀《莊子》令人意寬思大敢作。讀《左傳》﹝便﹞使人入法度﹐不敢容易。二書不可偏廢。近讀東坡﹑魯直詩亦類比。﹝《叢話》前四十九﹑《仕學規範》三十五﹑《竹莊》一﹑《鑑衡》二﹞

山谷嘗謂諸洪﹐言「作詩不必多﹐如三百篇足矣。某平生詩甚多﹐意欲止畱三百篇﹐餘者不能認得」。諸洪皆以爲然。徐師川獨笑曰「詩豈論多少﹐只要道盡眼前景致耳。」山谷回顧曰「某所說止謂諸洪作詩太多﹐不能精致耳。」﹝《叢話》前四十九﹞

成一家﹐與舊作不同。﹝《叢話》前五﹑《玉屑》十八﹑《竹莊》二十三﹞

文潛詩﹐自然奇逸﹐非他人可及。如「秋明樹外天」﹐「客燈靑映壁﹐城角冷吟霜」﹐「淺山寒帶水﹐旱日白吹風」﹐「川塢半夜雨﹐臥冷五更秋」之類﹐迥出時流﹐𨿽是天姿﹐亦學可及。學者若能常玩味此等語﹐自然有變化處也。﹝《叢話》前五十一﹑《玉屑》十八﹞

大槪﹝學﹞詩﹐須以《三百篇》《楚辭》及漢﹑魏間人詩爲主﹐方見古人妙處﹐自無齊梁間綺靡气味也。﹝《叢話》後一﹑《仕學規範》三十九﹑《竹莊》二﹑《玉屑》五﹞

李君行自虔州入京師﹐至泗上﹐其子弟請先行﹐君行問其故﹐曰「科場近﹐先欲至京師﹐貫開封戶籍取應。」君行不許。曰「汝虔州人而貫開封﹐欲求事君而先欺君﹐可乎﹖寧遲數年﹐不可行也。」﹝《叢話》後二十二﹞

持國閒居潁昌﹐程伯淳自洛往訪之﹐時範中丞純禮亦居潁昌﹐持國作詩示二公云「閉門讀《易》程夫子﹐淸坐焚香範使君。顧我未能忘世味﹐綠樽紅妓對西曛。」﹝《叢話》後二十二﹞

作文﹝必﹞要悟入處﹐悟入必自工夫中來﹐非僥幸可得。如老蘇之於文﹐魯直之於詩﹐蓋盡此理也。﹝《叢話》後三十一﹑《仕學規範》三十五﹑《竹莊》十﹑《玉屑》五﹑《耆下續聞》二﹑《鑑衡》二﹞

龔殿院彥和淸介自立﹐少有重名。元祐間﹐簽判瀛州﹐其弟大壯尢特立不羣﹐曾子宣帥瀛欲見不可得﹐一日徑過彥和﹐邀其弟出﹐不可辭也遂出相見。卽爲置酒﹐從容終日乃去﹐因題詩壁間云「自慚太守非何武﹐得向河陽見兩龔。」近時貴人如子宣之能下士﹐亦難及也。﹝《叢話》後三十六﹞

呂與叔嘗作詩云「文如元凱徒稱僻﹐賦似相如止類俳。惟有孔門無一事﹐只傳顏氏得心齋。」橫渠《讀詩詩》云「置心平易始知詩。」楊中立云「知此詩﹐則可以讀《三百篇》矣。」﹝《叢話》後三十六﹞

初學作詩﹐寧失之野﹐不可失之靡麗﹔失之野不害气質﹐失之靡麗不可復整頓。﹝《玉屑》五﹑《仕學規範》三十九﹑《鑑衡》一﹞

潘邠老嘗得詩「滿城風雨近重陽」﹐文章之妙﹐至此極矣。後有詩《托謝無逸綴成》云「病思王子同傾酒﹐愁憶潘郎共賦詩。」爲此語也。﹝《詩林》四﹞

《載馳詩》反復說盡情意﹐學者宜考。《蒹葭詩》說得事理明白﹐尢宜致思也。﹝《仕學規範》三十九﹑《鑑衡》一﹞

《歐陽詩話》云「陳舍人從易偶收得《杜集》舊本﹐文多脫誤。及至《送蔡都尉詩》云﹕『身輕一鳥』﹐其下脫一字。陳公因與數客各用一字補之﹐或云疾﹐或云落﹐或雲起﹐或云下﹐莫能定。其後得一善本﹐乃是『身輕一鳥過』。陳公嘆服﹐以爲𨿽一字﹐諸君亦不能到也。」﹝《鑑衡》一﹞

山谷云「詩文惟不造恐彊作﹐待境而生﹐便自工耳。」山谷謂秦少章云「凡始學詩須要每作一篇﹐先立大意﹔長篇須曲折三致意﹐乃能成章。」﹝《仕學規範》三十九﹞

又云﹕詩詞髙深要從學問中來。後來學詩者𨿽時有妙句﹐譬如合眼摸象﹐隨所觸體﹐得一處﹐非不卽似﹐要且不足。若開眼﹐全體也﹐之合古人處﹐不待取證也。﹝《仕學規範》三十九﹞

潘邠老語饒徳操云﹕作長詩須有次第本末方成文字﹐譬如做客﹐見主人須先入大門﹐見主人升階就坐說話乃退。今人作文字都無本末次第﹐緣不知此理也。﹝《仕學規範》三十九﹞

老杜詩云「詩淸立意新」﹐最是作詩用力處﹐蓋不可循習陳言﹐只規摹舊作也。魯直云「隨人作詩終後人」﹔又云「文章切忌隨人後」﹐此自魯直見處也。近世人學老杜多矣﹐左規右矩﹐不能稍出新意﹐終成屋下架屋﹐無所取長。獨魯直下語﹐未嘗似前人而卒與之合﹐此爲善學。如陳無己力盡規摹﹐已少變化。﹝《仕學規範》三十九﹞

《七哀》之類宏大深遠﹐非復作詩者所能及﹐蓋未始有意於言語之間也。﹝《竹莊》二﹞

呂居仁曰﹕或勵精潛思不便下筆﹐或遇事因感﹐時時舉揚﹐工夫一也。古之作者正如是耳。惟不可鑿空彊作出於牽彊﹐如小兒就學﹐俯就課程耳。﹝《詩學指南》本《名賢詩旨》﹞

徐師川云「作詩回頭一句最爲難道﹐如山谷詩所謂『忽思鐘陵江十里』之類是也。他人豈如此﹐尢見句法安壯。山谷平日詩多用此格。」﹝《總龜》後二十﹞

老杜歌行與長韻律詩﹐後人莫及﹔而蘇﹑黃用韻下字用故事處亦古所未到。晉﹑宋間人造語題品絕妙今古﹐近世蘇﹑黃帖題跋之類﹐率用此法﹐尢爲要妙。﹝《總龜》後三十一﹑《仕學規範》三十九﹞

學退之不至﹕李翺﹑皇甫湜﹐然翺﹑湜之文足以窺測作文用方處。近世欲學詩﹐則莫若先考江西諸派。﹝《總龜》後三十一﹞

康節先居衛州共城﹐後居洛陽。有商州太守趙郎中者﹐康節與之有舊﹐常往從之。章惇子厚作令商州﹐趙厚遇之。一日﹐趙請康節與章同會﹐章以豪俊自許﹐論議縱橫﹐不知尊康節也。語次因及洛中牡丹之盛﹐趙守因謂章曰「先生洛陽人也﹐知花爲甚詳。」康節因言「洛人以見根撥而知花髙下者﹐知花之上也﹔見枝葉而知髙下者﹐知花之次也﹔見蓓蕾而知髙下者﹐知花之下也。如公所說﹐乃知花之下也。」章默然慚服。趙守因謂章曰「先生學問淵源﹐世之師表﹐公不惜從之學﹐則日有進益矣。」章因從先生遊﹐求傳數學。先生謂章﹕「十年不仕宦﹐乃可學。」蓋不許之也。﹝《叢話》後二十二﹞

徐仲車﹐山陽人﹐小許榜登科。初從安定先生學潛心力行﹐不復仕進。仲車一日因具公裳見貴官﹐因思曰「見貴官尙具公裳﹐豈有朝夕見母而不具公裳者乎﹖」遂晨夕具公裳揖母﹐事母至孝﹐山陽人化之。﹝《叢話》後三十六﹞

《論語》﹝《禮記》﹞文字簡淡不厭﹐非《左氏》所可及﹝也﹞。﹝《仕學規範》三十四﹑《鑑衡》二﹞

張文潛云「《詩》三百篇﹐𨿽云婦人女子小夫賤隸所爲﹐要之非深於文章者不能作﹐如『七月在野』﹐至『入我牀下』﹐於七月以下皆不道破﹐直至十月方言蟋蟀﹐非深於文章者能爲之耶﹖」﹝《仕學規範》三十四﹑《鑑衡》二﹞

《檀弓》云「南宮絳之妻之姑之喪」﹐三「之」不能去其一﹔「進使者而問故」﹐夫子之所以問使者﹐使者所以答夫子﹐一「進」字足矣。丰不餘一言﹐約不失一辭。

《檀弓》與《左氏》紀太子申生事詳略不同﹐讀《左氏》然後知《檀弓》之髙遠也。﹝《仕學規範》三十五﹑《鑑衡》二﹞

文章不分明指切而從容委曲﹐辭不迫切而意已獨至﹐惟《左傳》爲然。如當時諸國往來之辭﹐與當時君臣相告相誚之語﹐蓋可見矣。亦是當時聖人余澤未遠﹐涵養自別﹐故詞气不迫如此﹐非後世專學言語者也。左氏》之文﹐語有盡而意無窮﹐如獻子辭梗陽人一段﹐所謂一唱三嘆有遺音者也。如是等處﹐皆是學爲文章之本﹐不可不深思也。﹝《鑑衡》二﹞

《列子》气平文緩﹐﹝亦﹞非《莊子》步驟所能到。﹝《仕學規範》三十四﹑《鑑衡》二﹞

《韓非》諸書皆說盡事情。﹝《鑑衡》二﹞

《漢髙祖》詔令雄健﹐《孝文紀》詔令溫潤﹐去先秦古書不遠﹐後世不能及﹔至《孝武紀》詔令始事文采﹐文亦寢衰矣。西漢自王褒以下﹐文字專事詞藻﹐不復簡古﹐而谷永等書雜引經傳﹐無復己見﹐而古學遠矣。此學者所宜深戒。

班固敍事詳密﹐有次第﹐端學《左氏》﹐如序霍氏﹑上官相失之由﹐正學《左氏》記秦穆﹑晉惠相失處也。﹝《鑑衡》二﹞

文章紆余委曲﹐說盡事理﹐惟歐陽公得之。﹝《仕學規範》三十四﹑《鑑衡》二﹞

東坡晚年敍事文字多法柳子厚﹐而豪邁之气﹐非柳所能及也。﹝《仕學規範》三十四﹑《鑑衡》二﹞

近世文字如曾子固諸序﹐尢須詳味。

曾子固《答李廌書》﹐最見抑揚反復處。

曾子固文章紆余委曲﹐說盡事情﹐加之字字有法度﹐無遺恨矣。﹝《鑑衡》二﹞

文章有首有尾﹐無一言亂說﹐觀少遊五十策可見。﹝《仕學規範》三十四﹑《鑑衡》二﹞

老蘇嘗自言升裏轉斗裏量﹐因聞此遂悟文章妙處。﹝文章紆余委曲﹐說盡事理﹐惟歐陽公爲得之。至曾子固加之﹐字字有法度﹐無遺恨矣。文章有本末首尾﹐元無一言亂說﹐觀少遊五十策可見。﹞﹝《仕學規範》三十四﹑《鑑衡》二﹞

《孟子》中《百里奚鬻於秦》一章﹔與韓退之論思元賓而不見﹐見元賓之所與者﹐猶吾元賓也﹔及曾子固《答李廌書》﹐最見抑揚反復處﹐如此等類皆宜詳讀。

東坡云「意盡而言止者﹐天下之至文也。」然而言止而意不盡﹐尢爲極至﹐如《禮記》《左傳》可見。﹝《鑑衡》二﹞

﹝呂居仁云﹕﹞「文章須要說盡事情﹐如《韓非》諸書大略可見﹐至一唱三嘆有遺音﹝者﹐則﹞非有所養不能也。」﹝《鑑衡》二﹑《仕學規範》三十四﹞

韓退之答李翺﹝書﹞﹑老泉上《歐陽公書》﹐最見爲文養气之妙。﹝《仕學規範》三十五﹑《鑑衡》二﹑《耆舊續聞》二﹞

韓退之文渾大廣遠難窺測﹐柳子厚文分明見規模次第﹐﹝初﹞學者當先學柳文﹐後熟讀韓文﹐則工夫自見。﹝《耆舊續聞》二﹑《仕學規範》三十五﹞

學文須熟看韓﹑柳﹑歐﹑蘇﹐先見文字體式﹐然後更考古人用意下句處。

學詩須熟看老杜﹑蘇﹑黃﹐亦先見體式﹐然後徧考他詩﹐自然工夫度越過人。﹝《耆舊續聞》二﹑《仕學規範》三十九﹞

學者須做有用文字﹐不可盡力虛言。有用文字﹐議論文字是也。議論文字﹐須以董仲舒﹑劉向爲主﹐﹝《禮記》﹞《周禮》及《新序》《說苑》之類﹐皆當貫串熟考﹐則做一日便有一日工夫。﹝近世文字如曾子固諸序尢須詳味﹞。﹝《耆舊續聞》二﹑作文不可彊爲﹐要須遇事乃作﹐須是發於旣溢之餘﹐流於已足之後﹐方是極頭﹐所謂旣溢已足者﹐必從學問該博中來也。﹝《耆舊續聞》二﹞

後生爲學﹐必須嚴定課程﹐必須數年勞苦﹐𨿽道途疾病亦不可少渝也。若是未能深曉﹐且須廣以文字﹐淹漬久久之間﹐自然成熟。﹝《耆舊續聞》二﹞

自古以來語文章之妙﹐廣備眾體﹐出奇無窮者﹐惟東坡一人﹔極風雅之變﹐盡比興之體﹐包括眾作﹐本以新意者﹐惟豫章一人﹐此二者當永以爲法。﹝《耆舊續聞》二﹞

老杜歌行並長韻律詩切宜畱意。﹝《耆舊續聞》二﹞

老蘇作文﹐眞所謂意盡而言止也﹐學者亦當細觀。﹝《耆舊續聞》二﹞

歐陽公謂退之爲《樊宗師墓志》便似樊文﹐其始出於司馬子長爲《長卿傳》如其文。惟其過之﹐故兼之也。﹝《仕學規範》三十

《孫子》十三篇論戰守次第與山川險易長短小大之狀﹐皆曲盡其妙﹐摧髙發隱﹐使物無遁情﹐此尢文章妙處。﹝《仕學規範》三十五﹞

讀三蘇進策涵養吾气。他日下筆自然文字霶霈﹐無吝嗇處。﹝《仕學規範》三十五﹞

張文潛嘗云「但把秦漢以前文字熟讀﹐自然滔滔地流也。」又云「近世所當學者惟東坡。」﹝《仕學規範》三十五﹞

古人文章一句是一句﹐句句皆可作題目﹐如《尙書》可見。後人文章累千百年不能就一句事理。只如《選》詩有髙古气味。自唐以下﹐無後此意。此皆不可不知也。﹝《仕學規範》三十五﹞

文章大要須以西漢爲宗﹐此人所可及也。至於上面一等﹐則須審己才分﹐不可勉彊作也。如秦少遊之才﹐終身從東坡步驟次第﹐上宗西漢﹐可謂善學矣。﹝《仕學規範》三十五﹞

醫書論脈之形狀﹐病之證驗﹐無一字妄發﹔乃於借物爲諭﹐尢見工夫。大抵見之旣明﹐則發之於言語﹐自然分曉。觀此等書可見。﹝《仕學規範》三十五﹞

