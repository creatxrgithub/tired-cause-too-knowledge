名物蒙求

﹝宋﹞方逢辰撰

天尊地卑﹐乾坤定住。輕淸爲天﹐重濁爲地。麗乎天者﹐日月星辰。潤以雨露﹐鼓以風霆。云維何興﹖以水之升。雨維何降﹖以云之烝。陽爲陰系﹐風旋飈回。陽爲陰蓄﹐迸裂而雷。惟霽斯虹﹐惟震斯電﹐散爲煙霞﹐凝爲雹霰。日中則昃﹐月滿則虧。往來進退﹐消息盈虛。時乎陽明﹐宇宙軒豁。白日靑天﹐光風霽月。時乎陰濁﹐霿霧混茫。曦娥受曀﹐彗孛生芒。是以聖人﹐抑陰崇陽。《詩》防霰雪﹐《易》戒冰霜。麗乎地者﹐山川嶽瀆。髙平爲原﹐窈深爲谷。山脊曰岡﹐山足曰麓。邱言其髙﹐阿言其曲。土山爲阜﹐大阜爲陵。巖崖島嶼﹐巘嶂岫岑。孤峯峭壁﹐絕嶠平巒。凡此之類﹐皆名爲山。滔滔者水﹐涓涓者泉。激爲灘瀨﹐深爲潭淵。有涯有涘﹐有源有流。渡口爲津﹐沙磧爲洲。地澤陂塘﹐渚汀浦漵。坎井波濤﹐皆隸乎水。小路爲徑﹐通道爲衢。鬧則市井﹐靜則郊墟。林圃苑囿﹐皆謂爲園。畦疇壠畝﹐皆謂之田。髙原下隰﹐西陌東阡。一耒之土﹐萬民之天。尊爲京都﹐卑爲郡邑。髙城深池﹐重關疊壁。洞蠡滅苗﹐崤函亡秦。險不如徳﹐地不如人。

中於天地﹐惟人最靈。耳目鼻口﹐具人之形。得其淸者﹐聖人賢人。得其濁者﹐愚夫凡民。讀書爲士﹐耕田爲農。行商坐賈﹐技藝百工。是謂四民﹐各有所業。其爲士者﹐豪俊英傑。秩序五典﹐維持三綱。君臣以立﹐父子以匡。假之者霸﹐由之者王。用之則治﹐不用則亡。四民之外﹐僧道醫卜。或爲傭工﹐皂隸僮僕。

人生而羣﹐不可無教。君仁臣忠﹐父慈子孝。別而夫婦﹐信而友朋。長幼有序﹐是謂人倫。出而交際﹐師友主賓。入而親睦﹐伯叔弟兄。諸姑姊妹﹐皆父黨親。曰姨曰舅﹐母黨之姻。髙曾祖父﹐在己身前。由己而後﹐子孫曾玄。是爲九族﹐教人親親。妻父曰婚﹐婿父曰姻。同姓之親﹐宗族百世。異姓之親﹐姑舅甥婿。生民有欲﹐無主則爭。乃立之君﹐輔以公卿。大夫及士﹐分職朝廷。外置諸侯﹐各治其民。封建一變﹐爲郡爲縣。乃置守令﹐佐以丞掾。小爭則訟﹐大爭則兵。乃置軍旅﹐將帥專徵。以禦蠻夷﹐以遏寇賊。凡此設官﹐皆爲民極。

民物之初﹐同一太極。全者爲人﹐偏者爲物。物有知者﹐鳥獸之屬。物無知者﹐爲艸爲木。椅桐梓杞﹐楩楠豫章。杶檜栝柏﹐皆材之良。楓柞梧楸﹐惟鄧林木。筠篁蓧簜﹐惟謂川竹。松柏後凋﹐蒲柳先零。大則棟梁﹐小則薪蒸。棕長則剝﹐漆茂則刳。能不如拙﹐智不如愚。不才自壽﹐惟樗惟櫟。長惡自伐﹐惟荊惟棘。桑柘可絲﹐麻枲可織。艸木之功﹐此爲第一。

園林富貴﹐桃李穠華。淸明杏雨﹐寒食梨花。海棠誇蜀﹐牡丹盛唐。藥翻禁掖﹐薇對省郎。紫槿朱橊﹐棣棠石竹。含笑薔薇﹐鳳仙罌粟。荼蘼架上﹐萱艸庭前。瑞香茉莉﹐山礬水仙。孰爲幽貞﹐一掃浮麗。冬雪臒梅﹐秋風老桂。南國山茶﹐散火雪霜。蘭生深林﹐自遁於荒。濂溪愛蓮﹐陶潛愛菊。蓮不受污﹐菊拔流俗。夏葵向日﹐乃心太陽。秋蓉拒霜﹐以質而章。花發其英﹐果斂其實。以充籩豆﹐椇榛棗栗。梅入商鼎﹐杏登孔壇。橘不逾淮﹐荔走長安。仁杏得名﹐去外食心﹐核桃得名﹐去肉取仁。植梨菱芡﹐櫻筍枇杷。采蓮折藕﹐沈李浮瓜。梁圓椑柿﹐唐眞柑橙﹐大柚小橘﹐同類異名。

孰如五穀﹐能養萬民。黍稷菽麥﹐與稻則均。種之曰稼﹐斂之曰穡。其穗曰穎﹐其實曰粒。可釀者秫﹐可炊者粳。惟蔬與菜﹐可以芼羹﹐蘋蘩召南﹐葵菽豳風。春初早韭﹐秋末晚菘﹐蔞髙之苗﹐荻筍之茁。苣苦薺甘﹐芥辛蒓滑。脆瓊蘆菔﹐甜冰蔓菁。西風菇芋﹐深雪菠茭。筍蕨蔥薤﹐瓜瓠莧蒲。可以爲齏﹐可以爲菹。亂爲荑稗﹐反害稼穡。

蔓爲藤羅﹐旁附荊棘。腐气爲菌﹐朝生夕枯。陰潤爲苔﹐不剗則鉏。其生無根﹐曰水上萍。靑蒲翠荇﹐紅蓼白蘋。待霜葭菼﹐鳴雨芭蕉。或比小人﹐蒿史蓬蕭。爲獲雜薰﹐爲薋及葹。或比君子﹐爲蘭爲芝。苣蘅芳芷﹐荃蕙江蘺。絲苓相附﹐蓬麻夾持。

木身爲幹﹐別爲枝條。木末曰杪﹐枝杪曰梢。方苞爲蕊﹐下承爲萼。結子爲實﹐隕葉爲萚。始生曰茁﹐再生曰蘗。復命歸根﹐勾伸甲坼。

艸木之外﹐鳥獸虫豸。彼𨿽微物﹐亦有天理。蜂蟻君臣﹐虎狼父子。慈烏反哺﹐羔羊跪乳。睢鳩有別﹐鴻雁有序。豺獺報本﹐犬馬戀主。騶不履艸﹐惡傷乎物。狐必首丘﹐不忘所出。獸有麒麟﹐禽有鳳凰。世治則出﹐世亂則藏。鳶飛戾天﹐髙淩雲煙﹐鵬搏九萬﹐順風孤騫。鵠舉千里﹐鶴鳴九臯。鵷雛鸑鷟﹐皆爲異毛。維彼鷙禽﹐能擊鳥雀。維鸇維鶻﹐鷹隼雕鶚。喧啾眾禽﹐各適其情。鳲鳩鳴雨﹐布谷催耕。北雁賓秋﹐蜀鵑送春。鶯鸝求友﹐燕雀依人。水禽鴛鷺﹐鷗鳧之屬。家禽翰音﹐匪鵝伊鶩。維彼惡鳥﹐爲鴟爲鴞。毒人曰鴆﹐不孝曰梟。

獸則牛羊﹐犬豕糜鹿。羊子曰羔﹐牛子曰犢。豕子曰豚﹐鹿子曰麛。犬屬爲獅﹐獅子曰猊。孰爲猛獸﹖虎豹熊羆﹐爲犀爲象﹐爲貅爲貔。馬稱其才﹐騏驥驊驑。獸惡其詐﹐猩狙猿猴。鼫鼠五技﹐狡免三穴。技多則窮﹐巧多則拙。狐憑於城﹐則不可焚。鼠依於社﹐則不可燻。凡此之類﹐以比小人。羽毛之外﹐又有介鱗。天池之鯤﹐龍門之鯉﹐曰鯨曰鯢﹐鱸鱖鱣鮪﹐凡此之類﹐謂之鱗虫。鱗虫之長﹐曰蛟曰龍。如彼介虫﹐黿鼉龜鱉﹐爲蟹爲蝦﹐螺蚌蝸蛤。

維彼倮虫﹐無鱗介羽﹐蚯蚓蜥蜴﹐鰍鱔蛇虺。他如微物﹐總曰虫豸。鳴爲蟬蛩﹐网爲蛛蟢。濕腐爲蚋﹐艸腐爲螢。飛爲蜂蝶﹐螫爲蚊蠅。蠹木曰蟻﹐害稼曰螟。維此原蠶﹐衣被萬民。

天地之初﹐旣有民物。苟無四時﹐何以作息﹖春生夏長﹐秋收冬藏。春爲木徳﹐盛於東方。艸木甲坼﹐鳥獸孳育。人民在田﹐播種百谷。夏爲火徳﹐萬物欽榮。人民在田﹐以籽以耘。金行於秋﹐萬物斂揪。是爲西成﹐無種不收。冬爲水徳﹐萬物閉塞。三時務農﹐一時休息。四時之內﹐美景良辰。寒食禁火﹐元夕放燈。上已流杯﹐淸明插柳。端午蒲觴﹐重陽菊酒。七夕穿鍼﹐中秋賞桂。冬至書云﹐除夜守歲。

生民之初﹐未有火食。始自庖犧﹐教民炮炙。生民之初﹐未有粒食。始自農稷﹐教民稼穡。古之聖賢﹐奉己甚薄。飯以糲粱﹐羹以藜藿。禹惡旨酒﹐孔飯疏食。孝以菽水﹐禮以雞黍。世之愚人﹐醉醲飽腥。萬錢下著﹐五斗解酲。盤有淆核﹐饌有膻葷。翠釜紫駝﹐玉盤素鱗。解黿胹蹯﹐烹龍炮玉。味薄齏鹽﹐食厭梁肉。亦有聖賢﹐爲禮薄厚﹐仲尼月肉﹐穆生醴酒。亦有君子﹐嗜味之淸。庾郎之韭﹐張翰之蒓。飲食之未﹐禍福之機。宋羹之偏﹐華元覆師。魯酒之薄﹐邯鄲受圍。是故君子﹐必謹其微。

生民之初﹐未有衣服。或衣羽皮﹐或衣艸木。中古聖人﹐易以衣裳。由朴而文﹐由略而詳。冠曰弁冕﹐屨曰履舄。有簪有纓﹐有絢有繶。大帶曰紳﹐蔽膝曰韍。珩璜爲佩﹐組綬爲紱。紈絝公子﹐錦幛豪家。楚客珠履﹐楊姨錦花。夏而絺綌﹐冬而狐貉。晝日繡衣﹐香風羅幕。蓑笠牧子﹐襏襫耕夫。卒歲無褐﹐平生無襦。芰制髙人﹐蓉裳逸客。裋褐長裙﹐角巾短幘。亦有矯情﹐僞爲潔己。孝廉垢衣﹐丞相布被。惟儒守正﹐其服必端。章甫逢掖﹐博帶峨冠。

生民之初﹐穴處巢居。中古聖人﹐易以室廬。以禦風雨﹐上棟下宇。以禦冬寒﹐塞向墐戶。單扉曰戶﹐兩戶曰門。門閫曰闑﹐守戶曰閽。戶扇爲扉﹐戶本爲樞。境門曰關﹐裏門曰閭。內寢曰室﹐外寢曰堂。門側爲塾﹐兩廡爲廂。寄托曰廬﹐居土曰捨。累土曰臺﹐有屋曰榭。周垣曰院﹐堂前爲庭。客捨曰館﹐停止曰亭。門關禁暴﹐欄桿防危。窗牖明通﹐階戺等差。天子之居﹐堂尊陛卑。金門玉闕﹐紫殿丹墀。昔之聖賢﹐示民以質。堯尙茅茨﹐禹卑宮室。朴桷不斫﹐土階無華。胡爲後王﹐攺儉爲奢。峻宇雕墻﹐丹楹刻桷。五步一樓﹐十步一閣。秦皇阿房﹐漢武建章。臨春結綺﹐花萼披香。侯王甲第﹐公子豪家。畫棟飛雲﹐繡甍結霞。舞榭歌樓﹐涼臺燠館。巖壑髙人﹐溪山偉觀。藥房蓀壁﹐竹戶松關。白雲一屋﹐明月三間。儒者之居﹐其室環堵﹐圭竇篳門﹐甕牖蓬戶。

太古之初﹐未有用器﹐聖人始教﹐創物以智。爲网爲罟﹐教民佃通。爲耒爲耜﹐教民菑畬。杵臼舟車﹐弦弧剡矢。器物之興﹐禮樂以起。古人燔黍﹐未有甑釜。抔飲汗尊﹐蕢桴土鼓。由朴而文﹐鼎鼐及鼒。籩豆篿簋﹐壺尊罍彜。飲以爵盞﹐罰以觶觥。甕以實醢﹐俎以載牲。瓚以爲灌﹐洗以爲盥。禮以樂興﹐登歌下管。堂上以樂﹐戛擊鳴球。搏拊琴瑟﹐以歌以謳。堂下之樂﹐簫管鞀鼓。間以笙鏞﹐作柷止敔。編磬爲石﹐編鐘爲金。革則鼓鞀﹐絲則琴瑟。塤土笙匏﹐龠笛爲竹。孰爲木音﹗如敔如柷。蠶耕之器﹐薄槌筥筐。機杼爲帛﹐剪尺爲裳。耒耜鉏犁﹐畚鍤蕢蓧。漁家之器﹐扁舟短棹﹐雪蓑雨笠﹐浪槳煙篙。商舸萬柁﹐蠻舶千艘﹐帆影秋風﹐櫓聲月夜。酒家之器﹐杯柈盞斝﹐樽壺瓶罍﹐觥觴卮爵﹐罌甕槽篘﹐榼觚鍾勺。僧家之器﹐鼓磐鐘魚。道家之器﹐茶竈丹鑪。攻戰之器﹐金鼓鐃鐲﹐甲冑戈矛﹐劍弓刀槊。惟儒何用﹖身備百工﹐體無不具﹐用無不通。細入毫釐﹐大包天地。一貫精粗﹐道不離器。

