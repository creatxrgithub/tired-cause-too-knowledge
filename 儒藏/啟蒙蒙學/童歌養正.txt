童歌養正

﹝淸﹞彭繼先輯

○韓文公示符讀書城南詩

木之就規矩﹐在梓匠輪輿。人之能爲人﹐由腹有詩書。詩書勤乃有﹐不勤腹空虛。欲知學之力﹐賢愚同一初。由其不能學﹐所入遂異閭。兩家各生子﹐孩提巧相如。少長聚嬉戲﹐不殊同隊魚。年至十二三﹐頭角稍相疏。二十漸乖張﹐淸溝映污渠。三十骨骼成﹐乃一龍一豬。飛黃騰踏去﹐不能顧蟾蜍。一爲馬前卒﹐鞭背生虫蛆﹔一爲公與相﹐潭潭府中居。問之何因爾﹖學與不學歟。金璧𨿽重寶﹐費用難貯儲。學問藏之身﹐身在則有餘。君子與小人﹐不系父母且﹐不見公與相﹐起身自犁鉏。不見三公後﹐饑寒出無驢。文章豈不貴﹐經訓乃菑畬。潢潦無根源﹐朝滿夕已除。人不通今古﹐馬牛而襟裾。行身陷不義﹐況望多名譽。時秋積雨霽﹐新涼入郊墟。燈火稍可親﹐簡編可捲舒。豈不旦夕念﹐爲爾惜居諸。恩義有相奪﹐作詩勸躊躇。

○翁森四時讀書樂

山光照檻水繞廊﹐舞雩歸詠春風香。好鳥枝頭亦朋友﹐落花水面皆文章。蹉跎莫遣韶光老﹐人生惟有讀書好。讀書之樂樂何如﹐綠滿窗前艸不除。

新竹壓檐桑四圍﹐小齋幽敞明朱暉。晝長吟罷蟬鳴樹﹐夜深燼落螢入帷。北窗髙臥羲皇侶﹐只因素稔讀書趣。讀書之樂樂無窮﹐瑤琴一曲來薰風。

昨夜庭前葉有聲﹐籬豆花開蟋蟀鳴。不覺商意滿林薄﹐蕭然萬籟涵虛淸。近牀賴有短檠在﹐趁此讀書功更倍。讀書之樂樂陶陶﹐起弄明月霜天髙。

木落水盡千崖枯﹐迥然吾亦見眞吾。坐對韋編燈動壁﹐髙歌夜半雪壓廬。地鑪烹泉燃活火﹐一淸足稱讀書者。讀書之樂何處尋﹐數點梅花天地心。

○蘇東坡送安惇秀才失解西歸

舊書不厭百回讀﹐熟讀深思子自知。他年名宦恐不免﹐今日棲遲那可追。我昔居家斷還往﹐著書不暇窺園葵。朅來東遊慕人爵﹐棄去舊學從兒嬉。狂謀謬算百不遂﹐惟有霜鬢來如期。故山松柏皆手種﹐行且拱矣歸何時。萬事早知皆有命﹐十年奔走寧非癡。與君未可較得失﹐臨別惟有長嗟咨。

○郭登詠蠹魚

瑣瑣如何也賦形﹐𨿽無鱗甲有魚名。元來全不知文意﹐幹向書中過一生。

○李含章夫人慰兩兒下第

得失由來露電如﹐諸生多半壑潛魚。當年蓬矢桑弧意﹐豈爲科名始讀書。

○程子偶成

閒來無事不從容﹐睡覺東窗日已紅。萬物靜觀皆自得﹐四時佳興與人同。道通天地有形外﹐思入風雲變態中。富貴不淫貧賤樂﹐男兒到此是英雄。

○邵子冬至吟

冬至子之半﹐天心無攺移。一陽初動處﹐萬物未生時。元酒味方淡﹐太音聲正希。此言如不信﹐更請問包羲。

○邵子淸夜吟

月到天心處﹐風來水面時。一般淸意味﹐料得少人知。

○朱子觀書有感

半畝方塘一鑑開﹐天光云影共徘徊。問渠那得淸如許﹐爲有源頭活水來。

○朱子泛舟有作

昨夜江邊春水生﹐艨艟巨艦一毛輕。向來枉費推移力﹐此日中流自在行。

○許魯齋訓子詩

干戈恣爛漫﹐無人救時屯。中原竟失鹿﹐滄海變飛塵。我自揣何能﹐能存亂後身。遺芳襲遠祖﹐陰裏出先人。俯仰意油然﹐此樂難擬倫。家無儋石儲﹐心有天地春。況對汝二子﹐豈復知吾貧。大兒願如古人純﹐小兒願如古人眞。乃親生平多辛苦﹐願汝辛苦過乃親。身居畎畝思致君﹐身在朝廷思濟民。但其磊落忠信存﹐莫圖苟且功名新﹐斯言殆可書諸紳。

○陸平泉方便名言

人皆要便宜﹐我便學喫虧。非人皆伶俐﹐非我獨呆癡。我便人不便﹐我宜人不宜。誰人肯喫虧﹐循環相報施。縱人不還報﹐彼蒼安能欺﹗我見便宜者﹐往往多喫虧。身命多短折﹐子孫隨式微。挾智逞詐術﹐乘勢恣營爲。那知冥冥中﹐盈滿禍相依。我見喫虧人﹐往往多便宜。知白務守黑﹐知雄務守雌。那知冥冥中﹐謙虛福所歸。便人乃自便﹐宜人乃自宜。命緣本淺薄﹐積善天可移。若復造惡孽﹐凶禍當益滋。如彼富貴人﹐更須學喫虧。同生天地間﹐我獨享榮肥。須有大功徳﹐乃可畱天禧。卽如尋常人﹐福澤難久居﹐況復愛便宜﹐鬼神實瞰之。近身運兒孫﹐後悔將安追。我勸世間人﹐總要學喫虧。

○孟東野雉將雛歌

雉咿喔﹐雛出殼。毛斑斑﹐觜啄啄。學飛未得一尺髙﹐還逐母行旋母腳。麥隴淺淺難蔽身﹐遠去戀雛還避人。時時土中鼓兩翅﹐引雛食虫不相離。﹝諭父母鬻子恩勤﹞

○白樂天詠燕﹝劉叟有愛子﹐背叟逃去﹐叟甚悲念之。叟少年亦嘗如是﹐故作此諭之。﹞

梁上有雙燕﹐翩翩雄與雌。銜泥兩椽間﹐一巢生四兒。四兒日夜長﹐索食聲孜孜。靑虫不易哺﹐黃口無飽期。觜爪𨿽欲獘﹐心力不知疲。須臾千往來﹐猶恐巢中饑。辛勤三十日﹐母瘦兒漸肥。喃喃教言語﹐一一刷毛衣。一旦羽翼成﹐引上庭樹枝。舉翅不回顧﹐隨風四散飛。雌雄空中鳴﹐聲盡呼不歸。卻入空巢裏。啁啾終夜悲。燕燕爾勿悲﹐爾當反自思﹐思爾爲雛日﹐髙飛背母時。當時父母念﹐今日爾應知。﹝諭逆子不知父母之惱﹐身爲父母﹐乃知逆子之不堪。﹞

○無名氏萱堂春意歌

春庭種萱春日長﹐春風吹衣春酒香。閉門讀書母在堂﹐百畝之稻五畝桑﹐萱能忘憂﹐無憂可忘。晨羹須調不須鯉﹐婦善奉姑姑自喜。阿孫來來花下戲﹐愼勿傷花失婆意。﹝順親之樂﹐藹然可想﹞

