蒙養詩教淸胡﹝棩去木﹞

○立

書生站立要端然﹐气象如山學聖賢。下莫參差蹺一足﹐上毋斜倒側雙肩。擺搖不定應生厭﹐倚靠難停更可憐。立定腳根從此始﹐徳容古訓至今傳。

○行

行步童子寓聖功﹐采齊肆夏古人風。周旋曲折循規矩﹐進退優遊守敬恭。若遇親鄰前拱揖﹐或逢尊輩繼追從。凡人皆可爲堯舜﹐只在徐行後長中。

○坐

坐來端拱肅容儀﹐養重收心在此時。莫把一身偏左右﹐謾將兩手戲東西。橫肱礙肘招人惡﹐蹺足張箕惹眾嗤。記得古人言一句﹐坐如屍也是吾師。

○籠手

緣何舞弄好嬉玩﹐兩袖垂來欠雅觀。若肯習儀都可學﹐只消籠起甚無難。手心略與中心近﹐右掌開平左掌安。再得從容通禮數﹐誰人見汝不欣歡。

○拱手

須記逢人把禮施﹐人因拱手作威儀。初逢用此相參見﹐臨去還將作別辭。中禮不過令並口﹐至恭方舉到平肩。少時若未先嫻習﹐試誦鄘風相鼠詩。

○肅揖

南北先分左右施﹐次將兩足立教齊。從心抄滿圓舒翼﹐近額提髙勿過肩。漸次屈來同磐折﹐從容彎下記頭低。起時尢要身平直﹐方見趨庭邁等夷。

○展拜

拜時又手要從容﹐漸漸身彎是鞠躬。跪始左兮右屈起﹐起先右也左伸同。手齊按地方成伏﹐膝襯扶肱叉著胸。直到平身當禮畢﹐毫無踧踖乃稱恭。

○著衣

生人何以異牛羊﹐上有衣兮下有裳。衣著必先提領袖﹐褲垂休使露褌襠。頂冠束帶成君子﹐袒裼昌披是病狂。倘若綻污勤補浣﹐穿來全不礙端莊。

○喫飯

飲食隨時飽便休﹐不宜揀擇與貪求。若陪尊席毋先舉﹐便是同行務遜酬。魚肉喫殘須莫反﹐飯湯流啜最堪羞。遺羹讓果垂靑史﹐飲食之人乃下流。

○應對

諸生說話忌聲髙﹐詳緩溫柔貴有條。訊問到來猶顧讓﹐語言未及怎嘮叨。至誠老實爲忠信﹐謔浪虛浮沒下梢。不見巧言同利口﹐覆家敗事盡渠招。

○靜聲

非言非語本無聲﹐何事聞來卻厭頻﹖故故齶痰多嗽咳﹐常常呵欠沒精神。豈關飽後時噫噦﹐罔顧庭前徧唾津。總是放心收未得﹐不思何以拜楓宸。

○斂气

人前只管鼻吹呼﹐定是心粗气始粗。試奉天君心作帥﹐自降物役气從吾。惺惺守去令常在﹐款款調來漸若無。仿佛屏除如不息﹐肅然端的聖之徒。

○寢息

宴息調神自有時﹐那堪昏睡竟無知﹖須防面仰令張口﹐更忌身番作偃屍。蠖屈隈藏呼吸小﹐龍潛寂靜夢魂怡。窗前若警雞初喔﹐平旦幾希仔細思。

○出恭

諸生領著出恭牌﹐須擇無人僻地來。若犯日星俱有罪﹐正當門路亦多災。登牏應記寬衣去﹐下廁還該淨手回。或是淸池令齷齪﹐喪心無行豈良才。

○灑掃

灑掃經儀習在晨﹐盥盆箕帚奉循循。中堂播水室握水﹐右手驅塵袂鄣塵。拚則退行先自奧﹐扱之移聚向當身。莫嫌服事爲人役﹐從此裁成詣聖神。

○事親

父母恩深等昊天﹐孩童孝順報難全。早晨先起問安否﹐晚夕還來看坐眠。喫果使思懷顧養﹐出門須想望云邊。有時打罵母嗔怒﹐更要和顏近膝前。

○事兄

兄友弟兮弟恭兄﹐天然倫序要分明。席間務請兄東坐﹐路上應該弟後行。食莫占先須遜讓﹐財寧取少勿欺爭。諄諄誨汝無他意﹐爲是同胞共乳生。

○尊師

父生君養分相參﹐教者惟師恩並三。傳不習乎須日省﹐道宜尊也始無慚。縱遭撲責心休怨﹐卽代煩勞事亦甘。就養服勤皆古訓﹐春風時雨細詳探。

○處友

朋友之交道若何﹖少年爲弟長爲哥。同窗共硯須謙讓﹐立志存心互切摩。勿以善玩爲最契﹐毋因小失便傷和。至誠好學當親近﹐戲嫚狂生莫近他。

○見賓

日聽呦呦歌鹿鳴﹐嘉賓相見卽相迎。主人肅客右邊入﹐客遜主人西上行。拜坐畢時當舉問﹐酒湯初進合親呈。席終禮送詳賓顧﹐恭敬周旋在至誠。

○讀書

出入躬行力有餘﹐便當勤讀聖賢書。少年著力中年熟﹐小字能通大字如。句句咀含風韻美﹐條條朗悟月懷虛。養成有用眞經濟﹐窮達均宜道在余。

○寫字

聖賢經術義何深﹐盡在書中點畫尋。體辧象形至假借﹐功多勾榻及摹臨。拈毫運用惟虛掌﹐先字操持必正心。心正自然令筆正﹐此言珍重勝南金。

○歌詩

詩教功全養性情﹐性情調洽聽歌聲。勾舒串振倫無奪﹐生長收藏曲始成。唱和一堂歸大雅﹐感通天下自和平。孔門點瑟回琴樂﹐不異颺言韻載賡。

