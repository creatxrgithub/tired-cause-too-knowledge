格言聯璧淸金蘭生編述

學問類

存養類

持躬類

惇品類

處事類

接物類

齊家類

從政類

惠吉類

悖凶類附﹑攝生類

學問類

古今來許多世家﹐無非積徳。天地間第一人品﹐還是讀書。

讀書卽未成名﹐究竟人髙品雅。修徳不期獲報﹐自然夢穩心安。

爲善最樂。

諸君到此何爲﹐豈徒學問文章﹐擅一藝微長﹖便算讀書種子﹐在我所求亦恕。不過子臣弟友﹐盡五倫本分﹐共成名教中人。

聰明用於正路﹐愈聰明愈好﹐而文學功名﹐益成其美。聰明用於邪路﹐愈聰明愈謬﹐而文學功名﹐適濟其姦。

祭𨿽有儀﹐而誠爲本﹔喪𨿽有禮﹐而哀爲本﹔士𨿽有學﹐而行爲本。

飄風不可以調宮商﹐巧婦不可以主中饋﹐詞章之士不可以治國家。

經濟出自學問﹐經濟方有本源﹔心性見之事功﹐心性方爲圓滿。

捨事功更無學問。求性道不外文章。

何謂至行﹖曰庸行。何謂大人﹖曰小心。何以上達﹖曰下學。何以遠到﹖曰近思。

竭忠盡孝﹐謂之心。治國經邦﹐謂之學。安危定變﹐謂之才。經天緯地﹐謂之文。霽月光風﹐謂之度。萬物一體﹐謂之仁。

以心術爲本根﹐以倫理爲楨幹﹐以學問爲菑畬﹐以文章爲花萼﹐以事業爲結實﹐以書史爲園林﹔以歌詠爲鼓吹﹐以義理爲膏梁﹐以著述爲文繡﹐以誦讀爲耕耘﹐以記問爲居積﹔以前言往行爲師友﹐以忠信篤敬爲修持﹐以作善降祥爲受用﹐以樂天知命爲依歸。

凜閒居以體獨﹐卜動念以知幾﹐謹威儀以定命﹐惇大倫以凝道﹐備百行以考徳﹐遷善攺過以作聖。

收吾本心在腔子裏﹐是聖賢第一等學問﹔盡吾本分在素位中﹐是聖賢第一等工夫。

萬理澄徹﹐則一心愈精而愈謹。一心凝聚﹐則萬理愈通而愈流。

宇宙內事﹐乃己分內事﹔己分內事﹐乃宇宙內事。

身在天地後﹐心在天地前﹔身在萬物中﹐心在萬物上。

觀天地生物气象﹐學聖賢克己工夫。

下手處是自彊不息﹐成就處是至誠無妄。

以聖賢之道教人易﹐以聖賢之道治己難﹔以聖賢之道出口易﹐以聖賢之道躬行難﹔以聖賢之道奮始易﹐以聖賢之道克終難。

聖賢學問是一套﹐行王道必本天徳﹔後世學問是兩截﹐不修己只管治人。

口裏伊周﹐心中盜跖﹐責人而不責己﹐名爲掛榜聖賢﹐獨凜明旦﹐幽畏鬼神。知人而復知天﹐方是有根學問。

無根本底气節﹐如酒漢歐人﹐醉時勇﹐醒來退消﹐無分毫气力。無學問底識見﹐如庖人煬竈﹐面前明﹐背後左右﹐無一些照顧。

理以心得爲精﹐故當沈潛﹐不然耳邊口頭爾。事以典故爲據﹐故當博洽﹐不然臆說杜撰也。

只有一毫粗疏處﹐便認理不眞﹐所以說惟精﹔不然﹐眾論淆之而必疑。只有一毫二三心﹐便守理不定﹐所以說惟一﹔不然﹐利害臨之而必變。

接人要和中有介﹐處事要精中有果﹐認理要正中有道通。

在古人之後議古人之失﹐則易﹔處古人之位爲古人之事﹐則難。

古之學者得一善言﹐附於其身﹔今之學者得一善言﹐務以悅人。

古之君子病其無能也﹐學之﹔今之君子恥其無能也﹐諱之。

眼界要闊﹐徧歷名山大川﹔度量要宏﹐熟讀五經諸史。

先讀經後讀史﹐則論事不謬於聖賢。旣讀史復讀經﹐則觀書不徒爲章句。

讀經傳則根柢厚﹐看史鑑則事理通﹐觀雲天則眼界寬﹐去嗜欲則胸懷淨。

一庭之內﹐自有至樂﹔六經以外﹐別無奇書。

讀未見書﹐如得良友﹔見已讀書﹐如逢故人。

何思何慮﹐居心當如止水﹔勿取勿忘﹐爲學當如流水。

心不欲雜﹐雜則神蕩而不收﹔心不欲勞﹐勞神則疲而不入。

心愼雜欲﹐則有餘靈﹔目愼雜觀﹐則有餘明。

案上不可多書﹐心中不可少書。

魚離水則身枯﹐心離書則神索。

志之所趨﹐無遠勿屆﹐窮山距海﹐不能限也﹔志之所向﹐無堅不入﹐銳兵固甲﹐不能禦也。

把意念沈潛得下﹐何理不可得﹖﹗把志气奮發得起﹐何事不可爲﹖﹗

不虛心﹐便如以水沃石﹐一毫進入不得﹔不開悟﹐便如膠柱鼓瑟﹐一毫轉動不得﹔不體認﹐便如電光照物﹐一毫把捉不得﹔不躬行﹐便如水行得車﹐陸行得舟﹐一毫受用不得。

讀書貴能疑﹐疑乃可以啟信。讀書在有漸﹐漸乃克底有成。

看書求理﹐須令自家胸中點頭。與人談理﹐須令人家胸中點頭。

愛惜精神﹐畱他日擔當宇宙。蹉跎歲月﹐盡此身污穢乾坤。

戒浩飲﹐浩飲傷神。戒貪色﹐貪色滅神。戒厚味﹐厚味昏神。戒飽食﹐飽食悶神。戒妄動﹐妄動亂神。戒多言﹐多言傷神。戒多憂﹐多憂鬱神。戒多思﹐多思撓神。戒久睡﹐久睡倦神。戒久讀﹐久讀枯神。

存養類

性分不可使不足﹐故其取數也宜多。曰窮理﹐曰盡性﹐曰達天﹐曰入神﹐曰致廣大﹑極髙明。情欲不可使有餘﹐故其取數也宜少﹐曰謹行﹐曰愼行﹐曰約己﹐曰淸心﹐曰節飲食﹑寡嗜欲。

大其心﹐容天下之物﹔虛其心﹐受天下之善﹔平其心﹐論天下之事﹔潛其心﹐觀天下之理﹔定其心﹐應天下之變。

淸明以養吾之神﹐湛一以養吾之慮﹐沈警以養吾之識﹐剛大以養吾之志﹐果斷以養吾之才﹐凝重以養吾之气﹐寬裕以養吾之量﹐嚴稜以養吾之操。

自家有好處﹐要掩藏幾分﹐這是涵育以養深。別人不好處﹐要掩藏幾分﹐這是渾厚以養天。

以虛養心﹐以徳養身﹐以仁養天下萬物﹐以道養天下萬世。

涵養沖虛﹐便是身世學問。省除煩惱﹐何等心性安和﹗

顏子四勿﹐要收入來﹔閒存工夫﹐制外以養中也。孟子四端﹐要擴充去﹔格致工夫﹐推近以曁遠也。

喜怒哀樂而曰未發﹐是從人心直溯道心﹐要他存養。未發而曰喜怒哀樂﹐是從道心指出人心﹐要他省察。

存養宜衝粹﹐近春溫﹔省察宜謹嚴﹐近秋肅。

就性情上理會﹐則曰涵養。就念慮上提撕﹐則曰省察。就气質上銷鎔﹐則曰克治。

一動於欲﹐欲迷則昏。一任乎气﹐气偏則戾。

人心如谷種﹐滿腔都是生意﹐物欲錮之而滯矣﹐然而生意未嘗不在也﹐疏之而已耳。人心如明鏡﹐全體渾是光明﹐習染燻之而暗矣﹐然而明體未嘗不存也﹐拭之而已耳。

果決人似忙﹐心中常有餘閒。因循人似閒﹐人中常有餘忙。

寡欲故靜﹐有主則虛。

無欲之謂聖﹐寡欲之謂賢﹐多欲之謂凡﹐徇欲之謂狂。

人之心胸﹐多欲則窄﹐寡欲則寬。人之心境﹐多欲則忙﹐寡欲則閒。人之心術﹐多欲則險﹐寡欲則平。人之心事﹐多欲則憂﹐寡欲則樂。人之心气﹐多欲則餒﹐寡欲則剛。

宜靜默﹐宜從容﹐宜謹嚴﹐宜儉約﹔四者﹐切己良箴。忌多欲﹐忌妄動﹐忌坐馳﹐忌旁騖﹔四者﹐切己大病。

常操常存﹐得一「恆」字訣。勿忘勿助﹐得一「漸」字訣。

敬守此心﹐則心定﹔斂抑其气﹐則气平。

人性中不曾缺一物﹐人性上不可添一物。

君子之心不勝其小﹐而气量涵蓋一世。小人之心不勝其大﹐而志意拘守一隅。

怒是猛虎﹐欲是深淵。

忿如火﹐不遏則燎原﹔欲如水﹐不遏則滔天。

懲忿如摧山﹐窒欲如塡壑﹔懲忿如救火﹐窒欲如防水。

心一模糊﹐萬事不可收拾。心一疏忽﹐萬事不入耳目。心一執著﹐萬事不得自然。

一念疏忽﹐是錯起頭。一念決烈﹐是錯到底。

古之學者﹐在心地上做功夫﹐故發之容貌﹐則爲盛徳之符。今之學者﹐在容貌上做功夫﹐故反之於心﹐則爲實徳之病。

只是心不放肆﹐便無過差。只是心不怠忽﹐便無逸志。

處逆境心﹐須用開拓法。處順境心﹐要用收斂法。

世路風霜﹐吾人煉心之境也。世情冷暖﹐吾人忍性之地也。世事顚倒﹐吾人修行之資也。

靑天白日的節義﹐自暗室屋漏中培來。旋乾轉坤的經綸﹐自臨深履薄處得力。

名譽自屈辱中彰﹐徳量自隱忍中大。

謙退是保身第一法﹐安詳是處事第一法﹐涵容是待人第一法﹐恬淡是養心第一法。

喜來時一檢點﹐怒來時一檢點﹐怠惰時一檢點﹐放肆時一檢點。

自處超然﹐處人藹然。無事澄然﹐有事斬然。得意淡然﹐失意泰然。

靜能制動﹐沈能制浮。寬能制褊﹐緩能制急。

天地間眞滋味﹐惟靜者能嘗得出。天地間天機括﹐惟靜者能看得透。

有才而性緩﹐定屬大才。有智而气和﹐斯爲大智。

气忌盛﹐心忌滿﹐才忌露。

有作用者﹐器宇定是不凡。有智慧者﹐才情決然不露。

意粗性躁﹐一事無成。心平气和﹐千祥駢集。

世俗煩惱處﹐要耐得下。世事紛擾處﹐要閒得下。胸懷牽纏處﹐要割得下。境地濃艷處﹐要淡得下。意气忿怒處﹐要降得下。

以和气迎人﹐則乖沴滅。以正气接物﹐則妖气滅。以浩气臨事﹐則疑畏釋。以靜气養身﹐則夢寐恬。

觀操存在利害時﹐觀精力在饑疲時。觀度量在喜怒時﹐觀鎭定在震驚時。

大事難事看擔當﹐逆境順境看襟度。臨喜臨怒看涵養﹐羣行羣止看識見。

輕當矯之以重﹐浮當矯之以實﹐褊當矯之以寬﹐執當矯之以圓﹐傲當矯之以謙﹐肆當矯之以謹﹐奢當矯之以儉﹐忍當矯之以慈﹐貪當矯之以廉﹐私當矯之以公﹐放言當矯之以緘默﹐好動當矯之以鎭靜﹐粗率當矯之以細密﹐躁急當矯之以和緩﹐怠隋當矯之以精勤﹐剛暴當矯之以溫柔﹐淺露當矯之以沈潛﹐溪刻當矯之以渾厚。

持躬類

聰明睿知﹐守之以愚。功被天下﹐守之以讓。勇力振世﹐守之以怯。道徳隆重﹐守之以謙。

不與居積人爭富﹐不與進取人爭貴﹐不與矜飾人爭名。不與少年人爭英俊﹐不與盛气人爭是非。

富貴﹐怨之府也。才能﹐身之災也。聲名﹐謗之媒也。歡樂﹐悲之漸也。

濃於聲色﹐生虛怯病。濃於貨利﹐生貪饕病。濃於功業﹐生造作病。濃於名譽﹐生矯激病。

想自己身心﹐到後日置之何處。顧本來面目﹐在古時像个甚人。

莫輕視此身﹐三才在此六尺。莫輕視此生﹐千古在此一日。

醉酒飽肉﹐浪笑恣談﹐卻不錯過了一日﹖﹗妄動胡言﹐昧理從欲﹐卻不作孽了一日﹖﹗

不讓古人﹐是謂有志﹔不讓今人﹐是謂無量。

一能勝予﹐君子不可無此小心。吾何畏彼﹐丈夫不可無此大志。

怪小人之顚倒是非﹐不知慣顚倒方爲小人。惜君子之受世折磨﹐不知惟折磨乃見君子。

經一番挫折﹐長一番識見。容一番橫逆﹐增一番器度。省一分經營﹐多一分道義。學一分退讓﹐討一分便宜。增一分享用﹐減一分福澤。加一分體貼﹐知一分物情。

不自重者取辱﹐不自畏者招禍﹐不自滿者受益﹐不自是者博聞。

有眞才者﹐必不矜才。有實學者﹐必不誇學。

蓋世功勞﹐當不得一个「矜」字。彌天罪惡﹐當不得一个「悔」字。

諉罪掠功﹐此小人事。掩罪誇功﹐此眾人事。讓美歸功﹐此君子事。分怨共過﹐此盛徳事。

毋毀眾人之名﹐以成一己之善。毋沒天下之理﹐以護一己之過。

大著肚皮容物﹐立定腳跟做人。

實處著腳﹐穩處下手。

讀書有四个字最要緊﹐曰﹕闕﹑疑﹑好﹑問。做人有四个字最要緊﹐曰﹕務﹑實﹑耐﹑久。

事當快意時須轉﹐言到快意時須住。

物忌全勝﹐事忌全美﹐人忌全盛。

盡前行者地步窄﹐向後看者眼界寬。

畱有餘不盡之巧﹐以還造化。畱有餘不盡之祿﹐以還國家。畱有餘不盡之財﹐以還百姓。畱有餘不盡之福﹐以貽子孫。

四海和平之福﹐只是隨緣。一生牽惹之勞﹐總因好事。

花繁柳密處撥得開﹐方見手段。風狂雨驟時立得定﹐才是腳跟。

步步占先者﹐必有人以擠之。事事爭勝者﹐必有人以挫之。

能攺過﹐則天地不怒。能安分﹐則鬼神無權。

言行擬之古人則徳進﹐功名付之天命則心閒﹐報應念及子孫則事平﹐受享慮及疾病則用儉。

安莫安於知足﹐危莫危於多言﹔貴莫貴於無求﹐賤莫賤於多欲﹔樂莫樂於好善﹐苦莫苦於多貪﹔長莫長於博識﹐短莫短於自恃﹔明莫明於體物﹐暗莫暗於昧幾。

能知足者﹐天不能貧。能忍辱者﹐天不能禍。能無求者﹐天不能賤。能外形骸者﹐天不能病。能不貪生者﹐天不能死。能隨遇而安者﹐天不能困。能造就人材者﹐天不能孤。能以身任天下後世者﹐天不能絕。

天薄我以福﹐吾厚吾徳以迓之。天勞我以形﹐吾逸吾心以補之。天危我以遇﹐吾享吾道以通之。天苦我以境﹐吾樂吾神以暢之。

吉凶禍福﹐是天主張。毀譽予奪﹐是人主張。主身行己﹐是我主張。

要得富貴福澤﹐天主張由不得我。要做賢人君子﹐我主張由不得天。

富以能施爲徳﹐貧以無求爲徳﹐貴以下人爲徳﹐賤以忘勢爲徳。

護體面﹐不如重廉恥。求醫藥﹐不如養性情。立黨羽﹐不如昭信義。作威福﹐不如篤至誠。多言語﹐不如愼隱微。博聲名﹐不如正心術。恣豪華﹐不如樂名教。廣田宅﹐不如教義方。

行己恭﹐責躬厚﹐接眾和﹐立心正﹐進道勇。擇友以求益﹐攺過以全身。

敬爲千聖授受眞源﹐愼乃百年提撕緊鑰。

度量如海涵春育﹐應接如流水行雲。操存如靑天白日﹐威儀如丹鳳祥麟。言論如敲金戛石﹐持身如玉潔冰淸。襟抱如光風霽月﹐气槪如喬嶽泰山。

海闊從魚躍﹐天空任鳥飛。非大丈夫不能有此度量﹗振衣千仞岡﹐濯足萬里流。非大丈夫不能有此气節﹗珠藏澤自媚﹐玉韞山含輝。非大丈夫不能有此蘊藉﹗月到梧桐上﹐風來楊柳邊。非大丈夫不能有此襟懷﹗

處艸野之日﹐不可將此身看得小﹔居廊廟之日﹐不可將此身看得大。

只一个俗看頭﹐錯做了一生人。只一雙俗眼睛﹐錯認了一生人。

心不妄念﹐身不妄動。口不妄言﹐君子所以存誠。內不欺己﹐外不欺人﹐上不欺天﹐居子所以愼獨。不愧父母﹐不愧兄弟﹐不愧妻子﹐君子所以宜家。不負國家﹐不負生民﹐不負所學﹐君子所以用世。以性分言﹐無論父子兄弟﹐卽天地萬物﹐皆一體耳﹐何物非我﹖﹗於此信得及﹐則心體廓然矣。以外物言﹐無論功名富貴﹐卽四肢百骸﹐亦軀殼耳﹐何物是我﹖﹗於此信得及﹐則世味淡然矣。

有補於天地曰功﹐有關於世教曰名﹐有學問曰富﹐有廉恥曰貴﹐是謂功名富貴。無爲曰道﹐無欲曰徳﹐無習於鄙陋曰文﹐無近於曖昧曰章﹐是謂道徳文章。

困辱非憂﹐取困辱爲憂。榮利非樂﹐忘榮利爲樂。

熱鬧榮華之境﹐一過輒生淒涼。淸眞冷淡之爲﹐歷久愈有意味。

心志要苦﹐意趣要樂。气度要宏﹐言動要謹。

心術以光明﹐篤實爲第一。容貌以正大﹐老成爲第一。言語以簡重﹐眞切爲第一。

勿吐無益身心之語﹐勿爲無益身心之事﹐勿近無益身心之人﹐勿入無益身心之境﹐勿展無益身人之書。

此生不學一可惜﹐此日閒過二可惜﹐此身一敗三可惜。

君子胸中所常體﹐不是人情是天理。君子口中所常道﹐不是人倫是世教。君子身中所常行﹐不是規矩是準繩。

休諉罪於气化﹐一切責之人事。休過望於世間﹐一切求之我身。

自責之外﹐無勝人之術。自彊之外﹐無上人之術。

書有末曾經我讀﹐事無不可對人言。

閨門之事可傳﹐而後知君子之家法矣。近習之人起敬﹐而後知君子之身法矣。

門內罕聞嬉笑怒罵﹐其家範可知。座右徧陳善書格言﹐其志趣可想。

愼言動於妻子僕隸之間﹐檢身人於食息起居之際。

語言間盡可積徳﹐妻子間亦是修身。

晝驗之妻子﹐以觀其行之篤與否也﹔夜考之夢寐﹐以卜其志之定與否也。

欲理會七尺﹐先理會方寸﹔欲理會六合﹐先理會一腔。

世人以七尺爲性命﹐君子以性命爲七尺。

气象要髙曠﹐不可疏狂。心思要縝密﹐不可瑣屑。趣味要沖淡﹐不可枯寂。操守要嚴明﹐不可激烈。

聰明者﹐戒太察。剛彊者﹐戒太暴。溫良者﹐戒無斷。

勿施小惠傷大體﹐毋借公道遂私情。

以情恕人﹐以理律己。

以恕己之心恕人﹐則全交。以責人之心責己﹐則寡過。

力有所不能﹐聖人不以無可柰何者責人。心有所當盡﹐聖人不以無可柰何者自諉。

眾惡必察﹐眾好必察﹐易﹗自惡必察﹐自好必察﹐難﹗

見人不是諸惡之根﹐見己不是萬善之門。

不爲過三字﹐昧卻多少良心﹔沒柰何三字﹐抹卻多少體面。

品詣常看勝如我者﹐則愧恥自增﹔享用常看不如我者﹐則怨尢自泯。

家坐無聊﹐當思食力擔夫﹐紅塵赤日﹔官階不達﹐須念髙才秀士﹐白首靑衿。將啼饑者比﹐則得飽自樂。將號寒者比﹐則得暖自樂。將勞役者比﹐則優閒自樂。將疾病者比﹐則康健自樂。將禍患者比﹐則平安自樂。將死亡者比﹐則生存自樂。

常思終天抱恨﹐自不得不盡孝心。常思度日艱難﹐自不得不節費用。常思人命脆薄﹐自不得不加修持。常思殺債難償﹐自不得不惜口腹。常思世態炎涼﹐自不得不奮志气。常思法网難漏﹐自不得不戒非爲。常思身命易傾﹐自不得不存善念。

以媚字奉親﹐以淡字交友﹐以苟字省費﹐以拙字免勞﹐以聾字止謗﹐以盲字遠色﹐以吝字防口﹐以病字醫淫﹐以貪字讀書﹐以疑字窮理﹐以刻字責己﹐以迂字守禮﹐以很字立志﹐以傲字槇骨﹐以癡字救貧﹐以空字解憂﹐以弱字禦侮﹐以悔字攺過﹐以懶字抑奔競風﹐以惰字屏塵俗事。

對失意人﹐莫談得意事。處得意日﹐莫忘失意時。

貧賤是苦境﹐能善處者自樂﹔富貴是樂境﹐不善處者更苦。

恩裏由來生害﹐故快意時須早回頭。敗後或反成功﹐故拂心處莫便放手。

深沈厚重﹐是第一等資質﹔磊落雄豪﹐是第二等資質﹔聰明才辯﹐是第三等資質。

上士忘名﹐中士立名﹐下士竊名。上士閉心﹐中士閉口﹐下士閉門。

好訐人者身必危﹐自甘爲愚適成其保身之智。好自誇者人多笑﹐自舞其智適見其欺人之愚。

閒暇出於精勤﹐恬適出於祗懼﹐無思出於能慮﹐大膽出於小心。平康之中﹐有險阻焉。衽席之內﹐有鴆毒焉。衣食之間﹐有禍敗焉。

居安慮危﹐處治思亂。

天下之勢﹐以漸而成﹔天下之事﹐以積而居。

禍到休愁﹐也要會救﹔福來休喜﹐也要會受。

天欲禍人﹐先以微福驕之﹔天欲福人﹐先以微禍儆之。

傲僈之人驟得通顯﹐天將重刑之也﹔疏放之人艱於進取﹐天將曲赦之也。

小人亦有坦蕩蕩處﹐無忌禪是也﹔君子亦有長戚戚處﹐終身之憂是也。

君子猶水也﹐其性衝﹐其質白﹐其味淡﹔其爲用也﹐可以澣不潔者而使潔。卽沸湯中投以油﹐亦自分別而不相混。誠哉君子也﹗小人譬油也﹐其性滑﹐其質膩﹐其味濃﹔其爲用也﹐可以污潔者而使不潔。倘滚油中投以水﹐必至激搏而不相容。誠哉小人也﹗

凡陽必剛﹐剛必明﹐明則易知﹔凡陰必柔﹐柔必暗﹐暗則難測。

稱人以顏子﹐無不悅者﹐忘其貧賤而夭﹔指人以盜跖﹐無不怒者﹐忘其富貴而壽。

事事難上難﹐舉足常虞失墜﹔件件想一想﹐渾身都是過差。

怒宜實力消融﹐過要細心檢點。

探理宜柔﹐優遊涵泳﹐始可以自得。決欲宜剛﹐勇猛奮迅﹐始可以自新。

懲忿窒欲﹐其象爲損﹐得力在一「忍」字。遷善攺過﹐其象爲益﹐得力在一「悔」字。

富貴如傳捨﹐惟謹愼可得久居﹔貧賤如敝衣﹐惟勤儉可以脫卸。

儉則約﹐約則百善俱興﹔侈則肆﹐肆則百惡俱縱。

奢者富不足﹐儉者貧有餘。奢者心常貧﹐貧者心常富。

貪饕以招辱﹐不若儉而守廉。干請以犯義﹐不若儉而全節。侵牟以聚怨﹐不若儉而養心。放肆以遂欲﹐不若儉而安性。

靜坐﹐然後知平日之气浮。守默﹐然後知平日之言躁。省事﹐然後知平日之心忙。閉戶﹐然後知平日之交濫。寡欲﹐然後知平日之病多。近情﹐然後知平日之念刻。

無病之身﹐不知其樂也﹔病生﹐始知無病之樂。無事之家﹐不知其福也﹔事至﹐始知無事之福。

欲心正熾時﹐一念著病﹐興似寒冰﹔利心正熾時﹐一想到死﹐味同嚼蠟。

有一樂境界﹐卽有一不樂者相對待﹔有一好光景﹐便有一不好底相乘除。

事不可做盡﹐言不可道盡﹐勢不可倚盡﹐福不可享盡。

不可喫盡﹐不可穿盡﹐不可說盡﹔又要洞得﹐又要做得﹐又要耐得。

難消之味休食﹐難得之物休蓄﹐難酬之恩休受﹐難久之友休交﹐難再之時休失﹐難守之財休積﹐難雪之謗休辯﹐難釋之忿休較。

飯休不嚼便咽﹐路休不看便走﹐話休不想便說﹐事休不思便做﹐財休不審便取﹐气休不忍便動﹐友休不擇便交。

爲善如負重登山﹐志𨿽已確﹐而力猶恐不及。爲惡如乘駿走坡﹐鞭𨿽不加﹐而足不禁其前。

防欲如挽逆水之舟﹐才歇手便下流。力行如緣無枝之樹﹐才住腳便下墜。

膽欲大﹐心欲小﹔智欲圓﹐行欲方。

眞聖賢決非迂腐﹐眞豪傑斷不粗疏。

龍吟虎嘯﹐鳳翥鸞翔﹐大丈夫之气象。

蠶繭蛛絲﹐蟻封蚓結﹐兒女子之經營。

格格不吐﹐剌剌不休﹐總是一般語病﹐請以鶯歌燕語療之。戀戀不捨﹐忽忽若忘﹐各有一種情癡﹐當以鳶飛魚躍化之。

問消息於蓍龜﹐疑團空結﹔祈福祉於奧竈﹐奢想徒勞。

謙﹐美徳也﹐過謙者懷詐。默﹐懿行也﹐過默者藏姦。

直不犯禍﹐和不害義。

圓融者無詭隨之態﹐精細者無苛察之心﹐方正者無乖拂之失﹐沈默者無陰險之術﹐誠篤者無椎魯之累﹐光明者無淺露之病﹐勁直者無徑情之偏﹐執持者無拘泥之迹﹐敏煉者無輕浮之狀。

才不足則多謀﹐識不足則多慮﹐威不足則多怒﹐信不足則多言﹐勇不足則多勞﹐明不足則多察﹐理不足則多辯﹐情不足則多儀。

私恩煦感﹐仁之賊也﹔直往輕擔﹐義之賊也﹔足恭僞態﹐禮之賊也﹔苛察歧疑﹐智之賊也﹔苟約固守﹐信之賊也。

有殺之爲仁﹐生之不爲仁者﹔有取之爲義﹐與之爲不義者﹔有卑之爲禮﹐尊之爲非禮者﹔有不知爲智﹐知之爲不智者﹔有違言爲信﹐踐言爲非信者。

愚忠愚孝﹐實能維天地綱常﹐惜不遇聖人裁成﹐未嘗入室。大詐大姦﹐偏會建世間功業﹐倘非有英主駕馭﹐終必跳梁。

知其不可爲而遂委心任之者﹐達人智士之見也。知其不可爲而猶竭力圖之者﹐忠臣孝子之心也。

小人只怕他有才﹐有才以濟之﹐流害無窮。君子只怕他無才﹐無才以行之﹐𨿽賢何補。

惇品類

欲做精金美玉的人品﹐定從烈火中鍛來。思立揭地掀天的事功﹐須向薄冰上履過。

人以品爲重﹐若有一點卑污之心﹐便非頂天立地漢子。品以行爲主﹐若有一件愧怍之事﹐卽非泰山北斗宏儀。

人爭求榮﹐就其求之之時﹐已極人間之辱﹔人爭恃寵﹐就其恃之之時﹐已極人間之賤。

丈夫之髙華﹐只在於道徳气節。鄙夫之炫耀﹐但求諸服飾起居。

阿諛取容﹐男子恥爲妾婦之道。本眞不鑿﹐大人不失赤子之心。

君子之事上也﹐必忠以敬﹔其接下也﹐必謙以和。小人之事上也﹐必諂以媚﹔其待下也﹐必傲以忽。

立朝不是好官人﹐由居家不是好處士。平素不是好處士﹐由小時不是好學生。

做秀才如處子﹐要怕人﹔旣入仕如媳婦﹐要養人﹔歸林下如阿婆﹐要教人。

貧賤時眼中不著富貴﹐他日得志必不驕。富貴時意中不忘貧賤﹐一旦退休必不怨。

貴人之前莫言賤﹐彼將謂我求其薦﹔富人之前莫言貧﹐彼將謂我求其憐。

小人專望受人恩﹐受過輒忘﹔君子不輕受人恩﹐受則必報。

處眾以和﹐貴有彊毅不可奪之力﹔持己以正﹐貴有圓通不固執之權。

使人有面前之譽﹐不若使人無背後之毀﹔使人有乍處之歡﹐不若使人無久處之厭。

媚若九尾狐﹐巧如百舌鳥﹐哀哉羞此七尺之軀。暴同三足虎﹐毒比兩頭蛇﹐惜乎壞爾方寸之地。

到處傴僂﹐笑伊首何仇於天﹖何親於地﹖終朝籌算﹐問爾心何輕於命﹖何重於財﹖

富兒因求宦傾貲﹐污吏以黷貨失職。

親兄弟析箸﹐璧合翻作瓜分。士大夫愛錢﹐書香化爲銅臭。

士大夫當爲子孫造福﹐不當爲子孫求福。謹家規﹐崇儉朴﹐教耕讀﹐積陰徳﹐此造福也。廣田宅﹐結姻援﹐爭什一﹐鬻功名﹐此求福也。造福者﹐澹而長﹔求福者﹐濃而短。士大夫當爲此生惜名﹐不當爲此生市名。惇詩書﹐尙气節﹐愼取與﹐謹威儀﹐此惜名也。競標榜﹐邀權費﹐務矯激﹐習模稜﹐此市名也。惜名者﹐靜而休﹔市名者﹐躁而拙。士大夫當爲一家用財﹐不當爲一家傷財。濟宗黨﹐廣束脩﹐救荒歉﹐創辦義舉﹐濟人利物﹐此用財也。靡苑囿﹐教歌舞﹐奢燕會﹐積聚珍玩﹐賞目悅心﹐此傷財也。用財者﹐損而盈﹔傷財者﹐滿而覆。士大夫當爲天下養身﹐不當爲天下惜身。省嗜欲﹐減思慮﹐戒忿怒﹐節飲食﹐此養身也。規利害﹐避勞怨﹐營窟宅﹐守妻子﹐此惜身也。養身者﹐嗇而大﹔惜身者。膻而細。

處事類

處難處之事愈宜寬﹐處難處之人愈宜厚﹐處至急之事愈宜緩﹐處至大之事愈宜平﹐處疑難之際愈宜無意。

無事時常照管此心﹐競競然若有事﹔有事時卻放下此心﹐坦坦然若無事。無事如有事﹐提防才可弭意外之變﹔有事如無事﹐鎭定方可消局中之危。

當平常之日﹐應小事﹐宜以應大事之心應之﹔蓋天理無小﹐卽人事觀之﹐便有一个邪正﹐不可忽慢苟簡﹐須審事之邪正以應之方可﹐及變故之來。處大事﹐宜以處小事之心處之﹔蓋人事𨿽大﹐自天理觀之﹐只有一个是非﹐不可驚惶失措﹐但憑理之是非以處之便得。

緩事宜急幹﹐敏則有功﹔急事宜緩辦﹐忙則多錯。

不自反者﹐看不出一身病痛﹔不耐煩者﹐做不成一件事業。

日日行不怕千萬里﹐常常做不怕千萬事。

必有容﹐徳乃大﹔必有忍﹐事乃濟。

過去事﹐丟得一節是一節﹔現在事﹐了得一節是一節﹔未來事﹐省得一節是一節。

彊不知以爲知﹐此乃大愚﹔本無事而生事﹐是謂薄福。

居處必先精勤﹐乃能閒暇。凡事務求停妥﹐然後逍遙。

天下最有受用﹐是一閒字﹐閒字要從勤中得來﹔天下最討便宜﹐是一勤字﹐勤字要從閒中做出。

自己做事﹐切須不可迂滯﹐不可反復﹐不可瑣碎﹔代人做事﹐極要耐得迂滯﹐耐得反復﹐耐得瑣碎。

謀人事如己事﹐而後慮之也審﹔謀己事如人事﹐而後見之也明。

無心者公﹐無我者明。

置其身於是非之外﹐而後可以折是非之中﹔置其身於利害之外﹐而後可以觀利害之變。

在事者﹐當置身利害之外﹔建言者﹐當設身利害之中。

無事時戒一「偸」字﹐有事時戒一「亂」字。

將事而能弭﹐遇事而能救﹐旣事而能挽﹐此之謂達權﹐此之謂才。未事而知來﹐始事而要終﹐定事而知變﹐此之謂長慮﹐此之謂識。

提得起﹐放得下﹐算得到﹐做得完﹐看得破﹐撇得開。

救已敗之事者﹐如馭臨崖之馬﹐休輕策一鞭﹔圖垂成之功者﹐如挽上灘之舟﹐莫少停一棹。

以眞實肝膽待人﹐事𨿽未必成功﹐日後人必見我之肝膽﹔以詐僞心腸處事﹐人卽一時受惑﹐日後人必見我之心腸。

天下無不可化之人﹐但恐誠心未至﹔天下無不可爲之事﹐只怕立志不堅。

處人不可任己意﹐要悉人之情﹔處事不可任己見﹐要悉事之理。

見事貴乎理明﹐處事貴乎心公。

於天理汲汲者﹐於人欲必淡﹔於私事耽耽者﹐於公務必疏﹔於虛文熠熠者﹐於本實必薄。

君子當事﹐則小人皆爲君子﹐至此不爲君子﹐眞小人也。小人當事﹐則中人皆爲小人﹐至此不爲小人﹐眞君子也。

居官先厚民風﹐處事先求大體。

論人當節取其長﹐曲諒其短﹔做事必先審其害﹐後計其利。

小人處事﹐於利合者爲利﹐於利背者爲害﹔君子處事﹐於義合者爲利﹐於義背者爲害。

只人情世故熟了﹐甚麼大事做不到﹔只天理人心合了﹐甚麼好事做不成。

只一事不畱心﹐便有一事不得其理﹔只一物不畱心﹐便有一物不得其所。

事到手﹐且莫急﹐便要緩緩想﹐﹔想到時﹐切莫緩﹐便要急急行。

事有機緣﹐不先不後﹐剛剛湊巧。命若蹭蹬﹐走來走去﹐步步踏空。

接物類

事屬暖昧﹐要思回護他﹐著不得一點攻訐的念頭。人屬寒微﹐要思矜禮他﹐著不得一毫傲睨的气象。

凡一事而關人終身﹐縱確見實聞﹐不可著口﹔凡一語而傷我長厚﹐𨿽閒談酒謔﹐愼勿形言。

嚴著此心以拒外誘﹐須如一團烈火﹐遇物卽燒﹔寬著此心以待同羣﹐須如一片春陽﹐無人不暖。

持己當從無過中求﹐有過非獨進徳﹐亦且免患﹔待人當於有過中求﹐無過非但存厚﹐亦且解怨。

事後而議人得失﹐吹毛索垢﹐不肯絲毫放寬﹐試思己當其局﹐未必能效彼萬一。旁觀而論人短長﹐抉隱摘微﹐不畱些須餘地﹐試思己受其毀﹐未必能安意順承。

遇事只一味鎭定從容﹐𨿽紛若亂絲﹐終當就緒﹔待人無半毫矯僞欺詐﹐縱狡如山鬼﹐亦自獻誠。

公生明﹐誠生明﹐從容生明。

人好剛﹐我以柔勝之﹔人用術﹐我以誠感之﹔人使气﹐我以理屈之。

柔能制剛﹐遇赤子而賁育失其勇﹔訥能屈辯﹐逢喑者而儀秦拙於詞。

困天下之智者﹐不在智而在愚﹔窮天下之辯者﹐不在辯而在訥﹔伏天下之勇者﹐不在勇而在怯。

以耐事了天下之多事﹐以無心息天下之爭心。

何以息謗﹖曰﹕無辯。何以止怨﹖曰﹕不爭。

人之謗我也﹐與其能辯﹐不如能容﹔人之侮我也﹐與其能防﹐不如能化。

是非窩裏﹐人用口﹐我用耳﹔熱鬧場中﹐人向前﹐我落後。

觀世間極惡事﹐則一眚一慝﹐盡可優容﹔念古來極冤人﹐則一毀一辱﹐何須計較。

彼之理是﹐我之理非﹐我讓之﹔彼之理非﹐我之理是﹐我容之。

能容小人是大人﹐能培薄徳是厚徳。

我不識何等爲君子﹐但看每事肯喫虧的便是﹔我不識何等爲小人﹐但看每事好便宜的便是。

律身惟廉爲宜﹐處世以退爲尙。

以仁義存心﹐以勤儉作家﹐以忍讓接物。

徑路窄處﹐畱一步與人行﹔滋味濃處﹐減三分讓人嗜。

任難任之事﹐要有力而無气﹔處難處之人﹐要有知而無言。

窮寇不可追也﹐遁辭不可攻也﹐貧民不可威也。

禍莫大於不仇人而有仇人之辭色﹐恥莫大於不恩人而詐恩人之狀態。

恩怕先益後損﹐威怕先松後緊。

善用威者不輕怒﹐善用恩者不妄施。

寬厚者﹐毋使人有所恃﹔精明者﹐不使人有所容。

事有知其當變而不得不因者﹐善救之而已矣﹔人有知其當退而不得不用者﹐善馭之而已矣。

輕信輕發﹐聽言之大戒也﹔愈激愈厲﹐責善之大戒也。

處事須畱餘地﹐責善切戒盡言。

施在我有餘之惠則可以廣徳﹐畱在人不盡之情則可以全交。

古人愛人之意多﹐故人易於攺過﹐而視我也常親﹐我之教益易行。今人惡人之意多﹐故人甘於自棄﹐而視我也常仇﹐我之言必不入。

喜聞人過﹐不若喜聞己過﹔樂道己善﹐何如樂道人善。

聽其言必觀其行﹐是取人之道﹔師其言不問其行﹐是取善之方。

論人之非﹐當原其心﹐不可徒泥其迹﹔取人之善﹐當據其迹﹐不必深究其心。

小人亦有好處﹐不可惡其人﹐並沒其是﹔君子亦有過差﹐不可好其人﹐並飾其非。

小人固當遠然﹐斷不可顯爲仇敵﹔君子固當親然﹐亦不可曲爲附和。

待小人宜寬﹐防小人宜嚴。

聞惡不可遽怒﹐恐爲讒人泄忿﹔聞善不可就親﹐恐引姦人進身。

先去私心﹐而後可以治公事﹔先平己見﹐而後可以聽人言。

修己以淸心爲要﹐涉世以愼言爲先。

惡莫大於縱己之欲﹐禍莫大於言人之非。

人生惟酒色機關﹐須百煉此身成鐵漢﹔世上有是非門戶﹐要三緘其口學金人。

工於論人者﹐察己常闊疏﹔狃於訐直者﹐發言多獘病。

人情每見一人﹐始以爲可親﹐久而厭生﹐又以爲可惡﹔非明於理而復體之以情﹐未有不割席者。人情每處一境﹐始以爲甚樂﹐久而厭生﹐又以爲甚苦﹔非平其心而復濟之以養﹐未有不思遷者。

觀富貴人﹐當觀其气槪﹐如溫厚和平者﹐則其榮必久﹐而其後必昌。觀貧賤人﹐當觀其度量﹐如寬宏坦蕩者﹐則其福必臻﹐而其家必裕。

寬厚之人﹐吾師以養量﹔縝密之人﹐吾師以煉識﹔慈惠之人﹐吾師以禦下﹔儉約之人﹐吾師以居家﹔明通之人﹐吾師以生慧﹔質朴之人﹐吾師以藏拙﹔才智之人﹐吾師以應變﹔緘默之人﹐吾師以存神﹔謙恭善下之人﹐吾師以親師友﹔博學彊識之人﹐吾師以廣見聞。

居視其所親﹐富視其所與﹐達視其所舉﹐窮視其所不爲﹐貧視其所不取。

取人之直恕其戇﹐取人之朴恕其愚﹐取人之介恕其隘﹐取人之敬恕其疏﹐取人之辯恕其肆﹐取人之信恕其拘。

遇剛鯁人﹐須耐他戾气﹔遇俊逸人﹐須耐他妄气﹔遇朴厚人﹐須耐他滯气﹔遇佻達人﹐須耐他浮气。

人褊急﹐我受之以寬宏﹔人險仄﹐我待之以坦蕩。

姦人詐而好名﹐他行事有確似君子處﹔迂人執而不化﹐其決裂有甚於小人時。

持身不可太皎潔﹐一切污辱垢穢﹐要茹納得﹔處世不可太分明﹐一切賢愚好醜﹐要包容得。

宇宙之大﹐何物不有﹖使擇物而取之﹐安得別立宇宙﹐置此所捨之物﹖﹗人心之廣﹐何人不容﹖使擇人而好之﹐安有別个人心﹐復容所惡之人﹖﹗

徳盛者其心和平﹐見人皆可取﹐故口中所許可者多﹔徳薄者其心刻傲﹐見人皆可憎﹐故目中所鄙棄者眾。

律己宜帶秋气﹐處世須帶春風。

善處身者﹐必善處世﹐不善處世﹐賊身者也﹔善處世者﹐必嚴修身﹐不嚴修身﹐媚世者也。

愛人而人不愛﹐敬人而人不敬﹐君子必自反也﹔愛人而人卽愛﹐敬人而人卽敬﹐君子益加謹焉。

人若近賢良﹐譬如紙一張﹐以紙包蘭麝﹐因香而得香﹔人若近邪友﹐譬如一枝柳﹐以柳貫魚鱉﹐因臭而得臭。

人未己如﹐不可急求其知﹔人未己合﹐不可急與之合。

落落者難合﹐一合便不可離﹔欣欣者易親﹐乍親忽然成怨。

能媚我者﹐必能害我﹐宜加意防之﹔肯規予者﹐必肯助予﹐宜傾心聽之。

出一个大傷元气進士﹐不如出一个能積陰徳平民﹔交一个讀破萬卷邪士﹐不如交一个不識一字端人。

無事時埋藏著許多小人﹐多事時識破了許多君子。

一種人難悅亦難事﹐只是度量褊狹﹐不失爲君子﹔一種人易事亦易悅﹐這是貪污軟弱﹐不免爲小人。

大惡多從柔處伏﹐須防綿裏之鍼﹔深讎常自愛中來﹐宜防刀頭之蜜。

惠我者小恩﹐攜我爲善者大恩﹔害我者小讎﹐引我爲不善者大讎。

毋受小人私恩﹐受則恩不可酬﹔毋犯士夫公怒﹐犯則怒不可救。

喜時說盡知心﹐到失歡須防發泄﹔惱時說盡傷心﹐恐再好自覺羞慚。

盛喜中勿許人物﹐盛怒中勿答人書。

頑石之中良玉隱焉﹐寒灰之中星火寓焉。

靜坐常思己過﹐閒談莫論人非。

對癡人莫說夢話﹐防所誤也﹔見短人莫說矮話﹐避所忌也。

面諛之詞﹐有識者未必悅心﹔背後之議﹐受憾者常若刻骨。

攻人之惡毋太嚴﹐要思其堪受﹔教人以善毋過髙﹐當使其可從。

互鄕童子則進之﹐開其善也﹔闕黨童子則抑之﹐勉其學也。

不可無不可一世之識﹐不可有不可一人之心。

事有急之不白者﹐緩之或自明﹐毋急躁以速其戾﹔人有操之不從者﹐縱之或自化﹐毋苛刻以益其頑。

遇矜才者﹐毋以才相矜﹐但以愚敵其才﹐便可壓倒﹔遇炫奇者﹐毋以奇相炫﹐但以常敵其奇﹐便可破除。

直道事人﹐虛衷禦物。

豈能盡如人意﹐但求不愧我心。

不近人情﹐舉足盡是危機﹔不體物情﹐一生俱成夢境。

己性不可任﹐當用逆法制之﹐其道在一忍字﹔人性不可拂﹐當用順法調之﹐其道在一恕字。

仇莫深於不體人之私﹐而又苦之﹔禍莫大於不諱人之短﹐而又訐之。

辱人以不堪﹐必反辱﹔傷人以已甚﹐必反傷。

處富貴之時﹐要知貧賤的痛癢﹔值少壯之日﹐須念衰老的辛酸﹔入安樂之場﹐當體患難人景況﹔居旁觀之地﹐要諒局內人苦心。

臨事須替別人想﹐論人先將自己想。

欲勝人者先自勝﹐欲論人者先自論﹐欲知人者先自知。

待人三自反﹐處世兩如何。

待富貴人﹐不難有禮而難有體﹔待貧賤人﹐不難有恩而難有禮。

對愁人勿樂﹐對哭人勿笑﹐對失意人勿矜。

見人背語﹐勿傾耳竊聽﹔入人之室﹐勿側目旁觀﹔到人案頭﹐勿信手亂翻。

不蹈無人之室﹐不入有事之門﹐不處藏物之所。

俗語近於市﹐纖語近於娼﹐諢語近於優。

聞君子議論﹐如啜苦茗﹐森嚴之後﹐甘芳溢頰﹔聞小人言語﹐如嚼糖霜﹐爽美之後﹐寒冰凝胸。

凡爲外所勝者﹐皆內不足﹔凡爲邪所奪者﹐皆正不足。

存乎天者﹐於我無與也﹐窮通得喪﹐吾聽之而已﹔存乎我者﹐於人無與也﹐毀譽是非﹐吾置之而已。

小人樂聞君子之過﹐君子恥聞小人之惡。

慕人善者﹐勿問其所以善﹐恐擬議之念生﹐而效法之念微矣﹔濟人窮者﹐勿問其所以窮﹐恐憎惡之心生。而惻隱之心泯矣。

時窮勢蹙之人﹐當原其初心﹔功成名立之士﹐當觀其末路。

蹤多歷亂﹐定有必不得已之私﹔言到支離﹐才是無可柰何之處。

惠不在大﹐在乎當厄﹔怨不在多﹐在乎傷心。

毋以小嫌疏至戚﹐毋以新怨忘舊恩。

兩惠無不釋之怨﹐兩求無不合之交﹐兩怒無不成之禍。

古之名望相近則相得﹐今之名望相近則相妒。

齊家類

勤儉治家之本﹐忠孝齊家之本﹐謹愼保家之本﹐詩書起家之本﹐積善傳家之本。

天下無不是的父母﹐世間最難得者兄弟。

以父母之心爲心﹐天下無不友之兄弟﹔以祖宗之心爲心﹐天下無不和之族人﹔以天地之心爲心﹐天下不無愛之民物。

人君以天地之心爲心﹐人子以父母之心爲心﹐天下無不一之心矣﹔臣工以國家之事爲事﹐奴僕以家主之事爲事﹐天下無不一之事矣。

孝莫辭勞﹐轉眼便爲人父母﹔善因望報﹐回頭但看爾兒孫。

子之孝﹐不如率婦以爲孝﹐婦能養親者也﹔公姑得一孝婦﹐勝如得一孝子。婦之孝﹐不如導孫以爲孝﹐孫能娛親者也﹔祖父得一孝孫﹐又增一輩孝子。

父母所欲爲者﹐我繼述之﹔父母所重念者﹐我親厚之。

婚而論財﹐究也﹐夫婦之道喪。葬而求福﹐究也﹐父子之恩絕。

君子有終身之喪﹐忌日是也。君子有百世之養﹐邱墓是也。

兄弟一塊肉﹐婦人是刀錐。兄弟一釜羹﹐婦人是鹽梅。

兄弟和其中自樂﹐子孫賢此外何求。

心術不可得罪於天地﹐言行要畱好樣與兒孫。

現在之福﹐積自祖宗者﹐不可不惜﹔將來之福﹐貽於子孫者﹐不可不培。現在之福如點燈﹐隨點則隨竭﹔將來之福如添油﹐愈添則愈明。

問祖宗之澤﹐吾享者是當念積累之難﹔問子孫之福﹐吾貽者是要思傾覆之易。

要知前世因﹐今生受者是﹔吾謂昨日以前﹐爾父爾祖﹐皆前世也。要知後世果﹐今生作者是﹔吾謂今日以後﹐爾子爾孫﹐皆後世也。

祖宗富貴﹐自詩書中來﹔子孫享富貴﹐則棄詩書矣。祖宗家業﹐自勤儉中來﹔子孫享家業﹐則忘勤儉矣。

近處不能感動﹐未有能及遠者。小處不能調理﹐未有能治大者。親者不能聯屬﹐未有能格疏者。一家生理不能全備﹐未能有安養百姓者。一家子弟不率規矩﹐未有能教誨他人者。

至樂無如讀書﹐至要莫如教子。

子弟有才﹐制其愛﹐毋弛其誨﹐故不以驕敗﹔子弟不肖﹐嚴其誨﹐毋薄其愛﹐故不以怨離。

雨澤過潤﹐萬物之災也﹔恩寵過禮﹐臣妾之災也﹔情愛過義﹐子孫之災也。

安詳恭敬﹐是教小兒第一法﹔公正嚴明﹐是做家長第一法。

人一心先無主宰﹐如何整理得一身正當﹔人一身先無規矩﹐如何調劑得一家肅穆。

融得性情上偏私﹐便是大學問﹔消得家庭中嫌隙﹐便是大經綸。

遇朋友交遊之失﹐宜剴切﹐不宜遊移﹔處家庭骨肉之變﹐宜委曲﹐不宜激烈。

未有和气萃焉﹐而家不吉昌者﹔未有戾气結焉﹐而家不衰敗者。

閨門之內﹐不出戲言﹐則刑於之化行矣﹔房幄之中﹐不聞戲笑﹐則相敬之風著矣。

人之於嫡室也﹐宜防其蔽子之過﹔人之於繼室也﹐宜防其誣子之過。

僕𨿽能﹐不可使與內事﹔妻𨿽賢﹐不可使與外事。

如僕得罪於我者尙可恕﹐得罪於人者不可恕。子孫得罪於人者尙可恕﹐得罪於天者不可恕。

奴之不祥﹐莫大於傳主人之謗語﹔主之不祥﹐莫大於行僕婢之譖語。

治家嚴家乃和﹐居鄕恕鄕乃睦。

治家忌寬﹐而尢忌嚴﹔居家忌奢﹐而尢忌嗇。

無正經人交接﹐其人必是姦邪﹔無窮親友往來﹐其家必然勢利。

日光照天﹐羣物皆作﹔人靈於物﹐寐而不覺﹐是謂天起人不起﹐必爲天神所譴﹐如君上臨朝﹐臣下髙臥失誤﹐不免罰責。夜漏三更﹐羣物皆息﹔人靈於物﹐煙酒沈溺﹐是謂地眠人不眠﹐必爲地祗所訶﹐如家主欲睡﹐僕婢喧鬧不休﹐定遭鞭笞。

樓下不宜供神﹐慮樓上之穢褻。屋後必須開戶﹐防屋前之火災。

從政類

眼前百姓卽兒孫﹐莫謂百姓可欺﹐且畱下兒孫地步﹔堂上一官稱父母﹐漫道一官好做﹐須盡些父母恩情。

善體黎庶情﹐此謂民之父母﹔廣行陰騭事﹐以能保我子孫。

封贈父祖易得也﹐無使人唾罵﹐父祖難得也。恩蔭子孫易得也﹐無使我毒害﹐子孫難得也。

潔己方能不失己﹐愛民所重在親民。

國家立法﹐不可不嚴。有司行法﹐不可不恕。

嚴以馭役而寬以卹民﹐極於揚善而勇於去姦﹐緩於催科而勤於撫字。

催科不擾﹐催科中撫字﹔刑罰不差﹐刑罰中教化。

刑罰當寬處卽寬﹐黎庶皆上天兒女。財用可省時便省﹐絲毫皆下民脂膏。

居家爲婦女們愛憐﹐朋友必多怒色。做官爲左右人歡喜﹐百姓定有怨聲。

官不必尊顯﹐期於無負國法。道不必博施﹐要在有裨民物。

祿豈須多﹐防滿則退。年不待暮﹐有疾便辭。

天非私富一人﹐托以眾貧者之命﹔天非私貴一人﹐托以眾賤者之身。

在世一日要做一日好人﹐爲官一日要行一日好事。

貧賤人櫛風沐雨﹐萬苦千辛﹐自家血汗自家消受﹐天之鑑察猶恕﹔富貴人衣稅食租﹐擔爵受祿﹐萬民血汗一人消受﹐天之督責更嚴。

平日誠以治民而民信之﹐則凡有事於民﹐無不應矣﹔平日誠以事天而天信之﹐則凡有禱於天﹐無不應矣。

平民肯種徳施惠﹐便是無位底卿相﹔士夫徒貪權希寵﹐竟成有爵底乞兒。

無功而食﹐雀鼠是已﹔肆害而食﹐虎狼是已。

毋矜淸而傲濁﹐毋愼大而忽小﹐毋勤始而怠終。

勤能補拙﹐儉以養廉。

居官廉﹐人以爲百姓受福﹐予以爲鍚福於子孫者不淺也﹐曾見有約己裕民者後代不昌大耶﹖﹗居官濁﹐人以爲百姓受害﹐予以爲貽害於子孫者不淺也﹐曾見有瘠眾肥家者歷世得久長耶﹖﹗

以林臯安樂懶散心做官﹐未有不荒怠者﹔以在家治生營產心做官﹐未有不貪鄙者。

念念用之民生﹐則爲吉士﹔念念用之套數﹐則爲俗吏﹔念念用之身家。則爲賊臣。

古之從仕者養人﹐今之從仕者養己。

古之居官也﹐在下民身上做工夫﹔今之居官也﹐在上官眼底做工夫。

在家者不知有官﹐方能守分﹔在官者不知有家﹐方能盡分。

君子當官任職﹐不計難易﹐而志在濟人﹐故動輒成功﹔小人苟祿營私﹐只任便安﹐而意在利己﹐故動多敗事。

職業是當然底﹐每日做他不盡﹐莫要認作假。權勢是偶然底﹐有日還他主者﹐莫要認作眞。

一切人爲惡﹐猶可言也﹐惟讀書人不可爲惡﹔讀書人爲惡﹐更無教化之人矣﹗一切人犯法﹐猶可言也﹐惟做官人不可犯法﹔做官人犯法﹐更無禁治之人矣﹗

士大夫濟人利物﹐宜居其實﹐不宜居其名﹐居其名則徳損。士大夫憂國爲民﹐當有其心﹐不當有其語﹐有其語則毀來。

以處女之自愛者愛身﹐以嚴父之教子者教士。

執法如山﹐守身如玉﹐愛民如子﹐去蠹如仇。

陷一無辜﹐與操刀殺人者何別﹖釋一大憝﹐與縱虎傷人者無殊﹗

鍼芒剌手﹐茨棘傷足﹐舉體痛楚﹔刑慘百倍於此﹐可以喜怒施之乎﹖虎豹在前﹐坑阱在後﹐百般呼號﹔獄犴何異於此﹐可使無辜坐之乎﹖

官𨿽至尊﹐決不可以人之生命﹐佐己之喜怒。官𨿽至卑﹐決不可以己之名節﹐佐人之喜怒。

聽斷之官﹐成心必不可有﹔任事之官﹐成算必不可無。

無關緊要之票﹐槪不標判﹐則吏胥無權。不相交涉之人﹐槪不往來﹐則關防自密。

無辜牽累難堪﹐非緊要﹐祗須兩造對質﹐保全多少身家。疑案轉移甚大﹐無確據﹐便當末減從寬﹐休養幾人性命。

呆子之患﹐深於浪子﹐以其終無轉智。昏官之害﹐甚於貪官﹐以其狼籍及人。

官肯著意一分﹐民受十分之惠。上能喫苦一點﹐民沾萬點之恩。

禮繁則難行﹐卒成廢閣之書。法繁則易犯﹐更其滅裂之禍。

善啟迪人心者﹐當因其所明而漸通之﹐毋彊開其所閉。善移易風俗者﹐當因其所易而漸反之﹐毋彊矯其所難。

非甚不便於民﹐且莫妄更﹔非大有益於民﹐則莫輕舉。

情有可通﹐舊有者不必過裁抑﹐免生寡恩之怨﹔事在得已﹐舊無者不必妄增設﹐免開多事之門。

爲前人者﹐無干譽矯情﹐立一切不可常之法﹐以難後人。爲後人者﹐無矜能露迹﹐爲一朝卽攺革之政﹐以暴前人。

事在當因﹐不爲後人開無故之端﹔事在當革﹐毋使後人長不救之禍。

利在一身勿謀也﹐利在天下者謀之﹔利在一時勿謀也﹐利在萬世者謀之。

莫爲嬰兒之態而有大人之器﹐莫爲一身之謀而有天下之志﹐莫爲終身之計而有後世之慮。

用三代以前見識﹐而不失之迂﹔就三代以後家數﹐而不鄰於俗。

大智興邦﹐不過集眾思﹔大愚誤國﹐只爲好自用。

吾爵益髙﹐吾志益下﹔吾官益大﹐吾心益小﹔吾祿益厚﹐吾施益博。

安民者何﹖無求於民﹐則民安矣。察吏者何﹖無求於吏﹐則吏察矣。

不可假公法以報私仇﹐不可假公法以報私徳。

天徳只是个無我﹐王道只是个愛人。

惟有主﹐則天地萬物自我而立﹔必無私﹐斯上下四旁咸得其平。

治道之要在知人﹐君徳之要在體仁﹐禦臣之要在推誠﹐用人之要在擇言﹐理財之要在經制﹐足用之要在薄斂﹐除寇之要在安民。

未用兵時﹐全要虛心用人﹔旣用兵時﹐全要實心活人。

天下不可一日無君﹐故夷齊非湯武明臣道也﹐不然﹐則亂臣接踵而難爲君。天下不可一日無民﹐故孔孟是湯武明君道也﹐不然﹐則暴君接踵而難爲民。

廟堂之上﹐以養正气爲先﹔海宇之內﹐以養元气爲本。

政令之所重者人才﹐國家之所重者元气。

惠吉類

聖人斂福﹐君子考祥﹔作徳日休﹐爲善最樂。

開卷有益﹐作善降祥﹔崇徳效山﹐藏器學海。

羣居守口﹐獨坐防心﹔知足常樂﹐能忍自安。

窮達有命﹐吉凶見人。

以鏡自照見形容﹐以心自照見吉凶。

善爲至寶﹐一生用之不盡。心作良田﹐百世耕之有餘。

世事讓三分﹐天空地闊。心田培一點﹐子種孫收。

要好兒孫﹐須方寸中放寬一步﹔欲成家業﹐宜凡事上喫虧三分。

畱福與兒孫﹐豈必盡黃金白鏹﹔積徳爲產業﹐由來皆美宅良田。

存一點天理心﹐不必責效於後﹐子孫賴之﹔說幾句陰騭語﹐縱未盡施於人﹐鬼神鑑之。

非讀書不能入聖賢之域﹐非積徳不能生聰慧之兒。

多積陰徳﹐諸福自至﹐是取決於天。盡力農事﹐加倍收成﹐是取決於地。善教子孫﹐後嗣昌大﹐是取決於人。

事事培元气﹐其人必壽﹔念念存本心﹐其後必昌。

勿爲一念可欺也﹐須知有天地鬼神之鑑察。勿謂一言可輕也﹐須知有言後左右之竊聽。勿謂一事可逞也﹐須知有子孫禍福之報應。

人心一念之邪﹐而鬼在其中焉。因而欺侮之﹐播弄之﹐晝見於形像﹐夜見於夢魂﹐必釀其禍而後已。故邪心卽是鬼﹐鬼與鬼相應﹐又何怪乎﹗人心一念之正﹐而神在其中焉。因而鑑察之﹐呵護之﹐上至於父母﹐下至於兒孫﹐必致其福而後已。故正心卽是神﹐神與神相親﹐又何疑焉﹗

終日說善言﹐不如做了一件﹔終身行善事﹐須防錯了一樁。

物力艱難﹐要知喫飯穿衣﹐談何容易。光陰迅速﹐卽使讀書行善﹐能有幾時。

隻字必惜﹐貴之根也﹔粒米必珍﹐富之源也﹔片言必謹﹐福之基也﹔微命必護﹐壽之本也。

作踐五穀﹐非有奇禍﹐必有其窮﹔愛惜隻字﹐不但顯榮﹐亦當延壽。

茹素𨿽佛氏教也﹐好生非上天意乎。

仁厚刻薄﹐是修短關﹔謙卑驕滿﹐是禍福關﹔勤儉奢惰﹐是貧富關﹔保養縱欲﹐是人鬼關。

造物所忌﹐曰刻曰巧﹔萬類相感﹐以誠以忠。

做人無成心﹐便帶福气﹔做事有結果﹐亦是壽徵。

執拗者福輕﹐而圓通之人其福必厚﹔急躁者壽夭﹐而寬宏之士其壽必長。

「謙」卦六爻皆吉﹐「恕」字終身可行。

作本色人﹐說根心話﹐幹近情事。

一點慈愛﹐不但是積徳種子﹐亦是積福根苗﹐試看那有不慈愛底聖賢。一念容忍﹐不但是無量徳器﹐亦是無量福田﹐試看那有不容忍底君子。

好惡之良萌於夜气﹐息之於靜也。惻隱之心發於乍見﹐感之於動也。

裝塑佛像則幽顯蒙益﹐印造經文則法道流通。

費千金而結納勢豪﹐孰若傾半瓢之粟以濟饑餓。構千楹而招徠賓客﹐何如茸數椽之屋以庇孤寒。

憫濟人窮﹐𨿽分文升合﹐亦是福田﹔樂與人善﹐卽隻字詞組﹐皆爲良藥。

謀占田園﹐決生敗子﹔尊崇師傅﹐定產賢郎。

平居寡欲養身﹐臨大節則達生委命。治家量入爲出﹐幹好事則仗義輕財。

善用力者就力﹐善用勢者就勢﹐善用智者就智﹐善用財者就財。

身世多險途﹐急須尋求安宅。光陰同過客﹐切莫汨沒主翁。

莫忘祖父積陰功﹐須知文字無權﹐全憑陰騭。最怕生平壞心術﹐畢竟主司有眼﹐如見心田。

天下第一種可敬人﹐忠臣孝子。天下第一種可憐人﹐寡婦孤兒。

孝子百世之宗﹐仁人天下之命。

形若正﹐不求影之直而影自直﹔聲若平﹐不求響之和而響自和﹔徳若崇﹐不求名之遠而名自遠。

有陰徳者﹐必有陽報﹔有隱行者﹐必有顯名。

施必有報者﹐天地之定理﹐仁人述之以勸人。施不望報者﹐聖賢之盛心﹐君子存之以濟世。

面前的理路要放得寬﹐使人無不平之嘆﹔身後的惠澤要流得遠﹐令人有不匱之思。

不可不存時時可死之心﹐不可不行步步求生之事。

作惡事須防鬼神知﹐幹好事莫怕旁人笑。

吾本薄福人﹐宜行惜福事﹔吾本薄徳人﹐宜行積徳事。

薄福者必刻薄﹐刻薄則福愈薄矣﹔厚福者必寬厚﹐寬厚則福益厚矣。

有工夫讀書﹐謂之福﹔有力量濟人﹐謂之福﹔有明道濟世著述﹐謂之福﹔有聰明渾厚姿質﹐謂之福﹔無是非到耳﹐謂之福﹔無疾病纏身﹐謂之福﹔無塵俗攖心﹐謂之福﹔無兵凶荒歉之歲﹐謂之福。

從熱鬧場中出幾句淸冷言語﹐便掃除無限殺機﹔向寒微路上用一點赤熱心腸﹐自培植許多生意。

入瑤樹瓊林中皆寶﹐有謙徳仁心者爲祥。

談經濟外﹐當談道義﹐可以化人﹔談心性外﹐當談因果﹐可以勸善。

藏書可以邀友﹐積徳可以邀天。

作徳日休﹐是謂福地﹔居易俟命﹐是謂洞天。

心地上無波濤﹐隨在皆風恬浪靜﹔性天中有化育﹐觸處見魚躍鳶飛。

貧賤憂戚﹐是我分內事﹐當動心忍性﹐靜以俟之﹐更行一切善﹐以斡轉之。富貴福澤﹐是我分外事﹐當保泰持盈﹐愼以守之﹐更造一切福﹐以凝承之。

世网那時跳出﹐先當忍性耐心﹐自安義命﹐卽网羅中之安樂窩也。塵務不易盡捐﹐惟不起鑪作竈﹐自取糾纏﹐卽火坑中之淸涼散也。

熱不可除﹐而熱惱可除﹐秋在淸涼臺上。窮不可遣﹐而窮愁可遣﹐春生安樂窩中。

富貴貧賤﹐總難稱意﹐知足卽爲稱意。山水花竹﹐無恆主人﹐得閒便是主人。

要足何時足﹐知足便足﹔求閒不得閒﹐偸閒卽閒。

知足常足﹐終身不辱﹔知止常止﹐終身不恥。

急行緩行﹐前程總有許多路﹔逆取順取﹐命中只有這般財。

理欲交爭﹐肺腑成爲吳越。物我一體﹐參商終是兄弟。

以積貨財之心積學問﹐以求功名之心求道徳﹐以愛妻子之心愛父母﹐以保爵位之心保國家。

移作無益之費以作有益﹐則事舉。移樂宴樂之時以樂講習﹐則智長。移信邪道之意以信聖賢﹐則道明。移好財色之心以好仁義﹐則徳立。移計利害之私以計是非﹐則養精。移養小人之祿以養君子﹐則國治。移保身家之念以保百姓﹐則民安。

做大官底是一樣家數﹐做好人底是一樣家數。

潛居盡可以爲善﹐何必顯宦﹖躬行孝弟﹐志在聖賢﹐纂輯先哲格言﹐刊刻廣布﹐行見化行一時﹐澤流後世﹐事業之不朽﹐蔑以加焉﹖貧賤盡可以積徳﹐何必富貴﹖存平等心﹐行方便事﹐交法前人懿行﹐訓俗型方﹐自然誼惇宗族﹐徳被鄕鄰﹐利濟之無窮﹐孰大於是﹖﹗

一時勸人以言﹐百世勸人以書。

靜以修身﹐儉以養福。入則篤行﹐出則友賢。

讀書者不賤﹐力田者不饑。積徳者不傾﹐擇交者不敗。

明鏡止水以澄心﹐泰山喬嶽以立身﹔靑天白日以應事﹐霽月光風以待人。

省費醫貧﹐恬退醫躁﹐獨臥醫淫﹐隨緣醫愁﹐讀書醫俗。

以鮮花視美色﹐則孽障自消﹔以流水聽弦歌﹐則性靈何害。

徵事宜讀史﹐澄心宜靜坐。談道宜訪友﹐福後宜積徳。

悖凶類

富貴家不肯從寬﹐必遭橫禍﹔聰明人不肯學厚﹐必殀天年。

倚勢欺人﹐勢盡而爲人欺﹔恃財侮人﹐財散而受人侮。

暗裏算人者﹐算的是自家兒孫﹔空中造謗者﹐造的是本身罪孽。

飽肥甘衣輕暖﹐不知節者損福﹔廣積聚驕富貴﹐不知止者殺身。

文藝自多﹐浮薄之心也﹔富貴自雄﹐卑陋之見也。

位尊身危﹐財多命殆。

機者﹐禍患所由伏﹐人生於機﹐卽死於機也。巧者﹐鬼神所最忌﹐人有大巧﹐必有大拙也。

出薄言﹐做薄事﹐存薄心﹐種種皆薄﹐未免災及其身。設陰謀﹐積陰私﹐傷陰騭﹐事事皆陰﹐自然殃流後代。

積徳於人所不知﹐是謂陰徳﹐陰徳之報﹐較陽徳倍多。造惡於人所不知﹐是謂陰惡﹐陰惡之報﹐較陽惡加慘。

家運有盛衰﹐久暫𨿽殊﹐消長循環如晝夜。人謀分巧拙﹐智愚各別﹐鬼神彰癉最嚴明。

天堂無則已﹐有則君子登﹔地獄無則已﹐有則小人入。

爲惡畏人知﹐惡中尙有轉念﹔爲善欲人知﹐善處卽是惡根。

謂鬼神之無知﹐不應祈福﹔謂鬼神之有知﹐不當爲非。

勢可爲惡而不爲﹐卽是善﹔力可行善而不行﹐卽是惡。

於福作罪﹐其罪非輕﹔於苦作福﹐其福最大。

行善如春園之艸﹐不見其長﹐日有所增。行惡如磨刀之石﹐不見其消﹐日有所損。

使爲善而父母怒之﹐兄弟怨之﹐子孫羞之﹐宗族鄕黨賤惡之﹐如此而不爲善﹐可也﹔爲善則父母愛之﹐兄弟悅之﹐子孫榮之﹐宗族鄕黨敬信之﹐何苦而不爲善﹖使爲惡而父母愛之﹐兄弟悅之﹐子孫榮之﹐宗族鄕黨敬信之﹐如此而爲惡﹐可也﹔爲惡則父母怒之﹐兄弟怨之﹐子孫羞之﹐宗族黨鄕賤惡之﹐何苦而必爲惡﹖

爲善之人﹐非獨其宗族親戚愛之﹐朋友鄕黨敬之﹐𨿽鬼神亦陰相之。爲惡之人﹐非獨其宗族親戚叛之﹐朋友鄕黨怨之﹐𨿽鬼神亦陰殛之。

爲一善而此心快愜﹐不必自言﹐而鄕黨稱譽之﹐君子敬禮之﹐鬼神福祚之﹐身後傳誦之﹔爲一惡而此心愧怍﹐𨿽欲掩護﹐而鄕黨傳笑之﹐王法刑辱之﹐鬼神災禍之﹐身後指說之。

一命之士﹐苟存心於愛物﹐於人必有所濟﹔無用之人﹐苟存心於利己﹐於人必有所害。

膏粱積於家﹐而剝削人之糠秕﹐終必自盲其膏粱﹔文繡充於室﹐而攘取人之敝裘﹐終必自喪其文繡。

天下無窮大好事﹐皆由於輕利之一念﹔利一輕﹐則事事悉屬天理﹐爲聖爲賢﹐從此進基。天下無窮不肖事﹐皆由於重利之一念﹔利一重﹐則念念皆違人心﹐爲盜爲跖﹐從此直入。

淸欲人知﹐人情之常﹐今吾見有貪欲人知者矣﹗柔其頤﹐垂其涎﹐惟恐人誤視爲靈龜而不飽其欲也。善不自伐﹐盛徳之事﹐今吾見有自伐其惡者矣﹗張其牙﹐露其爪﹐惟恐人不識爲猛虎而不畏其威也。

世之愚人﹐每以奢爲有福﹐以殺爲有祿﹐以淫爲有緣﹐以詐爲有謀﹐以貪爲有爲﹐以吝爲有守﹐以爭爲有气﹐以瞋爲有威﹐以賭爲有技﹐以訟爲有才﹐可不哀哉﹗

謀館如鼠﹐得館如虎﹐鄙主人而薄弟子者﹐塾師之無恥也。賣藥如仙﹐用藥如顚﹐賊人命而諉天數者﹐醫師之無恥也。覓地如瞽﹐談地如舞﹐矜異傳而謗同道者﹐地師之無恥也。

不可信之師﹐勿以私情薦之﹐使人托以子弟﹔不可信之醫﹐勿以私情薦之﹐使人托以生命﹔不可信之堪輿﹐勿以私情薦之﹐使人托以先骸﹔不可信之女子﹐勿以私情媒之﹐使人托以宗嗣。

肆傲者納侮﹐誨過者長惡﹐貪利者害己﹐縱欲者戕生。

魚吞餌﹐蛾撲火﹐未得而先喪其身﹔猩醉體﹐蚊飽血﹐已得而隨亡其軀﹔鶿食魚﹐蜂釀蜜﹐𨿽得而不享其利。

欲不除﹐似蛾撲燈﹐焚身乃止﹔貪不了﹐如猩嗜酒﹐鞭血方休。

明星朗月﹐何處不可翺翔﹖而飛蛾獨趨燈焰。嘉卉淸泉﹐何物不可飲啄﹖而蠅蚋爭嗜鮏羴。

飛蛾死於明火﹐故有奇智者﹐必有奇殃﹔遊魚死於芳綸﹐故有酷嗜者﹐必有酷毒。

慨夏畦之勞勞﹐秋毫無補﹔憫冬烘之貿貿﹐春恩廣覃。

吉人無論處世平和﹐卽夢寐神魂﹐無非生意﹔凶人不但作事乖戾﹐卽聲音笑貌﹐渾是殺機。

仁人心地寬舒﹐事事有寬舒气象﹐故福集而慶長﹔鄙夫胸懷苛鄙﹐事事以苛刻爲能﹐故祿薄而澤短。

充一个公己公人心﹐便是吳越一家﹔任一个自私自利心﹐便是父子仇讎。

理以心爲用﹐心著於欲則理滅﹐如株幹斬而本亦敗壞﹔心以理爲本﹐理被欲蔽則心亡﹐如水泉竭而河亦漧枯。

魚與水相合﹐不可離也﹐離水則魚槁矣﹔形與气相合﹐不可離也﹐離气則形壞矣﹔心與理相合﹐不可離也﹐離理則心死矣。

天理是淸虛之物﹐淸虛則靈﹐靈則活﹔人欲是渣滓之物﹐渣滓則蠢﹐蠢則死。

毋以嗜欲殺身﹐毋以貨財殺子孫﹐毋以政事殺百姓﹐毋以學術殺天下後世。

毋執去來之勢而爲權﹐毋固得喪之位而爲寵﹐毋恃聚散之財而爲利﹐毋認離合之形而爲我。

貪了世味的滋益﹐必招性分的損﹐討了人事的便宜﹐必喫天道的虧。

精工言語﹐於行事毫不相干﹗照管皮毛﹐與性靈有何關涉﹖

荊棘滿野﹐而望收嘉禾者愚﹔私念滿胸﹐而欲求福應者悖。

莊敬非但日彊也﹐凝心靜气﹐覺分陰寸晷﹐倍自舒長﹔安肆非但日愉也﹐意縱神馳﹐𨿽累月經年﹐亦形迅駛。

自家過惡自家省﹐待禍敗時﹐省已遲矣﹔自家病痛自家醫﹐待死亡時﹐醫已晚矣。

多事爲讀書第一病﹐多欲爲養生第一病﹐多言爲涉世第一病﹐多智爲立心第一病﹐多費爲作家第一病。

今之用人﹐只怕無去處﹐不知其病根在來處﹔今之理財﹐只怕無來處﹐不知其病根在去處。

貧不足羞﹐可羞是貧而無志。賤不足惡﹐可惡是賤而無能。老不足嘆﹐可嘆是老而無成。死不足悲﹐可悲是死而無補。

事到全美處﹐怨我者難開指摘之端﹔行到至污處﹐愛我者莫施掩護之法。

衣垢不湔﹐器缺不補﹐對人猶有慚色。行垢不湔﹐徳缺不補﹐對天豈無愧心。

供人欣賞﹐儕風月於煙花﹐是曰褻天。逞我機鋒﹐借詩書以戲謔﹐是名侮聖。

罪莫大於褻天﹐惡莫大於無恥﹔苛刻心術之惡﹐過莫大於深險。

言語之惡﹐莫大於造誣﹔行事之惡﹐莫大於苛刻﹔心術之惡﹐莫大於深險。

談人之善﹐澤於膏沐﹔暴人之惡﹐痛於戈矛。

當厄之施甘於時雨﹐傷心之語毒於陰冰。

陰巖積雨之險奇﹐可以想爲文境﹐不可設爲心境。華林映日之綺麗﹐可以假爲文情﹐不可依爲世情。

許由洗耳以鳴髙﹐予以爲耳其竇也﹐其言已入於心矣﹐當剖心而澣之﹔陳仲出哇以示潔﹐予以爲哇其滓也﹐其味已入於腸矣﹐當封腸而滌之。

詆緇黃之背本宗﹐或衿帶壞聖賢名教﹔詈靑紫之忘故友﹐乃衡茅傷骨肉天倫。

炎涼之態﹐富貴其於貧賤﹔嫉妒之心﹐骨肉其於外人。

兄弟爭財﹐父遺不盡不止﹔妻妾爭寵﹐夫命不死不休。

受連城而代死﹐貪者不爲﹐然死利者何須連城﹖攜傾國以告殂﹐淫者不敢﹐然死色者何須傾國﹖

烏獲病危﹐𨿽童子制梴可撻﹔王嬙臭腐﹐惟狐貍鉆穴相窺。

聖人悲時憫俗﹐賢人痛世疾俗﹐眾人混世逐俗﹐小人敗常亂俗。

讀書爲身上之用﹐而人以爲紙上之用。做官乃造福之地﹐而人以爲享福之地。壯年正勤學之日﹐而人以爲養安之日。科第本消退之根﹐而人以爲長進之根。

盛者衰之始﹐福者禍之基。

福莫大於無禍﹐禍莫大於邀福。

