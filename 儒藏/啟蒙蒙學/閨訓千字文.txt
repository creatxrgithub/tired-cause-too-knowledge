閨訓千字文

序

蓋聞男正位乎外﹐女正位乎內﹐男女正天地之大義也﹐男教故重。而女教亦未可輕。故今國家之際﹐有聖母卽有聖子﹐有賢婦始有賢夫。政治之本﹐萬化之原﹐皆系乎此﹐其教故不重歟﹖

但故有姆教﹐今則失其傳矣﹐𨿽縉紳先生家間有畱意於此者﹐而鄕裏中究屬寥寥。

身不修而家何以齊﹐家不齊而國何以治﹐國不治而何以平。

人心日薄﹐風俗日偸﹐職是故耳。

今之爲父兄者﹐貧富不同尙知教其子弟﹐而女教一事罕有講者。

余以爲天下故有悍妒之婦人﹐亦未始無賢徳之女子﹔禮儀未明﹐何怪天性之日遠也。

玆有《閨訓千字》一書﹐其間教誨女子者由少及壯﹐有始至終﹐靡不具備﹐且其字句淺顯﹐人所易明。惟天下之爲父兄者﹐多置一冊﹐思教其女﹐將見化行俗美﹐於世道人心大有裨益。

余久欲重刻﹐有志未遂﹐適與友人秀峯陳兄讀及此書﹐而欣然願獨力付之剞劂﹐公諸同好。嗚呼﹐其亦樂善不倦之君子也﹗光緒戌申仲秋大興吳兆桂序﹐甄錫嶺書。

凡爲女子﹐大理須明﹔溫柔典雅﹐四徳三從。孝順父母﹐惟令是行。問安侍膳﹐垂手斂容。言辭莊重﹐舉止消停。戒談私語﹐禁出惡聲。心懷渾厚﹐面露和平。裙衫潔淨﹐何必綢綾。梳妝謹愼﹐脂粉休濃。

黃昏來往﹐秉燭擎燈。閨房嚴肅﹐方謂賢能。勿效諂媚﹐毋縱驕奢。鹵莽浮躁﹐非人所宜。偶然獲咎﹐婉轉熟思。苟云已錯﹐推委則愚。聽話未眞﹐豈可猜測。當察事務﹐百祥該知。通文達意﹐應變隨機。

揀柴執爨﹐煮茗焚香。補拆漿洗﹐繡鳳描凰。鍼綫精致﹐裁剪審詳。最忌懶惰﹐活計匆忙。紡績粗率﹐骯膚腌髒。發蓬鬢垢﹐气蠢形慌。東村西捨﹐串徧街坊。詼諧嬉謔﹐道短說長。欺壓弱幼﹐忤逆爺娘。臉橫暴厲﹐腹隱豪彊。喜笑喧嘩﹐忿怒激揚。抗違訓誨﹐傲慢矜張。爭奩競產﹐罔顧羞惶。

又有下等﹐故作輕狂﹕妖冶打扮﹐艷麗衣裳。弄帶掀唇﹐銜袖托腮。畏狐懼鬼﹐樂禍幸災。髙啼低嗽﹐假怕虛哀。偸觀斜視﹐性僻情乖﹐殊失閫範﹐淫賤之材。

及笄與歸﹐綱紀攸關。前生夙分﹐今世姻緣。敬奉公婆﹐戲彩承歡。攙扶侍侯﹐納錠縫連。進服獻履﹐引扇加綿。調和五味﹐捧遞羹餐。緩急答對﹐焉敢侮訕。欽尊姑舅﹐更勝椿萱。

夫妻匪易﹐契注朱繩。冰謀月妁﹐兩性相逢。位法天地﹐藹睦謙恭。惇質立品﹐貞烈咸稱。贊功警過﹐化俗移風。仰仗企望﹐苦共甘同。庸癡醜陋﹐富貴貧窮。胎元造定﹐星命排成。饑寒固守﹐寵辱無驚。牝雞司晨﹐刁悍傳聞﹐愧增宗祖﹐臭遺鄕鄰。請依所論﹐如鼓瑟琴。

設遇不測﹐中路離羣﹐悲泣慟切﹐涕泗沾襟﹐俠腸鐵膽﹐玉碎珠沈﹐捐軀殉役﹐𨿽死尢存。

伯叔姊妹﹐兄弟甥侄﹐瓜葛誼眷﹐緦麻期衰﹐親疏遠近﹐周卹提攜。殷勤暢敍﹐酬酢報施。禦奴使婢﹐兼寓恩威﹐仁慈寬恕﹐賞罰箴規﹐興利除獘﹐杜漸防微。諒度差譴﹐斟酌指揮。內外感佩﹐巾幗須眉。

鞭笞杖撻﹐淩虐苛求﹐酷刑慘拷﹐匿恨挾仇。巨族勛戚﹐姬妾多繁。量宏意美﹐原宥海涵﹐刻毒嫉妒﹐吵鬧難堪。暗遭唾罵﹐自覺汗顏﹐居稠處眾﹐靜穆醇良。

收拾物件﹐照料田場。豬羊牛犬﹐修廏圈墻。孳牲牧放﹐餵秕飼糠。耕耘餉饁﹐謀儲稻梁。

金銀泉幣﹐寄庫堆倉。紗羅絲絹﹐貯櫃盛箱。油鹽醬醋﹐罐甕封裝。檢點篋笥﹐曬晾書章。俾免拋棄﹐鼠竊虫傷。樓臺亭榭﹐屋宇庭堂﹐灑掃污穢﹐擦撣含光。載植樹木﹐討究蠶桑。布帛取資﹐織染弗荒。去奢尙儉﹐計算絀余。先籌預備﹐撙節費糜。年積日累﹐展業榮基。操持井臼﹐起早眠遲。寸陰荏苒﹐空負吁欷。

宴賓集客﹐款曲盤桓。婚喪弔賀﹐禮數優全。整頓器皿﹐擺列華筵。肴饌丰盈﹐蔬菜新鮮。挈壺勸飲﹐酒飯頻添。貪鄙嗇吝﹐惹恥招嫌。僧尼覡巫﹐拒絕回避。信邪賽會﹐鎭魔魘魅﹐冥譴折福。雷霆誅罪﹐險哉若輩﹐狡詐僞訛﹐騙財蠱惑﹐褻瀆神佛。倘被蔽混﹐致玷靑白。

劬勞乳哺﹐贍﹝豢﹞養嬰兒﹐繃𦇤沐浴﹐偎就幹濕﹐體貼飽暖﹐驅蚊捉虱﹐發瘢串疹﹐配藥延醫。童蒙初啟﹐諸藝嫻刁。始教揖讓﹐繼導忠直。希師覓友﹐開講擬題。誦讀孔孟﹐吟詠經詩。爰崇斷杼﹐隸仿畫荻﹐顯登科甲﹐國治家齊。

婚擇佳士﹐婦選淑姿。一般骨血﹐莫較庶嫡。偏憎溺愛﹐悖矣謬極。

予撰此篇﹐限用千字。試佐坤儀﹐稍申裨益。願彼後學﹐爾其勉力﹐壽享遐齡。

