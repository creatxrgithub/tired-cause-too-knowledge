《宏遠謨齋家塾程課條錄》

﹝淸﹞黃之驥撰

家塾之學視庠序尢切近﹐蓋其責父﹑兄任之養﹐中養才始於發蒙﹐以迄成就﹐循其本末﹐較易見功。故人樂有賢父﹑兄謂此耳。玆所條列者﹐猶是老生常語﹐而道邇情親﹐彌知言之有味云。

○明徳行

徳賦於天﹐行具於人﹐蒙養之初﹐何足語此﹖然非幼漸義訓﹐則性習相遠。將有气﹐拘物蔽之﹐虞必也。於發蒙時﹐卽舉古人坊表之端﹐日與講說﹐俾知立誠去僞﹐以作聖功。邪僻無自而生﹐則趨向不離於正。蓋習與性成﹐所以馴致其徳行者﹐固有道耳。

○厲志气

子弟入塾﹐語以精修﹐或不能解。若以「第一等人」﹑「第一等事」爲之鼓舞﹐罔不忻忻然。欲問其途﹐此時爲父母者﹐宜舉古今聖賢﹑師儒﹑學問﹑經濟﹑羣分類聚﹐擇精語詳﹐俾知奉爲楷模﹐卽思身與之齊﹐所謂當仁不讓是也。志气旣有專向﹐就使才力未到﹐以視悠悠忽忽﹐畢生萎靡之輩﹐不已多乎﹗

○親師友

名師益友﹐自古爲難。然父兄欲子弟之成材﹐其平日所肄業及之者﹐必使之就正有道﹐而後是非得失乃不致疑殆相乘。故聃禮襄琴﹐𨿽聖人亦有師也。若夫直﹑諒﹑多聞﹐三益是求﹐卽以友輔仁之謂﹐而家塾中有佳子弟﹐獨無傳習﹐無觀摩﹐惡在其爲賢父﹑兄乎﹖然則親師取友﹐可以進徳﹐可以修業矣。

○儲書籍

今人爲學﹐易於古昔什佰。而述作信好﹐反不如古人者﹐則以家尠藏書之過也。其在世閥巨族﹐但侈田宅﹑車馬﹐衣服爭爲美觀。而貧約自守之家﹐明知博雅可宗﹐又苦於無力購覽。故𨿽有二﹑三佳子弟﹐而於書獨少憑借﹐是奚能爲眞讀書種子耶﹖假使富者出其素多侈費五分之一﹐廣置經﹑史﹑子﹑集﹐貧者之父兄亦勤督其子弟借讀﹑抄寫﹐俾日與古人相對﹐濡染旣久﹐神智自開﹐名儒名臣﹐皆由此出﹐其爲天下﹑國家所利賴﹐又安見今人必不如古人哉﹖

○務實學

隱居求志﹐行義達道﹐此其人固未易見。然士夫讀書﹐以期經世﹐使非夙有抱負﹐何以謂明體達用乎﹖爲父兄者﹐旣能教子弟深通經術﹐博稽史事﹐則義理曉暢﹐利獘周知﹐不當徒望其弋取科名已也。必使根柢之學﹐融貫古今。凡有關於國計民生者﹐出其所蘊﹐皆能裨補世教。斯爲有體有用之實而非迂生俗吏無濟之空言﹐不其偉歟﹖

○貴早修

昔東方朔年二十二上書﹐自稱「凡臣朔固已誦四十四萬言」。蓋自十六學《詩》《書》﹐至十八而畢。又自十九學兵法﹐至二十一而畢﹐皆作三年課程。三年誦二十二萬言﹐每年正得七萬三千三百餘言。以一年之日計之﹐一日所誦﹐才得二百三言。實中人稍下之課也。歐陽文忠公亦言﹕《孝經》《論語》《孟子》《易》《書》《詩》《禮》《周禮》《春秋左傳》九經﹐凡二十八萬二千一百五十字。準以中人之資﹐日誦三百字﹐不過四年半可畢。鈍者減中人之半﹐亦九年可畢。今加《儀禮》五萬六千六百二十四字﹐《公羊傳》四萬四千七十五字﹐《穀梁傳》四萬一千五百十二字﹐三經凡十四萬二千二百十一字。總前九經﹐計四十二萬四千三百六十一字。除六﹑七歲啟蒙外﹐自八歲入塾﹐用功比於東方﹐六年已畢﹐只十三歲。卽資性魯鈍﹐九年﹑十一年亦畢﹐猶在十八﹑九歲弱冠以前。或有事遷延﹐至二十二﹑三時精熟﹐尙未爲晚也。按日計程﹐銖寸累積﹐總在此十五﹑六年中﹐已成絕大造詣。過此以往﹐願學未能﹐始悔從前曠誤﹐是眞遲矣。

竊願爲父兄者﹐督其子弟﹐及時自奮﹐毋時過後學﹐則其成也可期﹐而無老大自傷之嘆。所謂修學務早者﹐此耳。

○求專致

經史百家﹐卷帙繁重﹐卒業不易。子弟肄之﹐每嘆望洋。然爲父兄者﹐果能循循善誘﹐爲之挈其綱領﹐析其條流﹐俾毋紛馳﹐以一其業﹐則讀一書自受一書之益﹐安在不博通乎﹖夫欲博通﹐必先專心致志﹐「專」則無他向﹐「致」則無兼營。而其學之緝熙﹐皆由心志之純一﹐有以精熟其所爲耳。不然﹐貪多鶩廣﹐龐雜於中﹐其能有得乎哉﹖

○尙精勤

學問之道﹐非精心則從違無定﹐非勤力則作輟相乘。昌黎曰「學精於勤。」是「勤」﹐尢學人切要之圖也。竊謂精﹑勤二字﹐不特子弟才識未至﹐宜以此矯輕警惰﹐正其爲學初基﹔卽造詣有成﹐亦必擇之精﹑肄之勤﹐不厭不倦﹐而後涵泳優遊﹐志趣彌永。若習於固陋因循﹐則其所師承者﹐罔非俗學﹐難乎有恆也必矣。夫無恆之人﹐必不耐勤﹐而何能致其精也。觀於六經所垂訓﹐𨿽以文王﹑周公之聖﹐猶不自暇逸﹐勤施四方﹐況塾中之子弟力學者乎﹖

爲父兄者﹐當舉「勤」之一言﹐教其終生行之可耳。

○遵學綱

《朱子讀書法》六條﹕曰循序漸進﹑曰熟讀精思﹑曰虛心涵泳﹑曰切己體察﹑曰著緊用力﹑曰居敬﹑持志。此六者爲讀書綱領﹐千古不磨。無論中人以上﹑中人以下﹐皆必循是以爲功。

子弟入塾﹐父兄卽爲引伸﹐依次盡心。歷少而長﹐悉無間斷﹐自有成效可稽。

○立課程

元儒程畏齋先生端禮﹐所定小學簿讀書﹑習字﹑演文日程﹑大學簿讀經﹑讀史﹑作文日程﹝均見《讀書分年日程》中﹞﹐其先後次序﹐分日輕重﹐決不可紊。又附抄五經傳義及批點經書﹑韓文法﹐皆便於學者﹐允當依仿而變通之﹐以酌今古之宜。惟所引羣書﹐今不盡見﹐或部帙繁重﹐寒素家未易有耳。

右十條爲塾學總綱。

以下諸條﹐自童稚以至成人﹐別爲定課﹐仿《程氏分年日程》法也。

八歲未入塾前﹐讀《性理字訓》。按﹕程氏《字訓綱》﹐原本今罕見。歙朱氏升會以方蛟峯逢辰《名物蒙求》﹑陳定宇櫟《歷代蒙求》﹑黃成性繼善《史學提要》曁程勿齋若庸《性理字訓》﹐合注爲《小四書》五卷。當湖陸稼書先生嘗欲重梓﹐以廣其傳。及門雲間趙鳳翔愼徽伯仲﹐承師命校刊﹐《四書》乃復顯﹑愚謂訓蒙之書﹐未有善於此者也。六﹑七歲時﹐父兄卽以此授之。更削方寸木數萬﹝或用白絹綾夾谷皮紙褾作﹐必須兩面﹐一律可以書楷﹞﹐每方楷書《十三經集字》﹐仍附《說文》篆﹑籀體於下﹝無者缺之﹞﹐背面注明本字音﹑義﹐或一字數音數義﹐亦分別詳書。日令識仞若干字﹐解說若干字。識仞由少加多﹐解說由淺至深。汲汲而毋欲速﹐循循而毋敢懈。蒙養之功﹐其在是乎﹝以百方爲一包﹐千方爲一篋﹐十篋卽萬字矣。周流熟仞﹐固藏勿失﹞。

讀書以識字爲本﹐百字又非徒能識已也。必明其形﹑聲﹑訓詁﹐以《爾雅》爲權輿﹐而通諸《廣雅》《說文》﹐與夫《廣韻》《韻會》之屬﹐復衷以《經典釋文》﹐識字源流﹐大槪已備。有此爲根柢﹐而後讀昭代顧氏《音學五書》﹑邵氏《爾雅正義》﹑郝氏《爾雅義疏》﹑段氏《說文解字注》﹑王氏《廣雅疏證》曁阮氏《經籍纂詁》等書﹐乃克知其得失所在﹐而並爲讀羣經之寶筏珠船。才敏子弟﹐更能參考金石文字﹐其益尢多。塾師於每日課經之餘﹐必爲考證二﹑三十字﹐錄之於冊﹐積久有得﹐通貫不窮。𨿽以之讀中祕書可矣。

八歲入塾﹐讀小學書﹐宜先讀《孝經》﹐所以端小學之本也。《小學》內篇四﹐前三篇述虞﹑夏﹑商﹑周聖賢之言﹐後一篇摭虞﹑夏﹑商﹑周聖賢之行。外篇二﹐又以紀漢以來賢人之嘉言善行﹐所以廣其言﹐實其行﹐爲觀摩則效之驗也。其於古今入徳之門﹐固已本末賅備﹐而所恃爲坊表者﹐卽因是爲權輿。

誦讀餘閒﹐當更取《顏氏家訓》《宋名臣言行錄》﹑王令《十七史蒙求》﹝李瀚《蒙求》亦可﹐二書皆非俗本﹞等書﹐日與解說數則﹐使童歲卽知束身於正而有所率由。庶先入爲主﹐他日不致誤於匪僻。且俾知列史所紀賢姦大略﹐亦可爲異日讀全史之資﹐勝於村塾杜撰書﹐不可以道裏計矣。

質之利鈍﹐稟受於天﹐今人或不及古。程氏謂「隨日力﹑性資﹐自一﹑二百字漸增至六﹑七百字﹐日永年長﹐可近千字乃已」。則人或疑其苦以所難。玆擬減﹕從七﹑八十字漸增至二﹑三百字以上卽止﹐不敢以日誦千字彊責。今之童幼﹐或致畏難苟安也。

至云每大段內必分作細段﹐每細段必看讀百徧﹐背讀百徧﹐又通背讀二﹑三十徧﹝後凡讀經書﹐仿此﹞﹐此則熟書之良法﹐必不可易。又云﹐才辦徧數﹐卽暫歇少時﹐復令入學。此以惜小兒易困之精神﹐而化其怠緩待暮之習﹐寬嚴相濟﹐俗師所不知也。

每日夙興將已﹐讀冊首書﹐至昨日所讀書﹐送函丈前背讀一徧﹐生處﹑誤處﹐師爲正之﹐卽用朱點記﹐以待夜間補正徧數。次晨背讀﹐復有生﹑誤處﹐仍加點記如前法﹐必求爛熟﹐無一句一字生﹑誤﹐方是功夫已到。大抵生書一道﹐看讀﹑背讀徧數旣足﹐始分之﹑繼合之﹐又通之﹑溫之﹐連朝連夕﹐復接續讀之﹐則亦透熟矣。可以經時不忘﹐計有半月﹐乃去冊首最先一道﹐前者日減則後者日加﹐循環不已﹐舊聞新得﹐交盡其功﹐豈不美哉﹖凡熟書逐字逐句須緩讀﹐以致其抑揚深思﹐以昭其涵泳。斯理與心融﹐乃非記問之學所及。

師授本日正書﹐初時師爲點定句讀﹐圈發假借字音。十三歲後令自爲點﹑發﹐面讀﹐正過訛誤﹐還按照前看讀﹑背讀﹑分讀﹑合讀法﹐務令句讀明﹑字音淸﹑徧數無欠乃已。凡點﹑發諸例﹐皆依程氏勘定本。

師試說昨日已讀書畢﹐授說平日已讀書﹐如《小學》《大學》《論》《孟》等﹐凡說一書﹐先通說字義句義﹐又通說節旨﹑章旨﹐乃依本注﹑外注﹐遞爲疏解﹐久之覺有領受﹐卽令自反復﹔又久之覺文義融貫﹐且使自看注﹐沈潛玩索﹐益覺豁然﹐更詰難之﹐使皆明透﹐卻先令說注﹐果了晰而無疑滯﹐然後依注說正文﹐則暢然聲入心通矣。凡說他經皆如此。

小學習字﹐必於四日之內﹐以一日令影寫顏﹑柳楷法﹐先請善書家拓大爲格本。每尺方紙作十二格﹐格書一字。凡格本一張﹐須影過十次乃更易。影寫至百紙後﹐令自臨摹﹐亦必盡百紙。近時有九宮格式﹐安頓間架結構﹐最便初學。於是暫歇讀書一月﹐以全日之力摹寫至千字﹐增至二千﹑三千﹑四千﹐則可運筆如飛而不失模楷﹐以求精妙﹐日起有功矣。其用筆口訣若「雙鉤懸腕﹐讓左側下﹔虛掌實指﹐意先筆後」四語已包括無遺﹐更得專家指授﹐神而明之﹐存乎其人耳。至若點畫﹑偏旁﹐則《說文》《匡謬正俗》等書﹐尢宜時時究研﹐裨益非淺。

世俗童子師﹐每令日日作對及詩﹐此最虛費心力﹐徒棄時光。十五歲前不能記誦九經﹐皆由於此。古人讀書以明經爲重﹐必從訓詁﹑義理入手﹐乃得實際。程氏以讀經﹑習字﹑演文分立程課﹐讀經必用三日﹐習字﹑演文只用一日。蓋不欲以文字間讀誦之功也。「演文」者﹐謂將已說之書﹐令演作口義﹐字求其訓﹐句通其意﹐以發明立言之大旨﹐但使學開筆路﹐不至太遲斯可耳。必欲曉以屬對之法﹐莫若舉難易﹑美惡﹑消長﹑盈虧﹐一反一正之字﹐日爲引伸。又字同而音﹑義異﹐如難易之「易」﹐去聲﹔交易﹐則入聲也。消長之「長」﹐上聲﹔長短﹐則平聲也。相與推尋﹐俾知字音之虛實﹑淸濁﹐於行文賦詩﹐思過半矣。旣復從容教其熔鑄經義﹐以浚其心思。擷取經語﹐比偶成聯﹐日撰數條﹐觸長無盡。熟經﹑通經之妙法備已﹐無待他求也。

讀書有心得﹐皆由玩索而來。今擬只日之夜。大學﹐則令其玩索已讀經書字句﹑章節﹐先析後合。又須析之極其精﹐合之無不融﹐可以當下會心﹐可以離卻本書﹐優遊領悟﹐所謂「超以象外﹐得其寰中」也。程氏所舉宋﹑元諸儒家書﹐今皆罕睹。然如《禦纂九經》﹑陸稼書先生《四書講義﹖困勉錄》等﹐未嘗不兼采眾說﹑闡發精微﹐所當標記異同﹑虛心思問者也。童幼則且令玩索小學書可耳。

雙日之夜﹐背讀平日已讀之書一徧。或二﹑三卷﹐或四﹑五卷﹐隨力所至。標記起止於簿﹐以待後夜續讀﹐周而復始。凡已讀之書皆然。

性理之學極精﹐宜隨只﹑雙日之夜﹐誦法《近思錄》《續近思錄》諸書﹐以植其本。至《宋元儒學案》《明儒學案》﹐行有餘力﹐必當以次瀏覽﹐俾考見其淵源而並輯錄其粹言﹐以精爲學之詣。漢﹑唐人注疏﹐解經之淵藪也。學者必先通此﹐再閱宋元以來經說傳注﹐始不墜於俗。程氏所定治經抄法甚善﹐而羣籍有不盡存於今者。玆略舉古今人撰述﹝大凡以著於篇﹐蓋本諸靑浦王氏昶教弟子說爲多雲﹞。

《易》由輔嗣逮於程﹑朱﹐義理暢矣﹐然秦漢大師之傳﹐皆原孔氏﹐其略載唐李氏鼎祚《周易集解》﹑史氏徵《周易口訣義》﹐近世惠氏棟撰《易漢學》《易述》以發明之﹐而張氏惠言撰《易虞氏義》《虞氏消息》﹐遂以成一家言﹐是眞學古有獲者也。

《書》傳世宗九峯﹐而仲達《正義》援引奧博﹐且鄭注多在其中﹐不得以宗孔氏訾之。自朱子疑古文之僞﹐其後吳氏澄﹑梅氏鷟﹑閻氏百詩爲之條分節解﹐互相矛盾﹐亦不可不疏通其故﹐而江氏聲《尙書集注音疏》﹑王氏鳴盛《尙書後案》﹑孫氏星衍《尙書古今文注疏》﹐遂獨明漢儒之說。

《詩》以毛﹑鄭爲宗﹐孔疏其冢適也。嗣如呂氏祖謙《讀詩記》﹑嚴氏粲《詩緝》﹑何氏楷《詩世本古義》﹑陳氏啟源《毛詩稽古編》﹐博洽宏通﹐尢多裨助。

《禮》必兼《周禮》《儀禮》﹐蓋《周禮》統王朝之典則﹐《儀禮》具士庶之節文。條目秩然﹐較《禮記》更爲詳整。其孔﹑賈之傳﹐鄭學﹐亦復獨有千古。然鄭氏之學。莫精於「三禮」﹐後人鉆研罔盡。今所傳宗鄭之書﹐宋人則李氏如圭有《儀禮集釋》《釋宮》﹑衛氏湜有是《禮記集說》﹑元人則敖氏繼公有《儀禮集說》。國朝則有李氏光坡《三禮述注》﹐惠氏士奇《禮說》﹐江氏永《周禮疑義舉要》﹑張氏爾岐《儀禮鄭注句讀》﹐皆於注疏有得﹐切理饜心﹐所當詳覽焉。

「春秋三傳」﹐《左氏》最長﹐杜氏又最宗《左氏》。《公羊》《穀梁》間有別解﹐何休﹑範寧承之﹐亦皆出自孔門弟子。義深文奧﹐墻仞難窺。讀者精研事理﹐所貴酌「三傳」之平定是非之準﹐俾不失聖人筆削之微旨﹐是爲得之。大抵《左傳》詳於事﹐《公》《穀》詳於理。唐宋以來爲「春秋學」者﹐如陸氏淳﹑胡氏安國﹐或攻擊「三傳」﹐或借以諷時﹐不盡符乎經義。然若劉氏敞《春秋權衡》《春秋傳》《春秋傳說例》﹐葉氏夢得《春秋傳》《春秋考》《春秋讞》﹐呂氏祖謙《春秋左氏傳說》《續說》《東萊博議》﹐趙氏汸《春秋集傳》《春秋師說》《春秋屬辭》《春秋左氏傳補注》﹐要皆以經求經﹐有裨後學也。

國朝如顧氏炎武《左傳杜解補正》﹑朱氏鶴齡《讀左日鈔》﹑毛氏奇齡《春秋毛氏傳》《春秋簡書刊誤》《春秋屬辭比事記》﹑惠氏士奇《半農春秋說》﹑惠氏棟《左傳補注》皆是。又若顧氏棟髙《春秋大事表》﹑程氏延祚《春秋識小錄》﹐亦皆根據經典﹐精核無比﹐悉宜取法﹐以資學識。

經傳旣畢﹐次當及史。史學有四﹕曰紀傳﹐馬﹑班以下二十四正史之屬是也。曰編年﹐荀﹑袁《漢紀》﹐溫公《通鑑》﹐文公《通鑑綱目》之屬是也。曰紀事﹐袁氏《紀事本末》﹑徐氏《三朝北盟會編》之屬是也。曰典章﹐杜氏《通典》﹑鄭氏《通誌略》﹑馬氏《文獻通考》﹑王氏《唐會要》﹑徐氏《兩漢會要》是也。各書皆部帙繁重﹐未易披覽﹐法當擇其尢要者﹐先加循習之功。如正史﹐則司馬﹑班﹑範三史爲先。編年﹐則涑水爲先﹐紫陽次之。「三通」亦必須次第研求。惟紀事本末﹐可從緩看。然如別史﹑雜史中之《逸周書》﹑古史《國語》《國策》﹐傳記則有《名臣言行錄》《名臣碑傳琬琰集》﹐載記則有《吳越春秋》《十六國春秋》《十國春秋》《南唐書》﹐史評則有劉子元《史通》諸書﹐亦必因時誦覽﹐乃足資讀史之益。

此其爲功﹐當在十五﹑六歲經書旣熟後習之。所習課程﹐仍依程氏空眼薄﹐日注起止﹐五日一周。五日內二日溫經﹐三日專心史學。接續習去﹐約十年可畢﹐而且熟於胸臆間矣。古文之學﹐世所傳韓﹑柳﹑歐﹑蘇﹑曾﹑王八大家外﹐兩晉《文紀》《唐文粹》《宋文鑑》《南宋文選》《元文類》《中州文表》《明文授讀》﹐皆稱善本而不能盡學。則莫如專力於韓文。其讀法﹑看法﹐程氏言之已備﹐切宜遵循。俟其深造自得﹐然後參以柳之峭﹑蘇之大﹐歐﹑曾之醇懿﹐而往復兼綜條貫﹐以融其旨趣。乃復舉晉《文紀》以下諸編﹐馴致其變化之方﹐而古文之能事盡矣。

按﹕程氏於韓文後﹐接讀「楚辭」﹐以爲作古賦骨子。然近時崇尙選理﹐則賦學當以《昭明文選》爲大宗﹐漢魏六朝諸名家次之﹔今別次於後。

《詩》亡而《離騷》作﹐蕭氏《文選》﹐屈﹑宋之繼別也。或謂所選雜出不倫﹐然沈博絕麗﹐實爲宇宙間不可少之文﹐故杜工部﹑韓文公皆有取焉。契其神理﹐擬其閎富﹐約爲駢體﹐自當獨步江東。蕭《選》之外﹐近張臯文氏《七十家賦鈔》﹑李申耆氏《駢體文鈔》二書﹐於辭章家言﹐已略擷其菁華﹐當肄業及之。唐以後﹐體裁各別﹐博觀約取﹐亦足考見正變源流﹐不必盡讀也。

程氏讀看文程﹕六日一周﹐兩日經﹑一日史﹑三日文。而詩學則未之及。今亦當以其餘暇補之。然詩道之多﹐正如漢家宮闕﹐千門萬戶。世所傳若《古詩紀》《樂府解題》《全唐詩》《宋詩鈔》《宋詩存》《元詩選》《明詩綜》﹐可謂富矣﹐惟其擇之也﹝與古文同﹞。王漁洋《古詩選》﹑姚惜抱《今體詩選》二本持擇最精﹝近有合刻本﹐並漁洋《萬首絕句詩選》﹞。又管氏《讀雪山房唐詩鈔》﹑沈氏三詩《別裁》亦尙可觀。得此數本﹐盡足取法。然必以一大家爲宗。熟復而深思之﹐久乃旁推變通﹐升堂入室矣。

讀文﹑作文﹐程氏皆以西山《文章正宗》﹑疊山《文章軌範》爲主。今則謝氏書尙有重刊本﹐眞氏書已僅見。蓋舉世久不知古學﹑只習八股﹑時文故也。卽論制藝﹐亦當取名家文﹐擇其理法俱到﹐淸眞雅正者﹐讀一﹑二百篇﹐則題之大小長短﹑虛實偏全﹑理學典制格式﹐無所不有﹐作法無所不備﹐豈不甚善﹖乃並此不之學﹐而僅以僥幸一第之墨卷﹐步趨模仿﹐敝精於中而不知返﹐無惑乎﹖人才之不古若而文學之無以振興也。

今旣於讀經﹑讀史﹑讀文諸法﹐端其趨向﹐得所稟承﹐有以爲文章之根柢矣﹐則何文不可以作﹖仍依程氏作科舉文字法﹐九日讀﹑看經﹑史與文﹐一日作。初作﹐以經﹑史中論辧序事爲題﹐只求構思稱物﹐敷言逮意﹐言恢彌廣思。按﹕愈深有開展之情﹐無局促之態﹐機趣洋溢﹐議論縱橫﹐文成而法立焉。筆意漸熟﹐便當增作文日數。久之文理日明﹐文思日茂﹐使爲「四書」題時藝﹐必大有異於人者。蓋時藝之爲體﹐其義則代古先聖賢之言也﹐其詞則周秦以來立言者之神气﹑格律﹐無弗包也。苟非探討於六經﹐不足以窺義之奧﹔非貫穿於史氏百家﹐不足以盡詞之變。觀天啟﹑崇禎以逮國初﹐諸作者如章大力﹑金正希﹑項水心﹑羅文止﹑陳大士﹑黃陶葊﹑章云李﹑劉克猷﹑熊鐘陵﹑李石臺﹑馬章民﹑韓慕廬﹑張素存﹑方百川﹑方靈臯儲六雅﹑王巳山﹑王耘渠﹑張曉樓﹑任釣臺﹑陳句山﹑管蘊山﹐其文具在﹐莫不經經緯史﹑雅健雄深﹐可以知其槪矣。學者效而得之﹐文旣登峯造極﹐以應科舉﹐亦不作第二人想。

至於詩﹑賦﹑箴﹑銘﹑頌贊之類﹐體有萬殊﹐而理惟一致﹐視其力之所至而爲之﹐無不愜心者﹐其平日研索之功。載籍極博﹐固難究殫﹐然多聞擇善而從﹐多見而識。𨿽聖人爲學﹐不外乎是。故曰「我非生而知之者﹐好古敏以求之者也。」

按﹕程氏所引稽古之書﹐除羣經注疏﹑列史書﹝志﹞外﹐其必當從原書討論者﹐如《水經注》﹑禮書﹑樂書﹑文字音韻﹐及推歷﹑地誌等學﹐不勝指名。而《算學九章》﹐尢不可不潛心究其蘊奧。蓋通《九章》以至推步﹐然後各史之天文﹑歷律諸志﹐始可得而讀。卽六經中之言星閏歲差﹐皆可迎刃而解。漢﹑唐經師如鄭﹑孔輩﹐無不明此者。且其法亦今密於古而較簡潔。

按﹕算書之精﹐若宋秦九韶氏《數學九章》﹑元李冶氏《測圓海鏡》《益古演段》﹐皆明立天元一法。而國朝宣城梅文穆公《歷算全書》六十卷﹐其說大備。歐羅巴借根方﹐至爲巧妙﹐亦本諸秦氏﹐近來傳此﹐學者益盛。中﹑西士所著﹐各有成書﹐而同文館天文﹑算學教習﹑海寧李壬叔善蘭﹐尢多精詣﹐有《則古昔齋算書》十三種刊行﹐好學深思之士﹐彌易爲功云。

以上諸條﹐爲父﹑師者﹐果能依此程督其子弟﹐必成通儒。而一切村夫俗子巧速之錮習鏟除盡淨﹐悉爲有用之學﹐以立致用之基。困知勉行﹐明善復初﹐下學上達之工夫﹐盡在是矣。

夫研理於經﹐可以正天下之是非﹔徵事於史﹐可以鑑古今之成敗。自餘百氏述作﹐皆六藝之支流﹐載道知言﹐往往暢先哲所未發﹐資後賢之觀摩﹐亦足與經﹑史旁參互證﹐所貴博觀而約取﹐熟讀而精思﹐則其學之成﹐可計日待也。

昔鄂文端公總制雲貴時﹐徵滇士入書院教曰「讀書之法﹐經爲主﹐史副之。四子本經《孝經》﹐此童而習之者外﹐此則先之以『五經』﹐其次如《左傳》之淹博﹐《公》《穀》之精微﹐《儀禮》之謹嚴﹐《周禮》之廣大﹐《爾雅》之辧晰毫芒。大至無外而細入無間。此『十三經』者﹐缺其一卽如手足之不備而不可以成人者也。至於史﹐則先《史記》﹐次《漢書》﹑次《後漢書》。此三史者﹐亦缺一不可。讀本紀可以知一代興亡盛衰之由﹔讀年表﹑世家﹐可以知大臣創業立功之所自﹔讀列傳可以知人臣邪正公私﹐卽以關系國家得失﹑利害之分。讀忠孝﹑節義﹑隱逸﹑儒林﹑文學﹑方技諸傳﹐可以知各成其徳﹑各精其業﹐以各造其極而得其或顯當時﹑或傳後世之故﹔讀匈奴﹑大宛﹑南夷﹑西域諸傳﹐可以知安內攘外﹑柔遠﹑綏邊﹑恩威各得之用﹔讀天官﹑歷律﹑五行諸書﹝志﹞﹐可以觀天﹐而並可以知天人相感之原﹔讀河渠﹑地理﹑溝洫﹑郡國諸書﹝志﹞﹐可以察地﹐而並可以知險要之機﹔讀禮樂﹑郊祀﹑儀衛﹑輿服等書﹝志﹞﹐可以知典禮﹑掌故之因革﹐而有所參訂﹔讀藝文﹑經籍等志﹐可以知《七略》﹑九種﹑四部﹑六庫著作之源流﹐而有所考稽﹔讀平準﹑食貨諸書﹝志﹞﹐可以知出入取予﹑制節謹度之大體﹐而有所規鑑﹔讀刑法﹑兵營等志﹐可以知賞罰﹑徵伐﹑懲惡勸善﹑討罪立功之大法﹐而有所折衷﹐此讀史之要也。且善讀史者﹐不僅以史視史﹐凡詔誥﹑奏疏﹑檄諭﹑論策之屬﹐文之祖也。樂章﹑歌辭之屬﹐樂府﹑詩歌之祖也。屈原﹑賈誼﹐司馬相如﹑揚雄等傳所載騷﹑賦之屬﹐詞賦之祖也。故熟於『三史』﹐則文人﹑詩人﹑騷人一齊俯首矣。況不止三史乎﹖史有可與經兼讀者﹐如讀《左傳》而以《史記》副之﹐讀《公羊》《穀梁》《儀禮》《周官》《爾雅》﹐而以前﹑後《漢書》副之﹐則史學不會太遲。」

按﹕文端以《史》副《左》﹐以班﹑範副《公》《穀》等五書﹐是總核諸書之大體言之。愚意欲分諸書之類﹐參伍讀之﹐較便貫通。擬攺爲讀《左傳》《公》《穀》﹐而以《史》《漢》之本紀﹑世家﹑年表﹑列傳副之﹐並看《通鑑》﹔讀《儀禮》《周官》《爾雅》﹐而以《史》《漢》之書﹑志副之﹐並看《通典》《通誌略》《文獻通考》。又擬學文法﹕讀《尙書》《儀禮》﹐爲學韓本﹔讀《考工記》《檀弓》《公》《穀》﹐爲學柳本。箴﹑銘﹑頌﹐取諸《易》與《詩》《太玄》《易林》輔之﹔賦﹐取諸屈原﹑下逮宋玉﹑賈誼﹑揚雄之徒。記事莫工於《史記》《五代史》﹐其繼別者旁推交通﹐兼綜條貫﹐而學文之旨亦全矣。

「十三經與三史﹐旣讀﹐外如《家語》《國語》《國策》《離騷》《文選》《老》《莊》《荀》《列》《管》《韓》﹐以及漢﹑唐﹑宋﹑元人之文集﹐與《三國誌》《晉書》以下諸史參讀﹑參看﹐擇其尢精粹者讀之﹐余則分日記覽。天姿絕人﹐過目成誦者﹐覽﹐卽是讀其不及者。原未能盡讀﹑博覽彊記。有十三經﹑三史爲根本﹐他皆一以貫之。讀﹐固爲要﹔看﹐亦有功。必欲汝曹盡讀﹐非人情不可彊也。

「經﹐莊重﹔史﹐閒雅。莊重者難讀﹐閒雅者易讀。讀經者﹐以淑性﹔讀史者﹐以陶情。朝經暮史﹐參錯互讀﹐則有體有用﹐內外兼賅﹐相濟而不相妨﹐相資而不相紊。然後反求其本而約之於至一之地﹐則本之身﹐措之世﹐無所繼而不當。出之言爲經術之言﹐行之事爲經濟之事﹐建之功業爲經天緯地之功業﹐乃可借手以報曰﹕爲國家得人矣。」

又﹐王述庵侍郎與門人張遠覽書曰「夫學文之失﹐其獘約有三﹕挾謏聞淺見爲自足﹐不知原本於六經。稍有識者﹐以大全爲義宗﹐而李氏之《易》﹐毛﹑鄭之《詩》﹐賈﹑孔之《禮》﹐何休﹑服虔之《春秋》﹐未嘗一涉諸目。於史也﹐亦以考亭《綱目》爲上下千古﹐不知溯表﹑志﹑傳﹑紀於正史。又或奉張鳳翼﹑王世貞之《史記》《漢書》﹐而裴駰﹑張守節﹑司馬貞﹐顏師古﹑李賢之注﹐最爲近古﹐缺焉弗省﹐其失也俗﹐而陋有其學矣。聘才气之所至﹐橫駕旁鶩﹐標奇摘異﹐不知取裁於唐宋大家以爲矩矱。而好爲名髙者﹐又謂文必兩漢﹑必韓﹑柳﹐不知窮源溯流﹐宋﹑元﹑明以下﹐皆古人之苗裔﹐其失也誕﹐而誇其或知所以爲文與爲文之體裁﹑派別見於言矣﹐未克有諸躬。甚者爲富貴利達所奪﹐文𨿽工﹐必不傳﹐傳亦益爲世詬厲﹐其失也畔而誣。夫以爲文之難﹐而其失又多如是﹐則有志於古人﹐不可以不知所務也明矣。」

由鄂公之言覼縷周摯﹐可使人自得其讀書樂趣﹐𨿽有奇技異能而弗移也。由王公之言﹐卽《論語》所云「蓋有不知而作之者是也」。可使人廢然思所變計。經史﹑文章﹐一法一戒﹐犁然各當於人心。古今論爲學之次第者多矣。求其善誘循循﹐未有若二公之明切者也。故特備錄﹐以附於家塾課程後。

