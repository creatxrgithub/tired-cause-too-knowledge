三字經

淸版

人之初性本善性相近習相遠

苟不教性乃遷教之道貴以專

昔孟母擇鄰處子不學斷機杼

竇燕山有義方教五子名俱揚

養不教父之過教不嚴師之惰

子不學非所宜幼不學老何爲

玉不琢不成器人不學不知義

爲人子方少時親師友習禮儀

香九齡能溫席孝於親所當執

融四歲能讓梨弟於長宜先知

首孝弟次見聞知某數識某文

一而十十而百百而千千而萬

三才者天地人三光者日月星

三綱者君臣義父子親夫婦順

曰春夏曰秋冬此四時運不窮

曰南北曰西東此四方應乎中

曰水火木金土此五行本乎數

曰仁義禮智信此五常不容紊

稻粱菽麥黍稷此六谷人所食

馬牛羊雞犬豕此六畜人所飼

曰喜怒曰哀懼愛惡欲七情具

匏土革木石金與絲竹乃八音

髙曾祖父而身身而子子而孫

自子孫至玄曾乃九族人之倫

父子恩夫婦從兄則友弟則恭

長幼序友與朋君則敬臣則忠

此十義人所同凡訓蒙須講究

詳訓詁名句讀爲學者必有初

小學終至四書論語者二十篇

羣弟子記善言孟子者七篇止

講道徳說仁義作中庸子思筆

中不偏庸不易作大學乃曾子

自修齊至平治孝經通四書熟

如六經始可讀詩書易禮春秋

號六經當講求有連山有歸藏

有周易三易詳有典謨有訓誥

有誓命書之奧我周公作周禮

著六官存治體大小戴注禮記

述聖言禮樂備曰國風曰雅頌

號四詩當諷詠詩旣亡春秋作

寓褒貶別善惡三傳者有公羊

有左氏有谷梁經旣明方讀子

撮其要記其事五子者有荀楊

文中子及老莊經子通讀諸史

考世系知終始自羲農至黃帝

號三皇居上世唐有虞號二帝

相揖遜稱盛世夏有禹商有湯

周文武稱三王夏傳子家天下

四百載遷夏社湯伐夏國號商

六百載至紂亡周武王始誅紂

八百載最長久周轍東王綱墜

逞干戈尙遊說始春秋終戰國

五霸彊七雄出嬴秦氏始兼並

傳二世楚漢爭髙祖興漢業建

至孝平王莽篡光武興爲東漢

四百年終於獻魏蜀吳爭漢鼎

號三國迄兩晉宋齊繼梁陳承

爲南朝都金陵北元魏分東西

宇文周與髙齊迨至隋一土宇

不再傳失統緒唐髙祖起義師

除隋亂創國基二十傳三百載

梁滅之國乃攺梁唐晉及漢周

稱五代皆有由炎宋興受周禪

十八傳南北混遼與金皆稱帝

元滅金絕宋世蒞中國兼戎狄

九十年國祚廢太祖興國大明

號洪武都金陵迨成祖遷燕京

十七世至崇禎權閹肆寇如林

至李闖神器焚淸太祖膺景命

靖四方克大定廿一史全在玆

載治亂知興衰讀史書考實錄

通古今若親目口而誦心而維

朝於斯夕於斯昔仲尼師項橐

古聖賢尙勤學趙中令讀魯論

彼旣仕學且勤披蒲編削竹簡

彼無書且知勉頭懸梁錐刺股

彼不教自勤苦如囊螢如映雪

家𨿽貧學不輟如負薪如掛角

身𨿽勞猶苦卓蘇老泉二十七

始發憤讀書籍彼旣老猶悔遲

爾小生宜早思若梁灝八十二

對大廷魁多士彼旣成眾稱異

爾小生宜立志瑩八歲能詠詩

泌七歲能賦棋彼穎悟人稱奇

爾幼學當效之蔡文姬能辧琴

謝道韞能詠吟彼女子且聰敏

爾男子當自警唐劉晏方七歲

舉神童作正字彼𨿽幼身己仕

爾幼學勉而致有爲者亦若是

犬守夜雞司晨苟不學曷爲人

蠶吐絲蜂釀蜜人不學不如物

幼而學壯而行上致君下澤民

揚名聲顯父母光於前裕於後

人遺子金滿籯我教子惟一經

勤有功戲無益戒之哉宜勉力

民國復位版

人之初性本善性相近習相遠

苟不教性乃遷教之道貴以專

昔孟母擇鄰處子不學斷機杼

荀季和有義方教八子名俱揚

養不教父之過教不嚴師之惰

子不學非所宜幼不學老何爲

玉不琢不成器人不學不知義

爲人子方少時親師友習禮儀

香九齡能溫席孝於親所當執

融四歲能讓梨弟於長宜先知

首孝弟次見聞知某數識某文

一而十十而百百而千千而萬

三才者天地人三光者日月星

三綱者君臣義父子親夫婦順

曰春夏曰秋冬此四時運不窮

曰南北曰西東此四方應乎中

曰水火木金土此五行本乎數

十干者甲至癸十二支子至亥

曰黃道日所躔曰赤道當中權

赤道下溫暖極我中華在東北

寒燠均霜露攺右髙原左大海

曰江河曰淮濟此四瀆水之紀

曰岱華嵩恆衡此五嶽山之名

古九州今攺制稱行省二十二

曰士農曰工商此四民國之良

醫卜相皆方技星堪輿小道泥

地所生有艸木此植物徧水陸

有虫魚有鳥獸此動物能飛走

稻粱菽麥黍稷此六谷人所食

馬牛羊雞犬豕此六畜人所飼

曰喜怒曰哀懼愛惡欲七情具

曰仁義禮智信此五常不容紊

靑赤黃及白黑此五色目所識

酸苦甘及辛鹹此五味口所含

膻焦香及腥朽此五臭鼻所嗅

宮商角及徵羽此五音耳所取

匏土革木石金與絲竹乃八音

曰平上曰去入此四聲宜調協

九族者序宗親髙曾祖父而身

身而子子而孫自子孫至玄曾

五倫者始夫婦父子先君臣後

次兄弟及朋友當順敍勿違負

有伯叔有舅甥婿婦翁三黨名

斬齊衰大小功至緦麻五服終

凡訓蒙須講究詳訓詁名句讀

禮樂射禦書數古六藝今不具

惟書學人共遵旣識字講說文

有古文大小篆隸艸繼不可亂

若廣學懼其繁但略說能知原

爲學者必有初小學終至四書

論語者二十篇羣弟子記善言

孟子者七篇是辧王霸說仁義

中庸者子思筆中不偏庸不易

大學者學之程自修齊至治平

此二篇在禮記今單行本元晦

四書通孝經熟如六經始可讀

六經者統儒術文周作孔子述

易詩書禮春秋樂經亡余可求

有連山有歸藏有周易三易詳

有典謨有訓誥有誓命書之奧

有國風有雅頌號四詩當諷詠

周禮者著六官儀禮者十七篇

大小戴集禮記述聖言禮法備

王迹熄春秋作寓褒貶別善惡

三傳者有公羊有左氏有谷梁

爾雅者善辧言求經訓此莫先

注疏備十三經惟大戴疏未成

左傳外有國語合羣經數十五

經旣明方讀子撮其要記其事

古九流多亡佚取五種備文質

五子者有荀楊文中子及老莊

經子通讀諸史考世系知終始

自羲農至黃帝並頊嚳在上世

堯舜興禪尊位號唐虞爲二帝

夏有禹商有湯周文武稱三王

夏傳子家天下四百載遷夏社

湯伐夏國號商六百載至紂亡

周武王始誅紂八百載最長久

周共和始紀年曆宣幽遂東遷

周道衰王綱墮逞干戈尙遊說

始春秋終戰國五霸彊七雄出

嬴秦氏始兼並傳二世楚漢爭

髙祖興漢業建至孝平王莽篡

光武興爲東漢四百年終於獻

魏蜀吳爭漢鼎號三國迄兩晉

宋齊繼梁陳承爲南朝都金陵

北元魏分東西宇文周與髙齊

迨至隋一土宇不再傳失統緒

唐髙祖起義師除隋亂創國基

二十傳三百載梁滅之國乃攺

梁唐晉及漢周稱五代皆有由

趙宋興受周禪十八傳南北混

遼與金皆夷裔元滅金絕宋世

蒞中國兼戎狄九十年反沙磧

太祖興稱大明紀洪武都南京

迨成祖遷宛平十六世至崇禎

權閹肆流寇起自成入神器毀

淸太祖興遼東金之後受明封

至世祖乃大同十二世淸祚終

凡正史廿四部益以淸成廿五

史𨿽繁讀有次史記一漢書二

後漢三國誌四此四史最精致

先四史兼證經參通鑑約而精

歷代事全在玆載治亂知興衰

讀史書考實錄通古今若親目

漢賈董及許鄭皆經師能述聖

宋周程張朱陸明王氏皆道學

屈原賦本風人逮鄒枚曁卿云

韓與柳並文雄李若杜爲詩宗

凡學者宜兼通翼聖教振民風

口而誦心而維朝於斯夕於斯

昔仲尼師項橐古聖賢尙勤學

趙中令讀魯論彼旣仕學且勤

披蒲編削竹簡彼無書且知勉

火焠掌錐刺股彼不教自勤苦

如囊螢如映雪家𨿽貧學不輟

如負薪如掛角身𨿽勞猶苦卓

蘇明允二十七始發憤讀書籍

彼旣老猶悔遲爾小生宜早思

若荀卿年五十遊稷下習儒業

彼旣成眾稱異爾小生宜立志

瑩八歲能詠詩泌七歲能賦棋

彼穎悟人稱奇爾幼學當效之

蔡文姬能辧琴謝道韞能詠吟

彼女子且聰敏爾男子當自警

唐劉晏方七歲舉神童作正字

彼𨿽幼身己仕爾幼學勉而致

犬守夜雞司晨苟不學曷爲人

蠶吐絲蜂釀蜜人不學不如物

幼習業壯致身上匡國下利民

揚名聲顯父母光於前裕於後

人遺子金滿籯我教子惟一經

勤有功戲無益戒之哉宜勉力

