養蒙金鑑

﹝淸﹞林之望撰

●卷上

【一歲】

《舊唐書》曰﹕白居易﹐字樂天。嘗與元稹書曰「僕始生六﹑七月時﹐乳母抱弄於書屏下﹐有指『之』字﹑『無』字示僕者﹐僕口未能言﹐心已默識。後有問此二字者﹐𨿽百十其試而指之不差﹐則知僕宿習之緣已在文字中矣。」

《金史》曰﹕王庭筠﹐字子端﹐河東人。生未期視書識十七字。

【二歲】

《宋史》曰﹕曹彬﹐字國華﹐眞定靈壽人。父蕓﹐成徳軍節度都知兵馬使。彬始生周歲﹐父母以百玩之具羅於席﹐觀其所取。彬左手提干戈﹐右手持俎豆﹐斯須取一印﹐它無所視﹐人皆異之。

《湧幢小品》曰﹕張扆﹐二歲從父官上黨﹐所過山川﹑道裏﹑廏置﹑若城郭﹑廨宇﹑園亭久而不忘。

【三歲】

《北史》曰﹕顏之儀﹐字升。幼穎悟﹐三歲能讀《孝經》。

《唐書》曰﹕韓愈﹐字退之﹐鄧州南陽人。生三歲自知讀書﹐日記數十百言。

又曰﹕權徳輿﹐字載之。生三歲知變四聲。

又曰﹕許法愼﹐滄州淸池人。甫三歲已有知﹐時母病﹐不飲乳﹐慘慘有憂色。或以珍餌﹐詭說之輒不食﹐還以進母。

《宋史》曰﹕徐積﹐字仲車﹐楚州淮陰人。孝行出於天稟﹐三歲父死﹐旦旦求之﹐甚哀。

《遼史》曰﹕鐸盧斡﹐字撒板。三歲失母﹐哭盡哀﹐見者傷之。

《元史》曰﹕耶律楚材﹐字晉卿﹐遼東丹王突欲八世孫。父履以學行事金﹐世宗特見親任﹐終尙書右丞。楚材生三歲而孤﹐母楊氏教之學。

又曰﹕王恂﹐字敬甫﹐中山唐縣人。性穎悟﹐生三歲﹐家人示以書帙﹐輒識「風」﹑「丁」二字。母劉氏授以《千字文》﹐再過目卽成誦。

又曰﹕吳澄﹐字幼淸﹐撫州崇仁人。三歲穎悟日發﹐教之古詩﹐隨口成誦。

又曰﹕陳櫟﹐字壽翁﹐徽之休寧人。生三歲﹐祖母吳氏口授《孝經》《論語》﹐輒成誦。

《明史》曰﹕西河王奇溯﹐定王曾孫﹐三歲而孤﹐問父所在卽慟哭。長﹐刻旃檀爲父順簡王像祀之。

又曰﹕邵寶﹐字國賢﹐無錫人。三歲而孤﹐事母過氏至孝。

《十國春秋》曰﹕南唐後主次子仲宣﹐三歲讀《孝經》不遺一字﹐聞奏樂輒審音調。

《文獻通考》曰「《王氏揮麈錄》曰﹕『眞宗召試神童﹐蔡伯俙年方三歲﹐並賜禦制詩云﹕七閩山水多才俊﹐三歲奇童出盛時。家世應傳淸白訓﹐嬰兒自得老成資。初能學步來朝闕﹐方及能言解誦詩。更勵孜孜圖益進﹐靑雲千里有前期。授校書郎春宮伴讀。』」

《天中記》曰﹕郢州別駕黃泳年三歲﹐書一過輒成誦。

《稗史》曰﹕東方朔三歲﹐祕讖一覽﹐暗誦於口。

《司馬文正公年譜》曰﹕公三歲﹐性不喜華靡﹐自爲乳兒長者。加以金銀華美之服輒羞赧棄去之。

【四歲】

《晉書》曰﹕範隆﹐字元嵩。年四歲喪母﹐哀號之聲感慟行路﹐單孤無緦功之親﹐疏族範廣湣而養之。

《梁書》曰﹕劉歊﹐字士光﹐訏族兄也。父聞慰﹐齊正員郎。歊幼有識慧﹐四歲喪父﹐與羣兒同處獨不戲弄。

又曰﹕陶季直﹐丹陽秣陵人也。祖湣祖嘗以四函銀列置於前﹐令諸孫各取。季直時甫四歲﹐獨不取。人問其故﹐季直曰「若有賜﹐當先父伯﹐不應度及諸孫﹐故不取。」湣祖益奇之。

《周書》曰﹕蕭大圜﹐字仁顯﹐梁簡文帝之子也。幼而聰敏﹐神情俊悟﹐年四歲能誦《三都賦》及《孝經》《論語》。

《舊唐書》曰﹕楊綰﹐字公權﹐華州華陰人。年四歲﹐處羣從之中敏識過人。嘗夜宴親賓﹐各舉坐中物以四聲呼之﹐諸賓未言﹐綰應聲指鐵燈樹曰「燈盞柄曲」﹐眾咸異之。

又曰﹕蕭穎士﹐字茂挺﹐鄱陽王恢七世孫。四歲屬文。

《唐書》曰﹕權徳輿﹐字載之﹐生四歲能賦詩。

《宋史》曰「袁逢吉﹐字延之﹐開封鄢陵人。四歲能誦《爾雅》《孝經》。

又曰﹕歐陽修﹐字永叔﹐廬陵人。四歲而孤﹐母鄭守節自誓﹐親誨之學。家貧﹐至以荻畫地學書。

又曰﹕唐恪﹐字欽叟﹐杭州錢塘人。年四歲而孤﹐聞人言其父輒悲泣。

又曰﹕陳塤﹐字和仲。大父叔平與同郡樓鑰友善﹐死﹐鑰哭之﹐塤才四歲﹐出揖如成人。鑰指盤中銀杏使屬對﹐塤應聲曰「金桃」﹐問何所據﹐對以詩「鸚鵡啄金桃」。鑰然曰「亡友不死矣。」

又曰「張浚﹐字徳遠﹐漢州綿竹人。四歲而孤﹐行直視端﹐無誑言﹐識者知爲大器。

又曰﹕劉永年﹐字君錫。生四歲授內殿崇班﹐許出入兩宮。仁宗使賦小山詩﹐有「一柱擎天」之語。

又曰﹕眞徳秀﹐字景元﹐浦城人。四歲授書﹐過目成誦。

《金史》曰﹕常添壽﹐太原人。四歲能作詩。

《明史》曰﹕蔡毅中﹐字宏甫﹐光山人。四歲父病﹐吁天請代。

又曰﹕李東陽﹐字賓之﹐茶陵人﹐以戍籍居京師。四歲作徑尺書﹐景帝召試之﹐甚喜﹐抱置膝上賜果鈔。後兩召講《尙書》大義﹐稱旨﹐命入京學。

又曰﹕王稚登﹐字伯谷﹐長洲人。四歲能屬對。

《世說注》曰﹕孔融年四歲與兄食梨輒引小者﹐人問其故﹐答曰「小兒當取小者。」

《浦陽人物記》曰﹕吳萊四歲﹐其母盛氏口授《孝經》《論語》及《谷梁傳》﹐隨能成誦。

《稗史》曰﹕洪鐘四歲能作大書﹐憲宗召見﹐命書「聖壽無疆」﹐鐘握筆久之不動﹐上曰。「汝容有不識者乎﹖」鐘叩頭曰「臣非不識﹐第此字不敢於地上書耳。」上命內侍舁幾﹐一揮而就。

《湧幢小品》曰﹕李世嶼四歲時﹐貴陽馬禦史文卿按廣東﹐召之﹐見抱膝上令寫﹐手甚小﹐握甚固﹐作字如碗口大﹐揮灑甚疾﹐蓋神童也。

《閩書》曰﹕梁懷仁四歲善艸書﹑吟詩﹐子﹑史﹑經﹑傳無不能讀。

【五歲】

《後漢書》曰﹕朱穆﹐字公叔﹐暉子也。年五歲便有孝稱﹐父母有病輒不飲食﹐差及復常。

《晉書》曰﹕傅暢﹐字世遠。年五歲父友見而戲之﹐解暢衣取其金環與侍者﹐暢不知惜﹐以此賞之。

又曰﹕範喬﹐字伯孫。年二歲﹐祖馨臨終撫喬首曰「恨不見女成人﹗」因以所用硯與之。至五歲﹐祖母以告喬﹐喬便執硯涕泣。

《梁書》曰﹕滕曇恭﹐豫章南昌人也。年五歲﹐母楊氏患熱﹐思食寒瓜﹐土俗所不產﹐曇恭歷訪不能得﹐銜悲哀切。俄值一桑門﹐問其故﹐曇恭具以告﹐桑門曰「我有兩瓜﹐分一相遺。」曇恭拜謝﹐因捧瓜還﹐以薦其母﹐舉室驚異﹐尋訪桑門﹐莫知所在。

又曰﹕謝藺﹐字希如﹐陳郡陽夏人也。晉太保安八世孫。父經﹐中郎諮議參軍。藺五歲﹐每父母未飯﹐乳媼欲令藺先飯﹐藺曰「旣不覺饑。」彊食終不進。舅阮孝緒聞之﹐嘆曰「此兒在家則曾子之流﹐事君則藺生之匹。」因名之曰藺。

又曰﹕王僧孺﹐字僧孺﹐東海郯人﹐年五歲讀《孝經》﹐問授者﹕「此書所載述﹖」曰「論忠﹑孝二事。」僧孺曰「若爾﹐嘗願讀之。」

又曰﹕到沆﹐字茂瀣﹐彭城武原人也。幼聰敏﹐五歲時父捴於屏風鈔古詩﹐沆請教﹐讀一徧便能諷誦。

《陳書》曰﹕岑之敬﹐字思禮﹐南陽棘陽人也。父善紆﹐梁世以經學聞。之敬年五歲讀《孝經》﹐每燒香正坐﹐親戚咸加嘆異。

《南史》曰﹕庾域﹐字司大﹐新野人也。子子輿﹐字孝卿﹐幼而歧嶷。五歲讀《孝經》﹐手不釋卷。或曰「此書文句不多﹐何用自苦﹖」答曰「孝﹐徳之本﹐何謂不多﹖」

《魏書》曰﹕宋繇﹐字體業﹐惇煌人也。五歲喪母﹐事伯母張氏﹐以孝聞。

《隋書》曰﹕蘇威﹐字無畏﹐京兆武功人也。父綽﹐魏度支尙書。威少有至性﹐五歲喪父﹐哀毀有若成人。

《唐書》曰﹕令狐楚﹐徳棻之裔也。生五歲能爲辭章。

又曰﹕蘇頲﹐字廷碩。五歲便措意於文﹐每坐臥卽吟詩﹐未嘗少輟。

《宋史》曰﹕賈黃中﹐字媧民﹐滄州南皮人。父玭善教子。黃中幼聰悟﹐方五歲﹐玭每旦令正立展書卷比之﹐謂之「等身書」﹐課其誦讀。

又曰﹕錢勰﹐字穆父﹐彥遠之子也﹐生五歲日誦千言。

又曰﹕元絳﹐字厚之﹐錢塘人。生而敏悟﹐五歲能作詩。

又曰﹕汪應辰﹐字聖錫﹐信州玉山人。五歲知讀書﹐屬對應聲語驚人﹐多識奇字。家貧﹐無膏油﹐每拾薪蘇以繼晷﹐從人借書﹐一經目不忘。

又曰﹕許應龍﹐字恭甫﹐福州閩縣人。五歲通經旨﹐坐客曰「小兒气食牛。」應龍應聲「丈夫才吐鳳」爲對﹐四坐嘉嘆。

又曰﹕洪湛﹐字惟淸﹐升州上元人。五歲能爲詩。

《元史》曰﹕吳澄﹐字幼淸。五歲日受千餘言﹐夜讀書至旦﹐母憂其過勤﹐節膏火不多與﹐澄候母寢﹐燃火復誦習。

又曰﹕李徳輝﹐字仲實﹐通州潞縣人。生五歲父且卒﹐指徳輝謂其家人曰「吾爲吏﹐治獄不任苛刻﹐人蒙吾力者眾﹐天或報之﹐是兒其大吾門乎」。及卒﹐徳輝號慟如成人。

又曰﹕陳櫟﹐字壽翁。五歲入小學卽涉獵經史。

《明史》曰﹕黃潤玉﹐字孟淸。年五歲﹐侍母疾夜不就寢。

又曰﹕王守仁﹐字伯安﹐余姚人。五歲不能言﹐異人拊之﹐更名守仁乃言。

又曰﹕蔡毅中﹐字宏甫﹐光山人。祖鳳翹﹐平陽同知﹔父光﹐臨洮周知。毅中五歲通《孝經》﹐父問﹕「讀書何爲﹖」對曰「欲爲聖賢耳。」萬曆二十九年第進士。

又曰﹕曹端﹐字正夫﹐澠池人。五歲見「河圖」﹑「洛書」﹐卽畫地以質之父。

又曰﹕周蕙門人著者薛敬之﹐字顯思﹐渭南人。五歲好讀書﹐不逐羣兒戲。

《東觀漢記》曰﹕汝郁﹐字叔異。五歲母病不食﹐郁常啼不肯食。母憐之﹐彊爲飯﹐欺言已愈﹐郁察母色﹐復不食。宗親共異之﹐因字曰「叔異」。

《三國典略》曰﹕趙隱﹐年五歲﹐母傅便孀居﹐傅謂之曰「家貧﹐兒小﹐何以能濟﹖」隱泣而言曰「若天矜﹐兒大當仰報。」

《續文獻通考》曰﹕明李東陽五歲以奇童舉﹐景帝召試大書﹑屬對﹐喜甚﹐詔入京﹐府學肄業。

又曰﹕譚昭實﹐五歲能讀「五經」﹐知爲文。

《拾遺記》曰﹕漢賈逵年五歲明惠過人﹐其姊聞鄰中讀書﹐日夕抱逵隔籬而聽之。

《天中記》曰﹕宋王元之五歲已能詩。因太守賞白蓮﹐倅言於太守﹐召而吟一絕云「昨夜三更裏﹐嫦娥墮玉簪﹐馮夷不敢受﹐捧出碧波心。」又云「佳人方素面﹐對鏡理新妝。」守曰「天授也﹗」

《列女傳》曰﹕陶子生五歲而佐禹。

《湧幢小品》曰﹕昆山張玉山﹐廷臣。父寬爲錢塘令時﹐公方五歲﹐署中火﹐覓公不得﹐乃自寢抱印出走矣。

《詞林人物考》曰﹕王尙絅五歲讀《孝經》﹐至立身揚名以顯父母﹐乃謂其父曰「兒長當如此。」

《陶華陽譜》曰﹕年五歲﹐常持獲畫灰學字。

《李白上安州裴長史書》曰﹕白五歲誦六甲。

【六歲】

《後漢書》曰﹕馬援子客卿﹐年六歲能應接諸公﹐專對賓客。外若訥而內沈敏。援甚奇之﹐以爲將相器﹐故以客卿字焉。

《吳志》曰﹕陸績﹐字公紀﹐吳郡吳人也。年六歲於九江見袁術﹐術出桔﹐績懷三枚去﹐拜辭墮也。術曰「陸郎作賓客而懷桔乎﹖」績跪答曰「欲歸遺母。」術大奇之。

《晉書》曰﹕傅宣﹐字世宏。年六歲喪繼母﹐哭泣如成人﹐中表異之。

又曰﹕陸云﹕字士龍。年六歲能屬文。吳尙書閔鴻見之曰。「此兒若非龍駒當是鳳雛。」

《宋書》曰﹕謝瞻﹐字宣遠﹔一名檐﹐字通遠﹐陳郡陽夏人﹐衛將軍晦第三兄也。年六歲能屬文﹐爲《紫石英贊》《果然詩》﹐當時才士莫不嘆異。

《梁書》曰﹕王僧孺﹐東海剡人也。六歲能屬文。

又曰﹕江革﹐字休映﹐濟南考城人也。六歲便解屬文。

又曰﹕劉歊﹐字士光。六歲誦《論語》《毛詩》﹐意所不解便能問難。

《陳書》曰﹕陸瓊﹐字伯王﹐吳郡吳人也。六歲爲五言詩﹐頗有詞采。

又曰﹕姚察﹐字伯審﹐吳興武康人也。六歲誦書萬餘言。

《南史》曰﹕王瞻﹐字思範﹐宏從孫也。年六歲從師。時有使經門過﹐同業皆出觀﹐瞻獨不視﹐習業如初。從父僧達聞而異之﹐謂其父猷曰「大宗不衰﹐寄之此子。」

又曰﹕傅昭﹐字茂遠﹐北地靈州人。六歲而孤﹐哀毀如成人。

《北齊書》曰﹕李繪﹐字敬文。年六歲便自求入學﹐家人偶以年俗忌約而弗許﹐遂伺其伯姊筆牘之閒而輒竊用。未幾﹐遂通《急就章》﹐內外異之﹐以爲非常兒也。

又曰﹕楊愔﹐字遵彥。年六歲學史書。

《隋書》曰﹕薛道衡﹐字元卿﹐河東汾陰人。六歲而孤﹐專精好學。

《舊唐書》曰﹕王勃﹐字子安﹐絳州龍門人。年六歲解屬文﹐構思無滯﹐詞情英邁﹐與兄勮﹑勔才藻相類。父友杜易簡常稱之曰「此王氏三珠樹也。

《唐書》曰﹕畢構﹐字隆擇﹐河南偃師人。六歲能爲文。

又曰﹕段秀實﹐字成公﹐本姑臧人﹐曾祖師浚仕爲隴州刺史﹐畱不歸﹐更爲汧陽人。秀實六歲母疾病﹐不勺飲﹐至七日病間﹐乃肯食。時號「孝童」。

又曰﹕李紳﹐字公垂﹐中書令敬元曾孫﹐世宦南方﹐客潤州。紳六歲而孤﹐哀等成人。母盧躬授之學。爲人短小精悍﹐於詩最有名﹐時號「短李」。

《宋史》曰﹕賈黃中﹐字媧民﹐年六歲舉童子科。

又曰﹕韓彥直﹐字子溫。六歲從父世忠入見髙宗﹐命作大字﹐卽拜命﹐跪書「皇帝萬歲」四字。帝喜之﹐拊其背曰「他日令器也。」親解孝宗丱角之繻傅其首﹐賜金器﹑筆硯﹑監書﹑鞍馬。

又曰﹕胡沂﹐字周仲﹐紹興余姚人。年六歲誦「五經」皆畢﹐不忘一字。

又曰﹕虞允文﹐字彬甫﹐隆州仁壽人。年六歲誦「九經」。

又曰﹕李孟傳﹐資政殿學士光季子也。光謫嶺海﹐孟傳才六歲﹐奉母居鄕﹐刻志於學。賀允中﹑徐度皆奇之﹐而曾幾妻以其孫。

《遼史》曰﹕耶律孟簡﹐字復易。六歲父晨出獵﹐俾賦「曉天星月」詩﹐孟簡應聲而成﹐父大奇之。

《明史》曰﹕王稚登﹐字伯谷。六歲善擘窠大字。

又曰﹕趙貞吉﹐字孟靜﹐內江人。六歲日誦書一卷。

又曰﹕夏子孝﹐字以忠﹐桐城人。六歲失母﹐哀哭如成人。

《東觀漢記》曰﹕張堪﹐年六歲受業長安治梁邱易﹐才美而髙﹐京師號曰「聖童」

《太平廣記》曰﹕林傑﹐字智周﹐閩人。年六歲請舉童子。

《武宗實錄》曰﹕李東陽六歲召見試對偶﹑講書大義﹐稱旨﹐賜果及鈔。

《獻徵錄》曰﹕陸鈳﹐號石樓。六歲入家塾﹐請於母曰「讀書後幹何等事業方爲至極﹖」母甚喜。

《賓退錄》曰﹕劉卞功﹐字子民﹐濱州安定人。六歲誤觸甕﹐碎。家人更譙之﹐神色自若﹐曰「俟釘鉸者來當全之。」復譙其妄﹐曰「人破尙可修﹐矧甕耶。」語未絕﹐釘鉸者至﹐相與料理﹐頃之如新。

李邕「馬公墓志銘」曰﹕公諱懷素﹐字貞規。六歲能誦書﹐一見不忘。鄕黨以爲必興此宗。

《南濠詩話》曰﹕解學士縉六歲時﹐其族祖戲之曰「小兒何所愛﹖」卽應聲作詩四絕﹐其一云「小兒何所愛﹖愛者芝蘭室。更欲附飛龍﹐上天看紅日。」其二云「人道日在天﹐我道日在心。不省雞鳴時﹐冷然鐘磐音。」其三云「聖人有六經﹐天地有日月。日月萬古明﹐六經終不滅。」其四云「小兒何所愛﹖夜夢筆生花。花根在何處﹖丹府是吾家。」

【七歲】

《史記》曰﹕項橐七歲爲孔子師。

《後漢書》曰﹕郭丹﹐字少卿﹐南陽穰人也。七歲而孤﹐小心孝順。後母哀憐之﹐爲鬻衣裝﹐買產業。

又曰﹕黃琬﹐少失父。蚤而辯慧。祖父瓊初爲魏郡太守。建和元年正月日食﹐京師不見﹐而瓊以狀聞。太后詔問所食多少﹐瓊思其對而未知所況。琬年七歲﹐在傍曰「何不言日食之餘如月之初﹖」瓊大驚﹐卽以其言應詔而深奇愛之。

又曰﹕張霸﹐字伯饒﹐蜀郡成都人。年數歲而知孝讓﹐𨿽出入飲食自然合禮。鄕人號曰「張曾子」。七歲通《春秋》﹐復欲進余經﹐父母曰「汝小﹐未能也。」霸曰「我饒爲之。」故字曰「饒」焉。

《魏志》曰﹕王修﹐字叔治﹐北海營陵人也。年七歲喪母﹐母以社日亡。來歲﹐鄰里社﹐修感念母﹐哀甚。鄰里聞之﹐爲罷社。

又曰﹕夏侯榮﹐字幼權。幼聰慧﹐七歲能屬文。誦書日千言﹐經目輒識之。

《晉書》曰﹕謝尙﹐字仁祖﹐豫章太守鯤之子也。幼有至性﹐七歲喪兄﹐哀慟過禮﹐親戚異之。

又曰﹕鄧攸﹐字伯道﹐平陽襄陽人。七歲喪父﹐尋喪母及祖母﹐居喪九年﹐以孝致稱。

又曰﹕劉殷﹐字長盛﹐新興人也。七歲喪父﹐哀毀過禮﹐服喪三年未曾見齒。

又《載記》曰﹕苻堅﹐字永固一名文玉﹐雄之子也。祖洪﹐奇而愛之﹐名曰「堅頭」。年七歲﹐聰敏好施﹐舉止不逾規矩。每侍洪側輒量洪舉措取與﹐不失機候。洪每曰「此兒姿貌瑰偉﹐質性過人﹐非常相也。髙平徐統有知人之鑑﹐遇堅於路﹐異之﹐執其手曰「苻郎﹐此官街﹐小兒敢戲於此﹐不畏司隸縛耶﹗」堅曰「司隸縛罪人﹐不縛小兒戲也。」統謂左右曰「此兒霸王相也。」

《宋書》曰﹕謝莊﹐字希逸﹐陳郡陽夏人﹐太常宏微子也。七歲能屬文﹐通《論語》。

《齊書》曰﹕謝瀹﹐字義潔﹐陳郡陽夏人。年七歲﹐王彧見而異之﹐言於宋孝武﹐孝武召見於稠人廣眾之中﹐瀹舉動閒詳﹐應對合旨﹐帝甚悅。

《梁書》曰﹕王筠﹐字元禮﹐一字徳柔﹐瑯邪臨沂人。七歲能屬文。

又曰﹕劉孝綽﹐字孝綽﹐彭城人﹐本名冉。祖勔﹐宋司空忠昭公﹔父繪﹐齊大司馬霸府從事中郎。孝綽幼聰敏﹐七歲能屬文。舅齊中書郎王融深賞異之﹐常與同載適親友。號曰「神童」。融每言曰「天下文章若無我﹐當歸阿士。」阿士﹐孝綽小字也。

又曰﹕王裒﹐字子漢。七歲能屬文。外祖司空袁昂愛之﹐謂賓客曰「此兒當成吾宅相。」

又曰﹕王承﹐字安期﹐僕射暕子。七歲通《周易》﹐選補國子生。

又曰﹕王籍﹐字文海﹐瑯邪臨沂人。七歲能屬文。

又曰﹕劉孺﹐字孝稚﹐彭城安上里人也。幼聰敏﹐七歲能屬文。

又曰﹕阮孝緒﹐字士宗﹐陳畱尉氏人也。七歲出繼從伯允之。允之母周氏卒﹐有遺財百餘萬應歸孝緒。孝緒一無所納﹐盡以歸允之姊──瑯邪王晏之母﹐聞者咸嘆異之。

《陳書》曰﹕顧野王﹐字希馮﹐吳郡吳人也。七歲讀「五經」﹐略知大旨。

又曰﹕傅縡﹐字宜事﹐北地靈州人也。七歲誦古詩賦至十餘萬言。

又曰﹕蔡徵﹐字希祥﹐侍中中撫軍景歷子也。七歲丁母憂﹐居喪如成人禮。繼母劉氏性悍忌﹐視之不以道﹐徵供侍益謹﹐初無怨色。徵本名覽景﹐歷以爲有王祥之性﹐更名「徵」﹐字希祥。

又曰﹕謝貞﹐字元正﹐陳郡陽夏人﹐晉太傅安九世孫也。貞幼聰敏﹐有至性。祖母阮氏先苦風眩﹐每發便一﹑二日不能飲食﹐貞時年七歲﹐祖母不食貞亦不食﹐往往如是﹐親族莫不奇之。母王氏授貞《論語》《孝經》﹐讀訖便誦。

《魏書》曰﹕袁聿修﹐字叔徳﹐陳郡人。七歲遭喪﹐禮若成人。

《北齊書》曰﹕孫靈暉﹐長樂武彊人也。魏大儒﹑祕書監惠蔚﹐靈暉之族曾王父也。靈暉少明敏﹐有器度。惠蔚一子蚤卒﹐其家書籍多在焉﹐靈暉年七歲便好學﹐日誦數千言﹐惟尋討惠蔚手錄章疏。不求師友﹐「三禮」及「三傳」皆通宗旨。

《周書》曰﹕蕭大圜﹐字仁顯。七歲居母喪便有成人之性。

《隋書》曰﹕李禮成﹐字孝諧﹐隴西狄道人。年七歲與姑之子蘭陵太守滎陽鄭顥隨魏武帝入關﹐顥母每謂所親曰「此兒平生未嘗回顧﹐當爲重器耳。

又曰﹕盧太翼﹐字協昭﹐河間人也。本姓章仇氏。七歲詣學﹐日誦數千言﹐州號曰「神童」。

又曰﹕梁彥光﹐字修芝﹐安定烏氏人也。父顯周﹐荊州刺史。彥光少岐嶷﹐有至性。其父每謂所親曰「此兒有風骨﹐當興吾宗。」七歲時父遇篤疾﹐醫云餌五石可愈。時求紫石英不得﹐彥光憂悴不知所爲。忽於國中見一物﹐彥光所不識﹐怪而持歸﹐卽紫石英也。親屬咸異之﹐以爲至孝所感。

又曰﹕郎茂﹐字蔚之﹐恆山新市人。少敏慧﹐七歲誦「騷雅」﹐日千餘言。

又曰﹕王貞﹐字孝逸﹐梁郡陳畱人。少聰敏﹐七歲好學﹐善《毛詩》《禮記》《左氏傳》《周易》﹐諸子百家無不畢覽。善屬文詞﹐不治產業﹐每以諷讀爲娛。

《北史》曰﹕侯莫陳相﹐代人也。父斛古提﹐朔州刺史﹑白水公。相七歲喪父﹐號慕過人。

又曰﹕裴俠﹐字嵩和﹐河東解人也。俠年七歲猶不能言﹐後於洛城見羣烏蔽天從西來﹐舉手指之而言﹐遂志識聰慧﹐有異常童。

《舊唐書》曰﹕劉晏﹐字士安﹐曹州南華人。年七歲舉神童﹐授祕書省正字。

又曰﹕李百藥﹐字重規﹐定州安平人。七歲解屬文。父友齊中書舍人陸乂﹑馬元熙嘗造徳林宴集﹐有讀徐陵文者云「旣取成周之禾﹐將刈瑯邪之稻」﹐並不知其事。百藥時侍立﹐進曰「《傳》稱『鄅人藉稻』﹐杜預注云﹕『鄅國在瑯邪開陽』」。乂等大驚異之。

又曰﹔裴敬彜﹐絳州聞喜人。七歲解屬文﹐性又端謹﹐宗族咸重之﹐號爲「甘露頂」。

又曰﹕孫思邈﹐京兆華原人。七歲就學﹐日誦千餘言。

《唐書》曰﹕張九齡﹐字子壽﹐韶州曲江人。七歲知屬文。

又曰﹕李泌﹐字長源﹐魏八柱國弼六世孫﹐徙居京兆。七歲知爲文。帝召泌﹐旣至﹐帝方與燕國公張說觀棄﹐因使說試其能。說請賦方圓動靜﹐泌逡巡曰「願聞其略。」說因曰「方若棋局﹔圓若棋子﹔動若棋生﹔靜若棋死。」泌卽答曰「方若行義﹔圓若用智﹔動若聘才﹔靜若得意。」說因賀得奇童。

又曰﹔李賀﹐字長吉。七歲能辭章。韓愈﹑皇甫湜始聞未信﹐過其家使賀賦詩﹐援筆輒就﹐如素構﹐自目曰「髙軒過」。二人大驚﹐

又曰﹕任敬臣﹐字希古﹐棣州人。五歲喪母﹐哀毀日至。七歲問父英曰「若何可以報母﹖」英曰「揚名顯親可也。」乃刻志從學。汝南任處權見其文﹐驚曰「孔子稱顏回之賢﹐以爲弗如也﹔吾非古人﹐然見此兒﹐信不可及。

又曰﹕韋溫﹐字宏育。方七歲日誦書數千言。

又曰﹕王助﹐字子功。七歲喪母哀號﹐鄰里爲泣。

《宋史》曰﹕趙贊﹐字元輔﹐本名美﹐後攺焉。七歲誦書二十七卷﹐應神童舉。明宗詔曰「都尉之子﹐太尉之孫﹐幼能誦書﹐弱不好弄﹐克彰庭訓﹐宜錫科名﹐可特賜童子及第。」仍附長興三年禮部春榜。

又曰﹕李肅﹐字季雍。七歲誦書知大義。

又曰﹕王鬷﹐字總之﹐趙州臨城人。七歲喪父﹐哀毀過人。

又曰﹔賈黃中﹐字媧民。七歲能屬文﹐觸類賦詠。父常令蔬食﹐曰「俟業成乃得食肉。」

又曰﹕楊澈﹐字晏如﹐楊徽之宗人也。世家建陽﹐父思進﹐晉天福中北渡海﹐因家於靑州之北海﹐累佐使幕。澈幼聰警﹐七歲讀《春秋左氏傳》﹐卽曉大義。周宰相李谷召令默誦﹐一無遺誤﹐谷甚異之。

又曰﹕楊億﹐字大年。七歲能屬文﹐對客談論有老成風。

又曰﹕晏殊﹐字同敍﹔撫州臨川人。七歲能屬文。景徳初﹐張知白安撫江南﹐以神童薦之。帝召殊與進士千餘人並試廷中﹐殊神气不懾﹐援筆立成。帝嘉賞﹐賜同進士出身。宰相寇準曰「殊﹐江外人。」帝顧曰「張九齡非江外人耶﹖」後二日復試詩賦論﹐殊奏﹕「臣嘗私習此賦﹐請試它題。」帝愛其不欺﹐旣成﹐數稱善﹐擢祕書省正字﹑祕閣讀書﹐命直史館。陳彭年察其所與遊處者﹐每稱許之。

又曰﹕李淸臣﹐字邦直。七歲知讀書﹐日數千言﹐經目輒誦。客有從京師來者﹐與其兄談佛寺火﹐淸臣從旁應曰「此所謂災也﹐或者其蠹民已甚﹐天固儆之耶。」因作《浮圖災解》﹐兄驚曰「是兒必大吾門。」韓琦聞其名﹐以兄之子妻之。

又曰﹕司馬光﹐字君實﹐陜州夏縣人。父池﹐天章閣待制。生七歲凜然如成人﹐聞講《左氏春秋》﹐愛之﹐退爲家人講﹐卽了其大旨。自是手不釋書﹐至不知饑渴寒暑。羣兒戲於庭﹐一兒登甕﹐足跌﹐沒水中﹐眾皆棄去﹐光持石擊甕破之﹐水進﹐兒得活。其後京洛間畫以爲圖。

又曰﹕賈易﹐字明叔﹐無爲人。七歲而孤。母彭以紡績自給﹐日與易十錢使從學﹐易不忍使一錢﹐每浹旬輒復歸之。

又曰﹕楊政﹐字直夫﹐原州臨涇人。崇寧三年﹐夏人舉國大入﹐父忠戰歿。政甫七歲﹐哀號如成人﹐其母奇之﹐曰「孝於親者必忠於君﹐此兒其大吾門乎﹗」

又曰﹕彭龜年﹐字千壽﹐臨江軍淸江人。七歲而孤﹐事母盡孝。性穎異﹐讀書能解大義。

又曰﹕虞允文﹐字彬甫。七歲能屬文。

又曰﹕陸持之﹐知荊門軍九淵之子也。七歲能爲文。九淵授徒象山之上﹐學者數百人。有未達﹐持之爲敷繹之。

又曰﹕崔遵度﹐字堅白﹐本江陵人﹐後徙淄川。純介好學﹐始七歲受經於叔父憲。嘗以春秋編年史﹑漢紀傳之例問於憲﹐憲曰「此兒他日成令名矣。」太平興國八年舉進士。

又曰﹕種放﹐字名逸。七歲能屬文﹐不與羣兒戲。

《金史》曰﹕石琚﹐字子美﹐定州人。生七歲讀書過目卽成誦。

《元史》曰﹕齊履謙﹐字伯恆。七歲讀書過目卽能記憶。

又曰﹕李孟﹐字道復﹐潞州上黨人。生而敏悟﹐七歲能文﹐倜儻有大志﹐博學彊記﹐通貫經史﹐善論古今治亂。開門授徒﹐遠近爭從之。一時名人商挺﹑王博文皆折行輩與交。郭彥通名知人﹐嘗語孟父唐曰「此兒骨相異常﹐宰輔之器也。」

又曰﹕吳萊﹐字立夫﹐浦陽人。七歲能屬文﹐凡書一經目輒成誦。嘗往族父家﹐日易《漢書》一帙以去﹐族父迫扣之﹐萊瑯然而誦﹐不遺一字﹐三易宅編皆如之﹐眾驚以爲神。

又曰﹕韓性﹐字明善﹐紹興人。七歲讀書數行俱下﹐日記萬言。

又曰﹕許衡﹐字仲平。年七歲授章句﹐問其師曰「讀書何爲﹖」師曰「取科第耳。」曰「如斯而已乎﹖」師大奇之。每授書又能問其旨義。久之﹐師謂其父母曰「兒穎悟不凡﹐它日必有大過人者。

又曰﹕王思誠﹐字致道﹐兗州嵫陽人。七歲從師﹐授《孝經》《論語》。卽能成誦。

《明史》曰﹕曾魯﹐字得之﹐新淦人。年七歲能暗誦「五經」﹐一字不遺。

又曰﹕於謙﹐字廷益﹐錢塘人。生七歲﹐有借奇之曰「它日救時宰相也。」

又曰﹕楊繼盛﹐字仲芳﹐容城人。七歲失母﹐庶母妒﹐使牧牛。繼盛從裏塾過﹐睹裏中兒讀書﹐心好之﹐因語兄請得從塾師學﹐兄曰「若幼何學﹖」繼盛曰「幼者任牧牛反不任學耶﹖」兄言於父﹐聽之學﹐然牧不廢也。

又曰﹕王艮﹐字汝止﹐初名銀﹐王守仁爲更名。七歲受書鄕塾﹐貧不能竟學。父竈丁﹐冬晨犯寒役於官﹐艮哭曰「爲人子令父至此得爲人乎﹖」出代父役。入定省惟謹。

又曰﹕胡翰﹐字仲申﹐金華人。幼聰穎異常兒。七歲時道拾遺金﹐坐守待其人還之。

又曰﹕瞿罕﹐字曰有﹐父九思流塞外。罕年七歲能文﹐伏闕上書白父冤。

又曰﹕艾南英﹐字千子﹐東鄕人。七歲作《竹林七賢論》。

又曰﹕楊愼﹐字用修﹐新都人。七歲擬《古戰場文》。時人傳誦﹐以爲淵﹑云再生。

《十六國春秋前涼錄》曰「辛攀﹐字懷遠﹐隴西狄道人也。年七歲隨父爽在京師。北地程曉﹐爽之親友。目攀而笑曰「犁牛騂犢﹐孺子之謂。」攀曰「戲及人親﹐非雅訓也。」曉及眾賓大奇異之。

《十國春秋》曰﹕南唐王棲霞﹐七歲以神童及第。

《蘇州誌》曰﹕夏禮年七歲能書斗大字﹔人稱爲「書小吏」﹐沈周作長歌贈之。

《汝南志》曰﹕劉黃裳﹐七歲能摹逸少書。

《寧波志》曰「沈應奇﹐字天瑞。七歲能大字﹐以神童薦。憲宗召試﹐命書皇帝字﹐應奇俯伏奏曰「書皇帝字乞賜一幾。」上奇之。

《文心雕龍序志》曰﹕予生七齡乃夢彩雲若錦﹐則攀而采之。

《世說》曰﹕王戎七歲﹐嘗與諸小兒遊﹐看道邊有李樹子壓枝折﹐諸兒競走取之﹐惟戎不取﹐人問之﹐答曰「樹在道旁而子多﹐苦李也。」取之信然。

《法苑珠林》曰﹕齊晉安王蕭子懋﹐字云昌﹐武帝之子也。始年七歲。阮淑媛嘗病危篤﹐請僧行道﹐有獻蓮華供佛者﹐眾僧以銅甕盛水浸之﹐如此三日而花不萎。子懋流涕禮佛﹐誓曰「若使阿姨因此勝緣﹐遂獲冥祐﹐願華竟齋如故。」七日齋畢﹐色更鮮紅﹐看視罌中稍有根須﹐淑媛病尋差。當世稱其孝感。

《大唐新語》曰﹕賈嘉隱﹐年七歲以神童召見﹐時太尉長孫無忌﹑司空李績於朝堂立語。李戲之曰「吾所倚何樹﹖」嘉隱對曰「松樹。」李曰「此槐也﹐何忽言松﹖」嘉隱曰「以公配木則爲松樹。」無忌連問之曰「吾所倚者何樹﹖」嘉隱曰「槐樹。」無忌曰「汝不能復矯對耶。」嘉隱應聲曰「何須矯對﹐但取其以鬼配木耳。」

《孝子傳》曰﹕吳猛﹐年七歲時夏日伏於母牀下﹐恐蚊虹及其母。

《幼童傳》曰﹕夏侯榮﹐七歲能屬文﹐誦書日千言﹐經目輒識之。

《太平廣記》曰﹕吳眞君﹐七歲事父母以孝聞。

《獨醒雜誌》曰﹕皇祐元年﹐何正臣與毛君卿俱以七歲應童子科。君卿之慧差﹐不及正臣。時皇嗣未生﹐上見二人年甚幼而穎悟過人﹐特愛之﹐畱居禁中數日。正臣能作大字﹐宮人有以裙帶求書者﹐正臣書曰「『關睢』﹐后妃之徳也」。上嘗以梨一顆令二人分食﹐君卿逡巡不應﹐上怪﹐問其故﹐對曰「父母在﹐不敢分離。」上大喜﹐以爲皆能知其大義。翌日禦便殿﹐俱賜童子出身。

《桂苑叢談》曰﹕崔英﹐年七歲在苻堅宮中讀書﹐堅問﹕「讀何書﹖」曰「《孝經》。」問﹕「有何義﹖」曰「上愛下﹐下敬上。」堅曰「好。待十七必用卿爲大夫。」英曰「日月可重見﹔至尊不可再睹。何待後期﹖」堅曰「須待十七必召卿也。」及期﹐拜諫議大夫。

《括蒼匯記》曰﹕陶玻﹐字士珩﹐縉雲人。七歲能賦詩﹐善楷書。

《金詩傳》曰「蔡太常珪﹐字正甫﹐七歲賦菊詩﹐語意驚人。日授數千言。

又曰﹕劉神童徵﹐字伯祥。年七歲能文﹐道陵召入宮﹐賦「鳳凰來儀」二首﹐稱旨﹐賜經童出身。

《桐江詩話》曰﹕黃山谷﹐七歲作「牧童詩」云「騎牛遠遠過前村﹐吹笛風斜隔隴聞。多少長安名利客﹐機關用盡不如君。」

杜甫詩曰「七齡思卽壯﹐開口詠鳳凰。」

【八歲】

《後漢書》曰﹕承宮﹐字少子﹐瑯邪姑幕人。年八歲爲人牧系。鄕裏徐子盛者以《春秋經》授諸生數百人。宮過﹐息廬下﹐樂其業﹐因就聽經﹐遂請畱門下爲諸生拾薪。執苦數年﹐勤學不倦。經典旣明﹐乃歸家教授。

《魏志注》曰﹕任昭先﹐名嘏﹐樂安博昌人﹐世爲著姓。夙智早成。故鄕人爲之語曰「蔣氏翁﹐任氏童。」嘏八歲喪母﹐號泣不絕聲﹐自然之哀同於成人。故幼以至性見稱。

《吳志注》曰﹕山陰丁覽﹐字孝連。八歲而孤﹐家又單微﹐淸身立行﹐用意不苟﹐推財從弟﹐以義讓稱。

《晉書》曰﹕謝尙﹐字仁祖。八歲神悟夙成。父鯤嘗攜之送客﹐或曰「此兒一座之顏回也。」尙應聲曰「坐無尼父﹐焉別顏回﹖」席賓莫不嘆異。

又曰﹕盛彥﹐字翁子﹐廣陵人也。少有異才﹐八歲詣吳太尉戴昌﹐昌贈詩以觀之﹐彥於座答之辭﹐甚慷慨。

又﹝載記﹞曰﹕劉曜﹐字永明。年八歲從元海獵於西山﹐遇雨止樹下﹐迅雷震樹﹐人莫不顚僕﹐曜神色自若。元海異之﹐曰「此吾家千里駒也。」

《梁書》曰﹕王僉﹐字公會﹐錫第五弟也。八歲丁父憂﹐哀毀過禮。

又曰﹕範云﹐字彥龍﹐南鄕舞陰人﹐晉平北將軍六世孫也。年八歲遇宋豫州刺史殷炎於塗﹐炎異之﹐要就席。云風姿應對﹐傍若無人。炎令賦詩﹐操筆便就﹐坐者嘆焉。

又曰﹕王規﹐字威明﹐瑯邪臨沂人。八歲丁所生母憂﹐居喪有至性。太尉徐孝嗣每見必爲之流涕﹐稱曰「孝童」。

又曰﹕何子季﹐年八歲居憂﹐哀毀若成人。

《陳書》曰﹕謝貞﹐字元立。八歲嘗爲「春日閒居」五言詩。從舅尙書王筠奇其有佳致﹐謂所親曰「此兒方可大成﹐至如『風定花猶落』﹐乃追步惠連矣。」由是名輩知之。

《南史》曰﹕任昉﹐字彥升﹐樂安博昌人也。父遙﹐齊中散大夫。昉八歲能屬文﹐自制「月儀」﹐辭意甚美。褚彥回嘗謂其父曰「聞卿有令子﹐相爲喜之﹐所謂百不爲多﹐一不爲少。」由是聞聲籍甚。

《魏書》曰﹕宋繇﹐字禮業。八歲伯母張氏卒﹐居喪過禮。繇少而有志尙﹐喟然謂妹夫張彥曰「門戶傾覆﹐負荷在繇﹐不銜膽自勵﹐何以繼承先業﹖」遂隨彥至酒泉﹐追師就學﹐閉室誦書﹐晝夜不倦。博通經史﹐諸子羣言靡不覽綜。

《隋書》曰﹕何妥﹐字棲鳳﹐西城人。八歲遊國子學。助教顧良戲之曰「汝旣姓何﹐是荷葉之荷﹐河水之河﹖」應聲答曰「先生姓顧﹐是眷顧之顧﹐是新故之故﹖」眾咸異之。

《唐書》曰﹕孔穎達﹐字仲達﹐冀州衡水人。八歲就學﹐誦記日千餘言﹐暗記「三禮」義宗。

《宋史》曰﹕範純仁﹐字堯夫。八歲能講所授書。

又曰﹕蔡元定﹐字季通。八歲能詩﹐日記數千言。父發﹐博覽羣書﹐號牧堂老人﹐以《程氏語錄》《邵氏經世》《張氏正蒙》授元定曰「此孔孟正脈也。」元定深涵其義。

又曰﹕劉恕﹐字道源﹐筠州人。八歲時坐客有言孔子無兄弟者﹐恕應聲曰「『以其兄之子妻之』」。一坐驚異。

《元史》曰﹕嶽柱﹐字正所﹐一字兼山。方八歲﹐觀畫師何澄畫「陶母剪髮圖」。嶽柱指陶母手中金釧詰之曰「金釧可易酒﹐何用剪髮爲也﹖」何大驚﹐卽易之。

《明史》曰﹕何景明﹐字仲默﹐信陽人。八歲能古文。

《續文獻通考》曰﹕程敏政﹐八歲以神童薦﹐英宗試「聖節及瑞雪」詩並「經義」各一篇﹐援筆立就。詔讀書翰林院﹐官給廩饌。

又曰﹕元陰幼遇﹐奉新人﹐八歲中九經科。

《搜神記》曰﹕羅威﹐字徳仁。八歲喪父﹐事母性至孝。

《名山藏》曰﹕卓晚春﹐莆田人。八歲善算﹐𨿽累千萬不爽言﹐休咎皆奇中。

《芝田錄》曰﹕李義甫﹐八歲舉神童。文皇在上林﹐有搏得烏者﹐義甫進「烏詩」曰「日裏揚明采﹐琴中伴夜啼。上林如許樹﹐不借一枝棲。」上曰「朕將以全樹借汝矣。」

《廣漠野語》曰﹕待詔周淸誠﹐八歲時鄰人見曬曲屋上﹐出對曰「屋上直曬兩行曲。」應曰「門前低叫一聲髙。」蓋適賣糕者過也。

《譫生堂藏書約》曰﹕向朗﹐年八歲卽手自校書﹐刊定謬誤﹐潛心典籍﹐積聚篇卷﹐冠於一時。

《堯山堂外紀》曰﹕戴大賓﹐八歲遊泮。

《方正學先生年譜》曰﹕元至正二十四年甲辰﹐先生年八歲﹐讀書見冊中載聖賢名字或聖賢﹑良相將形貌﹐卽有願學之心。

《容臺集》曰﹕周郎八歲書「蘭亭」﹑「曹娥」﹐端勁﹑風逸﹐有「二王」筆意。𨿽紙成堆﹑筆成冢者未能過也。

【九歲】

《後漢書》曰﹕黃香﹐字文彊﹐江夏安陸人也。九歲失母﹐思慕憔悴﹐殆不免喪。鄕人稱其至孝。

又曰﹕楊厚﹐字仲桓﹐廣漢新都人也。母初與前妻子博不相安﹐厚年九歲﹐思令和親﹐乃托疾不言不食﹐母知其旨﹐瞿然攺意﹐恩養加焉。

又曰﹕申屠蟠﹐宇子龍﹐陳畱外黃人也。九歲喪父﹐哀毀過禮。

《魏志》曰﹕司馬朗﹐字伯達﹐河內溫人也。年九歲﹐人有道其父字者﹐朗曰「慢人親者不敬其親也。」客謝之。

《晉書》曰﹕劉殷﹐字長盛﹐新興人也。殷曾祖母王氏盛冬思堇而不言﹐食不飽者一旬矣。殷怪而問之﹐得其故。時年九歲﹐乃詣澤中慟哭﹐聲不絕者半日。忽若有人云「止聲。」殷收淚視地﹐見有堇生﹐因得斛餘而歸。食而不減﹐至時堇生乃盡。

又曰﹕王延﹐字延元﹐西河人也。九歲喪母﹐泣血三年幾至滅性。每至忌日則悲啼一旬。

又曰﹕範喬﹐字伯孫。九歲講學﹐在同輩之中言無媟辭。

《梁書》曰﹕裴子野﹐字幾原。年九歲祖母亡﹐泣血哀慟﹐家人異之。

又曰﹕陸云公﹐九歲讀《漢書》略能記憶。從祖倕﹐沛國劉顯質問十事﹐云公對無所失。

《陳書》曰﹕虞荔﹐字山披﹐會稽余姚人也。幼聰敏有志操。九歲隨從伯闡候太常陸倕。倕問「五經」﹐凡有十事﹐荔隨問輒應﹐無有遺失。倕甚異之。

《隋書》曰﹕陸爽﹐字開明﹐魏郡臨漳人也。少聰敏。年九歲就學﹐日誦二千餘言。齊尙書僕射楊遵彥見而異之﹐曰「陸氏代有人焉。」

又曰﹕於仲文﹐字次武﹐建平公義之兄子。父實﹐周大佐輔﹑燕國公。仲文少聰敏﹐髫齔就學﹐耽閱不倦。其父異之﹐曰﹔「此兒必興吾宗矣。」九歲嘗於云陽宮見周太祖﹐太祖問曰「聞兒好讀書﹐書有何事﹖」仲文對曰「資父事君﹐忠﹑孝而已。」太祖甚嗟嘆之。

又曰﹕辛彥之﹐隴西狄道人也。父靈輔﹐周渭州刺史。彥之九歲而孤﹐不交非類﹐博涉經史﹐與天水牛宏同志好學。

《北史》曰﹕任城王澄庶長子順﹐字子和。年九歲師事樂安陳丰﹐初書王羲之《小學篇》數千言﹐晝夜誦之﹐旬有五日﹐一皆通徹。丰奇之﹐白澄曰「丰十五從師迄於白首﹐耳目所經未見此﹐比江夏黃童不得無雙也。

又曰﹕鄭述祖﹐父爲衮州於鄭城南小山起齋亭﹐刻石爲記﹐述祖時年九歲。及爲刺史﹐往尋舊迹﹐得一破石﹐有銘云「中嶽先生鄭通昭之白雲堂」。述祖對之嗚咽﹐悲動羣僚。

《唐書》曰﹕王勃﹐字子安﹐絳州龍門人。九歲得顏師右注《漢書》﹐讀之作指瑕﹐以撻其失。

《宋史》曰﹕王禹偁﹐字元之﹐濟州鉅野人。九歲能文﹐畢士安見而器之。

又曰﹕孫固﹐字和父﹐鄭州管城人。九歲讀《論語》﹐曰「吾能行此。」

又曰﹕元絳﹐字厚之。九歲謁荊南太守﹐試以三題﹐上諸朝。

又曰﹕王應麟﹐字伯厚﹐慶元府人。九歲通「六經」。

《金史》曰﹕範拱﹐字淸叔﹐濟南人。九歲能屬文﹐深於「易」學。

《元史》曰﹕吳澄﹐字幼淸。九歲從郡子弟試鄕校﹐每中前列。

又曰﹕韓性﹐字明善。九歲通《小戴禮》﹐作《大義》﹐操筆立就﹐文意蒼古。老生宿學稱異焉。

《明史》曰﹕鄒元標﹐字爾瞻﹐吉水人。九歲通「五經」。

又曰﹕歸有光﹐字熙甫﹐昆山人。九歲能屬文。

《續文獻通考》曰﹕元﹐安滔﹐九歲以經童登第。

《搜神記》曰﹕漢時宏農楊寶﹐年九歲到華陰山北見一黃雀爲鴟梟所搏﹐墜於樹下爲螻蟻所困﹐寶凶湣之﹐取歸置巾箱中食以黃花。百餘日﹐毛羽成﹐朝去暮還。一夕三更﹐寶讀書未臥﹐有黃衣童子向寶再拜曰「我西王母使者﹐昔使蓬萊﹐不愼爲鴟梟所搏﹐君仁愛見拯﹐實感盛徳。」乃以白環四枚與寶曰「令君子孫潔白﹐位登三事﹐當如此環。」

《世說》曰﹕梁國楊氏子﹐九歲﹐甚聰慧。孔君平詣其父﹐父不在﹐乃呼兒出﹐爲設果﹐果有楊梅﹐孔指以示兒曰「此是君家果。」兒應聲答曰「未聞孔雀是夫子家禽。」

又曰﹕徐孺子﹐年九歲﹐常月下戲。人語之曰「若令月中無物﹐極當明矣。」徐曰「不然﹐譬如人眼中有瞳子﹐無此可不暗乎﹖」

《湧幢小品》曰﹕汪洙﹐字徳溫﹐鄞縣人也。九歲善詩﹐上官聞而召見﹐時衣短褐以進。問曰「神童衫子何短耶﹖」應聲曰「神童衫子短﹐袖大惹春風。未去朝天子﹐先來謁相公。」世以其詩銓補成集訓蒙﹐爲《汪神童詩》。

又曰﹕陳祐山汝弼之子敏勛﹐九歲從祐山鄱陽舟中。祐山指筆架作對云「筆架如山」。應聲曰。「棋盤似路。」又曰「蘇家三父子文章可法。」對曰「程門二兄弟徳義堪尊。」

《雙槐歲抄》曰﹕董元﹐九歲眞艸楷書皆能之。

《杜工部年譜》曰﹕開元八年庚申﹐九歲。「壯遊詩」云「九齡書大字﹐有作成一囊。」

《後村詩話》曰﹕李昪爲徐溫養子﹐年九歲﹐溫令詠燈﹐昪云「一點分明值方金﹐開時誰怕冷風侵。主人若也勤挑撥﹐敢向尊前不盡心。」徐不復以常兒待之。

【十歲】

《後漢書》曰﹕孔融﹐字文舉﹐魯國人﹐孔子二十世孫也。父伷﹐太山都尉。融幼有異才﹐年十歲隨父詣京師﹐時河南李膺以簡重自居﹐不妄接士﹐賓客刺外﹐自非當世名人及與通家﹐皆不得白。融欲觀其人﹐故造膺門﹐語門者曰「我是李君通家子弟。」門者言之﹐膺請融問曰「髙明祖父嘗與僕有恩舊乎﹖」融曰「然。先君孔子與君先人李老君同徳比義而相師友﹐則融與君累世通家。」眾坐莫不嘆息。大中大夫陳煒後至﹐坐中以告煒﹐煒曰「夫人小而聰了﹐大未必奇。」融應聲曰「觀君所言﹐將不蚤慧乎﹖」膺大笑曰﹔「髙明必爲偉器﹗」

《晉書》曰﹕衛瓘﹐字伯玉﹐河東安邑人也。父覬﹐魏尙書。瓘年十歲喪父﹐至孝過人。性眞靜有明理﹐以明識淸允稱﹐襲父爵閿鄕侯。

又曰﹕裴秀﹐字秀彥。叔父徽有盛名﹐賓客甚眾。秀年十歲﹐有詣徽者出則過秀﹐然秀母賤﹐嫡母宣氏不之禮﹐嘗使進饌於客﹐見者皆爲之起。秀母曰「微賤如此﹐當應爲小兒故也。」宣氏知之﹐後遂止。

《宋書》曰﹕蔡興宗﹐字興宗。年十歲失父﹐哀毀有異凡童。父廓﹐罷豫章郡還﹐起二宅﹐先成東宅與弟軌。廓亡﹐而館宇未立。軌罷長沙郡還﹐送錢五十萬以補宅直﹐興宗年十歲﹐白母曰「一家由來丰儉必共﹐今日宅價不宜受也。」母悅而從焉。軌有愧色﹐謂其子淡曰「我年六十﹐行事不如十歲小兒。

《梁書》曰﹕謝朏﹐字敬衝。十歲能屬文。莊遊土山賦詩﹐使朏命篇﹐朏攬筆便就。瑯邪王景文謂莊曰「賢子足稱神童。」

又曰﹕韓懷明﹐上黨人也。年十歲﹐母患屍疰﹐每發輒危殆。懷明夜於星下稽顙祈禱﹐時寒甚切﹐忽聞香气﹐空中有人語曰「童子母須臾永差﹐無勞自苦。」未曉而母豁然平復﹐鄕裏異之。

《陳書》曰﹕周宏正﹐字思行﹐汝南安城人。年十歲通《老子》《周易》。叔父捨每與談論輒異之曰「觀汝神情穎悟﹐淸理警發﹐後世知名當出吾右。

《南史》曰﹕謝惠連﹐年十歲能屬文。族兄靈運嘉賞之﹐云「每有篇章﹐對惠連輒得佳語。嘗於永嘉西堂思詩﹐竟日不就﹐忽夢見惠連﹐卽得『池塘生春艸』﹐大以爲工。嘗云此語有神功﹐非吾語也。」

《北齊書》曰﹕邢邵﹐字子才。十歲便能屬文。雅有才思﹐聰明彊記﹐日誦萬餘言。族兄巒有人倫鑑﹐謂子弟曰「宗室中有此兒﹐非常人也。」

又曰﹕趙彥深﹐本名隱﹐避齊廟諱故以字行。年十歲曾候司徒崔光﹐光謂賓客曰「古人觀眸子以知人﹐此人當必遠至。

《隋書》曰﹕韋世康﹐京兆杜陵人也。幼而沈敏有器度。年十歲州辟主簿。

《唐書》曰﹕宗室戡﹐渤海敬王奉慈七世孫。年十歲許卽好學。大寒掇薪自炙﹐夜無然膏默念所記。

又曰﹕韋陟﹐字殷卿﹐甫十歲授溫王府東閣祭酒﹑朝散大夫。風格方整﹐善文辭﹐書有楷法﹐一時知名士皆與遊。

又曰﹕韓思復﹐字紹忠﹐京兆長安人。祖倫﹐貞觀中歷左衛率﹐封長山縣男。思復少孤﹐年十歲﹐母爲語父亡狀﹐感咽幾絕。倫特愛之﹐嘗曰「此兒必大吾宗。」然家富有金玉﹑車馬﹑玩好未嘗省﹐篤學﹐舉秀才﹐髙第。

又曰﹕蕭穎士﹐字茂挺。十歲補太學生﹐觀書一覽卽誦。通百家譜系﹐書籀學。

又曰﹕顏元孫﹐字聿修。顏子三十九世孫。年十歲試《石橊賦》﹐立就。

《宋史》曰﹕鞠詠﹐字詠之﹐開封人。十歲而孤。好學自立。

又曰﹕範純祐﹐字天成。方十歲能讀諸書﹑爲文章﹐藉藉有稱。父仲淹守蘇州﹐首建郡學﹐聘胡瑗爲師﹐瑗立學規良密﹐生徒數百多不率教﹐仲淹患之。純幼尙未冠﹐輒日入學齒諸生之末﹐盡行其規﹐諸生隨之﹐遂不敢犯。自是蘇學爲諸郡倡。

又曰﹕邵亢﹐字興宗﹐丹陽人。幼聰發過人﹐方十歲﹐日誦五千言﹐賦詩豪縱。鄕先生見者皆驚偉之。

又曰﹕蘇軾﹐字子瞻﹐眉州眉山人。生十年﹐父洵遊學四方﹐母程氏親授以書。聞古今成敗輒能語其要。程氏讀東漢《範滂傳》﹐慨然太息﹐軾請曰「軾若爲滂﹐母許之否乎﹖」程氏曰「汝能爲滂﹐吾顧不能爲滂母耶﹖」

又曰﹕綦崇禮﹐字叔厚﹐髙密人。幼穎邁﹐十歲能作邑人墓銘﹐父見大驚曰「吾家積善之報其在玆乎﹗」

又曰﹕汪應辰﹐字聖錫。十歲能詩。遊鄕校﹐郡博士諭樗戲之曰「韓愈十三而能文﹐今子奚若﹖」應辰答曰「仲尼三千而論道﹐惟公其然﹖」

又曰﹕顧忻﹐泰興人。十歲喪父。以母病﹐葷辛不入口者十載。

《東都事略》曰﹕張昭﹐字潛夫﹐河內人也。十歲誦書數十萬言。

《元史》曰﹔張養浩﹐字希孟﹐濟南人。年方十歲讀書不輟﹐父母憂其過勤而止之。養浩晝則默誦﹐夜則閉戶張燈竊讀。山東按察使焦遂聞之﹐薦爲東平學正。遊京師獻書於平章﹐不忽木大奇之﹐辟爲禮都令史﹐仍薦入禦史臺。

又曰﹕劉居敬﹐大都人。年十歲﹐繼母郝氏病﹐居敬憂之﹐懇天以求代﹐狀聞﹐褒美之。

《明史》曰﹕黃潤玉﹐字孟淸﹐鄞人。十歲道貝遺金不拾。

又曰﹕汪克寬﹐字徳一﹐祁門人。十歲時父授以《雙峯問答》之書輒有悟﹐乃取「四書」自定句讀﹐晝夜誦習﹐專勤異凡兒。

又曰﹕程敏政﹐字克勛。十歲侍父官四川﹐巡撫羅綺以神童薦﹐英宗召試﹐悅之﹐詔讀書翰院﹐給廩饌。學士李賢﹑彭時咸愛重之﹐妻以女焉。

又曰﹕邵寶﹐字國賢。甫十歲﹐母疾﹐爲文告天﹐願減己壽延母年。

又曰﹕陳際泰﹐字大士﹐臨川人。家貧﹐不能從師又無書﹐時取旁捨兒書﹐屏人竊讀。從外兄所獲《書經》四角已漫滅且無句讀﹐自以意識別之﹐遂通其義。十歲於外家藥籠中見《詩經》﹐取而疾走﹐父見之﹐怒督往田﹐則攜至田所﹐踞髙阜而哦﹐遂畢生不忘。

《汝南志》曰﹕劉黃裳十歲寓長安﹐賦京都諸篇。

《武夷山誌》曰﹕白玉蟾﹐號瓊琯﹐本姓葛﹐名長庚。大父有興董教瓊州而生眞人於瓊﹐冒白姓。天資聰敏﹐髫齓時背誦「九經」﹐十歲來廣城應童子科﹐主司命賦《織機詩》。

《拾遺記》曰﹕漢賈逵年十歲乃暗誦「六經」。姊謂逵曰「吾家窮困﹐不曾有學者入門﹐汝安知天下有《三墳》《五典》而誦無遺句耶﹖」逵曰「憶姊共抱逵往籬下聽鄰家讀書﹐今萬不失一。」乃剝庭中桑皮以爲箋﹐或題於扉屏且誦且記﹐期年經史便通。

《云仙雜記》曰﹕蔡澄十歲時﹐父若無紙﹐澄乃燒糠協竹爲之以供文。澄小字「洪兒」﹐鄕人號「洪兒紙」。

《耆舊續聞》曰﹕東坡十歲時侍老蘇側﹐誦歐陽公《謝對衣金帶馬表》﹐因令坡擬之﹐其間有「匪伊垂之帶有餘﹔非敢後也馬不進」。老蘇笑曰「此子他日當自用。」至元祐中﹐再召入院爲《承旨謝表》﹐乃益以兩句云「枯羸之質匪伊垂之而帶有餘﹔斂退之心非敢後也而馬不進。」

《羣談采余》曰﹕明溫州任道遜﹐年十歲﹐以善書貢入京﹐英宗令書「龍鳳」二字﹐甚工﹐乃出對云「九重殿上書龍鳳。」對曰「百尺樓頭望鬥牛。」上喜﹐賜予甚厚。時朝臣某足成一詩云「年比甘羅少二周﹐山川毓秀出溫州。九重殿上書龍鳳﹐百尺樓頭望鬥牛。金馬玉堂身已貴﹐靑燈黃卷業還修。他時大展經綸手﹐重沐恩波拜冕旒。」

《史纂左編》曰﹕譚處端十歲學詩﹐一日其所親指木架葡萄令作詩﹐有云「一朝行上靑龍架﹐見者人人仰面看。」眾喜其蘊藉。

《方正學先生年譜》曰﹕元至正二十六年丙午﹐先生年十歲﹐日讀書盈寸。

李白《上安州裴長史書》曰﹕白十歲觀百家﹐軒轅以來頗得聞矣。

《元氏長慶集》曰﹕嚴童子﹐司空孫﹐字照郎。十歲能賦詩﹐往往有奇句﹐書題有成人風。元稹贈嚴童子詩云「十歲佩觿嬌稚子﹐八行飛札老成人。」

《竹坡詩話》曰﹕南徐刁氏子﹐字麟遊。十歲賦《竹馬詩》云「小兒騎竹作驊驑﹐猶是東西意未休。我已童心無一在﹐十年渾付水東流。」

●卷下

【十一歲】

《後漢書》曰﹕邴原﹐字根矩﹐北海朱虛人也。原十一而喪父﹐家貧蚤孤。鄰有書捨﹐原過其旁而泣﹐師曰「童子苟有志﹐我徒相教﹐不求資也。」於是遂就書﹐一冬之間誦《孝經》《論語》。

《梁書》曰﹕傅昭﹐字茂遠。十一﹐雍州刺史袁顗嘗來昭所﹐昭讀書自若﹐神色不攺﹐顗嘆曰「此兒神情不凡﹐必成佳器。」

又曰﹕孔休源。字慶緒。會稽山陰人。年十一而孤﹐居喪盡禮﹐每見父手所寫書必哀慟流涕不能自勝。

又曰﹕劉歊﹐字士光。十一讀莊子《逍遙》篇曰「此可解耳。」客因問之﹐隨問而答﹐皆有情理﹐家人每異之。

又曰﹕吉翂﹐字彥霄﹐馮翊蓮勺人。年十一﹐遭所生母憂﹐水漿不入口﹐親黨異之。

《隋書》曰﹕楊尙希﹐宏農人也。父承賓﹐商﹑直﹑浙三州刺史。尙希齠齓而孤。年十一﹐辭母請受業長安﹐涿郡盧辯見而異之﹐令入太學。專精不倦﹐同輩皆共推服。

《唐書》曰﹔韋溫﹐字宏育。十一舉「兩經」及第﹐以拔萃髙等補咸陽尉。父愕然﹐疑假權謁進﹐召而試諸廷﹐文就無畱思﹐喜曰「兒無愧矣。」

《宋史》曰﹕楊億﹐字大年。年十一﹐太宗聞其名﹐詔江南轉運使張去華就試詞藝﹐送闕下連三日﹐得對試詩賦五篇﹐下筆立成﹐太宗深加賞異﹐命內侍都知王仁睿送至中書﹐又賦詩一章。

又曰﹕安燾﹐字厚卿﹐開封人。年十一從學裏中﹐羞與羣兒伍。聞有老先生聚徒﹐往師之﹐先生曰「汝方爲誦數之學﹐未可從吾遊﹐當羣試省題一詩﹐中選乃置汝。」燾無難色﹐詩成﹐出諸生上﹐由是知名。

《東都事略》曰﹕宋白﹐字素臣﹐大名人也。年十一善屬文﹐舉進士又舉拔萃﹐科授著作佐郎。

《金史選舉志》曰﹕明昌元年﹐益都府申﹕「童子劉住兒年十一歲﹐能詩賦﹑誦六經﹐所書行艸頗有法﹐孝行夙成。乞依宋童子李淑﹐賜出身且加以恩詔。」上召至內殿﹐試《鳳凰來儀》賦﹑《魚在藻》詩﹐又令賦《旱》詩﹐上嘉之﹐賜本科出身﹐給錢粟﹑官舍﹐令肄業太學。

《明史》曰﹕何喬新﹐字廷秀﹐江西廣昌人。年十一時侍父京邸修撰。周旋過之﹐喬新方讀《通鑑續編》﹐旋問曰「書法何如綱目﹖」對曰「呂文煥降元不書叛﹔張世傑溺海不書死節﹔曹彬﹑包拯之卒不書其官﹔而紀羲﹑軒﹐多采怪妄﹐似未有當也。」旋大驚異。

又曰﹕沈周﹐字啟南﹐長洲人。年十一遊南都﹐作《百韻詩》上巡撫﹐侍郎崔恭面試《鳳凰賦》﹐援筆立就﹐恭大嗟異。

《續歸田錄》曰﹕蘇州童子劉少逸﹐年十一﹐文詞精敏有老成體。其師潘閬攜見長洲宰王元之﹑吳縣宰羅思純﹐二公名重當時﹐疑未之信﹐因與聯句。思純曰「無風煙焰直。」少逸曰「有月竹陰寒。」又曰「日移竹影侵棋局。」少逸曰「風遞花香入酒尊。」元之曰﹕風雨江城暮。」少逸曰「波濤海寺秋。」元之曰「一回酒渴思吞海。」少逸曰「幾度詩狂欲上天。」凡數十聯皆敏﹐二公驚異﹐聞於朝﹐賜進士及第。

《侯鯖錄》曰﹕王平甫年十一過洪州﹐有《滕王閣詩》。

楊載《趙公行狀》曰﹕公諱孟頫﹐字子昂﹐姓趙氏﹐魏公第七子也。魏公薨﹐公始十一歲﹐生母邱夫人董公使爲學﹐曰「汝幼孤﹐不能自彊於學問終無以顗成人﹐吾世則亦已矣。」語已﹐淚下沾襟。公由是刻厲﹐晝夜不休。性誦敏﹐書一目輒成誦。

【十二歲】

《戰國策》曰﹕文信侯欲使張唐相燕﹐弗肯行。少庶子甘羅請行﹐文信侯叱﹕「去之﹗」甘羅曰「夫項橐生七歲爲孔子師﹐今臣生十二年於玆矣﹐君其試臣﹐奚以遽叱言也﹖」乃見張卿﹐說而行之。甘羅還報﹐秦封羅爲上卿。

《漢書》曰﹕東方朔﹐字曼倩﹐平原厭次人也。武帝初卽位﹐徵天下﹐舉方正賢良文學材力之士。朔上書曰「臣朔﹐少失父母﹐長養兄嫂。年十二﹐學書三冬﹐文史足用。」

又曰﹕馬援﹐字文淵﹐扶風茂陵人。三兄況﹑余﹑員並有才能﹐王莽時皆爲二千石。援年十二而孤。少有大志﹐諸兄奇之。嘗受《齊詩》﹐意不能守章句﹐乃辭況﹐欲就邊郡田牧﹐況曰「汝大才當晚成﹐良工不示人以朴﹐且從所好。

又曰﹕鄭眾﹐字仲師。年十二從父受《左氏春秋》﹐精力於學﹐明《三統歷》﹐作《春秋雜記條例》﹐兼通《易》《詩》﹐知名於世。

又曰「魯恭﹐字仲康﹐扶風平陵人。父某﹐建武初爲武陵太守﹐卒官時﹐恭年十二﹐弟丕七歲﹐晝夜號踴不絕聲﹐郡中賻贈無所受﹐乃歸服喪﹐禮過成人﹐鄕裏奇之。

又曰﹕荀爽﹐字慈明﹐一名諝。年十二能通《春秋》《論語》。太尉杜喬見而稱之曰「可爲人師。」爽遂耽思經書﹐慶弔不行﹐徵命不應。潁川爲之語曰「荀氏八龍﹐慈明無雙。」

又曰﹕黃香﹐字文彊﹐江夏安陸人也。年十二﹐劉護聞而召之﹐甚見愛敬。香家貧﹐內無僕妾﹐躬執苦勤﹐盡心奉養﹐遂博學經典﹐究精道術﹐能文章。京師號曰「天下無雙﹐江夏黃童。」

又曰﹕吳祐﹐字季英﹐陳畱長垣人也。父恢爲南海太守。祐年十二隨從到官﹐恢欲殺靑簡以寫經書。祐諫曰「今大人逾越五嶺﹐遠在海濱﹐其俗誠陋﹐然舊多珍怪﹐上爲國家所疑﹐下爲權威所望。此書若成﹐則載之兼兩。昔馬援以薏苡興謗﹔王陽以衣囊徼名﹐嫌疑之間誠先賢所愼也。」恢乃止﹐撫其首曰「吳氏世不乏季子矣。」

華嶠《後漢書》曰﹕桓典十二喪父母﹐事叔母如事親。立廉操﹐不取於人﹐門生故束問遺一無所愛。

《晉書》曰﹕羊祜﹐字叔子﹐泰山南城人也。年十二喪父﹐孝思過禮﹐事叔父甚謹。嘗遊汶水之濱﹐遇父老謂之曰「孺子有好相﹐年未六十必建大功於天下。」卽而去﹐莫知所在。

又曰﹕羊欣﹐字敬元﹐泰山南城人也。父不疑﹐桂陽太守。欣少靖默﹐無競於人﹐美言笑﹐善容止﹐泛覽經籍﹐尢長隸書。不疑初爲烏城令﹐欣時年十二﹐時王獻之爲吳興太守﹐甚知愛之﹐獻之嘗夏月入縣﹐欣著新絹裙晝寢﹐獻之書裙數幅而去。欣本工書﹐因此彌善。

《梁書》曰﹕韋愛﹐字孝友。年十二嘗遊京師﹐值天子出遊﹐老幼爭觀﹐愛獨端坐讀書﹐手不釋卷。

又曰﹕王瞻﹐字思範。年十二居父憂﹐以孝聞。

又曰﹕陳昕﹐字君章﹐十二隨父入洛﹐於路遇疾還京師。詣鴻臚卿朱異﹐異訪北間形勢﹐昕聚土畫地﹐指麾分別﹐異甚奇之。

《陳書》曰﹕顧野王﹐字希馮﹐年十二隨父之建安﹐撰《建安地記》二篇。

《魏書》曰﹕房景先﹐字光冑﹐淸河繹幕人。幼孤﹐貧無資﹐從師其母﹐自授《毛詩》《曲禮》。年十二﹐晝則樵蘇﹐夜誦經史﹐自是精勤﹐遂大通贍。

又曰﹕祖瑩﹐字元珍。年十二爲中書學生﹐好學耽書﹐以晝繼夜﹐父母恐其成疾﹐禁之﹐不能止。常密於灰中藏火﹐驅逐童僕﹐父母寢睡之後燃燈讀書﹐以衣被蔽塞窗戶﹐恐漏光明爲家人所覺。由是聲譽甚盛﹐內外親屬呼爲「聖小兒」。尢好屬文﹐中書監髙允每嘆曰「此子才器非諸生所及﹐終當遠至。」

《北齊書》曰﹕顏之推﹐字介﹐瑯邪臨沂人。年十二博覽羣書﹐無不該洽﹐詞情典麗﹐甚爲西府所稱。

《周書》曰﹕泉企﹐字思道﹐上洛丰陽人。年十二﹐鄕人皇平﹑陳合等三百餘人詣州﹐請企爲縣令﹐州爲申上。時吏部尙書郭祚以企年少﹐未堪宰民﹐請別選遣﹐終此一限﹐令企代之。魏宣武帝詔曰「企向成立﹐且爲本鄕所樂﹐何爲捨此世襲﹐更求一限﹖」遂依所請。企𨿽童幼﹐而好學恬靜﹐百姓安之。

《隋書》曰﹕爾朱敞﹐字乾羅﹐秀容契胡人﹐爾朱榮之族子也。父彥伯﹐官至司徒﹑博陵王。齊神武帝韓陵之捷盡誅爾朱氏﹐敞小﹐隨母養於宮中﹐及年十二﹐自竇而走﹐至大街見童兒羣戲者﹐敞解所著綺羅之服易衣而遁﹐追騎尋至﹐初不識敞﹐便執綺衣兒比究問﹐知非。會已暮﹐由是得免。

《舊唐書》曰﹕褚無量﹐字宏度﹐杭州鹽官人也。家近臨平湖﹐時湖中有龍鬥﹐傾裏閈就觀之﹐無量時年十二﹐讀書晏然不動。

又曰﹕柳公權﹐字誠懸﹐公綽弟也。十二﹐工辭賦。《宋史》曰﹕曾鞏﹐字子固﹐建昌南丰人。年十二試作「六論」﹐援筆而成﹐辭甚偉。

又曰﹕趙上交子曮﹐字可畏。十二能屬文﹐與兄晙同舉進士。

又曰﹕王安國﹐宇平甫。年十二出所爲詩﹑銘﹑論﹑賦數十篇示人﹐語皆警拔﹐遂以文章稱於世。

又曰﹕陸遊﹐字務觀﹐越州山陰人。年十二能詩文﹐蔭補登仕郎﹐鎖廳薦送第一。

又曰﹕周堯卿﹐字子兪﹐道州永明人。年十二喪父﹐憂戚如成人。見母則抑情忍哀﹐不欲傷其意﹐母知而異之﹐謂族人曰「是兒愛我如此﹐多知孝養矣。」卒能如母之言。

《元史》曰﹕劉詵﹐字桂翁﹐吉安廬陵人。年十二作爲科場﹐律賦﹑論策之文蔚然有老成气象。

《明史》曰﹕楊廷和﹐字介夫﹐新都人。年十二舉於鄕。

又曰﹕楊愼﹐字用修。十二擬作《古戰場文》《過秦論》﹐長老驚異。入京賦《黃葉詩》﹐李東陽見而嗟賞﹐令受業門下。

又曰﹕薛瑄﹐字徳溫﹐河津人。父貞﹐洪武初領鄕薦﹐爲元氏教諭。瑄性穎敏﹐甫就塾﹐授詩書輒成誦。及貞攺任滎陽﹐瑄侍行﹐時年十二﹐以所作詩賦呈監司﹐監司奇之。

《文獻通考》曰﹕宋眞宗景徳二年童科﹐大名府進士姜蓋年十二。

【十三歲】

《後漢書》曰﹕鄧禹﹐字仲華﹐南陽新野人。年十三見光武﹐知非常人﹐遂相親附。

《後漢書》曰﹕鄧禹﹐字仲華﹐南陽新野人。年十三見光武﹐知非常人﹐遂相親附。

又曰﹕丁鴻﹐字孝公﹐穎川定陵人。年十三從桓榮受歐陽《尙書》﹐三年而明章句﹐善論難﹐爲都講。

又曰﹕杜根﹐字伯堅﹐穎川定陵人。父安﹐字伯夷。年十三入太學﹐號曰「奇重」。京師貴戚慕其名﹐或遺之書﹐安不發﹐悉壁藏之﹐及後﹐捕案貴戚賓客﹐安開壁出書﹐印封如故﹐竟不離其患﹐時人貴之。

又曰﹕孔融﹐字文舉﹐魯國人。年十三喪父﹐哀悴過毀﹐扶而後起﹐州裏歸其孝性。

又曰﹕班固年十三﹐王充見之﹐拊其背謂彪曰「此兒必記漢事。

又曰﹕闞澤﹐字徳潤﹐年十三夢見名字炳然在月中。

《魏志》曰﹕荀攸﹐字公達﹐彧從子也。少孤。及曇卒﹐故吏張權求守曇墓﹐攸年十三﹐疑之﹐謂叔父衢曰「此吏有非常之色﹐殆將有姦﹐衢寤﹐乃推問﹐果殺人亡命。由是異之。

又﹐﹝注﹞曰﹕趙昱﹐年十三母嘗病﹐經涉三月﹐星慘戚消瘠至目不交睫。握粟出卜﹐祈禱泣血﹐鄕黨稱其孝。

《晉書》曰﹕羅憲﹐字令則﹐襄陽人也。年十三能屬文﹐蚤知名。師事譙周﹐周門人稱爲「子貢」。

又曰﹕髙嵩﹐字茂炎﹐廣陵人也。父悝少孤﹐事母以孝聞。年十三值歲饑﹐悝菜蔬不厭﹐每致甘肥於母﹐撫幼弟以友愛稱。

又曰﹕王羲之﹐字逸少。年十三嘗謁周顗﹐顗察而異之。時重「牛心炙」﹐坐客未啖﹐顗先割啖羲之﹐於是始知名。

又曰﹕褚陶﹐字季雅﹐吳郡錢塘人。年十三作《鷗鳥》《水磑》二賦﹐見者奇之。

又曰﹕趙至﹐字景眞﹐代郡人﹐寓居洛陽緱氏。令初到官﹐至年十三﹐與母同觀﹐母曰「汝先世本非微賤﹐爾後能如此否﹖」至感母言﹐詣師受業﹐聞父耕叱牛聲﹐投書而泣﹐師怪﹐問之﹐至曰「我小﹐未能榮養﹐使老父不免勤苦。」師甚異之。

二賦﹐見者奇之。

又曰﹕趙至﹐字景眞﹐代郡人﹐寓居洛陽緱氏。令初到官﹐至年十三﹐與母同觀﹐母曰「汝先世本非微賤﹐爾後能如此否﹖」至感母言﹐詣師受業﹐聞父耕叱牛聲﹐投書而泣﹐師怪﹐問之﹐至曰「我小﹐未能榮養﹐使老父不免勤苦。」師甚異之。

又曰﹕王接﹐字祖遊﹐河東猗氏人﹐漢京兆尹尊十世孫也。渤海劉原爲河東太守﹐好奇﹐以旌才爲務。同郡馮收薦王接於原曰「竊見處士王接﹐岐嶷雋異﹐十三而孤﹐居喪盡禮﹐學過目而知﹐義觸類而長﹐斯玉鉉之妙味﹐經世之徽猷也。」

《宋書》曰﹕王鎭惡﹐年十三而苻氏敗亡﹐關中擾亂﹐流寓崤﹑澠之間。嘗寄食澠池人李方家﹐方善遇之﹐謂方曰「若遭遇英雄主﹐要取萬戶侯﹐當厚相報﹗」方答曰「君丞相孫﹐人才如此﹐何患不富貴﹖至時願見用爲本縣令足矣。」後果踐所言。

《梁書》曰﹕馮道根﹐字巨基﹐廣平酇人也。少孤家貧﹐傭賃以養母。行得甘肥﹐不敢先食﹐必還以進母。年十三﹐以孝聞於鄕裏。

又曰﹕江紑﹐字含潔﹐濟陽考城人也。年十三﹐父蒨患眼﹐紑侍疾將期月﹐衣不解帶。夜夢一僧云「患眼者飲慧眼水必差。」及覺﹐莫能解。紑第三叔祿與艸堂寺智者法師善﹐往訪之﹐智者曰「《無量壽經》云﹕『慧眼見眞﹐能渡彼岸。』」父蒨乃捨同夏縣界牛屯裏捨爲寺﹐以「慧眼」爲名﹐乃就創造泄故井﹐井淸冽異於常泉﹐依夢取水澆眼及煮藥﹐因此遂差﹐時人謂之「孝感」。

又曰﹕劉杳﹐字士深﹐平原人也。十三﹐丁父憂﹐每哭哀感行路。

《陳書》曰﹕陸從典﹐字由儀。年十三作《柳賦》﹐其詞甚美。

又曰﹕謝貞﹐字元正。年十三略通「五經」大旨﹐尢善《左氏傳》﹐工艸﹑隸﹑虫篆。

又曰﹕張正見﹐字見賾﹐淸河東武城人。年十三獻頌﹐簡文深贊賞之。

《南史》曰﹕江淹﹐字文通﹐濟陽考城人也。年十三時孤貧﹐常采薪以養母。曾於樵所得貂蟬一具﹐將鬻以供養﹐其母曰「此汝之休徵也﹐汝才行若此﹐豈常貧賤也﹖可畱待得侍中著之。」

又曰﹕紀少瑜﹐字幼瑒﹐丹陽秣陵人。十三能屬文。嘗夢陸倕以一束靑鏤管筆授之﹐其文因此遂進。

《魏書》曰﹕宋隱﹐字處默﹐西河介休人。年十三便有成人之志﹐專精好學﹐不以兵難易操。

又曰﹕李謐﹐字永和﹐涿郡人。相州刺史安世之子。十三通《孝經》《論語》《毛詩》《尙書》﹐歷數之術尢盡其長﹐州閭鄕黨有「神童」之號。

《北齊書》曰﹕王紘﹐字師羅﹐太安狄那人也。頗愛文學。性機敏﹐應對便捷。年十三見揚州刺史太原郭元貞﹐元貞撫其背曰「汝讀何書﹖」對曰「誦《孝經》。」曰「《孝經》云何﹖」曰「在上不驕﹐爲下不亂。」元貞曰「吾作刺史豈其驕乎﹖」紘曰「公𨿽不驕﹐君子防

未萌﹐亦原畱意。」元貞稱善。

又曰﹕徐之才﹐丹陽人。年十三召爲太學生﹐粗通《禮》《易》。彭城劉孝綽﹑河東裴子野﹑吳郡張嵊等每共論《周易》及《喪服儀》﹐酬應如響﹐咸共嘆曰「此神童也﹗」孝綽又云「徐郎燕頷有班定遠之相。」

《周書》曰﹕柳虯﹐字仲蟠。年十三便專精好學。時貴遊子弟就學者並車服華盛﹐惟虯不事容飾﹐徧授「五經」﹐略通大義﹐兼博涉子﹑史﹐雅好屬文。

又曰﹕柳慶﹐字更興。年十三因曝書﹐父僧習謂慶曰「汝𨿽聰敏﹐吾未經特試﹐乃令慶於雜賦集中取賦一篇﹐千有餘言﹐慶立讀三徧便卽誦之無遺漏。

《隋書》曰﹕薛道衡﹐字元卿。年十三﹐講《左氏傳》﹐見子產相鄭之功﹐作《國僑贊》﹐頗有詞致﹐見者奇之。

又曰﹕刁衝﹐字文朗﹐渤海饒安人。十三而孤﹐孝慕過人。

又曰﹕裴俠﹐字嵩和。年十三遭父憂﹐哀毀有若成人。將擇葬地而行﹐空中有人曰「童子何悲﹐葬於桑東封公侯。」俠懼﹐以告其母﹐母曰「神也﹗吾聞鬼神福善﹐爾家未嘗有惡﹐當以吉祥告汝耳。」時俠宅側有大桑林﹐因葬焉。

《唐書》曰﹕張九齡﹐字子壽。十三以書幹廣州刺史王方慶﹐方慶嘆曰「是必致遠。」會張說謫嶺南﹐一見厚遇之。

《宋史》曰﹕範質﹐字文素。十三治《尙書》﹐教授生徒。

又曰﹕魏仁浦﹐字道濟。幼孤貧﹐母爲假黃縑制暑服。仁浦年十三﹐嘆曰「爲人子不克供養﹐乃使慈母求貸以衣我﹐我能安乎﹖」因慷慨泣下﹐辭母詣洛陽。濟河﹐沈衣中流﹐誓曰「不貴達不復渡此﹗」

又曰﹕陳彭年﹐字永年﹐撫州南城人。年十三著《皇綱論》萬餘言﹐爲江左名輩所賞。唐主李煜聞之﹐召入宮令子仲宣與之遊。

又曰﹕呂陶﹐字元鈞﹐成都人。蔣堂守蜀﹐延多士入學﹐親程其文。嘗得陶論﹐集諸生誦之﹐曰「此賈誼之文也。」陶年十三﹐一坐皆驚

又曰﹕王庠﹐字周彥﹐滎州人。年十三居父喪﹐哀憤深切﹐謂弟序曰「父以直道見擠﹐母撫柩誓言﹐期我兄弟成立﹐贈復父官乃許歸葬﹐相與勉之﹐且制科先君之遺意也。吾有志焉。遂閉戶窮經史百家﹐書傳注之學﹐尋師千里﹐究其旨歸。

《東都事略》曰﹕李淑﹐字獻臣。年十三﹐獻其所爲文﹐授試校書郎。

《元史》曰﹕安童﹐木華黎四世孫﹐霸突魯長子也。中統初﹐世祖追錄元勛﹐召入長宿衛﹐年方十三﹐位百寮上。母宏吉刺氏﹐昭睿皇后之姊﹐通籍禁中。世祖一日見之﹐問及安童﹐對曰「安童𨿽幼﹐公輔器也。」世祖曰「何以知之﹖」對曰「每退朝﹐必與老成人語﹐未嘗狎一年少﹐是以知之。」世祖悅。

又曰﹕同恕﹐字寬甫。其先太原人﹐五世祖遷秦中﹐遂爲奉元人。恕安靜端凝﹐羈丱如成人。從鄕先生學﹐日記數千言。年十三以《書經》魁鄕校。

《明史》曰﹕師逵﹐字九達﹐東阿人。事母至孝。年十三﹐母疾﹐思藤花菜﹐逵出城二十餘里求得之﹐及歸夜二鼓﹐遇虎﹐逵驚呼天﹐虎捨之去﹐母疾尋愈。

《摭言》曰﹕王勃年十三省其父﹐至江西﹐會府帥宴於滕王閣。府帥有婿善爲文章﹐帥欲誇之賓友﹐乃宿構《滕王閣序》﹐俟賓合而出﹐爲若卽席而就者。旣會﹐帥果授箋請客﹐諸容辭﹐次至勃﹐勃受。怒其不讓﹐乃使人伺其下筆。初報曰「南昌故郡﹐洪都新府。」帥曰「此亦老生常談耳。」次曰「星分翼軫﹐地接衡廬。」帥沈吟移晷。又曰「落霞與孤騖齊飛﹐秋水共長天一色。」帥曰﹔「斯不朽矣﹗」

《冊府元龜》曰﹕李琪﹐字臺秀。年十三﹐詞﹑賦﹑詩﹑頌大爲王鐸所知﹐然亦疑其假手。一日﹐鐸召琪父縠宴於公署﹐密遣人以「漢祖得三傑賦」題就其第試之﹐琪援筆立成﹐賦尾云「得士則昌﹐非賢﹐罔共龍頭之友﹔斯貴﹐鼎足之臣可重。宜哉項氏之敗亡﹑一範增而不能用。」鐸覽而駭之曰「此兒大器也﹐將擅文價。」

《鑑誡錄》曰﹕孟蜀侯侍中﹐本蒲阪人也。年方十三歲﹐困寐於屋檐下。是月突蒸﹐天將大雨﹐有長虹自河飲水﹐俄貫於童兒之口﹐惟其母見﹐不敢驚之﹐欲窺其變異。良久﹐虹自天沒於童兒之口不復出矣。母俟其睡覺問其子曰「夢中有所觀否﹖」對曰「適夢入河飲水﹐飽足而歸。」母聞其言﹐知子必貴。

《堯山堂外紀》曰﹕戴大賓十三中鄕試﹐有貴公來謁其父﹐見戴戲庭側尙是嬰稚﹐以爲業童子藝也﹐出一對曰「月圓」。卽對曰「風扁。」問﹕「風何嘗扁﹖」曰「側縫皆入﹐不扁何能﹖」又出一對曰「鳳鳴﹐」卽應聲曰「牛舞。」問﹕「牛何嘗舞﹖」曰「百獸率舞﹐牛不在其中耶﹖」貴公大加嘆賞﹐詢之﹐卽大賓也──已成鄕舉矣﹐對語皆含刺云。

《中州集》曰﹕馮辰十三歲《雨後詩》云「東風花外錦鳩啼﹐喚起西山雨一犁。綠滿蔬畦人不到﹐桔橰閒立夕陽低。」

《楊椒山先生自著年譜》曰﹕十三歲春﹐劉師辭歸﹐乃從邸先生﹐諱宸﹐號南臺。一日師出﹐予與諸生作布陣相戰之戲﹐師偶來﹐眾皆藏匿﹐師呼﹕」跪﹗」出對云「藏形匿影」﹐對成者先起﹐予隨對曰「顯姓揚名」﹐師曰「此絕對也﹗」自此相愛之甚﹐教以作文法﹐治書經。

「顏眞卿《殷君墓碣銘》曰﹕君諱踐酞﹐字伯起。年十三﹐日誦《左傳》二十五紙。

【十四歲】

《家語》曰﹕曾子十四歲嘗出薪於野﹐有客至﹐母以手扼其臂﹐曾子心動﹐棄薪馳歸問母﹕「無恙乎﹖」母曰「有客至﹐故扼臂以呼汝耳。」

《漢書》曰﹕金日磾﹐字翁叔﹐本匈奴休屠王太子也﹐以父不降見殺﹐與母閼氏﹑弟倫俱沒入官﹐輸黃門養馬﹐時年十四矣。久之﹐武帝遊宴﹐後宮滿側。日磾等數十人牽馬過殿下﹐莫不竊視﹐至日磾獨不敢。日磾長八尺二寸﹐容貌甚嚴﹐馬又肥好﹐上異而問之﹐具以本狀對﹐上奇焉﹐卽日賜湯沐﹑衣冠﹐拜爲馬監。遷侍中﹐駙馬都尉﹐光祿大夫。

《後漢書》曰﹕黃憲﹐字叔度﹐汝南愼陽人。世貧賤﹐父爲牛醫。潁川荀淑至愼陽遇憲於逆旅﹐時年十四﹐淑竦然異之﹐揖與語﹐移日不能去﹐謂憲曰「子吾之師表也。」

《魏志注》曰﹕曹純﹐字子和。年十四而喪父﹐與同產兄仁別居承父業﹐富於財。僮僕人客以百數﹐純綱紀督禦不失其理﹐鄕裏咸以爲能。

《吳志》曰﹕劉繇長子基﹐字敬輿。年十四居繇喪盡禮﹐故吏饋餉皆無所受。

《晉書》曰﹕王導﹐字茂宏。光祿大夫覽之孫也。少有風鑑﹐識量淸遠。年十四﹐陳畱髙士張公見而奇之﹐謂其從兄惇曰「此兒容貌﹑志气將相之器也。」

又曰﹕桑虞年十四喪父﹐毀瘠過禮﹐日以米百粒﹐用糝藜藿。其姊諭之曰「汝毀瘠如此﹐心至滅性﹐滅性不孝﹐宜自抑割。」虞曰「藜藿雜米足以勝哀。」

又《載記》曰﹕劉聰﹐字元明。年十四究通經史﹐兼綜百家之言﹐孫吳兵法靡不誦之。

《梁書》曰﹕謝舉﹐字言揚。中書令覽之弟也。幼好學﹐與覽齊名。舉年十四嘗贈沈約詩爲約稱賞﹐世人爲之語曰「王有養﹑炬﹔謝有覽﹑舉。」養﹑炬──王筠﹑王泰小字也。起家祕書郎。

《周書》曰﹕李賢﹐字賢和。年十四遭父喪﹐撫訓諸弟﹐友愛甚篤。

又曰﹕蔡祜﹐字承先。年十四事母以孝聞。

《隋書》曰﹕髙勱﹐字敬徳。年十四爲靑州刺史。

《北史》曰﹕趙溫子琰﹐字叔起。初﹐苻氏亂﹐琰爲乳母攜奔壽春﹐年十四乃歸。孝心色養﹐飪熟之節﹐必親調之。

《唐書》曰﹕鄭善果﹐鄭州滎澤人。年十四爲沂州刺史。

又曰﹕裴敬彜﹐絳州聞喜人。父智周﹐補臨黃令﹐爲下所訟。敬彜年十四﹐詣巡察使唐臨直枉。臨奇之﹐試命作賦﹐賦工。父罪已釋﹐表敬彜於朝﹐補陳王府典簽。

《宋史》曰﹕任諒﹐字子驚﹐眉山人。年十四卽冠鄕書登髙第。

《金史》曰﹕紇石烈良弼﹐本名婁室。牟十四爲北京教授﹐學徒常二百人。時人爲之語曰「前有谷神﹔後有婁室。」

《明史》曰﹕趙時春﹐字景仁﹐平涼人。年十四舉於鄕。

《文獻通考》曰﹕王安中﹐年十四薦於鄕。

《麟臺故事》曰﹕晏珠年十四特召試詩賦各一首﹐乃賜進士出身。

《語林》曰﹕方觀年十四喪母﹐負土成墳﹐廬其側。

【十五歲】

《後漢書》曰﹕廉範﹐字叔度﹐京兆杜陵人。父遭喪亂客死於蜀漢。年十五﹐辭母西迎父喪。蜀郡太守張穆﹐丹之故吏﹐乃重資送範﹐範無所受﹐與客步負喪歸葭萌。

又曰﹕陳蕃﹐字仲舉﹐汝南平輿人。年十五嘗閒處一室而庭宇蕪穢。父友﹐同郡薛勤來候之﹐謂蕃曰「孺子何不灑掃以待賓客﹖」蕃曰「大丈夫處世當掃除天下﹐安事一室乎﹖」勤知其有淸世志﹐甚奇之。

《魏志》曰﹕溫恢﹐字曼基﹐太原祁人也。父恕爲涿郡太守。卒﹐恢年十五﹐送喪還歸鄕裏﹐內足於財﹐恢曰「世方亂﹐安以富爲﹖」一朝盡散﹐賑施宗族﹐州裏髙之。

《吳志》曰﹕顧雍族人悌﹐字子通﹐以孝悌廉正聞於鄕黨。年十五爲郡吏﹐除郎中。

《陳書》曰﹕周宏正﹐字思行。十五召補國子生﹐仍於國學講《周易》﹐諸生傳習其義。以季春入學﹐孟冬應舉。學司以其日淺弗之許焉。博士到洽議曰﹕周郎年未弱冠便自講一經﹐𨿽曰諸生﹐實堪師表。

又曰﹕杜之偉﹐字子大。十五徧觀文史及儀禮故事﹐時輩稱其蚤成。僕射徐勉嘗見其文﹐重其有筆力。

又曰﹕徐伯陽﹐字隱忍﹐東海人。年十五以文筆稱。學《春秋左氏》。家有史書﹐所讀近三千餘卷。

《隋書》曰﹕裴政﹐字徳表﹐河東聞喜人也。幼明敏﹐博聞彊記﹐達於時政﹐爲當時所稱。年十五辟邵陵王府法曹參軍事。

又曰﹕魏澹﹐字彥深﹐巨鹿下曲陽人也。年十五而孤。專精好學﹐博涉經史﹐善屬文﹐詞采贍逸。齊博陵王濟聞其名﹐引爲記室。

《舊唐書》曰﹕權徳輿﹐字載之。十五爲文數百篇﹐編爲《童蒙集》十卷﹐名聲日大。

《宋史》曰﹕賈黃中﹐字媧民。年十五舉進士﹐授校書郎﹑集賢校理。

又曰﹕孫何﹐字漢公﹐蔡州汝陽人。年十五善屬文﹐篤學嗜古﹐爲文必本經義。在貢籍中甚有聲﹐王禹偁尢推重之。嘗作《西晉名臣贊》《宋詩》二十篇。

又曰﹕倪濤﹐字巨濟﹐廣徳軍人。丱角能屬文﹐博學彊記。年十五試太學﹐第一﹐遂擢進士﹐調廬江尉﹑信陽教授。

《遼史》曰﹕韓延徽子徳樞年甫十五﹐太宗見之謂延徽曰「是兒卿家之福﹐朕國之寶﹐眞英物也﹗」

《金史》曰﹕溫迪罕斡魯年十五居父喪﹐不飲酒肉﹐廬於墓側。

《元史》曰﹕成遵﹐字誼叔﹐南陽穰縣人也。年十五喪父﹐家貧﹐勤苦不廢學問。

又曰﹕陳櫟﹐字壽翁。十五鄕人皆師之。

《明史》曰﹕黃輝﹐字平倩﹐一宇昭素﹐南充人。博極羣書。年十五舉鄕試第一。

又曰﹕羅洪先﹐字達夫﹐吉水人。年十五讀《王守仁傳習錄》﹐好之。師事同邑李中﹐傳其學。嘉靖八年舉進士第一﹐授修撰。

又曰﹕瞿九思﹐字睿夫﹐黃梅人。十五作《定志論》。

《文中子》曰﹕夫子十五人爲師矣。

《說苑》曰﹕介子推行年十五而相荊﹐仲尼聞之﹐使人往視﹐還曰「廊下有二十五俊士﹐堂上有二十五老人。」仲尼曰「合二十五人之智﹐智於湯武﹔並二十五人之力﹐力於彭祖。以治天下﹐其固免矣乎﹖」

《搜神記》曰﹕漢丁蘭﹐河內野王人。年十五喪母﹐乃刻木作母事之﹐供養如生。

《庾子山年譜》曰﹕大通元年丁未﹐信年十五。侍梁東宮講讀。賦《云蘭成射策》之年是也。

張說《尹先生墓志銘》曰﹕先生諱守貞﹐十五誦「三禮」能明君臣父子之道﹐定郊廟吉凶之制。

張舜民《遊公墓志銘》曰﹕公諱師雄﹐字景叔﹐姓游氏。年十五入京兆學﹐益自刻勵﹐蚤暮不少休。同捨生始多﹐少之。已而考行試藝屢居上列﹐人皆畏敬。

【十六歲】

《後漢書》曰﹕張堪﹐字君遊﹐南陽宛人也。蛋孤。讓先父餘財數百萬與兄子。年十六受業長安﹐志美行厲﹐諸儒號曰「聖童」。世祖微時見堪志操﹐常嘉焉。

《晉書》曰﹕庾亮﹐字元規。年十六﹐東海王越辟爲掾﹐不就。父在會稽﹐嶷然自守。時人皆憚其方嚴。

《梁書》曰﹕王訓﹐字懷範﹐暕子也。年十六召見文徳殿﹐上目送久之﹐顧謂朱異曰「可謂相門有相矣。」

又曰﹕王筠﹐字元禮﹐一字徳柔。年十六爲《芍藥賦》﹐甚美。

《南史》曰﹕劉覽﹐字孝智。十六通《老》《易》﹐位中書郎。以所生母憂廬於墓﹐常再期﹐不嘗鹽酪﹐食麥粥而已。

又曰﹕裴讓之﹐字士禮。年十六喪父﹐殆不勝哀。其母辛氏泣撫之曰「棄我滅性得爲孝子乎﹖」由是自勉。

《周書》曰﹕張元﹐字孝始。年十六其祖喪明﹐因讀《藥師經》盲者得視之言﹐遂請七僧燃七燈七日七夜轉《藥師經》。其夜﹐夢一老公以金鎞。治其祖目﹐居三日﹐祖目果明。

《隋書》曰﹕盧思道﹐字子行﹐範陽人。聰爽俊辯﹐通侻不羈。年十六遇中山劉松﹐松爲人作碑銘﹐以示思道﹐思道讀之多所不解﹐於是感激﹐閉戶讀書﹐師事河間邢子才。

《唐書》﹕張志和﹐字子同﹐婺州金華人﹐始名龜齡。年十六擢明經。以策幹肅宗﹐特見賞重﹐命待詔翰林﹐授左金吾衛錄事參軍﹐因賜名。

《宋史》曰﹕陳希亮﹐字公弼。年十六﹐將從師﹐其兄難之﹐使治息錢三十餘萬﹐公悉召取錢者﹐焚其券而去。學成乃召其兄之子庸﹐諭使學﹐遂與俱中天聖八年進士第。里人表其閭曰﹕三俊坊」。

又曰﹕楊澈﹐字晏如﹐楊徽之宗人也。世家建陽。父思進佐使幕。澈年十六﹐會昭慶令缺﹐使府命澈假其任。時河決﹐臨郡府督役甚急﹐澈部徒數千徑大澤中﹐多蘆葦﹐令采刈爲筏﹐順流而下。旣至﹐執事者訝以後期﹐俄而﹐葦筏繼至﹐駭而問之﹐澈以狀對﹐乃更嗟賞。

又曰﹕盧革﹐字仲辛。少舉童子。知杭州馬亮見所爲詩﹐嗟異之。秋貢士﹐密戒主司勿遺革。革聞﹐語人曰「以私得薦﹐吾恥之﹗」去弗就。後二年遂首選。至登第﹐年才十六。

又曰﹕和峴﹐字晦仁。十六登朝爲著作郎。

又曰﹕陳師道﹐字履常﹐一字無己﹐彭城人。少好學苦志﹐年十六蚤﹐以文謁曾鞏﹐一見奇其文﹐畱受業。

《金史》曰﹕賀勝﹐仁傑子也。字貞卿﹐一字舉安﹐小字伯顏﹐以小字行。嘗從許衡學﹐通經傳大義。年十六入宿衛﹐凝重寡言﹐世祖甚器重之。大臣有密奏輒屏左右﹐獨畱勝許聽之。出則參輿﹐入則侍帷幄﹐非休沐不得至家。

《元史》曰﹕董文炳﹐字彥明﹐俊之長子也。父沒時年十六﹐率諸幼弟事母李夫人。夫人有賢行﹐治家嚴﹐篤於教子。文炳師事其先生﹐警敏善記誦﹐自幼儼如成人。

《明史》曰﹕文徵明﹐長洲人。初名璧﹐以字行。更字徵仲﹐別號衡山。父林﹐溫州知府﹐卒﹐吏民醵千金爲賻。徵明年十六﹐悉卻之。吏民修故「卻金亭」﹐以配前守何文淵﹐而記其事。

又曰﹕孟化鯉﹐字叔龍﹐河南新安人。年十六﹐慨然以聖賢自期。

《蓬軒吳記》曰﹕臨川饒介之在吳﹐慕髙季迪才名﹐召之至再﹐彊而後往。命題「倪雲林竹木圖」﹐且以木﹑綠﹑曲爲韻﹐季迪卽吟曰「主人原非段幹木﹐一瓢倒瀉瀟湘綠。逾垣爲惜酒在樽﹐飲余自鼓無弦曲。」饒大驚異﹐厚禮之﹐因勸之仕﹐季迪笑而不答──時年才十六。

《東坡集》曰﹕狄武襄公者﹐本農家子。年十六時﹐其兄素與里人號「鐵羅漢」者鬥於水濱﹐至溺沒之﹐保伍方縛素﹐靑適餉田見之曰「殺羅漢者﹐我﹗」人皆釋素而縛靑﹐靑曰「我不逃死﹐然待我救羅漢﹐庶幾復活﹐若決死者﹐縛我未晚也。」眾從之。靑默祝曰「我若貴﹐羅漢當蘇。」乃舉其屍﹐出水數斗而活﹐人咸異之。

【十七歲】

《左傳》曰﹕我先君文公﹐狐季姬之子也。有寵於獻﹐好學而不貳。生十七年有士五人。

《國語》曰﹕晉公子生十七年而亡﹐卿材三人從之﹐可謂賢矣。

《吳志》曰﹕孫堅﹐字文臺﹐吳郡富春人﹐蓋孫武之後也。少爲縣吏。年十七與父共載﹐船至錢塘﹐會海賊掠取賈人財物﹐方於岸上分之﹐行旅皆住船不敢進﹐堅謂父曰「此賊可擊﹐請討之。」父曰「非爾所圖也﹗」堅行﹐操刀上岸﹐以手東西指麾若分部人兵以邏遮賊狀﹐賊望見以爲官兵捕之﹐卽委財物散走﹐堅追斬得一級以還﹐父大驚﹐由是顯聞。

《晉書》曰﹕姚襄﹐字景國。年十七﹐身長八尺五寸﹐臂垂過膝。雄武多才藝﹐明察善撫納﹐士眾愛敬之。

《梁書》曰﹕柳忄焱﹐字文通﹐河東解人也。年十七﹐齊武帝爲中軍﹐命參軍。

又曰﹕吉翂﹐字彥霄。年十七﹐應辟爲本州主簿﹐出監萬年縣﹐攝官期月風化大行。

又曰﹕孫謙﹐字長遜﹐東莞莒人也。年十七﹐伯符爲豫州刺史﹐引爲左軍行參軍﹐以治幹稱。

《魏書》曰﹕崔光﹐字仁本﹐本名孝伯﹐淸河鄃人也。年十七隨父徙代。家貧好學﹐晝耕夜誦﹐傭書以養父母。

《北齊書》曰﹕崔季舒﹐字叔正﹐博陵安平人。年十七爲州主簿﹐爲大將軍趙郡公琛所器重﹐言之於神武﹐神武親簡丞郎﹐補季舒大行臺督官郎中。

《周書》曰﹕權景宜﹐字暉遠﹐天水顯親人也。年十七﹐魏行臺蕭寶夤見而奇之﹐表爲輕車將軍。

又曰﹕唐瑾﹐字附璘。性溫恭﹐有器量。博涉經史﹐雅好屬文。年十七﹐周文聞其名﹐乃貽其父永書曰「聞公有二子﹐曰陵﹑曰瑾﹐陵縱橫多武略﹔瑾雍容富文雅。可並遣入朝﹐孤欲委以文武之任。」因召拜尙書員外郎。

《隋書》曰﹕髙熲﹐字昭元﹐一名敏﹐自云渤海蓚人也。少明敏﹐有器局。博涉書史﹐尢善辭令。年十七﹐周齊王憲引爲記室。

又曰﹕盧昌衡﹐字子均。父道虔﹐魏尙書僕射。昌衡小字龍子。風神澹雅﹐容止可法﹐博涉經史﹐工艸行書。從弟思道﹐小字釋奴﹐宗中俱稱英妙﹐故幽州爲之語曰「盧家千里﹐釋奴龍子。」年十七﹐魏濟陰王元暉業召補太尉參軍事兼外兵參軍。

又曰﹕梁彥光﹐字修芝。魏大統末入太學﹐略涉經史﹐有規檢﹐造次必以禮。解褐祕書郎﹐時年十七。

《北史》曰﹕齊趙郡王睿﹐天保二年出爲定州刺史﹑六州大都督﹐時年十七﹐稱爲良牧。

又曰﹕王勱﹐字醜興。性忠果有材幹。年十七從周文帝入關﹐及平秦隴﹐定關中。周文嘗謂曰「爲將坐見成敗者﹐上也﹔被堅執銳者﹐次也。」勱曰「意欲兼被之。」周文大笑﹐尋拜散騎常侍﹐賜爵梁甫縣公。

《唐書》曰﹕江夏郡王道宗﹐年十七從秦王討賊﹐王登玉璧城以望﹐謂道宗曰「賊怙眾欲戰﹐爾計謂何﹖」對曰「武周席勝﹐剡然鋒未可當﹐正宜以計摧之﹐且烏合之眾憚持久﹐若堅壁以頓其銳。須食盡气老﹐可不戰禽也。」王曰「爾意與我合。」

《舊五代史》曰﹕和凝﹐字成績﹐汶陽須昌人也。年十七舉明經。至京師忽夢人以五色筆一束以與之﹐謂曰「子有如此才﹐何不舉進士﹖」自是才思敏贍。

《宋史》曰﹕薛季宣﹐字士龍。年十七起從荊南帥辟書寫機宜文字﹐獲事袁漑。漑嘗從程頤學﹐盡以其學授之。季宣旣得漑學﹐於古封建﹑井田﹑鄕遂﹑司馬法之制﹐靡不研究講畫﹐皆可行於時。

又曰﹕王超子徳用﹐字元輔。超爲懷州防禦使﹑補衙內都指揮使。至道二年﹐分五路出兵擊李繼遷﹐超帥兵六萬出綏﹑夏。徳用年十七爲先鋒﹐將萬人戰鐵門關﹐斬首十三級﹐俘掠畜產以數萬計。進師烏白池﹐他將多失道不至。虜銳甚﹐超兵不進﹐徳用請乘之﹐得精兵五千﹐轉戰三日﹐敵勢卻。徳用曰「歸師迫險必亂。」乃領兵距夏州五十里絕其歸路﹐下令曰「亂行者斬﹗」一軍肅然﹐超亦爲之按轡。繼遷攝其後﹐左右望見隊伍甚嚴整﹐莫敢近。超撫其背曰「王氏有子矣﹗」累遷內殿崇班﹐以禦前忠佐爲馬軍都軍頭。

《元史》曰﹕楊恭懿﹐字元甫﹐奉元人。力學彊記﹐日數千言﹐𨿽從親逃亂未嘗廢業。年十七西還﹐家貧﹐服勞爲養﹐暇則就學﹐書無不讀﹐尢深於《易》《禮》《春秋》﹐後得朱熹集注《四書》﹐嘆曰「人倫日用之常﹑天道性命之妙﹐皆萃此書矣。」

又曰﹕秦起宗﹐字元卿。生長兵間﹐學書無從得紙﹐父順削柳爲簡﹐寫以授之﹐成誦﹐削去更書。年十七會立蒙古學﹐學輒成﹐辟武衛譯史。禦史中丞塔察兒愛其才﹐遷中臺史。

又曰﹕王都中﹐字元兪﹐福之福寧州人。世祖授都中少中大夫﹑平江路總管府治中﹐時年甫十七﹐僚吏見其年少﹐頗易視之。都中遇事剖析動中肯綮﹐皆愕眙不敢欺。

《明史》曰﹕王守仁﹐字伯安。年十七謁上饒婁諒﹐與論朱子格物大指。還家﹐日端坐講讀「五經」﹐不苟言笑。

李興《羊公碑》曰﹕公諱祜﹐字叔子。年十有七﹐上計吏察孝廉﹐州辟﹐不肯就。

韓愈《師說》曰﹕李氏子蟠﹐年十七﹐好古文﹐六藝﹑經傳皆通習之﹐不拘於時。」學於余﹐余嘉其能行古道﹐作《師說》以贈之。

【十八歲】

《史記》曰﹕賈生名誼。雒陽人也。年十八以能屬文聞於郡中。河南守吳公爲廷尉﹐薦諸文帝﹐以爲博士。

又曰﹕終軍﹐字子云﹐濟南人也。少好學﹐能屬文。年十八選爲博士弟子。太守聞其有異才﹐與交結。軍至長安上書言事﹐武帝異其文﹐拜軍爲謁者﹑給事中。

《後漢書》曰﹕崔駰子瑗﹐字子玉﹐蚤孤。銳志好學﹐盡能傳其父業。年十八至京師﹐從侍中賈逵質正大義﹐逵善待之﹐瑗因畱遊學。諸儒宗之﹐與扶風馬融﹑南陽張衡特相友好。

《魏志注》曰﹕曹純﹐字子和。年十八爲黃門侍郎。

《蜀志注》曰﹕龐統﹐字士元﹐襄陽人﹐徳公從子也。少未有識者﹐惟徳公重之。年十八使往見徳操﹐徳操與語﹐旣而嘆曰「徳公誠知人﹐此實盛徳也。」

《梁書》曰﹕到洽﹐字茂沼﹐年十八爲南徐州迎西曹行事。洽少知名﹐淸警有才學士行。謝朓文章盛於一時﹐見洽深相賞好﹐日引與談論﹐每謂洽曰「君非直名人﹐乃亦兼資文武。

《南史》曰﹕張緬﹐字元長。天監中出爲淮南太守﹐時年十八。武帝疑其年少未嫻吏事﹐遣主書封取郡曹文案﹐見其斷決允愜﹐甚稱賞之。

又曰﹕徐勉﹐字修仁。年十八召爲國子生﹐便下帷專學﹐精力無怠。同時儕輩肅而敬之。祭酒王儉每見﹐常目送之曰「此子非常器也﹗」

《魏書》曰﹕韋朏﹐字尊顯。年十八辟州主簿﹐時屬歲儉﹐朏以家粟造粥以飼饑人﹐所活甚眾。

《北齊書》曰﹕楊愔﹐字遵彥。永安初還洛﹐拜通直散騎侍郎﹐時年十八。

《舊唐書》曰﹕房元齡﹐字喬﹐齊州臨淄人。年十八﹐本州舉進士﹐授羽騎尉﹑吏部侍郎。髙孝基素稱知人﹐見之謂裴矩曰「僕閱人多矣﹐未有如此郎者﹐必成偉器。」

《唐書》曰﹕漢王諒反﹐遣將綦良攻黎州。竇徳明年十八﹐募士五千﹐號令嚴整﹐倍道擊賊﹐破之。

又曰﹕楊於陵﹐字達夫。十八擢進士﹐調句容主簿。節度使韓滉剛嚴少許可﹐獨奇於陵﹐謂妻柳氏曰「吾求佳胥﹐無如於陵賢。」因以妻之。

又曰﹕陸贄﹐字敬輿﹐蘇州嘉興人。年十八第進士﹐中博學宏辭。壽州刺史張鎰有重名﹐贄往見﹐語三日﹐奇之。旣行﹐餉錢百萬請爲母夫人一日費﹐贄不納﹐止受茶一串﹐曰「敢不承公之賜。」

《宋史》曰﹕張去華﹐字信臣﹐開封襄邑人。以蔭補太廟齋郎。周世宗平淮南﹐去華時年十八﹐慨然嘆曰「兵戰未息﹐民事不修﹐非馭國持久之術。」因著《南徵賦》《治民論》獻於行在﹐授禦史臺主簿。

又曰﹕王嚴叟﹐字彥霖﹐大名淸平人。十八鄕舉﹐省試﹑廷對皆第一。

又曰﹕汪應辰﹐字聖錫。紹興五年進士第一﹐年甫十八。禦策以「吏道﹑民力﹑兵勢」爲向﹐應辰答以「爲治之要﹐以至誠爲本﹐」在人主反求而已」。上覽其對﹐意其爲老成之士﹐及唱第乃年少子﹐上甚異之。鼎出班特謝﹐舊進士第一人賜以禦詩﹐乃是特書《中庸》篇以賜。初名「洋」﹐特攺賜」應辰」。

又曰﹕朱子﹐字元晦﹐一字仲晦﹐徽州婺源人。年十八貢於鄕。

又曰﹕蔡幼學﹐字行之﹐溫州瑞安人。年十八試禮部第一。

又曰﹕馬知節﹐字子元。幼孤。太宗時以蔭補供奉官﹐賜今名。年十八監彭城﹐兵眾憚之如老將。

又曰﹕張載﹐字子厚﹐長安人也。少時喜談兵。年十八以書謁範仲淹﹐仲淹曰「儒者自有名教可學﹐何事於兵﹖」因勸學《中庸》﹐載感其言﹐益窮「六經」。

《金史》曰﹕阿鄰﹐年十八授定遠大將軍﹐爲順天軍節度使。

《明史》曰﹕李東陽﹐字賓之﹐茶陵人。天順八年﹐年十八﹐成進士﹐選庶吉士﹐授編修。

又曰﹕陳茂烈﹐字時周﹐莆田人。年十八作《省克錄》﹐謂顏之「克己」﹑曾之「日省」﹐學之法也。

又曰﹕王洪﹐字希範。十八成進士﹐授吏科給事中。

《宋史》曰﹕程頤﹐字正叔。年十八上書闕下﹐欲天子黜世俗之論﹐以王道爲心。遊太學見胡瑗﹐試以「顏子所好何學論」。

《說苑》曰﹕子奇年十八﹐齊君任爲東阿﹐旣行而君悔焉﹐使人追之﹐屬使者曰「未至﹐追令還﹔已至﹐勿追。「未至東阿﹐使者反﹐齊君問故﹐使者曰「臣見子奇同載者皆白首矣﹐夫老者之志﹑少者之決﹐此必能治東阿矣。」王曰「善哉。」

《新序》曰﹕齊有閭丘昂﹐年十八道遮宣王曰「家貧﹑親老﹐願得小仕。」宣王曰「子年尙稚﹐未可也。」昂對曰「昔者顓頊行年十二而治天下﹐秦項橐七歲爲聖人師﹐由此觀之﹐昂不肖耳﹐年不稚矣﹗」

《聞見前錄》曰﹕陳瓘﹐年十八登進士甲科。

《禦史臺記》曰﹕唐﹐辛郁﹐管城人也。舊名太公。弱冠遭太宗於行所。問﹕「何人﹖」曰「辛太公。」太宗曰「何如舊太公﹖」郁曰「舊太公八十始遇文王﹐臣今適年十八已遇陛下﹐過之遠矣﹗」太宗悅﹐命值中書。

《江南余載》曰﹕姚端年十八狀元及第。

《齊東野語》曰﹕汪端明年十八魁天下。天資彊敏﹐記問絕人。其帥福州﹐吏聞其名﹐欲嘗之﹐始謁廟﹐有嫗持牒立道左﹐命取視之﹐累千百言﹐皆枝贅不根﹐卽好諭曰「事不可行也。」嫗呼曰「乞詳狀﹗」公笑曰「爾謂吾不詳耶﹖」駐﹐畢還其牒﹐誦之不差一字。吏民以爲神﹐相戒不敢犯。

司馬文正公《劉道原﹝十國紀年﹞序》曰﹕皇祐初﹐光爲貢院屬官。時有詔﹐士有能講解經義者聽別奏名。應詔者數十人。趙周翰爲侍講知貢舉﹐問以《春秋》《禮記》大義﹐其中一人所對最精詳﹐先具注﹑疏﹔次引先儒異說﹔末以己意論而斷之。凡二十問﹐所對皆然。主司驚異﹐擢爲第一。及發糊名﹐乃進士劉恕﹐年十八矣。

李維楨《醖檀集序》曰﹕數歲前﹐犁丘邢仲子示余以蕭公黼《綠遠樓賦》﹐巨麗妍藻﹐類漢﹑晉人手筆﹐余不知爲何氏﹐意必老於文學者。已而知爲泰山人某﹐年十有八耳﹐心竊異之。

【十九歲】

《漢書》曰﹕東方朔上書曰「臣朔十九學孫﹑吳兵法戰陣之具﹑鉦鼓之教﹐亦誦二十二萬言。

《吳志》曰﹕陳武子修有武風。年十九﹐權召見獎勵﹐拜別部司馬﹐授兵五百人。時諸新兵多有逃叛﹐而修撫循得意﹐不失一人。權奇之﹐拜爲校尉。

又曰﹕劉繇﹐字正禮﹐東萊牟平人也。年十九﹐從父韙爲賊所劫質﹐繇篡取以歸﹐由是顯名。

又﹝注﹞曰﹕殷禮﹐字徳嗣。弱不好弄﹐潛識過人。少爲郡吏。年十九﹐孫權召除郎中。

《晉書載記》曰﹕李壽﹐字武考。拜前將軍﹐督巴西軍事﹐遷徵東將軍﹐時年十九。聘處士譙秀以爲賓客﹐盡其讜言。在巴西威惠甚著。

《周書》曰﹕姚僧垣次子最﹐字士會。幼而聰敏﹐及長﹐博通經史﹐尢好著述。年十九隨僧垣入關。世宗盛聚學徒校書於麟趾殿﹐最亦預﹐爲學士。

《隋書》曰﹕柳機﹐字匡時﹐河東解人也。偉儀容﹐有器局﹐頗涉經史。年十九﹐周武帝引爲記室。

《舊唐書》曰﹕楊於陵年十九登進士第。

《唐書》曰﹕任環﹐宇瑋﹐廬州合肥人。年十九試守靈溪令﹐遷衡州司馬。

又曰﹕盧祖尙﹐字季良﹐光州樂安人。年十九善禦眾﹐所向有功﹐盜畏﹐不入境。

《舊五代史》曰﹕和凝﹐字成績。年十九登進士第。滑帥賀環知其名﹐辟置幕下。

《宋史》曰﹕曹瑋。父彬﹐歷武寧太平軍節度使﹐皆以瑋爲牙內都虞候。沈勇有謀﹐喜讀書﹐通《春秋》三傳﹐於左氏尢深。李繼遷叛﹐諸將數出無功。太宗問彬﹕誰可將者﹖」彬曰「臣少子瑋可任。」卽召見﹐以本官同知渭州﹐時年十九。

又曰﹕寇準﹐字平仲﹐華州下邽人。少英邁﹐通《春秋》。年十九舉進士。太宗取人多臨軒顧問﹐年少者往往罷去。或教準增年﹐答曰「準方進取﹐可欺君耶﹖」後中第﹐授大理評事﹐知歸州。

又曰﹕王拱辰﹐字君貺﹐開封成平人。元名拱壽﹐年十九舉進士第一﹐仁宗賜以今名。

又曰﹕蘇轍﹐字子由。年十九與兄軾同登進士科。

《遼史》曰﹕蕭陽阿﹐字稍隱。端毅簡嚴﹐識遼﹑漢字﹐通天文﹐相法。父卒﹐自五蕃部親挽喪車至奚王嶺﹐人稱其孝。年十九爲本班郎君。歷鐵林﹑鐵鷂﹑大鷹三軍詳穩。

《元史》曰﹕廉希憲﹐字善甫﹐布魯海牙子也。世祖爲皇帝﹐希憲年十九得入侍﹐見其容止﹑議論﹐恩寵殊絕。希憲篤好經史﹐手不釋卷。一日方讀《孟子》﹐聞召﹐急懷以進﹐世祖問其說﹐遂以性善﹑義利﹑仁暴之旨爲對﹐世祖嘉之﹐目曰「廉孟子」。由是知名。

《明史》曰﹕楊延和﹐字介夫﹐新都人。成化十四年﹐年十九﹐先其父成進士﹐攺庶吉士。告歸娶。

又曰﹕吳與弼﹐字子傳﹐崇仁人。年十九見《伊洛淵源圖》﹐慨然想慕﹐讀「四子」﹑「五經」﹑洛﹑閩諸錄﹐不下樓者數年。

又曰﹕王敬臣﹐字以道﹐長洲人。年十九爲諸生﹐受業於魏校。性至孝﹐父疽發背﹐親自吮舐。

又曰﹕何塘﹐字粹夫。年十九讀許衡﹑薛瑄遺書﹐輒欣然忘寢食。

《陶華陽譜》曰﹕年十九﹐蕭將軍錄尙書﹐引爲諸王侍讀。

《蘇穎濱上樞密韓太尉書》曰﹕轍生十有九年矣。其居家所與遊者不過其鄰里鄕黨之人﹔所見不過數百里之間﹐無髙山大野可登覽以自廣。百氏之書𨿽無所不讀﹐然皆古人之陳迹﹐不足以激發其志气﹐恐遂汩沒﹐故決然捨去﹐求天下奇聞壯觀﹐以知天地之廣大。

【二十歲】

《史記自序》曰﹕二十而南遊江淮﹐上會稽﹐探禹穴﹐闚九疑﹐浮於沅﹑湘﹔北涉汶﹑泗﹐講業齊﹑魯之都﹐觀孔子之遺風﹐鄕射鄒嶧﹐厄困鄱﹑薛﹑鼓城﹐過梁﹑楚以歸。

《後漢書》曰﹕吳祐﹐字季英。年二十喪父﹐居無擔石而不受贍遺。

又曰﹕郭林宗少孤。年二十﹐李元禮一見稱之曰「吾見士多矣﹐無如林宗者。」

《魏志》曰﹕杜畿﹐字伯侯﹐京兆杜陵人也。年二十爲郡功曹﹐守鄭縣令。縣囚系數百人﹐畿親臨獄﹐裁其輕重盡決遣之。郡中奇其年少而明大義。

又曰﹕王修﹐字叔治。年二十遊學南陽﹐止張奉捨﹐奉舉家得疾病無相視者﹐修親隱卹之﹐病愈乃去。

又﹝注﹞曰﹕孫該﹐字公達。彊志好學。年二十上計椽﹐召爲郎中。著《魏書》。遷博士﹑司徒﹑右長史。

《吳志》曰﹕張昭弟子奮﹐年二十造作攻城大攻車﹐爲步騭所薦﹐昭不願﹐曰「汝年尙少﹐何爲自委於軍旅乎﹖」對曰「昔童汪死難﹐子奇治阿﹐奮實不才耳﹐於年不爲少也﹗」遂領兵爲將軍﹐連有功效。

又曰﹕陸抗﹐字幼節﹐孫策外孫也。父遜卒時年二十﹐拜建武校尉﹐領遜眾五千人送葬﹐東還﹐詣都謝恩。

又﹕﹝注﹞曰﹕羊道﹐南陽人﹐道初爲中庶子。年二十時延尉監隱蕃交結豪傑﹐自衛將軍全琮等皆傾心敬待﹐惟道及宣詔郎豫章揚迪拒絕不與通﹐時人咸怪之﹐而蕃後叛逆﹐眾乃服之。

《晉書》曰﹕王濟﹐字武子。少有逸才﹐風姿英爽﹐气蓋一時。好弓馬﹐勇力絕人。善《易》及《莊》《老》﹐文詞秀茂﹐技藝過人﹐有名當世﹐與姊夫和嶠及裴楷齊名。尙常山公主。年二十拜中書郎。

又曰﹕皇甫謐﹐字士安。嘗得瓜果輒進叔母任氏﹐任氏曰﹕《孝經》云﹕『三牲之養﹐猶爲不孝。』汝今年餘二十﹐心不入道﹐無以慰我。」因對之流涕。謐乃感激﹐就鄕人席坦受書﹐勤力不怠。

《宋書》曰﹕裴松之﹐字世期。年二十﹐拜殿中將軍。

《南史》曰﹕賀革﹐字文明。少以家貧躬耕供養﹐年二十始輟耒﹐就文受業﹐精力不怠。有六尺方牀﹐思義未達則橫臥其上﹐不盡其義終不肯食。通「三禮」。

《魏書》曰﹕李仲尙﹐隴西狄道人﹐儀貌甚美﹐少以文學知名。二十著《﹝前漢功臣序﹞贊》及《季父司空衝誄》。時兼侍中髙聰﹑尙書邢巒見而嘆曰「後生可畏非虛言也﹗」

《新唐書》曰﹕姚崇﹐字元之﹐陜州陜石人。先天二年﹐元宗講武新丰。故事﹕天子行幸﹐牧﹑守在三百里者得詣行在。時帝亦密召姚崇。崇至﹐帝方獵渭濱﹐卽召見﹐帝曰「公知獵乎﹖」對曰「少所習也﹐臣年二十居廣成澤﹐以呼鷹逐獸爲樂。張璟藏謂臣﹕『當位王佐﹐無自棄。』故折節讀書。」

《宋史》曰﹕文天祥﹐字宋瑞﹐又字履善﹐吉之吉水人也。年二十舉進士﹐對策集英殿﹐時理宗在位久﹐政理浸怠﹐天祥以「法天不息」爲對﹐其言萬餘﹐不爲稿﹐一揮而成﹐帝親授爲第一。考官王應麟奏曰「是捲古誼若龜鑑﹐忠肝如鐵石﹐敢爲得人賀。」

《元史》曰﹕楊惟中﹐字彥誠﹐宏州人。金末以孤童子事太宗。知讀書﹐有膽略﹐太宗器之。年二十奉命使西域三十餘國﹐宣暢國威﹐敷布政條﹐俾皆籍戶口﹐屬吏乃歸。帝於是有大用意。

又曰﹕﹝劉﹞元振﹐字仲舉﹐黑馬長子也。隨父入蜀﹐蒞成都。會商﹑鄧間有警﹐令黑馬往鎭商﹑鄧﹐以元振攝萬戶﹐時年方二十。旣蒞事﹐號令嚴明﹑賞罰不妄﹐麾下宿將皆敬服之。

又曰﹕張宏範﹐字仲疇。年二十時﹐兄﹐順夭路總管宏略上計壽陽行都﹐畱宏範攝府事﹐吏民服其明決。蒙古軍所過肆暴﹐宏範杖遣之﹐入其境無敢犯者。

又曰﹕許有壬﹐字可用。其先世居潁﹐後徙湯陰。年二十﹐暢師文薦入翰林﹐不報﹐授開寧路學正﹐升教授。

《明史》曰﹕劉大夏﹐字時雍﹐華容人。年二十舉鄕試第一﹐登天順八年進士。

又曰﹕李化龍﹐字於田﹐長垣人。萬曆二年進士﹐除嵩縣知縣﹐年甫二十。胥吏易之﹐化龍陰察其姦﹐悉召﹐置之法﹐縣中大治。

又曰﹕楊爵﹐字伯彥﹐富平人。年二十始讀書。家貧﹐燃薪代燭﹐耕壠上輒挾冊以誦。兄爲吏﹐忤知縣﹐系獄。爵投牒直之﹐並系。會代者至﹐爵上書訟冤﹐代者稱」奇士」﹐立釋之﹐資以膏火。益奮於學﹐登嘉靖八年進士。

又曰﹕黃道周﹐字幼平﹐漳浦人﹐天啟二年進士。廷推閣臣﹐道周已充日講官﹐遷少詹事﹐得與名。帝不用道周﹐乃艸疏上之﹕「臣二十躬耕﹐手足胼胝以養二人。」

又曰﹕周蕙﹐字廷芳﹐泰州人﹐爲臨洮衛卒﹐戍蘭州。年二十﹐聽人講《大學》首章﹐惕然感動﹐遂讀書。州人殷堅﹐薛瑄門人也。時方講學於裏﹐蕙往聽之﹐相與辧析﹐堅大服﹐誨以聖學﹐蕙乃研究「五經」。又從學安邑李昶﹐昶亦瑄門人也﹐蕙從之久學﹐益邃。恭順侯吳瑾鎭陜西﹐欲聘爲子師﹐固辭不赴。或問之﹐蕙曰「吾軍士也﹐召役則可﹐若以爲師﹐師豈可召哉﹖」瑾躬送二子於其家﹐蕙始納贄焉。後還﹐居泰州之小泉。幅巾深衣﹐動必由禮﹐州人多化之﹐稱爲「小泉先生」。

《懶眞子》曰﹕王禹玉年二十就揚州秋解﹐試《瑚漣賦》官韻。「端木賜爲宗廟之器」﹐滿場多第一韻﹐用「木」字云「惟彼聖人﹐粵有端木。」禹玉獨於第二韻﹐用「之」云「上希顏氏﹐願爲可鑄之金。下笑宰予﹐恥作不雕之木。」

《世說》曰﹕梁武平建業﹐朝士皆造之。謝景滌時年二十﹐意气閒雅﹐瞻視聰明。梁武目送久之﹐謂徐勉曰「覺此生芳蘭竟體。」

《名臣言行錄》曰﹕韓琦年二十﹐廷試名在第二﹐唱名時太史奏日下五色云見﹐從官稱賀。

《朝野雜記》曰﹕王文正﹑夏文莊二十知制誥。

《司馬文正公年譜》曰﹕二十歲中進士甲科。聞喜宴獨不戴花﹐同列語之曰「君賜不可違。」乃簪一花。

「明王謹齋墓志」曰﹕先生出﹐代親役入掃捨﹐捧席哺二老﹐晨省夜問如古禮。謹齋時年二十矣。

