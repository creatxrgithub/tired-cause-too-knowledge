童子禮

《易》曰「蒙以養正﹐聖功也。」而養正莫先於禮。蓋人之自失其正﹐以自外於聖人之途者﹐率以童幼之年﹐不聞禮教。則耳目手足﹐無所持循﹔作止語默﹐無所檢束。及其旣長﹐沿習偸安﹐徇情任气﹐如已決之水﹐不可堤防﹐已放之條﹐不可盤郁﹐何所不至哉﹗是故朱子《小學》﹐必先灑掃﹑應對之節。程子謂卽此便可達天徳﹐信非誣也。世之父兄﹐旣以姑息爲恩﹐而爲之師者﹐日役役焉以課程爲急。故一切禮教﹐廢擱不講﹐童蒙何賴焉﹖玆本《曲禮》《內則》《少儀》《弟子職》諸篇﹐附諸儒訓蒙要語﹐輯爲《童子禮》。

晨興﹐卽當盥櫛以飾容儀。凡盥面﹐必以巾帨遮護衣領﹑捲束兩袖﹐勿令沾濕。櫛發﹐必使光整﹐勿散亂﹐但須惇尙朴雅﹐不得爲市井浮薄之態。

凡著衣﹐常加愛護。飲食須照管﹐勿令點污﹔行路須看顧﹐勿令泥漬。遇服役﹐必去上服﹐只著短衣﹐以便作事。有垢﹑破﹐必洗浣﹑補綴﹐以求完潔。整衣欲直﹐結束欲緊﹐毋使偏斜寬緩。上自總髻﹐下及鞋履﹐加意修飾﹐令與「禮容」相稱。其燕居盛暑時﹐尢宜矜持﹐不得袒衣露體。

凡乂手之法﹐以左手緊把右手大拇指。其左手小指向右手腕﹐右手四指皆直。以左手大指向上﹐以右手掩其胸。手不可太著胸﹐須令稍離方寸。

凡揖時﹐稍闊其足﹐則立穩。須直其膝﹑曲其身﹑低其首﹐眼看自己鞋頭﹐兩手圓拱而下。凡與尊者揖﹐舉手至眼而下﹔與長者揖﹐舉手至口而下﹔與平交者揖﹐舉手當心而下。手隨身起﹐乂於當胸。

凡下拜之法﹐一揖少退。再一揖。卽俯伏。以兩手齊按地﹐先跪左足﹐次屈右足﹐頓首至地﹐卽起。先起右足﹐以雙手齊按膝上﹐次起左足﹐仍一揖而後拜。其儀度以詳緩爲敬﹐不可急迫。

低頭拱手﹐穩下雙膝。腰當直豎﹐不可蹲踞﹐以致恭敬。

凡立﹐須拱手正身﹐雙足相並。必須所立方位﹐不得歪斜。若身與墻壁相近﹐𨿽困倦﹐不得倚靠。

凡坐﹐須定身端坐﹐斂足拱手。不得偃仰傾斜﹐倚靠幾席。如與人同坐﹐尢當斂身莊肅﹐毋得橫臂﹐至有妨礙。

凡走﹐兩手籠於袖內﹐緩步徐行。舉足不可太闊﹐毋得左右搖擺﹐致動衣裙。目須常顧其足﹐恐有差誤。登髙必用雙手提衣﹐以防傾跌。其掉臂跳足最爲輕浮﹐常宜收斂。

凡童子常當緘口靜默﹐不得輕忽出言。或有所言﹐必須聲气低平﹐不得喧聒。所言之事﹐須眞實有據﹐不得虛誑。亦不得亢傲訾人及輕議人物長短。如市井鄙俚﹑戲謔無益之談﹐尢宜禁絕。

凡視聽﹐須收斂精神﹐常使耳目專一。目看書﹐則一意在書﹐不可側視他所。耳聽父母訓誡﹑與先生講論﹐則一意承受﹐不可雜聽他言。其非看書﹑聽講時﹐亦當凝視收聽﹐毋使此心外馳。

凡飲食﹐須要斂身離案﹐毋令太逼。從容舉箸﹐以次著於盤中﹐毋致急遽﹐將肴蔬撥亂。咀嚼毋使有聲﹐亦不得恣所嗜好﹐貪求多食。安放碗箸﹐俱當加意照顧﹐毋使失誤墮地。非節假及尊長命﹐不得飲酒﹔飲﹐亦不過三爵。

以上初檢束身心之禮。

以木盤置水﹐左手持之﹐右手以竹木之枝輕灑堂中。先灑遠於尊長之所﹐請尊長就止其地﹐然後以次徧灑。畢﹐方取帚於箕上﹐兩手捧之。至當掃之處﹐一手執帚﹐一袖遮帚﹐徐步卻行﹐不使塵及於尊長之側。掃畢﹐斂塵於箕﹐出棄他所。

凡尊長呼召﹐卽當隨聲而應﹐不可緩慢。坐﹐則起﹔食在口﹐則吐。地相遠﹐則趨而近其前。有問﹐則隨事實對﹐且掩其口。然須聽尊長所問﹐辭畢方對﹐毋先從中錯亂。對訖﹐俟尊長有命﹐乃復原位。

凡見尊長﹐不命之進不敢進﹔不命之退不敢退。進時當鞠躬低首﹐疾趨而前。其立處﹐不得逼近尊長﹐須相離三四尺﹐然後拜揖。退時亦疾趨而出﹐須從旁路行﹐毋背尊長。且當頻加回顧﹐恐更有所命。如與同列共進﹐尢須以齒爲序。進則魚貫而上﹐毋得越次紊亂。退則席捲而下﹐毋得先出偸安。

夏月侍父母﹐常須揮扇於其側﹐以淸炎暑及驅逐蠅蚊。冬月﹐則審察衣被之厚薄﹐鑪火之多寡﹐時爲增益。並候視窗戶罅隙﹐使不爲風寒所侵。務期父母安樂方已。

十歲以上﹐侵晨先父母起。梳洗畢﹐詣父母榻前﹐問夜來安否。如父母已起﹐則就房先作揖﹐後致問。問畢﹐仍一揖退。昏時﹐候父母將寢﹐則拂席整衾以待。已寢﹐則下帳閉戶而後息。

家庭之間﹐出入之節最所當謹。如出赴書堂﹐必向父母兄姊之間肅揖告出。午膳與散學時﹐入必以次肅揖﹐然後食息。其在書堂時﹐或因父母呼喚有所出入﹐則必請問先生﹐許出方出﹐不得自專。至入書堂﹐𨿽非作揖常期﹐亦必肅揖﹐始可就坐。

凡進饌於尊長﹐先將几案拂拭﹐然後雙手捧食器置於其上。器具必幹潔﹐肴蔬必序列。視尊長所嗜好而頻食者﹐移近其前。尊長命之息﹐則退立於傍。食畢﹐則進而撤之。如命之侍食﹐則揖而就席。食必隨尊長所向﹐未食不敢先食﹐將畢則急畢之。俟其置食器於案﹐亦隨置之。

凡侍坐尊長﹐目則常敬候顏色﹐耳則常敬聽言論﹐有所命則起立。尊長有倦色﹐則請退。有請與尊長獨語﹐則屏身於他所。

侍尊長行﹐必居其後。不可相遠﹐恐有所問。有問﹐則稍進於左右﹐以便應對。目之瞻視﹐必隨尊長所向。有所登陟﹐則先後扶持之。與之攜手而行﹐則以兩手捧而就之。遇人於途﹐一揖卽別﹐不得捨尊長而與之言。

凡遇尊長於道﹐趨進肅揖。與之言則對﹐命之退﹐則揖別而行。如尊長乘車馬﹐則趨避之。或名分相懸﹐不爲已下車馬者﹐則拱立道旁﹐以俟其過。

凡尊長有所事﹐不必待其出命﹐卽當趨就其旁﹐致敬服役。如將坐﹐則爲之正席﹑拂塵。如侍射與投壺﹐則爲拾矢﹑授矢。如盥洗﹐則爲之捧盤﹑持帨。夜有所往﹐則爲之秉燭前導。如此之類不可盡舉﹐但當正容專志﹐毋使怠慢差錯。

以上入事父兄﹑出事師尊通行之禮。

受業於師﹐必讓年長者居先﹐序齒而進。受畢﹐肅揖而退。其所受業﹐或未通曉﹐當先叩之年長﹐不可遽瀆問於師。如欲請問﹐當整衣斂容﹐離席前告曰﹕某於某事未明﹐某書未通﹐敢請。先生有答﹐卽宜傾耳聽受。答畢﹐復原位。

端身正坐﹐書籍筆硯等物﹐皆令頓放有常。其當讀之書﹑當用之物﹐隨時從容取出﹐不得信手翻亂。讀用已畢﹐復置原所﹐毋使參錯。其借人書物﹐當置簿登記﹐及時取還﹐毋致遺失。

凡先生有賓客至﹐弟子以次序立。俟先生與客爲禮畢﹐然後向上肅揖。客退﹐仍肅揖送之。先生與客命無出門﹐卽各入位凝立﹐俟先生返。命坐﹐則坐。若客與諸生中有自欲相見者﹐亦必俟與先生爲禮﹐乃敢作揖。退亦不得遠送。非其類者﹐勿與親狎。

凡讀書﹐整容﹑定心﹑看字﹑斷句﹑慢讀﹐務要字字分曉。毋得目視他處﹐手弄他物。仍須細記徧數。如徧數已足而未成誦﹐必欲成誦。徧數未足﹐𨿽已成誦﹐必滿徧數。猶逐日帶溫﹐逐旬﹑逐月通理﹐以求永久不忘。

凡寫字﹐未問工拙﹐切要專心把筆﹐務求字畫嚴整。毋得輕易怠惰﹐致有潦艸﹑欹斜並差落塗注之病。研墨﹑放筆﹐毋使有聲及濺污於外。其戲書硯面及几案上﹐最爲不雅﹐切宜戒之。

以上書堂肄業之禮。

