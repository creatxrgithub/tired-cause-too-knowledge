童學書程明丰坊

○論用筆

學書者必先審於執筆。雙鉤懸腕﹐讓左側右﹐虛掌實指﹐意前筆後﹐此口訣也。用筆必以正鋒爲主﹐又不必太拘。隱鋒以藏气脈﹐露鋒以耀精神﹐乃千古之祕旨。

○論次第

學書之序﹐必先楷法﹐楷法必先大字。自八歲入小學便學大字﹐以顏爲法。十餘歲乃習中楷﹐以歐爲法。中楷旣熟﹐然後斂爲小楷﹐以鍾王爲法。楷書旣成﹐乃縱爲行書。行書旣成﹐乃縱爲艸書。學艸書者﹐先習章艸﹐知偏傍來歷﹐然後變化爲艸聖。凡行書必先小而後大﹐欲其專法二王﹐不可遽放也。學篆者亦必由楷書﹐正鋒旣熟﹐則易爲力。學八分者先學篆﹐篆旣熟﹐方學八分﹐乃有古意。

○論名言

古人論書者﹐孫過庭﹑姜堯章最得其要﹐今錄其尢精者於左。

○孫過庭書譜

一畫之間﹐變起伏於鋒杪﹐一點之內﹐殊衄挫於毫芒。篆尙婉而通﹐隸欲精而密﹐艸貴流而暢﹐章務檢而便。然後凜之以風神﹐溫之以妍潤﹐鼓之以枯勁﹐和之以閒雅。一點成一字之規﹐一字乃終篇之準。違而不犯﹐和而不同。畱不常遲﹐遣不常疾。帶燥方潤﹐將濃遂枯。泯規矩於方圓﹐遁鉤繩於曲直。

○姜堯章書譜

筆正則鋒藏﹐筆偃則鋒出。一起一倒﹐一晦一明﹐而神奇出焉。常欲筆鋒在畫中﹐則左右皆無病矣。

一字之體﹐率多有變﹐有起有應。如此起者﹐當如此應﹐各有義理。王右軍羲之字當字得字深字慰字最多﹐多至數十字﹐無有同者﹐而未嘗不同也﹐可謂不逾矩矣。

○論法帖

學書﹐必多學古人法帖﹐一點一畫皆記其來歷﹐然後下筆無俗字。看帖貴博﹐尢不可不知所擇。如淳化閣本﹐乃法帖之祖﹐其間尙有僞迹混雜﹐足誤來學﹐況其他乎。淳化之後﹐如星鳳樓﹑二王府﹑寶晉齋﹑雪溪堂﹑絳州﹑潭州等刻皆好﹐亦必得宋拓爲佳。他若武陵﹑汝州﹑東書堂﹑寶賢堂等﹐俗惡可惡﹐當一切痛絕﹐不可濫及。

○論墨迹

學古人書﹐若徒看刻本﹐終無所得。蓋下筆輕重﹐用墨淺深﹐勒者皆不能形容於石﹐徒存梗槪而已。故必見古人眞迹爲妙。晉﹑唐人書邈不可得﹐宋人變魏﹑晉之體﹐不可爲法﹐惟元人差近之。𨿽所造有淺深﹐要之異於宋人矣。學王書者﹐惟趙子昂甚得其法﹐但太守規矩﹐且姿媚有餘而古拙不足﹐故有插花美女之評。學者能捨短取長﹐由是以造晉人之髙古﹐未爲不可。

○論臨摹

臨者對臨﹐摹者影寫。臨書能得其神﹐摹書得其點畫位置。然初學者必先摹而後臨。臨而不摹﹐如捨規矩以爲方圓﹔摹而不臨﹐猶食糠秕而棄精鑿﹐均之非善學也。

○學書次第之圖

此圖所限年數﹐止爲中人設耳。若天資髙者﹐十年之功可了眾體。蓋書本童子之學﹐有非儒者明體適用之務﹐故先賢有喪志之戒﹐是又當知輕重。

○楷書先大後小

顏魯公書大唐中興頌永州。

東方朔碑徳州

此二碑當用薄紙鉤出﹐塡作墨字﹐褙成影本。每日習五十字﹐四年之功﹐可得七萬字﹐則他日作題匾大字有法。

宋蔡君謨書萬安橋記

閩中有石刻﹐亦可參看。又元溥光﹑我朝詹孟舉大字墨迹有可觀﹐刻者不佳。

歐陽詢書九成宮銘

虞恭公碑俱西安府。

此二碑鉤塡如前法﹐日影百字﹐三年之功﹐可得十萬字。熟此則八法具備﹐思過半矣。進而魏﹑晉﹐如堂構已成﹐丹雘何有。詹孟舉中楷學歐者亦得其法﹐宜取墨迹觀之。

歐陽詢書姚恭公墓志西安府。

元宣昭學此碑﹐甚得其法。

比丘道常書佛遺教經

唐人書結字皆八方﹐少古意﹐故習遺教爲漸進於古矣。

王羲之臨鍾繇宣示表見淳化閣帖。

宣示帖合鍾﹑王之妙﹐得今古之宜﹐乃至極無上﹐通玄神化﹐天下法帖第一。學者當服膺終身而弗失也。亦須鉤塡﹐或日影十紙﹐或日影十五紙。

鍾繇書戎路表﹝見星鳳樓帖。﹞

力命表

皆與宣示同習。宋克學鍾書﹐傷於姿媚而乏古雅﹐亦時有俗筆﹐細小者可觀。吾鄞徐蘭楷書頗得鍾法﹐惜其以分得名﹐而掩其楷。分書不見古碑﹐惟出杜撰﹐備極諸丑﹐時乃好之。王右軍書樂毅論

曹娥碑二帖皆有鍾法﹐與力命表相出入。王右軍書東方朔畫像贊

黃庭經

王獻之書洛神賦十三行見星鳳樓帖。

此三帖漸趨姿媚﹐唐人之所宗也。

褚遂良書度人經

陰符經

此楷書之尢小者﹐法度具足而無局促之態﹐故附於此。然學者能熟鍾體﹐此等小能皆下風矣。

所以先楷者﹐欲其定用筆之法。所以先大者﹐欲其足於气而不局促。所以先顏者﹐以其端方雄偉﹐骨肉勻稱﹐施於題匾大字爲宜。中楷而後﹐則當痛掃顏﹑柳之習﹐故以歐九成宮繼之。緣九成宮亦方正﹐然骨已勝肉﹐脫去俗气。由九成宮而斂爲虞恭公﹐則於晉人筆法近矣。凡書碑碣及懸軸文字﹐皆當以歐爲法。由虞恭公斂爲姚辧﹐由姚辧斂爲遺教經﹐則可進於鍾矣。書中有鐘繇﹐猶儒有孔子。學書以歐爲門戶﹐以鍾爲歸宿﹐而王右軍﹑顏魯公則其羽翼筌蹄也。欲觀墨迹﹐則趙子昂父子﹑鮮於樞﹑揭傒斯﹑黃溍﹑周伯琦﹑宣昭﹑胡長孺﹑危素﹑宋克之類皆知筆意﹐大抵姿媚有餘﹐而古雅不足。學者識破此病﹐藉此進於古人﹐斯善學也。惟近世沈度﹑姜立綱等俗濁之甚﹐在所痛絕。

○行書先小後大

王右軍書蘭亭序

取定武本鉤塡影習﹐如宣示之功。

右軍開皇帖

蠟本帖俱豫章法書。

霜寒帖

官奴帖

快雪時晴帖俱寶晉齋。

來禽帖長沙刻。

安西帖雪溪堂。

毒熱帖

自慰帖

鯉魚帖

伯熊帖

從弟帖俱絳州刻。

此月帖

鐵軻帖

小祥帖

敬問帖俱太淸樓。

懷仁集三藏聖教序

文雅集興福寺碑

集書陰符經

右軍惟楷書差讓於鍾﹐其行書﹑艸書迥絕千古﹐如孟子謂金聲玉振而集大成﹐道書謂形神俱妙﹐與道合眞。聖矣神矣﹐不可加矣。所以盡掩前人﹐作則來世。

王大令辭中令書

海鹽帖﹝俱雪溪堂。﹞

吳興帖

天寶帖

鵝還帖

授衣帖

礜石帖

相過帖

比驎帖

諸女帖

外甥帖

歲寒帖

衛軍帖

寬諭帖

節過帖

夏節帖

夏日帖

余杭帖

子髙帖

奉別帖

得雄帖

奉對帖﹝俱淳化閣。﹞

日寒帖

富春帖

小婢帖﹝王曼卿刻。﹞

大令行書本於父﹐而天眞煥發﹐逸气橫生﹐故能濟美當時﹐齊名百世。

王操之先墓帖﹝寶晉齋。﹞

識好帖﹝星鳳樓。﹞

中書帖﹝太淸樓。﹞

王徽之新月帖

王渙之二嫂帖

王凝之授衣帖﹝淳化閣。﹞

鍾繇雪寒帖

吳人帖

常羸帖﹝淳化閣。﹞

張翌亡舅帖﹝雪溪堂。﹞

謝安中郎帖﹝寶晉齋。﹞

善護帖﹝雪溪堂。﹞

謝奕秋日帖﹝雪溪堂。﹞

庾翼榻事帖﹝雪溪堂。﹞

李邕縉雲帖

當塗帖

潭永帖﹝俱雪溪堂。﹞

學行書以二王爲祖宗﹐而魏﹑晉爲羽翼。王氏四子傳其家法﹐元常而下五人﹐皆淳古有篆籀筆意。

右軍罔極帖﹝星鳳樓。﹞

大令中秋帖

東問帖﹝俱寶晉齋。﹞

王慈尊體帖

柏酒帖

陳賜帖﹝俱眞賞齋。﹞

王志一日帖﹝眞賞齋。﹞

顏魯公過埭帖

盧八帖﹝俱絳州。﹞

裴將軍詩細﹝書閣刻。﹞

柳公權辱問帖﹝淳化閣。﹞

行書大者﹐唐以前極少。右數家皆有規矩可法。米元章過於豪放﹐古意漸泯。王黃華﹑張聖之遂爲惡札之祖。元趙子昂﹑鮮於樞﹑巙子山等乃有可觀。

李北海嶽麓寺碑

云麾將軍李思訓碑

娑羅樹碑

云麾將軍李秀碑

法華寺碑

唐如太宗﹑虞﹑歐﹑褚﹑薛﹐行書皆好﹐但各得一偏﹐未足爲來學之法。惟泰和法本二王﹐而加以遒勁豪邁﹐稱爲書中仙子。元惟陳子翚得其法。

趙子昂赤壁賦

元自子昂﹑仲穆﹑鮮﹑盕之外﹐若鄧文原﹑陳繹曾﹑陳子翚﹑盛熙明等﹐皆得晉人筆意。赤壁賦﹐徽州績溪有木刻頗精﹐故附著於此。然學者更須觀其墨迹﹐乃知用筆之意。蓋唐﹑宋以來﹐得二王之法者﹐趙公一人而已。

○章艸先小後大

皇休明書急就章

極淳古﹐非諸家所及。

右軍豹奴帖﹝武陵。﹞

未眷帖﹝太淸樓。﹞

大令書諸葛亮傳﹝淳化帖五卷古法帖﹐孤不度徳及亮曰二段是也。﹞二王乃章艸之變﹐而縱逸可喜。元吳志淳﹑本朝宋克﹑宋璲皆能之﹐而璲用筆剛勁髙古﹐在二人之上。

○艸書先小後大

右軍十七帖

逸民帖

服食帖

諸葛顯帖

七兒帖

謙周帖

復領帖

峨眉帖

虞安吉帖﹝俱十七帖。﹞

阮生帖

大熱帖

母子帖

昨近帖

學書帖

得書帖

安然帖

道意帖

鶻等帖﹝俱寶晉齋。﹞

知問帖

中郎女帖

遷轉帖

宅圖帖

東旋帖

縣戶帖

都下帖

彥仁帖

裹鮓帖﹝俱星鳳樓。﹞

月過半帖

行穰帖

解甲帖

大黃帖

累書帖

轉熱帖

所論帖

大醉帖

安石帖

別紙帖

白石枕帖﹝俱雪溪堂。﹞

北軍帖

卞城帖

內鎭帖

廣陵帖

羊參軍帖

摧寇帖﹝俱太淸樓。﹞

講堂帖

寒切帖﹝俱潭州。﹞

秋月帖

謝生帖

謝光祿帖

狙暑帖

月半帖

雪候帖

淸和帖

狼毒帖

執手帖

飛白帖

捨子帖

中郎女帖

采菊帖

黃甘帖﹝俱淳化閣。﹞

耳痛帖

袁生帖

初月帖﹝俱寶晉齋。﹞

艸書必宗右軍﹐如儒生之必宗孔子。以上諸帖亦須臨摹數過﹐熟記結構使轉之法﹐斯有功。唐惟孫過庭﹐元惟趙子昂皆得其法。趙好臨十七帖﹐世多傳其眞迹﹐得而觀之﹐乃學王之楷梯也。

懷素聖母碑

自序

千文

顚書帖

懷素去二王不遠﹐書大軸者當以爲法。

唐人相對帖

安道帖﹝俱雪溪堂。﹞

張旭長風帖

二吳帖

鎭軍帖

賀八帖﹝俱雪溪堂。﹞

彥修搗衣帖

書橫捲小幅﹐宜守規矩﹐必法二王。書懸軸大幅﹐則尙雄逸﹐旭﹑素﹑彥﹑修﹐雄逸之尢者也。元惟巙子山﹐本朝惟宋仲珩最得其法。以其從二王規矩中來﹐而化以旭﹑素之錯綜﹐故能度越諸子。近時張東海之學﹐纏繞無骨﹐備死蛇結蚓之態。李西涯之行﹐怒張無體﹐創縮頭長腳之形。時俗趨之﹐更成畫虎﹐此古法所以益遠也。

○篆書先大後小今後古

李陽冰書瑯琊山新鑿泉題﹝滁州。﹞

少溫篆本不古﹐惟此碑秀逸有神﹐可以啟發初學。

周穆王書吉日癸巳﹝趙州贊皇懸。﹞

李斯書繹山碑﹝陜西﹞

泰山碑﹝濟南府。﹞

篆之有三碑﹐如至圓不能過規﹐至方不能逾矩﹐亦當用鉤塡影習之功﹐乃有得力處。宋張有書伯夷頌﹐元周伯琦臨張有書嚴先生祠堂記﹐周伯琦書虞人箴﹐甚得其法﹐予皆摹而梓之矣。數子之外﹐可法者少﹐而趙古則﹑程南云尢俗惡。近時乃有李西涯﹑喬白巖諸公出﹐一掃敝習﹐追蹤古人﹐其篆法之中興歟﹗

李斯書秦廟器刻

此小篆之可法者。元蔣冕所書千文﹐字更小而法備﹐最可愛玩。

史籀書石鼓文

此大篆也。周公制禮作樂﹐命史籀變倉頡古文爲大篆。而成王搜於岐陽﹐羣臣作詩頌徳﹐因書之石鼓。其字體本之古文﹐而結筆下圓﹐已類今篆。故學今篆之後﹐卽當學此。周伯琦蓋知之。

曹喜書大風歌

漢宋資墓前石獸字

學古篆先從此始﹐便用筆銛利有力﹐乃可進於三代。學此之後﹐可學薛尙功集鐘鼎千文。

薛尙功書周仲丁壺

晉姜鼎

張仲簠

杞公匜

孟姜匜

伯姬鼎

父乙甗

寅簋

齊侯鐘

薛子款識博矣﹐而獨著此九種者﹐以其筆法簡易髙古﹐可爲法故也。學篆所以先今後古者﹐欲其先易後難﹐且先明說文之篆﹐而進之古則不失耳。說文之書﹐如徐鍇解字﹑周氏正訛﹑趙氏本義皆可觀﹐第互有得失。楊恆六書統載古篆極博﹐亦有一二謬處。

予嘗著書海溯原以折衷之。

○八分書先大後小

唐明皇泰山碑銘

明皇書本不古﹐以其可發初學﹐姑錄之。宋虞似良有所書韓愈送李願歸盤谷序﹐在吾鄞袁柳莊家。

漢詔賜功臣家字

蜀郡太守何君閣道碑

司隸校尉魯峻碑

北海相景君碑

蕩陰令張遷碑

酸棗令劉熊碑

堂邑令費鳳碑

陰溧陽長校官碑

執金吾丞武榮碑

武氏石室畫像

殽阮君神祠碑陰

鴻都石經

耿氏鐙銘

注水匜銘

篆﹑分之必由大而小﹐與舉楷書同意。分之小者﹐匜銘極精﹐其銘猶有篆法﹐蓋篆之初變而爲分也。所以謂之分者﹐蔡琰曰﹕存篆八分﹐入隸二分。隸卽今之楷書也﹐自歐陽修誤以八分爲隸﹐後人皆踵其訛。杜甫云﹕大小二篆生八分。孫過庭云﹕鍾繇隸奇。則唐以前應無以分爲隸者。由此觀之﹐分﹑隸之辧明矣。分書以方勁古拙爲尙。元人能此者虞伯生﹑熊明來﹑李申伯﹑吳主一皆得古法﹐而龔聖予全用篆筆﹐有水匜之遺意﹐最爲可重。本朝無能分書者﹐沈度﹑程南云﹑金湜輩皆肥濁﹐而徐蘭之杜撰﹐予固已論之矣。惟近時文仲子始以漢碑爲準。

