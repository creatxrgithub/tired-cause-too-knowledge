教童子法

《禮記》﹐有「心喪三年」﹐是師與君父同也。乃世之教童子者﹐只可謂之獵食﹐而父兄爲子弟延師﹐亦以其幼也﹐而延無知之師﹐曾不聞王介甫先入爲主之說﹐是自誤也﹕不敢望子弟爲聖賢﹐亦當望子弟爲鼎甲。蒙養之時﹐識字爲先﹐不必遽讀書。先取象形指事之純體教之。識「日」﹑「月」字﹐卽以天上日月告之﹔識「上」「下」字﹐卽以在上在下之物告之﹕乃爲切實。純體字旣識﹐乃教以合體字﹐又須先易講者﹐而後及難講者﹐講又不必盡說正義﹐但須說入童子之耳﹐不可出之我口﹐便算了事。如弟子鈍﹐則識千餘字後﹐乃爲之講﹔能識二千字﹐乃可讀書﹐讀亦必講。然所識之二千字﹐前已能解﹐則此時合爲一句講之﹔若尙未解﹐或並未曾講﹐只可逐字講之。八九歲時﹐神智漸開﹐則四聲﹑虛實﹑韻部﹑雙聲疊韻﹐事事都須教﹐兼當教之屬對﹐且每日教一典故。才髙者﹐全經及《國語》《國策》《文選》盡讀之﹔卽才鈍﹐亦《五經》《周禮》《左傳》全讀之﹐《禮》《儀》《公》《穀》摘抄讀之。才髙者十六歲可以學文﹐鈍者二十歲不晚。初學文﹐先令讀唐宋古文之淺顯者﹔卽令作論﹐以寫書爲主﹐不許說空話﹔以放爲主﹐越多越好﹔但於其虛字不順者﹐少攺易之﹐以圈爲主﹔等他知道文法而後﹐使讀隆萬文﹐不難成就也。

學生是人﹐不是豬狗。讀書而不講﹐是念藏經也﹐嚼木札也﹐鈍者或俯首受驅使﹐敏者必不甘心﹔人皆尋樂﹐誰肯尋苦﹖讀書𨿽不如嬉戲樂﹐然書中得有樂趣﹐亦相從矣。讀書一兩年﹐卽教以屬對。初兩字﹐三四月後三字﹐漸而加至四字﹐再至五字﹐便成一句詩矣。每日必使作詩﹐然要與從前所用之功事事相反。前旣教以四聲﹐此則不論平仄﹔前旣教以雙聲疊韻﹐此則不論聲病﹔前旣教以屬對﹐此則不論對偶﹐三字句亦可﹐四字句亦可﹐五句也算一首﹐十句也算一首﹐但教以韻部而已。故初讀詩﹐亦只讀漢魏詩。齊梁以下﹐近律者不使讀。吾鄕非無髙才﹐然作詩必律﹐律又多七言﹐七言又多詠物﹐通人見之﹐一開卷便是春艸秋花等題目﹐知其外道也﹐掩卷不觀矣。以放爲主﹐以圈爲主。等他數十句一首﹐而後讀五七言律﹐束之以屬對聲病不難也。

詩題頗難﹐必古人集中所有之題﹐乃可使學子作。憶袁子才《詩話》﹐言某人集中有《書中幹胡蝶》詩﹐大以爲笑。我嘗見此集﹐工夫極好。只是耳目蔽塞﹐詠物詩本不宜多作﹐然杜工部《花鴨》《苦竹》等詩﹐寓意深遠﹐又何嘗不好﹗吳梅村《蓮篷人》《桃核船》等詩﹐則不如不作矣。我見何子貞太史教其侄作詩﹐題目皆自撰﹐以目前所遇之事爲題﹐是可法也。時下題難得﹐則教以《文選》詠史諸篇﹐而所讀之書﹐無往非題矣。詠物題太小﹐與畫折枝艸虫一般﹐枉費气力﹐如有孝子慈孫﹐以示操選政者﹐其入選也僅矣。此亦由師不知是魔道﹐未嘗告之而然。

凡每日屬對﹐必相其本日所讀﹐有可對者﹐而後出之﹐可驗其敏鈍﹔卽或忘之﹐亦教責之而無詞也。

小兒無長精神﹐必須使有空閒。空閒﹐卽告以典故﹐但典故有死有活。「死典故」﹐日日告之。如﹕《十三經》何名﹖某經作注者誰﹖作疏者誰﹖《二十四史》何名﹖作之者姓名﹖日告一事﹐一年卽有三百六十事。師𨿽枵腹﹐能使弟子作博學矣。如聞一典﹐卽逢人宣揚﹐此卽有才者﹐然間三四日﹐必須告以「活典故」。如問之曰「兩鄰爭一雞﹐爾能知確是某家物否﹖」能知者卽大才矣。不能知而後告以《南史》﹝忘出何人傳中﹞﹕先問兩家飼雞﹐各用何物﹐而後剖嗉驗之。弟子大喜者﹐亦有用人也﹐自心思長進矣。

今之教者﹐弟子入學﹐視爲廢才﹐到十三四歲則又視爲天才﹕何也﹖書﹐不取其多﹑不取其熟﹑不取其解﹐但念藏經而已﹐是廢才也﹔忽然十餘歲﹐便使之作文﹐豈有生而知作文者乎﹖是天才也。然其教以文也﹐仍以廢才教之﹐曰「『讀二十藝﹐三十藝。」然以一字不講之胸﹐卽讀俗不可耐之文﹐庸能解乎﹖費盡師傅蠻力﹐使之能解﹐鈍者終身於此﹐芹不可掇﹔敏者﹐別讀佳文。夫費數年之功以糞浸灌其心﹐又費數年之功以洗濯其糞﹐何如不浸而無庸洗之爲愈乎﹗且此乃俗語「鬼扯腿」之說也﹕當應讀書之時﹐不多讀﹑不勤講﹐而以時文爚亂之﹐是文扯書之腿也﹔當應學文之時﹐又念經書不熟不解﹐無作料光彩﹐則又欲溫習﹐此經扯文之腿也。意不兩銳﹐事不並隆﹐何如分致其功之爲愈乎﹗

作詩文必須放。放之如野馬﹐踶跳咆嗥﹐不受羈絆﹐久之必自厭而收束矣。此時加以銜轡﹐其俯首樂從。且弟子將脫換時﹐其文必變而不佳﹐此時必不可督責之﹐但涵養誘掖﹐待其自化﹐則文境必大進。譬如蠶然﹐其初一卵而已﹐漸而有首有身﹐蠕蠕然動﹐此時勝於卵也﹔至於作繭而蛹﹐又復塊然﹐此時不如蠶也﹔徐俟其化而爲蛾﹐則成矣。作文而不脫換﹐終是無用才也。屢次脫換﹐必能成家者也。若遇鈍師﹐當其脫換而夭閼之﹐則戚矣。諸城王木舟先生﹝名中孚﹐乾隆庚辰會元。﹞十四歲入學﹐文千餘字﹔十八歲鄕魁第四﹐文七百字﹔四十歲元﹐文不足六百字矣。此放極必收之驗也。

識字必裁方寸紙﹐依正體書之﹐背面寫篆獨體字﹐非篆不可識﹐合體則可略。旣背一授﹐則識此一授之字﹐三授皆然。合讀三授﹐又總識之。三日溫書﹐亦仿此法。勿憚煩﹐積至五十字作一包。頭一徧溫﹐仍仿此法。可以無不識者矣﹐卽逐字解之。解至三徧﹐可以無不解者矣﹐而後令其自解。每日一包。此無上下文﹐必須逐字解到茁實﹐異日作文﹐必能逐字嚼出汁漿﹐不至滑過。旣能解﹐則爲之橫解﹕同此一字﹐在某句作何解﹐在某句又作何解﹐或引伸﹐或假借﹐使之分別劃然﹐卽使之展轉流通也。

教弟子如植木﹐但培養澆灌之﹔令其參天蔽日﹔其大本﹐可爲棟梁﹐卽其小枝﹐亦可爲小器具。今之教者﹐欲其爲幾也﹐卽曲折其木以爲幾﹐不知器是做成的﹐不是生成底﹐迨其生機不遂﹐而夭閼以至枯槁﹐乃猶執夏楚而命之﹐曰「是棄材也﹐非教之罪也。」嗚乎﹐其果無罪耶﹖

佳弟子多有說不出口底苦﹐爲父兄者亦曾念及乎﹖督責以時文﹑排律﹐白折紅行﹐捷南宮﹐入翰苑﹐父兄泰然以爲善教矣﹗敷奏一事﹐則時文之法﹐不能達其所見也﹐自恨讀史之不早也﹔公燕分體賦詩﹐則排律囁嚅之詞﹐不足道其情也﹐自恨《文選》之未見也。且有不知自恨者﹐僥幸主持文衡﹐不知《四書》有《汪氏大全》《陸氏大全》《王氏匯參》也﹐而調取至愚極陋之體注﹐遇典故則使房官檢查﹐不知典籍浩如煙海﹐絕無主名﹐何處檢也﹖又不知詩﹑經文﹐或作賦﹐或作四六﹐皆才人之筆﹐而以爲文體不正。遇有知者﹐一屋爲笑矣。不知早教以讀書﹐則古文正有益於時文﹐至於出醜敗壞﹐屈抑多士﹐豈非父兄之教不先乎﹖

截得斷﹐才合得攏。教子者﹐總要作今年讀書﹐明年廢學之見﹐則步步著實矣。識字時﹐專心致志於識字﹐不要打算讀經﹔讀經時﹐專心致志於讀經﹐不要打算作文。然所識之字﹐經不過積字成句﹐積句成章也。所讀之經﹐用其義於文﹐爲有本之文﹔用其詞於文﹐亦炳蔚之文也。如其牽腸掛肚﹐瞻前顧後﹐欲其雙美﹐反致兩傷矣。

《蒿庵閒話》曰「歷城葉奕繩﹐嘗言彊記之法﹐云﹕『某性甚鈍﹐每讀一書﹐遇意所喜好﹐卽札錄之﹐錄訖﹐乃朗誦十餘徧﹐粘之壁間﹐每日必十餘段﹐少亦六七段﹔掩卷閒步﹐卽就壁間觀所粘錄﹐日三五次以爲常﹐務期精熟﹐一字不遺﹔粘壁旣滿﹐乃取第一日所粘者收笥中﹐俟再讀有錄﹐補粘其處﹐隨收隨補﹐歲無曠日﹐一年之內﹐約得三千段﹐數年之後﹐腹笥漸富。每見務爲泛覽者﹐略得影響而止﹐稍經時日﹐便成枵腹﹐不如予之約取而實得也。』」

又曰「邢懋循嘗言﹕其師教之讀書﹐用『連號法』﹕初日誦一紙﹐次日又誦一紙﹐並初日次日所誦﹐誦之三日﹐又並初日次日所誦誦之﹐如是漸增引至十一日﹐乃除去初日所誦﹐每日皆連誦十號﹐誦至一周﹐遂成十周﹐人卽中下﹐亦無不爛熟矣。又擬題目若干道書簽上﹐貯之筒﹐每日食後﹐拈十簽﹐講說思維﹐令有條貫﹐逮作文時﹐遂可不勞餘力。」

沂州張先生筠之父執李荊原﹝名軫映﹞﹐先生師也。嘗言從學時﹐每日早飯後﹐輒曰「各自理會去﹗」弟子皆出﹐各就隴畔畦間﹔比反﹐各道其所理者何經何文﹐有何疑義﹐張先生卽解說之。吾安丘劉川南先生﹝名其旋﹞﹐十餘歲時﹐師爲之講書數行﹐輒請曰﹕如此﹐則舉某章反背﹐師令退思之而復講﹐如是者﹐每日必有之﹐半年後﹐師遂不窮於答問﹐是謂教學相長。然此等髙足﹐那可多得﹗故爲弟子講授﹐必時時詰問之﹐令其善疑﹐誘以審問﹐則其作文時﹐必能標新領異﹐剝去膚詞。

泰安趙仁甫相國﹝名國麟﹞﹐作一講時文書﹝忘其名﹐亦未見其書﹞﹐凡十二卷﹕泰安刻九卷﹐濟寧知州徐樹人﹝名宗幹﹞補刻三卷。聞泰安人初宗法之﹐以致數十年無捷南宮者﹐遂棄之。我以意揣之﹐必因仁甫先生於每種題﹐皆錄成宏正嘉文以爲式﹐從而學成宏﹐以至不中也。可謂癡絕。規矩者﹐巧之從所出也。得規矩而失其巧﹐於義何居焉﹖試問仁甫領鄕薦﹑捷南宮之文﹐豈皆成宏體乎﹖然必選成宏者﹐其文無支蔓﹐規矩易見﹐故以爲式。欲其窮思畢精﹑馳騁於規矩之中﹐非欲其憔悴枯槁﹑窘束於規矩之中也。時文行已五百年﹐窮極才思。尙怵他人之我先﹐而乃襲先正之貌﹐落孫山之外﹐反咎仁甫之作法於涼﹐豈不謬乎﹗今日者﹐如得其書甚善﹔不然者﹐亦必臚列數十種題目﹐上書其名﹐下書其題以實之﹝如順綱題﹐吾日三省章﹔倒綱題﹐賢賢易色章﹔橫擔題﹐雍也可使南面章﹔過脈題﹐上老老三句﹞﹐使弟子知題有種族﹐卽各有作法﹐不致臨時惶惑。安邱有名解元某﹐其入學覆題「視思明九句」﹐遂作九股﹐幾被斥革﹐再覆試一次而後已﹐豈非師之過乎﹖夫門扇題﹐題之最易知者也﹐然兩扇作兩股﹐三扇之第三股﹐已有前半股﹐對上二股﹐後半股卽不必對者﹐況四扇仍有板作四股者﹐五扇以下﹐必不行矣。此之不教﹐何以爲師﹖

考試不必早。凡功名無論大小﹐得之必學業長進。若已有二等本領﹐而後入學﹐一經長進﹐則可中矣。若絕無根柢﹐幸而入學﹐卽長進﹐亦三等也﹐三等旣久﹐使甘心以闒冗自居﹐豈不誤一生乎﹗學字亦不可早﹐小兒手小骨弱﹐難教以「撥鐙法」﹐八九歲不晚。學﹐則學《玄祕塔》《臧公碑》之類﹐不可學小字。大有三分好﹐縮小﹐便五分好也。不可學趙﹐他字有媚骨﹐所以受元聘。猶之近人作七言轉韻古詩﹐對偶工整﹐平仄諧和﹐不以爲病﹐一韻到底者乃忌之﹐所藉口者王右丞也。然此人亦有媚骨﹐進身則以《郁輪袍》﹐國破卽降安祿山。𨿽唐人不講節義﹐然李﹑杜﹑髙﹑韋﹐何家不可學﹖必學降人乎﹖我所最愛者﹐《鐵像頌》。蘇靈芝字品不髙﹐﹝其結體似卽松雪所從出﹐惟少媚骨耳﹗﹞故其換筆處﹐易於尋求。旣如「無」字﹐他底三橫四直﹐其換筆之痕迹俱在﹐於我有益﹐故喜之也。最不喜者﹐虞永興《夫子廟堂碑》﹐尙出顏柳諸賢之上﹐其換筆皆在空際﹐落紙則只是平鋪﹐我若學之必極板作算盤珠矣。近人學之成家者﹐惟見李春湖先生﹝名宗瀚﹞耳。壽陵餘子﹐不可學步邯鄲也。初學文者﹐大題當讀小名家﹐亦是此意。小題則必讀大家﹐省了諸般醜態﹐又不可用此法也。

又有急救良方﹕吾鄕有秀才﹐家貧﹐須躬親田事﹐暇卽好樗蒲﹐然其作文則似乎不釋卷者。或問其故。則曰「我有二十篇熟文﹐每日必從心裏過一兩徧。」﹝不可出聲﹐若只是從唇邊過﹐則不濟事。﹞

入學後﹐每科必買直省鄕墨﹐篇篇皆使學子圈之抹之﹐乃是切實工夫。工夫有進步﹐不防圈其所抹﹐抹其所圈。不是圈他抹他﹐乃是圈我抹我也。卽讀經書﹐一有所見﹐卽寫之書眉﹐以便他日塗攺﹔若所讀書﹐都是漧漧淨淨﹐絕無一字﹐可知是不用心也。

桐城人傳其先輩語曰「學生二十歲不狂﹐沒出息﹔三十歲猶狂﹐沒出息。」

孔子善誘。孟子曰﹐教亦多術。故遇笨拙執拗之弟子﹐必多方以誘之。旣得其機之所在﹐卽從此鼓舞之﹐蔑不歡欣﹐而惟命是從矣。若日以夏楚爲事﹐則其弟固苦﹐其師庸樂乎﹖故觀其弟子歡欣鼓舞﹐侈談學問者﹐卽知是良師也。若疾道顣頞﹐奄奄如死人者﹐則笨牛也﹐其師將無同﹖

人之才不一﹐有小才而鋒穎者﹐可以取快一時﹐終無大成就﹔有大才而汗漫者﹐須二十年功﹐學問旣博﹐收攏起來﹐方能成就﹐此時則非常人所及矣﹐須耐煩。

功名﹑學問﹑徳行﹐本三事也﹐今人以功名爲學問﹐幾幾並以爲徳行。教子者當別出手眼﹐應對進退﹐事事教之﹔孝弟忠信﹐時時教之﹔講書時﹐常爲之提唱正史中此等事﹐使之印證﹐且兼資博洽矣。學問旣深﹐坐待功名﹐進固可戰﹐退有可守。不可癡想功名﹐時文排律之外﹐一切不學。設命中無功名﹐則所學者無可以自娛﹐無可以教子﹐不能使鄕裏稱善人﹐士友稱博學。當此時﹐回想數十年之功﹐何學不就﹖何徳不成﹖今𨿽悔恨而無及矣﹗不已晚乎﹖

律賦以徐﹑庚爲正宗。《醴陵集》不知有注本否﹖《子山集》注本二﹐其一佳﹐我忘其名﹐檢《四庫全書簡明目錄》﹐卽知之。章豈續﹝名藻功﹐康熙中翰林﹐著《思綺堂文集》﹞論四六文曰﹕惟唐工麗﹐得無尙少機神﹔若宋流通﹐或且疑於淺率。又曰「吳園次班香宋艷﹐接但短兵﹔﹝吳所著《林蕙堂集》﹐我甚愛之﹐與時下風气亦合。﹞陳其年陸海潘江﹐穿如末弩。」﹝陳檢討《四六文集》有注本﹐所用典故﹐重復拉雜﹐我亦不喜。﹞是章氏於當時名家﹐皆不許可﹐然《思綺堂集》亦近日翰林諸老所謂不在行者﹐以其似有韻之文也。近刻《八家四六文集》﹐似吳谷人﹑袁子才兩家爲最﹐而吳尢當行出色﹐賦固以細膩見長也。朱虹肪先生﹝名方增﹞大考第一﹐《八月其獲賦》足與律賦偶。箋中儲麟趾《九日登髙賦》﹐媲美老筆也。大約細膩波峭﹐是今日當行﹐不宜作長篇也。不要長槍大劍。六朝體﹐小場不廢﹐翰苑不宜。

我幼年所受之苦﹐附書於此。讀《四書》時﹐見《大學》《中庸》注﹐皆題朱某「章句」﹐《論語》則多用朱某「集注」﹐不知古人注書﹐多名「章句」﹔又不知《學》《庸》是古注粗疏﹐朱子創爲此注﹐則名「章句」﹐《論語》則多用前賢說﹐故名「集注」也﹔又不知「注」﹑「註」是古今字﹐轉以「註」字爲正﹐不敢問之師也。讀《詩經》時﹐見《國風》一﹐不知下有《小雅》二﹑《大雅》三﹑《頌》四﹔又曰《周南》一之一﹐不知上「一」字承《國風》一﹐下「一」字對下《召南》一之二至《豳》一之十五言也﹐直以爲囈語而已﹐亦不敢問之師也。讀《周易》時﹐見二程子序﹐當時𨿽不知朱子乃程子再傳弟子﹐無由爲朱子作序﹐然疑《四書》《詩經》皆朱子自作序﹐此何以他人作序也﹖朱注《周易》一段末云「今乃定爲經二卷﹐傳十卷。」核其卷數﹐固不符。不知朱子《本義》﹐本連書於程子《易傳》之後﹐述而不作﹐故謙而不再作序。朱子定本﹐是文王《彖辭》﹐周公《爻辭》﹝二者﹐皆所謂《系辭》也。上畫「」﹐下系以「乾﹐元亨利貞。」乾者﹐謂此六陽畫﹐名曰乾也。元亨利貞者﹐占也。初九潛龍勿用者﹐周公系爻下之辭也。初者﹐此爻最初也。九者﹐陽爻名九也。潛龍者﹐象也。勿用者﹐占也。父統子業﹐故文王﹑周公所系之詞﹐合而序之。而別以上經﹑下經者﹐乾﹑坤﹑坎﹑離﹐皆純卦對待之象﹐水火者﹐天地之大用也﹔咸﹑恆﹑旣濟﹑未濟﹐皆合卦流行之象﹐水火者﹐人身之大用也﹐故分兩篇。旣云初九﹐不云終九﹐而云上九者﹐此云上﹐則初在下矣﹐欲人知爻自下而上也。﹞分兩篇居首﹐孔子自作者﹐退處於後﹐不敢攙雜先聖之文﹐聖人之謙也。﹝然實不敢攙雜。爻詞多有韻﹐以《小象》攙之﹐則失其韻﹐此猶是小事。如「自天祐之﹐吉﹐無不利。」此承「厥孚﹐交如﹐威如﹐吉。」而終言之﹐乃合兩爻爲一交。《小象》無一無韻者﹐其文義亦有銜接者﹐何可攙雜﹖﹞曰《彖上》《彖下》《象上》《象下》《系辭上》《系辭下》《文言》《說卦》《序卦》《雜卦》﹑謂之《十翼》。﹝《漢書藝文志》﹕「《易經》十二篇。」顏師古曰「上下經及《十翼》﹐故十二篇﹐而《史記》則謂之《易大傳》」。案﹕《大傳》《十翼》兩名﹐與上下經同﹐皆後人所指名。孔子時﹐謂之《易》﹐不謂之《易經》﹔謂之《彖》《象》﹐不謂之《彖傳》《象傳》。呂東萊於《十翼》﹐皆加一「傳」字﹐非古也。彖者﹐釋伏羲之卦畫及文王所系之詞也﹐亦多不釋卦畫者﹐故曰《彖上》《彖下》﹐謂此所釋者「彖」﹐非自名所作爲彖也。象者﹐釋卦之上下兩象及周公所系之爻辭也。通謂之象者﹐卦有象﹐六爻亦各有其象也。《系辭》上下﹐則通釋文王周公所系之辭﹐然釋其義﹐而不釋其詞﹐故無所附麗﹐而自分上下。古人所作本有名﹐而後人別爲之名者﹐如《潛夫論》曰「尹吉甫作『封頌』二篇﹐其詩曰﹕『於邑於謝﹐南國是式。』」此出《崧髙篇》﹐然云二篇﹐則兼《烝民》言之﹐是合此二篇﹐謂之『封頌』也。《說文》引楊雄賦﹕「響若氏隤」﹐此《解嘲》文也﹐而謂之賦。故《易經》但當云「彖上」云云﹐不可加「翼」字「傳」字﹞

《禦纂周易折中》﹐卽用朱子舊本也。明永樂時﹐蘇州府教授﹝忘此妄人之名矣﹞﹐刪程《傳》﹐專用《本義》。朱子曰「程《傳》備矣者。」始錄《傳》於後﹐而《序卦傳》之程《傳》﹐本分冠於各卦之首﹐他不知合錄於本篇﹐遂致《序卦》無一字注解。我𨿽疑之﹐亦不敢問也。惟十一歲從王惺齋師﹝名朝輅﹞﹐事事皆講﹐遂知用心﹐以有今日。夫此等可疑之事﹐皆屬皮毛﹐不關大體﹐尙無訓誨者﹐令我獨感惺齋師。願天下之爲師者﹐各爲其「心喪三年」計也。

我曾看兪氏選《百二名家》﹐是時胸中尙無涇渭﹐不能知其根柢所從出﹐派別所由分﹐看亦無益﹐是呆工夫也。王罕皆選《程墨所見集》則當看古人實功。今人不肯用﹐但看其文﹐知其路徑﹐得其皮毛﹐足以標異矣。其中一題數篇者﹐先看其題﹐無不解也﹐看三四遺﹐始解其制局命意之所在﹐恍然曰﹕我今乃解此矣。又看一篇﹐則又不知所云﹐看三四徧﹐而後恍然曰﹕此題又有此制度也。每看一徧皆然﹐𨿽不能學﹐然亦必無膚泛語矣。

藏法於理者﹐上也﹔以法運理者﹐次也。上不如次﹐有目共見。法莫巧於隆萬﹐但去其扭捏可厭一種﹐學其鉤心鬥角﹐花攢錦簇﹐騙得功名到手﹐何書不可讀﹖必欲以時文名家﹐則騃矣。時文已被前人做盡﹐是以顧耕石《會墨》﹝君子諭於義節﹞﹐並非題之正解﹐然今人一看知其於從前此題名作﹐都已見過﹐他又別發一義也。蓋古人所作﹐自道其得﹔今人所作﹐如隨風敗葉﹐不但身心性命國計民生全沒交涉﹐卽用爲談資﹐亦令人欲嘔也。

或精團气聚﹐或鮮花嫩柳﹐或流利蓬勃﹐無不售者﹔古淡艱深﹐皆自取其禍﹔喬坐衙者﹝天地人三股﹐五經五股﹐尢王體之類﹞﹐更無論矣。

