

天子重英豪﹐文章教爾曹﹔

萬般皆下品﹐惟有讀書髙。

少小須勤學﹐文章可立身﹔

滿朝朱紫貴﹐盡是讀書人。

學問勤中得﹐螢窗萬卷書﹔

三冬今足用﹐誰笑腹空虛。

自小多才學﹐平生志气髙

別人懷寶劍﹐我有筆如刀。

朝爲田舍郎﹐暮登天子堂﹔

將相本無種﹐男兒當自彊。

學乃身之寶﹐儒爲席上珍﹔

君看爲宰相﹐必用讀書人。

莫道儒冠誤﹐詩書不負人﹔

達而相天下﹐窮則善其身。

遺子滿贏金﹐何如教一經﹔

姓名書錦軸﹐朱紫佐朝廷。

古有千文義﹐須知學後通﹔

聖賢俱間出﹐以此發蒙童。

神童衫子短。袖大惹春風﹔

未去朝天子﹐先來謁相公。

年紀𨿽然小﹐文章日漸多﹔

待看十五六﹐一舉便登科。

大比因時舉﹐鄕書以類升﹔

名題仙桂籍﹐天府快先登。

喜中靑錢選﹐才髙壓俊英﹔

螢窗新脫迹﹐雁塔早題名。

年小初登第﹐皇都得意回﹔

禹門三級浪﹐平地一聲雷。

一舉登科目﹐雙親未老時﹔

錦衣歸故里﹐端的是男兒。

玉殿傳金榜﹐君恩賜狀頭﹔

英雄三百輩﹐附我步瀛洲。

慷慨丈夫志﹐生當忠孝門﹔

爲官須作相﹐及第必爭先。

宮殿召繞聳﹐街衢競物華﹔

風雲今際會﹐千古帝王家。

日月光天徳﹐山河壯帝居﹔

太平無以報﹐願上萬年書。

久旱逢甘雨﹐他鄕遇故知﹔

洞房花燭夜﹐金榜掛名時。

土脈陽和動﹐韶華滿眼新﹔

一支梅破臘﹐萬象漸回春。

柳色浸衣綠﹐桃花映酒紅﹔

長安遊冶子﹐日日醉春風。

淑景餘三月﹐鶯花已半稀﹔

浴沂誰氏子﹐三嘆詠而歸。

數點雨餘雨﹐一番寒食寒﹔

杜鵑花發處﹐血淚染成丹。

春到淸明好﹐晴天錦繡紋﹔

年年當此節﹐底事雨紛紛。

風閣黃昏夜﹐開軒內晚涼﹔

月華在戶白﹐何處遞荷香﹖

一雨初收霽﹐金民特送涼﹔

書窗應自爽﹐燈火夜偏長。

庭下陳瓜果﹐云端聞彩車﹔

爭如郝隆子﹐只曬腹中書。

九日龍山飲﹐黃花笑逐臣﹔

醉看風落帽﹐舞愛月畱人。

昨日登髙罷﹐今朝再舉觴﹔

菊荷何太苦﹐遭此兩重陽。

北帝方行令﹐天晴愛日和﹔

農工新築土﹐天慶納嘉禾。

檐外三竿日﹐新添一綫長﹔

登臺觀气象﹐云物喜呈祥。

冬天更籌盡﹐春附斗柄回﹔

寒暄一夜隔﹐客鬢兩年催。

解落三秋葉﹐能開二月花﹔

過江千尺浪﹐入竹萬桿斜。

人在艷陽中﹐桃花映面紅﹔

年年二三月﹐底事笑春風。

院落沈沈曉﹐花開白雪香﹔

一枝輕帶雨﹐淚濕貴妃妝。

枝綴霜葩白﹐無言笑曉鳳﹔

淸芳誰是侶﹐色間小桃紅。

傾國姿容別﹐多開富貴家﹔

臨軒一賞後﹐輕薄萬千花。

墻角一枝梅﹐淩寒獨自開﹔

遙知不是雪﹐惟有暗香來。

柯幹如金石﹐心堅耐歲寒﹔

平生誰結友﹐宜共竹松看。

居可無君子﹐交情耐歲寒﹔

春風頻動處﹐日日報平安。

春水滿泗澤﹐夏云多奇峯﹔

秋月揚明輝﹐冬嶺秀孤松。

詩酒琴棋客﹐風花雪月天﹔

有名閒富貴﹐無事散神仙。

道院迎仙客﹐書道隱相儒﹔

庭裁棲鳳竹﹐池養化龍魚。

春遊芳艸地﹐夏賞綠荷池﹔

秋飲黃花酒﹐冬吟白雪詩。

