歷代蒙求

﹝元﹞陳櫟撰

太極旣判﹐髙下定位。輕淸爲天﹐重濁爲地。中處者人﹐必主之君。三皇五帝﹐世質民淳。伏羲畫卦﹐更造書契。炎帝神農﹐教民耒耜。黃帝軒轅﹐神化宜民。始垂衣裳﹐皇風愈惇。皇降而帝﹐少昊有作。顓頊繼之﹐授於帝嚳。唐帝曰堯﹐捨子丹朱。詢事考言﹐讓於有虞。舜徳重華﹐樂曰韶舞。亦捨商均﹐讓於大禹。惟此五帝﹐實官天下。

家天下者﹐始於有夏。啟賢繼能﹐禹因傳啟。三王傳子﹐實始於此。桀虐而亡﹐共十七君。祚四百年﹐商湯代興。太甲太戊﹐盤庚武丁。凡六七君﹐聖賢挺生。紂爲無道﹐罪浮於桀。祚六百年﹐爲周所滅。

周自后稷﹐積徳累仁。文王宜王﹐猶服事殷。武王伐紂﹐天下歸周。卜世卜年﹐古今無儔。成康俱賢﹐泰和極治。平王東遷﹐春秋攸始。五霸相繼﹐尊周爲名。降爲戰國﹐七雄分爭。赧王入秦﹐周曆遂訖。享年最永﹐八百七十。

秦並六國﹐狼吞虎噬。謂兼三五﹐始稱皇帝。盡掃良法﹐焚書坑儒。二世而亡﹐咸陽爲墟。漢髙勃興﹐寬仁大度。誅秦蹙項﹐光啟炎祚。當時股肱﹐蕭何曹參。蕭與張韓﹐人傑爲三。文景恭儉﹐休養生息。武帝窮黷﹐孝宣總核。元成柔弱﹐哀平短祚。王莽篡竊﹐實開光武。同符髙帝﹐西漢遂東。三世賢主﹐顯宗肅宗。傳十二世﹐終於靈獻。漢祚四百﹐人心未厭。

曹操子丕﹐篡漢爲魏。帝室之冑﹐蜀主劉備。吳主孫權﹐開國江東。三分鼎峙﹐各爲長雄。孰能一之﹖晉司馬氏。歷懿師昭﹐炎爲武帝。開基肇亂﹐子愚婦逆。懷湣孤立﹐擒於劉石。元帝渡江﹐國曰東晉。十世而亡﹐宋武應運。

自晉中微﹐羣胡云擾﹐五涼四燕﹐三秦二趙﹐一夏一蜀﹐紛紛僣竊。正朔相承﹐獨推建業。僣竊俱亡﹐並於元魏。南北分王﹐垂三百祀。元魏遷洛﹐亦曰賢君。南歷五朝﹐宋齊梁陳。宋始劉裕﹐齊蕭道成。蕭衍梁繼﹐霸先陳興。元魏之衰﹐分而爲二。髙及宇文﹐各篡其位。髙於北齊﹐宇文並之。宇文之周﹐又滅於隋。

隋主楊堅﹐本無功徳。平陳後主﹐幸爾混一。再傳煬帝﹐以奢侈亡。天亦厭亂﹐業歸李唐。唐起義兵﹐始於髙祖。佐以太宗﹐實爲英主。十八學士﹐號爲登瀛。賢相房杜﹐共致太平。繼以玄憲﹐稱唐三宗。閨門多慚﹐雜以夷風。外亂藩鎭﹐內亂宦官。訖於唐亡﹐亦三百年。五代繼之﹐始於朱梁。唐李存勗﹐晉石敬瑭。漢劉知遠﹐周祖郭威。共五十年﹐君如弈棋。於時十國﹐各據偏方。二漢二蜀﹐吳楚南唐。荊閩吳越﹐紛然僣竊。孰能削平﹐必待聖哲。

趙氏太祖﹐繼以太宗。掃除僣國﹐宋業以隆。眞仁英神﹐俱稱賢君。相王安石﹐引進小人。新法旣變﹐又復紹述。哲繼以徽﹐誤於六賊。金師已逼﹐始禪於欽。禍如髙齊﹐父子蒙塵。髙宗南渡﹐孝亦賢主。保境全民﹐光寧理度。又誤於姦﹐畱執使車。大朝以此﹐問罪興師。然觀趙宋﹐亦三百祀。國勢如周﹐弱而已矣。仁厚崇儒﹐始終不渝。天生大賢﹐周程張朱。未始得用﹐如周孔孟。周美莫尋﹐宋宜不竟。不用於宋﹐表章於今。道明且行﹐康濟斯民。代金平宋﹐是爲有元。九十三載﹐一十四傳。洪惟聖朝﹐如日麗天。宏基致治﹐垂統萬年。

