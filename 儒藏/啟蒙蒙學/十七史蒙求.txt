《十七史蒙求》

﹝宋﹞王令撰

●卷一

宋璟第一﹐李廣無雙。燕許手筆﹐李杜文章。

通有一心﹐綰無他腸。鳥鵲識李﹐艸木知張。

韓信開基﹐耿弇發迹。味道模稜﹐琰之霹靂。

蕭宏錢愚﹐李憕地癖。君苗焚硯﹐鍾繇閣筆。

洪武諷帝﹐方慶悟君。好禮臥馬﹐申屠軔輪。

李密愛日﹐仁傑顧云。泰山北鬥﹐鳳鳥景星。

陳頵髙門﹐王濬廣路。顗能友愛﹐登無恚怒。

送窮愈文﹐逐貧雄賦。謝文二刻﹐柳詩三步。

安仁八徙﹐田秋九遷。威王寶臣﹐奚卹器賢。

楊文傾河﹐蘇思湧泉。呂望見日﹐樂廣睹天

五柳先生﹐七松處士。杞梓韋趙﹐蘭菊裴李。

叔敖丘薦﹐宣光雄舉。疾足節度﹐伶人刺史。

●卷二

石苞當相﹐衛靑封侯。誤點作蠅﹐落筆畫牛。

一諾季布﹐片言仲申。衍口雌黃﹐裒皮陽秋。

荀家八龍﹐賈氏三虎。戰勝朝廷﹐折衝樽俎。

漢臥發兵﹐郝餐擊虜。致瓜蘇瓊﹐掛黃興祖。

裴楷如玉﹐衛玠若珠。明牛漏蹄﹐庾馬的顱。

徐芻一束﹐任水一盂。淩統虎子﹐陸云鳳雛。

賈會一龍﹐韋氏三宿。宋均渡虎﹐法雄息獸。

舄必思越﹐儀不忘舊。百紙參軍﹐一錢太守。

梁感石英﹐阮致人參。仁裕剖腸﹐知章破心。

陳重還絝﹐不疑償金。周陽憎愛﹐延年淺深。

滄海遺珠﹐昆山片玉。李廣射石﹐方翼僕木。

王志遣囚﹐曹攄開獄。蕭何不治﹐孝恭粗足。

●卷三

江湖散人﹐煙波釣徒。孔不假蓋﹐阮遂焚車。

立本畫師﹐公綽侍書。季常白眉﹐子文黃須。

伯周六翮﹐龐參一鶚。臧祀爰居﹐霸奏鶡雀。

韓休峭鯁﹐蕭嵩寬博。庾衮父誡﹐陶侃親約。

子過不食﹐弟爭自撾。李藩塗詔﹐和鼎壞麻。

羆孫不朽﹐疇子可誇。張能報國﹐霍不爲家。

仲尼後桃﹐子約先黍。孫權優劣﹐太宗可否。

負布辱該﹐賜錢愧武。乳飲兄弟﹐經授母子。

嗣宗遠識﹐遙集知機。張輔著論﹐許劭品題。

博不重味﹐湛無兼衣。樂羊啜子﹐秦巴放麑。

李膺龍門﹐樊曄虎穴。禰衡一覽﹐李華再閱。

敬宗從裴﹐成帝聽薛。季英定交﹐林宗獎拔。

●卷四

太宗吞蝗﹐沙穆禱螟。元冑蔽戶﹐樊噲入宮。

龐公遺安﹐楊震遺淸。韋純舉弟﹐景圭薦兄。

文烈溫柔﹐劉寬長者。劉求鳳毛﹐虞對鰕鮓。

愷諫簡牛﹐田贖棄馬。惠連才悟﹐山簡溫雅。

薛家三鳳﹐許氏二龍。鄭綮作相﹐陸玩爲公。

黃昌獲婦﹐龐母得翁。奮禽隗茂﹐靈拔季雍。

杜敵數百﹐魏賢十萬。張敷緘扇﹐範喬執硯。

讜持牛角﹐虔拔虎箭。爽禦李膺﹐淑師黃憲。

槐生秉政﹐烏集遷官。虞觀越石﹐吳飲貪泉。

洪不執玉﹐衍不言錢。孔明龍臥﹐王猛螭蟠。

言富稱朱﹐治生祖白。均絕山公﹐豹禁河伯。

文舉葛巾﹐靈運木屐。表邵門閭﹐賜張縑帛。

●卷五

郭伋時雨﹐季晟雷霆。自楚諫母﹐求笞代兄。

宋獄蓬滿﹐劉囹艸生。子文逃富﹐韓康避名。

周交醇醪﹐顧政旨酒。義府人貓﹐羊祉天狗。

寧交莫逆﹐魏朋耐久。兔軍犬城﹐竇竄牛口。

鬼帝射鹿﹐鄧芝中猿。炫舉五事﹐劉應百端。

段不納詔﹐郅固拒關。玄齡畱杜﹐蕭何追韓。

晉景膏盲﹐秦孝靈府。盧門不箔﹐崔室無廡。

勝妾笑躄﹐齊母觀僂。盧諉師徳﹐忠寄偉父。

宋就交歡﹐羊祜通和。儉恐名盛﹐機患才多。

書壁酬酒﹐寫經市鵝。公權筆諫﹐桓伊箏歌。

昭云夾日﹐景星退舍。湯心重輕﹐犁手上下。

鏗授行觴﹐榮啗執炙。毛玠儉率﹐楊綰風化。

●卷六

成侯舉士﹐翟黃進賢。崔氏繡衣﹐子臧鷸冠。

何遠還水﹐仲山投錢。詡不求易﹐宗豈辭難。

七階義琛﹐五品南仲。李戡辧爭﹐陽城決訟。

墨子九拒﹐葛亮七縱。郭系安危﹐裴任輕重。

陳平多智﹐周勃少文。單車化盜﹐造壘申恩。

鵩止誼坐﹐鵀巢臶門。布帳分士﹐囊糧賜軍。

文昌遊霽﹐巨君致雨。廣告漆弓﹐郴解赤弩。

紹戮臧陳﹐桓獄李杜。薛童城郭﹐宇兒部伍。

白起當死﹐鄧禹必興。甘羅報趙﹐唐雎見秦。

馬援身請﹐李靖堪行。宇愷造殿﹐何稠制城。

宋武納衣﹐隋文昔服。吉不道恩﹐韓非報辱。

嬰數愛馬﹐朔言重鹿。溫恢振宗﹐氾騰施族。

●卷七

太宗怒範﹐漢文責唐。玉詐怪石﹐雉欺鳳凰。

臏減見弱﹐詡增示彊。趙謝界上﹐霸勞道傍。

靈運二寶﹐伯施五絕。孔覬醒判﹐崔咸夜決。

梓占錯失﹐朱相蹉跌。牛溲馬渤﹐竹頭木屑。

齊桓長霸﹐衛靈爲賢。腹稿王勃﹐宿構仲宣。

恭令歸牛﹐韓勸移田。鞅予徙木﹐起賜移轅。

咎犯薦仇﹐解狐舉怨。李善養續﹐汲固抱憲。

勉投犀珍﹐顗焚錦絹。白公捨屈﹐崔杼釋晏。

巨源八斗﹐祖言二升。敖復郢市﹐晏省齊刑。

樊惡禽肉﹐衛放鄭聲。考叔施鄭﹐茅蕉說秦。

王氏三珠﹐陸生雙璧。張居蓬蒿﹐周巷荊棘。

陳余杖箠﹐食其馮軾。典冠取衣﹐掌朝進筆。

●卷八

廖居郭北﹐王隱墻東。陳兵虞詡﹐轉車臧宮。

荀識牛鐸﹐遠諧黃鐘。王思逐蠅﹐持正斂蜂。

漢武禮黯﹐魏明憚阜。晁錯智囊﹐杜預武庫。

夏侯經術﹐楊侃才具。叱狗去妻﹐罵婢出婦。

權會誦易﹐顧歡置經。元達知味﹐公曾識薪。

幹木在魏﹐仲連卻秦。陳遵放意﹐張竦苦身。

文種七術﹐計然十策。毛遂囊錐﹐行衝藥石。

城申慷慨﹐羣非拱默。叔敖陽報﹐士謙陰徳。

勝舉洪範﹐雋證春秋。子胥抉眼﹐王豹系頭。

舉問三楊﹐侯事五樓。髙獲詐馬﹐張捕盜牛。

兄弟七業﹐父子二傳。薛宣分縑﹐範邵斷絹。

柳政不類﹐崔治知變。虎板駭馬﹐蒿人得箭。

●卷九

瑾明雙闕﹐樗讖兩宮。蘇章按事﹐源懷奉公。

杜林行義﹐趙孟懷忠﹐王播彊濟﹐班宏益恭。

張湯後薪﹐李程長翮。駃騠食蘇﹐夜光投白。

伯奇廷爭﹐子阿就格。王任子孫﹐葛延賓客。

三朝顏駟﹐五悲照鄰。左思都賦﹐王充論衡。

瑒辭碑頌﹐俊求史名。覽飲母子﹐瓊諭弟兄。

士安書淫﹐杜預傳癖。王吉完棗﹐桓礹系橘。

虞筆廣談﹐樂旨潘筆。琰優義琛﹐王劣安石。

楊修黃絹﹐張鷟靑錢。張釣不餌﹐陶琴無弦。

何晏婦服﹐妹喜男冠。贈刀贈帶﹐佩韋佩弦。

顏遺四能﹐宋傳三絕。神物護劉﹐江山助說。

徐庶方寸﹐趙苞忠節。賈山涉獵﹐谷永疏達。

●卷十

燕師郭隗﹐齊禮鄙人。侯未封李﹐公不至程。

亮制牛馬﹐鈞作車輪。張翰適志﹐元凱好名。

王丹不拜﹐子髙髙揖。綽鄙山濤﹐曾擯阮籍。

謝艾梟鳴﹐虞潭鷹集。魏女掩鼻﹐馮氏僞泣。

新羅傳記﹐雞林售詩。謝安蒲扇﹐王導布衣。

歆向自異﹐建勝相非。戎職弒懿﹐張範殺飛。

太史載崔﹐董狐書盾。王烈遺布﹐道虔送簡。

王惇懼訪﹐黃皓畏允。和嶠千文﹐王惠萬頃。

穆氏四味﹐竇君五星。重名周顗﹐天才潘京。

段擊朱泚﹐顧奮延齡。甄彬廉愼﹐髙允淸平。

史魚屍諫﹐禽息頭擊。淵明解印﹐延之脫幘。

勉設虛位﹐遜劚騙石。文恕翻美﹐秀赦復食。

●卷十一

潘璋嗜酒﹐魯望品茶。士稚囊土﹐道濟量沙。

楚王吞蛭﹐叔敖埋蛇。堙江張儉﹐障河武嘉。

外明奇術﹐付琰縣譜。顧悌畫棺﹐宣伯木主。

乘船徽之﹐褰裳宣子。推臨必旱﹐嵩到卽雨。

張華博物﹐劉杳綜書。孚持帽酒﹐恪續題驢。

馬隆自任﹐龔遂無拘。濫死髙鼻﹐誤殺無須。

遐叔古文﹐皎然舊制。烏蠃谷量﹐橋桃鐘計。

武分肥廣﹐包取荒廢。云抱劉禪﹐嬰收孝惠。

仲由拯溺﹐子貢贖人。趙孝替弟﹐季江代兄。

野王相代﹐侯亶先經。不易千駟﹐何假百城。

彪之練儀﹐張說修史。竹筒置書﹐木鵝論事。

授周禦蓋﹐送綯蓮炬。木刻郅都﹐金鑄郝玼。

●卷十二

闞澤儒學﹐桓榮帝師。荀奪鳳池﹐岑憂中書。

執刀孫婢﹐讀書鄭奴。誡子如龍﹐願兒師徐。

奕琛二方﹐諸葛三國。陸遜調度﹐荀攸算策。

昭悲失屨﹐犯哭棄席。翟公交情﹐孟嘗好客。

優孟諷諫﹐那律直言。荀息諫晉﹐子瑜諭權。

周顒葵蓼﹐師正松泉。王言除劉﹐張請誅安。

劉疇吹笳﹐越石淸嘯。兄弟禍難﹐父子忠孝。

朱伺接鋋﹐敬徳奔槊。寇賈相解﹐周程不校。

紫芝眉宇﹐季眞風流。削稿戴冑﹐焚章馬周。

悉陵搏獸﹐許褚曳牛。鄭渾平賊﹐張敞責酋。

渠牟偏任﹐王伾褻寵。社稷蔣琬﹐別駕龐統。

素屏賜玠﹐白扇餉孔。毀君爲功﹐結襪取重。

●卷十三

唐明友悌﹐漢文不容。成回嘗敬﹐機汜甚恭。

云聞拜相﹐舒知爲公。劭責廚人﹐臻呼儀同。

辛勉引藥﹐李業飲毒。王述擲卵﹐謝密投局。

爾敞易衣﹐林卿變服。昇嘆白須﹐備悲髀肉。

趙襄賞赫﹐晉文次狐。代作帝師﹐襲爲名儒。

世南寫傳﹐蔣乂誦圖。曠見奧境﹐徐知眞師。

承宮推采﹐子幹與稻。朱伺能忍﹐元璹折誚。

效泰折巾﹐慕信側帽。庾衮過恭﹐劉琎立操。

周興大甕﹐元禮鐵筆。戎嶠悴貌﹐良伯毀容。

楊收辧角﹐承胃知宮。神竭於頌﹐精盡於弓。

劉詞枕戈﹐陶侃運甓。阮咸莫辧﹐錞於罕識。

何知銅斗﹐澄明服匿。仿攵還廚梅﹐玼納廨桔。

●卷十四

項羽破釜﹐孟明焚舟。蒼樂爲善﹐邈暢淸修。

鄭泉酒船﹐陳暄糟丘。季珪破雞﹐仲文放牛。

佯譽申生﹐詐愛魏女。澄蘇石斌﹐扁起虢子。

元瑜具革﹐賓王論事。喜蒙能食﹐恐素不死。

騫辟唐彬﹐統愛盛暹。勇慚行本﹐秀憚元巖。

伴食懷愼﹐隨駕子潛。蓋冰寒水﹐李靑成藍。

珪母具酒﹐宗親廣被。愔記障面﹐奉識半視。

推萬落牀﹐曳遐墮地。胡服暠恩﹐夷稱慈惠。

鄭發墨守﹐秦攻長城。貫之辭縑﹐思復封綾。

赤眉異破﹐黃巾嵩平。俛勸偃革﹐植不知兵。

晉卿步縣﹐師範拜令。布囊王孫﹐儉葬休並。

士思諭俗﹐公義療病。隱甫不屈﹐挺之負正。

●卷十五

訏歊梁稷﹐陸王鏡霜。張哂米耗﹐柳笑杯亡。

李臯發廩﹐鄭默開倉。祖言被襆﹐君遊布囊。

崔碣發姦﹐眞卿辧獄。範貴舟人﹐莊重申叔。

奴愛蕭才﹐都化陽徳。火浣魏疑﹐蝦須修服。

策辧魏鼎﹐鄭悟漢銘。賜絹市書﹐給麻爲緡。

守素向譜﹐劉芳石經。顏固巴郡﹐峻宋葭萌。

韋澳行法﹐元紘書判。安世隱過﹐丙吉揚善。

五鹿折角﹐日用北面。徐政不辱﹐陳判無怨。

榮毗奉法﹐張陵報恩。宋徳可仰﹐眞名難聞。

羣憂慚長﹐昶不及孫。玉在石間﹐鶴在雞羣。

曹仁突圍﹐張遼衝壘。是儀無過﹐牛弘盡禮。

疏獻王浟﹐水餞趙軌。潛遺靑土﹐攸飲吳水。

操之算盡﹐子季徳延。馮擊莎車﹐傅報樓蘭。

劉寬葦杖﹐伯謙皮鞭。拓萇不笑﹐範粲何言。

王彤補幰﹐公孫布被。朱不責奴﹐陸但遣吏。

王鳳擅權﹐子威忠義。■﹝契﹐石代大﹞榱椽材﹐儉棟梁气。

●卷十六

孟光操作﹐少君挽提。吉歸男物﹐崇還泰兒。

李邕了辧﹐士正無遺。興不卹諱﹐雄不問時。

傅縡操心﹐髙獲受性。鬷蔑言善﹐子羽名振。

鮑魚非禮﹐邪蒿不正﹐解械妊身﹐宿獄懷孕。

埋牛茂遠﹐瘞鹿裴寬。子林降彭﹐黃巾避袁。

情好備亮﹐不負瑾權。蘇瓊止盜﹐王渙誅姦。

楊修俊才﹐張尙辯捷。借曹厭眾﹐斬奴明法。

徐寫甘蕉﹐虔書柿葉。李心劍戟﹐平腹鱗甲。

文饒下駕﹐卓茂挽車。管蘇犯我﹐申侯順吾。

文徳菜菹﹐季偉艸蔬。獻之大字﹐應用細書。

偓不艸麻﹐諒固執節。瑀識臥吹﹐瑜知音闕。

趙達精算﹐孔奕明察。韓賀爭功﹐渾濬陳伐。

惠擊羊皮﹐琰鞭團絲。墮淚祜廟﹐下拜駿碑。

迪不解義﹐善不能辭。劉娶吳女﹐豹內薄姬。

疑參殺人﹐信市有虎。請言農事﹐不對榷酤。

