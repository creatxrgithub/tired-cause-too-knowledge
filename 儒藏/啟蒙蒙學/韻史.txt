韻史

﹝淸﹞許遁翁撰

●韻史上卷

上古

民之初生﹐混然元气。夢夢蚩蚩﹐人物無異。穴居野處﹐木食艸衣。爰始盤古﹐開天辟地。相繼禦世﹐三皇五帝。飲食男女﹐教之禮義。宮室衣裳﹐萬民以利。伏羲太昊﹐生而神靈。觀圖畫卦﹐以類物情。造爲書契﹐用代結繩。漁佃网罟﹐利用並興。女媧神聖﹐補天煉石。神農嘗艸﹐方書療疾。至於黃帝﹐是號軒轅。蚩尢作亂﹐戰於阪泉。始受河圖﹐以立星官。迎日推策﹐造歷紀年。元妃嫘祖﹐始教民蠶。舟楫車馬﹐器用備焉。首陽采銅﹐鑄鼎荊山。鼎成而仙﹐騎龍上天。少昊旣衰﹐九黎亂徳。家爲巫史﹐以神相惑。黃帝之孫﹐惟帝顓頊。能治民神﹐無相侵瀆。乃有帝嚳﹐氏系髙辛。執中而徧﹐撫教萬民。妃曰慶都﹐生堯丹陵。

帝堯陶唐氏

帝堯受命﹐首出百王。姓曰伊耆﹐國號陶唐。如神如日﹐義立仁昭。茅茨不翦﹐朴桷不雕。乃遊康衢﹐鼓腹而謠。立我烝民﹐莫匪而極。鑿井耕田﹐安知帝力。歷象星辰﹐咸熙庶績。蓂莢生庭﹐麒麟遊澤。富壽多男﹐三祝聖徳。生子丹朱﹐好爲嚚訟。不畀以位﹐乃咨於眾。四嶽舉舜﹐是惟側陋。有鰥在下﹐無忝禪受。

帝舜有虞氏

虞舜之系﹐黃顓之裔。父頑母嚚﹐傲象爲弟。克諧於孝﹐蒸蒸以乂。堯曰試哉﹐妻以二女。納於大麓﹐弗迷雷雨。乃巽以位﹐是爲姚虞。稱曰重華﹐景星耀區。巉巖藏金﹐五湖捐珠。苗鯀共歡﹐四凶是誅。干羽兩階﹐文徳誕敷。司空伯禹﹐稷契臯陶。時亮天工﹐乃奏九韶。總章訪道﹐師務成昭。無爲而治﹐恭已紹堯。旦旦光華﹐爛漫卿云。南風解慍﹐五弦之琴。百有十歲﹐陟方乃死。商均不肖﹐弗傳於子。

夏

禹功治水﹐實開九州。江淮河漢﹐咸有安流。滔天害息﹐父功旣修。遠哉明徳﹐其魚勿憂。受姓姒氏﹐祖帝顓頊。歷數在躬﹐終享天祿。執中受禪﹐亹亹穆穆。執玉萬國﹐防風氏戮。鑄鼎象物﹐貢金九牧。下車泣罪﹐懸鞀振鐸。憂勞天下﹐一沐三握。生啟呱呱﹐辛壬癸甲。人曰傳子﹐賢能繼禹。匪徳之衰﹐天之所予。歷祚四百﹐繼世率履。少康中興﹐一成一旅。光復夏物﹐奄有六宇。孔甲淫亂﹐作歌破斧。及乎履癸﹐乃寵妹喜。殺關龍逢﹐忠賢解體。瓊宮瑤臺﹐糟堤十里。是名曰桀﹐殘虐汰侈。成湯弗忍﹐放於南巢。姒籙告訖﹐天命不慆。

商

惟彼成湯﹐開國於商。天命玄鳥﹐有娀方將。受姓子氏﹐始自玄王。烈烈相土﹐長髮其祥。天乙齊聖﹐正域四方。玄聖伊尹﹐左右戮力。布昭聖武﹐夏命斯革。非利天下﹐恐滋口實。救民水火﹐天下大悅。纘禹舊服﹐配天之業。太甲嗣位﹐狎於不順。縱欲敗度﹐背師保訓。乃營桐宮﹐放之三年。處仁遷義﹐繼世稱賢。祖乙武丁﹐太戊盤庚。六七有作﹐賢聖之君。箕裘六百﹐終於殷受。拒諫飾非﹐名之曰紂。寵嬖妲己﹐遂亡其國。酒池肉林﹐裸而相逐。鹿臺之財﹐鉅橋之粟。銅柱塗膏﹐刑用炮烙。婦言是用﹐惟家之索。信任姦回﹐日崇其惡。比干剖心﹐箕子佯狂。淫戲不悛﹐以啟文王。吁嗟獨夫﹐自底滅亡。

周

文王西伯﹐其先後稷。母曰姜嫄﹐履巨人迹。居然生子﹐鳥覆以翼。教民稼穡﹐肇祀有邰。姬姓受祚﹐淵源自來。傳十六王﹐公劉亶父。攺國曰周﹐始大西土。

爰及季歷﹐則篤其慶。文王嗣之﹐始受天命。伐密伐崇﹐寢昌寢盛。羑里拘囚﹐天王明聖。以服事殷﹐臣心自靖。曁周王發﹐桓桓執競。大會孟津﹐觀商之政。白魚赤鳥﹐得天者勝。陳師牧野﹐遏亂反正。黃鉞揮戈﹐天下大定。懸頭太白﹐天順人應。封墓釋囚﹐玄黃是迎。定鼎於周﹐營於洛邑。卜世三十﹐卜年七百。公旦尙父﹐畢敬召奭。大封功臣﹐千八百國。偃武修文﹐坐朝六服。武王旣喪﹐成王踐祚。周公攝政﹐流言是作。旣辟管蔡﹐乃誅武庚。風雷告變﹐爰啟金縢。惟天動威﹐元聖精誠。重譯來朝﹐中國聖人。制禮作樂﹐辟雍鎬京。成康之際﹐天下安寧。比於唐虞﹐四海蒸蒸。昭王楚澤﹐不反南徵。穆王侈志﹐八駿周行。瑤池萬里﹐遠望山陵。白狼在囿﹐荒服弗庭。夷王下堂﹐王室始輕。厲王暴虐﹐遠流於彘﹐共和爲政﹐中興是恃。宣王修徳。方叔召虎。北伐獫狁﹐南徵淮楚。以佐天子﹐惟尹吉甫。海內向風﹐復思文武。盛業不卒﹐詩刺《祈父》。幽弒臼立﹐王室遂騷。龍漦爲孽﹐褒女興妖。平王東遷﹐諸侯莫朝。西周旣棄﹐彊秦以驕。桓莊而後﹐王熄霸興。桓文爲盛﹐天子空名。齊晉秦楚﹐疊主戰爭﹐《春秋》謹書﹐徵伐會盟。至於戰國﹐七雄構兵。蘇秦張儀﹐朝縱暮衡。請質割地﹐卒並於秦。

當時列國﹐各有名賢。郤縠興晉﹐管仲霸桓。燕昭樂毅﹐卽墨田單。良將頗牧﹐髙士魯連。有四公子﹐陵嘗春原。無救破滅﹐祚竟弗延。赧王入秦﹐天物遂遷。惟有仲尼﹐木鐸萬古﹐道統相傳﹐堯舜文武﹔顏曾子思﹐私淑孟子﹐於今不墜﹐斯人而已。

秦

秦之苗裔﹐亦本顓頊。伯翳佐禹﹐實蕃嬴族。自夏迄殷﹐世爲諸侯。蜚廉惡來﹐爲戮於周。乃有非子﹐爲周息馬。孝王封之﹐汧渭之野。周轍旣東﹐盡有岐丰。襄文穆獻﹐始霸西戎。捐棄禮義﹐獨上首功。開斥阡陌﹐務本力農。衛鞅變法﹐立威徙木。人勇公戰﹐務廣積粟。以其富彊﹐加兵六國。膺擊韓魏﹐吞噬楚蜀。質子割地﹐拘囚困辱。侯王將相﹐稽首函谷。及乎昭襄﹐盡滅諸侯。齊楚燕趙﹐尺土不畱。呂政移國﹐嬴秦亦休。二十六年﹐是爲秦始。志得意滿﹐靡有底止。五帝三皇﹐功無與比。郡縣天下﹐無分其子。燔燒詩書﹐偶語棄市。蒙恬伐胡﹐長城萬里。海上神仙﹐妄希不死。乃作阿房﹐屬之咸陽。穿治驪山﹐尢極披猖。南登之罘﹐東上泰山。立石頌徳﹐以作嘉觀。欺天网人﹐垂千萬年。華陰遺璧﹐祖龍不延。胡亥襲位﹐扶蘇賜死﹐夷戮大臣﹐及諸公子。李斯阿意﹐少緩死爾﹐卒具五刑﹐亦大愚矣。專用趙髙﹐二世益驕﹐千乘萬騎﹐山嶽動搖。一夫瞋目﹐瓦解冰消。楚趙陳王﹐梁籍廣勝﹐發憤戍卒﹐豪傑響應。沛人劉季﹐亦起繇中。斬蛇奮迹﹐五采雲龍。扶義起兵﹐立爲沛公。天下土崩﹐旦日叩關。丞相指鹿﹐猶嗜秦權。剚刃二世﹐勢不得全。願爲黔首﹐安可得焉。車裂趙髙﹐子嬰亦賢。乃以次嗣﹐冠其玉冠。素車白馬﹐系組而前。頓首奉璽﹐伏軹道邊。昔六降王﹐故事當然。周過其歷﹐秦不及期﹐殘虐刻戾﹐爲後人嗤。

漢

沛公灞上﹐獨先入關。約法三章﹐易暴以寬。吏民按堵﹐天下歸焉。沛公王秦﹐懷王之約。項羽不義﹐放兵肆掠﹐屠燒咸陽﹐三月不絕。衣繡東歸﹐專王梁楚。義帝空名﹐實廢其主。分割三秦﹐以處降虜。沛公失職﹐獨王漢中﹐乃燒棧道﹐示羽無東。畱侯畫策﹐蕭何共功﹐借箸帷幄﹐足食關中。淮陰國士﹐跨下英雄。引兵出蜀﹐邯欣授首。北舉燕趙﹐井陘不守。楚漢滎陽﹐相持日久。據敖倉粟﹐塞成臯口。擊殺龍且﹐西楚始懼。分割鴻溝﹐解而東去。會兵垓下﹐楚騅不逝。嗚咽楚歌﹐空悲蓋世。自有天授﹐無怒天亡。巍巍天位﹐汜水之陽。大漢威靈﹐撫有萬方。定都天府﹐婁敬張良。髙鳥已盡﹐良弓欲藏。械蕭誅布﹐烹信醢彭。從赤松子﹐智哉子房。懲秦孤立﹐同姓俱王。去秦苛法﹐務爲簡易﹐質文之運﹐漢承秦敝。未央壯麗﹐長安形勝。不階尺土﹐崛起受命。威加海內﹐功無與並。臨崩屬後﹐平勃安劉。卒誅諸呂﹐深識遠猷。

惠帝不永﹐天命在代。文帝踐祚﹐謙讓者再。以徳行化﹐蒸蒸施惠。禮樂未遑﹐澤流滂霈。景帝恭儉﹐一遵成業。世傳文景﹐成康遺烈。吳楚構亂﹐旋卽破滅。粟陳貫朽﹐人足家給。孝武因之﹐雄才大略。外攘四夷﹐始攺正朔。明堂服色﹐紛然制作。直諫汲黯﹐詼諧方朔﹐治獄湯周﹐將軍衛霍。朔方河南﹐東甌兩越﹐以次削平﹐勞師遠涉﹐轉漕巨萬﹐大農告竭。郊雍封禪﹐方士蓬萊。建章柏梁﹐太液漸臺。經費不充﹐乃用弘羊。利析秋毫﹐民無蓋藏。姦盜始滋﹐酷吏斯張。深文峻法﹐趙禹張湯。天下騷然﹐幾續秦皇。輪臺一詔﹐自悔悖狂。擁立少子﹐以屬霍光﹐昭帝無嗣﹐昌邑披猖。歸命曾孫﹐宣帝賢明﹐綜核名實﹐號爲勵精。宣室決事﹐石渠論經。畫功麒麟﹐霍光不名。單於款塞﹐比於中興。倚任恭顯﹐推恩許史﹐王氏之禍﹐亦基於此。元帝優柔﹐讒佞盈朝。成帝宣淫﹐外家日驕﹐昭陽飛燕﹐國孽家妖。哀平短祚﹐再世不競﹐鳳音商根﹐更恃國柄。

卒成新都。莽遂竊命。內主元後﹐外飾邪行。欺天罔人﹐造作符應。鴆平弒嬰﹐天怒人怨。殘賊虐民﹐恣睢悖亂﹐滔天流毒﹐人心思漢。

四七之際﹐雲集龍鬥﹐赤伏符命﹐乃歸劉秀。舂陵佳气﹐南陽帝冑﹐恢廓大度。髙祖同符。昆陽一戰﹐百萬爲俘。漢官威儀﹐三輔歡呼﹐滹沱冰合﹐豈非天乎。王郎赤眉﹐首事驅除。公孫隗囂﹐遊魂一隅。馮異鄧禹﹐安集關西。盆子乞降﹐積甲山齊。巴蜀隴西﹐旋就誅夷。除莽苛政﹐惠此蒸黎。天下旣定﹐釋旅閉關。呼韓稽顙﹐日逐請藩﹐不侈邊功﹐志存乂安。投戈講藝﹐息馬論道。旌帛蒲輪﹐徵車賁耀。赤劉之九﹐會命岱宗。大起明堂﹐修舉辟雍。文治誕修﹐吏治方隆﹐頗尙嚴急﹐督察三公。深懲信越﹐保全功臣。盛徳之玷﹐廢郭立陰。明帝纘武﹐斷獄得情。禮備法物﹐登臺望云。尊師桓榮﹐問難執經。百蠻貢職﹐單於來庭。偏任察慧﹐隱發爲明﹐尙書提曳﹐吏苦深文。章帝長者﹐乃濟以寬。輕薄箠楚﹐蕩滌煩冤﹐平徭簡賦﹐愛養元元。白虎論經﹐斟酌同異。明愼選舉﹐尊崇良吏。中牟魯恭﹐南陽朱季。時惟竇憲﹐憑恃宮掖。奪沁水園﹐寵極生逼。怙恩養亂﹐非由一日。與漢終始﹐宦官外戚。孝和衝幼﹐受制母后。一旦發憤﹐密謀誅竇。驅除外戚﹐復任中常﹐前門驅虎﹐後戶進狼。殤帝不永﹐鄧後專命。援立孝安﹐久不復政。安帝不聰﹐內寵滋盛。宮掖煽禍﹐樊丰王聖。閻後奪儲﹐邪謀亂正。順帝履危﹐宜矯前規。初任名賢﹐宜若有爲。亂政亟行﹐便孽日滋。阿母崇封﹐中官養兒。梁冀窮凶﹐委以股肱。後家世及﹐寵據椒宮。衝夭質弒﹐天緒三終。桓帝寢衰﹐皇綱去紐。嬖禦竊鈇﹐天憲在口。五侯嗣虐﹐忠賢束手。一冀戮死﹐百冀乃熾﹐磔翦善類﹐無復國是。陳蕃李膺﹐髙自標置。甘陵南北﹐互爲貶議﹐黨禍始興﹐以及於靈。曹節王甫﹐城社爲憑。蕃武謀疏﹐功敗身傾。大治鉤黨﹐俊及諸英。連引收考﹐迹滿獄庭。人之云亡﹐邦國殄瘁。彼昏不知﹐聚斂若醉。西邸賣官﹐後宮列肆。營萬金堂﹐爲大盜積。董卓袁紹﹐收斬宦孽。獻帝贅旒﹐國統垂絕。卓更劫遷﹐四海鼎沸。以屬曹操﹐漢不再祀。

後漢﹝附魏﹑吳﹞

三分鼎足﹐乃屬三雄。操據兗冀﹐孫有江東。玄徳播越﹐晚始建功。勇如呂布﹐彊如二袁。憑恃其力﹐終喪其元。荀彧勸操﹐謀迎天子。董昭畫策﹐遷都於許。挾制朝廷﹐號令遠邇。孫策渡江﹐吳會削平。弟權代之﹐舉賢任能。張昭周瑜﹐委以股肱。據有建業﹐憑借父兄。操旣破表﹐疾趨江陵。孫權劉備﹐並力合兵。拔刀斫案﹐气決志雄。曹瞞失魄﹐周瑜火攻。赤壁覆敗﹐遁走華容。備令荊州﹐蜀道始通。劉璋暗弱﹐因襲巴東。成都旣定﹐兼並漢中。關張熊虎﹐諸葛臥龍。知人善任﹐文武效忠。烈烈壽亭﹐獨鎭襄荊。威震華夏﹐進圍樊城。天不佑漢﹐大功不成。吳人不義﹐親仇敗盟。操乃漢賊﹐逼帝弒後。竊窺神器﹐屠戮忠舊。子丕篡漢﹐姦謀始售。昭烈稱帝﹐漢統爲正。創業未半﹐中道殞命。丞相受遺﹐鞠躬輔政。興復漢室﹐報主自靖。七擒孟獲﹐六出祁山。木牛流馬﹐輸粟渭南﹐气吞曹魏﹐懿怯弗前。畏蜀如虎﹐巾幗自甘。天奪丞相﹐曾不少延。出師二表﹐遺恨千年。吳蜀輔車﹐唇亡齒寒。陰平鑿石﹐荊楚揚帆。二國告訖﹐魏社亦遷。三馬食槽﹐天道好還。姦雄到此﹐亦自可憐。三國一統﹐屬司馬炎。

晉

亂臣賊子﹐何代無之。前人作事﹐後人之師。黃初篡國﹐廢一山陽。及司馬氏﹐逆節世彰。三見篡辱﹐曹芳髦璜。效尢必甚﹐無施不償。廢興若此﹐祚安得長。

晉武稱尊﹐年號太康。懲魏奢刻﹐儉恕自將。平吳之後﹐肆志淫荒。羊車恣寵﹐爲樂未央。疏斥懿親﹐姦回在旁。惠帝昏愚﹐不辧菽麥。忠賢扼腕﹐此座可惜。權歸賈後﹐廢母殺遹。羣小亂政﹐趙粲賈謐。衍廣淸談﹐嵇阮誕逸。階厲二荀﹐豪奢王石。蕩夷名教﹐轉相祖述。錢神刺時﹐無救貪墨。趙楚諸王﹐更相殘賊。以啟戎胡﹐乘間抵隙。劉淵一呼﹐氐羌四集。聰曜風馳﹐兩都覆沒。淵遂稱漢﹐雄據離石。秦國苻健﹐襄趙石勒。鮮卑慕容﹐巴氐李特。禿發烏孤﹐赫連勃勃。提封諸夏﹐十喪其七。洛陽宮門﹐銅駝荊棘。懷湣蒙塵﹐喪亂無日。二帝靑衣﹐傷哉晉室。

一綫不絕﹐乃有安東。五馬渡江﹐一馬爲龍。是爲元帝﹐歷數適逢。江左夷吾﹐推王茂弘﹐招來名士﹐賀循顧榮﹐劉琨祖逖﹐陶侃諸公。崇獎王室﹐戮力建功﹐未遑北伐﹐保有江東。艸創未畢﹐內難遄興。王惇首禍﹐犯順抗旌。明帝畏逼﹐躬禦甲兵。元惡自斃﹐朝廷始淸。成帝幼沖﹐庾亮輔政。違眾失望﹐朝復不靜。蘇峻被徵﹐率眾拒命。兵入臺城﹐君臣束手。卞壺桓彜﹐死節自守。陶侃溫嶠﹐力殲逆醜。義旗雲集﹐峻約授首。宮闕灰燼﹐咸謀徒避。王導遠謀﹐獨違遷議。務本節用﹐何憂雕獘。基業不墜﹐賴斯宏濟。康穆哀世﹐代有彊臣。桓溫竊柄﹐更甚於惇。西定蜀漢﹐旋謀伐秦。震主之勢﹐不可復臣。枋頭之敗﹐頓挫威名。入廢海西﹐援立簡文。簡文拱默﹐時痛朝危。孝武纂業﹐晉祚益衰。天誘其衷﹐姦臣自摧。謝安桓沖﹐憂國匡時。君臣輯睦﹐朝野少支。秦氐苻堅﹐江左竊窺。安石靜鎭﹐賭墅圍棋。謝玄一戰﹐秦兵立披。百萬之眾﹐盡於淮淝。風聲鶴唳﹐皆爲晉師。百年弱運﹐僅免衰危。夫何孝武﹐酒色遽迷。千觴長夜﹐一醉崇朝。道子沈酗﹐國寶貪饕。權門如市﹐讒佞盈朝。長星告變﹐舉酒相嘲。房闈弒逆﹐一言戲招。安帝不慧﹐賊臣鴟張。彊藩構亂﹐甲興晉陽。桓玄舉兵﹐遂入建康。盜據天位﹐忽陷禦牀。劉裕梟雄﹐合謀誅玄。威名旣立﹐北略中原。夷夏響應﹐破秦滅燕。還謀九錫﹐晉宜避賢。祚盡昌明﹐天數當然。晉亡宋禪﹐故事存焉。可使操懿﹐專美於前。

南北朝

晉室崩離﹐胡馬爲羣。河洛鮏羴﹐南北始分。南朝五代﹐宋齊梁陳。宋自劉裕﹐代晉稱尊。傳世七帝﹐五弒於臣。短祚促命﹐何樂爲君。升明之末﹐禪蕭道成。道成篡位﹐攺國曰齊。不二十年﹐子孫已微。東昏淫虐﹐嬖寵潘妃。大臣疑懼﹐兵起襄陽。人厭齊徳﹐祚歸於梁。梁武蕭衍﹐生有奇祥。照日無影﹐蹈空能行。遭時昏亂﹐襲取家邦﹐恭儉慈愛﹐天下小康。一念邀福﹐投體空王。浮圖寶剎﹐耀日輝煌。捨身同泰﹐冀佛慈航。苦役淮堰﹐勞師壽陽。百萬血肉﹐胡不心傷。佛說因果﹐如何頓忘。面犧菜羹﹐何補毫芒。臺城餓死﹐果報亦彰。簡文孝元﹐命之不長。霸先陳氏﹐力誅侯景。憑其勇略﹐遂移梁鼎。得國旣易﹐祚亦不永。後主浮華﹐狎客是騁﹐結綺臨春﹐流連光景。玉樹後庭﹐長夜酩酊。隋師渡江﹐自投於井。江東王气﹐千秋淒冷。

北朝荒略﹐建國不常。倡自趙漢﹐繼起秦涼。革晉之季﹐魏氏始彊﹐主拓跋珪﹐大啟北荒。威兼燕夏﹐後並姑臧。用夏變夷﹐文物典章。禁絕胡服﹐襲漢衣裳。道武太武﹐世有賢王。宣武而後﹐魏運方衰。淫後幼主﹐爲厲之階。髙歡宇文﹐兵隙始開。兩擅廢置﹐魏分爲二。是爲周齊﹐皆由篡弒。齊最殘忍﹐卒並於周。周主天元﹐驕侈溢尢。委政隋堅﹐莽卓之流。珙球天物﹐安坐而收。旣篡周位﹐乃取江南。若弼擒虎﹐虎視耽耽。陳主叔寶﹐尙迷望仙。新聲曉度﹐淒然管弦。萬師壓境﹐國滅身殲。南北混一﹐開皇九年。

隋

隋文踐位﹐本無功徳。詐謀襲取﹐借寵後戚。旣定天下﹐躬修儉徳。輕徭減賦﹐農桑普植。開皇仁壽﹐朝野充溢。惜哉刑政﹐專尙猜刻。文法自矜﹐人心戰栗。崇信楊素﹐姦回蟊賊。廢太子勇﹐助廣奪嫡。楊廣凶殘﹐僞爲矯飾。父死謂何﹐烝淫亟亟。結同心帶﹐此夕何夕。煬甫襲位﹐大營宮室。西苑載興﹐顯仁未畢。汾陽江都﹐云興霞蔚。長城千里﹐龍舟萬蠲。出塞耀兵﹐酒泉張掖。再討髙麗﹐徵人白骨。遼東浪死﹐歌聲淒惻。海內囂然﹐疾首蹙頞。黎陽玄感﹐漳南建徳。巴陵蕭銑﹐滎陽李密。檄討商辛﹐同聲響集。唐公李淵﹐電掣雷擊。進克長安﹐西取馮翊。吁嗟獨夫﹐顧影汲汲。迷樓好景﹐廣陵汩汩。假手除凶﹐宇文化及。天眷神堯﹐翦此惡徳。隋堤楊柳﹐於今寂寂。

●韻史下卷

唐

有唐受命﹐發迹晉陽。神堯髙祖﹐始啟封疆。化家爲國﹐成於秦王﹐聰明豁達﹐類漢髙皇。長驅義旅﹐進取咸陽﹐約法十二﹐比於三章。除隋虐政﹐威加四方。井蛙鄭夏﹐麼麼秦梁﹐摧枯拉朽﹐咸就誅亡。秦王功髙﹐始開天策﹐十八學士﹐瀛洲佳客。太子建成﹐齊王元吉。嫌隙旣成﹐謀除其慝。伏兵玄武﹐關弓相射。手刃同气﹐乃見今日。傳位秦王﹐事窮勢迫。

太宗踐位﹐攺元貞觀。去奢省役﹐舉廉用賢。王珪納忠﹐魏徵直言﹐相稱房杜﹐謀斷資焉。力行仁義﹐中外乂安﹐九功七徳﹐兩階舞幹。單於稽顙﹐靺鞨請藩﹐破擒突厥﹐斥地陰山。守成不易﹐創業艱難﹐十漸十思﹐毖後懲前。滿盈之懼﹐早見當年。才人武氏﹐陰長禍源。阻諫玩兵﹐親徵髙麗。巢刺王妃﹐辰嬴之嬖。

貽謀若此﹐作法於涼。髙宗嗣服﹐武氏始昌。父子聚麀﹐無復綱常。宮中二聖﹐政出帷房。遂良無忌﹐貶死遐荒。

女主代祚﹐讖成祕記。中宗之世﹐遂窺神器。遷帝房州﹐攺唐曰周。殺唐子孫﹐靡有遺畱。掩捕羅織﹐告密不休。周興俊臣﹐酷吏之尢。幾危唐嗣﹐誰抱杞憂。有唐舊臣﹐乃心王室。仁傑元忠﹐回天之力。易之昌宗﹐更以色進。承嗣三思﹐陰圖嗣允。物極則反﹐鐘鳴漏盡。

柬之舉兵。殪彼狡童。手挈大物﹐復歸中宗。宜鑑前車﹐永思令終。如何天位﹐再屬昏庸。三思韋後﹐宣淫後宮。構殺五王﹐邪黨復崇。請謁受賕﹐墨敕斜封。寵極生變﹐弒帝神龍。

隆基決策﹐起兵靖難。擁立相王﹐勘定禍亂。太平肆孽﹐潛滋離間。睿宗禪位﹐亦稱明斷。

玄宗初政﹐勵精圖治。姚崇宋璟﹐相繼在位。九齡風度﹐休休不愧。開元治平﹐貞觀可跂。徳非純粹﹐時侈其志。自教法曲﹐梨園子弟。用兵契丹﹐輕開邊獘。友愛五王﹐長枕大被。夫何三子﹐同日誅刈。思勗典兵﹐監門力士。衣緋千人。宦官用事。江南﹐南越珠翠。昔年焚棄﹐今勞漢使。封禪泰山﹐遠近煩費。天空而後﹐驕盈淫戲。宇文王珙﹐聚斂無藝。林甫作相﹐柔佞陰鷙。口蜜腹刀﹐以空善類。再任國忠﹐專權肆恣。太眞入宮﹐君王心醉。姊妹承恩﹐四海顦顇。孽胡祿山﹐驕寵無二。三日洗兒﹐丑聲不避。專制三鎭﹐坐擁彊兵。一夜胡笳﹐二都震驚。潼關不守﹐倉卒幸蜀。王孫公主﹐道旁蹢躅。行次馬崽﹐軍士怨讟。國忠伏誅﹐冰山立■﹝戚﹞。長恨佳人﹐可憐傾國。血污遊魂﹐馬前白骨。霓裳舊舞﹐雨鈴新曲。不堪回首﹐傷心掩哭。

父老遮畱﹐共擁太子。靈武卽位﹐人心足恃。宣力中興﹐大將郭李﹐杲卿張許﹐精忠守死。戮力殲賊﹐旋軫舊京。管弦凝碧﹐再譜音聲。安不忘危﹐前事宜懲。艱難血戰﹐未返長徵。瘡痍在目﹐復滋亂萌。良娣輔國﹐牀旁構兵。劫遷上皇﹐冤死建寧。朝恩元振﹐宦禍方興。深惜肅宗﹐受制宮庭。養成藩鎭﹐綱紀夷陵。

以及代宗﹐大廈方顚﹐吐蕃入寇﹐再入長安。勤王莫至﹐宦寺專權。獨賴汾陽﹐砥柱中天。單騎見虜﹐京師以全。河北未復﹐姑自養姦。

徳宗猜忌﹐任相盧杞﹐陰賊刻戾﹐號藍面鬼。用兵河朔﹐橫斂不止﹐間架陌錢﹐怨聲盈耳。瓊林大盈﹐乃遺朱泚。奉天奔竄﹐亦可悟矣。懷光率眾﹐倍道入援﹐力戰解圍﹐咫尺天顏﹐終阻姦臣﹐扼腕不前﹐怏怏失志﹐再危奉天。陸贄讜論﹐密勿名言﹐李晟效忠﹐克復長安。掃淸宮掖﹐廟貌宛然。梁州乍返﹐依然宦官。神策典軍﹐文場希遷。忌晟功名﹐受欺吐蕃。勿害功臣﹐鄴侯拳拳。瓜辭再詠﹐國本乃安。用度羨余﹐稅外方圓。始終黷貨﹐延齡諸姦。

順宗繼立﹐疾居深宮﹐王伾叔文﹐交結昭容﹐內外作姦﹐可事帷中。韋臯表請﹐致位憲宗。

剛明英斷﹐志在立功﹐委心將相﹐謀臣盡忠。黃裳李絳﹐揆席生風。用師淮蔡﹐乃任裴度。將相得人﹐何優跋扈。攫坎先登﹐雪夜李愬。元濟受擒﹐河朔震怖。中興之美﹐遮幾可溯﹐器小易盈﹐遽毀厥成。弓矢未橐﹐土木煩興。麟徳龍首﹐承輝並營。神仙佛骨﹐甘心聽熒。肘腋不戒﹐輕喪其生。

穆宗昏惑﹐無分直枉。門戶紛如﹐牛李植黨。

敬宗狂縱﹐不進忠讜﹐甘酒嗜色﹐貂寺日長。棲楚碎首﹐空悲頭搶。更衣滅燭﹐禍有自釀。

以及文宗﹐深思撥亂。宦官滋盛﹐由來者漸。李訓鄭注﹐逞其忿悄﹐爲謀不臧﹐甘露召變。南牙北司﹐終成冰炭。臨崩扼腕﹐自比赧獻。

武宗英敏﹐委任徳裕﹐三鎭奉詔﹐遂平昭義。享國不永﹐功不令緒。

乃遺宣宗﹐聰明彊記﹐主度不宏﹐遺大察細。彊藩悍寺﹐竟委其轡。

懿僖不君﹐禍亂相仍。民愁盜起﹐大命將傾。黃巢仙芝﹐大盜橫行。擊球狀元﹐曾莫之懲。令孜阿父﹐專秉國成。長安旣破﹐無復宮庭。沙陀克用﹐奉詔討賊﹐破走黃巢﹐以定天室。全忠鴟張﹐國禍斯迫。

昭哀之末﹐唐不再昌。崔胤快志﹐盡翦中璫﹐外召全忠﹐身亦旋亡。昭宣不造﹐祚移於梁。

五代

當是之時﹐各裂封疆。錢鏐吳越﹐茂貞鳳翔。王建帝蜀﹐知誥南唐。與梁爲敵﹐沙陀最彊。梁主盜位﹐未遑立國。晉陽兵起﹐疆場日蹙。友珪行弒﹐刃刺其腹。末帝永貞﹐膏梁齷齪。不二十年﹐國亡家族。

後唐克用﹐有子存勗。夾寨一戰﹐全忠奪魄。殄滅朱梁﹐遂移天物。稱尊享國﹐號曰莊宗。气驕志狹﹐自矜其功。重斂急徵﹐優伶是崇。自傅粉墨﹐戲侮於宮。殞命優人﹐有初鮮終。明宗厭兵﹐歲屢丰年。願天生聖﹐焚香祝天。八年小康﹐五季稱賢。惜哉閔帝﹐幼孱弗堪。彊臣篡迫﹐祚竟弗延。

敬瑭石氏﹐亦本沙陀。借兵契丹﹐謀誅從珂。稱臣稱父﹐許割幽薊﹐燕十六州﹐終淪胡地。契丹冊命﹐立爲晉帝。竭力奉虜﹐卑辭厚幣。屈膝穹廬﹐都非上計。戎狄豺狼﹐傾身求庇。無厭之供﹐終於自斃。契丹一怒﹐君臣俘系。

石晉旣傾﹐劉漢以興﹐劉氏知遠﹐宿將握兵。完守河東﹐以遏虜鋒﹐胡馬入汴﹐一望煙空。盜起民怨﹐虜計亦窮。徳光道死﹐漢遂入洛﹐未忍忘晉﹐尙用晉朔。信宿云殂﹐隱帝幼弱﹐惡諸大臣﹐偏任誅殺。弘肇戮死﹐更及郭雀。身死亂兵﹐禍自己作。父子相繼﹐四年而滅。

後周太祖﹐畱守郭威。將士擁立﹐天子自爲。旣代漢位﹐乃授養兒。世宗柴氏﹐異姓承基。有志削平﹐慨然用師。吳蜀幽並﹐聲教未齊。簡卒搜伍﹐寢食在玆。南唐北漢﹐旋就芟夷。北伐契丹﹐躬著戎衣。瀛易雄霸﹐鹹受降旗。雄武之姿﹐自足鞭笞。遽促其年﹐天意難知。殿前匡胤﹐威名飆馳。物望攸歸﹐天將啟斯。孤兒寡婦﹐遘會逢時。日光摩蕩﹐象數告期。黃袍加身﹐不得復辭。袖中禪詔﹐陶穀爲之。無二韓通﹐令人嗟咨。

宋

宋祖受命﹐五季之後﹐主少國疑﹐握兵在手。守信諸將﹐擁戴已久。陳橋之變﹐北面稽首。李筠哭像﹐諸臣愧否。天下已定﹐逆取順守。視學古文﹐力致泰寧。文治精華﹐奎聚五星。收罷藩鎭﹐杯酒釋兵。全斌裘帽﹐軫念西徵。愼無殺戮﹐命將曹彬。江南捷至﹐戰勝不矜。橫罹鋒刃﹐惻然涕零。河決引咎﹐減損掖庭。永寧翠襦﹐深戒傷生。葦簾布緣﹐浣衣勿更。江南荊蜀﹐以次削平。吳越歸命﹐感以至誠。西京父老﹐欣睹太平。與民休息﹐治定功成。慈闈顧命﹐金匱藏盟﹐國有長君﹐社稷至計﹐臨終付托﹐以屬光義。

太宗踐位﹐宜思恩義。踵頂秋毫﹐太祖之賜。皇子徳昭﹐太祖元子。猜心一起﹐乃迫之死。以及徳芳﹐畢命長已。開寶皇后﹐喪不成禮。秦王光美﹐貶逐竄徒。驅除逼迫﹐不盡不止。首發殺機﹐逆臣趙普。豈容再誤﹐一言投主。上負昭憲﹐下負太祖。端拱之政﹐似多可譽。勤政愛民﹐親賢讀書。大本不立﹐焉知其餘。得志於漢﹐遂舉伐遼。兵連禍結﹐邊境驛騷。岐溝再敗﹐中原動搖。江淮饑饉﹐兩川震恐。繼遷西跳﹐候時而動。釀衰基禍﹐徒逞其勇。繼恩將兵﹐中官之俑。齊賢蒙正﹐寇準張詠﹐賴諸賢臣﹐足爲國重。大漸之夕﹐太子幾危﹐繼恩昌齡﹐將爲髙斯。宰相呂端﹐持正不移﹐鎖閣捲簾﹐凜凜風裁。

眞宗卽位﹐時方厭兵﹐議和契丹﹐帝爲蒼生。李沆賢相﹐深憂保治。水旱日奏﹐令毋肆志。契丹入寇﹐澶州大震﹐寇準權略﹐勸駕親幸。大將髙瓊﹐麾兵前進。契丹始懼﹐通和修問。南兄北弟﹐會盟約信。中國生靈﹐今無重困。朝廷無事。主欲漸萌。神仙禱祠﹐雜然並興。祥符天書﹐矯誣不經。勞民土木﹐不戒盈成。欽若丁謂﹐五鬼縱橫。

帝旣升遐﹐爰立仁宗。太后垂簾﹐內侍允恭。表裏作姦﹐奏傳禁中。獨賴王曾﹐正色鞠躬。太后崩逝﹐帝始親政。罷修宮寺﹐裁抑僥幸。朝廷淸夷﹐慶曆康定。韓琦仲淹﹐富弼余靖。宋室人才﹐於斯爲盛。郭后廢黜﹐諸賢力諍。宰相夷簡﹐內侍文應。成此過舉﹐附會逢迎。元昊跋扈﹐韓範綢繆。鄜延環慶﹐躪入爲憂。營田斥堠﹐持久深籌。築城靑澗﹐以鞏延州。契丹乘釁﹐乞關南地。未暇用兵﹐許增歲幣。不辱君命﹐富弼爲使。以死拒之﹐獻納二字。無傷國體﹐仍堅和議﹐戮力疆場﹐國難旣濟。小人側目﹐眾口狺狺。飛書伊霍﹐動搖大臣。一网打盡﹐目爲黨人。賴主寬大﹐不售囂嚚。末年召還﹐大慰輿情。富弼入相﹐推以至誠。存心制治﹐可謂至仁。四十二年﹐敬天卹民。

前星不耀﹐英宗是嗣。憂疑構疾﹐禍由宦寺。兩宮讒構﹐幾致紛紜。魏公調護﹐婉轉開陳。母慈子孝﹐天下欣欣。濮王典禮﹐議上尊稱。歐韓諸公﹐聚訟盈庭。引經據古﹐皆不及情。養育宮中﹐英皇幼齡。恩斯勤斯﹐以及於成。非同倉卒﹐定策外迎。网顧大義﹐尊隆所親。

仁考在天﹐孰慰其靈。帝旣早終﹐以屬神宗。銳於圖治﹐好事喜功。理財用兵﹐急遽經營。政府虛席﹐首用安石。褊心執拗﹐濟其學術。天不必畏﹐人言何卹。謀峻法令﹐則稱商鞅﹔搜刮財利﹐則祖弘羊。祖宗法度﹐悉議更張。惠卿章惇﹐附會猖狂。公亮韓絳﹐爲護法王。制置三司﹐以總利權﹐安石領之﹐新法紛然。靑苗倍息﹐民苦償官﹐均輸保甲﹐免役輸錢。死喪逃移﹐無計呼天。茹木食艸﹐賣妻鬻男。鄭俠繪圖﹐所不忍觀。忠君愛國﹐無容一言。經略河湟﹐王韶開邊。東招髙麗﹐西取吐蕃。遼人謂我﹐將復幽燕。先發制人﹐疆事生端。如何安石﹐一籌莫宣。割地河東﹐痛恨權姦。宋始不競﹐國脈傷殘。熙丰之代﹐尙多名賢﹕濂溪二程﹐樂尋孔顏﹐康節邵子﹐爲圖先天﹔微言未絕﹐理學淵源。席珍鴟梟﹐烹醢鳳鸞。小人連類﹐如蔓斯延。再世爲孽﹐大命以顚。

哲皇衝幼﹐世澤方削。太皇太后﹐首罷新法。相司馬光﹐中外歡洽。斥逐朋邪﹐章惇蔡確。一時在廷﹐效其謇諤。謂宜同心﹐濟比蠱剝﹐胡爲分朋﹐朔黨蜀洛。黨同伐異﹐授人以郤﹐熙丰羣小﹐乘釁而發。變爲調停﹐大防純仁﹐親政之後﹐首擢章惇﹐同惡相濟﹐曾布蔡京﹐羣謀致毒﹐元祐諸臣。貶逐竄徙﹐目爲黨人。借名紹述﹐以快仇心。恣行悖逆﹐媒孽宣仁。同文館獄﹐羅織紛紜。不堪再壞﹐況復徽欽。

建中靖國﹐初寬黨籍。曾布爲政﹐力主紹述。槪目姦黨﹐鐫名碑碣﹐禁錮之禍﹐慘於夷狄。配享孔子﹐荊公安石﹐沐猴衣冠﹐人類鬼蜮。京卞鴟張﹐覆入家國。童貫開邊﹐朱勔花石。教主道君﹐上淸寶冊﹐師成王黼﹐濁亂蠱惑。欲襲遼人﹐遂通女眞。自謂燕云﹐唾手可得。兩國班師﹐曾未旦夕﹐胡兒敗盟﹐已取朔易。分道入寇﹐金斡離不。師潰黎陽﹐國勢日迫。納侮自焚﹐悔之何及。

傳位欽宗﹐君臣彷徨。大敵壓境﹐呼吸存亡。力主守禦﹐藉有李綱。師首平仲﹐援師尙彊。邦彥主和﹐已遣康王﹐稱侄割地﹐少乞後亡。金師乍退﹐偸安若忘。散遣援兵﹐無事堤防。李公亦去﹐誰爲保疆。太原眞定﹐悉棄虜鄕。進逼京城﹐拱手納降。二帝北狩﹐千古心傷。南朝死義﹐惟李侍郎。

一發千鈞﹐康王未北。力戰破虜﹐畱守宗澤。邦昌作帝﹐殆哉岌岌。共推康王﹐卽位應天﹐是爲髙宗﹐攺元建炎。追惟誤國﹐靖康諸姦。吳敏南仲﹐實召北轅。中興艸創﹐可混愚賢。李綱入相﹐汪黃在前。屢阻國計﹐委任不專。宗李廟算﹐鹹出忠肝。屢請還京﹐經略中原。長策不用﹐車駕日南。河北人心﹐望眼欲穿。虜取大名﹐遂躪徐揚。乘輿宵遁﹐小艇渡江。汪黃定策﹐奉帝如杭。諸將力戰﹐僅立南邦。苗劉作亂﹐劫帝倉皇。世忠張浚﹐會師勤王﹐帝幸反正﹐兀術跳梁。杜充劉豫﹐相繼敗降。世忠引兵﹐扼之於江。恢復未就﹐秦檜還南。專主和議﹐忘仇戴天。還金河北﹐還豫中原。權臣誤國﹐持論已堅。趙鼎罷相﹐張浚外遷。悉撤守備﹐收諸將權。金人潰盟﹐復取河南。劉錡順昌﹐一戰殲焉。吳玠吳璘﹐控五丈原。精忠嶽飛﹐轉戰朱仙。直抵黃龍﹐踢倒賀蘭。迎取二聖﹐復我云燕。金牌十二﹐班師告旋。十年之力﹐一旦都捐。陰謀羅織﹐張俊作姦。慘掠張憲﹐橫被誣冤。盡忠報國﹐賫恨九泉。大仇大恥﹐上下恬然。二帝母后﹐嗚呼可憐。檜居相位﹐一十九年。竟保首領﹐我欲問天。時仗和議﹐久弛邊防。金主發難﹐看花洛陽。吳山立馬﹐俯瞰錢唐。吳璘劉錡﹐宿將未亡。誅夷不盡﹐尙支一方。允文權宜﹐趣戰采江。金亮自斃﹐幸保危疆。遜位太子﹐自稱上皇。

孝宗嗣統﹐藝祖之冑。上皇至公﹐舉之側陋。以慰在天﹐庶幾無疚。隆光之始﹐銳志恢復。議棄三路﹐史浩誤國。符離一戰﹐王師小衄。不敢言兵﹐君臣縮朒。遠棄魏公﹐專用思退﹐脇帝請和﹐祖述賊檜。值金世宗﹐罷兵休息。南北相安﹐粗保家室。當時諸臣﹐可資密勿。果亮允文﹐器量康伯﹐考亭朱熹﹐南軒張栻。胡爲偏任﹐王抃曾覿。知人其難﹐賢才可惜。

傳位光宗﹐乃惑李后。宦寺因之﹐三宮讒構。寢門朝夕﹐闐寂永晝。婦言是用﹐不念壽皇。存不視疾﹐亡不執喪。汝愚宗巨﹐請命太皇。社稷權宜﹐禪位嘉王。

寧宗初立﹐倚重汝愚﹐經筵得人﹐朱熹大儒。侂柄政﹐首事驅除﹐務空善類﹐學禁程朱。僞學二字﹐一网無餘。六經語孟﹐皆屬妖書。人心如此﹐國命可知。程松何澹﹐一輩籧篨。犬吠侍郎﹐由竇尙書。閱史到此﹐幾無人乎。魑魅魍魎﹐麅鴞孽狐。妄啟兵端﹐禍遺君父。金師大舉﹐有同料虎﹐江淮動搖﹐無復安土。乃斬侂冑﹐函首送虜。懲前善後﹐相宜愼簡。不鑑前車﹐再任彌遠。蒙古方大﹐已越濟兗。滅夏及金﹐窺窬不免。宋運式微﹐君庸臣暗。彌畱矯詔﹐廢竑立昀。

理宗襲位﹐彌遠之勛﹐乃畜鷹犬﹐排擊正人。與元通使﹐約共滅金。靑城之俘﹐足慰徽欽。議割河南﹐與宋爲界﹐元人悔盟﹐乃畫陳蔡。方張之寇。無犯其蠆﹐範葵短謀﹐挑釁貽害。元師南下﹐倉皇覆敗。淮漢襄樊﹐戰守狼狽。始咎開邊﹐噬臍可悔。孟珙名將﹐忠君體國。竭力疆場﹐保全荊蜀。元忽必烈﹐濟江圍鄂。請帝遷都﹐舉朝錯愕。姦臣似道﹐宣撫江陵。稱臣納幣﹐密遣宋京。必烈還師﹐邀截殿兵。隱匿和議﹐更以捷聞。帝嘉似道﹐再造功勛。誰知姦佞﹐禍國誤君。國事日非﹐羣小噂沓。橫取斂怨﹐行推排法。買充公田﹐民愁國削。

度宗嗣立﹐復崇賈相。襄樊告急﹐宮中排當。葛嶺樓臺﹐半閒豪放。可憐二城﹐援絕力屈。東南要害﹐拱手授敵。

恭帝不辰﹐丁此艱厄﹐伯顏南伐﹐長驅直入。守臣大帥﹐望風竄逸。鮏羴滿地﹐枕屍狼藉。天遣虎臣﹐手誅賈賊。尙恨已晚﹐國亡旦夕。江淮破竹﹐臨安日迫﹐師次臯亭﹐羣臣銜璧。孤兒寡婦﹐傷哉此日﹐三宮北去﹐斷魂寂寂。庭芝姜才﹐立信李芾﹐全節誓死﹐忠臣殉國﹐尙多節義﹐史難盡述。文公天祥﹐孤臣灑泣。秀夫世傑﹐共存帝室﹐奉戴二王﹐九死靡易。天不祚趙﹐崖山舟溺。魂濤滄海﹐丹心照日。

