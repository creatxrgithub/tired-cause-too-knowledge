卷一天文門

九重天﹝本《明史天文志》及《皇朝通誌》﹞

宗動天居第九重﹐次爲垣﹑宿是經星。土星﹑木﹑火﹑太陽位﹐金﹑水﹑太陰﹝月﹞在下層。

九天

中央鈞天東蒼﹝一作旻﹞天﹐東北旻﹝一作變﹞天北曰元。西北幽天西方昊﹝一作成﹞﹐西南朱天南方炎﹝一作赤﹞。東南一方陽天位﹐《漢書》顏《注》至今傳。﹝《太元經》九天﹐作中天﹑羨天﹑從天﹑更天﹑晬天﹑廓天﹑減天﹑沈天﹑成天。﹞

七政

七政堪詳紀﹐中天日﹑月明。木﹑火﹑金﹑水﹑土﹐焜耀五名星。

九道

天之中央黃道一﹐東二靑道南二赤。西白道二北黑二﹐九道名詳《天文志》。

日月食

經緯同度乃有食﹕日食恆在合朔時﹐月在地與日之間﹐月蔽人目不見日﹔月食每當望日看﹐望時地在日月間﹐月爲地隔日光掩﹐食之分秒淺深懸。

五星

五星首木爲歲星﹝春﹐東方﹞﹐南方熒惑火星明﹝夏﹞。太白金星﹝秋﹐西方﹞辰星水﹝冬﹐北方﹞﹐中央土星塡星名﹝季夏﹞。

三垣

上垣太微稱﹐紫微垣在中。下垣爲天市﹐三垣可洞明。

四宮

東宮爲蒼龍﹐朱雀是南宮。西宮乃白虎﹐北宮元武稱。

二十八宿﹝成歌﹞

角﹑亢﹑氐﹑房﹑心﹑尾﹑箕﹐斗﹑牛﹑女﹑虛﹑危﹑室﹑壁﹐奎﹑婁﹑胃﹑昴﹑畢﹑觜﹑參﹐井﹑鬼﹑柳﹑星﹑張﹑翼﹑軫。

步天歌﹝成歌。本《文獻通考》﹐參用《髙厚蒙求》﹞

紫微垣

中元北極紫微宮﹐北極五星在其中﹕大帝之座第二珠﹐第三宮中庶子居。第一前星曰太子﹐四爲後宮五天樞。左右四星名四輔﹐天一﹑太一當門路。左樞﹑右樞夾南門﹐兩面營衛一十五。上宰﹑少尉兩相對﹐少宰﹑上輔次少輔。上衛﹑少衛次上丞﹐後門東邊大贊府。門西喚作一少丞﹐以次卻向門前數。陰徳門裏兩黃聚﹐尙書以次其位五。女史柱史各一戶﹐禦女四星五天柱。大理兩星陰徳邊﹐句陳尾指北極顚﹐句陳六星六甲前。天皇獨在句陳裏﹐五帝內座後門是。華蓋並杠十六星﹐杠作柄象蓋傘形。蓋上連連九个星﹐名曰傳捨如連丁。垣外左右各六珠﹐右是內階左天廚。階前八星名八谷﹐廚下五个天棓宿。天牀六星左樞在﹐內廚兩星右樞對。文昌斗上半月形﹐稀疏分明六个星。文昌之下曰三師﹐太尊只向三公明。天牢六星太尊邊﹐太陽守在四勢前。一个宰相太陽側﹐更有三公相西偏﹐卽是元戈一星圓。天理四星斗裏暗﹐輔星近著開陽澹。北斗之宿七星明﹐第一主帝名樞精。第二第三璇﹑璣是﹐第四名權第五衡。開陽﹑搖光六﹑七名﹐搖光左三天槍橫。

太微垣

上元天庭太微宮﹐昭昭列象布蒼穹。端門只是門之中﹐左右執法門西東。門左皂衣一竭者﹐以次卽是烏三公。三黑九卿公背旁﹐五黑諸侯卿後行。四个門西主軒屏﹐五帝內座於中正。幸臣太子並從官﹐烏列帝後從東定。郎將虎賁居左右﹐常陳郎位居其後。常陳七星不相誤﹐郎位陳東一十五。兩面宮垣十星布﹐左右執法是其數。宮外明堂布政宮﹐三个靈臺候雲雨。少微四星西南隅﹐長垣雙雙微西居。北門西外接三臺﹐與垣相對無兵災。

天市垣

下垣一宮名天市﹐兩扇垣墻二十二。當門六角黑市樓﹐門左兩星是車肆。兩个宗正四宗人﹐宗星一雙亦依次。帛度兩星屠肆前﹐候星還在帝座邊。帝座一星常光明﹐四个微茫宦者星。以次兩星名列肆﹐斗斛帝前依其次﹐斗是五星斛是四。垣北九个貫索星﹐索口橫者七公成。天紀恰似七公形﹐數著分明多兩星。紀北三星名女牀﹐此座還依織女旁。三元之象無相侵﹐二十八宿隨其陰。﹝補十一國歌﹞河中﹑河間晉﹑鄭﹑周﹐秦連蜀﹑巴細搜求。十一星屬十一國﹐梁﹑楚﹑韓邦在盡頭。魏﹑趙﹑九河與中山﹐齊﹑吳越﹑徐﹑東海間。燕連南海盡屬宋請君熟記有何難。

東方七宿

〖角〗兩星南北正直著﹐中有平道上天田﹐總是黑星兩相連。別有一烏名進賢﹐平道右畔獨淵然。最上三星周鼎形﹐角下天門左平星﹐雙雙橫於庫樓上﹐庫樓十星屈曲明。樓中柱有十五星﹐三三相著如鼎形。其中四星別名衡﹐南門樓外兩星橫。

〖亢〗四星恰似彎弓狀﹐大角一星直上明。折威七个亢下橫﹐大角左﹑右攝提星﹑三三相似如鼎形。折威下左頓頑星﹐兩个斜安黃色精。頑西二星號陽門﹐色若頓頑直下存。

〖氐〗四星似斗側量米﹐天乳氐上黑一星﹐世人不識稱無名。一个招搖梗河上﹐梗河橫列三星狀。帝席三黑河之西﹐亢池六星近攝提。氐下眾星騎官出﹐騎官之眾二十七﹐三三相連十欠一。陣車氐下騎官次﹐騎官下三車騎位。天輻兩星在陣旁﹐將軍陣裏振威霜。

〖房〗四星直下主明堂﹐鍵閉一黃斜向上﹐鉤鈐兩个近其傍。罰有三星植鍵上﹐兩咸﹝東咸﹑西咸﹞夾罰似房狀。房下一星號爲日﹐從官兩个日下出。

〖心〗三星中央色最深﹐下有積卒共十二﹐三三相聚星下是。

〖尾〗九星如鉤蒼龍尾﹐下頭五點號龜星。尾上天江四橫是﹐尾東一个名傅說。傅說東畔一魚子﹐尾西一室是神宮﹐所以列在后妃中。

〖箕〗四星形狀如簸箕﹐天舌箕口下木杵﹐箕前一黑是糠皮。

北方七宿

〖斗〗六星其狀似北斗﹐魁上建星三相對﹐天弁建上三三九。斗下圓安十四星﹐𨿽然名鱉貫索形。天雞建背雙黑星﹐天籥柄前八黃精﹐狗國四方雞下生。天淵十星鱉東邊﹐更有兩狗斗魁前。農家丈人狗下眠﹐天淵十黃狗色元。

〖牛〗六星近在河岸頭﹐頭上𨿽然有兩角﹐腹下從來欠一腳。牛下九黑是天田﹐田下三三九坎連。牛上直建三河鼓﹐鼓上三星號織女。左旗右旗各九星﹐河鼓兩畔左邊明。更有四黃名天桴﹐河鼓直下如連珠﹐羅堰三烏牛東居。漸臺四星似口形﹐輦道東足連五丁。輦道﹑漸臺在河滸﹐欲得見時近織女。

〖女〗四星如箕主嫁娶﹐十二諸國在下陳。先從趙國向東論﹐東西兩周次二秦。雍州南下雙雁門﹐代國向西一晉伸。韓﹑魏各一晉北輪﹐楚之一國魏西屯。楚城南畔獨燕軍﹑燕西一郡是齊鄰。齊北兩邑平原君﹐欲知鄭在越下存﹐十六黃星細區分。五个離珠女上星﹐敗瓜珠上瓠瓜生﹐兩个各五瓠瓜明。天津九个彈弓形﹐兩星入牛河中橫。四个奚仲天津上﹐七个仲側扶筐星。

〖虛〗上下各一如連珠﹐命﹑祿﹑危﹑非虛上呈。虛﹑危之下哭﹑泣星﹐哭﹑泣雙雙下壘城。天壘團圓十三星﹐敗臼四星城下橫﹐臼西三个離瑜明。

〖危〗三星不直舊先知﹐危上五黑號人星﹐人畔三四杵﹑臼形。人上七烏號車府﹑府上天鉤九黃晶。鉤上五鴉字造父﹐危下四星號墳墓。墓下四星斜虛梁﹐十个天錢梁下黃。墓傍兩星能蓋屋﹐身著黑衣危下宿。

〖室〗兩星上有離宮出﹐繞室三雙有六星。下頭六个雷電形﹐壘壁陣次十二星。十二兩頭大似升﹐陣下分布羽林軍。四十五卒三爲羣﹐東西兩下多難論﹐子細歷歷看區分。三粒黃金名鐵鉞﹐一顆珍珠北落門。門東八魁九个子﹐門西一宿天綱是。電旁兩黑土公吏﹐螣蛇室上二十二。

〖壁〗兩星下頭是霹靂﹐霹靂五星橫著行。雲雨次之口四方﹐壁上天廏十圓黃。鈇鑕五星羽林傍﹐土公兩星壁下藏。

西方七宿

〖奎〗腰細頭尖似破鞋﹐一十六星繞鞋生。外屏七烏奎下橫﹐屏下七星天混明。司空左畔土之精﹐奎上一宿軍南門。河中六个閣道形﹐附路一星道傍明。五个吐花王良星﹑良星近上一策名。

〖婁〗三星不勻近一頭﹐左更右更烏夾婁。天倉六个婁下頭。天庾三星倉東腳﹐婁上十二將軍侯。

〖胃〗三星鼎足河之次﹐天廩胃下斜四星﹐天囷十三如乙形。河中八星名大陵﹐陵北九个天船名。陵中積屍一个星﹐積水船中一黑精。

〖昴〗七星一聚實不少﹐阿西月東各一星。月下五黃天陰名﹐陰下六烏芻槁營﹐營南十六天苑形。河裏六星名捲舌﹐舌中黑點天讒星﹐礪石舌傍斜四丁。

〖畢〗恰似爪叉八星出﹐附耳壁股一星光。天街兩星畢背傍﹐天節耳下八烏幢﹐畢上橫列六諸王。王下四皂天髙星﹐節下團圓九州城。畢口斜對五車口﹐車有三柱任縱橫。車中五个天潢精﹐潢畔咸池三黑星。天關一星車腳邊﹐參旗九个參車間。旗下直建九遊連﹐遊下十三烏天園﹐九遊天園參腳邊。

〖觜〗三星相近作參蕊﹐觜上坐旗直指天﹐尊卑之位九相連。司怪曲立坐旗邊﹐四鴉大近井鉞前。

〖參〗總有三星觜相侵﹐兩肩雙足三爲心。代有三星足裏深﹐玉井四星右足陰。屏星兩扇井南襟﹐軍井四星屏上吟。左足下四天廁臨﹐廁下一物天屎沈。

南方七宿

〖井〗八星橫列河中淨﹐一星名鉞井邊安﹐兩河各三南﹑北正。天樽三星井上頭﹐樽上橫列五諸侯。侯上北河西積水﹐欲覓積薪東畔是。鉞下四星名水府﹐水位東邊四星序。四瀆橫列南河裏﹐南河下頭是軍市。軍市團圓十三星﹐中有一个野雞精。孫﹑子﹑丈人市下列﹐各立兩星從東說。闕邱兩个南河東﹐邱下一狼光蒙茸。左畔九个彎弧弓﹐一矢擬射頑狼胸。有个老人南極中﹐春秋出入壽無窮。

〖鬼〗四星方似木櫃﹐中央白者積屍气。鬼上四星是爟位﹐天狗七星鬼下是。外廚六間柳星次﹐天社六个弧東倚﹐社中一星是天紀。

〖柳〗八星曲頭垂似柳﹐近上三星號爲酒﹐享﹑宴﹑大酺五星守。

〖星〗七星如鉤柳下生﹐星上十七軒轅形﹐軒轅東頭四內平。平下三个名天相﹑相下稷星橫五靈。

〖張〗六星似軫在星旁﹐張下只是有天廟﹐十四之星四方。長垣少微𨿽向上﹐星數歌在太微傍﹐天尊一星直上黃。

〖翼〗二十二星太難識﹐上五下五橫著行﹐中心六个恰如張。更有六星在何許﹖三三相連張畔附。必若不能分處所﹐更請向前看野取。五个黑星翼下頭﹐欲知名字是東甌。

〖軫〗四星似張翼相近﹐中央一个長沙子。左轄﹑右轄輔兩星﹐軍門兩黃近翼是。門下四个土司空﹐門東七烏靑邱子。靑邱之下名器府﹐器府之星三十二。以上便爲太微宮﹐黃道向上看取是。

十二次﹝天有十二次﹐日月之所纏﹔地有十二土﹐王公之所國。﹞

析木﹝燕幽﹑寅﹞﹑大火﹝宋豫﹑卯﹞與壽星﹝鄭衮﹑辰﹞﹐鶉尾﹝楚荊﹑巳﹞﹑鶉火﹝周﹑午﹞﹑鶉首﹝秦雍﹑未﹞明。實沈﹝魏益﹑申﹞﹑大梁﹝趙冀﹑酉﹞﹑降婁﹝魯徐﹑戌﹞是﹐娵訾﹝衛並﹑亥﹞﹑元枵﹝齊靑﹑子﹞﹑星紀﹝吳越揚﹑醜﹞終。

二十八宿分野

角﹑亢與氐鄭衮州﹐房﹑心宋豫尾﹑箕﹝燕﹞幽。斗﹑牛﹑須女吳越揚﹐虛﹑危齊之靑州方。營室東壁衛並墟﹐奎﹑婁共胃魯之徐。趙之冀州爲昴﹑畢﹐觜﹑參分野乃魏益。東井輿鬼秦之雍﹐柳﹑星﹑張周翼﹑軫﹝楚﹞荊。

歲陽﹝從《爾雅》﹞

天干甲自閼逢詳﹐乙﹑丙旃蒙柔兆彰。丁爲韁圉戊著雍﹐己曰屠維庚上章。辛歲重光壬元黓﹐癸居其末是昭陽。

歲名

子﹑丑困惇﹑赤奮若﹐寅年則曰攝提格。卯爲單閼辰執徐﹐巳歲名之大荒落。午曰惇牂未協洽﹐申爲涒灘酉作噩。戌年紀之以閹茂﹐亥大淵獻地支末。

月陽

甲畢乙桔丙曰修﹐丁圉戊厲可詳求。己則庚窒辛爲塞﹐壬終癸極月陽畱。

月名

正陬二如三月﹐四餘五臯六爲且。七相八壯共九元﹐十陽十一﹑二辜﹑塗。

四時﹝亦曰四气﹞

靑陽春气好﹐立夏是朱明。秋日白藏候﹐冬則爲元英。﹝《爾雅》﹕四气和謂之玉燭。﹞

二十四節﹝成歌﹞

春﹝立春﹞雨﹝雨水﹞驚﹝驚蟄﹞春﹝春分﹞淸﹝淸明﹞谷﹝谷雨﹞天﹐夏﹝立夏﹞滿﹝小滿﹞芒﹝芒種﹞夏﹝夏至﹞暑﹝小暑﹑大暑﹞相連。秋﹝立秋﹞處﹝處暑﹞露﹝白露﹞秋﹝秋分﹞寒﹝寒露﹞霜降﹐冬﹝立冬﹞雪﹝小雪﹞雪﹝大雪﹞冬﹝冬至﹞小﹑大寒﹝小寒﹑大寒﹞。

二十令節

正月朔日爲元日﹐亦曰元旦中天節。初七人日禮俗傳﹐十五上元元宵夜。中和節在二月二﹐二月十五花朝是。立春五戊爲春社﹐三月三日上巳節。踏靑鬥艸皆上巳﹐淸明前日爲寒食。四月八日浴佛辰﹐龍華勝會自昔聞。四﹑五廿日號分龍﹐五五端午是天中。﹝五月十三爲竹醉日﹐六月廿四日爲荷花生日。﹞夏至三庚乃伏初﹐立秋後庚爲三伏。立秋五戊名秋社﹐七月七夕是綺節。七月十五乃中元﹐八月望日中秋天。九九登髙是重陽﹐冬至三戊臘祭詳。臘月晦日乃除夕﹐一年令節可詳記。

歲初八日﹝見《占書》﹞《北史魏收傳》及東方朔占書﹞

一雞二爲狗﹐三豬四卜羊。五牛六是馬﹐七人八谷詳。

十時

日中﹝午﹞則爲王﹐食時﹝辰﹞乃爲公。爲卿在平旦﹝寅﹞﹐爲士是雞鳴﹝醜﹞。夜半﹝子﹞實爲皂﹐人定﹝亥﹞又爲輿。黃昏﹝戊﹞爲隸位﹐爲僚日入﹝酉﹞時。晡時﹝申﹞知爲僕﹐日眣﹝未﹞更爲臺。若問十二時﹐隅中﹝巳﹞日出﹝卯﹞賅。﹝二時闕﹐不在等﹞。

五夜

甲夜與乙夜﹐丙夜更與丁。戊夜乃五夜﹐亦卽爲五更。

十煇﹝《周禮》﹞

十煇首礻﹑象﹐鐫﹑監更與闇。次則瞢﹑彌﹑敍﹐隮﹑想吉凶辧。

風雲雷雨等說

陽性舒散陰性凝﹐陽蒸陰气雲飛騰。云被陰抑卽成雨﹐陽被陰激發雷聲。雷破云出光成電﹐陽逐陰飛乃爲風。陰气脇陽化雹粒﹐陽之專气霰以生。純陽無陰气沖上﹐灼爲彗﹑孛﹑飛流星。陰陽旣和散於下﹐雨﹑露﹑霜﹑雪隨時零。不和而散則爲災﹐霧﹑氛﹑曀﹑霾應气成。

八風﹝《史記律書》﹞

東北條﹝一作融﹞風興﹐東方明庶風。淸明風東南﹐景風南方傳。西南風曰涼﹐閶闔風西方。西北不周風﹐廣莫北風名。﹝《呂氏春秋》風有八等﹕炎風﹑滔風﹑燻風﹑巨風﹑淒風﹑飂風﹑厲風﹑寒風。﹞

二十四番風﹝王逵《蠡海集》﹞

二十四番花信風﹐一節三候記詳明。小寒一候放梅花﹐山茶﹑水仙次第誇。瑞香風至已大寒﹐蘭花看過看山礬。立春剛到是迎春﹐櫻桃﹑望春暖意薰。雨水菜花爲一候﹑杏花﹑李花香暗透。驚蟄初至桃花開﹐棣棠﹑薔薇花信來。春分節近看海棠﹐梨花﹑木蘭送遠香。淸明細灑桐花雨﹐麥花柳花隨風舞。時逢谷雨牡丹紅﹐酴醿楝花風信終。

各方雲气

齊云絳衣韓云布﹐宋云如車魏云鼠。楚云如日周如輪﹐衛云如犬秦美人﹝一作行人﹞。魯云如馬越雲龍﹐蜀云囷倉趙牛同。

卷二地理門

四大洲

東北洲名亞細亞﹐西洋東陲歐羅巴。阿非利加在西南﹐極西爲亞墨利加。

上古九州﹝《淮南子》﹞

東南神州曰農土﹐次州沃土在正南。西南戎州滔土名﹐正西弇州並土連。

正中冀州曰中土﹐西北臺州肥土兼。濟州成土在正北﹐東北薄州隱土全。正東陽州曰申土﹐上古九州紀《淮南》。

《禹貢》九州

九州始自冀﹑衮﹑靑﹐次則徐州與揚﹑荊﹐豫﹑梁﹑曁﹑雍州有九﹐十二州加幽﹑並﹑營。

《爾雅》九州﹝殷制﹞

北方幽與冀﹐東衮營州是﹐南則徐﹑揚﹑荊﹐西雍中爲豫。

周九州

冀州河內衮河東﹐東南揚州正東靑﹐東北幽州河南豫﹐西雍南荊與北並。

周九服﹝《周禮職方氏》﹞

王畿侯與甸﹐男邦采﹑衛﹑蠻﹐夷﹑鎭兼藩服﹐周域可詳參。

秦三十六郡﹝後置四郡附﹞

內史三川與河東﹐南陽南郡九江通。鄣郡會稽潁川郡﹐碭郡泗水薛郡明。東郡瑯玡共齊郡﹐上谷漁陽右北平。遼西遼東並代郡﹐巨鹿邯鄲上黨中。太原雲中又九原﹐雁門上郡隴西同。北地漢中與巴郡﹐蜀郡長沙曁黔中。後置桂林南海郡﹐象郡閩中卌郡明。

漢十三部﹝後漢同﹐稱十三州郡﹞

司隸衮﹑徐﹑豫﹐靑﹑涼﹑並與冀﹐幽﹑揚﹑益﹑荊﹑交﹐兩漢地可志。

晉十九州

司州﹑豫﹑冀﹑並﹐徐﹑揚﹑梁﹑雍﹑靑﹐幽﹑衮﹑秦﹑涼﹑益﹐平﹑交﹑寧﹑廣﹑荊。

唐十道

首曰關內次河南﹐河東河北又山南﹐隴右淮南江南道﹐劍南嶺南十道全。

宋二十六路

京東東﹑西與河東﹐京西南﹑北曁永興﹐河北東﹑西秦鳳路﹐淮南東﹑西兩浙通。荊湖南﹑北共成都﹐福建江南西與東。廣南東﹑西夔利梓﹐京畿﹑燕山更雲中。

元十二省

中書嶺北先﹐遼陽與河南。陜西更甘肅﹐湖廣共四川。江西復江浙﹐徵東曁雲南。

明十五省

北京與南京﹐山西更山東。河南陜西省﹐江南浙江通。湖廣更福建﹐四川曁廣東。廣西共雲南﹐貴州疆域明。

國朝東三省

畱都重盛京﹐興京在其東。極北黑龍江﹐東北吉林城。

國朝十八省

直隸﹑山東與河南﹐山西﹑陜西﹑甘肅連。安徽﹑江蘇共浙江﹐江西﹑湖北更湖南。福建﹑廣東並廣西﹐雲南﹑貴州曁四川。

各直省稱名

遼東﹝盛京﹞﹑畿輔﹝直隸﹞﹑山左﹝山東﹞先﹐山右﹝山西﹐亦曰晉﹞關中﹝陜西﹐亦曰秦﹞豫省﹝河南﹞連。皖南﹝安徽﹞﹑吳下﹝江蘇﹞共越省﹝浙江﹞﹐豫章﹝江西﹞﹑鄂﹝湖北﹞﹑湘﹝湖南﹞皆楚藩﹝鄂﹑湘皆曰楚﹞。閩南﹝福建﹞粵東﹝廣東﹞更粵西﹝廣西﹞﹐滇﹝雲南﹞﹑黔﹝貴州﹞﹑西蜀﹝四川﹞﹑隴西﹝甘肅﹞全。

國朝新疆

玉門西北走新疆﹐烏魯木齊天山旁。西北塔爾巴哈臺﹐伊犁疆域又西方。

國朝回疆

東四城兮首庫車﹐烏什﹑辟展﹑阿克蘇。西四城是葉爾羌﹐喀什噶爾在西方。

英吉沙爾共和闐﹐喀喇沙爾亦回疆。

國朝藩服

內蒙古地拱邊城﹐東四盟兮西二盟。外蒙古首車臣汗﹐土謝圖汗在西偏。又西三﹝一作賽﹞音諾顏旗﹐札薩克圖汗在西。西北則爲科布多﹐北烏梁海界於俄。甘肅北界阿拉善﹐西寧府西靑海連。西藏前後共三部﹐布達拉爲前藏屬。後藏札什倫布城﹐阿里亦以後藏名。

國朝屬國

南服暹羅與越南﹐又西緬甸南掌連。東南琉球大小國﹐東北貢國有朝鮮。

外洋各國﹝本《瀛環誌略》﹞

東洋國都日本是﹐西洋國首俄羅斯。瑞典﹑嗹國﹑普魯社﹝亦名徳國﹞﹐日耳曼與比利時。荷蘭﹑瑞士﹑奧地利﹐英吉利共佛郎西。西班牙兮葡萄牙﹐意大裏國土耳其。地中海北有希臘﹐四回部國首波斯。阿富汗與亞剌伯﹐南海北岸俾路芝。哈薩克共布魯特﹐浩汗之南布哈爾。廓爾喀南五印度﹐西南阿非利加圻。亞墨利加南北國﹐北米利堅﹝亦名美國﹑花旗國﹞南巴西。東南呂宋諸海島﹐披覽輿圖當共知。

九夷﹝二說﹞

九夷首元菟﹐樂浪髙驪俱。滿﹝一作蒲﹞飾曁鳧更﹝一作吏﹞﹐索家﹝一作豕﹞復東屠。倭人與天鄙﹐備見《爾雅疏》。九夷畎與方﹐於夷白復黃。赤夷更元夷﹐次則爲風﹑陽。﹝《通典》﹞

八蠻

天竺咳首始﹐焦僥與儋耳。跂踵更穿胸﹐旁春復狗軹。

六戎

六戎首僥夷﹐老白更耆羌。戎夷曁鼻息﹐次則爲天剛。

五狄

五狄首月支﹐匈奴共單於。白屋與穢﹝一作濊﹞貊﹐同見《爾雅疏》。

三韓

三韓首馬韓﹐辰韓在東偏。又南弁辰﹝一作弁韓﹞是﹐《後漢書》中傳。

六詔

蒙巂更越析﹐浪穹復澄睒。施浪曁蒙捨。《唐書南詔》顯。﹝唐開元﹐合六詔爲一。﹞

歷代帝王都

伏羲都陳城﹐曲阜是神農。黃帝都有熊﹐少昊曲阜仍。顓頊都帝邱﹐髙辛毫都畱。堯都在平陽﹐舜都蒲阪詳。夏禹都安邑﹐湯都兩毫是。仲丁遷囂下﹐都相河亶甲。祖乙遷耿邢﹐遷殷是盤庚。都鎬周武王﹐平王遷洛陽。秦漢皆關中﹐後漢洛陽城。蜀漢都蓋州﹐曹魏鄴都畱。吳都建業詳﹐晉都是洛陽。東晉建康城﹐宋齊梁陳仍。魏都盛樂先﹐平城洛陽遷。北齊遂都鄴﹐北周都長安。隋唐長安繼﹐後梁汴都是。晉陽乃後唐﹐後晉居洛陽。後漢後周宋﹐汴都三朝定。南宋都臨安﹐遼都在北燕。金都遼﹝遼東﹞﹑燕﹑汴﹐都燕是爲元。明都南﹑北京﹐聖淸都順天。

五門三朝﹝周制﹐本《五禮通考》﹞

古者宮室有定制﹐五門三朝可詳志。路寢之外曰路門﹐應門雉門相繼立。其外門名庫與臯﹐臯門之內爲外朝。嘉石﹑肺石平獄訟﹐三魏﹑九棘制並昭。雉門之旁兩觀對﹐懸象讀法名象魏。次及雉門應門間﹐左爲祖廟右社稷。應門之內治朝明﹐人君立處當門屏。燕朝則在路門內﹐公族朝覲於其中。諸侯門三﹝無應門﹑臯門﹞觀有一﹐三朝制度大都同。

五嶽

東嶽泰山曰岱宗﹐嵩山中嶽在登封。華山西嶽華陰縣﹐南嶽衡山北嶽恆。

衡山五峯

衡山說五峯﹐紫蓋與祝融。天柱曁石廩﹐次則有芙蓉。

九山

九山會稽在南方﹐泰山華山與太行。首山岐山更王屋﹐次則孟門與羊腸。

五山三邱

五山員嶠與岱輿﹐瀛洲蓬萊更方壺。三邱勝迹數蓬萊﹐方丈瀛洲在海隅。

巫山十二峯﹝《天中記》﹞

望云聖泉峯﹐朝云與翠屏。松巒連聚鶴﹐飛鳳並登龍。淨壇看起雲﹐集仙共上升。

四瀆

江出岷山間﹐導淮桐柏山﹐河源星宿海﹐濟水出濟源。

三江﹝二說﹞

松江婁江與東江﹐《尙書集傳》說最詳。北合漢江南彭蠡﹐中則岷江鄭說長。

九江﹝《尙書集傳》﹞

沅﹑漸﹑無﹑辰﹑敍﹐酉﹑澧與資﹑湘。九水入洞庭﹐總名爲九江。﹝一說烏江﹑蜯江﹑烏臼江﹑嘉靡江﹑畎江﹑源江﹑廩江﹑提江﹑箘江也。﹞

九河

徒駭太史曁馬頰﹐覆釜胡蘇簡而潔。次則鉤盤共鬲津﹐九河故道昭若揭。

三湘五湖

瀟湘蒸湘與沅湘﹐會於洞庭源最長。五湖太湖滆﹝一作陽﹞湖是﹐貴湖洮湖射湖詳。

十洲﹝東方朔《十洲記》﹞

十洲祖﹑瀛﹑元﹐炎洲共長元。流洲復生洲﹐鳳麟聚窟全。

十藪

魯大野晉大陸﹐秦之楊陓宋孟諸。楚國華容有云夢﹐吳越之間是具區。齊郡海隅極廣斥﹐北燕則有昭余祁。鄭說圃田周焦獲﹐十藪之名當共知。

九塞﹝從《呂氏春秋》注﹐參用《淮南子》。﹞

九塞太汾與井陘﹐冥阸荊阮曁方城。淆塞﹝《淮南子》作淆阪﹞則在澠池地﹐令疵句注更居庸。

四關

函谷在東偏﹐武關爲正南。西則散關是﹐北鄙有蕭關。

燕京八景

瓊島春陰﹐西山晴雪。太液秋風﹐蘆溝曉月。居庸疊翠﹐薊門煙樹。金臺夕照﹐玉泉趵突。

西湖八景

六橋煙柳﹐冷泉猿嘯。九里雲松﹐浙江秋濤。靈石樵歌﹐孤山霽雪。葛嶺朝暾﹐北關夜市。

西湖十景

蘇堤春曉﹐柳浪聞鶯。雷峯夕照﹐南屏曉鐘。曲院風荷﹐平湖秋月。花港觀魚﹐斷橋殘雪。雙峯插云﹐三潭印月。

卷三人事門上﹝人類﹞

十紀

九頭紀後有五龍﹐攝提合洛復連通。序命循蜚﹝一作飛﹞更因提﹐禪通疏﹝一作流﹞仡﹝一作訖﹞十紀明。

歷代國號﹝參用成歌﹞

天皇地皇人皇氏﹐名曰三皇居上世。太昊炎帝及軒轅﹐唐堯虞舜爲五帝。夏商周秦西東漢﹐蜀漢魏吳三國判。漢亡魏興魏禪晉﹐晉遂平吳天下順。擾西晉者爲五胡﹐天下瓜分南北隅。南爲東晉居江左﹐宋齊梁陳踵其都。北則五胡曁元魏﹐東魏西魏分爲二﹐東傳北齊西禪周﹐周又滅齊禪隋帝。隋甫平陳唐代興﹐梁唐晉漢周相繼。宋都汴梁后南遷﹐北遼西夏屢侵邊。北金南宋爲元滅﹐明代元兮十六傳。聖淸代明居帝位﹐海宇承平億萬年。

古帝

古帝始自盤古氏。天皇地皇人皇繼。次則有巢與燧人﹐﹝以上從《通鑑外紀》添入﹐以下從《通鑑輯覽》。﹞太昊以下十五帝。炎帝遞傳共七君﹐黃帝少昊金天氏﹐顓頊之次乃帝嚳﹐帝堯帝舜古帝是。

夏王

禹啟太康更仲康﹐後相少康杼槐芒﹐泄與不降後扃廑﹐孔甲臯發至癸亡。

商王

成湯﹝廟號烈祖﹞太甲﹝太宗﹞沃丁始﹐太庚小甲與雍己。太戊﹝中宗﹞仲丁共外壬﹐河亶甲後是祖乙。祖辛沃甲復祖丁﹐南庚陽甲盤庚﹝攺國號曰殷﹞立。小辛小乙曁武丁﹝髙宗﹞﹐祖庚祖甲廩辛繼。庚丁武乙並太丁﹐帝乙受辛﹝紂﹞廿八帝。

周王

武﹝王﹐名發﹞成﹝誦﹞康﹝釗﹞昭﹝瑕﹞穆﹝滿﹞﹐共﹝繄扈﹞懿囏孝﹝辟方﹞夷﹝燮﹞厲﹝胡﹞。宣﹝靖﹞幽﹝涅﹞平﹝宜臼﹞桓﹝林﹞莊﹝佗﹞﹐僖﹝胡齊﹞惠﹝閬﹞襄﹝鄭﹞頃﹝壬臣﹞匡﹝班﹞。定﹝瑜﹞簡﹝夷﹞靈﹝泄心﹞景﹝貴﹞敬﹝匄﹞﹐元王﹝仁﹞與貞定﹝介﹞。考王﹝嵬﹞曁威烈﹝午﹞﹐安﹝驕﹞烈﹝喜﹞顯﹝扁﹞愼靚﹝定﹞﹐遞傳至赧王﹝延﹞﹐東周君﹝傑﹞乃亡。

周同姓國﹝從《春秋大事表》﹞

管﹝叔鮮﹞魯﹝周公旦﹞蔡﹝叔度﹞曹﹝叔振鐸﹞霍﹝叔處﹞郕﹝叔武﹞衛﹝康叔封﹞﹐聃﹝季載﹞與毛﹝叔鄭﹞膝﹝叔繡﹞郜雍畢﹝公髙﹞。原酆郇邘晉﹝叔虞﹞應韓﹐茅胙祭蔣曁邢凡。東虢﹝虢仲﹞西虢﹝虢叔﹞北燕﹝召公奭﹞吳﹝泰伯仲雍之後﹐周章﹞﹐鄭﹝厲王子﹐友﹞隨極息楊復虞﹝虞仲﹞。巴國荀賈耿密芮﹐頓滑沈陽劉與魏。鮮虞大戎更驪戎﹐周同姓國次第封。

周異姓國

薊﹝黃帝後﹞祝﹝堯後﹞陳﹝舜後﹐胡公滿﹞焦南燕薛﹝皆黃帝後﹞﹐須句顓臾宿任﹝皆太昊後﹞越﹝夏少康後﹞。杞﹝東樓公﹞鄫﹝皆夏后﹞遂﹝嬀姓﹞偪﹝姞姓﹞郯溫莒﹝皆巳姓﹞﹐齊﹝太公望﹞州紀萊向申許。厲鄣﹝皆姜姓﹞宋﹝殷微子﹞戴蕭譚權﹝皆子姓﹞﹐杜唐鑄﹝皆堯後﹐祁姓﹞羅﹝熊姓﹞鄧﹝曼姓﹞胡﹝歸姓﹞弦﹝隗姓﹞。夷檜偪陽鄅﹝皆妘姓﹞舒庸﹐舒蓼舒鳩英氏桐。六蓼舒﹝皆偃姓﹞邾與小邾﹝皆曹姓﹞﹐秦﹝非子﹞谷黃梁葛江徐﹝皆嬴姓﹞。楚夔﹝皆羋姓﹞房鄖檀絞宗﹐共巢貳軫沈比阝庸阝。邿鄾州蓼樊項黎﹐州來不羹呂鐘離﹐牟郭道柏麋姒庸﹐蓐黃尃阝賴與冀崇。於余邱曁鐘吾是﹐異姓百國可詳識。﹝周以前封國曁戎狄國﹐不悉載。﹞

春秋十二國﹝從《史記》。《通鑑外紀》加杞吳爲十四國。﹞

魯蔡齊曹陳﹐燕宋晉楚秦。衛鄭十二國﹐杞吳十四君。

魯十二君

隱﹝名息姑﹞桓﹝允﹞莊﹝同﹞閔﹝啟﹞公﹐僖﹝申﹞文﹝興﹞更宣﹝倭﹞成﹝黑肱﹞。襄﹝午﹞昭﹝稠﹞與定﹝宋﹞哀﹝蔣﹞﹐《春秋》記事明。

春秋五霸

創霸首齊桓﹝名小白﹞﹐晉文﹝重耳﹞霸業連。秦穆﹝任好﹞曁宋襄﹝玆父﹞﹐楚莊﹝旅﹞五霸全。﹝一說五霸﹕夏﹐昆吾﹔商﹐大彭﹑豕韋﹔周﹐齊桓﹑晉文。﹞

戰國七雄

晉分韓趙魏﹐齊楚與燕王。秦始皇一統﹐傳至二世亡。

漢帝

髙﹝帝名邦﹞惠﹝盈﹞呂后﹝髙帝後呂雉﹞文﹝恆﹞與景﹝啟﹞﹐武﹝徹﹞昭﹝弗陵﹞宣﹝詢﹞元﹝奭﹞成﹝鶩﹞哀﹝欣﹞平﹝箕子﹐更名衍﹞。孺子嬰後王莽﹝僞號新﹞篡﹐淮陽王元亡前漢。

後漢帝

世祖﹝名秀﹞起南陽﹐明﹝莊﹞章﹝炟﹞曁和﹝肇﹞殤﹝隆﹞。安﹝祐﹞順﹝保﹞衝﹝炳﹞質﹝纘﹞桓﹝志﹞﹐靈﹝宏。子辧卽位﹐被廢﹐是爲少帝﹞獻﹝協﹞後漢亡。

三國

蜀漢昭烈﹝帝劉備﹞後主﹝禪﹞亡﹐魏武﹝帝曹操﹞文﹝丕﹞明﹝叡﹞廢帝芳。少帝元帝斬魏祚﹐孫吳大帝﹝孫權﹞廢﹝亮﹞景﹝休﹞末。

晉帝

武帝﹝名炎﹞惠﹝衷﹞懷﹝熾﹞湣﹝業﹞﹐東晉﹝自是分南北朝﹞元﹝睿﹞明﹝紹﹞成﹝衍﹞。康﹝嶽﹞穆﹝聃﹞哀﹝丕﹞帝奕﹐簡文﹝昱﹞武﹝孝武帝﹐曜﹞安﹝徳宗﹞恭﹝徳文﹞。

六朝

六朝首孫吳﹐東晉劉宋俱。南齊梁與陳﹐建康踵其都。

兩晉間十六國﹝代﹑西燕附﹞

前趙后趙前燕王﹐前秦後秦成前涼。後涼南涼北涼夏﹐西涼後燕北燕詳。南燕西秦十六國﹐西燕曁代十八邦。

五胡

趙之劉淵爲匈奴﹐後趙石勒是羯胡。燕慕容廆鮮卑名﹐前秦爲氐乃苻洪。羌乃後秦姚弋仲﹐五胡之名可共證。

南北朝﹝二首﹞

劉宋武帝﹝劉裕﹞出﹐少帝﹝義符﹞文﹝義隆﹞孝武﹝駿﹞。廢﹝子業﹞明﹝彧﹞蒼梧王﹝昱﹞﹐順帝﹝準﹞宋乃亡。蕭齊首髙帝﹝蕭道成﹞﹐武﹝賾﹞廢﹝昭業﹞廢﹝昭文﹞明﹝鸞﹞繼。東昏侯﹝寶卷﹞與和﹝寶融﹞﹐梁武﹝帝蕭衍﹞簡文帝﹝綱﹞。豫章﹝王﹐棟﹞元﹝繹﹞貞﹝貞陽侯﹐淵明﹞敬﹝方智﹞﹝後蕭詧﹐傳三世乃亡。﹞陳國武帝﹝陳霸先﹞定﹐文帝﹝蒨﹞臨海王﹝伯宗﹞﹐宣帝﹝頊﹞後主﹝叔寶﹞亡。﹝以上南朝﹞北魏道武﹝帝﹐拓拔珪﹞與明元﹝嗣﹞﹐太武﹝壽﹞南安﹝王﹐余﹞文﹝文成帝﹐濬﹞獻﹝獻文帝﹐宏﹞傳。孝文﹝宏﹞宣武﹝恪﹞孝明帝﹝詡。臨洮王釗立﹐卽廢。﹞﹐孝莊﹝子攸﹞廢帝﹝曄﹞節閔﹝恭﹞安﹝安定王﹐朗﹞。西魏孝武﹝修﹞文﹝寶炬﹞廢﹝欽﹞恭﹝廓﹞﹐東魏孝靜﹝善見﹞魏祚終。北齊文宣﹝帝﹐髙洋﹞廢﹝殷﹞孝昭﹝演﹞﹐武成﹝湛﹞後主﹝緯﹞幼主恆。北周滅齊孝湣﹝名覺﹐宇文泰子﹞始﹐明﹝毓﹞武﹝邕﹞宣﹝贇﹞靜﹝闡﹞國運傾。﹝以上北朝﹞

隋帝

隋自文帝﹝名堅﹞興﹐次乃煬帝﹝廣﹞承。三傳恭帝侑﹐終於恭帝侗。

唐帝

髙祖﹝名淵﹞太﹝宗﹐世民﹞髙﹝治﹞中﹝顯﹞﹐僞周武后﹝髙宗後﹐武曌﹞承。睿﹝旦﹞元﹝隆基﹞肅﹝亨﹞代﹝豫﹞徳﹝適﹞﹐順宗﹝誦﹞憲﹝純﹞穆﹝恆﹞敬﹝湛﹞。文﹝涵﹞武﹝瀍﹞宣﹝忱﹞懿﹝漼﹞僖﹝儇﹞﹐昭宗﹝煜﹞昭宣﹝柷﹞終。

五季

太祖﹝朱溫﹞末帝﹝友貞﹞爲後梁﹐莊﹝宗﹐李存勗﹞明﹝宗﹐嗣源﹞閔﹝帝﹐從厚﹞廢﹝帝﹐從珂﹞乃後唐。後晉髙祖﹝石敬瑭﹞終出帝﹝重貴﹞﹔後漢髙祖﹝劉智遠﹞隱帝﹝承祐﹞亡。後周太祖﹝郭威﹞世宗﹝柴榮﹐太祖養子﹞繼﹐恭帝﹝宗訓﹞禪宋國祚昌。

五季時十二國

吳越吳岐前蜀燕﹐楚閩南漢南平連。後蜀南唐北漢主﹐十有二國國號全。

宋帝

太祖﹝名匡胤﹞太宗﹝炅﹞眞宗﹝恆﹞仁﹝禎﹞﹐英宗﹝曙﹞神宗﹝頊﹞哲﹝煦﹞徽﹝佶﹞欽﹝桓﹞。南宋髙宗﹝構﹞孝﹝昚﹞光﹝惇﹞寧﹝擴﹞﹐理﹝昀﹞度﹝祺﹞恭﹝顯﹞端﹝昰﹞帝昺終。

遼﹝西遼﹑夏附﹞金

遼國﹝耶律氏﹐卽契丹﹞太祖﹝名阿保機﹞與太宗﹝徳光﹞﹐世﹝兀欲﹞穆﹝述律﹞景宗﹝賢﹞聖﹝隆緒﹞與興﹝宗眞﹞。道宗﹝洪基﹞天祚﹝帝﹐延禧﹞西遼繼﹐同時夏國九世承。金國﹝完顏氏﹐卽女眞﹞太祖﹝名阿骨打﹞太宗﹝晟﹞立﹐熙宗﹝亶﹞廢主﹝亮﹞世﹝雍﹞章﹝璟﹞繼。衛紹王﹝永濟﹞後宣﹝珣﹞哀﹝守緒﹞末﹝承麟﹞﹐宋元之間國可識。

元帝

蒙古元代世祖﹝名忽必烈﹞興﹐成宗﹝鐵木耳﹞武宗﹝海山﹞仁﹝愛育黎拔力八達﹞與英﹝碩徳八刺﹞。泰定帝﹝也孫鐵木兒﹞後明﹝和世﹤王束﹥﹞文﹝圖帖木爾﹞繼﹐寧宗﹝懿璘質班﹞順帝﹝妥歡帖睦爾﹞元祚傾。

明帝

明代太祖﹝名元璋﹞與惠帝﹝允炆﹞﹐燕王篡位成祖棣。仁﹝宗﹐髙熾﹞宣﹝瞻基﹞英宗﹝祁鎭﹞景﹝帝﹐祁鈺﹞復英﹐憲宗﹝見深﹞孝宗﹝祜樘﹞武宗﹝厚炤﹞立。世宗﹝厚﹞穆宗﹝載垕﹞神﹝翊鈞﹞光﹝常洛﹞熹﹝由校﹞﹐明祚終於莊烈帝﹝由檢﹞。

聖淸

世祖章皇帝聖祖仁皇帝

世宗憲皇帝髙宗純皇帝

仁宗睿皇帝宣宗成皇帝

文宗顯皇帝穆宗毅皇帝

今上大皇帝聖淸億萬紀

歷代年號﹝十三首﹞漢

武帝﹝始建年號﹞建元元光始﹐元朔元狩元鼎是。元封太初更天漢﹐太始徵和後元止。昭帝始元元鳳紀﹐元平以後宣帝立。本始地節共元康﹐神爵五鳳甘露繼。黃龍後乃元帝興﹐初元永光建昭是。竟寧以後成帝嗣﹐建始河平陽朔四。鴻嘉永始更元延﹐綏和二年立哀帝。建平太初﹝亦作太初元將﹞復元壽﹐平帝年號乃元始。孺子﹝嬰﹞居攝初始傳﹐﹝王莽年號﹕始建國﹑天鳳﹑地皇。﹞淮陽王元更始止。

歷代年號後漢

世祖建武復中元﹐明帝永平章帝連。建初元和更章和﹐和帝永元元興兼。殤帝延平後安帝﹐永初元初永寧繼。建光延光順帝承﹐永建陽嘉永和是。漢安建康次第書﹐衝帝永嘉質﹝帝﹞本初。桓帝建和更和平﹐元嘉之次卽永興。永壽延熹復永康﹐靈帝建寧熹平詳。光和中平後少帝﹐光熹昭寧獻帝繼。永漢中平共初平﹐興平建安延康終。

歷代年號三國

蜀漢昭烈﹝帝﹞是章武﹐後主建興年十五。延熙景耀更炎興﹐魏﹝武帝未攺元﹞文帝號黃初稱。明帝太和靑龍是﹐景初以後廢帝承。正始嘉平次少帝﹐正元後乃甘露繼。元帝景元共咸熙﹐吳大帝以黃武紀。黃龍嘉禾更赤烏﹐太元神鳳次廢帝。建興﹑五鳳更太平﹐景帝年號永安明。末帝始以元興紀﹐甘露寶鼎更建衡。鳳凰以後是天冊﹐天璽天紀年號終。

歷代年號晉

武帝泰始與咸寧﹐太康太熙惠帝承。永熙永平更元康﹐永康以後是永寧。太安永安復建武﹐永興之次光熙終。懷帝永嘉湣﹝帝﹞建興﹐後乃東晉元帝承。建武大興更永昌﹐明帝年號是太寧。成帝咸和與咸康﹐康帝卽位建元詳。穆帝永和共升平﹐哀帝隆和復興寧。帝奕太和簡﹝簡文帝﹞咸安﹐孝武﹝帝﹞寧康更太元。安帝隆安元興兮﹐大亨義熙恭﹝帝﹞元熙。

歷代年號南北朝

劉宋武帝永初誇﹐少帝景平文﹝帝﹞元嘉。孝武﹝帝﹞孝建曁大明﹐廢帝永光景和從。明帝泰始更泰豫﹐蒼梧﹝王﹞元徽順﹝帝﹞升明。齊髙﹝帝﹞建元武﹝帝﹞永明﹐廢帝隆昌廢﹝帝﹞延興。明帝建武復永泰﹐東昏﹝侯﹞永元和﹝帝﹞中興。蕭梁武帝天監明﹐普通大通中大通﹐大同中大同太淸。簡文﹝帝﹞大寶豫﹝豫章王﹞天正﹐元帝承聖貞﹝貞陽侯﹞天成。敬帝紹泰更太平。

﹝後梁宣帝詧﹐年號大定﹔明帝巋﹐年號天保﹔莒公琮﹐年號廣運。﹞陳代武帝紀永定﹐文帝天嘉天康承。臨海﹝王﹞光大宣﹝帝﹞太建﹐後主至徳與禎明。﹝以上南朝﹞北魏道武﹝帝﹞登國是﹐皇始天興與天賜。明元﹝帝﹞永興更神瑞﹐泰常太武﹝帝﹞始光紀﹐神﹑延和復太延﹐太平眞君﹑正平是。南安﹝王﹞承平文﹝文成帝﹞興安﹐興光﹑太安和平傳。獻文﹝帝﹞天安曁皇興﹐孝文﹝帝﹞延興與承明。太和宣武﹝帝﹞景明是﹐正始永平延昌紀。孝明﹝帝﹞熙平更神龜﹐正光孝昌﹝臨洮王釗立月餘﹐年號武泰﹞孝莊帝﹐建義永安廢﹝帝﹞建明﹐節閔﹝帝﹞普泰安﹝安定王﹞中興﹐西魏孝武太昌定﹐永興永熙文﹝帝﹞大統﹐﹝廢帝﹑恭帝﹐未建年號。﹞東魏孝靜﹝帝﹞天平是﹐元象興和終武定。北齊文宣﹝帝﹞天保見﹐廢帝乾明孝﹝孝昭帝﹞皇建。武成﹝帝﹞太寧更河淸﹐後主年號天統明﹐武平以後是隆化﹐﹝安徳王延宗立數日﹐年號徳昌。﹞幼主承光北齊終。北周﹝孝湣帝未攺元﹞明帝武成紀﹐武帝保定天和繼。建徳宣政宣﹝帝﹞大成﹐靜帝大象﹑大定是。﹝以上北朝﹞

歷代年號隋

文帝開皇仁壽紀﹐煬帝年號大業是。恭帝侑乃是義寧﹐恭帝侗以皇泰止。

歷代年號唐

髙祖武徳太﹝宗﹞貞觀﹐髙宗永徽顯慶先。龍朔麟徳曁乾封﹐總章咸亨更上元。儀鳳調露與永隆﹐開耀永淳宏道兼。中宗嗣聖復神龍﹐景龍﹝武后年號﹕光宅﹑垂拱﹑永昌﹑載初﹑天授﹑如意﹑長壽﹑延載﹑證聖﹑天冊萬歲﹑萬歲登封﹑萬歲通天﹑神功﹑聖歷﹑久視﹑大足﹑長安﹑神龍。中宗後﹐溫王重茂立數日﹐年號唐隆。﹞以後是睿宗。文明景云共太極﹐延和之次玄宗立。先天開元更天寶﹐肅宗至徳乾元紀。上元寶應後代宗﹐廣徳永泰共大歷。徳宗建中曁興元﹐貞元順宗永貞傳。憲宗元和穆﹝宗﹞長慶﹐敬宗寶歷後文宗。太和開成武宗繼﹐會昌宣宗乃大中。懿宗咸通僖﹝宗﹞乾符﹐廣明中和光啟承。文徳以後昭﹝宗﹞龍紀﹐大順景福及乾寧。光化天復共天祐﹐昭宣帝號天祐終。

歷代年號五季

梁祖﹝太祖﹞開平乾化始﹐末帝貞明龍徳紀。唐莊﹝宗﹞同光明﹝宗﹞天成﹐長興以後是閔帝。應順廢帝淸泰定﹐晉髙﹝祖﹞天福出﹝帝﹞開運。漢髙﹝祖﹞天福乾祐是﹐隱帝亦以干祐紀。周祖﹝太祖﹞廣順更顯徳﹐世宗年號顯徳繼﹝恭帝未攺元﹞。

歷代年號宋

太祖建隆乾徳承﹐開寶以後是太宗。太平興國曁雍熙﹐端拱淳化至道明。眞宗咸平更景徳﹐祥符天禧共乾興。仁宗天聖明道紀﹐景祐寶元康定承。慶曆皇祐更至和﹐嘉祐英宗乃治平。神宗熙寧元丰是﹐哲宗元祐紹聖紀。元符以後是徽宗﹐建中靖國崇寧繼。大觀政和重和詳﹐宣和後乃欽﹝宗﹞靖康。髙宗建炎復紹興﹐孝宗隆興乾道明。淳熙光宗是紹熙﹐寧宗慶元嘉泰紀。開禧嘉定理﹝宗﹞寶慶﹐紹定端平嘉熙定。淳祐寶祐開慶承﹐景定以後乃度宗。咸淳恭宗徳祐紀﹐端宗景炎昺﹝帝昺﹞祥興。

歷代年號遼金

遼國太祖神冊是﹐天贊以後天顯紀。太宗會同更大同﹐世宗天祿穆﹝宗﹞應歷。景宗保寧與乾亨﹐聖宗統和開泰承。太平以後興宗立﹐景福次則重熙明。道宗淸寧咸雍是。大康大安共壽隆。天祚﹝帝﹞乾統復天慶﹐保大以後西遼興。﹝西遼徳宗年號﹕延慶﹑康國。感天后﹕咸淸。仁宗﹕紹興。承天后﹕崇福﹑皇徳﹑重徳。末主﹕天禧。﹞金祖﹝太祖﹞收國天輔紀﹐太宗天會熙宗立。天眷以後更皇統﹐廢主天徳貞元繼。正隆後乃世﹝宗﹞大定﹐章宗明昌承安是。泰和以後衛紹王﹐大安崇慶至寧詳。宣宗貞祐興定明﹐元光之次乃哀宗。正大天興開興是﹐末帝年號盛昌終。

歷代年號元

世祖中統更至元﹐成宗元貞大徳傳。武宗至大仁﹝宗﹞皇慶﹐延祐英宗至治定。泰定﹝帝﹞泰定致和紀﹐﹝帝太子阿速吉八﹐立未久﹐年號天順。﹞明宗﹝未攺元﹞以後文宗立。天歷至順﹝寧宗立未久﹐未攺元。﹞順帝承﹐元統至元至正終。

歷代年號明

太祖洪武惠﹝帝﹞建文﹐成祖永樂洪熙仁﹝宗﹞。宣宗宣徳正統英﹝宗﹞﹐景帝年號景泰明。英宗復辟天順紀﹐憲宗成化孝﹝宗﹞弘治。武宗正徳嘉靖世﹝宗﹞﹐穆宗隆慶神﹝宗﹞萬曆。光宗泰昌熹﹝宗﹞天啟﹐崇禎則爲莊烈帝。

四佐六佐

必育繼起有明由﹐次則成博與隕邱﹝以上四佐﹞。金提鳥明更視默﹐紀通仲起復陽侯﹝以上六佐﹞。

黃帝六相

黃帝有六相﹕蚩尢﹝天。一作風後﹞與太常﹝地﹞。奢龍﹝東﹞更祝融﹝南﹞﹐大封﹝西﹞后土﹝北﹞詳。

黃帝七輔

七輔首風後﹑天老與五聖。窺紀共地典﹐力墨﹝一作牧﹞復知命。

堯九職

舜爲司徒契司馬﹐后稷田疇禹司空。夔爲樂正垂工師﹐次則伯夷爲秩宗。臯陶之職乃大理﹐益掌毆禽九職明。

舜七友

雄陶東不訾﹐方回秦不虛。續牙與伯陽﹐靈甫皆舜時。

舜八伯

陽伯伯夷夏伯棄﹐秋伯臯陶冬伯垂。羲仲羲叔後羲伯﹐和仲之後和伯爲﹝闕一人﹞。

舜九官

禹宅百揆棄后稷﹐契作司徒臯陶士。垂爲共工益作虞﹐伯夷則受秩宗職。命夔典樂龍納言﹐舜命九官可詳記。

八愷八元

蒼舒隤豈攵曁檮戭﹐大臨龍降共庭堅。仲容叔達乃八愷﹝髙陽氏子﹞﹐八元伯奮更仲堪。叔獻季仲與伯虎﹐仲熊叔豹季貍兼﹝髙辛氏子﹞。

文王四友

四友太公望﹝或作太顚﹞﹐閎夭南宮適。次則散宜生﹐亦名爲四佐。

聖廟崇聖宮崇祀

肇聖王爲木金父﹝孔子五世祖﹞﹐裕聖﹝王﹞祈父﹝孔子髙祖﹞詒﹝詒聖王﹞防叔﹝孔子曾祖﹞。昌聖王乃伯夏公﹝孔子祖﹞﹐叔梁公﹝諱紇﹐孔子父﹞以啟聖﹝王﹞封。

崇聖宮配享先賢

配享孔孟皮﹐顏無繇孔鯉。先賢有曾點﹐次則孟孫激。

崇聖宮從祀先儒

先儒周輔成﹐程珦張迪同。朱松字喬年﹐蔡氏元定從。

聖門四配

復聖顏夫子﹐述聖是子思。曾子爲宗聖﹐亞聖孟子輿。

聖門十哲

閔子騫﹝諱損﹞與冉仲弓﹝諱雍﹞﹐端木子貢﹝諱賜﹞冉伯牛﹝諱耕﹞。子路﹝姓仲諱由﹞子夏﹝姓卜諱商﹞共冉有﹝諱求﹞﹐宰我﹝姓宰諱子﹞子張﹝姓顓諱師﹞言子遊﹝諱偃﹞。升祀有子﹝諱若﹞與朱子﹝諱熹﹐字晦翁﹞﹐十二先賢祀典畱。

聖門弟子七十七人﹝本《史記》。文翁《孔廟圖》作七十二人。﹞

四科十人首在中﹐曾點曾參司馬耕﹝子牛﹞。南宮適﹝子容﹞兮公西赤﹝子華﹞﹐公冶長﹝子長﹞與公孫龍﹝子石﹞。宓不齊﹝子賤﹞曁任不齊﹝字選﹞﹐顏噲﹝子聲﹞顏辛﹝子柳﹞復孔忠﹝子蔑﹞。漆雕開﹝子若﹞兮公孫蒧﹝子上﹞﹐商瞿﹝子木﹞商澤﹝子季﹞更縣成﹝子祺﹞。漆雕徒父﹝子有﹞顓孫師﹝子張﹞﹐髙柴﹝子羔﹞樊須﹝子遲﹞巫馬施﹝子期﹞。伯虔﹝子析﹞秦祖﹝子南﹞石作蜀﹝子明﹞﹐澹臺滅明﹝子羽﹞曁榮旂﹝子祺﹞。公祖句玆﹝子之﹞顏元繇﹐廉潔﹝字庸﹞有若﹝字有﹞公西輿﹝子上﹞。冉孺﹝子魯﹞冉季﹝子產﹞罕父黑﹝子索﹞﹐顏髙﹝子驕﹞顏祖﹝字襄﹞公良孺﹝子正﹞。後處﹝子裏﹞申黨﹝字周﹐或云卽申棖﹞壤駟赤﹝子徒﹞秦商﹝子丕﹞秦非﹝子之﹞原亢籍﹝或云﹐名亢﹐字籍﹞。鄭國﹝子徒﹞原憲﹝子思﹞左人郢﹝字行﹞﹐公肩定﹝子中﹞與漆雕哆﹝子斂﹞。公伯繚﹝子周﹞兮公夏首﹝字乘﹞﹐秦冉﹝字開﹞鄡單﹝子家﹞復曹血阝﹝子循﹞。梁鱣﹝叔魚﹞邽巽﹝子斂﹞叔仲會﹝子期﹞﹐樂欬﹝子聲﹞狄黑﹝字皙﹞共燕伋﹝字思﹞。奚容蒧﹝子皙﹞與公皙哀﹝季次﹞﹐施之常﹝子恆﹞曁顏何﹝字冉﹞是。步叔乘﹝子車﹞兮句井疆﹝子界﹞﹐顏之僕﹝字叔﹞共七十七。再加琴張﹝子開﹞與陳亢﹝子禽﹞﹐七十九人皆弟子。

兩廡升祀先賢

蘧瑗與縣亶﹝子象﹞﹐林放﹝子邱﹞公明儀。次則公孫僑﹐左邱明牧皮。公孫丑萬章﹐樂正﹝樂正子﹐諱克﹞公都子。周程程張邵﹐先賢同升祀。

兩廡從祀先儒

公羊髙曁谷梁赤﹐伏勝髙堂生並祀。河間獻王爲劉徳﹐毛亨毛萇孔安國。後蒼更及董仲舒﹐杜子春與許愼俱。鄭玄諸葛亮﹝上皆漢人﹞範寧﹝武子﹐晉人﹞﹐王通﹝文中子﹐隋人﹞陸贄﹝敬輿﹐謚宣﹞復韓愈﹝退之﹐謚文。上皆唐人﹞。範仲淹﹝希文﹐謚文正﹞後有胡瑗﹐次歐陽修﹝永叔﹐謚文忠﹞共韓琦﹝稚圭﹐謚忠獻﹞。司馬光﹝君實謚文正﹞後楊時﹝龜山﹐謚文靜﹞見﹐謝良佐﹝顯道﹞曁羅從彥﹝仲素﹐謚文質﹞。尹焞﹝彥明﹞李綱﹝伯紀﹐謚忠定﹞呂祖謙﹐胡安國並陸九淵。李侗﹝願中﹞張栻﹝南軒﹐謚宣﹞曁陳淳﹐黃幹﹝勉齋﹞袁燮﹝絜齋﹞復蔡沈﹝仲墨﹞。輔廣﹝漢卿﹞之次眞徳秀﹝西山﹐謚文忠﹞﹐魏了翁﹝華父﹐謚文靖﹞先何基後。陸秀夫共文天祥﹐王柏更與金履祥﹝仁山。上皆宋人﹞。吳澄﹝艸廬﹐謚文正﹞陳澔﹝可大﹞曁趙復﹐許衡許謙﹝益之。上皆元人﹞方孝孺。曹端﹝月川﹞薛瑄﹝敬軒﹐謚文淸﹞陳獻章﹐胡居仁﹝敬齋﹞同蔡淸﹝虛齋﹐謚文莊﹞詳。羅欽順共王守仁﹐呂枬﹝涇野﹐謚文簡﹞之次是呂坤﹝新吾﹞。劉宗周﹝念臺﹞與黃道周﹐孫奇逢﹝夏峯。上皆明人﹞後有湯斌﹝潛庵﹐謚文正﹞。張履祥﹝楊園﹞共陸世儀﹝桴亭﹞﹐張伯行﹝敬庵﹐謚淸恪﹞旣陸隴其﹝稼書﹐謚淸獻﹞。

三桓七穆

慶父與叔牙﹐季友乃三桓。七穆首子良﹐子遊子國兼。子罕更子駟﹐子印﹑子丰全。

齊四客﹝見《谷梁傳》﹞

晉國古阝克眇一目﹐季孫行父魯之禿。曹公子手﹝《左傳》作首﹞背則僂﹐衛孫良夫跛其足。

戰國四公子

齊國孟嘗名田文﹐魏無忌號信陵君。趙有平原爲趙勝﹐楚邦黃歇是春申。

商山四皓﹝漢﹞

東園公秉﹝姓庾名秉﹞字宣明﹐少通崔廣夏黃公。吳實號爲綺裏季﹐周術甪裏一先生。

麒麟閣十一功臣﹝漢﹞

霍光﹝字子孟﹐博陸侯﹞首畫麒麟閣﹐魏相﹝弱翁﹐髙平侯﹞韓增﹝龍額侯﹞趙充國﹝翁孫﹐營平侯﹞。丙吉﹝少卿﹐博陽侯﹞劉徳﹝路叔﹐陽城侯﹞杜延年﹝幼公﹐建平侯﹞﹐張安世﹝子孺﹐富平侯﹞與梁邱賀﹝長翁﹞。蕭望之後有蘇武﹝子卿﹞﹐十一功臣多赫濯。

雲臺二十八將﹝後漢﹞

雲臺鄧禹﹝字仲華﹐髙密侯﹞最居先﹐吳漢﹝子顏﹐廣平侯﹞王梁﹝君巖﹐阜城侯﹞賈復﹝君文﹐膠東侯﹞傳。馬成﹝君遷﹐全椒侯﹞陳俊﹝子昭﹐祝阿侯﹞曁杜茂﹝諸公﹐參蘧侯﹞﹐寇恂﹝子翼﹐雍奴侯﹞馮異﹝公孫﹐陽夏侯﹞共耿弇﹝伯昭﹐好畸侯﹞。傅俊﹝子衛﹐昆陽侯﹞岑彭﹝君然﹐舞陽侯﹞與王霸﹝元伯﹐淮陵侯﹞﹐朱祐﹝仲先﹐鬲侯﹞任光﹝伯卿﹐阿陵侯﹞並堅鐔﹝子伋﹐合肥侯﹞。祭遵﹝弟孫﹐潁陽侯﹞李忠﹝仲都﹐中水侯﹞同萬修﹝君遊﹐槐裏侯﹞﹐邳彤﹝偉君﹐靈壽侯﹞銚期﹝次況﹐安成侯﹞共景丹﹝孫卿﹐棟陽侯﹞。劉植﹝伯元﹐昌城侯﹞耿純﹝伯山﹐東光侯﹞更馬武﹝子張﹐揚虛侯﹞﹐臧宮﹝君翁﹐朗陵侯﹞劉隆﹝元伯﹐愼侯﹞復蓋延﹝巨卿﹐安平侯﹞。三十二人添王常﹝顏卿﹐山桑侯﹞﹐李通﹝次元﹐固始侯﹞﹑竇融﹝周公﹐安丰侯﹞卓茂﹝子康﹐宣徳侯﹞全。馬援﹝文淵﹐新息侯﹞因是椒房親﹐雲臺圖形不與焉。

荀氏八龍﹝後漢﹞

荀叔有八子﹕儉﹝字伯慈﹞緄﹝仲慈﹞靖﹝淑慈﹞燾﹝慈光﹞是。汪﹝孟慈﹞爽﹝慈明﹞與肅﹝敬慈﹞專﹝幼慈﹐或作敷﹞﹐八龍稱荀氏。

三君

三君名首出﹐大將軍竇武﹝字遊平﹞。大傅有陳蕃﹝仲舉﹞﹐侍中是劉淑﹝仲承﹞。

八俊

李膺﹝字元禮﹞曁荀昱﹝伯條﹞﹐王暢﹝叔茂﹞更杜密﹝周甫﹞。劉祐﹝伯祖﹞與魏朗﹝少英﹞﹐趙典﹝仲經﹞復朱寓﹝季陵﹞。

八顧

郭泰﹝字林宗﹞曁劉儒﹝叔林﹞﹐尹勛﹝伯元﹞更夏馥﹝子治﹞。羊陟﹝嗣祖﹞與蔡衍﹝孟喜﹞﹐宗慈﹝孝初﹞復巴肅﹝恭祖﹞。

八及

張儉﹝字元節﹞曁岑眰﹝公孝﹞﹐劉表﹝景升﹞更陳翔﹝子麟﹞。檀敷﹝文有﹞與範滂﹝孟博﹞﹐孔昱﹝元世﹞復範康﹝仲眞﹞。

八廚

王章﹝字伯義﹞曁蕃向﹝嘉景﹞﹐秦周﹝平王﹞更張邈﹝孟卓﹞。劉翊﹝子相﹞胡母班﹝李皮﹞﹐度尙﹝博平﹞復王考﹝文祖﹞。

建安七子﹝三國﹞

孔融﹝字文舉﹞曁陳琳﹝孔璋﹞﹐王粲﹝仲宣﹞復阮瑀﹝元瑜﹞。應瑒﹝徳連﹞共劉楨﹝公幹﹞﹐徐幹﹝偉長﹞稱七子。

竹林七賢﹝晉﹞

阮籍﹝字嗣宗﹞起賢名﹐嵇康﹝叔夜﹞更劉伶﹝伯倫﹞。山濤﹝巨源﹞與向秀﹝子期﹞﹐阮咸﹝仲容﹞曁王戎﹝濬衝﹞。

淩煙閣二十四功臣﹝唐﹞

長孫無忌﹝字輔機﹐封趙公﹞首圖形﹐趙郡元王李孝恭。次推李靖﹝藥師﹐衛公﹞杜如晦﹝克明﹐萊公﹞﹐尉遲敬徳﹝名恭﹐以字行。鄂公﹞房玄齡﹝字喬﹐梁公﹞。蕭瑀﹝時文﹐宋公﹞柴紹﹝嗣昌﹐譙公﹞髙士廉﹝名儉﹐以字行﹐申公﹞﹐段志元﹝褒公﹞兮屈突通﹝蔣公﹞。長孫順徳﹝邳公﹞劉宏基﹝夔公﹞﹐殷開山﹝名嶠﹐以字行﹐鄖公﹞並侯君集﹝陳公﹞。張公謹﹝宏愼﹐郯公﹞與程知節﹝盧公﹞﹐魏徵﹝元成﹐鄭公﹞唐儉﹝茂系﹐莒公﹞共李勣﹝懋功﹐英公﹞。虞世南﹝伯施﹐永興公﹞兮劉政會﹝渝公﹞﹐秦叔寶﹝名瓊﹐以字行﹐胡公﹞與張亮﹝鄖公﹞齊。

瀛洲十八學士﹝唐﹞

杜如晦與房玄齡﹐虞世南兮許敬宗﹝字延族﹞。姚思廉﹝名簡﹐以字行﹞後薛元敬﹐李元道同蔡允恭。顏相時﹝字睿﹞下有蘇勗﹝愼行﹞﹐蘇世長兼於志寧﹝仲謐﹞。薛收﹝伯褒﹞褚亮﹝希明﹞李守素﹐孔穎達﹝仲達﹞與陸徳明﹝名元朗﹐以字行﹞。瀛洲更有蓋文達﹐十八學士共齊名。

四傑﹝唐﹞

王勃擅詩場﹐還推楊烱良。次則盧照鄰﹐齊美駱賓王。

飲中八仙﹝唐﹞

賀知章﹝字季眞﹞與李琎﹝汝陽王﹞始﹐李適之﹝左相﹞兮崔宗之。藍田蘇晉曁李白﹐張旭焦遂名當時。

大歷十才子﹝唐﹞

盧綸﹝字允言﹞錢起﹝仲文﹞更韓翃﹝君平﹞﹐苗發耿湋﹝洪源﹞與崔峒。吉中孚兮司空曙﹝文初﹞﹐夏侯審共李端﹝正己﹞同。

香山九老﹝唐﹞

香山胡杲﹝八十九﹞共吉旼﹝一作皎﹐八十六﹞﹐鄭據﹝八十四﹞劉眞﹝八十二﹞復盧眞﹝七十八﹞。張渾﹐﹝七十﹞更與白居易﹝字樂天﹐七十﹞﹐狄兼謨並盧貞存﹝二人皆未七十﹐亦與會﹞。

洛下耆英會﹝宋﹞

鄭公富弼﹝字彥國﹐七十九﹞文潞公﹝名彥博﹐字寬夫﹐七十九﹞﹐席汝言﹝七十七﹞兮王尙恭﹝七十六﹞。趙丙劉幾馮行己﹝皆七十五﹞﹐王愼言與楚建中﹝皆七十二﹞。張壽張問﹝皆七十﹞王拱辰﹝君貺﹐七十一﹞﹐年未七十有溫公﹝司馬光﹞。

五桂三槐﹝宋﹞

儀﹝字可象﹞儼﹝望之﹞侃偁﹝日章﹞更與僖﹐竇氏五桂名相齊。王祐三槐植於庭﹐其子王旦﹝子明﹞果三公。

五鳳﹝宋﹞

宋白﹝字太素﹞蘇易簡﹝太簡﹞﹐次推賈黃中﹝媧氏﹞。李至﹝言幾﹞呂蒙正﹝聖功﹞﹐五鳳擅文名。

濂洛關閩五子﹝宋﹞

濂溪周子講學始﹐明道伊川二程子﹝洛陽人﹞。關中張子號橫渠﹐閩南朱子乃繼起。

修史姓氏﹝以《二十四史》爲次序﹞

《史記》創自司馬遷﹝字子長﹐漢人﹞﹐修成《漢書》班固﹝孟堅﹐後漢人﹞傳。《後漢書》成範曄﹝蔚宗﹐晉人﹞是﹐晉人陳壽﹝承祚﹞《三國誌》。《晉書》修自唐太宗﹐梁朝沈約﹝休文﹞《宋書》成。魏收﹝伯起﹐北齊人﹞實將《魏書》撰﹐《南齊書》是蕭子顯﹝景陽﹐梁人﹞。《北齊書》成李百藥﹝重規﹐唐人﹞﹐令狐徳棻﹝唐人﹞《周書》作。《梁書》《陳書》姚思廉﹐南北二史延壽﹝姓李﹐唐人﹞編。《隋書》曾見魏徵﹝唐人﹞疏﹐歐陽﹝修﹞宋祁﹝子京﹐俱宋人﹞《新唐書》。《新五代史》歐陽修﹐宋遼金史脫脫﹝元人﹞畱。明代宋濂﹝景濂﹞著《元史》﹐恭進《明史》張廷玉﹝謚文和﹞。《舊唐書》自劉昫﹝後晉人﹞定﹐《舊五代史》薛居正﹝子平﹐宋人﹞。

姓氏考原

天水趙﹑秦與嚴﹑姜﹐皮﹑卞﹑蕭﹑尹﹑狄﹑秋﹑彊。雙﹑桂﹑莘﹑艾﹑莊﹑愼﹑那﹐權姓上官河上羊。彭城錢﹑劉共巢﹑金﹐宗政樂安蔣﹑任﹑孫。汝南周﹑昌﹑殷﹑齊﹑袁﹝爰姓同﹞﹐平﹑和﹑危﹑盛﹑梅﹑應﹑藍。仰﹑咸﹑沙﹑鞠﹑蓋上黨﹐馮﹑樊﹑包﹑寇﹑尙與連。隴西李﹑董﹑閔﹑時﹑彭﹐牛﹑辛﹑邊﹑關廣陵荊。渤海吳﹑季﹑髙﹑裘﹑甘﹐冀﹑曁﹑訾﹑須﹑歐陽﹑封。太原王﹑郝﹑鄔﹑祁﹑伏﹐祝﹑郭﹑霍﹑昝﹑武﹑韶﹑弓。郁﹑能﹑閻﹑易﹑宏﹑沃﹑師﹐尉遲﹑澹臺﹑更與宮。瑯邪王﹑云﹑符﹑胥﹑諸﹐蔚姓諸葛沛國朱。滎陽三姓鄭﹑潘﹑經﹐潁川陳﹑鐘﹑幹﹑賴﹑烏。河南褚﹑方﹑畢﹑元﹑穆﹐山﹑利﹑聞人與邱陸。河東衛﹑呂﹑柳﹑廉﹑薛﹐裴﹑儲﹑滿﹑聶﹑蒲與堵。吳興沈﹑尢﹑施﹑姚﹑聞﹐麹﹑明魏郡柏﹑暴﹑申。南陽韓﹑滕﹑樂﹑仇﹑鄧﹐束﹑葉﹑翟﹑終﹑姬﹑隆﹑岑。宏農刁﹑牧﹑更楊﹑談﹐魯國濮﹑庫﹑孔與顏。髙陽許姓熊﹑紀﹑耿﹐公孫﹑仲孫曁軒轅。淸河張﹑傅﹑房與貝﹐汲﹑溫巨鹿莫﹑母﹑魏。譙國曹﹑戴﹑婁﹑稽﹑敖﹐桓姓夏侯景陽厲。武陵華﹑安﹑顧﹑蒼﹑龍﹐龔﹑冉﹑郟﹑殳鹽官翁。濟南陶﹑羿與東方﹐河間章﹑兪﹑詹﹑邢﹑淩。東海戚﹑鮑﹑臧﹑茅﹑徐﹐後﹑竺平原常﹑芮﹑東。陳畱謝﹑阮﹑虞﹑伊﹑屠﹐範陽鄒﹑祖﹑燕﹑簡﹑盧。江夏諭﹑費更與黃﹐廬江何姓武功蘇。扶風竇﹑魯﹑馬﹑惠﹑班﹐萬﹑井﹑祿﹑公松陽瞿。頓邱葛﹑司更公羊﹐司空北海奚與郎。京兆韋﹑酆﹑史﹑計﹑米﹑宋﹑杜﹑於﹑宗﹑段﹑家﹑康。車﹑全﹑黎﹑扈﹑雍﹑壽﹑扶﹐浦﹑別﹑夔﹑晁﹑冷﹑申屠。髙平範﹑巴東陽苗﹐習﹑宦平陽舒﹑解﹑饒。邴﹑巫﹑柴﹑歐步與衡﹐汪﹑鳳武昌鄂姓明。東平花﹑宿共太叔﹐上谷成﹑麻﹑谷﹑侯﹑榮。馮翊雷﹑吉復白﹑魚﹐印﹑益黎陽郁﹑桑﹑都。廣平賀﹑焦﹑遊與籍﹐貢﹑逯山陽鞏養﹑郗。中山湯﹑甄與仲﹑藺﹐豫章羅姓更湛﹑璩。河內於﹑荀﹑懷﹑茹﹑向﹐司馬﹑淳於臨海屈。安定伍﹑梁﹑席與胡﹐程﹑蒙﹑皇甫宣城賁。下邳余﹑滑復國﹑闕﹐武威賈﹑索與廖﹑石。西河卜﹑毛﹑林﹑靳﹑池﹐欒﹑卓﹑宰﹑通千乘倪。博陵邵﹑崔平陸孟﹐齊國禹﹑晏郤陽支。始平龐﹑宣更與陰﹐會稽夏﹑闞復鐘離。遼西項﹑鈄新蔡酈﹐東莞松﹑從西平糜。雁門童﹑田幸與薄﹐文﹑農內黃路﹑駱﹑薊。濟陽江﹑蔡﹑柯﹑左﹑丁﹐庾﹑查﹑長孫江陵戎。新安古兮蘭陵繆﹐萬俟平昌管﹑宓﹑紅。余杭杭﹑隗南安單﹑燉煌洪﹑慕更慕容。齊郡富姓與寧﹑譚﹐長樂蓬﹑逄南康融。晉陽唐﹑景曁曾﹑匡﹐平廬邰與孔邱空。東魯公冶梁國喬﹐濟陽郤姓﹝郤姓同﹞贊皇充。武陽勞與丹陽廣﹐晉昌乜姓括陽丰。博陽濮陽襄陽蒯﹐趙郡宇文司徒終。﹝以上姓氏﹐均就地名順數。其《百家姓》內﹐地名無考者﹐不載﹔《百家姓》外﹐地名可考者﹐附記﹕汝南言﹑商﹑南﹐東都京﹐廬江鄺﹐河東展﹐太原祭﹑介﹐享兆歸﹐河南門﹑練﹑種﹐南國塗﹐扶風法﹐東海疏﹐晉安辜﹐彭城到﹐魯國漆﹐平陽牟﹐始興麥﹐淸河檀﹐新鄭佘﹐天水祕﹐上谷眞。﹞

卷四人事門下﹝事類﹞

十三經

《周易》《毛詩》《尙書》﹞始﹐《周禮》《儀禮》與《禮記》。春秋三傳《公》《谷》《左》《孝經》《爾雅》《論》《孟子》。

廿四史

《史記》《兩漢》《三國誌》《晉書》《宋書》《魏書》繼。《南齊》《北齊》共後《周》《梁》《陳》《南史》﹝宋﹑南齊﹑梁﹑陳﹞與《北史》﹝魏﹑北齊﹑周﹑隋﹞。《隋書》《新唐》《新五代》﹐十七史書可共識。《宋》《遼》《金》《元》廿一成﹐《明史》續出爲廿二。再加《舊唐》《舊五代》﹐廿四史書可觀止。

四子﹝本《玉海紺珠》﹞

《道徳經》傳老子門﹐《南華眞經》莊子文。《通元經》是文中子﹐《沖虛眞經》列子存。

三墳五典八索九邱﹝本《尙書序》﹞

三皇之書爲《三墳》﹐五帝之書《五典》畱。八卦之說乃《八索》﹐九州之志卽《九邱》。

八卦

乾卦三連坤六斷﹐震如仰盂艮覆碗。上缺爲兌下缺巽﹐離中虛兮坎中滿。

易上下經卦名次序﹝成歌﹞

乾坤屯蒙需訟師﹐比小畜兮履泰否。同人大有謙豫隨﹐蠱臨與觀噬嗑賁。剝復無妄大畜頤﹐大過坎離三十備。咸恆遁卦及大壯﹐晉與明夷家人睽。蹇解損益夬姤萃﹐升困井革鼎震繼。艮漸歸妹丰旅巽﹐兌渙節兮中孚至。小過旣濟兼未濟﹐是爲下經三十四。

易上下經卦變﹝成歌﹞

訟自遁變泰歸妹﹐否從漸來隨三位。首困噬嗑未濟兼﹐蠱三變賁井旣濟。噬嗑六五本益生﹐賁原於損旣濟會。無妄訟來大畜需﹐咸旅恆丰皆疑似。晉從觀更睽有三﹐離與中孚家人系。蹇利西南小過來﹐解升二卦相爲贅。鼎由巽變漸渙旅﹐渙自漸來終於是。

十翼

上彖下彖上﹑下象﹐系辭上下與文言。說卦序卦並雜卦﹐孔子《十翼》至今傳。

四始六義﹝本《詩序》﹞

風與小雅大雅頌﹐四始之文可共證。六義風雅頌居先﹐次則爲賦與比興。

七觀﹝《尙書大傳》﹞

《帝典》可觀美﹐《禹貢》可觀事﹐《臯陶謨》觀治﹐《洪範》可觀度。六《誓》可觀義﹐五《誥》可觀仁。《甫刑》可觀戒﹐七觀《書》義存。

九能﹝《毛詩》傳﹞

建邦﹝能﹞命龜﹐田能施命﹐作器能銘﹐使能造命﹐師旅能誓﹐升髙能賦﹐山川能說﹐祭祝能語﹐喪紀能誄﹐九能可數。﹝君子能此九者﹐可謂有徳音﹐可以爲大夫。﹞

鄕三物

六徳六行共六藝﹐智仁聖義忠和是﹝六徳﹞﹔孝友睦姻與任卹﹝六行﹞﹐禮樂射禦曁書數﹝六藝﹞。

九禮六禮五禮

冠昏朝聘與喪祭﹐賓主鄕飲酒軍旅。九禮旣明六禮顯﹐冠昏喪祭鄕相見。六禮旣顯五禮出﹐吉凶軍賓嘉爲五。

昏六禮

納采與問名﹐納吉復納徵。請期曁親迎﹐士昏六禮成。

六宗﹝《書孔傳》﹞

泰昭首祭時﹐坎壇祭寒暑。王宮乃祭日﹐夜明祭月是。幽宗爲祭星﹐雩宗水旱祭。

五祀﹝二首﹞

春來祭戶《禮》詳明﹐夏日家家祭竈誠。季夏中霤神並祭﹐秋時祭門冬祭行。重爲木正乃句芒﹐修熙水正是元冥。該﹝上三人﹐皆少昊氏子﹞乃金正爲蓐收﹐黎﹝顓頊氏子﹞作火正卽祝融。句龍﹝共工氏子﹞土正爲后土﹐《周禮春官五祀》明。

八蠟﹝孔穎達說﹞

先嗇司嗇最居先﹐農郵表畷祭法兼。次及貓虎更及坊﹐水庸昆虫八蠟全。﹝王肅說﹐分貓虎爲二﹐無昆虫。徐師曾說﹐據經文有百種﹐無昆虫﹐橫渠先生亦主是說﹐甚是。以今多尊孔說﹐姑仍之。﹞

五瑞

公執桓圭侯執信﹝圭﹞﹐躬圭執自伯爵人﹐子執谷璧男蒲璧﹐五瑞頒來古聖君。

三帛

三帛記詳分﹐諸侯世子﹝執﹞纁。公之孤執元﹐執黃附庸君。

六摯

皮帛孤執羔卿執﹐大夫執雁﹝上﹐卽二生﹞士執雉﹝卽一死﹞。庶人執鶩工商﹝執﹞雞﹐是謂以禽作六摯。

十二章

日月與星辰﹐山龍華虫是。宗彜復藻火﹐粉米黼與黻。

五服

服首十二章﹝天子﹞﹐九章﹝公侯﹐自山而下﹞七章﹝伯﹐自華虫而下。﹞詳。五章﹝子男自藻而下﹞更三章﹝卿大夫﹐自粉米而下﹞﹐五服制有常。

九錫

首錫車馬﹝鸞路乘馬﹐龍旂九旒﹐皮弁素積﹐戎路乘馬﹞與樂器﹐衣服﹝綠韍﹑衮冕﹑瑒琫﹑瑒珌﹐句履﹞朱戶更納陛。虎賁百人曁斧鉞﹝左建朱鉞﹐右建金戚﹐甲冑一具﹞﹐弓矢﹝彤弓矢﹐盧弓矢﹞秬鬯﹝秬鬯二卣﹐圭瓚二﹐九命靑玉珪二﹞乃九錫。

六樂﹝六代樂﹞

《周官》言六樂﹕《雲門》﹝黃帝﹞與《大咸》﹝堯﹞﹐《大韶》﹝舜﹞復《大夏》《大濩》﹝湯﹞《大武》﹝武王﹞兼。

十代樂歌

《网窖》﹝伏羲﹞與《丰年》﹝神農﹞﹐《雲門》﹝軒轅﹞共《九淵》﹝少昊﹞。《五莖》﹝顓頊﹞復《六英》﹝髙辛﹞﹐《咸池》﹝陶唐﹞《大韶》﹝有虞﹞兼。《大夏》﹝夏﹞曁《大濩》﹝商﹞﹐十代樂歌全。

古樂名﹝本《玉海紺珠》﹞

伏羲樂《立基》﹐神農名《扶持》。祝融是《屬續》﹝以上三皇樂﹐《白虎通》以祝融列三皇內﹞﹐黃帝曰《咸池》。《九淵》是少昊﹐《五莖》顓頊樂。帝嚳乃《六英》﹐堯《大章》舜《韶》﹝以上五帝樂。五帝之說與前異﹐此說似參用《史記》《帝王世紀》兩說﹞。禹《夏》曁湯《濩》﹐武《武》﹝以上三王樂﹞周公《勺》。

十二操

《龜山》《將歸》更《猗蘭》﹝孔子﹞﹐《拘幽》﹝文王﹞《越裳》與《岐山》﹝周公﹞。次則《履霜》﹝尹吉甫子伯奇﹞《雉朝飛》﹝牧犢子﹞﹐《別鵠》﹝商陵穆子﹞《殘形》﹝曾子﹞十操全。《水仙》《懷陵》伯牙作﹐文公琴操十首刪﹝韓文公取十操﹐削伯牙二操﹞。

五聲八音

五聲惟宮濁而長﹐商角徵羽漸淸短。八音金石與絲竹﹐匏土革木音相間。

八音

磬爲石音生於乾﹐鼓鼙革音生於坎。笙爲匏音生於艮﹐簫管竹音生於震。琴瑟絲音生於離﹐柷豈攵木音生於巽。塤爲土音生於坤﹐鎛鐘金音生於兌。

六律

陽律黃鐘十一月﹐太簇正月姑洗三。蕤賓五月七夷則﹐九月無射陽律全。陰律十二月大呂﹐夾鐘二月中呂四。林鐘六月南呂八﹔應鐘十月陰律止。

五射

《周官》詳五射﹐白矢與參連﹐剡注曁襄尺﹐井儀五射全。

五馭

一曰鳴和鸞﹐二曰逐水曲。三爲過君表﹐四爲舞交衢。五則逐禽左﹐五馭可共知。

六書

象形﹝日﹑月之類﹞與指﹝一作處﹞事﹝上﹑下之類﹞﹐會意﹝武﹑信之類﹞更諧聲﹝江﹑河之類﹞。轉注﹝老﹑考之類﹞共假借﹝令﹑長之類﹞﹐六書《周禮》明。

六體書

古文與奇字﹐篆書隸書是。繆篆曁虫書﹐六體可取識。

八體書﹝秦﹞

大篆小篆曁刻符﹐虫書摹印復署書。殳書並與隸書重﹐八體之名可細摹。

十體書﹝唐元度﹞

古文大篆曁八分﹐小篆飛白更懸鍼。倒薤散隸復垂露﹐鳥書十體自自昔聞。

書五變﹝《隋書》﹞

古文出蒼頡﹐大篆史籀造。李斯造小篆﹐隸書始程邈。艸書自漢初﹐五變可詳考。

字五體

古文已久廢﹐大篆石經存。小篆印璽用﹝印璽幡碣所用﹞﹐碑碣尙八分﹝石經﹑碑碣所用﹞。隸書今正書﹐五體字詳分。

九數

方田粟米與差分﹐少廣商功均輸存。次則方程贏不足﹐再加旁要共九門。

古學各體

命令符命共諭告﹐敕制批答冊與詔。國書璽書更策問﹐禦札盟誓復誥教。﹝上皆王言類﹞文序傳記論說疏﹐策辧解釋志表書。箋啟原難評議述﹐對問題跋判連珠。笏記露布檄公移﹐移書行狀誄與辭。札子引義頌贊約﹐詩賦騷七銘箴規。

詩學各體

口號歌行曲﹐篇詞引樂府。謠思吟詠嘆﹐樂別愁哀怨。

歷代詩體

建安黃初與正始﹐太康元嘉永明體。齊梁體兮南北朝﹐唐初盛唐曁大歷。元和晚唐更本朝﹝通唐前後言﹞﹐元祐江西宗派止。此外選體與柏梁﹐玉臺西昆香奩是。更有宮體與近體﹐歷代詩體可取記。

詩體遞變

風雅頌變離騷體﹐再變西漢五言始。三變歌行雜體出﹐四變沈宋律詩是。

詩體緣起

李陵蘇武五言始﹐漢武柏梁七言起。四言始於漢韋孟﹐六言谷永創此體。三言起自夏侯湛﹝晉人﹞﹐髙貴鄕公九言是。

丹書十七銘

作銘首書席四端﹝四端四銘﹞﹐機鑑盥盤楹杖間。帶履觴豆與戶牖﹐劍弓曁矛皆銘焉。

丹扆六箴

衛公上六箴﹕正服與宵衣﹔罷獻曁納誨﹐辧邪復防微。

三教九流

三教儒家與釋道﹐九流儒道共陰陽﹐法家名家縱橫家﹐墨家農家雜家詳。﹝並小說家爲十家﹞

三老五更

三公老者爲三老﹐鄕大夫老乃五更。年老更事而致事﹐取象三辰與五星﹝鄭康成說﹞。

四事三類﹝《唐六典》﹞

擇人首四事﹕身言與書判。徳行更材用﹐勞效三類見。

六韜三略

兵法《六韜》文武龍﹐虎韜豹韜犬韜同﹔上略中略與下略﹐《三略》說本黃石公。

八陣

天覆與地載﹐風揚云垂兼。龍飛復虎翼﹐鳥翔曁蛇蟠。

制造紀始

始畫八卦作書契﹐教民佃漁曁畜牧﹐作甲歷兮制嫁娶﹐制造琴瑟伏羲氏。初藝五穀制醫藥﹐立市廛自神農始。六書陳法作甲子﹐蓋天算數造律呂﹐冕旒衣裳教民蠶﹐宮室器用與貨幣﹐經土設井制步畝﹐畫野分州始黃帝。始制九州顓頊氏﹐閏法五刑唐堯立。

歷代年建

歷代年建﹐夏正建寅﹐商丑周子﹐建亥惟秦﹐自漢以後﹐夏時常遵。

羣經字數﹝見《冬夜箋記》﹞

《孝經》字數數從端﹐一千九百字零三。讀過《孝經》讀《論語》﹐萬千七百字零五。《孟子》三萬有四千﹐六百八十五字全。《孟子》熟後讀《周易》﹐二萬四千百七字。《書經》全部數具在﹐二萬五千有七百。《毛詩》三萬有九千﹐二百三十四字完。讀畢《毛詩》讀《禮記》﹐九萬九千零一十。《周禮》四萬有五千﹐八百六字讀全編。《春秋左傳》十九萬﹐六千八百四十算。中人日讀三百字﹐讀畢不過四年半。﹝此歐陽公語﹞

天潢封爵十二等

和碩親王郡王始﹐多羅貝勒曁貝子。次則奉恩鎭國公﹐奉恩輔國公亦同。不入八分鎭國公﹐不入八分輔國公。鎭國將軍更輔國﹐奉國將軍奉恩終。

文官品級封階

正一品光祿﹐榮祿乃從一。正二是資政﹐通奉爲從二。正三封通議﹐從三中議是。中憲正四品﹐從四乃朝議。正五品奉政﹐從五卽奉直。以上皆大夫﹐下皆封郎職。正六承徳郎﹐從六儒林是﹝吏員出身者﹐爲宣徳郎﹞。正七乃文林﹝吏員出身者爲宣議郎﹞﹐從七爲徵仕。修職郎正八﹐從八佐修職﹝修職佐郎﹞。登仕卽正九﹐從九佐登仕﹝登仕佐郎﹞。

武官品級封階

建威將軍正一品﹐從一則受振威封。正二武顯將軍是﹐從二品封乃武功。正三武義都尉是﹐從三武翼昭武﹝正﹞四﹐宣武都尉從四品﹐以上四階皆都尉。五品騎尉封武徳﹐從五卽爲武徳佐。武略騎尉正六是﹐從六武略佐騎尉。正七武信從七佐﹐騎尉封階至此輟。奮武校尉八品正﹐從八爲佐封隨定。正九修武校尉是﹐修武之佐從九職。

命婦封號

一品二品夫人封﹐三品淑人四品恭﹝人﹞。五品宜人六安人﹐七品孺人八九同。

文官品級服色﹝成歌﹞

一品仙鶴二錦雞﹐三四孔雀云雁飛。五品白鷴惟一樣﹐六七鷺鷥鸂鶒宜。八九品官並雜職﹐鵪鶉練雀共黃鸝。風憲衙門專執法﹐特加獬豸邁倫彜。

武官品級服色﹝從《皇朝通誌》﹞

一品麒麟二繡獅﹐三豹四虎五熊宜。六﹑七爲彪八犀牛﹐九品海馬服色知。

世爵九位﹝二十七等﹞

公﹝其等三﹐四爪正蟒補服﹞侯伯﹝其等皆四﹐服與公同﹞子﹝其等四﹐位視一品﹐麒麟補服﹞男﹝其等四﹐位視二品﹐繡獅補服﹞﹐輕車都尉先﹝其等四﹐正三品﹞。次則騎都尉﹝其等二﹐正四品﹞﹐云騎尉亦兼﹝其等一﹐正五品﹞。再次恩騎尉﹝其等一﹐正七品﹞﹐世爵九位全。

九卿

六部首居先﹐通政司亦兼。次則都察院﹐大理寺與焉。

各衙門官職稱名﹝十首﹞六部衙門

吏部天官爲銓部﹐戶部地官民部稱。禮部春官爲祠部﹐夏宮駕部皆爲兵。刑部秋官爲比部﹐工部冬官水部名。

各衙門官職稱名六部堂官

吏部冢宰戶司農﹐宗伯禮部司馬兵。刑部兩堂稱司寇﹐工部大少皆司空。

各衙門官職稱名五寺衙門

大理寺棘署﹝亦曰北寺﹞﹐曲臺太常寺﹝亦曰禮院﹞。太僕乃冏臺﹐光祿宣徽﹝院﹞是。鴻臚寺儀堂﹝亦曰儀臺﹞﹐五寺可詳識。

各衙門官職稱名五寺堂官

大理兩卿稱司允﹐太常寺卿乃禮宗。太僕寺卿稱冏伯﹐光祿兩卿鼎相稱。鴻臚卿乃稱司賓﹐五寺堂官稱謂明。

各衙門官職稱名京官各衙門

宗人府稱玉牒所﹐內閣薇省更黃閣。翰林院稱乃蕓署﹐端司宮詹詹事府。柏臺烏府都察院﹝一曰蘭臺﹞﹐通政司稱銀臺見。國子監稱是成均﹐稱爲鳳司欽天監。京府之稱乃京部﹐京署稱名可略辧。

各衙門官職稱名京官各官職

宗人府丞乃司宗﹝亦曰司屬﹞﹐內閣大學士相國﹝亦曰柱國﹞。內閣學士稱次相﹝亦曰閣學﹞﹐中書中翰在內閣。翰林﹝院﹞修撰稱殿撰﹐編修檢討太史見。庶吉士以庶常名﹐詹事端尹少﹝少詹事﹞端丞。春坊庶子稱中護﹐司經﹝局﹞洗馬乃掌經。左右中允是宮允﹐春坊贊善宮贊稱。風憲衙門都察院﹐都禦史稱爲掌憲﹝亦曰總憲﹞。副都禦史副憲稱﹐給事中稱爲給諫。監察禦史乃侍禦﹐兵馬﹝司﹞指揮司城是。通政司使稱匭使﹐參議稱謂乃參知。國子﹝監﹞祭酒大司成﹐少司成乃司業稱。監丞襄教博﹝博士﹞國博﹐助教學政乃傳經。欽天監正稱司天﹐京府府尹京兆名。府丞稱爲少京兆﹐端寮贊治皆治中。部院主事稱主政﹐郎中員外星置﹝亦曰星郎﹑望郎﹞稱。

外官﹝三首﹞

總督制軍﹝亦曰制府﹞撫﹝巡撫﹞中丞﹝亦曰撫軍﹞﹐布政﹝布政使﹞藩臺方伯稱。按察﹝按察使﹞臬臺爲廉訪﹐道以監司觀察名。漕督﹝漕運總督﹞漕臺﹝亦曰漕院﹞河﹝河道總督﹞河帥﹝亦曰河臺﹞﹐學政則以宗師﹝亦曰文宗﹞名。鹽政鹺政使﹝鹽運使﹞都轉﹝亦曰司鹺﹑司賦﹞﹐分鹺分轉鹽運同。運判佐賦﹝亦曰鹺貳﹞提﹝鹽提舉﹞制置﹝鹽制置司﹞﹐鹽大使以鹽宰稱。

知府稱太守﹐同知是司馬﹝亦曰監制﹞。通判與州同﹐俱稱爲別駕。知州稱刺史﹐州判僉判稱。知縣稱明府﹝繁缺稱大令﹞﹐二尹是縣丞﹝亦曰贊府﹑佐令﹞。巡檢乃監押﹝亦曰巡司﹞﹐經歷爲參軍。司獄稱司理﹐教職是廣文。主簿爲贊邑﹝亦曰少尹﹞﹐功曹乃吏目。典史稱少府﹝亦曰縣尉﹑仙尉﹞﹐驛丞傳宰是。

武官

提督稱軍門﹐總兵爲總戎﹝亦曰鎭國﹞。副將曰協臺﹐參將是參戎。遊擊乃遊府﹐都司都閫名。守備爲守府﹐千總戶侯稱﹝亦曰千戶﹞。把總稱百戶﹝亦曰百宰﹑百總﹞﹐武職可略明。

古謚法﹝《史記》﹞

神﹝民無能名﹞聖﹝揚善賦簡﹐敬賓厚禮﹞皇﹝靖民則法﹞帝﹝徳象天地﹞王﹝仁義所往﹞與公﹝立志及眾﹞﹐侯﹝執應八方﹞君﹝慶賞刑威﹐從之成羣﹞明﹝照臨四方﹐譖訴不行﹐思慮果遠﹞徳﹝綏柔士民﹐諫爭不威﹞文﹝經緯天地﹐道徳博聞﹐學勤好問﹐慈惠愛民﹐湣民惠禮﹐賜民爵位﹞武﹝剛彊直禮﹐威彊敵徳﹐克定禍亂﹐刑民克服﹐誇志多窮﹞成﹝安民立政﹞。康﹝淵源流通﹐溫柔好樂﹐安樂撫民﹐合民安樂﹞穆﹝布徳執義﹐中情見貌﹞昭﹝容儀恭美﹐昭徳有勞﹐聖聞周達﹞平﹝治而無眚﹐執事有制﹐布綱治紀﹞景﹝由義而濟﹐耆意大慮﹐布義行剛﹞貞﹝淸白守節﹐大慮克就﹐不隱無屈﹞桓﹝辟土服遠﹐克敬動民﹐辟土兼國﹞﹐元﹝能思辯眾﹐行義說民﹐始建國都﹐主義行徳﹞宣﹝聖善周聞﹞莊﹝兵甲亟作﹐叡圉克服﹐勝敵志彊﹐死於原野﹐屢徵殺伐﹐武而不遂﹞惠﹝柔質慈民﹐愛民好與﹞警﹝夙夜警戒﹐合善典法﹞肅﹝剛徳克就﹐執心決斷﹞聲﹝不生其國﹞。戴﹝愛民好治﹐典禮不衍﹞知﹝官人應實﹞匡﹝貞心大度﹞莫﹝徳正應和﹞類﹝施勤無私﹞比﹝擇善而從﹞魏﹝克威捷行﹐克威惠禮﹞﹐長﹝教誨不倦﹞直﹝肇敏行成﹞紹﹝疏遠繼位﹞節﹝好廉自克﹞克﹝愛民在刑﹞簡﹝一徳不懈﹐平易不訾﹞忠﹝危身奉上﹞。湯﹝除殘去暴﹞欽﹝威儀悉備﹞定﹝大慮靜民﹐純行不爽﹐安民大慮﹐安民法古﹞襄﹝辟地有徳﹐甲冑有勞﹞僖﹝小心畏忌﹞釐﹝質淵受諫﹐有罰而還﹞懿﹝溫柔賢善﹞﹐度﹝心能制義﹞獻﹝聰明叡哲﹐知質有聖﹞孝﹝五宗安之﹐慈惠愛親﹐秉徳不回﹐協時肇享﹞齊﹝執心克莊﹐資輔共就﹞頃﹝甄心動懼﹐敏以敬愼﹞靖﹝柔徳安眾﹐恭己鮮言﹐寬樂令終﹞恭﹝尊賢貴義﹐敬事供上﹐尊賢敬讓﹐旣過能攺﹐執事堅固﹐愛民長弟﹐執禮禦賓﹐芘親之闕﹐尊賢讓善﹞。圉﹝威徳剛武﹞胡﹝彌年壽考﹐保民耆艾﹞威﹝猛以剛果﹐猛以彊果﹐彊義執正﹞祁﹝治典不殺﹞考﹝大慮行節﹞使﹝治民克盡﹞剛﹝追補前過﹞﹐安﹝好和不爭﹞思﹝道徳純一﹐大省兆民﹐外內思索﹐追悔前過﹞愨﹝行中見外﹞譽﹝狀古述今﹞烈﹝有功安民﹐秉徳尊業﹞懷﹝執義揚善﹐慈仁短折﹞商﹝昭功寧民﹞。翼﹝剛克爲伐﹐思慮深遠﹞白﹝外內貞服﹞順﹝慈和徧服﹞良﹝溫良好樂﹞質﹝名實不爽﹞慧﹝柔質受諫﹞憲﹝博聞多能﹞﹐厚﹝思慮不爽﹞正﹝內外賓服﹞堅﹝彰義掩過﹞夷﹝克殺乘政﹐安心好靜﹞愛﹝嗇於賜與﹞惑﹝滿志多窮﹞煬﹝好內遠禮﹐去禮遠眾﹞。傷﹝未家短折﹞殤﹝短折不成﹞隱﹝隱拂不成﹐不顯屍國﹐見美堅長﹞悼﹝肆行勞祀﹐年中早夭﹐恐懼從處﹞靈﹝不勤成名﹐死而志成﹐死見神能﹐亂而不損﹐好祭鬼怪﹐極知鬼神﹞湣﹝在國遭憂﹐在國逢艱﹐禍亂方作﹐使民悲傷﹞易﹝好更攺舊﹞﹐厲﹝殺戮無辜﹞刺﹝愎很遂過﹐不思忘愛﹞躁﹝好變動民﹞戾﹝不悔前過﹞醜﹝怙威肆行﹞幽﹝壅遏不通﹐早孤鋪位﹐動祭亂常﹞荒﹝凶年無谷﹐外內從亂﹐好樂怠政﹞。更兼誇﹝華言無實﹞抗逆天虐民﹞哀﹝早孤短折﹐恭仁短折﹞丁﹝述義不克﹞繆﹝名與實爽﹞﹐《史記》謚法以類詳。﹝隱﹐哀也。景﹐武也。施徳爲文。除惡爲武。辟地爲襄。服遠爲桓。剛克爲僖。施而不成爲宣。惠無內徳爲平。亂而不損爲靈。由義而濟爲景。餘皆象也。和﹐會也。勤﹐勞也。遵﹐循也。爽﹐傷也。肇﹐始也。怙﹐恃也享﹐祀也。胡﹐大也。秉﹐順也。就﹐會也。錫﹐與也。典﹐常也。肆﹐放也。康﹐虛也。叡﹐聖也。惠﹐愛也。綏﹐安也。堅﹐長也。耆﹐彊也。考﹐成也。周﹐至也。懷﹐思也。式﹐法也。布﹐施也。敏﹐疾也﹐速也。載﹐事也。彌﹐久也。按《史記》云﹐以前《周書》謚法﹐周代君臣﹐並取作謚﹐故全寫一篇﹐以傳後學。﹞

今謚法﹝《會典》﹞

謚首忠﹝肫誠翊贊﹐危身奉上﹞孝﹝慈惠愛親﹐大慮行節﹐能養能榮﹞與純﹝志慮忠實﹐安危一心﹞誠﹝肫篤無期﹐實心施惠﹞﹐文﹝道徳博聞﹐修治班制﹐勤學好問﹐錫民爵位﹞獻﹝智質有禮﹞成﹝遂物之美﹐通達彊立﹞憲﹝博聞多能﹐行善可紀﹞宣﹝善聞周達﹐誠意見外﹞昭﹝明徳有勞﹐儀容恭美﹞明﹝獨見先識﹐察色見情﹐譖愬不行﹞。哲﹝智能辧物﹞度﹝心能制義﹞武﹝剛彊直理﹐辟土斥境﹐折衝禦侮﹐剛彊以順﹞烈﹝有功安民﹞勇﹝勝敵壯志﹐見義必爲﹞壯﹝武而不遂﹐勝敵克亂﹐屢徵殺伐﹐死於原野﹞剛﹝彊義果敢﹐追補前過﹐威武不屈﹞﹐果﹝好力致勇﹞威﹝猛以彊果﹐彊義執正﹞桓﹝辟土服遠﹞毅﹝致果殺敵﹐彊而能斷﹞恭﹝敬愼事上﹐愛民弟長﹐執事堅固﹐尊賢敬讓﹐旣過能攺﹞敬﹝夙夜儆戒﹐小心恭事﹐善合法典﹞莊﹝嚴敬臨民﹐威而不猛﹐履正志和﹞。端﹝守禮執義﹞恪﹝敬共官次﹐威容端嚴﹐溫恭朝夕﹞欽﹝威儀悉備﹐寅恭奉職﹞穆﹝布徳執義﹐中情見貌﹞厚﹝忠誠自植﹐惇仁愛眾﹞曁安﹝和好不爭﹐止於義理﹞﹐泰﹝循理安舒﹐臨政無慢﹞惇﹝溫仁忠厚﹐善行不怠﹞裕﹝寬和自得﹞良﹝竭忠無隱﹐宅衷易直﹞康﹝安樂撫民﹐溫柔好樂﹞惠﹝勤施無私﹐撫字心殷﹐興利裕民﹞兼。和﹝推賢讓能﹐不剛不柔﹐柔遠能邇﹞順﹝和比於理﹐慈仁體民﹞溫﹝徳性寬和﹞正﹝守道不移﹐心無偏曲﹞肅﹝執心決斷﹐身正服人﹞簡﹝平易不訾﹐執要能周﹞淸﹝避遠不義﹐潔己奉法﹞﹐靖﹝寬樂令終﹐柔徳安眾﹞愨﹝表裏如一﹞介﹝執一不遷﹞節﹝好廉自克﹐謹行制度﹐艱危莫奪﹞僖﹝小心畏忌﹐恭愼無過﹞平﹝治而無眚﹐執事有制﹐布綱治紀﹞貞﹝淸白守節﹐不隱無屈﹞。確﹝執徳不回﹞質﹝彊立守義﹐名實不爽﹞潔﹝不污不義﹞思﹝念終如始﹐追悔前過﹞愼﹝夙夜敬畏﹐小心克勤﹞與密﹝思慮詳審﹐追補前過﹞﹐定﹝純行不爽﹐安民大慮﹞直﹝敏行不撓﹐率性無邪﹞勤﹝能修其官﹐宣勞中外﹐夙夜匪懈﹞襄﹝辟地有徳﹐甲冑有勞﹐因事有功﹞景﹝由義而濟﹐布義行剛﹞敏﹝好古不怠﹐才猷不滯﹞義﹝制事合宜﹐先君後己﹞。通﹝物至能應﹐行善無滯﹞達﹝質直好善﹐疏中通理﹞理﹝才敏詳審﹐治繁不擾﹞榮﹝寵祿光大﹞隱﹝懷情不盡﹞湣﹝使民悲傷﹞懿﹝賢徳著美﹞﹐七十一字謚法備。﹝謹案﹕《謚法》分上中下三冊﹐惟下冊七十一字﹐一百四十六義。羣臣賜謚者得用之。除親王外﹐皆以二字爲謚。由詞臣得謚者﹐上一字坐謚文。死事之臣﹐上一字坐謚忠。﹞

封典

覃恩予封典制定﹐本身爲授名以正。封及三代更及妻﹐存者爲封歿爲贈。若願停身及妻封﹐貤及應封隨其請。誥命乃授五品上﹐六品以下授敕命。

喪禮服制﹝五首﹞本宗九族五服正服

﹝斬衰三年﹞父母服﹝繼母﹐承嗣之父母﹐庶子爲嫡母﹑所生母﹑慈母﹐同﹞﹐嫡孫承重祖父母﹝祖父母亡﹐爲髙曾祖後者﹐同﹞。﹝齊衰期服﹞﹝不杖期﹞祖父母﹐杖與不杖﹝父母在﹐不杖期﹞妻之服。﹝期年﹞伯叔父母是﹐兄弟子侄嫡孫服。在室姑姊妹侄女﹐更有女與長子婦。﹝大功九月﹞堂兄弟﹐眾孫侄婦眾子婦。在室則有堂姊妹﹐嫁﹝出嫁﹞姑姊妹女侄女。﹝齊衰五月﹞是曾祖﹝曾祖父母﹞﹐﹝小功﹞﹝五月﹞伯叔祖父母。再從兄弟堂伯叔﹝堂伯叔父母﹞﹐堂侄侄孫皆此服。出嫁則有堂姊妹﹐在室祖姑與堂姑。再從姊妹堂侄女﹐侄孫女亦同此服。嫡孫婦與兄弟妻﹐以上小功五月服。

﹝齊衰三月﹞爲髙祖﹝髙祖父母﹞﹐﹝緦麻﹞﹝三月﹞族伯叔父母。曾伯叔祖父母同﹐族伯叔祖父母服。族兄弟與再從侄﹐堂侄孫亦同此服。曾孫玄孫曾侄孫﹐堂兄弟妻堂侄婦。侄孫婦與眾孫婦﹐在室更有曾祖姑。侄曾孫女族姊妹﹐堂侄孫女族祖姑。再從侄女族姑同﹐出嫁則有侄孫女。再從姊妹堂侄女﹐更有祖姑與堂姑。餘皆無服爲﹝袒免﹞﹐爲人後者乃﹝降服﹞﹝爲人後者﹐爲本宗服﹐皆降一等﹐本宗報服亦如之。爲人後者之妻﹐爲夫之本生父母服大功﹐子夫之本生余親各從本服降一等﹐報亦如之﹞。

喪禮服制妻爲夫族服

﹝斬衰三年﹞舅姑夫﹐夫是承重與同服。﹝期服﹞子﹝夫﹞侄長子婦﹐在室女與夫侄女。﹝大功﹞夫之祖父母﹐夫伯叔父母同服。孫與﹝夫﹞侄婦眾子婦﹐出嫁女與夫侄女。﹝小功﹞夫兄弟及妻﹐夫侄孫與夫堂侄。夫親姑兮夫姊妹﹝與姑皆不分在室﹑出嫁﹞﹐在室有夫堂侄女。夫侄孫女亦小功﹐以下便是﹝緦麻﹞服。夫之曾祖父與母﹐夫髙祖父母同服。夫伯叔祖父母同﹐夫堂伯叔父與母。夫堂兄弟及其妻﹐夫堂侄孫﹝夫﹞再從侄。曾孫玄孫﹝夫﹞曾侄孫﹐夫堂侄婦與孫婦。夫侄孫婦﹝夫﹞堂姊妹﹝不分在室﹑出嫁﹞﹐在室則有夫祖姑。﹝夫﹞堂侄孫女﹝夫﹞堂姑是﹐更有夫曾侄孫女。夫之再從侄女同﹐出嫁有夫侄孫女。夫堂侄女服同此﹐緦麻以外卽無服。

喪禮服制出嫁女爲本宗降服

﹝期年﹞父母祖父母﹐曾祖父母﹝齊衰﹞五﹝月﹞。髙祖父母﹝齊衰﹞三﹝月﹞﹐﹝大功﹞伯叔父母服。兄弟更與兄弟子﹐在室姊妹同此服。父之姊妹在室同﹐此服更有兄弟女。﹝小功﹞服是堂兄弟﹐在室堂姊妹同服。出嫁姊妹父姊妹﹐更有出嫁兄弟女。﹝緦麻﹞服是祖兄弟﹐父堂兄弟堂侄服。在室祖姊妹服同﹐更有在室堂侄女。父堂姊妹在室同﹐出嫁堂姊妹同服。

喪禮服制妄爲家長族服﹝斬衰三年﹞

家長服﹐﹝期年﹞家長之父母。正妻其子家長子﹐此外更有所生女﹝出嫁降功﹞。﹝大功﹞乃爲其孫服﹐﹝小功﹞家長祖父母﹝嫡子﹑眾子﹐爲庶母齊衰杖期﹐其妻同。嫡孫﹑眾孫爲庶祖母小功五月﹞。

喪禮服制姻親服﹝小功﹞

外祖父與母﹐母之兄弟姊妹服﹝妻爲夫外親降一等﹞。﹝緦麻﹞舅姑姨之子﹐此服更有妻父母。婿曁女之子女同﹐此外眾親皆無服﹝爲人後者﹐爲本生母之父母兄弟姊妹﹐爲本生姊妹之子及女在室者﹐均服緦麻﹐外煙之報服亦同﹞。

卷五物類門

禮器

璧圓象天肉倍好﹐八角鋒出名爲琮。圭銳剡上璋半圭﹐琥乃玉上刻虎形。半璧爲璜六玉全﹐圭分谷圭琬與琰。文飾爲瑑有圭璋﹐璧琮頫聘亦名瑑。璧邸琢圭爲圭璧﹐兩圭四圭有璧邸。徧體雲气爲大璋﹐牙璋鉏牙飾璋側。駔琮系組以爲權﹐玉瓚圭柄瓚如盤。佩玉上珩次琚瑀﹐下系兩璜衝牙懸。貫以組綬佩帶上﹐組綬玭珠納其間。刻木爲豆竹爲籩﹐豆宜濡物籩宜幹。廟盛粢盛有簠簋﹐夏氏曰瑚商曰連。惇爲龜飾黍稷器﹐會盟亦用同珠盤。鼎形兩耳下三足﹐鉶盛太羹同鼎飾。俎載牲體又名房﹐篚用竹爲圓白筥。席有莞繅次蒲熊﹐桃竹爲蔑蒲爲底。莞爲丰席蒻竹筍﹐緣分黼綴畫粉悉。幾名華玉又文貝﹐更有玉雕素彤漆。爵象爵頭足象爪﹐卣爲中樽用於廟。曰觚角散皆酒器﹐惟觶無耳同名爵。兕觥其觥容七升﹐一升酒則爲勺。角成勺形名爲柶﹐甕盛醯醢爲瓦器。盆以盛血簝受肉﹐互爲木格懸牲體。鬲用烹飪鑊大釜﹐有底爲甑甗無底。

冕服

大裘黑狐禮尙質﹐龍首卷然衮冕制。華虫爲首鷩冕名﹐毳冕宗彜虎蜼是。糸希冕粉衣刺衣上﹐元冕衣乃無文飾。韋弁韎韋爲衣裳﹐白鹿皮弁冠制詳。繒帛冠弁卽爵弁﹐元端元冠在典章。以上皆爲天子服﹐臣服衮冕升龍去。鷩冕七旒毳八五﹐糸希元冕旒依命數。更有皮弁及元端﹐臣子服之昭令譽。

後服

禕衣色玄刻雉形﹐次爲揄翟色不同。赤衣不畫爲闕翟﹐黃如麹塵得鞠名。展衣色白亶誠意﹐黑色禒衣後服明。

五路﹝二首﹞

玉路建大常﹐金路大旂颺。大赤象路建﹐大白革路旁。木路用大麾﹐天子五路詳。重羽爲飾名重翟﹐厭翟次羽使相迫。去飾無蔽爲安車﹐翟車不厭羽飾側。漆之無飾輦卽連﹐後五路兮體制在。

五庫﹝蔡邕《月令章句》﹞

車庫兵庫先﹐祭器庫亦兼﹐次則爲樂庫﹐宴器庫同傳。

四載

遇水則乘舟﹐乘車乃於陸﹐乘﹤車眉﹥泥塗中﹐乘樏在山路。

五旗﹝黃帝作﹞

南獵北爲旂﹐旗東典在西。中央則曰常﹐五旗黃帝時。

九旗

日月則爲常﹐旂乃畫交龍。通帛謂之旃﹐雜帛物以名。旗上畫龍虎﹐鳥隼旟是稱。全羽乃爲旞﹐析羽又爲旌。龜蛇謂之旐﹐九旗《周禮》明。

六節

虎節爲虎形﹐龍節因龍名。人形爲人節﹐旌節以竹成。符節取符合﹐管節六節終。

六幣

圭以馬兮璋以皮﹐錦合琮兮帛加璧。琥璜加之繡與黼﹐古禮以此爲六幣。

六尊

畫牛爲獻尊﹐象尊象形具。壺尊爲壺形﹐著尊下無足。山尊卽山罍﹐太尊始太古。

六彜

畫雞爲雞彜﹐鳥彜鳳凰形。斝彜畫禾稼﹐黃目黃彜名。虎彜並蜼彜﹐六彜之象明。

樂器

樂器特懸首鐘磬﹐編鐘十六編磐同。七弦爲琴廿五瑟﹐竽笙施簧管底通。篴竹五孔籥三孔﹐篪亦一竹八孔空。柷如漆桶有椎柄﹐左右挏之合樂聲。敔有籈櫟用止樂﹐管並兩吹堂下從。比竹成蕭尺四寸﹐十六編如鳳翼形。壎燒土成如雁卵﹐鼓分臯器亦懸。應鼓朔鼓皆名鼙﹐有耳鞀鼓小鼓田﹝亦名朄﹞。更有提鼓曲木柄﹐拊用韋爲若鼓然。金錞和鼓卽錞於﹐中虛上大碓頭圓。鐲一名鉦小鐘似﹐鳴之與鼓爲節宣。無舌爲鐃似鈴形﹐止鼓謂武用不愆。鐸加大鈴中有舌﹐振以爲節樂舞虔。笙師教舂牘無底﹐應如桶方椎底連。雅圓兩旁畫雲气﹐築地取聲舂器全。鐘磐之懸有簨虡﹐橫者爲簨虡則植。簨上大板名爲業﹐崇牙樅樅如鋸齒。武舞之器戚與幹﹐幹卽盾兮鉞斧戚。舞更有戈與幹配﹐文武則用籥與羽。羽值鷺羽卽鷺翿﹐帗與皇旄三舞具。帗舞如帗繒五采﹐皇舞雜羽鳳色似。氂牛之尾爲旄舞﹐用以祭祀樂舞備。

五量

千二百黍﹝爲﹞龠﹐十龠一合成。升斗遞加十﹐至斛五量明。

五權

龠黍十二銖﹐廿四銖爲兩。十六﹝兩﹞重爲斤﹐卅斤鈞不爽。一石四鈞成﹐五權可共講。

五度

秬黍廣爲分﹐十分寸可尋。累十寸爲尺﹐丈引十倍均。

五劍﹝《吳越春秋》﹞

純鈞與湛盧﹐豪曹﹝一作盤郢﹞曁魚腸。次則有巨闕﹐歐冶五劍詳。

九劍

九劍棠谿與墨陽﹐太阿莫邪更幹將。次則鄧師共合伯﹝《史記》作賻﹞﹐宛馮龍淵劍最良。

四寶

周寶爲砥厄﹐宋則有結綠﹐梁國寶懸黎﹐楚寶是和璞。

十瑞

宮芻化爲禾﹐鳳凰與神龍。歷艸禽五色﹐白鳥神木生。萐蒲生於廚﹐甘露共景星。

動植五物

山林動植﹐毛皂以名。川澤鱗膏﹐羽覈邱陵。墳衍介莢﹐原隰臝叢。

五方異气﹝《爾雅》﹞

東方比目魚﹝鰈﹞﹐北方民比肩。西方比肩獸﹐比翼鳥在南。中有枳首蛇﹐五方異气傳。

鳳五色

象鳳名有五﹐赤鳳紫鸑鷟。靑鸞黃鵷雛﹐白者則爲鵠。

五方神鳥

西方爲鷫鷞﹐焦明在南方。東方發明是﹐北方乃幽昌。五方有神鳥﹐中央是鳳凰﹝《後漢書五行志》言﹕惟鳳凰主瑞﹐余並爲孽﹞。

五鳩

少皞鳥名官﹐五鳩祝鳩先。雎鳩更鳲鳩﹐爽鳩鶻鳩兼。

五雉

西鷷東方鶅﹐南翟北曰鵗。伊洛之南翚﹐五雉可共知。

九扈

春扈鳻鶞夏竊無﹐冬扈竊黃秋竊藍。官扈嘖嘖桑竊脂﹐行扈唶唶棘竊丹。老扈﹤宴鳥﹥々共九扈﹐少皞農正肅同班。

五禽

一虎二爲鹿﹐三熊四是猿。五鳥導引術﹐華佗五禽傳。

五客

白鷴閒客鷺雪客﹐南客孔雀仙客鶴。號爲隴客是鸚鵡﹐五客之名《談苑》說。

龍九子﹝《玉堂叢話》﹞

龍生九子首贔屓﹐螭吻蒲牢與睚眥。狴犴饕餮共﹤虫八﹥﹤虫夏﹥﹐椒塗之次有金猊。

十龜

十龜首數神與靈﹐攝龜寶龜文龜從。筮龜山龜更澤龜﹐水龜火龜乃十明。

龜四體

春日占後左﹐夏占左足前。秋占前右足﹐後右乃冬占。

詩馬名

六尺爲馬五尺駒﹐七尺以上騋稱奇。左足偏白名曰馵﹐純黑之品是爲驪。驪更名驖驑白駮﹐白馬黑鬛號稱駱。駰馬陰白多雜毛﹐雒馬黑身而白鬛。黑鬛赤身﹤馬亞﹥名詳﹐黃白之色是爲皇。名魚只因二目白﹐黃與騂合謂之黃。驪白雜毛乘乘鴇﹐蒼騏曰騏獨矯矯。驒馬之身靑驪驎﹐騂馬之毛赤黃繞。驑馬白腹騵堪誇﹐黃馬黑喙名曰騧。驈爲驪馬而白跨﹐彤白雜毛馬中騢。毛雜蒼白騅馬傳﹐的顙白顚靑驪駽。駓馬之色黃白雜﹐豪骭之馬名曰驔。

八駿﹝周﹞

﹛艸嗣﹜﹝一作華﹞驑與綠﹝一作騄﹞耳﹐白﹛減木﹜復赤驥。渠黃更逾輪﹐盜驪共山子。

六閒﹝隋﹞

六閒首飛黃﹐龍媒與吉良。次則爲騊駼﹐駃騠天苑詳。

九谷

九谷從稷數﹐稻麻秫與黍。豆麥分大小﹐康成《周禮注》。

十二月樹﹝《淮南子時則訓》﹞

正二三月楊杏李﹐四桃五楡六月梓。七楝八柘九月槐﹐十檀十一二棗櫟。

四時取火

春取楡柳夏棗杏﹐桑柘火取季夏間。柞楢火取三秋節﹐冬時取火是槐檀。

十二客

近客芍藥貴牡丹﹐素客丁香幽客蘭。瑞香佳客荷靜客﹐茉莉遠客壽菊傳。雅客酴醿梅淸客﹐薔薇野客桂爲仙。

十友

花中佳友菊爲先﹐淸友梅花梔子禪。殊友瑞香雅茉莉﹐荷花淨友巖桂仙。芍藥艷友酴醿韻﹐海棠名友十花全。

四侯

好畤侯封楮知白﹝紙﹐華陰人﹐字守元﹞﹐封卽墨侯石虛中﹝硯﹐南越人﹐字居默﹞﹐易元光封松滋侯﹝墨﹐燕人﹐字處晦﹞﹐毛元銳封是管城。﹝筆﹐宣城人﹐字文鋒﹞。

十二市

正月爲燈市﹐花市二月是。蠶市三月間﹐四月稱錦市。五月扇市開﹐香市六月紀。七月爲七寶﹝市﹞﹐八月桂市至。藥市在九月﹐十月乃酒市。梅市十一月﹐桃符﹝市﹞月十二。

續幼學歌天文門

四天

蒼天春爲先﹐夏則名昊天。秋旻冬爲上﹐《爾雅》四天傳。

九霄﹝《讀書紀數略》﹞

神霄靑霄碧霄始﹐丹霄景霄玉霄是。瑯霄紫霄更太霄﹐九霄之名可取記。

五星分野﹝《通鑑地理通釋》﹞

歲星主齊吳﹐熒惑主楚越。太白主大臣﹐辰星主燕趙。鎭星主王子﹐五星各分野。

北斗七星分野﹝同上﹞

雍主樞兮冀主璇﹐靑衮主璣揚徐權。荊主玉衡梁開陽﹐豫主搖光分野傳。

三餘

冬爲歲餘﹐日余惟夜﹐陰雨時余﹐三餘考業。

三代臘日﹝《風俗通》﹞

夏以嘉平紀﹐在殷曰靖祀。周則曰大蠟﹐漢攺曰臘日。

四風﹝《爾雅》﹞

正南爲凱風﹐谷風來自東。正北涼風至﹐西則泰風名。

元日八風

南方大旱﹐西南小旱。西方有兵﹐西北豆成。北方中歲﹐東北上歲。東方大水﹐東南病疫。

五運五勝﹝本《玉海紺珠》曁《讀書紀數略》﹞

太昊木徳炎帝火﹐黃帝土兮少昊金。顓頊爲水帝嚳木﹐唐火虞土夏金存。商水周木相生說﹐﹝上﹐相生之說。﹞秦水漢土後漢火。魏土晉金宋爲水﹐齊木梁火陳土紀。後魏水兮後周木﹐隋爲火徳唐土繼。後唐仍土晉爲金﹐漢水周木宋火是。

歷代五十七歷﹝《讀書紀數略》﹞

黃帝《調歷》《顓頊歷》《虞歷》《夏曆》《殷曆》記。《周曆》《魯歷》﹝皆以四分起數﹞漢《太初》﹝鄧平﹞﹐《三統歷》﹝劉歆﹞後《四分》﹝古法﹞繼。《乾象歷》﹝劉洪﹞與魏《黃初》﹝韓翊﹞﹐《景初曆》﹝楊偉﹞共晉《太始》。《正歷》﹝劉智﹞《春秋長歷》﹝杜預﹞明﹐《乾度》﹝李修﹑王顯用﹑杜鎭﹞東晉《通歷》﹝王朔﹞從。姚秦《三紀甲子元》﹝姜山及﹞﹐宋《七曜》﹝徐廣﹞與《元嘉》﹝何承天﹞同。大明﹝祖衝之﹞《梁歷》﹝虞廣刂﹞更與《涼》﹝趙匪攵﹞﹐北魏《正光》﹝崔光﹞東﹝魏﹞《興光》﹝李業興﹞。北齊《天保》﹝宋景業﹞《甲寅元》《孝孫》﹝劉孝孫﹞《孟賓歷》﹝張孟賓﹞同傳。後周《天和》﹝甄鸞﹞《明克讓》《丙寅元歷》﹝同上﹞隋《開皇》﹝張賓﹞。《大業》﹝張冑元﹞《皇極》﹝劉焯﹞唐《戊寅》﹝傅仁均﹞﹐《麟徳》﹝李淳風﹞《經緯》﹝瞿羅曇﹞《光宅》﹝同上﹞存。《乙巳元歷》﹝南宮說﹞名以立﹐《開元大衍》﹝僧一行﹞《九執歷》﹝來自西域﹞。《至徳》﹝韓穎﹞《寶應五紀》﹝郭獻之﹞明﹐《建中正元歷》﹝徐承嗣﹞斯同。《元和觀象歷》﹝徐昂﹞嗣出﹐《長慶宣明歷》﹝穆宗詔日官作﹞並行。《景福崇元》﹝邊岡﹞《符天歷》﹝曹士篤﹞﹐石晉《調元歷》﹝馬重續﹞以從。五代《明元》﹝正處訥﹞《萬分歷》﹐蜀《永昌歷》﹝胡秀林﹞《正象》﹝亦蜀人作﹞成。後則南唐《齊政歷》﹝陳威勛﹞﹐五代《顯徳欽天》﹝王朴﹞繼。

宋十八歷﹝同上﹞

《應天》﹝建隆初造﹞《乾元》﹝太平興國﹞《儀天》﹝咸平﹞先﹐《崇天》﹝天聖﹞《明天》﹝治平﹞更《奉天》﹝熙寧﹞。《觀天》﹝元祐﹞《占天》﹝崇寧﹞《紀元》﹝同上﹞是﹐《統元》﹝紹興﹞《乾道》﹝乾道﹞《淳熙》﹝淳熙﹞兼。《會元》﹝紹熙﹞《統天》﹝慶元﹞並《開禧》﹝開禧﹞﹐《淳祐》﹝淳祐﹞《會天》﹝寶祐﹞《成天》﹝咸淳﹞全。

歷五十變﹝李心傳《朝野雜記》﹞

黃帝至秦變者七﹐漢四百年四變歷。魏晉迄隋十六變﹝後魏後周六歷不預﹞﹐唐三百年九變紀。宋自建隆迄紹熙﹐歷十四變可取記。

續幼學歌地理門

八殥

東北大澤曰無通﹐東曰大渚曰少海。東南具區元澤是﹐南曰大夢曰浩澤。渚資丹澤在西南﹐西曰九區泉澤連。西北大夏曰海澤﹐北曰大冥寒澤全。

八紘

東北和邱曰荒土﹐東方棘林乃桑野。東南大窮爲眾女﹐南方都廣曰反戶。西南焦僥曰炎土﹐西方金邱沃野是。西北一目曰沙所﹐北方積水曰委羽。

八極

方土之山曰蒼門﹝東北﹞﹐東極之山開明門﹝東方﹞。波母之山陽門是﹝東南﹞﹐南極之山曰暑門﹝南方﹞。編駒之山白門名﹝西南﹞﹐西極之山閶闔門﹝西方﹞。幽都門乃不周山﹝西北﹞﹐北極之山曰寒門﹝北方﹞。

九達

一達之路爲道路﹝長路﹞﹐二達岐旁三劇旁。四達衢兮康五達﹐六達之處謂之莊。七達劇驂八崇期﹐九達爲逵《爾雅》詳。

三秦

章邯爲雍王﹝都廢邱﹞﹐塞王司馬欣﹝都櫟陽﹞。董翳翟王是﹝都髙奴﹞﹐自昔號三秦。

漢七國

吳楚更與趙﹐膠東復膠西。濟南曁菑川﹐七國景帝時。

明九邊

九邊重地起遼東﹐薊州宣府與大同。次則楡林曁寧夏﹐固原甘肅復大寧。

﹝地初繞出山後﹐遼東﹑宣府﹑大同﹐勢相聯屬﹐後移置保定﹐勢遂分。﹞

九疑峯

石樓娥皇與朱明﹝亦曰丹朱﹞﹐次則杞林﹝亦曰巴林﹞更石城。最中之峯舜源是﹐簫韶桂林﹝亦曰華蓋﹞曁女英。

八陘

軹關太行陘﹐白陘塗陘從。井陘更飛狐﹐蒲陰軍都名。

三巴三峽

中巴巴西與巴東﹐水曲三回巴字形。歸峽巫峽西陵峽﹐巴楚三峽至今名。

武夷九曲

升眞洞﹝一曲﹞曁玉女峯﹝二曲﹞﹐仙機金雞二巖﹝三﹑四曲﹞名。鐵笛仙掌石唐寺﹝七曲﹞﹐鼓樓巖﹝八曲﹞﹐與新村市﹝九曲﹞。

九川

弱水曁黑水﹐河漢更與江。濟水復淮水﹐渭水洛水詳。

九澤

《禹貢》九澤首大陸﹝冀州﹞﹐次則雷夏﹝衮州﹞曁孟諸。榮澤荷澤﹝皆豫州﹞更彭蠡﹐震澤﹝皆揚州﹞云夢﹝荊州﹞大野﹝徐州﹞俱。

九淵

鯢旋止水流水始﹐濫水沃水汜水是。雍水汧水更肥水﹐九淵之名《列子》紀。

河水九名

淩解水﹝正月﹞後桃花﹝二三月﹞名﹐麥黃﹝四月﹞瓜蔓﹝五月﹞礬石﹝六月﹞從。荻茵水﹝七八月﹞過登髙水﹝九月﹞﹐復槽水﹝十月﹞後是蹙淩﹝十一月﹑十二月﹞。

四代明堂﹝《漢書》應劭云﹞

黃帝曰合宮﹐有虞曰總章。殷則曰陽館﹐至周曰明堂。﹝唐陳子昂上言﹕黃帝﹐合宮﹔堯﹐衢室﹔有虞﹐總期﹔夏﹐世室。隋宇文愷引《帝命驗》注﹕唐虞﹐天府﹔夏﹐世室﹔殷﹐重屋﹔周﹐明堂。《考工記匠人》﹕夏﹐世室﹔殷﹐重屋﹔周﹐明堂。﹞明堂五名﹝蔡邕《明堂論》﹕明堂﹐天子太廟也。人君南面﹐故以明堂爲名。﹞明堂有五名﹐太廟太室同。堂更曰明堂﹝取其堂﹞﹐太學﹝取其四門之學﹞與辟雍﹝取其四周水圓如壁﹞。

明堂制度﹝朱子說﹞

明堂之制有九室﹐中則太廟太室是。東以靑陽太廟名﹐南以明堂太廟紀。總章太廟在西方﹐元堂太廟北方位。﹝按蔡邕諸說﹐制度各殊﹐當以朱子之說爲宗。﹞

五學

大學曰辟雍﹐東學東序稱。南學是成均﹐西學乃瞽宗。北學曰上庠﹐五學以類名。

瀟湘八景

瀟湘夜雨﹐洞庭秋月。漁村落照﹐江天暮雪。平沙落雁﹐遠浦歸帆。煙寺晚鐘﹐山市晴嵐。

四時山色﹝郭熙論畫﹞

春山淡冶如笑﹐夏山蒼翠如滴﹐秋山明淨如妝﹐冬山慘淡如睡。

續幼學歌人事門上﹝人類﹞

歷代毓聖符瑞

赤虹繞神母﹐遂生伏羲氏。神龍感安登﹐炎帝於以育。電繞北斗星﹝樞星﹞﹐附寶生黃帝。大星如虹下華渚﹐感生少昊女節﹝一曰嫘祖﹞是。搖光貫月感女樞﹝卽昌僕﹞﹐生於若水有顓頊。慶都感赤龍﹐帝堯於以生。帝舜初生日﹐握登感大虹。神珠薏苡修己吞﹐胸坼生禹符瑞存。白气貫月扶都見﹐乙日生湯﹝故一名天乙﹞感最神。

三皇﹝《書序》曁《帝王世紀》﹞

太昊伏羲先﹐炎帝神農兼。黃帝軒轅氏﹐三皇紀以全。

五帝﹝同上﹞

少昊金天氏﹐顓頊髙陽立。帝嚳髙辛出﹐唐堯虞舜繼。﹝《史記》《大戴禮》《家語》﹐皆有黃帝﹐無少昊。《月令》作太皞﹑炎帝﹑黃帝﹑少昊﹑顓頊。《皇王大紀》謂包犧﹑神農﹑黃帝﹑堯﹑舜。按三皇五帝﹐前編已見﹐以諸說不同﹐故特錄之。﹞

商六臣﹝《君奭》注﹞

六臣伊尹先﹐伊陟臣扈兼。巫咸﹝俱太戊臣﹞巫賢﹝祖乙臣﹞繼﹐次則有甘盤﹝武丁臣﹞。

周十五王﹝《周語》﹕十五王﹐而文始平之﹔十八王﹐而康克安之。﹞

后稷不窋鞠陶出﹐公劉慶節與皇僕。差弗毀隃復公非﹐髙圉亞圉祖紺隨。太王王季共文王﹐﹝上十五王﹞十八王爲武成康。

太姒十子﹝《毛詩》注﹞

十子首數伯邑考﹐武王發後是管叔﹝名鮮﹞。周公旦曁蔡叔度﹐曹叔振鐸成﹝一作郕﹞叔武﹝一作七叔圉﹞。霍叔處與康叔封﹐聃﹝一作冉﹞季載兮以次數。

三恪

黃帝之後薊國存﹐堯後祝兮舜後陳。周封舜後二王后﹝夏后杞﹐殷後宋﹞﹐周之三恪以類尋。

春秋百二十四國爵姓

﹝五首。春秋各國﹐前編已見﹐因爵姓未盡分明﹐謹遵《欽定春秋傳說匯纂》分錄之。﹞

爵姓具者五十國

虞虢﹝俱公爵﹞魯蔡滕﹐衛晉荀息邢。隨賈﹝俱侯爵﹞曹鄭凡燕祭﹐芮滑原國﹝俱伯爵﹞吳巴郕﹝俱子爵。上姬姓﹞。州﹝公爵﹞齊紀﹝俱侯爵﹞萊﹝子爵﹞許﹝男爵。上姜姓﹞﹐秦梁﹝俱伯爵﹞徐郯莒﹝俱子爵。上嬴姓﹞。楚夔﹝俱子爵。上羋姓﹞陳﹝侯爵﹞胡﹝子爵。上嬀姓﹞宋﹝公爵。子姓﹞﹐杞﹐﹝伯爵﹞越鄫﹝俱子爵。上姒姓﹞薛﹝侯爵。任姓﹞鄧﹝侯爵。曼姓﹞。南燕﹝伯爵。姞姓﹞宿﹝男爵。風姓﹞鄅逼陽﹝俱子爵。上妘姓﹞是﹐邾與小邾﹝俱子爵。上曹姓﹞舒鳩﹝子爵。偃姓﹞止。

有爵無姓者十五國

唐﹝侯爵﹞谷﹝伯爵。或嬴姓﹞頓宗弦﹝或隗姓﹞﹐云阝賴肥沈﹝或嬴姓﹞譚﹝或子姓﹞。白狄戎蠻是﹐穈﹝或祈姓﹞鼓﹝或祁姓﹞舒國﹝俱子爵﹞全。

有姓無爵者十七國

魏耿霍郜楊﹐焦淮韓﹝或侯爵﹞密﹝俱姬姓﹞黃﹝嬴姓﹞。羅﹝熊姓或偃姓﹞申向﹝俱姜姓﹞夷﹝妘姓﹞戴﹝子姓﹞﹐鄋瞞﹝漆姓﹞舒庸﹝偃姓﹞詳。

爵姓皆亡者三十二國

江﹝或嬴姓﹞鄖道權﹝或偃姓﹞柏貳崇﹐軫絞六﹝或偃姓﹞遂項﹝或姞姓﹞冀庸。溫巢厲蓼﹝或偃姓﹞房介姒﹐蓐收根牟曁無終。鮮虞英氏於余邱﹐陸渾邽鄀狄與桐﹝或偃姓﹞。

附庸九國

附庸九國﹐任﹝風姓﹞葛﹝嬴姓﹞顓臾﹝風姓﹞。尃阝鄣牟極﹐蕭國﹝或子姓﹞須句﹝風姓﹞。

聖門六侍

顏淵冉伯牛﹐宰我共仲由。子貢公西華﹐聖門六侍畱。

晉六卿﹝亦曰六族﹞

趙無卹襄子﹐昭子範吉射。魏曼多襄子﹐襄子知瑤繼。韓不信簡子﹐荀寅文子是。

漢七制

髙祖與文帝﹐武帝宣帝紀。東漢有光武﹐明帝章帝是。

漢三傑

郕侯乃蕭何﹐畱侯是張良﹝字子房﹞。淮陰侯韓信﹐漢時三傑詳。

十八侯﹝《漢書功臣表》注﹞

蕭何﹝郕侯﹞張敖﹝宣平侯﹞曁曹參﹝平陽侯﹞﹐周勃﹝絳侯﹞樊噲﹝舞陽侯﹞更奚涓﹝魯侯﹞。酈商﹝曲周侯﹞灌嬰﹝潁陰侯﹞夏侯嬰﹝汝陰侯﹞﹐靳歙﹝信武侯﹞王陵﹝安國侯﹞並博寬﹝陽陵侯﹞

淮南八公

蘇飛與李尙﹐左吳田由詳。雷被更毛被﹐伍被曁晉昌。

漢三將軍﹝文帝時﹞

條侯周亞夫﹐細柳有兵屯。劉禮次灞上﹐徐厲屯棘門。

王氏五侯

王譚曁王商﹐王立封紅陽。王根王逢時﹐王氏五侯詳。

東漢八使

周舉杜喬先﹐周栩欒巴兼。馮羨曁張綱﹐郭遵更劉班。

潁川四長﹝東漢﹞

荀淑當塗長﹐嬴長乃韓韶。陳實太邱長﹐林慮長鐘皓。

東漢五侯

單超曁徐璜﹐唐衡封汝陽。具﹝《漢紀》作貝﹞瑗與左悺﹐宦者五侯詳。

馬氏五常﹝蜀漢﹞

馬氏有五常﹐季常乃馬良。伯常復仲堂﹐次常幼常﹝馬謖﹞詳。

晉八王

汝南王亮楚王瑋﹐長沙王乂齊王冏。河間王顒趙王倫﹐東海王越成都﹝王﹞穎。

王氏五之

凝之字叔平﹐渙之徽之﹝字子猷﹞從。操之﹝子重﹞更獻之﹝子敬﹞﹐王氏五之明。

唐五王

首封張柬之﹐次則桓彥範。敬暉袁恕已﹐崔元暉並見。

程門四子﹝宋﹞

顯道謝良佐﹐與叔呂大臨。遊酢曁楊時﹐四子皆程門。

宋七王

鄜王劉光世﹝字叔平﹞﹐鄂王嶽飛﹝鵬舉﹞是。蘄王韓世忠﹝良臣﹞﹐循王張浚﹝徳遠﹞紀。﹝上四人﹐亦曰中興四將﹞涪王乃吳玠﹝晉卿﹞﹐信王吳璘﹝唐卿﹑玠弟﹞繼。和王楊存中﹝正甫﹞﹐南宋七王備。

明四先生﹝太祖時﹞

靑田劉基先﹐浦江有宋濂。麗水顯葉琛﹐章溢起龍泉。

明三楊

西楊楊士奇﹐東楊楊榮齊。南楊乃楊溥﹐三楊宣宗時。

明六君子

楊漣﹝字文孺﹞之次左光斗﹝遺直﹞﹐魏大中﹝孔時﹞與袁化中﹝民諧﹞。顧大章﹝伯欽﹞兮周朝瑞﹝思永﹞﹐六人同負君子名。

唐宋八家﹝十家附﹞

唐朝韓愈柳宗元﹐宋歐陽修蘇洵兼。蘇軾蘇轍曁曾鞏﹐次王安石八家全。李翺孫樵是﹐唐宋十家文並傳。

同居十二家

樊重﹝漢﹐三世﹞郎方貴﹝晉﹐三世﹞﹐博陵李幾﹝七世﹞詳。河中有姚氏﹝十三世﹞﹐楊播﹝魏﹐百口共爨﹞劉君良﹝隋﹐四世﹞。唐有張公藝﹝九世﹞﹐九世乃鄭倚。會稽裘承詢﹝十九世﹞﹐陸九淵﹝累世義居﹞並聞。﹝三人皆宋人﹞次則張潤﹝元﹐八世不異爨﹞是﹐浦江鄭氏門﹝明人﹞。

二人齊名

漢兩夏侯同時見﹐夏侯勝曁從子建。獻王博士有毛公﹐大小毛公傳《詩經》。漢大小戴同傳《禮》﹐戴徳﹝字延君﹞戴聖﹝次君﹞名並紀。二疏疏廣疏受是﹐二班班彪子固繼。魏世雙丁儀﹝正禮﹞與廙﹝敬禮﹐儀弟。﹞﹐二王羲之﹝逸少﹞獻之記。二陸陸機與弟云﹐二阮阮籍阮咸﹝籍兄子﹞聞。二謝謝安共弟萬﹝俱晉人﹞﹐兩到到漑到洽見。二宋宋庠復宋祁﹐二米米芾友仁齊。二陸九齡九淵是﹐二人齊名可詳記。

三人齊名

三姜首姜肱﹐仲海季江從。三國三諸葛﹐瑾﹝子瑜﹐仕吳﹞亮﹝仕蜀﹞誕﹝公休﹐仕魏﹞同名。三張張載﹝孟陽﹞先﹐張協更張元。三謝靈運始﹐惠連謝眺是。﹝南北朝﹞三呂蒙正出﹐夷簡曁公著。三範範純仁﹐純禮純粹聞。三蘇蘇洵起﹐子軾曁轍繼。三曾曾鞏先﹐曾布曾肇兼。三王王安石﹐安國更安禮。﹝上皆宋人。上二首﹐擇顯著者類記之﹐余不悉載。﹞

續幼學歌人事門下﹝事類﹞

羣經名目

《易》《書》《禮》﹝《禮記》﹞《詩》《春秋》始﹐再加《樂》兮六經是。七經《易》《書》《詩》《禮記》《周禮》《儀禮》《春秋》繼。九經《易》《書》《詩》《三禮》《春秋三傳》九經具。十經《易》《書》《詩》《三禮》《春秋左傳》《公》《穀》紀。《論語孝經》﹝爲一經﹞乃十經﹝《宋書百官志》﹞﹐十一經加《爾雅》是。﹝有《孝經》﹐無《論語》。近人有《十一經讀本》《十一經音訓》等書﹐其名目自元何異孫《十一經問對》始﹐然與此小異。《十三經》已見前編。﹞

經三等﹝《唐書選舉志》﹞

大經首《禮記》《春秋》《左傳》是。中經《毛詩》始﹐《周禮》與《儀禮》。小經《易》《尙書》《公羊》《谷梁》紀。

六緯﹝《漢書》注﹞

《易緯》《書緯》始﹐《詩緯》《禮緯》繼。《樂緯》《春秋緯》《孝經緯》爲七。

四詩﹝《漢書》﹞

齊詩轅固始﹐魯詩申公﹝名培﹞是。韓詩始韓嬰﹐毛詩毛公﹝萇﹞紀。

五春秋﹝同上﹞

五傳左氏先﹐公羊谷梁兼。鄒氏更夾氏﹐《春秋》五傳全。

五雅

五雅《爾雅》先﹐《小爾雅》亦兼。《逸雅》曁《廣雅》《埤雅》五雅全。

羣經字數補

《儀禮》五萬有六千﹐六百二十四字全。《公羊傳》字有四萬﹐四千七十五字算。《谷梁》四萬有一千﹐五百一十二字完。《爾雅》字數數從始﹐一萬二百二十一。

史六家﹝《史通》﹞

首尙書家﹝記言家也﹞春秋﹝記事家也﹞是﹐次左傳家﹝編年家也﹞曁國語﹝國別家也﹞。史記家﹝通古紀傳家也﹞更漢書家﹝斷代紀傳家也﹞﹐史有六家《史通》紀。

史二體﹝《史通》﹞

史有二體﹐一曰編年﹝始左氏﹞﹐次則紀傳﹝始司馬遷﹞﹐二體以全。

三通

杜佑著《通典》《通誌》鄭樵撰。《文獻通考》出﹐元馬端臨著。《欽定續三通》《皇朝三通》成。

九命﹝《周禮》﹞命凡有九﹕一命受職﹝治職事﹞﹐再命受服﹐三命受位﹝受位於王使臨民﹞﹐四命受器﹝始有祭器﹞﹐五命賜則﹐六命賜官﹝自置官以治家邑﹞﹐七命賜國﹝出就侯伯之國﹞﹐八命作牧﹝一州之牧﹞﹐九命作伯﹝長諸侯爲方伯﹞。

○三賜﹝《禮記》﹞

一命則賜爵﹐再命賜衣服﹐三命賜車馬﹐三賜可詳數。

九合

會鄄二兮會幽二﹐次則會檉會貫是。會首戴﹝左氏作首止﹞曁會寧母﹐會於葵邱可取識。

八座﹝漢制﹞

八座首推尙書令﹐僕射三公曹﹝考課州郡﹞亦兼。吏曹﹝選舉祠祀﹞民曹﹝繕修工作﹞共客曹﹝護駕朝省﹞﹐二千石曹﹝詞訟﹞中都官﹝水火盜賊﹞。

五聲﹝加變徵變宮爲七音﹞

欲知宮﹐舌居中﹝喉音﹐一曰唇音。季﹐夏﹐土﹞。欲知商﹐開口張﹝齒頭正齒。秋﹐金﹞。欲知角﹐舌縮卻﹝牙音。春﹐木﹞。欲知徵﹐舌柱齒﹝舌音。夏﹐火﹞。欲知羽﹐撮口聚﹝喉音﹐唇重唇輕。冬﹐水﹞。

三蒼﹝《隋志》﹞

首《蒼頡篇》﹝李斯作﹞﹐《訓纂篇》兼﹝揚雄作﹞。次《滂喜篇》﹝賈魴作﹞﹐三蒼名全。

墨藪五十六種書

龍書﹝太昊因景龍作﹞穗書﹝神農因嘉禾作﹞鳥迹篆﹝黃帝因蒼頡鳥迹作﹞﹐古文﹝蒼頡作﹞云書﹝黃帝因慶雲作﹞鸞鳳書﹝少昊作﹞。科斗書﹝髙陽氏作﹞曁仙人形﹝書。髙辛氏作﹞﹐龜書﹝堯因龜負圖作﹞鐘鼎﹝書。夏后氏刻鐘鼎作﹞薤葉﹝篆。湯時務光作﹞俱。虎書回鸞﹝篆。並史佚作﹞鳥書﹝文王因赤鳥銜書作﹞是﹐魚書﹝武王因白魚入舟作﹞塡書﹝周媒氏以判合男女作﹞大篆﹝宣王史籕變古文作﹞繼。復書﹝史籀重復篆文作﹞玉箸﹝篆。周時有之﹐篆相似也﹞更殳書﹝文記笏﹐武記殳﹞﹐麒麟﹝魯西狩獲麟﹐孔門弟子作﹞轉宿﹝宋司星子韋作﹞二書紀。雕虫﹝書。秋胡妻觀蠶作﹞蛇書﹝魯人唐終妻蛇繞身作﹞曁細篆﹝秦丞相李斯作﹞﹐小篆﹝李斯增大篆﹐復作小篆﹞摹印﹝篆。鳥頭云腳﹐李斯趙髙善之﹞古隸﹝秦軍正程邈作﹐又有秦隸。﹞見。刻符﹝書。秦始皇作﹞尙方﹑繆篆出﹐署書稾書气候書。芝英﹝書。漢陳遵作﹞鵠頭﹝書﹞偃波存﹐蚊腳﹝書。上章用﹞垂露﹝篆﹞更懸鍼。章艸飛白﹝書。蔡邕作﹞纓絡篆﹝劉徳升作﹞﹐一筆書兮共八分。剪刀金錯行書﹝鐘繇作﹞明﹐柳葉散隸龍爪﹝書﹞從。行隸八體並虎爪﹐鬼書花書書數終。

隸五體﹝陸子淵《書輯》﹞

隸分秦漢﹐亦判今古。次則散隸﹐五體可數。

八分書

割程﹝程邈隸﹞八分取二分﹐割李﹝李斯篆﹞二分取八分﹝以上一說﹞。存隸八分就篆二﹐吾衍之說亦並存。

永字八法

書有八法﹕側﹑勒﹑努﹑趯﹐策﹑掠﹑啄﹑磔﹐以永爲例。

數十等﹝徐嶽《術數記遺》﹕黃帝爲法﹐數有十等。﹞數有十等﹕億兆京垓﹐秭壤溝澗﹐正載以該。

人十等﹝《左傳》﹞

十等王﹝臣公﹞公﹝臣大夫﹞始﹐次則大夫﹝臣士﹞士﹝臣皂﹞。次皂﹝臣輿﹞次輿﹝臣隸﹞隸﹝臣僚﹞﹐僚﹝臣僕﹞僕﹝臣臺﹞臺並識。

人七名﹝《白虎通》﹞五人曰茂十﹝人﹞曰選﹐百人曰俊千人英。倍英曰賢萬人傑﹐萬傑曰聖乃七名。

九族﹝二說﹞

髙祖曁曾祖﹐祖父並己身。次則子孫是﹐曾孫復玄孫﹝《古尙書》說﹞。父族有四﹐母族則三﹐兼妻族二﹐九族以全﹝夏侯歐陽說同﹞。

六親﹝《左傳》注﹞

父子與兄弟﹐姑姊舅甥是。婚媾更姻婭﹐六親可取記。

二十官﹝《呂氏春秋》﹞

大撓作甲子﹐黔如作慮首﹐容成始作歷﹐羲和作占日。常﹝一作尙﹞儀作占月﹐後益作占歲。胡曹始作衣﹐作弓乃夷羿。儀狄初作酒﹐祝融實作市。虞姁始作舟﹐髙元更作室。伯益初作井﹐作臼是赤冀。乘雅﹝一作持﹞始作駕﹐寒﹝一作韓﹞哀復作禦。王冰作服牛﹐史皇作圖是。巫彭作醫後﹐巫咸復作筮。

六術

羲和使占日﹐常儀則占月﹐臾區占星气﹐伶倫造律呂。隸首作算數﹐大橈作甲子。

三計﹝二首﹞

一日計在晨﹐一年計在春﹐一生計在勤﹐孔聖三計存。

一年計樹谷﹐十年計樹木﹐終身計樹人﹐三計管子語。

三善﹝《家語》﹕子路治蒲﹐孔子稱之。﹞忠信以寬﹐明察以斷﹐恭敬以信﹐是稱三善。

六奇計﹝漢陳平﹞

捐金反間奇計始﹐以惡艸具進楚使。躡髙祖足封齊王﹐解滎陽圍出女子。僞遊雲夢縛韓信﹐解白登圍畫美女。

三鑑﹝唐太宗語﹞

以銅爲鑑正衣冠﹐以古爲鑑知興替。以人爲鑑明得失﹐太宗三鑑可取記。

六一居士

集古一千卷﹐藏書一萬卷﹐琴一張﹐棋一局﹐酒一壺﹐鶴一隻。

明三大案

張差梃擊先﹝萬曆﹞﹐李可灼紅丸﹝泰昌﹞。李選侍移宮﹝天啟﹞﹐明三大案全。

續幼學歌物類門

五名﹝《事始》﹞

惟金與貨﹐繼以泉稱。曰布曰刀﹐《事始》五名。

五幣﹝黃帝立﹞

黃帝五幣﹐上幣珠玉﹐中幣黃金﹐下幣刀布。

錢文紀始

以寶始自周景王﹐以年後魏孝文﹝太和年始﹞詳。以鐵爲錢公孫述﹝據蜀始﹞﹐錢文始事紀無忘。

歷代錢法﹝從《錢志新編》﹞

堯時堯布作﹐大舜當金貨。夏安邑貨是﹐商湯二金始。商布十貨同﹐公字金並紀。周無字錢寶貨俱﹐錢重一兩十二銖﹝文卽此六字﹞。齊作貨刀莒莒刀﹐秦行半兩錢制昭。漢仍半兩錢﹐三銖五銖全。莽制大泉與小泉﹐契刀五百錯刀兼。貨布貨泉布泉繼﹐東漢五銖復大泉。蜀漢直百五銖是﹐吳錢大泉五百復當千。晉錢太元貨泉紀﹐宋﹝劉宋﹞錢四銖五銖是。孝建四銖行﹐二銖景和從。齊鑄五銖依漢制﹐蕭梁五銖九種紀。太平百金與百錢﹐定平一百皆梁制。陳國行布泉﹐太貨六銖兼。北魏五銖共三品﹐北齊常平五銖錢。北周布泉出﹐次五行大布。永通萬國繼﹐隋白鑞雞目。唐後用年號﹐錢法不悉具。

寶貨五物六名二十八品

王莽作寶貨﹐錢貨六品繼。銀貨共二品﹐龜貨四品是。貝貨有五品﹐布貨十品紀。

錢貨六品

小錢幺錢始﹐幼錢中錢紀。次則有壯錢﹐並前大錢是。

銀貨二品

銀貨二品﹐首重黃金。與金並重﹐朱提它銀。

龜貨四品

龜貨四品﹕元龜以名﹐公龜侯龜﹐子龜是稱。

貝貨五品

貝貨共五品﹕大貝壯貝片﹐幺貝更小貝﹐不成貝亦兼。

布貨十品

布貨十品首大布﹐次布弟布壯布紀。中布差布與厚布﹐幼布幺布小布是。

錢輕重得中二

輕重得中﹐先後二錢。漢有五銖﹐唐有開元。

重錢十八

赤仄比倫﹝晉﹞與大泉﹐大貨六銖四柱﹝梁﹞先。兩柱﹝梁末﹞布泉曁大布﹐永通萬國當兩兼。乾封當十共八銖﹝漢﹞﹐乾元復重輪乾元。直百當千復得壹﹐重錢十八一類全。

輕錢八

輕錢有八楡莢﹝漢三銖﹞先﹐風飄水浮﹝元魏﹞鵝眼兼。綖環耒子曁荇葉﹝宋二銖﹞﹐沈郎四分﹝晉﹞皆輕錢。

明錢五等﹝《會典》﹞

錢制當十先﹝重一兩﹞﹐當五復當三。次則爲當二﹝重皆如其當之數﹞﹐又次爲小錢﹝重一錢﹞。

明鈔六等﹝《會典》﹞

鈔法六等﹕始自一貫﹐五﹝五百文﹞四﹝百文﹞三百﹝文﹞﹐二﹝二百文﹞一﹝百文﹞並見。

三代尺﹝蔡邕《獨斷》﹞

夏尺本十寸﹐殷九寸爲尺。周尺乃八寸﹐三代尺如是。

未央宮畫諫五物﹝《文苑英華》﹕盧碩畫﹐諫漢文帝﹞首畫屈軼艸﹐次則誹謗木﹐又次進善旌﹐獬豸敢諫鼓。

漢五瑞

黃龍與白鹿﹐嘉禾復甘露。次則木連理﹐漢時五瑞著。

茶五名﹝《茶經》﹞

茶有五名﹕茶檟並稱﹐曰蔎曰茗﹐荈亦相同。

貢茶十二等

龍鳳石乳滴乳先﹐白乳頭金蠟面兼。頭骨次骨更末骨﹐粗骨山挺貢茶全。

三等茶

淸茶分三等﹕萱艸帶自嘗﹐待客驚雷莢﹐供佛紫茸香。

茶七碗﹝唐盧同《茶歌》﹞

一碗喉吻潤﹐二碗破孤悶。三碗搜枯腸﹐惟有文字五千卷。四碗發輕汗﹐平生不平事﹐盡向毛孔散。五碗肌骨淸﹐六碗通仙靈。七碗喫不得也﹐惟覺兩腋習習淸風生。

釀飲諸名﹝陳眉公《酒顚補》﹞

酴爲酒之母﹐醴是一宿成。醪則爲渾汁﹐酎以三薰名。醨爲薄酒醑旨酒﹐﹤酉葬﹥與醙兮白酒稱。醞釀造酒釃漉酒﹐味厚爲醹醥則淸。買酒曰沽壚當肆﹐釀之至再亦名醙。相飲則曰配﹐相彊則曰浮。主人與客同進酒﹐客爲酢兮主爲酬。病酒謂之酲﹐使酒謂之酗。賜民共飲曰大酺﹐出錢羣飲則爲醵釂則飲盡醟亂甚﹐酡乃少飲而面赤。獨酌而醉謂之醮﹐不醉而呶是爲奰。

花小名﹝程羽父﹞

梔子曰薝卜﹐芙蕖是荷花。玫瑰曰徘徊﹐木槿名舜華。海桐乃山礬﹐夜合曰合歡﹝一曰蠲忿﹞。牡丹花曰木芍藥﹝亦曰鼠姑﹞﹐萱曰忘憂花宜男﹝花曰宜男﹐萱一名療愁花﹞。蜀葵芘芣一丈紅﹐紅蹢躅兮是杜鵑。麝囊乃瑞香﹐罌粟曰米囊。辛夷名木筆﹐芙蓉曰拒霜﹝一曰木蓮﹞。酴醿花曰佛見笑﹝亦曰獨步春﹐又名雪纓絡﹞﹐秋海棠花曰斷腸﹝亦曰八月春﹞。櫻桃石蜜稱﹝亦曰崖蜜﹞﹐芍藥將離名﹝亦名婪尾春﹞。丁香曰百結﹐紫薇百日紅。木香錦棚兒﹐玉簪白萼同﹝亦曰鶴仙﹞。淩霄名亦曰紫葳﹐那素茗兮是素馨。薔薇花曰玉雞苗﹐茉莉鬘華花名終。

山房十友﹝大石山人﹞

石屏爲端友﹐陶友古陶器。夢友湘竹榻﹐直友鐵如意。默友銀潢硯﹐玉磬淸友是。談友玉塵搖﹐節友乃紫簫。老友方竹杖﹐狎友是鷺瓢。

