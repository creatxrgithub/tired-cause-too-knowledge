《童蒙須知韻語》

﹝淸﹞萬斛泉撰

○衣服冠覆八首

【其一】

凡人之爲人﹐身體必端整。

嘗聞諸格言﹐男子有三緊。

冠履及絳帶﹐檢束日惟謹。

寬慢則放肆﹐最足招嘲曬。

【其二】

身將有所衣﹐衿領先整理。

兩衽結紐帶﹐不可令缺毀。

飲食須照管﹐污壞則不美。

行路常看顧﹐泥淖莫踐履。

【其三】

有時脫所衣﹐摺疊箱篋中。

頓放若散亂﹐穢污塵埃蒙。

移時或尋求﹐且不知東西。

【其四】

所衣日已久﹐垢膩那堪睹。

須是勤浣濯﹐破綻盡綴補。

但求常完潔﹐莫忘紡織苦。

【其五】

晨起必盥面﹐衣領須護遮。

兩袖髙捲束﹐沾濕無由加。

【其六】

有時就勞役﹐短便去籠衣。

愛護無損污﹐作事亦相宜。

【其七】

日間身所衣﹐夜臥則必更。

敝壞可無虞﹐蚤虱何由生﹖

【其八】

晏子一狐裘﹐卅年猶未毀。

意𨿽在化俗﹐良由善護理。

威儀可爲潔﹐貲費減倍蓰。

告爾童蒙輩﹐飭身須如此。

○言語步趨四首

【其一】

凡爲人子弟﹐聲气須低下。

喧鬧及戲笑﹐尢悔終難寡。

【其二】

父兄有教督﹐但當低首聽。

檢責或過誤﹐不可便剖分。

當時須隱默﹐徐徐細意陳。

不惟無忤傷﹐事理且自明。

至於朋友間﹐亦須依此行。

【其三】

凡人有過失﹐耳聞口勿揚。

婢僕卽有錯﹐告誡須多方。

但當從容語﹐勿使廉恥傷。

暴怒與誶詬﹐激切反有妨。

【其四】

凡出入進退﹐行步要安詳。

掉臂與跳足﹐容止殊不臧。

惟有長者召﹐疾走卻無妨。

於此過舒遲﹐不似弟子行。

○灑掃涓潔

凡爲人子弟﹐所居當灑掃。

几案勤拂拭﹐不可令艸艸。

文字與器用﹐頓放勿欹倒。

用之旣畢時﹐原所安置好。

師長坐起處﹐紙札及文稿。

散亂爲整齊﹐攜取殊非逆。

有等惡少年﹐恣意塗書籍。

幾硯窗壁間﹐到處是筆迹。

不惟招人嫌﹐而且被譴責。

自黥尢不雅﹐此獘當痛革。

○讀書寫文字三首

【其一】

平時讀書處﹐几案要整潔。

詳緩看字句﹐正體對書冊。

誦聲要響亮﹐徧數期以百。

含糊而任意﹐彊記那能得﹖

古人學不厭﹐讀書輒千徧。

熟則能生巧﹐其義可自見。

謹守朱子訓﹐三到不可欠。

心與眼與口﹐就中心獨擅。

【其二】

書卷須愛護﹐毋損污縐摺。

濟陽有江祿﹐懿行聽徐說。

讀書或未竟﹐事來甚急迫。

必待捲束齊﹐斂身始避席。

典籍借於人﹐先爲補殘缺。

及時便送還﹐求假人心悅。

【其三】

窗下學書時﹐心气須安定。

執墨必端整﹐研磨必潔淨。

雙鉤與懸腕﹐搦管求堅勁。

柳公有遺言﹐心正則筆正。

又聞程明道﹐作字時甚敬。

非必欲字﹐卽此是學問。

爾曹當則效﹐字畫嚴分寸。

塗鴉與墨豬﹐潦艸實可病。

○雜細事宜二十五首

【其一】

凡爲人子弟﹐持志須兢兢。

夜深而就寢﹐昧爽則必興。

【其二】

喧鬧爭鬥處﹐此身不可近。

勿以暫時動﹐而忘主靜訓。

【其三】

無益害有益﹐無益愼勿爲。

古人垂明誡﹐爾曹莫相違。

【其四】

身體父母遺﹐奉之敢不敬。

行步與作事﹐危險那可近。

【其五】

爾曹當飲食﹐有無不須求。

粥飯可充饑﹐毋作膏粱謀。

【其六】

舉匙必置箸﹐舉箸必置匙。

食已皆置案﹐須令常整齊。

【其七】

無故莫飲酒﹐偶飲須戒醉。

不惟防亂性﹐亦恐威儀累。

【其八】

飲食長者前﹐侍坐必斂身。

輕嚼復緩咽﹐勿聞飲食聲。

【其九】

父母長者前﹐應對必自名。

卽與朋友交﹐稱謂莫忘形。

【其十】

十年長於我﹐呼之勿以字。

稱某姓幾兄﹐始得謙遜意。

【其十一】

年若長以倍﹐但當稱某丈。

兄事父事間﹐毫釐不可爽。

【其十二】

一出一入間﹐必向長者揖。

爲時𨿽暫爾﹐禮莫厭重習。

【其十三】

凡侍長者側﹐拱手立正方。

問則誠實對﹐所言不可忘。

【其十四】

凡從長者行﹐步履須安妥。

行居路之右﹐住則必居左。

【其十五】

道路遇長者﹐必正立拱手。

近前卽趨揖﹐俟過然後走。

【其十六】

凡與人相揖﹐低頭而屈腰。

出聲則收手﹐毋得稍輕佻。

【其十七】

凡與眾人坐﹐相對必斂身。

坐席勿廣占﹐儼如見大賓。

【其十八】

凡待婢僕輩﹐臨之以端嚴。

時與嬉且笑﹐受侮亦招嫌。

【其十九】

開門與揭簾﹐著手要徐徐。

稍涉震驚響﹐總由气粗疏。

【其二十】

平時執器用﹐執虛如執盈。

翼翼而小心﹐惟恐有覆傾。

【其二十一】

便時必如廁﹐切宜防污垢。

上則去外衣﹐下則必盥手。

【其二十二】

天寒若向火﹐毋迫近火旁。

迫近防爇衣﹐舉止亦不莊。

【其二十三】

君子防未然﹐甚毋輕步履。

夜行則以燭﹐無燭則必止。

【其二十四】

更深就牀席﹐斂足並齊手。

臥時必用枕﹐寢衣勿覆首。

【其二十五】

凡此日用事﹐品目亦甚多。

景仰前賢範﹐匯爲訓蒙歌。

