

純正蒙求

﹝元﹞胡炳文撰

●純正蒙求卷上

蒙學宜擇嚴師﹐故以師儒之教爲先。師𨿽嚴﹐父母溺愛不可也﹐故父母之教次之。教在父師﹐學在己﹐故勤學又次之。然學莫大於明倫﹐故列五者之倫﹐而於父子加詳焉﹗

師儒之教

朱子蒙訓﹐呂氏齋規。

宋子朱子﹐名熹﹐字仲晦﹐謚徽國文公。嘗作訓蒙五篇﹐名《童蒙須知》。大略﹕一要身體端整﹐衣冠鞋襪潔淨整齊﹔二要低聲下气﹐語言詳緩﹐不可髙聲哄鬧﹐浮言戲笑﹔行步端整﹐不可疾走跳躑﹔三要居處之地﹐常掃拭几案。文字筆硯﹐常嚴肅整齊﹔四要讀書字字響亮﹐心到﹑眼到﹑手到﹐寫字要一筆一畫﹐嚴整分明﹔五於雜細事宜﹐皆要謹愼。

宋東萊先生呂祖謙﹐字伯恭﹐謚成公。《齋規》首章云「凡與此集者﹐以孝悌﹑忠信爲主﹐其不順於父母﹑不友於兄弟﹑不睦於宗族﹑不誠於朋友﹑言行相反﹑文過飾非者﹐不在此位。旣與集﹐而或犯﹐同志者規之﹐規之不可﹐責之﹐責之不可﹐告於眾而共勉之﹐終不悛者﹐除其籍。」

伯彊端坐﹐陽城斥歸。

宋焦千之﹐字伯彊﹐嚴毅方正。呂正獻公公著延之教子。諸生小有過﹐伯彊端坐召與相對﹐竟日夕不與語﹐俟恐懼畏伏﹐方略降辭色。時滎陽公希哲方十餘歲﹐內則父兄教導之篤﹐外則伯彊師訓之嚴﹐故徳器成就﹐大異眾人。公嘗云「人生無賢父兄﹑嚴師友而能有成者﹐鮮矣。」

唐陽城﹐字亢宗﹐爲國子司業。引諸生告之曰「凡學者﹐所以學爲忠與孝也﹐諸生有久不省者乎﹖」明日謁城還養者二十輩﹐有三年不歸侍者﹐斥之使歸。簡孝秀徳行者﹐升堂﹔沈酗﹑不率教者﹐皆罷。躬講經籍﹐生徒忻忻﹐皆有法度。

父母之教

文潛古句﹐武侯家書。

宋張耒﹐字文潛﹐作古句戒子序云﹕北鄰賣餅兒﹐每五鼓未旦﹐卽繞街呼賣﹐𨿽大風嚴寒﹐時刻不少差也。示巨詩曰「城頭月落霜如雪﹐樓頭五鼓聲又絕。捧盤出戶歌一聲﹐市橋東西人未行。北風吹衣射我餅﹐不憂衣單憂餅冷。業無髙卑志當堅﹐男兒有求安得閒。」

蜀丞相諸葛亮﹐字孔明﹐謚武侯。家書與子瞻云「夫學須靜也﹔才須學也﹐非學無以廣才﹔非靜無以成學。慆慢則不能研精﹐險躁則不能理性。年與時馳﹐意與歲去﹐遂成枯落﹐悲歡窮廬﹐將復何及也﹖」又云「若志不彊毅﹐意不慷慨﹐徒碌碌滯於俗﹐默默束於情﹐永竄伏於凡庸﹐不免於下流矣。」

柳親和熊﹐孟母買豬。

唐柳公綽﹐妻韓氏﹐相國休之曾孫。家法嚴肅﹐常令粉苦參﹑黃連﹑熊膽﹐和爲丸﹐俾諸子永夜讀書﹐含之以資勤苦。

孟子少時﹐問其母東家殺豬何爲﹖母曰「欲啖汝。」旣而悔曰「吾聞古有胎教﹐今適有知而欺之﹐是教之不信。」乃買豬肉以食之。

勤學之功

君實枕圓﹐純仁帳墨。

宋丞相司馬溫公光﹐字君實﹐刻苦好學﹐以圓木爲警枕﹐少睡則枕轉而覺﹐又起讀書。宋丞相範純仁﹐字堯夫﹐文正公之子。晝夜肄業﹐置燭帳中﹐夜分不寐。後公貴﹐夫人猶收其帳﹐頂如墨色﹐以示諸子曰「此汝父少時勤學﹐燈煙迹也。」

仲淹齏莖﹐永叔畫荻。

宋參政範文正公仲俺﹐字希文﹐少與友人在長白山讀書﹐日煮粟米粥一器﹐俟冷﹐劃爲四塊﹐斷齏十餘莖﹐酢汁半盂﹐早晚暖而啖之。如是者三年。

宋參政歐陽文忠公修﹐字永叔﹐四歲而孤。母韓國夫人﹐親教公讀書。貧甚﹐以荻畫地學書。公敏悟過人﹐見輒成誦﹐比成人﹐舉進士。

橫浦辭衣﹐䢐徠卻食。

宋橫浦居士張九成﹐字子韶﹐勤苦學。隆冬衣食不給﹐鄕人有以襲衣送者﹐公辭之曰「士處貧苦﹐正是做工夫時節﹐若不痛自節抑﹐則貪欲心生﹐廉恥道喪﹐工夫安在﹖」

宋䢐徠先生石介﹐字守道。王濟聞其困窮苦學﹐餉以盤食﹐公卻之曰「甘脆亦某所願也﹐將何以繼乎﹖朝餐膏粱﹐暮厭粗糲﹐人之常情也﹐所以不敢當賜。」

安中精專﹐延平融釋。

宋黃履﹐字安中﹐精專讀書。早晨經書﹐每誦五百徧﹐飯後史書﹐可誦百徧﹐夜誦子書三百徧。每誦書﹐危坐不動﹐句句分明。

宋延平先生李侗﹐字願中﹐朱夫子師也。常云「理會文字﹐須令一件融釋了﹐方後更理會一件。」文公云「『融釋』二字﹐下的極好﹐是他經歷來﹐所以說得如此分明。」

父子之倫

仲車嚴謹﹐伯達整齊。

宋節孝處士徐積﹐字仲車﹐事母嚴謹﹐非大故未嘗去其側。一日﹐具公裳見貴官﹐忽自思曰「見貴官尙必具公裳﹐朝夕見母﹐乃不具公服乎﹖」一日﹐母在外家﹐襆頭晨省﹐外氏諸婦大笑之。如此旬日﹐𨿽屢笑不易﹐自是至老彌恪﹐且曰「己之行敬﹐自此始。」

顧悌設幾﹐夢孫更衣。

吳顧悌﹐字子通﹐以孝弟﹑廉正聞﹐爲偏將軍。每得父書﹐整衣設幾﹐舒書其上﹐拜跪讀之畢﹐復再拜。或疾耗之。問之﹐則臨書垂泣﹐聲更哽咽。

南唐江夢孫﹐事繼母。旦則冠帶溫淸﹐親具侍膳畢﹐退更常服﹐力操耒耜﹔暮歸﹐更衣侍膳乃退﹐就庠序。時號搢紳先生。

子路藜藿﹐季偉飯蔬。

子路見夫子曰「負重涉遠﹐不擇地而休﹔親老家貧﹐不擇祿而仕。昔常食藜藿﹐爲親負米百里外。親沒﹐南遊於楚﹐從車百乘﹐積粟萬鐘。願藜藿﹑爲親負米﹐不可得也。樹欲定而風不止﹐子欲養而親不在。」子曰「由也。可謂生事盡力﹐死事盡思者也。」

東漢茅容﹐字季偉﹐年四十餘﹐耕於野。與等輩避雨樹下﹐眾皆夷踞﹐容獨危坐愈恭﹐郭林宗見而異之﹐因請寓宿。容殺雞爲饌﹐林宗謂爲己設﹐而以供其母﹐自以菜蔬與客同飯。林宗起拜之﹐曰「卿賢乎哉﹗」因勤就學。

姜詩供鱠﹐載良效驢。

東漢姜詩﹐字士遜﹐事母至孝。妻龐氏﹐奉順尢謹。母好飲江水﹐水去捨六七里﹐妻常溯流而汲﹐後值風不得時還﹐母渴﹐責詩而遺之。妻寄止鄰捨﹐晝夜紡績。市珍羞﹐使鄰母以意自遺。如是久之﹐姑怪﹐問鄰母﹐具對﹐姑慚感﹐呼還﹐思養愈篤。姑嗜魚鱠﹐又不能獨食﹐夫婦力作﹐供魚鱠﹐呼鄰母共之。捨側忽湧泉﹐味如江水﹐每旦輒出雙鯉﹐常供二母膳。

東漢戴良﹐字叔鸞﹐性至孝。其母每聞驢鳴﹐則悅﹐良常效之﹐以悅其母。

伯瑜悲泣﹐志寬痛苦。

韓伯瑜有過﹐母杖之泣﹐母曰「往者杖汝﹐常悅而受之﹐今何泣﹖」對曰「往者杖常痛﹐知母康健﹐今杖不痛﹐知母衰﹐是以悲泣。」

唐張志寬﹐爲里正詣縣﹐稱母疾﹐急求歸。令問狀﹐曰「母有所苦﹐志寬亦有所苦﹐今患心痛﹐知母有疾。」令怒其妄﹐系之獄。馳驗﹐如所言﹐遣之。

黔婁嘗糞﹐蔡順弤吐。

南齊庾黔婁﹐爲孱陵令。到縣未旬日﹐父易在家遘疾﹐黔婁忽心驚﹐舉身流汗﹐卽日棄官﹐歸家﹐時父疾始二日。醫云「欲知差劇﹐但嘗糞甜苦。」黔婁嘗之﹐味轉甜滑﹐心愈憂苦。每夜稽顙北辰﹐求以身代。

東漢蔡順﹐字君仲﹐少養母﹐甘口之物﹐不敢先嘗。母因酒吐﹐恐中有毒﹐乃弤其吐。

伯休臥地﹐季義負土。

宋司馬康﹐字伯休﹐丁母憂﹐勺水不入口﹐三日杖而後能起。治喪皆用禮﹑經家法。父溫公薨﹐執喪如夫人﹐哀毀有加焉。蔬食臥地﹐得腹疾﹐親戚勉以食肉﹐終不肯。

晉許孜﹐字季義﹐親沒﹐負土成墳。人有助者﹐晝不逆﹐夜除之。每一悲哀﹐鳥獸翔集﹐列植松柏五六里。一日﹐鹿犯栽松﹐孜嘆曰「鹿獨不念我乎﹗」明日﹐猛獸殺鹿至犯所﹐孜悵怏埋鹿﹐猛獸卽至前自撲死﹐孜又嘆而埋之。後樹木滋茂﹐立宅墓側﹐奉亡如存﹐鷹雉同棲﹐獸鹿擾於庭。

王裒泣雷﹐許會號雨。

王裒﹐字偉元﹐痛父儀以非命死﹐隱居教授﹐三徵七辟﹐皆不就。廬於墓側﹐旦夕攀柏悲號﹐涕淚著樹﹐樹爲之枯。母性畏雷﹐母沒﹐每雷﹐輒到墓所曰「裒在此。」

許伯會母喪﹐負土成墳。野火將逮塋樹﹐悲號於天﹐俄雨火滅。

陳烈晦朔﹐孟詵至分。

宋陳烈﹐字季慈﹐性介特﹐篤於孝友。年十四﹐失恃怙﹐水漿不入口五日。自壯迨老﹐奉享如事生禮﹐寢興晦朔未嘗輟。

唐孟詵﹐家祭儀每用二至二分。司馬溫公云「今仕宦者﹐職事旣繁﹐但時至事暇﹐可以祭則卜筮﹐不必亥日及分至也。若不暇﹐卜日則至。依孟儀用分至﹐於事亦便。」

考亭祭墓﹐稚圭拜墳。

朱夫子﹐號考亭。戒子塾云「終天之痛﹐無以自贖。惟有歲時祭祀﹐致其謹潔﹐猶是可著力處。」又曰「比見墓祭土神之禮﹐全然滅裂﹐吾甚懼焉﹗旣爲先君託體山林﹐而祀其主者﹐豈可如此。今後可與祭墓一樣﹐以盡吾寧親事神之意﹐勿令少有所隆殺。」

宋丞相﹐魏國韓忠獻公琦﹐字稚圭。寒食親拜二墳﹐因作詩曰「春色淸且明﹐節盛一百五﹐寒食遵遺俗﹐潑火霽新雨。非才忝國思﹐因病得吾土﹐何以知殊榮﹐此日奉宗祖。芳香達孝誠﹐僾若侍容語﹐禮成無一違﹐觀者竟如堵。」

丁蘭木像﹐寇準鍾痕。

丁蘭事母至孝﹐刻木像母事之。蘭妻誤燒其面﹐應時發落如割﹐遂放其妻﹐大哭不止。

宋丞相﹐萊國寇忠湣公準﹐字平仲。少時﹐不拘小節﹐愛飛鷹走犬。太夫人性嚴﹐每不勝怒﹐舉稱錘投之﹐中足流血﹐由是折節從學。及貴﹐母已亡﹐每捫其痕﹐輒哭。

張敷存扇﹐溫叟聞鈞。

南史張敷﹐生而母亡﹐數歲便有感慕之色。十歲求母遺物﹐惟得一扇﹐乃緘藏之。每至感思﹐開笥流涕。

宋劉溫叟﹐字永令﹐父名■﹝艸獄﹞﹐終身不聽樂﹐不遊嵩﹑華。每赴內宴﹐聞鈞奏號泣不已﹐謂若非君命﹐不敢至此。

範萱捧手﹐樂正傷足。

晉範宣﹐宇宣子﹐幼時﹐誤以刀傷手﹐捧手攺容﹐人問﹕「痛耶」﹖曰「不足爲痛﹐但受全體而致毀傷﹐不可處耳﹗」

《禮記》﹕樂正子春下堂而傷其足﹐數月不出﹐猶有憂色﹐門人問﹕「夫子之足瘳矣﹐數月不出﹐猶有憂色何也﹖」樂正子春曰「善如爾之問也﹐善如爾之問也。夫父母全而生之﹐子全而歸之﹐故君子頃步而不敢忘孝也。今予忘孝之道﹐是以有憂色也。」一舉足而不敢忘父母﹐是故道而不徑﹐舟而不遊﹐不敢以先父母之遺體行殆。一出言﹐而不敢忘父母﹐是故﹐惡言不出於口﹐忿言不反於身﹐不辱其身﹐不羞其親﹐可謂孝矣。

劉歊知意﹐景初惟欲。

南史劉歊﹐奉母寢食﹐不離左右。母意有所需﹐口未及言﹐歊已先知﹐手知營辦﹐狼狽供奉。

宋晏惇復﹐字景初﹐性至孝。居官時﹐晨必問安。後出理公事﹐晝則親膳畢﹐乃敢退食﹔夜則溫淸﹐俟寢定﹐乃敢退。休於私室﹐陰雨必拱立母側﹐恐其聞雷而驚。或出遇雷﹐必馳歸而問。母疾﹐躬治醫藥﹐通夕不解帶。𨿽老﹐服勤不替。所得祿﹐盡以奉甘。旨﹐惟母欲﹐觀意承志﹐不待言而行。趙槪郡封﹐曾參吏祿。

宋參政趙康靖公槪﹐字叔平﹐會郊祀﹐進階封任一子京官﹐公乞以封母郡太君﹐宰相曰「方爲學士﹐封擬不久。」公曰「母八十二﹐朝夕不可期願﹐及今爲榮。」許之。

子曾子曰「往而不可還者親也﹐椎牛而祭﹐不如雞﹑豚之逮親存也。初吾爲吏﹐祿不及釜﹐尙欣欣有喜色﹐非以爲多也﹐樂其逮親也。旣沒之後﹐吾南遊於楚﹐得尊官焉﹐堂九仞﹑傳百乘﹐然而北面涕泣﹐非以爲賤焉﹐悲不逮吾親也。」

朱泰遇虎﹐睒子羣鹿。

宋朱泰家貧﹐事母至孝﹐嘗憩足山中﹐遇虎負去﹐泰瞑眩行百餘步﹐忽醒﹐呼曰「虎爲暴食我﹐恨母無託耳。」虎忽棄之﹐泰疾走以免。

睒子﹐嘉夷國人﹐父母年老喪目﹐睒子孝養甚至。時亂﹐取水不得﹐乃衣鹿皮﹐隨羣鹿往山中取水﹐遇君王出獵﹐射中之﹐睒子哀告曰「一箭殺三人﹐父母年老無目﹐無人侍養。」言訖而死。君王憐之﹐乃取父母供之。

顏含蛇膽﹐修芝石英。

晉顏含﹐字弘都﹐少以孝聞。親及兩兄繼沒﹐嫂樊氏失明﹐藥須蚺蛇膽﹐備求不得﹐憂嘆累時﹐忽一童子授以靑囊﹐開視之﹐蛇膽也﹐童子出戶﹐成靑鳥飛去。

北史梁彥光﹐字修芝﹐少岐嶷。父謂所親曰「此兒風骨﹐當興吾宗。」七歲父篤疾﹐醫云「餌五色石英可愈。」時求紫石英不得﹐彥光憂悴﹐忽於園中見一物﹐怪而持歸﹐卽紫石英也。

王祥雀炙﹐查道魚羹。

晉王祥﹐性至孝。繼母朱氏不慈祥﹐愈恭謹。父母疾﹐衣不解帶﹐湯藥必親嘗。母欲生魚﹐時天寒冰凍﹐祥解衣將剖冰求之﹐冰忽自解﹐雙鯉躍出﹐母又思黃雀炙﹐復有雀數十飛入其幕。

宋查道﹐字湛然﹐母疾﹐思鱖魚羹。方冬﹐苦寒﹐無有市者﹐道泣禱於河﹐鑿冰脫衣以取之﹐得鱖魚尺餘以饋母﹐疾遂愈。

長盛得堇﹐叔謙訪藤。

晉劉殷﹐字長盛﹐曾祖母王氏﹐盛冬思堇而不言﹐食不飽累日。殷時九歲﹐問而知之﹐乃於澤中慟哭﹐曰「殷罪深重﹐不能奉養﹐皇天后土﹐願垂哀湣。」聲不絕者半日﹐忽聞人止之﹐收淚視地﹐有堇生焉。

南史解叔謙﹐母有疾﹐叔謙夜於庭中稽顙求福﹐聞空中語云「此病得丁公藤爲酒乃差。」卽訪醫﹐無識者。訪至宜都﹐遙見山中一老伐木﹐問其所用﹐答曰「此丁公藤﹐療風尢驗。」叔謙卽伏地流涕﹐具言來意﹐翁愴然以四段與之﹐並示以漬酒法﹐謙受之﹐顧視不見。依法爲酒﹐母病卽愈。

文貞兔擾﹐支漸鳥鳴。

唐梁文貞﹐少從軍守邊。逮還﹐親沒﹐自傷不得養親﹐卽穿壙爲門﹐晨夕灑掃廬墓側﹐喑默三十年﹐家人有問﹐畫文以對。會官攺新路﹐出文貞廬前﹐行旅見之﹐皆爲流涕。有甘露降塋木白兔馴擾。

宋支漸喪母﹐旣葬廬墓﹐日三時號墓﹐躬行膝步﹐負土成墳。有雙白鶴徘徊松上﹐又有異鳥一目如丹﹐漸母哭﹐鳥亦悲﹐鳴久之﹐有羣鳥翔集﹐中一白鳥獨日至﹐又有五色鳥萬餘隨漸行﹐哭七日而去。

君臣之倫

伯子存心﹐諸葛盡力。

宋子程子名顥﹐字伯淳﹐謚純公﹐號明道。先生嘗曰「苟存心於愛物﹐自一命已上﹐皆可以行志。及作縣﹐凡坐處﹐皆書「視民如傷」四字。嘗曰「某常愧此四字。」

蜀諸葛孔明爲相﹐開誠心﹐布公道﹐集眾思﹐廣忠益。《出師表》云「臣鞠躬盡力﹐死而後已﹐至於成﹑敗﹑利﹑鈍﹐非臣之明所能逆睹也。」

君行不欺﹐知節大直。

宋李潛﹐字君行﹐虔州人。入京止泗州﹐其弟子請曰「科場近﹐欲先至京師﹐貫開封戶籍取應。」君行曰「汝虔州人﹐而貫開封戶籍。欲事君而先欺君﹐可乎﹖寧遲緩數年﹐不可行也。」

宋馬知節﹐字子元﹐遇事蹇蹇﹐未嘗顧憚。王欽若﹑丁謂用事﹐每廷議﹐輒面詆之。嘗從眞宗東封﹐上勞王旦等曰「卿等久蔬食不易。」旦等再拜﹐知節獨言「蔬食惟陛下一人﹐旦等與臣同次捨﹐無不私食肉。」於是﹐旦等復再拜曰「誠如知節所言。」範文正公嘗稱之曰「有犯無隱天下﹐謂之大直。」

張觀四字﹐堯兪三徳。

宋張觀爲參政﹐劉安世初登科﹐與二同年謁之﹐請教公曰「某守官以來﹐常持四字﹐曰勤﹑謹﹑和﹑緩。」中一後生曰「勤﹑謹﹑和﹐卽聞命矣﹐緩之一字如何﹖」曰「甚事不因忙後錯了。」

宋傅堯兪﹐字欽之﹐性淳厚﹐與人語﹐惟恐傷之﹐至論事﹐上前無所回隱﹐左右爲懼﹐公益安徐﹐不見聽不已。平日自奉甚約﹐其在徐前守﹐侵用公使錢﹐公爲償之﹐未足﹐而公罷﹐後守反以文移公﹐當償幹緡﹐公竭貲﹐且假貸償之﹐卒不辧。溫公曰「淸﹑直﹑勇三徳﹐吾於欽之畏焉﹗」邵堯夫曰「欽之至淸而不耀﹔至直而不激﹔至勇而能溫﹐此爲難耳﹗」

仲偃仰天﹐杲卿罵賊。

宋劉韐﹐字仲偃﹐嘗守眞定。虜入眞定﹐父老號曰「劉資政在鎭﹐豈有此禍。」虜益知其名。未幾﹐爲虜所執﹐欲用之﹐韐仰天大呼曰「有是乎﹗」歸召其親信曰「虜欲用我﹐我有死耳﹗」卽沐浴﹑更衣﹑酌卮酒﹐以衣條自縊。燕人雜然嘆曰「劉相公忠臣也。」

唐顏杲卿﹐性剛正。安祿山反﹐杲卿守常山﹐日夜拒賊。糧盡矢竭﹐被執﹐瞋目罵曰「汝本營州羯奴耳﹗天子何負於汝﹐而反我唐﹐臣恨不斬汝以謝上﹐臊羯狗﹐何不速殺我。」祿山大怒﹐縛諸橋柱而剮之。比死﹐罵不絕口﹐賊鉤斷其舌﹐杲卿猶含胡而絕。謚忠節。

王質子產﹐張詠孔明。

宋王質﹐字子野﹐通判蘇州。州守黃宗旦得盜鑄錢百餘人﹐喜﹐以托公。公曰「事發無迹﹐何以得之﹖」曰「吾以術鉤出之。」公愀然曰「仁者之政﹐以術鉤人﹐置之死﹐而反喜乎﹖」宗旦慚服﹐悉緩其獄。人稱曰「君子人也。」權知荊南府﹐民有訟婚者。訟曰「貧無貲。故後期。」問其用幾何﹐以俸與之。獲盜竊人衣者﹐曰「迫於饑寒爾。」公憐而取己衣衣之﹐遣去。荊人比公爲子產。

宋張忠定公詠﹐字復之﹐號乖崖﹐嘗曰「事君﹕廉不言貧﹐勤不言苦﹐忠不言己﹐效功不言己能。斯可以事君矣。」守成都﹐賊黨有殺耕牛﹐避罪逃亡者﹐公許其自首。拘其母﹐不出﹔拘其妻﹐卽來。斷曰「禁母十夜﹐畱妻一宵﹐倚門之望何疏﹐結髮之情何厚﹗」就市斬之。一日見吏抱小兒廊下﹐戲小兒﹐怒批其父。公曰「幼已如此﹐長豈不爲亂﹗」罪之。公用法之嚴﹐大抵似諸葛孔明。孔明與公﹐遺愛在蜀﹐今皆屍而祝之﹐社而稷之。

龐籍畏法﹐孫沔盡誠

宋龐籍﹐字醇之﹐精於法令﹐嘗曰「大臣當遵畏天子法﹐其敢自爲輕重耶﹖」

宋孫沔﹐字元規﹐自謫官起﹐復往見杜祁公﹐乞一言自勵。公曰「爲吏當盡誠以行事﹐不在生事也。」孫頓首奉教。

中立徳業﹐萬福威名。

唐裴度﹐字中立﹐功名震四夷。使外國者﹐其君長必問﹕「度年今幾﹖貌孰似天子否﹖」其威譽﹑徳業比郭汾陽﹐而用不用爲天下重輕﹐事四朝以全徳終始﹐及沒﹐天下莫不思其風烈。

唐張萬福時﹐李正己反。徳宗以萬福爲濠州刺史﹐召謂云「先帝攺爾名正者﹐所以褒也。朕惟江淮艸木亦知爾威名﹐若從所攺﹐恐不曉是卿。」復賜舊名。萬福馳至渦口﹐賊兵倚岸熟視﹐不敢動。

狄張取日﹐巡遠守城。

唐武后登寶位﹐寵幸二﹕張易之﹑昌宗。唐宗室誅戮殆盡﹐中宗幽廢房陵﹐狄仁傑﹑張柬之忠憤激切﹐挽回天日。晦庵有詩云「向非狄張徒﹐誰辦取日功。」

唐張巡與許遠同年生﹐遠日月後﹐於巡呼爲兄。尹子奇攻雎陽﹐巡日中二十戰﹐气不衰﹐已而食盡﹐救兵不至﹐巡出愛妾曰「吾恨不割肌以啖眾﹐寧惜一妾而坐視士饑。」乃殺以大餉。遠亦殺童奴﹐至羅雀掘鼠﹐煮鎧弩以食。賊圍益急﹐士病不能戰﹐巡西向拜曰「巡生不能報陛下﹐死當爲厲鬼以殺賊。」城遂陷﹐與眾俱執﹐死之。昌黎韓愈曰「守一城﹐捍天下﹐以千百就盡之卒﹐戰百萬日增之師﹐蔽遮江淮﹐沮遏其勢﹐天下不亡﹐其誰之力也﹖」

夫婦之倫

魯人閉門﹐顏叔秉燭。

魯有獨處室者﹐鄰有嫠婦。夜暴風雨﹐室壞﹐趨而托之。魯人閉門曰「男女不六十不同居﹐今皆幼﹐不可納。」婦人曰「柳下惠煦嫗不逮門之女﹐國人不稱其亂。」魯人曰「柳下惠則可﹐吾固不可﹐吾將以吾之不可﹐學柳下惠之可。」孔子聞之曰「善哉﹗善哉﹗欲學柳下惠者﹐未有似於此也。」

魯顏叔之獨居一室﹐夜大雨﹐比捨屋崩﹐有一女子投之﹐叔子令女子執燭﹐燭盡﹐破屋以繼﹐至明﹐無二志。

張湛矜嚴﹐何曾整肅。

東漢張湛﹐矜嚴好禮﹐動止有則。居處幽室﹐必自修整﹐𨿽遇妻子﹐若嚴君焉﹗三輔以爲儀表。

晉何曾至孝﹐閨門整肅﹐無聲﹑樂﹑嬖幸之好。與妻相見﹐正衣冠﹐如賓﹐己南面﹐妻北面﹐再拜﹐上酒酬酢﹐卽畢便出﹐一歲如此﹐不過再三。

令女截鼻﹐房妻剔目。

魏曹文叔妻夏侯氏名令女﹐文叔早死﹐自以年幼無子﹐恐家必嫁己﹐乃斷髮﹑截兩耳爲信。及曹氏盡死﹐彊迎以歸﹐冀其意微沮使人諷之﹐令女復截其鼻﹐或謂曰「人生世間如輕塵棲弱艸耳﹐何乃自苦。」令女曰「仁者不以盛衰攺節﹐義者不以存亡易心﹐禽獸之行﹐吾豈爲乎﹖」

唐房玄齡妻盧氏﹐玄齡微時﹐疾瀕殆﹐謂曰「吾病革﹐子年少﹐不可寡居﹐善事後人。」盧氏泣﹐入幃中﹐剔一目示他志。會玄齡愈﹐遂禮之終身。

盧氏冒刃﹐郢郡刲肉。

唐鄭義宗妻盧氏﹐事姑舅得婦道。嘗夜有彊盜數十﹐杖鼓噪逾垣而入﹐家人悉奔竄﹐惟姑不能去。盧冒刃往﹐至姑側﹐爲盜捶擊﹐幾死。賊去後﹐家人問何不懼﹐盧氏曰「人所以異於禽獸者﹐以其有仁義也﹐鄰里尙相救﹐姑可棄乎﹖萬一遇禍﹐豈宜獨生。」

王武子河南人﹐爲國受禦﹐未回﹐其妻至孝奉姑。姑患疫疾甚﹐醫云「食人肉則差。」遂割股肉食之﹐病卽愈。河南尹聞﹐奏封母安國夫人﹐婦郢郡君。

姚雄嫁女﹐廷式娶妻。

宋姚雄爲將時﹐女議嫁一寨主之子﹐無何﹐寨主死﹐妻子淪落。後姚雄以邊帥赴闕﹐呼一嫗浣衣﹐見其有士人家風﹐問其從來﹐嫗曰「昔良人守邊﹐有將姚其姓者﹐許以女歸妾子﹐今夫卽喪﹐無以自存﹐子方貨餅自給。」姚曰「爾尙記形容否﹖」曰「不復省」。姚曰「雄是也。女自許嫁後﹐不與他族﹐日望婿來﹐豈以父之存亡爲間邪﹖」嫗咽泣不語者久之﹐因畱嫗﹐並呼其子易以新衣﹐俱載還﹐畢婚禮。

宋劉廷式﹐字得之﹐本田家﹐約鄰翁女爲婚。契闊數年﹐廷式登第﹐歸訪鄰翁已死﹐女因病雙瞽。廷式又申前好﹐女家辭以疾﹐且以傭耕不敢姻士夫﹐廷式曰「與翁有約﹐豈可以翁死子疾而背之。」卒與成婚。及死﹐哀甚。東坡問曰「哀生於愛﹐愛生於色。今君哀從何生﹖愛從何出﹖」廷式曰「吾知喪吾妻而已。」

範公焚幔﹐樂妻趨機。

宋範文正公子純仁娶婦﹐或傳婦有羅幔。公曰「綺羅豈幃幔之物﹐吾家素淸儉﹐安得亂吾家法。」敢持至﹐當火於庭。

漢樂羊子﹐遠學一年歸﹐妻跪問故﹐羊子曰「久行懷思﹐無他異也。」妻引刀趨機曰「此織生於蠶繭﹐成於機杼﹐絲累而寸﹐寸累而尺﹐尺寸不已﹐遂成丈匹。今如斷斯織也﹐捐失前功﹐稽廢時月﹐夫子中道而歸﹐何異斷斯織乎﹖」羊子感其言﹐復還終業﹐七年不返。

孟光荊釵﹐少君布衣。

孟光﹐字徳曜﹐狀肥而黑﹐擇對不嫁﹐父母問故﹐曰「欲得賢﹐如梁伯鸞者。」鴻聞而娶之﹐及嫁﹐以裝飾入門﹐七日而鴻不答﹐妻曰「妾自有隱居之服﹐荊釵布裳。」鴻大喜﹐曰「此眞梁鴻妻也。」鴻家貧﹐賃舂於臯伯通廡下。妻每饋食﹐則不敢仰視﹐舉案齊眉。共入霸陵山中﹐以耕織爲業。

漢鮑宣妻桓氏﹐字少君﹐宣嘗從少君父學﹐父奇其淸苦﹐故以女妻之。裝送甚盛﹐宣不悅﹐曰「少君生富驕﹐習美飾﹐吾貧賤﹐不敢當禮。」妻曰「大人以先生修徳守約以賤妾侍巾櫛﹐卽奉承君子﹐惟命是從。」宣笑曰「是吾志也。」乃悉歸侍禦服飾﹐更著短衣裳﹐與宣共挽鹿車歸鄕裏拜姑﹐禮畢﹐提甕出汲﹐修行婦道。

安定遺訓﹐橫渠戒辭。

宋胡瑗﹐字翼之﹐號安定。先生治家甚嚴﹐閨門整肅﹐尢謹內外之分。兒婦𨿽父母在﹐非節朔不許歸寧。有遺訓云「嫁女必須勝吾家﹐娶婦必然不如吾家。」或問其故﹐曰「嫁勝吾家者﹐則女之事人必欽﹑必戒﹔娶不若吾家者﹐則婦之事舅姑必執婦道。」

宋張載﹐字子厚﹐號橫渠先生﹐謚獻公﹐作《女戒》九章﹐付十八娘盈適呂氏。其辭略云「婦道之常﹐順惟厥正。是曰天明﹐是其帝命。嘉爾婉婉﹐克安爾親。往之爾家﹐克勤克儉。爾順維何﹐無違夫子。無然臯臯﹐無然訁比々。彼是而違﹐爾焉作非。彼舊而革﹐爾非作儀。無非無儀﹐女生則戒。王姬肅雍﹐酒食是儀。

長幼之倫

楊津授匙﹐仲郢端笏。

北魏楊津﹐家世惇厚並惇義讓。椿﹑津兄弟相事如父子﹐有美味不集不食。旦則聚於廳堂﹐其間幃幔隔障﹐爲寢息之所。時就休偃還共談笑。椿年老﹐會他處醉歸﹐津扶持還室假寢﹐閣前承候安否﹖椿每近出﹐或日斜不至﹐津不先飯﹐還然後共食。食則津親授匙﹑箸﹐味皆先嘗﹐椿命食﹐然後食。及津爲泗州刺史﹐得嘉味﹐未寄不先入口。

唐柳公綽﹐有家法。諸子仲郢﹐皆束帶定省於中門之外。公綽卒﹐事公權如父﹐每見﹐未嘗不束帶。爲京兆尹時﹐道遇公權﹐必下馬端笏立。公權暮歸﹐必束帶迎侍。公權屢以爲言﹐仲郢終不以官達﹐少攺。

庾衮序行﹐劉琎拱立。

晉庾衮﹐字叔褒﹐以孝稱。與弟子植籬﹐跪以授條﹐或曰「今在隱屏﹐先生何恭之過﹖」衮曰「幽顯易操﹐非君子之志也。」入山拾橡﹐分夷﹑險﹐序長﹑幼﹐推易居難﹐禮無違者。時大疫﹐二兄俱亡﹐次兄毗復殆﹐癘力方熾﹐父母諸弟出次於外﹐衮獨不去。父兄力彊之﹐曰「衮性不畏病。」親自扶持﹐晝夜不息﹐復撫柩哀臨不輟。如此十餘旬﹐兄瘥﹐衮亦無恙。父老咸曰「異哉﹗此子守人之所不能守﹐行人之所不能行。歲寒﹐然後知松柏之後凋﹐始信疫癘之不能相染也。」

南史劉琎﹐兄瓛﹐夜隔壁呼﹐琎不答﹐下牀著衣拱立﹐然後應。瓛怪其久﹐琎曰「向束帶未竟。」其立操如此。

以道表叔﹐彥博父執。

宋晁以道﹐盛文肅公外甥﹐洪炎玉父祖父亦盛氏甥也。以道於玉父爲尊行。一日﹐邂逅僧寺中﹐玉父謂以道曰「公﹐丈人行也﹐前此未及一見。」以道遽之曰「某自是表叔﹐何丈人行之有﹖」玉父謝曰「是表叔﹐是表叔﹐但某未曾及敍故耳﹗」

宋韓魏公琦﹐畱守北京。李稷爲曹﹐頗慢。俄文彥博爲畱守云「稷之父絢﹐我門下士也。予於稷爲父執﹐聞慢魏公﹐必父死失教。吾視稷猶子也。」當庭訓之。及謁見﹐久之﹐公著道服出曰「而父﹐吾客也。」只八拜﹐稷如數拜之。

器資受拜﹐仲長候疾。

宋彭器資﹐名汝礪﹐居鄱陽。錢尙書爲洪州職官﹐緣事見之。值月朔﹐衣冠數十輩來設拜﹐彭受不辭﹐錢曰「何人﹖」公曰「皆後進子弟也。」錢云「他處後進﹐居於位或與先生並行﹐今何從有此﹖」公曰「昔範希文謫守是邦﹐爲政以名教厚俗﹑惇尙風義爲先﹐遂以成俗﹐故至今爲尊長者以父兄自處而不辭﹐後進以子弟自任而不敢忽此﹐大賢歸政之效﹐可以爲法。」

宋滎陽公呂希哲謫居符離﹐趙演﹐仲長公之長婿﹐楊公懷寶﹐字器之﹐公之外弟﹐楊事公如親兄﹐趙事公如嚴父。公疾﹐促長執藥牀下﹐屏气問候﹐率至移時﹐公命之去﹐然後去。

蘇瓊下淚﹐繆彤自撾。

北史蘇瓊爲守﹐乙普明兄弟爭田。瑗諭之曰「天下難得者﹐兄弟﹐易得者﹐田宅。假令得田宅失兄弟﹐心如何﹖」因而淚下﹐普明兄弟灑泣謝罪。

東漢繆彤﹐少孤﹐兄弟四人﹐皆同財業。及娶婦﹐遂求分異﹐數有爭鬥之言﹐彤忿嘆﹐掩戶自撾曰「繆彤﹐汝修身謹行﹐學聖人之道﹐將以齊整風俗﹐柰何不能正其家乎﹖」弟及諸婦聞之﹐悉叩頭謝罪﹐更爲惇睦之行。

長平詣賊﹐彥霄分家。

東漢趙孝﹐字長平﹐時大亂﹐人相食。孝有兄名禮﹐爲賊所獲﹐孝聞之自縛詣賊曰「禮久餓羸瘠﹐不如孝肥飽。」賊大驚﹐二人皆免害。

宋趙彥霄﹐親沒﹐兄弟同爨二十年。兄彥云﹐惟好生色﹐生業壞已逾半。彥霄諫之不入﹐遂求分家。及五年﹐而兄所存蕩然矣﹐公私逋負尙三千餘緡。彥霄因除夕置酒﹐邀兄嫂告之曰「向者﹐初無分析意﹐以兄用度不節﹐恐皆蕩盡﹐俱有饑寒之憂﹐今幸畱一半﹐亦足以給伏臘。兄自今復居中堂主家務。」卽取分書焚之﹐管鑰悉以付焉﹐因言所逋負﹐以儲錢償之。

曹植豆萁﹐田眞荊花。

魏陳思王植﹐魏文帝弟也。帝令作詩﹐七步不成﹐應大法。王應聲曰「煮豆燃豆萁﹐豆在釜中泣﹐本是同根生﹐相煎何太急。」帝釋之。

田眞兄弟三人﹐欲分財各居。堂前荊花甚茂﹐忽枯死﹐眞大驚曰「樹本同根﹐聞兄弟欲分財﹐所以枯也。是人不如樹﹐可復同財﹐其樹復發。」

阿豺竹箭﹐玄宗棣華。

吐谷渾阿豺有子二十人﹐病且死﹐謂曰「汝各奉吾一箭。」使弟暮利延折之﹐曰「汝取十九箭折之。」利延不能折。曰「汝曹知否﹐單者易折﹐眾則難摧。戳力一心﹐然後社稷可固。」言終而死。彼戎狄也﹐猶知宗族相保以爲彊﹐況華夏乎﹖

唐睿宗五子﹐列第東都﹐號五王子宅。時玄宗爲太子﹐制長枕﹑大被與諸王共之。後於宮西置花萼相輝之樓﹐取棣萼宴兄弟之義。時一登之﹐必召與同榻﹐賦詩﹑宴嬉。世謂﹕天子友悌﹐古無有者。帝於惇睦﹐天性然也。時有鶺鴒千數﹐集麟徳殿庭樹﹐翔棲浹日。

朋友之倫

東野審交﹐趙典擇徳。

唐孟郊東野有《審交詩》云「種樹須擇地﹐惡土變木根。結交若失人﹐中道生謗言。君子芳桂性﹐春濃寒更繁。小人槿花心﹐朝在暮不存。莫躡冬冰堅﹐中有潛浪翻。惟當金石交﹐可與賢達論。」

漢趙典﹐閉門卻掃﹐非徳不交﹐其嚴於所擇也如此。

袁炳靑雲﹐孟孫惡石。

南史袁炳﹐字叔明。江淹曰「叔明與余有靑雲之交﹐非直銜杯酒而已。」

魯孟孫﹐惡臧孫﹐季孫愛之。孟孫卒﹐臧孫入哭﹐甚哀。出﹐其禦曰「孟孫之惡子也﹐而哀如是﹐季孫若死﹐哀之如何﹖」臧孫曰「季孫之愛我﹐疾疢也﹔孟孫之惡我藥﹐石也。美疢不如惡石﹐夫石猶能生我﹐疢之美﹐其毒滋多。孟孫死﹐吾亡無日矣。」

申侯共服﹐李韓分席。

宋申顏自謂不可一日不見侯無可。或問其故﹐曰「無可能攻人之過﹐一日不見﹐則不聞吾過矣。」俱貧﹐僅有一衣﹐每出﹐相更而服。

宋韓億﹑李若谷未第時俱貧﹐同試京師﹐有一毯﹐一席﹐割分之。每出謁﹐更爲僕。李登第﹐授許州長社主簿。赴官﹐自控妻驢﹐韓爲負一箱﹐將至城三十里﹐相扶大哭而去。次舉﹐韓亦登第﹐皆至參政﹐爲婚不絕。

伯桃並糧﹐範云給宅。

左伯桃與羊角哀爲友﹐同入楚。道值雨雪﹐糧少﹐計不俱全﹐伯桃並糧與哀﹐令事楚﹐自餓死。哀至楚爲上大夫﹐告楚王﹐備禮葬伯桃。

南史範云﹐好節尙奇﹐專赴人之急。少時與長軍王畡善﹐雲起宅新成﹐移家始畢﹐畡亡﹐於官舍無所歸﹐云以東廂給之。移屍自門入﹐躬自營含殮﹐招復如禮﹐時人以爲難。

巨伯代命﹐延年如名。

荀巨伯遠﹐視友人疾﹐值胡騎攻郡﹐巨伯不忍去﹐賊至﹐問曰「大軍至郡並空﹐汝何男子﹐敢獨至此。」巨伯曰「有友人疾﹐不忍捨之﹐寧以身代友人之命。」賊感其賢﹐旋軍而去。

楊維病﹐其友曾延年請禱﹐維曰「何辭﹖」曰「願如某名。」維頷之﹐延年露香請禱者兼日﹐維復初﹐拜謝曰「非卿髙誼薄雲漢安能如此﹖」

純仁與麥﹐聲子班荊。

範文正公遣子純仁到姑蘇取麥五百斛﹐純仁時尙少﹐卽還﹐船到丹陽﹐見石曼卿﹐問﹕「寄此何久﹖」曰「三喪在淺土﹐未葬。」時無郭元振﹐無可與謀者」。純仁以所載麥舟付之﹐單騎捷徑而歸。到家拜起﹐侍立良久。文正公曰「東吳見故舊乎﹖」曰「曼卿爲三喪未舉﹐畱滯丹陽。」文正公曰「何不以麥舟付之﹖」曰「已付之矣。」

楚伍參與蔡子朝友﹐其子伍舉與子朝之子聲子相善。伍舉將奔晉﹐聲子遇於鄭郊﹐班荊相與食﹐而言復故。聲子曰「子行也﹐吾必復。」子卒果復之﹐亦可見其篤故舊之義矣。

範式信士﹐裴炎耐朋。

漢範式﹐字巨卿﹐少遊太學﹐與河南張邵爲友。二人各歸鄕裏﹐式謂邵曰「後二年﹐當過拜尊親。」至期﹐邵白母﹐請設饌候之。母曰「二年之別﹐千里結言﹐爾何相信之審耶﹖」對曰「巨卿信士﹐必不乖違。」至日﹐巨卿果到﹐升堂拜母﹐盡歡而別。

唐魏元同與裴炎締交﹐能保始終﹐時人呼爲「耐久朋」。

管﹑鮑終始﹐陳雷弟兄。

齊管夷吾﹐少與鮑叔牙遊﹐曰「吾始困﹐嘗與鮑叔共賈﹐分利則多自與﹐鮑叔不以我爲貪﹐知我貧也﹔吾嘗與鮑叔謀事﹐而更窮困﹐鮑叔不以我爲愚﹐知時有利有不利也﹔吾嘗三仕三見逐於君﹐鮑叔不以我爲不肖﹐知我不遭時也﹐吾嘗三戰三走﹐鮑叔不以我爲怯﹐知我有老母也﹔公子糾敗﹐召忽死之﹐吾幽囚受辱﹐鮑叔不以我爲無恥﹐知我不羞小節﹐而恥功名﹐不顯於天下也。生我者父母﹐知我者鮑叔也。」鮑叔卽進管仲﹐以身下之﹐天下不多管仲之賢﹐而少鮑叔之能知人。

漢雷義﹐舉茂才讓於陳重。二人相友如兄弟﹐當時爲之語曰「膠漆自謂堅﹐不如雷與陳。」

●純正蒙求卷中

書爲訓蒙而作﹐故首敍《幼學見趣》﹐而《气象》《言語》《威儀》﹔次之《正心術》﹐又學者急務遷善攺過﹐懲忿窒欲﹐所以加存養之功﹔《安貧賤》《審富貴》所以嚴取捨之分﹔《儉約》《謙退》《廉潔》《剛正》﹐又處富貴之道也﹐故以是終焉。

幼學見趣

李謙顏淵﹐張霸曾子。

李士謙﹐字子約﹐事母孝。母嘗嘔吐﹐疑爲中毒﹐因舐嘗之。伯父瑒所嘆之曰「吾家之顏回也。」

漢張霸﹐字伯饒﹐年數歲知孝謹﹐𨿽出入飲食﹐自然合禮節﹐鄕人號爲張曾子﹐七歲通《春秋》﹐欲進余經﹐父曰「汝少未能。」曰「我饒爲之。」其敏如此。

溫公擊甕﹐寬夫瀼水。

宋司馬溫公幼時﹐與羣兒戲﹐一兒墮水甕中﹐羣兒嘩﹐皆棄去。公獨破甕﹐水迸﹐兒不得死。

宋文潞公彥博﹐字寬夫﹐幼時與羣兒擊球﹐入柱穴中﹐不能取﹐公以水灌之﹐球浮出。二公之仁智﹐蓋已見於髫齡時矣﹗

孔融取棗﹐僧孺辭李。

漢孔融﹐字文舉﹐四歲與諸兄共食梨棗﹐輒取小者﹐人問其故﹐答曰「我小兒﹐法當取小者。」由是﹐宗族奇之。

王僧孺﹐幼聰明﹐年五歲﹐初授《孝經》﹐問大旨﹐師曰「論忠﹑孝二事」。答曰「若爾願常讀之。」有饋其父李者﹐先以一與之﹐辭而弗受﹐曰「大人未見﹐不敢先嘗」。七歲能讀千萬言。

元晦孝經﹐劉晏朋字。

宋朱文公八歲通《孝經》大義﹐書八字於其上﹐曰「若不如此﹐便不成人。」閒從羣兒遊﹐獨以沙畫八卦﹐端坐默視。又指「日」問其父韋齋先生曰「日何所附﹖」曰「附於天」。又問﹕「天何所附﹖」韋齋先生奇之。甫十歲﹐自知力學﹐聞長者言﹐輒不忘﹐其穎異如此。

唐劉晏﹐字士安。八歲舉神童。爲正字。明皇問曰「卿爲正字﹐正得幾字﹖」晏曰「天下字皆正﹐惟有朋字未正。」蓋言當時左右皆邪人也。

黃香暖席﹐杜衍持竿。

東漢黃香﹐字文疆﹐九歲失母﹐思慕骨立。事父竭力致孝﹐暑則扇枕﹐寒則以身暖席。

宋杜正獻公衍﹐字世昌﹐幼時祖父脫帽﹐使公執之。會山水暴至﹐家人散走﹐其姑投一竿與之﹐使挾自泛。公手持竿。一手持帽﹐久之救免﹐而帽竟不濡。

禹偁詠磨﹐平仲吟山。

宋王禹偁﹐字元之﹐七歲能文﹐家以磨面爲生。畢文簡公士安令作《磨詩》﹐元之不思而對曰「但存心里正﹐何愁眼下遲。得人輕著力﹐便是轉身時。」文簡大奇之﹐呼爲小友。明道程夫子年數歲賦《貪泉詩》云「中心如自固﹐外物豈能遷。」二公幼時皆知有正心之學如此。

寇萊公準﹐宇平仲﹐八歲吟《華山詩》云「只有天在上﹐更無山與齊。」師與準父曰「賢郎怎不作宰相﹖」錢惟演幼時賦《遠山詩》云「髙爲天一柱﹐秀作海三峯」。其文俶甚器之。二公幼時皆有宰相器如此。

子韶危坐﹐迂叟絕編。

宋張子韶﹐八歲默誦六經﹐通大旨﹐十四歲遊郡庠。閉閣終日﹐寒折膠﹐暑爍金﹐不越戶限。比捨生穴隙以視﹐則斂膝危坐﹐對置大編﹐服膺匪懈﹐若與神明爲伍﹐大相驚服﹐而師尊之。

宋司馬溫公幼時患記問不若人﹐羣居講習﹐眾兄弟成誦遊息矣﹐獨下帷絕編﹐逮能背誦乃止。用力多者﹐收功遠﹐其所精誦﹐乃終身不忘也。

同叔攺賦﹐伯達疑年。

宋晏殊﹐字同叔。七歲善屬文﹐號神童。景徳初﹐張知白安撫江南﹐薦之。召試﹐殊見題曰「臣十日前已作此賦﹐艸尙在﹐乞攺命題。」眞宗愛其不隱﹐以爲祕書省正字﹐置之祕閣﹐使得盡讀祕閣書。

魏司馬郎﹐字伯達﹐九歲﹐人有道其父字者﹐郎曰「慢人親者﹐不敬其親也。」客謝之。十二試經爲童子郎﹐時監試者以其身體壯大﹐疑其匿年﹐郎曰「郎之內外﹐累世長大﹐郎𨿽長大﹐無仰髙之風﹐損年以求早成﹐非志所爲也。」監試異之。

气象

程子春風﹐庭堅和气。

宋程伯子顥﹐終日端坐如泥塑人﹐及至接人﹐則渾是一團和气。朱公掞見之於汝南﹐歸謂人曰「光庭在春風中坐了一月。」

宋張庭堅﹐字子叔。鄒志完稱之曰「是天地間和气薰蒸所成。欲往相近﹐先覺和气襲人也。」

願中從容﹐茂叔光霽。

宋李願中延平先生﹐名侗﹐晦庵先生師也。晦庵常云「先生涵養得之﹐故別古人﹐云『終日無疾言遽色』﹐先生眞是如此。尋常人出近處必徐行﹐遠行必速﹐先生遠近皆如此。尋常人呼童僕再四不至﹐聲必厲﹐先生呼之不至﹐不加於前也。其气象從容如此。」

宋子周子﹐名惇頤﹐字茂叔﹐謚元公﹐號濂溪先生。黃魯直嘗云「茂叔人品甚髙﹐胸中灑落如光風霽月。」

通老粹然﹐原明平易。

宋黃中﹐字通老﹐居家孝﹐友篤至﹐與人交﹐恭而信﹐淡而久﹐端莊靜重﹐徳容粹然。晦庵先生自以其溫厚和平之气﹐不勝其粗厲猛起之心﹐特裁書請納再拜之禮﹐必欲公坐而受之﹐自儕於門生弟子之列。

宋滎陽呂公希哲﹐字原明﹐嘗云「君子气象難遽形容﹐惟平﹑易﹑安﹑和爲近之。《書》曰「其心休休焉﹐其如有容焉。』謂休休者﹐平﹑易﹑安和﹐無急躁﹑很戾﹑貪冒之意。」

郭泰溫恭﹐穆子和粹。

後漢郭泰﹐字林宗﹐蔡伯喈嘗曰「先生孝友﹑溫恭﹑仁篤﹑慈惠。」吳衝曰「淸明﹑寬恕﹐澄之不淸﹐撓之不濁﹔髙材偉識﹐而不爲危言激論﹐常遵疾惡己甚之戒。」黨錮之際﹐獨不涉議論﹐自重之士也。

唐穆寧四子﹕贊﹑質﹑員﹑賞皆和粹﹐世以珍味目之。贊少俗﹐然有格﹐爲酪﹔質爲酥﹔員爲醍醐﹔賞爲乳腐。

言語

李恕防怨﹐馬援惡譏。

唐李恕戒子云「凡居百僚之下﹐言思乃出﹐行思乃動﹐勿輒有毀譽﹐勿輕論得失。申上移牒﹐言惟謹耳﹐署必眞書﹐愼勿侮弄刀筆﹐議玩朋僚。若恣心縱罵﹐輕出莠言﹐罵父子怨﹐罵兄弟怨﹐卽爲怨府﹐亦謂深仇。劉寬不訶童僕﹐嗣宗口不臧否。韓子曰﹕『善爲吏者﹐樹徳﹔不善爲吏者﹐樹怨。』勉之﹐勉之﹗」

東漢伏波將軍馬援﹐字文淵﹐兄子嚴惇並喜譏議。援在交趾還書戒之曰「吾欲汝曹聞人過失﹐如聞父母之名﹐耳可得聞﹐口不可得言﹐好議論人長短妄是非正法﹐此吾所大惡也﹐寧死不願聞子孫有此行也。汝曹知吾惡之甚矣﹐所以復如此言者﹐施衿結褵﹐申父母之戒﹐欲汝曹不忘之耳﹗」楊龜山先生曰「口固不可得言﹐耳亦不可得聞。」

崔咸疾諂﹐魏公責辭。

唐裴度自興元入覲﹐朝士日擁度門。一日度置酒﹐劉棲楚矯求度歡﹐曲躬附度耳而語﹐崔咸疾其諂﹐舉觴罰度曰「宰相不當許所司囁嚅耳語。」度笑而飲之﹐棲楚不自安﹐趨出﹐坐客快之。

韓魏公子師朴入市歸。魏公問所買之物價幾何﹖曰「千三。」公責之曰「此俚俗之談﹐非對尊之辭﹐當云一貫三百。」

趙獻杖子﹐謝氏笞兒。

晉趙獻子之子入朝﹐楚使者至﹐多隱言﹐在廷之臣不能答﹐獻子之子盡答之。歸白於獻子﹐獻子曰「朝臣豈不曉﹐但有長者﹐姑且讓之耳。爾遽先長者。」杖之。

吳庠妻謝氏﹐子賀﹐與賓客談及人長短得失﹐夫人屏間聞之怒﹐答賀百﹐或解夫人曰「臧否士之常﹐胡如是﹖」曰「愛其女者﹐必取三復白圭之士妻之。今獨產一子﹐使知義命﹐而出語忘親﹐豈可久之道哉﹗」因泣下不食。賀由是恐懼﹑謹默。

元順鏵價﹐司馬桃皮。

北史趙柔﹐字元順﹐有人遺柔鏵數百權﹐柔與子善明鬻之市。有人從柔買﹐柔索絹二十匹﹐商人知其賤﹐與柔三十匹﹐善明欲取之﹐柔曰「與人交易﹐一言便定﹐豈可以利動心。」遂與之。

宋司馬溫公方五歲﹐擘一靑皮胡桃不能脫﹐婢以熱湯沃之。旣而女兄從外來問﹕「誰爲脫」﹖曰「某自脫」。父叱曰「小子安得謾語﹗」公自此有省﹐終身不敢妄語﹐待人惟以至誠爲尙。

威儀

忠定肩竦﹐節孝頭直。

宋劉忠定公安世元城先生﹐見賓客﹐議論逾時﹐體無欹側﹐肩背竦直﹐身不少動﹐至手足也不移。

宋徐積自言﹕初見安定先生瑗﹐退﹐頭容少偏。安定先生厲聲曰「頭容直。」某因自思﹐「不特頭容直﹐心亦要直。」自此不敢有邪心。

蘧瑗車聲﹐管寧榻迹。

衛靈公與夫人夜坐﹐聞車聲轔轔﹐至闕而止﹐過闕復有聲。公問夫人曰「知此爲誰﹖」夫人曰「此蘧伯玉也。」公曰「何以知之﹖」夫人曰「妾聞《禮》﹕『下宮門﹑式路馬﹐所以廣敬也。』夫忠臣與孝子不爲昭昭信節﹐不爲冥冥墮行。蘧伯玉﹐衛之賢大夫也﹐仁而有知﹐敬於事上﹐此其人必不以暗昧廢禮。是以知之。」公使人視之﹐果伯玉也。

後漢管寧﹐嘗坐一木榻﹐積五十餘年﹐未嘗箕股﹐其榻上當膝處皆穿。

明鎬尊嚴﹐忠獻英特。

宋薛簡肅公﹐名奎﹐知開封府。明參政鎬爲曹官。簡肅待之甚厚﹐直以公輔期之。有問於公﹕「何以知其必貴﹖」公曰「其爲人端肅﹐其言簡而理盡﹐凡人簡重則尊嚴﹐此貴臣相也。」

宋韓忠獻公琦﹐姿貌英特﹐骨格淸聳﹐眉目森秀﹐圖繪傳天下。人以爲如髙山大嶽﹐望之气象雄傑而包含細微﹐蓄泄雲气﹐藏匿寶怪﹐蓋可知也。

晦叔盛服﹐文恭正色。

宋呂正獻公公著﹐字晦叔﹐簡重淸靜﹐出於天性。冬不附火﹐夏不揮扇。楊懷寶字器之﹐視公爲親舅﹐將赴倅來辭﹐公西窗下盛服對飲三酌﹐時烈日﹐器之汗流浹背﹐公凝然不動。

宋胡文恭公宿﹐爲人淸儉謹默﹐內剛外和﹐羣君笑語喧嘩﹐獨正顏色﹐溫然不動聲气﹐與人言﹐必思而後對。客有造公者﹐具公服﹑靴版﹐忘記易帽﹐公與之對語﹐盡禮而退﹐終未嘗色動。

正心術

盛濤一語﹐伊川四箴

宋劉器之云「盛待制名濤﹐嘗有一語可取﹐云﹕『士大夫行己正﹐如室女嘗須置身法度中﹐不可受人指點。』」

宋程叔子頤﹐字正叔﹐謚正公﹐號伊川。嘗作《四箴》﹐序云「顏淵問克己復禮之目﹐子曰﹕『非禮勿視﹑非禮勿聽﹑非禮勿言﹑非禮勿動者﹐身之用也。由乎中而應乎外﹐制於外﹐所以養其中也。』顏淵事斯語﹐所以進於聖人。後之學聖人者﹐宜服膺而勿失﹐因箴以自警。」朱文公曰「程子之箴﹐發明親切﹐尢宜深玩。」

彥國防意﹐思永平心。

宋富文忠公弼﹐字彥國﹐年八十歲。書坐屏云「守口如瓶﹐防意如城。」在公且然﹐況他人乎﹖

宋彭思永﹐好學不倦﹐嘗曰「吾不爲他學﹐自幼卽學平心。歐陽修好學不倦﹐常以平心爲難。」

橫渠先禮﹐南軒敍仁。

宋橫渠先生張載﹐教學者必先自禮而入﹐且曰「學禮﹐便除去了世俗一副當世習熟纏繞﹐譬之延曼之物﹐解纏繞卽上去﹐苟能除了一副當世習﹐便自然脫灑。」又曰「學禮﹐則可以守得定。」程叔子曰「子厚先以禮教學者最善﹐先有所據守。」

宋南軒先生張栻﹐字敬夫﹐謚宣公﹐曰「仁者﹐天地之心﹐天地之心而存乎人﹐所謂仁也。人而無仁心﹐則人道亡矣。」遂以《論語》中言仁處敍爲一帙﹐而解釋之。

康節論鬼﹐迂叟事神。

宋康節先生邵雍﹐字堯夫﹐嘗曰「人之畏鬼亦猶鬼之畏人。人積善而陽多﹐鬼益畏之矣﹔積惡而陰多﹐鬼弗畏之矣。大人與鬼神合﹐其吉凶何畏之有﹖」

宋司馬溫公﹐號迂叟﹐嘗曰「或問迂叟事神乎﹖曰事神。或曰何神之事﹖曰事其心神。或曰其事之何如﹖曰至簡矣﹐不黍稷﹑不犧牲﹐惟不欺之爲用。君子上載天﹑下履地﹑中涵心﹐𨿽欲欺之﹐其可得乎﹖」

淸獻焚香﹐康靖置豆。

宋趙淸獻公抃﹐字閱道。平日所爲事﹐夜必焚香﹐以告天。不可告者﹐則不敢爲也。

宋趙康靖公﹐名槪。平日嘗置瓶﹑豆二物於几案間﹐每一念起﹐必隨善惡別之﹐善則投一白豆於白瓶中﹐惡則投一黑豆於黑瓶中。初則黑豆多﹐旣而漸少﹐久則絕無﹐瓶﹑豆亦不復用。

徐積買肉﹐宗道飲酒。

宋節孝處士﹐少時爲母置膳﹐先過一屠肆﹐中心欲買其肉﹐而別路於歸路爲近﹐且亦有屠肆﹐因自念中心許買彼肉﹐捨而之他﹐不欺心乎﹖復迂道買肉而歸。且云「己之行信自此始。」

宋魯肅簡公宗道﹐字貫之﹐爲太子諭徳。一日﹐眞宗召之。使者至門﹐而公不在。移時﹐乃在市肆飲。歸﹐中使與公約曰「上若怪公來遲﹐當托何事﹖』公曰「但以實對。」中使曰「然則得罪。」公曰「飲酒﹐人之常情﹐欺君﹐臣子大罪。」中使嗟嘆而去。眞宗問之﹐具如公言以對﹐自此奇公﹐以爲忠實可用。其後立朝剛正。

伯起四知﹐和靖六有。

漢楊震﹐字伯起。將守東萊﹐道經昌邑﹐故所舉茂才王密爲昌邑令﹐夜懷金十斤以獻﹐震曰「故人知君﹐君不知故人何也﹖」密曰「暮夜無知者。」震曰「天知﹑地知﹑子知﹑我知﹐何謂無知﹖」密愧而去。故贊曰「震畏四知。」

宋和靖先生尹焞﹐字彥明。處一齋名曰六有。所謂﹕言有教﹑動有法﹑晝有爲﹑宵有得﹐息有養﹐瞬有存。又一室名三畏﹕畏天命﹑畏大人﹑畏聖人之言。

志完檢點﹐無垢操守。

宋鄒志完云「聖人之道備於六經﹐六經千門萬戶何從而入﹖《大學》與《中庸》一部﹐其要在『愼獨』而己﹐於十二時中看自家一念從何處起﹐卽檢點不放過﹐便見工夫。」

宋張無垢云「操守欲正﹐器局欲大﹐識見欲遠﹐三者有一﹐便可立身。」

遷善攺過懲忿窒欲

李勣贈刀﹐範丹佩韋。

唐張文瓘﹐字稚圭﹐爲並州參軍時﹐李勣爲長史﹐嘗嘆曰「稚圭今之管﹑蕭﹐吾所不及。」勣入朝﹐文瓘與二同僚皆餞﹐勣贈二人寶刀﹑玉帶﹑而不及文瓘。文瓘以疑請﹐勣曰「某人猶豫少決﹐故贈以刀﹐欲其果於斷﹐某人放誕少檢﹐故贈以帶﹐俾以自約束。若子之才﹐無施而不可﹐焉用贈﹖」

晉董安於﹐性寬緩﹐常佩弦以自警。漢範丹﹐自以狷急﹑不以容﹐常佩韋以自戒。西門豹亦如之。朱文公父韋齋先生﹐亦患性急狷﹐自號韋齋。

援戒效杜﹐昶願師除。

後漢馬援《戒兄子書》云「龍伯髙惇厚周愼﹐口無擇言﹐謙約節儉﹑廉公有威﹐吾愛之﹑重之﹐願汝曹效之﹔杜季良豪俠好義﹐吾愛之﹑重之﹐不願汝曹效之。效伯髙不得﹐猶爲謹敕之士﹐所謂刻鵠不成﹐尙類鶩者也﹔效季良不得﹐陷爲天下輕薄子﹐所謂『畫虎不成反類狗』者也。」

魏王昶戒子侄云「潁川郭伯益尙好通達敏而有知﹐洪廣不足﹐輕儇有餘。得其人﹐重之如邱山﹔不得其人﹐忽之如艸芥。吾以所知﹐親之﹑暱之﹐不願兒子爲之。北海徐偉長﹐不沽髙名﹐不求苟能﹐澹然自守﹐惟道之務。其有所是非﹔則托古人以見﹐意當時無所褒貶。吾敬之﹑重之﹐願兒子師之。東平劉公幹﹐博學有髙才﹐誠節有大義﹐然性行不均﹐少所拘忌﹐得失足以相補。吾愛之﹑重之﹐不願兒子慕之。樂安任昭先﹐淳粹履道﹐內敏外恕﹐推遜恭儉。處不避污﹐怯而勇義﹐在朝忘身。吾友之﹑善之﹐願兒子尊之。

幼安知過﹐伯玉悟非。

魏管寧﹐字幼安﹐泛海﹐舟欲覆﹐乃曰「吾嘗一朝科頭﹐三晨晏起﹐過皆在此。」時夜風晦冥﹐舟人盡惑﹐莫知所泊﹐望見有火光﹐輒趨之﹐得島﹐無居人﹐又無火燼。行人咸以爲神光之佑﹐積善之應也。

衛蘧伯玉。莊周云「伯玉行年五十而知四十九年之非。」又曰「伯玉行年六十而六十化」。

陸客五分﹐陳公斗餘。

唐陸扆爲相日﹐有士人來謁﹐陸命酒勸之。辭曰「天性不飲」。公曰「誠如所言也﹐已校五分。」蓋平生悔吝若有十分﹐不爲酒困﹐自然減半。

宋陳瓘﹐字瑩中﹐有斗餘酒量﹐每飲不過五升。𨿽會親戚﹐間有歡適﹐不過太白滿飲﹐恐以長飲廢事。

萊公六悔﹐融堂八忍。

宋寇萊公準有六悔箴曰「官行私曲﹐失時悔﹔富不儉用﹐貧時悔﹔藝不少學﹐過時悔﹔見事不學﹐用時晦﹔醉發狂言﹐醒時悔﹔安不調攝﹐病時悔。」

來錢時融堂曰「天下事未有不成於忍﹐而敗於不忍。甚矣﹗忍之一字﹐其切於學者之日用也。是故﹕言語不謹﹐以至於招羞取辱者﹐在乎不能忍口﹔飲食不節﹐以至於稔疾傷生者﹐在乎不能忍饞﹔寒饑之驅迫﹐寡廉鮮恥﹐以至於爲乞﹑爲盜者﹐在乎不能忍貧﹔橫逆之來﹐怫然有動於中﹐以至於速禍﹐在乎不能忍辱﹔爲物所忤﹐爲气所嬰﹐一朝之忿﹐忘其身以及其親﹐𨿽欲噬臍﹐而悔莫贖﹐在乎不能忍怒﹔謹獨之不嚴﹐以至於縱情而不知檢﹐傷風亂倫﹐爲禽獸行而不知恥者﹐在乎不能忍欲﹔身履危難﹐不顧分義﹐幸安苟免﹐隳喪名節﹐在乎不能忍死﹔嗜進而無厭﹐貪多而無已﹐巍然處髙位而干名犯分﹐卒以稔成亂賊之禍﹐在乎不能忍富貴。」

屏山論復﹐定夫名損。

宋劉屏山﹑胡籍溪﹑劉致中三先生爲道義交。相見講學外﹐無一雜言。聞人有片善﹐無不從容咨叩。後生來問學﹐亦隨其器識告語成就﹐終日無倦。朱夫子請問平生入道次第﹐屏山曰「吾於《易》﹐得入道之門﹐所謂『不遠復』﹐吾三字符也﹐汝尙勉之。」

宋遊酢﹐字定夫﹐察其子性剛﹐名之曰「損」﹐且曰「損﹐君子以懲忿窒欲﹐蓋以忿則陵物﹐欲則溺己﹐二者皆所當損也。」

元城絕欲﹐希哲處忿。

宋劉元城先生謫嶺表﹐慨然自念奉父母遺體而投南荒﹐恐不生還。忽憶先正云「北人在瘴煙中惟絕欲可以不死」﹐自是絕至於今﹐更不復作。大丈夫自誓不爲則止耳﹐何必用術﹖趙淸獻欲絕欲不能﹐乃掛父母畫像於臥榻﹐偃仰其下﹐而父母具衣裳監視於上﹐不亦瀆乎﹖

宋呂滎陽公希哲﹐或問﹕「爲小人所詈辱﹐當何以處之﹖」公曰「上焉者﹐知人與己本一﹐何者爲詈﹖何者爲辱﹖自然無忿怒心﹔次焉者﹐且自思曰﹕我是何等人﹖彼爲何等人﹖若是答他﹐欲與此人等也。如此自處﹐忿心自消。」

任布古文﹐胡瑗素問。

宋任恭惠公布與呂公蒙正同年進士。任公登樞府﹐年耆康彊。呂公詢其服餌之法﹐任公曰「吾不曉養生之術﹐但中年讀《文選》有所悟耳。所謂石韞玉而山輝﹔水懷珠而川媚﹐此言有理。」呂公深以爲然。

宋胡瑗爲國子先生。有大商遣子入學﹐子儇蕩所賫千金而病﹐甚瘠﹐若將斃焉。先生曰「宜先警其心﹐而後誘之以道也」。取《素問》使讀之﹐未竟﹐惴惴然懼伐命之過﹐痛悔自責﹐冀可自新。先生知其已悟﹐召而誨之﹐曰「知愛身﹐可以修身。自今﹐其洗心向道﹐取聖賢之書次第讀之。聖人不貴無過﹐貴攺過﹐無懷昔悔﹐第勉事業。」其人亦穎銳善學。三年﹐登上第而歸。

安貧賤

榮叟至樂﹐顏斶自娛。

榮啟期行乎郕之野﹐鹿裘帶索﹐鼓琴而歌。孔子問曰「先生所以爲樂者何也﹖」期對曰「吾樂甚多﹐而至者三﹕天生萬物﹐吾得爲人一樂也﹔男女之別﹐吾得爲男二樂也﹔人生有不免𦇤褓者﹐吾行年九十矣﹐三樂也。貧者﹐士之常﹐死者﹐人之終﹐吾何憂吾﹖」

顏斶辭去曰「玉生於山﹐制則破焉﹐非不寶貴也﹐然太璞不完﹔士生於鄙野﹐推選則祿焉﹐非不尊遂也﹐然而形神不全。斶願得歸晚﹐食以當肉﹐安步以當車﹐無罪以當貴﹐淸淨﹑貞正以自娛。」

宏景畫牛﹐莊周生龜。

梁陶宏景﹐武帝屢聘不出﹐惟畫二牛。其一牛散放著水艸間﹐一牛著金籠頭﹐有一人以杖驅之。帝笑之曰「此人欲效曳尾之龜﹐豈可致之。」

莊周梁惠王時﹐爲蒙縣漆園吏﹐楚威王以百金聘周﹐周方釣濮水之上﹐曰「楚有龜﹐死三千年矣﹐今巾笥而藏之於廟堂之上﹐此龜寧生而曳尾於塗中耳。子往矣﹐吾方掉尾於塗中。」

魯望茶竈﹐元亮籃輿。

唐陸龜蒙﹐字魯望﹐家有田﹐苦下雨﹐潦則與江通﹐故常苦饑﹐身畚鍤﹐茠刺﹐無休時。或譏其行﹐答曰「堯﹑舜黴瘠﹐大禹胼胝﹐彼聖人也。吾一褐衣﹐敢不勤乎﹖」又性嗜茶﹐或時開舟設蓬席﹐賫束書﹐茶竈筆牀﹐釣具往來﹐時謂江湖散人﹐或號天隨子。

晉處士陶淵明﹐字元亮﹐閒靜少言﹐不慕榮利﹐環堵蕭然﹐不蔽風雨﹐短褐穿結﹐簞﹑瓢屢空﹐晏如也。江州刺史檀道濟饋以梁﹑肉不受。後刺史王宏欲識之﹐不能致。聞淵明欲往廬山﹐令其故人龐通之齏酒具於半道栗裏之間邀之。淵明有腳疾﹐使一門生﹑二兒舁籃輿﹐旣止﹐欣然便共飲酌。俄傾宏至﹐亦不忤也。終身不肯仕﹐宋世號靖節先生。

道原貂褥﹐無已綿衣。

宋劉恕﹐字道原﹐家貧﹐至無以給甘旨﹐一毫不妄取於人。自洛陽南歸﹐時已十月﹐無寒具﹐溫公以衣襪一二事﹐及舊貂褥贐之。固辭﹐彊與之。行及潁州﹐悉封而還之。公曰「於光而不受﹐他人可知矣。」

宋陳師道﹐字無已﹐號後山居士﹐苦節勵志﹐未仕。貧無以養﹐寄其孥婦氏家。章惇召見﹐不往。有知其貧者﹐懷金欲饋之﹐觀其貌﹐聽其言﹐竟不敢出。冬寒﹐趙挺之貽綿衣﹐不受﹐寧凍以至於死。

審富貴

胡宿進退﹐朱震出處。

宋胡宿文恭公﹐平生守道進退﹐一不介意。在史館二十餘年﹐每語後進曰「富貴﹑貧賤莫不有命﹐士人當修身俟時﹐無爲造物者所嗤。」

宋朱震﹐字子發﹐被召﹐問胡安國以出處之宜。安國曰「子發學《易》二十年﹐至有成說﹐則此事當素定矣。世間講學論政﹐當切詢究﹐若夫去就﹑語默之機﹐如人飲食饑飽﹑寒溫必自斟酌﹐不決諸人﹐亦非人所能決也。某之出處﹐皆斷於心後﹐亦少悔浮世名利。」

司空休休﹐貫之唯唯。

唐司空圖﹐字表聖﹐擢進士﹐王凝辟至幕府召爲禦史﹐不忍去凝府﹐後隱居王官谷不出﹐作亭名休休。曰「量才一宜休﹔揣分二宜休﹔耄而瞶三宜休。又少也惰﹐長也率﹐老也迂﹐三者非濟時具﹐則又宜休。」

唐韋貫之﹐名純﹐以字行﹐或薦之京兆尹李實。實舉笏示所薦曰「此其姓名也﹐素聞其賢﹐願識之而進於上。」或喜以告韋曰「子今日詣實﹐明日賀者至矣」。貫之唯唯。不往官﹐亦不遷。

表微監察﹐韋澳禦史。

唐韋表微﹐字子明﹐授監察禦史裏行。不樂﹐曰「爵祿譬滋味也﹐人皆欲之﹐吾年五十餘﹐剪白須冒遊少年間取一班一級﹐不見其味也。將爲松菊主人﹐不愧淵明矣。」

唐韋澳﹐貫之之子﹐方靜寡欲﹐十年不肯調禦史。中丞髙元裕與其兄溫善﹐欲薦之﹐諷澳謁己﹐溫歸以語﹐澳不答﹐溫曰「元裕端士﹐若輕之邪﹖」澳曰「然﹐恐無呈身禦史。」

百能語朋﹐魏公戒子。

宋胡百能跋邵徳開《分定錄》云「先君常云﹕『人生所享厚薄各有分。世有以智力取者﹐自謂己能﹐不知皆其所固有﹐初不可毫末加﹐所可加者﹐徒得小人之名而不悟。悲夫﹗』某佩斯訓﹐未嘗不以語朋友也。」

宋韓魏公尢知命﹐每戒其子曰「窮達﹑禍福固有定分﹐枉道求之﹐徒喪所守﹐謹勿爲也。予以孤忠自信﹐未嘗有夤緣憑藉。今忝三公所恃者﹐公道與神明而已矣﹐焉可誣也。」

儉約

王熊餅緣﹐孝先饅頭。

宋王熊性儉﹐嘗有臺使至﹐熊爲設食﹐使乃裂去餅緣﹐熊曰「耕種﹑收獲﹐其功已深﹐舂爨造成﹐用力不少﹐爾之選擇﹐當是未餓。」命左右撤去。使者愕然﹐大慚。

宋王沂公曾與孫衝同榜。衝子京一日往辭﹐沂公相畱﹐云「喫食了去。」飭子弟云﹐己畱孫京喫食﹐安排饅頭。時爲盛饌﹐食後送數軸簡紙﹐開看皆他人書後截下紙。其儉徳如此。

東坡三養﹐景初四休。

宋蘇文忠公軾有三養之說﹐云「一曰安分以養福﹔二曰寬胃以養气﹔三曰省費以養財。」且云「自今日已往﹐早晚食不過一爵一肉﹐有尊客則三之﹐可損不可增。有召我者﹐預以此告之﹐主人不從而過是者乃止。此亦可爲養生之法。」

孫景初號四休居士﹐其說曰「粗茶淡飯﹐飽則休﹔補破遮寒﹐暖則休﹔三平二滿﹐過則休﹔不貪不妒﹐老則休。」山谷以爲安樂法。

文靖治第﹐忠湣無樓。

宋李文靖公沆﹐字太初﹐治居第於封邱﹐門外廳事。前謹容旋馬。或言其太隘﹐公曰「居第當傳之子孫﹐此爲宰相廳事誠隘﹐爲太祝奉禮廳事則已寬矣。」

宋寇忠湣公準官至政府﹐不起第宅。處士魏野贈以詩曰「有官居鼎鼐﹐無地起樓臺。」墓銘有云「公旣貴﹐得月俸置堂上﹐有老媼泣曰﹕『太夫人捐館時﹐欲一絹作衣衾不可得﹐不及見公今日也。』公爲之大慟。故居家儉素﹐所臥靑幃﹐二十年不易。或曰﹕『公頗事奢侈。』非也﹐蓋公多典藩公會宴﹐設則甚盛亦退之。所謂『甔石之儲﹐常空於私室。方丈之食﹐每盛於公筵。』」

乖崖角帶﹐晏嬰狐裘。

宋張忠定公乖崖﹐剛毅寡欲﹐惟著皂絁袍﹐角帶﹐不事外飾。自奉養逮於服玩之具﹐則寡薄﹑儉約﹐𨿽寒士不若也。公退癖靜室焚香靜坐﹐聚書萬卷﹐往往手自校正﹐絕無聲色之好。

朱子《訓蒙書》云「凡日中所著衣服﹐夜臥必更﹐則不藏蚤虱﹐不卽敝壞。苟能如此﹐不但威儀可法﹐又可不費衣服。晏子一狐裘三十年﹐𨿽意在以儉化民﹐亦其愛惜有道也。」

文忠靜晦﹐益公謙恕。

歐陽文忠公修曰「藏精於晦則明﹐養神於靜則安。」

宋周益公必大曰「《易》六十四卦﹐惟謙六交皆吉。」又﹐一言終身可行﹐曰「恕」。故處己以謙﹐待人以恕﹐出於自然﹐無所矯拂。

正獻瓦合﹐周瑜醇醉。

宋杜正獻公衍﹐門生爲縣令﹐杜戒之曰「子之才器﹐一縣令不足施﹐然切當韜晦﹐無露圭角﹐毀方瓦合﹐求合於中也。不然﹐無益於事﹐徒取禍爾。」

吳程普頗以年長數侮周瑜﹐周瑜折節容下﹐終不與較。普後自敬服﹐曰「與公瑾交﹐如飲醇醪﹐不覺自醉。」時人以其謙讓服人如此。

復之讓解﹐仲翁辭位。

宋張詠﹐字復之﹐與張覃取大名府解試罷。眾謂公名居覃之上。公上府帥書言「覃之徳行於鄕裏有古人風﹐以某之文近覃之文﹐未可知覃之行﹐實過某萬萬矣」。遂薦覃爲解元。公常曰「士君子當以徳﹑義相先﹐不然﹐不足以爲士矣。」

漢疏廣﹐字仲翁﹐兄子受好禮恭謹﹐敏而有辭。宣帝立太子廣爲太傅﹐受爲少傅﹐朝庭以爲榮。在位五歲﹐廣謂受曰「吾聞知足不辱﹐知止不殆﹐功成身退﹐天之道也。今仕宦至二千石﹐宦成名立如此﹐不去懼有後悔。豈如父子相隨出關﹐歸老故鄕﹐以壽命終﹐不亦善乎﹖」受叩頭曰「從大人議」。卽日父子俱稱病﹐乞骸骨辭位而去。公卿設供張祖道東都門外﹐車數百兩﹐道路觀者多嘆息泣下﹐共言其賢。

子房赤松﹐公孫大樹。

西漢張良﹐字子房。髙祖六年封功臣曰「運籌帷幄﹐決勝千里﹐皆子房功也」。令自擇齊三萬戶。良曰「始臣起下邳﹐與上會畱﹐封畱足矣。」後又曰「良家世相韓﹐及韓滅﹐不愛千金之資﹐爲韓報仇。今封萬戶﹐位列侯﹐布衣之極﹐於良足矣。願棄人間事﹐從赤松子遊。」赤松子仙號﹐子房之明達﹐豈不知其爲虛誕﹖蓋托此等功名於物外﹐置榮利而不顧耳。

漢馮異﹐字公孫。謙退不伐﹐進止有表儀﹐行逢諸將﹐輒避道。諸將論功﹐異獨屏退樹下﹐軍中號「大樹將軍」。後北地豪傑悉降。異不自伐﹐諸將又分其功。光武下璽書曰「徵西功若邱山﹐猶自以爲不足﹐孟之反奔而殿﹐亦何異哉﹗」薨﹐謚節侯。

廉潔

包老戒濫﹐眞公訓廉。

宋包孝肅公拯﹐知開封府。京師語曰「關節不到﹐有閻羅包老。」嘗有家訓云「後世子孫仕宦有犯賊濫者﹐不得放歸本家﹐亡沒之後﹐不得葬於大塋中﹐不從吾言者﹐非吾子孫。」共三十七字﹐下押字。又云「仰珙立石於堂東壁﹐以詔後世。」

宋眞文忠公徳秀﹐字景元﹐號西山先生。守潭州﹐有《訓吏文》﹐以四事爲勤﹐一曰「律己以廉」。下注云「萬分廉潔﹐只是小善一點﹐貪污便成大惡。不廉之吏如蒙不潔﹐𨿽有他美﹐莫能自贖﹐故以此爲四事之首。」

虞願見石﹐處默飲泉。

南史虞願﹐字士恭﹐爲晉安太守。海邊有越王石常隱霧中﹐相傳云﹕淸廉太守得見。願往就觀﹐淸澈無所隱蔽。

晉吳隱之﹐字處默。有淸操。拜廣州刺史﹐未至州二十里石門﹐有水曰「貪泉」﹐飲者懷無厭之欲。隱之至泉所﹐酌而飲﹐因賦詩云「古人雲此水﹐一飲懷千金﹔試使夷齊飲﹐終當不易心。」至州﹐淸操愈厲。

山濤藏絲﹐溫叟封錢。

晉山濤爲右僕射。初﹐袁毅爲鬲令﹐貪濁賂遺公卿以求虛譽﹐亦遺濤絲百斤﹐濤不欲異於時﹐受而藏諸閣上。後毅事露﹐凡受賂皆見推檢﹐濤取絲付吏﹐積年塵埃﹐封印如故。

宋劉溫叟﹐太宗在晉邸聞其淸介﹐遣府吏賫緡錢百千遺之﹐溫叟不敢卻﹐貯廳事西捨﹐令府吏封識乃去。明年重午﹐復送角黍﹑紈扇﹐吏視西捨封識宛然﹐吏還白太宗曰「我送猶不受﹐況他人乎﹖」

趙抃匹馬﹐褚瑤單船。

趙淸獻公抃﹐字閱道﹐初任成都。攜一龜一鶴以行。再任﹐屏去龜﹑鶴﹐止一蒼頭執事。張學士裕以詩送之云「馬諳舊路行來滑﹐龜放長江不共來。」神宗卽位﹐召知諫院﹐上謂公曰「聞卿匹馬入蜀﹐以一龜﹑鶴自隨﹐爲政簡易﹐亦稱是耳」。

吳褚瑤字孔珽﹐罷烏陽縣﹐單船而歸。故人太子中庶子楊衡乞土宜﹐瑤乃抽船上竹一竿與之﹐曰「東南之美惟竹箭﹐最直而有節﹐幸堪歲寒。」庶子聞之﹐使人往觀﹐惟竹笠一枚﹐蘆襏數領。遂用爲昭信中郎。

伯恭戒弱﹐次山惡曲。

宋東萊呂成公祖謙作《書說》云「弱者﹐天下之大害﹐學者之大患﹐人之所以不能爲善者﹐多是不能立志。故《洪範》以『弱』立於六極之後﹐大抵爲善生於剛﹐萬惡之原生於弱。」

唐元結﹐字次山﹐操守剛正﹐嘗作《惡曲文》云「吾輩全直﹐三十年未嘗曲气以轉聲﹔曲辭以達意﹔曲視以回目﹔曲步以便往。」

元紘斷判﹐邦衡奏牘。

唐李元紘爲雍州司戶﹐太平公主與僧爭碾磑﹐元紘斷還寺僧。竇懷貞爲雍州刺史﹐懼太平勢﹐促令攺斷。元紘大書判後﹐曰「南山或可攺移﹐此判終不可動搖。」懷貞不能奪。

宋胡銓﹐字邦衡﹐號澹庵先生﹐紹興初﹐秦檜主和議﹐言不便者輒罷。公上書乞斬秦檜﹐檜白上﹐竄新州。王庭珪作詩送之﹐有「百辟動容觀秦牘﹐幾人回首愧朝班」之語。南軒云「澹庵大節極好﹐至如諫牘﹐須與日月爭光」。

邢峙邪蒿﹐夷吾惡木。

南史邢峙﹐字士崚﹐方正淳厚﹐爲國子助教。廚進太子饌﹐菜有邪蒿﹐峙觀之曰「此菜名不正﹐非殿下所宜食。」

管子曰「志士懷耿介之心﹐不蔭惡木之枝。惡木尙遠之﹐而況與惡人同處。」

惇復老桂﹐稚圭秋菊。

宋晏惇復力詆和議。秦檜使人■﹝言求﹞之曰「公若曲從﹐兩地旦夕可至。」公曰「吾終不以身計誤國﹐況吾姜桂之性﹐到老愈辣。」

宋韓魏公琦﹐字稚圭﹐自幼性醇﹐一無邪曲。每謂保初節易﹐保晚節難。故晚節事事著力﹐所立特完。詩云「不羞老圃秋容淡﹐且看黃花晚節香。」意可知矣。

●純正蒙求卷下

厚徳之施﹐當自宗族﹑親戚始﹐鄕鄰﹑賓客次之﹐童僕﹑婢妾又次之。至若不奪人之財﹑不掩人之善﹑不忘人之徳﹑不揚人之過﹐皆厚徳也。極而濟人愛物﹐使動﹑植各得所養﹐厚之至矣。

子平會宗﹐希文義田。

宋劉宰﹐字子平﹐號漫堂先生。每月旦必治湯餅會族曰「今日之集﹐非以酒食爲禮也。尋常宗族不睦﹐多起於情意不相通﹐間言入焉。今月必會飲﹐有善相告﹐有過相規﹐有故牴牾者﹐彼此一見﹐亦相忘於杯酒從容間﹐豈小補哉﹖有不至者﹐必再三招之﹐曰﹕『寧適不來﹐微我弗顧。』」

宋範文正公嘗曰「宗族於吾﹐固有親疏﹐祖宗視之﹐卽皆其子孫也。且吾祖宗﹐積徳百年﹐而後發於吾﹐得至大官。若獨享富貴﹐而不卹宗族﹐異日何以見祖宗於地下﹐今亦何顏入家廟乎﹖」遂買良田數百畝﹐號「義田」﹐以養濟羣族﹐日有食﹐歲有衣﹐嫁娶﹑喪葬者皆有贍。仕而家居﹐俟代者與焉﹐仕而官居者罷其給。

晏先父族﹐陳讓兄賢。

齊晏嬰﹐宇平仲﹐爲齊相﹐敝車羸馬。齊大夫桓子曰「是隱君之賜也。」晏子曰「自臣之貴。父之族無不乘車者﹐母之族無不足於衣食者﹐妻之族無凍餒者。齊國之士﹐待臣而舉火者三百餘人﹐如此而爲隱君之賜乎﹐彰君之賜乎﹗」

宋陳子髙有腴田五千﹐其兄田止一千﹐賢而貧﹐子髙願合戶共之﹐人曰「以五千膏腴就貧兄﹐不亦卑乎﹖」子髙曰「我一房爾﹐何用五千﹐人生飽暖之外﹐骨肉交歡而已。」

公藝九世﹐象山百年。

唐張公藝九世同居﹐北齊﹑隋﹑唐皆旌表其門閭。唐髙宗嘗幸其宅﹐問所以能共居之故﹔公藝書「忍」字百餘﹐以進其意。以爲宗族所以不協﹐由尊長衣﹑食或有不均﹐卑﹑幼禮節或有不備﹐更相責望﹐遂爲乖爭﹐苟忍﹐則睦矣。

宋陸九淵﹐字子靜﹐號象山先生﹐累世義居﹐家事悉聽命於長。卒年選擇子弟分任田疇﹑租稅﹑出納﹑廚爨﹑賓客之事。公堂之田﹐僅了一歲食﹐家人計口打食﹐自辦蔬﹑肉﹐私房婢僕各自供給以米附飲。掌爨者﹐置歷交收﹐按歷給散。賓至﹐掌賓者先見﹐然後白家長﹐出見﹐款以五酌﹐但隨堂飯食。每晨興家長率子弟致恭於祖禰﹐聚輯於廳﹐婦女道萬福於堂﹐暮安置亦如之。朝廷表其門閭﹐其詞曰「聚族逾三千指﹐合爨將二百年。異時流別籍之私﹐存學者齊家之道。」

陳氏共食﹐孝芬給錢。

南唐江州陳氏宗族七百口﹐每食設廣席﹐長幼以次﹐坐而食之。有畜犬百餘﹐亦共一牢食﹐一犬不至﹐諸犬爲之不食。

北魏崔孝芬﹑孝偉兄弟﹐孝義慈厚﹐一錢尺布不入私房﹐吉凶有需﹐聚對分給。諸婦亦相親愛﹐有無共之。叔振亡後﹐孝芬等奉叔母李氏若事所生﹐旦夕溫淸﹐出入啟覲﹐家事巨細﹐一以咨決。每兄弟有獲﹐皆入李之庫﹐四時分賫﹐李氏自裁之。如此二十餘年。

疏廣散金﹐餘慶與祿。

西漢疏廣父子﹐皆爲宣帝太子師傅。辭歸﹐賜黃金二十斤﹐太子贈五十斤。日具酒食﹐請族人故舊賓客﹐相與娛樂。歲餘﹐子孫竊謂廣所愛信者曰「飲食費且盡﹐願丈人勸說買田宅。」老人旣以閒暇時爲廣言此計。廣曰「吾豈老悖﹐不念子孫哉。賢而多財﹐則損其志﹔愚而多財﹐則益其過。且此金﹐聖主所以養老臣也﹐與宗族共享其賜﹐盡吾餘日﹐不亦可乎﹗」

唐鄭餘慶﹐歷事四朝﹐其俸祿悉周親舊。語人曰「祿不及親友而侈僕妾者﹐吾鄙之。」

姚莊一架﹐伏波萬斤。

唐河中府河中縣有姚孝子莊﹐孝子名棲筠﹐棲筠已下同居二十餘世﹐尊長主家﹐子弟各任事﹐專一人守墳墓﹐早晚堂上聚食﹐男女各行列以坐﹐小兒席地﹐木作槽共食。衣服﹐男女各一架﹐不分彼此。有子弟新娶﹐私市食以遺其妻﹐妻不受﹐納於尊長。墓林蔚然深秀﹐灑掃﹑種藝甚謹﹐田產僅給衣食﹐賦稅不待催驅﹐未嘗一訟至官府。

東漢伏波將軍馬援﹐字文淵﹐嘗謂﹕「丈夫立志﹐窮當益堅﹐老當益壯。」因處田牧有牛﹑馬﹑羊數千頭﹐谷數萬斤。旣而嘆曰「凡殖貨財產﹐貴能施賑﹐否則守錢虜爾﹖」盡以頒昆弟故舊。

景溫樗樹﹐恕旻楡木。

宋樊景溫﹐陜西人﹐榮恕旻﹐雄州人。兄弟異居積年。大中祥符中﹐景溫家樗樹五枝並合爲一﹔恕旻兩楡木自合。兩家感其義﹐遂聚居。鄕人稱其雍睦如此。

孝基還財﹐徳裕行服。

宋張孝基﹐許州士人﹐娶同裏富人女。富人只一子﹐不肖﹐逐之﹐病且死﹐盡以家財付孝基。孝基爲治後事如禮。久之﹐其子丐於途﹐孝基惻然謂曰「汝能灌園乎﹖」曰「得就食何幸﹖」孝基使灌園﹐稍自力﹐復謂曰「汝能管庫乎﹖」答曰「灌園已出望外﹐況管庫乎﹖」孝基使管庫﹐馴謹無他過。孝基徐察之﹐知能自新﹐遂以其父所委財產歸之。其子自此治家厲操﹐爲鄕閭善士。

五代安徳裕﹐字益之﹐父重榮舉兵敗﹐乳母抱逃之水竇中﹐爲守兵所得﹐軍校秦習與重榮有舊﹐因匿之。習先養石守瓊爲子﹐年壯未有嗣。旣召瓊﹐以徳裕付之﹐因姓秦。習卒﹐行服三年﹐然後歸宗。秦氏與白金三萬兩﹐徳裕曰「此秦氏蓄也﹐大丈夫當自立功名取富貴﹐豈屑於他人所有乎﹖」

處鄕鄰賓客

呂氏鄕約﹐晏子卜鄰。

宋藍田呂氏大臨鄕曰「凡同約者﹕徳業相勸﹐過失相規﹐禮俗相交﹐患難相卹。有善則書於籍﹐有過及違約者亦書之﹐三犯而行罰﹐不悛者絕之。」

齊景公欲更晏子之宅﹐曰「子之宅近市﹐湫隘﹑囂塵不可以居﹐請更諸爽塏者。」晏子辭曰「非宅是卜﹐惟鄰是卜。二三子先卜鄰矣﹐違卜不祥。君子不犯非禮﹐小人不犯不祥﹐古之制也﹐吾取違乎﹖」卒還舊宅云。

西山勸歡﹐楊玢任侵。

宋眞徳秀﹐字景元﹐號西山。先生長沙《勸歡詩》云「千金難買是鄕鄰﹐思意相歡卽是親。年若少時宜敬老﹐家才足後合憐貧。」

後唐楊玢﹐以工部尙書致仕歸長安。舊居多爲鄰里所侵占﹐子弟欲訴於府﹐以狀白玢﹐玢批紙尾云「四鄰侵我我從伊﹐畢竟須思未有時﹔試上含光基殿望﹐秋風秋艸正離離。」子弟不敢復言。

李謙出粟﹐建中蠲緡。

北魏李士歉﹐當值歲謙﹐出粟千石﹐以貸鄕人。明年又歉﹐無以償。公對眾焚券曰「償已了矣﹐不須復償。」明年大熟﹐人爭償之﹐一無所受。明年又大歉﹐公竭家資設粥以濟﹐全活者以萬計﹐死者復爲瘞之。或曰「子陰徳大矣。」公曰「陰徳猶耳鳴﹐己自知之﹐人無知者。子今旣知﹐何足爲陰徳。」後子孫大顯貴。

宋鄭建中﹐貨鏹鉅萬。城中多客捨﹐每大雨﹐則載瓦以行﹐問屋漏者﹐補之。又隆冬苦寒﹐蠲衣緡﹐乃曰「仁人之心﹐無所不至。」晚得子﹐名紓﹐官至侍郎。紓五子﹕長彌中官至朝奉大夫﹐次則官至侍讀﹐次毅夫皇祐間大魁天下﹐世祿不絕。

練氏全城﹐彥能詣軍。

宋章郇公得象之髙﹐祖建州人﹐仕閩爲刺史﹐常出兵。有將後期﹐欲斬之﹐夫人練氏力救乃免。二將後仕南唐﹐攺建州﹐遣使厚以金帛遺夫人﹐並一白旗﹐曰「吾將屠城﹐夫人植旗於門﹐吾戒士卒勿犯矣。」夫人返金帛與旗不受﹐曰「君幸思舊思﹐願全此地之人。欲必屠城﹐吾家與眾俱死耳﹐不願獨生。」二將感其言﹐遂不屠城。練氏子孫爲卿相者接踵。

梁常彥能﹐家富好施予。時朱全忠攻淮南過潁﹐潁人畏避不敢迎。全忠怒曰「軍回當屠城。」及至淮﹐久雨乏糧﹐彥能聚議曰「軍回﹐我等無噍類﹐願共餉軍﹐以紓禍。」眾不從﹐彥能自以家貲寫作一簿﹐持見全忠。全忠驚且怒﹐曰「潁亦有知來見者乎﹖」觀其簿點綠豆萬二千斛﹐謂曰「家資吾無所用﹐但煮豆粥聊食吾軍耳。亟載以來﹐失期亦斬」。彥能先期往﹐全忠大喜﹐欲賞以官﹐不受。全忠曰「汝何欲﹖」曰「潁人畏王之威﹐逃遁不敢出迎﹐幸王察之﹐貸一城生聚。」王曰「吾已誓師不可變﹐貸汝一家可也。」彥能曰「鄕人皆親舊﹐眾誅而獨存﹐不如與之俱死。」全忠從之﹐潁人皆得免難。其後子孫皆受善報。

王陽逐婦﹐淸獻還屋。

西漢王吉﹐字子陽﹐居長安東﹐家有大棗樹垂吉庭中。吉婦取棗啖吉﹐吉後知之﹐乃逐婦。東家聞其逐婦﹐欲伐樹﹐鄰里共止之﹐因勸吉還婦。裏中爲之語曰「東家伐樹﹐王陽逐婦﹐東家棗完﹐吉婦復還。」其勵志如此。

宋趙淸獻公抃﹐寬厚長者﹐與物無忤。家三衢﹐所居甚隘。弟侄厚值易鄰翁居﹐以廣公第﹐公聞不樂﹐曰「吾與此翁三世爲鄰﹐忍棄之乎﹖」命亟還翁居而不追其值。

趙軌落椹﹐劉夔余谷。

北史趙軌爲齊州別駕﹐有令名。東鄰有桑椹落其家﹐軌拾還﹐戒諸子﹐曰「吾非以此求名﹐意者非機杼物﹐不願侵人。」隋文帝令入朝﹐父老揮涕曰「別駕在官﹐水火不與百姓交﹐是以不敢以杯酒相送。公淸如水﹐請酌杯水奉餞。」軌受而飲之。

宋劉吏部夔﹐不治財產﹐所收私田有餘谷﹐則以賑鄕裏救貧者。前死數日﹐作遺表以其祿賜之﹐所餘分之宗族。

承事糶米﹐處士出粟。

宋張忠定公詠﹐在成都嘗夢謁紫府眞君﹐接語未久﹐吏報請到西門。黃兼濟承事幅巾道服﹐眞君降階接之﹐且揖公﹐坐其下詢顧詳款﹐似有欽。嘆意。公翌日卽遣典客詣西門請黃承事﹐令具常所衣服來。比至﹐果如夢中所見。公以夢告﹐且問平日有何陰徳﹐曰「無他長﹐惟禾麥熟時﹐以錢三萬收糶﹐至明年未熟時糶之﹐價值不增﹐升斗無髙下﹐我無損﹐彼得濟所急。」公曰「此所以尙公也。」索公裳﹐拜之。黃後裔比比靑紫。

應山二連伯氏庶字君錫﹐仲氏庠字元禮﹐相繼登科。君錫淸修﹑孤潔﹐當官﹐人號爲「連底淸」﹐元禮加以肅。人號爲「連底凍」。其父處士﹐名舜實﹐字輔之。歲饑出粟萬斛﹐損價鬻之﹐惠及旁邑。有盜其牛者﹐官捕甚急﹐賊窮﹐自歸處士愧謝﹐厚遺遣之。

陳亢施飯﹐朱氏散粥。

宋陳亢﹐杭州人。熙寧間餓殍無數﹐作萬人坑﹐每一屍飯一甌﹐席一領﹐紙四帖﹐藏屍不可紀。是年生子郭﹐又生度﹐皆爲監司﹐子孫登仕相繼。

宋朱氏爲湖州孔目官﹐庚寅歲荒﹐以米八百石煮粥散貧。是歲生子﹐服後爲從官。

裴禮杖僕﹐侃母爲兒。

北齊顏之推《家訓》曰「門不停客﹐古所貴也。失教之家﹐閽寺無禮﹐或以主君寢食﹑嗔怒﹐拒客未通﹐江南深以爲恥。黃門裴禮之待賓客﹐或有此輩﹐對客杖之﹐童僕引客﹐折旋俯仰﹐辭色應對﹐莫不肅敬﹐與事主無別。」

晉陶侃母湛氏﹐父母聘爲妾﹐生侃。而陶氏貧﹐湛每紡績﹐資給之﹐使結交勝己。鄱陽孝廉範逵寓侃宿﹐時大雪﹐湛氏自撤所臥新薦剉給其馬﹐又截髮賣鄰人﹐買肴饌以供。逵聞嘆曰「非此母不生此兒。」侃竟以功名髙顯。

元王設醴﹐潞公呈詞。

漢楚元王交敬禮申公等。穆生不嗜酒﹐常爲設醴。及戊王卽位﹐常設﹐後忘設焉。穆生退曰「醴酒不設﹐王之意怠。不去﹐楚人將鉗我於市。」遂謝病去。

宋文潞公彥博﹐伊洛人。伊川先生時爲判監﹐一日﹐府會客﹐伊川以見任故赴到。客次﹐見樂人來﹐參呈樂詞曲語。先生訝曰「不須呈看。」樂人復曰「昨日﹐太師鈞旨明日請侍講﹐詞曲要嚴謹﹐依禮法﹐故先來呈。」

呂不後到﹐邵有先知。

宋呂文穆公赴人飲食﹐約未嘗後到﹐曰「使主人望望然﹐而客不至﹐吾不忍也。」

宋王正甫約康節﹑吳處厚﹑王平甫會飯。康節辭以疾。明日謂正甫曰﹕某辭有故﹐介甫行新法﹐處厚每議之﹐平甫𨿽不甚主其兄﹐若面罵之﹐亦不堪矣﹐所以辭。」正甫曰「料事當如此﹐昨處厚毀介甫﹐平甫作色﹐某解之甚苦。」夫康節以道徳尊一代﹐平居一飯之間﹐其謹如此。

叔巽免怨﹐魏公托辭。

宋崇寧中﹐叔巽省滎陽公於符離﹐有故人遇之﹐甚薄。及行﹐來召飯﹐叔巽欲往﹐或曰「此人相薄﹐何必赴﹖」叔巽曰「不欲與人生睚眥之怨。」

宋仁宗朝﹐李都尉喜延士大夫盡聲色之樂﹐一時﹐館閣淸流無不往者。韓魏公於其間年最少﹐獨未嘗往焉。李數召﹐數以公事辭﹐終不失和气﹐李莫能致怨﹐同時諸公亦不以公爲介也。

禦童僕婢妾

胡家戒打﹐陶子善遇。

宋胡彥時﹐處家有法﹐子弟不得自打僮隸婦女﹑不得自打婢妾﹐有過告之尊長﹐爲之行譴。

晉處士陶潛﹐爲彭澤令﹐不以家累自隨﹐送一力給其子﹐書曰「汝旦夕之費自給爲難﹐今遣此力助汝薪水﹐此亦人子也﹐可善遇之。」

劉寬污衣﹐文烈市米。

東漢劉寬﹐字文饒。無疾言遽色﹐夫人欲試寬令恚﹐伺當朝會﹐裝嚴己訖﹐使侍婢捧肉羹翻污朝衣﹐寬神色不異﹐徐曰「羹爛汝手乎﹖」

齊房文烈未嘗嗔怒。經霖雨﹐糧絕﹐遣婢糴米﹐婢因逃竄﹐三四日方得之。房徐曰「舉家無食﹐汝何處來。」竟無捶撻。

嘉會斥僮﹐乖崖嫁婢。

宋丁嘉會﹐禦家有法。一日小蒼頭至前﹐腰系紅布﹐嘉會卽斥逐去。人或誚其褊﹐嘉會曰「不然﹐此本村童﹐衣不蔽體﹐俄事文飾﹐長此欲心﹐乃便忘其本﹐斥之乃所以愛之﹐亦《易》所謂『閒有家』之意。」

宋張乖崖知益州日﹐單騎赴任﹐官屬憚其嚴峻﹐莫敢蓄婢。公不欲絕人情﹐遂自買一婢以侍巾幘﹐自此官稍稍置姬屬。公在任四年﹐被召還闕﹐呼婢父母﹐出資以嫁﹐仍處女也。

甄僕不睡﹐蓋婢求去。

甄琛舉進士入都﹐積歲﹐好奕棋﹐通夜令奴執燭﹐奴睡﹐甄頓加杖責﹐奴曰「郎君辭父母仕宦﹐若爲讀書執燭﹐不敢逃罪﹐乃圍棋日夜不止﹐豈是向京之意﹖肆加杖責﹐不亦無理乎﹖」甄悵然慚感﹐遂假書研習。

蓋巨源爲縣令﹐因買羅於公廳﹐手自開度﹐其侍婢屏間窺之﹐恚曰「不意今日乃服事一羅絹牙郎。」因求去﹐不肯畱。

不奪人之財

樂羊金餅﹐林積珠囊。

東漢樂羊子得遺金一餅於路﹐以與妻。妻曰「妾聞志士不飲盜泉之水﹐廉者不受嗟來之食﹐況拾遺求利以污其行乎﹗」羊子慚﹐捐金於野。

宋林積﹐少入京﹐至蔡州﹐臥旅邸﹐覺牀第間有物逆其背﹐揭席視之﹐有錦囊實北珠數百顆。明日詢主人﹐曰「前夕何人宿此。」曰「一巨商。」林曰「吾故人也﹐或再至﹐令來上庠相訪。」又揭其名於壁﹐曰「某年某月某日劍浦林積假館。遂行。」商人至京﹐欲取珠﹐已無有。急沿故道處處物色之﹐至蔡邸﹐見其榜﹐卽還訪林於上庠。林曰「珠俱在﹐不可但取﹐投牒府中﹐當悉以歸。」商如其教。林詣府授商﹐府尹使中分之﹐商曰「固所願。」林堅不受﹐商不能彊﹐作大齋爲林祈福。林後登第至中大夫﹐子爲吏部。

白公衛榼﹐鄭氏掩墻。

白中令應舉未第﹐詣葫蘆先生問命﹐不許。試日見婦人攜女奴挈榼鬧中行﹐力倦至門闑門辟﹐失所在﹐榼畱在闑﹐公以裾衛榼﹐遂趁試不及。日晏﹐婦號泣來。詰之﹐反袂試面曰「夫犯刑憲﹐罪按已周﹐有能救護者﹐欲所蓄寶帶﹐今已失去﹐不免極刑矣。」公備認物主﹐不謬﹐競以還之。翌日﹐葫蘆遇公驚曰「向相過邪﹐來年及第﹐位極人臣。必種陰徳。」公匿而不言。

唐李景讓母鄭氏身訓。諸子貧時治墻得坎錢﹐僮婢奪﹐奔告﹐母曰「士不勤而祿﹐猶災其身﹐況無妄而得乎﹗」亟命閉坎。景讓後官至太子少保。

裴度授帶﹐文正還方。

唐斐度狀眇小﹐相者曰「公不至相必餓死。」他日遊香山寺﹐見一婦人致緹糸習於欄﹐祈祝而去。度知其遺也﹐收取以待詰。旦﹐婦人奔泣曰「阿父無罪系獄﹐假得玉帶二﹑犀帶一﹐以賂津要﹐不幸失去矣﹐禍無所逃。」度卽以授之﹐婦人拜泣請畱一﹐度不受。尋遇相者曰「君神色頓異﹐必有陰功﹐前途萬里﹐位極人臣。」

宋範文正公貧時﹐嘗與一術者善﹐會術者病篤﹐語文正曰「吾善煉水銀成白金﹐吾兒幼﹐不足付﹐今以付子。」卽以方與白金一斛封納文正懷中﹐文正方辭避﹐而術者己卒。後十餘年﹐文正呼術者之子﹐出其方並白金與之﹐封識宛然。

彬不復戒﹐宿未可量。

南史甄彬嘗以束薴就長沙寺庫質錢。及贖還﹐薴中得金五兩。彬送回寺﹐寺僧驚﹐以金半酬之﹐往復十餘里﹐彬堅不受。梁武帝布衣時聞之﹐及踐阼﹐以彬爲益州刺史。將行﹐同列五人﹐皆戒以廉貞﹐至彬獨曰「卿有還金之美﹐不復相戒。」彬由此名徳益彰。

宋胡宿﹐謚文恭公。嘗與一術者善﹐其人將死﹐謂公曰「吾有祕術﹐能仕瓦石成黃金﹐子其葬我﹐我以此報子。」公曰「爾後事﹐吾敢不勉﹖祕術非吾所欲也。」其人嘆曰「子之志未可量也。」

不掩人之善

龐統稱述﹐謝眺獎予。

蜀龐統﹐字士元﹐於人多所稱述。每曰「當今雅道陵夷﹐善少惡多。拔十失五﹐猶得其半﹐不美其談﹐則聲名不足企慕﹐而爲善者少矣。」

南史謝眺好獎譽人才。孔闓有材華﹐未爲時知﹐孔珪令艸《讓表》﹐眺手自折簡寫之﹐謂珪曰「是子聲名未立﹐宜共獎成﹐無惜齒牙餘論。」

楊敬贈詩﹐鄭莊執禮。

唐楊敬之祭酒嘗贈項斯詩云「幾度見詩詩盡好﹐及觀標格過於詩。平生不解藏人善﹐到處逢人說項斯。」項斯由是四方知名。

西漢鄭當時﹐字莊﹐喜推士。爲大司農。客至﹐無貴賤﹐執賓主禮。每朝候上間說﹐未嘗不言天下長者。其推轂及官屬丞史﹐常引以爲賢於己。未嘗名吏與官屬言﹐若恐傷之。聞人之善言﹐進之上惟恐緩。

韓琦稱人﹐陳瓘抑己。

宋韓魏公琦﹐聞人有小善卽稱之﹐曰「琦不及也。」

宋陳忠肅公瓘﹐謙和﹐與物無競。與人議論率多取人之長。𨿽見其短﹐未嘗面折﹐惟微示意以儆之﹐人多退省慚服。尢好獎進後輩﹐一言一行苟有可取﹐卽譽美傳揚。自抑以爲己不能。

司馬錄善﹐歐陽詞美。

宋司馬溫公對賓客﹐無間賢愚長幼﹐悉以疑事問之。有艸簿﹑筆數枝常置座間﹐苟有片善﹐隨手錄之﹐字皆端謹﹐率以爲常。

宋陳恭公執中﹐素不喜歐陽公。知陳州。歐陽自潁移南京過陳﹐拒而不見。後爲相﹐換觀文。歐陽當艸制﹐陳謂必不得美詞﹐至云「杜門卻掃﹐善避權勢以遠嫌﹔處事執心﹐不爲毀譽而更變。」陳大驚曰「使非與我相知深者不能道﹐此得我之實也。」手錄一本寄其門下客李師中曰「吾憾不早識此人。」

不忘人之徳

王隨奏石﹐趙玉負琦。

宋王章惠公隨﹐時家貧﹐逋人飯錢﹐執而入縣。石務均父爲縣吏﹐償錢又飯之﹐館於其家﹐其母尢所加禮。一日﹐務均醉﹐令王起舞﹐不中節﹐毆之﹐王遂去。明年登第﹐久之﹐爲河東轉運使﹐務均恐懼逃竄。一日因事敗﹐文潞公爲縣﹐捕之甚急﹐往投王﹐王已爲禦史中丞矣。未幾﹐封一鋌銀至縣葬務均母﹐事少解。尋而王爲參知政事﹐奏務均爲團練﹐使務均亦攺行自修。以此知王公長者不忘一飯之恩如此。

五代趙玉﹐幽﹑薊之義士也。客呂衮門下﹐劉守光破滄州﹐族呂衮家。衮子琦年十四﹐玉負之逃﹐丐衣食以資之。後仕晉﹐至兵部。玉每遇疾﹐琦親自扶持﹐供其醫藥。玉卒﹐代其家營葬﹐事玉子文度﹐甚幼﹐琦篤訓﹐逮其成人﹐薦於知貢舉﹐遂擢第﹐出官。議者謂﹕「非玉之義﹐不能存呂之嗣﹔非琦之仁﹐不能撫趙之孤。仁與義﹐二公得之矣。」

朱暉賑友﹐無己事師。

朱暉與同縣張堪爲友﹐堪執暉臂曰「欲以妻子托公。」堪卒﹐暉聞其妻子貧困﹐乃自徑候視﹐厚賑給之。曰「堪常有知己之言﹐己信於其心矣。」

宋陳無己﹐名師道﹐號後山先生。有《妾薄命》﹐蓋爲曾南丰作﹐乃以自表見其不更他師也。詩云「主家十二樓﹐一身當三千。古來妾薄名﹐事主不盡年。起舞爲主壽﹐相送南陽阡。忍著主衣裳﹐爲人作春妍。有聲當徹天﹐有靈當徹泉。死者恐無知﹐妾身長自憐。」

樓護共食成千隔居

漢樓護﹐有故人呂公無子﹐歸護。護身與呂公共食﹐妻與呂嫗同食﹐及護家居﹐妻子頗厭之﹐護流涕責妻子曰「呂公故舊窮老托身於我﹐義所當奉。」遂養呂公終身。

孔叢子曰「郈成子自魯聘於晉﹐過衛﹐右宰谷止而觴之﹐陳樂不作﹐酒畢送之以璧﹐成子不辭。其僕曰「不辭﹐何也﹖」成子曰「夫止而觴我﹐親我也﹔陳樂而不作﹐告我哀也﹔送我以璧﹐托我也。由此﹐衛其亂乎。」行三十里﹐聞衛亂﹐右宰谷死之。成子迎其妻子還其璧﹐隔宅而居之。

王達救主﹐延嗣卹孤。

王達者﹐屯田郎中李曇僕夫也﹐事曇久﹐頗信之﹐旣而應募爲兵。會曇以子學妖術﹐械系臺獄﹐獄急﹐親友無敢訪問者﹐達旦夕給飲食﹑候信問者四十餘日。曇貶溫州別駕﹐諸子流嶺南﹐達哀送﹐防者遣之﹐達曰「我主人也﹐豈得不送之乎﹖」曇河朔人﹐不習嶺南水土﹐家人皆辭去﹐曰「我不從君之異鄕也。」曇數日感恚﹐自縊死﹐達使母守曇屍﹐出爲治喪事﹐朝夕哭﹐如親父子﹐見者流涕﹐殯於城南佛捨而後去。

宋趙鄰爲太宗時知制誥﹐率﹐無子﹐三女皆幼﹐無田宅。僕趙延嗣﹐義不忍去﹐竭力營衣食給之﹐𨿽勞苦不避。如是十餘年﹐三女逮長﹐未嘗見其面。一日至京﹐訪舍人故舊﹐謀嫁三女。見宋翰林白﹑楊侍郎徽之﹐發聲大哭﹐具道所以﹐二公驚謝曰「吾徒被儒衣冠﹐且與舍人交而不能卹舍人之孤﹐不逮汝遠矣。」旣迎三女歸京﹐求良士嫁之。三女皆有歸﹐延嗣乃去。

不揚人之過

思永金釧﹐齊賢銀器。

宋彭思永始就舉時﹐貧無餘資﹐但金釧數隻﹐旅捨眾客請出釧玩﹐一墜客袖﹐公見不言﹐眾驚求之﹐公曰「數止此﹐無失也。」將去﹐客揖舉手而釧墜﹐眾服公之量。

宋張齊賢﹐字師亮﹐謚文定公。家宴﹐一奴竊銀器數事於懷﹐公熟視不問。後爲相﹐門下廝役徑往得班行﹐此奴竟不沾祿﹐奴乘間拜而告曰「某事相公最久﹐相公獨遺某﹐何也﹖」公憫然曰「我欲不言﹐汝必怨我﹐爾憶盜我銀器乎﹗我懷之三十年不以告人﹐爾亦不我知﹐吾今敢以盜賊薦邪﹐念汝事我日久﹐今予汝錢三百千﹐旣發爾事﹐汝且愧不可畱也。」奴震駭﹐泣拜而去。

愼言焚書﹐文靖封啟。

宋方愼言爲侍禦史﹐丁謂貶﹐遣愼言籍其家﹐得士大夫書多干請關通者﹐悉焚之﹐不以聞。世稱其長者。

宋李文靖公沆爲相﹐專以方﹐重鎭浮躁﹐尢不樂人論說短世附己。胡祕監旦謫久未召﹐嘗與文靖同知制誥﹐聞其拜參政﹐以啟賀之﹐詆前居職罷去云「呂參政以無功爲左丞﹐郭參政以酒失爲少監﹐辛參政非材謝病﹐後拜尙書﹐陳參政新任失旨﹐退歸兩省。」而譽文靖甚力﹐意將以附之。文靖慨然不樂﹐命小吏封置別篋曰「吾豈眞優於是耶﹖亦遭遇爾。乘人後而譏其非﹐吾所不爲﹐況又揚一己而短四人乎﹗」終爲相﹐旦不得復用。

趙君辧誣﹐範公敍契。

宋趙槪﹐字叔平﹐厚徳長者﹐未嘗言人之短。與歐陽公同制誥﹑同秉政。及歐陽公被謗﹐公默申辧理﹐至欲納平生誥敕以保之﹐歐陽公終不知。

宋範純仁﹐字堯夫﹐帥慶陽。總管種詁無故訟公於朝﹐上遣禦史按治﹐詁停任﹐公罷帥。後公爲樞密﹐詁尙停。公薦爲永興軍鈐轄﹐又薦知隰州。每自咎曰「先人與種氏上世有契﹐純仁不肖﹐爲其子孫所訴﹐寧論事曲直耶﹖」

蒙正不聞﹐宗諤自蔽。

宋呂蒙正﹐字聖功﹐拜參政。有朝士簾下指曰「是子亦參政耶﹖」蒙正佯若不聞﹐同列爭欲詰其姓名﹐公曰「旣知之﹐終身不能忘﹐不如不知。」

宋李翰林宗諤﹐其父文正公昉秉政時﹐避嫌遠勢﹐出入僕馬與寒士無辧。一日中途遇值文正﹐前騶不知其馬爲公子﹐遽呵辱之。後每見此人必自隱蔽﹐恐其知而自愧。

濟人愛物

白裘萬里﹐杜廈千間。

唐白樂天新制布裘詩云「安得萬里裘﹐蓋裹周四垠﹐穩暖皆如我﹐天下無寒人。」新制綾襖成﹐有詩云「百姓多寒無可救﹐一身獨暖亦何情﹐心中惟念農桑苦﹐耳裏如聞饑凍聲。爭得大裘長萬里﹐與君都蓋洛陽城。」

唐杜子美《茅屋爲秋風所破歌》云「安得廣廈千萬間﹐大庇天下寒士俱歡顏﹐風雨不動安如山。嗚呼﹗何時眼前突兀見此屋﹐吾廬獨破受凍死亦足。」觀二公之詩﹐子美能苦身以利人﹔樂天推身以利人﹐二公之心亦仁矣哉﹗

敏中緩獄﹐淡成活冤。

宋向敏中﹐字常之。在西京時﹐有僧暮過村家求宿﹐主人不許﹐因寢門外。夜有盜攜一婦人及囊衣出﹐僧念﹐本彊求宿﹐今有盜必謂我矣﹐遂亡去。忽墮眢井﹐婦人已殺在井。明日﹐主人搜訪得之﹐解縣掠治。僧自誣云「與子婦姦誘俱亡﹐恐覺﹐遂殺匿之﹐偶亦墜井﹐贓在井畔﹐不知何人取去﹖」獄成﹐府亦不疑。敏中引僧詰問數四﹐但云宿負此人死爾。因問﹐乃以實對。因緩獄﹐密使吏訪其賊。吏食於村店﹐店嫗聞其自府來﹐不知其吏也﹐問曰「僧某獄何如﹖」吏紿曰「笞死矣。」嫗嘆息曰「今獲賊何如﹖」曰「𨿽獲亦不問矣。」嫗曰「然則﹐言之無傷﹐乃某村某甲少年所爲。」並指示其捨。吏就掩捕﹐按問具服﹐並得其贓。一府咸以公爲神。

宋錢若水﹐字淡成﹐爲同州推官。時有富家女奴逃亡﹐其父母訟於州﹐州命錄事鞫之。錄事嘗貸於富民﹐不獲﹐乃劾其父子殺女奴﹐棄屍水中。富民不勝捶楚﹐自誣服。州官審復無異。若水畱獄旬日﹐錄事詬曰「若受錢耶。」若水嘆謝曰「今數人當死﹐豈不可少宿畱熟視獄辭耶。」密訪得女奴送於知州﹐引富民父子破枷縱之。其人號泣曰「向使非使君﹐某族滅矣。」知州曰「乃推官也。」其人詣若水廳﹐閉門拒之﹐曰「知州自求得之﹐我何與﹖」其人繞墻哭﹐傾資飯僧爲若水祈福。太宗聞之﹐驟加進擢。

王惡鍛煉﹐雋有平反。

宋韓魏公《別錄》云「內官王昭明絕不類內官。賈昌朝﹑陳執中惡歐陽公﹐欲因事深治之﹐令蘇安世鞫獄不成﹐蘇云﹕『不如鍛煉﹐就仍乞不錄問。』昭明時爲監勘官﹐正色曰﹕『上令某監勘﹐正欲盡公道耳﹐鍛煉何等語也。』」歐陽遂得脫。

西漢雋不疑﹐字曼倩﹐爲京兆尹。每行縣錄囚徒還﹐母輒問﹕有所平反﹖活幾何人﹖不疑多所平反﹐母笑喜爲飲食。言語異他時﹐或云「亡所出」。母怒不食。以故﹐不疑爲吏嚴而不殘。

薛奎與俸﹐曾布償錢。

宋薛簡肅公奎知益州﹐婦訟其子不孝﹐詰曰「貧﹐無以養。」奎出俸錢與之。

宋曾魯公布遊京師捨市﹐側聞旁捨哭聲甚悲﹐詰朝問之旁捨﹐生色愧言曰「僕頃官於某﹐以某事用官錢若干﹐吏督之急﹐家無以償﹐謀鬻女於商﹐得錢四十萬﹐行與父母訣﹐所以泣也。」公曰「商人轉徙不常﹐愛馳色衰﹐則爲溝中瘠矣。吾士人也﹐孰若與我﹖」生曰「已書券納直矣。」公曰「償其直﹐索其券﹐不可訴於官。」卽與錢四十萬﹐生如命﹐約﹕「後三日俟吾水西門外。」至期攜女以往﹐公之舟已行三日矣。

允則湖南﹐鄭公河北。

宋李允則知潭州﹐會湖南饑﹐欲先發官廩而後奏﹐轉運使以爲不可﹐允則曰「須報逾月﹐則饑者無及矣。」不聽。明年又饑﹐復欲先賑之﹐轉運使又不可﹐允則願以家貲爲質﹐由是全活者數萬人。

宋富鄭公弼爲樞密使﹐坐石守道謗﹐知靑州。會河北大水﹐流民六七十萬人﹐公皆招納之﹐勸民出粟﹐爲區畫處境內室廬﹐飲食﹑醫藥悉備﹐從之者如歸市。有云「此非處疑弭謗﹐禍且不測。」公曰「吾豈可不以一身易六七十萬人之命哉﹗」行之愈力。明年麥大熟﹐始皆𦇤負而歸﹐皆公所活也。於是讒者畏服﹐知不可撓﹐疑亦浸釋。公與一所厚書云「在靑州偶活數萬人﹐勝二十四考中書令遠矣。」張舜民嘗刻石紀其事。

楊告桑價﹐遵路薪直。

宋楊告﹐除京西轉運使時﹐屬歲饑﹐所至發公廩﹐又募富民出粟賑之。民伐桑易粟﹐不能售﹐告命髙其價以給酒家﹐由是獲濟者甚眾。

宋吳遵路﹐知通州﹐乘民未饑﹐募富者得錢幾萬貫﹐遣牙校航海糴米於蘇秀﹐使物價不增。又使民采薪芻賣之官﹐以糴官米。冬雪﹐卽以原價易薪﹐官不傷財﹐民且蒙利。又建茅屋百間﹐以處流移。出俸錢置薦席﹑鹽﹑蔬﹐日與飯三﹐偶有疾者﹐給之藥﹐願歸者具舟爲續食與之。是歲諸郡多轉死﹐通民不知凶歲﹐故愛之父母若也。範文正公安撫浙淮﹐上公治狀頒下諸郡。

堯叟刻方﹐辛公救疫。

宋陳堯叟嘗爲廣西轉運使﹐俗有病不服藥﹐惟禱神。公乃集驗方刻石後﹐始有服藥者。嶺外少林泉﹐公植木道旁﹐鑿井置亭﹐至今爲利。

隋辛公義爲岷州刺史。岷俗﹕一人病﹐舉家避之﹐病者多死。公命輿至廳事﹐暑月疫或數百﹐公捐俸辦醫藥﹐躬自省問﹐晝夜不置。病愈﹐召其親戚諭之曰「死生有命﹐豈能相染﹐若相染﹐吾死久矣。」眾皆慚謝。其後有病者欲求就使君﹐親戚固畱養之。此風遂盡變焉。

查道傾褚﹐希文撤席。

宋查道初赴舉﹐貧甚﹐親戚裒錢三萬遺之。出滑州過父友呂翁家﹐翁喪﹐無以葬母﹐將鬻女以辦﹐公傾褚與之﹐又爲嫁其女。又嘗有僚卒﹐女爲人婢﹐公贖之﹐嫁於士。

宋範文正公守邠州﹐暇日登樓置酒﹐忽見衰絰數人營理喪事﹐詢之﹐乃寄居士人卒﹐棺槨皆未具﹐公慨然撤燕席給之﹐客感嘆有泣下者。

時氏還妾﹐文通奪倡。

宋時邦美﹐父年六十四﹐母年四十餘﹐未有子。母告其父曰「我有白金百兩﹐可攜至蜀置妾﹐爲身後計。」父至成都得一女﹐甚端嚴﹐詰其家世﹐女泣曰「父都下人﹐爲州官椽﹐病卒﹐喪不能歸﹐鬻我辦裝耳。」父惻然攜金訪其母﹐以助其行﹐與同至都下方辭歸。未幾﹐妻自有孕﹐夢數人舁衣金紫子置於堂。及旦﹐邦美生﹐後爲狀元﹐仕至吏部。

宋沈文通治杭州﹐令行禁止﹔貧不能葬者葬之﹔女不能嫁者嫁之﹐以數百計。倡優有奪良家女爲己子者﹐奪之歸其父母。

馬公廢井乖崖植桑。

宋馬公爲山西轉運使﹐州鹽井歲久泉涸﹐而官督所負系捕數百人﹐公盡釋所系而廢其井﹐除所逋二百餘萬。

宋張忠定公令崇陽﹐時民以茶爲業﹐公曰「茶利厚﹐官將榷之」。命拔茶植桑﹐民以爲苦﹐後果榷茶稅﹐諸縣皆失業﹐而崇陽桑已成﹐歲爲絹百萬。

順昌字兪﹐泉州名方。

宋兪偉﹐字仲寬﹐宰劍之順昌。閩俗﹕脊子過二三則溺之。公捐俸置酒﹐親酌父老﹐出《戒殺子文》﹐俾出勸其鄕人﹐歲月間所活一千計﹐生子多以「兪」爲字。後因事過其邑﹐小兒數百迎於郊。

宋方愼言知泉州﹐歲饑﹐發廩以貸﹐卹其鰥寡﹑孤獨﹐至生子﹐多以「方」名者。

莘老移費﹐胡則代償。

宋孫莘老知福州﹐民有欠市易錢者系獄甚眾﹐適有富民出錢五百萬葺佛殿﹐請於莘老﹐莘老徐曰「所以施錢者﹐何也﹖」曰「求福耳﹗」莘老曰「佛殿未甚壞﹐孰若移其費爲獄囚償官﹐使數百人釋枷鎖之苦﹐其得福豈不多乎﹖」富人不得已﹐以輸官﹐囹圄遂空。

宋胡則﹐提舉銅銀場監鑄錢﹐得匿銅數千萬斤﹐吏懼且死﹐則曰「吾豈重貨而輕數人之命。」止籍爲羨余。在福州時﹐蜀儒龍昌期欠錢一萬﹐公出俸錢償之。

秦穆亡馬﹐楚惠吞蛭。

秦穆公亡馬﹐岐下野人共得而食之者三百人。吏捕得﹐欲法之。公曰「君子不以畜害人﹐吾聞食馬不飲酒傷人﹐乃賜酒而赦之。」三百人聞秦擊晉﹐皆求從﹐虜晉君而歸。

楚惠王食寒菹而得蛭﹐遂吞之。腹有疾不能食﹐令尹入問之﹐曰「我食寒菹而得蛭﹐念遣之而不行其罪﹐是廢法而威不立也﹔行誅﹐則庖宰﹑監食者皆當死﹐心又不忍﹐遂吞之。」令尹再拜曰「王有仁徳﹐病不爲傷。」是夕﹐臥後而蛭出﹐心腸之積皆愈。

居翰攺詔﹐國華稱疾。

五代張居翰﹐同光中爲樞密﹐僞蜀王衍卽降﹐詔遷其族於洛陽。關東亂﹐莊宗慮衍爲變詔殺之。詔云「王衍一行並宜誅戮﹐已經印署。」居翰在密地揩去「行」字﹐攺爲「家」字﹐遂止族。其近屬僞官從行尙千餘皆免。

宋曹彬﹐字國華﹐謚武惠王。攻南唐垂克﹐忽稱疾不視事﹐諸將問疾﹐公曰「余病非藥可愈﹐願諸君共發誠心﹐誓不殺一人﹐則自愈矣。」諸將焚香自誓﹐明日稱愈﹐遂克南唐﹐城中安堵如故。

子駿福星﹐西山活佛。

宋鮮於侁﹐字子駿。景祐初除利漕﹐上曰「鮮於侁定利路役書﹐可爲諸路法﹐移京東漕。」溫公曰「東土民不聊生﹐福星往矣﹐安得百子駿布之天下乎﹖」

宋眞西山先生知泉州﹐視民舒慘﹐猶己休戚﹐苟有毫髮可以及人﹐不敢不盡其力。其去也﹐邦人爲公立生祠﹐有詩云「西方又出一活佛﹐南極今添兩壽星。」

韓通收骸﹐溫叟瘞骨。

周韓通﹐少應募﹐以勇力聞。顯徳二年﹐河北大兵之後﹐遺骸滿野﹐通悉收﹐瘞爲萬家冢。

宋劉溫叟中丞﹐嘗令其子市藥﹐藥有天靈蓋﹐溫叟問此何從而產﹐對以人骨﹐卽命瘞於郊外。

徐積避蟻﹐蘇軾放魚。

宋節孝徐先生積﹐自少戒殺﹐見聚蟻﹐惕然﹐惟恐傷之。

宋蘇東坡云「吾少不喜殺牲﹐近年始不殺豬羊﹐然間嗜蟹蛤。自去年脫獄﹐遂不殺一物。餉蟹蛤者放之水中﹐𨿽無活理﹐亦愈煎烹。親經患難﹐不異雞﹑鴨之在庖廚﹐不復以口體故使有生之類受怖苦耳。」又曰「烹者則食﹐生則放之。」

子方馬老﹐魯恭雉雛。

魏田子方出﹐見老馬於野﹐問曰「此何馬也。」禦者曰「故公家畜也﹐罷而不能爲用﹐故出放之。」子方曰「少盡其力﹐而老棄其身﹐仁者不爲也。」束帛贖之﹐窮士聞之﹐歸心焉。

東漢魯恭爲中牟令﹐蝗不入境。河南尹袁安使仁恕﹐掾肥親往察之﹐恭隨行阡陌坐桑下﹐有雉過﹐止其旁﹐旁有童兒﹐親曰「兒何不捕﹖」兒曰「雉方將雛。」親瞿然而起曰「蝗不犯境﹐一異也﹔化及禽獸﹐二異也﹔豎子有仁心﹐三異也。」

曹王墻壁﹐景洪倉扉。

宋曹武惠王彬嘗曰「自吾爲將﹐殺人多矣﹐然未嘗以私喜怒輒戮一人。」所居堂壁壞﹐子弟請加修葺﹐公曰「大冬﹐虫蟄墻壁瓦石間﹐不可傷其生。」

五代劉景洪﹐世積善﹐號長者。景洪造倉囷﹐方■﹝隔﹞眼扉﹐容烏雀入食﹐出入頻﹐頂毛多脫。人見雀頂無毛者﹐皆謂「劉家雀」。

濂溪窗艸﹐伊川柳枝。

宋濂溪周先生﹐窗外艸皆不鋤去﹐曰「與自己意思一般。」

宋伊川程先生﹐哲宗朝在經筵﹐請曰「陛下盥而避蟻是乎﹖」上曰「然﹐誠恐傷之爾。」先生曰「推此心以及四海﹐帝王之要道也。」一日講罷﹐上忽起戲柳枝﹐先生進曰「方春發生﹐亦不可無故摧折。」

凡玆故事﹐純歸於正。用訓童蒙﹐養其徳性。久久安習﹐蒙可作聖。

