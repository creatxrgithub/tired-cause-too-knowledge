《名賢集》

但行好事﹐莫問前程。與人方便﹐自己方便。善與人交﹐久而敬之。

人貧志短﹐馬瘦毛長。人心似鐵﹐官法如鑪。諫之雙美﹐毀之兩傷。

贊嘆福生﹐作念禍生。積善之家﹐必有餘慶。積惡之家﹐必有餘殃。

休爭閒气﹐日又平西。來之不善﹐去之亦易。人平不語﹐水平不流。

得榮思辱﹐身安思危。羊羔𨿽美﹐眾口難調。事要三思﹐免勞後悔。

太子入學﹐庶民同例。官至一品﹐萬法依條。得之有本﹐失之無本。

凡事從實﹐積福自厚。無功受祿﹐寢食不安。才髙語壯﹐勢大欺人。

言多語失﹐食多傷心。送朋友酒﹐日食三餐。酒要少喫﹐事要多知。

相爭告人﹐萬種無益。禮於下人﹐必有所求。敏而好學﹐不恥下問。

居必擇鄰﹐交必良友。順天者存﹐逆天者亡。得人一牛﹐還人一馬。

老實常在﹐脫空常敗。人爲財死﹐鳥爲食亡。三人同行﹐必有我師。

人無遠慮﹐必有近憂。寸心不昧﹐萬法皆明。明中施捨﹐暗裏塡還。

人間私語﹐天聞若雷。暗室虧心﹐神目如電。肚裏蹊蹺﹐神道先知。

人離鄕賤﹐物離鄕貴。殺人可恕﹐情理難容。人欲可斷﹐天理可循。

黃金浮世在﹐白髮故人稀。黃金非爲貴﹐安樂值錢多。休爭三寸气﹐

白了少年頭。百年隨時過﹐萬事轉頭空。耕牛無宿艸﹐倉鼠有餘糧。

萬事已分定﹐浮生空自忙。結有徳之朋﹐絕無義之友。常存克己心﹐

法度要謹守。君子坦蕩蕩﹐小人常戚戚。見事知長短﹐人面識髙低。

心髙遮勝事﹐地髙偃水流。水深流去慢﹐貴人語話遲。道髙龍虎伏﹐

徳重鬼神欽。人髙談古今﹐物髙價出頭。休倚時來勢﹐提防運去時。

藤蘿繞樹生﹐樹倒藤蘿死。官滿如花謝﹐勢敗奴欺主。命彊人欺鬼﹐

時衰鬼弄人。但得一步地﹐何須不爲人。人無千日好﹐花無百日紅。

人有十年壯﹐鬼神不敢傍。饒人不是癡﹐過後得便宜。量小非君子﹐

無度不丈夫。路遙知馬力﹐日久見人心。長存君子道﹐須有稱心時。

雁飛不到處﹐人被名利牽。地有三江水﹐人無四海心。有錢便使用﹐

死後一場空。爲仁不富矣﹐爲富不仁矣。君子諭於義﹐小人諭於利。

貧而無怨難﹐富而不驕易。百年還在命﹐半點不由人。在家敬父母﹐

何須燒遠香。家貧和也好﹐不義富何如。晴幹開水道﹐須防暴雨時。

寒門生貴子﹐白屋出公卿。將相本無種﹐男兒當自彊。欲要夫子行﹐

無可一日淸。三千徒眾立﹐七十二賢人。成人不自在﹐自在不成人。

國正天心順﹐官請民自安。妻賢夫禍少﹐子孝父心寬。白雲朝朝過﹐

靑天日日閒。自家無運至﹐卻怨世界難。有錢能解語﹐無錢語不聽。

時間風火性﹐燒了歲寒衣。人生不滿百﹐長懷千歲憂。來說是非者﹐

便是是非人。積善有善報﹐積惡有惡報。報應有早晚﹐禍福自不錯。

花開重有日﹐人無長少年。人無害虎心﹐虎有傷人意。上山擒虎易﹐

開口告人難。忠臣不怕死﹐怕死不忠臣。從前多少事﹐過去一場空。

滿懷心腹事﹐盡在不言中。旣在屋檐下﹐怎敢不低頭。家貧知孝子﹐

國亂識忠臣。凡是登途者﹐都是薄福人。家貧君子拙﹐時來小人彊。

命好心也好﹐富貴直到老。命好心不好﹐中途夭折了。心命都不好﹐

窮苦直到老。年老心未老﹐人窮行莫窮。自古皆有死﹐民無信不立。

乖漢瞞癡漢﹐癡漢總不知。乖漢變驢子﹐卻被傻子騎。

長將好事於人﹐禍不臨身害己。旣讀孔聖之書﹐必達周公之禮。

君子敬而無失﹐與人恭而有禮。事君數斯辱矣﹐朋友數斯疏矣。

人無酬天之力﹐天有養人之功。好馬不配雙鞍﹐忠臣不事二主。

長想有力之奴﹐不念無爲之子。人有旦夕禍福﹐天有晝夜陰晴。

人無橫財不富﹐馬無夜艸不肥。君子當權積福﹐小人仗勢欺人。

人將禮樂爲先﹐樹將枝葉爲林。馬有垂韁之義﹐狗有濕艸之恩。

運去黃金失色﹐時來鐵也爭光。怕人知道休做﹐讓人敬重勤學。

泰山不卻微塵﹐積小壘成髙大。人道誰無煩惱﹐風來浪也白頭。

貧居鬧市無人問﹐富在深山有遠親。人情好似初相見﹐到老終無怨恨心。

白馬紅纓彩色新﹐不是親者彊來親。一朝馬死黃金盡﹐親者如同陌路人。

靑艸發時便蓋地﹐運通何許覓故人。但能依理求生計﹐一字黃金不見人。

財與人交便見心﹐髙山流水向古今。莫做虧心僥幸事﹐自然災禍不來侵。

人著人死天不肯﹐天著人死有何難。我見幾家貧了富﹐幾家富了又還貧。

三寸气在千般用﹐一旦無常萬事休。人見利而不見害﹐魚見食而不見鉤。

是非只爲多開口﹐煩惱皆因彊出頭。人生稀有七十餘﹐多少風光不同居。

長江一去無回浪﹐人老何曾再少年。大道勸人三件事﹐戒酒除花莫賭錢。

平生正直無私取﹐問甚天公饒不饒。猛虎不在當道臥﹐困龍也有上天時。

臨崖勒馬收韁晚﹐船到江心補漏遲。家業有時爲來往﹐還錢常記借錢時。

金風未動蟬先覺﹐暗算無常死不知。靑山只會明今古﹐綠水何曾洗是非。

長將有日思無日﹐莫待無時思有時。善惡到頭終有報﹐只爭來早與來遲。

蒿裏隱著靈芝艸﹐泥內隱著紫金杯。勸君莫做虧心事﹐古往今來放過誰。

山寺日髙僧未起﹐算來名利不如閒。言多語失皆因酒﹐義斷親疏只爲錢。

有事但逢君子說﹐是非莫聽小人言。妻賢何愁家不富﹐子孝何須父向前。

心好家門生貴子﹐命好何須靠祖田。侵人田土騙人錢﹐榮華富貴不多年。

莫道眼前無報應﹐分明折在子孫邊。酒逢知己千杯少﹐話不投機半句多。

衣服破時賓客少﹐識人多處是非多。艸怕嚴霜霜怕日﹐惡人自有惡人磨。

月過十五光明少﹐人過中年萬事和。良言一句三冬暖﹐惡語傷人六月寒。

雨裏深山雪裏煙﹐看時容易做時難。無名艸木年年發﹐不信男兒一世窮。

若不與人行方便﹐念盡彌陀總是空。少年休笑白頭翁﹐花開能有幾日紅。

越姦越狡越貧窮﹐姦狡原來天不容。富貴若從姦狡得﹐世間壯漢吸西風。

忠臣不事二君主﹐烈女不嫁二夫郎。小人狡猾心腸歹﹐君子公平托上蒼。

一字千斤價不多﹐會文會算有誰過。身小會文國家用﹐大漢空長作什麼。

