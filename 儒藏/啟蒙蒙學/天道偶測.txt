天道偶測蠡吾李塨稿

七十歲冬至患類中風病夜不能寐因思古人測天如覆盆如雞卵似皆未確覆盆雞卵則天包地外無地以載之矣乃天爲一可轉之物而日有常度則天爲有形有體之物矣而乃無所附著乎無所附著則無邊無際何以三百六十五度四分度之一確有可測乎孔子雲天尊地卑乾坤定矣又曰卑髙以陳貴賤位矣言天覆而髙地載而卑其位羅列相陳而髙貴卑賤也又曰動靜有常剛柔斷矣言天剛常動地柔常靜也又曰幹靜專動直坤靜翕動辟又曰乾剛坤柔剛柔和摩又曰天地絪縕萬物化醇男女媾精萬物化生是天地相交如人物也因思天象渾圓靜專動直一半覆地上一半入地中而左旋而南極入地三十六度北極出地三十六度其旋之樞也樞管於地中地形微方靜翕動辟半在天入之上半載天下不知其極所謂坤厚載物徳合無疆也日晝行地上夜行地中月與五星之行錯綜之二十八宿一半行地上一半卽行地中所謂天地絪縕而萬物化醇也所謂天覆地地載天也覆盆宣夜渾天皆可以測度數分四時也

西洋人曰日食必朔以日髙月下合朔而同度同道則月掩日光掩一分食一分掩二分食二分月食必望以月借日以爲光望而東西相望若同道同度中間之地遮之遮一分食一分遮二分食二分其言勝於古之推日月食者但思月自十五六以後夜或四五時五六時不等而地俱不能遮日而食月則天中之地甚少或止地之半或少半也乃其言曰天包地球於外地上下四周皆有人物天四周吸之則地何以配天哉何以稱兩大哉何以謂博厚哉有疆矣何以謂無疆哉

古有天開於子地辟於丑人生於寅三語漢書律曆志雲天統之正始於子半日萌色赤地統受之於丑初日肇化而黃至醜半日芽化而白人統受之於寅初日蘗成而黑至寅半日生成而靑天施復子地化自丑畢於辰人生自寅畢於申故歷數三統天以甲子地以甲辰人以甲申蓋卽言一歲之中子月而天開陽气以入地丑月而地辟陰气以承天寅月而天地之气凝結胚胎人物以生卽言天地絪縕也卽以敬授人時也邵子乃歸之生天生地之始謂前亥會混茫至子會一萬八百年輕淸漸浮而爲天醜會一萬八百年重濁漸沈而爲地寅會一萬八百年人物浙生至後戌亥會天地人物復歸混茫則天之初有也虛懸萬餘年而尙無地何所覆乎地之初有也虛設萬餘年而無人物何所載乎豈覆物載物成物俱元會中間數年而前後數萬年無干涉乎且天無地何所依乎混茫並無天地人物何以知其幾萬年千年乎

古云三十年爲一世爲十二萬九千六百時蓋以人三十有室立子父子相繼爲一世有據之言也邵子乃以三與十二互乘皆三百六十三百六十自乘爲十二萬九千六百因以十二世爲一運爲十二萬九千六百日三十運爲一會爲十二萬九千六百月十二會爲一元爲十二萬九千六百年乃以此臆定天地始終之數毋亦生薑樹上生乎

書曰暘谷出日昧谷納日谷山谷也今人登黃山鷹窠頂觀合朔日月實出東海中中庸言他載華嶽振河海山水皆地也予言天半出入地中不確有證據乎知舊之言天旋地外者妄也

邵子混茫之論難以解說混茫則天地人物皆歸何所其狀何邊何際何所位置而有輕淸重濁之分後有上騰下沈之異然讀易繁辭傳云上古穴居野處後世聖人易以宮室諸語則天地人物確有渾惇初始有始則必有終矣是又何說丰彖曰天地盈虛輿時消息而況於人況於鬼神是天地亦有盈虛也說卦云帝勞乎坎又曰坎北方之卦也勞卦也萬物之所歸也言陰陽至此慰勞休息也下卽以艮成終成始接則天地亦有息勞時矣又觀人時一年之運子月一陽交陰天地蔭動以至醜寅卯辰巳萬物發育之極五月一陰交陽天地凝聚以至午未申酉戌萬物保合之極亥則萬寶告成木脫水落萬物閉藏至子月而又起或天地生成萬物多歷年所至仿佛戌亥之時如人物之入螫者然天依地而息地附天而息人物之化育暫停至子丑寅之時依然天行地承人物中毓但其時不必如邵子鑿定幾千幾萬耳丰之上六曰丰其屋似言天之髙明上息也蔀其家似言地之博厚下息也窺其戶闃其無人似言人物閉藏也三歲不覿約略其時也未知有當聊書待質

邵子觀物外篇曰天覆地地載天天地相亟故天上有地地上有天略似予言矣

先生下學功盡故上達切實若此且衷之聖言驗之實迹非想當然者比也可謂發天地之房矣﹝門人馮辰謹識﹞

隨來順受福爲大乘化全歸壽乃眞偶測報天策報世庶無愧怍百年身原本後附此詩想系先生自書也﹝楷識﹞

原本攺字均似病中書的系親筆其攺處模糊之字則簽識其上想系先生所囑﹝楷又旘民國八年二月二十六日﹞

