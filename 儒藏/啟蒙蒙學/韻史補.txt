韻史補

元

繼宋承統﹐爲元世祖。建都燕京﹐混一區宇。弘吉刺後﹐正位中壺。初政匡襄﹐賴淸國本。尊信儒臣﹐許衡祭酒。善甫漢卿﹐姚樞左右。文海薦才﹐江南名士﹐二十餘人﹐皆任驅使。獨文天祥﹐及謝枋得﹐宋室孤忠﹐終守死節。帝之失政﹐信任西僧。備極殘忍﹐發宋諸陵。用阿合馬﹐郝耿黨進﹐𨿽正刑誅﹐未泄眾忿。桑哥作相﹐鉤考貪鄙﹐設徵理司﹐六部分委。太子眞金﹐仁孝恭儉。卻獻親賢﹐奏罷科斂。承華進覽。喜能自檢﹐惜不永年﹐儲宮星掩。

世祖晏駕﹐成宗臨治。憂國憂民﹐守成令嗣。除兩都稅﹐舉廉於吏。禁隱占田﹐定五臺議。曲阜林廟﹐給灑掃戶。初政可觀﹐繼乃馳事。天異屢垂﹐寢疾旋致。

武宗繼立﹐起於藩封。大成加號﹐崇聖敬恭。《孝經》刊賜﹐孝治欣逢。𨿽耽酒色﹐直諫尙容。惟濫封爵﹐大乖官常﹐司徒宦豎﹐伶官平章。西僧任用﹐上都肆狂。

捨子立弟﹐仁宗遂帝。聽納嘉言﹐尊儒剔獘。崇尙國學﹐成材是勵。鄭重名器﹐僥幸取戾。考察黜陟﹐嚴定規制。十哲從祀﹐道統相繼﹐詔設科舉﹐愼選甲第。露香禱天﹐霪雨以霽。邦寧釋奠﹐元暉擢登。周王出鎭﹐碩徳嗣承。復用鐵木﹐眾議沸騰。𨿽多失徳﹐善政足稱。

英宗初立﹐事多明斷。寶帶卻獻﹐不好珍玩。宮庭罷燈﹐患害立判。躬享太廟﹐對越嚴憚。河南薦饑﹐引躬自責。尊禮老臣﹐諮諏前席。乃惑輪回﹐建寺重釋﹐觀音保誅﹐諫臣喪魄。鐵失姦黨﹐領軍禁掖。勢難自安﹐異謀乘隙。駐蹕南坡﹐竟遭弒逆。

晉王承祚﹐龍居卽位。翦剔姦邪﹐經筵首務。《帝範》諸書﹐進講啟悟。憫卹忠良﹐省刑薄賦。災異疊侵﹐尙寧國步。

泰定帝崩﹐太子視事。權臣謀逆﹐假正統嗣。

明宗遠鎭﹐猝未能至。先奉懷王﹐暫攝神器。以長以徳﹐讓兄遜避。及迎周王﹐和寧卽位。太白經天﹐暴崩於次。

文宗復襲﹐大赦龐洪。啟聖四哲﹐加爵王公。西僧名號﹐帝師過隆。內召養子﹐外育靑宮。顚倒綱紀﹐曷正寰中。

上都宴駕﹐傳位寧宗﹐甫及二月﹐夭折湣凶。

鄜王幼薨﹐惠宗承嗣﹐年甫十三﹐靜江迎至。深居宮中﹐宰相決事。修宋遼金﹐三史粗備。雨血雨毛﹐山崩陷地。伯顏旣誅﹐科舉復試。賈魯治河﹐童謠誌異。宮漏龍舟﹐演揲嬉戲。壽輝士誠﹐羣盜恣肆。明祖起兵﹐削平醜類。北伐中原。應昌走避。

昭宗卽位﹐宣光短祚。百六十年﹐遂更神器。

明

太祖崛起﹐北定中原﹐善長勸進﹐洪武建元。詔修《女誡》﹐復求直言。去元獘政﹐正本淸源。名將良臣﹐匡勷堂陛﹕徐常典兵﹐陶安定禮﹐基畫奇謀﹐溢存大體。始置六部﹐設科取士。廩膳紅板﹐優渥無已。楊憲旣誅﹐惟庸驕恃﹐廣洋浮沈﹐劉基毒死﹐掃除胡黨﹐猜嫌始伏。宋濂道死﹐伯巨逮獄﹐友徳馮勝﹐王弼藍玉。兔盡犬烹﹐或至赤族。馬后仁慈﹐一朝崩逝。諸王奔喪﹐命選僧侍。

太子早世﹐乃立惠帝。削奪諸藩﹐燕王疑懼。名假誅姦﹐誓師宣布。帝遣炳文﹐誡傷叔父。景隆代將﹐寧王已虜。齊黃同貶﹐訂欲解紛。臨江一決﹐屢破官軍。金川迎降﹐遜國以聞。

成祖入城﹐諸王迎進。屈死孝孺﹐子寧卓敬。鐵鉉背廷﹐景淸懷刃。道衍不名﹐陳瑛忍性。會通淮浦﹐因利興工。典兵刺事﹐中使日隆。

楡川宴駕﹐傳基仁宗。聰明仁孝﹐徳著靑宮。未久卽世﹐禪位宣宗。

親徵漢王﹐時勉釋獄。況鐘九人﹐循良民牧。幽風揭圖﹐官箴懋勗。惟廢胡後﹐美中不足。

英宗九齡﹐臨禦當午。太后聽政﹐三楊夾輔。始設提學﹐校士進取。崇祀宋儒﹐釋奠樂舞。徵討麓川﹐王振跋扈。也先入寇﹐車駕親徵﹐郕王居守﹐倉卒師行。前軍屢敗﹐土木變生。

擁帝北去﹐人心動搖。以太后命﹐景帝攝朝。上皇遙崇﹐王山磔市。擒戮喜寧﹐間行密計﹐也先請和﹐奉迎遣使。

入居南宮﹐致生讒忌。石徐同謀﹐復辟稱帝。首殺於謙﹐陰霾四翳。天順攺元﹐景遂廢逝。復皇太子﹐儲命重申。石亨侈妄﹐宜不保身。爲振立祠﹐昏庸是循。臨崩遺詔﹐免殉妃嬪。

憲宗卽位﹐宮人放出﹐追念功臣﹐於冕襲職。攺謚郕王﹐帝號不抑。萬妃寵妒﹐太子戕賊。

孝宗嗣位﹐弘治光昭。詔陳時政﹐嘉納羣僚。紙糊閣老﹐泥塑尙書。傳奉僧道﹐並皆驅除。納粟停例﹐中官漸疏。東陽劉健﹐遺命欷噓。

武宗承統﹐建元正徳。舊豎劉瑾﹐八虎侍側。矯詔榜姦﹐大夏遠謫。寘鐇逆謀﹐瑾誅不測。導帝微行﹐江彬姦慝。宸濠肆叛﹐守仁俘捷。功歸親徵﹐羣姦喙息。宴駕豹房﹐大位議卽﹐兄終弟及﹐祖訓是式。

世宗繼統﹐藩邸迎立。議禮尊崇﹐諫臣伏闕。璁萼獻夫﹐驟登貴列。大典明倫﹐廷和削籍。世廟定名﹐尊號乃別。嚴嵩弄權﹐世蕃助逆。宮婢金英﹐謀弒寸磔。奏復河套﹐曾鐵刑辟。獄連夏言﹐訟冤不白。俺答入寇﹐倭患亦劇。文華祭海﹐財賄塡集。張經繼盛﹐先後棄世。應龍疏上﹐世蕃論死。

穆宗受籙﹐初政從容。俺答內附﹐順義受封。

神宗沖齡﹐享國獨長。始賴居正﹐幾於富彊。奪情起復﹐帝賚忠良。卒以專擅﹐削籍破亡。大臣伏誅﹐髙拱得釋。詔陳胡王﹐從祀並薛。中人開礦﹐國用屢竭。帝惟泄泄﹐外棄六堡。內寵鄭妃﹐皇儲莫保。冊立允行﹐年己冠矣。妖書煽氛﹐主光磔死。張差挺入﹐獄連近侍。得不株連﹐乃由太子。

光宗嗣位﹐未幾寢疾。貴妃進姬﹐文昇誤藥。繼服紅丸﹐罪歸可灼。羣臣入臨﹐皇子匿郤﹐選侍移宮﹐噦鸞是訐。

熹宗旣立﹐天啟攺元。客魏封蔭﹐王安沈冤。禁中閱武﹐東廠邀恩。遂誣陳左﹐與楊爲朋。養子呈秀﹐黨附進身。東林禍起﹐傾陷儒紳。詆毀書院﹐生祠徧新。上公進爵﹐疏稱廠臣。

遺詔傳弟﹐莊烈登陛。首定逆案﹐罪惡徹底。三朝要典﹐毀存國體。庶政𨿽勤﹐元气久悴。流賊四起﹐師勞財匱。策少匡時﹐周溫尸位。民不聊生﹐附賊恣肆。不允南遷﹐正義曉示。關陷居庸﹐杜勛降棄。京師失守﹐山亭帝縊。三桂入援﹐聞凶回騎。降我大淸﹐乞兵求庇。大軍入關﹐破賊竄避。故明諸臣﹐郊迎光被。禮葬帝後﹐安輯眾志。廣天順人﹐億萬萬世。

