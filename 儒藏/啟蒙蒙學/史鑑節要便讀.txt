《史鑑節要便讀》

﹝淸﹞鮑東裏撰

●卷一

盤古首出﹐天地初分。三皇繼之﹐物有羣倫。有巢構木﹐宮室是因。教民烹飪﹐則有燧人。是爲邃古﹐槪出傳聞。﹝以上邃古﹞

伏羲畫卦﹐書契是造。炎帝神農﹐耒耜是教。黃帝軒轅﹐始制衣服﹔作爲舟車﹐以通川陸﹔始作甲子﹐吹律以竹﹔蚩尢弄兵﹐勝之涿鹿。少昊金天﹐通天絕地。顓頊命官﹐五方分治。帝嚳繼之﹐傳其子摯﹐立維九年﹐善政不繼。唐侯代之﹐是曰放勛。其大則天﹐民無能名﹐知子不肖﹐遜於廷臣。有虞舜者﹐孝徳升聞﹐歷試諸艱﹐乃使攝位﹔舉十六相﹐去四凶類﹔覲獄歸仁﹐堯崩之歲﹐允執厥中﹐帝命不愧。子復不肖﹐薦禹於天。天命在禹﹐賢復傳賢。帝運之終﹐禪讓畢焉。﹝以上五帝唐虞﹞

三代稱王﹐實惟夏始。巍巍神禹﹐伯鯀之子。鯀淹洪水﹐爲舜殛死。乃修父業﹐瘁其四體。卒底平成﹐帝心是喜。功無與讓﹐受舜禪矣。子賢能繼﹐因傳之啟。家天下者﹐實始於此。啟子太康﹐畋遊是樂﹐有窮后羿﹐拒之於洛。五子之歌﹐用是有作﹐其弟仲康﹐未能翦惡。傳子帝相﹐遂死寒浞。凡四十年﹐大統中落。後緡有娠﹐奔歸有仍﹐乃生少康﹐一旅一成。臣靡滅浞﹐夏以中興。杼槐芒泄﹐不降遜扃﹐廑傳孔甲﹐好鬼崇神﹐臯發之後﹐傳癸相承。龍逢諫死﹐貪虐荒淫。商湯伐之﹐夏祀以傾。四百餘年﹐十七世已。周封三恪﹐其後爲杞。﹝以上夏﹞

契封於商﹐賜姓子氏。傳至成湯﹐已十四世。网解三面﹐天下歸仁。三聘伊尹﹐學焉後臣。弔民伐罪﹐凡十一徵。鳴條之役﹐實順天心。六事自責﹐禱雨桑林。九字銘盤﹐其徳日新。外丙仲壬﹐年皆不永。太甲嗣之﹐相維伊尹。始不率徳﹐尹放諸桐。悔過復位﹐遂爲太宗。沃丁太庚﹐小甲雍己﹐或子承父﹐或兄承弟。中宗太戊﹐桑穀生朝。懼而修徳﹐徳足勝妖。其子仲丁﹐始遷於囂。自是之後﹐河患頻遭。維彼外壬﹐以弟承兄。弟河亶甲﹐以相爲京。祖乙之世﹐再遷耿邢。祖辛之後﹐沃甲祖丁。南庚陽甲﹐八世因循。迨至盤庚﹐商道中興。復歸於宅﹐攺號曰殷。小辛小乙﹐乃啟武丁。恭默思道﹐帝賚良臣。傅巖得說﹐作楫爲霖。祖庚祖甲﹐廩辛庚丁。武乙射天﹐震於雷霆。太丁帝乙﹐終於受辛。婦言是聽﹐炮烙其刑。刳孕斫脛﹐諫臣剖心。周王伐罪﹐大會孟津。倒戈牧野﹐衣室自焚。殷王三十﹐六七賢君。六百冊載﹐厚徳在民。奉其祀者﹐日有宋存。﹝以上商﹞

周家之興﹐有邰后稷。不窋失官﹐竄於戎狄。公劉古公﹐肇基王迹。太伯入吳﹐讓於季歷。歷子曰昌﹐生有聖徳。羑里釋歸﹐爲商西伯。睢麟之化﹐自家而國。三分有二﹐不攺臣節。子發繼之﹐是爲武王。立十三載﹐乃始克商。大告武成﹐反商舊政。興滅繼絕﹐天下大定。成王衝幼﹐周公相之。管蔡煽亂﹐流言是疑。公乃東徵﹐大義滅親。始作洛邑﹐居殷頑民。七年歸政﹐禮樂修明。施及康王﹐寢兵措刑。祖孫四世﹐洋洋頌聲。昭王南徵﹐溺於膠舟。穆不能討﹐八駿周遊。祭公作詩﹐以止王心。年至百歲﹐其志益昏。共懿及孝﹐道微可傷。覲禮之壞﹐夷始下堂。厲王暴虐﹐出奔於彘。周召二公﹐共和而治。十有四載﹐宣王中興。姜後脫珥﹐政事乃勤。幽復無道﹐山崩川竭。廢後黜子﹐褒姒爲孽。申侯召戎﹐弒王驪山。丰鎬舊都﹐戎生其間。平王東遷﹐是爲東周。詩降國風﹐世入春秋。桓莊鄭悍﹐釐惠秦彊。襄王之世﹐盟主宋襄。秦穆稱霸﹐晉文召王。號召摟伐﹐迄於頃匡。定王之世﹐霸有楚莊。簡王之時﹐霸復在晉。靈王庚戌﹐篤生孔聖。景寵子朝﹐禍延悼敬。夫差勾踐﹐吳越互勝。敬卅九年﹐麟乃出遊。孔子傷之﹐絕筆春秋。其後二年﹐孔子乃卒。元及貞定﹐羣雄爭出。哀爲思弒﹐考復弒思。分封弟揭﹐處於舊畿。班再分鞏﹐是爲東周。威烈寵叛﹐晉卿爲侯。至安之世﹐齊亦效尢。烈傳弟顯﹐縱橫之秋。有孟子者﹐尊王賤霸。所如不合﹐終老牖下。愼靚及赧﹐歸秦昭襄。其後七年﹐東周亦亡。總論周室﹐三十七傳。合爲八百﹐六十七年。﹝以上周﹞

春秋侯國﹐十二爲大。戰國七雄﹐兼並爲害。事至繁蕪﹐不能盡載。欲知大凡﹐略記梗槪。魯宅曲阜﹐始封周公。公相王室﹐伯禽就封。後十二世﹐平王東遷。周禮在魯﹐春秋托焉。國有孔顏﹐不授以政。三家彊臣﹐世執其柄。三十四君﹐年幾九百。頃遷於卞﹐爲楚所滅。晉祖叔虞﹐始封於唐。子燮稱晉﹐實居晉陽。昭封成師﹐曲沃乃彊。武遂並晉﹐請命於王。文公重耳﹐出亡廿年。一朝定霸﹐請隧受田。傳至於景﹐始作六卿。三家分晉﹐其兆已成。出公之世﹐滅範中行。哀公之際﹐智氏亦亡。自是以後﹐惟韓趙魏。靜公二年﹐晉祀乃廢﹐年逾七百﹐三十八君。提封最廣﹐至是瓜分。衛爲武弟﹐康叔啟封。耄猶進徳﹐實爲武公。懿公好鶴﹐國滅於狄。文徒楚邱﹐齊恆之力。成慢重耳﹐幾亡於晉。靈公無道﹐婁豬是定。蒯聵出奔﹐輒因拒父。聵劫孔悝﹐傷哉子路。成貶稱侯﹐嗣更稱君。四十一世﹐年九百零。胡亥滅之﹐角爲庶人。曹叔振鐸﹐武弟啟封。至十二世﹐是爲共公。重耳出亡﹐待之以慢。後來伐曹﹐幾至於喪。二十五世﹐傳至伯陽。背晉姦宋﹐寵公孫彊。六百餘年﹐社亡於宋。請待公孫﹐竟符妖夢。蔡叔流言﹐度旣遷死。子仲攺行﹐爲王卿士。後十一世﹐哀侯死楚。繆侯繼之﹐爲齊所虜。其後四世﹐楚又滅靈。以平繼之﹐實靈之孫。君共廿五﹐年幾七百。有侯名齊﹑卒爲楚滅。鄭桓公友﹐宣王時封。司徒繼父﹐詩美武公。莊公克段﹐射王中肩。襄爲楚敗﹐卒蒙其憐。國處形勢﹐晉楚所爭。簡公之後﹐始與晉平。定公之世﹐子產相之。國𨿽小弱﹐重於一時。傳廿三世﹐四百卅年。至於君乙﹐爲韓所殲。宋微子啟﹐帝乙之嗣。周誅武庚﹐俾奉殷祀。後十二世﹐宣入春秋。襄公求霸﹐楚執堪羞。君歷卅二﹐八百餘年。桀偃稱王﹐以雀生鸇。齊湣來伐﹐國祚不延。

齊封太公﹐國於營邱。後十三世﹐僖入春秋。桓公創霸﹐攘夷尊周。晏嬰相景﹐名顯諸侯。君傳三十﹐七百餘年。康公之世﹐易姓歸田。陳胡公滿﹐虞帝之裔。武王封之﹐俾奉舜祀。宣公之世﹐敬仲奔齊。嬀育於姜﹐卜鳳得妻。成公之世﹐幾爲楚縣。哀公之世﹐子招肆變。楚靈滅之﹐以封棄疾。其後五年﹐惠始得立。至廿四君﹐湣公名越。六百餘年﹐終爲楚滅。吳始太伯﹐仲雍與俱。周章受國﹐仲別封虞。壽夢初霸﹐始用兵車。賢哉季札﹐讓位不居。闔閭弒僚﹐賊用專諸。破楚入郢﹐實以伍胥。歷廿一君﹐夫差輕越。越乃沼吳﹐年逾六百。越祖無餘﹐少康之嗣。歷殷至周﹐已廿余世。迨至允常﹐始拓土宇。勾踐滅吳﹐爲世盟主。復傳七世﹐至於無疆。爲伐彊楚﹐兵敗而亡。閩君搖者﹐從漢入關。漢興之後﹐封爲越王。惠帝更封﹐東海是居。武帝滅之﹐列入版圖。楚爲羋姓﹐文師鬻熊。曾孫熊繹﹐乃受成封。始僣王者﹐厥爲熊通。莊王稱霸﹐問鼎匈匈。平殺伍奢﹐屍鞭於吳。昭王復國﹐以鄀爲都。懷爲從長﹐受紿走死。襄娶於讎﹐曾不愧恥。歷年八百﹐九十有餘。君傳廿世﹐秦滅負芻。燕國有二﹐北姬南姞。姬姓之祖﹐是爲召伯。春秋之世﹐聘問不及。其君名溢﹐大都未悉。直至文公﹐合從於趙。易始稱王﹐暫通齊好。子噲讓國﹐齊伐取之。昭王求賢﹐郭隗是師。樂毅破齊﹐其功足重。惠乃信讒﹐不竟其用。迨至王喜﹐四十二君。丹怨秦甚﹐乃遣荊卿。圖藏匕首﹐謀刺不成。九百年社﹐滅於彊秦。趙國之始﹐與秦同姓。蜚廉次子﹐名曰季勝。造父善禦﹐爲穆所幸。七世生帶﹐始事於晉。受邑於耿﹐是爲趙夙。七世至鞅﹐是生無卹。乃滅智氏﹐遂傳孫籍。籍稱烈侯﹐始分晉室。主父胡服﹐謚曰武靈。廉藺釋怨﹐共輔惠文。孝成貪地﹐喪卒長平。幽殺李牧﹐郭開受金。年百八十﹐滅於彊秦。自烈至代﹐凡十一君。魏氏之祖﹐是爲畢公。畢萬事晉﹐受獻之封。迨至桓子﹐起而滅智。文侯斯者﹐實分晉地。子夏子方﹐其所師事。惠都大梁﹐聘孟而至。四世安釐﹐賢相無忌。救趙攻秦﹐爲能下士。再以毀廢﹐秦間得行。二百年滅﹐假第八君。韓本晉族﹐武子名輿。受地於晉﹐韓原是居。厥登卿位﹐起徙於州。虎也滅智﹐虔始稱侯。其後六世﹐宣惠稱王。爲秦所弱﹐實始於襄。年百八十﹐至於王安。君凡十一﹐爲秦所亡。田齊之祖﹐完出於陳。無宇始大﹐乞也得民。恆曾弒簡﹐和乃篡姜。再傳而後﹐威始稱王。宣王好賢﹐曾聘孟子。燕昭復仇﹐湣王走死。田單卻敵﹐迎立襄王。好客自喜﹐時有孟嘗。至建七世﹐百六十年。𨿽善事秦﹐卒爲秦遷。﹝以上春秋戰國﹞

●卷二

秦爲嬴姓﹐伯益之後。其裔飛廉﹐以力事紂。非子善牧﹐爲周所封﹐襄匡王室﹐地有岐丰。穆稱霸主﹐孝任繁刑。僣稱王者﹐始於惠文。昭襄之世﹐周室已亡﹐並東周者﹐更有莊襄。稱始皇帝﹐實爲呂政﹐其廿六年﹐六國並盡。用李斯言﹐罷侯置郡﹐焚書坑儒﹐肆意巡幸。南取百粵﹐北築長城﹐三十六載﹐民不聊生。崩於沙邱﹐鮑魚同載﹐趙髙矯詔﹐扶蘇見害。二世詐立﹐嚴刑肆志﹐髙擅其權﹐斯斬東市。豪傑並起﹐陳涉首倡﹐胡亥見弒﹐嬰立爲王。諸侯兵至﹐素車出降﹐起自莊襄﹐數至二世。統計其年。四十有二﹐仁義不修﹐惟趨功利。昔也何彊﹐今亡何易。﹝以上秦﹞

楚義帝者﹐其名曰心﹐幼爲人牧﹐實懷王孫。項梁立之﹐從範增計﹐始號懷王﹐終稱義帝。項梁旣亡﹐特將宋義﹐項籍殺之﹐威振一世。帝實有約﹐諸侯伐秦﹐先至者王﹐籍乃彊爭。卒加放弒﹐漢爲發兵﹐諸侯應之﹐籍受惡名。五年霸業﹐卒死烏江﹐身爲不義﹐乃曰天亡。﹝以上楚義帝及西楚霸王﹞

西漢髙祖﹐劉邦字季﹐始爲亭長﹐卽有大志。陳涉發難﹐應以沛兵﹐及事義帝﹐受命伐秦。西行扶義﹐先入咸陽﹐除秦暴政﹐約法三章。項籍背約﹐立爲漢王﹐還定三秦﹐縞素髮喪。力不敵籍﹐屢戰屢北﹐卒乃覆楚﹐爲任三傑。惜其不學﹐矜功任智﹐殺戮功臣﹐性實猜忌。呂后元彊﹐不早爲計﹐身死未幾﹐後乃恣肆。

惠帝嗣位﹐仁柔太甚﹐爲傷人彘﹐淫樂傷性。七年而崩﹐母后秉政﹐不遵漢約﹐輒王異姓。太后旣殂﹐諸呂爲難﹐周勃誅之﹐人心思漢。迎文於代﹐爲世賢君﹐恭以持己﹐徳以化民。廟號太宗﹐實爲不愧﹐遺詔短喪﹐爲仁者累。景遵遺業﹐恭儉淸靜﹐勸課農桑﹐減定箠令。無恣刻薄﹐頗任智數﹐七國同反﹐紿斬晁錯。申屠嘔血﹐亞夫獄死﹐失寵廢後﹐無罪易子。文景並稱﹐愧父多矣。

武帝慕古﹐廟號世宗﹐內實多欲﹐好大喜功。勸學興禮﹐表章六經﹐初立年號﹐行夏建寅。仲舒之賢﹐汲黯之直﹐未能大用﹐是爲可惜。內侈宮室﹐外事甲兵﹐好仙嗜利﹐重斂繁刑。巫蠱事起﹐禍及太子﹐爲因少主﹐鉤弋賜死。輪臺一詔﹐悔心之萌﹐顧命霍光﹐實爲得人。孝昭衝幼﹐委政於光﹐上書知詐﹐明過成王。貸種除租﹐民漸生息﹐享祚不永﹐乃立昌邑。賀立一月﹐過不勝紀﹐霍光廢之﹐迎立病已。

宣帝廟號﹐是爲中宗﹐其治雜霸﹐名實是綜。賢相丙魏﹐循吏龔黃﹐定國治獄﹐充國招羌。霍氏族誅﹐不以功宥﹐趙蓋韓楊﹐枉死誰救。宦官恭顯﹐外戚許史﹐盛極而衰﹐實始於此。元帝嗣位﹐政由閹宦﹐禍及蕭周﹐仁柔不斷。成帝淵默﹐容儀則嘉﹐溺情禍水﹐委政外家。梅福上書﹐朱云折欄﹐王氏不除﹐張禹可斬。哀帝昏庸﹐丁傅權盛﹐狎比頑童﹐欲法堯舜。旣罪鮑宣﹐復殺王鄭﹐六載善終﹐豈爲不幸。平帝𨿽立﹐莽實總已﹐弒而立嬰﹐遂收漢璽。西漢帝系﹐十有二傳﹐合爲二百﹐一十二年。﹝以上西漢﹞

新室之篡﹐起於元後。孔光劉歆﹐後先左右。莽善要譽﹐謙恭下士﹐皇統屢絕﹐姦謀得肆。始稱居攝﹐三年卽眞﹐狹小漢制﹐法令紛更。徭役浩繁﹐盜賊滋起﹐十有八年﹐亦運而已。天厭新莽﹐人思劉氏﹐更立聖公﹐號爲更始。齊有張步﹐趙有王郎﹐蜀有公孫﹐代有盧芳。囂據天水﹐憲霸淮南﹐秦丰在楚﹐劉永居梁。赤眉兵至﹐更始就降﹐掃除銅馬﹐是惟蕭王。﹝以上新莽及更始赤眉﹞

世祖光武﹐其名曰秀﹐伏處田間﹐定王之後。兄縯起兵﹐死於更始﹐帝心痛之﹐暗泣而已。維帝之興﹐同符髙祖﹐二十八將﹐同心協輔。昆陽之戰﹐邑尋勢壯﹐以少破之﹐勇何可量。巡行三輔﹐轉戰河北﹐食糲乘冰﹐卒復漢業。卽位鄗南﹐定都洛陽﹐訪求卓茂﹐物色嚴光。與民休息﹐保全功臣﹐惜哉廢後﹐枉殺韓歆。薏苡是疑﹐圖讖是信﹐不任三公﹐其美未盡。

顯宗明帝﹐崇師重道﹐勛戚受經﹐辟雍養老。柰何褊察﹐自起撞郎﹐首興佛教﹐千載罹殃。章帝長者﹐廟號曰肅﹐會儒談經﹐順時理獄。惜違母言﹐過寵外戚﹐諸馬旣衰﹐竇氏遂熾。和帝衝幼﹐憲肆其姦﹐竇氏旣敗﹐啟寵宦官。殤僅八月。繼之以安﹐鄧後稱制﹐善政多端。帝親政後﹐頗多失徳﹐旣廢其儲﹐南崩於葉。閻後貪政﹐迎立北鄕﹐立於童稚﹐七月而殤。濟陰反祚﹐是爲順帝﹐朝𨿽多賢﹐宦戚交蔽。宦有孫王﹐戚有梁冀﹐衝僅五月﹐質復遇弒。桓帝誅冀﹐政逮五侯﹐黨錮之禍﹐始於房周。施及靈帝﹐嬖幸兪熾﹐旣殺蕃武﹐復錮膺密。轉徙數百﹐死者百餘﹐黃巾賊起﹐黨禁始除。少帝嗣位﹐宦焰尢灼﹐何進無謀﹐外召董卓。羣狼𨿽除﹐猛虎乃至﹐心輕王室﹐輒謀廢弒。獻爲卓立﹐拱手無權﹐卓誅操至﹐又復播遷。後死莫救﹐俯首可憐﹐及丕之篡﹐漢祀不延。共爲一百﹐九十五年﹐東京之帝﹐亦十二焉。兩漢相繼﹐二十四帝﹐四百七年﹐賢稱七制。﹝以上東漢﹞

獻帝之時﹐羣雄割據﹐職貢不修﹐約略可序。冀州袁紹﹐捨長立少﹐譚尙相攻﹐滅於曹操。壽春袁術﹐紹之從弟﹐曹操攻之﹐病遂不起。荊州劉表﹐傳幼子琮﹐操旣滅之﹐吳蜀相攻。益州劉焉﹐覬覦王气﹐璋不能守﹐降於蜀帝。公孫瓚者﹐據薊九年﹐袁紹攻之﹐自焚而殲。遼公孫度﹐康淵相繼﹐四十九年﹐歸司馬懿。漢中張魯﹐爲操所滅﹐操不能有﹐地歸昭烈。﹝以上漢末諸竊據﹞

蜀漢昭烈﹐涿人名備﹐帝室之冑﹐欲伸大義。三顧臥龍﹐聘莘何異﹐關張二臣﹐誼深同气。不背劉表﹐信義愈明﹐與吳合縱﹐赤壁功成。從吳借荊﹐襲璋取益。奪操漢中﹐趙黃之力。方國伐操﹐權乃襲荊﹐臨沮旣陷﹐慟喪虎臣。聞丕篡位﹐爲獻發喪﹐始稱尊號﹐卽位武擔。興師南伐﹐敗績猇亭﹐永安晏駕﹐顧托得人。後帝名禪﹐任專賢相﹐五月渡瀘﹐心戰爲上。蠻不復反﹐吳好亦修﹐一意討賊﹐內顧無憂。六出祁山﹐鞠躬盡瘁。漢燼不炎﹐大星忽墜。繼其相者﹐蔣董與費﹐皆無能爲﹐卒於其位。維出無功﹐復因讒廢﹐黃皓弄權﹐陳祗驟貴。陰平失守﹐國滅於魏﹐君統二傳﹐四十三歲。

魏武曹操﹐實姓夏侯﹐閹人之裔﹐權略素優。窺漢多事﹐竊執其柄﹐天子是挾﹐諸侯是令。公王九錫﹐篡勢已成﹐死不言禪﹐猶欲欺人。丕稱文帝﹐終移漢鼎﹐骨肉恩疏﹐其年不永。叡號明帝﹐黜浮容直﹐耽於內寵﹐務營宮室。薄待宗藩﹐維城無衛﹐囑子於懿﹐尢爲聵聵。邵陵名芳﹐叡之養子﹐睡獸爭權﹐曹爽就死。師殺李丰﹐廢後及帝﹐髙貴攻昭﹐殞身成濟。奐維滅蜀﹐魏亦歸炎﹐相傳五主﹐四十六年。

吳始孫堅﹐會兵討賊﹐開地江東﹐童年之策。策死權繼﹐舉賢任能﹐敗操赤壁﹐鼎足勢成。荊揚奄有﹐徒治秣陵﹐荊州之襲﹐致壞同盟。蜀帝親徵﹐暫臣於魏﹐蜀帝旣崩﹐其好復遂。魏師臨江﹐每因險退﹐晚始稱尊﹐少子嗣位。亮爲綝廢﹐休能殺綝﹐皓淫且虐﹐爲晉降臣。五十八年﹐稱帝者四﹐溯策以來﹐八十餘歲。三國並立﹐恰六十年﹐後先亡滅﹐晉混一焉。﹝以上蜀漢魏吳三國﹞

●卷三

晉司馬懿﹐執政於魏﹐子師與昭﹐亦操丕類。武帝受禪﹐吳亦來降﹐裘𨿽焚雉﹐車每乘羊。羌胡雜居﹐盡撤武備﹐太子性愚﹐不了家事。弟攸甚賢﹐實堪顧命﹐疑而出之﹐寄托楊駿。惠帝嗣位﹐南風烈烈﹐允欲討之﹐不克而死。冏與禺穎﹐合力誅倫﹐冏旣輔政﹐乃妄自矜。殺冏者乂﹐殺乂者越﹑越穎相攻﹐帝衣濺血。後攻禺者﹐南陽王模﹐此八王者﹐實自相屠。帝屢播遷﹐卒死於毒﹐王胡乘釁﹐云擾中域。懷本太弟﹐其名曰熾﹐嗣位六年﹐爲聰所執。湣立四年﹐復執於曜﹐再辱匈奴﹐實堪痛悼。自此以後﹐南北分疆﹐北陷索虜﹐南都建康。

東晉元帝﹐始封瑯邪﹐艸始江東﹐再造厥家。運甓有陶﹐擊楫有祖﹐嶠方絕裾﹐琨且起舞。戮力王室﹐實繁有徒﹐乃僅自保﹐安貴夷吾。侵疆未拓﹐內亂倏興﹐帝以惇叛﹐憂憤而崩。明帝剛明﹐惜其不壽﹐成帝童年﹐委任元舅。亮實無謀﹐遂反蘇祖﹐乘輿播遷﹐憂貽君母。父子殉難﹐卞壺何忠﹐石頭反正﹐溫嶠之功。康嗟短祚﹐穆立童年﹐殷浩旣敗﹐桓溫遂專。哀帝多疾﹐海西遭廢﹐簡文恬暢﹐徒擁虛位。孝武績業﹐天去姦臣﹐謝安鎭靜﹐淝水卻秦。道子構釁﹐哲輔云亡﹐戲言被弒﹐女禍可傷。安帝不慧﹐釁起桓元﹐篡奪遷播﹐朝野騷然。劉裕討賊﹐遂執國柄﹐弒安立恭﹐急欲應讖。西晉四帝﹐都於洛陽﹐五十二載﹐乃遷建康。傳十一帝﹐東晉偏安﹐百年有四﹐禪宋而亡。以牛繼馬﹐語出於讖﹐曖昧之言﹐是不可信。﹝以上東西晉﹞

在晉永寧﹐趙王篡位﹐內治不修﹐四海鼎沸。前趙劉淵﹐初稱漢王﹐聰篡和位﹐地據平陽。擄晉二帝﹐其勢何雄﹐身死未幾﹐粲覆其宗。曜誅靳氏﹐攺號趙國﹐遷於長安﹐滅於石勒。起惠甲子﹐終成己丑﹐二十六年﹐熙亦授首。後趙石勒﹐襄國是居﹐虎實悍戾﹐殄滅其孤。世與遵鑑﹐兄弟相屠﹐起成戊子﹐訖穆己酉。石閔取之﹐盡殺其後﹐攺號曰魏﹐尋爲燕有。前燕慕容﹐廆封遼東﹐皝稱王號﹐以鄴爲宮。俊取石閔﹐帝號是崇。暐方敗晉﹐旋覆其宗。起武乙巳﹐四世相傳﹐太和庚午﹐滅於苻堅。後燕之主﹐爲慕容垂﹐始奔苻氏﹐堅厚待之。乃乘堅敗﹐興復舊基﹐子寶弒母﹐亡國亦宜。敗於元魏﹐弒於彊臣﹐共十四載﹐其國兩分。

北燕主盛﹐能誅元凶﹐三年稱帝﹐居於和龍。熙亦遭弒﹐篡於髙云﹐歷年有十﹐僅傳二君。重起孝武﹐甲申之歲﹐熙亡之年﹐爲安丁未。馮跋弒云﹐遂有其地﹐子翼未立﹐宏爲不義。竊位未幾﹐滅於拓跋﹐二主之年﹐二十有八。徳爲南燕﹐廣固是據﹐子超嗣之﹐滅於劉裕。安帝之世﹐庚子庚戌﹐二主十年﹐是其起訖。

前秦苻健﹐地據長安﹐堅篡生位﹐用猛而彊。削平諸國﹐寇晉敗亡﹐子丕繼之﹐居於晉陽。登後崇嗣﹐滅於西秦﹐四十五載﹐凡傳六君。起於庚戌﹐訖於甲午﹐前爲穆帝﹐後爲孝武。

後秦姚萇﹐初事苻氏﹐堅破弒之﹐長安稱制。於興嗣立﹐並有秦涼﹐浤爲晉敗﹐戮於建康。起武甲申﹐訖安丁巳﹐三主之年﹐四十有四。西秦之主﹐乞伏國仁﹐初事苻氏﹐後據金城。乾歸熾磐﹐遞傳暮末﹐赫連定來﹐國爲所奪。晉武癸未﹐宋文辛未﹐四主相傳﹐四十八年。李特子雄﹐僣稱成帝﹐傳班及期﹐壽復相繼。攺號曰漢﹐傳之子勢﹐四十四年﹐相傳五世。起惠甲子﹐終穆丁未﹐桓溫滅之﹐蜀國乃廢。前涼張軌﹐保河西郡﹐實茂繼之﹐復傳子駿。重華曜靈﹐世稱忠順﹐祚篡稱王﹐後立元靚。天錫弒之﹐滅於苻堅﹐共傳九世﹐七十六年。惠之辛酉﹐是其所始﹐其亡之年﹐孝武丙子。後涼呂光﹐亦據姑臧﹐紹爲篡弒﹐及隆而亡。起武丙戌﹐迄安癸卯﹐十有八年﹐姚興蕩掃。南涼禿發﹐其名烏孤﹐呂氏之臣﹐廣武是都。利鹿孤後﹐繼以傉檀﹐稱王三世﹐滅於熾磐。起安丁酉﹐終於甲寅﹐十有八年﹐國入西秦。北涼蒙遜﹐其姓沮渠﹐晉安辛丑﹐張掖是居。傳子牧犍﹐二世不保﹐拓跋取之﹐宋文己卯。西涼李暠﹐據有惇煌﹐歆恂相繼﹐三世而亡。晉安庚子﹐立國之初﹐宋武辛酉﹐滅於沮渠。夏王勃勃﹐赫連其姓﹐據有朔方﹐傳昌及定。起於晉安﹐丁未之歲﹐北魏滅之﹐宋文辛未。﹝以上十六國﹞

宋祖劉裕﹐艸澤英雄﹐起誅桓逆﹐遂邀晉封。掃蕩四方﹐威震夷夏﹐南國之盛﹐未有過者。柰蓄異謀﹐不遑遠慮﹐千里之秦﹐付之嬰孺。恭帝之禪﹐出於甘心﹐再行弒逆﹐作俑不仁。義符嗣之﹐居喪無狀﹐廢而弒之﹐羨之晦亮。文帝誅逆﹐訟理政平﹐誤殺道濟﹐自壞長城。釁挑彊鄰﹐六州殘破﹐廢立遲疑﹐遂招子禍。駿誅逆劭﹐是爲孝武﹐性旣奢淫﹐復恣慢忤。廢帝凶悖﹐至無人理﹐明帝忌刻﹐肆殺諸弟。巷梧不君﹐醉宿郊垌﹐君臣懷忌﹐弒於下人。順帝甫立﹐禪位蕭齊﹐宋凡八主﹐才六十期。齊之髙帝﹐蕭氏道成﹐爲創帝業﹐乃弒二君。篡位之後﹐以儉率下﹐欲使黃金﹐與土同價。武帝繼之﹐務總大體﹐永明之政﹐亦有可紀。昭業不道﹐廢爲郁林﹐昭文甫立﹐降封海陵。明帝少孤﹐髙祖撫字﹐受武顧托﹐乃行篡弒。髙武子姓﹐盡於一時﹐北朝問罪﹐實爲義師。東昏淫虐﹐潘妃是幸﹐六貴同朝﹐殺懿生釁。和帝廢兄﹐立於江陵﹐禪梁之後﹐死於生金。齊傳七君﹐二十三載﹐蕭衍篡之﹐其國乃攺。

梁祖蕭衍﹐初鎭襄陽﹐密修武備﹐知齊必亡。爲兄報仇﹐遂移齊鼎﹐初政可觀﹐孝慈恭謹。後惑於佛﹐三度捨身﹐納降貪地﹐餓死臺城。簡文嗣之﹐受制逆景﹐逼禪豫章﹐土囊致殞。棟囚密室﹐景乃稱尊﹐旣爲繹敗﹐死於羊鵾。元帝觀釁﹐徒爲身謀﹐自戕骨肉﹐終爲魏囚。敬帝承統﹐齊納貞陽﹐霸先爭之﹐遂秉朝綱。帝𨿽復位﹐卒禪於陳﹐五十五載﹐相傳四君。後梁蕭察﹐繼處江陵﹐一州稱帝﹐巋琮相承。三十三年﹐附庸於魏﹐隋文並之﹐歲在丁未。

陳祖霸先﹐起於刺史﹐討賊建勛﹐驟居端揆。代梁未幾﹐躬蹈捨身﹐子昌北陷﹐兄子相承。文帝明儉﹐投簽自警﹐柰何孤恩﹐昌歸而殞。廢帝繼之﹐政惟頊秉﹐臨海降封﹐柔弱可憫。宣帝南歸﹐力辭儲位﹐旣受托孤﹐乃行篡廢。克齊壽陽﹐爲乘齊亂﹐乃與周爭﹐喪師數萬。後主荒淫﹐嬖幸總範﹐隋師伐之﹐匿井可粲。陳共五主﹐三十三年﹐江東王气﹐於是盡焉。﹝以上南朝宋齊梁陳及後梁﹞

魏姓拓拔﹐種出鮮卑﹐通貢曹魏﹐始自力微。猗盧以上﹐世居荒外﹐晉懷之世﹐始封於代。至什翼鍵﹐奇偉大度﹐苻秦伐之﹐分散其部。珪之稱魏﹐在晉太元﹐是爲道武﹐恢拓中原。後十三載﹐始自稱尊﹐規模�絕﹐建都平城。但荒於色﹐奪婦殺夫﹐卒死於禍﹐其自取諸。明元誅紹﹐力行孝悌﹐舉用八公﹐諸邦助祭。太武繼之﹐滅涼取燕﹐平夏破宋﹐武烈赫然。爲信閹宦﹐致喪賢儲﹐酷殺之報﹐卒死姦奴。文成誅逆﹐繼統以孫﹐不興師旅﹐善拊其民。獻文雄斷﹐但惑於佛﹐崇光退居﹐遭母鴆毒。孝文遷洛﹐攺姓爲元﹐禮樂明備﹐求書均田。政美俗淳﹐江左莫媲﹐廢後殺子﹐亦有可議。宣武繼之﹐幸戚用事﹐國政不修﹐喜造佛寺。明帝衝幼﹐靈後宣淫﹐鄭儼徐紇﹐皆爲幸臣。爾朱榮者﹐入淸君側﹐後乃鴆帝﹐懼爲所劫。榮立孝莊﹐遂姦其政﹐榮始伏誅﹐兆復犯順。別立長廣﹐殺莊佛寺﹐尋廢立恭﹐爲節閔帝。髙歡討逆﹐廢恭立朗﹐卽位信都﹐權爲歡攬。朗復遜位﹐孝武乃嗣﹐急欲除歡﹐未能得志。出奔就泰﹐遂都關中﹐歡立孝靜﹐居鄴爲宮。自是北魏﹐又分西東﹐起晉大元﹐終梁大通。其爲一百﹐四十九年﹐道武至朗﹐君凡十傳。

東魏孝靜﹐凡十七紀﹐髙洋篡之﹐是爲北齊。西魏孝武﹐弒於宇文﹐文帝僅免﹐傳於子欽。復遭廢弒﹐傳恭帝廓﹐禪位北周﹐爲宇文覺。凡傳四主﹐國乃不守﹐二十三年﹐終陳丁丑。

北齊髙氏﹐歡後有澄﹐歡猶臣節﹐澄乃幽君。洋移魏祚﹐遷於晉陽﹐始猶整肅﹐終則淫狂。殷爲演奪﹐立止一年﹐命名之際﹐機動於先。演謚孝昭﹐篡亦一歲﹐墜馬而亡﹐弟湛卽位。武成旣立﹐復效前人﹐殺其猶子﹐逼嫂丞淫。乃因彗見﹐傳其子緯﹐緯號無愁﹐酣歌好內。周師告急﹐摯妃而奔﹐委國幼子﹐其名曰恆。未及一月﹐父子遭擒﹐二十八載﹐遞傳六君。始於庚午﹐梁大寶年﹐訖於丁酉﹐時當陳宣。

周宇文覺﹐自稱天王﹐衝年篡位﹐都於長安。兄護專政﹐廢爲略陽﹐尋復弒之﹐謚憫可傷。庶兄毓立﹐鴆於權臣﹐捨子立弟﹐不愧爲明。邕稱武帝﹐大難削平﹐孝親重道﹐翦滅彊鄰。子贇未立﹐失徳已聞﹐及宣嗣位﹐猶捫杖痕。自比上帝﹐大肆淫刑﹐五後並立﹐卒死於瘖。靜帝名闡﹐立於童年﹐奪其祚者﹐外祖楊堅。君凡五傳﹐共年廿四﹐起丁訖庚﹐皆當陳世。﹝以上北朝魏及東西魏齊周﹞

隋世之初﹐姓普六茹﹐忠有勛勞﹐受周封胙。文帝楊堅﹐宣後之父﹐劉昉助之﹐遂移周祚。九年混一﹐輕徭薄賦﹐猜忌信讒﹐寡思親故。廢勇立廣﹐構由楊素﹐卒弒於廣﹐獨孤誠誤。煬帝奪宗﹐烝淫弒逆﹐巡遊無度﹐徵伐不息。至幸江都﹐盜賊充斥﹐誰斫頭顱﹐宇文化及。晉陽立侑﹐東都立侗﹐侑禪李氏﹐侗禪世充。侗爲王弒﹐侑降酅公﹐二君之謚﹐皆號曰恭。隋卅七年﹐共傳四世﹐辛丑丁丑﹐起訖可記。

大業之末﹐羣雄四起﹐僣號十三﹐余不足紀。字文化及﹐弒隋煬帝﹐自稱許帝﹐爲夏所誅。鄭王世充﹐弒恭帝侗﹐秦王擒之﹐獻俘都中。楚林士宏﹐鄱陽起事﹐敗死於唐﹐五年稱帝。夏竇建徳﹐稱長樂王﹐據洛四載﹐終滅於唐。魏之李密﹐殺讓自立﹐降唐復叛﹐自貽伊戚。梁有蕭銑﹐據於江陵﹐僣號四載﹐爲唐所平。梁梁師都﹐僣號一紀﹐雄視朔方﹐死於其弟。梁沈法興﹐據於毗陵﹐僣無二載﹐兵敗自沈。吳李通者﹐據於海陵﹐降唐復叛﹐卒正典刑。西秦薛舉﹐起於金城﹐傳子仁果﹐爲唐所擒。定楊可汗﹐劉氏武周﹐據於馬邑﹐亦爲唐收。楚有朱粲﹐嗜食人肉﹐旣降而叛﹐爲唐所戮。涼之李軌﹐據有始臧﹐僣號三載﹐終滅天唐。﹝以上隋末諸竊據﹞

●卷四

唐祖李淵﹐西涼之後。襲封唐公﹐晉陽畱守。宮監裴寂﹐私以女侍。文靜世民﹐因勸舉義。不師湯武﹐爲偸鈴計。卑事突厥﹐復立恭帝。九錫稱王﹐然後禪位。蹈丕陋習﹐視漢有愧。化家爲國﹐功在世民。泥古立長﹐儲以建成。元吉構之﹐兄弟成釁。元武門中﹐遂相推刃。太宗受禪﹐施政以仁。房謀杜斷﹐諫有魏徵。二十三載﹐善政無窮。守難創易﹐十漸不終。遠勞師旅﹐親伐遼東。承乾謀亂﹐失教東宮。萬目𨿽張﹐三綱不正。自累辰嬴﹐睢麟難詠。

髙宗初政﹐貞觀同風。無忌遂良﹐輔政協恭。柰何聚麀﹐武尼入侍。弒後屠忠﹐二聖同制。宏鴆賢廢﹐屢易其儲。動爲所制﹐懦哉雉奴。中宗嗣位﹐竄居房州。睿宗繼之﹐亦爲所幽。後乃自帝﹐攺號爲周。二十一載﹐淫穢可羞。𨿽任酷吏﹐亦善知人。徐婁姚魏﹐後皆名臣。仁傑一言﹐遂定太子。繼薦柬之﹐滿門桃李。中宗匡復﹐功賴五王。不除禍本﹐反受其殃。艷妻預政﹐愛女持權。三思淫亂﹐餅餤含冤。臨淄討亂﹐睿宗復立。太平構禍﹐內禪乃息。

玄宗受禪﹐收攬權綱。前相姚宋﹐繼任韓張。開元富庶﹐貞觀可方。天寶任政﹐惟李及楊。新臺興刺﹐溺意玉環。漁陽鼙鼓﹐遂反祿山。哥舒被促﹐戰失潼關。帝乃奔蜀﹐亂定始還。河北風靡﹐賊陷兩京。勤王討賊﹐眞卿果卿。睢陽死節﹐許遠張巡。肅宗受命﹐靈武徵兵。遽登宸極﹐返■﹝沛﹞而東。不失舊物﹐郭李之功。天實厭亂﹐賊自相戕。外難𨿽靖﹐內政多荒。任李輔國﹐愛張良娣。讒殺賢子﹐疏棄李泌。上皇劫遷﹐張后逼死。骨肉不保﹐惛亦甚矣。

代宗嗣之﹐權歸閹寺。元振才除﹐朝恩復繼。寵用元載﹐不容李泌。子儀之功﹐置之閒地。吐蕃內侵﹐令公始用。遂使懷恩﹐六罪自訟。殺藩鎭者﹐卽爲藩鎭。自此相沿﹐不復能振。徳宗圖治﹐削平有志。志大才小﹐性復多忌。姦如盧杞﹐而不知之。忠如李晟﹐而乃疑之。讒如延齡﹐而欲顯之。賢如陸贄﹐而乃貶之。廢租庸調﹐用炎兩稅。問架商錢﹐民財益匱。外寇未平﹐內亂復起。奉天避朱﹐梁州避李。罪己一詔﹐反側革心。柰何反正﹐益肆苛徵。瓊林私貯﹐宮市橫行。非賴李泌﹐儲位已傾。

順宗居儲﹐畱心藝術。每多敷奏﹐民陰受福。卽位以來﹐實多善政。不幸嬰疾﹐黨人遂橫。甫及八月﹐傳位冢嗣。社稷以安﹐允稱賢智。憲宗明斷﹐發憤爲雄。志平僣亂﹐所向有功。二裴三李﹐各任其材。中興之號﹐亦盛矣哉。寢以驕侈﹐晚節不終。宦官是信﹐異端是崇。喜進羨余﹐遂相異鎛。金丹暴崩﹐宏志肆惡。穆宗之立﹐實由宦官。殢情聲色﹐樂於遊盤。河朔再失﹐牛李分朋。仍蹈覆轍﹐服丹而崩。

敬宗衝年﹐能知裴度。二李一韋﹐亦加善遇。東都止幸﹐丹辰受箴。八關𨿽橫﹐猶多正人。柰喜巡遊﹐夜獵踢踘。狎暱羣小﹐禍深滅燭。甫立絳王﹐復行弒逆。兩日之間﹐其君三易。文宗懲姦﹐恥爲凡主。欲倚訓注﹐以消積蠱。甘露之變﹐禍生頃刻。天子含悲﹐公卿濺血。宰相行文﹐北司是決。廢立專之﹐閹禍益烈。武宗得相﹐藩鎭幾淸。辟佛信道﹐其徳未純。餌丹致疾﹐喑啞而崩。宦官策立﹐皇太叔忱。宣宗沈斷﹐政要書屏﹐河湟收復﹐先志克成。郭后暴崩﹐四主出廟。虛譽𨿽隆﹐實行無道。

懿宗嗜佛﹐設經自唱。韋路貪婪﹐牛頭阿旁。溺愛同昌﹐傾貲嫁葬。佛骨再迎﹐死應無憾。僖宗自號﹐擊球狀元。宦官擅寵﹐忠諫含冤。黃巢縱兵﹐重榮構禍。遂使興元﹐乘輿再播。朱李相圖﹐置而不問。悍帥益驕﹐功臣愈憤。昭宗嗣立﹐欲誅羣閽。崔胤無謀﹐乃召朱溫。全誨知之﹐逼幸鳳翔。溫來奪之﹐脇遷洛陽。紇幹凍雀﹐其語何悲。椒殿繞柱﹐不能奮飛。哀帝之嗣﹐溫圖立幼。溫時歸梁﹐政權母后。傳禪之際﹐但乞生全。溫卒弒之﹐罪通於天。

唐之帝系﹐凡二十傳。共爲二百﹑七十九年。府兵之制﹐古法猶存。農於無事﹐有事則兵。後開元間﹐攺爲彍騎。招募市人﹐藩鎭乃肆。藩鎭之彊﹐自安史後。迄於唐亡﹐地非國有。平盧成徳﹐橫海天雄。彰義昭義﹐宣武盧龍。此八鎭者﹐叛以襲叛。代徳之間﹐尢爲紛亂。﹝以上唐﹐附入藩鎭﹞

梁始朱溫﹐黃巢餘孽。力屈降唐﹐濫受旌節。淸流旣沈﹐唐宗遂滅。淫惡不悛﹐子禍亦烈。友貞誅逆﹐是爲末帝。趙張是寵﹐敬李是棄。劉鄩旣敗﹐又先彥章。亞子兵至﹐義不屈降。乃命皇甫﹐揮劍相戕。梁十七載﹐滅於後唐。後唐莊宗﹐爲李存勗。出自沙陀﹐朱耶爲族。貞元之世﹐執宜歸唐﹐赤心討賊﹐賜名國昌。授振武軍﹐賜以國姓。其子克用﹐河東是鎭。破巢之功﹐時稱第一。朱溫圖之﹐遂與構隙。通走乘輿﹐羣姦挑激。其心𨿽忠﹐其迹似逆。當溫篡時﹐晉陽僅存。存勗崛起﹐勢乃莫倫。曾受三矢﹐以復三仇。北卻契丹﹐東並幽州。旣滅朱梁﹐太廟還矢。父志𨿽成﹐負老敕使。驕心易生﹐優伶共戲。從謙弒之﹐焚以樂器。

明宗繼之﹐胡人異姓。每夕焚香﹐祝天生聖。兵革罕用﹐年谷屢穰。在位八載﹐號爲小康。特弒劉后﹐並殺諸王。旣虧大節﹐子亦凶亡。閔帝寬柔﹐朱馮用事。潞王忌之﹐乃謀篡弒。廢帝從珂﹐實爲王氏。明帝養之﹐以爲己嗣。不念父恩﹐殺其孫子。因醉漏言﹐石郎至矣。登樓自焚﹐位歸石晉。十有三年﹐四主三姓。晉石敬塘﹐明宗愛婿。從珂之立﹐互相疑懼。兵入洛陽﹐遂移唐祚。借援契丹﹐尊之爲父。賂十六州﹐猶被責讓。憂鬱而殂﹐國遂多難。出帝昏庸﹐調鷹拒諫。翁怒則來﹐橫磨有劍。延廣方驕﹐翁己升殿。負義之封﹐應慚於面。晉十一載﹐始終契丹。因人成事﹐國何以安。漢祖劉暠﹐河東富彊。契丹之入﹐不聞勤王。中國無君﹐爲下擁立。天福仍稱﹐於晉何益。隱帝嗣立﹐重武輕文。輕信羣小﹐誅戮大臣。違棄母命﹐致招鄴兵。避入民捨﹐弒於亂軍。太后稱制﹐欲召劉贇。契丹忽至﹐郭雀稱尊。漢僅二君﹐四年未滿。天乎人乎﹐享祚何短﹖周祖郭威﹐畱守於鄴。恐被君誅﹐稱兵犯闕。爲眾所擁﹐體被黃旗。澶州之立﹐人有恕辭。況其善政﹐史冊具載。花項天子﹐實超四代。世宗柴榮﹐繼姑爲嗣。卽位以來﹐英武有志。頻召儒臣﹐商榷大義。制度文采﹐可施後世。南取江淮﹐西克秦鞏。北取三關﹐寰區震聳。五代之君﹐惟帝最賢。天命不佑﹐竟不永年。恭帝嗣之﹐踐祚日淺。兵變陳橋﹐位歸點檢。九年之內﹐已易三君。非周之促﹐實宋當興。五十三年﹐五代八族。一十三君﹐善終僅六。﹝以上梁﹑唐﹑晉﹑漢﹑周五代﹞

五代之時﹐諸藩割據。十國最彊﹐亦爲略序。閩王審知﹐白馬三郎。因兄起事﹐封於朱梁。延翰繼之﹐後死於弒。傳弟延鈞﹐僣稱閩帝。帳制九龍﹐寵立父婢。弒於李仿﹐子昶乃繼。仍效聚麀﹐宗親是忌。叔曦攻之﹐縊於野次。維曦戮諫﹐酒色昏沈。悍妻妒寵﹐構禍彊臣。文進篡弒﹐僣稱閩王。延政討罪﹐卒降南唐。起唐癸丑﹐終晉乙巳。五十三年﹐凡傳六世。吳楊行密﹐唐末封王。領黑雲都﹐威鎭淮南。子渥見弒﹐隆演攺元。溥稱大號﹐徐氏專權。知誥篡之﹐四主不守。四十六年﹐壬子丁酉。

南唐李昪﹐徐氏螟蛉。旣篡楊氏﹐乃攺姓名。子璟柔懦﹐五鬼縱橫。煜好聲色﹐滅於曹彬。起晉丁酉﹐終宋乙亥。三十九年﹐三傳而敗。吳越錢鏐﹐討巢平昌。旣受唐券﹐復封於梁。保據兩浙﹐三節還鄕。子元瓘嗣﹐著積劻勷。弘佐守成﹐弘倧遇弒。弘俶納土﹐克保其位。凡歷四主﹐起唐丙辰。八十三載﹐訖宋戊寅。楚王馬殷﹐唐末建節。梁始封王﹐據湖南北。希聲繼之﹐居喪不哀。冤殺髙郁﹐致起黃霾。希範驕侈﹐銅柱標功。園名會春﹐殿號九龍。希廣遇弒﹐希萼遭囚。希崇降璟﹐六傳而休。起唐丙辰﹐終周辛亥。五十六年﹐爭棧始敗。

南平髙氏﹐名曰季興﹑朱梁養子﹐節度江陵。始封渤海﹐進封南平。從誨嗣之﹐所向稱臣。保融保勗﹐傳子繼衝。降於趙宋﹐五傳而終。起於丁卯﹐開平紀元。終於癸亥﹐五十七年。前蜀王建﹐建節於唐。唐亡之會﹐會兵討梁。據有西川﹐遂自稱帝。子衍嗣之﹐中官用事。後唐伐之﹐國祚不延。辛亥乙酉﹐三十五年。後蜀孟氏﹐名曰知祥。西川秉節﹐始於同光。東川旣並﹐墨制稱王。子昶降宋﹐其國乃亡。前後二主﹐起於乙酉。四十一年﹐終於乙丑。

北燕劉氏﹐名曰仁恭。唐丙戌歲﹐節度盧龍。守光梟獍﹐幽禁其親。存勗伐之﹐父子遭擒。還矢太廟﹐剖祭其心。滅之之歲﹐爲梁壬申。南漢劉隱﹐本梁之臣。其弟名儼﹐據廣稱尊。因白龍現﹐制名曰。水獄蛇牢﹐刑胡殘殄。子玢繼之﹐裸逐爲戲。僣號二年﹐爲弟所弒。晟旣篡立﹐任女侍中。殺其宗男﹐納女後宮。子鋹嗣之﹐淫刑以逞。宋祖伐之﹐民命是拯。起梁於醜﹐終宋辛未。四主相傳﹐五十五歲。

北漢劉崇﹐漢之懿親。河東節度﹐子號湘陰。隱帝旣弒﹐郭威來迎。尋復弒之﹐崇遂稱尊。據太原郡﹐乞借遼兵。伐周而敗﹐傳子承鈞。父事遼主﹐禮士愛民。繼恩嗣之﹐實爲其甥。立僅兩月﹐弒於霸榮。弟繼元嗣﹐亦甥螟蛉。郭氏立之﹐政在彊臣。後降於宋﹐封於彭城。起周辛亥﹐終宋已卯﹐二十九年﹐四主不保。﹝以上十國附﹞

●卷五

宋之太祖﹐趙氏匡胤。甲馬營中﹐生實應運。長從周主﹐北討南徵。逢機遘會﹐黃袍加身。主後毋驚﹐市不易肆。韓通贈官﹐亦可云義。削平諸國﹐所向有功。方鎭之罷﹐杯酒從容。相用讀書﹐將戒多殺。洞開諸門﹐獨酣臥榻。遵母遺言﹐傳位光義。燭下斧聲﹐遂生異議。太宗繼之﹐太平天子。柰何嫂喪﹐不復成禮。背母負兄﹐殺侄貶弟。恭儉仁恕﹐亦不足紀。眞宗初政﹐能任賢相。李沆呂端﹐寇準王旦。契丹入寇﹐準勸親徵。澶淵旣勝﹐敵乃請盟。欽若進讒﹐天書作僞。受珠不言﹐旦實自愧。旣逐寇老﹐遂用眼丁。匡扶末路﹐賴有王曾。仁宗初年﹐母后秉政。慶曆以後﹐眾賢並進。異人端揆﹐黑王樞密。富弼和戎﹐韓範卻敵。要府閻羅﹐禦史鐵面。歐蔡王余﹐是爲四諫。四十二年﹐仁政廣逮。白璧微瑕﹐郭后之廢。英宗入嗣﹐蕭然行李。及承大統﹐憂疑疾起。母后臨朝﹐宦官構隙。韓琦調護﹐嫌疑得釋。親政以來﹐動詢故事。惟私所生﹐乃爭濮議。神宗圖治﹐不事遊幸。欲大有爲﹐安石是信。新法旣行﹐舊章幾盡。貶竄老成﹐招來新進。三不足畏﹐人怨天怒。傳法護法﹐卒爲所誤。輕以與遼﹐地七百里。異日兵端﹐實從此起。哲宗之初﹐宣仁秉政。九載垂簾﹐女中堯舜。司馬入相﹐新法胥更。不幸光卒﹐三黨相爭。呂範二相﹐誤欲調停。首倡紹述﹐維李與曾。姦黨並起﹐二蔡二惇。痛加貶錮﹐元祐諸臣。廢棄賢後﹐詆誣宣仁。紹聖以後﹐政實不平。

徽宗之立﹐以弟承兄。紹述仍舊﹐六賊肆行。綱運花石﹐碑立黨人。崇信道術﹐教主是稱。約金伐遼﹐失信背盟。納降啟釁﹐金遂興兵。童貫徹之﹐兵敗而奔。金師深入﹐遂陷西京。子桓受禪﹐是爲欽宗。戰守有具﹐李綱之功。浪子梗之﹐質構於金。罷綱於外﹐以謝敵人。邦彥南仲﹐皆主和議。六甲天神﹐等諸兒戲。旣陷京師﹐父子被劫。昏徳重昏﹐遂終於北。金立邦昌﹐冊爲楚帝。張迎孟後﹐權攝國事。後下手札﹐遠邀康王。自是而後﹐偏安於南。

髙宗卽位﹐召相李綱。因綱極諫﹐許幸南陽。宗澤守汴﹐力請駕還。皆不能決﹐卒都於杭。維綱旣相﹐粗立邊防。七旬罷黜﹐惑志汪黃。澤死於疽﹐兩河不保。苗劉內亂﹐張韓是討。紹興以來﹐始用鼎浚。韓嶽張劉﹐軍聲大振。固位偸安﹐乃信姦檜。十二金牌﹐召飛於外。十載戰功﹐三字冤獄。義士含悲﹐中原不復。稱構稱臣﹐甘心屈辱。胡銓之疏﹐不堪卒讀。和僅廿載﹐金復渝盟。采石之捷﹐深賴儒生。金有內亂﹐和議復成。位傳賢嗣﹐付托得人。

孝宗之繼﹐以太祖裔。受禪上皇﹐孝養不替。鐵杖習勞﹐木馬自肄。張浚入朝﹐長城是寄。師潰符離﹐復主和議。稱侄奉書﹐志不復勵。晦庵封章﹐言皆切至。讀旣終篇﹐云胡不試。光宗受禪﹐制於悍後。重華不朝﹐乃因讒構。郊壇告變﹐其疾遽增。不親幾務﹐牝雞司晨。壽皇不諱﹐帝不執喪。太后令旨﹐傳禪嘉王。寧宗之立﹐汝愚定策。裁抑僥幸﹐小人不悅。竄死永州﹐權歸侂冑。侍郎吠籬﹐尙書由竇。驅逐正士﹐僞學有禁。興師伐金﹐遂開邊釁。金討首禍﹐玉津殞命。函首畀金﹐彌遠柄政。皇子惡之﹐新恩啟隙。乘國大喪﹐矯詔廢立。

理宗之立﹐旨出中宮。旣列「四木」﹐復任「三凶」。李全犯順﹐二趙有功。元約伐金﹐特遣孟珙。仇金𨿽亡﹐彊元接境。柰何二趙﹐攻汴啟釁。周程張朱﹐𨿽加崇尙。眞魏二儒﹐聽其沮喪。閻馬丁當﹐國勢將亡。公田斂怨﹐有賈平章。度宗繼位﹐荒於酒色。泣畱似道﹐立己爲徳。賈惟固位﹐匿敗諱亡。拘畱北使﹐不救樊襄。半間有堂﹐多寶有閣。軍國重事﹐乃在蟋蟀。喪師賣國﹐夜潰蕪湖。循州之貶﹐豈足蔽辜。賴有虎臣﹐謔歌撤蓋。殺之木綿﹐人心稍快。

立四歲﹐恭帝其謚。白燕來時﹐浙潮不至。臯亭奉璽﹐有陳宜中。帝降瀛國﹐爲僧而終。端宗名昰﹐卽位於福。是曰有聲﹐眾多驚僕。元兵追迫﹐崩於嶺南。陸秀夫者﹐乃立衛王。是爲帝昺﹐遷於崖山。世傑結艇﹐居帝其間。宏範來攻﹐其勢不敵。秀夫負帝﹐赴海同溺。維張世傑﹐鐵心不攺。颶風覆舟﹐竟死於海。宋帝十八﹐三百廿年﹐北宋都汴﹐髙宗南遷。遼金與夏﹐地勢相聯﹐至是一統﹐歸於有元。﹝以上宋﹞

遼本契丹﹐其姓耶律。阿保機者﹐後更名億。建國黃龍﹐於唐之末。朱梁之時﹐克幽拔涿。西至流沙﹐北絕沙漠。東自渤海﹐南鄰河朔。兵威所至﹐萬里咸賓。僣號太祖﹐大度寬仁。長子突欲﹐遜弟徳光。希心泰伯﹐浮海歸唐。太宗徳光﹐貪晉之賂。爲晉滅唐﹐晉事以父。得十六州﹐攺國號遼。尋復滅晉﹐冠服視朝﹐縱兵剽掠﹐所在不服。乃起歸思﹐道行而卒。世宗兀欲﹐突欲之子。荒淫酷虐﹐被弒而死。穆宗舒嚕﹐討誅麻答。號曰睡王﹐耽酒嗜殺。弒於庖人﹐景宗賢立。事決中宮﹐爲嬰風疾。能任體格﹐神於料敵。戰於髙梁﹐宋師敗績。

聖宗隆緒﹐復號契丹。母后專政﹐中冓多慚。大舉寇宋﹐戰於澶淵。宋帝禦之﹐請盟而旋。興宗宗眞﹐要求宋地。富弼爭之﹐惟增歲幣。道宗洪基﹐姦臣是信。誣殺蕭后﹐復刺子濬。孫延禧立﹐是爲天祚。樂於遊畋﹐女眞跋扈。復信讒言﹐殺妃及子。逼叛親臣﹐金兵遂起。遺璽而走﹐饑嚙寒冰。謀奔西夏﹐卒爲金擒。北遼帝淳﹐卽位於燕。定及雅裏﹐莫紀其年。西遼徳宗﹐其名大石。建國虎恩﹐欲興遼室。十年而殂﹐子夷列幼。蕭氏稱制﹐號感天后。六年子立﹐號曰仁宗。廿四年殂﹐子未成童。妹普速完﹐權國稱制。穢徳彰聞﹐疑夫行弒。十有四年﹐稱承天后。淫惡貫盈﹐見誅於舅。直魯古立﹐攺元天禧。三十四年﹐乃蠻滅之。遼傳九主﹐年二百十。西遼繼之﹐年七十七。自梁末帝﹐至宋寧宗。丙子所始﹐辛酉所終。

金姓完顏﹐本號女眞。劾裏缽者﹐世爲遼臣。子阿骨打﹐苦遼淩虐﹐剺而興師﹐與宋相約。指鞭渡江﹐克黃龍府。攺號曰金﹐遂稱太祖。弟吳乞買﹐繼稱太宗。滅遼虜宋﹐所向有功。熙宗亶立﹐始猶英明。後酗於酒﹐手刃侍臣。海陵王亮﹐遂行篡弒。弒母滅宗﹐行同犬彘。遷都燕地﹐舉眾南侵。瓜洲敗績﹐戰艦都沈。促戰猶急﹐激變軍心。矢刃交至﹐死於江潯。

世宗烏祿﹐仁孝性成。因眾推戴﹐卽位東京。南北講和﹐與民休息。歲斷死囚﹐僅只十七。章宗名璟﹐以孫嗣位。疏忌宗親﹐李妃是暱﹐侂冑伐之﹐宋師敗績。蒙古崛起﹐勢遂莫敵。叔永濟立﹐爲衛紹王。胡雙虎叛﹐被弒而亡。宣宗名珣﹐蒙古構兵。兩河盡失﹐徙都汴京。哀宗守緒﹐棄汴奔蔡。自知必亡﹐傳立元帥。宋元兵來﹐慮爲所執。幽蘭軒中﹐遂死於縊。末帝承麟﹐爲宋所戮。雪靖康仇﹐埋首於獄。起徽乙末﹐終理甲子。一百廿年﹐十主而止。

夏姓拓跋﹐種出西羌。其祖思恭﹐有功於唐。賜姓李氏﹐夏州是鎭。傳至繼遷﹐其勢乃盛。後降於宋﹐復賜國姓。使鎭銀州﹐叛服不定。徳明嗣之﹐始封夏王。戒子元昊﹐宋恩毋忘。元昊旣嗣﹐卒僣大號。寵用張吳﹐使爲向導。更名曩霄﹐復姓曰李。擾動西邊﹐猖獗甚矣。狄種韓範﹐禦之以律。上書請和﹐猶稱兀卒。晚納子婦﹐新臺可恥。爲寧令哥﹐劓鼻而死。諒祚甚幼﹐政出多門。契丹伐之﹐母氏被擒。後復寇宋﹐歲賜始停。仍求納款﹐邊境稍寧。

秉常嗣位﹐其母幽之。宋來伐罪﹐五路喪師。其勢復振﹐遂至渝盟。肆擾邊場﹐殺將攻城。子乾順立﹐至遼請婚。及遼旣滅﹐稱藩於金。仁孝承之﹐制於權臣。國家多難﹐土地幾分。純佑嗣位﹐廢於安全。安全旣篡﹐稱藩於元。遵頊嗣之﹐約宋伐金。元師旣至﹐棄國西奔。傳子徳旺﹐憂悸而亡。任睍繼之﹐爲無所降。起仁戊寅﹐終理丁亥﹐百九十年﹐君傳十代。﹝以上遼﹑金﹑夏三國﹞

●卷六

元本蒙古﹐姓奇渥溫。居烏桓北﹐奉貢遼金。至也速該﹐其勢鼎興。子稱太祖﹐名鐵木眞。起斡難北﹐用兵如神。耶律楚材﹐任爲股肱。有四怯薛﹐皆爲名臣。六盤將歿﹐不忘吞並。窩闊臺嗣﹐徳星寬洪。滅金辟地﹐是爲太宗。其六皇后﹐乃馬眞氏﹐不遵遺詔﹐五年稱制。定宗貴由﹐三載而逝。後海迷失﹐襲姑故智。三年之久﹐國曠無君。憲宗蒙哥﹐雄毅剛明。爲眾擁立﹐竄失烈門。九年而歿﹐以弟相承。忽必烈立﹐是爲世祖。滅宋混一﹐爲華夏主。定都於燕﹐國號大元。造授時歷﹐窮溯河源。姚許竇廉﹐不加重任。鉤考錢谷﹐桑哥秉政。旣錄聖裔﹐復信番僧。旣卻美珠﹐復制大樽。遠擊日本﹐喪師十萬。發宋諸陵。尢爲可憾。孫鐵木耳﹐是爲成宗。完澤爲相﹐獘政一空。末年寢疾﹐政由宮壺。十有三年﹐未建國本。武宗海山﹐卽位上都。伶任平章﹐閹加司徒。尢於番僧﹐尊寵太甚。弟稱太子﹐名實不正。仁宗嗣之﹐克稱令主。尊儒重士﹐始行科舉。一朝文治﹐惟帝所興。違約立子﹐實負其兄。英宗旣立﹐庶政一新。免租減運﹐尊禮老臣。特惑輪回﹐寫經造寺。除惡不盡﹐南坡遇弒。泰定帝立﹐姦逆翦除。災異疊見﹐殞於上都。阿速吉八﹐太子當國。燕帖木兒﹐創爲異說。太子伐之﹐兵敗而還。其勢日蹙﹐遂底於亡。和世■﹝王束﹞者﹐僻處漠北。圖鐵睦爾﹐乃稱居攝。明宗旣至﹐行殿暴崩。文宗收璽﹐襲位南奔。攘兄之位﹐復傳兄子。是爲寧宗﹐一月殤死。妥歡帖睦﹐寧宗之兄。是曰順帝﹐委政權臣。中宮被弒﹐亦不知庇。乃信番僧﹐恣爲淫戲。雨血雨氂﹐天象垂異。挑動黃河﹐紅巾徧地。明祖龍興﹐亂極當治。帝乃北奔﹐中原遂棄。前後相傳﹐一十四帝。歷年一百﹐六十有二。混一之後﹐八十八年。世祖至順﹐其君十傳。﹝以上元﹞

順帝失政﹐民不聊生。挺而走險﹐時多亂氓。金朱光卿﹐起於增城。僣號七月﹐滅於官兵。天完徐氏﹐名曰壽輝。羅田布賈﹐爲眾所推。紅巾爲號﹐攻陷蘄黃。九年僣號﹐遇弒而亡。宋韓林兒﹐父名山童。白蓮惑眾﹐奉者福通。詭云宋後﹐官捕誅之。福通陷潁﹐復奉林兒。僣稱宋帝﹐亦號小明。事決劉氏﹐徒擁虛名。十年僣位﹐敗於官兵。明祖挾之﹐殂於金陵。吳張士誠﹐起於髙郵。自稱誠王﹐國號大周。後稱吳王﹐雄據姑蘇。凡十四載﹐爲明所俘。漢陳友諒﹐生於沔陽。起應壽輝﹐自稱漢王。尋弒徐氏﹐僣號稱尊。立凡四載﹐死於明兵。其子名理﹐奔於武昌。僣號四月﹐銜璧出降。夏明玉珍﹐應天完召。徐氏旣亡﹐遂僣大號。五年而卒﹐傳位子升。降於明祖﹐隴蜀始平。﹝以上元末諸竊據﹞

明朱元璋﹐是爲太祖。都於金陵﹐建號洪武。本爲濠產﹐幼孤爲僧。禱神起義﹐歸郭子興。奇其狀貌﹐畱爲館甥。所戰輒勝﹐豪傑歸心。將有徐達﹐又常遇春。劉基帷幄﹐料敵如神。滁和旣拔﹐兵始渡江。江左旣定﹐乃立吳邦。漢陳友諒﹐最稱勁敵。大戰鄱陽﹐湖水皆赤。陳氏旣滅﹐乃攻姑蘇。圍之期年﹐張氏亦除。鼓行而北﹐克定燕京。僅十五載﹐帝業以成。卅年在位﹐禮樂修明。愛民重士﹐吏治澄淸。懲元廢馳﹐政尙嚴峻。功臣少全﹐株連尢甚。分封太侈﹐地廣兵彊。旋召內禍﹐謀之不臧。

惠帝允炆﹐建號建文。四年在位﹐繼祖以孫。銳意復古﹐儒賢是親。減租察吏﹐惠政在民。乃疑諸父﹐使毋哭臨。燕王藉此﹐釁隙以生。齊黃倡謀﹐漸削諸父。五藩旣除﹐益深燕怒。僧道衍者﹐勸王起兵。遣將討之﹐乃命炳文。耿旣敗績﹐代者景隆。李無勇略﹐且忌有功。因是屢戰﹐皆敗而奔。不正其罪﹐是爲失刑。鐵鉉盛庸﹐功有可述。柰何有詔﹐使毋殺叔。輝祖再捷﹐敵已膽寒。乃輕撤之﹐燕師遂南。都城旣陷﹐火及宮中。或云帝出﹐不知所終。

成祖名棣﹐建號永樂。推誠任人﹐雄武有略。旣據侄位﹐號且革除。周公是法﹐乃如是乎。一時忠臣﹐名曰姦黨。動加族誅﹐蔓抄尢慘。兩京並建﹐應天順天。始都仍舊﹐久乃北遷。初命閣臣﹐使與機密。無相之名﹐有相之實。帝親出塞﹐太子守京。髙煦危亡﹐讒言幾行。師凡五出﹐崩於楡川。逆取順受﹐二十二年。仁宗髙熾﹐號爲洪熙。監國旣久﹐庶務胥知。所用名臣﹐三楊蹇夏。馬市寶船﹐一時並罷。減稅愼刑﹐仁政及下。享祚末期﹐未竟其化。宣宗瞻基﹐建號宣徳。髙煦稱兵﹐旋起卽滅。漢藩旣削﹐趙卽保全。親親之誼﹐於是得焉。親掃邊塵﹐狡寇震懾。嗣位十年﹐閭閻樂業。賢後退居﹐諫臣逮系。輕棄交南﹐均有可議。

英宗祁鎭﹐初號正統。童年踐祚﹐政由內總。親政之後﹐任用王振。擅戮大臣﹐奄勢益橫。也先入寇﹐挾帝親徵。潰於土木﹐帝遂蒙塵。十有四年﹐初政可觀。後之惑溺﹐由於宦官。景帝祁鈺﹐因兄出塞。監國未幾﹐建號景泰。整飭紀綱﹐於謙是賴。反危爲安﹐厥功甚大。迎復無心﹐易儲有意。居位七年﹐仍還土地。上皇播遷﹐生還是幸。復辟倉皇﹐攺元天順。功旌奪門﹐曹石恣肆。再造如謙﹐冤沈東市。幸相李賢﹐能新其政。胡後加徽﹐文圭出禁。臨終遺詔﹐罷宮人殉。復位八年﹐此徳尢盛。

憲宗見深﹐建號成化。早正東宮﹐爲景所罷。至是卽位﹐能忘其嫌。卒上尊謚﹐復雪於謙。篤於任人﹐謹於天戒。時際休明﹐朝多耆艾。彭商旣去﹐劉萬秉鈞。西廠汪直﹐稔惡弄兵。孜省繼曉﹐異術縱橫。二十三載﹐蔽錮尢深。孝宗佑樘﹐建元弘治。勤政愛人﹐恭儉有制。徐劉李謝﹐一徳一心。戴珊大夏﹐待如家人。鄒楊之貶﹐湯劉之戍﹐十八年中﹐不無小誤。武宗厚照﹐建號正徳。衝年踐位﹐上承遺澤。信任宦官﹐老臣謝事。逆閹甫誅﹐彊藩復肆。帝忽自稱﹐將軍朱壽。宣府大同﹐再三馳驟。宸濠之叛﹐賴有守仁。一戰已獲﹐帝猶親徵。久乃回鑾﹐豹房病急。十六年崩﹐國本未立。

世宗厚熜﹐興王之子。入承大統﹐嘉靖號紀。方除獘政﹐世望隆平。大禮議起﹐輿論沸騰。倖臣窺伺﹐大獄遂興。祔廟躋祀﹐惟私其親。帝惑長生﹐尊崇道教。姦相嚴嵩﹐靑詞投好。世蕃佐之﹐納賄招權。夏曾楊沈﹐忠直含冤。晚任徐階﹐權姦卒翦。四十五年﹐過亦不鮮。穆宗載垕﹐建號隆慶。在位六年﹐乾綱未振。二三柄臣﹐互相傾軋﹐門戶之禍﹐遂不可拔。惟是節儉﹐減賦息民﹐邊陲靜謐﹐亦有可稱。神宗翊鈞﹐建元萬曆﹐嗣位童年﹐居正輔弼。綜核名實﹐幾於富彊。張死未幾﹐榜罪朝堂。門戶分爭﹐交相攻訐。晏處深宮﹐君臣否隔。溺志鄭妃﹐建儲不決。梃擊妖書﹐宮廷杌隉。礦稅之使﹐四出紛紛。四十八載﹐癰毒已成。

光宗常洛﹐建號泰昌。措施未展﹐潛徳久彰。嗣服一月﹐天不假年。泄藥增疾﹐紅丸賓天。熹宗由校﹐建元天啟。嗣位之初﹐婦寺相倚。李選侍者﹐尙據乾淸。邀封太后﹐輒阻新君。深賴楊漣﹐掖帝升殿。李氏移宮﹐遂弭其變。璟爌嘉謨﹐和衷理事。抑倖拔賢﹐中外望治。柰帝童惛﹐惟尊乳媼。忠賢結之﹐遂逞其狡。忠閹王安﹐置之死地。罷黜閣臣﹐東廠益肆。廷弼守邊﹐廢而復起。鶴鳴化貞﹐齕之不已。經撫不和﹐邊事益殆。敗而逮之﹐乃誣以賄。閹所憚者﹐東林勢盛。楊漣一疏﹐人爲所恨。遂借封疆﹐以泄其憤。動誣以贓﹐黨人幾盡。要典旣作﹐黑白混淆。生祠徧地﹐眾佞盈朝。帝擁虛位﹐七載而崩。遺詔立弟﹐未耀前星。壯烈湣帝﹐由檢其名。信王承統﹐建號崇禎。刈除姦逆﹐聲色不形。殫心治理﹐惕勵憂勤。柰勢已去﹐傾廈難支。疆事愈壞﹐流寇益滋。因瀆生猜﹐緣激成愎。制置尢乖﹐舉措愈失。十有七年﹐運移祚訖。遺諭書襟﹐遂殉社稷。紀年二百﹐七十有七。十有六君﹐唐宋可匹。﹝以上明﹞

皇天眷命﹐歸於有徳。聖主驅除﹐是生流賊。流賊之號﹐多不勝紀。爲之魁者﹐厥有張李。李自成者﹐產於米脂。狡黠善走﹐妻淫殺之。逃於西邊﹐爲兵殺弁。嘯聚山林﹐揭竿稱變。自號闖將﹐以應迎祥。髙旣敗死﹐遂稱闖王。殺戮之慘﹐天日昏黃。車廂受困﹐羣賊僞降。奇瑜縱之﹐逸出鳳翔。不可復制﹐連害諸王。旣陷襄鄧﹐置京襄陽。設官分職﹐復陷西安。僞號大順﹐僣元永昌。帥眾東出﹐連陷三關。三月十八﹐遂陷京師。逼弒帝後﹐明社遂移。賴有大淸﹐掃除凶逆。復明仇讎﹐拯民焚溺。張獻忠者﹐產於膚施。王嘉允亂﹐聚眾應之。旣號八王﹐亦稱黃虎。再撫再逃﹐入蜀人楚。敗於良玉﹐妻子被擒。脫身而走﹐奔於自成。不爲李下﹐李欲殺之。羅汝才者﹐分兵以資。殺掠而東﹐復入楚境。戕害諸王﹐其勢益橫。自號西王﹐長沙造殿。甲申十月﹐成都復陷。僞號大西﹐僣元大順。試士開科﹐設官分任。仇視川民﹐慘殺過甚。昭代除之﹐斯民之幸。﹝以上流賊附﹞

興朝定鼎﹐天與人歸。勝朝之後﹐應效箕微。妄思割據﹐坐昧先機。駢首就戮﹐𨿽悔何追。福王由崧﹐常洵之子。賊陷洛陽﹐父遭慘死。王出避難﹐淮安是居。甲申五月﹐迎立南都。始稱監國﹐尋號弘光。惟耽聲色﹐燕雀處堂。疏史可法﹐徳馬士英。馬旣柄政﹐引用私人。列逆案者﹐曰阮大鋮。起而用之﹐切齒東林。老臣宗周﹐譖而逐之。周鑣縯祚﹐誣而戮之。有北來者﹐稱故太子。詰以爲僞﹐置獄論死。左良玉兵﹐實因此起。馬阮懼誅﹐檄兵相抵。大兵驟至﹐王奔蕪湖。據位一載﹐俯首就俘。唐王幸鍵﹐嗣封南陽。嘗因國難﹐率兵勤王。乙酉閏月﹐建號隆武。福州是居﹐稱天興府。丙戌八月﹐決計出兵。我師及之﹐斬首於汀。永明王者﹐名曰由榔。桂王其父﹐分封衡陽。父卒於粵﹐維王實從。初稱監國﹐丙戌之冬。尋號永曆﹐居於肇慶。我師徵之﹐播走靡定。卒入於滇﹐緬甸是遁。緬人虐之﹐從臣幾盡。時鎭滇者﹐檄緬取之。辛丑之臘﹐執歸我師。唐王聿■﹝釒粵﹞﹐聿鍵母弟。建元紹武﹐廣州置邸。歲維丙戌﹐月維庚子。一月兵臨﹐投繯而死。魯王以海﹐據於浙東。後船於海﹐投鄭成功。與鄭構隙﹐沈之海中。始於乙酉﹐甲午乃終。惜哉諸王﹐昧於大義。請視降者﹐備位罔替。維我大淸﹐率土皆臣﹐掃除僣僞﹐六合同春。﹝以上明末諸王附﹞

