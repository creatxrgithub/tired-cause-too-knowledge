童蒙養正詩選

堯戒﹝《淮南子》﹞

戰戰栗栗﹐日謹一日。人莫躓於山﹐而躓於垤。

武王盥盤銘﹝《大戴禮》﹞

與其溺於人也﹐寧溺於淵。溺於淵﹐猶可遊也﹔溺於人﹐不可救也。

衛彪傒引諺﹝《國語》﹞

從善如登﹐從惡如崩。

徐人歌﹝《新序》﹞

延陵季子將聘晉﹐帶寶劍﹐徐君不言而色欲之﹐季子已心許之矣。使返而徐君已死﹐乃以劍持徐君墓樹而去。徐人爲之歌。

延陵季子兮不忘故﹐脫千金之劍兮掛丘墓。

越謠歌﹝《風土記》﹞

越俗﹐初與人交﹐封土築壇﹐祭以犬雞﹐祝以此歌。

君乘車﹐我戴笠﹐他日相逢下車揖﹔君擔簦﹐我跨馬﹐他日相逢爲君下。

逸詩﹝《左傳》﹞

𨿽有絲麻﹐無棄菅蒯﹔𨿽有姬姜﹐無棄蕉萃。凡百君子﹐莫不代匱。

耕田歌﹝《劉章》﹞

漢呂后立諸呂爲王﹐擅權用事。朱虛侯劉章忿劉氏不得職﹐嘗入侍呂后燕飲﹐乃於後前歌《耕田歌》以諷呂后。

深耕穊種﹐立苗欲疏﹔非其種者﹐鋤而去之。

蓬生麻中﹝《史記》﹞

蓬生麻中﹐不扶自直。白沙在泥﹐與之俱黑。

民爲淮南厲王歌﹝《漢書》﹞

漢淮南厲王﹐髙祖少子。孝文帝卽位﹐淮南王自以爲最親﹐驕蹇不奉法。六年﹐以輦車四十乘反谷口﹐事覺﹐孝文不忍盡治以法﹐廢其王位﹐遷於蜀之嚴道﹐行至扶風雍縣死。十二年﹐民作《淮南厲王歌》﹐帝聞之﹐嘆曰「豈以我爲貪淮南王地耶﹖」乃復立其三子。

一尺布﹐尙可縫。一斗粟﹐尙可舂。兄弟二人不相容﹗

古怨歌﹝竇玄妻﹞

東漢竇玄狀貌絕異﹐天子使出其婦﹐妻以公主。妻悲怨﹐作《怨歌》寄玄﹐時人憐之。

煢煢白兔﹐東走西顧。衣不如新﹐人不如故。

城中謠﹝《後漢書》﹞

城中好髙髻﹐四方髙一尺﹔城中好廣眉﹐四方且半額﹔城中好大袖﹐四方全匹帛。

七步詩﹝曹植﹞

魏文帝嘗令陳思王植七步作詩﹐如不成﹐將行大法。植應聲云云﹐帝有慚色。

煮豆持作羹﹐漉豉以爲汁。萁在釜下然﹐豆在釜中泣﹕「本是同根生﹐相煎何太急﹗」

啄木鳥﹝左貴嬪﹞

南山有鳥﹐自名啄木。饑則啄樹﹐暮則巢宿。無干於人。惟志所欲。性淸者榮﹐性濁者辱。

酌貪泉詩﹝吳隱之﹞

晉吳隱之爲廣州刺史。地名石門﹐有水曰「貪泉」﹐飲者懷無厭之欲。吳酌而賦此﹐淸操愈厲。

古人雲此水﹐一歃懷千金。試使夷齊飲﹐終當不易心

飲酒﹝陶淵明﹞

結廬在人境﹐而無車馬喧。問君何能爾﹐心遠地自偏。采菊東籬下﹐悠然見南山。山气日夕佳﹐飛鳥相與還。此中有眞意﹐欲辧已忘言。

詔問山中何所有﹐賦詩以答﹝陶宏景﹞

山中何所有﹐嶺上多白雲。只要自怡悅﹐不堪持贈君。

九月九日憶山中兄弟﹝王維﹞

獨在異鄕爲異客﹐每逢佳節倍思親。遙知兄弟登髙處﹐徧插茱萸少一人。

渭城曲﹝王維﹞

渭城朝雨浥輕塵﹐客捨靑靑柳色新。勸君更進一杯酒﹐西出陽關無故人。

山中問答﹝李白﹞

問余何事棲碧山﹐笑而不答心自閒。桃花流水杳然去﹐別有天地非人間。

贈汪倫﹝李白﹞

李白乘舟將欲行﹐忽聞岸上踏歌聲。桃花潭水深千尺﹐不及汪倫送我情。

貧交行﹝杜甫﹞

翻手爲云覆手雨﹐紛紛輕薄何須數。君不見管鮑平時交﹐此道今人棄如土。

前出塞﹝杜甫﹞

挽弓當挽彊﹐用箭當用長。射人先射馬﹐擒賊先擒王。殺人亦有限﹐立國自有疆。苟能制侵陵﹐豈在多殺傷。

題長安主人壁﹝張謂﹞

世人結交須黃金﹐黃金不多交不深。縱令然諾暫相許﹐終是悠悠行路心。

審友﹝孟郊﹞

種樹須擇地﹐惡土變木根。結交若失人﹐中道生謗言。君子芳桂性﹐春榮冬更繁。小人槿花心﹐朝在夕不存。莫躡冬冰堅﹐中有潛浪翻。惟當金石交﹐可以賢達論。

勸學﹝孟郊﹞

擊石乃有火﹐不擊元無煙。人學始知道﹐不學非自然。萬事須己運﹐他得非我賢。靑春須早爲﹐豈能長少年﹗

遊子吟﹝孟郊﹞

慈母手中綫﹐遊子身上衣。臨行密密縫﹐意恐遲遲歸。誰言寸艸心﹐報得三春暉﹗

漁翁﹝柳宗元﹞

漁翁夜傍西巖宿﹐曉汲淸湘然楚竹。煙銷日出不見人﹐欸乃一聲山水綠。回看天際下中流﹐巖上無心云相逐。

掩關銘﹝盧仝﹞

蛇毒毒有形﹐藥毒毒有名。人毒毒在心﹐對面如弟兄。美言不可聽﹐深於千丈坑。不如掩關坐﹐時聽幽鳥鳴。

