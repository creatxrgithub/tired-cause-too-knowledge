童蒙訓宋呂本中撰

卷上

學問當以《孝經》《論語》《中庸》《大學》《孟子》爲本﹐熟味詳究﹐然後通求之《詩》《書》《易》《春秋》﹐必有得也。旣自做得主張﹐則諸子百家長處皆爲吾用矣。

孔子以前﹐異端未作﹐𨿽政有污隆﹐而教無他說﹐故《詩》《書》所載﹐但說治亂大槪。至孔子後﹐邪說並起﹐故聖人與弟子講學﹐皆深切顯明﹐《論語》《大學》《中庸》皆可考也。其後孟子又能發明推廣之。

大程先生名顥﹐字伯淳﹐以進士得官。正獻公爲中丞﹐薦之朝﹐用爲禦史。論新法不合﹐罷去。泰陵卽位﹐以宗正丞召﹐未受命﹐卒於家。其門人共謚爲明道先生。先生嘗以董仲舒「正其義不謀其利﹐明其道不計其功」爲合於聖人﹐仲舒之學度越諸子者以此﹐故門人以先生學之所就﹐以明道見其志焉。

小程先生名頤﹐字正叔﹐舉進士﹐殿試不中﹐不復再試。元祐初﹐正獻公與司馬溫公同薦﹐遂得召用﹐侍講禁中。旋又罷去﹐遂不復用。紹聖中﹐貶涪州。元符還洛。大觀間卒於家。學者謂之廣平先生。後居伊陽﹐又謂之伊川先生。二程先生自小刻勵﹐推明道要﹐以聖學爲己任﹐學者靡然從之﹐當時謂之「二程」。

二程始從周茂叔先生爲窮理之學﹐後更自光大。茂叔名惇頤﹐有《太極圖說》傳於世﹐其辭𨿽約﹐然用志髙遠可見也。正獻公在侍從時﹐聞其名﹐力薦之﹐自常調除轉運判官。茂叔以啟謝正獻公云「在薄宦有四方之遊﹐於髙賢無一日之雅。」

張戩天祺與弟載子厚﹐關中人﹐關中謂之「二張」。篤行不苟﹐爲一時師表﹐二程之表叔也。子厚推明聖學﹐亦多資於二程者。呂大臨與叔兄弟﹑後來蘇昞等皆從之學﹐學者稱子厚爲橫渠先生。天祺之爲禦史﹐用正獻公薦也。二程與橫渠﹐從學者旣盛﹐當時亦名其學爲「張程」云。

滎陽公年二十一﹐時正獻公使入太學﹐在胡先生席下﹐與伊川先生鄰齋。伊川長滎陽公才數歲﹐公察其議論﹐大異﹐首以師禮事之。其後楊應之國寶﹑邢和叔恕﹑左司公待制皆師尊之﹐自後學者遂眾﹐實自滎陽公發之也。

關中始有申顏者﹐特立獨行﹐人皆敬之﹐出行市肆﹐人皆爲之起﹐從而化之者眾。其後二張更大發明學問淵源。伊川先生嘗至關中﹐關中學者皆從之遊﹐致恭盡禮。伊川嘆「洛中學者弗及也」。

伊川先生嘗識楊學士應之於江南﹐常稱其偉度髙識絕人遠甚。楊學士是時猶未師伊川也。

安定胡先生之主湖州學也﹐天下之人謂之湖學﹐學者最盛。先生使學者各治一事﹐如邊事﹑河事之類。各居一齋﹐日夕講究。其後從學者多爲時用﹐蓋先生教人﹐務有實效﹐不爲虛言也。是時孫公莘老名覺﹐顧公子惇名臨﹐最爲髙弟。

正獻公之在侍從也﹐專以薦賢爲務﹐如孫莘老覺﹑李公擇常﹑王正仲存﹑顧子惇臨﹑程伯淳顥﹑張天祺戩等﹐皆爲一時顯人。

正獻公旣薦常秩﹐後差攺節﹐嘗對伯淳有悔薦之意。伯淳曰「願侍郎寧百受人欺﹐不可使好賢之心少替。」公敬納焉。

滎陽公嘗說﹕「楊十七學士應之樂善少比﹐聞一善言﹐必書而記之。」滎陽公嘗書於壁云「惟天子爲能備物﹐惟聖人爲能備徳。」應之遽取筆錄記之。

楊應之勁挺不屈﹐自爲布衣﹐以至官於朝﹐未嘗有求於人﹐亦未嘗假人以言色也。篤信好學﹐至死不變。滎陽公嘗贈之以詩云「獨抱遺經唐處士﹐差彊人意漢將軍。」應之﹐元祐間用範丞相堯夫薦館職﹐不就試﹐除太學博士。出爲成都轉運判官﹐有屬官與之辯論﹐應之嘉其直﹐卽薦之朝。其自成都召爲校書郎﹐有遠房舅在蜀中﹐官滿﹐貧不能歸﹐應之盡以成都所得數百千遺之。其自立如此。

邵堯夫先生受學於李挺之之才﹐李之才受學於穆修伯長﹐穆伯長受學於陳摶希夷。其所傳先天之學﹐具見於《易圖》與《皇極經世》﹐故程伯淳作《堯夫墓志》云「推其源流﹐遠有端緒。」震﹐東方也﹔巽﹐南方也﹔離﹐南方之卦之類﹐此入用之位。如天地定位﹐乾南而坤北﹐山澤雷風水火相對﹐卽先天之位。先生旣沒﹐其學不傳﹐人能知其名﹐而不知其用也。嘗欲傳其學於伊川﹐伊川不肯。一日﹐與伊川同坐﹐聞雷聲﹐問伊川曰「雷從何方起﹖」伊川云「從起處起。」蓋不領其意。先生旣沒﹐元祐間﹐謚康節。

邵康節以十二萬四千五百年爲一會﹐自開辟至堯時﹐正當十二萬年之中數﹐故先生名雍﹐字堯夫。名雍﹐取「黎民於變時雍」也。字堯夫﹐取當堯時中數也。「四千五百年」﹐數未詳。其居洛陽﹐亦取天地之中。

邵康節居衛州之共城﹐後居洛陽。有商州太守趙郎中者﹐康節與之有舊﹐嘗往從之。時章惇子厚作令商州﹐趙厚遇之。一日﹐趙請康節與章同會﹐章豪俊自許﹐議論縱橫﹐不知敬康節也。語次﹐因及洛中牡丹之盛﹐趙守因謂章曰「先生﹐洛人也﹐知花爲甚詳。」康節因言「洛人以見根柭而知花之髙下者﹐知花之上也﹔見枝葉而知髙下者﹐知花之次也﹔見蓓蕾而知髙下者﹐知花之下也。如長官所說﹐乃知花之下也。」章默然慚服。趙因謂章﹕「先生﹐學問淵源﹐世之師表﹐公不惜從之學﹐則日有進益矣。」章因從先生遊﹐欲傳數學。先生謂章﹕「須十年不仕宦乃可學。」蓋不之許也。

虔州人李潛君行先生﹐篤行自守﹐不交當世。年五十餘﹐監泗州僧伽塔﹐人弗知也。右丞範公彜叟爲發運使﹐始深知之﹐力薦於朝﹐除太學博士﹑校書郎。紹聖中﹐爲求去﹐知蘄州﹐遂請老。君行之學﹐專以經書﹑《論語》《孟子》爲正﹐捨此皆不取。如「七世之廟﹐可以觀徳﹐」則專守七廟﹐其他言廟數不同者﹐皆無取也。「昊天有成命﹐郊祀天地也﹐」則是合祭天地無疑也﹐其言南北郊﹐其言圜丘郊禘異禮﹐皆不取也。其學簡而易明﹐以行己爲本﹐不爲空言。東萊公與叔父舜從皆與之遊。

君行先生嘗言「學者當以經書﹑《論語》《孟子》如秤相似﹐以稱量眾說﹐其輕重等者正也﹐其不等者不正也。」

田腴誠伯﹐篤實士﹐東萊公與叔父舜從之交遊也。嘗從橫渠學﹐後從君行遊。誠伯每三年治一經﹐學問通貫﹐當時無及之者。深不取佛學。建中靖國間﹐用曾子開內翰薦﹐除太學正。崇寧初罷去。誠伯叔父明之﹐亦老儒也﹐然專讀經書﹐不讀子史﹐以爲非聖人之言﹐不足治也。誠伯以爲不然﹐曰「『博學而詳說之﹐將以反說約也。』如不徧覽﹐非博學詳說之謂。」

徐積仲車先生﹐山陽人﹐小許榜登科。初從安定胡先生學﹐潛心力行﹐不復仕進。其學以至誠爲本﹐積思《六經》﹐而喜爲文詞﹐老而不衰。先生自言「初見安定先生﹐退﹐頭容少偏。安定忽厲聲云﹕『頭容直。』某因自思﹐不獨頭容直﹐心亦要直也。自此不敢有邪心。後因具公裳以見貴官﹐又自思云﹕『見貴官尙必用公裳﹐豈有朝夕見母而不具公裳者乎﹖』遂晨夕具公裳揖母。」先生事母至孝﹐山陽人化之。

先生嘗爲文訓勵學者云「仲車先生一日升堂訓諸生曰﹕『諸君欲爲君子﹐而使勞己之力﹐費己之財﹐如此而不爲君子猶可也﹔不勞己之力﹐不費己之財﹐諸君何不爲君子﹗鄕人賤之﹐父母惡之﹐如此而不爲君子猶可也﹔父母欲之﹐鄕人榮之﹐諸君何不爲君子﹗』又曰﹕『言其所善﹐行其所善﹐思其所善﹐如此而不爲君子﹐未之有也﹔言其不善﹐行其不善﹐思其不善﹐如此而不爲小人﹐未之有也。』」

元符三年﹐滎陽公自和州謫居﹐起知單州﹐道過山陽﹐因出過市橋﹐橋壞﹐墮水而不傷焉。仲車先生年幾七十矣﹐作《我敬詩》贈公云「我敬呂公﹐以其徳齒。敬之愛之﹐何時已已。美哉呂公﹐文在其中。見乎外者﹐古人之風。惟賢有徳﹐神相其祉。何以祝公﹖勿藥有喜。」詩後批云「前日之事﹐橋梁腐敗﹐人乘蹉跌﹐而公晏然無傷﹐固有神明陰相其徳。願爲本朝自重﹐生民自重。」

熙寧初﹐滎陽公監陳畱稅務﹐時汪輔之居陳畱﹐恃才傲物﹐獨敬重公。橫渠先生聞之﹐語人云「於蠻貊之邦行矣﹐於呂原明見之。」

正獻公嘗稱滎陽公於張文潛云「此子不欺暗室。」

滎陽公之監陳畱稅也﹐章樞密質夫楶知縣事﹐雅敬愛公。一日﹐因語次暴陵折公﹐公不爲動。質夫笑曰「公誠厚徳可服﹐某適來相試耳。」

元祐中﹐滎陽公在經筵﹐除司諫﹐姚舍人輝中勔當制﹐詞云「道學至於無心﹐立行至於無愧﹐心若止水﹐退然淵靜。」當時謂之實錄。建中靖國元年﹐丰相之稷遷禮部尙書﹐薦滎陽公自代﹐詞云「心與道潛﹐湛然淵靜﹐所居則躁人化﹐聞風則薄夫惇。」

滎陽公入太學﹐時二十一歲矣。胡先生實主學﹐與黃右丞安中履﹑邢尙書和叔恕同齋捨。時安中二十六歲﹐爲齋長﹐和叔十九歲。安中方精專讀書﹐早晨經書每授五百徧﹐飯後史書可誦者百徧﹐夜讀子書每授三百徧。每讀書﹐危坐不動﹐句句分明。和叔時𨿽少﹐當世時務無不通曉﹐當世人材無不徧知。

滎陽公教學者﹐讀書須要字字分明﹐仍每句最下一字尢要令聲重則記牢。

正獻公簡重淸靜﹐出於天性﹐冬月不附火﹐夏月不用扇﹐聲色華耀﹐視之漠然也。範公內翰淳夫祖禹﹐實公之婿﹐性酷似公。後滎陽公長婿趙仲長演﹐嚴重有法﹐亦實似公焉。

正獻公教子旣有法﹐而申國魯夫人﹐簡肅公諱宗道之女﹐閨門之內﹐舉動皆有法則。滎陽公年十歲﹐夫人命對正獻公則不得坐﹐命之坐則坐﹐不問不得對。諸子出入﹐不得入酒肆茶肆。每諸婦侍立﹐諸女少者則從婦傍。

正獻公年三十餘﹐通判穎州﹐歐陽交忠公知州事。焦伯彊千之方從歐陽公學﹐正獻公請伯彊處書室﹐命滎陽公從學焉。其後﹐正獻公罷歸京師﹐請伯彊同行﹐歐陽公有送行詩﹐所謂「有能掇之行﹐可謂仁者勇」者也。伯彊性耿介不苟﹐危坐終日﹐不妄笑語。每諸生有不至﹐則召之坐﹐面切責之﹐不少假借。滎陽公幼時﹐申公與夫人嚴毅如此﹐就師傅而得伯彊﹐其後有成﹐非偶然也。滎陽公嘗言「中人以下﹐內無賢父兄﹐外無嚴師友﹐而能有成者﹐未之有也。」

正獻公年三十餘﹐通判潁州﹐已有重名。範文正公以資政殿學士知靑州﹐過潁﹐來復謁公﹐呼公謂之曰「太傅﹐近朱者赤﹐近墨者黑﹐歐陽永叔在此﹐太傅宜頻近筆研。」申國夫人在廳﹐事後聞其語﹐嘗舉以教滎陽公焉。前輩規勸懇切﹐出於至誠﹐類如此也。

滎陽公嘗言「世人喜言『無好人』三字者﹐可謂自賊者也。包孝肅公尹京時﹐民有自言﹕『有以白金百兩寄我者﹐死矣。予其子﹐其子不肯受。願召其子予之。』尹召其子﹐其子辭曰﹕『亡父未嘗以白金委人也。』兩人相讓久之。」公因言「觀此事而言無好人者﹐亦可以少愧矣。『人皆可以爲堯舜﹐』蓋觀於此而知之。」

滎陽公張夫人﹐待制諱昷之之女也﹐自少每事有法﹐亦魯簡肅公外孫也。張公性嚴毅不屈﹐全類簡肅﹐簡肅深愛之﹐家事一委張公。夫人﹐張公幼女﹐最鐘愛﹐然居常至微細事﹐教之必有法度﹐如飲食之類﹐飯羹許更益﹐魚肉不更進也。時張公已爲待制﹑河北都轉運使矣。及夫人嫁呂氏﹐夫人之母﹐申國夫人姊也﹐一日來視女﹐見捨後有鍋釜之類﹐大不樂﹐謂申國夫人曰「豈可使小兒輩私作飲食﹐壞家法耶﹖」其嚴如此。

叔父舜從﹐旣與東萊公從當世賢士大夫遊﹐嘗訓子弟曰「某幸得從賢士大夫遊﹐過相推重﹐然某自省所爲﹐才免禽獸之行而已﹐未能便合人之理也﹐何得士大夫過相與耶﹖」因思前輩自警修省如此。

正獻公交遊﹐本中不能盡知之。其顯者﹐範蜀公﹑司馬溫公﹑王荊公﹑劉原甫也。滎陽公交遊﹐則二程﹑二張﹑孫莘老﹑李公擇﹑王正仲﹑顧子惇﹑楊應之﹑範醇夫﹑黃安中﹑邢和叔﹑王聖美也。東萊公交遊﹐則李君行﹑田明之﹑田誠伯﹑吳坦求﹑陳端誠﹑田承君﹑陳瑩中﹑張才叔﹑龔彥和及彥和之弟大壯也。

張橫渠詩云「若要居仁宅﹐先須入禮門。」溫公作《橫渠哀詞》曰「教人學𨿽博﹐要以禮爲先。」伊川先生云「子厚以禮教學者﹐最善先有所據守。」然則橫渠之教﹐以禮爲本也。後程門髙弟張繹思叔作《伊川祭文》云「在昔諸儒﹐各行其志﹐或得於數﹐或觀於禮﹐學者趨之﹐世濟其美。獨吾先生﹐澹乎無味﹐得道之眞﹐死其乃已。」或得於數﹐蓋指康節。或觀於禮﹐謂橫渠也。明道作《邵康節墓志》云「昔七十子學於仲尼﹐其傳可見者﹐惟曾子所以告子思﹐子思所以授孟子者爾。其餘門人﹐各以己之所宜者爲學﹐𨿽同尊聖人﹐所因而入者﹐門戶則眾矣。況後此千餘歲﹐師道不立﹐學者莫知所從來。獨先生之學爲有傳也。先生得之於李挺之﹐挺之得之於穆伯長﹐推其源流﹐遠有端緒。今穆﹑李之言﹐及其行事﹐槪可見矣﹐而先生醇一不雜﹐汪洋浩大﹐乃其所自得者多矣。然而名其學者。豈所謂門戶𨿽眾﹐各有所因而入者歟﹖語成徳者﹐昔難其居﹐若先生之道﹐就所至而論之﹐可謂安且成矣。」觀此志文﹐明道所以處康節者無餘蘊矣。

李公擇尙書嘗與滎陽公諸賢講論﹐行己須先誠實﹐只如書帖言語之類﹐不情繆敬﹐盡須削去﹐如未嘗瞻仰而言瞻仰﹐未嘗懷渴而言懷渴﹐須盡去之﹐以立其誠。

伊川嘗言「今僧家讀一卷經﹐便要一卷經中道理受用。儒者讀書﹐卻只閒讀了﹐都無用處。」

顧公子惇內翰嘗語東萊公云「學者須習不動心﹐事緒之來﹐每每自試﹐久久之間﹐果能不動﹐則必自知﹐曰我不動矣。」由此觀之﹐前輩所以自立﹐非徒然也。

陳瑩中右司嘗言「學者須常自試﹐以觀己之力量進否。《易》曰﹕『或躍在淵。』自試也﹐此聖學也。」

紹聖中﹐顧公子惇被謫﹐過京師﹐東萊公與叔父往見之。子惇再三講論行己如何云「守至正以俟天命﹐觀時要以養學術。」

劉公待制器之嘗爲本中言「少時就洛中師事司馬公﹐從之者二年。臨別﹐問公所以爲學之道。公曰﹕『本於至誠。』器之因效顏子之問孔子﹐曰﹕『請問其目。』公曰﹕『從不妄語始。』器之自此專守此言﹐不敢失墜。後任磁州司法﹐吳守禮爲河北轉運使﹐嚴明守法﹐官吏畏之﹐吳與器之尊人有舊﹐相待頗異眾。器之不以爲喜。一日﹐有人告磁州司戶髒污於轉運使者﹐吳親至磁州﹐欲按其事﹐召器之至驛舍堂中。器之心不喜﹐曰﹕『常時相待少異﹐我已自不喜﹐況今召我至堂中﹐人得無疑我乎﹖』吳因問﹕『司戶髒污如何﹖』器之對曰﹕『不知。』吳因不悅﹐曰﹕『與公有契﹐所以相問﹐何不以誠告﹖』明日﹐吳閱視倉庫﹐召司戶者謂曰﹕『人訴爾有贓﹐本欲來按爾﹐今劉司法言爾無之。姑去﹐且謹視倉庫﹐俟北京回﹐倉庫不如法﹐必按無疑也。』於是眾方知器之長者。然器之心常不自快﹐曰﹕『司戶實有贓﹐而我不以誠告﹐吾其違司馬公教乎﹖』後因讀揚子云『君子避礙﹐通諸理』﹐然後意方釋然。言不必信﹐如此而後可。」

器之嘗爲予言「當官處事﹐須權輕重﹐務合道理﹐毋使偏重可也﹐夫是之謂中。」因言「元祐間﹐嘗謁見馮當世宣徽。當世言﹕『熙寧初﹐與陳暘叔﹑呂寶臣同任樞密。暘叔聰明少比﹐遇事之來﹐迎刃而解。而呂寶臣尢善稱停事﹐每事之來﹐必稱停輕重﹐令必得所而後已也。事經寶臣處劃者﹐人情事理無不允當。』」器之因極言「稱停」二字最吾輩當今所宜致力﹐二字不可不詳思熟講也。寶臣﹐蓋惠穆公也。

楊應之學士言「後生學問﹐聰明彊記不足畏﹐惟思索尋究者爲可畏耳。」

伊川先生言「人有三不幸﹕少年登髙科﹐一不幸﹔席父兄之勢爲美官﹐二不幸﹔有髙才﹐能文章﹐三不幸也。」

近世故家﹐惟晁氏因以道申戒﹐子弟皆有法度﹐羣居相處﹐呼外姓尊長﹐必曰某姓第幾叔若兄﹐諸姑尊姑之夫﹐必曰某姓姑夫﹐某姓尊姑夫﹐未嘗敢呼字也。其言父黨交遊﹐必曰某姓幾丈﹐亦未嘗敢呼字也。當時故家舊族皆不能若是。

頃見陳瑩中與關止叔沼﹑與滎陽公書問﹐其言前輩與公之交遊﹐必平缺書云「某公某官」﹐如稱器之﹐則曰「待制劉公」之類。其與己同等﹐則必斥姓名﹐示不敢尊也﹐如曰遊酢﹑謝良佐云。此皆可以爲後生法。

張才叔庭堅專務以直道進退﹐不求苟得。君子創業垂統﹐爲可繼也。若夫成功﹐則天也。才叔之學﹐蓋主於此。

張思叔因讀《孟子》「志士不忘在溝壑﹐勇士不忘喪其元」﹐慨然有得﹐蓋能守此﹐則無不可爲之事。

後生學問﹐且須理會《曲禮》《少儀》《儀禮》等﹐學灑掃應對進退之事﹐及先理會《爾雅》訓詁等文字﹐然後可以語上。下學而上達﹐自此脫然有得﹐自然度越諸子也。不如此﹐則是躐等﹐犯分陵節﹐終不能成。「孰先傳焉﹐孰後倦焉」﹐不可不察也。

呂與叔嘗作詩曰「文如元凱徒成癖﹐賦若相如止類俳。惟有孔門無一事﹐只傳顏氏得心齋。」

橫渠《讀詩》詩云「置心平易始得《詩》。」楊丈中立云「知此詩﹐則可以讀三百篇矣。」

韓公持國維﹐閒居潁昌﹐伊川先生常自洛中往訪之﹐時範右丞彜叟純禮亦居潁昌﹐持國嘗戲作詩示二公云「閒門讀《易》程夫子﹐淸坐焚香範使君。顧我未能忘世味﹐綠尊紅妓對西曛。」

龔殿院彥和夬﹐淸介自立﹐少有重名。元祐間﹐僉判瀛州﹐與弟大壯同行。大壯尢特立不羣。曾子宣帥瀛﹐欲見不可得。一日﹐徑過彥和﹐邀其弟出。不可辭也﹐遂出相見。卽爲置酒﹐從容終日乃去。因題詩壁間﹐其兩句云「自慚太守非何武﹐得向河間見兩龔。」近日貴人如曾子宣之能下士﹐亦難及也。紹聖中﹐彥和爲監察禦史﹐未能去。大壯力勸其兄早求罷﹐彥和遂去。大壯不幸早卒﹐𨿽彥和之弟﹐實畏友也。

李君行先生自虔州入京﹐至泗州﹐其子弟請先往。君行問其故﹐曰「科場近﹐欲先至京師﹐貫開封戶籍取應。」君行不許﹐曰「汝虔州人﹐而貫開封戶籍﹐欲求事君而先欺君﹐可乎﹖寧緩數年﹐不可行也。」

正獻公幼時﹐未嘗博戲。人或問其故﹐公曰「取之傷廉﹐與之傷義。」

滎陽公嘗言「孫莘老﹑李公擇之爲友﹐友也。」

滎陽公嘗言「呂吉甫嘗稱李公擇有樂正子之好善。」

滎陽公嘗言「所在有鄕先生處﹐則一方人自別﹐蓋漸染使之然也。人豈可以不擇鄕就士哉﹗」

侯叔獻者﹐少有聲名。熙寧初﹐屢來求見正獻公。滎陽公因爲公言「叔獻可比趙淸獻。」正獻深不以爲然﹐云「趙淸獻自守一世﹐方成就如此。後生有多少事﹐豈可便比前輩﹖」旣而叔獻果建水事求進。

姜潛至之﹐仁宗朝老儒先生也﹐不喜人作詩﹐云「招悔吝﹐損心气。」

明道先生嘗至禪寺﹐方飯﹐見趨進揖遜之盛﹐嘆曰「三代威儀﹐盡在是矣。」

正獻公爲樞密副使﹐年六十餘矣。嘗問太僕寺丞吳公傳正安持己之所宜修﹐傳正曰「毋敝精神於蹇淺。」滎陽公以爲﹐傳正之對﹐不中正獻之病﹐正獻淸淨不作﹐爲患於太簡也。本中後思得正獻問傳正時﹐年六十餘矣﹐位爲執政﹐當時人士皆師尊之。傳正﹐公所獎進﹐年才三十餘﹐而公見之﹐猶相與講究﹐望其切磋﹐後來所無也。滎陽公獨論其問答當否﹐而不言下問爲正獻公之難﹐蓋前輩風俗純一﹐習與性成﹐不以是爲難能也。

正獻公每時節必問諸生有何進益。

滎陽公嘗言「少時與叔祖同見歐陽文忠公﹐至客次﹐與叔祖商議見歐陽公敍契分﹑求納拜之語。及見歐陽公﹐旣敍契分﹐卽端立受拜﹐如當子侄之禮。公退﹐而謂叔祖曰「觀歐陽公禮數﹐乃知吾輩不如前輩遠矣。」

卷中

本中嘗問滎陽公曰﹕兄弟之生相去或數日﹐或月十日﹐其爲尊卑也微矣。而聖人直如是分別長幼﹐何也﹖公曰﹕不特聖人直重先後之序﹐如天之四時﹐分毫頃刻皆有次序﹐此是物理自然﹐不可易也。

滎陽公爲人處事皆有長久之計﹐求方便之道﹐只如病中風人﹐口不能言手不能書而養疾者﹐乃問所欲﹐病者旣不能答﹐適足增苦。故公嘗教人每事作一牌子﹐如飲食衣裳寒熱之類﹐及常所服藥常所作事﹝常所服藥如理中圓之類﹐常所作事如梳頭洗手之類及作某親等書﹞﹐病者取牌子以示人﹐則可減大半之苦。凡公爲人處事每如是也。

王尙書敏仲古每事必爲人求方便之道。如河朔舊日北使經由州郡﹐每北使將至﹐民間假貸供張之具至煩擾。敏仲奉使卽言之朝﹐乞令河朔入使經由處﹐皆支官錢置什物﹐儲之別庫﹐專待入使。自此河朔無復假貸之擾矣。王公臨事每如此也。

滎陽公與諸父自少官守生未嘗幹人。舉薦以爲後生之戒。仲父舜從守官會稽﹐人或譏其不求知者。仲父對詞甚好﹐云﹕勤於職事﹐其它不敢不愼﹐乃所以求知也。

本中往年每事前輩先生長者﹐論當世邪正善惡是是非非﹐無不精盡。至於前輩行事得失﹑文字工拙及漢唐先儒解釋經義﹐或有未至﹐後生敢略議及之者﹐必作色痛裁折之曰﹕先儒得失前輩是非﹐豈後生所知﹗楊十七學士應之兄弟﹐晁丈以道規矩最嚴。故凡後生嘗親近此諸老者﹐皆有惇厚之風﹐無浮薄之過。

前輩士大夫專以風節爲己任﹐其於褒貶取予甚嚴。故其所立實有過人者。近年以來風節不立﹐士大夫節操一日不如一日。夏侯旄節夫京師人﹐年長本中以倍﹐本中猶及與之交﹐崇寧初召任諸州牧﹐授學制旣盼﹐卽日尋醫去。後任西京幕官罷任﹐當攺官以舉將一人安惇也﹐不肯用﹐卒不攺官﹐浮沈京師﹐至死不屈。唐丈名恕字處厚﹐崇寧初任荊南知縣。新法旣行﹐致仕不出者幾三十年。範丈正平子夷﹐忠宣公之子。忠宣公當國﹐子夷是時官當入遠﹐不肯用父恩例﹐卒授遠地﹐後爲祥符尉。當紹聖初與中貴人爭打量地界﹐與辧曲直不屈﹐得罪去。劉丈跂斯﹑立蹈﹐皆丞相莘老子﹐登髙科以文學知名﹐仕州縣自處約甚﹐人不知其爲宰相子也。汪革信民﹐政和間諸公熟聞其名﹐除國子博士﹐欲漸用之﹐竟辭不受。謝逸無逸﹐臨川人州郡欲以八行薦﹐堅卻之。凡此諸公皆卓然自立一時﹐不愧古人﹗爾來流俗﹐不復以此爲貴矣。

韓魏公畱守北京﹐有幕官每夜必出遊宴﹐同官皆欲譖之﹐慮公不聽。一日相約至日晚見公議急事﹐乞召幕官﹐久之不至﹐眾方欲白公所以﹐公佯驚曰﹕某忘記早來某官嘗白某早出見一親識矣。其寬大容人之過如此。又嘗久使﹐一使臣求去參選﹐公不遣。如是數年﹐使臣怨公不遣﹐則白公﹕某參選方是作官﹐久畱公門﹐止是奴僕耳。公笑屏人謂曰﹕汝亦嘗記某年月日私竊官銀數十兩置懷袖中否﹖獨吾知之﹐他人不知也。吾所以不遣汝者﹐正恐汝當官不自愼﹐必敗官爾。使臣愧謝。公之寬弘大度服人如此。

崇寧初本中始問楊中立先生於關止叔。止叔稱楊先生學有自得﹐有力量﹐嘗言常人所以畏死者﹐以世人皆畏死﹐習以成風﹐遂畏死耳。如習俗皆不畏死﹐則亦不畏死也。凡如此﹐皆講學未明知之未易而然。

東萊公嘗言凡眾人日夕所說之話﹐如趙丈仲長﹐諸公都無此話也﹔眾人所作之事﹐如楊公應之﹑李公君行﹐諸公都不做眾人做底事也。

李公公擇每令子婦諸女侍側﹐爲說孟子大義。

唐充之廣仁每稱前輩說後生﹐不能忍詬﹐不足以爲人﹐聞人密論不能容受而輕泄之者﹐不足以爲人。

陳公瑩中閩人也﹐而專主北人﹐以北人而後可以有爲。南人輕險易變﹐必不可以有爲。

待制叔祖都不說夢﹐云﹕旣妄也﹐何用說爲。

明道先生嘗語楊丈中立云﹕某作縣處﹐凡坐起等處並貼視民如傷四字﹐要常觀省。又言某常愧此四字。

明道先生言﹕人心不同﹐各如其面。所不同者﹐皆私心也。至於公則不然。

陳公瑩中言﹕人之爲惡﹐𨿽至於謀反大逆﹐若有一念悔心﹐使臨刑之際說我悔也﹐便須赦他﹐便須用他。

滎陽公嘗言﹕後生初學且須理會气象。气象好時百事是當。气象者辭令容止輕重疾徐足以見之矣。不惟君子小人於此焉分﹐亦貴賤壽夭之所由定也。

滎陽公嘗言﹕朝廷獎用言者﹐固是美意﹐然聽言之際﹐亦不可不審。若事事聽從不加考核﹐則是信讒用譖﹐非納善言也。如歐陽叔弼最爲靜默﹐自正獻當國﹐常患不來﹐而劉器之乃攻叔弼以爲奔竟權門。器之號當世賢者﹐猶差誤如此﹐況他人乎﹖以此知聽言之道﹐不可不審也。

崇寧初滎陽公謫居符離﹐趙公仲長諱演﹐公之長婿也﹐時時自汝陰來省公。公之外弟楊公諱瑰寶﹐亦以上書謫監符離酒稅﹐楊公事公如親兄﹐趙公事公如嚴父﹐兩人日夕在公側。公疾病﹐趙公執藥牀下﹐屏气問疾﹐未嘗不移時也。公命之去然後去。楊公慷慨﹐獨立於當世﹐未嘗少屈。趙公謹厚篤實﹐動法古人﹐兩人皆一時之英也。饒徳操節﹑黎介然確﹑汪信民革時皆在符離﹐每公疾病少間﹐則必來見公而退﹐從楊公趙公及公之子孫遊焉。亦一時之盛也。趙公每與公子弟及外賓客語﹐但稱滎陽公曰公﹐其尊之如此。楊公與他人語﹐稱滎陽公但曰內兄﹐或曰侍講﹐未嘗敢字稱也。蓋滎陽公中表﹐惟楊氏兄弟盡事親事長之道﹐可爲後生法。

滎陽公爲郡處令﹐公帑多﹐蓄鰒魚諸幹物及筍幹蕈幹以侍賓客﹐以減雞鴨等生命也。

徐仲車先生畜犬孳生至數十﹐不肯與人。人或問之﹐云不忍使其母子相離。

孫丈元忠﹐學士朴正獻公所薦館職也﹐嘗爲本中言﹕某嘗對侍講譏笑程正叔﹐一日侍講責某云﹐正叔有多少好事﹐公都不說﹐只揀他疑似處非笑他﹐何也﹖某因釋然心服。後不敢復深議正叔。今世之士如孫丈之服義亦少有也。侍講謂滎陽公也。

滎陽公嘗言少年爲學﹐惟揀書最有益。才揀便記得精﹐便理會得子細。又嘗言讀書編類﹐語言相似者﹐事做一處﹐便見優劣是非。

滎陽公嘗說攻其惡﹐無攻人之惡。蓋自攻其已惡。日夜且自檢點﹐絲毫不盡不慊於心矣。豈有工夫點檢他人耶﹖

或問滎陽公爲小人所詈辱﹐當何以處之﹖公曰﹕上焉者知人與己本一。何者爲詈﹐何者爲辱﹐自無忿怒心也﹔下焉者且自思曰﹕我是何等人﹐彼爲何等人﹐若是答他﹐卻與此人等也。如此自處﹐忿心必自消也。

滎陽公嘗說王介甫解經皆隨文生義﹐更無含蓄。學者讀之更無可以消詳處﹐更無可以致思量處。

田誠伯常力闢釋氏輪回之說曰﹕君子職當爲善。

卷下

滎陽公嘗言孝子事親﹐須事事躬親﹐不可委之使令也。嘗說谷梁言天子親耕以共粢盛﹐王后親蠶以共祭服﹐國非無良農工女也﹐以爲人之盡事其祖禰﹐不若以己所自親者也。此說最盡事親之道。又說爲人子者視於無形﹐聽於無聲﹐心未嘗頃刻離親也。事親如天﹐頃刻離親則有時而違天﹐天不可得而違也。

範文正公愛養士類﹐無所不至。然有亂法敗眾者﹐亦未嘗假借。嘗帥陜西日﹐有士子怒一廳妓以甆瓦剓其面﹐涅之以墨。妓訴之官﹐公卽追士子致之法杖之曰﹕爾旣壞人一生﹐卻當壞爾一生也。人無不服公處事之當。

滎陽公嘗大書治人事天莫若嗇於所坐壁上﹐修養家以此爲養生要術。然事事保愼常令有餘﹐持身保家安邦之道不起於此不止養生也。老子之論亦當於理矣。

焦伯彊千之先生嘗稱東漢﹝闕﹞一節至顏子﹝闕﹞滎陽公不以爲然。列子稱狐父之盜食爰旌目﹐爰旌目義不食其食﹐兩手據地而嘔之不出喀喀然﹐遂伏而死。狐父之人則盜矣﹐而食非盜也。以人之盜因謂食爲盜而不敢食﹐是失名實者也。

易曰君子以儉徳避難﹐不可榮以祿。大抵居困否之世﹐惟貧與賤則可以免。苟居權寵擁富厚﹐鮮有不及者。季札謂晏平仲子速納邑與政。無邑無政﹐乃免於難。晏子因陳桓子以納政與邑﹐是以免欒髙之難。大抵春秋之世以無邑與政爲可以免﹐齊與晏子邶殿﹐其鄙六十﹐卒不受也。曰﹕慶氏之邑足欲故亡﹐吾邑不足欲也﹐益之以邶殿﹐乃足欲﹐足欲亡無日矣。與子雅邑﹐辭多受少﹔與子尾邑﹐受而稍致之。公以爲忠而有寵。衛與公孫免余邑六十﹐辭曰﹕寧子惟多邑故死。臣懼死之速及也。公固與之﹐受其半。鄭子張有疾﹐歸邑於公而使黜官簿祭﹐盡歸其餘邑﹐曰﹕吾聞之生於亂世﹐貴而能貧民無求焉可以後亡﹐敬共事君﹐與二三子生﹐在敬戒不在富也。此皆古人辭尊居卑辭富居貧﹐處亂世自全之道﹐可以爲萬世貪冒不厭﹐以致破家亡國者之至戒也。

滎陽公嘗言﹕子產有數事失君子气象者﹐如言民不可逞﹐度不可攺。又曰子寧以他規我。如此之類全無君子气象。又言﹕張良說漢祖詐秦卒﹐大不類子房平日所爲。外髙祖侍郎晉陽王公諱子融﹐嘗編集京師世家家法善者以遺子孫。

前輩嘗有編類國朝以來名臣行狀墓志﹐取其行事之善者別錄出之以自警戒﹐亦樂取諸人以爲善之義也。

京師曹氏諸貴族卑幼不見尊長三日必拜。

元符末叔祖待制公坐元祐黨人貶道州﹐末至先遣人賃屋兩間。時公亦挈家往﹐旣至﹐屋窄陋甚﹐更益一間﹐以公狀申郡守﹐不敢往見。是時上皇卽位﹐已議褒用矣。韓原伯川先貶道州﹐公以俱在謫籍﹐不敢相見。旣原伯與公俱復官內徙﹐原伯先受命﹐往見公﹐亦不敢與相見﹐以爲未受復官命也。前輩愼事如此﹐其亦能遠禍矣。然且不免﹐則亦命也。

蘇子由崇寧初居穎昌時﹐方以元祐黨籍爲罪﹐深居自守﹐不復與人相見﹐逍遙自處﹐終日默坐。如是者幾十年以至於沒。亦人所難能也。

崇寧間張公蕓叟旣貶復歸﹐閉門自守﹐不交人物﹐時時獨遊山寺﹐芒鞋道服﹐跨一羸馬﹐所至從容。飲食一甌淡面﹐更無他物。人皆服其淸徳﹐後生取法焉。

崇寧間饒徳操節﹑黎介然確﹑汪信民革﹐同寓宿州﹐論文會課﹐時時作詩﹐亦有略詆及時事者。滎陽公聞之﹐深不以爲然。時公疾病方愈﹐爲作麥熟繰絲等曲詩﹐歌詠當世以諷止饒黎諸公。諸公得詩慚懼﹐遽詣公謝﹐且皆和公詩如公之意﹐自此不復有前作矣。

張琪﹝闕﹞美京畿人久遊太學諸生多稱之。擢第後守官衛州。陳公瑩中爲郡﹐頗厚待琪﹐禮遇獨異眾人。琪深感公恩意﹐然亦不能曉獨異之意。崇寧間琪官宿州﹐諸公貴人數欲招致之﹐琪感陳公見待﹐終不肯進。蓋琪之爲人賢而差弱﹐陳公所以異待之者﹐欲以堅其意也。琪終能自守。前輩成就人﹐委曲如此。教亦多術矣。

劉器之論當時人物﹐多雲弱﹐實中世人之病。大抵承平之久﹐人皆偸安畏死﹐辟事因循苟且而致然耳。

紹聖崇寧間諸公遷貶相繼﹐然往往自處不甚介意。龔彥和夬貶化州﹐徒步徑往﹐以扇乞錢﹐不以爲難也。張才叔庭堅貶象州﹐所居屋才一間﹐上漏下濕﹐屋中間以箔隔之﹐家人處箔內﹐才叔躡屐端坐於箔外﹐日看佛書﹐了無厭色。凡此諸公皆平昔絕無富貴念﹐故遇事自然如此。如使世念不忘富貴之心﹐尙在遇事艱難﹐縱欲堅忍﹐亦必有不懌之容﹐勉彊之色矣。鄒志完侍郎嘗稱才叔﹐云是天地間和气薰蒸所成﹐欲往相近﹐先覺和气襲人也。

丰公相之稷淸節自守﹐一意直道﹐更無他說﹐而未嘗絕物。張才叔蓋師法之。相之元祐間與滎陽公同在經筵﹐有女之喪﹐滎陽公問之﹐曰﹕以公定力如此﹐必無過戚。相之云﹕正爲未能如此。

李君行先生紹聖中致仕歸虔州﹐元符庚辰歲諸公旣還朝廷﹐君行驛召賜對﹐管勾宗子學﹐比國子司業﹐蓋有陰沮之恐在要地者。伊川先生嘗問從學者﹕李君行何以復出﹖從學者對曰﹕李司業承朝廷美意﹐不得不出﹐然且歸矣。君行旣至京師﹐卽引疾得歸。

伊川先生嘗有門弟子日赴歌會過差﹐先生聞之大不樂﹐以爲如此絕人理﹐去禽獸無幾爾。

正獻公作相時﹐每月以上尊分遺親舊。楊十七學士應之﹐公之甥也﹐月送兩壺。楊學士得酒﹐卽送酒家易常酒數壺﹐欲飲酒卽取之。東萊公以爲楊學士英气偉度﹐必不以唇舌間沾玩上尊滋味爲美也﹐得酒貴多﹐不問美惡﹐過人遠矣。

李君行先生之長子格篤行博學﹐克肖其父﹐而長於四六表章。早歲登科﹐紹聖中知江寧府上元縣﹐滎陽公知太平府。李以啟事賀公﹐其略有云﹕知府侍講﹐蘊命世之雄才﹐賦經邦之遠器。令問令望﹐起韋平舊相之家﹔嘉謀嘉猷﹐翊舜禹重熙之代。危誠獨立﹐直已不回﹐從容進退之儀﹐挺達始終之節。李尋以病不起﹐學士大夫惜之。

國語﹕公父文伯之母告季康子﹕君子能勞﹐後世有繼。又謂其子﹕聖王之處民也﹐擇瘠土而處之﹐勞其民而用之﹐故長王天下。又曰﹕民勞則思﹐思則善心生。逸則淫﹐淫則忘善﹐忘善則惡心生。沃土之民不才﹐淫也﹔瘠土之民莫不餉義﹐勞也。左傳亦言民生在勤﹐勤則不匱。以此知勤勞者立身爲善之本﹐不勤不勞萬事不舉。今夫細民能勤勞者必無凍餒之患﹐𨿽不親人﹐人亦任之常。懶惰者必有饑寒之憂﹐𨿽欲親人﹐人不用也。公父文伯之母與左傳所記﹐皆故家遺俗相傳之語﹐其必自聖人出也。然則後生處身居業﹐其可不以勤勞爲先而懶惰自棄其身哉﹖

元祐末李君行先生與楊應之學士同在京師﹐安靜自守﹐諸公以其不附已不甚肯進用。趙公君錫無愧爲中丞當薦禦史﹐問滎陽公所當薦者﹐公以應之爲對。無愧亦不能用﹐更舉楊畏子安爲禦史﹐楊畏後反攻無愧。紹聖初應之病卒﹐蘇子由罷知汝州﹐李君行先生往見之﹐與之論當世事﹐子由恨知君行之晚。當時議者謂楊李二公如在﹐言路必不肯委靡自已。縱無所舉辦﹐亦必極言而去也。

司馬溫公旣辭宥密之命﹐名冠一時﹐士無賢不肖皆所歸重﹐而兩程先生﹑孫莘老﹑李公擇諸公尢推重正獻。已而二公同居洛中。熙寧末正獻起知河陽﹐明道以詩送行曰﹕曉日都門颭旆旌﹐晚風鐃吹入三城。知公再爲蒼生起﹐不是尋常刺史行。又與溫公同餞正獻﹐復有詩與溫公云﹕二龍閒臥洛波淸﹐此日都門獨餞行。願得賢人均出處﹐始知深意在蒼生。蓋以二公出處無異﹐且恐溫公以不出爲髙也。及正獻公自河陽乞在京宮祠﹐神廟大喜召還﹐遂登樞府。人或問二程以二公出處爲有優劣﹐二程先生曰﹕正不如此。呂公世臣也﹐不得不歸見上﹔司馬公爭臣也﹐不得不退處。蓋自熙寧初正人端士相繼屏伏﹐上意常不樂﹐以爲諸賢不肯爲我用﹐故正獻求在京宮祠﹐以明不然﹐上意始大喜。

元祐間伊川先生旣歸洛中﹐寄範公淳父書云﹕丞相久畱左右所助一意正道者﹐實在原明爾。﹝原明滎陽公字也﹞伊川嘗言﹕楊應之在交遊中英气偉度過絕於人﹐未見其比﹐可望以托吾道者。應之樂善尙徳而論議不苟。以富文忠公處事猶不免有心﹐如孫威敏操行不能端一﹐石守道行多詭激﹐特以兩人附己﹐乃薦威敏代己﹐薦守道可任臺諫。又如劉原父文學絕人而喜訕韓富亦加擯抑。凡此之類﹐未免有心﹐況常人乎﹖𨿽然毫髮之失生於心術﹐其流之敝有不可勝言者。豈不要賢師友以正救其微邪﹖此應之之論也。

太宗眞宗朝雎陽有戚先生者﹐名同文字同文﹐有至行﹐鄕人皆化之。雎陽初建學﹐同文實主之。範文正與嵇內翰穎之父皆嘗師事焉。戚綸其後也。所居門前有大井﹐每至上元夜卽坐井旁﹐恐遊人墜井﹐守之至夜深則掩井而後歸寢。嘗有人盜其所衣衫者﹐同文適見之﹐諭盜弟將去﹐然自此愼勿復然﹐壞汝行止﹐悔無及也。盜慚謝而去。同文竟以衫予之。南康學中至今有戚先生祠堂。

範文正公初從戚先生學﹐志趣特異﹐初在學中未知己範氏子﹐人或告之﹐歸問其母﹐信然﹐曰﹕吾旣範氏子﹐難受朱氏資給。因力辭之。貧甚﹐日糴粟米一升煮熟放冷﹐以刀畫四段﹐爲一日食。有道人憐之﹐授以燒金法﹐並以金一兩遺之﹐又畱金一兩﹐謂之曰﹕候吾子來予之。明年道人之子來取金﹐文正取道人所授金法並金二兩皆封完未嘗動也﹐並以遺之。其勵行如此。後登科封贈朱氏父﹐然後歸姓。

師友淵源必有所自﹐未有無因而然。如周茂叔先生官守南安軍﹐爲守所不禮。兩程之父太中公自虔州差攝南安倅﹐與茂叔相善﹐力庇護之。其後兩程皆師事茂叔。

陜西侯無可先生﹐二程之舅﹐賢豪獨立﹐與申顏先生爲友。申先生死﹐侯先生傾家所有予之。

關止叔嘗言伊川門弟子且是信得及師說。

陳瑩中嘗作靑沈文送其侄孫幾叟云﹕予元丰乙丑夏爲禮部貢院點檢官﹐適與校書郎範公淳夫同捨。公嘗論顏子之不遷不貳﹐惟伯淳能之。予問公曰﹕伯淳誰也﹖公默然久之﹐曰﹕不知有伯淳耶﹖予謝曰﹕生長東南﹐實未知也。時予年二十九矣。自是以來﹐常以寡陋自愧。得其傳者如楊中立先生﹐亦未之識也云云。所謂責沈者葉公沈諸梁也。葉公問孔子於子路﹐子路不對。葉公當世賢者﹐魯有仲尼而不知﹐宜乎子路之不對也。瑩中以謂世有伯淳而己不知﹐宜自責者也。今世之人聞己所不知其不慍而發謗罵者幾希矣﹐況能自責日夜以爲愧乎﹗瑩中之所以超絕古今特立獨行而不顧﹐非偶然也。

瑩中爲都司﹐上曾子宣論日錄書云﹕目今觀之成哀之世﹐使大臣之門有負恩之士﹐則漢之宗社未至危亡。然則爲大臣者不欺其君盡忠之士﹐亦安忍負其門哉。如此等語﹐皆足以立懦夫之志矣。其後上呂吉甫書﹕列子有言世以生人爲行人﹐則死人爲歸人矣。行而不知歸﹐失家者也。此禦寇未了之語。生死無時而不一﹐四大無時而不離﹐何待死乃爲歸乎。其生也心歸﹐其死也形化。歸而待化﹐復何俟於言哉。其精識遠見﹐殆過古人。此蓋誘吉甫使之爲善﹐老子所謂常善救人者也。

髙郵守晁仲約﹐有大賊過城下﹐欲攻城。守醵民金與賊﹐賊乃去。範文正公富鄭公同在政府﹐鄭公建議守不能死守﹐乃以金與賊﹐失節當誅。範公以爲守能醵金卻賊爲有功﹐縱不欲賞﹐安可誅耶。旣退﹐富公慍曰﹕方今患法不舉﹐方欲舉法而多方沮之﹐何以整眾﹖範公密告云﹕祖宗以來未嘗輕殺臣下﹐此盛徳之事。柰何輕壞之﹖且吾與公在此同寮之間﹐同心者幾人﹖𨿽上意亦未定也﹐而輕道人主以殺戮臣下。他日手滑﹐𨿽吾輩亦未敢自保也。富公曰﹕聞髙郵人欲食守肉。範公曰﹕髙郵守旣能爲民卻賊﹐民感戴之不暇﹐豈有欲食守肉之理。仁廟卒從範公議。明日富公稱疾不出。仁廟問宰執﹕富弼何以不出﹖範曰﹕必是爲爭髙郵事。上曰﹕富弼非卿門人耶﹖範曰﹕富弼𨿽與臣相知﹐然弼爲人守義不回心不安者﹐不肯從也。此正是弼好處。上曰﹕此卻是卿好處。後範富俱罷政﹐富以事召至京師﹐譖之者甚眾。或以爲富公有不臣之意﹐至京城不得見者累日。富公甚恐懼﹐且悔建議髙郵之非﹐嘆曰﹕範六丈眞聖人﹐與吾淺見不同﹗

滎陽公嘗榜文中子數語於家中壁上﹐云﹕子之室酒不絕。注云﹕用有節﹐禮不缺也。

周恭叔行已嘗言﹕見呂與叔博士﹐說必有事焉﹐而勿正心勿忘勿助長也。浩然之气充塞天地﹐𨿽難得而言非虛無也﹐必有事焉。但正其名而取之﹐則失之矣。又不可忘之也﹐忘之者不蕓苗者也。正其名而取之者﹐非苗者也。

伊川先生嘗言﹕成王不當賜魯以天子禮樂。使周公在﹐必不受也。故曰魯之郊禘非禮也。周公其衰矣﹐後世儒者以爲周公能爲人臣所不能爲之功﹐故賜人臣不得用之禮樂﹐此尢傷教害義也。爲人臣如周公始可﹐故曰不以舜之所以事堯事君﹐不敬其君者也。

範正平子夷堯夫﹐丞相之子﹐賢者也。能世其家。嘗言其家家學﹕不卑小官﹐居一官便思盡心治一官之事。只此便是學聖人也。若以爲州縣之職徒勞人爾﹐非所以學聖人也。

周恭叔又說先生教人爲學﹐當自格物始。格物者﹐窮理之謂也。欲窮理﹐直須思始得。思之有悟處始可。不然所學者恐有限也。恭叔又言﹕陰陽不測之謂神﹝橫渠先生云兩在故不測﹞﹐仁者見之謂之仁﹐知者見之謂之知。然則聖人之道﹐仁知者皆不能測也。一陰一陽之謂道﹐仁﹐且知夫子所以旣聖也。乾坤之於易﹐猶陰陽之於道﹐仁知之於聖也。故曰乾坤其易之縕耶﹐乾坤成列﹐而易立乎其中矣。乾坤毀則無以見易﹐易不可見﹐則乾坤或幾乎息矣。

李君行先生說武王數紂之罪曰﹕郊社不修﹐宗廟不享。歷觀諸書﹐皆以郊對社。蓋郊者所以祭天﹐社者所以祭地也。南郊北郊五帝之類﹐皆出於周禮。聖人書中不見也。嚴父配天之禮﹐蓋始自周公。若自古有之﹐則孔子何得言則周公其人也。列爵惟五分﹐土惟三﹐蓋至周始定。若夏商以前俱如此﹐則書爲妄也。因言吾徒學聖人者﹐當自用意看易詩書春秋論語孟子孝經而已。中心旣有所主﹐則散看諸書﹐方圓輕重之來﹐必爲規矩權衡所正也。又言史書尙可﹐最是莊老﹐讀時大段害道。

萬物皆備於我矣﹐反身而誠富有之大業﹐至誠無息日新之盛徳也。

田腴誠伯嘗說他用心多使气勝心﹐毎心有所不善者﹐常使气勝之。且云自知如此﹐未得爲善也。

誠伯又言讀書須是盡去某人說某人說之心﹐然後經可窮矣。

李君行先生學問﹐以去利欲爲本。利欲去則誠心存矣。李君行先生說年二十餘時﹐見安退處士劉師正解春秋文字﹐甚愛之﹐從他觀其文﹐他亦不惜也。後於楚州聚學﹐他一日見訪﹐問曰﹕李君在此何欲﹖答曰﹕爲大人令去應舉令及第後歸﹐今次以期服礙﹐卻欲且就此處修學﹐以俟後次應舉也。劉曰﹕不然﹐夫不可得而久者在父母之左右也。君行於是便歸鄕。然則劉師正者﹐君行之師與。又云嘗語君行﹕今之人所以爲學者﹐某卻不會如此爲學。

徐仲車先生少年時爲母置膳﹐先過一賣肉家中﹐心欲買他肉﹐遂先於市中買他物﹐而別路於歸﹐途爲順且亦有賣肉者。因自念言﹕心中已許買他家肉﹐若捨而之他﹐能不欺心乎﹖遂迂道買肉而歸。且云﹕已之行信自此始也。又言少年時逐日以衫帽揖母﹐一日當見貴官﹐乃用襆頭襕衫。因自念言天下之尊﹐無逾父母﹐今反不若見貴官﹖自明日以襆頭襕衫往揖母焉。家人之見者莫不笑之﹐旣久亦不笑也。且云﹕己之行敬自此始也。

徐仲車見門人﹐多於空中書一正字。且云﹕於安定處得此一字﹐亦用不盡。徐仲車說﹕以信解誠﹐不能盡誠。至誠無息﹐信豈能盡之乎﹖

伊川先生嘗說﹕楊子云云聖人之言逺如天﹐賢人之言近如地﹐是不然也。當爲他易數字曰﹕聖人之言其逺如天﹐其近如地。其逺者﹐須謂之逺。其近者﹐須謂之近也。

範辯叔說﹕今太學長貳博士居此住者﹐皆利於養資考求外進也。爲之學生者﹐皆利於歲月而應舉也。上下以利相聚﹐其能長育人才乎﹗此於本亦已錯了﹐更不須言也。

田誠伯說﹕仲弓問子桑伯子﹐子曰可也簡﹐仲弓未以爲然也。乃曰居敬而行簡﹐以臨其民﹐不亦可乎。居簡而行簡﹐無乃太簡乎。子曰雍之言然。仲弓未以聖人之言爲然而問之﹐而聖人以仲弓之言爲然也。學聖人者﹐如仲弓可也。且云見君行如此說。

誠伯說公羊不知聖人之意也﹐故其立言多傷教害義﹐至如母以子貴﹐子以母貴﹐及人臣無將﹐將則必誅﹐此二者尢甚。至令西漢時尊崇丁傳﹐及誅大臣以爲將謀惡者﹐蓋用公羊之說也。其爲天下後世害甚矣。

李朴先之說臨離洛時﹐請教於先生﹐先生言﹕當養浩然之气。語先之云﹕觀張子厚所作西銘﹐能養浩然之气者也。

先之說以舉業育人才﹐不知要作何使用。

誠伯說近世學者恐無有如橫渠先生者也。正叔其次也。又云﹕向日因看正蒙書﹐似有个所得處。又云﹕每見與叔中庸解﹐便想見其爲人。由是觀之﹐誠伯師橫渠也。

劉元承元禮嘗師事伊川﹐說紀侯大去其國。大者紀侯之名也﹐齊師未入境而已去之﹐則罪不在齊侯也﹐故不書齊侯焉。又見伊川先生說﹐仲尼曰惜乎出境乃免﹐須終身不反始可免罪。

宿州髙朝奉說他師事伊川先生﹐嘗見先生說義者宜也﹐知者知此者也﹐禮者節文此者也。皆訓詁得盡。惟仁字﹐古今人訓詁不盡。或以謂仁者愛也﹐愛𨿽仁之一端﹐然喜怒哀懼愛惡欲情也﹐非性也。故孟子云﹕仁者人也。

樂文仲說眉浩學士事﹐亦好常見人寫字不端正﹐必須勸戒之。或人問之﹐曰﹕每事無不端正﹐則心自正矣。

陳正端誠說﹕王輔嗣王介甫有大段不通處﹐須要說應故也。田明之說易﹐所以尢多過者﹐須要說無應故也。易中自說上下敵應﹐剛柔相應之類甚多﹐豈得謂之無應﹖但不可執定耳。

又說﹕邵堯夫先生說孟子𨿽不說易﹐然精於易者也。且云能說可以仕則仕﹐可以止則止﹐及禹稷顏子易地則皆然。非精於易﹐豈及此乎﹖

李君行說他每日常多隻讀易書詩春秋孝經﹐間讀孟子。

田明之說他常只讀易論語孟子老子楊子﹐如莊子未暇讀也。

吳叔揚紹聖中嘗說﹕世人多欲勝於學﹐故無所不爲。惟陳瑩中學勝於欲﹐故有所不爲。且云瑩中﹐今諸公非不知他﹐但不可得而用也。

又說字說﹐詩字從言從寺﹐詩者法度之言也。說詩者不以文害辭﹐不以辭害志﹐惟詩不可拘以法度。若必以寺爲法度﹐則侍者法度之人﹐峙者法度之山﹐痔者法度之病也。古之置字者﹐詩也峙也侍也痔也﹐特以其聲相近取耳。又說今之學者必要一其說﹐是不知聖人之意也。無妄之往何之矣﹐言無妄之世﹐往無所之也。無妄之往得志﹐言無妄而往﹐則可以得志也。其言無妄之往﹐則一其所以爲無妄之往﹐則異也。

任淳夫說莊子儵忽混沌之說﹐郭象只以爲者敗之解之。則解經者何用多言。

範子夷說其祖作外任官時﹐與京中人書居京愼勿竊論﹐曲直不同。任言官時﹐取小名受大禍﹐因言吾徒相見﹐正當論行已立身之事耳。

又說仲尼聖人也﹐才作陪臣。顏子大賢也﹐簞食瓢飲。後之人不及孔子顏子逺矣﹐而常嘆仕宦不達﹐何愚之甚。若能以自己官爵比方孔顏﹐僥幸甚矣。

又說凡人爲事須是由衷方可﹐若矯飾爲之恐不免。有變時任誠而已。𨿽時有失﹐亦不覆藏使人不知﹐但攺之而已。

李君行田明之俱說﹐讀書須是不要看別人解者。聖人之言易曉﹐看傳解則愈惑矣。田誠伯說不然﹐須是先看古人解說﹐但不當有所執﹐擇其善者從之。若都不看﹐不知用多少工夫方可到先儒見處也。

陳端誠說易須是說到可行處始可。

陳瑩中說﹕書曰惟彼陶唐﹐有此冀方﹐今失厥道﹐亂其紀綱﹐蓋堯授舜﹐舜授禹﹐禹授啟﹐三聖一賢相繼﹐未始失道也。至太康失邦﹐故上推陶唐而云。今失厥道﹐自堯至太康百二十年矣。

又說大舜有大焉善﹐與人同捨己從人﹐樂取於人以爲善﹐自耕稼陶漁以至爲帝﹐無非取於人者。取諸人以爲善﹐是與人爲善者也。故君子莫大乎與人爲善﹐夫能如是﹐故能養其大體﹐而爲大人﹐故能格君心之非﹐而使天下利見﹐故能言動以爲法則。後之人急急然惟欲已爲是也﹐恐其畔己以利誘之﹐以害驅之﹐天下終不以爲然﹐而自以爲過天下﹐何愚之甚。

又說安而行之﹐聖人也﹐自非聖人﹐皆利而行之者也。何也﹖欲遷善逺罪﹐是利於善也。欲忠於君﹐是利於忠也。欲孝於父﹐是利於孝也。其餘皆然。今之學者不能見其近者小者﹐而妄意談其大者逺者﹐故終汗漫而無成也。

陳瑩中說學者非獨爲己而已也﹐將以爲人也。自王介甫解經﹐止尙髙論﹐故使學者棄民絕物﹐管仲晏嬰霸者之佐一也。桓公殺公子糾﹐管仲不能死﹐有三歸反坫﹐官事不攝﹐可謂違禮之極矣。崔杼弒君﹐晏子從容於其間﹐成禮而後去﹐可謂有節矣。然孔子之稱晏子則曰﹕善與人交﹐久而敬之而已。及稱管仲則曰﹕如其仁﹐如其仁。豈不以管仲功及天下所濟者廣﹐而晏子獨善其身而已哉﹗

又說陰陽災異之說﹐𨿽儒者不可泥此﹐亦不可全廢。王介甫不用此。若爲政依介甫之意﹐是不畏天者也。﹝已上皆紹聖中語﹞

前邵倅吳朝奉說﹐近世士大夫太不以節操爲事。因說與他立節﹐非一朝一夕所能爲﹐蓋在平日之所養也。他甚然之。時李自明在坐﹐云﹕此事閒時說時甚易﹐在於臨事時﹐要執得定耳。因言昔人有自諫官以言事﹐被責時兼判國子監﹐乃與諸生往賀焉。蓋嘉佑以前﹐以言事被責爲榮也。旣見﹐顏色慘沮﹐殆不能說話。昔人尙如此﹐他人未易能也。吳因言自小讀書﹐用得工夫不正﹐當立節非素養不能。若學得不正﹐則所養亦非也。

陳瑩中又說﹕學者非止讀誦語言﹐撰綴文詞而已﹐將以求吾之放心也。故大畜之卦曰﹕君子以多識前言往行﹐以畜其徳。所謂識者﹐識其是非也﹑識其邪正也。夫如是﹐故能畜其徳。所以言天在山中者﹐前言往行﹐無有紀極。故取天之象焉。

瑩中說﹕今有人曰仕宦顯達者﹐使天下謂之賢人則不可﹐使天下謂之不賢人﹐則可矣。使天下謂之賢人﹐是自取其善而歸過於其君也﹐使天下謂之不賢﹐是自取其惡而歸美於其君也。曰是不然﹐此乃李斯分謗之說也。不能盡受其惡名﹐使惡名不及於君﹐是李斯而已﹐何況天下謂之不賢﹐未必不爲其君之累也。

又說範子思所知所守過於其兄﹐範氏家學便有使處。又說孔子以柔文剛﹐故內有聖徳﹐而外與人同也。孟子以剛文剛﹐故自信其道而不爲人屈也。眾人以剛文柔﹐故色厲而內荏也。卻說與他楊子之書惟是﹐說到孟子之書﹐如自得之發於面﹐平旦之气養浩然之气之類﹐皆自得處。孔子則並自得處亦無。

又說學者非特習於誦數﹐發於文章而已。將以學古人之所爲也。自荊公之學興﹐此道壞矣。又說﹐凡欲解經﹐必先反諸其身﹐而安措之天下而可行﹐然後爲之說焉。縱未能盡聖人之心﹐亦庶幾矣。若不如是﹐𨿽辭辯通暢﹐亦未免乎鑿也。今有語人曰﹕冬日飲水夏日飲湯﹐何也﹖冬日陰在外陽在內﹐陽在內則內熱﹐故令人思水。夏日陽在外陰在內﹐陰在內則內寒﹐故令人思湯。𨿽甚辯者不能破其說也。然反諸其身而不安也﹐措之天下而不可行也。嗚呼﹐學者能如是用心﹐豈曰小補之哉。莊子曰道之眞以治身﹐其緒餘土苴以治天下國家﹐曰﹕是不然。禮記曰誠者非獨成已也﹐將以成物也。我之所得者不能盡推於人﹐非聖人之道也。但行之一身有先後耳。孟子曰﹕窮則獨善其身﹐達則兼善天下。方其窮也﹐獨善一身之道﹐乃兼善天下之道。及其達也﹐兼善天下之道﹐乃獨善一身之道也。施於一身而非有餘也﹐施於天下而非不足也﹐是之謂聖人之道。學聖人者不能以孔子孟子爲心﹐而專以莊周爲我之書爲說﹐烏在其學聖人也。

瑩中說﹐爲學日益﹐爲道日損。尋常人便說作兩事﹐失之逺矣。蓋語學則益道則損﹐二卦未嘗偏廢也。所損者懲忿窒欲﹐所益者見善則遷﹐有過則攺也。若用此說方始可行﹐不然則虛語也。又云﹕胡先生在邇英講損益卦﹐專以損上益下﹐損下益上爲說。

跋

昉兒時侍鄕長老﹐嘗從旁竊窺所謂呂氏童蒙訓者。其間格言至論﹐粗可記者一二。稍長務鉆﹝闕﹞舉子業而親舊﹐几案上亦不復有此﹝闕﹞矣。世道之升降於此可占也。客授金華太守丘公﹐先生語次及之﹐且曰「昔先公每以訓子侄。」某初在傅﹐日誦習焉。將求善本刻之學宮﹐或太史祠中﹐使流布於世。昉因從臾成之曰「書出於呂氏﹐刻於祠堂﹐宜也。」會公有民曹之命﹐乃出錢五萬以從初約。呂兄巽﹝闕﹞家所臧本最爲精密﹐前此長沙郡龍溪學皆嘗鋟木﹐而訛舛特甚。丘公所誦習者﹐未知何所從得也。初舍人呂公以正獻長孫﹐逮事元佑遺老與諸名勝遊﹐淵源所漸者逺﹝闕﹞。轉徙流落之餘﹐中原文獻與之俱南﹝闕﹞。卽疇昔所聞見者﹐輯爲是編。倉部旣手寫而臧之﹐巽伯又是正而刋之﹐庶幾可以傳矣。書之所載﹐自立身行已﹑讀書取友﹑撫世酬物﹑仕州縣﹑立朝廷﹑綱條本末﹐皆有稽據﹐大要欲學者反躬抑志﹐循序務本﹐切近篤實﹐不累於虛驕﹐不騖於髙逺﹐由成已以至成物﹐豈特施之童蒙而已哉。𨿽推之天下國家可也﹐巽伯屬記始末﹐因輙附所聞於其後﹐是亦丘公之志焉。爾公名壽雋﹐字眞長﹐文定公之嫡長子云。

嘉定乙亥中秋日四明樓昉謹書

