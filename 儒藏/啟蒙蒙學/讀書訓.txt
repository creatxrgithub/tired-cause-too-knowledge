讀書訓明祁承業

範文正公少時﹐多延賢士胡瑗﹑孫復﹑石介﹑李覯之徒與之遊﹐晝夜肄業帳中﹐夜分不寢。後公貴﹐夫人李氏收其帳﹐頂如墨色﹐時以示諸子曰「此爾父少時勤學﹐燈煙迹也。」

朱穆年五歲便有孝稱﹐父母有病﹐輒不飲食﹐差乃復常。及壯耽學﹐銳意講誦。或時思至﹐不自知亡失衣冠﹐顚墜坑岸。其父常以爲專愚﹐幾不知馬之幾足。穆愈更精篤。

江總幼篤學﹐有詞彩。家傳《易》﹐有賜書數千卷﹐總讀未嘗釋手。

廣漢朱倉﹐僅攜錢八百文之蜀﹐從處士張寧受《春秋》。糴小豆十斛﹐肩之爲糧﹐閉戶精誦。寧矜憐之﹐斂得米二十石給倉﹐倉固不受。

賈逵好《春秋》《左傳》﹐常自課月讀一徧。

孟公武少從南陽李肅學﹐其母爲作厚褥大被。或問其故﹐母曰「小兒無徳致客﹐學者多貧﹐故爲廣被﹐庶可得與气類接也。」公武讀書﹐晝夜不懈﹐肅奇﹐以爲宰相之器。

荀慈明幼而好學﹐年十二能通《春秋》《論語》。太尉杜喬見而稱之﹕可爲人師。爽遂耽思經書﹐慶弔不行﹐徵命不應。潁川爲之語曰「荀氏八龍﹐慈明爲最。」

沈攸之晚好讀書﹐常嘆曰「早知窮達有命﹐恨不十年讀書。」

王充少孤﹐鄕裏稱孝﹐師事扶風班彪。好博覽而不守章句。家貧無書﹐常遊洛陽市肆間﹐閱所賣書﹐一見輒能誦憶﹐遂博通眾流百家之言。後歸鄕裏﹐屏居教授。

董遇性質訥而好學。興平間﹐關中擾亂﹐與兄季中采負販﹐而常挾持經書﹐投閒習讀﹐其兄笑之﹐而遇不攺。喜《老子》﹐作訓注﹔又喜《左氏傳》﹐更作朱墨別異。人有從學者﹐必先讀百徧。言「讀書百徧而自見也」。

揚子云工賦﹐王君大習兵﹐桓譚欲從二子學。子云曰「能讀千賦則善賦。」君大曰「能觀千劍則曉劍。」諺曰「習服眾神﹐巧者不過習者之門。」

劉峻自課讀書﹐常燎麻炬﹐從夕達旦。時或昏睡﹐焫其鬢髮﹐及覺復讀。聞有異書﹐必往祈借。崔慰祖謂之書淫。

梁元帝在會稽﹐年始十二﹐便知好學。時又患疥﹐手不得拳﹐膝不得屈﹐閉齋張葛幃避蠅獨坐﹐貯山陰甜酒﹐時復進之﹐以自寬痛。率意自讀史書﹐一日二十卷。旣未師授﹐或不識一字﹐或不解一語﹐要自重之﹐不知厭倦。

劉松作碑銘以示盧思道﹐思道多所不解﹐乃感激讀書﹐師邢子才。後爲文示松﹐松復不能解。乃嘆曰「學之有益﹐豈徒然哉﹗」

魏甄琛舉秀才入都﹐頗事弈棋﹐令蒼頭執燭﹐或睡頓﹐則加杖﹐奴不勝痛楚﹐乃曰「郎君辭父母博官﹐若爲讀書﹐執燭所不敢辭。今弈何事也﹖如此日夜不息﹐豈是向京之意。」琛惕然大慚﹐遂發憤研習經史﹐假書於許赤彪﹐聞見日富﹐仕至侍中。

陳瑩中好讀書﹐至老不倦。每觀百家文及醫卜等書﹐開卷有得﹐則片紙記錄﹐粘於壁間。環坐旣徧﹐卽合爲一編﹐幾數十冊。

左太衝欲作《三都賦》﹐乃詣著作郎﹐訪岷邛之事。構思十稔﹐門庭藩混﹐皆著筆札﹐遇得句卽疏之。

王彪之練悉朝儀﹐家世相傳。並著《江左舊事》﹐緘之靑箱﹐世謂王世靑箱學。

葉廷爲兒時﹐便知嗜書。自入仕四十餘年﹐未嘗一日釋卷。士大夫家有異書無不借﹐借無不讀﹐讀無不終篇而後止。嘗恨無貲﹐不能傳寫。閒作數十大冊﹐擇其可用者錄之﹐名《海錄》。

韋敬遠少愛文史﹐畱情著述﹐手自鈔靈數十萬言。晚年虛靜﹐惟以體道會眞爲務﹐舊所著述﹐咸削其稿。

李永和杜門卻掃﹐絕迹下帷﹐棄產營書﹐手自刪削﹐每嘆曰「丈夫擁書萬卷﹐何假南面百城。」

