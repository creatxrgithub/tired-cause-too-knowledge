霍渭厓家訓

○蒙規

家之興由子弟之賢﹐子弟之賢由乎蒙養。蒙養以正﹐豈曰保家﹐亦以作聖。敍蒙規三篇﹐第十二。

童蒙以養心爲本﹐心正則聰明。故能正其心﹐𨿽愚必明﹐𨿽塞必聰﹔不能正其心﹐𨿽明必愚﹐𨿽聰必塞。正心之極﹐聰明天出﹐士而賢﹐賢而聖﹐𨿽資下愚﹐亦爲善士。曰﹕養心有要乎﹖曰﹕有。其目在下﹕

頭容直。勿傾聽﹐勿側視。

口容止。勿露齒﹐勿喧笑。

手容恭。勿散手﹐勿掉臂。

足容重。勿疾行﹐勿蹺股。

貌必肅。謂見於面者勿懈惰。

容必莊。謂見於身者勿放肆。

气必紓。應對須和柔﹐勿急遽倉皇。

色必溫。勿暴厲。

視必端。勿回顧側視﹐非禮勿視。

聽必謹。勿聽戲言﹐勿聽淫語﹐勿聽歌曲。

言必愼。勿出惡聲﹐勿出穢語﹐勿言怪異﹐勿戲﹐勿欺。

動必畏。舉足﹑動手﹑開目﹑出語﹐俱要畏愼。

坐必正。勿倚他物﹐竦肩直坐﹐自然不倦。

立必中。勿跛倚﹐勿俯首﹐勿仰面。

行必安。勿疾行﹐勿蹶步﹐勿先長。

寢必恪。勿伏睡﹐勿裸體﹐勿晏起﹐勿晝臥。

規曰﹐頭口手足﹐身之物也﹔貌容气色﹐身之章也﹔視聽言動﹐坐立行寢﹐身之用也﹔統會之者﹐心也。道之所以流行﹐天命之所以於穆不已也。童蒙習之持之﹐悠久不息焉。不識不知﹐順帝之則也。下學上達﹐聖人也。故曰蒙以養正﹐聖功也。程子曰﹐聰明睿知﹐皆由此出。

一曰孝親。凡人家於童子﹐始能行能言﹐晨朝卽引至尊長寢所﹐教之問曰「尊長興否何如﹖昨日冷暖何如﹖」習成自然。迨入小學﹐教師於童子晨揖分班立定﹐細問定省之禮何如。有不能行﹐先於守禮之家倡率之。童子良知未喪﹐最易教導。此行仁之端也。

二曰弟長。凡人家於童子始能行能言﹐凡坐必教之讓坐﹐食必教之讓食﹐行必教之讓行。晨朝見尊長﹐卽肅揖﹐應對惟諾﹐教之詳緩敬謹。自幼習之﹐亦如自然。迨入小學﹐不別貧富貴賤﹐坐立行俱以齒。晨揖分班立定﹐必問在家在道見尊長禮節何如。有不能行﹐惇切諭之﹐先於守禮之家倡率之。此由義之端也。

三曰尊師。凡人家於童子始能行能言﹐遇有大賓盛服至者﹐教之出揖﹐暫立左右﹐語之曰「此先生也﹐能教人守禮﹐可敬也。。」由幼稚卽啟發其嚴畏之心。迨入小學﹐易於尊師。爲師者晨日禮服﹐與諸生肅揖後﹐言動視聽﹐容貌气色﹐惇切曉誨﹐使之勉勉循循﹐動由矩度。此嚴恭謹畏之所由起﹐而動容周旋中禮之基也。

四曰敬友。凡童子始能言能行﹐教之勿與羣兒戲狎﹐晨朝相見﹐必教相向肅揖。迨入小學﹐必教之相敍以齒。相觀爲善﹐更相敬憚。勿相聚戲言﹐勿戲笑﹐勿戲動。善則相學﹐惡則相諱。勿相誹詰﹐勿相誇競。古人於朋友所益不小﹐今人於朋友所損不小。由童稚教之﹐所以養存正性﹐遏人欲擴天理之基也。故不曰親友而曰敬友云。

規曰﹐孝親仁之始也﹐弟長禮之恆也﹐尊師義之�也﹐敬友智之文也。仁義禮智﹐心之畜也﹐童子習之﹐所以正心也。鳶魚飛躍﹐活潑之妙也。故曰﹐道也者﹐不可須臾離也﹐可離非道也。吾無行而不與二三子者也。又曰﹐蒙以養正﹐聖功也。

一曰誦讀。凡訓童蒙﹐始教之口誦﹐次教之認字﹐次教之意識。口誦卽教之徧數﹐使勉勤精熟。認字﹐教之先其易者﹐如先認一字﹐次認二字﹐先認人字﹐次認天字之類。意識﹐卽教之��所知者啟之﹐如孝卽事親之謂﹑弟卽事長之謂之類。行步拱揖﹐皆有至理。起居食息﹐天命流行。孔子之申申夭夭﹐周旋中禮﹐只在日用常行之間而已。初學便須告之曰﹐卽此便是聖學工夫﹐使之心思意識﹐日長日化。勿彊其所未識﹐優悠漸漬﹐𨿽愚可明。

二曰字畫。凡童子習字﹐不論工拙﹐須正容端坐﹐直筆楷書。一豎可覘人之立身﹐勿偏勿倚﹔一畫可覘人之處事﹐勿枵勿斜﹔一丿如人之舉手﹔一挑剔﹐如人之舉足﹐須莊重﹔一點﹐須如烏獲之置萬鈞﹐疏密毫髮不可易﹔一繞繳﹐如常山蛇勢﹐寬緩整肅而有壯气。以此習字﹐便是存心工夫。字畫勁弱﹐由人手熟神會﹐不可勉彊取效。明道云﹐非欲字好﹐卽此是學。

三曰詠歌。凡童子十歲以上﹐每日寅至卯誦書﹐辰至巳上五刻習字﹐巳下五刻至午上五刻歌詩﹐未至酉誦書。凡歌詩﹐須五人一班﹐歌詩三章﹐俱歌正雅正風。第一班歌﹐則其餘俱端坐肅聽﹐由二班三班﹐歌徧卽止。歌者出位拱立﹐聽者居住拱肅。命十五以上童生二人糾不如儀者﹐初犯誨之﹐再犯罰出位拱立﹐三犯罰跪﹐四犯斥出。十歲以下﹐聽而不歌。十八以上﹐朔望大合歌乃歌。朔望合歌﹐十八以上一班﹐十五以上一班﹐十三以上一班﹐十歲以上一班﹐歌徧卽止。俗有作詩作對者﹐每十日以五日習之﹐餘五日歌詩。蓋歌詠所以啟發志意﹐流動精神﹐養其聲音﹐宣其湮郁﹐蕩滌其忿戾之气﹐培植其中和之徳。習之熟﹐積之久﹐气質潛消默化﹐有莫知其所以然者。

四曰習禮。凡人家童子始能行能言﹐尊者朔望謁祠堂﹐或謁寢室﹐引童子旁立﹐使觀尊者拜揖之節﹐然後漸教隨班後拜。又教以古人坐法。迨入小學﹐朔望懸孔聖像﹐教師帥諸生四拜。選值班二人﹐糾考不如儀者﹐罰誦書一百字。童子十歲以下﹐日巳刻﹐教之學古人坐法﹐使知古人收斂身心之要。十歲以上十五歲以下﹐日班分二人習灑掃。凡應對須和適﹐惟諾須肅敬﹐進退須謹愼。十五以上﹐每月朔二日﹑望十六日﹐習冠禮﹑婚禮﹑祭禮﹑射禮﹐喪禮年終一習﹐以孤子爲喪主﹐暇日講明可也。童子於禮﹐由幼而習﹐以至於冠﹐步趨食息﹐皆囿範圍。由非僻之心不能投﹐間而入﹐中和之徳日益純固﹐資𨿽下愚﹐亦可以寡過矣。

規曰﹕誦讀﹐所以致知也﹔字畫﹑詠歌﹑習禮﹐所以遊藝也。致知也者﹐開明心者也﹔遊藝也者﹐存養心者也。童而習之﹐長而安之﹐勿助勿忘之妙也。孔子曰﹐吾無行而不與二三子也。蒙以養正﹐聖功也。

