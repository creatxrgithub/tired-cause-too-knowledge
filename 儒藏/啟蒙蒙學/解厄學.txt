解厄學北宋晏殊

藏鋒卷一

厄者﹐人之本也。鋒者﹐厄之厲也。厄欲減﹐才莫顯。

上求賢﹐畢其功而志易。下求榮﹐成其事而意滿。不知戒惕﹐上下難容也。

仁者不逐其名﹐仁貴焉。明者不戀其位﹐明棄焉。勇者不爭其鋒﹐勇斂焉。

生之惟艱﹐何足道哉﹖

隱智卷二

用智者利﹐弄智者獘。暗用無敵﹐彰顯無功。

不爲己謀﹐君子之智也。莫使己虧﹐小人之姦也。不怨智寡﹐忠義失焉。

上惟忠﹐能次之。下爲實﹐術次之。不明其心﹐厄之難止。

愚者言智﹐愚也。智者言智﹐禍也。

戒欲卷三

欲大無根﹐心寬無恨。好之莫極﹐彊之有咎。

君子修身﹐避禍也。小人無忌﹐授首也。一念之失﹐死生之別也。

治貪以嚴﹐莫以寬。懲淫以辱﹐莫以隱。伐惡以盡﹐莫以慈。

制欲求於徳﹐務求於誡。悟者暢達﹐迷者困矣。

省身卷四

自知者弗窘也。識世者無求也。

人有異﹐命不同焉。物有別﹐哀相近焉。待己如人﹐大計不失。

智不及事﹐非察莫中。人心多易﹐非思難度。俗不堪親﹐非禮無存。

憂身者無邪﹐正而久焉。憂心者無疚﹐寧而吉焉。

求實卷五

致遠者實﹐近利者虛。眾趨者愼﹐己悅者進。

不拘於書﹐則不失於本。不求於全﹐則不損於實。人無賤者﹐惟自棄也。

大智無詐﹐順乎天也。小智無徳﹐背乎情也。識察勿憂﹐憂弗學也。

苦勞而少獲﹐非實之過也。閒逸而多得﹐乃實之旨焉。

愼言卷六

言之禍﹐無論優劣也。語之獘﹐由人取捨也。

君子不道虛言﹐實則逆耳。小人不表眞心﹐僞則障目。見言見志﹐其行亦斷也。

貴者宜謙不宜傲。卑者宜恭不宜放。人無信﹐則言勿聽。

不知機而無泄﹐大安也。不避親而密疏﹐大患也。

節情卷七

知書而後忘情焉。抑性而後正身焉。

縱親見私﹐不容也。縱友見拙﹐不智也。縱憐見稚﹐不厚也。

天怒成災﹐人怒成害。君子戒悲﹐小人戒憂。不捨之情﹐羈身也。

幸不恃色﹐榮定其品也。義不恃媚﹐信定其諧也。

向善卷八

吉有其因﹐福有其源。天佑善者﹐其心悟焉。

言善未必善﹐觀其行也。言惡未必惡﹐審其心也。名勿信﹐實勿怠。

君子亦怨﹐不誤其事。小人亦友﹐不輟其爭。利可求﹐遵可守。

惡惑愚不惑智也。善貴誠不貴法也。

