

欽定四庫全書

經部四

儀禮逸經

禮類二【儀禮之屬】

提要

【臣】等謹按儀禮逸經二卷元吳澄撰澄有易纂言巳著錄是編掇拾逸經以補儀禮之遺凡經八篇曰投壺禮曰奔喪禮取之禮記書中又曰公冠禮曰諸侯遷廟禮曰諸侯釁廟禮取之大戴禮記而以小戴禮記相參定曰中霤禮曰禘於太廟禮曰王居明堂禮取之鄭康成三禮注所引逸文其編次先後皆依行禮之節次不盡從其原文蓋仿朱子儀禮經傳通釋之例其引二戴記著所出鄭注不著所出則與王應麟鄭氏易同由古人著書不及後來體例之宻不足異也其傳十篇則皆取之二戴記曰冠儀曰昏儀曰士相見儀曰鄕飲酒儀曰鄕射儀曰燕儀曰大射儀曰聘儀曰公食大夫儀曰朝事儀其鄕射儀大射儀取禮記射義篇所陳天子諸侯卿大夫之射釐之爲二其士相見公食大夫二儀則取宋劉敞之所補敞擬記而作者尙有投壺儀一篇亦見公是集中澄偶遺之明何喬新嘗取以次朝事儀後並爲之跋通誌堂刻九經解復佚其文蓋所據乃未補之舊本非喬新本也又閻若璩尙書古文疏證第二十一篇

曰漢興髙堂生禮十七篇孔壁出多三十九篇謂之逸禮平帝時王莽立之旋廢猶相傳至東漢鄭康成注三禮曽引之天子巡狩禮云制幣丈八尺純四中霤禮云以功布爲道布屬於幾烝嘗禮云射豕者軍禮云無干車無自後射朝貢禮云純四制丈八尺禘於太廟禮云日用丁亥不得丁亥則己亥辛亥亦用之無則苟有亥焉可也又中霤禮云凡祭五祀於廟用特牲有主有屍皆先設席於奧祀戶之禮南面設主於戶內之西乃制脾及腎爲爼奠於主北又設盛於爼西祭黍稷祭肉祭醴皆三祭肉脾一腎再旣祭徹之更陳鼎爼設饌於筵前迎屍略如祭宗廟之儀王居明堂禮云出十五里迎嵗又云帶以弓韣禮之禖下其子必得天材又云季春出疫於郊以禳春气又中霤禮云祀竈之禮先設於門之奧東面設主於竈陘乃制肺及心肝爲爼奠於主西又設盛於爼南亦祭黍三祭肺心肝各一祭醴二亦旣祭徹之更陳鼎爼設饌於筵前迎屍如祀戶之禮又王居明堂禮云毋宿於國又中霤禮云祀中霤之禮設主於牖下乃制心及肺肝爲爼其祭肉心肺肝各一他皆如祀戶之禮又云祀門之禮北面設主於門左樞乃制肝及肺心爲爼奠於主南又設盛於爼東其他皆如祭竈之禮又王居明堂禮云仲秋九門磔禳以發陳气禦止疾疫又云仲秋農隙民畢入於室曰時殺將至毋罹其災又云季秋除道致梁以利農也又中霤禮云祀行之禮北面設主於軷上乃制腎及脾爲爼奠於主南又設盛於爼東祭肉腎一脾再其他皆如祀門之禮又王居明堂禮云孟冬之月命農畢積聚繋牧牛馬又云季冬命國爲酒以合三族君子說小人樂又云仲秋乃命國醵逸奔喪禮云不及殯日於反哭猶括髮卽位不袒吿事畢者五哭而不復哭也又云哭父族與母黨於廟妻之黨於寢門外壹哭而已不踴又云凡拜吉喪皆尙左手又云無服袒免爲位者惟嫂與叔凡爲男子服其婦人降而無服者麻凡二十五條爲篇名者八吳艸廬逸經八篇僅及其三云云則亦不免有所疎漏然較之汪克寛書則條理精密多矣明一統志沅州劉有年洪武中爲監察禦史永樂中上儀禮逸經十有八篇楊愼求之內閣不見其書朱彛尊經義考謂有年所進卽澄此本逸經八篇傳十篇適符其數其說似乎有據今世傳內閣書目惟載澄書不著有年姓名蓋當時亦知出於澄矣乾隆四十六年十一月恭校上

總纂官【臣】紀昀【臣】陸熊【臣】孫士毅

總校

官【臣】陸

費墀

欽定四庫全書

儀禮逸經目錄

投壺禮第一

奔喪禮第二

公冠禮第三

諸侯遷廟禮第四

諸侯釁廟禮第五

中霤禮第六

禘於大廟禮第七

王居明堂禮第八

右儀禮逸經八篇澄所纂次漢興髙堂生得儀禮十七篇後魯共王壞孔子宅得古文禮經於孔氏壁中凡五十六篇河間獻王亦得而上之其十七篇與儀禮正同餘三十九篇藏在祕府謂之逸禮哀帝初劉歆欲以列之學官而諸博士不肯置對竟不得立孔鄭所引逸中霤禮禘於太廟禮王居明堂禮皆其篇也唐初猶存諸儒曽不以爲意遂至於亡惜哉今所纂八篇其二取之小戴記其三取之大戴記其三取之鄭氏注奔喪也中霤也禘於太廟也王居明堂也固得逸禮三十九篇之四而投壺之類未有考焉疑古禮逸者甚多不止於三十九也投壺奔喪篇首與儀禮諸篇之體如一公冠等三篇𨿽已不存此例蓋作記者刪取其要以入記非復正經全篇矣投壺大小戴不同奔喪與逸禮亦異則知此兩篇亦經刋削但未如公冠等篇之甚耳五篇之經文殆皆不完然實爲禮經之正篇則不可以其不完而擯之於記故特纂爲逸經以續十七篇之末至若中霤以下三篇其經亡矣而篇題僅僅見於注家片言隻字之未泯者猶必收拾而不敢遺亦我愛其禮之意也

欽定四庫全書

儀禮逸經卷一

元吳澄撰

投壺禮第一

投壺之禮○主人奉矢司射奉中使人執壺主人請曰某有枉矢哨壺請以樂賔賔曰子有旨酒嘉殽某旣賜矣又重以樂敢辭主人曰枉矢哨壺不足辭也敢固以請賔曰某旣賜矣又重以樂敢固辭主人曰枉矢哨壺不足辭也敢固以請賔曰某固辭不得命敢不敬從右請投

賔再拜受主人般還曰辟主人阼階上再拜送賔般還曰辟已拜受矢進卽兩楹間退反位揖賔就筵

右受矢

司射進度壺間以二矢半反位設中

右設壺設中

東面執八算興請賔曰順投爲入比投不釋勝飲不勝者正爵旣行請爲勝者立馬一馬從二馬三馬旣立請慶多馬請主人亦如之

右請賔主人

命者曰請奏貍首間若一太師曰諾

右命工奏樂

左右告矢具請拾投有入者則司射坐而釋一算焉賔黨於右主黨於左

右拾投釋算

卒投司射執算曰左右卒投請數二算爲純一純以取一算爲奇遂以奇算告曰某賢於某若干純奇則曰奇鈞則曰左右鈞

右卒投數算

命酌曰請行觴酌者曰諾當飲者皆跪奉觴曰賜灌勝者跪曰敬養

右罰爵

正爵旣行請立馬馬各直其算

右立馬

一馬從二馬以慶慶禮曰三馬旣備請慶多馬賔主皆曰諾

右慶爵

正爵旣行請徹馬

右徹馬

壺頸修七寸腹修五寸口徑二寸半容斗五升壺中實小豆焉爲其矢之躍而出也壺去席二矢半矢以柘若棘毋去其皮籌室中五扶堂上七扶庭中九扶算長尺有二寸算多少視其坐

右記壺矢算

司射庭長及冠士立者皆屬賔黨樂人及使者童子皆屬主黨

右記賔主黨

魯令弟子辭曰毋幠毋敖毋偝立毋逾言偝立逾言有常爵薛令弟子辭曰毋幠毋敖毋偝立毋逾言若是者浮

右記令辭

鼓

半

魯鼓

半

薛鼓取半

以下爲投壺禮盡用之爲射禮

魯鼓

半

薛鼓

半

右記鼓節○大戴記投壺篇云投壺之禮主人奉矢司射奉中使人執壺主人請曰某有枉矢哨壺請樂賔賔曰子有旨酒嘉殽又重以樂敢辭主人曰枉矢哨壺不足辭也敢以請賔曰某賜旨酒嘉殽又重以樂敢固辭主人曰枉矢哨壺不足辭也敢固以請賔對曰某固辭不得命敢不敬從賔再拜受主人般還曰避主人阼階上再拜送賔般還曰避以拜受矢進卽兩楹間退反位揖賔就筵司射進度壺反位設中執八算請於賔曰奏投壺之令曰順投爲入比投不釋算勝飲不勝正爵旣行請爲勝者立馬三馬旣立慶多馬請主人亦如之命者曰請奏貍首間若一太師曰諾左右告矢具請拾投投入者則司射坐而釋一算曰賔黨於右主黨於左率投司射執余算曰左右率投請數二算爲純一純以取一算爲奇有勝則司射以奇算告曰某黨賢於某黨賢若干純奇則曰奇鈞則曰左右鈞舉手曰諸勝者之弟子爲不勝者酌酌者曰諾以酌皆請舉酒當飲皆跪奉觚曰賜灌勝者曰敬養司正曰正爵旣行請爲勝者立馬各直其算上一馬從二馬以慶慶禮曰三馬旣立請慶多馬賔主人皆曰諾正爵旣行請徹馬壺脰修七寸壺腹修五寸口徑二寸半受斗五升壺中置小豆爲其矢躍而去也壺去席二矢半矢八分大七分以柘若棘無去其皮堂上七扶室中五扶庭下九扶算長尺二寸算多少視其坐旣算周則復始堂下司正司射庭長及冠士立者皆屬賔黨樂人及童子使者皆屬主黨降揖其阼階及樂事皆與射同節魯令弟子辭曰無荒無敖無倨立無逾言若是者有常爵

曽孫侯氏今日泰射幹一張侯參之曰今日泰射四正具舉大夫君子凡以庶士小大莫處禦於君所以燕以射則燕則譽質參旣設執旌旣載幹侯旣亢中獲旣置弓旣平張四侯且良決拾有常旣順乃讓乃揖乃讓乃隮其堂乃節其行旣志乃張射夫命射射者之聲禦車之旌旣獲卒莫嗟爾不寧侯爲爾不朝於王所故亢而射女彊食食爾曽孫侯氏百福○凡雅二十六篇其八篇可歌歌鹿鳴貍首鵲巢采蘩采蘋伐檀白駒騶虞八篇廢不可歌七篇商齊可歌也三篇間歌史辟史義史見史童史謗史賔拾聲叡挾

右記樂章○此篇取之小戴記大戴亦有此篇其文大同小異不可偏廢今旣書之附於篇末矣此章小戴所無𨿽多缺誤然存之可備參考故大書之以補經後之記

奔喪禮第二

奔喪之禮○始聞親喪以哭答使者盡哀問故又哭盡哀

右聞父母喪

遂行日行百里不以夜行惟父母之喪見星而行見星而捨若未得行則成服而後行過國至竟哭盡哀而止哭辟市朝望其國竟哭

右奔父母喪

至於家入門左升自西階殯東西面坐哭盡哀括發袒降堂東卽位西鄕哭成踴襲絰於序東絞帶反位拜賔成踴送賔反位有賔後至者則拜之成踴送賔皆如初眾主人兄弟皆出門出門哭止闔門相者告就次於又哭括發袒成踴於三哭猶括髮袒成踴三日成服拜賔送賔皆如初○奔喪者非主人則主人爲之拜賔送賔右奔父喪至家

奔母之喪西面哭盡哀括髮袒降堂東卽位西鄕哭成踴襲免絰於序東拜賔送賔皆如奔父之禮於又哭不括髮

右奔母喪至家

奔喪者自齊衰以下入門左中庭北面哭盡哀免麻於序東卽位袒與主人哭成踴於又哭三哭皆免袒有賔則主人拜賔送賔次夫婦人之待之也皆如朝夕哭位無變也

右奔齊衰以下喪至家

婦人奔喪升自東階殯東西面坐哭盡哀東髽卽位與主人拾踴

右婦人奔喪至家

凡奔喪有大夫至袒拜之成踴而後襲於士襲而後拜之

右奔喪拜大夫士來弔

奔喪者不及殯先之墓北面坐哭盡哀主人之待之也卽位於墓左婦人墓右成踴盡哀括發東卽主人位絰絞帶哭成踴拜賔反位成踴相者告事畢遂冠歸入門左北面哭盡哀括發袒成踴東卽位拜賔成踴賔出主人拜送有賔後至者則拜之成踴送賔如初眾主人兄弟皆出門出門哭止相者告就次於又哭括發成踴於三哭猶括發成踴三日成服於五哭相者告事畢右葬後奔父喪

爲母所以異於父者壹括髮其餘免以終事他如奔父之禮

右葬後奔母喪

齊衰以下不及殯先之墓西面哭盡哀免麻於東方卽位與主人哭成踴襲有賔則主人拜賔送賔賔有後至者拜之如初相者告事畢遂冠歸入門左北面哭盡哀免袒成踴東卽位拜賔成踴賔出主人拜送於又哭免袒成踴於三哭猶免袒成踴三日成服於五哭相者告事畢

右葬後奔齊衰以下喪

所識者弔先哭於家而後之墓皆爲之成踴從主人北面而踴

右葬後弔所識喪

聞喪不得奔喪哭盡哀問故又哭盡哀乃爲位括髮袒成踴襲絰絞帶卽位拜賔反位成踴賔出主人拜送於門外反位若有賔後至者拜之成踴送賔如初於又哭括發袒成踴於三哭猶括發袒成踴三日成服於五哭拜賔送賔如初

右聞父母喪不得奔

兄爲位非親喪齊衰以下皆卽位哭盡哀而東免絰卽位袒成踴襲拜賔反位哭成踴送賔反位相者告就次三日五哭卒主人出送賔眾主人兄弟皆出門哭止相者告事畢成服拜賔○若所爲位家遠則成服而往右聞齊衰以下喪不得奔

若除喪而後歸則之墓哭成踴東括發袒絰拜賔成踴送賔反位又哭盡哀遂除於家不哭主人之待之也無變於服與之哭不踴

右除喪後奔父母喪

自齊衰以下所以異者免麻

右除喪後奔齊衰以下喪

聞遠兄弟之喪旣除喪而後聞喪免袒成踴拜賔則尙左手

右除喪後聞小功以下喪

齊衰望鄕而哭大功望門而哭小功至門而哭緦麻卽位而哭○哭父之黨於廟母妻之黨於寢師於廟門外朋友於寢門外所識於野張帷○哭天子九諸侯七卿大夫五士三○大夫哭諸侯不敢拜賔諸臣在他國爲位而哭不敢拜賔與諸侯爲兄弟亦爲位而哭○凡爲位者壹袒○凡爲位不奠○無服而爲位者惟嫂叔及婦人降而無服者麻

右記哭

凡喪父在父爲主父沒兄弟同居各主其喪親同長者主之不同親者主之

右記喪主

公冠禮第三

公冠○自爲主迎賔揖升自阼立於席旣醴降自阼其餘自爲主者其降也自西階以異其餘皆公同也○公端與皮弁皆鞞朝服素鞞公冠四加冕○饗之以三獻之禮無介無樂皆端其醻幣朱錦采四馬其慶也

右公冠

天子儗焉

右天子冠

太子與庶子其冠皆自爲主其禮與士同其饗賔也皆同

右太子庶子冠

成王冠周公使祝雍祝王曰達而勿多也祝雍曰使王近於民遠於年嗇於時惠於財親賢使能○陛下離顯先帝之光耀以承皇天嘉祿欽順仲夏之吉日遵並大道邠或秉集萬福之休靈始加昭明之元服推遠稚免之幼志崇積文武之寵徳肅勤髙祖淸廟六合之內靡不息陛下永永與天無極孝昭冠辭

右記冠辭

皇皇上天照臨下土集地之靈降甘風雨庶物羣生各得其所靡今靡古維予一人某敬拜皇天之祐薄薄之土承天之神興甘風雨庶卉百谷莫不茂者旣安且寧惟予一人某敬拜下土之靈維某年某月上日○明光於上下勤施於四方旁作穆穆維予一人某敬拜迎於郊以正月朔日迎日於東郊

右附記祭天祭地祭日祝辭

諸侯遷廟禮第四

成廟將遷之新廟君前徙三日齊祝宗人及從者皆齊右將遷

徙之日君服從者皆服從至於廟羣臣如朝位君入立於阼階下西向有司如朝位宗人擯舉手曰有司其請升君升祝奉幣從在左北面再拜興祝聲三曰孝嗣侯某敢以嘉幣告於皇考某侯成廟將徙敢告君及祝再拜興

右告遷

祝曰請導君降立於階下奉衣服者皆奉以從祝奉衣服者降堂君及在位者皆辟也奉衣服者至碑君從有司皆以次從出廟門奉衣服者升車乃步君升車從者皆就車也凡出入門及大溝渠祝下擯

右奉遷

至於新廟筵於戶牖間樽於西序下脯醢陳於房中設洗當東榮南北以堂深有司皆先入如朝位祝導奉衣服者乃入君從奉衣服者入門左在位者皆辟也奉衣服者升堂皆反位君從升奠衣服於席上祝奠幣於幾東君北向祝在左贊者盥升適房薦脯醢君盥酌奠於薦西反位君及祝再拜興祝聲三曰孝嗣侯某敢用嘉幣告於皇考某侯令月吉日可以徙於新廟敢告再拜右已遷而告

君就東廂西面祝就西廂東面在位者皆反走辟如食間擯者舉手曰請反位君反位祝從在左卿大夫及眾有司諸在位者皆反位祝聲三曰孝嗣侯某潔爲而明薦之享君及祝再拜君反位祝徹反位

右已告而享

擯者曰遷廟事畢請就燕君出廟門卿大夫有司執事者皆出廟門告事畢乃曰擇日而祭焉

右遷畢

諸侯釁廟禮第五

成廟釁之以羊君服立於寢門內南向祝宗人宰夫雍人皆服宗人曰請令以釁某廟君曰諾遂入雍人拭羊乃行入廟門碑南北面東上雍人舉羊升屋自中中屋南面刲羊血流於前乃降

右釁廟

門以雞有司當門北面雍人割雞屋下當門

右釁門

郟室割雞於室中有司亦北面也

右釁郟室

旣事宗人告事畢皆退反命於君君寢門中南向宗人曰釁某廟事畢君曰諾宗人請就宴君揖之乃退右釁畢○小戴記雜記篇云成廟則釁之其禮祝宗人宰夫雍人皆爵弁純衣雍人拭羊宗人視之宰夫北面於碑南東上雍人舉羊升屋自中中屋南面刲羊血流於前乃降門夾室皆用雞先門而後夾室其衈皆於屋下割雞門當門夾室中室有司皆鄕室而立門則有司當門北面旣事宗人告事畢乃皆退反命於君曰釁某廟事畢反命於寢君南鄕於門內朝服旣反命乃退

路寢成則考之而不釁釁屋者交神明之道也

右記考寢

凡宗廟之器其名者成則釁之以豭豚

右記釁器○此篇取之大戴記小戴亦載此篇於雜記篇中其文大同小異今小書附注篇末記兩節大戴所無故大書之以補正篇之文

中霤禮第六

祀中霤之禮○設主於牖下制心及肺肝爲俎祭肉心肺肝各一○凡祭五祀於廟用特牲有主有屍皆先設席於奧

右中霤

祀戶之禮○南面設主於戶內之西制脾及腎爲俎奠於主北設盛於俎西祭黍稷祭肉祭醴皆三祭肉脾一腎再旣祭徹之陳鼎俎設饌於筵前迎屍如祀中霤之禮

右戶

祀竈之禮○席於門之奧東面設主於竈陘制肺及心肝爲爼奠於主西設盛於俎南祭黍三祭肺心肝各一祭醴三旣祭徹之陳鼎俎設饌於筵前迎屍如祀戶之禮

右竈

祀門之禮○北面設主於門左樞制肝及肺心爲俎奠於主南設盛於俎東其他皆如祭竈之禮

右門

祀行之禮○爲軷壤厚二寸廣五尺輪四尺北面設主於軷上制腎及脾爲俎奠於主南設盛於俎東祭肉腎一脾再其他皆如祀門之禮

右行

禘於太廟禮第七

禘於太廟之禮○日用丁亥

右日

王居明堂禮第八

王居明堂之禮○孟春出十五里迎歲

右孟春

仲春帶以弓韣禮之禖下其子必得天材

右仲春

季春出疫於郊以攘春气

右季春

孟夏毋宿於國

右孟夏

仲秋九門磔攘以發陳气禦止疾疫○命庶民畢入於室曰時殺將至毋罹其災○乃命國醵

右仲秋

季秋除道致梁以利農也

右季秋

孟冬之月命農畢積聚系收牛馬

右孟冬

季冬命國爲酒以合三族君子說小人樂

右季冬

儀禮逸經卷一

欽定四庫全書

儀禮逸經目錄

冠義第一

昬義第二

士相見義第三

鄕飲酒義第四

鄕射義第五

燕義第六

大射義第七

聘義第八

公食大夫義第九

朝事義第十

右儀禮傳十篇澄所纂次案儀禮有士冠禮士昬禮戴記則有冠義昬義儀禮有鄕飲酒禮鄕射禮大射禮戴記則有鄕飲酒義射義以至燕聘皆然蓋周末漢初之人作以釋儀禮而戴氏抄以入記者也今以此諸篇正爲儀禮之傳故不以入記依儀禮篇次稡爲一編文有不次者頗爲更定射義一篇疊陳天子諸侯卿大夫之射雜然無倫釐之爲鄕射義大射義二篇士相見義公食大夫義則用淸江劉氏原父所補並因朱子而加考詳焉於是儀禮之經自一至九經各有其傳矣惟覲義闕然大戴朝事一篇實釋諸侯朝覲天子及相朝之禮故以備覲禮之義而共爲傳十篇云

欽定四庫全書

儀禮逸經卷二

元吳澄撰

冠義第一

夫禮始於冠本於昏重於喪祭尊於朝聘和於射鄕此禮之大體也○禮之所尊尊其義也失其義陳其數祝史之事也故其數可陳也其義難知也知其義而敬守之天子之所以治天下也○凡人之所以爲人者禮義也禮義之始在於正容體齊顏色順辭令容體正顏色齊辭令順而後禮義備以正君臣親父子和長幼君臣正父子親長幼和而後禮義立故冠而後服備服備而後容體正顏色齊辭令順故曰冠者禮之始也是故古者聖王重冠古者冠禮筮日筮賔所以敬冠事敬冠事所以重禮重禮所以爲國本也故冠於阼以著代也醮於客位三加彌尊加有成也已冠而字之成人之道也見於母母拜之見於兄弟兄弟拜之成人而與爲禮也冠端奠摰於君遂以摰見於鄕大夫鄕先生以成人見也成人之者將責成人禮焉也責成人禮焉者將責爲人子爲人弟爲人臣爲人少者之禮行焉將責四者之行於人其禮可不重與故孝弟忠順之行立而後可以爲人可以爲人而後可以治人也故聖王重禮故曰冠者禮之始也嘉事之重者也是故古者重冠重冠故行之於廟行之於廟者所以尊重事尊重事而不敢擅重事不敢擅重事所以自卑而尊先祖也

右傳釋士冠禮

昬義第二

天地合而後萬物興焉夫昬禮萬世之始也取於異姓所以附逺厚別也幣必誠辭無不腆告之以直信信事人也信婦徳也壹與之齊終身不攺故夫死不嫁男子親迎男先於女剛柔之義也天先乎地君先乎臣其義一也執防以相見敬章別也男女有別然後父子親父子親然後義生義生然後禮作禮作然後萬物安無別無義禽獸之道也壻親禦授綏親之也親之也者親之也敬而親之先王之所以得天下也出乎大門而先男帥女女從男夫婦之義由此始也婦人從人者也幼從父兄嫁從夫夫死從子夫也者夫也夫也者以知帥人者也冕齊戒鬼神陰陽也將以爲社稷主爲先祖後而可以不致敬乎共牢而食同尊卑也故婦人無爵從夫之爵坐以夫之齒器用陶匏尙禮然也三王作牢用陶匏厥明婦盥饋舅姑卒食婦餕余私之也舅姑降自西階婦降自阼階授之室也昬禮不用樂幽陰之義也樂陽气也昬禮不賀人之序也○昬禮者將合二姓之好上以事宗廟而下以繼後世也故君子重之是以昬禮納采問名納吉納徴請期皆主人筵幾於廟而拜迎於門外揖讓而升聽命於廟所以敬愼重正昬禮也父親醮子而命之迎男先於女也子承命以迎主人筵幾於廟而拜迎於門外壻執鴈入揖讓升堂再拜奠鴈蓋親受之於父母也降出禦婦車而壻授綏禦輪三周先俟於門外婦至壻揖婦以入共牢而食合巹而酳所以合體同尊卑以親之也敬愼重正而後親之禮之大體而所以成男女之別而立夫婦之義也男女有別而後夫婦有義夫婦有義而後父子有親父子有親而後君臣有正故曰昬禮者禮之本也○夙興婦沐浴以俟見質明贊見婦於舅姑婦執笄栗修以見贊醴婦婦祭脯醢祭醴成婦禮也舅姑入室婦以特豚饋明婦順也厥明舅姑共饗婦以一獻之禮奠酬舅姑先降自西階婦降自阼階以著代也成婦禮明婦順又申之以著代所以重責婦順焉也婦順者順於舅姑和於室人而後當於夫以成絲麻布帛之事以審守委積蓋藏是故婦順備而後內和理內和理而後家可長久也故聖王重之○是以古者婦人先嫁三月祖廟未毀敎於公宮祖廟旣毀敎於宗室敎以婦徳婦言婦容婦功敎成祭之牲用魚芼之以蘋藻所以成婦順也○古者天子後立六宮三夫人九嬪二十七世婦八十一禦妻以聽天下之內治以明章婦順故天下內和而家理天子立六官三公九卿二十七大夫八十一元士以聽天下之外治以明章天下之男教故外和而國治故曰天子聽男敎後聽女順天子理陽道後治陰徳天子聽外治後聽內治敎順成俗外內和順國家理治此之謂盛徳是故男敎不修陽事不得適見於天日爲之食婦順不修陰事不得適見於天月爲之食是故日食則天子素服而修六官之職蕩天下之陽事月食則後素服而修六宮之職蕩天下之陰事故天子之與後猶日之與月陰之與陽相須而後成者也天子修男敎父道也後修女順母道也故曰天子之與後猶父之與母也故爲天王服斬衰服父之義也爲後服齊衰服母之義也

右傳釋士昬禮

士相見義第三

士相見之禮必依於介紹以言其不苟召也必依於摯以言其以道親也苟而合惟小人而不恥者能之君子可見也不可屈也可親也不可狎也可達也不可疎也賔至門主人三辭見賔稱摰主人三辭摰者以致尊嚴也大夫以禮相接士以禮相諭庶人以禮相同然而爭奪興於末者未之有也人苟爲悅而相親若者末必爭苟爲簡而相親若者末必怨是故士相見之禮者人道之大也所以使人重其身而毋邇於辱也所以使人愼其交而毋邇於禍也○古者非其君不仕非其師不學非其人不友非其大夫不見○惟仕於君者召而往未仕而見於君者冠而奠摯在邦曰市井之臣在野曰艸莽之臣君𨿽召不往也是故𨿽有南面之貴千乘之富士之所以結者禮義而已矣利不足稱焉刑罰行於國所誅者好利之人也未有好利而其俗不亂者也○自天子至於庶人皆有摯摯者致也所以致其志也天子之摯鬯諸侯玉卿羔大夫鴈士雉鬯也者言徳之遠聞也玉也者言一度不易也羔也者言柔而有禮也鴈也者言進退知時也雉也者言死其節也故天子以遠徳爲志諸侯以一度爲志卿以有禮爲志大夫以進退爲志士以死節爲志明乎其志之義而天下治矣故執斯摯也者致斯志者也君之摯以事神臣之摯以養人惟君受摯者惟君受養也非其君則辭摯不敢當養也○無介而相見君子以爲諂故諸侯大國九介次國七介小國五介

右傳釋士相見禮

鄕飲酒義第四

孔子曰吾觀於鄕而知王道之易易也主人親速賔及介而眾賔自從之至於門外主人拜賔及介而眾賔自入貴賤之義別矣三揖至於階三讓以賔升拜至獻酬辭讓之節繁及介省矣至於眾賔升受坐祭立飲不酢而降隆殺之義辧矣工入升歌三終主人獻之笙入三終主人獻之間歌三終合樂三終工告樂備遂出一人觶乃立司正焉知其能和樂而不流也賔酬主人主人酬介介酬眾賔少長以齒終於沃洗者焉知其能弟長而無遺矣降說屨升坐修爵無數飲酒之節朝不廢朝莫不廢夕賔出主人拜送節文終遂焉知其能安燕而不亂也貴賤明隆殺辧和樂而不流弟長而無遺安燕而不亂此五行者足以正身安國矣彼國安而天下安故曰吾觀於鄕而知王道之易易也○鄕飲酒之義主人拜迎賔於庠門之外入三揖而後至階三讓而後升所以致尊讓也盥洗觶所以致潔也拜至拜洗拜受拜送拜旣所以致敬也尊讓潔敬也者君子之所以相接也君子尊讓則不爭潔敬則不慢不慢不爭則遠於鬭辯矣不鬭辯則無暴亂之禍矣斯君子之所以免於人禍也故聖人制之以道鄕人士君子尊於房戶之間賔主共之也尊有酒貴其質也羞出自東房主人共之也洗當東榮主人之所以自潔而以事賔也祭薦祭酒敬禮也嚌肺嘗禮也啐酒成禮也於席末言是席之正非專爲飲食也爲行禮也此所以貴禮而賤財也卒觶致實於西階上言是席之上非專爲飲食也此先禮而後財之義也先禮而後財則民作敬讓而不爭矣○鄕飲酒之禮六十者坐五十者立侍以聽政役所以明尊長也六十者三豆七十者四豆八十者五豆九十者六豆所以明養老也民知尊長養老而後乃能入孝弟民入孝弟出尊長養老而後成敎成敎而後國可安也君子之所謂孝者非家至而日見之也合諸鄕射教之鄕飲酒之禮而孝弟之行立矣○鄕飲酒之義立賔以象天立主以象地設介僎以象日月立三賔以象三光古之制禮也經之以天地紀之以日月參之以三光政敎之本也亨狗於東方祖陽气之發於東方也洗之在阼其水在洗東祖天地之左海也尊有酒敎民不忘本也賔必南鄕東方者春春之爲言蠢也產萬物者聖也南方者夏夏之爲言假也養之長之假之仁也西方者秋秋之爲言愁也愁之以時察守義者也北方者冬冬之爲言中也中者藏也是以天子之立也左聖鄕仁右義偝藏也介必東向介賔主也主人必居東方東方者春春之爲言蠢也產萬物者也主人者造之產萬物者也賔主象天地也介僎象陰陽也三賔象三光也讓之三也象月之三日而成魄也四面之坐象四時也月者三日則成魄三月則成時是以禮有三讓建國必立三卿三賔者政教之本禮之大參也天地嚴凝之气始於西南而盛於西北此天地之尊嚴气也此天地之義气也天地溫厚之气始於東北而盛於東南此天地之盛徳气也此天地之仁气也主人者尊賔故坐賔於西北而坐介於西南以輔賔賔者接人以義者也故坐於西北主人者接人以仁以徳厚者也故坐於東南而坐僎於東北以輔主人也仁義接賔主有事俎豆有數曰聖聖立而將之以敬曰禮禮以體長幼曰徳徳也者得於身也故曰古之學術道者將以得身也是故聖人務焉

右傳釋鄕飲酒禮

鄕射義第五

古者諸侯之射也必先行燕禮卿大夫士之射也必先行鄕飲酒之禮故燕禮者所以明君臣之義也鄕飲酒之禮者所以明長幼之序也○孔子射於矍相之圃蓋觀者如堵墻射至於司馬使子路執弓矢出延射曰賁軍之將亡國之大夫與爲人後者不入其餘皆入蓋去者半入者半又使公罔之裘序防觶而語公罔之裘觶而語曰幼壯孝弟耆耊好禮不從流俗修身以俟死者不在此位也蓋去者半處者半序防又觶而語曰好學不倦好禮不變旄期稱道不亂者不在此位也蓋防有存者○孔子曰君子無所爭必也射乎揖讓而升下而飲其爭也君子射者仁之道也射求正諸已已正而後發發而不中則不怨勝已者反求諸巳而巳矣故射者進退周旋必中禮內志正外體直然後持弓矢審固持弓矢審固然後可以言中此可以觀徳行矣○孔子曰射者何以射何以聽循聲而發發而不失正鵠者其惟賢者乎若夫不肖之人則彼將安能以中詩云發彼有的以祈爾爵祈求也求中以辭爵也酒者所以養老也所以養病也求中以辭爵者辭養也故男子生桑弧蓬矢六以射天地四方天地四方者男子之所有事也故必先有志於其所有事然後敢用谷也飯食之謂也射者男子之事也因而飾之以禮樂也故事之盡禮樂而可數爲以立徳行者莫若射故聖王務焉右傳釋鄕射禮

燕義第六

諸侯燕禮之義君立阼階之東南南鄕爾卿大夫皆少進定位也君席阼階之上居主位也君獨升立席上西面特立莫敢適之義也設賔主飲酒之禮也使宰夫爲獻主臣莫敢與君亢禮也不以公卿爲賔而以大夫爲賔爲疑也明嫌之義也賔入中庭君降一等而揖之禮之也君舉旅於賔及君所賜爵皆降再拜稽首升成拜明臣禮也君答拜之禮無不答明君上之禮也臣下竭力盡能以立功於國君必報之以爵祿故臣下皆務竭力盡能以立功是以國安而君寧禮無不答言上之不虛取於下也上必明正道以道民民道之而有功然後取其什一故上用足而下不匱也是以上下和親而不相怨也和寧禮之用也此君臣上下之大義也故曰燕禮者所以明君臣之義也○席小卿次上卿大夫次小卿士庶子以次就位於下獻君君舉旅行酬而後獻卿卿舉旅行酬而後獻大夫大夫舉旅行酬而後獻士士舉旅行酬而後獻庶子俎豆牲體薦羞皆有等差所以明貴賤也○古者周天子之官有庶子官庶子官職諸侯卿大夫士之庶子之卒掌其戒令與其教治別其等正其位國有大事則率國子而致於太子惟所用之若有甲兵之事則授之以車甲合其卒伍置其有司以軍法治之司馬弗正凡國之政事國子存遊卒使之修徳學道春合諸學秋合諸射以考其藝而進退之

右傳釋燕禮

大射義第七

射之爲言者繹也或曰捨也繹者各繹已之志也故心平體正持弓矢審固持弓矢審固則射中矣故曰爲人父者以爲父鵠爲人子者以爲子鵠爲人君者以爲君鵠爲人臣者以爲臣鵠故射者各射已之鵠故天子之大射謂之射侯射侯者射爲諸侯也射中則得爲諸侯射不中則不得爲諸侯○是故古者天子以射選諸侯卿大夫士天子將祭必先習射於澤澤者所以擇士也已射於澤而後射於射宮射中者得與於祭不中者不得與於祭不得與於祭者有讓削以地得與於祭者有慶益以地進爵絀地是也○是故古者天子之制諸侯歲獻貢士於天子天子試之於射宮其容體比於禮其節比於樂而中多者得與於祭其容體不比於禮其節不比於樂而中少者不得與於祭數與於祭而君有慶數不與於祭而君有讓數有慶而益地數有讓則削地故曰射者射爲諸侯也○是以諸侯君臣盡志於射以習禮樂夫君臣習禮樂而以流亡者未之有也故詩曰曽孫侯氏四正具舉大夫君子凡以庶士小大莫處禦於君所以燕以射則燕則譽言君臣相與盡志於射以習禮樂則安則譽也是以天子制之而諸侯務焉此天子之所以養諸侯而兵不用諸侯自爲正之具也○其節天子以騶虞爲節諸侯以貍首爲節卿大夫以采蘋爲節士以采蘩爲節騶虞者樂官備也貍首者樂防時也采蘋者樂循法也采蘩者樂不失職也是故天子以備官爲節諸侯以時防天子爲節卿大夫以循法爲節士以不失職爲節故明乎其節之志以不失其事則功成而徳行立徳行立則無暴亂之禍矣功成則國安故曰射者所以觀盛徳也

右傳釋大射禮

聘義第八

聘禮上公七介侯伯五介子男三介所以明貴賤也介紹而傳命君子於其所尊弗敢質敬之至也三讓而後傳命三讓而後入廟門三揖而後至階三讓而後升所以致尊讓也君使士迎於竟大夫郊勞君親拜迎於大門之內而廟受北面拜貺拜君命之辱所以致敬也敬讓也者君子之所以相接也故諸侯相接以敬讓則不相侵陵也○卿爲上擯大夫爲承擯士爲紹擯君親禮賔賔私面私覿致饔餼還圭璋賄贈饗食燕所以明賔客君臣之義也以圭璋聘重禮也已聘而還圭璋此輕財而重禮之義也諸侯相厲以輕財重禮則民作讓矣故天子制諸侯比年小聘三年大聘相厲以禮使者聘而誤主君弗親饗食也所以愧厲之也諸侯相厲以禮則外不相侵內不相陵此天子之所以養諸侯兵不用而諸侯自爲正之具也○主國待客出入三積餼客於捨五牢之具陳於內米三十車禾三十車芻薪倍禾皆陳於外乘禽日五雙羣介皆有餼牢壹食再饗燕與時賜無數所以厚重禮也古之用財者不能均如此然而用財如此其厚者言盡之於禮也盡之於禮則內君臣不相陵而外不相侵故天子制之而諸侯務焉爾○聘射之禮至大禮也質明而始行事日幾中而後禮成非彊有力者弗能行也故彊有力者將以行禮也酒淸人渴而不敢飲也肉漧人饑而不敢食也日莫人倦齊莊正齊而不敢解惰以成禮節以正君臣以親父子以和長幼此眾人之所難而君子行之故謂之有行有行之謂有義有義之謂勇敢故所貴於勇敢者貴其能以立義也所貴於立義者貴其有行也所貴於有行者貴其行禮也故所貴於勇敢者貴其敢行禮義也故勇敢彊有力者天下無事則用之於禮義天下有事則用之於戰勝用之於戰勝則無敵用之於禮義則順治外無敵內順治此之謂盛徳故聖王之貴勇敢彊有力如此也勇敢彊有力而不用之於禮義戰勝而用之於爭鬭則謂之亂人刑罰行於國所誅者亂人也如此則民順治而國安也○子貢問於孔子曰敢問君子貴玉而賤碈者何也爲玉之寡而碈之多與孔子曰非爲碈之多故賤之也玉之寡故貴之也夫昔者君子比徳於玉焉溫潤而澤仁也縝密以栗知也防而不劌義也垂之如隊禮也叩之其聲淸越以長其終詘然樂也瑕不揜瑜瑜不揜瑕忠也孚尹旁達信也气如白虹天也精神見於山川地也圭璋特達徳也天下莫不貴者道也詩云言念君子溫其如玉故君子貴之也

右傳釋聘禮

公食大夫義第九

食禮公養賔國養賢一也親之故愛之愛之故養之養之故食之食而弗愛猶豢之也愛而弗敬猶畜之也饗禮敬之至也食禮愛之至也饗爲愛弗勝其敬食爲敬弗勝其愛文質之辧也公使大夫戒必以其爵恭也已輕則卑之已重則是以其貴臨之也賔三辭聽命言是理之貴勿敢當也弗敢當故難進也公迎賔於大門內非不能至於外也所以待人君之禮也臣之意欲尊其君子之意欲尊其父故迎賔於大門內所以順其爲尊君之意也三揖至於階三讓而升堂充其意諭其誠也於廟用祭器誠之盡也君子於所尊敬不敢狎不敢狎故神明之故忠臣嘉賔樂盡其心也大夫立於東夾南西面北上士立於門東北面西上小臣東堂下南面西上宰東夾北西面北上內官之士在宰東北面南上百官有司備以樂養賢也設筵加席幾致安厚之儀也公設醬然後宰夫薦豆菹醢士設俎公設大羮然後宰夫設鉶啟簋言以身親之也賔徧祭公設宰夫設稻士膳庶羞爲殷勤也賔三飯飯以湆醬此君之厚已也賔必親徹有報之道也庭實乘皮侑以束帛𨿽備物猶欲其加厚焉也公拜送終之以敬也有司卷三牲之俎歸於賔館不敢防其餘也上大夫八豆八簋六鉶九俎庶羞二十其餘衰是見徳之殺也○君子之言曰愛人者使人愛之者也敬人者使人敬之者也親人者使人親之者也自卑者使人尊之者也是故公養賔國養賢其義一也未有愛之敬之親之尊之而其位不安者也未有不愛不敬不親不尊而能長有國者也將由乎好徳之君則將飴焉惟恐其不足於禮將由乎驕慢之君則將曰是食於我而已矣故禮君子所不足小人所泰也○孔子食於少施氏將祭主人辭曰不足祭也將飱主人辭曰不足飱也孔子退曰吾食而飽少施氏有禮哉故君子難親也將親之舍禮何以哉

右傳釋公食大夫

朝事義第十

古者大行人掌太賔之禮及大客之義以親諸侯春朝諸侯而圖天下之事秋覲以比邦國之功夏宗以陳天下之謀冬遇以協諸侯之慮時防以發四方之禁殷同以施天下之政時聘以結諸侯之好殷頫以成邦國之慝間問以諭諸侯之志歸脤以交諸侯之福賀慶以贊諸侯之喜致防以補諸侯之災天子之所以撫諸侯者歲徧存三歲徧頫五歲徧省七歲屬象胥諭言語協辭令九歲屬瞽史諭書名聽音聲十有一歲達瑞節同度量成牢禮同數器修法則十有二歲天子巡狩殷國是故諸侯上不敢侵陵下不敢暴小民然後諸侯之國札喪則令賻補之凶荒則令賙委之師役則令槁襘之有福事則令慶賀之有禍災則令哀弔之凡此五物者治其事故及其萬民之利害爲一書其禮俗政事教治刑禁之逆順爲一書其悖逆暴亂作慝欲犯令者爲一書其札喪凶荒厄貧爲一書其康樂和親安平爲一書凡此五物者每國別異之天子以周知天下之政是故諸侯附於徳服於義則天下太平古者天子爲諸侯不行禮義不修法度不附於徳不服於義故使射人以射禮選其徳行職方氏大行人以其治國選其能功諸侯之得失治亂定然後明九命之賞以勸之明九伐之法以震威之尙猶有不附於徳不服於義者則使掌交說之故諸侯莫不附於徳服於義者此天子之所以養諸侯兵不用而諸侯自爲政之法也○古者聖王明義以別貴賤以序尊卑以體上下然後民知尊君敬上而忠順之行備矣是故古者天子之官有典命官大行人掌諸侯之儀以等其爵故貴賤有別尊卑有序上下有差也典命以諸侯之五儀諸臣之五等定其爵命上公九命爲伯其國家宮室車旌衣服禮儀皆以九爲節諸侯諸伯七命其國家宮室車旌衣服禮儀皆以七爲節子男五命其國家宮室車旌衣服禮儀皆以五爲節王之三公八命其卿六命其大夫四命及其封也皆加一等其國家宮室車旌衣服禮儀亦如之凡諸侯之適子省於天子攝君則下其君之禮一等未省則以皮帛繼子男公之孤四命以皮帛視小國之君其卿三命其大夫再命士一命其宮室車旌衣服禮儀各視其命之數侯伯之卿大夫士亦如之子男之卿再命其大夫一命其士不命其宮室車旌衣服禮儀各如其命之數禮大行人以九儀別諸侯之命等諸侯之爵以同域國之禮而行其賔主上公之禮執桓圭九寸繅籍九寸冕服九章建常九旒樊纓九就貳車九乘介九人禮九牢其朝位賔主之間九十步饗禮九獻食禮九舉諸侯之禮執信圭七寸繅籍七寸冕服七章建當七旒樊纓七就貳車七乘介七人禮七牢其朝位賔主之間七十步饗禮七獻食禮七舉諸伯執躬圭其他皆如諸侯之禮諸子執谷璧五寸繅籍五寸冕服五章建常五旒樊纓五就貳車五乘介五人禮五牢其朝位賔主之間五十步饗禮五獻食禮五舉諸男執蒲璧其他皆如諸子之禮凡大國之孤執帛皮以繼小國之君諸侯之卿禮各下其君二等以下及大夫士皆如之天子之所以明章著此義者以朝聘之禮也是故千里之內歲一見千里之外千五百里之內二歲一見千五百里之外二千里之內三歲一見二千里之外二千五百里之內四歲一見二千五百里之外三千里之內五歲一見三千里之外三千五百里之內六歲一見各執其圭瑞服其服乘其輅建其旌旂施其樊纓從其貳車委積之以其牢禮之數所以明別義也然後天子冕而執鎭圭尺有二寸藻籍尺有二寸搢大圭乘大輅建大常十有二旒樊纓十有再就貳車十有二乘率諸侯而朝日東郊所以教尊尊也退而朝諸侯爲壇三成宮旁一門天子南鄕見諸侯土揖庶姓時揖異姓天揖同姓所以別親疏外內也公侯伯子男各以其旂就其位諸公之國中階之前北面東上諸侯之國東階之東西面北上諸伯之國西階之西東面北上諸子之國門東北面東上諸男之國門西北面東上及其將幣也公於上等所以別貴賤序尊卑也奠圭降拜升成拜明臣禮也奉國地所出重物而獻之明臣職也肉袒入門而右以聽事也明臣禮臣職臣事所以敎臣也率而祀天於南郊配以先祖所以敎民報徳不忘本也率而享祀於太廟所以敎孝也與之大射以考其習禮樂而觀其徳行與之圖事以觀其能儐而禮之三饗三食三宴以與之習立禮樂是故一朝而近者三年遠者六年有徳焉禮樂爲之益習徳行爲之益修天子之命爲之益行然後使諸侯世相朝交歲相問殷相聘以習禮考義正刑一徳以崇天子故曰朝聘之禮者所以正君臣之義也○諸侯相朝之禮各執其圭瑞服其服乘其輅建其旌旂施其樊纓從其貳車委積之以其牢禮之數所以別義也介紹而相見君子於其所尊不敢質敬之至也君使大夫迎於境卿勞於道君親郊勞致館及將幣拜迎於大門外而廟受北面拜貺所以致敬也三讓而後升所以致尊讓也敬讓也者君子之所以相接色諸侯相接以敬讓則不相侵陵也此天子之所以養諸侯兵不用而諸侯自爲正之具也君親致雍旣還圭饗食致贈郊送所以相與習禮樂也諸侯相與習禮樂則徳行修而不流也故天子制之而諸侯務焉

右傳釋覲禮

儀禮逸經卷二

