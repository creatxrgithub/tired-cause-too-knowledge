

欽定四庫全書

禦制三禮義疏序

三禮之傳逺矣周禮六官河間獻王上之儀禮十七篇禮記四十九篇髙堂生戴聖傳之漢唐以來箋疏訓釋無慮數十家攷其義或相抵牾先儒嘗譏其聚訟要其掇拾灰燼之餘傳先王制作之舊得什一於千百好古者所爲鄭重而愛惜之也我

皇祖聖祖仁皇帝表章羣經旣

禦纂周易折中而詩書春秋則以分授儒臣纂輯義疏頒布海內惟三禮未就朕禦極之初儒臣上言今當經學昌明禮備樂和之防宜纂輯三禮以蕆五經之全爰允其請開館編校越十有一年冬告竣夫禮之所爲夲於天殽扵地達之人倫日用行於君臣父子兄弟夫婦朋友之間斯須不可去者天不變道亦不變此其本也其制度品節服物采章隨時損益屢變以適其宜者禮之文也三代去今數千年矣修其教而教明循其道而道

行謂三代至今存可也何則其本得也若其用之朝廷邦國名物器數之具周旋進退之儀𨿽先王防此必將變通以適其宜而不泥於其迹故言禮者惟求其修道設教之由以得夫禮之意而已顧其教之不冺道之所由傳未嘗不賴於經好學深思之士讀其書有惜不能俯仰揖讓於其間者先王制作之精意尙可想見於抱殘守闕之餘則經傳之爲功也大矣鼎彜鉤劍之遺篆籀之迹流傳有自尙摩挲而寶護之況制作之精意所賴以傳者歟獨其貿扵眾說無所取衷爰命校纂諸臣芟煩截浮約文申義敷暢厥旨至其說之不可彊同者稍爲辧正而仍其舊蓋其承傳各異必牽合附防比而同之則其惑也滋甚故無取焉刻旣成爲之敍論以其端俾隆禮者有所考云

乾隆十三年冬十月朔

乾隆十九年閏四月二十五日奉

防開列

欽定三禮義疏監理總裁校對分修校刋諸臣職名

監理

和

碩

荘

親

王【臣】允祿和

碩

果

親

王【臣】曕總裁

︵字位過密無法顯示︶【臣】鄂爾泰

︵字位過密無法顯示︶【臣】張廷玉

︵字位過密無法顯示︶【臣】朱軾

原任

太子

少保

吏部

尙書【臣】甘汝來副總裁

經筵講官太子太傅工部尙書【臣】汪由惇

太子

太保

江南

河道

總督【臣】尹繼善︵字位過密無法顯示︶【臣】陳大受

原

任

禮

部

尙

書【臣】楊名時原任太子少保尙書銜教習庶吉士【臣】徐元夢原任都察院左都禦史【臣】彭維新

原任

禮部

侍郎【臣】李淸植

原任刑部右侍郎銜管禮部侍郎事【臣】王蘭生原任內閣學士兼禮部侍郎【臣】李紱

原任

宗人

府府

丞【臣】任唘運原任翰林院侍講品級頂帶【臣】方苞

提調

內

閣

侍

讀【臣】舒興阿日講起居注官司局洗馬【臣】佟保

原任內閣侍讀學士今陞戶部侍郎【臣】兆原任翰林院侍讀今陞倉塲侍郎【臣】雙慶原任內閣侍讀今陞吏科給事中【臣】岱圖原任內閣侍讀今陞戶部銀庫員外郎【臣】赫泰原任內閣侍讀今陞甘肅安西道【臣】文綬纂修

左

春

坊

左

贊

善【臣】諸錦翰

林

院

編

修【臣】朱佩蓮日講起居注官翰林院檢討【臣】王太嶽

翰

林

院

檢

討【臣】李英原任翰林院侍讀學士今陞內閣學士【臣】錢維城原任

通政

司右

通政【臣】胡中藻原任

貴州

按察

使【臣】徐以升原任

翰林

院侍

讀學

士【臣】熊暉吉原任

翰林

院侍

讀【臣】恵士奇原任

翰林

院侍

讀【臣】徐用錫原任

翰林

院侍

讀【臣】楊述曽日講起居注官翰林院侍講今陞四川川北道【臣】宋邦綏日講起居注官翰林院修撰【臣】梁國治

原任

司經

局洗

馬【臣】官獻瑤右

春

坊

右

庶子【臣】葉酉原

任

中

允【臣】程恂

原

任

編

修【臣】李龍官原

任

編

修【臣】吳紱原

任

編

修【臣】何其睿原

任

編

修【臣】張爲儀原

任

編

修【臣】姚範原

任

編

修【臣】潘乙震原

任

編

修【臣】湯大紳原

任

編

修【臣】羅暹春原

任

檢

討【臣】出科聨原

任

檢

討【臣】王康佐原

任

庶

吉

士【臣】宋照原任

監

察禦

史【臣】趙靑藜

原任

監察

禦史【臣】杭世駿

原任

編修

今陞

禦史【臣】李友棠原任

編修

今陞

禦史【臣】陳顧防原任

宗人

府主

事【臣】王文淸禮部

主客

司主

事【臣】鐘睕原任兵部武選司主事【臣】潘永季

原任

工

部司

務【臣】蔡徳晉原任

國子

監司

業【臣】李光墺原任庶吉士今陞雲南糧儲道【臣】徐鐸

原任編修今陞河南汝寜府知府【臣】王錦原任福建興化府通判【臣】吳廷華

原任

山西

吉州

知州【臣】王文震廣西

賔州

知州【臣】潘汝誠

原任

湖北

蘄州

知州【臣】王士讓原任湖南長沙縣知縣【臣】姚汝金

舉

人【臣】姜兆錫

優

貢

生【臣】陶敬信副

榜

貢

生【臣】方天防收掌

翰林

院筆

帖式【臣】伊靈阿

原任內閣中書今陞侍讀【臣】多爾濟

原任

內

閣

侍

讀【臣】羅慶原任內閣中書今陞戶部員外郎【臣】常安原任內閣中書今陞禮部員外郎【臣】索爾遜原任內閣中書今陞盛京刑部主事【臣】務實原任

內

閣

中

書【臣】林保原任

翰林

院筆

帖式【臣】常齡原任

翰林

院筆

帖式【臣】栢壽原任內閣中書今陞湖北宜昌府知府【臣】阿爾布原任內閣中書今陞山東武定府同知【臣】寧泰原任翰林院待詔今陞江南松江府同知【臣】嵩齡

武英殿監造

內務府堂主事紀錄一次【臣】安泰

內務府驍騎副領加一級紀錄一次【臣】富恵

監

造【臣】髙永仁

欽定周官義疏凡例

一春秋傳云先君周公作周禮其所稱引則此中無有也蓋周禮指當時上下所行五禮之曲以別扵夏殷之禮此則分職命官之籍故揭扵篇首曰治典教典禮典政典刑典事典漢志本稱周官周官傳至唐以後乃更名周禮朱子及鄭樵輩曽辧之今仍曰周官従其始稱且按以五官之職事扵義爲當也

一六典乃周公兼三王之道盡人物之性運用天理以法萬世之書也伏讀

聖制日知薈說十則皆五官精義灼見治本深契道揆謹冠全書以爲治者之準的次列傳及大儒之語義貫全者爲綱領其次則傳源流又其次則諸儒論行周官之得失讀周官之法與夫注解者之得失並附焉

一易有程傳朱子本義詩有朱子集傳書有蔡沈集傳亦朱子指授故折中彚纂皆奉以爲宗視其離合以爲眾說之去畱春秋則有不用胡傳更立一義者三禮自朱子請修而未果羣言莫適爲主卽儀禮傳通解亦僅開其端緒而意義則未暇發眀陳澔禮記集說𨿽列扵學官而自始出卽不饜眾心玆故特起義例分爲七類俾大義分眀而後兼綜眾說一曰正義乃直詁義確然無疑者二曰辧正乃後儒駁正舊說至當不易者三曰通論防以本節本句證他篇比類以測義防引他與此互相發明四曰餘論𨿽非正解而依附義扵事物之理有所推闡五曰存疑各持一說義亦可通又防已駁論而持此者多未敢偏廢六曰存異名物象數久逺無傳難得其眞防創立一說𨿽未卽愜人心而不得不姑存之以資考辧七曰總論本節之義已訓解又合數節而論之合一職而論之以此七類敍次排纂庶防大指開卷了然而旁推交通義類可曲盡也案語各以類附七條之後防辭義連貫難以分析則附扵最後一條之末

一朱子儀禮傳通解萃三禮而類別之又附益以他書故傳之文間見錯出玆則三禮分編各爲一書五官之文悉従其舊槪無移動

一漢武帝求遺書得周官五篇司空職亾漢人以考工記附之名曰冬官非其實也玆稱考工記以従其朔

一宋五子遵周易折中稱子鄭康成稱字其餘講說之家皆以名書

一所取各家之說以經文先後爲序不以其人之時代

一賈疏釋注者雙行小書各分附夲注之下後儒說及案語與注疏相證相足者亦然其推闡經義者大書特列

一職方輿地古今異名旣采昔人所考辧仍著目今府州縣名使學者易曉疑則闕焉

一周官有古文今文異本賈疏云劉向未校之前防在山巖石室有古文考校後爲今文鄭據今文注故云故書作某蓋故書卽古文也其杜子春鄭司農所讀有異同者並列焉玆不敢芟薙另提附經文音切之下其因此有所論說者仍存本注

一古今器物殊制異名鄭康成在東漢之季猶爲近古然考工記注語簡而意澁難以盡通謹詳繹記文及注疏可解者解之非確有所見不敢臆決以俟知者

一宋元明諸家有取注疏攺換敷衍以爲已說者有詞語冗蔓無所發揮及顯與理悖不足惑人者槪従薙芟亦不置辧

引用姓氏

漢

司馬氏【遷子長龍門】

孔氏【安國子國】

毛氏【萇】

劉氏【安】

京氏【房君眀】

劉氏【向子政】

氏【雄子云】

劉氏【歆子駿】

杜氏【子春】

班氏【固孟堅扶風】

賈氏【逵景伯】

鄭氏【興少贛】

鄭氏【眾仲師司農】

馬氏【融季長】

盧氏【植】

許氏【愼叔重】

服氏【防子愼】

鄭氏

【康成】

何氏【休邵公】

應氏【劭仲瑗】

劉氏【熙成國】

徐氏【幹偉長】

李氏【巡】

虞氏【翻仲翔】

陸氏【績公紀】

王氏【肅子邕】

韋氏【昭嗣】

晉

杜氏【預元凱】

幹氏【寶令升】

郭氏【璞景純】

宋

範氏

【蔚宗】

梁

沈氏【峻】

崔氏【靈恩】

北魏

酈氏【道元善長】

李氏【謐永和】

呂氏【忱】

隋

王氏【通仲淹文中子】

唐

魏氏【徴元成】

陸氏【元朗徳眀】

顏氏【師古籀】

孔氏【穎達仲達一作衝逺】

賈氏【公彥】

司馬氏【貞】

趙氏【匡伯循】

杜氏【佑君卿】

孫氏【愐】

成氏【伯瑜一作伯璵中山】

宋

邢氏【昺叔眀】

聶氏【崇義洛陽】

陳氏【襄述古古靈】

胡氏【瑗翼之安定】

石氏【介守道䢐徠】

歐陽氏【修永叔廬陵】

劉氏【敞原父公是】

範氏【鎭景仁】

司馬氏【光君實涑水】

王氏【安石介甫臨川】

劉氏【彛執中長樂】

周子【惇頤茂叔濂溪】

張子【載子厚橫渠】

程子【顥伯淳眀道】

程子【頤正叔伊川】

範氏【祖禹淳夫華陽】

陸氏【佃農師】

曽氏【鞏子固南丰】

蘓氏【軾子瞻東坡】

蘓氏【轍子由潁濵】

沈氏【括存中】

陳氏【祥道用之長樂】

陳氏【暘晉之】

楊氏【時中立山】

呂氏【大臨與叔藍田】

呂氏【大鈞和叔】

謝氏【良佐顯道上蔡】

李氏【覯泰伯盱江】

葉氏【夢得少蘊石林】

劉氏【恕道原南康】

胡氏【安國康侯建安】

胡氏【宏仁仲五峯】

夏氏【休】

胡氏【銓邦衡澹庵】

王氏【昭禹光逺東巖】

鄭氏【樵漁仲夾漈】

程氏【迥可久沙隨】

林氏【勛】

陳氏【彥羣】

朱子【熹元晦紫陽】

林氏【之奇少穎】

呂氏【祖謙伯恭東萊】

陳氏【傅良君舉止齋】

張氏【栻敬夫南軒】

項氏【安世平父平庵】

薛氏【季宣士龍永嘉】

鄭氏【伯熊景望永嘉】

葉氏【時秀彂竹埜】

兪氏【庭椿壽翁臨川】

王氏【炎晦叔雙溪】

蔡氏【元定季通西山】

蔡氏【沈仲黙九峯】

黃氏【幹直卿勉齋】

陳氏【淳安卿北溪】

鄭氏【鍔剛中三山】

史氏【浩直翁四眀】

方氏【慤性夫嚴陵】

劉氏【迎】

楊氏【簡敬仲慈湖】

楊氏【恪謹仲】

陳氏【汲及之】

鄭氏【伯謙莭卿永嘉】

李氏【叔寶景齊】

葉氏【適正則水心龍泉】

易氏【祓彥祥山齋長沙】

薛氏【衡平仲】

曺氏【叔逺器逺】

林氏【椅奇卿】

陳氏【汪蘊之】

趙氏【溥蘭江】

李氏【嘉防子華】

孫氏【之宏偉夫】

楊氏【復信齋長溪】

晁氏【公武】

眞氏【徳秀希元西山】

魏氏【了翁華父鶴山】

王氏【與之次點樂淸】

李氏【如圭寶之】

章氏【如愚俊卿山堂】

王氏【應麟伯厚深寧叟浚儀】

朱氏【申周翰建安】

歐陽氏【謙之希遜】

毛氏【彥淸】

毛氏【一淸】

嚴氏【粲坦叔華谷】

林氏【希逸鬳齋福淸】

王氏詳說【溫州府誌樂淸王十朋著周禮詳說】禮圖說

禮庫

【以上二書王與之訂義所采未著作者姓名】唐氏

毛氏

【以上二人訂義所采未著其名】

元

馬氏【端臨貴與】

吳氏【澂幼淸艸廬臨川】

劉氏【瑾公瑾安成】

毛氏【應龍介石豫章】

敖氏【繼公君善長樂】

丘氏【葵吉甫釣磯翁淸源】

陳氏【友仁】

眀

朱氏【升允升楓林】

梁氏【寅孟敬石門】

薛氏【瑄徳溫敬軒】

丘氏【濬仲深瓊山】

何氏【喬新廷秀邱廣昌】

舒氏【芬國裳梓溪】

王氏【鏊濟之守溪】

楊氏【愼用修升庵】

魏氏【校子才荘渠】

李氏【如玉】

陳氏【深子淵長興】

金氏【瑤徳溫休寧】

郎氏【兆玉完白仁和】

歸氏【有光熙甫震川】

王氏【樵眀逸方麓】

柯氏【尙遷喬可陽石山人】

王氏【應電昭眀眀齋】

唐氏【樞】

孫氏【攀士龍宣城】

鄧氏【元錫汝極潛谷】

郝氏【敬仲輿楚望】

全氏【賜】

柯氏【】

郭氏【良翰道憲莆田】

王氏【志長平仲婁裏】

張氏【采受先婁東】

雜說

周禮菁華

官制

【以上三書王志長刪翼所采未著作者姓名又刪翼中多有有

氏無名者】

欽定周官義疏目錄

經部四禮類一【周禮之屬】卷首

聖制

綱領

總辧

卷一

天官冢第一之一

【序官】

卷二

天官冢第一之二

【大】

卷三

天官冢第一之三

【小夫】

卷四

天官冢第一之四

【宮正宮伯膳夫庖人內饔外饔亨人甸師獸人人鼈人臘人】

卷五

天官冢第一之五

【醫師食醫疾醫痬醫獸醫酒正酒人漿人淩人籩人醢人醯人鹽人冪人宮人掌捨幕人掌次】

卷六

天官冢第一之六

【大府玉府內府外府司會司書職內職嵗職幣司裘掌皮】

卷七

天官冢第一之七

【內內小臣閽人寺人內豎九嬪世婦女禦女祝女史典婦功典絲典枲內司服縫人染人追師屨人夏采】

卷八

地官司徒第二之一

【序官】

卷九

地官司徒第二之二

【大司徒】

卷十

地官司徒第二之三

【小司徒鄕師】

卷十一

地官司徒第二之四

【鄕大夫州長黨正族師閭胥比長】

卷十二

地官司徒第二之五

【封人鼓人舞師牧人牛人充人載師閭師】

卷十三

地官司徒第二之六

【縣師遺人均人師氏保氏司諫司救調人媒氏】

卷十四

地官司徒第二之七

【司市質人防人胥師賈師司虣司稽胥

肆長泉府司門司闗掌節】

卷十五

地官司徒第二之八

【遂人遂師遂大夫縣正鄙師鄼長裏鄰長】

卷十六

地官司徒第二之九

【旅師稍人委人土均艸人稻人土訓誦訓山虞林衡川衡澤虞迹人卝人角人羽人掌葛掌染艸掌炭掌荼掌蜃囿人場人廩人舍人倉人司祿司稼舂人饎人稾人】

卷十七

春官宗伯第三之一

【序官】

卷十八

春官宗伯第三之二

【大宗伯】

卷十九

春官宗伯第三之三

【小宗伯肆師】

卷二十

春官宗伯第三之四

【郁人鬯人雞人司尊彛司幾筵天府典瑞】

卷二十一

春官宗伯第三之五

【典命司服典祀守祧世婦內宗外宗人墓大夫職喪】

卷二十二

春官宗伯第三之六

【大司樂】

卷二十三

春官宗伯第三之七

【樂師大胥小胥大師小師瞽蒙眂了典同磬師鐘師笙師鎛師韎師旄人籥師籥章鞮鞻氏典庸器司幹】

卷二十四

春官宗伯第三之八

【大卜卜師卜人人�氏占人簭人占夢眂祲】

卷二十五

春官宗伯第三之九

【大祝小祝喪祝甸祝詛祝司巫男巫女巫】

卷二十六

春官宗伯第三之十

【大史小史馮相氏保章氏內史外史禦史】

卷二十七

春官宗伯第三之十一

【巾車典路車僕司常都宗人家宗人以神仕者】

卷二十八

夏官司馬第四之一

【序官】

卷二十九

夏官司馬第四之二

【大司馬小司馬軍司馬輿司馬行司馬】

卷三十

夏官司馬第四之三

【司勲馬質量人小子羊人司爟掌固司險掌疆候人環人挈壺氏射人服不氏射鳥氏羅氏掌畜】

卷三十一

夏官司馬第四之四

【司士諸子司右虎賁氏旅賁氏節服氏方相氏大僕小臣祭僕禦僕隸僕】

卷三十二

夏官司馬第四之五

【弁師司甲司兵司戈盾司弓矢繕人槀人戎右齊右道右大馭戎僕齊僕道僕田僕馭夫校人趣馬巫馬牧師瘦人圉師圉人】

卷三十三

夏官司馬第四之六

【職方氏土方氏懷方氏合方氏訓方氏形方氏山師川師邍師匡人撢人都司馬家司馬】

卷三十四

秋官司冦第五之一

【序官】

卷三十五

秋官司冦第五之二

【大司冦小司冦士師】

卷三十六

秋官司冦第五之三

【鄕士遂士縣士方士訝士朝士司民司刑司刺司約司盟職金司厲】

卷三十七

秋官司冦第五之四

【犬人司圜掌囚掌戮司隸罪隸蠻隸閩隸夷隸貉隸布憲禁殺戮禁暴氏野廬氏蠟氏雍氏萍氏司寤氏司烜氏條狼氏閭氏冥氏庶氏穴氏翨氏柞氏薙氏硩蔟氏翦氏赤犮氏蟈氏壺涿氏庭氏銜枚氏伊耆氏】

卷三十八

秋官司冦第五之五

【大行人小行人】

卷三十九

秋官司冦第五之六

【司儀行夫環人像胥掌客掌訝掌交掌察四方掌貨賄朝大夫都則都士家士】

卷四十

考工記之一

【三十工總敍輪人輿人輈人】

卷四十一

考工記之二

【攻金築氏冶氏桃氏鳬氏防氏段氏函人鮑人韗人韋氏裘氏】

卷四十二

考工記之三

【畫繢鐘氏筐人防氏玉人楖人雕人磬氏矢人陶人旊人】

卷四十三

考工記之四

【梓人廬人匠人】

卷四十四

考工記之五

【車人弓人】

卷四十五

周官圖一

卷四十六

周官圖二

卷四十七

周官圖三

卷四十八

周官圖四

【臣】等謹案周官義疏四十八卷乾隆十三年

欽定周官扵漢時最爲晚出又經劉歆王安石輩用之而悞致漢儒若何休宋儒若蘇轍胡宏皆有異議然三代以上大經大法非是書莫由考見康成之注公彥之疏疊有闡�宋時說者益眾而王昭禹之詳解王與之之訂義尢爲詳博眀儒若王應電之集傳王志長之刪翼亦足羽翼前儒我

皇上特命儒臣搜討自漢以來諸家之說詳加甄

錄而

案語推闡精微凡漢儒所假托者悉爲抉摘使不爲全經之蠧蓋程朱所疑而末決者至

今日乃昭然掲日月云乾隆四十年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

欽定周官義疏卷首

聖制

大統百官其専司也而以九職任萬民則司徒之事而仍爲大所統也大之均四海扵凡九職之事九職之民莫不使之安其閭裏足其衣食無防手以失職者無饑寒以失業者無背禮而棄義者無奇巧以惑眾者夫如是則敷天之下罔不率俾五穀以時庶物遂生所謂因民之利而利之而民之防利已無窮矣防謂周禮爲理財之書𨿽大亦掌其事不知先王言利利在民後世言利利在官安可以後世附防之說謗先王之良法美政防周禮天府掌祖廟之守蔵與其禁令凡國之玉鎭大寶器蔵焉獻民數谷數則受而蔵之先儒以爲重民谷之事與玉鎭大寶同而余則以爲有過之無不及也何則國以民爲本民以食爲天民食足而後教化興教化興而後國治安國治安而後祖宗之器得以常守而弗墜是民谷之數重扵守器也且欲周知民情莫若周知民數欲周知民數又莫若周知谷數蓋能周知谷數則嵗之丰歉可稽民之生齒可考由是均其土壤定其邑裏秩其多寡平其政令舉天下之大而燭照數計兼並者無所容其巧也先王扵其登獻之時必拜受而蔵扵天府不以是哉

周禮寓兵扵農時無養兵之費然以戰陣之事教畊鑿之民日敎之則勞月敎之則疏而當時不見其害者以處之得其當也大司馬掌四時之田仲冬大閱前期羣吏戒眾修戰法則春搜夏苖秋狝視此矣數月之中而以數日修戰法則民不勞前期試之則民有餘暇必朝夕自試扵坐作進退刺撃之法可知

周禮遂人治野以下劑致甿蓋甿防自六鄕徙而出或自侯國徙而來無田之可耕而輕去其鄕必皆逐利以居者也是必有以還定安集之使有恆產而後有恆心且六遂在鄕之外其去王都也逺其爲土地也博故其致甿𨿽受田有上中下之殊而及其防之惟以下劑爲率而可任也者家僅二人則所以優之者至厚此天下之民皆悅而願爲之甿也然田有上中下之而任之一凖以下劑人又孰受其田之下者是徒以利起民之爭而政亦不平故其後又繼之以辧野之土田均百畆而萊則有五十畆百畆二百畆以上中下爲差焉夫遂人安甿以田裏擾甿以樂昏教甿以稼穡利甿以興鋤勸甿以時器任甿以疆予而終之以土均平政致之之後所以安定教導之者又如此其備扵是無恆心之甿化而爲有恆心之民也豈僅一招致之術哉小行人之職命之以五物巡行諸國而辧異之以反命扵王俾周知天下之故至五物之終有曰以康樂和親安平爲一書非誇政治之美而張大其辭也蓋以民莫不欲康樂其室家和親其宗族安平其鄕裏而好爲背禮棄義以干犯法紀者凶荒之苦政治之乖有以驅之而遂以法繩之此小民無知而幹憲典者所當哀矜而拯救之也周公以爲利害之興除已當政教之養恬靡遺人事無悖逆之失天道無凶荒之厲然後可收康樂和親安平之效而大同之風以成其尙有未周則必精察其故防競絿張弛之有悖以致天譴而釀民患兢兢靡寧幹幹惕若俯仰局蹐而不敢少康蓋導王敬天勤民之本均在扵此矣

周禮籥章凡國祈年扵田祖則龡豳雅撃土鼔以樂田畯按豳雅之什曰誕后稷之穡有相之道所謂輔相天地之宜也茀厥丰艸種之黃茂卽其事也必人事盡扵下然後有以輔成帝命率育之心而黍稷實穎實栗故能爲酒醴以祭先祖而洽百禮其詩曰壽考維祺以介景福樂嘉報之無已也而籥章龡此以樂田畯卽所以樂田祖也田畯者古之勞農勸相司嗇教稼嘗有功扵農事爲田祖所佑者也祈年扵田祖而龡豳雅撃土鼓以樂田畯蓋云田畯是享庶乎有以佐神農氏之治而興我稼穡云耳且龡豳以祭舉國之民皆與焉扵是乎得聞先王重本勤民康功田功之事先民勤勞稼穡以祗率懿訓之休而東作西成競相勸勉惟土物愛罔敢怠弛盡人事之勤獲天時之報此又周公制禮之本意所以爲萬世勸農之法也歟

周禮禁原蠶論者謂蠶馬同以天駟房星爲祖物莫能兩大再蠶則蠶盛而馬耗禁之所以蕃馬也蠶旣與馬同气恐蠶盛傷馬獨不恐馬盛傷蠶乎意者校人祭天駟而馬質掌馬政使並掌蠶禁所以禁原蠶者恐其气竭則來年之蠶不能蕃滋所以節盈虛消長以爲阜物育材之本耳究而言之蠶之爲用在民而上供絲枲則仍入乎官馬之爲用在官而成羣阡陌則仍利乎民聖人之政亦惟斟酌損益與時偕行期扵政修物阜而已又何容心扵蠶馬之分防

周禮夏官司勲掌有功者扵其生也銘書於王之太常君牙所謂厥有成績紀於太常是也扵其沒也祭扵大烝庚所謂玆予大享扵先王爾祖其従與享之是也然考司勲之職國功民功皆在所防而官獨列扵司馬者尢見先王敬軍事愼戰功之意易師之上六曰大君有命開國承家小人勿用師之終賞之愼也以爲非是不足以爲勸也周禮小司馬軍司馬輿司馬行司馬之官其所職掌不具載此如冬官之文缺耳防以爲運籌帷幄決勝千里是在臨時應變非可勒爲成書依而行之者故祕而不宣非也周官所載政事之顯然者耳臨陣之防非書所能載亦非體所宜載𨿽諸職具存亦不宜有此也若有此則宜見扵主軍之大司馬不宜散列羣職以是知其爲缺也聖人之政豈有隠防

周禮膳夫酒正王及後世子不防之文後世有必不可行之勢而行之且必有害者蓋太以九式佐王均節財用四曰羞服之式所以量入爲出定爲法式使無奇服異味酣飲之失則不防而猶防也苐不令膳夫酒正以羣有司而準法以沮王及後世子耳唐太宗興國之君過信經義詔令太子用庫物有司勿爲限制馴致承幹驕奢過度不終其徳後𨿽悔之不可及也是猶公羊復讐之說誤用扵漢武之世而徵伐之禍興王安石據國服取扵民之說神宗信之而靑苖之獘劇皆不善法古之前鑑也

周禮大司樂奏黃鐘歌大呂以祀天神奏大蔟歌應鐘以祭地示奏姑洗歌南呂以祀四望奏蕤賔歌林鐘以祭山川奏夷則歌中呂以享先妣奏無射歌夾鐘以享先祖禮従其宜周禮固不可彊同扵今但六樂相配亦非無其義因思黃鐘子也大呂丑也子與丑合故奏黃鐘則歌大呂大蔟寅也應鐘亥也寅與亥合故奏大蔟則歌應鐘推而至扵無射夾鐘莫不皆然蓋月之斗建與日之躔度相配合之位也賈公彥疏云奏據出聲而言歌據合曲而言其實歌奏通也此語則似有訛夫淸濁同均者尙不可合用豈有淸濁不同均而可合用之理蓋旣云奏則但奏其樂而不歌旣云歌則始作樂以合人聲耳奏與歌自必各爲一事惟奏以黃鐘爲宮者歌時則以大呂爲宮之樂配之奏以大簇爲宮者歌時則以應鐘爲宮之樂配之如此則無所謂礙難施行者矣

綱領上

尙書周官曰立太師太傅太保玆惟三公論道經邦燮理陰陽官不必備惟其人少師少傅少保曰三孤貳公化寅亮天地弼予一人冡宰掌邦治統百官均四海司徒掌邦教敷五典擾兆民宗伯掌邦禮治神人和上下司馬掌邦政統六師平邦國司冦掌邦禁詰姦慝刑暴亂司空掌邦土居四民時地利六卿分職各率其屬以倡九牧阜成兆民

孟子曰周公思兼三王以施四事其有不合者仰而思之夜以繼日幸而得之坐以待旦

程子曰有關雎麟趾之意然後可以行周官之法度朱子曰周官徧布精密乃周公運用天理爛熟之書古人學校教養徳行道藝選舉爵祿宿衛徵伐師旅田役只是一項事周公所以立下許多條貫皆是従廣大心中流出比閭族黨之法正周公建大平之基本周禮一書廣大精密周家法度在焉

張氏栻曰凡井田封建取士建官禮樂政刑𨿽起扵上世莫備扵周是皆周公心思之所經緯本諸三代而達之者也周公之心孟子發眀之至矣【以上經傳大儒之語義貫全經者】

李氏覯曰昔劉子駿鄭康成皆以周禮爲周公致太平之迹而臨孝存謂末世之書作十難七論以排之何休以爲六國陰謀竊觀六典之文其用心至非古聰眀睿知孰能及此其曰周公致太平者信矣

朱子曰周禮胡氏父子以爲是王莽令劉歆撰此恐不然周禮是周公遺典也周禮是周家盛時聖賢制作之書周禮細碎處𨿽可疑其大體直是非聖人做不得制度之書惟周禮儀禮可信禮記便不可深信周禮畢竟出扵一手惟周禮是周道盛時聖賢制作之書若國語防類皆衰周末流文字其間有雜入一時僭竊之禮

孫氏之宏曰周禮晚出孔孟旣無明言不幸劉歆用之而大壊王安石用之而益壊儒生學士遂以爲無用扵後世然究觀其書以道制欲以義防利以徳勝威以禮措刑藹然唐虞三代之意非春秋戰國以後所能髣髴也學者欲知先王經制之備舎此書將焉取之【以上論周官爲周公所作】

程子曰周禮不全是周公之書法亦有漢儒撰入者張子曰周禮是的當之書其間必有末世增入者然不可以此病周禮

金氏瑤曰此書周公治天下之大經大法其有關扵治道甚大漢人亂以僞句遂使程朱二大儒不欲注而國家因以不列扵學官僞亂之賊經甚矣【以上論周官亦有後人竄入者】

漢書藝文志周官六篇王莽時劉歆置博士【師古曰卽今之周官禮也亡其冬官以考工記充之】周官傳四篇【孔氏穎達曰漢初爲傳訓者皆與經別行馬融爲周官注欲省學者兩讀故具載本文後漢以來始就經爲注】軍禮司馬法百五十篇六國之君魏文侯最爲好古孝文時得其樂人竇公獻其書乃得周官大宗伯之大司樂章也河間獻王傳河間獻王徳修學好古所得書皆古先秦舊書周官尙書之屬

後漢書儒林董鈞傳中興鄭眾傳周官經後馬融作周官傳授鄭康成康成作周官注鄭興傳興字少贛河南開封人建武六年徵爲大中大夫興好古學尢眀左氏周官長扵歷數自杜林桓譚衛宏莫不斟酌焉賈逵傳逵父徽従劉歆受左氏春秋兼習國語周官章帝建初元年詔逵入講北宮白虎觀南宮雲臺詔令作周官解詁盧植傳靈帝熹平四年植疏曰中興以來通儒達士班固賈逵鄭興父子毛詩左氏周禮各有傳記與春秋共相表裏宜置博士爲立學官以勵後來鄭康成傳康成従東郡張恭祖受周官禮記所著有答臨孝存周禮難

荀氏悅曰劉歆以周官十六篇爲周禮王莽時歆奏以爲經置博士

隋書經籍志漢時有李氏得周官周官蓋周公所制官政之法上扵河間獻王獨闕冬官一篇獻王購以千金不得遂取考工記合成六篇奏之【案隋書以考工記獻王所補賈公彥謂劉歆足成之二說不同】河南緱氏杜子春受業扵劉歆因以教授是後馬融作周官傳以授鄭康成康成作周官注今周官六篇鄭注立扵國學

晉書幹寶傳寶字令升新蔡人少勤學博覧書記爲著作郎注周易周官凡數十篇行扵世

晉書韋逞母宋氏幼喪母其父授以周官音義曰此周公所制經記典誥百官品物皆備扵此吾無男汝可受之勿令絕世石季龍時宋氏與夫推鹿車背負父所授書徙冀州晝樵采夜則教逞逞遂學成仕苻堅爲太常博士盧壺請就宋氏家立講堂置生員百二十人受業周官學復行扵世

北魏劉芳傳芳音義眀辧撰鄭康成所注周官音幹寶所注周官音各一卷周官義證五卷

齊書太祖建元元年襄陽盜發古冡相傳是楚王冡獲玉屐王屏風及竹簡書盜以把火自照後人有得十餘簡者撫軍王僧防見之云是科斗考工記也

賈氏公彥曰周官漢孝武之時始出祕而不傳馬融傳云秦自孝公以下用商君之法其政酷烈與周官相反故始皇禁挾書特疾惡欲絕滅之搜求焚燒之獨悉是以隠蔵百年孝武帝始除挾書之律開獻書之路旣出扵山巖石壁復入扵祕府五家之儒莫得見焉至成帝時劉向子歆校理祕書始得列序著扵錄略冬官一篇旣亾以考工記足之眾儒共排以爲非是惟歆獨識以爲周公致太平之迹具在扵斯遭天下兵革並起弟子死喪惟里人河南緱氏杜子春尙在永平之初年且九十家扵南山能通其讀頗識其說鄭眾賈逵往受業焉眾逵洪雅博聞又以經書記轉相證眀爲解逵解行扵世眾解不行然眾所解說近得其實按藝文志云成帝時使謁者陳農求遺書扵天下詔光祿大夫劉向校書經傳諸子詩賦向輒條其篇目撮其指意錄而奏之防向卒哀帝復使向子歆卒父業歆扵是總羣書奏其七略歆之錄在哀帝時馬融乃云成帝命劉向子歆攷理祕書始得列序著扵錄略者蓋成帝之時劉向父子並被帝命故融所傳誤也鄭康成序云世祖以來大中大夫鄭少贛名興及子大司農仲師名眾故議郎衛次仲侍中賈景伯南郡太守馬季長皆作周禮訓詁二三君子可謂雅達廣攬者也又謂二鄭同宗大儒觕識周官之義存古字彂疑正讀亦信多善徒寡且約用不顯傳扵世今贊而辧之庶成此家世所訓也鄭注周禮時有數本劉向未校之前防在山巖石室有古文攷校後爲今文古今不同

鄭氏樵曰漢曰周官江左曰周官禮唐曰周禮推本而言則稱周官者是【以上論周官興廢傳授源流今文古文並古今書名不同】綱領下

王氏通曰吾視千載而上聖人在上者未有若周公焉其道則一而經制大備後之爲政者有所持循矣周禮其敵扵天命乎

唐太宗問三代損益何者爲當徴對曰孔子曰周監扵二代鬱鬱乎文防吾従周周禮周公所裁遺規余義可舉而行若擇前代憲章發眀王道臣請以周典惟所施行太宗大悅翼日又召徴入曰朕昨夜讀周禮眞聖作也良久謂徴曰朕思之不井田不封建不肉刑而欲行周公之道不可得也

張子曰學得周禮他日有爲卻做得些實事以某且求必復田制只得一邑用法若許試其所學則周禮中之田制皆可舉行使民相趨如骨肉上之人保之如赤子謀人如已謀眾如家則民自信

程子曰王者必奉天建官故天地四時之職歷二帝三王未之防攺所以百度修而萬物理也至唐猶存其略其治時尙得綱紀小正後世官秩殽亂職業弛太平之功所以未至也

範氏祖禹曰天地有四時百官有六職天下萬事盡偹扵此如网之在綱裘之挈領𨿽百世不可易也人君如欲稽古以正名分茍捨周禮未見其可

王氏安石曰道之在政事貴賤有位後先有序多寡有數遲速有時制而用之存乎徳推而行之存乎人其人足以任官其官足以行法莫盛乎成周之時其法可施扵後世其文有見扵載籍莫具扵周官之書

呂氏大臨曰周禮直欲無一物不得其所其書無一言而非仁

朱子曰古人立法無所不有天下有是事他便立此一官但只是要不失正耳且如女巫之職掌宮中巫祝之事凡宮中所祝皆在此人如此則便無後世巫蠱之事矣五峯以周禮爲非周公致太平之書謂如天官冡卻管甚宮閫之事其意只是見後世相請托宮闈交結近習以爲不可殊不知此正人君治國平天下之本豈可以後世之獘而並廢聖人之良法美意防

陳氏汲曰周禮𨿽以設官三百六十爲額然職事貟數不止扵此以天官考之凡卿大夫命士三百五十餘人地官除鄕遂山虞林衡司關司門其數不可考者尙四百餘人春夏秋三官皆五百餘人則六官凡三千人其間必有兼攝者以三公六卿論之如二卿則公一人六卿各掌其職宜若不可兼而成王顧命同召太保奭芮伯彤伯畢公衛侯毛公則是六卿中召公畢公毛公亦上兼三公矣

呂氏祖謙曰周禮一書不見三公之職自冡以下各領其職所謂作而行之三公朝夕納誨格人主之非心論道邦便是燮理陰陽處大抵人主一心萬化之原使人主識得本原則上而日月星辰無不順下而山川艸木莫不寜便是三公之職至三孤則大三公之化燮理寅亮特有淺深顯微之別耳

陳氏傅良曰周官之綱領三養君徳正朝綱均國勢又曰序官之義有二一則以義類相従如宮正宮伯同主宮中事膳夫庖人外饔同主造食是也一則次敍一官之屬不以尊卑爲先後而以緩急爲次第故宮正等士官在前內防大夫官在後

眞氏徳秀曰有周公之心然後能行周禮無周公之心而行之則悖矣有周公之學然後能言周禮無周公之學而言之則戾矣公之心禹湯文武之心而其學則禹湯文武之學也以此之心布而爲政以此之學著而爲書故能爲成周致太平而爲萬世開太平也蓋自古禍亂之原略有數端君心縱扵逸樂而羣下不敢言也賢才壅扵疏逖而在位非其人也元元愁痛而上不聞蔽扵耳目之近而逺勿察也宮闈近侍凡能導人主以侈欲者壹以冢統之三公論道師保詔諌而君可立扵無過之地矣使民興賢出使長之使民興能入使治之則下無遺賢官無曠事矣居民有法養民有政斂民有制刑民有典舉天下疲癃惸獨無不樂其生者自王畿之近至扵六服之逺地之相去防千萬里而情之相通如一家凡此皆禹湯文武之政公之所思而得者畢萃扵書非有公之心者其能行非有公之學者其能言乎

李氏叔寶曰古人自抱關撃柝而上皆以下士爲之無非鄕舉裏選徳行道藝之人此成周建官之良法美意

馬氏端臨曰周禮一書先儒信者半疑者半其所以疑之者特不過病其官冗事多瑣碎而煩擾耳然愚常論之經制至周而詳文物至周而備有一事必有一官無足怪者有如閹閽卜祝各設命官衣膳泉貨俱有司屬自漢以來亦復如此特官名不襲六典之舊耳固未見其甚異扵周也獨與百姓交渉之事則後世惟以簡易濶略爲便而以周禮之法行之必至扵厲民而階亂王莽之王田市易安石之靑苗均輸是也後之儒者見其效驗如此扵是疑其爲歆莽之僞書而不可行愚以爲未然蓋周禮者三代之法也三代之時則非直周公之聖可行𨿽中材亦能行之三代而後則非直王莽之矯詐安石之執愎不可行𨿽賢哲亦不能行其故何也蓋三代之時寰宇以封建天子所治不過千里公侯則自百里以至五十里而卿大夫又各有世祿食邑分土而治家傳世守上之人所以治其民者不啻如祖父之扵其子孫家主之扵其臧獲田土則少而授老而收扵是乎有鄕遂之官又従而視其土壤之肥瘠食指之眾寡而爲之斟酌區畫俾之均平【如上地家七人之類】貨財則盈而斂之而散扵是乎有泉府之官又従而補其不給防賒防斂而俾之足用所以養之者如此司徒之任則自鄕大夫州長以至閭胥比長自遂大夫縣正以至裏鄰長嵗終正嵗四時孟月皆徴召其民攷其徳藝糾其過惡而加以勸懲司馬之任則軍有將師有帥卒有長四時仲月則有振旅茇舎治兵大閱之法以旗致民行其禁令而加以誅賞所以教之者如此上下蓋勤勤焉防無寧日矣然其事𨿽似繁而不見其爲法之獘者蓋以私土子人痛癢常相關脈絡常相屬𨿽其時所謂諸侯卿大夫者未必皆賢然旣世守其地世撫其民則自不容不視爲一體故姦獘無由生而良法可世守矣自封建變而郡縣爲人君者制六合穹然扵其上而所以治其民者則委之百官有司郡守縣令爲守令者率三嵗而更𨿽有龔黃之慈良王趙之眀敏其始至也茫然如入異境日積月累方能諳其土俗而施以政令期月之後善政方可紀才再期而遞代之期已及矣其有疲愞貪鄙之人則視其官如逆旅傳舎視其民如飛鴻土梗一切文書不過授成扵吏手而欲以周官之法行之可乎是以後之言善政者必曰事簡所以臨乎其民者未甞有以養之也茍使之無自失其養斯可矣未甞有以教之也茍使之無自失其教斯可矣蓋封域旣廣則志慮有所不能周長吏數易則設施有所不及竟扵是法立而姦生令下而詐起處以簡靜猶防庶防稍渉繁苛則不勝其瀆亂矣昔子產聴鄭國之政其所施爲者曰都鄙有章上下有服田有封洫廬井有伍此俱周官之法也然一年而輿人謗之曰孰殺子產吾其與之三年而後誦之曰子產而死誰其嗣之鄭國土地褊小其在後世則一郡耳以子產之賢智而當一郡守之任其精神必足以知情僞究得失決不至如後世庸臣俗吏之以茍且従事也周制之在當時亦未盡墮也然稍欲更張則未能遽當扵人心必俟摩以日月然後謗讟者轉而爲謳歌耳況賢不及子產所涖不止一郡生乎千載之後先王之制久廢而遺書僅存乃不察時宜不卹人言而必欲行之如王安石者乎蓋累世之私土子人者與民情常親親則利病可以周知故法𨿽繁而亦足以利民暫焉之承流宣化者與民情常疏疏則情僞不能洞究故法𨿽簡而猶懼其病民也是知周禮所載凡法制之瑣碎煩密者可行之扵封建之時而不可行之扵郡縣之後必知時適變者而後可以語通經學古之說也

朱氏升曰周公六典本以紀官而非以志禮其間所載之禮乃職掌之所及者爾

薛氏瑄曰周禮後世用其制者猶不可易可見爲聖人之書

王氏應電曰周官有必不可復者如后妃夫人與屍賔獻酢天子與羣侯迎送揖讓之類至宮府爲一體後世子動有式法寓兵扵農賔賢能扵鄕制馭宦寺選用府史胥徒鎭撫諸侯四夷後世舎此無以爲法【以上論周官大體及行周官得失】

問周禮之書有訛缺否程子曰有之周公致治之大法亦在其中湏知道者觀之可決是非也

張子曰周禮惟太職難看蓋無許大心胸包羅記得此復忘彼當如捕龍蛇捉虎豹用心力看方可天官之職湏懷洪大方能包羅統貫規模至大若不得其心欲事事上窮究湊合使如是之大必不能也

朱子曰爲學有先後先須理防自家身心合做的學問周禮自是後一截事子升問周禮如何看曰且循注疏看去第一要見得聖人公平厎意思陳君舉說天官之職膳羞衣服皆屬之此是治人主之身此說自是到得中間有官屬相錯綜防皆謂聖人相防察之意這便不是天官是正人主之身兼統百官地官主教民之事大綱已具矣春夏秋冬之官各有所掌如太史防官屬之宗伯蓋祝史之事用之祭祀職方氏防屬之司馬蓋司馬掌封疆之政最是大行人等官屬之司冦難曉蓋儀禮覲禮諸侯行禮旣畢出乃右肉袒扵廟門之東王曰伯父無事歸寧乃邦此所謂懷諸侯則天下畏之所以屬之司冦如此等處皆是合著如此初非聖人私意大綱要得如此看其間節目有不可曉處如官職之多與子由所疑三處之類【案蘓氏轍論周之西都關中東都洛陽皆東西長南北短甸稍縣都如畫棋局無所容之不可信者一書稱列爵惟五分土惟三子產孟子說皆同孔子亦曰安見方六七十如五六十而非邦也者若諸公方五百里諸侯方四百里其勢必有所並必有所徙一公之封而子男之國徙者十有六封數大國而天下盡擾不可信者二一夫受田百畮稅之什一公邑鄕遂無異楚蔿掩町原防井衍沃蓋平川廣澤可井者井之原�隄防之間狹不可井者町之皆因地以制廣狹多少之異井田溝洫蓋亦然耳非公邑必爲井田而鄕遂必爲溝洫不可信者三】只得且闕之防謂周公作此書有未及盡行之者恐亦有此理只如今時法令其間頗有不曾行者或問周都丰鎬則王畿之內當有西北之戎如此則稍甸縣都如何其可爲也曰周禮一書聖人作爲一代之法爾到不可用法處湏別有權變之道周禮中多有說事之綱目者如屬民讀法其法不可知司馬之職乃陳車徒如戰之陳其陳法亦不可見矣鄭康成考禮名數大有功事事都理防得如漢律令亦皆有注盡有許多精力東漢諸儒煞好盧植也好康成也可謂大儒五經中周禮疏最好詩與禮記次之擺落傳注湏是二程先生方始開得口若後學未到此地位便承虛接響容易呵叱恐屬僭越气象不可以不戒陳徐周禮制度講三公相防甚詳然皆是自秦漢以下說起蓋他不知秦漢諸儒未見孔壁尙書有周官一篇說太師太傅太保爲三公爾鄭康成等皆謂劉向所稱經禮卽周禮三百六十官曲禮卽今儀禮冠昏吉凶其中事儀三千傅瓚曰周禮三百特官名耳經禮謂冠昏吉凶蓋以儀禮爲經禮也近世括蒼葉夢得曰經禮制之凡也曲禮文之目也諸儒之說瓚與葉氏爲長蓋周禮乃制兵立法設官分職之書扵天下事無不該攝禮典固在其中而非専爲禮設也故班志列其經傳之目但曰周官而不曰周禮又況其中或以一官兼掌眾禮防以數官通行一事自不應指其官目以當禮篇之目

陳氏傅良曰防稽進士夏休著井田譜紹興時表上之𨿽泥扵數度未必皆協然其意要與時務合不爲空言去聖人逺周禮一經尙多三代經理遺迹顧以解說者繆甞試者復大繆遂以爲終不可用茍得如井田譜與近時林勛所著數十家各致其說取其可通者則周制可得而考三代之治亦庶防可復矣

王氏炎曰康成之訓釋可謂有功扵周禮然六官制度以康成而傳亦以康成而晦一則以緯書汨之一則以臆說之是以學者不得不疑

魏氏了翁曰康成以漢制解經以賦爲口率出泉三代安有口賦王介甫用之以誤熙寧皆鄭注唘之

眞氏徳秀曰鄭賈諸儒析名物辧制度不爲無功而聖人微防終莫之覩程子張子論說不過數條獨得聖經精微之蘊蓋程張之學周公之學也故能得周公之心在上者果能以周公之心行三王之事則太平之路開禍亂之源窒豈小補防

晁氏公武曰唐賈公彥撰周禮疏史稱其彂揮鄭學最爲詳眀王安石撰新經周禮義二十二卷所釋經義多以其所創新法傅著之務塞異議者之口耳楊時中立攻安石之書撰周禮辧疑一卷

王氏應電曰非周禮者自臨孝存何休以來不下數十家指摘瑕釁無如胡仁仲之詳著撰數十萬言窮極辧論無如季徳眀之苦移易周禮者亦不下數十家互演繹集成後出莫如舒國裳之備以愚觀之說皆淺陋𨿽欲自絕扵經何損防【以上論讀周官法並諸家注解得失】擬周官總辧八條

周官晚出東漢以後儒者多排撃謂劉歆附益以佐莽至宋胡氏安國父子則直以爲歆所僞爲自程朱二子斷爲非聖人不能作其論始定而其間決不可信者實有數事焉十一者三代之中正也周官九職貢物之外別無所取扵民而載師職則曰近郊十一逺郊二十而三甸稍縣都皆無過十二徵之出扵市者惟防布罰布耳其總布則民間賒買之所入也而防人職絘布質布別增其二司市職曰以泉府同貨而斂賒則周官之法惟有斂有賒眀矣所斂不售之貨惟民有祭祀防紀然後得賒冠昏賔燕𨿽賒不聽也而泉府職則曰凡民之貸者以國服爲之息夏秋二官敺疫禬虫攻貍蠧去妖鳥敺水蠱所以除民害安物生肅禮事也而以戈撃壙以矢射神以牡橭象齒殺神則荒誕而不經至扵媒氏仲春之月大防男女奔者不禁則𨿽亂國污吏不能布此爲憲令也軍刑之誓大史曰殺小史曰墨三軍之勝敗豈系扵交兵之時日滛刑以逞亦不至若是其不情也竊考漢史見歆與其黨頌莽之功曰彂得周禮以眀因監而公孫祿數歆之罪則曰顚倒五經使學士疑惑乃以是數者按之莽之亂政則一一相符皆若爲之前兆必歆承莽意而增竄之非其舊也因覆按諸職之文削其爲與莽事相類者則皆理備而義完其辭气亦前後相承無間五官之文明白純粹其事皆聖人運用天理盡精微道中庸俟諸百世而不惑者矣其說具詳本職俾尋覽者便焉

司空之篇亾自漢以後無異議晚宋元眀諸儒乃分割五官以爲事典自朱子已辯陳氏傅良之誤謂行人宜屬秋官職方宜屬夏官而兪廷椿吳澄乃益鼓其無稽之臆說獨不思是經所謂辧方正位體國經野正司空之職事也五官之中惟司徒司馬與司空聮事而各有專司不可以相代凡大役鄊師帥民徒而至而興事任力則有司空之辟焉鄕師不得而與也古者大役卽用卒伍以軍法部勒故大司馬與慮事而屬其植受其要然曰與慮事則主其事者惟司空眀矣而今所謂司空之辟與事安在防川澮溝洫之數遂人量人司險𨿽與議焉而司空之法所以因山導川築防規堰要綰道路以設闗梁時式險易以傅眾力者諸官無有也王畿侯國之封疆都鄙之室數司徒司馬及其屬𨿽與議焉而司空之法所以別郊闗之逺近定四民之逰居相城邑之面勢立興作之程期者諸官無有也至扵郊廟壇壝宮廷朝市官府次舎倉府廐庫司空之功作旣成而後百官有事焉禮樂賔祭之器軍旅農桑之具車旗服物之防司空之程式旣定而後諸職稟承焉諸儒乃妄割五官以爲事典徒使五官之職事廢缺不完而扵事典之實用槪乎其未有當也且散見扵經者若鄕師所涖之匠師儀禮大射之工人士梓人覲禮之嗇夫五官無列也則別有司空之職而今亾也決矣昔朱子扵謂詩序宜遵者終不答蓋惡之深屏之力也故扵諸說之謬悠槪置而不論云

注釋三禮康成鄭氏之功甚鉅而其過亦不細蓋王安石所以襲迹扵新莽而禍宋者多依扵鄭氏之說也康成注九賦以爲口率出泉注門關市政以舉爲官沒其貨注國服爲之息曰貸以泉息以泉而安石剝民之政皆托是而爲之自康成之注王日一舉也辭不別白疏者以爲日舉太牢共百二十罋之醯醢安石因之有備物之說自康成以王后世子不防爲優尊者安石倡之而蔡京童貫王黼恣焉以速北宋之亾經義之不眀其禍遂至扵斯極可不懼防夫口率出泉漢法也周官無是也閭師掌國中四郊之賦而其職曰任農以耕事貢九谷圃牧工商虞衡嬪婦各貢其所有之物則農自九谷以外餘七職自所貢之物外別無所謂賦明矣沒民之貨而入扵官漢之亂政也周官無是也春秋傳曰仲尼使舉是禮也以爲多文辭管子曰以時稽師馬牛之肥瘠其老而死者皆舉之則舉乃登諸冊籍之謂爾況質人所稽者書籍所考者度量淳制而曰犯禁者舉而罰之則舉爲登諸冊籍而不可謂沒其貨決矣貸民以財使治產業而計其嬴余以收息者莽之亂政也周官夲有賒而無貸康成不能辧而謂貸泉出息一以園防郊野受田之地爲差是爲國服以誣聖法傅莽事而唘安石之愚迷不亦悖乎至扵王日一舉舉少牢耳醯醢六十罋朔月月半共之以爲旬有五日之用者耳大司樂職曰王大食三侑則日一舉之爲恆食眀矣若恆食日舉太牢則朔月月半之大食何以加焉王后之膳服不防飲酒不防膳禽不防以具扵大羞服之式者品數有常無所用其防耳非縦其欲而不爲之限度也至扵世子服不敢備則服防飲無常期則飲防膳無加獻則禽防以其有無多少疏數惟王所命而無常式故也其與王后同者惟朝夕恆膳品味有常故無所用其防耳然如此類者在鄭氏賈氏則訓釋之疎而在安石則心術隠微之病也安石𨿽扵道未有聞焉而扵文則晰矣其言祁寒暑雨民猶怨咨也舎先王思圖民艱之義而謂民怨不足惜以惑主聽而閉民言則其假周官與注疏之說乃眀知其非而借之以售其術耳是亦不可以無辧也

周官詳扵闗市山澤之政世儒以爲疑蓋習見莽歆安石浚民禍世之酷而不知周公運用天理所以開富教之源以正人心而厚禮俗蓋以是爲根柢也自市政廢而貨之無當扵民用者十三四其作之也以時力是奪民功也其成之也以百材是暴天物也其用之也滋滛侈是敗民徳也自山澤不掌扵官然後愚民非時妄取不俟其成而竭用之然後盜竊公行有司置而不問由是山彌望而皆童陂塘少逺扵宅舎卽任其淤墊耗者多而物生之源益隘能無匱乎況乎商賈籠難致之貨豪民擅山澤之利力過吏勢享並侯王有司因此以鬻法胥吏因此以作姦工非滛巧而不贏農遇丰穰而常餒人心日競扵奇邪禮俗日趨扵衰惡皆職此之由也周官之立市政也聮門關以譏不物無者使有利者使阜害者使亡靡者使微卽是四者而所以消防惰備天災厚民俗者備矣而且治質劑辧名實屬逰飲食者有禁貴而過市者有罰而以息詐僞防黠嫚嚴禮範者周矣凡此者皆所以養民教民而上則一無所利之也扵門徵商之貨則不徵其防扵關市徵賈之防則不徵其貨而門闗之財則以養死政者之老與其孤市之徵布則以斂不售貨而買者各従其柢則皆以利商賈利萬民而上何所利防周官之掌山林川澤也官爲厲禁時舎而巡之犯禁者有誅竊木者有刑罰所以禁耗敗也斬材之期日官令之財物官頒之所以息爭端也然守之者官而用之者民𨿽骨物羽翮艸貢葛材之微猶以當山農澤農之賦而萬民之斬材與受澤物之頒者毫末無取焉聖人之心豈不昭昭然若揭日月防至扵門闗市肆所以不能無徵者蓋以九賦任萬民有職則有貢無緣偏厚扵商賈且懼所得過贏而民爭逐末耳如少有利之之心則山澤之利豈特十百扵闗市之徵防聖人忠扵利民而盡萬物之理者後儒宜詳考經文深思其義而毋騁臆說也

周官刑典有束矢鈞金之入有盟詛地牲之共世儒多以爲疑不知理與法時有所窮匪是則所以怵姦欺靖鬭辯者猶未備也所疑扵鈞金束矢者不過曰若是則貧民無所赴訴耳夫周官之法自鄕遂公邑都家以及門闗市肆凡訟獄皆其地有司聽之又設肺石以達惸獨老幼尙慮其無所赴訴乎其造扵大司冦而求伸者必事久變生如書所稱單辭記所謂有防無簡者耳故曰以兩造禁民訟以兩劑禁民獄則所禁乃兩造兩劑之不具者明矣入矢以眀直入金以示信非徒使之重失負也古者議事以制而刑故無小故辯法而不信則刑之辟蔵而不信則刑之重與之要而非直非信則罪必有加焉所以使之內自怵而中止義不克而私服也若兩造兩劑之具備則有地治者聽決而立解散之矣若有地治者聽決不足以服其心則當赴愬扵職聼之士其遲以旬月正爲此也使職聽者而有枉橈則司冦親聴扵外朝羣士司刑皆在獄訟者皆得自言其情何爲復設入束矢鈞金然後聴之之法防至扵按之而不得其迹聽之而不得其情不得已而使之詛盟又所以盡五聽之變也臨之以鬼神則其視聽辭色必將有變焉致其地域之眾庶使共其牲眾爲之勤而各有出焉則防有知其事而相證者卽此事無徵而播其變詐扵地域之人他日將不相保受亦姦人所不利也蓋惟聖人智周萬物故能極情僞之變而以濟理法之窮是以易象金矢詩言三物虞夏之前已有詛盟而乃以是妄議周公之法防

魏氏了翁在宋儒爲明扵周官之學甞論兵賦謂司馬法乃齊穰苴之書而康成以證周官果若所云則井田爲厲民之政夫穰苴所述果成周丘乘之政與否今無可考而以甸出長轂一乘爲厲民是未講扵成周之兵賦也蓋魏氏生南宋之衰習見夫民生之苦病百物之凋殘以爲旣用其身以備戰守復責其財以共車甲馬牛兵器民何以堪不知以秦漢之後較之三代以前材物貲產之在官在民國事家財之所存所費皆異勢而殊形非通計而實知其分數則贏絀之情不可得而見也蓋自井田旣廢環海之中十九皆農耳耕者無田而有田者不耕耕者倍貸以具牛種育妻孥而不耕者坐收其嵗入之半故耕者窮不耕者以其半而出租賦給踐更百役有司多求以困之故自貴人富商而外不耕者亦窮若夫成周之世則助耕公田之外百畆所入絲粟皆民有也公旬三日之外暇日皆民所自營也四丘之眾約數百家賦兵之始家出嵗入之十一而車甲馬牛兵器旗物應時而立狊矣自是以往嵗時繕完視始作之費多不過三之一況古者公家無禁利材木取諸山澤絲枲成扵婦功所費民財不過金鐵皮革膠漆及工事之賫耳豈若後世百物財用非出泉布以求之扵市肆而必不可致防至扵馬牛之畜以供任載以糞田疇又農事所必需而時出之以爲師田之用者也魏氏之學尙爲求濟扵實用者而爲說之鹵莽若此以是知聖人運用天理以濟民物之道不獨非其人不能行亦非其人不能知也

歐陽氏修謂周公設官太多王畿之內計十四萬有奇攻周官者多據此以爲不可易夫五官之屬其數具在夲自無多修所計者乃鄕遂小吏閭胥鄰長之類耳不知成周之治所以能使天下爲一家中國爲一人而至扵刑措者皆恃比閭族黨州鄕之法以爲之樞紐也蓋治教禮政刑事皆起扵二十五家之長黨正族師相監之吏卽其鄕之人也嵗時月吉所布之憲卽其民之家事也以徴財賦則催科不擾以起徒役則呼召立通以相保受則姦宄難容以掌撻罰則禁令難犯以證獄訟則欺詐立明以詰盜賊則追胥相比其用意尢深逺者以修農功則民可移用以救天期地澤之愆而土無遺利以興賢能則與眾共之以考徳行道藝之實而士無匿情以教禮俗則恩義可以日深以治兵守則急難可以相死昔朱子讀地官司徒之萹而嘆成周盛時學校教養徳行道藝選舉爵祿宿衛徵伐師旅田役只爲一事其所以能聮爲一事者則比閭族黨州鄕之法也若修所病扵設官之多不過謂無祿以給之耳是未察扵古之田祿與後世異而鄕遂羣士之爵與祿又與王朝之士異蓋古有不命之士有無田之士閭胥比長皆耦耕之民也以其材力少優故進其爵防以率其曺伍𨿽曰中士下士不過如秦漢以還之民爵耳必至族師以上所轄稍眾其事較繁不能躬耕扵隴畆然後倍授之田俾任余夫傭閒民以代耕又其上則再倍焉惟州長遂大夫然後取扵所在公田之入以祿之耳何休述井田之法曰凡邑中戶八十則有父老有里正皆倍受田𨿽所述防衰周之變法而循數推理則成周鄕遂公邑都家之吏祿大略視此矣夫王畿之內提封千里城郭塗巷三分去一而外授田六百六十萬井𨿽閭胥之屬盡益以田不足爲廣隘而況斷自族師以上防自比閭族黨州鄕之制廢官與民不相習而法不足以勝姦百事之無統紀皆由扵此修不能究其本原而轉以周公之法爲疑多見其昩扵治體矣

馬氏端臨有言賒貸者【周官有賒而無貸辧見泉府職宜易爲斂賒】三代之時非特周公之聖可行𨿽中材能行之三代以下非特王莽之矯詐安石之執愎不可行𨿽賢哲亦不能行以封建變而爲郡縣吏治民情與古懸隔故耳豈惟賒貸防凡事之委曲繁密者皆然一嵗之中州長讀法者三黨正五族師十有二閭胥則凡聚眾庶皆讀焉夫家之眾寡貴賤老防廢疾以及車輦六畜兵器旗物小司徒稽之鄕師稽之鄕大夫登之閭師掌之族師挍之閭胥數之耕耨有趨女功有稽千里之內一事之失宜一民之不率舉可知也由斯道也則上下淸眀衣食可殖禮俗可興然惟古之時治不出扵州黨族閭掌地治者卽其鄕之民而無府史胥徒則可耳後世行此則呼集奔趨家至戶籍胥役倚法以相蹙迫而民不得安其居宿其業矣逺行必有節傳近徙必有節授無節傳則不達無節授則圜土納之由斯道也則盜賊無所隠逋逃無所之然惟古之時民皆土著逺行者惟國使及商旅近徙者不出其鄕斯可耳後世行此則門闗壅閼廬宿莫容行旅怨咨官徒馳驟而日不暇給矣山澤之農卽徴其齒角骨物羽翮絺綌葛材艸貢以當邦賦之政令由斯道也則可以寛民力可以阜民財然惟王畿千里四面輻輳計日可達且所徴皆細之物斯可耳漢武易之以平準均輸百物皆徴轉運萬里計民所費不啻賦加十五黎民重困其眀驗也夫周官之法委曲繁密皆聖人忠扵利民之心因時體物而無微不達者也管夷吾治齊一變爲簡節疎目而有識者以爲得周官之遺意世儒不通時變乃務舉瑣細之法以議周官皆所謂道聽而塗說耳

欽定周官義疏卷首﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷一

天官冢宰第一之一【冢知勇反】

惟王建國辧方正位體國經野設官分職以爲民極【辧本亦作辯平勉反】

正義鄭氏康成曰建立也周公作六典之職以授成王營邑於土中以治天下是爲洛邑【賈疏召誥王來紹上帝自服於土中洛誥周公曰孺子來相宅亂爲四方新辟是也案朱子詩傳周公相成王營洛邑爲東都以朝諸侯故曰以治天下】司徒職曰日至之景尺有五寸謂之地中天地之所合也四時之所交也風雨之所防也陰陽之所和也然則百物阜安乃建王國焉辧別也謂別四方考工記匠人建國視日景考極星以正朝夕是也正位謂定宮廟之位書召誥庚戌大保乃以庶殷攻位於洛汭甲寅位成是也王氏安石曰立宗廟於左立社稷於右立朝於前立市於後謂之正位官言所司之人職言所掌之事設官則官府之六屬分職則官府之六職也幹氏寶曰體形體賈氏公彥曰國謂城中也國外則曰野黃氏度曰體國以經理田野鄭氏眾曰設官分職謂置冢宰司徒宗伯司馬司冦司空及其屬各有所職而百事舉朱子曰極者至極之義標凖之名常在物之中央而四外望之以取正焉者也鄭氏伯謙曰周公之序六典也每篇冠以辧方正位體國經野設官分職而終之以爲民極凡此皆所以習民於尊卑等殺階級之中消其亡等冒上之心而寓其化導整齊之意是以民服事其上而下無覬覦志慮不易視聼純一何往而非爲民極哉葉氏時曰王畿立而根本定方位設而規制嚴國野分而疆理正官職舉而綱目張民於是取正焉

案王城靣九里畿內面千里近郊逺郊甸稍縣畺之地各有所任人有所冝事取其便皆量國中之體勢以定野外之經制五等之國以次而殺則其野外都邑郊關溝塗大小逺近必與相稱先鄭及王氏安石皆以正位之事爲體國誤矣洪範曰皇建其有極又曰惟時厥庶民於汝極錫汝保極元後作民君師所以爲之極也君奭篇乃悉命汝作汝民極公卿師保萬民亦所以爲之極也全經之義盡括於此故六官之首並揭之俾守典者識焉辧方以正位體國以經野設官以分職皆所以安民生定民志而使遵王之道故曰以爲民極也朱子以至極之義標準之名辧書傳以極爲中之誤乃從周官防出蓋以爲民極不可訓以爲民中也必兼至極與標準然後以爲民極建其有極防其有極歸其有極逐字皆得實義而了然易明周官一書爲凡帝王之大經大灋故首以建國言之義不系乎國都之何在也注𨿽指營洛爲觧要不可泥

乃立天官冢宰使帥其屬而掌邦治以佐王均邦國【帥所聿反治直吏反下治官同】

正義鄭氏康成曰天官象天所立之官天統理萬物天子立冢宰使掌邦治亦所以總禦眾官使不失職不言司者不主一官之事也【賈疏司徒司馬司冦司空皆云司以其各主一官不兼羣職春官亦不言司者鬼神非人所主故也】掌主也佐猶助也邦治王所以治邦國也鄭氏眾曰爾雅冢大也冢宰大宰也於百官之職無所不主蔡氏沈曰冢長也禮有冢子冢婦之稱故謂大宰爲冢宰賈氏公彥曰宰者調和膳羞之名冢宰亦能調和眾官故號大宰【王氏安石曰宰以制割調和爲事故供刀匕者亦謂之宰】言主治則兼六官五官教禮政刑事𨿽不同皆治灋也周官以邦國連言者據諸侯也單言邦單言國者多據王國也不言均王國而言均邦國者若言王國恐不兼諸侯言邦國則舉外可以包內也幹氏寶曰濟其淸濁和其剛柔而納之中和曰宰

案合教禮政刑事而成治治之使各得其分謂之均均者使上下尊卑貧富遠邇各得其平也詩人刺秉鈞之不善一言以蔽之曰不平其心故相臣佐王平天下自平其政始而平其政自平其心始冢宰統六官猶仁統四徳其職無所不統而大綱有三一曰養君徳則自後宮宿衞以及起居服食之節無不與聞所以保護王躬而納之於道以爲出治之本也一曰詔廢置政治之要惟在於舉賢絀不肖羣吏則專之卿貳則以詔王而廢置之所以使野無遺賢官無僨事也一曰制國用綜其入出丰凶之數而權衡之所以使民有常供財不濫費公私充實而有備內外謹飭而無邪也以是求之則冢宰所帥諸屬皆可得而推矣

辧正賈氏公彥曰注謂大曰邦小曰國據此文邦在上國在下故爲此觧案覲禮同姓大國異姓小邦則邦國大小通也

通論賈氏公彥曰總百官則稱冢以天官象天覆萬物也大宰職凡邦之小治則冢宰聼之是專國小治而稱冢也司書職掌六典八灋八則之貳以詔王及冢宰是貳王事總眾職而稱冢也宰夫職凡失財用物辟名者以官刑詔冢宰而誅之是總眾官誅賞而稱冢也司防職以周知四國之治以詔王及冢宰廢置是總四國之治而稱冢也葉氏時曰六卿分配天地四時而冢宰以天名官虞書司徒敷典地官之職也而典則曰天敍秩宗典禮春官之職也而禮則曰天秩五服五章司服典命之職也而曰天命有徳五刑五用司冦之職也而曰天討有罪一則曰亮天工二則曰代天工蓋以無事非奉若天道耳

治官之屬大宰卿一人小宰中大夫二人宰夫下大夫四人上士八人中士十有六人旅下士三十有二人府六人史十有二人胥十有二人徒百有二十人【大宰之大音泰又如字有音又凡云十有幾者並同胥思余反劉思敍反下皆同】

正義鄭氏康成曰變冢言大者百官總焉則謂之冢列職於王則稱大冢大之上也山頂曰冢旅眾也下士治眾事者自大宰至旅下士轉相副貳皆王臣也王之卿六命其大夫四命【賈疏典命文】士以三命而下爲差【賈疏典命不言鄭氏約之上士三命中士再命下士一命案典命職公之卿三命掌客職士視諸侯之卿禮注言士以三命而下爲差似據此】府治藏史掌書者【賈疏宰夫八職五曰府掌官契以治藏六曰史掌官書以贊治】凡府史皆其官長所自辟除胥徒民給徭役者胥讀如諝謂其有才知爲什長【賈疏胥有才知徒給使役故一胥十徒也宰夫八職七曰胥掌官敍以治敍八曰徒掌官令以徴令】王氏安石曰大宰卿小宰中大夫則卿上大夫也王制諸侯之上大夫卿蓋非特諸侯也林氏之奇曰卿爵也冢宰官也賈氏公彥曰典命大夫同四命而此分爲中下若侯伯同七命子男同五命而爵則有髙下也府史胥徒並庶人在官者王制下士視上農夫食九人祿足以代耕則府食八人史食七人胥食六人徒食五人王氏詳說曰府一而史倍胥一而徒十此例之常也陳氏傅良曰古之用人無他途自公卿大夫子弟皆養於學宮或備宿衞以考其徳行而升進之自鄕遂都鄙侯國凡占名數而爲民者亦考察於鄕裏擇其秀異者節級而升之故受命爲士其次者則任以府史之職蓋其職任稍重非胥徒之比鄭氏伯謙曰府史胥徒可賦田則授之田不可賦田則給之祿以百畝爲差孟子曰祿足以代其耕也

通論呂氏祖謙曰案顧命大保領冢宰畢公領司馬毛公領司空別有芮伯爲司徒彤伯爲宗伯衞侯爲司冦則三公兼六卿周制也賈氏公彥曰府史大例皆府少而史多府在史上惟禦史史百有二十人特多而在府上以掌贊書數多也天府府多於史以所藏物重也【案掌次郁人司尊彜司幾筵司服磬師典庸器諸職皆府多於史不獨天府】有府兼有史以當職事繁也有史而無府以當職事少得史卽足故也角人羽人等直有府無史以當職文書少而有稅物須藏也食醫等府史胥徒俱無者以專官行事更無所須也一胥例十徒臘人之類有徒無胥者得徒則足不假長帥也王氏昭禹曰有藏則置府有書則置史有號令之事則置徒有徒則置胥有市賈之事則置賈

餘論範氏祖禹曰古者惟任一相以治天下唐虞有百揆夏商可知也周之冢宰實總六卿詔王廢置是以治出於一政有所統後世宰相之職分而不一君以爲權在於已臣以爲政在於君國之治亂民之休戚無所任責故賢者不得行其所學不肖者得以茍容其間由官不正任不專也陳氏友仁曰官制雲天地春秋四官自卿至旅下士凡六十三人而府史胥徒止百五十人蓋吏役如是足也吏省則祿易給有祿則知自愛漢猶仿此意佐史有斗食之秩長安防徼吏有百石之秩左馮翊有二百石卒史張敞爲膠東相吏追捕有功者得一切比三輔尢異自是以後百石吏皆差自重賢人君子往往出其間自鄕差之法變爲顧役天下之事付之遊手之民又從而奪其庸是教之爲姦而又授以具也上自朝廷下至州縣每一司官長不過數人而胥吏不勝其眾則官之不勝吏姦宜矣天下何從而治哉王氏志長曰周制下士與庶人在官者同祿官與吏無甚分也西漢去古未逺蕭曹以刀筆吏佐命爲元勲故西都之公卿大夫多出胥吏而儒雅賢厚之人亦多發迹於吏博士弟子之明經者多補太守卒史東漢流品漸分然胡廣爲郡散吏袁安世傳易學爲縣功曹應奉讀書五行並下而爲郡決曹吏王充徐穉皆爲從事功曹而不以爲屈無他始有祿以養其亷而後有功名之途以盡其用也然則周官之史胥不以卑冗限其終身可知矣後世不爲之謀其生而但抑其格則犯科爲姦不自愛重者十人而九此亦爲之長者之過也

存疑王氏與之曰列國大夫稱卿僭也春秋一經無卿字凡傳稱卿者經皆稱大夫蓋因周官小宰小司徒等皆中大夫遂以卿爲上大夫故引王制諸侯上大夫卿及晏嬰之言以証之不知王制乃漢人所述晏嬰謂侯國之大夫乃王朝之士惟卿爲大夫耳案五官之貳皆中大夫則卿爲上大夫明矣晏嬰所云別爲一義不足以破王制

宮正上士二人中士四人下士八人府二人史四人胥四人徒四十人

正義鄭氏康成曰正長也宮正主宮中官之長【陳氏友仁曰官制雲宮正王宮宿衞官之長】王氏與之曰書顧命召伯爲冢宰命仲桓南宮毛俾爰齊侯呂伋以虎賁逆子釗蓋宰臣統宿衞此最有意王氏應電曰以分職言宮正掌宮中官府宮伯掌宿衞士庶子以兼職言則宮正總王宮之戒令糾禁宮伯亦隸之

通論賈氏公彥曰凡六官序官之灋有二一則以義類相從若宮正宮伯同主宮中事膳夫庖人內外饔同主造食事故連類序之二則不以官之尊卑爲先後皆以緩急爲次序故宮正以士官在前內宰等大夫官在後也諸官言伯者長也宗伯之類言師者取可師法也樂師之類稱人者以其事名官獸人人之類稱氏者有二義族有世業則以氏名官若攷工記桃氏爲劍築氏爲削是也官有世功則有官族若師氏保氏馮相氏保章氏是也司裘司市之類言司者專任其事也典婦功典絲枲之類言典者課作由己也諸稱職者若職內職歲不掌受藏主其業而已凡云掌者有三義一者他官共物己暫掌之若幕人共帷幕幄帟掌次張之也二者掌徴斂之官若掌皮掌染艸之類三者所掌非已所爲則掌固掌疆之類修其廢壞而已自外皆逐事立名以義詮之可曉也幹氏寶曰言司者總其領司防之屬言師者訓其徒甸師之屬言職者主其業職內之屬言衡者平其政虞衡之屬言掌者主其事掌捨之屬言氏者世其官師氏之屬言人者稱其材庖人之屬不氏不人因事以立名也宮正膳夫內外饔之屬葉氏時曰說者多言宮正掌兵衞宮伯掌郎衞愚竊以爲不然宮正宮伯所掌皆郎衞也蓋天子之衞有二而其別有四官府次捨在宮中有故而令宿者宮正掌之卿大夫士之嫡子庻子入衞王室者宮伯掌之眂朝則司士正其儀大事則諸子掌其政此入直環列之衞也王眂朝則前正位而退王出入則自左馭而前驅眂朝則在路門之左大僕掌之而小臣禦僕屬焉此僕從侍禦之衞也凡此皆非兵也虎士八百人先後王而趨以卒伍居則守王宮捨則守王閒眂朝則在路門之右虎賁氏掌之而旅賁氏屬焉此奔趨擁護之衞也居虎門之左使其屬帥四夷之隸各以其兵服守王之門外師氏掌之帥四翟之隸使服其邦之服執其邦之兵以守王宮司隸掌之此周防守禦之衞也二者則皆兵也

餘論陳氏祥道曰宮正掌王宮之官府宮伯掌王宮之士庶子宮正稽其功緒糾其徳行教之道藝而宮伯掌其政令誅賞使學問日進職業日修則王宮之宿衞無非直諒多聞之士秦有郎中令掌宮殿門戶漢武帝更名光祿勲其屬有議郎中郎侍郎郎中凡四等謂之三署郎類取經明行修者充之至於公車特起賢良方正公府掾曹試博士者多在此選故劉向霍光張安世東方朔揚雄之徒皆出焉是以董仲舒欲使列侯郡守二千石各擇其吏民之賢者歳貢二人以給宿衞且以觀大臣之能猶得周官遺意

宮伯中士二人下士四人府一人史二人胥二人徒二十人

正義鄭氏康成曰伯長也魏氏校曰宮正宮伯相爲長貳先王燕居宮中宦寺婦人皆不得在側前後左右所與居者惟士耳

餘論陳氏傅良曰環衞有二項其一是公卿大夫之子弟分置八隅宮伯領之一是凡宮中官府之徒役錯置於士庶子八次八捨之間宮正領之皆屬冢宰宮伯所掌在漢時爲郎衞屬郎中令宮正所掌在漢時爲兵衞屬衞尉然光祿勲掌典謁署郎而大尉部之則亦隸於三公但以文屬無所徴令於其間也至武侯相蜀深慮宮中府中不爲一體則當時宮府判矣

案宮正所掌非兵衞葉氏時已論之兩漢法亦屢更未可以漢制卽爲周制至諸葛所雲宮府一體者則以陟黜臧否之異同而言非指官吏之統轄也

膳夫上士二人中士四人下士八人府二人史四人胥十有二人徒百有二十人【膳市演反】

正義鄭氏康成曰膳之言善也今時美物曰珍膳膳夫食官之長也鄭司農云詩曰仲允膳夫邱氏濬曰膳夫以下庖饔亨人等官皆以士爲之而屬之冢宰以人君一身宗廟社稷之所關飲食不可輕也

庖人中士四人下士八人府二人史四人賈八人胥四人徒四十人【庖蒲肴反賈音嫁徐音古下同】

正義鄭氏康成曰賈主市買知物賈

存疑鄭氏康成曰庖之言包也裹肉曰苞苴

案古民茹毛飲血包犧氏始炙肉爲毛炮庖之義宜取於此若包則茅匭橘柚皆有是名注義似偏

內饔中士四人下士八人府二人史四人胥十人徒百人【饔於胸反下同】

正義鄭氏康成曰饔割亨煎和之稱內饔所主在內賈氏公彥曰饔和也熟食須調和故曰饔

外饔中士四人下士八人府二人史四人胥十人徒百人

正義鄭氏康成曰外饔所主在外

亨人下士四人府一人史二人胥五人徒五十人【亨普庚反】正義鄭氏康成曰主爲內外饔煮肉者魏氏校曰今之廚役古乃以士爲之事外無道也後世士多淸談鼎鑊之事以爲賤役事道判矣讀周禮者以此類求之庶知古人溫恭朝夕執事有恪之義

總論朱子曰陳君舉說天官之職如膳羞衣服之官皆屬之此是治人主之身此說是

甸師下士二人府一人史二人胥三十人徒三百人【甸弟硯反】

正義鄭氏康成曰郊外曰甸師猶長也甸師主共野物官之長賈氏公彥曰天子借田在甸故稱甸師此官主地事不在地官者以其共野薦給薪蒸故次亨人王氏安石曰徒三百人爲其以薪蒸役內外饔之事非特耕耨王借也

獸人中士四人下士八人府二人史四人胥四人徒四十人

正義賈氏公彥曰掌罟田獸以共膳羞故在此

人中士二人下士四人府二人史四人胥三十人徒三百人【音魚本又作魚亦作防同】

正義馬氏融曰徒三百人者池塞苑囿取魚處多故也

鼈人下士四人府二人史二人徒十有六人【鼈卑列反】正義鄭氏鍔曰龜蜃之類莫不有甲名官特以鼈者蓋龜以卜蜃以飾器不專於食有甲之羙而食之者眾無如鼈

臘人下士四人府二人史二人徒二十人【臘音昔】

正義鄭氏康成曰臘之言夕也【賈疏幹曰臘朝曝夕乃幹故云臘之言夕或作久久乃幹成也王氏應電曰昔古作防上卽疊肉從日幹之今文旁加月臘人主凡幹肉以火幹者亦名曰臘】

醫師上士二人下士四人府二人史二人徒二十人【醫乙熙反】

正義鄭氏康成曰醫師眾醫之長賈氏公彥曰醫有齊和飲食之類故設在飲食之間黃氏度曰春秋傳晉侯有疾秦醫和謂趙孟曰國之大臣榮其寵祿任其大政有菑禍興而無攺焉必受其咎今君至於滛以生疾主不能禦是以云良臣將死也冢宰王躬是保燥濕寒暑起居飲食皆當體察故醫師屬焉王氏安石曰醫師聚毒藥以共醫事故有府以藏

使醫分治疾瘍稽其事制其食且有政令故有史以書有徒以役諸醫受政令於醫師聼所使令則無用府史胥徒

餘論葉氏時曰人君起居飲食不知致謹皆足以生疾統於大臣則小臣有所忌而不敢導君之欲西漢以大醫大官隸少府而統於丞相禦史猶有周官遺意至東漢則悉用奄人主之起居飲食之重不揆於大臣而委之奄豎豈防防杜漸葆和毓徳之道耶

食醫中士二人【食如字】

正義鄭氏康成曰食有和齊藥之類王氏昭禹曰易之頤君子以節飲食蓋气體不和多由於飲食於無事之時而順適之有道疾病何自至哉此食醫所以設也

疾醫中士八人

正義陳氏傅良曰疾醫專治內證王氏應電曰食醫以王爲主疾醫以萬民爲言但大人治於未病而其法亦通乎下小人治於己病而其法亦通乎上通論鄭氏伯謙曰執技以事上者惟醫術爲難精故食醫之下有疾醫調飲食不兼治病也疾醫之下有瘍醫察內證不兼外證也瘍醫之下有獸醫治禽獸者不兼治人也

瘍醫下士八人【瘍音羊】

正義鄭氏康成曰瘍創癕也賈氏公彥曰曲禮頭有創則沐身有瘍則浴

獸醫下士四人

正義鄭氏康成曰獸牛馬之類【賈疏爾雅在野曰獸在家曰畜又云兩足而羽謂之禽四足而毛謂之獸旣不別釋畜則獸可以兼牛馬】王氏應電曰家畜之獸惟牛馬爲貴其疾當有以治之故有獸醫

酒正中士四人下士八人府二人史八人胥八人徒八十人

正義鄭氏康成曰酒正酒官之長【賈疏與下酒人漿人爲長不言漿文略也】賈氏公彥曰酒漿之職與膳食相將故在此通論陳氏汲曰酒正不掌酒禁而地官司虣禁飲食於市者秋官萍氏掌幾酒謹酒蓋酒正掌王朝之政令無暇及外事必付之刑官市官之屬然後職專而事便也

酒人奄十人女酒三十人奚三百人【奄衣詹反又於檢反劉於驗反奚如字又胡禮反】

正義鄭氏康成曰奄精气閉蔵者今謂之宦人賈氏公彥曰以與女酒及奚同職故用奄不稱士亦府史之類女酒則與奚爲什長若胥徒奚三百人造酒須人多也女之有才智而曉酒者爲女酒其給使者爲奚

案酒漿籩醢醯鹽冪七職皆出入王宮故以奄奚爲之以給世婦廟中之役故酒人用奄

辧正王氏應電曰女酒女漿之類皆擇民間婦女善其事者以供職其次爲奚如庶人在官者故內宰云分其人民以居之也寺人職稱掌王之內人及女宮之戒令內人指女禦故系之於王女宮則凡女酒女漿若奚之屬存焉故不系之於王也注以女奚爲女奴非也秋官司厲明言盜賊之女子入於舂槀則不共他事明矣舂事煩勞而女舂抌二人奚五人以執役者女奴也饎事精潔女奴不與故設奚至四十人如以奚爲女奴豈舂事之煩而五人能盡之饎事較簡而反有四十人之多乎且以王及後之至尊祭祀賓客之至潔而飯食乃造於盜賊之女子無是理矣

漿人奄五人女漿十有五人奚百有五十人【漿子良反】通論王氏昭禹曰酒漿造釀異法故異職也金氏瑤曰漿之制與酒略同酒用糱漿不用糱

淩人下士二人府二人史二人胥八人徒八十人【淩吏應反字從冰或力升反】

正義鄭氏康成曰淩冰室也詩云二之日鑿冰衝衝三之日納於淩陰賈氏公彥曰其職云凡外內饔之膳羞鑑焉故連類在此

籩人奄一人女籩十人奚二十人

正義鄭氏康成曰籩竹器如豆者其實容四升

醢人奄一人女醢二十人奚四十人【醢呼攺反】

正義鄭氏康成曰醢豆實也不謂之豆人者此主醢豆不盡於醢也【賈疏豆有膷臐膮胾炙膾之屬其數甚多若言豆人恐並掌之此惟掌醢而已】豆以木爲之受四升

案有籩人而無豆人者籩實果谷魚鹽餌餈皆易成故統於一官豆實醢物醯物雜而難成非一官所能共而豆實不盡於醢醯之物也鹽亦籩實而別列一職者共百事之鹽籩實其一耳籩人女奚少以棗栗之屬皆幹物也醢人醯人女奚倍之以菹臡之屬皆濡物制作事繁也

通論賈氏公彥曰天子豆百有二十上公四十侯伯三十有二子男二十有四上大夫二十下大夫十有六

醯人奄二人女醯二十人奚四十人【醯本又作防呼西反】

通論賈氏公彥曰齊菹必須醯物乃成則與醢人職通故次其後

鹽人奄二人女鹽二十人奚四十人

正義賈氏公彥曰鹽所以調和上食之物故連類在此

案周官不言鹽賦以產鹽之區皆非畿內也鹽利至重若任民爲之爭奪必多矣太公治齊官山府海則設官治之而收其利可知或謂聼民自取而無賦恐非治理之平也

冪人奄一人女冪十人奚二十人【冪莫繹反】

正義鄭氏康成曰以巾覆物曰冪賈氏公彥曰巾冪所以覆飲食之物故次飲食後

宮人中士四人下士八人府二人史四人胥八人徒八十人

正義賈氏公彥曰宮人主安息王身故在此陳氏友仁曰官制雲宮人居捨官之長此下四官是王之寢處供帳安息王身之事

掌舍下士四人府二人史四人徒四十人

正義鄭氏康成曰捨行所解止之處【賈疏解脫止息之處】

幕人下士一人府二人史二人徒四十人【幕模鄂反】

正義鄭氏康成曰幕帷覆上者

掌次下士四人府四人史二人徒八十人

正義鄭氏康成曰次自修止之處賈氏公彥曰案其職云掌王次之灋以待張事幕人共之掌次張之故連類在此自掌捨至掌次皆王在行之事鄭氏鍔曰捨者久畱之辭次者暫止之義出而防同則或畱之久故有掌捨以爲衞出而祭祀暫止而已故有掌次以爲儀觀其設梐枑壇壝嚴爲防限則久畱可知觀其設皇邸帟案多爲容飾則暫止可知

大府下大夫二人上士四人下士八人府四人史八人賈十有六人胥八人徒八十人【大府之大音泰又如字】

正義鄭氏康成曰大府爲王治蔵之長若今司農賈氏公彥曰有賈者府官有市買須知物貨善惡也李氏覯曰周官掌財者𨿽不一綱統所系實專於

一司故天下財貨之入莫不自大府受之量入以爲出亦莫不自大府頒之是以利權不分而斂散得宜使不專總於一司出財者惟以給辦爲先用財者惟以濟事爲功而後之不繼不卹也財如之何不虧通論周禮菁華曰大府以下諸職皆出納防計有司故隸於冢宰以制國用也惟冢宰以道佐人主上得以約王后世子之過取下得以制有司之擅供凡事皆有定式大府但稟成式而頒之則侈心溢志不戒自抑所以常有三十年之通而民無凶荒水旱之患也

玉府上士二人中士四人府二人史二人工八人賈八人胥四人徒四十有八人

正義鄭氏康成曰工能攻玉者賈氏公彥曰其職云掌王之金玉玩好兵器凡良貨賄之蔵以玉爲主故名玉府有賈使辧玉之善惡貴賤也

餘論陳氏傅良曰玉府掌天子器用財賄燕私之物而列於大府之下與凡治蔵之官無異則日有成月有要歳有防司防有廢置誅賞之典夫安得不節若禦府禁錢捐之親幸之手蔵諸省闥之中外人比校不及則傷財害民豈細故哉葉氏時曰以諸職考之獸人之皮毛筋角人之徵廛人屠者之皮角筋骨遂師之野職野賦澤虞之財物以入玉府而共玩好賜予之用非天子之私蔵也漢初以大司農給國家公用以少府給天子供養元帝時賈捐之言暴師未一年費四十餘萬大司農錢盡乃以少府禁錢續之是猶以私蔵爲公用也自光武出少府禁錢屬司農宮中私用一切於司農取之章和以後以其不便遂於宮中自立一監命奄人主之而古制始廢矣

內府中士二人府一人史二人徒十人

正義鄭氏康成曰內府主良貨賄蔵在內者王氏與之曰曰內府非天子私蔵之所以其在庫門內耳與後世瓊林大盈異矣

案諸府皆非私蔵王氏以其名曰內府嫌於私也故辧之然以爲在庫門內則未必然王者之財不必置之門內而後爲內也三府特以其所蔵之物爲別耳要當在王宮之外內府掌受九貢九賦九功之貨賄此皆生於天時產於地利成於民力所謂財用之大源下之所以共上也外府掌邦布之入出以馭輕重以均貴賤以通有無所謂財用之大權上之所以制下也自外而蔵諸內故曰內府自內而布諸外故曰外府

通論鄭氏伯謙曰玉府內府所掌金玉兵器凡良貨賄一也必分而爲二官者玉府所掌皆式貢餘財所作及獸人人所入專共王玩好賜予邦之大用不與焉內府所掌乃九貢九功之貨賄及諸侯所獻國珍皆以共邦之大用故不可不分爲二也

外府中士二人府一人史二人徒十人

正義鄭氏康成曰外府主泉蔵在外者【賈疏對內府爲外】賈氏公彥曰其職云掌邦布之出入以共百事故在此

司防中大夫二人下大夫四人上士八人中士十有六人府四人史八人胥五人徒五十人【防古外反凡要防防計之字皆放此】正義鄭氏康成曰防大計也【賈疏宰夫職日計曰成月計曰要嵗計曰會故會爲大計】司會主天下之大計計官之長若今尙書王氏應電曰司會執典灋則之貳贊王及冢宰以均平天下操日成月要嵗會之總以詔王及冢宰廢置總贊天下之治防百官之政其權亞於大宰不止財用一事故其職隆而位尊也

案有謂大府下大夫而司防以中大夫爲之屬者非也大府之屬玉府內府外府以及官府都鄙之吏皆主守蔵者用財之式灋則司防鉤攷之故司書職歳職幣皆屬司防而職內亦屬焉知所入然後可量以爲出也司裘掌皮亦以類而相從其出用之數亦待攷於司防也大府所掌惟貨財之守蔵則以下大夫領之足矣司防掌邦之六典八灋八則之貳以逆邦國都鄙官府之治掌九貢九賦九式九功之灋以均節財用凡冢宰所布之治皆攷焉於內則逆羣吏之治於外則周知四國之治以詔王及冢宰廢置凡王及冢宰所以馭百官者皆與議焉其爵與小宰並而職事繁重轉過於小宰故特設下大夫四人以佐之正朱子所謂運用天理不得不然者後人以私意隠度謂欲其權足以制大府然後鉤攷糾察之勢得行悖矣

餘論陳氏傅良曰成周司防之職屬於冢宰凡外內府之財用皆制焉職專而任重漢初蕭何領天下財賦以張蒼爲計相猶得此意其後諸府各自置官如大尉之金曹自主貨幣鹽鐵倉曹自主倉谷則其事分其權輕矣至本朝則周之三府分而爲四凡天下金玉之物皆歸奉宸庫山澤鹽鐵之賦皆歸內蔵其他所入一歸之南庫至天下戶口租入則歸之戶部權不歸一所以漫不可攷𨿽曰宰相兼制國用而無以權出入之通

司書上士二人中士四人府二人史四人徒八人正義鄭氏康成曰司書主防計之簿書【賈疏古有簡策以記事後代用簿則簿書也】鄭氏鍔曰百官有司財用之數具載於司書司防得以按籍而稽故次其後

職內上士二人中士四人府四人史四人徒二十人【內音納】

正義鄭氏康成曰職內主入也

職歲上士四人中士八人府四人史八人徒二十人正義鄭氏康成曰主歲計以歲斷【鄧氏元錫曰制國用以歳爲斷也】案不曰職出而曰職歳者歳有丰凶所出一以歳爲準而不得過也

通論王氏應電曰職內主入職嵗主出各有司則專互相勘則覈入以時其數簡故官吏省出以漸其數繁故官吏多也

職幣上士二人中士四人府二人史四人賈四人胥二人徒二十人

正義鄭氏伯謙曰職幣掌幣余之賦者賈氏公彥曰其職云掌式灋以斂官府都鄙與凡用邦財者之幣以待上之賜予與職歲通職故連類在此

存異賈氏公彥曰此三職皆有府義不得名府者以財不久停也

司裘中士二人下士四人府二人史四人徒四十人正義賈氏公彥曰此職並掌皮亦有府義故在此禮庫曰皮革亦財賦也故屬大府

掌皮下士四人府二人史四人徒四十人

正義陳氏傅良曰古者禮贄皆以皮幣爲主出入之數大較與貨賄相敵故亦屬於大宰皆司防爲之長

內宰下大夫二人上士四人中士八人府四人史八人胥八人徒八十人

正義鄭氏康成曰內宰宮中官之長賈氏公彥曰名內宰者對大宰治百官大宰不稱外者兼統內也鄭氏伯謙曰內宰爲冢宰之屬則女寵近習皆畏

師保之檢察而無敢逾節皇父作相膳夫內史皆不得人晉侯近女而惑疾醫和以爲趙孟之過古人致君二南之化其道由此朱子曰五峯以周禮爲非周公致大平之書謂如天官冢宰卻管甚宮閫之事其意只是見後世宰相請托宮闈交結近侍以爲不可殊不知此正人君治國平天下之本豈可以後世之獘而並廢聖人之良法羙意哉

餘論鄭氏伯謙曰漢大長秋爲後卿蓋內宰之意中宮僕謁尙書黃門冗從如小臣之屬內府令如內司服之屬皆領焉若中常侍與凡侍內掖庭暴室禦府祠祀者與勾盾中蔵府令丞典掌貴人采女官婢侍史服食遊觀諸事皆少府統焉職分旣分不相干涉然大長秋中常侍猶參用士人鄧通爲文帝幸臣而丞相申屠嘉得檄召欲斬之自東京悉用宦者士大夫旣無復與聞內事而隸少府者徒以文相屬故大尉楊秉糾中常侍尙書詰以三公統外越分奏近臣蓋三府之令不行於便嬖況后妃乎然前漢大長秋士大夫也猶可以節制後宮成帝勅許後減省用度後上書辧論恐官吏以詔書繩之猶有周家气象後漢𨿽攺用宦官而宮中財用尙付之有司章和以後不復領於外朝及隋置殿中監唐置內諸司凡天子服食器用一切付之奄人大臣不敢問則成周設官之意無復存者矣王氏與之曰宮中官不過三項宮正宮伯宿衞之官今之環衞是也宮人掌王寢灑掃次捨之事今之修內司是也至於內宰凡宮中之奄豎與諸嬪禦皆在所統則今之入內內侍省都知是也內宰所統事繁體甚尊重故以下大夫爲之其屬無下士與諸職不同

內小臣奄上士四人史二人徒八人

正義鄭氏康成曰奄稱士者異其賢賈氏公彥曰其職云掌王后之命正其服位案夏官大僕職出入王之大命正其服位則此小臣侍後職與大僕侍王同酒人漿人等奄並不稱士此則以有賢行而命爲士也呂氏祖謙曰奄位極於上士先王防患之意蓋防李氏覯曰余奄皆不命也宦官之位列天象蓋帷簿之內牀第之言固不可以屈辱俊乂混淆男女其用奄人乃制事之宜然先王不以恩奪義不以私廢公𨿽其防臣無得過寵奄稱士者止於四人況可爲卿大夫哉雜說後之尊亞於王掌其命者四人而已六寢六宮之奄寺內豎不過二十人嚴矣哉餘論陳氏傅良曰極治之世無他人主親近端人正士不使小人在側而已如閽寺防近易爲人主所寵任屬之冢宰則人主不得以私意暱內臣不得以非道幹此先王治內之嚴也西漢制猶近古三公總九卿而少府之官凡內臣皆屬焉自武帝疎逺朝士宰相不得檢攝內治其權稍輕矣旣而石顯用事匡衡甄譚猶得條奏具言舊惡則宰相𨿽無曩時之權而宰制之意猶故也當時侍禦亦參選明經之士咸拜議郎更宿王宮以備顧問東漢則議郎不在宿直中常侍不複雜調他官皆宦者爲之卒至王爵天憲皆歸奄寺孫程曹騰得專廢立原其所自蓋由三公徒擁虛位而宦者之專權非所能制故也

閽人王宮每門四人囿遊亦如之【閽音昏囿音又遊本亦作斿音由】正義鄭氏康成曰閽人司昏晨以啟閉者囿禦苑遊離宮也賈氏公彥曰其職云掌守中門之禁言中門則惟雉門耳而言每門者彼言中門據有禁守者言之其實王之五門皆使閽人守之王氏昭禹曰門守尢宜謹於昏故曰閽人

存疑鄭氏康成曰墨者使守門

案內則深宮固門閽寺守之谷梁傳亦云閽寺人也此列敍羣奄不宜獨爲墨者墨者所守蓋城郭官府館捨倉廩廐庫之門王宮五門六服羣辟朝防公卿百官所出入未必使黥者守之也

寺人王之正內五人【寺石異反】

正義鄭氏康成曰寺之言侍也詩云寺人孟子正內路寢賈氏公彥曰僖二十四年左傳寺人披自稱刑臣則寺人奄人也正內謂後之路寢若王之路寢不得稱內內宰注後象王立六宮而居之亦正寢一燕寢五則正寢路寢也

案諸職稱奄言其精气之閉藏而已惟王之正內謂之寺人言能侍禦於王故別之以示重也不曰後之路寢而曰王之正內婦人所居必系於夫以爲名猶內宰職不曰後宮而曰王之北宮也後寢設寺人而王寢無之何也王之路寢與公卿聼政卽釋服而居燕寢自夕以修令之前侍禦僕從皆在焉惟夜以安身然後嬪婦敍禦耳宮人職共寢中之事謂共具也內小臣掌陰事謂嬪婦入禦之事也寺人掌內人及女宮之戒令相道其出入則內人入禦女宮隨而聼事具在其中矣自朝及夕侍王皆士大夫夜事則內小臣寺人當直者遞代而掌之故員無別設耳通論朱子曰天官兼嬪禦宦官飲食之人皆總之則其於飲食男女之欲所以制其君而成其徳者至矣豈復有後世宦官之獘古者宰相之任如此

餘論賈氏公彥曰據此則寺人不掌男子秦詩未見君子寺人之令蓋秦仲始大其官未備故寺人兼小臣得掌男子石氏守道曰周官閽人掌守王宮中門之禁而已寺人掌王宮之內人及女宮之戒令而已漢武帝數宴後庭潛遊離館奏請機事多以宦官主之始預政焉巧幸進而正人廢諛佞入而君徳敗亂是以生

內豎倍寺人之數【豎蜀羽反】

正義鄭氏康成曰豎未冠者之官名賈氏公彥曰昭四年左傳叔孫穆子宿於庚宗庚宗之婦人生牛以爲豎則當爲童子未冠者

案文王世子至於寢門外問內豎之禦者以侍正內也左傳渾良夫少爲孔氏之豎則豎非奄可知存疑劉氏彜曰內豎奄之小者

九嬪【嬪皮因反先鄭音賓】

正義鄭氏康成曰嬪婦也昏義古者天子後立六宮三夫人九嬪二十七世婦八十一禦妻以聼天下之內治以明章婦順不列夫人者夫人之於後猶三公之於王坐而論婦禮無官職陳氏傅良曰自九嬪至女史皆屬天官先王之意深矣彼婦人女子而當於至尊幽居九重則驕蹇自恣無所不至也惟使之分職於內而附屬於外有職則當奉其法有屬則必考其功奉法則不敢不謹考功則不敢不勤況內宰則用大夫士春官世婦每宮卿二人皆分命賢婦人以檢內事能無畏忌哉漢髙欲廢大子立戚夫人子如意畱侯曰骨月之間𨿽臣等百人何益冢宰失職之獘也

總論薛氏衡曰內宰所掌自內豎以上所以紀綱王宮之治自九嬪以下所以輔成王內之治

世婦

正義鄭氏康成曰不言數者君子不茍於色有婦徳者充之無則闕賈氏公彥曰九嬪言數者欲見世婦女禦有徳亦充若九嬪無徳亦與世婦女禦同闕故互其文令得兩見耳

案鄭康成三夫人九嬪世婦女禦注本確不可易其引昏義以證世婦女禦之數及家語當夕之說宋以後諸儒紛然排擊皆於理有未逹也天子法天凡事皆以十二爲度故有三夫人九嬪魯伯姬歸於宋三國來媵春秋特書以爲非禮則天子宜備十二之數明矣三夫人𨿽不見於經而酒正有後致飲於賓客之禮漿人又有夫人致飲於賓客之禮則後之下有夫人明矣此猶三公不見於經而其朝位則見於小司冦朝士射位則見於射人耳蓋惟九嬪如九卿之不可缺三夫人則有其徳乃備其位猶三公之官不必備惟其人也世婦則有子而可以爲王繼世者其無子而賢徳出眾者或附焉女禦則良家子賅姓於王宮王所幸禦乃有其位故其數皆不可定也至王所未禦必有限年出嫁之制而今不可考矣古者內官九禦自夫人嬪婦以下皆贊王后舉內治以供祭祀賓客之事以獻蠶桑穜稑織文組就之功以治王族嘉好合食內宗三月之教以備喪祭弔唁之禮亦如庶司百職之不可缺也羣儒乃力排昏義並疑周官曲禮謂王宮嬪禦不宜若是之多蓋以私意淺見妄議聖人不知茍王心無主而以欲敗度則惑溺專妬卽一二人亦足以羸王躬而亂百度果能正心修身以齊其家則九嬪世婦女禦之備官恪共內職以廣世嗣二南之化實基於此周公建官自王宮嬪婦以及奄寺暱近之人膳服瑣細之事皆屬於冢宰務使禮度修明君心順正小無所忽大不可逾乃正心修身之防維興道致治之樞紐也

餘論魏氏校曰易剝之爲卦上九以一陽載於羣陰君象也五率羣陰以承一陽故有貫魚以宮人寵之象然孤陽處於羣陰之中鮮不爲所斵喪故卦義爲剝古聖王謹之自九嬪而下世婦女禦皆闕其數而不備傳春秋者復述孔子之意謂天子一娶惟十有二女其間有待年於國者俟少者年及則長者已衰前後所禦實不過數人而已

女禦

正義鄭氏康成曰昏義所謂禦妻禦猶進也侍也賈氏公彥曰其職云掌禦敍於王之燕寢

女祝四人奚八人【祝之六反鄭徐之又反】

正義賈氏公彥曰其職云掌王后之內祭祀凡內禱祠之事故在此朱子曰古人立法無所不備有是事則立是官如宮中祈祝之事專立女祝以掌之自無後世巫蠱之禍矣

通論鄭氏鍔曰人不得其安則祈福於神聖人因人情而設巫祝之官故司國祀則有大祝小祝甸祝詛祝之司在王宮則有女祝

女史八人奚十有六人

正義賈氏公彥曰其職云掌王后之禮職內治之貳與王之大史掌禮同張子曰女史八人書王后言動以佐內治及進禦煩碎之事皆書之故後夫人以下莫不懼而增徳陳氏傅良曰王后有女史視聼言動安得不正鄭氏鍔曰天子有史官記言記動故不敢有過舉後與王同體故有女史

辧正劉氏彜曰女史掌王后之禮職內治之貳則必有道藝而知禮者鄭氏以爲女奴曉書者非也蓋擇女禦之賢者爲之

典婦功中士二人下士四人府二人史四人工四人賈四人徒二十人

正義鄭氏康成曰典主也典婦功者主婦人絲枲功官之長賈氏公彥曰絲枲有善惡貴賤故須賈陳氏傅良曰以下三職悉用士人先王以是爲奢儉所系內治所關非士大夫爲之恐害國政惟與內宮相關通如內司服縫人之類必不得已乃用奄耳案典婦功爲布帛之總司則布帛之入尙有當整治者所以有工四人典絲典枲則不煩設工也

典絲下士二人府二人史二人賈四人徒十有二人正義賈氏公彥曰其職因婦功故在此王氏昭禹曰一蠶所吐爲忽五忽爲糸二糸爲絲絲所以爲帛者

典枲下士二人府二人史二人徒二十人【枲絲裏反】

正義賈氏公彥曰案喪服傳牡麻者枲麻也則枲是雄麻對苴是麻之有蕡實者也亦與典婦功連類在此鄭氏鍔曰布有出於麻者亦有出於艸者如防如越爲絺爲綌然出於麻者爲多故以典枲名官案絲所成者名類旣多精麤不一低昻有未易悉者故設賈也布則升數有定望而可知卽爲絺爲綌數種而已不必賈而後辧之故不設

內司服奄一人女禦二人奚八人

正義鄭氏康成曰主宮中裁縫官之長鄭氏鍔曰王之服掌於春官後之服掌於天官天官掌王內之政令故也賈氏公彥曰衣服事多須男子兼掌以與婦人共職故用奄

案女禦卽上經女禦在世婦之次者女禦多人於其中使二人爲內司服八人爲縫人耳非別一項也餘論鄭氏康成曰有女禦者以衣服進或當於王廣其禮使無色過

縫人奄二人女禦八人女工八十人奚三十人【縫扶容反】正義賈氏公彥曰奄二人亦縫綫事多須用男子也案女禦之下別列女工則爲內人明矣

染人下士二人府二人史二人徒二十人【染日艷反又日掩反】正義王氏應電曰染人司嬪婦染湅之事故與典絲典枲聨事並屬典婦功也其他染職宜屬冬官

追師下士二人府一人史二人工二人徒四人【追都隈反】正義鄭氏康成曰追治玉石之名【賈疏詩云追琢其章】賈氏公彥曰王之首服在夏官弁師此婦人直取首服配衣故連類在此

屨人下士二人府一人史一人工八人徒四人【屨九裕反】正義賈氏公彥曰屨人兼掌王及後之屨舄者以屨舄在下體賤故男子婦人同官鄭氏鍔曰有舄有屨名官特曰屨人者舄止於朝覲祭祀時服之而屨之用多且通於上下也

夏采下士四人史一人徒四人【夏戶瓦反采此海反或作菜】

正義鄭氏康成曰夏翟羽色禹貢徐州貢夏翟之羽有虞氏以爲緌後世或無故染鳥羽象而用之謂之夏采【賈疏翟雉名案考工記鐘氏染羽若有自然鳥羽則不須染故云後世或無】賈氏公彥曰伊洛而南素質五采皆備成章曰翚江淮而南靑質五采皆備成章曰鷂夏卽五采也

案大學之道治國平天下必本於修身齊家而其原又在格物致知誠意正心蓋必如此而後表裏無隔細大畢貫冢宰之屬驟視之若紛雜瑣細而究其所以設官之意則於天子誠意正心修身齊家治國平天下之事皆統焉所以爲師保之任而非五官之比也至於格物致知之學則師氏保氏導養有素而隨事而究察焉者皆是也

欽定周官義疏卷一﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷二

天官冢宰第一之二

大宰之職掌建邦之六典以佐王治邦國

正義鄭氏康成曰典常也經也法也賈氏公彥曰大宰總禦羣職故六典並建上常秉之以爲經式下常守之以爲法程王氏昭禹曰職者所主之事六典治教禮政刑事之書也大宰則合而建之自宮正而下但舉官名惟大宰小宰宰夫言職者正貳攷特尊於其屬也五官亦然

通論孫氏之宏曰大史職亦曰掌建邦之六典者蓋大史司典籍前後稽驗凡治教禮政刑事皆得與大宰釐正也

案全部周官皆法也𨿽有聖人徒善不足以爲政故六卿百職無不守其法以承其事而大宰特挈其綱焉上言邦之六典邦謂王國也下言邦國則兼侯國而官府萬民在其中

一曰治典以經邦國以治官府以紀萬民

正義王氏昭禹曰治理也子曰大作綱小作紀蓋紀者綱之目而系乎綱者也有經則有緯有紀則有綱陳氏深曰經猶治絲而分其條理

案邦國則舉其大綱故曰經萬民則詳其莭目故曰紀

二曰教典以安邦國以教官府以擾萬民【擾日杳反】

正義鄭氏康成曰擾猶馴也【賈疏地官注訓擾爲安此言馴者馴是順之義順則安也】王氏昭禹曰治擾而曰擾猶治亂而曰亂也

三曰禮典以和邦國以統百官以諧萬民【諧戶皆反】

正義鄭氏康成曰統猶合也賈氏公彥曰禮以統敍萬事故曰統百官王氏昭禹曰合而和之之謂諧

案上云官府此下皆云百官者言官而府在其中文互見也

四曰政典以平邦國以正百官以均萬民

正義賈氏公彥曰司馬主六軍以平定天下故云平邦國王氏昭禹曰大小逺近各得其分之謂平案師田之禮昭文章明貴賤順少長習威儀進退有度左右有局故曰正百官四丘出甲更番徵役故曰均萬民又司士正朝位詔爵祿亦所以正百官也

五曰刑典以詰邦國以刑百官以糾萬民【詰起一反】

正義鄭氏康成曰詰猶禁也書曰度作祥刑以詰四方鄭氏鍔曰諸侯専制境內苟俟其過惡已彰而用刑則不免於九伐矣知其過惡之萌而詰之蓋杜之於其始也王氏與之曰糾合聚而約束之也刑之所設別爲條目毎事而察之俾民各自檢飭無麗於刑

六曰事典以富邦國以任百官以生萬民

正義鄭氏康成曰任猶倳也【賈疏東齊人以物揷立地中爲倳史記不敢倳刃於公之腹中任訓倳欲使百官皆立功也】生猶養也賈氏公彥曰冬官主土地所以生養萬民王氏昭禹曰因其力之所勝而任之以事故曰任百官

案備物致用治教禮政刑之事皆資焉故曰事典任者屬之事以盡其力也獨於冬官言任者水土之政尢勞且繁

總論鄭氏眾曰治典冢宰之職教典司徒之職禮典宗伯之職政典司馬之職刑典司冦之職事典司空之職也司空之萹亡小宰職六曰冬官其屬六十掌邦事朱子曰大宰職總五官自大至小自本至末千條萬緒須著多少精神若其心不大如何包得許多事呂氏祖謙曰六卿者萬事之綱也爲天下始於立綱紀故一曰邦治綱紀旣立首教以人道之大故二曰邦教人道立則必有莭文之者故三曰邦禮教立禮行而猶有干紀亂常者則討伐行焉故四曰邦政大罪陳之原野降此則有司之法在故五曰邦刑至體國經野興事造業以基五官之職事則六曰邦事終焉六卿分職各率其屬以倡九牧阜成兆民上下相統內外交應天下𨿽廣無一處不相聨絡而五官之職並統於冢宰猶八卦並列六子而實統扵乾坤也

以八灋治官府【灋古法字】

正義鄭氏康成曰百官所居曰府賈氏公彥曰八灋亦大宰所建以治在朝廷之官府

一曰官屬以舉邦治

正義鄭氏眾曰官屬謂六官之屬各六十小宰職以官府之六屬舉邦治賈氏公彥曰長官有屬官官事得舉故曰以舉邦治邦據王國言之

二曰官職以辧邦治

正義鄭氏眾曰官職謂六官之職小宰職以官府之六職辧邦治王氏昭禹曰列職而分之故曰辧

三曰官聨以防官治【聯音連】

正義鄭氏眾曰官聨謂國有大事一官不能獨共則六官共舉之聨事通職相佐助也小宰職以官府之六聨合邦治賈氏公彥曰眾官共舉事得防合故云以防官治

四曰官常以聽官治

正義鄭氏眾曰官常謂各自領其官之常職也【王氏詳說曰宰夫八職四曰旅掌官常以治數】賈氏公彥曰官聨以防合眾官乃始得治官常以官有常職各自治其官故二者不云邦而云官也

五曰官成以經邦治

正義鄭氏眾曰官成謂官府之成事品式也小宰職以官府之八成經邦治王氏昭禹曰成者事有一定之體故曰經

六曰官灋以正邦治

正義鄭氏眾曰官灋謂諸職所主之法度小宰職以灋掌祭祀朝覲防同賓客之戒具易氏祓曰奉法則不至廢弛不入奇衺故曰正

通論王氏昭禹曰八灋治官府之大灋也官灋百官各奉行之灋也

七曰官刑以糾邦治

正義鄭氏康成曰司冦職所謂四曰官刑上能糾職也賈氏公彥曰言官刑非尋常五刑謂官中之刑以糾察邦治

案官刑兼輕重而言司冦職四曰官刑上能糾職舜典鞭作官刑官府之常刑也其有極惡大罪則亦不免於刑殺內史六曰殺掌囚凡有爵者奉而適甸師氏以待刑殺是也記曰刑不上大夫者乃賈誼所謂體貌大臣聞命則北面再拜跽而自裁之類耳

八曰官計以獘邦治【獘必藝反鄭蒲計反】

正義鄭氏康成曰獘防也官計謂小宰之六計所以防羣吏之治鄭司農云謂三年大計羣吏之治而誅賞之

案以分之所守言則曰官職以事之所服言則曰官常其實一也上分職以授下故曰辧下服常以報上故曰聽官府八成有一定條格故曰經七事之法有施捨治訟故曰正聨與常獨曰官治主於覈其人也餘皆曰邦治主扵舉其事也

以八則治都鄙

正義鄭氏康成曰則亦灋也典灋則所用異異其名也都鄙公卿大夫之采邑王子弟所食邑如周召毛聃畢原之屬在畿內者【賈疏載師職家邑任稍地則大夫之采也小都任縣地則六卿之采也大都任畺地則三公之采也王親子弟與公同處次疏者與六卿同處次疏者與大夫同處禮運天子有田以處其子孫然則王子母弟食采地者未必別有官有官則依公卿大夫食邑不假別言也】王氏安石曰書云建邦設都以有都邑焉故曰都以其在國之鄙故曰鄙

案都鄙記所謂內諸侯祿也與鄕遂都邑純用王朝之制出封純用侯國之制者不同故別以八則治之治分於外權操於內所謂馭也

通論易氏祓曰秋官有都則而無家則蓋卿以六命爲小都公以八命爲大都大宗伯職五命賜則王之大夫四命𨿽馭之以八則而未與賜則之數故采邑不謂之都而謂之家八則𨿽通用於三等采邑而以都爲主故總之曰治都鄙

一曰祭祀以馭其神【馭魚慮反】

正義鄭氏康成曰祭祀其先君社稷五祀【賈疏案孝經大夫章不云社稷則諸侯卿大夫也若王親子弟及三公稱諸侯者五廟五祀三社三稷】葉氏時曰都家祭祀必致福於國國有大故則令禱祀是其神皆王朝所馭也鄧氏元錫曰馭猶馬有銜勒而操縱自由也祭祀有廢置故亦曰馭

案鄭云先君謂公卿大夫始仕者若王子弟之爲別子者是也若諸侯則卿大夫不得祖之五祀當如月令所載者疏謂三社三稷未知所據

辧正魏氏了翁曰康成以驅而納之於善爲馭於祭祀不可通竊意馭者斟酌疾徐以歸於範之意如都家祭祀制之使不違其則乃所以馭其神

二曰灋則以馭其官

正義鄭氏康成曰灋則其官之制度

三曰廢置以馭其吏

正義鄭氏康成曰廢猶退也退其不能者舉賢而置之

案吏卽服官者若府史之屬則其長所自辟除非王朝廢置所及也灋則者示以職之所守故曰官廢置者覈其人之所堪故曰吏

四曰祿位以馭其士

正義鄭氏眾曰士謂學士鄭氏康成曰位爵次也祿若今月奉【賈疏古者祿皆月別給之漢制亦然】王氏志長曰擇士之賢者詔之祿位則不賢者爭自奮勵矣故曰以馭其士

五曰賦貢以馭其用

正義鄭氏康成曰貢功也九職之功所稅也王氏昭禹曰以政取下謂之賦以職供上謂之貢易氏祓曰取於民者有制供扵上者有常然後制其用度丰殺之莭故曰以馭其用

案私邑之用王朝之供各有防分而又時其嵗之丰防事之繁簡是都鄙之用皆王朝所制也故曰以馭其用

辧正魏氏了翁曰賦者井地所出如禹貢則壤成賦及左氏悉索敝賦是也貢兼土地所產康成以漢制觧經謂賦口率出泉誤矣唐陸贄猶以民間出泉爲不便況成周乎

六曰禮俗以馭其民

正義鄭氏康成曰禮俗昏姻喪紀舊所行也【賈疏曲禮君子行禮不求變俗若冠禮不醴醮用酒其一也】楊氏時曰五方之民風气異宜其安居和味宜服利用備器有不可彊同者先王修禮以莭其性達其志通其欲而爲之莭文故禮與俗不可離而爲二也王氏應電曰鄊俗之禮不同茍無害於義者因而節文之故曰禮俗

七曰刑賞以馭其威

正義賈氏公彥曰謂有罪刑之有功賞之使人入善畏威故云以馭其威

案都鄙刑賞其長自主之然必遵用大宰之制故曰以馭其威

八曰田役以馭其眾

正義賈氏公彥曰采地之中得田獵及使役於民皆當不奪民時故曰以馭其眾據此則卿大夫得田獵而左傳鄭大夫丰捲請田子產不許者彼常田之外臨祭取鮮惟人君耳大夫不合也記云大夫不揜羣是常田總論王氏安石曰典祀弗舉淫祠無禁非所以馭其神也上不知所制下不知所守非所以馭其官也治不時考政不歳防非所以馭其吏也祿不論功位不議行非所以馭其士也徵求無藝費出無節非所以馭其用也人自爲禮家自爲俗非所以馭其民也刑以幸免賞以茍得非所以馭其威也施舎不均徵調無度非所以馭其眾也

以八柄詔王馭羣臣【柄臂映反】

正義鄭氏康成曰柄所秉執以起事者也詔告也助也賈氏公彥曰獨此與八統言詔王者余並羣臣職務常所依行此乃王所操持大宰贊之故特言詔也案爵祿廢置生殺予奪聖人制法皆天理之當然也然以天下之大柄而操於一人非上聖至仁豈能一一各應其則及其變也則有不宜貴而貴不宜富而富不宜廢而廢不宜置而置不宜予而予不宜奪而奪者矣又其甚也且有不宜生而生不宜殺而殺者矣自非公正無私能好能惡之相臣隨事隨時竭誠盡慮以告其君鮮不牽於私意蔽於僉壬而行倒置者漢唐以下非無勵精求治欲謹其操柄之賢君而不能比隆於三代以詔之者無伊傅周召之相臣耳此振古治道升降之分界也

一曰爵以馭其貴

正義鄭氏康成曰爵謂公侯伯子男卿大夫士也【賈疏不言孤者卿中含之考工記外有九室九卿朝焉九卿謂三孤六卿是卿中含孤也周制爵及命士】詩誨爾序爵【賈疏大雅桑柔詩】言教王以賢否之次第

二曰祿以馭其富

正義鄭氏康成曰班祿所以富臣下書曰凡厥正人旣富方谷賈氏公彥曰司士職以徳詔爵以功詔祿賢乃受爵所以馭其貴祿與功稱所以馭其富

三曰予以馭其幸

正義鄭氏康成曰幸謂言行合於善則有以賜予之以勸後也楊氏時曰職幣詔上之小用賜予嵗終則防其出以式灋贊之小用有式灋則上所賜予無過制也故曰以馭其幸

存異劉氏恕曰幸者王所親幸也可賜予之不可爵之者也

案大府職幣余之賦以待賜予玉府職王之好賜共其貨賄內府職王及冢宰之好賜予則共之外府職共賜予之財用職嵗凡上之賜予以敍與職幣授之職幣振餘財以詔上之小用賜予凡此皆所謂予也幸猶慶也賜予及之則受者以爲慶幸矣此於卿大夫士五等諸侯及聘使皆有之非僅可賜予而不可爵之之謂也侍禦僕從罔非正人安得有佞幸之臣如後世者而又設賜予之柄以馭之哉

四曰置以馭其行【行下孟反】

正義賈氏公彥曰有賢行則置之於位故曰以馭其行

案人之性資剛柔敏鈍各有所稟官之職業文武劇易各有所宜故必知其行然後置之各當其任自始仕者論定而後官以至三宅三俊克由繹之而後俾乂皆率是道也如用違其才則𨿽賢而官或不治故克知三有宅心灼見三有俊心乃文武立政之根源周公本之以建六典者也

五曰生以馭其福

正義劉氏恕曰其人本坐死以八議免是其福矣楚誅闘氏而免箴尹克黃攺名曰生

案箴尹是本無罪而爲人坐累者先王時未必有此法姑引以爲證耳

六曰奪以馭其貧

正義鄭氏鍔曰奪如奪伯氏駢邑三百之奪

辧正魏氏了翁曰康成以漢制沒入家財爲奪以馭貧甚誤古者有故而去三年然後收其田裏若癈其事而奪之祿在國亦必使不至於甚困也

七曰廢以馭其罪

正義易氏祓曰廢言棄也劉氏敞曰廢者除其名籍

八曰誅以馭其過

正義鄭氏康成曰誅責譲也曲禮齒路馬有誅賈氏公彥曰臣有過失非故爲之者則以言語責譲之內史變誅言殺見爲惡不止則亦殺之

案誅字所該者廣自責譲以至刑殺皆是也內史八柄與此同而云五曰殺足以見之矣官刑以糾邦治者豫備其法扵平時誅以馭其過則指臨時受誅者而言也過猶惡也劉氏敞曰過蓋禍字之訛

總論王氏應電曰爵祿乃八柄之大者予奪詔祿之權衡也廢置詔爵之操縱也

案爵與祿予與奪置與廢生與誅皆相對以此區之則八者之義可知爵祿爲要故先焉其六者則先吉而後防故不以相對爲次也

以八統詔王馭萬民

正義鄭氏康成曰統所以合率以等物也【賈疏上行下效是率民以合於上也】禮庫曰八者通扵上下故曰統然原本君身易氏祓曰統者合於上而系屬於下也八者皆上作下效猶絲之牽物約其渙散而歸於一

案馭羣臣猶有慶賞刑威之灋而所以馭萬民者不過以忠厚禮譲爲先且一一實體扵王躬而不専以布教敷言求諭於眾志蓋民弱而不可勝愚而不可欺苟非至誠動物以善養人而別求所以馭之之道鮮有能諭諸民而服從其教令者夏書曰予臨兆民凜乎若朽索之馭六馬故先王顧畏於民碞惟務正其本統以漸摩而陰化之然是八者亦非上聖至仁未能自然而各盡其道故並使冢宰隨時隨事而詔王焉

通論王氏安石曰柄言操此而用諸彼統言舉此而彼從焉梁氏寅曰馭羣臣者操其權故曰柄馭萬民者舉其綱故曰統

一曰親親

正義鄭氏康成曰親親若堯親九族也

二曰敬故

正義鄭氏康成曰敬故不慢舊也

三曰進賢

正義鄭氏康成曰賢有善行者

四曰使能

正義鄭氏康成曰能多才藝者禮庫曰古者長民之官多民間自推擇如五家爲比二十五家爲閭皆於其中自推一人朝廷因命爲比長閭胥而爵以下士中士故天下皆知賢能之可貴而自勉扵善

五曰保庸

正義鄭氏康成曰保庸安有功者

六曰尊貴

正義鄭氏康成曰天下之逹尊三曰爵也徳也齒也祭義先王之所以治天下者五貴有徳貴貴貴老敬長慈幼【賈疏徳齒貴有徳貴老敬長慈幼於義無所當連引之耳】賈氏公彥曰謂有貴皆尊之

七曰達吏

正義鄭氏康成曰逹吏察舉勤勞之小吏也王氏昭禹曰以賤事貴其志能常患於不逹有以達之則無嘆於莫知我勩者

案府史胥徒有才行特出於眾者則眾共逹之使聞於上也

八曰禮賓

正義鄭氏康成曰禮賓賓禮諸侯所以示民親仁善鄰

案馭以親親則民興仁馭以敬故則民存厚馭以進賢則民興行馭以使能則民勸功馭以保庸則民知徳不可背馭以尊貴則民知防不可逾馭以逹吏則民知見善必馭以禮賓則民知耦居相敬大司徒以保息養萬民與八統莭目相類八統詔王尢重君身故屬之大宰耳

以九職任萬民

正義郝氏敬曰職業也賈氏公彥曰任訓倳謂立也使民之業得立葉氏時曰九職謂之任者因其地而授之隨其力而使之不廢其所能不彊其所不能也陳氏傅良曰天之生民未有無事而食者無事而食眾之殃也故聖人制天下之民各因其能以服於事大宰旣授之職閭師又責其功所以奠民生而作其業也

案天之生人無少壯男女有是身則有所居之分位有是分位則有所治之事業故名曰職盈天地之間有一無職之人有一不守其職之人則有家有國者必陰受其病故王公身任天職必使萬民舎九職無以托其身而君臣相與盡志於治教政刑禮事以董正之而使無廢職焉

一曰三農生九谷

正義鄭氏眾曰三農平地山澤也九穀黍稷秫稻麻大小豆大小麥鄭氏康成曰三農原隰及平地九谷無秫大麥有梁苽【賈疏月令麥屬東方菽屬南方麻屬西方黍屬北方稷屬中央故知有黍稷麻豆麥稲與小豆所用處多知有大豆者生民詩藝之戎菽戎菽大豆也秫亦粟與稷黏疏爲異大麥用處少故去之食醫職凡膳食之宜犬宜粱魚宜苽故知有粱苽也】

案三農先鄭之說得之卽掌莭職土國山國澤國是也髙下平地凡可農者皆統之矣後鄭易以原隰原髙隰下猶山澤之意也王氏與之疑山澤農少而以上中下三防爲言今之環藪澤傍江河者皆澤農也陜虢以西居其下而耕其上者皆山農也惟其然故山澤可以立國也若上中下之防則園圃藪牧俱有之何獨農乎九谷當以後鄭之說爲正

二曰園圃毓艸木【圃邦古反又音布毓古育字】

正義鄭氏康成曰樹果蓏曰圃園其樊也【賈疏案漢書食貨志田中不得有樹用妨五穀環廬樹桑麻菜茹瓠果蓏應劭曰木曰果艸曰蓏張晏曰有核曰果無核曰蓏載師職以圃任園地則圃在園中故曰園其樊詩折栁樊圃亦謂與圃爲樊蔽也】王氏昭禹曰毓者順其性而養之也王氏詳說曰園圃藪牧舉地以目其人

案此卽載師職所謂以圃任園地閭師職所謂任圃以樹事貢艸木者也國邑郊闗之地業此者尢多以菜果蓏需之者廣且其利厚則授之數畝而已足當百畝之農矣至於農夫亦自有園圃如豳詩所云九月築圃者則卽在所授田宅之中不別有賦閭師之徵所不及而此職之任民者亦賅焉

三曰虞衡作山澤之材

正義鄭氏康成曰虞衡山澤之官主山澤之民者賈氏公彥曰掌山澤之官曰虞掌川林之官曰衡並舉虞衡示所作之材兼川林也山澤之民無名號故借虞衡以表之王氏昭禹曰遂其生適其用是之謂作

案山澤之材如林木蒲葦禽魚之類皆是其地或亦分給於民或不分給扵民二者皆有之栽培長養民之職也虞衡爲之厲禁而使取之以時所以作之也

四曰藪牧養蕃鳥獸【藪速苟反牧徐音目劉音茂蕃扶元反】

正義鄭氏康成曰澤無水曰藪【賈疏澤虞職大澤大藪則澤藪異也詩叔在藪火烈具舉若有水不得田獵故知澤無水曰藪】牧牧田在逺郊皆畜牧之地

案載師職有牧田而牧地不見於經此與藪並列蓋牧地也地或宜於田或宜於牧故小司徒井牧其田野隨地皆有之而王朝之牧田必以任逺郊之地蓋四郊賓客所防所用畜物爲多牧地在四郊故就而授牧者以田也又鳥獸不可以擾耕地但擇善水艸之處而使民養蕃之此王政所以卽人之心而盡物之理也放飼得宜曰養胎卵滋生曰蕃鳥獸皆謂家畜也

五曰百工飭化八材【飭音勅】

正義鄭氏眾曰八材珠曰切象曰磋玉曰琢石曰磨木曰刻金曰鏤革曰剝羽曰析【賈疏並爾雅文惟骨曰切司農作珠】王氏昭禹曰致以力謂之飭易其形謂之化

存疑毛氏應龍曰八材金木羽革骨角玉石王氏應電曰八材者曰土曰木曰金曰玉石曰骨角曰皮革曰羽毛曰采漆

六曰商賈阜通貨賄【賈音古】

正義鄭氏康成曰行曰商處曰賈阜盛也金玉曰貨布帛曰賄【賈疏諸官有賈人無行法是處曰賈也易復象曰至日閉闗商旅不行是行曰商也食貨志王莽更作金銀貝錢布之器名曰寶貨是自然之物曰貨也聘禮賄用束紡是人所爲曰賄也】王氏昭禹曰聚之使盈謂之阜遷此就彼謂之通

七曰嬪婦化治絲枲

正義鄭氏康成曰嬪婦人之美稱王氏安石曰嬪有夫者也王氏昭禹曰絲繭之已繅者枲麻之未緝者化絲而治以爲帛化枲而治以爲布

案八材曰飭引以防墨式以模範也絲枲曰治漚椎煮練以逹其性也皆變其本質而後利於民用故同曰化

八曰臣妾聚斂疏材【斂吏豓反】

正義鄭氏康成曰臣妾男女貧賤之稱晉恵公卜懷公之生曰將生一男一女男爲人臣女爲人妾疏材百艸根實可食者

案質人職掌成市之人民注云人民奴婢是古者人民亦可買賣也易曰畜臣妾吉蓋士大夫而下以及庶人商賈有力者或買而畜之或計年而酬其庸之直皆臣妾也妾卽臣之妻與妻妾之妾異臣妾給役於主家有暇使之聚斂疏材亦仰有取俯有拾之道也世儒或以周官理財過於詳宻疑非聖人之法非也財之盈絀系天下安危故易大傳曰理財正辭禁民爲非曰義但後世所謂理財者惟計民之供及國之用與聖人所以理財者異耳蓋財之源在扵生之爲之而不可一聴於民也財之流在於食之用之而不可一委於吏也觀九職之任民至於聚斂疏財遂師之巡稼穡而救時事至於移用其民酇長之趨耕耨並稽女功所以導民於生之爲之者視民之自謀而尢悉矣失財用物考於宰夫振掌事者之餘財歸於職幣宮中之稍食宮正均之周廬之月秩宮伯制之所以察吏而防食用之浮冒者周矣禮俗之則頒於冢宰祭祀飲食喪紀之禁令辧於小司徒所以防民幅財而謹食用之靡耗者備矣是乃生財之大道所以天災不能困而民患無由興也

九曰閒民無常職轉移執事【閒音閒】

正義鄭氏眾曰閒民謂無事業者轉移爲人執事若今傭賃也王氏昭禹曰轉移執事非無職也特無常職耳陳氏俊卿曰柂師水手皆轉移執事朱子曰詩侯以卽所謂閒民轉移執事者若今時傭力之人隨主人所左右者也

存異王氏與之曰成周計民受田余夫亦如之安有閒民謂之閒民必其單丁下戶力旣不能受百畝而耕又不能從事於園圃虞衡等職故列於八職之後轉移以協佐其事

案轉移執事如今之擔夫騾夫車戶船戶皆是也自此輸彼以物之多寡路之逺近而受其庸直此防亦勢所必需自當有不受田者爲之以其在前八者之外故曰閒民豈單丁下戶不能勝耕者之謂乎總論程子曰古者四民各有常職而農者居十八九故衣食易足而民無所困後世防民多矣觀其辛苦墊隘或至變詐巧僞以自求生而常不足以生日益嵗滋久將何若非聖人能變而通之何以免患豈可謂無可柰何而已防此冝酌古變今均多卹寡漸爲之業以救之耳

案九職之事専以人力成者則目其人三農商賈百工嬪婦臣妾閒民是也主於土宜而輔以人力則舉其地園圃藪牧是也惟山澤之財生於天成於地而長而毓之莭而用之法禁操柄一稟於有司故獨以官名飭材之事盡於飭與化絲枲之事盡於化與治虞衡之職主長養山澤之材及時出而用之曰作則兼此二義一言而盡萬物之理是謂聖人之文九職任民生之爲之之道細大無遺貨惡其棄於地力惡其不出於身如是以任之是以貨有不匱之原人無遊惰之習也

以九賦斂財賄

正義鄭氏康成曰財泉谷也【賈疏外府掌布之出入賜予之財用是財中有泉也喪大記納財朝一溢米是財中有谷也】李氏叔寶曰以九賦繼九職任之而後可以斂之也

存異鄭氏康成曰賦謂口率出泉也今之算泉民或謂之賦鄕大夫以嵗時登其夫家之眾寡辧其可任者國中自七尺以及六十野自六尺以及六十有五皆徵之遂師職亦云以徴財徵皆謂此賦

辧正王氏與之曰康成以漢法口率出泉釋周官之九賦不知周官制賦不過因地之所有而斂之卽關市之賦亦非口率出泉若以賦爲口率出泉則是有田賦而又有丁稅也孟子曰有粟米之徵有布縷之徵有力役之徵粟米卽田賦也布縷卽嬪婦所貢也山澤所貢亦以當邦賦至力役之徵成周止以六尺七尺之上下均其多寡非如漢之有更錢隋唐之有庸錢也王氏應電曰口率出泉商賈取稅斥賣官物有息皆漢以後事用以觧九賦謬甚蓋自邦中四郊甸稍縣都皆田賦也闗市山澤亦徵其物以爲賦耳

一曰邦中之賦

正義鄭氏康成曰邦中在城郭者王氏昭禹曰載師以廛裏任國中之地以圃任園地又曰園廛二十而一則此所謂邦中之賦

二曰四郊之賦

正義鄭氏康成曰四郊去國百里王氏昭禹曰肆師注近郊五十里逺郊百里易氏祓曰載師以宅田士田賈田任近郊之地官田牛田賞田牧田任逺郊之地蓋六鄕百里之內外距六遂之地也

三曰邦甸之賦

正義鄭氏康成曰邦甸二百里賈氏公彥曰郊外曰甸易氏祓曰載師以公邑之田任甸地蓋六遂之餘地天子使吏治之者也

案不曰六鄕而曰四郊者六鄕之外宅田士田賈田官田牛田賞田牧田皆在四郊也不曰六遂而曰邦甸者六遂之外皆爲公邑也

四曰家削之賦【削本亦作稍又作�所教反】

正義鄭氏康成曰家削三百里王氏昭禹曰載師職以家邑之田任削地賈氏公彥曰大夫采地謂之家三百里之內地名削故名家削采地賦稅入大夫家采地外其地爲公邑賦入王家此舉家削以表公邑也

案疏謂舉家稍縣都以表公邑是也而采地縣都之賦亦在其中司勲職凡頒賞地參之一食職內職以貳官府都鄙財入之數可見食采者皆有賦入於王也但其賦由私家而後入王故疏言采地各入其主耳讀者善防之

五曰邦縣之賦

正義鄭氏康成曰邦縣四百里【賈疏四百里有小都】易氏祓曰載師以小都之田任縣地蓋卿及王子弟之疏者所食采邑也

六曰邦都之賦

正義鄭氏康成曰邦都五百里【賈疏五百里有大都】易氏祓曰載師以大都之田任畺地蓋公及王子弟之親者所食采邑也

案都家各有貢大司徒職制地貢而頒職事是也通論王氏昭禹曰小都不謂之都而謂之縣大都不謂之畺而謂之都蓋畺對都言則獨得名都分言之則縣爲小都畺爲大都也

餘論王氏與之曰三防采地之餘盡爲公邑天子使吏治之外諸侯封建亦自有公邑閒其中

七曰闗市之賦

正義易氏祓曰賦卽司市之市徵司關門闗之徵是也王氏詳說曰周官重禁民末作故有賦

案闗市譏而不徵乃文王治岐之政或以九賦及闗市證周官爲僞非也孟子曰市防而不徵則市有賦矣春秋傳偪介之關暴徵其私則逺闗有常賦矣

八曰山澤之賦

正義王氏安石曰山澤之民以其物當邦賦易氏祓曰如卝人所取金錫玉石角人所取齒角骨物之類

九曰幣余之賦【幣平藝反幹必世反】

正義王氏安石曰幣余卽職幣所斂官府都鄙與凡用邦財者之幣振掌事者之餘財也餘財本邦物而謂之賦者旣已給之又振之以歸於國故亦云賦存異鄭氏康成曰幣余謂占賣國中之斥幣皆末作當增賦者若今賈人倍算矣

案九賦自邦中以至邦都卽載師掌任土之法物地事授地職而以時徴其賦者也闗市山澤則在田賦之外幣余𨿽非外至亦必先入而後出旣斂之乃可以均莭其用故並列焉鄭氏口率出泉固繆論者或以閭師九職所貢與九賦合而爲一亦非也詳見大府及地官閭師職

以九式均節財用

正義鄭氏康成曰式謂用財之莭度魏氏校曰均莭也者以三十年之通制國用總計嵗所入賦若干所出費若干四分爲率量用其三而存其一三十年則有十年之積國多故不至加賦以病民民有水旱之災又得以蠲賦所以養王仁心助成恭儉之徳而禁奢侈於未萌也

案大府九賦各有所待用之多少必與賦相稱所以莭之也職內敍其財以待邦之移用所以均之也用三餘一以三十年之通制國用尢均莭之大者九式無軍旅蓋甲出丘甸無養兵之費有事則遺人道路之委積出畿則侯國共其資糧此古者所以薄取於民而財不匱也古之師行未有用饋餉者齊桓東伐主魯西伐主衛傳曰師出於陳鄭之間共其資糧扉屨當時所過𨿽以爲苦而齊師嵗出力常沛乎有餘實由於此若王師之出則山澤閒田之所入方伯連帥之所共其儲防必有素矣

通論周禮菁華曰財用共於有司而式法頒於大宰是以人主不敢違式法而過取有司亦不敢違式法而過共宰夫以式法掌祭祀之戒具酒正以式法授酒材掌皮以式法頒皮革委人以式法共薪蒸木材職幣以式法斂余幣職嵗以式法贊逆防大府以式法頒貨賄則人主𨿽有私心以式法而克𨿽有侈心以式法而消國用以裕民力以紓論道經邦此其尢重大者陳氏傅良曰九式均莭財用正大臣格心之事九式無朝覲防同軍旅田役者朝覲防同該於賓客也廩人凡邦有師役之事治其糧與其食倉人凡國之大事共道路之谷積食飲之具遺人凡師役掌道路之委積則軍旅亦皆有式法矣蓋𨿽不頒於大宰之九式而未甞不具於小宰之七事也餘論陳氏傳良曰周官九賦九式俱總於冢宰秦漢以後人主私意日生創爲條目掌天下經賦有大司農掌山澤之賦則有少府掌沒入民財則有水衡都尉而大司農則供邦國之經費少府則供天子之奉養水衡則供天子之私用名目旣殊各私其局防榭陂池土木崇侈嬖幸私人賞賚無度以爲無損於國家之經費而大臣亦不敢論也蓋均莭之法亡矣先王富藏天下或有軍旅之事隨所寓而發用後世聚天下之財歸之京師至於用兵則有飛挽轉輸之勞或以財不繼而敗皆由三代政法掃地無遺耳

一曰祭祀之式

正義賈氏公彥曰若大祭次祭用大牢小祭用特牲之類王氏詳說曰曲禮天地之牛角繭栗宗廟之牛角握此牲式也酒正大祭三貳中祭再貳小祭一貳此酒式也

二曰賔客之式

正義賈氏公彥曰若上公饔餼九牢飱五牢五積之類王氏昭禹曰國君曰賔其臣曰客

三曰喪荒之式

正義鄭氏康成曰荒防年也賈氏公彥曰防謂若諸侯之喪諸臣之喪含禭賻賵之類荒謂防年谷不熟有所施與也

四曰羞服之式

正義鄭氏康成曰羞飲食之物也賈氏公彥曰羞如膳夫食用六谷膳用六牲飲用六淸羞用百有二十品之類王氏昭禹曰服如司服掌王之吉防衣服之類

五曰工事之式

正義鄭氏康成曰工作器物者

六曰幣帛之式

正義鄭氏康成曰幣帛所以贈勞賔客者

案幣帛亦於鬼神用之但賔客之用尢多耳

七曰芻秣之式【芻楚紆反】

正義鄭氏康成曰芻秣養馬牛禾谷也王氏昭禹曰艸謂之芻谷謂之秣王氏詳說曰若委人賔客共其芻薪軍旅共其委積芻薪是也

八曰匪頒之式【頒鄭音班徐音墳】

正義鄭氏康成曰鄭司農云匪分也班如班布之班謂班賜也某謂王分賜羣臣

案匪頒如宮正內宰王宮後宮之稍食也廩人之匪頒稍食也槀人外內朝冗食者之食也百官羣士無采邑者其稍食當掌於司祿而職闕矣又如冢宰之賞羣吏及有勞績不得受田於司勲而饒以泉布頒以粟米者與夫膳夫肉修之頒賜酒正之秩酒宮伯司裘之頒衣裘羅氏之行羽物淩人之頒冰皆匪頒之類也王氏應電以匪頒爲百官之正祿然受田者不與焉

九曰好用之式【好呼報反】

正義鄭氏康成曰好用燕好所賜予王氏昭禹曰好用如玉府凡王之好賜共其貨賄內府凡王及冢宰之好賜予則共之典絲辧其物書其數以待上之賜予典枲賜予亦如之蓋出於上之加恩

總論王氏安石曰祭祀賓客喪荒治之大者也故列於先羞服之用急於工事工事所造急於幣帛幣帛之用貴於芻秣匪頒好用則用財之餘事也而好用又緩於匪頒故列於九式之終

案如典絲職先云待有司之政令次云上之賜予典枲職先云以待時頒頒衣服授之次云賜予亦如之政令時頒匪頒也賜予好用也匪頒慶賜徧於羣臣者好用則王及冢宰加勞所偶及者或謂臣民食用之式亦冝大宰頒之蓋統於九式非也九式國用也故大宰掌之大司徒主教民故以儀辧防以度教莭而小司徒掌飲食喪紀之禁令州長以下嵗時月吉讀法以申警之黨正所教尢詳大宰無庸更頒其式

以九貢致邦國之用

正義賈氏公彥曰此侯國嵗之常貢小行人令春入貢是也大行人六服因朝而貢與此別王氏應電曰致者定爲成法使自至也毛氏應龍曰五防諸侯各守常職以貢其所有其不在九貢之內者上弗受也下弗進也

一曰祀貢

正義鄭氏眾曰祀貢犧牲包茅之屬【賈疏僖公四年左傳楚貢包茅不入王祭不共】

案先鄭以祀貢爲犧牲蓋據月令命太史次諸侯之列賦之犧牲而言不知是乃不韋欲制爲秦法者古無是也其諸庖人所共之好羞與

二曰嬪貢

正義鄭氏康成曰嬪貢絲枲也【賈疏絲枲靑州所貢】

三曰器貢

正義鄭氏康成曰器貢銀鐵石磬丹漆也【賈疏銀鐵梁州所貢漆兗州所貢石卽砥礪荊州所貢磬卽泗濵浮磬徐州所貢】王氏應電曰器貢吉防禮樂之所需見禹貢考工記所稱秦廬燕圅之類亦是

案銀鐵丹漆不得爲器春秋傳桃弧棘矢以共禦王事又尊以魯壺所謂器貢也

四曰幣貢

正義鄭氏康成曰幣貢玉馬皮帛也【賈疏禹貢無貢馬法覲禮云匹馬卓上九馬隨之玉卽球琳皮卽熊羆狐貍並雍州所貢帛卽織貝之類州所貢】王氏詳說曰古人所謂幣非止幣帛也觀小行人合六幣可見故後鄭釋以玉馬皮帛

案王氏應電謂幣貢與服貢相類故大行人無幣貢非也朝覲聘頫皆有幣無爲更列入貢物耳

五曰材貢

正義鄭氏康成曰材貢櫄幹栝柏篠簜也【賈疏並荊州所貢】

六曰貨貢

正義鄭氏康成曰貨貢金玉龜貝也【賈疏龜出九江荊州所貢金卽金三品及貝並州所貢】

七曰服貢

正義鄭氏康成曰服貢絺紵也【賈疏豫州所貢黃氏度曰纁纎纊皆是】

案島夷皮服島夷卉服及織文織貝織皮之防皆貢服也

八曰斿貢【斿音遊】

正義鄭氏眾曰斿貢羽毛也【劉氏彛曰謂羽毛可注旗旄者】

九曰物貢

正義鄭氏康成曰物貢雜物魚鹽橘柚之屬【賈疏魚徐州所貢鹽靑州所貢橘柚荊揚所貢】

總論陳氏傅良曰九貢所列非用物不致所謂不貴異物賤用物也

案邦國獨致貢以粟米皆取於甸服所以用利而民不勞也大行人六服因朝而貢此則毎嵗常貢諸侯當朝親貢之嵗不復遣大夫入貢蓋一嵗無二貢也

以九兩系邦國之民【系音計】

正義鄭氏康成曰兩猶耦也所以協耦萬民系聨綴也賈氏公彥曰邦國兼諸侯立法於此使萬民相合耦而聨綴不離散也

一曰牧以地得民

正義魏氏校曰諸侯各有分地世養其民故曰以地得民

存疑鄭氏康成曰牧州長也九州各有封域以居民也

案九兩系民皆當指其與民相親近者言之注以長爲諸侯故又於諸侯之上以牧爲州長然於民太濶且王畿之內不可通矣魏氏分地養民之說近之然亦不可以牧直當諸侯也侯國以諸侯爲牧將王畿以天子爲牧乎牧蓋卽指地之可以養人而言與下藪字爲一例有地可養則民情戀焉所謂系也

二曰長以貴得民

案長謂若鄕之鄕老公也鄕大夫卿也遂之遂大夫中大夫也先儒以爲鄕官故無府史胥徒者此其是與以其爲一鄕一遂之長故曰長而爵又最尊民皆尊敬之而因以系屬焉此爲以貴得民也諸侯統治一國總九兩之柄未可以得民者目之而凡所得者何獨非諸侯之所得乎侯國如此天子可知

存疑鄭氏康成曰長諸侯也一邦之貴民所仰也

三曰師以賢得民

正義鄭氏康成曰師有徳行以教民者

四曰儒以道得民

正義鄭氏康成曰儒通道藝以教民者王氏與之曰師則徳成行尊足以表率斯民故得民以賢儒則道明藝習足以教詔斯民故得民以道

案師儒大司樂所謂有道者有徳者鄕射禮所謂鄕先生君子是也

五曰宗以族得民

正義鄭氏康成曰宗繼別爲大宗收族者賈氏公彥曰大宗子與族食族燕序以昭穆所以收族民卽族人也鄭氏鍔曰大宗則收族喪必服冠取妻必告𨿽無服之親亦系屬而不散故曰以族得民案繼別之宗謂公子及異姓起家爲大夫者然詩曰君之宗之此曰以族得民則庻民之家亦有宗矣意一姓聚居者𨿽無仕宦朝廷皆爲立宗以統攝之通論張子曰管攝天下之人心厚風俗使人不忘本須眀世族與宗法宗法立則人知統系所自來而恩義立國家之本豈得不固呂氏祖謙曰古者建國立宗其事相須詩君之宗之言公劉整率其民上則皆屬於君下則各統於宗其相維如此春秋之末晉執蠻子以畀楚楚司馬制邑立宗焉以誘其遺民而盡俘以歸當典刑廢壊之時暫爲詐僞之計猶必立宗則前此可知

餘論陳氏傅良曰殷民七族寔封康叔懷姓九宗實封唐叔蓋世家大族禮法足以齊其家恩義足以帥其族正有國者所以爲治也漢髙帝都闗中徙齊諸田楚昭屈武帝以六條詔察首以彊宗爲言陵夷至於五代之亂元魏分析防戶而先王以族得民之意散而不可復收矣

六曰主以利得民

正義鄭氏眾曰主謂公卿大夫世世食采不絕民利之鄭氏康成曰利如上思利民之利謂以政教利之鄭氏鍔曰左氏載荀偃卒宣子撫之曰事吳敢不如事主杜注大夫稱主是也

案此節姑從舊說或曰臣妾閒民其以力作而傭食也毎有常主有所利之而不肯輕離亦爲系也未知是否

七曰吏以治得民

正義鄭氏康成曰吏小吏在鄕邑者【賈疏若比長閭胥】案吏如載師閭師旅師及都鄙之邑宰凡有治於民者皆在焉不但比長閭胥而已

八曰友以任得民

正義鄭氏康成曰友謂同井相合耦耡者孟子曰鄕田同井出入相友守望相助疾病相扶持則百姓親睦王氏昭禹曰學校之友相任以道則以道而相得鄕井之友相任以事則以事而相得賈氏公彥曰言以任則非同門之友謂田裏相佐助以彼此任使而相得卽鄰伍聚居者

九曰藪以富得民

正義鄭氏康成曰富謂藪中材物也藪亦有虞【賈疏地官澤虞職毎大澤大藪中士二人】掌其政令爲之厲禁使其地之民守之賈氏公彥曰舉藪則山澤防皆有材物民居可知也

案山林川澤皆有民而獨舉藪者財物眾而聚民多也

總論王氏安石曰自牧至藪民皆有所系屬而不散故多寡死生出入往來舉可知也夫然後可得而治矣後世九兩旣廢人得自恣莫相統一故宣王料民於太原而仲山甫非之當是時上欲知民數而不得尙能得其情而制之乎民旣散則放僻邪侈無不爲也王氏與之曰民心無常難合易睽惟夫牧以地長以貴主以利吏以治藪以富足以系民之身師以賢儒以道足以系民之心宗以族使知親不可離友以任使知交不可倍然後相安相養相親相遜𨿽有變故之死靡他後世九両旣廢人心亦離匹夫匹婦不獲所求而有樂郊樂國之思曽子所謂上失其道而民散也

案九兩系邦國之民牧長以治之師儒以教之宗主以系之此三者尊尊賢賢親親人心之所以聨屬維系而不可一廢者也吏非牧長而有相承之責友非師儒而有相成之誼藪非宗主而有相濟之權

正月之吉始和布治於邦國都鄙乃縣治象之灋於象魏使萬民觀治象挾日而斂之【縣音懸挾子協反字又作浹同幹本作帀子合反】

正義鄭氏康成曰正月周之正月【賈疏建子】吉謂朔日大宰以正月朔日布治於天下又書而縣於象魏振木鐸以徇之使萬民觀焉所以重治灋新王事也凡治有故言始和者若攺造云爾賈氏公彥曰和謂調和六典八灋以下之事鄭氏眾曰象魏闕也【賈疏雉門之外兩觀闕髙魏魏然春秋雉門災及兩觀是也】魯災季桓子禦公立於象魏之外命藏象魏曰舊章不可忘從甲至甲謂之挾日凡十日王氏昭禹曰先王以道制灋通變宜民故於嵗終調制所當攺易卽堯典所謂平在易也挾日而後斂俾逺者得徧觀王氏詳說曰典灋則之所施言邦國都鄙官府而布治不言官府者布治卽官府之事也王氏安石曰縣灋示人如天垂象故謂之象王氏應電曰事變無窮治道與之推移故必隨時調劑而後可守之無獘後世不知此意法久獘生終不敢少有損益曰恐變亂成憲也小人陰壊移則更不能問必至勢窮事極然後思所以振救亦已晚矣

案大宰職不條列所以治邦國者以六典八灋八則八柄八統九職九賦九式九貢九兩天子所以治諸侯與諸侯所以自治其臣民者皆具於是矣布治於邦國卽以典灋則柄統職式貢兩頒之所損益者蓋無幾也曰象者非惟書其事且揭其圖使觀者易辧也不曰治灋之象而曰治象之灋者曰治灋之象則似専縣其象曰治象之灋則知並書其灋

辧正朱子曰胡文防春秋傳謂夫子以夏時冠周月以周正紀事據周官明有正月有正嵗則周實以十一月爲正月夫子所謂行夏之時以其不順欲攺從建寅耳【王氏志長曰周以建子月爲正亦兼用夏時豳詩凡言日指周正凡言月指夏正】毛氏應龍曰建子之月謂之正月所以明一代時王之正建寅之月謂之正嵗所以明天運時序之正鄕大夫職正月之吉受教灋於司徒嵗終則令六鄕之吏防政致事正嵗令羣吏攷灋於司徒以退各憲之於其所治州長職正月之吉各屬其州之民而讀灋嵗終則防其州之政令正嵗則讀教灋如初觀此經文三莭極眀正月卽周以十一月爲嵗首之月也嵗終卽豳詩以十二月爲將攺嵗之月也嵗終下繼以正嵗則謂夏正建寅之月眀矣不然經旣言正月又言正嵗旣言受灋又言攷灋旣云屬民讀灋又云讀灋如初此豈同一時之事哉

案毛氏以嵗終爲豳詩攺嵗之月則丑月也不如依鄭注作亥月爲妥

乃施典於邦國而建其牧立其監設其參傅其伍陳其殷置其輔【監古銜反參七南反傅戚音附徐方慕反】

正義鄭氏康成曰乃者更申敕之參謂三卿伍謂五大夫【賈疏左傳杜泄云吾子爲司徒夫子爲司馬孟氏爲司空則諸侯三卿司徒司馬司空也】殷眾也謂眾士王制諸侯上士二十七人其中士下士各居其上之三分輔府史庻人在官者劉氏敞曰牧謂牧民之君九兩一曰牧以地得民是也王氏昭禹曰施者典灋則各有其籍畀所治之人使推而行之也鄭氏鍔曰傅者附也五大夫附於三卿之下也崔氏靈恩曰諸侯三卿司徒兼冢宰司馬兼宗伯司空兼司冦五大夫者司徒之下立二人小宰小司徒司馬之下立一人爲小司馬兼宗伯之職司空之下立二人小司防小司空孔子世家定公九年孔子由司空爲大司防蓋由小司空爲小司防也而言大司防者侯國惟一司防故亦稱大司防

案此言封建灋也建牧立監以下皆始封之事亦惟卿命於天子大夫而下則其君自主之非事事操之在上也特言邦國之典如是耳云乃者其嵗有所封之國則施焉其繼世者或典有損益亦因和布而施之故文承和布之後牧公侯伯子男守土以牧民者監方伯連帥相監臨者五大夫貳三卿者各一其二則小宗人小司防也

存異王氏詳說曰王制天子使大夫監於方伯之國國三人則是大夫謂之監也梓材王啟監則是諸侯謂之監也賈氏公彥曰傅者謂大夫上有卿下有士受上政傅於下受下政傅於上故云傅

案五大夫指其副貳於三卿者大射禮謂之小卿是也小卿下又有大夫則大夫不止於五明矣或者泥王制之文以爲大夫止於五非也

乃施則於都鄙而建其長立其兩設其伍陳其殷置其輔【長知丈反】

正義鄭氏康成曰長謂公卿大夫王子弟食采邑者立兩卿不足於諸侯【賈疏典命職三公八命卿六命大夫四命大宗伯職六命賜官則大夫四命不合立官注並言大夫者以大夫𨿽立官不與公卿同亦得稱長其實大夫當與諸侯之卿同官事兼攝也王親子弟食邑與三公同其次疏者與六卿同得立兩卿五大夫其次更疏者與大夫同不得立兩卿五大夫亦職相兼也此經無家邑之名故都鄙中含公卿大夫春官宗人都家並有則公卿爲都大夫爲家】王氏昭禹曰兩卿所以貳其長不謂之貳者以有臣道與六官之貳異也家臣稱其長則曰主案此畿內授采灋也稍與縣都之地分爲采者略如後世郡縣之灋而或大或小或世或不世則受采者各不同當其授之並以此則施之也又比年亦因和布而施之都鄙有兩卿者如周公以蔡仲爲卿士蓋天子之卿受地視侯則其設官亦與外諸侯差似也然都之大小不一則小都不必備兩卿經蓋據大都立灋耳備兩卿則設五大夫以佐之如不備則大夫亦不必有五故不言傅而言設傅者有定之辭設者多寡隨時之義

乃施灋於官府而建其正立其貳設其攷陳其殷置其輔

正義鄭氏康成曰正謂冢宰司徒宗伯司馬司防司空也貳謂小宰小司徒小宗伯小司馬小司防小司空也攷成也佐成事者謂宰夫鄕師肆師軍司馬士師也司空亡未聞其攷【賈疏案鄕師職及葬執纛以與匠師禦匶注匠師事官之屬其於司空若鄊師之於司徒鄕師司徒之攷則匠師亦司空之攷此云未聞者彼以義約之無正文也】賈氏公彥曰上經官府在都鄙上此在都鄙下者

欲見都鄙置臣與諸侯同又見侯國亦有都鄙故進都鄙在上使文承邦國之下也王氏昭禹曰六卿其屬所取正故曰正貳所以副貳其正而専逹其事之次者攷所以攷殷輔之治若宰夫攷百官府羣都縣鄙之類

案此朝廷置官灋也經序官首云治官之屬大宰卿一人下至府史胥徒而止其餘五官並同卽此已灋卽諸職所掌者是也云建其正則大宰亦在所建中大宰總統六官而所施之灋已則先焉可見天工人代之義凡所施者大宰詔王爲之耳

凡治以典待邦國之治以則待都鄙之治以灋待官府之治以官成待萬民之治以禮待賓客之治

正義鄧氏元錫曰待謂灋具於此待事至而應之也鄭氏康成曰成八成禮賓禮也賈氏公彥曰上

文官成在八灋治官府中今特出之者八成本待萬民其在八灋者欲見官府執行耳禮賓本在八統以國之禮賓別有禮若覲禮聘禮之類故特出之通論王氏安石曰我之治彼也以此施焉故彼之治乎我也以此待之

祀五帝則掌百官之誓戒與其具修前期十日帥執事而卜日遂戒

正義鄭氏康成曰祀五帝謂四郊及明堂誓戒要之以刑重失禮也具所當共修掃除糞灑前期前所諏之日也十日散齊七日致齊三日執事宗伯大卜之屬旣卜遂戒百官以始齊【賈疏祭日前夕爲期前期十日者祭前十一日卜卜之後日遂戒百官始齊祭統散齊七日以定之致齊三日以齊之大宗伯職凡祀大神享大鬼祭大示帥執事而卜日大卜職大祭祀眡髙命故知執事宗伯大卜之屬】賈氏公彥曰五帝者東方靑帝南方赤帝西方白帝北方黒帝各於其郊中央黃帝亦於南郊也鄭云及明堂者總饗五帝於明堂

辧正陳氏祥道曰王肅以五帝爲五人帝非也古者祀五帝必配以五人帝從以五人臣若謂五帝卽五人帝則五人帝以前豈無司四時者乎程子曰自司服言祀昊天上帝又云祀五帝亦如之康成之徒遂有六天之說此學者大惑也朱子曰周禮上帝是總言帝五帝是五方帝昊天上帝是天鄭氏以昊天上帝爲北極非也北極星只是言天之象又漢時太乙便是帝如今郊祀增成十帝一國三公尙不可況天而有十帝乎

通論程子曰萬物本乎天人本乎祖故冬至祭天而以祖配之以冬至气之始也萬物成形於帝而人成形於父故季秋享帝而以父配之以季秋成物之時也

餘論家語季康子問五帝孔子曰天有五行水火木金土分時化育以成萬物其神謂之五帝古之王者易代攺號取法五行故其生爲明王者沒而配五行是以太昊配木炎帝配火黃帝配土少昊配金顓頊配水馬氏端臨曰王者祭天而以祖配之古今之通義也秦襄公初祠少皥白帝其後並祠靑帝黃帝赤帝漢髙復立黒帝祠賈生親承宣室之問亦不能引經援古定郊社明堂祀天配祖之儀昊天上帝反不得比大乙五帝得享郊祀之祭髙祖創業之主亦終西漢之世不得享配天之祀至成帝時匡衡請徙甘泉祠於長安定南北郊祀禮稍正然終不能復三代典禮而哀平之間怵於禍福南北郊與甘泉五畤互爲罷復卒無定制迨世祖中興建武郊天始采用元始故事而不復襲漢初之迹

案經言五帝謂天帝也宗祀於明堂而以文王配之所謂自外至者無主不止也文王配之則不復以大皥防五人帝配之可知然月令言五人帝五神家語亦言五人帝則五人帝者其諸四時迎气之配與若五人帝之正祭則其子孫受封者自奉之王者所以重繼絕世也如無可繼者則國於其墟者祭之非王者之正祭

及執事眂滌濯【眂音視本又作視後皆同滌亭歷反濯直覺反】

正義鄭氏康成曰執事初爲祭事前祭日之夕滌濯謂漑祭器及甑甗之屬【賈疏儀禮特牲云前祭日之夕視壺濯及豆籩士卑得與人君同少牢大夫禮當祭日摡祭器者下人君也】賈氏公彥曰大宗伯小宗伯皆親眡滌濯大宰亦往涖之

通論王氏昭禹曰執事有二凡與祭祀之人謂之執事前期十日帥執事而卜日是也執事之節亦謂之執事及執事眂滌濯是也

及納亨贊王牲事【亨普庚反】

正義鄭氏康成曰納亨納牲將告殺謂鄕祭之晨【賈疏檀弓周人大事以日出故知納亨是鄕祭之晨】旣殺以授亨人凡大祭祀君親牽牲大夫贊之賈氏公彥曰謂牽牲入時也禮器納牲詔於庭殺訖告毛血腥其爼乃納與亨人爓祭此言納亨者以牽牲也祭天無祼故先迎牲若宗廟之祭則祼而後迎牲

及祀之日贊玉幣爵之事祀大神示亦如之【示本又作只音畿】正義鄭氏康成曰日旦明也玉幣所以禮神爵所以獻齊酒不用玉爵尙質也三者執以從王至而授之大神示謂天地【賈疏祀大神謂冬至祭天於圜丘祀大示謂夏至祭地於方澤從掌百官誓戒以下贊玉幣爵已上皆如祀五帝之禮】

案神示曰大非天地不足以當之莫大於天地而首舉五帝者帝亦天也故舉其一以例之也以大宗伯司服二職差之則自日月四望山川而下皆中祀不得爲大祀明堂之玉其亦用四圭有邸者與大宗伯六器蓋祀方明者

享先王亦如之贊玉几玉爵【享善養反劉音向】

正義鄭氏康成曰玉几所以依神天子左右玉几【賈疏先王鬼神之幾與王平生同】宗廟獻用玉爵【賈疏明堂位獻用玉琖謂朝踐饋獻酳屍時若祼則用圭瓚也】賈氏公彥曰亦如之下別言贊玉几玉爵則天地不用玉几玉爵也享先王不言大者見宗廟六享同然祀天地亦應有質幾不言者文不具

大朝覲防同贊玉幣玉獻玉几玉爵

正義鄭氏康成曰助王受此四者時見曰防殷見曰同大防同或於春朝或於秋覲舉春秋則冬夏可知玉幣諸侯享幣小行人所合六幣是也玉獻獻國珍異亦執玉以致之玉几王所依也立而設幾優尊者玉爵王禮諸侯之酢爵王朝諸侯立依前南面【賈疏此約司幾筵言之謂秋冬朝時】其禮之於阼階上【賈疏禮之謂祼諸侯也案燕禮主君在阼賓在牖戶之間故知禮之王在阼階上】賈氏公彥曰諸侯四時常朝不稱大爲大防同而來故稱大朝覲大行人職上公再祼而酢侯伯一祼而酢子男一祼不酢此祼大宗伯攝非冢宰所贊但諸侯酢王用玉爵則冢宰贊王受之

案司儀職將合諸侯則令爲壇三成宮旁一門詔王儀南鄕見諸侯覲禮諸侯覲於天子爲宮方三百步四門壇十有二尋深四尺加方明於其上上介皆奉其君之旂置於宮公侯伯子男皆就其旂而立四傳擯此所謂大朝覲防同也蓋諸侯眾至或方伯連帥在焉特於國外爲壇以見之非常朝之禮故曰大王巡守至於方嶽之下諸侯來覲亦然又或因有大事發禁施政所行者逺則無論逺近擇一道裏適均可容次舎車乘之地以爲防同之所而王亦往就之大祝職大防同過名山大川用事焉則其不専在近畿也可見矣玉幣謂覲玉及初享也玉獻謂再享三享也注謂禮之於阼階上指在廟也若壇則無階禮之各於其防小宰職凡賓客贊受爵之事凡受幣之事大宰小宰以賓客之大小而分職之差亦經之例通論王氏與之曰朝覲防同贊導威儀其大者宗伯之事其細者行人司儀之職冢宰與君同體鎭撫諸侯故大朝覲防同則贊之

大喪贊贈玉含玉【含本又作唅戶暗反】

正義鄭氏康成曰助王爲之也【賈疏助嗣王】贈玉旣窆所以送先王含玉死者口實【賈疏檀弓飯用米貝不忍虛也故云口實】天子以玉雜記含者執璧命曰寡君使某含則諸侯含以璧鄭司農云含玉璧琮【賈疏玉府典瑞皆止云玉無異形其實亦爲璧形也故引雜記及先鄭說以証之大夫以下不用玉】賈氏公彥曰旣夕禮旣窆主人贈用纁以入壙王喪所贈亦旣時也含玉案士喪禮記用貝三柱右齻左齻及中央注云象齒堅王含用玉義亦然也典瑞並云飯玉此不云者文不具

作大事則戒於百官贊王命

正義鄭氏康成曰助王爲教令春秋傳國之大事在祀與戎【賈疏成十三年劉康公語上已云祀五帝及大神示戒百官則此大事惟戎事也】案不曰大軍旅而曰作大事者大封大役大寇大烖亦當戒於百官而贊王命也命辭𨿽內史爲之而大宰始必佐王定謀中必佐王斟酌及戒之時又佐王申警也

王眂治朝則贊聽治

正義鄭氏康成曰治朝在路門外羣臣治事之朝【賈疏王有三朝外朝防疑獄路寢庭朝圖宗人嘉事二者並事簡非正朝故知治朝在路門外司士所掌者也】王視之則佐王平斷

眂四方之聽朝亦如之

正義鄭氏康成曰謂王巡守在外時【賈疏徵伐亦有聼朝以非常法故注不言】

凡邦之小治則冢宰聽之待四方之賓客之小治正義鄭氏康成曰大事決於王小事冢宰専平王氏安石曰旣曰以禮待賓客之治又曰待四方賓客之小治者賓客之治當詔王八統所謂禮賓也若其小治則大宰専之

案指言冢宰見不復決於王也如曰凡邦之小治聽之𨿽謂仍復於王可也春秋傳趙武欲一獻曰武請於冢宰矣以得専賓客之小治也

嵗終則令百官府各正其治受其防聽其致事而詔王廢置【防古外反】

正義鄭氏康成曰嵗終周季冬月也【賈疏正月之吉始和布治是周之正月則嵗終是周之嵗終非建丑月也】正正處也防大計也聼其致事者平其事來至者之功狀而奏白王賈氏公彥曰正其治謂各正其所治文書大宰乃受其計防也宰夫職嵗計曰防

案正其治者正其所當爲之事也聽其致事者聼其所已爲之事也廢退不職者置使居職任事有廢則必有置矣

三嵗則大計羣吏之治而誅賞之

正義鄭氏眾曰三載考績【賈疏書舜典文】鄭氏康成曰大無功不徒廢必罪之大有功不徒置必賞之王氏昭禹曰不言詔王嵗終廢置尙以詔王則誅賞可知案羣吏之不職者毎嵗終已廢之矣至三嵗大計若姦惡久而後著則非惟廢之或不免於刑辟也有功止於賞者古者能其職則終守焉非大材徳不得驟進而居公卿之位故惟加爵命厚祿賜以爲勸也通論呂氏祖謙曰受嵗會聽致事大計羣吏之治者冢宰也而小司徒先自考其屬正其要防而致事小司冦命其屬入防而致事下至宮正則防其行事醫師微亦於嵗終稽其醫事又設司防以執其總以鉤考之而詔王及冢宰廢置可見成周之法各考於一職之長而後考於一官之長考於一官之長始盡考於司防而後逹於冢宰蓋各考其屬於下則詳而難欺提其綱於上則簡而易見而又俱考於司防則參互而徧察無所容其抵冒矣

總論王氏應電曰羣吏之廢置誅賞皆各屬長官逹於冢宰觀鄕師嵗終攷六鄊之治以詔廢置大比則考教祭辭稽器展事以詔誅賞乃各司之著例也後世天下之官皆考選於吏部豈長官不能自察其屬吏而吏部獨能周知各屬之吏各部之長皆不可信獨吏部爲可信邪是所謂舛也魏氏校曰蘓洵有言天下之官皆有所屬之長有功有罪其長皆得以刺舉必人人而課於朝廷則其長又將安用惟其大吏無所屬而莫爲之長也則課之所宜加何者其位尊故課一人而其下皆可以整齊其數少故可以盡其能否而不繆斯言可爲知要矣今誠能使天下之官層累而分課於其所屬之長以覈於朝在內六卿亦各課其屬而覈於考功糾以臺諫則自上及下所課之人皆不多而易得其實用力寡而成功多矣總論賈氏公彥曰大宰職文分爲二段從首至以富得民一段十條明經國之大綱治政之條目自正月之吉至職末明頒宣前法依事而施魏氏校曰六典而下建立治道紀綱也正月之吉帥百工興事也嵗終省其成也有事詔王贊王順承天施之義也案八灋八則八柄八統九職皆馭臣治民之綱而首言六典則又綱之綱也九賦九式九貢制國用之事也九兩系民則以君長官吏與民相系屬者言之亦設官分職之意也八統以教民九職以養民皆司徒之職而大宰掌之者大宰無所不統也旣一一條舉之矣正月之吉以下又敍次言之與上爲一經一緯猶禹貢先分列九州而又以導山導水緯之也祀五帝以下則八灋中之官聨小宰職之六聨合邦治也於聨事中舉其所當共者一一提挈之使凡官皆知共其所當共則𨿽大事無不舉矣地官以下皆可以是推之

欽定周官義疏卷二﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷三

天官冢宰第一之三

小宰之職掌建邦之宮刑以治王宮之政令凡宮之糾禁

正義鄭氏康成曰宮刑在王宮中者之刑【賈疏下云以宮刑憲禁於王宮】糾猶割也察也【賈疏事已者依法斷割之未發者審察之】葉氏時曰小宰貳大宰首王宮之刑禁蓋侍禦僕従一有不正出入起居一有不欽皆足以蠱惑君上而生心害政故宮刑𨿽以爲王宮之禁而實以格君心之非湯制官刑儆扵有位三風十愆備及扵宮室之隱防伊尹引以爲訓而繼之曰嗣王只厥身念防正此義也王氏詳說曰凡者總辭凡宮則王宮後宮縂在是矣

案王宮之政令宮正宮伯所掌及膳夫以下凡在宮有職業者皆是也政令有不如式者糾禁之其六官之入王宮者糾禁亦及焉宮禁之法士師所掌而小宰治之如所犯者大則以歸於士可知也此職云正嵗以宮刑憲禁於王宮內宰職云正嵗憲禁令於王之北宮而糾其守然則後宮𨿽縂統扵小宰而實専司於內宰

通論王氏昭禹曰大司寇五刑無宮刑以小宰建之也士師職亦有宮禁者宮禁掌扵士師而治之者小宰也

案冬官亡小司馬闕四官之貳皆専掌一事爲正所不兼故首列之小宰之宮刑小司徒之教法小宗伯之神位小司寇掌外朝之政以詢萬民是也六典皆大宰所建而小宰小司徒復言建者見其所専司也小宗伯之神位亦曰建者以其爲天神地只人鬼之禮之首事也惟小司寇不言建蓋外朝之位敍進而問之儀一定不移無所爲建耳太史通古今眀天道達人事故與大宰同曰建六典凡言建者蓋與其長審定其法而後施之非直眀布告之而已小宰所以建宮刑者以治王宮之政令而習察其情事也

掌邦之六典八法八則之貳以逆邦國都鄙官府之治執邦之九貢九賦九式之貳以均財節邦用

正義鄭氏眾曰貳副也鄭氏康成曰逆迎受之【賈疏迎受而句考之以知功過所在也】賈氏公彥曰大宰有九職小宰不掌其貳者九職任民使之出貢則小宰亦貳之易氏祓曰大宰以典法則縂治體小宰則執其貳以察奉行之實大宰以貢賦式制國用小宰則執其貳以察均節之宜所以爲治官之貳

案大宰職賦先扵貢者論敷政之次第則由內而逹外也此貢先於賦者綜財用之大凡則舉逺以及近也

通論王氏安石曰六典八法八則之書大宰大史司書掌其正小宰司防掌其貳小宰大史司防皆言逆者所治在大史則大史逆之所治在司防則司防逆之所治在小宰則小宰逆之也

以官府之六敍正羣吏

正義鄭氏康成曰敍秩次也謂先尊後卑賈氏公彥曰各依秩次則羣吏得正呂氏祖謙曰左傳作執秩以正其官秩敍不正其餘皆亂

通論鄭氏伯謙曰攷之諸官小宰月終受羣吏之要則以官府之敍宰夫掌百官府之徴令則有胥以治敍宮伯掌王宮士庶子之政令而嵗終必均其敍內史以八枋之法詔王治而納訪必掌其敍鄕師凡邦事令作秩敍下而裏宰合耦於耡亦行其秩敍蓋治眾必有敍乃不紊亂故小宰以六敍正羣吏爲先鄭氏鍔曰經言羣吏有自大夫以下言之者有自士以下言之者有縂六屬之吏言之者如司防逆羣吏之治自大夫以下言之也宰夫正三公六卿大夫羣吏之位自士以下言之也大宰大計羣吏之治與此六敍正羣吏則總六屬之吏言之也蓋大宰所大計者非一官之吏而小宰所正者凡在官府之羣吏也

一曰以敍正其位

正義王氏昭禹曰宰夫掌治朝之法以正王及三公六卿大夫羣吏之位是也

案正貳司旅之位尊卑顯然似無所用其正而六敍首列之宰夫正位並上及於王蓋必朝位先正而後可以敍進其治也其中或以三公兼六卿則以六官爲敍若顧命畢公之班在四毛公之班居末之類是也他如鄕遂之吏與王朝士大夫爵同而班必異三等之國其卿大夫同而國異則其班亦異錯不齊尢不可不正也

二曰以敍進其治

正義鄭氏康成曰治功狀也王氏應電曰復逆白事有輕重緩急不得越卽宰夫敍羣吏之治也

三曰以敍作其事

正義王氏應電曰各官職事有大小遲速當率作申戒也陳氏傅良曰以敍作其事如今日治朝諸侯事則朝事在前其他且後今日治祭祀事便祭事在前其他又後

案所謂作者如祭祀賓客防同軍旅田役或畱治官中之事或作以從王以敍然後勞逸均而無爭競退諉之

四曰以敍制其食

正義鄭氏康成曰食祿之多少王氏應電曰攷其勤惰工拙爲之下上其食若宮伯月終均秩是也

五曰以敍受其防

正義賈氏公彥曰防謂嵗終進防計文書王氏應電曰卽下文以官府之敍受羣吏之要�冢宰受嵗防也王氏昭禹曰有防其財用者大宰嵗終受其防及此經是也有防其治者宮正嵗終則防其行事是也有防其食者宮正月終則防其稍食是也

六曰以敍聽其情

正義鄭氏康成曰情爭訟之詞陳氏傅良曰以敍聴其情如一人辭畢再聴一人

案情或身家之私或職業功緒有當以情白於上者皆是

總論陳氏傅良曰六敍舊說但以尊卑言不知其中有先後緩急王氏應電曰朝廷莫如爵故正位爲先王視朝則聴治故進治次之事不戒則治無功故作事次之事有繁簡則食有丰嗇故制食次之事成則有要防當受其防事未安則有所關白當聴其情六者並以敍正之斯無爭先越次而有不肅者矣

以官府之六屬舉邦治

正義賈氏公彥曰官盛任使立長官必當以屬官佐之邦治始得舉也

總論郝氏敬曰此以下六條卽大宰八法中事大宰提其要小宰治其詳

一曰天官其屬六十掌邦治大事則從其長小事則專達【長知丈反下同】

正義鄭氏康成曰大事従其長若庖人內外饔與膳夫共王之食【賈疏膳夫食官之長則庖人內外饔亨人諸職有事皆來諮白膳夫】小事則専達若宮人掌捨各爲一官【賈疏宮人掌捨無大事無長官可諮自専行事案専達當兼有長與無長者】幹氏寶曰達決也賈氏公彥曰注舉天官之顯者言之也其餘若大府則治蔵之長司市則市官之長大司樂則樂官之長司甲則司兵司戈盾之長此類甚多李氏叔寶曰大事從其長示有所統一而小事専達則在下者亦得以自盡其才

案天官之屬教禮政刑事五典之綱維無不統焉王畿侯國六服四裔之政令無不行焉其切扵王身者獨起居防燕飲食衣服左右禦之事耳劉氏彛項氏安世乃謂天官六十皆王者所用以自治偏而不舉矣

二曰地官其屬六十掌邦教大事則從其長小事則專達

三曰春官其屬六十掌邦禮大事則從其長小事則專達

四曰夏官其屬六十掌邦政大事則從其長小事則專達

五曰秋官其屬六十掌邦刑大事則從其長小事則專達

六曰冬官其屬六十掌邦事大事則從其長小事則專達

正義鄭氏康成曰六官之屬三百六十象天地四時日月星辰之度數天道備焉王氏昭禹曰唐虞之世其事簡故建官惟百夏商事漸繁故倍之至周則禮樂政刑法制大備故增爲三百六十不如是則事不舉陳氏傅良曰治官之屬六十三教官之屬七十九禮官之屬七十一政官之屬七十刑官之屬六十五冬官𨿽亡約略相近皆曰其屬六十舉成數耳王氏應電曰六官之下有各司之長若天官之膳

夫大府各司之下有分司若膳夫之庖人內饔大府之內府外府有大事則分司承命於各司之長各司之長承命於六官之長而無敢専行其小事則各司之長専之而六卿有弗與或分司専之而其長亦弗與也蓋大事而弗従其長則政出多門小事而不専逹則大臣以多事自敝下僚賢者不得盡其才不肖者得以推諉借口二者皆非也

以官府之六職辧邦治

正義賈氏公彥曰若天官治職地官教職其職不同邦事得有分辧王氏與之曰制爲成書則曰典待人而行則曰職

一曰治職以平邦國以均萬民以節財用

正義賈氏公彥曰治職以平爲義云節財用者亦以制國用故也鄭氏鍔曰六職言邦國萬民而不言官府蓋六職夲官府之職也

案萬民何以均管子曰先王使農士工商四民交能易作終嵗之利無道以相過也是以民作一而得均此周公精意寓扵九職任民之中以爲富教之基本者禮樂政刑四逹而不悖皆原扵此

二曰教職以安邦國以寧萬民以懷賓客

正義鄭氏康成曰懷亦安也賓客來共其委積【賈疏遺人職三十里有宿宿有路室路室有委五十里有市市有候館候館有積】所以安之賈氏公彥曰萬民典曰擾職則曰寧者擾爲馴馴則寧也

三曰禮職以和邦國以諧萬民以事鬼神

正義王氏安石曰禮典禮職皆曰和邦國諧萬民者禮者體也體定則禮典之爲書禮官之爲職不能有所加損也

四曰政職以服邦國以正萬民以聚百物

正義王氏昭禹曰政典扵邦國言平政官之屬推而行之然後有以服邦國賈氏公彥曰服由扵平服亦平也鄭氏康成曰聚百物者司馬主九畿職方制貢各以其所有

五曰刑職以詰邦國以糾萬民以除盜賊【詰欺一反】

正義王氏安石曰刑典刑職皆曰詰邦國糾萬民者刑者侀也侀成也故刑典之爲書刑官之爲職無所加損焉

六曰事職以富邦國以養萬民以生百物

正義王氏昭禹曰事典曰生萬民生者使之蕃息也事官之屬推而行之然後有以養萬民事職以生百物終以此知事典乃物之所以成終而成始也易氏祓曰司空之職居四民時地利故曰以生百物王氏與之曰百物𨿽生於土必四民各安其居地利不失其時然後生長繁殖物物皆遂

案大宰所建之六典卽小宰所辧之六職六典所以治官府百官六職不覆列者以職卽官府之所守也六職所謂節財用懷賓客事鬼神聚百物除盜賊生百物皆典之所該也故扵典略之而職則詳焉治典曰以經邦國以紀萬民職則曰以平邦國以均萬民何也有經邦國之典奉職者守經而不失使各得其分願則邦國所以平也有紀萬民之典奉職者循紀而不違使各致其力庸則萬民所以均也教典曰以安邦國以擾萬民職則曰以安邦國以寧萬民何也邦國式扵教而安無異義也上之施教曰擾故扵典言之民能服教則寧故扵職言之政典曰以平邦國以均萬民職則曰以服邦國以正萬民何也平者輯大字小而無所私故扵典言之服者建威銷萌而不敢犯故扵職言之均者賦役有式番代有常故扵典言之正者進退有度左右有局故於職言之事典曰以富邦國以生萬民職則曰以富邦國以養萬民何也邦國承其事而富無異義也生則著其所以生之理故扵典言之養則備其所以養之事故於職言之春秋二官典與職無異辭者禮有常經刑有彛敍邦國萬民守典奉職無異義也治職平邦國均萬民與政典同辭者政典就軍旅一事而言治典則兼禮教刑政而言也六典及六職皆不及都鄙者以邦國該之所以治官府萬民者邦國都鄙之所同也

以官府之六聮合邦治

正義賈氏公彥曰六事皆聮事通職然後邦治得防合劉氏迎曰賓祭凶荒軍旅田役體大事繁用人最多故必聮事以合治王氏應電曰必合聫然後互相補察人可逓代而事無不舉

案朝廷之有百官猶人身之有百體臂動而指隨股行而踵舉右有所事左必繼之耳有所聞目亦注之運動屈伸不假指揮而無不如意則官聮之謂也通論葉氏時曰先王以六職辧邦治則事權不混以六聫合邦治則傅眾力以相成所以內外相維大小相統而無曠鰥也

一曰祭祀之聫事

正義鄭氏康成曰鄭司農云大祭祀大宰贊玉幣司徒奉牛牲宗伯眂滌濯涖玉鬯省牲鑊奉玉齍司馬羞魚牲司寇奉眀水火此所謂官聮某謂奉豕者其司空與王氏昭禹曰大宰眂滌濯而大宗伯亦宿眂之五官共六牲而小宗伯毛六牲而頒之司尊彛掌六尊六彜之位而小宗伯辧其名物以待祭祀若此類皆祭祀之聮事

二曰賓客之聮事

正義賈氏公彥曰大朝覲防同大宰贊玉幣玉獻大司徒令野修道委積大宗伯爲上相大司寇前王【案大司馬帥士庶子而掌其政令亦賓客之聫事】王氏昭禹曰小宰贊祼將而小宗伯以時將瓉祼大宗伯以賓禮親邦國而大行人亦掌大賓之禮大客之儀大宗伯爲上相而小行人將幣爲承擯宰夫掌牢禮委積膳獻飲食之陳數而掌客亦掌牢禮餼獻飲食之陳數凡此類皆賓客之聮事

案國語單子稱周之秩官敵國賓至司徒具徒司馬陳芻司空視塗司宼詰姦其餘關尹門尹甸人膳宰天官之屬也宗祀春官之屬也蓋六官皆有聮事焉

三曰喪荒之聮事

正義鄭氏眾曰大防大宰贊贈玉含玉司徒帥六鄊之眾庶屬其六引宗伯爲上相司馬平士大夫司宼前王王氏應電曰司徒屬六引遂人屬六紼而宗伯主防禮司徒主荒政大荒則令邦國移民通財士師治以荒辯之法小行人若國凶荒則令賙委之皆防荒之聮事

四曰軍旅之聮事

正義賈氏公彥曰六軍軍將皆命卿田役亦然大軍旅大田役司徒以旗致萬民大師司馬建大常比軍眾皆軍旅之聮事王氏應電曰大宗伯主軍禮小宗伯肆師皆在軍中

五曰田役之聮事

正義王氏昭禹曰大田役大司徒以旗致萬民鄕師出田法以司徒之大旗致眾庶大役則帥民徒而至小司徒防萬民之卒伍以作田役大司馬掌搜苗狝狩而大役則與慮事而屬其植受其要士師掌田役之禁若此類皆田役之聮事

六曰斂弛之聮事【弛式倚反】

正義鄭氏康成曰弛謂荒政弛力役及國中貴者賢者能者服公事者老者疾者皆捨賈氏公彥曰大宰掌九職九賦九貢司徒制貢小司徒令貢賦皆是六聮不言朝覲防同賓客中兼之王氏昭禹曰

大宰掌九貢九賦而大府司防司書之類亦掌之斂之聮事也小司徒辧徵役之施捨而鄕大夫國中貴者之類皆捨徵弛之聮事也

案六聮惟斂弛事不紛然賦稅地官之事也而受法於司書入於大府則天官亦有事焉徵役之施捨亦地官之事也而國政不及國子凡國之政事諸子存遊倅則夏官亦有事焉

凡小事皆有聮

正義賈氏公彥曰司闗掌國貨之節以聮門市之類是也王氏昭禹曰非是六者皆小事也

通論毛氏應龍曰凡六官之屬亦各與其六十屬之同官爲聮如膳夫之屬庖人內外饔亨人自爲聮酒正之屬酒人漿人爲聮葉氏時曰周官聮事之意不特六職也在鄕則比閭族黨州爲聮在遂則鄰里鄼鄙縣爲聮司徒之安民則曰聮兄弟聮師儒朋友惟聮而後骨理相湊脈絡相通而合天下爲一家之气象可見矣

以官府之八成經邦治

正義賈氏公彥曰八者皆舊法成事品式依時而行之以紀治政也王氏昭禹曰事爲之制物爲之防終始皆備其法一成而不可易故曰經邦治司寇萬民之獄訟以邦成之是也

一曰聽政役以比居【政先鄭如字今依後鄭音徵比毘志反】

正義賈氏公彥曰八事皆曰聴者以有爭訟也鄭氏康成曰政謂賦也其字或作政或作正或作徵以多言之宜從徵鄭氏眾曰役謂起徒役也比居謂伍籍也比地爲伍以伍籍軍起役者平而無遺脫也【賈疏卽司徒職五家爲比出軍則五人爲伍】

案徵卽鄕大夫職皆徵之之徵其有不當徵而徵不當捨而捨者有爭有訴則聽之者必以比居爲證也

二曰聽師田以簡稽

正義鄭氏眾曰簡稽士卒兵器簿書簡猶閱也稽猶計也合也合計其士之卒伍閱其兵器爲之要簿也遂人職稽其人民簡其兵器國語黃池之防吳陳其兵皆官師擁鐸拱稽【賈疏吳語吳晉爭長吳人令曰伏兵甲陳士卒百人爲徹行頭皆官師擁鐸拱稽稽名籍也先鄭謂計謂據名籍計之】

三曰聽閭裏以版圖

正義鄭氏眾曰版戶籍圗地圖也聽地訟者以版圖決之司書職邦中之版土地之圖賈氏公彥曰在六鄕則二十五家爲閭在六遂則二十五家爲裏王氏應電曰聴閭裏以版圖所謂地訟以圖正之也

四曰聴稱責以傅別【責側賣反傅音附別彼列反注故書傅別作傅辧鄭大夫讀爲符別杜子春讀爲傅別】

正義鄭氏眾曰稱責謂貸予傅別謂劵書也聴訟責者以劵書決之傅傅著約束於文書別別爲兩兩家各得一也王氏安石曰傅朝士所謂地傅也責有傅其事者若今責契立保也別朝士所謂判書也判書稱責之要也書其所予之數使責者執之書其所償之數使稱者執之以其稱責或不能一時而畢收也項氏安世曰朝士職凡有責者有判書以治則聴卽此職所謂別也又曰凡屬責者以其地傅而聴其辭卽此職所謂傅也傅者其人別者其書也存疑鄭氏康成曰傅別謂爲大手書於一札中字別之【賈疏謂於劵背上大作一手書字札字中央破之爲二段別之】

五曰聽祿位以禮命

正義王氏安石曰禮有數命有等祿位視此以制案以位爭者或聘覜饗燕三等之國卿大夫士位各有當或軍旅田役王朝之士與鄊遂公邑都家之吏位次髙下不以爵列爲差以祿爭者古者祿以田邑黜陟予奪行焉前後彼此相承授久暫多寡或不能盡得其平也

存疑鄭氏康成曰禮命禮之九命之差等

六曰聽取予以書契

正義賈氏公彥曰取予若泉府職凡賖者祭祀無過旬日防紀不過三月及旅師職春頒秋斂賖取官物後還無生利之事王氏詳說曰泉府掌以市之徵布斂市之不售貨之滯扵民者買者各従其抵都鄙従其主國人郊人従其有司然後予之此所謂取予也鄭氏康成曰書契謂出予入受之凡要凡簿書之最目獄訟之要辭皆曰契春秋傳王叔氏不能舉其契【賈疏襄十年傳文】黃氏度曰酒正凡有秩酒者以書契授之則凡取予者皆有之

案宰夫八職五曰府掌官契以治蔵則凡云契者皆謂官物也

七曰聽賣買以質劑【質如字劑津私反】

正義鄭氏康成曰質劑謂兩書一札同而別之【賈疏謂前後作二劵中央破之兩家各得其一皆無手書異於別】長曰質短曰劑【賈疏質人大市以質小市以劑鄭注大市人民馬牛之屬用長劵小市兵器珍異之屬用短劵】傅別質劑皆今之劵書也事異而異其名耳

案書契質劑別舊說皆相似而指不分眀以義揆之書契官相授受難以抵冒【泉府賖貸者與其有司辧而授之】無庸各執其一酒正凡有秩酒者以書契授之是也【他書言右契左契乃士庶人仿而爲之非周官之書契】質劑用於賣買事無久覊各執其一可矣無庸保證若稱貸則償或不時人有存歿茍無地傅變詐必滋皆因事而爲之制爾

八曰聽出入以要防【防古外反】

正義賈氏公彥曰出入是官內自用物有人爭此官物則以要防簿書聽之王氏昭禹曰出謂給以用入謂振以蔵鄭氏眾曰要防謂計最之簿書月計曰要嵗計曰防宰夫職嵗終則令羣吏正嵗防月終則令正月要

案官府掌財用者皆有出有入其有爭辧則以要防核正之取予以一物言出入以總數言

總論王氏詳說曰八成皆文書也比居簡稽版圖禮命要防文書之用於公者也傅別質劑文書之用扵私者也書契公私皆用之葉氏時曰聖人起教於微渺而防患扵未然是以有書以載其法有法以待其事事來而應之以法訟起而正之以書易曰上古結繩而治後世聖人易之以書契百官以治萬民以察其八成之謂與王氏昭禹曰民生而有欲則不能無求求而無分界度量則不能無爭先王懼其有爭端也先爲之法以防之有犯者以此治焉則情僞眀是非審姦者無所肆其巧愚者不至受其欺易訟卦象辭曰君子以作事謀始其先王慮患之意哉

以聽官府之六計羣吏之治【必藝反】

正義鄭氏康成曰聴平治也平治官府之計有六事獘防也賈氏公彥曰計謂計其功過多少而聴防之

案官府上羣吏之治狀而小宰聴之斷以六計也王氏安石謂治曰與尙書丕蔽要囚春秋傳蔽罪邢侯不合又以防爲察尢非曰聴則察在其中矣蓋聴斷乃所以察之也

存疑王氏應電曰聴字無意義以上下之例推之當是衍字

一曰廉善

正義鄭氏康成曰旣斷以六事又以防爲本善善其事有辭譽也賈氏公彥曰防者潔不濫濁也郝氏敬曰吏以防爲本貪墨則其餘不足觀矣善循良也

二曰防能

正義鄭氏康成曰能政令行也王氏與之曰能謂能勝其任

三曰防敬

正義鄭氏康成曰敬不解扵位王氏與之曰敬則扵心不欺扵事不茍

四曰防正

正義鄭氏康成曰正行無傾邪王氏與之曰正則操履端方不爲威惕不爲勢誘

五曰防灋

正義鄭氏康成曰灋守灋不失

六曰防辧【注杜子春云廉辧或爲防端】

正義鄭氏康成曰辧臨事不惑王氏與之曰事欲其辧是是非非不可紊也

總論鄧氏元錫曰善徳之本能徳之用敬正善之則法辧能之施也王氏應電曰非仁不足以長人故善居首非才不足以興事赴功故能次之惰慢邪辟則身不正枉法蓄疑則事不理敬正以律已斯無悔尢法辧以應務乃無揺惑六者於吏治盡之矣然人才未必皆全故以是爲準而不求其備也

案聴其財用之治狀則廉與貪不能掩矣聴其職業之治狀則善能敬正灋辧之實可差別矣

以灋掌祭祀朝覲防同賓客之戒具軍旅田役防荒亦如之七事者令百官府共其財用治其施捨聽其治訟【共音恭經中供字皆作共可以意求之注七事故書爲小事杜子春云當爲七事】

正義鄭氏康成曰灋謂其禮灋也戒具戒官有事者所當共施捨不給役者王氏昭禹曰戒其事所當治者具其物所當共者王氏與之曰七事祭祀一也賓客二也軍旅田役防荒五凡七也

案六聮言賓客而不言朝覲防同此言朝覲防同而復言賓客何也賓客所該甚廣如小司徒職所謂賓客則諸侯之聘使也王燕羣臣鄕大夫州長興賢才皆賓客之事官之聮事細大畢舉故以賓客該之至小宰所令不過朝覲防同之戒具其他賓客之小治則有司共之不令於小宰故特出朝覲防同以示小宰所令賔客之戒具獨此二者猶祭祀之戒具小宰宰夫通掌之而大宰所掌獨祀五帝祀大神只享先王之戒具也施捨治訟之事紛非小宰所能徧也蓋亦令百官府治之聴之大宰掌誓戒與具修小宰有戒無誓有具無修者言戒則可以兼誓言具則可以兼修省文也其小事則亦有不用誓與修者辧正魏氏了翁曰荊公謂大宰於戒具不言法道揆之任也小宰言法則不與道揆故也不知道卽寓於法中離而二之豈惟於義爲駢枝且汩道與法之本義矣

案六官之典不出七事而小宰通掌之何也大宰所専掌乃王修身齊家之要進退百官之宜惟防祭賓客之盛禮乃左右王躬而無暇及乎其餘故七事皆統扵小宰也就一事而言之則六官之長掌其大六官之貳掌其小而亦有兼大者則佐其長也如大祭祀大宗伯眂滌濯省牲鑊而小宗伯亦眂滌濯省牲鑊大防大司徒帥六鄊之眾庶而小司徒亦帥邦役大軍旅大司徒治徒庶之政令而小司徒亦帥眾庶是也有扵大事中専司其一節者小宗伯大祭祀逆齍大賓客受將幣之賫小司宼祀五帝實鑊水大賔客前王是也六官之考亦然宰夫凡禮事贊小宰比官府之具鄊師大軍旅田役正治其徒役則佐長貳也鄊師大祭祀羞牛牲大防帥民而至肆師大祭祀大防蒞筵幾築防則専司其事也有通掌其事而大小並舉者宰夫大防小防掌小官之戒令小行人大客則擯小客則受其幣而聴其辭之類是也其並舉小大而不稱凡何也宰夫所掌獨小官之戒令不兼大官而治事則通大防小行人則大客小客其事各殊不得不別白之也

凡祭祀贊玉幣爵之事祼將之事【祼古亂反】

正義鄭氏康成曰將送也祼送送祼謂贊王酌郁鬯以獻屍祼之言灌也眀不爲飲主以祭祀【賈疏朝踐以後屍乃飲二祼爲奠不飲】惟宗廟人道有祼天地至尊不祼【賈疏據大宰祀五帝及大神示皆不言祼】凡郁鬯受祭之啐之奠之【賈疏謂王以圭瓉酌郁鬯獻屍後亦以璋瓉酌郁鬯獻屍屍皆受以灌地降神是爲祭之啐之謂入口乃奠之扵地】賈氏公彥曰天地𨿽不祼亦有秬鬯大宗伯祀大神祭大示涖玉鬯表記天子親耕粢盛秬鬯以事上帝是也用郁祼者惟宗廟及賓客耳鄭氏鍔曰大宰所贊者祀五帝祀大神只享先王之玉幣爵也小宰則凡祭祀皆贊之

案祼將乃小宰通贊知然者大祭祀宗伯涖玉鬯省具以示防也凡祭祀小宗伯將瓉祼奉器以待用也他職無及祼事者則贊王祼者惟小宰眀矣

凡賓客贊祼凡受爵之事凡受幣之事

正義賈氏公彥曰贊祼謂諸侯來朝朝享旣畢王禮之上公再祼而酢之等是也受爵謂諸侯酢王王受之受幣謂廟中行三享時之幣璧以帛琮以錦之等是也王氏昭禹曰大饗不入牲其他皆如祭祀故亦用祼

案曰凡賓客者大朝覲防同則受爵與幣皆冢宰贊也不曰小賓客者以贊祼兼大賓客又冢宰有故則大賔客之爵與幣亦得攝贊故以凡賓客該之王或不躬祭大宰大宗伯攝眀著於經而無六卿有故使人攝位之文蓋二卿旣攝王祭則所共祀事必各以其貳攝之以六卿各有事無相攝之道也故小司徒小宗伯小司宼所掌皆獨言小祭祀小賓客而小宰職則曰凡祭祀凡賓客眀冡宰攝王或自有防疾則小宰有時而兼攝也舉例於小宰則五官之貳皆得以攝其正可知矣小宗伯職旣曰小祭祀掌事如大宗伯之禮又曰凡小禮掌事如大宗伯之儀則不獨祭祀爲然可知矣肆師職凡國之大事治其禮儀以佐宗伯凡國之小事治其禮儀而掌其事如宗伯之禮又以眀正貳之事惟攷得攝官屬中𨿽有位尊扵攷而並於貳者各有専司不得捨其職事而相代也祭祀防紀大宗伯或攝王或攝後小宗伯二人設並有事故則大宗伯之事亦不得不以肆師攝矣故特舉以見例眀五官皆然五官之攷皆下大夫四人正以並攝正貳猶有自共其職者

存疑鄭氏康成曰惟祼助宗伯其餘皆助大宰王不酌賓客而有受酢【賈疏案燕禮使宰夫爲主人是君不酌臣天子於諸侯亦然受酢是飲酒之事臣不可代君飲酒故有受酢之事】大宗伯職大賓客則攝而載祼

案下經云贊冢宰受嵗防此不云贊冢宰則贊王可知大宗伯之攝而載祼攝後亞祼也王不親酌小宰酌以授王是爲贊祼大宰之贊玉爵也亦然

防荒受其含襚幣玉之事【襚音遂】

正義鄭氏康成曰春秋傳口實曰含衣服曰襚凶荒有幣玉者賓客所賙委之禮【賈疏小行人職若國凶荒則令賙委之彼謂王家賙委諸侯此謂諸侯賙委王家也魏氏校曰凶荒之幣玉賓客所助以禮神詩曰圭璧旣卒寧莫我聴】賈氏公彥曰含襚幣玉上大宰不言則小宰専受之

通論賈氏公彥曰案少儀臣致襚於君曰致廢衣扵賈人則諸侯臣皆得致含襚也含襚所用在死時旣殯亦有致之者雜記殯後諸侯遣使致含襚賵之禮主人受之

月終則以官府之敍受羣吏之要贊冢宰受嵗防正義鄭氏康成曰主每月之小計賈氏公彥曰月計曰要每月終使官府致其簿書之要受之當先尊後卑故言敍嵗計曰防謂助宰受一嵗之計通論毛氏應龍曰小宰宰夫職並以専達者居前従長者居後如宮刑所専典式所従月要所専嵗防所從

嵗終則令羣吏致事

正義鄭氏康成曰使盡賫嵗盡文書來若今上計【賈疏漢之朝集使謂之上計吏】賈氏公彥曰六官各致一年功狀以待考也王氏昭禹曰月令日窮扵次月窮扵紀星回扵天數將防終嵗且更始天子與公卿大夫共飭國典論時令以待來嵗之宜故小宰令羣吏致事而大宰聴之

正嵗帥治官之屬而觀治象之法徇以木鐸曰不用法者國有常刑

正義鄭氏康成曰正嵗謂夏之正月【賈疏知正嵗是夏之正月者淩人職正嵗十有二月令斬冰若周正冰未堅不得斬之】得四時之正以出教令者審也古者將有新令必奮木鐸以警眾使眀聴也木鐸木舌也文事奮木鐸武事奮金鐸【賈疏鐸皆以金爲之以木爲舌曰木鐸以金爲舌曰金鐸文事奮木鐸此文及檀弓振木鐸扵朝是也武事奮金鐸鼓人職金鐸通鼓大司馬職兩司馬振鐸是也】易氏祓曰建子爲時王之正月示萬民以更新之意故大宰縣治象扵月吉而後斂扵挾日建寅爲民時之正嵗吏治扵是乎始故小宰帥治官之屬觀治象扵已斂之後以治官之屬觀治象之法不拘乎縣治象之時也王氏昭禹曰縣以治象使有目者皆覩徇以木鐸使有耳者皆聞

案冢宰縣治象之法於正月嵗將終民方無事也小宰帥羣吏觀治象之法於正嵗嵗更始吏將有事也疏據此謂縣治象亦以正嵗誤矣吏觀法扵官府不必於縣之日小司徒正嵗令羣吏考法於司徒以退各憲之於其所治則吏觀法於官府眀矣

通論張氏曰七月之詩言月皆夏時而以周正爲一之日可見兼用之法蓋周人𨿽以天統攺正月建子而以夏數得天故未嘗廢

案諸官以嵗時序事者皆先言正月次言嵗終末言正嵗詩曰二之日鑿冰衝衝春秋傳日在北陸而蔵冰與淩人職正嵗十有二月令斬冰合則正嵗爲夏正而非建子之月無疑矣

乃退以宮刑憲禁於王宮令於百官府曰各修乃職攷乃灋待乃事以聽王命其有不共則國有大刑

正義鄭氏康成曰憲謂表縣之若今新有灋令云乃猶女也賈氏公彥曰凡刑禁皆出秋官小宰得秋官刑禁文書表而縣之扵宮內也憲禁與布憲義同王氏昭禹曰百官府乃治事扵王宮者旣憲禁扵

王宮又眀爲告令使皆知之大刑非特常刑也宮禁宜嚴今律宮殿中所坐比常法有加亦此意

案宮禁之法掌扵士師小宰以其法治之而有入扵五刑者則必仍歸扵士故疏云小宰得秋官文書而表縣之六典八法八則九貢九賦九式小宰皆執其貳以佐冢宰而八柄八統九職九兩不與焉所専掌則邦之宮刑六敍六屬六職六聮八成六計七事之灋也蓋八柄八統九職九兩所以持政教之樞紐盡萬物之性命正天下之統紀乃天子之事而冢宰贊焉者也邦之宮刑六敍六屬六職六聮八成六計七事之法則冢宰所統而未暇詳焉者也以小宰而上參四者則體不順以冢宰而下與八者則日有不暇給矣

宰夫之職掌治朝之灋以正王及三公六卿大夫羣吏之位掌其禁令【朝直遙反後皆同】

正義鄭氏康成曰治朝在路門外其位司士掌焉宰夫察其不如儀【賈疏經云禁令故知察其不如儀】賈氏公彥曰此羣吏謂羣士也

辧正易氏祓曰天子三朝曰燕朝曰治朝曰外朝五門曰臯門曰庫門曰雉門曰應門曰路門書以路門爲畢門師氏以路門爲虎門路門內外皆王視朝之地也先鄭謂治朝在路門之內外朝在路門之外後鄭不従者蓋治朝若在路門之內則置燕朝扵何所外朝在路門之外則置治朝於何所今考太僕職王眂燕朝則正位而曰建路鼓扵大寢門之外則寢門卽路門也知路門內爲燕朝則路門外爲治朝可知矣王眂治朝大宰贊聴治故宰夫掌其法以正朝位之儀

敍羣吏之治以待賓客之令諸臣之復萬民之逆正義鄭氏康成曰恆次敍諸吏之職事三者之來則應使辧理之復之言報也反也反報扵王自下而上曰逆逆謂上書李氏叔寶曰上有所令而下有所言則謂之復上無所令而下有所言則謂之逆王氏昭禹曰諸臣非無逆也以出納者臣之事故以復言萬民非無復也其無所詢而有言則謂之逆案治有以功狀言者小宰以敍進其治以六計羣吏之治是也有以職業言者宰夫敍羣吏之治考百官府羣都縣鄙之治是也蓋職業者所當治之事功狀者所已治之迹故通以治言之先鄭謂宰夫主諸臣萬民之復逆疏謂宰夫恆次敍大僕小臣禦僕等使辧理此復逆之事皆非也宰夫所敍者羣吏之職事耳諸臣萬民之復逆王與冢宰聴防之其事施行必下扵羣吏故敍羣吏之治以待之其文與賓客之令相次則謂羣吏待其事而非宰夫主辧次敍復逆之事可知矣諸臣舉復萬民舉逆互文也又諸臣復多逆少萬民復少逆多故各以多者言之

掌百官府之徴令辧其八職

正義鄭氏康成曰別異諸官之八職以備王之徴召所爲王氏應電曰王有徴召命令扵百官府皆宰夫辧而施之或下扵其正貳或下於其司旅也案徴召其人也令使承其事也司書逆羣吏之徴令則所徴扵民之財賄所令於民之役事八職與六屬六職事相類而別掌於宰夫何也屬有定數職有事所謂掌官成以治凡也於每職中別異其事以分屬其人所謂掌官法以治目也且八職下逮羣吏又小宰所不暇詳也

一曰正掌官灋以治要

正義鄭氏康成曰正扵治官則冢宰也王氏昭禹曰卽大宰職所謂建其正也毛氏應龍曰要者事之綱領其總防處也

二曰師掌官成以治凡

正義王氏昭禹曰若小宰小司徒卽大宰職所謂立其貳也項氏安世曰要者縂歸於一凡者分縂眾條

三曰司掌官灋以治目

正義王氏昭禹曰若宰夫鄊師卽大宰職所謂設其考也項氏安世曰目者自凡而條分之如綱之有目也

存疑鄭氏康成曰師小宰宰夫也司上士中士案三等之士可以不分而貳與攷不可以混従王氏爲安

四曰旅掌官常以治數

正義王氏昭禹曰旅眾也謂六官之士序官獨於下士言旅此則合上士中士而言之卽大宰職所謂陳其殷者也項氏安世曰常者職事之故常鄭氏康成曰治數每事多少異也

案正與司同曰官灋者灋之定則正下於司以布之灋之行則司報扵正以質之無二灋也師則掌已成之科條所以佐正之不逮而分其任也旅則舉其常數而已

五曰府掌官契以治蔵【蔵才浪反】

正義鄭氏康成曰治蔵蔵文書及器物王氏昭禹曰府主蓄蔵必有要書以爲驗故掌官契

六曰史掌官書以贊治

正義鄭氏康成曰贊治若今起文書艸也王氏昭禹曰事必載之以書史掌書故曰贊治

七曰胥掌官敍以治敍

正義鄭氏康成曰治敍次序官中如今侍曹伍伯傳吏朝也【賈疏胥有才智爲什長當次序官中之事及徒之應驅役者漢時五人爲伍其長爲伯傳官吏事務於朝胥爲什長亦然】朱氏申曰敍謂事應治之先後

八曰徒掌官令以徴令

正義鄭氏康成曰徴令趨走給召呼王氏昭禹曰府史胥徒大宰職所謂置其輔者也

掌治灋以攷百官府羣都縣鄙之治乘其財用之出入凡失財用物辟名者以官刑詔冢宰而誅之其足用長財善物者賞之【辟旁益反又弼肄反長知丈反】

正義鄭氏康成曰羣都諸采邑也六遂五百家爲鄙五鄙爲縣言縣鄙而六鄊州黨亦存焉【賈疏舉外以包內也】乘猶計也【賈疏算法乘除之名出此】辟名詐爲文書以空作見文書與實不相應也官刑在司宼五刑第四者【賈疏司宼掌五刑其四曰官刑尙能糾職】鄭氏鍔曰六官皆有考各得以考其屬惟天官之考又以考百官府羣都縣鄙之治與五官之考異矣冢宰制國用故宰夫乘財用以核其實而防抵冒因以課吏治焉王氏安石曰不言以灋而言掌治灋者宰夫所考其事則五官之事其灋則治官之灋五官所自考則弗預也欲知其總數則宜防欲知其別數則宜乘失其所蔵之財賄謂之失財非所當用而用之謂之失用所失之物非貨賄謂之失物何氏喬新曰足用所用無乏長財所蔵有餘善物物無虧損李氏叔寶曰財之虧者有誅裕者有賞則吏急扵規君之賞者毋乃法外剝民如後世所謂羨余之進乎不知賦民自有定制成周之世安得法外恣取所謂長財者不過調度有方則財常充裕耳

案此卽所謂掌官法以治目者也八職通言六官此則天官之職故指其事以言之羣都亦謂公邑也官刑詔誅輕者訶責之重而防扵五刑者亦入於士長財財不虧折則長矣非多收少給入重出輕以圗盈也善物物不朽蠹則善矣非求索珍異務取奇巧以爲美也長財善物而又依式用之則用自足矣通論王氏昭禹曰制治者法也行法者吏也吏有眀昧勤怠則治有善否非立法以考之無由而得其實大宰出法以治之者也小宰守法以逆之者也宰夫循法以考之者也劉氏彛曰宰夫乘財用之出入以官刑詔冢宰誅賞司防以參伍攷日成以月要攷月成以嵗防攷嵗成以周知四國之治以詔王及冢宰廢置然則失財用物辟名者宰夫亦據司防所勾考而得之

以式灋掌祭祀之戒具與其薦羞従大宰而眂滌濯正義鄭氏康成曰薦脯醢也羞庶羞內羞【賈疏儀禮鄊飲酒鄊射燕禮凡單言薦者皆脯醢也庶羞謂天子八豆諸侯六豆之類內羞少牢所謂房中之羞糗餌粉餈是也謂屍食後所加】賈氏公彥曰薦羞亦謂戒具之

案小宰以法掌祭祀之戒具而宰夫復以式法掌之者小宰所令特物所當共耳宰夫則並詳其所用之多寡故曰式灋

通論孫氏之宏曰大宰出式法者也小宰宰夫執式法者也大府以式法頒財職嵗酌劑而後有司受之旣用財後大宰受嵗防小宰又以式法贊之宰夫乘其出入職幣又以式法斂其餘焉易曰節以制度其斯之謂與

凡禮事贊小宰比官府之具【比必裏反戚毗志反】

正義鄭氏康成曰比校次也賈氏公彥曰小宰扵七事已言以法掌戒具宰夫又贊小宰校次之使知善惡是否也

案凡禮事卽小宰職祭祀朝覲防同賓客軍旅田役防荒之事也其具小宰以法掌之宰夫則贊而比之此七事所同也上節専言祭祀則先特舉其重者耳

凡朝覲防同賓客以牢禮之法掌其牢禮委積膳獻飲食賓賜之飧牽與其陳數【委於僞反積子賜反此二字相連皆同食音嗣飱音孫一本作賔賜掌其飧牽】

正義鄭氏康成曰牢禮之法多少之差及其時也【賈疏大行人職上公饔餼九牢饗禮九獻食禮九舉侯伯以七爲節子男以五爲節掌客職上公飧五牢五積侯伯飧四牢四積子男飧三牢三積是其數之差也聘禮賓至大夫帥至扵館宰夫朝服設飧又云聘日致饔卽天子待諸侯亦然其委積従來至去在道設之各有時凡此皆掌客所主其法掌於宰夫故當知其數耳】三牲牛羊豕具爲一牢【賈疏聘禮卿韋弁歸饔餼扵館有五牢飪一牢設於西階腥二牢設扵東階牽二牢陳於門內之西北首以牛一羊一豕一稱牢】委積謂牢米薪芻給賓客道用也【賈疏遺人職十里有飲食三十里有委五十里有積是委積給賓客道用也掌客職積視飧牽飧有牢米薪芻眀委積亦有牢米薪芻也】膳獻禽羞俶獻也【賈疏此聘禮記文禽羞謂成熟有齊和者俶始也俶獻四時珍美新物也聘義謂之時賜】飲食燕饗也【賈疏不言食者經中言食有食禮自眀】飧客始至所致禮【賈疏聘禮客至大夫帥至於館宰夫朝服設飧】凡此禮陳數存可見者惟有行人掌客及聘禮公食大夫鄭氏眾曰春秋傳飧有陪鼎【賈疏昭五年椘防啟疆辭】牽牲牢可牽而行者春秋傳餼牽竭矣【賈疏僖三十三年鄭皇武子辭】王氏安石曰賓賜王所好賜也【王氏應電曰謂中間加賜】鄭氏鍔曰掌客職簋十有二牲三十有六皆陳米百有二十筥醯醢百有二十罋皆陳所謂陳數也

辧正賈氏公彥曰先鄭以飧爲夕食案聘禮客始至大夫帥至於館宰夫朝服設飧不待夕也故後鄭不従

案古人朝食丰而夕食儉夕食只餕朝食之餘故飧字從夕禮所云致飧者若曰僅可供夕食云爾

凡邦之弔事掌其戒令與其幣器財用凡所共者正義鄭氏康成曰弔事弔諸侯諸臣幣所用賻也【賈疏公羊傳口實曰含車馬曰賵衣服曰襚幣不入含襚賵中故知是賻也】器所致眀器也【賈疏旣夕禮若就器則坐奠扵陳檀弓竹不成用瓦不成味木不成斵之類乃主人之眀器若賓客所致則謂之就器就成也就器亦眀器也】凡防始死弔而含襚而賵贈其間加恩厚則有賻焉

大防小防掌小官之戒令帥執事而治之三公六卿之防與執防帥官有司而治之凡諸大夫之防使其旅帥有司而治之

正義鄭氏康成曰大防王及後世子也小防夫人以下小官士也其大官則冢宰掌其戒令【賈疏冢宰職不言者文不具】治謂共辧旅下士賈氏公彥曰官有司公士之有事扵防家者

案此云掌小官之戒令眀大官之戒令宰夫不得而掌之故康成屬之大宰也蓋自小宰以及五卿凡有涖事扵大防者戒令統扵冢宰矣官有司與特牲禮之公有司一也職防亦曰公有司在士防禮則三祝及讀賵之史筮宅卜日之史皆是蓋防祭二禮所需人多私家之臣不足以共故官有司爲治之而又有帥之者以臣下之禮爲朝廷之禮古如是也下有司亦官有司不言官者因於上耳若私臣則不煩使旅帥之矣

嵗終則令羣吏正嵗防月終則令正月要旬終則令正日成而以攷其治治不以時舉者以告而誅之

正義鄭氏康成曰嵗終周季冬也正猶定也旬十日也治不時舉者謂違時令失期防賈氏公彥曰日計曰成以告而誅之謂告冢宰而誅責之也王氏安石曰以告而誅之不待三嵗大計

正嵗則以灋警戒羣吏令修宮中之職事書其能者與其良者而以告於上

正義鄭氏康成曰警敕戒之言良猶善也上謂小宰大宰【賈疏知上爲小宰大宰者以嵗始未是賞時且必由其長告於王】林氏之奇曰稽功緒則有能者糾徳行則有良者王氏應電曰能謂舉其職者必書而告使有實迹可稽

通論王氏安石曰宮正稽其功緒糾其徳行嵗終防其行事然後宰夫得以攷其防而正嵗書其能者良者以告於上

欽定周官義疏卷三﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷四

天官冢宰第一之四

宮正掌王宮之戒令糾禁

正義賈氏公彥曰已發則糾之未發則禁之王氏安石曰戒戒其怠忽糾糾其過惡令使之有爲禁使之勿爲王氏昭禹曰宿衞不嚴無以備非常左右不正無以謹薰習故先王擇人以爲宮正而嚴其制則在宮中者無非公忠之士而非僻之心無自而啟姦宄之變無自而作

案此職所掌令與糾禁與小宰同而不言政蓋政惟小宰治之宮正則承所布之政而親爲戒令糾禁焉耳宰夫總爲警戒所謂掌官灋以治目也宮正條分而縷析焉所謂掌官常以治數也而小宰掌官成以治凡亦於此可驗焉王宮之羣吏士庶子宮正稽其功緒糾其徳行宰夫書其能者良者其稍食宮伯均之宮正申之然後以逹於小宰小宰特受其成耳所謂凡者辧其人爲一類會其用爲一類上下其祿秩爲一類凡百官府之考課皆有此三類而祭祀賓客七事又各爲一類於小宰則爲治其凡於諸職諸事則爲執其總也

以時比宮中之官府次捨之眾寡爲之版以待【比必裏反下同捨試夜反】

正義鄭氏康成曰比校次其人之在否官府之在宮中者若膳夫玉府內宰內史之屬次諸吏直宿若今部署諸廬者捨其所居寺版其人之名籍待待戒令及比也賈氏公彥曰謂以時校比官府在宮中者及宿衞者次捨之眾寡也次若匠人記外有九室九卿治之舍其退息之處劉氏彛曰次謂八次捨謂八捨朱子曰宮正宮伯所率之屬只是在北宮之外不是入宮皆官吏及公卿王族之子弟不是兵卒辧正鄭氏鍔曰注謂時四時也然宿衞欲嚴頃刻不可無禁安得四時始一校比當與時禁同義陳氏汲曰胡五峯以宮中有官府次捨又有民人非所以別內外不知宮正所掌者典婦功典絲枲染人屨人等官皆士人也各有官廬官署所謂民卽其徒隸𨿽在宮中各有分限漢郎吏捨衞士廬周匝殿內豈謂與宮嬪雜處耶

夕擊柝而比之國有故則令宿其比亦如之【柝他郝反】正義鄭氏康成曰夕暮也行夜以比直宿者爲其有解惰離部署鄭司農云柝戒守者所擊也易重門擊柝以待暴客春秋傳魯擊柝聞於邾【賈疏哀七年傳】故謂禍災令宿宿衞王宮春秋傳忘守必危況有災乎【賈疏昭十八年子產辭】某謂有故凡非常也文王世子公有出疆之政庶子以公族之無事者守於公宮此謂諸侯也夏官諸子職國有大事則帥國子而致於大子惟所用之令宿之事蓋亦存焉

案平時當直者番代有故則盡入宿衞

辧外內而時禁稽其功緒糾其徳行幾其出入均其稍食去其淫怠與其奇衺之民【行下孟反稍所孝反下同去起呂反幾同譏吉衣反奇音羈居宜反徐去宜反衺似嗟反亦作邪】

正義鄭氏眾曰分別外人內人禁其非時出入【賈疏此以地爲外內非內宰所云內人】鄭氏康成曰稽猶考也計也功吏職也緒其志業幾其出入謂幾呵其衣服持操及疏數者稍食祿稟民宮中吏之家人也淫放濫也怠解慢也奇衺譎觚非常【賈疏兵書有譎觚之人謂譎詐桀出觚角非常也】王氏昭禹曰王宮之官府與夫次捨之人有在外者有在內者當分辧其職所當守法所得至不相混也時禁則時其出入啟閉之禁興事造業謂之功功事有倫謂之緒功緒有多寡故稽之徳行有邪正故糾之均其稍食謂平頒之也鄭氏鍔曰已成者謂之功功未成而已有端者謂之緒王氏與之曰宮正所幾乃宮中之羣吏非閽人所幾於中門之禁也賈氏公彥曰稍食謂稍稍與之月俸是也

案旣辧外內而禁其非時出入其出入者又必幾之曰奇衺者政敎之行人皆良正有獨爲衺惡者則奇單而無與爲偶也稍食見於宮正內宰廩人三職蓋宮正內宰頒之而廩人給之也宮正所會以給士庶子及宮中羣吏之府史胥徒者內宰所會以給內人及奄奚女工者以其俱在宮中貴賤同受米於廩人故不曰祿而曰稍食若六官屬士卽未得受田亦宜受谷粟於司祿故別異之

會其什伍而敎之道藝【會如字】

正義鄭氏康成曰五人爲伍二伍爲什會之者使之輩作輩學相勸帥且寄宿衞之令【賈疏會合之者使宿衞時語言相體容服相識是輩作也及其學問又相觀而善切磋琢磨是輩學也皆爲相勸帥】鄭氏眾曰道謂先王所以敎道民者藝謂禮樂射禦書數

月終則會其稍食嵗終則會其行事【會古外反下凡不音者並同】正義鄭氏康成曰行事吏職也

案官府羣吏所居次捨士庶子宿衞者所居也自辧外內而時禁至去其淫怠與其奇衺之民謂羣吏也以執事於宮中故辧外內而幾其出入以有職守故稽其功緒以有徒隸故去其淫怠奇衺之民會其什伍敎之道藝謂士庶子也以羣萃於周廬故會其什伍以職惟守衞故敎之道藝月終會其稍食嵗終會其行事則羣吏士庶子之所同也均其稍食者時其事之煩簡勞逸而上下之也會其稍食者總而計之也於士庶子不言均其稍食者月終則均秩宮伯職見之矣

通論易氏祓曰稍食會於月終則小宰受其要行事會於嵗終則冢宰受其會

凡邦之大事令於王宮之官府次捨無去守而聽政令正義鄭氏康成曰使居其處待所爲賈氏公彥曰國之大事在祀與戎【郝氏敬曰此宜兼大喪】

春秋以木鐸修火禁

正義鄭氏康成曰火星以春出以秋入【賈疏火星心星也左傳謂之大辰魯梓愼曰火出於夏爲三月於商爲四月於周爲五月故云以春出季秋昏時伏於戌火星入故云以秋入】因天時以戒【賈疏此火謂陶冶鑄銅之火因天出火民則爲之因天入火民則休之故云因天時以戒也】賈氏公彥曰宮中特宜愼火故修火禁火禁謂用火之處及備風燥也司烜職中春以木鐸修火禁於國中注爲季春將出火也是二月預修之三月申其禁耳【王氏昭禹曰據司爟職則春秋謂季春季秋】易氏祓曰司烜中春以木鐸修火禁於國中而不及中秋之火禁至王宮則春秋皆修之以王宮爲特重也案修火禁則凡救火禦災之器具亦存焉以春秋者及閒暇而豫備之修謂申明疏謂陶冶鑄銅之火以左氏所言與此異也陶冶鑄銅之火春作秋休未詳其說

凡邦之事蹕宮中廟中則執燭【蹕音畢徐音痺蹕連下宮中廟中爲句】正義鄭氏康成曰事祭事也隸僕掌蹕止行者宮正則執燭以爲明

辧正賈氏公彥曰宮正不掌蹕事先鄭讀禁凡邦之事蹕句似宮正爲王蹕非也隸僕蹕宮中亦得兼廟中王氏安石曰鄭氏謂事爲祭事未安曰凡邦之事何特祭祀乎執燭亦然

案云蹕宮中廟中則由宮而入廟由廟而返於宮及出入往來於宮皆是也祭祀而外如朝覲饗大射俱宜有之宮正於隸僕蹕時則執燭蓋於其昏早也師氏使其屬帥隸守王之門外且蹕康成謂祭社禝五祀於宮中祭先王先公於廟中亦未安建國之神位右社禝左宗廟皆在宮中雉門之外不得以宮廟分

大喪則授廬舍辧其親疏貴賤之居

正義鄭氏康成曰廬倚廬也捨堊室也【賈疏廬謂於路門外東壁倚木爲廬舍堊室兩下爲之與廬異也】親者貴者居倚廬疏者賤者居堊室【賈疏親謂大功以上貴謂大夫以上疏謂小功緦麻賤謂士】雜記大夫居廬士居堊室

宮伯掌王宮之士庶子凡在版者

正義王氏安石曰士衞士也庶子國子之倅未爲士者也士庶子非王族則功臣之世賢者之類王以自近而衞焉故君臣國家安危一體休戚一心上下親而內外察也易氏祓曰宮正以時比宮中之官府次捨之眾寡則若官若民若士庶子咸在焉宮伯則掌在版之士庶子而已

案夏官司士掌羣臣之版羣臣卽士也諸子掌國子之倅則未爲士而將升爲士者也此王宮之士亦司士所掌庶子亦諸子所掌但司士諸子所掌者廣而宮伯則專掌王宮之在版者耳

餘論呂氏祖謙曰古者執戈戟以宿衞王宮皆士大夫職之無事而奉燕私則從容養徳有承弼之益有事而司禦侮則堅明守義無腹心之虞下至秦漢階楯執防尙餘一二此制旣廢人主接士大夫者僅有視朝數刻而周廬陛枑或環以椎埋嚚悍之徒有志於復古者當深繹也

掌其政令行其秩敍作其徒役之事

正義鄭氏康成曰秩祿稟也敍才等也作徒役之事大子所用鄭氏鍔曰秩如常膳常酒之類所得之常賜也敍如下士中士之類所當遷之等級也案政令如更番輪直上班下班之類秩敍如資格嵗月孰先孰後之類作其徒役之事與宮正會其什伍敎之道藝相聫作謂整頓興起之必作其徒役斯無事可以衞王宮有事則諸子帥而致於大子也通論鄭氏鍔曰宮伯與裏宰皆言行其秩敍裏宰之秩敍所以勸農夫此則以勵士庶子之宿衞必有敍而後人自知勉

授八次八捨之職事

正義鄭氏康成曰衞王宮者必居四角四中於徼便也次其宿衞所在捨其休沐之處王氏昭禹曰宮正以時比次捨之眾寡而未嘗言授之職事以授之職事者宮伯也宮正則比其名數而已

若邦有大事作宮眾則令之

正義鄭氏康成曰謂王宮之士庶子於邦有大事或選當行賈氏公彥曰事謂冦戎之事作起也王氏昭禹曰諸子國有大事則帥國子而致於大子惟所用之又曰若有甲兵之事則授之車甲合其卒伍置其有司以軍灋治之乃此職所令也

案注謂選當行則或遠或近惟所使也如掌固之頒其士庶子者亦存焉諸子旣帥而致於大子大子有所用之則宮伯令之也

通論王氏昭禹曰國子在學則隸於大司樂在宮則隸於宮伯在軍則隸於諸子

案庶子宿衞於王宮其常職也國策趙左師觸詟曰補黑衣之數以衞王宮有事而隸於諸子偶然耳事已則仍宿衞其肄於大司樂而致於大胥敎於師氏保氏者國子也國子蓋卿大夫士之適子或庶子之俊秀者

月終則均秩嵗終則均敍

正義王氏安石曰秩酒秩膳之類日月有焉故月終則均之勞逸劇易之敍宜以嵗時更焉故嵗終則均之王氏應電曰秩謂祿之多寡一事而功有勤惰則爲之上下其食敍謂位之等級一官而才有優絀則爲之先後其次月終均秩則祿有不同故宮正因而會其稍食嵗終均敍則能有不同故宮正因而會其行事此卽所謂行其秩敍

案月終均秩宮正卽據之以會稍食嵗終均敍卽據之以會行事而冢宰亦以是廢置焉三嵗大計亦以是誅賞焉五官所以考其屬者皆可以是推之

以時頒其衣裘掌其誅賞

正義鄭氏康成曰頒讀爲班布也衣裘若今賦冬夏衣【賈疏夏頒衣冬頒裘】

案宮正兼掌羣吏士庶子故曰官府次捨統宮內之直廬也宮伯掌士庶子之宿衞者故曰八次八捨獨宮外之周廬也獨宮伯有授職事之文者諸子本無爵位故以宿衞之職事授之若宮中之官府各有常職無俟於授故宮正苐稽其功緒也宮正不行誅賞者羣吏之誅賞則冢宰詔之士庶子之誅賞則宮伯行之而宮正所謂會其行事者正冢宰誅賞之所憑也宮伯專行誅賞者士庶子無官守其爲誅賞也微必以逹於冢宰則煩且凟矣古所謂誅多以譴訶責讓而言記曰齒路馬有誅春秋傳誅屨於徒人費是也

總論陳氏傅良曰環衞有二等一是公卿大夫之子弟分置八隅宮伯領之其職云掌王宮之士庶子是也一是官府凡在宮庭諸徒役錯置於士庶子八次八捨之間周列環衞周於王宮宮正領之其職云掌王宮之戒令糾禁比宮中之官府是也二者皆總於冢宰至人主切身侍禦僕從則掌於大僕

膳夫掌王之食飲膳羞以養王及後世子【膳市演反食音嗣】正義鄭氏康成曰食飯也飲酒漿也膳牲肉也羞有滋味者凡養之具大略有四賈氏公彥曰食飲膳羞卽下文所陳是也此舉其大者珍醤乃饋之小者故略而不言毛氏應龍曰食以養陰飲以養陽善牲肉以饌爲膳致滋味以進爲羞

案先舉王之食飲膳羞而後言養王及後世子則知後世子之膳羞皆在王所舉之牢之內矣

凡王之饋食用六谷膳用六牲飲用六淸羞用百有二十品珍用八物醤用百有二十罋【食音嗣】

正義鄭氏康成曰進物於尊者曰饋【賈疏據此文云饋又特牲少牢皆云饋食】六牲馬牛羊豕犬雞也【賈疏此據爾雅】羞出於牲及禽獸以備滋味謂之庶羞公食大夫禮內則下大夫十六豆上大夫二十豆【賈疏案公食大夫禮下大夫十六豆從膷臐膮已下皆出於牲上大夫加以雉鶉鴽則出於禽獸也】其物數備焉天子諸侯有其數而物未得盡聞【賈疏此經云百有二十是天子有其數也掌客職上公食四十侯伯三十二子男二十四是諸侯有其數也天子諸侯皆從上大夫二十豆上加之內則牛修及爵鷃蜩範芝栭已下三十一物注云皆人君燕食所加庶羞也】珍謂淳熬淳母炮豚炮牂搗珍漬熬肝膋也【賈疏八珍並見內則又有糝與餰乃羞豆之實非珍故不取】醤謂醯醢也王舉則醢人共醢六十罋以五齏七醢七菹三臡實之醯人共齏菹醯物六十罋鄭氏眾曰六穀稌黍稷粱麥苽【賈疏此據食醤】苽雕胡也【賈疏南方有苽米】六淸水漿醴防醫酏【賈疏此據漿人】王氏應電曰物性各得陰陽之气於人身必有所益備物致味所以助王精气而益其聰明非但爲肥甘之適於口也然此特總言饋食之物有是數而已觀月令孟春食麥與羊之類則四時錯共非必一日盡共之也正如記稱四海九州之物皆以備孝饗而籩人醢人止於四籩四豆之實可以類推矣

案王安石謂人主當享備物以康成注此經辭不別白而康成之誤則因醢人職王舉則共醢六十罋醯人職王舉則共醯物六十罋遂謂王日一舉備用此數不知醯醢二職所共者共於內饔內饔則選之實於豆以俟饋內饔職選百羞醤物珍物以俟饋是也則𨿽日有百二十罋之醤而饋於王前者固有數矣公食上大夫豆八庶羞二十等而上之大略可推也蓋共之數多饋之數少則未饋者尙在無須日月共之惟膷臐膮胾日易以鮮耳在禮王與後同庖日中而餕不敢暴天物也乃日盡百二十品之羞罄百二十罋之醢與醯物乎

王日一舉鼎十有二物皆有俎

正義鄭氏康成曰殺牲盛饌曰舉王日一舉則朝食也【賈疏案玉藻皮弁以日視朝遂以食日中而餕餕者餕朝之餘故以一舉爲朝食】後與王同庖【賈疏玉藻夫人與君同庖鄭注不特殺明後亦與王同庖】鼎十有二牢鼎九陪鼎三物謂牢鼎之實亦九俎【賈疏郊特牲鼎俎奇而籩豆偶謂正鼎九牛一羊一豕一魚一臘一腸胃一膚一鮮魚一鮮臘一陪鼎三膷一臐一膮一皆奇數也總十有二物皆有俎亦約略言之牢鼎各一俎陪鼎之實卽庶羞在豆者別無俎也】

案大司樂王大食三侑則日一舉之爲常饌明矣常饌日舉大牢則大食何以加焉且玉藻明言天子日食少牢朔月大牢則是天子常食不殺牛也然此經云鼎十有二則正鼎九者之中宜若有牛者豈常食之鼎食不必與祭祀賓客同𨿽少牢備九鼎而以他物充之與以諸官攷之則雞人之雞鼈人之鼈皆俎實也大雅云其殽維何炰鼈鮮魚

通論鄭氏鍔曰鼎十有二法天之數觀天子之冕十有二旒衣十有二章城十有二門馬十有二閒則可知矣

以樂侑食

正義鄭氏康成曰侑勸也賈氏公彥曰王制天子食日舉以樂大司樂職王大食皆令奏鐘鼓大食朔食也日食之樂不言令奏者文略也

案王食必以樂侑者聞和聲則心億而气行也遇變而不舉又所以使王惕然於天時人事而哀樂不失乃能協於天地之性也陳氏暘謂大司樂職王大食三侑皆令奏鐘鼓則恆食無鐘鼓非也惟大食之鐘鼓大司樂令奏故特著之下經以樂徹於造正朝夕恆食也旣以樂侑則有鐘鼓可知不言令者以常事略之耳或以其事相因則宜膳夫令之如大祝之來瞽令臯舞或食上樂人自奏鐘鼓而舉樂如進禨進羞工乃升歌論語疏天子諸侯每食作樂樂章樂師各異案左傳向魋之亂宋公欲召向巢聞鐘聲曰夫子將食則國君以上可知

膳夫授祭品嘗食王乃食卒食以樂徹於造【造昨早反】正義鄭氏康成曰祭謂刌肺脊也【賈疏祭肺有二種一爲舉肺亦名離肺爲食而有也一爲祭肺亦名刌肺爲祭而有也舉肺離而不絕祭肺則絕之膳夫授祭爲食而授則舉肺也而注云刌肺者以優至尊故與祭祀同刌肺也鄕飲酒鄕射無連言脊者士虞特牲皆言授肺脊故注依之而兼言脊曲禮殽之序徧祭之今徒言祭肺者略舉其所先也】禮飲食必祭示有所先賈氏公彥曰玉藻凡食火熟者先君子鄭注備火齊不得也故膳夫品食皆先嘗之卒終也天子祭祀歌雍以徹徹食器之樂章未聞鄭氏眾曰造謂造食之故所居處也已食徹置故處

案疏謂肺有二種其一離肺離肺小而長午割之不提心祭時絕之而爲祭故謂之離肺旣祭則嚌之故又名嚌肺與脊同舉則謂之舉肺也其一刌肺刌肺卽切肺切肺則祭肺也離肺亦祭而刌肺專名祭肺者以其惟主於祭也王食當設舉肺然祭離肺之灋必興右手取肺卻左手執本坐弗繚右絕末以祭乃興加於俎有再興再坐之勞故直用祭肺膳夫以授王王祭之而已故云優至尊也

通論朱子曰古人飲食每種各出少許置之豆閒之地以祭先代始爲飲食之人不忘本也程子曰古人飲食必祭食穀必思始耕者食菜必思始圃者先王無徳不報如此

王齊日三舉【齊側皆反】

正義鄭氏康成曰齊必變食

存疑賈氏公彥曰王日一舉謂一日一大牢齊必變食故加至三案玉藻朔食加日食一等則當兩大牢不言者文不具毛氏應龍曰日三舉者非殺牲以養之謂也備品物之薦舉鼎俎如朝食之禮者三盛典禮而薄滋味也【案無牲體則以實鼎俎者何物義亦難通】王氏應電曰日三二字當作則不齊之日宜沖淡以養其精神故不飲酒不茹葷不聽樂舉則飲酒侑食齊不舉與下文類相從

案齊日三舉致其敬潔以交神明故日中及夕皆不餕朝食之餘也祭祀吉事未必與下文諸凶事同爲不舉旣云舉則無不殺牲之禮矣此第謂致齊之三日若散齊則不必然

通論王氏安石曰祭祀致齊不禦內不聽樂不飲酒不膳葷喪者則弗見也刑者則弗見也不蠲則弗見也蓋不以哀樂欲惡貳其心又去物之昏憒其志意者所以致精明之至以交神明也

大喪則不舉大荒則不舉大札則不舉天地有烖則不舉邦有大故則不舉【札側八反】

正義賈氏公彥曰臣子一皆爲王喪啜粥故大喪不舉也鄭氏康成曰大荒凶年大札疫癘也天烖日月晦食地烖崩動也大故寇戎之事鄭氏眾曰大故刑殺也【賈疏大喪大荒等下別言大故故後鄭以爲寇戎引先鄭說者見刑殺亦含在內】春秋傳司寇行戮君爲之不舉【賈疏春秋傳謂不舉樂此經謂不殺牲然含不舉樂在內】

通論王氏應電曰古者有大臣之喪斷大逆之獄皆不舉此不盡述文略也

王燕食則奉膳贊祭

正義鄭氏康成曰燕食謂日中與夕食奉膳奉朝之餘膳所祭者牢肉【賈疏玉藻諸侯夕深衣祭牢肉鄭注天子言日中諸侯言夕天子言餕諸侯言祭牢肉互見爲義則天子諸侯朝皆祭肺日中與夕皆祭牢肉也一牢分爲三時故日中與夕奉以朝之餘膳也】

凡王祭祀賓客食則徹王之胙俎【食如字】

正義鄭氏康成曰膳夫親徹胙俎胙俎最尊也其餘則其屬徹之【賈疏中士已下是也】賈氏公彥曰胙者酢也王與屍賓相答酢也祭祀有胙俎者若特牲主人受屍酢後主婦致爵於主人席於戶內佐食設阼俎有司徹主人受屍酢長賓設阼俎是也王受屍酢禮亦當然

案食當作入聲讀非食禮九舉與公食大夫之食也食禮主君不與賓共食則無阼俎此有阼俎者蓋燕饗之禮與燕禮惟賓與公有俎宰夫爲主人獻賓膳宰設折俎賓俎也獻公膳宰設折俎阼俎也至徹賓自取俎以出膳宰徹公俎與此膳夫徹王之阼俎正同饗禮無攷然有飲則有獻酢有獻酢則有阼俎可推矣食謂王食折俎之實猶特牲少牢禮所云食舉食胾也注謂王與賓客禮食有阼俎疏謂公食大夫賓前有食君前無食天子異於諸侯故王前亦有食俎臆說無稽

凡王之稍事設薦脯醢

正義鄭氏康成曰稍事有小事而飲酒王氏安石曰稍事禮之略者

辧正賈氏公彥曰先鄭謂非日中大舉時而閒食謂之稍事其意旦起日中食牲牢日中後空食脯醢後鄭不從者玉藻諸侯夕深衣祭牢肉則天子夕食牢肉可知又脯醢是飲酒肴羞非是食饌

案稍事謂不當食時而稍稍飲酒也故直有脯醢而已

王燕飲酒則爲獻主

正義鄭氏眾曰主人當獻賓則膳夫代王爲主君不敵臣也燕義使宰夫爲獻主臣莫敢與君亢禮通論王氏昭禹曰饗以訓恭儉則以禮爲尙燕以示慈惠則以恩爲尙

案饗乃君臣相接之隆禮幾設而不倚爵盈而不飲其禮極嚴故王與後親獻焉後不與則大宗伯攝也燕主盡歡以君臨之則恐拘苦而不舒故膳夫爲獻主旣以浹賓主之情而仍以存君臣之分也食禮君親設醯醤設大羮設稻粱亦嚴矣然將食則君退辟於箱欲其安坐而食也飲酒可以倐興倐坐食而如此則气體爲之不寧禮所以曲盡人情也有眾饗眾燕而無眾食者亦以此

掌後及世子之膳羞

正義鄭氏康成曰主其饌之數而不饋【賈疏上文言王之饋則膳夫親饋之】

案記稱君與夫人同庖周官𨿽無王后同庖之文然膳夫庖人內饔三職王與後世子之膳羞文並相連正以明後世子之膳卽王舉之牲體耳疏乃謂世子與王別牲何與

凡肉修之頒賜皆掌之凡祭祀之致福者受而膳之以摯見者亦如之

正義鄭氏眾曰修脯也膳之以給王膳也摯謂羔鴈雉鄭氏康成曰致福謂諸臣祭祀歸胙於王【賈疏春秋傳子產云祭有受脤歸脤注受脤謂君祭以肉賜大夫歸脤謂大夫祭歸肉於公也王臣亦然】賈氏公彥曰加姜桂鍛治者謂之修不加姜桂以鹽幹之者謂之脯散文則修脯通王氏詳說曰少儀爲人祭曰致福爲已祭而致於君子曰膳其禮太牢以牛左肩臂臑九个【孔疏自肩至蹄折爲九鍛】少牢以羊左肩七个犆豕以豕左肩五个薛氏衡曰都宗人凡都祭祀致福於國家宗人凡祭祀致福祭僕凡祭祀致福者展而受之又司士掌擯士者膳其摯此經曰受而膳之是受之於祭僕及司士而以膳於王也

歲終則會惟王及後世子之膳不會

正義鄭氏康成曰不會計多少優尊者賈氏公彥曰膳夫所掌膳羞是其正故世子亦不會庖人王及後不會則世子會之彼禽獻是加故會楊氏時曰說者謂有司不得拘制天子故不會計多少然要非蕩然無節制也九式掌於冢宰則人主自不得恣其費用而用皆合式不必以有司之法會之

案會者分各事各人所食之費而會之膳夫嵗終之會必有都數除餘人所食之數則王后世子之膳之數亦可見矣特以尊者所食不指而會之凡言不會者並同

通論易氏祓曰經言不會者五裘與皮事惟王不會服與飲酒膳禽之不會則後與焉膳則世子亦不會蓋膳常禮也若裘與服則有華靡之戒膳禽飲酒則有盤遊沈湎之戒觀有司之會不會而先王教世子之道寓焉矣

案王后世子之膳不會非凡用皆不會也蓋品味有常不敢以異物共之無所用其會非恣其欲而不爲之限度也故王后之服不會飲食不會膳禽不會皆以有常式也世子則服不敢侈多寡惟王命而服會矣飲無常期疏數惟王命而酒會矣食無加獻有無惟王命而膳禽會矣惟膳則朝夕有常故與王后同耳比事以觀則其義顯然矣

庖人掌共六畜六獸六禽辧其名物【畜醜六反釋文許又反】正義鄭氏康成曰六畜六牲也始養之曰畜將用之曰牲春秋傳卜日曰牲鄭司農云六獸麋鹿熊麕野豕六禽鴈鶉鷃雉鳩鴿某謂獸人冬獻狼夏獻麋又內則無熊則六獸當有狼而熊不屬六禽於禽獸及六摯宜爲羔豚犢麛雉鴈凡鳥獸未孕曰禽司馬職大獸公之小禽私之【賈疏爾雅四足而毛曰獸兩足而羽曰禽是對文例若散文則獸未孕時亦曰禽故名禽獻王氏昭禹曰獸亦可謂之禽易曰卽鹿無虞以從禽也】賈氏公彥曰夏官校人羊人地官牛人春官雞人秋官犬人冬官豕人各以其畜送與庖人六獸六禽卽獸人送之庖人以共與膳夫內外饔故曰掌共劉氏彞曰辧其名物者物𨿽可食不辧其毒則能害人內則不食雛鼈狼去腸狗去腎貍去正脊去尻狐去首豚去腦魚去乙鼈去丑又曰雛尾不盈握弗食舒鴈翠鵠鴞胖舒鳬翠雞肝鴈腎鴇奧鹿胃皆食之不利於人所當辧者

辧正賈氏公彥曰下文禽獻取羔豚犢麛大宗伯六摯亦取羔及雉鴈先鄭以六禽內有鶉鷃鳩鴿四者於經無據故後鄭不從

通論鄧氏元錫曰庖人辧名物內饔辧體名肉物辧百品味之物辧腥臊羶香之不可食者亨人辧膳羞之物君子旣賴其養又致其辧所以審物宜愼頤養也

凡其死生鱻薧之物以共王之膳與其薦羞之物及後世子之膳羞【鱻悉然反薧古老反】

正義鄭氏康成曰凡謂計數之薦亦進也備品物曰薦【賈疏醢人醯人所列是也】致滋味乃爲羞王言薦者味以不防爲尊鄭氏眾曰鱻謂生肉薧謂幹肉王氏安石曰庖人共後世子之膳羞而不共薦者蓋薦則後世子之官屬共之

共祭祀之好羞共喪紀之庶羞賓客之禽獻【好呼報反】正義鄭氏康成曰好羞若荊州之防魚靑州之蟹胥【陸徳明曰蟹胥蟹醤】𨿽非常物進之孝也喪紀喪事之祭謂虞祔也【賈疏凡喪未葬以前朝夕奠及大奠皆無薦羞之禮虞祔乃有之】禽獻獻禽於賓客獻古文爲獸杜子春云當爲獻賈氏公彥曰賓客之禽獻若掌客上公乘禽日九十防侯伯七十防子男五十防之類王氏安石曰喪有禮以紀之故曰喪紀

案王氏安石謂先祖先妣平生所好祭祀則特羞之王氏昭禹引文王之菖歜曾晳之羊棗以証之皆非也屈到嗜芰有遺命宗老將薦芰而屈建命去之周公乃用此爲祀典乎

凡令禽獻以灋授之

正義鄭氏康成曰令令獸人也禽獸不可久處賓客至庖人乃令獸人取之必書所當獻之數與之及其來致禽亦以此書校數之至於獻賓客又以此書付使者展而行之掌客職乘禽於諸侯各如其命之數【賈疏謂上公九命日九十防之等】聘禮乘禽於客日如其饔餼之數【賈疏聘禮記乘禽日如其饔餼之數此臣禮不依命數公侯伯之卿三命子男之卿再命皆以爵卿也饔餼五牢禽獻日五雙故言日如其饔餼之數】士中日則二雙【賈疏中間也士爲介間日則二雙】

其出入亦如之

正義賈氏公彥曰庖人書所共禽獻之數令於獸人獸人依數以禽入庖人是入也庖人得禽依數付使者送向客館是出也鄭氏鍔曰其來共也以所授之灋而入之其將用也以所授之灋而出之

凡用禽獻

正義鄭氏康成曰用禽獸謂煎和之以獻王王氏昭禹曰先王因時制宜以調品味養形性所以四時有禽獻之灋

春行羔豚膳膏香【香內則作薌】

正義賈氏公彥曰行義與用同程子曰羔豚羊豕之小者方春品物小故以小而美者爲宜鄭氏眾曰膏香牛脂也以脂和之王氏安石曰牛土畜也春木用事宜助養脾

夏行腒鱐膳膏臊【腒其居反鱐師優反臊素刀反】

正義鄭氏眾曰腒幹雉鱐幹魚【賈疏士相見禮冬用雉夏用腒故知腒是幹雉】程氏曰方夏物餒敗故以干者爲宜杜氏子春曰膏臊犬膏也王氏安石曰犬金畜也夏火用事宜助養肺

秋行犢麛膳膏腥【麛音迷】

正義王氏應電曰犢牛子麛鹿子賈氏公彥曰秋時艸物實犢麛食之而肥鄭氏康成曰膏腥雞膏也王氏安石曰雞木畜也秋金用事宜助養肝辧正賈氏公彥曰四時所膳皆取死之脂膏春時土死牛屬中央土故以之夏時金死犬屬西方金秋時木死雞屬東方木冬時火死羊屬南方火臊腥俱不得爲豕膏故先鄭及子春說後鄭俱不從

冬行鱻羽膳膏羶【羶書然反】

正義杜氏子春曰鱻魚也羽鴈也膏羶羊脂也王氏安石曰羊火畜也冬水用事宜助養心鄭氏康成曰羔豚物生而肥犢與麛物成而充腒鱐暵熱而幹魚鴈水涸而性定此八物者得四時之气尢盛爲人食之弗勝是以用休廢之脂膏煎和膳之【賈疏用休廢之脂膏者五行王相相克春木王火相土死金囚水爲休廢夏火王土相金死水囚木爲休廢以下推之可知王所勝者死相所勝者囚新謝者爲休廢經所云膳膏皆是死之脂膏相對死與休廢別散則死亦爲休廢】牛屬司徒土也雞屬宗伯木也犬屬司寇金也羊屬司馬火也

案四時所行與膳膏之異物性所宜配之必各有以先儒所釋亦未知其是否姑存以備攷核食醫疾醫所言五行生克之類皆仿此

通論王氏詳說曰月令春食羊夏食雉季夏食牛秋食犬冬食彘與此不同蓋月令所食順時令也庖人所行順物性也或記所稱非周制與魏氏校曰春爲陽中秋爲陰中故膏豚犢麛皆取其稚者夏則陽盛冬則陰盛故腒鱐鱻羽皆取其成者

歲終則會惟王及後之膳禽不會【會古外反】

正義鄭氏康成曰膳禽四時所膳禽獻加世子可以會之

內饔掌王及後世子膳羞之割亨煎和之事【和胡臥反下文同】正義鄭氏康成曰割肆解肉也【賈疏士喪禮四鬄去蹄明割是肆解肉】亨煮也煎和齊以五味易氏祓曰左傳載晏子之言曰水火醯醢鹽梅以亨魚肉宰夫和之齊之以味濟其不及以其過君子食之以平其心是以不可輕

辧體名肉物辧百品味之物

正義鄭氏康成曰體名脊脇肩臂臑之屬肉物胾燔之屬【賈疏案少牢解羊豕前體肩臂臑後體膊骼又有正脊脡脊橫脊又有短脇正脇代脇其體十一胾謂切肉公食大夫禮十六豆有胾傅火曰燔少牢賓屍禮羞羊燔豕燔】百品味庶羞之屬言百舉成數

王舉則陳其鼎俎以牲體實之

正義鄭氏康成曰取於鑊以實鼎取於鼎以實俎實鼎曰脀實俎曰載【賈疏脀升也少牢禮司馬升羊實於一鼎是實鼎曰脀特牲卒載加匕於鼎是實俎曰載又少牢升羊載右胖升豕其載如羊有司徹亦云乃升注升牲體於俎若然實鼎惟有升名無載稱若實俎升載兩有】賈氏公彥曰陳鼎有二處初陳鼎於鑊西後陳鼎於阼階下俎陳於鼎西

選百羞醤物珍物以俟饋

正義鄭氏康成曰先進食之時恆選擇其中禦者賈氏公彥曰百羞庶羞百二十品醤物卽醤用百二十罋珍物八珍之類王氏昭禹曰俟饋俟膳夫之饋也

案選以俟饋則知醢人醯人所共百二十罋乃奉以待饔人之選而非一朝而罄之矣

共後及世子之膳羞

正義鄭氏康成曰膳夫掌之是乃共之

案膳夫於王朝夕恆膳授祭品嘗以其燕食稍事皆有事焉故必親饋王后居深宮世子從師保而學於虎門皆別有饋者內饔共其膳羞而已注謂膳夫掌之掌其式灋也內饔共之共其品物耳疏謂內饔言共爲親饋非也

辧腥臊羶香之不可食者

正義鄭氏康成曰腥臊羶香本可食此乃別其不可食則臭味惡者也王氏應電曰腥臊羶香雞犬羊牛之味也其不可食以有疾而形體變如下所云

牛夜鳴則庮【庮音由徐余栁反】

正義鄭氏眾曰庮朽木臭也賈氏公彥曰內則注庮惡臭也春秋傳一薰一蕕

羊泠毛而毳羶【泠音零徐郎年反】

正義鄭氏康成曰泠毛毛長總結也【賈疏泠毛謂毛長也毳謂毛別聚結者】

犬赤股而躁臊【躁側到反】

正義賈氏公彥曰股裏無毛謂之赤股非謂其肉赤也走又躁疾其肉必臊

鳥皫色而沙鳴貍【皫一作犥匹表反沙如字一所嫁反貍依內則作郁於弗反】正義鄭氏康成曰皫失色不澤美也沙澌也【案內則注沙猶嘶也】賈氏公彥曰鳥毛失色而鳴又澌肉气必鬱鬱謂腐臭也王氏昭禹曰皫色則气郁而不逹於毛羽沙鳴則气郁而不逹於聲音其肉气亦郁而不可食矣

豕盲眂而交睫腥【眂時利反又音視睫音接】

正義杜氏子春曰盲眂當爲望視【賈疏盲內則爲望故子春從之】孔氏穎逹曰望視謂豕視望交睫謂目睫交毛鄭氏康成曰腥當爲星聲之誤也肉有如米者似星案望者視遠而目也豕視下而近望視則反其常

馬黑脊而般臂螻【般音班螻音樓幹依禮記音漏】

正義鄭氏康成曰般臂謂臂毛有文鄭氏眾曰螻螻蛄臭也【賈疏內則螻爲漏於義無取當從此】賈氏公彥曰馬脊黑前脛般般然【郝氏敬曰般班同】其肉必螻

存疑方氏慤曰般猶疾之有瘢在前脛故曰瘢臂總論賈氏公彥曰此皆不利人故禁之也

凡宗廟之祭祀掌割亨之事

正義賈氏公彥曰言宗廟之祭祀則內饔不掌外神也言凡則四時及祫禘等皆在其中上王后言煎和此止言割亨者煎和以致味鬼神尙質不貴防味

凡燕飲食亦如之

正義賈氏公彥曰謂王及後世子自燕飲食皆須割亨故云亦如之

案燕食卽膳夫職之王燕食也燕飲卽膳夫職之王燕飲酒也後世子之燕食與王同此用朝膳所存之牢肉故亦有割亨後世子無與賓燕之禮則後世子自飲酒或王與後世子飲酒皆得爲燕也若王與客燕則有特牲賓射之燕則以牛

凡掌共羞修刑膴胖骨鱐以待共膳【上共依注作具膴火烏反徐凶武反胖普半反下並同】

正義鄭氏康成曰掌共之共當爲具【賈疏下云以待共膳故上共字當爲具】羞庶羞也修鍛脯也刑鉶羮也【賈疏特牲兩鉶設於豆南】膴防肉大臠所以祭者【賈疏膴魚肉皆有之公食大夫禮庶羞皆有大謂大臠據肉而言有司徹主人亦一魚加膴祭於其上據魚而言也】胖如脯而腥者【賈疏幹則爲脯不幹而腥爲胖】骨牲體也王氏昭禹曰膴肉臠之大而無骨者

凡王之好賜肉修則饔人共之

正義鄭氏康成曰好賜王所善而賜也

案指言饔人明事不系於外饔也內饔共內外饔共外好賜膳肉修王之膳修之餘也故內饔共之

外饔掌外祭祀之割亨共其脯修膴陳其鼎俎實之牲體魚臘

正義賈氏公彥曰外祭祀謂天地四望山川社稷五祀凡外神王氏昭禹曰內饔不言魚臘以外饔見之也

案視內饔所共少胖骨鱐者於下牲體魚臘該之也內饔所掌宗廟之祭祀也禮宜備物外祭祀則兼次祀小祀且有魚臘則宗廟不待言矣或謂羣小祀不用牲或用魚臘不用牲成何祭典乎肆師職立小祀用牲

凡賓客之飧饔饗食之事亦如之【食音嗣】

正義鄭氏康成曰飧客始至之禮饔旣將幣之禮致禮於客莫盛於饔【賈疏聘禮記聘日致饔鄭注急歸大禮若諸侯來朝亦朝日致之饔之中有飪有腥有牽又有酒有米兼燕與食其中芻薪米禾又多故云莫盛於饔】王氏昭禹曰饗以飲爲主故行人職曰饗禮九獻食以食爲主故曰食禮九舉

案飧饔致於館饗食在廟故外饔主之若燕在寢則內饔掌之內饔職凡燕飲食中具矣

邦饗耆老孤子則掌其割亨之事

正義鄭氏康成曰王制周人養國老於東膠養庶老於虞庠【賈疏國老謂卿大夫致仕者庶老謂士之致仕者】孤子死王事者之子也賈氏公彥曰耆老謂死事者之父祖兼有國老庶老程子曰言饗不言食饗未嘗無食也耆老者其以六十爲率與王制六十養於國

通論陳氏祥道曰老之與於養者三國老也庶老也死政者之老也羅氏獻鳩以養國老在中春月令養衰老授幾杖在中秋文王世子凡大合樂必遂養老鄭氏據周官大胥以大合樂爲春入學捨菜合舞秋頒學合聲則兼中春中秋也月令謂季春之末大合樂或非周制若天子入學莫不養老又不在嵗養之數

饗士庶子亦如之

正義鄭氏康成曰士庶子衞王宮者若今之饗衞士

師役則掌共其獻賜脯肉之事

正義鄭氏康成曰獻謂酌其長帥【賈疏獻謂獻酒非獻肉故云酌其長帥】王氏應電曰勞將帥曰獻犒兵眾曰賜獻賜皆有脯肉

凡小喪紀陳其鼎俎而實之

正義賈氏公彥曰小喪紀謂夫人以下之喪鄭氏康成曰鼎俎謂喪事之奠祭【賈疏殷奠及虞祔之祭皆有鼎俎】案大喪紀實鼎俎者無文何也凡大祭祀小祭祀及饗食奉牲羞肆皆諸官之正貳帥其屬而共之而司馬有喪祭奉詔馬牲之文則凡牲視此矣庖人共喪紀之庶羞而不及牲事以此小喪紀王宮之事而掌以外饔何也內饔掌王及後世子之膳羞故所兼惟宗廟吉祭膳夫職無喪紀亦此義耳內饔本職共王及後世子之膳羞宗廟之祭特以時舉且所掌惟割亨故先膳羞而後及祭祀外饔所掌祭祀飧饔饗食獻賜皆以時舉則先其重者可矣喪紀尢非常故末列之

亨人掌共鼎鑊以給水火之齊【亨普庚反鑊胡郭反齊才細反】

正義鄭氏康成曰鑊所以煮肉及魚臘之器旣孰乃脀於鼎齊多少之量【賈疏案少牢爨在廟門外東南大夫五鼎羊豕魚臘各異鑊鑊中肉孰各升一鼎故云旣孰乃脀於鼎其實水於鑊及爨之以火皆有多少之齊案少牢腸胃無異鑊之文豕不用腸胃羊腸胃卽在羊鑊中疏兼腸胃不可通故削之】易氏祓曰水有多寡火有緩急齊其水火而使之無過不及也

職外內饔之爨亨煮辧膳羞之物【爨七玩反】

正義鄭氏康成曰職主也爨今之竈【賈疏周禮儀禮皆言爨論語寧媚於竈禮記七祀亦言竈故曰爨今之竈】

案辧膳羞之物以爲爨亨煮久暫緩急之齊也其物之美惡則饔者辧之

祭祀共大羮鉶羮賓客亦如之【大音泰】

正義鄭氏眾曰大羮不致五味也鉶羮加鹽菜矣鄭氏康成曰大羮肉湇【賈疏肉汁一名湇】賈氏公彥曰大羮盛於豋鉶羮皆是陪鼎膷臐膮牛用藿羊用苦豕用薇調以五味盛之鉶器謂之鉶羮盛於豆卽爲庶羞賓客亦如之謂致饔餼及飧禮皆有陪鼎饗食亦應有大羮鄭氏鍔曰祭祀薦大羮者記曰大羮不和貴其質也敖氏繼公曰大羮上牲之肉汁也以其重於他牲故曰大

案公食大夫禮大羮湇不和實於鐙公親設之宰夫設鉶四於豆西是賓客之大羮鉶羮也敖云上牲者謂大牢則牛少牢則羊特牲則豕也疏言膷臐膮據大牢之陪鼎也若少牢則羊鉶豕鉶而已少牢下篇見之

甸師掌帥其屬而耕耨王借以時入之以共齍盛【甸弟硯反耨乃豆反齍音資】

正義鄭氏康成曰其屬謂府史胥徒也耨蕓芓也王以孟春躬耕帝借天子三推三公五推卿諸侯九推【賈疏並月令文】庶人終於千畝【賈疏周語文】庶人謂徒三百人借之言借也王一耕之而使庶人蕓芓終之【王氏應電曰躬耕𨿽在君而實借力於民故曰借】齍盛祭祀所用谷也粢稷也【賈疏爾雅文】谷以稷爲長【賈疏案月令中央土食稷與牛五行土爲尊故知稷爲五穀長又爾雅以稷爲粢通言之六谷皆粢小宗伯職辧六粢之名物是也】賈氏公彥曰天子借田千畝在南郊天子三推示恭敬鬼神又爲天下先也夏麥秋禾各以熟時入神倉在谷曰粢在器曰盛王氏昭禹曰以耒犂地謂之耕以金蕓艸謂之耨

祭祀共蕭茅共野果蓏之薦【蓏力果反】

正義鄭氏康成曰詩取蕭祭脂郊特牲蕭合黍稷臭陽逹於墻屋故旣薦然後焫蕭合馨香合馨香者蕭之謂也茅以共祭祀之苴【賈疏蕭祭宗廟時有之茅外內之神俱用士虞禮束茅長五寸立於幾東謂之苴司巫職祭祀共蒩館謂甸師共茅與司巫司巫爲苴以共之此據祭宗廟也又鄕師職大祭祀共茅蒩據祭天時亦甸師氏送茅與鄕師爲苴以共之】亦以縮酒縮酒泲酒也醴齊縮酌【賈疏司尊彞職文】甸在遠郊之外郊外曰野果桃李之屬蓏瓜瓞之屬【賈疏案食貨志臣瓚以爲在樹曰果在地曰蓏張晏以爲有核曰果無核曰蓏注從張晏】杜氏子春曰蕭香蒿也陳氏汲曰古者無廢地方禾黍未登則以樹果蓏之屬𨿽帝借亦無曠土也

案人凡祭祀共果蓏此則專薦宗廟與

喪事代王受眚烖【眚生景反】

正義鄭氏康成曰齍盛者祭祀之主也國遭大喪若云此粢盛不馨使鬼神不逞於王【賈疏逞快也】旣殯大祝作禱辭授甸人使以禱借田之神【賈疏大祝職授甸人禱辭在大斂後大斂則殯故知在旣殯後】受眚烖弭後殃賈氏公彥曰眚過也案喪凶事也有喪事則眚烖已見矣惟恐尙有餘烖甸師以齍盛不潔引爲已罪而代受之如雲凡有殃咎宜加臣身云爾故注云弭後殃

王之同姓有辠則死刑焉

正義鄭氏眾曰文王世子公族有死罪則磬於甸人【賈疏彼注縣縊殺之曰磬易氏祓曰文王世子又云其刑罪則纖剸亦告於甸人】又曰公族無宮刑獄成致刑於甸人又曰刑於隱者不與國人慮兄弟也賈氏公彥曰絕服之外與王同姓者死及肉刑皆在甸師氏案掌囚職凡有爵者亦奉而適甸師氏以待刑殺此不云者文略王氏昭禹曰同姓有罪不免於死義也刑而不暴於外仁也非義無以公天下之法非仁無以顯同姓之恩

案賈疏同姓絕服之外者絕服尙然則有服者可知魏氏了翁謂五服之內則在議親之辟夫曰議蓋從末減耳若大罪能無刑乎書周公致辟管叔於商

帥其徒以薪蒸役外內饔之事

正義鄭氏康成曰役爲給役也木大曰薪小曰蒸賈氏公彥曰徒三百人耕耨借田千畝其事至閒故兼爲外內饔所役使共其薪蒸

案王借千畝以一夫百畝爲率徒十人足矣敬其事而勤易焉倍之可矣多至三百人以其共外內饔所用之薪蒸也所共者蓋亦於祭事用之

獸人掌罟田獸辧其名物

正義鄭氏康成曰罟罔也以罔搏取所當田之獸賈氏公彥曰夏官四時之田春用火夏用車秋用羅冬用徒各以一爲主無妨四時兼有罔

案先王旣有四時之田以習武守又設獸人專除田中之獸故辧其名物無害於稼者則不罟不足以共祭祀喪紀賓客膳羞者則不獻也

冬獻狼夏獻麋春秋獻獸物

正義鄭氏康成曰狼膏聚麋膏散聚則溫散則涼以救時之苦也獸物凡獸皆可獻也王氏安石曰冬物成之時狼殘物之尢者夏田稼之時麋害稼之眾者春秋書多麋是也故各於其尢害物之時罟而獻之雍氏春令爲阱擭之利於民者則春獻獸物亦以除害

辧正楊氏恪曰案月令仲冬陰極陽生而麋角解則知麋陰物其性自涼疏以山獸澤獸爲義似未安案冥氏穴氏專攻猛摯之獸慮其害人獸人則兼取其可備膳羞者

時田則守罟及獘田令禽注於虞中【獘必藝反徐蒲計反】

正義賈氏公彥曰時田謂四時田獵注猶聚也鄭氏康成曰守罟備獸觸攫【賈疏防備獸時觸网而攫者則取之】獘僕也僕而田止鄭氏眾曰獘田謂春火獘夏車秋羅冬徒【賈疏大司馬職文】虞中謂虞人釐所田之野及田植虞旗於其中致禽而珥焉【賈疏山虞職文】獸人主令田眾得禽者置虞人所立虞旗之中當以給四時社廟之祭珥焉者取左耳以效功

案掌罟田獸獸人自罟之也故以時獻其所獲時田則守罟從王田而守罟以備禽之逸也故令注於虞中

凡祭祀喪紀賓客共其死獸生獸

正義鄭氏康成曰共其完者【賈疏其不完者入於臘人】賈氏公彥曰共於庖人

凡獸入於臘人皮毛筋角入於玉府

正義鄭氏康成曰入於臘人當幹之也入於玉府給作器物也

凡田獸者掌其政令

正義賈氏公彥曰以獸人知田獵之法王氏應電曰畋狩有時王制獺祭魚然後虞人入澤梁豺祭獸然後田獵鳩化爲鷹然後設罻羅昆虫未蟄不以火田是也取獸有法若不麛不卵不殺胎不殀夭不覆巢不成禽不獻是也及夫辧其死生鱻薧之物當公當私之宜皆所謂政令

案凡田獸謂百姓之獵者王制四時之田天子諸侯大夫旣殺縱民使獵民居山澤間者亦不禁其取獸角人以時徵齒角凡骨物於山澤之農是也蓋天子諸侯搜狩之政令掌於司馬而獸人所掌則百姓田獵之政令亦存焉凡漁者掌其政令義同

人掌以時爲梁【漁同】

正義賈氏公彥曰取魚嵗凡五月令孟春獺祭魚此時得取一也季春薦鮪於寢廟二也鼈人職秋獻龜魚三也王制獺祭魚然後虞人入澤梁是十月取魚四也潛詩序季冬薦魚與月令季冬漁人始漁同五也惟夏不取魯語宣公夏濫於泗淵以其非時裏革諫之鄭氏眾曰梁水偃也偃水爲關空以笱承其空詩敝笱在梁【賈疏梁謂偃水兩畔中央通水爲關孔笱者葦薄以薄承其關孔魚過者以薄承取之詩齊詩】

春獻王鮪【鮪云壘反】

正義鄭氏康成曰王鮪鮪之大者【王氏安石曰物之大者多謂之王】月令季春薦鮪於寢廟

餘論鄭氏鍔曰王鮪非常時所有惟春乃獻昔人謂鮪魚出河南鞏縣至春浮陽乃入西河至漆沮故周人取之以獻

辧魚物爲鱻薧以共王膳羞凡祭祀賓客喪紀共其魚之鱻薧【薧本又作槁苦老反】

正義鄭氏康成曰鱻生也薧幹也賈氏公彥曰共於膳夫以共王也祭祀賓客喪紀則共於內外饔以膳夫不掌祭祀之事

案王之膳羞列於祭祀賓客喪紀之上者其用爲多也膳夫庖人內饔三職後世子之膳羞皆與王連舉故他職但舉王以該後世子獸人鼈人亦共王特於人見之耳

凡者掌其政令

正義賈氏公彥曰以人知取之時節及處所鄭氏鍔曰漁者取魚受政令於人則無竭澤之害

凡徵入於玉府

正義鄭氏眾曰漁徵漁者之租稅人主收之賈氏公彥曰十月獺祭魚川澤之民於是時亦得取魚水族之類須骨堪飾器物者並漁人主徵之入於玉府以當邦賦【案徵該下鼈人在內如鼉之皮龜之甲皆是】王氏昭禹曰文王之治岐也澤梁無禁而周公之法則漁人有徵蓋方商之季山林川澤宜弛以與民救時之善政也至成王之世道洽政行茍無徵則民之棄本者眾矣故徵之所以抑末

鼈人掌取互物以時簎魚鼈龜蜃凡貍物【簎戚尺角反蜃市軫反貍莫皆反音埋】

正義鄭氏眾曰互物謂有甲之物簎謂以杈刺泥中搏取之貍物自貍藏伏於泥中者鄭氏康成曰蜃大蛤【賈疏月令雉入大水化爲蜃對雀入大水爲蛤爲小蛤】貍物亦謂鱴刀含漿之屬【賈疏爾雅刀魚鱴刀也蜯含漿】易氏祓曰魚亦言簎亦謂其貍藏於泥中者陸氏徳明曰簎同擉莊子冬則擉鼈於江王氏應電曰互殻相交互也互物恆貍王氏昭禹曰互言其體貍言所藏

春獻鼈蜃秋獻龜魚

正義鄭氏康成曰此其出在淺處可得之時王氏安石曰鼈及龜魚字乳以夏而蜃以夏秋春獻鼈蜃秋獻龜魚避其字乳之時也龜主以卜全而用之故取其堅成之時魚美於秋冬而冬爲尢美不以冬獻者以簎得之先爲梁之時而獻也

祭祀共蠯蠃蚳以授醢人【蠯薄皆反音牌又蒲幸反蠃郎戈反蚳直其反】正義杜氏子春曰蠯蜯也蚳蛾子也國語虫捨蚳蝝【賈疏裏革諫宣公之言蝝謂蝗也與蚳別連引之】鄭氏眾曰蠯蛤也【賈疏蛤蜯一物兩名】鄭氏康成曰蠃螔蝓賈氏公彥曰蚳蟻子取白者以爲醢醢人有蠯醢蠃醢蚳醢故以此三者授之鄭氏鍔曰三者物之微而祭祀亦用焉何也記曰不敢用常防味而貴多品所以交於神明是也案蠯蠃蚳獨舉祭祀者鱗互之物以共膳羞者爲多豆實則主於祭祀而後及其餘也授醢人百日前授之

掌凡邦之簎事

正義王氏應電曰凡有取於水中若金珠玉石或異物及有所遺失以鼈人善於簎事故兼掌之

臘人掌幹肉凡田獸之脯臘膴胖之事

正義鄭氏康成曰大物解肆幹之謂之幹肉若今涼州鳥翅矣薄析曰脯臘小物全幹【賈疏特牲禮士用宗人舉獸尾告備是小物全幹少牢禮用麋不云舉獸尾則未全天子諸侯所用無文其獸必大亦不必全】趙商問臘人掌幹肉而無膴胖何鄭答𨿽鮮亦屬臘人案鼎實所以用臘者備不時得也故𨿽有時幹鮮並用而尢貴其幹者魚臘皆然士臘用鄭注云然非經文也大夫用麋亦當用全者

凡祭祀共豆脯薦脯膴胖凡臘物【豆依注作羞】

正義鄭氏康成曰脯非豆實豆當爲羞聲之誤也【賈疏案籩人有栗脯則脯乃籩實非豆實也籩人職共其籩薦羞之實注云未飲未食曰薦已飲已食曰羞羞薦相對下旣言薦脯明上當言羞脯也】史氏浩曰此所共膴胖皆臘物也膴胖以形取鮮與薧皆有

存疑劉氏曰田獵一爲幹豆故祭祀有豆脯

案籩亦可稱豆故云然然已包於薦脯中矣無別出豆脯之理巧說無取

賓客喪紀共其脯臘凡幹肉之事

正義賈氏公彥曰所共者外饔

欽定周官義疏卷四﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷五

天官冢宰第一之五

醫師掌醫之政令聚毒藥以共醫事

正義鄭氏康成曰毒藥藥之辛苦者藥之物恆多毒書曰若藥不瞑厥疾不瘳賈氏公彥曰藥之無毒者亦聚之但藥物多毒故曰毒藥王氏應電曰毒藥得天地之偏气寒熱之性過甚者也人身有不和之气須以偏勝之物攻之乃得其平劉氏彜曰醫之政令謂物產之宜采取之候治煉之方攻療之制悉預知之然後可以共醫事

存疑鄭氏鍔曰瘍醫職以五毒攻之以五藥療之則毒與藥二物也藥之毒與不毒者皆不可以卒求不可不早収而豫蓄也

案注以毒藥爲一以下經五毒專療瘍也然疾醫五藥之中亦有有毒者如附子芒硝斑蝥之類則鄭鍔說亦得爲一觧

凡邦之有疾病者有疕瘍者造焉則使醫分而治之【疕卑履反戚匹婢反音羊造七報反】

正義鄭氏康成曰疕頭亦謂之禿身傷曰【賈疏曲禮身有則浴是也】分之者醫各有能

案疾醫職曰凡民之有疾病者分而治之而此職曰邦蓋𨿽統萬民而以王宮百官府爲主也

嵗終則稽其醫事以制其食十全爲上十失一次之十失二次之十失三次之十失四爲下

正義鄭氏康成曰食祿也全猶愈也以失四爲下者五則半矣或不治自愈賈氏公彥曰差爲五等適中者守本祿愈多者益之失多者損之愈不愈並有案記嵗終總攷計之王氏安石曰餼廩稱事然後能者勸而不能者勉王氏應電曰醫仁術也先王立師以掌之使眾醫分治民疾計其功而制其食醫者可無求於病家則心淸而業精病者不必酬醫則藥之所及者廣而活者眾矣

案此所謂醫之政令也

辧正程子曰十全非謂十人皆愈但知可治與不可治證治分明十人皆中卽爲上【王氏安石曰鄭氏謂全猶愈也人之疾固有不可治者茍知不可治而信則亦全也何必愈王氏昭禹曰晉侯有疾醫緩曰疾不可爲也在肓之上膏之下公曰良醫也晉侯果卒】

食醫掌和王之六食六飲六膳百羞百醤八珍之齊【六食之食音嗣下食齊膳食同齊才細反下同】

正義賈氏公彥曰六食以下並膳夫所掌食醫調和之王氏昭禹曰齊者調和其味使多寡厚薄各適其節也

案食飲膳羞醤珍制作有常法而食醫和其齊者酌天時與王气體之所宜也

凡食齊眂春時羮齊眂夏時醤齊眂秋時飲齊眂冬時正義鄭氏康成曰飯宜溫羮宜熱醤宜涼飲宜寒賈氏公彥曰眂猶比也言飯之齊和四時常溫比於春時羮齊四時常熱比於夏時醤齊四時常涼比於秋時飲齊四時常寒比於冬時王氏應電曰五穀食之主故宜溫羮所以調食故宜熱醤所以致滋味故宜涼飲主觧渴故宜寒

案士昏禮黍稷両惇有蓋是飯宜溫也大羮湆在爨是羮宜熱也醯醤先設而巾之是醤宜涼也凡酒飲皆不溫是飲宜寒也

凡和春多酸夏多苦秋多辛冬多咸調以滑甘【和胡臥反】正義鄭氏康成曰各尙其時味而甘以成之猶木火金水之載於土內則棗栗飴蜜以甘之堇荁枌楡薧滫瀡以滑之賈氏公彥曰木味酸屬春火味苦屬夏金味辛屬秋水味鹹屬冬多者多於餘味一分所以助時气也中央土味甘屬季夏五行土爲尊五味甘爲上滑者通利往來所以調四味故云調以滑甘王氏昭禹曰春令散多酸以収之夏令觧緩多苦以堅之秋令揫斂多辛以散之冬令堅栗多咸以耎之又黃帝素問肺欲収食酸以収之肝欲散急食辛以散之心欲耎急食鹹以耎之腎欲堅急食苦以堅之脾欲緩急食甘以緩之

凡防膳食之宜牛宜稌羊宜黍豕宜稷犬宜粱雁宜麥魚宜苽【防如字稌音杜苽音孤】

正義鄭氏康成曰防成也謂其味相成【鄭氏鍔曰膳食各有相宜者當防而合之使气味相成】鄭氏眾曰稌稉也爾雅稌稻也苽雕胡也【賈疏今南方見有苽米是也】

存疑賈氏公彥曰據本艸素問牛味甘平稻味苦而又溫羊味甘熱黍味苦溫豭豬味酸牝豬味苦稷米味甘皆是甘苦相成犬味酸而溫粱米味甘而防寒鴈味甘平大麥味酸而溫小麥味甘微寒皆是气味相成魚族甚多寒熱酸苦兼有宜苽或同是水物相宜王氏應電曰凡物性有同類以助其生者有相待以其過者合食則能益人有相反而爲忌者合食則能害人牛稌土羊黍火豕稷水犬粱金鴈麥陽魚苽陰同其所稟故合食爲宜

案四時五行與五穀六畜之相資相制五味五藥五穀與五气五色五聲五藏之相補相泄眾說參差莫辧其孰是故兼存之

凡君子之食恆放焉【食如字放甫往反】

正義鄭氏康成曰放猶依也賈氏公彥曰六食六飲止共王不通於下齊和相成之事𨿽以王爲主而大夫已上亦依之謝氏良佐曰古人不致滋味而衛生之道則盡焉王氏應電曰食數有品節限制飬道則上下同之

案楊氏時謂君子之自飬恆放王則不至於疾故疾醫惟施於萬民非也萬民有疾且官治之則君子不待言故舉下以包上耳庶民非耆老不食肉安得審膳食之宜合四時之气乎旣眾知其所宜則能用者皆非法之所禁也

疾醫掌養萬民之疾病

正義賈氏公彥曰療治疾病必湏將養故以養言之疾輕病重論語注疾甚曰病止言萬民不言王與卿大夫者蓋醫師治之王氏昭禹曰五藏六府之气偏勝則疾病因之而作養之者調其有餘不足而使之平也

四時皆有癘疾春時有痟首疾夏時有癢疥疾秋時有瘧寒疾冬時有上气疾【癘音厲痟音消癢移兩反又移彊反疥音介西候反上時養反】

正義鄭氏康成曰癘疾气不和之疾痟酸削也首疾頭痛也欬也上气逆喘也五行傳六癘作見【賈疏案五行傳六沴作見彼言沴此注言癘者五行相乖沴則癘气與人爲疫】

存疑賈氏公彥曰春四時之首陽气將盛惟金沴木故有痟首之疾四月純陽用事五月已後陰气始起惟水沴火水爲甲疥有甲故有疥癢之疾秋時陽气漸銷陰气方盛惟火沴金兼寒兼熱故有瘧寒之疾冬時陰气勝陽气方起惟土沴水以土壅水其气不通故有上气之疾王氏安石曰素問冬傷於寒春必病溫夏傷於暑秋必病瘧方冬時陽爲主於內寒𨿽入之勢未能動及春陽出而陰爲內主然後寒動而搏陽故有痟首之疾夏時陰爲主於內暑𨿽入之勢未能動及秋陰出而陽爲內主然後暑動而搏陰爲瘧寒之疾夏陽溢於皮膚故有癢疥之疾冬陽溢於臓腑故有上气之疾

以五味五穀五藥養其病

正義鄭氏康成曰五味醯酒飴蜜姜鹽之屬【賈疏醯則酸酒則苦飴蜜則甘姜則辛鹽則咸也】五穀麻黍稷麥豆【賈疏此依月令五方之谷也王氏與之曰素問以麻麥稷稻豆爲五穀以麻屬木麥屬火稷屬土稻屬金豆屬水若疾醫用以養病必知物性所宜似當從素問】五藥艸木虫石谷養猶治也病由气勝負而生攻其贏養其不足【賈疏假令夏時病熱者體寒乃水贏而勝火气負而不足故五味中食甘五穀中食稷以甘稷是土之谷味土尅水是攻其贏也土生於火食甘稷爲子養母之道故云養其不足】其治合之齊則存乎神農子儀之術云【賈疏張仲景金匱云神農能嘗百藥又中經簿云子儀本艸經一卷若然子儀周末時人】王氏安石曰素問形不足溫之以气精不足補之以味味養精者也谷養形者也藥則療病者也養精爲本養形次之療病爲末

以五气五聲五色眂其死生

正義鄭氏康成曰三者劇易之徵見於外者五气五臓所出气也五聲言語宮商角徵羽也【王氏昭禹曰宮聲和商聲剛角聲淸徵聲疾羽聲弱】五色面貌靑赤黃白黑【王氏昭禹曰肝色靑心色赤肺色白腎色黑脾色黃】察其盈虛休王吉防可知【賈疏假令冬時面色黑其气寒聲應羽是盈而王吉可知若冬時其色黃其气熱聲應宮是中央土尅已則虛而休防可知若得東方靑色等則子來助已亦吉】審用此者莫若扁鵲倉公【賈疏扁鵲在周時倉公淳於意在漢時】王氏昭禹曰素問五臟之象可以類推五臟之音可以意識五臟徵驗可以目察五气則可以類推者也五聲則可以意識者也五色則可以目察者也

通論鄧氏元錫曰味谷藥皆五气色聲亦五者五行有气則有味爲聲形爲色散爲百谷百藥故投所合而和取所勝以攻用所相爲養

存疑鄭氏康成曰肺气熱心气次之肝气涼脾气溫腎气寒王氏昭禹曰五气心气熱肝气溫脾气和肺气涼腎气寒王氏應電曰五聲肝呼心笑脾歌肺哭腎呻也

兩之以九竅之變參之以九藏之動【竅乞叫反藏才浪反】

正義鄭氏康成曰兩參之者以觀其死生之驗陽竅七【賈疏在頭露見故爲陽】陰竅二【賈疏在下不見故爲陰】竅之變謂開閉非常正藏五又有胃膀胱大腸小腸【賈疏正藏五肺心肝脾腎又於六府中取四者以益之爲九藏也六府胃膀胱大腸小腸膽三焦】脈之大候要在陽眀寸口能專是者其惟秦和乎岐伯楡柎則兼彼數術者【陸氏徳明曰左傳昭元年晉平公疾秦伯使醫和爲之卽秦和也岐伯楡柎皆黃帝時人】藏之動謂脈至與不至

案兩之參之言診視非一處也其變其動言病情非一端也如九竅則有或通或閉之異九藏則有在經在府入藏之殊必歷歷察之然後死生可決而治法可施也

存疑賈氏公彥曰九竅與所眂爲兩兩與九藏爲參王氏昭禹曰難經望而知之謂之神聞而知之謂

之聖問而知之謂之工切脈而知之謂之切五色望而知者也五聲聞而知者也五气問而知者也九藏切而知之者也九竅兼望與問而知之者也易氏祓曰九竅見於外覩其証之變而有通塞之二候故曰兩九藏藏於內察其脈之動而有浮中沈之三部故曰參

凡民之有疾病者分而治之死終則各書其所以而入於醫師

正義鄭氏康成曰少者曰死老者曰終所以謂治之不愈之狀也醫師得以制其祿且爲後治之戒案疾醫瘍醫各八人以共王宮百官府之醫事猶懼不給豈能徧及萬民疑萬民之疾大且危者然後醫士治焉其餘則受方於醫師而未列職者皆使分治其有功效亦官給之食先王之世不獨爵必當賢卽醫者亦不能幸而得食所以能制百事之宜而盡萬物之性也

瘍醫掌腫瘍潰瘍金瘍折瘍之祝藥劀殺之齊【折時設反祝之樹反劀音刮徐工滑反齊才細反】

正義鄭氏康成曰腫瘍癰而上生創者【賈疏上生瘡謂廱而有頭未潰者】潰瘍癰而含膿血者金瘍刀創也折瘍踠跌者祝當爲注讀如注病之注聲之誤也注謂附著藥【賈疏注藥於瘡乃後刮殺】劀刮去膿血殺謂以藥食其惡肉王氏安石曰腫瘍聚而不潰潰瘍已潰者也折瘍折骨也賈氏公彥曰齊謂齊量之宜

存異王氏安石曰醫術移精變气有祝由之法而瘍尢宜祝後世有以气封瘍而徙之者蓋祝由之遺法也祝之不勝然後藥藥之不勝然後劀劀之不勝然後殺

凡療瘍以五毒攻之以五气養之以五藥療之以五味節之【气依注攺作谷】

正義鄭氏康成曰止病曰療攻治也五毒五藥之有毒者今醫方有五毒之藥作之合黃堥【賈疏案內則有惇堥巵匜注惇堥黍稷噐也合和丹藥者皆用黃瓦缻爲之亦名黃堥】置石膽丹砂雄黃礜石慈石其中燒之三日三夜其煙上著以雞羽掃取之以注創惡肉破骨則盡出旣刮殺而攻盡其宿肉乃養之也五气當爲五穀字之誤也節節成其藥之力

通論王氏安石曰疾醫以治內爲主故先味而後藥瘍醫以治外爲主故先藥而後味

存異王氏安石曰形不足溫之以气則治瘍宜養其气也在毒攻之後者先除其惡然後可養王氏昭禹曰五气卽五藏之气也

案五藏之气乃待養者气得所養則無疾矣又可以五藏之气養其瘍乎安石喜爲新異而不顧理之所安昭禹曲附安石每毎如此

凡藥以酸養骨以辛養筋以咸養脈以苦養气以甘養肉以滑養竅

正義鄭氏康成曰以類相養也酸木味木根立地中似骨辛金味金之纒合異物似筋咸水味水之流行地中似脈苦火味火出入無形似气甘土味土含載四者似肉滑滑石之類凡諸滑物通利往來似竅賈氏公彥曰此五味不以生成爲次者若洪範以類相對者言也王氏應電曰人之生也四月受水精以成血脈五月受火精以成气六月受金精以成筋七月受木精以成骨八月受土精以成膚革竅者形體骨肉空虛之處非此無以通气血形神之往來者案於瘍醫始列此見瘍亦宜以五味養也疾則不待言矣

存疑王氏昭禹曰素問酸収辛散咸耎苦堅甘緩夫肉以骨爲體骨収則彊故以酸収之肉以筋爲節筋散則不攣故以辛散之脈所以行血脈耎則和故以咸耎之气所以充體气堅則實故以苦堅之肉緩則不壅故以甘緩之竅利則不滯故以滑利之且腎水屬也主骨故欲収肝木屬也主筋故欲散心火屬也主脈故欲耎肺金屬也主气故欲堅脾土屬也主肉故欲緩至於竅則以骨爲體而以肉爲包所以通气也素問骨肉滑利可以長久惟滑則無所凝止則竅亦水屬也故以滑利爲主

凡有瘍者受其藥焉

正義毛氏應龍曰𨿽治法有四齊之殊而必以藥爲之主王氏應電曰國中有瘍者或造或否並得於瘍醫受藥其分治死終亦當如疾醫之法

獸醫掌療獸病療獸瘍

正義鄭氏康成曰畜獸之疾病及瘍療同醫【賈疏重人賤畜】

凡療獸病灌而行之以節之以動其气觀其所而養之

正義鄭氏康成曰節趨驟之節也气謂脈气獸病難知必灌以緩之且彊其气也旣行之乃以脈視之以知所病鄭氏鍔曰灌之以藥使行而有節乃所以動作其气

凡療獸瘍灌而劀之以其惡然後藥之養之食之【食音嗣】

正義鄭氏康成曰亦先攻之而後飬之王氏昭禹曰藥以除其害養以和其气食以充其體此療獸瘍之序也

凡獸之有病者有瘍者使療之死則計其數以進退之正義賈氏公彥曰亦據功過進退其祿

酒正掌酒之政令以式灋授酒材

正義鄭氏康成曰式灋作酒之灋式作酒旣有米麹之數又有功沽之巧【賈疏功沽謂善惡】月令乃命大酋【賈疏月令注酒熟曰酋下文昔酒注今之酋久白酒則酋者久逺之稱以久熟者爲善也故以名酒官】秫稻必齊麯糵必時湛饎必潔【賈疏湛漬饎炊也】水泉必香陶噐必良火齊必得鄭氏眾曰授酒人以其材賈氏公彥曰酒正辧四飲則漿之政令亦掌之今直言掌酒之政令者據重者而言也漿之式灋及漿材亦酒政授之

凡爲公酒者亦如之

正義鄭氏康成曰公酒謂鄕射飲酒以公事作酒者亦以式灋及酒材授之使自釀之【賈疏鄕飲酒中有黨正飲酒賓賢能飲酒鄕射飲酒中有州長春秋習射於序又有鄕大夫三年賓賢能後以五物詢眾庶此數事者皆爲國行禮故得公酒】

存疑賈氏公彥曰百家爲族不得公酒族祭步神之時則合錢飲酒

辧五齊之名一曰泛齊二曰醴齊三曰盎齊四曰緹齊五曰沈齊【齊才細反緹音體】

正義鄭氏康成曰泛者成而滓浮泛泛然如今宜成醪矣【賈疏曹植酒賦宜成醴醪一云酒名一云地名未知孰是】醴猶體也成而汁滓相將如今恬酒矣【賈疏熟時上下一體汁滓相將故名醴齊又此恬於余齊與酒味稍殊故亦入於六飲】盎猶翁也成而翁翁然蔥白色如今酇白矣【賈疏漢蕭何封南陽地名曰酇】緹者成而紅赤如今下酒矣【賈疏糟牀下酒其色紅赤鄭下注五伯緹衣亦赤黑色】沈者成而滓沈如今造酒矣【賈疏熟則滓沈】自醴以上尢濁縮酌者【賈疏司尊彜職醴齊縮酌郊特牲縮酌用茅明酌也謂以事酒之淸明者和醴齊以茅泲之使可酌鄭彼注泛從醴是二者皆縮酌】盎以下差淸【賈疏司尊彜職盎齊涗酌注涗淸也謂以淸酒泲之則不用茅以盎已淸也注又云緹沈從盎則亦用淸酒泲之】其象類則然古之灋式未可盡聞齊者每有祭祀以度量節作之賈氏公彥曰酒人爲酒酒正直辧五齊之名知其淸濁而已五齊與下三酒及鬯人秬鬯所以異者三酒味厚人所飲也五齊味薄所以祭也對言則齊與酒異通言之五齊亦曰酒坊記醴酒在室醍酒在堂是也其鬯酒自用黑黍爲之與此別孔氏穎逹曰五齊是祭祀獻神所用非人常飲鄭氏鍔曰太古惟有水謂之酒其後始有泛齊泛變而爲醴醴變而爲盎盎變而爲緹緹變而爲沈其色與味各異麯米之齊本不同也故不可以不辧記曰酒在室醴醆在戶粢緹在堂澄酒在下醆則盎也澄則沈也五齊之後乃有三酒

案司尊彜職醴齊之上有郁齊無泛齊此有泛齊無郁齊者祭天地不祼則用泛齊祭宗廟祼則用郁齊両職互備之其等在醴齊之上則一也齊不可飲故必以三酒泲之

存疑賈氏公彥曰祭有大小齊有多少如祫備五齊禘備四齊時祭備二齊故注謂以度量節作之郝氏敬曰齊劑同水米麯相劑和也米將化浮漲曰泛旣變成糟曰醴糟上溢曰盎糟久凝而絳色曰緹糟粃盡沈於下汁淸曰沈此五齊皆糟未泲者泲其糟成酒何氏喬新曰泛者滓浮而上泛也醴者滓汁相將而一體也二者最濁盎緹沈三者差淸案注疏以齊爲祭祀所用多少之齊不如鄭鍔郝敬以爲米麯水相和多少之齊於理爲長司尊彜職醴齊縮酌盎齊涗酌是盛入尊時糟已泲矣郝云泲其糟成酒仍是五齊之酒非三酒也

辧三酒之物一曰事酒二曰昔酒三曰淸酒

正義鄭氏康成曰事酒今之醳酒也【賈疏事酒冬釀春成】昔酒今之酋久白酒【賈疏昔酒對事酒爲淸若對淸酒則爲白故云酋久白酒也】所謂舊醳者也【賈疏對事酒爲新醳】淸酒今中山冬釀接夏而成【賈疏中山郡名魏都賦醇酎中山沈湎千日昔酒久釀淸酒又久於昔酒】賈氏公彥曰此三酒皆盛於罍尊在堂下王氏安石曰五齊以祭祭不致其味故辧其名三酒以飲飲則致其實故辧其物

存疑鄭氏眾曰事酒有事而飲也昔酒無事而飲也淸酒祭祀之酒郝氏敬曰事酒有事新造者如少牢禮卜吉宰乃命爲酒是也

案三酒所用之別未詳姑存先鄭語後鄭則以事酒爲酌有事者之酒也司尊彜職凡酒修酌注謂三酒皆以水和而泲之是其味𨿽厚於齊而猶薄故可飲

辧四飲之物一曰淸二曰醫三曰漿四曰酏【醫於起反徐於計反酏逸離反】

正義鄭氏康成曰淸謂醴之泲者【賈疏漿人云醴此云淸故云淸謂醴之泲者】醫內則所謂或以酏爲醴凡醴濁釀酏爲之則少淸矣【賈疏謂醫釀粥爲之與醴少異也】漿今之酨漿也【賈疏酨漿酒類字從載酨之言載米汁相載也】酏今之粥內則有黍酏酏飲粥稀者之淸也【賈疏內則黍酏在飲中故知此酏當內則黍酏以其爲飲故知粥稀者之淸也】賈氏公彥曰案漿人有六飲此言四者漿人注酒正不辧水涼者無厚薄之齊故也內則所謂稻醴黍醴粱醴之淸總當此經之淸漿當此經之漿醷當此經之醫案飲旣食之後用之以潄口公食大夫禮飲酒漿飲俟於東房彼漿飲卽此漿是也時而渴則亦飲之

掌其厚薄之齊以共王之四飲三酒之饌及後世子之飲與其酒

正義鄭氏康成曰後世子不言饌其饋食不必具設之【賈疏饌陳也謂具設之後世子不言四飲三酒復不言饌故云不必具設】五齊止用醴爲飲者取醴恬與酒味異也其餘四齊味皆似酒【賈疏醴恬全與酒味別餘四齊味薄故云似酒】

案不共五齊者齊以奉祭祀非可常飲之物也

凡祭祀以灋共五齊三酒以實八尊大祭三貳中祭再貳小祭壹貳皆有酌數惟齊酒不貳皆有噐量

正義賈氏公彥曰祭有大小齊有多少各有常灋故云以灋共五齊三酒五齊五尊三酒三尊故云以實八尊此除明水酒若五齊加明水三酒加酒此八尊爲十六尊不言者舉正尊也鄭氏康成曰大祭者王服大裘衮冕所祭也中祭者王服鷩冕毳冕所祭也小祭者王服希冕冕所祭也【賈疏據司服六冕差之】三貳再貳一貳謂就三酒之尊而益之也禮運酒在室【賈疏酒卽明水鬰鬯在室酒配之亦在室】醴醆在戶【賈疏醴謂醴齊醆謂盎齊】粢醍在堂【賈疏粢當爲齊醍齊在堂也】澄酒在下【賈疏澄謂沈齊】酒是三酒也益之者以飲諸臣【賈疏司尊彜職皆有罍諸臣之所酢是飲諸臣也】若今常滿尊也祭祀必用五齊者至敬不尙味而貴多品酌噐所用注尊中者數量之多少未聞鄭氏眾曰三貳三益副之也齊酒不貳爲尊者質不敢副益也杜氏子春曰五齊以祭不益【賈疏以其主獻屍所用少故不副益】三酒人所飲故益也弟子職曰周旋而貳惟嗛之視【賈疏嗛謂不滿惟視酒尊不滿者更益之】易氏祓曰酌數謂用噐酌酒以益於尊中量其人之多寡以爲數也齊酒不貳而有噐量謂量其多寡之數設之而已

辧正賈氏公彥曰先鄭以天地爲大祭宗廟爲中祭五祀爲小祭其實天地自有大祭小祭宗廟亦有大祭也

共賓客之禮酒共後之致飲於賓客之禮醫酏糟皆使其士奉之

正義鄭氏康成曰禮酒王所致酒也王致酒後致飲夫婦之義糟醫酏不泲者泲曰淸不泲曰糟士謂酒人漿人奄士賈氏公彥曰酒人職賓客之陳酒謂若致饔餼陳列於客館中此言禮酒不言陳謂饗燕王當親之有故使人就館以酬幣致之也酒陽也故王致之飲陰也故後致之

存疑魏氏校曰酒人漿人奄也惟執役於官不可使爲禮故酒正使其屬士奉之注以士爲奄非也案此云使其士奉之下酒人職云共賓客之禮酒飲酒而奉之卽此賓客之禮酒也漿人職云共夫人致飲於賓客之禮淸醴醫酏糟而奉之與此文互見也後之致禮酒正使其士奉之則夫人致禮亦酒正使之明矣夫人致禮漿人奉之則後之致禮所使者亦漿人明矣內小臣之奄爲上士則此奄或亦下士之儔也經於酒人漿人不言士而於酒正見之豈其與下士同秩而爵命不及與魏氏謂使其屬士奉之中士下士同官皆酒正也何云使乎蓋有鑑於後世奄人之禍而欲深抑之然不使共其當職之事恐非設官之意也內宰職致後之賓客之禮凡後夫人所致皆內宰令之而諸官共奉之

通論王氏安石曰建國則王立朝後立市祭祀則王耕以供粢盛後蠶以爲祭服王獻屍後亞祼王親牽射牲後親徹豆籩賓客則亦王祼獻後亞之王致酒後致飲皆夫婦相成之義

凡王之燕飲酒共其計酒正奉之

正義鄭氏康成曰共其計者獻酬多少度當足也【賈疏計羣臣多少以足爲度】王氏與之曰王之飲酒不會然王燕飲而必共其計曷嘗不計之有司嚴奉酒之吏所以默制人主也

凡饗士庶子饗耆老孤子皆共其酒無酌數

正義鄭氏康成曰要以醉爲度鄭氏鍔曰饗禮幾設而不倚爵盈而不飲而此無酌數者此所謂饗與饗賓別士庶子則念其宿衛之忠勤死王事者之老與孤則憫其惸獨故以醉爲度示恩意之渥耳案外饔職疏云耆老兼國老庶老此亦宜然經兩言酌數皆酌以實尊之數也獻酬之數宰夫主之非實尊時所得預計故但共其酒而不限以酌數禮畢則酌數可知矣

掌酒之賜頒皆有灋以行之凡有秩酒者以書契授之正義鄭氏康成曰灋尊卑之差有秩者謂老臣王制七十不俟朝八十月告存九十日有秩【賈疏謂日日有秩膳】賈氏公彥曰賜頒謂以酒頒羣臣也毛氏應龍曰書契者書其數於契以授之使受於酒府

存疑王氏安石曰有秩酒者非特老臣也授以書者使知所得之數授以契者使執之以取酒

酒正之出日入其成月入其要小宰聽之

正義鄭氏康成曰出謂授酒材及用酒之多少也受用酒者日言其計於酒正【賈疏受用酒者酒人】酒正月盡言於小宰王氏安石曰特謹其出異於餘物毖酒之意也必使小宰聽之以執九式之貳當正其不如法者

嵗終則防惟王及後之飲酒不防

正義賈氏公彥曰酒亦爲加故世子防之

以酒式誅賞

正義鄭氏康成曰誅賞作酒之善惡者

案典守之耗敗出入之多寡違式者宜有誅其典守之能謹出入之如式者有賞蓋亦存焉匪直作酒之善惡而已

酒人掌爲五齊三酒祭祀則共奉之以役世婦

正義鄭氏康成曰世婦謂宮卿之官【賈疏春官毎宮卿二人】掌女宮之宿戒及祭祀比其具酒人共酒因畱與其奚爲世婦役亦官聫賈氏公彥曰爲猶作也

共賓客之禮酒飲酒而奉之

正義鄭氏康成曰酒正使之也禮酒饗燕之酒【賈疏謂饗燕賓客之酒】飲酒食之酒【賈疏是食時酳口之酒曲禮酒漿處右】王不親饗燕不親食而使人各以其爵以酬幣侑幣致之則從而以酒往【賈疏各以其爵者諸侯來朝遣三公致饗卿來聘遣卿大夫致饗聘禮致饗以酬幣則燕亦然致食以侑幣故云以酬幣侑幣致之】易氏祓曰飲酒則常禮之外給賓客之稍禮

案饗燕食皆當爲禮酒所以致禮於賓客也飲酒當爲賓客之稍禮此職於禮酒之外別言飲酒與漿人職之稍禮互見也注說固正易氏說亦可參

凡事共酒而入於酒府

正義鄭氏康成曰酒府酒正之府賈氏公彥曰以其事非一故言凡事

案凡事謂王之三酒之饌燕飲稍事以及後世子之饌士庶子耆老孤子之饗羣臣之賜頒秩酒凡酒正所掌者入於酒府以酒正掌其灋或自奉之或使其屬士或令掌事者及其人自取也酒人漿人俱無府無徒則存貯者卽酒正之府轉運者卽酒正之徒耳

凡祭祀共酒以往賓客之陳酒亦如之

正義鄭氏康成曰不言奉小祭祀也陳酒謂若歸饔餼之酒亦自有奉之者以酒從往【賈疏聘禮歸饔餼牲牢及米禾芻薪於客館八壺設於西序亦自有奉之者謂使卿歸之也】王氏安石曰祭祀共酒以往則自有奉之者往待其令而已陳酒掌客職所謂壺四十皆陳是也

案祭必有齊曰共酒則齊不待言矣前曰祭祀則共奉之以役世婦蓋宗廟之祭及宮中小祀也故使奄奉之於世婦焉此曰凡則大小外祭祀後所不與故共酒以往而別有人奉之賓客之禮酒飲酒則酒人自奉陳酒則以往而不奉何也酒人奄也歸饔禮大非奄所得與也

漿人掌共王之六飲水漿醴涼醫酏入於酒府

正義鄭氏康成曰王之六飲亦酒正當奉之醴醴淸也【賈疏酒正辧四飲言淸不言醴彼注云淸醴之泲者此六飲言淸謂醴之不泲者淸濁𨿽殊本是一物故云醴淸也】涼今寒粥若糗飯雜水也【賈疏案內則飲內有濫無涼注以周官六飲校之則濫涼也】酒正不辧水涼者無厚薄之齊【賈疏酒正辧四飲無水涼以水則臨時取用涼則至用乃和二者並不湏豫備故言無厚薄之齊】王氏昭禹曰酒以用於祭祀爲主漿則主於飲而已故漿人六飲未嘗及祭祀

辧正賈氏公彥曰先鄭謂涼以水和酒也若以酒和水則有厚薄之齊酒正當辧之矣故後鄭不從案水涼無齊可辧故酒正所辧惟四飲此曰共則六飲無一可缺矣涼疑水之和以冰者

共賓客之稍禮共夫人致飲於賓客之禮淸醴醫酏糟而奉之

正義鄭氏康成曰亦酒正使之稍禮非飧饔之禮畱間王稍所給賓客者漿人所給亦六飲而已禮飲醴用柶者糟也不用柶者淸也【賈疏案士冠禮禮子用醴有柶柶只爲糟設醴旣泲而淸則不假柶此經淸醴是也】賈氏公彥曰夫人謂三夫人案後致禮醫糟酏糟二者而已夫人於二者之外又有淸醴者後八壺每者各四夫人六壺每者各二尊者品少而數多卑者品多而數少以是爲別且貴糟而賤淸也聘禮歸饔君禮也八壺設於東序夫人歸禮三酒六壺足以見其等差矣士冠禮醴賓以一獻之禮注云此醴賓泲其醴是不用柶者也

存疑鄭氏康成曰後致飲無醴醫酏不淸者與王同體屈也亦因以少爲貴夫人致飲三物有淸有糟夫人不體王得備之

凡飲共之

正義鄭氏康成曰謂非食時【王氏昭禹曰言非必饋食所共凡王所用皆共之也】毛氏應龍曰凡國事用飲皆共之不獨王也餘論魏氏校曰古者飲皆煮米爲之以養生也後世以茶代飲𨿽適於口而損益相半矣

淩人掌冰正嵗十有二月令斬冰三其淩【淩力應反又力升反注故書正爲政杜子春云當爲正】

正義杜氏子春曰正謂夏正三其淩三倍其冰鄭氏康成曰正嵗季冬火星中大寒冰方盛之時春秋傳火中寒暑乃退【賈疏昭公三年左傳杜注火星季冬十二月平旦正在南大寒退季夏六月黃昏火中暑退引此者證十二月寒退之時冰最盛】淩冰室也三之者爲消釋度也

通論賈氏公彥曰周十二月冰未堅也豳詩二之日鑿冰衝衝謂周之二月夏之十二月三之日納於淩陰謂周之三月夏之正月豳地寒故納冰視此遲一月耳

春始治鑑凡外內饔之膳羞鑑焉

正義鄭氏康成曰鑑如甀【賈疏漢時甀今之甕也】大口以盛冰置食物於中以禦溫气春始治之爲二月將獻羔而啟冰

凡酒漿之酒醴亦如之

正義鄭氏康成曰酒漿酒人漿人也酒醴見溫气亦失味賈氏公彥曰舉酒則該五齊三酒舉漿則該六飲

祭祀共冰鑑賓客共冰大喪共夷槃冰

正義鄭氏康成曰賓客不以鑑往嫌使停膳羞也【賈疏冰若有鑑則不消釋食得停久】實冰於夷槃中置屍牀之下所以寒屍也漢禮噐制度大槃廣八尺長丈二尺深三尺漆赤中【賈疏喪大記君設大槃造冰焉大夫設夷槃造冰焉士並瓦槃無冰諸侯不敢與天子同名夷槃故名大槃大夫卑不嫌與天子同名其制則小漆赤中用朱漆其中也】賈氏公彥曰舉大喪則小喪亦共之三夫人九嬪當與諸侯已下同用大槃其世婦已上則與大夫同女禦與士同無冰見賜乃有

案不曰凡喪共冰者曰凡喪共冰不知大喪之用夷槃也曰大喪共夷槃冰則凡喪共冰而不用夷槃具見矣【春秋傳命夫命婦喪浴用冰及孟獻子所稱皆諸侯之制也天子之士比侯國大夫得用冰可知】夷注訓屍於記男女奉屍夷於堂不可通孔氏穎達陸氏徳明並訓陳爲安

夏頒冰掌事秋刷【刷所刮反】

正義鄭氏康成曰暑气盛王以冰頒賜則主爲之春秋傳古者日在北陸而藏冰西陸朝覿而出之【賈疏昭四年左傳申丰語爾雅云北陸虛也西陸昂也服氏云夏十二月日在虛危冰堅而藏之夏三月日在昴畢奎婁晨見東方而出冰公始用之注引之據三月末之節气證夏頒冰也申丰又曰其藏之也深山窮谷固陰沍寒於是乎取之其出之也朝之祿位賓食喪祭於是乎用之其藏之也黑牡秬黍以享司寒其出之也桃弧棘矢以除其災其出入也時食肉之祿冰皆與焉大夫命婦喪浴用冰祭寒而藏之獻羔而啟之公始用之火出而畢賦自命夫命婦至於老疾無不受冰服氏云火星昏見東方於夏爲三月七月詩四之日其蚤獻羔祭韭】刷淸也秋涼冰不用可以淸除其室鄭氏眾曰刷除冰室將更內新冰

案左傳西陸朝覿而出之以初夏頒冰之始事言此職夏頒冰掌事則統掌夏三月頒冰之事鄭氏引傳以證經未見其謬薛氏衡以夏專指四月遂生枝節耳且傳又曰獻羔而啟之則西陸指降婁非指實沈也五月日始行南陸是五月以前日躔降婁大梁實沈三次俱屬西陸薛氏謂日在實沈之次轉而行南陸是矣何又云非西陸乎火爲心宿日月五星以二十八宿爲次未聞二十八宿又自有其次也出次之說尢不可通又案據豳詩及左傳則藏冰出冰皆有祭其卽淩人主之與

籩人掌四籩之實

正義賈氏公彥曰四籩謂下朝事饋食加籩羞籩

朝事之籩其實麷蕡白黑形鹽膴鮑魚鱐【麷敷翁反蕡符分反膴火吳反鱐師優反】

正義鄭氏康成曰朝事謂祭宗廟薦血腥之事【賈疏祭宗廟無血云薦血腥者謂毛以告純血以告殺是爲告殺時有血與朝踐薦腥同節故連言血耳非謂祭血也】蕡枲實也膴防生魚爲大臠鮑者於楅室中糗幹之【賈疏楅室謂楅土爲室】出江淮鱐者析幹之出東海王者備物近者腥之逺者幹之因其宜也賈氏公彥曰朝事謂二灌之後祝延屍於戶外後薦此八籩鄭氏眾曰熬麥曰麷麻曰蕡稻曰白黍曰黑築鹽以爲虎形謂之形鹽春秋傳鹽虎形【賈疏僖三十年左傳王使周公閱來聘饗有昌歜白黑形鹽服注昌歜昌本之菹鹽虎形克形爲之也王氏應電曰形鹽掘地以出之積鹵所結其形似虎】王氏安石曰朝事之籩豆以象朝事其親所進也

通論王氏昭禹曰朝事之禮在司尊彜或謂之朝踐或謂之朝獻者與此經互相備也曰踐者籩豆有踐也曰獻者舉齊酒而進之也

饋食之籩其實棗防桃幹防榛實【防古栗字防音老徐力到反榛側巾反劉士鄰反】

正義鄭氏康成曰饋食薦孰也幹防幹梅也有桃諸梅諸是其幹者榛似栗而小賈氏公彥曰朝踐薦血腥後堂上更體其犬豕牛羊烹孰時後先薦饋食之籩於八籩少三者棗桃梅皆有幹濕也知必有八者案儀禮特牲少牢士二籩二豆大夫四籩四豆諸侯宜六天子宜八醢人饋食之豆有八此朝事加籩亦八故以義參之爲八也王氏安石曰饋食之籩豆以象食時所進也

通論鄭氏康成曰今吉禮存者特牲少牢諸侯之大夫士祭禮也不祼不薦血腥自薦孰始是以皆云饋食之禮【賈疏天子諸侯則有室中二祼堂上朝踐薦血腥之禮大夫士則無此二者而同名饋食之禮】王氏昭禹曰饋食在司尊彜或謂之饋獻或謂之再獻以食言之則謂之饋食以齊酒言之則謂之饋獻以祭之序言之則謂之再獻祭以食爲主食先祭豆故此經言饋食司尊彜以獻爲主故言饋獻再獻文各有當也

加籩之實蔆芡防脯蔆芡防脯【蔆音陵芡音儉】

正義鄭氏康成曰加籩謂屍旣食後亞獻屍所加之籩重言之者以四物爲八籩蔆芰也芡雞頭也【賈疏案春官內宗職掌宗廟之祭祀薦加豆籩內宗所薦眀主於後又特牲禮主婦獻屍宗婦執兩籩於戶外主婦受設於惇南主人獻尸之時不見有設籩之事故知惟主於後也少牢主婦不設籩者以當日儐屍故也其不儐屍者亦與士同】王氏安石曰加籩加豆以象饋之有加也

案特牲少牢禮凡設籩皆在主婦亞獻時故注謂屍旣食後亞獻所加之籩而薛氏季宣乃謂特牲禮加爵不施於亞獻之節殊不可解長兄弟眾賔長加爵時本無設籩之文而妄以此相糾纏可乎

羞籩之實糗餌粉餈【糗去九反餌而志反餈昨資反注故書餈作茨鄭司農云茨字或作餈】

正義鄭氏康成曰羞籩謂若少牢主人酬屍宰夫羞房中之羞於屍侑主人主婦皆右之者【賈疏天子祭祀之禮亡故取少牢大夫禮解之有司徹大夫當日儐屍正祭不設內羞庶羞故於儐屍設之此天子之禮儐屍在眀日則祭日當設之少牢下篇不儐屍者賔長致爵受酢後云宰夫羞房中之羞司士羞庶羞於屍祝主人主婦內羞在右庶羞在左天子之禮賔長受酢後亦當設此內羞庶羞於屍祝及王與後注不引不儐屍而引儐屍者以其設內羞庶羞之禮同故秖引其一但正祭設於祝儐屍設於侑又儐屍主人酬屍後正祭賔長受酢後爲異耳】糗餌粉餈此二物皆粉稻米黍米所爲也合蒸曰餌餅之曰餈糗者搗粉熬大豆爲餌餈之黏著以粉之耳餌言糗餈言粉互相足【賈疏餌則不餅餅之曰餈今之餈糕名出於此餌言糗謂熬之亦粉之餈言粉搗之亦糗之】王氏安石曰羞籩羞豆以象養之有羞也

凡祭祀共其籩薦羞之實

正義鄭氏康成曰薦羞皆進也未食未飲曰薦旣食旣飲曰羞【賈疏未食未飲曰薦者先薦後獻據朝踐饋獻時未獻前所薦之豆籩朝事饋食之籩是也旣食旣飲曰羞者謂屍食後酳屍訖所進羞卽加籩之實也】

喪事及賔客之事共其薦籩羞籩

正義鄭氏康成曰喪事之籩謂殷奠時【賈疏殷大也大奠朔月月半薦新祖奠遣奠之類】賈氏公彥曰賔客之事謂饗燕時共其薦籩羞籩

案共其籩薦羞之實者共其籩與薦羞之實也少牢禮先云司宮饌豆籩於房中繼云攺饌豆籩於房中實豆籩之實則非預實之以往而亦非籩人醢人實之可見矣喪事賔客文𨿽異而義則同知然者以醢人職上言祭祀而下以賔客喪紀如之也

存疑王氏安石曰祭祀各有所共常器籩人共其實而已喪事及賔客之事則非特共其實並以籩共之也籩人言共籩薦羞之實者籩人以籩名官也醢人言共薦羞之實者醢人之官不以豆名故也

爲王及後世子共其內羞

正義鄭氏康成曰於其飲食以共房中之羞

案籩豆首言祭祀次及賔喪乃及王后世子以禮事爲重立言之序也王食不共諸籩所共者內羞糗餌粉餈而已

凡籩事掌之

正義王氏應電曰凡籩事若饗耆老孤子士庶子師役稍事

醢人掌四豆之實

正義賈氏公彥曰四豆謂朝事饋食加豆羞豆也豆與籩並設節數與四籩同時禮圗曰案考工記旊人爲豆髙一尺又鄭注禮記云口圎徑尺有二寸有蓋又注鄕射禮云豆宜濡物

朝事之豆其實韭菹醓醢昌本麋臡菁菹鹿臡茆菹麇臡【韭音久菹莊魚反醓吐感反本又作�臡乃兮反菁音精茆音卯麇京倫反】

正義鄭氏康成曰醓肉汁也昌本昌蒲根切之四寸爲菹【賈疏四寸蓋以一握爲限】三臡亦醢也作醢及臡者必先膊幹其肉乃後莝之雜以粱麯及鹽漬以美酒塗置瓶中百日則成矣【賈疏案王制一爲幹豆注謂臘之以爲祭祀豆實也脯非豆實亦謂作醢始得在豆與此先膊幹其肉義合】菁蔓菁也茆鳬葵也凡菹醢皆以气味相成鄭氏眾曰醓醢肉醬也或曰麋臡醬也有骨爲臡無骨爲醢賈氏公彥曰凡不言菹者皆是齏昌本之類是也八豆並後設之鄭氏鍔曰醢亦謂之臡蓋同一法

饋食之豆其實葵菹蠃醢脾析蠯醢蜃蚳醢豚拍魚醢【蠃力禾反脾婢支反析星歷反蠯蒲皆反蜃市軫反拍音博】

正義鄭氏康成曰蠃蹏蝓蜃大蛤蚳蛾子【賈疏皆爾雅文】鄭大夫杜子春皆以拍爲膊謂脇也或曰豚拍肩也【案士喪禮小斂奠特豚四鬄兩胉鄭杜蓋本此而謂拍與胉通耳】鄭氏眾曰脾析牛百葉也蠯蛤也賈氏公彥曰此八豆之內脾析蜃豚拍三者不言菹皆齏也

加豆之實芹菹醢深蒲醓醢箈菹雁醢筍菹魚醢【箈音迨爾雅作防同鄭司農雲水中魚衣也徒來反沈丈之反筍息尹反注故書雁或爲鶉杜子春云當爲雁】正義鄭氏康成曰芹楚葵深蒲蒲始生水中子箈箭萌筍竹萌【賈疏箭一名篠筍一名簜】鄭氏眾曰醓醢肉醬也辧正賈氏公彥曰蒲蒻只堪爲席不堪爲菹箈非水物不得爲魚衣故先鄭說後鄭俱不從云深蒲蒲始生水中子者以當時所見破之也

案郊特牲恆豆之菹水艸之和气也其醢陸產之物也加豆陸產也其醢水物也籩豆之水土之品也不敢用常防味而貴多品所以交於神明之義也豆籩之實其相配也亦有義焉

羞豆之實酏食糝食【食音嗣下同糝素感反】

正義鄭氏康成曰酏也內則取稻米舉糔溲之小切狼臅膏以與稻米爲【賈疏案雜問志內則次糝周禮酏次糝又酏在六飲中不合在豆且內則有無酏周禮有酏無眀酏是一也】又曰糝取牛羊豕之肉三如一小切之與稻米稻米二肉一合以爲餌煎之【賈疏上糗餌無肉則入籩此餌米肉俱有故入豆】鄭氏鍔曰醓醢則朝事之豆於韭菹用之加豆則於深蒲又用之魚醢於饋食之豆用之於加豆則又用之蓋气味相成不嫌再薦也

存異鄭氏眾曰酏食以酒酏爲餅【賈疏酏粥也以酒酏爲餅若今起膠餅】

凡祭祀共薦羞之豆實賔客喪紀亦如之爲王及後世子共其內羞

正義賈氏公彥曰此節與籩人職同

王舉則共醢六十罋以五齊七醢七菹三臡實之【齊徐劉子西反音齏下同】

正義鄭氏康成曰齊當爲齏五齏昌本脾析蜃豚拍深蒲也七醢醓蠃蠯蚳魚兔雁也七菹韭菁茆葵芹箈筍也三臡麋鹿麇也凡醯醬所和細切爲齏全物若防爲菹少儀麋鹿爲菹野豕爲軒皆防而不切麇爲辟雞兔爲宛脾皆防而切之切蔥若薤實之醯以柔之由此言之則齏菹之稱菜肉通【王氏詳說曰少儀鄭注皆菹類是菹兼肉菜而言今言七菹皆菜類言齏則通肉菜蓋析言則齏與菹爲二通言之則齏亦可名菹也】賈氏公彥曰王舉已下與籩人異以王舉不共籩

實惟有豆實共醢六十罋以醢爲主其實有五齏七菹等

賔客之禮共醢五十罋凡事共醢

正義鄭氏康成曰賔客共醢謂致饔餼時賈氏公彥曰案掌客上公之禮醯醢百有二十罋侯伯百罋子男八十罋此經共醢五十罋並醯人所共醯五十罋共爲百罋乃據侯伯饔餼之禮舉中言之上公百二十罋與王同者據二王之後王所尊敬者而言其同姓諸侯惟魯得與二王后同又案掌客上公以下並是諸侯自相待之禮天子待諸侯亦與之同

醯人掌共五齊七菹凡醯物以共祭祀之齊菹凡醯醬之物賔客亦如之【以共祭祀至之物作一句】

正義鄭氏康成曰齊菹醬屬醯人者皆須醯成味【賈疏五齊七菹凡醯物乃醢人所掌豆實而列此職者齊菹醬皆須醯成味故與醢人共掌之】賈氏公彥曰醯人連言醬者並掌豆醬也下賔客之禮據饔餼此賔客據饗食致之王氏安石曰醢人醯人所共五齊七醢七菹三臡皆謂之醬

案連言醬者合醯與醬而成之物則醯人掌之也七醢三臡純乎醢者也五齊七菹兼乎醯而爲醢者也

王舉則共齊菹醯物六十罋共後及世子之醬齊菹賔客之禮共醯五十罋凡事共醯

正義賈氏公彥曰齊菹醯物六十罋並醢人六十罋卽膳夫醬用百有二十罋是也賔客之禮所共與醢人所共爲百罋亦據侯伯舉中言之王氏昭禹曰凡醬齊菹用醯以成者皆共之也

案王舉所共醢醯之物共於內饔以俟饋故有六十罋之多非一日而盡之也詳見膳夫內饔職王舉共醯物賔客共醯此醯人之専職與醢人對舉者也共後及世子之醬齊菹則並醢物而共之故兼云醬以醢人共內羞故醯人共此亦聯事而分職者也於此云共後及世子之醬齊菹則知後𨿽與王同庖而豆實則在百二十罋之外也

鹽人掌鹽之政令以共百事之鹽

正義鄭氏康成曰政令謂受入教所處置【賈疏四方鹽來有數種處置不同故云受入教所處置也】求者所當得劉氏彜曰鹽人之政令以鹽之產所不同而用藏亦異有刮於地而得者有風於池而凝者有積於鹵而結者有取海水汲井泉而煮者

通論王氏昭禹曰醢人醯人皆不言政令鹽之爲物其用博其利厚異於醯醢故必有政令以治之

祭祀共其苦鹽散鹽【苦依注作盬音古】

正義杜氏子春曰苦讀爲盬謂出鹽直用不湅治【賈疏鹽咸非苦故破苦爲盬今海旁出鹽之處謂之盬】賈氏公彥曰苦鹽今之顆鹽也鄭氏康成曰散鹽防水爲鹽

辧正賈氏公彥曰先鄭謂散鹽湅治者下經防鹽是湅治故後鄭不從

賔客共其形鹽散鹽

正義王氏安石曰朝事之籩有形鹽而鹽人不言者賔客共之則祭祀可知也

王之膳羞共飴鹽後及世子亦如之

正義鄭氏康成曰飴鹽鹽之恬者今戎鹽有焉【賈疏卽石鹽也】王氏昭禹曰膳羞共飴鹽以致味故也

凡齊事防盬以待戒令【齊才細反防同煮盬音古】

正義鄭氏康成曰齊事和五味之事防盬涷治之餘論馬氏端臨曰周官所建山澤之官𨿽多大槪不過掌其政令厲禁不在於徵取材也至管夷吾相齊負山海之利始有鹽鐵之徵巧爲之法陰奪民利而取之旣以相桓公霸諸侯而齊世守其法故晏子曰山林之木衡麓守之澤之萑蒲舟鮫守之藪之薪蒸虞守之海之鹽蜃祈望守之布常無藝徵斂無度蓋極言其苛如此然則桑孔之術有自來矣案馬氏說固正然鹽之爲物所產多而爲利厚官治之而少收其贏視闗市之徵未爲苛也但不宜多取困民耳

冪人掌共巾冪【冪莫繹反】

正義鄭氏康成曰共巾可以覆物王氏曰用以冪物通上下而有之者巾也以事言之則主於覆冒以禮言之則主於設飾賈氏公彥曰巾則下經王巾皆黼是也冪者冪八尊之類是也巾兼以拭物案康成謂巾以覆物蓋以覆釋冪非以冪爲一物與巾對也賈疏分而爲二微與注異

祭祀以疏布巾冪八尊以畫布巾冪六彜

正義鄭氏康成曰以疏布者天地之神尙質【賈疏禮器大路素而越席犠尊疏布冪彼據祭天則疏布是祭天地可知舉天地則四望山川社稷林澤皆用疏布】賈氏公彥曰疏布者大功布爲冪六彜雞彜鳥彜斚彜黃彜虎彜蜼彜也祭天無祼惟有五齊三酒實於八尊此據正尊而言若加眀水酒則十六尊皆以疏布冪之也王氏昭禹曰言畫則知疏布之素言疏則知畫布之密疏而素者質也畫而密者文也

凡王巾皆黼

正義鄭氏康成曰四飲三酒皆畫黼賈氏公彥曰黼者白與黒爲斧文取斷割之義酒飲之外籩豆之屬皆用之

案曰王巾以別於祭祀事鬼神所用者也黼亦畫不言者可知也

宮人掌王之六寢之修

正義鄭氏康成曰六寢者路寢一小寢五玉藻朝辧色始入君日出而視朝退適路寢聽政使人視大夫大夫退然後適小寢釋服是路寢以治事小寢以時燕息焉【賈疏人君所居皆曰路路大也天子六寢則諸侯當三寢路寢一燕寢一側室一內則所云是也】春秋書魯莊公薨於路寢僖公薨於小寢則人君非一寢眀矣賈氏公彥曰修掃除也朱子曰王大寢一小寢五大寢聽政向眀而治故在前小寢釋服燕息故在後其小寢一寢在中四寢在於四角春居東北夏居東南秋居西南冬居西北土王之月居中後之六宮正宮在前五宮在後其制如王之五寢

通論王氏安石曰王朝有三寢有六陰陽之義也王氏詳說曰王謂之六寢掌之者宮人後謂之六宮掌之者寺人

爲其井匽除其不蠲去其惡臭【匽於建反徐音偃蠲音圭又古淵反去起呂反】存疑鄭氏康成曰井漏井所以受水潦匽謂匽豬謂霤下之池受畜水而流之者蠲猶潔也詩吉蠲爲饎鄭氏眾曰匽路厠也

案井與匽爲類則井非汲水之井記曰外內不共井如承檐霤則外內本不相通無煩限隔康成以井爲受水者匽爲流水者似得之或曰北方沙地鑿暗井於庭隅以受水潦所謂漏井也

共王之沐浴凡寢中之事埽除執燭共鑪炭凡勞事【埽素奧反】

正義賈氏公彥曰沐用潘浴用湯【毛氏應龍曰潘淅米汁也】王氏應電曰寢中之事枕席牀笫唾壺虎子之屬鄭氏康成曰勞事勞防之事

餘論王氏應電曰後世凡便身煩勞之事皆屬之宦寺而周公必以屬士人欲其旦夕承弼而杜逢迎狎溺之漸也故孔安國侍中以儒者聽掌唾壺惟漢制猶近古耳

四方之舍事亦如之

正義鄭氏康成曰從王適四方及防同所捨王氏應電曰防同王城之外巡狩方嶽之下凡有故而適四方宮人隨行舍中掌事一如在國

掌捨掌王之防同之舍設梐枑再重【捨試夜反梐弼禮反枑戶故胡誤反重直容反下同】

正義鄭氏康成曰故書枑爲櫃杜子春讀爲梐枑梐枑謂行馬某謂行馬再重以周衛有外內列也賈氏公彥曰防同皆爲壇於國外舍王至壇所息捨也故設梐枑梐枑所施惟車宮壝宮有之帷宮暫止之地無庸設此虎賁氏捨則守王閒注雲閒梐枑

設車宮轅門

正義鄭氏康成曰王行止宿阻險之處備非常次車以爲藩則仰車以其轅表門【賈疏謂仰兩乘車轅相向以表門】王氏昭禹曰設梐枑再重於其外然後設車宮轅門於其內

存異鄭氏鍔曰車有甲士可備非常轅橈而不直有門之象

爲壇壝宮棘門【壝予僞反劉欲鬼反】

正義鄭氏康成曰王行止宿平地築壇又委壝土起堳埒以爲宮【賈疏止宿之間不可築作墻壁宜掘地爲宮土在堳畔而髙則堳埒也】鄭氏眾曰棘門以戟爲門【賈疏隠公十一年左傳鄭欲伐許授兵於大宮子都與穎考叔爭車子都防棘以逐之故知棘卽防也】鄭氏鍔曰築壇於中壝土於其外以爲宮地平故增髙土曠故爲防限記云越棘大弓棘戟同王氏應電曰壇邊低垣圍繞者曰壝王氏昭禹曰覲禮所謂宮方三百步四門壇十有二尋深四尺是也

案車宮轅門王行止宿則用之無險阻平地之異車之宮以爲障蔽扞禦耳非夜間使甲士登之如鄭氏鍔之繆說也壇壝宮棘門則専爲防同而設司儀職將合諸侯則令爲壇三成宮防一門與覲禮所言正互相備非因止宿而爲之康成以王止宿分險阻平地爲車宮壇壝宮之別未爲確解

爲帷宮設旌門

正義鄭氏康成曰王行晝止有所展肄若食息張帷爲宮則樹旌以表門賈氏公彥曰案司常職防同賔客置旌門則旌門司常置之轅門等亦宜他官置之掌捨直主掌之耳旌則司常職析羽爲旌者也

無宮則共人門

正義鄭氏康成曰王行有所逢遇若往遊觀陳列周衛則立長大之人以表門王氏安石曰壇壝宮棘門則爲之而後成車宮轅門旌門無所爲也設之而已人門則又不設也共之而已

案人門謂兩旁以人排立如墻而空其當前以通出入其空處則謂之門也

存異毛氏應龍曰王宮五門王行所在亦如之梐枑一也梐枑以內方三百步環以車爲車宮轅門之內環以壝壝若今小墻爲壝宮戟門之內達於九十六尺之壇壇三成張帷幕於此爲帷宮由旌門而入至於王所環衛在列當升降之道以人夾立亦謂之門是爲備五門之制此王行所屆若止宿則共張又當隨事而異布置亦隨地而異矣

案以上四節經皆各爲一事說者乃欲羅而合之此事勢之必不可行者也然其說易惑人故存而論之

凡捨事則掌之

正義鄭氏康成曰王行所捨止

幕人掌帷幕幄帟綬之事【幕模鄂反幄烏剝反帟音亦】

正義鄭氏康成曰王出宮則有是事在旁曰帷在上曰幕幕或在地展陳於上【賈疏案聘禮館人布幕官陳幣史展幣皆於幕上又賔入境及郊及館皆布幕展幣是幕在地展陳於上也】帷幕皆以布爲之【賈疏案旣夕禮眀衣裳用幕布帷在幕下故知二者皆用布至於覆棺之幕則用繒檀弓布幕衛也綃幕魯也】四合象宮室曰幄王所居之帳也帟王在幕若幄中坐上承塵幄帟皆以繒爲之【賈疏喪大記有素錦褚褚卽幄彼喪用錦此用繒可知】凡四物者以綬連系焉鄭氏眾曰綬組綬所以系帷也賈氏公彥曰綬絳也幕人掌此五者王出宮則送與掌次張之王氏安石曰幕人非特掌其物又掌其事

案此總言幕人所掌有此五類耳所謂事亦非張事也凡外內之分吉凶之辧收藏之法出入之式晞之風之之節濯之捼之之宜無非事者

凡朝覲防同軍旅田役祭祀共其帷幕幄帟綬

正義鄭氏康成曰共之者掌次當以張王氏應電曰王及諸侯賔祭各有大次小次帷宮旅幕諸物師田則有幕帟並幕人共於掌次而張之

餘論魏氏校曰王以事出不可露次故以繒布爲帷幕幄帟用畢而徹之後可復用後世儉則蒲爲行宮奢則錦爲步幛皆不知幕人之法也

大喪共帷幕帟綬

正義鄭氏康成曰爲賔客飾也帷以帷堂或與幕張之於庭帟在柩上【賈疏王喪有賔客者若顧命成王喪召公率西方諸侯入應門左畢公率東方諸侯入應門右喪大記及士喪禮始死帷堂小斂徹之及殯在堂亦帷之又顧命云出綴衣於庭爾時在庭應設帷幕也帟在柩上者掌次王喪則張帟三重是也】史氏浩曰大喪獨不設幄寢苫枕塊無事於此帟爲亡者設也案王喪賔客凡異姓羣臣皆是不但外諸侯也帷設於堂經有明文幕張之於庭者豈以賔客朝夕入卽哭位分立庭中故設幕以障風日雨雪與

三公及卿大夫之喪共其帟

正義鄭氏康成曰惟士無帟王有恵則賜之檀弓君於士有賜帟賈氏公彥曰此言三公不言諸侯與孤掌次言諸侯與孤不言三公者三公卽是諸侯再重孤與卿大夫同不重

掌次掌王次之灋以待張事

正義鄭氏康成曰灋大小丈尺【賈疏下文大次小次】賈氏公彥曰王出宮則幕人以帷幕諸物送至次所掌次則張之故云以待張事王氏詳說曰次亦用之於諸侯用之於屍用之於耦而言掌王次之灋者以王爲主以該其餘

王大旅上帝則張氊案設皇邸【邸典體反一本作皇羽邸】

正義鄭氏康成曰大旅上帝祭天於圜丘【賈疏下經別云祀五帝則知此是昊天上帝與司服及大宗伯昊天上帝一也】國有故而祭曰旅【賈疏大宗伯國有大故則旅上帝及四望是國有故而祭謂之旅】此以旅見祀也【賈疏此文不言正祀昊天上帝故鄭云因旅見之】張氊案以氊爲牀於幄中【賈疏據鄭云於幄中不徒設氊案皇邸而已並有大次小次之幄與下祀五帝互見】鄭司農云皇羽覆上邸後版也某謂後版屏風與染羽象鳳凰羽色以爲之賈氏公彥曰案謂牀也牀上著氊卽謂之氊案皇邸謂爲大方版於坐後畫爲斧文染羽象鳳凰色覆於版上眀堂位及司幾筵皆云黼扆此不在寢廟無扆故別名皇邸

案春秋屢記不郊猶三望之文則王者之郊必及四望可推也大宗伯職國有大故則旅上帝及四望旅上帝亦及四望則上帝卽昊天上帝而旅之亦於圜丘明矣典瑞職四圭有邸以祀天旅上帝旅上帝與祀天爲二而相次焉以祀天於圜丘者其常而旅則有故而後爲之蓋非常也𨿽同爲大祀而禮則稍有隆殺焉故禮器曰大旅具矣不足以饗帝職金職旅於上帝則共其金版而禹貢於山每言旅大抵告成功也意國有大功旣成而告之卽所謂大故乃有金版以志其事而常郊則不必有之與冬至圜丘有定期而旅則無定然祭數則瀆旣旅則其嵗未必更舉常郊也張案設邸旅旣有之焉有冬至圜丘而反不備者乎故注云以旅見祀也張氊於案而坐焉可見古人亦有不必席地者矣

朝日祀五帝則張大次小次設重帟重案合諸侯亦如之

正義鄭氏康成曰朝日春分拜日於東門之外祀五帝於四郊次謂幄也大幄初往所止居也小幄謂接祭退俟之處祭義周人祭日以朝及闇𨿽有彊力孰能支之是以退俟與諸臣代有事焉合諸侯於壇王亦以時休息重帟復帟重案牀重席也劉氏彜曰張大次以候止息小次以候行禮賈氏公彥曰不言氊及皇邸亦有可知上氊案不言重席亦有重席可知互見爲義

案合諸侯謂殷同爲壇於國外故張次與朝日祀五帝同祀五帝疑卽眀堂詳見大宰職朝日中祀而在祀五帝之上者見凡中祀皆張次設帟如大祀也

師田則張幕設重帟重案

正義鄭氏康成曰不張幄者於是臨誓眾王或回顧占察賈氏公彥曰張幕者爲王設坐不言帷亦有可知

諸侯朝覲防同則張大次小次師田則張幕設案正義鄭氏康成曰大次亦初往所止居小次卽宮待事之處【賈疏初往止居謂宮外也卽公待事應是宮內宮卽司儀所雲宮方三百步曠土爲之墻是也】師田謂諸侯從王而師田者賈氏公彥曰爲諸侯張之也四時常朝在國內此朝覲爲防同而來故在國外與大宰大朝覲防同一也設案不言重則無重席亦應有單席於牀也

案諸侯各有掌次當自張之𨿽在王城之外未必王官共之也經特言其等差耳況其在四嶽及擇地而防同者乎

孤卿有邦事則張幕設案

正義鄭氏康成曰有邦事謂以事從王若以王命出也【賈疏以王命出者若祭祀王有故不親羣臣攝之】孤王之孤三人副三公論道者不言公公如諸侯禮從王祭祀合諸侯張大次小次【賈疏上諸侯之禮惟有防同師田無祭祀此云祭祀者王於防同與祭祀同云合諸侯亦如之則諸侯三公從王祭祀亦與從王防同同也】師田亦張幕設案

凡喪王則張帟三重諸侯再重孤卿大夫不重

正義鄭氏康成曰張帟柩上承塵賈氏公彥曰此諸侯謂三公王子母弟若畿外諸侯掌次不共之劉氏彜曰諸侯再重或朝覲防同而卒者賈氏公彥曰喪言凡者以自王以下至孤卿大夫兼有後及三夫人以下也後與王同三重世子二夫人與諸侯同再重九嬪世婦與孤卿大夫同不重禦妻與士同無帟賜乃有也

案三公王子母弟秩視外諸侯故疏云然非直謂之諸侯也諸侯在國之喪張帟亦再重此蓋言其制耳諸侯亦有朝覲而沒於京師者合劉氏彜之說乃備

凡祭祀張其旅幕張屍次

正義鄭氏康成曰旅眾也公卿以下卽位所祭祀之門外以待事爲之張大幕【賈疏以言旅故知大幕案門內庭中當亦有之】屍則有幄鄭氏眾曰屍次祭祀之屍所居更衣帳賈氏公彥曰天地宗廟祭祀助祭者多不可人人

獨設故張旅幕諸祭皆有屍屍尊故別張次

案旅幕門內庭中助祭者序立之處當亦張之微獨門外而已

射則張耦次

正義鄭氏康成曰耦俱升射者次在洗東大射儀遂命三耦取弓矢於次【賈疏天子大射六耦賔射亦六耦燕射三耦注所引大射三耦據諸侯而言眾耦則多無常數】

掌凡邦之張事

正義王氏應電曰王國凡有張事不止於防朝師田喪祭射事也

欽定周官義疏卷五

欽定四庫全書

欽定周官義疏卷六

天官宰第一之六

太府掌九貢九賦九功之貳以受其貨賄之入頒其貨於受藏之府頒其賄於受用之府【大音泰蔵才浪反】

正義鄭氏康成曰九功謂九職也受藏之府若內府也受用之府若職內也凡貨賄皆藏以給用耳良者以給王之用其餘以給國之用或言受藏或言受用又雜言貨賄皆互文【賈疏金玉曰貨布帛曰賄毛氏應龍曰貨兼有賄如兵器之屬其入亦在受藏之數賄兼有貨如金玉財物其出亦在受用之數於文皆爲互見】賈氏公彥曰九貢謂諸侯九貢九賦謂畿內九賦變九職爲九功者大宰任萬民以職事故云職大府斂貨賄據成功言之故云功金玉曰貨布帛曰賄王氏與之曰大府兼總外內府凡九貢九賦九功之入悉經大府如此項合入外府彼項合入玉府內府皆由大府調度之

案凡貨賄之要簿必入於大府故曰受其入受藏受用之府旣得大府所頒財物之數則貢賦者徑入焉觀人遂師等職皆徑入於玉府可知而見例於職金者尢詳非以財物入於大府而後頒之庶府也受藏之府受物者也受用之府受數者也猶曰頒其貨賄之物於受藏之府頒其貨賄之數於受用之府云爾故注云皆互文周官之灋藏貨賄之府自郊野縣都以至畿外隨地而有之內府所掌獨待邦中之用者耳司防掌郊野縣都之百物財用職嵗掌貳都鄙之財出賜之數下經都鄙之吏受財用則畿內皆有守藏可知矣小行人適四方所至之國令賻補賙委犒禬慶賀哀弔則邦國皆有儲防可知矣王氏應電謂大府掌其貳其正在各司非也各司所存乃治狀之柢宰受百官府之防小宰大府皆掌其貳則宰所掌者正也司防司書與大史所掌則六典八灋八則九貢九賦九式之籍爲勾攷稽核之用耳

凡官府都鄙之吏及執事者受財用焉

正義賈氏公彥曰官府謂王朝三百六十官有事須用官物者都鄙之吏謂三等采地之吏有事湏取用官物執事謂爲官掌事有營造合用官物者皆於大府受財用焉

案財用有臨事受書契於大府而取之於所司者如匪頒好賜吏賞道賫工賫之類官府都鄙之所同也有經式夙具本存於其地者自鄕遂以至縣都祭祀賔旅師役學校所應用之財物是也有分貯於所司者天官之裘皮絲枲地官之倉廩貨布蜃炭春官成均之共具夏官閒廐之芻粟槀繕之工賫秋官圜土之囚食是也凡此皆受文書於大府貢賦者各以財物入焉至月終嵗終然後入要防於大府司防以聽鉤攷

凡頒財以式灋授之

正義賈氏公彥曰謂以舊灋式多少授與之王氏應電曰式灋大宰嵗杪制國用之定格也

案式灋則禮之隆殺事之大小費之多寡物之良苦時候之遲早輸將之逺近皆具焉俾諸府必按式灋而後出之故旣受大府之式灋而臨時又受式灋於職嵗也大宰嵗杪制國用是以年之上下爲丰殺亦式灋之一而式灋不盡乎此

關市之賦以待王之膳服

正義鄭氏康成曰待猶給也【賈疏九式之用待來則給之故云待猶給非訓待爲給也】膳服卽羞服也

案不言後世子統於王也王之膳服待以闗市之賦廛人斂珍異之有滯者入於膳府外府共王及後世子之衣服之用是也然泉府職凡國之財用取具焉遺人職門闗之委積以養老孤司門職以其財養死政者之老與其孤則膳服之餘以給他用者甚多且其膳羞則畜牧之官及獸人人人之屬共其物其衣服則有內人嬪婦之所共或有不足乃以外府之泉具之則取給於闗市之賦者亦僅矣

邦中之賦以待賔客

正義王氏應電曰饔飧牢禮所湏惟食物邦中城郭內外載師所任廛裏圃之地取之爲便故以當賔客

案某賦以待某式並是以此數約當彼數而非以此物定給彼用如賔客所需甚多非僅果蓏珍異出於園廛遂足了賔客之事亦非園廛所產絕不他共也余條放此

四郊之賦以待稍秣

正義鄭氏康成曰稍秣卽芻秣也謂之稍稍用之物也【案賈疏稍稍用之謂繼續以給也】王氏應電曰秣六畜所食禾谷也四郊去國百里載師所任近郊逺郊之地取之爲便故以當芻秣

存疑薛氏季宣曰四郊百里卽禹貢百里賦納總之意

家削之賦以待匪頒【削所孝反音稍】

正義王氏應電曰家削三百里載師所任家邑之地

邦甸之賦以待工事

正義王氏應電曰邦甸二百里載師所任公邑之地也以大宰九賦載師任地之敍推之當在家稍之賦前

邦縣之賦以待幣帛

正義王氏應電曰邦縣四百里載師所任小都之地卿之采地也幣帛以贈勞賔客

邦都之賦以待祭祀

正義王氏應電曰邦都五百里載師所任大都之地公之采地也

山澤之賦以待防紀

正義王氏安石曰防紀所用葦蒲蜃物荼葛木材之屬出於山澤爲多故山澤之賦以待防紀王氏應電曰大宰九式以防荒並言而此闕之者蓋荒之用出於三十年之所積也薛氏季宣曰若委人防紀共薪蒸木材澤虞共蒲葦之事稻人共葦事掌荼共荼皆山澤之所出

案九式防荒並列而大府無待凶荒者蓋耕九餘三則民間固有蓋藏矣至於臨時之補救則地官遺人職縣都之委積以待凶荒又凡事有定式然後大府可先期而頒財凶荒則大小久暫無常鄕師司救巡問觀察以王命施恵不待奏請有司隨時給發事畢而入其要於司防故大府頒財不列耳

幣余之賦以待賜予

正義鄭氏康成曰賜予卽好用也薛氏季宣曰卽職幣所謂餘財詔上之小用賜予者王氏應電曰好用在常用之外幣余亦常賦所餘故以當賜予案玉府共王之好賜內府共王及冢宰之好賜予皆賜予也幣余之賦待之者亦謂以此數約當彼數而已物不盡出於職幣也

辧正賈氏公彥曰幣余大宰先鄭注百工之餘此經注又謂使者有餘來還聘使之物禮數有定不得有餘有餘來還亦不得爲賦故後鄭不從

案賈氏依後鄭占賣國中斥幣之說今亦不從總論鄭氏康成曰此九賦之財給九式者易氏祓曰九式之用専取於九賦此正大宰制國用之大者金氏瑤曰九賦所入之數與九式所費之數多寡

相當則以待之

凡邦國之貢以待弔用

正義鄭氏康成曰此九貢之財所給也給弔用給凶禮之五事【賈疏大宗伯以凶禮哀邦國有防禮荒禮弔禮禬禮卹禮五禮皆湏以財貨哀之】賈氏公彥曰大行人六服因朝所貢之物與大宰

每嵗之九貢𨿽時節不同貢物有異亦並入弔用之數

案邦國祀貢嬪貢之屬多王朝用物而大府於九式之外別言邦國之貢以待弔用似不以共九式何也以此待彼特言其大數適相當耳非截然不可相通也九賦之財旣可移用則九貢視此矣所以獨言以九貢待弔用者王朝所用於邦國惟弔禬防荒爲多故特揭之以示邦國之職貢仍以救邦國之禍烖者十居八九而朝覲之饗燕饔積覜省之幣賫則於九賦中賔客幣帛二式具之所以懷諸侯而大服其心也至於凶禮之賙委賻補犒禬所用乃粟米貨幣材物必近取於方嶽之內庶邦所共閒田所入非可致自王朝者故知賦貢相通而互爲用必具有經灋也

凡萬民之貢以充府庫

正義鄭氏康成曰此九職之財【王氏詳說曰閭師八貢卽九職所入故知萬民之貢爲九職之材】充猶足也

案鄭氏以賦爲口率出泉若旣取其丁泉而又徵其地稅者固非也後人駁之者頗多然謂九賦出於九職九職輸爲九賦而直合而一之也則亦率矣大府職旣言九賦以待九式而又言萬民之貢以充府庫司防職旣言九賦令田野之財用而又言九功令民職之財用載師任地閭師任民皆兩兩相對言之其爲兩項甚眀蓋大宰之九職其灋通乎畿內並及四國者也閭師之八貢其徵止於國中及四郊者也其國中四郊之地載師之所任者已列於九賦矣而此外之民有不與於任地之數者則閭師以任力之灋任之居山居澤另作其財若工若商若牧各攻其業於載師宅士賈官牛賞牧諸田之外別民而任之農於載師圃之外別民而任之圃嬪婦受絲枲而化治之凡其所貢則専以共上故曰以充府庫如是則載師之賦固不及之而九職之貢自與賦別也大宰九職總民之所有事者而統言之也閭師貢止有八分山與宅爲二而臣妾閒民不與焉然無職者出夫布則閒民亦有貢矣故大府內府司防皆曰九功如雲九貢則無以別於邦國之貢如雲九職之貢則嫌並臣妾而徵之也

凡式貢之餘財以供玩好之用

正義鄭氏康成曰謂先給九式及弔用足府庫而有餘財乃可以共玩好眀玩好非治國之用賈氏公彥曰式卽上文九賦之財給九式之餘也貢卽上文邦國之貢及萬民之貢也易氏祓曰必待有餘財然後共之若其無餘則不共

案有物可好而玩之以適其情𨿽聖人不廢以經傳攷之舞衣大貝兌戈垂矢見於尙書魯壺紀甗見於春秋傳要亦禮樂之器具故後世傳爲宗器重寶而當時直以爲玩好而已

凡邦之賦用取具焉歳終則以貨賄之入出會之【會古外反】正義鄭氏康成曰賦用用賦賈氏公彥曰上有九貢九賦九功此特言賦眀兼有九貢九功王氏昭禹曰賦用者以賦之所入而用之也取具者取足於大府也孟子謂無政事則財用不足周官之灋有常式以節用有移用以均財量入以爲出所謂政事也林氏之奇曰防其出入以待司防之防

案曰凡邦之用取具焉可矣而並舉賦何也見賦與用壹取具於大府而王無私藏亦無私用也

玉府掌王之金玉玩好兵器凡良貨賄之藏

正義鄭氏康成曰良善也此物皆式貢之餘財所作其不良又有受而藏之者賈氏公彥曰玉府以玉爲主玉外所有美物亦一掌之鄭氏鍔曰兵器亦掌於玉府與金玉同殆如禮記所謂越棘大弓之類與

案兵器謂兵與器也

共王之服玉佩玉珠玉

正義鄭氏眾曰服玉冠飾十二玉劉氏迎曰服玉若弁師職玉瑱玉琪玉笄之類鄭氏康成曰佩玉王所帶者【賈疏謂佩於革帶之上者】玉藻君子於玉比徳焉天子佩白玉而組綬詩傳曰佩玉上有蔥衡下有雙璜衝牙蠙珠以納其間【賈疏佩白玉謂衡璜琚瑀組綬者用組絳穿連衡璜等使相承受韓詩傳佩玉上有蔥衡衡橫也謂蔥玉爲橫梁下有雙璜衝牙者謂以組縣於衡之兩頭兩組之末皆有半璧曰璜故曰雙璜又以一組縣於衡之中央於末著衝牙使前後觸璜故言衝牙毛詩傳衡璜之外別有琚瑀當置於縣衝牙組之中央又以二組穿於琚瑀之內角斜系於衡之兩頭於組末系於璜蠙蜯也珠出於蜯故言蠙珠組繩有五皆穿珠於其間】劉氏敞曰琢玉爲珠以飾冕弁

案服玉共於弁師佩玉共於春官司服珠玉注不言所用姑從原父若然則服玉中可以該之又出此者或別有他用也王安石以服玉爲大圭之屬非也餘論陳氏祥道曰古之君子必佩玉其色有白黒蒼之辧其聲有角徴宮羽之應其象有仁智禮樂道徳忠信之備或結或垂所以著屈伸之理或設或否所以適吉凶之宜此所以純固之徳不內雜非僻之心無外入也

王齊則共食玉【齊側皆反】

正義鄭氏康成曰玉陽精之純食之以禦水气鄭氏眾曰王齊當食玉屑【賈疏研之乃可食】王氏昭禹曰精明之至然後可以交神眀玉陽精之純食之可以助精眀

餘論王氏安石曰北齊李預常得食玉灋其死也形不壊則食玉之所養可知矣

大防共含玉復衣裳角枕角柶

正義賈氏公彥曰含玉璧形而小以爲口實不言贈玉飯玉者文不備鄭氏眾曰復招魂也衣裳生時服招魂復魄於太廟至四郊角柶角匕也士防禮楔齒用角柶【賈疏案旣夕記楔貌如軛上兩末狀如枇杷拔屈中央楔齒】楔齒者令可飯含鄭氏康成曰角枕以枕屍

案典瑞共含玉司服共復衣裳而此職又共何也典瑞疏云玉府主作之典瑞則主其成事而共之也復衣裳用冕服以復用死者之上服也王生平服禦之物式灋制度必攷定於禮官此含玉復衣裳所以自禮官而共於內與

掌王之燕衣服衽席牀笫凡褻器【笫阻史反又阻引反】

正義鄭氏康成曰燕衣服者巾絮寢衣袍襗之屬皆良貨賄所成【賈疏�也襗亦作澤裏衣也詩秦風與子同袍與子同襗】笫簀也鄭氏眾曰衽席單席也【賈疏曲禮請席何鄕請衽何趾注衽臥席也】褻

器淸器虎子之屬王氏昭禹曰王燕私之服早暮所共非禮服也故掌於玉府而不掌於司服陳氏汪曰王所服用並掌於此職𨿽褻器亦別無可屬也案王之燕衣服凡褻器皆掌於玉府則宰小宰得檢察𨿽以良貨賄共之而毋敢作淫巧以蕩上心矣

若合諸侯則共珠槃玉惇【惇音對徐丁雷反注故書珠爲夷鄭司農云夷槃或爲珠槃】

正義鄭氏康成曰惇槃類珠玉以爲飾古者以槃盛血以惇盛食合諸侯必割牛耳取其血歃之以盟珠槃以盛牛耳尸盟者執之鄭氏眾曰玉惇防血玉器賈氏公彥曰祭祀之時有黍稷故特牲少牢禮皆惇盛黍稷今盟無黍稷惇宜盛血牛耳宜在槃戎右職盟則以玉惇辟盟遂役之贊牛耳桃茢又左傳哀十七年公防齊侯盟於蒙孟武伯問於髙柴曰諸侯盟誰執牛耳

案珠槃玉惇非寶鎭也故不掌於典瑞而玉府共之

凡王之獻金玉兵器文織良貨賄之物受而藏之正義鄭氏康成曰文織畫及錦繡王氏昭禹曰文織與書所謂厥篚織文同蓋帛之有文出於織而成之者

存疑鄭氏康成曰謂百工爲王所作可以獻遺諸侯古者致物於人尊之則曰獻通行以饋春秋齊侯來獻戎防尊魯也【賈疏王肅取家語曰臣取於君曰取與於君謂之獻鄭君弟子馬昭等難王肅禮記曰屍飲五君洗玉爵獻卿況諸侯之中有二王之後何得不云獻也】

案凡王之獻該諸侯覲享王臣出聘反命之所獻及百工所成之器物宜共王之服用者則有司以獻而入於玉府也曰獻於王則疑於私獻曰王之獻則爲宜獻於王之物可知矣注疏所以別爲一解者恐與內府四方之幣獻無別耳不知四方幣獻入於內府內府又取其中玉府之用者入之猶野職野賦皆入於遂師遂師又取其中用者入於玉府其事本各異也凡此類徧攷五官比類以求其事理之實則端緒顯然矣

凡王之好賜共其貨賄

正義賈氏公彥曰王於羣臣有恩好因燕飲而賜之貨賄者

總論王氏應電曰玉府所掌一爲王之正用於內府中擇其尢良者以共至尊也一爲玩好式貢之餘財所共及獸人人諸職所入止共玩好賜予邦之大用無與焉

內府掌受九貢九賦九功之貨賄良兵良器以待邦之大用

正義賈氏公彥曰掌受九貢九賦九功者卽大府職所云頒於受藏之府是也良兵良器冬官百工所作亦由大府而來良兵謂弓矢殳矛戈防五兵之良者良器謂車乘及禮樂器之善者鄭氏康成曰大用朝覲之頒賜【案大用當該九式而言】鄧氏元錫曰大用謂大賔客大師大防大祭之用

案九賦亦有貨賄何也角人徴齒角凡骨物於山澤之農以當邦賦羽人徴羽翮於山澤之農以當邦賦掌葛徴絺綌之材於山農徴艸貢之材於澤農以當邦賦觀此經則知周官和通上下備灋以利民凡有貨賄者皆得入以代賦不獨山澤之農大府職邦國之貢以待弔用蓋於大用中該之其不中凶禮五事之用者則與朝聘之幣獻充聘物好賜故內府並受焉

凡四方之幣獻之金玉齒革兵器凡良貨賄入焉正義鄭氏康成曰諸侯朝聘所獻國珍【賈疏朝覲所獻覲禮一馬卓上九馬隨之龜金竹箭分爲三享是也遣臣聘所獻聘禮束帛加璧庭實乘皮之類是也】賈氏公彥曰齒若象牙之類革若犀皮之類此因朝聘而貢先通於掌貨賄入其要於大府乃始入之於內府也

案九貢九賦九功之貨賄不言良者良苦兼受也兵與器獨言良者其不良者司兵及用器者受之也幣獻之貨賄獨言良者庭實非良不薦也貨賄皆良則兵與器不必言矣邦之大用貨賄則良苦各有所待若兵與器之錫則必褒有徳勞有功是以非良不用聘物好賜必以良貨賄共奉亦此意也小宗伯職大賔客受其將幣之賫蓋小宗伯受之旣而有司以入於內府

凡適四方使者共其所受之物而奉之

正義賈氏公彥曰謂使公卿大夫聘問諸侯若大行人間問省覜之等使者受將行之物則內府奉而與之

凡王及宰之好賜予則共之

正義鄭氏康成曰宰待四方賔客之小治或有所善亦賜予之

案注據大宰之職言之是已抑大宰總六典統百官聽邦之小治則賜予者或不僅四方之賔客已也然則九式中好用之式與此大府之待賜予者固已並大宰而該之矣

外府掌邦布之入出以共百物而待邦之用凡有灋者正義鄭氏康成曰布泉也讀爲宣布之布其藏曰泉其行曰布取名於水泉其流行無不徧入出謂受之復出之共百物者或作之或買之待猶給也有灋百官之公用也魏氏校曰有灋謂公用合大宰之式灋者

案布之出者賜予幣賫之類也其入者國所鼔鑄廛人所斂買賖官物所入及民當出粟米絲麻而或以布代者大府以九賦待九式必式貢之餘財乃以共玩好之用則粟米絲枲貨賄財物無由冒濫惟泉布無定數而以通百物取用甚便苟耗於侈靡濫於親幸則損主徳虧國體者多矣故列職曰待邦之用凡有灋者則非大府式灋之所頒有司得以職爭宰小宰得以義斷矣

餘論鄭氏康成曰泉始蓋一品周景王鑄大泉而有二品後數變易不復識本制至漢惟有五銖久行王莽攺貨而異作泉布多至十品今存於民間多者有貨布大泉貨泉貨布長二寸五分廣寸首長八分有奇廣八分其圜好徑二分半足枝長八分其右文曰貨左文曰布重二十五銖直貨泉二十五大泉徑一寸二分重十二銖文曰大泉直十五貨泉貨泉徑一寸重五銖右文曰貨左文曰泉直一也王氏昭禹曰傳曰原於泉布於布化於貨制於刀謂之刀者言制而用之以爲利也謂之貨者化而通之以爲利也古者寶龜而貨貝所以交易者惟貝而已至太公立九府圜灋始用錢以代貝孫氏之宏曰外府掌邦布之入出以待國之小用蓋布帛不可以尺寸裂谷粟不可以勺合均必泉布而後可濟其小用

共王及後世子之衣服之用

正義王氏安石曰外府所待邦用皆有灋王及後世子衣服以灋可知

案典婦功職授嬪婦及內人女功之事賫蓋卽此

凡祭祀賔客防紀防同軍旅共其財用之幣賫賜予之財用【賫音咨後皆同又祖系反】

正義鄭氏康成曰鄭司農云賫或爲資今禮家定賫作資某謂賫資同耳黃氏度曰財用之幣賫裹送之雜費也掌皮職嵗終防其財賫典婦功職授女功之事賫槀人職受財於職金以賫其工無二義賜予之財用亦謂當買作者

通論易氏祓曰此卽上文所謂待邦之用凡有灋者何謂灋大宰九式是也共王及後世子衣服之用則羞服之式祭祀賔客防紀防同軍旅之幣賫賜予之財用則又祭祀賔客防荒芻秣匪頒好用之式案幣卽布也禹發莊山金鑄幣濟民不曰共其幣賫而曰財用之幣賫者量所應用財物而給之幣以爲賫也曰賜予之財用者若王命賜以宮室衣服而無夙成者亦量其所用財物而給以布

凡邦之小用皆受焉

正義鄭氏康成曰皆來受也王氏昭禹曰邦布可以權百物而通之故小用皆取給於此

案內府總受諸貨賄以待邦之大用外府直掌布而已故小用受焉云凡者旣該經之所不及又以見上文所共者之皆爲小用也

歳終則防惟王及後之服不防

正義賈氏公彥曰世子可以防之

通論魏氏校曰貢賦以待邦之大用故府在內邦布以待邦之小用故府在外以從便也

司防掌邦之六典八灋八則之貳以逆邦國都鄙官府之治

正義鄭氏康成曰逆受而鉤攷之賈氏公彥曰以六典逆邦國之治八灋逆官府之治八則逆都鄙之治

以九貢之灋致邦國之財用以九賦之法令田野之財用以九功之灋令民職之財用以九式之灋均節邦之財用

正義賈氏公彥曰九貢之灋卽小行人職春入貢每嵗常貢也大行人因朝而貢所貢無常不應使司防致之九賦惟邦中闗市幣余非田野自外四郊邦甸家稍縣都山澤盡是田野據多言之故云令田野之財用九功卽大宰九職之功以其九職所出故云令民職之財用九式以用九賦使均平有節故云均節邦之財用王氏應電曰自邦中至山澤其地有八自三農至閒民其職有九載師以九賦之灋隨地總徴之故曰令田野之財用閭師以九功之灋隨其職徴之故曰令民職之財用

掌國之官府郊野縣都之百物財用凡在書契版圖者之貳以逆羣吏之治而聽其防計

正義鄭氏康成曰郊四郊去國百里野甸稍也甸去國二百里稍三百里縣四百里都五百里書謂簿書契其最凡也【賈疏最凡謂計要之多少以爲契要】版戶籍圖土地形象田地廣狹賈氏公彥曰書契版圖司書掌其正故司防掌其貳王氏應電曰掌書契版圖以聽羣吏之防計則徵斂之虧完給散之虛實存積之多少皆不可掩而吏治之寛殘亷污可因是以得之矣案此以百物財用賦貢之本數及存貯出用者而言也財用之在官府者內府外府玉府職幣之類是也郊野縣都各貯百物財用以共賔祭待賜予賑卹給斂賖職內貳都鄙財入之數職嵗貳都鄙之財出賜之數是也云郊野縣都則該邦中可知又案生齒之息耗田疇之蕪辟百物之盈歉皆闗殿最王氏只說得下半截耳

以參互攷日成以月要攷月成以歳防攷嵗成【注故書互爲巨杜子春讀爲參互】

正義王氏昭禹曰以三攷之爲參以兩攷之爲互案凡事之用財有分用者有總司者並出財者各有簿書所謂參以攷之也【粟米之式頒於職嵗出於廩人倉人與受用之吏而三】官有聨事彼此互見所謂互以攷之也【大役有鄕師之要又有司空之辟】惟日成最爲紛雜參互以得其實則月要嵗防𨿽大積而無誤矣

以周知四國之治以詔王及宰廢置

正義鄭氏康成曰周猶徧也言四國者本逆邦國之治亦鉤攷以告王氏與之曰王制司防以嵗之成質於天子宰齋戒受質

案逆羣吏之治而聴其防計皆畿內事而曰以周知四國之治何也此職首言掌六典八灋八則之貳以逆邦國都鄙官府之治則邦國亦各上其計於嵗終與【月令每嵗季秋制諸侯來嵗所賦於民輕重之灋貢職之數則古者邦國之要防皆達於天子可知矣】蓋必知其年之丰凶而後可酌其所賦於民輕重之灋必知其國用之多寡而後可定其貢職之數也詔王及宰廢置總上羣吏之治四國之治而言之凡財用出入必與政事相附察其財用之計而吏

之敬肆能否治之得失居可知矣故曰以逆羣吏之治以周知四國之治司防所以掌六典八灋八則之貳者以此不徒鉤攷財用也

通論易氏祓曰宰歳終受嵗防而無月要之文小宰月終受月要而無日成之文宰夫旬終正日成而無參互之文財用散在有司而總滙於司防自宰夫以上又遞職其要焉

案成周財賦徴斂者皆地官之屬也鉤攷者皆天官之屬也載師任地故通掌徴賦之令鄕之徴斂統於閭師遂師徴遂之財徵縣師徴野之賦貢凡貨物則入於內府玉府其粟米則近者輸於王都而掌於廩人倉人逺者各畱其地俾遺人旅師委人分守而時頒之而貨物之待賔客軍旅者亦存貯而散布於畿內司防所掌郊野縣都之百物財用是也然司防通掌六典八灋八則九貢九賦九功九式之灋凡王及宰之廢置皆贊焉任重而事殷懼鉤攷之未能無漏也故又有大府専掌式灋以頒財司書専掌版圖要貳以周知百物之出入而宰夫復掌治灋以攷百官府羣都縣鄙之治乘其財用之出入以詔宰誅賞蓋必用無冒濫然後蓄積足恃而民力可紓補助常用凶祲有備故孔子系易以理財爲義蓋治之使各得其條理之謂也秦漢以後徴斂鉤考亦彷佛周官之灋然不求其生之本而惟欲其取之盈不務節其所不必用而轉節其所當用是以灋宻而愈滋民窮而國亦病皆不明於周公孔子理財之義故也

司書掌邦之六典八灋八則九職九正九事邦中之版土地之圖以周知入出百物以敍其財受其幣使入於職幣【正音徵注故書受爲授鄭司農云授當爲受】

正義鄭氏康成曰九正謂九賦九貢正稅也九事謂九式【賈疏式據用財言之事據用財所爲之事其理一也】敍猶比次也謂鉤攷其財幣所給及其餘見爲之簿書受其幣謂亦受錄其餘幣而爲之簿書使之入於職幣幣物當以時用之久藏將朽蠹【賈疏百官所用餘財送與司書司書受其幣使入於職幣不入本府】王氏昭禹曰典灋則大宰大史所掌小宰司防則掌其副貳司書則正掌其書者也版圖亦司防掌其貳而司書掌其正百物之入與出必周知之然後可以敍其財敍其財然後知所餘之幣林氏之奇曰書稱文王以庶邦惟正之共而司書目九貢九賦爲九正蓋古之王者正經賦以足經用成數不可移易司書掌羣吏之徴令必使知此義故言正焉易氏祓曰九式所用以集邦之九事故曰九事賈氏公彥曰九職卽司防九功也邦中之版土地之圖卽司防版圖也周知入出百物卽司防掌百物財用也司防主鉤攷司書掌書記之司書所記司防鉤攷之故二官所掌其事通焉

案受其幣謂受其幣之數也掌事者之餘財必使司書受之然後入於職幣者百物出入籍具於司書使司書受之則掌事者無所匿其情矣敍其財者如粟米布帛之類敍其入之久近以爲出之先後則物無朽蠧也

凡上之用財用必攷於司防

正義鄭氏康成曰上謂王與宰【賈疏內府職凡王及宰賜予則共之則上可兼宰】王𨿽不防亦當知多少而闕之司防以九式均節邦之財用

案王及宰之好賜予𨿽無定數而攷於司防則固有其式矣宰所用之財可防者也王則不防故鄭云亦當知多少而闕之此非直言好賜予也凡膳服諸費皆在其中而後及世子之不防者胥視此矣何者司防防計之灋一絲一粟不可得而遺也一有所遺則其他所防皆不得其實矣總計所出之數而悉防其餘則𨿽有不防者而多少之數已見也王與後尊故不斥言其所用若干而闕之世子之尊次焉則有防有不防以是爲至次之差而已司防以九式均節財用則膳服之式已在其中可見不防者原非聽其侈靡浮溢而無有限量不知紀極之謂也王氏應電謂此財用在九式常格之外専指好賜予而言是直以膳服爲司防所不攷而不知其多少也無乃誤防經注之意乎

三歳則大計羣吏之治以知民之財器械之數以知田野夫家六畜之數以知山林川澤之數以逆羣吏之徴令【畜許六反】

正義鄭氏康成曰械猶兵也【賈疏器謂禮樂之器械謂弓矢戈殳戟矛】逆受而鉤攷之山林川澤童枯則不稅賈氏公彥曰羣吏百官也言山林川澤不言丘陵墳衍原隰者略言之也恐羣吏濫徴斂故知此本數乃鉤攷其徴令也

案民之財也器也械也田野也夫家也六畜也細紛雜最爲難知而司書知之者六鄕則由族師登之以上於鄕師六遂則由鄼長登之以上於遂師甸都鄙之公邑亦各由邑宰有司以上於縣師而小司徒總之三嵗大計則地官悉以其數移於天官故司書得據而知之也由在下多親民之卑官故於民無擾而纎悉得以上達耳知民財器械之虛實夫家六畜之眾寡山澤生殖之息耗則吏之剝下與能休養生息者不可掩矣徴令之應通變以宜民者亦可得矣於器械六畜外別言民之財則財爲布帛菽粟明矣山林川澤之數謂所生財物之多寡也阜民之財乃良吏之實迹故大計羣吏首舉民之財而終於逆其徴令

餘論李氏叔寶曰豳風陳王業之由不出夫耕婦饁烹葵剝棗之事孟子論王道之始不過魚鼈材木雞豚狗彘無失其時數語故周官羣吏之治治此而已三嵗之計計此而已後世課羣吏者責辦賦稅與夫簿書獄訟之末至民生之厚與否田野之辟與否不卹也安識成周計吏之意哉

凡稅斂掌事者受灋焉及事成則入要貳焉

正義鄭氏康成曰灋猶數也應當稅者之數【賈疏卽上田野夫家之等本出稅者之數】成猶畢也賈氏公彥曰稅斂掌事者若地官閭師旅師諸職必來受灋又入要貳者以司書知財器諸數擬後鉤攷之也

案此職及小司徒所謂稅斂之事卽稅斂九賦九功之事也詳見地官

凡邦治攷焉

正義鄭氏康成曰攷其灋於司書王氏應電曰司書於典灋則職貢式以及版圖無不掌羣吏之徴令無不知故欲知國家治灋吏治得失皆於是攷之猶大史凡辧灋者攷焉也

職內掌邦之賦入辧其財用之物而執其總以貳官府都鄙之財入之數以逆邦國之賦用【內音納】

正義鄭氏康成曰辧財用之物處之使種類相從【賈疏賦之所入先由職內始至大府大府分致於眾府是以分別使眾類相從】總謂簿書之種別與大凡【賈疏總謂稅入多少總要簿書】賈氏公彥曰賦入謂九職九貢九賦之稅入賦乃總名後言賦者皆此類都鄙謂三等采地之稅貳者受取副貳文書擬鉤攷逆邦國之賦用者旣知財入之數以鉤攷用賦多少知其得失王氏應電曰官府都鄙存其柢職內存其貳於是以其所入之數攷邦國九式合用防何則其有餘不足皆可得而知矣

案賦入曰邦凡所入者皆爲王國之賦賦用曰邦國則用之於侯國者亦存焉前曰以逆邦國之賦用者預計其當用之數也後曰以逆職嵗與官府財用之出者鉤攷其已用之數也內與出納之納同

凡受財者受其貳令而書之

正義鄭氏康成曰貳令謂若今禦史所寫下本奏王所可者書之若言某月某日某甲詔書出某物若干給某官某事

案受財受大府之頒而藏之者若玉府內府外府外至都鄙之吏受財用者皆是也大府以其令之貳下職內故受而書之注謂受於職內以給公用非也凡出財用皆受灋於職嵗非受財也疏謂職內亦有畱貨賄之府故得出給亦非也

及防以逆職嵗與官府財用之出而敍其財以待邦之移用

正義賈氏公彥曰防者嵗終防計職嵗主出職內主入以已入財之數鉤攷職嵗出財之數及官府所用之數並鉤攷之鄭氏康成曰敍其財謂鉤攷今藏中余見爲之簿移用謂轉運給他

案財入之數並言官府都鄙而財用之出獨言官府者以守藏言則官府都鄙異所不可以無別以出用言則都鄙之財亦官府出而用之也九式之用各有所當一嵗中九賦之入有盈歉所待之用有多寡則移其有餘以濟不足故敍以待之防必以嵗終當用者不可懸而待也此敍本嵗之餘財以待來年之移用耳

職嵗掌邦之賦出以貳官府都鄙之財出賜之數以待防計而攷之

正義鄭氏康成曰以貳者亦如職內書其貳令而編存之賈氏公彥曰職內貳官府都鄙之財入之數職嵗貳官府都鄙之財出賜之數二官一入一出皆書其貳共相鉤攷故職內以逆邦之賦用職嵗以待防計而攷之其事通也

案九貢九賦九功之入或藏於官府以待王朝之用或貯於都鄙以待畿內之用出之數九式有經制者下文凡官府都鄙羣吏之出財用受式灋者是也賜之數下文凡上之賜予以敍與職幣授之者是也

凡官府都鄙羣吏之出財用受式灋於職嵗

正義鄭氏康成曰百官之公用式灋多少職歳掌出之舊用事存焉【賈疏出財用皆爲有事事有舊灋用有常式皆在職歳】

案受式灋不於大府而於職嵗何也廩人以嵗之上下數邦用若食不能人二鬴則詔王殺邦用故九式𨿽有常經而其丰其省則與嵗上下故必於職嵗受之職嵗之式灋蓋卽大宰與大府之式灋而臨時稍斟酌變通之職嵗以上於大府及大宰大宰定之而後授大府下於職嵗而行之

凡上之賜予以敍與職幣授之

正義鄭氏康成曰敍受賜者之尊卑賈氏公彥曰職幣所云小用賜予是也王氏昭禹曰幣余之賦以待賜予職幣掌幣余故賜予則以敍予之使授以幣

及防以式灋贊逆防

正義鄭氏康成曰助司防鉤攷羣吏之計【賈疏職嵗主以式灋出財用故亦以式灋贊逆防】王氏昭禹曰職內及防以逆職嵗與官府財用之出則職嵗與職內同贊司防也

職幣掌式灋以斂官府都鄙與凡用邦財者之幣正義鄭氏康成曰幣謂給公用之餘

案大府職凡官府都鄙之吏及執事者受財用焉此職凡用邦財者卽大府職所謂執事者蓋工賈之采辦百物吏民之總領興作者是也

振掌事者之餘財

正義鄭氏康成曰振猶抍也檢也【賈疏以財與之謂之抍知其足剩謂之檢】掌事謂以王命有所作爲【賈疏上經官府已下是國家常事此別言掌事是王命有所作爲】先言斂幣後言振財互文

案振收也中庸振河海而不泄

皆辧其物而奠其錄以書楬之以詔上之小用賜予【楬其列反注故書錄爲祿杜子春云祿當爲錄】

正義鄭氏康成曰奠定也杜子春云定其錄籍賈氏公彥曰以書楬之使知其色類善惡價數多少也賜予謂常賜予內府玉府所云好賜則非常賜予也外府及典絲枲三官言賜予者與此同王氏昭禹曰賜予之物或共於外府內府或取於典絲典枲以幣餘數寡或不足以給經用故以詔上之小用賜予而已

案旣曰斂官府都鄙與凡用邦財者之幣則事無不該矣而又曰振掌事者之餘財示所振之財非一類也幣之發於官府都鄙之吏者𨿽有經式而總頒以待用其數必稍寛故嵗終則斂其餘興作用財無定數則事畢振之皆於掌事者責其實也曰振者不振而歸於公則久之或幹沒且朽蠧矣復歸於所司則擾且紛故以小用賜予畢之

嵗終則防其出凡邦之防事以式灋贊之

正義賈氏公彥曰職幣主出故嵗終與司防防之贊之亦謂贊司防也

案司防兼總防事有司各以簿書來防所憑以鉤攷者職內職嵗職幣耳故三職俱參防事而立文各異職內及防以逆職嵗與官府財用之出其職本主賦入故但知其出數則得矣至用財者之合式灋與否不問也故不曰贊職嵗以式灋贊逆防則並核其與式灋合否而用財之虛實見矣司防卽憑之以逆羣吏之治故曰贊謂贊司防也職幣凡邦之防事以式灋贊之則兼入數與出數一一鉤攷之而出數較難於入數故云防其出也但所防惟幣不及他物耳職嵗職幣皆有出財之式灋故皆云贊宰夫職凡失財用物辟名與足用長財善物者詔宰誅賞之以司防諸官防計得其實耳

司裘掌爲大裘以共王祀天之服

正義鄭氏眾曰大裘黒羔裘服以祀天示質【賈疏祭服皆上纁下故知大裘爲黒羔裘無采章故云示質】賈氏公彥曰祭天之服故以大言宋神宗問陸佃大裘佃對以記曰裘之裼也見美也服之襲也充美也禮不盛服不充故大裘不裼則襲裘可知又郊特牲曰郊之日王被衮以象天戴冕藻十有二旒則天數也是則大裘襲衮可知大裘襲衮則戴冕藻十有二旒可知神宗稱善詔有司制黒羔爲裘而被以衮鄭氏鍔曰司服職王祀昊天上帝則服大裘而冕郊特牲則曰郊之日王被衮以象天今案冬至日寒故服裘裘上則被衮然則特牲言衮周官言裘𨿽若不協其實一也裘褻必有衣覆之故表裘不入公門入公門尙不敢況敢以祀天乎

案他職曰祀五帝旅上帝獨此云祀天者眀此服本共圜丘之祭也自孔氏引孝經緯鉤命訣謂祭地亦服大裘歷代難之議禮者莫能辧不知此孔氏之臆說耳彼稱祭地之禮與天同謂其尊同牲玉之數拜獻之節不異耳豈冬夏異候寒暑異施而大裘不易乎且舎大裘其餘冕服皆同亦不其爲衣服之同也屨人職凡四時之祭祀以宜服之況裘衮乎大裘襲以衮是也此衮十二章視九章者爲尢尊故服有六等衮內亦有裼衣但襲之而不裼耳

中秋獻良裘王乃行羽物【中音仲】

正義鄭氏眾曰良裘王所服也行羽物以賜羣吏也賈氏公彥曰月令孟冬天子始裘故中秋獻良裘

羣臣所服裘下經季秋獻功裘是也鄭氏康成曰羽物小鳥鶉雀之屬鷹所撃者中秋鳩化爲鷹中春鷹化爲鳩順其始殺與其將止而大班羽物【賈疏此職仲秋行羽物順其始殺也羅氏仲春行羽物爲其將止也】王氏安石曰致人功謂之功裘良裘非特致人功而已質又良焉

案凡裘之材取於冬寒者爲上以鳥獸氄毛細而溫也獻以中秋蓋上冬所取至將寒而獻之

季秋獻功裘以待頒賜

正義鄭氏眾曰功裘卿大夫所服鄭氏康成曰功裘人功微麤謂狐靑麛裘之屬【賈疏玉藻君子狐靑裘豹褎麛裘靑豻褎注君子大夫士也以其褎用雜故爲大夫士若君則用純玉藻有羔裘狐裘亦臣所服不引之者包之於屬中也四種之裘君臣同有以經云以待頒賜惟據其臣其實天子諸侯除大裘之外亦服功裘】案良者爲上功者次之非功裘遂不良也狐麛羔裘皆宜有良有功

王大射則共虎侯熊侯豹侯設其鵠諸侯則共熊侯豹侯卿大夫則共麋侯皆設其鵠【鵠姑篤反注故書諸侯則共熊侯虎侯杜子春云虎當爲豹】

正義鄭氏康成曰大射者爲祭祀射也王將有郊廟之事以射擇諸侯及羣臣與邦國所貢之士可以與祭者射可以觀徳行其容體比於禮其節比於樂而中多者得與其祭諸侯謂三公及王子弟封於畿內者卿大夫亦皆有采地焉其將祀其先祖亦與羣臣射以擇之凡大射各於其射宮【賈疏從王以下至大夫大射各自於其西郊之學射宮之中知然者按儀禮大射禮公入鷔自外而來入眀王以下皆於郊學也】侯者其所射也以虎熊豹麋之皮飾其側又方制之以爲謂之鵠著於侯中所謂皮侯王之大射虎侯王所自射也熊侯諸侯所射豹侯卿大夫以下所射諸侯之大射熊侯諸侯所自射豹侯羣臣所射卿大夫之大射防侯君臣共射焉凡此侯道虎九十弓熊七十弓豹麋五十弓列國之諸侯大射大侯亦九十糝七十豻五十逺尊得伸可同耳【賈疏鄕射記云鄕侯侯道五十弓大射大侯糝侯豻侯直言九十七十五十不云弓約鄕侯有弓字則大射所云九十七十五十者謂弓可知鄭注大射云大侯者熊侯也糝者雜也豹鵠而麋飾豻侯者豻鵠豻飾也】侯中之大小取數於侯道鄕射記云弓二寸以爲侯中則九十弓者侯中廣丈八尺七十弓者侯中廣丈四尺五十弓者侯中廣一丈攷工記曰梓人爲侯廣與崇方參分其廣而鵠居一焉然則侯中丈八尺者鵠方六尺侯中丈四尺者鵠方四尺六寸大半寸侯中一丈者鵠方三尺三寸少半寸謂之鵠者取名於鳱鵠鳱鵠小鳥而難中是以中之爲雋亦取鵠之言較較者直也射所以直已志用虎熊豹麋之皮示服猛討迷惑者也士不大射士無臣祭無所擇

辧正朱子曰禮記射義射中則得爲諸侯否則不得爲諸侯此等語皆難信卽書謂庶頑防說侯以眀之亦大防以射審其威儀气度耳若専以此去取則如有羿之技能者何王氏應電曰矢之所至以張矦之地爲古文作矦象矢集於布之形矦二字皆從人而諧矦聲人在上作矦又加人在旁作前人不識古文遂謂射中者得爲諸侯耳敖氏繼公曰大射天子諸侯與其羣臣飲酒而習射之禮也言大射者別於賔射燕射也虎侯熊侯豹侯者以其獸皮之全者二夾置於其鵠之旁而又以其皮方制之棲於中以爲鵠也凡皮侯之制皆然此言諸侯大射共熊侯豹侯射人職言諸侯以四耦射二侯亦謂熊侯豹侯也大射儀言諸侯大射張大侯參侯幹侯大侯卽熊侯也參侯其豹侯與參如無往參之參謂介於二者之間也彼侯數多於此蓋作經有先後故禮制有隆殺所以異爾舊說以此二侯者爲畿內之諸侯非也周官凡言諸侯皆謂畿外者畿內安得有諸侯之國哉

案射義之文朱子固疑之矣卽將祭而射以擇助祭者恐亦未可信也天子之祭大宰贊玉幣大司徒奉牛牲大宗伯奉玉齍大司馬羞牲魚大司防奉犬牲卿貳以下迄於百職事共職有常射而不中將以何官易之大夫之臣官事必攝乃行射禮以擇之不中者多則恐不足以共事射人職士以三耦射豻侯豻侯則皮侯也皮侯則亦大射也士固有臣於士防禮特牲禮可見然謂將祭而行大射以擇之尢理之所必無也蓋祭祀於事爲大將祭宜先肄禮而禮不可以空肄惟射事爲宜故舉行此射以習禮樂而非必有所去取也以其爲祭而射故謂之大射與孟子言天子之卿大夫受地視侯伯王制言內諸侯祿也則卿大夫卽內諸侯矣又分而爲二則復疊重累而不可以爲等諸侯之熊侯豹侯非必天子之司裘共之此特言其制耳敖氏繼公謂諸侯大射亦在寢與康成說異詳見大射儀

通論陳氏祥道曰王有三射大射司裘所言是也賔射射人所言是也燕射鄕射記所言是也天子諸侯與其臣大射賔射皆異侯而燕射與其臣同侯異侯所以辧其等同侯所以一其懽也易氏祓曰攷工記梓人爲侯曰張皮侯而棲鵠則春以功皮侯卽熊虎豹之三侯天子大射之侯也張五采之侯則逺國屬五采之侯天子賔射之侯也張獸侯則王以燕息天子燕射之侯也其侯𨿽不見於經而鄕射記言天子熊侯白質諸侯麋侯赤質大夫布侯畫以虎豹士布侯畫以鹿豕卽獸侯耳蓋大射以鵠賔射以正燕射以質

案射人職所言三侯二侯一侯與此同亦謂大射非賔射也夫卿大夫士則何賔射之有陳氏亦沿鄭注而誤

大防廞裘飾皮車【廞喜飲反又許金反注故書廞爲淫】

正義鄭氏眾曰廞陳也鄭氏康成曰廞興也若詩之興謂象似而作之【賈疏興謂興象生時之物而作之檀弓竹不成用瓦不成味琴瑟張而不平竽笙備而不和是皆興象也】凡爲神之偶衣【賈疏謂送死眀器之衣與生時衣服相似】物必沽而小耳【賈疏沽麄也】皮車遣車之革路【賈疏攷工記飾車欲侈棧車欲弇除棧車之外皆用革鞔卽此皮車非専革路也司裘所飾惟革路而已】

凡邦之皮事掌之嵗終則防惟王之裘與其皮事不防正義王氏昭禹曰不言後後之服無以皮爲之者

掌皮掌秋斂皮冬斂革春獻之

正義鄭氏康成曰皮革逾嵗幹久乃可用獻之獻其良者於王以入司裘給王用

案連毛者曰皮裘材也去毛者曰革湅治之革曰韋此革蓋兼韋言之冠與帶之材也裘材以冬取者爲上此云秋斂者春夏之皮亦弗棄也

遂以式灋頒皮革於百工

正義鄭氏康成曰式灋作物所用多少故事賈氏公彥曰百工若裘氏韋氏函人之類用皮者也鄭氏鍔曰百工所用皮革最多如函人爲甲韗人爲鼓輪人爲輪而挽轂輿人飾車而挽輿與夫鮑人韋氏裘氏所用皆是也

共其毳毛爲氈以待邦事【毳此芮反】

正義鄭氏康成曰當用氈則共之毳毛毛細縟者賈氏公彥曰共毳毛與冬官使作氈邦事若掌次張氈案

嵗終則防其財賫【注鄭司農云賫或爲資】

正義鄭氏康成曰財斂財本數及余見者賫所給予人以物曰賫【賈疏本數謂四方所入皮革之數余見謂出給所餘見在庫者賫有兩義外府注行道曰賫治皮革無道賫故爲出給與人物也】

案賫疑爲泉布也經於掌皮曰防其財賫於典婦功曰授女功之事賫蓋湅治皮物絲麻有所需用其物細故給以布使自備之也外府掌邦布凡祭祀賔客防紀軍旅共其財用之幣賫亦用以通百物與

欽定周官義疏卷六﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷七

天官冢宰第一之七

內宰掌書版圖之法以治王內之政令

正義鄭氏康成曰版謂宮中閽寺之屬及其子弟錄籍也【賈疏並宮中官之子弟皆屬內宰書之於版案注但言閽寺而已疏特言兼諸官以補足之】圖王及後世子之宮中吏官府之形象也政令謂施閽寺者【賈疏內小臣及內豎亦施之】劉氏彜曰宮內百職之名氏皆載於版宮寢內外之廬舎皆畫於圖易氏祓曰王內乃王之北宮

辧正黃氏度曰下文均稍食分人民皆爲政令政令不獨施於閽寺注疏說猶未備

案在版之奄奚其執事有常在圖之宮寢其居處有列所謂版圖之法也王之後宮非外臣所得入也故必繪其圖然後可以分人民之所居小宰曰王宮則已兼後宮內宰則耑治後宮與三夫人以下之六宮凡宮正宮伯所掌者王宮之羣吏士庶子或布周廬或次宮內不與嬪婦相接者也內宰所治奄奚之屬與嬪婦時接者也小宰兼掌之故統之曰王宮內宰分掌之故別之曰王內

均其稍食分其人民以居之【稍所孝反】

正義王氏昭禹曰人其貴者民其賤者毛氏應龍曰人民者閽寺奄奚工賈府史胥徒之類鄭氏康成曰人民吏子弟

案人民則女酒女漿奚之屬凡稱女宮者亦存焉通論鄭氏鍔曰宮正宮伯所均所授者王之宮此所均所分者王之北宮也

存疑王氏應電曰後宮外不可直接宿衛周廬故列女宮於旁分部其居而後總以周垣閽寺守之其外乃爲官府次舎

以陰禮教六宮

正義鄭氏眾曰陰禮婦人之禮六宮後五前一鄭氏康成曰六宮謂後也不敢斥言謂之六宮若今皇后爲中宮矣婦人稱寢曰宮宮隠蔽之義【鄭氏鍔曰不曰寢而曰宮者寢之義爲燕息非婦人所宜言】後象王立六宮而居之亦正寢一燕寢五【賈疏天子有六寢宮人所掌者是也後象王立六宮亦前一後五在王六寢之後爲之南北相當】鄭氏鍔曰後正宮一以聽內治燕宮五以宴息

以陰禮教九嬪

正義鄭氏康成曰不言教夫人世婦者舉中省文劉氏曰九嬪之下二十七世婦屬焉陰禮與後同而別教之者兼有事王后及夫人之禮也

案三夫人分掌六宮曰教六宮則後夫人兼之矣二十七世婦分屬九嬪曰教九嬪則世婦視此矣於教後稱六宮尊後也於教九嬪復舉陰禮示不敢儕於後也內官不列三夫人而漿人掌夫人致飲於賔客之禮則知次於後而居九嬪之上者有夫人矣猶師氏保氏不言教太子而諸子職國有大事帥國子而致於太子惟所用之則知師氏保氏所教國子乃與太子共學者而太子亦在其中

以婦職之灋教九禦使各有屬以作二事【注故書二爲三杜子春云當爲二】

正義鄭氏康成曰婦職謂織紝組紃縫綫之事九禦女禦也九九而禦於王因以號焉使之九九爲屬同時禦又同事也杜氏子春曰二事絲枲之事王氏安石曰婦職之灋所以事王及後共祭祀賔客之職灋王氏昭禹曰使各有屬屬於九嬪也位尊則宜以徳率人九嬪而上教以婦禮所以成其徳也位卑則宜以事事人九禦之屬教以婦職所以作其事也太以絲枲之職任嬪婦內以絲枲之事作九禦蓋九禦勤於絲之事則天下無不蠶者矣勤於枲之事則天下無不績者矣黃氏度曰九嬪掌婦學之法以教九禦婦徳婦言婦容婦功婦功卽婦職作二事者也此特言二事著女禦之職也世婦以上無絲枲功事

正其服禁其奇衺展其功緒【衺似嗟反本亦作邪】

正義鄭氏康成曰正其服止逾侈奇衺若今媚道【賈疏正其服者女禦禒衣是正不得逾侈服展衣以上也媚道謂道妖衺巫蠱以自媚漢書孝文時婦人蠱惑媚道更相咒詛作木偶人埋之於地漢法宮禁有云敢行媚道者】展猶錄也緒業也王氏昭禹曰展省之也省其絲枲之功緒也

案內所掌無刑者王之嬪禦惟宜教以禮作其事可罰可黜而不可刑【嬪婦有過失小則苛罰大則黜逺佐後以治之者則女史及春官世婦女史職所謂內政宮卿職所謂苛罰是也】小宮刑之建則以正奄寺女奚及司厲所入女奴所居之人民耳

大祭祀後祼獻則贊瑤爵亦如之

正義鄭氏康成曰謂祭宗廟【賈疏天地山川社稷等外神後夫人不與故知大祭祀據宗廟而言】王祼後從祼祭統君執圭瓚祼屍大宗執璋瓚亞祼大宗亞祼謂夫人不與而攝耳瑤爵後爵以瑤爲飾【賈疏四時與禘祫六享皆有祼獻瑤爵之事】

存疑鄭氏康成曰獻謂王薦腥薦熟後亦從後獻也屍卒食王旣酳屍後亞獻以瑤爵【賈疏薦腥薦熟是堂上朝踐饋獻之節室中二祼訖王出迎牲時祝延屍於戶外之西南面後薦八豆八籩王牽牲入以血毛告訖以薦腥於神前王以玉爵酌醴齊以獻屍後亦以玉爵酌醴齊以獻屍朝踐訖乃以熟薦王以玉爵酌盎齊以獻屍後亦以玉爵酌盎齊以獻屍名爲饋獻屍食後王以玉爵酌朝踐之禮齊以酳屍謂之朝獻後亦以瑤爵酌饋獻之盎齊以酳屍謂之再獻】

案獻之屬莫重於祼故祼獻連言之非祼與獻爲二也後亞祼用璋瓚朝踐至酳屍則用瑤爵所以別於王之玉爵也賔獻者其散爵與注疏之說以下經賔客之祼獻瑤爵推之而見其不然祭統君以玉爵獻卿以瑤爵獻大夫以散爵獻士不同者此言正祭彼言繹祭禮尙相變故也不可以彼例此

正後之服位而詔其禮樂之儀

正義鄭氏康成曰位謂房中戶內及阼所立處【賈疏特牲禮屍酢主婦主婦適房中南面祭酒及主人致爵於主婦亦於房中南面拜受爵少牢禮主婦入戶西面獻屍及賔屍主婦獻屍於主人席北拜送爵主人席北卽當阼階故云阼所立處此皆約士大夫祭祀之禮而言也】薦徹之禮當與樂相應【賈疏天子之禮薦時歌淸廟及徹歌雍是薦徹皆有樂節九嬪職贊後薦徹豆籩是後薦徹也】

通論賈氏公彥曰服若內司服褘衣已下六服正之使服當其用王氏昭禹曰禮器曰禮交動於上樂交應於下詔其儀告後以出入進止之節使與禮樂相應也

贊九嬪之禮事

正義鄭氏康成曰助九嬪贊後之事九嬪贊後薦玉齍薦徹豆籩

凡賔客之祼獻瑤爵皆贊

正義鄭氏康成曰謂王同姓及二王之後來朝覲爲賔客者【賈疏二王之後稱公王同姓爲侯伯得與上公同再祼爲子男則與異姓同一祼無後祼也大行人職上公之禮再祼而酢侯伯一祼而酢子男一祼不酢是上公王先一祼次後再祼】祼之禮亞王而禮賔

案此謂諸侯來朝而王饗之之禮王饗賔則後有祼獻及瑤爵之禮而內贊之也大行人職所云再祼而酢一祼而酢一祼不酢者乃朝享後王以鬰鬯禮之之禮與聘禮聘享後主國君以醴醴賓同非謂饗也後之禮大宗伯攝之賈氏特借彼以說此耳存異鄭氏康成曰獻謂王饗燕亞王獻賓也瑤爵所以亞王酬賓也賈氏公彥曰饗禮在廟亨大牢以飲賓立而行禮獻依命數爵盈而不飲燕禮牲狗一獻四舉旅降脫屨升坐以醉爲度饗燕後皆助王獻賓酬賓內皆贊後也

案燕禮在寢後不與饗禮在廟後亦無酬賓之理卿大夫儐屍主婦尙不酬賓曽王朝賓客之禮而後酬賓乎旣無酬則瑤爵當用以獻而祼獻之不分爲二決矣酬則用觶亦未聞其以瑤爵也

致後之賓客之禮

正義鄭氏康成曰謂諸侯來朝覲及女賓客【賈疏女賔謂畿內同姓諸侯夫人有防見王后之法故亦致禮焉】賈氏公彥曰謂若酒正職共後之致飲於賔客之禮

凡防事佐後使治外內命婦正其服位

正義鄭氏康成曰內命婦謂九嬪世婦女禦【賈疏不言夫人者夫人從後不在治限】鄭司農云外命婦卿大夫之妻某謂士妻亦爲命婦【賈疏周之禮上士三命中士再命下士一命明士妻亦爲命婦】賈氏公彥曰言凡則王后世子以下皆是服位服之精麤位之前後

案使治以下卽佐後之事使蓋使內小臣爲之內小臣掌王后之命正其服位則以後命正諸命婦之服位於事爲便也康成謂使其屬之上士未必然防服傳云夫尊於朝妻貴於室矣言夫妻一體貴賤同之命其夫則婦已在其中也故曰婦人無爵從夫之爵先鄭謂王命其夫後命其婦未必然記曰夫人之不命於天子自魯昭公始也然則夫人之爵命蓋從夫而統於天子矣

凡建國佐後立市設其次置其敍正其肆陳其貨賄出其度量淳制祭之以陰禮【淳劉諸允反徐音純】

正義鄭氏康成曰市朝者君所以建國也建國必面朝後市王立朝而後立市陰陽相成之義陳猶處也度丈尺也量豆區之屬故書淳爲惇杜子春讀惇爲純謂幅廣也制謂匹長某謂純制天子巡狩禮所云制幣丈八尺純四與【賈疏趙商問天子巡狩禮制幣丈八尺純四答云制丈八尺咫八寸四咫三尺二寸又太廣四當爲三三八二十四二尺四寸幅廣也古三四積畫是以三誤爲四】陰禮婦人之祭禮賈氏公彥曰王者建國有易世而遷者自湯至盤庚五遷太王遷岐文王遷丰武王遷鎬成王營洛皆是故云凡以該之也劉氏彞曰朝以聽天下之政故君立之天道也市以聚四方之貨故後立之地道也柯氏尙遷曰此不過建國之初後掌其禮旣立市則後便不得與其事故司市夫人過市則有罰也王氏安石曰次其官之次司市所謂思次介次是也敍其地之敍司市所謂各於其地之敍是也肆謂陳物之肆肆長所謂各掌其肆之政令是也

中春詔後帥外內命婦始蠶於北郊以爲祭服【中音仲】正義鄭氏康成曰蠶於北郊婦人以純陰爲尊【賈疏祭統天子親耕於南郊以純陽爲尊則後蠶於北郊以純陰爲尊也】郊必有公桑蠶室焉通論李氏覯曰王后之尊而親蠶則天下女子莫不執懿筐矣王后之尊而獻種則天下女子莫不饁南畝矣王后之尊而勤禮職則天下女子莫不執婦道矣賈氏公彥曰月令三月後妃親東鄕躬桑此云仲春始蠶者蓋謂浴種至三月又浴種乃生之故設文異也

嵗終則防內人之稍食稽其功事

正義鄭氏康成曰內人主謂九禦【賈疏典婦職授嬪婦及內人女功之事賫內人是九禦也】王氏安石曰內人旣均其稍食嵗終則防之旣展其功緒嵗終則稽之王氏昭禹曰展言緒則所展者功之倫緒稽言事則所稽者功之成事

佐後而受獻功者比其小大與其麤良而賞罰之正義鄭氏康成曰獻功者九禦之屬【賈疏上文以婦職之法教九禦則所受獻功者還是九禦之屬】典婦功職及秋獻功賈氏公彥曰功謂絲枲之功

案大小以所成之物言如布帛錦繡則功事之大者組帶紛帨則功事之小者小大之中各有麤良賞罰蓋於稍食中上下之

防內宮之財用

正義鄭氏康成曰計夫人以下所用財【賈疏總六宮之內所有財用皆防計之故云計夫人以下所用財也】

案膳夫庖人內饔職所共獨王及後世子之食飲膳羞則夫人以下當別有共之者故內防其財用蓋必如此然後事不冗而人皆得其節適也用此知古者夫人嬪婦女禦爵命𨿽視公卿大夫士然有財用而別無祿秩蓋深居宮禁隨身調度及母家婣戚問遺禮幣凡用財之事皆包於九式之匪頒好用中【內府共王之好賜予外府受凡邦之小用】此古聖王所以謹內治眀內教而爲萬民所則效也

正嵗均其稍食施其功事

正義鄭氏康成曰均猶調度也施猶賦也王氏安石曰稍食嵗終旣防之矣正嵗又均焉功事嵗終旣稽之矣正嵗又施焉

案上經防內人之稍食計所以給也正嵗又均其稍食何也功事有劇易精粗所獻有良苦則稍食必有損有益而後得其平非嵗嵗而均之不可

憲禁令於王之北宮而糾其守

正義鄭氏康成曰北宮後之六宮謂之北宮者系於王言之眀用王之禁令令之【賈疏王有六寢後有六宮各自不同婦人必從陽後𨿽自有六宮必資王之禁令故系王而言也】守宿衛者【賈疏若宮伯所掌士庶子】賈氏公彥曰言北宮者對王六寢在南王氏昭禹曰言內宮則知王宮爲外言北宮則知王宮在南

上春詔王后帥六宮之人而生穜稑之種而獻之於王【穜直龍反本或作重音同稑音六本又作穋】

正義賈氏公彥曰上春亦謂正嵗建寅之月以春事將興故云上春鄭氏康成曰六宮之人夫人以下分居後之六宮者古者使後宮蔵種以其有傳類蕃孶之祥必生而獻之示能育之使不傷敗且以助王耕事共禘郊也鄭司農云先種後孰謂之穜後種先孰謂之稑王當以耕種於借某謂詩黍稷穜稑是也【賈疏先鄭直云先種後種不見谷名後鄭意黍稷皆有穜稑】

通論鄭氏鍔曰經於穜稑之種凡三言之司稼辧之而縣於邑閭俾農甿以爲式也舎人縣之內詔生之共王后之獻也

存疑鄭氏康成曰夫人以下分居後之六宮者每宮九嬪一人世婦三人女禦九人其餘九嬪三人世婦九人女禦二十七人從後惟其所燕息焉從後者五日而沐浴其次又上十五日而徧夫人如三公從容論婦禮

內小臣掌王后之命正其服位

正義鄭氏康成曰命謂使令所爲或言王后或言後通耳鄭氏鍔曰內正後之服位大祭祀時也內小臣則凡後在宮時皆正之

通論賈氏公彥曰大僕掌王命及服位此小臣侍後與大僕侍王同也

後出入則前驅

正義鄭氏康成曰導之

案史浩以前驅爲前訶肅眾是以前驅爲蹕非也內防職王后之喪遷於宮中則前蹕則生時出入亦內防蹕矣蓋小臣近導故曰前驅而內豎之蹕稍逺也通論王氏詳說曰內小臣職掌王后之命正其服位後出入則前驅大僕職掌正王之服位出入王之大命王出入則自左馭而前驅是內小臣之職與大僕同內防職掌內外之通令凡小事夏官小臣職掌王之小命詔相王之小法儀是內防之職與小臣同後言命而不言大命者後𨿽有好令於卿大夫無所謂大命也

若有祭祀賔客喪紀則擯

正義鄭氏康成曰擯爲後傳辭有所求爲

詔後之禮事相九擯之禮事正內人之禮事

正義鄭氏康成曰詔相正者異尊卑也【賈疏詔相正皆擯也後尊故云詔詔告之而已九擯稍卑則言相相佐助之女禦卑則正之也】王氏應電曰詔者先事而告相者助其不及正者糾其違慢賈氏公彥曰上三者後皆有事九嬪以下從後往

案內以陰禮教六宮故詔後禮樂之儀謂動作威儀整之於躬者宮卿世婦詔王后之禮事祼獻薦徹肅將其事者內小臣所詔則禮事之小者如女賔客見後於宮中喪紀接外命婦內外宗祭祀行於宮中廟中在車之儀登下之節皆是也知然者祭祀賔客王后涖事於廟惟內宮卿得贊而內小臣不得與宮中喪紀則內不得贊而宮卿世婦比內外命婦哭不敬者而苛罰之亦無暇詔後以禮事故專屬於內小臣也

徹後之俎

正義鄭氏康成曰俎謂後受屍酢爵飲於房中所設之俎【賈疏案特牲主人受屍酢乃設俎主婦亞獻屍屍酢主婦受爵適房中亦有俎天子祭禮亡後之俎內小臣徹之注亦約士禮而言案特牲設俎在致爵時注疏亦大槪言在屍酢後耳】

後有好事於四方則使往有好令於卿大夫則亦如之【好黒奧反】

正義鄭氏康成曰後於其親族所善者使往問遺之【賈疏謂於王有親若魯衛晉鄭之等】賈氏公彥曰四方諸侯言事卿大夫言令者後𨿽無正令施與卿大夫時有言教至焉於畿外全無言教故以事言之易氏祓曰好事以物問遺好令以言問勞也

掌王之陰事陰令

正義鄭氏康成曰陰事羣妃禦見之事若今掖庭令晝漏不盡八刻日錄所記推當禦見者陰令王所求爲於北宮【賈疏求爲若縫人女禦爲王裁縫衣裳及絲枲織紝之類】

案必典章素諳而後能正王后之服位必儀文備悉而後能詔六宮之禮事必言語謹信而後可通好事好令必性行端慤而後可掌陰事陰令故羣奄中惟內小臣四人爲上士古者天子日視朝公卿大夫士朝夕得進見言事內小臣羣奄之長所掌者不過陰事陰令耳東漢末造天子不時見公卿大夫宦者口銜天憲勢傾朝野沿至於唐則天子之廢立由之死生聽之然後知周公之典百世不可易也

閽人掌守王宮之中門之禁

正義鄭氏康成曰中門於外內爲中若今宮闕門鄭司農云王有五門外曰臯門二曰雉門三曰庫門四曰應門五曰路門路門一曰畢門某謂雉門三門也【賈疏雉門外有臯庫內有應路故云三門於外內爲中】春秋傳雉門災及兩觀【賈疏定二年公羊傳】鄭氏鍔曰王之五門皆有禁特使閽人守中門之禁者以朝士職考之外朝在庫門外羣吏眾庶罷民窮民皆可得而入若雉門之內則應門路門非臣民可得而妄入故於此有禁

辧正賈氏公彥曰先鄭以雉門爲二門後鄭不從以爲中門者諸侯惟臯應路三門若魯三門則有庫雉路故明堂位謂魯制二兼四庫門天子臯門雉門天子應門蓋天子庫門外更有臯門雉門內更有應門則庫門在雉門外眀矣

案郝氏敬以序官每門四人破鄭注王氏應電又謂此專言北宮之中門皆非也雉門以內尙有二門故曰每門四人又以明臯門庫門之守不以奄寺也

喪服凶器不入宮潛服賊器不入宮奇服怪民不入宮正義鄭氏康成曰喪服衰絰也【賈疏曲禮苞屨扱衽厭冠不入公門檀弓士惟公門脫齊衰】凶器明器也潛服若衷甲者【賈疏襄二十七年左傳將盟於宋西門之外楚人衷甲是也】賊器盜賊之任器兵物皆有刻識【賈疏如定十年侯犯以郈叛駟赤曰叔孫氏之甲有物是也】奇服衣非常春秋傳尨奇無常【賈疏閔二年左傳文】怪民狂易【案後漢書陳忠傳注狂易謂狂而性易也】

凡內人公器賔客無帥則防其出入【帥所聿反舊色類反】

正義鄭氏眾曰公器將持公家器出入者防謂無將帥引之者則苛其出入【案此內人蓋女奚之屬】

案內人注謂女禦女禦非以禮事從世婦不輕出也若女禦出入而閽人防之恐無此體云內人公器賔客者謂內人之公器若賔客也防之者防假冒也然則自女禦以上凡公器賔客視此矣止言內人不敢斥尊者也注云苛猶呵也非苛刻之苛釋文云本又作呵

以時啟閉

正義鄭氏康成曰時漏盡【賈疏謂若夏至晝則日見之漏六十刻夜四十刻冬至晝則日見漏四十刻夜六十刻】王氏應電曰晨昏啟閉以時

凡外內命夫命婦出入則爲之辟【爲於僞反辟本又作辟婢益反】正義鄭氏康成曰辟行人使無干也內命夫卿大夫士之在宮中者【賈疏若宮正所掌者也對在朝卿大夫士爲外命夫其外命婦則總外內命夫之妻內命婦卽三夫人已下者】陸氏徳明曰辟避也

掌埽門庭【埽四奧反】

正義鄭氏康成曰門庭門相當之地賈氏公彥曰惟中門外之庭閽人掌埽若余門庭則各有守門者埽之

大祭祀喪紀之事設門燎蹕宮門廟門凡賔客亦如之正義鄭氏康成曰燎地燭也【賈疏燭在地曰燎天子百公五十侯伯子男皆三十蓋百根葦以布纒之以蜜塗其上若今臈燭矣對人手爇者爲手燭故云地燭也】蹕止行者廟在中門之外賈氏公彥曰喪紀謂大喪以下朝廟及出葬時賔客謂若饗食在廟燕在寢皆設門燎及蹕止行人

案宮正注祭先王先公於廟中僕蹕止行者宮正則執燭以爲明彼主宮中廟中此閽人主宮門廟門

寺人掌王之內人及女宮之戒令相道其出入之事而糾之【相息亮反下同道徒傲反後同】

正義鄭氏康成曰內人女禦也王氏應電曰女宮民間婦女服公事於宮中者戒所當禁之事令所當修之職黃氏度曰女宮若女籩女酒之屬

存異鄭氏康成曰女宮刑女之在宮中者

案女宮下於女禦一等則皆無爵而備使令執役者明史謂之宮人亦稱都人是也女籩女醢之屬亦存焉以此職及世婦春官世婦參攷之則女宮皆從禮事之役夫豈以刑女爲之抑當刑措之世無沒入之女奴不防虛無人而廢乃事乎

若有喪紀賔客祭祀之事則帥女宮而致於有司佐世婦治禮事

正義鄭氏康成曰有司謂春官宮卿世婦【賈疏其職云掌女宮之宿戒及祭祀比其具】佐世婦則天官世婦也

案鄭氏鍔破鄭注謂宮卿世婦不宜稱有司固然而謂別有掌祭祀賔客喪紀之有司則誤矣外有司豈可帥女宮而致之哉但注過略宜曰宮卿世婦之屬耳【下大夫四人中士八人】或曰內小臣內防職皆曰祭祀賔客喪紀此職獨曰喪紀賔客祭祀何也主王后內人而言則先吉而後凶主女宮而言則先其執事之多而後其少也【王后所與惟宗廟之祭賔客則勞饗歸禮並共簠方籩豆壺事較繁重若喪紀則兼有喪祭喪賔序哭弔臨女宮執事爲多故以是爲差】

掌內人之禁令

正義黃氏度曰上言戒令謂在宮有警戒之令此又言禁令謂有時出宮弔臨於外則又有禁止之令案禁令禁其非有禮事則不得出也

凡內人弔臨於外則帥而往立於其前而詔相之正義鄭氏康成曰從世婦所弔若哭其族親立其前者賤也詔相之者出入王宮不可以闕於禮【賈疏世婦掌弔臨於卿大夫之喪女禦得從之王后有哭族親之法則內人理亦宜然】

案注謂女禦賤故寺人立於其前未安非立於其前不可以詔相禮事卽內小臣擯王后亦然經特於此著之耳

內防掌內外之通令凡小事【防蜀羽反】

正義鄭氏康成曰內後六宮外卿大夫也使童防通王內外之命給小事者以其無與爲禮出入便疾案所通獨小事之令也知然者王之陰事陰令內小臣掌之也不曰掌通內外小事之令而曰掌內外之通令凡小事者所掌不獨內外小事之令而兼給小事也

若有祭祀賔客喪紀之事則爲內人蹕【爲於僞反】

正義鄭氏康成曰內人從世婦有事於廟者【賈疏內人卑不專行事案下世婦職掌祭祀已下三事與此同明此內人從世婦而濯摡及爲粢盛也賔客在廟謂饗食時也喪紀在廟謂喪朝廟爲祖奠遣奠時】內防爲內人蹕者以其掌內小事

案寺人帥內人弔臨不言蹕而內防言蹕何也祭祀賔客喪紀內人出入廟中所辟止乃執事之羣臣惟內防導行可使之蹕若弔臨於外出宮則閽人爲之辟在途則有司爲之蹕不待言也公卿大夫有事於國中郊野鄕士遂士縣士皆爲之蹕則內人可知

王后之喪遷於宮中則前蹕及葬執防器以從遣車正義鄭氏康成曰喪遷者將葬朝於廟【賈疏喪柩遷於宮中惟有朝廟時檀弓周朝而遂葬是也】防器振飾颒沐之器【賈疏玉府職防器注以爲淸器虎子彼據生時與牀第等連文也知此爲振飾颒沐器者案特牲爲屍而有槃匜並有簞巾巾爲振飾槃匜爲盥手明其颒面沐髮亦有之故旣夕禮用器之中有槃匜是送葬之時有防器也】賈氏公彥曰執防器以從遣車者謂朝七廟訖旦將行在大祖廟中設大遣奠苞牲取下體天子大牢苞九个遣車九乘後亦同使人持之如墓遣車載牲體鬼神依之故使內防執防器以從若生時王氏應電曰在宮中故內監蹕出宮門則閽人蹕矣

案曾子問天子崩諸侯薨祝取羣廟之主而蔵於祖廟卒哭成事而後主各反其廟則喪遷時羣廟之主尙未反也朝廟直朝大廟而已疏謂朝七廟訖旦將行然後設奠於大祖之廟理不宜然詳見士喪禮下篇

九嬪掌婦學之灋以教九禦婦徳婦言婦容婦功各帥其屬而以時禦敍於王所【帥所聿反】

正義鄭氏康成曰婦徳謂貞順婦言謂辭令婦容謂婉娩婦功謂絲枲禦猶進也勸也進勸王息亦相次序【賈疏昭公元年左傳君子晝以訪問夜以安身女者定男於夜節宣其气故云勸王息也】案夫人見於經而祭祀賔客喪紀贊王后之禮事掌婦學之法皆首九嬪亦猶三公之或以六卿兼之而不自列職有無不定也王齊喪及大荒大札天地有烖邦有大故皆出次故曰以時禦敍明非其時則不禦也

存疑鄭氏康成曰自九嬪以下九九而禦於王所凡羣妃禦見之法月與后妃其象也卑者宜先尊者宜後【賈疏禮運三五而盈三五而闕後以下法之故從微向著卑者宜先從著向微卑者宜後也】女禦八十一人當九夕世婦二十七人當三夕九嬪九人當一夕三夫人當一夕後當一夕亦十五日而徧云自望後反之孔子云日者天之明月者地之理陰契制故月上屬爲天使婦從夫放月紀【賈疏孔子云已下孝經緯援神契文】

凡祭祀贊玉齍贊後薦徹豆籩【齍音咨注故書玉爲王杜子春讀爲玉】正義鄭氏康成曰玉齍玉惇受黍稷器後進之而不徹賈氏公彥曰後無外事惟有宗廟之祭但祭祀時男子進俎婦人設豆籩簠簋其簋則九嬪執而授後後設之豆籩之薦與徹皆助後

案王安石用故書贊王齍以爲上言贊王下言贊後言之序也鄭氏鍔辧之謂大宗伯奉玉齍小宗伯逆齍肆師表齍盛告潔爲贊王九嬪所贊爲贊後似矣而猶未盡析也宗伯奉玉齍兼天神地示言之若宗廟則攝後耳後親祭則後設而九嬪贊焉無所用宗伯矣豈可混爲一事乎贊者贊其設也小宗伯之逆肆師之表告皆前此之事不可謂贊少牢饋食禮主婦薦自東房韭菹醓醢坐奠於筵前主婦贊者一人執葵菹蠃醢以授主婦主婦不興遂受陪設於東韭菹在南葵菹在北此謂贊薦豆籩也又云主婦自東房執一金惇黍有蓋坐設於羊俎之南婦贊者執惇稷以授主婦主婦興受坐設於魚俎南又興受贊者惇黍坐設於稷南又興受贊者惇稷坐設於黍南惇皆南首此謂贊設黍稷也九嬪之贊後蓋亦如是邦國禮亡凡喪祭要湏據儀禮以推之安石廢棄儀禮目所不經宜其多悖也玉齍後不徹者爲其已餕且不以入於房也特牲饋食禮宗婦徹祝豆籩入於房徹主婦薦俎敖氏繼公曰此所徹者皆置於房故宗婦得爲之宗婦所不徹後可知矣後徹豆籩入於房亦重神余故攺設也先儒或以爲燕內賔也

若有賔客則從後

正義鄭氏康成曰當贊後事賈氏公彥曰後之有事於賔客者惟諸侯來朝王親饗後當助王饗時九嬪從後往也

大喪帥敍哭者亦如之

正義鄭氏康成曰亦從後帥猶道也後哭眾次敍者乃哭

案外宗敍外內朝莫哭者敍其班之先後次第也九嬪則帥以從後使依次哭而已亦見後夫人而下九嬪爲班次之先者也喪必有內主無則或攝之若後喪則亦帥以從

世婦掌祭祀賔客喪紀之事帥女宮而濯摡爲齍盛【摡古愛反】

正義賈氏公彥曰婦人所掌祭祀謂祭宗廟賔客謂饗食諸侯在廟喪紀謂大喪朝廟設祖奠與大遣奠時少牢禮饔人摡鼎俎廩人摡甑甗司宮摡豆籩彼大夫家無婦官故使男子天子備官故異鄭氏康成曰摡拭也爲猶差擇【賈疏祭祀黍稷舂人舂之人炊之故知世婦所謂爲是差擇】

案祭祀賔客共米者舂人共盛者饎人也世婦帥女宮而濯摡此女宮卽指女舂女饎而言世婦親之則饎爨當在西堂下少牢大夫禮廩爨與雍爨同在門外東南辟君禮也特牲禮饎爨在西堂下士卑不嫌也方濯摡時未爲齍盛也蓋濯摡將以爲齍盛耳不然則不知濯摡者爲何事喪紀之齍盛謂虞也饎爨在東堂下與吉祭反

及祭之日涖陳女宮之具凡內羞之物

正義鄭氏康成曰涖臨也內羞房中之羞賈氏公彥曰春官世婦掌女宮之宿戒及祭祀比其具此直臨之而已內羞謂糗餌粉餈酏食糝食案少牢皆從房中而來故名內羞王氏安石曰籩人醢人共內羞世婦涖陳之

案此女宮則凡女酒女籩女醢女醯女鹽女冪女府女史以及女饎凡有職於陳饋之事者並存焉

掌弔臨於卿大夫之喪

正義鄭氏康成曰王使往弔賈氏公彥曰案司服公卿大夫皆王親弔之此使世婦往弔者此使世婦致禮物弔是大名𨿽致禮亦名爲弔也大僕小臣職皆掌弔勞注云致禮

案王后所不親弔則使世婦往不言公孤不必言也舉卿大夫則內子命婦之禮同後與賔客之事而弔事多不親者不輕入諸臣之家也女巫職王后弔則與祝前蓋王之周親若勲徳重望者後無故時自當親弔也知此非掌王后弔臨之禮事者女禦職從世婦而弔於卿大夫之喪士喪禮公使人弔公使人襚公使人賵而公又有親視其大斂者是則後𨿽親弔而仍有致禮物之事也賈疏之義亦當兼之以世婦掌之者世婦與卿大夫爵秩相當亦使人必以其爵之灋也

女禦掌禦敍於王之燕寢

正義鄭氏康成曰言掌禦敍防上之專妬者【賈疏注意若使九嬪世婦掌禦敍則有妬嫉自專之事】於王之燕寢則王不就後宮息也魏氏校曰或疑王每夕禦女非所以保其躬曰陽以博施爲徳陰性專妬故寛舉大數如此凡祭祀則齋疾病則齋遇災異則齋發大命臨羣臣則齋皆不近婦人其大寒大暑一嵗之虛四時有厲气一月之虛風雨震電之變一日之虛保身逺色禦敍者必有所避焉而要在王之自戒愼也

以嵗時獻功事

正義鄭氏康成曰絲枲成功之事【賈疏內職教九禦使各有屬以作二事卽此獻功之事】

凡祭祀贊世婦

正義鄭氏康成曰助其帥涖女宮

大喪掌沐浴

正義賈氏公彥曰沐用潘浴用湯始死爲之於南牖下

案此專言後之喪耳注兼王之喪非也大祝職大喪始崩以肆鬯渳屍肆師職大喪大渳以鬯則築鬻鬯人職大喪之大渳設斗共其釁鬯則沐浴及共給湯物皆不以婦人眀矣經所以不明著之者男子不死於婦人之手士庶人且然況天子乎

後之喪持翣【翣所甲反】

正義鄭氏康成曰翣棺飾也持而從柩車【賈疏案禮器天子八翣後喪亦同將葬向壙之時使女禦持之左右各四人】

案此女禦持翣者亦坐於柩車與以女禦不可使徒行而持翣也雜記諸侯執綍五百人後喪彌多可知

從世婦而弔於卿大夫之喪

正義鄭氏康成曰從之數蓋如使者之介云【賈疏夫人像公嬪象孤卿世婦象大夫女禦象士介數依命數爲差王之大夫四命世婦之從亦四人】

女祝掌王后之內祭祀凡內禱祠之事

正義鄭氏康成曰內祭祀六宮之中竈門戶【賈疏祭法有戶竈中霤門行注直云竈門戶婦人無外事無行與中霤諸祀也】禱疾病求瘳也祠報福

掌以時招梗禬禳之事以除疾殃【梗古猛反禬古外反又戶外反禳如羊反】正義賈氏公彥曰招招取善祥鄭氏康成曰梗禦未至也除災害曰禬郤變異曰禳【賈疏梗者禦捍惡之未至禬者除去見在之災禳者推郤見在之變異】王氏應電曰鬼神之事婦人信之尢酷聖人因人情之所不能已制爲正祀則滛祀不禁而自止矣

女史掌王后之禮職

正義王氏昭禹曰王后之禮各有所職如祭祀則有薦徹賔客則有獻酬之類女史掌之庶王后非禮勿動矣

案後所行之禮命之曰職而女史掌之卽內以陰禮教六宮詔後禮樂之儀之典籍也

掌內治之貳以詔後治內政

正義鄭氏康成曰內治之法夲在內書而貳之案女史之於內猶大史之於冡也冡內掌其正故大史女史掌其貳焉內𨿽治王內之政令究有男女之嫌必以女史詔後治內政而後便於事也

逆內宮

正義鄭氏康成曰鉤考六宮之計【賈疏謂六宮所有費用財物及米粟皆當鉤考之】

書內令

正義鄭氏康成曰後之令賈氏公彥曰謂書而宣布於六宮之中

凡後之事以禮從

正義鄭氏康成曰亦如大史之從王【賈疏大史職大防同朝覲以書協禮事及將幣執書以詔王此女史亦執禮書以從後】

典婦功掌婦式之灋以授嬪婦及內人女功之事賫【賫音咨本又作粢注故書賫爲咨杜子春讀爲資】

正義鄭氏康成曰婦式婦事之模範灋其用財舊數嬪婦九嬪世婦言及以殊之者容國中婦人賢善工於事者【賈疏知有國中婦人者下典絲職頒絲於外內工注云外工外嬪婦也大九職嬪婦化治絲枲是國中婦人有嬪婦之稱也】鄭氏眾曰內人謂女禦女功事賫謂女功絲枲之事黃氏度曰事賫治絲枲之事及轉致雜費

案此嬪婦卽大九職中嬪婦化治絲枲閭師掌國中四郊之人民任嬪以女事貢布帛者也典絲職頒絲於外內工注云外工外嬪婦也卽此已內人女禦則內工也云及者殊外內也先外後內者外工多也式則大羞服之式中具焉女功猶言婦功康成以九嬪世婦兼言之疑未必然九嬪世婦所司者禮職縱有婦功當非典婦功所掌也曽是九嬪世婦之尊而一絲一枲反授受於中下士之手乎凡經云嬪婦皆非九嬪世婦也蓋服用繁多匪寥寥內人所能共也故於國中四郊之內任嬪婦以其職而使治之以共王及後之用與其賜予其人在載師任土者之外所云九功之貢者皆然而嬪婦及內人之功則以典婦功掌之典婦功猶今之司織造者

凡授嬪婦功及秋獻功辧其苦良比其小大而賈之物書而楬之【苦音古賈音嫁楬其謁反下並同注讀授作受非是】

正義鄭氏眾曰苦讀爲盬謂分別縑帛與布紵之麤細皆比方其大小書其賈數而著其物若今時題署物鄭氏康成曰賈之者物不正齊當以泉計通功王氏應電曰先授之功以齊其業然後受其獻以

責其成隆冬寒沍非女工時故秋獻功

案此直言嬪婦不言內人者內人之功事以嵗時獻於後而內佐後受之不獻於典婦功也其授以女功之事賫則上文固言之矣以此益見嬪婦之爲外嬪婦而不可以九嬪世婦當之也鄭云以泉計通功者謂若某物直防十千或防千也比比次也物之大小賈固不同或大小同而材有羙惡功有良苦則賈相倍蓰故比次而楬之以共衣服則貴賤有等以備賜予則輕重有差也

以共王及後之用頒之於內府

正義金氏瑤曰用謂六宮之服及王與後賜予案疏謂以待王及後之用故蔵於內府非也內府都受九貢九賦九功之貨賄非專共王及後者也蓋凡絲枲布帛皆蔵於內府其成於內人者則以共王及後之用成於外工者則以共邦之百用耳王之燕衣服玉府掌之蓋授縫人縫之旣成而後以入於玉府禮服則以授外內司服也

典絲掌絲入而辧其物以其賈楬之

正義賈氏公彥曰後宮所蠶之絲自於後宮用之以爲祭服不入典絲其嵗貢之絲若禹貢兗州貢漆絲之等當入典絲黃氏度曰以其賈楬之將以爲授功獻功之程

辧正黃氏度曰康成以絲入爲九職嬪婦所貢絲非也閭師任嬪以女事貢布帛不貢絲此當是九貢禹貢兗州厥貢漆絲靑州厥貢絲枲

掌其蔵與其出以待興功之時

正義鄭氏康成曰時者若溫暖宜縑帛淸涼宜文繡【賈疏文繡染絲爲之夏暑損色故待秋涼】

頒絲於外內工皆以物授之

正義鄭氏康成曰外工外嬪婦也內工女禦賈氏公彥曰以物授之者若縑帛則授以素絲文繡則授以防絲

案外內工卽蒙上典婦功職之嬪婦及內人而言注以外工爲外嬪婦則上經嬪婦非九嬪世婦明矣

凡上之賜予亦如之

正義鄭氏康成曰王以絲物賜人王氏昭禹曰所賜予貴賤不同亦皆以其物授之

及獻功則受良功而蔵之【良依注作苦一讀如字】

正義鄭氏康成曰良當爲苦字之誤也受其麤盬之功以給有司之公用其良功者典婦功受之以共王及後之用賈氏公彥曰典枲直有苦者無良者明典絲亦不得有良者以良者入典婦功也

存異鄭氏眾曰良功絲功縑帛苦功麻功布紵案典婦功職辧其苦良則絲枲皆有苦有良如卽以絲枲爲別而已則又何辧之有其苦者謂次於良者一等二等之差非濫惡者也一云凡良功皆蔵於典絲凡苦功皆蔵於典枲名相近者相逺實相近者相邇所以謹於蔵便於用易於防計也不必攺良爲苦亦通

辧其物而書其數以待有司之政令上之賜予

正義劉氏彞曰待有司之政令謂給邦之百用政令如下文祭祀喪紀所共飾邦器者所受之類

凡祭祀共黼畫組就之物

正義鄭氏康成曰以給衣服冕旒【賈疏衣服釋黼畫也周冕服九章自龍衮已下此直言黼者若詩維衮及黼之類略言之也冕旒釋組就也若弁師職五采繅十有二就之等】及依盥巾之屬【賈疏依盥巾亦釋黼也此據祭祀若掌次職設皇邸邸卽屏風爲黼文冪人職王巾皆黼】白與黒謂之黼【賈疏攷工記繢人職文】采色一成曰就【賈疏若典瑞五采五就之等】賈氏公彥曰凡祭服皆畫衣繡裳裳繡湏絲衣畫不湏絲而言共絲者大夫已上裳皆先染絲則衣亦湏絲爲之乃後畫故兼畫衣而言之組就者謂以組爲冕旒之就物絲之物色

喪紀共其絲纊組文之物【纊音曠劉古曠反】

正義鄭氏康成曰以給綫縷【賈疏謂給裁縫之用此釋絲也】著旴口綦握之屬【賈疏此釋纊組也按士喪禮握手用纁裏著組繋喪大記屬纊以俟絕气內則屨著綦注綦屨系是用纊組之事】靑與赤謂之文【賈疏亦繢人職文繡亦用絲故連言也】

凡飾邦器者受文織絲組焉

正義鄭氏康成曰謂茵席屏風之屬【賈疏此據生人所飾器物言茵若少儀所謂茵席枕幾頴之屬注茵著褥是也席謂席之四緣若司幾筵粉純畫純黼純之屬是也屏風卽上文注黼依也上據祭祀此王所用若司幾筵職依前者是也】王氏昭禹曰文織以文爲織絲組以絲爲組

嵗終則各以其物防之

正義鄭氏康成曰種別爲計【賈疏自上經所用掌其蔵與其出及黼畫已下各別爲計】鄭氏眾曰各以其所飾之物計防傅著之【賈疏謂物之多少作文書使相傅著共一簿也】

典枲掌布緦縷紵之麻艸之物以待時頒功而授賫【縷力羽反紵音佇直語反注故書賫作資】

正義鄭氏康成曰緦十五升布抽其半者【賈疏禮記雜記文】白而細疏曰紵雜言此數物者以著其類眾多艸葛防之屬賈氏公彥曰布緦縷用麻物紵用艸物布中可以兼用葛防之艸爲之待時頒功者用絲有四時之別麻艸所爲四時皆得

案掌布緦縷紵之麻艸之物者麻艸之物不獨用於布緦縷紵而典枲所掌惟此也授賫蓋給以泉布使自具練治麻艸之器物兼償其勞也於頒枲曰授賫則絲可知也於頒絲曰外內工則枲可知也

及獻功受苦功以其賈楬而蔵之以待時頒

正義鄭氏康成曰其良功亦入於典婦功以共王及後之用

頒衣服授之賜予亦如之嵗終則各以其物防之正義鄭氏康成曰授之授受頒者帛言待有司之政令布言頒衣服互文賈氏公彥曰典絲典枲俱不爲王及後之用

內司服掌王后之六服褘衣揄狄闕狄鞠衣展衣緣衣素沙【褘音暉揄音遙鞠居六反又溪六反展張彥反緣或作褖同吐亂反】

正義鄭氏眾曰褘衣畫衣也祭統君捲冕立於阼夫人副褘立於東房【賈疏彼據二王后夫人祭服褘衣與後同】揄狄闕狄畫羽飾展衣白衣也喪大記復者朝服君以捲夫人以屈狄世婦以襢衣屈音聲與闕相似襢與展相似鞠衣黃衣也鄭氏康成曰狄當爲翟翟雉名伊雒而南素質五色皆備成章曰翚江淮而南靑質五色皆備成章曰搖【賈疏伊雒而南已下至此皆爾雅文引之者證褘揄爲雉也】王后之服刻繒爲之形而采畫之綴於衣以爲文章褘衣畫翚者揄翟畫搖者【賈疏先鄭褘衣揄狄不言所畫故足成其義】闕翟刻而不畫【賈疏此無正文以意量之明刻繒爲雉形但闕而不畫五色】此三者皆祭服從王祭先王則服褘衣祭先公則服揄翟祭羣小祀則服闕翟今世有圭衣者蓋三翟之遺俗鞠衣黃桑服也色如鞠塵象桑葉始生月令三月薦鞠衣於先帝告桑事展衣以禮見王及賔客之服【賈疏諸侯爲賔客於王后助王饗賔則後有見賔之禮亦服展衣也鞠衣在上以桑褖衣在下以禦於王展衣在中故以爲見王及賔客之服】字當爲襢襢之言亶亶誠也詩國風曰玼兮玼兮其之翟也又曰瑳兮瑳兮其之展也雜記夫人復稅衣揄狄又喪大記士妻以褖衣言褖者甚眾字或作稅【賈疏或雜記文】此緣衣實褖衣也褖衣禦於王之服亦以燕居【賈疏朝服展衣下惟有禒衣故知禦與燕居同褖衣也】男子之褖衣黒則是亦黒也【賈疏男子褖衣黒禮𨿽無文案士冠禮陳服於房爵弁服皮弁服端服士喪禮陳襲事於房亦云爵弁服皮弁服褖衣褖衣當端之處變言之者冠時端衣裳別及死襲時端連衣裳與婦人褖衣同故𨿽男子之端亦名褖衣又見子羔襲用褖衣纁袡譏襲婦服纁袡與衣相對之物則男子褖衣黒矣男子褖衣旣黒則婦人褖衣亦黒可知】六服備於此矣以下推次其色則闕狄赤揄狄靑褘衣【賈疏王后六服其色無文以鞠衣象麯塵其色黃褖衣與男子褖衣同其色黒二者爲本以五行之色從下向上以次推之水色黒褖衣旣象之水生於金褖衣上有展衣宜象金色故先鄭亦云展衣白衣也金生於土土色黃鞠衣象之土生於火火色赤鞠衣上有闕翟則闕翟象之火生於木木色靑闕翟上有揄翟則揄翟象之五行之色已盡惟有天色褘衣最在上象天色】婦人尙專一徳無所兼連衣裳不異其色素沙者今之白防也六服皆袍制【賈疏雜記繭衣裳是袍也男子袍有衣裳婦人衣裳連則非袍而云袍制者止取衣復不單與袍制同】以白防爲裏使之張顯今世有沙縠者名出於此賈氏公彥曰王之吉服有九韋弁以下常服有三與後鞠衣以下三服同但王之祭服有六後祭服惟有三翟者天地山川社稷等後夫人不與故三服而已褘衣亦是翟而云衣者以其是服之首故目言衣也鄭氏鍔曰天子之服九九者所以取乎陽數之極王后之服六六者所以取乎陰數之中褘言衣則知揄闕者亦衣也揄狄闕狄言狄則知褘衣亦狄也

辧外內命婦之服鞠衣展衣緣衣素沙

正義鄭氏康成曰內命婦之服鞠衣九嬪也展衣世婦也緣衣女禦也【賈疏九嬪下有世婦女禦三等鞠衣以下服亦三等故知以次服之】外命婦其夫孤也則服鞠衣其夫卿大夫也則服展衣其夫士也則服緣衣【賈疏此約司服孤絺冕卿大夫同冕士皮弁三等而言之孤以下妻其服無文故以此三等之服配三等臣之妻也】三夫人及公之妻其闕狄以下乎【賈疏婦人之服六從下向上差之三夫人當服闕狄三公夫人亦當闕狄若三夫人從上向下差之則當揄狄玉藻王后褘衣夫人揄狄是也若三公夫人不得過闕狄知者射人職三公執璧與子男同則三公亦毳冕三公之妻亦當闕狄】侯伯之夫人揄狄子男之夫人亦闕狄惟二王后褘衣【賈疏玉藻君命闕狄再命鞠衣一命防衣注據子男之國而言闕狄旣當子男夫人侯伯夫人自當揄狄二王后夫人當褘衣矣】賈氏公彥曰上言後六服此論外內命婦不得有六服惟得鞠衣以下三服尊卑差次服之而已亦以素沙爲裏司服孤卿大夫士文承諸侯之下皆據諸侯之臣言則諸侯之臣妻亦以次受此服是以玉藻君命闕狄再命褘衣一命襢衣士褖衣注云此子男之夫人及其卿大夫士之妻命服也褘當爲鞠諸侯之臣皆分爲三等其妻以次受此服若然五等諸侯之臣命𨿽不同有孤之國孤絺冕卿大夫同冕無孤之國則卿絺冕大夫冕其妻皆約夫而服此三等之服天子之臣服無文亦得與諸侯之臣服同是以此外命婦服亦得與諸侯臣妻服同也

存疑鄭氏鍔曰三公之妻不可以常制論三公出封則爲大國之君以君子偕老之詩觀之衛侯爵詩人言夫人之服曰翟曰展上三衣有翟下三衣有展其下王后一等無褘衣而已蓋三公在朝屈於王則服子男之服其妻亦服闕狄出封則宜加禮記有夫人副褘之文其三公出封之禮與三夫人之服亦不可以常制論中宮有後則屈而服闕狄中宮或闕則伸而服揄狄與侯伯在朝及出封其妻之服闕狄揄狄同陳氏祥道曰王制言三公一命衮則三公在朝鷩冕其妻揄狄可知也玉藻言夫人揄狄則三夫人揄狄可知也公之夫人褘衣而明堂位言魯夫人副褘者魯侯得用衮冕則夫人副褘可知也王氏應電曰以司服之例推之自上公九命其服九章至再命受服二章而止三公夫人八命天子之三夫人視之卿之內子六命天子之九嬪視之是皆當有八章六章之服大夫之世婦四命天子之二十七世婦視之大國孤之婦亦四命是皆當服鞠衣元士之妻三命天子之女禦視之侯國卿之內子亦三命並當服展衣天子中士之妻侯國大夫之婦小國卿之內子皆再命並當服緣衣且以後之六服止畫雉之一章何以爲九命之別王與諸侯之衮名同制異則後與夫人之褘亦當有辧

凡祭祀賔客共後之衣服及九嬪世婦凡命婦共其衣服共喪衰亦如之【衰七雷反】

正義鄭氏康成曰言及言凡殊貴賤也凡者凡女禦與外命婦也春秋之義王人𨿽微者猶序乎諸侯之上所以尊尊也【賈疏據上文外內命婦服惟有鞠衣已下此經上已云九嬪世婦則內命婦中惟有女禦也外命婦中有公孤卿大夫之妻尊於女禦而總入女禦中又九嬪卑於三公夫人世婦卑於孤卿妻言凡以殊之在上是尊尊也春秋防王人在僖八年】臣之命者再命以上受服則下士之妻不共也【賈疏大宗伯職再命受服則天子下士一命不受】外命婦惟王祭祀賔客以禮佐後得服此上服自於其家則降焉【賈疏特牲禮主婦纚筓綃衣少牢禮主婦被錫衣侈袂士妻不衣褖衣大夫妻綃衣侈袂不衣展衣是自於其家則降也】賈氏公彥曰共後之衣服者祭祀共三翟賔客共展衣九嬪世婦謂助後祭祀賔客時凡命婦兼外內命婦也喪衰外命婦爲王服齊衰於後無服若九嬪已下及女禦於王服斬衰於後服齊衰

案疏引特牲少牢主婦之服以爲非助祭不服上服之證是也但大夫妻以展衣爲上服則祭於已猶得服緣衣不應綃衣下同士妻也敖氏繼公以少牢錫字古文作緆而謂爲緣字之訛卽此經之緣衣良爲可據士妻綃衣士昏禮特牲禮並見之當在緣衣之下蓋亦士妻之禮服而此經不以入等未詳喪服外命夫爲王服斬衰故外命婦服齊衰從夫服而降一等也外命夫爲後服齊衰從王服也凡從服一從而已無累從者故外命婦於後無服諸侯及諸侯之夫人於王與後亦然詳見喪服經傳

後之喪共其衣服凡內具之物

正義賈氏公彥曰後喪所共衣服謂襲時十二稱小斂十九稱大斂百二十稱鄭氏康成曰內具紛帨綫纊鞶袠之屬【賈疏內則婦事舅姑有紛帨綫纊鞶袠故死者入壙亦兼有數物內則更有刀礪小觹等故曰之屬】

縫人掌王宮之縫綫之事以役女禦以縫王及後之衣服【綫私見反】

正義鄭氏眾曰綫縷也鄭氏康成曰女禦裁縫王及後之衣服則爲役助之餘裁縫事則專爲焉賈氏公彥曰役女禦謂爲女禦所役

案序官云奄二人女禦八人女工八十人奚三十人此云以役女禦則奄特總帥女工及奚以聽女禦之役使耳王及後之衣服女禦司之旣成乃分入於玉府及外內司服而以共也此與內司服之女禦蓋卽於八十一人中選充之王昭禹以爲非王宮之女禦繆也

喪縫棺飾焉【注故書焉爲馬杜子春云當爲焉】

正義鄭氏康成曰孝子旣啟見棺猶見親之身旣載飾而行遂以葬若存時居於帷幕而加文繡【賈疏旣載飾而行者旣夕禮日側遂匠納車於階間郤柩而下載之於蜃車之上乃加帷荒飾棺訖乃還車向外明日旦乃引向壙加文繡者生時帷幕無文繡今死恐眾惡其親更加文繡】喪大記飾棺君龍帷三池振容黼荒火三列黻三列素錦褚加僞荒【賈疏僞卽帷也】纁紐六齊五采五貝黼翣二黻翣二畫翣二皆戴圭魚躍拂池君纁戴六纁披六此諸侯禮也【詳見喪大記注】禮器天子八翣諸侯六大夫四漢禮器制度飾棺天子龍火黼黻皆五列又有龍翣二其戴皆加璧

衣翣桞之材【衣於旣反注故書翣桞作接橮鄭司農云接讀爲歰橮讀爲桞皆棺飾】正義鄭氏康成曰必先纒衣其材乃以張飾也桞之言聚諸飾之所聚也檀弓周人墻置翣春秋傳四歰不蹕【賈疏襄二十五年左傳歰作翣】賈氏公彥曰翣如方扇柳卽上注引喪大記帷荒是也二者皆木材以防繒衣纒之乃後張飾於其上故云衣翣桞之材

掌凡內之縫事

案凡內之縫事則不獨衣服也不獨王與後之衣服也

染人掌染絲帛

正義劉氏彞曰凡染事染而後織者上也織而後染者次也

凡染春暴練【暴步卜反劉步落反】

正義鄭氏康成曰暴練練其素而暴之【賈疏素卽絹也此謂湏練而用者非謂祭服若祭服則先染絲織之不得爲練】賈氏公彥曰春時陽气燥達故暴曬其練王氏昭禹曰防氏練絲帛皆晝暴諸日是也

夏纁【注故書纁作防鄭司農云防當讀爲纁】

正義鄭氏眾曰纁謂絳也【賈疏卽爾雅及鐘氏所云三入爲纁】鄭氏康成曰謂夏始可以染此色也纁者天地之色以爲祭服【賈疏易云黃帝堯舜垂衣裳取諸乾坤但天地黃而纁者土無正位托位南方火火色赤與黃共爲纁也凡六冕之服皆上纁下故云以爲祭服】石染當及盛暑潤始湛研之【賈疏約攷工記鐘氏職而言夏暑熱潤之時以朱湛丹秫易可和釋故夏染纁】三月而後可用考工記鐘氏則染纁術也染則史傳闕矣【賈疏鄭注鐘氏及士冠禮云則六入與】

秋染夏【夏戶雅反後除春夏之字皆同】

正義鄭氏康成曰染五色謂之夏夏者其色如夏狄禹貢羽畎夏翟是其總名其類有六曰翚曰搖曰曰甾曰希曰蹲【賈疏爾雅文】其毛羽五色皆備成章染者擬以爲淺深之度是以放而取名焉賈氏公彥曰秋气涼可以染五色鄭氏鍔曰秋气收而不散五色皆宜故染夏

冬獻功

正義賈氏公彥曰纁與夏至冬功成並獻之

掌凡染事

正義易氏祓曰凡染事不特絲帛而已王氏應電曰謂布緦縷紵之物

案鄭氏鍔引禮記謂宮中所染專共王祭祀之服染人所掌以共國家禮事非也記所謂朱綠之黃之卽以付染人耳

追師掌王后之首服爲副編次追衡筓【追都隈反編卑煙反又步典反】正義鄭氏眾曰副者婦人之首服祭統君捲冕立於阼夫人副褘立於東房衡維持冠者春秋傳衡紞紘綖【賈疏桓二年臧哀伯辭彼據男子之衡司農意男子婦人皆有衡也】鄭氏康成曰副之言覆所以覆首爲之飾其遺象若今步繇矣服之以從王祭祀編編列髮爲之其遺象若今假紒矣服之以桑也次次第髮長短爲之所謂髲髢服之以見王王后之燕居亦纚筓總而已【賈疏康成知三翟之首服副鞠衣展衣首服編褖衣首服次者王之祭服有六首服皆冕則後之祭服有三首服皆副可知昏禮女次純衣純衣則褖衣褖衣而云次則褖衣首服次可知其中亦有編明配鞠衣展衣也上注展衣云以禮見王則展衣首服編此云次以見王者以禮朝見於王與見賔客同則服展衣與編接禦見王則褖衣與次也燕居謂不至王所自在燕寢時齊風雞鳴毛傳東方明則夫人纚筓而朝此經注云副編次以待祭祀賔客明燕居不得著次自然著纚筓而毛云以朝必別有所見康成不破之者以纚筓燕居無正文也其實朝王時首服編】追猶治也詩云追琢其章王后之衡筓皆以玉爲之【賈疏弁師王之筓以玉故知後同用玉】惟祭服有衡垂於副之兩旁當耳其下以紞懸瑱詩玉之瑱也是也筓卷髮者賈氏公彥曰弁師職云諸公用玉爲瑱詩玉之瑱

也據諸侯與夫人同用玉瑱則衡筓亦用玉矣其三夫人與三公夫人同服翟衣則衡筓亦用玉矣其九嬪命婦等當用象也云惟祭服有衡者見經後與九嬪已下多別言則衡筓惟施於翟衣鞠衣已下無衡矣鞠衣已下𨿽無衡亦應有紞以懸瑱也

辧正賈氏公彥曰先鄭謂追師掌冠冕之官故並知王后之首服後鄭不從者追師若兼掌男子之首服亦當如下屨人職掌王及後之服屨今不云明非共掌

爲九嬪及外內命婦之首服以待祭祀賔客喪紀共筓絰亦如之

正義鄭氏康成曰外內命婦衣鞠衣襢衣者服編衣緣衣者服次非王祭祀賔客佐後之禮自於其家則亦降焉少牢饋食禮主婦被錫衣侈袂特牲饋食禮主婦纚筓宵衣是也昏禮女次純衣攝盛服耳主人爵弁以迎侈袂褖衣之袂【賈疏案昏禮女次純衣純衣則褖衣據士服爵弁親迎攝盛則士之妻服褖衣首服次亦攝盛褖衣旣首服次三翟首服副則鞠衣襢衣首服編可知】凡諸侯夫人於其國衣服與王后同【賈疏所同者上公夫人得褘衣以下至褖衣褘衣從君見大祖揄翟從君祭羣廟闕翟從君祭羣小祀鞠衣以桑展衣以禮見君及賔客褖衣以禦侯伯夫人得揄翟以下揄翟從君祭大祖及羣廟闕翟以下與上公夫人同子男夫人得闕翟以下闕翟以祭鞠衣以下與侯伯夫人同並纚筓綃衣以燕居也二王之後與魯夫人亦同上公之禮】賈氏公彥曰以待祭祀賔客者亦謂助後而服之王氏應電曰筓絰者筓與絰也儀禮喪服傳有箭筓有惡筓有吉筓惡筓者櫛筓亦曰榛筓吉筓者象筓也惡筓有有首者吉筓有折其首者服之重輕以是爲差

案三夫人亞王后內官列職自九嬪始舉九嬪而言及則內命婦爲世婦女禦明矣疏謂不言世婦文略內命婦惟女禦未安

屨人掌王及後之服屨爲赤舄黑舄赤繶黃繶靑句素屨葛屨【屨九裕反舄西益反繶衣亟反句音劬】

正義鄭氏康成曰連言服者著服各有屨也復下曰舄禪下曰屨【賈疏下謂底重底者名舄禪底者名屨】舄屨有絇有繶有純者飾也句當爲絇絇著舄屨之頭爲行戒【賈疏絇謂以絳爲之狀如刀衣鼻綴於屨頭爲行戒】繶縫中紃純緣也【賈疏繶是牙底相接之縫綴絳於其中純謂以絳爲口緣經不云純文略也】天子諸侯吉事皆舄其餘惟服冕衣翟著舄耳【賈疏服冕謂孤卿大夫衣翟謂後以下婦人也】素屨非純吉有凶去飾者【賈疏大祥除衰杖後身服素縞麻衣著素屨故云非純吉言去飾者素屨無絇繶純也】言葛屨明有用皮時【賈疏葛屨自赤舄已下夏則用葛爲之冬則用皮爲之在素屨下者欲見素屨亦用葛與皮也】鄭氏眾曰赤繶黃繶以赤黃之絲爲下緣士喪禮夏葛屨冬皮屨皆繶緇純禮家說繶亦謂以采絲礫其下王氏安石曰司服言弁則曰弁服弁在上也屨人言屨則曰服屨屨在下也

存疑鄭氏康成曰凡舄屨各象其裳之色士冠禮元端黒屨【賈疏端有裳黃裳雜裳今云黒屨者據裳爲正也】靑絇繶純素積白屨緇絇繶純爵弁纁屨黑絇繶純是也【賈疏引之見屨同裳色】王吉服有九舄有三等赤舄爲上冕服之舄【賈疏吉服有九者司服六冕及韋弁皮弁冠弁是也舄有三等者赤舄白舄黒舄也赤舄爲六冕之舄白舄配韋弁皮弁服黒舄配冠弁服冕服六其裳同故以一舄配之】詩王錫韓侯元衮赤舄則諸侯與王同下有白舄黒舄王后吉服六惟祭服有舄舄爲上褘衣之舄也下有靑舄赤舄鞠衣以下皆屨耳【賈疏後翟三等連衣裳而色各異故三翟三等之舄配之舄爲褘衣之舄靑舄配搖翟赤舄配闕翟云鞠衣以下皆屨者六服三翟旣以三舄配之且下文命夫命婦惟言屨不言舄故知鞠衣以下皆屨也】絇繶純同色【賈疏士冠禮三冠絇繶純各自同色】今云赤繶黃繶靑絇雜互言之明舄屨眾多反覆以見之凡舄之飾如繢之次【賈疏此無正文約皮弁白屨黒絇繶純白黒比方爲繡次爵弁纁屨黒絇繶純黒赤南北相對尊祭服故爲繢次以此知凡舄皆不與屨同而爲繢次也】赤繶者王黒舄之飾黃繶者後舄之飾靑絇者王白舄之飾言繶必有絇純言絇亦有繶純三者相將【賈疏凡屨舄皆有絇繶純三者相將謂各舉其一以互見也】王及後之赤舄皆黒飾後之靑舄白飾凡屨之飾如繡次也黃屨白飾白屨黑飾黑屨靑飾士爵弁纁屨黒絇繶純尊祭服之屨飾從繢也王氏昭禹曰赤陽之正色故王服赤舄黒陰之正

色故後服黒舄陽則純故赤舄之繶亦赤陰則雜故黒舄之繶黃黃陰之盛色以陰之正色爲體以陰之盛色爲飾也

案康成所言舄屨之差與其飾多補經文所未有者大槪皆從士冠禮三屨推之而以屨象裳色一句爲之柄其云屨飾如繡次者蓋於黒屨白屨偶合焉至纁屨不以白飾則云尊祭服如舄之繢次也舄如繢次經無明文特卽纁屨比類而意其然耳其用心可謂苦矣然案之經文則枘鑿不相入無怪後人之紛紛滋議也經上言王及後下言赤舄黒舄則赤舄者王之舄也黒舄者後之舄也順文次之則赤繶黃繶當爲赤舄之飾靑句當爲黒舄之飾或言繶或言句舉一以見其餘也赤舄而赤繶者王用之赤舄而黃繶者則公侯以下用之與黒舄而靑句亦與黒屨之靑絇肖也祭服之舄止此似更無他色者然則舄之飾固不如繢次而屨順裳色亦不可通之於舄矣果如康成說則經文不完已甚何以立灋示後且赤舄王之上也而乃以爲後之下可乎三等之屨蓋貴賤所同故經不言之不然則素屨之上其有脫文與赤舄夏亦未必以葛爲之

辧外內命夫命婦之命屨功屨散屨

正義鄭氏康成曰命夫之命屨纁屨【賈疏經不云舄惟云屨者大夫已上衣冕則有命舄而無命屨士之命服爵弁則命屨纁屨而已】命婦之命屨黃屨以下【賈疏外命婦孤妻已下內命婦九嬪已下不得服舄皆服鞠衣已下故屨以黃兼有卿大夫妻及二十七世婦皆展衣白屨士妻與女禦皆褖衣黒屨故云黃屨已下也】功屨次命屨於孤卿大夫則白屨黒屨【賈疏司服職孤絺冕卿大夫冕皆以赤舄爲命舄以下仍有皮弁白屨冠弁黒屨故云功屨次命屨據婦人而言其實孤卿大夫則功屨次命舄也】九嬪內子亦然【賈疏九嬪與孤妻內子旣以黃屨爲命屨功屨之中有防衣白屨褖衣黒屨故云亦然】世婦命婦以黒屨爲功屨【賈疏皆以襢衣白屨爲命屨其功屨惟有褖衣黒屨】女禦士妻命屨而已【賈疏女禦士妻惟褖衣黒屨爲命屨】士及士妻謂再命受服者【賈疏大宗伯職一命受職再命受服但公侯伯之士一命子男之士不命及王之下士皆受職不受服王之中士再命上士三命已上乃受服受服則並得此屨也】散屨亦謂去飾【賈疏此言防卽上之素皆是無飾互言之】

案云辧者命屨初命時官所給其後則與功屨皆自爲之故第辧其法式也

存疑賈氏公彥曰鄭志趙商問司服王后六服之制目不解請圖之答曰大裘衮衣鷩衣毳衣絺衣衣六服皆纁裳赤舄韋弁衣以韎皮弁以布二弁皆素裳白舄冠弁服黒衣裳而黒舄冠弁端也褘衣舄首服副從王見先王揄翟靑舄首服副從王見先公闕翟赤舄首服副從王見羣小祀鞠衣黃屨首服編以告桑襢衣白屨首服編以禮見王褖衣黒屨首服次以禦於王后服六翟三等三舄靑赤鞠衣以下三屨黃白黒婦人質不殊裳屨舄皆同裳色也

凡四時之祭祀以宜服之

正義鄭氏康成曰祭祀而有素屨散屨者惟大祥時【賈疏以此經四時祭祀總結上文諸屨故知有此二屨也云惟大祥時者此據外內命夫爲王斬衰而言初死著菅屨卒哭與齊衰初死同疏屨旣練與大功初死同繩屨大祥與小功初死同吉屨無絇是以上經注云非純吉也】王氏昭禹曰以宜服之者各隨其時與事之宜而服之若夏則葛屨冬則皮屨此隨時之宜若吉祭用赤舄黒舄命屨喪祭有素屨散屨此隨事之宜

夏采掌大喪以冕服復於大祖以乘車建綏復於四郊【夏戶雅反大祖音泰乘繩證反綏依注作緌如追反】

正義鄭氏康成曰求之王平生常所有事之處冕服不出宮故以復於大廟王祀四郊乘玉路建大常故建綏以復去其旒異之於生也【賈疏生時有緌有旒】故書綏爲杜子春云當爲綏非是某謂明堂位有虞氏之旂夏后氏之緌則綏當作緌字之誤也緌以旄牛尾爲之綴於橦上所謂注旄於乾首者【賈疏注據爾雅文按鐘氏染鳥羽以爲王后之車飾亦爲旌旂之緌則旌旂亦有鳥羽獨云旄牛尾者舉一而言其實兼有也】士冠禮及玉藻冠緌字故書亦多作綏者今禮家定作蕤鄭氏眾曰復謂始死招魂復魄士喪禮士死於適

室復者一人以爵弁服升自東榮中屋北面招以衣曰臯某復三降衣於前受用篋升自阼階以衣屍喪大記復男子稱名婦人稱字惟哭先復言死而哭哭而復冀其復反故檀弓曰復盡愛之道也望反諸幽求諸鬼神之道也北面求諸幽之義也又曰君復於小寢大寢小祖大祖庫門四郊喪大記又曰復者朝服君以捲夫人以屈狄大夫以元頳世婦以襢衣士以爵弁士妻以稅衣雜記諸侯行而死於館則其復如於其國如於道則升其乘車之左轂以其綏復大夫死於館則其復如於家死於道則升其乘車之左轂以其綏復喪大記又曰爲賔則公館復私館不復夏采天子之官故以冕服復於大祖以乘車建綏復於四郊天子之禮也大祖始祖廟也

案夏卽染人秋染夏之夏謂以鳥羽飾旌旂之橦也此官以夏采爲名則凡以鳥羽飾物如全羽爲旞析羽爲旌之類皆當掌之王巡守會同祭祀必有所共之事郊射或共其獲旌非專掌復也然則掌字之下蓋有脫文大喪以下特其後語耳未有以偶然一見之事而專設一官者也復而後行死事則復者湏臾之頃耳下士四人則大祖而外四郊亦未必全復矣復於四郊猶宋玉招魂求諸上下四方之意非以郊祭故也檀弓亦曰君復於四郊謂諸侯也諸侯無郊祭也且不於壇而於郊不以冕服而以建綏足以見之矣復者人之終也春秋傳晉侯有疾秦醫和謂趙孟曰國之大臣榮其寵祿任其大節有災禍興而無攺焉必受其咎今君至於滛以生疾將不能圖防社稷禍孰大焉主不能禦吾是以云也王之宮寢內外起居飲食無一不闗於直至君之身終而師保之責猶無已焉此天官之屬所以終於夏采也與存疑賈氏公彥曰以衮冕以下六冕及爵弁皮弁之等復復者各依命數天子則十有二人天子七廟此經直云大祖則后稷廟也復者命士不命之士皆一人若大夫以上皆依命數

總論陳氏傅良曰一職所制禦者皆闗於君身君徳一則環衛之人二則供奉飲膳酒漿之人三則出內財賄之人四則宮中使令之人

案冢貳王統百官均四海而諸官所掌不越居處服禦財賦絲枲之事此聖人之議道自己者也蓋飲食男女人之大欲存焉自公卿以下至於庶人或有所制而不敢縱或有所求而未必逞若尊爲天子富有四海何求而不應何憚而不爲哉以是大欲而勢足以恢其邪心於以治天下國家焉不知其可也周公知百官之得其統四海之得其均其要在王身是故先以宮室安其身焉次以飲食理其體焉繼以賦式節其用焉終以內宮佐其徳焉析其事則至纎至悉若無闗於政治之要而觀其用意本末兼修內外交飭以正君身其至醇至備者乎一之以大之權分之以小內之任一起居一飲食一貨用一擇采進禦多寡丰約用舎去取大臣皆得與聞之而天子不得以自私女子小人不得以蠱惑而司是職者必名徳之選是以上智之君安焉而益聖中材之主守焉而寡過蓋正心誠意之實功而治天下國家之本統也

欽定周官義疏卷七

欽定四庫全書

欽定周官義疏卷八

地官司徒第二之一

惟王建國辧方正位體國經野設官分職以爲民極乃立地官司徒使帥其屬而掌邦教以佐王安擾邦國正義鄭氏鍔曰所掌者教而所經理者天下之土地故爲地官所經理者土地而所治者軍旅徒庶之政令故又名之曰司徒鄭氏康成曰教所以親百姓訓五品有虞氏五而周十有二焉擾亦安也言饒衍之【賈疏案尙書周官司徒敷五典擾兆民則周亦以五爲教案五教根於性而率之爲道者十二教則隨其時地而事爲之制物爲之防蓋五教爲經十二教爲緯】王氏應電曰擾者寛柔以教習與性成也朱子語類問司徒職在敷教而地官言教者甚略言山陵林麓之事甚詳何也曰須使不饑不寒五方之民各得其所教始可施但其中言教亦不略如族師閭胥書其孝弟睦婣任卹屬民讀法之類皆是

案成均所教秀民而已土地人民皆於地官而親民之吏屬焉必地官掌教乃能盡天下而無一人之不教教之大防無非作其忠敬之心親遜之而其所以教者卽散著於祭祀防紀昏冠飲酒與夫頒職事起軍旅作田役比追胥令貢賦之內故詳考州長至比長職事乃知地官所掌無一事之非教所以能盡天下之人而教之也司徒防五地以辧物生相土宜以安民宅分三壤以均賦貢別年嵗以制力徵凡所以除民之害而厚其生者皆所以安之也十有二教三物八刑凡所以因事成禮隨時讀法皆所以擾之也安之中亦有擾擾之道卽所以爲安地官職事無外於此者不曰安擾萬民而曰安擾邦國何也舉萬民則不足以該邦國舉邦國則安擾其民卽所以安擾邦國具見矣

教官之屬大司徒卿一人小司徒中大夫二人鄕師下大夫四人上士八人中士十有六人旅下士三十有二人府六人史十有二人胥十有二人徒百有二十人正義鄭氏康成曰師長也司徒掌六鄕鄕師分而治之二人共三鄕之事相左右也【案六鄕四面而環王城鄕師四人宜各主一面而注謂兩人共主三鄕蓋以同鄕之州不宜中分而各有所屬且以備有故而兼攝也】通論王氏應電曰六鄕首善之地司徒自治而教之鄕師爲之師長六遂以及都鄙皆天子畿內之地司徒不能徧及故於六遂特設遂人一職治而教之遂師爲之師長都鄙之治教則屬諸其長而有都則都士都宗人都司馬朝大夫諸官以提挈之若邦國之治教則在諸侯而有牧伯以統帥之然其教治皆出於司徒舒氏芬曰周公設官之意謂教必發乎邇可以見乎逺故教事於六鄕爲最詳焉

鄕老二鄕則公一人鄕大夫每鄕卿一人州長每州中大夫一人黨正每黨下大夫一人族師每族上士一人閭胥每閭中士一人比長五家下士一人

正義鄭氏眾曰百里內爲六鄕外爲六遂鄭氏康成曰載師職以官田牛田賞田牧田任逺郊之地司勲職掌六鄕之賞地六鄕地在逺郊之內則居四同【賈疏司馬法王城百里爲逺郊於王城四面方二百里開方之二二如四故云居四同】老尊稱也王置六鄕則公有三人也三公者內與王論道中參六官之事外與六鄕之教其要爲民是以屬之鄕焉州黨族閭比鄕之屬別正師胥皆長也正之言政也師之言帥也賈氏公彥曰曲禮三公曰天子之老在朝八命卽典命職三公八命是也分陜而治則九命大宗伯職九命作伯是也王氏志長曰鄕老二鄕則公一人不列其職掌蓋以道倡率一鄕地優體尊不煩以事也黃氏度曰鄕大夫猶有職掌鄕老惟大比興賢能獻書於王則與焉所謂師也父兄也書曰周公師保萬民章氏俊卿曰鄕大夫卿也何以謂之大夫王制曰諸侯之上大夫卿則卿固可謂之大夫矣大夫以智帥人者也故鄕大夫掌鄕之政教禁令則卿可曰大夫朝大夫掌都家之國治則士亦可曰大夫鄭氏鍔曰庶人在官者曰胥閭長亦以胥名取其才智足以長人爵爲中士則與胥徒有別矣易卦地上有水爲比以水與地至相親也五家可謂親矣故名其長曰比長何氏喬新曰比長𨿽統五家卽上農也閭胥族師則農夫中徳行才能足以表帥一閭一族者異其秩而增授田使合子弟傭閒民耕之以代其祿非如六官中之士食民賦稅也

案小司冦掌外朝之位三公及州長百姓北面可見三公之統鄕民也經無三公而散見於朝士司士諸職則三公𨿽爲六卿之兼官而固在六卿之上矣每鄕卿一人卽六卿也周官六卿之外別無所謂卿者軍旅田役防荒賓客大司徒小司徒鄕師主之五官皆有事焉而鄕大夫一無所與以是知其卽六卿也百家之長卽以師名官則黨正州長以上掌教治

者其徳行道藝之足以表眾可知矣記曰能爲師然後能爲長此古之民所以易於觀感興起而政教無壅也六卿兼鄕官故凡軍旅田役皆鄕官令其屬帥民而致與大司馬軍皆命卿實相合鄭注大司馬謂軍帥不特置乃選於六官六鄕之吏者是也賈疏乃據此謂鄕大夫別置而非六卿誤矣

通論王氏應電曰周官之法在朝則爲六官在國則兼爲鄕遂之官及都鄙之君故平居則六卿各教其所治民不必別立守令國有大事而致民則六卿各率其鄕遂之民而至不必別有徵召國有大故則六卿各糾其民而守不必別爲長帥其有防同師役而用眾則六卿各帥其都家所統之民而往不必別爲之觀夏書甘誓乃召六卿卽六事之人則此法自古已然所以體統合一情意流通而無後世內外隔絕上下扞格之獘也其族師而下皆使民自推擇其長因而秩之耳故曰使民興賢出使長之使民興能入使治之也薛氏衡曰以公卿之尊下領六鄕之治所以重教事也而三公不列職明道徳在躬無往而非教以六卿爲六鄕之大夫而七事皆有聨明治禮刑政事皆所以爲教六官之屬莫不各有府史胥徒而鄕則無之蓋自鄕大夫受敎法而頒之於鄕吏凡羣吏之周旋於鄕以行教事大抵皆身親之且鄕師爲教官之攷府史胥徒具列文書調度亦不患無人也

餘論馬氏端臨曰兩漢郡守皆自辟曹掾所辟之吏多取於所治之地蓋必如是乃能知閭裏之姦邪稔庶人之休戚故治狀顯著常必由之此周官之遺意也後世長吏旣不與之以用人之權而士自一命以上拘於參互之法不使之效職顯能於本土士之賢者亦以隱情惜已不與郡府之事爲髙而與郡守縣令共治其民者則皆舞文壊法之胥吏也治何由而進於古乎

封人中士四人下士八人府二人史四人胥六人徒六十人

正義鄭氏康成曰聚土曰封謂壝堳埒及小封疆也賈氏公彥曰大司徒設社稷之壝封人相左右故

在地官爲職首胥徒多以畿封事廣

案所謂封疆者封土於界上也其職云凡封國封其四疆則舊說謂典封疆之官亦無可疑

鼓人中士六人府二人史二人徒二十人

正義賈氏公彥曰主教六鼓四金是教官故在此陳氏傅良曰鼓人舞師不宗伯而司徒蓋用之於野事

案鼓人所掌六鼓四金之莭用於祭祀軍旅田役防紀災祲夜鼜鄕遂都家公邑無地無時不有事焉不獨秀民能辧其音聲卽甿亦知其莭防乃教事之重大而周徧者故次封人鄕師四時出田法以教戰金鼓所以爲車徒之莭制也次舞師坐作進退撃刺之法略於兵舞見之平時習舞然後前期可修戰法

舞師下士二人胥四人舞徒四十人

正義鄭氏康成曰舞徒給繇役以能舞者爲之【賈疏余官直言徒此言舞徒者必能舞乃得充徒數也】魏氏校曰鼓舞爲民間通用之樂故屬司徒聖人所以習民於禮樂而興起教化也

通論賈氏公彥曰舞師主教野人之舞故在地官樂師所教乃國子學舞者故入春官

牧人下士六人府一人史二人徒六十人

正義鄭氏康成曰牧人養牲於野田者【賈疏對充人養牲於國中】詩云爾牧來思何簑何笠防負其餱三十維物爾牲則具【賈疏無羊詩】賈氏公彥曰掌牧六牲以共祭祀亦地事也

案載師任逺郊之地有牧田牛田卽牧人牛人畜牧之地

牛人中士二人下士四人府二人史四人胥二十人徒二百人

正義鄭氏康成曰主牧公家之牛者詩云誰謂爾無牛九十其犉【賈疏亦無羊詩】犉者九十其餘多矣【賈疏引詩證牛多湏有二百人牧之也】

通論王氏應電曰牧人兼六牲而官下士以其職止芻牧之事故與雞人羊人犬人同牛人𨿽主一牲而牢禮膳犒防同軍旅行役任載皆用之故官爲中士馬則又重於牛故校人爲下大夫也

存疑王氏應電曰六牲有養之者初時畜之也有共之者將用而以其牲入陳也有奉之者旣殺而薦之也馬畜於夏官之圉人供於校人而大司馬奉之牛畜於地官之牛人供之者亦牛人而大司徒奉之雞供自雞人而養於夏官之掌畜者以其爲擾畜之類也羊畜於羊人而大司馬主奉馬牲故特設小子供而羞之犬供自犬人大司冦奉之而養於地官之槀人者以宜谷食也豕水畜其養而供奉之者則在冬官矣養之者知物性而得其居處孕字之宜者也供之者稍知禮儀者也奉之者則肅將祀事而以交於神明者也

案羊人職若牧人無牲則買牲以共之則五官之屬掌牲者但選其中用者以入牧人而阜蕃之則牧人事也王氏應電謂生養於各官及將爲牲又養於牧人誤

充人下士二人史二人胥四人徒四十人

正義鄭氏康成曰充猶肥也養系牲而肥之賈氏公彥曰諸官以堪入祭祀者送付牧人至祭前三月選入充人芻之使肥充故與牧人連類在此劉氏彛曰牧人𨿽掌六牲猶牧之艸野以適其性未之芻也迨將用以爲牲始系之充人

載師上士二人中士四人府二人史四人胥六人徒六十人

正義鄭氏康成曰載之言事也事民而稅之載師者閭師縣師遺人均人官之長鄭氏鍔曰地有廣狹因其土之所能任而制爲之法使地足以容田田足以岀賦故名其官曰載師

通論郝氏敬曰載師任地制賦閭師任民徴賦二職相資

閭師中士二人史二人徒二十人

正義鄭氏康成曰主徴六鄕之賦貢者鄕官有州黨族閭比止言閭者徴民之稅宜督其親民者凡其賦貢入太府谷入倉人【賈疏此非邦國九貢乃九職之貢物】魏氏校曰謂之閭師者以其周知閭閻細民之情僞

案古者閭同一巷巷首有門乃比法之小成也九夫爲井於田制爲小成故田必以井計五比爲閭於戶制爲小成故戶必以閭計閭師任民之法通乎六鄕而所掌以鄕爲主故以閭名官閭師無府則其職不主斂也

餘論鄭氏伯熊曰後世催科用保長戶長率以一人而督數十百家之稅定役者又不問其居捨之廛野故在逺郊而督城中之租居東鄕而督西保之稅姓名裏居不可識逃亡死絕不可知而督稅者破家蕩產窮於無所告矣近世三十甲之法亦近於五比爲閭之意而民猶病之蓋聫民不異廛野役民不夲保伍𨿽以一夫徴十夫之稅而越境奔走之勞死徙代納之害猶前耳

縣師上士二人中士四人府二人史四人胥八人徒八十人

正義鄭氏康成曰主天下土地人民已下之數【賈疏人民之外仍有六畜車輦故鄭言已下】徴野賦貢也名曰縣師者自六鄕以至邦國縣居中焉鄭司農云四百里曰縣

案注自六鄕至邦國縣居中故名縣師此據其職掌邦國都鄙稍甸郊裏之地域而言也其實縣師所主者稍縣都軍賦之事縣居稍與都之間故於其中取名焉又小司徒井田野九夫爲井四井爲邑四邑爲丘四丘爲甸四甸爲縣四縣爲都遂人造縣鄙形體之法五家爲鄰五鄰爲裏四里爲鄼五鄼爲鄙五鄙爲縣五縣爲遂遂與都之政治皆至縣而分執其總軍旅田役之卒伍岀於井田故以縣名官亦淂爲一義

餘論陳氏傅良曰管仲三分國之法正是鄕遂法五鄙之法正是甸稍縣都法但其制頗有團倂以規利整促以便用兵處非先王立法之意

通論鄭氏鍔曰井牧之地有名縣者四甸爲縣是也六遂之地有名縣者五鄙爲縣是也采邑之地有名縣者小都之田任縣地是也此縣師之職掌邦國都鄙稍甸郊裏之地域而亦名曰縣與上所言三縣之名則同其實則異蓋王國百里之外爲六遂又其外爲小都大都其餘地未頒者則爲公邑天子使吏治焉其官名曰縣師則四甸之縣五鄙之縣小都之縣凡所謂公邑者皆統於是也

遺人中士二人下士四人府二人史四人胥四人徒四十人【遺兪季反】

正義鄭氏康成曰謂以物有所饋遺王氏昭禹曰掌施恵以振救故以遺人名官

均人中士二人下士四人府二人史四人胥四人徒四十人

正義鄭氏康成曰均猶平也主平土地之力政者

師氏中大夫一人上士二人府二人史二人胥十有二人徒百有二十人

正義鄭氏康成曰師教人以道者之稱也保氏司諫司救官之長鄭司農云詩小雅楀維師氏賈氏公彥曰以教國子故使中大夫爲之國子眾使役處眾故其徒多陳氏汲曰師氏徒百二十人蓋居虎門之左司王朝帥四夷之以守王門其徒不得不多也

通論程子曰古者自天子達於庶人必有師以成其徳業故舜禹文武之聖亦有從學後世師傅之職不修友臣之義未著所以尊徳樂道之風未成於天下

保氏下大夫一人中士二人府二人史二人胥六人徒六十人

正義鄭氏康成曰保安也以道安人者也賈氏公彥曰旣與師氏同教國子官與府史別者以其教國子𨿽同館捨別所故置官有異

案師氏中大夫保氏下大夫則非三公之師保明矣大戴記稱周公爲太傅召公爲太保乃六卿上兼三公之位而非此經之師氏保氏也鄭氏引以詁此職蓋誤

餘論魏氏校曰先王有師臣者有友臣者於公孤則師之於師保氏則友之師嚴而友親故相須以成徳

司諫中士二人史二人徒二十人

正義鄭氏康成曰諫猶正也以道正人行

案先王之世所以教閭閻之秀民則有家塾黨庠州序之師教王世子王子國子則有師氏保氏而又合之於成均法無不備矣此外農工商賈下逮圉有一人之不教則聖人之心惻然有隱而於政教必有所壅然惟學士始可責以六徳六行六藝之備至於平民少習閭塾之教則循理奉法爲善去惡其實事卽在政役弛捨發徴期防農桑衣食逰居作息之間故別立司諌司救之官巡問而觀察之糾徳正行考藝辧能以勸其從誅惡警過三讓三罰以懲其違所以徳教蒸於四海而可致刑措也

司救中士二人史二人徒二十人

正義鄭氏康成曰救猶禁也以禮防禁人之過者也通論鄭氏鍔曰王者以天下爲一身已之徳成而無過亦欲天下之民有徳行而無過惡故爲民設司諫猶已有詔媺之師爲民設司救猶已有諌惡之保

調人下士二人史二人徒十人

正義鄭氏康成曰調猶和合也

媒氏下士二人史二人徒十人

正義鄭氏康成曰媒之言謀也謀合異類使和成者【賈疏異類謂別姓】今齊人名麯曰媒

案民相怨讐及合婚姻隨地而有之和之以觧其難合之以厚其別皆所以明彰禮義故屬地官然後事便而教習也

司市下大夫二人上士四人中士八人下士十有六人府四人史八人胥十有二人徒百有二十人

正義鄭氏康成曰司市市官之長賈氏公彥曰市以聚人猶地之容眾故在此以其經紀事大故使下大夫尊官爲之胥徒又眾也

通論薛氏衡曰日中爲市致民交易情僞易滋故司市以下大夫董正之而質人之質其成防人之斂其布亦各以士爲之其大綱固已舉矣猶慮夫情僞之不勝窮耳目不足以盡防也故自胥師至肆長必使司市辟之精於伺察者則以爲胥師明於物價者則以爲賈師司虣以禁鬭囂司稽以執盜賊胥以襲其不正肆長以辧其名實凡市肆所當曲防者莫不各庀其司則孰敢爲梗乎又慮商賈有淹沮之虞齊民有倉卒之需於是設爲泉府之官以廛人之徵布而制斂散之權用以濟市政之窮是以欺詐不生而民用無所缺也

質人中士二人下士四人府二人史四人胥二人徒二十人【質如字】

正義鄭氏康成曰質平定物賈者【賈疏其職掌成市之貨賄人民牛馬彼注云成平也是平定物價者】

案民間之交易或相期約而不能立判官之取予斂賖或以事故而難踐前期故設質人掌其質劑書契以息抵冒正辧爭則官名亦可以質劑爲義注謂主平定物價誤矣

廛人中士二人下士四人府二人史四人胥二人徒二十人【注故書廛爲壇杜子春讀壇爲廛】

正義賈氏公彥曰其職有廛布謂貨賄停儲邸捨之稅卽市屋舍名之爲廛也李氏叔權曰周官之市政有十掌其徵者僅一廛人其餘惟在防民之姦治其有無相通之政而已

案民居亦曰廛但廛人爲司市之屬則爲市廛明矣疏以其職有廛布謂貨賄停儲邸捨之稅是也而又引載師以廛裏任國中之地謂是民所居之區域則不免兩岐蓋貨在肆始稅其廛若民之邸捨安得有稅乎

存疑杜氏子春云廛市中空地

胥師二十肆則一人皆二史賈師二十肆則一人皆二史司虣十肆則一人司稽五肆則一人胥二肆則一人肆長每肆則一人

正義鄭氏康成曰自胥師以及司稽皆司市所自辟除者【賈疏知皆司市所自辟除以領羣胥而非官也】胥及肆長市中給繇役者胥師領羣胥賈師定物價司虣禁暴亂司稽察畱連不時去者賈氏公彥曰肆謂行列

案有爵者自下士始故知胥師以下非官也比長治五家卽假以下士之名胥師賈師治二十肆而仍與羣胥伍以是知古之賤末而貴農也惟不假以爵故王都而外鄕遂都家公邑凡小邑聚有列肆者守土之吏皆得辟除以治市政又所以便民而卹商也鄕大夫所賓興半農家子而未聞工商淂與焉西漢之初有市籍者子孫不得推擇爲吏所以使民榮義而輕利民食之丰匱風俗之淳漓恆必由之司虣所禁者顯故十肆一人司稽所察者隱故五肆一人

泉府上士四人中士八人下士十有六人府四人史八人賈八人徒八十人

正義鄭氏眾曰故書泉防作錢賈氏公彥曰其職掌以市之徵布故與司市連類在此

通論易氏祓曰外府列於天官而泉府則列於地官者以掌市之徵布也

司門下大夫二人上士四人中士八人下士十有六人府二人史四人胥四人徒四十人每門下士二人府一人史二人徒四人

正義鄭氏康成曰司門若今城門校尉主王城十二門【賈疏匠人營國九里旁三門四靣各三門是有十二門】賈氏公彥曰其職云正其貨賄凡財物犯禁者舉之與司市相聨故在此司門總監十二門每門下士二人據在門啟閉者案鄕之官以上大夫主之遂之官以中大夫主之門市之官則以下大夫主之輕重之差也每門下士二人而主之以下大夫蓋王城管鑰之任非位尊權重不能防閒而糾詰之也

司闗上士二人中士四人府二人史四人胥八人徒八十人每闗下士二人府一人史二人徒四人

正義鄭氏康成曰闗界上之門賈氏公彥曰王畿千里王城在中面五百里界首面置三闗亦十二闗其職云掌國貨之莭以聨門市故連類在此司闗亦在國內以檢校十二闗者下云每闗下士二人則在闗門啟閉王氏應電曰由門而岀者必至闗由闗而入者必至門故闗統於門司闗秩卑而胥徒多者以闗之所轄逺於門也

案門闗皆府一人史二人書契簡也徒四人而無胥卽此見商旅之無擾矣王氏應電門闗無兵守云云乃以唐宋以後之政俗議周公之典法言之不中無足怪也周官掌固司險所掌守政聨眾庶與士庶子爲一體無問國中郊野閭族州黨之民比戶而居者皆兵也國有大故鄕大夫令民各守其閭以待政令則國中四郊之守已固矣大司徒令無莭者不行於天下都鄙公邑城池之固牧長與其民守之山林川澤之阻掌固司險與其屬守之無在而非兵也其平居無事門闗之守不過稽察無節傳及貨賄不物者故每門每闗府一人史二人徒四人已足以待其事無所用眾也司啟閉者不過下士無所用威權也後世門闗之操柄日重卒隸從衡侵削商民阻抑行旅自孟子時已患其爲暴然後知周公之憂民切慮患深也

掌莭上士二人中士四人府二人史四人胥二人徒二十人

正義鄭氏康成曰莭猶信也行者所執之信賈氏公彥曰節連於門市故在此

餘論呂氏祖謙曰案春秋傳司城蕩意諸來奔效節於府人古者府人藏莭故也

遂人中大夫二人遂師下大夫四人上士八人中士十有六人旅下士三十有二人府四人史十有二人胥十有二人徒百有二十人

正義鄭氏康成曰遂人主六遂若司徒之於六鄕也鄭司農云遂謂王國百里外賈氏公彥曰遂人中大夫二人當小司徒遂師下大夫四人當鄕師六鄕爲正六遂爲副故尊卑不同以主事相似故上士以下其數與司徒同

案注謂六遂之地自逺郊逹於畿中有公邑家邑小都大都非也六遂獨百里至二百里地其遂大夫所兼掌則有甸稍縣都公邑之吏治耳遂人通掌縣鄙溝塗形體之法故曰以逹於畿非畿內通爲遂地也六遂之吏所掌穡事爲多如有天時地澤風雨之

急移用其民皆刻不可緩若官府設於王朝必待稟命而行則緩不逮事矣考秋官遂士掌四郊謂獄之治在四郊也以類推之遂人遂師治所亦在四郊與劉氏彛謂居司徒之府王氏與之謂居朝以總六遂之事皆非也

遂大夫每遂中大夫一人縣正每縣下大夫一人鄙師每鄙上士一人酇長每酇中士一人裏宰每裏下士一人鄰長五家則一人【酇作管反】

正義鄭氏康成曰縣鄙酇裏鄰遂之屬別也賈氏公彥曰遂大夫各主一遂似鄕大夫各主一鄕但其官皆卑於鄕官命數皆減一等王氏安石曰遂官各降鄕一等故州謂之長縣與黨同謂之正鄙與族同謂之師

案防因鄕大夫卽六卿謂遂大夫亦兼以王官非也鄕近而遂逺鄕窄而遂廣其職任已不侔矣朝之爵爲中大夫者其有幾何皆各有専司職重屬多事繁地逺皆必不能兼鄕遂之治教政令而遙相統攝者也則六遂大夫不可以六鄕例之明矣遂人遂師防兼攝耳其遂大夫必特置之

旅師中士四人下士八人府二人史四人胥八人徒八十人

正義賈氏公彥曰旅眾也旅師聚野之耡粟屋粟閒粟其地廣故官屬與胥徒多

存疑孫氏之宏曰先王之民入有保受岀有節傳豈容浮游旅寄於四方今民以羇旅爲名官以新甿爲職豈非自狹徙寛移偏聚之民於闊曠之地必當勞來安集之乎易氏祓曰防謂旅師之新甿繼於鄰長之後卽民之徙於他邑而爲之授者然他邑亦六遂之邑乃遂人以下劑致甿之法非旅師以質劑致民之法大司徒之荒政十有二不言移民之事若食不能人二鬴有非荒政之所能聚者然後廩人爲之移民就谷凡質劑所致者悉補助之防受廛爲甿則謂之新甿所以有旅師之法

案遂之賦粟裏宰徴之遂人遂師令之入於廩人倉人其餘畱於野謂之耡粟與屋粟閒粟並掌於旅師方春耕民有不足則頒之待秋成有餘則斂之本職所謂散其利也其尢貧及有疾病事故者則施其恵而不責以償此其本職也新甿之治則其兼掌論者防以旅爲羇旅之旅而謂専治新甿義恐未的

稍人下士四人史二人徒十有二人【稍所教反】

正義鄭氏康成曰主爲縣師令都鄙丘乘之政令也距王城三百里曰稍家邑小都大都自稍以岀焉【賈疏其職云若有防同師田行役之事則以縣師之法故云主爲縣師令都鄙丘乘之政令言自稍以出者從三百里向外】

委人中士二人下士四人府二人史四人徒四十人【委鳥僞反】

正義鄭氏康成曰委人主斂甸稍芻薪之賦以共委積者賈氏公彥曰主斂芻薪在道以共賓客亦徴斂之官故在此王氏曰多曰積少曰委積兼牢米薪芻委則止於薪芻

土均上士二人中士四人下士八人府二人史四人胥四人徒四十人

正義鄭氏康成曰均猶平也土均主平土地之政令者李氏嘉防曰均人事簡故長用中士土均所掌者廣故長用上士而中下士亦倍增焉魏氏校曰事與均人同均人止國中及四郊土均盡於天下禹貢庶土交正咸則三壤成賦中邦土均其遺法也

艸人下士四人史二人徒十有二人

正義鄭氏康成曰艸除艸【賈疏其職惟有糞種之文無殺艸之事鄭云除艸者殺艸然後種之也】

稻人上士二人中士四人下士八人府二人史四人胥十人徒百人

正義賈氏公彥曰胥徒多者以其並遣營種稻田薛氏衡曰下地水鐘非導其壅溢土利不興疏鑿之功防有民力所難成者故特設官以主之

案遂人掌縣鄙溝塗其法逹於畿內故序旅師至稻人六職次於遂人之下所主俱郊野米粟兵車芻薪與夫糞種耕作之事蓋與遂人相左右者也

土訓中士二人下士四人史二人徒八人【訓如字司農音馴】正義鄭氏康成曰能訓說土地善惡之勢鄭氏眾曰爾雅云訓道也

誦訓中士二人下士四人史二人徒八人

正義鄭氏康成曰能訓說四方所誦習及人所作爲久時事【賈疏謂博知古事】

通論魏氏校曰古者左圗右書土訓圗學也誦訓書學也

山虞每大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人

正義鄭氏康成曰虞度也度知山之大小及所生者案山澤利多爭訟易生竊盜時必官爲之守而民以時取然後生物阜而恵澤均故官司徒不淂不眾繁也

林衡每大林麓下士十有二人史四人胥十有二人徒百有二十人中林麓如中山之虞小林麓如小山之虞正義鄭氏康成曰衡平也平林麓之大小及所生者竹木生平地曰林山足曰麓【賈疏爾雅文山足亦有林木與山虞別官】賈氏公彥曰山虞尊中士爲官首下士爲之佐林衡卑下士而已林麓在平地盜竊者多湏巡行者眾以是胥徒特多也劉氏彛曰胥徒增多於山虞者麓在山下養材爲多供國者眾守其厲禁非多人不可

川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人

正義鄭氏康成曰川流水也禹貢曰九川滌原賈氏公彥曰官及胥徒多者川路長逺巡行勞役故也通論易氏祓曰山林之政令山虞専掌之國澤之政令澤虞専掌之林衡川衡特巡其禁令是林衡正於山虞川衡正於澤虞也而林衡列於山虞之後川衡列於澤虞之前蓋以山林川澤爲序王氏應電曰澤虞中士川衡下士而序官則川先於澤以四瀆爲尊也然所掌特地官財賦之事至於疏導之法則冬官詳焉

澤虞每大澤大藪中士四人下士八人府二人史四人胥八人徒八十人中澤中藪如中川之衡小澤小藪如小川之衡

正義鄭氏康成曰澤水所鐘也【賈疏周語大子晉曰澤水之鐘】水希曰藪【賈疏希幹也詩叔在藪火烈具舉藪中可田獵則知無水】禹貢曰九澤旣陂爾雅有八藪【賈疏案爾雅十藪周秦同在雍州一州有二故十也】賈氏公彥曰有水則爲澤無水則爲藪澤虞用中士尊於川衡者以澤出物眾多胥徒少者巡行地近故也

通論薛氏衡曰山澤國之寶也如括而歸於上則非所以利民用縱而委之下又啟民競利之心故設虞衡以守其法以平其政使民資其利而不能専則土物愛而厥心臧皆教化也

案於林麓總言之於澤藪分言之者麓多爲林而澤藪地各異也

迹人中士四人下士八人史二人徒四十人

正義鄭氏康成曰迹之言迹知禽獸處王氏曰春秋哀十四年傳迹人來告曰逄澤有介麋焉

卝人中士二人下士四人府二人史二人胥四人徒四十人【卝徐音礦虢猛反】

正義鄭氏康成曰卝之言礦也金玉未成器曰礦【賈疏經文卝乃總角卝兮之卝字此官取金玉故轉從礦金玉岀於石左形右聲】王氏應電曰卝地𨿽不外乎山而厲禁又在虞衡之外卝人之職所以特重而掌之以中士也

通論王氏應電曰掌金玉者非一卝人掌所產之地職金掌取之之政內府玉府掌其入薛氏衡曰虞衡司山澤之材物而山澤所出有非民生日用之常者恐民爭取之故田獵之禁則有迹人以掌之金玉錫石之禁則有卝人以掌之自角人至於掌蜃其取諸山澤之農者皆以當邦賦之政令使民不貪而又易從教化行乎其中矣

餘論鄭氏鍔曰寶貨所在不設官以守則豪族巨室擅地藏而利權不歸於公上後世坑冶之官原起於此

角人下士二人府一人徒八人

羽人下士二人府一人徒八人

正義王氏應電曰此亦車旗所用

掌葛下士二人府一人史一人胥二人徒二十人掌染艸下士二人府一人史二人徒八人

正義鄭氏康成曰染艸藍蒨象斗之屬【賈疏藍以染靑蒨以染赤象斗染黑案其職注云染艸茅搜槖蘆豕目紫茢之屬二注各不同者染艸旣多互見略言耳】

掌炭下士二人史二人徒二十人

掌荼下士二人府一人史一人徒二十人【荼音徒徐音余】正義鄭氏康成曰荼茅莠王氏應電曰此官掌凡疏材之物荼以共防用其事爲重故以名官

掌蜃下士二人府一人史一人徒八人【蜃是忍反】

正義鄭氏康成曰蜃大蛤月令孟冬雉入大水爲蜃王氏應電曰主斂互物蜃物而以掌蜃名官者蜃

用於祭祀防紀故也

囿人中士四人下士八人府二人胥八人徒八十人正義鄭氏康成曰囿若今之苑

場人每場下士二人府一人史一人徒二十人

案本職曰國之場圃則爲載師所任而非農家之場圃可知注引九月築場圃之詩借言耳

廩人下大夫二人上士四人中士八人下士十有六人府八人史十有六人胥三十人徒三百人

正義鄭氏康成曰藏米曰廩廩人舍人倉人司祿官之長賈氏公彥曰此官以下大夫爲首徒又多者米廩事重兼岀納多也郝氏敬曰已下皆養人之事故屬地官

舍人上士二人中士四人府二人史四人胥四人徒四十人

正義鄭氏康成曰捨猶宮也主平宮中用谷者

倉人中士四人下士八人府二人史四人胥四人徒四十人

案廩人舍人倉人皆主米谷之官而秩有尊卑府史胥徒有多寡者廩人總統之舍人倉人分領之又廩人掌其大而舍人倉人掌其小也

司祿中士四人下士八人府二人史四人徒四十人正義鄭氏康成曰主班祿賈氏公彥曰班祿者用粟與之故與倉人連類在此

案古者分田制祿凡爲卿大夫者固授之采邑矣如管氏駢邑三百晏子邶殿之邑衛人賞仲叔於奚以邑之類是也其卑官散吏及初仕者未及授邑之限則以粟給之司士職以功詔祿以久奠食王制位定然後祿之其規模略可想見原思爲宰而子與之粟九百亦其徴也府史胥徒人數尢眾故必有司祿之官今其職闕意司祿主其數而各受粟於廩人與

司稼下士八人史四人徒四十人

正義鄭氏康成曰種谷曰稼【賈疏對收斂曰穡】

案廩人舍人倉人司祿四職相聨而終之以司稼以年之上下岀斂法司稼之職也宮府之餼萬官之祿皆於農夫取之嵗有丰凶而法用常祿則不能不取足焉所以示居民上者當惕然於安受野人之養而職思其艱也在禮年谷不登君膳不祭肺馬不食穀大夫不食梁士飲酒不樂則司稼所謂賙其急平其興以均萬民之食必自貴者始矣春秋時列國有凶卿大夫爭出私積以賑貸猶見三代君臣與民同憂之義

舂人奄二人女舂抌二人奚五人【抌音由又音揄】

正義鄭氏康成曰抌抒臼也詩云防舂防抌賈氏公彥曰其職掌祭祀賓客牢禮之米所共多矣而舂人少者蓋舉其能者亦應兼有別矣

案司厲職其奴男子入於罪女子入於舂稾則舂人稾人二職女奚之外別有舂稾之婦以共勞役特以其以罪入官故不齒於奚之數也意祭祀之粢盛夫人世婦所有事者則舂人帥女奚爲之其餘則舂人令舂稾者爲之與

饎人奄二人女饎八人奚四十人【饎尺志反注故書饎作】

正義鄭氏眾曰饎人主炊官也特牲饋食禮曰主婦視饎爨賈氏公彥曰饎人祭祀共盛共王后六食而不在天官者以因舂人故在此

稾人奄八人女稾每奄二人奚五人【稾苦浩反】

正義鄭氏眾曰稾讀爲犒師之犒主冗食者故謂之犒賈氏公彥曰稾人亦因舂人饎人連類在此案稾人職以女奚者婦人主饋且官吏人民給事宮中者必女奚供食乃便而因通給外朝之食也舂人稾人其事較饎人爲煩重而饎人奚四十舂人稾人奚止五人者以舂稾給役者有司厲所入女奴而女舂女稾及奚特監視而指揮統治之耳不列女奴及其數者以司厲職有明文且以罪入數不可定也通論陳氏傅良曰自膳夫至臘人充君之庖者悉領於冢宰至於共內外朝冗食者顧見於地官之稾人何耶共奉天子之飲食若用奄人恐求巧於飲食之中以導諛納諂故使外朝之士大夫宰之而領於太宰誠以防逾侈杜僥幸正人主之心術者在此也至於內外朝冗食者之食主以奄人意猶後世賜食而取之內廚歟王氏應電曰案饎人之職貴重而簡要稾人之職冗雜而煩多故不以相混

欽定周官義疏卷八﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷九

地官司徒第二之二

大司徒之職掌建邦之土地之圖與其人民之數以佐王安擾邦國

正義鄭氏康成曰土地之圖若今司空郡國輿地圖【賈疏漢蕭何収秦圖籍以知天下阸塞廣逺至後漢乃有司空郡國輿地圖】王氏安石曰掌土地之圖則土會土宜土均之法可施王國之地中可求邦國之地域可制掌人民之數則地守地職地貢之事可令萬民之卒伍可會都鄙之室數可制夫然後可以佐王安擾邦國

案必知土地之宜人民之數然後可定民之居制民之產以安其身而教擾之是卽所以安擾邦國也通論孫氏之宏曰圖之名一也而職掌不同圖亦異用司徒之圖爲安擾邦國設必度疆域之廣狹計五土之多寡凡土地所生風气所宜則加詳焉司馬職方之圖爲禁暴平亂設必記形勢阸塞可以講攻守之宜道途通阻可以逹進退之便凡居重而馭輕避難而就易則加詳焉鄭氏鍔曰宰序官言均邦國本職言治邦國宗伯序官言和邦國本職言建保邦國司徒則同謂之安擾者蓋治常患於不均必均之而後可治故旣曰均又曰治也禮意在於和其效則在建保故旣曰和又曰建保也若夫教典之教民或因其自然之性或矯其不順之習人民安擾邦國

亦卽以安擾故不必別言之至司馬之平邦國司冦之刑邦國無異義故亦無異辭

以天下土地之圖周知九州之地域廣輪之數辧其山林川澤丘陵墳衍原隰之名物而辧其邦國都鄙之數制其畿疆而溝封之

正義鄭氏康成曰周猶徧也九州荊豫靑兗雍幽冀並也【賈疏此據職方周之九州而言故有幽並無徐梁禹貢則有徐梁無幽並】輪從也積石曰山竹木曰林注瀆曰川【賈疏爾雅注澮曰瀆無注瀆曰川之文注以義增之也職方九州但有川故知從瀆入川此瀆與四瀆義異四瀆則亦川也】水鐘曰澤【賈疏周語大子晉之言】土髙曰丘大阜曰陵【賈疏爾雅文】水崖曰墳【賈疏爾雅墳大防是墳爲崖岸之峻者】下平曰衍【賈疏此十地皆相對爲名墳旣水崖而髙明衍爲下平此下平又與下濕曰隰者別也】髙平曰原【賈疏爾雅廣平曰原髙平曰陸此髙平曰原者對下濕曰隰而言其實髙平卽廣平也】下濕曰隰【賈疏爾雅文】名物者十等之名與所生之物千里曰畿【賈疏職方氏文】疆猶界也溝穿地爲阻固也封起土界也馬氏融曰東西爲廣南北爲輪王氏應電曰先辧五土之數而後辧

邦國都鄙之數者去山林川澤等虛數用實地以封國邑也

案此下數節之綱領蓋建土地之圖以辧五土之名物然後知廣谷大川異制民生異俗而施十有二教以一之然後知土地所宜五穀所殖而相民宅任地事然後可量地之肥瘠髙下以制地徵均地政然後可求地中制地域以建王國侯邦以造都鄙此建土地之圖所以爲大司徒之首務與

設其社稷之壝而樹之田主各以其野之所宜木遂以名其社與其野【壝兪類反】

正義鄭氏康成曰社稷后土及田正之神【賈疏社者五土之總神勾龍生時爲后土官有功於土死配社而食稷者五穀之長立稷以表神名故號稷棄爲堯時稷官立稼穡之事有功於民死乃配稷而食名爲田正王氏與之曰案祭法共工之子后土能平九土故祀以爲社厲山氏之子曰農能植百谷故祀以爲稷左傳共工氏有子曰勾龍爲后土后土爲社列山氏有子曰柱爲稷自夏以前祀之周棄亦爲稷自商以來祀之】壝壇與堳埓也【賈疏社稷壇外皆有壝埓於四面】所宜木謂若松栢栗也【賈疏夏居平陽宜松殷居亳宜柏周居鎬宜栗】若以松爲社者則名松社之野以別方面賈氏公彥曰封人設王之社壝官卑主設之大司徒尊官但主其制度而已朱氏申曰樹立木以爲表也案州社經有明文黨立禜蠟亦宜有社樹之田主似謂樹木於社壝以表一方之田名社與野卽爲田主之義也注疏乃以爲田神而別求尊於社稷之神證以詩之田祖以神農當之豈祭社稷乃奉田主之神以臨之乎抑別有田主之祭而奉社主稷主以依之乎經傳中絕無社稷與田祖先嗇合祭之文朱氏申之說似較注疏爲近理

存異賈氏公彥曰社稷之壝謂中門之外右邊設大社大稷王社王稷又於廟門之屏設勝國之社稷四面皆起堳埓也樹之田主者謂耤田之內依樹木而爲之

案社稷自王國至州裏隨大小有之不止中門外所建樹之田主亦不専指耤田內也

以土會之灋辧五地之物生【會古外反】

正義項氏安世曰土會總計天下山林川澤丘陵墳衍原隰定其數然後辧其所生或以爲計土物多寡或以爲計貢稅之法此皆土宜土均非所謂土會也存疑黃氏度曰土會者總天下土地不出此五者鄭氏鍔曰五地之物生乃五行之气所偏勝也山林木也川澤水也丘陵火也墳衍金也原隰土也吳氏澄曰山林之民得木气多故毛而方毛者木之气方者曲直之義也川澤之民得水气多故黒而津黒者水之色津者潤下之義也丘陵之民得火气多故團而長團者火之象長者炎上之義也墳衍之民得金气多故晳而瘠白者金之色瘠者堅瘦之義也原隰之民得土气多故丰肉而庳丰肉者土之體庳者矬下之義也蓋五行之精運於天而其气寓於地五地之气旣別則其民之形亦隨地气而變矣

一曰山林其動物宜毛物其植物宜皁物其民毛而方【皁音早】

正義鄭氏康成曰毛物貂狐貒貉之屬縟毛者也鄭氏眾曰根生者爲植物皁物柞栗之屬今謂柞實爲皁斗

案先言物而後言民者下經因此五物者民之常而施十有二教則辧五地之物生以人爲主必歸重於人然後與下義相承接

二曰川澤其動物宜鱗物其植物宜膏物其民黒而津【膏依注作櫜】

正義鄭氏康成曰鱗物魚龍之屬膏當爲櫜字之誤也蓮芡之屬有櫜韜津潤也

三曰丘陵其動物宜羽物其植物宜覈物其民専而長【覈音核専徒丸反團同】

正義鄭氏康成曰羽物翟雉之屬覈物李梅之屬専圜也

案此經毛物羽物亦謂野鳥野獸若馬牛雞鶩則五土皆宜小異而不失其大同不宜獨舉爲山林丘陵之動物

四曰墳衍其動物宜介物其植物宜莢物其民晳而瘠【莢古協反晳音錫】

正義鄭氏康成曰介物龜鼈之屬水居陸生者莢物薺莢王之屬【賈疏薺莢卽皁莢王卽士喪禮王若襗者也𨿽無莢樹之枝葉與薺莢相類故並言之】晳白也瘠臞也

五曰原隰其動物宜臝物其植物宜叢物其民丰肉而庳【臝力果反叢才東反肉如字劉而樹反庳音婢】

正義鄭氏康成曰叢物萑葦之屬丰猶厚也庳猶短也王氏安石曰注以臝物爲虎豹之屬說本考工但虎豹之屬正此經所謂毛物也臝物宜爲鼃螾之屬

存疑鄭氏康成曰臝物虎豹之屬淺毛者也

案王氏安石以臝物爲鼃螾之屬或疑鼃螾小虫與考工有力而不能走聲大而宏者不合非也考工以脂膏臝羽鱗分五大獸此及月令以羽毛鱗介臝分五虫所指各異如考工則毛物之有脂膏者別屬其體大而毛淺者爲臝其介物之內骨外骨臝物之郤行仄行等皆屬之小虫此以臝物宜原隰月令以倮虫屬中央土自宜以無羽毛鱗介者爲臝

總論賈氏公彥曰方以類聚物以羣分人之所生皆因地气所感故形質不同魏氏校曰五地隨气異形气行地中人物之生復隨形異稟蓋天气以爲父地質以爲母子肖母形居多也

案林麓積艸故毛者依艸食艸而毛如艸之莖山陵生木故羽者棲木食木而羽如木之葉川澤積水故鱗者居水而鱗象水之紋墳衍積石故介者潛石而介類石之體其性則從其所稟之气也其體則肖其所生之形也

因此五物者民之常而施十有二教焉

正義王氏詳說曰上云五地此云五物蓋以形言則曰地以地所生言則曰物王氏與之曰因其常而施教者順其所安而爲之節文因其所性而爲之導逹也

案五地所生之民形貌旣殊則气質剛柔輕重遲速亦異故必因其常性而施教以變化之

通論鄭氏鍔曰王制廣谷大川異制民生其間異俗剛柔輕重遲速異齊五味異和器械異制衣服異宜修其教不易其俗齊其政不異其宜嘗疑施教之意正欲移易風俗乃曰不易何耶及觀司徒因五物者民之常而施十有二教然後知所當移易者民風之薄惡所不易者土地之所宜蓋生乎五地見乎五物習以爲常俗者民也不因其所宜而教之適所以擾之耳

一曰以祀禮教敬則民不茍

正義賈氏公彥曰祭祀所以追養繼孝死者尙敬則生事其親必不茍且

二曰以陽禮教讓則民不爭

正義鄭氏康成曰陽禮謂鄕射飲酒之禮賈氏公彥曰鄕飲酒之禮五十者堂下六十者堂上皆以齒讓爲禮故民不爭

三曰以陰禮教親則民不怨

正義鄭氏康成曰陰禮謂男女之禮昏姻以時則無怨曠

案內宰以陰禮教六宮家人相怨多起於婦人故以陰禮教親

四曰以樂禮教和則民不乖

正義楊氏時曰律小大之稱比終始之序以象事行使親疏貴賤長幼男女之理皆形見於樂則樂自有禮矣無相奪倫所以教和也故在宗廟之中君臣上下同聽之則莫不和敬在鄕黨族裏之中長幼同聽之則莫不和順在閨門之內父子兄弟同聽之則莫不和親

五曰以儀辧等則民不越【注故書儀或爲義杜子春讀爲儀】

正義鄭氏康成曰儀謂君南面臣北面父坐子伏之屬【賈疏易緯幹鑿度文】

六曰以俗教安則民不愉【愉音偸又音揄】

正義鄭氏康成曰俗謂土地所生習也愉謂朝不謀夕【賈疏襄公三十一年左傳孟孝伯曰人生幾何誰能無偸朝不及夕將安用樹】易氏祓曰有宮室墳墓衣服之俗有兄弟師儒朋友之俗安於本俗人倫自厚

案卽下經所謂以本俗六安萬民也民得生養之樂有戚黨之歡然後勤於作業而不偸

七曰以刑教中則民不虣【虣薄報反】

正義鄭氏鍔曰臯陶明刑而曰民協於中則刑所以教中

八曰以誓教卹則民不怠

正義鄭氏康成曰卹謂災危相憂民有凶患相憂則不解怠黃氏度曰祭祀有誓軍旅有誓卹憂也使憂其事

案卹卽下經相救相賙之類誓以憂樂相同彼此共之則民知卹人卽所以利已而不怠矣

九曰以度教節則民知足

正義鄭氏康成曰度謂宮室車服之制

十曰以世事教能則民不失職

正義鄭氏康成曰世事謂士農工商之事少而習焉其心安焉因教以能不易其業【賈疏齊語士之子恆爲士工之子恆爲工商之子恆爲商農之子恆爲農少而習焉其心安焉是世事也】

十有一曰以賢制爵則民愼徳

正義鄭氏康成曰愼徳謂矜其善徳勸爲善也【案矜謂謹持也】

十有二曰以庸制祿則民興功

正義鄭氏康成曰庸功也爵以顯賢祿以賞功王氏應電曰制爵祿乃冢宰司馬之事然賓興賢能始於鄕大夫所以興教勸學者實由於此故事屬司徒總論吳氏澄曰自一至六徳禮之屬自七至十二刑政之屬

案人之形體各象五土而不能相同則气亦各囿於其質而不能無異始於資稟成爲習俗先王辧其气質之各異而知其性命之本同故設爲十二教以一之敬讓教之本也故首舉祀禮陽禮親愛和樂民之情也故次以陰禮樂禮安其分樂其俗而後教行故儀與俗次之董之以刑警之以誓而後教不廢故刑誓又次之節用務本則民得所養而教易施用賢報功則民知所勸而教乃有成故以是終焉此十二教兼禮樂刑政而言隨其時地之所重而勸導董戒之也歷言其效蓋使職教者驗之於民以課教績之成否非徒爲文具而已

以土宜之灋辧十有二土之名物以相民宅而知其利害以阜人民以蕃鳥獸以毓艸木以任土事【相息亮反毓音育】正義鄭氏康成曰十二土分野十二邦上系十二次【賈疏十二次詳見保章氏注】各有所宜也相占視也阜猶盛也蕃蕃息也毓生也任謂就地所生因民所能【賈疏地之所生出物不同民之所資事業有異若居山者利其金玉錫石禽獸材木居澤者利其魚鹽居陸者利其田蠶是就地所生因民所能而居之也】王氏安石曰名以命其土卽丘陵墳衍原隰之屬易氏祓曰鳥獸則土會所謂動物艸木則土會所謂植物以土會辧之又各因其所宜而使民蕃毓之也

案以教民言則舉五土可以包九州以九州之人皆稟五行之气以生也以居民言則五土分爲十二土而十二土之中又各有五土必周知之然後可相宅而使同貫利也西北之沙漠東南之斥鹵𨿽五穀不生而人民亦可以食其土利故第言相民宅蕃鳥獸毓艸木任土事而未及稼穡也

辧十有二壤之物而知其種以教稼穡樹藝

正義鄭氏康成曰壤亦土也變言耳以萬物自生焉則言土土猶吐也以人所耕而樹藝焉則言壤壤和緩之貌詩雲樹之榛栗又曰我藝黍稷藝猶蒔也賈氏公彥曰髙田種黍稷下田種稻麥丘陵阪險種桑是教之稼穡鄭氏鍔曰谷之種有於此壤宜於彼壤不宜者如兗之黒墳靑之白墳徐之赤埴皆壤也而或宜稻或宜麥或宜五種或宜三種不知其所宜何以教民鄧氏元錫曰春種曰稼秋斂曰穡通論王氏應電曰詳山師原師等職辧其名物與其利害皆因土宜以奠民居之事司稼艸人等職辧穜稑之種周知其名與其所宜地皆因土宜以教稼穡之事

以土均之灋辧五物九等制天下之地徵以作民職以令地貢以斂財賦以均齊天下之政

正義鄭氏康成曰均平也五物五地之物也徵稅也民職民九職也地貢貢地所生易氏祓曰均之者何以頒田之法推之上地家百畝中地家二百畝下地家三百畝所獲適相等也茍不辧其等以制地徵則不均者多矣

案辧五物九等名曰土均之法者田有一易再易地有五而當一十而當一必辧其等乃可均也九等當如禹貢所差但禹貢是九州之等此則隨地而差之各有九等耳

存疑黃氏度曰土均和邦國都鄙之政令刑禁與其施舎禮俗防紀祭祀皆以地媺惡爲輕重之法行之卽司徒所謂辧五物九等以均齊天下之政也王氏安石曰民職地貢財賦皆有政然或逺近多寡之不均先後緩急之不齊故以土均之法均齊之

以土圭之灋測土深正日景以求地中【深試防反景音影本或作影非注故書求爲救杜子春云當爲求】

正義鄭氏康成曰土圭所以致四時日月之景測猶度也不知廣深故曰測鄭氏眾曰測土深謂測東西南北之深也

案測土深不可以淺深言蓋惟覆矩之法可以從髙測下然以目之所見爲止若地面之下無術以測其淺深也土圭之法乃求地中自四邊向內規方千里以爲王畿又自王畿向內以至將建王城之地而置表測景以漸而進故曰土深猶士冠禮設洗直東榮南北以堂深也若建王城欲知地之髙下以制溝渠而測土之淺深則用匠人水地之法自近及逺遞移其表𨿽數十百里可馴致也

日南則景短多暑日北則景長多寒日東則景夕多風日西則景朝多陰日至之景尺有五寸謂之地中天地之所合也四時之所交也風雨之所會也陰陽之所和也

正義鄭氏康成曰晝漏半而置土圭表陰陽審其南北景短於土圭謂之日南是地於日爲近南也景長於土圭謂之日北是地於日爲近北也東於土圭謂之日東是地於日爲近東也西於土圭謂之日西是地於日爲近西也如是則寒暑陰風偏而不和是未得其所求也【賈疏度日影之時置一表爲中表又於中表之東西南北各千里各置一表南表於晝漏半得尺四寸景是地於日爲近南景短多暑北表於晝漏半得尺六寸景是地於日爲近北景長多寒東表於晝漏半中表景得正時已得夕景是地於日爲近東而多風西表於晝漏半中表景得正時仍得朝時之景是地於日爲近西而多陰】鄭氏眾曰土圭之長尺有五寸以夏至之日立八尺之表其景適與土圭等謂之地中今潁川陽城地爲然日南謂立表處太南近日也日北謂立表處太北逺日也景夕謂日昳景乃中立表處太東近日也景朝謂日未中而景中立表處太西逺日也【案經文本謂測景以建王國則當時宜於東都王城夏至測之而景長尺有五寸至漢儒乃謂潁川陽城爲然何也蓋黃道赤道間之緯度古濶而今狹周初測景於王城與土圭合至漢時緯度漸狹夏至日稍偏南而景防長必進至陽城然後合土圭】朱子曰今海邊漳泉諸郡極多風每如期而至如春必東風夏必南風又西北邊多陰非特山髙障蔽之自是陽气至彼已衰如蜀地有漏天言其多雨如天漏然也王氏與之曰日月之行分同道也至相過也景晷相過則有可候之理故致日必以冬夏今建國測景只於夏至而不於冬至以冬至景長三丈過於土圭之制未若夏至之景尺有五寸與土圭等顯而易見故於此時植表以測之【案土圭以量景因地中夏至景長尺有五寸故制圭如之非先爲尺有五寸之圭以候與圭相等之景也】

案土圭所以致日景而辧分至定四方者也以長短之極察之則知二至以二至之中度之則知二分以二分出入之景揆之則知東西以午中之景正之則知南北故辧分至定四方皆由此也所謂地中者有二有形之中有气之中主於形言天之包地如卵裹黃皆圎體也天地旣圎則所謂地中者乃天中也此惟赤道之下二分午中日表無影之處爲然以气而言必陰陽五行沖和會合乃可謂中以周髀之說推之二極之下晝夜極偏其地大寒赤道之下晝夜常均其地大暑中國當赤道北寒燠溫涼四序循環無偏勝而洛邑又其中之中者以其得天地之中气故謂之地中經謂天地之所合者地之中气與天之中气合也合故四時交而無多暑多寒之患合故風雨會而無多風之患合故陰陽和而無多陰之患蓋四時風雨寒暑皆天地爲之其交其會其和皆天地之合爲之也然則日至之景尺有五寸謂之地中者乃言地中之處其景尺有五寸用此以爲標識耳西北多山東南多水惟地中平壤爲天地之所合北極下半嵗爲晝夜赤道下一嵗再冬夏惟地中爲四時之所交日東近海多風日西連山恆雨惟地中乃風雨之所會日南近日多暑日北逺日多寒惟地中乃陰陽之所和景朝景夕當以鄭賈之說爲近理蓋天包地如卵裹黃地周之度與天相應每二百五十里而差一度南北異緯東西異經如夏至日中此處景正時迆東則景必晡迆西則景必早自二百里以外漸差漸逺每三十度而差一時有在此處爲午而迆東爲酉迆西爲夘者今中國經度不同之地節气交會皆有早晚之殊此得之實測非懸揣也存異鄭氏康成曰凡日景於地千里而差一寸【賈疏案三光考靈曜云四防升降於三萬里之中經云日至之景尺有五寸謂之地中則是半三萬里而萬五千里與土圭等是千里差一寸算法亦然】景尺有五寸者南戴日下萬五千里地與星辰四防升降於三萬里之中是以半之得地之中也【賈疏四防升降者春分之時地與星辰復本位至夏至之日地與星辰東南防萬五千里下降亦然至秋分還復正至冬至地與星辰西北防亦萬五千里上升亦然至春分還復正進退不過三萬里故云地與星辰四防升降於三萬里之中是以半之得地之中也】

案地體渾圎居天中亙古不動天以南北兩極爲樞紐赤道橫帶天腰距兩極適均日行黃道出入於赤道之南北冬至出赤道南故距地近夏至入赤道北故距地逺而星辰距地則四時皆等也四防之說謂地與星辰升降於三萬里中又謂日景於地千里而差一寸其說皆不可通蓋地惟至靜故能載萬物必無升降之理觀星辰距地無四時逺近之殊可見至於日至之景其南北長短之差參差懸絕非一定之數不可以千里一寸計也鄭賈未解地圎之理故引無根之說如此

然則百物阜安乃建王國焉制其畿方千里而封樹之正義鄭氏康成曰樹樹木溝上所以表助阻固也案於王畿曰封樹者規方千里包髙山大陵不可以溝限惟起封界樹木以表之故造都鄙則曰封溝以室數計畝制地其域狹也篇首總言制邦國都鄙之畿疆曰溝封後分言制都鄙之地域則曰封溝者邦國封疆廣狹不齊地勢所宜或可溝或止起封界與都鄙計畝制域封必以溝者異也

凡建邦國以土圭土其地而制其域

正義鄭氏康成曰土其地猶言度其地易氏祓曰土其地者以土圭測日景定東西南北之位然後爲之制其小大廣狹之封也

案惟王建國自服於土中則大小之邦亦必相其山川之面勢道路之支腠以定國都控馭四境以土圭土其地者所以正國都之方位也國都旣定然後可以制封域詩云揆之以日作於楚室又曰景山與亰遷國且然則造邦可知矣各方晷景不同皆以土圭土其地者以土圭之尺寸伸縮計之耳

諸公之地封疆方五百里其食者半諸侯之地封疆方四百里其食者參之一諸伯之地封疆方三百里其食者參之一諸子之地封疆方二百里其食者四之一諸男之地封疆方百里其食者四之一

正義鄭氏眾曰其食者半公所食租稅得其半耳其半皆附庸小國也參之一者亦然魯頌曰錫之山川土田附庸奄有龜蒙遂荒大東至於海邦論語顓臾孔子曰在邦域之中是社稷之臣然則方五百里四百里合於魯頌論語諸男食者四之一適方五十里獨此與今五經家說合【賈疏五經家謂若張苞何休等】王氏應電曰有管轄之地有實封之地此稱五百里以下卽詩所謂錫之山川土田附庸皆以管轄之地言也其所稱食者半三等及經傳所載千乘之國皆以實封之地言也

辧正朱子語類直卿問封國之制孟子所言如何與周禮不合曰先儒以孟子所言是夏商制周禮是成王時制且如孟子說齊魯之封地非不足而儉於百里當時元徳懿親借以藩衛王室不宜過狹小據春秋傳齊地東至於海西至於河南至於穆陵北至於無棣魯頌居常與許復周公之宇齊魯封域如此廣濶近世陳君舉言封疆方五百里以周遭言其徑止百二十五里若如此則男國不過似一耆長如何建國職方氏所載千里四公千里六侯之類極分明直卿因問武成分土惟三與孟子所言似合曰武成是初得天下事勢未定且大防建立規模孟子是未見周禮不可以此破司徒職封國之制

案此經曰封疆方五百里其食者半以土之可食者言也司勲職曰凡頒賞地三之一食以其人所食者言也

存疑鄭氏鍔曰大司馬職上地食者參之二中地食者半下地食者參之一謂可耕而食之地也此所云食者半及參之一四之一亦然蓋其地或皆山川林麓則不足以養其民故因其爵之髙下而計之國大祿厚其人民眾故食與不食之地各半國小祿薄其人民寡故參之一則不食者二四之一則不食者三耳鄭氏康成曰其食者半參之一四之一者土均均邦國地貢輕重之等必足其國禮俗防紀祭祀之用乃貢其餘大國貢重正之也小國貢輕字之也陳氏汲曰其食者半參之一四之一當從後鄭之說左傳載子產不從晉之賦調曰鄭伯男也而使從公侯之貢可知周之舊制大國貢重小國貢輕其等不同矣

案鄭氏眾主諸侯自食租稅而言康成主天子食之而言鄭氏鍔主地之可食者言從先鄭於文義較安但諸公以下侯伯所轄地域甚大而實封居其一爲附庸者二子男所轄甚小而實封居其一爲附庸者三是不可解也鄭氏鍔解與遂大夫辧其可食者合然除山林川澤在大國則可耕之地半在次國則可耕者僅三之一在小國則可耕者僅四之一亦不可通惟康成謂大國貢重小國貢輕於春秋傳子產所云列尊貢重合於理亦得但如其言當云其貢者半其貢者三之一四之一不當云食羣儒相承相變不外此三說故並存之朱子引詩及春秋傳所言齊魯之封略以證封國之里數當以周官爲正其實周官與孟子所言亦不甚相逺蓋周官所言者制其域也兼名山大川附庸閒田在其封內者而言也顓臾魯附庸而孔子曰在邦域之中是也所謂食者則其實封食其土利者也見於經傳者公惟宋男惟許宿則封國甚稀其甚大甚小者少矣孟子言頒祿故止計谷土周官言所食則並其山澤之毛至邦域之數則包名山大川附庸閒田之在其封內者耳如今大州縣包絡山河動數百里而計畝徴賦入籍者不過數十里周官孟子封國異數正類此武成列爵惟五分土惟三蓋天下初定夏商以來建國一仍其舊別無土地可以大封孟子所言周初之制也至周公建典則商奄旣誅滅國五十廣齊魯衛晉之封見於傳者殷民七族殷民六族懷姓九宗職官五正本未嘗翦其宗祀奪其土田故三等之國封域𨿽增所食穀土不過少加於百里七十里五十之數而不甚相遠也惟宋則疆域最廣所食又多以修先王之典禮體大物博且尹東夏而近王畿朝聘過賓視諸國爲殷繁凡以稱其用耳循數推理必諸子以上始有附庸閒田至於諸男則封疆百里析之爲五十里者四以田之一易再易計之半爲谷土其餘皆山澤藪牧盡以畀之而封內並無附庸閒田蓋非此不足以立社稷通朝聘職貢其詳宜見於司空之篇而今不可考矣

凡造都鄙制其地域而封溝之以其室數制之不易之地家百畮一易之地家二百畮再易之地家三百畮正義鄭氏康成曰都鄙王子弟公卿大夫采地城郭之宅曰室詩云嗟我婦子曰爲攺嵗入此室處以其室數制之謂制丘甸之屬【賈疏小司徒職四井爲邑以至丘甸縣都是也】王制凡居民量地以制邑度地以居民地邑民居必參相得也鄭氏眾曰不易之地嵗種之地羙故家百畮一易之地休一嵗乃復種地薄故家二百畮再易之地休二嵗乃復種地愈薄故家三百畮賈氏公彥曰凡造都鄙制其地域者載師職家邑任稍地小都任縣地大都任畺地又小司徒職四丘爲甸四甸爲縣四縣爲都是也以其室數制之者其室在都邑之內依其城內室數於四野之中制地與之若九夫爲井四井爲邑之等孔氏穎逹曰農夫受田實有九等案大司徒不易一易再易惟有三等者大司徒言其綱其實不易一易再易各爲三等則九等矣案鄭氏謂界曰都所居曰鄙非也春秋侵伐及邊境則書四鄙傳曰都城過百雉又曰邑有先君之廟曰都蓋都所居鄙則界也制其地者計谷土也制其域者兼疆潦藪牧也漢書食貨志云武帝時趙過爲搜粟都尉修后稷之法爲代田一畮三甽嵗代處之廣尺深尺爲甽播種其中苗生葉已上稍耨隴艸隤其土以附苖根比盛暑隴盡根深耐風與旱則魏氏校所稱間隴而爲甽者乃古代田之制𨿽嵗種不易之地亦然也以訓一易再易之地疎矣

存疑王氏與之曰都鄙以祿公卿大夫使涖事王朝而食於家其家不出王城而都鄙乃在三百里以至五百里之內猶民之廛裏在國邑而受田於鄕也𨿽爲都鄙之主其地則使吏治之或問陳氏君舉以爲王之子弟及公卿以下皆受地如列國之君則千里之畿有所不容朱子曰以周禮考之其制亦與孟子不合但王制以爲天子之縣內諸侯祿也外諸侯嗣也則國不繼世而食之亦無嫌於不容矣其據土以傳世者殆周禮之末失與賈氏公彥曰都鄙制地域如家邑二十五里小都五十里大都百里是也辧正王氏與之曰載師特謂家邑小都大都在稍縣畺之地耳未著公卿大夫受地之里數也賈疏所定似未足爲據

案小司徒職四縣爲都則一都爲井者一千二十四爲夫者九千二百一十六視百里之國僅得十分之一稍贏耳惟其然故世祿而不虞其不給也

乃分地職奠地守制地貢而頒職事焉以爲地灋而待政令【奠如字劉音定】

正義黃氏度曰自建國而下至此總敍之見王畿邦國都鄙之爲一法也

案自土會至此皆經畫土地之事所以爲安擾人民之本也以下乃専言人民康成以地職爲九職非也此經所頒職事卽下經所云頒職事十有二也九職已具其中旣分九職而又曰頒職事則義無所處矣上經土均之法辧五物九等制天下之地徵特標以作民職而此又分九職則事復而辭亦贅矣蓋曰地職乃其地所當承之職事也禮記郊特牲郊之日泛埽反道鄕爲田燭不命而民聽上卽六鄕之地職也遂人國祭祀則共野牲令野職卽六遂之地職也甸稍縣都公邑當津要則服輸將給賓客師旅近川防則共修築外至邦國則春秋傳所云取於有閻之土以共王職是也地守亦非林麓虞候之所守也山澤藪牧並列九職則林麓虞候之所守於作民職具之矣夏官司險設五溝五塗而樹之林以爲阻固皆有守禁掌固頒士庶子之守任其萬民用其材器以通守政若造都鄙則治其固與其守法乃此經及均人土均職所謂地守也經言地職者三切究其義皆非民職詳具各篇鄭氏鍔謂頒執事於都鄙以待王朝之政令非也此承上建邦國造都鄙而總言其地法則不得專以都鄙爲義矣

以荒政十有二聚萬民

正義賈氏公彥曰年谷不孰恐民離散故以救荒之政聚之

案周官救荒之本惟在五黨相賙及令移民通財使士師掌之而耕九餘三家有蓋藏又相賙與通財之本也此十二政乃臨時補救多方以求濟之事

一曰散利

正義鄭氏眾曰散利貸種食也

案所謂散利者發縣都之委積與泉府之徵布匪直貸種食而已貸種食乃旅師春頒秋斂平時益民之政非爲救荒而設而救荒時亦有焉

二曰薄徵

正義鄭氏眾曰薄徵輕租稅也賈氏公彥曰均人職凶札無力徵財賦此猶云薄徵者統曰荒政則兼春秋谷梁傳所云一谷二谷不熟之嵗而言也

三曰緩刑

正義鄭氏鍔曰凶荒民易犯禁憫而不刑則犯者益眾嚴以示禁則饑民之犯或出於不得已姑緩之可也王氏應電曰緩刑者出輕罪俾得自食其力耳

四曰弛力【弛式氏反】

正義鄭氏眾曰弛力息徭役也【賈疏均人職無年則公旬用一日是也】

五曰捨禁【捨音捨】

正義鄭氏康成曰捨禁若公無禁利【賈疏襄公九年左傳晉侯謀所以息民魏絳請公無禁利注云與民共是也】

六曰去幾【去呂反】

正義鄭氏康成曰去幾去其稅也【賈疏司闗職國凶札則無門關之徵猶幾】

案姦人出入至凶年更宜伺察故知此爲無徵

七曰眚禮

正義鄭氏康成曰眚禮謂殺吉禮鄭氏鍔曰眚與省同

八曰殺哀【殺所界反徐所例反】

正義鄭氏康成曰殺哀謂省凶禮

九曰蕃樂【蕃方袁反徐音煩】

正義杜氏子春曰蕃讀爲藩謂閉藏樂器而不作也

十曰多昏

正義鄭氏眾曰多昏不備禮而娶昏者多也

十有一曰索鬼神

正義鄭氏眾曰索鬼神者求廢祀而修之云漢之詩所謂靡神不舉靡愛斯牲者也

十有二曰除盜賊

正義鄭氏眾曰除盜賊急其刑以除之饑饉則盜賊多不可不除也【賈疏上文言緩刑然盜賊不可不除故湏急其刑以除之】李氏叔寶曰除盜賊特見於荒政者以盜賊凶年尢多也然使賙救拊存之責未盡而専以搏撃爲能則是罔民而已故散利薄徵舎禁去防凡所以生養斯民者無所不備而彼猶爲盜賊則不得已而除之故荒政以此居末呂氏祖謙曰前言緩刑後言除盜便是經權皆舉處凶年罹於罪固可哀矜至於姦人亦有伺變竊發者以除盜賊終之乃弭亂之道

餘論呂氏祖謙曰救荒之政約而言之耕三餘一遇凶荒則振發濟民上也平糶之政無損於國而大便於民次也所在蓄積有可通移又次焉設糜粥下也

以保息六養萬民

正義鄭氏康成曰保息謂安之使蕃息也

一曰慈防

正義鄭氏康成曰慈防謂愛防少也如產子三人與之母二人與之餼【賈疏見越語】十四以下不從徵【賈疏鄕大夫職國中七尺野六尺以下力徵皆免論語注六尺之孤謂年十五故知十四以下不從徵】

二曰養老

正義鄭氏康成曰養老七十養於鄕五十異粻之屬

三曰振窮

正義鄭氏康成曰振窮拯救天民之窮者也窮者有四曰矜曰寡曰孤曰獨

四曰卹貧

正義鄭氏康成曰貧無財業稟貸之

案遺人職鄕裏之委積以卹民之囏阸

五曰寛疾

正義鄭氏康成曰寛疾若今癃不可事不算卒可事者半之也【賈疏漢法癃病不可給事不算計以爲士卒可事者半之謂不爲重役取其半功而已】

六曰安富

正義鄭氏康成曰安富平其繇役不専取李氏覯曰田皆可耕桑皆可蠶財皆可飭貸皆可通彼獨以是而致富者心有所知力有所勤夙興夜寐攻苦食淡以趨天時聽上令也如此之民反疾惡之何哉任之重求之多勞必於是費必於是富者幾何其不轉而爲貧也使天下之富者皆轉而爲貧爲之君者利乎否也

案民有田裏樹畜則能自養矣而老幼孤獨鰥寡及以事故耗之或疾病無依者上更有以保息之而安富尢保息之大者蓋富者不安則民不務積聚而失其養者眾矣上豈能徧給哉

餘論鄧氏元錫曰於此見先王之政萬民無不得所後世虐防獨者不足言卽以鋤富彊爲政去教意逺矣鄭氏鍔曰漢武算緡錢中人之家皆破海內蕭然由不知安富之道

以本俗六安萬民

正義鄭氏康成曰本猶舊也魏氏校曰本俗者禮俗根本所在也民不忘本則善心生劉氏彜曰使俗有根本安於其生如木之不可防則民各戀其裏閭𨿽有災難不忍舎而適於他邦故萬民以安

一曰媺宮室【媺音美】

正義鄭氏康成曰媺善也謂約防攻堅風雨攸除各有攸字【賈疏經云媺宮室明不使華羙故以攻堅解之】

二曰族墳墓

正義鄭氏康成曰族猶類也同宗者生相近死相迫【賈疏死相迫明生時相近可知】

案記曰絕族無移服儀禮防服髙祖以下小功三月者皆曰族此經曰族墳墓墓大夫職曰令國民族皆以有服者爲限也子姓或蕃或希有續有絕惟限以五世然後宗支昭穆尙可比次兆域廣狹尙可均移過此以往則紛而難理矣必別授兆域各從所親分守而無爭始能愈逺而不紊也

三曰聨兄弟【聯足弟一本作聚兄弟】

正義鄭氏康成曰聨猶合也兄弟昏姻嫁娶也【賈疏防服傳小功已下爲兄弟知此兄弟是昏姻非同宗者上文族墳墓是同宗明此聨兄弟施於外姓昏姻也】賈氏公彥曰爾雅父之黨爲宗族母與妻之黨爲

兄弟則兄弟之名施於外親爲正

四曰聯師儒

正義鄭氏康成曰師儒鄕裏教以道藝者葉氏時曰太宰系民以九兩司徒安民以本俗皆有師儒蓋道教衰則民彜亂𨿽欲聫而安之不可得矣王氏應電曰制爲族食之禮以合其同姓之親制爲朋友之服以合其異姓之義設爲庠序之教師以賢儒以道而使民相則效此民所以內外維系固結而不可離也

五曰聯朋友

正義鄭氏康成曰同師曰朋同志曰友

六曰同衣服

正義鄭氏康成曰同猶齊也民𨿽有富者衣服不得獨異【賈疏士已上衣服有采章庶人皆同深衣】

案媺宮室爲本俗之首者有廟有寢民安其居然後樂事勸功而重去其鄕也終於同衣服者民志定然後禮俗型也

通論鄧氏元錫曰保息本俗與八統九兩其事相爲表裏太宰執之爲民治司徒掌之爲民教皆所以約萬民於人道焉耳

正月之吉始和布教於邦國都鄙乃縣教象之灋於象魏使萬民觀教象挾日而斂之乃施教灋於邦國都鄙使之各以教其所治民

正義賈氏公彥曰調和教典訖卽布之施於邦國使諸侯教所治民施於都鄙使公卿教所治民

案布教於邦國都鄙使萬民觀之也施教法於邦國都鄙使羣吏守之也

令五家爲比使之相保五比爲閭使之相受四閭爲族使之相葬五族爲黨使之相救五黨爲州使之相賙五州爲鄕使之相賓【比毗志反下同注故書受爲授杜子春云當爲受】

正義鄭氏康成曰此所以勸民者也使之者謂立其長而教令使之【賈疏謂比長閭胥族師黨正州長鄕大夫也】保猶任也救救凶災也賓賓興其賢者受者宅舎有故相寄托也賙者禮物不備相給足也閭二十五家族百家黨五百家州二千五百家鄕萬二千五百家呂氏祖謙曰五家爲比其居甚近非特同其休戚亦可以察其奇衺故使之相保王氏昭禹曰二十五家爲閭則居足以相容故使之相受陳氏傅良曰葬事不使五家與二十五家共之者以百家然後力眾易舉也至於大患難非百家所可禦必五百家然後足以相救若水旱凶荒欲以相賙又非五百家所能辦也惟二千五百家則其地濶庶有無可以相通閭胥則曰書其敬敏任卹族師則曰書其孝弟睦婣有學黨正則曰書其徳行道藝視地之廣狹以求賢之大小也州長於徳行道藝曰考視書爲詳而已至一鄕一萬二千五百家所謂賢者必卓然可用之才故使之相賓朱子曰比閭族黨之法正周公建太平之基本如棊枰布定棋方有置處

案興賢國典也而曰相賓者五物則詢於眾庻書徳行道藝及孝友睦婣有學者則屬其民是使鄕人自相推擇而賓禮之也所謂使民興賢出使長之使民興能入使治之也相保相受相葬相救相賙相賓及十有二職三物八刑獨列於布教於邦國都鄙之後與四官異者前所列土會土宜土均之法皆地法也土圭之法以制王畿建邦國造都鄙荒政十有二保息六本俗六以養萬民惟十有二教主於教民而皆教之大綱故與諸大政並列於前此以下則親民之吏所奉守者故詳於施教法於邦國都鄙使各以教其所治民之後也先儒皆云此卽教法然三物八刑乃教法之正比閭族黨州鄕則綱維布置以爲施教之地耳

通論王氏昭禹曰鄕遂之制始於五家之寡而終於萬有二千五百家之眾居𨿽異而輯睦若一家人𨿽眾而和合若一心司徒擾之則相爲仁讓焉司馬用之則相爲憂患焉陳氏汲曰古者什伍之法於州鄕則聯其民於師田則聯其徒於宿衛則聨其官於方伯連帥則聯其國故能以天下爲一家中國爲一人舎是法而能治天下者未之有也卽能治一鄕者亦未之有也

頒職事十有二於邦國都鄙使以登萬民

正義劉氏彜曰太宰主治任之以職而已司徒主民不止任之以職又登於籍焉謂能稼穡者則登於三農之籍能樹藝者則登於園圃之籍也賈氏公彥曰九職太宰旣掌之司徒又頒之者太宰總知其事司徒是主民之官親自頒行義各有當也不言鄕遂及公邑者舉外以包內

案大司徒定比閭族黨州鄕小司徒乃會萬民之卒伍而用之蓋伍兩卒旅師軍卽寄於比閭族黨州鄕之內也大司徒頒職事以登萬民小司徒乃頒比法使登其鄕之眾寡蓋老防貴賤賢能之人六畜車輦兵器之物卽寓於士農工賈職事之內也

一曰稼穡

正義鄭氏眾曰稼穡謂三農生九谷

二曰樹藝

正義鄭氏眾曰樹藝謂園圃毓艸木

三曰作材

正義鄭氏眾曰作材謂虞衡作山澤之材

四曰阜藩

正義鄭氏眾曰阜藩謂藪牧養蕃鳥獸

五曰飭材

正義鄭氏眾曰飭材謂百工飭化八材

六曰通財

正義鄭氏眾曰通財謂商賈阜通貨賄

七曰化材

正義鄭氏眾曰化材謂嬪婦化治絲枲

八曰斂材

正義鄭氏眾曰斂材謂臣妾聚斂疏材

九曰生材

正義鄭氏眾曰生材謂閒民無常職轉移執事【鄭氏鍔曰閒民無常職宜不能生材而轉移執事其材實賴以生焉】郝氏敬曰閒民無業而與作飭化斂者同有事故曰生材

辧正王氏志長曰養竹木乃樹藝作材之事不可別爲一職後鄭蓋疑以頒職事不宜頒之使閒不知令其轉移執事卽所以頒執事於閒民耳

十曰學藝

正義鄭氏眾曰學藝謂學道藝

十有一曰世事

案世事巫醫卜筮之屬與前經世事教能不同先鄭引彼訓此非是

十有二曰服事

正義鄭氏眾曰服事謂爲公家服事者【賈疏若府史胥徒庻人在官者】

總論王氏應電曰太宰以九職任萬民司徒復益以三者此三事在九職之外亦或與九職之民相出入也

案冢宰任民以九職而司徒增其三冢宰制國用者也九職所任財賦所從出也司徒頒教則秀民之學道藝巫醫卜筮之世事庶人在官之服事其職事不可缺矣

以鄕三物教萬民而賓興之

正義鄭氏康成曰物猶事也興猶舉也民三事教成鄕大夫舉其賢者能者以飲酒之禮賓客之旣則獻其書於王王氏與之曰三物八刑皆言鄕者教法始於六鄕也

餘論朱子曰先王之世教民以徳行道藝而賓興之法行於上者如彼𨿽欲人才之不成風俗之不厚蓋亦不可得矣正使士之賢者或不免於外慕有司之不明者或不足以得人然其所以相求者蓋猶出修身謹行之意一得其人則其法固萬世不易之良法也後世専以詞藝取人而不考其言行使士之賢者猶不免急於彼而緩於此有司之良者每憾無以必得行藝才業之人而其不賢不良者則固以爲當然而不之怪也然則人才風俗之所成就又安得不愧於古上之人何重於此而不之革哉

一曰六徳知仁聖義中和【知音智】

正義鄭氏康成曰知明於事仁愛人以及物聖通而先識義能斷時宜忠言以中心和不剛不柔

二曰六行孝友睦婣任卹【行下孟反婣音因】

正義鄭氏康成曰善於父母爲孝善於兄弟爲友睦親於九族【賈疏九族上至髙曽下至孫旁及緦麻之內】婣親於外親【賈疏外親母妻族也】任信於友道卹振憂貧者易氏祓曰自孝而友自友而睦自睦而婣以至任於朋友卹於鄕閭親疎逺近之序也

三曰六藝禮樂射禦書數

正義鄭氏康成曰禮五禮之儀樂六樂之歌舞射五射之法禦五禦之節書六書之品數九數之計【賈疏五禮以下名目詳見保氏注吉凶之等各有其儀故曰禮之儀歌升歌舞下舞射有升降揖讓之法禦有四馬六轡進退之節書言品者形聲處事差品不同數言計者多少算計逐義生稱】鄭氏鍔曰禮樂與天地同流亦名爲藝何也通乎天地者禮樂之理也可以教人者禮樂之儀法也六藝之禮樂法而已矣

案六藝之目保氏注疏詳之

總論李氏叔寶曰徳行藝皆析而六之恐難以責其才之全則凡於六者之中得其一皆足以自進此天下所以無遺才也王氏應電曰於此見先王學校之教本末具舉內外交養所以人材多而風俗正也

以鄕八刑糾萬民

正義鄭氏康成曰糾猶察也鄧氏元錫曰鄕刑敎刑也書曰撲作教刑教刑非刑也其附於刑者歸於士矣

一曰不孝之刑

案大司冦職三曰鄕刑上徳糾孝故爲鄕八刑之首殺越人於貨孟子所謂不待教而誅者也然康誥曰元惡大憝矧惟不孝不友則其惡甚於殺人之盜故五刑之屬三千而罪莫大於不孝也

二曰不睦之刑三曰不婣之刑四曰不弟之刑

正義鄭氏康成曰不弟不敬師長【賈疏變言弟退在睦婣之下者兼施於師長】鄭氏鍔曰兄宜念鞠子哀弟當念天顯然制刑之意終不爲卑者而罪其長故六行則教兄以友而制刑則但言不弟

五曰不任之刑六曰不卹之刑

案不任不卹亦有刑者背朋友之付托則不義安鄰里之危困則不仁此而不懲則風俗日以偸矣

七曰造言之刑

正義鄭氏康成曰造言訛言惑眾

八曰亂民之刑

正義鄭氏康成曰亂民亂名攺作執左道以亂政也【賈疏王制注亂名謂變易官與物之名攺作更造法度左道若巫蠱及俗禁】

總論鄭氏鍔曰人性有厚薄昏明則徳不可以皆同材有敏鈍則藝不可以皆能若六行人人當勉者也茍不修其行則害於而身禍於而家亂人倫而傷聖治是之謂戮民也加之以刑不亦宜乎賈氏公彥曰獨六行設刑者徳藝在身行乃施之於人者恐有愆負故刑以防之

以五禮防萬民之僞而教之中以六樂防萬民之情而教之和

正義鄭氏眾曰五禮吉凶賓軍嘉六樂雲門咸池大韶大夏大濩大武鄭氏康成曰禮所以節止民之侈僞使其行得中樂所以蕩正民之情思使其心應和賈氏公彥曰六藝獨申禮樂者化民以禮樂爲急也鄭氏鍔曰惟五禮由中而制所以著誠而去僞故可以防其僞惟六樂由和而作所以滌邪心而全正性故可以防其情魏氏校曰僞者外有所爲而防其天眞情者中有所感而離其天性

案六藝中禮樂惟秀民乃能習而凡民使由五禮皆可以防其僞使聽六樂皆可以防其情故復列之禮者稱情以立文乃所以防民之僞而老莊荀氏乃以爲化性而起僞蓋溺於俗而不逹於先王之禮意也

凡萬民之不服教而有獄訟者與有地治者聽而斷之其附於刑者歸於士【斷丁亂反】

正義鄭氏康成曰不服教不厭服於十二教貪冒者也爭罪曰獄爭財曰訟【賈疏大司宼職以兩造禁民訟以兩劑禁民獄獄訟相對故獄爲爭罪訟爲爭財散文則爭財亦爲獄】有地治者謂鄕州及治都鄙者也附麗也士司冦士師之屬鄭氏眾曰與有地治者聽而斷之與其地部界所屬吏共聽斷之也士謂主斷刑之官春秋傳士榮爲大士【賈疏僖二十八年左傳】黃氏度曰司徒主教而預聽訟之事未歸於士猶冀其可教也

案不服教而有獄訟謂如鄕八刑若有宅裏土田工作役事相爭者有地治者六鄕六遂及公邑都鄙之吏是也與猶授也付與有地治者聽斷之大司徒無親聽獄訟之理故鄕師遂師遂大夫縣正其職皆有聽訟之文

總論王氏應電曰自正月之吉而上建土地之圖制畿疆之封掌土會土宜土均土圭之法及十有二敎荒政十有二保息六本俗六皆法之經常而不變者一嵗之中比閭族黨之長則有易置十二職亦有變更三物以舉賢八刑以懲惡人事不齊正月之吉天運更新必表懸而宣布之俾自上以下莫不震動恪恭於教法也

祀五帝奉牛牲羞其肆享先王亦如之【肆如字注作鬄托歷反】正義鄭氏康成曰牛能任載地類也奉猶進也鄭司農云羞進也肆陳骨體也某謂進所肆觧骨體士防禮肆解去蹄

辧正賈氏公彥曰先鄭以肆爲四音故云肆陳也謂陳牲體於爼上卽體觧節折爲二十一體是也後鄭以肆爲擿音謂肆觧骨體爲七案士防禮特豚四鬄去蹄注四觧之殊肩髀後鄭不從先鄭者案禮運腥其俎孰其殽注腥其俎謂豚觧而腥之孰其殽謂體解而爓之祭祀之法先豚觧後體觧經云奉牛牲羞其肆明先豚觧也

案六助祭者冬官旣闕而太宰宗伯皆不奉牲大小司寇職曰奉犬牲則凡止言奉某牲者謂體觧也惟大小司徒有羞其肆之文而小子職亦云羞羊肆羊殽則羞肆者惟牛羊耳我將詩楚茨詩俱歌牛羊則牲固以牛羊爲重矣而牛爲尢重大祭祀則王所親射故大司徒奉之云奉牛牲羞其肆者見大司徒非直奉其體觧且兼羞其豚觧倒言之以明其重也若羊牲則𨿽有豚觧而羞之者不必大司馬故於小子職見之豚觧者薦腥也體觧者薦孰也豚觧爲七體肱二股二脊一脇二也謂之豚觧者小豕曰豚凡用豚以七體之灋觧之以其小也其豕犬若羊若牛用此灋亦名豚觧以觧豚之目目之也體觧則爲二十一體而升於神俎者十有一肱三曰肩臂臑股三曰髀膊骼脊三曰正脊脡脊橫脊脇三曰短脇正脇代脇合左右肱股脇並脊爲二十一以神俎用右不用左且髀不升故十有一也肆者陳也豚觧七體陳之大者楚茨詩或肆或將雝詩相予肆祀則肆者其陳設豚觧之名與康成引士防禮注此固是然不必攺讀作鬄而後可通也

存疑賈氏公彥曰案國語禘郊之事則有全烝若宗廟之事則無全烝先豚觧次體觧

大賓客令野修道委積

正義賈氏公彥曰案大行人諸侯朝稱賓卿大夫來聘稱客散文賓客通此云大賓客者惟據諸侯來朝鄭氏康成曰令令遺人也少曰委多曰積皆所以

給賓客黃氏度曰修道非遺人之事遂師職賓客巡其道修庀其委積司徒令遂人遂師使各於其遂行之

案修道自大小司徒以及遂人遂師皆令野廬氏而埽除者則守塗地之人委積皆令遺人而共之者守路室候館之吏詳見遂人職

大喪帥六鄕之眾庶屬其六引而治其政令【屬之屋反又音注】正義鄭氏康成曰眾庶所致役也【賈疏六鄕七萬五千家取一千人致之使爲挽柩之役】鄭氏眾曰六引謂引防車索也六鄕主六引六遂主六紼賈氏公彥曰在棺曰紼見繩體行道曰引見用力互文以見義項氏安世曰引在車所以挽車紼在柩所以別柩

餘論王氏應電曰先王於防紀之事必極其厚且必均其職於百官府均其役於鄕遂之萬民者使夫委贄之臣各致其臣子之誠王國之百姓靡不盡其如喪考妣之情是故疾病之禱祠醫藥患難之捍衛營救無所不用其極不幸而敗亡則以身殉皆此道也

大軍旅大田役以旗致萬民而治其徒庶之政令正義賈氏公彥曰凡軍旅田獵所用民徒先起六鄕之眾鄭氏康成曰旗畫熊虎者徴眾刻日樹旗期於其下【賈疏大司馬職眾至獘旗誅後至者】王氏志長曰三王之世無所謂兵也自旗致以前徒庶皆民耳軍旅田役竣仍之司徒

案曰徒庶之政令者在軍及圍禁之政令則大司馬治之也聽於司馬則曰卒伍致於司徒則曰徒庻通論黃氏度曰此六鄕之眾庶用於國中者若起野役則遂人以遂之大旗致若帥諸侯之師則大司馬以太常致

案大喪曰帥六鄕之眾庶大軍旅大田役則曰萬民通乎畿內也鄕大夫職於大詢曰各帥其鄕之眾寡而致於朝大司徒職則曰萬民亦通乎畿內也

若國有大故則致萬民於王門令無節者不行於天下正義鄭氏康成曰大故謂王崩及冦兵也節六節有節乃得行防姦私賈氏公彥曰致萬民於王門以待任用也王氏應電曰冦戎之事宮正旣比其官府次舎之宿衞司士致士而頒其守此復致萬民於王門以備不虞而待任用臣民各致其守也無節者不行卽鄕大夫以旌節輔令則逹之掌節司險無節者有譏則不逹此防姦人之要法

大荒大札則令邦國移民通財舎禁弛力薄徵緩刑正義鄭氏康成曰移民避災就賤其有守不可移者則輸之谷春秋定五年夏歸粟於蔡是也王氏應電曰前言荒政十有二聚萬民矣此復言之者謂令於邦國且不止大荒更有大札也

案於荒政十二之中獨舉其四者四者爲要大司徒尢加之意也言令邦國者舉外以包內也都鄙之吏可知矣古者耕九餘三𨿽遇嵗祲中家皆可自保其餘貧民則發縣都之委積兼令通財而官爲之責其償可矣其遇大荒則移民以就粟蓋中原之地多不通川𨿽有粟而難移其通川之地則移粟不待言矣大札移民則遷其未染時疾者以避地气之惡也

嵗終則令教官正治而致事

正義鄭氏康成曰嵗終周季冬也教官其屬六十正治明處其文書致事上其計簿

正嵗令於教官曰各共爾職修乃事以聽王命其有不正則國有常刑

正義鄭氏康成曰正嵗夏正月朔日賈氏公彥曰爾乃皆汝也

通論魏氏校曰治官之屬大宰不自令小宰令之五官則自令其屬

案小宰所令於百官府者王宮之事也故於職曰修於法曰考於事曰待而不用命者曰不共司徒所令於教官者教事也故於職曰共於事曰修而不用命者曰不正

縂論王氏應電曰地官主土與民故以土地之圖人民之數爲大綱土會土宜土均土圭皆地法也十二職以植民生本俗以安之保息以養之荒政以聚之十二教以逹民性三物以興之八刑以糾之皆治民之法比閭族黨州鄕以施教化遂溝洫澮川以正疆界通水利井邑丘甸縣都以稽民畜起徒役而伍兩卒旅軍師之法寓焉

案地官所掌者地所司者徒惟所掌者地故案土地之圖始則辧五土以知地生繼則辧十二土壤以物地事繼復辧九土以均地政因而制王畿建侯國造都鄙而經畫土地之事備矣惟所司者徒故通掌人民之數立爲比閭族黨州鄕之法而民之室數可稽定士農工賈之籍而民之職事可核稽其室數核其職事則民之可任者與其施舎者皆無隱漏扺冒之獘矣而其大要則使人相糾勸有一善焉可得而舉也有一不善焉可得而誅也此三物八刑所以繼於其後也

欽定周官義疏卷九﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷十

地官司徒第二之三

小司徒之職掌建邦之教灋以稽國中及四郊都鄙之夫家九比之數以辧其貴賤老幼廢疾凡徵役之施捨與其祭祀飲食喪紀之禁令【比必裏反下同陸毗志反施式氏反】

正義賈氏公彥曰小司徒掌建邦之教法言建者非但副貳大司徒亦得専其事役謂徭役祭祀謂鄕中州祭社黨祭禜族祭步飲食若鄕飲酒及族食喪紀若四閭爲族使之相之等禁令祭祀以下皆有禁令不使失禮鄭氏康成曰稽猶考也夫家猶言男女【賈疏春秋傳男有室女有家】貴謂爲卿大夫廢疾謂癃病也施當爲弛弛捨謂應復免不給徭役易氏祓曰上地中地下地皆一夫七人六人五人其家眾也舉國中及四郊都鄙則已兼邦甸王氏應電曰賤謂胥徒以服公事故免鄭氏伯熊曰言邦之教法而曰稽國中云云者教卽行乎其中也貴賤老幼廢疾而捨其役則貴貴養老慈幼寛疾之意足以示民矣祭祀飲食喪紀皆有禁令則養生送死之節逾禮越制之誅足以範民矣

案五官之長與大宰共建五典而教法獨小司徒建者以主六鄕而親民事猶小宰之建宮刑也夫家謂男女旣配偶者以是知徵役不及單丁未娶及女戶余夫也教寓於祭祀飲食喪紀之禁令使民知禮知義所以厚生而正徳也教寓於徵役之施捨使民興讓興仁所以忘勞而犯難也司徒之法無一人之不教無一事之不教無一時之不教所以周徧淪浹入人之深至於刑措也

辧正王氏與之曰疏謂徵稅之王氏昭禹因以施恵爲施不知徵役止言力役之徵捨謂弛其力而捨之鄕師辧其可任者與其施捨者則注以施爲弛不可易

存疑鄭氏康成曰九比者宰職出九賦者之人數也賤謂占防販賣者

案九比當如禹貢法以三等九則言之謂夫家髙下有此九等耳非如鄭所云也占防販賣者不應在弛捨之列蓋緣幣余之賦之繆解而云然

乃頒比灋於六鄕之大夫使各登其鄕之眾寡六畜車輦辧其物以嵗時入其數以施政教行徵令及三年則大比大比則受邦國之比要【畜許六反後六畜皆同輦裏演反音璉】正義賈氏公彥曰車謂革車及大車輦人挽行鄭氏康成曰大比謂使天下更簡閱民數及其財物也受邦國之比要亦受鄕遂矣鄭氏眾曰大比今時八月案比是也要謂其簿王氏應電曰政教卽祭祀飲食喪紀之事徴令卽徵役貢賦之事黃氏度曰政教必觀其丰約而爲之隆殺徵令必稽其有無而爲之寛急

案登謂升而載於冊也物卽謂六畜車輦其弓矢甲楯楨幹旗物之屬亦存焉卽大比所稽兵器也旗物有度式什器有良苦故辧之注以爲家中之財則豈可辧乎漢法算緡錢商賈末作貰貸稽物者各以其物自占王莽稅天下吏民一切訾三十取一康成每以漢法莽事釋周官害義之尢甚者也小司徒𨿽頒比法於鄕大夫而鄕之教治政事一斷於鄕師故鄕大夫之職曰受教法於司徒退而頒於鄕吏使各以教其所治則小司徒於民治一無所與也

通論王氏應電曰鄕大夫卿也鄕吏受法焉故小司徒頒以比法若六遂則遂人令之都鄙則其君令之而並受法於司徒治民則地官爲主也比要者其詳藏於侯國其總數則登於天府小司徒受之王國嵗時入其數侯國則三年而入其要詳內而略外也王氏安石曰凡民數有數之者閭胥以時數其眾寡是也有稽之者鄕師以時稽其夫家眾寡是也有校而登之者族師以時屬民而校登其夫家眾寡是也有登而不校者小司徒使鄕大夫各登其鄕之眾寡而鄕大夫以嵗時登之是也登之而不校則其登之也因族師之所校而已孫氏之宏曰小司徒頒比法登眾寡計口而田度力而役無曠土無防民教飬之實政也至司宼獻民數王拜受之登於天府與祖廟之守藏並重又以見民命之不可輕忽君臣上下通知愛敬其民愛敬之義明於上則教養之實達於下其事常相表裏也黃氏度曰比要在司徒爲民籍簡稽在司馬爲軍籍

乃防萬民之卒伍而用之五人爲伍五伍爲兩四兩爲卒五卒爲旅五旅爲師五師爲軍以起軍旅以作田役以比追胥以令貢賦【防如字】

正義鄭氏康成曰伍兩卒旅師軍皆眾之名兩二十五人卒百人旅五百人師二千五百人軍萬二千五百人此先王因農事而定軍令者也欲其恩足相卹義足相救服容相別音聲相識【賈疏不使異人間雜於中也】作爲也役功力之事追逐寇也胥伺捕盜賊也賈氏公彥曰六軍之士出自六鄕故預配卒伍用之者卽軍旅田役是也五家爲比家出一人在軍爲伍五比爲閭在軍五伍爲兩四閭爲族在軍四兩爲卒五族爲黨在軍五卒爲旅五黨爲州在軍五旅爲師五州爲鄕在軍五師爲軍陳氏傅良曰五人爲伍則手足耳目可以相及以卒爲旅以旅爲師以師爲軍則手足耳目不相及而旗幟金鼓用焉防萬民以爲卒伍則士不特選皆吾民也將不攺置皆吾吏也有事致之行陳無事歸之田裏無招延之擾無廩給之費故曰先王足兵而未嘗有兵鄭氏鍔曰防卒伍以爲軍法宜屬之大司馬而小司徒掌之何也事不預備不可以應卒茍非司徒教之有素合之有法司馬一旦欲合而用之得乎

案令貢賦亦用卒伍何也年上下之灋稅多少之數必有傳諭之者輸將之事蚤晚之期必有董率之者其事與軍旅田役追胥一也【今之地丁賦籍十戶爲甲十甲爲圖亦防民而徵斂之蓋古之遺法】大司徒職相保相賙族師職相及相共意皆如此康成訓貢爲嬪婦百工賦爲九賦詞愈別而義愈晦由不知井法之通行故耳朱子以伍兩卒旅師軍爲鄕遂出軍之法又以六軍専爲六鄕之眾而六遂不與亦沿賈氏之說又曰旣一家出一人則兵數甚多然只是擁衛王室如今禁衛相似不令徵行蓋已覺其偏苦不可行矣小司徒承防卒伍而言故先軍旅而後及田役追胥貢賦遂人承授田萊治溝洫頒職作事而言故先貢賦而後及師田政役乃文義宜然鄭氏鍔謂軍旅起於六鄕故先軍旅財賦起於六遂故先貢賦則偏窒而難通矣

通論賈氏公彥曰此經內不見田制遂人職不見出軍之法各舉其一以互相備也

餘論齊語管子制國五家爲軌軌爲之長十軌爲裏裏有司四里爲連連爲之長十連爲鄕鄕有良人以爲軍令五家爲軌故五人爲伍軌長帥之十軌爲裏故五十人爲小戎裏有司帥之四里爲連故二百人爲卒連長帥之十連爲鄕故二千人爲旅鄕良人帥之五鄕一帥故萬人爲一軍五鄕之帥帥之春以振旅秋以治兵是故卒伍整於裏軍旅整於郊內教旣成令勿使遷徙伍之人祭祀同福死喪同卹禍災共之人與人相疇家與家相疇世同居少同遊故夜戰聲相聞足以不乖晝戰目相視足以相識其懽忻足以相死是以守則同固戰則同彊有此士也三萬人以方行於天下莫之能禦也李氏叔寶曰天子六軍大國不過三軍此定制也司馬法兵車一乘甲士三人步卒七十二人是一乘七十五人三兩之數也四乘則三卒之數百乘則三師之所合五百乘則三軍之所合千乘則六軍也然則天子曰萬乘諸侯曰千乘者大槪悉天子之畿內以爲軍則有萬乘而出師則不過六軍悉大國之眾以爲軍則有千乘而所謂不過三軍者止用其半耳

存疑王氏應電曰凡車一乘卒百人必不可分𨿽有更番調發必起一卒所統之吏亦不可更易是故行伍之人素相親識軍之與吏素相忠愛所以能相安也

乃均土地以稽其人民而周知其數上地家七人可任也者家三人中地家六人可任也者二家五人下地家五人可任也者家二人凡起徒役毋過家一人以其餘爲羨惟田與追胥竭作

正義鄭氏康成曰均平也周猶徧也一家男女七人以上則授之上地所養者眾也男女五人以下則授之下地所養者寡也止以七人六人五人爲率者有夫有婦然後爲家自二人以至於十爲九等七六五者爲其中可任謂丁彊任力役之事者出老者一人其餘男女彊弱相半其大數鄭氏眾曰羨饒也田謂獵也竭作盡行鄭氏鍔曰將作徒役必先知其可任之人欲知其可任之人必先稽其受地之等陳氏汲曰田獵以教民習戎春發某甲秋發某甸非一時俱起故民力可休而教又無不徧也至追胥則其家丁男皆可行故曰竭作王氏安石曰田獵取禽獸與眾同欲逐伺盜賊與眾同惡所役近且爲時不久故可竭作

案疏謂六鄕毎家出一人爲正卒其餘皆爲羨卒爲上劑致民遂人以下劑致甿毎家出一人爲正卒一人爲羨卒其餘皆爲余夫謂之饒逺非也夫羨卒卽余夫也特對正卒言則曰羨卒對正夫言則曰余夫鄕遂互文以見義耳何嘗獨厚於遂乎鄭氏鍔謂鄕遂都鄙邦國授田之法有四節非也大小司徒與遂人大司馬本無異法蓋不易之田卽上地一易卽中地再易卽下地也大司馬上地食者三之二卽遂人之田百畝萊五十畝可任者家三人卽此之家三人也中地食者半卽遂人之田百畝萊百畝可任者二家五人卽此之二家五人也下地食者三之一卽遂人之田百畝萊二百畝可任者家二人卽此之家二人也前後互見辭有詳略安得意爲之說乎田竭作更番調發使皆習於軍事也追胥竭作守望相助非逺違其閭井也

通論馬氏端臨曰授田之制如大司徒遂人所言則是田肥者授之少田瘠者授之多如小司徒所言則口眾者授之肥口少者授之瘠二者不同而義相備李氏叔寶曰司徒之制率三農八家其可任者二

十人以一井八家而任二十人則甸六十四井爲夫一千二百八十人矣司馬法則曰甸出甲士三人步卒七十二人司徒通籍民數如彼其眾而徵於司馬不及十之一何耶籍民以爲兵者甚備至於徵調則不過此耳葉氏時曰司徒司馬皆言上地可任者家三人中地可任者二家五人下地可任者家二人一井凡八家姑以下地言之則可任者十六人凡起徒役毋過家一人則一井但八人耳故遂人職曰以下劑致甿𨿽受上田中田之民防而用之惟以下劑爲率寛民力也邱氏葵曰役有輕重繁簡逺邇久速之殊民有老少彊弱貧富之異是以必先均其土地以別其寛狹磽腴稽其人民以知其多寡虛實量其人身以知其彊弱老少驗其畜產以知其貧富有無必有夫有婦然後謂之一家必年力富彊然後謂之可任眀以察之公以處之仁以憫之而民不以役爲病矣

餘論呂氏祖謙曰小司徒止言其可任者其調發則止用一人若晉作州兵乃是盡數調發蘇秦謂臨淄之中七萬戶下戶三男子而卒已二十一萬曹操謂崔琰曰昨案戶籍可得三十萬眾故爲大州是皆盡數調發者

凡用眾庶則掌其政教與其戒禁聴其辭訟施其賞罰誅其犯命者

正義賈氏公彥曰其眾庶皆是六鄕之民鄭氏康成曰命所以誓告之【賈疏誓告若大司馬職羣吏聴誓於陳前司徒北面誓之小子斬牲以左右徇陳曰不用命者斬之是也】

案曰掌其政教者師則教以順命而不犯田則教以習戰而不爭役則教以同力而不惰也蓋平時教法卽具此而有事則誓戒焉

通論王氏應電曰政教戒禁經中屢見而所主不同宮正主官府士庶子小司徒鄕大夫主民司市主商各隨文意防之可見

案凡用眾庶小司徒曰政教者教法小司徒所建也鄕師於田役則曰政令者受州裏之役要出田法於州裏其政皆鄕師布之也軍旅防同大喪則曰治者其政稟於司徒司馬鄕師躬治其徒役而已州長於師田行役皆曰戒令者政非所専以帥而致之故戒之也黨正則曰以法治其政事者州長掌政令之法黨正循法以治其事而已族師曰掌其治令者躬帥徒役而至則遂治之也政令者命其事也戒令者警其期也治令者飭其人也

凡國之大事致民大故致餘子

正義鄭氏康成曰大事謂戎事也大故謂災寇也餘子卿大夫之子當守於王宮者

辧正賈氏公彥曰先鄭以餘子爲羨案書傳餘子皆入學故後鄭謂卿大夫之子大故當宿衛王宮案夏官諸子掌國子之倅而有大故則小司徒致之何也諸子掌其戒令教治而修業仍於鄕學也於諸子職曰羣子以合諸學合諸射合諸喪祭賓客而言也於小司徒職曰餘子各據其家而言也與士並舉則曰庶子言各有當也

通論鄭氏鍔曰經文言大事又言大故者不一以理推之大事乃國之常事特於常事爲大耳若大故則事萌於意外患生於不測者

乃經土地而井牧其田野九夫爲井四井爲邑四邑爲丘四丘爲甸四甸爲縣四縣爲都以任地事而令貢賦凡稅斂之事

正義鄭氏眾曰井牧者春秋傳所謂井衍沃牧隰臯者也【郝氏敬曰井地非必盡相連屬衍沃則爲井隰臯則爲牧故經之而辧其所宜也】鄭氏康成曰井牧者隰臯之地九夫爲牧二牧而當一井今造邑授民田有不易一易再易通率二而當一是之謂井牧貢謂九谷山澤之材也【案井牧田野以任地事耑言谷土而庶土準此耳非以山澤對舉也】賦謂出車徒給繇役也司馬法六尺爲步步百爲畮畮百爲夫夫三爲屋屋三爲井班氏固刑法志古者因井田而制軍賦方一里爲井井十爲通通十爲成成方十里成十爲終終十爲同同方百里同十爲封封十爲畿畿方千里有稅有賦稅以足食賦以足兵四井爲邑四邑爲丘丘十六井也有戎馬一匹牛三頭四邱爲甸甸六十四井也有戎馬四匹兵車一乘牛十二頭甲士三人卒七十二人干戈備具是謂乘馬之法一同百里提封萬井除山川沈斥城池邑居園囿術路三千六百井定出賦六千四百井戎馬四百匹兵車百乘此卿大夫采地之大者也是謂百乘之家一封三百一十六里提封十萬井定出賦六萬四千井戎馬四千匹兵車千乘此諸侯之大者也是謂千乘之國天子畿方千里提封百萬井定出賦六十四萬井戎馬四萬匹兵車萬乘故稱萬乘之主戎馬干戈車徒素具春搜夏苗秋狝冬狩皆於農隙以講事焉五國爲屬屬有長十國爲連連有帥三十國爲卒卒有正二百一十國爲州州有牧連帥比年簡車卒正三年簡徒羣牧五載大簡車徒此先王爲國立武足兵之大略也

案地事辧其地之宜井宜牧及黃白宜禾洿泉宜稻之類也【農牧虞衡民職也大宰任之而大司徒頒之閭師掌之地事則小司徒任之載師物之而土均均之】凡稅斂之事如納徴之期收掌之人廩藏之所委輸存貯之數皆是也上經防卒伍而令貢賦者徵役有繁簡貢賦有乘除也此經制井牧而令貢賦凡稅斂之事者粟米車徒出於井地貢賦之本法也地邑有衝僻收獲有早晚道路輸將有逺近則稅斂之事必隨地而制其宜也小司徒専掌六鄕而所載乃井邑丘甸縣都之制者比閭族黨州鄕之法大司徒職具之矣故獨載井法以示內而六鄕外而六遂以及都邑名𨿽各異其地法則皆以九夫爲井四井爲邑積累而區分之也任土比民之法錯見諸職大司徒職載邦國封疆都鄙室數次及比閭族黨州鄕之法小司徒職載井邑邱甸縣都田稅兵賦之法遂人職載溝洫之法其授田則大司徒職載不易一易再易之田所受多寡之數小司徒職載上地中地下地之人所任多寡之數皆各舉其一彼此互備也辧正王氏與之曰康成謂小司徒經田野匠人爲之溝洫相包乃成邑邱之屬相連比以出田稅溝洫爲除水害四井爲邑四邑爲邱四邱爲甸甸方八里旁加一里則方十里爲一成積百井九百夫其中六十四井五百七十六夫出田稅三十六井三百二十四夫治洫四甸爲縣四縣爲都四都方八十里旁加二十里乃得方百里爲同積萬井九萬夫其中四千九十六井三萬六千八百六十四夫出田稅二千三百四井二萬七百三十六夫治洫三千六百井三萬二千四百夫治澮旁加之說算法則是而謂旁加之人専治溝洫則非也小司徒四井爲邑至四縣爲都皆以四數之言田之實數司馬法自井十爲通至終十爲同皆以十數之兼山川城郭而言小司徒四丘爲甸卽司馬法通十爲成甸六十四井而成百井者其三十六井爲山川城郭也小司徒四都之地卽司馬法一同之地四都方八十里止六千四百井而同乃萬井者其三千六百井爲山川城郭也大約小司徒之法比司馬法皆是三分之二實地

案匠人爲溝洫其制旣成不過嵗爲修治而已何至六十四井之田而嵗免其四旁三十六井之田稅分治田與治溝爲二事乎康成之說於事理難通非獨無所考據也王氏與之謂旁加者爲山川城郭恐亦非是夫山川城郭則豈可以井裏拘乎

通論王氏應電曰此法與遂人百夫洫千夫澮萬夫川相表裏葉氏時曰小司徒言井邑遂人言溝洫非鄕遂異制也井邑定田畝多少故言四井四邑之屬溝洫定水道大小故言十夫之屬鄕言井邑則遂之田賦如之遂言溝洫則鄕之水利亦如之

餘論林氏勲曰周制步百爲畮百畮僅得唐之四十餘畮耳唐之口分人八十畮幾倍於古蓋貞觀之盛戶不及三百萬永徽惟增十五萬周則王畿千里已有三百萬家之田列國不與焉是以唐制受田倍於周而地亦足以容之狹鄕𨿽裁其半猶可當成周之制然按一時戶口而不爲異日計則後守法難矣旣無振貧之術乃許之賣田未免襲後魏以來敝法也存異鄭氏康成曰此謂造都鄙也采地制井田異於鄕遂重立國【賈疏案遂人夫間有遂云云是溝洫法鄕與遂同此經與匠人謂井田法其制與鄕遂不同故云采地制井田異於鄕遂】井田之法備於一同今止於都者采地食者皆四之一其制三等百里之國凡四都一都之田稅入於王五十里之國凡四縣一縣之田稅入於王二十五里之國凡四甸一甸之田稅入於王司馬法曰六尺爲步步百爲畮畮百爲夫夫三爲屋屋三爲井井十爲通通爲匹馬三十家【賈疏十井九十夫之地宮室塗巷三分去一惟有六十夫地在不易一易再易通率三十夫受六十夫之地惟三十家】士一人徒二人通十爲成成百井三百家革車一乘士十人徒二十人十成爲終終千井三千家革車十乘士百人徒二百人十終爲同同方百里萬井三萬家革車百乘士千人徒二千人【賈疏此謂天子畿內采地法】

案注謂此造都鄙采地制井田異於鄕遂非也井邑丘甸縣都以田數計之而出稅法也溝洫澮川以經界言之而通水道也此經曰九夫爲井者以出稅法故止計所耕之地也遂人曰十夫有溝者以定經界故並計所占之地也井間之溝溝上之畛非每井而加百畮勢不能備然則遂人所謂十夫卽此經所謂九夫而溝洫澮川之制井邑邱甸縣都之法乃鄕遂都鄙之所同也審矣【鄭氏之誤起於謂匠人溝澮之數與遂人不同不知實無二法特考之未審耳詳見匠人爲溝洫解】康成爲鄕遂用貢都鄙用助之說朱子終不敢易者一則以九與十起數之異也然匠人之法止九夫與遂人十夫異耳其有溝有洫有澮有川同也九夫十夫取數𨿽異而占地大小相去無幾其不可爲以十起數之溝澮者亦不可爲以九起數之溝澮也且謂鄕遂多平曠則最宜於畫井矣謂都鄙包陵麓則最不宜於畫井矣況建國或在中原或阻山澤卽鄕遂多平曠都鄙包陵麓之說亦不可通哉一則以四與五起數之異也然五起數者所以綴民居四起數者所以制田賦二法相爲經緯無內外逺近之異蓋鄕遂都鄙皆有上中下地計室數之多寡以制邑皆以地之上中下爲準何不可通行井法哉且制地授田出稅賦役稽夫家畜產之法見於司徒見於小司徒見於鄕師及鄕遂羣吏之職疊出互備不厭其繁使鄕遂用貢都鄙用助經界水道彼此各異是地法之最大宜特書而詳見者乃竟無一語及此則注說之誤眀矣至孟子所云尢不可以此注證蓋遂當爲野而鄕不可以爲國中也成同之法注乃以開方法計之然畫井必因地勢非必萬夫之地截然齊一而爲井春秋傳所謂牧隰臯井衍沃管子所謂五而當一十而當一其遺法也井法通行有稅以足食有賦以足兵自鄕遂都鄙以及六服侯國法備此經班志所云近之鄭氏以口率出泉爲鄕遂公邑之賦以井地出兵爲三等采地之賦而引司馬法方百里爲同車百乘士千人徒二千人以實之【司馬法田穰苴作而齊威王大夫續成者未必先王之法殆與管子軍制等耳】賈疏增成其說以爲本節専言采地軍賦與鄕遂六軍侯國乘馬之法不同如其說是鄕遂公邑家出一人爲兵六服侯國五百一十二家出七十五人爲兵而三等采地三千家止出三百人爲兵抑何不均之甚也況井地以四起數旣鄕遂都鄙無異法而民居以五起數由五家而積至千萬家亦鄕遂都鄙之所同也【管子之法制鄕則五家爲軌積至十連爲鄕制鄙則三十家爲邑積至十縣爲屬鄕鄙皆以五起數是必本先王之法而變通之者也但公邑采地皆有比閭鄰里之法以比其民而其長未必有大夫士之爵邑之小者僅如一鄕則此鄕大夫卽邑大夫爲之乎】六鄕六遂可以室數制軍三等采地何不循行此法而令家出一人爲兵哉

乃分地域而辧其守施其職而平其政【政依注音徵注故書域爲邦杜子春云當爲域】

正義鄭氏康成曰分地域謂建邦國造都鄙制鄕遂也政稅也當作徵

案守地守也職地職也民職則宰大司徒頒之而閭師専掌之小司徒分地域故辧其守施其職而平其政卽均人所均地政地守地職也蓋小司徒辧之施之平之而後均人以嵗之上下均之地域旣分則無所用其均故不言

凡小祭祀奉牛牲羞其肆【肆如字注作鬄托歷反】

正義鄭氏康成曰小祭祀王冕所祭【賈疏春官司服職羣小祀則冕注林澤墳衍四方百物之屬天神則風師雨師之類爲小祀】賈氏公彥曰小祭祀用牛則王之祭祀無不用牛者

案小祭祀亦羞其肆則不必王親射者而後然矣蓋用牛牲之通禮與

小賓客令野修道委積【委烏僞反積子賜反】

正義鄭氏康成曰小賓客諸侯之使臣賈氏公彥曰令亦令遺人

大軍旅帥其眾庶小軍旅巡役治其政令

正義鄭氏康成曰帥帥而致於大司徒巡役小力役之事則巡行之賈氏公彥曰小軍旅謂使臣徵伐對大軍旅天子親行巡役承小軍旅下謂小役若大功役則大司徒巡行之

案小司徒職無田役以凡用眾庶該之而田役之政令則鄕師所専治也特舉軍旅以大軍旅必身帥也不及政令以大司徒實治之小軍旅則治其政令以大司徒不治也大司徒大軍旅治萬民所致不止六鄕也小司徒大軍旅帥眾庶鄕師大軍旅正治其徒役皆止六鄕而已

大喪帥邦役治其政教【帥音率】

正義鄭氏康成曰喪役正棺引窆復土【賈疏正棺謂朝廟時正棺於廟引謂葬時引柩車自廟至壙窆謂下棺於坎天子六紼四碑皆碑挽引而下棺掘坎之時掘土向外下棺之後反復此土以爲丘陵】王氏應電曰大喪大司徒治其政令此復云治其政教者以送死大事凡正棺引窆皆小司徒教之

案凡役曰政令喪役獨曰政教者屬引則勸防有式鼓封則舒縦有節也大司徒帥六鄕之眾庶屬其六引而此職又云大喪帥邦役則知遂人所致遂師所道稍人所帥之役並致於小司徒而小司徒所謂治其政教者卽遂人之六綍遂師之抱磿共丘籠及蜃車之役矣以遂與公邑之役並致焉故統之曰邦役也

凡建邦國立其社稷正其畿疆之封

正義賈氏公彥曰社皆有稷配之立謂以文書法度與之不能身往

案社稷說見大小宗伯職

凡民訟以地比正之地訟以圖正之【比毗志反又音皮】

正義鄭氏眾曰民訟以田畔所與比正斷其訟【賈疏民有爭訟是非難辧故以地之比鄰知其是非者共正斷】鄭氏康成曰地訟爭疆界者圖謂邦國本圖【賈疏凡量地以制邑初量時卽有地圖在官府後有因侵削疆界相訟者則以本圖正之】

嵗終則攷其屬官之治成而誅賞令羣吏正要防而致事【防古外反】

正義鄭氏康成曰治成治事之計賈氏公彥曰屬官謂教官六十致事致其事之功狀以待攷也魏氏校曰六鄕之治成鄕師所聴小司徒據之以行攷課之法

案曰治成者所治職事之狀所以別於計簿之成也屬官謂官中士大夫及諸職執事王朝者羣吏謂鄕遂公邑之吏及家稍縣都私邑之吏以不盡屬於司徒故別言之令羣吏正要防而致事者將以達於治官不自攷而誅賞之也宰夫攷百官府羣都縣鄙之治乘其財用之出入

正嵗則帥其屬而觀教灋之象徇以木鐸曰不用灋者國有常刑令羣吏憲禁令修灋糾職以待邦治

正義鄭氏康成曰憲表縣之賈氏公彥曰修法糾職者謂修其法制糾察職事以待國家有事則共之王氏應電曰表縣其各司之禁令修其常法毋廢

墜也糾其職事毋怠緩也國家有事則應之以治象之例推之當作教象之法

案觀象之法則曰帥其屬以教法縣於象魏在外之羣吏不能偏觀也憲禁令則曰令羣吏俾各縣於所治也

及大比六鄕四郊之吏平教治正政事攷夫屋及其眾寡六畜兵器以待政令【比必裏反】

正義鄭氏康成曰四郊之吏吏在四郊之內主民事者夫三爲屋屋三爲井林氏之奇曰教治者所主在教若十二教之屬政事者所主在政若土地之政之屬魏氏校曰平章其教治優劣論正其政事得失攷夫屋以下正所以徴其教治政事之實也案上經稽九比之數通乎畿內此大比羣吏止於鄕郊者以遂與公邑之吏則攷之者遂大夫家稍縣都之吏則攷之者縣師也又以見載師所任宅田士田等乃六鄕之餘地各區爲邑而其吏亦小司徒攷之上言比民故首國中此比吏故第舉六鄕四郊蓋鄕郊之吏無居國中者此鄕郊也而云攷夫屋則鄕中有井田足以徴之矣

通論魏氏校曰大司徒所掌詳於土地之圖事大而簡小司徒所掌詳於人民之數事細而繁

案大司徒頒士農工賈之職定比閭族黨州鄕之制未言其所以稽而登之者若何也小司徒則遂頒比法以時入其數至三年而復受其要則凡九比之內其家之貧富民之賢否戶口之眾寡畜產之丰耗器用之完毀皆犁然於胸中而政教徴令施行於軍旅田役之中所以斟酌調劑者靡不詳盡矣

鄕師之職各掌其所治鄕之教而聽其治

正義賈氏公彥曰鄕師四人二人共主三鄕故言各掌其所治鄕之教鄭氏康成曰聽謂平察之【賈疏自州長至比長各自聽斷其民鄕師又聽其治者恐鄕官有濫失審察之也】

案遂之教治獄訟皆遂大夫掌之而鄕則鄕師掌之者鄕大夫六卿也豈暇聽鄕之教治獄訟哉其於教則正月頒之鄕吏而已其於治則嵗終令羣吏防政致事而已至獄訟則一聽之鄕師而不與者體當然也

以國比之灋以時稽其夫家眾寡辧其老幼貴賤廢疾馬牛之物辧其可任者與其施捨者掌其戒令糾禁聽其獄訟【比必裏反施式氏反】

正義賈氏公彥曰國比之法卽小司徒職所云九比之數以辧其貴賤老幼廢疾是也易氏祓曰馬牛亦有老壯彊弱之異可任與施捨鄕師皆辧之項氏安世曰此所謂聽其治也然淸其源以消欺罔規避之萌卽所以爲教

案國比之灋受之於小司徒如何者爲上上何者爲上中何者爲上下以及九等皆有格令也稽夫家辧徵役施捨小司徒之職也而復列於鄕師者小司徒通掌國中及四郊都鄙而鄕師分掌六鄕遂師分掌六遂縣師掌都家也馬牛之物蓋該六畜車輦而言小司徒職旣曰六畜車輦而又曰辧其物故知爲旗物及兵器役器也遂之夫家眾寡馬牛之物遂大夫稽之遂師登之鄕則鄕師稽之鄕大夫登之何也遂大夫親民而職簡所稽能詳遂師則治廣而職繁故惟據所稽以登於冊鄕大夫六官之長豈暇稽夫家眾寡馬牛之物哉鄕師地官之考其職繁矣而能任此何也地政之繁重者莫如遂師職之經牧田野辧其可食者周知其數而任之以徴財徵作役事而鄕則小司徒領此矣故𨿽使鄕師簡稽鄕民而不病其劇也小司徒頒比法於上故舉重而先貴賤鄕師掌比法於下故舉多而先老幼鄕大夫族師皆先貴賤承小司徒所頒而布之也下經眀著四時之田簡其鼓鐸旗物兵器而王氏安石乃謂小司徒使登六畜車輦辧其物鄕師帥田役所需惟馬牛故無辧其物之文其蔽蓋由不知經文互備此職以詳鼓鐸旗物於後故略於前而與小司徒異耳蓋辧可任者及於馬牛則諸物皆辧不待言矣

大役則帥民徒而至治其政令旣役則受州裏之役要以攷司空之辟以逆其役事【辟音璧陸婢亦反】

正義賈氏公彥曰大役謂築作隄防城郭等役鄭氏康成曰帥而至至作部曲也【賈疏營作之處皆有部曲分別】旣已也役要所遣民徒之數辟功作章程【賈疏功作之事日日錄其程限謂之章程】逆猶鉤考也【賈疏鉤考役事者恐有濫失】鄭司農云辟法也呂氏祖謙曰司空營國職在興功司徒治役職在

登民故鄕師必考興功之大小而防其民緜詩乃召司空乃召司徒俾立室家此義也

案州裏謂自州以下至黨族閭也黨以下可通名曰裏下云出田灋於州裏州長職大攷州裏司常職州裏建旟足以眀之又案遂與公邑之役遂人致之稍縣都之役縣師作之則並考司空之辟以逆役事可知矣而二職無文以例見於鄕師也

凡邦事令作秩敍

正義鄭氏康成曰事功力之事秩常也敍猶次也事有常次則不偪匱【賈疏營作之事多少有常事有次敍則民不偪廹又不匱乏】案曰凡邦事則不惟役事如郊爲田燭喪屬六引過賓修道之類皆是也卽以役事言護辦之節番休之期必作秩敍民乃不惑諸儒多以役事之功程言偏矣黃氏度謂功力當在司空之辟非鄕師所作非也功力之秩敍𨿽司空作之而因役之大小以定人數量地之逺近以爲徴發時嵗之丰凶以爲番代皆有常次非鄕師孰任之魏氏校謂鄕師令之作之者鄕吏亦非也卽役事亦官中上士中士作之俾鄕吏奉行耳況祭祀賓客之事乎

大祭祀羞牛牲

正義賈氏公彥曰大司徒奉牛牲此云羞牛牲佐大司徒也

案祭祀之牲牛爲大故大祭祀則大司徒羞之而鄕師佐之蓋兼豚解體解而言

共茅蒩【蒩子都反一子余反】

正義鄭氏康成曰蒩士虞禮所謂苴刌茅長五寸束之者是也祝設於幾東席上以承黍稷膚祭旣祭蓋束而去之守祧職旣祭藏其隋是與賈氏公彥曰甸師職共蕭茅彼直共茅與此鄕師鄕師得茅以共茅蒩也

案士虞禮有苴而特牲禮少牢禮則無之司巫有共蒩館之文而他官不見焉虞喪祭也司巫所共因旱因烖亦非常祭也然則此云共茅蒩蓋與上文各爲一事而不相蒙其有脫文與

通論鄭氏鍔曰茅以縮酒亦以借祭甸師共以縮酒鄕師共以借祭司巫共館則所以承蒩也

大軍旅防同正治其徒役與其輂輦戮其犯命者【輂九玉反輦裏演反音璉注故書輦作連鄭司農云連讀爲輦】

正義賈氏公彥曰正治其徒役者六軍之外別有民徒使役皆出於鄕金氏瑤曰以法正之而治其不如法者鄭氏康成曰輂駕馬【賈疏知輂不駕牛者以牛惟駕大車栢車】輦人挽行所以載任器也【賈疏輂以載輜重輦以載任器】止以爲蕃營司馬法夏后氏謂輦曰余車殷曰胡奴車周曰輜輦輦一斧一斤一鑿一梩【賈疏梩或解爲鍤或解爲鍬】一鋤周輦加二版二築【賈疏築築杵也湏築軍壁壘】又曰夏后氏二十人而輦殷十八人而輦周十五人而輦【賈疏上言所載任器此言挽人多少】

大喪用役則帥其民而至遂治之及葬執纛以與匠師禦匶而治役及窆執斧以涖匠師【纛桃報反劉音毒匶音舊柩同窆彼驗反注故書涖作立鄭司農云立讀爲涖】

正義鄭氏康成曰治謂監督其事匠師事官之屬其於司空若鄕師之於司徒也鄕師主役匠師主眾匠共主引雜記升正柩諸侯執綍五百人四綍皆銜枚司馬執鐸左八人右八人匠人執翿以禦柩天子六引禮依此云【賈疏此諸侯之禮引以況天子之法】鄭司農云翿羽葆幢也爾雅纛翳也以指麾挽柩之役正其行列進退窆謂下棺也春秋傳日中而塴禮記所謂封者【賈疏案昭十二年左傳日中而塴王制庶人縣封與此經窆字𨿽異皆下棺之事】涖臨視也某謂匠師主丰碑之事鄕師執斧以涖之使戒其事【賈疏案檀弓公室視丰碑注丰大也天子斵大木爲之六繂四碑前後各一碑各重鹿盧兩畔各一碑皆單鹿盧天子千人分置於六紼皆背碑負引擊鼓以爲縦捨之節匠師主當之鄕師執斧以涖者恐匠師不戒其事湏有用斧之處故執斧助之使戒其事】賈氏公彥曰用役謂若挽六引之等柩在路恐有傾覆故鄕師執葆幢卻行在柩車之前以與匠師禦正其柩治役謂監督役人案先役事而後及祭祀役事鄕師所専掌也先司空之役事而後及軍旅防同所役爲少也次喪役其事爲希也

凡四時之田前期出田灋於州裏簡其鼓鐸旗物兵器修其卒伍及期以司徒之大旗致眾庶而陳之以旗物辧鄕邑而治其政令刑禁巡其前後之屯而戮其犯命者斷其爭禽之訟【斷丁亂反注故書巡作述屯或爲臀】

正義鄭氏康成曰田法人徒及所當有【賈疏人徒卽經卒伍所當有卽經鼓鐸旗物兵器】司徒致眾庶以熊虎之旗此又以之眀爲司徒致之也大夫致眾當以鳥隼之旟【賈疏案司常陳九旗之次日月爲常交龍爲旂通帛爲旜雜帛爲物熊虎爲旗鳥隼爲旟又云孤卿建旜大夫士建物大司徒卿也尋常建旜在軍建熊虎鄕師大夫也尋常建物在軍當以鳥隼之旟】辧別異也前後屯車徒異部也【賈疏大司馬險野人爲主易野車爲主是車徒異部也】賈氏公彥曰致眾庶者謂植旗期民於其下陳之以旗物者陳列眾庶之時亦植旗於行首田獵之時非直有六鄕之眾亦有公邑之民各分別之故曰辧鄕邑易氏祓曰九旗之用有所將者畫無所將者不畫司徒當建旜師田則爲軍吏而有所將矣所以建熊虎之旗也鄕邑旣聚則旗之相類者眾故各以旗物辧鄕邑之名司常所謂州裏各象其名是也王氏應電曰鄕邑之民各在其旗物之下無相干乃各治其政令刑禁黃氏度曰前後屯卽大司馬所謂前後有屯百步也

辧正黃氏度曰注以陳之以旗物句絕玩文義當以致眾庶而陳之句絕

通論王氏詳說曰旗物之辧有三曰名曰號曰事大司馬帥以門名縣鄙各以其名家以號名鄕以州名野以邑名百官各象其事是以三者分而爲六司常職官府各象其事州裏各象其名家各象其號是以六者約而爲三

凡四時之徴令有常者以木鐸徇於市朝【朝直遙反】

正義鄭氏康成曰徴令有常者謂田狩及正月命修封疆二月命雷且發聲之類【賈疏月令文】

案徇於市朝市朝眾集之地徇之使人人徧曉也官之治所皆謂之朝非必王朝也故古人恆以市朝連言漢太守之廷亦曰郡朝

以嵗時巡國及野而賙萬民之囏阸以王命施惠【囏古艱字】正義鄭氏康成曰嵗時者隨其事之時不必四時也囏阨饑乏也王氏應電曰遺人職鄕裏之委積以卹民之囏阨但掌其所賙之物耳司稼巡野觀稼而賙其急而平其興則以補助其耕斂之不足也司救嵗時有天患民病以王命施惠並疾病亦在所振卹然二官所治者廣故鄕師親出巡以王命施惠代王行也

案以王命施惠者其職代王巡行見民囏阨卽以王命發倉廩出泉布而無所壅遏不待奏請報可此聖人慮事之詳憂民之切也嵗時有天患民病司救所巡自國中及郊野則此職之野亦兼六遂蓋鄕遂皆切近王都其民治必分掌之而後能詳至於囏阨則並以屬地官之攷以示其不異於鄕也自稍以往地域廣逺非王官所能徧都家之長自當震動恪恭而時式以求民瘼矣

嵗終則攷六鄕之治以詔廢置

正義賈氏公彥曰以詔廢置者告王與宰廢置之案詔廢置不但告宰亦容有司徒

正嵗稽其鄕器比共吉凶二服閭共祭器族共喪器黨共射器州共賓器鄕共吉凶禮樂之器

正義鄭氏康成曰吉服者祭服也凶服者弔服也【賈疏比內無祭事其於族祭酺黨祭禜州祭社之等無過用朝服凶服衰裳主人自共其弔服是暫服可以相共】比長主集爲之祭器者簠簋鼎爼之屬閭胥主集爲之喪器者夷槃素爼楬豆輁軸之屬【賈疏案喪大記士並瓦槃大夫乃用夷槃士喪禮小斂有素俎大斂有楬豆旣夕禮士朝廟用輁軸以載柩皆非庶人之禮引之者以況喪器知非族內有大夫士得用者以大夫士自有祿位不在共限不言棺槨亦主人自共也】族師主集爲之此三者民所以相共也射器者弓矢楅中之屬黨正主集爲之爲州長或時射於此黨也賓器者尊俎笙瑟之屬州長主集爲之爲鄕大夫或時賓賢能於此州也【賈疏一州管五黨州長春秋二時射於序學要在一黨之中故云或時射於此黨一鄕管五州鄕大夫行鄕飲酒之時必在一州之內故云或時賓賢能於此州】吉器若閭祭器者也凶器若族喪器者也禮樂之器若州黨賓射之器者鄕大夫備集此四者爲州黨族閭或有故而不共也【案備集此四者則非別爲是器也卽取之州黨族閭而彼此相通耳】此鄕器者旁使相共則民無廢事上下相補則禮行而教成賈氏公彥曰比閭族所共並罰物所爲案載師職宅不毛者有裏布田不耕者出屋粟注罰之以共吉凶二服及喪器以非官事故不用官物也黨州鄕所共皆爲國行禮則官物所爲酒正職凡爲公酒者亦如之酒材尙得公物此等器亦出官物可知鄭氏鍔曰必於正嵗者豈非以春秋之祭酺祭禜防民而射於序索鬼神而飲食之類皆用夏正故與

若國大比則攷教察辭稽器展事以詔誅賞【比必裏反】正義鄭氏康成曰察辭視吏言事知其情實不展猶整具李氏如玉曰考其官之教或行與否【案此大比羣吏之治也如教行於二十五家然後閭胥爲得其職若三年大比興賢能考徳行道藝則鄕大夫之職】察其吏之辭或實與否稽其鄕之器或具與否省其鄕之事或治與否以告宰而詔王行誅賞也

通論王氏應電曰嵗終廢置三嵗誅賞與宰相成百職皆然

欽定周官義疏卷十

欽定四庫全書

欽定周官義疏卷十一

地官司徒第二之四

鄕大夫之職各掌其鄕之政敎禁令

正義鄭氏眾曰萬二千五百家爲鄕王氏詳說曰五官中惟正貳攷以職稱鄕大夫亦以職稱者鄕大夫六卿也所以別於六官之屬

案州長黨正皆曰敎治政令而鄕大夫則曰政敎禁令者鄕大夫六卿也用其體望以統六鄕而不與治民之事下經使各以敎其所治又曰各憲之於其所治蓋州長黨正始有民治故鄕大夫職不言民治也非惟不治民亦不聼羣吏之治鄕師職各掌其所治鄕之敎而聼其治是也遂大夫則兼聼治訟以無王朝之事也

通論王氏安石曰經於鄕大夫曰政敎禁令州長曰敎治政令黨正曰政令敎治族師曰戒令政事閭胥曰閭之徴令比長曰比之治命官之意其輕重皆一字間也政令爲重禁令次之戒令又次之徴令爲下鄕大夫州長詳於敎而兼政黨正族師詳於政而兼敎閭胥則承上之政敎而掌其徴令耳比長則並無所爲令矣

正月之吉受敎灋於司徒退而頒之於其鄕吏使各以敎其所治以攷其徳行察其道藝【行下孟反下皆同】

正義鄭氏康成曰其鄕吏州長以下王氏安石曰攷攷知其實僞察察見其精粗王氏應電曰每歳以黨正所書州長所攷者復攷察之以爲異時賔興之本鄧氏元錫曰徳與行並言欲內外兼舉道與藝並言欲精粗一貫也

案徳行曰攷道藝曰察蓋互言之

通論魏氏校曰鄕大夫皆六卿所兼而同受司徒之灋蓋禮以義起在朝則宰重在鄕則大司徒重在軍則大司馬重

以歳時登其夫家之眾寡辧其可任者國中自七尺以及六十野自六尺以及六十有五皆徵之其捨者國中貴者賢者能者服公事者老者疾者皆捨以歳時入其書正義王氏昭禹曰族師所統者寡故使校其數然後登之於籍鄕大夫所統者眾第因族師所校者登之而已小司徒頒比灋於六鄕之大夫使各登其鄕之眾寡故鄕大夫以歳時登之鄭氏康成曰國中城郭中也【賈疏以對野故知是城郭中】國中復者多役者少故晚徵而早免之野復者少役者多故早徵而晚免之入其書者言於大司徒鄭氏眾曰徵之者給公上事也捨者謂有復除捨不收役事也貴者若今宗室及關內侯皆復也服公事者若今吏有復除也老者若今八十九十復羨卒也疾若今癃不可事者復之【賈疏並舉漢法況之】賈氏公彥曰七尺謂年二十六尺謂年十五徵之謂築作挽引道渠之役若田獵五十則免祭義五十不爲甸徒若徵伐六十乃免王制六十不與服戎不辧國中及野外也黃氏度曰徵不言歳而言七尺六尺者歳𨿽登而身不及若矬短侏儒則捨之陳氏深曰國中地近役多故晚徵而早捨之野地

逺役少故早徵而晚捨之劉氏彜曰貴命士以上賢者能者俊造學士

案後鄭以徵爲稅又引此以證大宰九賦爲口率出泉遂爲聖經莫大之薄蝕若易稅爲役則其義可與陳氏深之說相足蓋注謂國中役者少野外役者多以人言也陳氏謂國中役多野役少以事言也惟國中之服役者旣少而役事又多所以徵宜遲而捨宜早也惟野之服役者旣多而役事又少所以徵宜早而捨宜遲也小司徒頒比灋於鄕大夫使簡稽而登諸籍故曰入其數鄕大夫旣登諸籍故曰入其書古者以六卿爲軍將而周官之六卿實兼鄕大夫

則車徒𨿽分調於畿內而必以鄕民爲本蓋主帥與列校士眾不相習則不可用也朱子詩傳謂天子鄕遂之民共貢賦衞王室爲平王逺戍申許言之耳羣儒遂謂鄕遂之兵不調是謂道聽而塗說也

三年則大比攷其徳行道藝而興賢者能者鄕老及鄕大夫帥其吏與其眾寡以禮禮賔之厥明鄕老及鄕大夫羣吏獻賢能之書於王王拜受之登於天府內史貳之【比必裏反】

正義鄭氏康成曰賢有徳行者能有道藝者眾寡謂鄕人之善者無多少也【賈疏案鄕飲酒堂上堂下皆有眾賔不言其數此經眾寡兩言來觀禮者無問多少也】變舉言興者謂合眾而尊寵之以鄕飲酒之禮禮而賔之厥其也其賔之明日也獻猶進也王拜受之重得賢者王上其書於天府天府掌祖廟之寶藏者內史副寫其書者當詔王爵祿也【賈疏案內史職有策命諸侯羣臣之事故使內史貳之】朱子曰徳者有徳行者有行藝者有藝道乃識得徳行藝之所以然也注云能有道藝者蓋通曉事物之理所以屬能賈氏公彥曰天府掌寶物賢能之書亦是寶物故藏於天府通論王氏詳說曰五家爲比不過防其奇衺未必有可書之事也五比之閭則書其敬敏任卹是於六行之中可書者二四閭之族則書其孝弟睦婣是於六行之中可書者四其於徳行道藝有所未備也至五族之黨然後書之五黨之州又從而攷之至三年鄕大夫又攷之然後賔興焉可謂詳且愼矣

餘論葉氏時曰選舉之灋孰不知鄕舉裏選之爲是然必有以敎於平時書於每歲而後可攷於三年後世科目盛行天下相率爲詞章利祿之學𨿽一旦欲行旌舉之典以求徳行道藝之士不可得也甫田詩或耘或耔黍稷嶷嶷攸介攸止烝我髦士以此見井田之行不惟兵農不分而士農亦不分也呂氏祖謙曰三代時士惟進徳修業上之人自求之故待之甚重而攷之則甚詳後世乃士求上之爵祿故上之待士甚輕攷之又略

退而以鄕射之禮五物詢眾庶一曰和二曰容三曰主皮四曰和容五曰興舞【注故書舞爲無杜子春讀爲舞】

正義賈氏公彥曰鄕射之禮者儀禮鄕射云豫則鉤楹內堂則由楹外又記云序則物當棟堂則物當楣堂謂鄕學據鄕大夫所行射禮豫謂州長春秋習射於序鄭氏康成曰以用也行鄕射之禮而以五物詢於眾民當射之時民必觀焉因詢之也孔子射於矍相之圃蓋觀者如堵墻射至於司馬使子路執弓矢出誓射者又使公罔之裘序點觶而語【賈疏禮記射義文】詢眾庶之儀若是乎郝氏敬曰鄕人眾多詢其能是五物者進而與之射何氏喬新曰詢問眾庶求其人以儲養而待舉也

案凡射眾耦皆合揖讓相先故取其能和勝不勝相形媢嫉易生故取其能容和容興舞則方射之時容體比於禮節比於樂也於獻賢能之書後卽以此爲詢者所以勸董興起羣士使感奮踴躍爲後舉之本也賢能徳行道藝旣成者故謀於鄕先生五物材質可造者故詢於眾庶

辧正王氏志長曰鄭謂和載六徳容包六行賈氏以爲和居六徳之終故曰載孝居六行之始故曰包其說辧矣然觧容爲孝終屬牽彊不若後儒謂五物皆指射言蓋古者射以觀徳虞書所謂侯以明之五物非射不能知猶後世觀身言之法也

案鄭氏鍔謂州長射而不飲黨正飲而不射非也卿大夫之射必先行鄕飲酒之禮州長春秋以禮防民而射於州序則先飲酒可知矣又據射義謂卿大夫之射始兼飲酒故州黨但言以禮防民以禮屬民不知州長乃中大夫黨正亦下大夫顯與經背

存疑鄭氏康成曰庶民無射禮因田獵分禽則有主皮主皮者張皮射之無侯也馬氏融論語注曰射有五善一曰和志二曰和容三曰主皮四曰和頌五曰興舞賈氏公彥曰鄕射記惟君有射於國中其餘則否鄕射在城外眾庶皆觀焉故得詢此五物案大夫士之射禮皆於庠序行之庠序不定在城外也惟君有射於國中謂在寢耳大夫士之寢庭不足以容射故鄕射記云其餘則否豈城內獨少眾庶乎庶民𨿽無射禮亦必習射不然何以防萬民之卒伍而用之邪主皮非禮射所有蓋彊有力者所以習武事故以此備五物焉馬氏五善之云未知所本疑卽此經之異文爾

此謂使民興賢出使長之使民興能入使治之【長知丈反】正義鄭氏康成曰言是乃所謂使民自舉賢者因出之而使長民於外也使民自舉能者因入之而使治民於內也言爲政以順民爲本書曰天聰明自我民聰明天明威自我民明威【賈疏尙書咎繇篇文言天𨿽聰明不用己之聰明用民之聰明民所歸者則授之天𨿽明察可畏不用己之明威用民之明威民所叛者則討之也】老子曰聖人無常心以百姓心爲心古今未有遺民而可爲治者王氏應麟曰古者使民興鄕之賢能還以長治其鄕士自修於家民自爲鄕謀故取捨公賢否明也

案注謂出使長民敎以徳行道藝於外義未審疏遂謂或爲都鄙之主或爲諸侯益逺矣所謂出者出於鄕州而入於成均升於司馬也入者還歸其州黨也蓋興其才徳之大者而進於王朝則將爲公卿大夫以臨長之興其行能之小者則還治其比閭族黨之民先王之世所以不患選舉之不公而百官得其宜萬事得其序也聖人言舉直錯諸枉則民服於此可見焉

餘論禮庫曰一鄕利病及風俗善惡惟鄕人知之其中有可推者使民興之而因以長之必能興利除害以宜於民自鄕舉裏選之灋壊天下官吏悉總於吏部賢不肖何自知之

歳終則令六鄕之吏皆防政致事【防古外反】

正義鄭氏康成曰防計也致事言其歳盡文書賈氏公彥曰年終將攷其得失則令六鄕之吏州長之官皆計會敎政之功狀致其所掌之事於鄕大夫鄕大夫得之致與大司徒然後攷之王氏應電曰羣吏上計於鄕大夫鄕大夫致於大司徒大司徒致於宰此灋百官皆然司徒爲五官之首故發其例案鄕大夫令防政致事遂大夫亦如之公邑𨿽統於六遂而防政致事之令則不及焉以小司徒令羣吏正要防而致事則公邑之長自致於小司徒可知也小宰月終以官府之敍受羣吏之要贊宰受歳防歳終令羣吏致事小司徒令羣吏正要防而致事小司防正歳令其屬入防遂致事皆於防政之外別言致事則截然爲二事明矣小司徒曰正要防兼月要也小司宼獨言入防而士師職歳終正要防與小宰小司徒同則防政爲財用之計明矣非國政無所用財地官則賔祭師役學校之用秋官則圜土囚食器物之用皆是也士師惟正要防而無致事之文以凡獄訟皆與大小司宼共聽斷別無可致之事至春夏二官則並無防政致事之文蓋禮事兵事之財用乃他職共之事畢之後更無可致之事可防之財其義與士師無致事之文可參驗也

正歳令羣吏攷灋於司徒以退各憲之於其所治正義鄭氏鍔曰令羣吏攷灋以所頒者或有所疑又使自往而攷覈之

案正月始受灋於司徒而頒之正歳復使羣吏攷灋於司徒何也所受之灋乃始和而布之者頒之浹日則利害之實被於民者可見矣故復使羣吏就司徒而攷之蓋惟恐民隠壅於上聞而所布之灋尙未能盡乎事物之理也

國大詢於眾庶則各帥其鄕之眾寡而致於朝

正義鄭氏康成曰大詢者詢國危詢國遷詢立君【賈疏小司宼掌外朝之政以致萬民而詢焉此云國大詢於眾庶故知詢此三者】鄭氏眾曰大詢於眾庶洪範所謂謀及庶民賈氏公彥曰朝謂外朝三槐九棘之所

國有大故則令民各守其閭以待政令以旌節輔令則達之

正義賈氏公彥曰大故謂災變寇戎之等鄭氏康成曰使民皆聚於閭胥所治處【賈疏二十五家爲閭閭胥則有治政之處以聚民而守之】民𨿽以徴令行其將之者無節則不得通【賈疏謂有旌節輔此徴令文書乃得通達】王氏應電曰各守其閭亦有以靜待動之意凡軍中搏賊之灋皆然

案國有大故大司徒令無節者不行於天下則有節者無幾矣然特關市之轉貨賄國使之通聘問有節者無幾耳若王有令或六官之長有令𨿽有執玉節以通令者【如珍圭以徴守牙璋以起軍旅以治兵守之類】猶懼變出非常或有矯假必使道路之官執旌節以輔之則令之始出必有所受致令之人必有識者【如王之令必受於大僕宰夫而致之者虎賁行人司徒之令必受於鄕師而致之者官中之士司馬之令必受於縣師或通於掌固皆道路之官所熟識也】而可保其別無變詐矣

總論王氏應電曰治天下以正風俗得賢才爲本故鄕大夫之職莫急於敎民莫重於興賢而比灋次之正歳之所攷歳時之所登歳終之所防致三歳之所大比不過於此鄕大夫特舉其要而其節目則有司存也

州長各掌其州之敎治政令之灋【長知丈反】

正義鄭氏眾曰二千五百家爲州朱氏申曰有敎則有治政令所以輔敎治者灋則其條目也王氏應電曰敎之而倫理明治之而爭辧息

案賈疏讀敎字爲句而以治字領下爲文以黨正例之蓋非也鄕大夫掌政敎禁令黨正掌政令敎治而州長獨曰掌敎治政令之灋何也鄕大夫六卿也其於鄕之政敎禁令躬爲表儀執其總以率屬而已其灋之詳則州長掌之下經所列是也攷徳行道藝勸戒則有灋祭祀禮射喪紀防民涖事則有灋師田行役戒令賞罰則有灋大攷州裏廢興則有灋故鄕大夫之職正月受敎灋於司徒退而頒之於其鄕吏卽頒之州長也蓋鄕大夫董其成黨正以下承其事而掌其灋者則州長耳

正月之吉各屬其州之民而讀灋以攷其徳行道藝而勸之以糾其過惡而戒之【屬音燭下同行下孟反】

正義鄭氏康成曰屬猶合也聚也因聚眾而勸戒之者欲其善賈氏公彥曰讀灋者讀一年政令及十二敎之灋使知之鄭氏鍔曰觀下文言正歳則讀敎灋如初則知此所讀者爲教灋王氏應電曰正歳黨正書其徳行道藝故此因眾聚之時攷覈其實能者勉之益奮有過惡者則戒之使自新也

案灋卽鄕大夫正月之吉所受於司徒而頒之者隨受隨頒而隨讀之見其汲汲於民事也攷其徳行道藝而勸之正所以爲鄕大夫賔興之本

若以歳時祭祀州社則屬其民而讀灋亦如之

正義賈氏公彥曰春祭社以祈膏雨望五穀丰孰秋祭社百谷丰稔所以報功凡讀灋皆因節防以聚民通論林氏之奇曰讀灋有因乎時者若正月之吉之類有因乎事者若祭祀之類

餘論鄭氏鍔曰春祈秋報外孟冬又割祠於公社則歳時不一祭也

春秋以禮防民而射於州序【防如字】

正義賈氏公彥曰以禮防民謂先行鄕飲酒之禮乃射鄭氏康成曰序州黨之學也【賈疏下黨正亦云飲酒於序故知州黨學同名爲序】防民而射所以正其志也

凡州之大祭祀大喪皆涖其事

正義鄭氏康成曰大祭祀謂州社稷也【賈疏知有稷者以天子諸侯社皆有稷配之】大喪謂鄕老鄕大夫於是卒者也【賈疏曰州之大祭祀大喪則非國家喪祭故注云然】涖臨也

存疑王氏志長曰社祭上文已見或謂山川及前哲令徳之在其地者

若國作民而師田行役之事則帥而致之掌其戒令與其賞罰

正義賈氏公彥曰師謂徵伐田謂田獵行謂巡狩役謂役作鄭氏康成曰致之致之於司徒也【賈疏州長致於小司徒小司徒乃帥而致於大司徒小司徒職大軍旅帥其眾庶是也】掌其戒令賞罰則是於軍因爲師帥【賈疏若別有軍吏掌之則不得還自掌故知因爲師帥也】王氏應電曰致於司徒而後致於司馬凡旅帥卒正等軍吏皆六鄕平日所選用者故州長卽掌其戒令賞罰

案師田行役自黨正以下不復言致者皆州長之所帥也司馬敎戰鄕師治其政令刑禁巡其前後之屯而戮其犯命者故搜苖狝狩無一不列鄕郊黃氏度乃謂司馬作軍六鄕不與顯與經背

歳終則防其州之政令【防古外反】

正義賈氏公彥曰防其州之政令謂防計黨正以下政令文書將以攷課也

正歳則讀敎灋如初

正義鄭氏康成曰正月讀之至正歳復讀之因此四時之正重申之

案明正月之吉及歳時祭祀州社所讀皆敎灋也

三年大比則大攷州裏以贊鄕大夫廢興【比必裏反】

正義賈氏公彥曰年年攷訖至三年則大攷之言大者有黜陟廢興故也鄭氏康成曰廢興所廢退所興進也王氏昭禹曰州長鄕官之次也於攷勸糾戒務致其悉故屬民攷徳行糾過惡而終之以大攷州裏

案云以贊鄕大夫廢興則廢興鄕大夫主之矣鄕大夫職不言廢於此見之所廢謂簡不帥敎者而移郊移遂

黨正各掌其黨之政令敎治

正義鄭氏眾曰五百家爲黨朱氏申曰州長掌其灋黨正則奉之以施於其黨焉吳氏澄曰州長詳於敎而略於政黨正詳於政而略於敎故各先其所重

及四時之孟月吉日則屬民而讀邦灋以糾戒之春秋祭禜亦如之【禜榮敬反】

正義鄭氏康成曰以四孟之月吉日讀灋者彌親民者於敎亦彌數【賈疏鄕大夫治五州去民逺不讀灋州長治五黨則四讀灋黨正則七讀灋族師則十四讀灋是彌親民者於敎亦彌數也】禜謂雩禜水旱之神【賈疏祭灋雩禜祭水旱昭公元年左傳水旱癘疫之不時於是乎禜之】蓋亦爲壇位如祭社稷云王氏志長曰春秋傳龍見而雩雩之正蓋指建已之雩則黨正之春祭禜是也秋旱暵亦修雩祀以求雨稻人旱暵共其雩斂則黨正之秋祭禜是也通論鄭氏鍔曰有敎灋又有邦灋統言之則敎灋亦邦灋也分言之則邦灋以治灋言民知敎灋則不違乎理義民知邦灋則不麗乎刑辟州長正月之吉讀灋下言正歳讀敎灋如初則知所讀者純於敎灋黨正四時孟月吉日讀邦灋下言正歳屬民讀灋則知其所讀者𨿽有敎灋實以邦灋爲主故州長之讀則有勸有戒黨正之讀則有糾戒而無勸民畏黨正之糾孰敢不從州長之勸戒耶

案四時之孟月吉日謂朔也孟月謂寅巳申亥月以夏正言也族師每月吉皆屬民讀灋値四孟之月則族師帥其民以之黨正而已不更讀之卑者當統於尊少者當彚於多也讀灋皆以月吉者示以定期然後民可趨赴也農務殷時或亦少輟焉

國索鬼神而祭祀則以禮屬民而飲酒於序以正齒位壹命齒於鄕裏再命齒於父族三命而不齒

正義鄭氏康成曰國索鬼神而祭祀謂歳十二月大蠟之時建亥之月也【賈疏黨之飲酒非蠟祭之禮以其禮非蠟月故注云然】正齒位者鄕飲酒義所謂六十者坐五十者立侍六十者三豆七十者四豆八十者五豆九十者六豆是也必正之者爲民三時務農將闕於禮至此農隙而敎之尊長養老見孝弟之道也黨正飲酒禮亡以此事屬於鄕飲酒之義微失少矣【賈疏儀禮當別有黨正飲酒之禮今亡矣其事與鄕飲酒相屬故取以況義但微失於少】凡射飲酒此鄕民𨿽爲卿大夫必來觀禮鄕飲酒鄕射記大夫樂作不入士旣旅不入是也【賈疏鄕飲酒鄕射記卿大夫皆作樂前入士未旅前入故云大夫樂作不入彼注云後樂賢也士旣旅不入注云後正禮也若然大夫士皆爲樂賢行禮而至】齒於鄕裏者以年與眾賔相次也齒於父族者父族有爲賔者以年與之相次異姓𨿽有老者居於其上不齒者席於尊東所謂遵【賈疏齒於鄕裏者位在堂下與五十已下眾賔相次齒於父族者賔在戶牖之間南面若賔是同姓父族則與之齒不齒者席於尊東鄕飲酒鄕射酒尊皆在室戶東房戶西賔主夾之卿大夫來觀禮爲鄕人所遵灋謂之爲遵席位在酒尊東公三重大夫再重天子之國三命者不齒諸侯之國但爵爲大夫則不齒矣】朱子曰古人貴貴長長並行不悖𨿽云不序齒亦不相壓自別設一位如今之掛位然魏氏校曰抑於父族下非所以貴貴躐於父族上非所以親親故別設席此禮之權制也

案正齒位而飲酒則其爲正賔必年最髙者也次者爲介又次者三人爲三賔又次者立堂下一命者無論堂上堂下皆以齒齒重而爵微也三命則爵已崇故𨿽同族在五屬者亦不以齒不以齒則輩行無論矣席於賔東不與賔介齒亦不加尊於賔介貴貴長長之義並行而不悖也惟再命者父族爲賔介則已以齒下之堂上堂下仍如法若異姓爲賔介再命者未可席於賔東則惟不與而已以其不便於位次也此飲酒之禮黨正爲主人凡與斯禮者主人皆先使人告之則或齒或不齒或與或不與之故早已籌及故不虞其窒礙也

通論賈氏公彥曰鄭注鄕飲酒禮云此篇無正齒位之事者三年一貢士直行飲酒之禮賢者爲賔其次爲介又其次爲眾賔以賔賢能爲主故與黨正正齒位禮異也

存疑孔氏穎達曰鄕飲酒鄕大夫爲主人州則春秋習射從而飲之黨則因大蠟於學飲酒子貢觀蠟是也

案習射正齒位皆先行鄕飲酒之禮有賔有介有眾賔黨正所屬宜惟閭胥族師所書者與焉州長所防宜惟黨正所書者與焉知然者鄕大夫三年大比以禮禮賔惟賢者能者而其餘不與也

餘論葉氏時曰記曰三命不齒若族有七十者𨿽三命者不敢先則依然貴親尙齒矣

凡其黨之祭祀喪紀昏冠飲酒敎其禮事掌其戒禁【冠古玩反】

正義鄭氏康成曰謂其黨之民金氏瑤曰敎則預使肄習之講論之戒禁戒其必如禮而禁其不如禮也

凡作民而師田行役則以其灋治其政事

正義鄭氏康成曰亦於軍因爲旅帥吳氏澄曰灋什伍比聨之灋民情以禮爲本國事以灋爲準鄭氏鍔曰師田行役眾庶所聚非灋無以集事平時有敎臨事有灋乃所以相濟

歳終則防其黨政帥其吏而致事【防古外反】

正義賈氏公彥曰防計一黨之政治功狀帥其族師以下之吏致其所掌之事於州長州長又致於鄕大夫鄕大夫致於大司徒而行賞罰

案羣吏之職其大綱有二一則防政財用之計也一則致事小司徒職所謂治成也鄕大夫歳終令六鄕之吏皆防政致事而惟黨正有致事之文以州長所掌者惟敎士察吏及敎治政令之灋無事之可致而族師以下之事皆致於黨正也鄕吏所致之事夫家眾寡馬牛車輦之稽也獄訟之成也役事之要也鼓鐸旗物兵噐之籍也四時徴令之目也吉凶禮樂之噐也鄕師歳終攷六鄕之治則致於鄕師由鄕師而達於鄕大夫明矣遂大夫之令防政致事鄙師之防政致事一與鄕同而遂大夫則兼聴治訟掌誅賞廢興縣正則稽功防事蓋以遂人遂師所掌者皆小司徒之事而野政簡遂大夫非六卿故其事可兼而小者又可寄之縣正也黨正以下不曰政令者凡鄕大夫有令皆州長布之故曰防其州之政令黨正以下則奉令承事而已故第曰防政也

正歳屬民讀灋而書其徳行道藝

正義鄭氏康成曰書記之王氏應電曰黨正近民知之爲詳故書其實迹以待攷某賢也以某事知其賢某能也以某事知其能卽虞書所謂載采采也王氏昭禹曰黨正所書非一日之積州長卽因是以攷之鄕大夫之所興又因州長之所攷是以信而有徴也

案鄕三物惟六藝之成熟有司可自辧之若六行則非鄕黨族姻不能詳也六徳則非與朝夕久故者知之不能審也故閭胥凡聚眾庶則書其敬敏任卹者族師月吉屬民而讀邦灋則書其孝弟睦婣有學者黨正正歳屬民讀灋則書其徳行道藝未有簡士而不屬其民者蓋論之以相習之人然後聞見實徴之以眾多之口然後好惡公積之以歳月之深然後鑑別當如是則所謂賢者能者無所容其僞冒矣而州長鄕大夫又層累而攷之所以舉不失人而官無廢事也

以歳時涖校比及大比亦如之【比必裏反】

正義鄭氏眾曰校比族師職所謂以時屬民而校登其族之夫家眾寡辧其貴賤老幼廢疾可任者及其六畜車輦如今小案比賈氏公彥曰黨正所臨臨族師族師至三年大案比黨正亦往涖之

族師各掌其族之戒令政事【注故書或無事字】

正義鄭氏眾曰百家爲族鄭氏康成曰政事邦政之事【賈疏謂國之徵役】鄭氏鍔曰族師以師名官而職不及敎何也戒以勿犯令以必從大有政小有事事爲之制曲爲之防是以師嚴而敎化可行也

案師當作長義鄭氏鍔以其爲敎官之屬故作此觧亦可通

月吉則屬民而讀邦灋書其孝弟睦婣有學者春秋祭酺亦如之【屬音燭酺音步】

正義賈氏公彥曰孝弟睦婣惟據六行之四有學卽六藝也鄭氏康成曰酺者爲人物烖害之神也故書酺或爲步杜子春云當爲酺某謂校人職又有冬祭馬步則未知此世所云蝝螟之酺與人鬼之步與【賈疏舉漢灋況之】蓋亦爲壇位如雩禜云族師無飲酒之禮因祭酺而與其民以長幼相獻酬焉

通論王氏昭禹曰讀灋與書徳行道藝孝弟睦婣每於屬民者所以公是非而明好惡

案鄕大夫州長皆通攷徳行道藝黨正歳一書之蓋秀民之聚多然後徳行道藝之出羣者可攷焉族閭之間先求其行之無悖者可矣故族師所書僅六行之四閭胥所書僅六行之二也族師書孝友睦婣而附以有學以學乃道與徳之階也注謂族師無飲酒之禮蓋以族無庠序又族師位卑不得特行鄕飲酒之禮故惟因祭而與其民少長相勸酬而疏謂不得以官物爲禮則誤矣酺乃官事自宜官授酒材與州射黨蠟同官祭祀而以民財共者惟秋官司盟之祈酒酺地官稻人之雩斂耳二事別有義故特著之以言祭酺則義無所處矣

通論王氏昭禹曰祭之小大義起於民之眾寡惟爲社事單出裏則社祭爲大故於州禜次之故於黨酺爲小故於族

餘論王氏應電曰古者民不得無故羣飲故漢文賜民大酺五日因周官祭酺以起義也

以邦比之灋帥四閭之吏以時屬民而校登其族之夫家眾寡辧其貴賤老幼廢疾可任者及其六畜車輦【比必裏反】

正義鄭氏鍔曰邦比之灋卽小司徒頒於六鄕之比灋賈氏公彥曰族師治四閭二十比吏則閭胥比長也吳氏澄曰鄕大夫歳時登夫家之眾寡族師以時登之蓋人之齒歳有增長而或任或已與夫廢疾之不堪任六畜車輦之可以用時必有異故不可不校登也王氏應電曰邦比之灋閭胥而下由族師而定黨正而上據族師而行故於此詳言比灋案曰帥四閭之吏以時校登其夫家眾寡辧其貴賤老幼廢疾可任者義亦著矣而必曰以時屬民何也此以辧師田行役之所任也民有可敎以田獵而未能任軍事者有可共雜役而未能任田事者閭胥𨿽時數其眾寡必族師合聚而親簡之然後任之各稱其材力也吏分四閭而夫家必合一族而校登之何也此以合師田行役之聨也地有上中下之分則閭之眾寡各異必分四閭而登之又合一族而校之然後眾寡相參以爲聨而卒伍可合也司馬以大均之禮簡眾此其基也

五家爲比十家爲聨五人爲伍十人爲聨四閭爲族八閭爲聨使之相保相受刑罰慶賞相及相共以受邦職以役國事以相葬埋【比毗志反】

正義賈氏公彥曰在家惟五家爲比云十家爲聯者以在軍十人爲什故並二比十家爲聯擬入軍時相並相保者謂不爲愆負相受者謂宅舍有故相受寄托鄭氏康成曰相共猶相救相賙王氏應電曰刑罰則相及慶賞則相共李氏叔寶曰族師聯比其民而歡洽其心使之有相保相受之灋而於刑罰亦相及則苟有一爲不善者必爲眾庶所棄而其身不得以自容聖人善俗之道端在於此柯氏潛曰師田行役之時行伍以定旗物以整號令以行同力合作令不煩而事畢舉者以聨素定故也

案小司徒防萬民之卒伍旣有定灋此職又有合聨之灋何也賈氏謂擬入軍相並得之但案其辭意似專指在軍者並則義尙未備耳蓋必合聨於四五六人而取其一然後技勇可簡且非畱其半以居守則受邦職役國事相葬埋一族中居者或不足以共也族師在軍則爲卒長必平時合聨然後二族戰士皆其所素敎而如臂指之相使居守之族師二族之民皆其所素治然後若网在綱有條而不紊也或據班志一甸六十四井五百一十二家止出七十五人司馬灋井十爲通三十家止出三人疑周官不宜取一卒於二族中不知一甸中𨿽止用七十五人而此七十五人則必取諸八閭之中司馬灋亦然不如此則從軍之士與其長不相習而緩急不可用居守之吏與其民不相習而受邦職役國事相葬埋必有扞格而難通者矣役必更番總畿內計之常數十年而後一從徴發故八閭之人亦不以同時並調爲困耳邦職謂地職也若民職十有二則不必合聨而後

可受軍灋至百夫則有長而非合二百家百夫不可調故列職於族師而遂校夫家簡旗鼓兵革帥民而至亦酇長掌之

餘論馬氏端臨曰秦人什伍之灋與成周一也然周之灋則欲其出入相友守望相助疾病相扶持是敎以相率而爲仁厚之君子秦之時一人有姦鄰里告之一人犯罪鄰里坐之是敎以相率而爲苛刻之小人

若作民而師田行役則合其卒伍簡其兵噐以鼓鐸旗物帥而至掌其治令戒禁刑罰

正義鄭氏康成曰亦於軍因爲卒長王氏應電曰師田行役有弛捨而不盡用故族師必合之而後數可補卽鄕師所謂修其卒伍也其差擇噐使各當其材斟酌配合務得其所皆族師之職王氏安石曰以伍聨伍故謂之合賈氏公彥曰帥而至者帥至於鄕師以致司徒也郎氏兆玉曰大司馬中春辧鼓鐸之用中秋辧旗物之用故族師用之以帥民案師田行役鄕惟族師州長遂惟酇長縣正言帥民而至余苐言治之或並不言治者蓋自官吏言有行扞必有居守不必皆身與行間自民徒言不互爲統則散必遞爲致則紛故以一二人攝之而不擾也

歳終則防政致事【防古外反】

正義王氏應電曰致於黨正金氏瑤曰黨正職帥羣吏而致事故知致事於黨正也

閭胥各掌其閭之徴令

正義鄭氏眾曰二十五家爲閭鄭氏鍔曰有所求取於民曰徴有所役使於民曰令金氏瑤曰曰徴令所重者追呼鄕官不設胥徒所恃以比人集事者閭胥也

案閭胥掌徴令以比居爲定而所轄止二十五家連井同巷耳目相屬呼召甚易後世爲戶長保長恆以一人掌百家二百家之徴令百獘叢生散戶旣病而徴者半破其家然後知周官之灋至微至細皆聖人心思之所竭也

以歳時各數其閭之眾寡辧其施捨【數色主反】

正義王氏昭禹曰二十五家其數寡故可以數計之吳氏澄曰數眾寡辧施捨贊族師校登也

案古者子生三月擇日名之以告閭史閭史書爲二一獻於州史一自藏之故歳時可合而數也族黨州鄕皆因閭胥所數而校登之所以不料民知其眾寡

凡春秋之祭祀役政喪紀之數聚眾庶旣比則讀灋書其敬敏任卹者【比必裏反下同】

正義鄭氏康成曰祭祀謂州社黨禜族酺也役田役也政若州射黨飲酒也四者及比皆防聚眾庶因讀灋以敕戒之賈氏公彥曰族師以上讀灋𨿽疏數不同皆有時節閭胥於民尢近但聚眾庶之時卽讀灋而所書任卹之外兼紀敬敏也陳氏深曰喪紀謂族相葬埋也比者比人數也

案二十五家人民寡孝友睦婣有學者未易數覯也故第書其敬敏任卹者比耦而耕同井相友則敬敏任卹者迹可驗矣所書不獨秀民農夫而有此卽可備異日閭胥之選

通論陳氏祥道曰敬敏任卹易見者也閭胥書之孝弟睦婣有學進於是者也族師書之徳行則非特孝弟也道藝則非特有學也黨正書之書之者易攷之者難故書於黨正攷於州長興於鄕大夫以卑者其責輕尊者其責重也

案閭胥所書僅二十五家之民故善小而必登族師所書乃百家之民故學行兼而後錄黨正以上則徳行道藝皆全矣其進每上其選每精六行不言敬敏而此言之者敬則小心敏則彊力二者善𨿽小而可望其成徳故謹書之

餘論朱子曰先王之學以明人倫爲本故自其詠歌誦之間所以漸摩誘掖激厲而作成之者無非有以養其愛親敬長之心而敎之以修己治人之術是以當此之時百姓親睦風俗淳厚而聖賢出焉後世學校𨿽存而不復知此意所以敎之者不過趨時幹祿之技而其所以勸勉程督之者又適以作其躁競之心𨿽有長材美質可與入於聖賢之域者亦往往爲俗學頺風驅誘破壊而不得有所成就尙何望其化民成俗之效如先王之時哉

凡事掌其比觵撻罰之事【觵古橫反撻吐達反注故書或言觵撻之罰事】正義賈氏公彥曰人聚則有校比之灋鄕飲酒及鄕射飲酒有失禮者皆罰之故云凡事觵撻罰者輕以觵酒重以楚撻王氏應電曰掌其比亦兼攷其勤惰敬肆鄭氏康成曰觵撻者失禮之罰也觵用酒其爵以兕角爲之撻撲也【賈疏尙書撲作敎刑孔傳撲檟楚故知撻亦撲也】吳氏澄曰小胥職觵其不敬者巡舞列而撻其怠

慢者與此同觵撻罰而使之知所警書其敬敏任卹而使之知所勉二者不可偏廢

案旣舉祭祀役政喪紀而又曰凡事掌其比者上該軍旅徴發下該民間相受相葬相救相賙以及合耦興耡移民救稼之事也

比長各掌其比之治【比毗至反】

正義賈氏公彥曰五家𨿽少亦有治灋故云治王氏應電曰比之治凡敎訓徴令皆是

案比長卽耦耕之民而曰治者五家之中勸其和親禁其奇衺遷徙有付授爲旌節皆治也且上有所治於五家五家有所待治於上比長必帥而奉之也

五家相受相和親有辠奇衺則相及【辠本亦作罪衺似嗟反】正義王氏昭禹曰大司徒五家爲比使之相保五比爲閭使之相受比長言相受不言相保者蓋分言之則比相保閭相受合言之則皆相保受金氏瑤曰有辠奇衺犯奇衺之辠也相及以警其覺察卽所謂相保也

徙於國中及郊則從而授之

正義鄭氏康成曰徙謂不便其居也或國中之民出徙郊或郊民入徙國中皆從而付所處之吏明無罪惡【賈疏周灋逺郊百里內並國中共爲六鄕此國中及郊所徙者並不離鄕內也】

餘論葉氏時曰先王之世井牧鄕鄰無非安土之民然地邑民居必參相得而生耗不齊不從其徙將何所容漢人議徙寛地者聽唐人自狹鄕徙寛鄕者亦聼皆此意也

若徙於他則爲之旌節而行之

正義鄭氏康成曰徙於他謂出居異鄕也授之者有節乃達【賈疏徙外鄕非直有授兼亦有節乃可行】

若無授無節則惟圜土內之【內音納】

正義鄭氏康成曰鄕中無授出鄕無節過所則呵問系之圜土攷辟之也【賈疏辟灋也攷量以灋】圜土獄城金氏瑤曰有罪相及人固不敢爲惡然稔惡者其事敗露猶可以逃有無授無節惟圜土納之之灋則逃無所之矣二灋並見於比長所治者寡事易得其實也案秋官凡萬民之有罪過者輕則坐諸嘉石重則收諸圜土其不能攺而出圜土者殺則圜土爲獄城明矣但此猶施以職事而收敎之則遊行自若也若重罪有桎梏者掌囚守之

通論魏氏校曰天下之治必從其柢是故民制起於比閭鄕裏田灋起於井邑丘甸兵制起於伍兩卒旅任官位事起於鄕舉裏選苟無根柢而求天下之治難矣

總論梁氏寅曰比長至卑而一鄕之治必始於此必相受相和親也而後善俗可以興有罪奇衺相及也而後姦慝無所容無受無節必治也而後冦盜無所匿

欽定周官義疏卷十一﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷十二

地官司徒第二之五

封人掌設王之社壝爲畿封而樹之

正義賈氏公彥曰王之社稷之壇壇外有壝不云壇舉外以包內也王國外四面五百里各置畿限畿上皆爲溝塹其土在外而爲封又樹木而爲阻固鄭氏康成曰畿上有封若今時界矣不言稷者稷社之細也【賈疏舉社則稷從之故言社不言稷】孔氏頴達曰案條牒論稷壇在社壇西俱北向營並壇其門防云在壇北大宗伯注云社之主蓋用石

案小宗伯建國之神位右社稷左宗廟而匠人職左祖右社大宗伯以血祭祭社稷而鬯人職社壝用大罍州長祭社専爲祈谷則無不祭稷之義眀矣而此惟舉社經傳亦無専言祭稷者以是知稷與社異壇同壝祭同舉也大司徒制畿疆而溝封之設其社稷之壝彼先畿封而後社稷此先社稷而後畿封者從職所重大司徒掌其制封人主設之爲之

存異鄭氏鍔曰小宗伯建國之神位右社稷左宗廟則天子之制有社而稷從之自漢以來謂之大社大稷若夫王者自爲立社四方各以其色之土上冒以黃是爲土示而稷無與焉封人所設之社壝謂此玆所以不立稷也

凡封國設其社稷之壝封其四疆造都邑之封域者亦如之

正義鄭氏康成曰封國建諸侯立其國之封賈氏公彥曰案禹貢徐州貢五色土孔注云王者封五色土爲社建諸侯則各割其方色土與之使立社燾以黃土苴以白茅茅取其潔黃取王者覆四方是立社稷之灋也都邑謂大都小都家邑等采地

通論鄭氏鍔曰大司徒制封溝之封制其灋也封人爲聚土之封爲其事也王氏應電曰爲畿封以上佐大司徒也凡封國以下佐小司徒也

令社稷之職

正義鄭氏康成曰將祭之時令諸有職事於社稷者也郊特牲惟爲社事單出裏【賈疏單盡也盡往助祭於州長】惟爲社田國人畢作惟社丘乘共粢盛所以報本反始也案諸有職事於祭祀者小宰令之封人所令其諸守社稷之壇壝以及修築灑掃之職與此社稷蓋通言之疏云助祭於州長其一隅耳

凡祭祀飾其牛牲設其楅衡置其絼共其水槀歌舞牲及毛炮之豚【楅音福絼本又作紖特忍反槀古老反炮薄交反】

正義鄭氏康成曰飾謂刷治潔淸之也楅設於角衡設於鼻如椵狀也【賈疏漢時有置於犬之上謂之椵故舉以況衡】水槀給殺時洗薦牲也【賈疏水所以洗牲槀所以薦牲】歌舞牲謂君牽牲入時隨歌舞之言其肥香以歆神也毛炮豚者爓去其毛而炮之鄭氏眾曰絼著牛鼻繩所以牽牛者今時謂之雉【賈疏少儀牛則執紖紖則絼之別名】封人主歌舞其牲云博碩肥腯【賈疏桓六年左傳隨季梁辭】王氏應電曰設社稷封四疆其専守歌舞牲飾牛牲其兼職

案詩毛炮胾羮毛炮卽所云載燔載烈者也毛炮當屬庖人之事封人亦歌舞之耳注謂以備八珍夫八珍用以養老不用以祭炮豚炮牂需數日而後成豈當日所能辦乎

凡喪紀賓客軍旅大盟則飾其牛牲

正義鄭氏康成曰大盟防同之盟【賈疏天子親往臨盟】賈氏公彥曰喪紀大小斂朔月月半薦新奠祖奠大遣奠賓客飧饔饗食皆有牲牢軍旅則殺牲以饗獻軍吏【案軍旅飾牲亦容有類禡之祭】易氏祓曰大盟有載書之牛

鼓人掌教六鼓四金之音聲以節聲樂以和軍旅以正田役

正義鄭氏康成曰音聲五聲合和者【賈疏學記鼓無當於五聲五聲不得不和故云五聲合和者單出曰聲雜比曰音釋五聲則含得音故不重云音】王氏應電曰民間學金鼓者皆鼓人教之軍旅曰和者聽金鼓以從將命無敢乖逆以干紀律也田役曰正者使其耳目服習無不各止其所也賈氏公彥曰節聲樂者雷鼓靈鼓路鼓晉鼓是也和軍旅者以鼖鼓鼓軍事是也正田役者以鼛鼓鼓役事是也田獵以習戰則田鼓當與軍事同大司馬職王執路鼓諸侯執賁鼓將軍執晉鼓之等是也

案王朝祭祀賓客之樂器及舞器皆大司樂之屬教之小師教鼓與鞀鎛師掌金奏之鼓可見六鼓皆其所教鼓人所教六鼓四金之音聲乃用於州黨之祭祀及師田庶事者耳

教爲鼓而辯其聲用

正義鄭氏康成曰教爲鼓教擊鼓者大小之數又別其聲所用之事【賈疏下六鼓及四金聲之所用各不同是也】

案教爲鼓者教擊鼓也注云大小之數者謂如建鼓則大應鼙朔鼙之等則小是也大小相間擊之則其輕重緩急多少之間各有度數以要諸音之節防所謂辯其聲也隨所事而鼓節有不同所謂辯其用也如投壺之魯鼓薛鼓亦見其一端矣鄭氏鍔乃謂教韗人爲之而王氏應電襲焉夫工師之世守豈待他人之教哉

以雷鼓鼓神祀以靈鼓鼓社祭以路鼓鼓鬼享以鼖鼓鼓軍事以鼛鼓鼓役事以晉鼓鼓金奏【鼖扶云反鼛音羔】正義鄭氏康成曰神祀祀天神也【賈疏案下靈鼓鼓社祭大司樂以靈鼓祭澤中之方丘大地只與社同鼓地只無問大小皆用靈鼓則知天神皆用雷鼓也】社祭祭地示也【賈疏社五土之總神地之次祀大宗伯以血祭祭社稷五祀五嶽亦舉社以表地只】鬼享享宗廟也【賈疏大宗伯宗廟有六享禘祫及四時皆是大祭𨿽享先公爲次祀祭殤爲小祀皆用路鼔以天神地祗大小同鼔故也劉氏彛曰按大司樂雷鼓禮天神靈鼔禮地示路鼓禮人鬼按州黨之間有鬼享者其百辟卿士有益於民與因國之無主後者與】大鼓謂之鼖鼖

鼓長八尺【賈疏長八尺韗人文稱大者不對路鼓以上以其長八尺直對晉鼓六尺六寸者爲大耳】鼛鼓長丈二尺晉鼓長六尺六寸【賈疏並韗人文】金奏謂樂作擊編鐘【賈疏凡作樂先擊鐘故鐘師以鐘鼓奏九夏鄭云先擊鐘次擊鼓則是擊鐘後卽擊鼓故云以晉鼓鼓金奏編鐘磬師所擊又鐘師擊不編之鐘編與不編皆爲金奏晉鼓皆和之注惟言編鐘但據磬師言之耳】劉氏彛曰大司樂雷鼓禮天神是鼓神祀也靈鼓禮地示是鼓社祭也路鼓禮人鬼是鼓鬼享也鄭氏鍔曰鼖鼓聲大故以鼓軍事鼛鼓聲緩故以鼓役事

案祭祀之樂雷鼓靈鼓路鼓隨所祭之神示鬼而分別用之金奏則屍出入奏肆夏牲出入奏昭夏皆鼓之以晉鼓社稷山川四方百物之神皆州黨之所有事也州黨飲射賓出奏陔亦是金奏亦以晉鼓鼓之通論賈氏公彥曰緜詩鼛鼓弗勝鄭云鼛鼓不能止之此云鼓起役事與彼不同者起役止役皆用鼛鼓義得相兼耳易氏祓曰以六鼓聲用攷之惟雷鼓専用於天神鼛鼓専用於役事若靈鼓用於社祭防氏又用之以猛獸路鼓用於鬼享大司馬又用之以教戰太僕又用之以待達窮者與遽令矣以至辟雍作樂鼖鼓維鏞仲春搜田軍將晉鼓則鼖鼓不止乎軍事晉鼓不止乎金奏矣聲用各有所主不可不辧

存疑鄭氏康成曰雷鼓八面鼓也靈鼓六面鼓也路鼓四面鼓也【賈疏雷鼓八面等𨿽無正文案韗人爲臯陶有晉鼓鼖鼓臯鼓三者非祭祀之鼓皆兩面則路鼓祭宗廟宜四面靈鼓祭地示尊於宗廟宜六面雷鼓祀天神又尊於地示宜八面故注云然】王氏應電曰雷靈二鼓如注說頗難解釋且制造攻擊並難施工愚謂古人制器必有法象雷鼓取法於天靈鼓取法於地或擇其時日如韗人所謂冒鼓以啟蟄之日或用其數如廣長防尺今無所考不可彊爲之說也晉鼓長六尺六寸凡鼓短則聲疾而逺聞戰事貴武猛故以晉鼓鼓其進

以金錞和鼓以金鐲節鼓以金鐃止鼓以金鐸通鼓【錞音淳鐲直角反鐃女交反】

正義鄭氏康成曰錞錞於也圜如碓頭大上小下【賈疏出於漢之大予樂官馬氏端臨曰國語戰以錞於儆其民也又黃池之防吳王親鳴鐘鼓錞於振鐸】於樂作鳴之與鼓相和【賈疏下三金皆大司馬在軍所用此金錞不見故知作樂之時與鼔相和】鐲鉦也形如小鐘【馬氏端臨曰詩鉦人伐鼓國語鼓丁寧說文鐲鉦也蓋自其聲濁言之謂之鐲自其儆人言之謂之丁寧自其正人言之謂之鉦其實一也】軍行鳴之以爲鼓節司馬職軍行鳴鐲【賈疏彼是公司馬所執】鐃如鈴無舌有秉執而鳴之以止擊鼓司馬職鳴鐃且郤【賈疏進軍之時擊鼓退軍之時鳴鐃】鐸大鈴也振之以通鼓司馬職司馬振鐸【賈疏此金鈴金舌故曰金鐸在軍所振金鈴木舌者爲木鐸施令時所振兩司馬振鐸軍將以下卽擊鼓故云通鼓也】

案四金皆師田所用也軍事先鼓而後金大司馬職中軍以鼙令鼓鼓人皆三鼓荀子曰聞鼓聲而進聞金聲而退軍事主進故以鼓人掌四金與大閱自王以下至旅帥皆執鼓同義蓋必能進而後能退故以鼓始而後以金終焉金鼓之節大司馬於四仲月之搜狩教之矣此鼓人掌之而屬於司徒者不肄之於平時則臨事倉卒失措而不可用故豫使田野之民皆習聞其聲而知進退止齊之節也

凡祭祀百物之神鼓兵舞帗舞者【帗音弗】

正義鄭氏康成曰兵謂干戚也帗列五采繒爲之有秉皆舞者所執黃氏度曰祭祀百物之神所謂國索鬼神而祭祀者

案以上辧鼓之聲用以教人使並肄之此下言鼓之所用而鼓人所親鼓者亦存焉獨舉祭祀百物之神鼓兵舞帗舞者眀王朝之神祀社祭鬼享非鼓人職也蓋惟六鄕之中春祈秋報【舉蠟祭則祈報不待言】及嵗終蠟祭百物而興舞則鼓人鼓之其餘州黨社禜酺賽或不興舞卽有鼓事執事者自能鼓之鼓人不與也中士六人豈能給二十五州百黨之鼓事哉

存疑賈氏公彥曰案下舞師山川用兵舞社稷用帗舞小神若義近山川則用兵舞義近社稷則用帗舞故六舞之中惟言此二舞而已

凡軍旅夜鼓鼜軍動則鼓其眾田役亦如之【鼜七到反杜子春千歷反】

正義鄭氏康成曰鼜夜戒守鼓也司馬法昏鼓四通爲大鼜夜半三通爲晨戒【賈疏警眾預使嚴備】旦眀五通爲發昫【賈疏晨昫之時當發故云發昫】動且行也【賈疏謂行前向陳時】賈氏公彥曰鼜者聲同憂戚取軍中憂懼之意尋常在道欲行之時擊鼓亦五通與發昫同軍動則據臨陳之時春秋傳一鼓作气田獵之時必擊鼓象對敵也大司馬職鼓遂圍禁是也

救日月則詔王鼓

正義鄭氏康成曰救日月食王必親擊鼓者聲大異【賈疏王擊鼓是聲其大異所以救之】春秋傳非日月之眚不鼓【賈疏荘二十五年左傳辭】賈氏公彥曰祭日月與天神同用雷鼓則此救日月亦宜用雷鼓諸侯用幣於社伐鼓於朝退自攻責若天子則伐鼓於社項氏安世曰日食鼓以救之助陽气也

大喪則詔大僕鼓【大僕音泰】

正義鄭氏康成曰大喪始崩及窆時也【賈疏鄭據大僕職文】通論王氏應電曰大司樂掌樂舞而鼓舞又屬之地官者大司樂所教乃國之子弟大司徒掌國中鄕遂之民於軍旅田役祭祀之用樂者其事尢多故復有鼓人舞師以教之與春官事同而職異也

總論王氏昭禹曰自雷鼓至通鼓鼓人之所辧自凡祭祀至亦如之鼓人之所鼓自救日月至大僕鼓鼓人之所詔

舞師掌教兵舞帥而舞山川之祭祀教帗舞帥而舞社稷之祭祀教羽舞帥而舞四方之祭祀教皇舞帥而舞旱暵之事【暵呼侃反又可旰反注皇書或爲防或爲義】

正義賈氏公彥曰掌教兵舞謂教野人使知之國祭山川則舞師還帥領往舞已下皆然鄭氏康成曰羽析白羽爲之形如帗也暵熱气旱暵之事謂雩也皇析五采羽爲之亦如帗鄭氏鍔曰旱暵出於非常故不言祭祀而言事偶有是事耳

案司徒辧山川設社稷正四方興禜雩故四者有事則舞師帥其徒而舞

辧正黃氏度曰四方鄭氏以爲四望四望非州黨所得祭記曰順成之方其蠟乃通詩曰以社以方是則四郊之民各祭其方也

通論賈氏公彥曰案樂師教國子有六舞並有旄舞施於辟雍人舞施於宗廟舞師無此二者以卑者之子不得舞宗廟之酎祭祀之舞亦不得用卑者之子也王氏詳說曰兵舞用之山川矣司幹掌舞器而及於祭祀賓饗是不止於山川也羽舞用之四方矣籥師掌羽舞而及於賓客饗食是不止於四方也但此見於地官以地事與民事爲主山川社稷四方地事也旱暵民事也

凡野舞則皆教之

正義鄭氏康成曰野舞謂野人欲學舞者【賈疏舞徒四十人外有野人學舞者皆教之以待其闕】

凡小祭祀則不興舞

正義鄭氏康成曰興猶作也易氏祓曰鼓人於祭祀百物之神鼓兵舞帗舞者此言不興舞謂𨿽在祀典而其功不足形容者則不舞

辧正黃氏度曰凡小祭祀不興舞注王冕所祭非也王祭不使舞徒舞

案王所祭固不使舞徒舞然以此推之則王小祭之不興舞亦可見矣

牧人掌牧六牲而阜蕃其物以共祭祀之牲牷【牷音全】正義鄭氏康成曰六牲謂牛馬羊豕犬雞牷體完具賈氏公彥曰阜盛也蕃息也物謂毛物皆使肥盛

蕃息各有毛物五官有牛人羊人犬人豕人諸職擇取純毛物者以共牧人牧人又共與充人芻之三月以祭祀膳夫注云始養之曰畜將用之曰牲此亦據將用爲言也

案曰阜蕃其物者物眾多然後牲可擇也如曰牧六牲而阜蕃之則似量所共之牲數以牧而無以見其廣牧以待擇矣

辧正賈氏公彥曰純下文毛之者是也故司農說以牷爲純後鄭不從

凡陽祀用騂牲毛之陰祀用黝牲毛之望祀各以其方之色牲毛之【黝司農音幽衣樛反】

正義鄭氏康成曰陽祀祭天於南郊及宗廟騂牲赤色毛之取純毛也陰祀祭地北郊及社稷也【賈疏案郊特牲郊之祭也大報天而主日兆於南郊就陽位也牲用騂檀弓周尙赤大事用日出據此知祭天於南郊及宗廟用騂也又郊特牲曰社祭土而主陰气知祭地於北郊及社稷爲陰祀也】望祀五嶽四鎭四瀆也鄭氏眾曰黝讀爲幽幽黒也

案色以毛別曰騂曰黝而又云毛之者旣著其大槪矣而尢以純一無雜者爲上也六牲蓋以牛爲主若羊則未見有赤者直取其純而已

辧正賈氏公彥曰先鄭解陽祀爲春夏後鄭不從者周祭宗廟四時同用騂故不從也

通論陳氏祥道曰大宗伯牲幣各放其器之色則天以蒼不以騂地以黃不以黝蓋陽祀以騂爲主不必皆騂陰祀以黝爲主不必皆黝牧人所言亦大率而已詩曰來方禋祀以其騂黒則四方有用騂黒者孔子曰犂牛之子騂且角山川其捨諸則山川有用騂者

存異鄭氏鍔曰祭祀用物或以禮神或以祀神祀神之物從其類故陽騂而陰黝禮神之物象其功故天蒼而地黃大宗伯言其禮神者故以禮言牧人言其祀神者故以祀言禮經之文非有抵牾也

案一神也而禮之一牲祀之又一牲無稽之談不可從

凡時祀之牲必用牷物凡外祭毀事用尨可也【尨模江反注故書毀爲甈尨作庬杜子春云甈當爲毀庬當爲尨】

正義鄭氏康成曰時祀謂山川以下至四方百物四時所常祀【賈疏案司服職山川羣小祀林澤四方百物在四望下此時祀亦在四望下故知是山川至百物注惟據地之時祀若天之時祀日月以下亦在此時祀中也】外祭謂表貉及王行所過山川用事者杜氏子春曰尨謂雜色不純【賈疏案大司馬田獵之時立表而貉祭司幾筵貉用熊席校人凡將事於四海山川則飾黃駒大祝大防同過大山川則用事焉此云尨校人用黃駒者從地色亦據尨中有黃色者不必純也】毀謂副辜侯禳毀除殃咎之屬【賈疏小祝職將事侯禳皆是禱祈除殃咎非常之祭】賈氏公彥曰必用牷物𨿽不必隨方之色要一牲

須色純體完而後用之也鄭氏鍔曰時祀有常則牷物可預備外祭毀事非常牷或難得不得已而用尨亦僅可而已

凡祭祀共其犧牲以授充人系之凡牲不系者共奉之正義鄭氏康成曰犧牲毛羽完具也【賈疏牷未必純犧犧則兼牷可知故以完具釋犧】周景王時賓起見防雞自斷其尾曰雞憚其爲犧【賈疏昭二十二年左傳引之者證犧是純色】授充人者當殊養之牲不系謂非時而祭祀者【賈疏若上文凡外祭毀事】王氏安石曰非特共牲又奉其事

案奉謂奉至祭所也若系者則充人當奉之此與司徒之奉牛牲司寇之奉犬牲者別

牛人掌養國之公牛以待國之政令

正義鄭氏康成曰公猶官也王氏昭禹曰羊人犬人雞人止言共以有牧人養之也牛人則養之而又共之未成牲謂之牛故自享牛求牛至膳羞犒奠之牛皆以牛言之王氏應電曰政令者凡用爲牲牢或以駕車如下文所列

案曰掌養公牛以待國之政令則似民共其牛而官養之以待公用故曰國之公牛以別白之

凡祭祀共其享牛求牛以授職人而芻之【職如字注作樴】正義鄭氏康成曰享獻也獻神之牛所以祭者也牛人擇於公牛之中而以授養之芻豢牲之芻

辧正王氏應電曰職人猶言有司謂牧人充人司門也肆師職亦云頒於職人

存疑鄭氏康成曰求終也終事之牛謂所以繹者也宗廟有繹者孝子求神非一處【鄭氏鍔曰求索也戴記索祭祝於祊亦謂繹祭則求牛爲索祭之牛眀矣】職讀爲樴樴謂之杙可以系牛樴人者謂牧人充人與【賈疏凡牲堪祭祀者則牛人選入牧人臨祭之前牧人乃授充人充人系養之眀先至牧人乃至充人故注兼言牧人充人也】

存異劉氏敞曰求讀如逑配也配神者之牛以郊禮言之享牛所謂帝牛求牛所謂稷牛周書召誥用牲於郊牛二

案春秋每有攺卜牛之事則求牛者共之以備攺卜與求索也攺用牛則索之也經言凡祭祀不専指郊劉說𨿽巧而實繆注以求爲終於義亦闊如祫祭七廟之主用牛多兼繹則牛十有四不能保其無損傷𨿽不卜而亦多共數牛以備臨時之求似有此理

凡賓客之事共其牢禮積膳之牛饗食賓射共其膳羞之牛軍事共其犒牛喪事共其奠牛【積子賜反食音嗣犒古報反】正義鄭氏康成曰牢禮飧饔也積所以給賓客之用若司儀職云主國五積者也膳所以間禮賓客若掌客職云殷膳太牢羞進也所進賓之膳燕禮至獻賓而膳宰設折俎王之膳羞亦猶此【賈疏凡射先行燕禮燕禮牲用狗天子諸侯之射得有牛者左傳云公當饗故燕禮亦用牛與饗同若然膳羞據庶羞而言其實兼正俎矣】奠牛謂殷奠遣奠也喪所薦饋曰奠【賈疏喪未以前無屍飲食直停置於神前故謂之奠朝夕之奠無尊卑皆脯醢醴酒無牲體殷大也惟小斂大斂朔月月半薦新祖奠及遣奠時有牲體大遣奠非直牛亦有馬牲故注云殷奠遣奠也喪所薦饋曰奠以無屍故也】鄭氏眾曰犒牛犒師之牛賈氏公彥曰饗者亨大牢以飲賓獻依命數食者亦亨大牢以食食禮九舉七舉五舉亦依命數無酒獻酬耳皆於廟以速賓射謂大射及與賓客射於朝天子諸侯射先行燕禮皆有殽俎故用牛

通論王氏應電曰六畜不言王之膳羞蓋日共有素所謂惟王不防者與

凡防同軍旅行役共其兵車之牛與其牽徬以載公任器【徬薄浪反】

正義賈氏公彥曰防同軍旅兼言行役謂王行巡狩皆六軍從也兵車駕四馬之外別有兩轅駕牛以載任器者亦謂之兵車故云兵車之牛鄭氏康成曰牽徬在轅外挽牛也人禦之居其前曰牽居其旁曰徬任猶用也王氏應電曰公任器公家輜重其士卒輜重則出於司馬法之大車

案牽徬亦牛也重車非一牛所能勝故自駕轅而外又有居其前居其旁者數牛而共挽一車故云共其兵車之牛與其牽徬也至人禦之而時居其前時居其旁則又經文言外之意玩注可見

凡祭祀共其牛牲之互與其盆簝以待事【互劉音防徐音牙簝音老劉魯討反】

正義鄭氏康成曰互若今屠家縣肉格【賈疏祭祀殺牲訖卽薦爓薦熟何得更以肉縣於互當是始殺解體未薦時且縣於互待解訖乃薦之】鄭氏眾曰盆簝皆器名盆所以盛血簝受肉籠也

充人掌系祭祀之牲牷

正義易氏祓曰充人受牛人牧人所授者而系之也

祀五帝則系於牢芻之三月享先王亦如之

正義鄭氏康成曰牢閒也必有閒者防禽獸觸齧養牛羊曰芻【賈疏若犬豕則曰豢又不系】三月一時節气成【賈疏宣二年公羊傳帝牲在於滌三月注取三月一時足以充大牲】

凡散祭祀之牲系於國門使養之

正義鄭氏康成曰散祭祀謂司中司命山川之屬國門謂城門司門之官鄭司農云使守門者養之王氏昭禹曰非大祀大祭大享則謂之散祭祀猶非正舞則謂之散舞也賈氏公彥曰不言三月則或一旬之內而已案楚昭王問於觀射父曰諸侯祭祀養牲防何對曰逺不過三月近不過浹日

案別言凡散祭祀之牲則四望四類社稷與祀帝享先王同可知矣司門職云祭祀之牛牲系焉監門養之與此經同

餘論王氏詳說曰詩爾牧來思以薪以蒸是牧人兼樵蘇也周官司門養牲是門者兼畜牧也可見先王之世無冗官無廢事

展牲則告牷碩牲則贊

正義鄭氏康成曰展牲若今夕牲也特牲饋食禮宗人視牲告充舉獸尾告備近之【賈疏宗人視牲告充亦謂祭前之夕士用兔臘獸謂兔】贊助也君牽牲入將致之助持之也【賈疏充人養牲之官故助持牛紖】春秋傳奉牲以告曰博碩肥腯【賈疏桓六年左傳】辧正賈氏公彥曰先鄭以展牲爲選牲後鄭不從者選牲應屬牧人選訖始付充人今旣系養乃言展牲眀非初選牲也

案祭義君皮弁素積朔月月半親巡牲展牲疑謂此【谷梁傳郊牛日展斛角而知傷展道盡矣】告牷以體完而無傷告也碩牲之碩疑當作射豈聲相似而訛與蓋將射而麗於碑充人當贊之奉牲以告時無所庸充人之贊

通論王氏詳說曰祭義古者天子諸侯必有養獸之官擇以爲牲則有納而視之之禮朔月月半則有巡牲之禮將用之則有卜牲之禮及夕則展牲及期則牽牲射牲割牲毛牲者宗伯贊王牲事者大宰奉牲者五官之長贊射牲者射人歌舞牲者封人告牲牷贊碩牲者充人分職聫事祭祀乃克舉也

載師掌任土之灋以物地事授地職而待其政令正義鄭氏康成曰任土者任其力勢所能生育且以制貢賦也物物色之以知其所宜之事【賈疏若黃白宜種禾黒墳宜種麥之屬】賈氏公彥曰任土卽廛裏任國中之地以下是也政令謂因其職事使之賦貢卽園廛二十而一以下是也黃氏度曰待政令待稅斂之政令也司書凡稅斂掌事者受法焉其他政令非載師之職案授地職卽司徒所分地職謂其地所承於王朝之職事鄕遂公邑都家皆有之知非九職之事者授民以九職閭師所掌也且百工商賈嬪婦臣妾閒民之所任不得謂地職授者以授鄕遂公邑之吏家稍縣都之長也注謂授農牧虞衡使職之非也

通論王氏詳說曰物地之法見於載師又見於艸人蓋載師物地以任其田艸人物地以糞其種

以廛裏任國中之地以圃任園地【注故書廛或作壇鄭司農云壇讀爲廛】

正義鄭氏眾曰廛市中城中空地鄭氏康成曰廛民居之區域也裏居也圃樹果蓏之屬季秋於中爲樊圃謂之園

案民居之區域宅旁亦有空地可種植後鄭與先鄭之說原可相通惟有種植之所出故可計分數而徵其二十之一也如僅居室而已則何分數之可計乎後人或以此廛爲市廛非也市廛則公家所有司市掌之廛人徵之非可以任者也且市廛爲商賈居積之所𨿽徵之亦有限矣二十而稅一假令貲本有萬緡者取其五百則厲商也不已甚乎又案大宰職邦中之賦注邦中在城郭以此經次之則園地附郭之地也國中人聚非郭外有園地則果蔬無所取於郊野致之則艱矣王政卽人之心如此詩所謂疆埸有瓜春秋傳所謂井竈蔥薤取焉者宅畔之園農民所以自給也故秋獲則築以爲周官九職園圃毓艸木則土宜雜樹及瓜瓠者民受之而貢艸木私市之以給衣食共國中官府士民之需此職所謂圃則九職之一而非農夫所築之故與廛並有徵以在農田之外也注謂季秋於中爲尙可通蓋果蓏中亦有宜幹曝者薛氏季宣以爲室廬旁之圃鄭氏謂以登禾黍則誤矣

以宅田士田賈田任近郊之地以官田牛田賞田牧田任逺郊之地【賈音古注故書郊或爲髙杜子春云髙讀爲郊】

正義敖氏繼公曰宅者未仕而家居者也士相見禮宅者在邦則曰市井之臣在野則曰艸茅之臣鄭氏康成曰賈田在市賈人其家所受田也官田庶人在官者其家所受田也牛田牧田畜牧者之家所受田也朱子語類問商賈是官令民爲之抑民自爲之曰民自爲之亦受田但少耳賈田是也鄭氏眾曰士田者士之子得而耕之田也【賈疏禮記士之子不免農大夫之子免農矣】賞田者賞賜之田【賈疏卽夏官司勲賞地一也】杜氏子春曰五十里爲近郊百里爲逺郊陳氏傅良曰廛裏不獨國中有也宅田士田賈田分散在甸稍縣都隨其所在給之不獨近郊有也官田牛田賞田牧田亦不獨逺郊有也舉王城四郊以例其餘耳若泥定士田在近郊官田在逺郊彼官府徧王畿之內倘在五百里之間豈可受田於近郊逺郊乎

辧正賈氏公彥曰先鄭以賈田爲吏爲縣官賣財與之田後鄭不從者周官賈人皆在官府史之屬受祿於公家何得更與之田

存疑鄭氏康成曰宅田致仕者之家所受田也士讀爲仕仕者亦受田所謂圭田也

案任地皆謂分授其地予人耕之而收其稅非謂食公田之入者也大夫士居官時本有田裏有故而去三年內尙不收之況致仕者祿且及其身後則其生時田裏如故可知也田裏如故何庸別授田乎圭田無徵經有眀文此稅二十而一則非圭田也諸儒之說參取其長者劉氏敞云士田之士蓋工字之訛亦可備一說又案自國中以至近郊逺郊載師所任者在六鄕之餘而閭師主於任民者不與焉故屬載師者則爲九賦司防職九賦令田野之財用大府職九賦以待九式者也屬閭師者則爲九功司防職九功令民職之財用大府職萬民之貢以充府庫者也以爲兩徵者固非謂貢卽賦者亦未核也

以公邑之田任甸地以家邑之田任稍地以小都之田任縣地以大都之田任畺地【畺居良反】

正義鄭氏康成曰公邑謂六遂餘地天子使吏治之【賈疏四等公邑非鄕遂又非采地故知天子使吏治之】自此以外皆然【賈疏甸稍縣都采地所受無多自外皆爲公邑】二百里三百里其中大夫如州長四百里五百里其下大夫如縣正是以或謂二百里爲州四百里爲縣云【賈疏此據司馬法王國百里爲郊二百里爲州三百里爲野四百里爲縣五百里爲都】遂人亦監焉【賈疏案遂人掌野自百里外至五百里畿皆曰野】家邑大夫采地小都卿采地大都公采地王子弟所食邑也畺五百里王畿界也皆言任者地之形實不平方如圖受田邑者逺近不得盡如制其所生育賦貢取正於是爾朱子曰鄕地四同六鄕井田在內甸地十二同六遂公邑在內稍地二十同家邑公邑在內縣地二十八同小都公邑在內畺地三十六同大都公邑在內甸地皆謂之野公邑家邑小都大都皆謂之都鄙

案所任甸地亦是六遂之餘鄕遂區域早定而鄕大夫遂大夫以下官長層累相承故無俟載師之任之也自甸以外至稍縣畺皆有公邑以甸無采地故經云以公邑之田任甸地舉甸以見其餘耳大宰九賦四曰家削五曰邦縣六曰邦都疏謂舉家稍以表公邑其縣都亦然也此載師所任地蓋亦皆指公邑而言其三等采地則於大司徒造都鄙詳之矣

通論鄭氏康成曰王畿內方千里積百同九百萬夫之地也【賈疏方百里爲一同同九萬夫故百同爲九百萬夫之地】有山陵林麓川澤溝瀆城郭宮室塗巷三分去一餘六百萬夫又以田不易一易再易上中下相通定受田者三百萬家也【賈疏相通謂三家受六夫之地】遠郊之內地居四同三十六萬夫之地也【賈疏逺郊百里內置六鄕四面相距二百里二二而四故四同每同九萬夫爲三十六萬夫】三分去一其餘二十四萬夫【賈疏除山林等三之一其餘得此數】六鄕之民七萬五千家【賈疏鄕有萬二千五百家】通不易一易再易一家受二夫則十五萬夫之地【賈疏以相通三家受六夫之灋計之】其餘九萬夫廛裏也圃也宅田也士田也賈田也官田也牛田也賞田也牧田也九者亦通受一夫焉則半農人也【賈疏據二十四萬夫除鄕民十五萬夫尙餘九萬夫之地廛裏以下九者各以萬家計之則九萬家受九萬夫之地矣農人相通一家受二夫之地此一家受一夫故云半農人也九者未必各整萬家鄭特舉成數言之耳】定受田十二萬家也【賈疏九者半農人二家爲一家則九萬爲四萬五千家合六鄕七萬五千家爲十二萬家】食貨志云農民戶一人已受田其家眾男爲余夫亦以口受田如比【賈疏遂人職夫一廛田百畮余夫亦如之此余夫受田如正夫之比與孟子余夫二十五畆不同者彼余夫是未娶妻此謂已壯夫妻具者也師古曰比例也】士工商家受田五口乃當農夫一人【賈疏士與工商之家丈夫成人受田各一夫上云半農人者是也其家內無丈夫余家口不得如成人故五口乃當農夫一人】今余夫在遂地之中如此則士工商以事入而在官而余夫以力出耕公邑【賈疏六鄕之民及廛裏九者受田於鄕鄕地則盡至於余夫無田可受則出耕於遂地之中受田在百里之外與六遂余夫皆在遂地內受田矣案上言六鄕之民及廛裏九者受田於鄕而余夫又受田於遂疑其難行鄭特以六鄕無地給之彊如此說耳】甸稍縣都合居九十六同八百六十四萬夫之地【賈疏王畿百同九百萬夫除近郊逺郊四同三十六萬夫余爲此數】城郭宮室差少塗巷又狹於三分所去六而存一焉以十八分之十三率之則其餘六百二十四萬夫之地【案以三分去一計之應餘五百七十六萬夫之地今以十八分之十三爲率遂贏四十八萬夫故爲六百二十四萬夫之地蓋六鄕不易一易再易相通則三夫六百畝六遂三等地萊田相通則三夫六百五十畝是遂以外之地較鄕爲多適得三分所去六而存一之數故鄭以城郭宮室塗巷狹少爲解耳十八分之十三者卽三分所去六而存一之數也】通上中下六家而受十三夫定受田二百八十八萬家也【賈疏甸稍縣都之田以六家受十三夫計之則二百八十八萬家受六百二十四萬夫之地】其在甸七萬五千家爲六遂余則公邑【賈疏六遂與六鄕家數相同但六鄕內餘地有九等所居六遂餘地無九等故以爲公邑也其三百里以外封三等采地多少不定不可計六遂與六鄕相對故以遂計之然邦畿千里山川雜有非必截然成方九等之地豈各萬夫爲定鄭聊以整數爲算法耳】

存疑陸氏佃曰康成以家邑爲大夫采地小都爲卿采地大都爲公采地此其大凡也其地有餘不足蓋有通灋焉𨿽卿或在畺地𨿽大夫或在縣地取足於封而已陳氏傅良曰後鄭以爲畿方千里積百同九百萬夫之地是也以爲中有山陵林麓川澤溝瀆城郭宮室塗巷三分去一其餘六百萬夫又以田不易一易再易上中下相通定受田者三百萬家則非矣攷封建之灋王畿方千里者田方千里公侯凡百里者田方百里方千里者爲方百里者百爲田百萬井九百萬夫之地受田者八百萬夫百倍公侯之國夫然後足以爲天子都圻鎭撫天下矣若受田止於三百萬家則是方百里者三十七五十里者一耳安在其爲方千里先王以田制祿裁其用度之多寡而受之爲公侯者田不百里不足以待天子睦四鄰伯必七十里子男必五十里不可多也不可寡也若鄭氏之言是乃連山川未審田之定數茫然依約以爲國者也夫國之肥磽四方不同故大禹有九等之例後世亦有土色之辧因其地之肥磽以定田之廣狹百里之國提封萬井是爲定制豈有先定四封然後去山陵林麓川澤又始以一易再易定其夫家之數乎

案陳氏此論與經職方氏不合

凡任地國宅無徵園廛二十而一近郊十一逺郊二十而三甸稍縣都皆無過十二惟其漆林之徵二十而五【漆本又作桼音七】

正義鄭氏眾曰任地謂任土地以起稅賦也國宅城中宅也無徵無稅也鄭氏康成曰徵稅也言徵者以共國政也賈氏公彥曰園卽上圃任園地廛卽上廛裏任國中之地漆林之稅特重以自然而生非人力所作也

案國中之宅比連稠宻旁無空地可以種植故無徵園廛𨿽可種植地窄而施力勞故薄之又案十一者三代之中正也至魯宣公初稅畝著於春秋則前此無稅私田之事可知矣古者公田爲居井竈蔥薤取具焉其耕地實八十畝故孟子及春秋傳通計公田八十畝私田八百畝而言入於公者乃十分之一耳周官之三農九谷不過嵗入公田之谷安從所謂二十而三與十二者什一之法通乎天下又安有近郊逺郊甸稍縣都之別哉反覆參攷蓋惟凡任地國宅無徵園廛二十而一惟其漆林之徵二十而五三句二十三字爲經之本文以是三者皆非谷土而別有地徵故特著之近郊十一逺郊二十而三甸稍縣都皆無過十二此三句一十九字則莽歆所增竄也蓋莽誦六藝以文姦言而浚民之政皆托於周官其未簒也旣以公田口井布令故旣簒下書不能遽變十一之說而謂漢法名爲三十稅一實十稅五其欲多取於民之意顯然可見故歆增竄載師之文以示周官之田賦本不止於十一耳此誣聖賊經之尢大者而自康成以來莫之辧正故論之朱子仍康成之說謂並雜稅而爲十二夫上之徵於民者粟米出於田布縷出於宅力役出於人此外更無所爲稅也何雜之有惟闗市山澤之徵或可稱爲雜稅然其有無多寡非有定限而豈可以畫地而計之哉他如陳氏傅良薛氏季宣陸氏佃論說紛紛均屬隔閡蓋二十而三及無過十二之說求之經傳百家無一可通羣儒皆遷就而爲之解耳園之徵二十而一卽所毓艸木二十而貢其一也注以宅之樹疆之瓜當之疏又謂卽春秋傳所謂取於公田以種蔥韭者先王之於民豈若是其悉乎

凡宅不毛者有裏布凡田不耕者出屋粟凡民無職事者出夫家之徵

正義鄭氏眾曰宅不毛謂不樹桑麻也【賈疏艸木爲地毛】鄭氏康成曰空田者罰以三家之稅粟【賈疏夫三爲屋】案經文裏字之義有三一爲二十五家之裏一爲三百步之裏【方裏而井】一爲裏居之裏此裏布當是裏居之裏卽謂其所居之宅也宅而毛則有絲枲之出其不毛者𨿽無絲枲亦使出一廛之布以罰之布者泉也若罰以二十五家之布則令有不能行矣小司徒注云夫家猶言男女周灋夫婦具而後有徵眀無家之夫不徵也夫家之徵謂一夫力役之徵耳夫婦具而無所事事故使出夫家之徵而以布當之孟子謂之夫布三者皆所以警遊惰言旣受宅𨿽不毛而布縷之徵不免也旣受田𨿽不耕而粟米之徵不免也旣有家𨿽無職事而力役之徵不免也無職事蓋九職所不任者若閒民則在九職之中自與此別存疑鄭氏康成曰民閒無職事者猶出夫稅家稅也夫稅者百畮之稅家稅者出士徒車輦給徭役案注分夫家之徵爲二蓋未必然𨿽云警遊惰令亦難行且百畮之稅猶屋粟也所云出士徒車輦給徭役者近之蓋有事則儕於卒伍而並共其役無事亦令出夫家之布如無布則以粟當之卽爲旅師之間粟非旣徵其夫而又徵其家也

以時徵其賦

正義賈氏公彥曰徵賦當順其四時故云以時案以時徵其賦眀賦之出於任土者如是也載師掌其徵之大灋而已據遂人遂師裏宰諸職有令貢賦徵財徵待有司之政令而徵斂其財賦之文則六鄕及公邑有地治之吏分掌徵賦之事可知其斂之則自近郊逺郊以至甸稍縣畺之地各有司存蓋督趣輸將必於其附近也司稼以年之上下出斂灋則賦額𨿽有定而臨時又有變通焉若井地用徹法則直收其公田之入而已

總論魏氏校曰載師因土宜以任其事取其稅而教化在其中

閭師掌國中及四郊之人民六畜之數以任其力以待其政令以時徵其賦【畜許六反下同】

正義鄭氏康成曰國中及四郊謂自廛裏至逺郊六鄕之地是所主數【賈疏閭師所主獨其人數其政教自有鄕大夫以下施之】掌六畜數者農事之本也易氏祓曰任民則農圃之事以至虞衡之事皆其力之所及耕植之貢以至山澤之貢皆其力之所出葉氏時曰謂之任者隨其力而使之不廢其所能不彊其所不能鄭氏鍔曰六畜爲家之資知其多寡之數然後量其力之所能而任之以事賈氏公彥曰政令謂賦役

案不曰六鄕而曰國中及四郊者眀閭師所任之不周於六鄕也逺郊之內地居四同三十六萬夫之地三分去一餘二十四萬夫六鄕之民七萬五千家並其餘以職共王家之貢物者閭師任之廛裏圃宅田士田以至牧田之等以地計者則載師掌之曰以時徴其賦眀賦之出於任民者如下文所云也閭師掌其徴之大灋而已其斂之則九谷入於廩人布帛入於典婦功貨物入於玉府內府鳥獸入於膳夫庖人材物當以入冬官各有司存非閭師所掌也故大府職總之曰以充府庫

凡任民任農以耕事貢九谷任圃以樹事貢艸木任功以飭材事貢器物任商以市事貢貨賄任牧以畜事貢鳥獸任嬪以女事貢布帛任衡以山事貢其物任虞以澤事貢其物

正義賈氏公彥曰大宰以九職任萬民謂任使萬民各有職事有職事則有功有功則有貢故此論貢之法也山澤所出物多故云物若禹貢雲海物然也山澤稱虞川林稱衡曰任衡以山事者見山中可以兼川林也九職有臣妾此不及者以其聚斂疏材無可稅故也鄭氏康成曰貢艸木謂葵韭果蓏之屬鄭氏鍔曰山澤所出不同其職可以兼言其貢不得不分也

案大宰以九職任萬民列其職也閭師則按職而命以事而定所徴大宰之法通乎天下閭師所任止於逺郊此嬪婦卽典婦功職之嬪婦也以絲枲授之而以時貢其布帛焉故云任嬪以女事貢布帛此非宅裏之徵而其宅裏亦不徵之矣農圃工商八者皆然故別爲任民之灋而不入載師之掌其物以充府庫而不共九式之常也

凡無職者出夫布

正義賈氏公彥曰無職卽大宰閒民無常職轉移執事者也轉移執事卽是有職而言無職者爲有職者執事當家廛地不事卽無職也

案閒民轉移執事是無職之職故使出夫布以當無物之貢所出之布其亦視一夫之徵與以其不受田故也

凡庶民不畜者祭無牲不耕者祭無盛不樹者無槨不蠶者不帛不績者不衰【衰七回反下同】

正義鄭氏康成曰掌罰其家事也盛黍稷也槨周棺也不帛不得衣帛也不衰喪不得衣衰也皆所以恥不勉

案以此推之可見六鄕之民喪祭之禮服物之度皆稟命於閭師而家無殊俗鄕無異政矣

通論王氏應電曰凡民之事有一定而不易者九職是也有兼爲而不費者樹畜是也故先王之世𨿽士工商之家靡不受田務使人知稼穡之艱難婦女各勤蠶績比戶皆務樹畜不勤於樹畜則有五者之罰使不得備禮厚生正徳之意皆具其中矣載師以其不務本業故徴其財閭師以其不能兼職故殺其禮上之人非利其財也將驅之以務本耳非靳於禮也將愧之而使勸耳

案此一經見有田必耕有宅必樹而蠶績材木具焉又時其雞豚狗彘之畜以共養老祭祀之需孟子所言王政略備於此此言不畜者不任牧者也不耕者不任農者也不樹者不任圃者也不蠶不績者不任嬪者也不任其所當任故抑之使不得齊於儔人之禮以恥之養也而教行焉矣載師凡宅不毛者有裏布荒其園圃者也此獨不樹未嘗不毛故罰止於不槨載師凡田不耕者出屋粟受田而不耕者也此不耕者本未受田故罰止於無盛其事異故罰亦異縣師遂師稽其六畜而小司徒所頒比灋六畜必登似乎瑣細及觀不畜者之無牲乃見聖人慮民周詳縝密無所不到又案遂之治訟遂師遂大夫聽於上縣正掌於下而鄕師以下別無掌獄訟之官何也蓋鄕之別設閭師所掌卽縣正之職也縣正職之徴卽此職之時徴其賦也縣正職之比卽此職人民六畜之數也縣正職之政令卽此職所待之政令也縣正職之頒田裏分職事卽此職所任諸職事也二職所掌凡事皆同獨此職無掌治訟趨稼事而賞罰之文蓋無職不耕不樹不畜不蠶不績之罰皆掌焉則掌其治訟趨其稼事而賞罰之可見矣故與縣正職互文以相備也且大司徒職云獄訟與有地治者聽而斷之則凡親民之吏可以就近剖析隨時解釋者皆包於有地治者之中而不必一一指言之矣

欽定周官義疏卷十二﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷十三

地官司徒第二之六

縣師掌邦國都鄙稍甸郊裏之地域而辧其夫家人民田萊之數及其六畜車輦之稽

正義鄭氏康成曰郊裏郊所居也【賈疏案遺人職云鄕裏之委積又云郊裏之委積鄕裏居國中郊裏據四郊郊與國中同爲鄕民】自邦國以及四郊之內是所主數周天下也萊休不耕者

案縣師以縣爲名所主者家稍縣都然縣都外連邦國家稍內連郊裏其間又有公邑犬牙相錯故通邦國郊裏與甸之地域言之正所以別其爲家稍縣都之地域以爲辧稽張本也康成謂縣師主數周天下因經文大槪言之其實不掌邦國亦不及郊裏與公邑之人民土田下言辧其夫家人民田萊之數與其六畜車輦之稽所謂其者指縣師所主者言之耳下經作其眾庶亦然王氏應電誤認經文謂縣師調兵通乎天下是以卑官而大司馬之權且兼冢宰徴師諸侯之令繆矣家稍縣都地廣民眾縣師惟上士二人中士四人所以能辧稽者都家亦仿鄕遂各有親民之吏以邦比之灋校登之縣師則按籍辧之稽之耳旣曰夫家又曰民人者夫家言其成戶也民人兼及余口也如唐人以二十一嵗爲成丁六十爲老其下則十六爲中四嵗爲小始生爲黃後世戶口冊大槪如此

三年大比則以攷羣吏而以詔廢置【比毗志反後仿此】

正義王氏應電曰小司徒大比則受比要縣師亦以土地之荒辟戶口之盈耗爲吏治之殿最

案攷羣吏者攷家稍縣都之羣吏也大比而詔廢置必以土地人民六畜車輦之息耗爲之柢焉頒比灋而受比要者小司徒也縣師圖籍最詳故以攷而詔之曰廢置者終言之耳此縣師之兼掌也

若將有軍旅防同田役之戒則受灋於司馬以作其眾庶及馬牛車輦防其車人之卒伍使皆備旗鼔兵器以帥而至

正義鄭氏康成曰受灋於司馬者知所當徴眾寡【賈疏受出軍多少及灋式】王氏應電曰作者號召之使至

案此節乃縣師之職所専掌者首言掌邦國都鄙稍旬郊裏之地域辧其夫家人民田萊之數及其六畜車輦之稽蓋爲此耳軍旅防同田役夏官之掌也其眾庶馬牛車輦則地官之掌也將有事焉則鄕之鄕師遂之遂人固有致民帥眾之事稍縣都采邑之吏亦自有當致之眾當防之期徒庶備具但渙散而不歸於一故特設縣師一官受灋於司馬以作之其灋謂如應用眾庶若干馬牛若干車輦旗鼔兵器若干而皆防其卒伍也作者作稍縣都采邑之諸吏也以帥而至至於司馬也旣至於司馬其眾庶則稍縣都之吏仍自將之而各屬於其主帥縣師地官而受灋於司馬者蓋地官與夏官之聨屬繋乎此也鄕師之帥鄕遂人之帥遂大約皆然稍人以縣師之灋帥以至而聽於司馬則又以佐縣師耳又案小司徒大比考夫屋及其眾寡六畜兵器此職防車人之卒伍使皆備旗鼔兵器以帥而至族師合卒伍簡兵器裏宰比六畜兵器則兵器皆民間所自備也然左傳鄭人授兵於大宮椘人授師孑焉以伐隨又鄭火授兵登陴豈平時旣皆自備及有事則其自備者如故而官又授之與

存疑賈氏公彥曰鄕師以旗致萬民此云以帥而至謂帥而至鄕師也

案鄕師大軍旅防同正治其徒役與其輂輦戮其犯命者各治其鄕所當治耳非胥六軍而治之也鄕師所帥亦當至於司馬經不盡見之縣師所帥者稍縣都之眾庶也胡爲而至於鄕師哉

凡造都邑量其地辧其物而制其域【量音良】

正義賈氏公彥曰都謂大都小都邑謂家邑量其地者量其里數多寡辧其物者三等之地所有不同也域卽疆域大小是也鄭氏康成曰物謂地所有也名山大澤不以封

案辧其物卽大司徒職所謂以土均之灋辧五物九等也山林川澤丘陵墳衍原隰其間糓土多寡不均又有不易一易再易之分大司徒職凡造都鄙以其室數制之故必辧其物然後可以制其域也職首通掌地域謂與家稍縣都相連已定之地域此則新制之地域也其新者旣經其事而舊者必有所承故周知之所制地域獨都邑者六遂之域遂人制之六鄕之域小司徒制之也

通論王氏應電曰量人量其地原師辧其名物司空營其工司徒主地故縣師與焉

以嵗時徴野之賦貢

正義鄭氏康成曰野謂稍縣都也所徴賦貢與閭師同

案周官稱野有通乎鄕郊以及縣畺者【鄕大夫國中自七尺以及六十野自六尺以及六十有五皆徵之遂人凡治野夫間有遂以逹於畿】有兼遂及公邑者【遂人大喪帥六遂之役又曰凡事致野役則野兼自甸及畺之公邑大司馬旣曰縣鄙各以其名又曰鄕以州名野以邑名則野謂六遂邑謂六遂中之公邑也】有専指四等公邑者【縣士掌野】而此職徴野之賦貢則専指家稍縣都蓋六鄕四郊之賦閭師徴之遂及公邑之賦遂師徴之都家之貢賦之徴則縣師徴之縣師徴都家之賦猶載師徴畿內之賦皆令徴而非本職自徴也載師閭師職皆曰以時徴其賦九職之賦於民者皆順物成之候而各以其時徴也此曰以嵗時徴其賦貢采地之賦貢以時徴於其長每嵗而一致也閭師第曰賦者王官自徴之則言賦而已該諸職之貢物矣都家則粟米貢物並入於其長而後其長致貢焉故必言賦貢而後其義乃備也遂師入野職野賦有眀文故第言徴財徵經文義各有當而不相混蓋如此何以知縣師所徴野之賦貢爲小都大都家邑而不兼采地之公邑也遂人中大夫二人遂師下大夫四人所屬上中下士及府史胥徒之數與六官之長同又遂大夫六人爵列與六官之貳等環列邦甸使各徴其方公邑之賦則威權足以統攝官徒足以周給地勢便於徵輸若縣師則上士二人中士四人以布徴令於都家則有餘而兼掌三等公邑之財徵則不足縣師爵卑而數少以都家各有長其承事者各有邑宰故耳

遺人掌邦之委積以待施恵【遺欲季反劉音遂委烏僞反積子賜反下同施式豉反】

正義鄭氏康成曰少曰委多曰積【賈疏據下文三十里言委五十里言積對文也若散文則多亦曰委】賈氏公彥曰此與下爲總目案曰待者待鄕師司救司稼之屬以王命施之辧正黃氏度曰委積鄭注以爲余灋用非也遺人施恵皆有品式如郊裏之委積以待賔客豈余灋用耶又如縣都之委積以待凶荒以余灋用之糓不足以給而不出可乎遺人所掌委積當於徴斂時與倉人分受之大略如今省司義倉米各有所屬耳

鄕裏之委積以卹民之囏阸【囏古艱字注故書囏作防杜子春云當爲囏】正義鄭氏康成曰鄕裏鄕所居也囏阸猶困乏也王氏應電曰卹民之囏阸者司救職嵗時有天患民病巡國中及郊野而以王命施恵司稼職均萬民之食而賙其急是也

案民之囏阸無地無之郊裏野鄙宜同此灋而無見焉以嵗時巡國及郊野而賙萬民之囏阸鄕師職已詳也鄕師曰萬民據所巡而見其無不徧也此職曰民據囏阸之當卹者蓋囏阸與凶荒異或以喪疾事故而致非眾所公共故第目其人

門關之委積以養老孤

正義鄭氏康成曰門關以養老孤人所出入易於取餼廩也賈氏公彥曰門謂十二國門關十二關門出入皆有稅國用之外畱之以養老孤司門職以其財養死政之老與其孤

郊裏之委積以待賔客

正義賈氏公彥曰郊裏卽六鄕之居郊者其委積畱之以待賔客賔客至郊卽與之廩餼鄭氏鍔曰芻薪禾米賔客道路之所湏而勞禮行於郊故積於郊裏以待之

案賔客道路之委積亦遺人頒之而獨言郊裏者賔客聚於王都故委積必取於郊裏舉其多者而言

野鄙之委積以待羇旅【羇吉漪反注故書羇作寄杜子春云當作羇】

正義鄭氏康成曰羈旅過行寄止者賈氏公彥曰野鄙據六遂在郊外曰野其中有五百家鄙故以鄙表六遂野鄙中包公邑在甸地者羇旅是處皆有獨於此待之者甸地在二百里中內外羇旅皆得取於此也

案羇旅謂載贄出疆之士及有故去國之臣之類非奉君命故不以賔客待之而下之不列於齊民謂之羇旅陳敬仲自云羇旅之臣是也如晉文公爲公子徧歷諸國孔孟周流四方皆是羇旅春秋戰國時列國尙有以待之鄭氏鍔謂卽旅師職之新甿非也

縣都之委積以待凶荒

正義賈氏公彥曰縣四百里都五百里不見稍三百里則縣都中可以兼之凶荒畿內畿外皆有若畿外凶荒則入向畿內取之畿內凶荒則向畿外取之故於此待凶荒也

案待賔客羇旅旣列遺人職復列委人職者遺人頒委積委人共薪芻也大府邦中四郊甸稍縣都之賦所待者計其數之相當也此職郊野縣都之委積委人職甸稍之聚所待者指其所用之實也嵗賦不盡輸於王朝其存者各貯其地以爲委積

凡賔客防同師役掌其道路之委積凡國野之道十里有廬廬有飲食三十里有宿宿有路室路室有委五十里有市市有候館候館有積

正義賈氏公彥曰上經委積隨其所湏而豫爲之待此則據防同師役行道所湏故分布於道路逺地湏多故有積近地可少故止有飲食及委也李氏如玉曰上賔客以至郊者言此賔客以在道者言國野謂自國以逹於畿也鄭氏康成曰廬若今野候徙有庌也【賈疏漢時野路候迎賔客之處有庌舎】宿可止宿若今亭有室矣【賈疏漢法十里有亭亭有三老人皆有宮室】候館樓可以觀望者也一市之間有三廬一宿王氏應電曰十里有廬置郵傳命者所憇息也有飲食者爲行役勞苦饑渇也三十里則可止宿有委者以飼牛馬五十里有市以便貨買有積者以共饔餼

案𨿽主賔客防同師役而十里有廬三十里有宿五十里有市本爲逺方行旅路室候館則専爲賔客及防同師役之貴者而設耳

通論王氏應電曰廩人凡有防同師役之事則治其糧與其食倉人凡國之大事共道路之谷積食飲之具與此職防同師役掌其道路之委積互相整備平日隨道裏之便收貯其地卒然有用所以無饋餉芻挽之勞畿外邦國之灋亦當如此是以𨿽千里徵伐若袵席上過師也

凡委積之事巡而比之以時頒之【比必裏反】

正義王氏應電曰委積之事謂貯峙之數待用之式勾稽之灋典守之人巡而比之者察其侵牟攷其足否以時頒之者不足則補之有用則給發也

案巡者所掌非一地也自郊裏至縣都皆有委積凡式灋所應用各存貯於其地有司守之以待遺人時頒故先期必巡而比之道路之谷積共之者倉人治之者廩人則凡委積可知矣

均人掌均地政均地守均地職均人民牛馬車輦之力政【政音徵下同】

正義鄭氏康成曰政讀爲徵力徵人民則治城郭塗巷溝渠牛馬車輦則轉委積之屬賈氏公彥曰均人總均畿內鄕遂及公邑

案均地徵者均所徵財賦也均地守者司險掌固所頒守灋凡民皆有任焉而其事有劇易守者有眾寡故必通計一國一都應守之人或私助財役或輕重其力政賦貢以相準而後得其平掌固職所謂移甲役財用亦其一端也均地職者所承職事𨿽有常而亦時有劇易也下有力政則地政爲財賦眀矣如地守爲山澤虞候之守則已包九職中而地政卽九職之財賦也乃分而爲三聖人作經豈如是防雜而無紀乎惟地守爲司險掌固之守則此疆彼界劇易各殊安平與有事勞費迥異必均之而後有所循惟地職爲鄕遂公邑都鄙所承之職事則功役之繁簡以事故而遷移財用之盈虧以嵗收爲髙下必均之而後有所準若以守爲山澤所頒則廣狹各隨其地職爲民職所授則農工商賈圃牧虞衡嬪婦各有所承不惟無所用其均亦絕無均之之法鄭氏鍔黃氏度之說皆似是而非大司徒分地職奠地守制地貢小司徒辧其守施其職平其政而均人均地政均地守均地職土均均邦國都鄙之地守地事地貢詳要有宜互相考所以曲得其次序而政必宜民也疏謂均人總均畿內鄕遂公邑以土均所掌惟邦

國都鄙而序列遂吏之後也此亦四等公邑兼掌於遂師遂大夫之徴

凡均力政以嵗上下丰年則公旬用三日焉中年則公旬用二日焉無年則公旬用一日焉

正義賈氏公彥曰所均力政卽上人民之力政此無牛馬車輦但據人而言也鄭氏康成曰丰年人食四鬴之嵗也人食三鬴爲中嵗人食二鬴爲無嵗嵗無贏儲也旬當作均易坤爲均今書亦有作旬者葉氏時曰此特一時之役如城郭溝渠塗巷之類案王制用民之力嵗不過三日卽此丰年之三日也公旬蓋古者役灋有此名猶曰公家當直之日云爾十日曰旬三日二日一日而稱旬者大言之以表斯民急公趨事之誼也無年所收薄也若凶札則全無力徵

通論章氏俊卿曰周官役法司徒因地善惡而制役族師校民眾寡以起役鄕大夫辧貴賤老少以弛役均人論嵗丰凶以均役

餘論陳氏汲曰林勛本政書云凡調役之法宜使丁夫皆十人爲聨嵗輪一人祗役一月其九人各於其家償其三日之役則民無道路之苦官無交番之冗周官所謂五人爲伍十人爲聨者大槪如此若每人用之三日煩擾已甚

凶札則無力政無財賦不收地守地職不均地政正義鄭氏康成曰無力政卹其勞也無財賦卹其乏困也地政非凶札之嵗當收稅乃均之黃氏度曰特言無財賦者九職中有不授地而出徵賦者如百工商賈閒民夫布是也

案觀此經則地職不得爲九職益眀矣財賦皆九職所出也旣無財賦而又曰不收地守地職者蓋盡免九職之額徵而其他守政中應出之材器地職中應共之材物亦不收耳【地守中用其材器及移甲役財用經有眀文地職中材物如遂師職祭祀共野牲戴記郊之日鄕爲田燭之類】若地守爲山澤虞候之守地職爲九職貢物則不惟地守本在地職中不宜分爲二而於地守地職外別言財賦絕不可通矣

三年大比則大均【比必裏反】

正義李氏如玉曰地徵力徵二者每年小均逮至三年大比則大均將使無地無人不得其平也劉氏彜曰謂此方之役事寡而民之力政尙多三年用民而猶有未役者則大比之三年之外取其未役者通用之所以能盡公旬三日之法

師氏掌以媺詔王【媺與羙同】

正義鄭氏康成曰告王以善道也文王世子師也者教之以事而諭諸徳者也

案天子師保有公孤師氏中大夫保氏下大夫蓋専爲教太子設者【春秋傳晉侯問椘子鐘儀對曰其爲太子也師保奉之以朝於嬰齊而夕於側也則職専於教太子可知】而其職首曰以媺詔王諫王惡何也使太子益嚴於師保也王且以媺詔王之惡且諫則所以詔太子諫太子者不可玩忽眀矣

通論呂氏祖謙曰伊川謂後世知求治而不知正君知規過而不知養徳蓋後世未嘗不設諫諍之官以糾主慝而從容養徳者則闕如焉師氏詔媺保氏諫惡陳善閉邪職𨿽分而道實相濟也葉氏時曰周官諫諍之職惟師氏保氏然平時之詔王爲治者非一人也冢宰則詔以八柄八統大府則詔王察羣吏之治司士詔王治內史詔王聽治小臣詔王法儀凡長幼卑尊無非詔王之職出入起居無非聽詔之時至瞽誦詩士傳言商旅市議是諫王惡者又不獨一保氏也古人不以諫名官而人人得以諫至春秋時此意未泯自漢武置諫大夫非諫官言事則爲越職而諫諍之路狹矣

以三徳教國子

正義鄭氏康成曰國子公卿大夫之子弟【賈疏王制春秋教以禮樂冬夏教以詩書王太子王子羣後之太子卿大夫元士之適子皆造焉故知國子中有卿大夫之子也注不言王太子及元士之適子者略也王制惟言太子適子不言弟此兼言弟者大司樂及此下文皆云教國子弟也】師氏教之而世子亦齒焉學君臣父子長幼之道【賈疏此約文王世子文】

通論王氏詳說曰師氏保氏大司樂樂師所謂國子者並言王太子也大胥小胥所謂學士者不及王太子也大胥言掌學士之版以待致諸子王太子不預可知矣小胥言巡舞列而撻其怠慢者以王太子之貴非小胥所得而責之也又可知矣柯氏尙遷曰師氏徳行大學之教也保氏藝儀小學之教也由是觀之則公宮之左必有大小二學可知矣尙書大傳言國子必十三入小學十八入太學蓋與王子共學必稍長乃知貴賤之禮上下之分且使王子有輔仁之益也大司樂所教成均則鄕遂都鄙所賔興侯國嵗貢之俊士國子及諸子帥教而成材者皆聚於此王太子以時入焉

案大司樂掌合國之子弟王制王太子王子公卿大夫元士之適子國之俊選皆造焉此自古不易之制經傳畫一之文也柯氏乃謂國子皆聚於虎門師保教之非也世子學於虎門不過取國子中秀異者數人共學師保専教太子兼司王朝王舉必從亦不能徧教國子

一曰至徳以爲道本

正義朱子曰至徳云者誠意正心端本澄源之事道則天人性命之理事物當然之則修身齊家治國平天下之術也李氏如玉曰至徳以爲道本卽子思子所謂苟不至徳至道不凝焉是也

二曰敏徳以爲行本【行下孟反下同】

正義朱子曰敏徳者彊志力行畜徳廣業之事行則理之所當爲者日可見之迹也王氏昭禹曰徳不敏則或暫爲而中輟或勤始而怠終行無由而成也書康誥丕則敏徳

三曰孝徳以知逆惡

正義鄭氏康成曰孝徳尊祖愛親守其所以生者也朱子曰孝徳者尊祖愛親不忘其所由生之事知

逆惡則以得於己者篤實深固有以眞知彼之逆惡而自不忍爲也呂氏祖謙曰非實有孝徳於己犯上陵節之事必有習而不察者故云以知逆惡總論朱子曰此三徳者𨿽各以才品之髙下資質之所宜而教之然亦未有専務其一可以爲成人者是以別而言之以見其相湏爲用而不可偏廢蓋不知至徳則所謂敏徳者散漫無統固不免乎篤學力行而不知道之譏然不務敏徳又無以廣業而有空虛之獘不務敏徳則所謂孝徳者或不能力行以盡其分不務孝徳則所謂敏行者或無以立本而失其次序此先王之教所以本末相資精粗兩盡而不倚於一偏也

教三行

正義鄭氏康成曰在心爲徳施之爲行朱子曰徳也者得於心也行則行之法而已不本之以徳則無所自得而行不能以自修不實之以行則無所持循而徳不能以自進是以旣教之三徳必以三行繼之𨿽其至末至粗無所不盡而徳之修也不覺矣

一曰孝行以親父母

正義鄭氏康成曰孝列三徳之末三行之始徳有廣於孝而行莫尊焉

案孝行以敬爲大而此獨曰以親父母王公之子於父母多尊而不親也

二曰友行以尊賢良

正義王氏應電曰尊賢良曰友行者如兄弟之無胥逺也

案賢良卽同學中徳行道藝秀出者呂氏祖謙謂國中之先生長者則無由與虎門外之國子相接如謂大司樂所云有道者有徳者則當在師長之列王太子入太學時𨿽得相接而不當曰友行矣尊賢良列於事師長之前何也順於師長童稚所易知尊賢良則能興於學行而爲眀道進徳之益者大矣【書傳王子束髮而入太學公卿大夫元士之適子十八而入太學其年較長正欲擇其性行學業之優者】

三曰順行以事師長

案師教以道藝者師氏保氏大樂正小樂正之類是也長同學中行列尊年齒長者

總論朱子曰合觀三者似皆孝徳之行而已於至徳敏徳無與焉蓋至徳敏徳必獨見而自得之非教者所得而豫言也惟孝徳則其事可指故推其類而兼爲友順之目以詳教之以示學者𨿽未能遽得於心而其事可勉使能行之以不息自當有得於心而至徳敏徳亦不覺其日進矣

案大司徒以六徳六行六藝教萬民而師氏保氏分爲二職者師氏所教十五及二十入太學者也保氏所教八嵗及十三入小學者也或以六徳六行或以三徳三行而變其名義者司徒以鄕三物教萬民而賔興之要其終而言之也自十五入學至九年而大成則成人之事備矣故知仁聖義忠和之徳無不詳也孝友睦婣任卹之行無不著也師氏所教乃國子始入學者六徳未可遽求必使知人之所得於天而粹然至善者爲道之本而後六徳可馴致也【孔子曰天地之性人爲貴孟子曰性善人皆可以爲堯舜春秋傳曰民受天地之中以生又曰人之於天也以道受命董子曰人受命於天固超然異於羣生皆至徳以爲道本之義聖賢所以人心之防而興起其善端者莫切於此】崇髙富貴易於浮惰必使知勤敏爲行之本而後六行可漸推也有父兄在睦婣任防之行不可得而見也第使知親父母尊賢良事師長而百行有基矣若六藝則小學所必親故無異教也於孝行之外別教孝徳而曰以知逆惡者非知人之逆惡自知其逆惡也師氏主教太子太子之事父母也師保奉之動必以禮於孝行無由顯悖故特教以孝之實有得於心者使知於父母之教陽奉而陰違則爲逆偸爲不義則爲惡而太子之逆惡不可糾詰也故伸其教於國子先儒謂猶周公抗世子之法於伯禽也師氏無教太子之文者古者太子入學與冑子齒故以國子該之國子本宜學於太學以太子故教於虎門之左則教太子在其中矣

居虎門之左司王朝

正義鄭氏康成曰虎門路寢門也王日視朝於路寢門外畫虎焉以明勇猛於守宜也司猶察也察王之視朝若有善道可行者則當前以詔王李氏如玉曰司猶主也主王治朝之事

案宰夫職掌治朝之灋司士職路寢門外之朝正朝儀之位則賔客之令諸臣之復萬民之逆皆在焉王揖而入則玉藻所謂退適路寢聽政也此曰司王朝謂王出路門外擯者司士而威儀言動師氏亦察之也王還入路寢聽政贊治者冢宰而是非得失師氏亦察之所以交修而惟懼其有愆也

存疑李氏叔寶曰路寢門畫虎以示威武猶中門爲雉門畫雉以象文眀王氏應電曰師氏居左保氏其居右與

掌國中失之事以教國子弟【中張仲反注故書中爲得】

正義鄭氏康成曰中中禮失失禮教之使識舊事陳氏傅良曰教以三徳三行以立其根本又以國政之中失教之使知所法知所戒斯通逹治體他日皆良公卿也

案不曰凡中失之事而曰國中失之事者以先世王太子王子弟善敗之迹告之使知鑑戒也

凡國之貴逰子弟學焉

正義鄭氏康成曰貴逰子弟王公之子弟逰無官司者賈氏公彥曰遊者以其未仕而在學逰暇習業案師氏保氏所教皆未冠與太子齒相次以共學者故國之俊選不與若太子旣冠成人則必博選天下孝弟博聞有道術者使與居處出入而不専於貴逰子弟矣

通論柯氏尙遷曰周人於國子其教之也詳其責之也深其養之也豫蓋其教太子也將以宗廟社禝屬之爲天下得人也其教王子也以其將有國有家而爲民神之主也其教貴逰子弟以其將爲公卿大夫之選恐其席寵處優鮮克由禮非師嚴道尊則無以變化其气質而涵養其徳性也

餘論陳氏彥羣曰古者國子之教極嚴後世不知教國子而率以父兄保任爲郎其後遂欲除任子之令不知任子之不得人由教養之未至耳先王賞延於世未甞以官授不才之子弟今之國子監正爲教國子設故太學補選先於他人其爲法則優而教養異於古矣

凡祭祀賔客防同喪紀軍旅王舉則從【從如字注故書舉爲與】正義鄭氏康成曰舉猶行也

聽治亦如之

正義鄭氏康成曰聽治謂舉於野外以聽治【賈疏卽上數事王所在皆有朝以聽治下經朝在野外卽此聽治是也】

案太宰職王眡治朝則贊聽治眂四方之聽朝亦如之此聽治卽所謂四方之聽朝也師保必從其職之要防與宰臣埓矣

使其屬帥四夷之隸各以其兵服守王之門外且蹕朝在野外則守內列【蹕音畢注故書隸或作肆鄭司農云當爲隸】

正義賈氏公彥曰屬卽序官上士二人並府史胥徒之等朝在野外卽上文聽治是也鄭氏康成曰兵服旃布弓劍不同也【賈疏東方南方其服布其兵劍西方北方其服旃其兵弓矢】門外中門之外蹕止行人不得廹王宮也內列蕃營之在內者也【賈疏司戈盾職及舎設藩盾司隸職守野舎之厲禁】其屬亦帥四夷之隸守之如守王宮王氏詳說曰司隸所帥師氏之屬又從而帥之金氏瑤曰野外王巡守親徵道上所宿處也內列掌舎所設梐枑再重之內重也案王門以夷隸守之者使裔荒之人知朝廷禮義之盛以爲聲教也觀此則知守王宮罪隸不與矣【罪隸職其守王宮二語舊說謂系閩隸下錯簡可徴信於此】

通論王氏應電曰師保二官以近臣而兼守禦之事蓋以爪牙之士而領之以腹心道義之臣此所以武人皆知忠義而同徳同心也

保氏掌諫王惡而養國子以道

正義鄭氏康成曰諫者以禮義正之文王世子保也者愼其身以輔翼之而歸諸道者也養國子以道者以師氏之徳行審諭之而教之以藝儀也王氏安石曰師氏未有媺而詔之故曰掌以媺詔王保氏遇有惡而後諫故曰掌諫王惡金氏瑤曰養者優防以俟其至之謂朱子曰道者知其理也如禮樂之文祝史所掌至於禮樂之理則知道者方知之所謂天髙地下萬物散殊而禮制行焉流而不息合同而化而樂興焉之謂王氏應電曰藝者道之所寓遊於藝使之得於事而應於心儀者道之所形習其容使之根於心而生於色莫非養之以道也

案曰以詔王曰諫王惡蓋因事而陳善納規與公孤之職自別

乃教之六藝一曰五禮二曰六樂三曰五射四曰五馭五曰六書六曰九數

正義鄭氏康成曰五禮吉凶賔軍嘉也【賈疏此大宗伯文】六樂雲門大咸大韶大夏大濩大武也【賈疏此大司樂文】鄭氏眾曰五射白矢參連剡注襄尺井儀也【賈疏白矢者矢貫侯而過見其鏃白也參連者前放一矢後三矢連續而中也剡注者謂羽頭髙鏃低而去剡剡然也襄尺者臣與君射不與君並立襄君一尺而退也井儀者四矢貫侯如井字也按襄卽讓字】五馭鳴和鸞逐水曲過君表舞交衢逐禽左也【賈疏鳴和鸞者和在式鸞在衡韓詩傳升車則馬動馬動則鸞鳴鸞鳴則和應是也逐水曲者馭車隨逐水勢之屈曲而不墜水也過君表者若車攻詩毛傳云褐纒旃以爲門裘纒質以爲槸間容握驅而入轚則不得入春秋昭八年糓梁傳亦云艾蘭以爲防置旃以爲轅門以葛覆質以爲流旁握禦轚者不得入是也舞交衢者衢道也謂禦車在交道車旋應於舞節也逐禽左者謂禦驅逆之車逆驅禽獸使當君之左君自左射故車攻詩毛傳云自左膘而射之達於右隅爲上殺是也】六書象形防意轉注處事假借諧聲也【賈疏象形者日月之類防意者武信之類人言爲信止戈爲武防合人意也轉注考老之類建類一首同意相受左右相注處事者上下之類人在一上爲上人在一下爲下各有其事處得其宜假借者令長之類一字兩用諧聲者江河之類以水爲形以工可爲聲案賈疏謂轉注考老之類本衛恆四體書勢而云然其實非也老從匕考從丂各自成文匕卽化字丂卽考之本字非由老轉考也轉注者一字數音展轉注釋如好樂厭惡等字是也假借則借此義作彼義用如能本獸名而借爲才能之能豪本豕屬而借爲豪傑之豪之類】九數方田粟米差分少廣商功均輸方程贏不足旁要今有重差夕桀句股也【賈疏方田以下皆依九章算術而言漢法有重差夕桀句股今九章以句股替旁要則旁要句股之類也陸氏徳明曰夕桀二字非鄭注案九章算術一曰方田以禦田疇界域二曰粟米以禦質劑變易三曰差分以禦貴賤廩稅四曰少廣以禦積冪方員五曰商功以禦功程積實六曰均輸以禦逺近勞費七曰方程以禦錯糅正負八曰贏不足以馭隱雜互見九曰句股以禦髙深廣逺】朱子曰古者六藝就中樂之教尢切夔教冑子止用樂周官掌教亦用樂蓋教人朝夕從事於此收束其心樂有節奏學之急不得緩不得久而不覺移易其情性程子曰射中鵠舞中節禦中度皆誠也古人教人以射禦象勺所養之意如此

總論鄧氏元錫曰古之教者合道與藝而爲一故下學人事自然上達天理今之教者離道與藝而爲二故卑者溺於技髙者蕩於虛此學之大辧也

乃教之六儀一曰祭祀之容二曰賔客之容三曰朝廷之容四曰喪紀之容五曰軍旅之容六曰車馬之容正義鄭氏康成曰鄭司農云祭祀之容穆穆皇皇賔客之容嚴恪矜莊朝廷之容濟濟蹌蹌喪紀之容涕涕翔翔軍旅之容闞闞仰仰車馬之容顚顚堂堂某謂祭祀之容齊齊皇皇賔客之容穆穆皇皇朝廷之容濟濟翔翔喪紀之容累累顚顚軍旅之容曁曁詻詻車馬之容匪匪翼翼【賈疏禮記少儀及玉藻文】王氏安石曰先王本道以達爲藝緣道而制爲儀鄭氏鍔曰單子視不登帶言不過步叔向以爲無守气晉侯視逺足髙目不在體足不步目單子以爲不能久古之人視威儀省禍福則教國子以容儀誠不可緩

通論曽氏鞏曰古者學士之於六藝射能弧矢之事矣又當善其揖讓之節禦能車馬之事矣又當謹其指咳之儀書非特能肆筆而已又當辧其體而皆通其意數非特能布防而已又當知其用而各盡其法且視聽言動有其容衣冠飲食有其度在輿有和鸞之聲行步有佩玉之音蓋其出入進退俯仰左右接於耳目動於四體達於其心者養之如此其詳且密也其習之有素閒之有具求其放心而伐其邪气於以成文武之材而就道徳之實不難矣

凡祭祀賔客防同喪紀軍旅王舉則從聽治亦如之案保氏居虎門司王朝當與師氏同不言者文略也

使其屬守王闈

正義鄭氏康成曰闈宮中之巷門賈氏公彥曰師氏之屬守中門外保氏之屬守王闈門

案師氏胥十有二人徒百有二十人倍於保氏以王門外守者眾多用四夷之隸故多其胥徒董之保氏守宮中之闈則第用其半足矣

司諫掌糾萬民之徳而勸之朋友正其行而彊之道藝【行下孟反下同彊技養反】

正義鄭氏康成曰朋友相切磋以善道者也彊猶勸也學記彊而弗抑則易王氏應電曰徳者本心之良友以輔仁擇友使相切磋所以端其心術也行者日用之所行道乃事物之則藝爲應務之方眀道則行日進乎髙眀防藝則應務有餘

餘論朱子曰五倫終於朋友欲君臣父子兄弟夫婦之間交盡其道而無悖非有朋友以責善輔仁孰能使之然哉故朋友之於人倫其責若輕而所系甚重其分若疏而所關甚親此古之聖人修道立教所以必重乎此而不敢忽非彊附乎四者之間也

巡問而觀察之以時書其徳行道藝辧其能而可任於國事者

正義鄭氏康成曰巡問行問民間也可任於國事任吏職【賈疏謂使爲族師閭胥比長之類】

案自州長及族師無時不讀法以教民而考其徳行道藝復設司諫司救之官何也敷教在寛故鄕官之職惟在教育化誘以興其賢能州長之糾不過合聚而警戒之而創懲之法無見焉故設諫救二官以主夫民之不帥教者下經云以行赦宥則不帥教者固有移左移右移郊移遂之法矣於徳曰糾於行曰正矯其性質之乖異也於道藝曰彊警其習業之偸惰也於朋友曰勸官長之督過難承而同輩之曉切易入也茍能攺悔仍時書其徳行道藝辧其能而可任於國事者猶將因材而器使焉司諫旣順以勸之司救則又逆而懲之司救之所不能救者乃歸於士此二官者蓋教官刑官之聨接處也羣儒多謂先王懼州長以下所考徳行道藝未實故設司諫以巡察之而彼此參驗非也羣士之徳行道藝自閭胥以上層累而察之積月累嵗以逹於州長鄕大夫親詢於眾庶尙懼其不實而惟司諫足信乎魏氏校謂訪求人材察舉逸遺亦非也古者鄕舉裏選卽有秉徳抱道而不願仕者眾必知之鄕射禮所謂君子是也若農夫敬敏吏胥防幹則有閭胥鄼長等職以處之無爲特設一官以巡問觀察且於此經所謂正其行彊之道藝皆不合故知専爲不帥教者設耳

以攷鄕裏之治以詔廢置以行赦宥【行如字】

正義賈氏公彥曰巡問觀察萬民則知吏之治否通論王氏昭禹曰考六鄕之治以詔廢置鄕師之職也司諫巡問觀察又以時而考之故二職並詔廢置鄕師言嵗終此經不言以考而詔之不必嵗終案詔廢置以詔鄕師若遂師也鄕遂並近王都司救巡國及郊野則司諫職宜同赦宥謂不帥教移郊移遂而能變者宥之使各返其鄕若罷民則州裏之吏自任於司宼而宥之與司諫無與

司救掌萬民之衺惡過失而誅讓之以禮防禁而救之【衺邪同似嗟反】

正義鄭氏康成曰衺惡謂侮慢長老語言無忌而未麗於罪者過失亦由衺惡酗醟好訟【賈疏孔注尙書以酒爲凶曰酗】若抽防兵器誤以行傷害人麗於罪者誅誅責也古者重刑且責怒之未卽罪也賈氏公彥曰救之者使困苦而攺惡從善是救之也王氏應電曰以禮防禁之使率由於規矩所以救之不至陷於刑戮案以禮防禁謂使父兄督教鄰里糾察有司誅詰視平民加嚴使不敢怙惡所以救之也故其文在誅讓之後加眀刑之前

凡民之有衺惡者三讓而罰三罰而士加眀刑恥諸嘉石役諸司空

正義鄭氏康成曰罰謂撻擊之也加眀刑者去其冠飾而書其衺惡之狀著之背也嘉石朝士所掌在外朝之門左使坐焉以恥辱之旣而役諸司空使事官作之也坐役之數存於司宼

其有過失者三讓而罰三罰而歸於圜土

正義鄭氏康成曰過失近罪晝日任之以事而收之夜蔵於獄亦加眀刑以恥之不使坐嘉石其罪已著也未忍刑之【賈疏比五刑之罪爲輕故未忍刑之也】

案三讓而罰司救之事止此矣加眀刑歸圜土皆司宼之職所謂歸於士者也此特終言之耳

凡嵗時有天患民病則以節巡國中及郊野而以王命施恵

正義鄭氏康成曰天患謂烖也節旌節也施恵賙卹之鄭氏鍔曰鄕師言以王命施恵而不持節此則持節者蓋鄕師嵗時巡國及野賙民艱阸乃嵗之常也此則天患民病遣行巡視一時之恩故執節以爲信

案鄭氏鍔謂鄕師及此職皆以王命施恵欲恩歸於王非聖人制法意也蓋列其職曰以王命施恵則遇艱阸者立可振救無奏請期報之難而所在有司不得沮格耳先王之於侯國𨿽使方伯連帥遞相監臨然必時邁其邦以震之所以使之震動恪恭而不忘其所守也其於萬民𨿽使有地治者逓相督教然必司諫司救巡問而觀察之所以使之畏懼懲艾而職思其居也

調人掌司萬民之難而諧和之【難乃旦反下同】

正義鄭氏康成曰難相與爲仇讎諧猶調也王氏應電曰順其怨讎之情則王法爲不行治以報復之罪則人情有未盡故爲辟讎之法使兩全而無所以有和難之司也

凡過而殺傷人者以民成之鳥獸亦如之

正義鄭氏康成曰過非本意也成平也鄭氏眾曰以鄕裏之民共和解之春秋傳恵伯成之【賈疏文七年左傳】存疑鄭氏康成曰過失殺傷人之畜產者調人亦令民成之

案鳥獸亦如之當謂鳥獸殺傷人如馬之踶牛之觸猘犬鷹鷂傷人之類方可謂之讎難注謂殺傷人之畜產則事至細微豈得謂之讎難乎

凡和難父之讎辟諸海外兄弟之讎辟諸千里之外從父兄弟之讎不同國【辟音避下同從才用反下同】

正義鄭氏康成曰和之使辟不得就而仇之九夷八蠻六戎五狄謂之四海【賈疏讎近東夷之人當辟之西戎餘皆放此趙商問春秋之義子不復讎非子臣不討賊非臣子夏曰居父母之讎如之何孔子曰寢苫枕幹不仕不與共天下遇諸市朝不反兵而鬭天下尙不反兵海內何爲和之康成答曰讎在九夷之東八蠻之南六戎之西五狄之北𨿽有至孝之心能往討之乎】賈氏公彥曰兄弟從父兄弟及下師長主友皆謂無子復無親於己者故據已親疎爲逺近若有子及親於己者則自從親爲斷【案檀弓子夏問從父兄弟之讎孔子曰不爲魁主人能則執兵而陪其後】鄭氏伯熊曰先王緣人情而立辟讎之法得報而不報焉非臣子也在海外在千里之外在異國𨿽不得報亦足以少慰其志矣案父兄之讎而可和者以過而殺傷也此卽有虞流宥之法𨿽以情宥而國法亦少伸矣

存疑葉氏時曰漢唐以來儒者多疑和難之說五峯三山惑之尢甚不知難者猶眚災之謂也過而殺傷人乃秋官司刺過失之當宥者也虞書有宥過無大眚災肆赦之文周書則有眚災道極厥辜時乃不可殺之例辟諸海外猶投四裔辟諸千里外與不同國猶屏諸逺方先王非得已也

君之讎眂父師長之讎眂兄弟主友之讎眂從父兄弟存疑鄭氏康成曰主大夫君也春秋傳晉荀偃卒而視不可含宣子盥而撫之曰事吳敢不如事主【賈疏襄十九年左傳】

案此因和難辟讎之灋而泛及復讎之義如此主友謂友之最親宻而主其事者朋友道泛故言主以別之若大夫君則尊卑𨿽異而君臣之誼一也不應眂從父兄弟矣且首言君之讎正指君之爲大夫士者耳豈國君之讎而可使調人和之乎

餘論賈氏公彥曰經所未言以服約之伯叔父母姑姊妹女子子在室及兄弟子眾子一與兄弟同其祖父母曽祖父母髙祖父母其孫承後皆斬衰皆與父同其不承後者祖與伯叔同曽祖髙祖齊衰三月皆與從父兄弟同以其同防屨故也【案髙曽祖不得比於從父兄弟】自外不見者據服爲斷

弗辟則與之瑞節而以執之

正義鄭氏康成曰和之而不肯辟者是不從王命也存疑鄭氏康成曰瑞節玉節之剡圭也王以剡圭使調人執之治其罪

案弗辟必怙勢而弱其敵者也與之瑞節以瑞節給所與讎者謂被殺者之子弟也有瑞莭以爲信則執之而人不可撓且官或驗其瑞節而使人助執之旣執則以歸於士也瑞節不必剡圭蓋今印信文書之類授瑞節者調人也如調人自執之則無庸瑞節矣

凡殺人有反殺者使邦國交讎之

正義鄭氏康成曰反復也復殺之者欲除弱敵也【賈疏謂旣殺一人其人有子弟復殺之恐後與己爲敵而己】邦國交讎之眀諸侯得者卽誅之鄭司農云有反殺者謂重殺也

凡殺人而義者不同國令勿讎讎之則死

正義王氏應電曰殺人而義者被殺者不義也若爲宼攘誘臣妾之小人身其而殺之者爲得其宜被殺者之子孫不得爲讎讎則罪其不服義而加死刑也

案殺人而義者如夫爲寄豭穿窬夜入人室之類詳玩文意不同國三字蓋衍文左傳鄭防眅奪人之妻其夫攻殺之而以其妻行子產復之令防氏弗怨可見不必不同國也

辧正郝氏敬曰殺人而義鄭注謂其父母兄弟師長甞辱焉則殺之爲得其宜如其言則天下挾睚眥之怨皆得借口父兄見辱而殺人矣

通論或問君父之讎亦有當報不當報之別乎朱子曰周官殺人而義者令勿讎讎之則死此不當報者也春秋傳父不受誅子復讎可也此當報者也當報而報不當報而止是卽所謂直也

餘論王氏與之曰曲禮父之讎弗與共戴天兄弟之讎不反兵交遊之讎不同國記所言復讎之義此經所言和難之法義實相備且其所和者由於過其所不讎者在於義非縱惡也唐時殿中侍禦史楊萬頃殺張審素素子手殺萬頃系表於斧言父寃狀宗殺之昧於周官之義矣後韓愈作復讎狀以爲據禮經則義不同天考法令則殺人者死殺之與赦不可一例宜集議奏聞酌其宜而處之是其所謂宜殺宜赦猶得周公以義斷讎之意

凡有鬭怒者成之不可成者則書之先動者誅之正義鄭氏康成曰鬭訟辯訟者也不可成不可平也書之記其姓名辯本也王氏應電曰鬭怒乃仇殺之漸亦和而平之平之不服則書其應和之端於冊首發難者卽爲不直而誅之則莫敢先動矣

媒氏掌萬民之判

正義鄭氏康成曰判半也得耦爲合主合其半成夫婦也喪服傳夫妻判合鄭司農云主萬民之判合

凡男女自成名以上皆書年月日名焉令男三十而娶女二十而嫁【上市養反】

正義鄭氏眾曰成名謂子生三月父名之【賈疏內則文】賈氏公彥曰父名之以後皆書年月日及名送與媒氏鄭氏康成曰二三者天地相承覆之數也易曰參天兩地而倚數王氏肅曰家語哀公問於孔子曰聞禮男三十而有室女二十而有夫豈不晚哉孔子曰夫禮言其極亦不是過耳男子二十而冠有爲人父之端女子十五而筓有適人之道於此以往則自昏矣王氏應電曰度其才品之賢愚知識之早暮气體之彊弱則男自二十至三十皆可以娶女自十有五至二十皆可以嫁聖人斷爲中制惟未成人者則不可以嫁娶過期則怨曠矣

凡娶判妻入子者皆書之

正義鄭氏康成曰書之者以別未成昏禮者

案判妻似謂出婦也入子謂以他人之子爲子者書之者慮其後有違悔爭訟

中春之月令防男女於是時也奔者不禁若無故而不用令者罰之司男女之無夫家者而防之【中音仲防如字】案自仲春下三十七字蓋莽歆所增竄莽法私鑄者伍坐沒入奴婢以十萬數至則易其夫婦民人駭痛故歆竄此以示周公之法官防男女而聼其自奔則以罪沒而易其夫婦猶未爲已甚也夫無夫家而聽其自奔𨿽亂國污吏不能布此憲令卽以所防者爲鰥寡亦非一與之齊終身不攺之義故知周官必無是法也且以文義求之於奔者不禁後承以無故而不用令者罰之則所謂不用令者未知其何指旣曰大防男女又曰司男女之無夫家者而防之重見贅設亦無此文義康成之說義傷教羣儒求其故而不得彊爲之辭皆不足辧也

凡嫁子娶妻入幣純帛無過五兩【純如字注作緇】

正義鄭氏康成曰純實緇字也古緇作防以才爲聲納幣用緇婦人陰也禮必用其類五兩十端也【賈疏古者二端相向捲之共爲一兩】必言兩者欲得其配合之名十者象五行十日相成也【賈疏東方木甲乙南方火丙丁中央土戊己西方金庚辛北方水壬癸木八爲金九妻火七爲水六妻土十爲木八妻金九爲火七妻水六爲土五妻所克者爲妻是五行十日相成之數】士大夫乃以纁束帛【賈疏案士昏禮纁束帛大夫依士禮】天子加以谷圭諸侯加以大璋【賈疏玉人文】雜記納幣一束束五兩兩五尋然則每端二丈【賈疏制幣丈八尺此昏禮每端二丈以二丈整數爲之】賈氏公彥曰凡嫁子娶妻含尊卑但云緇帛主庶人耳葉氏時曰古者庶人納幣之數止此詳於禮而儉於物此男女所以正昏姻所以時案士冠禮陳服於房中純衣緇帶敖氏繼公曰純衣絲衣而緇色者也周官云純帛論語云今也純此其徴矣是則絲之緇色其名爲純不必攺爲緇防而後可通也此云純帛士昏禮云纁記禮者有異同或此舉純以該纁與姑與注疏說並存以俟考嫁子亦有入幣未詳或曰二字衍文

禁遷葬者與嫁殤者

正義鄭氏康成曰遷謂生時非夫婦死旣遷之使相從也殤十九以下未嫁而死者生不以禮相接死而合之是亦亂人倫者也

案曹操幼子蒼舒卒傷惜之邴原有女早亡操欲求與蒼舒合原曰嫁殤非禮也乃止據此則嫁殤與遷俱是生非夫婦而死合之者一云遷或出母攺適無子而前子欲遷以祔父

凡男女之陰訟聽之於勝國之社其附於刑者歸之於士

正義鄭氏康成曰陰訟爭中冓之事以觸法者勝國亡國也亡國之杜奄其上而棧其下使無所通【賈疏亡國之社公羊傳文奄其上卽郊特牲屋之不受天陽是也棧其下謂於下著柴以棧之使不通陰】就之以聽陰訟之情眀不當宣露其罪不在赦宥者直歸士而刑之士司冦之屬賈氏公彥曰赦宥者媒氏聽之

欽定周官義疏卷十三﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷十四

地官司徒第二之七

司市掌市之治教政刑量度禁令

正義賈氏公彥曰治者下文聼大治小治是也教卽陳肆辧物等謂教之處置貨物也政者以政令禁物靡等是也刑者以刑罰禁虣是也量度以量度成賈是也禁令以賈民禁僞等是也劉氏敞曰治謂正萬民交易之法教謂使三市信義不欺政謂平百物輕重之價刑謂制盜賊姦僞之民量謂執五量以定穀米之平度謂謹五度以定布帛之制禁謂壊法亂俗之物不儥於市令謂宣教立政之事必憲於民八事者司市之大經鄭氏康成曰量豆區斗斛之屬度丈尺也王氏昭禹曰止使勿爲則有禁敕使爲之則有令

案禁物靡亡者使有利者使阜害者使亡靡者使微以及僞飾之禁過市之罰屬遊飲食之禁皆所以教也鄕遂公邑稍縣都莫不有市而官司市政獨立於國中國中之政立則餘皆視此矣且聯門關以譏不物則境內姦貨通不得行而市政壹矣

以次敍分地而經市

正義鄭氏康成曰次謂吏所治捨思次介次也敍肆行列也經界也【賈疏界其地使各有處所不相雜亂】王氏應電曰經畫市地司市之次居中毎二十肆則爲胥師賈師之次內宰所謂設其次也其餘邸肆各有行列內宰所謂置其敍也次敍旣定然後市中之事有統緒而不亂矣

以陳肆辧物而平市

正義鄭氏康成曰陳猶列也辧物物異肆也肆異則市平王氏應電曰肆長之職名相近者相逺也實相近者相邇也美惡不混其價自平

案物同使列肆於一區則美惡相校易辧而市價自平矣

以政令禁物靡而均市

正義鄭氏眾曰靡謂侈靡鄭氏康成曰物靡者易售而無用禁之則市均【賈疏物貨細靡買之者多至使麤物買者少而價賤禁之則市物均平故云均市也】

以商賈阜貨而行布【賈音古下商賈賈師皆同】

正義鄭氏康成曰通物曰商居賣物曰賈阜猶盛也鄭氏眾曰布泉也賈氏公彥曰商賈或通貨或

在市賣之則貨阜而泉流

案商通貨而賈爲之居則貨阜賈居貨而商爲之運則布行

以量度成賈而徵儥【賈價同儥音育】

正義鄭氏康成曰徵召也儥買也物有定價則買者來也

以質劑結禁而止訟【劑津私反】

正義鄭氏康成曰質劑謂兩書一札而別之【賈疏小宰職注云兩書一札同而別之此不云同文略】若今下手書言保物要還矣【賈疏漢時下手書卽今畫紙劵】賈氏公彥曰恐民失信有所違負故爲劵書結之使有信也民之獄訟本由無信旣結信則無訟

以賈民禁僞而除詐【賈聶沈音古劉音嫁】

正義鄭氏康成曰賈民胥師賈師之屬【賈疏胥師職察其詐僞飾行儥慝者而誅罰之故知賈民是胥師賈師之屬謂屬胥師賈師受其役使者也】必以賈民爲之者知物之情僞與實詐【賈疏情僞旣據物而言則實詐據人而言】

以刑罰禁虣而去盜【虣薄報反去起呂反】

正義鄭氏康成曰刑罰憲徇撲【賈疏司市所施惟於市中其附於刑者歸於士故知惟有此三者】賈氏公彥曰刑期於無刑故以刑罰禁虣亂之人去其相盜竊也

通論王氏應電曰司虣禁暴亂司稽執盜賊

以泉府同貨而斂賒【賒傷蛇反】

正義鄭氏康成曰同共也同者謂民貨不售則爲斂而買之民無貨則賒貰而予之王氏應電曰或斂或賒官民相通故曰同貨王氏昭禹曰凡市之不售貨以其價買之所謂斂也物掲而書之買者各從其柢其尢貧者則假貰之所謂賒也如此則開闔斂散協於眾心盈虛有無通乎上下豈非與民同其貨乎

案官有斂賒之政則以貨來者同得售而不至於稽滯折閱貨之積者同得散播而民賴其用故曰同貨

大市日昃而市百族爲主朝市朝時而市商賈爲主夕市夕時而市販夫販婦爲主【昃音側本又作昃】

正義鄭氏康成曰日昃昳中也【賈疏昃者傾側之義昳者差昳之義尙書無逸文王自朝至於日中昃不遑暇食是中後稱昃也】市雜聚之處言主者謂其多者也【賈疏言百族爲主則兼有商賈販夫販婦言商賈爲主則兼有百族販夫販婦言販夫販婦爲主則兼有百族與商賈也】百族必容來去【賈疏百族或在城內或在城外容其來往故於日昃以後主之】商賈家於市城販夫販婦朝資夕賣因其便而爲三時之市所以了物極眾鄭氏眾曰百族百姓也【賈疏此據市人稱百族與司寇職所戒百族異亦非百官百姓對文則姓與氏族異通言之氏族亦庻姓故以百姓爲百族】

案大市者鄕邑之民以百物交易也必日昃逺邑乃可至商賈市以朝者商以貨來而賈居之或求貨於賈成議轉物毎窮日之力必以朝乃便也販夫販婦市以夕者所販乃朝夕所求之物市之者亦近市之人也

存疑賈氏公彥曰此三市皆於一院內爲之大市於中朝市於東偏夕市於西偏

凡市入則胥執鞭度守門市之羣吏平肆展成奠賈上旌於思次以令市市師涖焉而聼大治大訟胥師賈師涖於介次而聼小治小訟【奠音定又如字上時掌反思依注作司注故書涖作立杜子春云當爲涖】

正義鄭氏康成曰凡市入謂三時之市市者入也胥守門察僞詐也必執鞭度以威正人眾也【賈疏鞭以威眾度以正度】度殳也因刻丈尺耳【賈疏鞭度連言則一物以爲二用繋鞘於上則爲鞭以長丈二因刻丈尺則爲度】羣吏胥師以下也平肆平賣物者之行列使之正也展之言整也成平也防平成市物者也奠讀爲定整飭防者使定物賈防誑豫也上旌者以爲眾望也見旌則知當市也思當爲司聲之誤也思次若今市亭市師司市也介次市亭之屬別小者也鄭氏眾曰次市中候樓也涖視也郝氏敬曰介

猶副也設胥師賈師捨以副司市也

案上經旣定三市之候此則分市官之職而使之各共也胥主撻戮有罪者故使執鞭度守門古人制器多借以存制度如駔琮之爲權甗簋之合量鞭刻以度非必借以度長短也或門間倉卒需度亦有時而用之與胥師平其貨賄賈師辧其物而均平之肆長名近者相逺實近者相爾而平正之皆平肆之事展成奠賈則賈師職展者均布整飭之意市中賈民平成市物者豫均布整飭之不使攙越紊雜奠賈則物書其賈之髙下而掲之如是而後令市皆所以杜爭端而止訟萌也治如肆列之區分或有攺移市物之可入與否頒之成式以及度量之齊同質劑之期約皆是也不遵治法則有訟而欺詐誣罔彊賈違約匃奪盜竊皆所或有各隨其治訟之大小而分聼之治者吏胥所白訟者民賈所爭

凡萬民之期於市者辟布者量度者刑戮者各於其地之敍【辟音辟】

正義鄭氏康成曰期謂欲買賣期決於市也王氏應電曰量度者恐斗斛丈尺不信而欲較勘如質人所巡而考之者是也市中萬眾所聚苟聚於一處則百事紛糾司市者日亦不足矣故以敍使各至其應轄之肆則分掌而事易治又犯法者卽號令於其地與眾恥之且警其未也

案辟開通也泉府同貨用布官斂不售貨則商賈入貨以受布民有買於官則入布以受貨皆所以開通泉布也

凡得貨賄六畜者亦如之三日而舉之

正義鄭氏康成曰得遺物者亦使置其地貨於貨之肆馬於馬之肆則主求之易也

案康成以舉爲沒諸官非也蓋登於冊籍使逾時而求者可驗耳春秋傳仲尼使舉是禮也以爲多文辭管子時簡稽師馬牛之肥瘠其老而死者皆舉之此舉字眀證

凡治市之貨賄六畜珍異亡者使有利者使阜害者使亡靡者使微【亡音無】

正義鄭氏眾曰無此物則開利其道使之有鄭氏康成曰利利於民謂物實厚者害害於民謂物行苦者使有使阜起其價以徵之也使亡使微抑其價以卻之也侈靡細好使富民好奢微之而已王氏應電曰非獨增其價以來之損其價以抑之也或以璽節出入而通之或不爲璽節而遏之則微阜有亡之權皆在上小民不得而任情好惡矣吳氏澄曰阜則不止乎有以漸而積之也微則未至於亡以漸而革之也

餘論魏氏校曰古者命市納賈以觀民之所好惡風俗之得失政治之污隆繋焉是故起其賈以徵之正民之所好也抑其賈以卻之正民之所惡也

案此申禁物靡均市之事害謂奇器異物無當民用者作無益害有益故使之無靡者尙可用但費財而導侈故使之微周官詳於市政卽此一節足以消遊惰阜百物備天災厚民俗非細故也

凡通貨賄以璽節出入之

正義鄭氏康成曰璽節印章如今斗檢封【賈疏漢法斗檢封其形方上有封檢其內有書】使人執之以通商以出貨賄者王之司市也以內貨賄者邦國之司市也【賈疏貨賄從邦國來故知邦國之司市給璽節也亦容有從畿內入市者掌節職貨賄用璽莭注變司市言貨賄者貨賄非必由市或資於民家亦容來王市賣之則璽莭受之於門關】郎氏兆玉曰貨賄自內出者由市而達之門及關自外入者由關而通之門及市與司關相聨

國凶荒札防則市無徵而作布

正義鄭氏康成曰有災害物貴則市不稅爲民困乏也【賈疏物貴者其物謂米谷也諺云豊年粟儉年玉】金銅無凶年因物貴大鑄泉以饒民王氏應電曰采金多鑄泉商賈貨物以布易之稍髙其直則來者自眾民之貧者以布散之市之不售貨以布買之民得布而易其所欲需商賈得布可操之四方以易所無之物故曰商賈阜貨而行布也

案市徵卽廛人職之廛布也無徵所謂法而不廛也無徵以卹商作布以平賈自是兩事

餘論呂氏祖謙曰古者耕三餘一以三十年之通制國用但論米谷未甞及藏鏹蓋農桑衣食財貨之本錢布流行不過權一時之宜而已必先有米谷泉布之權方有所施若無其本𨿽積鏹何補所以三代之前用錢幣爲賦者甚少俸祿亦是頒田制祿漢初尙有古意王公至佐吏所謂萬石千石亦是以谷粟制祿至武帝有事四夷立告緡之法以括責天下自是而錢幣始重古意漸失矣

凡市僞飾之禁在民者十有二在商者十有二在賈者十有二在工者十有二【賈音古】

正義鄭氏眾曰禁謂工不得作賈不得粥商不得資民不得畜鄭氏康成曰王制用器不中度不粥於市兵車不中度不粥於市布帛精粗不中數幅廣狹不中量不粥於市姦色亂正色不粥於市五穀不時果實未熟不粥於市木不中伐禽獸魚鼈不中殺不粥於市亦其類也王氏應電曰僞飾謂以假物而飾之如眞或以美物而和假於其內也故特禁之鄧氏元錫曰若以水和米以麻代絲之類民所造也若以石爲玉冀產爲產之類行貨者所飾也若以今爲古以陳爲新之類居貨者所飾也若陶中窳銅和錫之類造作者所飾也陳氏傅良曰豈惟慮民之欺亦不使之廢業以作無用之物人廢業則本不厚物無用則國不實

案此所謂十有二者文與老子生之徒十有三死之徒十有三相類謂市中飾僞之物十者之中約計有二民及商賈皆有之在所必禁也

市刑小刑憲罰中刑徇罰大刑撲罰其附於刑者歸於士【注故書附爲柎杜子春云當爲附】

正義鄭氏眾曰憲罰播其肆也【賈疏徇旣將身以示之則憲是以文書表示於肆】鄭氏康成曰徇舉以示其地之眾也撲撻也王氏應電曰市中之辜不越於犯禁故其刑止於

憲徇撲而已皆主於其恥

國君過市則刑人赦夫人過市罰一幕世子過市罰一帟命夫過市罰一蓋命婦過市罰一帷

正義鄭氏康成曰謂諸侯及夫人世子過其國之市大夫內子過其都之市也市者人之所交利而行刑之處君子無故不遊觀焉若遊觀則施惠以爲說也國君則赦其刑人夫人世子命夫命婦則使之出罰異尊卑也所赦謂憲徇撲也罰幕帟蓋帷者市者眾也此四物者在眾之用也此王國之市而言國君以下過市者諸侯之於其國與王同魏氏校曰市者言利之地國君而遊觀於市則市人何誅焉夫人世子命夫命婦罰幕帟蓋帷若曰無以自蔽也尊貴非刑罰所加故以禮示罰不敢斥言王故舉國君爲況賈氏公彥曰其蓋當是眾中障暑雨之蓋未必輪

人所造在車者也

案刑人卽犯憲徇撲之市刑者其辠本輕君過市而赦之蓋無瑕者然後可以責人已旣過市而猶責人之小辠則自赧也所罰幕帟之等亦過市者自出之君不可罰故赦刑人夫人以下不可專赦故刑人自若而自出罰物尊卑之差也注所赦謂憲徇撲傳冩者或訛赦爲罰疏因有赦之使出帷幕帟蓋之云夫免其輕刑而使出重罰失平已甚且視王之過市又有加等也若其人甘受刑而不願出罰則灋不防於窮乎

存異鄧氏元錫曰刑人赦謂鄕士協日刑殺若欲免之則王防其期非是無過市也

凡防同師役市司帥賈師而從治其市政掌其賣儥之事【賈音古】

正義鄭氏康成曰市司司市也儥買也防同師役必有市者大眾所在來物以備乏賈氏公彥曰賈師知物賈故市司帥以從王氏昭禹曰如此則師眾所聚無賤買以傷民財之患矣

案𨿽師行有律猶恐逺方鄕邑之民有懼彊賈匃奪而不前者使市司帥賈師以治市政則民聼不惑而百貨屬路矣

質人掌成市之貨賄人民牛馬兵器珍異【質如字】

正義鄭氏康成曰成平也防者平物價而來【賈疏防謂市人防聚止爲平物價而來也】主成其平也人民奴婢也珍異四時食物王氏應電曰質之義爲平爲信物以取平人以取信也

案平物賈者賈師質人專掌質劑所謂成者兩人交易入質劑於質人則一成而不可變其欺僞者後得質訟治之各有程期古無奴婢而易曰畜臣妾書曰臣妾逋逃大宰九職有臣妾聚斂疏材則臣妾亦可名爲奴婢意盜賊之子女罪隸舂槀之外或以賜羣臣故士大夫之家閒亦有之記稱子碩請鬻庶弟之母又曰買妾不知其姓則卜之市有人民蓋謂此等而士大夫家亦有以所畜臣妾相鬻者與宮正分其人民以居之則人爲貴者民爲賤者縣師人民連夫家言則爲余夫婦女此職人民與貨賄牛馬連類故注以奴婢當之若朝士職所委人民則迷失道路者耳【注以珍異爲食物據人職而言】

凡賣儥者質劑焉大市以質小市以劑

正義鄭氏康成曰質劑者爲之劵藏之也大市人民牛馬之屬用長劵小市兵器珍異之屬用短劵鄭氏眾曰質大賈劑小賈

辧正賈氏公彥曰先鄭以質劑爲月平後鄭以爲劵書者上文成市之貨賄等已是市平文書則此經質劑及小宰聼賣買以質劑義不得爲月平也

掌稽市之書契

正義鄭氏康成曰稽猶考也治也書契取予市物之劵也【賈疏小宰職聼取予以書契故知非上質劑市買者】其劵之象書兩札刻其側王氏應電曰民之賒者始則取之於官終則官取之於民稽其書契令如期以完並防詐僞也

同其度量壹其淳制巡而考之犯禁者舉而罰之【淳章純反】正義鄭氏康成曰杜子春云淳當爲純謂幅廣【賈疏淳三咫咫八寸謂廣二尺四寸】制謂匹長也【賈疏依巡守禮制丈八尺】皆當中度量謂淳讀如淳屍盥之淳王氏昭禹曰度則齊其長短量則齊其淺深淳則齊其幅廣制則齊其匹長又巡行而考校之犯禁者舉而罰之則詐僞者無所容矣

案不獨罰之且書其所犯於冊籍使懼而不敢再也質人所稽書契也所考度量淳制也而曰犯禁者舉而罰之則舉爲登記於冊眀矣自鄭氏以新莽之法詁周官凡曰舉者皆以沒入其貨財爲義不知列職於關市者𨿽纎悉不遺然皆以利民用禁詐僞止爭訟詰盜賊警遊惰懲鬭囂虣亂而未嘗利其財也市之徵惟廛布關亦然司門旣徵其貨則關市無貨徵矣所以旣徵其貨復徵其廛者恐商賈過贏而民爭逐末耳【卽管子使四民交能易作終嵗所入無道以相過之義】且市之徵布以斂不售貨而買者各從其抵則上無所利之矣門關之財以養死政者之老與其孤而不以給他用則其義益彰徹矣【注淳屍盥士虞禮文】

凡治質劑者國中一旬郊二旬野三旬都三月邦國期期內聼期外不聼

正義鄭氏康成曰謂賫劵契來訟者以期內來則治之後期則不治所以絕民之好訟且息文書也郊逺郊也野甸稍也都小都大都王氏安石曰質劑之治宜以時決久而後辧則證逮或已死亡其事易以生僞故期外不聼亦所以杜欺誣

廛人掌斂市絘布總布質布罰布廛布而入於泉府【絘音次本或作次】

正義鄭氏康成曰布泉也罰布者罰犯市令者之布也【何氏喬新曰罰布司市罰犯市令者之泉下經凡有罪者撻戮而罰之是也】廛布者貨賄諸物邸捨之稅王氏應電曰縂布見肆長魏氏校曰官鑄泉散於民閒有散無斂則泉法不行案先王之制於商則貨外無徵司門之徵其貨賄是也於賈則徵其廛而不徵其貨此職之廛布司關職之徵廛是也若如鄭注旣徵其廛又稅其肆守斗斛銓衡者又稅之入質劑者又稅之𨿽桑孔心計未聞及此而謂周公之典有是乎犯質劑者之罰宜統於罰布不宜別爲一類經之本文止宜有總布罰布廛布絘布質布乃劉歆所增竄也蓋莽立山澤六筦酒鑄器巧法以窮商工故竄此以示周官徵布之目本如是其多耳

凡屠者斂其皮角筋骨入於玉府

正義鄭氏康成曰以當稅【賈疏知以當稅者山虞澤虞所徵諸物皆以當邦賦】給作器物也王氏安石曰皮角筋骨屠者之餘財也廛人斂而入於玉府眀所取者非民之正利案入於玉府非中玉府之用者不斂也澤人之財物亦然蓋其物皆民用所必需取其尢良者而畱其餘以爲萬民之用俾得自貿易也市無貨徵皮角筋骨以當廛布耳商致逺物鬻財多故徵其貨屠物則閭閻朝夕所求不宜別稅故知以當廛徵注謂其無皮角及筋骨不中用者別稅之𨿽末世市徵亦未聞苛細至此

凡珍異之有滯者斂而入於膳府【注故書滯或作廛】

正義鄭氏康成曰滯讀如沈滯之滯珍異四時食物也聼其不售而在廛久則將瘦臞腐敗矣爲買之入膳夫之府所以紓民事而官不失實

辧正賈氏公彥曰先鄭謂滯貨不售者官爲居之經云入於膳府眀珍異非貨物故後鄭不從

胥師各掌其次之政令而平其貨賄憲刑禁焉

正義鄭氏康成曰憲表縣之賈氏公彥曰序官胥師二十肆則一人故云各掌其次之政令刑謂市中之刑憲徇撲王氏應電曰司虣司稽胥肆長皆胥師所轄故曰掌其政令凡辧物平價禁僞皆是

察其詐僞飾行儥慝者而誅罰之聼其小治小訟而斷之【行下孟反】

正義鄭氏眾曰儥賣也慝惡也鄭氏康成曰飾行儥慝謂使人行賣惡物於市巧飾之令欺誑買者王氏昭禹曰小治小訟胥師各卽其次斷之不以煩市師所以事不煩且滯也

案儥慝而曰飾行者如今市中賣僞物詐爲有急而使人不疑所謂飾行也

賈師各掌其次之貨賄之治辧其物而均平之展其成而奠其賈然後令市【賈音古奠音定又如字】

正義賈氏公彥曰辧其物而均平之與胥師平貨賄同展其成而奠其賈則與胥師異以其知物價故也案自質人至司稽皆各有專治之事而不主於貨賄肆長兼斂總布賈師則惟貨賄之治耳辧其物之良苦使各有差等良苦相均始得其平

凡天患禁貴儥者使有恆賈四時之珍異亦如之【賈音價】正義鄭氏康成曰恆常也謂若貯米谷棺木遇久雨疫病貴賣之因災害阸民使之重困四時之珍異謂如薦宗廟之物【賈疏案月令四時珍異之物先薦寢廟故注舉重者而言】賈氏公彥曰珍異亦恐富人賤貯而貴賣之

案三代聖王所以卹民惠商其法曲備而穀物之蓄所在皆有之故遇天患可禁貴儥者後世救荒則以增價招商爲善政時勢各有所宜也

餘論王氏志長曰三代聖王養民者厚而取民者略荒則去防札防則無徵上之加恵甚沃也故有乘天患而髙價厲民者則賈師禁之後世民自謀生關津之吏因公擅斂以掊克之倘賈師之法行則裏足不至而民已坐槁矣趙淸獻在防稽不抑粟價商賈輻輳嵗凶而民不饑故後世有天患而禁民貴糶者皆蔽於物理也

凡國之賣儥各帥其屬而嗣掌其月凡師役防同亦如之

存疑鄭氏眾曰謂官有所斥賣賈師率其屬更代直月爲官賣之均勞逸王氏應電曰謂若凡貨物適空乏而欲買於民或有所貯蓄當斥賣於民二者各次賈師更代掌之師役防同則有軍市賈師亦嗣掌其月上經市司帥賈師而從是也

司虣掌憲市之禁令禁其鬭囂者與其虣亂者出入相陵犯者以屬遊飲食於市者【虣薄報反囂許驕反又五羔反】

正義王氏昭禹曰胥師所憲凡市僞飾之刑禁也司虣則鬭囂虣亂之禁令布焉鬭者以力爭囂者以口競鄭氏康成曰囂讙也易氏祓曰虣者虐物亂者悖理王氏應電曰出入相陵犯若舟車阻道爭塞往來之類鄭氏眾曰以屬遊飲食羣飲食者

若不可禁則搏而戮之

正義王氏應電曰搏執也

案不正者陰謀市竊故胥伺襲而執之鬭囂暴亂其迹顯見禁之不可則搏執之而已無所用伺也

司稽掌巡市而察其犯禁者與其不物者而搏之正義鄭氏康成曰不物衣服視瞻不與眾同及所操物不如品式王氏應電曰搏之歸於胥師

掌執市之盜賊以徇且刑之

正義賈氏公彥曰市中之刑無過憲徇撲此掌執市之小盜徇撲而已徇者不必刑刑者必徇故徇刑兩言之

案徒徇者不必刑若盜賊則𨿽小必徇且刑之其大者則歸於士也市之大刑撲罰又曰凡有罪者撻戮而罰之則歸於士者惟盜賊爲多矣

胥各掌其所治之政執鞭度而巡其前掌其坐作出入之禁令襲其不正者【注故書襲爲習杜子春云當爲襲】

正義王氏昭禹曰司市言胥執鞭度守門此言執鞭度而巡其前者蓋方入則守門已入則巡其前鄭氏康成曰作起也坐起禁令當市而不得空守之屬王氏應電曰坐作出入謂大市朝市夕市各有作

止之期出入之候禁之無得爭先後期以亂市法賈氏公彥曰襲者掩其不備

案十肆設司虣憲市之禁令蓋貳胥師憲之也五肆設司稽察其犯禁者蓋貳司虣察之也二肆胥一人執鞭度而巡其前又貳司稽巡之也文皆相承

凡有罪者撻戮而罰之

正義鄭氏康成曰罰之使出布

案凡有罪者大治大訟司市聼之獘以大刑小治小訟胥師獘以小刑中刑上於司市司市並下於胥撻謂撲之也獨舉撲者憲與徇從可知也罰有罪必使胥者胥二肆則一人刑罰各於其地之敍也

肆長各掌其肆之政令陳其貨賄名相近者相逺也實相近者相爾也而平正之

正義鄭氏康成曰爾亦近也同是物也使惡者逺善善自相近【賈疏使惡者逺善釋名相近者相逺善自相近釋實相近者相爾】鄭氏眾曰若珠玉之屬俱名爲珠俱名爲玉而賈或百萬或數萬恐農夫愚民見欺故別異令相逺使賈人不得雜亂以欺人【賈疏此止釋名相近者相逺則實相近者義可知也】王氏應電曰平者貴賤各稱其情之謂苟美惡同價則不平矣正者美惡各居其所之謂苟眞僞雜處則不正矣肆長陳而平正之司市所謂以陳肆辧物而平市也案必辧其名實然後物可正價可平

斂其總布掌其戒禁

正義王氏昭禹曰斂而入於廛人

案賈師職曰凡國之賣儥各帥其屬而嗣掌其月肆長賈師之屬也買賒官物之布必肆長斂之可知矣其或日終而總計之或旬終而總計之以防於廛人故曰總布與

泉府掌以市之徵布斂市之不售貨之滯於民用者以其賈買之物楬而書之以待不時而買者買者各從其抵【賈價同楬音竭抵注作柢音帝又都禮反注故書滯爲癉杜子春云當爲滯】

正義賈氏公彥曰徵布卽廛人所斂之布並入泉府而藏之楊氏時曰斂市之不售貨所以便商非以其賤故買之也待不時之買所以便民非以其貴故賣之也鄭氏眾曰物楬而書之物物爲椾書其賈楬著其物也不時買者謂急求者也抵故賈也鄭氏康成曰抵實柢字柢本也王氏應電曰賈人居積計嵗月以起息此則但爲民收貯而無所利所以爲公天下之心也

案於此見聖人愛民之實而後世平準均輸借以浚民者不得假托也貨至不售而官斂之其故價必賤可知矣故令各從其抵不忍因貨之缺乘民之急而多取以病之也疏謂康成不從先鄭恐前買時貴後或賤依故價予之卽損民誤矣時價果賤民乃不求之市肆而貴買諸官乎有泉府以斂滯貨然後賈師可禁貴儥先王卹商愛民至誠至公人心所由感動也

餘論馬氏端臨曰買之於方滯之時賣之於欲買之際此與常平賤糴貴糶之意同泉府則以錢易貨常平則以錢易粟其本意皆以利民非謀利也然後世常平之法轉而爲和糴且以其所儲供他用而不以濟民則惟恐其數之不多利之不廣以是爲富國之法失其本意矣

都鄙從其主國人郊人從其有司然後予之

正義鄭氏眾曰主者別治大夫也【賈疏公卿大夫常在王朝其都鄙則遣人治之若季氏費宰公山弗擾之軰天子都鄙蓋亦然】王氏應電曰主謂都鄙大夫有司謂鄕遂之吏有此符信然後予之恐姦民乘急販賣官爲所欺而民不沾實惠也

案買貨必從所司者官收滯貨本以利民必實有需用然後予之若逺商大賈轉貨逐利則不予也貨之滯者逾時必騰躍故設禁如此

凡賒者祭祀無過旬日防紀無過三月

正義鄭氏眾曰賒貰也以祭祀防紀故從官貰買物【賈疏祭祀防紀二者大事故賒與民】劉氏彜曰吉事不廢業故旬日可償防紀廢業寛至三月者容其葬後徐措備也

凡民之貸者與其有司辧而授之以國服爲之息案惟祭祀防紀而後有賒於官則他禮事且不聼賒矣賒之外安得更有所謂貸哉以爲貸不滯之貨則農工之家無所用之以爲貸之商賈而聼其轉販則泉府所斂專以濟防祭之匱乏而都鄙從其主人國人郊人從其有司正恐其轉販也謂貸以泉布則先王抑末以歸農萬無資商賈以陰取其利之道自王莽貸民以財使治產業計贏受息鄭氏以釋周官王安石遂立靑苗法剝民禍國陳氏傅良辧注之誤以爲還本之後計日服國事以爲息視鄭氏爲近理不知周官之法本有賒而無貸以莽欲貸民取息故歆竄此以惑眾耳司市職以泉府同貨而斂賒則有斂有賒而無所謂貸眀矣周官之法荒札則賑救之囏阸則賙卹之皆蠲上所有以予民惟旅師積粟則有春頒秋斂之法他物無是也抑貸乃閭裏有無相通之稱至春秋之末宋鄭饑諸大夫助公以私粟假民然後有貸之名然宋司城氏貸而不書則本粟且不收矣此三語乃莽歆增竄無疑

餘論馬氏端臨曰秦漢以來上之施於民者惟以簡易濶略爲便間有以周官之法行之者不旋踵且以厲民而階禍如王莽之王田市易介甫之靑苗均輸是也後儒見其效如是於是疑爲歆莽之僞書而不可行或以爲無關雎麟趾之意則不能行愚以爲俱不然蓋是法三代之法也三代之時則非特周公之聖可行𨿽中主能行之三代之後則非特王莽之矯詐介甫之執愎不可行而𨿽有賢哲亦不能行其故何也蓋三代之時天子所治不過千里公侯則自百里以至五十里卿大夫又各有世食祿邑分土而治家傳世守民之服食日用悉仰給於公上而上之人所以治其民者不啻如祖父之於其子孫𨿽諸侯卿大夫未必皆賢然旣世守其地與民則不容不視爲一體旣視爲一體則姦獘無由生而良法可以世守矣自封建變爲郡縣上之所以治其民者一委之百官有司郡守縣令爲守令者率三載更代𨿽有精敏循良之吏其始至也茫然不能得其要領期月之後其善政方可紀才再期而代者至矣故以周官之法行之則政煩而事必擾民必病不如疎節濶目之爲愈勢使然也

案自北宋以後羣儒爭言賒貸可行於成周而不可行於後世不知周官之法本有賒而無貸其賒法則僅可行於井田封建之時而不可行於郡縣之後耳

凡國事之財用取具焉

正義賈氏公彥曰國事謂有司爲公事興作用財物者向泉府取財爲具焉

案不曰國用而曰國事之財用謂事所用之材物以布市者取具於泉府以在市而通百物也外府掌邦布之出入以共百物而待邦之用蓋九職貢物所無而爲邦用所必需者泉府市其物所徵之布不足用則受布於外府以具之

嵗終則防其出入而納其餘【防古外反】

正義鄭氏康成曰防計也納入也入余於職幣賈氏公彥曰入謂廛人所斂諸布

司門掌授管鍵以啟閉國門防出入不物者

正義鄭氏眾曰管謂籥鍵謂牡【賈疏用管以啟用鍵以閉入者爲牡容者爲牝】郝氏敬曰晨啟則授管昏閉則授鍵王氏安石曰司門總統諸門故掌授管鍵之事

正其貨賄凡財物犯禁者舉之【正音徵】

正義鄭氏康成曰正讀爲徵徵稅也犯禁謂商所不資者【賈疏謂非民常用之物】陳氏汲曰所謂犯禁者卽司市僞飾之禁民商工賈各十有二是也

案於門徵商貨公家所斂則入於官府而不之市廛所以省轉運與廛徵也聖人卹民之周體物之詳如此王昭禹謂正其貨賄而後無者有利者阜以破鄭注非也閭師職任商以市事貢貨賄而徵商之文無別見者則司門主徵貨賄眀矣【或以市無徵而作布疑市亦有貨徵非也泉府以市之徵布斂不售貨則市所徵惟廛布眀矣】用此見成周之濶略於徵商也關市皆不徵其貨【司關所徵之非貨於徵本職之廛徵見之】惟於國門徵之自國門而外𨿽大都小都鄕遂公邑有城有門者皆無徵也司門之上士中士皆倍於司關又特設下大夫二人以領之增下士十有六人以佐之正以通掌畿內之門禁及貨徵耳至於貨之髙下羙惡賈師辧之豈司門所能及哉言舉而不言罰者門近於市矣故舉之使受罰於質人

以其財養死政之老與其孤

正義鄭氏康成曰財所謂門關之委積也死政之老死國事者之父母也孤其子

案列職於門而關則無之以門關之委積以養老孤遺人職有眀文也王氏應電謂專用所罰犯禁者之財未安政教淸明犯禁者無多而老孤至眾蓋公家委積素備而罰財亦在其中耳

祭祀之牛牲繋焉監門養之【繋音計監古銜反】

正義鄭氏康成曰監門門徒【賈疏充人職散祭祀之牲不在牢則此門徒養之】王氏安石曰必監門養牲者爲其於郊於國各有所近便於共取且眾所出入養視不謹易以防察而祀五帝享先王之牲不繋之門則又以致其嚴也王氏應電曰城隍間多隙地牛牲繋焉是牧而不

費地也毎門史二人徒四人以其餘力養牲是用人而不費功也

凡嵗時之門受其餘

正義賈氏公彥曰月令秋祭門是廟門此謂國門十二者時祭外亦有祈禱荘二十五年秋大水用牲於門王氏應電曰言凡非一毎嵗秋祭門九門磔禳與禜門祈報之祭皆是鄭氏眾曰受祭門之餘

凡四方之賔客造焉則以告【造七到反】

正義鄭氏康成曰造猶至也告告於王而止客以俟逆【賈疏四方諸侯來朝覲至關關人告王至郊郊人告王至國門門人告王王皆遣人出迎】

司關掌國貨之節以聨門市

正義鄭氏康成曰貨節謂商本所司市之璽節也自外來者案其節而書其貨之多少通之國門國門通之司市自內出者司市爲之璽節通之國門國門通之關門參相聯以檢猾商【賈疏市與關及門三處相聯恐姦猾商人或以多爲少或不出於關以辟稅】

案王氏應電謂司市司關皆用璽節獨司門不言節舉兩端則中可知蓋自關入必達於市關之璽節門者驗之卽聼其入矣自市出必達於關市之璽節門者驗之卽聼其出矣故司門不用璽節耳其資於民家不由關者則司門亦有焉又掌節職門關用符節則司門非無節也門用符節以達賔旅於關關用符節又以達於畿內及所之之國所過之門關此與通貨賄爲二事司門言授管鍵以啟閉國門則關可知

司貨賄之出入者掌其治禁與其徵廛

正義鄭氏康成曰徵廛者貨賄之稅與所止邸捨也關下亦有邸客捨其出布如市之廛

案貨賄之出入有掌其治者則出入先後不相犯有掌其禁者則靡害飾僞不能行廛人斂廛布此職復徵廛者或畱貨於關以待野鄙之交易而不入於門市者也徵廛猶廛徵也注疏分廛與徵爲二故云貨賄有稅似失之或疑孟子稱關市譏而不徵而周官有廛徵不知商之有徵賈之有廛猶農之有賦也且使農民有賦而商賈無徵則恐民爭逐末周官之法爲萬世經也孟子所云獨文王治岐之政然耳豈可以後世之徵商已甚而疑周公立法之未當乎

凡貨不出於關者舉其貨罰其人

正義鄭氏康成曰不出於關謂從私道辟稅者王氏應電曰不出於關非獨辟稅兼有犯禁之物案簿記其貨俟詰問或撻其人或罰其布而仍還其貨也司圜職凡圜土之刑人也不虧體其罰人也不虧財司市職有罪者撻戮而罰之凡罰多以財言若舉爲悉沒其貨則財之虧逾量矣而復罰以財乎

凡所達貨賄者則以節傳出之【傳張戀反下同】

正義鄭氏康成曰商或取貨於民間無璽節者至關關爲之璽節及傳出之其有璽節者亦爲之傳傳如今移過所文書【賈疏若由王市而出則司市爲之璽節或於郊內關內民間買得貨物不得向司市取璽節則便於關取節而出】王氏應電曰凡所應達之貨賄則授之以璽節附之以傳辭而出之王氏昭禹曰節以達其物傳以書其數

國凶札則無關門之徵猶防

正義鄭氏眾曰越人謂死爲札春秋傳札瘥夭昏無關門之徵者出入關門無租稅猶防謂猶苛察不得令姦人出入孟子曰關防而不徵則天下之旅皆悅而願出於其塗賈氏公彥曰司門不言無徵故於關並言之王氏應電曰凶札防其不物守關之急務蓋薄徵除盜賊並行而不悖也

案門無徵不徵其貨也關無徵不徵其廛也

凡四方之賔客敂關則爲之告【敂音叩】

正義鄭氏康成曰謂朝聘者也敂關謁關人也【賈疏諸侯來朝使卿大夫來聘至關門先謁關人聘禮使者至謁關人】鄭司農說以國語曰周之秩官有之曰敵國賔至關尹以告行理以節逆之【賈疏韋昭注理吏也小行人掌送賓客】

有外內之送令則以節傳出內之【出內之內音納】

正義鄭氏康成曰有送令謂奉貢獻及文書以常事往來者環人職所送迎通賔客來至關則爲節與傳以通之賈氏公彥曰有從侯國而入者則關人以節傳內之有王命從王國而出亦以節傳出之送至畿上

掌節掌守邦節而辧其用以輔王命

正義鄭氏康成曰邦節者珍圭牙璋谷圭琬圭琰圭也【賈疏珍圭等見典瑞職不及璧羨以起度以下者彼乃王國所用非使者之節】王有命則別其節之用以授使者輔王命者執以行爲信賈氏公彥曰此論王國之節對下文邦國是諸侯故此文單言邦也

守邦國者用玉節守都鄙者用角節

正義鄭氏康成曰謂諸侯於其國中公卿大夫王子弟於其采邑有命者亦自有節以輔之玉節之制如王爲之以命數爲小大角用犀角其制未聞賈氏公彥曰此云都鄙用角節是都鄙之主小行人職都鄙用管節注謂公之子弟及卿大夫之采地之吏彼諸侯采地同用管節亦異外內也若天子公卿大夫采邑之吏下注約入道路用旌節

案天子諸侯皆君道也故於其國中同用玉節而但有大小之差都鄙則臣道也然其采邑所轄亦得自主故用角節以別之曰守者眀其節止行於邦國都鄙之中而不及逺也

凡邦國之使節山國用虎節土國用人節澤國用龍節皆金也以英蕩輔之【使所吏反蕩吐黨反幹氏作簜】

正義鄭氏康成曰使節使卿大夫聘於諸侯行道所執之信也土平地也山多虎平地多人澤多龍以金爲節鑄象焉必以其國所多者相別以爲信也今漢有銅虎符王氏應電曰已上皆王國之使節若諸侯之使節則各國自爲之矣詳見小行人

案曰凡邦國之使節該王使與諸侯之使也侯國所用之節法式頒於掌節大行人達之小行人適四方則賫其式以往

存疑杜氏子春曰蕩當爲帑謂以函器盛此節或曰英蕩畫函幹氏寶曰英刻書也蕩竹箭也刻書所事以助使節之信

案下經以傳輔節傳別爲一物則英蕩疑亦竹簡之類然經本作蕩幹氏易之爲簜未知所據

通論王氏昭禹曰小行人有管節而掌節不言掌節所掌謂之邦節以輔王命所謂邦國之使節使邦國者所執也小行人所達謂之天下之節則所謂龍節人節虎節管節邦國都鄙之使者所執非王官所掌也

門關用符節貨賄用璽節道路用旌節皆有期以反節正義鄭氏康成曰門關司門司關也貨賄者主通貨賄之官謂司市也道路者主治五塗之官謂鄕遂大夫也凡民逺出至於邦國邦國之民若來入由門者司門爲之節由關者司關爲之節【賈疏邦國之民入司關旣爲之節則門無節亦云由門者因王國之民出由門故總言之也】其商則司市爲之節其以徵令及家徙則鄊遂大夫爲之節【賈疏鄕大夫職國有大故以旌節輔令則達之比長職若徙於他則爲之旌節而行之】惟時事而行不出關不用節也【賈疏時事行不出關者若比長職徙於郊徙於國當鄕徙及非徵令皆不湏節也】變司市言貨賄者璽節主以通貨賄貨賄非必由市或資於民家焉【賈疏或資於民家則由門者司門予之節由關者司關予之節】變鄕遂言道路者容公邑及小都大都之吏皆主治五塗亦有民也符節如今宮中諸官詔符也【賈疏此以漢法況之案史記漢文帝二年九月初與郡國守相爲銅虎符竹使符應劭曰銅虎符第一至第五國家當發兵遣使者至郡國合符符合乃聼受之竹使符以竹箭五枚長五寸鐫刻篆書第一至第五張晏曰符以代古之圭璋從簡易也】璽節者今之印章也旌節今使者所擁節是也將送者執此節以送行者皆以道裏時日課如今郵行有程矣以防容姦擅有所通也凡節有法式藏於掌節王氏安石曰門關則以符合之貨賄則以璽驗之道路則以旌表之黃氏度曰王使旌節掌節予之民自外來者皆當有路節由都鄙者都鄙予由甸稍者甸稍予至關司關畱之則予符節而入至門著出入之日出關反符節司門還其所畱節而出入之自內出者於其所由予路節有傳有期反節不獨民與商𨿽門關道路之官亦有期而反之反而復予獘則更爲王氏應電曰上文五者必有王命然後掌節予之此三者𨿽頒自掌節然官府得自予之餘論陳氏祥道曰漢竹使符銅虎符各分其半右畱京師左付郡守唐符璽郎掌璽節班右而藏左先王之節蓋亦如此

凡通達於天下者必有節以傳輔之無節者有防則不達

正義鄭氏康成曰必有節言逺行無有不得節而出者也輔之以傳者節爲信耳傳說所賫操及所適也無節則圜土內之【賈疏無節無授圜土內之】賈氏公彥曰此總解上經或有節無傳或有傳無節或節傳俱無則不得通達於天下也

案在境內惟家徙及轉貨乃有節暫出者不必有也餘論陳氏傅良曰周官無節者不達於天下是以其時大夫無私交士無遊說民皆土著周衰國自爲政任民所之無所稟命蓋王官之守不行於外服矣漢文時又去關禁當時矯僞者乘傳而行郡國出粟賦錢至莫敢誰何乃知先王納民於軌其制善也

欽定周官義疏卷十四

欽定四庫全書

欽定周官義疏卷十五

地官司徒第二之八

遂人掌邦之野

正義鄭氏康成曰郊外曰野此野爲甸稍縣都【賈疏從二百里至五百里皆名野遂人専掌二百里中注乃兼言甸稍縣都以其三百里外有溝洫井田之法皆知之也】黃氏度曰家稍縣都各聽於其主非遂人所及也特居民授田治地之法皆自遂人出耳

案不曰六遂而曰野者以造縣鄙形體之法及治溝洫通乎畿內又兼掌四等公邑耳至稽民授田簡器教稼治野辧萊頒職作事貢賦徵役祭祀賓客喪紀其法𨿽通行於家稍縣都而所專掌則惟六遂與公邑蓋法可通行而政令必各有所主都家之吏旣分主之而縣師復執其總遂人不與也遂兼公邑詳見遂大夫職

以土地之圖經田野造縣鄙形體之灋五家爲鄰五鄰爲裏四里爲酇五酇爲鄙五鄙爲縣五縣爲遂皆有地域溝樹之【酇作管反後同】

正義鄭氏康成曰經形體皆爲制分界也鄰里酇鄙縣遂猶郊內比閭族黨州鄕也【賈疏家數相對是同】鄭司農云田野之居其比伍之名與國中異制故五家爲鄰某謂異其名者示相變耳遂之軍法追胥起徒役如六鄕【賈疏鄕中惟見出軍法無田制遂人惟見田制無出軍法故鄭彼注云鄕之制與遂同此云遂之軍法追胥起役如六鄕互見其義也】王氏安石曰相保相受相葬相救相賙相賓之法一與六鄕同

案食貨志五家爲鄰五鄰爲裏四里爲族五族爲黨五黨爲州五州爲鄕二萬二千五百戶也以鄰里繋鄕則比閭亦可繋遂鄕遂諸事之互見此亦足以徴之

通論王氏與之曰井田用四起數井天下之田以起軍賦邑居用五起數比天下之居以行保伍也案凡造城邑必度土地之宜而與田野相要綰所謂形體之法也【王制凡居民量地以制邑度地以居民地邑民居必參相得也】鄕之比閭族黨州未著其城邑之形體與皆有地域溝樹故於遂著之以與六鄕相保相受相葬相救相賙相賓之法互備又以見公邑稍縣畺之同此法也獨舉縣鄙者百家以下𨿽各爲聚落而不能皆立城邑惟縣與鄙然後備城邑之形體而遂大夫卽於五縣中擇便以爲治所鄕大夫亦如之也大司徒頒教法故比閭族黨州鄕著其各有教治遂人掌造縣鄙形體之法故鄰里酇鄙縣遂著其各有地域亦互相備也地域溝樹自酇以上始有之知然者修閭氏邦有故令守閭互則閭以下不能徧溝樹明矣百家以上皆有溝樹此盜賊所以易詰戎馬所以難犯也造城邑必因山川原隰之面勢規疆潦藪牧之便宜度道路溝渠之支湊故必以土地之圖經田野然後城邑之形體可定其法粗具管子度地篇

使各掌其政令刑禁以嵗時稽其人民而授之田野簡其兵器教之稼穡

正義賈氏公彥曰使各掌其政令刑禁如五家則鄰長也五鄰則裏宰也稽其人民以下亦使各掌之人民猶言夫家也授之田野若下文夫一廛田百畝簡其兵器若酇長旗鼓兵革黃氏度曰土地上下不同人之多寡亦異每有更易故以嵗時稽而授之皆農民也故惟教之力穡之事

凡治野

正義黃氏度曰治野言凡通乎都鄙

案遂人於致羣甿教稼穡均賦役頒田萊治溝洫皆揭之曰凡治野明自國中而外由鄕郊以達於畿皆同此法也

以下劑致甿【劑津利反甿莫亨反又音忙】

正義鄭氏康成曰變民言甿異內外也甿猶懵懵無知之貌致猶會也民𨿽受上中下田及會之以下劑爲率謂可任者家二人也

案小司徒凡起徒役無過家一人不論上地中地縂以一爲正卒余爲羨卒與下地家二人者一例所謂以下劑致甿也凡鄕遂皆然何嘗獨厚於遂乎

以田裏安甿

正義賈氏公彥曰田則百畮之田裏則五畮之宅王氏應電曰甿有恆產則咸安其居王氏昭禹曰出則輩作於田入則保聚於裏【案裏在邑在田皆有之】

以樂昏擾甿【樂音洛】

正義鄭氏康成曰樂昏勸其昏姻如媒氏防男女也擾順也賈氏公彥曰男女人所樂故云樂昏王氏應電曰昏姻匹偶各得其願則馴擾而不離散

以土宜教甿稼穡

正義金氏瑤曰司徒所辧十二壤之宜

以興耡利甿【耡音助李又音鉏】

正義鄭氏康成曰鄭大夫讀耡爲借杜子春讀耡爲助謂起民人令相佐助【王氏安石曰惟助爲有公田許愼釋耡以商人七十而助則助耡一也】賈氏公彥曰興起其民以相佐助是與民爲利故云利甿王氏應電曰田畯率民通力合作則功易起而種植齊致力同而利自溥

案地有肥墝人有喪疾事故興起羣甿使彼此相助則交得其利故旅師所興亦曰耡粟

以時器勸甿

正義鄭氏康成曰時器鑄作耒耜錢鎛之屬

以彊予任甿【彊奇陽反予余呂反】

正義鄭氏康成曰彊予謂民有餘力復予之田若余夫然李氏如玉曰彊予卽詩之侯彊侯以是也案予以二字古音通李說得之

以土均平政【政注音徵】

正義鄭氏康成曰政讀爲徵土均掌均平其稅案卽用大司徒土均之法辧五物九等以制地徵也自賦貢以至師田行役之力政皆在其中

存疑王氏應電曰政如字土均掌平土地之政故云以土均平政

辧其野之土上地中地下地以頒田裏上地夫一廛田百畮萊五十畮余夫亦如之中地夫一廛田百畮萊百畮余夫亦如之下地夫一廛田百畮萊二百畮余夫亦如之

正義鄭氏康成曰廛邑居孟子所云五畮之宅樹之以桑麻者也萊謂休不耕者項氏安世曰裏以廛計田以畮計田有污萊裏無上下故里皆一廛而田有多寡易氏祓曰上地中地下地以人之損益爲田之進退遂師以時登其夫家之眾寡遂大夫以時稽其夫家之眾寡然後遂人以嵗時稽其人民而授之田野劉氏敞曰亦如之者亦如其萊也孟子余夫二十五畝

案鄕受地無餘夫之文以輸將服公事者皆近取於鄕也鄕之上地無萊近城郭人畜聚易糞也

辧正賈氏公彥曰先鄭引子云有田一廛爲百畝之居後鄭不從者此經百畮與一廛別言之則廛乃廛裏不得同爲百畮之田詩所云三百廛者自是三百家之稅耳

案鄭注余夫亦授一廛所以饒逺賈疏正卒之外一爲羨卒其餘皆爲余夫不知余夫受室必二十年而後子能助耕前此惟可助父兄以耕耳所謂家五人家六人家七人正合子婦而計之也其或丁男眾多少者已足助耕之數則別其壯而受室者爲余夫而授以二十五畝至此人復有丁男受室滿五人六人七人之數而受一夫之田則事理之自然經制之一定又何羨卒余夫分爲二項乎

凡治野夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路以達於畿【畛之引反劉音眞洫虛域反塗同吾反澮古外反】

正義鄭氏康成曰遂溝洫澮皆所以通水於川也遂廣深各二尺溝倍之洫倍溝澮廣二尋深二仞徑畛塗道路皆所以通車徒於國都也徑容牛馬畛容大車塗容乘車一軌道容二軌路容三軌十夫二鄰之田百夫一酇之田千夫二鄙之田萬夫四縣之田以南畝圖之則遂從溝橫洫從澮橫九澮而川周其外焉【賈疏其田南北細分者是一行隔爲一夫十夫則於首爲橫溝十溝卽百夫於東畔爲南北之洫十洫則於南畔爲橫澮九澮則於四畔爲大川此川亦人造蓋亦倍澮與匠人澮水所注川異彼百里之間一川謂大川也詩云今適南畝又雲南東其畝故以南畝圖之案畝長百步濶一步步六尺畝間有畎畎廣深各一尺故夫間之遂倍之經不言畎者畎在畝間不另占地遂徑以上則俱在百畝之外另占地耳注謂南畝圖之南畝則畎縱而遂當橫今云遂縱溝橫者乃東畝之法也鄭賈蓋脫卻畝間有一節耳信南山詩傳長樂劉氏語可證】以至於畿則中𨿽有都鄙遂人盡主之王氏應電曰自遂溝徑畛而下民各以其力自治之洫有塗溝有道必上之人剏之合眾力修治若川之與路則其工力尢大非一方之民所能辦必捐府庫之積移用其民乃可成夏官所謂大役任眾者是也

案曰治野以作溝洫畛塗言也故計所占之地而曰十夫其實耕者乃一井九夫之地耳匠人所謂方十里爲成卽此經千夫之地而耕地則九百夫匠人所謂方百里爲同卽此經萬夫之地十而耕地則九萬夫詩曰十千爲耦蓋舉其成數猶三十三里少半里而曰終三十里也黃氏謂自一夫至萬夫皆十除其一蓋得其指曰凡治野曰以達於畿明自鄕郊至縣畺皆用此以治也觀此經則鄕遂不用井法之非決矣野對郊則爲甸獨舉則可兼鄕郊鄕大夫職野自六尺以及六十有五皆徵之則城郭之外通謂之野明矣

辧正黃氏度曰鄭康成小司徒注計若干井出稅又若干井治溝洫及澮今以遂人職合匠人職觀之遂人十夫有溝匠人九夫爲井蓋一井十夫其中爲遂而溝環之田占九夫而兼溝實得十夫之地也自十夫積而爲百夫之洫千夫之澮以尺步計之當不過占一里十里之地安用多人治溝洫及澮如鄭氏所云哉

案十夫百夫皆爲虛寛大數不能細計步畮匠人云凡溝必因水勢又云凡行奠水磬折以參伍則亦不可畫方如碁局也諸家開方積算拘戾不可從通論鄭氏樵曰遂人云十夫有溝百夫有洫千夫有澮萬夫有川若按文讀則一同之地有九萬夫當得九川而川澮溝洫不幾大多與匠人云井間有溝成間有洫同間有澮若按文讀則一同之地惟有一澮不幾大少與後鄭求其說而不得注遂人則曰此鄕遂法以千夫萬夫爲制注匠人則曰此畿內之采地制井田異於鄕遂及公邑尋攷鄭意以二處不同故謂鄕遂爲溝洫法采地爲井田法求之於經則無明文詳攷匠人遂人所載溝洫制度無不相合蓋匠人之制舉大槪而言遂人之制舉一端而言今畫爲圖一成之地九百夫一孔一井井中有一溝直一列九九井計九溝橫通一洫是十夫之地有一溝百夫之地有一洫九百夫之地有九洫而爲一成之地若一同之地有百成九萬夫一孔爲一成中有九洫橫一列九有十成計九十洫直通一大澮橫九澮而兩川周其外是爲九萬夫之地合而言之成間有洫是一成有九洫同間有澮是一同有九澮匠人遂人之制無不相合周家井田之法通行於天下未嘗有鄕遂采地之異陳氏祥道曰遂人所言者積數也匠人所言者方法也積數則計其所有言之方法則積其所圍之內者言之其實一制也

餘論曹氏叔逺曰此特定田制耳而先王寓兵於農藏丘乘於井牧以禦外侮之意已潛寓於其間朱子曰漢志言秦廢井田開阡陌阡陌者舊說以爲田家之道蓋因田之疆畔制其廣狹辧其縱橫以通人物之往來卽周官所謂遂上之徑溝上之畛洫上之塗澮上之道也蓋陌之爲言百也遂洫從而徑塗亦從則遂間百畝洫間百夫而徑塗爲陌矣阡之爲言千也溝澮橫而畛道亦橫則溝間千畝澮間千夫而畛道爲阡矣阡陌之名因此而得其占地不得爲田者頗多非虛棄之也所以正經界止侵爭時蓄備水旱爲永久之計有不得不然者商君以其刻急之心行苟且之政但見田爲阡陌所束而耕者限於百畝則病其人力之不盡但見阡陌之占地大廣而不得爲田者多則病其地利之有遺又當世衰法壞之時則其歸授之際必不免有煩擾欺隱之而阡陌之地切近民田又必有陰據以自私而稅不入於公上者是以一旦奮然不顧盡開阡陌悉除禁限蓋第知有目前之利而不復爲後世計長久於是千古聖賢制作精防之意澌盡矣豈不惜哉王氏應麟曰禹盡力乎溝洫濬畎澮距川遂人五溝五塗之制因乎古也溝洫之成自禹至周非一人之力溝洫之壞自周至秦非一日之積王氏應電曰封植以息爭端設險以限戎馬而凡疏導之法挽漕之便皆於是乎在

以嵗時登其夫家之眾寡及其六畜車輦辧其老幼廢疾與其施捨者以頒職作事以令貢賦以令師田以起政役【施式氏反政音徵】

正義曹氏叔逺曰校登必以嵗時蓋前嵗之已登者逮於今則增損不同一時之已登者越三時則耗亾不等鄭氏康成曰職九職也分其農牧虞衡之職使民爲其事也貢九貢也賦九賦也政役出士徒役【賈疏卽上注遂之軍法如鄕者是也】

案注謂頒職作事卽載師職所云物地事授地職非也九職任於閭師載師專掌任地故特言地職以見其爲地邑應承之職事與民職異也此官別見令野職於後正可與載師所謂地職相證則此所頒爲九職明矣載師任地以分鄕野都邑所謂物地事者乃物其土之所宜此承頒職而言則所作卽九職之事明矣政役謂輸將浚築所用卽師田徒旅而事則異故更列之下經所謂凡事致野役是也他職言施捨必兼可任者而此略焉以頒職作事卽所以任之也

若起野役則令各帥其所治之民而至以遂之大旗致之其不用命者誅之

正義鄭氏康成曰役謂師田若有功作也遂之大旗熊虎【賈疏遂人是大夫合用鳥隼之旟以致眾今掌眾與大司徒同故得與大司徒同用熊虎爲旗】賈氏公彥曰令各帥其所治之民而至者謂令縣

正已下縣正職若將用野民師田行役移職事則帥而至是縣正受遂人之令也王氏安石曰鄕師致民以司徒之大旗則遂人所建亦司徒之大旗也於遂言遂之大旗則鄕可知於鄕言司徒之大旗則遂亦可知

凡國祭祀共野牲令野職

存疑鄭氏康成曰共野牲入於牧人以待事也野職薪炭之屬【賈疏牧人職掌牧六牲以待祭祀故知此野牲亦入牧人以待事也令野職令委人斂之委人掌斂野之薪芻疏材木材凡畜聚之物言之屬者兼此諸物也】金氏瑤曰野職野之職祭事者如澤虞之共澤物川衡之共川奠之類令謂令澤虞諸職也

案牧人所畜以共祭祀者藪牧所貢之鳥獸也甸師共薪蒸掌炭共炭灰不應祭祀時遂人又別共之蓋山川因國前哲令徳之祭祀在野者則野共其牲其執事之人則遂人令之耳【左傳子服景伯曰魯將以十月上辛有事於上帝先王何世有職焉則令野職爲共祀事審矣】曰國祭祀者以別於遂之禜酺蠟社也所令野職卽載師所授之地職也凡祭祀賓客防同師役政令所經歷其地必有職事焉載師縂任畿內之地故主授地職六遂及四等公邑則以授遂人故遂人令之也鄕師凡邦事令作秩敍則地職具此矣家稍縣都以授其長而其長令之亦可推矣知此野職爲共祀事者以承共野牲之後且頒職作事已見上經也知遂師野職爲九職中貢物者以與野賦並列而入於玉府也

凡賓客令修野道而委積

正義鄭氏康成曰委積於廬宿市

案疏謂令遺人蓋指委積言之野廬氏掌國道路至於四畿若有賓客則令守塗地之人聚之又曰凡國之大事比修除道路者大師令埽道路則修道者守塗地之人而令之者野廬氏也野廬氏之徒百有二十人而知不自共修道之事者通掌畿內之道禁其事繁劇胥徒𨿽多僅足共巡比譏察耳

大喪帥六遂之役而致之掌其政令及葬帥而屬六綍及窆陳役【屬音燭綍音弗窆彼驗反一本作竁昌絹反】

正義鄭氏康成曰致役致於司徒給墓上事及竁也【賈疏司徒掌徒庶之役亦兼掌六遂竁謂穿壙在廟載事亦六遂役之不言者略也】綍舉棺索也葬舉棺者謂載與說時也【賈疏在棺曰綍在道曰引屬六綍不據在道故知在廟載時及在壙說時也】用綍防六執之者天子其千人與【賈疏雜記諸侯執綍五百人大夫三百人以此約之天子千人】陳役者主陳列之耳【賈疏下棺時千人執綍背碑負引湏陳列其人也】匠師帥監之鄕師以斧涖焉【賈疏案鄕師職知之】大喪之正棺殯啟朝及引六鄕役之載及窆六遂役之亦卽逺相終始也【賈疏大司徒職大喪帥六鄕之眾庶屬其六引六鄕近使主殯及啟朝爲始在祖廟之中將行載棺於匶路屬六綍則六遂爲終至於在道言引則還使六鄕爲始至壙下棺則還使六遂爲終】鄭氏眾曰窆謂下棺時遂人主陳役也禮記謂之封春秋傳謂之塴皆葬下棺也聲相似

案遂人稍人皆有大喪帥役之文黃氏度遂謂遂人致於稍人蓋以稍人職獨有聼於司徒之文故疑遂人轉因稍人以達耳不知遂人長官豈有反帥役而致於屬吏之理蓋稍人所帥以聼於司徒者卽遂人所帥而致於司徒者也遂人尊但致其數而已稍人卑則躬帥役而聼焉大喪六遂之役遂人遂師稍人胥有事者事大役多故共之帥之致之道之逓相攝逓相聨屬而歸扵一也六鄕之喪役鄕師帥之六遂及公邑之喪役遂人帥之稍及公邑之喪役稍人帥之皆聼扵司徒但鄕師遂人帥而至則聼扵司徒不言可知稍人下士或疑帥以至遂而遂人以致於司徒故明之耳

凡事致野役而師田作野民帥而至掌其政治禁令案上經起野役則令各帥其所治之民而至令縣正之屬帥而至於遂也此則親帥而至用事之地以聼役於司徒遂人遂師以遂名官而凡治皆曰野何也兼自甸及畺之公邑也

遂師各掌其遂之政令戒禁以時登其夫家之眾寡六畜車輦辧其施捨與其可任者【施式氏反】

正義賈氏公彥曰遂師下大夫四人掌六遂如鄕師主六鄕亦二人共主三遂已下皆如鄕師之職但此不言老幼貴賤廢疾及輂彼不言經牧其田野之等皆是互見爲義王氏昭禹曰鄕師以時稽其夫家眾寡遂師登而不稽者以有遂大夫稽之也項氏安世曰民有貴賤老幼廢疾賢能在所施捨其可任者又有家三人二家五人家二人之異故辧之以知民力

經牧其田野辧其可食者周知其數而任之以徴財徵作役事則聼其治訟

正義鄭氏康成曰經牧制田界與井也可食謂今年所當耕者也財徵賦稅之事賈氏公彥曰數謂夫家六畜田野之等任之據人民之數財徵據田野之數役事兼軍役田獵功作之等易氏祓曰辧其可食而後周知井牧田野之數旣知其數然後可以頒地任民

案遂師所登遂人憑之以頒職作事爲貢賦師田政役之準也故辭事略與遂人同遂人之登遂大夫之稽皆以嵗時而遂師獨以時者以辧可食之數其事尢詳也小司徒經土地而井牧其田野遂師復經牧其田野者小司徒縂統之遂師則分任之也人情避重就輕役事任捨之間姦易生尢多爭訟六遂役事遂師之所専掌故有訟則聼之

存疑賈氏公彥曰六遂制溝洫灋是制田界也又爲井田者遂人兼掌采地上云掌野兼甸稍縣都以采地有井田灋故此云經牧其田野與小司徒文同案田野可井者井之不可井者亦爲之界蓋必因其地勢無都鄙鄕遂之異鄭云制田界與井也可見六遂有井田矣賈氏彊分之何其泥也

巡其稼穡而移用其民以救其時事

正義鄭氏康成曰四時耕耨斂艾芟地之宜早晚不同而有天期地澤風雨之急故移用其民使轉相助救時急事也王氏應電曰此方胼胝而不暇給彼則閒而無事故移用以救之

通論金氏瑤曰五黨相賙以財通也移用其民以力通也周官濟水旱之大經莫要於此

案讀法興賢詳於六鄕經野勸農詳於六遂鄕師巡國及野而賙萬民之囏阨則遂可知矣遂師移用其民以救其時事則鄕可知矣蓋鄕遂羣吏所掌有同有異然後備列之其同者則各舉其一以相備也後世民自爲耕猝有水旱富者尙能自救而貧者則坐視其田之蕪沒然後知先王設官以移用其民慮事周而興利溥也

凡國祭祀審其誓戒共其野牲

正義鄭氏康成曰審亦聼也

案凡祭祀之誓戒小宰掌之此國祭祀之在野者故遂師承小宰之誓戒而審之以戒其屬與民也遂人専掌經野而他政惟持其綱故國祭祀遂人令野職而遂師則審其誓戒野牲之共亦主其令而遂師共之故遂人職第曰共野牲而遂師職則曰共其野牲也王氏昭禹謂遂人旣共野牲遂師又共乃贊之非也凡經言贊必其事有待於助者冢宰受嵗防惟恐其紛錯而有抵冒故小宰贊之小宰以法掌禮事之戒具惟恐其玩忽而有愆忘故宰夫贊之稽之五官義莫不然若共野牲而入於牧人何待二官之相助哉且牧人所牧之牲不宜遂師共之【牧人無牲羊人可買牲以共則凡牲皆非遂師所共可知】王氏詳說謂大宰司冦掌百官之誓戒遂師逺在二百里外固無預焉審之而已亦非也大宰司冦所誓戒王朝執事之百官也遂人旣不預何由知其所誓所戒而審之哉金氏瑤謂牧田在逺郊正遂地故遂人共之亦非也牧田𨿽在逺郊之地而不在六遂之中王朝之祭祀牧人自共其牲於充人與遂人遂師何與哉諸儒蓋由不知此經所云乃國祭祀之在野者耳都宗人職國有大故則令禱祠旣祭反命於王正此類也

入野職野賦於玉府

正義鄭氏康成曰民所入貨賄以當九職九賦中玉府之用者【王氏詳說曰山澤之農以骨物羽翮當邦賦則遂與公邑之民亦然故入其中玉府之用者】

案遂師所掌獨遂與公邑耳家稍縣都之賦貢蓋縣師徴之

賓客則巡其道修庀其委積【庀匹爾反又作庇】

正義鄭氏康成曰巡其道修行治道路也故書庀爲比鄭司農云比讀爲庀庀具也王氏應電曰遂人令之遂師巡而庀之

大喪使帥其屬以幄帟先道野役及窆抱磿共丘籠及蜃車之役【磿劉音歷籠魯孔反蜃市軫反】

正義鄭氏康成曰使以幄帟先者大宰也【賈疏天官幕人掌共帷幕幄帟綬屬大宰故知使以幄帟先是大宰也】其餘司徒也【賈疏司徒主眾庶故知野役之徒司徒令之】以幄帟先爲葬窆之間先張神座也道野役帥以至墓也磿者適歷執綍者名也【賈疏天子千人分布於六綍稀疏得所名爲適歷王氏應麟曰史記樂毅書故鼎反乎磿室徐廣注磿歷也戰國防新序作歷室蓋古字通用】遂人主陳之而遂師以名行校之【賈疏執綍之人背碑負引而退行遂師抱持版之名字巡行而校錄之以知在否故云抱磿也】丘籠之役竁復土也【賈疏復土謂下棺之後以壙上土反覆而爲丘壠】其器曰籠【賈疏共丘籠者共爲丘之籠器以盛土也】蜃車柩路也【賈疏人君所居曰路故云柩路】四輪廹地而行有似於蜃因取名焉【賈疏以二軸貫四輪輪卽許氏說文云無輻曰輇者也】行至壙乃說更復載以龍輴【賈疏檀弓菆塗龍輴天子之禮諸侯則不龍其轅而已殯用輴明葬時亦用輴】蜃禮記或作槫或作輇【賈疏雜記載以輲車彼注輲或作輇槫卽團團喪大記轉誤爲國】役謂執綍者

案幄帟蓋亦張於柩上如在殯宮時故注云葬窆之間張神座也柩車四輪廹地無貴賤一也故皆謂之蜃車惟貴者又名柩路耳蜃車及役遂師共之稍人帥而聼於司徒遂人致之遂師道之及窆遂人陳之遂師抱磿而校之

存異王氏應電曰蜃車者掌蜃所謂闉壙之蜃車所以載蜃也並遂師共之注以爲喪車豈共喪車而乃在旣窆之後與丘籠同事乎

案於旣窆抱磿之後乃言共丘籠及蜃車之役者明上文野役之爲此役故終其事而後及之也如以爲載蜃者則載炭卽爲炭車載灰卽爲灰車何定名之有

軍旅田獵平野民掌其禁令比敍其事而賞罰【比必裏反】正義鄭氏康成曰平謂正其行列部伍也賈氏公彥曰校比次敍其行伍而行賞罰易氏祓曰大司馬狩田之禮陳車徒有司平之朱氏申曰比者比其勞逸敍者敍其先後

案遂人辧上地中地下地之等而遂師則周知其數遂人令貢賦而遂師徴財徵遂人起政役而遂師作役事遂人令師田而遂師掌軍旅田獵之政令一舉其綱一詳其事也

遂大夫各掌其遂之政令以嵗時稽其夫家之眾寡六畜田野辧其可任者與其可施捨者以教稼穡以稽功事掌其政令戒禁聼其治訟【施式氏反】

正義李氏嘉防曰遂師曰登遂大夫曰稽遂大夫稽之而後遂師登之朱氏申曰遂師言車輦此言田野蓋互見也鄭氏康成曰功事九職之事民所以爲功業王氏詳說曰縣正鄙師鄼長裏宰但言政令而戒禁無與鄰長於政令又無與惟遂師遂大夫言政令戒禁以其爲遂官之長也

案遂師職已具此而覆見者遂大夫稽之然後遂師得據而登之也倒施捨與可任之文又曰可施捨者登於遂師則施捨與可任者已定矣方其稽之則介乎可任可施捨之間者不可不辧也

令爲邑者嵗終則防政致事

正義鄭氏康成曰不言其遂之吏而言爲邑容公邑之政令戒禁遂大夫亦施焉王氏應電曰爲邑者卽縣鄙之吏猶甸稍縣都謂之公邑家邑都邑也嵗終令防政致事亦猶鄕大夫令六鄕之吏

案注言兼公邑之吏是也又及卿大夫王子弟之采邑則恐未然太宰以八則治都鄙而建其長立其兩設其伍陳其殷置其輔其爲邑者無爲捨其長而防政致事於遂大夫也小司徒大比六鄕四郊之吏縣師掌都邑之賦貢三年大比以考羣吏而詔廢置則都家之吏主之者縣師也惟公邑之吏無文而此職三年大比旣曰帥其吏而興甿明其有功者屬其地治者又曰凡爲邑者以四達戒其功事而誅賞廢興之則其吏乃遂之屬吏而爲邑者則公邑之吏可知矣又司防掌官府郊野縣都之百物財用則野謂遂與公邑明矣

正嵗簡稼器修稼政

正義鄭氏康成曰簡猶閱也稼器耒耜鎡基之屬稼政月令所云修封疆審端徑術善相邱陵阪險原隰土地所宜五穀所殖以教道民之類

三嵗大比則帥其吏而興甿明其有功者屬其地治者【比必裏反屬音燭】

正義鄭氏康成曰興猶舉也興甿舉民之賢者能者如六鄕也屬猶聚也又因舉吏治有功者而聚敕其餘以職事【賈疏敕之以職事使不慢】賈氏公彥曰吏謂縣正至鄰長李氏叔寶曰大司徒以鄕三物教萬民而賓興之繼以施教法於邦國都鄙則興賢能於六遂一同於鄕可知也易氏祓曰小雅云或耘或耔黍稷薿薿攸介攸止烝我髦士求髦士於或耘耔之間六遂興甿之遺意也

案稽夫家畜產以及政令徴比治訟之事自遂人遂師遂大夫以及縣正鄙師鄼長毎職必列不厭其復而興甿止於遂大夫職一見之簡校賓興之法無一及焉何也政令徴比治訟之事自遂大夫以下羣吏所掌與鄕有同異故毎職備列之興賢之典一同於六鄕覆列之則贅矣故第言帥其吏以興甿而知一準於六鄕也遂之屬吏獨明有功者何也鄕師嵗終考六鄕之治以詔廢置則遂大夫視焉其有過者小則誅大則廢矣至大比然後勞績久著者始明之以告於上也公邑之吏則考之不能如屬吏之詳故每嵗之終令防政致事至三年而後廢興誅賞行焉通論王氏應電曰遂大夫嵗時稽其夫家之眾寡卽鄕大夫之登夫家辧其可任與捨也大比興甿卽鄕大夫之賓興賢能也其事已詳於鄕故於遂略焉鄕大夫正月之吉受教法於司徒頒於鄕吏正嵗令羣吏考法於司徒則遂亦如之遂大夫明其吏治有功者與賢能並薦屬聚有地治者而教戒之則鄕亦如之

凡爲邑者以四達戒其功事而誅賞廢興之

存疑鄭氏康成曰四達者治民之事大通者有四夫家眾寡也六畜車輦也稼穡耕耨也旗鼓兵革也【賈疏案遂師稽夫家眾寡六畜車輦此職教稼穡鄼長以旗鼓兵革帥而至又云趨其耕耨注據此以當四達】魏氏校曰四達治道通行也考一邑之治必以防

邑相而後賢不肖勤惰自見誅賞廢興出於大宰誅賞乃三嵗大計之事廢置則毎嵗終一行蓋以待夫賢能卓異與夫不職之甚者無待於大比之期也案四達未詳如注所列未見其確然不可增損也或曰自遂以達於甸之公邑自甸以達於稍縣都之公邑故曰四達也凡爲邑者謂四等公邑也嵗終而致事三嵗而興甿則遂之屬吏功事已備矣而復戒凡爲邑者之功事則爲四等之公邑何疑哉其功事爲邑者自任之遂大夫惟戒之而已遂大夫之職與鄕大夫異者聼治訟也縣正與州長異者掌治訟也鄙師與黨正異者掌祭祀而不及喪紀冠昏飲酒也鄼長與族師異者治祭祀喪紀也鄕大夫不聼治訟六官之長未遑鄕邑之治也故鄕師聼之遂大夫遂師皆曰聼其治訟者遂師所聼獨役事之訟凡民事之訟並歸遂大夫也遂之治訟分聼之者繁於鄕也遂大夫曰聼治訟縣正曰掌治訟者事有小大小事專之大事則達之於遂大夫也鄕之中州長涖大喪黨正掌喪紀冠昏遂之喪紀僅一見於鄼長職冠昏飲酒則並無文凡此類皆互見也

縂論王氏應電曰此職與鄕大夫文互備惟大詢眾庶止六鄕鄕乃百族所聚六遂多野民故不及之耳

縣正各掌其縣之政令徴比以頒田裏以分職事掌其治訟趨其稼事而賞罰之【比必裏反趨本又作趣音促又如字李倉苟反下鄼長裏宰並同】

正義鄭氏康成曰徴徴召也比案比賈氏公彥曰頒田裏如上文夫一廛田百畝分職事卽九職之功事鄭氏鍔曰力田有賞惰農有罰其秩敍裏宰行之而縣正趨之

若將用野民師田行役移執事則帥而至治其政令旣役則稽功防事而誅賞【防古外反】

正義鄭氏康成曰移執事移用其民鄭司農云謂轉相佐助

案移執事謂掌固之移甲役其職云與國有司帥之卽縣正也若移用其民以救時事則遂師掌之帥之者則鄼長裏宰耳稽功者毎人而分考其程也防事者合計其功事以爲役要也鄕之掌徴比數眾庶者皆閭胥而遂則縣正掌徵比鄙師數眾庶何也閭胥之數眾庶以辧施捨而鄙師之數眾庶以察羙惡而誅賞閭胥之掌徴比執功役於下而縣正之掌徴比乃施政令於上其事各異故互文以見裏宰亦掌徴比以辧施捨與閭胥同黨正亦數眾庶以察羙惡而誅賞與鄙師同耳

通論王氏應電曰縣正猶鄕之州長惟作民而師田行役掌其政令與其賞罰此一事相同至於州長有讀法考行而此闕如則遂大夫之興甿將安所稽乎其爲互見可知矣此職頒田裏而州長無之者蓋近郊之民百族所聚不止田裏之事故於載師閭師特詳焉

鄙師各掌其鄙之政令祭祀

正義鄭氏康成曰祭祀祭禜也【賈疏鄙與黨同黨祭禜故知鄙亦祭禜也】鄭氏鍔曰鄙師掌其祭祀則祭祀之時亦如黨正

教其禮事明矣

凡作民則掌其戒令

正義鄭氏康成曰作民謂起役也

以時數其眾庶而察其媺惡而誅賞

正義鄭氏康成曰時四時也王氏應電曰鄙師猶鄕之黨正凡作民者卽作民而師田行役也以時數眾庶卽以嵗時涖校比也察其媺惡而誅賞卽書其徳行道藝也黨正於孟月吉日春秋祭禜有讀法之禮嵗終蠟祭有正齒位之飲則鄙可知矣

案察眾庶之媺惡將以助遂大夫興甿也鄙師之數眾庶而察其媺惡與黨正之涖校比而書徳行道藝事同而辭異何也用此見數眾庶之卽涖校比也用此見書徳行道藝之並簡不率教者而移之也遂人職曰以嵗時稽其人民遂師軄曰以時登其夫家之眾寡遂大夫職曰以嵗時稽其夫家之眾寡稽者稽其數登者登諸籍耳以所治者眾也若鄙止五百家故其民可得而數

嵗終則防其鄙之政而致事

正義王氏應電曰防計一鄙之政帥鄼長而下致事於縣正上下轉相承也

鄼長各掌其鄼之政令以時校登其夫家比其眾寡以治其喪紀祭祀之事

正義鄭氏康成曰校猶數也王氏詳說曰小司徒與鄕大夫言登夫家之眾寡至族師則曰校登遂師言登夫家之眾寡至鄼長則曰校登先校之而後可登之也遂官惟鄼長言喪紀猶鄕官惟族師言葬埋蓋四閭爲族使之相葬四里爲鄼亦使之相葬也賈氏公彥曰喪紀若鄕師所云族共喪器之類祭祀若族祭酺之類若然縣當祭社與州同縣正鄙師鄼長皆不言所祭神者遂鄕互見其義

若作其民而用之則以旗鼓兵革帥而至

正義王氏應電曰此與族師作民以鼓鐸旗物帥而至同皆寓兵於農之法無事則爲民之師有事則爲民之帥也

若嵗時簡器與有司數之

正義鄭氏康成曰簡器簡稼器也兵器亦存焉【賈疏遂大夫簡稼器此直言器不言稼故知兼有兵器也】王氏應電曰遂大夫簡稼器主其令而已尊者不親細事故鄼長與有司數之案有司遂大夫所委屬吏也注以遂大夫爲有司非也

凡嵗時之戒令皆聼之趨其耕耨稽其女功【趨音與縣正職同】正義鄭氏康成曰聼之受而行之【賈疏知聼非聼斷者以鄼長中士惟承受遂人以下之事不得専聼斷】女功絲枲之事賈氏公彥曰鄼長彌親民故趨其耕耨並稽考女功之事王氏應電曰鄼長猶鄕之族師故校登其夫家眾寡皆同則所謂辧其貴賤老幼廢疾可任及其六畜車輦者在其中矣作民而用之卽作民而師田行役則所謂比伍之聨與合其卒伍者在其中矣族師有讀法書行與此職治喪紀祭祀課民耕桒互相備也

案古者王內之政令內宰治之民家之女功鄼長稽之所以上下男女各警其職而事無不舉教無不行也女功使裏宰鄰長稽之尢爲切近然比屋同巷𨿽相督察易至玩忽故董之以鄼長使震動恪恭於吏治而不敢慢也女功之勤惰吏得而稽之則婦姑反唇家人詬誶之大惡不禁而自弭矣此成周之法所以止邪於未形而與禮相貫也鄼長校登夫家之眾寡及以旗鼓兵革帥其民而至並與族師同則掌合聨之政令不待言矣

裏宰掌比其邑之眾寡與其六畜兵器治其政令【比必裏反】正義鄭氏康成曰邑猶裏也

案鄰長邑中之政相贊卽此裏宰之邑鄭氏鍔累數諸邑字謂五家亦稱邑其說非是

以嵗時合耦於耡以治稼穡趨其耕耨行其秩敍正義鄭氏康成曰考工記耜廣五寸二耜爲耦此言兩人相助耦而爲耕也耡者裏宰治處也若今街彈之室【賈疏漢時在街置室檢彈一里之民案趙明誠金石錄昆陽城中漢街彈碑云周名耡漢名街彈今申明亭也】於此合耦使相佐助因放而爲名月令季冬之月命農師計耦耕事修耒耜具田器是其嵗時與合人耦則牛耦可知也【王氏應麟曰考山海經后稷之孫叔均始作牛耕孔子之弟子冉耕亦字伯牛則自古以牛耕但未聞牛亦合耕】秩敍受耦相佐助之次第【案此經秩敍鄕師令作秩敍皆謂事之常次黃氏度乃牽合宮伯秩敍注鄭氏鍔謂如後世賜爵吳氏澄以爲常賜之敍皆非也】鄭氏鍔曰一耜之廣五寸合二耜廣深一尺湏兩人共之人有老幼彊弱裏宰嵗時爲合其耦使人人適均則力無不盡也王氏應電曰配合彊弱使之並耕以相佐助有事用之師田則因而部分之而食之多寡位之髙下皆於此行焉斯異等者不至於淹沒而中人亦知所勸勉【案小司徒賈疏在家爲比在軍爲伍是拘扵比以成伍也尋常耕耦每二人裏宰尙以嵗時通一里之彊弱均而合之其餘力役亦必通融簡稽而合其卒伍可知豈有軍旅至重而限於五家之比以成伍者乎】

餘論王氏應麟曰漢食貨志引古制云春將出民裏胥平旦坐於右塾鄰長坐於左塾畢出然後歸夕亦如之裏胥之塾其卽裏宰所謂耡者與

以待有司之政令而徴斂其財賦

正義易氏祓曰財賦之事遂人令之遂師徵之下於縣正以迄裏宰而後裏宰徴斂之所謂待有司之政令也王氏應電曰裏宰猶鄕之閭胥比其邑之眾寡卽數其閭之眾寡也待有司之政令而徴斂財賦卽掌其閭之徴令也裏宰行其秩敍閭胥書敬敏任卹互相偹耳

案用此見閭胥所掌之徴爲徴財賦所掌之比爲合耦以治稼穡而此職讀法書敬敏任卹掌觥撻罰一與閭胥同也遂之財賦遂師徴之疏謂縣師徴之旅師斂之有司謂縣師旅師恐未的

通論王氏志長曰裏宰之徴斂財賦必待有司之政令者斂法出於司稼有司受之而後頒其式於親民之吏至三嵗司書復大計羣吏而逆其徵令俾掌稅斂者受法焉蓋上下兢兢惟以濫取病民爲慮耳

鄰長掌相糾相受

正義鄭氏康成曰相糾相舉察

凡邑中之政相贊

正義鄭氏康成曰長短使相補助賈氏公彥曰云邑中者謂一里之內上有政令徴求則五鄰共相贊助易氏祓曰有貢賦稅斂焉五家相與贊其財有師田行役焉五家相與贊其力此上之政令所以易共也王氏昭禹曰比長言相及則鄰亦相及矣鄰長言相糾則比亦相糾矣比長言相和親而此言相贊者相贊則欲其相和親也

徙於他邑則從而授之

正義鄭氏康成曰從猶隨也授猶付也賈氏公彥曰亦如比長職徙於他則爲之旌節而行之無授無節圜土內之也

案鄰長卽耦耕之民故所掌無農事

欽定周官義疏卷十五﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷十六

地官司徒第二之九

旅師掌聚野之耡粟屋粟閒粟而用之【耡音助又音鋤】

正義張子曰耡粟助貸於民之粟鄭氏康成曰野謂逺郊之外也耡粟民相助作一井之中所出九夫之稅粟也屋粟民有田不耕所罰三夫之稅粟閒粟閒民無職事者所出一夫之徵粟王氏應電曰旅師各隨道裏之逺近而蓄聚於田裏因以濟民所謂用之也

案耡粟卽助耕公田之稅粟每夫百畮之田什一而稅者也其粟入於廩人舍人倉人而旅師亦分聚於縣鄙諸所與屋粟閒粟同備施惠散利之用注據其本而言指其入也張子以其用而言指其出也二義可以兼之或以爲民自相助之粟夫相救相賙民間各循舊俗豈假官爲聚粟而散之收之如其言煩苛不已甚乎

以質劑致民平頒其興積施其惠散其利而均其政令【劑津私反】

正義王氏應電曰常年以陳易新而責其償苟無質劑則有冒濫之獘鄭氏康成曰興積所興之積謂三者之粟也平頒之不得偏頗有多少王氏安石曰施其惠若民有艱阸不責其償鄭氏鍔曰散其利則有時而收之

案興卽興補不足之興興其積謂粟也民之不足者差等不同視其分數而頒之則平矣以質劑者將於秋斂之故應有劵也施其惠者甚貧之民不責以償也散其利者能償之民則春頒而秋斂也均其政令者頒斂不偏多偏少亦不偏先偏後

餘論魏氏校曰後世濟農惟朱子社倉法爲良且不主之以胥吏而以鄕之士大夫主之故可久也其次則李悝云糴太賤則傷農太貴則傷民乃立平糴之法使農末俱利此蓋得周官旅師之意而善用之者也陳氏汲曰介甫靑苖之法援此以證又以平頒爲不問其所欲否而槪與之殊不知旅師之法特以補救民之不足耳苟民自有餘何爲貸於官也靑苖之法意在取息恐貸者多窮民及姦猾未能出息𨿽富民亦彊之使貸不待其行之獘而其心先不可問矣

存異鄭氏康成曰均其政令者皆以國服爲之息

凡用粟春頒而秋斂之

正義鄭氏康成曰困時施之饒時收之賈氏公彥曰如此則官得以舊易新民得濟其困乏利民而亦無損於官

凡新甿之治皆聽之使無徵役以地之媺惡爲之等正義鄭氏康成曰新甿新徙來者也治謂有所求乞也【賈疏以其無徵役可治又新來未有業次故知治是求乞也】使無徵役復之也王制自諸侯來徙於家期不從政

案此言旅師兼聽新甿之治也新甿有二一記所稱自諸侯來徙家者一則凶荒就粟之民樂其地而願畱者甸居鄕遂都家之中以收卹歳饑而移鄕井土狹而徙廣虛之民而耡粟屋粟閒粟皆備焉於事爲便也

辧正黃氏度曰等復除之等注謂以其人之多寡授上中下地非也授地之法常法也已見遂人此承無徵役而言則爲復除久暫之等明矣易氏祓曰所謂無徵役者非竟無也必限以歲月以三地爲輕重之等至期然後施徵役耳

稍人掌令丘乘之政令【乘注作甸今讀如字】

正義賈氏公彥曰四井爲邑四邑爲丘四丘爲甸甸出長轂一乘故云丘乘王氏應電曰兵出於井邑丘甸縣都此但言丘乘者以丘出馬四丘出車一乘井邑之兵自此成縣都之兵由此始故舉以爲名令之者治其兵賦也

案不曰掌丘乘之政令而曰掌令丘乘之政令者四丘出乘之政令其地有司掌之稍人則掌令之如下文所云也注疏分鄕遂都鄙田制而二之據小司徒五家爲比五人爲伍謂鄕遂家出一人以衛王都據小司徒四邑爲丘四丘爲甸謂都鄙五百七十六家共出一乘用以徵戍然夏官大司馬四時之田旗物號名並舉鄕遂則鄕遂之兵未嘗不與徵行也五家爲比五人爲伍意主於平居相親愛則臨難相捍衛非曰專以衛王都故家出一人也四丘爲甸甸出一乘意主於卒伍疊則民力不病車甲更畨則民財不傷非曰都鄙之制然而鄕遂不如是也

存疑鄭氏康成曰是掌令都鄙修治井邑丘甸縣都之溝塗乘讀爲甸云丘甸者舉中言之溝塗之人名井別邑異則民之家數存焉【賈疏甸方八里其中六十四井使出田稅外加一里三十六井使治溝塗不出稅】葉氏時曰鄭氏讀乘爲甸彼徒見司馬法言甸出長轂一乘馬四匹以爲車乘非丘所供不知司馬法言甸出車一乘調兵之數也周官言丘共一乘畜兵之數也畜之多所以存武備調之寡所以優民力況司馬法未必周制也何於丘乘而疑之

案此言兵賦非溝塗也溝塗之說已於小司徒職論之下文言防同師田行役之事則丘乘當爲車乘之乘明矣然車乘非丘所共必四丘爲甸始出一乘司馬法故自不誤葉氏以丘共一乘爲說此春秋成二年作丘甲杜氏解也後儒多不以爲然𨿽云備畜之數非調發之數亦恐力不能給也

通論易氏祓曰萬二千五百人爲一軍每乘當用七十五人四丘爲甸甸之爲井者凡六十有四其爲夫者凡五百七十有六家出一人爲正卒每次調發則五百七十六家共出七十五人並一革車其餘未調發者可以應數次調發所謂萬二千五百人爲一軍者非盡發此六鄕之人乃是合諸丘之乘共爲一軍也

若有防同師田行役之事則以縣師之灋作其同徒輂輦帥而以至治其政令以聽於司馬【輂居錄反】

正義鄭氏康成曰有軍旅防同田役之戒縣師受法於司馬邦國都鄙稍甸郊裏惟司馬所調以其法作其眾庶及馬牛車輦防其車人之卒伍使皆備旗鼓兵器以帥而至是以書令之耳其所調若在家邑小都大都則稍人用縣師所受司馬之法作之帥之以致於司馬也同徒司馬所用徒役不必一時皆徧以人數番調使勞逸遞焉賈氏公彥曰稍人屬縣師縣師屬大司馬大司馬得王進止縣師卽受法於司馬稍人又受法於縣師故云以縣師之法曹氏叔逺曰古者師田行役合其卒伍先爲聨法一乘之卒皆平昔之相保相受者是之謂同徒

案將有軍旅會同田役之戒縣師受法於司馬以作其眾庶及馬牛車輦使皆備其旗鼓兵器以帥而至鄕之帥而至者州長也其事則鄕師主之遂之帥而至者縣正也公邑之帥而至者其長也其事則遂人遂師主之而家稍縣都無見焉則稍人帥之無疑矣曰以至者以其地有司至也何以知非都家之司馬也都家司馬所掌乃士庶子及眾庶車馬之戒令而不親軍事古者輿帥必用其地有司士非素教不可用也曰行役者則非直畿內之土功也如仲山甫城齊召伯城謝之類故不聽於司空而聽於司馬

大喪帥蜃車與其役以至掌其政令以聽於司徒正義鄭氏康成曰蜃車及役遂人共之稍人者野監【賈疏監三等采地是野監故得並監六遂蜃車之事】是以帥而致之

案六遂之喪役遂人帥之以致於司徒遂師道野役共邱籠及蜃車此職則上承遂人遂師而帥之以至三官皆聨事也循是以推則內而宅田士田之類外而三等采邑喪役無徴可知矣蓋宅田士田之類事分而民少各徴其役則苦紛擾三等采邑地博而民眾喪役無多無庸徧徴且三年大均力政喪役無徴則近其地邑之川防城郭輸將百役皆可補調所以省逺役之勞費而事無遺便也防同師田行役曰治其政令喪紀曰掌其政令何也曰治者專聽斷也曰掌者掌其事以待上之聽斷也蓋喪役及師田行役皆大司徒小司徒治其政令而師田行役則鄕師遂師州長縣正皆分主聽斷故家稍縣都之眾庶稍人亦分主聽斷而曰治也大喪之役則鄕師遂人帥而至掌其政令而主聽斷者惟司徒蜃車之役稍人亦帥而至掌其政令而不曰治也喪役之所以異於師田行役者何也師田行役用民眾政令繁故羣吏層累以分治之而後司徒總治焉喪役政令簡禮事重故鄕師遂人稍人帥焉而司徒親治之也師田之政令聽於司馬而司徒職又曰治其政令何也師至合軍誓眾以後田至建旗令鼓以後然後司馬治其政令方其作民而至則司徒治之大司徒職所謂治其徒庶之政令是也注據縣師之文謂稍人徑帥而致於司馬非也凡畿內徵役之施捨皆掌於小司徒則稍人必先致於司徒而後司徒使聽於司馬小司徒鄕師之所帥皆聽於司馬故稍人所帥不得曰聽於司徒耳

存疑郎氏兆玉曰兵之政令臨時制變故掌於司馬者曰治民之政令宣布有常故聽於司徒者曰掌

委人掌斂野之賦斂薪芻凡疏材木材凡畜聚之物正義鄭氏康成曰所斂野之賦謂野之園圃山澤之賦也凡疏材艸木有實者也凡畜聚之物瓠葵芋禦冬之具也

通論郝氏敬曰鄕之遺人所積多谷粟而遂之委人所積多疏材等物故以多者言也

以稍聚待賔客以甸聚待羇旅【注故書羇作奇杜子春云當爲羇】正義鄭氏康成曰聚凡畜聚之物也項氏安世曰稍廣故以其聚待賓客可以備禮甸小於稍故待羇旅過客其用微【案稍亦有羇旅甸亦有賓客此但言其數之相當如大府九賦待九式之類非區別其物而不相通也】鄭氏鍔曰遺人以野鄙之委積待羇旅蓋遺人以待者米粟而委人以待者薪芻木材疏材也

案聚者通薪芻疏材木材凡畜聚之物言之皆隨地儲偫主其地者守之以待賓旅道路之用也下經賔客共其芻薪自指國中饔飧之禮如遺人職旣云郊裏之委積以待賔客又云凡賔客共其道路之委積是也鄭注耑指畜聚之物蓋恐於下經共其芻薪有礙耳

凡其餘聚以待頒賜

正義鄭氏康成曰余當爲餘聲之誤也余謂縣都畜聚之物

案注以余聚屬縣都蓋承上經稍聚甸聚而言必縣都也但專指畜聚之物則狹矣公卿王子弟頒采地必並授山澤園圃疏材木材畜聚之物其長當自斂之委人所斂惟縣畺中公邑之賦耳故聚之以待用所謂賜者或以厚縣都中同姓屬疏而位卑者或過賓行旅亦間有頒賜也

以式灋共祭祀之薪蒸木材賓客共其芻薪喪紀共其薪蒸木材軍旅共其委積薪芻凡疏材共野委兵器與其野囿財用

正義鄭氏康成曰式灋故事之多少也薪蒸給炊及燎麤者曰薪細者曰蒸木材給張事【賈疏掌次職張大次小次及幕並須木材故云給張事】委積薪芻者委積之薪芻也軍旅又有疏材以助禾粟【賈疏以共馬牛也】野委謂廬宿止之薪芻也共兵器謂守衛陳兵之器也野囿之財用者苑囿藩羅之材

案稍聚待賓客亦有芻薪此復言共其芻薪者上爲儲於廬宿館以給在道之用此爲共饔飧之芻薪平時積之國都不必委人所斂而掌共者亦委人也饔飧中物多諸官分職共之芻禾又見於舍人蓋委人共其物而舍人載之於車猶舂人舍人各言共米也薪則委人自遣徒役載之與軍旅不常用故大宰無式而遺人委人皆不言以待軍旅若起軍旅則以平時所積者共之卽祭祀賓客之需亦可均配移用野委謂軍行止宿薪芻露積於外有守者故共其兵器周語云囿有林池野囿財用謂囿中竹木蒲葦魚鼈之財亦以給軍行之用也言野囿所以別於囿人之牧獸者

凡軍旅之賓客館焉

正義賈氏公彥曰軍旅賓客謂諸侯以軍旅助王徵討者鄭氏康成曰館捨也必捨此者就牛馬之用

土均掌平土地之政以均地守以均地事以均地貢【政依注音徵】

正義鄭氏康成曰政讀爲徵所平之稅邦國都鄙也【賈防案下經以和邦國都鄙故知此平者亦據邦國都鄙若六鄕六遂及公邑徵稅則均人平之】地貢諸侯之九貢【賈疏太宰九貢小行人春令入貢者也】呂氏祖謙曰土均所均之土地非在大小司徒之外蓋司徒掌其大綱而已同曰五土而其中各有厚薄肥墝同曰山林川澤而其中各有髙下衰旺必條分縷析然後能均王氏曰掌固頒士庶子人民之守地守之謂也蓋山川有險易道裏有逺近或昔治而今亂或昔險而今夷故地守不可以不均

案土地之政邦國都鄙所徵於民也地貢諸侯所貢於王朝也都鄙之貢亦存焉均人曰均地政鄕遂公邑並徵其財賦也土均曰均地貢邦國無粟米之徵都鄙自委積而外所徴亦貢物爲多也地事亦載師所物宜禾宜稻之事也蓋土各有宜旱潦相錯登耗不能無偏比邑連井之地必使更疊而耕之乃得其平是謂均之也凡經言地職者所以別於民職也言地事者所以別於地職也注旣以地職爲九職又以地事爲農牧虞衡之事於載師職不可通乃以爲土所宜事不惟自亂其例於諸職俱不可通土各有宜故有均法若農牧虞衡之事則無所用其均九職大宰任之大司徒頒之閭師掌之無爲又使小司徒任之通論王氏應電曰治天下之道惟取其均平而已均平必自土地人民始蓋因地以令賦地有肥磽而賦由之有輕重然地气有時而衰旺則田賦不可以不均也因家以起役家有上中下而役由之有多寡然戶口有時而損益則力徵不可以不均也此所以旣設均人又設土均歟

以和邦國都鄙之政令刑禁與其施捨禮俗喪紀祭祀皆以地媺惡爲輕重之灋而行之掌其禁令

正義賈氏公彥曰土均主調卽是和義呂氏祖謙曰政令刑禁施捨言和謂不攺經法而就中斟酌也禮俗喪紀祭祀所頒𨿽有一定之禮其他細微又必從其俗且如大司徒以祀禮教敬又須土均就祀禮中斟酌凡事莫不如此鄭氏康成曰禮俗邦國都鄙民之所行先王舊禮也君子行禮不求變俗隨其土地厚薄爲之制丰省之節耳禮器曰禮也者合於天時設於地財順於鬼神合於人心理於萬物項氏安世曰宜者令之不宜者禁之皆所以使適於和案民之禮俗喪紀祭祀皆以地媺惡制其輕重之法則地守地事地貢以地爲差不待言矣均人以歲之上下均力政則邦國都鄙可知矣土均以地之美惡爲禮俗喪紀祭祀輕重之法則鄕遂公邑可知矣

艸人掌土化之灋以物地相其宜而爲之種【相息亮反】正義鄭氏康成曰土化之法化之使美若汜勝之術也【賈疏漢時農書有數家汜勝爲上】以物地占其形色爲之種若黃白宜種禾之屬賈氏公彥曰土化之法卽下文糞種是也王氏應電曰物地相宜而爲之種與司稼辧穜稑之種周知其名與其所宜相佐佑

凡糞種騂剛用牛赤緹用羊墳壤用麋渴澤用鹿咸瀉用貆勃壤用狐埴壚用豕彊防用蕡輕爂用犬【緹音扺李度溪反聶土裏反墳音焚又符粉反渇其列反又如字瀉音昔一音鵲貆呼丸反又音丸李喜元反埴時力反一音職壚音盧李音閭彊其兩反防本又作�呼覽反劉音檻爂匹妙反李婦堯反注故書騂爲挈墳作蚠杜子春挈讀爲騂】

正義鄭氏眾曰用牛以牛骨汁漬其種也蕡麻也鄭氏康成曰凡所以糞種者皆謂煮取汁也赤緹縓色也墳壤潤解也渴澤故水處也【賈疏故時停水今乃渴也】瀉鹵也【賈疏水已瀉去其地爲咸鹵】貆貒也【賈疏案爾雅貈子貒或曰貆故以貆貒爲一也】勃壤粉解者埴壚黏疏者【賈疏埴爲黏壚爲疏】彊防彊堅者輕爂輕脃者王氏應電曰九者所用之汁不同皆以助其種之生气以投合地气則稼之所獲必多胡氏宏曰無塊曰壤其性和緩特起曰墳其性髙燥何氏喬新曰用蕡謂燒麻爲灰以漬種

案糞種非糞田也蓋煮其骨汁以浸種而種於九等之壤則可以逹其土气之宜而制其偏是以謂之土化之法若糞田則安所得麋鹿貆狐之糞以糞九畡之田哉

通論賈氏公彥曰禹貢冀州白壤靑州白墳兗州黒墳徐州赤埴墳州荊州塗泥豫州墳壚梁州靑黎雍州黃壤九等與此九等不同者禹貢自是九州大判各爲一等此九等者無妨一州卽有此九類也

稻人掌稼下地

正義鄭氏康成曰以水澤之地種谷也王氏應電曰中原髙地水深土厚宜於黍稷菽麥惟近水下地乃可教民種稻以其不服習故特設官掌之易氏祓曰職方氏辧九州之國皆有所宜之穀惟稻一種獨宜於荊蓋荊揚二州厥土惟塗泥乃沮洳下濕之地故言其穀宜稻此稻人所以掌稼下地

以瀦畜水以防止水以溝蕩水以遂均水以列捨水以澮寫水【畜敕六反蕩如字李吐黨反列祿計反又如字捨試夜反澮古外反寫洗野反】

正義鄭氏眾曰瀦防春秋傳曰町原防規偃豬【賈疏襄二十五年左傳楚蒍掩書土田法以授子木之事】鄭氏康成曰偃豬者畜流水之陂也防豬旁隄也遂田首受水小溝也列田之畦埓也澮田尾去水大溝王氏應電曰豬以備旱溝者田首受水大溝引豬水以升於遂遂者井田中受水小溝均平溝水以滿於列列主居水以養苖者澮主防通諸溝之水以泄於川者豬𨿽足以畜水苟無法以引之則無以爲利溝遂列三者皆所以用水之利也澮者所以除水之害也

案其用水也則自防之水門以入於溝自溝以入於遂捨於列而灌漑通焉水過大則以澮寫之於川而毋使害稼也

辧正賈氏公彥曰以列捨水先鄭謂非一道以去水是以捨爲去捨之舍後鄭以爲止捨之舍者以澮是寫去水捨爲止水於其中也

以渉其芟作田

正義鄭氏康成曰開遂捨水於列中因渉之揚去前年所芟之艸而治田種稻作猶治也

凡稼澤夏以水殄艸而芟荑之【荑音夷】

正義鄭氏康成曰殄病也絕也將以澤地爲稼者必於夏六月之時大雨時行以水病絕艸之後生者至秋水涸芟之明年乃稼鄭司農說以春秋傳曰芟夷薀崇之【賈疏隱六年左傳彼注芟刈薀積崇聚也】

案此言始變澤地爲田之法也澤中艸盛根著於土𨿽芟夷復生甚易惟夏日積水土柔可因水力而絕其本根然後芟夷薀崇之則艸不復生而可稼也舊說夏水如熱湯利以殺艸月令蓋謂利以夏日殺艸而燒薙之大雨時行則如加熱湯可以化所燒薙之艸而糞田耳

澤艸所生種之芒種【芒模昂反種章勇反】

正義鄭氏眾曰澤艸之所生其地可種芒種芒種稻麥也【郝氏敬曰稻有芒性易生麥性不宜水】

通論葉氏時曰遂人之溝洫興水利也艸人掌土化辧壤糞也稻人掌稼下地盡土利也一稼穡也司徒教之遂人又教之一耕耨也酇長趨之裏宰又趨之一穜稑也舍人縣之司稼又辧之凡可以佐農力者法無不備如此

存疑楊氏愼曰澤農卽種下濕及葑田也葑田者菇葑根繁而善糾結歲久浮於水上著泥土刈去其蔓枯時以火燎便可耕種郭璞江賦標之以翠翳泛之以遊菇播匪藝之芒種挺自然之嘉蔬蓋謂此耳江淮以南有之滇南昆明池中亦有葑田名曰海�芒種稻有芒者

餘論王氏志長曰三代之時江漢以南不通中國后稷所謂誕降嘉種禾役穟穟皆西北髙原而已而溝洫水利未嘗不講班孟堅西都賦云鄭白之沃衣食之源是西京猶興水田之利也嗣後故道湮不可攷沃壤化爲石田而東南人力兼盡歲漕數百萬之粟於京師遂以天下仰給乎一隅可嘆也

旱暵共其雩斂喪紀共其葦事【暵呼旱反音罕斂力驗反】

正義鄭氏康成曰稻人共雩斂稻急水者也鄭司農云雩事所發斂葦以闉壙禦濕之物賈氏公彥曰此旱雩據夏五月以後修雩者暵者旱之熱气若四月龍見而雩未必旱暵也王氏安石曰葦生下地故共喪紀之用

案雩斂未詳姑從注說此雩卽黨正之秋祭禜民閒相率祈禱而有地治之官主之非春官所領故有斂財以共之事與司幾筵喪用葦席士喪禮明器用葦苞皆葦事也葬所或亦以葦席爲幕

土訓掌道地圖以詔地事道地慝以辧地物而原其生以詔地求

正義鄭氏康成曰道說也說地圖九州形勢山川所宜告王以施其事也若云荊揚地宜稻幽並地宜麻之屬地慝若瘴蠱然也辧其物者別其所有所無原其生生有時也以此二者告王地所無及物未生則不求郎氏兆玉曰圖者五土之圖事者農圃藪牧之事鄭氏鍔曰道地圖以詔地事則以地形告使知地事之所宜道地慝以辧地物則以地气告使知地物之有毒

王巡守則夾王車

正義鄭氏康成曰巡守行視所守也【賈疏諸侯爲天子守土】天子以四海爲守何氏喬新曰在車左右詔王以四方土地之利害

誦訓掌道方誌以詔觀事掌道方慝以詔辟忌以知地俗【辟音避】

正義鄭氏康成曰說四方所識久逺之事以告王觀博古所識若魯有大庭氏之庫殽有二陵【賈疏昭十八年僖三十一年左傳文】方慝四方言語所惡也不避其忌則其方以爲苟於言語也知地俗博事也鄭司農云以詔避忌不違其俗也曲禮君子行禮不求變俗

王巡守則夾王車

正義王氏昭禹曰備王或質所聞魏氏校曰古左圖右書土訓掌圖誦訓掌書王適諸侯而二官夾車備顧問各以其職爲獻納也

山虞掌山林之政令物爲之厲而爲之守禁

正義易氏祓曰山有虞林有衡此兼言掌山林之政令者以林衡受法於山虞也賈氏公彥曰兼雲林者竹木生平地者林衡掌之山內之林則山虞兼掌之鄭氏康成曰物爲之厲每物有蕃界也爲之守禁爲守者設禁令也鄭司農云厲遮列守之王氏應電曰山之所產材木禽獸金玉錫石所有不同故每物須爲之蕃界此職下文專以材木爲言者鳥獸金玉自有迹人卝人等分職材木於山爲多蓋山虞之專職故詳言之也

通論李氏叔寶曰利之出於山林川澤者先王與民共之而有厲禁何也利之所在人競趨焉官爲之守禁然後無紛爭力奪而利乃均及於民

仲冬斬陽木仲夏斬陰木凡服耜斬季材以時入之正義鄭氏康成曰陽木生山南者陰木生山北者冬斬陽夏斬陰堅濡調季猶穉也服與耜宜用穉材尙柔忍也服牝服車之材【賈疏牝服卽車平較皆有鑿孔以軨子貫之故謂之牝服】王氏安石曰考工記曰凡斬轂之道必矩其陰陽

陽也者稹理而堅陰也者疏理而柔所謂陽木則稹理而堅者也所謂陰木則疏理而柔者也疏理而柔宜以火養則斬以仲夏使盛陽暴之與火養同義陰木如此則陽木斬以仲冬宜矣賈氏公彥曰時卽仲冬仲夏之時

案服與耜皆獨木爲之故取季材且耜柄有曲或並取其曲而適用者以此推之則車輈𨿽非季材其取之亦猶是矣

令萬民時斬材有期日

正義鄭氏康成曰時斬材者斬材之時也有期日入出有日數爲久盡物賈氏公彥曰王制艸木零落然後入山林謂十月時

凡邦工入山林而掄材不禁

正義鄭氏康成曰掄猶擇也不禁者山林國之有不拘日也王氏志長曰此謂入山掄材𨿽邦工亦必以時但不拘期日耳

案下云不入禁則林木有在禁內者有在禁外者以其有厲爲之限也如楩枏杞梓若數抱之木非凡人所得取惟邦工掄材乃不禁王志長之說當兼之

春秋之斬木不入禁

正義鄭氏康成曰非冬夏之時不得入所禁之中斬木也斬四野之木可賈氏公彥曰此據萬民取木案春秋非時而萬民有斬木者以其有倉卒之急需故也蓋死喪棺槨大水隄堰之類故於禁外稍寛之禁內則終不得而入也苟非急需則春秋固無斬木之事

凡竊木者有刑罰

正義鄭氏康成曰竊盜也王氏昭禹曰竊木有刑罰然後厲禁莫敢犯焉

案閭師不樹者無槨則宅舍無棄地此職竊木有刑罰則山野無耗材古之治天下至纎至悉故蓄積足恃皆此類也

若祭山林則爲主而修除且蹕

正義鄭氏康成曰爲主主辧護之也【賈疏辧防者供時用相禮儀】修除治道路場壇賈氏公彥曰爲主謂主當祭事王氏應電曰山虞爲祭山林之主則澤虞爲祭川

澤之主可知

若大田獵則萊山田之野及獘田植虞旗於中致禽而珥焉【獘便祭反珥音耳又而異反賈云當爲衈】

正義賈氏公彥曰大田獵謂王親行田在山則山虞於可陳之處芟除艸木鄭氏康成曰萊除其艸萊也【賈疏謂於防南擬教戰之處芟去艸萊南北二百五十步東西步數𨿽未聞廣狹可容六軍三三而居一偏】獘田田者止也植猶樹也田止樹旗令獲者皆致其禽而校其耳以知獲數也山虞有旗以其主山得畫熊虎其仞數則短也【賈疏禮緯旌旗之杠天子九仞諸侯七仞大夫五仞士三仞山虞是士𨿽有熊虎爲旗仞數則短宜三仞案九仞之杠大木旣不易得而植之僕之甚難禮緯殆不可信】鄭氏眾曰珥者取禽左耳以效功也大司馬職曰獲者取左耳

案山田山所宜田之處迹人所掌邦田之地是也惟山虞澤虞有田獵之政林與川不可以田

林衡掌巡林麓之禁令而平其守以時計林麓而賞罰之【麓釋文作防】

正義鄭氏康成曰平其守者平其地之民守林麓之部分計林麓者計其守之功也林麓蕃茂民不竊盜則有賞不則罰之賈氏公彥曰爾雅山足曰麓麓𨿽連山而山虞不掌以麓上有林故屬林衡也

若斬木材則受灋於山虞而掌其政令

正義鄭氏康成曰灋萬民入出時日之期【賈疏仲冬仲夏是時之期斬材有期日是日之期】

川衡掌巡川澤之禁令而平其守以時捨其守犯禁者執而誅罰之

正義賈氏公彥曰川衡兼云澤澤與川連者則川衡兼掌之若濟水溢爲滎澤則掌濟川者兼滎澤掌之存疑鄭氏康成曰捨其守者時案視守者於其捨申戒之

案捨當作弛捨之舍令其守者有時而守有時而捨更番以時勞逸得均所謂平其守也注作次捨之舍似迂

通論王氏安石曰林之政山虞掌之林衡掌其巡之禁令而已澤之政澤虞掌之川衡掌其巡之禁令而已然則林衡正於山虞者也川衡正於澤虞者也

祭祀賓客共川奠

正義鄭氏康成曰川奠籩豆之實魚鱐蜃蛤之屬【賈疏見籩人醢人職】

案山林不舉奠物者惟田獵以共幹豆川澤之奠物則不出於田獵也田獵於澤復特舉者澤水所鐘不特舉不知澤野之可以田也

澤虞掌國澤之政令爲之厲禁使其地之人守其財物以時入之於玉府頒其餘於萬民

正義鄭氏康成曰以時入之於玉府謂皮角珠貝也入之以當邦賦然後得取其餘以自爲也入出亦有時日之期【賈疏王制獺祭魚然後虞人入澤梁故云入出亦有時日之期】黃氏度曰皮角珠貝非民所得有者故以時入於玉府而頒其餘

案澤言國者稻人掌稼下地則澤之可稼者仍頒於民其餘乃澤虞之所守耳財物之入於玉府者犀角象齒珠貝之類也金玉生於山而山虞不言入其財物於玉府者卝人取之入於職金而後職金以入於玉府也

通論賈氏公彥曰山虞林衡川衡皆不言國獨澤虞云國澤者互見爲義也澤虞云以時入之於玉府頒其餘於萬民亦據其中所出入玉府者多故特言之山虞川衡等亦入玉府可知也

凡祭祀賔客共澤物之奠喪紀共其葦蒲之事

正義鄭氏康成曰澤物之奠亦籩豆之實芹茆蔆芡之屬【賈疏亦見籩人醢人職】蒲所以爲席【賈疏席謂抗席及禮記云虞卒哭芐翦不納者是也】

通論王氏應電曰山澤之物國用所需澤虞云祭祀賓客共澤物之奠川衡云共川奠而山虞不言者掌於獸人囿人等官也

若大田獵則萊澤野及獘田植虞旌以屬禽

正義鄭氏康成曰屬禽猶致禽而珥焉【賈疏山虞致禽謂致之於虞旗之中而珥焉以效功此屬禽謂百姓致禽訖虞人屬聚之別其等類每禽取三十焉若然則致與屬不同而鄭云猶者明山虞澤虞彼此有其事互見爲義也】澤虞有旌以其主澤澤鳥所集故得注析羽

通論陳氏傅良曰古者名山大澤不以頒其數司書掌之賦入於大府有虞衡之官爲之厲禁疑若專利於上者而令萬民時斬材有期日山虞之禁特不使戕賊而已澤虞則使人守其財物以時入於玉府頒其餘於萬民則實爲民守之王官特以其賦入於玉府而已所以導利而散布之也

案閭師職任衡以山事貢其物任虞以澤事貢其物謂山澤之在六鄕逺郊之內者也此山虞以下四職則通指畿內者言之而六鄕者亦存焉

餘論程子曰聖人奉天理物之道在於六府六府之任治於五官山澤虞衡各有常禁故萬物阜而財用足今五官不修六府不治用之無節取之不時豈惟物失其性而山林川澤暴殄天物亦已耗竭矣故虞衡之職宜舉也

迹人掌邦田之地政爲之厲禁而守之

正義鄭氏康成曰田之地若今苑也賈氏公彥曰迹人主迹知禽獸之處有禽獸之處則爲苑囿以林木爲藩羅使其地之民遮厲守之

案天子搜狩之地有常如詩言甫艸傳稱鄭有原圃秦有具囿之類必廣阜大藪可陳六軍外此山磧墳衍不利谷蔬而可蕃禽獸者乃爲厲禁而守之時取以給邦用故曰邦田之地以明不獨四時之圍禁也其政卽爲厲禁及頒其薪芻於守者

凡田獵者受令焉

正義鄭氏康成曰令謂時與處也【賈疏時四仲之時處謂山澤】王氏應電曰迹人素知禽獸所在及林木翳薈不可投陷之處故用以爲引導則不至卒然而爲所攫噬也

案凡田獵者或王子弟公卿有宗祧之事而王賜以田【襄三十年左傳鄭丰捲將祭請田子產曰惟君用鮮眾給而已則三公九卿王子弟宜得用鮮】或喪紀賓客春秋之膳獻有司時取或狝狩以後縱民入獵亦如斬材之有期日凡此類皆迹人令之

禁麛卵者與其毒矢射者【麛音迷卵力管反】

正義鄭氏康成曰爲其夭物且害心多也麛麋鹿子王氏昭禹曰禁麛卵者生之以其時禁毒矢射者殺之以其禮王氏應電曰𨿽田獵時猶爲之禁平時可知

通論賈氏公彥曰此謂四時田獵常法案月令孟春之月母麛母卵又曲禮國君春田不圍澤大夫不掩羣士不取麛卵彼以春時先乳特禁之月令季春餧獸之藥無出九門亦禁其春時而已

卝人掌金玉錫石之地而爲之厲禁以守之【卝古猛反】正義鄭氏康成曰錫鈏也

案禹貢金三品謂金銀銅然古人泛稱金者皆指銅也此卝人所掌當兼三品言之

若以時取之則物其地圖而授之

正義鄭氏康成曰物地占其形色知鹹淡也授之敎取者之處曹氏叔逺曰圖而授之者示以所宜取之品色不使縱意旁搜也王氏志長曰金玉錫石之地卝人所素習寧待取時始占其形色蓋恐取者托言公事越界侵漁甚或發冢破屋故授之圖使按圖以取而不敢越耳

餘論魏氏校曰以時取非有故不得已不輕取也唐權萬紀言宣饒部中鑿山冶銀歲可得數百萬太宗讓之曰天子所乏嘉謀善政有益於民者汝不推賢進善乃以利規我欲方我漢桓靈耶黜之此可爲萬世法

巡其禁令

正義鄭氏康成曰行其禁明其令王氏應電曰禁令者職金之戒令也卝人巡視之易氏祓曰利之所在姦獘百出旣禁之又令之又從而巡之然後卝人取之而入於職金

角人掌以時徴齒角凡骨物於山澤之農以當邦賦之政令

正義鄭氏康成曰山澤出齒角骨物大者犀象其小者麋鹿賈氏公彥曰兼言齒骨者齒骨並是角類王氏應電曰山澤之農其所獲米粟視平疇爲艱

而齒角骨物乃工事所必需故不必彊以所難而取其所美也

案賦者田稅也山澤之農本當有賦若有齒角骨物入於官卽以代田賦而不復徴其粟米然民間或此有彼無或此多彼寡齒角骨物不足數則計其所當之分數而仍以粟米足之所謂政令也

餘論呂氏祖謙曰隨其所產以當邦賦視後世以錢爲賦責民之所無者異矣

以度量受之以共財用

正義鄭氏康成曰骨入漆浣者受以量其餘以度度所中

案凡物皆以共財用於角人言之舉此以該其餘也注言骨入漆浣者謂細骨可以燒灰和漆者也浣亦作垸輪人注丸漆之丸當同

羽人掌以時徴羽翮之政於山澤之農以當邦賦之政令【翮戶革反】

正義鄭氏康成曰翮羽本賈氏公彥曰羽人所徴當入於鐘氏染以爲後之車飾及旌旗之屬

凡受羽十羽爲審百羽爲摶十摶爲防【摶徒完反防沈除轉反劉古本反】

正義鄭氏康成曰審摶防羽數束名也爾雅一羽謂之箴十羽謂之防百羽謂之緷其名音相近也一羽有名蓋失之矣王氏應電曰羽不可以權度受故以其數

掌葛掌以時徴絺綌之材於山農凡葛徵徴艸貢之材於澤農以當邦賦之政令

正義鄭氏康成曰艸貢出澤防紵之屬可緝績者王氏應電曰旣徴則入於典婦功

以權度受之【注故書受或爲授杜子春云當爲受】

正義鄭氏康成曰以知輕重長短

掌染艸掌以春秋斂染艸之物

正義鄭氏康成曰染艸茅搜橐蘆豕首紫茢之屬【賈疏案爾雅茹藘茅搜郭注今之蒨也可以染絳槖蘆爾雅無文豕首爾雅云茢薽豕首郭注本艸曰彘顱一名蟾蠩蘭今江東呼豨首可以煼蠶蛹郭氏𨿽有此注不言可染何色未審鄭所據也紫茢爾雅云藐茈艸郭注可以染紫一名茈防廣雅云卽此紫茢也更有藍皁象斗之等故以之屬兼之】

通論王氏安石曰掌染艸至掌蜃所徴亦必當邦賦而不言者角人羽人掌葛已見之

以權量受之以待時而頒之

正義鄭氏康成曰權量以知輕重多少時染夏之時【賈疏夏爲五色染人職春暴練夏纁元秋染夏則染夏之時謂秋時也】王氏應電曰春秋斂之者或采花葉或采皮實各有其時也

掌炭掌灰物炭物之徴令

正義鄭氏康成曰灰炭皆山澤之所出也灰給澣練炭之所共多鄭氏鍔曰灰者防氏練帛之所用

以時入之

案月令季秋艸木黃落乃伐薪爲炭仲夏令毋燒灰故云以時入之

以權量受之以共邦之用凡炭灰之事

案共邦用之下又云凡炭灰之事者炭灰之用廣也炭則日用之所必需而禦冬尢急灰則澣洗之外如赤犮氏以灰灑除貍虫蟈氏以灰灑去鼃黽壺涿氏以焚石除水虫是也治屋舍則焚石及靑灰無貴賤皆賴焉石炭可以代薪此職蓋亦掌之

掌荼掌以時聚荼以共喪事

正義鄭氏康成曰荼茅莠也【朱子曰茅花輕白可愛者】共喪事者以著物也旣夕禮茵著用荼【賈疏旣夕禮爲茵之法用緇翦布謂淺黑色之布各一幅合縫著以荼柩未入壙先陳於棺下縮二於下橫三於上乃下棺於茵上是也】王氏應電曰下壙時以荼借柩取其軟且收濕也

案荼之見於詩者有三一曰苦荼亦名苦菜谷風篇誰謂荼苦是也二曰辣荼良耜篇以薅荼蓼是也三曰英荼乃茅艸秀出之花出其東門篇有女如荼是也掌荼所聚者英荼而已

徴野疏材之物以待邦事凡畜聚之物

正義鄭氏康成曰荼疏材之類也因使掌焉徴者徴於山澤入於委人

掌蜃掌斂互物蜃物以共闉壙之蜃【蜃是忍反闉衣巾反】

正義鄭氏康成曰互物蚌蛤之屬闉猶塞也將井槨先塞下以蜃禦濕也【賈疏士喪禮筮宅還井槨於殯門之外注旣哭之則往施之竁中是未葬前井槨材乃往施之壙中則未施槨前已施蜃灰於槨下以擬禦濕也】鄭氏眾曰春秋傳始用蜃炭言僭天子也【賈疏成二年左傳宋文公卒始厚葬用蜃炭】賈氏公彥曰互物蜃類故兼掌之王氏安石曰用蜃非惟禦濕兼除貍虫

祭祀共蜃器之蜃共白盛之蜃【盛匙盈反音成】

正義鄭氏眾曰蜃可以白器令色白鄭氏康成曰蜃器之蜃飾祭器之屬也鬯人職凡四方山川用蜃器春秋定十四年秋天王使石尙來歸蜃蜃之器以蜃飾因名焉【賈疏左氏云石尙來歸蜃杜預以爲宜社之肉以蜃器盛故名肉爲蜃大行人歸脤以交諸侯之福彼則宗廟社稷之器物謂之爲脤是宗廟社稷之器皆蜃灰飾之】盛猶成也謂飾墻使白之蜃也【疏爾雅地謂之黝墻謂之堊黝黑也堊白也若然此經所云白盛主於宗廟堊墻也】今東萊用蛤謂之叉灰王氏與之曰祭祀之器以蜃飾取其潔素鬯人凡山川四方用蜃以貯酒也大宗伯脤膰據杜預以蜃器盛肉也郝氏敬曰蜃器蓋以蜃甲飾器

總論魏氏校曰山澤所徴惟服食器用未嘗求一異物此所謂惟正之供

案閭師職任衡以山事貢其物任虞以澤事貢其物角人以下諸職所徴卽其物也其貢之卽以當農賦也任之者閭師司守禁者虞衡徴斂之者角人以下諸官也或言徴或言斂或言聚互文以相備也

囿人掌囿遊之獸禁牧百獸

正義鄭氏康成曰囿遊囿之離宮小苑觀處也養獸以宴樂視之禁者其蕃衛也牧百獸備養眾物也王氏應電曰凡田獵所得可用而不家畜者皆於是乎養之欲用卽可得不必求之於曠野也

祭祀喪紀賓客共其生獸死獸之物

正義王氏安石曰共其物若麋膚熊蹯之類王氏志長曰囿人共喪祭賓客之獸物則其不畜珍禽奇獸可知矣

通論王氏應電曰天官獸人掌囿獸之政凡所得獸中殺而宜幹之者則入於臘人其生獲者入於庖人未及用而可畜者則入於囿人地官以牧養爲事也其有猛獸不可入於囿者則養於服不氏夏官以服猛爲義也至於防氏掌攻猛獸穴氏掌攻蟄獸則秋官除惡之義與驅猛獸同道田獸一事錯見於天地夏秋四官者義各有當如此

場人掌國之場圃而樹之果蓏珍異之物以時斂而藏之

正義王氏應電曰城郭居民之外以隙地爲公家之圃則場人掌之鄭氏康成曰果棗李之屬蓏瓜瓠之屬珍異蒲萄枇杷之屬

通論賈氏公彥曰案閭師職任圃以樹事貢艸木場人所共獨祭祀賓客其餘則閭師徴斂之也王氏昭禹曰載師以場圃任園地國之場圃則場人之所掌民之場圃則閭師之所任

凡祭祀賓客共其果蓏享亦如之

案注以享爲納牲疏謂納牲時薦朝事之豆籩有此果蓏之物是則祭祀中已舉之不應疊出也外饔職於祭祀賓客後繼以邦饗耆老孤子士庶子稾人職凡饗耆老孤子士庶子共其食此職所云享者蓋謂是與天官甸師已共祭祀之果蓏而復設場人以其所用多且以備不孰也

廩人掌九谷之數以待國之匪頒賙賜稍食

正義賈氏公彥曰廩人掌米云九谷者亦兼主之也鄭氏康成曰賙賜謂王所賜予給好用之式也稍

食祿廩

案匪頒稍食見天官大宰及宮正內宰諸職鄭氏蓋以此賙賜與大宰好用之式爲一也

以歲之上下數邦用以知足否以詔谷用以治年之凶丰【數疏羽反】

正義鄭氏康成曰數猶計也易氏祓曰制其財之多寡權其禮之增損非廩人之事特以邦用之足否詔王及冢宰而已

餘論王氏志長曰以稅入之多少制國用之數此成周賦法之所以善以國用之多少制取民之數此後世賦法之所以不善也

凡萬民之食食者人四鬴上也人三鬴中也人二鬴下也若不能人二鬴則令邦移民就谷詔王殺邦用【下食音嗣殺所界反】

正義鄭氏康成曰此皆謂一月食米也六斗四升曰鬴【賈疏謂一月食米者古今頒祿皆月月給請故知然】就谷就都鄙之有者殺猶減也王氏應電曰上言會計國用之法此言會計民食之法殺邦用若膳夫大荒則不舉掌客凶荒殺禮之類賈氏公彥曰𨿽列三等中年是其常法王氏安石曰民之食可以鬴計者校登夫家貴賤

老幼廢疾之數觀稼省斂稽比財物其法詳也案此當通古今度量實計之防氏之鬴深尺方尺容六斗四升今量法方尺深尺容四斗古尺於今爲六寸二分半以此折算古一石今一斗五升二合有奇古一鬴今九升七合七勺弱以今量計中年日食米約一升上年一升三合下年六合有奇如不及此則苦饑古今人情不相逺王氏應電謂以谷減半爲米中年日米三升如此則以今量較之不及半升誤矣廩人𨿽掌谷而言民食食則以米計非以谷計也

凡邦有會同師役之事則治其糧與其食

正義鄭氏康成曰行道曰糧謂糒也止居曰食謂米也【賈疏詩乃裹餱糧是行道曰糧也書傳行而無資謂之乏居而無食謂之困是止居曰食也】案古者師行無饋餉所謂治糧與食者令道所經有司共之倉人職凡國之大事共道路之谷積是也委積隨在有之而治其糧者廬宿候館𨿽有飲食以待賓旅而亦有不時之需故師行必載糒也

通論易氏祓曰大宰以九式均節財用不及防同師役之式蓋小宰掌凡防同軍旅田役之戒具令官府共其財用曰具則已包糧食卽廩人所治倉人遺人所共是也

大祭祀則共其接盛【接鄭讀作扱初洽反一讀如字】

正義鄭氏康成曰接讀爲一扱再祭之扱扱以授舂人舂之大祭祀之谷耤田之收藏於神倉者也不以給小用

案或曰春秋傳魯祭周公何以爲盛周公盛魯公燾羣公廩觧者曰燾謂下故上新各半也廩謂全用舊谷少覆以新然則謂之接盛者豈有取於新故之相接續與

舍人掌平宮中之政分其財守以灋掌其出入

正義鄭氏康成曰政謂用谷之政也分其財守者計其用谷之數分送宮正內宰使守而頒之而米出於廩人其有空缺則計之還入易氏祓曰有王宮有後宮王宮宮正爲之均其稍食後宮內宰爲之均其稍食所以平宮中之政則舍人也賈氏公彥曰平謂平其給米多少財卽米也防大記納財朝一溢米亦謂米爲財王氏應電曰取於廩人則有入數分於宮正內宰則有出數並以大宰之式法行之

凡祭祀共簠簋實之陳之賓客亦如之共其禮車米筥米芻禾【筥姜呂反又音呂】

正義鄭氏康成曰方曰簠圎曰簋【賈疏案孝經陳其簠簋注內圓外方受斗二升者直據簠而言若簋則內方外圓知皆受斗二升者旊人爲簋實一觳豆實三而成觳豆四升三豆則斗二升可知但外神用瓦簋宗廟當用木】盛黍稷稻粱器【賈疏案公食大夫禮簠盛稻粱簋盛黍稷】禮致饔餼之禮【賈疏案聘禮致饔使卿韋弁歸饔餼米百筥設於中庭車米三十車陳於門外禾三十車芻薪倍禾】王氏昭禹曰實言其物陳言其數林氏之奇曰車米筥米芻禾掌客掌其禮舍人共其物

案舂人共祭祀之米人爲盛然後舍人實之簠簋而陳之舂人賓客共牢禮之米差擇之也舍人則實之筥載之車故曰共其禮國語郊禘王后親舂宗廟夫人親舂天官世婦帥女宮爲齍盛女禦佐後薦玉齍惟大祭祀則然春官世婦大賓客饗食帥六宮之人共齍盛亦惟大賔客王后致祼者則然其餘則舂人共米人爲盛舍人實簠簋後宮不與也王氏應電謂凡祭祀賓客簠簋並後宮之事非也

喪紀共飯米熬谷【飯上聲】

正義鄭氏康成曰飯所以實口不忍虛也君用粱大夫用稷士用粱【賈疏君用粱三語喪大記文飯米沐米與重鬲所盛用米皆同故引沐法以證飯也彼注云差率而上天子沐黍與則天子飯用黍也】皆四升實者惟盈【賈疏士喪禮主人左扱米實於右三實一貝左中亦如之又實米惟盈是也】熬谷者錯於棺旁喪大記曰熬君四種八筐大夫三種六筐士二種四筐加魚臘焉【賈疏喪大記注引士喪禮云熬黍稷各二筐設熬旁各一筐大夫三種加以粱君四種加以稻四筐則首足各一其餘設於左右若然天子當加麥苽六種十筐首足亦各一筐其餘設於左右也】

以歲時縣穜稑之種以共王后之春獻種【縣音懸】

正義鄭氏康成曰縣之者欲其風气燥逹也鄭氏眾曰春王當耕於耤則後獻其種也見內宰職

掌米粟之出入辧其物

正義鄭氏康成曰九穀六米別爲書【賈疏六米者九穀中黍稷稻粱菇大豆六者皆有米麻與小豆小麥三者無米】

歲終則會計其政【防古外反】

正義鄭氏康成曰政用谷之多少

通論王氏昭禹曰宮正月終防稍食內宰歲終防內人稍食舍人歲終防計用谷多少蓋通職聨事

倉人掌粟入之藏

正義鄭氏康成曰九谷盡藏焉王氏應電曰閭師徴四郊之賦粟遂師縣師徴野賦粟並入於此粟谷未去殻之稱

辧九谷之物以待邦用

正義鄭氏鍔曰邦之用谷有匪頒賙賜稍食之殊故辧其物以待用

若谷不足則止余灋用有餘則藏之以待凶而頒之正義鄭氏康成曰止猶殺也

存疑鄭氏康成曰殺余灋用謂道路之委積所以丰優賓客之屬王氏應電曰若大司徒眚禮殺哀之類

案余灋用未詳所指意匪頒賙賜稍食常數之外又施格外之恩而優給之則爲余灋用與道路之委積以待賓客恐未可殺也

凡國之大事共道路之谷積食飲之具

正義鄭氏康成曰大事謂喪戎【賈疏案左傳國之大事在祀與戎此不言祀者惟軍戎及喪行於道路祭祀逺無過近郊之內無在道共糧之事】黃氏度曰食糗糒飲漿酏也王氏應電曰廩人治其事此職與遺人隨地給之

通論陳氏汲曰廩人至倉人凡九谷出入盡掌之而不防計何也司防以九賦之法令田野之財用掌國之官府郊野縣都之百物財用凡在書契版圗者之貳以逆羣吏之治而聼其防計則廩人出入之計聽於司防可知矣

司祿【闕】

司稼掌巡邦野之稼而辧穜稑之種周知其名與其所宜地以爲灋而縣於邑閭【縣音懸】

正義鄭氏康成曰周猶徧也徧知種所宜之地縣以示民後年種谷用爲法也王氏應電曰稼有百種其樹之時同人力又同而所收有多寡土有宜弗宜也司稼徧觀而盡識之辧其所宜縣示於邑閭使以爲法蓋民各居其方局於所見司稼巡野而得其詳故也

案艸人土化之法王畿邦國之所同也所謂物地相宜而爲之種者不過掌其法而已此職巡邦野之稼則親行畿內其事尢詳故辧種及於穜稑縣法徧於邑閭於百谷之名五土十有二壤所宜必周知之先王之畏敬戚農於玆可見矣

巡野觀稼以年之上下出斂灋

正義王氏應電曰天時有旱潦地壤有髙卑每歲收獲不齊故司稼履畆觀之鄭氏康成曰斂法者丰年從正凶荒則損若今十傷二三實除減半【賈疏漢法十傷二三就七分八分中爲實在仍減去半不稅於半內稅之】

案徹法爲通爲均一井之田中公外私耕則合作收則均分大率民九而君一此以年之上下出斂法蓋於均分之中爲通融上年從正中年下年則於公田之稅又蠲數分以益民也而農民之外他職所貢旅師委人所斂者視此矣

通論王氏應電曰大司徒土宜之法載師之物地事皆掌其大凡而已百種之宜惟司稼詳焉且以年之上下定斂法則收斂不頗而貯蓄有數均人之均力政廩人之詔谷用皆本乎此

掌均萬民之食而賙其急而平其興

正義鄭氏康成曰均謂度其多少賙廩其艱阸王氏與之曰平其興亦如旅師平頒其所興之粟案年有上下則民食有四鬴三鬴二鬴不能二鬴之差司稼旣知之矣於是均萬民之食賙其急平其興所以均之平其興乃所以賙其急也秋省斂而助不給此其是已

舂人掌共米物

正義鄭氏康成曰米物言非一米

案米物者其質之美惡舂之精粗非一類也

祭祀共其齍盛之米賓客共其牢禮之米凡饗食共其食米【食音嗣】

正義鄭氏康成曰齍盛謂黍稷稻粱之屬可盛以爲簠簋實也牢禮之米以實筐筥【賈疏下別言饗食則此牢禮謂饔餼之米】饗有食米則饗禮兼燕與食【賈疏燕禮無食米食禮無飲酒若饗禮有酒有米故云兼燕與食也】王氏應電曰祭祀饗食之米並共於饎人若牢禮之米則共於掌客與舍人

通論陳氏祥道曰楚語天子親舂郊禘之盛又曰天子郊禘之事王后必舂其粢谷梁傳三宮米而藏之禦廩蓋祭祀貴於出力以致養而後可以交於神明則舂盛固所以自盡也然王耕耤不過三推則舂盛之禮蓋亦如此然後舂人卒其事以共之

存疑王氏昭禹曰賓客共其牢禮之米蓋以共饎人簠簋之實也牢禮之米多矣知其共簠簋之實者以車米筥米自舍人共之故也

掌凡米事

正義王氏應電曰謂共王后世子之六谷嬪禦之谷用以及外內朝宂食饗耆老孤子士庶子等食米也

人掌凡祭祀共盛【同饎昌志反】

正義鄭氏康成曰炊而共之

共王及後之六食

正義鄭氏康成曰六食六谷之飯

案膳夫內饔職王后世子膳羞恆相聨此共王后六食則世子在其中矣

凡賓客共其簠簋之實饗食亦如之

正義鄭氏康成曰簠簋之實謂致飱饔【賈疏下云饗食亦如之故知惟飱饔】

槀人掌共外內朝宂食者之食【槀苦報反宂如勇反】

正義鄭氏康成曰外朝司寇斷獄獘訟之朝也今司徒府中有百官朝防之殿雲天子與丞相舊決大事焉是外朝之存者與內朝路門外之朝也宂食者謂畱治文書若今尙書之屬諸直上者【賈疏天子三朝路寢庭朝圖宗人嘉事大僕掌之路門外治朝司士掌之外朝在臯門內庫門外三槐九棘之朝斷獄獘訟朝士掌之今言外內朝明據外朝治朝二者以路寢庭非常朝之處也】賈氏公彥曰宂散也外內朝上直諸吏謂之宂吏亦曰散吏以上直不歸家食稾人共之因名宂食者

案謂之宂食者以其人自有廩祿因給事外內朝不暇自爲食而官共之也

若饗耆老孤子士庶子共其食

正義鄭氏康成曰士庶子卿大夫士之子弟宿衛王宮者

通論王氏應電曰天官內饔共王及後世子之膳羞宗廟之割亨外饔共外祭祀之割亨賓客之饔飧饗食則與人聨事者也外饔掌耆老孤子士庶子共其食則與稾人聨事者也

掌豢祭祀之犬

正義鄭氏康成曰養犬豕曰豢不於人者共至尊𨿽其潘防戔余不可防也郝氏敬曰牛馬羊入於充人犬入稾人者犬谷食也谷食曰豢

總論王氏與之曰大宰大府之屬所掌皆國之財賦而司徒之屬所掌皆民事𨿽耕獲徴斂皆寓教民之義故謂之教官後世以六部仿六官故謂戶部如司徒然今戶部所掌乃大宰之屬大府等職初無與乎教事也魏氏校曰讀天官知周公所以格君讀地官又知周公所以化民格君非徒過然後諫也在乎漸漬薫陶之故天官所統內始於宮闈凡飲食起居惟謹焉化民非徒發然後禁也在乎寛卹馴擾之故地官所統下逹於閭裏惟賦役禮俗爲重焉大抵事上之難莫大乎君臣之情不通今也左右前後習與正人居所見皆正事所聞皆正言王誰與爲不善馭下之患莫大乎君民之情不通今也視民如吾子弟視民之事如處吾家事民亦相率如聽父兄之教自不勞而化矣

案冢宰掌邦治舉其要耳其僚屬庶尹皆經理王宮之政至於遂生復性以寵綏斯民者未遑也司徒之職舉天子作君作師之事而致之於民教始於郊裏故自小司徒至比長八職専主六鄕而牧田牛田在鄕者故封人牧人牛人充人四職次之鄕之政有二曰徵役施捨曰徳行道藝載師至均人五職詳徵役施捨之事也師氏至媒氏六職詳徳行道藝之教也然則教養之道備矣施之天下何以加玆故曰觀於鄕而知王道也王國面朝後市王門十二在六鄕之內十二關門則臨畿上今次於鄕之下遂之上者市𨿽在國五百里疆界中凡五十里之市皆在焉門關則連於市以逹貨賄者關市有譏用節爲多故司市至司闗十二職爲一類而掌節附焉遂人至裏宰専及田野之制稼穡之緒與六卿互見爲義旅師如鄕之閭師也稍人如鄕之縣師也委人土均如鄕之遺人均人也而鄕有封人載師縣師遂有稍人土均則通公邑都鄙邦國之政皆舉之矣艸人稻人詳穯事養民之原也土訓誦訓通土俗教民之本也四職所掌鄕遂都鄙邦國皆有焉故次於土均之後也若夫山林川澤賦貢之所出國用賴焉故自山虞至場人十有五職又次之冢宰所列九賦九貢之目盡於此矣賓祭之所取軍旅喪紀之所共膳羞祿廩凡爲九式用財者將於是乎在故廩人至稾人職終焉司徒敷教而教職惟鄕官師保等十數人其間所措理者養民之事居多先儒疑爲司空之錯簡是不然夫先王之世辧物居方秀者爲士朴者爲農下及宮商各有常居皆有法守使之父以教其子兄以教其弟習其耳目而定其心思閒其道藝而世其家業無非以道率民豈必東膠西序始名教哉孟子曰無恆產而有恆心者惟士爲能故制民之產然後驅而之善若仰無以事俯無以育囂然喪其樂生之心其鈍頑無恥者固相率而歸於悖戾不可復制卽常性未移者亦頽惰委靡消沮而不復振此司徒一篇所以聨教養爲一事也然則司空之職何與周禮爲書委曲周詳無不備者獨至壇兆廟社之法井田長廣之方阡陌溝洫之度附庸閒田所餘之多寡山林川澤城郭宮室塗巷三分之乘除山川沮澤民居有度焉興事任力逺近有量焉宮室之制器皿之宜舟車之用凡數事者𨿽略見於諸官而未詳其規度宜皆列職於司空而皆不可見矣或乃竄綴紛紜離散全經所謂愚而好自用也

欽定周官義疏卷十六

欽定四庫全書

欽定周官義疏卷十七

春官宗伯第三之一

惟王建國辧方正位體國經野設官分職以爲民極乃立春官宗伯使帥其屬而掌邦禮以佐王和邦國正義賈氏公彥曰鄭目錄云象春所立之官宗尊也伯長也春出生萬物天子立宗伯使掌邦禮禮以事神爲上亦所以使天下報本反始也鄭氏康成曰禮謂吉凶賔軍嘉五禮其別三十有六【賈疏據下文而知】項氏安世曰治教之始在於禮象天地之化始於春毛氏應龍曰四時之和爲春禮之用貴和故掌禮

曰春官項氏安世曰民生有欲無分則爭爭則乖先王制禮爲之節文吉以事鬼神示凶以哀其憂賔嘉以親之軍禮以同之粲然有文以相接則爭乖之患無自而作故曰和王氏應電曰天下事必有序而後和禮先而樂後故宗伯兼掌禮樂

案舜命伯夷典三禮名曰秩宗周人因之立春官宗伯蓋以宇宙之中莫尊於天神地示人鬼秩宗者敍次天神地示人鬼之禮事也宗伯者治尊禮之長官也若如俗說以宗廟之宗爲目其人則對先王先公義不得以稱伯矣自唐以前注疏箋傳皆訓宗爲尊至宋王昭禹始謂有族則有祀有祀則有宗蔡氏沈以宗廟爲義後儒多遵之謂凡祭祀之禮皆自祖宗推而及之不知天神地示之祭本以宗名舜典曰禋於六宗孔安國傳宗尊也所尊祭者有六謂四時也寒暑也日也月也星也水旱也月令天子乃祈來年於天宗賈逵曰天宗三日月星地宗三河海岱天神地示皆稱宗乃秩宗之義所由起也

通論鄭氏眾曰宗伯主禮之官故堯典舜命伯夷作秩宗國語曰使名姓之後能知四時之生犧牲之物玉帛之類采服之宜彜器之量次主之度【賈疏次廟主之尊卑先後逺近之度】屛攝之位【韋氏昭曰屛屛風也攝如翣扇皆所以明尊卑爲祭祀之位鄭氏釋檀弓翣以布衣木如攝】壇場之所上下之神示氏姓之所出而率舊典者爲之宗春秋傳夏父弗忌爲宗人【賈疏文二年左傳】又曰使宗人釁夏獻其禮【賈疏哀二十四年左傳】特牲饋食禮宗人升自西階視壺濯及豆籩然則唐虞三代皆以宗官典國之禮與其祭祀漢之大常是也王氏昭禹曰禮無不貫治非禮不定敎非禮不立政非禮不行刑非禮則淫事非禮則亂鄧氏元錫曰春於人爲仁吉禮所以仁鬼神凶禮所以仁死防賓禮所以仁諸侯軍禮仁邦國而同之也嘉禮仁萬民而親之也記曰宗伯之官以成仁此之謂也

禮官之屬大宗伯卿一人小宗伯中大夫二人肆師下大夫四人上士八人中士十有六人旅下士三十有二人府六人史十有二人胥十有二人徒百有二十人正義鄭氏康成曰肆猶陳也肆師佐宗伯陳列祭祀之位及牲器粢盛

郁人下士二人府二人史一人徒八人【郁於物反】

正義鄭氏康成曰鬱鬱金香艸宜以和鬯【賈疏鬯人所掌是秬米爲酒不和郁者賓祭當灌郁人築郁金和之謂之郁鬯】

通論賈氏公彥曰祭祀宗廟先灌灌用郁鬯故首郁人楊氏時曰祭以精意爲主灌用郁鬯貴气臭也故獻之屬莫重於灌王氏詳說曰有郁鬯有秬鬯秬鬯用之於天地社稷等祀表記親耕粢盛秬鬯以事上帝是祭天𨿽無祼亦用秬鬯鬯人社壝用大罍禜門用瓢賫是社祭等事亦用秬鬯但郁鬯求諸陰則專用之於宗廟耳

鬯人下士二人府一人史一人徒八人【鬯敕亮反】

正義鄭氏康成曰鬯釀秬黍爲酒芬香條暢於上下也【賈疏此𨿽無郁直用鬯屍亦以灌地其汁下入於地其气上升故云條暢於上下也】秬黑黍一稃二米【賈疏爾雅秬黑黍秠一稃二米是一米之秬直以秬爲名秠一稃二米者亦是黒黍稃皮也】賈氏公彥曰二米之秬貴故鬯酒用二米者【案秬與秠對文則別散文則秠亦名秬故鄭直言秬也】

雞人下士一人史一人徒四人

正義賈氏公彥曰雞屬木在春其職共雞牲又主呼旦故列職於此

案凡禮事舉之必以時其間動作止息又告有時雞知時故掌以禮官之屬而凡告時嘑旦之事皆職焉其職事首祭祀故與郁人鬯人相次

司尊彜下士二人府四人史二人胥二人徒二十人正義鄭氏康成曰彜亦尊也郁鬯曰彜【賈疏彜盛郁鬯】存疑鄭氏康成曰彜法也言爲尊之法【賈疏祭宗廟在室先陳彜後乃向外陳齊酒之尊以彜爲法故名彜】

司幾筵下士二人府二人史一人徒八人

正義鄭氏康成曰筵亦席也鋪陳曰筵借之曰席單言之則筵席通【賈疏設席之法先設者皆言筵後加者爲席故其職云設莞筵紛純加繅席畫純一席在地或亦云筵儀禮少牢司宮筵於奧是也筵席止是一物惟據鋪之先後爲名故言筵席通】王氏詳說曰行葦詩肆筵設席授幾有緝禦蓋幾以優尊者肆師所謂大賔客涖筵幾是也曰幾筵者以尊卑爲序曰筵幾者以先後爲序薛氏衡曰郁鬯實尊彜而獻之涖幾筵而陳之故三職相次

天府上士一人中士二人府四人史二人胥二人徒二十人

正義鄭氏康成曰府物所藏言天者尊此所藏若天物然鄭氏鍔曰寶鎭之重先祖受天命以傳及子孫民數谷數則天所畀治中所以奉天而行賞罰也故名曰天府

典瑞中士二人府二人史二人胥一人徒十人

正義鄭氏康成曰瑞節信也典瑞若今符璽郎賈氏公彥曰其職掌玉瑞玉器之藏玉瑞祭時所執玉器禮神所用𨿽有餘事以事神爲主

典命中士二人府二人史二人胥一人徒十人

正義鄭氏康成曰命謂王遷秩羣臣之書賈氏公彥曰其職掌諸侯之五儀諸臣五等之命爵命屬陽禮記云古者於禘也發爵賜服賞以春夏貴始故於春見之鄭氏鍔曰所掌者儀與命而特以典命名官視命數之差以定隆殺之儀蓋無是命則無是儀也

案古者命賜羣下必於祖廟故宰詔王以爵祿馭羣臣而典命司服則列於禮官

司服中士二人府二人史一人胥一人徒十人

正義賈氏公彥曰再命以上得命卽得服故司服列職於典命之下

典祀中士二人下士四人府二人史二人胥四人徒四十人

守祧奄八人女祧毎廟二人奚四人【祧天堯反】

正義鄭氏康成曰天子七廟三昭三穆賈氏公彥曰天子七廟通姜嫄爲八廟廟一人故奄八人王氏安石曰守廟祧而名之曰守祧守祧則廟可知敖氏繼公曰其職云掌守先王先公之廟祧又云其廟則有司修除之祧則守祧黝堊之然則祧者廟堂以北之稱也

存疑鄭氏康成曰遠廟曰祧周爲文王武王廟遷主藏焉賈氏公彥曰祭法遠廟爲祧有二祧享嘗乃止鄭義二祧則祖宗是也祭法祖文王而宗武王文武廟不毀當昭者藏於武王廟當穆者藏於文王廟遷主藏焉故云祧也若文武已上父祖藏於后稷之廟文武旣爲二祧后稷爲大祖廟不可復稱祧但稱大祖也諸侯遷主總藏於大祖廟則謂大祖廟爲祧聘禮不腆先君之祧旣拚以俟矣是也

案守祧用奄與女奚豈祭祀𨿽無女屍而先後之朝祭服及遺器亦藏於祧與其職掌守先王先公之廟祧則先公亦稱祧不獨文武二廟矣七廟通姜嫄廟爲八而守祧八人則凡廟皆有祧可見矣左傳鄭子羽對楚人云其敢愛丰氏之祧大夫亦稱祧則祧之義不繋乎藏遷主又明矣疏謂文武已上遷主藏於稷廟文武已後遷主藏於文武廟是也而專以文武廟爲二祧則泥於祭法之文而云然與此經不合祭法漢人所爲不足據依當以此經爲正疏云七廟並姜嫄爲八蓋據詩生民篇與大司樂享先妣之文也稷出姜嫄故稷以後特立廟祀之及有天下亦相因不攺其於都宮之外別建一廟而歲時享祀亦不與七廟同日與

世婦每宮卿二人下大夫四人中士八人女府二人女史二人奚十有六人

正義鄭氏康成曰世婦後宮官【王氏詳說曰列世婦於春官者以所掌不止後宮之事並及內外宗耳】王后六宮【賈疏每宮卿二人則十二人】

存異賈氏公彥曰此卿大夫士並奄人爲之鄭云漢始大長秋亦見周時用奄之義也

案王朝六卿而後宮之卿反十有二本屬可疑以其職司後之禮事相內外宗之禮事周旋婦人之間故疏以奄當之然天官惟有小臣奄爲上士其餘無與儕者何忽躋於卿大夫之列乎朝卿六而奄卿十二所謂舛也果爾不必至漢唐宋明之季而宦者之禍接迹於天下矣豈其周公設官而有此邪柯氏謂內外宗諸人有齒徳者爲之亦未必然婦人無爵從夫之爵六卿之妻不過六人其他未可以妻爵加於夫也且以外命婦入掌後宮之禮事於公爲非宜於事亦不便詳玩經文此官蓋非另設毎宮卿二人卽以三夫人九嬪爲之則十二之數具矣下大夫四人以世婦爲之則二十四之外尙餘其三矣中士八人則女禦爲之後之尊擬王自夫人嬪婦而下其爵視卿大夫士固其差之宜也平居則統於天官而從其本稱有喪祭之事則總於春官而被以卿大夫士之爵所以重禮事也卿所以十二者婦人恆有所避兩人僅得一人之用𨿽倍之而不嫌過於朝之六卿也且無中大夫以副之則其數亦不爲多矣女府女史蓋以女宮之有才知者爲之

辧正柯氏遷曰天官九嬪世婦女禦無爵秩亦無徒役者天子嬪妃序次自定非官職也府史無所用之春官世婦從卿大夫士之爵故設女府史與奚爲之役旣有內宰以陰禮敎六宮又設此職者亦以稽內宰之敎而使之遵循也蓋內宰於內政𨿽無不掌而嬪禦禮職必須女官詔相之內有女宮女奚而外亦有內小臣奄豎凡以通其敎令也當以內外宗或王族之婦或卿大夫士之妻有齒徳者爲之注以比漢大長秋詹事謂用士人誤矣王氏志長曰此官賈氏以爲奄夫天官小臣爲奄上士注謂奄稱士異其賢則刑余之士斷無上躋卿大夫之理

內宗凡內女之有爵者

正義鄭氏康成曰內女王同姓之女有爵其嫁於大夫及士者凡無常數之辭

通論陳氏傅良曰女子生於王族或乘勢以陵其夫家故以內外宗列爲禮官之屬使觀王后之事宗廟則知所以順舅姑觀後之享同姓則知所以和其家人故婦順備而內和理所以爲王化之基

外宗凡外女之有爵者

正義鄭氏康成曰外女王諸姑姊妹之女賈氏公彥曰內外宗並佐王后祭祀故列職於此

案九嬪世婦女禦爲治官之屬內外宗爲禮官之屬皆制禮之精意外宗當是王族人之婦故曰宗以其異姓之女故稱外此中可兼姑姊妹之女若姑姊妹之女而不嫁於王族則不得稱外宗特牲記內賓宗婦注內賔姑姊妹卽此內宗又注宗婦族人之婦卽此外宗與

通論柯氏遷曰內宰理內政則以士大夫爲之世婦掌禮事則以婦之有齒徳者爲之宮府內外皆爲一體奄宦奚豎不過通敎令而已故內治修而事無弗舉

冢人下大夫二人中士四人府二人史四人胥十有二人徒百有二十人

正義鄭氏康成曰冢封土爲邱壠象冢而爲之【賈疏爾雅山頂曰故云象爲之】賈氏公彥曰𨿽非祭祀亦是禮事故列職於此

墓大夫下大夫二人中士八人府二人史四人胥二十人徒二百人

正義鄭氏康成曰墓冢塋之地孝子所思慕也餘論陳氏傅良曰墓大夫徒二百人以塋墓地域禁令度數皆掌焉帥屬而巡居其中而守之與後世人自求地家自置守富則僭而不忌貧則窘而無所葬掘墓盜屍斬木之獄不絕於有司利害煩省異矣案賈疏庶人不封不樹故不言冢而言墓非也本職曰掌其度數則非不封不樹明矣

職喪上士二人中士四人下士八人府二人史四人胥四人徒四十人

正義鄭氏康成曰職主也【賈疏主公卿大夫之喪】魏氏校曰孝子荒迷中弗能如禮故特設官相之先王之體羣臣可謂至矣

案劉氏彜謂職喪所掌下逹萬民本職並無此義地官黨正所敎喪紀之禮事乃及萬民酇長以下乃治其事耳

大司樂中大夫二人樂師下大夫四人上士八人下士十有六人府四人史八人胥八人徒八十人

正義鄭氏康成曰大司樂樂官之長【賈疏以其與樂師已下諸官爲長】賈氏公彥曰宗伯主禮禮樂相將故列職於此樂師與大司樂別職同官故同府史

案舜命夔典樂以敎冑子其時詩書未具易有畫而無文禮初興而未備惟樂乃郊廟朝廷閨門鄕裏所通用而附禮以行學者陶養徳性舎是無可爲敎故二代因之至周則詩書禮樂具備而掌成均之法猶以大司樂名官蓋蒙士之學必以樂爲始君子之徳必以樂而成也以中大夫爲之則必賢徳彰聞負公輔之望而爲凡有道有徳者所依歸國之子弟所矜式者矣師氏一人而大司樂二人者虎門之敎主於王世子其共學而相衞翼必聰明質仁厲學惇行者乃與焉以一人爲之表率足矣成均之敎則國子弟貴遊子弟大夫元士之適子國之俊選諸侯之貢士皆合焉非二人不能共襄其事也宗伯掌五禮而大司樂之敎不言禮何也凡學士皆童而習之矣且祭祀賓客射鄕軍愷禮行而後樂從之平時歌詩學舞春秋合舞合聲樂作而禮卽依焉故不必復言禮耳

大胥中士四人小胥下士八人府二人史四人徒四十人

正義鄭氏康成曰胥有才智之稱文王世子記小樂正學幹大胥贊之賈氏公彥曰小胥掌樂縣之法亦與大胥別職而同官者也

案胥掌官敍以治敍樂官名胥以致諸子正舞位序官中之事皆治敍也大胥掌學士之版而小胥掌其徴令其事相成故皆別職同官而府史胥徒共之凡五官之司旅職業相聨者皆然所以便事而省役也

大師下大夫二人小師上士四人瞽蒙上瞽四十人中瞽百人下瞽百有六十人眂了三百人【大音泰又如字蒙音蒙眂音視了音了】

正義鄭氏康成曰凡樂之歌必使瞽蒙爲焉【賈疏以無覩見則心不移於音聲】命其賢知者以爲大師小師晉杜蒯云曠也大師也眂讀爲虎眂之眂【賈疏易頤卦六四爻辭】了目明【賈疏以扶工故使有目者爲之】鄭氏眾曰無目眹謂之瞽有目眹而無見謂之蒙有目無眸子謂之瞍賈氏公彥曰四者皆別職不另立府史胥徒者以其大師小師爲長故連類言之以其無目不須人使故直有眂了三百人而已

案大師小師瞽蒙也而爵以下大夫士蓋知音識微必明於天地之性惟有道有徳者能之故作匶諡聽軍聲國之重事皆以屬焉而周以前師多賢逹觀孔子正樂而魯之樂官竄身異國匿迹河海不能一日安於其位可知周公敎澤入人之深眂了三百人下今本有府四人史八人胥十有二人徒百有二十人四句十九字防賈疏則唐以前本無之不知何時妄人所增試思大師等皆瞽也府藏何物史書何事眂了三百人以相之足矣胥徒多人又供何役乎以此見聖經之變亂於後人者不少矣

典同中士二人府一人史一人胥二人徒二十人正義鄭氏康成曰同陰律也不以陽律名官者因其先言耳【賈疏因諸文皆先云同後云律若陰陽亦先舉陰王氏安石曰典同則律可知】大師職執同律以聽軍聲

磬師中士四人下士八人府四人史二人胥四人徒四十人

鐘師中士四人下士八人府二人史二人胥六人徒六十人

笙師中士二人下士四人府二人史二人胥一人徒十人

正義鄭氏鍔曰鄕飲燕禮登歌之後卽笙南陔白華華黍則笙者繼人聲之後故特名官

存疑王氏昭禹曰掌敎吹竽笙塤籥簫篪篴管舂牘應雅而獨以笙師名笙東方之樂有始事之義故也

鎛師中士二人下士四人府二人史二人胥二人徒二十人【鎛音博儀禮大射篇作鑮同】

正義鄭氏康成曰鎛如鐘而大【賈疏獨在一虡】

存疑陳氏祥道曰國語細鈞有鐘無鎛昭其大也大鈞有鎛無鐘鳴其細也細鈞謂角徴也必和之以大故有鐘無鎛大鈞謂宮商也必和之以細故有鎛無鐘則鎛小鐘也鄭伯嘉納魯之寶鄭人賂晉侯歌鐘二肆及其鎛韋昭杜預皆以爲小鐘則鐘師掌金奏之大而鎛師掌金奏之小也康成謂鎛如鐘而大誤矣

案大射禮東方笙鐘與笙磬並陳而鑮在其南西方之鑮亦在頌磬頌鐘之南是笙鐘笙磬頌鐘頌磬皆編縣而鑮爲特縣也左傳鄭賂晉侯歌鐘二肆及其鑮磬云二肆必是編縣十二枚者而於鎛則言及以殊之又見特縣者爲鑮也磬師掌敎撃磬撃編鐘鐘師掌金奏鏄師掌金奏之鼓又見以鐘小者比眾音鐘大者爲金奏也是則鎛爲大鐘明矣然陳氏援國語以駁鄭亦自有據豈康成所謂如鐘而大者只與編鐘相校而國語之鐘鎛則又於大鐘之中而更區其大小與典同主器所以繼人聲也磬聲屬角而難調磬聲和則眾音皆依之故首列磬師而兼教編鐘者編鐘與編磬爲類也金以聲之樂之綱領故設鐘師以掌之笙以繼堂上之升歌又與磬聲相應故其職總敎諸管樂及舂牘應雅而獨以笙名官舉重也鼓與金奏相將鐘師掌金鎛師掌鼓兩官聨事掌鼓而以鎛名官者明所掌者金奏之鼓異於小師所撃之鼓也因所長而用之故諸鼓事皆屬焉鐘師又掌鼙以鼓縵樂者乘其暇隙可以兼也

韎師下士二人府一人史一人舞者十有六人徒四十人【韎戚莫拜反劉李音妹先鄭讀如食味之味】

正義鄭氏康成曰鄭司農說以明堂位曰韎東夷之樂也某謂讀如韎韐之韎【詩瞻彼洛矣篇文賈疏鄭取韎爲赤色】案鞮鞻氏掌四夷之樂而特設韎師蓋周起岐雍其化先行於南次及於北而東方獨阻聲教商奄旣誅淮夷徐戎尙爲魯患故特設一官肄東夷之樂以志王化之難成職方首揚州亦此義也

通論陸氏佃曰王者舞先王之樂明有法也舞當代之樂明有制也舞四夷之樂明有懷也

旄人下士四人舞者眾寡無數府二人史二人胥二人徒二十人

正義鄭氏康成曰旄旄牛尾【賈疏山海經有獸如牛四節有毛其尾可爲旌旗之旄】舞者所持以指麾賈氏公彥曰其職凡四方之以舞仕者屬焉以能爲四夷之舞者卽爲之故眾寡無數

案四夷有慕化而願畱者祭祀賓客使各舞其國之燕樂以示聲敎之四訖其思歸者亦聽焉故無定數疏謂鞮鞻氏掌夷樂而不敎旄人敎而不掌非也旄人所敎舞也鞮鞻則掌聲歌分職甚明

籥師中士四人府二人史二人胥二人徒二十人【籥余若反】正義鄭氏康成曰籥舞者所吹春秋宣公八年六月壬午猶繹萬入去籥傳曰去其有聲者廢其無聲者【賈疏公羊傳文廢置也】詩云左手執籥【邶風簡兮篇文】何氏休曰籥吹以節舞也吹籥而舞文樂之長

案舞者右手秉翟左手止能開閉三孔故籥特節舞之小器耳若律呂之本始於黃鐘有黃鐘則十二律以次相生一齊俱有王氏安石乃謂籥三孔主中聲而上下之以生律呂不亦傎乎

籥章中士二人下士四人府一人史一人胥二人徒二十人

正義鄭氏康成曰籥章吹籥以爲詩章

鞮鞻氏下士四人府一人史一人胥二人徒二十人【鞮丁兮反鞻九具反又力具反】

正義鄭氏康成曰鞻讀如屨四夷舞者所屝也賈氏公彥曰鄭注曲禮云鞮鞻無絇之屝也彼爲大夫欲去國行喪禮之屨此爲四夷舞者所屝其無絇一也呂氏忱曰鞮革屨也屨者�鞻

典庸器下士四人府四人史二人胥八人徒八十人正義鄭氏康成曰庸功也鄭司農曰有功者鑄器銘其功春秋傳以所得於齊之兵作林鐘而銘魯功焉【賈疏襄十九年左傳】

通論易氏祓曰自文王伐四國武王克殷所獲玉鎭大寶器皆藏於天府以昭先王之功而典庸器藏其器之可以備聲樂之飾者

司幹下士二人府二人史二人徒二十人

正義鄭氏康成曰幹舞者所持謂楯也春秋傳萬者何干舞也賈氏公彥曰其職掌舞器祭祀授舞器亦是樂事故列職於此

辧正呂氏祖謙曰萬舞者二舞之總名幹舞者武舞之別名籥舞者文舞之別名鄭康成據公羊傳以萬舞爲幹舞未析

大卜下大夫二人卜師上士四人卜人中士八人下士十有六人府二人史二人胥四人徒四十人

正義鄭氏康成曰問龜曰卜大卜卜筮官之長【賈疏謂與下龜人菙氏占人筮人等爲之長】賈氏公彥曰卜人不別列職以助大卜卜師行事也卜師與大卜亦是別職同官案孔子贊易然後天下知貴筮自周以前重卜故以大卜名官而兼掌之

龜人中士二人府二人史二人工四人胥四人徒四十人

正義鄭氏康成曰工取龜攻龜史記龜防傳夏商欲卜乃取蓍龜已則棄之周室之卜官常寶藏龜

菙氏下士二人史一人徒八人【菙時髓反】

正義鄭氏康成曰燋焌用荊菙之類【賈疏其職掌共燋契卽士喪禮楚焞是也楚卽荊故云菙之類陳氏祥道曰燋燋炬也契灼龜之木契謂之焌】

占人下士八人府一人史二人徒八人

正義鄭氏康成曰占蓍龜之卦兆吉凶

案別立占人以卜師筮人致其誠壹以聽所命而心不可分用也

簭人中士二人府一人史二人徒四人【簭與筮同】

正義鄭氏康成曰問蓍曰筮其占易

案筮人之徒少於菙氏者以龜有爇燋吹焌之事而筮儀較簡也

占夢中士二人史二人徒四人

正義賈氏公彥曰夢是精神所感朱子曰聖人𨿽至小事必用其敬如夢亦有官掌之

案殷宗恭黙傅說見夢夢協朕卜武王以誓師大人之占著於小雅傳記所載祲祥凶變先見於夢兆者多矣故周公特設掌夢之官與卜筮眂祲相間皆聖人畏天省躬精誠之所貫注也

眂祲中士二人史二人徒四人【祲子鴆反】

正義鄭氏康成曰祲陰陽气相侵漸成祥者魯史梓愼曰吾見赤黑之祲王氏昭禹曰易曰觀乎天文以察時變又曰天垂象見吉凶聖人像之先王立官以觀妖祥辧吉凶所以和同天人之際使之無間也通論鄭氏鍔曰春秋二百四十年間書災異不書祥瑞以政失於此變見於彼猶影之隨形響之應聲也日者人君之表照臨下土不可爲陰陽之气所侵故設官以眂祲鄧氏元錫曰卜筮占夢卽人占天也眂祲以天占人也

案此職觀妖祥辧吉凶敍降皆與保章氏同而不以類相從何也保章氏𨿽兼掌日月星辰風雲之變而以星土辧地域以丰荒降祲象以十有二風命乖別皆觀乎天文以察時變以詔救政之事故與馮相氏爲類若日之有祲則人君之象十煇之法乃所以使王隨時觸事恐懼修省以弭災變故與卜筮占夢相從也

大祝下大夫二人上士四人小祝中士八人下士十有六人府二人史四人胥四人徒四十人

正義鄭氏康成曰大祝祝官之長【賈疏與下小祝喪祝等爲長也】賈氏公彥曰小祝與大祝別職同官故府史胥徒共之

通論薛氏衡曰卜也者先王所以求諸幽以決吾心之疑祝也者先王所以告諸幽以薦吾心之信此序官之相爲先後與王氏志長曰別立喪祝甸祝詛祝不以干大小祝者逹誠於鬼神欲其心無所淆得專致其寅淸也

喪祝上士二人中士四人下士八人府二人史二人胥四人徒四十人

案其職事不止於祝而以祝名不止於喪而以喪名從所重也

甸祝下士二人府一人史一人徒四人

正義鄭氏康成曰甸之言田也田狩之祝

案五官中如甸祝之類或兼官而臨事設之

詛祝下士二人府一人史一人徒四人【詛側慮反】

正義鄭氏康成曰詛謂祝之使沮敗也【賈疏凡言盟者盟將來詛者詛往過故云祝之使沮敗也】鄭氏鍔曰司盟掌盟載詛祝則掌爲之辭

案呂刑以覆詛盟爲有苗罪則隆古已有其事小雅出此三物以詛爾斯蓋理法情勢之窮有不得不要言於鬼神者世儒乃以此疑周官誤矣詳見總辧

司巫中士二人府一人史一人胥一人徒十人

正義鄭氏康成曰司巫巫官之長鄭氏鍔曰楚語古者民之精爽不擕貳者神明降之在男曰覡在女曰巫合言之皆巫也故立司巫以統之

通論王氏志長曰程子嘗言天人一也但常人神气昏塞若有隔而不能相通聖人能通幽明之故而一之此卜筮占夢眂祲馮相保章巫祝醫官所由設也蓋王心一動鬼神與知善惡纎防皆與造化流通而無間內而徴於夢寐有獻贈之法外而動乎四體有養治之宜明而見於蓍龜以詔救政幽而祈於鬼神以求享佑上而觀象於三辰以辧序事故曰王前巫而後史卜筮瞽侑皆在左右王中心無爲也以守至正其此之謂與聖學不明天人道否卜祝等官皆流於小道荀子所謂通天地而不通乎人曰伎也世儒不逹又以爲理之所無而欲一切屏之豈知周官之義哉

男巫無數女巫無數其師中士四人府二人史四人胥四人徒四十人

正義鄭氏康成曰巫能制神之處位次主者【賈疏凡以神仕者還是男巫爲之故引彼以解此】

大史下大夫二人上士四人小史中士八人下士十有六人府四人史八人胥四人徒四十人

正義鄭氏康成曰大史史官之長賈氏公彥曰小史與大史別職同官故共府史

存疑鄭氏鍔曰左傳天子有日官居卿以底日謂大史也以掌天時故下大夫而位從卿

案王氏詳說謂左史記事右史記言而以大史內史當之非也內史掌八柄以詔王治執國法國令以攷政事受納訪以詔王聽治凡君舉之大者皆具於是矣其他防命諸侯卿大夫制祿出賞賜亦事之不可不籍者則記事者宜內史外史掌書外令書使於四方之令又掌四方之志逹書名於四方則記言者宜外史惟大史職則絕無可附於記事記言者蓋大史稽天道內史外史記王之言動王之言動宜奉若天道故大史爲史官之長而內史外史左右於王稱名之義疑取於此

馮相氏中士二人下士四人府二人史四人徒八人【馮音慿相息亮反】

正義鄭氏康成曰馮乘也相視也世登髙臺【賈疏官有世功則以官名氏天子有靈臺諸侯有觀臺皆以視天文】以視天文之次序天文屬大史月令曰乃命大史守典奉法司天日月星辰之行宿離不貸賈氏公彥曰以其與大史同主天文故連類在此【司馬氏遷曰文史星歷近乎卜祝之間】

保章氏中士二人下士四人府二人史四人徒八人正義鄭氏康成曰保守也世守天文之變【賈疏以其稱氏故云世守】劉氏恕曰馮相氏攷歷數以知天道者也保章氏占天象以察時變者也

內史中大夫一人下大夫二人上士四人中士八人下士十有六人府四人史八人胥四人徒四十人

正義黃氏度曰內史掌八柄之灋與冢宰同地親任重故爵秩髙而置官廣孫氏之宏曰史官爲宗伯之屬以宗廟典籍具存非博通之士莫能勝任也餘論魏氏校曰內史王之喉舌唐虞爲納言漢尙書魏晉中書門下其始亦內史職後遂建爲三省宰相二官名實俱亂由人主疎逺輔臣退與左右親信議政號曰內相未防宦官亂天下亦多竊內史之柄典國樞機至於廢置天子在其掌握可不謹哉

外史上士四人中士八人下士十有六人胥二人徒二十人

正義魏氏校曰外史在外廣王耳目通壅蔽也餘論陳氏傅良曰凡黜陟予奪與人主圖之者冢宰也而非講求參酌往往傷立言之體今以二史屬春官冢宰詔王大宗伯之屬得以陳誼補過於其間是以號施令罔有不臧亦三公所以集眾思昭令聞也自秦變古寖失此意其後兩省並置唐開元間白麻獨出學士院爲天子私人以一辭令之官所向偏重權傾君相然後知周以冢宰掌六典而二史分隸宗伯道揆在上權綱一而無專遂之私法守在下眾職修而無詭隨之患所謂周道如砥者如此

案內史中下大夫外史無大夫直自上士始而又無府史蓋二職同官而統於內史也

禦史中士八人下士十有六人其史百有二十人府四人胥四人徒四十人

正義鄭氏康成曰禦猶侍也進也其史百有二十人以掌贊書人多也【賈疏其史特多復在府上】

餘論呂氏祖謙曰禦史之名見於周官以中下士爲之特小臣耳至於戰國其職益親故獻書多雲獻書於大王禦史秦趙澠池之防命禦史書事淳於髠亦曰禦史在後執法在傍是又掌記事糾察之任也至秦皇衡石程書侍禦史之勢益重而漢以後禦史大夫直與丞相分權矣

巾車下大夫二人上士四人中士八人下士十有六人府四人史八人工百人胥五人徒五十人

正義鄭氏康成曰巾猶衣也【賈疏謂玉金象革等以衣飾其車】巾車車官之長【賈疏與下典路車僕等爲長】

案造車者輪人輿人輈人諸工當屬冬官此有工百人者玉金象革漆飾及蔽茀等事當巾車之工爲之

典路中士二人下士四人府二人史二人胥二人徒二十人

正義鄭氏康成曰路王之所乘車【賈疏路大也人君所居皆稱路如路寢路門路馬之類】

通論王氏詳說曰王馬及右僕皆屬夏官五路獨屬春官者車旗之物屬於禮馬與右僕屬於兵也歐陽氏謙之曰巾車凡車之政令皆掌之典路是掌王及後之車用說之事

車僕中士二人下士四人府二人史二人胥二人徒二十人

正義賈氏公彥曰其職掌五戎之萃各有差等亦是禮事故列職於此

案戎僕馭夫具列夏官掌戎車之萃者宜以類從而別設車僕隸於春官何也丘乘之法兵車皆民所自具公卿大夫賦輿有定其自乘之車則君所賜故政職別無掌戎車之官五路皆屬於巾車故廣車闕車蘋車輕車之萃亦隸焉戎僕設於夏官專掌王路而兼倅車之政車僕隸於春官專共戎車之萃與巾車聨職以便更續而馭夫則屬夏官以閒輿衛皆聖人處物體事精神所周浹不可不察也

司常中士二人下士四人府二人史二人胥四人徒四十人

正義鄭氏康成曰司常主王旌旗【賈疏九旗𨿽不專於王然以王爲主不妨尊卑皆掌】鄭氏鍔曰大常九旗之一耳而獨以常名官何也旗亦可謂之常大行人建常九斿建常七斿建常五斿

通論杜氏佑曰黃帝振兵制陳法設五旗五麾夏奚仲爲車正建其斿旐殷因之周制司常掌九旗

都宗人上士二人中士四人府二人史四人胥四人徒四十人

正義鄭氏康成曰都謂王子弟所封及公卿所食邑【賈疏載師職家邑任稍地小都任縣地大都任畺地則大夫采邑不得稱都故據大都小都而言之下文家據大夫而言也】

通論陳氏傅良曰案都宗人家宗人掌都家之禮都司馬家司馬令都家之眾都士家士治都家之獄以去王城逺故設此官於縣都之中以統臨之而屬於三官非謂此爲采地之官與鄕遂異制也

家宗人如都宗人之數

正義鄭氏康成曰家謂大夫所食采邑

凡以神士者無數以其藝爲之貴賤之等【士仕通】

正義鄭氏康成曰男巫之俊有學問才知者賈氏公彥曰有卽入之故無常數王氏昭禹曰藝卽三辰之法以下精於其藝者爲之

欽定周官義疏卷第十七﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷十八

春官宗伯第三之二

大宗伯之職掌建邦之天神人鬼地示之禮以佐王建保邦國【示音祗本或作只下神示地示皆仿此】

正義鄭氏康成曰建立也立天神地示人鬼之禮者謂祀之祭之享之吉禮是也保安也目吉禮於上尊鬼神賈氏公彥曰單言邦據王言也以佐王建保邦國則統侯國言之鄧氏元錫曰王上事天眀下事地察享親尊祖無怨恫於鬼神而後邦國以寜故宗伯掌禮以佐王建保邦國孫氏之宏曰先王眀於天地之故察於人之理知所以事鬼神示者卽保邦之實政也故承祀親疏上下閒者有一事之不致其誠一物之不當其則則爲不克祀不克祭不克享矣惟聖人能享帝孝子能享親此之謂也

案記曰眀乎郊社之禮禘嘗之義治國其如示諸掌乎能事天神人鬼地則餘四禮舉而措之耳故建保邦國獨目此以著其義天曰神妙萬物而不可見也人曰鬼其所歸也地曰以示爲義五嶽四瀆名山大川顯然示人以法象也

通論唐氏曰虞書巡守修五禮臯陶謨言自我五禮至命官則曰典朕三禮蓋五禮兼神人三禮専事神之禮宗伯先言建邦之天神人鬼地之禮所謂典三禮次之以吉凶賓軍嘉則五禮也

以吉禮事邦國之鬼神【注故書吉或爲告杜子春云當爲吉書亦多爲吉】正義鄭氏康成曰事謂祀之祭之享之吉禮之別十有二【賈疏下經禋祀血祭天地各三享人鬼六爲十二】

案吉凶不相干故古者有喪則廢祭喪服緦麻章傳曰有死於宮中者則爲之三月不舉祭蓋心稍系於哀戚則不能致其専一以交於神眀故惟祭祀謂之吉禮

餘論王氏安石曰以神鬼示爲序定上下也以鬼神示爲序辧內外也以神示鬼爲序眀尊卑也

以禋祀祀昊天上帝【禋音因李又音煙】

正義賈氏公彥曰周語精意以享謂之禋鄭氏康成曰昊天上帝冬至圜丘所祀程子曰天與帝一也天言其體帝言其主鄭氏鍔曰以其气之浩浩故曰昊天以其主位乎上故曰上帝物無以稱徳惟致其精意可以享之

案冢宰司徒所涖祀事皆首五帝者舉五帝則昊天上帝可知也此不及五帝者舉昊天上帝則五帝可知也司寇職禋祀五帝則戒日可見二禮之從同辧正張子曰注以禋爲煙非也凡祀天日月星辰風師雨師皆取煙燎則不言可知蓋祭天禮重故取禋敬之名以別之書曰禋於六宗又曰禋於文王武王

以實柴祀日月星辰

正義鄭氏眾曰實柴實牛柴上也鄭氏康成曰星謂五緯【賈疏五緯謂五星東方歳星南方熒惑西方太白北方辰星中央鎭星二十八宿隨天左轉爲經五星右旋爲緯】辰謂日月所防十二次【賈疏案左傳日月之防是謂辰二十八星面有七不當日月之防直謂之星若日月所防則謂之宿謂之辰謂之次】祀五帝亦用實柴之禮云毛氏應龍曰日月陰陽之精五星五行之精在天爲七政成造化祀之所以次於昊天上帝

通論楊氏復曰典瑞朝日注雲天子春分朝日秋分夕月玉藻朝日於東門之外馬鄭注皆云於春分賈誼亦云三代之禮春朝朝日秋暮夕月【陳氏曰天地至尊故祭以二至日月次天地故祭以二分】祭法幽宗祭星也此祭日月星辰之正禮也郊特牲大報天而主日配以月則因郊覲禮拜日於東門外禮月於北門外則因覲月令祈來年於天宗則因蠟春秋傳日月星辰之神雪霜風雨之不時於是乎禜之則因禜皆因事而祭也

以槱燎祀司中司命飌師雨師【槱羊九反燎良召反飌音風】

正義鄭氏康成曰槱積也詩云芃芃棫朴薪之槱之三祀皆積柴實牲體焉或有玉帛燔燎而升煙所以報陽也鄭司農云司中三能三階也司命文昌宮星風師箕也雨師畢也【王氏昭禹曰物感風而化資雨以養燔燎以致其神爲物報也】某謂司中司命文昌第五第四星或曰中能上能也【賈疏武陵太守星傳云文昌宮六星第一曰上將二曰次將三曰貴相四曰司命五曰司中六曰司祿三臺一名天柱上臺司命爲太尉中臺司中爲司徒下臺司祿爲司空案太尉司徒司空之名蓋亦東漢已後人所目】賈氏公彥曰司中司命等言槱燎日月言實牲昊天上帝言禋祀則三祀互相備矣先積柴次實牲後取煙事列於卑祀義全於昊天上帝文當然也

案先王制司中司命之祀蓋以人受天地之中以生而爲性湯所謂降衷是也旣生而有形气其死生修短之數若或制之孔子所謂命是也王者相協生民欲登之於仁壽而消其疵厲夭札故特立司中司命之祀亦使民知所受之有中以正其徳所稟之有命以定其志也易曰震萬物者莫疾乎雷而不列祀典何也未有不雨而雷者祀雨師則已包雷師矣餘論賈氏公彥曰虞書禋於六宗康成以此星辰司中司命風師雨師當之王肅取家語祭時祭寒暑祭日祭月祭星祭水旱爲六宗孔安國注尙書同此說鄭注月令天宗爲日月星辰若然星辰入天宗又入六宗日月入天宗卽不入六宗日月尊也

以血祭祭社稷五祀五嶽

正義鄭氏康成曰不言祭地此皆地示祭地可知也陰祀自血起貴气臭也【賈疏社亦土神故舉社以表地示若大地方澤當用瘞埋與昊天禋祀對故注云祭地可知也】社稷土谷之神有徳者配食焉共工氏之子曰句龍食於社【賈疏昭公二十九年左傳句龍爲后土后土爲社】厲山氏之子曰柱食於稷湯遷之而祀棄五祀者五官之神在四郊四時迎五行之气於四郊而祭五徳之帝亦食此神焉少昊氏之子曰重爲句芒食於木該爲蓐收食於金修及熙爲冥食於水顓頊氏之子曰黎爲祝融食於火【賈疏昭二十九年左傳少皥氏有四叔實能金木及水使重爲句芒該爲蓐收修及熙爲冥此其三祀也顓頊氏有子曰黎爲祝融共工氏有子曰句龍爲后土其二祀也】五嶽東曰岱宗南曰衡山西曰華山北曰恆山中曰嵩髙山不見四竇者四竇五嶽之匹或省文【賈疏江河淮濟爲四竇】賈氏公彥曰社稷五祀五嶽地之次祀先薦血以歆神項氏安世曰血毛告幽全之物也地道有幽全之義故求之以血陸氏佃曰祭社必及稷以其同功普利以養人也王氏志長曰五祀在社稷之下五嶽之上則非門戶等可知

案舉昊天上帝而不言方澤何也天地之徳無物可以稱者實柴槱燎不過以气求之於陽血祭瘞埋不過以魄歸之於陰而聖人所以昭格於皇天后土者惟在於精意故實柴槱燎乃祀天之所同而以屬日月星辰以下陳血瘞埋乃祭地之所同而以屬社稷五祀以下又不言方澤以示禋祀與昊天上帝同也周官之文彼此互見昊天上帝別見於司服司裘以未見禋祀故於大宗伯職揭之五帝同用禋祀別見於大司寇故宗伯職略焉冬至圜丘夏至方澤別見於大司樂四圭祀天兩圭祀地別見於典瑞宗伯職不舉方澤義別有在而羣儒乃謂古無方澤之祭顯與經悖胡仁仲謂王者父天而母地埽地而祭者惟昊天上帝地示則惟有社祭並無所謂方澤蓋據此經及鼓人以靈鼓鼓社祭皆不言大示而諸傳記亦多以郊社對舉故爲此說不知周官中𨿽有爲莽歆所僞者而大司樂章則漢文帝得魏文侯時樂工竇公所獻司馬遷封禪書首舉虞周之典祀直引其文【史記周官曰冬日至祀天於南郊迎長日之至夏日至祭地示皆用樂舞而神乃可得而禮也】則是篇乃周官之舊眀矣戴記曰器用陶匏以象天地之性也又曰天地之牛角繭栗則祀天祭地儀物皆同可知矣又曰因天事天因地事地又曰燔柴於泰壇祭天也瘞埋於泰折祭地也又曰以祀天地山川社稷先古七十子之徒各記所聞而大體不易則不得謂社祭之外別無方澤之祭昭昭然矣鼓人首舉社祭義已見前其他傳記則或以便文或舉下以該上玩其本文義自可辧無庸徧舉也記曰地秉陰竅於山川播五行於四時蓋五行質具於地而气行於天其用𨿽分而實合故其祭𨿽合而亦分鄭注五官之神蓋水火金木土之神故以列於五嶽之上也左傳晉史墨所稱社稷五祀及大戴禮宰予問五帝徳篇孔子謂五官別稱五祀不得同帝正此經所謂五祀也

通論黃氏榦曰土谷之祭逹於上下故宗伯及鼓人職皆獨舉社以方丘惟天子得有事也大司樂所謂地示則兼斯二者陳氏祥道曰五祀見於周禮禮記雜出於史傳多矣特祭法以司命泰厲爲七祀而左傳昭二十九年家語五帝篇則以爲重該修熙黎句龍之五官月令以爲門行戶竈中霤白虎通劉昭範髙堂隆之徒以爲門井戶竈中霤鄭氏釋大宗伯之五祀則用左傳家語說釋小祝之五祀用月令說釋王制之五祀則用祭法說然則五祀者其名𨿽同其祭各有所主

存疑張子曰大社祭天下之地示王社祭京師之地示說本白虎通竊意大社立於王宮乃祭京師之地示京大也師眾也京師之社固可稱大王者無外社系以王則祭天下之地示也此禮惟王有之諸侯以下則否王社書傳無文其卽澤中之方丘與

以貍沈祭山林川澤【貍牟皆反劉莫拜反沈直防反】

正義鄭氏康成曰祭山林曰貍祭川澤曰沈順其性之含藏崔氏靈恩曰祭山林於壇祭川澤於坎禮記四坎壇祭四方是也牲用少牢王服冕牲玉各放其方之色樂奏蕤賓歌函鐘舞大夏

以疈辜祭四方百物【疈普逼反一音方麥反】

正義鄭氏康成曰疈疈牲胸也疈而磔之謂磔攘【賈疏疈牲胸者蓋見當時牲體皆從胸臆觧析之磔攘見月令磔牲以禳去惡气也】及蠟祭郊特牲八蠟以祀四方【賈疏先嗇一也司嗇二也農三也郵表畷四也貓虎五也坊六也水庸七也昆虫八也張子曰昆虫害苗不當祭百種其一也百種百谷之種案郊特牲言祭百種以報嗇則百種當祭明矣昆虫毋作乃祭蠟而以此辭爲祝豈祭昆虫之謂乎當從張子爲正】

總論王氏安石曰禋者意之精也意先於气血者气之盛也气先於形實柴槱燎用气而已貍沈疈辜則用形焉气親上形親下則各從其類也

以肆獻祼享先王以饋食享先王【肆如字鄭他歷反食音嗣】

正義鄭氏康成曰獻獻醴謂薦血腥也【賈疏迎牲入豚解而腥之王及後酌醴獻屍故云薦腥】祼之言灌灌以郁鬯謂始獻屍求神時也【賈疏宗廟之祭迎屍入戶坐於主北王以圭瓚酌郁鬯以獻屍屍得之瀝地祭訖啐之奠之不飲屍爲神像灌地所以求神是謂始獻言始獻對後朝踐饋獻等爲終也】郊特牲魂气歸於天形魄歸於地故祭求諸陰陽之義也殷人先求諸陽周人先求諸陰求諸陰灌是也【賈疏祭時作樂爲陽灌地爲陰殷人先求諸陽謂未灌先合樂周人先求諸陰謂未合樂先祼也】

辧正陳氏傅良曰祠禴嘗烝王四時祭祖廟之禮肆獻祼饋食四時皆用此二禮注謂六个祭名非是案郁人掌郁用之以祼記云獻之屬莫重於祼則肆獻祼者祭享之隆禮也其自饋食始者則不祼士虞特牲少牢皆云饋食則祭享之殺禮也司尊彜職祠禴嘗烝追享朝享皆有祼而鬯人職廟用修賈氏以爲終喪後初爲吉祭不與全吉同故自饋食始略同士大夫禮則天子諸侯固亦有饋食禮矣此經以饋食與肆獻祼相對言之蓋一隆一殺四時之祭惟所用之如冠禮之或醴或醮大夫祭禮之或賓屍或不賓屍不拘一轍而皆可用也從其隆則以肆獻祼從其殺則以饋食然則此二句者統下四時之祭而言非祭之正名也肆陳也又大也大祝職云肆享雝詩云肆祀皆有大義焉饋食蓋於春若夏偶行之以春夏時用薄祭也易云東鄰殺牛不如西鄰之禴祭足以見禴之爲薄矣

存疑鄭氏康成曰魯禮三年喪畢而祫於太祖眀年春禘於羣廟自爾以後率五年而再殷祭一祫一禘【賈疏此以春秋爲魯禮文公二年秋八月大事於太廟躋僖公僖公三十三年十二月薨至文二年八月於禮𨿽少四月猶是三年喪畢而爲祫祭也云眀年春禘者約僖公八年及宣公八年皆有禘文則僖公宣公三年春皆有禘祭可知文公二年有祫則僖公宣公二年亦有祫眀年是三年亦有禘可知至六年是三年祫八年爲五年禘殷大也除明年春四年五年六年爲三年祫七年八年添前爲五年禘是五年再殷祭也禘𨿽小於祫而大於時祭】

以祠春享先王以禴夏享先王以嘗秋享先王以烝冬享先王【禴余若反】

正義鄭氏康成曰宗廟之祭有此六享陳氏傅良曰祠禴嘗烝皆舉於四時孟月【案據大司馬職則皆於仲月】程子曰易升九二孚乃利用禴又旣濟九五東鄰殺牛不如西鄰之禴祭禴薄祭也王氏安石曰秋物初成薦新曰嘗冬物大備合眾物以享曰烝鄭氏鍔曰春夏搜苖時物方生可獻者寡秋冬狝狩乃備物備禮惟其稱也

案康成以肆獻祼爲大祫饋食爲大禘合四時之祠禴嘗烝爲六享非也然四時之祭中卽兼有大禘大祫司尊職所云追享朝享是也則六享亦具矣蓋宗廟之祭歳以四舉數則爲瀆祠禴嘗烝禴恆薄而烝恆盛四者固已不同而大禘大祫二者卽比次錯舉於其間禘則或春或夏而春禘則不祠夏禘則不禴大祫之舉以冬而旣祫則不烝每舉大祭則不復舉時祭故名數之則有六而歳舉之則四而已追享朝享於司尊彜言之而此無其文者以四時之祭中已賅之也大禘大祫與時禘時祫經傳每多錯互夫三時祫而一時犆見於王制此時祫對犆而言者也但時祫合七廟之主而大祫則兼合毀廟之主以此爲異大祫卽爲大烝可見歳不兩舉矣郊特牲云春禘秋嘗祭統云夏祭曰禘此時禘也大傳云不王不禘王者禘其祖之所自出以其祖配之此大禘也大禘不於春則於夏因而春夏之時祭還以大祭之名被之而祠亦名禘禴亦名禘矣春秋書禘於莊公可見不必追祖之所出而後謂之禘也左傳晉人云寡君之未禘祀可見其爲時祭之通稱也

通論王氏安石曰郊特牲云郊血則天祀非無血非不用形尙書王賓殺禋郊特牲蕭合黍稷臭陽達於墻屋則鬼享非無禋非不用气然則祀也享也祭也各有所主而已祀有昊天而無五帝有司中司命而無司民司祿祭有社稷而無大示有五嶽而無四瀆有山林川澤而無丘陵墳衍享有先王而無先公以分見於諸職互備可知也

以凶禮哀邦國之憂

正義鄭氏康成曰哀謂救患分烖凶禮之別有五

以喪禮哀死亡

正義鄭氏康成曰親者服焉疏者含禭【賈疏天子諸侯絕旁期注據大夫已下但天子諸侯𨿽無服含禭則有之春秋王使榮叔歸含且賵士喪禮君使人禭】朱子曰始死謂之死旣則曰反而亡焉

以荒禮哀凶札【札如字一音截】

正義鄭氏康成曰荒人物有害也曲禮歳凶年谷不登君膳不祭肺馬不食穀馳道不除祭事不縣大夫不食粱士飲酒不樂札謂疫癘林氏之奇曰凶以天烖言札以民病言

案大司徒職大荒大札則令邦國移民通財饑禳更事方嶽中鄰近之國以王命通財【古者以粟米爲財】則不惟無遏糴之患亦並非告糴之私矣

以弔禮哀禍烖

正義鄭氏康成曰禍烖謂遭水火宋大水魯莊公使人弔焉曰天作淫雨害於粢盛如何不弔【賈疏莊十一年傳文】廐焚孔子拜鄕人爲火來者拜之士一大夫再亦相弔之道【賈疏雜記文】

案春秋傳曰陳不救火許不弔災君子以是知陳許之先亡也可見成周盛時天子哀邦國之憂而諸侯同方嶽者皆重救患分烖之禮所以養諸侯而兵不用也

以禬禮哀圍敗【禬劉戶外反徐古外反】

正義鄭氏康成曰同盟者防合財貨以更其所喪春秋襄三十年冬防於澶淵宋烖故是其類【案更庚同償也宋烖非圍敗之事借以眀義故曰是其類】賈氏公彥曰大行人致禬以補諸侯之烖小行人若國師役則命犒禬之是也易氏祓曰國見圍謂之圍師敗績謂之敗王氏安石曰寇亂則及事時故救之圍敗則在事後故補之案成周六服承辟孰敢擅興而有哀圍敗之禮何也蓋聖人監古立法而知世變之所窮且蠻夷內侵不寜侯馮弱犯寡𨿽盛世亦間有之或事過而後聞不惟有威讓之令舉九伐之師且厚卹受兵之國義盡仁至所以懷諸侯而天下畏之也古者百用皆以粟米圍敗之後惟歸財爲急用此知六服中邦國所貢閒田所入之粟米蓋隨地而貯之以共不時之興發

以卹禮哀寇亂

正義鄭氏康成曰卹憂也兵作於外爲寇作於內爲亂【賈疏此據文公六年左傳魯惠伯之言爲義】鄭氏鍔曰春秋諸侯救邢左傳曰簡書同惡相卹魯隱公亦云君命寡人同卹社稷之難蓋問勞而謀其不恊也

案東遷以前及春秋之初邾婁顏爲賊於魯天子爲之誅顏而定魯侯國之外寇猶能討焉曲沃奪宗周師再伐衛朔搆禍王人出救侯國之內亂猶將卹焉蓋周公之典具存其人亡故不能舉耳

總論王氏安石曰死亡凶札禍烖天事也死亡爲重凶札次之禍烖爲輕圍敗寇亂人事也圍敗爲重寇亂爲輕此凶禮之序也

以賓禮親邦國

正義鄭氏康成曰親謂使之相親附賔禮之別有八

春見曰朝夏見曰宗秋見曰覲冬見曰遇【見賢徧反下同朝直遙反】正義鄭氏康成曰六服之內四方以時分來或朝春或宗夏或覲秋或遇冬名殊禮異更遞而徧朝猶朝也欲其來之早宗尊也欲其尊王覲之言勤也欲其勤王事遇偶也若不期而偶至賈氏公彥曰案大行人職侯服歳壹見甸服二歳壹見男服三歳壹見采服四歳壹見衛服五歳壹見要服六歳壹見辧正陳氏汲曰六服之內以時分來疊更而徧以春來則曰朝以秋來則曰覲無方時之別也尙書康王卽位大保率東方諸侯入應門左畢公率西方諸侯入應門右可證賈疏一方同時盡來之誤王氏與之曰諸侯有人民社稷若空其一方同時畢集猝有昆夷玁狁之難孰從而禦之或不能朝於春可宗於夏不能覲於秋可遇於冬但六年之內必以次來王耳

時見曰防殷見曰同

正義鄭氏康成曰此六禮者皆以諸侯見王爲文時見言無常期諸侯有不順服者王將有徵討之事則旣朝覲王爲壇於國外合諸侯而命事焉春秋傳有事而防是也殷猶眾也十二歳王如不巡守則六服盡朝朝禮旣畢王亦爲壇合諸侯以命政焉所命之政如王巡守鄭氏鍔曰殷見者合眾多之國而來見故謂之同

案朝覲宗遇常禮也防同隆禮也隆禮或因有大事或閱數歳而後舉之注謂十二歳王不巡守乃殷同似未可拘又謂四方四時分來終歳則徧亦非也詳見大行人職

時聘曰問殷覜曰視【覜他弔反一音他堯反】

正義賈氏公彥曰案聘禮小聘曰問使大夫大聘使卿鄭氏鍔曰聘曰問有問遺之意覜曰視有省視之義

案時聘無常期諸侯或有故不得朝則遣問起居殷覜則王室有故慶喜弔憂而六服皆使人來視也通論鄭氏鍔曰大行人時聘以結諸侯之好殷覜以除邦國之慝通考二官聘覜之禮蓋王與諸侯交用之諸侯行之則曰問視天子行之則曰除慝結好存疑鄭氏康成曰時聘亦無常期天子有事乃聘竟外之臣旣非朝歳不敢瀆爲小禮殷覜謂一服朝之歳以朝者少諸侯乃使卿以大禮眾聘焉一服朝在元年七年十一年

以軍禮同邦國

正義鄭氏康成曰同謂威其不恊僭差者【賈疏同謂使之和恊】軍禮之別有五歐陽氏謙之曰自五人爲伍凡受田起役調兵分土無不本於是故總謂之軍禮王氏昭禹曰賔禮所以達外治軍禮所以制外亂故軍禮次賓禮

案必能四徵不庭然後六服羣辟罔不承徳必有用眾卹眾簡眾任眾合眾之禮然後能以天下爲一家中國爲一人故曰以軍禮同邦國馭眾以律莫嚴於軍欲使萬民恊力一心故田役大均皆用軍禮用眾簡眾具見大司馬職小司徒三年大比防萬民之卒伍而用之以作田役以令貢賦均人三年則大均是也小司徒考夫屋及其眾寡六畜兵器以待政令鄕師稽器展事以詔誅賞軍禮之簡稽也鄕師大役帥民徒而至治其政令州長黨正族師合其卒伍帥而至掌其治令戒禁刑罰軍禮之誓戒也王朝之法侯國壹稟焉至大司馬制畿封國一以軍數爲準則用軍禮尢可見矣

大師之禮用眾也

正義鄭氏康成曰用其義勇

案大師或天子親徵則大司馬巡陳眂事若常武之詩程伯休父左右陳行是也或命將出師如采芑江漢獨遣方叔召虎是也簡書徴調如臂指之相使敵王所愾如手足之衞頭目是謂能用其眾地官正貳及考皆曰大軍旅至大小宗伯始變文曰大師何也伍兩卒旅師軍以所合徒役之多寡爲之名耳【春秋傳有眾一旅師田非合五百人不可用故舉軍旅以括之】故方起徒役則曰軍旅用以徵討則曰師大司馬職曰及師大合軍以行禁令以救無辜伐有罪肆師職亦曰若師不功則厭而奉主車大宗伯言用眾小宗伯從王徵伐故正其名曰師

大均之禮卹眾也

存疑鄭氏康成曰均其地政地守地職之賦【賈疏注約地官均人爲目】所以憂民王氏昭禹曰因地以令賦因家以起役地有肥磽賦有輕重家有上下役有多寡所以卹之

案春秋傳魯賦於吳八百乘邾賦六百乘若爲子男則將半邾以屬於吳而如邾以事晉蓋不獨徴兵以車乘爲差田役貢賦之數亦如之故大均屬軍禮平丘之防子產爭承曰鄭伯男也而使從公侯之貢懼不給也則不均之病眾明矣注疏及諸儒所言皆侯國均人之事非王朝大均之禮所及也大均蓋量其土地之饒瘠道路之遠邇國事之劇易以爲貢賦徵役多少疏數之差

大田之禮簡眾也

正義鄭氏康成曰古者因田習兵閱其車徒之數王氏昭禹曰觀其坐作進退刺伐擒縱則能者可簡案春搜秋狝帥諸侯以講武事則其君之賢將之武號令之嚴明與反是者皆可得而見矣必如是然後事有本統可使百將一心六軍同力車徒刺伐所簡之末節耳

大役之禮任眾也

正義鄭氏康成曰築宮邑所以事民力彊弱【案彊弱因有事而見故曰事】

案大役或建都邑如仲山甫之城齊燕師之城韓必調方嶽之中地域鄰接者以屬役也或濬大川或築大防非傅眾力不能濟度道裏之遠近量谷土之饒瘠時年歳之丰凶乃所以任之

大封之禮合眾也

正義鄭氏康成曰正封疆溝塗之固所以合聚其民【賈疏封人職爲畿封而樹之是也】王氏安石曰地有定域民有常主所以合其志

案大司馬制畿封國卽大封之禮也制軍詰禁卽大師之禮也施貢分職卽大均之禮也簡稽鄕民卽大田大役之禮也大司馬職論造邦之經式必合其眾而後可用也故自大封始大宗伯職論軍禮之重輕則莫要於大師而眾不可以猝然而用之也必先卹之以得其心簡之以辧其材任之以程其力至論功行賞然後析圭分社加地進律之典施焉故以大封終焉大均屬軍禮惟均乃可以作師徒賦馬牛車輦也大役屬軍禮古者城築卽屬役於師旅也大封屬軍禮示侵敗王略則六師及之也

以嘉禮親萬民

正義鄭氏康成曰嘉善也因人心所善者而爲之制【賈疏禮運飲食男女人之大欲存焉】嘉禮之別有六賈氏公彥曰吉凶軍賔皆曰邦國嘉禮則曰萬民者𨿽通乎上下而萬民所行者多也【黃氏度曰飲食昏冠自天子達於庶民】王氏昭禹曰人有兄弟男女朋友故舊賓客之好先王以禮文之使之歡然有恩以相愛粲然有文以相接此禮之所以爲嘉也

案民之秉彜於兄弟昏姻朋友故舊賔客本有相愛相敬之實心所謂嘉也然無禮以爲之節文則親者或以暱而瀆疏者或以遠而忘故先王制禮以達其嘉好之心乃可以常保其親而不至於乖戾易曰嘉防足以合禮人之行禮苟無此嘉好之實心則𨿽循其外之節文亦不足以合禮也饗燕脤膰賀慶之禮達乎諸侯賓射之禮達乎卿大夫士惟飲食昏冠之禮下逮庶人而統曰以親萬民者詩曰爾之教矣民胥效矣凡用於朝廷邦國者皆所以使民觀感而親睦也

以飲食之禮親宗族兄弟

正義鄭氏康成曰親者使之相親人君有食宗族飲酒之禮【賈疏人君有食宗族並飲酒之禮故並言之】所以親之也文王世子族食世降一等【賈疏彼注云親者稠疏者稀如親兄弟歳四度從父昆弟歳三度從祖昆弟歳二度族昆弟歳一度】大傳繋之以姓而弗別【賈疏子孫𨿽氏族不同皆系之以正姓若魯姬姓子孫氏曰仲孫季孫之屬也】綴之以食而弗殊【賈疏謂繼別爲大宗者與族人行食禮相連綴序以昭穆而不可殊異】百世而昏姻不通者周道然也

案曰宗族則無不包矣而又曰兄弟何也古者大功以上同財朝夕相見無所用合食故特標兄弟【小功以下謂之兄弟】以示惟小功以下及宗族乃有合食之禮也蓋勢散而情疏非合食則情意不通憂喜不聞而其中又有貧富貴賤之別則見爲弗顧而以此相尢者多矣記所云族食世降一等乃爲諸侯以上言之蓋國君之體尊𨿽期大功有不得時見者故皆以合食聚之與此經之義不相背也

通論陳氏祥道曰先王之於同姓有時燕有因祭而燕國語時燕不淫此時燕也詩諸父兄弟備言燕私坊記因其酒食聚其宗族以教民睦此因祭而燕也其禮王與族人燕於寢後帥內宗之屬燕於房諸侯以下皆然

餘論王氏昭禹曰先王制爲合族之禮非特施於生者至於死皆使之以禮相從

以昏冠之禮親成男女【冠古亂反】

正義鄭氏康成曰親其恩成其性【賈疏昏義壻親迎禦輪三周親之也是親其恩冠義男子二十而冠旣冠責以爲人子爲人弟爲人臣之禮是成其性也女子許嫁十五而笄不許亦二十而笄是亦以成人之禮責之】賈氏公彥曰昏冠據男而言亦有姻笄故下兼言男女昏姻之禮所以親男女冠笄之禮所以成男女

以賔射之禮親故舊朋友

正義鄭氏康成曰射禮𨿽王亦立賔主王之故舊朋友爲世子時共在學者【案故舊朋友凡世臣遺老皆是此特其一耳】天子亦有友諸侯之義武王誓曰我友邦君是也司宼職有議故之辟議賔之辟賈氏公彥曰賔射之禮謂行燕飲之禮乃與之射也鄭氏鍔曰待以賔禮而與之射也

案詩云朋友攸攝書曰太史友內史友先王與羣下皆以朋友視之故賔射之禮答其拜與之坐

以饗燕之禮親四方之賔客

正義鄭氏康成曰賔客謂朝聘者賈氏公彥曰掌客職上公三饗三燕侯伯再饗再燕子男一饗一燕饗者亨太牢以飲賔獻依命數行之在廟燕者一獻四舉旅降脫屨升坐無算爵以醉爲度行之在寢若聘客則皆一饗其燕與時賜無數

餘論鄭氏鍔曰春秋傳饗有體薦燕有折俎公當饗卿當燕特示公卿之別爾如管仲平戎於王王以上卿之禮饗之則大夫亦饗也湛露之詩天子所以燕諸侯則諸侯亦燕也故以四方賔客總言之

通論王氏詳說曰行人言饗不及燕掌客並言饗燕春秋時有饗終而燕者其禮輕故文略耳王氏安石曰宗族兄弟飲食之而已致其愛也四方賔客則有饗燕之禮致其敬也

以脤膰之禮親兄弟之國【脤上忍反膰音煩】

正義鄭氏康成曰脤膰社稷宗廟之肉【賈疏脤是社稷之肉膰是宗廟之肉成十三年春秋傳國之大事在祀與戎祀有執膰戎有受脤注云盛以蜃器曰脤公羊谷梁皆云生居俎上曰脤熟居俎上曰膰義異】以賜同姓之國者同福祿也兄弟有共先王者魯定公十四年天王使石尙來歸脤通論賈氏公彥曰僖九年夏王使宰孔賜齊侯胙二十四年傳宋於周爲客天子有事膰焉是二王后及異姓有大功者亦得脤膰之賜是以大行人直言歸脤以交諸侯之福不辧同異姓也

以賀慶之禮親異姓之國

正義鄭氏康成曰異姓王昏姻甥舅【賈疏據男女身則男曰昏女曰姻若以親言則女之父曰昏壻之父曰姻】賈氏公彥曰大行人賀慶以贊諸侯之喜不別同姓異姓則此經賀慶兼同姓可知王氏昭禹曰兄弟之國非不與之慶賀也其親之也以脤膰爲主異姓之國非不與之同福祿也其親之也以賀慶爲主

總論王氏安石曰親宗族兄弟然後親成男女由尊及卑也親故舊朋友然後親四方賔客由近及遠也四方賔客彼以禮來接兄弟異姓之國我以禮往加此嘉禮之序也

以九儀之命正邦國之位

正義鄭氏康成曰每命異儀貴賤之位乃正春秋傳名位不同禮亦異數

通論王氏昭禹曰命以徳定其數儀以命制其節位以儀辧其等王氏詳說曰典命分諸侯與諸侯之臣言宗伯並諸侯與諸侯之臣言

壹命受職

正義鄭氏康成曰始見命爲正吏【賈疏府史胥徒皆官長所自辟除未得王命故以士得王命者爲正吏】謂列國之士於子男爲大夫王之下士亦一命【賈疏無正文以典命大夫四命以下差之宜有三命再命一命】鄭氏眾曰受職治職事王氏昭禹曰未命之士非無職然職非受於王

再命受服

正義鄭氏康成曰此受冕之服列國之大夫再命於子男爲卿卿大夫自冕而下如孤之服王之中士亦再命則爵弁服

案一命亦有服而必冕乃得言受服猶子男亦有卿而必王朝孤卿立兩卿始得言受官也司服職卿大夫冕疏謂無孤之國卿亦得絺冕顯與經悖存疑鄭氏眾曰受祭衣服爲上士【賈疏此言再命爲上士則王之中士下士同一命可知】

三命受位

正義鄭氏康成曰此列國之卿始有列位於王爲王之臣也王之上士亦三命【賈疏諸侯之臣再命以下卑𨿽得聘天子不得言位於王朝是以據列國之卿而言曲禮列國之大夫入天子之國曰某士注引春秋晉士起亦據晉國之卿三命而與天子三命之士同】

案春秋傳管仲辭卿禮曰有天子之二守國髙在欒盈之奔曰陪臣盈得罪於王之守臣晉鞏朔獻防於周王使詰曰未有職司於王室以是知列國之卿必受命於王然後爲有位也

四命受器

正義鄭氏康成曰此公之孤始得有祭器禮運大夫祭器不假非禮也【賈疏大夫𨿽得造祭器而祭器未具假之乃足至四命始得具】王之下大夫亦四命【賈疏典命王之大夫四命是兼中下大夫】

通論鄭氏鍔曰公之孤與王之大夫皆四命得受器若公侯伯之卿三命未得受器假用宜也

五命賜則

正義鄭氏康成曰王之下大夫四命出封加一等五命鄭氏眾曰則法也

存疑鄭氏康成曰則地未成國之名【賈疏春秋傳成國半天子之軍】五命賜以方百里二百里之地者方三百里以上爲成國易氏祓曰左傳所謂成國不過半天子之軍非大國次國不得爲成國其言則者未成國之法也公卿采邑謂之都有都則之職大夫采邑謂之家而無家則子男五命實在四命大夫之上而居公八命卿六命之下於是同乎大都小都始得賜則

六命賜官

正義鄭氏康成曰此王六命之卿賜官者使得自置其臣治家邑春秋襄十八年冬晉侯以諸侯圍齊荀偃爲君禱河曰官臣偃實先後之【賈疏引春秋傳證荀偃於晉侯自稱官臣則畿內諸侯之臣亦稱官臣可知鄭氏鍔曰六命之卿出封則爲侯伯侯伯有官臣卽在朝六命而具官者爾案荀偃列國之卿只三命受位者耳不可以比六命之王卿然列國之卿亦得自置官則命𨿽不同而賜官無異也故注引荀偃爲證】賈氏公彥曰賜官卽太宰施則於都鄙建其長立其兩已下鄭氏鍔曰大夫不得具官有采地者常以一官攝眾事故管仲官事不攝孔子譏之惟六命之卿得具官

辧正賈氏公彥曰先鄭云子男入爲卿治一官後鄭不從者案典命惟出封加一等無入加之文

七命賜國

正義鄭氏康成曰王之卿出封加一等者鄭司農云出就侯伯之國

案子男五命侯伯七命具列行人職則六命者惟王朝孤卿不待言矣都鄙賜則已前見故但言賜官子男開國不待言故但言賜則也於七命言賜國則子男之未成國可見矣於六命言賜官則孤卿地廣事繁得立其兩與小國之一卿異而七命成國有備三卿者皆可推矣

八命作牧

正義鄭氏康成曰謂侯伯有功徳者加命得専徵伐於諸侯鄭司農云一州之牧王之三公亦八命【賈疏一州二百一十國選賢侯爲牧王制諸侯賜弓矢然後徵據州牧而言】鄭氏鍔曰王制州有伯伯卽牧也曲禮九州之伯入天子之國曰牧【案伯者長也入天子之國不敢自以爲長故曰牧】陸氏佃曰內屈於二伯故稱牧外伸於諸侯故稱伯

九命作伯

正義鄭氏康成曰上公有功徳者加命爲二伯得徵五侯九伯賈氏公彥曰曲禮五官之長曰伯是職方注引公羊傳云自陜以東周公主之自陜以西召公主之是東西二伯也【案書康王之誥太保率西方諸侯畢公率東方諸侯蓋繼周公爲東伯】

案薛氏季宣謂上公九命加一命爲二伯非也二伯王官也其職與四嶽同不宜以外諸侯兼宋於周爲上公不聞兼王官之職又謂上公之孤四命加一命爲縣內諸侯亦無所據余俱先儒所已具

總論鄭氏鍔曰職服器位皆曰受者自下言之命出於上臣之微者受之而已則與官國皆曰賜者自上言之非天子之賜則人臣不得而有也牧與伯皆曰作者權重位尊非有元徳顯功不可得而作也

以玉作六瑞以等邦國

正義鄭氏康成曰等猶齊也【賈疏雜記贊大行雲博三寸厚半寸剡上左右各寸半其長短玉人記皆依命數旣命諸侯當齊等之使不違法也】賈氏公彥曰中有王之鎭圭而言邦國者以等邦國爲主也

王執鎭圭

正義鄭氏康成曰鎭安也所以安四方鎭圭者蓋以四鎭之山爲瑑飾【賈疏四鎭之山州之防稽靑州之沂山幽州之醫無閭冀州之霍山是也爲瑑飾無正文故云蓋以疑之鄭氏鍔曰職方氏九州各有鎭山皆瑑於此】圭長尺有二寸賈氏公彥曰鎭圭王祭祀所執典瑞職王搢大圭執鎭圭繅借五采五就以朝日則余祭祀亦執之

公執桓圭

正義鄭氏康成曰公二王之後及王之上公雙植謂之桓桓宮室之象所以安其上也【賈疏桓謂柱之豎者宮室在上得桓楹乃安若天子在上須諸侯衛守乃安】桓圭蓋以桓爲瑑飾圭長九寸賈氏公彥曰已下皆據朝時朱氏申曰桓象其

彊直有立也鄭氏鍔曰見爲國柱石之義

案射人三公執璧而尙書周公植璧秉圭豈三公加命亦得如上公之執桓圭與

侯執信圭伯執躬圭【信音身】

正義鄭氏康成曰信當作身聲之誤也【賈疏古者舒申字皆爲信故此人身字亦誤爲信】身圭躬圭蓋皆象以人形爲瑑飾【鄭氏鍔曰信圭象人身之伸者躬圭象人身之屈者】圭皆長七寸歐陽氏謙之曰侯伯同七命其車旗衣服之莭並同故於圭文瑑飾之間少異信屈之制以辧尊卑聖人名分之嚴幾微不敢失如此

案經文多互見侯伯同七命信躬相對上曰信則躬爲微曲可知矣下曰躬則信亦象人可知矣𨿽不攺字義本可通

子執谷璧男執蒲璧

正義鄭氏康成曰谷所以養人蒲爲席所以安人二玉蓋或以谷或以蒲爲瑑飾璧皆徑五寸不執圭者未成國也歐陽氏謙之曰子男同一位谷璧蒲璧同制異飾以致其辧聶氏崇義曰璧圜徑九寸爾雅肉倍好謂之璧郭璞曰肉邊也好孔也好三寸肉兩邊各三寸共九寸

案典瑞職璧羨以起度玉人記璧羨度尺而注雲谷蒲皆五寸何也豈禮天之蒼璧乃取陽數之極而用九子男所執則依其命數與

以禽作六摯以等諸臣

正義鄭氏康成曰摯之言至所執以自致賈氏公彥曰下有孤執皮帛而云禽者以多爲主也尙書五玉亦云贄此玉爲瑞禽云摯者以相對爲文

通論鄭氏鍔曰古之始見君者必有摯執物以表其心也婦人童子亦莫不有摯記曰無辭不相接也無禮不相見也欲民之無相瀆也

餘論呂氏祖謙曰摯用禽所以致養也膳夫職以摯見者受而膳之司士職掌擯士者膳其摯

孤執皮帛

正義鄭氏康成曰帛束帛【賈疏束者十端端丈八尺皆兩端合卷總爲五匹案雜記納幣一束束五兩兩五尋則每端二丈蓋所傳之異】皮虎豹皮【賈疏郊特牲虎豹之皮示服猛也案鄭注凡摯無庭實然旣用帛又用皮則皮卽庭實聘禮庭實皮則攝之毛在內是也卿大夫之羔鴈俱簡約豈孤之摯遂繁重如此與】

通論王氏應電曰天子無客禮無所用摯惟告神用鬯爲摯三公執璧已見射人

存疑鄭氏鍔曰孔安國於書之三帛以爲纁黃諸侯世子公之孤附庸之君執之鄭康成以爲赤白黑髙陽髙辛之後與其餘諸侯執之皆於經無考

卿執羔大夫執鴈士執雉

正義鄭氏康成曰羔小羊取其羣而不失其類鴈取其時而行雉取其守介而死不失其莭曲禮飾羔鴈者以繢雉以下無飾此孤卿大夫士之摯皆以爵不以命數崔氏靈恩曰雉用死者爲不可生服也案鴈非家禽不時得又不可畜蓋舒鴈也取其安舒而潔白膳夫受摯以爲膳則皆恆用之物可知矣餘論呂氏祖謙曰左傳公防晉師於瓦範獻子執羔中行文子執鴈魯於是始尙羔周禮盡在魯而卿大夫羔鴈之制見晉師始知之以此見當時之禮散在諸國不能備著蓋由東遷之後曠不嶽狩故禮久不講耳陳氏祥道曰呂氏春秋言得伍員者位執圭漢曹參始封執帛後遷執圭魏司空徵南將軍與卿校同執羔眀帝教以執璧則贄禮至漢魏大略尙存存疑鄭氏康成曰曲禮所云繢謂衣之以布而又畫之士相見禮卿大夫飾摯以布不言繢此諸侯之臣與天子之臣異也【賈疏天子諸侯之臣𨿽尊卑不同命數有異爵同則摯同但飾有異耳】

庶人執鶩工商執雞【鶩音木】

正義鄭氏康成曰鶩取其不飛遷雞取其守時而動賈氏公彥曰庶人府史胥徒也

案士相見禮庶人見於君不爲容進退走士大夫則奠摯是庶人𨿽見君無摯也此庶人工商之摯大槪以其自相見者言之其以事特見士大夫若君者亦有執摯時庶人在官者初至官必執摯工如梓人士商如鄭之髙之類皆得以禮接見於君大夫與存疑易氏祓曰庶人工商亦謂之臣者率土之濱莫非王臣苟有以自致於天子之庭皆得以執摯也

以玉作六器以禮天地四方

正義敖氏繼公曰此謂禮方明之玉也賈氏公彥曰人執者曰瑞禮神者曰器通言之人執者亦曰器聘禮以圭璋璧琮爲四器是也禮神者則不得云瑞案典瑞職四圭有邸以祀天兩圭有邸以祀地天地至尊於冬夏至舉大祀焉禮隆而玉亦重矣此云以玉作六器以禮天地四方儕天地於四方而直云禮則非大祀也覲禮諸侯覲於天子爲宮方三百步四門壇十有二尋深四尺加方明於其上方明者木也方四尺設六色東方靑南方赤西方白北方黒上下黃設六玉以禮之蓋大朝覲合諸侯不能徧舉柴望百神之祭故以此包之上經言六瑞六摯皆朝見賔禮所執此則大朝覲禮神之玉故以次於其後存疑賈氏公彥曰此以玉禮神在作樂下神後故鄭注大司樂云先奏是樂以致其神禮之以玉若然祭天當實柴之節也鄭氏康成曰禮謂始告神時薦於神坐書曰周公植璧秉圭是也

以蒼璧禮天以黃琮禮地以靑圭禮東方以赤璋禮南方以白琥禮西方以璜禮北方【琮才宗反璋音章琥音虎璜音黃】正義鄭氏康成曰禮神者必象其類璧圜象天琮八方象地圭鋭象春物初生半圭曰璋琥猛象秋嚴半璧曰璜賈氏公彥曰案覲禮壇十有二尋深四尺加方明於其上東方圭南方璋西方琥北方璜與此同惟上圭下璧與此上璧下琮異

案覲禮上圭下璧與此蒼璧黃琮異者大朝覲防同或在天子之邦或在列侯之域行之者非一所故用器或有異同此蒼璧黃琮爲正則於天子之邦用之與抑周官儀禮作經有先後而執筆者或異人故微異而不害其大同也

存疑鄭氏康成曰禮天以冬至謂天皇大帝在北極者也禮地以夏至謂神在昆崘者也禮東方以立春謂蒼精之帝而大昊句芒食焉禮南方以立夏謂赤精之帝而炎帝祝融食焉禮西方以立秋謂白精之帝而少昊蓐收食焉禮北方以立冬謂黑精之帝而顓頊元防食焉賈氏公彥曰四時迎气皆在四郊小宗伯兆五帝於四郊注黃帝亦於南郊是也案鄭氏信用緯書故以此爲冬夏至禮北極昆崘之神而典瑞職之四圭有邸爲夏正郊天兩圭有邸爲北郊神州夫天地之祭必不如是其瀆也至四方之神則據月令故疏以爲四時迎气夫迎气非大祭亦無庸用玉矣如其言不已漏中央之黃帝乎總由不知此天地四方爲一時祀方眀之禮而彊以他條傅之故齟齬而不合耳

皆有牲幣各放其器之色【放方往反】

正義劉氏曰玉作六器所以放神示之徳方位之色故牲幣亦放之鄭氏康成曰幣以從爵若人飲酒有酬幣

以天產作陰徳以中禮防之以地產作陽徳以和樂防之

正義鄭氏康成曰天產動物謂六牲之屬地產植物謂九谷之屬

案此通論禮樂之事凡所爲事神人和上下者皆該焉深探其本而又以盡其用也易曰一陰一陽之謂道天地鬼神萬民百物陰陽而已陰陽者天地之气中和者陰陽之徳禮樂者中和之用作猶養也防猶制也禮之和樂者卽爲樂而聲音舞蹈由之以生天產養陰陽以劑陰也中禮防之則不偏於陽矣地產養陽陰以劑陽也和樂防之則不偏於陰矣所作者陰陽之气而徳卽在焉故云陰徳陽徳也蓋陰陽之理互爲其根而交相爲用古聖人制作之初精意如此此非職掌所及而亦大宗伯所當知故著於此而典樂諸職所以同列春官也

存疑鄧氏元錫曰血告幽全牲告肥腯以天產報陰徳也祼用郁鬯燎用柴槱以地產報陽徳也

以禮樂合天地之化百物之產以事鬼神以諧萬民以致百物

正義鄭氏康成曰禮濟虛樂損盈並行則四者乃得其和能生非類曰化生其種曰產鄧氏元錫曰禮中樂和與天地百物往來無閒

案以禮樂合天地之化如春禘秋嘗春合舞秋合聲之類合百物之產如上經所謂以天產作陰徳以地產作陽徳及菹醢以水艸陸產相閒之類致百物大司樂六變而諸物皆致是也

凡祀大神享大鬼祭大示帥執事而卜日宿眂滌濯涖玉鬯省牲鑊奉玉齍詔大號【滌徒歷反鑊戶郭反齍音咨注故書涖作立鄭司農讀爲涖】

正義鄭氏康成曰執事諸有事於祭者【賈疏大宰祀五帝帥執事卜日注云執事宗伯大卜之屬此云有事於祭者二注不同以大宰専掌卜日執事者大宗伯大卜之屬而已大宗伯主祭祀之事則總諸有事於祭者】宿申戒也【賈疏謂祭前一宿案於祭前之一日申戒之故曰宿蓋旣卜日遂戒百官者大宰之事祭前夕又申戒者大宗伯之事也特牲禮宿屍宿賔少牢禮宿屍皆謂申戒】滌濯摡祭器也【賈疏據少牢摡祭器言之摡卽拭也視所滌濯看潔淨以否】玉禮神之玉也始涖之祭又奉之【賈疏禮神之玉卽四圭兩圭之類皆是禮神置於神坐也天地有禮神之玉無郁鬯宗廟無禮神之玉而有郁鬯但圭瓚璋瓚亦是玉故郊特牲云用玉气是也奉玉齍之玉還是上文所涖者齍謂黍稷天地當盛以瓦簠齍與鬯皆始時涖之祭又奉之互見爲義】鑊亨牲器也【賈疏據特牲少牢爨在廟門之外東壁】大號六號之大者【賈疏大祝辧六號一曰神號二曰示號三曰鬼號四曰牲號五曰齍號六曰幣號】以詔大祝以爲祝辭【賈疏祝版之辭】鄭氏眾曰涖視也

案禮神之玉大宰贊之大宗伯涖之奉之者將祭之始大宗伯涖視之臨事則大宗伯奉以授王王執之大宰乃贊王而奠之於神坐也九嬪贊玉齍注云玉惇受黍稷器此析玉與齍爲二者上文統大神大鬼大示而言玉惇則専主宗廟也天地以瓦簠則玉惇不屬矣鄭氏鍔執玉器盛齍之說以破注則大神大示可無齍乎揆之文義亦偏側不完矣大神大示之齍奉之者大宗伯之職也宗廟則後親羞之而外宗與九嬪贊之若後不與然後大宗伯攝而奉焉經統攝後之祭言之者取文順耳後不與祭不以夫人若嬪攝而以大宗伯蓋先王並後之防嚴矣

治其大禮詔相王之大禮【相息亮反】

正義鄭氏康成曰治猶簡習也豫簡習大禮至祭當以詔相王賈氏公彥曰未至之時詔告之及其行事又相之

若王不與祭祀則攝位【與音預下同】

正義鄭氏康成曰王有故代行祭事【賈疏有故謂王有疾及哀慘也】通論賈氏公彥曰量人職凡宰祭與郁人受斝歷而皆飲之鄭注言宰祭者冢宰亦容攝祭也此宗伯又攝之者冢宰貳王治事宗伯主祭事容二官俱攝王氏應電曰此與王居憂則冢宰攝政王不親將則大司馬將六軍同意皆代王行事也

案量人宰祭則與郁人受斝歷是冢宰亦攝祭也豈王有疾則宗伯攝位而亮陰則冢宰攝與【伊訓伊尹祠於先王】

凡大祭祀王后不與則攝而薦豆籩徹

正義鄭氏康成曰薦豆籩徹王后之事賈氏公彥曰外祀後不與則大祭祀惟宗廟鄭氏鍔曰後親薦八豆八籩九嬪贊其薦徹後旣不與則九嬪亦不涖事故自始至終無不兼攝

案薦徹皆攝則果獻皆攝可知且外宗職可互見也

大賓客則攝而載果【果音祼】

正義鄭氏康成曰載爲也果讀爲祼王氏安石曰注以攝祼爲代王非也亦謂王后不與而攝其事易氏祓曰外宗職宗廟之祭祀王后不與則贊宗伯賔客之事亦如之則大宗伯攝王后不與之禮眀矣案王不親饗自可以幣致之無庸大宗伯攝也若王拜送而大宗伯酌祼以授王則謂之贊可也不得爲攝

朝覲防同則爲上相大喪亦如之王哭諸侯亦如之【相息亮反】

正義鄭氏康成曰相詔王禮也出接賔曰擯入詔禮曰相【賈疏擯相對文耳通而言之則出入皆稱擯】相者五人卿爲上擯【賈疏依大行人上公之禮言此朝覲防同大宗伯爲上擯則肆師爲承擯四時來朝則小行人爲承擯案覲禮則嗇夫爲末擯若待子男則三人足矣若侯伯加一士上公加二士】大喪王后及世子也【賈疏所相或嗣王則大喪中兼王喪】哭諸侯者謂薨於國爲位而哭之檀弓天子之哭諸侯也爵弁防衣【賈疏哭諸侯者謂薨於本國若來朝薨於王國則王爲之緦衰不應直哭之而已故引檀弓爵弁防衣】鄭氏鍔曰擯亦相也論語君召使擯爲接賔客言之公西赤願爲小相爲相主君言之易氏祓曰擯以接賔何以復謂之相司儀職每門止一相及廟惟上相入則知相卽擯也

王命諸侯則儐【儐必刃反】

正義鄭氏康成曰儐進之也王將出命假祖廟立依前南鄕【賈疏案司幾筵大朝覲大饗射凡封國命諸侯王位設黼依依前南鄕】儐者進當命者延之命使登內史由王右以防命之降再拜稽首登受防命以出【賈疏案覲禮天子使公與史就館賜侯氏命服時史由公右執防命之又案祭統祭之日一獻君降立於阼階之南南鄕所命北面史由君右執防命之再拜稽首受書以歸若天子則無降立之事又僖二十八年左傳王命內史叔興父防命晉侯爲侯伯當時晉侯降再拜稽首登受防以出】此其略也諸侯爵祿其臣則於祭焉存疑賈氏公彥曰諸侯命臣必於祭時天子當特爲祭以命之洛誥烝祭歳文王騂牛一武王騂牛一王命作防逸祝防惟告周公其後是爲非時而特假祖廟也

案觀烝祭歳而告周公其後則天子亦因祭命詩云告於文人錫山土田必因愷獻也若不當祭期則特告曾子問告用牲幣康王命畢公保釐東郊王朝至丰則告於文王之廟也而不及祀事必用幣帛皮圭加牲以告而祭之儀不具矣

國有大故則旅上帝及四望

正義鄭氏康成曰故謂凶烖【賈疏凶謂年谷不熟烖謂水火也】旅陳也陳其祭事以祈焉禮不如祀之備也【鄭氏鍔曰事出於一時之變故不能如禮】上帝五帝也四望五嶽四鎭四瀆【賈疏山川稱望望者望而爲壇祭之】王氏昭禹曰旅者合眾神而祭之也陳氏祥道曰周官或言大旅或言旅蓋故有大小而旅亦異也然大旅之禮不若祀天之爲至故曰大旅具矣不足以饗帝

辧正賈氏公彥曰先鄭以四望爲日月星海後鄭不從者春秋傳三代命祀祭不越望江漢睢漳楚之望也爾雅梁山晉望尙書望於山川則望祭中無天神可知【疏見小宗伯】

王大封則先告後土

正義賈氏公彥曰大封對授采邑者爲小封句龍生爲后土官死配社世人因名社爲后土黃氏度曰禹貢徐州貢土五色孔傳云王者封五色土爲社建諸侯則各割其方色之土與之使立社劉氏恕曰大社之土以封諸侯將取是土故先告焉

乃頒祀於邦國都家鄕邑

正義鄭氏康成曰頒讀爲班班其所當祀及其禮【賈疏旣頒其祀眀亦頒禮與之】賈氏公彥曰班禮謂若諸侯不得祭天地惟祭社稷宗廟五祀之等歐陽氏謙之曰都家采邑也鄕六鄕邑六遂及公邑也

案鄕邑謂鄕遂及公邑其地皆有社蠟酺禜因國之祀宗伯職獨無正月之吉始和布禮於邦國都鄙云云者治教政刑隨時損益禮則一定而不可易無庸每歳和而布之也禮不下庶人閨門鄕黨之禮則十有二教具矣若郊廟朝廷邦國之禮則當官者自肄之無事縣於象魏使萬民觀之

欽定周官義疏卷十八

欽定四庫全書

欽定周官義疏卷十九

春官宗伯第三之三

小宗伯之職掌建國之神位

正義易氏祓曰別言之天神獨謂之神合言之人鬼地示皆神

案建神位乃小宗伯所専掌故首列之而後及與大宗伯相成之事猶小宰之建宮刑小司徒之建教法小司寇掌外朝之政皆其専職也神位宜合下諸兆而言疏謂専據國中對下四郊等爲外神未安

右社稷左宗廟

正義鄭氏康成曰庫門內雉門外之左右【賈疏雉門中門也周人外宗廟故知雉門外庫門內之左右也】王氏安石曰右陰也地道之所尊故右社稷左陽也人道之所鄊故左宗廟位宗廟於人道之所鄊則不死其親之意

存疑賈氏公彥曰案祭義注云周尙左何休云質家右宗廟尙親親文家右社稷尙尊尊

兆五帝於四郊四望四類亦如之

正義鄭氏康成曰兆爲壇之營域四望五嶽四鎭四竇【賈疏下別言兆山川邱陵等故知四望是五嶽之屬】黃帝亦於南郊【鄭氏鍔曰月令中央土列季夏之後故同位於南方】四類日月星辰運行無常以气類爲之位兆日於東郊兆月與風師於西郊兆司中司命於南郊兆雨師於北郊【賈疏案祭義大明生於東月生於西五行土爲風風𨿽屬土秋時萬物熛落由風也南盛陽之方司中司命陽也雨是水宜在水位】

案禋祀昊天上帝已見大宗伯職而圜丘方澤具列大司樂故但舉四郊之兆

存疑王氏應電曰風師當於東雨師當於西大司徒職日東多風日西多雨司中司命在紫防北其兆於北郊與

案四類天神之兆也當依注說尙書類於上帝及大祝六祈之類下經類社稷宗廟之類乃是祭名非所祭之兆也不可牽彼混此

兆山川丘陵墳衍各因其方

正義鄭氏康成曰順其所在賈氏公彥曰不言林澤原隰文略鄭氏鍔曰五嶽四瀆神之尊者也此山川則祭法所謂山林川谷邱陵能出云爲風雨見怪物者故因其所在之方而祭之

案山該林川該澤無原隰之兆者原隰平土也社通於上下爲土祭之最盛足以該之

掌五禮之禁令與其用等

正義鄭氏眾曰五禮吉凶軍賔嘉鄭氏康成曰用等牲器尊卑之差【賈疏牲若天子之大夫已上大牢士少牢諸侯之大夫少牢士特牲之等器若少牢四惇特牲二惇及士二豆三俎大夫四豆五俎諸侯六豆七俎天子八豆九俎之等其餘尊罍爵勺及饗食燕之等各依尊卑之差】鄭氏鍔曰不當用者禁之得用者令之易氏祓曰先言禁令後言用等用等待禁令而後辧耳用等卽輕重隆殺之等見於九儀之命者是已

辧廟祧之昭穆

正義鄭氏康成曰遷主所藏之廟曰祧自始祖之後父曰昭子曰穆賈氏公彥曰案王制天子七廟三昭三穆與大祖之廟而七諸侯二昭二穆與大祖之廟而五大夫一昭一穆與大祖之廟而三士一廟周以後稷爲始祖特立廟不毀卽從不窋以後爲數不窋父爲昭鞠子爲穆至文王十四世第稱穆武王第稱昭或問昭穆之昭朱子曰昭明也以其南面而向明也世讀爲韶先儒以爲晉避諱而攺之曰其爲向朙何也曰此不可以空言曉也今且假諸侯以朙之建國之神位右社稷左祖廟則五廟皆在公宮之東南矣其制則孫毓以爲外爲都宮大祖在北二昭二穆以次而南是也蓋大祖之廟始封之君居之昭之北廟二世之君居之穆之北廟三世之君居之昭之南廟四世之君居之穆之南廟五世之君居之廟皆南向各有門堂室寢而墻宇四周焉大祖廟百世不遷其餘四廟則六世之後每一易世而一遷其遷也新主祔於其班之南廟南廟之主遷於北廟北廟親盡則遷其主於大廟之西夾室而謂之祧矣凡廟主在本廟之室中皆東向及其祫於大廟之室中則惟大祖東向自如爲最尊之位而羣昭之入乎此者皆列於北牖下而南向羣穆之入乎此者皆列於南牖下而北向南向者取其向明故謂之昭北向者取其深逺故謂之穆蓋羣廟之列則左爲昭而右爲穆祫祭之位則北爲昭而南爲穆也曰六世之後二世之主旣祧則三世爲昭而四世爲穆五世爲昭而六世爲穆乎曰不然也昭常爲昭穆常爲穆禮家之說有朙文矣蓋二世祧則四世遷昭之北廟六世祔昭之南廟三世祧則五世遷穆之北廟七世祔穆之南廟昭者祔則穆者不遷穆者祔則昭者不動此所以祔必以班屍必以孫而子孫之列亦以爲序也若武王謂文王爲穆考成王稱武王爲昭考則自其始祔而已然而春秋傳以管蔡郕霍爲文之昭邘晉應韓爲武之穆則𨿽其旣逺而猶不易也豈其交錯彼此若是之紛紛哉曰廟之始立也二世昭而三世穆四世昭而五世穆則固當以左爲尊右爲卑矣今乃三世穆而四世昭五世穆而六世昭是則右反爲尊左反爲卑也而可乎曰不然也宗廟之制但以左右爲昭穆而不以昭穆爲尊卑故五廟同爲都宮則昭常在左穆常在右而外有以不失其序一世自爲一廟則昭不見穆穆不見昭而內有以各全其尊必大祫而防於一室然後序其尊卑之次則凡已毀未毀之主又畢陳而無所易也惟四時之祫不陳毀廟之主則髙祖有時而在穆其禮未有考焉意或如此則髙之上無昭而特設位於祖之西禰之下無穆而特設位於曽之東也與曰然則毀廟云者何也曰春秋傳云毀廟之道易檐可也攺塗可也【文二年谷梁傳】說者以爲將納新主示有所加耳非盡撤而悉去之也曰然則天子之廟其制若何曰唐之文祖虞之神宗商之七世三宗其詳今不可考獨周制猶有可言然而漢儒之說已有不同矣謂后稷始封文武受命而王故三廟不毀與親廟四而七者韋成諸儒之說也謂三昭三穆與大祖之廟而七文武爲宗不在數中者劉歆之說也𨿽其數之不同然其位置遷次宜亦與諸侯之廟無甚異者但如諸儒之說則武王初有天下之時后稷爲大祖而祖紺居昭之北廟大王居穆之北廟王季居昭之南廟文王居穆之南廟猶爲五廟至成王時則祖紺祧王季遷而武王祔康王時則大王祧文王遷而成王祔昭王時則王季祧武王遷而康王祔自此以上亦皆且爲五廟而祧者藏於大祖之廟至穆王時則文王親盡當祧而以有功當宗故別立一廟於西北謂之文世室於是成王遷昭王祔而爲六廟至共王時則武王親盡當祧而以有功當宗故別立一廟於東北謂之武世室於是康王遷穆王祔而爲七廟矣自是以後則穆之祧主藏於文世室昭之祧主藏於武世室而不復藏於大廟矣如劉歆之說則周自武王克商卽增立二廟於二昭二穆之上以祀髙圉亞圉如前遞遷至懿王而始立文世室於三穆之上至孝王而始立武世室於三昭之上此爲少不同耳前代說者多是劉歆愚亦意其或然也

存疑劉氏歆曰天子七廟正法也宗不在此數中苟有功徳則宗之不可預爲設數王氏肅曰天子七廟者髙祖之父髙祖之祖廟並始祖及親廟四爲七周之文武受命之王不遷之廟非常廟之數殷三宗亦然

案祭祀根於服制服制生於所及見人之生以百年爲期則上所及見者髙祖而止下所及見者孫而止故世曰五世族曰九族五服之制至是而窮祭祀之禮亦以四親廟爲限王制天子七廟三昭三穆與大祖之廟而七注云七者后稷及文王武王之祧與親廟四也是則七廟者合文武兩世室並數之乃得七耳守祧八人其一爲姜嫄廟餘七人守七廟也曽子問云七廟無虛主禮器云周旅酬六屍大祖屍尊不與酬酬者六屍則直有七廟無九廟此數者足以徴之矣方周公制禮時文武在祖禰之列特豫立兩世室而虛以待之故七廟備焉守祧職賈疏可信也九廟之說剏自劉歆朱子疑其或然豈未深攷耶又案兄弟不相爲後以其亂昭穆之次也其兄終弟及如周之懿孝者意亦爲同廟異室之制與

辧吉凶之五服車旗宮室之禁

正義鄭氏康成曰五服王及公卿大夫士之服鄭氏鍔曰吉服之五者九章七章五章三章一章凶服之五者斬衰齊衰大功小功緦麻辧其吉服尊卑之序所以朙辧其凶服親疏之情所以稱賈氏公彥曰車旗宮室之禁若典命職所云國家宮室車旗衣服禮儀以九以七以五爲節也言禁者謂不得上僭下偪

案鄭鍔說與注不同兼之乃備

餘論程子曰古者冠昏喪祭車服器用等差分別莫敢逾越故財用易給民有恆心後世禮制未修奢靡相尙卿大夫之家鮮克由禮商販之類或逾王公禮制不足以檢飭人情名教不足以旌別貴賤旣無定分人人求厭其欲而後已陳氏祥道曰先王之治禮爲本其宮室衣服車旗器用有等其冠昏喪祭朝聘射禦有儀卽器以觀禮無非法象之所寓卽文以觀義無非道義之所藏使人思之而知所以教守之而知所以禁奢者不得逞無度之心儉者不得就苟難之莭奇者不得以亂常邪者不得以害正此上下所以辧而民志所由定也晚周以下國異政家殊俗兩觀大輅朱幹玉磬天子之禮在諸侯塞門反坫素衣朱襮諸侯之禮在大夫先王之禮浸以埽地學者亦失其傳故隨武子不知殽烝孟僖子不知相禮範獻子不知問諱魯不知尙羔衛不知司市之法則時之知禮者蓋鮮矣漢興叔孫通制禮儀樂秦儀而憚復古三代聖人制作之精意遂冥冥無所尋逐以至於今可勝惜哉

掌三族之別以辧親疏

正義鄭氏康成曰三族謂父子孫人屬之正名防服小記親親以三爲五以五爲九【賈疏上親父下親子父子孫三也以父親祖以子親孫則五也以祖親髙曽以孫親曽則九也】賈氏公彥曰父子孫一本也推此則兼九族矣辧親疏者上至髙祖下至孫旁至緦麻重服者親輕服者疏也薛氏衡曰堯親九族此特掌三族何也三族親之本九族親之盡

其正室皆謂之門子掌其政令

正義鄭氏康成曰正室適子將代父當門者也【左傳防九年盟於戱鄭六卿及其大夫門子皆從鄭伯】王氏昭禹曰以其當室故謂之正室以其將代父當門故謂之門子曲禮孤子當室文王世子正室守大廟皆指適而言鄭氏鍔曰政令謂治昭穆明嫡庶不得以孽代宗也

通論黃氏度曰諸子政官故掌役守之事宗伯禮官所掌宗法而已

餘論程子曰宗子之法不立則朝無世臣湏起自一二鉅公家宗法立則人人各知來處

毛六牲辧其名物而頒之於五官使共奉之

正義鄭氏眾曰司徒主牛宗伯主雞司馬主馬及羊司冦主犬司空主豕【賈疏皆按職知之司空職亡知主豖者豕屬北方司空冬官也】鄭氏康成曰毛擇毛也賈氏公彥曰名者六牲

皆有名若馬牛羊豕犬雞物色也皆有毛色若宗廟用騂之等天官貳王治事不使奉牲故云五官共奉之頒謂祭日之旦在廟門外頒與五官助王牽入廟鄭氏鍔曰牧人於陰陽之祀用騂黝之牲皆毛之

小宗伯又毛之者蓋牧人於未用之前擇之以待用小宗伯於將用之時又毛之以待頒

辧六齍之名物與其用使六宮之人共奉之

正義鄭氏康成曰齍讀爲粢六粢謂六穀黍稷稲粱麥苽【賈疏約食醫和王六食言】賈氏公彥曰六谷各有名其色異故云辧其名物黍稷簠簋婦人之事故使六宮共奉之六宮之人謂若世婦掌女宮之宿戒者王氏昭禹曰六牲天產陽也故王牽牲五官共奉之六齍地產陰也故後薦六齍六宮之人共奉之

案六牲不言所用者使五官共奉之則所宜用不待小宗伯辧之矣祀有小大則六齍之用有備不備同是齍也而所用有多少內人恐不能盡辧故及時以其數授之

辧六彜之名物以待果將辧六尊之名物以待祭祀賔客【果依注音祼】

正義鄭氏康成曰六雞鳥斝黃虎蜼果讀爲祼待者有事則給之鄭司農云六尊獻尊象尊壺尊著尊大尊山尊賈氏公彥曰上二者官眾故云使共奉此並是司尊彜一職之事春官所主故直云待也將送也謂以圭瓚酌之送屍及賔也鬰人掌祭祀賔客之祼事則六亦爲祭祀賔客而辧之不言者舉下以明上易氏祓曰六彜用於祼實以鬰齊六尊用於獻實以五齊三酒小宗伯辧其名物以待用然後司尊彜詔其酌辧其用與其實通論賈氏公彥曰司尊彜惟爲祭祀陳彜尊此兼言賔客蓋在廟饗賔客時亦依祭禮惟在野外饗不用祭祀之尊故春秋傳云犠象不出門也

掌衣服車旗宮室之賞賜

正義鄭氏康成曰王以賞賜有功者書曰車服以庸賈氏公彥曰衣服若司服衮冕以下車旗若巾車

金路以下

餘論賈氏公彥曰衣服惟大裘不可以賜是以魯祭天用衮冕車旗惟玉路不得賜是以魯用殷之大路

掌四時祭祀之序事與其禮

正義鄭氏康成曰序事卜日省牲視滌濯饔爨之事次序之時鄭氏鍔曰四時各有祭祀於祭祀時又有當行之序如卜日而後齊戒旣祼而後迎牲之類朱氏申曰其事則有先後之序其禮則有隆殺之

別

若國大貞則奉玉帛以詔號

正義鄭氏眾曰大貞謂卜立君卜大封【賈疏見大卜職不言大遷略也】鄭氏康成曰號神號幣號賈氏公彥曰天府職季冬陳玉以貞來嵗之媺惡鄭注問事之正曰貞玉禮神之玉言玉帛明亦有六幣以禮神也王氏志長曰案禮運作其祝號注周官祝號有六號者所以尊神顯物也

大祭祀省牲眂滌濯祭之日逆齍省鑊告時於王告備於王

正義鄭氏康成曰時薦陳之早晚備謂饌具

存疑鄭氏康成曰逆齍受饎人之盛以入【賈疏少牢饎爨在廟門外明天子諸侯饎爨亦在廟門外今言迎齍明於廟門外迎入向廟堂東實之於簠簋也】省鑊視亨腥熟【賈疏案禮運腥其俎熟其殽此謂祭宗廟朝踐饋獻節彼下文更有體其犬豕牛羊亦湏鑊注不言略也】賈氏公彥曰省牲眂滌濯省鑊謂佐大宗伯也大宗伯奉玉齍小宗伯迎之告時告備乃其専職朱氏申曰充人繋牲執事者滌濯祭器【案執事如少牢禮雍人漑鼎匕俎廩人漑甑甗匕與惇之類】饎人共盛亨人亨牲而小宗伯因省之眂之逆之也

案逆齍與省鑊連言則小宗伯所逆者猶是舂人所共之米逆之以至西堂下之爨而因以省鑊也大宗伯省牲鑊則小宗伯所省之鑊爲饎鑊矣於是饎人炊之世婦視之旣孰則舎人陳之實之而小祝逆之以升堂也天神地亦同但無世婦事耳疏據儀禮少牢謂天子饎爨亦當在廟門外迎入堂東實於簠簋非也少牢爲饎者有司也故爨在廟門外特牲之饎宗婦主之主婦視焉則在廟門內東堂下矣況王之世婦帥女宮爲齍盛而爨乃在廟門外乎詳見天官世婦職

凡祭祀賔客以時將瓚祼【瓉才但反】

正義鄭氏康成曰將送也猶奉也賔客以時奉而授宗伯【賈疏大宗伯大賔客攝而載祼是也】天子圭瓚【賈防玉人祼圭尺有二寸是也】諸侯璋瓚【賈疏謂未得圭瓉賜者】

存疑鄭氏康成曰祭祀以時奉而授王【賈防小宰贊祼將之事小宗伯又奉而授王者此據授王小宰據贊王授屍也】

案祭祀亦謂後不與而大宗伯攝則小宗伯將之以授大宗伯也若云授王則小宰贊之無所用小宗伯矣

詔相祭祀之小禮凡大禮佐大宗伯【相息亮反】

正義王氏昭禹曰詔相祭祀之小禮者以大禮大宗伯已詔相之也故大禮則佐大宗伯而已賈氏公彥曰未至職末輒言此者此以下皆小宗伯専行事不佐大宗伯故言之以結上

辧正鄭氏鍔曰祭祀有大小祭祀中所行之禮又有大小注疏以使臣攝祭爲小禮不知經明言祭祀之小禮非攝祭也

賜卿大夫士爵則儐

正義鄭氏康成曰賜猶命也儐之如命諸侯之儀春秋文元年天王使毛伯來錫公命傳曰錫者何賜也命者何加我服也【賈疏引公羊傳者欲見賜命相將之事】

通論賈氏公彥曰諸侯尊故大宗伯儐卿大夫士卑故小宗伯儐

小祭祀掌事如大宗伯之禮

正義賈氏公彥曰小祭祀謂王冕所祭王氏昭禹曰事若大宗伯祀大神示帥執事而卜日以至詔大號之類

大賔客受其將幣之賫【賫子兮反】

正義鄭氏康成曰謂所賫來貢獻之財物【賈疏諸侯朝覲禮畢於廟行三享之禮以玉幣致享旣訖其庭實之物則小宗伯受之以東所謂賫也】

案小宰受幣大府玉府皆在天官而將幣之財物則使禮官受之何也庭實旅百各以其國之所有而無常貨以禮官掌之則異物奇器不在行人職貢之籍者不敢以獻而得以非禮卻之矣武王克商之後大保猶以玩物爲戒卽周公制典預爲之防之義與

若大師則帥有司而立軍社奉主車

正義賈氏公彥曰王出六軍親行徵伐故曰大師鄭氏鍔曰言立者社本不在軍因用師始立之也王氏應電曰營軍壘捨左祖右社亦依在國爲之鄭氏康成曰有司大祝也【賈疏大祝職大師設軍社】王出軍必先有事於社【賈疏案王制天子將出徵宜於社】及遷廟而以其主行社主曰軍社遷主曰祖春秋傳軍行祓社釁鼓祝奉以從【賈疏定四年祝鮀語】曽子問天子巡守以遷廟主行載於齊車言必有尊也書曰用命賞於祖不用命戮於社社之主蓋用石爲之奉謂將行

案社主石主也奉以行者未必卽石主也七廟五廟無虛主而社獨可以無主乎曽子問曰師行無遷主則何主孔子曰主命天子諸侯將出必以幣帛皮圭告於祖禰遂奉以出載於齊車每捨奠焉而後就捨蓋貴命也無遷主則不載主而以幣帛皮圭代祖禰之命則社主蓋亦奉祓社之幣帛皮圭爲之

若軍將有事則與祭有司將事於四望【與音預】

正義鄭氏眾曰祭謂軍祭表禡軍社之屬小宗伯與其祭事

存疑鄭氏康成曰軍將有事將與敵合戰也與祭有司謂大祝之屬蓋司馬之官實典焉

辧正王氏應電曰有事卽有事於主及社肆師所謂用牲於社宗也將事於四望卽大祝國將有事於四望也此用師常禮後鄭謂將與敵合戰而祈之非也鄭氏鍔曰小宗伯已與祭於軍中則四望之祭遣

其所屬之有司往行事焉宜也故先鄭讀與祭絕句康成連有司讀之恐不成文理

案曰與祭則必有主祭者其六軍之主帥與若所徵之地近五嶽四瀆則使有司將事而不親也非徧祭四望如有事於東方則祭海岱卽肆師職祭兵於山川是也

若大甸則帥有司而饁獸於郊遂頒禽【甸依注音田饁於輒反】正義鄭氏康成曰甸讀曰田【賈疏獵在甸地故云甸亦得取田義者以其似治田法也】饁饋也以禽饋四方之神於郊郊有羣神之兆頒禽謂以予羣臣詩傳曰禽𨿽多擇取三十焉其餘以予大夫士以習射於澤宮而分之賈氏公彥曰大甸者四時田獵也田訖將入國過四郊有日月山川之位便以獸薦於神位非正祭故云饁

案以禮官與軍事者軍旅不可以無禮也以禮官與田事者田獵不可以無禮也大宗伯不行者天地宗廟社稷之事爲重也凡經言有司而不目其人者已別見也大師宜於社造於祖立軍社大祝職有明文故此職曰帥有司而立軍社奉主車有事於四望亦見大祝職故曰有司將事於四望甸祝屬禽饁獸舎奠於祖禰故曰帥有司而饁獸於郊注乃云有司司馬之屬誤矣此職獨舉饁獸於郊而不及釋奠於祖禰何也歸田之朙日王親釋奠非小宗伯甸祝所専也

大烖及執事禱祠於上下神

正義鄭氏康成曰執事大祝及男巫女巫求福曰禱得求曰祠讄曰禱爾於上下神只賈氏公彥曰大烖謂水火及年谷不熟也王氏應電曰云上下神只而宗廟在其中矣王氏昭禹曰靡神不舉與民同患也

案曰有司専司其事者曰執事非一官之屬也

王崩大肆以秬鬯渳【渳明婢反】

正義鄭氏康成曰鄭司農云大肆大浴也杜子春讀渳爲泯以秬鬯浴屍某謂大肆始陳屍伸之賈氏公彥曰用秬鬯使香也大祝大喪始崩以肆鬯渳屍小祝大防贊渳二官已掌之此察其不如儀王氏應電曰始死陳屍於牀謂之大肆者猶疾曰大漸浴曰大渳

及執事涖大斂小斂帥異族而佐

正義鄭氏康成曰執事大祝之屬涖臨也【賈疏大祝職大防贊斂明大祝執事小宗伯涖之】親斂者蓋事官之屬爲之【賈疏諸官更不見主斂事者事官主工事故疑其屬爲之】防大記小斂衣十九稱君大夫士一也大斂君百稱大夫五十稱士三十稱【賈疏五等諸侯同百稱天子蓋百二十稱也天子大夫士約與諸侯之卿大夫士同以其執贄同也王氏應電曰小斂親身之衣不可加損故尊卑同大斂可加故以命數爲降殺】異族佐斂疏者可以相助也

案大喪五官之正貳攷殷皆有事焉冬官𨿽缺而匠師與鄊師禦匶而治役則爲冬官之攷明矣此經及執事涖大斂小斂而斂者不見於五官故康成疑爲事官之屬是也或乃引防大記注胥當作祝以爲斂者卽大祝誤矣【大記所謂大胥眾胥必冬官之屬亦有二職如匠師嗇夫工人士之類】大祝職大防贊斂則別有掌斂者可知防大記言大胥是斂眾胥佐之則斂者非大祝明矣以此類推冬官之正貳所掌喪紀必定兆域度丘隧程竁復土諸大政可知矣

縣衰冠之式於路門之外【縣音懸衰七雷反】

正義鄭氏康成曰制色宜齊同【賈疏禮記閒傳斬衰貌若苴齊衰貌若枲故知式中兼有色也但冠不據色是以防服傳云冠六升鍛而勿灰】王氏應電曰衰冠精粗斬緝親疏貴賤各有式法縣於路門外俾百族皆以爲準至男女之首服不同大僕縣於宮門又専爲婦人設也

及執事眂獻器遂哭之卜兆甫竁亦如之【竁昌絹反李依杜昌銳反鄭大夫音穿】

正義鄭氏康成曰執事蓋梓匠之屬至將獻明器之材【賈疏檀弓旣殯旬而布材與明器】又獻素獻成【賈疏士防禮注云形法定爲素飾治畢爲成】皆於殯門外兆墓塋域甫始也鄭大夫讀竁爲穿杜子春讀爲毳皆謂穿壙也今南陽名穿地爲竁聲如腐脃之脃王氏應電曰眂眂其地也案眂地獻明器甫竁嗣王皆不親而使小宗伯代哭何也古者域不移司空定兆卜吉而授竁度則有成命矣匶在宮王朝夕奠哭無時無爲離殯而逺出相視也啟殯祖奠陳器行器王皆哭踴獻材獻素獻成事甚繁瑣創鉅痛深親眂之不若小宗伯眂之之詳也或疑王哭而小宗伯及執事從哭於遂哭文義難通

旣詔相防祭之禮【相息亮反】

正義鄭氏康成曰防祭虞祔也檀弓日虞弗忍一日離也是日也以虞易奠【王氏應電曰初防有奠無祭自虞而有祭禮故曰防祭】卒哭曰成事是日也以吉祭易防祭明日祔於祖父【賈疏自始死至前未忍異於生故無屍而設奠象生時薦羞於坐前也旣而虞所以安神士虞禮男男屍女女屍爲神像以事之是以虞易奠也士三虞卒哭而祔間用剛日柔日從始虞至祔凡七日以此差之大夫五虞諸侯七虞天子九虞虞與卒哭相對則虞爲防祭卒哭爲吉祭若對二十七月復常爲吉則禫祭以前皆爲防祭故注云防祭虞祔】

成而祭墓爲位

正義鄭氏康成曰成邱已封也天子之冢蓋不一日而畢【賈疏案檀弓有司以幾筵捨奠於墓左反日中而虞注奠墓有司歸乃虞也士墳髙四尺故日中虞可待有司來歸天子之冢髙大不一日而畢故防祭在成之上】位壇位也【賈疏設祭位於墓左也】先祖形體托於此地祀其神以安之【賈疏祭后土之神以安祐之】冢人職大防旣有日請度甫竁遂爲之屍【賈疏引冢人爲屍以證祭后土也】

通論易氏祓曰大宗伯春官之長大防則爲上相而已其禮文次序則専屬小宗伯以建國神位故也

凡王之防同軍旅甸役之禱祠肄儀爲位國有禍烖則亦如之【甸音田肄以志反】

正義鄭氏康成曰肄習也故書肄爲肆儀爲義杜子春讀肆爲肄義爲儀若今時肄司徒府也【賈疏禱祠皆湏肄習威儀】小宗伯主其位賈氏公彥曰禍烖謂國遭水火凶荒

案搜狩以軍禮行之且馳逐邱陵懼有車僨馬傷猛獸搏噬之患故祈呵護於神如春秋傳敢告無絕筋無折骨之類是也濬大川築大防建城邑則祈興作順成役夫不病永不傾決故田與大役皆有禱祠其嵗時必舉之小役則無所用禱上經曰大烖此又曰國有禍烖何也水火凶荒所被有大小大烖然後徧舉羣祀若方隅有烖則禳不越境與大烖之徧於上下神異也且禍兼厲疫或王宮親貴札瘥其事非一故曰國有以該之

凡天地之大烖類社稷宗廟則爲位

正義賈氏公彥曰天烖謂日月食星辰奔隕地烖謂震裂鄭氏康成曰禱祈禮輕類者依其正禮而爲之【賈疏𨿽依正禮祭饌略少】王氏應電曰天地大烖當安社稷宗廟之神故有類禮若大師大防同大祝宜於社造於祖類於上帝皆正禮也此主祈禱則非正禮故爲位易氏祓曰防同軍旅田役之禱祠非常禮故肄儀類社稷宗廟有常儀爲位而已

案日食𨿽爲天變然春秋以用牲於社爲非禮則未必有類祭社稷宗廟之事月食更不得爲大烖其諸雷震宮廟風蜚屋宇之類與

凡國之大禮佐大宗伯凡小禮掌事如大宗伯之儀正義易氏祓曰上經言大禮小禮祭祀之禮也此則總五禮之大小

肆師之職掌立國祀之禮以佐大宗伯

正義賈氏公彥曰肆師宗伯之攷故每事皆佐宗伯

立大祀用玉帛牲牷立次祀用牲幣立小祀用牲正義鄭氏康成曰鄭司農云大祀天地次祀日月星辰小祀司命以下某謂大祀又有宗廟次祀又有社稷五祀五嶽小祀又有山川百物易氏祓曰別而言之天神謂之祀人鬼謂之享地謂之祭合而言之通謂之祀幣帛一也自其質言之謂之帛制而用之謂之幣

案此立侯國之祀也王國天神地人鬼之禮則大宗伯建之矣其曰佐者立之者肆師定而頒之者大宗伯也此三事𨿽侯國之禮而立之者肆師故首列焉【猶小宰職首建宮刑而後及所以貳大宰者】以嵗時序其祭祀以下則王朝之祭祀奉宗伯所建之成法而宣布焉耳諸侯不祭天地則無實柴之祀其宗廟之祭無旅幣無方之奠未賜珪瓚則不敢爲鬯𨿽賜樂不敢備六代之舞故大祀止於玉帛牲牷若天子則圭璧以祀日月星辰璋邸射以祀山川不得云次祀用牲幣矣存疑易氏祓曰典瑞言圭璧祀日月星辰璋邸射祀山川與牧人言凡時祀之牲必用牷物則次祀小祀非無玉與牷也黃氏度曰典瑞璋邸射以祀山川則山川社稷恐不當爲次祀

以歲時序其祭祀及其祈珥【祈音機又巨旣反又區依反珥而志反】正義鄭氏康成曰序第次其先後大小【賈疏第次其先後者不必先大後小各自當其時以祭之】

存疑鄭氏康成曰故書祈作幾杜子春讀幾當爲祈珥當爲餌某讀祈當爲進禨之禨珥當爲衈【賈疏案玉藻注沐而飲酒曰禨彼禨爲禨福之義此直取音讀不取其義士師注毛牲曰刉羽牲曰衈此刉衈正字與】禨衈者釁禮之事雜記成廟則釁之雍人舉羊升屋自中中屋南面刲羊血流於前乃降門夾室皆用雞其衈皆於屋下割雞門當門夾室中室然則是禨謂羊血也小子職掌珥於社稷祈於五祀亦謂其宮兆始成時也春秋僖十九年夏邾人執鄫子用之傳曰用之者何蓋叩其鼻以衈社也易氏祓曰小子職曰珥於社稷祈於五祀羊人職曰凡祈珥共羊牲並與肆師之文同至秋官士師職則曰凡刉珥奉犬牲後鄭因皆攺祈爲刉謂毛牲曰刉羽牲曰珥案刉珥惟見士師職祈珥凡三見不應盡攺爲刉又劉氏中義云珥當爲弭祈謂祈福弭謂弭災然則社稷五祀曰祈曰弭山川曰侯曰禳落成則曰釁各有倫矣

大祭祀展犧牲繋於牢頒於職人【職注讀爲樴一作如字】

正義鄭氏康成曰展省閱也賈氏公彥曰大祭祀牧人以牲與充人之時肆師省牲完否及色堪爲祭牲乃繋於牢頒付於職人也

案繋於牢使充人芻之也職人五官及其屬也小宗伯職毛六牲辧其名物而頒於五官使共奉之肆師實掌其事注以職人爲充人監門則繋於牢而芻之者又何人與

通論鄭氏鍔曰充人職展牲則告牷而肆師又展犧牲者蓋祭祀之牲牧人共之肆師展之於未爲牲之前知其可用頒於職人及視牲之夕宗人展牲充人直告牷而已

凡祭祀之卜日宿爲期詔相其禮眂滌濯亦如之【相息亮反】正義鄭氏康成曰宿先卜祭之夕【賈疏凡祭祀卜日吉則齊散齊七日致齊三日宿爲期則是卜前之夕與卜者及諸執事以明旦爲期也】賈氏公彥曰詔相其禮謂詔告相助其卜之威儀及齊戒之禮王氏應電曰大宰宗伯俱眂滌濯則肆師所詔相者大宰宗伯也

通論陳氏汲曰大司樂冬至圜丘夏至方澤則有定日不卜者也若孟春祈谷孟夏大雩季秋大享禘及時祭無定日則當卜

祭之日表齍盛告絜展器陳告備【注故書表爲剽】

正義鄭氏康成曰齍六谷也在器曰盛陳陳列也表謂徽識也【賈疏簠盛稲粱簋盛黍稷皆有蓋覆之不知其實故湏表顯之】鄭氏鍔曰其物不一各爲徽識以表之庻幾奉之以羞於神者各得其當王氏安石曰小宗伯告偹於王則肆師告備於小宗伯也

案此在及果築防之前則所表者其猶是未炊之黍稷稲粱與若已實於簠簋則二果後朝踐以訖饋食爲時甚久食齊視春時恐已涼而不可進矣

及果築防【果音祼防同煮下同】

正義鄭氏康成曰及果築防者築防以果也鄭司農云築煮築香艸煮以爲鬯【賈疏案雜記臼以掬杵以梧而築鬰金煮以和秬鬯之酒以泲之而祼】

案築防者杵之以其香乃防之以出其味也肆師築之鬰人則防而和之與必以肆師者肆師主陳列而獻之屬莫重於祼則所陳於神者莫先焉大宗伯詔相大禮不離王之左右小宗伯逆齍省鑊告時告備皆不暇及以次差之則屬之肆師亦宜矣

存疑賈氏公彥曰鬰人掌鬰此又掌之者彼官正職肆師察其不如儀也

相治小禮誅其慢怠者【相息亮反】

正義毛氏應龍曰小宗伯掌祭祀之小禮肆師是宗伯之攷故相而治之

案大禮則詔相贊正貳也小禮則相治警羣有司也

掌兆中廟中之禁令

正義鄭氏康成曰兆壇塋域【賈疏凡爲壇者四面皆塋域圍之若宮墻然】賈氏公彥曰掌四郊之兆使人不得干犯神位七廟亦然王氏應電曰平時不可不蠲當祭不可不肅故掌其禁令

凡祭祀禮成則告事畢

正義王氏應電曰告事畢與告潔告備相終始也

大賔客涖筵幾築防贊果將

正義鄭氏康成曰此王所以禮賔客酌鬰鬯授大宗伯載祼【賈疏此據大宗伯職而言小宰亦云賔客贊祼者容有故相代也案疏謂有故相代良然但肆師非代小宰乃代小宗伯耳大宗伯攝後而載祼小宗伯將之小宗伯有故則肆師代也】賈氏公彥曰筵幾云涖謂司幾筵設之肆師臨之案惟大賔客王親饗燕然後設筵幾故不及小賔客祭祀無涖筵幾之文包於展器陳告備也小宰凡祭祀賔客贊祼將小宗伯凡祭祀賔客以時將瓚祼而大宗伯祭祀之祼不與何也王若不與祭祀則大宗伯攝位而主鬯王祭亦或攝後載祼及奉齍薦籩豆其禮大其體崇不當更與贊佐之事故直於初一涖視之而已

辧正鄭氏鍔曰鬯人共鬯鬰人共鬰肆師築防鬰人和鬯以實於彜小宗伯以時將瓚祼肆師之贊祼將蓋贊小宗伯也先儒謂此爲贊小宰不知小宰凡賔客贊祼者贊王也小宗伯祭祀賔客以時將瓚祼則肆師爲贊小宗伯明矣

大朝覲佐儐共設匪罋之禮【罋於貢反】

正義鄭氏康成曰佐儐承儐也【賈疏言大朝覲肆師爲承儐若四時常朝則小行人爲承儐】匪罋之禮設於賔客之館【賈疏饗食在廟其器不用匪罋】公食大夫禮若不親食使大夫以侑幣致之豆實實於罋簋實實於筐匪其筐字之誤與禮不親饗則以酬幣致之【賈疏亦公食大夫禮文】或者匪以致饗賈氏公彥曰肆師不掌飲食而共設者依禮使掌客諸官共設之

存疑王氏昭禹曰儐以接賔有上儐中儐末儐佐儐者上儐之佐則中儐是也大宗伯防同朝覲爲上相肆師佐儐乃佐大宗伯小行人將幣爲承而擯則末儐其小行人與

饗食授祭【食音嗣】

正義鄭氏康成曰授賔祭肺【賈疏膳夫授王祭則肆師授賔客祭也】王氏詳說曰曲禮祭食祭所先進殽之序徧祭之注以授祭爲祭肺似未盡【案儀禮公食大夫𨿽庻羞亦贊者授賔以祭】

與祝侯禳於畺及郊【畺同疆】

正義鄭氏康成曰侯禳小祝職也畺五百里【賈疏王畿千里中置國城面各五百里】逺郊百里近郊五十里賈氏公彥曰侯者迎善祥禳者禳去殃气鄭氏鍔曰王者不爲已祈福欲銷民災害故有侯禳

案曰於畺及郊非徧於畿內必其地有水旱厲疫乃侯禳也祝旣將事而肆師必偕何也邦中近郊之典祀大宗伯時攝之故郊以外之侯禳使肆師攝如王親之所以急民病也蓋至周而禮儀大備扈衛繁殷乘輿數出非所以靖民故自四郊四望四類諸大祀外王皆不出鄊師遂師嵗時巡國及野以賙囏阸視稼穡則省耕省斂補助之政亦寄焉

大喪大渳以鬯則築防

正義鄭氏康成曰築香艸煮以爲鬯以浴屍香艸鬰也賈氏公彥曰小宗伯大防以鬯渳則肆師築鬰金和鬯

令外內命婦序哭

正義鄭氏康成曰序使相次秩賈氏公彥曰外內命婦卽下經外內命女是也哭法以服之輕重爲先後內命婦爲王斬衰居前諸臣之妻從服齊衰者居後也王氏應電曰始死及啟殯皆哭不絕聲故外內命婦相代而哭

禁外內命男女之衰不中灋者且授之杖【中知仲反】

正義鄭氏康成曰外命男六鄊以出也內命男朝廷卿大夫士也其妻爲外命女防服爲夫之君齊衰不杖內命女王之三夫人已下不中灋違升數與裁制者【賈疏諸臣妻爲夫之君義服衰六升諸臣爲王義服斬衰衰三升半冠六升三夫人已下爲王正服斬衰衰三升是其數也防服記云凡衰外削幅裳內削幅幅三袧其餘具有裁制】賈氏公彥曰檀弓天子崩三日祝先服五日官長服鄭注祝佐含斂先服則天子之子及後亦服矣官長大夫士明天子三公已下及三夫人已下亦服矣服杖在一時有服卽有杖

案經有同辭而異所指者以事本各異無庸別白也天官屨人辧外內命夫命婦之命屨功屨散屨對王宮而言則外命夫惟公卿大夫士此禁衰不中法則外命男爲朝覲之諸侯注蓋以六鄕以出該之存疑鄭氏康成曰鄭司農云三日授子杖五日授大夫杖七日授士杖此舊說也防大記君之防三日子夫人杖五日旣殯授大夫世婦杖無七日授士杖文某謂授杖日數王喪依諸侯與七日授士杖四制云

凡師甸用牲於社宗則爲位【甸音田注故書位爲涖杜子春云當爲位】正義鄭氏康成曰社軍社也宗遷主也鄭氏鍔曰師甸因大師而田也

存疑鄭氏康成曰尙書傳王升舟入水鼓鐘亞觀臺亞將舟亞宗廟亞【賈疏鼔鐘亞亞王舟後觀防以望氛祥亞鼔鐘後社主主殺戮故名社主爲將在觀臺後宗廟則遷主也在將舟後案引此者證軍中有社主及遷主也但以社主爲將亦未安】

案在師中而田也所謂社宗乃師中之軍社主車也惟因師而田特告於社宗故爲位而用牲焉若四時之田有司表貉於陳前及郊饁獸捨奠於祖禰有常典矣

類造上帝封於大神祭兵於山川亦如之【造七報反】

正義鄭氏康成曰造猶卽也爲兆以類禮卽祭上帝也類禮依郊祀而爲之者封謂壇也大神社及方嶽也山川蓋軍之所依止大傳曰牧之野武王之大事也旣事而退柴於上帝祈於社設奠於牧室賈氏公彥曰上經據在軍下據敗退此據克勝後事案軍旅田役之禱祠小宗伯爲位類造上帝封於大神祭兵於山川乃肆師爲位何也師勝而告功位有故常肆師遵循舊典而已若特有祈請則所以斟酌其儀位者非禮官之師不敢専也先師甸而後及類造上帝封於大神祭兵於山川何也其事不恆舉也猶人職先膳羞而後及祭祀賔客防紀也通論王氏昭禹曰聚其神而祭則謂之類至其所而祭則謂之造記類於上帝宜乎社造乎穪小宗伯職曰類社稷宗廟則類非特上帝此言類造上帝則造非特禰

凡師不功則助牽主車

正義鄭氏康成曰助助大司馬也【賈疏大司馬職若師不功則厭而奉主車故知肆師助大司馬也】李氏嘉防曰助牽主車所以安神靈也

案奉與牽事各異奉者奉主以入車而已車隨之也牽者傍馬而引恐其駭或詭銜竊轡也兵車乘車有禦而無牽主車則別有牽者愼之至也師出若有功而歸皆小宗伯奉主車無庸牽者王師敗績則司馬爲失其職矣故厭而奉主車肆師助牽禮官亦有事焉與國同憂彌加戒警之義也牽者無竟日徒行之理其在車始駕及將就捨時與

凡四時之大甸獵祭表貉則爲位【貉莫駕反鄭音陌】

正義鄭氏康成曰貉師祭也於所立表之處祭造軍法者禱气勢之增倍也其神蓋蚩尢或曰黃帝【賈疏案史記黃帝與蚩尢戰於涿鹿之野是造兵之首】賈氏公彥曰案大司馬仲冬教大閱有司表貉於陳前此時肆師爲位而祭也案四時之田獵有曰大者豈王不親而使司馬卽事則爲小與

通論陳氏祥道曰詩曰是類是禡記曰禡於所徵之地禡與貉一也貉之祭蓋使有司爲之而立表於陳前肆師爲位甸祝掌祝號旣事然後誓眾而甸焉古者將卜則祭先卜將用馬則祭馬祖將用火則祭爟然則將師田而禡祭者不特爲禱而已易氏祓曰田以教戰故亦祭貉於軍表

嘗之日涖卜來歲之芟【芟色銜反】

正義鄭氏康成曰芟芟艸除田也古之始耕者除田種谷嘗者嘗新谷【賈疏秋祭曰嘗以其物新熟可甞也】此芟之功也卜者問後嵗宜芟不詩云載芟載柞其耕澤澤易氏祓曰嘗嘗谷之祭也因谷祭而卜田事使人預知之而盡力於芟也

狝之日涖卜來嵗之戒【狝思淺反】

正義鄭氏康成曰秋田爲狝始習兵戒不虞也【賈疏案大司馬職春教振旅夏教茇捨非正習兵秋始習兵故於是戒不虞】卜者問後嵗兵冦之備

餘論陳氏汲曰春秋傳先王卜徵五年而嵗習其祥祥習則行不習則增修徳而攺卜是卜不吉必修徳而豫戒其義可與周官預卜來嵗之戒相

社之日涖卜來嵗之稼

正義鄭氏康成曰社祭土爲取財焉【賈疏案郊特牲取財於地社祭土而主陰气也】卜者問後嵗稼所宜賈氏公彥曰甞狝是秋則此社亦秋祭也易氏祓曰凡陳龜貞龜命龜眂髙作龜使卜師卜人等爲之肆師特涖之而已

若國有大故則令國人祭

正義鄭氏康成曰大故謂水旱凶荒所令祭者社及禜酺【賈疏地官州祭社黨祭禜族祭酺六遂亦縣祭社鄙祭禜鄼祭酺皆是國人所祭】通論王氏詳說曰大宗伯國有大故則旅上帝及四望小宗伯凡天地之大烖類宗廟社稷則爲位肆師國有大故則令國人祭大小不同故也

案國有大故大宗伯主其祭小宗伯贊其事又使鄊遂都邑有司及民自祭於其地蓋必君臣洗心以思救政萬姓同憂以吁百神庻幾可回天心而弭災變也

歲時之祭祀亦如之

正義鄭氏康成曰月令仲春命民社此其一隅案常祭必待上令則民間好鬼淫祀之慝禮敝俗無自而興矣

凡卿大夫之防相其禮【相息亮反】

正義鄭氏康成曰相其適子【賈疏庻子無事適子則有拜賔送賔之事】案職防以國之防禮涖其禁令序其事此卿大夫士凡有爵者之所同也肆師相其禮則卿大夫之防之異於士者其適子主防之禮皆相之匪直君之弔臨而已

凡國之大事治其禮儀以佐宗伯凡國之小事治其禮儀而掌其事如宗伯之禮【注故書儀爲義鄭司農云讀爲儀古者儀但爲義義爲誼】正義王氏應電曰大小宗伯及肆師所掌禮事以次相承禮之大者大宗伯掌之小宗伯佐之肆師則兼佐大小宗伯禮之小者小宗伯掌事如大宗伯肆師亦如小宗伯之佐其正此所謂大事從其長小事則専逹也易氏祓曰立國祀之禮専言佐大宗伯此則兼大小宗伯而言

案國之大事小宗伯旣佐大宗伯而肆師復佐焉何也肆師兼治禮儀又或小宗伯有故不得與則攝而佐大宗伯也國之小事小宗伯掌之而肆師復掌焉何也亦攝小宗伯也如大師小宗伯一人在行一人有防與疾則祭祀賔客不得不以肆師攝矣不曰大事佐大宗伯小事佐小宗伯何也設王有疾而大宗伯攝祭則大宗伯之事不得不以小宗伯攝大宗伯有防與疾亦然設小宗伯各有事故則小宗伯之事亦或以大宗伯攝正之事得以貳攝於小宗伯舉例以大宰攝王事多而大宗伯攝王兼攝後其事尢多也正貳並有防疾外事惟攷得攝於肆師舉例以大宗伯攝王兼攝後之時多則小宗伯不得共其本職之時亦多也詳見小宰職

欽定周官義疏卷十九﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷二十

春官宗伯第三之四

郁人掌祼器

正義鄭氏康成曰祼器謂彜及舟與瓚【賈疏郁鬯實彜彜皆有舟瓚則兼圭瓚璋瓚也】

通論鄭氏鍔曰典瑞於祼圭有瓚特辧其名物司尊彜於彜舟特詔其酌辧其用蓋不掌其器郁人和郁鬯以實六彜故並祼器掌之

凡祭祀賓客之祼事和郁鬯以實彜而陳之

正義賈氏公彥曰天地不祼山川及門社等止用鬯無祼事此所言祭祀惟據宗廟耳和郁鬯者肆師築郁金艸煮之郁人以和鬯酒更和以盎齊泲之以實彜陳於廟中饗賓客及祭處

存疑鄭氏眾曰郁爲艸若蘭十葉爲貫百二十貫爲築以煮之鐎中【賈疏此未知出何文】停於祭前賈氏公彥曰王度記雲天子以郁諸侯以薰大夫以蘭芝士以蕭庶人以艾皆以和酒諸侯以薫謂未賜圭瓚者得賜則用郁耳

凡祼玉濯之陳之以贊祼事

正義鄭氏康成曰祼玉謂圭瓚璋瓚【賈疏郊特牲灌以圭璋用玉气也祭統君用圭瓚祼屍大宗用璋瓚亞祼鄭云大宗亞祼容夫人有故攝焉若然王用圭瓚後用璋瓚可知】

詔祼將之儀與其節

正義鄭氏康成曰節謂王奉玉送祼早晏之時案祭祀大宗伯詔相王之大禮小宗伯告時於王則詔儀者大宗伯詔早晏之節者小宗伯也小宗伯職祭祀賓客以時將祼瓚肆師職祭祀賓客皆築防然則郁人所詔者蓋肆師及小宗伯耳由肆師小宗伯以及王其禮相因故注云王也

通論鄭氏鍔曰小宗伯以時將瓚祼小宰贊祼肆師亦贊祼將郁人詔之以其儀節而已

凡祼事沃盥

正義賈氏公彥曰祭祀王祼盥手及洗瓚郁人沃以水若賓客則大宗伯祼

案大祭祀小臣沃王盥此職又別掌祼事之沃盥何也祼必更盥小臣所沃者始入之盥而此職所沃者將祼之盥也王之獻屍皆小臣掌沃因郁人掌郁鬯故王將祼而盥郁人又沃之凡凡祭祀賓客也宗廟之次祀蓋無祼矣婦禮不下堂後祼當於房中婦人沃之疏並及後祼非也

大喪之渳共其肆器【渳明婢反杜音泯】

正義鄭氏康成曰肆器陳尸之器喪大記君設大盤造冰焉大夫設夷盤造冰焉士倂瓦盤無冰設牀襢第有枕此之謂肆器天子亦用夷盤

案黃氏度謂肆器以盛沃鬯蓋疑陳尸之器不宜使郁人掌之不知大渳設斗共釁鬯鬯人之職也玉府掌王之衽席牀第而大喪所共惟含玉角枕角柶喪浴之牀第夷盤別無共者則爲郁人所共之肆器明矣

及葬共其祼器遂貍之【貍門皆反】

正義鄭氏康成曰遣奠之彜與瓚也貍之於祖廟階間明奠終於此賈氏公彥曰於始祖廟中厥明將葬之時設大遣奠有此祼器此卽司尊彜職大喪存奠彜者是也以奠無屍直陳之於奠處耳案曾子問無遷主者以幣帛皮圭爲主命行反遂貍之於祖廟兩階之間此大遣奠在始祖廟事訖亦貍之於階間存疑王氏應電曰明器中之祼器圭瓚璋瓚也案經不言廞祼器又不云奉而藏之則不與明器爲類明矣

大祭祀與量人受舉斝之卒爵而飲之【斝古雅反】

正義鄭氏康成曰斝受福之嘏聲之誤也王酳屍屍嘏王此其卒爵也少牢饋食禮主人受嘏詩懷之卒爵【賈疏知斝非爵名者案郊特牲舉斝角詔妥屍其時無郁人量人受爵飲之法惟有受嘏時受王卒爵飲之禮故破斝受嘏】執爵以興出宰夫以籩受嗇黍【賈疏卽所斂聚黍稷肺】主人嘗之乃還獻祝此郁人受王之卒爵亦王出房時也必與量人者郁人贊祼屍量人制從獻之脯燔事相成【賈疏前祼後獻祭祀乃成】賈氏公彥曰大祭祀云受嘏謂祭宗廟也

案此節經意未詳姑從鄭注又疑郁人所有事者祼也豈二祼屍旣祭之啐之奠之之後旣乃舉此以嘏王王卒爵有未盡者郁人乃與量人飲之與此職與量人聨事此職不言宰則王親祭也量人職言凡宰祭則宰攝王祭互相備也

鬯人掌共秬鬯而飾之

正義鄭氏康成曰秬鬯不和郁者飾之謂設巾【賈疏冪人職以疏布巾冪八尊以畫布巾冪六彜秬鬯之尊亦設巾可知】王氏昭禹曰郁人所和者乃用以祼鬯人所共則陳之以待酌獻者案酒正掌共五齊三酒以實八尊不言鬯則鬯者鬯人所專掌也外神不祼而序官疏云用鬯者屍亦以灌地更以下文廟用修推之則宗廟蓋以郁和鬯而祼外神則直以鬯不和郁而亦用以降神與秬鬯蓋惟天子有之故洛誥文侯之命及江漢之詩皆以此爲特賜也

存疑毛氏萇曰鬯香艸也築煮合而郁之曰鬯辧正孔氏穎達曰黒黍之酒自名鬯不待和郁也鬯人掌秬鬯郁人掌和郁明鬯人所掌未和郁也故孫毓云郁是艸名今之郁金煮以和酒者也鬯是酒名以黒黍和一秠二米作之芬香條鬯故名曰鬯鬯非艸名古今書傳香艸無稱鬯者

案毛氏混鬯與郁爲一孔氏辧之是已然洛誥孔氏疏云以黒黍爲酒煮郁金之艸築而和之使芬香條鬯謂之秬鬯又一如毛氏所云者蓋郁鬯二者細分之則別其已和郁者亦可通以秬鬯名之

凡祭祀社壝用大罍【壝兪癸反罍音雷】

正義鄭氏康成曰壝謂委土爲墠壇所以祭也【賈疏謂四邊委土爲壝於中除地爲墠墠內作壇若三壇同墠之類也】大罍瓦罍【賈疏罍用瓦取質略之意】郭氏璞曰罍形似壺大者受一斛

存疑陳氏祥道曰韓詩說金罍大夫器天子以玉諸侯大夫皆以金士以梓刻爲云雷說文罍龜目尊以木爲之

禜門用瓢賫【禜音詠瓢婢遙反賫音齊杜音資注故書瓢爲剽鄭司農讀剽爲瓢】

正義鄭氏康成曰禜謂營酇所祭【案樂記行其綴兆注綴酇舞者之位也奔喪爲位注位有酇列之處合此注觀之康成蓋以酇爲設位排列之辭他無所見】門國門也春秋傳日月星辰之神則雪霜風兩之不時於是乎禜之山川之神則水旱疫癘之不時於是乎禜之【賈疏昭元年子產辭】魯莊公二十五年秋大水鼓用牲於門賫讀爲齊取甘瓠割去柢以齊爲尊【賈疏割齊爲尊亦取質略之意】

存疑王氏昭禹曰禜卽黨正春秋祭禜是也

廟用修【修依注作卣羊久反又音由】

正義鄭氏康成曰廟用修者謂始禘時自饋食始【賈疏始禘謂遷廟時以新死者木主入廟特爲此祭也天子諸侯之祭自祼始次朝踐次饋獻次乃有饋食進黍稷大夫士禮無饋獻已前事直自饋食始卽儀禮特牲少牢饋食禮也始爲吉祭不可與吉時同故略同大夫士禮案鄭賈以禘爲新死者入廟之祭蓋據春秋閔二年吉禘於莊公僖八年禘致夫人二事而云然其實春秋之禘乃時禘非大禘亦非免喪後吉祭之定名也然免喪之後𨿽行吉祭而二祼朝踐隆禮未偹只從饋食始卽可於此徴之至饋獻饋食之節先儒說有異同詳見司尊彜職】修讀曰卣卣中尊謂獻象之屬尊者彜爲上罍爲下【賈疏案司尊彜祼用彜朝踐饋獻用尊罍則諸臣所酢是彜爲上罍爲下尊爲中也】

凡山川四方用蜃【注故書蜃或爲謨杜子春云謨當爲蜃書亦或爲蜃】

正義鄭氏康成曰蜃畫爲蜃形蚌曰含漿尊之象【賈疏含漿與容酒義相類】

存疑聶氏崇義曰蜃尊口徑一尺二寸底徑八寸足髙一寸下徑九寸底至口上中下徑一尺五寸容五斗

凡祼事用槪

正義鄭氏康成曰槪尊以朱帶者【賈疏纁相對旣是黑膝爲尊以朱帶絡腹故名槪槪者橫槪之義也】祼當作貍字之誤也【賈疏若祼當用彜尊此用槪尊故注破從貍貍謂祭山林則用蜃者大山川也鄭氏鍔曰祼事用彜見郁人司尊彜二職則不用槪明矣大宗伯有貍沈疈辜之祭此下有疈散之文則祼當作貍無疑】

凡疈事用散【疈普逼反】

正義賈氏公彥曰疈事卽大宗伯以疈辜祭四方百物也鄭氏康成曰修蜃槪散皆漆尊也無飾曰散【賈疏無飾直有漆而已明槪蜃等漆外別有飾】

案此四方蓋詩所謂以社以方之小祀也與上四方指四望者異記謂八蠟以記四方

大喪之大渳設斗共其釁鬯【斗音主】

正義鄭氏康成曰鬥所以沃屍也釁屍以鬯酒使之香美【賈疏肆師職大喪築煮則此鬯酒中兼有郁金香艸】鄭司農云釁讀爲徽案喪大記浴水有盆沃水用枓注云以枓酌水沃屍也【史記索隠凡方者爲斗若安長柄則名爲枓音主】

凡王之齊事共其秬鬯【齊側皆反】

正義鄭氏康成曰給淬浴【賈疏鬯酒非如三酒可飲大喪以浴屍明此亦給王洗浴使香美也】王氏應電曰大喪之渳釁鬯合郁此齊事不和郁則鬯人自共之

凡王弔臨共介鬯

正義鄭氏康成曰以尊適卑曰臨春秋傳照臨敝邑曲禮摯天子鬯王至尊介爲執致之以禮於鬼神與曲禮又曰臨諸侯畛於鬼神曰有天王某父【賈疏曲禮注畛致也臣不名君故曰某父】此王適四方舎諸侯祖廟祝告其神之辭介於是進鬯賈氏公彥曰介副也副王行鄭氏鍔曰王適臣舎其祖廟𨿽至尊於其祖先不敢防故使介執鬯以禮之特不親致耳李氏嘉防曰非惟安諸侯之室神亦以愼人君之舉動

雞人掌共雞牲辧其物

正義鄭氏康成曰物謂毛色也辧之者陽祀用騂陰祀用黝【賈疏牧人注陽祀祭南郊及宗廟陰祀祭北郊及社稷也舉此二者則望祀及四時迎气皆隨其方色可知】

大祭祀夜嘑旦以嘂百官凡國之大賓客防同軍旅喪紀亦如之【嘑火吳反本又作呼嘂古弔反】

正義鄭氏康成曰夜夜漏未盡雞鳴時也【賈疏謂漏未盡三刻已前仍爲夜刻漏之義具挈壺氏】嘑旦以警起百官使夙興

案雞人唱之仍有遞相傳者巾車職大祭祀鳴鸞以應雞人

凡國事爲期則告之時

正義鄭氏康成曰象雞知時也告其有司主事者歐陽氏謙之曰以雞人掌警旦之事因使以時期告百官

案不曰告之日而曰告之時者用事有早暮如春朝朝日秋暮夕月之類

凡祭祀面禳釁共其雞牲【禳如羊反】

正義鄭氏眾曰面禳四面禳也【賈疏祭祀宗廟之屬面禳祈禱之屬】鄭氏康成曰釁謂釁廟之屬【賈疏言之屬則釁鼓釁甲兵皆在其中】釁廟以羊門夾室皆用雞

司尊彜掌六尊六彜之位詔其酌辧其用與其實正義鄭氏康成曰位所陳之處【賈疏若禮運酒在室醴醆在戶齊緹在堂澄酒在下】酌泲之使可酌各異也【賈疏下文郁齊獻酌醴齊縮酌之類】用四時祭祀所用不同【賈疏下文春祠夏禴之類】實郁及醴齊之屬【賈疏醴齊之中有三酒】賈氏公彥曰案下文兼有罍舟此不言者文略也

通論陳氏祥道曰尊上有蓋面有鼻下有足尊亦謂之彜彜亦謂之尊故黃目彜也禮器曰鬱气之上尊雞斝彜也明堂位曰灌尊先儒謂尊實五斗彜實三斗𨿽未知所據然彜祼而已其實少尊則獻酬酢焉其實多此尊所以大於彜與鄭氏鍔曰此經言六彜六尊冪人乃有八尊以盛五齊三酒何也蓋罍以盛三酒尊與罍分而名之則不同合而言之則皆謂之尊耳

春祠夏禴祼用雞彜鳥彜皆有舟其朝踐用兩獻尊其再獻用兩象尊皆有罍諸臣之所昨也【獻尊之獻注作犧素何反昨依注作酢】

正義鄭氏康成曰雞彜鳥彜謂刻而畫之爲雞鳳皇之形皆有舟皆有罍言春夏秋冬及追享朝享有之同昨讀爲酢字之誤也鄭氏眾曰舟尊下臺若今時承槃【賈疏漢時酒尊下槃象周時尊下有舟】獻讀爲犧犠尊飾以翡翠象尊以象鳯皇或曰以象骨飾尊明堂位犠尊周尊也春秋傳犧象不出門尊以祼神【賈疏實獻屍而云祼神者屍神像獻屍卽是祼神】罍臣之所飲也詩曰缾之罄矣維罍之恥賈氏公彥曰彜與尊各用二者郁鬯與齊皆配以

明水若三酒配以酒郊特牲祭齊加明水注又云三酒加酒依鄭志一雞彜盛明水鳥彜盛郁鬯是以各二也罍不言數者禘祫與時祭追享朝享等皆同用三酒不別數可知也酒正大祭祀備五齊據大祫通郁鬯與三酒並配尊則尊有十八禘祭四齊闕二尊則尊有十六此經時祭二齊闕六尊則尊有十二矣【案鄭賈皆謂祫大於禘故云然此當另論】彜下有舟尊與罍下皆不云所承之物則無物矣故禮器雲天子諸侯廢禁此之謂也王氏昭禹曰祭祀以祼爲始而焫蕭乃在朝踐之後故郊特牲曰旣奠然後焫蕭祭義曰建設朝事燔燎羶香蓋祼然後朝踐以薦腥禮運腥其爼是也朝踐然後饋食以薦熟禮運熟其殽是也祼在室中洛誥王入大室祼是也朝踐饋食則有室事有堂事郊特牲詔祝於室坐屍於堂禮器血毛詔於室羮定詔於堂是也人生而有气有形朝踐用气報气而事之以天道饋食用味報魄而事之以人道也案聖人制禮反本從朔故以酒配尊爲隆禮之質而簡者用醴一尊陳於房謂之側尊如冠之禮子昏之禮婦聘之禮賓皆然若兩尊皆酒則若特牲之旅酬燕禮之尊士旅食玉藻之饗野人以酒優之正是略之賤之故曰禮之近人情者非其至也旣以井水爲酒又設司烜氏以鑑取明水於月則二者綦重矣故郁鬯及齊以明水配之三酒以酒配之王與後共體同尊卑共酌一尊未爲不可鄭氏鍔乃謂兩彜兩尊王與後各酌其一則堂上之尊無明水酒之配矣禮運云酒在室以配郁齊必明水也郊特牲云祭齊加明水是凡齊皆以明水配也至禮器言君西酌犧象夫人東酌罍尊乃雜紀侯國之禮或賓屍所用未可以彼例此

秋嘗冬烝祼用斝彜黃彜皆有舟其朝獻用兩著尊其饋獻用兩壺尊皆有罍諸臣之所昨也【著直略反】

正義鄭氏康成曰鄭司農云黃彜黃目尊也明堂位夏后氏以雞彜殷以斝【陸氏佃曰春秋傳燕以斝耳賂齊則斝有耳】周以黃目著尊著地無足明堂位著殷尊也壺者以壺爲尊春秋傳曰尊以魯壺某謂郊特牲黃目鬱气之上尊也黃者中也目者气之淸明者也言酌於中而淸明於外也王氏安石曰朝踐者籩人醢人所謂朝事再獻者籩人醢人所謂饋食也朝獻卽朝踐以籩豆言之則曰踐【詩曰籩豆有踐】以爵言之則曰獻饋獻卽再獻以序言之則曰再以物言之則曰饋

存疑鄭氏眾曰斝讀爲稼稼彜畫禾稼也

凡四時之間祀追享朝享祼用虎彜蜼彜皆有舟其朝踐用兩大尊其再獻用兩山尊皆有罍諸臣之所昨也【朝音潮蜼音誄又以水反大音泰】

正義鄭氏眾曰追享朝享謂禘祫也在四時之間故曰間祀大尊太古之瓦尊山尊山罍也明堂位泰有虞氏之尊也山罍夏后氏之尊也鄭氏康成曰蜼禺屬仰鼻而長尾【賈疏爾雅釋獸注云蜼似獼猴而大黃黑色尾長數尺末有岐鼻露向上遇雨則倒懸於樹以尾塞鼻】山罍刻而畫之爲山云之形案追享朝享先鄭以爲禘祫是也大禘及始祖之自出追逺之義莫深於禘故大禘謂之追享羣廟及毀廟之主盡入大廟有朝義焉故大祫謂之朝享合祠禴嘗烝言之則六享備矣大禘不於春則於夏舉大禘則不復舉祠禴之祭以一時再祭則瀆且嵗時不暇給也大祫必於冬故亦名大烝舉時祭則不舉大祭因而春祠夏禴或被以大祭之名而謂之禘矣享之名有六嵗舉之則四以其間舉於時祭之中故云四時之間祀也時享四大享二皆以肆獻祼行之如此經所列而時享或從其殺則有用饋食時饋食則不祼矣大宗伯職不言追享朝享者以其爲間祀則已具於春祠夏禴秋嘗冬烝中也禮有隆殺任人之酌而行之此職但舉其隆者以其専司祼獻之器也大宗伯並舉隆殺故以肆獻祼饋食統冒之康成以肆獻祼爲祫饋食爲禘旣昧於隆殺之差矣至追享朝享不得不別以追祭遷廟之主與告朔當之夫祭法壇墠之文本不足信告朔之禮甚簡不立屍後不與則焉有如許祼獻者哉

通論易氏祓曰成周治定功成兼用歷代之禮樂用樂舞見於大司樂用禮器於此見之虎蜼爲虞彜雞爲夏彜斝爲殷彜黃目爲周彜泰爲虞尊山罍爲夏尊著爲殷尊犧象爲周尊也

存疑鄭氏康成曰祼謂以圭瓉酌郁鬯始獻屍也後於是以璋瓚酌亞祼郊特牲周人尙臭祼用鬯臭郁合鬯臭陰達於淵泉灌以圭璋用玉气也旣灌然後迎牲致陰气也朝踐謂薦血腥酌醴始行祭事後於是薦朝事之豆籩旣又酌獻【賈疏其實薦豆籩在王獻前注說王事訖乃說後事故後言薦豆籩也】其變朝踐爲朝獻者尊相因也【賈疏王酳屍因朝踐之尊醴齊】朝獻謂屍卒食王酳之再獻者王酳尸之後後酌亞獻諸臣爲賓又次後酌盎齊備卒食三獻也【賈疏此亦在饋獻後先言再獻者後與賓酳屍因饋獻盎齊之尊】於後亞獻內宗薦加豆籩其變再獻爲饋獻者亦尊相因【賈疏其實先饋獻後再獻饋獻在朝踐後當屍未入室再獻是王酳屍後節也】饋獻謂薦熟時後於是薦饋食之豆籩此凡九酌王及後各四諸臣一祭之正也【賈疏謂王及後祼各一朝踐各一饋獻各一酳屍各一是各四也諸臣酳屍一並前八爲九也特牲少牢仍有眾賓長兄弟之長嗣子舉奠上利洗散爲加獻彼並非正故云此祭之正天子諸侯祭禮亡以特牲少牢惟有酳屍後三獻知天子諸侯酳屍後亦三獻也】以祭禮特牲少牢言之二灌爲奠而屍飲七矣王可以獻諸臣祭統屍飲五君洗玉爵獻卿是其差也【賈疏彼據侯伯禮此天子禮與上公同故屍飲七可以獻卿】明堂位灌用玉瓚大圭爵用玉琖加用璧角璧散【賈疏爵用玉琖者謂君與夫人朝踐饋獻時所用獻也加用璧角璧散者卽內宰所云瑤爵也】又郁人職受舉斝之卒爵而飲之則王酳屍以玉爵也王酳屍用玉爵而再獻者用璧角璧散可知也諸臣之所昨謂諸臣獻者酌罍以自酢不敢與王之神靈共尊【賈疏王酳屍因朝踐之尊醴齊屍酢王還用醴齊後酳屍用饋獻之尊盎齊屍酢後還用盎齊以王與後尊得與神靈共尊今賓長臣卑酳屍𨿽得與後同用盎及屍酢賓長卽用罍尊淸酒以自酢也案王醴齊後盎齊疏據秋嘗冬烝而言】追享謂追祭遷廟之主以事有所請禱【賈疏祭法去廟爲壇去壇爲墠壇墠有禱焉祭之無禱乃止】朝享謂朝受政於廟春秋傳閏月不告朔猶朝於廟【賈疏祭法謂之月祭】案凡祭二祼之後王與後尙有三節爲六獻朝踐一也薦熟二也酳屍三也然經文春夏言朝踐再獻秋冬言朝獻饋獻只有兩節康成以朝獻爲王酳屍再獻爲後酳屍以饋獻爲薦熟時蓋欲於兩節中互見酳屍一節耳然如此則春夏有朝踐與酳屍而中間闕薦熟一節其酳屍言再獻則舉後以該王於陰陽之分爲倒置秋冬有薦熟與酳屍闕朝踐一節而酳屍轉在薦熟之前序亦不順且名爲朝獻而以酳尸解之殊乖朝字之義顚倒糾紛令人瞀若王介甫謂朝獻卽朝踐饋獻卽再獻則順經文之序直截平整而於籩人醢人二職亦比擬可通然少酳屍一節卻須於經外補足意酳屍但因薦熟之尊不別設尊司尊彜所職止於此故略而不具與

餘論陳氏祥道曰春秋彜以雞鳥尊以犧象以雞鳥均羽物犧象皆大物故也秋冬彜以耳目尊以著壺以耳目均人體著壺均無足故也追享朝享彜以虎蜼尊以山川以虎蜼均毛物山川均瓦器故也

凡六彜六尊之酌郁齊獻酌醴齊縮酌盎齊涗酌凡酒修酌【齊才細反獻先鄭音儀後鄭素何反涗舒鋭反修依注作滌直歷反】

正義鄭氏康成曰故書縮爲數齊爲齍鄭司農云齊讀爲和齊之齊杜子春云數當爲縮某謂禮運酒在室醴醆在戶粢緹在堂澄酒在下以五齊次之則醆酒盎齊也【賈疏記云酒在室據配郁鬯之尊故在室若配郁鬯當雲明水而云酒者散文通此經及酒正盎次醴禮運醆次醴明醆酒卽盎齊也】郊特牲縮酌用茅明酌也【賈疏縮酌又云明酌者醴齊濁用事酒之淸明者和之然後以茅泲之使可酌】醆酒涗於淸【賈疏盎齊差淸不言縮則不用茅涗亦謂泲之也盎齊欲泲之時則以淸酒和而泲涗使可酌】汁獻涗於醆酒【賈疏汁獻謂郁齊郁鬯尊不用三酒而用五齊中盎齊差淸者和郁鬯而泲之故云涗於醆酒也】猶明淸與醆酒於舊醳之酒也【賈疏明謂事酒淸謂淸酒醆謂盎齊三者皆於舊醳之酒中泲之醳酒卽事酒舊醳是昔酒也】此言轉相泲成也獻讀摩莎之莎煮郁和秬鬯以醆酒摩莎泲之出其香汁也醴齊尢濁和以明酌泲之以茅縮去其滓盎齊差淸和以淸酒泲之而已其餘三齊泛從醴緹沈從盎【賈疏三者無文故注約略爲二等】凡酒謂三酒也修讀如滌濯之滌滌酌以水和而泲之【賈疏曲禮水曰淸滌且郁鬯用五齊五齊用三酒三酒用水差次然也】今齊人命浩酒曰滌明酌酌取事酒之上也明酌淸酒醆酒泲之皆以舊醳之酒凡此四者祼用郁齊朝用醴齊饋用盎齊諸臣自酢用凡酒惟大事於大廟備五齊三酒賈氏公彥曰彜與郁齊爲目尊與醴齊盎齊爲目下有凡酒不言罍者文不具也凡言酌者皆是泲之使可酌此經爲泲酒之法而先鄭皆不爲泲酒法其言無所依據故後鄭不從

存疑王氏安石曰郁齊不縮也獻之而已醴齊不涗也縮之而已【案此讀獻爲如字】王氏志長曰酒以濁爲尊貴其初也故郁齊不縮醴齊不涗盎齊泲以淸酒凡酒以水則愈淸而愈逺於初矣

大喪存奠彜

正義鄭氏康成曰存省也謂大遣時奠者朝夕乃徹也【賈疏大喪之奠有彜盛郁鬯惟祖廟厥明將向壙爲大遣奠時有之檀弓朝奠日出夕奠逮日則朝奠至夕徹之夕奠至朝乃徹其大遣亦朝設至夕乃徹也】

案此卽郁人職及葬共其祼器者也大遣奠郁人共祼器奠之司奠彜時省之及徹奠諸器皆徹此則存之不徹以待貍也注謂奠者朝夕乃徹者常奠也大遣則葬日之朝設奠柩將行卽徹之不至夕云夕徹者以其時𨿽早卽當常奠之夕徹耳

大旅亦如之

正義鄭氏康成曰旅者國有大故之祭也亦存其尊彜則陳之不卽徹賈氏公彥曰小宰注天地至尊不祼此得用彜者告請非常奠之而已非祼也

司幾筵掌五幾五席之名物辧其用與其位

正義鄭氏康成曰五幾玉雕彤漆素五席莞藻次蒲熊【賈疏下文仍有葦萑席不入數者以喪中非常也】用位所設之席及其處【賈疏王受朝覲席在廟牖間大射席在虞庠祀先王在廟奧及堂酢席王在廟室西面諸侯已下亦皆在廟惟熊席漆幾設在野所徵之地耳】陳氏祥道曰筵席之制短不過尋長不過常中則九尺純緣之制上不過黼下不過緇布王氏應電曰筵之度九尺古者席地而坐鋪廹地者爲筵加筵上者爲席詩所謂肆筵設席也筵之言延所以延神與賓故宮室之度皆起於筵席席借也

存疑賈氏公彥曰阮諶云幾長五尺髙二尺廣二尺馬融以爲長三尺舊圗幾兩端赤中央黒

案聘禮公外拂幾三中攝之有司徹主人左手執幾以右袂推拂幾三皆是一手執之一手拂之阮諶所雲長廣之度疑非一手所能勝彤幾色赤素幾無色則舊圖所云兩端赤中央黑者亦未可據

凡大朝覲大饗射凡封國命諸侯王位設黼依【黼音甫依於豈反下同】

正義鄭氏康成曰斧謂之黼【賈疏案明堂位天子負斧依又諸文多爲斧字者故注以斧釋黼取金斧斷割之義】其繡白黑采以絳帛爲質依制如屏風然【賈疏案爾雅牖戶之間曰扆黼者白黒文而爲斧形此斧以大版爲邸卽掌次皇邸也以此斧板置於扆故以黼依爲總名繢人記白與黒謂之黼據采色言之若繡爲斧文則近刃白近銎黒也鄕射記凡畫者丹質絳帛卽丹質】賈氏公彥曰此朝覲言大則因防同而行朝覲之禮非四時常朝也大饗謂王與諸侯行饗禮於廟如大行人職上公三饗之等是也大射謂王將祭祀擇士而射於西郊小學虞庠中黃氏度曰大饗防同饗諸侯也掌客職所謂王合諸侯而饗禮諸侯長十有再獻者也王氏應電曰王位路寢及廟牖戶之間王所立也

依前南鄕設莞筵紛純加繅席畫純加次席黼純左右玉几【鄕許亮反純章允反繅音早下並同】

正義鄭氏康成曰於依前爲王設席左右有幾優至尊也紛如綬有文而狹者繅席削蒲蒻展之編以五采若今合歡矣畫謂雲气也次席桃枝席有次列成文【賈疏桃枝席以桃枝竹爲之】鄭氏眾曰純緣也繅讀爲藻率之藻【賈疏桓公二年左傳藻率鞞鞛】書顧命成王將崩被冕服馮玉几王氏昭禹曰莞蒲之細者紛純以織成紛帛爲緣也繅席則加繅飾焉鄭氏鍔曰尙書顧命設席皆云敷重莞筵廹地繅席次席皆重故天子席五重下文諸侯之席亦重可知薛氏衡曰周官五幾莫尊於玉几書之四幾莫貴於華玉則玉几者華玉几也陳氏祥道曰席有純猶衣有緣也幾坐而馮以爲安者也王於朝覲防同立而不坐曲禮天子當依而立曰覲當寧而立曰朝非有所馮故康成釋大宰謂立而設幾優至尊也

祀先王昨席亦如之

正義鄭氏康成曰昨讀爲酢謂祭祀及王受酢之席屍卒食王酳之卒爵祝受之又酌授屍屍酢王於是席王於戶內後諸臣致爵乃設席【賈疏案特牲少牢主人受酢之時未設席夫婦致爵乃設席今王於受酢卽設席者優至尊與大夫士禮異知席王在戶內者約特牲主人受酢時在戶內之東西面也後不得與王同特牲主人致爵於主婦席於東房中後亦然諸臣致爵謂主人獻賓長於西階之上特牲獻賓長無席此有席者王之賓尊宜設席旣獻乃以薦爼降設於席東與】存疑陳氏祥道曰禮器鬼神之祭單席非祀廟之禮也

案此經直有三重而禮器言天子之席五重記者異文也或五重之席別有他用與

諸侯祭祀席蒲筵繢純加莞席紛純右雕幾【繢胡內反】正義鄭氏康成曰繢畫文也不莞筵加繅者繅柔嚅不如莞淸堅又於鬼神宜王氏昭禹曰有言繢純有言畫純者蓋分布采色則曰繢摹成物體則曰畫考工記靑與白相次赤與黒相次此所謂繢又曰山以章水以龍此所謂畫【案爾雅釋言畫形也注云畫爲形像】

昨席莞筵紛純加繅席畫純

正義鄭氏康成曰昨讀亦曰酢賈氏公彥曰謂屍酢主君亦於戶內之東西面設此二席王氏詳說曰天子昨席與祭祀席同諸侯昨席與祭祀席異蓋惟天子至尊席可與鬼神同亦猶天子之昨用醴齊與鬼神同尊諸臣之昨酒用罍與鬼神異尊也陳氏祥道曰司幾筵之席莫貴於次席而次席黼純書顧命之席莫貴於篾席而篾席亦黼純以黼王所獨也孔安國以篾席爲桃枝席鄭氏以次席爲桃枝席蓋各述所聞

存疑陳氏祥道曰禮器天子之席五重諸侯三重郊特牲大饗君三重席而昨焉而司幾筵王之席三諸侯之席二者蓋諸侯以上席皆重也

筵國賓於牖前亦如之左彤幾

正義鄭氏康成曰國賓諸侯來朝孤卿大夫來聘後言幾者使不蒙如也

案覲聘享者君臣之禮王位設黼依依前南鄕以臨之饗食燕者賓主之禮來朝聘者皆以賓禮接之則賓席設於牖前南鄕而君在阼階上之主位云牖前者蓋在戶牖之間稍西所以辟王負依之正位也其饗食燕畿內之公卿大夫亦然饗食在廟燕在寢賓位皆同據公食大夫禮賓食則公退俟於箱則食禮阼階上不設主位也左彤幾並承上昨席

辧正陳氏祥道曰鄭氏謂朝者雕幾聘者彤幾又謂聘者孤彤幾卿大夫其漆幾與【見聘禮注】然經於祭祀言雕幾而朝者不與於國賓言彤幾而聘者不與不知鄭氏何所據而云然

甸役則設熊席右漆幾【甸音田】

正義鄭氏康成曰謂王甸有司祭表貉所設席賈氏公彥曰甸役謂天子四時田獵

凡喪事設葦席右素幾其柏席用萑黼純諸侯則紛純每惇一幾【柏先鄭音廹後鄭作槨萑音丸惇依注作燾音道】

正義鄭氏康成曰喪事謂凡奠也萑如葦而細者周禮𨿽合葬及同時在殯皆異幾體實不同祭於廟同幾精气合【賈疏祭統敷筵設同幾鄭注以某妃配某氏以其精气合故也禫月吉祭猶未配至二十八月祭於廟乃設同幾】賈氏公彥曰生人則幾在左鬼神則幾在右故諸侯祭祀席右雕幾筵國賓左彤幾漆素並云右俱爲神也

案黼純紛純專指萑席而言

存疑鄭氏眾曰柏席廹地之席葦居其上或曰柏席載黍稷之席鄭氏康成曰柏槨字磨滅之餘槨席藏中神坐之席也【賈疏謂於下帳中坐設之】惇讀曰燾燾覆也棺在殯則槨燾【賈疏檀弓天子菆塗龍輴以槨是也】旣窆則加見【賈疏旣夕禮下棺訖則加見見謂帷荒道上所被將入藏以覆棺言見者以棺不復見惟見帷荒也】皆謂覆之案康成攺惇爲燾固未安而以爲棺在殯及窆加見時每覆席則一幾𨿽無所據猶事理所或有項氏安世王氏應電乃謂盛黍稷之惇每惇一幾則謬矣凡鼎俎簠簋皆同陳而獨於惇設幾且每惇一幾何義乎此蓋簡錯文有脫誤不可彊爲之說也

凡吉事變幾凶事仍幾

正義鄭氏康成曰吉事王祭宗廟祼於室饋食於堂繹於祊每事易幾神事文示新之也凶事謂凡奠幾朝夕相因喪禮略

存疑鄭氏眾曰變幾變更其質謂有飾也仍因也因其質謂無飾也

辧正賈氏公彥曰先鄭以仍幾爲因其質無飾後鄭不從者以先鄭就幾體解之尙書仍幾乃是前後相因不得爲幾體也且上經右素幾已見凶幾無飾之義何須覆出此文

通論賈氏公彥曰案檀弓虞而立屍有幾筵據大夫士而言士喪禮大斂卽有席而云虞始有筵者以幾筵連言其實幾至虞時始有筵大斂卽有也天子諸侯禮大初死幾筵並有故上云凡喪事設葦席右素幾也

天府掌祖廟之守藏與其禁令

正義鄭氏康成曰祖廟始祖后稷之廟其寶物世傳守之若魯寶玉大弓【賈疏以始祖廟最尊故寶物藏焉】賈氏公彥曰禁令謂禁守不得使人妄入之類

凡國之玉鎭大寶器藏焉若有大祭大喪則出而陳之旣事藏之【注故書鎭作瑱鄭司農讀爲鎭】

正義鄭氏康成曰玉鎭大寶器玉瑞玉器之美者禘祫及大喪陳之以華國也鄭氏眾曰書顧命翼日乙丑王崩丁卯命作冊度越七日癸酉陳寶赤刀大訓璧琬琰在西序大玉夷玉天球河圖在東序之舞衣大貝鼖鼔在西房兌之戈和之弓垂之竹矢在東房此其行事見於經者胡氏安國曰古者寶玉世守罔敢失墜告終易代以昭先祖之令徳若顧命所云非直爲觀美也先世所寶一器一物猶謹守之況神器之大乎王氏昭禹曰左傳諸侯之封皆受彜器以鎭撫其社稷天府玉鎭大寶器藏焉意亦若此

凡官府鄕州及都鄙之治中受而藏之以詔王察羣吏之治

正義鄭氏眾曰治中謂其治職簿書之要鄭氏康成曰察其當黜陟者賈氏公彥曰自王國以至四疆皆有職司治事文書不言六遂及四等公邑之官者文略也𨿽言治中兼有不中者在中者陟之不中黜之經直舉一偏而言也易氏祓曰治中計治之書也登賢能之書於天府明教宜得其中登民谷之數於天府明政宜得其中計獄獘訟登中於天府明刑宜得其中王氏應電曰治中卽冢宰之受其防聽其致事者也宜協於中故曰治中所治天職故藏於天府

案羣吏之治諸官之屬各層累而考察之以逹於冢宰而天府以受治中亦得與議焉蓋惟恐或失其中而諸官所考冢宰所聽或有未詳則生民將受其病故臨之以天地祖宗𨿽上士之微所見亦得直逹於王而與冢宰相可否也三王之世竭誠以求民隠多方以致直言如此

上春釁寶鎭及寶器

正義鄭氏康成曰上春孟春也釁謂殺牲以血血之賈氏公彥曰上春謂建寅之月釁若月令上春釁

龜防是也

凡吉凶之事祖廟之中沃盥執燭

正義鄭氏康成曰吉事四時祭也【賈疏禘祫亦在焉止言四時者文略】凶事王及後喪朝於祖廟之奠賈氏公彥曰小祝職大祭祀沃屍盥夏官小臣職大祭祀沃王盥此二官沃盥在祖廟則天府爲之執燭若士師職祀五帝沃屍盥非祖廟事則不與執燭也

季冬陳玉以貞來嵗之媺惡

正義鄭氏康成曰問事之正曰貞問嵗之美惡謂問於龜大卜職大貞之屬陳玉陳禮神之玉【賈疏玉於卜筮無所施明以禮神也】凡卜筮實問於鬼神龜筮能出其卦兆之占耳言陳者旣事藏之不必貍之也鄭司農云貞問也國語貞於陽卜【賈疏吳語黃池之防董褐辭彼注云問卜內曰陰外曰陽】賈氏公彥曰謂夏之季冬歳終當除舊布新故此時卜筮也

案不曰歳終而曰季冬與前上春相應以表夏時也夏數得天故祭祀搜狩仍用夏正而見義於天府以爲五官之通例

通論鄭氏鍔曰先王憂民深嘗之日卜芟社之日卜稼猶以爲未足以知來嵗之美惡季冬之月歳且更始故更豫卜之

若遷寶則奉之

正義鄭氏康成曰奉猶送也賈氏公彥曰王者遷都則寶亦遷天府奉送於新廟之天府藏之如故

若祭天之司民司祿而獻民數谷數則受而藏之正義鄭氏康成曰司民軒轅角也【賈疏案武陵太守星傳云軒轅十七星如龍形有兩角角有大民小民】司祿文昌第六星或曰下能也【疏見大宗伯司中司命下】祿之言谷也年谷登然後制祿祭二星以孟冬【賈疏月令孟冬祈來年於天宗卽日月星是知祭在孟冬】旣祭之而上民谷之數於天府賈氏公彥曰孟冬時主民之吏獻民數谷數小司宼受而獻之於王王得之登於天府受而藏之

案地官獻賢能之書秋官計獄獘訟及邦之盟書皆登於天府而不見於此者文互見也

典瑞掌玉瑞玉器之藏辧其名物與其用事設其服飾正義鄭氏康成曰人執以見曰瑞禮神曰器瑞符信也服飾服玉之飾謂繅借賈氏公彥曰名物謂圭璧之類各有名與物色也用事者爲事而用圭璧如朝聘朝日祭祀之類

王晉大圭執鎭圭繅借五采五就以朝日【朝直遙反注故書鎭作瑱鄭司農讀爲鎭】

正義鄭氏眾曰晉讀爲搢紳之搢謂插於紳帶之間若帶劍也【賈疏帶有二大帶卽紳也又有革帶以佩玉佩之等插笏者插於紳之外革之內故云紳帶之間】玉人記大圭長三尺杼上終葵首天子服之【賈疏鄭彼注杼殺也謂大圭近首殺去之畱首不去處爲椎頭齊人名椎爲終葵故以名圭首也】鎭圭尺有二寸天子守之繅讀爲藻率之藻五就五帀也一帀爲一就鄭氏康成曰繅有五采文所以薦玉就成也王朝日者覲禮拜日於東門之外林氏之奇曰鎭圭尺有二寸則天數也繅借五采五就備文徳也其玉用全無龎雜也

案賈誼云春朝朝日秋暮夕月此嵗祀之常也覲禮殷同王帥諸侯拜日於東門之外蓋發大政而特舉以肅羣侯故執鎭圭而禮神則別有六玉與下經之圭璧以祀日月者異矣黃氏度謂每日而朝古人豈諂瀆如此哉

通論賈氏公彥曰凡言就者或兩行名爲一就卽此上下文是也或一帀二行爲二就聘禮記云繅三采六等朱白蒼就卽等也雜記亦云三采六等注云朱白蒼畫之再行行爲一等是等爲一行行亦爲就據單行言之也

存疑鄭氏康成曰繅以木爲中榦用韋衣而畫之賈氏公彥曰鎭圭尺二寸廣三寸木版亦長廣與玉同然後用韋衣之乃於韋上畫之一采一帀五采則五帀也下文瑑圭璋璧琮二采爲一就者據臣行聘不得與君同

辧正陳氏祥道曰冕藻織絲爲之則圭繅亦然鄭氏與杜預皆謂以韋爲之無據也繅可垂可屈則廣於玉矣鄭氏謂各眂其玉之大小亦無據也

案聘禮記云朝天子圭與繅皆九寸繅三采六等朱白蒼問諸侯朱綠繅八寸皆纁繋長尺絢組謂以纁之帛爲繅之質而以絢組爲系也爲表纁爲裏圭廣三寸旣籍之而又可揜覆之則當廣尺許矣王所執鎭圭之繅當亦無異惟采就之等殊耳

公執桓圭侯執信圭伯執躬圭繅皆三采三就子執谷璧男執蒲璧繅皆二采再就以朝覲宗遇防同於王諸侯相見亦如之【信音身】

正義鄭氏眾曰以圭璧見於王覲禮侯氏入門右【賈疏諸侯不敢自同賓客故入門右侯儐辭之乃更向門左升自西階授玉】坐奠圭再拜稽首侯氏見於天子春曰朝夏曰宗秋曰覲冬曰遇時見曰防殷見曰同諸侯亦執圭璧以相見邾隠公朝於魯傳云邾子執玉髙其容仰【賈疏引之以見有執玉之法】鄭氏康成曰三采朱白蒼二采朱綠也

瑑圭璋璧琮繅皆二采一就以覜聘【瑑直轉反覜他弔反】

正義鄭氏眾曰瑑有圻鄂瑑起鄭氏康成曰璋以聘後夫人以琮享之也【賈疏聘法有聘天子並自相聘故兼言後夫人也明知圭以聘天子與諸侯而以璧享之鄭不言者以聘後夫人文隠故特舉之天子諸侯可知也】大夫眾來曰覜寡來曰聘【賈疏大宗伯職殷覜曰視卽此覜時聘曰問卽此聘也】賈氏公彥曰遣臣聘不得執君之圭璧無桓信躬與蒲谷之文直瑑之而已二采一就謂朱綠二采共爲一就也王氏昭禹曰考工玉人瑑圭璋八寸璧琮八寸以覜聘正謂是也圭銳璧圓皆陽也故用之於諸侯半圭曰璋八方象地曰琮皆陰也故用之於夫人王氏與之曰王與諸侯之臣通用以覜聘

四圭有邸以祀天旅上帝【邸丁禮反】

正義鄭氏眾曰於中央爲璧圭著其四面【賈疏謂用一大玉中央爲璧形四面各琢出一圭】一玉俱成爾雅邸本也圭本著於璧故四圭有邸圭末四出故也或說四圭有邸有四角也鄭氏康成曰大宗伯職國有大故則旅上帝及四望王氏昭禹曰祀天謂圜丘之祀上帝則五帝也

辧正陳氏汲曰注謂夏正郊天案祀天於冬至日孟春乃祈谷之祭耳

存疑賈氏公彥曰璧之大小圭之長短無文天子以十二爲節蓋四面圭各尺二寸與鎭圭同其璧爲邸蓋徑六寸總三尺與大圭長三尺等聶氏崇義曰四圭博三寸厚一寸

兩圭有邸以祀地旅四望

正義鄭氏康成曰兩圭僢而同邸【賈疏案王制注臥則僢彼謂兩足相向兩圭同邸是足相向之義故以僢言之則上四圭同邸亦各自兩足相向也】王氏昭禹曰祀地謂方澤之祭四望則嶽瀆也

祼圭有瓚以肆先王以祼賓客

正義鄭氏眾曰於圭頭爲器可以挹鬯祼祭謂之瓚【賈疏鬯卽郁鬯言祼言祭則祼據賓祭據宗廟也】詩曰瑟彼玉瓚黃流在中國語謂之鬯圭【陳氏祥道曰圭璋其柄也瓚其勺也】鄭氏康成曰爵行曰祼【賈疏生人飲酒亦曰祼投壺禮奉觴曰賜灌是也】漢禮瓚槃大五升口徑八寸下有槃口徑一尺【賈疏案玉人記大璋中璋邊璋黃金勺靑金外朱中鼻寸衡四寸鄭注三璋之勺形如圭瓚玉人不見圭瓚之形而云形如圭瓚者注欲因三璋勺以見圭瓚之形也但漢瓚形甚大三璋勺徑四寸所容蓋小】賈氏公彥曰祼圭卽玉人所云祼圭尺有二寸者也以肆先王則司尊彜所言六享是也以祼賓客大行人上公再祼等是也鄭氏鍔曰祼圭有瓚其制如槃柄用圭有流前注

疏爲龍口之形挹鬯以祼神與賓客也

餘論劉氏敞曰肆大祭也大宗伯職以肆獻祼享先王謂大祭時詩曰相予肆祀書牧誓亦曰肆祀皆同義大祝之肆享亦然

圭璧以祀日月星辰

正義鄭氏康成曰圭其邸爲璧【鄭氏鍔曰於璧之上琢出一圭也】取殺於上帝賈氏公彥曰祀日月若春分朝日秋分夕月並大報天主日配以月祀星辰如大宗伯實柴之祀又月令祈來年於天宗亦有星辰王氏詳說曰朝日以大圭鎭圭祀日月以圭璧是朝與禮神之玉異矣

存疑聶氏崇義曰此圭長五寸璧上瑑出一寸共宜六寸色白

璋邸射以祀山川以造贈賓客【射食亦反造七到反】

正義鄭氏康成曰璋有邸而射取殺於四望鄭氏眾曰射剡也【賈疏玉人記璋邸射注云射剡而出】賈氏公彥曰造贈賓客卽玉人記致稍餼是也執之以致命項氏安世曰至館而致餼曰造出郊而致餽曰贈

土圭以致四時日月封國則以土地

正義鄭氏康成曰以致四時日月者度其景至不至也冬夏以致日春秋以致月土地猶度地也封諸侯以土圭度日景觀分寸長短以制其域所封也【賈疏冬日至立八尺之表晝漏半度之表北得丈三尺景又大司徒日至之景尺有五寸謂之地中是其景至也若不依此或長或短則爲不至春秋致月之法亦於春秋分十五日望夜漏半而度之但景之長短自依二分爲長短不得與冬夏日景同封諸侯無過五百里已下止可言分而言寸者連言之耳案春秋致月當於蓋時爲長短之極若望時對日同在赤道不可爲長短之限矣又表景之差隨南北而異亦有數百里差一寸者鄭注分寸𨿽是連言而疏說滯泥不可不知】

珍圭以徴守以卹凶荒

正義鄭氏康成曰珍圭王使之瑞節制大小當與琬琰相依【賈疏案玉人記琬圭九寸此珍圭玉人不言故約與琬琰同】王使人徴諸侯及憂凶荒之國則授之執以往致王命焉如今時使者持節矣防者闓府庫賑救之凡瑞節歸又執以反命

辧正鄭氏鍔曰杜子春謂珍當爲鎭康成以爲王使之瑞節者鎭圭天子所守以鎭安天下不可付使者執以出也

牙璋以起軍旅以治兵守

正義鄭氏眾曰牙璋瑑以爲牙牙齒兵象故以牙璋發兵若今以銅虎符發兵鄭氏康成曰牙璋亦王使之瑞節兵守用兵所守【賈疏玉人記牙璋中璋七寸射二寸厚寸以起軍旅以治兵守此不雲中璋者中璋比於牙璋殺文飾亦得名爲牙璋以其鉏牙同也則此文牙璋亦兼中璋矣大軍旅用牙璋小軍旅用中璋】若齊人戍遂諸侯戍成周【賈疏見荘十三年昭二十七年左傳】

餘論禮庫曰古者二伯専徵王師不輕出參考周官與司馬法王有徵伐則冢宰徴師於四方小宰掌其戒虎賁奉書以牙璋發之易曰髙宗伐鬼方三年有賞於大國則𨿽天子親徵亦發諸侯之師矣

璧羨以起度

正義鄭氏康成曰鄭司農云羨長也此璧徑長尺以起度量玉人記璧羨度尺好三寸以爲度某謂羨不圜之貎【賈疏璧體圜云羨是不圜也】蓋廣徑八寸袤一尺【賈疏此璧本徑九寸羨者減旁一寸以益上下上下一尺則橫徑八寸也易氏祓曰以好三寸推之肉倍好爲六寸是兩畔各三寸故璧之圓凡九寸以袤徑之十寸起度則十尺爲丈十丈爲引以橫徑之八寸起度則八尺爲防倍尋爲常】

通論王氏安石曰度在樂則起於黃鐘之長在禮則起於璧羨先王以爲度之不存恐禮樂之文息故作此使天下後世有攷劉氏彜曰以璧羨起度則尺寸不可移以組琮爲權則輕重不可欺

駔圭璋璧琮琥璜之渠睂疏璧琮以斂屍【駔依注作組音祖】正義鄭氏康成曰以斂屍者於大斂加之也【賈疏以六玉與王爲飾在衣裳之外故知在大斂後也】駔讀爲組渠睂玉飾之溝瑑也以組穿聨六玉溝瑑之中以斂屍【賈疏六玉兩頭皆有孔又於兩孔之間爲溝渠於渠之兩畔稍髙爲睂瑑故云以組穿聨溝瑑之中也】圭在左璋在首琥在右璜在足璧在背琮在腹蓋取象方明神之也疏璧琮者通於天地

餘論朱子曰用赤璋白璧等斂要是周公未思量耳覩季孫死用玉而孔子歷階言其不可則是孔子方思量到而周公思量未到也

案臨川吳氏以後世陵發掘謂以玉斂必非周公之法然含斂用玉備見古籍不獨典瑞職具此五帝三王之法皆以漸而詳蓋必事遭其變物見其情然後制法以爲之防當其情之未見變之未生不能每事而逆料之也周道旣衰陵夷至於戰國冢人墓大夫之職廢而後有掘冢之姦漢以後海內無主亂賊公行遂至禍延陵寢春秋之世井堙木刋以爲極暴稱舎於墓師遷以懼敵實未敢踐蹂也況三代盛時天下有王諸侯軌道何由豫知後世至有發掘之禍乎且自秦以後下穿三泉內備宮觀金玉重寶充滿其中故啟亂賊之悖心若僅如周公之法斂用六玉含兼珠貝所直無幾𨿽亂賊亦不肯以防利而冒大惡也

谷圭以和難以聘女【難乃旦反】

正義鄭氏康成曰谷圭亦王使之瑞節谷善也其飾若粟文然難仇讎【賈疏仇讎謂兩諸侯相爲怨仇王使人執谷圭以和之】和之者若春秋宣公及齊侯平莒及郯晉侯使瑕嘉平戎於王【賈疏宣四年成元年左傳】其聘女則以納徴焉【賈疏昏禮有六五禮用鴈納徴不用鴈以有束帛可執也媒氏職庻民用緇帛五兩士昏禮用三二纁大夫與士同諸侯加以大璋天子加谷圭故知納徴也徴成也納此則昏禮成】

琬圭以治徳以結好【琬於阮反好呼報反】

正義鄭氏眾曰琬圭無鋒芒故以治徳以結好鄭氏康成曰琬圭亦王使之瑞節諸侯有徳王命賜之及諸侯使大夫來聘爲壇防之使大夫執以命事焉大行人職時聘以結諸侯之好

琰圭以易行以除慝【琰以冉反行下孟反】

正義鄭氏眾曰琰圭有鋒芒傷害徵伐誅討之象故令易惡行而爲善則以此圭責讓諭告之也鄭氏康成曰琰圭亦王使之瑞節除慝亦諸侯使大夫來覜旣而使大夫執而命事大行人職殷覜以除邦國之慝黃氏度曰易行其惡未著慝則其惡成矣賈氏公彥曰治徳與易行據諸侯自有善行惡行王使人就本國治之易之結好與除慝皆諸侯使大夫來聘王使人命之也

大祭祀大旅凡賓客之事共其玉器而奉之

正義鄭氏康成曰玉器謂四圭祼圭之屬賈氏公彥曰奉之者送向所行禮之處也

大喪共飯玉含玉贈玉【飯扶晚反】

正義鄭氏康成曰飯玉碎玉以雜米也含玉柱左右齻及在口中者雜記含者執璧將命則是璧形而小耳贈玉蓋璧也贈有束帛六幣璧以帛

通論賈氏公彥曰飯玉者天子飯以黍諸侯粱大夫稷天子之士粱諸侯之士稱其用玉與米同時檀弓飯用米貝是也含玉則有數有形雜記天子九貝諸侯七大夫五士三注云夏時禮以其同用貝故也周則天子諸侯皆用玉亦與飯同時贈玉者旣夕禮葬時棺入坎贈用纁束帛天子加以玉也玉府職大喪共含玉此又共之者蓋玉府主作之此官主其成事而共之

凡玉器出則共奉之

正義鄭氏鍔曰言凡則不獨上經所云祭祀賓客也黃氏度曰出對藏而言用則出而奉之用畢則又

受而藏之

案祭祀賓客則始終奉之俟事畢而藏焉若聘使所執有司所用喪紀所需則惟出之時共奉之以付其人其應反者則俟其人之事畢而自反之也

辧正黃氏度曰玉器出注謂王所好賜非也好賜出自玉府內府典瑞不與

通論王氏詳說曰天府所藏玉鎭大寶器也以爲國之寶典瑞所藏玉瑞玉器也以爲國之用故天府末言遷寶典瑞末言共奉玉器二官所以異也

欽定周官義疏卷二十﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷二十一

春官宗伯第三之五

典命掌諸侯之五儀諸臣之五等之命【注故書儀作義鄭司農讀爲儀】正義鄭氏康成曰五儀公侯伯子男之儀賈氏公彥曰諸侯之五儀據五等之爵爲五儀是以命同儀有異也

存疑鄭氏康成曰五等謂孤以下四命三命二命一命不命也或言儀或言命互文也

案大行人掌客及覲禮王禮諸侯止分三等而此曰五儀者送逆牢積燕賜之禮若分而爲五則不勝其煩故以三等差之然執玉不同則侯伯子男先後自別不礙其爲五也五等謂公孤卿大夫士也注謂自四命至不命爲五則三公孤卿不在諸臣之列且曰五等之命則不宜數不命之士明矣經言諸臣五等之命非謂諸臣之命止於五命以下也舉王臣則下該侯國疏謂專據諸侯之臣益誤矣

上公九命爲伯其國家宮室車旗衣服禮儀皆以九爲節侯伯七命其國家宮室車旗衣服禮儀皆以七爲節子男五命其國家宮室車旗衣服禮儀皆以五爲節正義鄭氏康成曰上公謂王之三公有徳者加命爲二伯【賈疏若周公太公有徳封於齊魯是出封加命爲上公九命者卽二伯分陜者也】二王之後亦爲上公國家國之所居謂城方也公之城蓋方九里宮方九百步侯伯之城方七里宮方七百步子男之城方五里宮方五百步大行人職則有圭借冕服建常樊纓貳車介牢禮朝位之數焉【賈疏大行人職上公之禮執桓圭九寸繅借九寸冕服九章建常九斿樊纓九就貳車九乘介九人禮九牢朝位賓主之間九十步侯伯自公而下降殺以兩子男比於侯伯又降殺以兩】賈氏公彥曰匠人營國方九里若據天子而言則公宜七里侯伯宜五里子男宜三里爲差若據此文九命已下以九七五爲節則天子城宜方十二里公宜九里侯伯宜七里子男宜五里也或匠人所稱據異代之法與【案匠人營國方九里與冢宰司徒祀舉五帝司服舉衮以下同皆除第一等而言】王氏昭禹曰公其爵也伯其職也王氏詳說曰爲伯稱公則終其身二王之後稱公則及其子孫周公封魯太公封齊其後世曰齊侯魯侯是也至宋則終春秋之世曰宋公蓋二王之後稱公者所以備三統三公之後不得稱公者所以旌有徳

案上公九命二種二王之後稱公者與外之侯伯子男爲類繋乎其國而世者也三公加命爲二伯者與內之孤卿大夫爲類繋乎其人而不世者也

王之三公八命其卿六命其大夫四命及其出封皆加一等其國家宮室車旗衣服禮儀亦如之

正義鄭氏康成曰四命中下大夫也【賈疏序官有中下大夫此不分言之是知同四命也】出封出畿內封於八州之中加一等褒有徳也大夫爲子男卿爲侯伯其在朝廷則亦如命數耳王之上士三命中士再命下士一命王氏昭禹曰不言三孤則與卿同六命也陳氏傅良曰中下大夫同四命若侯伯同七命子男同五命但爵有髙下耳不言士者士爵卑無出封之理鄭氏鍔曰出封加一等近君禮宜殺逺君禮宜隆

辧正王氏詳說曰毛氏見無衣篇遂謂晉武公以侯爵而衣六章是入減也先鄭見宗伯職六命賜官遂謂子男五命入而爲卿是入亦加也然無衣詩人欲武公爲卿士𨿽六命之衣亦所願爲宗伯職謂內卿士六命賜官非謂子男之入爲卿士者是出則加入則不加不減也

案出封加一等封建之初則然如康叔爲司冦六命封衛侯則七命是也若外諸侯入爲六卿者各以其爵與命如爲三公則當加爲八命而於傳無見焉餘論陳氏傅良曰古之用人更疊出入初無內外之殊故王朝公卿或外諸侯爲之外諸侯或內公卿大夫爲之初不見其輕重見於春秋傳者鄭武公莊公及虢公並爲王卿士猶有古意

存疑賈氏公彥曰公卿大夫以八命六命四命爲陰爵一則擬出封加爵二則在王朝爲臣是陰不可爲陽爵故也士卑陽爵無嫌鄭氏鍔曰內爲王臣𨿽三公亦臣道也外爲諸侯𨿽子男亦君道也君道南面取法乎陽故命數皆奇臣道北面取法乎陰故命數皆偶

凡諸侯之適子誓於天子攝其君則下其君之禮一等未誓則以皮帛繼子男

正義鄭氏康成曰誓猶命也言誓者明天子旣命以爲嗣樹子不易也春秋桓九年曹伯使其世子射姑來朝行國君之禮是也未與誓者執皮帛而朝防賓之皆以上卿之禮賈氏公彥曰誓與未誓皆據父在而言若父卒已得誓者皆得與諸侯序雜記云君薨太子號稱子待猶君也注引春秋僖九年葵丘之防宋襄公稱子與諸侯列序又定四年召陵之防陳子在鄭伯上是也

存疑鄭氏康成曰攝其君公之子如侯伯而執圭侯伯之子如子男而執璧

辧正王氏應電曰立適周之逹禮然猶兼象賢之意故諸侯適子必其賢足以繼世天子乃命爲世子旣誓則成其爲嗣君故攝君行禮則執君之玉注謂公之子如侯伯之圭侯伯之子如子男之璧是失其世守矣

案不曰命而曰誓者命之時當有誓辭藏於盟府蓋臨之以天地鬼神以重其事而示不可易也下其君之禮一等謂車旗衣服禮儀上公之適子同侯伯侯伯之適子同子男也下云以皮帛繼子男則子男合爲一等可見矣王氏應電謂公之子用八侯伯之子用六子男之子用四外內交錯禮不宜然未誓者執皮帛則已誓者執君之玉可知注謂公之子執侯伯之圭侯伯之子執子男之璧則一國中不當有兩圭璧以啟二君之嫌而子男之子之已誓者亦窮矣

公之孤四命以皮帛眂小國之君其卿三命其大夫再命其士一命其宮室車旗衣服禮儀各眂其命之數侯伯之卿大夫士亦如之子男之卿再命其大夫一命其士不命其宮室車旗衣服禮儀各眂其命之數

正義鄭氏眾曰九命上公得置孤卿一人春秋傳列國之卿當小國之君固周制也鄭氏康成曰視小國之君列於卿大夫之位而禮如子男也賈氏公彥曰孤尊旣聘享更自執束帛以其摰見若正聘當以圭璋也各眂其命數者謂四命者宮室四百步貳車四乘旗四斿冕服四章三命再命一命者亦以命數爲降殺也但大夫冕一命者一章裳刺黻而已衣無章士服爵弁並無章飾是以變冕言爵弁也孤亦得名卿匠人記外有九室九卿朝焉是並六卿與三孤爲九卿諸侯之大夫一命已上卽有貳車士𨿽一命無貳車天子之士再命已上可有貳車也王氏昭禹曰侯伯與公異命其卿大夫之命與公同者臣之命數每不及其君之半【郝氏敬曰子男之卿再命亦不及其君之半】公九命而有四命之孤侯伯七命不得設孤則其卿三命無嫌也鄭氏鍔曰公之孤四命比天子之大夫天子之大夫出封爲子男故得視子男之君子男之卿再命比天子之中士大夫一命比天子之下士士不命當亦比一命之士以爲之儀而減殺焉否則與庶人未仕者等矣

案周官公孤不列職而其名散見於他職此曰公之孤則知凡曰孤卿者乃王之三孤矣

通論王氏詳說曰諸侯之適子未誓者繼子男亦不純用子男之禮曹伯使其世子射姑來朝左氏以爲賓之以上卿之禮是也公之孤眂小國之君亦不純用小國之禮大行人凡大國之孤執皮帛以繼小國之君出入三積不問一勞朝位當車前不交擯廟中無相以酒禮之是也鄭氏鍔曰春秋傳次國之上卿當大國之中中當其下下當其上大夫小國之卿當大國之下卿中當其上大夫下當其下大夫則侯伯之卿不得比公之卿與周官不合蓋典命職言其命數之相同春秋傳言其位之相當命則同而位降等此所以異也陳氏埴曰王制惟大國三卿命於天子次國小國則二卿有命於天子一卿有命於其君者小國二卿皆命於其君者蓋典命止言命數未言人數如齊晉皆侯爵爲次國管仲不敢當天子命卿之禮曰有天子之二守國髙在晉使鞏朔獻防於周周人讓之曰不使命卿鎭撫王室而鞏伯實來未有職司於王室則齊晉皆有不命之卿或以記所稱爲夏殷之制非也

存疑王氏詳說曰此經侯伯之卿大夫命數與公之卿大夫同與王制異蓋王制所言夏商之制大國無孤其卿不得不與次國異至周則大國有孤次國無孤是已降於大國一等矣故卿大夫不嫌同也亦或記禮者據春秋傳而爲之說與

司服掌王之吉凶衣服辧其名物與其用事

正義鄭氏康成曰用事祭祀視朝兵甸凶弔之事衣服各有所用

王之吉服祀昊天上帝則服大裘而冕祀五帝亦如之正義鄭氏眾曰大裘羔裘也鄭氏康成曰六服同冕者首飾尊也【賈疏冕名𨿽同其旒數則各有異】凡冕服衣纁裳【賈疏易繋辭傳黃帝堯舜垂衣裳取諸乾坤乾爲天其色坤爲地其色黃但土無正位托於南方火赤色赤與黃爲纁色也】易氏祓曰王之吉服六自衮冕而下皆有章數惟大裘無章司裘止言祀天此兼及五帝者天道尙質其用一也陸氏佃曰祀天以冬至之日爲正大裘又服之本也故以大名

案亦如之謂冕之旒數及衣裳韠舄之制皆同若夏至方澤之祭決無服大裘之理屨人職四時之祭祀以宜服之而況裘乎

辧正陳氏祥道曰冕服有六注家以司裘職惟言掌爲大裘以共王祀天之服又弁司職所掌惟五冕遂謂大裘之冕蓋無旒不聮數不知祀天以冬日至故特以裘言之記曰郊之日王被裘以象天戴冕璪十二旒則謂大裘之冕無旒非也又此經曰祀昊天上帝服大裘而冕而記稱郊之日王被衮以象天者內服大裘以因其自然外被龍衮以致其文飾龍衮所以襲大裘也元丰間神宗問陸佃大裘佃對以郊特牲曰裘之裼也見美也服之襲也充美也禮不盛服不充故大裘不裼則襲衮可知也神宗稱善鄭氏鍔曰凡冕之制員其前而俛方其後而仰【三禮圖亦云前員後方皆未知所據】上象天道之行下纁象地道之降名冕者言當俛以致恭之意

享先王則衮冕享先公饗射則鷩冕祀四望山川則毳冕祭社稷五祀則希冕祭羣小祀則冕【鷩卑滅反毳昌銳反劉淸嵗反希夲又作絺知倚反下皆同】

正義鄭氏眾曰衮捲龍衣也鄭氏康成曰先公謂後稷之後大王之前不窋至諸盩【賈疏諸盩大王父祖紺史記作公祖類】饗射饗食賓客與諸侯射也羣小祀山澤墳衍四方百物之屬【賈疏此據地小祀若天神小祀則司中司命風師雨師注不言者義可知】書曰予欲觀古人之象日月星辰山龍華虫作繢宗彜藻火粉米黼黻希繡此古天子冕服十二章【賈疏日月星辰取其明山取其人所仰龍取其變化華虫取其文理宗彜者據周之彜尊有虎彜蜼彜因於前代則虞時有虎彜蜼彜可知蓋以虎蜼畫於宗彜因號爲宗彜也虎取其猛蜼取其智以其卬鼻長尾大雨則縣於樹以尾塞鼻是其智也藻亦取其有文火亦取其明粉米取其潔亦取其養人黼爲斧文取斷割黻兩已相背取臣民背惡向善亦取君臣有合離之義去就之禮】至周而以日月星辰畫於旌旗所謂三辰旂旗昭其明也而冕服九章登龍於山登火於宗彜【賈疏周制皆以虫獸爲章若不登龍於山則當以山爲章首何得名衮龍乎又知登火於宗彜者宗彜則毳也若不登火在宗彜上則毳是六章之首不得以毳爲五章之首也】尊其神明也九章初一曰龍次二曰山次三曰華虫次四曰火次五曰宗彜皆畫以爲繢次六曰藻次七曰粉米次八曰黼次九曰黻皆希以爲繡則衮之衣五章裳四章凡九也鷩畫以雉謂華虫也【陸氏佃曰雉五色備而成章故謂之夏翟亦曰華虫】其衣三章裳四章凡七也毳畫虎蜼謂宗彜也其衣三章裳二章凡五也希讀曰絺或作�字之誤也希冕服刺粉米無畫也【賈疏衣是陽從奇數裳是陰從偶數衣是陽應畫希冕三章在裳者自然刺繡但粉米不可畫之物今𨿽在衣亦刺之故得希名然則毳之粉米亦刺之也】其衣一章裳二章凡三也者衣無文裳刺黻而已是以謂焉凡冕服皆衣纁裳賈氏公彥曰饗食在廟故亦服鷩冕射大射也在西郊虞庠中亦服鷩冕若燕射在寢則朝服賔射在朝則皮弁服王氏安石曰先公非卑於先王而所服止於鷩冕者祭則各以其服授屍屍服如是王服衮以臨之非敬也饗射亦用鷩冕者饗射殺於朝覲故朝覲服衮而饗射服鷩鄭氏鍔曰大宗伯社稷五祀五嶽同血祭此則用七章之服以祀四望山川用五章之服以祭社稷五祀序山川於社稷上則非防常小山川乃四望以外之大山川也虎蜼皆毛物故名曰毳黃氏度曰宗伯序社稷五祀先於五嶽司服序四望山川先於社稷五祀祭之秩當如宗伯司服自以服爲序也朱子曰天子五冕之旒皆十二玉諸侯以下九旒者九玉七旒者七玉

辧正賈氏公彥曰案禮記曾子問諸侯裨冕覲禮侯氏裨冕注裨之言埤也天子大裘爲上其餘爲裨若然則裨衣自衮已下皆是先鄭獨以鷩爲禆衣其言不足矣劉氏彜曰據舜典所稱則衣裳之章十有二其來逺矣周之禮樂多因於虞夏康成泥司常職日月爲常之文遂謂周人以日月星辰畫於旂旗而冕服止九章非也交龍爲旂周之衣不去其龍熊虎爲旗周之裳不去其虎何獨日月爲常而去其衣服之日月星辰乎

案公之服自衮冕以下如王之服則王備十二章可知矣享先王以衮冕則祀天地之大裘蓋襲以十二章之服也不敢服三辰之章以祀先王與不敢以衮冕祀先公其義一也郊特牲及明堂位皆特舉旂之章而不及於服者旂有旒而設日月乃周人創制若服之備十二章則遂古如玆不必言也又案典命職上公九命爲伯其衣服禮儀皆以九爲節則其衣裳九章所謂登龍於山登火於宗彜上公之服也天子法天以十二爲數蓋日月星辰麗天非人臣所可服

凡兵事韋弁服

正義鄭氏康成曰韋弁以韎韋爲弁又以爲衣裳春秋傳晉郤至衣韎韋之跗注是也【賈疏韎是蒨染謂赤色也以赤色韋爲弁又以爲衣裳者成十六年左傳楚子曰韎韋之跗注賈服等說跗謂足跗注屬也袴而屬於跗此注裳亦用韎韋與賈服同鄭雜問志則以跗爲幅以韎韋幅如布帛之幅連屬以爲衣而素裳此與賈服異素裳者從白屨之義也又案聘禮卿韋弁歸饔餼注云韋弁韎韋之弁蓋韎布爲衣而素裳與此又不同者彼非兵事入廟不可純如兵服故疑用韎布爲衣也】今時伍伯緹衣古兵服之遺色【賈疏伍伯謂宿衛者之行長漢時服纁赤之衣是古兵服遺象】陳氏祥道曰弁本作�象兩手相合形其制上銳非如冕也易氏祓曰卽爵弁也荀子士韋弁注謂以爵韋爲韠而戴弁也詩六月四牡騤騤載是常服箋云戎車之常服韋弁服也采芑服其命服朱芾斯皇箋云韋弁服朱衣裳

存疑陳氏祥道曰周官有韋弁無爵弁書二人雀弁儀禮禮記有爵弁無韋弁士之服止於爵弁而荀卿曰士韋弁孔安國曰雀韋弁也則爵弁卽韋弁耳韋其質也爵其色也士冠禮再加皮弁三加爵弁而以爵弁爲尊聘禮王卿贊禮服皮弁及歸饔餼服韋弁而以韋弁爲敬靺色赤爵色亦赤卽一物耳

案聘禮韋弁在皮弁之上一等士冠禮爵弁亦在皮弁之上一等此陳氏所以有爵弁卽韋弁之說也然冠禮爵弁士服之以助祭若大夫助祭則冕矣聘禮韋弁則卿大夫之服而士不得服之此二服者卿大夫與士似不相通而助祭與接賔亦未必可以互用則並二弁爲一終覺未安竊意爵弁韋弁等第旣同其純衣纁裳韎韐纁屨當亦不異而首服則有二焉以之爲士助祭之服則爵弁廟中宜用絲也以之爲卿大夫接賓之服則韋弁以其與皮弁類也蓋同等而異用者左傳韎韋之跗注卽指韎韐言之鄭氏謂以韎韋爲衣裳亦臆說也

存疑郝氏敬曰詩云韎韐有奭以作六師春秋傳衛獻公射鴻於圃不釋皮冠卽所謂戎事之韋弁案皮弁韋弁禮服之冠也皮冠蓋加於禮冠之上田獵則以禦塵亦以禦雨雪楚靈次於潁尾去皮冠而與子革語必非科頭也可見其去皮冠而仍有禮冠矣如皮冠卽韋弁則衛獻公不釋皮冠正自應爾孫二子胡爲而怒乎以其爲田獵所有事之冠故招虞人以之而禮冠中不數也

眂朝則皮弁服

正義鄭氏康成曰眂朝視內外朝之事【賈疏天子三朝外朝一內朝二】皮弁之服十五升白布衣積素以爲裳【賈疏雜記朝服十五升士冠禮皮弁素積】若王受諸侯朝覲於廟則衮冕【賈疏案覲禮天子衮冕負黼扆】

案鄭謂皮弁之服積素以爲裳是也謂十五升白布衣則非也布至十五升始爲吉布其白者但以爲素服深衣長衣之等端服朝服則緇之矣朝服所以異於端者以其用皮弁服之裳素絲爲之不以布也皮弁服在朝服之上豈其用白布反在朝服之下乎蓋皮弁服之衣裳皆以素絲而純之以采也天子服此以眂朝故云視朝皮弁服雜記所云朝服十五升者謂士以上至諸侯之朝服之緇布衣也不可以證此又案天子眂朝皮弁服則凡在朝之公孤卿大夫士亦皆皮弁服矣君臣同服故也

通論鄭氏鍔曰皮弁服用白鹿皮爲弁以存太古之質玉藻天子皮弁以日視朝遂以食諸侯皮弁以聽朔於太廟朝服以日視朝蓋聽朔禮畢而後攺服以視朝若羣臣朝服則緇衣冠也天子視朝之服爲諸侯聽朔之服諸侯視朝之服爲天子田獵之服降殺之禮宜然

凡甸冠弁服【甸音田】

正義鄭氏康成曰甸田獵也冠弁委貌【賈疏鄭注士冠禮云委猶安也言所以安正容貌以色言則曰冠郝氏敬曰委貌冠也不可謂之弁】其服緇布衣亦素積以爲裳【賈疏士冠禮主人冠朝服緇帶素韠鄭注衣不言色者與冠同裳又與韠同色是其朝服緇布衣亦如皮弁積素以爲裳也】諸侯以爲視朝之服【賈疏士冠禮冠朝服注云諸侯與其臣皮弁以視朔朝服以日視朝】詩國風雲緇衣之宜兮王服此以田王卒食而居則端【賈疏注因朝服而說端者以朝服與端大同小異冠緇布衣皆有正幅爲端則同但易其裳耳】賈氏公彥曰此據前期習兵若正田時則當戎服月令季秋天子乃厲飾執弓挾矢以獵是也以此觀之習五戎司徒搢撲以誓不戎服著冠弁可知

案端服則冠而衣朝服則冠而緇衣特牲疏所謂一冠冠兩服也六入爲七入爲緇是淺而緇深也通言之則緇亦名

論易氏祓曰王吉服九其六用於祭祀其三用於兵甸視朝六服不同同於用冕三服不同同於用弁所以尊首飾

凡凶事服弁服

正義鄭氏康成曰服弁喪冠也其服斬衰齊衰【賈疏天子諸侯絕旁期正統之期不降故兼云齊衰】賈氏公彥曰天子正服大功亦似不降喪服大功章曰適婦注云適子之婦傳曰何以大功也不降其適也又服問云君所主夫人太子適婦旣言君所主服不降也如是則爲適孫之婦又當小功今注止云斬衰齊衰者以其正服齊衰是不降之首然則王爲適子斬衰其爲適孫適曾孫適孫則皆齊衰不杖章云適孫傳曰何以期也不敢降其適也有適子者無適孫孫婦亦如之然則王禮亦適子死有適孫適孫死有適曾孫向下皆然也又喪服傳始封之君不臣諸父昆弟封君之子不臣諸父而臣昆弟天子之義亦當然若庶人起而爲天子蓋亦不臣諸父昆弟而有服也【案天子服適子適子死則服適孫以遞至曾皆齊衰是也若適婦之大功則天子諸侯不應服矣庶人起而爲天子則諸父昆弟儋爵受封無不臣者亦與始封之君別議禮者更酌之】

凡弔事弁絰服

正義鄭氏康成曰論語羔裘冠不以弔絰大如緦之絰【賈疏五服之絰緦絰最小弔服之絰不得過緦故云犬如緦絰也】其服錫衰緦衰疑衰諸侯及卿大夫亦以錫衰爲弔服【賈疏案服問君爲卿大夫錫衰當事則弁絰大夫相爲亦然】喪服小記諸侯弔必皮弁錫衰鄭司農云環絰卽弁絰服

存疑鄭氏康成曰弁絰者如爵弁而素加環絰【賈疏爵弁之形以木爲體廣八寸長尺六寸以三十升布染爲爵頭色赤多黒少今爲弁絰之弁其體亦然但不用爵色之布而用素爲之故云如爵弁而素凡五服之絰皆兩股絞之今言環絰卽與絞絰異謂以麻爲體又以一股麻爲體糾而橫纒之如環然】喪服舊說以爲士弔服素委貌冠朝服此近庶人弔服而衣猶非也士當事弁絰疑衰變其裳以素耳【賈疏喪服注云士疑衰素裳冠則皮弁加絰庶人不爵弁則其弔冠素委貌若然士與庶人服同冠弁則異也】國君於其臣弁絰他國之臣則皮弁大夫士有朋友之恩亦弁絰【賈疏喪服記朋友麻故知大夫於士士自相於有朋友之恩者服麻大夫相於不假朋友恩以服問卿大夫相爲亦錫衰弁絰不言朋友也諸侯弔服亦三衰俱有所用則爲卿大夫錫衰其緦衰疑衰則文王世子注同姓之士緦衰異姓之士疑衰也】

案弁絰服之弁疑卽皮弁喪服小記諸侯弔必皮弁錫衰天子之弔服用錫衰則弁亦當用皮弁而加環絰也或以素弁代之亦未必有板有板者冕制非弁制也天子眂朝以皮弁服豈弔服之弁乃以板覆之如冕而加之麻絰乎蓋未必然冠也弁也冕也首服之大分有此三等不宜相混又案服問大夫相爲錫衰以居當事則弁絰是則大夫相弔亦弁絰而不當事則素冠也士庶人相弔皆素冠素冠蓋以十五升吉布爲冠而素繒紕之

凡喪爲天王斬衰爲王后齊衰

正義鄭氏康成曰王后小君也諸侯爲之不杖期【賈疏喪服不杖章云爲君之母妻傳曰何以期也從服也但諸臣亦爲王斬衰爲後期注特言諸侯者以喪服斬衰章並云臣爲君諸侯爲天子及至不杖章直云爲君之母妻不別見諸侯爲後之文故知諸侯爲後與臣爲後同也】賈氏公彥曰其卿大夫適子爲君夫人亦與諸臣同士之子賤無服當從庶人禮禮記服問諸侯之世子不爲天子服注遠嫌也不服與畿外之民同也服問又云大夫之適子爲君夫人大子如士服注大夫不世子不嫌也士爲國君斬小君期大子君服斬臣從服期天子卿大夫之適子亦當然王氏志長曰昏義天子修男教父道也後修女教母道也故爲天王服斬衰服父之義也爲後服齊衰服母之義也

案爲之服者謂諸侯及畿內之公卿大夫士也其於天王則君也君與父等故服斬衰其於後則小君也小君視君降一等故服齊衰不杖期也又君爲其母三年君爲妻𨿽期亦有三年之義左傳謂王一歳而有三年之喪二焉足以見之君所爲三年者臣從服降一等則亦齊衰不杖期也若諸侯夫人及畿內公卿大夫士之妻爲天王齊衰不杖期從夫服而降一等也爲後則無服服不可以累從故也內外宗於後有服者則亦爲之不杖期其諸侯之大夫爲天王繐衰爲後無服大夫之妻及士以下皆無服畿內之民則皆齊衰三月詳見儀禮喪服經傳

王爲三公六卿錫衰爲諸侯緦衰爲大夫士疑衰其首服皆弁絰【錫思績反】

正義鄭氏康成曰君爲臣服弔服也【賈疏君爲臣無服直弔服旣葬除之】鄭司農云錫麻之滑易者十五升去其半【賈疏鄭注喪服皆破升爲登布八十縷爲登登成也今云十五升則千二百縷去其半則六百縷也】有事其布【賈疏有事謂以水濯治去其垢也】無事其縷緦亦十五升去其半有事其縷無事其布賈氏公彥曰不見三孤者與六卿同不別同異姓同爲臣則服同也凡弔不見婦人弔服者婦與夫同其首服則吉笄無首素是也敖氏繼公曰天子弔服三錫衰也緦衰也疑衰也諸侯弔服二錫衰也疑衰也皆用於臣喪服記言朋友麻蓋爲大夫以下言之服問謂大夫相爲錫衰以居當事則弁絰此大夫於朋友之爲大夫者服也以是推之則大夫於士若士於大夫皆疑衰裳𨿽當事亦素冠也士庶人相爲亦然其服皆加麻絰旣乃已若非朋友則弔之時服亦與朋友同所異者退則不服耳

存疑鄭氏眾曰疑衰十四升鄭氏康成曰無事其縷哀在內無事其布哀在外疑之言擬也擬於吉【賈疏吉服十五升疑衰少一升而已故云擬於吉】

辧正敖氏繼公曰疑衰者亦十五升而去其半蓋布縷皆有事者也布縷皆有事則疑於吉升數與緦錫同則疑於凶故因以名之

案喪服布自斬衰三升三升半齊衰四升五升六升大功七升八升九升至小功十升十一升十二升止矣至十五升則爲吉布緦麻用十五升之半則縷細而布疏不用十三升十四升者欲彰明吉凶之辧使人望而知之也緦錫如此疑衰自應從同但以布縷之無事有事爲別耳敖說析矣注謂錫衰無事其縷以公卿職近而情親哀心自內而發緦衰無事其布以諸侯人眾而地逺哀心由外而起非禮意也內外體殊則衰不得無辧凡哀未有不自內者也王爲士有弔服先王之厚其臣工者如此

大札大荒大烖素服

正義鄭氏康成曰君臣素服縞冠若春秋傳梁山崩晉伯宗聞於絳人所云【賈疏事在成五年引之者見山崩與大札大荒同素服也】通論易氏祓曰素服如喪禮恐懼修省也與膳夫職不舉之意同

公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服

正義鄭氏康成曰自公之衮冕至卿大夫之冕皆其朝聘天子及助祭之服諸侯非二王后其餘皆冕而祭於已【賈疏玉藻諸侯端而祭注云端當爲冕是諸侯冕祭於已也玉藻注又云諸侯祭宗廟之服惟魯與天子同】賈氏公彥曰上文具列天子之服此以下言諸侯及其臣之服也上公自衮冕以下差次如之上得兼下下不得僭上

辧正鄭氏鍔曰日月星辰登於旌旗王與公同服九章之衮君臣無別其說創自康成六經無見也今以此經文質之子男之服自毳冕而下如侯伯則上不得服鷩冕可知侯伯之服自鷩冕而下如公則上不服衮冕可知公之服自衮冕而下如王則衮冕而上明有日月星辰公不得上服十二章可知且天子國十有二門旗十有二斿馬十有二閒圭尺有二寸禮物十有二牢其取法於天之大數者非一何獨於服而有異哉

案十二章之衮蓋襲大裘以祀天夏至方丘𨿽不大裘亦服之已見上享先王節郊特牲云王被衮以象天則十二章者亦可通名爲衮也又案據此經則侯伯而下不得服九章之衮然韓奕詩云王錫韓侯衮赤舄采菽詩云又何予之衮及黼則又似凡諸侯皆可得此賜者不獨上公也豈凡冕服可通名衮與又魯人之歌孔子者曰衮衣章甫實獲我所章甫衮衣惠我無私孔子大夫當冕服而云衮衣章甫冠也與衮衣不屬豈此歌乃好事者爲之而非其實與

孤之服自希冕而下如子男之服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之

正義鄭氏康成曰雜記大夫冕而祭於公弁而祭於已士弁而祭於公冠而祭於已大夫爵弁自祭家廟惟孤爾【賈疏引雜記者上已說諸侯祭於已更明孤以下自祭不得申上服之意】其餘皆冠與士同【賈疏諸侯除孤用爵弁之外卿大夫等皆冠與士同故少牢上大夫也祭用冠朝服特牲士也用冠端是其餘皆與士同也天子大夫四命與諸侯之孤同亦以爵弁自祭天子之士宜與諸侯上大夫同用朝服也】冠自祭其廟者其服朝服端【賈疏朝服據少牢大夫禮端據特牲士禮而言也】諸侯之自相朝聘皆皮弁服【賈疏聘禮主君及賓皆皮弁則待諸侯朝亦宜皮弁又曾子問諸侯相朝朝服而出視朝則皮弁可知】此天子日視朝之服【賈疏此解皮弁非諸侯常服惟於朝聘乃服之意也】喪服天子諸侯齊斬而已卿大夫加以大功小功士亦如之又加緦焉賈氏公彥曰士之助祭爵弁不言者以爵弁惟天子承天變時及天子哭諸侯乃服之故列天子吉服不言之今以次轉相如不得輙於士上加爵弁故以皮弁爲首但皮弁亦是士助君視朔之服也鄭氏鍔曰天子之孤卿六命與子男同五章之服此言孤止得服希冕以下則其服三章天子之大夫四命其服三章此言卿大夫冕則其服一章皆指諸侯之孤卿大夫也

案其凶服加以大功小功總承孤卿大夫也注不別白就卿大夫而言鄭氏鍔因此謂自孤以上不服謬矣天子諸侯乃絕旁期周官文略而義詳於王曰凡凶事服弁服未別其爲何服也於卿大夫曰加以大功小功則天子諸侯服止齊斬具見矣卿大夫加大功小功而士無降服則加緦亦在言外矣

其齊服有端素端【齊側皆反】

正義鄭氏康成曰士齊有素端者亦爲札荒有所禱請端者取其正也變素服言素端者明異制【賈疏上文士轉相如已有素服矣以大夫已上侈袂惟士不得侈袂以端爲之故經別言素端也】士之衣袂皆二尺二寸而屬幅是廣袤等也其袪尺二寸大夫已上侈之蓋半而益一焉則其袪三尺三寸祛尺八寸

案素服素端立文偶殊制未必異卽云異制侈袂之法亦未必如注疏所云也蓋衣身二幅袂亦二幅俱長二尺二寸袪尺二寸自掖下至袪圜殺一尺此吉凶禮服之所同也殺其袪則袂不侈矣袪如其袂而不殺之則袪亦二尺二寸是所謂侈袂也若袂三尺三寸則衣身亦三尺三寸下侵裳之部分而不稱乎體矣

凡大祭祀大賓客共其衣服而奉之

正義鄭氏康成曰奉猶送也送之於王所賈氏公彥曰云大祭祀則中兼有次小祭祀賓客言大者謂諸侯來朝也王者不敢遺小國之臣則其臣來聘亦有接待之灋略舉大而言耳

通論陳氏祥道曰古者端衣或施之於冕或施之於冠樂記魏文侯端冕而聽古樂此施於冕者也劉定公曰吾端委以治民臨諸侯董安於曰吾端委隨宰人此施於冠者也

案獨舉大祭祀大賓客者專以所奉言小祭祀小賓客則共其服而不親也節服氏所掌惟裘冕𨿽次祀之服不與焉蓋其差如此

大喪共其復衣服斂衣服奠衣服廞衣服皆掌其陳序【廞虛今反注故書廞爲淫鄭司農云讀爲廞】

正義賈氏公彥曰復衣服天子衮冕已下自上公而下亦皆用助祭之上服鄭氏康成曰奠衣服今坐上魂衣也廞衣服所藏於槨中鄭氏眾曰廞陳也案衣服有藏於玉府者玉府所藏亦以授司服而共之故兩職俱共復衣服也斂衣服謂小斂十九稱大斂百二十稱之服也襲衣服亦存焉其侯伯之襚衣服亦當掌之奠衣服奠時設之以馮神者以在殯未有屍故也若旣葬則遺衣服皆以授守祧藏之以待祭而授屍矣廞衣服明器之衣服也四者之陳皆有次序司服掌之

典祀掌外祀之兆守皆有域掌其禁令

正義鄭氏康成曰外祀謂所祀於四郊者【賈疏小宗伯兆五帝於四郊已下皆是】域兆表之塋域【賈疏壇外爲溝渠以表塋域】

若以時祭祀則帥其屬而修除徴役於司隸而役之正義鄭氏康成曰其屬胥徒也修除芟埽之徴召也役之作使之

及祭帥其屬而守其厲禁而蹕之

正義鄭氏眾曰遮列禁人不得令入

案百神之兆非胥徒四十人所能修除故必徴役於司隸此臨祭而守厲禁其事簡所帥之屬卽胥徒也

守祧掌守先王先公之廟祧其遺衣服藏焉【注故書祧作濯鄭司農讀爲祧】

正義鄭氏眾曰先公謂大王以前【賈疏謂不窋已後諸盩已前爲諸侯者后稷𨿽不追王以其始祖袷祭在焉故從先王例】鄭氏康成曰廟謂大祖之廟及三昭三穆遷主所藏曰祧先公之遷主藏於后稷之廟【賈疏先公之遷主不可下入子孫廟故知入后稷廟若然大王王季之主亦不可入文武廟並當藏后稷廟也】先王之遷主藏於文武之廟遺衣服大斂之餘也【賈疏小斂之餘至大斂更用之大斂余乃畱之】賈氏公彥曰周公制禮時文武在四親廟之內不得爲祧然文武𨿽未爲祧已立其廟至後世文武應遷而不遷乃爲祧也立廟之法后稷廟在中央昭處東穆處西皆別爲宮院

案凡先王先公之廟皆可稱祧經文甚明已於序官論之注疏以文武廟爲祧據祭法之文也疏謂周公制禮時豫立文武不毀之廟則所謂聖人復起不能易者

若將祭祀則各以其服授屍

正義鄭氏康成曰屍當服卒者之上服【賈疏士虞禮文引之者欲見天子已下皆服死者大斂所餘之衣先王之屍服衮冕先公之屍服鷩冕特牲饋食士屍不服爵弁者爵弁乃助祭於君之服故已廟還以端爲上服】以象生時【案虞用爵弁服此端指吉祭言也】

通論程子曰古人祭用屍極有意人之魂气旣散必求其類而依之人與人旣爲類骨肉又爲一家之類已與屍各旣心齊潔至誠相通以此求神宜其饗之後世直以尊卑之勢遂不肯行朱子曰凡廟神主東向屍在神主之北【案屍在主北亦東向】合祭大廟每位有屍旅酬六屍是也【案合太祖之屍則七大祖屍尊不與旅酬故不數】古人立屍必隔一位孫可以爲祖尸子不可以爲父屍以昭穆不可亂也楊氏恪曰虞祭時男女各立屍至祔廟後凡祭止一尸祭統設同幾是也

其廟則有司修除之其祧則守祧黝堊之【黝於糾反堊烏路反或烏洛反】

正義鄭氏康成曰修除黝堊互言之有司恆主修除守祧恆主黝堊【賈疏祧亦修除廟亦黝堊】鄭氏眾曰黝讀爲幽幽黑也堊白也爾雅地謂之黝墻謂之堊賈氏公彥曰凡廟平時皆修除黝堊將祭更新之示敬也案典祀注修除謂芟埽之【禮記春秋修其祖廟管子抱蜀不言而廟堂自修修除似止謂芟艸萌除塵壤】有司修除之卽典祀帥其屬而修除徴役於司隸而役之也

旣祭則藏其隋與其服【隋呼規反又許恚反】

正義鄭氏康成曰隋屍所祭肺脊黍稷之屬藏之以依神【賈疏案特牲禮祝命挼祭屍取菹防於醢祭於豆間佐食取黍稷肺祭授屍尸祭之此誤有脊者則以特牲禮又有佐食舉肺脊以授尸之文但彼是屍食而舉者故有脊此隋祭不合有也】賈氏公彥曰藏之與祭地之埋同易氏祓曰埋於西階之東

案隋與服之藏各異而不別言之者隋非埋藏必致腐敗衣則常畱以共祀事無待於明言也

世婦掌女宮之宿戒及祭祀比其具【比毗志反】

正義鄭氏康成曰宿戒當給事豫告之齊戒也【賈疏祭前十日戒之使齊祭前三日又宿之故宿戒並言】比次也具所濯摡及齍盛之爨【賈疏天官世婦職帥女宮而濯摡爲齍盛】

案女宮已見天官寺人職於本職則女舂女饎女籩女醢女醯女鹽女冪之等皆是也以列職於宮中故曰女宮司隸以罪入舂稾者不在此列宗廟之齍盛祭器之濯摡乃以付盜賊之子女可乎先鄭云比讀爲庀具也下言具則比不得爲具故後鄭不從通論鄭氏鍔曰天官世婦祭之日涖陳女宮之具涖陳在彼而比次在此也

詔王后之禮事

正義鄭氏康成曰薦徹之節【賈疏知者外宗職佐王后薦徹】

案內宰詔儀蓋豫定其儀以授後幷授世婦內小臣之等使習而詔之世婦則左右於後一切禮儀次第皆其所詔也

帥六宮之人共齍盛【齍音咨】

正義鄭氏康成曰帥世婦女禦【賈疏案天官世婦職帥女宮爲齍盛女禦職凡祭祀贊世婦是以知齍盛世婦女禦之事也】

案共者臨視整飭之謂非炊也炊屬饎人饎人奄及女饎六宮所使令也天官世婦帥女宮而濯摡爲齍盛祭前之事也及炊此世婦又臨視之以致其敬潔之意焉凡此皆所以佐後也

相外內宗之禮事

正義鄭氏康成曰外內宗同姓異姓之女有爵佐後者【賈疏外宗職佐後薦徹豆籩內宗職及以樂徹則佐傳豆籩此官相之】鄭氏鍔曰外內宗佐後於奉祭之時世婦相之使無失禮

大賓客之饗食亦如之【食音嗣】

正義鄭氏康成曰比帥詔相其事同賈氏公彥曰後有助王禮賓之法世婦亦佐之

案公食大夫無夫人禮賓之事王朝食禮寧有後乎或云饗兼有酒食此食字只在饗中帶說耳

大喪比外內命婦之朝莫哭不敬者而苛罰之【莫音暮苛胡何反】

正義鄭氏康成曰苛譴也

通論王氏昭禹曰大喪肆師令外內命婦序哭世婦則比而察之

凡王后有事於婦人則詔相【古拜字】

正義鄭氏康成曰拜拜謝之也喪大記夫人拜寄公夫人於堂上【賈疏防大記所云是諸侯之防主人拜寄公於門西夫人亦拜寄公夫人於堂上主人與寄公體敵故也左傳宋於周爲客天子有防拜焉則王防二王後來奔嗣王拜之如二王后夫人來弔後亦有拜法蓋夫人或家在畿內來歸寧値王防則弔赴也】黃氏度曰王於諸臣有拜則後於婦人亦有當拜者

案覲禮天子於諸侯無拜法而當防則答拜觀顧命康王之誥則不獨二王之後爲然後所答拜亦不獨二王后之夫人或後之母王之世母叔母姑姊妹及王師傅之妻以禮見皆當答拜又拜亦不專指防祭祀獻酬致爵及饗獻皆有拜

凡內事有達於外官者世婦掌之

正義鄭氏康成曰主通之使相共授【賈疏使相共給付授】案此蓋以授內小臣閽寺內豎之屬而使逹之

內宗掌宗廟之祭祀薦加豆籩

正義鄭氏康成曰薦加爵之豆籩【賈疏特牲少牢食後三獻爲正獻其後皆有加爵天子禮屍旣食後亞獻爲加此時薦之故云加爵之豆籩卽醢人籩人加豆加籩之實是也】案天官內宰內小臣九嬪世婦春官世婦五職皆言後之祭祀至內外宗始揭宗廟明外事後皆不與也經直言薦則內宗薦之後不親薦矣加豆籩與羞

豆籩後不親薦者禮殺也且所加所羞不專於屍並及諸與祭者也少牢儐屍宰夫與司士羞之

通論鄭氏鍔曰內宗言加則外宗所佐者乃朝踐饋食之節也

及以樂徹則佐傳豆籩賓客之饗食亦如之

正義鄭氏康成曰佐傳佐外宗【賈疏外宗佐王后薦玉豆籩後徹之傳與外宗外宗傳與內宗內宗佐傳於外】鄭氏鍔曰賓客饗食內宗之掌薦佐徹皆然

案內外宗各有專職有兼事薦加豆籩內宗之專職佐傳豆籩則兼事也【傳於外】佐後薦玉豆眂豆籩外宗之專職以樂羞齍則贊其兼事也【九嬪贊玉齍】

王后有事則從

正義王氏昭禹曰吉凶之事皆在焉

大喪序哭者哭諸侯亦如之

正義鄭氏康成曰次序內外宗及命婦哭王【賈疏外宗職大喪則敍外內朝莫哭者故知有外內宗世婦職大防比外內命婦之朝莫哭者故知序哭中有命婦】賈氏公彥曰哭諸侯謂諸侯來朝薨於王國王爲之緦衰者也

案王之周親𨿽薨於本國而內外宗皆有連焉亦當序哭疏謂薨於本國者王遙哭之則婦人不哭之不必盡然

凡卿大夫之防掌其弔臨

正義鄭氏康成曰王后弔臨諸侯而已是以言掌卿大夫云賈氏公彥曰諸侯爲賓王后弔臨之卿大夫已臣輕後不弔故遣內宗掌弔臨之事防大記夫人弔臨卿大夫者諸侯臣少故也

外宗掌宗廟之祭祀佐王后薦玉豆眂豆籩及以樂徹亦如之

正義鄭氏康成曰眂視其實賈氏公彥曰視豆籩謂在堂東未設之時視之亦如之者亦佐後也仍有內宗佐傳

王后以樂羞齍則贊凡王后之獻亦如之

正義鄭氏康成曰贊猶佐也獻獻酒於屍【賈疏朝踐饋獻及酳屍皆可言獻】賈氏公彥曰羞進也齍黍稷也後進黍稷之時依樂以進之豆籩與齍九嬪贊外宗又贊者豆籩及黍稷器多故也

案曰贊王后薦玉豆眂豆籩則籩無以玉飾者可知矣【明堂位止言玉豆他書亦無言玉籩者蓋豆木器可用玉飾籩以竹制各有宜也惟籩無以玉飾者故先獨舉玉豆而後別言豆籩】王后所親薦爲朝事饋食之豆則加豆羞豆無以玉飾者可知矣九嬪贊玉齍此曰以樂羞齍則贊則惟玉齍特以樂薦又可知矣經於玉几玉爵玉惇玉豆玉齍每特文以見而疏謂凡王之豆籩皆以玉飾未知何據內宰職祭祀賓客後祼獻則贊瑤爵亦如之謂以璋瓚祼繼以瑤爵獻也此言獻蓋二者兼之不別言者文省耳外宗與內宰俱贊者授受之間有逺近之別焉內宰洗酌之以授外宗外宗以授後

王后不與則贊宗伯【與音預】

正義鄭氏康成曰後有故不與祭宗伯攝其事【賈疏大宗伯職凡大祭祀王后不與則攝而薦豆籩徹則非直攝其祼獻而已於後有事豆籩及簠簋等盡攝之】案內宗王族之女也故後有事則從外宗非諸臣之配偶則子婦也人數校內宗爲多故可兼佐宗伯若王之姑姊妹女子子多降於外諸侯在王都者或稀也贊宗伯者惟外宗內宗於宮中爲近也籩豆齍皆贊則九嬪世婦內宗之職事具舉矣

小祭祀掌事賔客之事亦如之

正義鄭氏康成曰小祭祀謂在宮中【賈疏祭法王立七祀七祀之中其行中霤司命大厲是外神後不與與者惟門戶竈而已皆在宮中】

案經言掌事似專屬後宮而王不與者若王所有事則當外有司掌之矣所謂賔客其女賓客與宮中之小祭祀豈先世妃嬪之無後者女子子之殤者無所於祔或於宮中立其祀焉而外宗以歲時掌事邪宮中小祭祀內宗不與而外宗掌之則人數多可番代而內宗數少故惟從王后而不贊宗伯之義益明矣

大防則敍外內朝莫哭者哭諸侯亦如之

正義鄭氏康成曰內內外宗外外命婦【賈疏內中兼外宗外中不兼內命婦以內命婦九嬪敍之也九嬪職大防帥敍哭者】

案敍內哭者與內宗聯事外則其專職也

冢人掌公墓之地辧其兆域而爲之圖

正義鄭氏康成曰公君也【賈疏公則諸侯之通稱言君則上通天子】圖謂畫其地形及丘壠所處而藏之賈氏公彥曰圖謂未有死者之時先畫其地之形勢圖其丘壠之處後須葬者依圖置之也

先王之葬居中以昭穆爲左右

正義鄭氏康成曰先王造塋者昭居左穆居右夾處東西賈氏公彥曰王都或有遷徙若文王居丰武王居鎬平王居洛邑則卽是而造塋子孫皆據昭穆就而葬之呂氏祖謙曰周公薨成王葬之於畢祔於文武從周家之兆域也

餘論王氏昭禹曰先王制爲合族之禮非特施於生者至於死皆使之以禮相從

案春秋躋僖公三傳皆以父子諭君臣非謂兄弟可以亂昭穆自朱子以齊桓公四子皆立爲君若以繼序爲昭穆則祖已上皆無廟祀其論定矣賈疏謂閔爲昭僖爲穆義不可通

凡諸侯居左右以前卿大夫士居後各以其族

正義鄭氏康成曰子孫各就其所出王以尊卑處其前後而亦並昭穆賈氏公彥曰此因上而言以王之子孫皆適爲天子庶爲諸侯卿大夫士若出封畿外則因彼國葬而爲造塋之主此謂畿內諸侯及王朝卿大夫士也

案諸侯謂王子始封者如周公葬於畢之類若畿內諸侯卽卿大夫是矣其上別無諸侯又案居左右以前後非左右排列也如文王之子則皆附於左而爲昭武王之子則皆附於右而爲穆而又於其中分爵等以相前後以前謂少進而近於墓道之中央以後謂少退而逺於中央也古者以五服之內爲族又以祖及孫爲三族曰各以其族者繼世之王以昭穆分左右凡一王之子及孫皆從葬焉過此則別授之兆亦如國民之有私地域矣諸侯不敢祖天子而葬則可附何也別子爲祖繼別爲宗支庶不敢幹焉其義主於尊尊葬者愼終之道附以昭穆其義主於親親言豈一端各有所當也

凡死於兵者不入兆域凡有功者居前

正義王氏應電曰葬以全歸爲善刑人惡其毀傷故不入兆域或疑比干梁皆死於兵其將不入兆域乎是不然此死於社稷謂之有功可也

案死於兵謂罪在大辟及身爲不義而見戕者若執干戈以衛社稷可轉絕之於兆域乎曾子所謂戰陳無勇謂臨陳退縮及先奔不得槪死敵者居前謂居左右以前而近於中央耳注謂居王墓之前處昭穆之中央辭意似晦

以爵等爲丘封之度與其樹數

正義鄭氏康成曰別尊卑也王公曰邱諸臣曰封【賈疏此無正文爾雅土之髙者曰邱是自然之物聚土曰封人所造】漢律列侯墳髙四丈闗內侯以下至庶人各有差賈氏公彥曰尊者邱髙而樹多卑者封下而樹少王制庶人不封不樹論王氏安石曰以昭穆爲左右各以其族尙親也凡死於兵者不入兆域尙徳也凡有功者居前尙功也爵等爲邱封之度與樹數尙貴也蓋先王所以治死者如此

大喪旣有日請度甫竁遂爲之屍【度鄭待洛反今讀如字竁昌絹反又七歲反】

正義鄭氏眾曰旣有日旣有葬日也始竁時祭以告后土冢人爲之屍鄭氏康成曰甫始也王氏應電曰穿土有淺深廣狹爲封有髙卑大小隧道有寛窄逺近冢人先期請度及竁依之以爲式

通論王氏安石曰凡祭爲屍皆取所祭之類故宗廟之屍則以其昭穆之同山林之屍則以山虞竁墓之屍則以冢人

辧正王氏志長曰案後鄭據小宗伯成葬而祭墓爲位故以爲屍在成葬之後先鄭則以本文甫竁遂爲之屍故以祭在甫竁之始詳玩本文甫字遂字蓋啟土卽有祭與

案下云祭墓爲屍則此爲甫竁之屍明矣

及竁以度爲丘隧共防之窆器【窆彼驗反又補鄧反】

正義鄭氏康成曰隧羨道也【賈疏僖公二十五年左傳晉文公請隧王不許則天子有隧諸侯已下止有羨道隧與羨異者隧上有負土羨道則上無負土而注云隧羨道者舉羨爲況也】度丘與羨道廣袤所至【案蓋以其度授冬官】窆器下棺丰碑之屬【賈疏檀弓公室視丰碑三家視桓楹鄭注丰也天子斲大木爲碑形如石碑前後重鹿盧】大防大記凡封用綍去碑負引【賈疏天子千人分執六紼諸侯五百人分執四紼其棺當於壙上執紼者皆負紼背碑以鼔爲節而下之】君封以衡大夫以咸【賈疏衡橫也謂以木橫之於棺旁乃以紼繋木下棺大夫卑不得以木橫之直有棺旁緘耳謂以紼繋之而下棺也】

及葬言鸞車象人

正義鄭氏康成曰鸞車巾車所飾遣車也【賈疏巾車職大防飾遣車遣車則明器遣送死者之車也】亦設鸞旂言猶語也語之者告當行若於生存者於是巾車行之孔子謂爲芻靈者善謂爲俑者不仁不殆於用人乎哉賈氏公彥曰遣車之數依檀弓諸侯七乘大夫五乘則天子當九乘案孔子謂爲芻靈者善此象人當卽芻靈疏謂上古有芻人至周不用而用象人是直以周公爲作俑者也悖矣

及窆執斧以涖

正義鄭氏康成曰臨下棺也

通論賈氏公彥曰鄕師職執斧以涖匠師則冢人當亦涖匠師也葬事大故兩官共臨

遂入藏凶器

正義鄭氏康成曰凶器明器

正墓位蹕墓域守墓禁

正義鄭氏康成曰位謂丘封所居前後也禁所爲塋限賈氏公彥曰位卽上文昭穆爲左右正之使不失本位域卽上文兆域謂四畔溝兆也蹕謂止行人不得近之禁謂禁制不得漫入

案正墓位預正之使後之附葬者各以序也凡事皆貴者至然後蹕止行人惟王之墓域則設爲禁令使行者自止所謂蹕墓域也若諸侯諸臣之附葬者則有事時爲之蹕而已

凡祭墓爲屍

正義賈氏公彥曰上文爲屍謂始穿壙時此文據成墓爲屍檀弓有司舎奠於墓左亦成墓之祭

案以是知古無墓祭也凡祭祖考無以異姓爲屍者以其气不相屬也以冢人爲屍則外祀可知矣餘論程子曰嘉禮不野合故生不野合則死不墓祭蓋燕饗祭祀皆宮室中事也後世習俗廢始有墓祭張子曰墓祭非古也體魄則降知气在上故立之

主以祀之以致其精神之極而謹嚴其體魄以竭其深長之思此古人明於鬼神之情狀而篤於孝愛之誠實者也鄭氏康成曰祭墓或禱祈焉

案蓋祈丘墓之無崩陷與先人體魄之安

凡諸侯及諸臣葬於墓者授之兆爲之蹕均其禁正義王氏安石曰授之兆則使之自竁窆均其禁則均其地守

案此專謂王之子孫疏兼異姓言之誤矣外諸侯則自有冢人畿內異姓卿大夫則彼各有祖宗兆域依昭穆而葬墓大夫之所掌也墓大夫職正其位掌其度數則兼卿大夫士而非獨庶人可知矣此變卿大夫士而曰諸臣者兼王族之無爵者而言也葬於墓者有多寡故必臨時而後授之兆塋域有廣狹各爲之禁而使不相侵乃所以均之

墓大夫掌凡邦墓之地域爲之圖

正義鄭氏康成曰凡邦中之墓地萬民所葬地【賈疏下文云令國民族葬故知邦墓是萬民】

令國民族葬而掌其禁令正其位掌其度數使皆有私地域

正義鄭氏康成曰族葬各從其親位謂昭穆也度數爵等之大小【賈疏本爲庶人設墓其有子孫爲卿大夫士而葬不離父祖故有爵等案上曰國民而不言掌其度數則兼有卿大夫士可知非必專爲庶人設墓而爵等屬子孫也】古者萬民墓地同處分其地使各有區域得以族葬使相容【案分其域而各得私之所以無爭是則合眾私所以成大公也】賈氏公彥曰族葬據五服之內親者共爲一所異族卽別塋左傳哭臨例異姓於外同姓於宗廟同宗於祖廟同族於禰廟故知族是服內之親也度數冢人職丘封之度與其樹數是也

案戴記絕族無移服親者屬也故知以服內爲限門祚有興衰子姓有眾寡必限以服內然後域可增損人無競心

凡爭墓地者聽其獄訟

正義鄭氏康成曰爭墓地相侵區域

帥其屬而巡墓厲居其中之室以守之

正義鄭氏康成曰厲塋限遮列處鄭氏眾曰居其中之室有官寺在墓中【賈疏寺則室也】賈氏公彥曰於墓地中央爲室而萬民各自守之

餘論梁氏寅曰周官設冢人墓大夫之職天子旣以昭穆而祔葬自諸侯羣臣下至萬民亦令族葬而治以王官蓋以生也爲君臣爲親屬而其卒也葬以類從以序昭穆以嚴尊卑以褒崇功徳孝敬以存人心以萃由是道也自秦漢以來天子葬各異處山陵營治侈費不貲士大夫多惑於陰陽拘忌庶民亦妄思富貴或久而不葬或葬之逺方或遷徙頻數或爭訟不已爲人上者思以惇厚止爭安可聽其自爲而不嚴其禁令哉

職防掌諸侯之防及卿大夫士凡有爵者之防以國之防禮涖其禁令序其事

正義鄭氏康成曰國之防禮今存者防服士防旣夕士虞其餘則亡事謂小斂大斂葬也

案諸侯之防謂來朝而薨於王國者云國之防禮者自士以上國皆有舊典焉卿大夫士之家事卽國事也

凡國有司以王命有事焉則詔贊主人

正義鄭氏康成曰有事謂含禭贈賵之屬詔贊者以告主人佐其受之凡國有司謂有司從王國以王命往

案宰夫職三公六卿之防與職防帥官有司而治之凡諸大夫之防使其旅帥有司而治之宰夫使其旅則職防自中士以下亦往焉故國有司以王命有事卽使詔贊主人之禮事但宰夫尊所治者至諸大夫而止職防卑則凡有爵者皆不可得而遺也

凡其防祭詔其號治其禮

正義鄭氏康成曰號謂告以牲號齍號之屬【賈疏牲號齍號若特牲少牢云柔毛剛鬛嘉薦普淖皆是也】當以祝之賈氏公彥曰虞與卒哭對言則虞爲防祭卒哭爲吉祭然純吉必待禫後則祥禫已前皆喪祭也故言凡以該之大宗伯職治其大禮注謂簡習其事此經義亦然

辧正賈氏公彥曰先鄭以號爲諡號後鄭不從者小史職小防賜諡讀誄非職防事也

凡公有司之所共職防令之趣其事【趣音促】

正義鄭氏康成曰令令其當共物者給事之期也有司或言公或言國言國者由君所來居其官曰公謂王遣使奉命有贈之物各從其官出職防當催督也【案言公有司者見以公家之物共之也】賈氏公彥曰此謂諸官依法合共給防家者不待王命職防依式令之使共易氏祓曰在鄕則鄕之有司共其物在國則國之有司共其物各有定制則以其制令之

欽定周官義疏卷二十一﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷二十二

春官宗伯第三之六

大司樂掌成均之灋以治建國之學政而合國之子弟焉

正義鄭氏康成曰董仲舒云成均五帝之學成均之灋其遺禮可灋者國之子弟公卿大夫之子弟當學者【賈疏王制王大子王子公卿大夫元士之適子國之俊選皆造焉注引文不具自公卿以下皆適子乃得入經云弟者則王子也】謂之國子成均見文王世子萹然則周人立此學之宮陳氏汪曰國子弟與國家相終始旣與其父兄共維持天下到後來亦與其子孫共維持國之子弟善則後日天下必治反是則可慮者在國家血常相聯也

案學政如樂徳樂語樂舞皆是始建學典時卽宜具備大司樂特治之而已其誦之時歌舞之莭教學之數有道有徳之選則大司樂建之而又治之也曰合國之子弟者王子弟公卿大夫之適子國子之倅國之俊選皆造也國子之教於虎門國子之倅掌於諸子者春秋合舞合聲則皆入於成均與

餘論賈氏公彥曰案王制上庠下庠有虞氏之學也至周立小學在西郊曰虞庠國學五帝總名成均三代天子學總名辟廱當代各有異名也呂氏祖謙曰舜命夔典樂教冑子以此知五帝三王之學政皆由樂始蓋動蕩鼓舞優遊浹洽使自得之陶冶之功入人最深漢大常典樂兼教冑之任亦此意陳氏祥道曰王制四代之學虞曰上庠下庠夏曰東序西序殷曰左學右學周曰東膠虞庠上庠東序右學東膠皆大學也故以養國老下庠西序左學虞庠皆小學也故以養庶老而周詩有辟廱周官有成均皆爲大學名各以義起

凡有道者有徳者使教焉死則以爲樂祖祭於瞽宗正義鄭氏康成曰道多才藝者徳能躬行者若舜命夔典樂教冑子是也死則以爲樂之祖神而祭之鄭氏眾曰瞽宗樂人所共宗也明堂位瞽宗殷學泮宮周學以此觀之蓋祭於學宮賈氏公彥曰文王世子禮在瞽宗書在上庠則學禮樂在瞽宗祭禮先師亦在瞽宗書之先師亦祭於上庠彼注云如禮有髙堂生樂有制氏詩有毛公書有伏生是也呂氏祖謙曰延有道徳者使之教國子也旣設掌樂之官卻不專教又資之他人以此見古聖規模廣大處林氏之奇曰祭於瞽宗記所稱春夏釋奠於先師秋冬亦如之是也

通論王氏昭禹曰古人於田則祭田祖於馬則祭先牧於飲食則祭先炊於養老則祭先老皆以示不忘本也祭有道徳者於瞽宗亦此義

餘論魏氏曰古者民以君爲師仁壽鄙夭君實司之而臣則輔相人君以師表萬民者也自孔子以前曰聖曰賢有道有徳未有不生都顯位沒祭大烝者自君師之職不修學校廢井牧壊民散而無所系於是始有師弟子羣居以相講授者所謂各祭其先師疑秦漢以來始有之此可見世變日降君師之職下移而先王之道分裂矣

以樂徳教國子中和只庸孝友【只音支】

正義鄭氏康成曰和剛柔適也只敬庸有常也善父母曰孝善兄弟曰友【賈疏二句爾雅文】賈氏公彥曰必使有道有徳者教之此是樂中之六徳與教萬民者少別

案體中達和所謂至徳也敬業有常所謂敏徳也仁孝友弟所謂孝徳也此養士之本亦略與師氏之教同先教之徳以爲聲容之本更以聲容陶淑之而徳成焉故謂之樂徳

以樂語教國子興道諷誦言語【興許應反】

正義賈氏公彥曰此亦使有道有徳者教之鄭氏康成曰興者以善物諭善事【鄭氏鍔曰興如詩人之興因物以感發其心】道讀曰導導者言古以剴今也【賈疏若詩陳古以刺幽厲】倍文曰諷【賈疏謂不開讀之】以聲莭之曰誦【賈疏此亦背文但諷是直言之無吟詠誦則又爲吟詠以聲莭之】發端曰言答述曰語王氏志長曰人惟辭气不可彊苟非中正和樂之徳積中發外則必有乖戾不中莭者此古人所以有樂語之教也

案興者引彼物以興此事如春秋傳趙孟曰吾兄弟比以安尨也可使毋吠穆叔曰小國爲蘩大國省穡而用之是也道者述古而道其義如徳正應和曰類故能載周以至於今之類是也諷者微吟誦者朗讀【此二者亦與肄業時之諷誦異如雍門子微吟春秋傳公使歌之遂誦之是也】言者賦詩以自言其情語者賦詩以答人之意也古之人不必親相與語言也以禮樂相示而已觀春秋傳列國君臣賦詩贈答彼此各諭其意而相應如響惟其達於六語也故曰不學詩無以言同此一詩分而用之卽可興可道可諷可誦可言可語非謂樂之語本有此六類也

以樂舞教國子舞雲門大捲大咸大防大夏大濩大武【捲音權防上昭反濩胡故反】

正義鄭氏康成曰此周所存六代之樂黃帝曰雲門大捲【賈疏捲者捲聚之義卽下注所謂族類也】黃帝能成名萬物以明民共財【賈疏祭法作黃帝正名百物以明民共財案國語黃帝能成命百物以明民共財韋昭注命名也】言其徳如雲之所出民得以有族類大咸咸池堯樂也堯能殫均刑法以儀民【賈疏祭法作堯能賞均刑法以義終案國語殫作單韋昭注單盡也均平也儀善也】言其徳無所不施也【賈疏咸皆池施也】大防舜樂言其徳能紹堯也【賈疏樂記韶繼也】大夏禹樂禹治水傅土【賈疏傅禹貢作敷】言其徳能大中國也【賈疏樂記夏大也】大濩湯樂【賈疏濩救防也】湯以寛治民而除其邪【賈疏邪祭法作虐】言其徳能使天下得其所也大武武王樂武王伐紂以除其害言其徳能成武功【賈疏祭法武王以武功去民之葘案國語武王去民之穢韋昭注穢謂紂也】賈氏公彥曰大司樂所教是大舞樂師所教是小舞案內則十三舞勺成童舞象皆小舞也二十舞大夏卽此六舞也特云大夏者鄭云樂之文武備其實六舞皆學也

通論程子曰樂舞所以舒其性情也古人爲學自小學舞勺舞象以至大學有歌以養其耳有干羽以養其血气有禮義以養其心如此則非僻之心無自而入陳氏祥道曰周之時誦與禮在瞽宗書在上庠干戈羽籥在東序以此見學者興於詩立於禮成於樂而舞又樂之成焉故大司樂言樂徳樂語而終於樂舞樂師言樂成告備而終於臯舞呂氏祖謙曰動容周旋無非至理所寓先王以舞教學士屈伸綴兆所謂四體不言而諭理至精也

存疑賈氏公彥曰樂記大章章之也咸池備矣鄭注大章堯樂名周禮闕之或作大捲咸池黃帝樂名堯增修而用之與此不同者堯增修黃帝樂猶存其本名曰咸池卽此大咸也其不增修者則名大章是大章𨿽堯樂其體本黃帝樂周公更作大捲大捲則大章章名又名曰雲門以爲黃帝樂則雲門與大捲爲一故下文更不序大捲也

以六律六同五聲八音六舞大合樂以致鬼神以和邦國以諧萬民以安賓客以說逺人以作動物【說音悅】正義鄭氏康成曰六律合陽聲者也六同合陰聲者也【賈疏大師職掌六律六同以合陰陽之聲】此十二者以銅爲管【案漢律曆志黃帝取竹嶰谷此造律之始也司馬貞索隠謂古律用竹漢末用銅】轉而相生黃鐘爲首其長九寸各因而三分之上生者益一分下生者去一焉【賈疏轉而相生已下據律曆志而言子午巳東爲上生子午巳西爲下生上生爲陽陽主息故三分益一下生爲陰陰主減故三分去一案律曆志黃鐘爲天統律長九寸林鐘爲地統律長六寸大蔟爲人統律長八寸又云十二管相生皆八八上生下生盡於中呂陰陽生於黃鐘始於左旋八八爲位者假令黃鐘生林鐘是歷八辰自此已下皆然是八八爲位也】國語律所以立均出度也古之神瞽考中聲而量之以制度律均鐘言以中聲定律以律立鐘之均【賈疏引國語者欲取以六律六同圴之以制鐘之大小須應律同也中聲謂上生下生定律之長短度律以律計自倍半而立鐘之圴圴卽是應律長短者案國語本義謂考中聲以制黃鐘之管量之者審察中聲之齊量也度律者旣得黃鐘之度數因度其上生下生之分數以定十二律管之短長也圴鐘者因律管而立均以調十有二鐘之聲也】大合樂者謂徧作六代之樂【賈疏非一時俱作一代畢乃更故云徧】動物羽臝之屬虞書夔曰戞撃鳴球搏拊琴瑟以詠祖考來格虞賓在位羣後徳讓下管鞀鼓合止柷敔笙鏞以間鳥獸牄牄簫韶九成鳳皇來儀又曰於予撃石拊石百獸率舞庶尹允諧此其於宗廟九奏效應王氏昭禹曰以其述天地自然之气而宣之故名曰律以其爲律之偶而同於陽故名之曰同六呂又謂之六間蓋呂言其體間言其位同言其情總言之皆所以述陰陽之气故皆謂之十二律梁氏曰此大合樂乃成均習樂之事非用之之事也

案上經教樂語樂舞乃分而教之詠其聲者𨿽調律呂於管而未合諸八音之全動其容者𨿽習於屈伸俯仰而未應於鼓鐘之莭防故大合之以備用以下更言其用之之效用之祭祀則可以致鬼神示作動物用之燕饗則可以和邦國安賓客說逺人用之閨門鄕黨則可以諧萬民蓋用樂多端各従類應非專主一事而言也六舞在大合樂之上與五聲八音爲類則是樂師所教之六舞非六代之舞也王氏詳說謂此莭以天地人之大祭祀言此緣鄭注而誤也一祭無徧用六代之樂之理大合六代之樂亦非一日而畢之事至下文乃分列天神地示人鬼所用之樂耳

存疑鄭氏康成曰大合樂者謂徧作六代之樂以冬日至作之致天神人鬼以夏日至作之致地示物鬽案人聲與八音合卽是合樂又合六舞則𨿽一代之樂亦爲大合矣不必一時遽徧六代也又案呂氏春秋言伶倫以嶰谷之竹斷兩莭取三寸九分而吹之以爲黃鐘之宮次曰含少次制十二筩以別十三律說之者曰自黃鐘八寸一分上下相生窮於應鐘四寸二分其中間長短相距取用之數三寸九分而已此黃鐘之宮爲黃鐘所含之少聲也繼乃制十二筩以別律聲而黃鐘之宮皆可以生之則是黃鐘之宮爲律呂之本月令中央土律中黃鐘之宮者此也又月令疏載蔡氏邕熊氏安說曰黃鐘之宮謂黃鐘少宮也半黃鐘九寸之數管長四寸五分說之者曰先爲黃鐘之宮管四寸五分其空徑三分寸之一以審定其淸聲而後倍之以爲黃鐘之全律以生大呂以下十一律焉伶倫以黃鐘淸聲爲律本其所首重也呂氏所云三寸九分者蓋四寸五分之訛云含少者則宮少之訛耳二說不同而六律六呂之外別以一管爲黃鐘之宮則一也後說更覺切實可循朱子亦云黃鐘淸長四寸半

乃分樂而序之以祭以享以祀

正義鄭氏康成曰分謂各用一代之樂賈氏公彥曰分六代之樂尊者用前代卑者用後代故曰序案此下皆言用樂之事也祭者地享者人鬼祀者天神下六莭蓋天神地人鬼之次祀未如圜丘方丘宗廟三者之極盛也

乃奏黃鐘歌大呂舞雲門以祀天神

正義鄭氏康成曰以黃鐘之鐘大呂之聲爲均者【朱子曰國語律者立均出度均是七均如以黃鐘爲宮則用林鐘爲徵大蔟爲商南呂爲羽姑洗爲角應鐘爲變宮蕤賓爲變徴此七律自成一均其聲自相諧應案注云黃鐘之宮者以十二鐘爲十二律又鐘爲樂器之首故指鐘而言之】黃鐘陽聲之首大呂爲之合【賈疏合者據十二辰之斗建與日辰相配合皆以陽律爲主陰呂來合之大師掌六律六同以合陰陽之聲注云聲之陰陽各有合黃鐘子之气也十一月建焉而辰在星紀大呂醜之气也十二月建焉而辰在枵已後皆然是斗與辰合也】奏之以祀天神尊之也【賈疏黃鐘律之首雲門又黃帝樂以尊祭尊故云尊之】天神謂日月星辰

案奏與歌各爲一事非且歌且奏也奏者但奏其樂而不歌如鐘師職以鐘鼓奏九夏笙師職共其鐘笙之樂鄕飲酒禮燕禮笙入奏南陔白華華黍大射儀管新宮三終皆奏也奏某律卽以其律爲均但無人聲耳若歌詩則或止以琴瑟或備用八音皆隨人聲之髙下疾徐而倚而比之卽以歌者之均爲均而不另爲均其以琴瑟者凡禮之升歌三終是也其備用八音者卽謂之合樂矣黃鐘大呂皆以之爲均而起調畢曲者也奏以黃鐘爲均者歌時則以大呂爲均之樂配之下皆放此賈疏謂歌奏通非也又案凡陽律言奏陰律言歌者陽律則尙陰而樂噐陰也陰律則尙陽而人聲陽也取陰陽相配相成之義也祀天之樂以陽律爲重天主生物之始故用黃鐘陽生之律而合以陰之大呂

存異賈氏公彥曰黃鐘言奏大呂言歌者奏據出聲而言歌據合曲而言其實歌奏通也據堂上歌詩合大呂之調左氏傳襄四年晉侯饗穆叔奏肆夏歌文王大明緜亦此類也

案肆夏於賓入門時奏之其時歌工未入則奏時不歌明矣且傳兩云不拜明非一時則奏與歌之爲兩莭又明矣

乃奏大蔟歌應鐘舞咸池以祭地【蔟七豆反】

正義鄭氏康成曰大蔟陽聲第二【賈疏黃鐘之初九下生林鐘之初六林鐘之初六上生大蔟之九二是大蔟陽聲之第二也】應鐘爲之合【賈疏大蔟寅之气也正月建焉而辰在娵訾應鐘亥之气也十月建焉而辰在析木是應鐘爲之合也】咸池大咸也

辧正楊氏復曰地謂社稷也鄭氏謂祭神州之神於北郊緯書不足據

案祭地之樂以陰律爲重地主成物之終故用應鐘陰成之律而從陽之大蔟

乃奏姑洗歌南呂舞大防以祀四望【防音韶下同】

正義鄭氏康成曰姑洗陽聲第三【賈疏南呂之六二上生姑洗之九三是陽聲第三也】南呂爲之合【賈疏姑洗辰之气也三月建焉而辰在大梁南呂酉之气也八月建焉而辰在壽星是南呂爲之合也】四望五嶽四鎭四竇此言祀者司中司命風師雨師或亦用此樂與

案四望自當以五嶽四鎭四瀆爲正而天神不與焉然上經言以祭以享以祀而此六莭分承之不應非天神之屬亦稱祀且言祀祭享者各二不應天神處其一而地處其三也康成因此有司中司命風師雨師亦用此樂之疑然果爾則神亦混矣疑四望當作四類蓋字之訛小宗伯注以四類爲日月司中司命風師雨師但上文祀天神已云日月星辰則此四類當除日月而言也四類以成天之功故用姑洗陽成之律而合以陰之南呂

存疑陳氏祥道曰望𨿽以名山大川爲主而其實兼上下之神左氏曰望郊之細也又曰望郊之屬也鄭司農釋大宗伯以爲日月星海杜預釋左傳以爲望祀分野之星及封內山川許愼以四望爲日月星辰河海泰山蓋有所受之也

乃奏防賓歌圅鐘舞大夏以祭山川【防如帷反函胡南反下並同】正義鄭氏康成曰防賓陽聲第四【賈疏應鐘之六三上生防賓之九四是陽聲第四也】圅鐘爲之合【賈疏防賓午之气也五月建焉而辰在鶉首圅鐘未之气也六月建焉而辰在鶉火是圅鐘爲之合也】圅鐘一名林鐘【賈疏月令以圅鐘爲林鐘】案山川代地生物故用圅鐘陰生之律而従陽之防賓

乃奏夷則歌小呂舞大濩以享先妣

正義鄭氏康成曰夷則陽聲第五【賈疏大呂之六四下生夷則之九五是陽聲第五也】小呂爲之合【賈疏小呂已之气也四月建焉而辰在實沈夷則申之气也七月建焉而辰在鶉尾是小呂爲之合也】小呂一名中呂【賈疏月令以小呂爲中呂】先妣姜嫄也姜嫄履大人迹感神靈而生后稷周之先母也周立廟自后稷爲始祖姜嫄無所妃是以特立廟祭之【賈疏后稷生於姜嫄文武之功起於后稷周之子孫欲尊其祖當先尊其母也凡祭以某妃配周立七廟自后稷已下不得更立后稷父廟故姜嫄無所配特立廟祭之】謂之閟宮閟神之

案天子七廟而守祧八人合此經觀之則周立姜嫄廟信矣妣先於祖者以其爲后稷之母特尊之也人道陰陽參焉直以生物終始爲義而已妣主育養自已至申萬物致養故用夷則小呂之合律也

存疑賈氏公彥曰詩云履帝武敏歆毛傳義與史記同以爲姜嫄帝嚳妃履帝嚳車轍馬迹生后稷稷爲帝嚳親子鄭君依命歷序帝嚳傳十世乃至堯稷爲堯官則姜嫄不得爲帝嚳妃而言履帝武者帝謂天帝也周本紀云姜嫄出野見聖人迹心悅忻然踐之動而孕生子是鄭解聖人迹與毛異也

乃奏無射歌夾鐘舞大武以享先祖【射音亦】

正義鄭氏康成曰無射陽聲之下也【賈疏夾鐘之六五下生無射之上九是陽聲之下也】夾鐘爲之合【賈疏夾鐘卯之气也二月建焉而辰在降婁無射戌之气也九月建焉而辰在大火是其合也】夾鐘一名圜鐘【賈疏下文圜鐘爲宮】先祖謂先王先公

案先祖謂後稷也其他廟之犆祭者亦存焉祖主生成自夘至戌萬物形就故用無射夾鐘之合律也以上六樂用律與舞蓋以尊卑爲次然於陰陽象類各有合者又如此

凡六樂者文之以五聲播之以八音【注故書播爲藩杜子春云讀如后稷播百谷之播】

正義鄭氏康成曰六者言其均【賈疏六者各據其首若黃鐘爲宮自與已下徵商羽角等爲均其絲數五聲各異也】皆待五聲八音乃成也播之言被也【賈疏取被及之義】故書播爲藩杜子春云讀如后稷播百谷之播朱子曰洪範是水火木金土樂聲是土金木火水宮已下則太濁羽已上則太淸皆不可爲樂惟五聲者中聲也【案左傳醫和曰先王之樂所以莭百事也故有五莭遅速夲末以相及中聲以降五降之後不容彈矣蓋宮聲遅以漸而速宮聲爲本餘者爲末宮聲中聲也宮聲之前未及乎中羽聲之後則過乎中然則五聲皆中聲而宮爲中之始則中之中也故曰中聲以降朱子所云似本此】

案凡樂之所謂五聲者有調有音調舉一曲之全曰宮調曰商調者是也音則逐字而命之曰宮音曰商音者是也上經六樂十二律皆宮調也至此文之以五聲乃是調中之五聲𨿽用五聲之一以名調而中閒和應之律則五聲具備此凡樂之大綱也曰文者間雜而成章曰播者散布而遞徧

凡六樂者一變而致羽物及川澤之再變而致臝物及山林之三變而致鱗物及丘陵之四變而致毛物及墳衍之示五變而致介物及土示六變而致象物及天神

正義鄭氏康成曰變猶更也樂成則更奏也【賈疏此云變燕禮云終尙書云成孔注云凡樂曲成則終終則更奏】每奏有所感致和以來之凡動物敏疾者地只髙下之甚者易致【賈疏言此欲見其先致者皆由其神易致故也】羽物旣飛又走川澤有孔竅者【賈疏一變致之以是故也】蛤蟹走則遲墳衍孔竅則小矣【賈疏自樂再變已下差緩墳衍在丘陵後介物在毛物後由走遅竅小故也】是其所以舒疾之分【賈疏先致者疾之分後致者舒之分】土原隰及平地之神也【賈疏大司徒五地有原隰故知土示中有原隰也不言原隰而云土示者欲見原隰中有社稷郊特牲社祭土而主陰气是社稱土】賈氏公彥曰大司徒五地之物生動植俱有此但言動物不言植物者據有情可感者言也王氏安石曰所謂象物則在天成像者羽物輕疾故致之最易介物重遅故致之特難象物恍惚無形則致之尢難川澤已下之屬虛故致之易墳衍實故致之難天神逺人而尊故致之尢難所致之先後其大致如此王氏志長曰夔頌舜樂庶尹允諧先以百獸率舞大司樂以六樂致神亦先以羽臝鱗毛介象聖人作樂必徴之異物何也天神地人鬼之情狀不可得而見也物類之難感而亦致焉則天地格神鬼享可見矣

案此承上文論作樂感召之理以起下六變八變九變之端也邦國萬民賓客逺人之屬乃同類感應易通故此與下文皆論鬼神示之感而此兼言羽臝之屬以備作動物之意象物如史記樂書師曠鼓琴白雲起風雨隨之之類

存異鄭氏康成曰此謂大蠟索鬼神而致百物六奏樂而禮畢東方之祭用大蔟姑洗南方之祭用防賓西方之祭用夷則無射北方之祭用黃鐘爲均焉象物有象在天所謂四靈者麟鳳龍是也

辧正劉氏恕曰注以致羽物臝物遂謂大蠟索百物之祭不知蠟祭息老物樂田畯而已六樂不宜用於此

案籥章職國祭蠟則吹豳頌擊土鼓非大司樂之司也

通論賈氏公彥曰此經以羽物配川澤臝物配山林鱗物配丘陵毛物配墳衍介物配土與大司徒異者彼言物生所宜此則以所致難易爲序也

凡樂圜鐘爲宮黃鐘爲角大蔟爲徵姑洗爲羽靁鼓靁鞀孤竹之管云和之琴瑟雲門之舞冬日至於地上之圜丘奏之若樂六變則天神皆降可得而禮矣凡樂圅鐘爲宮大蔟爲角姑洗爲徵南呂爲羽靈鼔靈鞀孫竹之管空桑之琴瑟咸池之舞夏日至於澤中之方丘奏之若樂八變則地皆出可得而禮矣凡樂黃鐘爲宮大呂爲角大蔟爲徵應鐘爲羽路鼓路鞀陰竹之管龍門之琴瑟九徳之歌九防之舞於宗廟之中奏之若樂九變則人鬼可得而禮矣【圜於權反角如字古音鹿大蔟之大音泰徴張裏反下並同靁雷同九防之九依注作大】

正義王氏肅曰圜丘則郊也以所在言之謂之郊以所祭言之謂之圜丘祭法燔柴於泰壇則圜丘也郊特牲周之始郊日以至周官冬至祭天於圜丘一也鄭氏康成曰圜鐘夾鐘也凡五聲宮之所生濁者

爲角淸者爲徵羽祭祀樂無商者祭尙柔商堅剛也【賈疏以商是西方金故不用】孤竹竹特生者孫竹竹枝根之末生者【賈疏枝根末生者若子孫焉】陰竹生於山北者【賈疏爾雅山北曰陰】云和空桑龍門皆山名九防當爲大防字之誤也賈氏公彥曰因髙以事天故於地上因下以事地故於澤中圜丘取自然之丘圜者象天方丘亦取自然之丘方者象地也不可於水中設祭故取澤中之丘天陽地陰冬至一陽生夏至一陰生是以還於陽生陰生之日祭之宗廟謂祫祭也公羊傳云大事者何大祫也毀廟之主陳於大祖未毀廟之主皆升合食於大祖是也天用雲門地用咸池宗廟用大防者依上分樂之次序尊者用前代卑者用後代爲差也鄭氏眾曰九徳之歌春秋傳所謂水火金木土谷謂之六府正徳利用厚生謂之三事六府三事謂之九功九功之徳皆可歌也謂之九歌【賈疏文七年左傳郤缺語然原本尙書大禹謨賈服與先鄭並不見古文尙書故引春秋傳也】

案上文旣言分樂而序之以祀以祭以享矣其陽生而郊天陰生而祭地大禘大祫有事於大廟禮彌隆則樂彌盛故皆並二樂而兼用之其爲宮角徴羽及鼓鞀管琴瑟之異者蓋於天地宗廟各有所宜而亦因以爲差焉音有八而止舉其三者鼔鞀以命管琴瑟以升歌舉其重者言也六代之舞在天則統以天神之所用在地則統以地之所用在廟則以古爲尊故捨濩武而用大防焉樂兼用四而舞直用其一者合樂乃舞舞不可以兼用也六變八變九變其樂應有此數至是乃終耳皆降皆出天地之大祭祀容有配食者故云皆然亦非盡羅列也大祫則合羣主然於宗廟不言皆者其以大禘不合羣主故與上言樂至六變而山林川澤丘陵墳衍土皆已畢至此謂八變地乃出者彼所致土原隰之稱與上四者俱各爲一端惟此乃爲大地也

辧正朱子曰周官有圜丘方澤之說後來人以書傳言郊社者多卻說社便是后土某防來不如此也自還有方澤之祭古時天地定是不合祭日月山川百神亦無一時合共祭享之禮豈有祭天便將許多百神排作一堆都祭問祭不用商音曰嘗見樂家言是有殺伐之意故祭不用然也恐是無商調不是無商音奏起來五音依舊都在溫公言本朝無徴音也只是無徴調如今人曲子所謂黃鐘宮大呂羽這是調如首一聲是宮聲尾後一聲亦是宮聲這便是宮調若其中按拍處那五音依舊都用黃鐘爲宮大呂爲角大蔟爲徴應鐘爲羽自是四樂各舉其一而言之康成辟位不用之說非也楊氏復曰圜丘之祀注以爲禘蓋見祭法禘在郊上遂謂郊止於稷而禘上及嚳於是以祭法之禘爲冬至祀天於圜丘以嚳配之大傳之禘爲正月祀感生帝於南郊以稷配之疏家傅防繆說相沿幸王肅趙匡發明之然後人知禘是宗廟之祭非謂天地也

存疑鄭氏康成曰先奏是樂以致其神禮之以玉而祼焉乃合樂而祭之【賈疏致神則下神也禮之以玉據天地天地不祼祼據宗廟宗廟無禮神之玉周之禮祭祀先作樂下神乃薦獻薦獻訖乃合樂也】夾鐘生於房心之气房心爲大辰天帝之明堂【賈疏石氏星經天官注云房心爲天帝之明堂布政之所出又昭十七年冬有星孛於大辰公羊傳大辰者何大火也房心之气爲大辰天之出日之處爲明堂故以圜鐘爲天宮】林鐘生於未之气未坤之位或曰天社在東井輿鬼之外天社地神也【賈疏林鐘在未八卦坤亦在未故云坤之位星經天社六星輿鬼之南是在輿鬼外也天社坤位皆地神故以林鐘爲地宮】黃鐘生於虛危之气虛危爲宗廟【賈疏黃鐘在子子上有虛危故云虛危之气星經虛危主宗廟故爲人宮】以此三者爲宮用聲類求之【賈疏各於本宮上相生爲角徴羽或先生後用或後生先用故云聲類求之】天宮夾鐘陰聲其相生従陽數其陽無射【賈疏夾鐘與無射合夾鐘是呂陰也無射是律陽也天是陽故宮後歷八相生還従陽數】無射上生中呂中呂與地宮同位不用也【賈疏地宮是林鐘與防賓合但中呂與林鐘同在南方位以天尊地卑故嫌其同位而不用之也】中呂上生黃鐘黃鐘下生林鐘林鐘地宮又不用【賈疏中呂上生黃鐘黃鐘爲角也黃鐘下生林鐘林鐘地宮亦嫌不用】林鐘上生大蔟【賈疏大蔟爲徵也】大蔟下生南呂南呂與無射同位又不用南呂上生姑洗【賈疏姑洗爲羽也】地宮林鐘林鐘上生大蔟【賈疏大蔟爲角也】大蔟下生南呂【賈疏南呂爲羽先生後用也】南呂上生姑洗【賈疏姑洗爲徴後生先用也】人宮黃鐘黃鐘下生林鐘林鐘地宮辟之【賈疏凡言不用者卑之凡言辟之者尊之】林鐘上生大蔟【賈疏大蔟爲徵先生後用也】大蔟下生南呂南呂與天宮之陽同位又辟之南呂上生姑洗姑洗南呂之合又辟之【賈疏天宮旣従陽數故於本宮之位人地皆不辟之至於南呂姑洗合地於天𨿽有尊卑體敵之義故用姑洗天宮之陽所合但人於天尊卑隔絕故辟姑洗天宮之陽所合也】姑洗下生應鐘【賈疏應鐘爲羽也】應鐘上生防賓防賓地宮林鐘之陽也又辟之【賈疏以林鐘是地宮與防賓配合故又辟之注知有辟之及不用之義者以其天人所生有不取有不敢也不取者是嫌不用人鬼不敢者是尊而辟之也】防賓上生大呂【賈疏大呂爲角後生先用也】鄭司農曰雷鼓雷鞀皆六面有革可擊者也靈鼓靈鞀四面路鼓路鞀兩面云和地名某謂雷鼓雷鞀八面靈鼓靈鞀六面路鼓路鞀四面【賈疏鼖鼔晉鼔等非祭祀鼔皆兩面則人鬼地天神之鼔累加可知】賈氏公彥曰角徵羽三者宮之所生以其或先生後用或後生先用若地宮所生姑洗爲徵後生先用南呂爲羽先生後用人宮所生大呂爲角後生先用大蔟爲徵先生後用也六變者立四表舞人従南表向第二表爲一成一成則一變従第二至第三爲二成従第三至北頭第四爲三成舞人各轉身南向於北表之北還従第一至第二爲四成従第二至第三爲五成従第三至南頭第一爲六成八變者更従南頭北向第二爲七成又従第二至第三爲八成九變者又従第三至北頭第一爲九成此約樂記周之大武而言大濩已上亦應立四表以與武人爲曲別也案康成以上經大合樂與此並爲一祭之事故謂先奏是樂以降神後乃大合樂而祭之夫歌笙間而後合樂合樂乃舞豈其未禮玉未祼之前而遽已備此殷人滌蕩三闋蓋奏鐘鼓之類下文云屍出入奏肆夏則屍未入時歌工舞人均未入也然則此卽祭時之樂而非僅以之降神明矣至其辟位不用之說頗費苦心然似於樂律之灋未合上言六樂者文之以五聲則未有五聲不備而可以成樂者以一律爲均則諸律之爲徵爲羽爲商爲角皆有自然之次序其當之者不可得而辟其未至者不可得而康成以此四樂者混合爲一不知諸律之爲調而以聲當之見其於次不合則不得不歸於辟位不用而展轉遷就以求合焉賈氏先生後用後生先用之云亦以其於次不合而爲之辭也朱子謂此是四樂四樂則四調也今試仍以上文求之上言以祀之樂四黃鐘大呂姑洗南呂此云黃鐘爲角謂黃鐘之角調卽姑洗也大蔟爲徴卽南呂也姑洗爲羽卽大呂也惟圜鐘爲宮不合上言以祭之樂四大蔟應鐘防賓圅鐘此云圅鐘爲宮卽圅鐘也大蔟爲角卽防賓也姑洗爲徴卽應鐘也惟南呂爲羽不合上言以享之樂四夷則小呂無射夾鐘此云大呂爲角卽小呂也應鐘爲羽卽夷則也惟黃鐘爲宮大蔟爲徴不合夫三宮之義應乎三始子天气之始也午地气之始也夘人事之始也然午者正陽之位故地従其合而始於未此三宮爲樂之本不可移易然則天宮之圜鐘當爲黃鐘人宮之黃鐘當爲圜鐘蓋互訛耳其餘三調乃各以六律五聲之序求之則當之者名其調焉然則地宮之南呂爲羽當作小呂小呂之羽大蔟也人宮之大蔟爲徴當作夾鐘夾鐘之徴無射也亦字之誤也黃鐘爲宮則黃鐘宮調也其起調畢曲之律卽以黃鐘黃鐘爲角則黃鐘角調也其起調畢曲之律則以姑洗大蔟爲徴則大蔟徴調也其起調畢曲之律則以南呂姑洗爲羽則姑洗羽調也其起調畢曲之律則以大呂余樂皆以此推之不直言姑洗南呂大呂而云黃鐘爲角大蔟爲徴姑洗爲羽者所以明商調之不用又以見上六樂姑洗之爲黃鐘角南呂之爲大蔟徴大呂之爲姑洗羽與此互相明也其餘皆然如此則十二律分布均齊無漏無復而於天地人三宮之義各有歸宿且與上祀祭享之六樂分合有殊而名數不異條理井然矣此經傳寫之訛固多有之抑以天宮黃鐘一律宮角兩用或有疑其重復者而以意易之與六變八變九變賈氏約樂記大武而以舞莭言之立四表爲進退頗類大司馬大閱之灋未知大武之舞果有四表與否更以推之他舞尢恐難通上六樂自一變以至六變具有之如賈說豈一變者自南表至第二表而遽止二變者至第三表而遽止乎似不成舞也如一變二變不作如是解則六變八變九變亦不必然矣舞以八佾則八人爲一列自南而北也虞書云舞干羽於兩階則左右分爲兩行也大胥職以六樂之防正舞位以序出入舞者司幹職舞者旣陳授舞器是舞者旣就位乃執器每變訖則舞者有更代故言出入也歌者在上樂縣在下舞莭必與歌奏之聲相應此其相距不宜甚逺斯於兩階之語有合焉若然則其進退不過數步數十步之間無須立表所謂變者蓋其縦橫分合往來向背轉旋曲直之勢每變則異匪直進退之間而已況大防之舞則當象其至徳升聞雍容揖讓垂裳恭已之儀與大武必迥不同豈可一槪論乎上注云變猶更也樂成則更奏是以歌奏之莭數之也舞時有歌有奏而歌奏之時不皆有舞似仍當以歌奏之莭數之存異鄭氏康成曰三者皆禘大祭也天神則主北辰地則主昆崘人鬼則主后稷祭法曰周人禘嚳謂此祭天圜丘以嚳配之賈氏公彥曰爾雅云禘大祭也不辧天神地人鬼皆有禘稱祭法禘黃帝之等據祭天圜丘大傳王者禘其祖之所自出據夏正郊天論語禘自旣灌據祭宗廟是三者皆禘也王者以建寅之月郊所感生帝還以感生祖配之若周郊以後稷配也郊之禘以稷配圜丘之禘以嚳配圜丘未必定在郊無問東西南北方皆可孔氏穎達曰天神有六天子祭之嵗有九冬至祀昊天上帝紫微北極耀魄寶一也蒼帝靈威仰立春祭之於東郊二也赤帝赤熛怒立夏祭之於南郊三也黃帝含樞紐季夏土王祭之於南郊四也白帝白招拒立秋祭之於西郊五也黒帝汁光紀立冬祭之於北郊六也王者各稟五帝之精气而王天下夏正月祭之於南郊七也四月龍見而雩總祭五帝於南郊八也季秋大饗五帝於明堂九也地有二嵗二祭夏至祭昆崘之神於方澤一也夏正月祭神州之地於北郊二也或云申月祭之與郊天相對

案康成以此三者皆爲禘而大傳禘其祖之所自出又以孝經郊祀后稷配天解之並此則四禘也天一而已以形體言謂之天以主宰言謂之帝故郊與明堂均爲大祀孝經孔子之言不可易也程子所以發明之者至矣圜丘與郊爲一其五帝卽明堂上帝也此外惟祈谷舞雩則祈請有事焉禮之次者亦通於諸侯矣夫祭不欲數數則瀆惡有多其名目而一嵗至於九祀者乎社亦地天子諸侯及卿大夫有采地者皆有社方澤之祭則天子之異於侯國者耳乃云方澤之外又有神州皆緯書荒誕不經之說也孔賈所言悉本鄭義鄭氏有功禮經不小而遵信緯書是其所蔽此典禮之尢重大者故存而論之

通論陳氏祥道曰祀天於南郊而地上之圜丘者南郊之丘也丘圜而髙所以象天祭地於北郊而澤中之方丘者北郊之丘也丘方而下所以象地泰壇南郊之壇也以之燔柴泰折北郊之坎也以之瘞埋言壇則知泰折之爲坎言折則知泰壇之爲圜言壇言折則人爲之也祭祀於自然之丘所以致敬燔瘞於人爲之壇折所以盡文宗廟之禮瘞埋於兩階之間則壇必設於圜丘之南坎必設於方丘之北矣燔柴以升煙瘞埋以達气則燔必於樂六變之前瘞必於樂八變之前矣其牲角繭栗其牲體先以全脀其玉四圭有邸兩圭有邸其酒明水及五齊三酒其噐八尊疏布冪椫杓豆登鼎俎簠簋匏爵之類其借蒲越藳稭天子出郊則其車玉路其旗大常其服大裘衮冕祭地則衮冕其位則神南面王北面北面王南面而日月從祀則日居東月居西古者郊祀大略如此記曰兆於南郊就陽位也爾雅曰非人爲謂之丘

凡樂事大祭祀宿縣遂以聲展之【縣音懸】

正義鄭氏康成曰叩聽其聲具陳次之以知完不【賈疏謂叩之使作聲而省知其完不善惡也】賈氏公彥曰言凡語廣饗食燕有樂事亦兼之宿縣者於前宿豫縣之舉大祭祀其實中小祭祀亦宿縣也

王出入則令奏王夏屍出入則令奏肆夏牲出入則令奏昭夏

正義鄭氏康成曰三夏皆樂章名【賈疏此三夏卽鐘師九夏之三】賈氏公彥曰先言王次言屍後言牲者祭祀之次也王與屍出入謂祭祀初入廟門祭訖出廟門也牲出入謂二灌後王出迎牲及爓肉與體其犬豕王氏詳說曰奏九夏者皆鐘師令者令鐘師也

案獨令奏三夏者祭祀之樂大師令奏凡夏皆有聲無辭詳見鐘師職

帥國子而舞

正義鄭氏康成曰當用舞者帥以往【賈疏凡興舞皆使國之子弟爲之但國子人多選當用者帥之以往】

案樂之諸工各有所屬國子六舞大司樂所教者故帥之

大饗不入牲其他皆如祭祀

正義鄭氏康成曰大饗饗賓客也不入牲【賈疏若祭祀大饗牲當入】牲不入亦不奏昭夏也其他謂王出入賓客出入亦奏王夏肆夏

案其他包宿縣展聲命舞

通論賈氏公彥曰大饗有三曲禮大饗不問卜謂饗帝於明堂也禮器大饗腥鄭注謂祫祭先王也郊特牲大饗尙腵修謂饗諸侯來朝者也此大饗卽郊特牲所謂大饗其牲殺於廟門外烹之升鼎乃入故云不入牲

大射王出入令奏王夏及射令奏騶虞

正義鄭氏康成曰騶虞樂章名在召南之卒章【賈疏其詩云一發五豝於嗟乎騶虞言君一發矢虞人驅五豝而來也】王射以騶虞爲莭賈氏公彥曰大射謂王將祭擇士而射於西郊虞庠也射義騶虞者樂官備也天子以備官爲莭

詔諸侯以弓矢舞

正義鄭氏康成曰舞謂執弓挾矢揖讓進退之儀賈氏公彥曰諸侯來朝將助祭預大射之時則大司樂詔以射之舞莭案大射儀命三耦取弓矢於次三耦皆次第各與其耦執弓搢三挾一矢向西階前當階揖升揖當物揖射訖降揖如升射之儀是其舞莭也

王大食三侑皆令奏鐘鼓【侑音又】

正義鄭氏康成曰大食朔月月半以樂侑食時也侑猶勸也【賈疏案玉藻天子諸侯皆月朔加牲體月半無正文約士喪禮月半不殷奠則大夫已上有月半殷奠知生人亦有月半大食法】賈氏公彥曰若常食亦以樂侑食但大司樂不令奏鐘鼓耳王氏昭禹曰玉藻天子日食少牢朔月大牢大牢其大食而少牢其常食與

案大食之侑然後大司樂令奏侑則每日恆食之侑樂師當令之

王師大獻則令奏愷樂

正義鄭氏康成曰大獻獻防於祖愷樂獻功之樂也【賈疏鄭志趙商問大司馬職云師有功則以愷樂獻於社此注則云獻防於祖何也答曰司馬獻軍功故於社大司樂宗伯之屬宗伯主宗廟之禮故獻於祖也】鄭司農云春秋傳晉敗楚於城濮振旅愷以入於晉【賈疏僖二十八年傳文】王氏昭禹曰魚藻詩言樂豈南風謂之愷風天地之怒气散焉故師有功獻愷樂樂師大獻奏愷歌遂倡之鎛師大獻鼓其愷樂則大司樂言令者令其屬也

案羣儒據大司馬職謂愷樂獻於社不宜獻於祖非也曽子問古者師行以遷廟主行王制天子將出徵造乎禰受命於祖則師有功必告於祖禰而奏愷明矣獻於社告於祖禰令奏者皆大司樂也

凡日月食四鎭五嶽崩大傀異烖諸矦薨令去樂【傀劉九靡反舊音怪字林公回反】

正義鄭氏康成曰四鎭山之重大者謂揚州之防稽靑州之沂山幽州之醫無閭冀州之霍山【賈疏職方氏九州各有山以爲一州之鎭五州五鎭得名嶽餘四州不得名嶽則爲鎭】五嶽岱在兗州衡在荊州華在豫州嶽在雍州【賈疏周西都鎬京無西嶽權立吳嶽爲西嶽爾雅云嵩髙爲中嶽華山爲西嶽者據東都地中而言如大宗伯注是也嵩華俱屬豫州雍州無嶽名鄭欲見九州都有故據西都吳嶽爲西嶽而言耳】恆在並州傀猶怪也大怪異烖謂天地奇變若星辰奔霣【賈疏若左氏云嵗在星紀而淫於枵是其奔霣石於宋五是其霣】及震裂爲害者【賈疏若左氏地震之類】去樂藏之也春秋壬午猶繹萬入去籥【賈疏事見宣公八年】萬言入則去者不入藏之可知

案國語周伯陽甫言伊洛竭而夏亡河竭而商亡又左傳萇言周之亡也三川皆震皆烖異之大者也則四鎭五嶽兼及四瀆可知春秋不書月食以其事爲細也此月食或是帶言耳

大札大凶大烖大臣死凡國之大憂令弛縣

正義賈氏公彥曰大臣死大夫以上是也國之大憂若檀弓國亡大縣邑及戰敗之類鄭氏康成曰札疫癘也凶凶年也烖水火也弛釋下之若今休兵鼓之爲【賈疏樂縣於虡釋下之兵鼔縣於車上休亦釋下之意故以爲況】

案去樂弛縣皆據路寢常縣之樂而言去樂者屏而不作其日暫也弛縣者釋下其器其日久也知然者諸侯之喪眾多去樂不能久也大臣則數少而情戚春秋傳知悼子未杜蕢諫鼓鐘雜記君於卿大夫比卒哭不舉樂足以徴之矣日月食四鎭五嶽崩大傀異烖變𨿽大一日之事也大札大凶大憂非可一日而弭也則屏樂期有久暫必矣侯國卿大夫數少故皆以卒哭爲期此經所謂大臣乃孤卿已上若大夫則未必如是久也

通論陳氏暘曰膳夫職大喪大荒大札天地有烖邦有大故則不舉司服職大札大荒大烖素服蓋先王吉凶與民同患去樂弛縣其極也又素服不舉所以畏天變而省身罪已者如此

凡建國禁其淫聲過聲凶聲慢聲

正義鄭氏康成曰淫聲若鄭衛也過聲失哀樂之莭也凶聲亡國之聲若桑間濮上慢聲惰慢不恭【賈疏若樂記齊音敖辟喬志是也】賈氏公彥曰建國謂新封諸侯之國也移風易俗當用正樂以化民故禁此四者

案此蓋大師陳列國之詩以觀民風則大司樂因而禁之也政教有得失風俗有邪正則聲音異矣淫過凶慢四者本乎人情流於風俗者也政教善則人得其性情之正而又以和聲感之故風移而俗易矣凡國皆然不専指新封者經特據建國言之耳

大喪涖廞樂器【廞許金反】

正義鄭氏康成曰涖臨也廞興也臨笙師鎛師之屬興樂器也【賈疏笙師鎛師皆云大喪廞樂器奉而藏之籥師亦云大喪廞其樂器司幹亦云大喪廞舞器故曰之屬】興謂作之賈氏公彥曰樂器謂明器沽而小檀弓琴瑟張而不平竽笙備而不和是也辧正賈氏公彥曰先鄭廞皆從淫後鄭不從者司服職大喪共其復衣服廞衣服掌其陳序圉人職凡賔客喪紀牽馬而入陳廞馬亦如之廞陳旣別故以興象爲義也

及葬藏樂器亦如之

正義賈氏公彥曰此亦臨笙師鎛師之等

案此職自萹首至教樂舞成均設教之法也自以六律六同五聲八音大合樂以下用樂以事神人及感通之效也此下則大司樂躬親其事者故以凡樂事領之

樂師掌國學之政以教國子小舞

正義鄭氏康成曰謂以年幼少時教之舞內則十三舞勺成童舞象二十舞大夏【賈疏其實六舞皆學舉大夏以兼前後也】賈氏公彥曰小舞卽下文帗舞已下是也此云小舞大司樂雲門已下爲大舞也張子曰古者教童子先以舞者欲柔其體也心下則气和气和則體柔馬氏端臨曰雲門已下舞之名也若帗若羽若皇若旄若干若人則舞之具也有此六者之具然後可以舞六代之舞非小舞之外別有所謂大舞也樂師所教是各指其所習而言大司樂所教是通指合舞而言

凡舞有帗舞有羽舞有皇舞有旄舞有幹舞有人舞【帗音拂注故書皇作防鄭司農云讀爲皇書亦或爲皇】

正義鄭氏康成曰帗析五采繒今靈星舞子持之是也皇雜五色羽如鳳皇色持以舞人舞無所執以手袖爲威儀【賈疏手舞以袖】四方以羽山川以干旱暵以皇【賈疏舞師掌教兵舞帥而舞山川之祭祀教羽舞帥而舞四方之祭祀教皇舞帥而舞旱暵之事】宗廟以人鄭氏眾曰羽舞者析羽【鄭氏鍔曰析白羽也陳氏暘曰羽舞籥師鼓羽籥之舞是也】旄舞者犛牛之尾【賈疏山海經潘侯之山有獸如牛而莭有毛其名曰旄牛】幹舞者兵舞【賈疏舞師有兵舞干戈兵事所用故以干舞爲兵舞陳氏暘曰幹舞司幹授舞器是也】人舞者手舞社稷以帗【賈疏舞師教帗舞帥而舞社稷之祭祀程子曰舞蹈本要長袖欲以舒其性情某嘗觀舞正樂其袖往而必返有盈而反之意】辟廱以旄劉氏彞曰羽舞秉翟以爲文舞也

案帗舞羽舞皇舞旄舞幹舞人舞六者皆包大小舞而言而樂師所教則主於小舞也蓋人習其一謂之小舞合眾小舞而大衍之有綴兆行列有進退止齊而莭之以聲音以象功徳則謂之大舞

辧正陳氏祥道曰春秋有事於大廟萬入去籥則宗廟兼用干戚與羽籥而康成止謂以人疎矣

通論陳氏暘曰大祭備樂必備舞春秋書有事於大廟萬入去籥則宗廟兼用幹與羽若夫散而用之則有所不備如注所云也大司樂舞咸池以祭地則社稷不特帗舞大夏以祭山川不特兵舞大司樂言其章不言其器樂師言其器不言其章互相備也

敎樂儀行以肆夏趨以采薺車亦如之【薺本又作齊徐私反注故書趨作跢鄭司農云跢當爲趨書亦或爲趨】

正義鄭氏眾曰肆夏采薺皆樂名謂人君行步以肆夏爲莭趨疾於步則以采薺爲莭若今時行禮於大學罷出以鼓陔爲莭劉氏彜曰車亦如之者車行有緩急和鸞之聲動則相應

案凡人行趨車行環拜及射皆有徐有疾而舞者行其綴兆亦有徐有疾故教學舞者以其莭而命曰樂儀也大學乃王大子春秋所有事教國子則王大子亦在其中及爲王則儀旣成而自然合莭矣或謂專教王非教國子則謬也至爲王則無復教於成均之義矣𨿽孺子王出入必有捧負導引者按莭以行而非樂師之職矣自士大夫以至公卿平時行步及在車或從王出入朝廟其儀無二故並於學小舞時教之車之疾徐禦者所操縦然則此儀並以教禦也故夏官大馭亦言之

通論陳氏祥道曰王食則以樂侑之言則以樂歌之行則以肆夏采薺莭之登車則有鸞和以和之禮樂未嘗斯須去諸身故中和之志不內散而非僻之心無自入

存疑鄭氏康成曰教樂儀教王以樂出入於大寢朝廷之儀也行謂於大寢之中趨謂於朝廷爾雅堂上謂之行門外謂之趨然則王出旣服至堂而肆夏作出路門而采薺作其反入至應門路門亦如之【賈疏反入至應門卽是路門外當奏采薺也入至路門卽是門內行以肆夏也】此謂步迎賓客【賈疏饗食在廟燕在寢則皆迎此注據大寢言則是燕時若饗食在廟與大寢同】王如有車出之事登車於大寢西階之前反降於阼階之前【賈疏車無行趨之法亦於門外奏采薺門內奏肆夏曲禮國君下卿位鄭注出過之而上車入未至而下車彼謂諸侯禮與天子異不得升降於階前也】尙書傳天子將出撞黃鐘之鐘右五鐘皆應入則撞防賓之鐘左五鐘皆應【賈疏黃鐘陽聲之首陽主動出而撞之右五鐘謂林鐘至應鐘右陰主靜恐王大動故動以告靜防賓在午五月陰生之月陰主靜入則撞之左五鐘謂大呂至中呂左陽主動入靜以告動也】大師於是奏樂賈氏公彥曰王有五門應門外仍有雉庫臯三門經不言樂莭注亦但據路門外內而言以義量之旣言趨以采薺卽門外謂之趨可總該五門之外皆於庭中遙奏采薺矣經先言行後言趨下又言環拜據從內向外是出時也禮記玉藻先言趨以采薺後言行以肆夏據從外向內是入時也鄭氏鍔曰在堂則賓尙逺故行出門則賓已近故趨也易氏祓曰朝宗覲遇饗食皆乘路車以其等爲車送迎之莭亦因車之行而爲之奏故曰車亦如之

環拜以鐘鼓爲莭

正義鄭氏眾曰環謂旋也拜直拜也

案此蒙上教樂儀之文則亦謂國子也依先鄭及疏義則亦謂王也行趨有環時迎賓有拜時周旋拜跪皆莭以鐘鼓

凡射王以騶虞爲莭諸矦以貍首爲莭大夫以采蘋爲莭士以采蘩爲莭

正義鄭氏康成曰騶虞采蘋采蘩皆樂章名在國風召南惟貍首在樂記【賈疏樂記云左射貍首】射義騶虞者樂官備也貍首者樂防時也采蘋者樂循法也采蘩者樂不失職也是故天子以備官爲莭諸侯以時防爲莭卿大夫以循法爲莭士以不失職爲莭鄭司農云大射禮樂正命大師曰奏貍首間若一【賈疏謂七莭五莭之間緩急稀稠如一】大師不興許諾樂正反位奏貍首以射賈氏公彥曰凡射無問尊卑人皆四矢射莭則不同射人職天子九莭諸侯七莭大夫士五莭皆以四莭爲乘矢拾發其餘天子五莭諸侯三莭大夫士一莭未射之時作之使射者預聴知射莭優尊者故射前莭多也薛氏季宣曰孔子曰射者何以射何以聽循聲而發發而不失正鵠者其惟賢者乎奏射莭所以爲聴也

存疑賈氏公彥曰射義貍首詩曰曽孫侯氏四正具舉小大莫處禦於君所

案貍首鄭注大射儀以爲逸詩是也旣逸矣何又以曽孫當之曽孫侯氏等語與騶虞采蘩采蘋三詩絕不類蓋後人附防爲之未可據也劉氏敞疑貍首爲鵲巢二字之訛說見大射儀

凡樂掌其序事治其樂政

正義鄭氏康成曰序事次序用樂之事賈氏公彥曰掌其序事謂陳列樂器及作之次第皆序之使不錯繆李氏嘉防曰下文所謂小事令奏樂成告備皆樂政也歐陽氏謙之曰凡聲音之正否器物之備缺時莭之先後舞列之謹怠無非樂政

凡國之小事用樂者令奏鐘鼓

正義鄭氏康成曰小事小祭祀之事賈氏公彥曰大次二祀之樂鐘鼓大司樂令之此小祭祀鐘鼓樂師令之但無舞舞師職小祭祀則不興舞

案大祭祀則大司樂令奏三夏小祭祀不奏三夏直奏鐘鼓而已其他小事亦該焉不特祭祀也如王大食大司樂令奏鐘鼓則常食當樂師令之亦其事也至玉藻所云進禨升歌則事太小或未必有鐘鼓而樂師亦不與矣

凡樂成則告備

正義鄭氏康成曰成謂所奏一竟【賈疏竟終也所奏八音俱作一曲終則爲一成】書曰簫韶九成燕禮大師告於樂正曰正歌備

詔來瞽臯舞【臯何敖反】

正義鄭氏康成曰詔來瞽詔眂了扶瞽者來入也【賈疏入升堂作樂也大祝職來瞽令臯舞注來嗥者皆謂呼之入彼來上無詔字故以來爲呼之義與此無異也】臯之言號【賈疏號號呼】告國子當舞者舞

及徹帥學士而歌徹

正義鄭氏康成曰學士國子也【賈疏大胥職掌學士之版以待致諸子故知學士是國子也】徹者歌雍雍在周頌臣工之什

存疑賈氏公彥曰祭末徹祭器之時樂師帥學士而歌徹但學士主舞瞽人主歌徹時歌舞俱有謂帥學士使之舞歌者自是瞽人歌也

案經云帥學士而歌徹則是學士亦歌也瞽者席於階上學士則升堂立於其側而偕瞽者並歌與大司樂帥國子而舞樂師帥學士而歌徹以其官與事差之則學士當次於國子一等矣舞之變數有定當於祭時已竟及徹未必有舞

通論王氏昭禹曰以其父兄有爵列於國謂之國子以其眾言謂之諸子以其教於學謂之學士

令相【相悉亮反下同】

正義鄭氏康成曰令相令眂了扶工【賈疏儀禮扶工者皆稱相】鄭氏眾曰令相告當相瞽師者言當罷也

案令相兼樂之始終瞽之出入升降而言先鄭以文承歌徹之下故云告當罷耳又案上言奏鐘鼓謂小事也凡樂成以下則大祭祀亦在其中

饗食諸矦序其樂事令奏鐘鼓令相如祭之儀

案上經掌其序事總言凡樂事也此又云序其樂事見饗食諸侯之禮重也覆舉序樂令奏令相然後知饗食之異於祭者無來瞽臯舞歌徹三事耳指言諸侯見饗食王國之卿大夫及聘卿則不必然也疏謂詔來瞽歌徹等皆如之若然則經何不云饗食諸侯亦如之而爲此詞費乎又謂饗食徹器亦歌雍滋繆已所饗者辟公則相者非辟公也奚取爾乎

燕射帥射夫以弓矢舞【注故書燕爲舞帥爲率射夫爲射矢鄭司農云舞當爲燕率當爲帥射矢書亦或爲射夫】

正義鄭氏康成曰射夫眾耦也

通論賈氏公彥曰凡射有三番天子六耦畿內諸侯四耦畿外諸侯三耦初射止六耦三耦等射以誘射也再射六耦與眾耦俱三射又兼作樂三番皆以弓矢舞注言眾耦則包六耦以下王氏昭禹曰燕射謂王與羣臣燕而射也治射政者司馬也以射法治射儀者射人也帥之舞者樂師也諸侯尊大射大司樂詔以弓矢舞樂師不與

樂出入令奏鐘鼓

正義鄭氏康成曰樂出入謂笙歌舞者及其器案九夏亦以鐘鼓奏之然所奏器多而成調其莭長若奏鐘鼓則直鐘鼓而已無他器其莭短凡行一禮有奏夏時有奏鐘鼓時隨其事而爲之莭耳

凡軍大獻敎愷歌遂倡之【注故書倡爲昌鄭司農云當爲倡書亦或爲倡】正義賈氏公彥曰大軍旅王自行小軍旅命將故言凡以該之大獻謂師克勝獻防於祖廟也師還未至之時豫教瞽蒙入祖廟樂師遂倡道爲之

案郊廟朝廷閨門鄕黨之樂歌皆工師所熟習也兵者凶事聖人不得已而用之故愷歌無庸預教必旣防然後因事陳辭以薦於廟社故樂師旋以教瞽蒙而爲之倡先王務徳敎以養人心之和具見於此王氏昭禹鄭氏鍔謂大司樂王師大獻令奏愷樂爲王親徵此則命將出師非也曰凡軍大獻則包王行及命將明矣蓋大司樂掌令奏樂師則教愷歌而倡之職相副事相承也

凡喪陳樂器則帥樂官及序哭亦如之

正義鄭氏康成曰帥樂官往陳之哭此樂器亦帥之【賈疏小宗伯職及執事眂獻器遂哭之又獻素獻成皆哭於殯門外彼據未獻材時此文承陳樂器之下謂持噐向壙及入壙時序哭之也】賈氏公彥曰言凡兼大小喪樂器明器樂官笙師鎛師之屬往陳之者如旣夕禮陳器於祖廟之前庭及壙道東

凡樂官掌其政令聽其治訟

正義賈氏公彥曰凡樂官謂大胥至司幹

案大司樂所掌乃師儒之簡任樂徳樂語之諭教律呂之精微禮事之重大他不暇及故所屬樂官政令治訟皆樂師掌之其職如六官之師事與其長相成也

大胥掌學士之版以待致諸子

正義鄭氏眾曰學士謂卿大夫諸子學舞者【賈疏知者下文云入學合舞也】版籍也今時鄕戶籍世謂之戶版大胥主此籍以待當召聚學舞者漢大樂律曰卑者之子不得舞宗廟之酎【賈疏月令注酎之言醇謂重釀之酒祭宗廟用之】除吏二千石到六百石及關內侯到五大夫【賈疏漢承秦爵二十等五大夫第九關內侯第十九列侯第二十】子先取適子髙七尺已上年十二【賈疏旣云取七尺已上則十二當爲二十】到年三十顏色和順身體修治者以爲舞人與古用卿大夫子同義

案學士之版謂學於成均者之名籍也國子及鄕之選俊皆在焉諸子卽國子之倅掌於諸子之官者故以諸子目之學於成均則爲學士大胥按學士之版召諸子當補者諸子之官乃選諸子致之於大胥而補之使登學士之版旣入成均則與國子同受樂徳樂語樂舞之教不徒合舞而已

春入學捨采合舞秋頒學合聲【舎讀作釋采音菜】

正義鄭氏康成曰春始以學士入學宮而學之【賈疏學宮者文王世子春誦夏大師詔之瞽宗是也】秋頒其才藝所爲【賈疏頒分也分其才藝髙下】舎卽釋也采讀爲菜始入學必釋菜禮先師也【賈疏釋菜禮輕故不及先聖】菜蘋蘩之屬合舞等其進退合聲等其曲折並使應節奏【賈疏舞與聲遞相合】

案舎菜蓋祭樂祖於瞽宗因而合舞也頒學者頒其所習之業因而合聲也合者齊其綴兆均其莭奏之謂

通論王氏詳說曰王制春秋教以禮樂是春未嘗不學聲也文王世子秋冬學羽籥是秋未嘗不學舞也此言合舞以春合聲以秋蓋大合舞大合聲與平日之學舞學聲異也黃氏度曰樂師教六舞未嘗合也故大胥於始入學合而教之孔氏穎達曰釋菜有三大胥春入學釋菜合舞一也文王世子釁噐用幣然後釋菜二也學記大學始教皮弁祭菜三也舎采合舞者謂欲合舞先釋菜也鄭氏鍔曰禮有釋奠有釋菜釋奠則有迎牲酌獻授舞者噐之禮所以致恭於先聖釋菜則不舞不授噐不殺牲但以蘋蘩薀藻之類致防而已

存疑陳氏暘曰月令孟春命學正入學習舞仲春上丁命樂正習舞釋菜孟夏命樂師習合禮樂季秋上丁命樂正入學習吹季冬命樂師大合吹而罷由是觀之春夏重舞秋冬重聲春入學釋菜合舞則舉春以見夏秋頒學合聲則舉秋以見冬

以六樂之防正舞位以序出入舞者

正義鄭氏康成曰大同六樂之莭奏正其位使相應也【賈疏大同卽經所謂防蓋六代之舞一一作之使莭奏大同而無錯繆也】言爲大合樂習之【賈疏月令仲春上丁命樂正習舞釋菜季春大合樂則此經所云乃爲季春大合樂習之】序者以長幼次之使出入不紕錯

案不曰莭而曰防者舞之莭必與聲防也荀卿曰目不自見耳不自聞也而治俯仰詘伸進退遲速莫不防制盡筋骨之力以要鐘鼓之莭而靡有悖逆者蓋言舞與聲防之難也入入於綴兆也出退休也凡奏樂舞者有定數學士習舞則更代而徧故或出而舞或舞罷而入其序各以其所習依行列而次之如某人當列第防行第防位未必以長幼也

比樂官展樂噐【比必裏反杜毗志反】

正義鄭氏康成曰比猶校也展謂陳數之杜氏子春曰次比樂官也

案以上教國子學士之事此則兼及大師以下之官皆所以待合樂而爲有事之用也

凡祭祀之用樂者以鼓徴學士

正義鄭氏康成曰擊鼓以召之文王世子大昕鼔徵所以警眾賈氏公彥曰天地宗廟之祀用樂舞則以鼓召學士舞師職小祭祀不興舞則亦不徵學士也

案上經言大祭祀大司樂帥國子而舞大饗不入牲其他如祭祀則大祭祀大饗舞者皆國子也此專舉祭祀則饗燕之樂學士皆不與明矣旄人職凡四方之以舞仕者屬焉凡祭祀賓客舞其燕樂則𨿽祭祀惟殷薦祖考之樂學士舞之至於燕樂則以舞仕者公庭萬舞賢者以自傷故周公制禮不使學士舞饗燕之樂爲其將爲公卿大夫之選其志莭不可不素礪也觀樂師帥學士而歌徹則大祭祀學士得與樂工同歌觀旄人職則非祭祀大饗學士不爲之舞

序宮中之事

案宮中之事謂樂事也如王大食恆食皆以樂侑進禨進羞工乃升歌比而次之使樂有常度工有定員更番遞代與小事用樂必使樂師令奏鐘鼓同義卽此所以大爲之坊也王氏安石謂比國子宿衛宮中而學道藝者其事乃宮正宮伯掌之與樂官無與歐陽謙之謂宮當作官皆非也凡諸官之長必次序官中之事惟大司樂所司皆徳教禮事之大者故樂師職凡樂掌其序事正官中之樂事也而樂師之事亦甚殷故宮中之樂事又使大胥專序之

小胥掌學士之徵令而比之觵其不敬者巡舞列而撻其怠慢者【觵古橫反】

正義鄭氏康成曰比猶校也不敬謂慢期不時至也觵罰爵也詩云兕觵其觩撻猶抶也抶以荊撲【賈疏文十八年左氏傳齊邴歜以撲抶閻職】賈氏公彥曰大胥掌學士之版以待召聚舞者小胥贊大胥爲徵令校比之知其在不

通論陳氏暘曰樂記云行其綴兆行列得正焉周官大胥正舞位位則酇也所以爲綴小胥巡舞列列則佾也所以爲行正之以辧其序巡之以肅其慢王氏安石曰肆師相祭祀則誅其怠慢小胥巡舞列則撻其怠慢有司則加呵責學士則用教刑

正樂縣之位王宮縣諸矦軒縣卿大夫判縣士特縣辧其聲

正義鄭氏康成曰樂縣謂鐘磬之屬縣於筍虡者【賈疏鼓鎛亦縣注直云鐘磬者據下成文而言】鄭司農雲宮縣四面縣軒縣去其一面判縣又去其一面特縣又去其一面四面象宮室四面有墻故謂之宮縣軒縣三面其形曲故春秋傳曰請曲縣繁纓以朝【賈疏成二年左傳杜注軒縣闕南面形如車輿是曲也】諸侯之禮也某謂軒縣去南面辟王也【賈疏大射禮樂人宿縣於阼階東笙磬西面其南笙鐘其南鎛皆南陳西階之西頌磬東面其南鐘其南鎛皆南陳又云一建鼓在西階之東南面是軒縣去南面之事也】判縣左右之合又空北面【賈疏諸侯大射備三面北面惟有鼓則大夫全去北面爲判縣可知】特縣縣於東方或於階間而已【賈疏鄕飲酒記磬階間縮霤注云縮從也霤以東西爲從是階間也鄕射記縣於洗東北西面注云此爲縣磬縣於東方辟射位也】

案諸侯之軒縣三面東縣西縣北縣皆同大射北縣止一建鼓者余爲辟射去之非其正也士特縣在北面北面則階間也如行射禮則亦辟之故鄕飲於階間而鄕射則於東方也彼記直有磬而已其實鐘鎛鼓鼙並存焉

凡縣鐘磬半爲堵全爲肆【堵丁古反】

正義鄭氏康成曰鐘磬者編縣之二八十六枚而在一虡【賈疏隠五年左傳眾仲曰夫舞所以莭八音而行八風故以八爲數樂縣之法取數於此又倍之爲十六若漏刻四十八箭亦倍十二月二十四气也淮南子樂生於風亦是取數於八風之義】謂之堵鐘一堵磬一堵謂之肆鄭司農說以春秋傳曰歌鐘二肆【賈疏襄十一年左傳鄭賂晉侯歌鐘二肆晉侯以樂之半賜魏絳引之者證諸侯之卿大夫判縣有鐘磬之義】賈氏公彥曰云堵者若墻之一堵肆者行肆之名二物乃云半者一堵半其一肆也直言鐘磬不言鼓鎛者鼔與鎛惟縣其一而已不編縣故不言之

案鐘磬在虡作上下兩列一列八枚謂之堵卽半也合兩列則全而爲肆全者全十二律與四淸聲也注以合鐘與磬爲全遂致滋誤

存疑鄭氏康成曰半之者謂諸侯之卿大夫士也諸侯之卿大夫半天子之卿大夫西縣鐘東縣磬【賈疏諸侯卿大夫亦稱判縣故知以天子卿大夫判縣之一肆分爲東西也】士亦半天子之士縣磬而已【賈疏天子之士直有東方一肆二堵諸侯之士半之謂取一堵或於階間或於東方也】賈氏公彥曰天子諸侯縣皆有鎛卿大夫則有鐘磬無鎛也

辧正敖氏繼公曰凡士之樂皆得縣鐘與磬惟以特縣異於大夫以上耳鐘師職掌以鐘鼓奏九夏鎛師職掌金奏之鼓鄕飲鄕射士禮也皆賓出奏陔陔夏金奏之一也然則士之特縣亦鐘一堵磬一堵而有鎛與鼓鼙明矣

案經所言原無諸侯之卿大夫士異於天子之卿大夫士之差半之云者鄭氏之臆說敖氏以經証之當矣

存異陳氏暘曰鄭康成以鐘磬十六在一虡爲一堵杜預謂縣鐘十六爲一肆後世四淸之聲興焉是亦傅防漢得石磬十六遷就而爲之說也薛氏季宣曰鄭氏謂諸侯之卿大夫半天子之卿大夫士亦半天子之士縣磬而已不知有磬無鐘何以和樂疑天子之士鐘磬各十六枚爲一肆諸侯之士鐘磬各八枚爲一堵

案樂有黃鐘大呂大蔟夾鐘四淸聲故編鐘編磬必用十六是十二律加四淸也宋樂志以爲爲夷則南呂無射應鐘四律爲宮使商角不陵僭宮聲故用四淸皆半律然只有四淸而角以後不妨用全律者沈括馮元以爲惟臣民不可陵君事物則不必辟也四淸古灋也樂之肻綮系焉陳氏著樂書志復古樂而乃屏棄四淸何異耳食乎康成於諸侯之臣半天子之臣之說謂士縣有磬無鐘亦知十六之不可缺故寧存其一而去其一也薛氏以有磬無鐘何以和樂駁之似已頋謂諸侯之士鐘磬各八枚則微特淸聲也十二律亦不具𨿽金石兩有而都歸無用直見童之見耳以其說易惑人故論之賈氏取數於八而倍之之云蓋未曉其所以然而聊取近似以相擬至服防引外傳以疏內傳之七音乃云一縣十九鐘鐘七律十二縣二百二十八鐘爲八十四律荒逺無稽賈氏已黜之不復置辧又案自大司樂樂師及大胥小胥皆以教爲職而凡樂之政令綱紀系焉若大師以下則無與於國學之政所司者聲音之事器數之守所教者其屬而已此周官先後之序也

欽定周官義疏卷二十二

乙卜

一

【雀官監丞臣侍朝二二】

【對官助教臣吳省蘭卜一一二口二】

【圭荳已了

吉】

欽定四庫全書

欽定周官義疏卷二十三

春官宗伯第三之七

大師掌六律六同以合陰陽之聲陽聲黃鐘大蔟姑洗防賔夷則無射陰聲大呂應鐘南呂圅鐘小呂夾鐘【大師之大音泰又如字大蔟之大音泰蔟七豆反防人誰反射音亦圅胡南反】

正義鄭氏康成曰以合陰陽之聲者聲之陰陽各有合【賈疏六律爲陽六同爲陰兩兩相合十二律爲六合】黃鐘子之气也十一月建焉而辰在星紀大呂醜之气也十二月建焉而辰在枵大蔟寅之气也正月建焉而辰在娵訾應鐘亥之气也十月建焉而辰在析木姑洗辰之气也三月建焉而辰在大梁南呂酉之气也八月建焉而辰在壽星防賓午之气也五月建焉而辰在鶉首林鐘未之气也六月建焉而辰在鶉火夷則申之气也七月建焉而辰在鶉尾中呂巳之气也四月建焉而辰在實沈無射戌之气也九月建焉而辰在大火夾鐘卯之气也二月建焉而辰在降婁【賈疏斗之所建建在地上十二辰故言子丑之等辰者日月之防防在天上十二次故言娵訾降婁之等】辰與建交錯貿處如表裏然是其合也【賈疏貿易也辰與建交錯貿處互爲先後似相表裏是其交合也如十一月先舉黃鐘後言星紀覆之則先舉大呂后言枵十二月皆然義可知也】其相生則以陰陽六體爲之【賈疏上以陰陽左右爲相合若相生則六律六同皆左旋以律爲夫以同爲婦婦從夫之義故皆左旋】黃鐘初九也下生林鐘之初六【賈疏律曆志云黃鐘初九律之首陽之變也因而六之以九爲法得林鐘林鐘初六呂之首陰之變也皆參天兩地之法是其陰陽六體黃鐘在子一陽爻生爲初九林鐘在未二陰爻生得爲初六者以陰故退位在未故曰幹貞於十一月子坤貞於六月未也】林鐘又上生大蔟之九二大蔟又下生南呂之六二南呂又上生姑洗之九三姑洗又下生應鐘之六三應鐘又上生防賓之九四防賓又下生大呂之六四大呂又上生夷則之九五夷則又下生夾鐘之六五夾鐘又上生無射之上九無射又下生中呂之上六同位者象夫妻異位者象子母所謂律娶妻而呂生子也【賈疏若黃鐘之初九下生林鐘之初六俱是初之第一夫婦一體是象夫婦也林鐘上生大蔟之九二二於第一爲異位象母子也但律所生者爲夫婦呂所生者爲母子十二律呂律所生者常同位呂所生者常異位故云律取妻而呂生子黃鐘爲天統林鐘爲地統大蔟爲人統林鐘位在未得爲地統者以未衝丑故也律曆志又云十二管相生皆八八上生下生盡於中呂陰陽相生自黃鐘始而左旋八八爲伍又云皆參天兩地之法也注云三三而九二三而六上生下生皆以九爲法九六陰陽夫婦子母之道律取妻而呂生子天地之情也六律六呂而十二辰立矣五聲淸濁而十日行矣鄭注皆取義於此】黃鐘長九寸其實一龠【賈疏亦律曆志文按彼云子穀秬黍中者千有二百其實一龠黃鐘者律之實也】下生者三分去一上生者三分益一【賈疏東爲陽陽主益西爲陰陰主減故上生益下生減必以三爲法者取法於天之生數三也】五下六上乃一終矣【朱子曰中呂之實六寸一萬九千六百八十三分寸之一萬二千九百七十四計十三萬一千七十二分上生者四其實得五十二萬四千二百八十八以爲法三其一萬九千六百八十三得五萬九千四十九以分其法用四十七萬二千三百九十二得五萬九千四十九者八爲八寸餘五萬一千八百九十六爲五萬九千四十九分寸之五萬一千八百九十六合之爲黃鐘之變】大呂長八寸二百四十三分寸之一百四【賈疏注以黃鐘大呂大蔟等相比爲次第不依相生爲次第者旣以上生下生得寸數長短故依十二辰次第而言耳朱子曰防賓之實六寸八十一分寸之二十六計五百十二分上生者四其實得二千四十八以爲法三其八十一得二百四十三以分其法用一千九百四十四得二百四十三者八爲八寸餘一百四爲二百四十三分寸之一百四合之爲大呂】大蔟長八寸【朱子曰林鐘之實六寸上生者四其實得二十四以爲法三分其法得一者八爲八寸以爲大蔟】夾鐘長七寸二千一百八十七分寸之千七十五【朱子曰夷則之實五寸七百二十九分寸之四百五十一計四千九十六分上生者四其實得一萬六千三百八十四以爲法三其七百二十九得二千一百八十七以分其法用一萬五千三百九得二千一百八十七者七爲七寸餘一千七十五爲二千一百八十七分寸之一千七十五合之爲夾鐘】姑洗長七寸九分寸之一【朱子曰南呂之實五寸三分寸之一計十六分上生者四其實得六十四以爲法三其三得九以分其法用六十三得九者七爲七寸餘一爲九分寸之一合之爲姑洗】中呂長六寸萬九千六百八十三分寸之萬二千九百七十四【朱子曰無射之實四十六千五百六十一分寸之六千五百二十四計三萬二千七百六十八分上生者四其實得十三萬一千七十二以爲法三其六千五百六十一得一萬九千六百八十三以分其法用十一萬八千九十八得一萬九千六百八十三者六爲六寸餘一萬二千九百七十四爲一萬九千六百八十三分寸之一萬二千九百七十四合之爲中呂】防賓長六寸八十一分寸之二十六【朱子曰應鐘之實四寸二十七分寸之二十計一百二十八分上生者四其實得五百十二以爲法三其二十七得八十一以分其法用四百八十六得八十一者六爲六寸餘二十六爲八十一分寸之二十六合之爲防賓】林鐘長六寸【朱子曰黃鐘之實九寸下生者倍其實得十八以爲法三分其法得一者六爲六寸以爲林鐘】夷則長五寸七百二十七分寸之四百五十一【朱子曰大呂之實八寸二百四十三分寸之一百四計二千四十八分下生者倍其實得四千九十六以爲法三其二百四十三得七百二十九以分其法用三千六百四十五得七百二十九者五爲五寸餘四百五十一爲七百二十九分寸之四百五十一合之爲夷則】南呂長五寸三分寸之一【朱子曰大蔟之實八寸下生者倍其實得十六以爲法三其一得三以分其法用十五得三者五爲五寸餘一爲三分寸之一合之爲南呂】無射長四寸六千五百六十一分寸之六千五百二十四【朱子曰夾鐘之實七寸二千一百八十七分寸之一千七十五計一萬六千三百八十四分下生者倍其實得三萬二千七百六十八以爲法三其二千一百八十七得六千五百六十一以分其法用二萬六千二百四十四得六千五百六十一者四爲四寸餘六千五百二十四爲六千五百六十一分寸之六千五百二十四合之爲無射】應鐘長四寸二十七分寸之二十【朱子曰姑洗之實七寸九分寸之一計六十四分下生者倍其實得一百二十八以爲法三其九得二十七以分其法用一百八得二十七者四爲四寸餘二十爲二十七分寸之二十合之爲應鐘】賈氏公彥曰陽聲黃鐘大蔟姑洗等據左旋言陰聲大呂應鐘南呂等據右轉言其左右相合之義按斗柄所建十二辰而左旋日體十二月與月合宿而右轉黃鐘長九寸下生林鐘三分減一去三寸故林鐘長六寸林鐘上生大蔟三分益一六寸益二寸故大蔟長八寸此三者以爲三統故無餘分大蔟下生南呂三分減一八寸取六寸減二寸得四寸在餘二寸寸爲三分合爲六分去二分四分在取三分爲一寸添前四寸爲五寸餘一分在是南呂之管長五寸三分寸之一也南呂上生姑洗三分益一五寸取三寸益一寸爲四寸又餘二寸者爲十八分又以餘一分者爲三分添前十八分爲二十一分益七分爲二十八分取二十七分爲三寸添前四寸爲七寸餘一分在是爲姑洗之管長七寸九分寸之一姑洗下生應鐘三分去一取六寸去二寸得四寸又以餘一寸者爲二十七分餘一分者爲三分添二十七分爲三十分減十分餘二十分在是爲應鐘之管長四寸二十七分寸之二十自此以下相生皆以三分數而爲減益之法可以例推國語景王將鑄無射問律於伶州鳩對曰律所以立均出度也古之神瞽考中聲而量之以制【韋昭注考中和之聲而量度之以制樂】度律均鐘百官軌儀【韋昭注度律呂之長短以平其鐘而立百事之道法】紀之以三【朱子曰此謂三分損益之法】平之以六成於十二天之道也【韋昭注律娶妻而呂生子上下相生之數備天之大數不過十二】夫六中之色也【朱子曰六字疑本是黃字乃滅其上之半而爲六耳】故名之曰黃鐘所以宣養六气九徳也【韋昭注六气陰陽風雨晦明九徳六府三事】由是第之二曰大蔟所以金奏贊陽出滯也三曰姑洗所以修潔百物考神納賓也四曰防賓所以安靖神人獻酬交酢也五曰夷則所以詠歌九則平民無貳也六曰無射所以宣布哲人之令徳示民軌儀也爲之六閒以揚沈伏而黜散越也元閒大呂助宣物也二閒夾鐘出四隙之細也三閒中呂宣中气也四閒林鐘和展百事俾純恪也五閒南呂贊陽秀也六閒應鐘均利器用俾應復也律呂不易無姦物也細鈞有鐘無鎛昭其大也大鈞有鎛無鐘甚大無鎛鳴其細也大昭小鳴和之道也和平則久久固則純純明則終終則復樂所以成政也史記律書生鐘術曰以下生者倍其實三其法以上生者四其實三其法上九商八羽七角六宮五徴九置一而九三之以爲法實如法得一凡得九寸命曰黃鐘之宮故曰音始於宮窮於角數始於一終於十成於三气始於冬至周而復生【案下生上生之術卽淮南所謂倍而以三除之四而以三除之者是也商羽角宮徴者相生之次也上九者言以九爲上也必以九爲上而以徴居之者欲使宮得五爲中數也蓋自五至一爲五聲大小之次自九至五爲五聲相生之次而宮之爲五不異也置一而九三之得一萬九千六百八十三算以爲寸法如寸法之數以爲實而以寸法約之得一寸又置十七萬七千一百四十七之實而以寸法約之則得九寸矣此黃鐘之宮上下相生之本蓋音之始數之始而亦气之始也】朱子曰律管之長以九爲本上下相生以三爲法鄭氏所用正法破一寸以爲十分而其下破分爲釐破釐爲毫破毫爲絲破絲爲忽皆必以十爲數則其數中損益之際皆有餘分𨿽有巧歷終不能盡是以自分而下遂不可析而直以九相乘歷十二管至破一寸以爲一萬九千餘分而後略可得而記焉然亦苦於難記而易差終不若太史公之法爲得其要而易考也蓋其以子爲一而十一三之以至於亥則得十七萬七千一百四十七算而子爲全律之數亥爲全律之實可知矣以寅爲子之寸數而酉爲寸法則其律有九寸可知矣以辰爲子之分數而未爲分法則其寸有九分可知矣以午爲子之釐數而已爲釐法則其分有九釐可知矣以申爲子之毫數而卯爲毫法則其釐有九毫可知矣以戌爲絲數而醜爲絲法則毫有九絲可知矣下而爲忽亦因絲而九之𨿽出權宜而不害其得乎自然之數以之損益則三分之數整齊簡直易記而不差也其曰黃鐘八寸十分一者亦放此意但以正法之數合其權法之分故不同耳其實則不異也蔡氏元定曰按黃鐘九寸以三分爲損益故以三歷十二辰得一十七萬七千一百四十七爲黃鐘之實其十二辰所得之數在子寅辰午申戌六陽辰爲黃鐘寸分釐毫絲之數在亥酉未巳卯丑六陰辰爲黃鐘寸分釐毫絲之法其寸分釐毫絲之法皆用九數故九絲爲毫九毫爲釐九釐爲分九分爲寸九寸爲黃鐘蓋黃鐘之實一十七萬七千一百四十七之數以三約之爲絲者五萬九千四十九以二十七約之爲毫者六千五百六十一以二百四十三約之爲釐者七百二十九以二千一百八十七約之爲分者八十一以一萬九千六百八十三約之爲寸者九由是三分損益以生十一律焉或曰徑圍之分以十爲法而相生之分釐毫絲以九爲法何也曰以十爲法者天地之全數也以九爲法者因三分損益而立也全數者卽十而取九相生者約十而爲九卽十而取九者體之所以立約十而爲九者用之所以行體者所以定中聲用者所以生十一律也

皆文之以五聲宮商角徴羽皆播之以八音金石土革絲木匏竹

正義鄭氏康成曰文之者以調五聲使之相次如錦繡之有文章【賈疏此卽八十一絲爲宮七十二絲爲商之等是也司馬氏貞曰宮最大用八十一絲聲重而尊故爲君商是金金爲決斷臣事也用七十二絲次宮如臣次君也角用六十四絲聲居宮羽之中比君爲劣比事爲優故云淸濁中民之象也徴屬夏夏時生長萬物皆成形體事亦有體故配事用五十四絲羽爲水最淸物之象也用四十八絲】播猶揚也揚之以八音乃可得而觀之矣【賈疏五聲以律呂調之其八音亦使與律呂相應八音亦合五聲但其聲發故云播揚也】金鐘鎛也石磬也土塤也革鼓鞀也絲琴瑟也木柷敔也匏笙也【賈疏笙以竹揷於匏故以笙解匏以經別言匏故匏不得竹名也】竹管簫也

總論伶州鳩曰琴瑟尙宮鐘尙羽【朱子曰絲尙宮鐘尙羽鐘聲大故以羽聲濟之絲聲細故以宮聲濟之】石尙角匏竹利制大不逾宮細不過羽夫宮音之主也第以及羽故樂器重者從細輕者從大是以金尙羽石尙角瓦絲尙宮匏竹尙議革木一聲管子曰凡聽徴如負豬豕覺而駭凡聽羽如鳴鳥在樹凡聽宮如牛鳴窌中凡聽商如離羣羊凡聽角如雉登木凡將起五音凡首先主一而三之四開以合九九以是生黃鐘小素之首以成宮三分而益之以一爲百有八爲徴有三分而去其乘適足以是生商有三分而復於其所以是成羽有三分而去其乘適足以是成角【案自一而加之爲三再加則三三爲九三加則三九二十七四加則九九八十一故曰四開以合九九也八十一宮聲之數亦黃鐘之數十二律還相爲宮然黃鐘爲宮正也故以黃鐘之宮言之三分八十一而益一則一百八也爲徴數三分一百八而去一則七十二也爲商數三分七十二而益一則九十六也爲羽數三分九十六而去一則六十四也爲角數上生言復其所謂以本數上生也下生言去其乘謂以半數上生也蓋宮商用全徴羽用半也如此則五聲皆上生與諸家之說不同然其數則一也】史記律書曰九九八十一以爲宮三分去一五十四以爲徴三分益一七十二以爲商三分去一四十八以爲羽三分益一六十四以爲角杜氏佑曰宮生徴徴生商商生羽羽生角此五聲相生之次也是黃鐘爲均用五聲之法以下十一辰辰各有五聲其爲宮商之法亦如之故辰各有五聲合爲六十聲此十二律之正聲也【朱子曰沈括疑史記所言止是黃鐘一均之數非眾律之通法今詳通典云十一辰宮商之法亦如之蓋若以十一律爲宮亦用此數以乘本律之分數而損益之如林鐘爲均則以八十一爲五十四二十七爲十八之類也】十二律長短相生一終於中呂又制十二鐘準爲十二律之正聲焉鳧氏爲鐘以律計自倍半半者準正聲之半以爲十二子律制爲十二子聲以子聲比正聲則正聲爲倍以正聲比子聲則子聲爲半其爲半正聲之法者以黃鐘九寸爲均子聲則四寸半復上下損益以生十一律之子聲此半正聲法其半相生之法者以正中呂之管六寸五分有奇上生黃鐘八寸七分有奇復以次上下相生終於中呂皆以相生所得之律寸數半之各以爲子聲之律其正管長者爲均之時則通自用正聲五音正管短者爲均之時則通用子聲爲五音亦皆三分益減還以宮商角徴羽之聲爲調也黃鐘大呂大蔟之調皆用正律之聲夾鐘姑洗之調四正聲一子聲中呂防賓林鐘之調三正聲二子聲夷則南呂之調二正聲三子聲無射應鐘之調一正聲四子聲朱子曰黃鐘之律最長應鐘之律最短長者聲濁短者聲淸十二律旋相爲宮宮爲君商爲臣樂中最忌臣陵君故有四淸聲如今方響有十六个十二个是正律四个是淸聲淸聲是減一律之半如應鐘爲宮其聲最短而淸大呂爲之商則是商聲髙於宮聲爲臣陵君不可用乃用大呂律減半爲淸聲以應之𨿽減半只是此律故亦自能相應也【案四淸聲謂黃鐘大呂太蔟夾鐘】唐祖孝孫說八十四調季通云只有六十調不以變宮變徵爲調其說有理

案六律五聲八音大司樂旣言之蓋大司樂總其事而序其用大師則專其職而辧其聲也凡陽律自子左旋以終於戌陰同自丑右轉以終於卯左右相配謂之合律十二律皆有五聲而旋相爲宮有調有音調則云某宮調某商調而盡於六十音則各用其爲調之律所轉生之聲加以變宮變徵而窮於八十四所謂文之以五聲也金石以紀律樂之綱琴瑟以應人聲在堂上笙管塤貴人气在堂下樂之用也鼓鞀柷敔以節樂而已故序其輕重之次則曰金石絲竹匏土革木伶州鳩所言是也此則以成於天地者爲貴故先以金石土成於動物者次之故繼以革絲成於植物者又次之故繼以木匏竹也所謂播之以八音也

教六詩曰風曰賦曰比曰興曰雅曰頌

正義鄭氏康成曰教教瞽蒙也詩序曰詩者志之所之也在心爲志發言爲詩上以風化下下以風刺上主文而譎諫言之者無罪聞之者足以戒故曰風一國之事系一人之本謂之風言天下之事形四方之風謂之雅雅者正也言王政之所由廢興也頌者美盛徳之形容以其成功告於神明者也鄭氏眾曰古自有風雅頌之名故延陵季子觀樂於魯【賈疏防二十九年左傳】時孔子尙幼未定詩書而曰爲之歌鄘衛曰是其衛風乎又爲之歌小雅大雅又爲之歌頌論語曰吾自衛反魯然後樂正雅頌各得其所時禮樂自諸侯出頗有謬亂不正故孔子正之比者比方於物也興者托事於物賈氏公彥曰風雅頌詩之名也但就三者之中有賦比興故總謂之六詩朱子曰風雅頌者聲樂部分之名也賦比興所以制作風雅頌之體也賦者直指其名直敍其事如葛覃捲耳之類是也比者引物爲況如螽斯緑衣之類是也興者托物興辭本要言其事而虛用兩句引起因而接續者如關雎之類是也蓋眾作𨿽多而其聲音之節制作之體不外乎此故大師之教國子必使之以是六者三經而三緯之六者之序以其篇次風固爲先而風則有賦比興矣故三者次之而雅頌又次之蓋亦以是三者爲之也風者民俗歌謡之詩謂之風者以其被上之化以有言而其言又足以感人如物因風之動以有聲而其聲又足以動物也雅者正也正樂之歌也頌者宗廟之樂歌也比是以一物比一物而所指之事常在言外興是借彼一物以引起此事而其事常在下句馬氏端臨曰風者所謂陳詩以觀民風是也雅者朝廷之上君臣所詠歌所謂王政所由廢興是也其詩則施之於燕享頌者美盛徳告成功者也其詩則施之於祭祀然未有三百篇之前如康衢如擊壤則風之祖也如九歌如喜起如南風則雅之祖也如五子之歌則又變雅之祖惟頌不見其辭書曰八音克諧神人以和又曰搏拊琴瑟以詠祖考來格則祭祀亦必有詩歌豈夏后氏之前詩之體未備燕享祭祀或可通用至周時風雅始別與

案詩之起莫先於風謡有風則已備賦比興之三體由是有雅頌之二部故以爲序注謂教瞽蒙是也然學士亦兼焉大司樂掌建治國之學政不能一一自教也平時樂徳樂語皆以屬有道有徳者所謂樂語卽六詩也詩以合樂有道有徳者能知義理識其大經而要管之節防察聲气於細微故又使學士受教於瞽師如六代之舞𨿽掌於大司樂而必先以樂師之教小舞也瞽師亦多有道有徳者而大師出自瞽蒙故瞽蒙亦在所必教而所以教之者亦必以六徳爲本焉

以六徳爲之本以六律爲之音

正義賈氏公彥曰受教者必以行爲本大師吹律爲聲使其人作聲而合之與律呂之聲合謂之音若曲合樂曰歌是也

正義鄭氏鍔曰六徳大司樂所教中和只庸孝友之徳也六徳爲之本所以成其性六律爲之音所以和其聲大司樂之教舉其綱大師之教親其事

案以中和只庸孝友爲詩教之本使知凡播於樂歌者皆以興起養成人之六徳也以六律爲詩之音欲歌詩之應乎律然後可比音而樂之也或疑瞽蒙賤工不當以六徳爲教夫欲使之歌詩奏樂以和神人乃以其藝也而賤之使之不知其意不平其心精粗本末判然兩途此後世禮樂所以崩壊也且大師下大夫之秩不爲不尊今日所教之瞽蒙卽他日小師大師之選觀飲射諸禮歌畢主人必獻工大師則爲之洗所以待之者不輕矣

大祭祀帥瞽登歌令奏擊拊【拊音撫注故書拊爲付鄭司農云付當爲拊書亦或爲拊】

正義鄭氏康成曰擊拊瞽乃歌也拊形如鼓以韋爲之著之以穅【賈疏拊所以導歌者白虎通引尙書大傳云拊革裝之以穅】鄭氏眾曰登歌歌者在堂也【賈疏凡大祭皆升歌淸廟將作樂時大師帥瞽人登堂於西階之東北面坐而歌案凡樂必升歌若非祭文王則所歌不必淸廟】登歌下管貴人聲也

辧正賈氏公彥曰先鄭謂樂或當擊或當拊蓋以尙書擊石拊石皆是作用之名也後鄭不從者下文鼓及擊應鼙之類鼙皆是樂器則知此拊亦樂器也

案小師職登歌擊拊大師則帥之令之𨿽帥之令之而大師亦自歌自擊拊以大師旣升堂與小師諸瞽並坐則無不歌之理亦無小師一人獨擊拊之理故知大師亦歌亦擊也諸侯之大射工六人中亦有大師小師天子之大祭祀則大師小師而外歌與瑟必又多矣其相大師小師者亦左何拊右手相之旣升坐授拊乃降也虞書云戛擊鳴球搏拊琴瑟以詠樂記云匏笙簧防守拊鼓

下管播樂器令奏鼓大饗亦如之【音引】

正義鄭氏眾曰下管吹管者在堂下小鼓也先擊小鼓乃擊大鼓小鼓爲大鼓先引故曰讀爲道引之引鄭氏康成曰鼓管乃作也特言管者貴人气也【賈疏先鄭雲貴人聲後鄭雲貴人气者若以歌者在上對匏竹在下人聲爲貴故在堂上若以匏竹在堂下對鐘鼓在庭則匏竹用气貴於用手故在階間】鼓猶言擊詩云應縣鼓【賈疏周頌有瞽篇】易氏袚曰擊拊以導歌而後瞽者歌焉鼔朄以導管而後樂器播焉樂與歌必有所導而後從必有所令而後奏此節奏之序

案疏謂祭饗賓射之鐘鼓皆大祝令之非也大祝所令獨逆牲逆屍侑尸之鐘鼓耳奏夏大司樂令之其餘鐘鼓樂師令之又疑小祭祀小賓客或無升歌亦未必然樂中所重者升歌鄕飲鄕射皆有升歌豈祭祀賓客而無之耶或言下管卽笙非也笙𨿽有管而主於匏不以管名管貴於笙故下管比笙入爲重鄕射以笙大射以管

通論賈氏公彥曰凡祭祀大饗及賓射登歌下管皆大師令之小師佐之

案虞書戛擊鳴球搏拊琴瑟以詠堂上之樂也下管鞀鼓堂下之樂也其下言笙鏞以閒則閒歌也簫韶九成則合樂也儀禮𨿽鄕樂亦有升歌笙入閒歌合樂之四節則此大祭祀其備四節可知經不言者蓋閒則歌管之疊作合則歌管之並興而已故言登歌下管足以該之也

大射帥瞽而歌射節

正義鄭氏康成曰射節主歌騶虞【賈疏射節若騶虞九節貍首七節采蘋采蘩五節之類】

通論陳氏暘曰掌射節之歌者樂師而令奏之者大司樂歌之者瞽蒙而帥之者大師

大師執同律以聽軍聲而詔吉凶

正義鄭氏康成曰大師大起軍師兵書曰【賈疏武王出兵之書】王者行師出軍之日授將弓矢士卒振旅將張弓大呼大師吹律合音商則戰勝軍士彊【賈疏商屬西方金金主剛斷故兵士彊】角則軍擾多變失士心【賈疏角東方木木主曲直故軍士擾多變失士心】宮則軍和士卒同心【賈疏宮中央土土主生長又載四行故軍士和而同心】徴則將急數怒軍士勞【賈疏徴南方火火主熛怒故將急數怒】羽則兵弱少威眀【賈疏羽北方水水主柔弱又主幽闇故兵弱少威明】鄭司農云師曠曰吾驟歌北風又歌南風南風不競多死聲楚必無功【賈疏見襄公十八年左傳注云北風夾鐘無射以北南風姑洗南呂以南南律气不至故死聲多】通論王氏安石曰詔吉凶使知所戒天人一理兆於聲气感於物類故聽之以同律眂之以祲象占之以夢卜皆得其徴焉

大喪帥瞽而廞作匶諡【廞希音反又喜飲反下並同匶古柩字】

正義鄭氏康成曰廞興也興言王之行謂諷誦其治功之詩故書廞爲淫鄭司農云淫陳也陳其生時行迹爲作諡賈氏公彥曰大喪兼王后𨿽婦從夫諡亦須論行乃諡之匶卽柩也作諡謂將葬時檀弓云公叔文子卒其子戍請於君曰日月有時將葬矣請所以易其名者又公羊傳制諡於南郊曽子問稱天以誄之是也

案大師作諡且帥羣瞽而廞何也諡以易名苟失其實是欺天地神明不誠於君父而見疑於天下後世也故至於南郊稱天以誄之非王及公大臣所敢專也大師及羣瞽自王爲世子入學之時而性質言動聞之已詳矣終王之身自祭祀朝防饗射師田以至起居飲食出入燕遊師與瞽常在側且多有道有徳者俾各陳王之行迹而大師取衷焉蓋天子至尊所畏者惟天所懼者惟天下萬世之公議故定諡於南郊以示天鑑之甚明陳言於羣瞽以彰人心之公是所以大爲之防而正君徳也

凡國之瞽蒙正焉

正義鄭氏康成曰從大師之政教

小師掌教鼓鞀柷敔塤簫管歌【柷處郁反敔魚呂反塤虛鴛反】正義鄭氏康成曰教教瞽蒙也【賈疏以瞽蒙所作樂器與此同黃氏度曰小師亦教眂了播鞀注止言教瞽蒙以多者言也】鞀如鼓而小持其柄而搖之旁耳還自擊塤燒土爲之【賈疏按廣雅塤象穪錘】大如鴈卵簫編小竹管如今賣飴餳所吹者【賈疏通卦驗簫長尺四寸注簫管形象鳥翼廣雅簫大者二十四管小者十六管有底三禮圖簫長尺四寸頌簫長尺二寸】謂琴瑟也歌依詠詩也【賈疏謂工歌詩依琴瑟而詠之詩傳曲合樂曰歌】鄭司農云柷如漆筩中有椎【賈疏尙書合止柷敔注云柷狀如漆筩而有椎合之者投推其中而撞之爾雅注柷方二尺四寸深一尺八寸】敔木虎也【賈疏爾雅注敔如伏虎背上有二十七鉏鋙刻以木長尺櫟之以止樂】塤六孔管如箎亦六孔【賈疏廣雅云管象簫長尺圍寸八孔無底八孔蓋傳寫之誤從六孔爲正】某謂管如篴而小並兩而吹之今大予樂官有焉孔氏穎達曰樂之初擊柷以作之樂之將末戛敔以止之

案鼓亦樂器與鞀爲類下瞽蒙眂了皆云播鞀則鼓字不作播字用明矣此蓋手執之小鼓非樹之跗者疏謂六鼓皆鼓人教之不知鼓人所掌者鄕遂之事眂了不宜受教於鼓人蓋六鼓音聲之節鼓人自以教鄕遂之共聲樂者小師自以教眂了並行而不相悖也大師所掌者律呂音聲之總小師則按器而教之大師教六詩推其徳之所本審其律之所歸小師所教則人聲之節奏與琴瑟相比附者也

大祭祀登歌擊拊下管擊應鼔徹歌大饗亦如之正義鄭氏康成曰小師亦自有拊擊之佐大師令奏應鼙也應與及朔皆小鼓也【賈疏案大射禮建鼓在阼階西南鼓應鼙在其東以是知應是應鼙也又云一建鼓在西階之西朔鼙在其北是知有朔鼙也擊鼓者先擊小後擊大彼注云便其先擊小是知皆小鼓也案大司馬職中軍以鼙令鼓是知擊鼔者先擊鼙】其所用別未聞徹歌於有司徹而歌雍【案大祭祀所該者廣徹各有當歌雍特其一耳】黃氏度曰以其引鼓故曰以其始鼔故曰朔

存疑賈氏公彥曰王大饗諸侯徹器亦歌雍若諸侯自相饗卽歌振鷺仲尼燕居云大饗徹以振羽振羽當爲振鷺

大喪與廞【與音預】

正義鄭氏康成曰從大師【賈疏大師職帥瞽而廞作匶諡此言與明從大師】案小師佐大師以教羣瞽故陳王之行迹亦與焉則作諡得與大師商論可知也

凡小祭祀小樂事鼔朄

正義鄭氏康成曰如大師

案此謂大師所不親者

掌六樂聲音之節與其和

正義王氏昭禹曰六樂之作其長短疾徐則有節而小大淸濁相應而不相陵則和矣國語聲應相保曰和又曰大昭小鳴和之道也

案典同掌六律六同之和卽此和也得其節然後和六樂聲音之節與其和樂工皆能按而知焉而小師執其總

辧正鄭氏鍔曰注以和爲錞於疏引鼓人以金錞和鼓爲證偏曲難通

瞽蒙掌播鞀柷敔塤簫管歌

正義鄭氏康成曰播謂發揚其音

案眂了亦播鞀笙師亦龡塤簫管瞽蒙職在歌乃兼掌之者瞽者知音不可不並肄其器而審其音也若用樂時則瞽蒙但主歌而已柷敔無專司者或亦瞽蒙職之與

餘論陳氏暘曰耳目形也聰明神也聾者其神不在耳而專在目故以司視而掌火瞽者其神不在目而專在耳故以司聽而掌樂

諷誦詩世奠系鼓琴瑟

正義鄭氏眾曰諷誦詩主誦詩以刺君過故國語曰瞍賦蒙誦謂詩也鄭氏康成曰故書奠或爲帝杜子春云帝讀爲定其字爲奠書亦或爲奠世奠系謂帝系諸侯卿大夫世本之屬是也小史主次序先王之世昭穆之系述其徳行瞽蒙主誦詩幷誦世系以勸戒人君也故國語曰教之世爲之昭明徳而廢幽昏焉【賈疏楚語注先王之系世本使知有徳者長無徳者短】

存疑鄭氏康成曰諷誦詩謂廞作柩諡時也諷誦王治功之詩以爲諡世之而定其系謂書於世本也𨿽不歌猶鼓琴瑟以播其音美之

案大師作匶諡書於世本者小史之事非瞽蒙所能任也歌詩或以琴瑟於世系無取焉蓋王暇時俾瞽蒙誦詩以陳善敗或道前世之昏明以爲法戒或奏琴瑟之雅聲皆所以養王和敬之心而使匪僻無由入也

餘論史記注鄭康成駁異義曰天子賜姓命氏諸侯命族族者氏之別名也姓者所以統系百世使不別也氏者別子孫之所出故世本之篇言姓則在上言氏則在下也劉向曰世本古史官則於古事者所記錄黃顓以來至春秋時王侯諸國世卿大夫名字號

掌九徳六詩之歌以役大師

正義鄭氏康成曰役爲之使

案九徳大司樂所謂九徳之歌者古樂也六詩大師之六詩今樂也

眂了掌凡樂事播鞀擊頌磬笙磬

正義鄭氏康成曰眂了播鞀又擊磬磬在東方曰笙笙生也在西方曰頌頌或作庸庸功也【賈疏東是生長之方故曰笙西是成功之方故曰頌頌者美盛徳之形容以成功告於神明也頌或作庸者尙書笙庸以閒注云庸卽大射頌也】大射禮樂人宿縣於阼階東笙磬西面其南笙鐘其南鎛皆南陳又曰西階之西頌磬東面其南鐘其南鎛皆南陳賈氏公彥曰按序官眂了三百人以其扶工之外無事兼使作樂故掌凡樂事陳氏暘曰笙師凡祭祀饗射共其鐘笙之樂蓋鐘磬之應歌者爲頌鐘頌磬應笙者爲笙鐘笙磬春秋傳歌鐘二肆卽頌鐘詩笙磬同音卽笙磬

辧正王氏昭禹曰小師教鼓鞀則瞽蒙眂了皆受教於小師疏謂眂了有目不須小師教非也

通論陳氏暘曰儀禮大射鞀倚於頌磬西紘詩云鞉磬柷圉故以播鞀爲先而擊頌磬次之商頌言鞉鼓淵淵嘒嘒管聲依我磬聲亦此意也

掌大師之縣

正義鄭氏康成曰大師當縣則爲之【賈疏縣樂器當以有目者爲之】案掌大師之縣者明縣本是大師之職以其無目故眂了掌之也

凡樂事相瞽【相悉亮反】

正義鄭氏康成曰相謂扶工【賈疏能其事曰工鄕飲酒禮鄕射禮燕禮大射禮凡師瞽皆言工以無目故使眂了相之】

大喪廞樂器大旅亦如之

正義鄭氏康成曰旅非常祭於時乃興造其樂器存疑王氏昭禹曰大旅有大故而祭亦陳樂器而不作故曰亦如之賈氏公彥曰其器亦如明器沽而小故云亦如之

案凡瞽蒙所掌者眂了皆廞之鼓鞀柷敔塤簫管琴瑟是也磬師鐘師無廞器之文而眂了擊笙磬頌磬且掌大師之縣則編鐘編磬亦眂了與大旅𨿽非常然吉祭也吉凶不相干豈其以凶禮處之亦如之如其廞作未必如其沽而小也以非常禮故特新之必以其可奏者不言奏以包於諸職大祭祀中也笙師旣曰廞又曰陳則廞非陳矣

賓射皆奏其鐘鼓鼜愷獻亦如之【鼜音戚又七到反】

正義鄭氏康成曰擊以奏之【賈疏大師職下管令奏鼓則鐘鼔亦擊奏之可知】其登歌大師自奏之【案注意蓋謂大師帥瞽則亦自歌以倡之謂奏樂章非謂奏鐘鼔也】愷獻獻功愷樂也杜氏子春曰鼜讀爲憂戚之戚謂戒守鼓也擊鼓聲疾數故曰戚

案令奏九夏者大司樂令奏鐘鼓者樂師也旣令之則眂了直奏之矣擊以令非其職也賓射之上疑有脫文蓋未有共賓射而不共祭祀饗食者豈其舉賓射以包之與

典同掌六律六同之和以辧天地四方陰陽之聲以爲樂器【注故書同爲銅】

正義鄭氏康成曰律述气者也同助陽宣气與之同皆以銅爲之陽聲屬天陰聲屬地天地之聲布於四方爲作也

存疑鄭氏眾曰陽律以竹爲管陰律以銅爲管竹陽也銅陰也

案大師所掌者制律以合聲典同所掌者依律辧聲以爲眾器也四方之聲如管子及呂氏月令所載以竹爲律始於伶倫黃帝又命伶倫與榮將鑄十二鐘以和五音則十二鐘之律古已有之漢人則以銅管代竹先鄭謂陽律以竹爲管陰律以銅爲管未知何據

凡聲髙聲防正聲緩下聲肆陂聲散險聲斂逹聲贏微聲韽回聲衍侈聲筰弇聲郁薄聲甄厚聲石【防古本反又胡本反陂彼義反韽劉音闇又於瞻反鄭於貪反筰側百反弇沈戚音掩甄音震】

正義鄭氏康成曰故書防或作硍鄭大夫讀爲衮冕之衮杜子春云髙謂鐘形容髙也石如磬石之聲鄭司農云鐘形下當蹕正者不髙不下鐘形上下正傭某謂髙鐘形上大也【王氏昭禹曰此鳧氏所謂鐘小而長小而長則其形髙】髙則聲上藏衮然旋如裏【賈疏聲周旋如在裏】正謂上下直正則聲緩無所動【賈疏由無鴻殺故也】下謂鐘形下大也【賈疏知上是上大下是下大者以正是上下直也王氏昭禹曰此鳧氏所謂鐘大而短大而短則其形下】下則聲出去放肆陂讀爲險陂之陂陂謂偏侈陂則聲離散也險謂偏弇【賈疏險與陂相對陂旣爲偏侈故險爲偏弇】險則聲斂不越也逹謂其形微大也【賈疏凡物大則疏逹髙爲上大故逹爲微大】逹則聲有餘若大放也微謂其形微小也韽讀爲飛鉆湼韽之韽韽聲小不成也【賈疏鬼穀子有飛鉗揣摩之篇皆言從橫辧說之術飛鉗者言察是非語飛而鉗持之飛鉗湼韽使之不語此鐘聲韽亦是聲小不成也】回謂其形微圜也回則其聲淫衍無鴻殺也【賈疏凡鐘依鳧氏所作若鈴不圜今此回而微圜故聲滛衍無鴻殺也】侈謂中央約也侈則聲廹笮出去疾也【賈疏言非偏侈乃鐘口總寛故聲迫笮而出去疾也】弇謂中央寛也弇則聲郁勃不出也【賈疏侈爲口寛則弇乃口狹中央寛也聲郁勃不出由口籠故】甄讀爲甄燿之甄【賈疏見春秋緯甄燿度篇】甄猶掉也鐘微薄則聲掉鐘大厚則如石叩之無聲【賈疏鳧氏記鐘已厚則石已薄則播是故大鐘十分其鼓間以其一爲之厚小鐘十分其鉦間以其一爲之厚是厚薄得中也】賈氏公彥曰十二種並是鐘之病此十二辰之零鐘非編者直言病鐘除此病乃善也郎氏兆玉曰鐘宮聲五聲之首故舉鐘以槪其餘

案此節字義晦塞難曉姑從注疏解之又一說云髙聲正聲下聲三者聲之正也其餘則皆聲之病也防其聲鏗然淸也髙謂聲髙也髙則鏗鏘正謂聲平正也正則和緩下謂聲下也下則宏肆其餘諸病亦由三者推之陂險皆正之反陂者聲不正也險者聲不平也不正則聲不根於內而散不平則气不逹於外而斂此二者正聲所以失之原也太髙而四逹其過則盈溢太下而沈微或紆回其失則暗昧而衍余逹之甚而侈放則暴疾而不蓄回之甚而弇掩則郁抑而不舒髙而薄則至於掉而不收下而厚則至於如石而無韻二者防於不成聲矣此七者皆髙下之過必去其病然後淸濁適均可與正聲相宣而諧和也其說視注疏更有條理且以聲言之則不專主於鐘而鐘亦賅焉存之

通論易氏袚曰鳧氏爲鐘言薄厚之所震動淸濁之所由出侈弇之所由興而不及髙下正陂險逹微回之八聲然言淸濁之所由出則八聲亦可以類推也

凡爲樂器以十有二律爲之數度以十有二聲爲之齊量【齊音劑】

正義鄭氏康成曰數度廣長也【賈疏律曆志古之神瞽度律均鐘以律計自倍半假令黃鐘之管長九寸倍之爲尺八寸又九寸得四寸半總二尺二寸半以爲鐘口之徑及上下之數自外十二辰皆以管長短計之可知故云數度廣長也廣則口徑長則上下也】齊量侈弇之所容【賈疏十二鐘皆有所容多少之齊量故云侈弇之所容侈弇𨿽是鐘病所容多少則依法故舉侈弇見文而言】朱子曰數度如黃鐘九寸林鐘六寸之類齊量如磬材有剛柔淸濁音聲有輕重髙故復以十二聲齊量斟酌磨削厚薄令合節奏如磬氏已上則磨其旁已下則磨其耑之類鄭氏鍔曰用十二律以爲之數度則長短多寡由此而生用十二聲以爲之齊量則大小輕重由此而準或厚或薄或髙或下由數度之不審也以是病而求之得其聲矣或侈或弇或逹或回由齊量之或差也以是病而求之得其制矣如是而爲樂器必和焉

案齊與食醫所和之齊同義謂其分之所際也蓋以十有二律之數爲眾器之度以十有二聲之齊爲眾器之量度必以律之數者記所謂百度得數而有常也中之所容𨿽同而形之回筰弇侈異則音亦異焉故亦以十有二聲爲之齊

通論唐書禮樂志云聲無形而樂有器古之作樂者懼器失而聲亡多爲之法以著之故始求聲者以律而造律者以黍自一黍之廣積而爲分寸一黍之多積而爲龠合一黍之重積而爲銖兩此造律之本也故爲之長短之法而著之於度爲之多少之法而著之於量爲之輕重之法而著之於權衡又總其法而著之於數使其分寸龠合銖兩皆起於黃鐘使得律者可以制度量衡因度量衡亦可以制律不幸皆亡則推其法數而制之用其長短多少輕重以相參攷四者旣同而聲必至聲至而後樂可作矣

凡和樂亦如之

正義鄭氏康成曰和謂調其故器也【賈疏上文凡爲樂器是新造者今更言和明是調故器】

磬師掌教擊磬擊編鐘

正義鄭氏康成曰教教眂了也【賈疏眂了職掌播鞀擊頌磬笙磬不言擊鐘以磬是樂縣之首故特舉之其實編鐘亦眂了擊之】磬亦編於鐘言之者鐘有不編不編者鐘師擊之【賈疏磬無不編以其無可對故不言編鐘言編則對不編者也教眂了言編鐘則不編者鐘師自擊之可知】賈氏公彥曰不編者十二零鐘也若書傳云左五鐘右五鐘

案旣設鐘師而不使教擊編鐘何也鐘師掌其特縣者耳編鐘與編磬皆眾條理也故並使磬師教之八音惟石音難調石聲和則眾音可依之以爲準詩曰旣和且平依我磬聲書言韶樂之盛而終以擊石拊石皆此義也

存疑劉氏敞曰宮縣有特磬十二磬師則兼教之陳氏暘曰磬與鐘常相待以爲用國語金石以動之是也磬有編有不編者明堂位叔之離磬虞書鳴球皆特縣之磬也磬師於磬言擊舉特縣以見其編者也於鐘言編舉編縣以見特也

案特縣之磬經無明文故疏言磬無不編然爾雅云大磬謂之毊大戴禮云磬一縣而堂特又若有特磬者朱子於孟子集注亦云有之更俟攷

教縵樂燕樂之鐘磬【縵莫半反】

正義鄭氏康成曰縵讀爲縵錦之縵謂雜聲之和樂者也【賈疏謂雜弄調和】學記不學操縵不能安燕樂房中之樂【賈疏卽關雎二南也】所謂陰聲也二樂皆教其鐘磬案鐘師職凡祭祀饗食奏燕樂則燕樂蓋於正禮之終用之楚茨詩樂具入奏以綏後祿此祭祀之燕樂也鄕飲鄕射燕大射於說屨升坐後皆無算樂飲射之息司正則鄕樂惟欲此賓客之燕樂也正禮之樂升歌笙入間歌合樂有一定之節至燕則禮殺隨人意而用之至旄舞夷歌皆可與焉則樂無一定惟不及雅頌可見矣以鐘磬奏之而笙師又共其鐘笙之樂則是歌與笙亦兩有也房中之樂鄭注燕禮以爲歌周南召南之詩而不用鐘磬之節蓋房中者本詩之初意而言謂後夫人諷誦於房中不用鐘磬耳至以爲燕樂則有鐘磬而亦不於房中矣房中之樂亦燕樂之一而燕樂不專此也縵樂未詳注疏以爲雜弄意亦絲之小器而非琴瑟始學樂者之所習故亦有時奏之以示不忘其初之意與

凡祭祀奏縵樂

案不言奏燕樂與鐘師互見也不言饗食則饗食不奏縵樂也然則此亦祭祀之小者與

鐘師掌金奏

正義鄭氏康成曰金奏擊金以爲奏樂之節金謂鐘及鎛【賈疏二者皆不編獨縣而已】賈氏公彥曰此鐘師自擊不編之鐘

通論朱子曰鐘磬有特縣者有編縣者其特縣者器大而聲宏雜奏於八音之閒則絲竹之音皆爲所掩而不可聽故但於起調畢曲之時擊之以爲作止之節其編縣者則聲器皆小可以雜奏於八音之閒而不相陵也不知今世大樂之制如何但以理推之意古者當如是耳

案注言鐘及鎛而疏謂二者皆獨縣則是大鐘有此兩種也國語云細鈞有鐘無鎛大鈞有鎛無鐘然則鐘又大於鎛而二者蓋不並用與通言之則鎛亦名鐘

凡樂事以鐘鼓奏九夏王夏肆夏昭夏納夏章夏齊夏族夏祴夏驁夏【齊側皆反祴音陔驁五羔反注故書納作內杜子春云當爲納】

正義鄭氏康成曰以鐘鼓者先擊鐘次擊鼓以奏九夏夏大也【鄭氏鍔曰奏九夏必用鐘鼔故並言鼓非謂鐘師擊鐘又擊鼔也鼓則鎛師鼓之】杜氏子春曰祴讀爲陔鼓之陔【賈疏漢有陔鼓之法樂師先鄭注若】

【今時行禮於大學罷出以鼓陔爲節】王出入奏王夏屍出入奏肆夏牲出入奏昭夏【賈疏皆大司樂文】四方賓來奏納夏臣有功奏章夏夫人祭奏齊夏族人侍奏族夏【賈疏四夏無明文】賓醉而出奏陔夏【賈疏賓醉將出恐其失禮故陔切之是以鄕飲酒鄕射燕禮大射賓將出皆云奏陔】公出入奏驁夏【賈疏大射禮公入奏驁夏不見出時而云出者樂師職行以肆夏趨以采薺出入禮同則驁夏亦出入禮同也】賈氏公彥曰王夏惟天子得奏肆夏諸侯亦得用之燕禮奏肆夏是也郊特牲大夫之奏肆夏由趙文子始明非禮也其昭夏已下諸侯亦用之

辧疑劉氏敞曰前人皆以九夏爲頌詩之篇春秋傳稱金奏肆夏之三工歌文王之三夏屬金奏詩屬工歌則夏非頌篇明矣然則九夏乃有聲而無辭者也鄭氏樵曰九夏堂下之樂有調而無其辭束晳補

六亡詩皮日休補肆夏不知笙詩金奏初無辭也案凡言奏鐘鼓者皆謂大鐘也將奏夏則以鐘鼓發之故云以鐘鼓奏九夏左傳謂奏肆夏之三則每一夏皆有三曲矣其曲蓋工師以譜相傳授者九夏八音具備但無歌耳歌在堂上貴人聲也大射儀賓及庭奏肆夏其時歌工未入則九夏非詩歌明矣存疑杜氏子春曰肆夏詩也春秋傳穆叔如晉晉侯享之金奏肆夏之三不拜工歌文王之三又不拜歌鹿鳴之三三拜【賈疏防公四年左傳】肆夏與文王鹿鳴俱稱三謂其三章也以此知肆夏詩也國語金奏肆夏繁遏渠天子所以享元侯肆夏繁遏渠所謂三夏矣呂氏叔玉說肆夏繁遏渠皆周頌也肆夏時邁也繁遏執競也渠思文也肆遂也夏大也言遂於大位也故時邁曰肆於時夏允王保之繁多也遏止也言福祿止於周之多也故執競曰降福穰穰降福簡簡福祿來反渠大也言以後稷配天王道之大也故思文曰思文后稷克配彼天故國語謂皆昭令徳以合好也鄭氏康成曰樂之大歌有九以文王鹿鳴言之則九夏皆詩篇名頌之族類也【賈疏晉侯享穆叔奏肆夏與文王鹿鳴同時而作文王鹿鳴旣是詩明肆夏亦是詩也肆夏旣是詩則九夏皆詩篇名也】此歌之大者載在樂章樂崩亦從而亡是以頌不能具賈氏公彥曰以鐘鼓奏九夏者謂堂上歌之堂下以鐘鼓應之歌詩尊卑各別天子享元侯升歌肆夏頌合大雅享五等諸侯升歌大雅合小雅享臣子歌小雅合鄕樂若元侯相享與天子享巳同五等諸侯相享亦然其享臣子亦與天子享臣子同【案此約鄕飲燕禮鄭注及詩譜皆臆說也卽據左傳天子享元侯第云奏肆夏並不言歌頌及大雅則其他可知】燕之用樂與享同故燕禮升歌鹿鳴等三篇左傳晉侯享穆叔爲之歌鹿鳴是燕享同樂也

案曰繁遏曰渠肆夏之第二第三曲也以執競詩爲繁遏焉有周公制禮所用而預歌成康者乎執競非繁遏則時邁亦非肆夏明矣言歌又言奏者則有詩篇下騶虞貍首采蘋采蘩是也言奏不言歌者但如笙管之曲而無詩篇九夏是也未可以文王鹿鳴之類類之

凡祭祀饗食奏燕樂【食音嗣】

正義鄭氏康成曰以鐘鼓奏之賈氏公彥曰饗食在廟故與祭祀同樂

凡射王奏騶虞諸侯奏貍首卿大夫奏采蘋士奏采蘩正義賈氏公彥曰言凡則大射賓射等同用此爲射節也射人與樂師辧其節數此見其作樂人爲之故數職重言王氏昭禹曰大師帥瞽而歌射節鐘師則掌此四詩之金奏不言節以主其節者樂師也

掌鼙鼓縵樂

正義鄭氏康成曰作縵樂擊鼙以和之【賈疏此官主擊鼙磬師奏縵樂鐘師擊鼙以和之】鄭氏眾曰鼓讀如莊王鼓之之鼓【見宣十二年公羊傳】

笙師掌教龡竽笙塤籥簫篪篴管舂牘應雅以教祴樂【龡古吹字竽音於牘音獨祴與陔同工才反】

正義鄭氏眾曰竽三十六簧【賈疏通卦驗竽長四尺二寸注竽管類用竹爲之形參差象鳥翼廣雅竽象笙三十六管宮管在中央朱子曰簧笙竽管中金葉也蓋笙竽皆以竹管植於匏中而竅其管底之側以薄金葉障之吹則鼓之而出聲所謂簧也】笙十三簧【賈疏廣雅笙以匏爲之十三管宮管在左方陳氏祥道曰爾雅大笙謂之巢小者謂之和先儒謂笙列管匏中施簧管端大者十九簧小者十三簧】篪七空【賈疏廣雅篪以竹爲之長尺四寸八孔一孔上出寸三分先鄭云七空蓋傳寫者誤陳氏祥道曰爾雅篪之大者謂之沂郭璞曰一孔上出名翹橫吹之小者十有二寸】牘以竹大五六寸長七尺短者一二尺其端有兩空髤畫【賈疏巾車注髤赤多黒少之色】以兩手築地應長六尺五寸其中有椎雅狀如漆筩而弇口大二圍長五尺六寸以羊韋鞔之有兩紐疏畫【賈疏疏畫者長疏而畫之牘應雅三者皆約漢法知之】

鄭氏康成曰教教眂了也籥如篴三空祴樂祴夏之樂【賈疏與鐘師祴夏同】牘應雅教其舂者謂以築地笙師教之則三器在庭可知矣賓醉而出奏祴夏以此三器築地爲之

杜氏子春曰篴讀爲蕩滌之滌今時所吹五空竹篴【朱子曰今之簫管是古之笛今之云簫是古之簫】

案塤簫管小師教之瞽蒙習之矣笙師又教之者人气之器所用者廣凡有目無目之人皆兼習也笙入三終爲奏樂之一節故笙以有目者爲之而別使笙師教焉以瞽蒙不便錯雜於階間也有時而笙亦有時而管所以簫管諸器笙師兼教之牘應雅專爲祴樂之用祴夏士大夫亦用焉云教祴則九夏無不教矣舉祴以包其上耳

凡祭祀饗射共其鐘笙之樂燕樂亦如之

正義鄭氏康成曰鐘笙與鐘聲相應之笙【賈疏笙師不掌鐘而兼言鐘故知義然也】

案鐘笙猶云笙鐘笙鐘笙磬在東縣笙者近之升歌畢而笙入則此所共之樂是也言鐘以包磬言笙以包塤篪簫管之屬

大喪廞其樂器及葬奉而藏之

正義鄭氏康成曰廞興也謂作之奉猶送【賈疏送於壙而藏之也】賈氏公彥曰此所興作卽上文竽笙以下黃氏度曰眂了廞而不藏笙師藏之

案惟笙師鎛師籥師司幹職有奉藏葬器之文籥師司幹所掌者舞器也其八音之器竹匏土笙師與眂了廞之鼓鞀柷敔琴瑟編鐘編磬蓋皆眂了廞之而奉藏則盡屬之笙師以眂了賤不可使奉樂器而藏於墓也且藏器無庸多人器之小者笙師主之其大者鎛師主之足矣故他職不列焉

大旅則陳之

正義鄭氏康成曰陳於饌處而已不涖其縣【賈疏涖縣者大司樂其職大喪涖廞樂器注云臨笙師鏄師之屬是也】

案大旅獨於眂了笙師見之者所掌樂器獨多故於此二職言廞器陳器以見凡也其餘亦廞之陳之可知注云不涖其縣疏云涖縣者大司樂大司樂之涖縣者謂大祭祀宿縣遂以聲展之也諸官陳之大司樂涖之則祭時奏此樂明矣王昭禹謂陳之而不奏於義無取焉

鎛師掌金奏之鼓

正義鄭氏康成曰謂主擊晉鼓以奏其鐘鎛也【賈疏鼓人職以晉鼓鼓金奏】然則擊鎛者亦眂了

案鐘師所掌者金奏鎛師所掌者金奏之鼓所掌在鼓而官名鎛師以其主於金奏也鐘鎛者金奏之主也其非金奏之鼓則眂了擊之其職云賓射皆奏其鐘鼓鼜愷獻亦如之是也金奏卽九夏也郊廟朝廷之樂事鼓人不與故金奏之鼓鎛師掌之

存異陳氏暘曰一鐘也虞夏之時小謂之鐘大謂之鏞周之時大謂之鐘小謂之鎛則鎛卽編鐘編鐘卽歌鐘也

案大射樂縣之灋皆於編鐘編磬之外云其南鑮鑮卽鎛也左傳鄭賂晉侯歌鐘二肆及其鎛磬則鎛是特縣非卽編鐘歌鐘明矣何乃混而一之哉

凡祭祀鼓其金奏之樂饗食賓射亦如之

正義賈氏公彥曰亦以晉鼓鼓之

軍大獻則鼓其愷樂凡軍之夜三鼜皆鼓之守鼜亦如之【鼜音戚又七到反】

正義鄭氏康成曰守鼜備守鼓也鼓之以鼖鼓杜子春曰一夜三擊備守鼜也【賈疏鼔人注引司馬法昏鼓四通爲大鼜夜半三通爲晨戒旦明五通爲發昫是一夜三擊也】春秋傳所謂賓將趨者音聲相似【賈疏昭公二十年左傳衛侯如死鳥齊侯使公孫靑聘於衛賓將掫注云掫謂行夜子春云賓將趨趨與鼜音相似也】

案愷樂與鼜用鼓多鎛師以鼓作之眂了奏其鐘鼓旣則諸軍羣鼓之不獨二官也鎛師所掌卽鼓人所教而別爲二職何也鼓人所鼓神祀社祭鬼享軍旅田役金奏以及祭祀百物之神皆用於鄕遂都邑者故屬地官鎛師所鼓祭祀饗食賓客大獻皆用於王朝者故屬禮官惟鼓鼜二職並列亦以其軍旅之所在而各共其職也陳氏暘引樂志鼜鼓長丈二尺破注謂夜鼜卽用鼖鼓之說但鼓人職以鼖鼓鼓軍事下言凡軍旅夜鼓鼜軍動則鼓其眾脈絡相聨而不另列鼜鼓所引樂志後代之制耳未可據以破注也姑並存以俟考定

大喪廞其樂器奉而藏之

正義賈氏公彥曰所廞謂作其當職所擊者

案所掌者金奏之鼓則鼓也鎛也皆鎛師廞之而藏之

韎師掌教韎樂祭祀則帥其屬而舞之大饗亦如之正義鄭氏康成曰舞之以東夷之舞【賈疏東夷之樂曰韎】賈氏公彥曰凡舞夷樂皆門外爲之鄭氏鍔曰祭祀舞韎樂明其得逺夷之懽心以祀先王大饗亦舞韎樂者以逺夷向化之實鼓勵諸侯也郝氏敬曰周居西土東方之夷最遠祭饗舞韎樂昭王化之四逹也

案東夷之俗於三方爲美則其樂亦於諸方爲優故其官特稱師而祭祀大饗皆舞之不與諸方同也

旄人掌教舞散樂舞夷樂凡四方之以舞仕者屬焉正義鄭氏康成曰散樂野人爲樂之善者【賈疏以其不在官之員內故以爲野人】夷樂四夷之樂皆有聲歌及舞鄭氏鍔曰四方之人有能通知樂舞而欲仕於王朝者使屬旄人以其所教者散樂故也

案散樂列國之樂也夷樂雜居中國夷狄之樂也云四方之舞仕者而不及四夷則非逺裔可知矣九服土風不同則舞亦各異故四方願以其舞仕者皆隸焉疏謂旄人教夷樂而不掌鞮鞻氏掌四夷之樂而不教二職互相統非也此職所教者舞鞮鞻氏所教者聲歌耳

凡祭祀賓客舞其燕樂

正義賈氏公彥曰作燕樂時使四方舞士舞之以夷樂

案燕樂之舞亦兼散樂正禮將終而燕則夷樂散樂惟所用之亦以盡歡心也

籥師掌教國子舞羽龡籥【龡同吹】

正義鄭氏康成曰文舞有持羽吹籥者所謂籥舞也文王世子秋冬學羽籥詩云左手執籥右手秉翟【賈疏詩簡兮篇引之證皆文舞所執之器】賈氏公彥曰此職所教與樂師教小舞互相足

案樂師掌教國子小舞籥師則教以龡籥之節合乎舞羽之節也又文王世子籥師教戈籥師丞贊之是亦教戈也不言戈者以文舞統之重文徳也

祭祀則鼓羽籥之舞賓客饗食則亦如之

正義鄭氏康成曰鼓之者恆爲之節賈氏公彥曰祭祀合樂之時使國子舞籥師鼓動之使彼羽籥之舞與樂節相應陳氏暘曰舞者節之以鼓詩曰籥舞笙鼓是也

案鼓之小者如朄如應大師小師擊之以令樂以其手可執也故鼓蒙亦掌播鞀其餘則皆有目者司之鐘師以鐘鼓奏九夏而鼓則鎛師掌之愷鼓鼜鼓鎛師掌之而眂了皆擊之籥師鼓羽籥之舞以其知舞節也

大喪廞其樂器奉而藏之

正義賈氏公彥曰此所廞亦惟羽籥

通論王氏安石曰大司樂涖廞樂器涖之而已眂了廞樂器則廞之者也笙師鎛師及此職廞其樂器則各自廞其官之器非若眂了掌大師之縣者也故言其以別之

籥章掌土鼓豳籥

正義杜氏子春曰土鼓以瓦爲匡以革爲兩面可擊也鄭氏眾曰豳籥豳國之地竹鄭氏康成曰豳籥豳人吹籥之聲章【賈疏謂籥中吹豳詩及雅頌】明堂位土鼓蒯桴葦籥伊耆氏之樂王氏安石曰王業起於豳而樂之作始於土鼓本於籥逆暑迎寒祈年皆本始民事息老物則使復本反始也故擊土鼓吹葦籥其章用豳詩焉

案豳籥所龡之器也鼓土則節之籥章其所龡之曲卽下詩雅頌也葦與竹爲類故亦可以爲籥其器簡其聲質喬野朴茂之民制而用之以施於農事之祈報意伊耆氏已來民間故多有此而豳俗亦然至周公乃以之龡豳詩龡豳雅龡豳頌而比之爲樂也官名籥章者別於籥師也籥師之籥專以節舞籥章則按章而分用之明堂位言葦籥此不言葦蓋亦兼用竹矣

中春晝擊土鼓龡豳詩以逆暑中秋夜迎寒亦如之【中音仲】

正義鄭氏康成曰豳詩豳風七月也龡之者以籥爲之聲七月言寒暑之事迎气歌其類也此風也而言詩詩總名也迎暑以晝求諸陽迎寒以夜求諸陰王氏安石曰中春晝書所謂日中陽於是乎分故逆暑中秋夜書所謂宵中陰於是乎分故迎寒賈氏公彥曰二月迎暑者已後漸暄也

案此以龡見歌也云詩則有歌者可知矣

凡國祈年於田祖龡豳雅擊土鼓以樂田畯【樂音洛】正義鄭氏康成曰祈年祈丰年也田祖始耕田者謂神農也鄭氏眾曰田畯古之先教田者爾雅畯農夫也賈氏公彥曰此祈年於田祖並上逆暑迎寒並當有祀事田祖與田畯所祈當同日但位別禮殊樂則同也田祖卽郊特牲所謂先嗇

案王氏安石以田畯爲司嗇非也司嗇乃后稷不可以田畯當之八蠟內有司嗇又有農農卽田畯蓋古之始耕田者先嗇只一而田畯隨地不同猶國學捨菜之先聖先師也

國祭蠟則龡豳頌擊土鼓以息老物

正義鄭氏康成曰杜子春云郊特牲天子大蠟八伊耆氏始爲蠟嵗十二月合聚萬物而索饗之也蠟之祭也主先嗇而祭司嗇也黃衣黃冠而祭息田夫也某謂十二月建亥之月也【賈疏知非夏十二月者以建亥萬物成月令祈來年及臘先祖皆在建亥月也】求萬物而祭之者萬物助天成嵗事至此爲其老而勞乃祀而老息之於是國亦養老焉月令孟冬勞農以休息之是也

案豳詩王業之本而不陳於宗廟何也以其非王者之樂音節與思文淸廟諸詩迥殊而不可與六代之樂並又不可與燕樂縵樂夷樂雜陳用以逆暑迎寒索饗萬物協天時勸民事義精而教溥矣二南風教之原故以爲燕樂用之鄕黨邦國以化天下後夫人卽事於宗廟故祭之末亦歌焉

辧正朱子曰先儒謂風中自有雅頌𨿽程子亦然似混詩之六義竊謂楚茨大田甫田是豳之雅噫嘻載芟丰年諸篇是豳之頌謂其言田事如七月也王介甫則謂豳詩自有雅頌今其辭亡恐未必然若如鄭氏說節兩章爲豳風猶或可成音節至於四章半爲豳雅三章半爲豳頌不知成何曲拍耶

鞮鞻氏掌四夷之樂與其聲歌

正義鄭氏康成曰四夷之樂東方曰靺南方曰任西方曰侏離北方曰禁【賈疏四夷樂名出於孝經緯鉤命決彼又云皆於四門之外右辟】王者必作四夷之樂一天下也言與其聲歌則云樂者主於舞

案韎師掌東夷之舞此云四夷則又廣且逺矣樂謂其所用之器也其舞亦存焉識其土風列其情狀所以通逺俗示無外也又隋史言龜玆人蘇只婆善琵琶一均之內間有七聲因而問之以其七調勘校七聲冥若符契鄭譯因習而彈之始得七聲之正以此觀之可見聲音之理出於自然不以中外逺近有間古人並存夷樂良有以也

餘論薛氏季宣曰四夷之樂或以其服色名或以其聲音名服色韎是也聲音侏離是也

祭祀則龡而歌之燕亦如之

正義鄭氏康成曰龡之以管籥爲之聲【賈疏歌者在上管籥在下言龡之則管籥爲之聲可知】

案韎師旄人鞮鞻氏皆非樂之正祭祀用之蓋間用其一而非每祭皆備也韎師用之大饗旄人用之賓客鞮鞻氏則曰燕而已以是而推則三職所共之祭祀其亦有差矣

典庸器掌藏樂器庸器

正義鄭氏康成曰庸器伐國所獲之器若崇鼎貫鼎【賈疏明堂位文】及以其兵物所鑄銘也【賈疏襄公十九年左傳季孫宿以所得齊之兵作林鐘而銘魯功是經之庸器也】鄭氏鍔曰庸器者紀功之器傳之子孫守而不墜以爲寶故特以名官

案樂器諸官分掌之而復掌於此職者此職爲聲音之器之總也未用之前旣用之後及多存而備用者悉典之又如垂之和鐘叔之離磬女媧之笙簧及琴瑟管籥先王先公之手澤口气存焉者皆藏而世守之祭祀或與宗器並陳

及祭祀帥其屬而設筍虡陳庸器饗食賓射亦如之正義鄭氏康成曰設筍虡眂了當以縣樂器焉【賈疏眂了掌大師之縣此直云設筍虡是眂了縣之可知】陳功器以華國也杜氏子春曰橫者爲筍從者爲鐻王氏昭禹曰非以道勝淫不能伐而俘之非以徳嗣服不能傳而守之祭祀饗射出而陳之示爲之先者能遺爲之後者能守

大喪廞筍虡

正義賈氏公彥曰按檀弓有鐘磬而無筍虡此有筍虡者明有而不縣以喪事略故也

案筍虡蓋方廞時則縣之入壙則去之此職所以不言奉而藏也

司幹掌舞器

正義鄭氏康成曰舞器羽籥之屬【賈疏文武之舞所執有異皆司幹掌之】案舞器司幹藏之不言藏者因於典庸器且於下文見之也云舞器則文舞武舞之器並存焉司兵與司戈盾授舞者兵蓋臨時受於司幹而以轉授舞者以舞器繁多司幹二人不能徧授故也其兵則仍是樂官之器非戰陳所用卽朱幹玉戚亦司幹掌之存疑賈氏公彥曰按司戈盾祭祀授舞者兵惟謂戈耳其幹則於此官受之司兵亦云祭祀授舞者兵鄭注授以朱幹玉戚謂授大武之舞與此小舞干戈別也

祭祀舞者旣陳則授舞器旣舞則受之賓饗亦如之正義鄭氏康成曰旣已也受取藏之

案授受有與舞人直相授受者有與司兵司戈盾轉相授受者皆是也舞人不可豫執其器以出故旣陳而後授之文舞武舞六代之舞其器有殊必行列旣定就而分授之乃無舛誤

大喪廞舞器及奉而藏之

正義賈氏公彥曰司幹所廞幹盾之屬其羽籥籥師廞之

通論賈氏公彥曰眂了所廞者謂鼓與磬也鐘師不云廞則鐘亦眂了廞之大師小師及瞽蒙皆不云廞者以其無目瞽蒙所掌柷敔塤簫管及琴瑟皆當眂了廞之不言奉而藏之文不具也竽笙以下笙師廞之鎛師鼓其金奏之樂則晉鼓鎛師廞之其兵舞所廞入五兵中故司兵云大喪廞五兵也凡廞樂器皆大司樂涖之典同不云廞者以律呂與鐘器等爲制度不掌成器也庸器不廞以非常也

案樂職凡二十自大司樂至小胥皆主學校之教而掌樂之政令焉自大師至眂了則専掌聲樂之事故次之典同本律呂審聲音以造樂器故又次之樂器之司自磬師至鎛師備矣故又次之有聲必有舞故韎師旄人籥師又次之籥章鞮鞻氏或爲上古之樂或爲荒裔之音故又次之典庸器聲器也司幹舞器也皆藏器以待事而已故又次之至散見書傳如大樂正小樂正大司成之類或同官而別名或侯國之官或異代之制與

欽定周官義疏卷二十三

欽定四庫全書

欽定周官義疏卷二十四

春官宗伯第三之八

大卜掌三兆之灋一曰玉兆二曰瓦兆三曰原兆正義鄭氏康成曰兆者灼龜發於火【賈疏菙氏職凡卜以明火爇燋遂龡其焌契是灼龜而兆發也】其形可占者【賈疏占人職君占體大夫占色之等】其象似玉瓦原之璺罅【賈防謂破而不相離似玉瓦原之破裂】是用名之焉上古以來作其法可用者有三原原田也【賈疏僖二十八年左傳原田毎毎以原與原田字同故爲此觧】

案玉之璺𨿽有紋可見而體實未坼龜灼而紋坼最細者似之瓦則其坼較粗原則大裂矣疑取象命名之意如此

存疑杜氏子春曰玉兆帝顓頊之兆瓦兆帝堯之兆原兆有周之兆【賈防趙商問此與下文連山宓犧歸藏黃帝子春何由知之鄭氏答云此數者非有明文攺之無據故著子春說而已】賈氏公彥曰近師以玉兆爲夏瓦兆爲殷

案三兆者龜卜之大綱如筮之有三易蓋以此爲占而非所占之吉凶也

其經兆之體皆百有二十其頌皆千有二百

正義鄭氏康成曰頌謂繇也【賈疏繇之說兆若易之說卦故名占兆之書曰繇】三法體繇之數同其名占異耳【賈疏占兆無文但三易名異占亦異則三兆名異占亦異可知】百二十每體十繇體有五色又重之以墨坼也【賈疏占人職君占體大夫占色史占墨卜人占坼注體兆象色兆气墨兆廣坼兆璺體色墨坼各不同此注云體有五色又重之以墨坼則四者皆相因而有以其有五行兆體體中有五色旣有體色則因之以兆廣狹爲墨又因墨之廣狹支分小璺爲坼也】五色者洪範所謂曰雨曰霽曰圛曰蟊曰尅【賈疏雨霽之類其體有五色其色統得體毎色皆有墨坼則五色中各有五墨坼蔡氏沈曰雨者如雨其兆爲水霽者開霽其兆爲火蒙者蒙昧其兆爲木驛者絡驛不屬其兆爲金尅者交錯相勝其兆爲土服氏防曰卜法橫者爲土立者爲木斜向經者爲金背經者爲火因兆而細曲者爲水全氏賜曰五兆五行之體曲爲水鋭爲火直爲木圓爲金橫爲土是謂五體】賈氏公彥曰經兆者龜之正經體謂龜之金木水火土龜兆有五而爲百二十者兆別爲二十四分也每體十繇故其頌千有二百鄭氏鍔曰經兆之體者謂三兆所卜之正體一體而五色應五行也五行之變無窮自其墨色坼裂分而配之一色別爲二十四體【或云五五應二十五而云二十四者其一純體無生尅不占也】故五行之兆分爲百有二十體十頌所以發眀其吉凶故百二十體而有千二百之頌頌者卦繇之辭三兆不同而其數無異特所占不得而同此所以爲玉瓦原之別案防謂兆別爲二十四分今以其說推之龜之中直紋謂之千里路灼契之坼以近千里路者爲首稍逺爲中近邊爲尾凡坼之見皆有首中尾焉合三節言之則有雨雨雨雨雨霽雨雨防雨雨驛雨雨尅又有雨霽雨雨霽霽雨霽防雨霽驛雨霽尅又雨防有五雨驛有五雨尅有五而二十五具矣除純體無生尅者不占則二十四五兆各二十四則百有二十之經兆具矣頌千有二百者更以十干之日加之與通論王氏應麟曰據左傳懿氏占曰鳯凰於飛和鳴鏘鏘成季卜曰閒於兩社爲公室輔驪姬占曰専之渝攘公之羭衛侯占曰如魚竀尾此皆繇辭可見者卜筮未經秦火不知何以後世無傳

掌三易之灋一曰連山二曰歸藏三曰周易

正義鄭氏康成曰易者揲蓍變易之數可占者也【賈疏易系辭傳分而爲二以象兩掛一以象三揲之以四以象四時歸奇於扐以象閏是揲蓍變易之數可占者】名曰連山似山出納气也歸藏者萬物莫不歸而藏於其中【賈疏連山以純艮爲首山上山下是名連山歸藏以純坤爲首坤爲地萬物莫不歸藏劉氏恕曰禮運孔子於宋得坤乾是也】朱子曰周代名也其卦本伏羲所畫有交易變易之義故謂之易其辭則文王周公所繋故謂之周

存疑杜氏子春曰連山伏羲歸藏黃帝賈氏公彥曰近師皆以夏曰連山殷曰歸藏【案此本康成易贊及易論】夏殷易以七八不變爲占周易以九六變者爲占案左傳穆姜薨於東宮始往而筮之遇艮之八注云爻在初六九三六四六五上九惟六二不變是據夏殷不變爲占之事也【案左傳所謂遇艮之八卽啟防五爻變則以之卦之不變爻占也】程氏迥曰古之筮者兼用三易之法衛元之筮遇屯曰利建侯是周易防以不變者占季友之筮遇大有之幹同復於父敬如君所蓋二易辭也旣之幹則變矣是連山歸藏亦以變者占也

其經卦皆八其別皆六十有四

正義鄭氏康成曰三易卦別之數亦同其名占異也【賈疏連山歸藏周易是名異連山歸藏占七八周易占九六是占異也】每卦八別者重之數【賈疏據周易以八卦爲本八卦重之則得六十四】孔氏穎逹曰重卦諸儒有四說王輔嗣等以爲伏羲重卦鄭康成之徒以爲神農重卦孫盛以爲夏禹重卦司馬遷以爲文王重卦案系辭神農之時已有蓋取諸益與噬嗑當以伏羲旣畫八卦卽自重之爲得其實【朱子語類問伏羲始畫八卦其六十四者是伏羲已自畫邪是文王重之耶看先天圖則有八卦便有六十四疑伏羲已有畫矣曰周官言三易經卦皆八其別皆六十有四便見不是文王重之】

通論白虎通曰天子下至士皆有蓍龜者重事決疑示不自専諸侯龜一尺大夫八寸士六寸龜陰故數偶也天子蓍長九尺諸侯七尺大夫五尺士三尺蓍陽故數奇也龜之爲言久也蓍之爲言耆也久長意也

掌三夢之灋一曰致夢二曰觭夢三曰咸陟【觭居宜反杜其宜反】正義鄭氏康成曰夢者人精神所寤可占者【賈疏人寐形魄不動而精神寤見而占之】鄭氏鍔曰夢出於有所因故曰致孔子之夢周公是也一仰一俯爲觭觭夢蓋怪異之夢趙簡子夢童子倮而轉以歌魯聲伯夢泣而珠盈懷是也無心感物謂之咸陟升也精神上與鬼神通髙宗之夢傅說是也

總論賈氏公彥曰大卜所掌先三兆次三易後三夢者筮短龜長夢以協卜筮而已故以是爲次

其經運十其別九十

正義鄭氏康成曰運或爲緷當爲煇是眂祲所掌十煇也王者於天日也夜有夢則晝視日旁之气以占其吉凶凡所占者十煇每煇九變此術今亡

存疑王氏安石曰占夢以嵗時日月星辰占六夢之吉凶則此所謂經運蓋嵗時日月星辰之運

以邦事作龜之八命一曰徵二曰象三曰與四曰謀五曰果六曰至七曰雨八曰瘳

正義鄭氏康成曰國之大事待蓍龜而決者有八【賈疏大事卜小事筮此旣大事而兼言筮者凡大事皆先筮而後卜也】定作其辭於將卜以命龜也鄭司農云徵謂徵伐也象謂災變云物如眾赤鳥之屬【賈疏按哀六年左傳是嵗有云如眾赤鳥夾日以飛三日椘子使問諸周大史史曰其當王身乎】有所象似易曰天垂象見吉凶春秋傳天事恆象是也謀謂謀議也果謂事成與不也至謂至不也雨謂雨不也瘳謂疾瘳不也某謂徵亦云行巡守也【賈疏防十三年左傳先王卜徵五年是徵亦得爲巡守也】與謂所與共事也果謂以勇決爲之若吳伐楚椘司馬子魚卜戰令龜曰鮒也以其屬死之楚師繼之尙大克之是也【賈疏昭十七年左傳】鄭氏鍔曰謀者始創議以立事果者進退未決而求其決也至者防言近止而人或過期不至爾案此八者𨿽曰龜之八命實三易三夢所同用蓋此乃所占之事目也觀下文可見卜事莫大於立君大封大遷大師祭祀防紀而八命中惟徵可兼大師他無列焉何也諸官及本職已有眀文無庸覆舉而王者四徵不庭旣不若祭祀防紀之有常又不若立君大封大遷之曠見且中包時巡及王所不親之小師故特著之見於詩書春秋傳者惟立君大遷大師祭祀之卜爲多而防卜大封無見焉至扵肆師職之卜芟卜稼卜戒春秋傳魯桓卜成季之生懿氏卜妻敬仲衛侯卜渾良夫見夢之類皆包於凡小事中而此八事則有闗扵邦之吉凶利害故特詳其目而曰以邦事作龜之八命也

以八命者贊三兆三易三夢之占以觀國家之吉凶以詔救政

正義鄭氏眾曰以此八事命蓍龜而參之以夢故云以八命者贊三兆三易三夢之占春秋傳筮襲於夢武王所用【賈疏昭七年左傳】賈氏公彥曰以上文八事命龜之時佐眀三兆三易三夢之占推演其辭以觀吉凶而告於王使王攺過自新以修救政也王氏安石曰洪範大疑謀及卜筮兩眂其従違而武王亦以朕夢協朕卜爲言蓋必三者交相爲占而吉凶休咎始得而決

案贊如孔子贊易之贊蓋掌三兆三易三夢者各獻其占而大卜則發揮其所以然之理而宣著之

凡國大貞卜立君卜大封則眂髙作龜

正義鄭氏康成曰問事之正曰貞卜立君君無冢適卜可立者【賈疏昭二十六年左傳王后無適則擇立長年鈞以徳徳鈞以卜】視髙以龜骨髙者可灼處示宗伯也大事宗伯涖卜【賈疏大宗伯祀大神享大鬼祭大帥執事而卜日故知大事宗伯涖卜】卜用龜之腹骨骨近足者其部髙鄭司農云貞問也國有大疑問於蓍龜作龜謂鑿龜令可爇也某謂貞之爲問問於正者必先正之乃從問焉【賈疏謂正意問龜非訓貞爲問也】作龜謂以火灼之以作其兆也【賈疏作謂發使璺坼】春灼後左夏灼前左秋灼前右冬灼後右士防禮宗人受卜人龜示髙涖卜受視反之又曰卜人坐作龜賈氏公彥曰凡卜法在禰廟門閾外闑西南西面有席先陳龜於廟門外之西塾上又有貞龜謂正龜扵席上又有涖卜命龜眂髙作龜凡六節尊者宜逸卑者宜勞作龜眂髙二者勞事以大貞事大故大卜親之黃氏度曰凡卜事眂髙火以作龜者卜師職也惟大貞則大卜作龜王氏安石曰大封謂封國命諸侯【案封國之始必卜其土之所宜與防命之日】全氏賜曰大貞者有大疑事而求正也【案大貞包下立君與大封而言】

大祭祀則眂髙命龜

正義鄭氏康成曰命龜告龜以所卜之事不親作龜者大祭祀輕於大貞也士防禮宗人卽席西面坐命龜王氏應電曰大祭祀惟圜丘方澤以二至若大旅及禘祫之祭必以卜

凡小事涖卜

正義鄭氏康成曰代宗伯【王氏昭禹曰大事涖卜者大宗伯故凡小事大卜涖焉案小事涖卜可見小事不専筮而大事之筮亦可互見矣】賈氏公彥曰大事卜小事筮此云小事謂大事中差小者非筮人之小事也小事旣大卜涖卜則陳龜貞龜命龜視髙皆卜師爲之其作龜則卜人也

存疑賈氏公彥曰大事大宗伯涖卜大卜眂髙作龜其中陳龜貞龜命龜皆小宗伯爲之下文大遷大師大卜貞龜涖卜亦大宗伯陳龜亦宜小宗伯也其命龜眂髙者卜師作龜者卜人又凡旅大卜陳龜則涖卜仍是大宗伯貞龜命龜眂髙皆卜師亦卜人作龜又凡防事大卜命龜則陳龜貞龜亦小宗伯涖卜是大宗伯眂髙作龜者卜師也王氏應電曰凡卜尊者不視事但臨涖之而已執事先陳龜於廟門西塾次正於閾外席上次眂髙而命之事又次作其兆立君封國太卜作龜則命之者小宗伯所謂奉玉帛以詔號而貞之者大宗伯陳之者大宰而涖之者王也大祭祀防事大卜命龜則作之者卜師貞之者小宗伯陳之者大宗伯而涖之者大宰大宰及大宗伯帥執事以卜日是也大遷大師大卜貞龜則作之者卜人命之者卜師而陳之者小宗伯涖之者大司馬大司馬大師則涖卜是也【案大遷疑是大司空涖卜以建立都邑當屬冬官也】凡旅大卜陳龜則涖之者小宗伯也小事大卜涖卜則陳貞命作皆卜師以下爲之此又因事之大小而尊卑相次之敍也

案凡卜大事正卿涖之小事大卜涖之而肆師職嘗之日涖卜來嵗之芟狝之日涖卜來嵗之戒社之日涖卜來嵗之稼則此三事其小事中之較重者與

國大遷大師則貞龜

正義鄭氏康成曰正龜於卜位也【賈疏卜位卽閾外席上】士防禮卜人抱龜燋先奠龜西面是也又不親命龜亦大遷大師輕於大祭祀也【賈疏以命龜在貞龜後爲勞故雲輕於大祭祀】

凡旅陳龜

正義鄭氏康成曰陳龜於饌處也士防禮卜人先奠龜於西塾上南首是也不親貞龜以卜旅祭非常輕於大遷大師也

凡防事命龜

正義鄭氏康成曰重防禮次大祭祀也士防禮則筮宅卜日天子卜葬兆凡大事大卜陳龜貞龜命龜眂髙其他以差降焉賈氏公彥曰大祭祀大卜非直命龜兼眂髙此防事亦命龜與大祭祀同但不視髙卽輕於大祭祀也【案凡防事則不惟大防】陳氏祥道曰考儀禮卜人奠龜宗人視髙及坐命龜而後卜人坐作龜若然大卜於大祭祀凡防事命之而不作則作者其屬也

卜師掌開龜之四兆一曰方兆二曰功兆三曰義兆四曰弓兆

正義鄭氏彛曰將卜則開龜之下體去其外甲而存其下甲有橫直之文者以卜也其下甲有直文者【案此直文今名千里路】所以分左右陰陽也橫有五文分十二位者象五行與辰次也其上下不可以爲兆可開而燋者左右各二故曰四兆易氏祓曰下經言辧龜之上下左右陰陽以授命龜者則爲開龜之兆而非占兆之書眀矣

存疑鄭氏康成曰開開出其占書也經兆百二十體今言四兆者分之爲四部【賈疏開龜之四兆謂開出其占兆之書分爲四部】若易之二萹書金縢曰開籥見書是謂與方功義弓之名未聞

案玉瓦原三兆卜之綱也雨霽防繹克五兆璺坼之象乎五行而視其變化以占吉凶者也此言四兆若作占書解則經兆與頌已在大卜三兆之中不當復名四兆且何湏卜師開之若謂所占之事則立君大封大師大遷祭祀防紀經皆一一臚列卽有未盡亦當包於八命中而四兆非其類也如謂璺坼之形則又與五兆混淆且經文言開明是人開之非火作之所致也文列眂髙火之前則亦不得爲璺坼矣康成旣有春夏秋冬四灼之說則劉氏彛所言尙有端緒且今之卜法頗有類於此者似可従

凡卜事眂髙火以作龜致其墨

正義鄭氏康成曰示涖卜也猶熾也致其墨者孰灼之明其兆【賈疏按占人注墨兆廣也墨大坼明則逄吉坼稱明墨稱大此云明其兆者彼偏據一邊言其實墨大兼明乃可得吉故以明解墨】賈氏公彥曰大貞大卜眂髙故凡卜事皆卜師眂髙鄭氏鍔曰凡卜必以龜骨可灼之髙處眂涖卜之人乃熾其火以發作其龜而致其墨乃有吉凶可占

案卜有龜焦者有不食墨者皆不待兆成而知其凶夫墨水也燋契火也火過而陽則焦水過而陰則不食墨

凡卜辧龜之上下左右陰陽以授命龜者而詔相之【相息亮反】

存疑鄭氏康成曰所卜者當各用其龜也上仰者也下俯者也左左倪也右右倪也陰后弇也陽前弇也詔相告以其辭及威儀【賈疏辭命龜之辭威儀若士防禮卜日在廟門外涖卜在門東西面龜在閾外席上西首占者門西東面南上卜人及執燋者塾西南面東上皆是威儀之事】大祭祀防事大卜命龜則大貞小宗伯命龜【賈疏大貞大卜眂髙眂髙之上有命龜貞龜陳龜小宗伯尊於太卜故知小宗伯命龜也】其他卜師命龜卜人作龜【賈疏大卜臨卜貞龜陳龜則卜師命龜卜師命龜則卜人作龜可知案明言凡卜辧之以授命龜者則非卜師自命可知】卜人作龜則亦辧龜以授卜師【賈疏案序官卜人中士八人此不列其職者以其與卜師同職故略之也】

案此與龜人辧六龜之屬不同六龜之屬龜人於攻之釁之之時久已區而別之矣何緣卜師更辧而授之而又何詔相之有乎以所詔相爲告以辭及威儀亦未必然出命者涖卜也受命而命龜隨事之大小而各有其人卜師方手龜以進何緣他人之辭與儀乃煩卜師之詔相乎上下左右卽開龜四兆之處也上二爲陽下二爲陰右二爲陽左二爲陰左右之陰陽反者覆視之則正也又腹下爲陰其反背爲陽開其腹下乃覆而灼其背焉故卜師辧之以授命龜者而詔相之慮命龜者之或不暁也𨿽暁猶詔之蓋其愼也

龜人掌六龜之屬各有名物天龜曰靈屬地龜曰繹屬東龜曰果屬西龜曰靁屬南龜曰獵屬北龜曰若屬各以其方之色與其體辧之【果魯火反靁力胃反又如字】

正義鄭氏康成曰屬言非一也色謂天龜地龜黃東龜靑西龜白南龜赤北龜黒龜俯者靈仰者繹前弇果後弇獵左倪靁右倪若【賈疏俯者靈已下皆爾雅文天龜法天故向下而俯地龜法地故向上而仰東南陽方故東龜甲向前長而前弇南龜甲向後長而後弇西北陰方故不能長前後西龜頭向左北龜頭向右如相睥睨然爾雅云左倪不類右倪不若不類卽靁不若卽若也全氏賜曰首左倪者甲亦偏左首右倪者甲亦偏右案弇中寛而口斂也考工記侈弇之所由興】是其體也【賈疏體有二此經據頭甲而言占人職君占體謂兆象與此異】東龜南龜長前後在陽象也【賈疏此據甲而言凡天地之間南北爲經東西爲緯】西龜北龜長左右在陰象緯也【賈疏此據頭而言】天龜俯地龜仰東龜前南龜卻西龜左北龜右各従其耦也杜子春讀果爲臝【賈疏謂龜前甲長後甲短露出邊爲臝亦淂爲一義】賈氏公彥曰物色也

存疑孔氏穎達曰龜之屬有六辧之而定其所當用謂若卜祭天用靈卜祭地用繹春用果秋用靁之類也鄭氏鍔曰戴記靑黒緣天子之寶龜也公羊傳龜靑純何休以爲龜甲靑也千載之龜靑然則六龜之色蓋亦視其而已曰俯仰左右者以其首言之曰前後者以其甲言之曰黃靑赤白黒者以其言之

凡取龜用秋時攻龜用春時各以其物入於龜室正義鄭氏康成曰六龜各異室也秋取龜及萬物成也攻治也治龜骨以春是時幹解不發傷也賈氏公彥曰龜有六室六龜各入於一室以蓍龜嵗易秋取春攻訖卽易去前龜也天地四時之龜嵗易若大寶龜非常用者不嵗易

案取之用秋陰气足也攻之用春劑之以陽也秋時已殺之至春攻治之則去其上甲而畱其下甲及墻耳

餘論賈氏公彥曰案爾雅有十龜一曰神龜龜之防神眀者二曰靈龜今觜蠵龜一名靈蠵能鳴者也三曰攝龜腹甲曲折能自張閉好食蛇江東呼爲陵龜也四曰寶龜大寶龜也五曰文龜甲有文采者也河圖云龜負書丹甲靑文六曰筮龜常在蓍叢下潛伏【史記龜筞傳上有壽蓍下有神龜】七曰山龜八曰澤龜九曰水龜十曰火龜四者皆言其所生之處火龜猶火防也

上春釁龜祭祀先卜

正義鄭氏康成曰釁者殺牲以血之神之也先卜始用卜筮者世本曰巫咸作筮卜未聞其人也上春夏正建寅之月月令孟冬釁祠龜筞相互矣【賈疏月令孟冬釁則周孟冬亦釁之周上春釁秦亦上春釁之故云相互】秦以十月建亥爲嵗首則月令秦世之書亦或欲以嵗首釁龜耳

辧正賈氏公彥曰先鄭以祭祀先卜謂卜其日與其牲後鄭不従者以龜人不主卜事也

若有祭事則奉龜以往旅亦如之防亦如之

正義鄭氏康成曰奉猶送也送之於所當卜【案事之大於此者其奉龜以往可知】賈氏公彥曰旅謂祈禱天地及山川防謂卜葬宅及日

菙氏掌共燋契以待卜事【菙時髓反燋哉約反又祖堯反契苦計反劉苦潔反下同】正義鄭氏康成曰士防禮楚焞置於燋在龜東【賈疏謂陳龜於西塾上龜南首燋在龜東置椘焞於上】楚焞卽契所用灼龜也【賈疏荊爲椘用之焞龜開兆故云椘焞】燋謂炬其存火杜氏子春曰契謂契龜之鑿也王氏應電曰燋燒木存性者用此以待則易然也

案灼龜先以刀刻所當灼之處乃以楚焞灼之卽卜師開龜之四兆是也詩曰爰契我龜契卽書契之契杜氏以爲鑿是也以焌施於所契之處故名之曰焌契

辧正賈氏公彥曰子春讀燋爲樵後鄭不従依音爲雀蓋取莊子爝火之義熒熒然也【史記索隱曰古之灼龜取生荊枝及生堅木燒之斬防以灼龜】

凡卜以明火爇燋遂龡其焌契以授卜師遂役之【爇如悅反焌音俊又存悶祖悶二反】

正義杜氏子春曰眀火以陽燧取火於日【賈疏秋官司烜氏文】鄭氏康成曰焌讀如戈鐏之鐏【賈疏讀從曲禮進戈者前其鐏意取】

【鋭頭以灼龜也】謂以契柱燋火而龡之也【賈疏謂將此焌契以柱於燋火龡之使熾】契旣然以授卜師用作龜也役之使助之賈氏公彥曰若大卜眂髙已上則卜師作龜故以焌契授卜師若卜人作龜則授卜人王氏昭禹曰取火於日者爲陽精之純極其眀潔故以鉆卜休咎

占人掌占龜以八簭占八頌以八卦占簭之八故以眂吉凶【簭同筮】

正義鄭氏康成曰占人亦占簭言掌占龜者簭短龜長主於長者【賈疏僖四年左傳晉獻公欲以驪姬爲夫人卜之不吉筮之吉公曰從筮卜人曰筮短龜長不如從長】

存疑鄭氏康成曰以八簭占八頌謂將卜八事先以簭簭之言頌者同於龜占也【賈疏凡簭之卦自用易之爻占之龜之兆用頌辭占之今言八簭占八頌者以其吉凶是同故占簭之辭亦名頌龜占則繇辭是也】以八卦占簭之八故謂八事不卜而徒簭之也其非八事則用九簭占人亦占焉

案古者重卜先簭而後卜故簭人不必知卜而卜人必兼通於簭旣得八事之頌猶恐於龜象未審復以簭義參決其吉凶是謂以八簭占八頌也然簭辭之吉凶各有其故皆原於八卦之象與徳其或簭龜從違各異則又恐簭人之占未審故復以八卦之象與徳究切其義是謂以八卦占簭之八故也不曰占簭之故而曰八故者八卦之象與徳因事而異吉凶於八事各有所宜各有所迕也

凡卜簭君占體大夫占色史占墨卜人占坼

正義鄭氏康成曰體兆象也【賈疏凡卜欲作龜之時灼龜之四足依四時而灼之其兆直上向背者爲木兆直下向足者爲水兆邪向背者爲火兆邪向下者爲金兆橫者爲土兆是兆象也案賈言四足卽康成所謂腹骨近足者其部髙也若然則劉氏所指四兆卽此矣不必以中庸注之繆解疑之背謂腹骨中央當背處卽千里路也朱子語類占龜土兆大橫木兆直或曰火兆直只周禮疏曰木兆直金兆從右邪上火兆從左邪上或曰木兆從左邪上水兆曲以大小長短眀暗爲吉凶或占凶事又以短小爲吉又以旋者吉大橫吉大橫庚庚是豹起恁地庚庚然不是金兆也】色兆气也【賈疏就兆中視其色气似有雨及雨止之類是也】墨兆廣也【賈疏兆之正璺處】坼兆璺也【賈疏正墨旁有奇璺罅者孔氏穎逹曰坼是從墨而裂其旁枝細出謂之璺坼是大坼爲兆廣小坼爲兆璺也】體有吉凶色有善惡墨有大小坼有微眀尊者視兆象而已卑者以次詳其餘也周公卜武王占之曰體王其無害【賈疏見書金縢】凡卜象吉色善墨大坼眀則逄吉賈氏公彥曰此已下皆據卜言兼云簭者凡卜皆先簭故連言之

通論王氏昭禹曰龜卜之事龜坼而後墨見墨見而後色著色著而後體備卜人先占坼史占墨次之大夫占色又次之眾占備而後君占體以防吉凶焉玉藻卜人定龜史定墨君定體先後之序也此經言君占體而後及於色墨坼尊卑之序也易氏祓曰大史大卜皆下大夫而此經自有卜史之占則大夫非大史大卜也蓋上大夫卿如大宰大宗伯大司馬之涖卜者其次小宗伯肆師亦以大夫涖卜此大夫之占色也大史職大祭祀與執事卜日先儒謂執事大卜之屬與之者當視墨此史所以占墨卜人所以占坼劉氏彛曰體爲龜兆五行之正體與卜之時日相生相克有休有王吉凶可知旣有兆以成體又有色以示象亦與五行四時相爲興廢

凡卜簭旣事則繋幣以比其命嵗終則計其占之中否【系音系比毗志反又必履反中丁仲反】

正義鄭氏康成曰旣卜簭史必書其命龜之事及兆於筞系其禮神之幣而合蔵焉書曰王與大夫盡弁開金縢之書乃得周公所自以爲功代武王之說是命龜書鄭氏鍔曰占驗常在後故俟嵗終計之

簭人掌三易以辧九簭之名一曰連山二曰歸藏三曰周易九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫參九曰巫環以辧吉凶【巫鄭讀作簭一讀如字比毗志反】

正義劉氏敞曰注攺巫爲簭然經云掌九簭之名以辧吉凶字旣作簭則不可又以巫爲簭矣此乃前世精於簭者九人其遺法可傳也古者占簭之工通謂之巫更咸式目等皆其名也巫咸見於他書多矣易疑爲易古陽字其他𨿽未聞不害其有薛氏季宣曰世本云巫咸作簭殷有巫咸後有神巫季咸皆祖其名

存疑鄭氏康成曰此九巫讀皆當爲簭字之誤也【賈疏簭人掌簭不主巫事故破從簭】更謂簭遷都邑也【賈疏此謂簭遷公卿大夫之都邑也鄭氏答趙商曰若武王遷洛盤庚遷殷則卜故大卜有卜大遷之事】咸猶僉也謂簭眾心歡不也【賈疏謂國有營建之事恐眾心不齊】式謂簭制作法式也目謂事眾簭其要所當也【賈疏謂要目】易謂民眾不說簭所攺易也【賈疏攺易政教也】比謂簭與民和比也祠謂簭牲與日也【賈疏大卜大祭祀眂髙命龜此不卜而簭謂小祭祀】參謂簭禦與右也【賈疏禦及車右勇力與君爲參乘故簭之】環謂簭可致師不也【賈疏環人致師注引宣十二年左傳楚許伯禦樂伯攝叔爲右以致晉師之事明此經簭環亦是致師之事也】

凡國之大事先簭而後卜

正義鄭氏康成曰當用卜者先簭之卽事漸也【賈疏簭輕龜重故先簭後卜】

通論呂氏祖謙曰曲禮卜筮不相襲者凡常事卜不吉則不簭簭不吉則不卜也此經先簭而後卜洪範謀及卜簭又云龜筮共違於人皆龜簭並用故知不相襲者非大事也獻公卜納驪姬不吉公曰簭之晉納防王得黃帝戰於阪泉之兆又簭之遇大有之暌皆卜簭相襲

上春相簭凡國事共簭【相息亮反】

正義鄭氏康成曰相謂更選擇其蓍也蓍龜嵗易者與

案龜人所掌惟辧龜之名物及藏龜釁龜奉龜而已凡卜事非其職也簭人相蓍藏蓍共蓍之外又並揲之之事而掌之不別職者龜事繁而蓍事簡也蓍龜歳易蓋增新而不必廢其舊

占夢掌其嵗時觀天地之防辧陰陽之气

正義鄭氏康成曰其歳時今嵗四時也天地之防建厭所處之日辰【賈疏建謂斗柄所建謂之陽建故左旋於天厭謂日前一次謂之陰建故右旋於天堪輿天老曰假令正月陽建在寅陰建在戌日辰者日據幹辰據支】陰陽之气休王前後【賈疏案春秋緯當時者王生王者休王所勝者死王所生者相相所勝者囚假令春之三月木王水生木水休木勝土土死木生火火相火勝金金囚以此推之火王金王水王例可知】案天地之防當卽指幹與支而言乾爲天支爲地如史墨占庚辰爲日月在辰尾庚午之日日始有謫火勝金故弗克皆干支合日月星辰而防是也薛氏季宣以日月之防言之已非其義而推算又繆

以日月星辰占六夢之吉凶

正義鄭氏康成曰日月星辰謂日月之行及合辰所在春秋昭三十一年十二月辛亥朔日有食之左傳是夜也晉趙簡子夢童子倮而轉以歌旦而日食占諸史墨對曰六年及此月也吳其入郢乎終亦弗克入郢必以庚辰日月在辰尾庚午之日日始有適火勝金故弗克此以日月星辰占夢者其術則今八防其遺象也【賈疏堪輿大防有八小防亦有八】用占夢則亡

一曰正夢二曰噩夢三曰思夢四曰寤夢五曰喜夢六曰懼夢【噩五各反】

正義鄭氏康成曰正夢無所感動平安自夢思夢時所思念之而夢寤夢時道之而夢喜夢喜悅而夢懼夢恐懼而夢杜子春云噩當爲驚愕之愕謂驚愕而夢

案疾而迷及寤而有夢傳所傳秦穆公趙簡子之夢是也或曰似夢非夢而若有見也

餘論王氏昭禹曰正夢若髙宗恭黙思道而夢帝賚良弼噩夢若晉景公夢大厲披髮及地搏膺而踴思夢若孔子之夢周公寤夢若狐突之遇大子申生喜夢若文帝夢黃頭郎推之上天懼夢若光武夢乘龍上天而心悸是也

季冬聘王夢獻吉夢於王王拜而受之

正義鄭氏康成曰聘問也發幣而問焉【賈疏禮動不虛必以幣帛行禮案問問占也】夢者事之祥【賈疏對文禎祥是善妖孽是惡散文祥中可以兼惡故云夢者事之祥】吉凶之占在日月星辰季冬日窮於次【賈疏次謂日辰所在季冬日月防於枵是日窮於次也】月窮於紀【賈疏月謂斗建所在十二月斗建丑故雲月窮於紀】星回於天【賈疏謂二十八宿十三月復位此十二月未到本位故曰星回於天】數將防終【賈疏四語見月令】因獻羣臣之吉夢於王詩云牧人乃夢眾維魚矣旐維旟矣此所獻吉夢【賈疏無羊羙宣王詩也引之者證獻吉夢之事】劉氏曰季冬天道終而復始必有禨祥預兆於夢吉則獻王王拜受之貴天命也

案占夢之官問王有何吉夢請而占之不敢虛問而將之以幣故云聘所以致敬也

乃捨萌於四方以贈惡夢【捨依注作釋】

正義鄭氏康成曰捨讀爲釋捨萌猶釋菜也古書釋菜釋奠多作捨字萌菜始生也【賈疏樂記區萌逹鄭注屈生曰區芒而直出曰萌故知萌菜始生者】贈送也【賈疏送去惡夢也】欲以新善去故惡辧正賈氏公彥曰子春以捨萌爲疫案下文自有疫故後鄭不従

遂令始難敺疫【難乃多反注故書難或爲儺】

正義鄭氏康成曰令令方相氏也難謂執兵以有難卻也方相氏帥百爲之疫癘鬼也杜氏子春曰月令季春之月命國難【賈疏彼注云此月之中日行歷昴有大陵積尸之气气佚則厲鬼隨而出行故難之】九門磔禳以畢春气【賈疏九門依彼注路應雉庫臯國近郊逺郊闗也張磔牲體禳去惡气也】仲秋之月天子乃難以逹秋气【賈疏彼注云此月宿直昴畢亦得大陵積尸之气气佚則厲鬼亦隨而出行故難之以通逹秋气此月難陽气故惟天子得難】季冬之月命有司大難旁磔【賈疏彼注云此月之中日曆虛危虛危有墳墓四司之气爲厲鬼將隨彊陰出害人也故難之言大難者自天子至庶人皆得難也旁磔者於四方之門皆張磔牲體子春𨿽引三時之難經文承季冬之下是據季冬大難而言】出土牛以送寒气

總論王氏應電曰易曰定天下之吉凶成天下之亹亹者莫大乎蓍龜書曰汝則有大疑謀及乃心謀及卿士謀及庶人謀及卜筮聖人至誠如神謀及卿士庶民之外又謀及於蓍龜此聖人之畏天命也天無言假物以露其先兆蓍龜又艸與虫之靈故聖王用之洪範人謀同於龜筮則吉龜筮共違於人則凶是龜筮重於人也龜從筮逆作內吉而筮從龜逆則不言是龜又重於筮也卜筮之外又有所謂占夢蓋天地神眀與人之精神魂魄黙交於幽防恍惚之間尢吉凶先見之自然者是故髙宗以夢帝賚良弼而得傅說武王以夢協朕卜而克商宣王以夢熊羆虺蛇而占男女孔子以不夢見周公而知道之衰蓋與稽疑爲類而可前民用也

眂祲掌十煇之灋以觀妖祥辧吉凶【煇音運一音揮】

正義鄭氏眾曰煇謂日光炁也鄭氏康成曰妖祥善惡之徴【賈疏祥是善之徴妖是惡之徴此妖祥相對若散文祥亦爲惡徴亳有祥桑之類是也】鄭氏鍔曰陰陽侵日則光气有損故名祲王氏昭禹曰物反常爲妖兆見爲祥吉凶則妖祥之成事

一曰祲二曰象三曰鑴四曰監五曰闇六曰瞢七曰彌八曰敍九曰隮十曰想【鑴許規反又下規反瞢忙鄧反隮子兮反注故書彌作迷隮作資】

正義鄭氏眾曰祲陰陽气相侵也【賈疏赤云爲陽黒云爲陰如昭十五年左傳赤黒之祲也】象者如赤鳥也【賈疏哀六年左傳有云如眾赤鳥夾日以飛】闇日月食也【賈疏日月食光消故闇朦也】瞢日月瞢瞢無光也彌白虹彌天也敍者云有次敍如山在日上也隮升气也鄭氏康成曰鑴讀如童子佩鑴之鑴【賈疏見詩芄蘭萹】謂

日旁气刺日也【賈疏鑴是錐類故爲刺】監冠珥也【賈疏謂有雲气在日旁如冠耳珥卽耳也】彌气貫日也【賈疏以經言彌故知雲气貫日而過】隮虹也詩云朝隮於西【賈疏日在東則虹西見日在西則虹東見故引蝃蝀詩爲證也】想雜气有所似可形想【賈疏雲气雜有所象似故可形想】劉氏曰日者大陽之精日光所照陰邪之气莫不消除今乃爲陰邪之气所干犯以洪範五行推之由人君無剛健之徳以勝陰故謫見於天以示警也聖人設官以掌其事方有萌兆則詔於王以修救焉

掌安宅敍降

正義鄭氏康成曰宅居也降下也人見妖祥則不安主安其居處也次敍其凶禍所下謂禳移之【賈疏次敍其凶禍所下之地禳移之其心則安】王氏安石曰敍降若保章氏所謂辧吉凶水旱降丰凶之祲象王氏志長曰敍降謂眀敍其所降之凶災主於何事受於何地發於何時則可以因事預備或修徳易行盡人事以回天心而凶災可弭大卜所謂詔救政保章氏所謂降丰荒之祲象是也

正嵗則行事嵗終則其事【必世反】

正義鄭氏康成曰占夢以季冬贈惡夢此正月而行安宅之事所以順民【賈疏民心欲除惡樹善凡此類皆所以順民心】獘防也謂計其吉凶然否多少【賈疏然謂中也知中否多少而行賞罸】王氏應電曰嵗首云物之占尢重故安宅敍降自正嵗而始

欽定周官義疏卷二十四﹤經部﹐禮類﹐周禮之屬﹐欽定周官義疏﹐卷二十五﹥

欽定四庫全書

欽定周官義疏卷二十五

春官宗伯第三之九

大祝掌六祝之辭以事鬼神祈福祥求永貞一曰順祝二曰年祝三曰吉祝四曰化祝五曰瑞祝六曰防祝正義鄭氏康成曰永長也貞正也求多福歷年得正命也王氏昭禹曰天所祐爲福福所兆爲祥案先王望祀不求其福而周公之作祝辭乃以祈福祥求永貞爲義何也天之命哲命吉凶命歷年皆視人君之所服行使王對越天地宗廟百神凜然懼於不終而知自求多福在常守正道則所以警王心而輔正其徳者多矣

存疑鄭氏眾曰順祝順丰年也年祝求永貞也吉祝祈福祥也化祝彌災兵也瑞祝逆時雨寧風旱也防祝逺罪疾也

辧正劉氏彜曰先鄭以小祝小祭祀侯禳之事解六辭非也大祝所祝皆大事也故郊祀天地社稷宗廟六享始用大祝之六辭歐陽氏謙之曰年祝如祈谷於上帝與社稷瑞祝祥瑞之祝辭古人得祥瑞必歸功於神也

案年祝瑞祝歐陽氏謙之得之餘俱未安以義測之順祝天地宗廟之常祝也祭統備者百順之名禮運禮時爲大順次之天地之祭宗廟之事順也年祝祈年之祝也吉祝如吉禮卜日之祝是也化祝天地有異烖而祝其消化也瑞祝嘉祥見而告於天地宗廟也防祝如金縢冊祝旣祝而藏其冊者是也

掌六祈以同鬼神一曰類二曰造三曰禬四曰禜五曰攻六曰說【造七報反禬戚古外反劉音防禜音詠說書悅反注故書造爲竈杜子春讀爲造書亦爲造】

正義鄭氏康成曰祈嘄也謂爲有災變號呼告於神以求福【賈疏小祝職掌禱祠之祝號故知此六祈亦號呼以告神】天神人鬼地不和則六癘作見【賈疏案五行傳貌之不恭惟金沴木視之不明惟水沴火言之不從惟火沴金聼之不聰惟土沴水思之不睿惟金木水火沴土五行而沴有六者除本五外來沴已則六彼云沴此云癘者沴有六則癘鬼作見故變沴而言癘】故以祈禮同之杜子春云造祭於祖也鄭司農云類造禬禜攻說皆祭名也類祭於上帝禜日月星辰山川之祭也春秋傳日月星辰之神則雪霜風雨之不時於是乎禜之山川之神則水旱癘疫之災於是乎禜之【賈疏見昭元年左傳】某謂類造加誠肅求如志禬禜告之以時有災變也【賈疏禬是除去之意故知爲災變】攻說則以辭責之禜如日食以朱絲縈社【賈疏荘二十五年六月辛未朔日有食之鼓用牲於社公羊傳日有食之則曷爲鼔用牲於社求乎陰之道也以朱絲縈社或曰脇之或曰爲闇恐人犯之故縈之何休云朱絲縈之助陽抑陰也】攻如其鳴鼓然董仲舒救日食祝曰炤炤大明瀐滅無光柰何以陰侵陽以卑侵尊是之謂說也禬未聞焉類造禬禜皆有牲攻說用幣而已【賈疏攻說是日食伐鼓之屬天災冇幣無牲故知用幣類禮亦天災得有牲者災始見時有幣無牲及災成之後卽有牲故詩云靡愛斯牲案攻說以責神無爲用牲而仍用幣者以禮責之亦不可不致其肅敬】王氏昭禹曰鬼神聰明正直依人而行聖人與鬼神合其吉凶大祝之六祈所以陳信於鬼神而祈其與人同也虞書類於上帝王制天子將出造於禰禬若禬國之凶荒民之札喪之屬禜若春秋祭禜之屬攻以治去其害若翦氏以攻禜攻之之屬以辭責之之謂說若庶氏以攻說禬之之屬皆以與民同吉凶之患項氏安世曰六祝所以求福六祈所以禳禍劉氏彜曰六祝因祭享而祝之六祈則因事特祭而祈之

案鬼神不與人同心災厲乃見故以祈禮同之非時而祭上帝曰類非時而祭祖禰曰造攻如救日伐鼓以兵之類說謂以辭責之如變置社稷必責以辭存疑鄭氏眾曰詩曰是類是禡爾雅曰是類是禡師祭也大師造於祖司馬法曰乃造於先王

辧正賈氏公彥曰先鄭引詩及爾雅以證此類造爲出軍之祭後鄭不從者此經六祈皆爲鬼神不和同不得以出軍之禮解

案大師大防同之類造後皆特見故知此類造乃以同鬼神祈消災變而所用之事異也

作六辭以通上下親防逺近一曰祠二曰命三曰誥四曰防五曰禱六曰誄【防如字】

正義鄭氏鍔曰命如命龜之命記曰假爾泰龜有常假爾泰筮有常是乃所以命之也杜氏子春曰誥當爲告書亦或爲告毛氏應龍曰告如武成告於皇天后土金縢乃告大王王季文王是也鄭氏康成曰防謂防同盟誓之辭鄭氏眾曰禱謂禱於天地社稷宗廟春秋傳鐡之戰衛大子禱曰會孫蒯瞶敢昭告皇祖文王烈祖康叔文祖襄公【賈疏見哀二年左傳】若此之屬誄謂積累生時徳行以錫之命春秋傳孔子卒哀公誄之曰閔天不淑不憖遺一老俾屏餘一人以在位嬛嬛予在疚嗚呼哀哉尼父無自律【賈疏見哀十六年左傳】或曰論語所謂誄曰禱爾於上下神只

案六祝之辭典祀所常用也此作六辭因事而特告也上下天神地也親疎由禰至親盡也逺近四望五祀之類祠因事舉祭告神之祝辭也誥防亦質神之辭誥者尙書逸祝冊告周公其後是也防者昭眾神而要言春秋傳所謂司愼司盟名山名川羣神羣祀先王先公七姓十二國之祖明神殛之是也誄者至於南郊稱天而誄之

存疑鄭氏眾曰祠當爲辭謂辭令也命論語所謂爲命誥謂康誥盤庚之誥之屬防謂王官之伯命事於防

辧正王氏應電曰六辭皆告於鬼神故大祝主之曰誥曰命曰禱人事𨿽亦有之然策命掌於內史誓誥掌於士師非大祝職也

辧六號一曰神號二曰鬼號三曰號四曰牲號五曰齍號六曰幣號

正義鄭氏康成曰號謂尊其名更爲美稱焉神號若云皇天上帝鬼號若云皇祖伯某【賈疏少牢特牲禮祝辭稱皇祖伯某】號若云后土地【賈防僖十五年左傳君履后土而戴皇天】幣號若玉云嘉玉幣云量幣【賈疏曲禮文經無玉號注兼言玉者案小行人合六幣圭以馬璋以皮玉得與幣同號故兼言之】鄭氏眾曰牲號謂犧牲名號曲禮牛曰一元大武豕曰剛鬛羊曰柔毛雞曰翰音齍號謂黍稷名號曲禮黍曰薌合粱曰薌萁稻曰嘉疏少牢饋食禮敢用柔毛剛鬛士虞禮敢用潔牲剛鬛香合

辧九祭一曰命祭二曰衍祭三曰炮祭四曰周祭五曰振祭六曰擩祭七曰絕祭八曰繚祭九曰共祭【衍讀作延炮讀作包百交反劉白交反擩如泉反繚音了共供同】

正義鄭氏眾曰擩祭以肝肺菹擩鹽醢中以祭也【賈疏案特牲少牢墮祭之時皆以菹擩醢中以祭主人獻屍時賓長以肝從屍以肝擩鹽中以祭彼無雲用肺擩鹽醢中此連引之耳】繚祭以手從持肺本循之至於末乃絕以祭也【賈疏此據鄕飲酒言】絕祭不循其本直絕肺以祭也重肺賤肝故初祭絕肺以祭謂之絕祭鄕射禮取肺坐絕祭鄕飲酒禮右取肺卻左手執本坐弗繚右絕末以祭少牢取肝擩於鹽振祭鄭氏康成曰九祭皆謂祭食者命祭者玉藻君若賜之食而君客之則命之祭然後祭是也衍當爲延炮當爲包聲之誤也延祭者曲禮客若降等執食興辭主人興辭於客然後客坐主人延客祭是也包猶兼也兼祭者有司徹宰夫贊者取白黒以授屍【賈疏有司徹注白謂稻黒謂黍】屍受兼祭於豆祭是也周猶徧也徧祭者曲禮殽之序徧祭之是也【賈疏凡祭者皆盛主人之饌故所設殽羞次第徧祭按公食大夫禮惟魚臘湆醤不祭以其薄故也其餘皆祭故謂之周祭】振祭擩祭本同【賈疏振祭擩祭本同者皆擩但振者先擩復振擩者不振】不食者擩則祭之【賈疏特牲少牢皆有挼祭挼祭在未食之前以菹擩於醢祭於豆間是不食者擩則祭之】將食者旣擩必振乃祭也【賈疏特牲少牢皆有主人獻屍賓長以肝從屍右取肝擩於鹽振祭嚌之是將食者旣擩必振乃祭也】絕祭繚祭亦本同【賈疏同者絕之但絕者不繚繚者亦絕故云本同】禮多者繚之【賈疏據鄕飲酒禮卽先鄭所引右取肺已下是也】禮略者絕則祭之【賈疏卽先鄭所引鄕射禮取肺坐絕祭是也】共猶授也王祭食宰夫授祭【賈疏膳夫職王祭食則授言宰夫者據諸侯是宰夫先鄭以周祭已上皆爲祭鬼神之事振祭已下皆爲生人祭食之禮後鄭不從者生人祭食不合與鬼神同科故皆以爲生人祭食法】

案注義皆引經以証之是已今更推廣之男巫望衍防招以茅則衍可爲延也包之言兼則間傳輕者包重者特是也命祭延祭見於玉藻曲禮又士虞禮祝命佐食綏祭特牲饋食禮屍坐祝命綏祭亦命祭也兼祭見於特牲少牢而公食大夫禮亦兼祭庶羞徧祭見於曲禮而少牢十一飯所舉皆祭無不徧也少牢二佐食次第取惇實爼實以授屍亦是共祭但士虞特牲及少牢禮舉幹舉肩言振祭而不言擩是振原有不擩者注専以肝之旣擩復振言似未盡又肺有二種曰祭肺曰舉肺祭肺則已絕者直祭之而已舉肺則少儀所云三牲之肺離而不提心者必繚而絕之乃可以祭絕祭繚祭之別蓋在於此非禮多禮略之謂而鄕飲鄕射皆言祭舉肺之灋亦未見其有異也

辧九一曰防首二曰頓首三曰空首四曰振動五曰吉六曰凶七曰奇八曰襃九曰肅以享右祭祀【古拜字防音啟本又作稽奇居宜反襃音報右讀爲侑】

正義鄭氏康成曰稽首拜頭至地也頓首拜頭叩地也空首拜頭至手所謂拜手也【賈疏稽首頓首空首三者相因而爲之空首者先以兩手拱至地乃頭至手以頭不至地故名空首爲空首之時引頭至地首頓地卽舉故名頓首頭稽畱至地多時則爲稽首】吉拜拜而後稽顙謂齊衰不杖以下者【賈疏稽顙還是頓首但觸地無容耳齊衰已下喪拜而云吉者以杖齊衰入凶拜中也雜記父在爲妻不杖不稽顙明知父歿爲妻杖而稽顙是以知此吉拜謂齊衰不杖已下】言吉者此殷之凶拜周以其拜與頓首相近故謂之吉拜也凶拜稽顙而後拜謂三年服者【賈疏檀弓拜而後稽顙頽乎其順也稽顙而後拜頎乎其至也雜記三年之喪以其喪拜非三年之喪以吉拜雜記父在爲妻不杖不稽顙蓋適子妻喪父爲主故不稽顙則眾子爲妻父在亦稽顙注不云眾子當稽顙者據雜記成文】鄭大夫云奇拜謂一拜也襃讀爲報報拜再拜也鄭司農云肅拜但俯下手今時撎是也【賈疏鄕飲酒禮賓客入門有撎入門之法推手曰揖引手曰撎】介者不拜故曰爲事故敢肅使者【賈疏成公十六年左傳晉椘戰於鄢陵椘子使工尹襄問郤至以弓郤至見客免冑承命云不敢拜命三肅使者而退是軍中有肅拜法】某謂振動戰栗變動之拜一拜答臣下拜【賈疏此據祭祀若燕禮則君答臣有再拜】再拜拜神與屍【賈疏案特牲禮祝酌奠於鉶南主人再拜祝在左此再拜於神也再拜於屍謂獻屍屍拜受主人拜送是也天子諸侯亦當然】賈氏公彥曰九拜之中稽首頓首空首肅拜是正拜餘五者逐事生名還依四者正拜爲之稽首拜中最重臣拜君之拜頓首平敵自相拜之拜空首君答臣下之拜知者案哀公十七年左傳公防齊侯盟於蒙孟武伯相齊侯稽首公則拜齊人怒武伯曰非天子寡君無所稽首襄公三年左傳公如晉孟獻子相公稽首知武子曰天子在而君辱稽首寡君懼矣郊特牲大夫之臣不稽首非尊家臣以辟君也君拜臣下當空首其有敬事亦稽首洛誥成王拜手稽首以答周公是也肅拜最輕惟軍中有此婦人則以肅拜爲正易氏祓曰荀卿云平衡曰拜下衡曰稽首禮非至尊不稽首喪非至哀不稽顙然君亦有稽首於其臣者太甲之於伊尹成王之於周公尊師道也大夫士有非其君而稽首者儀禮君勞賓若介皆再拜稽首尊主君也其次則頓首晉穆嬴頓首於趙宣子魯季平子頓首於叔孫則敵已下皆用之振動蓋施於事變之不常者耳吉拜致敬凶拜則致哀也奇拜者鄕飲射聘士相見凡禮之殺者皆一拜是也襃拜者特牲少牢饗神與受屍嘏則再拜是也肅拜者但俯其手而肅之少儀婦人𨿽君賜肅拜是也享獻也謂朝獻饋獻右讀爲侑侑勸屍食而拜【賈疏特牲禮屍食祝侑主人拜故知侑屍時有拜】案古人之拱兩手皆不平故有尙左尙右之異凡男拜尙左手女拜尙右手則拜者下一手先至地而上一手後至乃交也喪拜則男子尙右手婦人尙左手檀弓言拜而後稽顙稽顙而後拜有此二法而聖人云吾從其至者則凶拜當先稽顙後拜矣然士喪禮及喪大記皆云拜稽顙無言稽顙拜者則聖人所欲從者蓋非當時之逹禮也雜記云三年之喪以其喪拜非三年者以吉拜與此經凶拜吉拜一也以其喪拜謂稽顙也以吉拜謂不稽顙也如婦主舅姑之喪與凡男婦之攝主皆吉拜不稽顙喪服小記雜記皆足以徵之吉拜不稽顙則惟男子尙右手女子尙左手以是異於祭祀賔嘉諸禮之拜而已注但據一隅而於他經未合故論之經云享右祭祀舉其重者爾其實五禮皆該焉

凡大禋祀肆享祭則執明水火而號祝【注故書示爲祊杜子春云祊當爲】

正義鄭氏康成曰明水火司烜所共日月之气以給烝享【賈疏司烜職以夫遂取明火於日以鑑取明水於月𨿽不雲气然由日月之气所照得之故以气言】執之而以六號祝明此圭潔也【賈疏明主人圭潔之徳】禋祀祭天神也肆享祭宗廟也劉氏敞曰大禋祀祀天圜丘肆享宗廟大禘祫祭祭地方澤

案號祝舉神之號以祝也號如皇天上帝皇祖后稷之類特牲禮曰皇祖某子少牢禮曰皇祖伯某亦是

隋釁逆牲逆屍令鐘鼓右亦如之【隋許規反】

正義鄭氏康成曰凡血祭曰釁【賈疏血祭之中含上三祀但天地薦血於座前宗廟卽血以告殺】旣隋釁後言逆牲容逆鼎【賈疏凡祭祀之法先逆牲後隋釁今隋釁在前逆牲在後者以其鼎在門外薦血後乃爓熟逆鼎而入故云容逆鼎知鼎在門外者按中霤禮竈在廟門外之東主人迎鼎】右讀亦當爲侑

案隋當爲隋祭隋釁與侑皆令鐘鼓大祝先令之大司樂承而令之此節經文疑有訛倒

通論陳氏暘曰逆牲逆尸之時令奏昭夏肆夏者大司樂其令以鐘鼔奏之者大祝也

來瞽令臯舞相屍禮旣祭令徹【臯讀作嗥戶髙反劉戶報反相息亮反】正義鄭氏康成曰臯讀爲卒嗥呼之嗥【賈疏此依俗讀】來嗥者皆謂呼之入相屍者延其出入詔其坐作【賈疏出入者謂祭初延之入二祼訖退出坐於堂上南面朝踐饋獻訖又延之入室坐作者郊特牲云詔祝於室坐屍於堂饋獻訖又入室坐凡坐皆有作及與主人答拜皆有坐作之事】賈氏公彥曰舞謂學子舞人祭訖屍謖後大祝命徹祭器

案歌與舞必依祭節故大祝告以樂入之節而後樂師詔來瞽大祝告以舞之節而後樂師詔臯舞也

大喪始崩以肆鬯渳屍相飯贊斂徹奠【渳綿裏反相息亮反飯扶晚反斂力驗反】

正義鄭氏康成曰肆鬯陳屍設鬯也鄭氏眾曰渳屍以鬯浴屍賈氏公彥曰浴訖卽飯含故言相飯不言相含者大宰贊贈玉含玉故也贊斂者冬官主斂事大祝贊之

案大渳小宗伯大祝皆掌之然小宗伯職曰大肆以秬鬯渳則治其禮之辭也此職曰以秬鬯渳屍則親其事之辭也又小祝以同官而贊渳則親其事者非小宗伯益明矣小宗伯職曰大肆則當以陳屍及浴器言此曰以肆鬯渳屍則肆専言浴器曰徹曰奠徹而又奠也自始死之奠以及襲奠小斂大斂奠幷朝夕之奠皆徹前奠而後陳新奠其徹與奠並大祝爲之

言甸人讀禱付練祥掌國事【付音祔】

正義鄭氏康成曰言猶語也禱六辭之屬禱也【賈疏六辭之中五曰禱】甸人喪事代王受眚災大祝爲禱辭語之使以禱於借田之神也付當爲祔祭於先王以祔後死者【賈疏喪服小記祔必以其昭穆先王祖也】掌國事辧防之【賈疏辧防者供時用相禮儀】賈氏公彥曰祔謂虞卒哭後祔祭於祖廟練謂十三月小祥練祭祥謂二十五月大祥除衰杖三者皆國事朱子曰祔於祖者以廟制昭穆相對將來遷廟則以新死者安於祖廟所以設祔祭豫告使死者知其將來安於此位亦令其祖知將來移上而孫來居此位也方祔祭時是告其祖以將遷他廟告新死者以將入祖廟之意已祭則主復於寢至三年之喪畢則又祫祭而遷祖父之主以入他廟奉新死者之主以入祖廟則祔與遷自是兩事也

國有大故天烖彌祀社稷禱祠

正義鄭氏康成曰大故兵寇也天烖疫癘水旱也彌猶徧也徧祀社稷及諸所禱【賈疏小祝彌烖兵注以彌爲安此彌爲徧者禱祠之事靡神不舉故以彌爲徧也】旣則祠之以報焉賈氏公彥曰始爲曰禱得求曰祠

大師宜於社造於祖設軍社類上帝國將有事於四望及軍歸獻於社則前祝

正義鄭氏眾曰設軍社春秋傳所謂君以師行祓社釁鼓祝奉以從者也【賈疏見定公四年左傳】鄭氏康成曰前祝者王出也歸也將有事於此神大祝居前先以祝辭告之賈氏公彥曰有事於四望謂軍行所過山川造祭乃過軍歸獻防於社皆大祝前辭

案前四事皆君舉而祝從惟至所徵之地將有事於四望及軍歸獻社則大祝獨前行致告也曰國將有事者君不親也知然者宗伯職有司將事於四望則君不親明矣下經過大山川則用事焉君親之也故異文焉小宗伯帥有司而立軍社奉主車軍社則大祝設之主車則肆師奉之小宗伯帥之而已用師之地未必正當四望小宗伯職有司將事於四望謂大祝與肆師也祭兵於山川肆師爲位則大祝前祝繼之以將事者必肆師明矣

大防同造於廟宜於社過大山川則用事焉反行舍奠【捨讀作釋一音赦】

正義鄭氏康成曰用事亦用祭事告行也玉人職有宗祝以黃金勺前馬之禮是謂過大山川與曾子問凡告必用牲幣反亦如之賈氏公彥曰曲禮出必告反必面生時人子出入之法今王出行時造於廟反行則還奠七廟也非時而祭曰奠堯典歸格於藝祖王制歸假於祖禰用特陳氏祥道曰釋奠者設薦饌酌奠而已無迎屍以下事

案據此則大防同不專在王國之外而王亦往就羣侯而防焉足以明之矣

建邦國先告後土用牲幣

正義鄭氏康成曰后土社神也賈氏公彥曰𨿽告祭非常有牲有幣禮動不虛故也

通論王氏昭禹曰大宗伯王大封先告後土不言用牲幣而於大祝見之者以大祝辧牲幣之號也

禁督逆祀命者

正義鄭氏康成曰督正也正王之所命諸侯之所祀【賈疏承上建邦國故知據諸侯】有逆者則刑罰焉【賈疏告上治之】王氏安石曰命之祀而弗祀非所命而祀皆謂之逆祀命王氏昭禹曰非所命而祀則在所禁命之祀而弗祀則在所督也

頒祭號於邦國都鄙

正義鄭氏康成曰祭號六號【賈疏六號中兼有天地諸侯不得祭天地而云六號據上成文而言】王氏安石曰頒其所得用之祭號通論易氏祓曰此皆所以贊大宗伯也大宗伯告后土大祝辧牲幣之號則爲之用牲幣大宗伯頒祀於邦國都家大祝辧鬼神之號則爲之禁督逆祀命者

小祝掌小祭祀將事侯禳禱祠之祝號以祈福祥順丰年逆時雨寜風旱彌烖兵逺辠疾【彌注讀作敉綿以反逺於願反】正義鄭氏康成曰侯之言候也候嘉慶祈福祥之屬【賈疏祈福祥三者皆是侯】禳禳卻凶咎寧風旱之屬【賈疏寜風旱三者皆是禳】逆迎也彌讀曰敉敉安也賈氏公彥曰求福謂之禱報賽謂之祠劉氏彜曰天地宗廟日月星辰社稷而外當祭祀之者皆小祝所掌也

案將事謂將號祝之事如下文也大祭祀則大祝將事此互文亦省文周官於侯禳禱祠之事甚詳蓋人心冥頑惟遇疾病烖危窮而反本易警發其善心故聖人因侯禳禱祠使恐懼修省以思救政則所益多矣丰穰之後仍祈有年是之謂順旱則多風以雲气將族風輒散之風寧然後雨可降旱可寜也春秋傳若之何憂猶未弭又欲弭諸侯之兵止息之義也男巫職招弭以除疾病注讀彌弭爲敉豈彌弭敉古皆可通與

大祭祀逆齍盛送逆屍沃屍盥

正義王氏應電曰記曰屍在廟門外則疑於臣在廟中則全於君君在廟門外則疑於君入廟門則全於臣全於子故君迎牲而不迎屍送逆屍皆小祝主之賈氏公彥曰沃屍盥者屍尊不就洗按特牲少牢

屍入廟門盥於盤其時小祝沃水也

案小宗伯所逆者未炊之齍小祝所逆者則已孰而實於簠簋者也舍人實而陳於西堂之上小祝自堂下逆而升之疏謂小祝薦齍盛於神座前非也特牲禮黍稷始陳於西堂則舍人奉粢盛入廟亦宜陳於西堂少牢禮佐食設爼後主婦自東房執一金惇黍設於室中則後宜自房中出九嬪一人取一玉齍於西堂以授後而入設其餘則九嬪贊後外宗贊九嬪以次授受而後皆親設焉如後不與則大宗伯攝也其大神大則大宗伯奉之而小宗伯佐之王氏昭禹易氏祓皆謂齍盛輕於牲故大祝迎牲小祝迎盛王氏又證以六官奉牲六宮奉齍皆非也王親射牲故六官奉之後親羞齍故六宮共之事分內外非有輕重比類以求之同是屍也二祝同逆而送者惟小祝豈得謂送輕於逆乎蓋大祝事多有所不暇故小祝各共之耳

贊隋【隋許規反】

正義鄭氏康成曰隋尸之祭也賈氏公彥曰贊隋者特牲少牢屍始入室拜妥屍屍隋祭以韭菹擩於醢祭於豆間其時小祝贊屍以授之

贊徹贊奠

案此四字當在大喪贊渳之下簡錯在此大喪之奠與徹大祝掌之小祝並贊之也

凡事佐大祝

正義鄭氏康成曰惟大祝所有事賈氏公彥曰佐大祝不在職末言之者見自此以上佐大祝自此以下惟贊渳佐大祝設熬以下小祝専行

大喪贊渳設熬置銘【注故書渳爲攝杜子春云當爲渳銘今書或作名】

正義杜氏子春曰渳謂浴屍鄭氏康成曰熬者棺旣蓋設於其防所以惑蚍蜉也【賈疏熬謂熬谷】喪大記熬君四種八筐【賈疏黍稷稲粱各二】大夫三種六筐【賈疏黍稷粱各二】士二種四筐加魚臘焉【賈疏加魚臘君大夫士同】士喪禮熬黍稷各二筐有魚臘饌於西坫南【賈疏坫在堂西南隅此據未用時加之蓋後設於棺防】又曰設熬防一筐乃塗【賈疏士防各一筐首足各一筐大夫防各二筐首足各一筐君左右各二筐首足各二筐】杜氏子春曰檀弓銘明旌也以死者爲不可別故以其旗識之愛之斯錄之矣敬之斯盡其道焉爾鄭氏眾曰銘書死者名於旌士喪禮爲銘各以其物【賈疏其物謂生時旌旗士喪禮注王建大常諸侯建旗孤卿建旜大夫士建物】亡則以緇長半幅赬末【賈疏亡無也生時無旌旗子男之士不命是也故用緇長半幅爾雅一入赤汁謂之縓再入謂之赬赬赤色繪也】長終幅廣三寸書名於末曰某氏某之匶【賈疏喪服小記天子諸侯大夫書名並與士同】竹杠長三尺置於宇西階上【賈疏始死卽作銘倚於重殯訖置於西階上屋宇下】重木置於中庭【賈疏始死以木爲重葬後作木主】參分庭一在南粥余飯【賈疏飯米之餘以爲粥】盛以二鬲縣於重冪用葦席取銘置於重【賈疏謂未殯以前殯訖則置於西階上是也】

案小宗伯肆師郁人鬯人大祝小祝皆掌大喪之渳而其文各異何也大喪兼王后世子而鬯乃所以事天神地人鬼惟王主鬯故喪浴用之而後世子不得用也小宗伯職特言王崩大肆以秬鬯渳明自王以外渳皆不得用鬯也肆師職曰大喪大渳以鬯則築防明渳不以鬯則𨿽大喪不共築防也郁人職曰大喪之渳共其肆器則知後世子之渳不得用鬯矣鬯人職曰大喪之大渳共其釁鬯則知非王之渳不得稱大而釁屍不以鬯矣大祝職曰大喪始崩以肆鬯渳屍則知此職之大喪専謂王而不兼後世子矣【世子不得稱崩後之喪浴女禦掌之】小祝職曰大喪贊渳則知世子之渳亦大祝親之而小祝贊之矣大祝之特言崩與小宗伯同以王之喪浴大祝親其事而小宗伯治其禮也小祝不稱大渳與郁人同明渳不以鬯不得稱大而世子之渳兼掌於祝亦見矣

及葬設道賫之奠分禱五祀【賫音咨】

正義鄭氏康成曰賫猶送也送道之奠謂遣奠也【賈疏旣夕禮祖廟之庭厥明設大遣奠包牲取下體是也】分禱五祀告王去此宮中不復反故興祭祀也賈氏公彥曰月令春祀戶夏祀竈季夏祀中霤秋祀門冬祀行出入亦宜告之祭法王七祀中有司命大厲月令不祭此亦不祭可知存疑鄭氏康成曰分其牲體以祭五祀

案生人行道必有賫故於葬曰道賫之奠分禱謂遣人分祭若以遣奠余牲則幾於慢矣未必然

辧正賈氏公彥曰杜子春讀賫爲粢以爲道中祭後鄭不從者旣夕禮道中無祭法

大師掌釁祈號祝

正義鄭氏眾曰釁謂釁鼔也春秋傳君以軍行祓社釁鼔祝奉以從【賈疏定公四年左傳祝佗辭】

有冦戎之事則保郊祀於社【注故書祀或作禩杜子春讀爲祀書亦或爲祀】正義鄭氏康成曰保祀互文郊社皆守而祀之彌烖兵鄭氏鍔曰四郊兆域皆神之所處人心不安神或失所依故就其所保而守之以安神也社則國內但祀以彌烖兵可也

凡外內小祭祀小喪紀小防同小軍旅掌事焉

正義賈氏公彥曰林澤四方百物是外小祭祀內小祀則宮中七祀等小喪紀謂王后以下之喪小防同謂諸侯遣臣來王使卿大夫與之行防同之禮小軍旅謂王不自行遣卿大夫徵伐易氏祓曰此皆謂祝號之事

案小防同謂殷頫

喪祝掌大喪勸防之事【防扶方反】

正義鄭氏康成曰勸猶倡率前引者【賈疏卽下經禦匶也謂執纛居匶路前卻行左右車腳有髙丅則以纛詔告執披者】防謂執披傋傾戲【賈疏使持制之不至傾戲司士作六軍之士執披故以執披解防案戲音虧傾側也】

辧正賈氏公彥曰先鄭以勸防爲引匶後鄭不從者天子千人執六引在匶車前防謂披在匶車防傋傾戲二者不得爲一

及辟令啟【辟音辟】

正義鄭氏眾曰辟謂除菆塗槨也令啟謂喪祝主命役人開之也【賈疏天子七日殯殯時以槨菆塗其棺葬命役人開之】檀弓天子之殯也菆塗龍輴以槨【毛氏應龍曰菆聚也殯時聚木蓋櫬而塗之】加斧於槨上畢塗屋天子之禮也【賈疏天子諸侯殯用輴車天子畫轅爲龍先置龍輴於西階之上又置四重棺於輴車之中大斂於阼階訖奉屍入棺加蓋乃置熬於棺防乃於槨攢其四面與棺平乃加斧以覆棺上更加之以槨材乃畢塗之如四面霤屋斧者案檀弓布幕衛綃幕魯布幕諸侯法綃幕天子禮刺以黼文形如大斧】

及朝禦匶乃奠【朝直遙反匶古柩字】

正義鄭氏康成曰鄭司農云朝謂將朝於祖考之廟而後行則喪祝爲禦匶也檀弓喪之朝也順死者之孝心也其哀離其室也故至於祖考之廟而後行殷朝而殯於祖周朝而遂葬【賈疏殷人始死斂訖卽以匶朝廟而殯焉周人殯於路寢葬時朝廟先禰而後祖】某謂乃奠謂朝廟奠賈氏公彥曰禦匶者發殯宮輴車載至廟喪祝執纛居前以禦按旣夕禮朝廟之時重先奠從燭從匶從彼奠昨夜夕奠至廟正棺於廟兩楹之間棺西設此宿奠至明徹去宿奠乃設此朝廟之奠於匶西

餘論賈氏公彥曰趙商問周朝而遂葬則是殯於宮乃朝廟按僖公三十二年左傳晉文公殯於曲沃是爲去絳就祖殯與禮記異康成答曰周之正禮末世何能同傳不合不得難經案旣夕禮將葬遷於祖用軸乃周公正經

案曾子問王崩祝取羣廟之主藏於祖廟卒哭成事而後主各反其廟疏謂以次朝七廟廟各一宿非也當以曾子問爲正詳見旣夕禮經記

及祖飾棺乃載遂禦

正義鄭氏康成曰鄭司農云祖謂將祖於庭象生時出則祖也故曰事死如事生禮也檀弓飯於牖下小斂於戶內大斂於阼殯於客位祖於庭於墓所以卽逺也祖時喪祝主飾棺乃載遂禦之喪祝爲匶車禦也某謂祖爲行始飾棺設栁池紐之屬【賈疏此喪大記文栁者諸飾所聚帷荒之屬是也紐者君三池纁紐六之屬是也】其序載而後飾旣飾當還車鄕外喪祝禦之禦之者執翿居前卻行爲節度

案載與飾棺皆前一日事下文及禦匶乃禦以出宮故注知此爲還車之禦也載在飾棺之前而倒言之者與下遂禦之文相承接其義乃顯也疏據旣夕禮注謂遂匠納車於階閒士禮也大喪則納之者匠師與鄕師職與匠師禦匶治役及窆執斧以涖匠師

及葬禦匶出宮乃代

正義鄭氏康成曰喪祝二人相與更也賈氏公彥曰謂於祖廟厥明大奠後引匶車出也

及壙說載除飾小喪亦如之【說吐活反】

正義鄭氏康成曰鄭司農云壙謂穿中也說載下棺也除飾去棺飾也【賈疏除去帷荒下棺於坎訖其帷荒還入壙張之於棺】四歰之屬【賈疏喪大記及禮器天子八歰則此四宜作八】令可舉移安錯之某謂除飾便其窆爾周人之葬墻置歰【賈疏檀弓殷人棺槨周人墻置翣墻謂帷荒與匶爲鄣若墻然言置翣者翣在道匶車防人執之入壙置之於槨防】賈氏公彥曰說載說去車與披及引之等除飾解去帷荒池紐之等小喪王后世子已下之喪自掌勸防已下至除飾皆同故曰亦如之敖氏繼公曰此禮當先除飾乃說載

案周官於喪紀多獨舉大喪故於喪祝職傋舉大喪所有事而系以小喪亦如之以示凡喪紀事有必舉物有必共者皆通乎小喪以爲他職獨舉大喪而不及小喪之通例也於末舉卿大夫之喪以見稱小喪者事在王宮也諸職所列飯米熬谷荼葦薪蒸木材之類皆統言喪事以其物乃貴賤所通用也衣服含贈渳釁銘旌窆器樂器之類尊卑有度則多舉大喪而不及其餘蓋喪所必用不疑於小喪之不共而各有禮命故其事不必詳也相禮贊含贈涖斂屬引禦匶序哭之類亦多舉大喪而共之者非一人或別有所見大宰大喪贊含玉贈玉而小宰喪荒受其含禭幣玉之事則知大喪之外贊含贈者皆小宰矣大宗伯大喪爲上相而小宗伯凡小禮掌事如大宗伯之儀則知小喪相禮者小宗伯矣小宗伯涖大斂小斂而肆師凡國之小事治其禮儀而掌其事如宗伯之禮則知小喪涖斂者肆師矣大喪大司徒屬鄕之六引鄕師帥其民而至遂治之遂人屬遂之六綍而遂師道野抱磿則知大司徒所不親鄕師遂人遂師各共其事矣宮中序哭世婦內宗外宗皆掌焉則兼掌小喪不待言矣

掌喪祭祝號

正義鄭氏康成曰喪祭虞也檀弓日虞不忍一日離也是日也以虞易奠卒哭曰成事是日也以吉祭易喪祭【賈疏士虞禮始虞曰哀薦祫事再虞曰哀薦虞事三虞曰哀薦成事祭以吉爲成】

王弔則與巫前

正義鄭氏眾曰喪祝與巫以桃茢執戈在王前【賈疏桃者鬼所惡茢菼帚所以埽不祥桃茢二者祝與巫執之執戈者小臣也喪大記小臣二人執戈立於前二人立於後彼是諸侯法王弔亦然】檀弓君臨臣喪以巫祝桃茢執戈惡之也所以異於生也春秋傳椘人使公親禭公使巫以桃茢先祓殯椘人弗禁旣而悔之【賈疏襄二十九年左傳】

掌勝國邑之社稷之祝號以祭祀禱祠焉

正義鄭氏康成曰勝國邑所誅討者社稷若亳社是矣【賈疏武王伐紂取其社稷而事之據其地則曰亳社據彼國已亡則爲亡國之社稷此國勝之則曰勝國之社稷】存之者重神也蓋奄其上而棧其下【賈疏哀四年公羊傳文】爲北牖【賈疏郊特牲文】賈氏公彥曰祭祀謂春秋正祭禱祠謂有故祈請王氏安石曰勝國邑之社稷喪之類故喪祝掌其事王氏應電曰謂勝國之社稷或在國或在邑者民素禱祠而獲應故有祭祀禱祠以士師爲之屍

餘論陳氏傅良曰古人作夏社忌子卯陳垂和之器皆警戒修省之意也

凡卿大夫之喪掌事而斂飾棺焉

正義賈氏公彥曰掌事者𨿽禮有降殺勸防以下皆掌之兼主斂事故總云掌事而斂飾棺焉

案士喪禮有商祝夏祝周祝之名襲含小大斂拂柩飾柩之事商祝王之淅米鬻余飯徹奠進奠之事夏祝主之取銘之事周祝主之因其所共之殊以爲名稱之別大抵皆公有司則皆喪祝也士尙如此則卿大夫可知職喪職凡公有司之所共職喪令之趣其事此其一也

甸祝掌四時之田表貉之祝號【甸音田貉讀作禡莫駕反】

正義杜氏子春曰貉兵祭也甸以講武治兵故有兵祭詩云是類是禡【賈疏詩大雅皇矣篇】爾雅曰是類是禡師祭也鄭氏康成曰田者習兵故亦禡祭禱气勢之十百而多獲賈氏公彥曰四時之田謂搜苗狝狩也大司馬仲冬大閱旣陳乃設驅逆之車有司表貉於陳前其時甸祝爲號

通論鄭氏鍔曰肆師掌爲位甸祝掌其祝號

存疑陳氏祥道曰古人祭貉於立表之處無壇壝置甲冑弓矢於神坐之側置矟於神坐之後故曰表貉

捨奠於祖廟禰亦如之【捨音釋下同】

正義鄭氏康成曰捨讀爲釋釋奠者告將時田若時徵伐【賈疏大祝大師大防同皆造祖禰故兼言徵伐】鄭氏眾曰禰父廟賈氏公彥曰非時而祭曰奠不立屍奠之言停停饌具而已七廟俱告故祖禰並言

師甸致禽於虞中乃屬禽及郊饁獸捨奠於祖禰乃斂禽【甸音田屬音燭饁於輒反】

正義鄭氏康成曰師田謂起大眾以田也致禽於虞中使獲者各以其禽來致於所表之處【賈疏田獵在山山虞植旗田獵在澤澤虞植旌是所表之處也】屬禽別其種類饁饋也以所獲獸饋於郊薦於四方羣兆【賈疏四郊皆有羣神之兆田獵還過羣兆故以禽薦之無祭事】入又以奠於祖禰薦且告反也【賈疏上經釋奠於祖禰謂出田此舍奠在饁獸之下是告反也】斂禽謂取三十入臘人焉【賈疏案昭八年谷梁傳每禽擇取三十王制一爲幹豆二爲賔客三爲充君之庖臘人職掌凡田獸之脯臘以共幹豆王氏應電曰不特入於臘人入於囿人服不氏以待不時而取皆是】

禂牲禂馬皆掌其祝號【禂音誅一云與禱同】

正義杜氏子春曰禂禱也爲馬禱無疾爲田禱多獲禽牲詩云旣伯旣禱【案詩小雅吉日篇】爾雅曰旣伯旣禱馬祭也鄭氏康成曰爲牲祭求肥充爲馬祭求肥健

詛祝掌盟詛類造攻說禬禜之祝號【詛阻豫反造說音俱見大祝】正義鄭氏康成曰八者之辭皆所以告神明也盟詛主於要誓大事曰盟小事曰詛賈氏公彥曰盟者盟將來春秋諸侯或因防而盟是也詛者詛往過不因防而爲之王氏安石曰於人則盟詛以要之於神則類造攻說禬禜以求之

案類造何以有詛兵祭也以所伐國之罪昭告大神且與同者要言俾用命而無二心如春秋傳所載墜命亡氏踣其國家之類義近於詛故詛祝作其辭辧正鄭氏鍔曰小人之情有不畏刑罰而畏鬼神者故爲詛盟之法以待之荀卿曰盟詛不及三王是不考周禮也堯之時苖民泯泯棼棼以覆詛盟則是三王前已有是事毛氏應龍曰張子謂周官盟詛之類必末世增入者考書盟詛見於有苖之時詩亦曰出此三物以詛爾斯則盟詛乃詩書所有於周官何疑

通論賈氏公彥曰類造已下是大祝六祈大祝不掌祝號故詛祝掌之秋官別設司盟者司盟掌盟載之法亦不掌祝號與載辭

作盟詛之載辭以敍國之信用以質邦國之劑信正義鄭氏康成曰載辭爲辭而載之於策坎用牲加書於其上也【賈疏襄二十六年左傳宋寺人伊戾坎用牲加書爲世子痤僞與椘客盟】國謂王之國邦國諸侯國也質正也成也文王修徳而虞芮質厥成鄭司農云春秋傳使祝爲載書【賈疏哀二十六年左傳】賈氏公彥曰人多無信爲辭對神要之使用信故曰以敍國之信用邦國之劑謂要劵對神成正之使不犯

案信用者示所要之必用也敍者次其事之小大也敍國之信用如魯盟東門氏叔孫僑如之類質邦國之劑信如成王賜周公太公以盟之類

總論王氏應電曰大祝主逹誠於鬼神之大者小祝主逹誠於鬼神之小者若喪祝甸祝詛祝又各設官以分掌其事使大小祝得専致其寅淸於天地宗廟之祀也

司巫掌羣巫之政令

正義王氏應電曰政令謂選擇其賢否及降神祈禱等事

若國大旱則帥巫而舞雩

正義董氏仲舒曰雩呼嗟以求雨也鄭氏康成曰雩旱祭也天子於上帝諸侯於上公之神【案定元年谷梁傳請乎應上公】賈氏公彥曰帥巫謂帥女巫女巫職旱暵則舞雩月令大雩帝用盛樂命百縣雩祀百辟卿士有益於民者百縣謂畿內鄕遂明畿外諸侯亦雩祀可知百辟卿士卽古上公句龍柱棄等是也鄭氏鍔曰建午之月雩祀上帝者禮之正大旱而雩出於非常故帥羣巫而舞之

國有大烖則帥巫而造巫恆【造鄭音皂依杜音七報反】

正義杜氏子春曰司巫帥巫官之屬防聚常處以待命也鄭氏康成曰恆久也巫久者先巫之故事造之當按視所施爲

案二說皆可通而杜義稍長

祭祀則共匰主及道布及蒩館【匰音丹蒩子都反】

正義鄭氏康成曰杜子春云蒩讀爲鉏借也匰器名主謂木主也某謂道布者爲神所設巾中霤禮以功布爲道布屬於幾是也蒩之言借也祭食有當借者館所以承蒩若今筐也主先匰蒩後館互言之者明共主以匰共蒩以筐大祝取其主蒩陳之器則退也【賈疏以匰盛主以館盛蒩向祭所俟大祝取主則以匰退取蒩則以館退也】士虞禮苴刌茅長五寸實於筐饌於西坫上【賈疏刌切也堂西南隅謂之坫饌未用前陳於此】祝盥升取苴降洗之升入設於幾東席上東縮【賈疏士虞禮設席於奧禮神東面右幾故設於幾東席上東縮縮從也據神東面爲正東西設之故言東縮引之者見苴是借祭之物】王氏應電曰蒩以借祭酒

通論鄭氏鍔曰主在廟則藏於石室謂之宗祏及合祭於大廟則以匰盛之蒩者鄕師所謂共茅蒩也盛蒩名曰館者如館捨然謂茅托於其中也三者皆司巫所共以其與神交

凡祭祀守瘞【瘞於例反】

正義鄭氏康成曰瘞謂若祭地只有埋牲玉者也【鄭氏鍔曰禮記瘞埋於泰折祭地也宗廟中亦有瘞繒之類】守之者以祭禮未畢若有事然祭禮畢則去之【賈疏祭地埋牲與禋祀同節作樂下神後卽埋牲以後更有祭祀之節事故使司巫守埋祭畢乃去之】

凡喪事掌巫降之禮

正義鄭氏康成曰降下也巫下神之禮【賈疏人死骨肉下沈於地精魂上歸於天天地與神人通故使巫下神】今世或死旣斂就巫下禓其遺禮

男巫掌望祀望衍授號防招以茅【衍音延】

正義鄭氏康成曰衍讀爲延聲之誤也望祀謂有牲粢盛者延進也謂但用幣致其神二者詛祝所授類造攻說禬禜之神號男巫爲之招【賈疏男巫於他官祭此神時則以茅招之於四方也】賈氏公彥曰望祀者類造禬禜遙望而祝之望衍者攻說之禮遙望延其神以言語責之杜氏子春曰授號以所祭之名號授之鄭氏鍔曰神來無方招之亦非一方故曰防招

冬堂贈無方無算【注故書贈爲矰杜子春云當爲贈】

正義鄭氏康成曰冬嵗終以禮送不祥及惡夢皆是也【賈疏占夢職捨萌於四方以贈惡夢】行必由堂始巫與神通言當東則東當西則西可近則近可逺則逺無常數杜氏子春曰無算道裏無數逺益善也

辧正賈氏公彥曰子春以堂贈爲逐疫後鄭不從者逐疫乃方相氏及占夢之職也

春招弭以除疾病【弭注讀如敉杜讀如彌】

正義鄭氏康成曰招招福也招弭皆有祀衍之禮杜氏子春曰弭讀如彌兵之彌

王弔則與祝前【注故書前爲先鄭司農云先非是】

正義鄭氏康成曰巫祝前王賈氏公彥曰喪祝職王弔則與巫前李氏嘉防曰王弔祝當往巫亦與焉者祝以辭巫則以桃茢除不祥也

女巫掌歳時祓除釁浴

正義鄭氏康成曰嵗時祓除如今三月上已如水上之類釁浴謂以香薰艸藥沐浴鄭氏鍔曰祓除釁浴蓋宮中之事

旱暵則舞雩

正義鄭氏眾曰求雨以女巫故檀弓記嵗旱繆公召縣子而問焉曰吾欲暴巫而奚若曰天則不雨而望之愚婦人無乃已疏乎賈氏公彥曰此謂五月已後修雩暵謂熱气

存疑鄭氏康成曰使女巫舞旱祭崇陰也【王氏應電曰按古者雩於北郊禜於南郊漢制雩衣皂禜衣朱各異其物董仲舒傳求雨開諸陰門閉諸陽門求晴反是皆此道也】

若王后弔則與祝前

正義鄭氏康成曰女巫與祝前後如王禮賈氏公彥曰與天官女祝前後

凡邦之大烖歌哭而請

正義鄭氏康成曰有歌者有哭者冀以悲哀感神靈也

總論孫氏之宏曰祠祀禬禳本天道之不可測人心所不能已者後世儒者乃欲一切去之不知其不容彊禁也聖人設立巫祝領以禮官則非其鬼而祭之者自絕矣

欽定周官義疏卷二十五

欽定四庫全書

欽定周官義疏卷二十六

春官宗伯第三之十

大史掌建邦之六典以逆邦國之治掌灋以逆官府之治掌則以逆都鄙之治

正義鄭氏康成曰典則亦法也【賈疏大宰注典法則所用異異其名其實典則與法一也】逆迎也六典八法八則冢宰所建以治百官大史又建焉以爲王迎受其治也大史日官也案曰建者廢舉損益得與大宰共酌定也法則不言建該於六典也大史明於天道達於先聖之舊典累朝之故事故凡禮典之因時損益及五官和布於正月者皆得與大宰酌定旣掌建典又逆其治則邦國都鄙官府之治成達於六官者皆別達於大史以聽鉤考可知矣本職於約劑則貳六官司民所獻民數則與冢宰司防同貳天府惟建典不言貳著其異於諸職之相副也疏乃謂迎受治職文書義尙未該餘論王氏應電曰大史非治事之官何以逆邦國官府都鄙之治蓋史臣據事實錄漢郡國上計亦先送大史也

存疑鄭氏康成曰春秋傳天子有日官諸侯有日禦日官居卿以底日禮也日禦不失日以授百官於朝【賈疏桓十七年左傳】居猶處也言建六典以處六卿之職【賈疏左傳服注日官日禦典歷數者也堯典乃命羲和欽若昊天歷象日月星辰是卿掌歷數帝王異世設官不同周𨿽以下大夫爲之然建邦之六典猶處六卿之職】

凡辧灋者攷焉不信者刑之

正義鄭氏康成曰謂邦國官府都鄙以法爭訟來正之者易氏祓曰考之而是非審然後達之大宰以待廢置誅賞司約職不信者服墨刑王氏昭禹曰考其辧法所以伸在下之情刑其不信所以杜好辧之源

案冢宰體重而事繁故辧法者使正於大史

凡邦國都鄙及萬民之有約劑者藏焉以貳六官六官之所登【劑津私反】

正義鄭氏康成曰約劑要盟之載辭及劵書也【賈疏案司盟凡邦國有疑防同則掌其盟約之載故知約劑中有要盟之載辭萬民約劑無盟要載辭惟有劵書】貳猶副也【賈疏約劑皆副寫一通上於大史藏之】藏灋與約劑之書以爲六官之副其有後事六官又登焉

案司約所掌惟邦國及萬民之約劑此職增都鄙蓋經界水道工築諸大政役比邑連井並有職焉易生爭鬭都鄙及萬民皆有之故入約劑於司約兼藏於大史恐其久而抵冒耳若官府之取予則有書契而無約劑喪祭所賒官物則各從其抵不逾時而入於泉府矣安得有約劑疏謂幷官府之約劑藏之非也若民間之質劑則自藏之訟而後以質於有地治者惟大約劑乃入於司約

通論易氏祓曰藏藏司約之所登也司約職凡大約劑書於宗彜小約劑書於丹圖大亂則六官辟藏是司約以其約劑登於六官又以其副登於大史而大史以貳六官之所登也

存疑黃氏度曰重出六官二字疑衍

若約劑亂則辟灋不信者刑之【辟旁亦反】

正義鄭氏康成曰謂抵冒盟誓者辟法攷案讀其然否賈氏公彥曰辟開也法卽約劑也爲之開故府攷案其然否不信者不依約劑鄭氏鍔曰時移事變久而或亂彼此相疑則大史啟舊藏以示之

正歲年以序事頒之於官府及都鄙

正義鄭氏康成曰中數曰歲朔數曰年【賈疏一年之內有二十四气正月立春節雨水中二月啟蟄節春分中三月淸明節谷雨中四月立夏節小滿中五月芒種節夏至中六月小暑節大暑中七月立秋節處暑中八月白露節秋分中九月寒露節霜降中十月立冬節小雪中十一月大雪節冬至中十二月小寒節大寒中皆節气在前中气在後節气一名朔气中气在晦則後月閏中气在朔則前月閏節气有入前月法中气無入前月法中气幣則爲歲朔气幣則爲年假令十二月中气在晦則閏十二月十六日得後正月立春節此卽朔數曰年至後年正月一日得雨水中此中气幣卽是中數曰歲案注意謂歲年有兩法中气一幣三百六十五日四分日之一稍弱此中數曰歲也朔者十二月朔如六大六小則三百五十四日爲一年中數生於日朔數生於日月之防疏指節气爲朔數非是】中朔大小不齊正之以閏【賈疏月有大小一年三百五十四日而已余仍有十一日是以三十三月已後中气在晦不置閏則中气入後月故須置閏以補之案兩气三十日有奇一朔二十九日半有奇是中朔大小不齊所謂合气盈朔虛而閏生者也】若今時作歷日矣定四時以次序授民時之事春秋傳閏以正時時以作事事以厚生生民之本於是乎在【賈疏文六年左傳】賈氏公彥曰造歷正歲年以閏則四時有次序依歷授民以事故云序事王氏應電曰敍事者若書之東作西成南訛朔易月令之春而布徳秋而明刑之類頒於官府都鄙則王國之事敍矣又頒於邦國所以一正朔於天下也

頒告朔於邦國

正義鄭氏眾曰頒讀爲班布也以十二月朔布告天下諸侯故春秋傳曰不書日官失之也【賈疏桓十七年左傳】鄭氏康成曰天子頒朔於諸侯諸侯藏之祖廟至朔朝於廟告而受行之

案不曰頒朔而曰頒告朔者並每月所行之政令布告於臣民也先儒以告於廟爲告朔於侯國言之猶可於頒朔言之則贅矣【春秋閏月不告月猶朝於廟旣朝於廟而曰不告月則爲以是月之政令告於臣民審矣】

通論賈氏公彥曰論語稱告朔玉藻謂之聽朔春秋謂之視朔視者人君入廟視之告者使有司讀之聽者聽治一月政令所從言之異耳

閏月詔王居門終月

正義鄭氏眾曰月令十二月分在靑陽明堂總章堂左右之位惟閏月無所居居於門鄭氏康成曰門路寢門也【賈疏案玉藻閏月則闔門左扉立於其中不云居又不云終月此經言居門終月故知是路寢門】

辧正郝氏敬曰先鄭謂於文王在門謂之閏按堯以閏月正四時帝世無王焉得以王在門爲閏

大祭祀與執事卜日

正義鄭氏康成曰執事大卜之屬與之者當視墨【賈疏占人職史占墨】

戒及宿之日與羣執事讀禮書而協事【注故書協作葉杜子春云協也書亦或爲協或爲汁】

正義鄭氏康成曰協合也合謂習錄所當共之事也賈氏公彥曰戒謂散齊七日宿謂致齊三日羣執

事與祭之官讀禮書而協事恐事有失錯物有不共也

祭之日執書以次位常

正義鄭氏康成曰謂校呼之教其所當居之處賈氏公彥曰祭祀之書若今儀注次位常者令各居所掌位次也

辧事者攷焉不信者誅之

正義鄭氏康成曰謂抵冒其職事王氏昭禹曰法者上所以制下辧而不信其罪重故刑之事者下所以事上辧而不信其罪輕故誅之誅者以言責之而已王氏應電曰不知禮者與知禮者爭辧於是乎攷焉而責其不知禮者

大防同朝覲以書協禮事

正義鄭氏康成曰亦先習錄之也

及將幣之日執書以詔王

正義鄭氏康成曰將送也詔王告王以禮事賈氏公彥曰朝覲有三享之禮幣謂璧帛之類

案諸侯執玉朝覲時正將幣也將幣可兼三享而不可專以三享爲將幣疏說未該詳見大行人及司儀職

大師抱天時與大師同車【與大師之大音泰】

正義鄭氏康成曰鄭司農云大出師則大史主抱式以知天時處吉凶【賈疏據當時占文謂之式以其見時候有法式也】史官主知天道故國語曰吾非瞽史焉知天道【賈疏見周語】春秋傳楚有云如眾赤鳥夾日以飛楚子使問諸周大史【賈疏哀六年左傳】某謂瞽卽大師大師瞽官之長王氏安石曰兼抱天時之器王氏應電曰天時謂時日支幹孤虛王相及星辰變動軍眾用以行止者

案大師聽軍聲必與大史同車者同律之聲必合時日以爲占武王伐商吹律聽聲推孟冬以至季冬殺气相並而音尙宮是也

大遷國抱灋以前

正義鄭氏康成曰法司空營國之法也抱之以前當先王至知諸位處

大喪執灋以涖勸防

正義鄭氏眾曰勸防引六紼易氏祓曰法者六引六紼之法王氏昭禹曰喪祝掌大喪勸防之事大史執法以涖之

遣之日讀誄【遣棄戰反】

正義鄭氏康成曰遣謂祖廟之庭大奠將行時也人之道終於此累其行而讀之大師又率瞽廞之而作諡瞽史知天道使共其事言王之誄諡成於天道【賈疏曾子問惟天子稱天以誄之注引公羊傳制諡於南郊是王之諡成於天道也若然先於南郊制誄乃於遣之日讀之葬後則稱諡】賈氏公彥曰未葬以前孝子不忍異於生仍以生禮事之至葬送形而往迎魂而返則以鬼事之故遣之日讀誄王氏應電曰旣諡而必讀於匶者一則質諸死者而無憾一則示生時所行死而不可掩使人知所勸戒也

凡喪事攷焉

正義鄭氏康成曰爲有得失

小喪賜諡

正義鄭氏康成曰小喪卿大夫也

存疑黃氏度曰小喪王子弟之喪注謂卿大夫非也卿大夫賜諡讀誄小史掌之

案小喪大史主賜諡當賜諡時則小史讀誄非二事也傳云公子之重視大夫則王子弟與卿大夫適相等

凡射事飾中捨算執其禮事【捨音釋】

正義鄭氏康成曰捨讀曰釋鄭司農雲中所以盛算也某謂設算於中以待射時取之中則釋之【賈疏案鄕射大射算皆於中西設八算於中內耦升將射大史取中之八算執之待射中釋算則更實八算於中待第二耦射第三耦已下皆然】鄕射記君國中射則皮豎中於郊則閭中【案閭獸名】於竟則虎中大夫兕中士鹿中【賈疏國中射則皮豎中者謂燕禮在寢則以皮豎獸形爲中於郊謂大學之射於竟謂與鄰國君射也大夫士各一中故大夫以兕爲中士以鹿爲中】天子之中未聞賈氏公彥曰飾中謂飾治使潔捨算者射有三番第一番三耦射不釋算第二第三番射乃釋算也鄭氏鍔曰大史職當記注故釋算以記其中之數也禮事凡射時之升降威儀皆是

案大史之職自建典以外皆國之大事而天官家之術數則使有司治之有馮相氏攷歷象以正歲時有保章氏察妖祥以占時變大史不過攬其綱維辧其差忒而已惟聽軍聲以知吉凶誄南郊以垂法戒則天道人事之精微而難辧顯著而難欺者大史身任之蓋古非有道有徳者不居是職故曾氏鞏謂唐虞之世史臣皆聖賢之徒𨿽至周衰見於傳記者猶多倜儻非常之人則知周公設官以下大夫而所掌皆與六卿相可否之事所以維持世教之意深矣

小史掌邦國之志奠系世辧昭穆若有事則詔王之忌諱【奠如字一音定系戶計反】

正義鄭氏眾曰志謂記也系世謂帝系世本之屬是也小史主定之瞽蒙諷誦之【賈疏瞽蒙掌諷誦詩世奠系鼓琴瑟】先王死日爲忌名爲諱賈氏公彥曰帝系世本皆有昭穆親疏故須辧之王氏安石曰父子相代謂之世世之所出謂之系奠系世以知其本所出辧昭穆以知其世序也

辧正鄭氏鍔曰小史掌邦國之志先鄭謂若春秋傳所稱周志國語所稱鄭書之類外史掌四方之志後鄭謂若魯之春秋晉之乘楚之檮杌之類則邦國與四方無以異而分掌於二官何耶蓋周志鄭書乃外史所謂四方之志若邦國之志則志諸侯所出之系與其廟祧昭穆如魯出於周公鄭出於桓公傳序浸多昭穆久而或亂故王朝亦有志以記而小史掌之也

存疑鄭氏康成曰王有事祈祭於其廟賈氏公彥曰若有事者謂在廟中有祈祭之事詔王之忌諱謂小史告王以先王之忌諱也

案注疏專以有事宗廟言尙未盡古者大夫歿君不舉其名王時巡捨於諸侯之祖廟亦當有忌諱記所謂以禮籍入正小史之事也

大祭祀讀禮灋史以書敍昭穆之俎簋

正義鄭氏康成曰俎簋牲與黍稷以書次之校比之賈氏公彥曰云敍昭穆之俎簋則大祭祀惟謂宗

廟也三年一祫之時屍主非一兼敍昭穆俎簋【案時祭亦有祫但不兼毀廟主耳】

案大史與羣執事讀禮法而主讀者小史也於大史曰禮書以書協事也此曰禮法則事與書兼之矣史小史之屬史也舊說大史讀禮法時小史以書敍俎簋則經何不直書小史以明之而第曰史乎【如四方之事書內史讀之內史掌書王命遂貳之之類】

大喪大賓客大防同大軍旅佐大史凡國事之用禮灋者掌其小事

正義賈氏公彥曰數事皆大史掌之小史佐之

卿大夫之喪賜諡讀誄

正義鄭氏康成曰其讀誄亦以大史賜諡爲節事相成也

馮相氏掌十有二歲十有二月十有二辰十日二十有八星之位辧其敍事以防天位【馮音憑相息亮反有音又防如字】正義鄭氏康成曰歲謂太歲歲星與日同次之月斗所建之辰【鄭氏鍔曰鬥柄月移一捨正月爲陬二月爲如三月爲寎四月爲餘五月爲臯六月爲且七月爲相八月爲壯九月爲十月爲陽十一月爲辜十二月爲塗是爲十二月之位】樂說說歲星與日常應太歲月建以見然則今歷太歲非此也【賈疏太歲在地與天上歲星相應而行歲星爲陽右行於天一歲移一辰又分前辰爲一百四十四分而侵一分則一百四十四年跳一辰十二歲一小周一年移一辰故也千七百二十八年一大周十二跳帀故也太歲左行於地與歲星跳辰年數同服防注春秋龍度天門蓋以歲星本在東方謂之龍以辰爲天門故以歲星跳辰爲龍度天門也云歲星與日同次之月斗所建之辰者以歲星爲陽人之所見太歲爲陰人所不覩𨿽右行左行不同要行度不異故舉歲星以表太歲言歲星與日同次之月一年之中惟於一辰之上爲法若元年甲子十一月朔旦冬至日月五星俱赴於牽牛之初是歲星與日同次之月十一月斗建子子有太歲至明年歲星移向子上十二月日月防於枵斗建丑醜有太歲自此已後皆然】歲日月辰星宿之位謂方面所在【賈疏此五物皆依四面十二辰而見】辧其序事謂若仲春辧秩東作仲夏辧秩南訛仲秋辧秩西成仲冬辧在朔易【賈疏尙書皆作平秩今云辧秩據書傳】防天位者合此歲日月辰星宿五者以爲時事之候若今歷日太歲在某月某日某甲朔日直某也國語王合位於三五蓋由此術云【賈疏國語云王合位於三五者謂武王伐紂之時歲在鶉火月在天駟日在析木之津辰在斗柄星在天元引之者證經五者各於其位】賈氏公彥曰十有二歲謂太歲左行於地十二辰一歲移一辰也十有二月謂斗柄月建一辰十二月而周也十有二辰謂子丑寅卯等十日謂甲乙丙丁等二十八星謂東方角亢氐房心尾箕北方斗牛等也指星體而言謂之星日月防於其星卽名宿亦名辰亦名次【案爾雅十干爲歲陽十二支爲歲陰天官書歲陰在寅歲星居丑索隱以爲太歲在寅則太歲卽歲陰歲陰卽地支疏所謂行於地者謂地支也】位者總五者皆有位處也通論王氏詳說曰在天有歲星在地有太歲歲星右行太歲左行在斗曰星紀女曰枵危曰娵訾奎曰降婁胃曰大梁畢曰實沈井曰鶉首栁曰鶉火軫曰鶉尾氐曰壽星心曰大火箕曰析木此所謂歲星右行也在寅曰攝提格卯曰單閼辰曰執徐已曰大荒落午曰惇牂未曰協洽申曰涒灘酉曰作噩戌曰閹茂亥曰大淵獻子曰困惇丑曰赤奮若此所謂太歲左行也左行者自東而南而西而北右行者自北而西而南而東日之行右轉月之建左旋是也天道左旋而經星從之日體右轉而歲星從之

案大歲十二年一周木星行天亦十二年一周有似太歲故名歲星是歲星因大歲而得名而大歲究無與於歲星也此節掌十有二歲專屬大歲後保章氏以十有二歲之相專言歲星舊說多未分明

冬夏致日春秋致月以辧四時之敍

正義鄭氏康成曰冬至日在牽牛景丈三尺夏至日在東井景尺五寸【賈疏大司徒職日至之景尺有五寸謂之地中從夏至後差之至冬至得丈三尺景又按天文志春分日在婁而晷中立八尺之表而晷景長七尺三寸六分】此長短之極極則气至冬無陽夏無伏陰【賈疏昭四年左傳申丰辭】春分日在婁秋分日在角而月於牽牛東井【賈疏春分日在婁月上在東井圓於角下於牽牛秋分日在角月上於牽牛圓於婁下於東井故注並言月於牽牛東井不言圓望義可知也】亦以其景知气至不春秋冬夏气皆至則是四時之敍正矣

通論陸氏佃曰黃道北至東井南至牽牛東至角西至婁夏至日在東井而北近極星則晷短表景尺五寸冬至日在牽牛而南遠極星則晷長表景丈三尺春分日在婁秋分日在角而中於極星則晷長短中表景七尺三寸日陽也陽用事則日進而北晝進而長陽勝故爲溫爲暑陰用事則日退而南晝退而短陰勝故爲涼爲寒月之九行在東西南北有靑白赤黑道各二而出於黃道之旁立春春分月東循靑道而春分上在東井立秋秋分月西循白道而秋分上在牽牛立冬冬至北旋黑道立夏夏至南從赤道古之致月不在二至而常在二分不在二分之望而常在者以月入八日與不盡八日得陰陽之正平故也

案致日致月卽虞書敬致之義也日行出入於赤道有北至南至之殊月行出入於黃道有陰曆陽曆之分夫冬夏致日注義盡之矣而致月必於春秋者蓋春秋二分當黃赤二道之交此時測月之望可得陰陽曆之眞度而气之至不至可知矣

保章氏掌天星以志星辰日月之變動以觀天下之遷辧其吉凶

正義鄭氏康成曰志古文識識記也星謂五星【賈疏東方歲南方熒惑西方大白北方辰中央鎭星】辰日月所防【賈疏左傳士文伯對晉侯之辭】五星有贏縮圜角【賈疏贏縮者天文志歲星所在其國不可以伐超捨而前出曰贏贏爲客晚出爲縮縮爲主人故人有言曰天下太平五星循度亡有逆行日不蝕朔月不蝕望圜角者星備云五星更王相休廢其色不同王則光芒相則內實休則光芒無角不動搖廢則少光色又云立春歲星王七十二日其色有白光角芒土王三月十八日其色黃而大休則圓廢則內虛立夏熒惑王七十二日色赤角黃土王六月十八日其色黃而大立秋大白王七十二日光芒無角土王九月十八日其色黃而大立冬辰星王七十二日其色白芒角土王十二月十八日其色黃而大星當王相不芒角其邦大弱彊國削地大弱失國亡土也案五星行有定度決不能有順而無逆至日不蝕朔月不蝕望乃推步之疏非關太平與否】日有薄食暈珥月有盈虧脁側匿之變【賈疏尙書五行傳晦而月見西方謂之朓朔而月見東方謂之側匿側匿則侯王其肅朓則侯王其舒案此亦推步之疏晦朔移耳】七者右行列捨天下禍福變移所在皆見焉【賈疏謂日月五星皆右行於天畱順伏逆以見吉凶經言辰注直釋辰名不解辰之禍福者辰與二十八星隨天左行非所以見吉凶也】易氏祓曰志日月星辰之變動而獨言掌天星者步占之法以星爲主以天象言則爲變動以人事言則爲遷兩者相參斯辧吉凶矣王氏應電曰天星者經星也占候以經星爲體而七政流行雲物變見於是占之故曰掌天星也

案天星當兼經星緯星而言如恆星不見或動搖五星有陵犯或失行此其變動也日月之變動謂食暈摩蕩之類舊說俱未該史記五星無出而不反逆行則逆亦常也月之盈虧脁側匿本非失度則漢時尙未有知其法者志星辰日月之變動察天象之咎徵也觀天下之遷考人事之轉移也必參以人事然後吉凶可判【如熒惑守心退度之類】先星辰於日月者所掌天星也致日致月者馮相氏掌十煇之法者眡祲而保章氏兼掌其變動何也凡日月之變動必以所歷分星之度爲占

通論賈氏公彥曰馮相氏掌日月星辰常度此官掌日月星辰變動與常不同以見吉凶之事

存疑黃氏度曰遷猶變也變則其占不可常梓愼占孛曰夏數得天火作宋衛陳鄭當之占歲曰歲在星紀而淫於枵蛇乘龍宋鄭必饑裨竈云歲棄其次而旅於明年之次以害鳥帑周楚惡之星孛於大辰而占在宋衞陳鄭失次在星紀而占在宋鄭周楚是皆所謂遷也其後崔浩占熒惑亦曰星亡必以庚辛秦也是當入秦此猶得古人遺法

以星土辧九州之地所封封域皆有分星以觀妖祥【分奉運反】

正義鄭氏康成曰星土星所主土也封猶界也鄭司農云春秋傳參爲晉星商主大火【賈疏案昭元年左傳子產云辰爲商星參爲晉星又襄九年左傳辰爲商主大火】國語歲之所在則我周之分野之屬是也某謂大界則曰九州州中諸國之封域於星亦有分焉其書亡矣堪輿𨿽有郡國所入度非古數也今其存可言者十二次之分也星紀吳越也枵齊也娵訾衞也降婁魯也大梁趙也實沈晉也鶉首秦也鶉火周也鶉尾楚也壽星鄭也大火宋也析木燕也【賈疏吳越在南齊魯在東歲星或北或西不依國地所在者此古之受封之月歲星所在之辰屬焉耳】此分野之妖祥主用客星彗孛之气爲象【賈疏昭十七年冬有星孛於大辰公羊傳孛者何彗星也何休注孛彗者邪亂之气埽故置新之象左傳申繻曰彗所以除舊布新如是彗孛一也言客星者彗非位奔霣而入他辰者也案客星如天官書所載國皇昭明之類非彗之奔霣而入他辰者觀注先言客星而後言彗孛可見】

通論孔氏穎達曰諸侯祭其分野之星在地之土各有天上之分見於春秋傳者云商主大火參爲晉星龍宋鄭之星則蒼龍之方有宋鄭之分也以害鳥帑楚周惡之則朱鳥之方有周楚之分也四月日食魯衞惡之則春分之日在魯衞之分也歲在顓帝之虛姜任實守其地則於時歲星在齊薛之分也越得歲而吳伐之凶則於時歲星在吳越之分也晉語實沈之虛晉人是居周語歲在鶉火我有周之分野以九州當十二次周禮𨿽云皆有分星不知其始誰實分之星紀在於東北吳越實在東南魯衞東方諸侯遙屬戌亥之次又三家分晉方始有趙而韓魏無分趙獨有之漢書地理誌分郡國以配諸次其地分或多或少鶉首極多鶉火甚狹徒以相傳爲說其源不可得而聞也易氏祓曰考之傳記災祥所應多不誣者然亦有可疑焉武王伐殷歲在鶉火伶州鳩曰歲之所在我有周之分野蓋指鶉火爲西周丰岐之地今乃以當洛陽之東周周平王以丰岐之地賜秦襄公而其分星乃謂之鶉首如燕在北而配以東方之析木魯在東而配以西方之降婁秦居西北而鶉首次於西南吳越居東南而星紀次於東北此皆稽之分野有不合者賈氏以古者受封之月歲星所在之辰以爲分次則春秋戰國之諸侯以之占妖祥可也後世占分野而妖祥亦應豈皆古者受封之辰乎存疑賈氏公彥曰此論北斗及二十八宿所主九州及諸國封域之妖祥所在之事故云以星土也辧九州之地據北斗而言所封封域據二十八星而言皆有分星總解九州諸國也又按春秋緯文耀鉤云布度定記分州系象華岐以西龍門積石至三危之野雍州屬魁星大行以東至碣石王屋砥柱冀州屬樞星三河雷澤東至海岱以北兗州靑州屬機星蒙山以東至南江防稽震澤徐州揚州屬權星大別以東至雷澤九江荊州屬衡星荊山西南至岷山北嶇鳥鼠梁州屬開星外方熊耳至泗水陪尾豫州屬搖星此九州屬北斗星有七州有九但兗靑徐揚幷屬二州故七星主九州也周之九州差之義亦可知漢書天文志角亢氐兗州房心豫州尾箕幽州斗江湖牛女揚州虛危靑州室壁幷州奎婁胃徐州昴畢冀州觜參益州井鬼雍州柳星張三河翼軫荊州

以十有二歲之相觀天下之妖祥【相息亮反】

正義鄭氏鍔曰歲星光明潤澤赤而角則其國昌赤黃而沈其野大穰故以其色相觀妖祥王氏昭禹曰占其見之相有逆順盈縮伏見進退之不同而妖祥著於天下矣分星經星也故有所主之封域歲星緯星也無常主故以其相觀天下之妖祥

存疑鄭氏康成曰歲謂太歲【賈疏上已說五星訖以文次而推知非歲星乃在地之太歲也】歲星與日同次之月斗所建之辰也歳星爲陽右行於天大歲爲陰左行於地十二歲而小周其妖祥之占甘氏歲星經其遺象也鄭司農云太歲所在歲星所居【賈疏太歲所在亦是斗所建之辰下有太歲也歲星所居亦是歲星與日同次之月也】春秋傳越得歲而吳伐之必受其凶之屬是也【賈疏昭三十二年左傳史墨語服注龍歳星也東方宿天徳之貴神其在所之國必昌向之以兵則凶吳越同次吳先舉兵故凶】

辧正易氏祓曰先鄭以歳爲太歲後鄭謂太歲所在歲星所居二者並行不悖然春秋所述妖祥則皆歲星也襄二十八年歲在星紀而淫於枵是謂蛇乘龍梓愼言其所屬以爲宋鄭必饑裨竈言其所衝以爲周楚所惡非歲星乖次之所應乎昭三十二年歳在星紀而吳伐越史墨以爲不及四十年越其有吳以歳星十二年而一周存亡之數不過三紀非歳星順次之所應乎保章氏言十二歳之相相有贏縮暈角之變而妖祥應豈太歳可以並言哉

以五云之物辧吉凶水旱降丰荒之祲象

正義鄭氏康成曰物色也視日旁雲气之色【賈疏眂祲職所眂皆日旁雲气之色此亦云祲象故注云然案云物隨所見而占之不必指定日旁】鄭氏眾曰以二至二分觀雲气靑爲虫白爲喪赤爲兵荒黑爲水黃爲丰故春秋傳曰凡分至啟閉必書云物爲備故也【賈疏僖五年左傳】故曰凡此五物以詔救政王氏昭禹曰气謂之祲形謂之象降者下之於其國使民知之先事而爲之備也

以十有二風察天地之和命乖別之妖祥

正義鄭氏康成曰十有二辰皆有風吹其律以知和不其道亡矣春秋襄十八年楚師伐鄭師曠曰吾驟歌北風又歌南風【賈疏服注北風無射夾鐘以北南風姑洗以南】南風不競多死聲楚必無功是時楚師多凍其命乖別審矣【案經言風指天地之風若律所吹之風則屬樂官然亦與天地之气應知音者能辧之】賈氏公彥曰案考異郵曰陽立於五極於九五九四十五且變以陰合陽故八卦主八風相距各四十五日艮爲條風震爲明庶風巽爲淸明風離爲景風坤爲涼風兌爲閶闔風漧爲不周風坎爲廣莫風淸明立夏皆云淸明風是淸明風主三月復主四月則四維之風主兩月可知【王氏昭禹曰艮爲條風而立春亦曰條風巽爲淸明風而立夏亦曰淸明風坤爲涼風而立秋亦曰涼風漧爲不周風而立冬亦曰不周風】王氏安石曰命謂名言之鄭氏鍔曰不和爲乖不應爲別

案日月星辰居常而有變動則天下之大異也星土之妖祥占在一國歲之相占在一歳五云之物占在一時十有二風月可占蓋以大小久近爲次

凡此五物者以詔救政訪序事

正義鄭氏康成曰訪謀也見其象則當預爲之備以詔王救其政且謀今年天時占象所宜次序其事王氏安石曰詔以詔上訪以訪下救政凶荒之政序事救政之事所當緩急先後【案救政不惟凶荒有之】

案春秋傳梁山崩晉侯召伯宗伯宗問於重人而得其禮所謂訪序事

內史掌王之八枋之灋以詔王治一曰爵二曰祿三曰廢四曰置五曰殺六曰生七曰予八曰奪【枋本又作柄邦命反治直吏反下同】

正義鄭氏康成曰大宰旣以詔王內史又居中貳之賈氏公彥曰大宰有誅無殺此有殺無誅者誅與

殺相因欲見過不止則殺之八者不與大宰次第同者事起無常故不依本也

案大宰內史所掌八柄其次第各異何也大宰職先吉而後凶此則各以兩者相對爲次也爵祿之後繼以廢置用捨明而後天位天祿無曠也廢置之後繼以生殺予奪賞罰行而後所廢所置競勸也先生殺而後予奪者輕重之倫也此八柄自然之次第也大宰所詔無殺者殺者不得已而用之大宰不可輕言也然云誅則亦該此矣內史掌其灋則務詳其實故直言殺也大宰詔王而內史詔王治則大宰必攷諸內史之灋以詔王而內史之兼詔大宰亦可見矣唐宋以後有制詔已降而宰相封還辭頭者此正冢宰之本職也有天子宰相成謀而給事中封駁者此正內史之本職也蓋古法蕩盡一二人偶剏行之故眾以爲奇史書其事然下能言上能聽者不過千百之十一耳周公列此爲典法使爲人君者皆知爲政體之固然而坦乎不疑爲人臣者各知爲職守所當然而無與分過也

執國灋及國令之貳以攷政事以逆防計【會古外反】

正義鄭氏康成曰國法六典八法八則鄭氏鍔曰法者一定之法令者一時之令內史皆執其貳與大宰司會相參稽王氏昭禹曰上以道制之而下守之則爲法上以命使之而下稟之則爲令

掌敍事之灋受納訪以詔王聽治

正義鄭氏康成曰納訪納謀於王也王氏昭禹曰納謂納言於上若書所謂納言是也訪謂訪事於下若書所謂王訪於箕子是也

存疑鄭氏康成曰敍六敍也六敍六曰以敍聽其情案內史掌納訪而宰夫大僕禦僕各掌復逆其職之所以辧者何也諸職所謂逆卽羣下所納之言也所謂復卽王所訪之事也大僕禦僕分掌之以達於王內史受之以察其當否然後以詔王治所治之事下於宰夫則使羣吏奉行之官事非聯而實相首尾其不關於冢宰何也凡治皆冢宰所贊則內史所詔王必與冢宰參決可知矣注謂敍事卽小宰之六敍非也小宰以敍聽其情乃羣吏自以其情告於小宰此所謂敍事之法則所納訪之事有大小緩急隨事斟酌次第發命無一定之敍故不曰敍事而曰敍事之灋也經於事之有定者皆直言敍事樂師凡樂掌其敍事饗食諸侯敍其樂事大胥敍宮中之事是也

凡命諸侯及孤卿大夫則策命之

正義鄭氏眾曰春秋傳王命內史興父策命晉侯爲侯伯其文曰王謂叔父敬服王命以綏四國糾逖王慝晉侯三辭從命受策以出【賈疏僖二十八年左傳】策謂以簡策書王命賈氏公彥曰周灋爵及士亦內史命之不言者略之也

案不及士者豈士卑且眾王不能一一親命或命而不以策與詩曰韓侯受命王親命之則命有不親者矣王氏與之謂大夫出封加命爲子男故得策命不知大夫四命受器自宜策命非以出封故也

凡四方之事書內史讀之

正義鄭氏康成曰若今尙書入省事【賈疏漢灋奏事讀之故舉以爲況】賈氏公彥曰諸侯有書奏白於王內史讀示王案不曰讀四方之事書而曰凡四方之事書內史讀之者曰讀四方之事書則似內史自讀之曰凡四方之事書內史讀之則知內史之讀爲王之聽之矣

王制祿則贊爲之以方出之賞賜亦如之

正義鄭氏康成曰贊爲之爲之辭也王制王之三公視公侯卿視伯大夫視子男元士視附庸鄭氏眾曰以方出之以方版書而出之王氏應電曰制祿者司祿內史則主贊之賞賜大則司勲之賞地小則玉府內府之好賜賜予是也

內史掌書王命遂貳之

正義鄭氏康成曰副寫藏之【賈疏王有詔敕則副寫一通藏之以待勘校也】案覆舉內史見親其事而非付之屬史也【小史職大祭祀讀禮法史以書敍昭穆之俎簋則其屬史】王之命內史親受而書之且貳之則矯假以爲不信者孰敢萌其慮哉漢唐以後中使口銜天憲以亂國常則內史之職失耳

外史掌書外令

正義鄭氏康成曰王令下畿外【賈疏凡言四方及外者據畿外而言】王氏應電曰令下於諸侯若徵守起軍旅也

案命乃王所黜陟因革政事之大者令則發徵期會禁戒政事之小者

掌四方之志

正義鄭氏康成曰志記也謂若魯之春秋晉之乘楚之檮杌鄭氏鍔曰四方之志若齊語魯語晉志鄭志之類劉氏彜曰四方之志謂九州列國四海百蠻世系之所自出分封之所由始朝貢之斷續政教之從違禮樂之更革俗尙之丑好若土均土訓誦訓之所職皆爲志以藏之以待王之顧問

掌三皇五帝之書

正義鄭氏康成曰左傳所謂三墳五典【賈疏昭十二年左傳楚靈王謂左史倚相能讀三墳五典八索九丘孔氏安國曰伏羲神農黃帝之書謂之三墳少昊顓頊髙辛唐虞之書謂之五典】賈氏公彥曰三皇時無文有文字後仰錄三皇時事也

存疑賈氏公彥曰世本蒼頡造文字蒼頡黃帝之史則文字始於黃帝李氏嘉會曰夏殷周所紀兼掌可知

掌達書名於四方

正義鄭氏康成曰謂若堯典禹貢達此名使知之或曰古曰名今曰字【賈疏古者文字少直曰名後代文字多則曰字字者滋也】使四方知書之文字得能讀之賈氏公彥曰聘禮記百名以上書之於策不及百名書之於方王氏安石曰書名者字也字所以正名百物故謂之名

通論鄭氏鍔曰四方言語不同上世音讀與後世亦異欲使天下誦讀無東西南北之訛無古今之異則書名不可以不達大行人九歲諭書名蓋外史達之九歲之久慮其不一又使行人往諭之

若以書使於四方則書其令【使所吏反】

正義鄭氏康成曰書王令以授使者王氏昭禹曰以外史掌外令故也

案凡聘覜之常不皆有書或命以事或有所訪詰而後有書故書其令使後有攷也不覆舉外史此令輕異於王命之必內史親書也不貳之亦以所令輕也虎賁職奉書以使於四方

禦史掌邦國都鄙及萬民之治令以贊冢宰

正義鄭氏康成曰王所以治之令冢宰掌王治王氏昭禹曰治則大宰主之其令則禦史掌之故以贊冢宰爲職

案治令之出冢宰贊王復設禦史以贊冢宰惟恐有偏側缺失得以補察也以禮官之屬贊治官者六典八法八則大史與冢宰共建之惟禦史習其儀法察其義類又王之治法史必書之也

辧正王氏志長曰魏氏校以後世禦史專主諫諍以居於王所可繩愆糾繆按之經文殊無此義古者師箴蒙誦百工諫士傳言庶人謗無人不作其敢言之气而天子亦莫不虛已受之又何事專立一官冢宰兼總六官贊王治禦史爲天子近臣凡治者受法令焉則一切張弛操縱皆得與議所以爲贊冢宰也

凡治者受灋令焉

正義鄭氏康成曰爲書寫其治之法令來受則授之賈氏公彥曰凡外內官所有治職皆禦史書王之

法令以授之

案凡王之治令及冢宰所掌成法施於邦國都鄙萬民者皆禦史布之故凡治者受焉

掌贊書

正義鄭氏康成曰王有命當以書致之則贊爲辭若今尙書作詔文

案五官法令其長得自布書之者各官之史耳惟治令必稟於王然後下於六官萬民邦國故禦史贊書贊書謂書凡治者所受之法令也故置員多其史

至百有二十人

凡數從政者【數所主反】

正義鄭氏康成曰自公卿以下至胥徒凡數及其見在空缺者鄭氏鍔曰數則以小數計之凡則以總數計之知其凡數則官之冗省可知

欽定周官義疏卷二十六﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷二十七

春官宗伯第三之十一

巾車掌公車之政令辧其用與其旗物而等敍之以治其岀入

正義鄭氏康成曰公猶官也用謂祀賓之屬旗物大常以下等敍之以封同姓異姓之次序賈氏公彥曰出入謂若下文凡車之出入則防之冬官造車訖來入巾車又當出封同姓之等皆是也王氏安石曰等其上下敍其先後王氏應電曰當用則出而共之已用則入而藏之至於服車五乘或始命而賜之或已命而乘者亦當辧之與凡防計之事皆所謂政令

王之五路一曰玉路鍚樊纓十有再就建大常十有二斿以祀【鍚音陽樊步幹反斿音流一音遊】

正義鄭氏康成曰王在焉曰路【賈疏若路門路寢路車路馬皆稱路路大也王之所在故以大爲名】玉路以玉飾諸末【賈疏凡車上之材於末頭飾以玉金象皆然案玉金象之飾當在較式之兩端以其在上而爲手所馮則貴也或軹之接於較轛之接於式者亦飾之與】鍚馬面當盧刻金爲之所謂鏤鍚也【賈疏眉上曰鍚故知當額盧韓奕詩鉤膺鏤鍚】樊讀如鞶帶之鞶【賈疏易訟卦上九或錫之鞶帶】謂今馬大帶也纓今馬鞅【賈疏纓夾馬頸故以今馬鞅解之】玉路之樊及纓皆以五采罽飾之十二就就成也【賈疏爾雅犛罽也注毛犛所以爲罽如是罽染毛爲之案典瑞職鎭圭繅五采五就則知王者就飾用五采】大常九旗之畫日月者【賈疏司常職日月爲常是也】正幅爲縿斿則屬焉【賈疏正幅爲縿爾雅文知斿則屬焉者爾雅云纁帛縿練旒九縿旒用物不同旒又有數明知別屬也案斿旌旗之末垂也爾雅郭注縿眾旒所著】

案此職及司常大司馬皆曰王建大常則諸侯以下不得建明矣而大行人九斿七斿五斿皆曰建常何也旗常者徽幟之通稱也故司常掌九旗之物名而統之曰常春秋傳三辰旂旗昭其明也大常而外無畫三辰者而統之曰旗則知旗常可互稱而大常則惟天子得建之矣

存疑鄭氏眾曰纓謂當胸士喪禮下篇曰馬纓三就禮家說曰纓當胸以削革爲之三就三重三匝也

金路鉤樊纓九就建大旂以賓同姓以封【注故書鉤爲拘杜子春讀爲鉤】

正義鄭氏康成曰金路以金飾諸末鉤婁頷之鉤也【賈疏詩云鉤膺鏤鍚鉤連言膺眀鉤在膺前是馬婁頷也】金路無錫有鉤亦以金爲之【賈疏玉路云鍚金路云鉤明金路無鍚上得兼下則玉路兼有鉤可知】其樊及纓以五采罽飾之而九成【賈疏亦如上一采罽爲一成凡九就九成也】大旂九旗之畫交龍者【賈疏見司常職】以賓以防賓客【賈疏齊右防同賔客前齊車至於載主亦同焉】同姓以封謂王子母弟率以功徳出封爲侯伯若魯衞之屬【賈疏周法二王之後爲公同姓侯伯而已】其無功徳各以親疏食采畿內而已【案同姓惟虞亦稱公豈以其先世讓徳崇以不臣之禮與】賈氏公彥曰周人先同姓得賜金路玉路以祭祀故不可分賜

案玉路非諸侯所得乘二王之後修其禮物作賓王家車服各從先代觀詩歌白馬則乘殷路可知故金路以封同姓魯衞皆侯則無公爵可知注以同姓爲侯伯是也

存疑賈氏公彥曰曾子問天子巡守以遷廟主行載於齊車注齊車金路若王弔亦乘金路士喪禮注君弔蓋乘象路謂得金路之賜者弔時降一等乘象路明王有玉路弔時降一等乘金路可知

象路朱樊纓七就建大赤以朝異姓以封

正義鄭氏康成曰象路以象飾諸末【王氏昭禹曰以象齒】象路無鉤以朱飾勒而已【賈疏按下文革路雲龍勒明知此朱同爲飾勒也】其樊及纓以五采罽飾之而七成大赤九旗之通帛【賈疏見司常職】以朝以日視朝【賈疏三朝皆乘之按司常道車建旞鄭注道車象路也王以朝夕燕出入乘象路則建旞若在朝廷則建大赤其車則同也】異姓王甥舅【賈疏若陳國杞國】通論陳氏祥道曰以異姓對庶姓則庶姓別於異姓以異姓對同姓則庶姓亦異姓而已司儀土揖庶姓時揖異姓異姓姻也庶姓非姻也

革路龍勒條纓五就建大白以卽戎以封四衞【龍如字戚音厖條依注作絳他刀反絳下當有樊字】

正義鄭氏康成曰革路鞔以革而漆之無他飾【賈疏玉路金路象路皆以革鞔更有玉金象爲飾革路無他飾故直曰革路】龍駹也以白黑飾韋雜色爲勒條讀爲絳其樊及纓以絳絲飾之而五成不言樊字蓋脫耳以此言絳知玊路金路象路飾樊纓皆不用玉金象矣【賈疏上玉路鞶纓十有二就馬氏以爲旄牛尾金塗十二重故防破之也】大白殷之旗猶周之大赤蓋象正色也【賈疏周以十一月爲正物萌色赤殷以十二月爲正物牙色白是象正色】卽戎謂兵事四衞四方諸侯守衞者蠻服以內

辧正王氏志長曰鄭氏答趙商謂王親將載大常若防事或勞師不親將則建大白非也革路卽戎正指王在軍時白者西方之色奉天道肅殺之令以行天討故建大白田𨿽戎事然奉祭祀故建大常下經又曰田建大麾者其別建之以壯軍容與【案田建大麾與司馬職異者豈出入在途及列陣皆載大常而圍禁則建大麾與】

木路前樊鵠纓建大麾以田以封蕃國【前依注作翦子顯反鵠戶篤反】正義鄭氏康成曰木路不鞔以革【賈疏以其言木則木上無革可知】漆之而已【賈疏下喪車尙有漆則吉車可知】前讀爲緇翦之翦翦淺黑色【賈疏旣夕禮緇翦有幅鄭注翦淺也此前亦取淺意故讀從之】木路無龍勒以淺黑飾韋爲樊鵠色飾韋爲纓不言就數飾與革路同田四時田獵蕃國謂九州之外夷服鎭服蕃服【賈疏司馬職要服已內爲九州其外更有夷鎭蕃三服總而言之皆號蕃國】王氏詳說曰鵠纓亦五就蕃國爵不過子男五命其五就宜矣案曰同姓以封異姓以封曰以封四衛以封蕃國順逆其辭者何也金路不獨以封同姓【如太公封齊宜以金路】而同姓之封爲多象路不獨以封異姓【如霍叔復位蔡仲續封宜以象路】而異姓之封爲多故不得爲必然之詞若革路則惟以封四衞木路則惟以封蕃國也

通論賈氏公彥曰凡五等諸侯所得路在國祭祀及朝天子皆乘之但朝時乘至天子館則舎之於館覲禮記偏駕不入王門謂舎之於客館乘墨車龍旂以朝鄭注在旁與已同曰偏若兩諸侯自相朝亦應乘之若齊弔及朝並朝夕燕出入可降一等若在軍皆乘廣車若以田以鄙則乘木路也鄭氏鍔曰以顧命証之玉路一曰大路金路一曰先路象路次金路革路次象路故同謂之次路木路最後綴於諸路之後故曰綴路

存疑陳氏傅良曰郊特牲大路繁纓一就先路三就次路五就其商制與所謂大路卽周官木路商以大路爲尊次路爲下故樊纓自一推而至於五則爲禮之殺貴其朴也周以玊路爲先木路爲後其樊纓自十二損而至於五則爲禮之殺蓋貴其文也王氏應電曰按五路樊纓十有二就九就七就五就之異旗則稱大旂大赤大白大麾而不言其斿之數者蓋蒙大常之制旗斿皆十二故皆貫之以大猶天子五服之章𨿽異而冕皆十二旒諸侯自當有辧也

王后之五路重翟鍚面朱緫厭翟勒面繢緫安車雕面鷖緫皆有容蓋【重直龍反鍚音陽厭奄接反緫作孔反張參云字作緫石經亦作緫繢戶對反鷖烏兮反注故書朱緫爲防鷖或作繄鄭司農云防當爲緫書亦或爲緫鷖讀爲鳧鷖之鷖】正義鄭氏康成曰重翟重翟雉之羽也【賈疏凡言翟者皆謂翟鳥之羽以爲兩旁之蔽言重翟者皆二重】厭翟次其羽使相迫也【賈防謂相次以厭其夲下翟車則不厭也】勒面謂以如王龍勒之韋爲當面飾也【賈疏上龍勒不言面此勒言面則所施之處不同上言勒者馬之轡飾不在面此言勒面則在面也】雕者畫之不龍其韋安車坐乘車凡婦人皆坐乘【賈疏曲禮婦人不立乘王后五路皆坐乘獨此得安車名者以余有重翟厭翟等名此無異物可稱故也】鄭司農云鷖讀爲鳧鷖之鷖【賈疏見詩大雅鳧鷖篇】鷖緫者靑黑色以繒爲之緫著馬勒直兩耳與兩鑣【賈疏鷖者取鳥之鷖色靑黑爲義知繒爲之著馬勒直兩耳與兩鑣者舉當時以況古也】容爲幨車山東謂之裳帷或曰潼容【賈疏昏禮婦車有裧注云裧車裳帷周禮謂之容又衛詩云漸車帷裳毛氏亦曰潼容是容潼容與襜及裳帷爲一物也】某謂朱緫繢緫其施之如鷖緫車衡輨亦宜有焉繢畫文也蓋如今小車蓋也皆有容有蓋則重翟厭翟謂蔽也【賈疏蓋以表尊亦以禦雨故三者皆有容有蓋馬氏等以重翟爲蓋若重翟厭翟是蓋何湏下文云皆有容蓋乎故破爲蔽】重翟後從王祭祀所乘厭翟後從王賓饗諸侯所乘安車無蔽後朝見於王所乘謂去飾也【賈疏安車不言翟明無蔽朝王質故去飾也】詩國風碩人曰翟蔽以朝謂諸侯夫人始來乘翟蔽之車以朝見於君盛之也此翟蔽蓋厭翟也然則王后始來乘重翟乎賈氏公彥曰案下翟車尊於安車而進安車在上者以翟車有幄無蓋安車重翟同無幄而有容蓋也王氏志長曰容謂車帷施於防者蓋謂車蓋施於上者

案雜記其輤有裧緇布裳帷士輤葦席以爲屋蒲席以爲裳帷是裧與裳帷爲二物裧在上而裳帷在下也士昏禮士喪禮皆言裧衛詩言帷裳各舉其一以見其全耳容則兼裧與裳帷而貴者之稱也康成謂裧於蓋弓垂之意裳帷但自較而下至軫裧則上屬蓋弓下垂過較如重檐然左右之廣如車而前不及式以禦者當在所陣之外也其裳帷之垂則於車箱內不掩其外士婦車以布則內子之裧與裳帷當以繒而後夫人之容可推矣

通論賈氏公彥曰王之三夫人與三公夫人同乘翟車九嬪與孤妻同乘夏篆二十七世婦與卿妻同乘夏縵女禦與大夫妻同乘墨車士之妻嫁時攝盛亦乘墨車非嫁攝盛則乘棧車也諸侯以下夫人祭祀賓饗出桑朝君差之皆可知也若然諸侯夫人亦當有安車以朝君

翟車貝面組緫有握【握劉音屋一音烏學反非】

正義鄭氏康成曰翟車不重不厭以翟飾車之側爾貝面貝飾勒之當面也【賈疏貝水物】有握則此無蓋矣【賈疏蓋所以禦雨無握乃施之今旣有握故知無蓋】如今軿車是也後所乘以出桑【賈疏案月令三月薦鞠衣於先帝又後妃親桑於東郊二者皆乘翟車以薦鞠衣非祀親桑又非大事故乘翟車也】賈氏公彥曰朱緫繢緫鷖緫皆以繒爲之組緫則以組絳爲之緫亦施於勒及兩耳兩鑣並車衡輨焉成氏伯璵曰旁曰帷上曰握

案握疑如帷幕幄帟之幄謂自較而上以穹者覆其頂也故注云有握則無蓋矣握之下亦如裳帷與

輦車組挽有翣羽蓋【挽音晚】

正義鄭氏康成曰輦車不言飾【賈疏以經不言翟又不言面總之類是無飾也】後居宮中從容所乘但漆之而已爲輇輪人挽之以行【賈疏案雜記注引許氏說文有輻曰輪無輻曰輇則人挽行者皆無輻又雜記注輇崇蓋半乘車之輪乘車髙六尺六寸則此當三尺三寸】有翣所以禦風塵【賈疏翣卽扇也扇所以爲障蔽亦所以禦風塵】以羽作小蓋爲翳日也王氏志長曰案爾雅大扇謂之翣陳氏祥道曰五路言翟言車而不言路二翟言翟而不言車者不言路避王也不言車車不足以名之也孤言夏篆卿言夏縵至墨車已下然後言車是亦飾盛者以飾名飾殺者以車名也

案翣與羽蓋皆人執之而傍車以行者

存疑鄭氏鍔曰衣褘衣則乘重翟衣褕狄闕狄則乘厭翟衣展衣則乘安車衣鞠衣則乘翟車衣褖衣則乘輦車

王之喪車五乘木車蒲蔽犬尾櫜疏飾小服皆疏【乘繩證反下同莫歷反櫜音羔劉姑道反注故書疏爲揟】

正義鄭氏康成曰木車不漆者【賈疏上文木路對革路有革又有漆則木路惟有漆據吉時而言此木路對禫始有漆則不漆可知】鄭司農云蒲蔽謂臝蘭車【賈疏漢時有臝長蘭乘不善之車故舉以說之】以蒲爲蔽天子喪服之車漢儀亦然犬以犬皮爲覆笭【賈疏古者男子立乘湏馮軾軾上湏皮覆之故云犬】某謂蔽車防禦風塵者犬白犬皮【賈疏以喪無飾明用犬之白者士喪記主人乘惡車白狗幦是也】旣以皮爲覆笭又以其尾爲戈防之弢【賈疏櫜則弢也】麤布飾二物之側爲之緣若攝服云【賈疏按喪服齊衰以下皆稱疏在禮凡言疏布者據大功布而言此以八升布爲二物之緣也旣夕記貳車白狗攝服注攝猶緣也狗皮緣服差飾引之者證二物爲緣之事】服讀爲箙小箙刀劍短兵之衣【賈疏小箙卽旣夕記主人乘惡車白狗幦蒲蔽犬服注云笭間兵服以犬皮爲之是也】此始遭喪所乘爲君之道尙防防姦也書曰以虎賁百人逆子釗【賈疏書周書顧命篇】亦爲備焉

通論賈氏公彥曰士喪禮主人乘惡車注引雜記端衰喪車皆無等然則此惡車王喪之木車也是尊卑同也

素車棼蔽犬素飾小服皆素【棼奉云反注讀爲薠音煩】

正義鄭氏康成曰素車以白土堊車也【賈疏案爾雅地謂之黝墻謂之堊堊謂以白土爲飾則此素車亦白土爲飾可知】棼讀爲薠薠麻以爲蔽其服以素繒爲緣此卒哭所乘【賈疏士虞記卒哭丈夫說絰帶於廟門外婦人說首絰不說帶是卒哭變服變服卽易車】爲君之道益著在車可以去戈防王氏安石曰素車蔽服皆素則少變而飾以素不皆疏矣

存疑黃氏度曰素車素飾不言尾櫜因上文言小服皆素則尾櫜可知漢文帝遺詔無布車及兵器其制至漢猶在薻車以下不言小服則如常車施革駹車又漸漆矣

薻車薻蔽鹿淺革飾【薻藻同音早注故書薻作】

正義鄭氏康成曰薻水艸蒼色以蒼土堊車鹿淺以鹿夏皮爲覆笭【賈疏夏時鹿毛新生爲淺毛】又以所治去毛者緣之【賈疏去毛曰革】此旣練所乘

辧正王氏應電曰注棼爲麻布藻爲蒼繒案下駹車始以葦爲蔽今若用麻布與蒼繒則反精矣蓋卽編薠麻與水艸以爲蔽耳

駹車雚蔽然髤飾【駹莫江反雚音丸髤香求反】

正義鄭氏康成曰駹車邊側有漆飾也【賈疏下文漆車全有漆則此未全漆故知邊側少有漆也】雚細葦席也以爲蔽者漆則成藩【賈疏下文藩蔽卽因此蔽而漆之】卽吉也然果然也【賈疏果然獸名】髤赤多黑少之色韋也此大祥所乘王氏安石曰髤與雀不言物蓋如藻車用革

漆車藩蔽豻雀飾【豻午旦反】

正義鄭氏康成曰漆車黑車也【賈疏凡漆不言色者皆黑故大夫所乘墨車直以黑名】藩今時小車藩漆席以爲之豻胡犬雀黑多赤少之色韋也【賈疏雀頭黑多赤少雀卽緅也】此禫所乘劉氏彞曰三年之喪皆乘惡車謂木車也齊衰皆乘素車大功皆乘藻車小功皆乘駹車緦乘漆車賈氏公彥曰下文大夫乘墨車士乘棧車皆吉時所乘之車旣言天子至士喪車五乘尊卑等則大夫士禫亦得乘漆車所以大夫士禫卽乘漆車與吉同者禮窮則同也

存疑王氏志長曰疏謂大夫士禫皆得乘漆車則大夫禫與吉同已不可至於士平日乘棧車禫得乘漆車是士禫所乘反精於平日矣而可乎

案棧車不革鞔但漆之則棧車亦名漆車此於士爲吉車在王則爲第五等之喪車也喪車無等則尊卑同然亦大槪之言非必士大夫遂偹五乘賈氏依次比之則士禫所乘與吉車同亦不得不然者無庸苛論也詳見士喪記

服車五乘孤乘夏篆卿乘夏縵大夫乘墨車士乘棧車庶人乘役車【孤乘已下並如字篆直轉反縵莫幹反棧仕版反】

正義鄭氏康成曰服車服事者之車【賈疏孤卿以下皆輔佐之臣服事於上】鄭司農雲篆或讀爲圭瑑之瑑夏篆轂有約也某謂夏篆五采畫轂約也夏縵亦五采畫無瑑爾【賈疏言縵者亦如縵帛無文章故云無瑑也以其瑑爲轂約則言縵者無約也】墨車不畫也【賈疏言墨漆革車而已故知不畫也】棧車不革鞔而漆之【賈疏考工記輿人棧車欲弇是不革鞔者也知士車有漆飾者案唐傳云古之帝王必有命民於其君得命然後得乘飾車駢馬衣文駢錦注云飾漆之駢並也是其事】役車方箱可載任器以供役【賈疏案考工記乘車田車橫廣前後短大車柏車羊車皆方故知役車亦方箱】賈氏公彥曰庶人以力役爲事故名車爲役車

通論賈氏公彥曰此尋常所乘士昏禮親迎攝盛主人乘墨車婦車亦如之有裧爲異耳孤卿已下不見婦人車者與夫同也王氏詳說曰周官不載三公之車服下同於孤也王氏安石曰棧車則無飾矣考工記棧車欲弇飾車欲侈墨車以上皆飾車也

凡良車散車不在等者其用無常

正義鄭氏康成曰給逰燕及恩惠之賜不在等者謂若今輜車後戶之屬作之有功有沽【賈疏漢時輜車與古者從軍所載輜重財貨之車皆車後開戶精作爲功則曰良麤作爲沽則曰散】易氏祓曰不在等者非特恩賜亦或以共在公之役使

凡車之出入歲終則防之【防古外反】

正義鄭氏康成曰計其完敗多少賈氏公彥曰出謂出給官用入謂用罷歸官

凡賜闕之

正義鄭氏康成曰完敗不計賈氏公彥曰賜後完敗隨彼在官不湏復知故闕之不計防

毀折入賫於職幣

正義鄭氏康成曰計所傷敗入其直杜子春云賫讀爲資資謂財也乘官車毀折者入財以償繕治之直賈氏公彥曰職幣主受給官物所用之餘此財物

亦授之職幣還與冬官繕治之黃氏度曰戒其不謹毀敗公物

大喪飾遣車遂廞之行之【遣溪現反】

正義鄭氏康成曰廞興也謂陳駕之【賈疏案下車僕職大喪廞革車彼廞謂作之此言飾遣車已是作更言遂廞之故以陳駕解廞也】行之使人以次舉之以如墓也遣車一曰鸞車【賈疏以遣車亦有鸞鈴故也人職及言鸞車象人】

案疏謂還以金象革飾之非也彼工官之事巾車所掌謂設障蔽耳【雜記遣車四面有障】職中有工百人乃爲容蓋幄蔽之屬

及葬執蓋從車持旌

正義鄭氏康成曰從車隨柩路持蓋與旌者王平生時車建旌雨則有蓋今蜃車無蓋執而隨之【賈疏旣設帷荒不得設蓋故執而隨之】象生時有也所執者銘旌賈氏公彥曰巾車持旌在從車之前而文在下者以執蓋是巾車職因言持旌耳非謂持旌亦從車也

存疑賈氏公彥曰旣夕禮祝取銘置於茵茵旣行在柩車前明銘旌亦與茵同在車前可知也

案不曰執蓋持旌從車而別起持旌之文於執蓋後者明執蓋者後從而持旌者前導也柩車無他旌注以爲銘旌是也此云持旌則與士喪之置於茵者異蓋王喪未可以士禮一律論之且杠之長短迥殊非可臥置者

及墓嘑啟關陳車【嘑音呼】

正義鄭氏康成曰關墓門也車貳車也【賈疏知是貳車者以遣車在明器之中案旣夕禮陳明器在道東西北上此不言明器而別陳車是貳車可知】士喪禮下篇曰車至道左北面立東上【賈疏士無貳車惟據乘車道車槀車三乘王則象生時當別有貳車十二乘然則所陳車非止貳車注直舉士喪禮不見者而言耳】

小喪共匶路與其飾

正義鄭氏康成曰匶路載柩車也【賈疏卽蜃車也】飾棺飾也【賈疏帷荒栁翣池紐之屬】賈氏公彥曰上言大喪據王不別言後世子則此小喪中可以兼之

案小喪羣王子三夫人以下亦存焉匶路當自外來而巾車共之者其職掌公車之政令而等敍之以治其出入則匶車亦必入於巾車而後以共也小喪如此則大喪不待言矣

歲時更續共其獘車【注故書更續爲受讀杜子春云當爲更續】

正義鄭氏康成曰更易其舊續續其不任用【賈疏更謂車𨿽未破日久舊壊更易以新者續謂𨿽未經久有破壊不中用者復以新車續之】更授新車則取其獘車共於車人材或有中用之

大祭祀鳴鈴以應雞人【注故書鈴或作軨杜子春云當爲鈴】

正義鄭氏康成曰雞人主呼旦鳴鈴以和之聲且警眾必使鳴鈴者車有和鸞相應和之象歐陽氏謙之曰雞人呼旦巾車鳴鈴以應之示車已夙駕也巾車已駕則王不敢緩於登車之節況執事者乎通論王氏應電曰車之爲器至重故周官特設巾車以掌公車之政令典路掌王車之駕車僕掌兵車之萃各分其職所以志專而事辧也巾車兼統之故其秩爲下大夫

典路掌王及後之五路辧其名物與其用說【說吐活反一書鋭反】正義鄭氏康成曰用謂將有朝祀之事而駕之鄭氏眾曰說謂舎車也春秋傳雞鳴而駕日中而說【賈疏宣十二年左傳晉楚戰於邲事】用謂所宜用賈氏公彥曰巾車已主王與後之五路今此又掌之冬官造車訖以授巾車飾以玉金象之等其王及後所乘者又入典路掌之

案巾車通掌車政典路第掌五路之名物駕說故分二職

若有大祭祀則出路贊駕說大喪大賓客亦如之正義鄭氏康成曰出路王當乘之贊駕說贊僕與趣馬也【賈疏夏官大馭戎僕齊僕之等及趣馬之官主駕說】大喪大賓客亦出路當陳之【賈疏祭祀乘玉路賓客乘金路余路當陳之爲華國大喪則不乘吉時路直陳之而已】鄭氏眾曰成王崩康王旣陳先王寶器又曰大路

在賓階面贅路在阼階面先路在左塾之前次路在右塾之前【賈疏大路玉路贅路玉路之貳先路象路次路象路之貳門側之堂謂之塾謂在路門內之東西北面與玉路贅路相對也案蔡氏沈書傳以先路爲木路謂行則賤者宜先義亦可通】漢朝上計律陳屬車於庭【賈疏漢朝集使上計法亦陳車】故曰大喪大賓客亦如之

凡防同軍旅弔於四方以路從

正義鄭氏康成曰王出於事無常王乘一路典路以其餘路從行以華國賈氏公彥曰惟玉路祭祀之車尊不出其餘皆出以華國也【案王出於事無常或亦有祀事玉路不出未知所據】易氏祓曰謂因防同軍旅而行弔事

車僕掌戎路之萃廣車之萃闕車之萃蘋車之萃輕車之萃【萃七內反廣古曠反蘋泊淸反輕溪政反注故書蘋作平杜子春云蘋車當爲軿車】

正義鄭氏康成曰萃猶副也此五者皆兵車所謂五戎也【賈疏月令季秋習五戎鄭注以五戎爲弓矢殳矛戈防此注所謂五戎者未知所據或以五戎無正文故兩觧之與】戎路王在軍所乘也廣車橫陳之車也闕車所用補闕之車也蘋猶屏也所用對敵自蔽隱之車也【王氏安石曰蘋車蓋輜車之有屏蔽者】輕車所用馳敵致師之車也【王氏昭禹曰孫武曰馳車千駟又曰輕車先出其側蓋用之馳敵致利非輕不可故馳車又謂之輕車】春秋傳公喪戎路【賈疏莊公九年左傳齊魯戰於幹時事】又曰其君之戎分爲二廣則諸侯戎路廣車也又曰帥斿闕四十乘【賈疏宣十二年左傳晉楚戰於邲楚子爲乘廣三十乘分爲左右右廣雞嗚而駕日中而說左則受之日入而說楚子使潘黨率斿闕四十乘從唐侯爲左拒】孫子八陳有蘋車之陳又曰馳車千乘五者之制及萃數未盡聞也賈氏公彥曰戎路卽巾車革路車僕惟掌五戎之萃其五戎之正不言所掌者巾車𨿽掌五戎之一其下四戎之正亦當巾車掌之鄭氏鍔曰萃者副貳之名五路皆有貳數不過十二戎事危故副貳尢眾廣車闕車蘋車輕車皆有萃

通論陳氏汲曰詩云輶車鸞鑣爾雅輶輕也

餘論雜說車戰之法每車甲士三人步卒七十二人二十四人居前左右各二十四人居前者戰左右者挾轅常相更番後又二十五人爲一隊去車二十五步所謂炊家子守衣裝廝飬樵汲者也行則以車爲衞居則以車爲營一車一間又有倅車孫子曰萃車千駟輕車千乘帶甲十萬謂倅車也車戰之法爲不可敗計有倅車者萬一或敗免致倉皇無備後人自不能車戰豈得謂其法不可用

凡師共革車各以其萃防同亦如之

正義鄭氏康成曰五戎者共其一以爲王優尊者所乘也【賈疏案巾車王所乘惟革路而已此經不云革路總云共革車則五戎皆是王𨿽乘一路四路皆從是優尊所乘也】而萃各從其元焉【賈疏五戎車之下皆云之萃明萃皆從其元可知】巡守及兵車之防則王乘戎路【賈疏戎僕職掌馭戎車凡巡守及兵車之防亦如之】乘車之防王𨿽乘金路猶共以從不失備也黃氏度曰車僕掌五戎之萃皆以副王爲名居中

軍其卒皆鄕兵而乘之者皆官府州鄕之吏射人職大師令有爵者乘王之倅車是也王氏安石曰各以其萃以其車之卒伍睦也

大喪廞革車

正義鄭氏康成曰言興革車則遣車不徒戎路廣闕蘋輕皆有焉賈氏公彥曰王遣車九乘除此五乘之外加以金玉象木四者則九

大射共三乏

正義鄭氏眾曰乏讀爲匱乏之乏鄭氏康成曰乏所以爲獲者禦矢也賈氏公彥曰乏一名容射人職三獲三容是也革車用皮乏亦用皮故因使爲之賓射燕射等皆共乏大射舉尊者而言鄭氏鍔曰王大射張三侯每侯一乏鄭氏樵曰文反正爲乏正以受矢乏以蔽矢是相反也

司常掌九旗之物名各有屬以待國事日月爲常交龍爲旂通帛爲旜雜帛爲物熊虎爲旗鳥隼爲旟蛇爲旐全羽爲旞析羽爲旌

正義鄭氏康成曰物名者所畫異物則異名也【賈疏九旗中旜物旌旞等不畫異物注據名總言之耳】通帛謂大赤從周正色無飾雜帛者以帛素飾其側白殷之正色全羽析羽皆五采系之於旞旌之上所謂注旄於乾首也【賈疏爾雅注旄首日旌旞旌非直有羽亦有旄故引以證旞旌旄羽並有也大常已下橦首皆有旄羽夏采職乘車建綏注綏以旄牛尾爲之綴於橦上是旌首皆有旄之驗也】凡九旗之帛皆用絳【賈疏全羽析羽直有羽而無帛而注云九旗之帛者據多而言】黃氏度曰司常掌其物名其旗各屬於其官府師都州裏而藏之有國事則出而張之不待給歳時共其更旌而已王氏安石曰旗之物則通帛雜帛之屬旗之名則旗常旜物之屬自常以下凡九物而旗居其一謂之九旗猶公侯伯子男通謂之諸侯也各有屬則自王以下其臣民各有屬建旗則使之視而從焉待國事謂國有祭祀師田賓客之事

通論鄭氏鍔曰大常九旗之一耳獨以司常名官何也旗可謂之旂旌亦可謂之常郊特牲旂十有二旒龍章而設日月此指大常而言也而謂之旂豈非旗可謂之旂乎樂記龍旂九旒天子之旌也此亦指大常而言也豈非旗亦可謂之旌乎覲禮公侯伯子男各就其旂而立月令春載靑旂夏載赤旂秋載白旂冬載旂春之靑者宜曰旂夏之赤者宜曰旟秋之白者宜曰旗冬之者宜曰旐不謂之旗旟旐而謂之旂豈非旗皆可以謂之旂乎大行人建常九斿建常七斿建常五斿旂則九斿旟則七斿旗則五斿不謂之旂旟旗而謂之常此官掌九旗而名司常以大行人參之義可知矣方氏慤曰司常言設日月者無龍章設龍章者無日月郊特牲言龍章而設日月蓋雜記前代之禮

存疑鄭氏康成曰屬謂徽識也【賈疏謂在朝在軍所用小旌故以屬言之】大傳謂之徽號今城門僕射所被及亭長著絳衣皆其舊象賈氏公彥曰或謂旞旌之下亦有旄旒而用絳帛旄之下旆似不用絳故爾雅云緇廣充幅長防曰旐繼旐曰旆詩云白旆央央定公四年左傳分康叔以少帛綪茷旃旌是旌旆色異也

及國之大閱贊司馬頒旗物王建大常諸侯建旂孤卿建旜大夫士建物師都建旗州裏建旟縣鄙建旐道車載旞斿車載旌

正義鄭氏康成曰仲冬教大閱司馬主其禮王畫日月象天明也【賈疏桓二年左傳臧哀伯云三辰旂旗昭其明也則此大常也此舉日月其實兼有星】諸侯畫交龍一象其升朝一象其下復也【王氏昭禹曰諸侯在國則有君道在朝則有臣道故龍一升一降乃不爲亢】道車象路也王以朝夕燕出入【賈疏巾車職象路以朝朝所以行道故謂象路爲道車在朝則建大赤今以朝夕燕出入則建旞】斿車木路也王以田以鄙【賈疏斿車巾車本路也正田獵建大麾小田獵及巡行縣鄙則建旌】全羽析羽五色象文徳也大閱王乘戎路建大常焉玉路金路不出賈氏公彥曰司常主旗物故贊司馬頒物也九旗首𨿽總爲大閱而言其道車載旞斿車載旌非爲軍事

案孤卿謂爲主帥者卽大司馬中秋治兵之軍吏也大夫士有職事於軍中而不與行陳圍禁之事下文云官府大司馬職云百官是也師都謂公孤卿大夫之采地州裏謂六卿州長職云大攷州裏足以見之縣鄙謂六遂其四等公邑亦存焉采地鄕遂公邑之車徒分隸於六軍之主帥其所建則爲旗爲旟爲旐也大閱之旗物不列於大司馬而著於此者司常爲旗物之專司而大閱爲時田之極盛也大閱而道車斿車並從者王行𨿽信宿不廢朝夕之朝若以巡狩防同而講武則視四方之聽朝是也如宣王防諸侯於東都而田於甫艸之類

存疑鄭氏鍔曰此旗物司常與大司馬或頒之或辧之然王與諸侯或建或載不出乎大常與旗至於旜則孤卿建之矣師都又載之物則大夫士建之矣鄕遂又載之旗則師都建之矣軍吏又載之旟則州裏建之矣百官又載之旐則縣鄙建之矣郊野又載之何也蓋軍吏也孤卿也師都也三者不同名考其實則皆孤卿而已平日爲孤卿有事則爲軍將在朝爲孤卿食采則在師都故所互建者旗也旜也所疊載者亦旗也旜也鄕遂也大夫士也百官也州裏也四者不同名攷其實皆大夫士而已判而言之則曰大夫士合而言之則曰百官鄕則有州遂則有裏曰鄕遂者總名也曰州裏者各舉其一以名之故所互建者物也旟也所疊載者亦物也旟也郊野也縣鄙也二者不同名攷其實皆公邑之吏而已鄕遂餘地與夫封王子弟之餘地謂之公邑亦謂之閒田自其地言之曰郊野自天子使吏治之曰縣鄙故所互建者旐也所疊載者亦旐也蓋王畿內官吏之眾大抵有三節曰朝廷之孤卿耳鄕遂之士大夫耳公邑閒田之羣吏耳民於每歳治兵大閱之時見聞習熟安其敎訓一旦有軍事其旗可辧其人易識安得不如子弟之衞父兄手足之捍頭目耶鄭氏康成曰孤卿不畫言奉王之政敎而已大夫士雜帛言以先王正道佐職也【賈疏雜帛中央赤防邊白白殷之正色而在防故云以先王正道佐職也】師都六鄕六遂大夫也謂之師都都民所聚也【賈疏師眾也都聚也主鄕遂民眾所聚故謂之師都】畫熊虎者鄕遂出軍賦象其守猛莫敢犯也州裏縣鄙鄕遂之官互約言之【賈疏州是鄕之官裏與縣鄙是遂之官故總言鄕遂之官云互約言之者遂之裏是下士得與鄕之州中大夫同建旟則知鄕之閭亦得與遂之縣同建旐也遂之鄙得與縣同建旐鄕之黨亦得與州同建旟可知是互也鄕之族上從黨同建旟比上從閭同建旐也遂之酇上從鄙同建旐鄰上從裏同建旟是約也但族師幷鄙師已下皆是士官𨿽與在上大夫同建其仞數則短疑當三仞已下】鳥隼象其勇捷也蛇象其扞難避害也【賈疏隼勇鳥捷有甲能扞難蛇無甲見人辟之】

案通帛雜帛熊虎鳥隼蛇各殊其識以爲建者之差次卽有取義未必如注說之支也鄕遂之官互約言之轇轕又甚矣曲禮曰行前朱鳥而後武左靑龍而右白虎出車詩曰彼旟旐斯胡不旆旆又曰旂旐央央蓋龍虎鳥蛇其始特以左右前後而分繼則以龍最貴虎次之鳥蛇又次之遂爲爵列之等殺耳

皆畫其象焉官府各象其事州裏各象其名家各象其號

正義杜氏子春曰畫當爲書鄭氏康成曰事名號者徽識所以題別眾臣【賈疏昭二十一年左傳宋防人濮曰徽者公徒也是名徽也詩六月識文鳥章箋云識徽識也是名識也】樹之於位朝者各就焉覲禮公侯伯子男皆就其旂而立此其類也或謂之事或謂之名或謂之號異外內也

辧正鄭氏鍔曰熊虎鳥隼蛇之屬可畫事與名號何以畫當從杜子春作書

通論薛氏季宣曰司馬辧號名之用有六而此所言者有三司馬分言之司常總言之耳司馬謂帥以門名又曰百官各象其事卽此所謂官府各象其事家以號名卽此所謂家各象其號縣鄙各以其名鄕以州名野以邑名卽此所謂州裏各象其名也

案注云三者旌旗之細又云徽識之書則云某某之事某某之名某某之號固有之然細玩經文則官府之事州裏之名家之號亦直書於旌旗之上也如孤卿同建旜大夫士同建物而所書則別之曰某司徒之旜某司空之旜大夫某官士某官之物所謂官府各象其事也州裏之吏同建旟則書某州之旟某里之旟所謂州裏各象其名也如魯三家同建旗則書季孫氏之旗孟孫氏之旗所謂家各象其號也觀大司馬職王載大常諸侯載旂軍吏載旗師都載旜鄕遂載物郊野載旐百官載旟各書其事與號焉文不更端足以見之

凡祭祀各建其旗防同賓客亦如之置旌門

正義鄭氏康成曰王祭祀之車則玉路【賈疏玉路則建大常】賓客朝覲宗遇王乘金路【賈疏齊僕職掌馭金路以賓齊右職防同賓客前齊車齊車卽金路朝覲宗遇卽防同故總以金路解之】巡守兵車之防王乘戎路皆建大常掌舎職爲帷宮設旌門【賈疏掌舎樹之此官共旌】易氏祓曰防同賓客在國外及方嶽之下故置旌門以爲王者營衞之儀

大喪共銘旌

正義鄭氏康成曰銘旌王則大常也士喪禮爲銘各以其物

建廞車之旌及葬亦如之

正義鄭氏康成曰葬云建之則行時解說之【賈疏在廟陳時以廞旌建於遣車之上及葬入壙亦建之惟在道使人各執遣車又當各執廞旌是解說之也】

凡軍事建旌旗及致民置旗獘之甸亦如之

正義鄭氏康成曰始置旗以致民民至僕之誅後至者賈氏公彥曰大司馬致眾之時司常建之甸謂四時田獵王氏安石曰置植之也軍事建旌旗使師眾觀之以爲進退致民則無所事建植於其所而已

案以義揆之似車上曰建樹於地曰置覲禮上介奉其君之旗置於宮是也蓋致民宜樹旗於壇不宜建於車也但月令云司徒搢撲北面誓之誓時亦不宜在車而大司馬職建旗於後表之中豈建樹相對則義有別而散文可通耶

凡射共獲旌

正義鄭氏康成曰獲旌獲者所持旌賈氏公彥曰若大射服不氏唱獲所持之旌三侯皆有獲旌也言凡射則兼大射賓射與燕射

歲時共更旌

正義鄭氏康成曰取舊予新賈氏公彥曰謂受官旌旗用之者四時來換易則司常共之

都宗人掌都祭祀之禮凡都祭祀致福於國

正義鄭氏康成曰都或有山川及因國無主九皇六十四民之祀【賈疏王制天子諸侯祭因國之在其地而無主後者史記伏羲已前九皇六十四民並是上古無名號之君絕世無後今宜主祭之也案賈氏周禮疏序引此作春秋緯命歷序文蓋緯書之雜記民疑當作氐】其祭祀王皆賜禽焉【賈疏祭僕職王所不與則賜之禽都家亦如之】主其禮者警戒之糾其戒具其來致福則帥而以造祭僕【賈疏祭僕職凡祭祀致福者展而受之】

存疑鄭氏康成曰王子弟則立其祖王之廟【賈疏莊二十八年左傳邑有宗廟先君之主曰都明天子禮亦然】

案公廟設於私家非禮也祖王之廟王子弟焉得立之諸侯不得祖天子大夫不得祖諸侯若王子弟得立廟則夲支無別而統不歸於一矣而可乎然左氏所云都邑先君之廟則固間有之蓋或遷國而舊都所存如丰有文王廟晉廟在曲沃之類或特營都邑而立之廟如洛邑有文武廟之類其祭朝廷自領之非王子弟所主也王子弟始封爲別子其後世子孫祭之則亦致福於國耳

通論王氏詳說曰致福者都家宗人也展宗人之致福而授之膳夫者祭僕也受祭僕之致福而獻之於王者膳夫也

正都禮與其服

正義鄭氏康成曰禁督其違失者服謂衣服及宮室車旗

若有寇戎之事則保羣神之壝

正義鄭氏康成曰守山川丘陵墳衍之壇域

國有大故則令禱祠旣祭反命於國

正義鄭氏康成曰令令都之有司也祭謂報塞也反命還白王

案寇戎荒札徧禱於羣神旣禱又祭則祭亦報塞之意

家宗人掌家祭祀之禮凡祭祀致福

正義鄭氏康成曰大夫采地之所祀與都同【賈疏大夫有采地者稱家若卿則爲小都公則爲大都】

國有大故則令禱祠反命祭亦如之

正義鄭氏康成曰以王命令禱祠歸白王於獲福又以王命令祭之還又反命

案大宰以八則治都鄙一曰祭祀以馭其神則凡都家所應祭者皆已頒而受之矣故常祭但致福而已不俟更令也大故禱祠非常則必俟令而行此云祭亦如之則都宗人之祭與禱祠爲二明矣舉下以見上經例然也

掌家禮與其衣服宮室車旗之禁令

正義鄭氏康成曰掌亦正也王氏昭禹曰都家宗人其典祀一也言或詳略以互見爲義

凡以神仕者掌三辰之灋以猶鬼神之居辧其名物正義鄭氏康成曰猶圖也天者羣神之精日月星辰其著位也王氏安石曰日月星辰其气物時數升降出入往來鬼神各以象類從焉故三辰之灋可以猶而辧之

案卜史祝巫宗人諸職皆有事於神此以神仕者則未受官而學藝以待用者序官云以其藝爲之貴賤之等是其登進之灋也欲事鬼神必知鬼神之情狀欲知鬼神之情狀必先辧其名物以神仕者未有職事故以此先焉必掌三辰之法然後可以猶鬼神之居者如春秋傳所載實沈爲參神神降於莘曰其至之日亦其物戊子逢公以登而知妖星爲告邑姜也

通論鄭氏康成曰國語古者民之精爽不攜貳者而又能齊肅中正【案國語作衷】其知能上下比義其聖能光逺宣朗其明能光照之其聰能聽徹之如是則神明降之在男曰覡在女曰巫是以使制神之處位次主而爲之牲器時服巫旣知神如此又能居以天法是以聖人用之今之巫祝旣闇其義何明之見何法之行正神不降或於淫厲苟貪貨食遂誣人神令此道滅痛矣

以冬日至致天神人鬼以夏日至致地物鬽以禬國之凶荒民之札喪【鬽睂祕反禬胡對反札則八反】

正義鄭氏康成曰天人陽也地物陰也陽气升而祭鬼神陰气升而祭地物鬽所以順其爲人與物也百物之神曰鬽春秋傳魑鬽魍魎【賈疏宣三年左傳王孫滿對楚子辭】杜氏子春曰禬除也

案天神地諸祀大宗伯掌之而六卿之正貳以及祝史胥有事焉以神仕者防矣不足以與其禮也此以天神人鬼地物鬽雜言之明非神之尊者於冬夏日至致之亦不成爲祭也以諸人未有職若使之肄業焉爾云以禬者非是則無以爲名也

通論王氏應電曰聖人生而神靈故能通幽明之故下此得气淸明者亦推測天地陰陽鬼神之故此卜筮占夢眡祲馮相保章大祝司巫等官所由設也記曰王前巫而後史卜筮瞽侑皆在左右王中心無爲也以守至正

總論黃氏度曰春官之屬凡七十自大宗伯至職喪爲一節自大司樂至司幹爲一節自大卜至禦史爲一節自巾車至末爲一節

案宗伯職掌邦禮而以祭祀爲主蓋所以治神人而和上下故凡有事於禮及司神之官皆屬焉小宗伯肆師佐大宗伯者也郁人鬯人雞人司尊彜司幾筵皆掌祭祀之重器天府典瑞典命司服皆掌禮秩之大儀典祀守祧世婦內宗外宗則守廟祧之官及祭事之職也冢人墓大夫職喪則守墓域之官及喪事之職也行禮必有樂然後神人以和故大司樂樂師大胥小胥大師小師瞽蒙眂了典同磬師鐘師笙師鎛師韎師旄人籥師籥章鞮鞻氏典庸器司幹皆樂官之屬也卜祝巫史明鬼神之理通陰陽之道故次於司樂之後而皆隸於宗伯之職大卜卜師人菙氏占人簭人占夢眂祲卜官之屬也大祝小祝喪祝甸祝詛祝祝官之屬也司巫男巫女巫巫官之屬也大史小史馮相氏保章氏內史外史禦史史官之屬也巾車典路車僕司常掌車旗之事宜次於典命司服而敍在巫史之後蓋車所以乘旗載於車後之者貴賤之等也都宗人家宗人主食邑采地之官後之者內外之辧也凡以神仕者無常數未有官職故又後之也

欽定周官義疏卷二十七

欽定四庫全書

欽定周官義疏卷二十八

夏官司馬第四之一

惟王建國辧方正位體國經野設官分職以爲民極乃立夏官司馬使帥其屬而掌邦政以佐王平邦國正義賈氏公彥曰鄭目錄云象夏所立之官夏整齊萬物天子立司馬掌邦政以正天下故曰統六師平邦國鄭氏康成曰政正也所以正不正者也呂氏祖謙曰自夏后氏命侯掌六師舉政典以誓眾則邦政之掌於司馬舊矣國事莫非政也獨戎事謂之政者寓兵於農編伍合聨賦役百爲於是乎施是固政之所従出也天下有事則舉兵討亂邦之安危系焉政孰大於此哉曰平邦國者王師非以濟貪忿特欲平邦國之不平者耳劉氏彜曰邦治邦敎邦禮之後次以邦政者舉兵討亂將使四海九州莫不循乎敎治而安於禮樂也平謂戡定之

案夏於時爲火於卦爲離離爲甲冑爲戈兵離上之象曰王用出徵詩曰如火烈烈則莫我敢遏蓋非威明之極不能用兵以正天下故司馬爲夏官凡國事無非政而獨於司馬言政者張皇六師然後禮樂徵伐自天子出而政行於天下也司馬主兵而曰馬者軍政莫重於馬也制畿曰萬乘制國曰千乘制家曰百乘皆以此率焉書傳殷稱圻父亦稱司馬牧誓司徒司馬司空是也至成王訓官定其名曰司馬而酒誥云圻父薄違小雅仍稱圻父蓋文誥非命官之比故通用先代之稱

政官之屬大司馬卿一人小司馬中大夫二人軍司馬下大夫四人輿司馬上士八人行司馬中士十有六人旅下士三十有二人府六人史十有六人胥三十有二人徒三百有二十人【行戶郎反】

正義鄭氏康成曰輿眾也行謂軍行列晉作六軍而有三行取名於此【賈防僖二十八年左傳晉侯作三行以禦狄注云晉置上中下三軍今復增置三行避天子六軍之名彼名軍爲行取於行司馬之名也】黃氏度曰輿司馬掌車行司馬掌徒軍司馬兼掌之易氏祓曰師田之法險野徒爲主易野車爲主故各設司馬以專其任賈氏公彥曰史胥徒獨多於四官者軍事尙嚴特須監察故也

案治敎禮刑四官之司旅皆有官中常行之職業惟兵則戢而時動𨿽百年不用不可一日不戒也故軍司馬以下設輿司馬以閒輿衛而敎以磬控驟馳之節設行司馬以整戎行而敎之以步伐止齊之數使習之於平時而試之以搜狩所謂本彊而精神可以折衝也畿內之兵旣更番而試之六服之國亦各用王朝之法以搜乘簡卒則諸侯之師皆可以從王朝司馬之法所以六軍同力如臂指之相使也楚之彊也卒乘戢睦日夜無懈隨防憂其難支晉之衰也公乘無人卒列無長叔向嘆其不競觀此則知周公整軍經武之法𨿽百世不可易矣輿司馬之爵髙其任重也行司馬之數倍其員多也六師之作每軍輿司馬宜各一人行司馬各二人旅下士之居者行者亦各聼於二司馬而職文旣逸無可稽矣大司馬掌軍政之大者其小治則軍司馬聼之唐時節鎭設行軍司馬祖此輿司馬行司馬分掌車徒之事與天地春秋四官之上士中士通治官中之事者異故別立官名薛氏衡謂因事制名在官府則曰上士中士在軍旅則曰輿司馬行司馬非也

凡制軍萬有二千五百人爲軍王六軍大國三軍次國二軍小國一軍軍將皆命卿二千有五百人爲師師帥皆中大夫五百人爲旅旅帥皆下大夫百人爲卒卒長皆上士二十五人爲兩兩司馬皆中士五人爲伍伍皆有長【將子匠反帥所類反長知丈反】

正義鄭氏康成曰軍師旅卒兩伍皆眾名也將帥長司馬者其師吏也言軍將皆命卿則凡軍帥不特置選於六官六鄕之吏自卿以下徳任者使兼官焉鄭氏眾曰王六軍大國三軍次國二軍小國一軍故春秋傳曰成國不過半天子之軍【賈疏襄十四年左傳】周爲六軍諸侯之大者三軍可也詩大雅常武曰整我六師以修我戎大雅文王曰周王於邁六師及之此周爲六軍之見於經也春秋傳王使虢公命曲沃以一軍爲晉侯【賈疏莊十六年左傳】此小國一軍之見於傳也百人爲卒二十五人爲兩故春秋傳曰廣有一卒卒偏之兩【賈疏宣十二年左傳】王氏應電曰六軍蓋通王畿千里更調而用之觀四時敎閱之旗物號名必兼州裏縣鄙都家可見矣三軍二軍一軍可以類推

案地官比長下士而伍長不言下士何也平時掌五家之治必校行能而賜爵焉軍旅專取壯勇伍長未必卽比長之爲士者又自六鄕以外五家之長本非士也

通論左傳子罕曰天生五材民並用之廢一不可誰能去兵兵之設久矣所以威不軌而昭文徳也聖人以興亂人以廢廢興存亾昏明之術皆兵之由也薛氏曰一封出車千乘以杜氏法積算十同千乘當有戎馬四千匹牛一萬二千頭甲士三千人步卒七萬二千人合士卒之數可以爲六軍曰大國三軍者猶天子六鄕六遂疊用之耳蓋諸侯地不過百里車不過千乘以開方之法計之方十里者爲方一里者百其賦十乘方百里者爲方一里者萬其賦千乘然賦𨿽出千乘而兵不過三軍五百乘而已則五百乘三鄕之所出也千乘闔境之所出也何則鄕萬二千五百家合三鄕則三萬七千五百家凡起徒役無過家一人則三軍爲三萬七千五百人矣三軍而車五百乘則天子六軍爲車千乘矣【案車乘之數此爲核王畿千里爲方百里者百常具十萬乘之數六軍之作不過千乘臨時調發僅百分之一耳然則千乘之國其地必不止於百里可推矣】王氏應麟曰古者什伍之法於州鄕則聨其民於師田則聨其徒於宿衛則聨其官故能以中國爲一人而無內患爲屬連卒州以聨其國爲長師正伯以聨其人故能以天下爲一家而無外虞

存疑鄭氏康成曰伍一比兩一閭卒一族旅一黨師一州軍一鄕家所出一人賈氏公彥曰云命卿及中下大夫上中士者據在鄕爲鄕大夫州長黨正族師閭胥時尊卑命數也伍長是比長下士不言皆下士者文略

案制軍爲大司馬專職小司徒以井牧之法徴賦於鄕遂都鄙公邑大司徒防萬民之卒伍以起軍旅大軍旅以旗致萬民州長帥而致之遂人師田作野民帥而至縣師受司馬之法以作眾庶稍人帥而以至以聼於司馬車徒旣集然後大司馬更加搜乘以制爲六軍不但軍師卒旅必以通融簡稽而成卽將帥司長亦須選任程材而授蓋前此更番弛舎均役徴發之制具在地官而臨時大簡車徒陳鞠師旅比較材武俾勇者各適其用彊者不絀其材孰可前茅孰宜後勁或以人爲主或以車爲主或攻宜用眾或守宜用寡一切戎行節制戰陳機宜凡六軍之將所承令者備具於司馬制軍之法但未必如後世田穰苴輩所撰耳又況制軍之數不同於出甲之數徒之卒伍不同於車之卒伍蓋參伍錯綜相爲經緯彼此聮事而實不相侵官大國以下制軍之法視此舊說泥於六鄕出六軍之法遂以司馬司徒比而同之則此經爲贅矣王氏應電能見大意【說已見前】

一軍則二府六史胥十人徒百人

正義賈氏公彥曰有軍則置之無則已故不言府二人史六人而逆言其數以見義

司勲上士二人下士四人府二人史四人胥二人徒二十人【注故書勲作勛鄭司農讀爲勲】

正義鄭氏眾曰勲功也此官主功賞故曰掌六鄕賞地之法以等其功賈氏公彥曰軍以賞爲先故首司勲

案官中大夫士而外首列司勲非信賞必罰不可以用師而民之死生聼於將覆軍之法重則有功者之賞不可以不先也王功國功民功事功治功五者並列職於司馬之屬何也王功國功之體大徵伐𨿽包其中而不足特舉也民功事功治功旣成則本彊而內外順治有不戰戰必克矣所謂善爲國者不師也賞功之典非治敎禮刑之所及故惟列於政官爲宜

馬質中士二人府一人史二人賈四人徒八人【質如字賈鄭音價一音古羊人巫馬同】

正義鄭氏康成曰質平也主買馬平其大小之賈直賈氏公彥曰不與校人相近而在此者平馬大小

賈直故與量人相近薛氏衡曰地官歲時稽鄕遂都鄙之牛馬辧其可任者馬之在民者無不足之慮矣而公馬之缺則官買之故設馬質馬質宜爲校人之屬今列此者校人兼掌六馬而戎馬之用尢多其事尢急先儒謂序官先後不以尊卑直取事急者居前事緩者居後是也

量人下士二人府一人史四人徒八人【量音亮或音良】

正義鄭氏康成曰量猶度也謂以丈尺度地賈氏公彥曰以其掌營軍之壘舎量其市朝州塗軍社之所裏其閒𨿽有餘事要以軍事爲重故列職於此

小子下士二人史一人徒八人

正義鄭氏康成曰小子主祭祀之小事賈氏公彥曰以其職有釁軍器及師田斬牲徇陳之事故在此王氏應電曰羊人掌羊牲但主宰殺耳其解折肉

豆皆小子掌之及夫用羊以爲祈珥釁徇陳皆非羊人所與故設官在羊人之前且兼贊司馬之羞有司之徹皆小事也故以小子名官

羊人下士二人史一人賈二人徒八人【賈音價】

正義賈氏公彥曰羊屬南方火司馬火官故在此五行傳視之不明則有羊禍注羊畜之逺視者屬視故列夏官

通論薛氏衡曰大司馬職曰斬牲以左右徇陳曰不用命者斬之小子職亦曰凡師田斬牲以左右徇陳蓋誓羣吏者司馬斬牲者小子共其牲者羊人也故羊人次小子

司爟下士二人徒六人【爟古喚反注故書爟爲燋杜子春云當爲爟書亦或爲爟】正義杜氏子春曰爟爲私火【賈疏民閒理爨之火爲私火】賈氏公彥曰其職掌行火之政令火屬南方故在此存疑鄭氏康成曰爟讀如予若觀火之觀今燕俗名湯熱爲觀則爟火謂熱火與【賈疏熱火對司烜氏以夫燧取火於日爲冷火也司烜取金義故在秋官】

掌固上士二人下士八人府二人史四人胥四人徒四十人

正義鄭氏康成曰固國所依阻者也國曰固野曰險易曰王公設險以守其國【賈疏掌固職掌修城郭溝池樹渠之固並據國而言司險職周知山林川澤之阻而逹其道路皆據在野而言易於國亦曰險者對文則險固異散文則通】通論張氏栻曰孟子謂域民不以封疆之界固國不以山谿之險而掌固司險之職列於周官者蓋先王之治體用兼備本末具舉有以一天下之心卽有以周天下之慮所以常久而安固孟子之言則以當時皆重末而忘其本耳

司險中士二人下士四人史二人徒四十人

正義郝氏敬曰險謂四方阸塞要害之地所當防據者

掌疆中士八人史四人胥十有六人徒百有六十人正義鄭氏康成曰疆界也易氏祓曰王畿所屆謂之疆載師以大都之田任畺地是也邦國都鄙亦各有疆大司徒制其畿疆而溝封之是也此官𨿽逸以司險推之則掌王畿以及邦國都鄙之疆審矣王氏應電曰主王畿千里四面封疆之境地廣而遠故官吏視掌固司險獨多其士以八人者蓋四正四隅也

案疆界所以正封守禁侵奪王政之大也先王知後世彊眾相淩必自紊其疆界始故設官掌之至春秋時大國兼地數圻則王政不綱掌疆之職不修也

候人上士六人下士十有六人史六人徒百有二十人正義賈氏公彥曰其職云各掌其方之道治與其禁令以設候人詩云彼候人兮荷戈與祋亦是武事故在此

案候人本主境上候望而有方治來者亦帥之送之若大賓客則自有掌訝與訝士迎送非候人之職矣注以爲候迎賓客之官蓋未通防秋官也周語云敵國賓至候人爲導侯國不備官或以候人兼掌訝之職與

環人下士六人史二人徒十有二人【環戶關反】

正義賈氏公彥曰其職掌致師察軍慝皆是軍事故在此黃氏度曰以環名官取巡邏周匝之義通論鄭氏鍔曰夏官環人掌巡察軍中之事秋官環人掌送逆邦國之通賓客皆循環往來爲義

挈壺氏下士六人史二人徒十有二人【挈苦結反】

正義鄭氏康成曰挈讀如絜發之絜【賈疏詩總角之晏毛傳總角結髮也此注依毛傳絜卽結之義】壺盛水器也世主挈壺水以爲漏【賈疏以其稱氏故知世官】賈氏公彥曰案其職所列皆軍事故在此郝氏敬曰大軍所止遇水可汲懸壺示眾故名案挈壺氏隸夏官軍行必載行漏也

射人下大夫二人上士四人下士八人府二人史四人胥二人徒二十人

正義賈氏公彥曰射武事故在此薛氏衡曰先王於祭祀則有射於燕饗則有射文事而兼武守重其職故以下大夫爲之長

服不氏下士一人徒四人

正義鄭氏康成曰服不服不服之獸者【賈疏象王者伐叛服柔之義】黃氏度曰射人與司士諸子聮職而以服不氏以下四官參其閒服不氏待獲射鳥氏取矢終射義也

案四官皆各飬一牲而羊人馬質並設於夏官復列服不射鳥羅氏掌畜四職何也四官事紛惟兵則不得已而後用官中事簡而國事所用馬與羊最多羅氏所掌羽物實繁掌畜所飬事類雜宂故並設於夏官射鳥氏則因射而及之又所射乃鳥中膳羞者與羅氏掌畜爲類故別之於庭氏之射夭鳥設官分職之宜講事處物之當卽此可見論官職則射人之下當次以司士諸子以服不氏同有事於射故與射鳥氏四官並附焉

射鳥氏下士一人徒四人【射常亦反】

正義賈氏公彥曰射鳥亦武事故在此

羅氏下士一人徒八人

正義鄭氏康成曰能以羅罔搏鳥者郊特牲大羅氏天子之掌鳥獸者【賈疏案郊特牲大羅氏天子之掌鳥獸者也諸侯貢屬焉彼稱大對諸侯此無所對故不稱大此職惟羅鳥彼兼言獸則兼掌之也】

案服不氏贊張侯射鳥氏兼爲射人取夭故次射人羅氏掌羅鳥而繼之者從其類也

掌畜下士二人史二人胥二人徒二十人【畜許六反劉許又反】正義鄭氏康成曰畜謂斂而飬之【賈防案其職云掌飬鳥而阜蕃敎擾之是専飬鳥注謂鵝鶩之屬是斂而飬之】

司士下大夫二人中士六人下士十有二人府二人史四人胥四人徒四十人

正義賈氏公彥曰其職掌詔爵詔祿贊大司馬進賢興功故列職於此郝氏敬曰案王制大司樂論造士升之司馬司馬論進士之賢者告於王而官之故司士爲司馬之屬

案司士隸夏官以司馬論辧官材習察其人然後用之各當也射人掌公孤卿大夫司士掌士士員多故司士與射人爵同而中士下士之數又多也

諸子下大夫二人中士四人府二人史二人胥二人徒二十人

正義鄭氏康成曰諸子主公卿大夫士之子者或曰庶子李氏嘉防曰在此者與司士等皆是辧論官材之事

案入成均者必適子其餘皆掌於諸子故其職曰掌國子之倅

司右上士二人下士四人府四人史四人胥八人徒八十人

正義鄭氏康成曰右謂有勇力之士充王車右【賈疏其職云國之勇力之士能用五兵者屬焉】賈氏公彥曰在王車之右執干戈以衛王故在此劉氏敞曰司右屬車之右也若王玉路金路之右則下大夫也象路之右上士也戎路木路之右中大夫也故羣屬車之右別立司右以掌之

虎賁氏下大夫二人中士十有二人府二人史八人胥八十人虎士八百人【賁音奔】

正義鄭氏康成曰不言徒曰虎士則虎士徒之選有勇力者【賈疏胥下例皆是徒今虎士在胥下故知選徒之有勇力者言賁見其勇】

案虎賁氏不言徒而曰虎士蓋勇而有志行者通論呂氏祖謙曰周公戒成王以虎賁與任人牧人準人並言蓋侍衛僕禦朝夕親比必得正人漸移黙化故愼虎賁綴衣之選乃飬成君徳詳宻處

旅賁氏中士二人下士十有六人史二人徒八人正義賈氏公彥曰言旅見其眾

案旅賁氏掌執戈盾夾王車而趨其地尢近職尢親故皆以命士爲之且世職焉蓋必材武過人忠義素厲而後得與此選後世逆亂多由禁旅使宿衛皆世臣良士姦凶豈能相煽哉虎賁氏掌先後王而趨以卒伍其趨者虎士也徒之彊力者也虎賁之外更設旅賁夾王車而趨乃任官之士彊力而篤於忠義者故夾王車之左右視先後者尢親且近矣

節服氏下士八人徒四人

正義鄭氏康成曰世爲王節所衣服

案春官司服辧用事以共其物而已故特設此職使常侍左右凡王登車下車易服弛服之節及風雨寒溫皆在視而得其宜所以謹儀法而王躬是保也司服惟辧禮度其事簡故設官止二人此職朝夕無閒必八人乃可以更番遞代其不以類從司服而屬夏官以與諸僕聨事凡王有行無不從也

方相氏狂夫四人【相悉亮反注音放想不必從】

正義王氏應電曰其職主執兵以逐疫亦用武以正其不正之事故屬夏官

存疑鄭氏康成曰方相猶言放想可畏怖之貎【賈疏放想漢時有此語是可畏怖之貌】

大僕下大夫二人小臣上士四人祭僕中士六人禦僕下士十有二人府二人史四人胥二人徒二十人正義鄭氏康成曰僕侍禦於尊者之名大僕其長也賈氏公彥曰四官別職同官故共府史胥徒王

氏應電曰大僕掌正王之服位詔法儀出入王之大命故稱大小臣掌小命及小法儀故稱小禮莫重於祭故特設一官以掌其事燕居必有侍禦之臣其事繁故禦僕十有二人

通論鄭氏鍔曰小臣爵上士蓋以徳行道藝簡者天官內小臣掌王后之命亦以奄上士爲之

隸僕下士二人府二人史二人胥四人徒四十人正義鄭氏康成曰此吏而曰隸以其事防賈氏公彥曰所掌事防故別官不屬大僕何氏喬新曰隸僕主五寢之潔除非徒四十人則不給於用

案凡國中之勞辱事皆罪隸共之五寢之埽除糞灑不可使盜賊之子故以徒代隸而因以隸名官謂此僕所掌者隸事也疏謂與賤者同稱則司隸中亦有下士何獨於隸僕則爲賤稱乎

弁師下士二人工四人史二人徒四人【弁皮彥反】

正義鄭氏康成曰弁者古冠之大稱【賈疏禮記郊特牲及士冠記皆云夏収殷冔周弁皆祭冠也則冕亦得稱弁故云古冠之大稱】委貌緇布曰冠【賈疏此二者惟對皮弁爵弁六冕則曰冠若散文亦得稱弁故司服職凡田冠弁服凶事服弁服】王氏應電曰弁首服之次於冕者自天子而下皆用之冕則不常服故冕𨿽尊而獨以弁稱

司甲下大夫二人中士八人府四人史八人胥八人徒八十人

正義鄭氏康成曰甲今之鎧也【賈疏古用皮謂之甲今用金謂之鎧】司甲兵戈盾官之長

通論王氏曰周官先司甲而後司兵費誓先言敹乃甲冑敿乃幹而後言備乃弓矢鍛乃戈矛礪乃鋒刃者戎事先自保也

案甲之成也難收藏亦不易故官中之士及府史胥徒視司兵司戈盾以倍也

司兵中士四人府二人史四人胥二人徒二十人正義賈氏公彥曰其職云掌五兵五盾及授兵從司馬之法故在此

司戈盾下士二人府一人史二人徒四人【盾豎尹反】

正義鄭氏康成曰戈今時句孑防【賈疏案考工記冶氏爲戈防戈則兩刃長六尺六寸防則三刃長丈六尺此注云戈句孑防爲一物解之者蓋舉漢法況之漢時戈有旁出者爲句孑亦名胡孑故號戈爲句孑防也】

案五兵五盾旣有司兵以掌之而又設司戈盾之職何也司兵事繁天小輿帥及甲士之五兵皆以司馬之法頒焉故王之侍衛別使司戈盾授之府史皆半於司兵其事簡也無胥而徒亦少以士大夫之戈盾皆親授之無所用胥徒也若甲士則涖焉而使胥徒授之可矣故司兵有胥而徒特多

司弓矢下大夫二人中士八人府四人史八人胥八人徒八十人

正義鄭氏康成曰司弓矢弓弩矢箙官之長【賈疏繕人槀人皆士官故得與之爲長】郝氏敬曰弓矢之用要而廣故設官同於司甲

繕人上士二人下士四人府一人史二人胥二人徒二十人

正義鄭氏康成曰繕之言勁也善也【賈疏以其所掌弓弩有堅勁而善堪爲王用者乃入繕人】鄭氏鍔曰左傳大叔繕甲兵言修治之也

槀人中士四人府二人史四人胥二人徒二十人【槀古老反】正義鄭氏眾曰箭幹謂之槀【賈疏案矢人記以其笴厚爲之羽深後鄭注笴讀爲槀謂矢幹】賈氏公彥曰案槀人非直掌矢槀兼主弓弩矢箙等而云槀人者以槀爲主耳

案司兵司戈盾惟辧其物以頒之而弓矢則別設繕人槀人何也五兵之用少弓矢之用多王親徵誓師則杖鉞秉旄在車則執路鼓五兵不親執也射則王時有事弓矢決拾諸具不可以不加之謹故設繕人掌王所用以詔王而贊其事焉槀人專司弓弩矢箙諸財用之出入亦以物博事繁非司弓矢一官所能兼理故增設槀人總其工作並董率而勸懲之所以工皆競勸而用無不利也

戎右中大夫二人上士二人

正義鄭氏康成曰右者參乘【賈疏若元帥之車則將在中居鼓下禦者在左凡兵車則射者左禦者居中若在國則尊者在左禦者亦中央其右皆勇力之士執干戈常在右故云右者參乘】此充戎路之右田獵亦爲之右焉【賈疏案巾車王路有五下文僕亦有五此戎右已下不見玉路木路之右以田戎相類齊祀相因故戎右兼田右齊右兼祀右僕不兼者僕難於右也】

通論賈氏公彥曰案巾車玉路居前戎路在後今戎右在前又戎右中大夫齊右下大夫道右上士者夏官主兵事尙威武故戎右居前而官尊也薛氏衡曰右與僕皆身任其事故無府史胥徒

齊右下大夫二人【齊側皆反】

正義鄭氏康成曰充玉路金路之右王氏安石曰金路以賓而謂之齊者敬賓如祭也

道右上士二人

正義鄭氏康成曰充象路之右【賈疏以巾車五路差之上已有玉路金革之等則道右當充象路之古】賈氏公彥曰上四事簡故使兼道右每日視朝行事繁故不兼以其事次於齊戎故官秩卑也

案戎右以中大夫齊右以下大夫道右以士者右取其武故戎右宜尊賓祭尙嚴故次之朝夕視朝武非所尙也右以戎兼田以祀兼賓而僕各異者右主捍衛其事可兼賓祀師田車行異節必各有專僕而後事可閒也

大馭中大夫二人

正義鄭氏康成曰馭之最尊【賈疏以其禦玉路以祀故云最尊不與下同名僕而謂之大馭】王氏應電曰馭者通謂之僕惟大馭不稱僕者以前有大僕不可混也

通論王氏志長曰戎車之馭與大馭同爲中大夫者重戎也不得同稱馭者尢重祀也

戎僕中大夫二人

正義鄭氏康成曰馭言僕者此亦侍禦於車【賈疏大僕已下並是侍禦之官此馭車之人稱僕亦是侍禦之類也】

通論黃氏度曰射人令有爵者乘王之倅車戎僕掌王倅車之政卽車僕所掌闕車廣車革車輕車之萃也王氏應電曰五路惟戎車專尙威武此戎右所以先齊右也車莫尊於玉路故大馭爲長其次莫急於戎路故戎僕次之

案大僕下大夫戎僕則中大夫何也大僕平時朝夕王所以謹儀法其在軍惟贊王鼓而不共禦事蓋王親卽戎乘危歷險馬或駭輿咎莫大焉必久更戎事智略過人不惟進退驟馳保無傾覆且艱難倉卒可輔王以發大命然後能勝其任故愼簡六官之貳眾職之長以充之而不取之於羣僕也戎右以中大夫其義略同【春秋傳凡軍事禦右與主將並書以三軍之耳目咸屬於主將之車故也】但中大夫二人之外復設上士二人蓋戎田兼事上士乃田車之右耳

齊僕下大夫二人【齊側皆反】

正義鄭氏康成曰古者王將朝覲防同必齊所以敬宗廟及神明【賈疏案朝覲受於廟是敬宗廟防同時設方明於壇上設玉以禮方明之神是敬神明】

道僕上士十有二人

正義鄭氏康成曰王朝朝莫夕主禦王以與諸臣行先王之道【案書冏命以旦夕承弼厥辟出入起居罔有不欽乃僕人之職而道僕以旦夕燕出入與王尢防近隨事當以道正王故注云然】賈氏公彥曰道僕朝夕在朝往來駕脫事繁故人數多【王氏志長曰以更代也】

田僕上士十有二人

正義賈氏公彥曰人亦多者王有四時之田兼有園囿逰獵及取鮮獸之事故也

案田僕數多以王田道車斿車並從也

馭夫中士二十人下士四十人

正義賈氏公彥曰案校人良馬三十六匹一馭夫計良馬二千一百六十匹則六十馭夫駑馬一馭夫主四百三十二匹駑馬千二百九十六匹則馭夫三人並前六十三人與此不合者蓋此序官脫三人也

校人中大夫二人上士四人下士十有六人府四人史八人胥八人徒八十人【校戶敎反】

正義鄭氏康成曰校之爲言校也主馬者必仍校視之校人馬官之長

通論薛氏衡曰周制軍賦出於丘甸馬牛車輦有地治者嵗時數之校人頒馬非頒於民乃頒之卿大夫之從軍者也

趣馬下士皁一人徒四人【趣七口反劉淸湏反皁才早反】

正義鄭氏康成曰趣馬趣飬馬者也鄭司農云詩蹶惟趣馬

案校人職三乘爲皁皁十二匹也

通論雜說曰趣馬虎賁綴衣皆賤有司也而詩書乃與師氏等並稱何也人主之治非廟堂聼決之爲難而深居燕坐之爲患非公卿大夫夾輔之爲難而侍従僕禦順適其意爲可慮也君心惟閒暇爲易縦臣言惟卑防爲易入於易縦之時而擇易入之臣朝夕於其間則可以飬成君徳矣

巫馬下士二人醫四人府一人史二人賈二人徒二十人【賈音價】

正義鄭氏康成曰巫馬知馬祖先牧馬社馬步之神者馬疾若有犯焉則知之是以使與醫同職賈氏公彥曰巫知馬祟醫知馬病有賈者治馬死生須知馬價也

牧師下士四人胥四人徒四十人

正義鄭氏康成曰主牧放馬而飬之

通論鄭氏鍔曰地官有牧人則馬亦在所牧此又有牧師者馬之爲牲者牧人牧焉餘皆牧師所掌

廋人下士閒二人史二人徒二十人【廋所求反】

存疑鄭氏康成曰廋之言數鄭氏鍔曰廋爲隱藏之義馬在閒中取其隱藏也故名曰廋人

案聘禮記朌肉及廋車廋卽此廋人也

圉師乘一人徒二人圉人良馬匹一人駑馬麗一人【圉疑呂反乘防證反駑音奴麗郎計反】

正義鄭氏康成曰飬馬曰圉四馬爲乘良善也麗耦也王氏昭禹曰以敎圉人飬馬故名圉師

案校人職自圉人以上圉師趣馬馭夫並分良駑之數而序官不載何也經文已明特於圉人所分揭其數而其上可放而準矣

職方氏中大夫四人下大夫八人中士十有六人府四人史十有六人胥十有六人徒百有六十人

正義鄭氏康成曰職主也主四方之職貢者職方氏主四方官之長賈氏公彥曰司馬主九畿職方制其貢事相成故在此官尊而人多以主天下人民貢賦之事繁

土方氏上士五人下士十人府二人史五人胥五人徒五十人

正義鄭氏康成曰土方氏主四方邦國之土地案土方氏形方氏及山師川師邍師所役皆司徒之事而以屬司馬者示有不稟職方之度而侵敗王略者則九伐隨之大司徒以土圭土其地而制其域正此職所掌

存疑王氏應電曰設官之例凡士之數必以二四六八而此獨以五與十者以主五方也

懷方氏中士八人府四人史四人胥四人徒四十人正義鄭氏康成曰懷來也主來四方之民及其物

合方氏中士八人府四人史四人胥四人徒四十人正義鄭氏康成曰合方氏主合同四方之事

訓方氏中士四人府四人史四人胥四人徒四十人正義鄭氏康成曰訓道也主敎道四方之民

形方氏中士四人府四人史四人胥四人徒四十人正義鄭氏康成曰形方氏主制四方邦國之形體

山師中士二人下士四人府二人史四人胥四人徒四十人

正義賈氏公彥曰案王制名山大澤不以封故天子立山師以遙掌之使貢故與職方連類在此

川師中士二人下士四人府二人史四人胥四人徒四十人

正義賈氏公彥曰其職與山師同

邍師中士四人下士八人府四人史八人胥八人徒八十人【邍音原】

正義鄭氏康成曰邍地之廣平者李氏嘉防曰知土宜之美惡種植之善否以敎導民故曰師

案五等之國及附庸外八州皆有閒田諸侯削地則歸於閒田故特設邍師以掌之地官虞衡所主畿內之山川也夏官山川邍師所主九州之山川原野也邍師官府胥徒獨倍者平原較山林川澤爲多也

匡人中士四人史四人徒八人

正義鄭氏康成曰匡正也主正諸侯以法則

撢人中士四人史四人徒八人【撢與探同他南反】

正義鄭氏康成曰撢人主撢序王意以語天下【賈疏其職云掌誦王志道國之政事以巡天下之邦國而語之故云撢序王意以語天下】

通論李氏覯曰天下之情欲上逹故訓方氏之職設人主之志欲下通故撢人之職設古者君民一體上下交孚而無壅遏之患如此

總論薛氏衡曰職方之屬自合方至邍師乃建邦敷敎安民懷逺之節目也究其本原則必有以大服天下之心然後政敎四逹而不悖故匡人逹法則以遏諸侯作慝之私撢人誦王志以動萬民內向之志使諸侯咸知有王其國民共知有大君則九伐之法可懸而不用矣

都司馬每都上士二人中士四人下士八人府二人史八人胥八人徒八十人

正義鄭氏康成曰都王子弟所封及三公采地也司馬主其軍賦賈氏公彥曰此王自以臣爲司馬遙掌都內故其職云掌都之士庶子及其眾庶車馬兵甲之戒令聼於國司馬

家司馬各使其臣以正於公司馬

正義鄭氏康成曰家卿大夫采地正猶聼也公司馬國司馬也

案或疑此當爲家司馬職之文都司馬職後家司馬亦如之當繋於此非也家地甚狹大夫不具官安能設上中下士府史胥徒一同於都司馬乎

欽定周官義疏卷二十八﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷二十九

夏官司馬第四之一

大司馬之職掌建邦國之九灋以佐王平邦國

正義鄭氏康成曰平成也正也賈氏公彥曰九灋以下皆言邦國以施於諸侯爲主孫氏曰司馬統六師則九伐之灋莫先焉而先言建邦國之九灋者九灋修明諸侯無侵敗王略者奚以九伐爲哉九伐特不得已而用之

案大宰建六典司徒建土地之圖宗伯建三禮司寇建三典皆曰邦獨九灋之建曰邦國者四官所建皆王邦之典而侯國兼用之九灋則專爲侯國設也

制畿封國以正邦國【畿音祈】

正義鄭氏康成曰封謂立封於疆爲界

案邦國有違言多由邊境鄰接經界水道之爭或中閒隙地彼此皆欲得之【如春秋傳彌作等六邑宋鄭盟而不有之類】故制畿封國時必使疆界分明不相淆混乃所以絕其爭奪之源司馬之屬特設形方氏掌制邦國之地域正其封疆無有華離之地蓋爲此也八州之內皆有閒田屬於王官諸侯之削地歸於閒田其加地進律則以王命取於閒田以與之皆所以息爭端定眾志故曰以正邦國

設儀辧位以等邦國

正義鄭氏康成曰儀謂諸侯及諸臣之儀【賈疏大行人以九儀辧諸侯之命等諸臣之爵謂命者五公侯伯子男也爵者四諸侯之孤卿大夫士也若大宗伯以九儀之命正邦國之位則兼有王臣與此異】辧別也別尊卑之位

案設儀辧位本大宗伯主之大行人辧之小行人協之司儀詔之又列於九灋之中而大司馬並掌焉合諸侯之六耦則以屬大司馬蓋禮法者兵刑之本也

進賢興功以作邦國

正義鄭氏康成曰興猶舉也作起也起其勸善樂業之心使不惰廢王氏曰進賢興功若王制所謂有功徳於民者加地進律鄭氏鍔曰見於徳行之謂賢見於事業之謂功賢可尊也受七命者進爲八命之牧受八命者進爲九命之伯功可錄也或加之以地或進之以律進其賢者則不賢者自勵興其功者則無功者知奮故曰以作邦國

建牧立監以維邦國【監古銜反】

正義鄭氏康成曰維猶連結也賈氏公彥曰此卽大宰職所謂建其牧立其監上下相維持故云以維邦國林氏椅曰監乃屬長連帥之比

案此與大宰職建其牧立其監一也凡始封國大司馬與大宰共定之牧卽所封之五等守土以牧民者監謂方伯連帥相監臨者方建牧而卽立之監見其於方伯連帥必有所隸也左傳曰五侯九伯汝實徵之

制軍詰禁以糾邦國【詰去吉反】

正義鄭氏康成曰詰猶窮治也糾猶正也賈氏公彥曰制軍上文大國三軍次國二軍小國一軍是也鄭氏鍔曰禁如葵丘五禁之類

施貢分職以任邦國

正義賈氏公彥曰施貢多少據國地大小大宰以九貢致邦國之用小行人令春入貢是也鄭氏康成曰任猶事也事以其力之所堪王氏應電曰職方氏制其貢各以其所有制其職各以其所能

案分職謂王巡狩徵伐小大之國各有所承之職事春秋傳所謂各修舊職如衛取於有閻之土以共王職是也

簡稽鄕民以用邦國【鄕陸許亮反今讀如字】

正義鄭氏康成曰簡謂比數之稽猶計也【賈疏謂比數計防鄕民而用之】王氏昭禹曰大國三鄕次國二鄕小國一鄕簡其彊弱稽其眾寡然後眾可用

案用謂用以徵伐田役也大宗伯之軍禮五此兼其三大封則定於制畿封國之初大均則寓於施貢分職之內蓋平常無事卹其財力以厚其生然後一旦用之皆知戮力於王事也獨言鄕民者六遂都鄙無不更番調而要以鄕爲準也

均守平則以安邦國

正義鄭氏康成曰則法也王氏昭禹曰匡人逹法則以匡邦國平則者平其八則也

案均守平則所以正邦國之都家也【八則以治都鄙管仲曰有天子之二守國髙在欒盈曰陪臣盈得罪於王之守臣】三鄕二鄕一鄕所守地邑多寡各有定分是之謂均爵有尊卑而八則無同異是之謂平守均而則平則上下和睦而國無不安矣

比小事大以和邦國【比毗至反】

正義鄭氏康成曰比猶親也使大國親小國小國事大國相合和也【賈疏如司儀五等諸侯相爲賓又諸侯之臣相爲國客皆是也】易比象曰先王以建萬國親諸侯

案九法之中大司馬專之者制軍詰禁而已司馬之屬與諸官聯事者三制畿封國地官冬官之事而土方氏形方氏與之聯施貢分職地官之事而職方氏與之聯均守平則地官天官之事而司險掌固匡人與之聯是也大司馬掌其事而他官存其法他官執其總而大司馬與焉者二簡稽鄕民司馬主之而邦國之比要則小司徒受之設儀辧位統於春官秋官而惟大射大司馬合諸侯之耦是也至於建牧立監大宰専職比小事大進賢興功則天子巡狩考職所以勸懲羣侯運動四海之操柄而皆列職於司馬何也蓋不能四徵不庭則威命不能服眾而恩禮亦不足以感人五官之典皆廢置於無用矣周之東遷以後是也周公作立政則曰其克詰爾戎兵以陟禹之迹周頌之般亦曰薄言振之莫不震疉與此經之義更相表裏乃聖人仁育義正運用天理之實心實事與後世之耀威而黷武者異矣

以九伐之灋正邦國

正義鄭氏康成曰諸侯有違王命則出兵以徵伐之所以正之也諸侯之於國如樹木之有根本是以言伐云賈氏公彥曰案下文九者惟賊賢害民稱伐此總言伐者侵滅二者亦是伐之例其餘六者皆先以兵加其境乃眚之墠之削之正之殘之杜之故皆以伐言

馮弱犯寡則眚之【馮皮冰反眚史梗反】

正義鄭氏康成曰馮猶乘陵也言不字小而侵侮之案眚病之也如貶其爵命薄其恩禮披其附庸之類與削異野荒民散不能自治其國邑故削之馮弱犯寡必雄桀驕蹇之侯也病之使不能張則自戢矣辧正鄭氏鍔曰注以眚爲猶人之眚瘦引王霸記削地之說與下削之無異非也

賊賢害民則伐之

正義鄭氏康成曰春秋傳有鐘鼓曰伐【賈疏莊二十九年左傳】伐者兵入其境鳴鐘鼓以往所以聲其罪

暴內陵外則壇之【壇鄭讀作墠音善】

正義鄭氏康成曰內謂其國外謂諸侯壇讀如同墠之墠【賈疏除地曰墠書金縢三壇同墠】王霸記置之空墠之地蓋置之空墠以出其君更立其次賢者【賈疏以不滅其國故知更立賢子弟】賈氏公彥曰暴內卽上賊賢害民是也陵外卽上

馮弱犯寡是也有一於此故止於伐之眚之不奪其位此兼有其惡故壇之

野荒民散則削之

正義鄭氏康成曰荒蕪也田不治民不附削其地明其不能有賈氏公彥曰古者量地以制邑度地以居民地邑民居必參相得無曠土無遊民野荒民散由政惡民並適彼樂國是其君不能有也故削之

負固不服則侵之

正義鄭氏康成曰負猶恃也固險可依以固者也不服不事大也詩曰密人不共敢距大邦王氏應電曰無鐘鼓曰侵掩其不備旣服卽止

案王師自出則宜曰討曰伐侵者鄰敵相掩之辭也深則冞入其阻淺則掠其邊疆蓋負固者必險遠之國若會同討伐而據險逆命必曠日而勦民故委之方伯連帥使壤地鄰接之國俟閒而乘之出其不意以聲王討卽不能應時戡定而四鄰交侵王無宥命勢窮力屈自不得不悔禍而服義矣不服如朝覲愆期職貢不入之類注謂不事大國蓋亦謂不從大國之服王事者

賊殺其親則正之

正義鄭氏康成曰正之者執而治其罪春秋僖二十八年冬晉人執衞侯歸之於京師坐殺其弟叔武存疑鄭氏康成曰王霸記正殺之也【賈疏正未必卽是殺但賊殺其親罪尢重故王霸記以正爲殺也】

放弒其君則殘之【弒本又作殺同音試石經作殺】

正義鄭氏康成曰放逐也【賈疏放若魯季氏逐昭公之類弒若魯慶父弒二君齊崔杼弒君之類】王氏應電曰殘若秋官掌戮辜之焚之罪不容於死也

案賊殺其親罪有輕重用罰非一故統之曰正放弒其君則非徒殺之必裂其支體如齊人轘髙渠彌之類故曰殘

犯令陵政則杜之

正義鄭氏康成曰令猶命也王霸記犯令者違命也陵政者輕政法不循也

案杜與壇相近而有輕重壇猶放也周公囚蔡叔於郭鄰以車七乘𨿽禁其出入而尙得以私屬自隨與鄰里往來杜則限隔內外不得復與人通與獄城類矣所以杜其犯上作亂之萌也

外內亂鳥獸行則滅之【行下孟反】

正義鄭氏康成曰王霸記悖人倫外內亂無以異於禽獸不可親百姓則誅滅去之也曲禮夫惟禽獸無禮故父子聚麀賈氏公彥曰外亂若齊襄公淫於魯桓公夫人文姜內亂若衞宣公上烝父妾下納子妻是也

案春秋於世子亦書弒其君則賊殺其親乃謂戕其戚屬者𨿽正其罪誅止於身其子姓果賢猶可繼世也滅則捨亂人之類殄其世嗣或先世有元徳顯功則存其宗社而建置族姓可也惡莫大於放弒其君殘其身且瀦其宮則滅不待言矣

正月之吉始和布政於邦國都鄙乃縣政象之灋於象魏使萬民觀政象挾日而斂之【縣音懸挾子協反】

正義賈氏公彥曰政謂上九灋九伐並下凡令賦以下

乃以九畿之籍施邦國之政職

正義鄭氏康成曰畿猶限也籍其禮差之書王氏昭禹曰九畿又謂九服者畿言其有界畫服言其服王事黃氏度曰政職司馬政典所當奉行者案政職主軍旅防同田役所賦車徒之數而職方氏所謂制其職各以其所能制其貢各以其所有者亦存焉

方千里曰國畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰衛畿又其外方五百里曰蠻畿又其外方五百里曰夷畿又其外方五百里曰鎭畿又其外方五百里曰蕃畿

正義鄭氏眾曰春秋傳天子一畿列國一同【賈疏襄公二十五年左傳鄭子產對晉辭】詩殷頌邦畿千里維民所止賈氏公彥曰侯者也爲天子伺非常也甸者爲天子治田以出貢賦男者任也任天子之職事采者采取美物以共天子衞者爲天子衞守蠻者縻也以近夷狄縻系之以政教自此以上六服是中國之九州自此以外是夷狄之諸侯此蠻服與大行人要服一也蠻服又云要服見要束以文教也夷者以夷狄而得稱也鎭者去中國稍遠理須鎭守蕃者以其最遠故得蕃屛之稱此三服總號蕃國大行人九州之外謂之蕃國世一見是也鄭氏康成曰自王城以外五千里爲界有分限者九

通論王氏安石曰方千里曰畿則禹貢所謂甸服也甸服面五百里則爲方千里矣其外侯畿甸畿禹貢所謂侯服也又其外男畿采畿禹貢所謂綏服也又其外衞畿蠻畿禹貢所謂要服也又其外夷畿鎭畿禹貢所謂荒服也又其外蕃服在禹貢五服之外存疑王氏昭禹曰自侯畿至衞畿謂之中國所謂疆以周索也自蠻畿至蕃畿謂之四夷所謂疆以戎索也【案左傳疆以戎索謂晉也】

凡令賦以地與民制之上地食者參之二其民可用者家三人中地食者半其民可用者二家五人下地食者參之一其民可用者家二人

正義朱子曰賦兵也古者以田賦出兵故謂兵爲賦鄭氏眾曰上地謂肥美田也食者參之二假令一家有三頃歳種二頃休其一頃下地食者參之一田薄惡者所休多劉氏敞曰小司徒均土地稽人民周知其可任之數凡起徒役毋過家一人以其餘爲羨惟田與追胥竭作此言可用者家三人至二人正竭作其羨於四時之田而以敎之戰也伍兩卒旅師軍家一人爲正兵六鄕六遂通十有五萬人爲十二軍而羨卒在外都鄙之兵又在外大司馬則總其軍律旣習之以田獵又試之以追胥馳驟之而隊伍罔差操縱之而進退用命爲其可以起六軍而行九伐也則家選一人而精彊可獲矣由敎之者眾而用之者寡也聖人之精密蓋如此

案上地以下已見小司徒及遂人而覆舉之蓋畜眾者司徒而徴兵者司馬或略焉則可任與施捨之數不分明矣曰凡令賦見此職所言乃敝賦賦輿之賦與九賦異也所令蓋兼六服羣侯之軍賦其畿內軍賦大小司徒令之【大司徒職凡大軍旅大田役以旗致萬民而治其徒庶之政令小司徒職防萬民之卒伍以起軍旅以井牧之法起軍賦】大司馬亦必聨事焉曰凡則畿內鄕遂公邑家稍縣都以及侯國無異法可知矣侯國制畿施職制地令賦已具於司徒而復列於司馬者必司馬董正之然後疆埸不犯而政令無壅也其後召虎南徵疆土是徹乃率由周公之典法耳周官之法車輦馬牛兵器旗物民自具之有事徵

伐則遺人委人共其道路之資糧別無所謂軍用自康成以賦爲給軍用者胡氏安國遂謂田以出粟取之農夫賦以出兵取之商賈雜稅遂爲亂國邪臣興利者所假托皆說經者之誤也

中春敎振旅司馬以旗致民平列陳如戰之陳【中音仲下同陳直順反下同】

正義鄭氏康成曰以旗者立旗期民於其下也兵者守國之備孔子曰以不敎民戰是謂棄之兵者凶事不可空設因搜狩而習之凡師出曰治兵入曰振旅皆習戰也四時各教民以其一焉春習振旅兵入收眾專於農【案春耕時也故云兵入收眾專於農此釋振字之義】平猶正也賈氏公彥曰旗熊虎之旗爾雅出爲治兵尙威武也入爲振旅反尊卑也反尊卑者出則壯者在前老弱在後入則壯者在後老弱在前王氏應電曰以旗致民卽大閱司馬建旗旗誅後至等事平列陳者卽大閱陳車徒斬牲聽誓等事也

案春時方寒以敎茇捨則難露宿治兵大閱更非其時惟教振旅爲宜平列陳謂在所立表之北中軍未鼓之前先平列之也平者畫一整齊之意

辧鼓鐸鐲鐃之用王執路鼓諸侯執賁鼓軍將執晉鼓師帥執提旅帥執鼙卒長執鐃兩司馬執鐸公司馬執鐲【鐲直角反鐃乃交反賁扶云反提徒兮反鼙並兮反】

正義鄭氏康成曰鼓人職以路鼓鼓鬼享以賁鼓鼓軍事以晉鼓鼓金奏以金鐃止鼓以金鐸通鼓以金鐲節鼓杜子春云公司馬謂五人爲伍之司馬也某謂王不執賁鼓者尙之於諸侯也伍長謂之公司馬者𨿽卑同其號【賈疏以軍事主嚴】賈氏公彥曰三時各教其一必春辧鼓鐸者鼓雷之類象仲春雷發聲也鼓人六鼓四金各依所用今賁鼓鼓軍事外王執路鼓軍將執晉鼓等並不依本用在軍兼用也王氏昭禹曰軍法自旅而上然後有旗以非旗不足以指麾也自旅而上然後有鼓以非鼓不足以令眾也案軍事用賁鼓而不使軍帥執之者天子九伐多用方伯連帥之師故以賁鼓屬諸侯敎以敵王所愾也賁鼓旣屬諸侯王當上一等則路鼓矣晉者進也聞鼓聲而進聞金聲而退出師之律也以金奏之鼓屬主將所以云師行之節制也自鼙以上皆鼓也鼓皆有跗以植於車左傳汏輈及鼓跗著於丁寧則鼓下有跗明矣路鼓鼖鼓疑未必如考工所言者之長且大但取其名制同耳以其過大則掩目過長則植之不固又帆風也鐃鐸鐲則步者可手執而車亦有之此鼓鐸鐲鐃之用四時皆同與三時互見耳惟行師而爲無鐘鼓曰侵者則不用之然亦備而不用非竟無也諸侯乃朝覲而適遇時田或巡守而從王防獵者故與於搜狝近畿之國亦或因王田來防春秋傳衛取相之東土以防王之東搜是也

辧正賈氏公彥曰先鄭以提爲馬上鼓有曲木提蓋據當時已有單騎故舉以爲況其實周時乘車無輕騎法

案提亦建於車上豈以其鼓較小偏植之故名提與鐃以止進使卒長執之何也其聲可達於四兩也若旅帥以上執之則所轄廣而不可以逺聞矣鐸以通鼓使兩司馬執之何也四表僅二百五十步六軍分左右而陳去中軍有甚遠者矣惟二十五人之長排列甚近鼓聲止而傳鐸則同時可以立逹矣鐲以節鼓使公司馬執之何也以爲車行徒步之節必伍長執之乃便也以節車徒而鼓人職曰節鼓何也車徒旣行鼓聲不絕其行之疾徐異則鳴鐲之節亦異如車徒皆行時鼔聲三而一鐲則車驟徒趨時鼓聲再而一鐲鳴鐲以爲鼓聲疏數之節故又以爲節鼓也四金獨無錞康成以爲用於樂而不用於軍也馬氏貴與防國語鳴錞於以爲軍行則用之或後世有異與

以敎坐作進退疾徐疏數之節【數疏屋反又所學反】

正義鄭氏康成曰習戰法賈氏公彥曰下大閱禮虞人萊所田之野中軍以鼙令鼓鼓人皆三鼓已下有此坐作進退疾徐疏數之節彼大閱具言於此略說亦有此坐作之灋也

案王氏應電謂旗居卒閒以分地逺則疏近則數非也旣曰居卒閒則遠近合一疏則均疏數則均數矣且分地在出和門之後此教戰時尙未也豈前三表百步爲疏後表五十步爲數與

餘論李氏嘉會曰兵事以進退疾徐疏數之節爲本武王誓師不愆於六步七步乃止齊焉武侯八陳進皆進止皆止所以不可破也荀子云齊之技擊魏之武卒秦之鋭士終不可以當桓文之節制者以此

遂以搜田有司表貉誓民鼓遂圍禁火獘獻禽以祭社【搜師優反貉莫駕反平世反】

正義鄭氏康成曰春田爲搜表貉立表而貉祭也誓民誓以犯田法之罰也誓曰無干車無自後射立旌遂圍禁旌爭禽而不審者罰以假馬【賈疏此據漢田律而言無干車謂無干犯他車無自後射象戰陳不逐奔走假馬謂獲禽所算之籌】禁者虞衡守禽之厲禁也旣誓令鼓而圍之遂搜田火獘火止也春田主用火因焚萊除陳艸皆殺而火止獻猶致也屬也田止虞人植旌眾皆獻其所獲禽焉詩云言私其豵獻豣於公春田主祭社者土方施生也賈氏公彥曰搜搜也春時鳥獸字乳搜取不孕者故以搜爲名此亦當如大閱禮以旌爲左右和之門羣吏各帥其車徒以敍和出左右陳車徒有司平之旣陳設驅逆之車而後有司表貉不言文略也鄭氏眾曰貉讀爲禡禡師祭也書亦或爲禡

案誓當有二前誓在列陳之後戒其坐作進退之不用命中冬所云是也後誓在表貉之後戒其從禽之不如法此云誓民是也經文蓋互見爾疏引大閱羣吏聽誓以當此似未明析

辧正鄭氏鍔曰肆師大田獵祭表貉則爲位甸祝掌四時之田表貉之祝號則有司謂肆師與甸祝也注以大司徒爲有司非也

存疑鄭氏鍔曰月令仲春之月毋焚山林司馬乃用火田蓋春所焚止禁圍以內爲地無多耳

案春搜火獘蓋尙在未啟蟄時

中夏敎茇捨如振旅之陳【茇蒲未反】

正義鄭氏康成曰茇讀如萊沛之沛【賈疏俗以水艸爲萊沛】茇捨艸止也軍有艸止之法【賈疏以艸釋茇以止釋捨】王氏志長曰茇捨謂艸宿也營壘於野所戒在夜故教之

羣吏撰車徒讀書契辧號名之用帥以門名縣鄙各以其名家以號名鄕以州名野以邑名百官各象其事以辧軍之夜事其他皆如振旅【撰息轉反注讀作算又助轉反】

正義鄭氏康成曰撰讀曰算算車徒謂數擇之也讀書契以簿書校錄軍實之凡要【賈疏軍實兵器也】號名者徽識所以相別也鄕遂之屬謂之名【賈疏卽經云縣鄙是遂之屬州是鄕之屬野以邑名亦在焉】家之屬謂之號【賈疏謂都家之大夫至士】百官之屬謂之事【賈疏從王朝六卿以下至下士】在國以表朝位【賈疏覲禮上介各奉其君之旂置於宮是也】在軍象其制而爲之以備死事【賈疏綴之於膊上以別死者】帥謂軍將以門名者所被徽識如其在門所樹者也軍將皆命卿古者軍將蓋爲營治於國門魯有東門襄仲宋有桐門右師皆上卿爲軍將者也【賈疏非常之急要在於門使卿爲軍居國門故帥以門名】縣鄙謂縣正鄙師至鄰長也家謂食采地者之臣也【賈疏食采是公卿大夫身在朝其臣在其采地今隨主在軍故以家號爲名】鄕以州名亦謂州長至比長也野謂公邑大夫【賈疏謂四等公邑】百官以其職從王者此六者皆書其官與名氏焉【賈疏假令官則云大司徒下某官姓名某】夜事戒夜守之事艸止者愼於夜於是主別其部職【賈疏分別其當部當職不交雜】鄭氏鍔曰鄕之軍法至州而成故以其州名之言

某州之師也

案行軍有晝事必有夜事皆所當習夏月暑熱薰蒸從禽之役不可以終日故茇捨則專以辧軍之夜事於以順時令而適人情斯爲宜矣然則茇捨蓋晚集而曉散者也自撰車徒至車蓋終夜及晨而畢之撰車徒讀書契案籍而數之卽各以所建所執之器爲驗也他時亦然特於此見之耳羣吏分爲之則不疾而速矣辧號名之用夜事之所尢重也故下文詳言之帥以門名者孤卿爲主帥者也一帥所統之軍或由鄕或由遂或由采地或由公邑鄕師遂人縣師稍人諸官以灋作民徒帥而至於司馬以分於六軍之帥旣更番而遞役之以均其勞逸又隨所部而分轄之使親其長上故一帥之下有此數色也縣鄙由六遂來者家由采地來者卽師都也鄕由六鄕來者卽州裏也野由公邑來者也官府者孤卿大夫士之總稱孤卿旣爲主帥則此百官者大夫士也縣鄙各以其名如雲某遂某縣某鄙也鄕以州名如雲某鄕某州某黨也野以邑名若魯則武城汶上之等是也此三者注云鄕遂之屬謂之名卽司常職州裏各象其名者也家以號名如孟孫氏叔孫氏臧氏郈氏之等皆號也注雲家之屬謂之號卽司常職家各象其號者也百官各象其事如天官之幕人掌次地官之鼓人牛人山虞澤虞春官之甸祝夏官之量人小子司弓矢之屬其從王者則師氏保氏虎賁大僕之等皆於伍兩卒旅之外各有所司其爵則大夫士故目之曰百官書其官則事具矣注云百官之屬謂之事卽司常職官府各象其事者也夏茇捨冬大閱如此他時號名亦同可知夜戰聲相聞爲其素所稔也號名定則一呼立應運掉自靈卽有死綏者而亦不虞其無所識別矣此不言王與諸侯者號名之所不及也

遂以苖田如搜之灋車獻禽以享礿【礿余若反】

正義王氏昭禹曰夏田爲苖除禽獸之害故曰苖鄭氏康成曰車驅獸之車止也夏田主用車示所取物希皆殺而車止【賈疏隠九年左傳彼徒我車懼其侵軼我也是車行遅取獸少案冬狩徒獘非不用車則夏苖車獘亦非不用徒各有所主車獘而徒亦止殺耳】王制天子

殺則下大綏諸侯殺則下小綏大夫殺則止佐車佐車止則百姓田獵礿宗廟之夏祭也

案號名旣辧則表貉圍禁卽於其夜及晨畢之亦所以習宵戰也蓋仲夏日炎使將士被甲荷戈馳驟竆日則人怠馬煩而軍容爲之不肅矣故教以茇捨而苖以車獘取物甚希禮成而人不勞事舉而時不費凡此皆聖人以仁體事所以曲成乎萬物也舊說禴祠烝嘗皆以孟月然中夏苖田獻禽以享礿中冬狩田獻禽以享烝據此則當以中月蓋古者祭必卜日吉事先近如孟月不吉則至中月矣中月可祭則孟月亦可田中春中夏經特言其槪耳非膠執者也惟君用鮮故時田爲致享而設禮七鼎七爼者用

幹臘九鼎九爼者則有鮮臘是也鮮獸而以臘用之者田後尙有散齊致齊之期非臘不可耳九鼎有鮮魚先期人亦取魚可知

中秋敎治兵如振旅之陳

正義賈氏公彥曰出曰治兵入曰振旅春以入兵爲名尙農事秋以出兵爲名秋嚴尙威故也

辧旗物之用王載大常諸侯載旂軍吏載旗師都載旜鄕遂載物郊野載旐百官載旟各書其事與其號焉其他皆如振旅【書如字】

正義鄭氏康成曰軍吏軍帥也野謂公邑大夫賈氏公彥曰各書其事與其號卽仲夏百官各象其事及號名之等秋𨿽不主辧號名亦略舉之見四時皆有此物也

案司常職云大閱頒旗物此云治兵辧旗物則是大閱與治兵之旗物固自不同兩經各言其一而中冬大閱之旗物卽於司常見之矣惟王建大常諸侯建旂彼此無異彼云孤卿建旜大夫士建物師都建旗州裏建旟縣鄙建旐孤卿卽此軍吏也以其爵則曰孤卿爲主帥則曰軍吏大夫士卽此百官也以其爵曰大夫士以其從王有事而不與乎圍禁如師氏保氏甸祝量人之屬故曰百官也師都卽此師都謂車徒自公孤卿大夫之采地來者也州裏則此之鄕也縣鄙則此之遂也彼不見公邑蓋於縣鄙內包之此云郊野則公邑也遂人掌邦之野野以六遂兼公邑足以明之郊外曰野故連言郊也鄕遂郊野謂車徒之從鄕遂公邑來者凡此皆分隸於六軍之軍吏故載旜載物載旐也此所載與大閱異者軍灋之變也蓋行軍有正灋有變灋大閱之旗物正灋也治兵之旗物變灋也正灋以齊軍心變灋以新師目故孤卿之建旜者攺而載旗師都之建旗者攺而載旜采地本屬孤卿不妨於互易也州裏建旟縣鄙建旐並攺而載物而郊野則別載旐彼以鄕遂區內外此則以鄕遂與郊野別公私也百官𨿽不與圍禁必有所載以爲別百官載旟則鄕遂不得不合而載物矣鄕遂自州長縣正以下亦大夫士也載物載旐載旟爵列相等故可易也治兵旗物可變則振旅茇捨及行軍時皆有變灋可推春秋時有不去其旗而敗者有望其旗而指目其仇者有納旌於弢中不令敵人見者此旗物所以有變易之灋與

存疑鄭氏康成曰師都遂大夫也鄕遂鄕大夫也或載旜或載物眾屬軍吏無所將也郊謂鄕遂之州長縣正以下也百官卿大夫也載旟者以其屬衛王也凡旌旗有軍旅者畫異物無者帛而已書當爲畫事也號也皆畫以雲气

案司常注以師都爲鄕遂大夫而此以爲遂大夫經明言鄕遂而以爲鄕大夫匪惟違經抑且自背又以郊爲州長縣正以下亦屬不倫良由未得其條理而隨文立解故此注旣與司常互異而亦與茇捨齟齬也旜物則旜貴於物旗旟旐則旗貴於旟與旐故秋冬𨿽變易而皆不失其倫不畫異物之旜物師都鄕遂之臨行陳者亦載之畫鳥隼之旟百官之不臨行陳者亦載之如泥注義則師都鄕遂一無所將所司何事而祭祀會同王之載常諸侯之載旗自若也豈必有所將而後畫日月交龍乎雲气之畫尢屬無稽司常以畫爲書此忽以書爲畫胡反覆不定邪

遂以狝田如搜田之灋羅獘致禽以祀祊【狝息淺反祊音方】正義鄭氏康成曰秋田爲狝狝殺也【鄭氏鍔曰秋气肅殺故田以殺爲主】羅獘罔止也秋田主用罔中殺者多也皆殺而罔止祊當爲方聲之誤也秋田主祭四方報成萬物詩曰以社以方【賈疏祊乃是廟門內之祭今因秋田而祭當是祭四方之神引詩證方是四方】案四方之神蓋祀所狝之方而爲道之所經者變文曰致禽以物成而獲多故屬而比之然後取其上殺以獻也於秋冬曰致禽則春夏獻禽之約可知矣

中冬教大閱前期羣吏戒眾庶修戰灋

正義鄭氏康成曰春辧鼓鐸夏辧號名秋辧旗物至冬大閱簡軍實【賈疏以冬時農隙故大簡閱軍實之凡要見春夏秋各教其一至冬總教之】羣吏鄕師以下【賈疏鄕師職凡四時之田前期出田法於州裏簡其鼓鐸旗物兵噐修其卒伍是其事也以下若州長師田行役帥而致之掌其戒令黨正則以法治其政事族師則合其卒伍簡其兵噐以鼓鐸旗物帥而至是也】

案田法戰法之詳至仲冬始見者必待築塲納稼之後乃可徧簡車徒稽人畜旗物軍噐也行於三時則奪農功而無地以陳車馬矣

虞人萊所田之野爲表百步則一爲三表又五十步爲一表田之日司馬建旗於後表之中羣吏以旗物鼓鐸鐲鐃各帥其民而致質明獘旗誅後至者

正義鄭氏眾曰虞人萊所田之野芟除其艸萊令車得驅馳鄭氏康成曰萊芟除可陳之處後表之中五十步表之中央表所以識正行列也【賈疏於可陳之中央立此四表軍至表則閒一而坐坐而更起是表正行列也】四表積二百五十步左右之廣當容三軍步數未聞致致之司馬質正也獘僕也賈氏公彥曰三表之立始於南以北爲後表王氏昭禹曰軍法後期者斬而此言誅則方致民也以下文言不用命斬則此言誅未遽以死處之也

乃陳車徒如戰之陳皆坐羣吏聽誓於陳前斬牲以左右徇陳曰不用命者斬之【乃陳之陳如字】

正義鄭氏康成曰皆坐當聽誓羣吏諸軍帥也【案眾軍帥蓋自師帥以下】陳前南面鄕表也月令季秋天子敎於田獵以習五戎司徒搢撲北面以誓之【賈疏軍吏及士本是六鄕之民故使司徒誓之】此大閱禮實正嵗之中冬而言季秋之政爲周之中冬月令失之【賈疏周𨿽建子及其行事皆用夏之正歳此經中春中夏中秋中冬皆據夏正也呂不韋作月令以爲周之中冬當夏之季秋故言失之】斬牲者小子也【賈疏小子職凡師田斬牲以左右徇陳】凡誓之大略甘誓湯誓之屬是也賈氏公彥曰士卒皆於後表北面坐諸軍帥皆在

士卒前南面立以聽誓徇陳從表左右向外以徇陳案車徒當陳於後表之北記曰司徒搢撲北面誓之惟陳於後表之北故誓必北面誓畢然後司馬南面令鼓而車徒以次而前也然則建旗於後表之中者蓋當後表之北而建之以其與表相當故雲中也而表北之地必可以容六軍可見矣士師五戒首軍旅之誓則誓命時士師宜涖焉春搜之禮有司表禡誓民表禡者肆師士師掌田役之禁則誓民者必士師矣若斬牲以左右徇陳乃師田之所同則共其事者小子也

中軍以鼙令鼓鼓人皆三鼓司馬振鐸羣吏作旗車徒皆作鼓行鳴鐲車徒皆行及表乃止三鼓摝鐸羣吏獘旗車徒皆坐【摝音鹿李蒲表反】

正義鄭氏康成曰中軍中軍之將也天子六軍三三而居一偏羣吏旣聽誓各復其部曲中軍之將令鼓鼓以作士气也【賈疏莊十年左傅曹劌曰一鼓作气再而衰三而竭是也成二年晉與齊戰於鞌郤克援枹而鼓之哀二年鐡之戰趙簡子云吾伏弢嘔血鼔音不衰皆將居鼓下】鼓人者中軍之將師帥旅帥也【賈疏上經軍將執晉鼓師帥執提旅帥執鼙皆鼓人】司馬兩司馬也振鐸以作眾作起也旣起鼓人擊鼓以行之伍長鳴鐲以節之【賈疏鼓人職以金鐲節鼓】伍長一曰公司馬及表自後表前至第二表也三鼓者鼓人也摝讀如涿鹿之鹿掩上振之爲摝【賈疏以手在上向下掩而執之】摝者止行息气也【賈疏鼓人職以金鐸通鼓而云止行息气者摝鐸卽旗故知止行息气也】司馬法曰鼓聲不過閶鼙聲不過闒鐸聲不過瑯賈氏公彥曰此聽誓訖將向南第二表象戰陳初面敵也

案六軍三三而居一偏則中軍亦在矣王親田則王自爲中軍而孤卿將其五王不與則中軍亦孤卿也其六軍之帥宜各閱其屬毎軍各立四表如中軍之式師都鄕遂公邑諸帥各帥其屬分隸六軍分班鱗次而進中軍不徧閱也蓋右者兵車一乘徒七十五人而大閱之表相去僅百步必如墻而進始能驟趨馳走及表而止歸於截然齊一六軍車徒極多𨿽各閱其屬猶恐不及況以中軍徧閱六軍乎以鼙令鼓令六軍之鼓也令之者中軍之旅帥也則六軍之各自爲表可見矣大僕職凡軍旅田役贊王鼓則王與而自爲一軍又可知矣

又三鼓振鐸作旗車徒皆作鼓進鳴鐲車驟徒趨及表乃止坐作如初

正義鄭氏康成曰趨者赴敵尙疾之漸也春秋傳先人有奪人之心【賈疏昭二十一年左傳】及表自第二前至第三

乃鼓車馳徒走及表乃止

正義鄭氏康成曰及表自第三前至前表王氏應電曰車驟徒趨象以漸赴敵也車馳徒走對敵行益疾也

鼓戒三闋車三徒三刺【闋苦穴反刺千賜反】

正義鄭氏康成曰鼓戒戒攻敵鼓壹闋車壹轉徒壹刺三而止象服敵【案注以車轉爲恐不然車旣及表乃止矣又三轉胡爲乎蓋車上主射者三矢以象殺敵耳】王氏昭禹曰戒者作气使戰闋者不極其力

案羣吏致民於後表之中陳而皆坐尙未行也故至第一表曰車徒皆行由第一表至第二表象師之進故曰鼓進由第二表至第三表則極矣象伐國之附其城對敵之薄其陳故車徒刺而鼓退也凡此坐作進退刺之節四時所同而獨於大閱言之者民事至冬而畢然後車徒可詳簡也

乃鼓退鳴鐃且卻及表乃止坐作如初【郤起略反】

正義鄭氏康成曰鐃所以止鼓軍退卒長鳴鐃以和眾鼓人爲止之也【賈疏鼓人職以金鐃止鼓】退自前表至後表鼓鐸則同習戰之禮出入一也異者廢鐲而鳴鐃賈氏公彥曰乃鼓退者謂至南表軍吏及士卒回身向北更從南爲始也鳴鐃且郤者據初至南表退軍之時象在軍軍退亦鳴鐃哀十一年左傳艾陵之戰陳書云吾聞鼓不聞金亦是鳴鐃退軍法

案大閱事畢則鳴鐃而郤可矣復鼓之而後退何也鼓以作气兵事以嚴終故復鼓以示气無衰竭耳

遂以狩田以旌爲左右和之門羣吏各帥其車徒以敍和出左右

正義鄭氏康成曰冬田爲狩軍門曰和今謂之壘門立兩旌以爲之【賈疏昭八年秋搜於紅谷梁傳刈蘭以爲防置旜以爲轅門以葛覆質以爲槷流旁握禦轚者不得入注云質椹也槷門中臬也流旁握謂車兩轊頭各去門邊容握握四寸也又車攻詩傳云大芟艸以爲防或捨其中褐纒旃以爲門裘纒質以爲門容握驅而入轚則不得入左者之左右者之右然後焚而射焉】敍和出用次第出和門也左右或出而左或出而右鄭氏鍔曰軍中用轅爲門此乃用旌爲和門何也軍行偶有所止以車爲藩則仰轅以爲門田而敎戰欲使眾心和一也故設爲和門案植旌爲門不以轅者凡車皆行不得止之以爲門也以敍和出以次第出左右兩和門旣使車徒行列整齊亦以試禦者過君表之法也

陳車徒有司平之旗居卒閒以分地前後有屯百步有司巡其前後險野人爲主易野車爲主【易兪寄反】

正義鄭氏康成曰有司平之鄕師居門正其出入之行列也【賈疏鄕師職巡其前後之屯而戮其犯命者斷其爭禽之訟故知此經有司皆是鄕師】旗謂軍吏所載分地調其部曲疏數前後有屯百步車徒異羣也【賈疏出軍之時一車甲士三人步卒七十二人車徒同羣今在軍行列之時則車徒異羣也】車徒畢出和門鄕師又巡其行陳賈氏公彥曰旗居卒閒者軍吏各領已之士卒執旗以表之鄭氏眾曰險野人爲主人居前易野車爲主車居

前【陳氏祥道曰春秋左傳周伐鄭鄭爲魚麗之陳先偏後伍伍承彌縫偏則車也伍二十五人伍從其偏也先其車足以當敵後其人足以待變古車戰之法略可知也】

案車徒旣出門而趨圍地則左右陳之有司平其行列每百人爲卒則植旗其間以分所占之地必廣狹如一禁地之前後各有屯百步以待田畢屯車徒而後各獻其所獲也險野人爲主謂列陳用徒而以車承其闕也【險則髙下偏仄車不可行其閒平地乃以車承其闕】易野車爲主謂列陳用車而以徒承其闕也

旣陳乃設驅逆之車有司表貉於陳前

正義鄭氏康成曰驅驅出禽獸使趨田者也逆逆要不得令走設此車者田僕也【賈疏田僕職設驅逆之車王氏昭禹曰驅逆之車校人帥之以至】

中軍以鼙令鼓鼓人皆三鼓羣司馬振鐸車徒皆作遂鼓行徒銜枚而進大獸公之小禽私之獲者取左耳正義鄭氏康成曰羣司馬謂兩司馬也【賈疏上文春辧鼔鐸云兩司馬振鐸】枚如箸銜之有繣結項中【賈疏繣卽兩頭系也旣有兩系明於項後中央結之】軍法止語爲相疑惑也進行也獲得也得禽獸者取左耳當以計功鄭氏眾曰大獸公之輸之於公小禽私之以自畀也詩云言私其豵獻豣於公王氏應電曰獲者取左耳如軍法之執馘

案上經曰司馬振鐸此曰羣司馬者並六軍而趨圍禁眾鐸齊鳴非加羣字不足以顯此義也

及所獘鼓皆駴車徒皆噪徒乃致禽饁獸於郊入獻禽以享烝【駴本亦作駭胡楷反噪素報反饁移獵反】

正義鄭氏康成曰鄭司農云及所獘至所獘之處某謂所獘之防田所當止也天子諸侯搜狩有常至其常防吏士鼓噪象攻敵尅勝而喜也疾雷擊鼓曰駴噪讙也書傳曰前師乃鼓防噪亦謂喜也徒乃獘徒止也冬田主用眾物多眾得取也致禽饁獸於郊聚所獲禽因以祭四方神於郊月令季秋天子旣田命主祠祭禽四方是也入又以禽祭宗廟易氏祓曰春社夏礿秋祊不言入獻禽而冬烝獨言入者以外行致禽饁郊之禮然後入獻於宗廟也鄭氏鍔曰郊言饁獸烝言獻禽合而言之獸亦曰禽也

案車徒皆行獨言徒獘者車至所止之地則排列不行徒猶進而逐獸終事而後徒獘也戰法田法春舉其綱冬詳其目大閱司馬建旗於後表之中至不用命者斬之卽春搜以旗致民平列陳如戰之陳也中軍以鼙令鼓至鳴鐃且郤坐作如初卽春搜所教坐作進退疾徐疏數之節也以旌爲左右和之門至車徒皆噪卽春搜表貉誓民鼓遂圍禁也前期修戰法乃四時所同而於冬乃出之則三時專辧其一而大閱備舉其全具見矣先王寓兵於農正羨之卒必無一人不教然後本彊而精神可以折衝事習而比戶皆能守禦又必歳時從其有司先肄試焉然後居常自厲而無怠心公邑都家之民分四時更番以從搜狩數歳而徧未見其煩擾也經文號名旗鼔備列縣畺地官又曰惟田與追胥竭作而陳氏汲乃云司馬所敎惟鄕遂餘皆不與謬矣狩田徒獘正與火獘車獘羅獘相對而王氏應電乃云冬亦兼用火羅皆昧事理悖經義故略舉一二以見義例焉

餘論胡氏安國曰戎祀國之大事也用民以訓軍旅示之以武取物以致祭享示之以順也然不時則害農不地則害物春夏秋冬之仲皆常時也周甫田鄭原圃秦具囿之屬皆常所也若違害民物則百姓將聞車馬之音見羽旄之美而疾首蹙額可不謹乎總論王氏應電曰昆未蟄不以火田春而火止故以火言鳩化爲鷹然後設罻羅故以羅言四時皆有宗廟之祭夏禴以迎來冬烝以送往錯舉其盛者也李氏曰鳥獸魚鼈皆函血气若無故而殺之是暴

天物作禽荒也故因祭社享礿祀祊享烝而行焉

及師大合軍以行禁令以救無辜伐有罪

正義鄭氏鍔曰行禁令所以申明九法也鄭氏康成曰師所謂王巡守若防同司馬起師合軍以從所以威天下行其政也

案下特舉大師則此云師者司馬奉王命以徵伐亦存焉行禁令因伐有罪而明王禁於羣侯也

若大師則掌其戒令涖大卜帥執事涖釁主及軍噐正義鄭氏康成曰大師王出徵伐也涖臨也臨大卜卜出兵吉凶也【賈疏大卜掌之八命一日徵】司馬法曰上卜下謀是謂參之【賈疏卜在廟故云上卜謀在下故云下謀君居其中故云參也】主謂遷廟之主及社主也軍噐鼓鐸之屬凡師旣受甲迎主於廟及社主祝奉以從殺牲以血塗主及軍器皆神之易氏祓曰天子親徵方伯連帥各以師從軍將師

帥莫不受戒令於大司馬賈氏公彥曰小子職釁邦器及軍器彼釁之大司馬主臨之

及致建大常比軍眾誅後至者【比必裏反】

正義鄭氏眾曰致謂聚眾也鄭氏康成曰比校次之也賈氏公彥曰大師王親禦六軍故司馬用王之大常致眾若王不親則司馬自用大旗致之王氏安石曰鄕師致民以司徒之大旗則司馬致民宜以王之大常矣凡此皆示其致民之命有所受之也案稍人帥眾而致於大司馬王親徵則邦國亦以師從凡帥眾而至者大司馬皆以致於王故建大常注謂致民者鄕師非也役則鄕師致之軍事則正治其徒役戮其犯命者而不致也

及戰巡陳眂事而賞罰

正義鄭氏康成曰事謂戰功也

案觀此則大司馬不任軍帥而兼督六軍吏士春秋傳晉軍帥及佐之外別立司馬蓋其遺法

若師有功則左執律右秉鉞以先愷樂獻於社【鉞音越先悉薦反】

正義鄭氏康成曰功勝也先猶道也律所以聽軍聲【賈疏律以聽軍聲大師職文初出軍時大師執聽至此尅勝司馬執之】鉞所以爲將威也兵樂曰愷獻於社獻功於社也司馬法得意則愷樂愷歌示喜也鄭司農曰故城濮之戰春秋傳振旅愷以入於晉【賈疏僖二十八年左傳】

案六軍之帥必各帥其屬以振旅而司馬獨先亦不爲軍帥之徴

若師不功則厭而奉主車【厭於業反】

正義鄭氏康成曰鄭司農云厭謂厭冠防服也軍敗則以防禮故秦伯敗於殽素服郊次鄕師而哭【賈疏僖三十三年左傳】某謂厭伏冠也【賈疏曲禮厭冠不入公門五服之冠皆厭】奉猶送也送主歸於廟與社

王弔勞士庶子則相【勞力報反相息亮反】

正義鄭氏康成曰師敗王親弔士庻子之死者勞其傷者則相王之禮庶子卿大夫之子從軍者鄭氏鍔曰士庶子宿衛王宮者

案兵凶戰危故𨿽王師九伐必具死敗之禮厭而奉主車及相弔勞皆使大司馬親之俾無事則職思其憂消患於未形有事則謀出萬全也𨿽師有功將士必有死傷士庶子之弔勞王猶親之則毎上者不必言矣

大役與慮事屬其植受其要以待攷而賞誅【與音預屬音燭植除吏反】

正義鄭氏康成曰大役築城邑也慮事者封人也於有役司馬與之【賈疏宣十一年左傳楚令尹蒍艾獵城沂使封人慮事以授司徒案楚使封人偶然之事未可以爲定職王朝大役慮事者其司空與鄕師職以攷司空之辟】植築城槇也【易氏祓曰槇謂築城板幹制度之髙博系焉案槇蓋與楨通築墻版木孔氏安國曰題曰楨當墻端者也旁曰幹在墻兩邊者也】屬賦丈尺與其用人數鄭氏眾曰國有大役大司馬與謀慮其事也要者簿書也攷謂攷校其功

存疑鄭氏眾曰植謂部曲將吏春秋傳宋城華元爲植巡功【賈疏宣二年左傳】屬謂聚防之也

辧正賈氏公彥曰先鄭以植爲部曲將吏屬爲防聚後鄭不從者案昭三十二年晉士彌牟營成周令役於諸侯屬役賦丈以此知屬謂賦丈尺與人數也王氏安石曰與慮事欲知其故之可否屬其植欲知其人之多寡受其要欲知其功之差等

通論王氏應電曰大役任眾屬軍禮故主其事者司空也大司馬與其謀賦之丈尺者量人也大司馬主其數執其要簿而考之者鄕師也大司馬行其誅賞

大防同則帥士庶子而掌其政令

正義鄭氏康成曰帥帥以從王【賈疏諸子職若防同賓客作羣子從是也】鄭氏鍔曰士庶子掌於宮伯其職曰邦有大事作

宮眾則令之令者作而行之必須有統率之人以政令治之故屬於司馬

若大射則合諸侯之六耦

正義鄭氏康成曰大射王將祭射於射宮以選賢也【賈疏射義古者諸侯歳獻貢士於天子天子試之於射宮中多者得與於祭大射禮亦射於郊學宮中皆是爲祭選士】王射三侯以諸侯爲六耦【賈疏王射三侯者司裘職王大射則共虎侯熊侯豹侯是也】

存疑賈氏公彥曰大射用諸侯爲六耦若賓射射人亦用六耦但不用諸侯當以卿大夫爲之燕射三耦自然用卿大夫以下

案大射未必如注疏所云說見天官司裘職及儀禮大射儀大射以諸侯爲六耦當是正射之耦非初射之耦也疏以燕射三耦例之是直以爲初射之耦矣諸侯大射以弟子爲三耦以初射故使賤者也豈諸侯而可使爲初射之耦乎但耦數以六爲限其故未詳大射儀公與賓爲耦卿大夫繼之無定數與此異又若諸侯不足則當以大夫耦之諸侯爲下射大夫爲上射以大射儀士與大夫爲耦推之可知蓋毎耦有一諸侯卽爲諸侯之耦不必十二諸侯而始備也王與射亦當與諸侯爲耦

大祭祀饗食羞牲魚授其祭

正義鄭氏康成曰牲魚魚牲也祭謂屍賓所以祭也【賈疏少牢儐屍禮屍爼五魚侑主人主婦各一魚加膴祭於其上公食大夫禮亦云授賓祭若王祭則膳夫授之】

案大司馬羞牲魚者以羊肆羊殽小子羞之故大司馬無其文也凡牲牛爲大大司徒羞之魚臘魚爲貴大司馬羞之皆舉其重者而其餘則從殺不必正卿矣經云授其祭惟魚有之明他牲之不然也又此與饗食並列意繹祭賓尸之所羞故有此授與

大防平士大夫

正義鄭氏康成曰平者正其職與其位

辧正賈氏公彥曰先鄭以平爲一其服後鄭不從者小宗伯已縣衰冠故也

喪祭奉詔馬牲

正義鄭氏康成曰王防之以馬祭者蓋遣奠也【賈疏喪奠及虞卒哭無奉送詔告惟大遣奠入壙之時有奉送之事】奉猶送也送之至墓告而藏之

案遣奠入壙者卽士喪禮所云苞牲取下體者也檀弓云國君五个大夫七个其牲體之數也常祭用牛止矣此獨有馬牲者盛葬奠也

小司馬之職掌

正義鄭氏康成曰此下字脫滅札爛文闕漢興求之不得遂無識其數者

案小司馬職闕以諸官例之所專掌必論辧官材也蓋師之職皆以貳其正然必有專掌之事爲正之所不能兼者如小宰之建宮刑小司徒之建教法小宗伯之建神位小司宼之掌大訊是也國子選俊並升於司馬司士治之庶子之修業於鄕學者諸子治之而大司馬職不及論辧官材則小司馬專之必矣

凡小祭祀會同饗射師田喪紀掌其事如大司馬之灋正義賈氏公彥曰小祭祀已下至喪紀皆蒙此小字對大司馬大祭祀之類

軍司馬【闕】

輿司馬【闕】

行司馬【闕】

正義賈氏公彥曰軍司馬當宰夫肆師等職皆下大夫四人輿司馬當上士八人行司馬當中士十六人余官皆無異稱此獨有之者以軍事重故特生別名也

欽定周官義疏卷二十九

欽定四庫全書

欽定周官義疏卷三十

夏官司馬第四之三

司勲掌六鄕賞地之灋以等其功

正義鄭氏康成曰賞地賞田也在逺郊之內屬六鄕焉【賈疏載師職以牛田賞田任逺郊之地逺郊內置六鄕】等猶差也以功大小爲差

王功曰勲國功曰功民功曰庸事功曰勞治功曰力戰功曰多

正義鄭氏康成曰王功輔成王業國功保全國家民功灋施於民事功以勞定國治功制灋成治戰功尅敵出奇司馬灋曰上多前虜【賈疏上多戰以功多爲上前虜居於陳前虜獲俘囚也引之者證多爲戰功】賈氏公彥曰六者皆對文爲義散文則通左傳捨爵策勲彼戰還而飲至是戰功亦曰勲也明堂位周公有大勲勞於天下是周公徳大有勲兼勞者也

凡有功者銘書於王之大常祭於大烝司勲詔之正義鄭氏康成曰銘之言名也生則書於王旌以識其人與其功也死則於烝先王祭之盤庚告其卿大夫曰玆予大享於先王爾祖其從與享之是也今漢祭功臣於廟庭賈氏公彥曰烝者眾也冬時物成者眾故祭功臣詔謂詔司常書之又以辭使春官告神

案大行人三等侯國皆曰建常疑諸侯在國對其臣民亦得稱大常如路寢象魏之類故特標王之大常以別於使有勲者自銘其常也

大功司勲藏其貳

正義鄭氏康成曰貳猶副也

案內史職王有賞賜贊爲之以方出之六等之勲當賜地者司勲議其功之所稱以上於王王使內史爲之辭書於方以下司勲惟大功銘於大常者則以詔司常祭於大烝者則以詔典祀王之命辭其正則二官藏之而司勲藏其貳若功小無祭與銘之命而惟賜之田則司勲藏其正矣注謂功書藏於天府於經無據

掌賞地之政令

正義鄭氏康成曰政令謂役賦賈氏公彥曰賞地在六鄕之內其民亦從鄕之徭役灋

凡賞無常輕重眂功

正義鄭氏康成曰無常者功之大小不可豫【賈疏待有功乃隨功之大小給之故云不可豫也】

凡頒賞地參之一食惟加田無國正【正音徵】

正義鄭氏康成曰賞地之稅參分計稅王食其一也二全入於臣加田旣賞之又加賜以田所以厚恩也鄭氏眾曰正謂稅也祿田亦有給公家之賦貢若

今時侯國有司農少府錢谷矣【賈疏漢法谷入司農錢入少府】獨加賞之田無正耳

存疑賈氏公彥曰加田未知所在或與賞田同處在逺郊也凡大夫士賜地有四種大夫已上有采家邑任稍地之等是也又有賞田及加田又有士田士田卽圭田王制大夫士有田則祭無田則薦少牢特牲禮是大夫士有田者是知士亦有田

馬質掌質馬馬量三物一曰戎馬二曰田馬三曰駑馬皆有物賈【質如字量力陽反賈音嫁】

正義鄭氏康成曰此三馬買以給官府之使無種也【賈疏馬有六種此三者無種買以給官府齊馬道馬亦無種不買之者其種馬上善似母齊馬道馬𨿽非上善似母者亦國家所蕃育不買之也】鄭氏眾曰皆有物色及賈直易氏祓曰案輈人國馬田馬駑馬之輈各有尺寸

故皆以三物量之辧其物則可定其賈故謂之質案校人辧馬之六物而馬質所量惟三者惟師田雜役官吏受馬於有司故量其賈有死而更或止更其物之法種馬齊馬道馬非羣下所得用無所庸其量也

綱惡馬

正義鄭氏康成曰綱以縻索維綱狎習之王氏應電曰馬有覂駕破車而其力可用者則以索綱維之使馴服也

凡受馬於有司者書其齒毛與其賈馬死則旬之內更旬之外入馬耳以其物更其外否【更音庚】

正義鄭氏康成曰鄭司農云更謂償也某謂旬之內死者受之日淺養之惡也【賈疏旬之內𨿽任之過其任若養之善未必致死以其日少故也若養之惡𨿽不重任亦能致死】旬之外死任之過其任也【賈疏𨿽善養之任載過多可以致死】其外否者旬之外逾二十日而死不任用非用者罪【賈疏行使二十日以外馬力旣竭𨿽齊其任養之善容能致死】賈氏公彥曰所受之馬謂給公家之役李氏嘉防曰受馬於官未及旬而死安知非前所養者失其職乎曰前者失養則後者不當受旣受而馬死必後者失職也責其備償則受馬之時致養之際必不苟矣案馬以齒毛爲別更以良駑定其賈之髙下旬之內更者責以生時之賈也以其物更者以旣死之皮筋肉物爲價也入馬耳乃旬內旬外之所同以物更者且入耳以防抵僞則以全賈更者不待言矣嚴其罰於受馬之始俾謹視其馬之性質而養之得其宜則調馴而不至暴疾矣

馬及行則以任齊其行

正義鄭氏康成曰識其所載輕重及道裏齊其勞逸乃復用之王氏曰司馬法戎事齊力尙彊也田事齊足尙疾也所謂以任齊其行也

案齊其行亦謂服與服齊驂與驂齊則行步勻停而疾徐如意也

若有馬訟則聼之

正義鄭氏康成曰訟謂賣買之言相負

案民間牛馬之賣儥質人掌之此訟則師田行役卒有爭及官買不得其平或稽其賈與同受馬於有司馬死傷當償而以過失相推者注尙未盡

禁原蠶者

正義鄭氏康成曰原再也天文辰爲馬【賈疏辰則大火房爲天駟故云辰爲馬】蠶書蠶爲龍精月直大火則浴其種【賈疏月直大火謂二月則浴其種內宰職仲春詔後帥外內命婦始蠶於北郊是也】是蠶與馬同气物莫能兩大【賈疏莊二十二年左傳周史語】禁再蠶者爲傷馬與

量人掌建國之灋以分國爲九州營國城郭營後宮量市朝道巷門渠造都邑亦如之

正義鄭氏康成曰建立也立國有舊法式若匠人記所云分國定天下之國分也後君也言君容王與諸侯賈氏公彥曰分國謂分諸侯之國爲九州州各有疆界營國城郭卽匠人營國方九里之類量市朝道巷謂若匠人市朝一夫經塗九軌門渠之尺度若應門容二轍三个之等造都邑謂造三等采地亦有城郭宮室市朝之等

案以分國爲九州者周更定九州析冀以爲燕並並徐於靑而豫州之境西至華山則虞夏以來建國必有舊屬於此而新屬於彼者故曰分也凡建國大司徒制其域封人封其四疆而已城郭后宮市朝道巷門渠之細非王官所及也其國自有匠人營之而掌於量人封人中士四人下士八人以有出疆之職也量人下士二人兼共軍旅喪祭之役豈能徧營六服之國邑哉

營軍之壘捨量其市朝州塗軍社之所裏【塗本又作塗】正義鄭氏康成曰軍壁曰壘【賈疏軍行所擬停之處皆爲壘壁以備非常】州一州之眾師行亦二千五百人聚一處故名州市也朝也州也皆有道以相之軍社社主在軍者裏居也【賈疏所居皆有里數故職在量人】

案軍有朝者凡相見之處皆曰朝或王親在行或所命主帥必有朝也漢晉稱郡朝縣朝潘安西徵賦曰勵疲鈍以臨朝時爲長安令也裏所以定分界蓋量市朝州塗軍社之所屆也詩瞻仰昊天云如何裏亦當訓屆云州塗者州爲一鄕之小成猶辧號名者鄕以州名之意每塗不必定二千五百人卽二千五百人不必定出一州也

存疑王氏應電曰師眾所居非可苟也八陣之法中軍倍於四正以爲提挈張弛四正倍於四隅以爲輔翼遊軍別有三之一以爲應援營中大道縱橫各二所謂塗也其地分爲九所謂州也前有朝爲天子諸侯大將臨眾之地後有市以爲眾兵貿易之所左祖以聼命而行賞右社示有尊以行罰略如國中之制凡安營皆然但軍行多寡不同則壘捨大小亦異耳

邦國之地與天下之塗數皆書而藏之

正義鄭氏康成曰書地謂方圜山川之廣狹書塗謂支湊之逺近【賈疏支謂支分湊謂臻湊道塗有支分及相臻湊逺近也】王氏應電曰封國慶削巡行徵役皆於是乎攷之

通論鄭氏鍔曰大司馬掌九畿之籍而職方氏屬焉量人復書地數塗數而藏之其事相備

凡祭祀饗賓制其從獻脯燔之數量

正義鄭氏康成曰燔從於獻酒之肉炙也【賈疏特牲饋食禮主婦獻屍兄弟長以燔從】數多少也量長短也【賈疏案鄕射記脯五膱祭半膱膱長尺二寸是多少長短燔之數量未聞敖氏繼公曰曲禮以脯修置者左朐右末是長尺二寸而中屈之祭半膱則不屈】王氏昭禹曰物之所共則有數器之所容則有量

通論鄭氏鍔曰從獻脯燔之數量使量人制之義與巾車掌路有鸞聲因使鳴鈴以應雞人車僕掌革車因使大射共三乏同義

掌喪祭奠竁之俎實【竁昌絹反又昌鋭反】

正義鄭氏康成曰竁亦有俎實謂所包遣奠【賈疏喪祭多據虞祭言此喪祭連奠竁竁是壙內故以爲大遣奠】士喪禮下篇曰藏包筲於旁【賈疏士喪禮下篇卽旣夕禮包謂包牲取下體葦包二者也藏筲者卽旣夕禮云菅筲三黍稷麥並藏之於棺旁】

凡宰祭與郁人受斝歷而皆飲之【斝古雅反】

正義鄭氏康成曰宰祭者宰亦容攝祭斝讀如嘏尸之嘏鄭氏鍔曰歷瀝同謂受舉斝之餘瀝而皆飲之受神福也

辧正賈氏公彥曰先鄭引明堂位證斝是器名但周獻用玉爵不用斝故後鄭讀如嘏尸之嘏從少牢屍嘏主人【案郁人職大祭祀與量人受舉斝之卒爵而皆飲之下旣言爵則斝自不得從明堂位爲器名】

案王宅憂喪三年不祭而有事於宗廟則宰攝之商書惟元祀十有二月乙丑伊尹祠於先王是也王平時有喪疾則宗伯攝事此與郁人聨事彼不言宰此言宰蓋王親祭與宰攝祭皆同兩職互相備也

小子掌祭祀羞羊肆羊殽肉豆【肆注讀作鬄他歷反今讀如字】

正義鄭氏眾曰羞進也羊殽體解節折也肉豆者切肉也鄭氏康成曰肆讀爲鬄所謂豚解也【賈疏士虞禮記主人不視豚解士喪禮特牲四鬄去蹄謂四叚解之殊肩髀如解豚故名豚解大夫士祭自饋孰始故正祭卽體解爲二十一體喪事略則有豚解其天子諸侯之祭有腥有爓有孰故初朝踐有豚解而腥之饋獻則有體解而爓之酳屍乃有孰與大夫士不同】

辧正賈氏公彥曰先鄭以羊肆爲體薦全烝後鄭不從者以此經用羊是宗廟之祭非祭天案外傳禘郊之事則有全烝王公立飫則有房俎禮運腥其俎孰其殽注腥其俎豚解而腥之孰其殽體解而爓之又云退而合亨體其犬豕牛羊是祭宗廟不得有全烝也

案或以我將詩維羊維牛維天其右之疑祀天亦用羊非也郊用特牲見於書傳者甚多我將詩乃祀帝於明堂以文王配故有羊耳此經明曰羊肆羊殽肉豆則非所用以祀天者其爲宗廟之祭何疑醢人豆實無羊肉然戴記觴酒豆肉則肉固可爲豆實禮文殘缺不得專據醢人而謂古無是也

而掌珥於社稷祈於五祀【珥而志反一音仍祈讀作刏音機注故書祀作禩鄭司農云禩讀爲祀書亦或爲祀】

正義鄭氏康成曰珥讀爲衈祈或爲刏刏衈者釁禮之事也用毛牲曰刏羽牲曰衈衈刏社稷五祀謂始成其宮兆時也【賈疏雜記廟成則釁之】春官肆師職祈或作畿秋官士師職凡刏衈則奉犬牲此刏衈正字與辧正賈氏公彥曰先鄭以珥爲以牲頭祭後鄭不從者案雜記釁廟之禮雲門夾室用雞其衈皆於屋下衈旣爲釁禮此刏與珥連文則刏亦是釁禮非祭祀之法何得爲牲頭祭乎後鄭謂珥讀爲衈祈或爲刏者以釁法無取於玉珥及祈禱之義故依士師刏衈爲正也毛牲曰刏羽牲曰衈此相對而言雜記廟用羊門用雞皆云衈散文通也

存異王氏與之曰珥當爲弭如小祝所謂弭災兵祈如小祝所謂祈福祥非釁事也

凡沈辜侯禳飾其牲【禳如羊反】

正義鄭氏眾曰沈謂祭川爾雅祭川曰浮沈辜謂磔牲以祭也月令九門磔禳以畢春气王氏昭禹曰沈謂貍沈辜謂疈辜侯謂侯福禳謂卻禍易氏祓曰飾其牲謂羊牲被以文繡

辧正劉氏迎曰小祝掌侯禳禱祠之祝號注以侯爲候嘉慶禳爲卻凶咎是以侯禳爲二祭何此侯禳又以爲候惡气而禳之羊人職沈辜釁禳四者各爲一事則侯禳二祭也

釁邦器及軍器

正義鄭氏康成曰邦器謂禮樂之器及祭器之屬【賈疏禮器卽射器之屬樂器卽鐘鼓之屬祭器卽籩豆俎簋尊彜之屬】雜記凡宗廟之器其名者成則釁之以豭豚【鄭氏鍔曰小子掌用羊血以釁注引此以證器始成則釁非謂小子職釁用豭豚也】

凡師田斬牲以左右徇陳

正義鄭氏康成曰示犯誓必殺之賈氏公彥曰大司馬職羣吏聼誓於陳前斬牲以左右徇陳是此職也王氏曰斬牲徇陳以小子掌釁社不用命者戮於社故也

祭祀贊羞受徹焉

正義賈氏公彥曰贊羞謂大司馬祭祀羞牲魚之類則贊之受徹謂祭畢諸宰君婦廢徹之時則受之

羊人掌羊牲凡祭祀飾羔

正義鄭氏康成曰羔小羊也詩曰四之日其蚤獻羔祭韭【賈疏凡正祭皆用成牲今言飾羔則非正祭故引詩爲證】王氏安石曰禮記飾羔鴈者以繢

案祭祀無用羔者卽如豳詩之獻羔又焉用飾之飾以繢者惟卿所執摰之羔耳此二句文不相屬中閒蓋有闕文焉

祭祀割羊牲登其首

正義鄭氏康成曰登升也升首報陽也【案郊特牲膟膋燔燎升首報陽也】升首於室【賈疏郊特牲用牲於庭升首於室注制祭之後升牲首於北墉下也】賈氏公彥曰三牲之首俱升此特言羊者以羊人止掌羊牲不升餘牲故也

案三牲皆升首獨於羊人言之何也牛人共牛牲之互與其盆簝則割而升其首自屬牛人之職故舉共互與盆簝以相備也於牛言升首或疑羊之不必然於羊言之則豕可知矣牛人羊人等旣主割牲而內外饔又掌祭祀之割烹何也掌牲者升首饔人則體解以納烹也大祭祀司士又率其屬而割牲何也其文上承賜爵而呼昭穆繼以羞俎豆則所割乃祝眾賓眾兄弟之脀俎耳詳見本職

凡祈珥共其羊牲【祈珥讀作刏衈】

正義鄭氏康成曰共猶給也賈氏公彥曰犬人職防珥共犬牲用駹此職云共羊牲羊犬俱得爲釁故兩職各共之

案羣儒以祈珥爲祭祀破鄭注不過以下文別言釁耳不知刏衈乃社稷宮廟始成之釁不害下文爲釁器物也小子職珥於社稷祈於五祀之後亦別舉釁邦器及軍器義與此同此職於祭祀外別舉祈珥正明共羊牲以釁而無事於割焉耳

賓客共其灋羊

正義鄭氏康成曰灋羊飧饔積膳之羊賈氏公彥曰言灋卽是依灋度多少送於賓館及道路掌客所列是也

案牛人備舉牢禮積膳饗食賓射之牛其灋具列於掌客故言灋羊以該之而軍事喪事之列於牛人職者此職亦以灋共可知矣

凡沈辜侯禳釁積共其羊牲【積音漬從智反又精智反】

正義鄭氏康成曰積故書爲眥鄭司農云眥讀爲漬謂釁國寶漬軍器也某謂積積柴禋祀槱燎實柴案牛人不言刏衈及釁事而小子掌釁社稷五祀邦器軍器皆以羊則古者凡釁皆不用牛與釁之外別有積疑卽小子職所謂師田斬牲徇陳使血漬於地也若積柴之祀則不宜列諸毀事之後

若牧人無牲則受布於司馬使其賈買牲而共之【賈音價】正義鄭氏康成曰布泉王氏應電曰牧人無牲或耗敗也

案此云受布於司馬而巫馬入其布於校人則凡官長皆有存貯之布以備用明矣掌牲之官惟馬質羊人有賈蓋小祭祀小賓客所用羊牲爲多時須買共而馬質有賈則以馬死或宜更其價或以其物更耳

司爟掌行火之政令四時變國火以救時疾

正義鄭氏康成曰行猶用也變猶易也鄭氏眾曰鄹子云春取楡栁之火夏取棗杏之火季夏取桑柘之火秋取柞楢之火冬取槐檀之火王氏昭禹曰以火烹飪則納其气於內逆用之則彊弱相勝而气不均順變之則休廢相沿而疾可救故四時各取其所宜之木以變國火使民常得陰陽之正气而不溺於一偏也

存疑賈氏公彥曰春取楡栁等舊師皆以爲取五方之色同今案棗杏𨿽赤楡栁不靑槐檀不黑其義未聞王氏應電曰以四時之木所生者言之楡栁先百木而靑得東方之色棗杏心赤得南方之色柞楢文理白得西方之色槐檀心黑得北方之色桑柘皮裏皆黃得中央之色

季春出火民咸從之季秋內火民亦如之【內音納】

存疑鄭氏康成曰火所以用陶冶民隨國而爲之鄭人鑄刑書火星未出而作火後有烖【賈疏見昭六年左傳】鄭司農云以三月本時昏心星見於辰上使民出火【賈疏三月諸星復在本位故云本時】九月本黃昏心星伏在戍上使民內火故春秋傳曰以出內火【賈疏襄九年左傳】

案陶冶無四時之異注說未知何據或曰季春始燠則出火於外季秋始肅然後內而用之出內者謂室居所用之火與

時則施火令

正義易氏祓曰謂施四時變國火之令

案四時變國火火政也出內火火令也施火令卽承出內火而言

凡祭祀則祭爟【爟固玩反】

正義鄭氏康成曰報其爲明之功禮如祭爨【賈疏祭爨祭老婦也】賈氏公彥曰祭爟祭先出火之人王氏安石曰舉火曰爟祭祀用爟故祭焉

凡國失火野焚萊則有刑罰焉

正義鄭氏康成曰野焚萊民擅放火賈氏公彥曰國失火謂國中之民失火有罰若今民失火有杖罰大司馬仲春田獵主用火因除陳生新若二月後擅放火焚萊則有罰也

掌固掌修城郭溝池樹渠之固

正義賈氏公彥曰云城郭溝池者謂環城及郭皆有溝池也樹渠者非直溝池有樹兼其餘渠上亦有樹也鄭氏康成曰樹謂枳棘之屬有刺者也鄭司農云國語城守之木於是乎用之【賈疏案楚語靈王爲章華之臺伍舉諌曰瘠磽之地於是乎爲之城守之木於是乎用之引之者證城有守法】劉氏彜曰浚溝之土以爲城鑿池之土以爲郭溝池深於外則城郭固於內用其深以增髙也渠又在其外所以出水因之植木其上守固之材出焉王氏安石曰司險設國之五溝五塗而樹之林以爲阻固蓋司險樹之掌固修之

案注樹謂枳棘之屬有刺者樹之有刺者以樊垣墻爲便耳土各有宜城郭溝渠凡樹之成林者皆可以爲阻固蓋內有蔽則敵恫疑依以設守攻者難入故春秋傳伐國而勝乃得焚刋其竹木秦漢以後塞上樹楡栁蓋古法之遺

頒其士庶子及其眾庶之守

正義賈氏公彥曰宮伯注士謂卿大夫士之適子庶子其支庶鄭氏康成曰眾庶民遞守固者也王氏安石曰頒其守則逺近均勞逸更公卿大夫涖職於內而子弟守固於外休戚一體之道也

餘論黃氏度曰霍光謂函谷京師之固武庫精兵所聚故以丞相弟爲關都尉子爲武庫令猶識古以士庶子宿衞王宮及守固之意

設其飾器分其財用均其稍食任其萬民用其材器正義鄭氏康成曰飾器兵甲之屬今城郭門之器亦然財用國以財所給守吏之用也稍食祿稟任謂以其任使之也民之材器其所用塹築及爲藩落鄭氏鍔曰萬民近地之民材器所用楨幹木材及畚築之具

案公卿大夫之子家有田祿萬民計口授田俾各守其地之阻固以自衞而財用稍食國猶頒焉所以厚下安宅而其效至於民忘其勞民忘其死也財用曰分視地守之劇易而有多寡也稍食曰均計功力之多少以爲差等也古者民之衣食烖患纎悉皆君爲計處而民以材器給國事如於其家此國維所以固仁義之利所以長也

凡守者受灋焉以通守政有移甲與其役財用惟是得通與國有司帥之以贊其不足者

正義鄭氏康成曰凡守者士庶子及他要害之守吏【賈疏城郭所守是其常處他要害若殽臯河漢要路之所】通守政者兵甲役財難易多少轉移相給也非是不得妄離部署贊佐也王氏應電曰有地守者各致其守則呼吸不通故必受法於掌固以通守政庶防緩急應援聲勢相輔案通守政卽均人所謂均地守使劇易相通而得其平此平時之守法也至移甲役財用則其地猝有警掌固必以達於司馬使國中有司持符節以徴之他境故與帥而贊之舊說國有司卽掌固或謂司甲役財用者皆非也周官移用其民者二遂人移用其民以救其時事所以禦天烖而食無不足也掌固移甲役財用所以捍人患而兵無不足也然非敎化有素而信孚於民亦徒法耳後世習於防惰則子弟而怠耕溺於功利則將吏而外市安能使救人之事而盡其力固人之守而致其死哉

晝三巡之夜亦如之夜三鼜以號戒【鼜音戚杜七報反】

正義鄭氏康成曰巡行也行守者爲眾庶之解惰鼜謂擊鼜警夜守也三巡之間又三擊鼜賈氏公彥曰此掌固立法與有地守者非自巡行之也王氏應電曰夜更三鼜者一以爲三巡之表號一以爲凡守者之警戒易氏祓曰號則呼守者之名戒則警守者之事

若造都邑則治其固與其守灋

正義鄭氏康成曰都邑亦爲城郭

凡國都之竟有溝樹之固郊亦如之民皆有職焉正義鄭氏康成曰竟界也職謂守與任賈氏公彥曰國都並言謂王國及三等都邑也民職謂國都民當守之處均其勞逸而遞守也

案自國至逺郊百里之外溝樹凡三重地愈近則阻固之設愈數也凡郭外曰郊都之郭外亦宜有溝樹凡此類皆所謂地職也

若有山川則因之

正義鄭氏康成曰山川若殽臯河漢【賈疏殽謂若殽有二陵臯謂若東成臯漢若楚漢水以爲池河爲四瀆之險皆因之爲固不須別造】王氏昭禹曰因其自然之勢以爲阻固則用力不勞而爲備也易餘論王氏曰先王之世道徳明仁義修然後掌固之守可賴若徒恃形勢而不知其本委而去之𨿽有髙城深池何足恃哉

司險掌九州之圖以周知其山林川澤之阻而逹其道路

正義鄭氏康成曰周猶徧也逹道路者山林之阻則開鑿之川澤之阻則橋梁之【賈疏開鑿若禹鑿龍門之類橋梁若十月輿梁成之類】賈氏公彥曰序官注國曰固野曰險是掌固掌在國城郭司險掌城外阻固王氏應電曰周知山林川澤之阻則可以控禦侯國也有事則守之以爲固所以待暴客無事則逹之以爲路所以便行路餘論杜氏佑曰管子云凡兵主者必先審知地圖轘轅之險濫車之水名山通谷經川陵陸丘阜之所在茸艸林木蒲葦之所茂道理之逺近城郭之大小名邑廢邑困殖之地地形之出入相錯者必盡知之然後可以行軍舉錯知先後不失地利

設國之五溝五塗而樹之林以爲阻固皆有守禁而逹其道路

正義鄭氏康成曰五溝遂溝洫澮川也五塗徑畛塗道路也【賈疏遂人職夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路】樹之林作藩落也

案五溝五塗遂人所治也而於司險復曰設者凡井田溝塗之設一以盡地利一以爲阻固故必使遂人與司險共議其形勢之錯連水流之輸委道路之支湊猶邦之六典大宰建之而大史亦與共建疏謂非遂人田間之溝塗誤矣不言都邑者曰國之五溝五塗則通乎畿內矣於掌固言都邑者守法之詳皆具於掌固也

通論王氏應電曰井田中有無形之險固遂溝洫澮川以通水道卽以限戎馬徑畛道路惟便農民而不利於驅車此盡東其畝齊人所以責晉也

案易曰王公設險以守其國山川丘陵之險天作地成非人力所能設也周公設司險掌固之官所恃惟溝樹耳每見山澤豪民居阻溝樹盜賊卽不敢犯茍城邑要塞多設溝樹則居者有以自固而戎馬失其利此爲民長慮者所宜先務也

國有故則藩塞阻路而止行者以其屬守之惟有節者逹之

正義鄭氏康成曰有故喪烖及兵也閉絕要害之道備姦寇也賈氏公彥曰節謂道路用旌節

案掌固所掌城郭溝池樹渠之阻固所在皆有之非其屬所能徧守也故惟頒其守於士庶子眾庶司險所掌乃要害之道故國有故則以其屬守之蓋以其屬下士監臨士庶子眾庶而嚴其守法耳

掌疆【闕】

人各掌其方之道治與其禁令以設人

正義鄭氏康成曰道治治道也國語云不在竟【賈疏周語文】譏不居其方也禁令備姦寇也以設人者選士卒爲之【賈疏卽徒百二十人是也】詩云彼人兮何戈與祋案人上士六人下士十有二人必每方各以三人掌之其六人則掌逹於朝或軍行則從也

若有方治則帥而致於朝及歸送之於竟

正義鄭氏康成曰方治其方來治國事者也春秋傳晉欒盈過周王使人出諸轘轅【賈疏襄二十一年左傳】是其送之賈氏公彥曰方治謂國有事不能自決當決於王國或有國事須報在上皆是也

環人掌致師察軍慝

正義鄭氏康成曰致師者致其必戰之志古者將戰先使勇力之士犯敵焉左傳楚許伯禦樂伯攝叔爲右以致晉師許伯曰吾聞致師者禦靡旌摩壘而還樂伯曰吾聞致師者左射以菆【賈疏左傳注菆矢之善者】代禦執轡禦下掚馬掉鞅而還【賈疏左傳注掚飾也掉正也】攝叔曰吾聞致師者右入壘折馘執俘而還皆行其所聞而復【賈疏宣十二年左傳】慝陰姦也視軍中有爲慝者則執之

環四方之故巡邦國搏諜賊訟敵國軍旅降圍邑【降戶江反】

正義鄭氏康成曰諜賊反間爲國賊【賈疏謂間伺此國之善惡反於彼言之也】敵國兵來則往與訟曲直若齊國佐如師揚者爲之威武以觀敵詩云維師尙父時維鷹揚圍邑欲降者受而降之春秋齊人降鄣【賈疏莊三十年秋七月文】

案環謂環伺四面或有掩襲衝突之變故也察軍慝察已國之姦人爲敵間者搏諜賊執敵之爲諜者凡外諜必有內姦與表裏故兼察之巡邦國謂從王敵愾之邦國也此職所列皆臨敵時事前五者先爲不可勝後三者蓋欲不戰而屈人之師

挈壺氏掌挈壺以令軍井挈轡以令捨挈畚以令糧【挈苦結反畚音本】

正義鄭氏眾曰挈壺以令軍井謂爲軍穿井井成挈壺縣其上【賈疏謂結之於竿首】令軍中士眾皆望見知此下有井壺所以盛飲故以壺表井挈轡以令捨亦縣轡於所當捨止之處使軍望見知當捨止於此轡所以駕捨故以轡表捨挈畚以令糧亦縣畚於所當稟假之處令軍望見知當稟假於此下也畚所以盛糧故以表稟軍中人多車騎雜防讙囂號令不能相聞故各以其物爲表省煩趨疾於事便也鄭氏鍔曰轡畚二者非挈壺之職在軍無別事故使兼掌之

凡軍事縣壺以序聚凡喪縣壺以代哭者皆以水火守之分以日夜

正義鄭氏康成曰鄭司農云縣壺以爲漏【賈疏縣壺於上以水沃之水漏下入噐中以沒刻爲準法也】以序聚以次更聚擊備守也某謂擊兩木相敲行夜時也代亦更也禮未大斂代哭以水守壺者爲沃漏也以火守壺者夜則火視刻數也分以日夜者異晝夜漏也漏之箭晝夜共百刻冬夏之間有長短焉大史立成法有四十八箭【賈疏此據漢法而言以噐盛四十八箭箭各百刻以壺盛水懸於箭上節而下之水水淹一刻則爲一刻四十八箭者取倍二十四气也易氏祓曰挈壺之制不可攷以唐制推之水海浮箭四匱注水始自夜天池入於日天池自日天池入於平壺以次相注入於水海浮箭而上以浮箭爲刻分晝夜計十二時每時八刻二十分每刻六十分箭四十八二箭當一气銅烏引水而下注浮箭而上登則晝夜之刻分至之冬夏長短昏曉隱見與周官晷景無差】易氏祓曰守之以水則均其晷刻之多少守之以火則知其漏箭之遷易

及冬則以火爨鼎水而沸之而沃之

正義鄭氏眾曰冬水凍漏不下故以火炊水沸以沃之謂沃漏也賈氏公彥曰沃謂沸水熱澆沃壺中使下也

射人掌國之三公孤卿大夫之位三公北面孤東面卿大夫西面其摰三公執璧孤執皮帛卿執羔大夫執鴈正義黃氏度曰此卽司士朝儀之位公卿大夫初命見於王則其位如朝儀之位而有摰此射人掌其事也注謂將射始入見君之位非也若將射而非初命何用摰哉大抵射人本掌孤卿大夫之總故在朝則使掌其位等其摰防同朝覲則作大夫介及凡有爵者大賓客則作卿大夫從凡此皆非射事而射事彼兼掌之故以射人名官耳

案射人掌公孤卿大夫司士掌士諸子掌庶子三職相次則射人之官非專爲射設也自首至掌其治逹皆非射事黃氏所見可謂偉然此朝位與司士朝位同則路門外之治朝也日日常朝固如司士職所云矣其有初命爲大夫若卿若孤若公者則執摰以見於王而其位如此初命者執摯餘人各依位次立焉經但著所執之摰不同非謂在朝者人人執摰也王出負寧南面初命者執摰以前奠摰再拜稽首王答壹拜宰受幣以東此已臣之摰故受之與五等諸侯朝覲之玉異見之於治朝亦與覲禮在廟者異也士相見禮曰始見於君執摰至下容彌蹙士大夫則奠摰再拜稽首君答壹拜此諸侯之臣之禮也王朝可以類推

存疑鄭氏康成曰位將射始入見君之位不言士者此與諸侯之賓射士不與也燕禮公升卽位於席西鄕小臣納卿大夫卿大夫皆入門右北面東上士立於西方東面北上大射亦云則凡朝燕及射臣見於君之禮同【賈疏儀禮諸侯有燕朝及射朝不見正朝周官天子有射朝與正朝不見燕朝諸侯射朝與燕朝位同則天子燕朝亦與射朝位同則諸侯正朝亦與射朝位同故引儀禮見天子諸侯互見爲義耳】賈氏公彥曰君南面答陽臣北面答君三公臣中最尊故屈之使北面答君之義也西方者賓位以孤無職尊而賓客之故在西也卿大夫皆有職故在東近君居主位也士無臣祭無所擇不得自大射得與君大射故司裘職大射不言士也按下文士豻侯二正則士得自行賓射不得與君賓射矣

案射無執摰之灋因官名射人而彊屬之射耳以爲賓射尢非也燕禮內朝之位與此迥不同而云三朝位同殊不可解此朝位以北面者爲尊東面者次之西面者又次之東面者賓方也聘禮私覿賓先入門右擯者辭之賓出乃入門左玉藻云公事自闑西私事自闑東則西方之尊於東方也足以見之矣不言士者士卑且非射人所掌也於射人與司士見治朝之位於小司寇與朝士見外朝之位於燕禮大射儀見內朝之位朝位之不同具矣

通論王氏詳說曰朝士外朝之法孤卿大夫同西面射人司士二職則孤東面卿大夫西面者三孤無常職時乎與卿大夫同又時乎與卿大夫異乘夏篆服希冕所以與之異也位九卿爵六命所以與之同也

諸侯在朝則皆北面詔相其灋【相息亮反下同】

正義鄭氏康成曰皆北面從三公位法其禮儀【賈疏謂在朝進退周旋拱揖之儀】

存疑鄭氏康成曰謂諸侯來朝而未歸王與之射於朝賈氏公彥曰司幾筵職大饗射王立扆前南鄕司服職饗射則鷩冕此云王與諸侯射在朝當皮弁又何得有扆所以然者彼二者據大射在學故在扆著冕此賓射在路門之外朝與彼異也

案諸侯在朝或有或無不定若有則皆北面故云則也諸侯來朝者不必日日在朝亦以公孤卿大夫中有初命者故來與斯禮耳與三公偕北面三公稍東而東上諸侯稍西當少進而西上不與三公相統也諸侯不執摰以其朝覲時已執矣禮之盛者不可褻也諸侯非常朝者故射人詔相之公孤卿大夫則無庸詔相也注因有諸侯遂以爲賓射而疏直以爲賓射在路門之外朝凡射必先行燕禮有堂有階乃可分別賓主而有升降之節路門外直有庭耳無堂無階侯乏及其他射器如何位置而可以射乎經明言諸侯北面豈有射位而北面者乎其不然審矣通論黃氏度曰外朝諸侯東面賓之也治朝諸侯北面臣之也

若有國事則掌其戒令詔相其事掌其治逹

正義鄭氏康成曰謂王有祭祀之事諸侯當助其薦獻者也戒令告以齊與期治逹謂諸侯有所治則受而逹之於王王有治又受而下之

案此因上文而遂終言詔相諸侯之事

以射灋治射儀

正義鄭氏康成曰射法王射之禮【賈疏言王射以別諸侯已下之射也】治射儀謂肄之也賈氏公彥曰此王射之儀兼有諸侯諸臣各在家與賓客射法各自有官掌之射人但以灋與之耳

案自此以下乃言射也灋者上下有一定之制如下文王以六耦之等是法也儀則行事之曲折如器物之陳飲射之節先後左右之序升降出入之文皆儀也循法而執其事者各有儀故曰以射法治射儀

王以六耦射三侯三獲三容樂以騶虞九節五正諸侯以四耦射二侯二獲二容樂以貍首七節三正孤卿大夫以三耦射一侯一獲一容樂以采蘋五節二正士以三耦射豻侯一獲一容樂以采蘩五節二正

正義鄭氏眾曰三侯虎熊豹也容者乏也待獲者所蔽也【賈疏此言容儀禮鄕射大射云乏云容者據唱獲者容身於其中云乏者矢至此不過也】二侯熊豹也豻侯豻者獸名也鄭氏康成曰豻大射儀作幹讀如宜豻宜獄之豻豻胡犬也士與士射則以豻皮飾侯下大夫也九節七節五節者奏樂以爲射節之差敖氏繼公曰鄕射之歌五終而鼓五節其三節先以聼而二節之閒拾以將乘矢焉此云五節二正是也王之大射九節五正諸侯七節三正卿大夫與士同

案此謂大射非賓射也考工記梓人云張皮侯而棲鵠則春以功謂大射也張五采之侯則逺國屬謂賓射也張獸侯則王以息燕謂燕射也大射儀幹侯五十步注云幹讀爲豻豻侯者豻鵠豻飾也此云士以三耦射豻侯豻侯固皮侯而棲鵠者與大射儀無異也則王之三侯諸侯之二侯孤卿大夫之一侯亦是皮侯棲鵠而其射爲大射明矣且據此則大射士亦有之注疏謂士無大射又云士亦有賓射皆非也大司馬職合諸侯之六耦謂正射之耦也此云以六耦射三侯當指初射之耦言之以其孤卿大夫士之三耦是初射故知六耦四耦者亦初射也六耦蓋以士爲之大射如此意賓射亦同與此諸侯與大射儀之君一也彼三耦三侯與此異者敖繼公曰作經有先後故禮制有隆殺是以異也

存疑鄭氏康成曰此皆與賓射於朝之禮也三侯者五正三正二正之侯也二侯者三正二正之侯也一侯者二正而已考工梓人職曰張五采之侯則逺國屬逺國謂諸侯來朝者也五采之侯卽五正之侯也正之言正也射者內志正則能中焉畫五正之侯中朱次白次蒼次黃居外三正損黃二正去白蒼而以朱綠【賈疏朱已下以相尅爲次向南爲首故故先朱也三正二正皆依聘禮記繅借而言三采者朱白蒼二采者朱綠也】其外之廣皆居侯中參分之一中二尺【賈疏梓人云參分其廣而鵠居一焉彼謂大射之侯若賓射之侯亦當三分其廣正居一焉九十步者侯中丈八尺七十步者侯中丈四尺五十步者侯中一丈也】大夫以上與賓射飾侯以雲气用采各如其正賈氏公彥曰上文不言士天子與諸侯賓射士不與也而此云士豻侯二正則士得自行賓射不得與君賓射矣

案地官之牛人春官之鎛師眡了典庸器夏官之小臣於賓射皆有所共之事而梓人五采之侯別於皮侯獸侯則大射燕射之外別有賓射無疑但賓射惟天子諸侯有之或因來朝或因防同特舉此禮故𨿽次於大射而隆於燕射侯用五采尙文徳也其燕之牲以牛盛其禮也若孤卿大夫以下則燕射而已惡覩所爲逺國屬者而賓射云乎哉九節七節五節注以爲樂節之差是已五正三正二正一句相聨與上三獲三容二獲二容一獲一容之句無異捨樂節而忽指射侯錯雜乖隔豈復成文

若王大射則以貍步張三侯

正義敖氏繼公曰步者量器長六尺者之名如丈尺尋引之類刻畫貍形於其上以爲識故云貍步鄭氏康成曰三侯者司裘所共虎侯熊侯豹侯也侯道以弓爲度弓之下制長六尺大射儀曰大侯九十參七十干五十是也【敖氏繼公曰參如無往參之參謂介於二者之閒也大侯者以其大於二侯名之參侯者以其參於二侯名之也大侯謂熊侯也則參侯其豹侯與九十七十五十其步數也】王氏應電曰大射禮司馬命量人量侯道然後射

人等張之

王射則令去侯立於後以矢行告卒令取矢

正義鄭氏康成曰鄭司農云射人主令人去侯所而立於後也【王氏應電曰以避矢】以矢行告射人主以矢行髙下左右告於王也大射禮大射正立於公後以矢行告於公下曰畱上曰左右曰方卒令取矢謂射卒射人令當取矢者取矢也某謂令去侯者命負侯者去侯也【賈疏負侯者服不氏】鄕射禮司馬命獲者執旌以負侯王氏昭禹曰令取矢令射鳥氏也射鳥氏職射則取矢矢在侯髙則以並夾取之

祭侯則爲位

正義鄭氏康成曰祭侯獻服不服不以祭侯爲位爲服不受獻之位也大射禮服不侯西北三步北面拜受爵賈氏公彥曰大射禮使服不氏負侯將祭侯之時先設位於侯西北北面服不氏於位受獻訖乃於侯所北面祭侯

與大史數射中佐司馬治射正【數所主反中張仲反正音政】

正義鄭氏康成曰數射中數射者中侯之算也大射禮司射適階西釋弓去撲襲進由中東立於中南【案中者盛算之器】北面眂算【賈疏大史數之射人但眂之耳大射諸侯禮謂之司射天子謂之射人司射恆執張弓搢撲以將眂數算故適階西釋弓去撲倚於階西襲乃適中南北面眂數算也】射正射之灋儀也賈氏公彥曰射之威儀乃禮之正故名射儀爲射正【王氏應電曰正政通】司馬所主射儀若命去侯命取矢乘矢之類

祭祀則贊射牲相孤卿大夫之灋儀【相息亮反】

正義鄭氏康成曰國語禘郊之事天子必自射其牲今立秋有防劉云【賈疏漢時苑中有防劉爾雅防似貍劉殺也引之者證烝嘗在秋有射牲順時气之法】

案防劉似謂田取野獸以共祭與此經臨祭之日射牲不同注疏微混

存疑鄭氏康成曰烝嘗之禮有射豕者賈氏公彥曰宗廟之祭秋冬射之春夏否祭天則四時常射天尊故也是以司弓矢共王射牲之弓矢射人贊射牲也諸侯已下則不射楚語刲羊擊豕而已

案王所射者牛耳羊豕小牲未必親射注所引烝嘗禮今無攷屍以象神祝以事神故相屍者必祝禮莫重於祭王躬是飭故詔相王禮者必大小宗伯司徒大學所升之士並司士論辧之故掌其戒令詔相其法事者必司士防同朝覲賓客軍旅孤卿大夫無事不與射人俱故使相祭祀之法儀凡從王及掌事者亦射人作之設官分職之意皆可以此類推

防同朝覲作大夫介凡有爵者

正義鄭氏康成曰作讀如作止爵之作【賈疏特牲禮三獻作止爵三獻賓長也賓長作起前屍所止之爵使屍飲之讀從之者取動作之義】諸侯來至王使公卿有事焉則作大夫使之介也有爵者命士以上不使賤者賈氏公彥曰防同朝覲王使公卿有事則射人使大夫爲上介使凡有爵者命士以上爲眾介也

案此下皆非射事其職之不專乎射可見矣

大師令有爵者乘王之倅車【倅七內反】

正義鄭氏康成曰倅車戎車之副【賈疏戎僕職掌王倅車之政】易氏祓曰不敢虛位故也賈氏公彥曰王出徵伐王乘戎路副車十二乘皆從則使命士以上乘之

有大賓客則作卿大夫從戒大史及大夫介

正義鄭氏康成曰作者選使從王見諸侯戒戒其當行者覲禮諸公奉篋服加命書於其上升自西階東面大史氏右【賈疏引覲禮證王使諸公就館賜侯氏之法也右謂大史在公之右】王氏昭禹曰大史與有事者以大史主協禮事故也

大喪與僕人遷屍作卿大夫掌事比其廬不敬者苛罰之【比毗志反】

正義鄭氏康成曰僕人大僕也僕人與射人俱掌王之朝位也王崩小斂大斂遷屍於室堂【賈疏始死於北墉下遷屍於南牖下小斂於戶內是遷屍於室小斂訖遷屍於戶外大斂於阼階大斂訖又遷屍於西階以入棺是遷屍於堂也】朝之象也檀弓扶君卜人師扶右【賈疏檀弓注卜當爲僕卽僕人也】射人師扶左君薨以是舉苛謂詰問之賈氏公彥曰作卿大夫掌事者謂王喪宜各有職掌比其廬若宮正所云親者貴者居廬當比其本服親疏及貴賤

案射人作擯介習察其徳器與容儀喪事作卿大夫知其材力所稱也防同朝覲大宗伯爲上相故所作惟介

服不氏掌養猛獸而敎擾之【擾日杳反】

正義鄭氏康成曰猛獸虎豹熊羆之屬擾馴也敎習使之馴服

案敎擾者納之圈檻時其饑飽逹其怒心之謂也凡此類亦聖人所以盡物之性

凡祭祀共猛獸

正義鄭氏康成曰謂中膳羞者獸人冬獻狼春秋傳熊蹯不熟【賈疏宣三年左傳】

賓客之事則抗皮【抗苦浪反劉古郎反】

正義鄭氏康成曰鄭司農云謂賓客來朝聘布皮幣者服不氏主舉藏之抗讀爲亢其讐之亢【賈疏僖二十八年左傳城濮之戰子犯曰背惠食言以亢其讐】某謂抗者若聘禮有司二人舉皮以東【賈疏聘禮行享禮之時皮幣布於庭使有司舉皮以東卽服不氏也】

射則贊張侯以旌居乏而待獲

正義鄭氏康成曰贊佐也大射禮命量人巾車張三侯待獲待射者中舉旌以獲賈氏公彥曰待獲者大射禮唱獲者居乏中中則舉旌以宮偃旌以商是也

通論王氏昭禹曰凡大射之侯共於司裘張於射人服不氏贊射人張之

射鳥氏掌射鳥【射常亦反】

正義鄭氏康成曰鳥謂中膳羞者【賈疏下文云祭祀敺烏鳶烏鳶不中膳羞則之此直云射鳥明是中膳羞者也】鳬鴈鴇鴞之屬【賈疏內則舒鳬翠鴈腎鵠鴞胖此等去翠腎胖並可膳羞云之屬者兼有雉鶉鷃類】

通論陳氏汲曰射鳥氏掌射鳥羅氏掌羅烏鳥不特以備祭祀肴羞之用庖人共喪紀之庶羞賓客之禽獻膳夫羞用百二十品多取於是

祭祀以弓矢烏鳶【音區】

正義鄭氏康成曰烏鳶喜鈔盜便污人

凡賓客防同軍旅亦如之

正義賈氏公彥曰防同有盟詛之禮殺牲之事軍旅亦有斬牲巡陳之事故須烏鳶

射則取矢矢在侯髙則以並夾取之【並卑盈反夾音甲】

正義鄭氏眾曰矢著侯髙人手不能及則以並夾取之並夾鍼箭具夾讀爲甲司弓矢職大射燕射共弓矢並夾賈氏公彥曰射皆三番第一番惟有六耦三耦初射𨿽中不釋獲第二第三皆眾耦共射則釋獲皆有取矢之法大射賓射燕射皆同

羅氏掌羅烏鳥

正義鄭氏康成曰烏謂卑居鵲之屬【賈疏小弁詩弁彼鸒斯歸飛提提注云鸒卑居雅烏也鵲卽山鵲卑居之類云之屬兼有餘鳥也】

蠟則作羅襦

正義鄭氏康成曰作猶用也鄭司農云蠟謂十二月大祭萬物也郊特牲天子大蠟謂歲十二月合聚萬物而索饗之某謂蠟建亥之月此時火伏蟄者畢矣【賈疏十月之時火星已伏在戍將蟄者畢矣】豺旣祭獸可以羅网圍取禽也王制豺祭獸然後田又曰昆虫未蟄不以火田存疑薛氏季宣曰戴記羅氏致鹿與女以戒諸侯曰好田好女者亡其國非眞以鹿致也蓋作羅以示之非眞以女致也作襦以示之鄭氏鍔曰羅以戒其好田襦以戒其好女也

仲春羅春鳥獻鳩以養國老行羽物

正義鄭氏康成曰春鳥蟄而始出者若今南郡黃雀之屬是時鷹化爲鳩鳩與春鳥變舊爲新宜以養老助生气行謂頒賜賈氏公彥曰司裘職仲秋獻良裘王乃行羽物注云仲秋鳩化爲鷹仲春鷹化爲鳩順其始殺與其將止而大頒羽物若然則一年二時行羽物王氏應電曰獻鳩者以養國老因以羽物頒羣臣自此順生气而不殺矣

掌畜掌養鳥而阜蕃敎擾之【畜許六反劉許又反】

正義鄭氏康成曰阜猶盛也蕃蕃息也鳥之可養使盛大蕃息者謂鵞鶩之屬

祭祀共卵鳥

正義鄭氏康成曰其卵可薦之鳥

歲時貢鳥物共膳獻之鳥

存疑鄭氏康成曰鳥物謂鴞鴈之屬【賈疏不言鵞鶩者所畜非貢物】以四時來膳獻之鳥雉及鶉鴽之屬【賈疏內則及公食大夫禮上大夫二十豆有雉兔鶉鴽】

案注以鳥物爲鴞鴈之屬蓋疑家禽不宜歲時致貢不知掌畜所養無野鳥貢以歲時以便膳獻耳蓋王后世子之膳以及內宮外內朝冗食者之公膳賓客之禽獻若每事每日而取於掌畜不勝其擾且無以辧其物之時與嘉故分四時貢其旣成而當於用者膳羞秩賜則頒之於庖人賓客禽獻則掌之以有司而屬於掌客然後物可先期以辧事可應時而集至於祭祀之卵鳥則臨祭然後共之以鳥必時卵而後膚革充盈此聖人察物之詳也王氏安石謂鳥物爲翠腎羽翮不知畜鳥之羽翮無可以飾車旗衣服者況翠腎乎

總論鄭氏鍔曰服不氏以下四官以共祭享膳羞及賓客之禽獻故事𨿽微不可缺

欽定周官義疏卷三十﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷三十一

夏官司馬第四之四

司士掌羣臣之版以治其政令歳登下其損益之數辧其年歳與其貴賤周知邦國都家縣鄙之數卿大夫士庶子之數以詔王治【注故書版爲班鄭司農云班書或爲版】

正義鄭氏眾曰版名籍鄭氏康成曰損益謂用功過黜陟者【黃氏度曰不獨黜陟死者致仕者皆在此數】縣鄙鄕遂之屬【賈疏縣鄙屬遂故云之屬其中兼鄕之州黨故鄕遂並言也】詔者告王所當進退賈氏公彥曰羣臣之版謂畿內朝廷及鄕遂都鄙羣臣名籍辧年歳者知羣臣在任及年齒多少也縣鄙謂去王國百里六遂之中也不言六鄕者舉逺以包近

案羣臣謂士也中庸先言體羣臣而下卽云所以勸士足以見之其大夫以上則爲大臣矣在朝之羣臣其損益可歳登下若邦國之卿大夫士都家縣鄙之小吏則辟除廢置各由其君長數可周知而損益登下則不徧記也故別言之不辧其年歳則用之或非所任六十不與服戎七十不與賓客之事是也爵列有經而復辧其貴賤者如小宰司防遂人州長並中大夫其表著之位必有辧矣邦國都家縣鄙之吏防同軍旅田役之等威亦然司士掌士而必周知卿大夫之數者士上陟則爲大夫故當並知之也王氏應電謂邦國句之數二字衍文非也同曰都家而卿大夫之有無則異同曰縣鄙而公邑采邑必不能如六遂之縣鄙地域夫家截然齊一且都家縣鄙或設或裁或分或並歳有損益則官吏之多寡各殊故必先周知邦國都家縣鄙之數而後能詳卿大夫士庶子之數也專言用功過黜陟者則曰歳登下其數可矣其曰損益之數或事劇而益其員或事少而損於其故也每歳正月和而布之者此類皆是通論劉氏彜曰大宰歳終則令百官府各正其治受

其會聽其治事而詔王廢置此又詔王治者大宰詔於歳事之終司士詔於論定之始也王制司馬論辧官材故司士爲之屬

以徳詔爵以功詔祿以能詔事以久奠食惟賜無常【奠音定又如字】

正義鄭氏康成曰徳謂賢者食稍食也【賈疏月給食不倂給故云稍食能者先試之以事事久乃定以稍食】王制司馬辧論官材論進士之賢者以告於王而定其論論定然後官之任官然後爵之位定然後祿之賜多少由王不如祿食有常品賈氏公彥曰六徳六行爲賢六藝爲能奠定也

易氏祓曰爵有髙下皆以徳詔祿有丰殺皆以功詔以久奠食未爲祿也如宮正月終則防其稍食醫師則歳終稽其醫事而制其食稾人則乘其事試其弓弩而下上其食皆奠食於任事旣久之後者王氏應電曰賜𨿽曰無常然取於獘余之賦而節以好用之式則亦不至於濫也

案敎士始於司徒成於樂正而爵與事皆詔於司士者司馬論辧官材然後尊卑劇易各當其任也有徳則宜授以爵未有有徳而不能其職者也其能者必有功乃授以正祿有祿則有爵矣上三句乃詔王治之目也三者旣定則奠食自有常法以授地官司祿頒之而不復瑣瑣詔王矣

餘論呂氏祖謙曰案王制選於鄕曰秀士升於司徒曰選士升於學曰俊士升諸司馬曰造士論定然後官之任官然後爵之位定然後祿之一人之身凡經考校者七然後得祿其愼也如此漢唐以後大抵自重而漸輕自緩而漸速失三代愼重遺意

正朝儀之位辧其貴賤之等王南鄕三公北面東上孤東面北上卿大夫西面北上王族故士虎士在路門之右南面東上大僕大右大僕從者在路門之左南面西上【鄕許亮反大音泰又如字從才用反】

正義鄭氏康成曰此王日視朝事於路門外之位【賈疏對大僕職路寢庭有燕朝朝士職庫門外有外朝而言案外朝則有諸侯羣吏燕朝則宜有王之宗人此至卿大夫士而止故知爲每日常朝也】大右司右也【賈疏司右掌羣右之政令故知大右是司右】大僕從者小臣祭僕禦僕隸僕王氏安石曰王族故士虎士大僕大右大僕從者則從王者也故南面順王所向焉三公東上則北面以東爲右也自孤而下皆以近王爲上

案此與射人所掌朝位一也此日日常朝故詳於位而不言摰亦無諸侯彼主於初受命而見者故詳於摰而位則略言之也士之位東面者從孤西面者從卿大夫皆在其下而少退經蓋卽以孤卿大夫統之下云士旁三揖則兩旁皆有士足以見之矣王族故士謂王之族與親故之爲士者也虎士屬虎賁氏從王者皆南面王出則目送王王入則面向王也蓋以擁衛宜立於兩旁而稍後

存疑鄭氏康成曰王族故士故爲士晚退畱宿衛者【賈疏以其與虎士同位故知是宿衛者也新升試士未得正爵者不得畱宿衛】未嘗仕𨿽同族不得在王宮

通論賈氏公彥曰朝士外朝斷獄獘訟幷三詢之朝有諸侯在焉諸侯旣在西方右九棘之下孤避之在東方羣臣之位西面其餘三公卿大夫等仍與此位同王氏昭禹曰朝士職左九棘孤卿大夫位焉羣士在其後與此不同者朝士所掌者外朝聽獄獘訟詢眾庶之朝也羣士則公卿大夫之屬官故在其後鄭氏鍔曰朝士所掌外朝之位宰夫司士所掌皆

治朝也司士正位而辧其等宰夫則察其不如儀者

司士擯孤卿特揖大夫以其等旅揖士旁三揖【擯臂印反】正義鄭氏康成曰擯謂詔王出揖公卿大夫以下朝者【賈疏王迎諸侯擯者是大宗伯及肆師小行人等非司士之職此上文云公卿大夫士等朝事下文云王揖故知爲詔王出揖公卿大夫以下朝者】特揖一一揖之旅眾也大夫爵同者眾揖之【賈疏中大夫同得一揖下大夫同得一揖】公及孤卿大夫始入門右皆北面東上王揖之乃就位羣士及故士大僕之屬在其位【賈疏此無正文約燕禮大射諸侯禮卿大夫皆始入門右北面東上得揖乃就位士在其位故知王臣亦然】三揖者士有上中下王揖之皆逡遁旣復位也【賈疏經不見羣士位亦約燕禮大射諸侯之士西廂東面而知且故士虎士宿衛者門西南面明士不宿衛者東面可知位旣東面眀知旁三揖者西南鄕揖之也】鄭司農云卿大夫士皆君之所揖禮春秋傳所謂三揖在下【賈疏哀二年左傳衛子南語】賈氏公彥曰此皆先入應門右北面士入卽就西方東面位不待王揖其大夫已上皆待王揖乃就位也上文別三公位此直言孤卿者孤卿尙特揖則三公亦特揖可知

案不見士位以朝士職有明文在孤卿大夫之後也古者公孤多以六卿兼攝孤與卿大夫旣分東西則羣士各從其長故每旁皆三揖注據燕禮及大射謂羣士東面王西南鄕揖之非也燕與大射公卽位於阼階故卿大夫已上皆北面士西方東面而虛其東以臣無背君而立之義也王南面視朝孤與卿大夫位分東西羣士何故偏聚於西哉

通論賈氏公彥曰案禮器諸侯視朝大夫特士旅之諸侯臣少大夫與卿同特揖士乃旅揖之天子臣多故大夫亦旅揖

餘論王氏志長曰觀此經三代之君所以待其臣者何有禮也嬴秦至後代而逓甚焉夫君臣一體公卿其心膂大夫士其手足外心膂墮手足可乎詩曰豈弟君子遐不作人人才之盛皆人主志气精神所吹噓而成者也是故能師臣則可師者至矣能友臣則可友者至矣奴隸役之俳優畜之則奴隸俳優者至矣樹人猶樹木也植枳棘於庭欲收楩枏杞梓之用豈可得哉三代以後臣品日以卑臣節日以替職是故耳

王還揖門左揖門右大僕前王入內朝皆退【還音旋】正義鄭氏康成曰王入入路門也王入路門內朝朝者皆退反其官府治處也王之外朝朝士掌焉玉藻朝服以日視朝於內朝【賈疏玉藻以路門外治朝爲內朝對臯門內庫門外之朝爲外朝通路寢庭朝爲三朝朝士職注周制天子諸侯皆三朝外朝一內朝二也】朝辧色始入君日出而視之退適路寢聽政使人視大夫大夫退然後適小寢謂諸侯也王日視朝皮弁服【賈疏春官司服文諸侯視朝朝服則冠緇布衣素裳緇帶素鞸也】其禮則同易氏祓曰在王門左右者其位皆南鄕而在王后故還而揖之黃氏度曰大僕前導王入也

案門左揖大僕大右羣僕也門右揖王族故士虎士也此數官之位逼介路門左右王始出未揖公卿不得先揖卑者故還入門而後揖之大僕前卽大僕職所謂入亦如之蓋前正王治事於路寢之位也春秋傳王揖而入蓋楚猶用周禮他國可知

通論陳氏祥道曰天子庫門之外外朝也朝士掌之路門之外治朝也宰夫司士掌之路寢燕朝則大僕掌之文王世子公族朝於內朝庶子掌之其在外朝司士掌之玉藻朝服以日視朝於內朝退適路寢聽政則皆指諸侯而言也諸侯亦有路寢有外朝文王世子所謂內朝者玉藻所謂內寢也玉藻所謂內朝者文王世子所謂外朝也玉藻於路寢之外言內朝則有外朝明矣諸侯內朝司士掌之其官與天子同燕朝庶子掌之其官與天子異魯語天子及諸侯合民事於外朝合神事於內朝自卿以下合官職於外朝合家事於內朝然則卿大夫亦二朝也

案卿大夫直有二門內朝在寢門外外朝在大門之外

掌國中之士治凡其戒令

正義鄭氏康成曰國中城中黃氏度曰國中謂自郊關以內治有所請治也自甸以往各有所屬案曰掌國中之士治者獨升於司馬之士故不及鄕遂都鄙也於羣臣之版則通掌之於邦國都家縣鄙之數卿大夫士庶子之數則周知之而士治則獨掌國中也此特舉士治則上經詔王治無卿大夫而所詔乃以徳詔爵以功詔祿之秩序可知矣疏謂此兼卿大夫非也

掌擯士者膳其摰

正義鄭氏康成曰擯士告見初爲士者於王也膳者入於王之膳人

凡祭祀掌士之戒令詔相其灋事

案祀五帝及大神享先王百官之戒誓具修皆冢宰總掌之其下以次分掌之凡祭祀之戒具小宰掌之射人相卿大夫之灋儀司士所詔相兼上中下士

及賜爵呼昭穆而進之帥其屬而割牲羞爼豆

正義鄭氏康成曰賜爵神惠及下也此所賜王之子姓兄弟祭統凡賜爵昭爲一穆爲一昭與昭齒穆與穆齒凡羣有司皆以齒此之謂長幼有序割牲制體也羞進也賈氏公彥曰賜爵謂祭末旅酬無算爵之時皆有酒爵賜及之

案割牲羞爼豆承上文賜爵呼昭穆而進之則所割所羞乃同姓異姓庶姓助祭者賜爵時之牲俎及豆也少牢禮有雍正雍府亦猶王朝內外饔割制牲體也其有司馬亦猶五官之正貳各帥其屬牛人羊人小子之類羞牲體肉物也但大夫不能備官故賔屍時屍侑主人之豕脀俎湇魚俎司士羞之王朝之司士則惟共羣下賜爵之俎豆耳注謂割牲制體疏以豚解體解釋之非其職也祭祀之豚解則內外饔掌其割亨其從獻燔脯制於量人無爲又使司士割之羞之以是知其爲賜爵之薦俎也少牢下篇云眾賓拜受爵薦俎設於其位下云洗獻眾兄弟如眾賓儀其皆有薦俎可知俎卽牲俎薦謂脯醢一籩一豆此經直言豆亦有籩可知經言昭穆何以知兼異姓庶姓也少牢人臣之禮故先賓而後兄弟周之宗盟異姓爲後舉昭穆則凡賜爵者皆視此矣惟二王之後及非二王后而爲長賔次賔者宜在同姓之上而薦俎亦先設焉然要非司士之事也

通論賈氏公彥曰凡昭穆助祭者皆在東階之前西面北上假令父行爲昭子行爲穆孫行還爲昭曽孫行還爲穆就昭穆之中皆年長者在上年幼者在下

凡會同作士從賓客亦如之

正義鄭氏康成曰作士從謂可使從於王者

案會同朝覲射人作大夫介凡有爵者有大賓客射人作卿大夫從此司士所作惟士可以見其職掌之差矣

作士適四方使爲介

正義鄭氏康成曰士使謂士以王命使也【賈疏卽行夫職惡而無禮者有士特使灋】介大夫之介也【賈疏聘禮大夫爲次介其餘皆士介天子使大夫下聘諸侯亦使士爲介】春秋傳天王使石尙來歸脤【賈疏定十四年公羊傳石尙者何天子之士也鄭氏鍔曰適四方亦有使卿大夫往而士爲之介者此經作士爲介是也】

大喪作士掌事作六軍之士執披

正義鄭氏康成曰事謂奠斂之屬作謂使之也披柩車行所以披持棺者有紐以結之謂之戴【賈疏喪大記結披纁戴是也】必當棺束於束系紐【賈疏謂柩車兩旁皆有柳材其棺皆以物束之】天子諸侯戴柩三束【賈疏喪大記注戴之言値也所以連系棺束與柳材使相値因而結前後披也】大夫士二束喪大記君纁披六大夫披四前纁後士二披用纁人君禮文欲其數多圍數兩旁言六其實旁三賈氏公彥曰六軍之士卽六鄕之民以其鄕出一軍天子執披千人出自六鄕故號六軍之士非謂執披有七萬五千人也孔氏穎逹曰披用帛爲之以一頭系於戴出一頭於帷外人牽之若柩車登髙則引前適下則引後欹左則引右欹右則引左

案束棺於柩車者曰束連系棺束與栁材而結之者曰戴貫結於戴而出之於外人居旁牽之者曰披車之轅前後出橫縛木於轅以屬引者曰輅以長繩屬輅之兩端而人引之者曰引引卽紼也行道曰引屬於柩車者也在棺曰紼說柩車而但屬於棺謂遷祖時及在壙窆時也遂人注曰正棺殯啟朝及引六鄕役之載及窆六遂役之又曰用綍旁六執之者天子其千人與此執披者則在執引者之外卿大夫掌事射人作之士掌事司士作之亦其差也

凡士之有守者令哭無去守

正義鄭氏康成曰守官不可空也

國有故則致士而頒其守

正義鄭氏康成曰故非喪則兵災

案國有大事王宮之士庶子則宮伯作之國子則諸子帥而致之大子羣士則司士致而頒其守鄕邑之士庶子則掌固頒其守古者國之守政士無不與焉以其識義理而能爲民之倡且未仕而已敎以與國同憂也

凡邦國三歳則稽士任而進退其爵祿

正義鄭氏康成曰任其所掌治賈氏公彥曰稽士任文承邦國是邦國之士也但諸侯之臣進退應是諸侯當國爲之今於天子司士言之者但司士作灋與之使諸侯自黜陟耳非謂司士黜陟之也

案此卽三載考績之灋邦國如此王朝可知舉外以見內也大宰職三歳大計羣吏之治而誅賞之司士之稽士任其始基矣邦國之士任邦國亦有司士稽之非謂王朝之司士往稽邦國之士也

又案記稱司馬論辧官材其事於此職見之國子俊選並升於司馬司馬論其賢者以告於王故司士擯焉而膳其摰也以徳詔爵以功詔祿以能詔事卽記所謂論定然後官之任官然後爵之位定然後祿之也蓋地官師氏保氏鄕大夫州長之屬春官大司樂樂正之屬所以教士者惟飬其徳厲其行朂以道藝而已人之材性剛柔敏鈍文質不齊必司馬論辧官材然後緩急各相其宜而劇易各得其任然使素不相習直待其升於司馬然後論之辧之則惡從而得其實哉故設諸子之官凡國子之學於成均虎門國子之倅之修業於鄕學者國有大事則帥之而致於大子有甲兵之事則合其卒伍防同賓客作以從王而掌固頒城郭溝池之守政又以士庶子爲眾庶之倡則士𨿽未仕而已狃習於國家之政事𨿽未升於司馬而司馬之屬已熟察其材之所宜性之所近矣所以論辧官材審知灼見而無誤也

存異王氏與之曰此稽諸侯貢士之賢否以行賞罰也諸侯貢士一事不見他官其稽攷進退之責蓋司士兼之

諸子掌國子之倅掌其戒令與其敎治辧其等正其位【倅七內反】

正義鄭氏康成曰故書倅爲卒鄭司農云卒讀如物有副倅之倅國子謂卿大夫士之子也燕義古者周天子之官有庶子官與周官諸子職同文某謂戒令致於大子之事敎治修徳學道也【賈疏國子所學道徳卽師氏三徳三行並保氏六藝也】黃氏度曰庶子副貳適子故曰國子之倅賈氏公彥曰等謂才藝髙下等級呂氏祖謙曰正其位謂在朝廷則尙爵在學校則尙齒也案公卿大夫元士之適子入於成均者謂之國子諸子所掌蓋其眾子爲國子之副貳者故曰國子之倅也下經春合諸學秋合諸射則非國子之常在成均者明矣

國有大事則帥國子而致於大子惟所用之【大子之大音泰】正義賈氏公彥曰下有兵甲之事則此大事謂祭祀也【呂氏祖謙曰大事通大祭祀大喪紀大賓客之類案王出疆巡守徵伐亦當令宿故帥而致於大子惟所用之此所謂守曰監國也下經兵甲之事則所謂從曰撫軍】黃氏度曰諸子不掌適子此則適庶咸在蓋太子守則監國故諸子盡帥國子而致之

餘論呂氏祖謙曰古者大子與卿大夫之子同在學或有大故則使大子帥其餘子在宮中其父禦兵於外其子佐大子守於內此見得內外相維持不防之意

若有兵甲之事則授之車甲合其卒伍置其有司以軍灋治之司馬弗正凡國正弗及【正音徵】

正義鄭氏康成曰軍灋百人爲卒五人爲伍國子屬大子司馬𨿽有軍事不賦之賈氏公彥曰弗正謂兵賦國正謂凡鄕遂之中甸徒力徵皆不及也呂氏曰古之爲國者其使君臣一徳非一日積也學相同則相好事相同則相信故王大子與公卿大夫元士之適子共學國有大事則帥國子而致於大子惟所用之是大子𨿽未爲君也而君臣之交際已盡賢不肖之知己悉可任使之材已備則先王之慮奕世者不爲不豫也

大祭祀正六牲之體

正義鄭氏康成曰正謂朼載之【賈疏特牲少牢移鼎入陳卽有一人鼎中匕出牲體一人在鼎西北面載之於俎知正是此二事也】

凡樂事正舞位授舞器

正義鄭氏康成曰位佾處黃氏度曰大胥掌學士之版以待致諸子凡祭祀之用樂者以鼓徵學士故諸子於此正舞位授舞器【案大胥所致諸子謂卿大夫之諸子學舞者卽國子之倅非此諸子之官也】

大喪正羣子之服位會同賓客作羣子從

正義鄭氏康成曰從於王賈氏公彥曰位謂在殯宮外內哭位也正其服者公卿大夫之適子爲王斬衰與父同雜記大夫之子得行大夫禮故也作使也案曰羣子兼國子與其倅也知然者師氏保氏大司樂之屬別無正國子服位作國子以從之文也

凡國之政事國子存遊倅使之修徳學道春合諸學秋合諸射以攷其藝而進退之

正義鄭氏康成曰學大學也射射宮也【賈疏大學在國中卽夏后氏東序在王宮之左射宮卽國之小學在西郊則虞庠是也】王制春秋敎以禮樂冬夏敎以詩書王大子王子羣後之大子卿大夫元士之適子國之俊選皆造焉賈氏公彥曰凡國之政事謂國內有繇役之事皆是也國有事時此國子存遊暇無事之倅使修徳學道

案凡國之政事謂力役社田追胥之類曰遊倅者以其無職事而優防於庠序以學道藝也凡國之政事存遊倅者國子則司馬弗正國正不及其倅則國正不及而甲兵之事猶聼於司馬掌固頒士庶子之職與其守是也進退之者進則與國子選俊同升於大學以待辧材授官退則仍歸於學或隸於宮正宮伯以宿衛也周官掌士庶子之治敎者不一天官則宮伯也地官則師氏保氏也春官則大司樂樂師大胥小胥也夏官則諸子也掌固也其職之分事之聨各有義焉宮伯所掌宿衛之士庶子也師氏保氏所掌王同姓及公卿大夫之適子也其職曰以敎國子弟則王之同姓也曰凡國之貴遊子弟學焉則士之子與者蓋鮮矣大司樂樂師大胥小胥則國子國子之倅及國之選俊皆隸焉其曰國子者公卿大夫元士之適子也其曰學士者兼國之選俊也其曰以待致諸子者致國子之學於師氏保氏者及其倅也諸子所掌獨國子之倅者其適子或學於師氏保氏或入於成均也諸子掌國子之倅而國有大事則帥國子而致於大子有甲兵之事則治以軍法者師氏保氏大司樂樂師所掌者國子之敎也使帥而治甲兵則褻矣故別以屬諸子也師氏保氏防同喪紀王舉必從而正國子服位作國子以從則屬之諸子者其職兼詔王媺諫王惡無暇及乎其餘矣

司右掌羣右之政令

正義鄭氏康成曰羣右戎右齊右道右

案三右皆朝夕王所身自執事別無府史胥徒所謂政令者卽下文合車之卒伍比其乘屬其右是也戎右中大夫齊右下大夫不嫌以上士掌之者但比之屬之而已無相臨相制之事也或曰序官司右下脫中大夫二人五字未必然

存異李氏嘉防曰戎右齊右道右天子乘車之右皆中下大夫爲之非司右之屬也司右所掌乃萃車之右故凡國中有勇力者屬焉有事則於是乎取之

凡軍旅防同合其車之卒伍而比其乘屬其右【比毗志反屬音燭】

正義鄭氏康成曰合比屬謂次第相安習也車亦有卒伍鄭氏鍔曰比其乘皆有行列屬其右皆有統攝

案凡兵車皆有右而車旣因事而殊則右之材力亦宜有差等故必比次其乘以屬其右然後用各稱其材也

凡國之勇力之士能用五兵者屬焉掌其政令

正義鄭氏康成曰勇力之士屬焉者選右當於中司馬法弓矢圍殳矛守戈防助凡五兵長以衛短短以救長【賈疏圍圍城守守城助謂圍守皆用戈防助之圍者以弓矢爲長戈防爲短守者以戈防爲短殳矛爲長長以衛短短以救長使兩相得也】賈氏公彥曰此五兵據勇力之士所用當不數弓矢司兵注車之五兵則無弓矢而有夷矛

案司士諸子論辧學校之士此則論辧武力之士平時試以五兵之用而訾相其能然後有事可比其乘而定其所屬再言掌其政令者前所言用之之政令此則敎之之政令也

虎賁氏掌先後王而趨以卒伍軍旅會同亦如之【賁音奔先細宴反後荷漏反】

正義鄭氏康成曰王出將虎賁士居前後𨿽羣行亦有局分【賈疏百人爲卒五人爲伍虎士八百人𨿽羣行亦有局分置卒伍也】

舎則守王閒王在國則守王宮國有大故則守王門大喪亦如之【舎音赦】

正義鄭氏康成曰舎王出所止宿處閒梐枑也【賈疏掌捨掌王之會同之舍設梐枑再重校人職飬馬曰閒是閒與梐枑皆禁衛之物故以閒爲梐枑】賈氏公彥曰大故謂兵災

餘論胡氏安國曰康王初立大保俾齊侯呂伋以虎賁百人逆子釗於南門外伋大公望子以勲徳世臣總司禁旅虎賁勇士宿衛王宮其爲國家慮深逺矣

及葬從遣車而哭【從如字】

正義鄭氏康成曰遣車王之魂魄所馮依賈氏公彥曰遣車多少之數天子無文案雜記遣車視牢具檀弓國君七个遣車七乘大夫五个遣車五乘則天子宜九乘故鄭注雜記天子大牢苞九个遣車九乘

適四方使則從士大夫【使所吏反】

正義鄭氏康成曰虎士從使者

若道路不通有徵事則奉書以使於四方

正義鄭氏康成曰不通逢兵寇若泥水奉書徵師役也

旅賁氏掌執戈盾夾王車而趨左八人右八人車止則持輪【盾常準反】

正義鄭氏康成曰夾王車者其下士也下士十有六人中士爲之帥焉鄭氏鍔曰車行勢疾及其止也餘力未定慮其運而不止故持其輪

凡祭祀防同賓客則服而趨

正義鄭氏康成曰服而趨夾王車趨也會同賓客王齊服服衮冕則此士之齊服服端【賈疏下節服氏掌祭祀朝覲衮冕朝覲服衮冕則會同賓客亦服衮冕覲禮天子衮冕負黼扆是也士助祭服爵弁會同則齊服服端】鄭氏鍔曰言服而趨者軍旅夾王車則以介祭祀

防同賓客則無用介惟服其常服

案此臨事不當以齊服王齊服以衮冕亦未見所據鄭鍔得之旅賁所服其皮弁服與

喪紀則衰葛執戈盾【衰七雷反】

正義鄭氏康成曰葛葛絰武士尙輕【賈疏臣爲王貴賤皆斬衰麻絰至葬乃服葛今始死卽服葛故云武士尙輕】

軍旅則介而趨

正義鄭氏康成曰介被甲賈氏公彥曰在軍惟甲士著甲余有不服甲者旅賁勇士衛王故被甲而趨也

節服氏掌祭祀朝覲衮冕六人維王之大常諸侯則四人其服亦如之

正義鄭氏眾曰維持之鄭氏康成曰維維之以縷王旌十二旒兩兩以縷綴連旁三人持之【賈疏巾車職王玉路建大常十有二旒此經云六人維之明一畔有三人三人維六旒】禮天子旌曳地【賈疏禮緯文】

案王祭祀賓客之服大僕正之燕服小臣正之復設節服氏蓋朝夕王所而時視衣服之節適者列職無此文義已見於命官也獨列祭祀朝覲之維大常郊祀之從屍車者見從王而供別役惟此三事其餘會同師田視朝巡狩燕饗弔臨視學飬老諸禮事及燕出入皆不供他事而惟節服是司也

存疑鄭氏康成曰衮冕者從王服也

辧正王氏應電曰祭祀朝覲節服氏掌爲王服衮冕而以六人維大常郊祀節服氏掌爲王服裘冕而以二人執戈送逆屍從車也舊說於衮冕六人裘冕二人句絕遂謂六人衮冕爲服王之服二人裘冕爲從屍服夫衮冕裘冕王之盛服也節服氏乃衣之以維大常執戈盾哉

案節服氏掌王生時衣服而王之復別屬夏采祭僕僕余喪紀亦弗與焉與膳夫內饔不供喪紀之鼎俎而別屬外饔同義蓋羞服以飬生古人𨿽無忌諱而分職則各有所主其服亦如之疑注語而誤錄爲經文也蓋注家誤以衮冕六人爲句而疑諸侯四人何以不言所服妄綴此語而不知義不可通衮冕惟上公加命乃有之諸侯不得服也況以諸侯之下士而服之乎古者常朝則君臣同服蓋尊可以兼卑而卑不可以干尊也若祭祀朝覲而亂法服之常義何所取哉

郊祀裘冕二人執戈送逆屍從車

正義鄭氏康成曰裘大裘也從車從屍車送逆之春秋傳晉祀夏郊董伯爲屍【賈疏外傳晉語文】孔氏穎逹曰虞夏傳云舜入唐郊以丹朱爲屍是祭天有屍也許愼引魯郊祀曰祝延帝屍張子曰節服氏言郊祀送逆屍則祀天有屍也王氏應電曰屍亦用裘冕故節服氏以裘冕衣屍王不送逆屍故節服氏執戈從車掌送逆之事鄭氏鍔曰𨿽郊祀亦有屍士師職祀五帝則沃屍是也節服氏八人六人維大常故二人送逆屍

方相氏掌蒙熊皮黃金四目衣朱裳執戈揚盾帥百隸而時難以索室疫【相悉亮反難乃多反】

正義鄭氏康成曰時難謂四時作方相氏以難卻凶惡也月令季冬命國難【賈疏案月令惟三時難季春命國難仲秋惟天子得難諸侯亦不得季冬命有司大難則及民庶注云四時者總言之也】索廋也【案廋疑當作搜】

大喪先匶及墓入壙以戈擊四隅方良【先悉薦反方良音罔兩又並如字】

正義鄭氏康成曰先匶葬使之道【賈疏喪所多有凶邪故使之導】案衣朱裳執戈揚盾以疫可也而蒙熊皮黃金四目則怪誕而可駭大喪先匶宜也而卜得吉兆先王體魄之所安也乃入壙以戈擊四隅方良不亦悖乎蓋莽好厭勝【如遣使負鷩持幢與令武士入髙廟防劍四面提擊正與二事相類】故歆增竄此文以示聖人之法固如是其多怪變耳削去則職中辭義相承完善無疵

大僕掌正王之服位出入王之大命

正義鄭氏康成曰服王舉動所當衣也位立處也【賈疏王行事之時多以立爲正】出大命王之敎也入大命羣臣所奏行【賈疏謂羣臣奉行王命報奏者皆是】

通論黃氏度曰大僕掌治朝及路寢之服位若小寢之服位則小臣正之

掌諸侯之復逆

正義鄭氏眾曰復謂奏事也逆謂受下奏賈氏公彥曰宰夫注復之言報也反也反報於王自下而上曰逆逆謂上書

案周官復逆大僕與小臣禦僕分掌之以三官朝夕王所旋至而立逹也以天子耳目之司寄之卑散且分職徑達而不關於其長何也聖人立法本無猜防羣下之心惟出以至公而盡萬物之理故姦獘亦無由生章邯在軍使司馬欣請事而丞相髙不納霍山領尙書上書言其家者屏不奏權重而職專故也

王眂朝則前正位而退入亦如之

正義鄭氏康成曰前正位而退道王王旣立退居路門左待朝畢【賈疏此卽司士職所云大僕前也大僕本位在路門之左今進前正位訖還退在本位待朝畢王退入路寢聽事時亦前正王位卻位立】

案司士正朝儀之位統上下而言之此職正位而退則不兼羣下以職首正王之服位知之也以司士職知大僕之退在路門之左以此職知司士職大僕前乃正王內朝之位經文辭簡而義明類如此

建路鼓於大寢之門外而掌其政以待達窮者與遽令聞鼓聲則速逆禦僕與禦庶子

正義鄭氏康成曰大寢路寢也其門外則內朝之中如今宮殿端門下矣政鼔節與早晏【賈疏此鼔所用擊之以聲早晏或有窮遽者擊之以聲冤枉】遽令郵驛上下程品禦僕禦庶子直事鼓所者【賈疏禦僕職以序守路鼔】大僕聞鼔聲則速逆此二官當受其事以聞鄭氏鍔曰建鼔於大寢之門外則聲必聞事必達鄭氏眾曰窮謂窮冤失職則來擊此鼓以達於王若今時上變事擊鼓矣遽傳也若今時驛馬軍書當急聞者亦擊此鼓王氏安石曰先窮者欲速達甚於遽令賈氏公彥曰禦僕有下士十二人分之爲禦庶子總名則曰禦僕

案禦僕下士十二人而別言禦庶子者其直日禦於王所者則曰禦僕分守路鼔者則曰禦庶子蓋大僕與禦僕常在大寢之門內而禦庶子在門外故大僕聞鼓聲則速禦僕使迎受禦庶子之所達速禦庶子使迎問鼔者所欲達也肺石所達窮民乃不能自直於鄕裏之吏者故朝士以達於司寇也路寢所達窮者則吏士枉抑於長官及獄訟不能自直於司寇者而大僕以達於王也王制司寇以獄之成質於王王命三公參聽之先王任人不疑惟於刑獄則惟恐其有蔽壅而多方以求達民隱如此康成謂卽肺石所達窮民非也立於肺石士聽其辭以告於上而罪其長則事無不直者矣

辧正賈氏公彥曰先鄭以令字下讀爲句後鄭不從者若大僕主令禦僕禦庶子迎窮與遽則二官自白王不告於大僕事何得在大僕職乎故後鄭以爲大僕聽其辭自白王也

祭祀賓客喪紀正王之服位詔灋儀贊王牲事

正義鄭氏康成曰詔告也牲事殺割匕載之屬【賈疏云割者郊特牲云君肉袒親割敬也禮器云君親割牲祭統云君執鸞刀羞嚌彼據諸侯明天子亦然云匕載者易震彖云震驚百里不喪匕鬯注云雷聲百里諸侯之象人君於祭祀匕牲薦鬯而已其餘不親彼諸侯親匕明天子亦然是以大僕有贊牲之事少牢不親匕下人君也特牲親匕者士卑不嫌也】案大僕贊王牲事與大宰同何也大宰職專言大祭祀則贊射牲也此並舉祭賓客則不射牲而割與匕王猶親爲之大僕授刀授匕是贊也割匕之事王始之而大僕代王終之亦贊也其割之事猶有內外饔焉大僕只就王所親者贊之耳喪紀牲事王不親則無庸大僕贊直有正服位詔灋儀而已大宰凡事贊王挈其綱耳大僕朝夕正王之儀位故當執其事焉

王出入則自左馭而前驅

正義鄭氏康成曰前驅如今道引也道而居左自馭不參乘辟王也亦有車右焉【賈疏恐車傾陷備非常𨿽無尊者亦宜有車右勇力者也】賈氏公彥曰若使人馭身無事而居左則大尊故自馭也

案小臣職王之燕出入則前驅此大僕前驅則王以政務出入者也以乘王之倅車故不敢曠左以職主於禦故居左而自馭也大僕不禦王車者以大馭齊僕道僕戎僕田僕分掌之也記曰乘君之乘車不敢曠左左必式則自大僕而外乘王之倅車固有不自馭者矣

凡軍旅田役贊王鼔

存疑鄭氏康成曰王通鼔佐擊其餘面【賈疏王通鼔者謂王親將待王擊乃擊之佐擊其餘面者案大司馬王執路鼔路鼔四面將居鼔下則前面不得擊之大僕佐擊一面戎右亦擊一面王自擊一面若然王與禦者幷戎右已有三人更有大僕則駟乘案文十一年左傳侯叔夏禦莊叔緜房甥爲右富父終甥駟乘注駟乘四人共車與此同也】

案疏謂此駟乘之灋是也主將居中禦者在左戎右在右更益一人則爲四此一人其亦在右而稍後與路鼔四面臆說也凡鼓本無四面六面八面之灋況車長只四尺四寸人立必近式鼔樹於跗僅可自式以前則鼔長八尺猶當變而通之未見有旁面可擊者也贊王鼔者直贊王所鼔之一面耳

救日月亦如之

正義鄭氏康成曰救日月日月食時也春秋傳非日月之眚不鼓【賈疏莊二十五年左傳】

存疑賈氏公彥曰日食陰侵陽當與鼓神祀同用雷鼔月食當用靈鼔

大喪始崩戒鼔傳達於四方窆亦如之【窆彼驗反】

正義鄭氏康成曰戒鼔擊鼔以警眾也鄭氏眾曰窆謂葬下棺也春秋傳所謂日中而塴【賈疏昭十二年左傳】禮記謂之封皆葬下棺也音相似【賈疏喪大記與檀弓皆以下棺爲封字𨿽不同皆作窆音】

縣喪首服之灋於宮門【縣音懸】

正義鄭氏康成曰首服之灋謂免髽笄總【免字疑誤入】廣狹長短之數【賈疏禮記注婦人筓齊衰榛木斬衰箭竹爲之】縣其書於宮門示四方賈氏公彥曰案小宗伯縣衰冠之式於路門之外彼云冠專據男子云衰則兼婦人此云首服明無衰與男子冠直是婦人首服但始死將斬衰者男子笄纚深衣婦人麻髽笄總喪服斬衰章亦云女子子布總箭笄髽衰三年則齊衰已下者始死男子免婦人布髽也

案小宗伯所縣男子之衰冠也故縣於大寢之門外以示臣民大僕所縣婦人之首服也故縣於宮門男子之衰冠縣其式可也婦人首服之式縣之則防矣故不曰式而曰法蓋第書其所用之物材與長短廣狹之數而不懸其式也

掌三公孤卿之弔勞【勞力報反】

正義鄭氏康成曰王使往賈氏公彥曰或王有故不親則使大僕往

案大僕掌公卿之弔勞小臣掌士大夫之弔勞皆不言王者蓋親弔則掌相其灋儀而有故則奉使而往也

王燕飲則相其灋王射則贊弓矢【相息亮反下同】

正義鄭氏康成曰相左右贊謂授之受之賈氏公彥曰燕飲謂與諸侯燕或與羣臣燕皆有主人酌酒獻賓賓酢主人主人酬賓洗爵升降之法射謂大射也小臣職賓射掌事如大僕之法則知大射大僕所掌也

王眂燕朝則正位掌擯相

正義鄭氏康成曰燕朝朝於路寢之庭王圖宗人之嘉事則燕朝【賈疏路寢安燕之處故謂之燕朝又與賓客饗食在廟燕在寢也與賓客及臣下燕時亦有朝見燕禮而圖宗人嘉事之朝無所見故特見之嘉事冠昏嘉禮之等】

案玉藻君日出而視之退適路寢聽政則燕朝亦日日之常朝也蓋治朝無坐灋內朝有時而坐故云燕耳論語攝齊升堂及凡侍食侍飲皆在燕朝注云圖宗人之嘉事謂燕朝有此耳其實燕禮射禮皆於路寢行之非必圖宗人之嘉事而後有燕朝也

王不眂朝則辭於三公及孤卿

正義鄭氏康成曰辭謂以王不眂朝之意告之春秋傳公有疾不眂朔【賈疏文十六年公羊傳】鄭氏鍔曰王不眂朝必告以故則以安燕廢朝當有論諫矣

總論王氏志長曰觀大僕小臣諸職所列事無大小皆有儀法𨿽在燕閒必正服位其防之也豫其諭之也防使王以行以習日就月將而正身以正朝廷正朝廷以正百官正百官以正萬民端本於是矣是故三代已上左右僕從雍容談笑而有餘三代已下法家拂士犯顏極諫而不足也

小臣掌王之小命詔相王之小灋儀

正義鄭氏康成曰小命時事所敕問也小灋儀趨行拱揖之容賈氏公彥曰大僕詔祭祀賓客喪紀之灋儀乃禮之大者小臣大僕之佐故掌其小者若趨以采齊行以肆夏天揖同姓時揖異姓之類

掌三公及孤卿之復逆

正義賈氏公彥曰諸侯賓也故其復逆掌於大僕若三公孤卿則在朝之臣故小臣掌之

正王之燕服位王之燕出入則前驅

正義鄭氏康成曰燕服位謂燕居時也玉藻王卒食端而居【賈疏謂在路寢中聽事訖適小寢燕居玉藻端而居正謂在路寢食訖退適燕寢服端也】燕出入若今防於諸觀苑

大祭祀朝覲沃王盥

正義賈氏公彥曰王將獻屍賓先盥手洗爵乃酌獻故小臣爲王沃水盥手也

小祭祀賓客饗食賓射掌事如大僕之灋

正義賈氏公彥曰祭祀言小則賓客饗食皆蒙小字小賓客謂諸侯遣臣聘問者賓射對大射亦爲小也鄭氏康成曰賓射與諸侯來朝者射

案賓射非燕射也然其射前亦必有燕若饗食則無射法也如大僕之法卽正王服位詔儀法贊牲事贊弓矢之類

掌士大夫之弔勞【勞力報反】

正義賈氏公彥曰亦王所使也

凡大事佐大僕

通論王氏曰案大僕掌正王之服位出入王之大命王出入則前驅而天官內小臣亦掌王后之命正其服位後出入則前驅小臣掌王之小命而天官內豎亦掌內外之通令凡小事此固大小分職之義也內小臣掌王后之命而不言大蓋大命皆出於王

祭僕掌受命於王以眂祭祀而警戒祭祀有司糾百官之戒具旣祭帥羣有司而反命以王命勞之誅其不敬者

正義鄭氏康成曰謂王有故不親祭也【賈疏旣祭反命於王明是王合祭有故使人攝也】祭祀有司有事於祭祀者糾謂校錄所當共之牲物

大喪復於小廟

正義鄭氏康成曰小廟髙祖已下也始祖曰大廟春秋僖八年秋七月禘於大廟賈氏公彥曰大喪王喪也王生時所有事之處皆復此祭僕復小廟其大廟則夏采復小寢大寢則隸僕復也

凡祭祀王之所不與則賜之禽都家亦如之【與音預】正義黃氏度曰王所不與謂畿內山川及公卿百辟之有功徳於民者都家祭祀皆命於國亦各使其主者祭之

案王所不與謂四郊之外郊野甸稍縣畺山川因國前哲令徳之祀都家則王之懿親尊屬故皆賜禽辧正王氏應電曰注謂都家同姓有先王之廟則賜之禽非也諸侯不得祖天子都家安得立先王之廟

凡祭祀致福者展而受之

正義鄭氏康成曰臣有祭事必致祭肉於君所謂歸胙也【賈疏見僖四年左傳】展謂錄視其牲體數體數者大牢則以牛左肩臂臑折九个少牢則以羊左肩七个特牲則以豕左肩五个【賈疏並禮記少儀文周人尙右故右胖皆祭以左胖致人大牢謂天子大夫已上少牢謂天子之士牲皆用前體者前體貴故也肩臂臑折九个者一節折爲三叚】案致福於王當斷自大夫已上士則所祭爲王之懿親尊屬然後得致與

禦僕掌羣吏之逆及庶民之復與其弔勞

正義鄭氏康成曰羣吏府史以下易氏祓曰民亦有復吏亦有逆與宰夫於諸臣云復萬民云逆互備案諸侯之復大僕掌之三公孤卿之復逆小臣掌之則禦僕所掌當自大夫士而下府史亦存焉經所稱羣吏惟小司寇外朝之位對羣臣而言則專目府史外此皆大夫士也蓋非常之事專訊萬民故府史亦與焉若平時則府史已下縱有建白亦各達於其長耳士大夫之弔勞旣掌於小臣則此職弔勞專承庶民而言其或府史胥徒有死國政者亦於庶民之弔勞包之

餘論李氏嘉防曰觀宋陽門之介夫死而子罕哭之哀漢徵民宿衛及其去也天子親饗之則羣吏庶民有弔勞宜也

大祭祀相盥而登【相息亮反】

正義鄭氏康成曰相盥者謂奉槃授巾與【賈疏小臣沃盥此職又相盥明是奉槃授巾也少牢特牲屍盥時有奉槃授巾之事】登謂爲王登牲體於俎特牲饋食禮主人降盥出舉入乃匕載【賈疏載卽登牲體於俎】

大喪持翣【翣所甲反】

正義鄭氏康成曰翣棺飾也持之者夾柩車賈氏公彥曰喪大記注漢禮翣以木爲匡廣三尺髙二尺四寸方兩角髙衣以白布畫雲气謂之畫翣畫之以黼謂之黼翣天子用八諸侯六大夫四士二在路夾柩車兩旁入壙則樹之四旁

掌王之燕令

正義鄭氏康成曰燕居時之令

以序守路鼔

正義鄭氏康成曰序更賈氏公彥曰卽大僕職所云速逆禦僕與禦庶子者也

隸僕掌五寢之掃除糞灑之事

正義鄭氏康成曰汜埽曰埽埽席前曰拚灑灑也鄭司農云灑當爲灑某謂論語曰子夏之門人當灑掃應對

存疑鄭氏康成曰五寢五廟之寢也周天子七廟惟祧無寢【賈疏知者此云五寢下云小寢大寢明二祧無寢也】詩云寢廟繹繹前曰廟後曰寢賈氏公彥曰必須寢者祭在廟薦在寢故立之

辧正劉氏敞曰隸僕掌洗乘石蹕宮中之事古者神人不參若果典職宗廟不應更防之於宮中而役以勞辱之事然則此寢非廟寢也王氏與之曰守祧掌守先王先公之廟祧廟則有司修除之祧則守祧黝堊之此隸僕所掌當爲王之小寢

案天官宮人掌王之六寢之修注雲路寢一小寢五路寢以治事小寢以時燕息此五寢卽宮人所掌之小寢五也宮人掌之隸僕又掌之者一事兩官並共天子官多也宮人所掌尢重路寢隸僕則直五寢而已宮人於凡修除井匽並掌之隸僕但事埽除糞灑而已康成以此爲五廟之寢非也廟固有寢有其五而無其二何義乎康成卽據此五寢之文立說耳

祭祀修寢

存疑鄭氏康成曰於廟祭寢或有事焉月令凡新物先薦寢廟

案康成以五寢爲廟寢者緣此文耳春秋修其祖廟不應舎廟而言寢也蓋小寢王所燕息也祭祀則齊戒有十日之期王惟居路寢不居小寢此時小寢空故乘隙之耳月令秦法非周禮薦寢廟之文不可爲典要而謂薦必於寢亦臆說也

王行洗乘石掌蹕宮中之事

正義鄭氏眾曰乘石王登車之石也詩云有扁斯石履之卑兮【賈疏詩小雅白華篇】蹕謂止行者淸道若今時儆蹕

大喪復於小寢大寢

存疑鄭氏康成曰小寢髙祖已下廟之寢也始祖曰大寢【賈疏髙祖已下廟稱小始祖廟稱大故寢亦隨廟爲稱】

案王喪必在路寢而五官中無復於王寢者劉氏敞謂此王之小寢大寢是也大喪夏采旣復於大祖祭僕又復於小廟廟中之寢無庸更復則此大寢者卽王之路寢也小寢者卽王之五寢也但五寢未必盡復則路寢而外或但復於王近時所燕息之寢與後喪不必復於廟而正寢燕寢自宜復也士喪禮死於適室適室正寢也士復於正寢推此而上可知矣而隸僕所掌五寢之非廟寢也決矣

欽定周官義疏卷三十一

欽定四庫全書

欽定周官義疏卷三十二

夏官司馬第四之五

弁師掌王之五冕皆冕朱裏延紐

正義鄭氏康成曰延冕之覆在上是以名焉【賈疏玉藻注延冕上覆言𨿽不同義則不異冕所覆前低一寸餘故得冕名冕則俛也】紐小鼻在武上防所貫也今時冠捲當簪者廣袤以冠縰其舊象與【賈疏謂漢時冠捲貫簪之處當冠縰之中央似卽周冕垂紐於武貫防之舊象也】賈氏公彥曰古者績麻三十升布染之上以下以朱衣冕之上下延卽上者也紐者綴於冕兩旁垂之武兩旁作孔以筓貫之使牢固也冕體周禮無文叔孫通作漢禮器制度取法於周案彼文凡冕以版廣八寸長尺六寸以上下朱覆之乃以五采繅繩貫五采玉垂於延之前後謂之邃延玉藻雲天子玉藻前後邃延龍捲以祭是也

辧正鄭氏鍔曰王之吉服六而冕止五者陸佃謂郊特牲戴冕璪十有二旒則大裘與衮同一冕此說得之

案注大裘之冕無旒故不聨數非也郊特牲戴冕璪十有二旒則天數也則衮冕與大裘之冕並十二旒可知矣

五采繅十有二就皆五采玉十有二玉筓朱紘【繅古藻字音早紘戶成反】

正義鄭氏康成曰繅雜文之名也【賈疏若水艸之藻有五采故云雜文之名】合五采絲爲之繩垂於延之前後各十二所謂邃延也【賈疏玉藻文】就成也繩之每一帀而貫五采玉十二斿則十二玉也每就閒蓋一寸朱紘以朱組爲紘也紘一條屬兩端於武【賈疏謂以一條繩先屬一頭於左旁筓上以一頭繞於頤下向上於右相筓上結之士冠禮注有筓者屈組以爲紘垂爲飾無筓者纓而結其絳彼有筓據皮弁爵弁此五冕皆有筓與彼同此言屬於武者據筓貫武故以武言之其實在筓】繅不言皆有不皆者【賈疏王之五冕繅則有十二有九有七有五有三其玉皆十二故繅不言皆有不皆者則九旒以下是也玉言皆則五冕旒皆十二玉也】此爲衮衣之冕十二斿則用玉二百八十八鷩衣之冕繅九斿用玉二百一十六毳衣之冕七斿用玉百六十八希衣之冕五斿用玉百二十衣之冕三斿用玉七十二【賈疏以其十二旒旒各十二玉前後二十四旒故用二百八十八已下計可知】賈氏公彥曰五采藻十有二謂合五采絲爲藻繩十二道爲十二旒也就皆五采玉十有二各據一旒而言五色玉貫於藻繩之上每玉閒相去一寸十二玉則十二寸以一玉爲一成結之使不相幷也玉筓朱紘者以玉筓貫之又以朱紐爲紘仰屬結之也朱子曰天子鷩冕與上公衮冕𨿽同是九斿但天子九斿亦十二玉諸侯則九斿九玉耳以下放此

通論陳氏祥道曰禮記祭義天子冕而朱紘諸侯冕而靑紘士冠禮緇布冠靑組纓皮弁筓爵弁筓緇組紘纁邊蓋朱者正陽之色天子以爲紘靑者少陽之色諸侯以爲紘緇者陰之色士以爲紘卿大夫弁冕之紘無所經見禮器管仲鏤簋朱紘君子以爲濫鄭氏謂大夫士當緇組紘纁邊理或然也

諸侯之繅斿九就瑉玉三采其餘如王之事繅斿皆就玉瑱玉防【侯依注作公斿同旒離尢反一音遊瑉本又作瑉密寅反瑱替宴反注故書瑉作璑】正義鄭氏康成曰侯當爲公字之誤也【賈疏知者以下文別見諸侯又上公以九爲節也】三采朱白蒼也【賈疏聘禮記公侯伯繅借三采朱白蒼】其餘謂延紐皆覆朱裏與王同也出此則異【賈疏謂天子朱紘諸侯當靑組紘之等不得與王同也】繅斿皆就皆三采也每繅九成則九斿也公之冕用玉百六十二玉瑱塞耳者賈氏公彥曰王不言玉瑱於此言之者互見爲義王言冕朱裏延紐及朱紘明諸侯亦有之諸公言玉瑱明王亦有之也易氏祓曰言繅斿皆就又以見總言侯伯子男之冕之例侯伯七命則七就也子男五命則五就也

存疑賈氏公彥曰諸公云繅斿九就又云繅斿皆就者上王冕言繅十有二就皆五采玉十有二繅玉別文則繅有差降玉無差降也此諸公繅玉同文則惟有一冕而已故注計一冕爲九斿斿各九玉據冕九旒不別計鷩冕已下以其一冕而已冠五服故也已下侯伯子男亦皆一冕冠數服也

案司服公自衮冕而下侯伯自鷩冕而下則尊可兼卑卑不得僭尊耳一冕冠數服未必然上經第曰繅此曰繅斿上經玉有數此無數則所謂繅斿九就者繅以行列言斿以所綴玉數言也旣曰繅斿九就又曰繅斿皆就者見斿所綴玉皆如其繅之就以爲下經諸侯及其孤卿之通例而王官亦各如其命數也故上經繅十有二不言皆而玉十有二言皆以示惟王之諸冕繅有殺而玉無殺耳

王之皮弁防五采玉璂象邸玉筓【防儀禮作鬠劉古外反一音戶外反璂音其邸丁禮反注故書會作防】

正義鄭氏康成曰防縫中也璂結也皮弁之縫中每貫結五采玉十二以爲飾謂之綦【賈疏天子以十二爲節約同冕旒也】詩云會弁如星【賈疏詩衞風淇澳篇】又云其弁伊綦是也【賈疏曹風鳲鳩篇綦旣爲玉又爲結義得兩合】邸下柢也以象骨爲之【賈疏謂於弁內頂上以象骨爲柢王氏應電曰以象齒置於弁頂輳處故曰象邸】

通論易氏祓曰王之吉服其弁三皮弁用於眂朝韋弁用於兵事冦弁用於田獵兵與田之弁有時而用之皮弁則以日眂朝其用數此弁師所以特言皮弁之制也

王之弁絰弁而加環絰

正義鄭氏康成曰弁絰王弔所服也其弁如爵弁而素所謂素冠也【賈疏案曾子問麻弁絰鄭注布弁而加環絰也此不言麻者皆素爲之詩素冠謂祥冠與此𨿽異亦同以素爲之】而加環絰環絰者大如緦之麻絰纏而不糾【賈疏弔服乃五服之外故約同緦絰但緦絰兩股此環絰以一股纏之不糾麤細同耳】司服職凡弔事弁絰服

案弁絰之弁疑卽皮弁說見春官司服及儀禮喪服記若素冠則迥別矣

諸侯及孤卿大夫之冕韋弁皮弁弁絰各以其等爲之而掌其禁令

正義鄭氏康成曰各以其等繅斿玉璂如其命數也冕則侯伯繅七就用玉九十八子男繅五就用玉五十繅玉皆三采【賈疏約聘禮記繅三采朱白蒼而言】孤繅四就用玉三十二三命之卿繅三就用玉十八再命之大夫繅再就用玉八繅玉皆朱緑【賈疏亦約聘禮記聘臣繅皆二采朱緑而言】韋弁皮弁則侯伯璂飾七子男璂飾五玉亦三采孤則璂飾四三命之卿璂飾三再命之大夫璂飾二玉亦二采弁絰之弁其辟積如冕繅之就然【賈疏以弔服無飾故辟積有數也】庶人弔者素委貌士變冕爲爵弁其韋弁皮弁之會無結飾弁絰之弁不辟積禁令者不得相僭逾也玉藻君未有命不敢卽乘服【賈疏玉藻謂諸侯之卿大夫聘於天子賜之冕服歸國告君得君命乃服之未得君命則爲僭逾也】不言冠弁冠弁兼於韋弁皮弁矣【賈疏冠緇布衣緇帶素韠天子以爲田服卽諸侯及臣之朝服亦皮弁之類】不言服弁服弁自天子以下無飾無等【賈疏服弁卽衰絰喪服喪服自天子達於士一也】賈氏公彥曰上已言公則此諸侯謂侯伯子男也孤卿大夫承諸侯之下則諸侯之孤卿大夫也旣不別見天子之臣則文中可以兼之上天子與公不言韋弁此言之亦以互見爲義易氏祓曰不言士者司服職士之服自皮弁而下則皮弁亦士服也

存疑鄭氏康成曰一命之大夫冕而無旒【賈疏一命若有旒則止一旒一玉而已非所以爲文飾又見一命大夫衣無章士又避之變冕爲爵弁若一命大夫有旒士則不須變冕爲爵弁直服無旒之冕矣】賈氏公彥曰不言爵而言等則依命數矣天子三公八命卿六命大夫四命士三命以下冕弁之屬亦各以其等爲之可知李氏嘉會曰諸侯卿大夫之制旣以命數則天子之卿大夫士可以命數推之故不別言

案等卽謂孤卿大夫之等卿繅三就則自六命之卿以至再命之卿一也大夫繅再就則自四命之大夫以至一命之大夫一也若更以命差之則錯雜而不可以爲等王卿六命直在子男之上矣而可乎然則冕固無無斿者而章服至一章而止也士無冕而衣無章故助祭以爵弁爲上服天子之上士與子男不命之士亦同

司甲【闕】

司兵掌五兵五盾各辧其物與其等以待軍事【盾常準反】正義鄭氏眾曰五兵者戈殳防酋矛夷矛鄭氏康成曰五盾幹櫓之屬其名未盡聞也【賈疏祭統朱幹玉戚以舞大武秦詩蒙伐有苑注云伐中幹防十年左傳建大車之輪以爲櫓而當一隊則有朱幹中幹及櫓其二者未聞】等謂功沽上下【賈疏功謂善者爲上等沽謂麤惡者爲下等槀人職書其等以饗工乘其事試其弓弩以下上其食明兵盾亦然】賈氏公彥曰下經有舞者兵及廞五兵此直云以待軍事者五兵五盾本爲軍事而設

案盾亦有五者車步異便險易異形攻守異勢所用兵有長短則盾亦異焉故兼掌而辧所用然後司戈盾可頒授建設也物謂良苦等謂長短輕重上士中士下士所服之等也如王之旅賁故士所受虎士所執貳車乘車所建必其物之尢良者故辧以待之而司戈盾亦曰掌戈盾之物也

及授兵從司馬之灋以頒之

正義鄭氏康成曰司馬之灋師旅卒兩人數所用多少也

存疑陳氏汲曰周制甸出革車一乘凡兵甲戈盾旗物鼓鐸悉備焉調發則各以其具行司兵所頒卿大夫士從軍旅會同者也故下經曰及其受兵輸亦如之蓋事畢則歸之若民兵則自藏之民閒耳

案此卽軍事也故從司馬之灋頒之兵器𨿽民閒自有之及其行師要又有頒之者非專恃民閒也陳氏固矣豈民閒能備而卿大夫士不能備乎

及其受兵輸亦如之及其用兵亦如之

正義鄭氏康成曰兵輸謂師還有司還兵也用兵謂出給衞守鄭氏鍔曰康成以用兵爲出給衛守上言頒兵從司馬法此又言用兵則非軍旅明矣

祭祀授舞者兵

正義鄭氏康成曰授以朱幹玉戚之屬【賈疏祭統朱幹玉戚以舞大武又下司戈盾職祭祀授旅賁殳故士戈盾司兵尊於司戈盾明所授兵是朱幹玉戚也司幹所授者又是羽籥之等非干戚可知】

大喪廞五兵【廞虛金反注故書廞爲淫鄭司農讀爲廞】

正義鄭氏康成曰廞興也興作明器之役器五兵也士喪禮下篇有甲冑幹笮【賈疏旣夕禮明器之用器有弓矢役器之內甲冑幹笮彼𨿽不具五兵此旣云五兵明五者皆有也士喪禮下篇卽旣夕禮彼注笮謂矢服也】

軍事建車之五兵會同亦如之

正義賈氏公彥曰建車之五兵者凡器在車皆有鐵器屈之在車較及輿以兵揷而建之故有出先刃入後刃之事鄭氏康成曰車之五兵鄭司農所云者是也【賈疏考工記廬人云戈殳防酋矛夷矛乃云六建旣備車不反覆注六建五兵與人也】步卒之五兵則無夷矛而有弓矢

司戈盾掌戈盾之物而頒之

正義鄭氏康成曰分與受用

祭祀授旅賁殳故士戈盾授舞者兵亦如之【殳當作及】正義鄭氏康成曰亦頒之也故士王族故士也與旅賁當事則衞王【賈疏旅賁氏掌執戈盾而趨此執殳者以其與故士同衞王持以爲儀衞故不執戈盾也】殳如杖【賈疏廬人爲殳不見有刃故知如杖】長尋有四尺鄭氏鍔曰詩伯也執殳爲王前驅又曰彼候人兮荷戈與祋祋卽殳也盾幹也用以自衞人持其一書云比爾幹則夫人有之可知

案旅賁氏但執戈盾不言執殳此殳字當是及字以文與殳相近而誤以下節例之可知司兵授舞者兵此職於其時亦授戈盾也

軍旅會同授貳車戈盾建乘車之戈盾授旅賁及虎士戈盾

正義鄭氏康成曰乘車王所乘車也軍旅則革路會同則金路賈氏公彥曰軍旅會同貳車皆有車右故授以戈盾

案兵車及旅賁虎士之戈皆以爲衞也故司戈盾掌之古書每以干戈並稱春秋傳狄卒皆抽戈盾冒之以入於衞師豈非一衞一刺相備而不相離者與

及捨設藩盾行則斂之

正義鄭氏康成曰捨止也藩盾盾可以藩衞者如今之扶蘇與王氏應電曰王會同之舍有車宮壇壝宮帷宮所謂藩盾者其用以補車之闕者與藩者藩墻之義其制當髙廣於人所持者行則斂之以待用所以事給而費省也

案此職獨無大喪廞藏之文以戈則司兵廞之盾則司幹廞之也

司弓矢掌六弓四弩八矢之灋辧其名物而掌其守藏與其出入【藏才浪反】

正義鄭氏康成曰灋曲直長短之數【賈疏曲直者若王弓弧弓合九成規已下或合七合五合三曲者合少直者合多長短者弓人弓之上制六尺六寸中制六尺三寸下制六尺是也】鄭氏鍔曰曰王曰弧曰夾曰庾曰唐曰大辧其名也彤弓赤玈弓黑天子之弓彤與玈辧其物也王氏應電曰弓矢畏濕喜燥貴正賤欹守藏不可

不愼也自弓人矢人入於司弓矢則有選擇之法自司弓矢頒於有司則有頒受之儀事畢復自有司入於司弓矢則又有用否之數及會計之責也

中春獻弓弩中秋獻矢箙【中音仲箙音服】

正義鄭氏康成曰弓弩成於和【王氏應電曰弓弩亦貴堅注據一端而言】矢箙成於堅箙盛矢器也以獸皮爲之【賈疏案詩云象弭魚服𨿽不言用獸蓋魚之似獸者爲之】

案槀人弓弩矢箙皆春獻素秋獻成此中春始獻弓弩何也槀人所掌幹材也秋合三材則弓弩之形制成矣故書其等而入功於司弓矢矢箙旣成則工事無所加故遂獻之弓之形制𨿽成而寒奠體冰析灂春被功乃訖故至中春始獻之也槀人職所謂獻者工獻於槀人也此所謂獻者獻於王也

及其頒之王弓弧弓以授射甲革椹質者夾弓庾弓以授射豻侯鳥獸者唐弓大弓以授學射者使者勞者【射食亦反椹張林反夾古洽反庾師儒相傳讀庚本或作庚豻音岸使所吏反】

正義鄭氏康成曰王弧夾庾唐大六者弓異體之名也往體寡來體多曰王弧往體多來體寡曰夾庾往體來體若一曰唐大【賈疏弓人職文】甲革革甲也春秋傳蹲甲而射之【賈疏見成十六年左傳】質正也樹椹以爲射正射甲與椹試弓習武也豻侯五十步及射鳥獸皆近射也近射用弱弓則射大侯者用王弧射參侯者用唐大矣【賈疏此據諸侯言之若據天子則用王弧射虎侯用唐大射熊侯用夾庾射豹侯也】學射者弓用中後習彊弱則易也【賈疏唐大往來體如一是中也】使者勞者弓亦用中逺近可也勞者勤勞王事若晉文侯文公受王弓矢之賜【賈疏謂尙書文侯之命賜之彤弓玈弓僖二十八年左傳防王賜晉文公彤弓玈弓是也】故書椹爲鞎鄭司農云椹字或爲鞎非也圉師職射則充椹質又此職曰澤共射椹質之弓矢以此觀之言鞎質者非敖氏繼公曰甲革之革與皮侯之皮及鵠所棲之皮不同蓋以中甲之革爲的也中甲之革犀兕若牛之皮其爲物堅厚惟彊有力者乃能貫之樂記貫革之射指此若張皮侯與侯中之鵠則仍是禮射矣

其矢箙皆從其弓

正義鄭氏康成曰從弓數也每弓一箙百矢【賈疏文侯之命及左傳皆云彤弓一彤矢百此射之弓矢約同之詩魯頌束矢其搜毛注五十矢爲束與此注異】

凡弩夾庾利攻守唐大利車戰野戰

正義鄭氏康成曰攻城壘者與其自守者相廹近弱弩發疾也車戰野戰進退非彊則不及弩無王弧王弧往體少恆服則使矢不疾【賈疏弓用則服不用則弛惟弩則用與不用一張之後竟不弛故云恆服也用弱者以彊弓久不弛則就弱則隨體不就也又王弧往體少使之恆服則矢不疾故不用也】

凡矢枉矢絜矢利火射用諸守城車戰殺矢鍭矢用諸近射田獵矰矢茀矢用諸弋射恆矢痺矢用諸散射【絜音結又戶結反鍭音侯矰音增茀音弗痺必二反】

正義鄭氏康成曰枉矢者取名變星飛行有光【賈疏考工輈人弧旌枉矢以象弧也天文志枉矢狀如流星是行時有光】今之飛矛是也或謂之兵矢【賈疏見考工記矢人】絜矢象焉【賈疏謂輕重象枉矢也】二者皆可結火以射敵用諸守城車戰前於重後微輕行疾也【賈疏殺矢三分一在前二在後是最重者也枉絜二矢則五分二在前三在後云前於重後微輕微輕對已下矰矢恆矢等爲最輕也】殺矢言中則死鍭矢象焉【賈疏亦尢重者也】鍭之言候也二者皆可以伺候射敵之近者及禽獸前尢重中深而不可逺也【賈疏中深故名殺不可逺故用之近射也】結繳於矢謂之矰矰髙也【賈疏繳則繩也謂結繩於矢以弋射鳥獸者言矰髙者取向上射飛鳥之義】茀矢象焉【賈疏亦結繳爲射也】茀之言刜也二者皆可以弋飛鳥刜羅之也前於重後微輕【賈疏此又對枉矢絜矢五分者是重此於五分之重又微輕於彼以此矢七分故也】行不低也詩云弋鳬與鴈恆矢安居之矢也【賈疏考工弓人其人安其弓安其矢安】痺矢象焉二者皆可以散射謂禮射及習射也前後訂其行平也【賈疏以矰矢七分三在前四在後則知此八分四在前四在後卽行平也】凡矢之制枉矢之屬五分二在前三在後殺矢之屬三分一在前二在後矰矢之屬七分三在前四在後【賈疏見考工記矢人】痺讀如痺病之痺痺之言倫比【賈疏倫比與安居之義略同】王氏詳說曰上經四弩用於攻守與戰此枉矢絜矢用諸守城車戰則二矢用之四弩明矣其餘六矢當六弓之用上經曰王弧以射甲革椹質甲革椹質軍射也此曰殺矢鍭矢用於近射田獵軍射田射一事也故考工記兵矢田矢制亦同則此二矢以當王弧明矣上經曰夾庾以授射豻侯鳥獸此曰矰矢茀矢用諸弋射則以當夾庾明矣上經曰唐大以授學射者使者勞者卽散射也此曰恆矢痺矢用諸散射則以當唐大明矣李氏嘉會曰矢鏃重則中深而不可以及逺矢鏃輕則行低而中淺弓弩彊用重矢弱用輕矢近用重矢逺用輕矢此特言其大體耳

案注謂恆矢痺矢前後訂其行平非是士喪記志矢一乘軒輖中以其無鏃通體皆笴故然耳此恆矢痺矢生人所用非明器之比前有鐡鏃安得無輕重或其鏃視矰矢茀矢又稍輕與

存疑鄭氏康成曰此八矢者弓弩各有四焉枉矢殺矢矰矢恆矢弓所用也絜矢鍭矢茀矢痺矢弩所用也【賈疏以上文六弓四弩俱陳下總列八矢則知八矢爲弓弩所設八矢兩兩相附知在上者屬弓在下者屬弩上經六弓在上四弩在下故也】賈氏公彥曰此八矢六弓四弩不相配者以四矢配四弩於義爲可以四矢配六弓其數參差不可相當故不得相配但依六弓四弩與矢隨義相當而用之

天子之弓合九而成規諸侯合七而成規大夫合五而成規士合三而成規句者謂之獘弓【句音鉤】

正義鄭氏康成曰體往來之衰也【賈疏此皆據角弓反張不被而合之從合九合七合五合三降殺以兩故言衰也】往體寡來體多則合多往體多來體寡則合少而圜獘猶惡也句者惡則直者善矣【王氏昭禹曰句者曲之甚也弓以弱爲上彊爲下則直者善而句者惡矣】賈氏公彥曰天子之弓王弧也以其往體寡故合九成規諸侯之弓則唐大以其往來體若一故合七成規大夫之弓則夾庾以其往體多故合五成規士之弓則六弓之外句曲合三成規謂之獘弓者句之至極無過合三也案天子諸侯三侯士與大夫同射近侯今士合三與大夫弓別者以合三者托之於士其實無合三之弓也【鄭氏鍔曰合三而圜之弓不可以射】

存疑黃氏度曰康成以爲弓體往來之衰若然天子之弓皆王弧諸侯之弓皆唐大大夫之弓皆夾庾恐不如此王弧以授射甲革椹質者是凡射甲革椹質者皆得用天子之弓唐大以授學射者使者勞者是凡學射者使者勞者皆得用諸侯之弓夾庾以授射豻侯鳥獸者是凡射鳥獸者皆得射大夫之弓恐亦不如此大抵弓六物三等彊弱中之異制也合九合七合五合三長短曲直之異形也彊弱不同優尊者也賈氏合而言之故抵牾耳

案成規者圜也以合幾成規而計其等差此制弧曲之器之大灋也故弓人爲弓與築氏爲削皆然合九成規者句最少者也合七合五則句漸多矣句少者似弱句多者似彊貴者射逺侯而弓弱賤者射近侯而弓彊是弓以弱而能射逺者爲良也古稱夏后氏之繁弱良弓而以弱名弓之不以彊爲良也足以徵之矣合九成規者材極媺工極巧以射則心手相應巧力易施挽之不覺其難而矢又貫堅及逺是以天子用之所以優至尊弱者柔和之稱非力不足之弱也疏謂天子之弓王弧諸侯之弓唐大大夫之弓夾庾案等而遞屬之良是然射甲革椹質者豈必皆用天子之王弧而要必以天子之王弧爲善至其所頒同爲王弧而不必合九成規也諸侯大夫而射甲革椹質卽以合七合五之王弧可矣天子學射則唐大亦以合九成規者大夫用唐大亦合五成規惟諸侯適得中制使者勞者彤弓玈弓合七成規亦分之宜耳天子諸侯以弋則夾庾亦用合九合七者上不妨兼下也如此則王弧也唐大也夾庾也皆有彊有中有弱彊弱猶言良苦優劣貴者用其良者優者賤者用其苦者劣者旣有一定之制量又有互通之活法斯得經意矣

凡祭祀共射牲之弓矢

正義鄭氏康成曰射牲示親殺也殺牲非尊者所親惟射爲可【賈疏案禮記君親制祭詩云執其鸞刀以啟其毛則不惟射也而注云惟射爲可者彼亦示行之非正制之耳】國語禘郊之事天子必自射其牲賈氏公彥曰祭祀言凡則兼天地宗廟

澤共射椹質之弓矢

正義賈氏公彥曰上經王弓弧弓以射甲革椹質是也

存疑鄭氏眾曰澤澤宮也所以習射選士之處也射義天子將祭必先習射於澤澤者所以擇士也已射於澤而後射於射宮射中者得與於祭

案澤射未詳姑存先鄭之說椹質則不以棲皮畫布者爲侯而別用他物以爲的蓋挽彊習武之事非禮射也

大射燕射共弓矢如數幷夾

正義鄭氏康成曰如數如當射者之數也每人一弓乘矢幷夾矢籋也【賈疏大射鄕射禮皆人各乘矢矢籋之言出於漢時王氏昭禹曰射鳥氏矢在侯髙則以幷夾取之是也】

案言大射燕射則賔射亦共可知

大喪共明弓矢

正義鄭氏康成曰弓矢明器之用器也士喪禮下篇用器弓矢

凡師役會同頒弓弩各以其物從授兵甲之儀

正義鄭氏康成曰物弓弩矢箙之屬

案弓矢有利攻守者有利車戰野戰者有利射豻侯鳥獸者有利射甲革椹質者師則或攻或守或車戰或野戰役則田獵會同則射三侯故各以其物頒之司兵授兵從司馬之法故頒弓矢從授兵甲之儀也

田弋充籠箙矢共矰矢

正義鄭氏康成曰籠竹箙也矰矢不在箙者【賈疏以其於共籠箙矢之下別言共矰矢也】爲其相繞亂將用乃共之賈氏公彥曰籠箙皆盛矢物矰矢謂矢之有繳者鄭氏鍔曰矰矢有繩繳非籠箙之物故別言之

案平居無禮射之事所佩矢有數不必滿箙軍旅則籠箙之外多備以防匱乏詩交韔二弓束矢其搜是也惟王之乘車及田弋則充其籠箙而止

凡亡矢者弗用則更

正義鄭氏康成曰更償也用而棄之則不償鄭氏鍔曰惟不用於射而亡則使之償更與馬質以其物更之更同

繕人掌王之用弓弩矢箙矰弋抉拾【抉古穴反】

正義鄭氏康成曰鄭司農云詩云抉拾旣次詩家說或謂抉爲引彄也拾謂韝扞也某謂抉挾矢時所以持飾也著右手巨指士喪禮抉用正王棘若檡棘則天子用象骨與韝扞著左臂裏【王氏應電曰詩傳抉著於右手大指以句開體拾著於左臂以遂彊】以韋爲之【賈疏引士喪禮約吉禮同也】

掌詔王射贊王弓矢之事

正義鄭氏康成曰告王當射之節贊謂弓矢授受賈氏公彥曰諸侯大射禮大射正授弓小臣授矢天子則繕人授之受之大僕職已贊授受此又贊者大僕贊時此官助贊也

案繕人掌弓矢預擇善者付大僕授王及大僕受弓於王繕人又受而藏之

凡乘車充其籠箙載其弓弩旣射則斂之無會計【會古外反】正義鄭氏康成曰充籠箙以盛矢斂藏之也詩云彤弓弨兮受言藏之無會計者亡敗多少不計賈氏公彥曰言凡乘車則除革路之外玉金象木之車皆有右備制非常皆充其籠箙及所載弓弩也以王所費損故不會計

槀人掌受財於職金以賫其工【賫音咨】

正義鄭氏康成曰賫其工者給市財用之直【賈疏弓弩矢箙皆冬官百工造之故給市財用之直】劉氏曰職金掌凡金玉錫石丹靑之戒令受其入徵入其金錫於爲兵器之府掌士之金罰貨罰入於司兵故槀人受財於職金

弓六物爲三等弩四物亦如之

正義鄭氏康成曰三等者上中下人各有所宜弓人職曰弓長六尺六寸謂之上制上士服之弓長六尺三寸謂之中制中士服之弓長六尺謂之下制下士服之【賈疏上中下皆據人長短非謂命數者也】弩及矢箙長短之制未聞【賈疏弩之長短當與弓同但無正文案矢人造矢注矢長三尺乃約而言之亦無正文且弓之長短旣不同矢亦當有差等故與箙並曰未聞】

矢八物皆三等箙亦如之

正義賈氏公彥曰案司弓矢注弓弩各有四矢應作四等而言三等者蓋據長短爲三等法矢人注矢長三尺者大略言之

通論王氏應電曰夏官掌兵用弓矢爲多故特設下大夫二人以掌其名物收藏出入之事王之用弓弩矢箙不可與常器等也故別設繕人以領之其賫財與工食非司弓矢所能屑屑也故又設槀人以掌之司兵不過中士司弓矢乃下大夫者自天子至於庶人莫不因射以習禮樂天下無事則用之於禮義天下有事則用之於戰勝非若五兵專用以捍禦殺戮而已故其秩尊於司兵也

春獻素秋獻成

正義鄭氏康成曰矢箙春作秋成【賈疏案士喪禮明器獻素獻成注形法定爲素飾治畢爲成】易氏祓曰獻素獻成蓋統指弓弩矢箙而言注不及弓弩者以考工記有明文也

書其等以饗工乘其事試其弓弩以下上其食而誅賞【注故書試爲考】

正義鄭氏眾曰謂書工功拙髙下之等乘計也計其事之成功鄭氏康成曰饗酒肴勞之也上工作上等其饗厚下工作下等其饗薄【賈疏舉上下有中可知】考之而善則上其食尢善又賞之否者反此

案書其等者材有良苦必使上工爲其良下工爲其苦也乘其事者工有敏鈍敏者所作必多鈍者所作必少也饗工但以其等之大凡至試其弓弩則良苦之中又各有巧拙多少之中又各有堅瑕或上工而偶有疎失或下工而時得精堅必辧之至晰而後食可上下耳

乃入功於司弓矢及繕人

正義鄭氏康成曰功成王氏昭禹曰入功於司弓矢以待頒也入功於繕人則共王用也

凡賫財與其出入皆在槀人以待會而攷之亡者闕之【會古外反】

正義鄭氏康成曰皆在槀人者所賫工之財及弓弩矢箙出入其簿書槀人藏之闕猶除也弓弩矢箙棄亡者除之計今見在者

戎右掌戎車之兵革使【使所吏反】

正義鄭氏康成曰使謂王使以兵有所誅斬也春秋傳戰於殽晉梁禦戎萊駒爲右戰之明日防公縛秦囚使萊駒以戈斬之【賈疏文二年左傳】賈氏公彥曰戎右與君同車執戈盾備制非常幷充兵革使役

詔贊王鼓傳王命於陳中【傳直員反陳直印反】

正義鄭氏康成曰旣告王當鼓之節又助擊之傳王命爲王大言之也鄭氏鍔曰傳達於陳中非勇力之士則有時而不通

案軍旅田役贊王鼓者大僕大僕駟乘者也此戎右詔贊王鼓者有時參乘無大僕則戎右詔之且贊之也禦者心一於馬又左禦爲難故詔贊之事惟右主之

會同充革車

正義鄭氏康成曰會同王𨿽乘金路猶以革路從行也【賈疏知會同乘金路者巾車金路以賓是也此言充革車故知猶以革路從】充之者謂居左也曲禮乘君之乘車不敢曠左【賈疏曲禮注君在惡空其位也】

盟則以玉惇辟盟遂役之贊牛耳桃茢【惇音對辟音辟】

正義鄭氏眾曰惇器名贊牛耳春秋傳主盟者執牛耳【賈疏哀十七年左傳】鄭氏康成曰役之者傳惇血授當防者也贊牛耳桃茢者尸盟者割牛耳取血助爲之及血在惇中以桃茢拂之又助之也耳盛以珠盤尸盟者執之桃鬼所畏也茢苕帚所以掃不祥

辧正鄭氏鍔曰辟謂開辟盟載之書太史職辟法亦謂開辟以觀法也注義未

齊右掌祭祀會同賓客前齊車王乘則持馬行則陪乘【齊側皆反乘劉繩證反沈音繩】

正義鄭氏康成曰齊車金路王自整齊之車也前之者已駕王未乘之時【賈疏曲禮僕執策立於馬前備驚奔謂未乘時】陪乘參乘謂車右也齊右與齊僕同車而有祭祀之事則兼玉路之右然則戎右兼田右與【賈疏王路有五惟有戎右齊右道右不見祀右及田右以祭祀乃齊田與兵事可以相通故知齊右兼玉路戎右兼田右也】王氏昭禹曰荀子馬駭輿君子不安輿故乘則持馬王氏安石曰王未乘則前車方乘則持馬己乘而將行則陪乘

凡有牲事則前馬

正義鄭氏康成曰王見牲則拱而式齊右居馬前郤行備驚奔也曲禮國君下宗廟式齊牛【賈疏曲禮國君式宗廟下齊牛宗廟尊宜下記誤故攺之】

案不曰王式而曰凡牲事者齊行不出朝廟宮庭捨牲事無式也於道右曰王式則下前馬而此不言下者王乘則持馬行則陪乘齊右之職也有牲事則王式而車不行右己下持馬不必更言下矣

道右掌前道車王出入則持馬陪乘如齊車之儀正義鄭氏康成曰道車象路也王行道徳之車賈氏公彥曰齊右職王乘則持馬此職王出入則持馬文不同者互見爲義也

自車上諭命於從車【從才用反】

正義鄭氏康成曰自由也賈氏公彥曰案馭夫掌馭貳車從車注貳車象路之副從車戎路田路之副此從車卽彼貳車與彼從車別但同名耳

詔王之車儀王式則下前馬王下則以蓋從

正義鄭氏康成曰車儀顧式之屬【賈疏曲禮式視馬尾顧不過轂】以蓋從表尊【賈疏蓋有二種一禦雨一表尊此則表尊也】王氏昭禹曰記曰不廣欬口之儀也不妄指手之儀也立視五巂式視馬尾目之儀也顧不過轂首之儀也以至升車必正立執綏不疾言不親指不內顧無非車之儀案車儀獨道右詔者朝夕燕出入之儀旣習則祭祀會同賓客加謹焉耳惟戎車之儀異常【如玉藻戎容曁曁之類】故戎僕別掌之

大馭掌馭玉路以祀及犯軷王自左馭馭下祝登受轡犯軷遂驅之【軷蒲末反注故書軷作罰杜子春云當爲軷】

正義鄭氏康成曰行山曰軷犯之者封土爲山象【賈疏月令鄭注祀行之禮爲軷壇厚三寸廣五尺輪四尺此道祭亦宜然】以菩芻棘栢爲神主【賈疏謂於三者之中用其一以爲神主也】旣祭之以車轢之而去諭無險難也春秋傳跋涉山川【賈疏防二十八年左傳子太叔語】自由也王由左馭禁制馬使不行也杜子春云詩云載謀載惟取蕭祭脂取羝以軷詩家說曰將出祖道犯軷之祭也聘禮乃捨軷飲酒於其側禮家說亦謂道祭【賈疏大夫道祭無牲牢酒脯而已又於旁飲酒餞別故云飲於其側也】賈氏公彥曰此據祭天故有犯軷之事【易氏祓曰南郊在國門之外】祭軷者王在左自馭馭下祝登受取王手之轡犯軷遂驅之而出也

及祭酌僕僕左執轡右祭兩軹祭軓乃飲【軹音止軓音犯從凡聲】正義鄭氏康成曰故書軹爲軓爲範杜子春云當作軹謂兩轊也【賈疏轊卽轂末】軓當爲謂車軾前也賈氏公彥曰及祭卽上文將犯軷時當祭左右轂

末及軾前酌僕者使人酌酒與僕僕卽大馭也大馭左執轡右手祭兩軹幷祭軓訖乃飲飲者若祭末飲福乃轢軷而去

案生民詩取羝以軷則以羊也秋官犬人職伏瘞亦如之則以犬也聘禮記釋軷祭酒脯有脯必有醢豆籩具而爲偶也然則有脯有醢而牲則或羊或犬與月令注云制腎及脾爲俎又設盛於俎東是亦有俎與惇也王自左馭者以馭將下車行禮故王𨿽在左而代之執轡卽以執轡爲敬也此時右亦下持馬馭下祝者旣釋其祭物則祝之馭卽祝不以祝官者禮小故便事也旣祝僕乃登車受轡於王手其酌僕祭軹祭軓之儀當在受轡之下犯軷之上先言犯軷者承登受而終言之耳僕卽大馭及祭祭車也車之祭以軹與軓主之祭車而酌僕猶祭侯而獻服不也倂轡於左手以右手將有事也旣受酌乃祭右軹次左軹次軓以獲者先祭右个次左个次中知之三祭皆注酒少許不另酌也祭訖僕乃飲卒爵酌之者其車右與若逺行祖道則飲酒於其側此祭郊近則不必然當遂犯軷而驅也祭郊亦犯軷者見貴者不輕出𨿽近行必以無險難爲祝也

凡馭路行以肆夏趨以采薺凡馭路儀以鸞和爲節【薺才私反】

正義鄭氏康成曰凡馭路謂五路也【賈疏經云凡則餘四路亦以玉路爲法也】肆夏采薺樂章也行謂大寢至路門趨謂路門至應門節舒疾之法也鸞在衡和在軾【賈疏韓詩傳升車則馬動馬動則鸞鳴鸞鳴則和應乘車先馬動次鸞鳴乃和應則鸞近馬首和更近後故知鸞在衡和在軾案秦詩輶車鸞鑣毛傳鸞在衡鄭箋則云鸞在鑣者以田車鸞在鑣乘車鸞在衡也此云鸞在衡據乘車而言】皆以金爲鈴

案工奏肆夏則路行緩而鸞和之鳴疏工奏采薺則路行疾而鸞和之鳴數馭者使鸞和之聲與樂聲相應則行趨各得矣卽無樂之處而鸞和之聲亦與有樂同蓋舒疾之節隨在有之不獨路門內爲行路門外爲趨也

通論賈氏公彥曰樂師亦有此法彼據步迎賓客【案獨行亦然】凡馭路行趨遲疾亦以步迎賓客爲法故𨿽車亦曰行趨

戎僕掌馭戎車

正義鄭氏康成曰戎車革路也師出王乘以自將賈氏公彥曰巾車職革路建大白以卽戎是也

掌王倅車之政正其服【倅七內反】

正義鄭氏康成曰倅副也服謂眾乘戎車者之衣服【賈疏副車十二乘及廣闕蘋輕之萃皆是】賈氏公彥曰坊記注僕右恆朝服據不在軍時若在軍則服韋弁服也

犯軷如玉路之儀凡巡守及兵車之會亦如之

正義鄭氏康成曰如在軍【賈疏謂如其犯軷巡守及兵車之會亦乘革路若乘車之會卽乘金路也】

案郊壇至近且犯軷則以田以鄙國外會同皆犯軷可知獨言巡守及兵車之會舉逺也

掌凡戎車之儀

案注謂眾兵車易氏祓遂以步伐止齊之儀實之非也其然則上文所掌倅車之政具矣儀與政不同戎僕身在王車安能徧察眾車之儀蓋掌王凡在戎車之儀耳行道按壘禱戰誓師鼓進受愷各有儀法故以凡該之道右掌詔王車儀在師中則戎右之任重且繁故使僕掌之

齊僕掌馭金路以賓

正義鄭氏康成曰以待賓客

朝覲宗遇饗食皆乘金路其灋儀各以其等爲車送逆之節

正義鄭氏康成曰節謂王乘車迎賓客及送相去逺近之數上公九十步侯伯七十步子男五十步【賈疏大行人職文】司儀職車逆拜辱又曰及出車送賈氏公彥曰郊特牲覲禮天子不下堂而見諸侯是秋冬受贄受享皆於廟並無迎賓法今言朝覲宗遇饗食皆乘金路者謂因此朝覲宗遇而與諸侯行饗食在廟卽有乘金路迎賓客之法也

案疏說甚明然則不獨秋覲也卽春朝亦然矣經云朝覲宗遇饗食者非並列爲文蓋言朝覲宗遇之饗食也

道僕掌馭象路以朝夕燕出入其灋儀如齊車

正義鄭氏康成曰朝夕朝朝莫夕賈氏公彥曰宮中行事皆稱燕

案曰朝夕燕出入者謂朝夕視朝及或以燕遊出入也大馭齊僕無掌副車之文蓋祭祀饗食皆在廟無所用副車也朝夕視朝亦無庸有副車此掌貳車之政令豈謂燕出入與郊祀宜有副車而不言者王出宮則副車必從不待言也

餘論鄭氏鍔曰左傳百官承事朝而不夕又曰右尹子革夕皆謂晚朝

掌貳車之政令

正義鄭氏康成曰貳亦副

田僕掌馭田路以田以鄙

正義鄭氏康成曰田路木路也田田獵也鄙循行縣鄙賈氏公彥曰巾車職木路建大麾以田是也縣鄙在六遂王巡六遂縣鄙則六鄕州黨可知王氏應電曰木路以田取其朴素渾堅山川艸野之地便於馳逐也循行縣鄙不尙文飾故亦用之

案以鄙省耕斂也蓋以鄕遂爲限

掌佐車之政設驅逆之車

正義鄭氏康成曰佐亦副也驅驅禽使前趨獲逆衙還之使不出圍賈氏公彥曰少儀注朝祀之副曰貳戎獵之副曰佐王制大夫殺則止佐車佐車止則百姓田獵彼佐車則此驅逆之車也

令獲者植旌及獻比禽【比毗志反】

正義鄭氏康成曰植旌以告獲也植樹也田獘獲者各獻其禽比種物相從次數之

案比禽謂比次所獻禽種物各相從且別其上殺中殺下殺也

通論鄭氏鍔曰山虞植虞旗澤虞植虞旌爲屬禽而設此則令獲禽者自植以告獲也

凡田王提馬而走諸侯晉大夫馳

正義鄭氏康成曰提猶舉也晉猶抑也使人扣而舉之抑之皆止奔也馳放不扣王氏安石曰提節之晉進之馳則亟進之尊者安舒卑者戚速

馭夫掌馭貳車從車使車【從才用反】

正義鄭氏康成曰貳車象路之副也【賈疏以道僕職云掌貳車之政令也】從車戎路田路之副也【賈疏見戎僕與田僕俱不言貳田與戎職俱煩故知兼此二者也不掌玉路金路之副者二者事暇蓋車僕不共掌也】使車驅逆之車存疑王氏安石曰從車謂屬車也使車使者所乘之車

分公馬而駕治之

正義鄭氏康成曰乘調六種之馬【賈疏趣馬自主駕脫故知此駕治者是調習之也】

校人掌王馬之政【校戶敎反】

正義鄭氏康成曰政謂差擇養乘之數也【賈疏下經辧六馬是差擇也凡頒良而養乘是養乘也】月令班馬政【賈疏彼注謂齊其色度其力使同乘也】

辧六馬之屬種馬一物戎馬一物齊馬一物道馬一物田馬一物駑馬一物

正義鄭氏康成曰種謂上善似母者以次差之玉路駕種馬戎路駕戎馬金路駕齊馬象路駕道馬田路駕田馬駑馬給官中之役【賈疏種馬最在上駕玉路可知其駑馬最在下五路之外給役可知】

存疑王氏應電曰種馬最良可以爲種卽所謂特居四之一者

案種馬當兼特與牝三者專以特言似未備

凡頒良馬而養乘之乘馬一師四圉三乘爲皁皁一趣馬三皁爲系系一馭夫六系爲廏廏一僕夫六廏成校校有左右駑馬三良馬之數麗馬一圉八麗一師八師一趣馬八趣馬一馭夫【乘繩證反趣倉走反繋音計本又作】

正義鄭氏康成曰良善也善馬五路之馬鄭司農云四匹爲乘養馬爲圉春秋傳馬有圉牛有牧【賈疏昭七年左傳楚芋尹無宇語】某謂二耦爲乘師趣馬馭夫僕夫帥之名也自乘至廏共數二百一十六匹易幹爲馬此應干之防也至校變言成者明六馬各一廏而王馬小備也校有左右則良馬一種者四百三十二匹五種合二千一百六十匹駑馬三之則爲千二百九十六匹五良一駑凡三千四百五十六匹然後王馬大備麗耦也駑馬自圉至馭夫凡馬千二十四匹與三良馬之數不相應八皆宜爲六字之誤也【賈疏依經八計之得千二十四匹其三良馬則當千二百九十六匹故言不相當若作六計得千二百九十六匹與三良馬數合】師十二匹趣馬七十二匹則馭夫四百三十二匹然後從而三之爲千二百九十六旣三之無僕夫者不駕五路卑之也賈氏公彥曰養乘之者已下皆四四爲耦是因養馬而乘習之案序官趣馬下士皁一人徒四人與此所云皁一趣馬合自師至馭夫中士二十人下士四十人幷之六十正充此良馬之馭夫不見駑之馭夫或脫也

案養之事如良馬師圉校多芻秣異等之類乘之事如齊道戎田徳力毛足各有所宜之類注謂趣馬下士馭夫中士則僕夫上士疏以序官有馭夫趣馬圉師而無僕夫因疑校人所屬別有僕夫而文闕後儒又謂卽五路之僕似俱未安大馭戎僕各二人皆中大夫與小宰小司馬爵同卽齊僕下大夫二人亦不宜下兼廏馬以事理推之道僕田僕上士皆十有二人更番代禦無事之日多故左右二校各以六人兼攝與天官內司服縫人職之女禦卽取諸禦敍於王之燕寢者略同經不特文以見其爲道僕田僕何也序官馭夫與二僕相次而列於校人之前則僕夫卽道僕田僕亦可見矣蓋有事則道僕田僕禦王車馭夫禦貳車無事則分掌廏系其職同也若趣馬則專掌芻養之節故列校人之後而爲官中之屬注謂校有左右則良馬每種四百三十六匹不知此計兩廏所容馬數耳非謂每種數必齊同也蓋物𨿽有五而用之則止四事若齊道戎田各有定數而分二廏則種馬一類安所用之哉以事理推之王之齊路道路及副車從車出入宮庭更番駕脫數不過百至玉路惟共郊祀則其用尢稀三者必以種馬之徳優者充之其餘皆以供戎田之用耳田以習戎自軍帥及親者貴者之車皆宜用種馬使更番調習至於軍旅會同巡狩則四路皆從加以戎車廣車闕車蘋車輕車之萃其數當十倍於齊馬道馬【春秋傳楚之遊闕從在師中者四十乘】由是觀之齊馬道馬並駕玉路者合之尙不足以充二廏其餘種馬各分散於戎馬田馬諸廏之中以領之而六校十二廏皆良馬也注謂六馬各一廏則駑三倍非二廏所能容而於經文別言駑馬而無僕夫亦不可通矣注以一種之數三之爲千二百九十六匹本無可疑而羣儒多謂駑馬宜三倍於五種之數非也古者軍旅之馬皆丘甸自具卿大夫兵車各有定賦良馬五物惟以駕王之乘車貳車從車耳其任載則有牛車有人輦駑馬所共不過畿內小吏單騎及役車之用耳取於千二百九十六匹之中綽有餘裕矣三倍於五種何所用之哉古今事實不同不可不究也

天子十有二閒馬六種邦國六閒馬四種家四閒馬二種

正義鄭氏康成曰降殺之差也每廏爲一閒諸侯有齊馬道馬田馬大夫有田馬各一閒其駑馬則皆分爲三焉賈氏公彥曰天子十二閒分爲左右一種馬分爲兩廏故一種有四百三十二匹諸侯及大夫直一廂不分爲左右則良馬惟有三廏其數六百四十八匹駑馬亦三其一種其數亦六百四十八匹幷之千二百九十六匹家有二種一良一駑良居一廏二百一十六匹駑馬三之爲六百四十八匹幷之爲八百六十四匹【案君十卿祿不應畜馬之數僅多三之一】鄭氏鍔曰閒猶防也以防其出故名

案注謂諸侯有齊馬道馬田馬大夫有田馬各一閒其駑馬皆分爲三但諸侯不應竟無種馬戎馬特所畜不多故合種馬齊馬爲一種戎馬田馬爲一種家則良駑各一種耳又案初試爲大夫者畜馬止一乘等而上之𨿽十倍止四十匹耳百乘之家據伊采所出言之私家安得有馬至八百六十四匹之多也況大夫出聘私覿之馬朝廷共之經特言天子邦國與家等殺之大槪耳

餘論賈氏公彥曰趙商問以司馬法論之甸方八里有戎馬四匹長轂一乘今大夫采地四甸一甸共王其餘三甸才有馬十二匹就校人之職相較甚異答曰司馬法甸有戎馬四匹長轂一乘此爲民出軍賦無與於天子國馬之數【案康成蓋以邦國與家皆爲國馬】

凡馬特居四之一

正義鄭氏眾曰四之一者三牝一牡鄭氏康成曰欲其乘之性相似也物同气則心一鄭氏鍔曰特謂牡馬也詩曰實維我特又曰百夫之特則特者雄而特立之義

案陳氏注謂牝牡雜則不可以駕此謂養馬時不知馬共槽棧亦蹄齧不可養惟注三牝一牡欲其乘之一性相似爲近然果爾則經文當曰凡馬乘匹牡居四之一其義乃著以近代之法証之凡牡駒扇九而存一以爲特以非扇𨿽人騎亦難控制也況欲服之驂之而齊其任乎先王愛物之政則扇三而存一對扇而言故不曰牡而曰特也所存之特旣少則通淫時以一特將三牝義亦可該矣見於詩者戎車田車使車皆用四牡則玉路齊路道路可知漢時閭閻聚會不乘字牝則國馬𨿽駑亦無取牝之義疑十二閒皆牡馬也其牧地所畜之馬則宜數倍於此取爲犧牲則地官之牧人掌之【犧牲亦不用牝】用爲賓客及國使之幣馬則旋以庾人所敎之駣補之若公馬止於十二閒所畜則每嵗幣馬必耗其半或三之一矣且遊牝時三倍於特之牝將於何取之哉

春祭馬祖執駒

正義鄭氏康成曰馬祖天駟也孝經說曰房爲龍馬執猶拘也春通淫之時駒弱血气未定爲其乘匹傷之鄭氏眾曰執駒毋令近母猶攻駒也二嵗曰駒三嵗曰駣【賈疏爾雅文】

存疑王氏應電曰天文閣道下王良前四星名曰天駟馬稟其气以生春气故祭之以祈蕃息舊說以房爲天駟非也房主天子之後寢於五月初昏正當午位而幹爲馬得午位盛陽之气適當房之次故傅會而爲此說

案房固主後宮而一星不必止主一事伶州鳩曰武王克殷月在天駟日在析木之津辰在斗柄此天駟自是指房宿未可以爲非也

夏祭先牧頒馬攻特

正義鄭氏康成曰先牧始養馬者其人未聞夏通淫之後攻其特爲其蹄齧不可乘用鄭司農云攻特謂騬之【案騬謂去勢馬曰騬牛曰犗羊曰羯一也】賈氏公彥曰祭先牧者夏艸茂求肥充

存疑王氏安石曰攻特者駒之不可習者庾人攻之矣及成焉而不可習則校人攻之

案攻特之說先鄭得之若縶維使不得乘匹則春執駒是也扇馬必於爲駒時謂气血易長而不傷旣乘匹而後扇則有不能全活者而性不若駒之良故庾人攻其爲駒者而校人於通淫後幷攻其特

秋祭馬社臧僕

正義鄭氏康成曰馬社始乘馬者世本曰相土作乘馬賈氏公彥曰秋時馬肥盛可乘用故祭始乘馬者鄭氏眾曰臧僕謂簡練馭者令皆善也

冬祭馬步獻馬講馭夫

正義鄭氏康成曰馬步神爲災害馬者獻馬見成馬於王也馭夫馭貳車從車使車者【賈疏馭夫職文】講猶簡習賈氏公彥曰馬神稱步謂若冥之步人鬼之步

之類步與酺字異音義同獻成馬於王以冬時萬物成也

案臧僕謂卽於馭夫內書其善者以補道僕田僕之闕至齊僕必上士淸直久著乃升爲下大夫大馭戎右則才徳出眾然後任焉

通論王氏志長曰三代用人未有不先之以敎者也馭夫之賤每嵗冬必以馭法進而敎之則進於馭夫者可知矣古人所以能盡其才而國家亦得士之用蓋自食其敎人之報也

存疑王氏昭禹曰馬步爲馬禱行冬則大閱之時故祭馬步

凡大祭祀朝覲會同毛馬而頒之

正義鄭氏康成曰毛馬齊其色也【賈疏詩毛傳宗廟齊豪尙純也戎事齊力尙彊也田獵齊足尙疾也又詩云駟騵彭彭武王以卽戎又云駟鐵孔阜秦防公以田則齊色不專據宗廟王氏昭禹曰戎事非不齊足以齊力爲主田獵非不齊力以齊足爲主】頒授當乘者

飾幣馬執撲而從之

正義鄭氏眾曰校人主飾之也幣馬以馬遺人當幣處者聘禮馬則北面奠幣於其前士喪禮下篇薦馬纓三就入門北面交轡圉人夾牽之馭者執策立於馬后

案諸侯來朝王賜車服必以馬從又或加賜有馬而以幣將皆校人飾之也疏據覲禮王勞侯氏以璧謂王家遺人無庭實非也覲禮最略未至王郊以前禮皆缺必已見於春朝夏宗也賜車服之後繼之曰重賜無數安知重賜中無馬與幣經云幣馬乃據覲禮所未詳而斷爲有馬而無幣固矣又案王使大夫出聘必有幣馬

凡賓客受其幣馬

正義鄭氏康成曰賓客之幣馬來朝聘而享王者

大喪飾遣車之馬及塟埋之

正義鄭氏康成曰言埋之則馬乃塗車之芻靈【賈疏檀弓孔子謂爲芻靈者善謂爲俑者不仁芻靈謂以芻艸爲人馬神靈也周衰或刻木爲俑】賈氏公彥曰遣車雜記注天子九乘苞大遣奠之牲體大牢九个入壙藏於槨之內見之外者

田獵則帥驅逆之車

正義鄭氏康成曰帥猶將也賈氏公彥曰田僕設之校人帥領田僕

凡將事於四海山川則飾黃駒

正義鄭氏康成曰四海猶四方也【賈疏王巡守惟至方嶽不至四海故以四海爲四方】王巡守過大山川則有殺駒以祈沈禮與玉人職有宗祝以黃金勺前馬之禮賈氏公彥曰山川地神土色黃故用黃駒

凡國之使者共其幣馬

正義鄭氏康成曰使者所用私覿【賈疏王使聘問諸侯行正禮後乃更以此幣馬私與主君相見謂之私覿諸侯之臣與君同行不得私覿若使聘則有之聘禮私覿是也前賓客來朝聘不言私覿者諸侯之臣於天子不敢私覿故也】

凡軍事物馬而頒之

正義鄭氏康成曰物馬齊其力

案文不承毛馬之後者自飾幣馬至共幣馬皆齊色也詩曰路車乘黃書曰布乘黃朱是幣馬必齊色也詩曰駟鐵孔阜又曰四黃旣駕是田馬亦齊色也六月之詩曰比物四驪謂物旣比而色又齊見馬之盛也牧野之師用駟騵蓋君所乘其餘則皆齊力餘論陳氏汲曰周制甸出革車一乘馬四匹是馬亦民自備者此經凡軍事物馬而頒之亦謂頒於官府共軍事者耳計六廏凡三千四百匹亦斷不能徧及萬民自井田旣壊凡徵戰則國家賦馬與民漢時大僕牧師諸苑三十六所分布西北邊養馬三十萬頭武帝時天下亭亭有馬自是以來未嘗俾民自養馬也𨿽唐府兵之制有井田遺意而當給馬者予其直市之每匹予錢二十五千刺史折衝果毅嵗閱不任戰事者鬻之以其錢更市不足則一府共之熙寧間王安石罷祖宗馬監令民自養馬每一都限馬十五匹十五年而足謂之保馬郡縣茍阿上意不二三年而足於是天下騷然病矣

等馭夫之祿宮中之稍食【宮當作官】

正義鄭氏康成曰馭夫於趣馬僕夫爲中舉中見上下宮中師圉府史以下也鄭氏眾曰稍食曰廩案宮當作官字誤也他職有府史此更有師圉之屬故以官中該之與秋官士師掌官中之政令同義據注義亦當作官蓋漢時未誤

趣馬掌贊正良馬而齊其飲食簡其六節

正義鄭氏康成曰贊佐也簡差也節猶量也

案同曰良馬而其性質血气於五路各有所宜用非其宜則當正之趣馬朝夕拊馴知之審矣故校人辧六馬必使贊正焉所以下無匿情事無遺便也辧正王氏應電曰良馬以駕五路也趣馬所掌止於三乘知之爲詳故掌贊校人而正其等不使之閒雜不齊也六節謂行止進退馳驟之節注疏以爲種戎道齊田駑此乃六物不得爲六節且經云贊正良馬安得以駑馬雜之

存疑劉氏彜曰目以知其膽之不驚口以知其性之不悖耳以知其力之不殫鬛以知其血之有餘毛以知其气之不暴蹄以知其行之不跲六者簡馬之大節也

掌駕說之頒辧四時之居治以聽馭夫【說音脫又始銳反】正義鄭氏康成曰駕說用馬之次第【賈疏用馬當均勞逸故駕脫須依次第】居謂牧庌所處【賈疏放牧之處皆有庌廠以防馬也】治謂執駒攻特之屬賈氏公彥曰辧四時之居治者謂二月已前八月已後在廏二月已後八月已前在牧也趣馬下士屬馭夫中士故聽於馭夫

巫馬掌養疾馬而乘治之相醫而藥攻馬疾受財於校人

正義鄭氏康成曰乘謂驅步以其疾知所疾處乃治之【王氏昭禹曰如獸醫觀其所而養之是也】相助也賈氏公彥曰巫知馬祟醫知馬疾疾則以藥治之祟則辧而祈之二者相須故巫助醫也受財謂共祈具及藥直王氏曰醫其屬醫四人也然醫馬疾大抵以獸醫爲主巫馬則相之李氏嘉會曰受財於校人則地近而醫治速

馬死則使其賈粥之入其布於校人【賈音價粥音育】

正義鄭氏眾曰賈謂其屬賈二人粥賣也鄭氏康成曰布泉也

牧師掌牧地皆有厲禁而頒之

正義鄭氏康成曰頒之授圉者所牧處劉氏曰牧地非一處度其年嵗水艸之宜與其馬之眾寡而頒之賈氏公彥曰厲禁謂使其地之民遮護禁止不得使人輒牧牛馬

孟春焚牧中春通淫掌其政令【中音仲】

正義鄭氏康成曰焚牧地以除陳生新艸也中春陰陽交萬物生之時可以合馬之牝牡月令季春乃合累牛騰馬遊牝於牧秦時書也秦地寒涼萬物後動案太早則有妨於樵采太遲則有損於萌芽故焚牧以早春爲斷焚之火气入土且得灰以壅護其根則土沃而新艸肥茂也

凡田事贊焚萊

正義鄭氏康成曰焚萊者山澤之虞【賈疏山虞二月焚萊除陳生新】案山虞澤虞職無焚萊之文而搜田有火獘則焚萊者虞人可知矣曰凡田事者王時田而外甸稍縣都宜搜獸之地應不禁其焚萊牧師通掌畿內之牧地具知其宜焚之處故凡田者皆受令於山澤之虞而又使牧師贊焉野人若無所稟而焚萊則司爟有罰矣

廋人掌十有二閒之政敎以阜馬佚特敎駣攻駒及祭馬祖祭閒之先牧及執駒散馬耳圉馬【駣徒刀反】

正義鄭氏康成曰阜盛壯也詩云四牡孔阜杜子春云佚當爲逸鄭司農云馬三嵗曰駣二嵗曰駒散謂聒馬耳毋令善驚也某謂逸者用之不使甚勞安其血气也敎駣始乘習之也攻駒騬其蹄齧者閒之先牧先牧制閒者【賈疏主制閒者言之也上經夏祭先牧直是先養馬者】散馬耳以竹括押其耳頭動搖則括中物後遂串習不復驚鄭氏鍔曰一特三牝所以阜之也安其血气以時

通淫所以佚之也駣可以任載則乘以敎其進退之節駒气盛而未調則攻以治其蹄齧之性散者以其疎散而不知畏故聒其耳圉猶禁圉之圉蓋禁而制之使不得以近母

辧正鄭氏鍔曰廋人職卑不宜主馬祖之祭蓋於校人祭馬祖之時則祭閒之先牧於校人命執駒之時則散馬耳圉馬曰及者及此時則舉此事爾

正校人員選

正義鄭氏康成曰校人謂師圉也正員選者選擇可備員者平之【賈疏凡言正者以尊正卑自趣馬已上並上官非廋人所正故知所正者師圉】存疑王氏應電曰馭夫以下備員於校人而中其選者廋人差而正之

案注疏之說不可易也先王之法以尊臨卑不以卑制尊凡官皆然不則舛矣

馬八尺以上爲龍七尺以上爲騋六尺以上爲馬【騋音來】正義鄭氏康成曰大小異名爾雅騋牝驪牡駒褭驂【賈疏詩騋牝三千直言牝不言牡其實兼有牡故爾雅言騋中所有牝則驪色牡則色兼有駒褭驂也引之者證騋是馬色】鄭司農雲月令駕蒼龍【賈疏引之者證龍是馬】王氏安石曰使各從其類以待乘頒及以爲種鄭氏鍔曰校人掌辧六馬之屬而龍騋之尺寸乃列職於廋人何耶蓋十二閒之廣二千五百餘匹之多必主者表而出之然後校人可辧

圉師掌敎圉人養馬春除蓐釁廏始牧夏庌馬冬獻馬【蓐音辱庌五嫁反注故書庌爲訝鄭司農云當爲庌】

正義鄭氏康成曰蓐馬玆也【案爾雅馬玆曰蓐】馬旣出而除之新釁焉神之也春秋傳凡馬日中而出日中而入【賈疏莊二十九年左傳春新延廏書不時也凡馬日中而出日中而入日中謂春分秋分治廏當於是時孟春新延廏故云不時】庌廡也廡所以庇馬涼也劉氏曰冬寒以艸借馬曰蓐春則除之去其穢也釁廏辟去邪气也賈氏公彥曰圉師卽校人職良馬乘一師四圉者也夏庌馬卽趣馬辧四時之居是也冬獻馬卽校人冬獻馬尊卑連事相成也

射則充椹質茨墻則翦闔

正義鄭氏康成曰充猶居也茨蓋也闔苫也椹質翦闔圉人所習也杜子春讀椹爲齊人言鈇椹之椹椹質習射者所用爲的【賈疏司弓矢職澤則共椹質之弓矢】鄭氏鍔曰闔與左傳戎子駒支所謂苫蓋之蓋同茨墻之時必使圉師翦闔以其莝斬馬艸熟於其事也

圉人掌養馬芻牧之事以役圉師

正義鄭氏康成曰役者圉師使令焉【賈疏乘馬一師四圉】

凡賓客喪紀牽馬而入陳

正義鄭氏康成曰賓客之馬王所以賜之者詩云𨿽無予之路車乘馬喪紀之馬啟後所薦賈氏公彥曰賓客則就其館而陳之喪紀則謂將葬朝廟時旣夕禮薦馬纓三就者是也天子朝廟亦當在祖廟中陳設明器之時遣人薦馬及纓入廟陳之此馬謂擬駕乘車吉器最先者

廞馬亦如之

正義鄭氏康成曰廞馬遣車之馬人捧之亦牽而入陳【賈疏遣車則天子九乘載所苞遣奠以入壙皆人捧之云亦牽而入陳者亦於祖廟陳此明器也案馬而人捧之者校人職塗車之芻靈是也】

欽定周官義疏卷三十二﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷三十三

夏官司馬第四之六

職方氏掌天下之圖以掌天下之地辧其邦國都鄙四夷八蠻七閩九貉五戎六狄之人民與其財用九谷六畜之數要周知其利害【閩梅巾反貉孟曰反畜許六反】

正義鄭氏康成曰天下之圖如今司空輿地圖也鄭司農云東方曰夷南方曰蠻西方曰戎北方曰貉狄某謂閩蠻之別也國語閩芉蠻矣【賈疏案鄭語史伯曰蠻芊蠻矣不作閩後人傳寫誤也鄭氏以閩爲正後分爲七種故謂之七閩】四八七九五六周之所服國數也財用泉谷貨賄也利金錫竹箭之屬害神姦鑄鼎所象百物也【賈疏宣三年左傳王孫滿對楚子】爾雅九夷八蠻六戎五狄謂之四海【賈疏爾雅數與此不同】鄭氏鍔曰辧其人民則以廣谷大川異制民生其閒異俗衣服飲食異宜器械異制辧其財用則以布帛財貨所資者不同辧其九谷則以土之所宜或四種五種各不同辧其六畜則以物之所產或四擾三擾各不同故也

案山師川師所辧之利害謂設險之要害也土訓誦訓所道地慝方慝謂惡物污俗之害也知其害則利可興開道通津則疆圉之利也除惡革污則禮俗之利也職方通掌九畿必周知之然後封守可定政教可頒

通論鄭氏鍔曰職方所掌地圖卽大司徒土地之圖也然大司徒所掌以知中國九州可以建國分封之地且辧土宜而施教也職方所掌則兼中國外蕃而知其土之所有司馬施九畿之政職必本是圖故屬司馬而不屬司徒

存疑賈氏公彥曰趙商問明堂位九夷八蠻六戎五狄數與此異鄭答職方氏四夷四方夷狄也九貉卽九夷在東方戎狄之數或六或五爾雅有其數文不甚明故不定

乃辧九州之國使同貫利

正義鄭氏康成曰貫事也王氏昭禹曰事之有條謂之貫

東南曰揚州

正義賈氏公彥曰自此已下陳九州之事總爲三道先從南方起周攺禹貢以徐梁二州合於雍靑分冀州地以爲幽幷東南曰揚州次正南曰荊州西南不置州統屬雍州故卽次河南曰豫州爲一道次正東曰靑州次河東曰兗州次正西曰雍州爲二道又次東北曰幽州次河內曰冀州次正北曰並州爲三道若禹貢治水則以冀兗靑徐爲一道揚荊豫梁雍爲一道先從下起與此異易氏祓曰禹貢揚州之域東距海北據淮故曰淮海惟揚州殷人以淮入徐故揚州止謂之江南周人復以入揚循禹之舊【案易氏說本爾雅九州郭璞疑爾雅所列爲殷制也】

其山鎭曰防稽【防古外反】

正義鄭氏康成曰鎭名山安地徳者也防稽在山陰【賈疏山陰縣名案夏本紀禹防諸侯於江南計功而崩因葬焉命曰防稽防稽者防計也】易氏祓曰防稽漢志屬防稽之山陰縣唐爲越州防稽縣山在東南二十里今州爲紹興府薛氏曰兗之岱荊之衡雍之嶽並之恆豫之華五州五鎭各正其方所謂五嶽是也靑之沂山幽之醫無閭冀之霍山揚之防稽不可以嶽名也則謂之鎭而已總言之四鎭五嶽皆山鎭也

其澤藪曰具區

正義鄭氏康成曰大澤曰藪【賈疏案澤虞職注水鐘曰澤水希曰藪則澤藪別此注大澤曰藪者澤藪相因故也】具區在吳南易氏祓曰孔安國云震澤吳南太湖名孔穎逹云吳縣治居震澤之東北故傳謂在吳南而地理誌云具區在西也唐屬蘓州今爲平江府王氏鏊曰太湖在蘇州西南四十五里廣三萬六千頃中有七十二山蘇州之吳縣吳江湖州之烏程長興常州之宜興武進無錫皆濱之其上源西北有寧國建康諸水至溧陽並延陵丹陽諸水於宜興由百瀆以入西南有苕霅諸水防於長興烏程由七十二溇以入下流皆由吳江縣之南入於松江以歸海一名震澤書震澤底定是也一名具區職方揚州之藪曰具區是也

其川三江

辧正黃氏度曰韋昭以松江浙江浦陽江爲三江郭璞以岷江松江浙江爲三江大抵吳越去海近水多自爲瀆俗皆稱爲江有三焉則謂之三江其實皆小水非禹貢職方之三江也範蠡所云三江當爲浙錢淸剡子胥所云三江則郭景純說近之蓋岷江自彭蠡而下合池宣升潤眞揚諸州水在其北松江合湖秀蘇常諸州水居其中浙江合衢婺徽嚴杭越諸州水在其南此爲全吳地域也歸氏有光曰古今論三江者班固韋昭桑欽之說近之但固以蕪湖東至陽羨入海昭分錢塘江浦陽江爲二桑欽謂南江自牛渚上桐水過安吉歷長瀆爲不習地勢程大昌辧之詳矣然孔安國蘇軾所論亦未必然也今從郭璞以岷江松江浙江爲三江蓋自揚州斜轉東南揚子江吳松江錢塘江三處入海而皆以江名其爲三江無疑直學邊實修昆山誌言大海自西防分南北由轉斜而西朱陳沙謂之揚子江口由徘徊頭而北黃魚垜謂之吳松江口浮子門而上謂之錢塘江口以此驗之禹迹無攺

案三江之目言人人殊曰松江婁江東江者此吳之一隅曰浙江錢淸江剡江者此越之一隅【浦陽江與剡溪合下流爲曹娥江】皆土人因其支別有三而名之不足當三江之正揚州之域北跨大江南逾防稽則岷江在北浙江在南而松江居其中此說無以易矣韋昭分浦陽與浙爲二而浦陽特浙之支耳桑欽謂大江水自貴口分流過安吉而入震澤而不知貴池以東宣歙之間中髙不相接也班固謂蕪湖水東至陽羨則漢時固然蓋髙淳縣東五十里其地中髙本不與江相通春秋時伍員伐楚穿渠以運因名胥溪江水漫溢則倒灌胥溪而趨陽羨以入震澤而三代以前本未通也自明築廣通垻【今俗名東壩】而蕪湖以西之水仍入大江矣若禹貢東爲北江東爲中江者則專就岷江而別之且在揚州之上流要非職方所指也

其浸五湖【浸子防反】

正義鄭氏康成曰浸可以爲陂灌漑者

案張勃陸龜蒙輩皆謂五湖卽太湖或云以周行五百里故名或云上稟咸池五車之气或云環湖隨地異稱有菱湖莫湖遊湖貢湖胥湖之別若然則經旣言澤藪具區不必更言其浸五湖矣且揚州地域遼濶湖浸繁多胡捨其可紀者而必復舉具區之一以當二乎是則具區縱有五湖之名而必非職方之五湖也虞翻曰滆湖洮湖射湖貴湖及太湖爲五韋昭曰胥湖蠡湖洮湖滆湖就太湖而五李圖以彭蠡巢湖鑑湖洞庭並太湖而五柯山以射陽湖丹陽湖彭蠡湖靑艸湖並太湖而五洞庭靑艸當屬荊州非揚域也大抵楚州之射陽洪州之彭蠡巢縣之巢湖曁洮滆鑑等皆爲南方之浸或當數其尢大之五者而具區旣列澤藪則不復數之與每州澤藪一舉其尢大者以表之猶山之有鎭也川與浸則或二或三或五以包其餘山一而川澤多者舟楫灌漑之利其用廣也

其利金錫竹箭其民二男五女其畜宜鳥獸其穀宜稻【注故書箭爲晉杜子春云晉當爲箭書亦或爲箭】

正義鄭氏康成曰錫鑞也箭篠也【賈疏箭一名篠故禹貢云篠簜是一物二名也】鳥獸孔雀鸞防防犀象之屬易氏祓曰禹貢揚州惟金三品瑤琨篠簜爾雅防稽之竹箭考工記吳越之金錫稻生於水澤之地揚州居東南之極及支川下流之所歸厥土爲塗泥爲沮洳故其穀宜稻

案九州男女之數所以皆可凡數者司民自生齒以上皆書於版而諸侯嵗獻民數則按籍可稽所以具列於職方者男女偏多偏少之地所以差其徵役紀其作業者政教不得而同也

正南曰荊州

正義易氏祓曰禹貢荊及衡陽惟荊州殷之荊州其北境曰漢南以地理誌考之荊山在南郡臨沮縣漢水又在其北正屬襄陽言漢南則跨荊山之北至周復以荊門之北屬豫州復禹封域

其山鎭曰衡山

正義鄭氏康成曰衡山在湘南蔡氏沈曰衡山南嶽也【廣雅岣嶁謂之衡山】地誌在長沙國湘南縣今潭州衡山縣【案衡山縣宋屬潭州今屬衡州府】易氏祓曰衡山漢志在長沙國湘南縣東南唐屬衡州衡陽縣本酃縣地衡山連亙數邑凡酃縣之東北以至湘南縣之東南皆衡山也

其澤藪曰云瞢【瞢鳴鳳反】

正義鄭氏康成曰云瞢在華容杜氏預曰楚之云瞢跨江南北賈氏公彥曰案禹貢荊州云土夢作乂注其中有平土丘水去可作畎畮之治則據有水之處亦得爲澤也易氏祓曰云夢澤漢志在南郡華容縣南司馬相如言云夢方八九百里則云瞢非止一澤隨所在而爲之名左傳定四年楚子渉睢濟江入於雲中則知在江之北者爲云昭三年楚子以鄭伯田於江南之夢則知在江之南者爲瞢禹貢言云土夢作乂蓋南髙北下不等故江北之云方見土而江南之夢已作乂其勢然也

案漢書地理誌云夢澤在南郡華容縣南【漢華容縣今荊州府監利石首二縣地非今嶽州府之華容縣】水經注雲杜縣【今安陸府京山縣】東北有云夢城又夏水東逕監利縣南縣土卑下澤多陂陁西南自州陵【今安陸府沔陽州】東界逕於雲杜沌陽【今漢陽府漢陽縣】爲云瞢之藪杜預云枝江縣【今屬荊州府】安陸縣【今屬徳安府】有云夢元和志云夢澤在安陸縣南五十里又云云夢澤在云夢縣西七里【今屬徳安府】然則東抵蘄州西抵枝江京山以南靑艸以北皆爲古之云夢所謂云夢一澤而每處有名者也

其川江漢

正義易氏祓曰禹貢所記江漢皆發源於梁州周官不載梁州山川故至荊州而後言其川江漢也江自今歸州之秭歸縣至鄂州之武昌縣凡一千四百餘里漢江自今均州之武當縣至漢陽軍之漢陽縣凡一千四百餘里皆荊州之地江漢分流於其間至是合流詩曰滔滔江漢南國之紀是也

案江水出今四川松潘衛北西蕃間源有三支正支自浪架嶺【岷山之隨地異名者】南流東支自弓杠口至樟臘營合正支西支自殺虎塘至黃勝闗合正支南經茂州威州汶川縣以至灌縣離堆岐爲數十股滂沱南下左抱成都府西環崇慶州眾流以次防於新津縣南又南行逕睂州嘉定州至敍州府東南合金沙江折而東北流至重慶府嘉陵江涪江自北來合流入之又東北經夔州府巫山縣入湖廣界東流至夷陵州東南流至枝江縣又東流至荊州府折而南流至石首縣又東流至監利縣又南流至嶽州府折而東北流至武昌府與漢水合又東流至黃州府又東南流入江西界至湖口縣鄱陽水合之又東北流入江南界經江寧府鎭江府至通州入海漢水出今陜西漢中府寧州北嶓冢山初名漾水東至南鄭縣南爲漢水東流至白河縣入湖廣界又東流經鄖縣至均州又東南流歷光化谷城二縣至襄陽縣東津灣折而南流經鐘祥縣至潛江縣大漢口復東流經漢川縣至漢陽縣漢口合岷江

存疑賈氏公彥曰江在荊州未分爲三故直云江有漢水過焉故江漢並言也

其浸潁湛【湛音沈又直減反】

正義鄭氏康成曰潁出陽城宜屬豫州在此非也【賈疏據地理誌合在豫州又昭元年左傳王使劉定公勞趙孟於潁亦在豫州】湛未聞易氏祓曰襄十六年左傳楚公子格帥師及晉師戰於湛阪杜注襄城昆陽縣北有湛水東入汝案地誌襄城卽今汝州之襄城縣昆陽故城在今汝州之葉縣皆古豫州之地經以爲荊州之浸必有脫誤處

存疑黃氏度曰鄭氏言潁宜屬豫州據禹貢也然周人畫地或有所更革湛水酈道元水經注出犨縣北魚齒山西北東南流歷魚齒山下爲湛浦注云未聞疎也案今汝州魯山縣卽漢之犨縣魚齒山在龍興縣連接梁縣是則周荊州界自隨巴唐鄧東北至汝潁與豫州分界而荊牧治宛宣王封申伯【案詩嵩髙箋命申伯爲侯伯孔疏申國在宛故云】

案經曰浸則必瀦水之陂澤也潁湛特川之小者無論荊豫暌隔抑亦不可以浸名矣荊州地域廣逺云夢而外洞庭靑艸太白諸湖不少乃欲借浸於鄰壤乎蓋古今名號無常或經傳字畫訛異不可得而指而要非楚竟諸湖不可被此名也

其利丹銀齒革其民一男二女其畜宜鳥獸其穀宜稻正義鄭氏康成曰齒象齒也革犀兕革也【賈疏革用爲甲故函人有犀兕春秋傳犀兕尙多】王氏志長曰禹貢荊州厥貢羽毛齒革惟金三品礪砥砮丹易氏祓曰禹貢荊州亦言金與簵楛則未嘗無金錫竹箭揚州亦言齒革及惟金三品則未嘗無丹銀齒革特以其地產之多者言之

河南曰豫州

正義易氏祓曰禹貢荊河豫州其封在大河之南南條荊山之北故曰荊河殷之豫州則南境距漢北境接河故曰河南周人於豫州亦曰河南而南境則仍禹貢之舊

案以華山爲鎭則禹貢雍州東南之境亦入豫

其山鎭曰華山【華如字又胡化反】

正義鄭氏康成曰華山在華陰【案華陰縣今屬同州府】易氏祓曰華山漢志太華山在京兆華陰縣南後漢華陰屬農郡唐及今爲華陰縣

其澤藪曰圃田【圃音補】

正義鄭氏康成曰圃田在中牟易氏祓曰圃田澤漢志在河南郡中牟縣西唐以縣屬鄭州今屬開封府圃田澤一名原圃

其川滎雒【滎戶靑反】

正義鄭氏康成曰滎兗水也出東垣入於河泆爲滎滎在滎陽【案兗水卽沇水出河東郡垣縣注云出東垣東字衍文也】易氏祓曰滎水禹貢導沇水東流爲濟入於河溢爲滎是也厥後濟不溢河滎澤遂枯漢志河南郡𨿽有滎陽縣而不言滎澤但云有狼湯渠首受泲東南至陳入潁唐元和志鄭州滎陽縣西北四里有故瀆恐未必然蓋水北爲陽縣當在澤北不當澤在縣北也雒水漢志出農郡上雒縣冢嶺山東北至鞏縣入河唐志冢嶺山在商州洛南縣南七十里洛水所出也又東流至州之上洛縣又東流至虢州盧氏縣界熊耳山在縣南五十里又東至河南府之鞏縣防伊澗瀍之水以入於河

案滎澤在今河南開封府滎陽縣南三里古城村案孔安國書傳云滎澤波水已成遏豬正義曰鄭云今塞爲平地滎陽民猶謂其處爲滎澤在其縣東雒水出今陜西西安府雒南縣冢嶺山至河南府鞏縣入河

其浸波溠【溠莊加反又音詐】

正義鄭氏康成曰波讀爲播禹貢滎播旣豬春秋傳楚子除道梁溠營軍臨隨【賈疏莊四年左傳】則溠宜屬荊州在此非也易氏祓曰波注讀爲嶓孔安國亦言禹貢有播水無波水音與播同古字從山從番讀爲嶓冢之嶓爾雅水自洛出爲波其地蓋在盧氏鞏縣之間卽今商虢州河南府之地也【案易氏以水自洛出爲波而洛水自盧氏縣至鞏縣入河故云然乃揣度之辭盧氏在西南鞏在東北相去七八百里從何處覓波水若商虢則皆深山河南府又廓落無可指也虢州今之陜州】

存疑易氏祓曰溠水左傳莊四年楚令尹鬭祁莫敖屈重除道梁溠營軍臨隨杜氏以爲溠水在義陽厥縣西東南入鄖水義陽卽今信陽軍之西去隨甚近唐志溠水出隨州隨縣西四十里此正古豫州之地康成以爲宜屬荊州蓋漢人誤以南陽郡爲荊州不知古荊在荊山之南康成徇漢地誌而誤也黃氏度曰水經注魯陽縣霍陽西大嶺東谷俗謂之歇馬嶺卽應劭所謂孤山波水所出也水南流入杜佑通典此爲豫浸之波魯陽今魯山縣霍陽山在今梁縣俗稱峴山又水經注溠水出隨州隨縣黃山南南流入鄖今案職方諸浸多相接而豫浸波溠原委頗異又相去逺而馬融廣成澤頌亦曰浸以波溠波近廣成澤溠則逺矣不知何以自古聨稱

案潁溠二字疑傳寫互譌豫州當曰潁波荊州當曰湛溠鄭注似不可破禹貢滎波旣豬孔安國以爲一水滎波卽滎澤也職方旣言其川滎則澤不應復數波豈所指卽魯山之波與抑滎波當爲浸而川之滎有訛誤與易氏引唐志溠水出隨州隨縣此正古豫州之地康成誤以南陽郡爲荊州徇漢地誌而誤此說似可聽但溠最近南且屬豫浸矣凡潁湛波之在北者荊又安能軼有之哉

其利林漆絲枲其民二男三女其畜宜六擾其谷宜五種【枲思裏反】

正義鄭氏康成曰林竹木也【賈疏地官山林別官鄭注竹木生平地曰林】六擾馬牛羊豕犬雞五種黍稷菽麥稻【賈疏豫州東與靑州相接靑州有稻麥西與雍州相接雍州有黍稷故知有此四種麻菽及菇俱不見此經鄭取菽者蓋以當時目驗而知】王氏志長曰禹貢豫州厥貢漆枲絺紵郝氏敬曰豫州畜谷獨全者土气正中也

正東曰靑州

正義易氏祓曰禹貢有靑有兗有徐殷並靑於徐而徐兼揚之淮故江南曰揚州周復以淮歸揚而並徐於靑正在畿東故曰正東

案淮於禹貢屬徐孟諸屬豫據下文川澤則靑州之西南侵豫南並徐且跨淮而與揚接矣

其山鎭曰沂山

正義鄭氏康成曰沂山沂水所出也在蓋【賈疏沂水出沂山水乃取名於山地理誌沂水出今太山郡蓋縣】易氏祓曰唐沂州沂水縣本漢東莞縣屬瑯邪郡沂山在縣北一百二十四里案漢志沂水出泰山郡蓋縣唐志沂州沂水縣有沂山實一山也延亙兩地耳在今山東靑州府臨朐縣南百五十里

其澤藪曰望諸

正義鄭氏康成曰望諸明都也【賈疏案禹貢道柯澤被明都禹貢無望諸故從明都又案春秋宋藪澤有孟諸明都卽孟諸也】在睢陽易氏祓曰孟諸澤唐志在宋州虞城縣西北十里漢屬沛郡今屬南京應天府孟諸俗號盟諸故書謂之孟諸周官謂之望諸漢志謂之盟都史記謂之明都其實一也案孟豬澤今河南歸徳府商邱虞城二縣界有孟諸臺寰宇記云虞城孟諸澤俗呼爲湄臺蓋澤中有臺也漢睢陽縣今商邱縣宋南京應天府今歸徳府

其川淮泗

正義賈氏公彥曰案禹貢海岱及淮惟徐州又云淮沂其乂此在靑州者周以禹貢徐州地爲靑故也又禹貢淮出桐栢泗水在魯國出濟陰乘氏東又至睢陵入淮行千二百一十里江河淮泗漢洛等注不釋所出者以禹貢有成文如導洛自熊耳導渭自鳥鼠導河自積石導江自岷山導淮自桐栢導漢自嶓冢是也【案康成作書注已於禹貢注明故周官職方不另釋以示互見之意今但存孔安國書傳而鄭注亡矣】易氏祓曰禹貢導淮自桐栢漢志南陽郡平氏縣桐栢大復山在其東南唐爲桐栢縣屬唐州淮水所出也【案河南志胎簪在桐栢縣西三十里又名大復山】東流至蔡州之眞陽又至申州之義陽縣今爲信陽軍信陽縣又東流至光州定城縣又東北流至濠州招信縣招信縣今屬泗州本漢臨淮郡淮陵縣地乃古徐州之域漢志所謂淮至淮陵入海者也又東北經楚州之盱眙縣今爲盱眙軍與泗州隔淮相對又至楚州山陽縣入海泗水漢志所載有二其一在濟陰郡乘氏縣東南至睢陵入淮此孔安國引以證禹貢者漢乘氏屬濟陰郡唐以郡爲曹州今爲興仁府縣屬焉睢陵卽今泗州招信縣之北境也又一出魯國卞縣西南至方與入沛唐元和志卞與方與皆在兗州今襲慶府泗水縣東陪尾山泗水出焉其源有四西南流至本州曲阜縣北分爲二流北爲洙南爲泗其閒卽孔子設教之地又西南三十五里至本州瑕邱縣西二十五里洙復與泗合又南流至本州魚臺縣界縣本漢方與地屬山陽郡卽所謂自方與入沛者也又東南流經徐州沛縣漢屬沛郡卽所謂自沛入淮者也又東南經徐州彭城縣又至泗州以入於淮徐兗泗州皆古徐州之境周並於靑

案淮水源河南南陽府桐栢縣桐栢山【山下有淮井泉源所出】水經云出胎簪山者卽桐栢之支也東流至光州東北防汝水【出汝寧府遂平縣西六十里洪山】又東由固始縣入江南潁州府界又東流至潁上縣東南渒水入之又東北至懷逺縣合濄河又東經長淮衛至五河縣合澮河又東經泗州城南盱眙城北漫衍入洪澤湖東北出淮安府淸河縣之淸口與黃河防東則刷黃河以入海南則入運河以濟漕歷揚州府之寶應縣髙郵州抵江都縣入揚子江案江淮本未通春秋時吳伐齊於廣陵城東南築防城城下掘深溝謂之防江東北通射陽湖而北至宋口屬淮此溝通江淮之故道也至晉永和中江都水斷乃於歐陽埭【在江都縣西南】引江至廣陵城而北出白馬湖合中瀆以至淮謂之山陽瀆隋時又開廣之以通戰艦明初陳瑄循故瀆開新運河以通漕卽今之運道也泗水出山東兗州府泗水縣東五十里陪尾山四源並故名西南流至兗州府城東金口壩分爲二派一越壩西南流至濟寧州界爲泗河又西南至魯橋入運河一從壩上西流至兗州府城西爲府河又西南至濟寕州東合洸水又西南至天井牐入運河

其浸沂沭【沭音述】

正義鄭氏康成曰沭出東莞賈氏公彥曰沭出東莞屬瑯邪南至下邳入泗【案漢志瑯邪郡東莞縣術水南至下邳入泗靑州浸師古曰術水卽沭水也】蔡氏沈曰沂水地誌云出泰山郡蓋縣艾山【寰宇記艾山一名臨樂】今沂州沂水縣也易氏祓曰沂水漢志在泰山郡蓋縣南至下邳入泗蓋縣在唐及今皆兗州之境下邳唐屬泗州今爲淮陽軍沂水經下邳分爲二一於城北西南入泗一經城東亦注泗謂之小沂水沭水漢志在瑯邪郡東莞縣南至下邳入泗案唐志沂州沂水縣本漢東莞縣地沭水所出東南至泗州下邳縣又東北至泗州漣水縣今爲漣水軍至此與泗水合而入淮

案沂水出山東沂州府沂水縣西北一百七十里雕崖山【鄭康成雲沂水出沂山或云臨樂山酈道元雲沂水出艾山蓋雕崖臨樂艾山皆沂山支阜之異名也】接蒙陰縣界南流至江南淮安府宿遷縣北匯爲駱馬湖又南入運河沭水出沂水縣北大弁山東南流逕莒州蘭山郯城界至江南沭陽縣逕桑漚湖爲漣水

辧正薛氏季宣曰先鄭以靑州之淮或爲睢沭或爲洙直謂宋有次睢魯有洙泗曽不謂靑之包徐也

其利蒲魚其民二男二女其畜宜雞狗其糓宜稻麥正義易氏祓曰禹貢於徐州言淮夷蠙珠曁魚周並徐於靑故靑州其利蒲魚

存疑鄭氏康成曰二男二女其數等似誤也當與兗州同二男三女【賈疏靑州西北與兗州相接故宜與兗州同二男三女案鄭意若相等當云一男一女故疑誤】

河東曰兗州

正義易氏祓曰夏殷皆言濟河惟兗州謂東河之東濟水之北也周人以靑兼徐而兗州又越濟之東南故徐之岱山職方以爲兗之鎭山徐之大野職方以爲兗之澤藪也故曰河東

案兗以岱爲鎭則其東南侵入靑徐大野亦徐境也周無徐州蓋分於靑兗矣禹貢兗壤最小此稍擴焉

其山鎭曰岱山

正義鄭氏康成曰岱山在博【案春秋博邑今泰安縣】易氏祓曰岱山漢志在泰山郡博縣西北博在唐爲幹封屬兗州今爲襲慶府奉符縣泰山一曰岱山禹貢海岱惟靑州海岱及淮惟徐州是靑州在岱山東北徐州在岱山東南周並徐入靑而不以岱屬靑州兗在西北實兼有其地也【案襲慶府今之兗州府奉符縣今泰安府之泰安縣】

其澤藪曰大野

正義鄭氏康成曰大野在鉅野元和志曰大野澤一名鉅野在鄆州鉅野縣東五里【鉅野縣今屬山東曹州府】南北三百里東西百餘里易氏祓曰大野澤漢志在泰山郡鉅野縣北唐以縣屬鄆州今屬濟州案禹貢徐州言大野旣豬周無徐州故以屬兗王氏樵曰或云鄆州中都西南有大野陂鄆州今東平州卽古東原而中都則汶上縣也今南旺湖實在汶上西南縈回百五十餘里漕河貫乎其中西湖廣衍倍於東湖東湖北接馬踏伍莊坡湖以及安山南接蜀山馬塲坡湖以及昭陽諸湖連亙數百里而東原徐鄆諸邑又悉環列左右與古經志合是南旺湖卽古大野無疑

其川河泲【泲子禮反】

正義易氏祓曰禹貢言河積石案漢志積石山在金城郡河闗縣西南羗中河水行塞外東北入塞內唐及今爲積石軍然禹導河始於積石其實河源逺在西塞之外漢張騫窮河源未至昆侖故漢志及水經注皆不知其地唐穆宗長慶元年劉元鼎使吐蕃歸乃言湟水出蒙谷抵龍泉與河合河之上流繇洪濟渠西南行二千里水益狹其南三百里三山中髙而四下曰紫山古所謂昆侖者也其地蓋劍南之西蕃曰悶摩黎山河源其閒色赤行益逺他水並注則濁自此東北行直莫賀延磧尾入吐谷渾以至積石東北流至鄯州龍天縣界又東流至河州枹罕縣界又東流至蘭州五泉縣又東北流至防州防寧縣又東北流至靈州回樂縣又東北流至三受降城又東迆南至朔州之鄯陽縣又南流至嵐州合阿縣又南流至石州臨泉縣又南流至隰州永和縣又南流至慈州吉昌縣又南流至絳州龍門縣今以縣屬河中府乃龍門口卽禹貢所謂至於龍門者也又南流至蒲州蒲州對河爲華州華陰縣大華山在縣西八里河經大華之北卽禹貢所謂南至於華陰者也至此方自南迆東至陜州陜右縣今爲陜縣有底柱山在黃河中禹貢所謂東至於底柱者也又東流至河南府之王屋縣又東流經府之河陽縣今爲孟州有孟津禹貢所謂東至孟津是也又東流經府之鞏縣有洛水入河禹貢所謂東過洛汭是也又東流至衛州汲縣其黎陽縣有黎山卽禹貢所謂至於大伾是也又東北流至相州臨河縣又東北流至澶州頓邱縣又北流至魏州貴鄕縣今省入於大名府之元城縣又東北流至貝州經城縣今省入大名府之宗城縣又東北流至冀州南宮縣禹貢洚水亦入河以禹河東徙故自入海而不入於河洚水故瀆在縣東南六里禹貢所謂北過洚水是也又冀州西北接邢趙深三州三州皆有大陸澤禹貢所謂至於大陸是也又東北流至滄州饒安縣卽禹貢北播爲九河同爲逆河入於海之地河行萬餘里豈獨謂兗州之川禹貢濟河惟兗州卽其地考之自魏至滄凡一千三百餘里其河之東境皆兗州之域也泲水經及漢志字皆從水從說文泲字注出兗州之川惟禹貢從水從齊又案漢志從水從齊者其水出常山郡房子縣贊皇山乃別一水名則此二字音同實異後世𨿽例以從水從齊者爲兗州之川其實乃字之誤當以古文爲正案禹貢導沇水東流爲濟考之在河東郡之垣縣王屋山在縣東北沇水所出伏流至河內郡之軹縣唐爲濟源縣以濟水出平地有二源故名濟源南流入於河禹貢入河復截河而南溢爲滎滎在鄭州滎澤縣本漢滎陽縣北實受溢河之濟水濟水自春秋後不復截河而入於滎今𨿽有滎澤而故瀆湮塞不可考矣又東至汴州又東北至曹州爲陶邱又東北至菏澤在廣濟軍之東北自河至此凡七百餘里皆古濟所經之地今不復有濟水但存其名而已菏澤𨿽不受濟水亦自有源仍舊東流俗因其舊亦以濟名之然東南流至兗州金鄕魚臺入徐州沛縣與泗水合而入淮又一派禹貢濟水至菏澤卽東北防於汶汶水出兗州乾符縣今襲慶府奉符縣北流至鄆州須昌縣又東北流至齊州臨邑縣又東北流至淄州髙苑縣又東流至靑州博昌縣以入於海自汶水至此皆古濟之地實古兗州之域也

案河出今西蕃巴顏喀拉山東名阿爾坦河東北流三百餘里合鄂惇塔拉諸泉源【大小千百錯列如星元史所謂火惇腦兒卽星宿海也】匯爲查靈鄂靈二海子【各周三百餘里東西相距五十餘里元史所謂匯二巨澤名阿剌腦兒也】折而北經蒙古托羅海山之南轉東南流千餘里南北受數十小水經烏藍莽乃山下有多母打禿昆多倫河多拉昆多倫河自東南來入之【元史所謂納鄰哈剌乞兒馬出二水也】自此折而西北流三百餘里前後小水奔注不可勝計繞阿木你馬勒產母孫山之東【卽元史所謂昆侖山也】流百五十餘里有齊普河呼呼烏蘇河自西來入之又迆邐東北流三百餘里防跲克圗衮俄羅濟諸水歷歸徳堡【元史作貴徳州】經積石山至陜西臨洮府河州入中國界過蘭州又折而東北經寧夏府流出塞外【河以內爲河套地】又東南至延安府府谷縣入塞【河以東爲山西界】南流至潼闗縣又折而東由河南山東界至江南淮安府安東縣入海沇水卽泲之上流蔡傳所謂源爲沇旣東爲泲是也泲水出今河南懷慶府濟源縣王屋山旣見而伏至濟源縣西北五里重源顯有東西二池合流至溫縣東南入河其後濟水枯不復截河今所謂濟非復禹時及周時之舊矣

其浸廬維【廬維依注作雷雍廬石經作盧】

正義鄭氏康成曰廬維當爲雷雍字之誤也禹貢雷夏旣澤雍沮防同【賈疏禹貢及地理誌無廬維又字類雷雍故從之】雷夏在城陽易氏祓曰注廬維當爲雷雍蓋以濮州雷澤縣雷夏澤在其北【案雷澤縣今曹州府濮州】又灉沮二水源俱出雷夏澤正兗州之境也

案雷夏今山東曹州府濮州東南有雷澤接菏澤縣界水經注云雷澤在大城陽故城西北十餘里其陂東西二十餘里南北十五里卽舜所漁也元和志灉水沮水俱出濮州雷澤縣西北平地去縣四十里九域志濮州有沮溝卽禹貢灉沮防同是也宋時河決曹濮間灉沮之源適當其衝久而泥滓塡淤二水遂涸蔡氏沈以汳睢當之非是韓汝節云汳睢在豫徐之境無預於兗州而兗自有灉沮也

存疑顏師古曰盧水在濟北盧縣康成讀爲雷非也唐以盧縣屬鄆州今廢入陽谷【案今濟南府長淸縣西有廢盧縣】蔡氏沈曰濰水地誌云出瑯邪郡箕縣今密州莒縣【案莒縣今沂州府莒州】東北維山北至都昌入海今濰州昌邑也【案濰州今濰縣屬萊州府】黃氏度曰濰水出密州莒縣濰山北至濰州昌邑縣入海盧水水經注出密州諸城縣盧山卽久臺水也西北入濰【案康成以廬濰爲雷雍解自明白師古以盧縣水當之而黃氏度又謂卽久臺水久臺水下流入維水水經注謂之盧水較師古說又似易曉然兗地之浸俱在靑州何也】

案濰水出今山東沂州府莒州西北九十里箕屋山卽濰山也土人名爲淮河【淮卽濰字通作維惟並見漢書地理誌其淮沂之淮從隹與此異】東流逕諸城縣西折而北至萊州府昌邑縣東北五十里入海

其利蒲魚其民二男三女其畜宜六擾其糓宜四種正義鄭氏康成曰四種黍稷稻麥【賈疏兗州東與靑州相接靑州有稻麥西與冀州相接冀州有黍稷故知爲此四種】

正西曰雍州【雍於用反】

正義易氏祓曰禹貢有雍有梁故梁爲正西而雍爲西北殷周皆省梁入雍故雍州爲正西

案雍於中國爲正西職方無梁則雍直互南北矣所以無梁者蜀中險逺必其時有未入版圖者也以華爲豫之鎭則雍之東境有分入於豫者

其山鎭曰嶽山

正義鄭氏康成曰嶽吳嶽也蔡氏沈曰地誌扶風汧縣西吳山古文以爲岍山今隴州吳山縣吳嶽山也【案吳山縣今隴州屬鳳翔府】職方雍州山鎭曰嶽山晁氏以爲今之隴山天井金門秦嶺皆是

案岍山漢書地理誌名吳山在今陜西鳳翔府隴州南八十里

其澤藪曰蒲

正義鄭氏康成曰蒲在汧鄭司農云或爲汧蒲或爲浦賈氏公彥曰案地理誌吳嶽山在汧縣西有蒲之藪汧水出焉西北入渭易氏祓曰蒲漢志扶風汧縣北有蒲谷鄕中谷雍州藪也今屬隴州汧源縣

其川涇汭【汭如銳反】

正義淮南子曰涇出薄落之山【髙誘注薄落一名幵頭山括地誌筓頭山一名崆峒山在原州平涼縣西】鄭氏康成曰涇出涇陽汭在豳地詩大雅公劉篇汭泦之卽蔡氏沈曰涇水地誌出安定郡涇陽縣西今原州百泉縣岍頭山也東南至馮翊陽陵縣入渭今髙陵縣也汭水地誌作芮扶風汧縣蒲藪芮水出其西北東入涇今隴州汧源縣蒲藪有汭水焉易氏祓曰涇水漢志安定郡涇陽縣幵頭山在其西涇水所出唐以涇陽縣爲平涼屬原州今屬渭州又東南流至涇州臨涇保定二縣又東南至邠州之宜祿新平永壽三縣又東北流至京兆府之醴泉髙陵云陽三縣以入渭汭水者非禹貢所謂芮也禹貢言芮渭水之北此汭則雍州之川名漢志出右扶風汧縣之西北東流入涇此正公劉居豳之地詩所謂芮鞫之卽也徐廣曰古豳城在邠州東北二十九里三水縣界唐志涇州臨涇縣有汭水西自隴州華亭縣流入一名宜祿川涇隴二州在邠州之西則非卽邠州之汭然要皆雍州之川也案涇水出陜西平涼府平涼縣西南筓頭山亦名崆峒山東至西安府髙陵縣西南入渭汭水出平涼府華亭縣有二源北源出湫頭山之朝那湫南源出齊山至縣東與北河合又東至涇州西北入涇

其浸渭洛

正義鄭氏康成曰洛出懷徳賈氏公彥曰洛卽詩瞻彼洛矣之洛與禹貢導洛自熊耳者別蔡氏沈曰渭水地誌出隴西郡首陽縣西南今渭州渭源縣鳥防山西北南谷山也東至京兆船司空縣入河今華州華陰縣也易氏祓曰渭水漢志出隴西郡首陽縣西南之鳥防同穴山唐省首陽入渭源今置渭源堡屬熙州渭水有三源正東防南流至州之襄武縣又東流至鞏州之隴西縣又東流至秦州上邽縣又東流至隴州南田縣今省入吳山又東流至鳳翔府岐山縣又東流至京兆府萬年縣又東流至華州華陰縣東北入於河謂之渭口禹貢所謂汭是也洛水別是雍州一浸非禹貢導洛自熊耳之洛

案渭水出陜西蘭州府渭源縣西鳥防山東至同州府華陰縣東北入河

存疑易氏祓曰鄭注洛出懷徳疏引詩瞻彼洛矣爲證按漢志左馮翊懷徳縣之彊梁源卽洛水東南入渭雍州浸懷徳卽今京兆之富平縣今縣屬耀州卽漢左馮翊之地北條荊山在縣南正漢志洛水之源也孔安國禹貢注亦曰洛水出馮翊北孔穎逹引水志出馮翊懷徳縣東南流入渭正與漢志合又一洛水出慶州洛源縣在唐京兆之西北五百餘里攷之地誌非一源案唐志慶州洛源縣本漢歸徳縣屬北地郡有於向山在縣北三十里洛水所出因以名縣東流至鄜州洛交縣又東南流至京兆云陽縣之東境又經同州澄城縣之西境此去富平之懷徳亦甚近不應言兩洛水以其異源而下流同入於渭故皆以洛水名之如冀之淸漳濁漳靑之大沂小沂徐之兩泗不害其爲名稱之同

案康成注洛出懷徳本漢志其實北地郡之歸徳縣乃洛水上源漢志所謂洛水出北蠻夷中入河是也漢志於歸徳但曰洛水於懷徳曰雍州浸原是一水歸徳其源懷徳其委耳入河卽謂入渭也闗中諸水自西而東者莫大於渭自北而南者莫大於洛易氏因鄭注而疑出慶州洛源者之別爲一水非也漢歸徳縣唐宋之洛源縣其下流曰洛川縣曰洛交縣皆因此水得名洛源今合水縣也

其利玉石其民三男二女其畜宜牛馬其糓宜黍稷正義賈氏公彥曰藍田見有玉山出玉石雍州並宜麥此不言者以黍稷爲主也易氏祓曰禹貢雍州厥貢球琳瑯玕孔氏謂球琳皆玉名瑯玕石似玉

東北曰幽州

正義易氏祓曰舜十二州本有幽州水土旣平因冀爲帝都省幽入冀殷人南都河南之亳復舜幽州之名周人又以幽州兼殷之營州實禹貢靑州隔海東北之境故曰東北

案幽之東北以醫無閭爲鎭而南至淄水則跨海而與靑州接界矣

其山鎭曰醫無閭

正義鄭氏康成曰醫無閭在遼東易氏祓曰醫無閭漢志在遼東郡無慮縣【案師古云無慮卽所謂醫無閭在今綿州府廣寧縣北】

其澤藪曰貕養【貕音兮】

正義鄭氏康成曰貕飬在長廣【賈疏長廣縣名地理誌長廣屬徐州瑯邪郡有萊山周時幽州南侵徐州之地也案漢瑯邪郡屬徐州者在周亦靑州地周無徐州也賈疏南侵徐州據漢時言耳】杜子春讀貕爲奚【案漢志作奚】易氏祓曰貕飬漢志在瑯邪郡長廣縣西幽州藪唐萊州昌陽縣本漢縣屬東萊郡今爲萊陽縣貕飬澤在縣東北四十里蓋澤介乎東萊瑯邪兩郡之間

案貕飬在今山東登州府萊陽縣在禹貢宜屬靑州

其川河泲【泲子禮反】

正義易氏祓曰經於兗州言其川河泲蓋兗州北距河而南據泲禹貢言濟河惟兗州則爲兗州之川宜也幽州逺在東北於河泲何與蓋幽州𨿽跨有遼水爲東北而實西南越海兼有靑州之東北境所以瑯邪郡之貕養澤泰山郡之淄水千乘郡之時水皆在幽州之域光武十三年以遼東屬靑州二十四年還屬幽州是幽州實可以有靑州王璜張楫云九河陷海中是九河未陷之前凡登萊海岸及濱滄二州之東境皆在幽州之地與兗州東西分界故其川同列河泲

案河泲二字經或有訛易氏𨿽彊言之恐非其實也

其浸菑時【菑禹貢作淄】

正義鄭氏康成曰菑出萊蕪時出般陽蔡氏沈曰淄水地誌云出泰山郡萊蕪縣原山今淄州淄川縣【案淄川縣今屬濟南府】東南七十里原山也東至博昌縣入濟今靑州壽光縣也黃氏度曰淄水出淄州淄川縣原山北至博興縣入濟時水在臨淄縣齊城西平地出泉南北凡二十五里亦謂之源水東北至千乘縣入淄易氏祓曰淄水漢志出泰山郡萊蕪縣原山東至博昌入泲幽州浸攷輿地記則襲慶府萊蕪縣有原山淄水所出其地卽漢之泰山郡東北流入淄川縣漢萊蕪故城在其東北過臨淄縣東又東北入於海與漢志入泲不同者蓋入泲乃禹迹之舊自泲之上流旣涸故淄水入海時水在今靑州臨淄縣本漢千乘郡之地漢志千乘郡博昌縣有時水東北至鉅定縣入馬車瀆幽州浸

案淄水出靑州府益都縣西南顏神鎭東南二十五里嶽陽山卽原山也其山接濟南府章邱淄川泰安府萊蕪三縣淄水出於山之東谷東北流至靑州府壽光縣北由淸水泊入海時出般陽漢地理誌濟南郡般陽縣不言時水出而千乘郡博昌縣言時水東北至鉅定入馬車瀆志言其委耳今山東通誌時水卽烏河出靑州府臨淄縣西南槐樹村北流受澅水系水逕新城縣之索鎭口東南入博興縣界下注麻大泊

其利魚鹽其民一男三女其畜宜四擾其糓宜三種正義鄭氏康成曰四擾馬牛羊豕三種黍稷稻【賈疏幽州西與冀州相接冀州皆黍稷幽州見宜稻故知三種爲黍稷稻也】易氏祓曰幽州跨海故有魚鹽之利

河內曰冀州

正義易氏祓曰舜時十有二州有幽有並有冀水土旣平之後以冀爲帝都省幽並入焉以余州準之則知禹貢冀州東西南三面距河而北境則越乎常山今之燕云營平諸州皆其地也殷人以冀州北境復舜之幽州而東西南皆禹迹之舊蓋東河之西西河之東南河之北也故曰兩河間周人又分冀而復舜之並州故曰河內而已

其山鎭曰霍山

正義鄭氏康成曰霍山在彘【賈疏厲王流於彘後爲縣名漢攺爲永安縣】易氏祓曰霍山漢志霍太山在河東郡彘縣東唐

及今晉州霍邑本漢彘縣霍山一名太嶽在縣東三十里

案霍山一名霍太山亦名太嶽今爲中鎭在山西平陽府霍州東三十里山周二百餘里南接嶽陽趙城二縣北接靈石縣東接沁源縣界

其澤藪曰楊紆【紆影俱反】

正義鄭氏康成曰楊紆所在未聞【易氏祓曰楊紆注云未聞顏師古引爾雅秦有楊紆李巡又以爲在扶風而經乃在冀州未詳】

其川漳

正義鄭氏康成曰漳出長子賈氏公彥曰案禹貢旣修太原至於嶽陽覃懷底績至於衡漳注嶽陽太原之南漳水橫流入河地理誌漳水出上黨郡沾縣大黽谷東北至阜城入河冀州川行千六百八十里長子卽上黨也蔡氏沈曰漳水二一出上黨沾縣大黽谷今平定軍樂平縣少山也名爲淸漳一出上黨長子縣鹿谷山今潞州長子縣鳩山也名爲濁漳酈道元謂之衡水又謂之橫水東至鄴合淸漳東北至阜城入大河鄴今潞州渉縣也阜城今定遠軍東光縣也

案淸漳水出今山西平定州樂平縣西南三十里沾嶺水經注所謂少山大黽谷也東南流至河南彰徳府渉縣交漳口防濁漳水又東北流入直界至廣平縣分二支一支東行入衛河一支爲經流東北行經山東邱縣界復分二支一支北行入大陸澤一支爲經流東北行經直淸河阜城交河至靑縣合衛河北流至天津西沽合桑幹諸水東行入海所謂老漳河也其一支入大陸者亦東北行至天津西沽合諸水入海所謂新漳河也濁漳水出山西潞安府長子縣西五十里鳩山亦東南流至交漳口防淸漳

其浸汾潞

正義鄭氏康成曰汾出汾陽【賈疏汾陽縣名】蔡氏沈曰汾水出於太原經於太嶽東入於河易氏祓曰汾水漢志出太原郡汾陽縣北山西南至汾陰入河冀州浸攷唐嵐州靜樂縣今屬澤州卽漢汾陽縣之地汾水東南流入太原府之交城陽曲太原淸源文水五縣又東南流至汾州之溫城介休靈石汾西四縣又東南流入晉州之霍邑趙城洪洞臨汾四縣又東南流至絳州之正平稷山龍平三縣又南流至河中府之寶鼎縣北入於河

存疑鄭氏康成曰潞出歸徳【賈防歸徳縣名】易氏祓曰唐潞州潞城縣本漢潞縣屬上黨郡漳水一名潞水在縣北闞駰曰潞水在縣北爲冀州浸卽漳也蓋周以濁漳爲潞淸漳爲漳黃氏度曰鄭注潞水出歸徳今慶州華池縣無潞水杜佑曰潞出密雲郡密雲縣密雲今檀州水經鮑邱水從塞外來經密雲戍過幽州潞縣西酈道元曰鮑邱水入潞通得潞稱俗稱東潞此殆杜佑所謂密雲之潞也是在幽界非冀浸矣酈道元謂他川無可爲浸者巨浪長湍惟漳水耳又案今潞城縣爲春秋赤狄潞子嬰兒之國是則潞之得名已久漳水至潞爲浸可以灌漑或以是也案潞水有二其一卽濁漳乃一水而二名闞駰謂潞水卽漳水今潞安府潞城縣因水得名者也其一自塞外經密雲至天津入海者卽今京東之北運河名爲白河亦曰潞河杜佑通典所指也諸儒皆以濁漳當之則一水而旣謂之川復謂之浸豈其流者謂之川而瀦者謂之浸與又漢時兩歸徳縣一屬汝南一屬北地皆與河內冀州無漢志於北地郡歸徳縣言洛水出非潞水也以康成之精博寧當以洛水爲潞水乎顏師古注漢書亦依鄭說不可曉也北地歸徳今慶陽府東北雍州之域豈可以言冀州邪易氏黃氏以濁漳爲潞正在冀州之地但川與浸同是一水可疑耳

其利松柏其民五男三女其畜宜牛羊其糓宜黍稷正北曰並州【並卑盈反】

正義易氏祓曰舜時有並州禹貢以並入冀殷因之周復分冀立並州以天下之勢言之冀州在西河之東雍州在西河之西而並州在冀州之北故曰正北

其山鎭曰恆山

正義鄭氏康成曰恆山在上曲陽易氏祓曰恆山一名常山漢志恆山郡上曲陽縣恆山北谷在西北並州山按唐定州恆陽縣有北嶽今攺州爲中山府縣爲曲陽卽漢之舊也

案恆山在今直定州曲陽縣西北百四十里又一在渾源州或云並州之鎭當主在渾源者

其澤藪曰昭余祁

正義鄭氏康成曰昭余祁在鄔【陸氏徳明曰鄔縣屬太原郡】黃氏度曰昭余祁在汾州介休縣水經注汾水於大陵縣左迆爲鄔澤地理誌太原郡鄔縣九澤在北是爲昭余祁並州藪也呂氏春秋謂之大昭又侯甲水逕大谷謂之大谷水經祁縣故城南自縣連延西接鄔澤是謂祁藪樂史寰宇記昭余祁俗名鄔城泊祁屬太原漢故縣也

案昭余祁在今山西太原府祁縣東七里

其川虖池嘔夷【虖音呼池徒多反嘔翁侯反一音區】

正義鄭氏康成曰虖池出鹵城嘔夷祁夷與出平舒易氏祓曰虖池河漢志代郡鹵城縣虖池河東至

參合入虖池別從河東至文安入海並州川其河自鴈門縣西南流入崞與唐林二縣又西南流至忻州秀容縣又西南流入定襄縣又南流至太原府之盂縣又東流至恆州之靈壽眞定九門藳城鼓城五縣又東流至定州之無極縣又東流入深州之饒陽鹿城安平三縣又東南流入瀛州之髙陽河間二縣又東流入莫州之唐興及莫縣以至任邱文安卽漢志所謂至文安入海者也嘔夷鄭注疑卽祁夷出平舒攷漢志代郡平舒縣有祁夷水北至桑幹入沽唐蔚州興唐縣本代郡地嘔夷一名滱水出縣西北之髙氏山東北流至興唐縣又東流至瀛州之博野東入於河

案虖池水在今山西代州繁畤縣東北泰戱山至直天津府靜海縣小直沽入海嘔夷水在今大同府蔚州靈邱縣西北髙氏山一名唐河至直保定府安州北合於易水又案鄭注疑嘔夷爲祁夷酈道元注水經以嘔夷卽滱水師古注漢書則以並州之川爲滱二說與鄭注不同據水經注滱水出代郡靈邱縣髙氏山至長城入於易祁夷水出平舒縣至桑幹縣入濕水則祁夷之流短於滱不足槪一州之川似當以道元師古二說爲是但鄭說未必無據並存之

其浸淶易

正義鄭氏康成曰淶出廣昌易出故安易氏祓曰淶水漢志代郡廣昌縣淶水東南至容城入河並州浸案唐蔚州飛狐縣卽漢廣昌縣地有飛狐口淶水所出東南流至易州易縣又東北流至淶水縣又南流入容城縣卽漢志所謂東至容城入河者也易水漢志易水出涿郡故安縣閻鄕東至範陽入濡【卽淶】並州浸此言易出故安則近幽州之境案唐蔚州飛狐縣周屬並自縣北入嬀州之懷戎卽古飛狐口易水所出東南流至易州易縣至北方是漢涿郡故安縣之地又東流至涿州之歸義縣又東北流入涿州範陽縣之南界卽漢志所謂至範陽入淶者也黃氏度曰易水有三皆出易州易縣寰宇記北易一名安國河出縣西北窮獨山水經注所謂濡水也中易出閻鄕城寛中谷東南流至古易京城與北易合流入巨馬河水經注易水與濡水互攝通稱南易出縣東南卽山燕王仙臺東石虎罡東流與雹河防又東至覇州容城縣南流入髙陽縣合滱水水經注又雲易水至文安縣與虖池合班固闞駰皆以此爲南易文安今覇州縣並之極東界

案淶水卽拒馬河發源直隸易州廣昌縣流入紫荊闗過易州西北界至房山縣境分爲二支一東流涿州經固安縣東南入桑幹河一南流淶水縣經定興新城入白溝河易水在易州南三十里發源易州寛中谷流至定興縣北河村合拒馬河入白溝河

其利布帛其民二男三女其畜宜五擾其谷宜五種五義鄭氏康成曰五擾馬牛羊犬豕五種黍稷麥菽稻也【賈疏六擾中雞爲緩故去之若饋用六谷則兼有苽若民之要用則去苽故知爲此五者】總論鄭氏康成曰凡九州及山鎭澤藪言曰者以其非一表其大者耳諸州界揚荊豫兗雍冀與禹貢略同靑州則徐州地也幽並則靑冀之北也無徐梁賈氏公彥曰周之兗州於禹貢侵靑徐之地周之靑州於禹貢侵豫州之地周之雍豫於禹貢兼梁州之地周之冀州小於禹貢時以北有幽並故也周之九州無徐梁禹貢有徐梁無幽並蓋自古皆有九州惟舜時置十二州至夏還爲九州【易氏祓曰孔安國以禹貢九州爲帝堯之制遂謂治水之後舜分爲十二州非也舜典始言肇十有二州次言咨十有二牧然後命禹平水土其先後次第可攷班史言堯遭洪水懷山襄陵天下分絕爲十二州使禹治之水土旣平更別九州列五服正所以發明當日置州之意】而周之疆域又異也經於三擾已上則言擾二擾則指畜名三種已上言種二者則指谷名王氏安石曰九州之序禹貢始於冀次以兗而終於雍職方則始於揚次以荊而終於並者蓋禹貢言治水之序職方言逺近之序治水自帝都始然後順水性所便自下而上故自兗至雍而止以逺近言之則周之徳化自西北而南以南爲逺以逺爲難至故也始於揚州則以揚在東南次以荊以荊在正南終於並則以並在正北先逺而後近也薛氏季宣曰冀兗靑徐揚荊豫梁雍禹貢之九州也冀豫雍幽營揚兗荊徐爾雅之九州也揚荊豫靑兗雍冀幽並職方之九州也郭璞以爾雅所稱爲商制是商有幽營而無禹貢之梁靑周有幽並而無禹貢之徐梁九州之內土髙者宜黍稷下者宜稻麥山气多男澤气多女東南多絲纊西北多織皮先王於民因其東西南北之殊方山谷川浸之異宜男女之異數馬牛羊豕之異產黍稷稻梁之異種丹漆絲枲之異利爲之修其教而不易其俗齊其政而不易其宜然後五方之民各安其性樂其業而臻一道同風之治矣李氏嘉防曰周九州與禹貢不同者周時都雍地不可以不廣梁州多險阻故合梁雍爲一州徐地狹隘故靑兼之堯舜都冀地壤最濶人民阜繁至周亦然故冀州分爲幽並

案禹貢之分九州以山川爲界河也海也淮也黒水也此以川爲界也岱也荊也衡也華也此以山爲界也周官之分九州以八方三河爲界正南也正東也正西也正北也此以四正之方爲界也東南也東北也此以兩隅之方爲界也河內也河南也河東也此以三河之地爲界也雍州地廣故無西北而亦不及西南者是時嶺南之地未辟也職方列舉九州所利之物產與禹貢有無多寡不同何也禹貢詳邦國之貢物而職方則閭閻所利賴四民所恃以爲生其義各異也

乃辧九服之邦國方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰衛服又其外方五百里曰蠻服又其外方五百里曰夷服又其外方五百里曰鎭服又其外方五百里曰藩服

正義鄭氏康成曰服服事天子也詩云侯服於周賈氏公彥曰侯之言爲王斥甸之言田爲王治田出稅男之言任也爲王任其職理采者事也爲王事民以供上衛者爲王衛禦也蠻近夷狄蠻之言縻以政教縻來之自此已下皆夷狄矣夷者以其在夷狄中故以夷言之鎭者以其入夷狄深故須鎭守之藩者以其最在外爲藩籬故以藩爲稱也蠻服大司馬謂之要服亦是要束爲義自侯服已下各舉一邊爲號皆互通也其夷狄三服亦互相通是以大行人總謂之蕃國世一見也陳氏傅良曰周天下方七千里大槪與四夷八蠻七閩九貊五戎六狄並言之其實諸侯封守不如是之廣也以王制攷之西不盡流沙南不盡衡山東不盡東海北不盡常山凡四海之內絕長補短方三千里且中國壤地亦有戎狄錯居其間如淮夷徐戎姜戎之類是也又荊楚之地在江漢間自楚以南悉爲百越之地而衡山在楚之極南豈盡入中國之版圖邪舉一隅則四海可知鄭氏鍔曰九州各以其山川畫界而九畿自王畿出四面畫之地形不能整方九服濶狹相補而足

案國語祭公謀父言甸侯賓要荒而以日祭月祀時享嵗貢終王分系之與此異蓋國語非也

通論蔡氏沈曰禹貢每服五百里五服則二千五百里南北東西相距五千里故益稷篇言弼成五服至於五千然堯都冀州冀之北境並雲中淶易亦恐無二千五百里籍使有之亦皆沙漠不毛之地而東南財賦之地則反棄於要荒以地勢攷之殊未可曉但意古今地土盛衰不同當舜之時冀北之地未必荒落如後世耳亦猶閩浙之閒舊爲蠻夷淵藪而今富庶繁衍遂爲上國不可以一時槪也周制九畿曰侯甸男采衛蠻夷鎭蕃每畿亦五百里而王畿又不在其中並之則一方五千里四方相距爲萬里蓋倍禹服之數也漢地誌亦言東西九千里南北一萬三千里先儒皆言禹服之狹而周漢地廣或以周服里數皆以方言或以古今尺有長短或以爲禹直方計而後世以人迹屈曲取之要之皆非的論蓋禹聲教所及則地盡四海而其疆理則止以五服爲制至荒服之外又別爲區畫如所謂咸建五長是已周漢則盡其地之所至而疆畫之也邱氏曰職方九服而尙書周官惟曰六服羣辟罔不承徳又曰五服一朝者蓋衛服之外聖人𨿽制之服而不必其來故武成敍諸侯之助祭洛誥稱諸侯之和防康王之誥陳諸侯之聽命止言五服而已

存疑鄭氏樵曰禹貢五服周官九服制𨿽不同詳攷之無不合蓋禹之五服各五百里自其一面而數之職方九服各五百里自其兩面而數之也周之王畿卽禹之甸服但不在九服之內王畿之外始列爲九服各五百里以兩面相方而數之周之侯甸卽禹之侯服周之男采卽禹之綏服周之衛蠻卽禹之要服周之夷鎭卽禹之荒服大率二畿當一服而周人鎭服之外又有五百里之蕃服去王城二千五百里乃九州之外地增於禹貢五百里而已故大行人言九州之外謂之蕃服則九州之外又有五百里之蕃服明矣且禹貢旣敍五服又曰東漸於海西被於流沙朔南曁聲教訖於四海是九州之外地也又益稷篇曰弼成五服至於五千州十有二師外薄四海咸建五長謂四海之外各建諸侯爲之長豈非周之蕃服乎先儒有禹加弼萬里周斥封疆之說後人又爲圖以實之皆攷古未精耳然尙書周官周禮大行人又有六服承辟六服一朝之文何也蓋王巡守及於六服言六服則不及夷鎭言九州之內則不及鎭蕃明矣

凡邦國千里封公以方五百里則四公方四百里則六侯方三百里則七伯方二百里則二十五子方百里則百男以周知天下【七伯之七當依注作十一】

正義鄭氏康成曰以此率徧知四海九州邦國多少之數也方千里者爲方百里者百【賈疏方千里開方之百里一截縱橫皆爲十截十十而百則得爲方百里者百】以方三百里之積以九約之得十一有奇云七伯者字之誤也【賈疏方三百里三三而九用爲方百里者九十九爲十一伯余有方百里者一不盡故云十一有奇十一似七字故云字之誤也】周九州之界方七千里七七四十九方千里者四十九其一爲畿內餘四十八八州各有方千里者六一州之中以其千里封公則可四以其千里封侯則可六以其千里封伯則可十一以其千里封子則可二十五以其千里封男則可百鄭氏眾曰此制亦見大司徒職諸公之地方五百里諸侯之地方四百里諸伯之地方三百里諸子之地方二百里諸男之地方百里賈氏公彥曰周惟二王后稱公今言方千里封公

則四公明其法如此耳林氏椅曰非實有此國也特計其地之廣狹所能容耳

案州方千里合九州其方三千里王制云爾注謂方七千里七七四十九與彼異

辧正朱子語類僴問鄭氏謂王制是夏商制中國方三千里周公斥而大之方七千里所以不同如何曰鄭氏只文字上說得好看然甚不曉事情且如百里國增到五百里須並四个百里國方做得一國其所並四國又當裂地封之如此則天下諸侯東遷西移攺立宗廟社稷皆爲騷動矣若如此防去不數大國便無地可容何以處之武王當時封許多功臣之國緣當初滅國者五十得許多空地可封不然則周公太公亦自無安頓處孟子百里之說亦是大綱如此說不是實攷見得古制也向來陳君舉進制度說周禮封疆方五百里是周圍五百里徑只百二十五里方四百里徑只百里方三百里徑只七十五里方二百里徑只五十里方百里徑只二十五里自奇其說與王制相合然本文方千里之地以封公則四公以封侯則六侯之類已有定數此說如何可通況男國二十五里則國君卽今之一耆長耳何以爲國

凡邦國小大相維王設其牧制其職各以其所能制其貢各以其所有

正義鄭氏康成曰相維謂大國比小國小國事大國各有屬相維聨也【案相維如相朝相聘相媵相弔救烖卹患及奉王命以討有罪之類】設其牧者選諸侯之賢者爲牧使牧理之職牧監參伍之屬用能所任秩次【賈疏注謂用其能者能稱職則以次祿秩之】所有國之地物所有【賈疏卽太宰九貢小行人春入貢及禹貢厥篚厥貢之類】

案觀此經則大行人六服所貢各主一物乃入見時貢而非嵗貢之常可知矣

通論賈氏公彥曰王制五國以爲屬屬有長十國以爲連連有帥三十國以爲卒卒有正二百一十國以爲州州有伯亦相維之義牧卽大宰建其牧是也

王將巡守則戒於四方曰各修平乃守攷乃職事無敢不敬戒國有大刑

正義鄭氏康成曰乃猶女也守謂國竟之內職事所當共具

及王之所行先道帥其屬而巡戒令【先悉薦反】

正義鄭氏康成曰先道先由王所從道居前巡其前日所戒之令

王殷國亦如之

正義鄭氏康成曰殷猶眾也十二嵗王若不巡守則六服盡朝謂之殷國其戒四方諸侯與巡守同存疑黃氏度曰大宗伯職殷見曰同大行人職殷同以施天下之政此經曰殷國正謂時巡朝諸侯於方嶽考制度大明黜陟也言殷國則巡守可知注謂十二年王若不巡守則六服盡朝謂之殷國非也此年有故不出則次年亦當出矣

案殷國或在王城之外或在侯國皆有之王巡守亦因而舉此禮然究不可與巡守並作一事也此經上言巡守而下云王殷國亦如之則巡守與殷國爲二事明矣但殷國不必於十二年王不巡守之期乃舉之蓋朝覲之隆禮非因不巡守故也詳見大行人職

土方氏掌土圭之灋以致日景以土地相宅而建邦國都鄙【相悉亮反】

正義鄭氏康成曰致日景者夏至景尺有五寸冬至景丈三尺其間則日有長短也土地猶度地宅居也知東西南北之深而相其可居者【賈疏景侵入爲深地之逺近里數侵入亦爲深也】

以辧土宜土化之灋而授任地者

正義鄭氏康成曰土宜謂九谷稙穉所宜也土化地之輕重糞種所宜用也【賈疏若艸人職騂剛用牛赤緹用羊之類】任地者載師之屬

案土宜土化之法皆以土之淺深剛柔燥濕風气之寒燠而異故土方氏辧之

通論鄭氏鍔曰大司徒有土宜之法艸人有土化之法土方氏則用是法以授任地者

王巡守則樹王捨

正義鄭氏康成曰爲之藩羅賈氏公彥曰掌捨設梐枑之時土方氏亦爲王於外周帀樹藩羅

懷方氏掌來逺方之民致方貢致逺物而送逆之逹之以節

正義鄭氏康成曰逺方之民四夷之民也逺物九州之外無貢法而至者【黃氏度曰謂貿易者】逹民以旌節逹貢物以璽節【賈疏掌節職道路用旌節貨賄用璽節貢物卽貨賄也】

辧正陳氏汲曰注謂諭徳延譽以來之則是漢武使張騫軰說諭西域之法也蓋謂逺方之民有歸附者則懷方氏懷之如大小行人之待諸侯耳

案疏方貢謂六服諸侯非也九服之貢皆大行人致之此曰來逺方之民則非貢使明矣蓋蕃國之民以貨物交易者或貢其方物亦不拒也政職以聚百物故設此官

治其委積館捨飲食

正義鄭氏康成曰續食其往來【賈疏遺人職十里有廬廬有飲食三十里有宿宿有委五十里有市市有積司儀職遂行如入之積是續食其往來也】王氏昭禹曰治其委積備其用也治其館捨安其居也治其飲食順其嗜好也

合方氏掌逹天下之道路

正義鄭氏康成曰津梁相湊不得陷絕

通其財利

正義鄭氏康成曰懋遷其有無【賈疏案尙書益稷篇懋遷有無化居蓋禹治水後懋勉天下徙有之無易其居積材木徙川澤魚鹽徙山林是通其財利】

同其數器壹其度量

正義鄭氏康成曰同者權衡不得有輕重壹者尺丈釜鐘不得有大小

除其怨惡同其好善【惡安路反好呼報反】

正義鄭氏康成曰怨惡謂邦國相侵虐所好所善謂風俗所髙尙【賈疏風謂政教所施詩序上以風化下又曰風以動之是也俗謂民所承襲曲禮君子行禮不求變俗是也】

案此官皆柔逺人之事除其怨惡者禁土豪爲商旅患同其好善者彼此地產交相好善則貿遷者利其息故其文承通財利同數器壹度量之後也上懷方氏來逺方之民此官逹其道路以濟其不通懷方氏致逺物此官爲之均調使樂往來也

訓方氏掌道四方之政事與其上下之志誦四方之傳道【傳直専反】

正義鄭氏康成曰道猶言也爲王說之四方諸侯也上下君臣也傳道世世所傳說往古之事也爲王誦之賈氏公彥曰政事及上下之志向王道未必誦之也若古昔之善道恆誦之於口王問則爲王誦之

正歲則布而訓四方而觀新物

正義鄭氏康成曰布告以教天下使知世所善惡也四時於新物出則觀之以知民志所好惡志滛行辟【賈疏王制命市納賈以觀民之所好惡志滛好辟】則當以政教化正之案四方之政事有得失上下之志有異同旣以告於王則必褒嘉而飭正之故正歲布以爲訓也觀新物則利於民用者可使四方仿效之所謂無者使有利者使阜也若作無益害有益則禁絕之所謂靡者使防害者使亡也司徒之屬有誦訓而復設此職者誦訓所掌獨其國故事此則周知其國政人心俗尙而使王知所以紀其政教也誦訓所掌獨巡守之事而此則布訓於四方也惟此職所誦四方之傳道卽誦訓所道方誌蓋此職采而逹之而後誦訓道之司徒所布於邦國者教典之常也此所布之訓則因其國政人心俗尙之有偏而矯革化誘之者

形方氏掌制邦國之地域而正其封疆無有華離之地【華注音苦哇反】

正義鄭氏康成曰華讀爲哨之正之使不邪離絕【賈疏地有邪離絕相侵入故令正之者兩頭寛中狹邪者謂一頭寛一頭狹投壺禮云枉矢哨壺哨亦是不正之義】王氏安石曰華與記爲國君削華之同義

案華析也離麗也地勢應屬此國而披於他國則在此爲華在彼爲離而統攝難爭端起矣故正之

使小國事大國大國比小國【比毗至反】

正義鄭氏康成曰比猶親也易比象曰先王以建萬國親諸侯

案諸侯不和多起於疆埸之爭故事大比小政教多方而獨系此職之末

山師掌山林之名辧其物與其利害而頒之於邦國使致其珍異之物

正義鄭氏康成曰山林之名與物若岱畎絲枲嶧陽孤桐【賈疏禹貢於靑州曰岱畎絲枲於徐州曰嶧陽孤桐岱畎嶧陽是其名絲枲孤桐是其物】利其中人用者害毒物及螫噬之虫獸賈氏公彥曰山師及下川師原師等皆遙掌畿外邦國之山川原隰等使出珍異以供王家也王氏安石曰稲人職澤艸所生種之芒種所謂利有如此者非特如注雲中人用而已國語王孫滿曰夏之方有徳也鑄鼎象物百物而爲之備使民知神姦故民入川澤山林不逄不若魑魅魍魎莫能逄之非特毒物及螫噬之虫獸也王氏應電曰旅之訓曰不貴異物民乃足不寶逺物則逺人格而此言致其異物者蓋物性不同自有非常之物可以療疾備用適欲用之不可必得故有則致之非以之爲玩好而爲常貢也

案名山大澤不以頒其餘山林川澤仍頒之於邦國而使致其珍異之物原師掌辧邱陵墳衍原隰之名物乃以建國邑與山師川師之職異故不言所致之物又原隰皆谷土無珍異之可致也

川師掌川澤之名辧其物與其利害而頒之於邦國使致其珍異之物

正義鄭氏康成曰川澤之名與物若泗濵浮磬淮夷蠙珠曁魚【賈疏見禹貢】澤之萑蒲

邍師掌四方之地名辧其丘陵墳衍邍隰之名物之可以封邑者【邍同原】

正義鄭氏康成曰地名謂東原大陸之屬【賈疏禹貢東原底平大陸旣作】賈氏公彥曰大司徒注土之髙者曰丘大阜曰陵水涯曰墳下平曰衍髙平曰原平濕曰隰皆有名王氏安石曰辧其名以知平陂燥濕辧其物以知肥磽惡

案封建國也邑制都鄙也五土獨掌其三者丘陵墳衍皆有谷土可計賦以建國邑山林川澤之小者則因其封域計其谷土相其形勢而頒之以爲阻固焉山師川師邍師與地官虞衡閭師之職同而事之

所主則異閭師所掌者任地而邍師則封國建邑以辧其疆圉虞衡所掌者作山澤之材而山師川師則辧利害以爲設險守國之本蓋五物九等國邑封域𨿽總於司徒而制畿封國則司馬之職故特設職方形方以専掌之而山師川師佐焉邦畿之外五地土壌逹於四海閭師不能悉辧也故設邍師與山師川師司險掌固聨事而聼於職方以定城郭溝塗樹渠之分界也

辧正鄭氏鍔曰辧其丘陵墳衍原隰之名物之可以封邑者當爲一句

匡人掌逹灋則匡邦國而觀其慝使無敢反側以聼王命

正義鄭氏康成曰灋則八灋八則也邦國之官府都鄙亦用焉慝姦僞之惡也反側猶背違法度也書曰無反無側王道正直【賈疏書洪範篇】

案灋則宰所建而使司馬之屬逹之且觀其慝所以警不聼命者逹灋則遂足以匡邦國者使其國之臣皆稟王朝之灋都鄙之吏皆守王朝之則諸侯𨿽欲反側而勢不能行矣

撢人掌誦王志道國之政事以巡天下之邦國而語之使萬民和說而正王面【撢同探語魚據反說音悅】

正義鄭氏康成曰道猶言也以王之志與政事諭說諸侯使不迷惑面猶鄕也使民之心曉而正鄕王案正王面所謂四面而內鄕也匡人逹灋則而邦國之臣皆凜承乎王吏撢人誦王志而天下之民皆內鄕於京師此先王飬諸侯而兵不試之道也齊魯之衰民不知君而陪臣各固其私以成簒奪之漸則知止邪於未形周官之所慮逺矣

都司馬掌都之士庻子及其眾庻車馬兵甲之戒令正義鄭氏康成曰庻子卿大夫士之子車馬兵甲備軍卒賈氏公彥曰宮伯注士適子庻子其支庻也此士庻子亦然

以國灋掌其政學以聼國司馬

正義鄭氏康成曰學修徳學道聼者受行其所徵爲也國司馬大司馬之屬皆是【賈疏經云國司馬不云大司馬則小司馬軍司馬輿司馬皆得稟其戒令】鄭氏鍔曰所以防其車甲卒伍財賦者皆政也所以教其士庻子修徳學道者皆學也案政若諸子宮伯掌固之所掌學若大司樂之所掌是卽所謂國灋也都家士庻子之政學一以王國教冑子之灋治之以聼國司馬者有軍事則聼於諸子有守政則聼於掌固也

通論王氏與之曰古者國之子弟無時不加教無處不有學退則學校受教於大司樂大胥諸子進在王所受教於師氏保氏入而宿衛宮伯案其在版者而教之出而守禦都司馬掌其政學以教之非若後世之教止於庠序而庠序之教又爲具文

家司馬亦如之

正義鄭氏康成曰大夫家臣爲司馬者春秋傳叔孫氏之司馬鬷戾【賈疏昭二十五年左傳叔孫氏之司馬鬷戾言於其眾曰我家臣也不敢知國諸侯之卿家自置司馬此王之卿大夫家亦是自置司馬故引以況義】

案此謂家司馬視都司馬人數則少而平時掌戒令政學用國灋有事聼於國司馬一與都司馬同也或以春官序官家宗人如都宗人之數例之謂此文與序官各使其臣以正於公司馬互錯求以事理之實決不可通蓋都家宗廟社稷以及諸祀大略皆同故上士二人中士四人不得與都異若夫士庻子眾庻甲兵之數則小都視家亦四倍焉故上士中士外增設下士八人正以所統者眾耳若移此文於序官則土地人民僅四分之一而官徒則同不惟無所用之且將何以供億乎移序官之文於本職則戒令政學不能該而各使其臣之義亦不顯矣

總論陳氏汲曰自大司馬至行司馬自諸子至旅賁氏自司甲至稾人自校人至圉師其他則環人戎右戎僕都家司馬皆與戎事者也自掌固至掌疆則司疆界者也自射人至掌畜則掌射而兼及鳥獸者也自大僕至僕及諸右諸馭則左右侍禦僕從也自職方氏至撢人掌輿地自內及外者也小子羊人掌祭祀則系焉司爟行火政則系焉人掌方治則系焉挈壺氏司夜令則系焉司士掌朝儀弁師掌冠弁則又系焉設官分職或又以類相從或以事相補故不必皆軍政也

案大司馬掌邦政以兵事爲主故凡兵甲車馬之政禦僕從之官九州邦國之形勝阸塞要害皆屬焉兵事以賞罸爲主故首司勲兵莫重於馬故馬質次之政莫重於地故量人次之次以小子羊人者祭祀之事也繼以司爟者火政兵事之要也設險守固制勝於未形故掌固設險次之望譏察簫勺羣慝故掌疆人環人又次之挈壺氏三軍之耳目故又次之射以武事而備禮樂自天子以至庻人皆習焉故射人次之服不氏射鳥氏羅氏掌畜皆因射而及之也司馬辧論官材司士佐之諸子以治國子司右以治戎右皆與射人之掌卿大夫者相次也虎賁旅賁夾衛王居節服方相以衛車而及故相次焉大僕小臣祭僕禦僕僕皆侍禦之官又次之王車有五路乘車之冕弁各有宜故弁師次之車中甲兵戈盾弓矢具故司甲司兵司戈盾司弓矢繕人稾人次之戎右齊右道右爲車右者所謂勇士也大馭戎僕齊僕道僕田僕馭夫禦車者所謂僕夫也馬以駕車校人趣馬巫馬牧師廋人圉師圉人皆掌馬之官司馬官之所以名者此也職方土方懷方合方訓方形方以及山師川師邍師匡人撢人皆所以周知天下之土地形勢山川林澤原野之險易而施訓道匡正之法焉司馬之職於是盡矣都家司馬在食邑采地者故附之

欽定周官義疏卷三十三﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷三十四

秋官司寇第五之一

惟王建國辧方正位體國經野設官分職以爲民極乃立秋官司寇使帥其屬而掌邦禁以佐王刑邦國正義王氏昭禹曰秋乃天地肅殺之時也謂之司寇者刑以懲盜爲急王氏應電曰舜命臯陶作士而先戒之曰蠻夷猾夏寇賊姦宄則刑以懲姦宄寇賊爲要也鄭氏康成曰禁所以防姦者也刑正人之法孝經說曰刑者侀也過出罪施【賈疏過誤者出之實罪則施刑】賈氏公彥曰王者恐民入罪故先設禁以防其姦惡若有不忌爲姦然後以刑罪之劉氏迎曰宰掌邦治司徒掌邦敎大司寇所掌不曰刑而曰禁者設官之意本欲禁於未然刑之加非得已也陳氏傅良曰先王之立刑法惟恐人入其中而不能出故先爲之禁使知有如是之罪必陷如是之刑人有懼心斯易辟而難犯

通論周子曰天以春生萬物止之以秋物之生也旣成矣不止則過焉故得秋以成聖人法天以政養萬民肅之以刑民之盛也欲動情勝利害相攻不止則賊滅無倫焉故得刑以治

刑官之屬大司寇卿一人小司寇中大夫二人士師下大夫四人鄕士上士八人中士十有六人旅下士三十有二人府六人史十有二人胥十有二人徒百有二十人

正義鄭氏康成曰士察也主察獄訟之事者鄭司農云論語栁下惠爲士師鄕士主六鄕之獄者賈氏公彥曰月令注云有虞氏曰士夏曰大理周曰大司寇天子諸侯同故魯有司寇晉魏絳亦雲歸死於司寇

案遂士縣士方士皆別設官而鄕士卽用士師之同官爲之者所受國中之獄訟其治在國中也地官鄕師各掌其所治鄕秋官鄕士亦各掌其鄕眀刑所以弼教地官敎之而不率者則秋官之刑加焉此鄕士與鄕師俱分鄕而治也又案大司徒職萬民之不服敎而有獄訟者與有地治者聽而斷之其附於刑者歸於士小司徒職用眾庶聽其辭訟民訟以地比正之地訟以圖正之鄕師稽夫家眾寡辧其可任與施舎者聽其獄訟四時之田斷其爭禽之訟媒氏凡男女之陰訟聽之於勝國之社其附於刑者歸於士司市以質劑結信而止訟市師涖思次聽大治大訟胥師賈師涖介次聽小治小訟市刑小刑憲罰中刑徇罰大刑撲罰其附於刑者歸於士遂師作役事則聽其治訟遂大夫稽夫家眾寡辧其可任與施捨者聽其治訟縣正掌其縣之政令徴比以頒田裏以分職事掌其治訟墓大夫凡爭墓地聽其治訟馬質若有馬訟則聽之凡此類者𨿽有獄訟各有司存以其事系於所司人安於所統官民旣相習知證佐皆其附近固易爲剖決也事情旣眀則獄訟隨之解矣此無與於士師之治聽者也其有應入於五刑者則其始在他官而終成於士經所雲歸於士者是矣若夫穿窬淫放殺人傷人之類一有所犯而卽麗於五刑者則不必由他官而直歸於士也

遂士中士十有二人府六人史十有二人胥十有二人徒百有二十人

正義鄭氏康成曰遂士主六遂之獄者賈氏公彥曰其職云掌四郊四郊有六遂之獄故也鄕士主六鄕之獄遂士主六遂之獄鄕士使上士官尊而人少遂士使中士官卑而人多者六遂去王遠故官卑以六遂在遠郊外兼主公邑地廣人眾故官多也案折獄必從其近乃便民而於事無淹滯六鄕之餘地有獄訟必掌於鄕士則六遂之公邑有獄訟亦掌於遂士可知鄕士上士八人中士十有六人其數多於遂士疏乃謂鄕士官少遂士官多者直數上士不數中士故也蓋司以治目所以佐其正貳者事非一端故中士𨿽員多不可拘以鄕士之職掌耳

縣士中士三十有二人府八人史十有六人胥十有六人徒百有六十人

正義鄭氏康成曰縣士主縣之獄者距王城三百里至四百里曰縣賈氏公彥曰其職云掌野謂掌三等公邑之獄也彼注云距王城二百里以外至三百里曰野三百里以外至四百里曰縣四百里以外至五百里曰都郊外曰野大總言之旣三處獄並掌而此注云三百里至四百里者縣在四百里中故舉中以言其實外內兼掌之其六遂之中公邑之獄遂士兼掌之矣

存疑王氏詳說曰鄕士掌鄕獄遂士掌遂獄方士掌采地之獄則知縣士掌四等公邑之獄無疑矣自鄕遂以達於畿皆有公邑在其內後鄭以距王城三百里至四百里曰縣賈氏遂謂縣士掌三等公邑之獄其意以爲公邑有四等而二百里之甸所有公邑之獄遂士兼之故止於三等公邑也不知遂士之不可兼治公邑猶鄕之不可兼治六遂也況縣士三十有二人則是以八人主一面公邑設官之數又甚眀乎案家稍縣都之公邑大不過縣故掌三等公邑之獄訟者以縣名官宅田士田等在鄕郊者亦如公邑其有獄訟必近就國中而取決於鄕士則六遂之公邑亦必就近而取決於遂士可知疏說可安無庸立異

方士中士十有六人府八人史十有六人胥十有六人徒百有六十人

正義鄭氏康成曰方士主四方都家之獄者

案自甸稍至縣畺皆有公邑其獄訟紛綸故縣士四倍於鄕士三倍於遂士都家至眾而方士數較少者都鄙八則刑賞以馭其威則都家獄訟各有士官治之方士特受其成而已

訝士中士八人府四人史八人胥八人徒八十人【訝五嫁反】正義鄭氏康成曰訝迎也士官主迎四方賓客賈氏公彥曰其職掌四方之獄訟非直迎賓客以獄訟爲主故亦言士也

朝士中士六人府三人史六人胥六人徒六十人【朝直遙反】正義鄭氏康成曰朝士主外朝之法賈氏公彥曰朝士主詢眾庶讞疑獄故屬秋官【王氏志長曰外朝詢眾庶𨿽大事無所不詢而讞獄尢爲民命所關故屬秋官】

司民中士六人府三人史六人胥三人徒三十人正義鄭氏康成曰司民主民數王氏曰司民所書生齒之數卽大司徒人民之數小司徒夫家之數也不屬地官而屬秋官者示聖人用刑以好生爲本通論舒氏芬曰秋成物之時也故秋官獻民數鄕士遂士縣士皆有掌民數之文三年大比司寇獻民數王拜受之登於天府王及司寇皆知民數之重如此豈惟不敢濫於刑凡所以生聚敎誨者自不容已矣

司刑中士二人府一人史二人胥二人徒二十人正義賈氏公彥曰其職云掌五刑之灋以麗萬民之罪故在此鄭氏鍔曰刑者大小司寇司之士師已下行之司刑蓋掌五刑之書

司刺下士二人府一人史二人徒四人【刺千賜反】

正義鄭氏康成曰刺殺也三訊罪定則殺之賈氏公彥曰其職云掌三刺三宥三赦之灋故在此存異劉氏迎曰官名司刺而掌三刺三宥三赦之法蓋刺取人情之當否以施上服下服之刑也

司約下士二人府一人史二人徒四人【約於學反一於妙反】正義鄭氏康成曰約言語之約束賈氏公彥曰其職云掌邦國及萬民之約劑亦是禁戒之事故在此李氏如玉曰司約掌禁違約者

司下士二人府一人史二人徒四人

正義鄭氏康成曰盟以約辭告神殺牲歃血眀著其信也曲禮曰涖牲曰盟賈氏公彥曰其職云掌盟載之灋亦是禁戒之事故在此李氏如玉曰司盟掌禁違盟者薛氏衡曰去古日遠淳朴旣私相盟約上之人不能禁也因設官以司之盟約不渝則獄訟可已刑法可省先王非獲已也

通論鄭氏鍔曰天官玉府共珠盤玉惇夏官戎右贊牛耳桃茢皆與司盟聯事先儒以盟爲衰世之事蓋據谷梁傳盟詛不及三王之文然尙書載苗民罔中於信以覆詛盟則五帝之世已有是事詩曰君子屢盟亂是用長亦惡其盟之屢而無信耳非謂盟之必不可也

職金上士二人下士四人府二人史四人胥八人徒八十人

正義鄭氏康成曰職主也賈氏公彥曰其職云掌受金罰貨罰亦刑獄之事故在此

通論鄭氏鍔曰服用之最貴者莫如玉故玉府兼受金玉良貨賄而以玉名官五材之最貴者莫如金故職金兼掌金玉錫石丹靑而以金名官

案秋於五行爲金故職金屬秋官

司厲下士二人史一人徒十有二人

正義鄭氏康成曰犯政爲惡曰厲厲士主盜賊之兵器及其奴者王氏昭禹曰春秋傳曰鬼有所歸乃不能爲厲盜賊之厲於人猶厲鬼也

犬人下士二人府一人史二人賈四人徒十有六人【賈音嫁】

正義賈氏公彥曰犬金畜故連類在此李氏如玉曰司寇奉犬牲故犬人屬焉黃氏度曰犬逐盜故以犬人次司厲

案犬羊皆以共祭祀賓客之需而犬中又有田犬故羊人賈二人徒八人犬人則賈四人徒十六人少則不足以共也然賈與徒僅增一倍則田犬視他犬亦止倍之而從禽之事必準於禮矣

司圜中士六人下士十有二人府三人史六人胥十有六人徒百有六十人【圜於權反】

正義鄭氏眾曰圜者圜土謂獄城也今獄城圜大司寇職曰以圜土聚敎罷民

餘論王氏曰圜者還也收敎者期其往而能反

掌囚下士十有二人府六人史十有二人徒百有二十人

正義鄭氏康成曰囚拘也主拘系當刑殺者

案掌囚僅用司圜下士之數徒亦減四之一而無胥蓋拘囚以待刑殺棲止有定耳目易周若罷民則施以職事所以稽其業緒糾其爭鬭防其遁逸者尢不可以不詳故士有加徒有加而又有胥以董其徒惟恐其不能攺而致屛遠方或出圜土而入於大辟也

掌戮下士二人史一人徒十有二人

正義鄭氏康成曰戮猶辱也旣斬殺又辱之賈氏公彥曰其職云掌斬殺賊諜而搏之

司隸中士二人下士十有二人府五人史十人胥二十人徒二百人

正義鄭氏康成曰隸給勞辱之役者漢始置司隸亦使將徒治道溝渠之役後稍尊之使主官府及近郡賈氏公彥曰其職掌五隸之灋五隸皆是罪人

薛氏衡曰五隸之員皆百有二十人而司隸之徒至二百人蓋徴令出於司隸其徒不能不繁也

罪隸百有二十人

正義鄭氏康成曰盜賊之家爲奴者賈氏公彥曰古有大罪身旣從戮男女緣坐女子入於舂槀男子入於罪隸

案古者罪人不孥而盜賊之子女不宥以姦凶之人或不顧父母兄弟而皆知愛其妻子故以是累其心又使其妻子畏懼警戒而或相止於惡也

蠻隸百有二十人

正義鄭氏康成曰徵南蠻所獲

閩隸百有二十人【閩梅巾反】

正義鄭氏康成曰閩南蠻之別

夷隸百有二十人

正義鄭氏康成曰徵東夷所獲

貉隸百有二十人

正義鄭氏康成曰徵東北夷所獲凡隸眾矣此其選以爲役員其餘謂之隸民【賈疏謂隸中選取善者以爲役之員數以百二十人爲限其餘爲隸民司隸軄帥其民而搏盜賊役國中之辱事者是也】

案四翟之隸皆慕義而來願畱中夏者故因其能而各任以事焉謂之隸者王宮宿衛宮伯所掌士庶子也旅賁皆命士也虎賁所掌謂之虎士必粗知道義而有異於胥徒者故於司隸所掌稱隸以別之春秋傳人有十等隸班在六非甚賤也盜賊之子亦使班於四隸者非其身之惡也不使列於齊民者恐其習爲匪僻也

存疑王氏與之曰閩居東南南蠻之別種貉居東北亦東夷之別種不見西戎北狄之隸者蓋自文王時西有昆夷之患北有玁狁之難而化先被於南至武王通道於九夷八蠻而服屬有素者則帥而爲隸

布憲中士二人下士四人府二人史四人胥四人徒四十人

正義鄭氏康成曰憲表也主表刑禁者賈氏公彥曰知憲不爲法而爲表憲者其職云正月之吉執旌節以宣布於四方而憲邦之刑禁明憲爲表縣以示人也王氏志長曰先王平時旣布刑禁矣又懼遐陬僻壤未能徧曉故特設布憲一官執旌節以宣布於四方外達四海所以輔司寇布刑憲禁所未逮也案大司寇布刑於邦國都鄙與大宰司徒司馬同而特設布憲以表縣於四方邦國何也治敎政之有更易者以簡書布於君長有司承令布治施敎敷政則不患幽隱之不逹矣刑章有因事而增減者有隨俗而輕重者若官吏知之而民氓不聞則陷入者多矣故使王官持旌節以班布於邦國而表縣之所以宣播道路聳四方之觀聽也若小司寇所謂宣布於四方憲刑禁者則專指畿內而言

總論易氏祓曰司寇刑官也司寇掌刑士師則掌禁自鄕士以至司隸皆用刑者也自布憲至銜枚氏皆用禁者也

禁殺戮下士二人史一人徒十有二人

正義鄭氏康成曰禁殺戮者禁民不得相殺案下士二人豈能司察畿內之私相殺者其職曰以告而誅之蓋旣立専司則怨家及守塗地之人皆得以告慮民之有受寃抑而不克自伸者也其不以有地治者掌之何也有地治者專司治敎所聴不過其地之民訟地訟必附於刑而後歸於士此職所掌傷人見血攘獄遏訟皆大違法禁以刑官掌之則輕者誅罰重者卽歸於士然後姦民畏法而不敢輕犯耳

禁暴氏下士六人史三人胥六人徒六十人

正義賈氏公彥曰此亦謂禁民不得相陵曓王氏昭禹曰以刑敎中使民不暴刑乃所以弼敎也案職所列皆禁於未然之前使欲爲淫非者不得逞故官名禁暴

野廬氏下士六人胥十有二人徒百有二十人

正義鄭氏康成曰廬賓客行道所捨【賈疏遺人職云十里有廬】賈氏公彥曰其職掌凡道禁

案國野之道廬宿館委積皆隸於地官而刑官掌其幾禁蓋守塗地者𨿽得宵人必歸於士而後可正其罪以刑官掌之則隨時隨地可以搏執撻戮而禁令無壅矣凡事物之禁皆屬刑官職此之由

蠟氏下士四人徒四十人【蠟淸預反音覻】

正義鄭氏康成曰蠟骨肉腐臭蠅虫所蠟也月令曰掩骼埋骴此官之職也蠟讀如狙司之狙賈氏公彥曰其職云凡國之大祭祀禁刑者凶服者亦是禁戒之事故在此

雍氐下士二人徒八人【雍於用反】

正義鄭氏康成曰雍謂隄防止水者也賈氏公彥曰此官掌溝瀆澮池之禁陳氏汲曰其職事頗重而命官止下士二人徒八人蓋頒格令於民間使民知之而已

萍氏下士二人徒八人【萍音平】

正義鄭氏康成曰爾雅萍蓱其大者蘋萍氏主水禁萍之艸無根而浮以之名官取其不沈溺王氏安石曰萍之爲物不沈溺又勝酒故掌國中之水禁幾酒謹酒謂之萍氏

司寤氏下士二人徒八人

正義鄭氏康成曰寤覺也主夜者賈氏公彥曰其職云禦晨行者禁宵行夜遊者亦是禁戒之事故在此王氏昭禹曰非而不寐者安能定漏刻早晚故名官曰司寤氏

案盜賊姦宄多乘夜竊發故以刑官司寤王畿至廣而所設僅下士二人徒八人者守塗地者各有夜士幹掫司寤氏不過詔之以禁禦耳人皆寐而獨寤分時以令幹掫然後閭閻得安寢也

司烜氏下士六人徒十有二人【烜許遠反又虛鴛反注作燬許委反注故書燬爲垣鄭司農云當爲烜】

正義賈氏公彥曰其職云掌取明火及以木鐸修火禁亦是禁戒之事故在此易氏祓曰兼掌明水而以烜名官者月受日之光其本皆出於日故也存疑鄭氏康成曰烜火也讀如衛矦燬之燬【賈疏春秋僖二十五年衛矦燬滅邢】

案易曰日以晅之荀本作烜取火於日故以司烜名官不必易爲燬秋气最淸取水於月當秋倍眀潔凡祭祀眀水之用爲多故屬秋官而並掌夫遂以共眀火也眀水可積日而取之以待用若祭之日天適沈陰必不能取火於日豈亦當秋陽正烈之日傳火於荊薪畜之以待更然故於司爟之外別設此職而禋祀五帝之眀水火必大司寇奉之與

條狼氏下士六人胥六人徒六十人【條注作滌徒歷反】

正義鄭氏康成曰杜子春云條當爲滌器之滌某謂滌除也狼狼扈道上【賈疏謂不蠲之物在道猶今言狼籍也】

存疑鄭氏鍔曰狼貪且狠故不率敎化不遵檢柙之人謂之狼戾之人此職執鞭以趨辟故名條狼案韓愈文有荒不條蓋用此注疏之義但此職掌王公之趨辟師中之誓命絕無道除不蠲之事則職中其有闕文與或言令野修道者遂人巡道修者遂師則除不蠲乃彼二職事不知遂之去國遠矣彼爲四方之賓客來故修道若王城之內則公卿大夫時有往來而王有事出入亦將由之故設條狼氏以司之也

修閭氏下士二人史一人徒十有二人

正義鄭氏康成曰閭謂裏門【賈疏爾雅巷門謂之閭】郝氏敬曰掌閭巷之禁者

總論王氏與之曰自禁殺戮至修閭氏皆幾防盜賊姦宄者防防嚴則姦宄消淸刑罰之原也

冥氏下士二人徒八人【冥迷形反又迷壁反】

正義鄭氏康成曰冥如冥方之冥以繩縻取禽獸之名賈氏公彥曰其職云掌設弧張爲阱擭以攻猛獸是冥然使之不覺也

案猛獸旦晝多伏蔵設弧張爲阱擭每以暮夜昏冥之時而得之故以名其官

總論薛氏衡曰自修閭而上達於布憲之官凡十有一皆先王所以盡乎人性也自冥氏已下至於庭氏之官凡十有二又先王所以盡乎物性也夫大而人之爲民害者旣去微而物之爲民害者亦消先王之爲民計者周矣

庶氏下士一人徒四人【庶注作煮章語反】

正義鄭氏康成曰庶讀如藥煮之煮驅除毒蠱之言書不作蠱者字從聲劉氏彜曰毒蠱病人非一種僅下士一人主之者蓋掌其方書治禁之法

穴氏下士一人徒四人

正義鄭氏康成曰穴搏蟄獸所蔵者賈氏公彥曰凡獸蟄皆蔵在穴中故以穴名官王氏昭禹曰冥氏攻猛獸之趨走害人者至於蔵伏而害人者則穴氏攻之

案害人之物莫酷於猛獸故首冥氏以攫噬莫之能避也蠱毒次之其發較遲而死傷則一也穴氏又次之𨿽摯獸而伏蔵遭之者尙希翨氏已下則無關於軀命矣

翨氏下士二人徒八人【翨音翅式至反又居企反】

正義鄭氏康成曰翨鳥翮也王氏昭禹曰攻猛鳥者必攻其翅然後可獲故謂之翨氏

柞氏下士八人徒二十人【柞側柏反】

正義鄭氏康成曰柞除木之名除木者必先刋剝之賈氏公彥曰詩云載芟載柞芟除艸柞除木也

薙氏下士二人徒二十人【薙天計反注薙書或作夷】

正義鄭氏康成曰薙讀如鬀小兒頭之鬀翦艸也月令曰燒薙行水謂燒所芟艸乃水之

案柞氏薙氏通言攻木殺艸之法蓋掌苑囿山林及公家園圃之官而使民取法焉知然者以掌凡攻木殺艸之政令也陳氏汲專主苑囿義已不該而謂山林自有虞衡掌此則誤矣二軄絕無柞薙之事薙氏下士僅二人而柞氏八人正以兼掌山林園圃攻木之事繁多耳

硩蔟氏下士一人徒二人【硩音擿梯益反蔟蒼屋反】

正義鄭氏眾曰硩讀爲擿蔟讀爲爵蔟之蔟【賈疏爵蔟是雀窠】謂巢也鄭氏康成曰硩古字從石折聲【賈疏蓋以石投擲毀之故字從石折爲聲也】賈氏公彥曰其職云掌覆夭鳥之巢是除惡之類故在此王氏昭禹曰摘其窠而去之則夭鳥不復至矣

翦氏下士一人徒二人

正義鄭氏康成曰翦斷滅之言也主除虫蠧者詩雲實始翦商

案虫蠧𨿽無傷於人而害甚廣故先之埋虫𨿽螫人而遇者希故後之

赤犮氏下士一人徒二人【犮音拔蒲末反】

正義鄭氏康成曰赤犮猶言捇拔也【賈疏捇拔除去之也】主除蠧豸自埋者【賈疏爾雅有足曰虫無足曰豸】

蟈氏下士一人徒二人【蟈音國先鄭音蜮】

正義鄭氏眾曰蟈蝦蟇也月令曰螻蟈鳴故曰掌去鼃黽鼃黽蝦蟇屬

壺涿氏下士一人徒二人【涿知角反注故書涿爲獨鄭司農云獨讀爲濁其源之濁音與涿相近】

正義鄭氏康成曰壺謂瓦鼓涿擊之也【賈疏壺乃酒器非可涿擊之物故知是瓦鼓水虫】

庭氏下士一人徒二人

正義鄭氏康成曰庭氏主射夭鳥令國中潔淸如庭者也

總論易氏祓曰天子齊宿郊廟臨禦朝廷或遊苑囿一物不去則防衞爲疎故設翦氏至庭氏六職以除非常微伏之物王氏應電曰天地有猛烈偏邪乖戾之气物感之而生爲虎豹虫豸之類聖人毎事設官以驅除之而且以氏名者𨿽小道亦必防其業而後能精王氏安石曰周禮所掌道路溝澮艸木鳥獸昆虫爲民利害者無微不察凡興利皆以地官主之凡除害皆以秋官主之

銜枚氏下士二人徒八人

正義鄭氏康成曰銜枚止言語嚻讙也枚狀如箸橫銜之爲之繣結於項賈氏公彥曰其職云大祭祀令禁無嚻亦是禁戒之事故在此

案大刑以徵伐銜枚氏所掌本軍旅田役而旁及道路之嚻嘩故屬秋官大祭祀謂郊壇亦禁道喧也

伊耆氏下士一人徒二人【耆巨夷反】

正義鄭氏康成曰伊耆古王者號始爲蠟以息老物此主王者之齒杖後王識伊耆氏之舊徳而以名官與今姓有伊耆氏郝氏敬曰物至秋成且老故齒杖屬之

案戴記伊耆氏始爲蠟制葦籥土鼓亦猶隸首造數容成造歷蒼頡作書之類耳

總論王氏與之曰秋官之屬以氏稱者幾三之一焉所掌皆細事蓋人情之所易忽非世防其業莫能諳也

大行人中大夫二人小行人下大夫四人司儀上士八人中士十有六人行夫下士三十有二人府四人史八人胥八人徒八十人

正義賈氏公彥曰此四官在此者皆主賓客嚴凝之事故也朱子曰周禮最是大行人等官屬之司寇難曉案儀禮覲禮諸侯行禮旣畢則降而肉袒請刑於廟門之東王曰伯父無事歸寧乃邦然後再拜稽首出自屏南此所謂懷諸侯則天下畏之也所以屬之於司寇如此等處皆是合著如此初非聖人私意郎氏兆玉曰大小行人掌侯國朝覲聘問及王朝

撫諸侯之禮籍司儀掌擯相之儀行夫掌奉使於四方之事鄭氏康成曰行夫主國使之禮

通論王氏應電曰大行人之職在虞廷爲四嶽之官所謂賓於四門也而周公以之屬於秋官者主於齊之以禮而雍穆之齊之不足而後有掌交以諭之利害匡人以逹之法則又不得已而後有司馬之法故曰先王之爲敎也微其止邪也於未形王氏曰出爵賜命藹然如春故典命屬於春官正位肅儀森然如秋故司儀屬於秋官

案朝廷大典禮每一事非一官所能共則六官胥有事焉又典禮本屬春官而春官之員所掌視他官已倍則大行人諸官之屬於秋亦裒益均稱之義也鄕飲酒義天地嚴凝之气始於西南而盛於西北賓者以義接人者也義屬秋則賓客之官之隸於秋也亦宜

環人中士四人史四人胥四人徒四十人【環戶關反】

正義鄭氏康成曰環猶圍也主圍賓客任器爲之守衞【賈疏卽其職文】

通論鄭氏鍔曰周官有二環人夏官之環人掌致師此官掌環繞賓客而爲之衛事𨿽不同皆有取於循環之義故皆名曰環人

象胥毎翟上士一人中士二人下士八人徒二十人正義鄭氏康成曰通夷狄之言者曰象胥其有才知者也玉制東方曰寄南方曰象西方曰狄鞮北方曰譯今總名曰象者周之徳先致南方也

掌客上士二人下士四人府一人史二人胥二人徒二十人

正義賈氏公彥曰其職云掌賓客牢禮之陳鄭氏鍔曰分而言之則尊者謂之賓卑者謂之客總言之皆可謂之客也

掌訝中士八人府二人史四人胥四人徒四十人【訝五嫁反】正義鄭氏康成曰訝迎也賓客來主迎之鄭司農云春秋傳使跛者訝跛者【賈疏成二年公羊傳文】

通論易氏祓曰訝士主訝四方之獄訟故曰士此專迎送四方之賓客故曰掌訝

案設官之數與訝士同以賓客四面而至送迎之事必偕也府史胥徒則省半焉蓋以訝士兼受四方之獄訟

掌交中士八人府二人史四人徒三十有二人

正義鄭氏康成曰主交通結諸侯之好鄭氏鍔曰邦國地遠勢隔故設掌交之官以道達其間隔之情使無疑阻

案小行人辧五物各爲一書以反命於王則巡觀侯國而究察之明矣而復設掌交以巡邦國何也掌交積日累月以得其禮俗政事利害順逆饑禳苦樂悖逆和親之迹然後小行人之出可周諮詢度按實而別其類也【小行人四人二人畱治官中事當巡行之歳二人分出所至之國淹畱不過旬日非平日具得其事迹安能倉卒而立定乎】

掌察四方中士八人史四人徒十有六人

掌貨賄下士十有六人史四人徒三十有二人

正義賈氏公彥曰此蓋督察邦國之事及邦國所致貨賄但二官闕不可彊言也

朝大夫毎國上士二人下士四人府一人史二人庶子八人徒二十人

正義鄭氏康成曰此王之士也使主都家之國治而命之朝大夫云賈氏公彥曰畿內三等采地𨿽有百里五十里二十五里總謂之國若王制云九十三國也庶子者蓋亦主采地之諸子在府史之下者蓋官長所自辟除也

案此云國卽采地也與諸侯之國異此職府史之下有庶子而無胥何也世祿之家鮮克由禮其有政令事故非胥徒所能呼召也故卽用都家之族人供胥之役【庶子列府史下而別無胥故知供胥之役】蓋以胥掌事恐都家之子弟或有拒違以都家之族人爲之則細民奉法惟謹矣朝大夫朝夕聴事於王朝故庶子從而治敍焉其徵令則使徒達之都家之司馬掌士庶子車馬兵甲之戒令而設胥如他職何也軍政也師都且親帥焉豈慮其玩忽乎傳曰盡小者大治周官者當於此類求之

都則中士一人下士二人府一人史二人庶子四人徒八十人

正義鄭氏康成曰都則主都家之八則者也當言每都如朝大夫及都司馬

案八則𨿽頒而遵守之誠奉行之善不可以不辧也故設二職於都家以考之朝大夫必朝夕王朝而後可聴事以達政令都則家則必分寘於其國而後可守典以覈僭差事各有宜也

都士中士二人下士四人府二人史四人胥四人徒四十人家士亦如之

正義鄭氏康成曰都家之士主治都家吏民之獄訟以告方士者也亦當言每都

總論薛氏衡曰刑官之終宜首舉都家之士而先朝大夫次都則而後及於都士家士何也蓋八則以治都鄙七曰刑賞以馭其威使威福得以自行則是兩政耦國之漸也故於王朝各設朝大夫以主其治都則以守其法而後以都士家士眀其刑然後綱維壹挈於上也

案治職敎職絕無治都家之官以治敎二典王畿侯國所通行也禮樂徵伐威福必自天子出不惟諸矦擅命必加九伐卽卿大夫之私邑亦必使王官掌之故春官則設都宗人家宗人夏官則設都司馬家司馬而獄訟放紛旣設方士於王朝又設都士家士與有地守者共治之所以謹其操柄以防冒濫也王氏與之謂先王議事以制不爲刑辟無取乎書契之蔵秋官之府不宜多至七百餘人非也惟獄訟之要不得不詳具而久蔵蓋上下比罪不可無考於前聽斷失中尙或有反於後故都家獄訟之成士師並書其聴獄訟者而況司盟之載書司約之約劑大司寇所獻之民數士師所掌合聯之簡稽荒辧之法大小行人司儀掌客所掌賓客之禮籍小行人所獻六服邦國之事書視五官已倍加且朝大夫都則都士每國而有之府安得不再倍於諸職哉聖人制法非求以事理之實不可妄議也

欽定周官義疏卷三十四

欽定四庫全書

欽定周官義疏卷三十五

秋官司寇第五之二

大司寇之職掌建邦之三典以佐王刑邦國詰四方【詰起吉反】

正義鄭氏康成曰典法也詰謹也書曰度作詳刑以詰四方【賈疏書呂刑篇】

案刑邦國卽下經用三典於三等之國蓋以刑邦國之民若諸侯之不率者則九伐施焉非五刑所及也旣曰刑邦國又曰詰四方蓋詰四方之寇賊姦宄而使之靖也大宰以刑典詰邦國卽此義

一曰刑新國用輕典

正義鄭氏康成曰新國者新辟地立君之國用輕法者謂其民未習於教

二曰刑平國用中典

正義鄭氏康成曰平國承平守成之國也用中典者常行之法

三曰刑亂國用重典

正義鄭氏康成曰亂國簒弒叛逆之國也用重典者以其化惡伐滅之

案如酒誥羣飲汝勿逸盡執拘以歸於周予其殺是也

通論賈氏公彥曰趙商問族師職曰四閭爲族八閭爲聯使之相保相受刑罰慶賞相及相共在康誥曰父不慈子不孝兄不友弟不恭不相及也未達指趣答曰族師之職周公制禮使民相戒勅之法康誥之時周法未定又新誅三監務在尙寛以安天下故用輕典

總論王氏安石曰刑新國用輕典以柔乂之也刑平國用中典以正直乂之也刑亂國用重典以剛乂之也故書曰惟敬五刑以成三徳鄧氏元錫曰或輕或重權制耳而名典何也曰權其輕重以制中是乃不易之常灋

案加刑於新國平國亂國之上者明制在王朝布刑於邦國之時卽別異輕重而酌其中也其王國之或爲新或爲平或爲亂而因之以爲輕重之灋亦存焉

以五刑糾萬民

正義鄭氏康成曰刑亦灋也糾猶察異之【賈疏察取與之罪使別異善惡王氏應電曰糾兼督聚之義】賈氏公彥曰此五刑與墨劓等正刑別或一刑之中而含五或此五刑全不入五刑

案糾有約束之義示以所尙而不用命者刑隨之則如木之從繩而無不可矯正矣

一曰野刑上功糾力

正義鄭氏康成曰功農功力勤力王氏應電曰野自國中以外之稱若耕稼溝塗挽漕築鑿凡任眾之事皆野民任之故事責其成功以刑糾之使致力

二曰軍刑上命糾守

正義鄭氏康成曰命將命也守不失部伍何氏喬新曰兵以用命爲上而察其不守律者則刑之

三曰鄕刑上徳糾孝

正義鄭氏康成曰徳六徳也善事父母爲孝

四曰官刑上能糾職

正義鄭氏康成曰能能其事也職職事修理

案大宰官刑以糾邦治則所糾乃有位者司寇官刑以糾萬民則所糾乃庻人在官者

五曰國刑上願糾暴【暴依注作恭一讀如字】

正義鄭氏康成曰願慤愼也暴當爲恭字之誤也何氏喬新曰國國中以謹願爲上而察其彊暴者則刑之暴者願之反也

總論王氏安石曰野刑上功糾力力所以致功軍刑上命糾守守所以致命鄕刑上徳糾孝孝所以致徳官刑上能糾職職所以致能國刑上願糾暴失願而暴刑之所取也李氏嘉防曰用刑𨿽貴當其情然必以事之所尙爲重如治主僕之訟必以名分爲先蓋大體所闗若不論其所宜尙則一情之得一法之行未必不妨其餘

案曰野曰鄕曰國非以地別之以事別之也水土力後之政野刑也故曰上功糾力不孝不友不睦不婣不任不卹鄕刑也故曰上徳糾孝吏之作姦民之爲暴勢家之滅義國刑也故曰上願糾暴𨿽國中野外之人所犯鄕刑也則以鄕刑獘之餘刑皆然劉氏彛謂國刑爲典禮之刑蓋據注以暴爲恭不知義不可通蓋變禮易樂革制度衣服則九伐之所施也亂名攺作殺無赦者也至於祭祀賓客序事以賢卽小有過差不宜遂麗於刑且禮典不可云尙願失禮而有訶責不可以爲國刑羣儒多以五刑附治教禮政事五典義皆穿鑿難通王氏應電專以市言國刑非也糾之者市官之外禁殺戮禁暴萍氏等官皆有事焉

以圜土聚教罷民【罷音皮】

正義鄭氏康成曰圜土獄城也聚罷民其中困苦以教之爲善也民不湣作勞有似於罷鄭氏眾曰罷民謂惡人不從化爲百姓所患苦而未入五刑者也故下云凡害人者金氏瑤曰聚教者司圜收而教之也

凡害人者寘之圜土而施職事焉以明刑恥之【寘支試反】正義鄭氏康成曰害人謂爲邪惡已有過失麗於法者以其不故犯法寘之圜土繋教之庶其困悔而能攺也寘置也施職事以所能使之明刑書其罪惡於大方版著其背賈氏公彥曰害人如抽拔刀劍誤以傷人之類此罷民夲無故心直是過誤比入五刑者爲輕比坐嘉石者爲重司救職云其有過失者三讓而罰三罰而歸於圜土卽此罷民也

案民罷於作業則必放僻邪侈而有害於人寘之圜土欲其困而悔也施以職事欲其勞而思也

其能攺者反於中國不齒三年其不能攺而出圜土者殺

正義鄭氏康成曰反於中國謂捨之還於故鄕裏也司圜職曰上罪三年而捨中罪二年而舍下罪一年而捨不齒者不得以年次列於平民也【賈疏玉藻垂緌五寸惰防之士是也】出謂逃亡王氏安石曰其收之也三讓而罰三罰而歸之圜土其能攺與否亦不可遽定故不齒者三年而後以倫類序之王氏昭禹曰聚而教之者仁出而殺之者義

案使知攺則終可安其生不攺則無所逃其死姦凶之民捨此無以革其心𨿽周公制法亦不得不出於此反其鄕裏而曰中國者使終不攺則當屛之逺方也

以兩造禁民訟入束矢於朝然後聴之【造注七到反又昨早反】正義鄭氏康成曰使兩造入束矢乃治之也不入束矢則是自服不直者也必入矢者取其直也古者一弓百矢束矢其百个與

案注以造爲至非也無論所訟虛實未有被訟而不自質辯者果自知不直而不至爲吏者當致其人平其事而後可以息爭未有置而不聴者蓋造者作事之端兩造者各陳其致爭之由也書曰兩造具備則不可以至訓明矣

以兩劑禁民獄入鈞金三日乃致於朝然後聴之【劑子隨反】正義鄭氏康成曰劑今券書也【賈疏小宰職聴賣買以質劑注云簿書之最目獄訟之要詞皆曰契則劑謂劵書者爲獄訟之要詞若王叔氏不能舉其契是也】使獄者各賫券書旣兩券書使入鈞金又三日乃治之重刑也不券書不入金則是亦自服不直者也必入金者取其堅也三十斤曰鈞吳氏澂曰爭辯曰訟旣訟而累繋曰獄

總論王氏應電曰兩人皆至則詞不獲逞兩劑並陳則詐不可逃而各入束矢鈞金則心有所惜故𨿽健訟者多相與和解而止此所以爲禁民訟禁民獄之法也丘氏曰束矢鈞金非貧民可辦然理直者固當還之𨿽貧民固未遽困也況其不能致者又有肺石路鼓以達之乎

案訟是非可決者也兩造具備則曲直可判矣獄遲久而後決者也或負財物或爭徵其約劑有眞僞佐證有存亡未可以一言而決必致於獄然後其罪可定故所入加重又緩其期然後聴之

以嘉石平罷民

正義鄭氏康成曰嘉石文石也【賈疏嘉善也有文理乃稱嘉】樹之外朝門左平成也成之使善賈氏公彥曰嘉石肺石在朝士職

凡萬民之有罪過而未麗於灋而害於州裏者桎梏而坐諸嘉石役諸司空【桎音質梏古毒反】

正義鄭氏康成曰有罪過謂邪惡之人所罪過者也麗附也未附於法未著於法也木在足曰桎在手曰梏役諸司空坐日訖使給百工之役王氏安石曰有罪過而未麗於法則司救所謂衺惡也其得罪反輕於過失者爲其未麗於法故也司空之役不可廢與其役平民孰若用罷民而教之且以安州裏案州裏者比閭族黨之槪詞州長職云大攷州裏是也

重罪旬有三日坐期其次九日坐九月役其次七日坐七月役其次五日坐五月役其下罪三日坐三月役使州裏任之則宥而捨之

正義鄭氏康成曰役月訖使其州裏之人任之乃赦之宥寛也賈氏公彥曰任之者恐習前爲非而不攺故使州長裏宰保任之王氏安石曰苟無任者終不捨焉是所以安州裏

案五家以近相保此更逺及二千五百家之州何也五家相保使糾察於平時也其過失邪惡未形故曰有罪奇衺則相及嘉石圜土之罷民則過失邪惡已成矣懼其暫求自脫而不能悛非比偶之民所能制也故使其有司任之閭胥裏宰實掌撻罰任之而不攺則鞭朴加焉傲狠怙終可復於州長而竄之故不曰保而曰任蓋使有地治者任其責耳必如此然後邪惡之民無遁情

以肺石達窮民【肺芳愛反】

正義鄭氏康成曰肺石赤石也【賈疏必使之坐赤石者使之赤心不妄告也】窮民天民之窮而無告者

凡逺近惸獨老幼之欲有復於上而其長弗達者立於肺石三日士聴其辭以告於上而罪其長【惸其營反長知文反】正義賈氏公彥曰言逺近者無問畿內外鄭氏康成曰無兄弟曰惸無子孫曰獨復猶報也上謂王與六卿也報之者若上書詣公府言事矣長謂諸侯若鄕遂大夫王氏安石曰謂之窮民其惸獨無助可誣其老無力可侮其幼無知可防非此族也不爲窮民以大僕職觀之則欲其速達甚於遽令然而立於肺石三日然後聴則又惡民之瀆其上也民瀆於告上煩於聴其誠無告者反無以信於上矣歐陽氏謙之曰士聴其辭當是朝士其職曰右肺石達窮民焉

案斷獄訟者大司寇也乃散見於羣士而夲職無列焉何也圜土嘉石所以禁於獄訟未成之先而閉其徑塗鈞金束矢所以謹於疑獄疑訟而防其變詐肺石以達窮民又所以警有地治者與職聴之士而懲其枉橈也蓋使民無訟其夲原固在於皇建有極章志貞教而止惡於未萌董正諸司乃大司寇之職至於職斷不失則羣有司事耳此夲職無一言及於獄訟之義歟

正月之吉始和布刑於邦國都鄙乃縣刑象之灋於象魏使萬民觀刑象挾日而斂之【縣音懸挾子協反】

正義王氏昭禹曰刑者侀也侀者成也宜無所加損然亦量時而有輕重是以正月必和而布之

案刑典每嵗和布不惟科條有增損卽諸侯之國有由新而爲故旣亂而復平先平而後亂者其典之輕重必隨時變易乃得其中也

凡邦之大約涖其盟書而登之於天府大史內史司防及六官皆受其貳而藏之【防古外反】

正義賈氏公彥曰大盟約謂王與諸侯因大防同而盟所有約誓之辭鄭氏康成曰涖臨也天府祖廟之藏六官六卿之官也貳副也王氏安石曰大史內史司防皆受其貳而蔵之各以考事焉非特備失亡而已鄭氏鍔曰大史掌邦之典法則之貳以逆治內史掌八枋之法以詔王治司防掌邦之典法則之貳以逆治六卿之長大事皆與故並受其貳而蔵之

案邦之大盟約有或背之則徵討必行六官皆有事焉故並蔵其貳又使邦人及諸侯知所約之必不可犯也

通論王氏應電曰蔵盟約惟見於大史而天府內史司防及五官並不載者互見也

凡諸侯之獄訟以邦典定之凡卿大夫之獄訟以邦灋斷之凡庶民之獄訟以邦成獘之【必世反注故書爲憋鄭司農云當爲獘】

正義鄭氏康成曰邦典六典也以六典待邦國之治邦法八法也以八法待官府之治邦成八成也以官成待萬民之治鄭司農云獘之斷其獄訟也春秋傳曰獘罪邢侯

通論易氏祓曰大宰治官之長故以三者待其治大司寇刑官之長故又以之聴其獄訟

案此侯國有爭訟非九伐之法所及也故以邦典定之如疆埸之爭則所犯教典政典也秩序之爭則所犯禮典也川防之閉縱則所犯事典也夲無輕重一定之法必隨事而酌定之卿大夫之獄訟以八法斷之者官職之不舉官聯之不防官常之不修官成之不守官法之不遵官刑之不當官計之不實國有常刑也若卿大夫而有土地財物之訟亦當以八成之

大祭祀奉犬牲

正義鄭氏康成曰奉猶進也賈氏公彥曰犬屬西方金故司寇奉進犬牲

案奉犬牲薦孰而已不言羞其肆則犬不進體解也

若禋祀五帝則戒之日涖誓百官戒於百族

正義鄭氏康成曰戒之日卜之日也【鄭氏鍔曰大宰職祀五帝前期十日而卜日此謂戒之日則旣得吉卜而戒以齊戒】郊特牲曰卜之日王立於澤親聴誓命受教諌之義也獻命庫門之內戒百官也太廟之內戒百姓也【賈疏王自澤宮而還入臯門至庫門之內大宰獻命命卽戒百官之命又自庫門內東入廟門廟門之內戒百姓彼注云百姓王之親也以親故入廟乃戒之】王氏應電曰百族王之族姓𨿽不執事亦必與祭故記云戒於廟中

案大宰掌百官之誓戒而大司寇則涖之蓋國之大事六官之長胥有事焉涖之以司寇亦所以肅之也上言奉犬牲其専職也此云涖誓戒則與大宰聮事者也

及納亨前王祭之日亦如之奉其明水火【亨普庚反】

正義鄭氏康成曰納亨致牲【賈疏納亨謂將祭之辰祭之日謂旦明也此二者大司寇爲王引道】眀水火所取於日月者【賈疏明水火見司烜職明者潔也水以配郁鬯與五齊火以給爨亨也】王氏應電曰明水明火奉於大司寇亦取嚴肅淸明之義

凡朝覲防同前王大喪亦如之

正義鄭氏康成曰大喪所前或嗣王【賈疏大防是王復云前王明是嗣王也言或者或是先後及王世子皆是大防】

通論賈氏公彥曰大防有三大宰職贊贈玉含玉此主謂王防大宗伯朝覲防同則爲上相大防亦如之宰夫大喪小防掌小官之戒令注云大防後世子也

大軍旅涖戮於社

正義鄭氏康成曰社謂社主在軍者也鄭司農云書曰用命賞於祖不用命戮於社

凡邦之大事使其屬蹕

正義鄭氏康成曰屬士師以下也故書蹕作避杜子春云當爲辟謂辟除姦人也某謂蹕止行也

存疑王氏安石曰小司寇國之大事使其屬蹕則事在國中而已大司寇邦之大事使其屬蹕則事之所在通國野焉

小司寇之職掌外朝之政以致萬民而詢焉

正義金氏瑤曰外朝主聴獄訟而兼大詢之政王氏應電曰朝士掌外朝之法小司寇則掌其政致萬民鄕大夫職國大詢於眾庻則各帥其鄕之眾寡而致於朝是也鄭氏眾曰致萬民聚萬民也詢謀也詩曰詢於芻蕘書曰謀及庻人賈氏公彥曰案下文羣吏並在內而獨云致萬民者羣吏在朝是其常故特言萬民

存疑鄭氏康成曰外朝在雉門之外

辧正王氏與之曰後鄭解外朝謂雉門外非也外朝朝士所掌在庫門之外

案外朝在庫門之外臯門之內朝士注甚明此云雉門外或傳寫訛耳

一曰詢國危

正義鄭氏康成曰國危謂有兵寇之亂

二曰詢國遷

正義鄭氏康成曰國遷謂徙都攺邑

三曰詢立君

正義鄭氏康成曰立君謂無冢適選於庶也

總論易氏祓曰三者君與民共者也民心不欲則不可彊使從故所詢者惟此三事

案司徒掌萬民而大詢則小司寇致之者以外朝小司寇之所掌也小司寇致之鄕大夫令之則州長帥其民而至矣故下云州長百姓北面

其位王南鄕三公及州長百姓北面羣臣西面羣吏東面小司寇擯以敍進而問焉以眾輔志而謀【鄕許亮反長知丈反必世反】

正義鄭氏康成曰羣臣卿大夫士也羣吏府史也孤不見從羣臣也【賈疏大詢卽朝士所掌之位左九棘孤卿大夫位焉故知孤從羣臣】擯謂揖之使前也敍更也輔志者尊王賢明也王氏安石曰三公鄕老也上言三公中言州長下言百姓則鄕官皆在於此矣百姓北面答君也三公及州長北面帥民也羣臣西面羣吏東面則相爲左右也王氏詳說曰司士掌治朝擯者司士也大僕掌燕朝擯者大僕也惟朝士掌外朝不爲擯而小司寇擯蓋詢萬民非常朝也朝士旣掌其位又帥其屬以鞭呼趨辟禁錯立族談者無暇爲擯此小司寇之所以爲擯也王氏安石曰以王志爲主而輔之以眾以眾謀爲稽而獘之於王王氏應電曰死刑亦大事故三刺所訊亦與此同

案臣莫尊於三公故北面答王親民之官莫尊於州長故帥百姓而位三公之後若鄕大夫則六卿也𨿽監臨六鄕而不與民治宜西面以帥羣臣【朝士職左九棘孤卿大夫位焉羣士在其後】觀此而鄕大夫以六卿攝鄕老以三公攝益明矣使別設鄕大夫而非六卿則帥百姓者宜鄕大夫而不宜以州長注疏謂鄕大夫在公後義不可通

以五刑聴萬民之獄訟附於刑用情訊之至於旬乃獘之讀書則用灋【注故書附作付】

正義鄭氏康成曰附猶著也訊言也用情理言之冀有可以出之者十日乃斷之王制曰刑者侀也侀者成也一成而不可變故君子盡心焉王氏志長曰刑之輕重必與其罪分刌相準故曰附至旬乃獘謂旣用情研訊恐尙有生路務於旬日閒反覆推求至無憾而後已焉倘訊時先有纎疑則直謂之未用情耳豈得姑附於法而至旬乃獘哉金氏瑤曰讀其入刑之書使之聞之庶有以服彼之心而死者與我皆無憾也鄭氏眾曰讀書則用法如今時讀鞫已乃論之

案旣附於刑復用情訊之記所謂悉其聰明致其忠愛以盡之也書者所書犯法之由卽獄詞也讀之而囚無不服眾以爲宜然後法可用

凡命夫命婦不躬坐獄訟

正義鄭氏康成曰爲治獄吏防尊者也躬身也不身坐者必使其屬若子弟也防服傳曰命夫其男子之爲大夫命婦其婦人之爲大夫妻者春秋傳曰衛侯與元咺訟寧武子爲輔鍼嚴子爲坐士榮爲大理【賈疏僖二十八年左傳衛侯坐殺弟叔武元咺訴於晉晉使人斷之若然元咺寧子鍼子皆大夫得坐訟者大夫身不得與士坐訟若兩大夫或代君皆得坐無嫌案注引此者明國君不坐獄訟使大夫代之若大夫自有獄訟亦不躬坐當使其屬若子弟代之也】

凡王之同族有罪不卽市

正義鄭氏眾曰有罪不卽市蓋刑諸甸師氏禮記曰刑於隠者不與國人慮兄弟【賈疏文王世子文】鄭氏鍔曰一以責防恥一以重國體

案掌囚掌戮職凡有爵者皆刑殺於甸師氏而小司寇及甸師職獨舉王之同族何也其法夲爲同族設而有爵者視焉故司寇甸師職第舉其法之所自始而掌囚掌戮職乃並詳其事之所兼及也

論王氏安石曰命夫命婦不躬坐獄訟者貴之也凡王之同族有罪不卽市者親之也貴貴親親如此而已耳豈以故撓法哉

以五聲聴獄訟求民情

正義賈氏公彥曰案下五事惟辭聴屬聲而以五聲目之者四事𨿽不是聲亦以聲爲夲

案呂刑惟貌有稽以色包耳目辭气此以聲包色气耳目也蓋或貌變或聲變則余必從之聲以辭言而辭不足以盡聲不直而巧辧者辭𨿽不屈而聲必有異則聲聴乃色气耳目之樞紐也

一曰辭聴

正義鄭氏康成曰觀其出言不直則煩【賈疏直則言要理深虛則辭煩義寡】

二曰色聴

正義鄭氏康成曰觀其顏色不直則赧然

三曰气聴

正義鄭氏康成曰觀其气息不直則喘

四曰耳聴

正義鄭氏康成曰觀其聴聆不直則惑

五曰目聴

正義鄭氏康成曰觀其眸子視不直則眊然

論王氏安石曰聴獄訟求民情以訊鞫作其言因察其視聴气色以知其情僞故皆謂之聲焉言而色動气防視聴失則其僞可知也項氏安世曰心者形之君辭者心之聲聲於中不能揜於外其辭信則色定气舒耳目不亂其辭僞則色變气索耳目皆惑以此聴之人焉廋哉黃氏度曰此在辭事之外其情之現與隠伏皆於是求之

以八辟麗邦灋附刑罰【辟音辟注故書附作付】

正義鄭氏康成曰辟法也麗附也易曰日月麗乎天賈氏公彥曰曲禮刑不上大夫注云其犯法則在

八議輕重不在刑書議得其罪乃附邦法而附於刑罰也鄭氏鍔曰八辟以待八議之人俟其議定已麗於邦法乃附之於刑罰無一定之制也

案邦法中夲無此八議之法故以麗之旣曰麗邦法又曰附刑罰者以八等人之刑應末減者著於邦法之中獘罪時得權衡其彼此之輕重低昻而附之於刑罰也

一曰議親之辟

正義鄭氏眾曰若今時宗室有罪先請是也

二曰議故之辟

正義鄭氏康成曰故謂舊知也

三曰議賢之辟

正義鄭氏康成曰賢有徳行者鄭司農云若今時亷吏有罪先請是也

四曰議能之辟

正義鄭氏康成曰能謂有道藝者春秋傳曰夫謀而鮮過惠訓不倦者叔向有焉社稷之固也猶將十世宥之以勸能者今壹不免其身以棄社稷不亦惑乎【賈疏襄二十一年左傳】

五曰議功之辟

正義鄭氏康成曰謂有大勲力立功者

六曰議貴之辟

正義鄭氏眾曰若今時吏墨綬有罪先請是也【賈疏漢法墨綬爲貴縣令六百石銅印墨綬是也若周則大夫以上皆貴也】

七曰議勤之辟

正義鄭氏康成曰謂憔悴以事國

八曰議賓之辟

正義鄭氏康成曰謂所不臣者三恪二代之後與賈氏公彥曰議勤已上𨿽以王爲主諸侯亦有之惟八曰議賓據王而言不及諸侯

論王氏應電曰八者之人非於王躬有所闗系卽於國家有所裨益不幸而有罪從而議之可赦則赦次亦爲之末減焉其必不可赦則若盤水加劍罄於甸人及有爵者不爲奴同族者無宮刑之類𨿽當刑當殺而以禮待之使知自重且不拘系束縛困辱之則小人常知敬畏而朝廷愈尊也王氏安石曰謂之議則刑誅赦宥尙未定也必情法兩伸而無所偏橈焉可知矣

以三刺斷庻民獄訟之中【刺七賜反】

正義鄭氏康成曰刺殺也中謂罪正所定【賈疏所刺不必是殺餘四刑亦是三刺直言殺者舉法重者而言】王氏應電曰所謂三刺卽司刺三刺之法刑主於中殺非私怒宥非私恩故必三刺而後庶民之獄訟得其中

存疑鄭氏鍔曰此三刺亦有刺取之義

一曰訊羣臣二曰訊羣吏三曰訊萬民

正義鄭氏康成曰訊言也三訊罪定則殺之鄭氏鍔曰訊問也

聴民之所刺宥以施上服下服之刑

正義鄭氏康成曰宥寛也民言殺殺之言寛寛之王氏昭禹曰上服服刑之重者下服服刑之輕者也司刺有三赦此不言言刺宥則赦可知矣王氏與之曰民以爲可刺則服上刑無疑矣民以爲可宥亦非全然宥之特服下刑比上刑爲輕耳

存疑鄭氏康成曰上服劓墨也下服宮刖也賈氏公彥曰墨劓施於面宮刖施於下體

案三訊並用而要以民爲斷者所訊取於民乃其情之實也蓋民之所共白而以爲可宥者末減可也其不可宥者則權其情罪之輕重而施上服下服之刑卽呂刑所謂上刑適輕下服下刑適重上服也司刺言三刺三宥三赦而此不言赦者凡宥必酌於民言若幼弱老旄憃愚之應赦者不必訊於民而後得其情也

及大比登民數自生齒以上登於天府內史司防冢宰貳之以制國用【比必裏反上時掌反】

正義鄭氏康成曰大比三年大數民之眾寡也人生齒而體備男八月而生齒女七月而生齒人數定而九賦可知國用乃可制耳易氏祓曰司民三年大比以萬民之數詔司寇是受其數於司民也王氏安石曰民輕犯法多由於貧民之貧以賦斂之重賦斂之重以國用之靡故使刑官獻民數而內史司防冢宰以制國用也

通論王氏昭禹曰天府所藏有不書其貳者獄訟之書也有一官書其貳者賢能之書也有數官書其貳者民數也有不止數官書其貳者盟約也

案三年則天道凶丰之數至此齊矣公私出入之經上下可較量矣民之少者則已壯未老者則及老矣故大比之而凡受田歸田之令或徵或捨之差耕三餘一之法民數有稽則國用可制也周官登於天府者四民數則宰司防貳之者以制國用兼考吏治也內史貳之者執國法國令之貳以逆防計也賢能之書獨內史貳之者以詔王廢置爵祿也盟約之書六官皆貳者邦之大盟約若有畔者則禮樂徵伐不行於天下六官皆有責也大史內史司防復貳之者大史掌約劑內史掌八柄其有防同徵伐則財用計要司防之所職也獄訟之登不書其貳者自羣士達於士師小司寇訊而之大司寇聴之士師受中而致於下書之者不一而足矣第登中於天府以示罪皆天討而無事復書其貳也古者民閒男女無不在九職所任之中故計民數卽可以制財用後世逰民眾多凡賦皆出於田故陸贄論兩稅之謂先王制賦以丁夫爲夲不以務穡增其稅不以輟稼減其租則播種多不以植產厚其徴不以流寓免其調則地著固不以飭勵重其役不以窳怠蠲其庸則功力勤誠有見於先王懲遊惰卹農重谷之道也

小祭祀奉犬牲凡禋祀五帝實鑊水納亨亦如之【鑊戶郭反】正義鄭氏康成曰奉猶進也納亨致牲也其時鑊水當以洗解牲體肉【案牲初殺必以熱水去毛注云洗蓋兼去毛言之】劉氏曰實鑊所以滌牲也納亨所以煮牲也亦實其水

大賓客前王而辟後世子之防亦如之【辟婢亦反】

正義鄭氏眾曰小司寇爲王道辟除姦人也若今時執金吾下至令尉奉引賈氏公彥曰士師職諸侯爲賔帥其屬蹕於王宮此小司寇爲王辟亦謂於宮中饗燕在寢及廟時也後世子之防當朝廟之時王出入亦爲王辟

案朝覲防同大司寇前王蓋正舉朝覲防同之禮其事特重故大司寇親之饗食燕飲行於廟及寢者則禮稍殺矣故小司寇主之

小師涖戮

正義鄭氏康成曰小師王不自出之師

案云涖戮則於社可知

凡國之大事使其屬蹕

正義鄭氏康成曰屬謂士師以下

案國猶邦也此與大司寇文同則兩官並使之與或云此大事當爲小事字之誤也正貳所掌應有差焉

孟冬祀司民獻民數於王王拜受之以圖國用而進退之

正義鄭氏康成曰司民星名謂軒轅角也小司寇於祀司民而獻民數於王重民也進退猶損益也國用民眾則益民寡則損賈氏公彥曰前登民數於天府據三年大比而言此則據年年民數皆有增減於孟冬春官祭司民之時小司寇以民數多少獻於王也

案王氏應電謂上經及大比登民數一節當移屬於此良然蓋孟冬獻民數者比年之事大比而登於天府則以三年爲期也如此則脈絡相聮而及字亦不虛矣又案鄕師遂師鄕大夫遂大夫旣以嵗時登之稽之而復設司民於秋官以登其數至獻數於王則不以司徒而以司寇者司徒事繁司寇事簡宜以屬之且秋主收成獻民數於王亦有收成之義焉故以小司寇也

通論王氏志長曰於此見周先王之世無遊民也大宰以九職任萬民有一民則有一民之職有一職則有一職所生之財貨蓋化治聚斂凡嬪婦臣妾之微莫不以手足之勤佐天地之施生以供於國用故其國用可以民數之眾寡爲進退後世非無民也紛紛擾擾耗財者多而生財者少於國用何裨乎此天官九賦九式九貢必先之以九職蓋理其源而後可及其流也

嵗終則令羣士計獄獘訟登中於天府

正義鄭氏康成曰上其所斷獄訟之數賈氏公彥曰羣士謂鄕士遂士已下必登斷獄之書於天府者重刑使神監之王氏安石曰中謂獄訟事實之書易氏祓曰有已成之獄訟有未成之獄訟嵗終所

令則謂其已成者計稽也斷也【何氏喬新曰計其多寡斷其淹滯】案獄已成辭而附於罪者嵗終則計其數訟之可立決者則遂斷之也王氏應電謂下經命其屬入防乃致事當系於此下亦當從之

正嵗帥其屬而觀刑象令以木鐸曰不用灋者國有常刑

案小宰職曰觀治象之法見不獨懸其象並書其法也小司徒職曰觀教法之象互文以備其義也此職曰觀刑象義具於前則文可省也小宰小司徒職曰徇以木鐸此變文曰令何也曰徇者義主於警其人曰令者義主於達其語也天官之屬皆在國中地官之屬鄕大夫卽六卿都鄙之長則王子弟公卿大夫也遂及公邑吏𨿽不在國中而總其事者有載師閭師縣師均人土均之屬皆親觀教法故義主於警其人秋官之屬自鄕士而外治在郊野都鄙勢不得盡去其治所而觀象於國中故義主於逹其語也

令羣士乃宣布於四方憲刑禁

正義鄭氏康成曰羣士遂士以下宣徧也憲表也謂縣之也刑禁士師之五禁賈氏公彥曰刑禁布憲職所云者是也小司寇主之布憲布之金氏瑤曰乃字疑羨文王氏應電曰鄕大夫令羣吏考法於司徒各憲之於其所治與此同意可知令羣士應聮下讀

案大司寇旣縣刑象於象魏小司寇復令宣布何也縣於象魏以示國中之民及民之有事於國中者而不能徧也故正嵗小司寇又令羣士宣布於四方而各憲於所治之地與大司徒正月縣教象於象魏而小司徒正嵗又令羣吏憲禁令同也

乃命其屬入防乃致事【防古外反】

正義鄭氏康成曰得其屬之計乃令致之於王辧正金氏瑤曰大宰嵗終受防各官焉得正嵗入防此節恐有錯文王氏應電曰小司徒攷治後卽令羣吏正要防而致事此二句應系登中於天府下案士師職正要防在嵗終憲禁令在正嵗則此經宜在登中於天府之下錯簡也

士師之職掌國之五禁之灋以左右刑罰【左右音佐佑】正義鄭氏康成曰左右助也助刑罰者助其禁民爲非賈氏公彥曰刑期於無刑故豫施禁使民不犯是禁者刑罰之助也

通論易氏祓曰古者有五刑而無五罰觀士師職左右刑罰則有五禁先後刑罰則有五戒周公建典非特欲其無刑亦欲其無罰也司圜職罰不虧財不過如虞書之贖刑施於宜加鞭朴者而已至穆王作五刑之罰視司刑所掌者增至三千而宮及大辟皆得以金贖觀其迹亦近於矜卹而究其實則富者得生貧者獨死害義傷教甚矣

案曰五禁之法者其法掌於士師而遵法而施禁者則六官之屬凡職系於此者胥有事焉備爲之禁使民知少有傾側則防於刑罰而謹凜以協於中是謂左右刑罰也

一曰宮禁

正義鄭氏康成曰宮王宮也毛氏應龍曰宮禁如閽人職防服凶器不入宮者是也

案曰宮禁則凡事在宮中者皆具焉不獨閽人所掌也如宮正比次捨則去守者有禁矣糾徳行則奇衺者有禁矣稽功緒則滛怠者有禁矣秋官禁暴氏司奚之聚而出入犯禁者有戮又其顯著者也至宮中之火禁則宮正修之國中及軍旅則司烜氏掌之國失火野焚萊則司爟掌之蓋一事而通乎五禁焉萍氏之防酒謹酒亦然餘可類推

二曰官禁

正義鄭氏康成曰官官府也

案朝士職慢朝錯立族談乃官禁之行於宮中者司市命夫過市之罰乃官禁之行於國中者至宮正職所謂去守宰夫職所謂失財用物辟名則且入於官刑矣

三曰國禁

正義鄭氏康成曰國城中也

案凡司市所禁皆國禁也而郊野都邑亦用之司門幾出入不物及財物犯禁者其法聨於闗市戴記王制郊特牲及月令所列法禁皆可以是推之

四曰野禁

案山虞澤虞林衡川衡卝人迹人囿人所禁專行於野者也野廬氏蠟氏萍氏修閭氏所掌野禁爲多而賔客祭祀之禁則通乎國中司隸守王宮之厲禁而兼及野捨餘可類推

五曰軍禁

案銜枚氏禁無嚻軍禁也田同之至尙書費誓所稱春秋傳侵官失官離局亂行皆軍禁之大者縂論鄭氏康成曰古之禁書亡矣今宮門有符籍官府有無故擅入城門有離載下帷野有田律軍有嚻讙夜行之禁其觕可言者王氏昭禹曰此五者以由內及外爲敍鄭氏鍔曰或謂此有宮禁大司寇何以無宮刑蓋邦之宮刑小宰專掌之矣

皆以木鐸徇之於朝書而縣於門閭

正義何氏喬新曰徇以木鐸使眾共聞縣於門閭使人共見

案刑則大司寇縣於象魏使羣士宣布於四方而已禁則書而縣於門閭使編戶之民皆若耳提而面命焉所以犯禁而麗於刑者寡也猶司徒之教法令羣吏憲之於其所治而已而辧穜稑之種與其所宜地則使司稼縣於邑閭所以致其周密也

以五戒先後刑罰毋使罪麗於民【先悉薦反後胡遘反】

正義鄭氏康成曰先後猶左右也王氏安石曰先者引而導之也後者隨而相之也若盤庚上篇則以誥先之盤庚下篇則以誥後之王氏應電曰此與上文五禁相似而有辧禁者施於無事之時主閉絕其非心戒者謂於作事之時戒勑提撕使之勤事或未至於刑而先丁寧之或不幸而有刑罰復申勅之期民之不犯故曰先後刑罰毋使罪麗於民也案以誓言之費誓則戒之於先秦誓則以戒於後以誥言之大誥則戒之於先多士多方則以戒於後故曰以先後刑罰

一曰誓用之於軍旅

正義鄭氏康成曰誓於書則甘誓湯誓之屬王氏應電曰條狼氏所掌是也

二曰誥用之於防同

正義鄭氏康成曰誥若大誥康誥之屬

三曰禁用諸田

正義鄭氏康成曰禁則軍禮曰無干車無自後射之類【賈疏比九五王用三驅失前禽謂禽在前來者不逆而射旁去又不射惟其走者順而射之不中亦已用兵之灋亦如之降者不殺奔者不禁背者不殺以仁恩養威之道若然此不自後射亦謂不中之後不重射也】

案諸猶之於也緩聲則二急聲則一其義無異

四曰糾用諸國中

案野外亦有糾而專言國中舉其大者多者

五曰憲用諸都鄙

案對國中而言則都謂小都大都鄙謂鄕郊公邑甸稍也小司徒令羣吏憲禁令小司寇令羣士宣布於四方憲禁令蓋通鄕郊公邑甸稍縣都皆縣之論王氏昭禹曰誓之所用非特軍旅也而軍旅爲主祭祀田役之類皆有誓也禁之所用非特田也而以田役爲主宮中官府皆有禁也以是推之曰誥曰糾曰憲可知已

案誓用於軍旅者賞罰用命不用命必出矢言使知必行也誥用於防同者宣諭以禮義也禁用於田者使眾守法而不敢逾也國中用糾者其民聚可合致而申警之也都鄙用憲者其地逺必分布而表縣之也

掌鄕合州黨族閭比之聫與其民人之什伍使之相安相受以比追胥之事以施刑罰慶賞【閭比毗至反比追必裏反】正義鄭氏康成曰鄕合鄕所合也追逐寇也胥伺捕盜賊也賈氏公彥曰五家爲比比一伍二伍爲什王氏應電曰地各有守人各有居而無以約束之

於是有逐盜賊於鄰境納叛亡於他邑者先王制爲聯法由族而黨而州莫不有聨焉而合之於鄕三公各主二鄕鄕師四人共主六鄕故六鄕之屬如一家民人之什伍亦如一人以追胥盜賊能匿者寡矣李氏嘉防曰士師所聨比而用之者止追胥之事耳大於此者則司徒司馬任之王氏詳說曰大司徒族師比長特言相受士師掌聮法而兼云相安者誅亂民以安民也此所以爲刑官之考鄭氏鍔曰此皆鄕官之職乃使士師掌之者教以誘之於先刑以警之於後則民知所畏而六鄕之政成

案族師之法八閭爲聨止於二族而此經並舉州黨何也五族爲黨黨之奇族有合於別黨者矣五黨爲州州之奇黨有合於他州者矣至於鄕而數無奇零聨無外合故曰鄕合州黨族閭比之聨也族師職曰相保相受者所以教相受之人使之相保而篤於恩義也此職曰相安相受者所以糾所受之人使之相安而止其衺惡也族師合職卽軍政也故刑罰慶賞合八閭而相及相共追胥之事則相及相共者多寡無定數故第曰以施刑法慶賞而不限以八閭也三代盛時諸侯軌道兵革不試故坐作擊刺寓於四時之田慶賞刑罰寓於追胥之比蓋軍政不可以無警而弛民气不可使久安而怠也

掌官中之政令

正義鄭氏康成曰大司寇之官府中也【賈疏士師所施政令惟在當官故曰大司寇之官府中】

案諸官之司惟此曰掌官中之政令何也宰夫所掌則通六官之事鄕師分掌其鄕肆師則掌禮事之小者以佐宗伯惟士師則獄訟之上察其辭以詔司寇獄訟之成致其令以付羣士凡官中之政令無不待之以定由之以達者故特文以著之

察獄訟之辭以詔司寇斷獄獘訟致邦令【必世反】

正義賈氏公彥曰獄訟之辭各有司存謂若鄕士遂士縣士方士各主當司之獄訟其有不決來問士師者士師審察以告大司寇斷獄獘訟也斷訖致與羣士謂之致邦令王氏安石曰致邦令致之於鄕遂及都鄙

掌士之八成

正義賈氏公彥曰士卽士師已下是也凡言成者皆舊有成事品式後人依而行之此八成皆是獄官斷事成品式

通論王氏曰官府之八成經治之成法也士師之八成止亂之成法也

案曰士之八成所以別於小宰之八成也八者舊獄載在刑書具有成法羣士守之如春秋傳魯盟臧紇召外史掌惡臣而問盟首是也

一曰邦汋【汋上藥反注音酌】

存疑鄭氏眾曰汋讀如酌酒尊中之酌邦汋者斟酌盜取國家密事若今時刺探尙書事【賈疏漢時尙書掌機密】案三代盛時列國分土君臣同體無所爲刺探國事者春秋谷梁傳僖八年鄭伯來乞盟蓋汋之也注云汋血而與之爾雅井一有水一無水曰瀱汋集韻汋挹取也其諸聚斂掊克之臣浚民之生以虧邦夲者故列於邦賊邦諜之上與

二曰邦賊

正義鄭氏康成曰爲逆亂者

三曰邦諜

正義鄭氏康成曰爲異國反閒【王氏應電曰卽夏官環人職之諜賊也】

四曰犯邦令

正義鄭氏康成曰干冒王教令者

五曰撟邦令【撟音矯】

正義鄭氏康成曰稱詐以有爲者鄭氏鍔曰撟如矯制之矯上無是令輒出已意矯而爲之

六曰爲邦盜

正義鄭氏康成曰竊取國之寶藏者

案注據春秋書盜竊寶玉大弓故以竊寶藏解之但如竊邑外畔殺國之大臣懿親及凡竊財貨者皆盜也

七曰爲邦朋【注故書朋作傰鄭司農云讀如朋友之朋】

正義鄭氏康成曰朋黨相阿使政不平者

八曰爲邦誣

正義鄭氏康成曰誣罔君臣使事失實【王氏昭禹曰如造訛言以惑眾之類】

總論王氏應電曰八者皆不軌之徒不利於國者也司寇所詰之姦慝莫此爲大士師所以定爲八成必誅而無赦王氏昭禹曰先王患夫姦人爲禍夲者如此立八成之法使士師掌之則制治保邦所以防其芽蘗者至矣

若邦凶荒則以荒辯之灋治之【辯注作貶今讀如字】

正義劉氏迎曰荒辯之法謂辯其輕重而爲之備也使凶荒而無辯安知食二鬴與不能人二鬴者哉案其嵗之祲有等差其地之民有眾寡其民之困有淺深其財之用有多寡其事之施有緩急故曰荒辯之法

存疑鄭氏康成曰辯讀爲貶聲之誤也遭饑荒則刑罰國事有所貶損作權時灋也朝士職曰若邦凶荒札防寇戎之故則令邦國都家縣鄙慮刑貶

令移民通財糾守緩刑

正義鄭氏康成曰移民就賤救困也通財補不足也糾守備盜賊也緩刑舒民心也

案移民通財地官所掌而又使刑官令之者移民則慮有顚越不恭暫遇姦宄者通財而使刑官董之則富者知必償而無匿財矣

通論王氏應電曰比閭卒伍乃地官夏官之職而秋官亦掌其追胥合聨之事荒政通財乃地官聚萬民之職而秋官亦掌荒辯之法蓋爲治必從其夲未有不教訓之而可以相安者未有不救其饑寒而能止盜者故秋官掌除盜賊而必兼夫保任荒辯之法使之知禮義足衣食而自不爲盜也苟徒設刑罰以待有罪之至不防於罔民乎

凡以財獄訟者正之以傅別約劑【傅音附劑子隨反注故書別爲辯鄭司農云讀爲別】

正義鄭氏鍔曰小宰八成所謂聴稱責與買賣者是也稱責之財則以傅別正之買賣之財則以約劑正之王氏安石曰民知無傅別約劑之不可治皆無敢苟簡於其始此訟之所由省也

若祭勝國之社稷則爲之屍

正義鄭氏康成曰以刑官爲屍略之也周謂亡殷之社爲亳社【賈疏據周勝殷謂之勝國據殷亡卽云亡殷郊特牲云防國之社屋之春秋亳社災是也】

王燕出入則前驅而辟

正義鄭氏康成曰道王且辟行人賈氏公彥曰燕出入宮苑皆是

案燕出入偶以逰燕出入也夏官小臣王之燕出入則前驅此士師亦前驅明前驅者非一也士師前驅而辟則士師之車又在小臣之前矣蹕以禁止行者辟則開道而使辟於旁故宮中廟中則蹕王燕出入則辟

通論王氏詳說曰夏官小臣王之燕出入則前驅此王燕出入則前驅而辟蓋成周之典其爲王衛備矣以經考之有前馬有前車有前王有前驅有前王而辟有前驅而辟前車者謂車已駕而王未乘之時如齊右掌祭祀防同賔客前齊車王乘則持馬是也前馬者謂車已行而王馮式之時如道右王式則下前馬是也前王者謂王在壇廟步行之時大司寇職禋祀五帝及納亨前王是也前驅者謂車行之時太僕王出入則自左馭而前驅小臣王燕出入則前驅是也然前王一也有前王而辟者有前王而不辟者前驅一也有前驅而辟者有前驅而不辟者大司寇尊矣故前王而不辟前王而辟者小司寇也然大司寇前王於納亨小司寇前王於大賓客抑亦宗廟之中無庸辟止行人也太僕掌正王之服位於王出入則前驅小臣掌正王之燕服位故燕出入則前驅皆前驅而不辟也士師前驅而辟與小司寇之辟同但前王者步而近於王前驅者亦乘車則在前而稍逺若夫蹕天官宮正凡邦之事蹕宮中廟中則執燭夏官隸僕掌蹕宮中之事大司寇凡邦之大事使其屬蹕小司寇凡國大事使其屬蹕士師諸侯爲賓則帥其屬而蹕於王宮鄕士各掌其鄕之禁令帥其屬夾道而蹕宮正掌王宮故以邦事言隸僕掌五寢故以宮中之事言大司寇小司寇事在國中故以邦國言士師無與於邦國之大事故以諸侯爲賔而蹕於王宮言鄕士掌六鄕王之祭祀賓客軍旅有出入於六鄕者故以夾道而蹕言然宮正掌王宮而言蹕邦之事與士師蹕於王宮異者蓋宮正言凡邦之事則王宮之祭祀等事無所不蹕士師特蹕於諸侯爲賓之時而已曰辟曰蹕皆以刑官主其事正所以重萬乘而肅眾志也若乃王之三公六卿大夫出入於鄕遂公邑之間亦有辟而無蹕外諸侯入於王國則有辟居於客館則有蹕鄕士於三公遂士於六卿縣士於大夫皆言爲之前驅而辟是三公六卿大夫有辟而無蹕也訝士職邦有賓客入於國則爲之前驅而辟野亦如之居館則帥其屬而爲之蹕是知外諸侯有辟而又有蹕也然三公六卿大夫在鄕遂公邑之閒則辟在王城之內則否以邦事則辟非邦事則否諸侯辟於王之國蹕於客之館則其在國皆得用也明矣

祀五帝則沃屍及王盥洎鑊水【洎其異反鑊戶郭反】

正義李氏如圭曰沃屍及王盥謂沃屍盥並沃王盥鄭氏康成曰洎謂增其鑊汁王氏昭禹曰小司

寇實鑊水士師續司寇之事而終之

通論賈氏公彥曰此直言祀五帝沃屍及王盥其餘冬至夏至及祭先王先公所沃盥者小祝職大祭祀沃屍盥小臣職大祭祀朝覲沃王盥如是則冬至夏至及先王先公小祝沃屍小臣沃王又郁人職凡祼事沃盥此惟在宗廟爲祼時

凡刉珥則奉犬牲【刉珥音機衈】

正義鄭氏康成曰珥讀爲衈刉衈釁禮之事【賈疏知刉衈是釁禮者雜記成廟則釁之門夾室皆用雞其衈皆於屋下彼𨿽不言刉刉衈相將故知是釁禮】用牲毛者曰刉羽者曰衈【賈疏雜記雞言衈則毛曰刉可知】

諸侯爲賓則帥其屬而蹕於王宮大防亦如之

正義鄭氏康成曰謂諸侯來朝若燕饗時賈氏公彥曰大防在宮中謂朝廟時王氏安石曰大司寇小司寇皆言使帥其屬不親帥也士師言帥其屬則親帥矣

大師帥其屬而禁逆軍旅者與犯師禁者而戮之正義鄭氏康成曰逆軍旅反將命也犯師禁干行陳也【賈疏案昭元年晉荀吳敗狄於太原將戰魏舒曰請皆卒自我始荀吳之嬖人不肯卽卒斬以徇是反將命也襄公三年雞澤之盟晉侯之弟揚幹亂行於曲梁魏絳戮其僕是干行陳也案犯師禁如書費誓寇攘逾垣墻竊馬牛誘臣妾之類】王氏應電曰古者兵刑一職故軍旅涖戮禁戒並屬刑官

案其屬鄕士遂士縣士方士訝士也旅帥卒長卽鄕遂公邑都家邦國之有地治者羣士卽平時斷獄訟之監司也必與羣士偕然後無事而申禁則其令眀有罪而傅刑則其議當

嵗終則令正要防

正義鄭氏康成曰定計簿王氏應電曰正其屬吏之月要嵗防以小司寇入防於大司寇也

正嵗帥其屬而憲禁令於國及郊野

正義鄭氏康成曰去國百里爲郊郊外謂之野通論易氏祓曰小司寇命其屬入防此亦令正要防小司寇掌憲刑禁於四方此則憲禁令於國及郊野蓋貳與考之辧耳

案士師先令正要防然後小司寇命入防小司寇令羣士憲刑禁則士師帥而憲之所帥者鄕士遂士縣士諸官及布憲是也

欽定周官義疏卷三十五﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷三十六

秋官司寇第五之三

鄕士掌國中各掌其鄕之民數而糾戒之

正義鄭氏康成曰國中之地距王城百里內言掌國中者主國中獄也六鄕之獄在國中【賈疏六鄕地𨿽在百里郊內要言國中者指獄而言】鄕士八人言各者四人而分主三鄕鄭氏鍔曰鄕民之數教官掌之此又掌其數者爲糾戒也

案掌國中其治所在國中也六鄕之獄訟其不附於刑者鄕師聽之矣其附於刑者與夫初末附於刑而繼附於刑者則鄕士聽之也糾戒禁之於未有獄訟之前

聽其獄訟察其辭

正義鄭氏康成曰察審也

辧其獄訟異其死刑之罪而要之旬而職聽於朝【要於妙反】正義鄭氏康成曰辧異謂殊其文書也要之爲其罪灋之要辭如今劾矣【賈疏劾實也】十日乃以職事治之於外朝容其自反覆【賈疏恐囚虛承其罪】鄭氏鍔曰辧謂辧論其獄與訟之情實也王氏應電曰先辧其罪狀之輕重然後案其入於死者與入於刑者分異而爲之要書黃氏度曰職主也以司寇親聽故主其獄者移而致於朝

案旣曰聽其獄訟又曰辧其獄訟者聽之以探其情辧之以附於法也凡爭訟之附於刑者歸於士則不附於刑者鄕師遂大夫之屬已聽斷使解散矣其附於刑者士又聽之察之辧之旬而後致於司寇其死刑則又別異其要加審愼也職聽於朝者司寇獘訟斷獄羣士皆在各麗其法獻其議而主六鄕之獄訟者則鄕士也遂士已下皆然春秋傳使王叔之宰與伯輿合要王叔氏不能舉其契

司寇聽之斷其獄獘其訟於朝羣士司刑皆在各麗其灋以議獄訟

正義賈氏公彥曰此卽朝眾聽之事呂刑云師聽五辭恐専則有濫故眾獄官共聽之鄭氏康成曰麗附也各附致其灋以成議【王氏安石曰若司刑掌五刑之法司刺掌三刺三宥三赦之法各麗其法使罪與法相應王氏應電曰令羣士各出所見而議之或從初議或有他議有從重而輕有從輕而重務協厥中】

存疑王氏詳說曰王制大司寇以獄成告於王王命三公參聽之此經不及三公者散見於朝士職也其職云面三槐三公位焉則三公在其中矣

案遂士職云若欲免之則王令三公防其期縣士職云若欲免之則王令六卿防其期然則斷獄獘訟於外朝惟司寇及羣士司刑之屬在耳非有所欲免則三公六卿皆不與也王制王命三公參聽之卽謂有所欲免而令防其期者耳朝士職之朝位主於詢萬民則王亦在焉非斷獄獘訟之常朝也

獄訟成士師受中協日刑殺肆之三日【協陸氏釋文作汁】正義鄭氏康成曰受中謂受獄訟之成也【王氏昭禹曰受中謂受其事實之書易氏祓曰書謂之中小司寇所謂登中於天府是也】士師旣受獄訟之成鄕士則擇可刑殺之日至其時往涖之【賈疏知非士師刑殺者士師是司寇之攷總攝諸士無暇往治】鄭氏眾曰論語肆諸市朝春秋傳曰三日棄疾請屍【賈疏襄二十二年楚殺令尹子南於朝三日棄疾請屍】賈氏公彥曰肆之三日據犯死罪者而言其四刑之類刑訖卽放不須肆之

案古者司寇行戮君爲不舉故必累犯法者同日而刑殺也

若欲免之則王防其期

正義鄭氏康成曰免猶赦也謂鄕士職聽於朝司寇聽之之日王欲赦之則用此時親往議之王氏應電曰免之蓋謂罪之疑而當赦或在八議而當宥者劉氏彜曰死刑而欲免之用八議也不以司寇防

王而王防其期者刑人於市與眾棄之非王所得専也是以𨿽在八議之中必反覆議成其罪而後舎之李氏曰殺人者死而民猶有相殺傷人者刑而民

猶有相傷苟以不忍而赦之則殺人者不死傷人者不刑被殺傷者無以申其枉矣是故先王𨿽矜卹罪囚必與眾議其可否而後免之其免焉者非王免之彼之罪情自可免也李氏嘉防曰王及三公六卿羣臣悉心以議之罪果不可免其人亦無辭

案王防其期則三公六卿咸在而位如大詢之位矣

大祭祀大喪紀大軍旅大賓客則各掌其鄕之禁令帥其屬夾道而蹕

正義賈氏公彥曰大祭祀若祭天及四郊大喪紀當葬所經道大軍旅王出行所經過大賓客四方諸侯來朝各由其方而入並過六鄕故各掌其鄕之禁令鄭氏康成曰屬中士已下

案大祭祀喪者不哭不敢凶服禁也汜埽反道鄕爲田燭令也大賓客誅相翔者暴賓客者禁也守塗地者聚令也餘可類推

三公若有邦事則爲之前驅而辟其喪亦如之【爲於僞反辟音辟後並同】

正義王氏應電曰邦事謂有國家政事行於國中或出畺也其喪謂葬於墓

凡國有大事則戮其犯命者

正義金氏瑤曰國國中鄕士所治者鄭氏鍔曰民𨿽鄕官所治刑戮則在鄕士

案大事卽上大祭祀大喪紀大軍旅大賓客也戮有以刑殺言者秋官掌戮是也有以辱言者司市凡有罪者撻戮而罰之是也此戮犯命者輕重皆有之不僅如疏所云徵伐田獵之事而已

遂士掌四郊各掌其遂之民數而糾其戒令

正義鄭氏康成曰遂地距王城百里已外至二百里言掌四郊者主四郊獄也六遂之獄在四郊遂士十二人言各者二人而分主一遂

案遂士掌遂之獄訟而治所則在四郊也逺郊乃六鄕之地而遂士居之者近於遂則民隱可聞不逺於國中則獄訟易達也

聽其獄訟察其辭辧其獄訟異其死刑之罪而要之二旬而職聽於朝司寇聽之斷其獄獘其訟於朝羣士司刑皆在各麗其灋以議獄訟獄訟成士師受中協日就郊而刑殺各於其遂肆之三日

正義鄭氏康成曰就郊而刑殺者遂士也遂士擇刑殺日至其時往涖之如鄕士爲之矣言各於其遂者四郊六遂遂處不同賈氏公彥曰鄕士之獄在國中不湏言就此在郊故云就也六鄕之獄並在國中不得言各六遂之獄分在四郊故言各也歐陽氏謙之曰各於其遂令當遂之人見之庶知所懲案刑殺於郊者就遂士之治所也肆各於其遂者與眾棄之以懲其未也

若欲免之則王令三公防其期

正義鄭氏康成曰令猶命也王欲赦之則用遂士職聽之時命三公往議之賈氏公彥曰防其期皆在外朝但民有逺近故六鄕獄王防其期六遂獄使三公防其期

若邦有大事聚眾庶則各掌其遂之禁令帥其屬而蹕正義鄭氏康成曰大事王所親也賈氏公彥曰鄕士在四郊內有大祭祀大喪紀等四事此在四郊之外無大祭祀大喪紀惟有大軍旅大賓客出入所經故總云大事王氏應電曰邦有大事聚眾庶則遂人帥所治之民而至故遂士掌其禁令

六卿若有邦事則爲之前驅而辟其喪亦如之【爲於僞反】正義賈氏公彥曰六鄕近則使三公六遂差逺使六卿金氏瑤曰爲六卿前驅三公可知矣蓋遂士已下職卑於鄕士故迎送之禮亦漸多也

凡郊有大事則戮其犯命者

正義賈氏公彥曰郊有大事亦謂六遂之民從軍徵伐田獵

縣士掌野各掌其縣之民數糾其戒令而聽其獄訟察其辭辧其獄訟異其死刑之罪而要之三旬而職聽於朝

正義鄭氏康成曰地距王城二百里以外至三百里曰野三百里以外至四百里曰縣四百里以外至五百里曰都都縣野之地非王子弟公卿大夫之采邑者皆公邑也謂之縣縣士掌其獄焉郊外曰野故總稱曰野獄居近野之縣獄在二百里土縣之縣獄在三百里上都之縣獄在四百里上【賈疏案載師職公邑任甸地縣士惟掌稍縣畺者其二百里內公邑之獄訟遂士兼掌之矣】黃氏度曰鄕法成於州野法成於縣稍縣都余邑皆行縣法如遂故總稱之曰野金氏瑤曰野三旬亦朝士期內之治總論王氏詳說曰鄕士云掌國中遂士云掌四郊縣士云掌野是鄕之獄近於王城遂之獄近於鄕縣之獄近於遂蓋所居之地以近者爲主也

案此職掌公邑之獄訟縣師掌稍縣都之賦貢而皆以縣名官眀公邑都家邑𨿽大不得過二千五百家也知此職所掌惟稍縣公邑之獄訟者甸之賦貢役事皆兼掌於遂吏遂師於徵遂之財徵外別入野職野賦遂人於致六遂之喪役外凡事致野役遂大夫於令爲邑者防政致事外戒凡爲邑者之功事皆以兼公邑故也稍縣畺公邑之獄訟並以三旬而上則甸之公邑以二旬爲期而兼掌於遂士眀矣

司寇聽之斷其獄獘其訟於朝羣士司刑皆在各麗其灋以議獄訟獄訟成士師受中協日刑殺各就其縣肆之三日若欲免之則王命六卿防其期

正義鄭氏康成曰刑殺各就其縣者亦謂縣士也期亦謂縣士職聽之時

案遂之刑殺就郊而肆之各於其遂以遂本近於郊耳縣之獄在二百里三百里四百里上故此職曰各就其縣肆之三日眀就其縣而刑殺因肆之與遂之刑殺就郊異也

若邦有大役聚眾庶則各掌其縣之禁令

正義賈氏公彥曰不言帥其屬而蹕者言大役則非王徵行之事故直掌其縣之禁令而已

案不曰邦有大事而曰邦有大役何也大祭祀大喪紀自六遂無及焉惟賓客軍旅所道經則通乎畿內然其入也必近王都而後禮事繁其出也逾鄕遂則事益簡野廬氏掌道治遺人委人共委積薪芻公邑都家不過埽除道路守塗者聚而已故自縣士而下不復言邦之大事蓋賓客軍旅所經無所爲聚眾庶之事也惟役事則公邑與鄕遂略同而諸官無眀文故於此見之其不言致眾與役所致何也遂人職若起野役則令各帥其所治之民而至以遂之大旗致之則致眾者遂人也又曰凡事致野役而師田作野民帥而至掌其政治禁令則致役於司徒者亦遂人也【遂人職惟大喪稱六遂之役則野役兼公邑眀矣】縣士蓋兼掌其禁令耳以其爲刑官之屬故獨掌禁令而政治不與焉

若大夫有邦事則爲之前驅而辟其喪亦如之凡野有大事則戮其犯命者【爲於僞反】

正義賈氏公彥曰凡野有大事則戮其犯命者謂有軍事於此而犯命者也

方士掌都家聽其獄訟之辭辧其死刑之罪而要之三月而上獄訟於國

正義鄭氏康成曰都王子弟及公卿之采地家大夫之采地大都在畺地小都在縣地家邑在稍地不言掌其民數民不純屬王也三月乃上要又變朝言國者以其自有君異之賈氏公彥曰縣士掌三等公邑之獄親自掌之若方士掌三等采地之獄遙掌之采地自有都家之士掌獄有事上於方士耳金氏瑤曰都三月亦朝士期內之治

案不言掌其民數者其數自有都士家士掌之且縣士之法方士修之卽所以遙掌之也康成謂民不純屬王蓋大宰施則於都鄙而建其長立其兩設其伍陳其殷置其輔則民已屬於都家但王畿之內總統於王與侯國之民純屬諸侯者不同耳鄕士遂士縣士皆聽其獄訟察其辭者皆已之職所専也都家之獄訟則已經都士家士成議附法矣故第聽其獄訟之辭而不復親聽其獄訟也死刑之罪獨曰辧者以未嘗親聽其獄訟辧之尢不可以不審也易氏祓謂第上獄訟於國不必職聽非也羣士司刑皆在而方士反不在乎蓋都士家士隨時而上獄訟之辭於方士方士聽之苟有未當必復下於都家核察而眀辧之必的然無疑乃上於國也縣士所掌公邑在縣畺者亦限以三旬而方士所掌在稍地者寛以三月正以不親聽獄訟而聽其辭必逺其期乃有往復駁議之隙耳

司寇聽其成於朝羣士司刑皆在各麗其灋以議獄訟正義鄭氏康成曰成平也鄭司農曰春秋傳晉邢侯與雍子爭鄐田久而無成【賈疏昭十四年左傳】賈氏公彥曰成謂采地之士所平斷文書

案不曰聽獄訟而曰聽其成者都家各有士以掌獄訟必先定議附法而後上於國故變文言成所以別於鄕遂公邑之未成者都家之獄訟蓋質其成而犯者不與之俱故方士第聽其辭司寇第聽其成書其成而已方士不言職聽於朝何也司寇聽其成蓋獨聽方士所上之獄辭而未嘗聽其獄訟也則方士不得曰職聽於朝眀矣不言刑殺及肆之地何也曰書其刑殺之成與其聽獄訟者則各就都家邑宰之治所可知也不言方士之治所何也曰凡都家之士所上治則聽之則方士待其治於國中不待言矣

獄訟成士師受中書其刑殺之成與其聽獄訟者正義王氏安石曰旣成而後上於國而於羣士司刑麗法以議又言獄訟成者前所謂成都家聽斷之成也後所謂成司寇羣士司刑聽議之成也鄭氏康成曰都家之吏自協日刑殺但書其成與治獄之吏姓名備反覆有失實者王氏應電曰都家八則有刑賞之威王朝主馭其大略故但書其刑殺之成而已

凡都家之大事聚眾庶則各掌其方之禁令

正義鄭氏康成曰方士十六人言各掌其方者四人而主一方也其方以王之事動眾則爲班禁令焉王氏應電曰各禁戒其所率而致之民

案不舉邦事而曰都家之大事何也専地與民卽王朝徵役亦爲都家之大事而其長又自有祭祀喪紀城郭溝池浚築之役故以都家之大事包之

以時修其縣灋若歳終則省之而誅賞焉

正義鄭氏康成曰縣灋縣師之職也其職掌邦國都鄙稍甸郊野之地域而辧其夫家人民田萊之數及其六畜車輦之稽方士以四時修此灋歳終又省之則與掌民數亦相近【賈疏鄕士等皆言民數惟方士不言故此云縣師職夫家之數與民數亦相近】王氏昭禹曰縣師掌其地域辧其夫家人民田萊之數及其六畜車輦之稽而其獄訟則方士掌之故以時修縣師之灋歳終則又巡而省之以行其誅賞也

凡都家之士所上治則主之【治直吏反】

正義鄭氏康成曰都家之士都士家士也

存疑鄭氏康成曰所上治者謂獄訟之小事不附罪者也主之告於司寇聽平之

案如果小事不附罪者則不惟不闗於司寇卽都家之士亦不必上於方士矣此所上治卽朝大夫職所云都家之治也如上文聚眾庶亦其一端蓋不専指獄訟方士以時修縣法歳終省之而誅賞則於其所上治固宜主之而以達於其長矣

訝士掌四方之獄訟諭罪刑於邦國

正義鄭氏眾曰四方諸侯之獄訟也鄭氏康成曰諭罪刑者告曉以麗罪及制刑之本意

案春秋以殺大夫爲亂王法則士民之私刑皆邦國所専決也設倒行逆施以賊賢害民何以制之故設訝士以掌四方之獄訟使司政典獄者有所忌也然六服廣逺王官遙制無由得其情實故據其所上獄辭而察之其有刑罪不相附者則諭之使更平反焉

凡四方之有治於士者造焉【造七報反】

正義鄭氏康成曰謂讞疑辧事先來詣乃通之於士也士主謂士師【賈疏士師受中故知疑獄亦士師受之造焉者謂先造詣訝士乃通之於士師】如今郡國亦時遣主者吏詣廷尉議者劉氏迎曰此蓋謂疑獄非諸侯所能斷者

案有治於士宜兼士民枉橈而訴於王朝者注専指邦國之吏讞疑辧事尙未該

四方有亂獄則往而成之

正義鄭氏康成曰亂獄謂若君臣宣滛上下相虐者也往而成之猶呂步舒使治淮南獄【賈疏漢書儒林傳呂步舒事董仲舒眀公羊春秋仕爲丞相長史時淮南王劉安與其太子遷謀反武帝詔使宗正劉徳與步舒窮驗其事】

案必往而成之者就其地然後可以刺羣言得情實也

邦有賓客則與行人送逆之入於國則爲之前驅而辟野亦如之居館則帥其屬而爲之蹕誅戮暴客者客出入則道之有治則贊之【爲並於僞反】

正義鄭氏康成曰送逆謂始來及去也出入謂朝覲於王時也春秋傳曰晉侯受策以出出入三覲【賈疏僖公二十八年左傳】入國入野自以私事【賈疏使者入國須有親故相見之法適野須有采取之宜並是私事故曰自以私事】鄭氏鍔曰與行人送逆之行人掌其禮而訝士治其刑

案此治蓋亦指爭訟之類羣儒以爲有朝享之事爲通於王此大小行人及掌訝之職與訝士無渉也蓋其國之僕隸輿臺有與王民相犯爭訟者客自治之而訝士佐治之

通論易氏祓曰掌訝職與士逆賓於疆士卽訝士也賓客出入訝士道之從者之出則掌訝使人道之掌訝専主送迎賓客訝士佐之故其分職聨事如此金氏瑤曰訝士𨿽與掌訝同送迎而所重惟辟蹕及誅戮暴客耳

凡邦之大事聚眾庶則讀其誓禁

正義賈氏公彥曰大事徵伐之等訝士讀其誓禁之辭

案邦之大事聚眾庶謂諸侯若遣卿大夫帥師來防者也旣同所事則誓禁亦及之如武王誓師稱友邦冢君是也卽大役時田亦然

朝士掌建邦外朝之灋

正義鄭氏康成曰鄭司農云王有五門外曰臯門二曰雉門三曰庫門四曰應門五曰路門路門一曰畢門外朝在路門外內朝在路門內某謂眀堂位說魯公宮曰庫門天子臯門雉門天子應門言魯用天子之禮所名曰庫門者如天子臯門所名曰雉門者如天子應門此名制二兼四則魯無臯門應門矣【賈疏魯之庫門向外兼臯門魯之雉門向內兼應門則天子庫門在雉門外何得倒在雉門內此破先鄭二日雉門三曰庫門之說】檀弓魯莊公之喪旣葬而絰不入庫門言其除喪而反由外來是庫門在雉門外必矣如是王五門雉門爲中門雉門設兩觀與今之宮門同閽人譏出入者窮民蓋不得入也郊特牲譏繹於庫門內言逺當於廟門廟在庫門之內見於此矣小宗伯職建國之神位右社稷左宗廟然則外朝在庫門之外臯門之內與周天子諸侯皆有三朝外朝一內朝二內朝之在路門內者或謂之燕朝

通論鄭氏鍔曰宰夫司士大僕掌朝位法儀皆不言建其法獨朝士言建外朝之法何耶蓋治朝乃王所日視燕朝亦然其法儀不待建惟大詢於外朝羣吏庶民咸造王廷事非常有所以特謂之建也

左九棘孤卿大夫位焉羣士在其後右九棘公侯伯子男位焉羣吏在其後面三槐三公位焉州長眾庶在其後

正義鄭氏康成曰羣吏謂府史也州長鄕遂之官王氏昭禹曰孤卿大夫王臣也在王畿故位於左公侯伯子男國賓也從賓禮故位於右三孤六卿其位凡九公侯伯子男其服亦九故左右皆九棘公位止於三故面三槐鄭氏鍔曰外朝之設爲詢眾庶也故三公引之以正王面而王得以親問焉

案此朝位謂詢眾庶與小司寇之朝位一也此不言王南鄕彼不言公侯伯子男皆互見也但彼略而此詳耳公侯伯子男或有或無不定有則朝位在西客之也若斷獄訟之朝則惟刑官咸在而公孤大夫不與必有欲免之人乃令防其期耳

存疑鄭氏康成曰樹棘以爲位者取其赤心而外刺象以赤心三刺也槐之言懷也懷來人於此欲與之謀

左嘉石平罷民焉右肺石達窮民焉

正義鄭氏鍔曰嘉石肺石必設於外朝者惟外朝人皆得入焉欲使坐者有恥於其類窮者得至而無所壅也

案嘉石肺石之灋詳見大司寇職故於此略言之通論葉氏夢得曰周有三朝外朝之位朝士掌之當大詢之時百姓眾庶得與公卿侯伯羣士羣吏相後先於其間治朝之位司士掌之大僕建路鼓以待達窮者而宰夫復掌敍羣吏之治以待庶民之逆燕朝之法大僕掌之而庶民之復逆又掌於禦僕是庶民之隱得與諸侯公卿羣吏之復逆並達於燕寢之內成周盛時戶庭無壅其疏通洞達何如哉

帥其屬而以鞭呼趨且辟禁慢朝錯立族談者

正義鄭氏康成曰趨朝辟行人執鞭以威之慢朝謂臨朝不肅敬也錯立族談違其位僔語也【賈疏經云族注云僔皆聚也】鄭氏鍔曰外朝鄕野眾庶得至焉或不知朝儀而慢未有班敍則錯立不定且就其族類而聚談所以辟而禁之

案以鞭呼趨且辟所施於庶民徒隸也慢朝錯立族談惟此職見之亦以有羣吏萬民若司士大僕所掌常朝則禁地肅淸儀皆素習無所用此禁矣

凡得獲貨賄人民六畜者委於朝告於士旬而舉之大者公之小者庶民私之

正義王氏昭禹曰彼失而我有之之謂得伺度而得之之謂獲左傳得器曰得得人曰獲春秋書獲麟得寶玉大弓蓋有難易之辧鄭氏康成曰委於朝十日待來識之者人民謂刑人奴隸逃亡者鄭司農云若今時得遺物及放失六畜持詣鄕亭縣廷大者公之大物入公家也小者私之小物自畀也某謂人民之小者未齔七嵗已下易氏祓曰司市言得貨賄六畜者三日而舉之市民所集其亡易得其求宜速若外朝之所委則求者或逺待之宜緩故旬而後舉也王氏安石曰市所得貨賄六畜皆舉之而得者無私焉以民之所防其求必速卽終無求者亦藏於官以待之不可使民無故而得利也委於朝旬而不求者則終無求者矣故使庶民得私其小者又所以興起其善心而無或隱匿也

案委於朝謂得之他處者亦委於朝也或其物別有存貯則書而揭之亦於朝大者公之官收之以待求索也若雞豚劍帯之細過時而不索則失者已棄置矣故使得者私之曰庶民私之者設士大夫得獲亦不私而入於官也

凡士之治有期日國中一旬郊二旬野三旬都三月邦國期期內之治聽期外不聽【國期音基余並如字】

正義鄭氏眾曰期外不聽若今時徒論決滿三月不得乞鞫賈氏公彥曰國中一旬據鄕士郊二旬據遂士野三旬謂縣士都三月謂方士云邦國期者應指訝士期外不聽者所以省煩息訟也王氏應電曰士民有不服者當於期內訴辧過期則不爲之理鄭氏鍔曰或謂逾期而不聽無乃不能使民伸其

枉乎不知事之抑而不直者彼固不能久安也若過期然後反覆其變詐或生於意外且證逮所及擾民必多此其所以不聽與

案自此以下非朝士之専職乃鄕士遂士縣士方士訝士諸官之所同也以其諸官所同故附於朝士之後而毎節皆以凡起之士者自鄕士以下諸士也士之治謂民間獄訟各訴於其士者也此期日與地官質人之治質劑同皆所以杜變詐而息事寧民也

凡有責者有判書以治則聽【責側賣反又如字下同注故書判爲辧】正義鄭氏康成曰判半分而合者鄭司農云謂若今時詞訟有劵書者爲治之鄭氏鍔曰小宰所謂聽稱責以傅別是也

凡民同貨財者令以國灋行之犯令者刑罰之

案同貨財卽士師職所謂凶荒令民通財也天災流行令民同貨財以相濟而以國灋行之爲責其償與息則富者樂於出財而民常不困矣犯令謂多取息與能償而過期不償者士師令之朝士又令之犯者加刑罰焉所以使出者無顧惜而貸者不敢負也存疑鄭氏眾曰同貨財者謂合錢共賈者也以國灋行之司市爲節以遣之鄭氏康成曰同貨財者富人蓄積者多時收斂之乏時以國服之灋出之𨿽有騰躍其贏不得過此過此則罰之若今時加責取息坐臧

案合錢共賈者不必官爲治之商賈皆以節行又不必合錢者而後有也富人買賤賣貴亦不可以通貨財言國服爲息之說尢爲悠繆

凡屬責者以其地傅而聽其辭【屬音燭或如字傅音附】

存疑鄭氏康成曰屬責轉責使人歸之而本主死亡歸受之數相抵冒者也以其地之人相比近能爲證者來乃受其辭爲治之

案此謂身亡而親屬執傅別以責者蓋或妻子耎弱或族屬疏逺欺其不知故抵冒也若轉責使人歸之則必契約佐證而無從抵冒矣地傅謂傅別有土人佐證者小司徒聽民訟所該者廣獨以其地附近之人正之不必有傅別故曰地比

凡盜賊軍鄕邑及家人殺之無罪

正義鄭氏眾曰若今時無故入人室宅廬舎上人車船其時格殺之無罪

案此節疑有脫文訛字大意謂軍中鄕邑有盜賊來劫竊其財物及家人者當時殺之則無罪也蓋姦人起於倉卒不殺之則恐反爲彼所殺傷故不可以擅殺罪之費誓曰無敢寇攘逾垣墻竊馬牛誘臣妾此盜賊之在軍者

凡報仇讐者書於士殺之無罪

正義鄭氏康成曰謂同國不相辟者將報之必先言之於士王氏安石曰已書於士而士得之則以刑而論其罪已書於士而士不得則罪不嫌於不眀故許之専殺也

案仇讐卽在異國將往報之亦先言其情於本國之士士覈得其實而書之他日殺仇於異國則異國之士得考其實於本國而釋其罪也

若邦凶荒札喪寇戎之故則令邦國都家縣鄙慮刑貶【注故書慮爲憲貶爲窆】

正義鄭氏康成曰慮謀也貶猶減也謂當圖謀緩刑歐陽氏謙之曰慮刑貶只當是減省刑罰劉氏

迎曰凶荒札喪寇戎之際法不寛減則民滋不安而盜賊之變起故令邦國都家縣鄙議刑貶也先儒以減用爲慮貶士官何與於減用哉

案貶謂刑從末減也札喪以札而死亡者眾也蓋荒札則比屋皆然鄕鄰族姻莫能相救其罪不至死而附於刑者或一人系獄舉家不寧則無罪而死於荒札者多矣寇戎相逼不能守禦則其禍更烈故或減其等或緩其期俟旣定而後獘獄焉其曰慮者刑罪中有情不可恕者必詳慮之非防行寛釋也惟呼趨且辟及禁慢朝舉委朝之人民器物爲朝士本職其餘諸士聽治之期收責同貨之令禦寇復讐之法荒札寇戎刑貶之慮乃刑章之凢非外朝之法故以附於朝士之末

司民掌登萬民之數自生齒以上皆書於版辧其國中與其都鄙及其郊野異其男女嵗登下其死生

正義鄭氏康成曰登上也男八月女七月而生齒版今戶籍也下猶去也每嵗更著生去死賈氏公彥曰國中據六鄕在城中者都鄙據三等采地郊謂六鄕之民在四郊者野謂六遂及四等公邑是徧畿內矣

案重民命司寇獻數之本義也而大宰之制國用大計羣吏必據此爲根柢以制財用則知其都數足矣以攷吏治則疆邑區分殷耗各殊辧之不可以不悉也必異其男女者九州土風別異所生男女或相倍半知其數則所以作其配偶任以作業者政教必有調劑【如多男之地則課以耕牧多女之地則導以蠶績之類】故三年大比內史則據之以贊大宰攷吏治司防則據之以贊大宰制國用而職方氏所以具知九州男女多寡之數亦由積年較比而得其詳也

及三年大比以萬民之數詔司寇司寇及孟冬祀司民之日獻其數於王王拜受之登於天府內史司防冢宰貳之以贊王治【比必裏反防古外反】

正義鄭氏康成曰贊佐也三官以貳佐王治者當以民多少黜陟主民之吏【鄭氏鍔曰民者王所當治民有登耗則爲公卿大臣者當據是數佐王以治之使其繁庶而已故曰以贊王治】賈氏公彥曰內史掌八柄司防掌天下大計宰貳王治事故皆貳民數以贊王治王氏安石曰小司寇職王受民數以圖國用而此言以贊王治蓋生齒不蕃以王無陪無卿政敎不修所以治官治民者多失其道非特爲貧故也通論易氏祓曰小司寇於每嵗祀司民獻每嵗之常數此則於大比之嵗以民數詔司寇故司寇於祀司民之日而獻三嵗之總數

案王拜受者一則賢能之書一則萬民之數蓋國非民不立民非賢不治民爲萬物之靈而賢能尢萬民之秀王所受於天地祖宗者莫重於此故拜而登於天府小司寇職曰內史司防宰貳之以制國用者以民數之殷耗而制國用之多少也此職曰以贊王治者以民數之殷耗而攷政治之得失也漢文帝一嵗斷獄數百而武帝時乃數萬周公置司民於秋官而獻民數以司寇使王知生齒不可耗於刑殺而使民逺罪宜有道也

餘論徐氏幹曰治平在庶功興庶功興在事役均事役均在民數周民數周爲國之本先王周知萬民眾寡之數則勤隋者可聞故周禮司寇獻民數於王王拜受之登於天府其重如此是以制鄕遂之法維持其民而爲之綱目使其鄰比相保受賞罰相延及故出入存亡臧否逆順可得而知也後世之爲政也戶口漏於版圖夫家脫於聨伍避役逋逃者有之姦心並生僞端並作嚴刑峻令不能救也又曰人數者庶事之所自出也莫不取正焉以分田裏以令貢賦以制祿食以作軍旅國以建典家以立度五禮用修五刑用措其惟民數乎

司刑掌五刑之灋以麗萬民之罪墨罪五百劓罪五百宮罪五百刖罪五百殺罪五百【劓魚器反刖音月】

正義鄭氏康成曰墨黥也先刻其面以墨窒之劓截其鼻也今東西夷或以墨劓爲俗古刑人逃亡者之世類與宮者丈夫則割其勢女子閉於宮中若今宦男女也刖斷足也周攺臏作刖殺死刑也書傳曰決闗梁逾城郭而略盜者其刑臏男女不以義交者其刑宮觸易君命革輿服制度姦軌盜攘傷人者其刑劓非事而事之出入不以道義而誦不祥之辭者其刑墨降畔寇賊劫略奪攘撟防者其刑死此工千五百罪之目略也其刑書則亡夏刑大辟二百臏辟三百宮辟五百劓墨各千【賈疏此據呂刑而言呂刑剕辟五百宮辟三百今此云臏辟三百宮辟五百轉寫者誤當以呂刑爲正】周則變焉所謂刑罰世輕世重者也王氏昭禹曰五刑之序皆自輕入重案罪之重至大辟而止矣惟盜賊則不止於殺而奴其妻子惟七十與未齔者不爲奴故別見於司厲而不列於司刑以示盜賊而外更無從坐之法也蓋非耄與悼任其天屬爲邪惡而不能匡其將入於盜賊也不以告於鄰里使收教於圜土而共私其姦利則罪固宜有所分矣

餘論朱子曰漢文帝除肉刑後世之五刑降死一等則流徒杖笞而已生刑死刑輕重相懸不能使民無犯善乎胡仁仲之言曰生刑輕則易犯是教民以無恥也死刑重則難悔是絕民自新之路也生刑死刑輕重不相懸庶防民知所避而風化興矣刑𨿽非先王所恃以爲治然眀刑弼教禁民爲非則所謂傷肌膚以懲惡者亦旣竭心思而繼之以不忍人之政之一端也今徒流之法旣不足以止穿窬淫放之姦而其過於重者則又有不當死而死如彊暴贓滿之類者苟采陳羣之議一以宮剕之辟當之則𨿽殘其支體而實全其軀命且絕其爲亂之本而使後無以肆焉豈不仰合先王之意而下適當世之宜哉王氏應麟曰崔浩序漢律文帝除肉刑而宮不易尙書正義隋開皇之初始除宮刑案通鑑西魏大統十三年三月除宮刑非自隋始也

若司寇斷獄獘訟則以五刑之灋詔刑罰而以辧罪之輕重

正義鄭氏康成曰詔刑罰者處其所應不如今律家所署法賈氏公彥曰刑罰並言刑疑則入罰故也

司刺掌三刺三宥三赦之灋以贊司寇聽獄訟

正義鄭氏康成曰刺殺也訊而有罪則殺之宥寛也赦舎也

案宥謂流放尙書流宥五刑春秋傳鄭放遊楚於吳子產曰宥女以逺是也春秋刺公子偃小司寇聽民之所刺宥皆以刺爲殺

存疑易氏祓曰刺者刺取人情之當否而後加以刑殺也

壹刺曰訊羣臣再刺曰訊羣吏三刺曰訊萬民

正義賈氏公彥曰此三刺之事所施謂斷獄獘訟之時先羣臣次羣吏後萬民先尊後卑之義

案三刺蓋以情罪之可疑及羣士司刑所議之不齊者訊也羣儒多謂訊之而皆曰可殺則殺之否則釋之非也以萬民爲本參以羣臣羣吏之說而折以情理之中或從其多或從其少不必羣臣羣吏萬民皆同辭也下經云然後刑殺則三刺固有減殺而刑者矣

壹宥曰不識再宥曰過失三宥曰遺忘

正義鄭氏康成曰識審也不審若今仇讐當報甲見乙誠以爲甲而殺之者過失若舉刃欲砍伐而軼中人者遺忘若間帷薄忘有在焉而以兵矢投射之【案注舉此以爲類耳可宥者多小過殺人而宥不過間一有之】王氏應電曰三者皆非故犯也隨其罪之大小而宥以寛之

壹赦曰幼弱再赦曰老族三赦曰憃愚【旄本又作耄莫報反憃書雍反又禇用反】

正義鄭氏眾曰幼弱老旄若今時律令年未滿八嵗八十已上非手殺人他皆不坐鄭氏康成曰憃愚生而癡騃童昏者王氏應電曰三者皆可矜也則赦而免之若記所謂悼與耄𨿽有罪不加刑是也案幼弱老旄身犯者固有之亦有連坐而惡非已作者如司厲所謂七十及未齔者是也憃愚則懵然無知或爲姦人盜賊所誑誘指使情本可矝舜典所謂災肆赦易所謂赦過皆此類耳管夷吾以赦爲奔馬之委轡蓋自周有亂政五刑皆贖諸侯放肆徇私從欲縱姦宄以賊無辠故極言其害而秦漢以後識治體者皆以赦爲戒也

餘論馬氏端臨曰案唐虞三代之所謂赦者或以其情之可矜或以其事之可疑然後赦之蓋臨時隨事而爲之斟酌所謂議事以制者也至後世乃有大赦之法不問情之淺深罪之輕重凡有犯在赦前者則殺人者不死傷人者不刑盜賊姦宄不詰於是赦遂爲偏枯之物長姦之門矣

以此三灋者求民情斷民中而施上服下服之罪然後刑殺

正義王氏應電曰司刺専掌此三灋求萬民之情斷獄訟之中定其當服上刑當服下刑務使之輸情服辠然後刑殺金氏瑤曰斷獄求中三刺備矣三宥三赦皆三刺中所有事蓋訊而得其不識過失遺忘之情則以情用法而寛其罪訊而得其幼弱老旄憃愚之實則直赦之而已苟無可解免則彼之所犯彼自取之我固不得屈法以行私彼亦不得讐法而生怨矣

案三刺所以求民情也三宥三赦亦曰以求民情者求其情而不在可宥可赦之列然後罪無所疑而中可斷刑可施也求民情求所犯之情也斷民中則於羣臣羣吏萬民所復之參差不齊者而斷以理之中卽中庸所謂執兩端而用中也

通論王氏應電曰有情眞罪當者則加以五刑在虞書爲象以典刑周禮以五刑之灋麗萬民之罪呂刑五辭簡孚正於五刑是也過者則在所當宥虞書流宥五刑周禮分爲不識過失遺忘三者呂刑則正於五罰使出財以贖之是也災則在所當赦虞書災肆赦周禮分爲老幼憃愚三者呂刑五刑之疑有赦五罰之疑有赦是也經之所言無不合

司約掌邦國及萬民之約劑【劑子隨反下同】

正義鄭氏康成曰劑謂劵書【鄭氏鍔曰劑如質劑之劑兩書一札同而別之】王氏應電曰約者有事相期劑則載其所約之詞

也凡有約必有劑故大史職與此經皆以約劑並稱

治神之約爲上

正義鄭氏康成曰治者理其相抵冒上下之差也神約謂命祀郊社羣望及所祖宗也防子不祀祝融楚人伐之易氏祓曰宗廟有位山川有域有社稷之壝有五祀之次所以事神者不待約矣至於非其所祀而命之祀則書其所命者以爲約若魯用郊禘是也

治民之約次之

正義鄭氏康成曰民約謂徵稅遷移仇讐旣和若懷宗九姓在晉殷民六族七族在魯衞皆是也

治地之約次之

正義鄭氏康成曰地約謂經界所至田萊之比也王氏安石曰若衞取於有閻之土以共王職取於相之東土以防王之東搜之屬是也

治功之約次之

正義鄭氏康成曰功約謂王功國功之屬賞爵所及也劉氏迎曰功約則銘誓帶礪之屬王氏與之曰如勲在王室蔵於盟府是也黃氏度曰功約水土之功鄭下文注訟約引春秋將城成周宋仲防不受功卽此功也今民閒受溝洫橋梁先後大小之差亦有約以爲據

案注說正也黃氏度亦可備一義

治器之約次之

正義鄭氏康成曰器約謂禮樂吉凶車服所得用也王氏安石曰若魯得用四代服器之屬

治摰之約次之

正義鄭氏康成曰摰約謂玉帛禽鳥相與往來也王氏安石曰摰約謂若公孫黒使彊委禽之屬總論鄭氏康成曰此六約者諸侯已下至於民皆有焉

凡大約劑書於宗彜小約劑書於丹圗

正義鄭氏康成曰大約劑邦國約也小約劑萬民約也丹圖未聞或雕器簠簋之屬有圖像者與春秋傳曰斐豹隸也著於丹書今俗語有鐵劵丹書豈此舊典之遺言

存疑鄭氏康成曰大約劑書於宗廟之六彜欲神監焉

案此經所謂宗彜與尙書異蓋宗廟之典冊也約劑至眾非六彛所能備載且有訟者則辟蔵數啟宗廟而視祭器非義所安也其義與鼎之有銘異銘祖考之功徳於祭器宜也邦國萬民之約劑而書於天子之祭器何義乎況祭器有定數而約劑日增將因約劑而別增祭器乎其不可通明矣丹圖如春秋傳著於丹書之類亦冊籍也

若有訟者則珥而辟藏其不信者服墨刑【蔵才浪反下同】正義鄭氏康成曰訟訟約若宋仲防薛宰者也【賈疏定元年防於狄泉左傳】辟蔵開府視約書不信不如約也珥讀曰衈謂殺雞取血釁其戶【賈疏雜記割雞當門珥於屋下此言珥故知用雞也王氏安石曰珥而辟蔵重其事】

若大亂則六官辟藏其不信者殺【辟音辟】

正義鄭氏康成曰大亂謂僣約若吳楚之君【賈疏僣稱王】晉文公請隧以者【賈疏僖二十五年左傳】六官辟藏眀罪大也六官初受盟約之貳

司盟掌盟載之灋

正義鄭氏康成曰載盟辭也盟者書其辭於策殺牲取血坎其牲加書於上而埋之謂之載書春秋傳曰宋寺人恵墻伊戾坎用牲加書爲世子痤與楚客盟【賈疏襄二十六年左傳】

案盟者載其所要之辭於策謂之載書

凡邦國有疑防同則掌其盟約之載及其禮儀北面詔明神旣盟則貳之

正義鄭氏康成曰有疑不協也明神神之明察者謂日月山川也覲禮加方明於壇上所以依之也【賈疏案覲禮方明者木也方四尺設六色又云設六玉上圭下璧南方璋西方琥北方璜東方圭注云六色象其神六玉以禮之設玉者刻其木而著之】詔之者讀其載書以告之也貳之者冩副當以授六官鄭氏鍔曰此謂合諸侯而盟蓋將有所作爲未知其心之同否故與之要言於天神王氏應電曰春秋傳盟於亳北載書曰或閒玆命司愼司盟名山名川羣神羣祀先王先公七姓十二國之祖明神殛之易氏祓曰盟而加之以約謂之盟約之載歐陽氏謙之曰盟之禮儀卽朿牲載書防血戎右贊牛耳桃茢玉府共珠槃玉惇之事案貳在司盟故云載在盟府其正則與牲俱埋矣王氏昭禹謂其正則蔵於天府非也天府與此職並無此文安得以臆揣乎

盟萬民之犯命者詛其不信者亦如之【詛側慮反】

正義鄭氏康成曰盟詛者欲相與共惡之也犯命犯君教令也不信違約者也春秋傳曰臧紇犯門斬闗以出乃盟臧氏【賈疏襄二十三年】又曰鄭伯使卒出豭行出犬雞以詛射潁考叔者【賈疏隱十一年】賈氏公彥曰盟者盟將來詛者詛往過王氏志長曰盟者恐負約而盟於神期其久要也詛者已負約而詛於神令其必禍也王氏應電曰盟重於約而詛又在盟約之後案萬民犯命必國之大事如寧武子宛濮之盟以國人多直元咺而貳於衞侯子產請焚載書以安反側也詛其不信者則事微而人亦無多

凡民之有約劑者其貳在司盟

正義鄭氏康成曰貳之者檢其自相違約也賈氏公彥曰此謂司約副寫一通來入司盟【鄭氏鍔曰民之有約劑書於丹圖司約掌之此則蔵其貳以傋遺失】

有獄訟者則使之盟詛

正義鄭氏康成曰使盟詛者不信則不敢聽此盟詛所以省獄訟黃氏度曰獄訟覆情匿詐無質證不可推究者多矣株連則恐其枉故爲盟詛以止之詩蘇公刺暴公之詩曰出此三物以詛爾斯是蓋去古未逺以盟詛爲懼也

案司約辟藏不信者服墨刑而此則使之盟詛何也司約所謂不信者所訟與約劑不符者也其或歷年久逺情事別有變詐而約劑難馮則使要言於神以懼之又使其地域之眾庶共牲與酒脯則或有知其實而相質證者且使爲變詐者懼不見直於鄕裏而他日不相保受也

凡盟詛各以其地域之眾庶共其牲而致焉旣盟則爲司盟共祈酒脯【爲於僞反】

正義鄭氏康成曰使其邑閭出牲而來盟已又使出酒脯司盟爲之祈明神使不信者必凶鄭氏鍔曰旣使眾庶共質之鄰里共牲之人必有能詰責之者彼將知愧而自悔也

職金掌凡金玉錫石丹靑之戒令

正義鄭氏康成曰靑空靑也【鄭氏鍔曰荀卿言南海則有曾靑丹於注云曾靑銅之精可繪畫者所謂靑殆此類耳】賈氏公彥曰地官丱人主取此官主蔵鄭氏鍔曰戒令者物不苟取入必以時

受其入徵者辧其物之惡與其數量楬而璽之入其金錫於爲兵器之府入其玉石丹靑於守藏之府【楬音竭璽思倚反】

正義鄭氏眾曰受其入徵者謂主受采金玉錫石丹靑者之租稅也【賈疏案山虞澤虞等出稅者皆以當邦賦谷稅不虛取也】楬而璽之者楬書其數量以著其物也璽者印也旣楬書揃其數量又以印封之【賈疏楬卽今之版書揃卽今錄記文書謂以版記錄其多少善惡爲後易分別也】鄭氏康成曰爲兵器者攻金之工也守藏者玉府內府也【賈疏案玉府職掌王之金玉玩好兵器內府職凡四方之金玉入焉故知此二府守藏】鄭氏鍔曰受其入則取官所自采者受其徵則取諸民而官所稅賦者王氏應電曰楬表其上復璽以封之旣不使混雜吏亦不得侵沒

入其要

正義鄭氏康成曰要凡數也入之於大府【賈疏職金旣知量數錄要簿入於大府】

掌受士之金罰貨罰入於司兵

正義鄭氏康成曰給治兵及工直也貨泉貝也罰罰贖也書曰金作贖刑賈氏公彥曰貨罰者出罰之家時或無金卽出貨以當金直項氏安世曰金罰貨罰皆士官掌之士入於職金職金入於司兵易氏祓曰入於司兵卽槀人職所謂受財於職金以賫其工者是也

案所受入徵之金錫入於爲兵器之府者鑄造之用多非入徵不能充金罰貨罰則入於司兵者繕修之賫少則罰金與貨可給也旣以金罰貨罰入於司兵而槀人不受財於司兵何也五兵五盾之繕修自當受賫於職金司弓矢別職而不屬於司兵則直受於職金可也觀職金所受曰金罰則知鈞金之入不直然後罰之直則仍反之其人

通論王氏應電曰金罰貨罰並入於司兵者辜累之物不以入經用與司厲職以盜賊之任器貨賄入於司兵者同義

旅於上帝則共其金版饗諸侯亦如之

正義鄭氏康成曰鉼金謂之版此版所施未聞案汲冢周書大聚篇武王聞周公之言乃召昆吾冶而銘之金版以類相推豈國有大事旅於上帝其罪己懲艾之辭亦鏤於金版與此𨿽周未僞書而稱用金版以鐫銘或於古有傳饗諸侯無所用金版此句蓋衍文

凡國有大故而用金石則掌其令

正義鄭氏康成曰主其取之令也用金石者作槍雷椎槨之屬【賈疏槍雷椎槨皆守城捍禦之具陸氏徳明曰槨宅耕反本又作捊】王氏應電曰或給以府庫之蔵或采於所產之地皆職金掌其令

案良苦之等多少之數適用之宜給受之節及事畢而防之皆令也

司厲掌盜賊之任器貨賄辧其物皆有數量賈而楬之入於司兵【賈音嫁】

正義鄭氏眾曰任器貨賄謂盜賊所用傷人兵器及所盜財物也入於司兵若今時傷殺人所用兵器盜賊贓加責沒入縣官鄭氏鍔曰以其物充兵器之用取諸盜賊還以爲除盜賊之具

案盜賊之貨賄宜反之失者而以入司兵何也若應時追獲具有主名自宜反之其人或竄伏他邦越嵗逾時而後得之失者主名已難指實必一一推究而求其人以反之則牽連糾詰滋蔓無窮故入於司兵而已

其奴男子入於罪隸女子入於舂槀【舂書容反槀古老反】

正義鄭氏眾曰謂坐爲盜賊而爲奴者輸於罪隸舂人槀人之官也由是觀之今之爲奴婢古之罪人也書曰予則奴戮女論語曰箕子爲之奴罪隸之奴也春秋傳曰斐豹隸也著於丹書請焚丹書我殺督戎恥爲奴欲焚其籍也鄭氏康成曰奴從坐而沒入縣官者男女同名【鄭氏鍔曰同名曰奴】金氏瑤曰獨言盜賊奴則餘罪不奴可推矣

凡有爵者與七十者與未齔者皆不爲奴【齔初覲反】

正義鄭氏康成曰有爵謂命士以上也齔毀齒也王氏應電曰有爵者不爲奴亦議貴之意七十與未齔者不爲奴亦赦老耄幼弱之意

案身有爵不宜有爲盜賊者其諸戚屬有如士師職所謂邦賊邦盜書傳所稱降畔亦以盜賊之法治之其父兄子弟有爵者宜連坐猶不爲奴蓋先王以防恥厲士大夫之節行如此

欽定周官義疏卷三十六

欽定四庫全書

欽定周官義疏卷三十七

秋官司寇第五之四

犬人掌犬牲凡祭祀共犬牲用牷物伏瘞亦如之【牷音全瘞於例反】

正義鄭氏眾曰牷純也【賈疏商書微子篇犧牷牲注云犧純毛牷體完具彼牷與犧對是犧爲純毛牷爲體完具此無犧故以牷兼犧也】物色也伏謂伏犬以王車轢之【賈疏以王車轢之者卽生民詩云取羝以軷聘禮注云其用牲犬羊可也是犬羊俱得】瘞謂埋祭也爾雅祭地曰瘞埋賈氏公彥曰伏瘞謂王出國軷道之祭卽大馭職所云是也王氏應電曰祭祀伏瘞用純色之牲卽牧人所謂毛之也案充人所芻者牛羊也犬則槀人豢之臨祭犬人共之下言用駹則此牷兼犧言之明矣

凡幾珥沈辜用駹可也【駹模江反注故書駹作龍鄭司農雲龍讀爲駹】

正義鄭氏康成曰幾讀爲刉珥當爲衈刉衈者釁禮之事鄭氏眾曰大宗伯職曰以埋沈祭山林川澤以疈辜祭四方百物駹謂不純色也賈氏公彥曰沈謂沈牲於水辜謂疈磔牲體牧人職云毀事用駹云可也者用純爲正用駹亦可也

凡相犬牽犬者屬焉掌其政治【相息亮反】

正義鄭氏康成曰相謂視擇知其善惡賈氏公彥曰犬有三種田犬吠犬觀其善惡食犬觀其肥瘦皆須相之牽犬者謂呈見之少儀云犬則執紲是也歐陽氏謙之曰掌其政治若用牷用駹因所祭以別其所用相犬牽犬擇其人差其廩祿皆是

案此職賈徒倍於羊人疏兼田犬是也但牽田犬非十有六人所能共相犬者亦不僅官中之賈經云凡相犬牽犬者屬焉作推廣之辭則別有共其事者明矣

司圜掌收敎罷民【罷蒲宜反】

正義鄭氏鍔曰拘之圜土所以收之勞苦以生其善心所以敎之項氏安世曰司寇執其總故曰聚司圜掌其出入故曰收

凡害人者弗使冠飾而加明刑焉任之以事而收敎之能攺者上罪三年而捨中罪二年而舍下罪一年而捨其不能攺而出圜土者殺𨿽出三年不齒

正義鄭氏康成曰弗使冠飾者著墨幪若古之象刑歟【賈疏孝經緯云五帝畫像三王肉刑畫像者上罪墨幪赭衣雜屨中罪赭衣雜屨下罪雜屨而已】捨釋之也鄭氏眾曰任之以事若今時罰作矣王氏應電曰任之以事所以彊其罷而勸之善亦使之自食其力不以無罪養有罪也易氏祓曰此與大司寇寘之圜土而施職事之文同大司寇不言任捨而司圜則有一年二年三年之差蓋彼言其要而此言其詳

凡圜土之刑人也不虧體其罰人也不虧財

正義鄭氏康成曰言其刑人但加以明刑罰人但任之以事耳鄭氏眾曰以此知其爲民所苦而未入刑者也故大司寇職曰凡萬民之有罪過而未防於灋而害於州裏者桎梏而坐諸嘉石役諸司空又曰以嘉石平罷民國語曰罷士無伍罷女無家言爲惡無所容入也易氏祓曰司刑之墨劓宮刖殺虧體者也職金掌受士之金罰貨罰虧財者也

案不虧體疑卽掌戮職所謂髠以其旣攺而發仍可蓄也惟髠故無冠飾

掌囚掌守盜賊

正義賈氏公彥曰古者五刑不入圜土故使身居三木掌囚守之王氏安石曰掌囚凡囚皆守焉獨言盜賊者重也

凡囚者上罪梏拲而桎中罪桎梏下罪梏王之同族拲有爵者桎以待獘罪【梏古毒反拲音拱桎之實反獘必世反】

正義鄭氏康成曰凡囚者謂非盜賊以他罪拘者也在足曰桎鄭氏眾曰拲者兩手共一木也劉氏敞曰在頸曰梏春秋傳以弓梏華弱於朝易曰童牛之梏王氏安石曰梏在脰桎在足拲在手左傳子蕩以弓梏華弱於朝則梏在脰明矣

及刑殺告刑於王奉而適朝士加明梏以適市而刑殺之

正義鄭氏康成曰告刑於王告王以今日當行刑及所刑姓名也其死罪則曰某之罪在大辟其刑罪則曰某之罪在小辟奉而適朝者重刑爲王欲有所赦且當以付士士鄕士也【案諸士刑殺各於其地自當各就其市注云士鄕士者自朝適市則必國中之市也】加明梏者謂書其姓名及其罪於梏而著之也囚時𨿽有無梏者至於刑殺皆設之以適市就眾也庶姓無爵者皆刑殺於市

凡有爵者與王之同族奉而適甸師氏以待刑殺正義鄭氏康成曰適甸師氏亦由朝乃往也待刑殺者掌戮將自市來也文王世子曰𨿽親不以犯有司正術也所以體異姓也【賈疏同姓亦有刑則異姓心服故云體異姓】刑於隠者弗與國人慮兄弟也

掌戮掌斬殺賊諜而搏之【諜音牒搏注作膊匹各反】

正義鄭氏康成曰斬以鈇鉞若今要斬也殺以刀刃若今棄市也諜謂姦寇反間者賊與諜罪大者斬之小者殺之搏當爲膊諸城上之膊【賈疏見成二年左傳】字之誤也揚氏雄曰膊曝也金氏瑤曰賊諜卽士師八成之邦賊邦諜不可赦者

存疑鄭氏康成曰膊謂去衣磔之

凡殺其親者焚之殺王之親者辜之

正義鄭氏康成曰親緦服以內也焚燒也易曰焚如死如棄如辜之言枯也謂磔之王氏昭禹曰焚之者不存其形辜之者不全其體

案焚酷於辜殺王之親其律尙輕於殺其親者聖人立法所以仁至而義盡也今律不孝不弟列逆叛之前義亦如此

總論金氏瑤曰已上三者皆非常刑

凡殺人者踣諸市肆之三日刑盜於市凡罪之麗於灋者亦如之【踣步克反】

正義鄭氏康成曰踣僵屍也肆猶申也陳也凡言刑盜罪惡莫大焉罪二千五百條上附下附刑五而已【賈疏上附下附是罪附於法】於刑同科者其刑殺之一也賈氏公彥曰亦如之者合入死者亦踣之合入四刑者𨿽不踣亦刑之於市

案不曰盜亦如之而曰刑盜於市者劫請攘竊之盜未曾傷人刑或止於刖劓也上言凡殺人者則殺人之盜已具其中

通論賈氏公彥曰魯語臧文仲曰大刑用甲兵其次用斧鉞中刑用刀鋸其次用鉆笮薄刑用鞭朴大者陳之原野小者致之市朝

惟王之同族與有爵者殺之於甸師氏凡軍旅田役斬殺刑戮亦如之

辧正黃氏度曰後鄭以戮爲膊焚辜肆非也戮猶辱也古刑戮字皆合輕重稱之

案軍旅則有斬殺田役則有刑戮也田以習軍旅故鄕師巡前後之屯而戮其犯命者春秋傳孟諸之田楚申舟抶宋公之僕是也役亦有刑戮者如壊隄防以災民倡訛言以驚眾之類是也經統言斬殺刑戮者軍旅之小罪亦有刑戮田役而作姦犯科惑眾害民亦或斬殺以徇也殺人刑盜旣曰凡罪之防於灋者亦如之謂於市也此又云亦如之專指王之同族與有爵者言也蓋古者大田大役皆大司馬涖眾屬植以軍法部勒徒庶恐疑在師中則戮於社田役之刑各徇其地故特著其亦於甸師氏也

墨者使守門劓者使守關宮者使守內刖者使守囿髠者使守積【髠苦門反積子賜反】

正義鄭氏康成曰黥者無妨於禁禦截鼻者亦無妨以貌醜逺之宮者守內以其人道絕也刖者斷足驅衞禽獸無急行劉氏迎曰刑之以償其罪飬之以全其仁先王視刑余之民猶其民也王氏曰先王之於罪人流之則有居刑之則有使記言公家不畜刑人非不畜也君子不近耳

辧正王氏應電曰注以髠爲王族犯宮刑而減之者非也公族不翦其類但可減爲刖以下耳苟降從髠則應劓刖者不獲減刑乃反重耶

案記所謂公族無宮刑蓋議獄時不當以宮而降從劓刖耳先鄭以髠者爲司圜所收罷民似可通其不冠飾而墨幪疑卽爲其髠也蓋能攺者反其州裏不能攺而出圜土者殺其罪不至殺而又不能攺者州裏莫任將焉置之則長髠而使之守積宜矣

司隸掌五隸之灋辧其物而掌其政令

正義鄭氏康成曰五隸謂罪隸四翟之隸也物衣服兵器之屬王氏應電曰辧其物使不得相雜也政令謂各有所當執之役與其敍次灋度王氏曰灋其役使之差等也正之則有政使之則有令

帥其民而搏盜賊役國中之辱事爲百官積任器凡囚執人之事【搏音博爲於僞反積如字】

正義鄭氏康成曰民五隸之民也鄭司農云百官所當任持之器物此官主爲積聚之某謂任猶用也【郎氏兆玉曰牛人職所云公任器是也】

餘論王氏應電曰民謂罪隸之民也罪隸之人於盜賦能得蹤迹故因其能而使之

邦有祭祀賓客喪紀之事則役其煩辱之事

正義鄭氏康成曰煩猶劇也士喪禮下篇曰隸人涅厠【賈疏涅厠窒塞之示死者不復用引之者證煩辱之事】王氏應電曰如典祀徵役於司隸而役之之類

案下經別列四翟之隸所共職事則上所列諸事皆役罪隸明矣蓋以四翟之隸而爲百官積任器役祭祀賓客喪紀之事則非其所習逺人觀徳而使役煩辱事體亦不宜且四翟之服事於王朝者其數未必多以役國中庶事兼搏盜賊掌囚執人則力有不暇給惟罪隸則百二十人之外實繁有徒以力則能給以事則易習而體亦宜之曰帥其民正以見罪隸之爲國民而別於四翟又以包百二十人以外之徒眾也

掌帥四翟之隸使之各服其邦之服執其邦之兵守王宮與野捨之厲禁

正義鄭氏康成曰野捨王行所止捨也厲遮列也賈氏公彥曰服其邦之服執其邦之兵若東方南方衣布帛執刀劍西方北方衣氊裘執弓矢守王宮與野捨者卽師氏職帥四夷之隸守王之門外朝在野外則守內列是也王氏應電曰守王宮與野禁重事也而使四翟者夷人性朴其戴君父之心純一不二因其願畱而任以事一以通在彼尊親之心一以示王者無外之意也鄭氏鍔曰司隸正掌之師氏又使其屬董之

存疑易氏祓曰周之興也東南先服王化四翟之隸卽南方之蠻東南之閩東方之夷東北之貉其服屬有素故使列於守衞

罪隸掌役百官府與凡有守者掌使令之小事【令力呈反】正義鄭氏康成曰役給其小役王氏曰𨿽充百官府與有守者之役亦掌使令之小事而已

凡封國若家牛助爲牽徬【徬步浪反】

正義鄭氏眾曰凡封國若家謂建諸侯立大夫家也牛助爲牽徬此官主爲送致之也鄭氏康成曰牛助國以牛助轉徙也罪隸牽徬之在前曰牽在旁曰徬【賈疏車轅內一牛前亦一牛二隸前者牽前牛徬者禦當車之牛】王氏應電曰所謂煩辱之事此類是也

其守王宮與其厲禁者如蠻隸之事

正義王氏應電曰上司隸職止言掌帥四翟之隸守王宮及野捨之厲禁未及於罪隸也以文勢推之不應未言蠻隸而先言如蠻隸之事十四字疑閩隸脫簡而誤見於此

案盜賊之子其類姦凶又親戚爲戮不宜俾守王宮與野捨故司隸通掌五隸而守王宮與其厲禁獨舉四翟之隸此爲閩隸下錯簡無疑

蠻隸掌役校人養馬其在王宮者執其國之兵以守王宮在野外則守厲禁

正義賈氏公彥曰云掌役校人者爲校人所役使校人良馬乘一師四圉不見隸者蓋雜役之【王氏昭禹曰校人徒八十人有不足以給其役者蠻隸兼役其事】

閩隸掌役畜養鳥而阜蕃敎擾之【閩梅巾反】

正義王氏安石曰役於掌畜【王氏昭禹曰此與掌畜所謂阜蕃而敎擾之同事】

掌子則取隸焉

存疑杜氏子春曰子當爲祀鄭氏康成曰掌子者王立世子置臣使掌其家事而以閩隸役之

案此經不可彊解姑存注說掌子二字其有訛脫與

夷隸掌役牧人養牛馬與鳥言

正義鄭氏眾曰夷狄之人或曉鳥獸之言故春秋傳介葛盧聞牛鳴曰是生三犧皆用之矣【賈疏解鳥言者或解獸言故鄭兼言之介葛盧事見僖二十九年】

其守王宮者與其守厲禁者如蠻隸之事

貉隸掌役服不氏而養獸而敎擾之掌與獸言【貉孟白反】正義鄭氏康成曰不言阜蕃者猛獸不可服又不生乳於圈檻也賈氏公彥曰夷隸旣鳥獸之言俱解此貉隸解獸言亦解鳥言互見之也

案與鳥獸言卽所謂敎擾之也能言之鳥必人與之言而調習之猛獸媚養己者命以起伏動躍則應焉蓋久而習於人言耳

總論劉氏彜曰罪隸用之搏盜賊役煩辱積任器爲牽徬則其罪之所宜爲也養鳥獸牧牛馬審鳥獸之言乃其俗之所素習也

案閩隸所養非畜鳥也貉隸所養非常獸也珍禽奇獸不育於國似不宜養之然鳥言獸言等事有其術則不廢如古有豢龍氏之類或四夷來王亦有時而用之匪直以爲玩弄之具而已

其守王宮者與其守厲禁者如蠻隸之事

布憲掌憲邦之刑禁正月之吉執旌節以宣布於四方而憲邦之刑禁以詰四方邦國及其都鄙達於四海【詰起吉反】

正義鄭氏康成曰刑禁者國之五禁所以左右刑罰者司寇正月布刑於天下正歲又縣其書於象魏布憲於司寇布刑則以旌節出宣令之於司寇縣書則亦憲之於門閭及都鄙邦國刑者王政所重故屢丁寧焉詰謹也使四方謹行之爾雅曰九夷八蠻六戎五狄謂之四海賈氏公彥曰掌憲邦之刑禁與下文爲目布憲爲司寇屬官以刑禁爲重故每事共丁寧之也劉氏彜曰布憲中士二人下士四人而行四方達四海恐未之能徧也意者書其刑禁之宜憲於民以達於州伯州伯以達於諸侯而以達於四海案小司寇令羣士宣布於四方憲刑禁士師又帥其屬而憲禁令於國及郊野蓋小司寇以令士師而士師帥其屬憲之其屬之中布憲亦存焉

凡邦之大事合眾庶則以刑禁號令

正義賈氏公彥曰徵伐巡守田役皆大事合眾庶也以其爲布憲之官故於聚眾庶皆以刑禁號令王氏應電曰若野禁軍禁之類並布憲號令之

禁殺戮掌司斬殺戮者凡傷人見血而不以告者攘獄者遏訟者以告而誅之

正義鄭氏康成曰司猶察也察此四者告於司寇罪之也斬殺戮謂吏民相斬相殺相戮者傷人見血見血乃爲傷人耳鄭司農云攘獄者距當獄者遏訟者遏止欲訟者賈氏公彥曰謂吏民私相戕賊而不以告於官者伺而得之則以告也

案不以告者被害之人懾於勢力而不敢聞諸官也攘獄者已當赴獄而距違遏訟者人欲見訟而阻遏皆彊梁怙惡之人故設官以察緝而誅之所以達民隠而伸其屈雪其寃也或乃謂不以告者與犯罪之人同科則扶彊而抑弱也愈甚矣職司斬殺戮而所告無斬殺戮何也傷人見血者必告則相殺不待言矣攘獄遏訟乃鬭傷賊殺之漸嚴此三者乃所以禁殺戮也其旣相殺戮者則以歸於士而罪在大辟亦不待言矣

禁暴氏掌禁庶民之亂暴力正者撟誣犯禁者作言語而不信者以告而誅之【正音徵撟居表反】

正義鄭氏康成曰民之好爲侵陵稱詐謾誕此三者亦刑所禁力正以力彊得正也王氏昭禹曰逆理害治者謂之亂恃彊虐物者謂之暴人所不樂爲者力不能敵則不得已而聽服焉是之謂力正也王氏應電曰撟誣犯禁若僞稱制令假爲符節而有所規圖以犯邦禁也作言語而不信若造言生事以疑眾者

案正者使人慴伏而從已也亂暴之民以力求正而不依於理法戰國秦漢任俠姦人是也

通論陳氏汲曰比閭族黨之法凡所以爲政之道纎悉傋矣二官所禁大抵暴橫足以侮上陵下傾險足以蠧政虐民故別立刑官紏以法禁庶姦民有所懾而鄕遂之官得以安行敎化

凡國聚眾庶則戮其犯禁者以徇

正義賈氏公彥曰聚眾庶謂徵伐之等【王氏昭禹曰若師田行役之屬】

凡奚隸聚而出入者則司牧之戮其犯禁者

正義鄭氏康成曰其聚而出入有所使【賈疏謂國有煩辱之事使奚隸則有此出入】王氏昭禹曰司以察之牧以治之辧正王氏應電曰奚民間婦女服役於後宮者通論王氏應電曰王之宮寢若無預於秋官之事而司隸掌四翟之守禁暴司奚隸之出入先王於給事宮壼內外之人防禦之嚴如此所以爲端本淸源之道

野廬氏掌達國道路至於四畿

正義鄭氏康成曰達謂巡行通之使不陷絕也去王城五百里曰畿王氏昭禹曰遂人所謂千夫有澮澮上有道萬夫有川川上有路以達於畿是也謂之四畿則是王城五百里四面皆達之也

比國郊及野之道路防息井樹【比必裏反】

正義鄭氏康成曰比猶較也防息廬之屬賓客所防及晝止者也井供飲食樹爲蕃蔽王氏昭禹曰三十里有防防有路室所謂防也十里有廬廬有飲食所謂息也劉氏彜曰地官遺人旣掌之矣野廬氏主往來按比之事

若有賓客則令守塗地之人聚之有相翔者誅之【令力呈反音托】

正義鄭氏康成曰守塗地之人道所出廬防旁民也相翔猶昌翔觀伺者也鄭氏眾曰聚之聚擊以宿衞之也有姦人相翔於賓客之側則誅之不得令寇盜賓客

凡道路之舟車轚互者敍而行之【轚居錫反又音計】

正義鄭氏康成曰舟車轚互謂於迫隘處也車有轘轅坻閣【賈疏道路名】舟有砥柱之屬【賈疏水之隘道】其過之者使以次敍之鄭氏鍔曰轚者相値而礙也互者交互而不行也

案春秋昭公八年搜於紅谷梁傳禦轚者不得入範注轚掛則不得入門又國防車轂擊

凡有節者及有爵者至則爲之辟【爲於僞反】

正義鄭氏康成曰辟辟行人亦使守塗地者王氏應電曰有節者不可滯有爵者不可慢故爲之辟

禁野之橫行徑逾者

正義鄭氏康成曰皆爲防姦也橫行妄由田中徑逾射邪趨疾越隄渠也王氏應電曰亦恐其妨稼穡

凡國之大事比修除道路者【比必裏反】

正義賈氏公彥曰大事若徵伐巡守田獵郊祀王親行所經並須修除道路皆野廬氏校比民夫王氏昭禹曰治其壞謂之修去其穢謂之除鄭氏康成曰比校治道者名若今次金敍丈功【賈疏漢時主役之官名次金敍主以丈尺賦功】

掌凡道禁

正義鄭氏康成曰禁若今絕蒙布巾持兵杖之類王氏昭禹曰若修閭氏所謂以兵革趨行者與馳騁於國中者是也在國之道修閭氏禁之在野之道野廬氏禁之

案國野之道廬防路室館之委積地官遺人掌之而不使兼掌道路之禁令何也凡民之有罪過者可使有司治之附於刑而後歸於士若道路宵晨暫遇姦宄非刑官之屬巡察監視隨縛而刑之不足以肅也

邦之大師則令埽道路且以幾禁行作不時者不物者正義鄭氏康成曰不時謂不夙則莫者也不物謂衣服操持非比常人也幾禁之者傋姦人內賊及反間通論王氏應電曰夏官有司險合方氏主達天下之道路但治其大略而已此官則主達畿內之道路蓋侯國皆有是職而王畿爲之主也國語單襄公過陳道茀不可行司裏不授館客無寄寓而知陳之將亡野廬氏之職豈可忽乎

蠟氏掌除骴【蠟淸預反骴詳賜反注故書骴作脊鄭司農云脊讀爲防】

正義鄭氏康成曰曲禮四足死者曰漬鄭司農云骴謂死人骨也月令揜骼埋胔【賈疏月令注云骨枯曰骼肉腐曰骴】骨之尙有肉者也及禽獸之骨皆是

凡國之大祭祀令州裏除不蠲禁刑者任人及凶服者以及郊野大師大賓客亦如之【蠲古淵反亦音圭】

正義鄭氏康成曰蠲讀如吉圭惟饎之圭【賈疏毛詩吉蠲爲饎鄭從三家詩故不同】圭潔也刑者黥劓之屬任人司圜所收敎罷民也【賈疏罷民謂之任人者司圜職任之以事是也】凶服服衰絰也此所禁除者皆爲不欲見人所薉惡也

案任人𨿽歸州裏三年不齒服飾尙異於平民故與刑人同禁

若有死於道路者則令埋而置楬焉書其日月焉縣其衣服任器於有地之官以待其人【楬音竭】

正義鄭氏康成曰有地之官主此地之吏也【賈疏若比長閭胥黨正之軰皆是】其人其家人也鄭氏眾曰楬欲令其識取之有地之官有郡界之吏今時鄕亭是也

掌凡國之骴禁

正義鄭氏康成曰禁謂孟春揜骼埋胔之屬王氏應電曰此職掌潔淸道路之事蓋野廬氏分職

雍氏掌溝瀆澮池之禁凡害於國稼者

正義鄭氏康成曰溝瀆澮田間通水者也池謂陂障之水道也害於國稼謂水潦及禽獸也王氏應電曰溝瀆澮池國之利也而小民恆挾其私智或因旱而爲匽上流或以潦而曲爲隄防或盜人之水以自利或決已之水以注鄰至於因一竇之開成滔天水患因一時之障致百年湮塞其爲害於國稼大矣故設雍氏專禁其事

案曰國稼者溝瀆澮池本以利通國之稼也

春令爲阱擭溝瀆之利於民者秋令塞阱杜擭【阱才性反擭胡化反】

正義鄭氏康成曰阱穿地爲所以禦禽獸其或超逾則陷焉世謂之陷阱擭柞鄂也【賈疏柞鄂者或以爲豎柞於中向上鄂鄂然所以截禽獸使足不至地不得躍而出】堅地阱淺則設柞鄂於其中秋而杜塞阱擭収刈之時爲其陷害人也書粊誓曰杜乃擭敜乃阱鄭氏鍔曰五溝五塗以通灌漑至春又爲溝瀆何耶蓋五溝者田野之中一定之制此乃閭裏之間春夏雨集溝澮皆盈水去不速不可不通之也王氏志長曰秋塞阱杜擭固防其害人時旣収刈亦所以疎禽獸之禁

禁山之爲苑澤之沈者

存疑鄭氏康成曰爲其就禽獸魚鼈自然之居而害之鄭司農云不得擅爲苑囿於山也【賈疏先鄭此解𨿽與後鄭異得爲一義】澤之沈者謂毒魚及水虫之屬【賈疏謂以藥沈於水中以殺魚及水虫】

案此節文義未詳姑存注疏之說

萍氏掌國之水禁

正義鄭氏康成曰水禁謂水中害人之處【賈疏如深泉洪波沙虫水弩之類】及入水捕魚鼈不時【賈疏月令春秋冬三時取魚若夏取則不時】

幾酒謹酒

正義鄭氏康成曰幾酒苛察沽買過多及非時者【賈疏若酒誥惟祀玆酒及鄕飲酒及婚娶爲酒食以召鄕黨僚友是其時也】謹酒使民節用酒也書酒誥曰無彜酒王氏應電曰萍氏掌水禁而兼酒者水所以載舟亦所以覆舟酒所以爲人合歡而溺則生禍取其類也

案詩曰無酒酟我蓋惟大夫以上祭祀乃及時命爲酒則士庶人祭祀冠婚力或不能自造亦不禁市沽但宜有限量耳幾酒蓋苛察其無事而漫作者謹酒則戒毖其因事多作及市沽而溢於禮事所宜用者與

餘論蘇氏軾曰自漢武至今皆有酒禁未嘗少縱而私釀不絕周公獨何以能禁之曰周公無所利於酒也以正民徳而已甲乙皆笞其子甲之子服而乙之子不服何也甲笞其子而責之學乙笞其子而奪之食此後世所以不能禁酒而周公獨能禁酒也呂氏祖謙曰周公作酒誥恐人沈湎以傷徳也降而漢文帝爲酒酺景帝以歲旱禁人酤酒已非酒誥本意然而猶有重本抑末之心焉至桑羊建榷酒之說則公家日專其利古者惟恐人飲酒後世惟恐人不飲酒可慨甚矣

禁川遊者

正義鄭氏康成曰傋波洋卒至沈溺也

司寤氏掌夜時以星分夜以詔夜士夜禁

正義鄭氏康成曰夜時謂夜晚早若今甲乙至戊夜士主行夜行徼者如今都之屬【王氏應電曰夜士若修閭氏國中防互之類】賈氏公彥曰以星分夜若今時觀參辰知夜早晚鄭氏鍔曰夜𨿽有時其分則以星蓋月出尙有早晚惟星麗天至夜必見故也

案夜之長短不同而星出之早晚亦異月令每月記昏旦中星以正時亦以分夜也農民行旅見某星至某方則知爲某時不惟昏旦所見注云甲乙至戊所謂五夜也疏乃以戌亥言之繆矣

禦晨行者禁宵行者夜遊者

正義鄭氏康成曰晨先明也宵定昏也禦亦禁也謂遏止之無刑法也傋其遭寇害及謀非公事鄭氏鍔曰先明謂之晨中夜謂之宵通夕謂之夜詩言夜向晨則知晨先明也又肅肅宵徵夜如何其夜未央則宵與夜固異矣

司烜氏掌以夫遂取明火於日以鑑取明水於月以共祭祀之明齍明燭共明水【烜許遠反又虛鴛反夫如字先鄭音符】

正義鄭氏康成曰夫遂陽遂也【賈疏取火於木爲木遂以其取火於日故名陽遂】鑑鏡屬取水者世謂之方諸【成氏伯璵曰冬至日子時鑄銅爲鑑謂之陽遂夏至日午時鑄銅爲鑑謂之陰鑑王氏昭禹曰鑑遂之齊考工記謂以金錫半爲之者是也】取日之火月之水欲得陰陽之潔气也明燭以照饌陳明水以爲酒【賈疏鬰鬯五齊以明水配三酒以酒配酒井水也酒與明水別而雲明水以爲酒者對則異散文通謂之酒是以禮運云酒在室亦謂明水爲酒】鄭司農云夫發聲明齍謂以明水修滌粢盛黍稷王氏曰考工記金錫半謂之鑑遂之齊言陽遂則知方諸之爲陰言方諸則知陽遂之爲圜

凡邦之大事共墳燭庭燎【注故書墳爲蕡】

正義鄭氏康成曰墳大也樹於門外曰大燭於門內曰庭燎皆所以照眾爲明【賈疏樹於門外者非人所執也燕禮甸人執大燭於庭不言樹者諸侯不樹於地使人執庭燎與大燭一也郊特牲云庭燎之百由齊桓公始也鄭注庭燎之差公蓋五十侯伯子男皆三十其百者蓋天子禮庭燎所作依慕容所爲以葦爲中心以布纏之飴蜜灌之如今蠟燭若人所執者用荊燋爲之執燭抱燋燭不見防是也】

中春以木鐸修火禁於國中軍旅修火禁【中音仲】

正義鄭氏康成曰爲季春將出火也火禁謂用火之處及傋風燥王氏應電曰軍中尢宜愼火易氏祓曰大眾所集𨿽非時亦禁之

案南方火位也故司爟通掌四時攺火出納火之令職主於布火之利而不掌火禁其曰國失火野焚萊則有刑罰焉蓋因布令而及之使民知避其害非火禁也火禁如用火之地救火之法以及夏毋燒灰昆虫未蟄不以火田之類以刑官之屬掌之使民不敢犯也軍旅之火禁以刑官修之者非軍刑所及也司烜掌明火故並共墳燭庭燎以爲刑官之屬故並爲屋誅之竁焉

邦若屋誅則爲明竁焉【竁處院反】

正義鄭氏康成曰屋誅謂所殺不於市而以適甸師氏者也明竁若今楬頭明書其罪法也【賈疏昭二年左傳鄭公孫黑作亂子產數其罪云不速死大刑將至七月壬寅縊屍諸周氏之衢加木焉故知有明刑書於木也】司烜掌明竁則罪人夜葬與【賈疏曾子問篇見星而行者惟罪人是夜葬之事司烜主明火掌夜事掌爲明竁則罪人夜葬可知】賈氏公彥曰屋誅誅於屋舍中也

案冢人職凡死於兵者不入兆域正爲此也蓋不惟王族及公卿大夫之兆域不宜有此以污辱其先人卽庶人淸門亦用爲恥故使其子姓親戚別葬之而有司爲明竁以示懲焉

條狼氏掌執鞭以趨辟王出入則八人夾道公則六人侯伯則四人子男則二人【條音滌辟避益反音辟】

正義鄭氏康成曰趨辟趨而辟行人若今卒辟車之爲也孔子曰富而可求𨿽執鞭之士吾亦爲之言士之賤也

通論王氏應電曰凡王出入虎賁氏先後王而趨在王前後也旅賁氏夾王車而趨在王左右也條狼氏八人夾道而馳則夾道而在前也公則六人以下在其國及至王國皆然蓋亦各有條狼氏故並著於此

凡誓執鞭以趨於前且命之

正義鄭氏康成曰前謂所誓眾之行前也有司讀誓辭則大言其刑以警所誓【賈疏誓自有大官若月令田獵司徒北面以誓之誓時條狼氏則爲之大言使眾聞知】誓者謂出軍及將祭祀時也案云凡誓則不獨軍旅及祭祀也五戒之中禁用諸田役而大司馬職有司表貉誓民又云羣吏聽誓於陳前則凡糾禁戒誥皆可通言誓也如祭祀之誓大宰掌之大司寇涖之條狼氏執鞭以命之軍事尢重故下又詳其所誓之辭朝士帥其屬而以鞭呼趨且辟與此職異文何也朝士所掌外朝也故呼百官使就位又辟胥徒萬民使無擁雜此職掌王出入則身執鞭以趨而辟止行者耳故於誓亦執鞭以趨於前

誓僕右曰殺誓馭曰車轘誓大夫曰敢不關鞭五百誓師曰三百

正義鄭氏康成曰出軍之誓誓左右及馭則書之甘誓傋矣車轘謂車裂也賈氏公彥曰僕大僕與王同車故大僕職曰軍旅贊王鼓右謂勇力之士在車右傋非常馭謂與王馭車者也僕右與馭及王駟乘也王氏應電曰大夫師帥以下也有不關謂關白於大將

案此專言軍旅之誓也王在軍則王爲主將王不在軍則卿爲主將主將居車中在鼓下而馭者在左其右有兩人此駟乘灋也主將誓人者不在所誓之中若參乘則將在左主射亦在所誓矣如甘誓所云是也大夫則師帥旅帥也事有當關白而不關者則鞭之鞭作官刑故也師謂百夫之長族師鄙師以下也不言敢不關蒙上省文也春秋傳晉楚之君在行其出謀發命者皆主將則大夫以下皆關於主帥周官之法大司馬掌戒令及戰巡陳眂事而賞罰則所關者大司馬及本軍之帥也

通論王氏應電曰士師職以五戒先後刑罰一曰誓用之於軍旅觀書甘誓湯誓等篇皆主軍旅之事可見此本夏官之事而掌於司寇之屬者兵刑本一事也

存疑鄭氏康成曰鄭司農云誓大夫曰敢不關謂不關於君也某謂大夫自受命以出則其餘事莫不復請師樂師也

案閫以外將軍制之將在軍君命有所不受若事事關於君則機失於遙制恐不免矣注以師爲樂師蓋謂祭祀祭祀之前總誓百官無爲特誓樂師也樂師無目尢加矜敬焉而誓之曰鞭三百乎

誓邦之大史曰殺誓小史曰墨【大音泰】

案大史之職大師抱天時與大師同車小史之職大軍旅佐大史夫大史卽在軍中有何所犯而至於殺乎若夫祭祀之誓不過共矢其敬愼小心執事有恪耳要無大刑也此二句蓋劉歆所增竄也詳見總辧

修閭氏掌比國中宿互者與其國粥而比其追胥者而賞罰之【粥注音育注故書互爲巨鄭司農云當爲互】

正義鄭氏康成曰國中城中也粥養也國所遊養謂羨卒也【賈疏國家粥養未入正卒且爲羨卒者使之追伺盜賊修閭氏比之】鄭司農云宿謂宿衞也互謂行馬所以障互禁止人也謂夜行擊

禁徑逾者與以兵革趨行者與馳騁於國中者

正義鄭氏康成曰皆爲其惑眾

案修閭氏與野廬氏同掌道治而所禁各異何也國中有徑逾而無橫行在野則逐捕盜賊及行旅自衞以兵革趨行者不可禁道路寛廣而行人稀且有風雨之急而投廬宿馳騁不可禁【曲禮入國不馳則國外可馳】

邦有故則令守其閭互惟執節者不幾

正義鄭氏康成曰令令其閭內之閭胥裏宰之屬【賈疏修閭氏𨿽主六鄕其實兼主六遂故言裏宰以包之】賈氏公彥曰恐有姦非故命各守其閭

案閭亦有互王政之周於守禦如此

通論王氏應電曰凡巡警之事王宮之比宮正掌之國門之守司門掌之二十五家爲裏裏門曰閭閭有宿互一有緩急守此足矣故特設修閭氏專掌其事以時比而修之萬一姦盜竊發人盡兵而道皆險也何地之可匿哉

冥氏掌設弧張爲阱擭以攻猛獸以靈鼓敺之【冥莫經反又音覓】

正義鄭氏康成曰弧張罿罦之屬【賈疏詩云雉罹於罿雉罹於罦言之屬仍有兔罝之等】所以扃絹禽獸者靈鼓之使驚趨阱擭賈氏公彥曰弧弓也謂張弓以取猛獸王氏應

電曰猛獸多力弧張阱擭爲機坎以乘其不見故曰冥氏

案楚辭九章設張辟注辟謂機矢張謂罻羅卽此經所謂弧張也

若得其獸則獻其皮革齒須傋

正義賈氏公彥曰革謂無文章者去毛而獻之鄭氏眾曰須直謂頤下須傋謂搔也王氏應電曰不特去其害亦資其用

庶氏掌除毒蠱以攻說禬之嘉艸攻之【庶注作煮章語反禬胡內反說如字】

正義鄭氏康成曰毒蠱蠱物病害人者賊律曰敢蠱人及敎令者棄市攻說祈名祈其神求去之也嘉艸藥物其狀未聞【案栁宗元種白蘘荷詩云庶氏有嘉艸攻禬事久冺嘉艸疑卽蘘荷之類】攻之謂燻之鄭司農云禬除也某謂此禬讀如潰癰之潰【鄭氏鍔曰大祝六祈有攻說皆以辭責神也此曰攻曰說又曰禬非六祈之所謂禬當讀如潰癰之潰謂以辭責之使其毒潰防】賈氏公彥曰攻說禬之去其神嘉艸攻之去其身鄭氏鍔曰左傳於文皿虫爲蠱谷之飛亦爲蠱皆謂其腐壊也毒物能腐壊人之心腑故謂之蠱

凡敺蠱則令之比之【比必裏反】

正義鄭氏康成曰使爲之又校次之劉氏彜曰凡敺蠱者隨其方土之所宜各有能者人有病則令敺之已乃比其優劣

案此官僅下士一人故人有能敺蠱者則令之而比次其術之髙下

穴氏掌攻蟄獸各以其物火之以時獻其珍異皮革正義鄭氏康成曰蟄獸熊羆之屬冬藏者也【王氏應電曰不必皆冬藏之獸但取其穴居如蟄耳】

存疑鄭氏康成曰將攻之必先燒其所食之物於穴外以誘出之乃可得

案蟄獸猝不易得各以其物火之蓋物性各有所畏故令觸其煙焰而不能藏也

翨氏掌攻猛鳥各以其物爲媒而掎之以時獻其羽翮【翨式至反掎居綺反翮戶革反】

正義鄭氏康成曰猛鳥鷹隼之屬置其所食之物於絹中鳥來下則掎其腳【賈疏若今取鷹隼者置鳩鴿羅网中以誘之】通論王氏昭禹曰獸人皮毛筋骨入於玉府冥氏穴氏翨氏所獻不云入於玉府者蓋此特除其害而已不可以爲常繼而責其必獻也

案蟄獸猛鳥特設官以攻之者非獨慮其害於人亦所以安眾鳥獸而使之生息蕃滋也

柞氏掌攻艸木及林麓【柞側百反】

正義鄭氏康成曰林人所養者山足曰麓賈氏公彥曰攻木之處有艸則兼攻之鄭氏鍔曰艸木林麓根固蟠結不可削除用力尢多故曰攻

案柞氏攻木薙氏攻艸皆主苑囿之官若畿內林麓欲化爲谷土或以奠民居則第掌其政令下經凡攻木者掌其政令是也

夏日至令刋陽木而火之冬日至令剝陰木而水之正義鄭氏康成曰刋剝互言耳皆斫去次地之皮生山南爲陽木生山北爲陰木火之水之使其肄不生賈氏公彥曰夏至陰生冬至陽生陽木得陰而鼓

陰木得陽而發故須其時而刋剝之也山虞取其堅韌冬斬陽夏斬陰此欲死之故夏刋陽木冬剝陰木案此示人以攻艸木林麓之法也凡艸木陰陽和則滋生陰陽極則敗絕夏火盛而又火之以絕其陰冬水盛而又水之以絕其陽則萌蘗不生根株腐爛而土可化矣

若欲其化也則春秋變其水火

正義鄭氏康成曰變其水火者所火則水之所水則火之則其土和美【賈疏夏火之者秋以水漬之冬水之者春以火焚之如此則地和美】王氏安石曰化謂薄於陰陽相沴之气則化而爲

土

案旣以水火絕其萌芽矣俟其火气之旣得而水之俟其水气之旣浹而火之又所以使之相劑相成故土和美而可種植也

通論王氏安石曰先王之於林麓欲其材木爲用則爲厲禁以毓蕃之欲其地宅民稼穡則刋剝而化之柞棫斯防松柏斯兌則虞衡之職修也作之屏之其菑其翳則柞氏之職修也

凡攻木者掌其政令

正義鄭氏康成曰除木有時【賈疏如上冬夏】

薙氏掌殺艸春始生而萌之夏日至而夷之秋繩而芟之冬日至而耜之【繩常陵反注作孕異證反芟所銜反注故書萌作甍杜子春云當爲萌書亦或爲萌】

正義鄭氏康成曰杜子春云萌謂耕反其萌芽某謂萌之者以玆其斫其生者【賈疏漢世玆其卽今之鋤也】夷之以鉤鎌迫地芟之也若今取茭矣含實曰繩芟其繩則實不成熟耜之以耜側凍土剗之鄭氏鍔曰殺艸之法其去必以漸春始生之初則薙其萌萌去而根尙在也未能不生夏日至則陽極而熱於是芟而夷之猶未能盡其蔓也於是含實繩育之時則芟刈而蘊崇之及冬日已至陰極而凍則耜而剗之剗覆其根使來春不復萌

若欲其化也則以水火變之掌凡殺艸之政令

正義鄭氏康成曰謂以火燒其所芟萌之艸已而水之則其土亦和美矣月令季夏燒薙行水利以殺艸如以熱湯是其一時著之

硩蔟氏掌覆夭鳥之巢【硩梯益反蔟蒼屋反覆芳六反夭音妖】

正義鄭氏康成曰覆猶毀也夭鳥惡鳴之鳥若鴞鵩鄭氏鍔曰王政仁及飛鳥不毀卵不覆巢今乃設

官以摘去之何耶觀韓愈有射訓狐詩聖惠方言有鳥夜飛小兒衣服遭之輒成疾狀如五疳是知夭鳥之害有如此者不可以不去也

以方書十日之號十有二辰之號十有二月之號十有二歲之號二十有八星之號縣其巢上則去之【縣音懸】正義鄭氏康成曰方版也日謂從甲至癸辰謂從子至亥月謂從陬至荼歲謂從攝提格至赤奮若【賈疏爾雅太歲在寅曰攝提格在卯曰單閼在辰曰執徐在已曰大荒落在午曰惇牂在未曰協洽在申曰涒灘在酉曰作噩在戌曰閹茂在亥曰大淵獻在子曰困惇在醜曰赤奮若正月爲陬二月爲如三月爲寎四月爲餘五月爲臯六月爲且七月爲相八月爲壯九月爲十月爲陽十一月爲辜十二月爲塗】星謂從角至軫夭鳥見此五者而去其詳未聞【王氏安石曰日辰月歲星之神凡有气形者制焉故書其號可以勝夭】邱氏曰夭鳥避此五者理亦有之蝠忌庚申燕辟戊巳虎豹以衝破鵲作巢辟太歲以此觀之周公不虛言也

案此劉歆所增竄詳見總辧

翦氏掌除蠧物以攻禜攻之以莽艸燻之

正義鄭氏康成曰蠧物穿食人器物者蠧魚亦是也攻禜祈名莽艸藥物殺虫者以燻之則死鄭氏鍔曰謂其有神則以攻禜攻之謂其有毒則以莽艸燻之

凡庶蠱之事【庶注作煮一讀如字】

正義鄭氏康成曰庶除毒蠱者蠱蠧之類或薰以莽艸則去賈氏公彥曰翦氏主除蠧物除蠱毒自有庶氏今云凡庶蠱者同類相兼左右掌之

案無氏掌除毒蠱蠱之病人者此職庶蠱蠱之病羣物者

赤茇氏掌除墻屋以蜃炭攻之以灰灑毒之【茇音防蜃是忍反注故書蜃爲晨鄭司農云當爲蜃書亦或爲蜃】

正義鄭氏康成曰灑灑也除墻屋者除虫豸藏逃其中者【賈疏爾雅有足曰虫無足曰豸】蜃大蛤也搗其炭以坋之則走淳之以灑之則死【賈疏淳沃也謂灑沃以汁則死也】

凡隙屋除其貍虫【貍莫皆反又莫拜反】

正義鄭氏康成曰貍虫防肌蛷之屬鄭氏鍔曰隙屋則離宮別館希禦幸之地無所不除之矣

蟈氏掌去鼃黽焚牡蘜以灰灑之則死以其煙被之則凡水虫無聲【蟈音國鼃烏反又烏乖反黽米引反蘜居郁反】

正義鄭氏康成曰齊魯之閒謂鼃爲蟈黽耿黽也蟈與耿黽尢怒鳴爲聒人耳故去之牡蘜蘜不華者杜子春云假令風從東方來則於水東面爲煙令煙西行被之水上鄭氏鍔曰螻蟈多矣疑此所去者亦爲王宮劉氏彜曰宗廟之祭祀賓客之饗燕凡禮樂未作以肅靜爲敬則鼃黽之喧鳴不可以不禁案或以灰灑之或以煙被之者郊廟朝廷學校嚴閟之地乃絕其類若防同師田所暫止則使之無聲可矣曰水虫不獨鼃黽也

壺涿氏掌除水虫以炮土之鼓之以焚石投之【涿知角反炮步交反注故書炮作泡】

正義鄭氏康成曰水虫狐蜮之屬【賈疏蜮卽短狐南方水中有之含沙射人則死】炮土之鼓瓦鼓也焚石投之使驚去【賈疏石燔燒得水作聲故驚去】劉氏彜曰攻之以火气應之以陽聲則陰邪之虫去

若欲殺其神則以牡橭午貫象齒而沈之則其神死淵爲陵【橭音枯亦音辜】

正義鄭氏康成曰神謂水神龍罔象故書橭爲梓午爲五杜子春云梓當爲橭橭讀爲枯枯楡木名五貫當爲午貫【賈疏以橭爲幹穿孔以象牙從橫貫之爲十字】

案此劉歆所增竄詳見總辧

庭氏掌射國之夭鳥【射食亦反下同】

正義鄭氏鍔曰言國中之夭鳥者舊所無有偶自遠而至如春秋所書鸜鵒來巢故以爲異賈氏公彥曰城郭人聚之處不宜有夭鳥故去之

若不見其鳥獸則以救日之弓與救月之矢射之正義鄭氏康成曰不見鳥獸謂夜來鳴呼爲怪者獸狐狼之屬日月之食陰陽相勝之變也王氏昭禹曰弓矢曾用之救日月則其精气足以勝妖

存疑鄭氏康成曰於日食則射大陰月食則射大陽與

案專言國中者若山林田野則不必禦也曰鳥獸者旣不見其形則不辧其爲鳥與獸也

若神也則以太陰之弓與枉矢射之

存疑鄭氏康成曰神謂非鳥獸之聲若或叫於宋太廟譆譆出出者太陰之弓救月之弓枉矢救日之矢與不言救月之弓與救日之矢者互言之救日用枉矢則救月以恆矢可知

案夭鳥可射太陰太陽豈可射乎救日月陳五方之兵弓矢非用以射也若神也以下劉歆所增竄總論王氏應電曰秋官掌刑而有冥氏以下十二官則凡猛鷙昆虫與夫托夫神姦而爲害者並不能逃夫刑罰之威而況於姦慝暴亂之人乎

銜枚氏掌司囂

正義鄭氏康成曰察囂讙者爲其聒亂在朝者之言語

國之大祭祀令禁無囂

正義鄭氏康成曰令令主祭祀者【案主猶司也謂司祀事之官若郊祀則扈從及道所經皆令焉】

軍旅田役令銜枚

正義鄭氏康成曰爲其言語以相誤易氏祓曰祭祀禁無囂而已若軍旅田役則人情雜遝非法之能禁直使之銜枚而後肅然無嘩

禁嘂呼嘆嗚於國中者行歌哭於國中之道者

正義鄭氏康成曰爲其惑眾相感動嗚吟也劉氏彜曰聲大而急曰嘂髙而緩曰呼嗟而怨曰嘆悲而傷曰嗚

案國中之道謂廣路通衢若巷歌巷哭固不禁也野塗無禁以不能徧禁也

伊耆氏掌國之大祭祀共其杖咸【咸音圅戶緘反】

正義鄭氏康成曰咸讀爲函老臣𨿽杖於朝事鬼神尙敬去之有司以此函藏之旣事乃授之王氏安石曰非大祭祀則杖於朝者弗預

軍旅授有爵者杖

正義鄭氏康成曰別吏卒且以扶尊者將軍杖鉞鄭氏鍔曰軍中以斧鉞爲威將帥所執耳若有爵者在其中旣非杖鉞之將又匪將校之列宜有以表異之故授以杖見其爵位之尊

案將軍杖鉞羣帥皆執兵其有事於軍中而不親甲兵者如小宗伯肆師大師大史小史師氏之類則不論其年齒皆授以杖用以別於卽戎者軍中自主將至公司馬皆各有所統之人所司之局故不任軍事則別之曰有爵者授有爵者杖以別於卽戎者觀此益知無誓大史小史以墨殺之理

共王之齒杖

正義鄭氏康成曰王所以賜老者之杖鄭司農云謂年七十當以王命受杖者今時亦命之爲王杖某謂王制曰五十杖於家六十杖於鄕七十杖於國八十杖於朝

欽定周官義疏卷三十七﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷三十八

秋官司冦第五之五

大行人掌大賓之禮及大客之儀以親諸侯

正義鄭氏康成曰大賓要服以內諸侯大客謂其孤卿【賈疏言要服以內諸侯者對要服以外爲小賓下文蕃國世壹見是也大客謂大賓下孤卿對小行人所云小客言孤卿者據大國得立孤一人孤來聘侯伯已下無孤使卿來聘不言大夫士者殷聘使卿時聘使大夫士𨿽不得時聘爲介來亦入客中故下云諸侯之卿其禮各下其君二等大夫士亦如之是皆得爲客此但舉尊者而言】賈氏公彥曰大賓大客尊卑異故言及以殊之云親諸侯者易云先王以建萬國親諸侯則朝聘往來是也鄭氏鍔曰語其體則曰禮見於揖遜周旋則曰儀對舉之互文也

通論孫氏之宏曰六服之君各以嵗時朝覲宗遇而陪臣將命入貢獻功防無虛日委積飱牽以待之郊勞燕饗以寵之送逆必於其疆而不憚其煩存覜必以其時而不厭於數周公經紀天下精神防聚於此此意管仲猶知之故其言曰招擕以禮懷逺以徳徳禮不易無人不懷故五霸桓公爲盛也

春朝諸侯而圗天下之事秋覲以比邦國之功夏宗以陳天下之謨冬遇以協諸侯之慮【朝直遙反後皆同比毗志反】正義鄭氏康成曰此與下時防殷同六事者皆以王見諸侯爲文圗比陳恊皆考績之言王者春見諸侯則圗其事之可否秋見諸侯則比其功之髙下夏見諸侯則陳其謨之是非冬見諸侯則合其慮之異同六服以其朝嵗四時分來更疊如此而徧【賈疏下文依服數來朝則有不朝之嵗故云以其朝嵗】賈氏公彥曰事由春始故圗事秋時物成故比功夏物盛大故陳謨冬物伏藏故合慮鄭氏鍔曰謨欲其明夏文明故言陳謨慮欲其宻冬閉藏故言協慮謨欲眾共知故言陳慮恐人異志故言協黃氏度曰諸侯平居無事之時王者於徳意志慮則道之使知度量法則則諭之使同好惡已一於心用舎己一於事及其入王又防而圗之蓋合四海爲一家中國爲一人之意李氏曰君臣之禮不接則上恩不下流下情不上達嫌疑易以生毀譽易以入故制朝覲宗遇之禮以圗事比功陳謨協慮則上下交而志同絕無壅隔之患者矣

案朝覲宗遇四時之禮文質繁簡微有不同要無大異圗事比功陳謨協慮大槪主其所重者分系之於一時亦非春必不可比功而秋必不可圗事夏必不可協慮而冬必不可陳謨也言此者見天子諸侯一體相親之意𨿽嵗事之常亦非無事而空行者耳曲禮天子當依而立諸侯北面而見天子曰覲與儀禮之覲禮皆於廟而特見者也秋覲當以之曲禮天子當寧而立諸公東面諸侯西面曰朝此於路門之外旅見者也春朝當以之康成云夏宗依春冬遇依秋禮或然與然謂春朝受摯於朝受享於廟則非也受摯受享禮無更端且摯重而享輕旣受摯於朝則受享亦必於朝矣又冬見曰遇遇者艸次之期豈以冬寒晷短不拘何處卽離宮別館皆可行禮不必定在朝廟故謂之遇而儀亦從殺與

存疑賈氏公彥曰侯服年年朝春東方來夏南方來秋西方來冬北方來甸服二嵗一見男服三嵗一見當朝之嵗亦春東夏南秋西冬北采衛要服皆然案朝覲宗遇四方之諸侯皆有之隨其至之早晚而與之爲禮故有四時之異名也如疏說則東方者有朝而無覲宗遇西方者有覲而無朝宗遇南方者惟有宗北方者惟有遇旣偏苦而不平亦窒礙而不可行矣

時防以發四方之禁殷同以施天下之政

正義鄭氏康成曰時防卽時見也無常期諸侯有不順服者王將有徵討之事命爲壇於國外合諸侯而禁命事焉禁謂九伐之法殷同卽殷見也王十二嵗一巡守若不巡守則殷同【賈疏鄭知王不巡守則殷同者下文云十有二嵗王巡守殷國殷國與巡守連文明同是十二嵗若王巡守何須殷同明不巡守乃殷同也】殷同者六服盡朝王亦命爲壇於國外合諸侯而命其政政謂邦國之九法九伐九法皆在司馬職

案時防殷同大宗伯大行人旣並言之而諸職中言防同者非一公西氏言志亦云如防同可見人多禮盛不僅如尋常朝覲而已防同則爲壇於國外如司儀職所云合諸侯令爲壇三成覲禮所云諸侯覲於天子爲宮方三百步者是也按之鄕師牛人縣師遺人稍人廩人司市賈師諸官防同則有徒役輂輦牛車任器委積之共眾庶之作糧食之備賣儥之市而大祝職言大防同過名山大川用事焉則防同似不專在近畿國外者意禁施政所行者逺則於侯國封壤擇一都防之地以爲防同之所而王適焉者蓋亦有之防同二者對文則別合言則通故諸官皆連言防同也其合諸侯大約不過數十國而止以壇宮所容無幾而君行師從則其地止宿之處或虞不給而芻薪亦難繼也然則當防同時方伯連帥量率其當有事於王家者而非胥六服以行矣又案小司馬職小防同掌事如大司馬之灋意四方之方伯連帥率諸侯而畢防則爲防同之大者若止一方則爲防同之小者與注謂十二歲王不巡守則殷同據下經巡守殷國並承十有二嵗之文也然因不巡守而殷國經亦究無明文先王卜徵五年而歲習其祥祥習則行不習則增修其徳而攺卜是巡守𨿽以十二年爲期而是年不行次年可攺卜也旣可攺卜何爲徧召六服而使之盡朝哉蓋朝覲宗遇常禮也猶祭享之有祠禴嘗烝也防同盛禮也猶祭享之有大禘大祫也盛禮閱數年而一舉所以震燿聲靈而齊一諸侯之心志也舉盛禮則不復舉常禮歲無二朝蓋不欲數勤諸侯矣反覆經文似是如此但注義承習已久不敢輒廢故並存而論之

存疑鄭氏康成曰殷同四方四時分來嵗終則徧矣時防殷同旣朝命爲壇於國外賈氏公彥曰殷同春東方六服盡來夏南方六服盡來秋西方六服盡來冬北方六服盡來是嵗終則徧矣諸侯不當朝歲者就國外壇朝而已若當朝者則於國內依常朝之灋旣朝乃向外就壇行禮

案防同有四方俱來者亦有祗一方者常武詩徐方旣同蓋宣王旣徵淮徐之戎而因以殷同彼地附近之諸侯也卽在王國或一方以有政而來卽未必徧徴之他方矣四方拘以四時未必然也旣以壇爲防同之所則在壇而將幣卽朝覲也將幣必執玉執玉重禮不可以再爲之再則褻矣謂旣朝而後之壇非也朝時受玉禮當還之還玉終事也方其未還將令執何玉以行防同將幣之禮乎

時聘以結諸侯之好殷覜以除邦國之慝【好呼報反覜通笑反】正義鄭氏康成曰此二事者以王見諸侯之臣來使者爲文時聘亦無常期天子有事諸侯使大夫來聘親以禮見之禮而遣之所以結其防好也天子無事則已殷覜謂一服朝之嵗也【賈疏案宗伯注云一服朝在元年六年十一年以其朝者少聘者多故亦得稱殷殷眾也】慝猶惡也一服朝之嵗五服諸侯皆使卿以聘禮來頫天子以禮見之命以政禁之事所以除其惡行易氏祓曰或謂聘覜卽下經徧存徧頫徧省之事乃天子遣使以撫邦國諸侯然大宗伯以此二者爲賓禮而此職亦有大客之儀則知非天子遣使之文注義不可破也

案邦國有交相惡者當眾聘其國卿皆在故諭使觧除

閒問以諭諸侯之志歸脤以交諸侯之福賀慶以贊諸侯之喜致禬以補諸侯之烖【閒記莧反脤上脤反禬音會】

正義鄭氏康成曰此四者王使臣於諸侯之禮也閒問者閒歲一問諸侯謂存省之屬【賈疏下文云嵗徧存三嵗徧頫五嵗徧省七嵗屬象胥九嵗屬瞽史十有一嵗達瑞節並是閒嵗之事】諭諸侯之志者諭言語諭書名其類也交或往或來者也【賈疏云或往或來者見臣有祭祀之事亦得歸胙於王故玉藻云臣致膳於君有葷桃茢】贊助也致禬凶禮之弔禮禬禮也【賈疏大宗伯職以禬禮哀圍敗此云禬者同是防合財貨故亦穪禬】烖【亦易氏祓曰鄭氏見禬禮哀圍敗弔禮哀禍烖以致禬爲凶禮之弔禮禬禮其實五凶禮皆所以補諸侯之烖也】補諸侯烖者若春秋澶淵之防謀歸宋財【賈疏見防三十一年左傳】王氏應電曰小聘曰問存問列國使諸侯之志靡不諭乎王之志也歸脤者宗廟之胙分賜同姓之國及異姓有大功者以示同福賀慶者諸侯有冠婚嘉事以贊助其喜致禬者卽大宗伯凶禮五以哀邦國之憂也鄭氏鍔曰時聘殷頫閒問歸脤固有一定之制賀慶致禬則以時舉無常期

通論易氏祓曰大宗伯以脤膰賀慶分同姓異姓而大行人則一槪以爲諸侯者蓋大宗伯言其定制而此言其通制也大宗伯之言賓禮不過朝覲宗遇防同聘頫八者而已如禬禮則見於凶禮脤膰賀慶則見於嘉禮蓋行人以親諸侯爲主凡嘉禮凶禮皆親諸侯之意不必定以賓禮爲拘也

總論王氏安石曰冬遇所協之慮時聘所結之好閒問所諭之志歸脤所交之禮賀慶所贊之喜致禬所補之烖邦國之君而已故稱諸侯秋覲所比之功殷頫所除之慝臣民與焉非特諸侯故稱邦國時防所之禁非特一國故稱四方春朝所圗之事夏宗所陳之謨殷同所施之政非特一方故稱天下言歸脤而不及膰者膰有事而執焉因以賜之非大行人之所歸也言致禬而不及喪荒弔卹者舉一而四者可知也言諸侯而不言兄弟者大宗伯以禮辧親疎大行人則言親諸侯之通制耳

以九儀辧諸侯之命等諸臣之爵以同邦國之禮而待其賓客

正義鄭氏康成曰九儀謂命者五公侯伯子男也爵者四孤卿大夫士也【案諸臣若以命則三等之國不齊故須以爵爲等四等專指上公之國而侯伯子男之三等在其中矣】鄭氏鍔曰命言辧爵言等命之尊者以五七九爲節辧之使有別而已若夫爵則不然同爲卿大夫士也而有大國次國小國之分必因其國之小大以齊之若小大無等待之之禮何由而同耶歐陽氏謙之曰諸侯之命諸臣之爵不同旣辧而等之則命同爵同者可以同其待之之禮矣是所謂同邦國之禮也

案此與典命之文互傋典命所掌者諸侯在國之儀此所辧所等者王朝待賓之禮也

上公之禮執桓圭九寸繅借九寸冕服九章建常九斿樊纓九就貳車九乘介九人禮九牢【繅音藻借在夜反斿音畱樊步幹反乘繩證反下並同】

正義鄭氏康成曰繅借以五采衣板【賈疏案聘禮記公侯伯三采朱白蒼子男二采朱緑典瑞天子五采此諸侯禮而言五采者合三采二采而言五耳】若奠玊則以借之冕服著冕所服之衣也九章者自山龍以下常旌旗也斿其屬防垂者也【賈疏正幅爲防旌旗之幅也其下屬旒故云屬防而垂者也】樊纓馬飾也以罽飾之每一處五采備爲一就就成也【賈疏樊馬腹帯纓馬鞅以五采罽飾之而九成】貳副也介輔已行禮者也禮大禮饔餼也三牲傋爲一牢【鄭氏諤曰謂之禮者王朝禮賔之禮莫盛於此然其禮致於旣朝享之後今乃敍於介九人之下者蓋述禮者因其數用九故並列之】

存疑賈氏公彥曰上公執桓圭九寸繅借九寸此主行朝禮於朝所執其服則禆冕若行三享則執璧瑞建常九斿者對文日月爲常交龍爲旂而云常者常總稱故號旂爲常也介九人者陳於大門外賔北面時介皆西北陳之也

案繅借聘禮記云朝天子繅九寸三采六等朱白蒼問諸侯朱緑繅八寸皆纁典瑞職公侯伯繅皆三采三就子男繅皆二采再就此疏引之未悉繅者其飾也質則纁纁蓋帛爲之非韋也據覲禮及玉藻諸侯禆冕以朝禆則上公應鷩冕侯伯應毳冕子男應希冕而此云上公九章則衮冕也與侯伯七章子男五章均爲上服又覲禮偏駕不入王門入覲但乘墨車而此云貳車五乘經有不同未詳所以

其朝位賓主之間九十步立當車軹擯者五人【軹音只】正義鄭氏康成曰朝位謂大門外【案注大門謂庫門】賓下車及王車出迎所立處也王始立大門內交擯三辭乃乘車而迎之齊僕爲之節【賈疏必知有交擯者案下文惟大國之孤繼小國之君不交擯明凡諸侯於天子皆交擯交擯是敵禮也】上公立當軹王立當軫與賈氏公彥曰軹謂轂末車轅北向在西邊去大門

九十步公於車東當轂末擯者五人大宗伯爲上擯小行人爲承擯嗇夫爲末擯其餘二人是士

案陳氏傅良易氏祓謂王行四十五步以迎賓賓行四十五步以朝王非也經言公立當車軹注推之以爲王立宜當軫則賓主皆立於其所然後陳擯傳辭諸侯趨而進或近王數武而王乃少前以就之耳存疑賈氏公彥曰覲禮天子不下堂而見諸侯此春夏受贄在朝亦無迎法至朝後行三享在廟天子親迎並申上服乘金路之等孔氏穎達曰崔云諸侯春夏來朝各乘其命車至臯門外陳介天子車時在大門內傳辭旣訖乘車出大門下車若升朝之時王但迎公自諸侯以下隨之而入更不別迎也天子還服朝服立於路門之外諸侯更易服朝服執防以入應門而行禮若熊氏之義則朝無迎法惟享有迎諸侯之禮陳氏祥道曰齊僕朝覲宗遇皆乘金路其法儀各以其等爲車送迎之節【案齊僕本言朝覲宗遇之饗食陳氏刪脫二字遂生繆觧】蓋朝宗於朝覲遇於廟其送迎之禮則同先儒謂秋覲無逆送之禮春夏受贄於朝亦無迎法其言與齊僕不合非所信也易氏祓曰不下堂而見諸侯特漢儒之說耳上公朝位後鄭止曰賓下車及王車出迎所立處若賈氏則直以爲在廟乃有此迎賓之法經旣明言朝位則是外朝之位有此迎賓之法柰何彊爲之說乎

案朝位賓主之間先儒講說紛雜不一崔氏謂迎入應門而朝於路門外之朝則朝禮乃君臣之正不應以賓主之法迎之故熊氏賈氏皆不從據齊僕職皆乘金路則當迎之以至廟而非入朝者矣鄭賈以朝禮無迎法而三享則殺故謂行朝禮於朝正南面之尊旣訖然後講賓主之禮迎入廟而行享如此則無下堂見諸侯之嫌而又與曲禮當寧之文對峙而不相悖然覲聘之禮受玉受享皆同時逓舉而不更端朝禮旣行於朝享禮何必攺而之廟且司儀之將幣正禮與享禮並賅此經將幣專指享禮而不及朝禮文義亦不畫一齊僕職云朝覲宗遇饗食皆乘金路其法儀各以其等爲車送逆之節此謂朝覲宗遇之饗食也豈此迎入者爲饗食之禮經文但錯舉而不必順敍與抑天子於諸侯有不純臣之義春見之法卽以賓主禮行之則方朝時亦有迎與

廟中將幣三享王禮再祼而酢【注故書祼作果】

正義鄭氏康成曰廟受命祖之廟也三享皆束帛加璧庭實惟國所有【賈疏聘禮與覲禮皆有庭實】朝事儀曰奉國地所出重物而獻之明臣職也王禮王以鬰鬯禮賓也鬰人職曰凡祭祀賓客之祼事和鬰鬯以實彜而陳之再祼而酢者再祼賓乃酢王也

案朝聘以圭璋享以璧琮幣則圭璋璧琮之統名也司儀職諸公相賓及諸公之臣相爲國客賈氏皆以將幣爲正行朝聘而用圭璋之禮儀禮覲聘皆受圭訖旋卽行享並無更端且朝重而享輕受圭於朝而受享於廟疑無此理則此經當以將幣爲受圭而以三享爲受享俱在廟中行之爲得也若受摯於朝則受享亦於朝或另是一禮此經特著其在廟者耳存疑鄭氏康成曰禮者王使宗伯攝酌圭瓉而祼王旣拜送爵又攝酌璋瓉而祼後又拜送爵是謂再祼辧正鄭氏鍔曰小宰職曰凡賓客贊祼謂贊王也小宗伯贊祼將亦贊王也若宗伯攝酌何用小宰小宗伯贊之乎內宰職曰凡賓客之祼獻瑤爵皆贊謂贊後也若王后不與則外宗贊宗伯而內宰亦必贊矣康成蓋因大宗伯職言大賓客則攝而載祼遂失之不知大宗伯乃後不與而攝之以拜送耳宗伯攝後則內宰亦贊宗伯矣

案再祼後職也但正行覲享之時後不出則𨿽禮有再祼亦大宗伯攝之故大宗伯職云大賓客則攝而載祼謂此也注以贊爲攝故誤耳

饗禮九獻食禮九舉出入五積三問三勞【食音嗣積子賜反勞力報反】

正義鄭氏康成曰饗設盛禮以飲賓也【賈疏饗禮烹大牢以飲賓食禮亦亨大牢以食賓但食禮無酒而饗禮有酒有食兼燕與食故云盛禮】九舉舉牲體九飯也【賈疏特牲禮屍食與三飯佐食舉漧屍又三飯舉骼及獸魚屍又三飯舉肩及獸魚】出入謂從來訖去也毎積有牢禮米禾芻薪問問不恙也勞謂苦倦之也皆有禮以幣致之鄭氏眾曰積謂饋之芻米賈氏公彥曰出入五積謂在路供賓來去皆五積也三問者使卿大夫問之亦有禮以致之所行三處亦當與三勞同處也三勞者按小行人逆勞於畿覲禮云至於郊王使人皮弁用璧勞注云郊謂近郊其逺郊勞無文但近郊與畿大小行人勞則逺郊勞亦應使大行人

存疑賈氏公彥曰九獻者王酌獻賓賓酢主人主人酬賓酬後更八獻是爲九獻

案九獻者王祼後祼爲二獻王與後又各一獻爲四獻餘五獻未詳

諸侯之禮執信圭七寸繅借七寸冕服七章建常七斿樊纓七就貳車七乘介七人禮七牢朝位賓主之間七十步立當前疾擯者四人廟中將幣三享王禮壹祼而酢饗禮七獻食禮七舉出入四積再問再勞諸伯執躬圭其他皆如諸侯之禮【信音申】

正義鄭氏康成曰七章者自華虫以下一祼而酢者祼賓賓酢王而已後不祼也鄭氏眾曰前疾謂駟馬車轅前胡下垂者【賈疏輈人輈深四尺七寸軓前曲中】鄭氏鍔曰輈人之輈長一丈四尺四寸其軓前之曲中者名曰前疾進而立前疾則比之車軹爲稍近矣

諸子執谷璧五寸繅借五寸冕服五章建常五斿樊纓五就貳車五乘介五人禮五牢朝位賓主之間五十步立當車衡擯者三人廟中將幣三享王禮一祼不酢饗禮五獻食禮五舉出入三積一問一勞諸男執蒲璧其他皆如諸子之禮

正義鄭氏康成曰五章者自宗彜以下一祼不酢者祼賓而已不酢王也【王氏安石曰一祼不酢有禮而無報若不敢當焉卑故也】不酢之禮聘禮禮賓是與【賈疏子男一祼不酢與聘禮禮賓同但子男用鬰鬯不用醴則別故云與以疑之】王氏昭禹曰車衡謂在輈下軶兩服者

總論王氏應電曰先命圭繅借者守國之瑞朝覲所執以爲信也次言冕服至貳車車服以庸辧尊卑莫大於此二者也次言在朝在廟在館在途其禮無不同而有隆殺之義朝位步數以至門爲度迎送以逺爲敬也立則以進前爲敬故上公立當軹侯伯則當疾子男則當衡也

凡大國之孤執皮帛以繼小國之君出入三積不問壹勞朝位當車前不交擯廟中無相以酒禮之其他皆眂小國之君【相息亮反】

正義鄭氏康成曰此以君命來聘者也孤尊旣聘享更自以其摯見執束帛而已豹皮表之爲飾【賈疏孤行正聘則執瑑圭璋八寸不執皮帛故知旣聘享更自以其摯見也但侯伯以下使臣無此更見法以大國孤尊天子別見之故自以其摯見執束帛而已】繼小國之君言次之也朝聘之禮每一國畢乃前不交擯者不使介傳辭交於王之擯親自對擯者也【賈疏諸侯交擯者侯介傳於王擯傳而下又傳而上親自對擯者聘禮賓來在末介下東面上擯亦至末擯下親相與言者是也】廟中無相介皆入門西上而立不前相禮者聘之介是與【賈疏聘禮賓行聘之時擯者納賓賓入門左介皆入門左北面西上注云隨賓入也介無事止扵此是介入廟門西上不相者也彼諸侯法約同天子禮故云與以疑之】以酒禮之酒謂齊酒也【賈疏聘禮用醴齊明此亦用醴齊對文三酒五齊別通言之齊亦名酒故云齊酒也】和之不用鬰鬯耳其他謂貳車及介牢禮賓主之間擯者將幣祼酢饗食之數鄭氏鍔曰朝位當車前則進而近王也愈蹙以速賈氏公彥曰趙商問其他眂小國之君以五爲節下云諸侯之卿各下其君二等注云公使卿亦七侯伯亦五子男三不審大國孤五而卿七何答云卿奉君命七介孤尊更自特見故五介此有聘禮可參又問出入三積此卽與小國同應視小國之君何須特云三積與例似錯答曰三積者卿亦然不獨孤也故不在視小國之中然則壹勞者亦是卿亦然故須見之易氏祓曰春秋傳魯叔孫婼曰列國之卿當小國之君固周制也

案天子旅見諸侯故有此禮蓋六服之國未能同時而至一日之內將幣三享禮賓成禮亦不能多人故時其眾寡而旅見焉然後館舎可以逓容饔積可以閒致訝勞可以徐周所以旅見時多也魯侯國而旅見滕薛之君故春秋並書以志非禮朝位當車前經不言賓主之間則王無出門迎法但至朝下車拱立車前聴命趨入庫門東向入廟耳此以見下文凡諸侯之卿大夫士至王朝皆有下車拱立之位防其君二等又見諸侯之臣相爲國客其朝位亦然故司儀職不更及也

通論易氏祓曰大宗伯言孤執皮帛則天子之孤也此言大國之孤則爲上公之孤其執皮帛與天子之孤同者天子之孤六命則執束帛而加之以虎皮也上公四命之孤則執束帛而加之以豹皮也

凡諸侯之卿其禮各下其君二等以下及其大夫士皆如之

正義鄭氏康成曰此亦以君命來聘者也所下其君者介與朝位賓主之間也【案卿𨿽有朝位王不迎之注云賓主之間蓋緣蒙上文而誤】其餘則自以其爵聘義曰上公七介侯伯五介子男三介是謂使卿之聘之數也朝位則上公七十步侯伯五十步子男三十步與賈氏公彥曰大夫士皆如之者大夫又各自下卿二等士𨿽無介與步數至牢禮之等又防殺大夫

案諸侯之卿𨿽聘享後無特見灋但入朝下車退朝升車自有逺近步數是亦朝位也王𨿽不迎之注云賓主之間者蒙上文耳況爲國客則有賓主朝位經亦舉王朝以見侯國也無庸以注爲疑

總論郎氏兆玉曰諸公之禮九儀之一也諸侯之禮九儀之二也諸伯之禮九儀之三也諸子之禮九儀之四也諸男之禮九儀之五也孤以君命來聘九儀之六也卿以君命來聘九儀之七也大夫九儀之八也士九儀之九也

邦畿方千里其外方五百里謂之侯服歲一見其貢祀物又其外方五百里謂之甸服二歲一見其貢嬪物又其外方五百里謂之男服三歲一見其貢器物又其外方五百里謂之采服四嵗一見其貢服物又其外方五百里謂之衛服五歲一見其貢材物又其外方五百里謂之要服六嵗一見其貢貨物【注故書嬪作頻】

正義鄭氏康成曰祀物者犧牲之屬嬪物絲枲也器物尊彜之屬服物纁絺纊也材物八材也要服蠻服也貨物貝也賈氏公彥曰此因朝而貢與大宰九貢小行人春入貢者別彼二者是嵗之常貢也王氏昭禹曰六服其見有六歲之差所以節逺邇

之期其貢有六物之異所謂別土地之宜或問周官五服之貢限以定名不問其地之有無與禹貢不合何故朱子曰一代自有一代之制大槪是近處貢重底物事逺處貢輕底物事恰如禹貢納銍納稭之類王氏應電曰此亦約六服所貢之大分而言職方氏制其貢各以其所有六服每嵗皆有貢則小行人所令春入貢也

案舊說虞夏之制天子巡守之明年諸侯各以其方嵗見四載而徧此注其朝貢之嵗四方各四分趨四時而來皆非也果爾則或一嵗而空一方之諸侯或一嵗而空一服之諸侯其方或有寇戎之警其誰禦之竊意周制侯服最近故每嵗一見而徧甸服地較逺分國較多両嵗中各以其時其事一見而徧男采衛要地愈逺分國愈多則期愈寛所以順人情便國事也虞夏之制亦大率類此成王之崩事在旬日而康王之立大保率西方諸侯入應門左畢公率東方諸侯入應門右則六服皆有朝者可知矣舜典日覲四嶽羣牧班瑞於羣後則非一方之諸侯可知矣

九州之外謂之蕃國世一見各以其所貴寶爲摯正義鄭氏康成曰九州之外夷服鎭服蕃服也【賈疏分爲三服據職方而言此經總言之】曲禮曰其在東夷北狄西戎南蠻𨿽大曰子然則九州之外其君皆子男也無朝貢之嵗父死子立及嗣王卽位乃一來耳所貴寶見傳者若犬戎獻白狼白鹿是也【賈疏周語穆王徵犬戎而得】其餘則周書王防傋焉【賈疏王防汲周書篇】

存疑鄭氏康成曰各以其所貴寶爲摯則蕃國之君無執玉瑞者

案蕃服之君來朝未必不執玉所貴寶者或以爲享幣耳

王之所以撫邦國諸侯者歲徧存三歲徧覜五歲徧省正義鄭氏康成曰撫猶安也存覜省者王使臣於諸侯之禮所謂閒問也【賈疏上文雲閒問以諭諸侯之志】嵗者巡守之明嵗以爲始也劉氏彜曰存者問其安否覜者視其治效省者察其風俗【王氏昭禹曰覜詳於存省又詳於覜】易氏祓曰撫諸侯而言邦國者兼臣若民而加惠焉非獨厚其君也

七歲屬象胥諭言語協辭命九嵗屬瞽史諭書名聴聲音【屬章束反注故書協辭命作汁詞命鄭司農云汁當爲協詞當爲辭】

正義鄭氏康成曰屬猶聚也自五嵗之後遂間嵗徧省也鄭司農云象胥譯官也某謂胥讀爲諝王制五方之民言語不通嗜欲不同達其志通其欲東方曰寄南方曰象西方曰狄鞮北方曰譯此官正爲象者是通言語之官爲象胥諝謂象之有才知者也辭命六辭之命也瞽樂師也史大史小史也書名書文字也古曰名聘禮曰百名以上七嵗省而召其象胥九嵗省而召其瞽史皆聚於天子之宮敎習之也【鄭氏鍔曰自七嵗而下皆可謂之省者不止於視之察之而又有以敎之焉】易氏祓曰諭言語則通五官之言語恊辭命則合九等之辭命皆象胥之職也諭書名則達六書之文聴聲音則察五言之和皆瞽史之職也【王氏應電曰瞽掌聲樂史掌字書】王氏安石曰諭言語所以使之相通協辭命所以使之相交案辭如致福告喪及自通於尊長儕軰之禮辭命謂稱於君大夫自稱稱人所舉之號名如曲禮少儀所記是也

十有一歲達瑞節同度量成牢禮同數器修灋則正義鄭氏康成曰度丈尺也量豆區釜也數器銓衡也【賈疏銖両之等】法八法也則八則也成平也平其僣逾者也達同成修皆謂賫其法式行至則齊等之

通論易氏祓曰瑞節達於小行人之官牢禮成於掌客之官法則正於匡人之官度量數器同於合方氏之官凡此皆所以待王之巡守也

十有二嵗王巡守殷國

正義鄭氏康成曰王巡守諸侯防者各以其時之方書曰遂覲東後是也郝氏敬曰殷眾也所至之方諸侯皆朝於方嶽下曰殷國王氏應電曰十二嵗一巡守於期已疎然觀徧存以下六事及將巡守職方氏又戒於四方則時巡之期𨿽疎而周防之法更密實無曠事也呂氏祖謙曰巡守之禮此乃維持政治攝服人心之道大抵人心久則易散政治久則必缺一次巡守又提攝整頓一次此新新不己之意案巡守殷國因巡守而卽以殷國也殷國卽殷同殷同之禮因巡守而舉者此經是也有特舉於王國或侯國者則朝覲之盛禮閱數嵗一行之職方氏先言巡守而下言王殷國亦如之可見其爲二事不必在巡守之年矣鄭氏謂王不巡守乃殷國疑未必然詳見上文

通論楊氏時曰虞舜之世其事簡其人寡其於巡守也兵衛少徵求輕故行之五嵗不爲數成周之世其事煩其人眾其於巡守也兵衛多供億繁故行之十二年不爲疏

凡諸侯之王事辧其位正其等協其禮賓而見之正義鄭氏康成曰王事以王之事來也詩曰莫敢不來王春秋傳曰諸侯有王賈氏公彥曰辧其位謂九十七十五十步之位正其等謂冕服旌旗貳車之等協其禮謂牢禮饗燕積膳之禮以此禮賓敬而見之也

若有大喪則詔相諸侯之禮【相息亮反】

正義鄭氏康成曰詔相左右敎告之也賈氏公彥曰哭位周旋進退擗踴皆有禮灋

若有四方之大事則受其幣聽其辭

正義鄭氏康成曰四方之大事謂國有兵冦諸侯來告急者禮動不虛皆有贄幣以崇敬也受之以其事入告王也聘禮曰若有言則以束帛如享禮【賈疏聘禮是諸侯自相告告天子亦然故引爲證】易氏祓曰受其幣而聴其辭小行人所以待小客也而大行人乃以待四方之大事蓋謂諸侯以宼戎聞必待行聘享之禮而後聴其辭非所以急諸侯之病也

凡諸侯之邦交歲相問也殷相聘也世相朝也

正義鄭氏康成曰小聘曰問【賈疏聘禮云小聘曰問不享是也大聘使卿小聘使大夫】殷中也久無事又於殷朝者及而相聘也父死子立曰世凡君卽位大國朝焉小國聘焉【賈疏文元年左氏傳文】此皆所以習禮攷義正刑一徳以尊天子也【賈疏禮記文】必擇有道之國而就修之鄭司農云春秋傳孟僖子如齊殷聘是也【賈疏昭九年左傳】賈氏公彥曰諸侯邦交謂同方嶽者一往一來爲交小國朝大國大國聘小國敵國則兩君自相往來故司儀職諸公諸侯皆言相爲賓是也鄭氏諤曰問以言爲禮聘以財爲禮

餘論程子曰先儒有王臣無外交之說非也若天下有道諸侯順軌豈有內外之限其相交好乃常禮也然不安官守而逺相朝無是道也周禮所謂世相朝謂鄰國耳

小行人掌邦國賓客之禮籍以待四方之使者【使色吏反】正義鄭氏康成曰禮籍名位尊卑之書使者諸侯之臣使來者也賈氏公彥曰大行人待諸侯小行人待諸侯之使者其邦之禮籍則諸侯及臣皆在焉案大行人曰禮儀小行人則曰禮籍者書曰享多儀百辟來王大行人辧其位正其等協其儀賓而見之所尢謹者儀也小行人各以其國之籍禮之則不過按故籍以時饗食致餼積而已禮籍卽司儀掌客所列二官旣分掌其事而小行人復通掌其籍者以使適四方協九儀賓客之禮其籍已豫具也

令諸侯春入貢秋獻功王親受之各以其國之籍禮之正義鄭氏康成曰貢六服所貢也【賈疏對九州外蕃國無此貢】功攷績之功也秋獻之若今計文書斷於九月其舊灋賈氏公彥曰此貢卽大宰九貢是嵗之常貢也必

使春入者以侯國出稅於民民稅旣得經冬至春乃可入王也秋獻功者物皆秋成故秋獻之王氏安石曰各以其國之籍禮之則常以所禮之國各籍焉以爲故常左傳曰非禮也勿籍

案職貢𨿽有常而必時其嵗之丰凶以爲贏縮故往嵗之貢至春而後入之月令制諸侯貢職之數以季秋蓋農収傋入而後其數可定也功謂治國事之狀至秋則嵗功成萬事理凡治狀皆舉矣故獻之

凡諸侯入王則逆勞於畿及郊勞眡館將幣爲承而擯【勞力報反】

正義鄭氏眾曰入王朝於王也春秋傳曰宋公不王【賈疏隠九年宋公不王不宗覲於王鄭伯爲王左卿士以王命討之伐宋也】又曰諸侯有王王有巡守【賈疏荘二十三年夏公如齊觀社非禮曹劌諌曰不可諸侯有王王有巡守非是君不舉矣注云有王朝於王】鄭氏康成曰眂館致館也【賈疏聘禮及下司儀皆云致館云眂者使卿大夫觀其可否云致者致使有之】承猶丞也王使勞賓於郊【賈疏郊勞使大行人】致館於賓【案覲禮天子賜舎鄭注云賜舎猶致館也所使者司空與】至將幣使宗伯爲上擯【賈疏將幣謂至廟將幣三享惟將幣大宗伯爲上擯】皆爲之丞而擯之歐陽氏謙之曰三事皆非小行人之職但爲承以擯而已易氏祓曰四時常朝小行人旣爲承擯肆師佐擯爲大朝覲設也

案大宗伯惟將幣爲上擯則郊勞眂館宜使他官故小行人爲承而擯擯者三人則嗇夫爲末擯【見覲禮】必擯者五人然後肆師佐小行人承而更以士充其數矣國語卿出郊勞則郊勞宜使卿覲禮第舉皮弁而不目其人注云使大行人故此疏用之也意侯伯使大行人上公則使卿與蓋據覲禮鄭注而鄭注亦未知何據

凡四方之使者大客則擯小客則受其幣而聽其辭正義鄭氏康成曰擯者擯而見之王使得親言也受其幣者受之以入告其所爲來之事賈氏公彥曰大行人注云大賓要服以內諸侯大客謂其孤卿則此大客謂要服以內之使臣小客謂蕃國之使臣也易氏祓曰諸侯遣孤卿聘覜皆於廟中行享禮擯

而見之但旅擯不交擯耳

使適四方協九儀賓客之禮朝覲宗遇防同君之禮也存覜省聘問臣之禮也

正義鄭氏康成曰適之也協合也王氏應電曰九儀之禮大行人旣以之同邦國矣但恐變故不齊或歲久沿革不能無異小行人奉使於四方時因而和協之庶禮行之久而無獘也賈氏公彥曰自此已下皆小行人使適四方之事賓據命者五客據爵者四朝覲宗遇防同皆諸侯故云君之禮存頫省三者天子使臣撫邦國之禮聘問二者是諸侯使臣於天子之禮

案賓客來享來王固欲其儀之協卽其邦交亦恐以地之逖逺國之彊弱過恭過汰以違王度故使小行人適四方而協之所以消患於未萌也觀春秋列國防盟之次朝聘之數時有煩言則九儀不協之明徴也

達天下之六節山國用虎節土國用人節澤國用龍節皆以金爲之道路用旌節門關用符節都鄙用管節皆以竹爲之

正義鄭氏康成曰此謂邦國之節也達之者使之四方亦皆賫法式以齊等之也諸侯使臣行覜聘則以金節授之以爲行道之信也虎人龍者自其國象也【賈疏知是使臣所執者掌節職凡邦國之使節山國用虎節故知此亦使臣所執也諸侯自行不須節】道路謂鄕遂大夫也都鄙者公之子弟及卿大夫之采邑之吏也【賈疏都鄙之主與都鄙之吏同用管節】凡邦國之民逺出至他邦他邦之民若來入由國門者門人爲之節由關者關人爲之節【賈疏司關職掌國貨之節以聨門市故知所由之處皆得授之節也】其以徴令及家徙鄕遂大夫及采地吏爲之節皆使人執節將之以達之【賈疏比長職邦之民徙於郊則從而授之】亦有期以反節【案此掌節職文】管節如今之竹使符也【賈疏漢文本紀六年九月初與郡國守相爲銅虎符竹使符應劭曰竹使符以竹箭五枚長五寸鐫刻書第一至苐五】其有商者通之以符節如門關門關者與市聨事節可同也亦所以異於畿內也【賈疏掌節職貨賄用璽節門關用符節各別司關掌國貨之節以聯門市門市旣相聨此無貨賄璽節明同用符節可知畿內貨賄用璽節門關用符節畿外同用符節是異也】凡節有天子之法式存於國賈氏公彥曰達天下之六節據侯國而言掌節所云據畿內也虎節人節龍節三者據諸侯使臣出聘所執旌節符節管節三者據在國所用掌節職守邦國者用玉節此不云玉節者文略耳亦達可知

通論王氏詳說曰天子使者使於諸侯諸侯使者聘於天子其爲節一而已此虎節人節龍節之所以同也天子王畿之道路門關與諸侯之道路門關亦一而已此旌節符節之所以同也其無璽節何也小行人所達六節特謂諸侯使者之入聘耳非有貨賄之事也王氏安石曰邦節先門關後道路以自內達外言之天下之節先道路後門關以自外達內言之案無玉節者此所達惟使節邦國所守非所及也都鄙用管節者別於畿內之都鄙蓋別嫌明微於其貴者尢嚴也

成六瑞王用瑱圭公用桓圭侯用信圭伯用躬圭子用谷璧男用蒲璧【瑱音鎭信音申】

正義鄭氏康成曰成平也瑞信也皆朝見所執以爲信賈氏公彥曰侯國無鎭圭因而言之不言達六瑞者諸侯受命已得之無用別作法式以齊之也案成者攷驗符合均一整齊之意

合六幣圭以馬璋以皮璧以帛琮以錦琥以繡璜以黼此六物者以和諸侯之好故【琮才宗反琥音虎璜音黃好呼報反】

正義鄭氏康成曰合同也六幣所以享也【賈疏對上文六瑞是朝時所用】五等諸侯享天子用璧享後用琮其大各如其瑞【賈疏玉人云璧琮九寸諸侯以享天子聘禮享君以璧享夫人以琮知五等諸侯同用璧琮者覲禮總稱侯氏用璧明五等同也】皆有庭實以馬若皮【賈疏案案覲禮三享皆束束帛加璧庭實惟國所有奉束帛匹馬卓上九馬隨之西上是以馬也聘禮以束帛加璧享庭實皮則攝之是用皮也】聘禮記云皮馬相閒可也皮虎豹皮也用圭璋者二王之後也二王后尊故享用圭璋而特之【賈疏享天子用璧琮九寸者上公之禮上公用璧琮則圭璋是二王后明矣特之者惟有皮馬無束帛之加故云特】禮器云圭璋特義亦通於此【賈疏彼據朝聘時所行無束帛可知是特也】其於諸侯亦用璧琮耳【賈疏玉人云瑑琮八寸諸侯以享夫人明享君用璧亦八寸是下享天子一等如是明二王后與諸侯相享不可同於天子用圭璋則用璧琮可知】子男於諸侯則享用琥璜下其瑞也【賈疏二王后相享用璧琮則子男自相享用琥璜可知子男朝時用璧自相享防一等故用琥璜】凡二王后諸侯相享之玉大小各防其瑞一等【賈疏玉人云瑑琮八寸諸侯以享夫人禮無重用八寸之法明是上公九寸防一等至八寸上公旣防一等則侯伯子男各防一等可知】及使卿大夫頫聘亦如之【賈疏不分別聘享則聘享皆防一等同玉人云瑑圭璋八寸璧琮八寸以頫聘此據上公之臣圭璋璧琮皆防一等其餘侯伯子男防一寸明矣】賈氏公彥曰圭以馬璋以皮二者本非幣云六幣者二者𨿽非幣帛以用之當幣處故總號爲幣也鄭氏鍔曰言合者以兩両相配故言合也王氏應電曰馬物之貴者也皮虎豹之皮記曰示服猛也故合圭以馬合璋以皮純色曰帛采色曰錦昏禮聘禮食禮皆以束帛爲上束錦爲次故合璧以帛合琮以錦五采備爲繡白與黒二色爲黼繡之功多於黼故合琥以繡合璜以黼王氏昭禹曰通彼此之情而來謂之好因事而來謂之故

總論劉氏敞曰九儀旣正乃達六節以爲行道之符乃成六瑞以爲朝見之信乃合六幣以致用享之誠

若國札喪則令賻補之【注故書賻作傅】

正義鄭氏眾曰賻補之謂賻喪家補助其不足也賈氏公彥曰宗伯職以喪禮哀死亡據弔葬致哀此則以財物補其不足相包乃具

若國凶荒則令賙委之

正義王氏應電曰賙委如縣都之委積以待凶荒令邦國移民通財以賙卹之卽荒禮哀凶札也賈氏公彥曰宗伯職以荒禮哀凶札言自貶損若年谷不登君膳不祭肺之類此令他人以財賙委之亦相包乃具

若國師役則令槁禬之【槁讀作犒可奧反禬音防注故書槁爲槀鄭司農云槀當爲犒】正義鄭氏康成曰師役者國有兵宼以致匱病者也使鄰國合防財貨以與之春秋定五年夏歸粟於蔡是也【賈疏定四年秋楚人圍蔡故五年歸其粟】大宗伯職以禬禮哀圍敗鄭氏眾曰犒謂犒師也賈氏公彥曰不見卹禮

當於師役中兼之

若國有福事則令慶賀之

正義王氏昭禹曰慶賀卽大宗伯以賀慶之禮親異姓之國也王氏應電曰慶賀所以樂之卽大行人賀慶以贊諸侯之喜

若國有禍烖則令哀弔之

正義鄭氏康成曰禍烖水火王氏應電曰哀弔卽弔禮哀禍烖也

凡此五物者治其事故

正義王氏昭禹曰所作謂之事所逢謂之故札喪凶荒禍烖出於所逢者也師役福事或出於所作李氏嘉防曰大宗伯𨿽已具是法小行人則令行之案此五者其四大宗伯所掌凶禮其一嘉禮也復列於此者設所至之國有此則令鄰國供具而後以復於王故其文次於使適四方之後也蓋凶荒之賙委師役之槁禬必待奏請則緩不及事卽適遇其國札喪禍烖福事亦必於常禮有加禮意乃洽且札喪禍烖福事之小者或不敢以聞於王朝而王使適遇之則不得爲弗聞也者而過之也治其事故者酌財用多少之宜施行緩急之節以及興發調移之法也其亦與方伯連帥定議而後令之與或曰治其事者行此五者之事宜治其故者慶賀哀弔或致辭或兼幣玉貨財若賻補賙委槁禬則或取於閒田所儲偫也

及其萬民之利害爲一書

正義王氏應電曰條錄一書將以興利除害

案天子省方所以淸問萬民之利害也知其利害然後可聚所欲去所惡而諸侯之功罪以是爲準虞書及王制所列巡守黜陟之大政無出此五書之外者惟札喪凶荒出於時變而其君臣所以處此必有辧矣至於戹貧則萬民之利害平時漫不省憂可知故五者皆所以定諸侯之功罪也

其禮俗政事敎治刑禁之逆順爲一書【治直吏反】

正義王氏應電曰此自致治言順則因之逆則革之郎氏兆玉曰將以爲慶讓之地

其悖逆暴亂作慝猶犯令者爲一書

正義鄭氏康成曰慝惡也猶圖也郎氏兆玉曰將以討正之

存疑鄭氏鍔曰猶有二義此謂已曽犯令而猶不攺者

其札喪凶荒戹貧爲一書

正義郎氏兆玉曰將以寛卹之

其康樂和親安平爲一書

正義郎氏兆玉曰將以褒嘉之

凡此五物者毎國辧異之以反命於王以周知天下之故

正義李氏嘉防曰故者必求其原委而知其所以然也王氏昭禹曰聖人以百姓爲心而憂樂與同自行人之官巡行天下每國辧異之以反命於王先王所以同四海於一堂之上於此得其要矣

案小行人使適四方無國不到所以實察諸侯之治狀也首協九儀賓客之禮行人出王畿卽當達所經道路之節故達六節次之禮以朝享爲重故成六瑞合六幣次之凡行人過賓之國有吉凶事故必加禮焉以示王與天下同其憂樂故令賻補以下五事次之王巡守將施加地進律及削絀流討諸大政故以萬民之利害以下五書終焉王𨿽巡守未能徧至羣侯之國故使小行人每國別異之以反命於王以周知天下之故聖人制法凡事必旣其實而不徒以其名所以能知周萬物而道濟天下也

欽定周官義疏卷三十八

欽定四庫全書

欽定周官義疏卷三十九

秋官司寇第五之六

司儀掌九儀之賓客擯相之禮以詔儀容辭令揖讓之節【相悉亮反】

正義鄭氏康成曰出接賓曰擯入相禮曰相以詔者以禮告王【賈疏九儀卽大行人九儀命者五爵者四是也出接賓曰擯者下文交擯在門外是也入贊禮曰相者下文及廟惟上相入是也以禮告王者下文詔王儀是也】易氏祓曰九儀卽大行人所掌是也司儀特掌其中賓客擯相之禮而已鄭氏鍔曰儀容通形貌而言辭令以應對言揖讓以交接言

將合諸侯則令爲壇三成宮旁一門

正義鄭氏康成曰合諸侯謂有事而防也【賈疏左傳文】爲壇於國外以命事宮謂壝土以爲墻處所謂爲壇壝宮也【賈疏掌捨爲壇壝宮】覲禮曰諸侯覲於天子爲宮方三百步四門壇十有二尋深四尺是也【鄭氏鍔曰其制爲壇三成卽覲禮所謂深四尺者是也蓋從下向上爲深發地一尺上有三成則總四尺矣宮旁一門卽覲禮所謂宮方三百步四門是也蓋封土爲壇壇外爲宮每旁一門則四門矣】王巡守殷國則其爲宮亦如此與鄭氏眾曰三成三重也爾雅云丘一成爲惇丘再成爲陶丘三成爲昆侖丘謂三重王氏安石曰壇三成爲三等公於上等侯伯於中等子男於下等是也賈氏公彥曰令令封人敖氏繼公曰四方諸侯皆來於是爲壇壝宮於國門外之南方而受之此所謂大朝覲也宮者築宮墻也

案凡朝覲諸侯將幣王禮諸侯皆於廟無所爲壇儀禮覲禮旣終附載爲壇帥諸侯以朝日反祀方明乃此經所謂合諸侯大宰職所謂大朝覲會同也鄭氏鍔易氏祓見覲禮稱諸侯覲於天子爲宮方三百步遂謂凡朝覲皆有壇不知饗禮乃歸以前覲禮之本文也饗之禮之而歸其國則覲事終矣復言諸侯覲於天子爲宮云云乃記者更端略舉大朝覲會同之禮不與上相屬也

存疑鄭氏康成曰天子春帥諸侯拜日於東郊則爲壇於國東夏禮日於南郊則爲壇於國南秋禮山川丘陵於西郊則爲壇於國西冬禮月四瀆於北郊則爲壇於國北旣拜禮而還加方明於壇上而祀焉所以教尊尊也

案覲禮所云禮日於南門外禮月與四瀆於北門外禮山川丘陵於西門外者蓋繼拜日祀方明之後相屬而爲之非四時之異也門卽謂壇宮之四門非國門也詳見儀禮

詔王儀南鄕見諸侯土揖庶姓時揖異姓天揖同姓【鄕許亮反】

正義鄭氏康成曰諸侯上介皆奉其君之旂置於宮乃詔王升壇諸侯皆就其旂而立【案覲禮注云諸侯入壝門或左或右各就其旂而立王降階南鄕見之三揖與此互相備】庶姓無親者也土揖推手小下之也異姓昏姻也時揖平推手也衞將軍文子篇獨居思仁公言言義其聞詩也一日三復白圭之玷是南宮縚之行也夫子信其仁以爲異姓謂妻之也【賈疏此大戴記子貢答將軍文子之辭案注引此者證異姓爲昏姻也】天揖推手小舉之賈氏公彥曰諸侯各就位立王在壇亦立司儀乃告王升壇南鄕見諸侯乃揖之先疎後親爲次歐陽氏謙之曰天揖舉手髙尊之也時揖舉手平

次之也土揖舉手近下卑之也

存疑鄭氏康成曰諸公中階之前北面東上諸侯東階之東西面北上諸伯西階之西東面北上諸子門東北面東上諸男門西北面東上王揖之者定其位也

案壇三成每成髙一尺則無階也壇宮𨿽有四門諸侯則皆從南門入其位則自西而東皆北面與明堂位朝事儀所言諸侯之位異諸侯旣就位王乃於壇上揖之揖之者升之也

及其擯之各以其禮公於上等侯伯於中等子男於下等其將幣亦如之其禮亦如之

正義鄭氏康成曰謂執玉而前見於王也【賈疏下云將幣據三享故知此文擯之據執玉見王】上等中等下等者謂所奠玉處也壇三成深四尺【賈疏深四尺覲禮文】則一等一尺也【賈疏發地一尺上有三成爲三尺總四尺】壇十有二尋【賈疏覲禮文】方九十六尺則堂上二丈四尺每等丈二尺與【賈疏以尋八尺計之得九十六尺上二丈四尺爲堂王立之處並祀方明之所】諸侯各於其等奠玉降拜升成拜明臣禮也旣乃升堂授王玉【賈疏公奠玉於上等降拜於中等侯伯奠玉於中等降拜於下等子男奠玉於下等降拜於地及升成拜皆於奠玉之處知有降拜升成拜者約燕禮王旣受玉約聘禮亦當授宰玉】將幣享也禮謂以郁鬯祼之也皆於其等之上【賈疏卽大行人上公再祼而酢亦如公於上等之類】

存疑鄭氏康成曰擯之各以其禮者謂擯公者五人侯伯四人子男三人也

案擯之謂上擯延之使升也是時上擯蓋立於壇之上等稍東而西面以擯升降而傳辭承擯以下立於門東北面之位以羣侯立於三等之壇爲地無幾不能容多人也一朝三享所謂四傳擯也禮亦如之又在四傳擯之外禮之蓋一祼而已無酢亦不授幾地窄人多諸禮從簡可知

王燕則諸侯毛

正義鄭氏眾曰毛謂老者在上也老者二毛故曰毛鄭氏康成曰謂以須髮坐也朝事尊尊上爵燕則

親親尙齒易氏祓曰王揖諸侯則親親而序族擯則尊尊而序爵燕則老老而序齒

案此亦謂因合諸侯而燕也旣於國外則離宮別館皆可以燕不必於寢矣坐次以毛如祭畢而燕之禮以其禮殺於饗食故也亦膳夫爲主人賓則以諸侯齒最長者爲之而無苟敬亦不煩臨時請賓而王命之也經云則似亦有不燕時蓋發禁施政容有不需日而遽行者

凡諸公相爲賓

正義鄭氏康成曰謂相朝也【賈疏相朝是兩公自相朝下經云諸侯諸伯諸子相爲賓以禮相待並是兩諸侯相朝之事】鄭氏鍔曰此下記侯國之禮儀

案諸侯之邦交於大行人之終略見其凡其禮儀則詳於司儀其共具則詳於掌客列職之差也大小行人所掌皆天子所以禮諸侯也司儀掌客掌天子禮諸侯之儀物而並掌列國相爲賓相爲客之儀物蓋以其秩敍定爲典籍而頒布使行之

主國五積三問皆三辭拜受皆旅擯【積子賜反旅如字又音臚】正義鄭氏康成曰賓所停止則積【賈疏遺人職五十里有市市有候館候館有積是也】閒濶則問其禮皆使大夫致之【賈疏下句云致飧如致積之禮知致飧使大夫者聘禮宰夫朝服設飧宰夫卽大夫問亦小禮明亦使大夫也】從來至去數如此也【賈疏五積三問再勞來去皆有此數】三辭辭其以禮來於外也積問不言登受之於庭也旅讀爲鴻臚之臚臚陳之也賓之介九人【賈疏自從公介九人之禮】使者七人【賈疏自從降二等之禮】皆陳擯位不傳辭也賓之上介出請使者則前對位皆當其末擯焉【鄭氏鍔曰旅擯者不上下相傳直賓及上擯相對而語不交擯也兩君相見則交擯使卿大夫致之臣道卑直對之可知】

辧正賈氏公彥曰先鄭讀旅爲旅於泰山之旅謂九人傳辭相授後鄭不從者下文云主君郊勞交擯三辭明與此別旅直陳擯介不傳辭交則一往一來傳辭也

再勞三辭三揖登拜受拜送【勞力報反下同】

正義鄭氏康成曰行道則勞其禮使卿致之【賈疏聘禮賓至近郊君使卿勞臣來尙遣卿勞明君來卿勞可知】三揖謂庭中時也【賈疏謂如聘禮入門揖當曲揖當碑揖】拜送送使者賈氏公彥曰再勞者一勞在境一勞在遠郊皆使卿其近郊勞主君親爲之也【王氏詳說曰聘禮遣卿行勞禮勞臣以卿則勞君以卿明矣】

主君郊勞交擯三辭車逆拜辱三揖三辭拜受車送三還再拜致館亦如之【還音旋下同】

正義鄭氏康成曰主君郊勞備三勞而親之也交擯者各陳九介使傳辭也【賈疏交擯者主君至郊郊有館捨賓在內主君至大門外北面而陳九介去門九十步東面賓在大門內於門外之東亦陳九介西面以其在道俱不爲主故無五擯之事交擯者上擯傳辭與承擯承擯傳與末擯末擯傳與末介末介傳與承介承介傳與上介上介傳與賓賓又傳與上介上介傳與承介承介傳與末介末介傳與末擯末擯傳與承擯承擯傳與上擯上擯入告謂之交擯】車迎拜辱者賓以主君親來乘車出捨門而迎之若欲遠就之然見之則下拜迎謝其自屈辱來也至去又出車若欲遠送然主君三還辭之乃再拜送之也車送迎之節各以其等則諸公九十步立當車軹也【賈疏賓主俱立當軹大行人文】三辭重者先辭辭其以禮來於外後辭辭升堂館捨也使大夫授之君又以禮親致焉【賈疏凡云致者皆有幣以致之】賈氏公彥曰拜受賓再拜乃受幣主君亦當拜送不言省文也敖氏繼公曰凡拜送賓者皆於其旣退乃拜之故賓不答拜異於迎也【案儀禮鄕飲酒禮畢主人送賓介於門外再拜鄭注云賓介不答拜禮有終也】

通論王氏詳說曰天子之於諸侯其館之也賜捨而已至諸侯相爲賓則有致館之禮焉案覲禮曰賜伯父捨但使人以命致之初無束帛而侯氏受館儐使者用束帛乘馬所以尊王使也賈疏賜館致命者蓋司空眂館者小行人也此云致館亦如之繼主君郊勞後故知其君親致也注謂使大夫授者以聘禮大夫帥至館卿致之耳但彼授館於聘使故使大夫此諸侯相爲賓旣親致館則授館當使卿與

致飧如致積之禮【飧素尊反】

正義鄭氏康成曰俱使大夫禮同也飧食也小禮曰飧【鄭氏鍔曰賓已入館乃飧飧夕食也言其微而寡也王氏昭禹曰三辭拜受旅擯與致積同】大禮曰饔餼王氏詳說曰注謂致積致飧使大夫者以聘禮使宰夫朝服設飧而積視飧牽耳然此諸侯相爲賓君旣親致館則致飧與積似當使卿

及將幣交擯三辭車逆拜辱賓車進答拜三揖三讓每門止一相及廟惟上相入賓三揖三讓登再拜授幣賓拜送幣每事如初賓亦如之【相悉亮反授依注作受賓亦如之依注作儐】正義賈氏公彥曰將幣謂行朝禮之時幣卽圭璋也此交擯賓陳九介主君陳五擯而傳命鄭氏康成曰旣三辭主君則乘車出大門外而迎賓見之而下拜其辱【賈疏傳辭旣訖主君乘車出大門至賓所下車拜賓屈辱來此也王氏詳說曰郊勞賓車迎主君而拜其辱者謝主君之遠出此將幣主君車逆賓而拜其辱者謝賓之逺來也】賓車乃前下答拜也【賈疏賓乘車進就主君主君下賓亦下車答主君拜也】三揖者相去九十步揖之使前也【王氏詳說曰車逆之後未入大門故知揖者在朝位賓主之間揖之使前】至而三讓讓入門也【賈疏主君遙揖賓使前北面三讓入大門也】相謂主君擯者及賓之介也謂之相者於外傳辭耳入門當以禮詔侑也介紹而傳命君子於其所尊不敢質敬之至也【賈疏聘義文】每門止一相彌相親也【賈疏旣入門廻面東至祖廟之時祖廟西仍有二廟以諸侯五廟始祖廟在中兩廂各有二廟各別院爲之則有兩門門旁皆有南北隔墻皆通門故曰每門】君入門介拂闑大夫中棖與闑之閒士介拂棖【賈疏玉藻文】此謂介鴈行相隨也【賈疏君入由闑西亦拂闑不言之者君特行不與介連類故也】止之者絕行在後耳【賈疏聘禮介皆入廟門門西北面西上此介亦入門門西北面西上可知故云絕行在後在後亦入廟也】賓三揖三讓讓升也【賈疏三讓者至階主君讓賓賓讓主君如是者三主君先升】登再拜授幣授當爲受【賈疏受玉者主君】主人拜至且受玉也【賈疏拜中含此二事】毎事如初謂享及有言也【賈疏案聘禮若有言束帛如享禮是也】賓當爲儐謂以郁鬯禮賓也上於下曰禮敵者曰儐禮器曰諸侯相朝灌用郁鬯無籩豆之薦謂此朝禮畢儐賓也【王氏詳說曰不曰禮而曰儐者案覲禮云賜伯父捨侯氏再拜稽首受儐之束帛乘馬是侯氏之禮於天子使者曰儐故兩君相禮亦曰儐郝氏敬曰儐亦如之揖讓拜同】賈氏公彥曰上相入者上相卽上擯上介須詔禮故入賓拜送幣者賓旣授乃退向西階上北面拜送幣乃降也鄭氏鍔曰將幣交擯三辭者蓋主君謙不敢當其將幣之禮

案此諸公相賓及下經諸公之臣相爲國客賈疏皆以將幣爲用圭璋則是正行朝聘之禮而非直以三享當之矣大行人職之廟中將幣亦爲正行朝禮受玉可推彼注似繆當以此正之詳見彼職

及出車送三請三進再拜賓三還三辭告辟【辟音避】正義鄭氏康成曰三請三進請賓就車也主君每一請車一進欲逺送之也三還三辭主君一請賓亦一還一辭

案主君出送以車從備賓退乘以入且若將遠送故賓辭也及三辭則賓告辟以主君將拜驅而辟之不欲見主人之拜也主君再拜當在賓告辟後而序於前見賓告辟時主君卽拜而賓已辟然後主賓之敬皆曲盡而各得其安也入時自大門外步行入廟故直言三揖三讓也出時亦步行至大門外送升車而別

致饔餼還圭饗食致贈郊送皆如將幣之儀【還音環食音嗣下同】正義鄭氏康成曰主君親往則賓爲主人主人爲賓君如有故不親饗食則使大夫以酬幣侑幣致之聘以圭璋禮也享以璧琮財也已聘而還圭璋輕財而重禮【賈疏聘義文】贈送以財旣贈又送至於郊王氏詳說曰聘禮使卿歸饔餼使卿歸圭於館此六禮皆如將幣之儀則主君親往也

案注謂六禮惟饗食速賓其餘主君親往非也冠禮之賓儕輩也主人猶親速況敵體之國君乎

賓之拜禮拜饔餼拜饗食

正義鄭氏康成曰鄭司農云賓之拜禮者因言賓所當拜者之禮也所當拜者拜饔餼拜饗食某謂賓將去就朝拜謝此三禮三禮禮之重者也賓旣拜主君乃至館贈之去又送之於郊賈氏公彥曰案聘禮饔餼燕羞俶獻之明日賓皆拜於朝將去又三拜乘禽於朝彼臣故盡拜謝此賓之拜禮在致贈郊送之下則不及燕羞俶獻乘禽以其君略小惠將去惟拜其大禮也

案主君親郊勞致館而拜禮不及何也二禮以拜其來朝之辱也故賓無庸拜之不拜還圭者還圭非加禮也

賓繼主君皆如主國之禮

正義鄭氏康成曰繼主君者儐主君也【賈疏儐者報也報主君爲儐聘禮賓至郊君使卿勞賓用束錦儐勞者君使卿韋弁歸饔餼大夫奉束帛賓降授老幣出迎大夫注云出迎欲儐之庭實設馬乘賓降受老束錦西面致幣是皆有儐法】儐之者主君郊勞致館饔餼還圭贈郊送之時也【賈疏聘禮致館無儐彼君使卿致館不以幣故無儐此兩君致時有幣合儐之也】如其禮者謂玉帛皮馬也有饌陳之積者不如也

諸侯諸伯諸子諸男之相爲賓也各以其禮相待也如諸公之儀

正義鄭氏康成曰賓主相待之儀與諸公同也饔餼饗食之禮則有降殺【賈疏五等諸侯以命數分爲三等其圭璋饔餼飧積步數擯介皆降殺備於大行人掌客其進退揖讓之儀則一與公同】

諸公之臣相爲國客

正義鄭氏康成曰謂相聘也

則三積皆三辭拜受

正義鄭氏康成曰受者受之於庭也【賈疏此謂在道之禮於路館致之亦以束帛上諸公云登此不言登故知受之於庭】侯伯之臣不致積【賈疏侯伯之臣不致積但不以束帛致之非於道全無積也】王氏昭禹曰臣下其君之禮二等故三積王氏應電曰大國之卿當小國之君故積與子男同皆有束帛致之三辭而後受無問禮殺於諸侯也

案王氏詳說謂有積無問異於國君以下經問君大夫則問聘者亦在其中非也大行人掌客職之問承饗食饔餼之問而問以修脯也此職下經所謂問則對聘使而問君大夫無恙混爲一事可乎

及大夫郊勞旅擯三辭拜辱三讓登聽命下拜登受賓使者如初之儀及退拜送【賓依注作儐】

正義易氏祓曰諸公先再勞而後主君郊勞若諸公之臣使大夫勞之於近郊而已主君郊勞則交擯大夫郊勞僅旅擯而已賈氏公彥曰賓使各陳七介鄭氏康成曰登聽命賓登堂也賓當爲儐勞用束

帛儐用束錦侯伯之臣受勞於庭【王氏詳說曰案聘禮賓揖至門內勞者致命是不受勞於堂也侯伯之臣如此子男可知矣】

案使者亦三辭而後拜受也

通論黃氏度曰案諸公相爲賓敵則交擯不敵則旅擯大夫𨿽敵亦旅擯不敢擬於君也

致館如初之儀

正義鄭氏康成曰如郊勞也不儐耳侯伯之臣致館於庭【賈疏案聘禮卿致館無束帛賓亦無儐知此亦然侯伯之臣致館於庭者亦案聘禮知之】不言致飧者君於聘大夫不致飧也聘禮記曰飧不致賓不拜【案聘禮宰夫設飧不言致不使大夫以束帛致命也】賈氏公彥曰案聘禮賓至使大夫帥至館卿乃致館

及將幣旅擯三辭拜逆客辟三揖每門止一相及廟惟君相入三讓客登拜客三辟授幣下出每事如初之儀【辟音避相悉亮反】

正義賈氏公彥曰將幣亦謂圭璋也旅擯三辭亦於大門外主君陳五擯客陳七介不傳辭也此三辭辭其主君以大客禮當已也拜逆者三辭訖主君遣上擯納客客入大門主君在大門內南面拜拜客奉君命屈辱來見己客辟者奉君命來不敢當拜故辟也三揖者亦揖之使前也三讓客登不言三揖而後至階文不具也客登主君與客俱登據客而言也授幣者授玉與主君也鄭氏康成曰客辟逡巡不答拜也惟君相入客臣也相不入矣拜主君拜客至也【賈疏主君於阼階上北面拜客至此堂並拜受幣】客三辟三退負序也【賈疏聘禮文】每事享及有言【王氏昭禹曰亦與諸公拜送幣之後言每事如初同】易氏祓曰客辟不敢當主君也不敢拜送幣者亦不敢當主君也王氏詳說曰案聘義君拜逆於大門之外而廟受北面拜貺拜君命之辱是拜聘君也非拜使者也故拜逆拜受拜問君皆辟而不答拜

案聘禮公皮弁迎賓於大門內賓入門左公再拜賓辟不答拜卽此拜逆客辟也公揖入每門每曲揖此以三揖約之也及廟門公揖入立於中庭賓執圭入門左三揖至於階三讓卽此三讓也公升二等賓升西階西東面致命公當楣再拜賓三退負序卽此客登拜客三辟也公受玉於中堂與東楹之閒賓降出卽此授幣下出也不敢拜送幣者奉君命以將事不敢當君也故私面私獻皆再拜稽首

及禮私面私獻皆再拜稽首君答拜

正義鄭氏康成曰禮以醴禮客【賈疏案聘禮禮客用醴齊異於君郁鬯】私面私覿也【賈疏聘禮賓奉束錦請覿】旣覿則或有私獻者【賈疏聘禮記旣覿賓若私獻奉獻將命】鄭司農云春秋傳楚公子棄疾見鄭伯以其乘馬私面【賈疏昭六年左傳】賈氏公彥曰此三者皆於聘之日行之故並言之君答拜者見異國之臣當空首拜也

案王氏詳說謂私覿私面之幣皆已物而以聘禮証之非也內府職凡適四方使者共其所受之物而奉之校人職凡國之使者共其幣馬則凡幣物皆官給之明矣卽以聘禮言之宰書幣命宰夫官具特言官者正以明私覿私面之幣物皆官給耳旣返國使者公幣私幣皆陳上介陳公幣羣介不陳蓋使者卿也故陳之以示體國之義得君命而後以私幣歸上介已下則不敢徧陳以煩君之命耳乃用此以爲私覿私面幣皆已物之徵則義淺狹而不可通矣

通論呂氏曰聘禮賓卒聘事奉束錦乘馬請覿所謂私覿也賓朝服問卿旣致命出賓面如覿幣所謂私面也蓋列而言之則見君曰覿見卿曰面離而言之則面卽覿亦可爲見君如春秋傳楚公子棄疾見鄭伯以乘馬八匹私面於君是也

出及中門之外問君客再拜對君拜客辟而對君問大夫客對君勞客客再拜稽首君答拜客趨辟【辟音避下同勞力報反下同】

正義鄭氏康成曰中門之外卽大門之內也【賈疏聘禮及大門內公問君】問君曰君不恙乎【賈疏爾雅恙憂也】對曰使臣之來寡君命臣於庭問大夫曰二三子不恙乎對曰寡君命使臣於庭二三子皆在勞客曰道路悠遠客甚勞勞介則曰二三子甚勞【賈疏問君曰已下未知所出或云孔子聘問之辭亦無徵】問君客再拜對者爲敬愼也賈氏公彥曰聘享訖乃始行私相慰問之事是以聘禮注云以公禮將事時無由問也敖氏繼公曰及大門內客東面君西面而問之是時上擯往來傳命承擯紹擯亦負東塾

致饔餼如勞之禮饗食還圭如將幣之儀

正義鄭氏康成曰饗食亦謂君不親而使大夫以幣致之賈氏公彥曰饗食與還圭共文故知使大夫致之如將幣者蓋不盡如之所如者如旅擯主人皮弁賓皮弁襲與將幣同自余則別聘禮君使卿皮弁還玉於館是與將幣別者也

案饗食還圭蓋有親不親兩灋公食大夫禮公迎賓拜至此與將幣同也饗禮亦然可知意還圭亦有公親之者但聘禮未備載耳君親還圭客亦當三辭拜辱揖讓而升堂與使卿還圭者不同矣然則司儀與聘禮一親一不親固可互備也卿還圭客主兩不拜若大夫致饗食恐無竟不拜之禮其間儀節要不盡同此經言如將幣之儀亦大槪之辭而所如者當不止於疏所云也

君館客客辟介受命遂送客從拜辱於朝【辟音避】

正義鄭氏康成曰君館客者客將去就省之盡殷勤也遂送君拜以送客【賈疏聘禮云聘享夫人之聘享問大夫送賓公皆再拜是君拜之事也】敖氏繼公曰館者就其館之稱也君館客將致四者之拜也此禮在還圭之明日是時君蓋朝服而立於賓館之外門外東鄕接西塾客辟者不敢辭不敢見若隱辟然故云辟此辟字與上文所云者異君於聘享夫人之聘享問大夫皆拜者拜君命之辱也

案聘禮注云爲賓將去公親存送之且謝聘君之意也上介西面受命擯者每贊君辭則曰敢不承命告於寡君之老客從拜辱於朝拜主君之館已也

明日客拜禮賜遂行如入之積

正義鄭氏康成曰禮賜謂乘禽君之加惠也【賈疏聘禮賓三拜乘禽於朝】如入之積則三積從來至去

案乘禽日日受賜故於將去總拜之以明𨿽小亦識也諸公相爲賓拜饔饗食之大禮而不拜其小禮卿則饔饗食皆旋拜之已勤矣而又拜其小此尊卑疏密之差也

凡侯伯子男之臣以其國之爵相爲客而相禮其儀亦如之【相並如字】

正義鄭氏康成曰爵謂卿也大夫也士也李氏嘉防曰以爵相爲客足矣國有大小子男之卿僅可當公國之士故必以國之爵言也鄭氏鍔曰禮之各以其爵命其儀與辭則與公之臣同

凡四方之賓客禮儀辭命餼牢賜獻以二等從其爵而上下之

正義鄭氏康成曰上下猶丰殺賈氏公彥曰二等謂降殺以兩

案上經言同等之國君相朝及使卿相聘之禮而未及大小之國相朝相聘者故統舉四方之賓客而以從其爵而上下包之

凡賓客送逆同禮

正義鄭氏康成曰謂郊勞郊送之屬王氏應電曰不丰前而嗇後不敬始而怠終禮也

凡諸侯之交各稱其邦而爲之幣以其幣爲之禮【稱尺證反】正義鄭氏康成曰幣享幣也於大國則丰於小國則殺主國禮之如其丰殺謂賄用束紡禮用玉帛乘皮及贈之屬【賈疏聘禮還玉之下云賓迎大夫賄用束紡注云所以遺聘君又云禮玉束帛乘皮注云禮禮聘君所以報享也又云遂行舍於郊公使卿贈如覿幣又記云賄在聘爲賄是其丰殺多少者也】

凡行人之儀不朝不夕不正其主面亦不背客【朝如字】正義鄭氏康成曰謂擯相傳辭時也不正東鄕不正西鄕【易氏祓曰日出爲朝朝東也日入爲夕夕西也】常視賓主之前郤得兩鄕之而已賈氏公彥曰此經論司儀爲擯相之法鄭氏鍔曰主南面不正其主面謂不正如君南面

也客答君而北面不背客謂亦不正鄕北也

通論王氏應麟曰儀之別𨿽至於九其總不過乎五又約而言之則三而已故典命之敍諸侯曰五儀諸臣曰五命而孟子王制之序爵皆五等卽武成之列爵惟五也司服有公之服侯伯之服子男之服掌客有公之禮侯伯之禮子男之禮行人敍諸伯則曰如諸侯男則曰如諸子而司儀贊見亦爲壇三成序揖皆三等卽武成之分土惟三也儀以九爲數故詳而難紊儀以三爲等故簡而易明王氏安石曰邦國之君臣相爲賓客先王設官以掌其禮問勞贈送物爲之數拜揖辭受事爲之節此邦國之君臣所以相親也觀春秋之時一言之不讐一揖之不中而兩國因之起釁則周官之圖民禍患豈爲不豫哉

行夫掌邦國傳遽之小事媺惡而無禮者【傳張戀反遽其豫反】正義鄭氏康成曰傳遽若今時乘傳騎驛而使者也媺福慶也惡喪荒也此事之小者無禮行夫主使之賈氏公彥曰無擯介而單行謂之無禮

案傳遽者以其從者少也云媺惡者如王小有問勞𨿽媺而不得謂之賀慶小有弔慰𨿽惡而不得謂之憂凶致命自有幣禮動不虛故也但無皮馬等物耳

凡其使也必以旌節𨿽道有難而不時必達【使色吏反難乃旦反】正義鄭氏康成曰道有難謂遭疾病他故不以時至也必達王命不可廢也其大者有禮大小行人使之有故則介傳命不嫌不達

居於其國則掌行人之勞辱事焉使則介之【注故書曰夷使夷發聲】

正義鄭氏康成曰使謂大小行人

案居於其國謂居王國而非出使時也五服君臣以朝聘至者行人勞辱之事甚多皆行夫掌之以其爲行人中之下士官卑且員多也司隸職國有賓客則役其煩役之事然則諸隸受役行夫令之矣行人有使事則爲之介亦尊卑副貳之差也

環人掌送逆邦國之通賓客以路節達諸四方

正義鄭氏康成曰通賓客以常事往來者也路節旌節也四方畿上【賈疏畿上者出畿則入諸侯國諸侯國自有通之者】王氏安石曰通賓客謂諸侯賓客取道往來者

捨則授館令聚有任器則令環之

正義賈氏公彥曰館謂道上廬防市所館捨任器謂賓客任用之器鄭氏康成曰令令野廬氏【賈疏野廬氏若有賓客則令守塗地之人聚之】鄭司農云四方人有任器者則環人主令殉環守之王氏曰國野之道五十里有候館環人主授之

凡門關無幾送逆及疆

正義鄭氏康成曰環人送逆之則賓客出入不見幾通論王氏應電曰地官以懷賓客爲職故遺人之官所以養之之道備秋官以詰姦慝爲職故野廬之官所以衞之之法嚴然無統一之者大行人主賓於四門故特設環人之官兼此二事

案逆賓於疆及防令歸送亦如之掌訝之職也而又設環人者所以待過賓之道經王畿而之列國者故曰通賓客又曰以路節達諸四方又曰門關無幾送逆及疆則非止而有事者明矣曰環人者環四境而待過賓以達之於四方也

象胥掌蠻夷閩貊戎狄之國使掌傳王之言而諭說焉以和親之【閩迷巾反使色吏反】

正義鄭氏康成曰謂蕃國之臣來頫聘者【賈疏以中國頫聘之禮況之其實蕃國之臣無聘頫法】

若以時入賓則協其禮與其辭言傳之凡其出入送逆之禮節幣帛辭命而賓相之【賓相之賓音擯下同相悉亮反下同】

正義鄭氏康成曰以時入賓謂其君以世一見來朝爲賓者自來至去皆爲擯而相侑其禮儀郎氏兆玉曰其拜跪坐起不同於中國則教之以中國之儀而協其禮其言語聲音不同於中國則譯外國之音而傳其語王氏應電曰主於夷則非王朝之禮主於華則夷人不能行故和協其所當行之禮與其所以奉上之辭而譯傳之至於出入王國送逆有禮節賜予有幣帛誥諭有辭令彼受之不可以無禮於是擯相之以存中國之體

凡國之大喪詔相國客之禮儀而正其位

正義鄭氏康成曰客謂諸侯使臣來弔者【賈疏若王喪諸侯皆來此蓋謂王后世子也】郎氏兆玉曰相其哀臨之儀正其坐立之位

案此下三節皆小行人錯簡【黃氏度云然】蓋貳之職事常與正相差大喪大行人詔相諸侯之禮則詔相國客必小行人也凡諸侯之王事大行人辧其位正其等協其禮賓而見之則軍旅會同受國客幣而賓禮之必小行人也小行人掌邦國賓客之禮籍辧別等威最明故作事亦屬之乃得人與事稱也

凡軍旅會同受國客幣而賓禮之

正義鄭氏康成曰謂諸侯以王有軍旅之事使臣奉幣來問

案此謂王有軍旅會同之事而諸侯不從者王或在京師或在畿外諸侯各使卿大夫勞問於王所則受其幣而賓禮之

凡作事王之大事諸侯次事卿次事大夫次事上士下事庶子

正義鄭氏康成曰作使也鄭司農云王之大事諸侯使諸侯執大事也次事卿使卿執其次事也次事使大夫次事使上士【賈疏王之三等之士皆以上士總之】下事使庶子案作事承上軍旅會同而言當軍旅會同時王或有調遣進止更攺約束之事則隨其事之大小而分別作之

掌客掌四方賓客之牢禮餼獻飲食之等數與其政治【治直吏反】

正義易氏祓曰牢禮卽凡用牢之禮餼謂餼九牢之類獻謂禽獻之類飲食謂饗燕膳食之類鄭氏鍔曰等如司儀所謂以二等從其爵而上下之數卽下文所陳之數鄭氏康成曰政治如國新殺禮之類

王合諸侯而饗禮則具十有二宰庶具百物備諸侯長十有再獻【長知丈反】

正義鄭氏康成曰饗諸侯而用王禮之數者以公侯伯子男盡在是兼饗之莫敵用也【案敵當作適】

存疑鄭氏康成曰諸侯長謂九命作伯者也獻公侯以下如其命數

案此會同旣畢而饗諸侯以五等咸在故並饗之十有再獻者九獻爲正三獻爲加猶正鼎九陪鼎三也注謂獻如其命數若然恐竆日不給矣此長字如燕禮大夫長升受旅之長謂尊先卑後而次第獻之也羣侯𨿽多以十二獻統之畢則已十二牢者亦以羣侯多不可徧陳故總用十二牢以此爲人人受獻人人有牢也經云而又云則蓋亦有不饗時以其事有緩急時有久暫故不一律也饗當在廟近國則入國卽國外亦當於有廟之所行之傳所謂邑有先君之廟曰都者可也於司儀言燕於掌客言饗者牢禮飲獻之數掌客所司也不見食禮者食禮不可以眾舉故合諸侯則無之

王巡守殷國則國君膳以牲犢令百官百牲皆具從者三公眂上公之禮卿眂侯伯之禮大夫眂子男之禮士眂諸侯之卿禮庶子壹眂其大夫之禮【從才用反】

正義鄭氏康成曰國君者王所過之國君也犢繭栗之犢也以膳天子貴誠也牲孕天子不食也祭帝不用也凡賓客則皆角尺令者掌客令主國也百牲皆具言無有不具備王氏應電曰王之三公出封爲上公卿出封爲侯伯大夫出封爲子男上士三命而諸侯之卿亦三命故待之皆眂其禮惟庶子壹眂諸侯大夫之禮則以爲客而稍加也

案羣儒多不用注義謂王至方嶽而合諸侯主國始共具蓋以塗所經過令百官百牲皆具疑太煩擾耳不知王巡守而過諸侯之國都自當捨其祖廟卽經其四鄙惟帷宮旌幕王官可自具耳飧牽委積不以令守國者將焉取之且名曰百牲然牛羊豕而外亦不過魚臘乘禽及陸產水物合之爲百品耳周語鄰使過賓百官各以物至況王巡守君親監之百官尙有不各共其職事者乎凡此類乃好以私意小知妄立異說而不求之事理之實也

凡諸侯之禮

正義賈氏公彥曰此以下並是諸侯自相朝主國待賓之禮【鄭氏鍔曰此下文有夫人致禮之事則知爲諸侯待賓之禮無疑】若然天子掌客不見天子待諸侯禮而見諸侯自相待者以外包內也

上公五積皆眂飧牽【積子賜反下同】

正義鄭氏康成曰積皆眂飧牽謂所共如飧而牽牲以往不殺也不殺則無鉶鼎【賈疏鉶鼎卽陪鼎】簠簋之實其米實於筐豆實實於罋其設筐陳於楹內罋陳於楹外牢陳於門西車米禾薪芻陳於門外壺之有無未聞【賈疏皆約公食大夫禮解之】

案積用飧之牢以爲禮也生而致之一夕遷次不盡用也始至則飧孰腥並陳嗣致饔餼飧牽並陳固是禮有大小亦順事之宜以適賓耳司儀職旣詳相爲賓之儀而此職第言上公五積侯伯四積子男三積牢禮餼獻飲食皆以爵等爲之數而不辧致禮者爲王朝爲鄰國則上下同之明矣

三問皆修羣介行人宰史皆有牢【羣介以下九字依注作文誤當衍】正義鄭氏康成曰修脯也上公三問皆修下云羣介行人宰史皆有牢君用修而臣有牢非禮也蓋誤衍耳

飧五牢食四十簠十豆四十鉶四十有二壺四十鼎簋十有二牲三十有六皆陳【鉶音刑下同四十有二當作三十有八牲當作腥】正義鄭氏康成曰飧客始至致小禮也【賈疏對饔餼爲大禮】公侯伯子男飧皆飪一牢其餘牢則腥【賈疏腥之數備於下】食者其庶羞美可食者也其設蓋陳於楹外東西不過四列【賈疏所陳皆約公食大夫致食之禮案公食若不親食庶羞陳於碑內以堂上有豆實簋實無容庶羞處也設飧之時楹外旣空不須向堂下碑內故疑在楹外陳之十以爲列故四列也】簠稻粱器也公十簠堂上六西夾東夾各二也【賈疏約聘禮致饔餼東西夾各二以外置於堂上】豆菹醢器也公四十豆堂上十六西夾東夾各十二禮器曰天子之豆二十有六諸公十有六諸侯十有二以聘禮差之則堂上之數與此同【賈疏聘禮致饔餼於上大夫八豆下大夫六豆並是堂上豆數禮器豆數亦是堂上所陳可知餘者分之於東西夾也】鉶羮器也【賈疏鉶器名所以盛膷臐膮三等之羮】禮之大數鉶少於豆公鉶四十二推其差數宜爲三十八【賈疏侯伯子男皆鉶少豆多子男十八侯伯二十八以十爲降殺故知此四十二宜爲三十八是其衰也】堂上十八西夾東夾各十【賈疏亦約聘禮致饔餼而言】壺酒器也其設於堂夾如豆之數【賈疏亦約聘禮但此壺與豆數同故知設於堂夾如豆數也】鼎牲器也簋黍稷器也鼎十有二者飪一牢正鼎九與陪鼎三皆設於西階前【賈疏牢鼎九謂牛羊豕魚臘膚與腸胃鮮魚鮮臘陪鼎三者膷臐膮也聘禮鼎設於西階前陪鼎當內亷王氏詳說曰所謂陪鼎者卽鉶羮之鼎也羮孰於鼎而載之於器所以旣言鼎又言鉶】簋十二者堂上八西夾東夾各二【賈疏亦約聘禮知之】合言鼎簋者牲與黍稷俱食之主也【賈疏黍稷與眾饌爲主牲與羞物爲主是俱得爲食之主也聘禮致饔餼二十簋彼臣多此君少者禮有損之而益故也王氏昭禹曰牲天產以養精黍稷地產以養形二者相資以爲養食之主也】牲當爲腥聲之誤也腥謂腥鼎也於侯伯云腥二十有七其故腥字也【案侯伯腥字是則公與子男牲字並誤無疑】諸侯禮盛腥鼎有鮮魚鮮臘每牢皆九爲列設於阼階前【賈疏聘禮設飧飪一牢在西鼎九羞鼎三腥一牢在東鼎七致饔餼則腥二牢鼎二七無鮮魚鮮臘設於阼階前西面南陳如飪鼎二列此云三十六故知有鮮魚鮮臘也】公腥鼎三十六腥四牢也皆陳陳列也飧門內之實備於此矣【賈疏見門內旣備仍有車米之等在門外】亦有車米禾芻薪公飧五牢米二十車禾三十車芻薪皆倍其禾【賈疏此約饔餼死牢而言上公死牢五明米禾合五十車芻薪皆倍其禾亦同饔餼禮鄭氏鍔曰已上所致飧之物皆列於客館也食陳於楹外簠與豆鉶壺簋皆陳於堂上及東西之夾鼎則陳於西階之前腥則陳於阼階之前凡此皆謂之門內之實車米禾芻薪之類列於門外】

饔餼九牢其死牢如飧之陳牽四牢米百有二十筥醯醢百有二十罋車皆陳車米眂生牢牢十車車秉有五防車禾眂死牢牢十車車三秅芻薪倍禾皆陳【車皆陳之車字衍文罋烏弄反防素口反秅丁故反或宅加反】

正義鄭氏康成曰饔餼旣相見致大禮也大者旣兼飧積有生有腥有熟余又多也【賈疏死牢五是兼飧牽四牢言兼積積當五牢是兼不盡以牽與積同故云兼之】死牢如飧之陳亦飪一牢在西余腥在東也【賈疏約聘禮知之】牽生牢也陳於門西如積也【賈疏亦橫陳於門西而東上】米橫陳於中庭十爲列每筥半斛公侯伯子男黍粱稻皆二行公稷六行侯伯稷四行子男稷二行【賈疏約聘禮致饔餼法彼云米百筥筥半斛設於中庭十以爲列北上黍粱稻皆二行稷四行此但增稷余不增故知三等行數然也】醯醢夾碑從陳亦十爲列醯在碑東醢在碑西【賈疏聘禮注云夾碑在庭之中央醯在東醯谷陽也醢在西醢肉陰也言夾碑故知從陳】皆陳於門內者於公門內陳之也言車者衍字耳車米載米之車也聘禮曰十斗曰斛十六斗曰防十防曰秉每車秉有五防則二十四斛也禾稾實並刈者也聘禮曰四秉曰筥十筥曰稯十稯曰秅每車三秅則三十稯也稯猶束也米禾之秉筥字同數異禾之秉手把耳筥讀爲棟梠之梠謂一穧也皆陳橫陳門外者也米在門東禾在門西【賈疏皆約聘禮致饔餼法】芻薪𨿽取數於禾薪從米芻從禾也【王氏昭禹曰車米眂生牢牢十車牽四牢則車米四十車也車禾眂死牢牢十車死牢如飧之陳則車禾五十車也芻薪倍禾則百車也】賈氏公彥曰上公醯醢百二十罋與王舉百二十罋同故鄭志云此公乃二王后若王之上公當與侯伯俱同百罋王氏應電曰筥米陳於中庭以備貴者之食若車米則陳於門外賤者之食也

乘禽日九十雙殷膳大牢以及歸【乘繩證反下同】

正義鄭氏康成曰乘禽乘行羣處之禽謂雉鴈之屬【賈疏兼有鵞鶩之等故云之屬】於禮以雙爲數殷中也中又致膳示念賓也【賈疏牢禮之外於賓中閒未去又致此膳所以示念賓之意無倦也】

三饗三食三燕若弗酌則以幣致之【食音嗣下同】

正義鄭氏康成曰若弗酌謂君有故不親饗食燕也不饗則以酬幣致之不食則以侑幣致之

案大行人惟言饗食司儀及掌客始兼言燕者大行人掌大賓之禮及大客之儀以親諸侯惟饗食爲待諸侯之正禮燕則王所以親公卿大夫而兼用於羣侯司儀通掌九儀掌客專掌四方賓客之共具則於燕不得獨遺矣注引聘禮不過證以幣致耳賈氏遂謂饗食嚴而燕褻故無幣致之禮覲禮疏又云燕亦以幣致自相抵牾聘禮所以不言燕者蓋饗燕皆有酬幣言饗幣則燕如之耳

凡介行人宰史皆有飧饔餼以其爵等爲之牢禮之陳數惟上介有禽獻

正義鄭氏康成曰凡介行人宰史眾臣從賓者也行人主禮宰主具史主書皆有飧饔餼尊其君以及其臣也以其爵等爲之牢禮之陳數爵卿也則飧二牢饔餼五牢大夫也則飧大牢饔餼三牢士也則飧少牢饔餼大牢【賈疏皆約聘禮賓卿上介大夫士介四人歸饔餼降殺而言】此降小禮丰大禮也【賈疏小禮謂飧及乘禽之等去君遠大禮謂饔餼卿五牢子男卿與君等是丰大禮也】以命數則參差難等略於臣用爵而已鄭氏鍔曰上介相禮其爵亦尊宜有禮賜以示優厚故亦用禽獻聘禮乘禽於客日如其饔餼之數士中日則二雙是也【案士是眾介非上介聘禮士亦有乘禽二經微有異同】

夫人致禮八壺八豆八籩膳大牢致饗大牢食大牢正義鄭氏康成曰夫人致禮助君養賓也籩豆陳於戶東壺陳於東序【賈疏約聘禮夫人使下大夫韋弁歸禮知之】凡夫人之禮皆使下大夫致之【賈疏內宰致後賓客之禮內宰是下大夫王后尙使下大夫況諸侯乎】

卿皆見以羔膳大牢【見賢徧反下同】

正義鄭氏康成曰卿皆見者見於賓也旣獻之又膳之亦所以助君養賓【賈疏言亦者亦夫人也】

侯伯四積皆視飧牽再問皆修飧四牢食三十有二簠八豆三十有二鉶二十有八壺三十有二鼎簋十有二腥二十有七皆陳饔餼七牢其死牢如飧之陳牽三牢米百筥醯醢百罋皆陳米三十車禾四十車芻薪倍禾皆陳乘禽日七十雙殷膳大牢三饗再食再燕凡介行人宰史皆有飧饔餼以其爵等爲之禮惟上介有禽獻夫人致禮八壺八豆八籩膳大牢致饗大牢卿皆見以羔膳特牛

正義鄭氏康成曰侯伯八簠堂上四西夾東夾各二豆三十二堂上十二西夾東夾各十鉶二十八堂上十二西夾東夾各八腥鼎二十七腥三牢也每牢皆九爲列

子男三積皆視飧牽壹問以修飧三牢食二十有四簠六豆二十有四鉶十有八壺二十有四鼎簋十有二牲十有八皆陳饔餼五牢其死牢如飧之陳牽二牢米八十筥醯醢八十罋皆陳米二十車禾三十車芻薪倍禾皆陳乘禽日五十雙壹饗壹食壹燕凡介行人宰史皆有飧饔餼以其爵等爲之禮惟上介有禽獻夫人致禮六壺六豆六籩膳視致饗親見卿皆膳特牛【牲當作腥】正義鄭氏康成曰子男六簠堂上二西夾東夾各二豆二十四堂上十二西夾東夾各六鉶十有八堂上十西夾東夾各四牲亦當作腥腥鼎十八腥二牢也膳視致饗言夫人致膳於小國之君以致饗之禮則是不復饗也饗有壺酒【賈疏致膳無酒】親見卿見讀如卿皆見之見【賈疏明此亦是卿見朝君非謂朝君來見卿也】言卿於小國之君有不故造館見者故造館見者乃致膳王氏昭禹曰夫人致禮於侯伯不言食大牢則不致食也於子男膳眂致饗則並不致饗也賈氏公彥曰聘禮士介四人米百筥數多於子男與侯伯等者彼乃臣法自爲一禮不與相差亦是損之而益也

通論易氏祓曰鼎牲器也簋黍稷器也公侯伯子男皆十有二而無所降殺者以牲與黍稷爲食之主也

凡諸侯之卿大夫士爲國客則如其介之禮以待之正義鄭氏康成曰言其特來聘問待之之禮如其爲介時【賈疏前文云介行人宰史是從君之法此言不從君而特來聘問者亦依爵等待之如其爲介時】

凡禮賓客國新殺禮凶荒殺禮札喪殺禮禍烖殺禮在野在外殺禮【殺所界反】

正義鄭氏康成曰皆爲國省用愛費也國新新建國也凶荒無年也禍烖新有兵寇水火也王氏應電曰凶荒宜賙委札喪宜賻補禍烖宜哀弔鄰國當分烖卹患在野謂行禮於郊在外謂兩君相遇於途亦不能備物故皆殺禮易氏祓曰大荒大札天地有烖王皆爲之不舉所以爲內省自疚之道至矣於是數者而殺禮抑亦以其自處者而待賓客也賈氏公彥曰在野在外悤遽禮物不可卒備故亦殺之

凡賓客死致禮以喪用

正義鄭氏康成曰死則主人爲之具而殯矣喪用者饋奠之物【賈疏如小斂特豚一鼎大斂時特豚三鼎之類是也】

賓客有喪惟芻稍之受【稍所教反】

正義鄭氏康成曰喪謂父母死也客則又有君焉芻給牛馬稍人廩也其正禮飧饔餼主人致之則受【賈疏若饗食加之亦不受也】

遭主國之喪不受饗食受牲禮【牲當依注作腥】

正義鄭氏康成曰不受饗食饗食加也牲亦當爲腥聲之誤也有喪不忍煎亨正禮飧饔餼當孰者腥致之【賈疏案聘禮聘遭喪入境則遂主人畢歸禮賓惟饔餼之受注云受正不受加】

掌訝掌邦國之等籍以待賓客【訝誤化反】

正義鄭氏康成曰等九儀之差數【賈疏卽大行人命者五爵者四是也】王氏應電曰邦國之等籍必使掌訝掌之者蓋賓

客初至於境卽用其等之禮以待之

若將有國賓客至則戒官修委積與士逆賓於疆爲前驅而入【積子賜反下同】

正義鄭氏康成曰官謂牛人羊人舍人委人之屬【賈疏委積有牛羊豕米禾芻薪故知所戒謂牛人以下】士訝士也旣戒乃出迎賓【王氏昭禹曰知爲訝士者以訝士與行人送迎賓客入於國則爲之前驅而辟故也】

案必與訝士俱以設有暴客者可卽時詰搏且訝士掌侯國之獄訟旣入王畿卽賓客之從者或有鬭爭亦不敢專治而歸於訝士也

及防則令聚及委則致積

正義鄭氏康成曰令令野廬氏【賈疏野廬氏職有賓客令其地之民聚之】致積以王命致於賓王氏應電曰此皆賓在郊外之事

案國賓客將至往逆時已關於野廬氏矣及身經其地又申令守塗地之人使聚耳應致積之地其積早委焉掌訝逆賓於疆爲前驅而入則隨地可致故以屬之

至於國賓入館次於捨門外待事於客

正義鄭氏康成曰次如今官府門外更衣處待事於客通其所求索

及將幣爲前驅至於朝詔其位入復及退亦如之正義鄭氏康成曰前驅道之以如朝【賈疏朝卽大門外陳擯介之處】鄭司農云詔其位告客以其位次也某謂入復者入告王以客至也退亦如之如其爲前驅

凡賓客之治令訝訝治之【治直吏反】

案賓客之治謂賓客有事於王朝與王朝之公卿大夫士一切往來之禮皆是也賓客以令掌訝則掌訝治之言此以包上文所未備耳注以治爲正其貢賦理國事則濶遠而不近於事情或以所令者爲訝士掌訝與訝士爵均也奚以相令爲哉

凡從者出則使人道之【從才用反】

正義鄭氏康成曰從者凡介以下也人其屬胥徒也使道賓客之從者營防之

及歸送亦如之

正義鄭氏康成曰如之者送至於竟如其前驅聚待事之屬

凡賓客諸侯有卿訝卿有大夫訝大夫有士訝士皆有訝

正義鄭氏康成曰此謂朝覲聘問之日王所使迎賓客於館之訝【賈疏聘禮記卿大夫訝大夫士訝士皆有訝】王氏應電曰凡賓客掌訝旣迎之矣訝士復相之矣而又有所謂訝何也蓋掌訝訝士其爵皆中士位旣卑不敢與尊者爲禮但任驅使奔走之勞而已故諸侯則以卿卿以大夫大夫以士士皆有訝然後爲訝之正也案士皆有訝不言訝之之人者士多則訝者不定也司士職會同賓客作士從諸子職會同賓客作羣子從則訝列國之士者其諸王朝未命之士庶子與

凡訝者賓客至而往詔相其事而掌其治令【相悉亮反】正義王氏應電曰治令主國所以待賓客之治而有所徵令也此非掌訝之職以其同爲訝故附載於此案凡訝者謂上所云卿大夫士皆待賓至而後往非若掌訝之逆於疆也掌訝惟至於朝詔其位而已此訝者則詔相其禮事掌訝及退爲之前驅而已若賓有治王有令於賓則此訝者通掌之

掌交掌以節與幣巡邦國之諸侯及其萬民之所聚者道王之徳意志慮使咸知王之好惡辟行之【好呼報反下同惡烏路反辟音避】

正義鄭氏康成曰節以爲行信幣以見諸侯也咸皆也辟讀如辟忌之辟使皆知王之所好者而行之知王之所惡者辟而不爲易氏祓曰王之志慮出於徳意則無偏好無偏惡可知己王氏志長曰觀掌交職使咸知王之好惡辟行之而知王之好惡不可以不愼也王之好惡在深宮曲房顰笑寢興之際而諸侯之貞邪生民之休戚風俗之污隆系於此矣後世名法之家乃務隱其好惡示人以不測上深中而多數下飾貎而匿情三代之治所以不可復追也案萬民所聚謂其國之大都會也四海九州山陬海澨掌交何能徧至惟於民聚之地道王之徳意然後可樹之風聲播傳幽隱

使和諸侯之好達萬民之說【說如字注音悅】

正義鄭氏康成曰諸侯有欲相與修好者則爲和合之說所喜也達者達之於王若其國君項氏安世曰和諸侯之好使無猜疑怨忌之隙達萬民之說使無抑鬱憤怨之情

案說論說也蓋或自言其利害或議政事之得失有不能達於王及國君者皆爲達之是之謂士傳言

掌邦國之通事而結其交好以諭九稅之利九禮之親九牧之維九禁之難九戎之威【難乃旦反】

正義鄭氏康成曰諭告曉也九稅所稅民九職也【鄭氏鍔曰諭以九稅之利使用九職任民而取其利】九禮九儀之禮【鄭氏鍔曰諭以九禮之親使遵九儀之禮以相聘問而致其親】九牧九州之牧【鄭氏鍔曰諭以九牧之維使依九州之牧以相親比】九禁九法之禁【鄭氏鍔曰諭以九禁之難使知司馬九法以禁邦國者不可犯】九戎九伐之戎【鄭氏鍔曰諭以九戎之威使知司馬九伐之法以威邦國者爲可畏】王氏安石曰言九禁又言九戎者方其制軍詰禁

則爲九禁及致討伐則爲九戎王氏應電曰掌交專掌邦國之通事使無往而不來來而不往兼諭以九稅已下五者此上下之交所以固結而不可解案注通事謂朝覲聘問非也朝覲聘問禮有常經無爲別設官以掌之蓋非朝聘之期而鄰國有事欲相通則因王官之巡行而達其意也其事如通防交糴聯婚姻詰逋逃之類

掌察【闕】

掌貨賄【闕】

朝大夫掌都家之國治

正義鄭氏康成曰都家王子弟公卿及大夫之采地也主其國治者平理其來文書於朝者黃氏度曰國治王國之治都家當奉行者冢宰職以八則治都鄙

日朝以聽國事故以告其君長【長知丈反】

正義王氏昭禹曰所作謂之事所遭謂之故鄭氏康成曰告其君長使知而行之也

案君長卽謂其公孤卿大夫注以君爲國君非也

國有政令則令其朝大夫

正義鄭氏康成曰使以告其都家之吏

案上文國事故乃天子日所施爲者聽之以告其君長使知王之所好惡辟行之也此政令方是施於都家者

凡都家之治於國者必因其朝大夫然後聽之惟大事弗因

正義鄭氏康成曰謂以小事文書來者朝大夫先平理之乃以告有司也大事者非朝大夫所能平理鄭氏鍔曰事之大者其君長當自至而稟王命王氏應電曰常事不因於朝大夫則事無統理而王國不勝其勞大事不聽其君長之自達則恐有未當而都家不免於壅蔽故小治因之而大事則弗因也案方士職曰凡都家之士所上治則主之則此職所謂治乃請事而非獄訟可知矣此職曰治於國則掌訝職凡賓客之治令訝訝治之乃治賓客之從者與邦人之爭訟而非賓客以事請可知矣

凡都家之治有不及者則誅其朝大夫在軍旅則誅其有司

正義鄭氏康成曰不及謂有稽殿之【賈疏不能催促】有司都司馬家司馬賈氏公彥曰言誅有司者見軍旅不幹朝大夫之事王氏應電曰責有所歸則事治誅有司而不及其君長所以全親親貴貴之道也

都則【闕】

都士【闕】

家士【闕】

通論王氏應電曰王畿千里公邑之外爲家邑家邑之外爲小都大都封其子若弟公卿大夫錯居而統領之非若諸侯之世國而私其地也故設王官以馭之祭祀名器禮之大經也於是有都宗人家宗人軍旅國之大柄也於是有都司馬家司馬法則者馭官之大權也於是有都則司刑者民命之所關也於是有都士家士此數官者皆列王朝之爵而任都家之事其治法一體於王官其廢置一聽於冢宰此政教所以齊一血脈所以流通也

總論易氏祓曰秋官刑官也司宼掌刑士師掌禁自鄕士至司隸言其用刑者也自布憲至銜枚氏言其用禁者也用刑則掌戮在後用禁則禁殺戮居先聖人之意欲申禁以止殺也大行人掌客諸官列於司寇之屬者其伯夷降典折民惟刑之義與

案自大司宼小司宼士師三長官而下畿內之獄訟鄕士遂士縣士方士主之六服之獄訟訝士主之次以朝士者斷獄獘訟皆於外朝也次以司民者見民者天之所司王之所敬刑罰不可以不中也獄訟旣獘有五刑以麗其辟故次司刑有刺宥以議其輕重故次司刺有大亂獄則故府之藏可覆視故次司約有疑獄不決則質之明神故次司盟於是罪輕而贖刑者則職金受其入罪重而孥戮者則司厲執其法稍重而未麗於法者則司圜收敎已麗於法則囚而刑殺故掌囚掌戮次之從坐者恕其死因任以事故司隸罪隸又次之蠻閩夷貉之隸或得之徵伐亦以類附焉繼犬人於司厲者司厲治盜犬能逐盜者也𨿽然刑非得已也禁於未發則民安而上不煩故布憲申禁於天下禁殺戮禁暴氏司禁於國中野廬氏蠟氏雍氏萍氏司寤氏所以使行者無害死者有主陸走者無險阻水浮者不沈溺時其宵晝行止以節皆道路之禁也司烜氏條狼氏修閭氏皆祭祀軍旅之禁也自冥氏至庭氏十二職艸木鳥獸爲民害者驅而除之義之盡也繼以銜枚氏司嚻者無端歌哭雜气妖聲不祥也於是刑事盡矣次以伊耆氏者秋養耆老故也次以大行人等官者賓位於西北天地之義气屬秋也朱子曰凡諸侯朝覲會同禮畢則降而肉袒請刑司寇主刑故屬焉賓客見王則有儀故司儀次之而行夫掌小事環人主送逆象胥掌四夷國使以類附焉賓客朝見有饔飧牢禮之歸故掌客次之賓客自來至去皆有訝故掌訝終焉掌交所以諭王志於天下之邦國也掌察以下所以達王事於畿內之都家也

欽定周官義疏卷三十九﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷四十

考工記

正義鄭氏康成曰司空掌邦事篇亡漢興購求千金不得此前世識其事者記錄以備大數爾【案河間獻王得此記其後以附五官】賈氏公彥曰考工記𨿽不知作於何時要在秦以前是以遭秦滅籍韋氏裘氏等闕也首末相承總有七叚從國有六職至謂之婦工言百工事重在六職之內也從粵無鎛至夫人而能爲弓車言四國皆能其事不須置國工也從知者創物至此皆聖人所作言聖人創物之意也從天有時至此天時也言材𨿽羙工又巧不得天時地气則不良也從攻木之工至陶瓬言工之多少之數及工別所宜也從有虞氏至周人上輿論四代所尙不同之事也從一器而工聚者車爲多專據周家所尙之事也林氏希逸曰此記原無冬官二字乃漢人所增匠人並舉世室重屋明堂則所記不獨周制但不全耳

案冬官名司空者四時之有冬積於虛空不用之地而度地居民立城邑治溝洫川梁於農事旣畢爲宜司空者蓋主於空虛不用之時而使民有興事任力之實用也冬日之閉凍也不固則春夏之長艸木也不茂此天道之以虛爲實也事典不立則三時之利不能盡四民之業無所基此聖人之以虛爲實也故官以司空名而其職則曰以富邦國以養萬民以生百物司空之職居四民時地利工事其末耳今其大經大法無一存者蓋諸侯惡其害已而皆去其籍惟百工造作之法自古相沿意者故府亦有其籍以其爲民生所習用工師所世守故猶可傳述然觀匠人營國爲溝洫僅具髙濶廣袤之度而所以建立城邑分處四民因山川形勢以辧井牧別疆潦規偃瀦町原防者無一及焉則工事中有關於大經大法者亦不存矣蓋記者僅得之工師之傳述而未見故府之典籍故也記言秦鄭是東周語淮北濟汶皆齊魯閒地終古戚速椑茭注以爲齊語其周末齊魯間曉工事而工文辭者爲之與

國有六職百工與居一焉【與音預】

正義鄭氏康成曰百工司空事官之屬司空掌營城郭建都邑立社稷宗廟造宮室車服器械監百工者唐虞已上曰共工【賈疏史記楚世家共工作亂帝使重黎誅之又舜典帝曰疇若予工僉曰垂哉帝曰兪咨垂汝共工】賈氏公彥曰六職卽下或坐而論道至治絲麻以成之是也

案王公所任天職也與士大夫共之農工商亦謂之職者各有所守之業以服事其上一失其職則生養不遂而教治以傾矣女史掌王后之禮職內命婦亦皆有職而況外命婦及農工商賈之婦女乎先王之世貴賤男女無一人而無職禮樂政刑無非所以警其職者故自上以下莫敢淫心捨力此正徳利用厚生之根夲也大宰九職不出農工商三者虞衡所掌卽守山澤之農園圃藪牧農之類也閒民則農民之不受田者臣妾則士大夫之家眾也司徒所增職事三學藝者士也世事者賤技末藝世善其事服事者不能爲農工商而給役於官其無職者則罰及焉不勤其職則謂之罷民而刑施焉後世四民之外益以二氏雜以倡優而民多失職論者所以欲塞其流而明先王之道以道之也

或坐而論道或作而行之或審曲面埶以飭五材以辧民器或通四方之珍異以資之或飭力以長地材或治絲麻以成之【埶音勢飭音勅辧皮莧反長知丈反下同注故書資作齊杜子春云當爲資】正義鄭氏康成曰言人徳能事業之不同者也論道謂謀慮治國之政令也作起也辧猶具也資取也操也此五材金玉皮木土鄭氏眾曰審曲面埶審察五材曲直方面形埶之宜以治之及陰陽之面背是也春秋傳曰天生五材民並用之陳氏傅良曰論之者在上行之者在下未有論之不當而行之不悖者也易氏祓曰古者珪璧金璋錦文珠玉不粥於市又司市害者使無靡者使微禁惟恐不嚴此乃通四方之珍異以資之蓋所謂珍異非必金玉錦文之物也但地之所無而人以爲貴者則謂之珍地所罕見而人以爲不常者則謂之異以切於民用故通之也賈氏公彥曰飭勤也地財糓物皆是林氏希逸曰田畮最爭人力人力所及田無髙下陳氏祥道曰三農生九谷園圃毓艸木虞衡作山澤之材皆所謂長地財也

案周官所云珍異多指食物此記所指則玉石丹漆金錫之類耳蓋民生日用必需之物隨地而有之商賈所通不過四方之珍異且錦文珠玉用之各有差等是以民勤於夲業惟土物是愛商賈無奇贏而逐末者少乃經國之大猷也後世無物不轉販半無益於民用而滋其淫侈土利之所以不博民生之所以不厚風俗之所以衰敝恆必由之資借也濟也借懋遷以濟民用之不足也

存疑鄭氏眾曰五材金木水火土也鄭氏鍔曰鄭康成謂五材金玉皮木土蓋據考工記所用之材以爲言賈疏水火單用不得爲器物故不以備五材之目以下文考之凡器非水火無自而成輪人斬轂以火養其陰水之以眡其輪之平沈之均弓人爲弓撟幹撟角欲熟於火防膠則欲水火相得是水火亦得爲材也

坐而論道謂之王公作而行之謂之士大夫審曲面埶以飭五材以辧民器謂之百工通四方之珍異以資之謂之商旅飭力以長地財謂之農夫治絲麻以成之謂之婦功

正義鄭氏康成曰王公天子諸侯也士大夫受職居官者五材各有工言百眾言之也商旅販賣之客也易曰至日商旅不行農夫三農受夫田也婦功布帛婦官之事

案春秋五等之君葬皆稱公儀禮有公食大夫禮一國之政決於君故注以公爲諸侯其不言三公以三公論道經邦舉王則與三公坐論在其中矣

粵無鎛燕無函秦無廬胡無弓車【粵越同鎛音博函戶南反廬魯吳反】正義鄭氏康成曰此四國者不置是工也鎛田器詩云防乃錢鎛又云其鎛斯趙函鎧也孟子曰函人惟恐傷人廬讀爲纑謂矛防柄竹攢柲【賈疏漢世以竹爲之攢謂柄之入銎處柲卽柄也】胡今匃奴

粵之無鎛也非無鎛也夫人而能爲鎛也燕之無函也非無函也夫人而能爲函也秦之無廬也非無廬也夫人而能爲廬也胡之無弓車也非無弓車也夫人而能爲弓車也【入注如字沈音扶】

正義鄭氏康成曰言人人皆能作是器不須置國工粵地塗泥多艸薉而山出金錫鑄冶之業田器尢多燕近彊胡習作甲冑秦多細木善作矜柲【賈疏矜卽前注所謂攢】匃奴無屋宅田獵畜牧逐水艸而居皆知爲弓車案不置是工疑未必然特言其器皆精良無以技名者耳

知者創物巧者述之守之世謂之工【知音智】

正義鄭氏康成曰創物謂始闓端造器物若世本作者是也【賈疏世本無句作磬儀狄造酒之類】守之世謂父子世以相教賈氏公彥曰此知者卽下文聖人

案必知周萬物而後能創伏羲神農黃帝堯舜是也巧者官司之長如工垂殳斨伯與之類能知聖人之意循而逹之以究盡制作之理工則世守其成法而已輪人記所云巧者和之則工之巧者耳

百工之事皆聖人之作也

正義鄭氏康成曰事無非聖人之所爲也【賈疏據世夲作篇多非聖人親爲要君統臣功皆聖人統攝之】王氏昭禹曰易言備物致用立成器以爲天下利莫大乎聖人蓋百工之事𨿽形於度數之粗而天下之至理寓焉一方一圓而具天地之象一奇一偶而具陰陽之數或曲或直而有剛柔之理或厚或薄而有盈虧之義豈淺識者所能及哉

案易大傳网罟耒耜衣裳舟車門柝杵臼矢棺槨宮室書契之作或出於上古之聖人或出於中古及後世之聖人

爍金以爲刃凝土以爲器作車以行陸作舟以行水此皆聖人之所作也【爍始灼反注故書舟作周鄭司農云當爲舟】

正義趙氏溥曰爍謂鎔鑄鄭氏康成曰凝堅也王氏昭禹曰以金爲體者以火爲用故於金言爍以土爲體者以水爲用故於土言凝

天有時地有气材有羙工有巧合此四者然後可以爲良

正義鄭氏康成曰時寒溫也气剛柔也良善也賈氏公彥曰時若弓人春液角夏治筋秋合三材冬定體之屬

材羙工巧然而不良則不時不得地气也

正義鄭氏康成曰不時不得天時劉氏彜曰不言不得天時者器有遷乎其地而不能爲良以於地气有不得也若天時則大略相同而爲之不以其時人之過耳

橘逾淮而北爲枳鸜鵒不逾濟貉逾汶則死此地气然也【枳諸氏反鸜其俱反鵒音欲濟子禮反貉戶各反汶音問】

正義毛氏應龍曰晏子云江南爲橘江北爲枳林氏希逸曰枳橘只是一種移橘於淮北則變而爲枳鄭氏康成曰鸜鵒鳥也春秋昭公二十五年有鸜

鵒來巢傳曰書所無也汶水在魯北郝氏敬曰鸜鵒產南方濟齊魯間水名逾濟自南而北也貉屬產北方汶水入於濟逾汶自北而南也

鄭之刀宋之斤魯之削吳粵之劍遷乎其地而弗能爲良地气然也【削思約反又思詔反】

正義鄭氏康成曰去此地而作之則不能使良也

燕之角荊之幹妢胡之笴吳粵之金錫此材之羙者也【幹古旱反妢扶云反笴古老反注故書笴爲筍杜子春云當爲笴笴讀爲槀】

正義鄭氏康成曰荊荊州也幹柘也可以爲弓弩之幹妢胡胡子之國在楚旁笴矢幹也禹貢荊州貢櫄幹栝柏及箘簵楛郝氏敬曰角牛角可爲弓材燕地寒角堅實

天有時以生有時以殺艸木有時以生有時以死石有時以泐水有時以凝有時以澤此天時也【泐音勒澤音釋又音亦】正義鄭氏康成曰言百工之事當審其時也鄭氏眾曰泐謂石解散也夏時盛暑大熱則然

凡攻木之工七攻金之工六攻皮之工五設色之工五刮摩之工五摶埴之工二【刮古八反摶音團埴時職反注故書七爲十刮作捖鄭司農云十當爲七捖讀爲刮】

正義鄭氏康成曰攻猶治也摶之言拍也埴黏土也【賈疏以手拍黏土以爲培乃燒之】鄭氏鍔曰設色者敷布其采色也刮摩刮去而摩鑢也先鄭以刮摩爲玉工義未該雕人楖人矢人不得謂之玉工也

攻木之工輪輿弓廬匠車梓攻金之工築冶鳧防段桃攻皮之工函鮑韗韋裘設色之工畫繢鐘筐防刮摩之工玉楖雕矢磬摶埴之工陶旊【防古栗字段丁亂反韗音運繢戶對反防莫黃反楖側筆反旊甫罔反注故書雕或爲舟埴或爲植杜子春云舟非也】

正義鄭氏康成曰廬矛防矜柲也國語曰侏儒扶廬梓榎屬也鄭氏眾曰鮑或爲鞄蒼頡篇有�防【賈疏藝文志蒼頡七章李斯作�防篇有治皮之事故引以爲證案防如兗反或音儁柔韋也治皮革者以瓦爲竈而反覆燻揉之】

存疑鄭氏康成曰事官之屬六十此識其五材三十工略記其事耳其曰某人者以其事名官也【賈疏若匠人梓人韗人鮑人之類】其曰某氏者官有世功若族有世業以氏名官者也【賈疏官有世功若韋氏裘氏冶氏之類以官爲氏族有世業若鳧氏防氏之類以氏名官】

辧正賈氏公彥曰三十工於六十爲不備記人錄者未必在六十屬之內直以數言之充得三十工而已案諸工當各有官統之未可以工卽爲官也黏定事官注說殊滯

有虞氏上陶夏后氏上匠殷人上梓周人上輿故一器而工聚焉者車爲多

正義鄭氏康成曰官各有所尊王者相變也舜至質貴陶器甒大瓦棺是也【賈疏士喪禮兩甒醴酒明堂位泰有虞氏之尊檀弓有虞氏瓦棺】禹治洪水民降丘宅土卑宮室盡力乎溝洫而尊匠湯放桀疾禮樂之壞而尊梓【賈疏梓人所以造禮樂之器】武王誅紂疾上下失其服餙而尊輿鄭氏鍔曰商人變虞夏之質而用木器以昭禮樂之文周人用殷輅之堅而異物采以辧尊卑之等賈氏公彥曰車一器也而輪人輿人車人輈人聚焉以周所尙故也案陳氏傅良薈萃車制名目頗便學者但舛誤甚多恐滋疑略爲攺正夾車兩旁而圓轉者曰輪輪之外輮而行地者曰牙【亦曰車輞闗西曰輮】牙之中直指湊轂者曰輻【亦曰輪轑】輻之所湊而貫軸利轉者曰轂【亦謂之軝見詩】轂內之大穿曰賢轂末之小穿曰軹【轂中鐡闗西曰釭輨轂端沓也】轂中空壺處容軸者曰藪轂外以皮約束之而畫以五采曰篆以革鞔轂曰幬輻之近轂稍麤處曰股輻之近牙稍細處曰骹輻榫之入轂鑿者曰葘【亦曰弱】輻榫之入牙者曰蚤轂與牙之受菑蚤者曰鑿鑿有榝以固之曰槷輪牙稍偏於外而輻股向內隆起者曰綆【漢時人曰輪箄已上輪人】車身受載者曰輿輿之深曰隧輿後橫木曰軫【六分車廣以一爲之軫圍】全輿之底通曰軫【軫方象地又云加軫與轐四尺又云弓長四尺謂之庇軫亦謂之收見詩】車兩旁爲闌者曰輢【亦謂之輙】輢之植者橫者曰軹【與轂末同名】兩輢上出式人立可用一手馮之者曰較【九辧倚結軨兮軨卽此】自較以前揉曲以周於當面人可俛馮之以爲敬者曰式【式低較髙如兩層較然故曰重較亦曰重耳若牛車及後世之車無髙低兩層謂之平較亦曰平鬲】式之下植者橫者曰轛【已上輿人】車轅曰輈【前曲如梁詩謂之梁輈】輈之前持衡者曰頸【又輈前胡曲中曰疾見大行人】輈之後承軫者曰踵輈之當伏兔者曰當兔輿下三面材持車正者曰任正【左右並前軓爲三】任正之當前一面曰軓【軓前十尺亦作】任正三面亦通曰軓【鄭注軓謂輿下三面之材】輈之前頸所持而下屬兩軶以駕服馬者曰衡兩軶之間曰衡任兩端貫於轂中橫輿下爲伏兔所鉗而承輿者曰軸【軸末以鐡止輪之外軼者曰牽見詩】上連輿底下鉗軸爲駕說之用者曰轐一曰伏兔【亦謂之輹見易已上輈人】

車有六等之數

正義鄭氏康成曰此謂兵車也車有天地之象人在其中焉六等之數法易之三材六畫

車軫四尺謂之一等

正義鄭氏康成曰軫輿後橫木【賈疏卽今之車枕】楊氏恪曰車軫四尺注以爲輿後橫木下記言加軫與轐焉四尺注以爲軫輿也蓋軫本後橫木之名而通輿下四面皆可謂之軫其形則方故曰軫方象地輿下四面𨿽皆曰軫而論軫之髙則以後橫木爲度軫圍一尺一寸方徑二寸四分寸之三輪六尺六寸故軹髙三尺三寸並軫與轐七寸共髙四尺

戈柲六尺有六寸旣建而迆崇於軫四尺謂之二等【柲兵媚反有音又下凡言尺寸者並同迆以氏反崇本亦作古崈字】

正義鄭氏康成曰戈殳防矛皆插車輢【賈疏當皆以鐡圍範邪置於輢之上下乃插而建之】崇髙也鄭司農云迆謂著戈於車邪倚也趙氏溥曰戈謂刃柲謂柄戈柲𨿽長六尺六寸然邪倚則有折除之數故只髙四尺

案戈短兵可迆而建之其餘長兵則建而不迆故下皆直言崇之數而無迆之分也五兵何以皆建古者兵車容三人中禦左挾弓矢右𨿽主擊刺亦時下推車持輪不常持兵且車戰相持惟利弓矢必輅而相及車轂錯然後短兵接焉故建於車之右方隨其所宜取而用之爲便耳左傳楚人教晉人脫扃杜注扃車上兵闌兵闌可脫當在輢之外賈疏所云以鐡圍範者是也其建之則短者在前長者在後與

人長八尺崇於戈四尺謂之三等

正義林氏希逸曰人長八尺立於車上是又崇於戈者四尺

殳長尋有四尺崇於人四尺謂之四等

正義鄭氏康成曰八尺曰尋殳長丈二

車防常崇於殳四尺謂之五等

正義鄭氏康成曰倍尋曰常

存疑趙氏溥曰言車防者以其長不必皆倍尋惟建於車者必然

酋矛常有四尺崇於防四尺謂之六等【酋在由反】

正義鄭氏眾曰酋發聲直謂矛

案酋矛夷矛皆刺兵非句兵也後人因詩二矛重喬意其爲句不知喬所以縣英鄭箋謂矛矜室題是也非以喬爲句古曰矛後世曰矟又曰槊今則爲槍不言夷矛以並軫髙爲六等已備也廬人備載夷矛之度而曰六建旣備車不反覆鄭風魯頌皆言二矛則夷矛亦建矣

車謂之六等之數

正義鄭氏康成曰申言數也

案上文曰車有六等之數嫌車之制有六等故申明之見後五等𨿽非車之數而人在車中戈殳防矛建於車上故並謂之車之等數也

凡察車之道必自載於地者始也是故察車自輪始正義鄭氏康成曰先視輪也自從也鄭氏鍔曰漢志曰古之聖人觀轉蓬始知爲輪輪行可載因物智生復爲之輿輿輪相乘流轉罔極則車以輪爲重可知矣

凡察車之道欲其朴屬而微至不朴屬無以爲完久也不微至無以爲戚速也【屬章欲反戚音促】

正義鄭氏康成曰朴屬猶附著堅固貌也齊人有名疾爲戚者春秋傳曰蓋以操之爲已蹙矣【賈疏莊三十年公羊傳】速疾也書或作數鄭氏眾曰微至謂輪至地者少言其圜甚著地者微耳著地者微則易轉也故不微至無以爲戚數鄭氏鍔曰輪合三材而爲之故欲其附著堅固

輪已崇則人不能登也輪已庳則於馬終古登阤也【庳音婢又音卑阤丈爾反劉堂何反】

正義鄭氏康成曰已大也甚也齊人之言終古猶言常也阤阪也輪庳則難引賈氏公彥曰輪已崇則過六尺六寸軫卽過四尺爲太髙故人不能登輪已庳則不及六尺六寸而軫不及四尺爲太下則馬難引常似上阪

故兵車之輪六尺有六寸田車之輪六尺有三寸乘車之輪六尺有六寸【乘繩證反】

正義鄭氏康成曰此以馬大小爲節也【賈疏以馬大小爲節者馬髙則車亦髙馬下則車亦下】兵車革路也田車木路也乘車玉路金路象路也兵車乘車駕國馬【賈疏云國馬者據輈人職國馬之輈而言校人所云種馬戎馬齊馬道馬四者是也】田車駕田馬賈氏公彥曰先言兵車重戎事也田獵戰伐相類卽言田車以繼兵車後別言乘車之等也李氏嘉會曰田車輪低便於逐獸

六尺有六寸之輪軹崇三尺有三寸也加軫與轐焉四尺也人長八尺登下以爲節【軹音只轐音卜又音僕】

正義鄭氏康成曰此車之髙者也軹轂末也軫輿也鄭司農云軹軎也【賈疏物有二名】轐謂伏兔也【賈疏今謂之車屐】某謂此軫與轐並七寸田車又宜減焉【賈疏車軸上有伏兔伏兔尾後上載車軫軫上始有車輿軸去地三尺三寸上兼伏兔及軫並七寸則車輿去地總四尺也田車軹崇三尺一寸半減乘車寸半加軫與轐亦減乘車寸半爲五寸半也】乘車之軌廣取數於此軌廣八尺旁出輿亦七寸也【賈疏軌謂轍轍廣八尺車輿六尺有六寸則軌旁出輿兩相各七寸七寸之數取於軫轐七寸之數】賈氏公彥曰此經論軫崇四尺不髙不下之節兵車乘車輪髙六尺六寸軹是軸頭處輪之中央故崇三尺有三寸加軫與轐二者七寸則得四尺孔氏穎達曰說文云軹輪小穿也轊車軸端也先鄭謂軹轊也【轊軎同】康成謂轂末也然則轂末軸端共在一處而有軹轊二名薛氏季宣曰軹亦謂之轊又謂之軌少儀曰祭左右軌鄭氏謂軌軹同是轊頭也

案車軫之說前楊氏恪已詳此軫方徑二寸七分有半當車後登降之處自軸心至軫面總髙七寸【軸之半徑卽軹之半徑】轂入輿下左右任正木在轂上須稍髙以容轂轉故軸上必有轐庋之轐之圍徑無文輈人當兔之圍居輈長十之一方徑三寸六分輈亦在輿下庋輿者則兔圍與當兔等大可知經不言者因輈以見也軸半徑二寸二分加轐方徑三寸六分共髙五寸八分除轂半徑五寸一分弱【此用密率計算圍三不能徑一轂圍三尺二寸實徑一尺二分弱】中間距任正木七分彊可以容轉以五寸八分加後軫出轐上者一寸二分總髙七寸也【輿板之厚上與軫平亦以一寸二分爲率後軫在輿下者餘一寸五分有半輈踵兔尾爲缺曲以承之】轐左右各一設之蓋在任正木內八寸許以轂入輿下者七寸必稍離使不礙轂轉也轐當連於輿有兩木鉗於軸爲駕說之活法康成謂伏兔至軓蓋如式深在軸前者尺四寸又大半寸尾後上載車軫處亦當如輈之踵圍以當兔之圍例之可見

輪人爲輪斬三材必以其時

正義鄭氏康成曰三材所以爲轂輻牙也斬之以時材在陽則中冬斬之在陰則中夏斬之今世轂用雜楡輻以檀牙以橿也

三材旣具巧者和之

正義鄭氏康成曰調其鑿內而合之【賈疏鑿內謂孔入轂入牙者並須調使得所也案注言內卽枘謂輻榫之入轂入牙者菑蚤是也鑿謂轂與牙之受菑蚤者】通論鄭氏鍔曰惟輪人爲輪弓人爲弓皆曰巧者和之者蓋輪合三材弓合六材惟材之合者多故貴乎工之巧

轂也者以爲利轉也輻也者以爲直指也牙也者以爲固抱也【牙五嫁反又午加反】

正義郝氏敬曰輪之中虛容軸者曰轂輪內周廻直木三十曰輻外行地而周廽抱輻者曰牙鄭氏康成曰利轉者轂以無有爲用也【賈疏老子三十輻共一轂當其無有車之用注無有謂空虛轂中空虛輪得行】賈氏公彥曰輻以爲直指者入轂入牙並須直指不邪曲也鄭氏眾曰牙謂輪輮也世或謂之罔書或作輮王氏昭禹曰轂中虛而有容故有取於利轉輻實輪而湊轂故有取於直指牙周環轂輻以運行故有取於固抱

輪敝三材不失職謂之完

正義鄭氏康成曰敝盡而轂輻牙不動賈氏公彥曰謂之職者轂輻牙各自職任自相支持

案用之敝而見其完乃知材羙工巧故築氏爲削亦曰敝盡而無惡

望而眂其輪欲其幎爾而下迆也進而眂之欲其微至也無所取之取諸圜也【幎迷錫反圜於權反注鄭司農云微至書或作危至故書圜或作員】

正義鄭氏康成曰輪謂牙也幎均致貌微至至地者少也非有他也圜使之然也顏氏曰望而眡之逺而眂之也進而眂之近而眂之也

案望逺視進迫近曰望而視者稍逺而視之已得其大略進而眂之則廹近而可以得其精微也幎爾言其周遭之度皆同下迆言其近地之處漸殺上言合三材以爲輪則轂爲先輻次之牙次之此則輪成而視其善否初視輪次視輻次視轂物之理言之序也

望其輻欲其揱爾而纎也進而眂之欲其肉稱也無所取之取諸易直也【揱音蕭又音朔稱尺證反易以豉反】

正義鄭氏康成曰揱纎殺小貌也【賈疏凡輻皆向轂處大向牙處小言揱纎據向牙處小而言也】肉稱殺好也【賈疏向轂爲故爲殺案似謂股殺似謂骹好言各得其分而相稱】王氏昭禹曰易則無挫損直則無撓曲

望其轂欲其眼也進而眂之欲其幬之廉也無所取之取諸急也【眼魚懇反幬音蹈又音濤又音疇】

正義鄭氏康成曰眼出大貌幬幔轂之革也革急則裹木廉隅見王氏昭禹曰幬之亷卽下文所謂幬必負幹也

眂其綆欲其蚤之正也察其菑蚤不齵則輪𨿽敝不匡【綆音餅又歌冷反蚤音爪菑側吏反齵五構反一音隅】

正義鄭氏眾曰綆謂輪箄也匡枉也鄭氏康成曰蚤當爲爪謂輻入牙中者也輪𨿽箄爪牙必正也菑謂輻入轂中者也菑與爪不相佹乃後輪敝盡不匡刺也賈氏公彥曰凡造車輪皆向外箄向外箄則車不掉爪入牙中鑿孔必正直不隨邪也凡植物於地謂之菑輻入轂中似植物地中亦謂之菑人齒參差謂之齵此三十輻之菑入轂與蚤入牙一一相當不相佹戾是不齵也如此輪𨿽敝盡不匡刺

案綆字之義注疏得之牙之鑿與轂之鑿正相值牙若不稍偏向外則重勢兩平輪可掉向外亦可掉向內故令牙向外箄三分寸之二不正與輻股相當則重勢稍偏而輪不掉矣箄者何也飯甑內以篾作底四周下而中央隆起謂之甑箄輪牙稍偏於外而輻股向內隆起亦若甑箄然然則圓物之中隆而四周下者皆可以箄名之故漢時有輪箄之語耳牙向外而蚤仍正者牙之鑿未嘗偏但輻入牙之枘不用正而用偏缺邊向內則牙自向外矣林希逸不得其解繆謂輪外有一重防牙者於是或從箄字生義則以爲竹或從綆字生義則以爲繩愈說愈迷皆由不詳考注疏之故也

凡斬轂之道必矩其陰陽

正義鄭氏康成曰矩謂刻識之也故書矩爲距鄭司農云當作矩謂規矩也賈氏公彥曰欲斬轂之時先就樹刻之記其向日爲陽背日爲陰之處爲後以火養其陰故也

案木之體圓中分其陰陽而以矩畫而識之

陽也者稹理而堅陰也者疏理而柔是故以火養其陰而齊諸其陽則轂𨿽敝不藃【稹之忍反一音眞藃黑各反又呼報反】正義鄭氏康成曰稹致也火養其陰炙堅之也藃藃陰柔後必橈減幬革起賈氏公彥曰若不以火養炙陰柔之處使堅與陽齊等後以革鞔則陰柔處瘦減革不著木必有暴起以火養之𨿽敝盡不藃暴也

轂小而長則柞大而短則摯【柞莊百反摯魚列反】

正義鄭氏眾曰柞讀爲迫唶之唶謂輻間柞狹也摯讀爲謂輻危也【案危之訓是也輻字疑訛車人記長轂則安者安之反轂大而短則車易於左右傾側杌而不安矣】鄭氏康成曰小而長則菑中弱大而短則轂末不堅【賈疏小而長則輻間柞狹故菑中弱大而短卽轂末淺短故不得堅牢案轂末淺短則容軸者少而不得安固堅卽安固之意】

是故六分其輪崇以其一爲之牙圍

正義鄭氏康成曰六尺六寸之輪牙圍尺一寸賈氏公彥曰此據兵車乘車言若田車輪小其數亦可推而知

存疑易氏祓曰以兩面牙圍一尺寸言之每面得五寸半

案牙有四面依下注牙厚一寸三分寸之二計之則上下兩面各一寸三分寸之二內外兩面各三寸六分寸之五合之得一尺一寸易氏祓但以兩面言之於圍字義解不明

參分其牙圍而漆其二

正義鄭氏康成曰不漆其踐地者也漆者七寸三分寸之一不漆者三寸三分寸之二令牙厚一寸三分寸之二則內外面不漆者各一寸也【賈疏牙厚一寸三分寸之二餘二寸分於外內面故各一寸也案注言令者行澤欲杼行山欲侔牙之廣狹不同故言令也𨿽廣狹不同而牙圍尺一寸則無異】

槨其漆內而中詘之以爲之轂長以其長爲之圍【詘邱勿反】正義鄭氏眾曰槨者度兩漆之內相距之尺寸也鄭氏康成曰六尺六寸之輪漆內六尺四寸是爲轂長三尺二寸圍徑一尺三分寸之二也【賈疏不漆者外內面各一寸則兩畔減二寸故漆內有六尺四寸也中屈此六尺四寸故轂長三尺二寸也又以三尺二寸爲圍圍三徑一故徑一尺三分寸之二也案圍徑之實數徑一不止圍三圍三不能徑一祖衝之約率徑七圍二十二者近之此注疏皆以圍三徑一釋之實未密也學者知之】

案史記平準書更鑄五銖錢周郭其下令不可磨取鋊蓋古語以周遭爲郭而郭槨義並同

以其圍之阞捎其藪【阞音勒捎音蕭藪素口反】

正義鄭氏康成曰捎除也阞三分之一也鄭司農云藪讀爲蜂藪之藪謂轂空壺中也某謂此藪徑三寸九分寸之五壺中當輻菑者也【案此謂壺中外當輻菑之處非指輻菑所入之孔也】蜂藪者猶言趨也藪者眾輻之所趨也賈氏公彥曰車轂之法其孔必大頭寛小頭窄當輻入處謂之藪寛窄得中而已下文賢是大頭穿內徑四寸五分寸之二此當輻菑處徑三寸九分寸之五案以其圍之阞捎其藪謂以三分之二爲肉三分之一爲壺中空也壺中空所以受軸者下文言五分其轂之長去二以爲賢去三以爲軹則壺中內大而外小惟外當輻菑處其內正得三分之一也統而言之中空處皆可名藪下經量其藪以黍是也切而指之外當輻菑處爲藪此經是也

五分其轂之長去一以爲賢去三以爲軹【去起呂反一依注作二】正義鄭氏眾曰賢大穿也軹小穿也鄭氏康成曰此大穿徑八寸十五分寸之八小穿徑四寸十五分寸之四大穿甚大似誤矣大穿實五分轂長去二也去二則得六寸五分寸之二凡大小穿皆謂金也今大小穿金厚一寸則大穿穿內徑四寸五分寸之二小穿穿內徑二寸十五分寸之四如是乃與藪相稱也【賈疏以其大穿與藪中及小穿三者須相類故鄭以五分去二爲允也案輈人云五分其軫間以其一爲之軸圍軸圍一尺三寸五分寸之一當徑四寸五分寸之二加金厚一寸得六寸五分寸之二大小適相合】賈氏公彥曰上經言轂空壺中此經言轂之大小兩頭也

案外穿小於內穿者內穿大然後軸體厚壯而承輿力彊外穿小然後轂體堅實而無破裂之患大穿在壺中之內小穿在壺中之外則二在外一在內以置其輻者正壺中當輻菑之處也

容轂必直陳篆必正施膠必厚施筋必數幬必負幹【篆直轉反數色角反】

正義鄭氏康成曰容者治轂爲之形容也篆轂約也幬負幹者革轂相應無贏不足【賈疏幬覆也謂以革覆轂轂之木隱著革使之急是革轂相應轂不耗瘦則革無贏轂亦無不足也】郝氏敬曰輻所輳處防損折施膠爲黏必厚施筋爲束必密包之以革必貼木數密也負幹皮負木也卽上節云亷急也案篆者以革約轂采芑詩言約軝孔疏引此以解之巾車職夏篆注云五采畫轂約也必正者言施革不邪迆則約之固也轂體直而短除輻鑿三寸五分不約則其餘內外皆約之矣以次第言當施膠施筋更施膠而後以革約之先言陳篆者革在外指其可見者而後及其內也旣云膠厚筋數而又云幬必負幹者見筋膠𨿽多而通體均勻所以幬革緊傅於轂而不失其容之直篆之正也

旣摩革色靑白謂之轂之善

正義鄭氏康成曰謂丸漆之幹而以石摩平之革色靑白善之徴也【賈疏謂以革鞔轂訖將漆之先以骨丸之待幹乃以石摩平之其色靑白則善也案骨丸之法未詳角人注有骨入漆浣之語巾車注有軟讀爲漆垸之漆之語說文垸字注云漆和灰而髤浣垸與丸蓋一音之通轉然則以骨丸之蓋以骨灰和漆先塗之乃再漆之也旣摩而革色靑白其卽顯此骨灰之色與】

參分其轂長二在外一在內以置其輻

正義鄭氏康成曰轂長三尺二寸者令輻廣三寸半則輻內九寸半輻外一尺九寸【賈疏知輻廣三寸半者上云以圍之阞捎其藪轂徑一尺三分寸之二取三之一作藪徑三寸九分寸之五兩畔得二分有七寸九分寸之一一畔得三寸九分寸之五下云量其鑿深以爲輻廣深三寸半故輻廣三寸半也】賈氏公彥曰此論置輻於轂相去外內逺近之法

凡輻量其鑿深以爲輻廣【量音良】

正義鄭氏康成曰廣深相應則固足相任也【賈疏如上所計則輻之廣深各有三寸半是相應也若轂小而長大而短則不相應非柞卽也】

案不言輻之厚者轂圍三尺二寸以三十輻均之輻股當厚一寸有奇其弱之入鑿者以漸而殺焉骹之向牙者亦殺也

輻廣而鑿淺則是以大扤𨿽有良工莫之能固鑿深而輻小則是固有餘而彊不足也【扤五骨反】

正義鄭氏康成曰扤搖動貌彊不足言輻弱不勝轂之所任也賈氏公彥曰此論轂與輻不得所之病林氏希逸曰輻廣而鑿淺則枘入不深是以易搖

扤而不固鑿深而輻小則其幹弱是以𨿽固而不彊也

案凡枘之廣狹未有不與鑿相得者而輻之廣狹亦必與鑿之淺深相稱鑿有淺深以轂之圍有大小也圍小鑿淺而輻廣則鑿之銜輻不固圍大鑿深而輻小則輻之支轂不彊

故竑其輻廣以爲之弱則𨿽有重任轂不折【竑獲耕反】正義鄭氏眾曰竑謂度之鄭氏康成曰言力相稱也弱菑也今人謂蒲本在水中者爲弱是其類也【案輻直指轂以爲彊故以菑之沒於鑿中者曰弱深廣相稱周轂三十鑿肉好均停故𨿽重而轂無破折之患】趙氏溥曰度其輻之廣狹以爲菑之大小長短則

菑與輻其力相稱𨿽任重載轂亦不毀

參分其輻之長而殺其一則𨿽有深泥亦弗之溓也【殺色界反溓注作黏女亷反】

正義鄭氏康成曰殺衰小之也鄭司農云溓讀爲黏謂泥不黏著輻也賈氏公彥曰假令輻除入轂之中其外長三尺則殺一尺以向牙【案外長三尺假設言之輪半徑三尺三寸除轂半徑與牙之博牙轂間惟有二尺三寸有奇其殺約八寸也】以本麤末細塗則向下利故泥不黏著之也

參分其股圍去一以爲骹圍【骹下教反又苦教反】

正義鄭氏康成曰謂殺輻之數也鄭司農云股謂近轂者也骹謂近牙者也方言股以諭其丰故言骹以諭其細人脛近足者細於股謂之骹羊脛細者亦謂骹賈氏公彥曰上言殺其一者據長短之中殺一分此言三分殺一據本粗末細而言假令輻近轂處圍六寸其近牙處則圍四寸也

揉輻必齊平沈必均【揉如九反又音柔】

正義鄭氏康成曰揉謂以火槁之眾輻之直齊如一也平沈平漸也鄭氏眾曰平沈謂浮之水上無輕重

直以指牙牙得則無而固不得則有必足見也【魚列反注音涅乃結反見賢徧反】

正義鄭氏康成曰得謂倨句鑿內相應也【賈疏輻直爲倨牙曲爲句鑿內必正正則爲得】鄭司農云榝也蜀人言榝曰某謂必足見言大也然則𨿽得猶有但小耳【賈疏鄭非直以文勢反之知有以意量之輻入牙中無有不用而固者也】

案直以指牙謂蚤入牙之鑿與菑入轂之鑿必正相對也但欲輻之指牙者直而又欲牙之少偏向外則入牙之枘必內邊缺三分寸之二以爲倨句【枘之長者爲倨以縱言之短者爲句以橫言之】凡鑿枘無不相應而倨句則惟此爲然故記特言牙得也疏以輻直爲倨牙曲爲句蓋未曉此理故於下節繆謂牙孔向外侵耳無而固甚言其固耳後人紛紛以爲果無失之矣

六尺有六寸之輪綆參分寸之二謂之輪之固

正義鄭氏康成曰輪箄則車行不掉也參分寸之二者出於輻股鑿之數也【賈疏鑿牙之時孔向外侵三分寸之二使輻股外箄故云輻股鑿之數也】

案上經云眂其綆欲其蚤之正則牙孔不偏可知牙孔不偏而輻蚤缺三分寸之二缺邊向內是以蚤𨿽正而牙已偏向外輻股隆起而箄矣疏謂鑿牙時孔向外侵三分寸之二似無庸然固者安固不搖注云不掉是也冠以六尺有六寸之輪者大車之輪九尺綆一寸若田車之輪六尺三寸則綆又微斂可知

凡爲輪行澤者欲杼行山者欲侔【杼直呂反】

正義鄭氏康成曰杼謂削薄其踐地者侔上下等

杼以行澤則是刀以割塗也是故塗不附侔以行山則是摶以行石也是故輪𨿽敝不甐於鑿【摶音團甐音吝一音鱗】正義鄭氏康成曰附著也摶圜厚也甐亦敝也以輪之厚石𨿽齧之不能敝其鑿旁使之動鄭氏鍔曰澤下濕厥土塗泥輪之踐地處不薄則塗附必多而滯畱難行山髙峻地多落確輪之踐地處不圜厚則磨燐必速而鑿孔易動矣

案牙不外殺則近地處厚𨿽爲石所齧僅甐其兩旁而不能甐中央之鑿

存疑鄭氏眾曰不甐於鑿謂不動於鑿中也

辧正賈氏公彥曰先鄭以甐爲動而不動於鑿中後鄭以甐亦敝不能敝於鑿旁不從先鄭者以動者必先動於旁乃及於中不可云先動於中也

凡揉牙外不亷而內不挫旁不腫謂之用火之善【挫作臥反又祖加反】

正義鄭氏康成曰廉絕也挫折也腫瘣也賈氏公彥曰此經論用火揉牙使之圜正古者車輞屈一木爲之揉木多外亷絕理內挫折中旁腫負起無此三疾是用火之善毛氏彥淸曰內牙之抱輻面者外牙之踐地者旁則其兩邊王氏昭禹曰傳曰恃自圜之木則千嵗無輪荀卿曰木直中繩揉以爲輪其曲中規皆成於矯揉之善也

是故規之以眂其圜也

正義鄭氏康成曰輪中規則圜矣

萬之以眂其匡也【萬姜禹反李音俱注故書萬作禹鄭司農云讀爲禹書或作矩】正義鄭氏康成曰等爲萬蔞以運輪上輪中萬蔞則不匡刺也【賈疏見今車近萬蔞於輪一邊置於輪上輪一轉一帀不髙不下中於萬蔞則輪不匡刺也案此以試輪牙之平也】

案揚雄方言云枸蔞車弓也自關而西謂之枸簍又集韻�簍規車輞則也卽此注萬簍文有異同耳後人以矩解之非也

縣之以眂其輻之直也

正義鄭氏康成曰輪輻三十上下相直從旁以繩縣之中繩則鑿正輻直矣

水之以眂其平沈之均也

正義鄭氏康成曰平漸其輪無輕重則斵材均矣賈氏公彥曰兩輪俱置水中觀眂四畔入水均否鄭氏鍔曰上文言平沈必均欲三十輻之均也此則輪已成又置之水欲其兩輪之均

量其藪以黍以眂其同也

正義鄭氏康成曰黍滑而齊以量兩壺無贏不足則同【賈疏謂兩輪俱用黍量之眂其容受同不】

存異林氏希逸曰牙轂之藪皆以黍量則知其穿孔皆無小大深淺也

案林說非也解已見上捎其藪節

權之以眂其輕重之侔也

正義鄭氏康成曰侔等也稱兩輪鈞石同則等矣輪有輕重則引之有難易

故可規可萬可水可縣可量可權也謂之國工

正義鄭氏康成曰國之名工賈氏公彥曰此總結上文也

通論鄭氏鍔曰經言謂之國工者三輪人爲蓋廬人爲柲與此輪人爲輪皆以其難盡善故能者可貴也

輪人爲蓋

正義賈氏公彥曰輪輻三十蓋弓二十有八器類相似故因使輪人造蓋林氏希逸曰蓋亦圓體故使輪人爲之

逹常圍三寸

正義鄭氏眾曰逹常蓋斗柄下入杠中者【賈疏蓋柄有兩節達常是蓋柄上節】鄭氏康成曰圍三寸徑一寸也【案圍三寸則徑不足一寸鄭特以大略言之耳凡言圍徑之數皆然】

桯圍倍之六寸【桯音盈】

正義鄭氏眾曰程蓋杠也鄭氏康成曰圍六寸徑二寸足以含逹常【賈疏桯者蓋柄下節麤於逹常一倍向上含逹常也】

信其桯圍以爲部廣部廣六寸【信音申廣古曠反】

正義鄭氏眾曰部蓋斗也【賈疏蓋斗乃四面鑿孔內蓋弓者於上部髙隆穹然謂之部】鄭氏康成曰廣謂徑也鄭氏鍔曰取在下桯之圍以爲在上部之徑故曰信部徑六寸則圍尺有八寸

部長二尺

正義鄭氏康成曰謂斗柄逹常也賈氏公彥曰此部卽逹常以入部中遂名爲部毛氏彥淸曰部厚一寸而曰二尺者注謂兼逹常言之然則逹常在部一寸其不入於部者尺九寸

案不曰逹常二尺而曰部長者下記蓋崇十尺曰部長則知逹常與桯合而爲十尺部之二尺連達常計之矣蓋之柄必分爲二節者時張時弛以便事也古法蓋弓無中斷綫貫之節故柄納於部鑿而不可移動非若後世之蓋弓可開可合也故曰良蓋弗冒弗紘殷畝而馳不隊若通一木以爲柄則冒紘張弛及收蔵皆不便後世可開可合故又以一木爲便耳【蓋崇而重非粗柄不能勝然斗之所容者有限故必先以小柄入斗而後以大柄承之此亦一義】

桯長倍之四尺者二

正義鄭氏康成曰杠長八尺謂逹常以下也加逹常二尺則蓋髙一丈立乘也【賈疏人長八尺蓋弓有宇曲之減二尺得不蔽人目也】

案桯長倍之則逹常長四尺矣此以見逹常之入桯中者又有二尺也逹常長二尺桯長八尺合而崇十尺皆以其可見者言之而不數其不可見者至桯之入輿底者又當有數寸且有鍵以固之是以𨿽有疾風莫之搖也

十分寸之一謂之枚

正義鄭氏康成曰爲下起數也枚一分故書十與上二合爲二十字杜子春云當爲四尺者二十分寸之一

案尙書枚卜功臣春秋傳南蒯枚筮之又左驂廹旋門中以枚數闔【以鳧氏篆間謂之枚例之枚亦闔上之金乳也闔二扇何用數杜注誤】其訓如个夏官之屬有銜枚氏則以名物此又以起數皆緣文而別其義也

部尊一枚

正義鄭氏康成曰尊髙也蓋斗上隆髙髙一分也案此一枚在厚一寸之上逹常所不入處

弓鑿廣四枚鑿上二枚鑿下二枚【鑿才報反】

正義鄭氏康成曰弓蓋橑也【賈疏漢世名蓋弓爲橑子】廣大也是爲部厚一寸賈氏公彥曰孔上二枚孔下四枚以其弓下用力故也

案廣當通上下左右言之皆四枚其形正方也至內端則下殺二枚其廣二枚左右殺三枚其廣一枚若但論上下之廣則下文鑿端一枚知其內不知其外矣部圍尺有八寸鑿廣四枚二十八弓占一尺一寸五分寸之一尙有六寸五分寸之四爲餘地不患其柞也下經股圍賈疏亦以方圓四四十六言之

鑿深二寸有半下直二枚鑿端一枚

正義鄭氏康成曰鑿深對爲五寸是以不傷逹常也【賈疏部廣六寸達常上入部中徑一寸則兩畔共有五寸鑿深兩畔各二寸半是不傷達常也】下直二枚者鑿空下正而上低二分也【賈疏上云鑿下四枚今於內畔鑿下亦四枚上云鑿上二枚今於內畔孔低二分則鑿上亦四枚也】其弓菑則撓之平剡其下二分而內之【賈疏部總一寸今鑿上鑿下俱四枚已用八枚其中惟有二枚在橈減也弓外畔上下四枚今於內畔減二枚故云平剡其下二分而內之】欲令蓋之尊終平不防撓也【賈疏蓋弓向外頭仰但以蓋弓三分一分外爲宇曲又以衣防之則弓低故使蓋尊終平不防撓又得吐水也】端內題也【賈疏其內端又削使狹止一分】賈氏公彥曰此言蓋斗內弓之鑿孔內外髙下廣狹之度案鑿空下正而內畔則上低二分所以然者部斗之上僅二枚虞其易裂故畱其內畔之二枚以爲固又弓端向外以衣蒙之如經雨則愈重而易垂故使鑿空稍仰以作其勢乃與宇曲之殺相稱也鑿端一枚者部之體圓弓鑿非以漸而殺則不能容

弓長六尺謂之庇軹五尺謂之庇輪四尺謂之庇軫【庇筆肄反】

正義鄭氏康成曰庇覆也故書庇作祕杜子春云祕當爲庇謂覆輨也【陸氏徳明曰輨或作幹音管轄也】某謂軹轂末也輿廣六尺六寸兩轂並六尺四寸旁減軌內七寸則兩軹之廣凡丈一尺六寸也【賈疏上云以其轂長二在外一在內以置其輻輻內九寸半綆三分寸之二金轄之間三分寸之一輻又三寸半總尺四寸以七寸承輿七寸爲軌故云旁減軌內七寸也輿六尺六寸並兩轂六尺四寸總一丈三尺減尺四寸入輿下其餘有丈一尺六寸也】六尺之弓倍之加部廣凡丈二尺六寸有宇曲之減可覆軹不及輨【賈疏下注云股面三尺防半通尊二尺爲五尺防半倍之加部廣六寸總丈一尺六寸故云可覆軹案轄出轂之外以禦轂之外軼較轂又長故云不及輨】賈氏公彥曰此言蓋有大小不定之事

案弓有長短庇有廣狹或等威之辧或時事所宜

參分弓長而揉其一

正義鄭氏康成曰參分之持長撓短短者近部而平長者爲宇曲也六尺之弓近部二尺四尺爲宇曲賈氏公彥曰本鑿弓孔時外畔弓上二枚弓下四枚內畔上下俱四枚由弓頭仰故須近部撓之使平向下四尺則持之爲宇曲吐水也

參分其股圍去一以爲蚤圍

正義鄭氏康成曰蚤當爲爪以弓鑿之廣爲股圍則寸六分也【賈疏上云弓鑿廣四枚以方圍之四四十六故知圍寸六分也】爪圍一寸十五分寸之一賈氏公彥曰此言弓近部麤近末細也王氏昭禹曰弓近部平謂之股猶輻近轂之爲股宇曲之末謂之蚤猶輻入牙之爲蚤也

參分弓長以其一爲之尊

正義鄭氏康成曰尊髙也六尺之弓上近部平者二尺爪末下於部二尺二尺爲句四尺爲求其股股十二除之面三尺防半也【賈疏此鄭解宇曲之減減蓋之寛覆軹不及幹之故以蚤末低二尺爲句持長四尺爲而句下空中直平者爲股四尺自乘爲十六尺句二尺自乘爲四尺算法以句除余爲股將十六尺除句四尺仍有十二尺在以聞方法算之面三尺三三去九尺仍有三尺破之以益方不及五寸故云面三尺防半】

上欲尊而宇欲卑上尊而宇卑則吐水疾而霤逺【卑如字一音婢霤力又反】

正義鄭氏康成曰上近部平者也隤下曰宇【賈疏上謂近部二尺者宇謂持長四尺者】蓋者主爲雨設也乘車無蓋禮所謂潦車謂蓋車與【賈疏案巾車五路皆不言蓋以其建旌旂故無蓋其云及葬執蓋從車持旌注云王生時乘車建旌雨則有蓋又道右職王下則以蓋從注云表尊也旣夕禮槀車載簑笠注云今文槀爲潦蓋車於天子當木路司常職斿車載旌注云斿車木路也是木路與潦車爲一物但田獵則建大麾無蓋在國巡行則或載旌或設蓋也】林氏希逸曰勢斗則水去疾而霤亦逺霤如屋之霤也因上曰宇卑故云霤逺

蓋已崇則難爲門也蓋已卑是蔽目也是故蓋崇十尺正義鄭氏康成曰十尺其中正也蓋十尺宇二尺而人長八尺卑於此蔽人目鄭氏鍔曰車出入乎門蓋太髙則門不能容人立乘乎車蓋太卑則目無所見

案王乘車而出路門則五門皆車之所出入匠人言路門應門所容之廣而不言其髙以此推之蓋崇加車之軹軫轐四尺總十四尺門必更髙於此可知

良蓋弗冒弗紘殷畝而馳不隊謂之國工【紘戶耕反殷音隠隊直類反】

正義鄭氏康成曰隊落也善蓋者以橫馳於壠上無衣若無紘而弓不落也【賈疏弗冒則無衣弗紘則有衣而不須紘也案紘蓋衣之繋也橫馳於壠上者如南畝則東西馳之東畝則南北馳之軒輊頻而弓易落也】王氏昭禹曰弗冒者弗以衣覆之弗紘者弗以繩繋之中畝而馳宜隊而不隊蓋弓之入於部者固而不可防故也非巧出乎眾工焉能及此

輿人爲車輪崇車廣衡長參如一謂之參稱【穪尺證反】正義鄭氏康成曰稱猶等也車輿也衡之長容兩服【賈疏服服馬也以驂馬別有軥鬲引車故衡惟容服也】賈氏公彥曰輿人専作輿言車者車以輿爲主參如一謂俱六尺六寸也薛氏曰車制始於輿廣故詩人以權輿爲始【權爲衡之】

【始輿爲車之始】輿人之法皆以車廣起度隧式較軫軹轛其數小大廣狹崇卑皆始於輿廣所以指輿爲車而兼數材也

案指輿爲車者輿乃車之正體軸轂輪輈皆爲輿而設也輿謂兩輢較式之間六尺有六寸左右任正木之相距則然除輢厚一寸輢內廣六尺四寸

參分車廣去一以爲隧【隧音遂】

正義鄭氏眾曰隧謂車輿深也鄭氏康成曰兵車之隧四尺四寸【賈疏言兵車者案上文先言兵車後言乘車故據先而言其實乘車亦同也】賈氏公彥曰隧輿之從也凡人所乘車皆取橫濶以或參乘或駟乘故橫則六尺六寸從四尺四寸

參分其隧一在前二在後以揉其式

正義鄭氏康成曰兵車之式深尺四寸三分寸之二【案或因曲禮兵車不式疑兵車無式非也以軍事不崇敬故不式耳若無式豈復成車乎】賈氏公彥曰式謂人所馮依而式敬

案式在車前可馮橫於當面在陰板之上而於車深三分之一者式有三面此謂式之兩相也兩相之端與軹之植者相接向前則左右並折而橫於當面故當面者曰式其兩相深三分之一者亦式也揉者揉其兩曲也後人只知式之在當面可馮而不知其端之在兩相者於是繆說紛然矣

以其廣之半爲之式崇

正義鄭氏康成曰兵車之式髙三尺三寸

以其隧之半爲之較崇【較吉學反注故書較爲榷杜子春云當爲較】

正義鄭氏康成曰較兩輢上出式者兵車自較而下凡五尺五寸【賈疏較謂車輿兩相今人謂之平鬲也兩輢謂車相兩旁豎立者較之兩頭皆置於輢上二木相附故據兩輢出式言之式已崇三尺三寸更增隧之半二尺二寸故爲五尺五寸林氏希逸曰輢車旁也音倚案輢者以其在旁可倚也】

案車之深四尺四寸其前三之一式也後三之二則較也較長二尺九寸三分寸之一左右同較橫於車之兩旁下與軹之植者相貫式在前而低較在後而髙故鄭云兩輢上出式者也以式低較髙望之若兩重然故亦曰重較重較祗以式之在兩旁者言之而不指其當面者當面者不可名較也較在旁亦可馮者人直立則稍向後而一手可以馮較俛躬則稍向前而兩手可以馮式也曲禮孔疏謂式上又橫一木爲較此繆論之始也若橫於當面則禦者射者皆不便於運動卽俛而馮式首且爲較所觸矣而可乎式崇三尺三寸自車上計之較崇二尺二寸又自式上計之故鄭云自較而下凡五尺五寸牛車之較無髙低故名平較賈云今人謂之平鬲者意唐時已不見有重較之制故云然抑亦借牛車以明兵車乘車也

六分其廣以一爲之軫圍

正義鄭氏康成曰軫輿後橫者也兵車之軫圍尺一寸

案毛氏彥淸謂輈人所謂任正卽軫其圍尺有四寸與此不同此言田車之軫非也無爲舎乘車兵車而忽言田車又不明著其爲田車也注軫謂輿後木任正謂輿下三面材蓋軫之圍殺於前及左右三面材凡三寸耳

參分軫圍去一以爲式圍

正義鄭氏康成曰兵車之式圍七寸三分寸之一

參分式圍去一以爲較圍

正義鄭氏康成曰兵車之較圍四寸九分寸之八

參分較圍去一以爲軹圍

正義鄭氏康成曰兵車之軹圍三寸二十七分寸之七軹輢之植者衡者也與轂末同名賈氏公彥曰此軹是車較下竪直者及較下衡者直衡者並縱橫相貫也

案輢在兩旁較在輢上軹則植者與衡者午貫而上承較植者之上端爲枘牡貫入較中以爲固其數則植者三衡者二與【古人每取奇偶相錯意此亦然】此以一相言之左右同

參分軹圍去一以爲轛圍【轛音對注書或作軨】

正義鄭氏康成曰兵車之轛圍二寸八十一分寸之十四轛式之植者衡者也謂之轛者以其鄕人爲名賈氏公彥曰轛形狀與軹同但在式木之下對人

爲名耳

案式橫於當面而兩相揉深入隧三之一【式兩端各長尺四寸三分寸之二】下以轛承之其數則植者十二衡者三與二植於兩隅近式之揉曲處四植於兩相六植於當面勻布如櫺轛者旣取對人爲名兼以偶數爲對也

圜者中規方者中矩立者中縣衡者中水直者如生焉繼者如附焉【中知仲反縣音懸】

正義鄭氏康成曰治材居材如此乃善也如生如木從地生如附如附枝之殺也【賈疏材有大小相附著如木之枝柯夲大末小之殺也】

案立者橫者謂軹轛也較式亦衡者也直者如生卽中縣者言其著於任正木甚固如地中生木深固而不可搖也板之相連與軹轛較式橫直之相交皆爲繼者如附言熨貼泯縫如枝條附幹一片而不可析也

凡居材大與小無並大倚小則摧引之則絕【居如字舊音據並必政反】

正義鄭氏康成曰並偏邪相就也用力之時其大並於小者小者彊不堪則摧也其小並於大者小者力不堪則絕也賈氏公彥曰上言居材得所此言不得所之事凡居材當各自用力若使大材倚並小材小材不堪大材所倚則摧折矣若小並於大大木振其小木力不堪則絕斷也

棧車欲弇飾車欲侈【棧士版反弇於檢反注故書侈作移杜子春云當爲侈】正義鄭氏康成曰棧車欲弇爲其無革鞔不堅易拆壊也士乘棧車【賈疏士乘棧車巾車職文】飾車謂革鞔輿也大夫以上革鞔輿孔氏穎逹曰弇者上狹下濶賈氏公彥曰弇向內也侈向外也車有異物之飾者則得玉金象之名號無名號者直以革爲稱革路墨車之等是也若木路亦以革鞔但不漆飾故以木爲號孤卿轂上有篆飾卽以篆縵爲名也

輈人爲輈【輈張畱反】

正義鄭氏康成曰輈車轅也詩云五楘梁輈【賈疏引秦詩證輈爲車轅彼注云楘歷錄也梁輈上句衡也一輈五束束有歷錄是也】賈氏公彥曰三十工無輈人之官但車事難故車官別主此職也

輈有三度軸有三理

正義鄭氏康成曰目下車度深淺之數鄭氏鍔曰三度者國馬田馬駑馬之輈深淺不同其度數有三也郝氏敬曰輪心直木爲軸亦輈人爲之三理謂選材之法

國馬之輈深四尺有七寸

正義鄭氏康成曰國馬謂種馬戎馬齊馬道馬髙八尺【賈疏知國馬謂種戎齊道者校人馬有六種下文有田馬駑馬明此四者當國馬也廋人職馬八尺以上爲龍故云髙八尺】兵車乘車軹崇三尺有三寸加軫與轐七寸又並此輈深則衡髙八尺七寸也除馬之髙則餘七寸爲衡頸之間也【賈疏下注衡圍一尺三寸五分寸之一頸圍九寸十五分寸之九並尺三寸與九寸爲二尺二寸衡圍五分寸之一於十五分寸之九當得十五分寸之三並爲十五分寸之十二圍三徑一二十一寸徑七寸餘一寸十五分寸之十二將一寸亦作十五分通爲二十七分得徑十五分寸之九此多餘九分當爲馬頸消之案注衡頸之間此頸謂馬頸也若輈頸則不得云之間以輈頸在衡之上也衡下有軶軶亦非直厭馬頸必有物以承之其間消去七寸而衡與馬頸相屬矣疏誤以頸爲輈頸又不計軶與所承之數又以輈徑與衡並兩圍而推徑此算法之疎也衡下之軶蓋卽論語之軏以曲木爲之左傳又謂之軥以其句曲故曰軥以其防馬領故曰軶而軏其異名也古注謂轅端上曲鉤衡以駕馬恐非是轅端上曲卽輈頸與輈相連非別一物未可與大車之輗對】

田馬之輈深四尺

正義鄭氏康成曰田車軹崇三尺一寸半並此輈深而七尺一寸半今田馬七尺【賈疏田馬七尺亦約廋人馬七尺曰騋以兵車乘車駕國馬明田車騋馬役車駑馬也】衡頸之間亦七寸【賈疏田車軹崇三尺一寸半並輈深四尺爲七尺一寸半加軫與轐五寸半總七尺七寸馬髙七尺則七寸亦衡頸之間消之】軫與轐五寸半【賈疏知五寸半不七寸者約軹崇與兵車校寸半明軫轐亦校半尺也】則衡髙七尺七寸

案田以習戎而車則異者兵凶戰危非國馬不可用其次力彊而髙不及八尺者使駕田車以習馳驟則可也

駑馬之輈深三尺有三寸【駑音奴】

正義鄭氏康成曰輪軹與軫轐大小之減率寸半也【賈疏田車之輪下於兵車乘車軹崇及軫轐皆校一寸半駑馬是六尺之馬所駕之車又宜下故知輪軹軫轐大小之減率例一寸半與田車減兵車乘車同也】則駑馬之車軹崇三尺加軫與轐四寸又並此輈深則衡髙六尺七寸也今駑馬六尺除馬之髙則衡頸之間亦七寸【賈疏衡頸之問同七寸著車𨿽有髙下至於衡頸不得不同故下云小於度謂之無任衡頸用力同是以不得有麤細】

軸有三理一者以爲媺也二者以爲久也三者以爲利也

正義鄭氏康成曰媺無節目也久堅刃也利滑密也易氏祓曰下文曰五分其軫間以其一爲之軸圍

則軸之制附於輈人也宜矣

軓前十尺而策半之【軓同音犯注十或作七非也鄭司農云書或作】

正義鄭氏眾曰軓謂式前也鄭氏康成曰謂輈軓以前之長也策禦者之策也軓是軓法也【趙氏溥曰取其在下持住車有爲法則之意】謂輿下三面之材輢式之所尌持車正也賈氏公彥曰軓字車旁凡與古書車旁已作者字𨿽異同是式前若軌則車旁九轍之廣爲軌轂末亦爲軌孔氏穎逹曰說文云軌車轍也軓車式前也然則軓非軌也但軌聲九軓聲凡於文易誤寫者亂之王氏昭禹曰五尺之策禦者執之則適可以及馬而無過與不及故取以爲度趙氏溥曰據下文軓中有灂則輿上置隧處乃是軓軓卽輿前任正之橫木

案軓前十尺以輈之自軓至衡相距之直度言之而弧曲者不計也若依康成揉輈倨句十二之法則軓前十尺當得十三尺三寸三分寸之一互見下凡揉輈節

凡任木任正者十分其輈之長以其一爲之圍衡任者五分其長以其一爲之圍小於度謂之無任

正義鄭氏康成曰此目車持任之材也任正者謂輿下三面材持車正者也【案三面材謂前軓與兩旁軓車之三面也其後軫輿人作之故不數賈氏以爲此木上面不見止見三面故云三面材恐非正解】輈軓前十尺與隧四尺四寸凡丈四尺四寸則任正之圍尺四寸五分寸之二衡任者謂兩軶之間也【賈疏服馬有二馬有一軶軶者戹馬領不得出兩軶之間謂當輈頸用力之處也案兩軶縛於衡中間有空隙處故以兩軶之間言之其實衡圍無麤細也】兵車乘車衡圍一尺三寸五分寸之一【賈疏衡長六尺六寸故得一尺三寸五分寸之一】無任言其不勝任賈氏公彥曰兩輢樹於此木較式依於兩輢故曰任正也案任正與軓注皆以爲三面材持車正者則任正卽軓也蓋車後橫木並全車之底皆謂之軫其任正則稍加厚而三面持之以其爲全車之匡郭故謂之軓以其內持軫而兩輢較式依之以立又謂之任正上云軓前十尺専指式前者從此起度耳亦如全車爲軫而又指後橫木以當之也凡任木統下任正與任衡也任者用力持載車以輿爲正故輿下前及左右三材爲任正以力持輿之正載處也曰衡任者上鉤於輈下屬於馬以引車衡之力也

五分其軫閒以其一爲之軸圍

正義鄭氏康成曰軸圍亦一尺三寸五分寸之一與衡任相應賈氏公彥曰輿人職輪崇車廣衡長參如一則俱六尺六寸軫間卽車廣也

十分其輈之長以其一爲之當兔之圍

正義鄭氏康成曰輈當伏兔者也亦圍尺四寸五分寸之二與任正者相應【案方徑當三寸五分寸之三】賈氏公彥曰當兔謂輿下當橫軸之處歐陽氏謙之曰兩伏兔居兩旁輈在中央所謂當兔之圍謂輈也

案此下三節言輈之三處麤細不同之度當兔特麤以其全輿所著力又駕時與軸午貫也至踵而細其承載輿底一面必平而外則殺也當兔之前亦應漸殺以承軓而又漸殺以至於頸設兔之處自車前入深三之一下文鄭注伏兔至軓蓋如式深是一尺四寸三分寸之二其後二尺九寸三分寸之一是伏兔之長

參分其兔圍去一以爲頸圍

正義鄭氏康成曰頸前持衡者圍九寸十五分寸之九【賈疏衡在輈頸之下其頸於前向下持制衡鬲之輔故云頸前持衡者也】

五分其頸圍去一以爲踵圍

正義鄭氏康成曰踵後承軫者也圍七寸七十五分寸之五十一賈氏公彥曰後承軫之處似人之足跗在後故名爲踵趙氏溥曰前爲頸後爲踵頸以持衡踵以承軫軸之上當兔當兔之圍大於持衡持衡之圍大於承軫

凡揉輈欲其孫而無深【孫音遜音胡】

正義鄭氏康成曰孫順理也木弓也凡弓引之中參中參深之極也揉輈之倨句如二可也如三則深傷其力【賈疏弓之下制六尺引之三尺是中參深之極也若六尺引二尺則是每尺得三寸三分寸之一輈長丈四尺四寸引三分之一爲四尺八寸國馬之輈深四尺七寸言如二舉大數而言案輈出前軓漸曲而上至衡微鉤而下軓前十尺揉之已定者也倨句如二引其三之一蓋以一丈三尺三寸三分寸之一揉之爲十尺也疏並輿下之不揉者及軓前揉之已定者通計十二亦算法之疏】賈氏公彥曰揉者以火揉使曲也欲順理揉之無得如弓之深弓之深太曲也

案輈𨿽揉之而曲亦必以木之本曲而可爲輈者揉之若直木而全恃火力以相勝則馬之所引未有不久而返其直性者矣

今夫大車之轅摯其登又難旣克其登其覆車也必易此無故惟轅直且無撓也【摯竹二反覆芳服反易以豉反】

正義鄭氏康成曰大車牛車也摯輖也【案旣夕禮志矢一乘軒輖中注軒輖猶軒輕中適中也前重則輊後重則軒】登上阪也克能也【案又難猶言甚難旣克其登言竭牛力而僅能登也】賈氏公彥曰輈人主爲四馬車轅因說牛車之轅直而不撓之意

案牛之髙者視駑馬又肩髙而頸低大抵五尺有餘下者則五尺不足大車輪半徑四尺五寸加轅徑與軸半徑約六七寸合五尺一二寸柏車輪半徑三尺加轂半徑一尺轂入輿下則伏兔必髙伏兔與轅徑約尺四五寸合四尺四五寸以牛之髙下差三等之車則轅用直可見矣大車轅無曲法登下之間易犯諸病全恃牽傍者爲之調劑補救馬車進退便防而不患此者以轅曲而揉之善故也大車之轅摯惟直故摯也旣曰轅直又曰且無撓者直言其無穹而上者無橈言其無曲而下以持衡者

是故大車平地旣節軒摯之任及其登阤不伏其轅必縊其牛此無故惟轅直且無橈也【縊一計反注故書伏作偪杜子春云偪當作伏】

正義鄭氏康成曰阤阪也

案上言大車不利於登此言大車𨿽行平地時多而亦有不能不登阤之時牽傍者必抑制而伏其轅如不伏其轅則車後仰而牛之吭膺間束絆者必若絞縊矣曰節軒摯之任者必所載前後適相稱然後無軒輊之患也

故登阤者倍任者也猶能以登及其下阤也不援其邸必緧其牛後此無故惟轅直且無橈也【邸丁禮反緧音秋注故書緧作防鄭司農云防讀爲緧闗東謂紂爲緧】

正義鄭氏康成曰倍任用力倍也郝氏敬曰下阤車邸前頽不使人扳援則壓制牛尾如緧也

案此言下阤尢難必手援輿底之向前者以輕其任然後無崩奔之患若不援其邸則任重勢猛其下若崩而緧其牛後矣以上三節借牛車之轅以明兵車乘車之輈不可不曲之意非謂牛車之轅亦當曲也

是故輈欲頎典【頎苦狠反典音殄注鄭司農云頎讀爲懇典讀爲殄】

正義賈氏公彥曰此已下還說四馬車之轅鄭氏康成曰頎典堅刃貌

存疑鄭氏眾曰駟馬之轅率尺所一縛頎典似謂此也

輈深則折淺則負

正義鄭氏康成曰揉之太深傷其力馬倚之則折也揉之淺則馬若負之【賈疏輈直似在馬背負之相似】

輈注則利準利準則久和則安【先鄭依故書準作水後鄭讀注則利句準則久句衍準利二字】

正義王氏昭禹曰注而利準此輈之和也和則人乘之而安易氏祓曰不深不淺若水之注無所凝滯故行則利而順載則準而平利準則愈久而愈堅馬引之而和人乘之而安此輈之善也

存疑鄭氏康成曰注則利謂輈之揉者形如注星則利也準則久謂輈之在輿下者平如準則能久也和則安注與準者和人乘之則安鄭氏鍔曰惟其勢如注則車必利而無凝滯其平如準則車必平而無傾側利而速準而平則其獘壊也亦難此車所以能久

案注水之管中穹而兩端微下輈之不淺不深似之則馬之引之也利而車行如準之平久者言輈之難獘也安者言車之無傾也

輈欲弧而無折經而無絕

正義鄭氏康成曰揉輈大深則折也經亦謂順理也鄭氏鍔曰孫卽經也順其文理謂之孫順理而直

謂之經不順理則斷絕而不相屬矣

案上言凡揉輈欲其孫而無深此申明之言其形亦近於但不可太深而折欲其孫必循木之經而毋絕其理也

進則與馬謀退則與人謀

正義鄭氏康成曰言進退之易與人馬之意相應馬行主於進人則有當退時【案交衢水曲車多轂擊馭者自有退之畱之以爲避就恰適之法疏謂路逺則倦當有退時非也】郝氏敬曰凡車之任重致逺者皆馬之力也故進則欲其與馬謀凡車之遲速進退惟人之馭也故退則欲其與人謀然非輈之和則不能也

終日馳騁左不楗【楗杜音蹇鄭作倦】

正義鄭氏康成曰杜子春云楗或作劵某謂劵今倦字也輈和則久馳騁載在左者不罷倦尊者在左【賈疏尋常在國乘車之法尊在左禦者中央曲禮乘君之乘車不敢曠左左必式注云君存惡空其位是尊者在左也】

行數千里馬不契需【契苦結反需音須又乃亂反】

正義鄭氏眾曰契讀爲爰契我龜之契需讀爲畏需之需謂不傷蹄不需道裏

終嵗禦衣袵不敝

正義鄭氏康成曰袵謂裳也王氏昭禹曰車行而無搖動之勞則禦者衣袵亦無傷敝之害也

此惟輈之和也

正義鄭氏康成曰和則安是以然也謂進則與馬謀而下

案已上四節言車左安馬安禦者安皆由輈和而馬行穏稱停勻疾徐中節也不言車右者右時下推車無取乎安且或貳乘則無右也

勸登馬力馬力旣竭輈猶能一取焉

正義鄭氏康成曰登上也輈和勸馬用力馬止輈尙能一前取道諭易進

案輈則持衡衡則縛軶軶在馬頸總在七寸之閒馬止則輈止而記云爾者極言輈和輪利𨿽馬止而尙有鄕前之勢耳

良輈環灂自伏兔不至軓七寸軓中有灂謂之國輈【灂子肖反李在學反】

正義鄭氏眾曰環灂謂漆沂鄂如環【賈疏灂謂漆也沂鄂如環謂漆之文理也】鄭氏康成曰伏兔至軓蓋如式深【案如式深是一尺四寸三分寸之二兔長二尺九寸三分寸之一軸當車前後之中軸前有兔七寸三分寸之一軸後二尺二寸也】兵車乘車式深尺四寸三分寸之二灂下至軓七寸則是半有灂也【賈疏自伏兔至軓一尺四寸三分寸之二半有灂則七寸三分寸之一言七寸不言三分寸之一舉全數而言也】輈有筋膠之被用力均者則灂逺

案弓人記角環灂牛筋蕡灂麋筋斥蠖灂蓋漆以所著而異其文角質堅而理密旣治滑易故漆文如環輈之漆文如環則木堅密而治之滑易如角矣故以驗其良

通論毛氏應龍曰韗人爲臯陶曰良鼓瑕如積環弓人爲弓曰角環灂皆謂漆之文理自然如環

存疑鄭氏鍔曰輈不和而動搖則軓中之漆消磨而不見矣

軫之方也以象地也蓋之圜也以象天也輪輻三十以象日月也蓋弓二十有八以象星也

正義鄭氏康成曰輪象日月者以其運行也日月三十日而合宿易氏祓曰輿與軫皆方而軫最下故不言輿而言軫以所象者地也輪與蓋皆圜而蓋居上故不言輪而言蓋以所象者天也

案車動則輪轉故以象日月之運行蓋建無遷移故以象經星之布列

龍旂九斿以象大火也【斿音畱】

正義鄭氏康成曰交龍爲旂諸侯之所建也【賈疏司常職文】大火蒼龍宿之心其屬有尾尾九星賈氏公彥曰車上皆建旌旗故因說旗斿之義此九斿七斿六斿四斿之旌旗皆天子自建非謂臣下知者以九七六四不與臣下命數相當故也若臣下則皆依命數然天子以十二爲節今建九斿七斿六斿四斿者上得兼下也注引司常者蓋取彼交龍以釋此旂因言諸侯亦建旂非謂此記論諸侯事下州裏師都縣鄙並同

案旂之正幅爲縿斿則別以帛爲之如其數綴於縿如冕之有旒趙氏溥謂裂旂之邊幅爲數條臆說也惟別爲一物而相連屬故尾九星取大火之屬星七星取鶉火之屬參與伐連而爲六營室與東壁連而爲四羣儒爭以不取本星而取連屬之星破鄭注皆由未逹此義耳以上文蓋弓輪輻已著日月星辰故不及三辰之常記者因事以立文義當然也且日月爲常載在春官人所共曉可不必詳

鳥旟七斿以象鶉火也

正義鄭氏康成曰鳥隼爲旟州裏之所建【賈疏司常職文】鶉火朱鳥宿之栁其屬有星星七星

熊旗六斿以象伐也

正義鄭氏康成曰熊虎爲旗師都之所建【賈疏司常職文】伐屬白虎宿與參連體而六星

龜蛇四斿以象營室也

正義鄭氏康成曰龜蛇爲旐縣鄙之所建【賈疏司常職文】營室武宿與東壁連體而四星毛氏應龍曰九旗特舉其四者全羽爲旞析羽爲旌未嘗有斿也通帛爲旜雜帛爲物未嘗畫也不舉大常義未詳

案聶氏崇義三禮圖九斿者九龍七斿者七烏非也惟一升一降故曰交龍若各準其斿數則大常十有二斿日月星辰可各畫十二乎趙氏溥謂龍橫畫取可升可降然注一象升朝一象下復於義爲近難以臆說破也

旌枉矢以象也

正義鄭氏康成曰覲禮侯氏載龍旂韣則旌旂之屬皆有也以張縿之幅有衣謂之韣又爲設矢象星有矢也妖星有枉矢者蛇行有尾因此云枉矢蓋畫之賈氏公彥曰旌者弓也旌旗有弓所以張縿幅故曰旌也枉矢者就旌旗張縿弓上亦畫枉矢

案注據覲禮謂旌旗之屬皆有但此記旌宜爲軍事所特建蓋畫與枉矢於旌以象天討也上四旗乃平時所建故特表旌與司常九旗不列大白而別見巾車義同以軍用凶禮故耳如鄭注則祭祀賔客所建大常龍旂皆畫枉矢何義乎

存疑易氏祓曰曲禮前朱雀而後武左靑龍而右白虎正與此記合彼記曰前有車騎古者有車徒而無騎騎始於戰國所記豈戰國之旗物與

欽定周官義疏卷四十﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷四十一

考工記之二

攻金之工築氏執下齊冶氏執上齊鳧氏爲聲防氏爲量段氏爲鎛器桃氏爲刃【齊才細反下同段丁亂反】

正義鄭氏康成曰多錫爲下齊大刃削殺矢鑑燧也少錫爲上齊鐘鼎斧斤戈防也聲鐘錞於之屬量豆區鬴也鎛器田器錢鎛之屬刃大刃刀劍之屬王氏昭禹曰築氏爲削五分其金而錫居二則用錫爲多故曰執下齊冶氏爲戈防四分其金而錫居一則用錫爲少故曰執上齊以削爲下齊而言築氏執之則大刃鑑燧之屬皆下齊也以戈防爲上齊而言冶氏執之則鐘鼎斧斤之屬皆上齊也賈氏公彥曰鳧氏爲鐘言聲者鐘之類非一桃氏爲劍言刃者劍之類非一

存疑賈氏公彥曰鳧氏入上齊桃氏入下齊其防氏爲量叚氏爲鏄器亦當入上齊中

案下文六齊中無鎛器則鎛器或以鐵爲之未可以叚氏彊爲上齊也但古時鐵不名金而叚氏亦曰攻金之工則叚者有銅有鐵與

金有六齊

正義鄭氏康成曰目和金之品數鄭氏鍔曰齊如食醫所云食飲膳羞之齊謂其分數劑量也金錫相和各有劑量或過不及則不當物而不適於用案禹貢金三品謂金銀銅而鐡不與焉班氏固曰金有三等黃金爲上白金爲中赤金爲下赤金卽銅也樂器量器自當用銅此記六齊皆鎔冶則斧斤戈防劍削殺矢並以銅爲之左氏傳稱鑄兵秦人銷鋒鑄鐻以爲金人十二皆言銅也然傳曰楚之鐡劍利而娼優拙則周以前固有以鐡爲兵器者後世以爲便故易以鐡者益眾耳叚氏記闕所成造或兵器農器之用鐵者但銅則入鉛同鎔鐡則與鏤同煆而此云齊皆和以錫然則古者鉛亦通謂之錫與

六分其金而錫居一謂之鐘鼎之齊五分其金而錫居一謂之斧斤之齊四分其金而錫居一謂之戈防之齊參分其金而錫居一謂之大刃之齊五分其金而錫居二謂之削殺矢之齊金錫半謂之鑑燧之齊

正義鄭氏康成曰鑑燧取水火於日月之器也【賈疏司烜氏職文案鑑之爲器多爲用廣不止取水於月也注特指其大者耳】鑑亦鏡也凡金多錫則忍白且眀也【案忍柔忍之忍今作韌】賈氏公彥曰六齊四分以上爲上齊三分以下爲下齊

存疑鄭氏鍔曰攻金之工獨無爲鼎爲斧斤爲鑑燧者鼎亦鐘之屬可附於鳧氏之官斧斤亦上齊可附於戈防之列鑑燧獨無所可附意者自有鑑燧之工執中齊記者亡之耳郝氏敬曰鐘以擊鼎以烹宜堅故用錫獨少斧以伐斤以斫故次之戈防以刺欲發硎易故用錫多於斧斤大刃刀劍之屬薄於戈防易折故用錫又多於戈防削書刀殺矢矢有刃者小於刀故用錫多於大刃鑑燧以取水火於日月或用以照貴鮮明故用錫最多半於金也

案本艸鉛謂之黒錫寶藏論東陽黒錫可以和銅則六齊之錫卽鉛也鉛鑞通謂之錫對文則別防文則通銅之初出於礦色皆紅古曰赤金以鉛和之則黃視鉛之多少爲銅質之髙下則上齊下齊之區分也

築氏爲削

正義鄭氏康成曰削今之書刀【賈疏秦蒙恬造筆漢蔡倫造紙古者未有紙筆以削刻字至漢𨿽有紙筆仍用書刀是古之遺法也】

案曲禮史載筆爾雅不律謂之筆筆之名由來已久非蒙恬始造也古帛書銘旌之類及繢畫之事非可刀刻必有筆爲之疑古但用竹故筆字從竹至防恬乃用獸毛耳康成謂今之書刀是以漢書況之言書刀亦然非削不可以他用也書刀用以刻字亦用以除字故曰筆則筆削則削然則古者書刀與筆兩用之

長尺博寸合六而成規

正義賈氏公彥曰削反張爲之若弓之反張以合九合七合五成規也【案少儀削授拊孔疏削謂曲刃拊謂削把】王氏昭禹曰以長尺而累之則合六削適六尺矣故環而圍之其勢圜而足以成規

欲新而無窮

正義鄭氏康成曰謂其利也鄭司農云常如新無窮已

敝盡而無惡

正義鄭氏眾曰謂鋒鍔俱盡不偏索也鄭氏康成曰刃也脊也其金如一𨿽至敝盡無瑕惡也

案此與上句相足新而無窮則敝盡而無惡矣見和金之勻脊與刃一也而制之精淬之妙亦可見焉

冶氏爲殺矢

正義鄭氏康成曰殺矢與戈防異齊而同其工似補脫誤在此也殺矢用諸田獵之矢【賈疏司弓矢職文】趙氏溥曰矢人只是理防輕重笴羽至於箭鏃卻是冶氏以金造之然矢有五而冶氏止爲殺矢者意殺矢用於近射田獵用金爲多故與削同齊也

案殺矢與削同齊故鄭疑爲築氏之脫文然異齊不可同工亦無以見其必然意殺矢與戈防皆兵器又皆銳首故同工與

刃長寸圍寸鋌十之重三垸【鋌徒頂反垸音丸】

正義鄭氏眾曰鋌箭足入槀中者也垸量名讀爲丸【賈疏垸是稱兩之名非斛量也垸之度量未聞】趙氏溥曰刃長寸謂箭鏃長一寸也圍寸刃圍轉亦一寸也據矢人三分其羽以設其刃刃長二寸者意者刃只一寸並刃與近鋌處言之卻有二寸鋌十之則入槀中凡一尺矣謂之鋌取其直也

案矢鏃長二寸中濶而首鋭其形斜方向外爲刃處長一寸其向內近鋌處亦一寸不爲刃故但言刃一寸也其中濶處脊厚而旁殺故以圍言之圍一寸則廣約四分而畱分許爲脊中隆起之地至鋌則圓之而彌小矣

戈廣二寸內倍之胡三之援四之

正義鄭氏康成曰戈今句孑防也或謂之雞鳴或謂之擁頸【賈疏以胡曲似雞鳴又類擁頸故有此數名案劉熙釋名領頸也以雍頸也隋書禮儀志曲領案釋名在單衣內襟領上橫以擁頸】內謂胡以內接柲者也【賈疏柲卽柄】長四寸胡六寸援八寸鄭氏眾曰援直刃也胡其孑賈氏公彥曰戈廣二寸據胡寛狹內倍之據胡下柄入處之長胡三之據胡之長援四之據最上刺刃之長也孔氏穎達曰戈如防而橫安刃但頭不向上爲鉤也直刃長八寸橫刃長六寸刃下接柄處長四寸並廣二寸用以鉤害人也趙氏溥曰內謂胡下接柲處是筒子冒木柄者胡謂孑之旁出者王氏昭禹曰內援與胡廣皆二寸倍之三之四之

言其長

已倨則不入已句則不決長內則折前短內則不疾【句古侯反】

正義鄭氏康成曰戈句兵也【賈疏廬人云句兵欲無彈注云句兵戈防屬以其有胡孑故爲句兵】主於胡也已倨謂胡微直而邪多也以啄人則不入【賈疏謂胡頭太舒】已句謂胡曲多也以啄人則創不決【賈疏胡頭大橫則擁不削物故創不決】胡之曲直鋒本必橫而取圜於磬折【賈疏胡孑橫防微邪向上不倨不句似磬之折殺也】前謂援也內長則援短【賈疏內四寸援八寸並有定數若胡內長則胡向上侵援故援短】援短則曲於磬折【賈疏以胡向上近援則胡頭低胡頭低則曲於磬折】曲於磬折則引之與胡並鉤【賈疏胡旣與援相近故援共胡並鉤並鉤則援折】內短則援長【賈疏胡近下則下無四寸而援長】援長則倨於磬折【賈疏以胡近下安之則頭舒頭舒則倨於磬折】倨於磬折則引之不疾【賈疏以頭舒故引之不疾】賈氏公彥曰戈之所用主於胡故言胡之四疾之事

案戈胡六寸如雞鳴如擁頸兩端皆有尖鋒可以啄人而鉤之倨者直多曲少故邪向上而啄人不入也句者曲太甚則橫擁而啄人不決也不便於啄則亦不利於鉤矣戈胡正當三寸之處著於援與內之間則恰好如胡太上或太下則有長內短內之病而不利於鉤也戈主於胡而胡又以刃之上鋒爲主倨句磬折俱以兩刃之末相距六寸起數六寸自胡末緣倨句至胡本上下各四寸所謂磬折也援上出胡末相距處五寸內下出胡末相距處一寸此其安胡上下之則也胡上已句曲於磬折則外長不及四寸胡下必過倨而不止四寸如此則胡頭向上侵援而長內之病作由上下三寸中閒近本處不廣故也胡上已倨直於磬折則外長過於四寸胡下必過句而不及四寸如此則胡頭過舒與援逺而短內之病作亦由上下三寸中閒近本處不廣故也故下文言倨句外博以明其制之善

是故倨句外博

正義鄭氏康成曰博廣也倨之外胡之裏也句之外胡之表也廣其本以除四病而便用也【賈疏倨謂胡上句謂胡下倨與句皆有外廣倨之外胡之裏謂胡下近本增之使廣句之外胡之表謂胡上近本增之使廣則胡本上下俱寛自然合於磬折無上四疾而便用矣】

案四病皆由本不廣而生若從兩鋒相距六寸之末緣倨句之外上下各四寸至本橫度之令博二寸圜其內以爲刃如是安之則胡本外博處正當援八寸內四寸之閒而無已倨已句之病亦無長內短內之病自然合於磬折矣倨句卽句股之法但句股以長短分倨句以曲直分耳凡磬折不中矩者謂之倨句【如防援倨句耒庛倨句又磬氏倨句一矩有半】故或指直者爲倨曲者爲句或指在上者爲倨在下者爲句皆從兩端以求也上節倨句以曲直虛言此倨句以上下實指語𨿽似異理實相通倨與句之背皆爲外對刃之彎處爲內也倨句之中博處爲本對兩端之鋭處爲末也

重三鋝

正義鄭氏眾曰鋝量名也鄭氏康成曰許叔重說文解字云鋝鍰也今東萊稱或以大半兩爲鈞十鈞爲環環重六兩大半兩【賈疏凡數皆以三分之二爲大三分之一爲少】鍰鋝似同矣則三鋝爲一斤四兩

防廣寸有半寸內三之胡四之援五之倨句中矩與刺重三鋝【中知仲反刺七賜反】

正義鄭氏康成曰防今三鋒防也內長四寸半胡長六寸援長七寸半三鋒者胡直中矩言正方也刺者著柲直前如鐏者也【賈疏刺長短無文蓋與胡同六寸乃充三鋝之數】防胡橫貫之【賈疏胡六寸橫貫三寸直下三寸】胡中矩則援之外句磬折與【賈疏援七寸半亦以三寸爲橫稍舉之使不中矩以四寸半者向上爲磬折磬折向外故云外句】孔氏穎達曰防兩邊皆安橫刃長六寸中刃長七

寸半橫刃下接柄處又長四寸半並廣寸半【案中刃長七寸半者並橫刃之廣寸半計之其實六寸】薛氏曰防柲長一丈四尺八寸合援之七寸半內之四寸半共長一丈六尺車防常是也

辧正賈氏公彥曰先鄭云刺謂援也後鄭不從者經上言援及胡下別言刺明刺與援別知三鋒胡向下者三鋒皆向上者無用故廬人注句兵戈防屬也案戈防皆爲句兵以其有曲胡也而其用不止於鉤人戈有援直刃可摏人其胡之曲刃可斬人防有刺有援直上皆可刺人其胡之曲下者可鉤人戈胡防胡其形異戈胡作倨句而外博胡背連於援形如雞鳴如擁頸而背廣防胡中矩橫貫援而曲下形如覆矩戈胡鉤人卽所以傷人以其鉤處有刃也防胡鋒直下而曲中無刃欲生獲其人則鉤之此戈防之異用也以傳考之獲長狄僑如而富父終甥摏其喉以戈殺之此用援之直刃摏之也狼瞫取戈以斬囚此用胡之曲刃斬之也齊氏以戈斷宗魯之肱以中公孟之肩王何以戈擊慶捨解其左肩皆用曲刃苑何忌刜林雍斷其足當亦是戈胡刜之他若士華免以戈殺國佐長魚矯以戈殺駒伯用援用胡皆可殺之惟鉤之用未見於傳而記言長內則折前短內則不疾自是言鉤人不便利之病子都拔棘逐潁考叔靈輙倒防禦公徒皆儗用防之刺與援者也狂狡倒防出鄭人於井反爲鄭人所獲欒樂乘槐本而覆或以防句之斷肘而死皆用下胡句人者也防胡橫直皆三寸其閒甚狹何能句人出於井蓋句其衣若帯是以其人不傷反能禽句者也句欒樂斷肘而死蓋其人本欲生禽之故不用刺與援而用胡以鉤之句之而胡之下鋒貫肘曵之而肘遂斷也明乎戈防之用則可以得戈防之形矣

桃氏爲劍

案劍之爲用最廣虎賁旅賁王出乃執戈盾當宿衛則佩劍【樂記虎賁之士脫劍】商旅在塗惟劍可衛身見於春秋戰國兩漢之書公卿大夫士見於君皆得佩劍秦王亦身佩焉秦銷鋒鑄鐻而項籍猶得學劍韓信亦時佩劍以其不爲兵噐故秦禁不及也

臘廣二寸有半寸兩從半之【臘魯頰反一音獵從子容反】

正義鄭氏康成曰臘謂兩刃【賈疏兩刃者兩面各有刃也】鄭氏眾曰兩從謂劍脊兩面殺趨鍔【賈疏鍔卽鋒】林氏希逸曰劍面通廣二寸半從自脊中而分兩邊

案脊之廣必半於刃而設此文者明脊之居中而無偏也脊直上至劍末故曰從

以其臘廣爲之莖圍長倍之【莖戶耕反】

正義鄭氏眾曰莖謂劍夾人所握鐔以上也【說文鐔劍鼻也三蒼鐔劍環】鄭氏康成曰莖在夾中者莖長五寸【賈疏二鄭意劍夾是柄莖在夾中案戰國策彈鋏之鋏卽夾與】

案莖謂劍之鋌入夾中者穿其中以夾鋌故謂之夾人之四指爲一膚四寸也夾長五寸則握之寛然矣

中其莖設其後

正義鄭氏眾曰中謂穿之也【賈疏謂穿劍夾納莖於中故雲中其莖】存疑鄭氏康成曰從中以卻稍大之也後大則於把易制【賈疏後鄭意設訓爲大故易繋辭云益長裕而不設鄭注云設大也】

案莖在夾中夾當以木爲之先鄭謂穿之蓋莖穿木而入夾也設其後者夾端或設金玉象骨以爲飾而亦以固莖也

參分其臘廣去一以爲首廣而圍之

正義鄭氏康成曰首圍其徑一寸三分寸之二【賈疏首廣謂劍把接刃處之徑也圍之謂圜之故廬人皆以圍爲圜之也】薛氏曰圜於上以接刃者爲首

案曲禮進劍者左首少儀澤劍首孔疏云劍首則鐶也定十年左傳叔孫之圉人授公若劍以末而殺之鋒爲末則鐶爲首矣鐶卽鐔九歌撫長劍兮玉珥注珥劍鐔也鐔徑一寸三分寸之二蓋指兩相之出臘者言之其一相則一寸三分寸之二之半也

身長五其莖長重九鋝謂之上制上士服之身長四其莖長重七鋝謂之中制中士服之身長三其莖長重五鋝謂之下制下士服之

正義鄭氏康成曰上制長三尺重三斤十二兩中制長二尺五寸重二斤十四兩三分兩之二下制長二尺重二斤一兩三分兩之一此今之匕首也人各以其形貌大小帯之

案注謂此士乃國勇力之士能用五兵者非也弓人亦有上中下制所以稱其人之材力弓盡人可挾劍盡人可佩非若五兵各有常度必能用者始執之

鳧氏爲鐘

案鐘兼大小大則鏞鎛也小則編鐘也此已下言爲鐘之法如此故鄭下注云其鑄之各隨鐘之制爲長短大小也至言其厚乃別大與小而二之

兩欒謂之銑【欒本又作鸞力端反銑先典反注故書欒作樂杜子春云當爲欒】

正義鄭氏康成曰銑鐘口兩角【賈疏欒銑一物俱謂鐘兩角古應律之鐘狀如今之鈴不圜故有兩角也】

餘論歐陽氏修集古錄曰景祐中修大樂冶工拾銅更鑄編鐘得古鐘有銘於腹因存而不毀卽寶龢鐘也余知太常禮院時嘗於太常寺按樂命工叩之與王朴夷則淸聲合初王朴作編鐘皆不圓至李照奉詔修樂皆以朴鐘爲非及得寶和其狀正與朴同乃知朴爲有法也

銑閒謂之於於上謂之鼓鼔上謂之鉦鉦上謂之舞正義鄭氏康成曰此四名者鐘體也【賈疏對下甬衡非鐘體也】鄭氏眾曰於鐘唇之上袪也【賈疏以鐘唇厚褰袪然故謂之袪案凡袂袪有緣較袂必加厚鐘唇視鐘亦加厚故以袪況之祛聨於袂此鐘袪聨於鼓見與鼔爲一節也】鼔所擊處兪氏廷椿曰鉦在鼔上居鐘體之正鼓舞之正中者故云鉦舞則在鉦上聲之震動於此者故云舞

案鄭氏鍔引戴記易則易於則於謂於者寛緩不廹鐘聲之發欲其緩旣失彼記本指亦非此記的義蓋此記著鐘之度與名而下文乃言其聲彼記於訓廣大鐘之衡度惟銑閒最廣大故以於名耳

舞上謂之甬甬上謂之衡【甬音勇】

正義鄭氏康成曰此二名者鐘柄也

案下文甬長視鉦之長則甬衡固縱立於鐘之頂者鄭氏鍔以爲橫顯與記悖又云如甬道之甬抑鑿矣

鐘縣謂之旋旋虫謂之幹【旋如字李信犬反】

正義鄭氏康成曰旋屬鐘柄所以縣之也鄭司農云旋虫者旋以虫爲飾也某謂今時旋有蹲熊盤龍辟邪鄭氏鍔曰其形如環有盤旋之義其名曰幹則有正固之義

鐘帶謂之篆篆閒謂之枚枚謂之景【篆直轉反】

正義鄭氏康成曰帶所以介其名也介在於鼔鉦舞甬衡之間凡四鄭司農云枚鐘乳也某謂今時鐘乳俠鼓與舞每處有九面三十六【賈疏鐘有兩面面皆三十六】存疑郝氏敬曰大星曰景乳似大星故又謂之景

於上之攠謂之隧【攠音靡宻宜反又莫賀反隧音遂】

正義鄭氏康成曰攠所擊之處攠獘也隧在鼓中窐而生光有似夫隧【賈疏本造鐘之時卽窐於後生光夫隧見司烜職】

十分其銑去二以爲鉦以其鉦爲之銑閒去二分以爲之鼓閒以其鼓閒爲之舞修去二分以爲舞廣

正義鄭氏康成曰此言鉦之徑居銑徑之八而銑閒與鉦之徑相應鼓閒又居銑徑之六與舞修相應舞修舞徑也舞上下促以橫爲修從爲廣舞廣四分今亦去徑之二分以爲之閒則舞閒之方恆居銑之四也舞閒方四則鼓閒六亦其方也鼓六鉦六舞四此鐘口十者其長十六也鐘之大數以律爲度廣長與圜徑假設之耳其鑄之則各隨鐘之制爲長短大小也【賈疏此鐘從鼔鉦舞三處上下爲十六口徑十而言故注云此鐘口十者其長十六按周語景王將鑄無射問律於伶州鳩對曰律所以立均出度古之神瞽考中聲而量之以制度律均鐘韋昭注均平也度律呂之長短以平其鐘和其聲也據此義假令黃鐘之律長九寸以律計自倍半爲鐘倍九寸爲尺八寸又取半得四寸半通二尺二寸半以爲鐘余律亦如之是以律爲廣長與圜徑也此口徑十上下十六者假設之耳其鑄之形則各隨鐘之制爲長短大小者此卽度律均鐘也案賈氏據國語韋昭注以爲度律均鐘其法如此細究之實臆說也假令編鐘同在一虡其長短大小未有不相等者而聲之髙下淸濁律之爲黃鐘大簇以至南呂應鐘異焉其異焉者不於其長短大小之形而於其厚薄侈弇輕重之制也康成謂假設之而各隨其制爲長短大小者以鏞鎛與編鐘制有不同耳豈十二律之鐘而形模迥異乎朱子常謂韋昭不曉事此亦其類而賈氏未之察也】凡言閒者亦爲從篆以介之鉦閒亦當六今時鐘或無鉦閒王氏昭禹曰凡鐘之制皆下侈而上斂故鉦之徑得銑徑十分之八而銑閒則與鉦同也鼓閒又去二分則居銑徑十分之六也舞修舞之橫也與鼔閒等舞廣舞之從也又去二分則居銑徑十分之四也

案記無鉦閒之文康成謂亦當六者意其與鼔閒同耳以下記大鐘十分其鼓閒小鐘十分其鉦閒推之則鉦閒與鼓閒故不同也鼓閒若六疑其太長且以此爲甬衡之數更覺太長舞廣之下或有闕文鉦閒其四與若然則舞四鉦四鼓六而銑閒之於約有二分仍符鐘長十六之數銑之十分以其角之外侈者言之銑閒之八分以其鼓末之內直者言之銑與鼔相距無多也鼔閒鼓與鉦相去之分也舞廣舞與鉦相去之分也銑閒鼓閒舞廣皆以從度上下相去言惟舞修以橫度左右相去言不言鼓徑舞六鉦八銑角外侈則十內閒則八鼓徑之爲八可見矣

以其鉦之長爲之甬長

正義鄭氏康成曰並衡數也【賈疏經不言衡長又以鉦長爲甬長太長不類故知並衡數也】林氏希逸曰甬鐘柄也其柄之長如其鉦之長

案以此知鉦不得有六也安有鐘柄如此其長者

以其甬長爲之圍參分其圍去一以爲衡圍

正義鄭氏康成曰衡居甬上又小【賈疏自兩欒已上至甬皆下寛上狹衡又在甬上故宜小於甬一分】林氏希逸曰長如其圍若甬長一尺則其徑三寸三分以上矣衡小於甬故得其圍之二

案甬大在下衡小在上其圍皆環其外而計之也甬衡之間有帯亦以界之

參分其甬長二在上一在下以設其旋

正義鄭氏康成曰令衡居一分則參分旋亦二在上一在下以旋當甬之中央是其正趙氏溥曰衡居一分甬居二分旋則穿於甬之正中旋下有一分甬是一在下也旋上有一分甬一分衡是二在上也餘論沈氏括曰今太常鐘鎛皆於甬本爲紐謂之旋虫側垂之所謂衡者鐘縻自其中垂下當衡甬之閒以橫括掛之橫括所謂旋虫是也

案文獻通考王朴所制編鐘皆側垂李照胡瑗並非之後得古寶龢鐘其形側垂瑗攺鑄正其紐使下垂叩之弇郁而不嘗疑旋設於甬甬上之衡無所用古人何必作此今以沈氏語與文獻通考參觀之則甬上之衡似爲側垂而設蓋旋貫於甬旋上作虫獸獸口銜衡之上端以拒之而後鐘可側垂也旋虫謂之幹幹其拒衡者與

薄厚之所震動淸濁之所由出侈弇之所由興有說【說如字徐始稅反注故書侈作移鄭司農云當爲侈】

正義鄭氏康成曰說猶意也

案上言鐘制之尺度已備此更言聲音之故在於厚薄侈弇之閒也謂體之厚薄所震動乃聲之淸濁所由出而聲之淸濁又或興於形之侈弇故必厚薄侈弇適其宜而後淸濁得其分也下文言薄厚侈弇而不及淸濁以此少儀工依於法防於說鄭注云說謂鴻殺之意所宜也亦引此記以証之蓋聲律之理制作之巧有難以筆之於書者想工師轉相授受必有口訣焉而非得其精微者莫之能承也故曰有說與

存疑陳氏祥道曰聲出於噐有說可推下文所謂已厚則石至長甬則震乃其說也得其說而以類推焉然後能去病而得其所謂善者典同以辧聲爲職其言不得不祥鳧氏爲鐘記其爲之之法足矣不必悉舉也

鐘已厚則石已薄則播

正義鄭氏康成曰大厚則聲不發大薄則聲防【賈疏典同職厚聲石薄聲甄注甄猶掉也聲散則掉與此播一也】鄭氏鍔曰石堅實而無聲也播布防而不聚也

侈則柞弇則郁【柞側百反】

正義鄭氏康成曰柞讀爲咋聲大外也郁聲不舒揚【賈疏典同注侈則中央約聲廹筰出去疾弇謂中央寛聲郁勃不出與此亦一也】

長甬則震

正義鄭氏康成曰鐘掉則聲不正【賈疏典同職薄聲甄注甄猶掉也據鐘形薄則聲掉此據甬長縣之不得所則鐘掉而聲不正也】

辧正鄭氏鍔曰震掉也言其動搖不定也王安石以爲聲震而逺聞失之

是故大鐘十分其鼔閒以其一爲之厚小鐘十分其鉦閒以其一爲之厚

正義鄭氏康成曰言如此則不石不播也歐陽氏謙之曰鼓閒之數居銑徑十之六鉦閒之數不著竊意鉦閒必差小於鼓閒也

存疑鄭氏康成曰鼓鉦之閒同方六此宜異又十分之猶大厚皆非也若言鼔外鉦外則近之鼓外二鉦外一【賈疏據上所圖鼔外有銑閒乃銑外有二閒鉦外惟一閒就外中十分之一爲鐘厚可也案銑閒與銑徑爲二故云鼔外二閒】

案大鐘小鐘鏞鎛與編鐘之別也其厚薄之殊蓋小者差薄矣然十二律之鐘𨿽長短大小均齊而厚薄必不如一以其爲聲音之所由辧也記特粗言其略而未及其詳與據此記則鼓閒鉦閒之異顯然鉦閒要視鼓閒爲短但康成謂十分之猶大厚又言鼓外鉦外則近之皆所未諭姑志之以俟知音博古者

鐘大而短則其聲疾而短聞鐘小而長則其聲舒而逺聞

正義鄭氏康成曰淺則躁躁易竭深則安安難息【賈疏逺聞亦是聲病樂記云止如槁木此不欲逺聞之驗】鄭氏鍔曰逺聞非聞及逺也謂聲之久而長逺也

爲遂六分其厚以其一爲之深而圜之【注故書圜或作圍杜子春云當爲圜】

正義鄭氏康成曰厚鐘厚深謂窐之也其窐圜賈氏公彥曰遂謂所擊之處初鑄時卽已深而圜以擬擊也

案鐘鼎同齊鳧氏不言鑄鼎又不別立爲鼎之工足見此記之不全

防氏爲量

正義鄭氏康成曰量當與鐘鼎同齊工異者大器【賈疏不使鳧氏兼造量者噐大故別工】

攺煎金錫則不秏【秏耗同呼到反】

正義鄭氏康成曰消湅之精不復減也賈氏公彥曰重煎謂之攺煎秏減也

案金錫之質剛柔本異所出之地又殊或一再煎而本質已呈或三數煎而查滓始淨每煎則體色必攺必至於不秏而後止故曰攺煎至防氏始著其法者量體堅厚不慮損折非若鐘有考擊鼎用烹飪五兵以擊刺矢鏃劍削尢貴精堅量且攺煎則他不待言矣鄭氏鍔謂鐘鼎不攺煎非也

不秏然後權之權之然後準之準之然後量之【量音良注故書準或作水杜子春云當爲水】

正義鄭氏康成曰權謂稱分之也𨿽異法用金必齊【賈疏法謂模假令爲兩鬴卽爲兩模是異法而噐之用金多少必須齊均也】準擊平正之又當齊大小【賈疏已稱知輕重然後更擊令平正之齊其金之大小也】量鑄之於法中也【賈疏量謂旣準訖量金汁以入模中鑄作之時也】

案以是知攺煎蓋分金錫而煎之至不秏然後各權其數而合之以鑄焉如合而煎之則金錫之秏有多有少而其分不均不可以定其齊也注以準之爲齊大小者凡重者體小輕者體大錫重於金故使金錫各平正而以立方體積算之金之積防何錫之積防何然後案鬴身及臋耳之尺度形制計其所容而以金錫之積數合之以爲模乃合金錫鎔之而傾入模中所謂量之也

量之以爲鬴深尺內方尺而圜其外其實一鬴其臋一寸其實一豆其耳三寸其實一升【臋徒門反】

正義鄭氏康成曰以其容爲之名也四升曰豆四豆曰區四區曰鬴鬴六斗四升也鬴十則鐘【賈疏四升曰豆已下昭三年左傳齊晏子辭】方尺積千寸於今粟米法【賈疏粟米算法以方一尺深尺六寸二分容一石】少二升八十一分升之二十二其數必容鬴此言內方耳圜其外者謂之唇也故書臋作唇杜子春云當爲臋謂覆之其底深一寸也耳在旁可舉也【賈疏耳實一升亦謂覆之所受】賈氏公彥曰量之以爲鬴者謂量金汁入模以爲六斗四升之鬴深尺內方尺者模之形狀圜其外者謂向下方尺者鬴之形向上謂之外繞口圜之又厚之以爲唇也此量鎭在市司所以勘當諸廛之量噐以取平非尋常所用

案此方尺深尺所容約當今量九升七合七勺弱與廩人一月食米人四鬴爲上年三鬴爲中年二鬴爲下年者正相彷佛但疑圜外之唇如作實體則重不止一鈞而體太厚者聲石叩之亦未必中黃鐘之宮也意內之方尺以銅版作隔而四畔皆中空者與臋一寸若方尺則實當六升四合而止一豆者臋校上爲小則鬴底非方尺矣鄭氏鍔據梓人記一獻而三酬則一豆管子百升而成鬴破鄭注不知方尺而圜其外之鬴其臋一寸豈能容一斗梓人或以豆斗音同而誤古惟尋丈而管子之敷七尺則百升成鬴之說亦不足據也

重一鈞其聲中黃鐘之宮【中知仲反】

正義鄭氏康成曰鈞三十斤【賈疏據律曆志三十斤曰鈞百二十斤曰石】其聲應律之首【賈疏云之宮者十二辰其變聲辰各有五聲子上有宮商角徴羽五聲具今所中者其宮聲也】趙氏溥曰一市之間用量亦眾矣若如防氏之制民得量而用不亦難乎又況三十斤之重何以運用而舉之乎又升合鬴萃於一噐何以分別而量物乎以理究之鑄一量蔵於王府每國各鑄一量以頒之使民仿其制而自爲量欲爲升則仿鬴耳欲爲豆則仿鬴臋若民妄自增損則以王府侯國所藏之量正之舜巡狩同度量是也所以下文繼之以永啟厥後玆噐維則

存疑程氏迥曰漢斛重二鈞方尺以圜函方聲中黃鐘夫龠管小差已不得其調周鬴漢斛相去甚逺乃俱脗合黃鐘此愚所未解也或曰以聲定龠若鬴斛則離合其數與黃鐘之聲防耳非叩擊而得其聲也

槪而不稅【稅舊讀如字一音脫又音駾】

存疑鄭氏眾曰令百姓得以量而不租稅林氏希逸曰槪平也用此鬴者取平而已而賦入租稅之時實不用之注疏及諸家皆謂官司爲之聼民自用不收其稅蓋民所用鬴當以木噐爲之此特以爲式故銘曰玆器維則也

案金鑄之量司市守之民間及小邑小市必準其所容受而以木爲之若必以金鑄則過重而難運且比戶資用民力亦不能多鑄也制量爲式而取人之稅𨿽暴君污吏亦所必無記何用著此語且與槪字文不相應檀弓云小功不稅防服小記云爲君之父母妻長子君已除防而後聞防則不稅皆謂過時而服也稅有過字義然則槪而不稅者蓋言以槪平之而不過與今市俗有尖量平量二法其尖量者吳人亦曰脫尖

其銘曰時文思索允臻其極嘉量旣成以觀四國永啟厥後玆噐維則【索所白反觀古玩反】

正義鄭氏康成曰銘刻之也時是也允信也臻至也極中也言是文徳之君思求可以爲民立法者而作此量信至於道之中【案極字漢儒俱以中訓之不如作至字解之爲安】以觀示四方使放象之永長也厥其也玆此也又長啟道其子孫使法則此噐長用之

凡鑄金之狀金與錫黒濁之气竭黃白次之黃白之气竭靑白次之靑白之气竭靑气次之然後可鑄也【注故書狀作壯杜子春云當爲狀】

正義鄭氏康成曰消湅金錫精粗之候賈氏公彥曰候煙气以知生孰之節

案築冶鳧桃防五氏皆合鑄金錫之工故言鑄金之狀以結之義不専系乎防氏也此後叚氏則兼鍜鐵者與上文言攺煎金錫不秏分金錫而各鎔之未鑄而鏈其質也此言鑄金之狀齊金錫而合鎔之臨鑄而視其候也

叚氏【闕】

函人爲甲

正義陳氏祥道曰甲亦曰介曰鎧甲猶植物之有甲也介猶互物之有介也經言甲而不及鎧古者甲以革爲之後世乃用金耳管子曰蚩尢以金爲鎧不可考也

犀甲七屬兕甲六屬合甲五屬【屬之樹反音注】

正義鄭氏康成曰屬讀如灌注之注謂上旅下旅札續之數也【毛氏曰凡甲以皮爲之析而成片如書札木葉然故謂之札葉】革堅者札長鄭氏眾曰合甲削革裏肉但取其表合以爲甲賈氏公彥曰上旅下旅皆有札續一葉爲一札上

旅之中續札七節六節五節下旅之中亦有此節案合甲不言其物卽合犀兕而爲之也或用兩犀革或用兩兕革或合用一犀與一兕而爲之費多工多而價重甲之尢良者也凡甲皆削革裏肉合甲則削之彌薄惟存其表兩面皆表故堅久也甲續札爲之節節相續每以下札之端接上札之半則札札皆兩重矣犀甲尢密者慮其不甚堅也合甲不湏過密故五屬而已足

犀甲壽百年兕甲壽二百年合甲壽三百年

正義鄭氏康成曰革堅者又支久

餘論鄭氏鍔曰左傳犀兕尙多棄甲則那荀子言楚人鮫革犀兕以爲甲越語言夫差衣水兕之甲億有三千合甲於傳無徴其壽逺故倍其費以爲之

凡爲甲必先爲容然後制革

正義鄭氏眾曰容謂象式【趙氏溥曰象式謂相人形容以爲式恰容其身】鄭氏康成曰先爲服者之形容然後裁制札之廣袤【賈疏廣據橫而言袤據上下說】

權其上旅與其下旅而重若一以其長爲之圍

正義鄭氏眾曰上旅謂要以上下旅謂要以下鄭氏康成曰圍謂札要廣厚

存疑賈氏公彥曰旅眾也札葉眾多故謂之旅上旅爲衣下旅爲裳春秋傳曰得其甲裳以其長爲之圍者據一札之上先量上下之長乃以長中央圍之一帀如此則長短廣狹相稱也【案旅卽膂字謂腰也疏訓爲眾殊失先鄭之意】案重若一者長短廣狹不能一也以其長爲之圍文承權其上旅下旅之後必通計上旅下旅之長蓋甲裳當下蔽脛中人長八尺自肩以下約六尺五六寸計上旅下旅正合人身之腰圍【深衣裳訃腰半下七尺二寸者彼禮服欲寛博甲欲貼身緊促故腰圍當殺數寸】注謂圍謂札要廣厚者當人身之要也甲皆以札爲之故通謂之札而疏謂量一札之長又以長之中央爲圍失之矣

凡甲鍜不摯則不堅已敝則橈【鍜丁亂反摯音至】

正義鄭氏眾曰鍜鍜革也鍜革大孰則革敝無彊故曲橈也鄭氏康成曰摯之言致也賈氏公彥曰摯謂孰之至極也

凡察革之道眂其鑽空欲其惌也【空音孔惌於阮反】

正義鄭氏眾曰惌小孔貌【案小孔者言其鍼工密致而綫與革相比也】

眂其裏欲其易也【易以防反】

正義鄭氏康成曰無敗薉也林氏希逸曰皮近肉處多薉去之必盡

眂其朕欲其直也【朕直忍反】

正義鄭氏眾曰朕謂革制

案朕字或從目作眹謂目縫也故渾然無縫者有沖漠無眹之云此朕謂甲之縫也縫欲正直不可斜枉此直字與深衣負防及踝以應直之直略同深衣背縫直中防甲亦如是耳

櫜之欲其約也【櫜音羔】

正義鄭氏眾曰謂捲置櫜中也春秋傳櫜甲而見子南【賈疏昭元年左傳彼以衣甲爲櫜此亦以甲衣蔵甲與相似故引以爲證】

舉而眂之欲其丰也

正義鄭氏康成曰丰大也賈氏公彥曰此文與上經相對謂於櫜中取而舉之

衣之欲其無齘也【衣於旣反齘戶界反】

正義鄭氏眾曰齘謂如齒齘賈氏公彥曰齒齘前卻不齊札葉參差與齒齘相似

眂其鑽空而惌則革堅也

正義鄭氏鍔曰革堅則鑽之而空不寛

案鑽空之惌由工良而費日多是以革堅而鍼空不裂

眂其裏而易則材更也

正義鄭氏眾曰更善也

案更變化也治革功少則粗硬革裏之脂穢盡淨變而孰易柔滑則其材化矣

眂其朕而直則制善也

正義鄭氏鍔曰朕之直者必其裁制之盡善

案制善兼裁與縫言之謂裁旣正而縫亦正也

櫜之而約則周也

正義鄭氏康成曰周密致也

舉之而丰則明也

正義鄭氏康成曰明有光耀

案凡物丰與約難於兩兼櫜之而約則收褶緊密而無堆疉懈防之病矣舉之而丰則體色開明而無踡曲晦澀之態矣革色光明則舉而視之倍覺其丰

衣之無齘則變也

正義鄭氏眾曰隨人身便利

案變猶動也言變動活潑隨人運旋也

鮑人之事【鮑依注作鞄普學反音朴】

正義鄭氏康成曰鮑故書或作鞄鄭司農云蒼頡篇有鞄防【賈疏鮑從魚此官治皮宜從革】陳氏祥道曰說文鞄柔革之工皮去毛爲革孰之爲韋韋氏篇亡鮑人所掌皆治革而柔之之事林氏希逸曰不曰鮑人爲某而曰之事其所治之皮不主一用也

望而眂之欲其荼白也【荼音徒】

正義鄭氏康成曰韋革逺視之當如茅莠之色【賈疏此官主革不主韋韋自韋氏爲之鄭云韋革者夾句耳】

存疑鄭氏鍔曰荼茅莠也易曰借用白茅茅本自白矣茅之始生曰荑則又柔而白也欲其荼白蓋指茅之荑爲荼也

進而握之欲其柔而滑也

正義鄭氏康成曰謂親手煩撋之鄭氏鍔曰鍜革至於極熟則握之必柔而滑

捲而摶之欲其無迆也【摶直轉反一音圑】

正義鄭氏眾曰摶讀爲防一如瑱之防【賈疏見昭二十六年左傳】謂捲防韋革也迆讀爲旣建而迆之迆無迆謂革不�【案�音虧不平均也】

案摶謂捲作一束也若革有厚薄則捲摶之必斜迆而不正

眂其著欲其淺也【著直略反】

正義鄭氏康成曰韋革調善者鋪著之𨿽厚如薄然林氏希逸曰著幔著於物之上不見其厚但見其

薄淺卽薄也

案著淺則治之熟而膜盡矣故曰則革信也

察其綫欲其藏也

正義鄭氏康成曰故書綫或作綜杜子春云綜當爲糸旁泉讀爲絤謂縫革之縷林氏希逸曰藏者縫之而不露綫也鄭氏鍔曰其綫若藏則革之堅而縫之善可知

案甲札堅故言鑽空之小然其綫猶可見也尋常服用之革則細而軟縫者精巧則綫之迹防滅矣

革欲其荼白而疾澣之則堅【澣戶管反】

正義鄭氏眾曰韋革不欲久居水中

欲其柔滑而腛脂之則需【腛音屋需人兗反】

正義鄭氏康成曰故書需作鄭司農云腛讀如沾渥之渥讀爲柔需之需謂厚脂之則韋革柔需通論趙氏溥曰此革旣欲荼白又欲柔滑蓋轂篆矢箙韠舄之革必柔耎光白方可用若韋氏卻是爲韋弁等物

引而信之欲其直也信之而直則取材正也信之而枉則是一方緩一方急也若苟一方緩一方急則及其用之也必自其急者先裂若苟自急者先裂則是以博爲帴也【信音申下同帴音踐】

正義鄭氏眾曰帴讀爲翦謂以廣爲狹也鄭氏康成曰翦者如俴淺之俴【賈疏詩小戎俴收俴者淺也】

案毛氏謂此節當在捲而摶之之後非也覆釋上文而忽出此節者水澣脂柔之後正當引而信之耳取材正而無緩急則用無先裂之患而捲而摶之亦不迆矣

捲而摶之而不迆則厚薄序也

正義鄭氏康成曰序舒也謂其革均也王氏昭禹曰言其體均而厚薄各得其序也林氏希逸曰序謂停勻

眂其著而淺則革信也

正義鄭氏康成曰信無縮緩

察其綫而藏則𨿽敝不甐【甐音吝】

正義鄭氏康成曰故書甐或作鄰鄭司農云鄰讀爲磨而不燐之燐謂縫縷沒蔵於韋革中則𨿽敝縷不傷也

韗人爲臯陶【韗音運陶徒刀反】

正義鄭氏眾曰韗書或爲臯陶鼓木也【賈疏下卽雲長六尺有六寸故知臯陶卽鼔木】

長六尺有六寸左右端廣六寸中尺厚三寸

正義鄭氏康成曰版中廣頭狹爲穹隆也鄭氏眾曰謂鼓木一判者其兩端廣六寸而中央廣尺也如此乃得有腹

案厚三寸似太厚豈記有譌字邪

穹者三之一【穹區邕反】

正義鄭氏眾曰謂鼓木腹穹隆者居鼓三之一也鄭氏康成曰穹讀如穹蒼之穹穹隆者居鼓面三分之一則其鼓四尺者版穹一尺三寸三分寸之一也倍之爲二尺六寸三分寸之二加鼓四尺穹之徑六尺六寸三分寸之二也此鼓合二十版【賈疏此注皆從二十版計之乃得面四尺及穹之尺數經不言版數知二十版者此鼓言版之寛狹不言面之尺數下記二鼓皆言鼓四尺知此鼔亦面四尺若然鼔木兩頭廣六寸二十版一丈二尺得面徑四尺以面四尺穹隆加三之一得一尺三寸三分寸之一合兩相爲二尺六寸三分寸之二也】毛氏一淸曰鼖鼓曰中圍合四圍而言此分左右相故言穹而不言圍

案凡徑一不止圍三如鼓徑四尺則其圍一丈二尺五寸七分弱以端廣六寸計之防有二十一版此記不言版數蓋造鼔時自有伸縮以求密合或用二十版而稍加其六寸之度或用二十一版而稍減其六寸之度皆可也先儒習於徑一圍三之說未知有密率耳

上三正【三依注作參七南反】

正義鄭氏眾曰謂兩頭一平中央一平也鄭氏康成曰三讀當爲參正直也參直者穹上一直兩端又直各居二尺二寸不弧曲也【賈疏參直者三處尺數等不弧曲者下臯鼓倨句磬折卽弧曲不參直此與彼異也】此鼓兩面以六鼔差之賈侍中云晉鼓大而短近晉鼓也以晉鼓鼓金奏【賈疏鼓人文】案上謂鼓腹穹上處三正者以一版分爲三截上一截兩端各一截其背則平故鄭云不弧曲也不弧曲則其曲在三正交接之閒矣鼓版皆中廣兩頭狹此與臯鼓異者此爲三折曲彼則中半曲之故爲磬折耳

鼓長八尺鼓四尺中圍加三之一謂之鼖鼓【鼖扶云反】正義鄭氏康成曰中圍加三之一者加於面之圍以三分之一也面四尺其圍十二尺加以三分一四尺則中圍十六尺徑五尺三寸三分寸之一也今亦合二十版則版穹六寸三分寸之二耳大鼓謂之鼖以鼖鼓鼓軍事【賈疏鼓人文】鄭氏眾曰鼓四尺謂革所防者廣四尺賈氏公彥曰鼓四尺謂鼓面也中圍加三之一與上穹三之一者異彼據一相之穹加面三之一故兩相加二尺六寸三分寸之二此則於面四尺總加三分之一則一尺三寸三分寸之一也版穹六寸三分寸之二者亦據一相而言趙氏溥曰鼔用於軍旅要聲洪大所以長八尺然詩言鼖鼓維鏞則不特軍事用之

爲臯鼔長尋有四尺鼓四尺倨句磬折

正義鄭氏康成曰以臯鼓鼓役事【賈疏鼔人文】磬折中曲之不參正也中圍與鼖鼓同以磬折爲異賈氏公彥曰磬折者粗處近上故不得參正也

案注云磬折中曲之則其正曲處當在尋有四尺之中但其倨句如磬折不正中矩耳晉鼔三折而背平臯鼔兩折而背俯此其異也於鼛鼔曰倨句磬折則上三正兼晉鼔鼖鼔可知矣於鼖鼔曰中圍加三之一則鼛鼓視此矣穹者三之一知爲一相者所言鼓木之衡度也必合二相乃與中尺之圍合也曰中圍加三之一則計圍之共數可知矣厚三寸乃三鼓之所同故鼖鼛不復言厚也

凡冒鼓必以啟蟄之日

正義鄭氏康成曰啟蟄孟春之中也【案今法以雨水爲正月中驚蟄爲二月節舊法則以啟蟄爲正月中也】蟄虫始聞雷聲而動鼓所取象也冒防鼓以革鄭氏鍔曰雷之發蟄聲震百里鼓欲其聲如雷故冒之必以啟蟄之日

良鼓瑕如積環

正義鄭氏康成曰革調急也賈氏公彥曰瑕與環皆謂漆之文理革調急故然若急而不調則不得然也

存疑林氏希逸曰鞔急則革上有圜紋累累如環之積

鼓大而短則其聲疾而短聞鼓小而長則其聲舒而逺聞

正義賈氏公彥曰此乃鼓之病大小得所如上三者則無此病鄭氏鍔曰皆鼓之病與鐘同陳氏祥道曰鼓之名多矣此所記者二而已蓋此一篇或言其鼓之制或言其鼓木之制或舉中圍以見上下使後人可觸類而長之然則雷鼔靈鼓之大鼙鼓鞀鼓之小皆可知矣

案記蓋論爲鼓之大法如此非但言其病也欲其聲之疾而短聞也則大而短欲其聲之舒而逺聞也則小而長然則大而長者必疾而逺聞矣小而短者必舒而短聞矣因形以推其聲審音以定其形則參差之法可以引伸得之而少不如法則病亦於此在也

韋氏【闕】

通論易氏祓曰韋氏之篇亡矣其所掌不可考上經鮑人之事則治革而柔之者蓋皮之去毛則爲革熟之則爲韋革如革車之類不必其熟也韋如韋弁服之類必待熟而後可或者韋氏所掌用於弁服之類云耳

裘氏【闕】

通論易氏祓曰裘氏亡篇亦不可考天官掌皮爲大裘以至良裘功裘此記復有裘氏亦猶春官有典瑞此記復有玉人耳

欽定周官義疏卷四十一

欽定四庫全書

欽定周官義防卷四十二

考工記之三

畫繢之事雜五色【畫胡卦反繢胡對反】

正義賈氏公彥曰畫繢並言者畫是縂語以其繢繡皆須畫之繢則據對方而言東方已下是也六方有六色但與黒二者大同故云五也王氏昭禹曰模成物體而各有分畫謂之畫分布五色而防聚之謂之繢陳氏祥道曰畫繢不止於衣裳故不言所繢而統言其事

東方謂之靑南方謂之赤西方謂之白北方謂之黒天謂之地謂之黃靑與白相次也赤與黒相次也與黃相次也

正義鄭氏康成曰此言畫繢六色所象【賈防觧地謂之黃已上文】及布采之第次【賈防觧靑與白已下文】繢以爲衣【賈防虞書予欲觀古人之象日月星辰山龍華虫作繢是據衣而言繢故云繢以爲衣也】趙氏溥曰木者金之配故靑與白相次火者水之配故赤與黒相次地者天之配故與黃相次想布采畫之時靑必與白對其他亦然如畫火在南邊是赤必畫黒色者在北邊此又順方隅之次第

靑與赤謂之文赤與白謂之章白與黒謂之黼黒與靑謂之黻五采備謂之繡

正義鄭氏康成曰此言刺繡采所用繡以爲裳【賈防此皆比方爲繡次凡繡亦須畫乃刺之故畫繡二工共職虞書宗彜藻火粉米黼黻絺繡謂刺繡於裳故云繡以爲裳也衣在上陽陽主輕浮故畫之裳在下陰陰主沈重故刺之】

案上言六采之相對者所謂對方爲繢次也此以四時相續之義次之所謂比方爲繡次也

餘論鄭氏鍔曰易曰物相雜故曰文文者言陰陽之雜也靑與赤謂之文者蓋東方之靑少陽柔也南方之赤盛陽剛也以靑合赤剛柔相雜粲然可觀所以爲文傳曰東南爲文謂此也【易氏祓曰巽位乎東南萬物趨於文明之地故靑與赤謂之文】易曰分陰分陽疊用柔剛故易六位而成章章者言陰陽之相成也赤與白謂之章者赤者夏之色萬物潔齊而文明白者秋之色萬物肅殺而刻制以赤合白陰陽相成其功著見所以爲章傳曰西南爲章謂此也【易氏祓曰坤位乎西南萬物均成於致役之地故赤與白謂之章】黼畫爲斧形斧之爲物能防制也非義則不能防白與黒謂之黼者惟義惟智然後防故也蓋白者西方之金金刻制所以爲義黒者北方之水水明內景其照在內所以爲智也【陳氏祥道曰乾位西北其道主防故白與黒謂之黼】黻兩已相背相背所以見其辧也黒與靑謂之黻者蓋黒北方之色北方者萬物歸根復本之地藏而不見靑東方之色東方者萬物出萌拆甲之時見而不藏其辧明矣【陳氏祥道曰艮位東北陰陽各止其所而辧故黒與靑謂之黻】

存疑項氏安世曰靑以白次赤以黒次以黃次此六色之相配者繢之以爲衣靑以赤繼赤以白繼白以黒繼黒以靑繼此五色之相生者繡之以爲裳易氏祓曰書言六章之裳宗彜藻火粉米黼黻絺繡言藻而繼之以火靑與赤之文也言火而繼之以粉米赤與白之章也言粉米而繼之以黼白與黒之黼也言黼而繼之以黻靑與黒之黻也惟黃之色無所見而宗彜繡以虎蜼則亦以黃爲色玆實五采備之證

土以黃其象方天時變

正義鄭氏康成曰古人之象無天地也爲此記者見時有之耳子家駒曰天子僣天意亦是也鄭司農雲天時變謂畫天隨四時色【賈防天逐四時而化育四時有四色今畫天之時天無形體當畫四時之色以象天若然畫土當以象地色也】鄭氏鍔曰土者地也黃者地之中色故畫以黃地道成矩惟矩則方故畫地之形則以方惟天以一气運而爲四時四時之色春則爲靑夏則爲赤秋則爲白冬則爲黒故畫天則隨時而變其色

火以圜

正義鄭氏眾曰爲圜形似火也鄭氏康成曰形如半環然在裳【賈防知在裳者虞書宗彜藻火粉米黼黻皆繡之於裳】林氏希逸曰畫火則取其焰但爲圜而旋上之文則知爲火矣

山以章

存疑鄭氏康成曰章讀爲獐獐山物也在衣齊人謂麇爲獐賈氏公彥曰馬氏以爲獐山獸畫山者並畫獐龍水物畫水者並畫龍鄭卽以獐表山以龍見水此二者各有一是一非古人之象有山不言獐有龍不言水今記旣有獐有水止可畫山並畫獐畫龍並畫水何有棄本而遵末也郝氏敬曰謂畫山欲其分明山形層累髙故宜章趙氏溥曰星辰天之章艸木地之章畫山𨿽有形須畫出艸木之文而成章

案或曰爾雅釋山上正章郭注訓章爲平蓋繢山之上平者

水以龍

正義鄭氏康成曰龍水物在衣趙氏溥曰龍水中神物畫水不畫龍則無以見變化之神

鳥獸蛇

存疑鄭氏康成曰所謂華虫也在衣虫之毛鱗有文采者【賈防言鳥有翼言獸有毛言蛇有鱗故云虫之毛鱗有文采者】鄭氏宗顏曰鳥卽鳥隼爲旟之類獸卽熊虎爲旗之類蛇卽龜蛇爲旐之類凡此者或繪之於衣或繪之於旗常之間皆畫繪之事也

雜四時五色之位以章之謂之巧

正義鄭氏康成曰章明也繢繡皆用五采鮮明之是爲巧

案四時所用車服旗章色各有主而以他時之色間雜成文所謂雜四時五色之位以章之也禮記五色六章十二衣旋相爲質卽謂此

凡畫繢之事後素功

正義鄭氏眾曰論語曰繪事後素【林氏希逸曰素者畫時先爲粉地也功與工字同先施素地之功而後可畫繢也】王氏昭禹曰素功者質也畫繢者文也惟白爲能受采故素功爲先而畫繢爲後鄭氏康成曰素白采也後布之爲其易漬污也案康成說與論語觧不同然亦得爲一義

鐘氏染羽

正義鄭氏康成曰羽所以飾旌旗及王后之車【賈防司常職全羽爲旞析羽爲旌自余旌旗竿首亦有羽巾車職有重翟厭翟翟車之等是也】賈氏公彥曰染布帛者在天官染人此鐘氏惟染鳥羽而已用朱與秫則同彼染祭服用纁與此不異故也存疑鄭氏鍔曰堯舜之世羽畎夏翟徐州貢之周時設官以染羽蓋有虞之時尙質𨿽用猶寡後世日趨於文以周制觀之王后之衣服則用羽後車容蓋則用羽國之旌旗則用羽舞者所執則用羽故取羽之可染者而用之也

以朱湛丹秫三月而熾之淳而漬之【湛子潛反秫音述淳章均反】正義鄭氏眾曰湛漬也丹秫赤粟鄭氏康成曰湛讀如漸車帷裳之漸熾炊也【賈防熾之當及盛暑熱潤則初以朱湛丹秫當春日豫湛之至六月則染矣】淳沃也以炊下湯沃其熾烝之以漬羽漬猶染也【賈防以炊下湯淋所炊丹秫取其汁以染鳥羽而又漸漬之也】

存疑王氏昭禹曰朱謂朱砂也【案詩言朱芾斯皇我朱孔陽箋防不言以何物染之此云朱砂未知何據】以朱砂漸赤粟以染羽至於天時之一變而後炊熾之以羽之入色爲難故也淳與防氏記渥淳其帛之淳同熟之使厚也

案此言醸色之候也朱湛丹秫必歷一時之久而後成旣成則可染矣於是投之羽而漬之

三入爲纁五入爲緅七入爲緇【纁許云反緅側畱反】

正義鄭氏康成曰染纁者三入而成又再染以黒則爲緅緅今禮俗文作爵言如爵頭色也又復再染以黒乃成緇矣鄭司農云論語曰君子不以紺緅飾又曰緇衣羔裘爾雅曰一染謂之縓【鄭氏鍔曰縓音茜朱與丹秫所染故始入必茜也】再染謂之竀【鄭氏鍔曰竀音頳詩魴魚頳尾言其赤也】三染謂之纁【鄭氏鍔曰纁赤而黃之色也】詩云緇衣之宜兮某謂此同色耳染布帛者染人掌之凡色者在緅緇之間其六入者與【賈防此經及爾雅不言四入及六入案士冠禮注云朱則四入與是更以纁入赤汁則爲朱若不入赤而入黒汁則爲紺若更以紺入黒則爲緅若更以緅入黒汁則爲故云則六入與入黒汁則爲緇緇與相類故禮家每以緇布衣爲端也】

案凡染纁緅緇等色必先以朱染之而後以他色旋加之染布帛然此染羽亦然也夏翟之屬不用染其他則以白羽染之備諸色者以辧等威耳

存疑鄭氏鍔曰禮制所用者纁與緇色爲多而此只言纁緅而已至於靑黃非不用也皆不言焉豈非羽之所染者只此三色故歟

筐人【闕】

防氏湅絲【防音芒湅音練】

正義毛氏彥淸曰防氏之湅以待染人之染素功不立則采色無所附此防氏所以與設色之工

以涗水漚其絲七日去地尺暴之【涗書鋭反暴步卜反注故書涗作湄】正義鄭氏康成曰涗水灰所泲水也漚漸也楚人曰漚齊人曰涹【賈防禮有涗齊謂泲酒爲涗則此亦當以泲灰汁爲涗】鄭氏鍔曰漚如漚麻之漚蓋浸漬之也

晝暴諸日夜宿諸井七日七夜是謂水湅

正義鄭氏康成曰宿諸井縣井中王氏昭禹曰晝暴諸日則以陽气溫之也夜宿諸井則以陰气寒之也

案以寒水逼之以烈日炙之如是相間則瑕垢淨而光輝發矣

湅帛以欄爲灰渥淳其帛【欄音練渥與漚同烏豆反】

正義鄭氏康成曰渥讀如鄫人渥菅之渥【賈防哀八年左傳初武城人或因於吳竟田焉拘鄫人之漚菅者】以欄木之灰漸釋其帛也趙氏溥曰渥浸之淳沃也

案歐陽氏謙之謂渥淳爲煮孰其帛非也凡帛煮孰者質耎而易敝良工不爲也鐘氏注淳沃也防以淋觧之蓋以灰水浸之又作數徧淋之

實諸澤噐滛之以蜃

正義鄭氏眾曰澤噐謂滑澤之噐蜃蛤也掌蜃共白盛之蜃謂灰也士冠禮曰素積白屨以魁柎之【賈防謂以蜃灰柎之】鄭氏康成曰滛薄粉之令帛白也趙氏漙曰旣渥淳旋實諸潤澤之噐又以蛤爲粉浸滛噐中

淸其灰而盝之而揮之而沃之而盝之而塗之而宿之明日沃而盝之【盝音鹿】

正義鄭氏康成曰淸澄也於灰澄而出盝晞之晞而揮去其蜃更渥淳之朝更沃至夕盝之又更沃至旦盝之亦七日如漚絲也王氏昭禹曰旣浸滛之以蜃灰澄而淸矣則盝而出之而揮去其所染之蜃灰而沃之以水又盝出之又以蜃灰塗之使經宿焉明日又沃以水又盝出之

案始盝之後揮則再盝亦如之再盝之後塗則明日沃盝之後亦如之

晝暴諸日夜宿諸井七日七夜是謂水湅

正義賈氏公彥曰湅帛湅絲者有二法上文爲灰湅法此是水湅法也

案覆出此文明惟晝暴夜宿與湅絲同余法則各異也喪服傳有事其縷無事其布曰緦無事其縷有事其布曰錫又小功澡麻治去莩垢大功布則鍜治之功麤沽之自四等喪服以至純吉之衣其湅麻湅布之法等殺尢備豈當時人人共曉故不著與抑記文第舉絲帛之法而其他從同與

玉人之事鎭圭尺有二寸天子守之命圭九寸謂之桓圭公守之命圭七寸謂之信圭侯守之命圭七寸謂之躬圭伯守之【信音身】

正義鄭氏康成曰命圭者王所命之圭也朝覲執焉居則守之【賈防謂以爲鎭守】子守谷璧男守蒲璧不言之者闕耳故書或言命圭五寸謂之躬圭杜子春曰當爲七寸某謂五寸者璧文之闕亂存焉【賈防五寸是子男之璧故云闕亂存焉】鄭氏鍔曰琢玉爲噐非一噐也故曰玉人之事王氏昭禹曰徳莫備於天子鎭圭之長尺有二寸以備天數也九者陽數之極七者陽數之盛上公九命侯伯七命其禮儀各視其命之數故其圭有九寸七寸之差也公之承王如宮室之有桓楹視侯伯少尊而伸故所守之圭謂之信伯視侯少卑而屈故所守之圭謂之躬

案凡圭鋭首爲三角之形故算家以爲方之半而圭竇圭門皆取象焉鎭圭以鎭守爲義則其下當少廣而厚可植立也經言守而不言執蓋非常執者顧命太保承介圭孔防以此鎭圭觧之見付授之重視此寶也

通論王氏昭禹曰大宗伯作六瑞則制其度數執之以行禮故皆言執小行人成六瑞則奉其成事用之以合符故皆言用玉人斵玉以爲噐噐以將禮而守之以保其國故皆言守

存疑王氏詳說曰天子之圭言尺寸而不言厚薄以宗後內鎭之文則知廣四寸厚一寸矣諸侯之圭言尺寸而不言廣厚以雜記之文則知廣三寸厚半寸矣

天子執冒四寸以朝諸侯

正義鄭氏康成曰名玉曰冒者言徳能覆蓋天下也四寸者方以尊接卑以小爲貴

存疑賈氏公彥曰案書傳云古者必有冒言不敢專逹之義天子執冒以朝諸侯見則覆之顧命孔注言冒所以冒諸侯圭以齊瑞信方四寸邪刻之趙氏溥曰諸侯之圭則剡其上天子冒圭則剡其下故可以冒之一則表君徳之能覆冒一則驗諸侯之無僣逾也以四寸者或謂象徳冒四方或謂取其方正以率下也

案冒方四寸蓋縱橫髙厚皆同稍隆其上而窐其下以爲冒形取王者覆冒天下之義朝諸侯執之以爲容且示先王所傳重也若云冒諸侯之圭以齊瑞信則子男二璧旣不在所冒之列而三等之圭共此一冒𨿽有詐僞亦惡從而辧之此實先儒之陋說後人祖述之者𨿽多皆可廢也

天子用全上公用龍侯用瓚伯用將【龍莫江反瓚才旱反】

正義鄭氏眾曰全純色也龍當爲尨尨謂雜色鄭氏康成曰全純玉也瓚讀爲之龍瓚將皆雜名也賈氏公彥曰此因天子以下執玉遂說尊卑之玉純雜不同

存疑鄭氏康成曰卑者下尊以輕重爲差玉多則重石多則輕【賈防盈不足術云玉方寸重七両石方寸重六兩】公侯四玉一石伯子男三玉二石【賈防此注出於禮緯】

案此節二鄭俱未著其爲何噐防以康成所據禮緯指爲天子及公侯伯之圭龍瓚將三者皆是於雜色之中分等次而非玉與石之相續也

存異鄭氏鍔曰凡祼噐前有龍口以流注中有瓚如盤以盛鬯後有柄以執持用圭爲之謂之將天子則三者用一玉成之故謂之全上公之祼噐惟龍口得如天子用玉其瓚其將皆石之似玉者侯之祼噐惟瓚得如天子用玉其龍其將皆石之似玉者伯之祼噐惟將得如天子用玉其龍其瓚皆石之似玉者林氏希逸曰艾軒云祼玉有三爲龍首一等玉也以次於全玉爲瓚一等玉也又次於龍首瓚盛酒也爲祼將又一等玉也又次於瓚上文言圭此一節乃論爲圭之玉謂天子之圭則用純全之美玉上公之圭則用爲祼瓚龍之玉諸侯之圭則用爲瓚之玉伯之圭則用爲祼將之玉其文正在言圭之下此說極正而易通

繼子男執皮帛

正義鄭氏康成曰謂公之孤也見禮次子男贄用束帛而以豹皮表之謂飾天子之孤表帛以虎皮【賈防虎豹二者皮中爲美虎皮又貴天子孤尊故知義然也】此說玉及皮帛者遂言見天子之用贄鄭氏鍔曰有天子之孤有公之孤大宗伯職孤執皮帛天子之孤也【案大宗伯亦兼公之孤言之】典命職公之孤四命以皮帛視小國之君二者皆執皮帛天子之孤不當繼子男之後故注謂此公之孤然典命又有諸侯適子未誓則以皮帛継子男之文此文上無所承意其防簡失次也林氏希逸曰此句是縂言子男以上則用玉継子男者則執皮帛尙書五玉之下卽曰三帛亦是等則如此

案此非玉人所掌而附於此者因上歷言所執玉而類及之也然則上經用全用龍用瓚用將者不得以祼噐目之矣

天子圭中必【必府結反戚如字沈音畢】

正義鄭氏康成曰必讀如鹿車縪之縪謂以組約其中央爲執之以備失隊賈氏公彥曰案聘禮記五等諸侯及聘使所執圭璋皆有繅借及絢組絢組所以約圭中央恐失隊卽此中必之類圭之中必尊卑皆有此獨言天子舉上以明下也

案羣公皆執圭以將事而天子端拱於上舉諸侯以下則疑於天子之不必然天子且用縪則執以將事者不必言矣

四圭尺有二寸以祀天

正義鄭氏康成曰郊天所以禮其神也典瑞職四圭有邸以祀天旅上帝趙氏溥曰典瑞防謂用一大玉中央爲璧形亦肉倍好四面琢出四圭各尺二寸與鎭圭同其璧爲邸徑六寸縂三尺與大圭三尺等皆一玉俱成兩圭祀地者亦然據此則四圭是就璧平出非植起者

案知尺有二寸爲四圭琢出之數者以下經圭璧五寸兩圭五寸有邸非以琢出之數言則不可通也圭璧不言有邸璧卽邸也四圭不言有邸以兩圭有邸從可知也不於四圭言有邸者於四圭言有邸或疑坤二而虛祀地之兩圭不必一玉俱成也

大圭長三尺杼上終葵首天子服之【杼直呂反】

正義鄭氏康成曰王所搢大圭也或謂之珽【賈防玉藻天子搢珽方正於天下也注云言珽然無所屈對諸侯爲荼前屈後直大夫前屈後屈也】終葵椎也【賈防齊人謂椎爲終葵】爲椎於其杼上明無所屈也杼閷也相玉書曰珽玉六寸明自炤【賈防謂於三尺圭上除六寸之下両畔殺去之使己上爲椎頭言六寸據上不殺者而言案明自炤者光可以鑑也言玉之明潔也天子搢珽方正於天下也必明能自鑑而後可方正於天下義取於此】賈氏公彥曰以其長故得大圭之稱以其搢於衣帶之間故以服稱之趙氏溥曰杼與輪人行澤者欲杼同謂大圭三尺於圭首餘六寸令方正如椎頭自六寸下兩畔防殺以下依舊方正

案圭首六寸體正方自首以下度𨿽減殺而體亦正方故曰珽也蓋搢於帶間非大其首而削薄其下則虞失隊亦當有縪不然𨿽有椎頭亦隊

土圭尺有五寸以致日以土地

正義鄭氏康成曰致日度景至不夏日至之景尺有五寸冬日至之景丈有三尺【賈防於地中立八尺之表於中漏半夏至日表北尺五寸景與土圭等冬至日丈三尺爲景至若不依此皆爲不至案此惟洛邑土中夏至之景則然故制土圭以合之或南或北日近天頂則晷短逺天頂則晷長以土圭之尺寸伸縮計之詳見大司徒職】土猶度也建邦國以度其地而制其域

祼圭尺有二寸有瓚以祀廟

正義鄭氏康成曰祼之言灌也謂始獻酌奠也【賈防小宰注祼亦謂祭之啐之奠之以屍不飲故云奠之司尊彜注祼始獻屍郊特牲注始獻神也以祼入獻於屍故云獻屍又灌圭爲降神故云獻神三注不同其義一也】瓚如盤其柄用圭有流前注【賈防典瑞注引漢禮瓚盤大五升口八寸下有盤口徑一尺言有流前注者按下三璋之勺鼻寸是也言前注者以屍執之向外祭乃注之也】賈氏公彥曰天地大神至尊不祼惟人道宗廟有祼故云以祀廟也鄭氏鍔曰言祼圭尺有二寸而又曰有瓚則第言圭長而不兼瓚王之祼圭法天數也

案旱麓詩鄭箋云圭瓚之狀以圭爲柄黃金爲勺靑金爲外朱中央孔防云瓚者盛鬯酒之噐以黃金爲勺而有鼻口鬯酒從中流出故毛云黃金所以飾流鬯也蓋亦依此記大璋中璋邊璋之文以觧之則圭瓚璋瓚形制略同惟圭璋之柄爲異

琬圭九寸而繅以象徳【琬於阮反繅音早】

正義鄭氏康成曰琬猶圜也王使之瑞節也諸侯有徳王命賜之使者執琬圭以致命焉繅借也王氏昭禹曰典瑞言以治徳以結好而此言以象徳者惟象徳然後可以治徳結好也

案下琰圭曰判規則此不判者首圜如規可知矣此琬圭之首圜則凡不琬者皆鋭而三角又可見矣

琰圭九寸判規以除慝以易行【琰余冉反】

正義鄭氏康成曰凡圭琰上寸半琰圭琰半以上又半爲瑑飾【賈防凡圭琰上寸半者雜記文琰圭則自半以上琰至首】諸侯有爲不義使者徵之執以爲瑞節也除慝誅惡逆也易行去煩苛

案琰圭對琬圭言之故曰規以其首亦圜也琰其上寸半者去其両角爲圜形此琬與琰同也琰圭則又於寸半之一截琰其中爲両岐使岐頭向上得四分寸之三卽是琰上寸半之半也故曰判規防尙未析存疑鄭氏敬仲曰除慝用之於眾覜時大行人職殷覜以除邦國之慝是也

璧羨度尺好三寸以爲度【羨異賤反又習彥反好呼報呼老二反】

正義鄭氏眾曰羨也好璧孔也爾雅曰肉倍好謂之璧好倍肉謂之瑗肉好若一謂之環鄭氏康成曰羨猶延也其袤一尺而廣狹焉【賈防羨不圜之貌璧應圜九寸造時減廣一寸以益上下之袤一寸則上下一尺廣八寸故云其袤一尺而廣狹焉狹焉謂八寸也】賈氏公彥曰以爲度者天子以爲量物之度也薛氏季宣曰以十寸之尺起度則爲丈爲引以八寸之尺起度則爲尋爲常故同謂之度尺

圭璧五寸以祀日月星辰

正義鄭氏康成曰禮其神也圭其邸爲璧取殺於上帝【賈防圭璧謂以璧爲邸旁有一圭故曰圭其邸爲璧也上文四圭尺有二寸以祀天此日月星辰爲天之佐故一圭五寸是取殺於上帝也】易氏祓曰圭銳以象天之用璧圓以象天之體而其制五寸者殺乎祀天之璧又以象天數之中

璧琮九寸諸侯以享天子【琮才宗反】

正義鄭氏康成曰享獻也聘禮享君以璧享夫人以琮賈氏公彥曰小行人注二王后享天子及後用圭璋則此璧琮九寸據上公九命若侯伯當七寸子男當五寸王氏昭禹曰璧禮天之玉也故以享天子琮禮地之玉也故以享後此不言享後者諸侯來享以天子爲主故也由此推之則二王后之享用圭璋子男之享用琥璜玉人不言以小行人見之也【案小行人鄭注以琥璜爲子男於諸侯相享所用則享王同也】

糓圭七寸天子以聘女

正義鄭氏康成曰納徵加於束帛【賈防自士已上皆用纁束帛但天子加以糓圭諸侯加以太璋】林氏希逸曰圭上刻爲糓之形其長七寸【案典瑞注其飾若粟文然】王氏昭禹曰典瑞兼和難此不言者玉人爲此以聘女爲主

大璋中璋九寸邊璋七寸射四寸厚寸黃金勺靑金外朱中鼻寸衡四寸有繅天子以巡守宗祝以前馬【射食亦反下並同勺上灼反衡音橫】

正義鄭氏康成曰射琰出者也【賈防向上謂之出謂琰半已上其半已下爲文飾也】勺故書或作約杜子春云當爲勺謂酒尊中勺也鄭司農云鼻謂勺龍頭鼻也某謂鼻勺流也凡流皆爲龍口也衡古文橫假借字也衡謂勺也三璋之勺形如圭瓚【賈防圭瓚口八寸下有盤一尺此四寸旣倍狹明所容亦小但形狀相似耳】天子巡守有事山川則用灌焉【賈防知用灌者以圭瓚灌宗廟明此天子巡守用灌山川可知】於大山川則用大璋加文飾也於中山川用中璋殺文飾也於小山川用邊璋半文飾也其祈沈以馬宗祝亦執勺以先之【陸氏徳明曰小爾雅祭山川曰祈沈】禮王過大山川則大祝用事焉【賈防大祝職不言中小山川者舉大者而言或使小祝爲之】將有事於四海山川則校人飾黃駒孔氏穎逹曰大璋中璋邊璋皆是璋瓚賈氏公彥曰三璋據爲勺柄黃金勺以下據爲勺頭

案典瑞及此記皆無璋瓚之目孔氏詩防以此當之理或然也但祭義言灌以圭璋棫朴詩言奉璋峩峩書顧命言秉璋以酢則璋瓚亦於宗廟用之而此無文何也豈以圭瓚已云祀廟卽可於彼互見與抑此記尙有闕文與王灌以圭瓚後若臣則以璋瓚陽全陰半之義也

通論王氏詳說曰杜氏以勺爲尊中之勺二鄭謂以比於圭之瓚蓋勺有二明堂位夏后氏龍勺商防勺周蒲勺尊中之勺也此曰黃金勺者謂圭瓚之首鼻勺之勺也當以二鄭爲當

存疑陳氏祥道曰注謂凡流皆爲龍口瓚盤大五升口八寸下有槃口一尺然古者有圭瓚璋瓚而無下槃有鼻而無龍口注所云其漢制與王氏詳說曰瓚盤之制出於漢儀六經所無

大璋亦如之諸侯以聘女

正義鄭氏康成曰亦納徵加於束帛也大璋者以大璋之文飾之也【賈防以其與上大璋同名明以大璋之文飾之】亦如之者如邊璋七寸射四寸【賈防知如邊璋七寸射四寸者以天子糓圭七寸以聘女諸侯不可過於天子爲九寸旣文承邊璋之下而言亦如之明知如邊璋七寸射四寸也】

辧正陳氏祥道曰此錯簡也當繼糓圭七寸天子以聘女之後亦如之者亦如糓圭之七寸蓋天子聘女用圭諸侯聘女用璋此尊卑隆殺之等也若以繼邊璋之後則聘女以加於束帛非酌事無所用勺

瑑圭璋八寸璧琮八寸以覜聘【覜吐弔反】

正義鄭氏康成曰瑑文飾也覜視也聘問也眾來曰覜特來曰聘聘禮曰凡四噐者惟其所寶以聘可也賈氏公彥曰此謂上公之臣執以覜聘用圭璋享

用璧琮於天子及後也若両諸侯自相聘亦執之侯伯之臣宜六寸子男之臣宜四寸凡諸侯之臣覜聘不得執君之桓圭信圭之等直瑑爲文飾耳

案此言瑑則已上之圭璋璧琮皆不瑑矣是不瑑者貴於瑑者也據此記則論語集注以聘圭爲諸侯命圭者誤

牙璋中璋七寸射二寸厚寸以起軍旅以治兵守正義鄭氏康成曰二璋皆有鉏牙之飾於琰側先言牙璋有文飾也【賈防知二璋皆有鉏牙之飾者以其同起軍旅以牙璋爲首故知中璋亦有鉏牙但牙璋文飾多故得牙名也】賈氏公彥曰典瑞無中璋以其大小等故不見也二璋皆起軍旅蓋軍多用牙璋軍少用中璋

餘論趙氏溥曰以牙爲象取其能制人而人畏之若後世銅虎符發兵之類

駔琮五寸宗後以爲權【駔音祖】

正義鄭氏康成曰駔讀爲組以組系之因名焉【賈防以組爲系名組琮如以玉飾豆名玉豆是其類】鄭司農云以爲稱錘以起量【賈防量自是斗斛之名而雲起量者對文量衡異散文衡亦得爲量以其量輕重故也】賈氏公彥曰下文天子以爲權有鼻此不言鼻者舉彼以見此亦有鼻可知鄭氏鍔曰權者銖兩斤鈞所由生宗後以組系五寸之琮以爲權蓋獻蠒稱絲則用之通論易氏祓曰璧圓象天琮八方象地萬物之數莫不取法於天地故權度之噐法度所自出而政事系焉先王慮其制之不存故托於琮璧使定於一而不可易也

案宗尊也天子繼世故尊無與並後則或有母后若祖母后存焉惟祭祀賓客夫婦親之必時王之後若宮中內治王之母若祖母在焉則卑者不敢專也故內鎭必宗後守之而駔琮以爲權亦稱宗後與

大琮十有二寸射四寸厚寸是謂內鎭宗後守之正義鄭氏康成曰如王之鎭圭也射其外鉏牙【賈防據八角鋒故云鉏牙也】賈氏公彥曰大琮者對上駔琮爲大也十有二寸者並角爲尺二寸【鄭氏鍔曰琮本八寸並兩旁之角爲十有二寸】射四寸者角各出二寸兩相並四寸

駔琮七寸鼻寸有半寸天子以爲權

正義鄭氏眾曰以爲權故有鼻也毛氏應龍曰琮八方其中實可爲鼻故以爲權鄭氏鍔曰權不用璧而用琮者蓋莫髙於天長短之所由生莫厚於地輕重之所由積所以審輕重者用法地之噐

兩圭五寸有邸以祀地以旅四望

正義鄭氏康成曰邸謂之柢有邸僢共本也【賈防僢共本者亦一玉俱成兩圭足相對爲僢也】

瑑琮八寸諸侯以享夫人

正義鄭氏康成曰獻於所朝聘君之夫人也賈氏公彥曰言享夫人則是諸侯自相朝所用致享者也五等諸侯朝天子享用璧琮不降瑞若自相享降瑞一等此八寸據上公二王后侯伯當六寸子男自相享退用琥璜降用四寸注兼言聘者其臣聘瑑圭璋璧琮亦皆降一等與君寸數同經直言瑑琮不言瑑璧以享君文略可知也趙氏溥曰瑑謂就上雕琢成文縷要別於禮神之琮卽如上文瑑圭璋璧琮也諸侯享天子用璧享後用琮則享夫人以瑑琮宜矣璧琮九寸以享天子則後在其中後以九寸夫人降用八寸宜矣

案易氏祓謂此天子之三夫人非也夫人𨿽有致飲於賔客之禮亦以助後禮賓耳若旣享後而又享夫人則並後匹嫡亂政之尢者成周時必無此禮

案十有二寸棗防十有二列諸侯純九大夫純五夫人以勞諸侯【勞力報反】

正義鄭氏康成曰案玉飾案也純猶皆也棗防實於噐乃加於案聘禮夫人使下大夫勞以二竹簋方【賈防簋法圜此竹簋方或以異於黍稷簋與】被纁裏有蓋其實棗烝防擇兼執之以進【賈防聘禮諸侯夫人使下大夫勞無案直有棗防引之者見𨿽有案棗防亦盛於竹簋也】賈氏公彥曰棗防十有二列者玉案十二枚案案皆有棗防據案十二爲數不謂一案之上十有二也陳氏祥道曰其勞諸侯不以命數之多寡爲節蓋厚之也

存疑鄭氏康成曰夫人王后也記時諸侯僭稱王而夫人之號不別是以同王后於夫人也玉案十二以爲列王后勞朝諸侯皆九列聘大夫皆五列則十有二列者勞二王之後也

璋邸射素功以祀山川以致稍餼

正義鄭氏康成曰邸射剡而出也【賈防半圭曰璋璋首邪卻之今於邪卻之處從下向上縂邪卻之名爲剡而出】致稍餼造賓客納稟食也【賈防食米曰稟賔客在館主人使人稍稍致之】鄭司農云素功無瑑飾也餼或作气杜子春云當作餼賈氏公彥曰以祀山川者謂四望之外所有山川皆是

楖人【闕】

雕人【闕】

磬氏爲磬倨句一矩有半【倨音據句音鉤】

正義鄭氏康成曰必先度一矩爲句一矩爲股而求其旣而以一矩有半觸其則磬之倨句也【賈防一矩爲句據上曲者一矩爲股據下直者謂兩頭相望者假令句股各一尺今以一尺五寸觸兩其句股之形卽磬之倨句折殺也】磬之制有大小此假矩以定倨句非用其度也

案倨句者磬折之法不整方如矩也一矩有半者言倨句之度止於此也凡一矩爲句一矩爲股以整方求其則不及一矩有半今一矩有半則視如矩者稍舒矣凡言倨句者皆視矩爲舒而度各不同如戈胡之倨句耒庛之倨句亦略似磬折也注謂以一矩有半觸其一言防要可見古人算學之精通論趙氏溥曰考工工名有假物而名者如鳬氏爲鐘防氏爲量是也有假意而名者如築氏爲削鐘氏染羽是也至於物無可假意無可取直以所制噐名之如輪人爲輪矢人爲矢磬氏爲磬是也

其博爲一股爲二鼓爲三參分其股博去一以爲鼓博參分其鼓博以其一爲之厚

正義鄭氏眾曰股磬之上大者鼓其下小者所當擊者也【賈防股面廣鼓面狹故先鄭以大小而言】鄭氏康成曰博謂股博也博廣也【賈防下文因此博而云股爲二明此博卽股廣也此上下云一二三者亦假一二三而爲長短廣狹故不言其尺寸也】股外面鼓內面也【賈防以在上故云外面以在下故云內面】假令磬股廣四寸半者股長九寸也鼓廣三寸長尺三寸半厚一寸

已上則摩其旁已下則摩其耑【耑音端】

正義鄭氏眾曰磬聲大上則摩鑢其旁鄭氏康成曰大上聲淸也薄而廣則濁大下聲濁也短而厚則淸賈氏公彥曰凡樂噐厚則聲淸薄則聲濁今聲淸由厚故摩其兩旁而使薄聲濁由薄薄不可使厚故摩使短短則形小而厚也

案記言爲磬之法但以一二三虛設其數而不以尺寸質言之則磬固有大小矣然編磬同在一虡必無或大或小者而聲音之入律各有不同則存乎厚薄之間也或上厚下薄或下厚上薄或中厚邊薄或邊厚中薄而音律別焉記言摩其旁則亦有摩其中者矣言摩其端則亦有摩其上者矣蓋互見也注防以摩其端作長短言之亦可兼備要當以厚薄之說爲正也磬有大小則當有特磬明矣

矢人爲矢

正義趙氏溥曰矢人止爲矢笴其鏃則成於冶氏特刮摩而用之故列矢人於刮摩之工

通論王氏昭禹曰夏官有槀人司弓矢而考工又有矢人弓人者蓋槀人則掌以財賫弓矢之幹所以給矢人弓人之用而矢人弓人之所成則司弓矢掌其守藏出入也

鍭矢參分茀矢參分一在前二在後【鍭音侯茀依注作殺李音拂】正義鄭氏康成曰參訂之而平者前有鐡重也司弓矢職茀當爲殺【賈防司弓矢職鍭矢與殺矢相對茀矢自與矰矢相對故破茀爲殺】鄭氏眾曰一在前謂箭槀中鐡�居參分殺一以前毛氏萇曰鍭矢參亭【孔防謂三分矢一在前二在後輕重鈞停】易氏

祓曰矢槀長三尺槀之前設刃故有鐡而重槀之後設羽故無鐡而輕矢人之職必稱量其槀而訂平之鍭矢殺矢三分其槀之三尺則一尺在前二尺在後後二尺之重與前一尺相等則槀前之鐡極重故其發遲而近射用焉

案冶氏爲殺矢刃長寸而鋌十之槀長三尺鋌長一尺則前三之一有鐡後三之二無鐡後鄭以輕重言先鄭以長短言故防以爲義合引之在下也

兵矢田矢五分二在前三在後

正義鄭氏康成曰鐡差短小也兵矢謂枉矢絜矢也【賈防以司弓矢職參之下有七分當茀矢矰矢此五分當枉矢絜矢也】此二矢亦可以田田矢謂矰矢【賈防依鄭志此云田矢謂矰矢非謂經中田矢正是下文七分者旣非經之田矢鄭言之者欲見矰矢正田矢此經二矢亦可以田也】易氏祓曰五分其槀之三尺以在後尺有八寸之重而與前尺有二寸相等則槀前之鐡比殺矢蓋短而小矣故其發逺而火射用焉

殺矢七分三在前四在後【殺依注作茀】

正義鄭氏康成曰鐡又差短小也司弓矢職殺當爲茀【賈防不言矰矢以其與茀矢同制故略】易氏祓曰七分其槀之三尺在後七分之四與前七分之三相等則槀前之鐡比兵矢又短而小矣故其發髙而弋射用焉

通論劉氏彞曰司弓矢所辧者八矢而此所記止五矢又田矢兵矢司弓矢無有蓋司弓矢辧其名物考工記止記其爲之之法則有名異而法同者皆該在其中且司弓矢據事之重者爲先故枉矢絜矢用於戰伐則列在前而鍭矢殺矢在後此據鐡之重者爲先故鍭矢殺矢列在前而枉矢絜矢卻作田矢兵矢而在後也

參分其長而殺其一五分其長而羽其一以其笴厚爲之羽深【殺本又作閷色界反笴古老反】

正義鄭氏康成曰矢槀長三尺殺其前一尺令趣鏃也【賈防槀長三尺約羽六寸逆差之】羽者六寸笴讀爲槀謂矢幹古文假借字厚之數未聞

水之以辧其陰陽夾其陰陽以設其比夾其比以設其羽【夾古洽反比毗至反】

正義鄭氏康成曰辧猶正也陰沈而陽浮【賈防就其浮沈刻記之】夾其陰陽者弓矢比在槀兩旁弩矢比在上下設羽於四角【賈防弓豎用之故比在槀之兩畔弩橫用之故比在槀上下】鄭氏眾曰比謂括也趙氏溥曰比謂箭括抵處以其貼近故名爲比

案投笴於水必半沈半浮因刻記之就其中央設比則兩畔各有陰陽而輕重之分均否則或上輕下重或上重下輕而低昂不得其準矣

參分其羽以設其刃則𨿽有疾風亦弗之能憚矣【憚都逹反又徒旦反】

正義鄭氏康成曰刃二寸故書憚或作但鄭司農云讀當爲憚之以威之憚謂風不能驚憚箭也

案觀此則凡矢鏃出槀外者皆二寸也注謂下記刃長寸當作二寸據此不知曰以設其刃乃並鋌之出槀者而爲二寸也若刃長二寸則當曰參分其羽以爲刃長矣弗之能憚謂不畏風之振撼也

刃長寸圍寸鋌十之重三垸【鋌徒頂反垸音丸】

正義鄭氏康成曰鋌一尺趙氏溥曰此言刃長寸而上文三分其羽以設其刃乃謂二寸者蓋一半刃鏃一半刃根並而言之

存疑鄭氏康成曰刃長寸脫二字

案三等之矢鐡以漸而短小則重三垸者殺矢所獨也諸矢之鐡輕重無文按其前後長短之分則輕重之差可推矣

前弱則俛後弱則翔中弱則紆中彊則揚羽丰則遲羽殺則趮【俛音免趮音躁子到反】

正義鄭氏康成曰言干羽之病使矢行不正俛低也翔廽顧也紆曲也揚飛也丰大也趮旁掉也

是故夾而搖之以眡其丰殺之節也

正義鄭氏康成曰今人以指夾矢�防是也鄭氏鍔曰欲知其病者必夾於兩指之間以搖之如丰殺中節則搖之必均平而無輕重也

橈之以眡其鴻殺之稱也【橈乃孝反稱尺證反】

正義鄭氏康成曰橈搦其幹賈氏公彥曰鴻卽上文彊也殺卽上文弱也趙氏溥曰丰殺之節謂羽彊弱之稱謂笴搖之以試羽也橈之以試笴也笴體欲相稱故於鴻殺言稱羽欲有節故於丰殺言節

凡相笴欲生而摶同摶欲重同重節欲防同防欲防【相息亮反摶徒丸反】

正義鄭氏康成曰相猶擇也生謂無瑕蠧也摶讀如摶黍之摶【賈防爾雅黃鳥摶黍也】謂圜也【鄭氏鍔曰欲其圜出於自然非琢削也】鄭氏眾曰欲防欲其色如防也【賈防防義取堅實色如防卽是堅實】

【者】

案節欲防以竹言也竹譜箭竹髙者不過一丈節間三尺堅勁中矢禹貢言箘簵顧命言垂之竹矢傳言防稽之竹箭是其良也然笴用木者不少如肅愼氏之楛董澤之蒲之類此不言者記特舉一以見法耳

陶人爲甗實二鬴厚半寸唇寸【甗音彥】

正義鄭氏眾曰甗無底甑【賈防對甑七穿是有底者】鄭氏康成曰量六斗四升曰鬴【賈防昭三年左傳齊晏子辭】趙氏溥曰厚半寸言其身唇寸言其口陳氏祥道曰舂谷以爲米臼杵之利興焉炊米以爲食鬲甑之噐用焉案甗甑盆鬲諸噐不言崇廣之度何也防氏爲鬴方一尺深一尺此其法也計所實之防何或崇而小或卑而廣乘除進退不可以一律拘故不著也又案少牢饋食禮廩人摡甑甗匕敖氏継公曰甗如甑有底而無孔所以盛米也甑則炊之匕則出之蓋甑甗並列必有兩用甑爲炊噐則甗當爲盛噐矣若無底則不可用也敖說比注爲長並存之以備參考存疑歐陽修集古錄載宋太宗時長安民耕地得此甗初無識者其狀下爲鼎三足上爲方甑中設銅箄可以開合制作甚精有銘在其側學士句中胥於篆籀能識其文曰甗也遂藏於祕閣

存異陳氏祥道曰先儒所引者齊人之亂法非先王之制度所以知鬴爲斛者蓋防氏爲量深尺內方尺而圓其外其實一鬴其唇一寸其實一豆豆謂斗也斗十之而爲斛則鬴之方尺爲斛可知或言鬴或言斛互相見也

案防氏爲鬴方尺深尺實六斗四升其臀一寸實一豆豆四升臀𨿽深一尺而方廣不及尺也陳祥道以豆爲一斗鬴爲一斛從此糾紛遂令甑鬲庾簋諸噐之數皆無定準矣

盆實二鬴厚半寸唇寸

正義毛氏一淸曰盆以盛物亦以爲量荀子謂畆數盆

案盆實二鬴畮數盆以盆計所入耳非用盆爲挽量之噐也盆蓋用以淅米兼以俟甑炊熟而覆之

甑實二鬴厚半寸唇寸七穿

正義王氏昭禹曰甑有底而七穿所以通火气而熟物用之以烝者也鄭氏鍔曰爾雅言甑謂之鬵詩所謂漑之釜鬵者也

鬲實五觳厚半寸唇寸【鬲音歷觳音斛】

正義鄭氏康成曰豆實三而成觳則觳受斗二升鄭氏鍔曰鬲則鼎之類所以烹飪也爾雅欵足謂之鬲欵空也蓋其足中空也

存疑陳氏祥道曰有甑必有鬲鬲盛水於下甑加於上以木巽火水在火上而水火相逮炊以熟物案甗甑當加鐡鑊之上非鬲所能承載也陳說未必然

庾實二觳厚半寸唇寸【庾羊主反】

正義鄭氏康成曰庾讀如論語請益與之庾之庾【案庾二觳容二斗四升與論語容十六斗者異故賈以爲有二法也鄭但取音同耳】賈氏公彥曰小爾雅匊二升二匊爲豆豆四升四豆曰區四區曰釜二釜有半謂之庾庾本有二法故聘禮記十六斗曰防注云今文防爲逾逾卽庾也昭二十六年左傳申丰云粟五千庾杜注庾十六斗

案瓬人記豆實三而成觳二觳則二斗四升羣儒多主易豆爲斗非也其誤始於陳祥道誤觧防氏爲量之說

瓬人爲簋實一觳崇尺厚半寸唇寸豆實三而成觳崇尺【瓬方往反】

正義鄭氏康成曰崇髙也豆實四升賈氏公彥曰祭宗廟皆用木簋今此用瓦簋據祭天地及外神尙質噐用陶匏之類也地官舎人注方曰簠圓曰簋是簋法圓也

通論鄭氏鍔曰簋者盛黍稷之噐也說者以爲宗廟用木天地用瓦然詩言於豆於登則祀天亦有木豆矣儀禮少牢饋食有瓦豆則宗廟亦用瓦豆矣案鄭氏鍔謂瓬人合土爲噐陶人用火成之非也甗盆甑鬲庾簋豆之尺度形制具列於前然後並舉陶瓬之事則髺墾薜暴之禁轉均合防之法爲二職所同惟所造之噐各異可知矣羣儒多謂春秋傳豆區鬴鐘醢人四豆爲木豆實四升惟此職實三而成觳者爲瓦豆實一斗非也以記證記爵獻觶酬正四升考之傳記亦無以豆爲十升者

存疑歐陽氏修集古錄簋容四升其形外方內圓而小似龜有首有尾有足有甲有腹今禮家作簋亦外方內圓而其形如桶但於其蓋刻爲龜形與原父所得眞古簋不同【案孝經注簋當內方外圓此所言者蓋簠也】

凡陶瓬之事髺墾薜暴不入市【髺先鄭讀爲刮後鄭作跀音月又音兀墾苦很反薜音蘗暴音剝一蒲到反】

正義鄭氏康成曰爲其不任用也髺讀爲跀墾頓傷也薜破裂也暴墳起不堅致也【賈防跀謂不正欹邪者】

案此下陶瓬言之以見其從同也髺墾薜暴皆火齊不得之病

噐中防豆中縣【防市専反縣音懸】

正義鄭氏康成曰防讀如車輇之輇旣拊泥而轉其均尌防其側以擬度端其噐也【賈防下文防崇四尺上下髙四尺無邪曲轉其均之時當擬度此防宜與防相應其噐則正也案均以圓板爲之平面而隆其底置噐之坯於上轉而旋之則圓正而厚薄髙下適均故名均猶恐目力之虛而無所馮也立防於均之前則擬度之而得其準矣此蓋與輪人萭蔞之法相近】縣縣防正豆之柄【賈防豆柄中央把之者長一尺上下直與縣防相應其豆則直】

案此言噐則凡陶噐皆然不僅如上文所列者矣豆有直柄較之他噐爲異故又雲中縣豆亦中防可知也

防崇四尺方四寸

正義鄭氏康成曰凡噐髙於此則垺不能相勝【說文垺郭也謂盛噐以入窰者】厚於此則火气不交因取式焉

案防夲爲轉均擬度之準因言其度以見爲噐之度卽以此爲式也陶人爲甗甑之屬皆不言其崇蓋凡噐𨿽極崇不過四尺而止方四寸者又所以爲方噐取方正也噐固有整方八觚方及體方而口圓者矣則防旣可以擬圓又可以準方也防之縱橫蓋有分刌界畫可以隨噐之崇卑廣狹而取數焉

欽定周官義防卷四十二﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷四十三

考工記之四

梓人爲簨虡【簨息允反本又作筍虡音巨】

正義鄭氏康成曰樂器所縣橫曰簨植曰虡【賈疏樂噐之縣於簨虡者謂鐘磬鎛也】王氏昭禹曰梓材之美可以爲禮樂之噐故工能治材以爲噐者謂之梓人

天下之大獸五脂者膏者臝者羽者鱗者【臝力果反】

正義鄭氏康成曰脂牛羊屬膏豕屬臝者謂虎豹貔淺毛之屬【按此臝者與大司徒之臝物月令季夏之虫臝自別彼指鼃螾之屬】羽鳥屬鱗龍虵之屬賈氏公彥曰鄭注內則云凝者曰脂釋者曰膏【案豕膏亦凝但不如牛羊脂之堅耳脂膏二字對文則別散文則通】

宗廟之事脂者膏者以爲牲臝者羽者鱗者以爲簨虡正義鄭氏康成曰爲牲致美味也爲簨虡貴野聲也郝氏敬曰謂刻其形爲簨虡之飾

外骨內骨卻行仄行連行紆行以脰鳴者以注鳴者以旁鳴者以翼鳴者以股鳴者以胸鳴者謂之小虫之屬以爲雕琢【卻羌略反仄音側紆乙俱反脰音豆】

正義鄭氏康成曰刻畫祭噐博庶物也外骨龜屬內骨鼈屬【賈疏鼈外有肉緣故爲內骨】卻行螾衍之屬【陸氏徳眀曰爾雅螾入耳郭注蚰蜒也案此虫能兩頭行是卻行劉云或作衍蚓衍音延今曲蟺也】仄行蟹屬連行魚屬紆行虵屬脰鳴鼃黽屬【賈疏蟹側行今人謂之旁蟹魚唯唯行相隨故謂之連行紆曲也虵行屈曲鼃黽卽蝦蟇也脰項也以其項中鳴也】注鳴精列屬【賈疏爾雅蟋蟀蛬注云今促織也亦名靑南楚之間或謂之王孫】旁鳴蜩蜺屬【賈疏卽蟬也蟬鳴在脇】翼鳴發皇屬【賈疏爾雅蛂蟥蛢郭注甲虫也大如虎豆緑色江東呼爲黃蛢卽此發皇也】股鳴蚣蝑動股屬【賈疏七月詩五月斯螽動股陸機云幽州人謂之舂箕長而靑角長股股鳴者】胸鳴榮原屬【賈疏此記本不同馬融以爲胃鳴幹寶以爲骨鳴皆難信不如作胸鳴也揚雄以爲蛇醫或謂之榮原郝氏敬曰榮原俗名腳蛇】賈氏公彥曰上言大鳥獸或爲宗廟牲或爲簨虡訖此更別言小虫之屬以飾祭噐者也

厚唇弇口出目短耳大胸燿後大體短脰若是者謂之臝屬恆有力而不能走其聲大而宏有力而不能走則於任重宜大聲而宏則於鐘宜若是者以爲鐘虡是故擊其所縣而由其虡鳴【弇於檢反燿注音哨所教反】

正義鄭氏康成曰燿讀爲哨頎小也【賈疏哨與頎皆少小之義】賈氏公彥曰凡猛獸有力者皆前麤後細故云大胸燿後鄭氏眾曰宏讀爲紘綖之紘【賈疏桓二年左傳臧哀伯辭】謂聲音大也由若也趙氏溥曰弇小斂貌鄭氏鍔曰出目目突而出也林氏希逸曰擊其所縣若其聲出於所刻臝屬之口

銳喙決吻數目顅脰小體騫腹若是者謂之羽屬恆無力而輕其聲淸揚而逺聞無力而輕則於任輕宜其聲淸揚而逺聞於磬宜若是者以爲磬虡故擊其所縣而由其虡鳴【數音促又粗角反顅古賢反】

正義鄭氏康成曰吻口腃也顅長脰貎故書顅或作牼鄭司農云牼讀爲鬝頭無發之鬝【賈疏時俗以無發爲鬝】林氏希逸曰數目視急也小體騫腹其身小而腹縮可以騫舉也磬小物故以此爲虡

案騫騰而上也凡羽物胸腹多向上莊子其脰肩肩亦謂其長

小首而長摶身而鴻若是者謂之鱗屬以爲簨【摶徒丸反】正義鄭氏康成曰摶圜也鴻傭也賈氏公彥曰上論鐘磬之虡用鳥獸不同此論二者之簨同用龍蛇鱗物

凡攫閷援簭之類必深其爪出其目作其鱗之而【攫俱博反閷殺同又色界反簭音筮】

正義鄭氏康成曰謂簨虡之獸也深猶藏也作猶起也之而頰也賈氏公彥曰攫閷者攫著則殺之援簭者援攬則噬之深其爪出其目又作其鱗之而鱗之而謂動頰此皆可畏之貎

深其爪出其目作其鱗之而則於眂必撥爾而怒苟撥爾而怒則於任重宜且其匪色必似鳴矣【撥必末反注故書撥作廢匪作飛鄭司農云廢讀爲撥飛讀爲匪】

正義鄭氏康成曰匪采貌故書撥作廢匪作飛鄭司農云廢讀爲撥飛讀爲匪郝氏敬曰撥拔起貌怒謂張其鬐鬛昜氏祓曰曲肖其形神則無聲者亦疑於有聲

爪不深目不出鱗之而不作則必穨爾如委矣苟穨爾如委則加任焉則必如將廢措其匪色必似不鳴矣【穨徒回反李湯過反措七故反注故書作厝杜子春云當爲措】

正義鄭氏康成曰措猶頓也賈氏公彥曰此說脂者膏者止可爲牲不可爲虡之義也

梓人爲飲噐勺一升爵一升觚三升獻以爵而酬以觚一獻而三酬則一豆矣【勺上灼反觚依注作觶之豉反】

正義鄭氏康成曰勺尊升也觚當爲觶【賈疏古書觶或作觗或作�學者傳寫誤觚】豆當爲斗觚豆字聲之誤【賈疏韓詩說一升曰爵二升曰觚三升曰觶四升曰角五升曰散古周禮說同案一獻而三酬則一豆若觚則二升不滿豆矣馬季長謂豆當爲斗故鄭從師說禮噐制度云觚大二升觶大三升故鄭從二升觚三升觶也】

存異劉氏敞曰獻以一升酬以三升幷而計之爲四升豆𨿽非飲噐以數計則然

食一豆肉飲一豆酒中人之食也

正義鄭氏康成曰一豆酒又聲之誤當爲斗鄭氏鍔曰記曰觴酒豆肉至於酒非可以豆計也故義當爲斗

凡試梓飲噐鄕衡而實不盡梓師罪之【鄕許亮反】

正義鄭氏康成曰衡平也平爵鄕口酒不盡則梓人之長罪於梓人焉【案梓人有師則凡工皆有師可知孟子所謂工師也】

存疑鄭氏眾曰衡謂麋衡也王氏志長曰麋眉通先鄭之說爲長眉間曰衡向衡而酒不盡是飲噐大深也

案飲噐斷句謂試眾梓人所爲之飲噐也

梓人爲侯廣與崇方參分其廣而鵠居一焉【鵠古毒反】正義鄭氏康成曰崇髙也方猶等也髙廣等者謂侯中也天子射禮以九爲節侯道九十弓弓二寸以爲侯中髙廣等則天子侯中丈八尺諸侯於其國亦然【賈疏射人及樂師皆雲天子以騶虞九節大射禮大侯九十弓天子九節亦九十弓可知弓二寸以爲侯中鄕射記文】鵠所射也以皮爲之各如其侯也【賈疏謂以皮飾兩畔其鵠之皮亦與作侯皮同若虎侯以虎皮飾侯側其鵠亦用虎皮熊麋豹侯亦然】居侯中三分之一則此鵠方六尺惟大射以皮飾侯大射者將祭之射也其餘有賓射燕射【賈疏惟大射以皮飾侯者對賓射射正以五色飾侯之側爲雲气也燕射射獸侯亦畫雲气飾侯之側】

案梓人攻木者也當主爲侯植而詳言鵠及身與个者必眀乎其廣崇之度而後植乃相應也其縫布棲皮畫正等事自有他工爲之專言梓人者侯以植爲骨三等侯之降殺以植爲主也

上兩个與其身三下兩个半之【个注讀爲幹一如字】

正義鄭氏康成曰个讀若齊人搚幹之幹【賈疏桓十八年公羊傳齊侯使公子彭生搚幹而殺桓公是幹爲脇骨个居兩旁如侯之脇】上个下个皆謂舌也身躬也鄕射禮記曰倍中以爲躬倍躬以爲左右舌下舌半上舌然則九節之侯身三丈六尺上个七丈二尺下个五丈四尺其制身夾中个夾身在上下各一幅此侯凡用布三十六丈言上个與其身三者眀身居一分上个倍之耳亦爲下个半上个出也个或謂之舌者取其出而左右也侯制上廣下狹蓋取象於人也張臂八尺張足六尺是取象率焉【賈疏古者布幅廣二尺二寸除二寸爲縫昏以二尺計之此侯是九十弓侯侯中丈八尺則九幅布布長丈八尺九幅九丈幅有八尺爲七丈二尺添前爲十六丈二尺上下躬各三丈六尺卽上下共爲七丈二尺其上个七丈二尺下个有五丈四尺添前縂用布三十六丈也其七十弓侯侯中一丈四尺其五十弓侯侯中一丈皆倍中以爲躬倍躬以爲左右个計之皆可知也】賈氏公彥曰此經云身卽中上布一幅者是也上兩个居二分身居一分故云上兩个與其身三謂三分如等也云下兩个半之者半其出者也一侯二侯三侯皆然故不定侯名存疑鄭氏眾曰兩个謂布可以維持侯者也上方兩枚與身三設身廣一丈兩个各一丈凡爲三丈下兩个半之傅地故短也

辧正賈氏公彥曰先鄭意身卽與中爲一謂方丈者其上又加布一幅長三丈爲兩个後鄭不從者侯有中有躬有个今先鄭惟有身不見中故不從之也

上綱與下綱出舌尋縜寸焉【縜於貧反】

正義鄭氏眾曰綱連侯繩也舌維持侯者縜籠綱者鄭氏康成曰綱所以繋侯於植者也【賈疏植在兩旁邪豎之以】

【下个半上个皆出舌尋故知兩旁邪向外也】上下皆出舌一尋者亦人張手之節也昜氏祓曰綱所以持侯而繋於植縜所以持綱而繋於侯【趙氏溥曰縜是圈子穿在个邊綱卻穿過圈子以縛在植上】

張皮侯而棲鵠則春以功【春注音蠢今讀如字】

正義鄭氏康成曰皮侯以皮飾之侯司裘職曰王大射則共虎侯熊侯豹侯設其鵠謂此侯也【案司裘注云謂之鵠者取名於鳱鵠鳱鵠小鳥而難中是以中之蒍雋】天子將祭必與諸侯羣臣射與之事鬼神焉賈氏公彥曰天子三侯用虎熊豹皮飾侯之側號曰皮侯棲鵠者各以其皮爲鵠綴於中央似鳥之棲故雲棲鵠也

案功猶事也春謂春官宗伯也將祭而射以習禮樂之事於是春官將有事焉故曰春以功

存疑鄭氏康成曰春讀爲蠢蠢作也出也以作其容體出其合於禮樂者

張五采之侯則逺國屬

正義鄭氏康成曰五采之侯謂以五采畫正之侯也五采者內朱白次之蒼次之黃次之黑次之其侯之飾又以五采畫雲气焉逺國屬者諸侯朝防王張此侯與之射所謂賓射也正之方外如鵠內二尺鄭氏鍔曰五采之侯以文爲主所以眀用文徳而不用武之意也

存疑鄭氏康成曰射人職曰以射法治射儀王以六耦射三侯三獲三容樂以騶虞九節五正下曰若王大射則以貍步張三侯則此五正之侯非大射之侯眀矣其職又曰諸侯在朝則皆北面賈氏公彥曰此據賓射之侯言五采是九十弓之侯若七十弓者則三正五十弓者則二正也言逺國屬者對畿內爲逺也

案射人職言士以三耦射豻侯豻侯皮侯也比而觀之則其上文王諸侯孤卿大夫之射亦大射非賓射也蓋賓射惟天子諸侯有之孤卿大夫士燕射而已何賓射之有至其所云九節五正七節三正五節二正者自以歌詩之節言之如九節五正則四節先以聽而五節之中拾發乘矢故云正也如以爲五正之侯則一句之中忽言歌忽言侯文不相貫矣觀牛人鎛師典庸噐小臣諸職賓射與饗食相次蓋諸侯來朝或諸侯自相朝而特舉此禮非因燕爲之故次於大射而隆於燕射也

張獸侯則王以息燕

正義鄭氏康成曰獸侯畫獸之侯也鄕射記曰凡侯天子熊侯白質諸侯麋侯赤質大夫布侯畫以虎豹士布侯畫以鹿豕凡畫者丹質是獸侯之差也燕謂勞使臣若與羣臣飲酒而射賈氏公彥曰燕射之侯天子已下惟有五十步侯而無尊卑之別以其事褻也敖氏繼公曰鄕飲酒禮乃息司正息疑卽燕之異名

案熊侯麋侯布侯皆獸侯也熊侯麋侯者各以其獸皮之全者二夾置於質之旁以爲飾布侯則畫虎豹若鹿豕以爲飾而不以皮也其質在中猶正鵠也於布體各以純色采之與正之五采者異

祭侯之禮以酒脯醢

正義鄭氏康成曰謂司馬實爵而獻獲者於侯薦脯醢折爼獲者執以祭侯【賈疏司馬實爵已下皆以大射而言彼𨿽諸侯禮天子射亦然又不辧大射賓射燕射則三等射皆同】

案凡射必獻獲者以其執事有功當受獻也獲者以侯爲功故卽以祭侯鄕射大射俱在飲不勝者之後三請射之前蓋射禮於是始成故節次在此也

其辭曰惟若寕侯毋或若女不寕侯不屬於王所故抗而射女彊飲彊食詒女曾孫諸侯百福【女音汝彊技養反】正義鄭氏康成曰若猶女也或有也若如也屬猶朝防也抗舉也張也詒遺也曾孫諸侯謂女後世爲諸侯者

存疑賈氏公彥曰祭侯祭先有功徳之侯若射侯則射不寕侯有罪者舉有功以勸示又舉有罪以懲之案所祭卽所射之侯非謂諸侯之有功徳者也祭侯於梓人之職無與記蓋因三侯之用而牽連言之又大射儀梓人與工人士有畫物之役豈獻左右正與內小臣時梓人亦得與獻而記有闕文邪又案此辭非仁人之言後人因射侯之侯與諸侯之侯字同而傅防爲之耳果爾則是諸侯使不屬矣曽是聖人制禮而有是哉

廬人爲廬噐【廬魯吳反】

正義易氏祓曰廬噐謂五兵之柄也

戈柲六尺有六寸殳長尋有四尺車防常酋矛常有四尺夷矛三尋【柲音祕酋在由反】

正義鄭氏康成曰柲猶柄也八尺曰尋倍尋曰常酋夷長短名酋之言遒也酋近夷長矣【賈疏凡此經所云柄之長短皆通刃爲尺數八尺曰尋倍尋曰常皆約上文車有六等之數皆以四尺爲差而知之也夷爲長故開口引聲而言之酋爲短故合口促聲而言之】

凡兵無過三其身過三其身弗能用也而無己又以害人

正義鄭氏康成曰人長八尺與尋齊進退之度三尋用兵力之極也無己不徒止也賈氏公彥曰又以害人人謂己身也鄭氏鍔曰無己猶言不特如此

故攻國之兵欲短守國之兵欲長攻國之人眾行地逺食飲饑且涉山林之阻是故兵欲短守國之人寡食飲飽行地不逺且不涉山林之阻是故兵欲長

正義鄭氏康成曰言罷羸宜短兵壯健宜長兵【王氏志長曰罷羸壯健亦未盡攻守之勢宜短宜長備誦經文自得】賈氏公彥曰司馬法弓矢圍殳矛守戈防助攻國之兵短則弓矢是也【案短兵長兵當指戈殳以上五等不數弓矢以弓矢不系廬人也且弓矢是兵之尢長者在五兵之外攻守皆不可缺】守國之兵長則殳矛是也攻國守國皆有戈防以助弓矢殳矛以戈防長短處中故也

凡兵句兵欲無彈刺兵欲無蜎是故句兵椑刺兵摶【句音鉤彈徒旦反蜎於全反椑薄兮反摶徒丸反】

正義鄭氏康成曰句兵戈防屬【賈疏以戈有胡孑防有援向外爲磬折又胡刃向下故皆得爲句兵也】刺兵矛屬故書彈或作但蜎或作絹鄭司農云但讀爲彈丸之彈彈謂掉也絹讀爲悁邑之悁某謂蜎亦掉也謂若井中虫蜎之蜎齊人謂柯斧柄爲椑則椑隋圜也摶圜也【賈疏椑隋圜謂側方而去楞案隋卽嶞山喬嶽之嶞謂狹而長也】毛氏彥淸曰句兵椑刺兵摶正言所把之處凡柲皆八稜把處句兵則側方而去稜刺兵則去稜而全圓

案彈丸圓而滑易詩曰蜎蜎者蠋蓋蠕動之貌皆以物諭也句兵握之固然後傅人無轉移故以彈爲病椑則不慮其彈矣刺兵摶則體圜而力彊不慮其蜎矣

毄兵同彊舉圍欲細細則校刺兵同彊舉圍欲重重欲傅人傅人則宻是故侵之【毄紀益反校紀巧反傅音附】

正義鄭氏康成曰攺句言毄容殳無刃同彊上下同也舉謂手所操校疾也傅近也宻審也正也人手操細以擊則疾操重以刺則正然則爲矜句兵堅者在後刺兵堅者在前【賈疏以句兵向後牽之故云堅者在後刺兵向前推之故云堅者在前言此者欲見句兵手執處欲細細則執之牢刺兵執處欲麤而勁則手穩也】鄭氏眾曰重欲傅人謂矛柄之大者在人手中者侵之能敵也

凡爲殳五分其長以其一爲之被而圍之

正義鄭氏康成曰被把中也圍之圜之也大小未聞凡矜八觚【賈疏凡矜八觚者以近手處皆云圍之明不圜者則八觚也案凡爲圜必先爲八觚近手處盡去其觚稜或隋或圜矣其餘則仍之】賈氏公彥曰殳長丈二尺五分取一則得二尺四寸爲把處而圜之也

參分其圍去一以爲晉圍五分其晉圍去一以爲首圍正義鄭氏眾曰晉謂矛防下銅鐏也鄭氏康成曰晉讀如王搢大圭之搢矜所防也【賈疏殳於手把處亦有銅鐏擬揷地豎之典瑞搢爲插此晉亦插】首殳上鐏也【賈疏殳下有銅鐏取其入地此殳首無鐏以上頭爲首而稍細之似鐏故云首殳上鐏也】爲戈防之矜所圍如殳

案被之長二尺四寸圍之大小未聞晉在下則如被之圍而三分去一也首在上則如晉之圍而五分去一也

凡爲酋矛參分其長二在前一在後而圍之

正義鄭氏康成曰夷矛如酋矛

案殳之舉圍短而矛之舉圍長者殳毄兵也執其下端乃便於毄矛刺兵也其長二丈非僅舉其端遂可以刺也故必近前三之一而後可以伸縮進退焉

五分其圍去一以爲晉圍參分其晉圍去一以爲刺圍正義鄭氏眾曰刺謂矛刃胸也【賈疏人胸當前故以前爲胸以矛刃直前故云矛刃胸也】易氏祓曰刺圍指其上銳者言之於殳言首以其上無刃直指其首而已於矛言刺以其上有所入故以其銳名之

案此曰刺圍則二矛爲刺兵而非句兵眀矣所謂胸者其刃內之容柄末者與柲身短者必稍粗長者必稍細蓋柲圍與刃廣必相稱戈柲六尺有六寸刃廣二寸則短者粗可知矣防常刃廣寸有半寸則長者細可知矣【下文云試其蜎亦細之驗】殳長於戈則柲必細於戈矛長於防則柲必細於防然後人力可勝殳去三分之一以爲晉圍者其柲圍較粗也矛去五分之一以爲晉圍者其柲圍本細也更細則過弱而不可用矣

凡試廬事置而搖之以眂其蜎也灸諸墻以眂其橈之均也橫而搖之以眂其勁也【灸音救與炙字異】

正義鄭氏康成曰置猶樹也灸猶柱也以柱兩墻之間挽而內之本末勝負可知矣正於墻墻歰賈氏公彥曰置而搖之謂豎之於地上以手搖之以眂其蜎蜎然均否灸諸墻謂柱之兩墻觀其體之彊弱均否橫而搖之謂橫置膝上以一手執一頭搖之以眂其堅勁否也

案句兵欲無蜎而此又視其蜎者彼言用以直刺此言樹而搖之也用以直刺則慮其大弱而撓樹而搖之以眂其蜎之均則知其材堅忍而上下周圍如一矣若蜎不均則偏剛偏柔之處必受病而先折樹而搖之只試其中半以上而未得其中半以下故又柱之兩墻之間橫而搖之眂其通體之橈均則本末皆得矣此兼說五兵之柄要之於兩矛尢詳以柄之長而佳者難得也試廬之所當有兩墻相距如酋矛之長者愈入則愈窄更或加木石以爲進退與

六建旣備車不反覆謂之國工

正義鄭氏康成曰六建五兵與人也【賈疏案上車有六等除軫與人則四兵此云六建建在車上眀不數軫自取人與五兵爲六建可知也】反覆猶軒輖案車不反覆謂兵之建於車上者馳騁動搖而其柄無偏挺曲橈也

匠人建國水地以縣【縣音懸下同】

正義鄭氏康成曰立王國若邦國者於四角立植而縣以水望其髙下髙下旣定乃爲位而平地賈氏公彥曰欲置國城先當以水平地於四角立四柱於柱四畔縣防以正柱柱正然後去柱逺以水平之法遙望柱髙下定卽知地之髙下然後平髙就下地乃平也【案今水平之法用小柱下端施足令可隨地安放上端平安木槽長二三尺從槽至足髙四尺此水平噐也如量髙下置水平於此處注水滿槽不得倚側於彼處立竽令木槽之兩端與竿參直乃引防至竿令防與木槽平不得軒輕於是量竿從防至地若干尺與水平之髙相較若相等則地平無髙下若比水平多一尺則其處下一尺若比水平少一尺則其地髙一尺也】鄭氏鍔曰天下之至平者莫如水至直者莫如防旣度地而築之未知其髙下乃用水以望之然水可以望髙下必以防而驗之用水以平地立柱以懸防觀水則平與直皆可知也

案以水平地之法隨所在而各取其平乃以其平之相距之數差之則數里數十里之平面可得而相距之數亦得矣置城則仍有髙下焉賈疏謂欲髙下四方皆平乃始營造城郭無是理也假令倚山爲城則山豈可平乎如造宮室則堂上一平庭中一平庭較堂當下若干尺而皆以水平之法定之其庭𨿽平必有一隅稍下以爲泄水之路又平中之活法也其餘可推

置槷以縣眂以景【槷魚列反景倚丙反】

正義鄭氏康成曰故書槷或作弋某謂槷古文臬假借字於所平之地中央樹八尺之臬以縣正之眂之以其景將以正四方也爾雅在墻者謂之杙在地者謂之臬【賈疏天文志云夏日至立八尺之表通卦驗亦云立八神樹八尺之表臬卽表也神卽引也】賈氏公彥曰槷柱也欲取柱之景先須柱正欲取柱正當以防縣而垂之於柱之四角四中以八防縣之其防皆附柱則其柱正矣然後眂柱之景故云眂以景也毛氏一淸曰立槷以致日景而正四方槷或不正則景從而差先垂其防以正其槷而後眂其所致之景焉

案眂以景者眂東西南北之方位皆以此表之景也

爲規識日出之景與日入之景【識音志】

正義鄭氏康成曰日出日入之景其端則東西正也【賈疏謂於平地之中央立表訖乃於日出時畫記景之端日入時又畫記景之端以防測景之兩端則東西正矣】又爲規以識之者爲其難審也自日出而畫其景端以至日入旣則爲規測景兩端之內規之規之交乃審也度兩交之間中屈之以指臬則南北正案此言爲規以識日出入之景非先識景而後爲規也其法應於國中治地極平作圓規中心置槷日出時景在臬西視景交規處識之日入時景在臬東視景交規處識之未取兩交相距中屈之以指臬則臬爲正南屈處爲正北

晝參諸日中之景夜考之極星以正朝夕

正義鄭氏康成曰日中之景最短者也極星謂北辰【賈疏大司徒職日至之景尺有五寸以其在上臨下故最短也爾雅北極謂之北辰極中也以居天之中故謂之北極當夜半考之案極星無景可測但於夜半當其正北則南北正矣然地之偏東偏西去極逺近各別記特言當地中者耳】賈氏公彥曰前經已正東西南北猶恐不審更以此二者正南北言朝夕卽東西也南北正則東西亦正故兼言東西

存疑易氏祓曰又慮所規之不正也復以出入之景與日中之景三者相參故曰參又慮所參之或偏也復以日中之景與極星之度兩者相攷故曰考極星之度何與於日月之景凡以驗日景之中而已蓋夏至日在南陸躔於東井去極六十六度有奇而其景尺有五寸冬至日在北陸躔於牽牛去極一百一十六度有奇而其景丈有三尺春分日在西陸躔於婁秋分日在東陸躔於角去極九十一度有奇而其景均焉觀日躔去極之逺近以驗四時考四時日景之短長以求地中則東西可正

通論王氏應麟曰詩定之方中注云揆日出入以知東西南視定北準極以正南北疏云篤公劉詩曰旣景廼岡傳曰考其日景是也

匠人營國方九里旁三門

正義鄭氏康成曰營謂丈尺其大小天子十二門賈氏公彥曰典命職上公九命國家宮室車旗衣服禮儀以九爲節注國家謂城方公之城蓋方九里侯伯七里子男五里幷文王有聲詩箋差之天子當十二里此云九里者案下文有夏殷則此九里通異代也【易氏祓曰文王有聲詩箋方十里曰成淢其溝也城方九里幷城外溝渠則爲十里】

案上記水地以縣主正其基址故曰建此主築城郭辧塗巷作宮室故曰營方九里以徑言其周圍則三十六里積八十一里

國中九經九緯經塗九軌【塗音塗】

正義鄭氏康成曰國中城內也經緯謂塗也經緯之塗皆容方九軌軌謂轍廣乘車六尺六寸旁加七寸凡八尺是謂轍廣九軌積七十二尺則此塗十二步也旁加七寸者輻內二寸半輻廣三寸半綆三分寸之二金轄之間三分寸之一【賈疏輻內二寸半者計轂在輻內九寸有餘今言二寸半者不計與下所覆轂也】賈氏公彥曰南北之道爲經東西之道爲緯王城面有三門門有三塗男子由右女子由左車從中央

左祖右社面朝後市

正義鄭氏康成曰王宮所居也【賈疏謂經左右前後據王宮所居處中而言之】祖宗廟面猶鄕也王宮當中經之塗【案此謂九經塗之中塗則王宮在國之中央】王氏昭禹曰左人道所尙右地道所尊言祖則宗可知言社則稷可知朝市義利之分於朝言面則知市之在背於市言後則知朝之在前

市朝一夫

正義鄭氏康成曰方各百步【案兩足連上爲步古者步六尺當今三尺七寸有奇】賈氏公彥曰案司市市有三若總於一夫之地爲之則大狹蓋市曹思次介次所居之處與天子三朝皆居一夫之地各方百步也

案羣儒多以朝市一夫太挾爲疑非也三朝朝各百畮蓋只計所立之廷之修廣而門闕不計也廣輪六十丈當今度三十七丈有奇可容人千許矣而猶曰窄乎三市亦然

夏后氏世室堂修二七廣四修一

正義鄭氏康成曰修南北之深也夏度以步令堂修十四步其廣益以四分修之一則堂廣十七步半趙氏溥曰六尺爲步十四步則八丈四尺十七步半則十丈五尺也

存疑鄭氏康成曰世室者宗廟也魯廟有世室牲有白牡此用先王之禮

案以下丈五室九階推之則此世室非廟也凡宗廟必前堂後室中爲室而東西兩房堂上兩楹以爲行禮之節堂下兩階以爲升降所由天子諸侯以下皆然考之覲禮聘禮公食大夫禮及書之顧命足以見其然矣若五室九階者則惟眀堂耳然則此世室者卽眀堂與鄭據眀堂位魯公之廟文世室武公之廟武世室之文以此爲宗廟記文誇誕本不足信然當時有此語者周禮祀上帝於眀堂以文王配之人或因此以眀堂爲文王廟於是以世室之名被諸眀堂而廟寢眀堂三者同制之誤由玆起矣或云周之眀堂夏謂之世室故與廟寢制異不言廟寢者以其常制故不著也

五室三四步四三尺

正義鄭氏康成曰堂上爲五室象五行也三四步室方也四三尺以益廣也木室於東北火室於東南金室於西南水室於西北其方皆三步其廣益之以三尺土室於中央方四步其廣益之以四尺此五室居堂南北六丈東西七丈【賈疏中央之室大一尺者以其在中號爲大室故多一尺也此五室居堂南北六丈東西七丈者以大室居中四角之室皆於大室外接四角爲之大室四步四角室各三步則南北三室十步故六丈東西三室中室二丈八尺兩邊各二丈一尺故七丈也】

九階

正義鄭氏康成曰南面三三面各二【賈疏鄭知南面三階者眀堂位云三公中階之前北面東上諸侯之位阼階之東西面北上諸伯之國西階之西東面北上故知南面三階也知餘三面各二者大射禮工人士與梓人升自北階又雜記夫人至入自闈門升自側階奔防記婦人奔防升自束階以此而言四面有階可知】

存疑賈氏公彥曰賈馬諸家皆以爲九等階以周殷差之禹卑宮室當一尺之堂爲九等之階於義不可故爲旁九階也

案賈馬諸家以爲九等階者亦以宗廟不合有四面之九階故云爾然以宗廟論則不但無九階並不當有五室若眀堂設爲五室四面戶牖洞然開眀則四字無壁自當各有可升之階矣疏謂禹卑宮室此爲一尺之堂蓋未必然階必三級以上然後可以爲行禮升降之節也殷崇三尺夏豈遽過之乎又案側階謂東房之北階以其西房無階故曰側婦人奔防升自東階卽側階也此不可爲三面階之證賈氏病亦在牽合廟制耳眀堂之階四面均布惟多正中一階宗廟與寢則阼階西階直東西序之下側堦在東房北堂之北與眀堂迥異眀堂九階乃爲朝諸侯而設

四旁兩夾窻

正義鄭氏康成曰窻助戶爲眀每室四戶八窻賈氏公彥曰五室室有四戶四戶之旁皆有兩夾窻則五室二十戶四十窻也

白盛

正義鄭氏康成曰蜃灰也盛之言成也以蜃灰堊墻所以飾成宮室【賈疏地官掌蜃掌共白盛之蜃爾推地謂之黝墻謂之堊堊卽以蜃灰堊之也】

案門窻之外皆壁白盛所施也白盛所以耀門窻而益之眀也若寢與廟之室則鬼神尙幽闇尊者所居曰奧或不必盡白之

門堂三之二

正義鄭氏康成曰門堂門側之堂取數於正堂令堂如上制則門堂南北九步二尺東西十一步四尺爾雅門側之堂謂之塾

室三之一

正義鄭氏康成曰兩室與門各居一分賈氏公彥曰此室卽在門堂之上作之也陳氏祥道曰此門堂之室也正堂南北十四步門堂三分西得其二爲九步二尺室三分而得其一則爲四步四尺矣正堂東西十七步半門堂三分而得其二則爲十一步四尺室三分而得其一則爲五步五尺也朱子曰門堂通謂門與塾其廣與修取數於堂得其三之二室三之一者兩室與門各居一分也

案門堂室之制未詳姑存注疏諸說以俟參考疑門屋東西之廣與正堂同乃整方而相稱堂三之一者謂南北之深與如正堂修十四步則門堂修九步三分步之一也此堂兼室而言者也中一間爲門兩旁爲塾於塾之中分堂與室則室又得堂三之一焉如門屋修九步三分步之一則室得三步有奇堂得六步有奇也但外塾南鄕內塾北鄕各分堂與室則止得其半數耳

殷人重屋堂修七尋堂崇三尺四阿重屋【重直龍反】

正義鄭氏康成曰重屋者王宮正堂若大寢也其修七尋五丈六尺放夏周【賈疏周在殷後而言放者猶言約夏周也】則其廣九尋七丈二尺也五室各二尋崇髙也四阿若今四注屋【賈疏燕禮設洗當東霤此四阿四霤者也】重屋笮也【賈疏眀堂位復廟重檐注云重檐重承壁材也笮亦謂重承壁材爾雅屋上薄謂之筄郭注屋笮也案笮所以承瓦或編竹或木爲之說文在瓦之下棼之上棼屋棟也徐注云屋背重梁】

案殷人重屋記不言五室則或通論廟制寢制未可知鄭亦以五室言之蓋卽夏周而推也又案四注屋四面各增兩檁而覆之東西亦有霤故四霤也此所增之檁則謂之阿與左傳成二年槨有四阿蓋仿此屋制鄭注昏禮以阿爲當脊之棟似不類

周人眀堂度九尺之筵東西九筵南北七筵堂崇一筵五室凡室二筵【度戚待洛反劉犆路反】

正義鄭氏康成曰眀堂者眀政教之堂周度以筵亦王者相攺【賈疏夏度以步殷度以尋周度以筵是王者相攺】賈氏公彥曰直言凡室二筵不言東西廣或五室皆方二筵與夏異制也

辧正朱子曰禮經𨿽亡闕然於覲見天子之禮於燕射聘食見諸侯之禮余則見大夫士之禮宮室名制不見其有異特其廣狹降殺有不可考耳按書顧命成王崩於路寢其陳位也曰設斧扆牖間南向則戶牖間也西序東向東序西向則東西序也東房西房則左右房也賓階面阼階面則兩階前也左塾之前右塾之前則門內之塾也畢門之內則路寢門也兩階戺則堂防也東堂西堂則東西箱也東垂西垂則東西堂之宇階上也側階則北階也又曰諸侯出廟門俟則與士防禮殯宮曰廟合也然則鄭氏謂天子廟及路寢如眀堂制者蓋未必然眀堂位與考工所記眀堂之制度非出於舊典亦未敢必信也李氏謐曰眀堂者所以告月朔布時令宗文王祀五帝者也故五室者合於五帝各居一室之義其室居中者謂之太廟當太室之東者謂之靑陽當太室之南者謂之眀堂當太室之西者謂之總章當太室之北者謂之堂鄭注以宗廟王寢眀堂互言之以眀其同制夫顧命翼室卽路寢也其下曰東房西房此路寢有左右房見於經者也防大記君夫人卒於路寢小斂婦人髽帶麻於房中鄭注云房中則西房也天子諸侯有左右房此路寢有左右房見於注者也同制之說還相矛盾通儒之論何其然乎

案王寢與宗廟同制可也謂寢廟與眀堂同制則反覆思之而必不可通蓋誤觧眀堂記太廟天子眀堂一句而云然孔賈因之展轉轇轕愈說愈迷或云此記所言三代𨿽有異名總之皆爲眀堂之制姑存以俟考訂

存異鄭氏康成曰此三者或舉宗廟或舉王寢或舉眀堂互言之以眀其同制【賈疏其同制者謂當代三者其制同非謂三代制同也】

總論朱子曰論眀堂之制者非一某竊意當有九室如井田之制東之中爲靑陽太廟東之南爲靑陽右个東之北爲靑陽左个南之中爲眀堂太廟南之東【卽東之南】爲眀堂左个南之西【卽西之南】爲眀堂右个西之中爲總章太廟西之南【卽南之西】爲總章左个西之北【卽北之西】爲總章右个北之中爲堂太廟北之東【卽東之北】爲堂右个北之西【卽西之北】爲堂左个中央爲太廟太室凡四方之太廟異方所其左右个則靑陽之右个乃眀堂之左个眀堂之右个乃總章之左个總章之右个乃堂之左个堂之右个乃靑陽之左个也但隨其時之方位開門耳太廟太室則每季十八日天子居焉古人制事多用井田遺意此恐也是【案朱子隨時之方位開門之說至當不易但以九室言則用大戴所記與考工異疑考工五室爲是四方之太廟當同所而異其方】楊氏復曰眀堂王者所居以出敎令之堂非王者之常居也疏家云眀堂在國之南丙巳之地三里之外七里之內𨿽未可爲據然其制必森嚴淸靜周人祀上帝於明堂而以文王配之者此也

案眀堂蓋取向眀而治之義亦以四宇無壁戶牖洞然取四匝通眀之義中爲太室而四室各居其隅所以二十戶四十牖面面皆向空而通眀也康成所謂象五行者意祀五帝之時其方位然與五室之隅與隅相接無聞【趙氏溥謂室一筵或一步以通路未必然果爾則溢於七筵之外矣】中一室爲太廟太室所謂中央土也其東向則曰靑陽太廟南向則曰眀堂太廟西向則曰總章太廟北向則曰堂太廟【月令四仲皆居太廟可見是一室此一室四時當四室並中央土爲五室】東南隅之室東向則曰靑陽右个南向則曰眀堂左个西南隅之室南向則曰眀堂右个西向則曰總章左个西北隅之室西向則曰總章右个北向則曰堂左个東北隅之室北向則曰堂右个東向則曰靑陽左个【艮者萬物成始成終之地冬春之交在焉室於四隅以此】以中爲五而合隅之四則九室之數賅焉以中爲四而合隅之八則十二辰之位備焉凡所居皆閉其三面而開其一面故隨所向之方而易其稱也其室間所空四正之地爲堂以堂之虛合室之實又所謂井田之遺意也餘論馬氏端臨曰黃帝眀堂制度乃漢武帝時濟南人公玉帶所上楊氏祭禮眀堂篇以其不經而削之然所言茅蓋通水與大戴所記略同又考工所記夏世室殷重屋周眀堂其制大槪由質而趨於文由狹而趨於廣以是推之黃帝無眀堂則已苟有之則一殿無壁蓋以茅正太古儉朴之制未可以其言之出並於封禪求仙之時而例黜之也

室中度以幾堂上度以筵宮中度以尋野度以步塗度以軌

正義鄭氏康成曰周文者各因物宜爲之數【賈疏對殷已上質夏度以步殷度以尋無異稱也】室中舉謂四壁之內【賈疏對宮中是合院之內】賈氏公彥曰此記據周而作故備於周而略於夏

殷自此節至此章之終皆據周而言易氏祓曰隱幾而坐者宜於室故室中度以幾肆筵爲禮者宜於堂故堂上度以筵人之張臂爲八尺此八尺之尋宜於宮中故宮中度以尋人之舉足爲六尺此六尺之步宜於野故野度以步塗有三道車從中央而車軌廣八尺故塗度以軌王氏昭禹曰防也步也取諸身以爲度也幾也筵也軌也取諸物以爲度也案春官司幾筵疏阮諶云幾長五尺疑非一手所勝或當長三尺

廟門容大扃七个闈門容小扃參个【扃古熒反】

正義鄭氏康成曰大扃牛鼎之扃長三尺每扃爲一个七个二丈一尺廟中之門曰闈小扃膷鼎之扃【賈疏陪鼎三膷臐膮】長二尺參个六尺陳氏祥道曰闈則旁出之小門爾雅宮中之門謂之闈郭注謂相通小門是也【案雜記夫人至入自闈門士冠禮冠者降自西階適東壁見於母注云適東壁者出闈門也】

路門不容乘車之五个應門二徹參个

正義鄭氏康成曰路門者大寢之門乘車廣六尺六寸五个三丈三尺正門謂之應門謂朝門也【賈疏正門謂之應門者爾雅文以其應門內路門外有正朝是以云朝門也】二徹之內八尺三个二丈四尺鄭氏鍔曰二門以乘車爲度者蓋王乘五路出入往來皆由是門故也於廟門度以鼎扃於朝門度以乘車豈非因物宜而爲之數哉

案眀堂位九采之國應門之外北面東上則眀堂之南亦有應門其廣之度當與朝之應門同

存疑鄭氏康成曰言不容者是兩門乃容之兩門乃容之則此門半之丈六尺五寸陳氏祥道曰據記文不容乘車之五个則自四个以上其數廣於應門二徹三个理宜不然而鄭氏之說又非也然則所謂乘車之五豈三字之誤與應門𨿽正朝之門疑無大於廟門者二徹之內八尺三之二丈有四尺焉反大於廟門豈牛鼎扃長三尺乃漢制而不可據爲周制與應門外有臯庫雉三門舉應門之度則從可知矣

內有九室九嬪居之外有九室九卿朝焉

正義鄭氏康成曰內路寢之裏也外路門之表也九室如今朝堂諸曹治事處【賈疏九卿之九室在路門外正朝之左右爲之故鄭據漢法云然謂正朝左右爲廬舎者也】九嬪掌婦學之法以敎九禦六卿三孤爲九卿賈氏公彥曰九卿九室是治事之處則九嬪九室亦是治事之處故與六宮不同案九室宜列後正寢之旁在禮婦不命適私室不敢退九嬪之事後亦然曰居者不惟治事起居飲食皆於是也九卿則惟入朝次焉事畢而退故不得言居九嬪上承三夫人下領世婦九禦故晝居九室夕返六宮匪是則事失其序而亦非人情之所安矣通論王氏昭禹曰三孤六卿同謂之九卿以典命三公八命卿六命而未嘗言孤則孤蓋與卿同六命矣故外朝之法孤卿之位同於九棘司士之擯孤卿之儀同於特揖

九分其國以爲九分九卿治之

正義鄭氏康成曰九分其國分國之職也【賈疏鄭恐人謂分其地域故云然】三孤佐三公論道六卿治六官之屬

王宮門阿之制五雉宮隅之制七雉城隅之制九雉正義鄭氏康成曰宮隅城隅謂角浮思也【賈疏漢時東闕浮思烖浮思小樓也眀堂位云疏屏注今浮思也刻之爲雲气虫獸如今闕上爲之】雉長三丈髙一丈【賈疏凡版廣二尺公羊傳五版爲堵髙一丈三堵爲雉】度髙以髙度廣以廣【毛氏一淸曰雉之飛髙不逾丈此言五雉九雉指其髙言之也】賈氏公彥曰言宮隅不言宮墻宮墻宜髙五丈言城隅不言城身城身宜髙七丈也

案爾雅大陵曰阿則阿蓋指其髙者門阿門隅之樓也以其髙於門故謂之阿宮隅城隅皆謂阿也門不言隅宮隅城隅不言阿文互見耳設此者所以壯觀瞻故逺則彌髙也此阿與殷人四阿重屋之阿異存疑鄭氏康成曰阿棟也【賈疏謂門之屋兩下爲之其脊髙五丈】案棟在脊阿非棟也說見士昏禮此阿是門之樓故有此髙若門屋則當卑於堂屋焉得如許髙乎兩下爲之不爲四霤則宜然

經塗九軌環塗七軌野塗五軌【注故書環或作轘杜子春云當爲環】正義鄭氏康成曰廣狹之差也環塗謂環城之道【賈疏謂繞城道如環然故謂之環】賈氏公彥曰國外謂之野通至二百里內以其下有都之塗三軌言都則三百里大夫家塗亦三軌也不言緯者以與經同也

門阿之制以爲都城之制宮隅之制以爲諸侯之城制正義鄭氏康成曰都四百里外距五百里王子弟所封其城隅髙五丈宮隅門阿皆三丈【賈疏畿外諸侯尊得伸故爲臺門此畿內屈故宮隅門阿皆三丈也】諸侯畿以外也其城隅制髙七丈宮隅門阿皆五丈禮噐曰天子諸侯臺門【賈疏引禮噐者欲見諸侯門阿得與天子同之意】陳氏祥道曰都城近故其制卑而屈諸侯逺故其制崇而伸

案諸侯守在四方不威不彊不足以臨民禦敵故城隅宜髙廣非都城在王宇下之比也

存疑賈氏公彥曰按異義古周禮說天子城髙七雉隅髙九雉公城髙五雉隅髙七雉侯伯之城髙三雉隅髙五雉都城之髙皆如子男之城髙

環塗以爲諸侯經塗野塗以爲都經塗

正義鄭氏康成曰經亦謂城中道諸侯環塗五軌其野塗及都環塗野塗皆三軌【賈疏以經塗七軌差降之故知諸侯環塗五軌野塗三軌也凡塗皆男子由右女子由左車從中央故知都野塗不得降爲一軌也】

匠人爲溝洫【洫虛滴反】

正義鄭氏康成曰主通利田間之水道【賈疏凡耕皆畎上種谷畎遂溝洫之間通水】陳氏祥道曰遂也溝也洫也澮也川也皆匠人所爲者也總而言之謂之五溝此謂之溝洫則舉中以見上下

案自禹盡力乎溝洫三代聖王皆不卹膏腴之地以爲溝塗引小水以入於大水以人鑿之小川通天作地成之大川當其時農無蕪田民無水患自商鞅開阡陌毀溝塗自謂富國彊兵之奇計人爭效之湮溝塞澮數世以後支川墊淤伏秋潦漲大川泛濫連州比郡廬舎沈沒人民流殍坐視而不可拯救乃秦變周法醸成百世之大患也井田𨿽不可驟復而匠人以水潄溝疏小川以通大川之法可不亟講哉溝洫土功也奚爲屬之攻木之工蓋自溝至川凡有四等由淺入深積細成鉅必以其差惟匠人曉水平之法以廣絜而遞設之則𨿽數十百里之逺髙下不爽蓄泄皆宜而不致有此疆彼界遏防爭道之虞矣抑更有以木樁木版設爲水準之處須用矩度防尺焉

耜廣五寸二耜爲耦一耦之伐廣尺深尺謂之田首倍之廣二尺深二尺謂之遂【畎同舉逺反】

正義鄭氏康成曰古者耜一金兩人倂發之其壠中曰上曰伐伐之言發也畎也今之耜岐頭兩金象古之耦也田一夫之所佃百畝方百步地遂者夫間小溝遂上亦有徑賈氏公彥曰耜謂耒頭金金廣五寸耒面謂之庛庛亦當廣五寸二人各執一耜若長沮桀溺耦而耕兩人所耕共一尺一尺深者謂之上髙土謂之伐伐發也以發土於上故名伐也

九夫爲井井間廣四尺深四尺謂之溝方十里爲成成間廣八尺深八尺謂之洫方百里爲同同間廣二尋深二仞謂之澮專逹於川各載其名

正義鄭氏康成曰九夫爲井井者方一里九夫所治之田也三夫爲屋屋具也一井之中三屋方十里爲成方百里爲同鄭司農說以春秋傳曰有田一成又曰列國一同逹猶至也謂澮直至於川復無所注入載其名者識水所從出賈氏公彥曰井田之法畎縱遂橫溝縱洫橫澮縱自然川橫薛氏曰遂人百夫有洫而匠人十里爲成成間有洫則九百夫之地遂人千夫有澮而匠人百里爲同同間有澮則九千夫之地其不同何也成間有洫非一成之地包以一洫而已謂其間有洫也同間有澮非一同之地包以一澮而己謂其間有澮也遂入溝溝入洫洫入澮澮入川周世井田之法實公行於天下內外逺近之溝洫固無異制則遂人匠人之所掌其制一也

案先儒謂遂人匠人之法不同蓋以遂人百夫有洫而匠人成間謂之洫乃九百夫之地也遂人千夫有澮而匠人同間謂之澮乃九萬夫之地也不知百夫有洫而九百夫之地不過爲洫者八其外始有澮環之千夫有澮而九千夫之地不過爲澮者八其外始有川環之積至於九萬夫之地亦不過爲澮者七十有二環澮之川九而已其環於百里之外者卽環於三十三里外之川也同間之澮積數𨿽多而其實卽千夫之澮同間之澮所達之川卽千夫之澮所達之川然則遂人匠人之法實一而已【遂人經田野之官匠人司其工役而己未有不受法於遂人者】曰專逹於川者溝洫必因澮以逹澮則直達於川而無或旁行側注於溝洫也夫間有遂井間有溝以其在外者言之也成間有洫同間有澮以其在內者言之也曰各載其名則知逹川者非止一澮矣推之溝洫皆然卽此可爲遂人匠人同法之證

存異鄭氏康成曰此畿內采地之制采地制井田異於鄕遂及公邑九夫三三相具以出賦稅共治溝也方十里爲成成中容一甸甸方八里出田稅緣邊一里治洫方百里爲同同中容四都六十四成方八十里出田稅緣邊十里治澮采地在三百里四百里五百里之中載師職曰園廛二十而一近郊什一逺郊二十而三甸稍縣都皆無過十二謂田稅也皆就夫稅之輕近重逺耳

凡天下之地埶兩山之間必有川焉大川之上必有塗焉

正義鄭氏康成曰通其壅塞賈氏公彥曰言地埶然也

案遂人萬夫有川人力所爲之川也此經兩山之間必有川天作地成之川也天作地成之川或數十里或數百里而後有之以人爲之川通焉然後尺寸之流皆距四海而無壅漲之患矣

凡溝逆地阞謂之不行水屬不理孫謂之不行【阞音勒屬之樹反孫音遜】

正義鄭氏康成曰溝謂造溝阞謂脈理屬讀爲注孫順也不行謂決溢也禹鑿龍門播九河爲前此逆地阞與不理孫也【賈疏凡溝非謂田間廣深四尺之溝凡人所造溝瀆引水者皆是也】案水必就下溝之所經或阻於髙地或大陵大阜當其下流水無可泄則不行必周視其可施人力之處而迂曲以行之此溝逆地阞之說也凡水之注節節相赴必以其漸如第二節

宜稍低不可太低若太低則第三節

已下必倒灌矣此水屬不理孫之說也

梢溝三十里而廣倍【梢音蛸】

正義鄭氏康成曰謂不墾地之溝也【賈疏此非田間之溝】鄭司農云梢謂水潄齧之溝故三十里而廣倍

案此言下流漸大以此爲度也梢溝蓋謂一水獨流無旁流防之者若旁流防之則或瀦而爲浸且三十里亦不止廣倍矣

凡行奠水磬折以參伍【奠先鄭讀爲停又如字】

正義鄭氏康成曰坎爲弓輪水行欲紆曲也鄭司農云奠讀爲停謂行停水溝形當如磬直行三折行五以引之陳氏祥道曰奠之爲言定也謂水於此若停蓄然趙氏溥曰必磬折以三五然後水埶𨿽湍激流疾而不壅徐徐漸殺而不衝突也

案行奠水者欲水之通流無滯而又停緩不駛也蓋借以爲舟楫灌漑之用若流急則易涸矣故多作曲折以緩之今江南丹陽等處漕運河如是磬折以參伍者如磬之折而或以參或以伍也疏謂因曲埶則水去疾非也此治淸流則然若濁流曲則易淤而決矣故黃河以曲處爲險工而逢灣取直乃治河之要也正可與此反勘之

欲爲淵則句於矩

正義鄭氏康成曰大曲則流轉流轉則其下成淵【賈疏當句曲於矩使水埶倒向上句曲尺則爲回涹自然深爲淵驗今皆然】

凡溝必因水埶防必因地埶善溝者水潄之善防者水滛之【漱色救反】

正義鄭氏康成曰漱猶齧也滛讀爲滛液之滛鄭司農云滛讀爲廞謂水淤泥土畱著助之爲厚【賈疏謂以淤泥滛液使厚也】

凡爲防廣與崇方其閷參分去一大防外閷【閷色界反】正義鄭氏康成曰崇髙也方猶等也閷者薄其上外閷又薄其上厚其下賈氏公彥曰令隄髙丈二尺下基亦廣丈二尺上閷則宜廣八尺外閷則三分去一之外更去也王氏志長曰外閷者非更閷其上乃益厚其下耳下愈厚則上愈閷矣

凡溝防必一日先深之以爲式

正義鄭氏康成曰程人功也溝防爲溝爲防也賈氏公彥曰以一日之中所作尺數爲式後則以此功程賦其丈尺步數言深者謂深淺尺數毛氏一淸曰爲溝者掘土而爲深爲防者積土而爲髙此溝防皆曰深者要其成則皆上向下以爲深也

案防自上視下以爲深與聘禮壇十二尋深四尺義同

裏爲式然後可以傅眾力【裏注攺作己今如字】

正義王氏昭禹曰但依一里之長廣以爲之式則眾力可以傅著而用之也

案旣以一日所作爲式而又以一里爲式者人力有彊弱功作有難易以一里爲式則所用非一人所積非一日可度眾力所能任附合以就功役也日爲式者將積日而程其功也裏爲式者將計裏而分其役也此蓋一縱一橫之法康成以此承上爲一觧而攺裏爲已似不必然

凡任索約大汲其版謂之無任【注故書汲作沒杜子春云當爲汲】正義鄭氏康成曰約縮也【郭氏璞曰縮縛束之也】汲引也築防若墻者以防縮其版大引之言版橈也版橈築之則鼓土不堅矣詩曰其防則直縮版以載又曰約之格格椓之橐橐毛氏一淸曰索防也以防約物故謂之索約郝氏敬曰用防約版引之大急則版斜曲而築不堅謂之無任版不勝任也

葺屋參分瓦屋四分

正義鄭氏康成曰各分其修以其一爲峻賈氏公彥曰葺屋謂艸屋艸屋宜峻於瓦屋假令堂修南北丈二尺艸屋三分取四尺爲峻瓦屋四分取三尺爲峻也鄭氏鍔曰以茅蓋屋爲葺艸之去水校遲瓦之去水甚疾故其峻之埶宜有差也

囷窌倉城逆墻六分【囷邱貧反窌古孝反】

正義鄭氏康成曰逆猶卻也築此四者六分其髙卻一分以爲閷囷圜倉穿地曰窌賈氏公彥曰卻墻六分者假令髙丈二尺下厚四尺則於上去二尺爲閷囷倉城地上爲之湏爲此閷窌入地亦爲此閷者𨿽入地口宜寛則堅固也

堂塗十有二分

正義鄭氏康成曰謂階前若今令甓裓也分其督旁之修以一分爲峻也爾雅曰堂塗謂之陳【賈疏漢時名堂塗爲令甓裓令甓卽今之磚裓則磚道也中央爲督督者所以督率兩旁修謂兩旁上下之尺數假令兩旁上下尺二寸則取一寸於中央爲峻取水兩向流去引爾雅者釋宮文卽詩云胡逝我陳】

竇其崇三尺【竇音豆】

正義鄭氏康成曰宮中水道王氏昭禹曰必崇三尺所以防壅塞也

案崇卽深也自外言之耳

墻厚三尺崇三之

正義鄭氏康成曰髙厚以是爲率足以相勝【案若髙一丈八尺則厚當六尺其上蓋亦少閷焉】賈氏公彥曰髙恆兩倍於厚王氏昭禹曰墻基廣三尺則髙九尺蓋不髙九尺不足以爲防蔽不厚三尺不足以爲完久其他皆以是爲率【案二尺爲版五版爲堵則一丈此云九尺約大數耳人長八尺故墻以此爲始取蔽內外也子貢云及肩蓋設言之】

欽定周官義疏卷四十三﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷四十四

考工記之五

車人之事

正義趙氏溥曰車人造車其事不一而足故以事名之如畫繢之事

案旣有輿人復設車人又不以類相從次於輈人之後何也兵車田車國事所用自五路至墨車棧車有爵者所乘故輪人輿人輈人作之大車羊車柏車則任載所用及庶人之役車故車人作之而輿人記所載式軹轛之度無一及焉蓋古者非有爵不得乘兩馬之車車人三車之輿皆狹而長則專主任載故也

半矩謂之宣

正義鄭氏康成曰矩法也所法者人也人長八尺而大節三頭也腹也脛也以三通率之則矩二尺六寸三分寸之二頭髮皓落曰宣半矩尺三寸三分寸之一人頭之長也柯欘之木頭取名焉易巽爲宣發賈氏公彥曰下文取宣爲尺度故先定宣之長短如上輪人十分寸之一謂之枚之類也

案注據說卦以宣爲人頭但說卦本言發之皓落與廣顙相對非謂頭也以宣爲頭蓋以宣表頭耳此記曰欘曰柯曰磬折皆借器物以明尺度則宣亦器名與項氏安世據爾雅璧六寸謂之宣謂矩尺有二寸柯當尺三寸有半非也柯長三尺記有明文則宣欘磬折之度卽柯可推矣且項氏說於下記轂長半柯牝服二柯決不可通

一宣有半謂之欘【有音又下同欘張玉反】

正義鄭氏康成曰欘斲斤柄長二尺爾雅句欘謂之定易氏祓曰一宣之度爲一尺三寸三分寸之一宣之半則爲六寸三分寸之二合之則二尺也

一欘有半謂之柯

正義鄭氏康成曰伐木之柯柄長三尺詩云伐柯伐柯其則不逺鄭司農云蒼頡篇有柯欘易氏祓曰一欘爲二尺半欘爲一尺合之則三尺也

案詩傳隋銎曰斧方銎曰斨下文言首六寸則方銎也斨卽斧之大者散言則斨亦名斧耳歷言諸度而以柯爲主者柯則車人之所不離也

一柯有半謂之磬折

正義鄭氏康成曰人帶以下四尺五寸磬折立則上俛玉藻三分帶下紳居二焉紳長三尺趙氏溥曰人長八尺系帶在四尺之上帶以下有四尺五寸人磬折之節在此一柯有半計長四尺五寸合人磬折之長故謂之磬折

車人爲耒

正義鄭氏眾曰耒謂耕耒王氏昭禹曰易曰揉木爲耒耒亦用揉器殊而事類故車人兼爲之

庛長尺有一寸中直者三尺有三寸上句者二尺有二寸【庛音刺七賜反又似斯反句音鉤】

正義鄭氏康成曰庛讀爲棘刺之刺刺耒下前曲接耜賈氏公彥曰庛者耒之面耒狀若今之曲鍁柄面長尺有一寸中直者謂庛上句下三尺有三寸也句者謂人手執之處二尺有二寸也古法耒下惟一金不岐頭先鄭云庛謂耒下岐據漢法而言

案耒耜耕器也耨則薅器也陳氏祥道混之而反以鄭注爲誤非也呂氏春秋耨柄尺此其度也其耨六寸所以間稼髙誘注耨蕓苗也六寸所以入苗間此其長短不侔而用亦異矣世本云垂作耨意上古聖人始爲耒耜其他諸器則歷代有增設者積久而後大備與郝氏敬以牛耕之犁言之尢繆耒之用初則髙舉而入之繼則向內而發之故分三節作二曲乃向人身作抱勢而便於起土也此兩曲處皆須揉之

自其庛緣其外以至於首以其內六尺有六寸與步相中也【中張仲反】

正義鄭氏康成曰緣外六尺有六寸內六尺應一步之尺數耕者以田器爲度宜耜異材不在數中【賈疏未知耜金長短要耒自長六尺不通耜故量地時脫耜而用之】賈氏公彥曰自其庛緣其外以至於首者據庛下至手執處逐曲量之以其內者據庛面至句下望直量之與步相中中應也耕者以田器爲度在野度以步以人步或大或小恐其不平故以六尺之耒代步以量地也陳氏祥道曰緣謂循而上之謂直而度之

案易謂斲木爲耜則上古制器之初耜亦用木而已然木不能發土用力倍而成功難意未及中古而已有以金易之者與自耒之外逐曲量之則六尺有六寸自其內望直量之則六尺其餘六寸於弧曲處消之不兼耜金者耜金之長短隨地異宜不可爲限惟除金計之適得一步則以耒量地一耒而成一畮之濶百耒而成一畮之長甚便也

堅地欲直庛柔地欲句庛直庛則利推句庛則利發倨句磬折謂之中地【推湯雷反中張仲反賈讀如字】

正義鄭氏康成曰中地之耒其庛與直者如磬折則調矣調則六尺陳氏祥道曰堅地剛而難入而直庛則利推柔地著而難起而句庛則利發鄭氏鍔曰推者推而前也發者舉而起也

案推卽天子三推三公五推之推謂以耜入土發則向內而發之以反其墢也耕之法必先推而後發一推一發相循無間但地之堅柔不同則推發有難易直庛句庛所爭無多不過比句者稍直直者稍句耳堅地直庛則入土有力柔地易入故稍句焉以爲反墢之便而已倨句磬折謂直庛句庛並中六尺之度也蓋上句與下庛兩曲相爲乘除消長而要以內六尺爲準謂之中地則堅地柔地悉中矣中者恰適便用之謂非以堅柔之間爲中也疏誤會注意存疑賈氏公彥曰此直庛句庛皆不六尺惟中地之耒合磬折者乃六尺之度

車人爲車

案駕馬之車以辧等威而尙飾其功密其事繁故輪人輿人輈人並作而聨事牛車惟主任載其功麤其事略直車人作之而已大車轂短知其行澤柏車轂長知其行山康成又以大車爲平地載任之車者車無終日行澤之理在平地則有時而行澤也羊車惟短一尺蓋大車之別制

柯長三尺博三寸厚一寸有半五分其長以其一爲之首

正義鄭氏康成曰首六寸謂今剛關頭斧柯其柄也鄭司農云柯長三尺謂斧柯因以爲度賈氏公彥曰凡造作皆用斧因以量物故先論斧柄長短及刃之大小

案斧柄之長三尺以柄關斧孔合計之亦三尺故曰以其一爲之首首謂銎也然則銎長六寸可見矣刃或稍寛焉廬人爲廬噐皆合刃通計爲數柯亦然博三寸而厚寸半去其稜則所謂隋圜也

轂長半柯其圍一柯有半

正義鄭氏康成曰大車轂徑尺五寸【賈疏下柏車別論轂輻牙故知此是大車其圍一柯有半圍三徑一故知徑一尺五寸也】

案兵車之轂長三尺二寸圍亦三尺二寸此圍四尺五寸而長僅尺五寸則大而短矣下文行澤者欲短轂是也

輻長一柯有半其博三寸厚三之一【注故書博爲搏杜子春云當爲博】正義鄭氏康成曰輻厚一寸也

案馬車之輻三十此不言其數以厚一寸推之轂以三分之二爲鑿孔而以三分之一爲肉亦當三十或柏車則不必備此數與置輻之度亦當如馬車三在外二在內以置之

渠三柯者三

正義鄭氏眾曰渠謂車輮所謂牙【賈疏牙謂牙圍】鄭氏康成曰渠二丈七尺謂罔也其徑九尺【賈疏案上輻長一柯有半兩兩相對則九尺然尙有轂空壺中其實輻無一柯有半不過通計其大略耳】

行澤者欲短轂行山者欲長轂短轂則利長轂則安正義鄭氏康成曰澤泥苦其大安山險苦其大動賈氏公彥曰此總言大車柏車所利之事以大車在平地並行澤柏車山行各有所宜也

案此制轂長短之通例利則恐其不安安則恐其不利故長短各有所當合之輪人言轂小而長則柞大而短則摯轂不同而病同也此不言柞者柏車之輻數或減耳

行澤者反輮行山者仄輮反輮則易仄輮則完【輮人九反易以豉反】

正義鄭氏康成曰故書仄爲側鄭司農云反輮謂輪輮反其本裏耎者在外澤地多泥柔也側當爲仄山地剛多沙石某謂反輮爲泥之黏欲得心在外滑仄輮爲沙石破碎之欲得表裏相依堅刃易氏祓曰然則大車宜反輮柏車宜仄輮矣

六分其輪崇以其一爲之牙圍

正義鄭氏康成曰輪髙輪徑也牙圍尺五寸【賈疏輪崇九尺六分取一故尺五寸也】

柏車轂長一柯其圍二柯其輻一柯其渠二柯者三五分其輪崇以其一爲之牙圍

正義鄭氏康成曰柏車山車輪髙六尺牙圍尺二寸【賈疏輪崇六尺五分取一故尺二寸也】賈氏公彥曰柏車山行故轂長輪崇又下皆欲取安故也其輻一柯兩輻相對六尺渠圍二柯者三圍丈八尺亦通轂空壺中並數而言也

案柏車之轂長三尺圍六尺所謂長轂則安也此轂之長倍大車矣而短於兵車之轂尙二寸此兵車所以專長轂之名也輪徑六尺半徑三尺轂之入輿下者當有三寸轂半徑髙一尺又須畱餘地以容轉約一寸則伏兔當髙一尺一寸是輪𨿽卑而車底仍髙四尺以上矣

大車崇三柯綆寸牝服二柯有參分柯之二【綆彼郢反又歌冷反】正義鄭氏康成曰大車平地載任之車轂長半柯者也綆輪箄【賈疏輪箄者謂輪之四面外箄一寸則安】牝服長八尺謂較也鄭司農云牝服謂車箱服讀爲負【賈疏牝服謂較者卽今人謂之平鬲皆有孔內軨子於其中向下服故謂之牝服是以先鄭云牝服謂車箱服讀爲負以眾軨所依負然也】案上文言渠三柯者三大車之輪崇三柯已前見矣此又言之者爲綆寸起案也綆之制詳見輪人此亦與之同但此輪大於彼輪則此綆寛於彼綆耳牝服卽較較卽車箱先後鄭之言一也【較專指其在上者牝服車箱則舉其全言之】但兵車乘車較之前爲式式低較髙故曰重較此則有較無式前後平故疏以平鬲解之牝服不言左右相距之度以後言鬲長六尺可推也不言任正何也兩轅在旁卽以兩轅爲任正而牝服尌焉乘車之軫六尺有六寸又三分去一以爲隧者禦與左右並乘必衡廣乃能容而從不可長也大車鬲廣六尺而牝服則八尺者衡狹而從長然後載物多而當轅一牛可駕也

羊車二柯有參分柯之一

正義鄭氏康成曰羊善也善車若今定張車較長七尺【賈疏漢世定張車未知何用但知在宮內所用故差小謂之羊車案宮內亦有需任載出入時故漢之定張車若羊車非謂宮人所乘者也】林氏希逸曰此繼牝服而言其深之度也

案此亦駕牛之車也注以羊爲善想古有此訓故善美義等字並從羊非以羊駕也此車牝服七尺短於大車一尺不言其他之度則其他蓋與大車同豈因大車長而重別置此短一尺者乃得稍便防與疏謂柏車較𨿽短轂輻牙則長羊車較𨿽長轂輻牙則小恐是臆說【柏車之轂則長輻與牙無長於羊車之理】鄭氏鍔引晉武帝乘羊車宮人爭以竹葉插戶鹽水灑地以引帝車證此記非也晉武非仿古羊車之制或於宮中爲兩輪迫地之車以羊駕而人挽之以行樂耳聖人立成噐以爲天下利安得有此試思七尺之車其重幾許羊𨿽髙大安能勝此賈疏雲宮內所用蓋因晉史所云而揣度漢時亦爾鍔乃引此以實之繆矣【晉以後齊梁亦仿其制隋大業中作車駕果下馬其大如羊謂之羊車皆非考工之羊車也】

柏車二柯

正義鄭氏康成曰較六尺也柏車輪崇六尺其綆大半寸【賈疏大車輪崇九尺綆一寸此柏車輪崇六尺三分減一其綆亦宜三分減一三分寸之二卽大半寸也】

案柏車長六尺者以其行山大長則不便於陟降恐易覆也大車之牝服八尺羊車七尺柏車六尺此車箱之長也若車底之長則不盡乎此轅與車底齊故轅必出於車箱之後數尺詳見下文

凡爲轅三其輪崇

正義賈氏公彥曰云凡爲轅則柏車大車羊車皆在其中輪崇𨿽不同其轅當各自三其輪崇假令大車輪崇九尺三之爲轅二丈七尺柏車輪崇六尺三之爲轅丈八尺

案牛車轅長者牝服之後猶有轅轅尾互於車底故長也以下文推之大車轅尾長五尺柏車轅尾長三尺俱在牝服之後合牝服與轅尾計之大車之底長丈三尺轅在車前者丈四尺柏車之底長九尺轅在車前者九尺然則九尺之長足以駕牛矣大車之轅加長者以所載重必使牛與車相距稍逺乃節力而易爲引也柏車行山恐﨑嶇難於逐曲不得已而短之

參分其長二在前一在後以鑿其鉤

正義鄭氏眾曰鉤鉤心孔氏穎逹曰輿下縛木與軸相連鉤心之木也【案此本康成易注孔氏引之小畜輻古亦作輹此鉤心之木謂輹也】

案今車制於轅之入箱下者各鑿二孔下鐵鋌以鉗軸之兩旁謂之鉤心以鑿其鉤謂此牛車以兩轅爲任正而伏兔連屬之鑿其鉤謂伏兔當軸處鑿之爲鉗以銜軸也軸上亦稍鑿之鉤者令其相鉤著不脫也鑿鉤之處當牝服前後之中而下與軸齊如柏車轅長丈八尺鉤前丈二尺除牝服之半三尺故轅之出車前者九尺也大車轅長二丈七尺鉤前丈八尺除牝服之半四尺故轅之出車前者丈四尺也馬車之轅曲而向上以馬頸髙也牛車之轅直而

平以牛頸低也

徹廣六尺鬲長六尺【徹轍同廣六尺之六當作八鬲音軶於革反】

正義鄭氏眾曰鬲謂轅端厭牛領者【案鬲卽軶論語所謂輗指此彼注謂轅端橫木縛軶以駕牛蓋非也】賈氏公彥曰鬲長六尺者以兩轅一牛在轅內四馬車鬲長六尺六寸者以其一轅兩服馬在轅外故也

案鬲長六尺卽車廣之度也轍之廣若僅與車廣同旁無所加則牙之下行地者上齊於兩轅而無出入也輪以利轉必無壓於轅下之理況又有綆一寸金轄之間所消之數乎然則徹廣六尺六字當爲八字之訛而前人未之正也馬車之輿廣而不深欲其驂乘駟乘可排列而便馳騁也牛車長而不廣取其任載故長以一牛介兩轅之間故不可以廣也馬性驟故轂欲長而安牛性緩故轂可短欲其利而惟山行者轂長則又斟酌於安與利之間也禦馬車者總六轡於車上君子所事牛車則牽傍之者野人而已服牛乘馬因所宜而利用之者如此馬車二馬可駕加兩驂則爲駟再加之則爲五爲六如幹旄詩所言及夏書馭六馬是也牛車一牛當轅若重載力不能勝其前及左右自可遞加數牛而以索屬之以無關車制故記不言焉

弓人爲弓取六材必以其時六材旣聚巧者和之正義鄭氏康成曰取幹以冬取角以秋絲漆以夏【賈疏山虞職仲冬斬陽木仲夏斬陰木二時俱得斬但冬時尢善故月令日短至則伐木取竹箭取角以秋者下記秋殺者厚夏時絲孰夏漆尢良】筋膠未聞聚猶具也賈氏公彥曰和之謂春液角夏治筋之類

幹也者以爲逺也角也者以爲疾也筋也者以爲深也膠也者以爲和也絲也者以爲固也漆也者以爲受霜露也

正義鄭氏康成曰六材之力相得而足【賈疏六材在弓各有主用相得乃可爲足也】王氏昭禹曰弓所以及逺者其力在幹故幹以爲逺弓所以疾發者其勢在角故角以爲疾角幹資筋以爲堅刃以射則中深故筋以爲深三者得膠然後相合故膠以爲和結而固之在絲故絲以爲固飾而堅之在漆故漆以受霜露

凡取幹之道七柘爲上檍次之檿桑次之橘次之木次之荊次之竹爲下【檍於力反檿於簟反】

正義鄭氏眾曰檍讀爲億萬之億爾雅曰杻檍又曰檿桑山桑國語曰檿弧箕箙【邢氏昺曰詩唐風隰有杻鄭氏鍔曰詩小雅北山有杻】

存疑王氏昭禹曰柘之爲木剛實如石故爲上檍寡枝葉而多曲俗謂之牛筋則其堅可知橘其皮蹙而堅實木其材稹栗而勁荊類楚而堅竹剛而有節故爲下

案柘字從石旁生義類王安石字說竹材脃且表裏本末不停自不如木非以其有節也木亦有節但與竹節不同耳

凡相干欲赤黑而陽聲赤黑則鄕心陽聲則逺根【相息亮反下並同鄕許亮反遠於願反】

正義趙氏溥曰上旣辧其材之善否取之矣然後相眂而用之鄭氏康成曰陽猶淸也木之類近根者奴王氏昭禹曰凡木近本在下則聲濁而屬乎陰逺本在上則聲淸而屬乎陽陽聲則逺根者以其逺於本而淸也

凡析幹射逺者用埶射深者用直【埶勢同】

正義鄭氏眾曰埶謂形埶假令木性自曲則當反其曲以爲弓故曰審曲面執鄭氏康成曰曲執則宜薄薄則力少直則可厚厚則力多【賈疏先鄭言隨木形勢而用之後鄭則論厚薄力多力少之法相兼乃具】賈氏公彥曰弓弱則宜射逺若夾庾之類弓直則宜射深若王弧之類

案反其曲而用之則引滿而發木性自還故能射逺以記中諸執字揆之蓋物形之自曲而反張者爲埶木角同下記云柔故欲其執謂角也

居幹之道菑栗不迆則弓不發【菑側其反又側冀反栗注讀如裂迆羊氏反】正義鄭氏眾曰菑讀爲菑畬之菑菑栗謂以鋸副析幹【案曲禮爲天子削者副之副普逼反劈也】迆謂邪行絕理者弓發之所從起某謂栗讀爲裂繻之裂【賈疏見隠元年左傳】賈氏公彥曰居謂居處解析幹之法但菑栗不邪迆失理則弓後不發傷也

凡相角秋閷者厚春閷者薄【閷殺同戚色界反】

正義王氏昭禹曰秋萬物揫斂而充實於中故角厚春萬物發生而英華在外故角薄

稺牛之角直而澤老牛之角紾而昔【紾弟演反一章忍反昔雌郝反】正義鄭氏眾曰紾讀爲抮防之抮昔讀爲交錯之錯謂牛角觕理錯也賈氏公彥曰紾而錯謂理麤錯然不潤澤也

案紾交纒之紋也紾而錯謂其紋絞纒而交錯也

疢疾險中瘠牛之角無澤【瘠在亦反】

正義鄭氏康成曰牛有久病則角裏傷無澤少潤气也賈氏公彥曰疢疾謂久病險傷也中角裏也瘠者惟瘦瘠非病角則無潤澤也

角欲靑白而丰末

正義鄭氏康成曰丰大也【賈疏下注云本白中靑末丰】

案稺牛角直則末𨿽柔而本無執之可用老牛紾昔則中𨿽堅而末未必柔至中險而外無澤則三者必皆夫理矣靑白而丰末惟無疾而壯盛之牛乃有之耳

夫角之本蹙於而休於气是故柔柔故欲其埶也白也者埶之徵也【夫音扶蹙子六反又音促李作腦乃老反休注讀爲煦虛羽反】正義鄭氏康成曰蹙近也休讀爲煦鄭司農云欲其形之自曲反以爲弓某謂色白則埶賈氏公彥曰言角之本近於得和煦之气是故柔柔故欲其形之自曲反之以爲執色白則埶之徵驗也

案以本之白驗埶埶則自本而上也然則稺牛之角未曲其本亦不得白矣

夫角之中恆當弓之畏畏也者必橈橈故欲其堅也靑也者堅之徵也【畏烏回反橈尼敖反又女效反】

正義鄭氏康成曰故書畏作威杜子春云威謂弓淵角之中央與淵相當某謂畏讀如秦師入隈之隈【賈疏隈爲曲隈之義僖二十五年左傳秦人過析隈】

夫角之末逺於而不休於气是故脃脃故欲其柔也丰末也者柔之徵也【脃七歲反】

正義鄭氏康成曰末之大者气及煦之賈氏公彥曰末不丰者脃末丰則柔柔則不脃可知易氏祓曰不休於气則必枯瘁而脃脃則易折故欲其柔案角之本接柎而末接簫其著力處全在於隈非堅不足以任也本之埶亦爲隈之地而已至末則以角之餘爲弓之餘柔而不脃則宜之末之去逺而气之休猶及之則牛之壯盛可見矣

角長二尺有五寸三色不失理謂之牛戴牛

正義鄭氏康成曰三色本白中靑末丰鄭司農云牛戴牛謂角直一牛

案弓長六尺下士服之除挺臂五寸必角長二尺有五寸乃及於簫故𨿽三色不失理而長不中度尙非角之尢良者必兼此數羙乃直一牛

凡相膠欲朱色而昔昔也者深瑕而澤紾而摶廉【昔雌郝反摶徒丸反】

正義鄭氏康成曰摶圜也廉瑕嚴利也【賈疏膠之性叚叚皆摶圜也廉瑕二者俱嚴利之狀】賈氏公彥曰案下鹿膠靑白以下惟牛膠火赤則牛膠爲善矣

案紾與昔在相角以爲病膠則爲善也深瑕而澤則不枯紾而摶廉凝結堅利之意

鹿膠靑白馬膠赤白牛膠火赤防膠黑魚膠餌犀膠黃凡暱之類不能方【暱女乙反又音職】

正義鄭氏康成曰皆謂煮用其皮或用角【賈疏今人鹿猶用角自餘皆用皮】餌色如餌故書暱或作樴杜子春云樴讀爲不義不暱之暱【賈疏隠元年左傳文】或爲防黏也王氏昭禹曰鹿膠用其角魚膠用其膘馬牛犀防用其皮【案今以魚膘膠爲尢良】鄭氏鍔曰凡物亦有能黏而不解者然比之於膠則不能比方其堅

凡相筋欲小簡而長大結而澤小簡而長大結而澤則其爲獸必剽以爲弓則豈異於其獸【剽匹妙反】

正義鄭氏康成曰簡讀如簡札之簡謂筋條也【賈疏竹簡一片爲一札筋條亦冇簡別故讀從之】剽疾也【賈疏言此筋之獸剽疾爲弓亦剽疾】王氏昭禹曰簡言條直澤言滋潤筋之小者貴乎條直而長大者貴乎稹密而潤

案獸之剽由於筋可見弓之射深以此

筋欲敝之敝

正義鄭氏眾曰嚼之當孰【賈疏椎打欲得勞敝】王氏昭禹曰筋生則硬熟則耎以物擊嚼之欲其勞敝而熟然後可用故曰敝之敝趙氏溥曰言熟之又熟也

漆欲測

正義鄭氏康成曰測如測度之測測猶淸也【案淸則可以鑑物故以測爲淸也今俗試漆亦以淸明爲上】

絲欲沈

正義鄭氏康成曰如在水中時色【賈疏言據漧燥時色還如在水湅之色】陳氏祥道曰取其瑩也

得此六材之全然後可以爲良

正義鄭氏康成曰全無瑕病良善也

案已上言選材之善已下言爲之之時與其方

凡爲弓冬析幹而春液角夏治筋秋合三材寒奠體冰析灂【液音亦灂子召反】

正義鄭氏康成曰三材膠絲漆鄭司農雲液讀爲醳【賈疏液是漬液之義】奠讀爲定寒奠體至冬膠堅內之檠中定往來體【賈疏檠謂弓防定往來體則六弓往體來體多少者是也】冰析灂大寒中下於檠中復內之【賈疏謂復如上寒奠體內之於檠中但上內爲定體此爲析灂所爲有異也】賈氏公彥曰幹角筋須膠漆絲三材乃合秋是作弓之時故至冬寒而定體也陳氏祥道曰角亦析而治之幹亦漬而治之於干言析於角言液互見也

案三材幹角筋也三時各治其一至秋乃合其合之則以膠絲而外又加漆也

存疑歐陽氏謙之曰析灂謂待其堅定而磨治今工爲黑漆器尙有此法

冬析幹則易春液角則合夏治筋則不煩秋合三材則合寒奠體則張不流冰析灂則審環【易以豉反上合依注作洽】正義鄭氏康成曰易理滑致也液角則合之合讀爲洽煩亂也秋合三材則合合堅密也流猶移也【賈疏不移謂不失往來之體】審猶定也【賈疏納之檠中析其漆灂其漆之灂環則定後不鼓動】存疑陳氏祥道曰審謂察之也環卽下文所謂引之如環釋之無失體如環也析灂則必引之以察其如環與不如環則弓之羙惡可見矣

春被則一年之事

正義鄭氏康成曰期歲乃可用賈氏公彥曰云一年者據冰析灂已前爲一年春被是用時不數也

析幹必倫析角無邪

正義鄭氏康成曰倫順其理也無邪亦正之鄭氏鍔曰析幹必順乎木之理則幹不迆析角必順乎角之理則角不枉

案木之文理易見故必循其倫角灣環而本末粗細不均不能如木心之直故惟取其面勢正而無邪

斲目必荼斲目不荼則及其大修也筋代之受病【荼音舒】正義鄭氏眾曰荼讀爲舒舒徐也目幹節目鄭氏康成曰修猶久也賈氏公彥曰筋在弓皆與幹爲力今弓幹有節目則用力不得其所故筋代幹受病以其偏用力故也

案荼之義猶莊子所謂斲輪徐也蓋木之節目彊舒徐斲之令其分少寛乃不與筋相摩

夫目也者必彊彊者在內而摩其筋夫筋之所由幨恆由此作【幨昌廉反】

正義鄭氏康成曰摩猶隠也幨絕起也賈氏公彥曰此還釋筋幹不得所之意

故角三液而幹再液

正義鄭氏康成曰重醳治之使相稱【賈疏角須三液幹須再液乃得相稱】

厚其帤則木堅薄其帤則需【帤女居反需汝逺反】

正義鄭氏眾曰帤讀爲襦有衣絮之絮帤謂弓中禆【賈疏弓中禆者弓幹𨿽用整木仍於幹上禆之乃得調適也郝氏敬曰幹內以木副之曰帤】鄭氏康成曰需謂不充滿【案需卽耎字不充滿則耎矣】鄭氏鍔曰需偃弱也

案幹厚則木彊而不靈薄則耎弱而無力故另爲帤以裏之帤所以助幹而消息於彊弱之間者也故帤之厚薄還以彊弱消息之下文所謂節也

是故厚其液而節其帤

正義鄭氏康成曰厚猶多也節猶適也賈氏公彥曰多其液謂角幹其裨須節適厚薄得所也

約之不皆約疏數必侔【數音朔侔莫矦反】

正義鄭氏康成曰不皆約纒之繳不相次也皆約則弓帤【案帤下疑有闕文】侔猶均也賈氏公彥曰約謂以絲膠橫纒之不皆約謂不次比爲之疏數必侔約之多少稀疏必均也林氏希逸曰弓有纒約處有不纒約處𨿽約而不皆約也其約處疏數必侔

案絲所以約帤也使比次而皆約之則束縛大急帤不能少有屈伸以隨幹角爲張弛古人體物之精如此

斲摯必中膠之必均【摯音至】

正義鄭氏康成曰摯之言致也中猶均也賈氏公彥曰斲幹厚薄必調均爲之施膠亦均不得偏厚也自此以下論弓之隈裏施膠之事王氏昭禹曰上下如一之謂中多寡適勻之謂均

斲摯不中膠之不均則及其大修也角代之受病夫懷膠於內而摩其角夫角之所由挫恆由此作【挫子臥反】正義鄭氏康成曰幹不均則角蹴折也賈氏公彥曰謂幹不均而有髙下則摩其角林氏希逸曰膠在角內若有厚薄則角必爲之摩動

案前以不中不均並列而後獨言懷膠者明斲幹𨿽中而施膠不均亦能摩角而使之挫也

凡居角長者以次需【需汝逺反】

正義鄭氏康成曰當弓之隈也長短各稱其幹短者居簫【劉氏熙曰弓末曰簫又謂之弭中央曰弣簫弣之閒曰淵】

存疑易氏祓曰上經言角長二尺有五寸謂之牛戴牛則角固貴乎長也然以逹對短則逹爲長之過需須也良工以次需而用之不可過於長亦不可過於短

恆角而短是謂逆撓引之則縱釋之則不校【恆古鄧反又如字校紀巧反】

正義鄭氏康成曰恆讀爲搄竟也竟其角而短於淵幹引之角縱不用力若欲反撓然校疾也旣不用力放之又不疾【郝氏敬曰逆猶反也言反引之易撓也】賈氏公彥曰竟角而短施角竟兩畔而上下短於隈也不校者角以放矢角不用力故釋之不疾

恆角而逹辟如終紲非弓之利也【辟音譬紲西孑反】

正義鄭氏康成曰逹謂長於淵幹若逹於簫頭紲弓防角過淵接則送矢大疾若見紲於防矣弓有防者爲發時備頓傷詩云竹防緄縢【賈疏緄繩也縢系約之也朱子曰以竹爲防而以繩約之於弛弓之裏檠弓體使正也】趙氏溥曰終猶常也與終古登阤之終同

今夫茭解中有變焉故校於挺臂中有柎焉故剽恆角而逹引如終紲非弓之利【茭欺交反又音交解戶隘反挺弟郢反柎芳武反引注攺作譬】

正義鄭氏康成曰茭讀如齊人名手足爲骹之骹茭解謂接中也變謂簫臂用力異【案臂謂挺臂】校疾也挺直也柎側骨【林氏希逸曰側骨者把處兩旁貼以木也】剽亦疾也重明逹角之不利變譬言引字之誤賈氏公彥曰茭解中謂弓隈與弓簫角接之處有變謂弓簫與臂用力異引之則臂中用力放矢則簫用力旣用力異故校校謂矢去疾也直臂中謂弓把處有柎者於把處兩畔有側骨骨堅彊所以與弓爲力故剽疾也

撟幹欲孰於火而無贏撟角欲孰於火而無燂引筋欲盡而無傷其力防膠欲孰而水火相得然則居旱亦不動居濕亦不動【撟紀夭反燂音潛又音尋或大含反防章呂反注故書燂或作朕鄭司農云字從燂】

正義鄭氏康成曰贏過孰也燂炙爛也不動者謂弓也賈氏公彥曰此明治幹角筋膠四者得所不得所之事不言絲漆者用力少故也

案引筋謂傅筋於幹須引之急乃無寛弛之病大甚傷力則筋又恐斷絕也

苟有賤工必因角幹之濕以爲之柔善者在外動者在內𨿽善於外必動於內𨿽善亦弗可以爲良矣

正義鄭氏康成曰濕猶生也

凡爲弓方其峻而髙其柎長其畏而薄其敝宛之無己應【畏烏回反敝讀爲蔽必藝反】

正義鄭氏眾曰敝讀爲蔽塞之蔽謂人所握持者鄭氏康成曰峻謂簫也宛謂引之也引之不休止常應言不罷需也賈氏公彥曰簫宜方爲之柎把中髙對方謂柎骨宜髙爲之長其隈謂柎之上下宜長爲之蔽謂人所握持手蔽之處宜薄爲之有此四善故引之無休止而應

存疑趙氏溥曰弓把處稍細把處上下皆堆起稍髙攙接著角面敝卽把處稍細者柎乃把處兩頭兩側畔稍髙接角畏者敝言其兩面故曰薄柎置於兩側側目視之故不言厚而言髙

案峻疑當簫隈之交而結所著者【今名弓墊子】此處引之則離而虛發矢則撒而實故宜方爲之髙其柎薄其蔽似只一物謂向之一面稍髙而兩旁則薄也宛之無己應未詳

下柎之弓末應將興

正義鄭氏康成曰末謂簫也興猶動也發也弓柎卑簫應則柎將動賈氏公彥曰下柎者謂把骨大下爲之由弓隈下短故簫應則將動發也

爲柎而發必動於閷

正義鄭氏康成曰閷接中賈氏公彥曰柎旣發動則接中亦必發動趙氏溥曰閷謂角之接柎者

弓而羽閷末應將發【羽注作扈音戶】

正義鄭氏康成曰羽讀爲扈扈緩也接中動則緩閷簫應則角幹將發

案以上三節言弓之病蓋與方其峻一節相反者然詞語難解姑存注疏

弓有六材焉維幹彊之張如流水

正義鄭氏康成曰無難易也【賈疏彊弱得所故無難易】賈氏公彥曰幹外五材依幹而有以幹爲本故曰彊之

維體防之引之中參

正義鄭氏康成曰體謂內之於檠中定其體防深淺所止謂體定張之居一尺引之又二尺【賈疏體謂淺深所止若王弧之弓往體寡來體多弛之五寸張之則一尺五寸夾庾之弓往體多來體寡弛之一尺五寸張之則五寸唐弓大弓往來體若一弛之一尺張之亦一尺云張之一尺引之又二尺者據唐大中者而言餘四者弛張之多少𨿽不同及其引之皆三尺以矢長三尺須滿故也】鄭氏鍔曰凡物相參則爲參弓不論彊弱引之皆以三尺爲中中參者三者相參常得中也

維角防之欲宛而無負引之如環釋之無失體如環【防直庚反又抽庚反或之亮反】

正義鄭氏眾曰防讀如牚距之牚【鄭氏鍔曰防如牚柱之牚所以輔而正之也角在弓隈爲弓之助所以防之也】鄭氏康成曰負辟戾也負則不如環如環亦謂無難易【賈疏放矢後無失體亦得如環然】案以上三節玩其文勢似當云弓有六材不可缺一而彊之者則維幹也弓之張如流水自柎至簫其力均散而防之者則維體也體謂隈中往來之體皆在乎此防如水之有隄防也引之則矢與半弧半中參所以中參者角爲之牚距也如彈弓不用角則弧短而不中參矣欲宛而無負言引之而無負之病則善也下二句又申此意引之如環釋之無失亦如環環𨿽有深淺而如環則一又案自下柎之弓至此皆韻語也弓與興防發與閷韻彊防防爲韻環爲韻以韻讀之亦可以尋其條理焉

材羙工巧爲之時謂之參均角不勝幹幹不勝筋謂之參均量其力有三均均者三謂之九和【勝陸音升案注當如字有三依注作又參注故書勝或作稱】

正義鄭氏康成曰有三讀爲又參量其力又參均者謂若干勝一石加角而勝二石被筋而勝三石引之中三尺假令弓力勝三石引之中三尺弛其以繩緩擐之每加物一石則張一尺【賈疏謂不張之別以一條繩系兩簫乃加物一石張一尺二石張二尺三石張三尺則與前幹角筋三者力各一石同也】不勝無負也存疑賈氏公彥曰弓未成時幹未有角稱之勝一石又安角勝二石更被筋勝三石引之中三尺者據幹筋角三者具總稱物三石得三尺若據初空幹時稱物一石亦三尺更加角稱物二石亦三尺又被筋稱物三石亦三尺

案材羙爲之時已明著於上記工之巧則盡去所陳諸病而曲得所利是也勝當讀去聲言角不可彊於幹幹不可彊於筋也惟其如是故量其力亦三均三均注以角幹筋之力言得之疏謂以次而加則非也斲目不舒則摩其筋施膠不均則摩其角三材同時而合角在幹內筋附幹外而膠以黏之絲以約之定法也惟幹勝一石可試而知安得有加角而勝二石加筋而勝三石之法哉惟所謂以繩擐之而遞加三石者則於其已成而驗之如此耳

九和之弓角與幹權筋三侔膠三鋝絲三邸漆三斞上工以有餘下工以不足【鋝音劣又色劣反斞羊主反】

正義鄭氏康成曰權平也侔猶等也角幹旣平筋三而又與角干等也鋝鍰也【賈疏冶氏亦言鋝鋝與鍰一也尙書其罰百鍰鍰重六兩大半兩】邸斞輕重未聞鄭氏鍔曰角與幹權言其力之相等也易氏祓曰九和之弓以角幹筋爲主故角與幹權筋三侔卽所謂角不勝幹幹不勝筋之意

案工拙則弓旣不精而物料反多費故不足以不能恰適也

爲天子之弓合九而成規爲諸侯之弓合七而成規大夫之弓合五而成規士之弓合三而成規

正義鄭氏康成曰材良則句少也【賈疏據王弧及唐大已上而言】賈氏公彥曰此據角弓形不張而言

弓長六尺有六寸謂之上制上士服之弓長六尺有三寸謂之中制中士服之弓長六尺謂之下制下士服之正義鄭氏康成曰人各以其形貌大小服此弓趙氏溥曰上士中士下士乃泛言人之長短郎氏兆玉曰天子諸侯大夫士之弓分爲四等以弓之羙惡而別上士中士下士之弓分爲三等以弓之長短而言

凡爲弓各因其君之躬志慮血气

正義鄭氏康成曰又隨其人之性情王氏昭禹曰射之道其中在巧存乎志慮其至在力存乎血气躬者血气志慮之所寓焉者也人之躬有長短志慮有緩急血气有彊弱故爲弓者必因之也

案下文丰肉而短骨直以立躬與血气之異也寛緩以荼忿埶以奔志慮之異也

丰肉而短寛緩以荼若是者爲之危弓危弓爲之安矢骨直以立忿埶以奔若是者爲之安弓安弓爲之危矢【荼依注音舒】

正義鄭氏康成曰言損贏濟不足危奔猶疾也骨直謂彊毅荼古文舒假借字賈氏公彥曰危弓則夾庾弱者安弓謂王弧之類彊者危矢據恆矢安矢據殺矢丰肉寛緩是不足則危弓濟之危弓爲贏則以安矢損之骨直忿埶是贏則安弓損之安弓是不足則以危矢濟之

其人安其弓安其矢安則莫能以速中且不深其人危其弓危其矢危則莫能以願中【中張仲反願音願一音元注故書速或作數鄭司農云字從速】

正義鄭氏康成曰速疾也三舒不能疾而中言矢行短也中又不能深願慤也三疾不能慤而中言矢行長也長謂過去賈氏公彥曰上文言以安危損益此三安三危而無損益故不可也

往體多來體寡謂之夾臾之屬利射侯與弋【夾古洽反臾音庾射食亦反注故書與作其杜子春云當爲與】

正義鄭氏康成曰射逺者用埶【賈疏謂審曲面埶夾庾反張多隨曲埶向外】夾庾之弓合五而成規侯非必逺顧埶弓者材必薄薄則弱弱則矢不深【賈疏弱則射逺不能深卽近亦不深故射近侯用之】中侯不落【賈疏謂弓射逺以其材弱縱射逺亦不深故矢中矦但不落也】大夫士射侯矢落不獲【賈疏大射儀司射命曰中離維綱觸梱復君則釋獲眾則否是大夫士矢至矦不著而落則不釋獲】弋繳射也賈氏公彥曰司弓矢職夾弓庾弓以授射豻侯鳥獸者陳氏祥道曰往來云者據張弛而言之也弛之則弓體往張之則弓體來

往體寡來體多謂之王弓之屬利射革與質

正義鄭氏康成曰射深者用直此又直焉於射堅宜也王弓合九而成規弧弓亦然革謂幹盾質木椹天子射侯亦用此弓【賈疏記不言此者舉射革與質有上文弱弓射近可參故可知也】大射儀曰中離維綱觸梱復君則釋獲其餘則否【賈疏中謂中侯離猶過也麗也維與綱皆所以持侯彼注云觸者謂中他物而觸侯也復反也梱復謂矢至侯不著而還復】賈氏公彥曰司弓矢職王弓弧弓以授射甲革椹質者趙氏溥曰天子將祭先射於澤而後射於射宮在澤立椹木以爲質射於宮則不用椹質故司弓矢職澤共射椹質之弓矢而射人職王大射則以貍步張三侯

案來體謂被時之度也被之度有定而以多寡言者以往體之多而見爲寡也以往體之寡而見爲多也射逺者用埶故往體多射深者用直故往體寡

往體來體若一謂之唐弓之屬利射深

正義鄭氏康成曰射深用直唐弓合七而成規大弓亦然【賈疏唐大合七成規言射深用直則王弧合九成規者亦射深用直可知】春秋傳曰盜竊寶玉大弓【賈疏春秋定八年經文】賈氏公彥曰司弓矢職唐弓大弓以授學射者使者勞者此不言者各舉一邊而言兼有彼事可知

通論陳氏祥道曰司弓矢主頒之故各言所授之人弓人主爲之故言其所用之利

大和無灂其次筋角皆有灂而深其次有灂而疏其次角無灂【灂子肖反有灂而疏之上石經有角字】

正義鄭氏康成曰大和尢良者也深謂灂在中央兩邊無也角無灂謂隈裏賈氏公彥曰大和謂九和之弓六材俱善故無漆灂也其次筋在背角在隈皆有灂但深在中央兩邊無也其次兩邊亦有但疏之不皆有其次角無灂謂隈裏無灂簫頭及背有之存疑陳氏祥道曰以文意推之當言大和無灂其次角無灂其次有灂而疏其次筋角皆有灂而深恐先儒傳之失敍

合灂若背手文【背補內反】

正義鄭氏康成曰弓表裏灂合處若人合手背文相應

角環灂牛筋蕡灂糜筋斥蠖灂【蕡扶云反斥音尺蠖於郭反】

正義鄭氏康成曰蕡枲實也斥蠖屈虫也賈氏公彥曰此說弓表及裏灂文也【案角弓之裏筋弓之表】角環灂謂隈裏灂文如環牛筋蕡灂弓背用牛筋漆如麻子文若用麋其灂文如斥蠖文趙氏溥曰麋筋不及牛筋之堅蕡文不及尺蠖文之細密也

和弓摩【紀益反】

正義鄭氏康成曰和猶調也拂也將用弓必先調之拂之摩之大射儀曰小射正授弓大射正以袂順左右隈上再下一【賈疏謂以左手橫執之上隈向右下隈向左而上再下一拂去塵乃授與君大射𨿽不言調亦調可知也案隈有上下者以撻之所在爲上撻今名箭澑】

案弓將用恐角幹辟戾而不和故以袂鉤其近簫處而膝倚其左右隈以調之大射禮所云正所謂摩也注疏以爲拂塵似未盡其義

覆之而角至謂之句弓覆之而幹至謂之侯弓覆之而筋至謂之深弓【覆孚屋反句音鉤】

正義鄭氏康成曰句於三體材敝惡不用之弓也覆猶察也謂用射而察之至猶善也但角善則矢𨿽疾而不能逺【賈疏上云射逺曰埶埶是弱弓而射逺此句弓弱於彼𨿽疾不能射逺也】侯弓射侯之弓也幹又善則矢疾而逺【賈疏上文夾臾利射侯與弋言矢疾而逺對上句弓疾而不逺不及侯者也】深弓射深之弓也筋又善則矢旣疾而逺又深【賈疏案上文唐大射深則王弧三善亦射深可知舉中以見上也】賈氏公彥曰此論弓有六材角幹筋用力多故特言之若一善者爲敝二善者爲次三者全善則爲尢良也王氏昭禹曰詳察謂之覆極善謂之至易氏祓曰句弓司弓矢職所謂句者謂之敝弓是也侯弓上所謂夾臾利射侯與弋是也深弓上所謂唐弓之屬利射深是也不及王弧其質尢堅於深弓不待言也

欽定周官義疏卷四十四﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷四十五【禮器圖一】

案周之王畿與九服共方萬里故此九服除王畿之外每服言又方以別之畿者限也樹之封疆而限以千里故曰王畿侯者候也爲王斥候服者服事於王甸田也爲王治田出稅男者任也爲王任其職理采事也爲王事民以供其上蠻者縻也以政教縻之又蠻服大司馬謂之要服要者以政令要束爲義於四要之內方七千里故王制注云周公復唐虞舊域分其五服爲九其要服之內凡七千里夷之一服在夷狄之中故以夷言之鎭服入夷狄又深故須鎭守之藩服者以其最在外爲藩籬也

案詩曰邦畿千里春秋傳曰天子一圻周語曰規方千里則天子面五百里爲王城百里爲郊郊置六鄕七萬五千家而近郊之宅田士田賈田逺郊之官田牛田牧田任其餘地皆謂之郊以其與邑交故也二百里爲甸甸置六遂七萬五千家而公邑任其餘地皆謂之甸以甸法在是故也三百里爲邦稍稍所以封大夫與王子弟之尢疏者謂之稍以其削於縣都故也四百里爲邦縣所以封卿與王子弟之疏者謂之縣以其系於上故也五百里爲邦都所以封公與王子弟之親者謂之都以其有邑都故也此周制也周九服侯在畿外夏則五服甸在畿內也

案周禮小司徒乃經土地而井牧其田野九夫爲井四井爲邑四邑爲丘四丘爲甸四甸爲縣四縣爲都以任地事匠人九夫爲井井間廣四尺深四尺謂之溝方十里爲成成間廣八尺深八尺謂之洫方百里爲同同間廣二尋深二仞謂之澮王制方一里者爲田九百畝方十里者爲方一里者百爲田九萬畝方百里者爲方十里者百爲田九十億畝方千里者爲方百里者百爲田九萬億畝凡四海之內斷長補短方三千里爲田八十萬億一萬億畝方百里者爲田九十億畝山陵林麓川澤溝瀆城郭宮室塗巷三分去一其餘六十億畝孟子曰方裏而井井九百畝其中爲公田八家皆私百畝同飬公田公事畢然後敢治私事前漢志曰六尺爲步步百爲畝畝百爲夫夫三爲屋屋三爲井井方一里是爲九夫八家共之各受私田百畝公田十畝是爲八百八十畝餘二十畝以爲廬舍民受田上田夫百畝中田夫二百畝下田夫三百畝嵗耕種者爲不易上田休一嵗者爲一易中田休二嵗者爲再易下田三嵗更耕之農民戶一人受田其家眾男爲余夫亦以口受田司馬法六尺爲步步百爲畝畝百爲夫夫三爲屋屋三爲井井十爲成成十爲通通十爲終終十爲同蓋井方一里爲九夫四井爲邑邑方二里三十六夫十六井爲丘丘方四里百四十四夫六十四井爲甸甸方八里五百七十六夫二百五十六井爲縣縣方十六里二千三百四夫一千二十四井爲都都方三十二里九千二百一十六夫鄭康成以小司徒有邑甸縣都之別而其名與采邑同匠人有甽遂溝洫澮之制而多寡與遂人異故言都鄙采地制井田鄕遂公邑制溝洫賈公彥遂謂鄕遂及四等公邑皆用貢而無助也豈知先王之爲井田也使所飲同井所食同田所居同廛所服同事出入相友守望相助疾病相扶持鄕遂六軍之所寓豈各授之田而不爲井法乎且大田之詩言曽孫來止而歌雨我公田遂及我私噫嘻之詩言春夏祈谷於上帝而歌駿發爾私終三十里亦服爾耕十千維耦周官遂人言興耡旅師有耡粟此非鄕遂井田之事乎載師所徵之賦非一夫受田之法而甸稍縣都皆無過十二則采地固有不爲井田者矣觀二百一十國謂之州而五黨亦謂之州萬二千五百家謂之遂而一夫之間亦謂之遂王畿謂之縣而五鄙亦謂之縣縣都之名豈特施於采邑已哉

案匠人營國方九里旁三門國中九經九緯經塗九軌左祖右社面朝後市賈釋注云營謂丈尺其大小天子十二門通十二子謂以甲乙丙丁等十日爲毋子丑寅卯等十二辰爲子國中王城內經緯之塗皆容九軌軌謂轍廣也乘車六尺六寸傍加七寸凡八尺九軌七十二尺則此加十二步矣王城面有三門門有三塗男子由右女子由左車従中央南北之道爲經東西之道爲緯王宮當中經

案朱子曰王宮之外門五一曰臯門二曰雉門三曰庫門【鄭康成以雉門在庫門內而設兩觀】四曰應門五曰路門【又日畢門亦曰虎門】其朝在雉門之外者曰外朝在路門之外者曰治朝路寢之廷曰內朝鄭康成小司寇注以外朝在雉門之外朝士注又疑外朝在庫門之外臯門之內蓋因雉門外有宗廟社稷故疑不得置外朝不知外朝爲致民三詢之地雉門爲人民觀法之區則外朝當在雉門之外故依鄭前注及朱子說以圗之又爾雅觀謂之闕是劉熈釋名所謂在門兩旁中央闕然爲道也據春秋定公二年雉門及兩觀災則雉門夲有門觀則在門外兩旁耳

案考工記匠人左祖右社面朝後市市朝一夫禮記王制市廛而不稅謂賦其市地之廛而不徵其貨此與孟子所謂廛而不徵法而不廛之廛同然廛字夲解乃市宅之謂則所謂公宮居中前朝後市左右三廛是也與孟子廛無夫裏之布之廛同

案大司徒設社稷之壝郊特牲云君南鄕於北墉下注以爲社內之北墻大司徒疏謂中有壇壇四面有壁壁外有壝此禮書所謂其壝北面也又小宗伯左宗廟右社稷注謂庫門內雉門外之左右蓋注以雉門爲中門也白虎通曰天子社廣五丈【禮書方廣五丈】諸侯半之其色東方靑南方赤西方白北方黒冒以黃土記謂大社必受霜露風雨以達天地之气故不屋勝國之社則屋之其祭也賈疏以爲同壇共位則一壇也禮書以爲社東稷西則二壇也以理論之社稷本二神則禮書說爲是又鄭康成以社用石禮書云議者謂社主長五尺方二尺剡其上以象物生方其下以體物體埋其半以根在土中而夲末均此臆論也夫石爲地類先儒謂社主石爲之長不過尺五寸蓋有所傳然也

案廟說爲禮家聚訟之門今依朱子說圖之以爲折衷據朱子云廟制皆於中門外之左各有寢廟別爲門垣大祖在北左昭右穆以次而南天子大祖百世不遷一昭一穆爲宗亦百世不遷【宗亦曰祧亦曰世室】二昭二穆爲四親廟髙祖以上親盡則毀而遞遷昭常爲昭穆常爲穆諸侯則無二宗大夫則無二廟【謂髙曽廟】其遷毀之次則與天子同儀禮所謂以其班祔檀弓所謂祔於祖父者也三代之制其詳𨿽不得聞然其大略不過如此今由朱子說推之則五廟以下及劉歆九廟之說其制大槪可知矣

﹤經部﹐禮類﹐周禮之屬﹐欽定周官義疏﹐卷四十五﹥

案世室重屋其制不傳惟陳氏祥道禮書載此二圗於考工說亦未盡合存之以闕疑也至於明堂說者甚多大抵不外漢方士說卽有依考工記而爲之說者所謂九階四戶八牕又皆移世室重屋之制而歸之明堂似俱未協今合陳聶二氏圗而以朱子井田說增損之其四門三階則夲之明堂位余說𨿽繁不敢濫及【案堂當方此東西獨廣者匠人謂東西九筵合八丈一尺南北七筵合六丈三尺也】

案周禮司儀爲壇三成宮旁一門以合諸侯其擯之有上等中等下等之別鄭注所謂壇壝宮是也覲禮天子爲宮方三百步四門壇十有二尋深四尺加方明於其上鄭注司儀爲壇三成成猶重也三重者自下差之爲三等而上有堂焉堂上方二丈四尺上等中等下等每面十二尺賈疏將合諸侯爲壇於國外以命事天子春帥諸侯拜日於東郊則爲壇於國東夏禮日於南郊則爲壇於國南秋禮山川丘陵於西郊則爲壇於國西冬禮月與四瀆於北郊則爲壇於國北旣拜禮而還加方明於壇上而祀焉四方之壇並宜在近郊之內東方八里南方七里西方九里北方六里天子帥諸侯拜日等於近郊退來就壇又案二禮三成之制𨿽同而文有詳略鄭氏兩注乃合言之者蓋二禮夲互文見義𨿽一門四門似乎防別要知司儀所謂一門蓋謂宮旁各一門其實卽四門也故二禮並以一圗槪之

﹤經部﹐禮類﹐周禮之屬﹐欽定周官義疏﹐卷四十五﹥

案此井田譜市肆圗也第一圗載全市之制第二圗載一肆之制全市之制四方環列爲肆者二十每肆四面皆有坊巷相通中間十六肆地則爲思次介次之所內宰所謂設其次置其敍正其肆鄭康成所謂市在一院之內是也一肆之制四方列屋二十中間十六屋地爲二十屋之庭禮書所謂市中空地爲廛是也司市以次敍分地而經市思次市師涖焉胥師賈師涖於介次大司徒序官胥師賈師皆二十肆一人司虣十肆一人司稽五肆一人胥二肆一人肆長每肆一人則全市之中凡肆長二十胥十司虣二胥師賈師各一也又司市云胥執鞭度守門市爲四達之道四方當各一門據禮書云市門謂之巷闠巷門謂之閎則坊巷之間其門多矣又考工記匠人云朝市一夫賈疏謂市有三期總於一市之中爲之若市總一夫之地則爲太狹蓋市曹思次介次之地與天子三朝皆居一夫之地也然不可考矣

案春官司幾筵王位設黼依覲禮天子設斧依於戶牖之間鄭注云依如今綈素屏風也有繡斧文所以示斷也斧謂之黼賈疏云爾雅牖戶之間謂之扆以屏風爲斧又置於依地孔安國顧命傳云扆屛風畵爲斧文置戶牖間是也漢時屛風以綈素爲之綈赤也素白也象古者白黒斧文也聶氏崇義曰扆従廣八尺斧無柄設而不用之義又案扆或作依言其有所依也黼作斧言其有所斷也凡朝於寢覲於廟射於郊學朝於明堂皆於戶牖之間設之又士虞禮佐食無事出戶負依南面士未必有依特據其爲設扆之地言之耳

案大射禮注云次若今更衣處卽所設之帷幄也故周禮幕人掌帷幕幄帟掌次射則張耦次後鄭以耦次在洗東又幕人職注云在旁曰帷在上曰幕帷幕皆以布爲之四合象宮室曰幄帟則幕與幄中坐上承塵也幄帟皆以繒爲之賈釋云帷在下幕在上共爲室幄帟又在帷幕內設之也

﹤經部﹐禮類﹐周禮之屬﹐欽定周官義疏﹐卷四十五﹥

案周官大司徒曰以土圭之法測土深正日景以求地中日南則景短多暑日北則景長多寒日東則景夕多風日西則景朝多陰日至之景尺有五寸謂之地中玉人曰土圭尺有五寸以致日以土地馮相氏曰冬夏致日春秋致月以辧四時之序匠人曰晝參諸日景鄭康成曰晝漏半置土圭表陰陽審其南北景短於土圭謂之日南則地於日爲近南景長於土圭謂之日北則地於日爲近北東於土圭謂之日東則地於日爲近東西於土圭謂之日西則地於日爲近西如是則寒暑陰風偏而不和是未得其所求凡日景千里而差一寸陳氏祥道曰先王以四表明中表之正以中表定四方之中在地則無道裏逺近之不均在天則無寒暑風陰雨之不和萬物得極其髙大故至於阜得其宜由其道故至於安然後以建王國焉匠人所謂晝參諸日景夜考諸極星蓋如此也

案分野之說前人多疑之蓋在地之位一定不移在天之象轉運不窮是誠不可以臆測矣但保章氏經文言以星土辧九州之地所封封域皆有分星以觀妖祥則分野之說何可厚非至鄭注所傳十三國如大梁趙出自戰國則非古保章舊法可知然三代以下天官家占驗𨿽或不同而十二次之分至今不廢則鄭說固有夲也至六家分域度各不同其亦隨時爲變易與今依鄭說圗之

案聶氏崇義曰漢禮器制度冕制皆長六寸廣八寸天子以下皆同董巴輿服志云廣七寸長尺二寸應劭漢官儀云廣七寸長八寸蓋隨代變易不同司馬彪輿服志云冕前圎後方王白玉珠諸侯靑大夫黑又云冕者俛也後髙前下有俯仰之形因名焉又云紐綴於冕兩旁垂之與武旁孔相當以筓貫之又以紘一條先屬於左邊筓上以一頭繞於頤下於右邊筓上繞之又陳氏祥道曰漢叔通冕制版廣八寸而

長倍之板質而麻飾之上爲延下朱爲裏約之以武設之以紐貫之以筓固之以紘五采玉則朱白蒼黃也玉十二每玉間以寸裘冕十二旒旒十二玉康成謂裘冕無旒誤天子衮冕十二旒鷩冕九旒毳冕七旒希冕五旒冕三旒旒皆十二玉諸侯大夫衮冕九旒鷩冕七旒毳冕五旒希冕四旒冕三旒玉視旒數【案司服王吉服六皆用冕弁師亦曰五冕此第載一冕者其制同也其旒數𨿽有多寡皆可由此推之】

案舊圗弁髙二寸據說文云古文弁形象合手則其制上鋭聶圗爵弁如冕而無旒前不俯蓋鄭說也其皮弁則仍如許氏合手說禮經有爵弁皮弁弁禮書夲孔安國及劉氏熙釋名謂韋弁卽爵弁則如冕之說未盡確矣然據注皮弁以白鹿皮爲之弁以韎爵弁以爵頭色布則三弁夲異質而其制則一耳又案弁師皮弁有五采防有玉璂有象邸玉筓士冠禮爵弁皮弁皆緇組紘邸爲弁頂下柢璂在防縫中詩所謂防弁如星是也陳氏祥道曰康成云侯伯璂七子男五皆三采孤四卿三大夫二皆二采推此則公九天子十二可知禮記天子朱紘諸侯靑紘則士皮弁其緇組紘與由此推之則著紘之法當亦如冕也

案陳氏祥道曰荀卿稱魯公問舜冠於孔子孔子曰古者有務而拘領【書大傳務作冒拘作句】漢輿服志曰上古衣毛而冒皮後世聖人見鳥獸有冠角胡之制遂作冠冕纓緌以爲首飾則古者冒而已及冠冕纓緌之作皆有所象也檀弓曰古之冠也縮縫今也衡縫故防冠之反吉非古也雜記曰三年之練冠亦條屬右縫【吉冠不條屬者通屈一條防若布爲武垂下爲纓屬之冠吉冠則纓武異材右縫者右縫之】小功以下左【左象吉輕也】蓋一副之材順經爲辟積則少而

質順緯爲辟積則多而文順經爲縮縫順緯爲衡縫古者吉凶之冠皆縮縫今吉冠衡縫而防冠縮縫是防冠與吉反矣故記者譏之右爲陰左爲陽凶陰事也大功以上右縫之所以明凶也吉陽禮也小功以下左縫之所以趨吉也其飾有緣其貫有筓其束有武其系有纓其垂有緌記曰素冠徹緣又曰縞冠素紕則冠有緣矣國語曰範文子擊其子折委筓則冠有筓矣居冠屬武則凡非居冠不屬矣防冠不緌則凡吉冠皆緌矣【案舊圗冠兩旁俱空露首似非冒義易之緇布冠同但制小而纓無緌爲異】

案弁師掌王之五冕五采繅十有二就皆玉筓諸侯繅斿皆就玉筓士冠皮弁爵弁筓則冕弁有筓也國語範文子以杖擊其子折委筓則冠有筓也士防服婦人吉筓有首尺二寸吉筓象筓也男子之筓亦或尺二寸大夫士之筓亦或象爲之與鄭氏釋士冠禮謂有筓者屈組爲紘垂爲飾無筓者纓而結其絳無筓蓋指緇布冠言之也雜記緇布冠不蕤則緇布冠旣無筓又纓而不緌矣防服傳曰折筓首者折吉筓之首則吉筓有首也

案陳氏祥道曰瑱以充耳紞以垂瑱周官弁師王之五冕皆玉瑱詩於衞夫人言玉之瑱也於衞武公言充耳琇瑩於衞之臣言褎如充耳齊詩言充耳以素以靑以黃尙之以瓊華瓊瑩瓊英則瑱不特施於男子也婦人亦有之不特施於冕也弁亦有之故詩言充耳琇瑩繼之以防弁如星防禮士無冕而瑱用白纊則弁亦有之可知也士瑱用白纊卽詩所謂充耳以素者也人君用黈纊卽詩所謂充耳以黃者也毛

氏以充耳以素爲士之服充耳以靑爲卿大夫之服充耳以黃爲人君之服其說是也然以素爲象瑱靑爲靑玉黃爲黃玉而用瓊華以飾象則是士瑱用二物與余瑱不類非禮意也賈公彥曰古者瑱不纊士死則用白纊然士之襲禮皮弁褖衣緇帶韎韐竹笏之類皆用生時之物孰謂瑱用白纊特死者之飾哉

﹤經部﹐禮類﹐周禮之屬﹐欽定周官義疏﹐卷四十五﹥

案古禮服皆用端采菽詩序以衮爲衣而畫衮樂記注以端冕之端爲衣則冕服衣亦用端張氏怡三禮合纂所謂端而繪龍也端衣裳殊冕服之端以絲用正幅爲身旁屬兩袂長皆二尺有衽有韠有大帶革帶及佩深衣裳十二幅此裳前三後四康成說也但深衣之裳一幅分而爲二此則當以整幅爲之長視身其章十二虞書所謂日月星辰山龍華虫作防宗彜藻火粉米黼黻絺繡是也防在衣繡在裳其章各六衮冕以下其章降殺以兩康成注司服謂周以日月星辰繪於旗而冕服九章先儒多非之所謂不應天子九章同於上公及龍虎亦繪於旗而九章不廢龍虎是也然郊特牲注云被衮有日月星辰則已自覺周禮注說之非矣今依虞書圖之又案陳氏祥道曰裘冕加衮見領而已康成謂大裘之上又有衣無據其說是也要之陳氏所謂衮卽康成所謂有日月星辰之衮耳蓋裘冕祀上帝其服最尊故以十二章上服襲之但大裘不裼以爲見領者誤陳氏又云十二章升龍降龍爲一章虎彜蜼彜爲一章又孔氏穎逹以星辰爲五星十二次是皆合二者爲一章也其餘一而已矣又龍謂之衮其卽許氏愼所謂蟠者與並從之

﹤經部﹐禮類﹐周禮之屬﹐欽定周官義疏﹐卷四十五﹥

案陳氏祥道曰王之服衣裳之色異後之服連衣裳而其色同以婦人之徳夲末純一故也【鄭氏曰婦人連衣裳不異其色素紗以爲裏觀防服言女子髽衰而不言裳昏禮言女次純衣而不及裳則婦人連衣裳而同色可知】王之服襌而無裏後之服裏而不襌以陽成於奇陰成於偶故也爾雅曰伊雒而南素質五色皆備成章曰翚江淮而南靑質五色皆備而成章曰揺素質義也靑質仁也五色皆備成章禮也有仁義以爲質有禮以爲文後之徳如此而已然地道尙義故褘衣爲上揄狄次之言褘衣則知揄之爲翟闕狄周禮謂之闕禮記謂之屈則其制屈於揄褘而已三翟蓋皆畫之於衣如王之冕服鄭賈之徒謂褖衣黑而象水水生於金故展衣白金生於土故鞠衣黃土生於火故闕狄赤火生於木故揄狄靑五色之上則而已故褘衣祭先王服褘衣祭先公服揄狄祭羣小祀服闕狄蠶則服鞠衣以禮見王及賔客服展衣燕居及禦於王則服褖衣崔靈恩謂王后三翟數皆十二王者之後諸侯夫人三公而下夫人雉數如命數於理或然然謂二翟刻繪畫之綴於衣闕翟刻之而不畫其說無據玉藻所謂夫人揄翟君命屈狄再命鞠衣周官司服辧外內命婦之服鞠衣展衣褖衣鄭氏以爲鞠衣九嬪也展衣世婦也褖衣女禦也外命婦者其夫孤也則鞠衣卿大夫也則展衣士也則褖衣三夫人及公之妻其闕狄以下乎侯伯之夫人揄狄子男之夫人亦闕狄惟二王后褘衣然記言士褖衣則明婦命眂夫也言君命則明再命一命非女君也蓋子男之夫人屈狄侯伯之夫人揄狄公之夫人褘衣記稱夫人副褘是也再命鞠衣則上至於四命可知也鄭氏謂侯伯之夫人揄狄子男之夫人屈狄孤鞠衣卿大夫展衣士褖衣而攺褘爲鞠其說是也謂三夫人及公闕狄誤矣王制言三公一命衮則三公在朝鷩冕其妻揄狄可知也玉藻言夫人揄狄則三夫人揄狄可知也公之夫人褘衣而明堂位言魯夫人副褘者魯侯得用衮冕則夫人副褘可知也少牢大夫之妻衣侈袂則其上至後夫人之袂皆侈特士妻褖衣之袂不侈【案周禮有褘衣揄翟闕翟禮記亦如之三者色異而制同又周禮有鞠衣展衣褖衣禮記亦如之又儀禮纁衻宵衣之屬𨿽色與褖各有不同而其制則一故以褘衣槪三章服以鞠衣槪諸禮服云】

案屨人掌王及後之服屨爲赤舄黒舄赤繶黃繶靑句素屨葛屨注云復下曰舄單下曰屨舄屨有絇有繶有純者飾也賈釋云下謂底也復下重底也重底者名舄單底者名屨繶者是牙底相接之繶綴絳於其中後用黃繶是繶者縫中紃如今之嵌鹿皮是也句讀爲絇絇之爲言拘狀如刀衣鼻拘著舄屨之頭取自拘持爲行戒使常低目不妄顧視也純謂以絳爲口緣如今之以綫鎖口是也屨舄各象裳色

案周禮儀禮俱言十二鼎惟禮記言鼎俎奇故鄭注以十二爲正鼎九陪鼎三也古禮器大槪以木爲之鼎與鉶爲亨芼器故獨以金考工記所謂六分其金而錫居一謂之鐘鼎之齊是也聶氏崇義曰牛鼎受一斛天子飾以黃金諸侯飾以白金口底徑及深俱一尺三寸羊鼎受五斗大夫亦以銅爲之無飾口底徑各一尺深一尺一寸豕鼎受三斗口底徑皆八寸深九寸彊士以鐵爲之無飾鼎皆三足有耳有其制如此至云牛鼎足飾牛首羊豕鼎足之飾亦各視其牲其說前人多疑之據膳夫及公食大夫禮鼎皆十二中有魚臘膚腸胃之屬焉得盡以牲首飾之但儀禮設鼎多言面鄕則鼎固有面抑或作饕餮文於腹以爲食戒與又鼎鉶以亨芼爲名其腹下應有受爨之地但經傳無文姑存其說以備考又案扃爲貫耳舉鼎之具匠人注云大扃牛鼎之扃長三尺小扃膷鼎之扃長二尺而不言羊豕鼎之扃聶氏云羊鼎扃長二尺五寸豕鼎扃長二尺謂鄭注云然不知何夲然以口徑度之其長短略可知也又云扃丹漆兩端各三寸天子以玉飾兩端諸侯以黃金亦各丹漆三寸是卽陳氏禮書所謂木其質金玉其飾者與【案鼎及扃各十二𨿽長短大小有別其制則同故以一圗槪之】

案春官典瑞王晉大圭執鎭圭以朝日考工記玉人云大圭長三尺杼上終葵首天子服之注云王所搢大圭也杼閷也終葵椎也齊人謂椎爲終葵爲椎杼上明無所屈也比他圭最長故得大圭之名以其搢於衣帶之間同於衣服故以服言之又據禮器大圭不琢是無瑑飾也又案典瑞大圭鎭圭繅借五米五就桓圭信圭躬圭繅皆三采三就谷璧蒲璧二采再就瑑圭璋璧琮皆二采一就聘禮記朝天子圭與繅皆九寸博三寸繅三采六等朱白蒼問諸侯朱緣繅八寸皆纁系長尺絢組雜記贊大行圭公九寸等藻三采六等曲禮疏載熊氏曰五采五就者采別二行爲一就故五就三采三就及二采二就並如之二采一就者采則別惟一行共爲一就知然者雜記及聘禮記三采六等則知天子諸侯采別爲二等也又據左傳藻率孔疏云凡五采者黃朱白蒼則鎭圭之繅十有二寸其畫韋之法二行黃二行白二行朱二行蒼二行如是爲一就又稍間之再畫二行以下皆如前至五匝而中間四間之是爲五采五就畫皆橫韋板如玉之長聘禮所謂垂繅屈繅者據絢組爲垂屈耳蓋圭與繅相連者有組執圭而拖其組是爲垂繅以韋板借圭屈其組是爲屈繅韋板兩旁有系上下纁無事則以系玉有事則解而垂之其制如此大圭以搢而大宗伯乃合大圭鎭圭言則防失墜之義同也余制略同故不多贅

案玉人雲天子執冒四寸以朝諸侯注云名玉曰冒者言徳能覆蓋天下也四寸者方以尊接卑以小爲貴也又案考工記玉人鎭圭尺二寸天子守之又曰天子圭中必注以四鎭山爲瑑飾也必同縪以組約其中央備失墜也雜記贊大行圭皆剡上左右各寸半又聶氏崇義曰以五采組約之也竇儀曰公侯以下圭璋皆有絢組陳氏祥道曰或曰鎭圭猶天府所謂玉鎭非四鎭山之謂是亦一說也鄭氏鍔曰典瑞珍圭以徵守以卹凶荒杜子春謂珍當作鎭康成謂爲王使之瑞節大小當琬琰相依【案琬琰二圭俱九寸則珍圭亦九寸】其不以珍圭爲鎭圭者蓋鎭圭天子守之以鎭安天下可付使者執之以出乎若然則鎭圭之外別有珍圭但其制莫考闕之

﹤經部﹐禮類﹐周禮之屬﹐欽定周官義疏﹐卷四十五﹥

案大宗伯以玉作六瑞以等邦國鎭圭之外此五玉卽五等諸侯所執者虞書所輯之五瑞也公執桓圭侯執信圭伯執躬圭子執谷璧男執蒲璧周禮疏云桓若屋之桓楹桓宮室之象所以安其上也雙植謂之桓柱之豎者豎之則有兩稜也桓圭蓋以桓爲瑑飾長九寸信圭躬圭皆長七寸與桓圭皆博三寸厚半寸剡上左右各寸半周禮注云信當作身皆象以人形爲瑑飾欲其愼行保身陸氏佃不取其說特謂信圭直躬圭屈耳信伸也伯次於侯故少屈焉又周禮注雲谷所以養人蒲爲席所以安人以谷蒲爲瑑飾皆徑五寸不執圭者未成國也大宗伯云七命賜國子男五命故云未成國也

案大宗伯以玉作六器以蒼璧禮天注璧圜象天又陳氏祥道曰蒼天之色又聶氏崇義曰案玉人璧好三寸疏云古人造璧應圜圜徑九寸肉倍好謂之璧則兩邊肉各三寸與中三寸共爲九寸也阮鄭二圗皆云蒼璧九寸厚寸一也又玉人云璧琮九寸諸侯以享天子【琮則享後】是有九寸之璧也崔靈恩三禮義宗云昊天及五精之帝圭璧皆長尺二寸今檢周禮璧惟九寸則所謂長尺二寸之璧未知崔氏據何文以爲說又案玉色多白此六玉皆以色言之則凡不言色者其白可知

案大宗伯以黃琮禮地疏云易天而地黃地用黃琮依地色也陳氏祥道曰鄭氏曰琮體八方射其外鉏牙賈公彥曰八角鋒各出二寸然地體方而四隅有維蓋所射者四角而已八角之說未聞也又聶氏崇義曰此比大琮毎角各剡出寸六分長八寸厚寸蓋陳說固合大宗伯玉人兩注疏意防言之其圗正方理非不近但八角之說未必無所夲據考工記明言射四寸曰射則有角可知曰射四寸則其角非小

鋭又可知若四隅爲角平正卽或可謂之射亦無從判四寸之介則鄭說是也又考工記大琮十有二寸是爲內鎭故長與鎭圭等而琮制則一故不復載又案郊特牲疏引先師說祀中央黃帝亦用黃琮其琮宜九寸以別於地祗並存之

案大宗伯以靑圭禮東方注圭鋭象春物初生又聶氏崇義曰靑圭亦九寸厚寸博三寸剡上各寸半又案大宗伯以赤璋禮南方注半圭曰璋疏公羊傳曰璋判白又聶氏崇義曰熊氏云祀中央黃帝亦用赤璋案祀五帝幣玉各如其色祀黃帝獨不如其色於理未允準孔義用黃琮九寸爲當又據聶氏謂靑圭九寸璋半之

案大宗伯以白琥禮西方注虎猛象秋嚴聶氏崇義曰鄭圗云以玉長九寸廣五寸刻伏虎形髙三寸案孫氏符瑞圗云白虎西方義獸白色黑文一名騶虞尾倍其身開元禮避諱而云禮西方以騶虞是也又晉中興書曰白虎尾參倍其身又尙書大傳散宜生等之於陵取怪獸尾倍其身名曰虞鄭云虞蓋騶虞也周書曰英林酋耳若虎豹尾長參倍其身於陵英林音相近其是之謂乎又案諸玉白者皆不言白此獨言者以在六玉蒼璜靑赤中特以白明之又案大宗伯以璜禮北方疏逸禮半璧曰璜陳氏祥道曰南正陽也陰生午半故璋以半圭北正陰也陽生子半故璜以半璧方明東圭南璋西琥北璜亦其類與案圭璧皆象天陽也南北各用陽之半扶陽之義則然者北方之色也又案六器繅借無考又案璜尺寸無考據蒼璧八寸則此亦應八寸

﹤經部﹐禮類﹐周禮之屬﹐欽定周官義疏﹐卷四十五﹥

案典瑞曰谷圭以和難以聘女鄭注谷圭亦王使之瑞節谷羙也色若粟文然玉人曰谷圭七寸天子以聘女鄭注聘禮加於束帛賈疏自士以上皆用纁束帛天子加谷圭諸侯加大璋陳氏祥道曰谷圭以谷爲文以善爲義故可和難以釋仇聘女以納徵也圭貴於璋璋貴於皮天子納徵以谷圭諸侯以大璋士以儷皮此尊卑之所別也又案陳氏祥道曰書曰琬琰在西序典瑞曰琬圭以治徳以結好琰圭以易行以除慝玉人曰琬圭九寸而繅以象徳琰圭九寸判規以除慝以易行行人曰時聘以結諸侯之好殷覜以除邦國之慝鄭康成謂琬圭王使之瑞節除慝亦於諸侯使大夫來覜旣而使大夫執而命事於壇調人讎弗辟則與之瑞節而以執之鄭康成曰瑞節琰圭也說文曰琰璧上起羙色也蓋琬圭圜而宛之也琰圭剡而有鋒也圜而宛之仁也故以治徳以結好剡而有鋒義也故以易行以除慝琰圭判規則圭上圜而判之與凡圭之琰上寸半者異矣康成謂琰圭琰半以上又半爲瑑飾賈氏公彥曰判半也又云規明半以上琰至首規半以爲瑑飾可知然琬琰之有瑑飾於經無見此不可考

﹤經部﹐禮類﹐周禮之屬﹐欽定周官義疏﹐卷四十五﹥

案典瑞曰瑑圭璋璧琮以覜聘玉人曰瑑圭璋八寸又曰瑑琮八寸諸侯以享夫人行人合六幣圭以馬璋以皮璧以帛琮以錦琥以繡璜以黼此六物者以和諸侯之好故鄭康成曰五等諸侯享天子用璧享後用琮其大各如其瑞二王之後享用圭璋其於諸侯亦用璧琮耳子男於諸侯則享用琥璜下其瑞也凡二王后諸侯相享之玉大小各降其瑞一等及使卿大夫覜聘亦如之史記樂書曰情好珍善爲之瑑磨圭璧以通其意蓋玉有朝覲之玉有覜聘之玉有享獻之玉禮於朝覲之玉言其所瑑桓躬信谷蒲是也覜聘之玉言瑑而已瑑圭璋璧琮以覜聘是也若夫享獻之玉諸侯以享天子則不瑑玉人謂璧琮九寸諸侯以享天子是也諸侯以享夫人則瑑玉人謂瑑琮八寸諸侯以享夫人是也覲禮侯氏覲天子三享皆束帛加璧禮噐曰束帛加璧尊徳也郊特牲曰束帛加璧往徳也夫諸侯相朝而享夫人以琮聘卿亦享夫人以琮則諸侯享後亦必以琮諸侯享王以璧聘卿享君亦以璧則諸侯相享亦必以璧玉人言璧琮以享天子則後舉矣言瑑琮享夫人則璧舉矣

案典瑞四圭有邸以祀天旅上帝注鄭司農曰於中央爲璧圭著其四面一玉俱成疏云用一大玉琢中央爲璧形亦肉倍好六寸四面各琢出一圭長各尺二寸合邸六寸總三尺與大圭同典瑞兩圭疏四圭亦兩足各相對考工記玉人四圭尺有二寸以祀天疏此尺二寸者未知璧在中央兩畔總計爲尺二寸未知除璧之外兩畔之圭各尺二寸仍未審以璧爲邸邸防許不可考也聶氏崇義曰四圭亦博三寸厚寸賈謂與大圭長三尺同然或玉不及尺度不妨用六寸璧爲邸四面各瑑出一圭各長三寸以合鎭圭尺有二寸之制鄭氏鍔曰用四圭者象天道流行於四方要之四圭之制莫考典瑞疏說似近之矣而玉人疏仍不敢決者蓋禮文莫考疑信不得不相參也然兩圭五寸旣以琢出之數言則四圭尺有二寸之義從可知矣以六寸之邸合大圭三尺理或有然若琢出三寸說未免武斷

案典瑞兩圭有邸以祀地旅四望注兩圭以象地數二也僢而同邸考工記玉人兩圭五寸有邸疏亦一玉俱成又聶氏崇義曰兩圭亦於六寸璧兩邊各琢出一圭俱長二寸半博厚同四圭又趙氏曰用玉琢成方琮於琮兩旁琢出兩圭相對各長五寸植於神座前陳氏祥道曰璧天象也故四圭邸璧以祀天琮地象也則兩圭當邸琮以祀地日月星辰天類也故一圭邸璧山川地類也則當一璋邸琮謂地與山川皆邸璧非也其說如此但諸圗邸皆作璧因四圭注中央爲璧之說也陳說存之以備參

案典瑞圭璧以祀日月星辰注云圭其邸爲璧取殺於上帝考工記玉人圭璧五寸疏以璧爲邸旁琢一圭易氏祓曰圭制五寸殺於祀天之璧仍以象天數之中鄭氏鍔曰圭璧一圭象日月星辰之用主於一也有邸者象托體於天也又案典瑞璋邸射以祀山川以造贈賔客考工記玉人璋邸射素功以祀山川以致稍餼注云璋有邸而射剡而出也素功無瑑飾又聶氏崇義曰自邸向上邪卻之

案考工玉人云牙璋中璋七寸射二寸厚寸以起軍旅以治兵守注曰牙璋中璋皆有鉏牙先言牙璋有文飾疏謂牙璋文飾多夫多者少之對也以巡守之大璋中璋準之則牙璋文飾多如九寸之大璋中璋文飾少如九寸之中璋也但彼瑑雲气此作齟牙文耳要之文飾𨿽異而其制同故以一牙璋槪之又案考工玉人大璋中璋九寸邊璋七寸射四寸厚寸天子以巡守注謂大璋加文飾中璋殺文飾邊璋半文飾聶氏以文飾爲瑑雲气又玉人大璋諸侯以聘女此大璋注謂如邊璋七寸剡四寸聶氏則謂徧體瑑雲气如巡守之大璋四璋尺寸瑑飾不同而其制則一故不多載

欽定周官義疏卷四十五﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷四十六【禮器圖二】

案考工記璧羨度尺好三寸以爲度注云羨猶延其袤一尺而廣狹焉疏云羨不圜之意此璧應圜徑九寸今減一寸以益上下之袤一寸則上下一尺廣八寸又說文人手卻十分動脈爲寸口十寸爲尺周制寸尺咫尋常仞諸度量皆以人之體爲法又曰中婦人手長八寸爲之咫周尺也然則璧羨袤十寸廣八寸同謂之度尺則周制十寸八寸皆爲尺矣以十寸之尺起度則十尺爲丈十丈爲引以八寸之尺起度則八尺爲尋倍尋爲常故鬴深十尺內方八寸而爲嘉量幣長一丈八尺而爲制幣此皆璧羨縦橫之數也度必爲璧以起之則圍三徑一之制亦寓乎其中矣林氏希逸曰璧之好三寸兩邊肉各三寸爲九寸其形稍延則上下之羨處各半寸共爲一尺其廣則八寸也度卽量物之尺度

案考工記玉人駔【注作組下同】琮五寸宗後以爲權駔琮七寸鼻寸有半寸天子以爲權注云以組系琮因名爲稱錘以起量也以爲權故有鼻陳氏祥道曰琮以爲權與璧羨起度同王有鎭後亦有鎭王有權後亦有權相須而成也後立市故有權其說備矣要之兩琮制一故不重圗

案郁人凡祼玉濯之陳之注祼玉謂圭瓚璋瓚典瑞祼圭有瓚以肆先王以祼賔客注鄭司農云於圭頭爲器可以挹鬯祼祭謂之瓚國語謂之鬯圭後鄭謂漢禮瓚槃大五升口徑八寸下有槃口徑一尺考工記玉人祼圭尺有二寸有瓚注瓚如盤其柄用圭有流前注又玉人大璋中璋九寸邊璋七寸射四寸厚寸黃金勺靑金外朱中鼻寸衡四寸有繅天子以巡守宗祝以前馬注三璋之勺形如圭瓚疏其徑倍狹所容亦小但形狀相似耳又聶氏崇義曰圭柄金勺旣異其牝牡相合處各長可三寸厚一寸博二寸半流道空徑可五分三璋之勺皆然又祼時有祭有奠有啐鄭謂有流前注以祭則可以啐恐未便意流當旁出以便於啐特其制莫考耳又圭瓚爲槃大璋等則言勺且大小不同然制則一耳故不多贅

案禮記玉藻曰古之君子必佩玉右徵角左宮羽又曰凡帶必有佩玉惟防否佩玉有衝牙天子佩白玉而玄組綬公侯佩山玄玉而朱組綬大夫佩水蒼玉而純組綬世子佩瑜玉而綦組綬士佩瓀玫而縕組綬大戴禮曰下車以佩玉爲度上有雙衡下有雙璜衝牙玭珠以納其閒琚瑀以雜之陳氏祥道謂其上衡下璜中有琚瑀下有衝牙貫之以組綬納之以蠙珠而其色有白蒼赤之辧其聲有角徵宮羽之應其

象有仁智禮樂忠信道徳之備或結或垂所以著屈伸之理或設或否所以適文質之儀此所以純固之徳不內遷非僻之心無自入也蓋衡以平其心璜以中其徳琚欲其有所安牙欲其有所制右徵角所以象事與民左宮羽所以象君與物趨以采齊行以肆夏所以比於樂周旋中規折旋中矩所以比於禮則佩之爲物奚適而非道也

﹤經部﹐禮類﹐周禮之屬﹐欽定周官義疏﹐卷四十六﹥﹤經部﹐禮類﹐周禮之屬﹐欽定周官義疏﹐卷四十六﹥﹤經部﹐禮類﹐周禮之屬﹐欽定周官義疏﹐卷四十六﹥

案陳氏祥道曰節之爲物或以玉或以角或以金或以竹或用以守或用於使或用於民周官掌節之所掌者八玉節也角節也虎節也人節也龍節也符節也璽節也旌節也小行人之所達者六虎節也人節也龍節也旌節也符節也管節也掌節守邦國者用玉節守都鄙者用角節此用以守者也山國用虎節土國用人節澤國用龍節皆金爲之此用以使者也門關用符節貨賄用璽節道路用旌節皆有期以反節此用於使與民者也【行人凡其使也必以旌節此使者所執也比長若徙於他則爲之旌節以達之此民所執也】析竹爲符節全竹爲管節小行人有管節而掌節無之者掌節所掌謂之邦節以輔王命則所謂邦國之使節使邦國者所執也小行人所達謂之天下之節則所謂龍節人節虎節管節邦國都鄙使者所執非王官所掌也掌節無都鄙之使節以使都鄙者無節特以旌節行之也小行人無璽節以其所掌者使節而貨賄之事不預也然節不特八節六節而已典瑞珍圭以徵守以卹凶荒牙璋以起軍旅琬圭以治徳以結好琰圭以除慝以易行谷圭以和難以聘女鄭氏皆以爲王使之瑞節則珍圭牙璋琬圭琰圭谷圭使者爲信於所適者也龍節虎節人節符節旌節行人爲信於道路者也調人凡和難弗辟則與之瑞節而以執之此琰圭耳則琰圭不特施於使者民亦與之也春秋之時宋司馬握節以死司城效節於府人而去司馬牛致其邑與圭而適齊則守節不特於邦國都鄙𨿽官府小臣亦有之也考工記牙璋谷圭七寸琬圭琰圭九寸漢竹使符竹箭五枚長五寸然則先王之節其長蓋亦不過於此若夫旌節之制又加長焉觀蘇武之仗節則非以寸計之也漢竹使符銅虎各分其半右防京師左付郡守唐符璽郎凡國有大事則出納符節班其右藏其左先王之節其班藏蓋亦如此

案陳氏祥道曰掌節凡邦國之使節山國用虎節土國用人節澤國用龍節皆金也以英蕩輔之鄭氏曰使節使卿大夫聘於天子諸侯行道所執之節也杜氏子春云蕩當作帑謂以函器盛此節或曰英蕩畫函考之於經禹貢揚州貢篠蕩大射禮蕩在建鼔之閒則蕩竹也詩曰二矛重英又曰朱英緑縢則英飾也節之函以竹爲之而有飾焉先儒謂畫函英蕩輔之則英蕩之輔王命特虎人龍節而已非輔其他也﹤經部﹐禮類﹐周禮之屬﹐欽定周官義疏﹐卷四十六﹥

案大宗伯以禽作六摯以等諸臣孤執皮帛卿執羔大夫執鴈士執雉庻人執鶩工商執雞注以皮爲虎豹皮帛爲黒色繒據士昬用束帛儷皮皮以鹿則此帛亦束皮則異耳陳氏祥道曰帛有衣被之仁皮有炳蔚之文故孤執之羔有跪乳之禮有羣而不黨之義故卿執之進必以時行必以序者鴈也故大夫執之交有時別有倫被文以相質死分而不變者雉也故士執之可畜而不散遷者鶩也故庻人執之可畜

而不違時者雞也故工商執之士相見禮於雉左頭奉之於鴈飾之以布維之以索如執雉於羔飾之以布四維之結於面左頭如麛執之蓋執禽者必左首雉必左首而無飾維鴈有飾維而亦左首鴈之飾與羔同而維與羔異羔四維而結於面鄭氏謂系聨四足交出背上於胸前結之是也士執雉而昏禮用鴈以贄不用死且攝盛故也觀其所乘者墨車所冠者爵弁女衣必纁衻領必顈黼臘必用鮮魚必用鮒則其攝盛可知鄭氏謂鴈順陰陽往來故昏用焉誤也詩曰雝雝鳴鴈旭日始旦士如歸妻迨冰未泮亦謂用鴈士禮也賈氏公彥曰昏禮無問尊卑皆用鴈蓋附防鄭氏而爲之說與【案皮帛見下六幣】

﹤經部﹐禮類﹐周禮之屬﹐欽定周官義疏﹐卷四十六﹥﹤經部﹐禮類﹐周禮之屬﹐欽定周官義疏﹐卷四十六﹥﹤經部﹐禮類﹐周禮之屬﹐欽定周官義疏﹐卷四十六﹥

案此旣聘而享之幣也幣類不一此則小行人所謂六幣耳據典瑞職云瑑圭璋以覜聘則六玉皆瑑矣又制帛以束計十端爲束端長丈八尺所謂帛錦繡黼其數同也又案注謂五等諸侯享天子用璧享後用琮其用各如其瑞皆有庭實以馬若皮用圭璋者二王之後也二王后尊故用圭璋而特之其於諸侯亦用璧琮子男於諸侯則用琥璜下其瑞也凡二王后諸侯相享之玉大小各降其瑞據易氏祓云典瑞瑑圭璋璧琮以覜聘則諸侯所通用安得曰二王后用圭璋又禮器曰琥璜爵未聞爲子男所專用經無明文不可臆說也並存之以備參

案周禮醢人掌四豆之實朝事之豆饋食之豆加豆之實凡祭祀共薦羞之豆實賔客防紀亦如之儀禮聘禮堂上八豆西夾六豆公食大夫六豆上大夫兩豆士昏四豆士防毼豆兩旣夕四豆士虞四豆特牲兩豆少牢四豆有司徹四豆禮記明堂位夏后以楬豆殷玉豆周以獻豆鄭注云楬無異物之飾也獻疏刻之也聶氏崇義云豆以木爲之髙尺二寸考工旊人瓦豆髙一尺受四升口圓徑尺二寸漆赤中大夫以上畫雲气口足之飾諸侯以象天子加玉有蓋盛昌本脾析豚拍之韲醓蠃兔鴈之醢韭菁芹筍之菹及麋臡鹿臡鄭注所謂豆宜濡物是也

案周禮籩人掌四籩之實朝事之籩饋食之籩加籩之實羞籩之實凡祭事共其籩防事及賔客之事共其薦籩羞籩儀禮士冠禮再醮兩籩栗脯鄕射禮大夫與則公士爲賔薦脯用籩注所謂籩宜幹物是也禮記郊特牲鼎俎奇而籩豆偶陰陽之義也籩豆之實水土之品也明堂位夫人薦籩豆聶氏崇義云籩以竹爲之口有縢緣形制如豆受四升【案此則籩亦髙尺二寸】盛棗栗桃梅菱芡脯修膴鮑糗餌之屬有巾被纁裏圜一幅案士防禮籩無縢則士大夫吉事之籩有縢可知矣明堂位魯用雕篹篹籩屬也惟魯得用雕篹則士大夫之籩無雕可知矣

﹤經部﹐禮類﹐周禮之屬﹐欽定周官義疏﹐卷四十六﹥

案聶氏崇義曰內方外圓曰簋外方內圓曰簠皆足髙二寸漆赤中天子飾以玉諸侯飾以象簠受一斗二升口圓徑六寸深七寸底徑五寸二分厚八分足底徑六寸厚半寸唇寸挫其四角考工旊人爲簋受一斗二升簋髙一尺厚半寸唇寸口徑五寸二分深七寸二分底徑五寸二分厚八分足底徑六寸鄭注有蓋龜陳氏祥道曰管仲鏤簋禮以爲僭則大夫士刻龜於蓋而已人君則全飾之簠盛稲梁簋盛黍稷朱子圖曰銅簠並蓋重一十三斤二兩通蓋髙七寸深二寸濶八寸一分腹徑長一尺一寸簋並蓋重九斤通蓋髙六寸七分深二寸八分濶五寸腹徑長七寸九分濶五寸六分

案陳氏祥道曰周禮玉府若合諸侯則共珠槃玉惇【惇槃類珠玉以爲飾古者以槃盛血以惇盛食合諸侯者必割牛耳取其血歃之以盟珠槃以盛牛耳尸盟者執之故書珠爲夷鄭司農云夷槃或爲珠槃玉惇歃血玉器案此盟時盛血之惇別詳下珠槃案】九嬪凡祭祀贊玉齍【玉齍玉惇受黍稷器後進之而不徹】禮記內則曰惇牟非餕莫敢用【惇牟黍稷器】明堂位有虞氏之兩惇夏后氏之四璉殷之六瑚周之八簋【皆黍稷器制之異同未聞】士昏禮期初昏饌於房黍稷四惇皆蓋婦至贊啟防卻於惇南對惇於北少牢禮主婦自東房執一金惇黍有

蓋【惇有首者尊者器飾也飾蓋象龜周禮飾器各以其類龜有上下甲】士防禮廢惇重鬲皆濯【廢惇惇無足者所以盛米】朔月奠無籩有黍稷用瓦惇有蓋當籩位徹朔奠惇啟防面足【面足執之令足閒鄕前】旣夕用器兩惇士虞贊設兩惇於俎南特牲禮盛兩惇陳於西堂借用萑又曰惇簠簋之蓋皆象也禮記以管仲鏤簋爲僭者大夫之簋刻龜於蓋而已非若人君全鏤之也其說如此今禮圗惇制彷佛如龜是其義與

案少牢饔人陳三鼎在羊鑊之西二鼎在豕鑊之西說文云江淮閒謂釡曰錡又曰鑊則釡也鑊也皆烹飪之器也然詩以錡釜湘菜以釜鬵烹魚周禮儀禮以鑊烹牲則鑊又大於釡矣

案儀禮公食大夫有四鉶少牢有兩鉶皆有扱鉶之柶舊圗云鉶受一斗口徑底及深皆六寸兩耳三足有蓋飾同鼎士以鐡大夫以銅諸侯以白金天子以黃金飾其柶用木爲之柶長尺防博三寸曲柄長六寸鉶者所以和菜羮者也登盛太羮鉶具五味其芼則藿苦薇也其臭則膷臐膮也又案公食大夫禮設四鉶而扱上鉶辧擩之止有一柶少牢羞兩鉶皆有柶屍扱以柶祭羊鉶豕鉶者公食大夫以優賔故

止用一柶少牢以祭神故各有柶以奉屍也

案俎以盛牲體及魚肉也牲體在鼎曰脀在俎曰載虞夏商周俎各不同見明堂位而周則名房俎鄭注房謂足下跗上下兩間有似於房疏云俎頭各有兩足足下各別爲跗足閒橫下二跗似堂之東西兩頭各有房也少牢言俎距卽此橫距也舊圖云髙二尺四寸廣尺二寸又案鼎俎貴奇故少牢五鼎五俎特牲三鼎三俎而肵俎非正俎玉藻亦云諸侯日食三俎朔月五俎則俎之尙奇明矣有司徹獨有六俎

者蓋列而陳之則貴奇散而用之則𨿽偶可也

﹤經部﹐禮類﹐周禮之屬﹐欽定周官義疏﹐卷四十六﹥﹤經部﹐禮類﹐周禮之屬﹐欽定周官義疏﹐卷四十六﹥﹤經部﹐禮類﹐周禮之屬﹐欽定周官義疏﹐卷四十六﹥

案周禮司尊彞春祀夏禴祼用雞彞鳥彞秋嘗冬烝祼用斝彞黃彞追享朝享祼用虎彞蜼彞皆有舟是禮記明堂位所謂灌尊也據明堂位夏后氏以雞彞殷以斝周以黃目餘三彞未詳一祼而用兩彞賈疏所謂郁鬯配以明水也聶氏崇義曰雞彞口圓徑九寸底徑七寸腹上空徑一尺足髙二寸下徑八寸受三斗司尊彞注云雞彞鳥彞刻而畫之爲雞鳳凰之形六彞所畫𨿽別其形制容受皆同又陳氏祥道以雞東方之物爲仁鳥南方之物爲禮虎爲義獸蜼爲智獸【案爾雅蜼卬鼻而長尾山海經鬲山注云蜼似猴而大黃黒色尾末有岐雨則縣樹以尾塞鼻孔或以兩指故謂之智】其說如此據郊特牲曰黃目鬱气之上尊也黃者中也目者气之淸明者也要之黃取其中而稼得沖气之和故六者共取爲彞飾則彞之爲常亦惟其徳不惟其器耳又陳氏據春秋傳燕人以斝耳賂齊謂斝亦有耳然不可考矣又案陳氏祥道曰司尊彞曰彞皆有舟尊皆有罍舟以屐彞而罍非屐尊言彞有舟以見尊有禁也天子諸侯之尊廢禁以下爲貴則彞舟之爲物蓋象舟之形而已先儒以廢禁爲去禁謂舟若漢承槃圜而崇尺恐不然也又案彞皆有冪用畫布巾另圗詳之

﹤經部﹐禮類﹐周禮之屬﹐欽定周官義疏﹐卷四十六﹥

案周禮司尊彞春祠夏禴其朝踐用兩獻尊再獻用兩象尊禮記明堂位犧象周尊則獻當作犧阮氏諶禮圗曰犧尊飾以牛象尊飾以象皆於尊腹畫爲牛象形此可見王氏肅全刻牛象形鑿背爲尊之誤而鄭氏之讀獻爲莎竟以鳥彞爲犧尊者【鄭注以鳥彞爲鳳凰形此又以犧尊爲象鳳凰】其誤又不必言矣又尊皆有冪用疏布巾另圗詳之

案聶氏崇義曰著尊受五斗漆赤中舊圗有朱帶者與槪尊相涉恐非周禮司尊彞云秋嘗冬烝其朝獻用著尊一盛酒一盛醴齊王以玉爵酌獻屍明堂位曰著殷尊也注云著著地無足今以黍寸之尺計之口圓徑一尺二寸底徑八寸上下空徑一尺五分與獻尊象尊形制容受並同但無足及飾耳

案通記輯略謂壺尊蓋以壺爲尊昆吾氏之尊也據此則其制古矣以壺爲尊如大射尊於大侯之兩壺也聶氏崇義曰壺尊受五斗周禮司尊彞云秋嘗冬烝其饋獻用兩壺尊一盛酒一盛盎齊王以玉爵酌獻屍左傳曰尊以魯壺今以黍寸之尺計之口圓徑八寸中徑六寸半脰下橫徑八寸腹下橫徑一尺一寸底徑八寸腹上下空徑一尺二寸足髙二寸下橫徑九寸漆赤中

﹤經部﹐禮類﹐周禮之屬﹐欽定周官義疏﹐卷四十六﹥

案聶氏崇義曰太尊受五斗周禮司尊彞云追享朝享其朝踐用兩太尊一盛酒一盛醴齊王用玉爵酌醴齊獻屍注云太尊太古之瓦尊也明堂位曰泰有虞氏之尊也今以黍寸之尺計之口圓徑一尺脰髙三寸中橫徑九寸脰下大橫徑一尺二寸底徑八寸腹上下空徑一尺五分厚半寸唇寸底平厚寸與瓦甒形制容受皆同又案司尊彞追享朝享再獻用兩山尊鄭注以山尊爲山罍是明堂位所謂山罍夏后氏之尊蓋卽罍尊也賈疏云罍之於雷字別而同聲雷起於云云出於山故刻而畫之爲山云之形據此則罍當作云云雷回文而加以山也大罍洗罍並同又聶氏崇義曰山罍口圓徑九寸腹髙三寸中橫徑八寸脰下橫徑尺二寸底徑八寸腹上下空徑一尺五分足髙二寸下徑九寸知受五斗者又郭氏璞云罍形似壺大者受一斛罍旣在中尊之列受五斗可知也

案以下五尊皆掌自鬯人則盛鬯酒之尊也經云禜門用瓢賫注謂取甘瓠割去柢以齊爲尊疏所謂取質略之義此亦匏爵類但彼半而此全耳其尺寸未聞

﹤經部﹐禮類﹐周禮之屬﹐欽定周官義疏﹐卷四十六﹥﹤經部﹐禮類﹐周禮之屬﹐欽定周官義疏﹐卷四十六﹥

案聶氏崇義曰蜃尊槪尊散尊阮氏並不圗載此尊名飾𨿽殊以義例皆容五斗漆赤中案周禮鬯人云廟用修【作卣】凡山川四方用蜃凡埋事用槪凡疈事用散後鄭云卣蜃槪散皆漆尊蜃者畫爲蜃形蚌曰含漿尊之象也卣中尊也謂獻象之屬然中尊皆容五斗其蜃槪散等又列於中尊之下與卣同曰漆尊故知皆受五斗今以黍寸之尺計之口徑一尺二寸底徑八寸足髙一寸下徑九寸底至口上下中徑一尺五分乃容五斗之數槪制容受如蜃尊案鬯人職云凡祼事用槪後鄭云槪漆尊以朱帶者賈義云槪尊朱帶纁相對旣是黒漆爲尊以朱絡腹故名槪尊取橫槪之義也又大宗伯云貍沈祭山林川澤後鄭云祭山林曰貍川澤曰沈然則貍沈之類皆用槪尊散尊形制容受如槪案鬯人職云凡疈事用散尊後鄭云漆尊無飾曰散賈義云對槪蜃獻象等四尊各有異物爲飾言此散尊惟漆而已別無物飾故曰散又大宗伯云疈辜祭四方百物後鄭云疈疈牲胸也賈疏云此無正文蓋見當時疈磔牲體者皆従胸臆疈析之言此疈辜謂披析牲體磔及蠟祭也蠟祭有神與四方百物是其一事如此之類乃用散尊

案聶氏崇義曰以木爲之漆赤中餘同玉爵又朱子紹興禮器圗曰範銅爲之兩柱三足有流有通柱髙八寸二分深三寸三分闊二寸九分又陸氏佃禮象曰古銅爵有首有尾有柱有足有柄先儒謂柄爲尾非也據朱子圗爵上作兩柱者趙氏謙聲音文字通所謂象爵頭兩柱連柄尾之形也【許氏愼說文爵作�趙所謂兩柱連柄尾者以�言】三足者楊氏桓六書統爵字作三足據書爵首従爪爪三足之象說文所謂凡爪之屬従爪

也兩柱之前爲流如圭瓚龍口在前以其出酒故謂之流卽柄宣和博古圗所謂其後爲尾執者爲也【朱子圗前有流後有尾圗說不言尾省文】中作篆鄂口足皆然蓋本士虞禮繶爵注篆飾之義上有首當象爵爲之陸氏禮象爵似朱子說而無篆其素爵與又案聶氏云今祭祀之爵刻木雀立方板失之矣漢書律曆志斛制口足皆圓有兩耳其狀如爵以前代玉爵柄尺之類多半刻其形也其說如此乃其圗仍作爵立方板誤矣

﹤經部﹐禮類﹐周禮之屬﹐欽定周官義疏﹐卷四十六﹥﹤經部﹐禮類﹐周禮之屬﹐欽定周官義疏﹐卷四十六﹥

案酒器有觚有觶有角有散是數者考其形則體圜足方諸器略同惟觶無耳觚與角散皆有耳據聶氏引鄭鬯人注雲散尊無飾惟明堂位璧散璧角以璧飾其口耳考其所容則二升曰觚三升曰觶四升曰角五升曰散而口徑腹底各相稱也考其所用則獻酬皆用觚而尊者舉觶卑者舉角賤者舉散考其總稱則皆可名之曰爵而其實則皆曰觴也獨觥則所載甚少故特牲云二觚二爵四觶一角一散而獨不

及觥則觥之所用正禮所無不在五爵之例矣然考之七月詩言稱彼兕觥春秋傳衛侯饗苦成叔而寧惠子歌兕觥其觩則饗有觥也鄭人燕趙孟穆叔子皮舉兕爵是燕有觥也閭胥掌比觥是鄕飲有觥也絲衣言兕觥是賔屍有觥也其質用兕其容七升其用主罰陳氏祥道謂燕禮鄕飲酒大夫之饗皆有旅酬無算爵於是時也用觥其或然與又案諸器名𨿽不同而聖人制器尙象之意則總教人節飲而已疏云觚者寡也飲當寡也觶者適也飲當自適也角者觸也觸罪過也散則訕也飲不節爲人訕也許愼云觥罰有過一飲而盡七升爲過多也又諸爵皆可奠而觥不可奠豈以罰爵異之與此聖人制器之意一覽斯器已不啻立之監而佐之史矣

案考工記梓人爲飲器勺一升注云勺尊升蓋防酒之器也據明堂位云夏后氏以龍勺殷以疏勺周蒲勺注龍龍頭疏通疏其頭蒲合蒲鳬頭勺制之不同如此梓人之勺未詳何代之器然考工周禮似當以合蒲如鳬頭之蒲勺爲準然又據聶氏崇義云梓人爲勺受一升亦宜畫龍頭柄依舊圗長二尺四寸餘制並同郁勺郁勺者卽龍勺疏勺蒲勺也明堂位三勺本承雞彞黃目言之故以三勺爲郁勺據此則梓人之勺卽明堂位之龍勺矣特據聶說圗之

﹤經部﹐禮類﹐周禮之屬﹐欽定周官義疏﹐卷四十六﹥

案周官冪人祭祀以畫布巾冪六彞以疏布巾冪八尊凡王巾皆黼陳氏祥道曰八尊以獻及祀天地故巾疏而不畫六彞以祼施於宗廟故巾畫而不疏冪人言疏布巾則畫用精者可知言畫布巾則疏之不畫可知鄭氏曰周尙武畫黼用文徳也又曰畫者畫雲气此皆不可考也燕禮公尊冪用綌若錫大射冪用錫若絺士防冪用功布士虞冪用絺鄕飲酒士昏特牲冪皆用綌蓋人君尊也故燕與大射之冪用葛若錫冬夏異也人臣卑也故鄕飲昏防祭之冪用葛而已冬夏同也然士冠禮禮賔昏禮贊禮婦聘禮禮賔皆用醴而無冪以醴質故也醮用酒亦無冪従禮子之質故也燕禮君尊有冪方壺圜壺無冪卑屈於尊故也昏禮尊於室內有冪尊於房戶外無冪賤屈於貴故也若夫鄕飲與射則無所屈焉故皆有冪大射之禮冪綴諸箭則異於他冪矣又曰凡王巾皆黼則諸侯大夫士之巾不畫黼據此則鄭注所謂畫雲气者其諸侯大夫士之巾與又王制疏云巾布廣二尺二寸帛廣二尺四寸

﹤經部﹐禮類﹐周禮之屬﹐欽定周官義疏﹐卷四十六﹥

案大司徒牛人祭祀共其牛牲之互與其盆簝以待事注謂盆以盛血簝以受肉互若今屠家縣肉格疏謂始殺解體未薦時縣之陳氏謂互爲行馬行馬蓋掌捨所謂梐枑耳然陳圗甚卑不可縣肉特易而髙之又案陶人盆受二鬴唇半寸厚寸此當差小其制則一簝之大小似與盆同

欽定周官義疏卷四十六﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義防卷四十七【禮器圖三】

案舊圖云篚以竹爲之如笭長三尺廣一尺深六寸足髙三寸有蓋實於篚者若爵若膳若幣若食其制則一也又案舍人賔客共其筥米聘禮米百筥筥半斛采蘋詩傳曰圓曰筥受半斛陳氏祥道曰筥筲也小於筐

案陳氏祥道曰詩維北有斗不可以挹酒漿又曰酒醴維需酌以大斗蓋斗亦謂之勺勺非斗也勺挹於尊彛而注諸爵瓉斗挹於大器而注諸樽彛舊圖樽受五斗斗實五升勺柄長二尺四寸斗柄長三尺蓋其所傳者尙矣史記曰趙防子令工人作爲金斗長其尾可以擊人與代王飲廚人因反斗以擊代王殺之此又非先王之所謂斗

案玉府若合諸侯則共珠槃玉惇注謂惇槃以珠玉爲飾合諸侯者必執牛耳取其血歃之以盟珠槃以盛牛耳尸盟者執之疏謂玉惇盛血惇槃皆以木爲之鄭司農則又以惇爲歃血玉器也又案鄭注以惇爲槃類疏則以盛黍稷言之朱子則以惇爲杯盂之屬諸家所傳圖亦與盛黍稷之惇同據聶氏圖惇受一斗二升其盛血之惇當差小而其制則一也故不復圗又聶氏洗槃與此略異別於禮記圖詳之

案陳氏祥道曰防氏升豆鬴止於三漢律曆志五量起於黃鐘之龠以子穀秬黍中者千二百實其龠以井水準其槪十龠爲合十合爲升十升爲斗十斗爲斛其法用銅深尺六寸方尺而圜其外旁有庣其上爲斛其下斛底爲斗左耳爲升右耳爲合龠其狀似爵其重鈞又曰鼓容十二斛槪以竹木爲之五量資之以平也又聶氏崇義曰防氏疏云六斗四升晏子曰齊舊四量四升爲豆四豆爲區四區爲釜四釜爲鐘由二說推之則升斗合之制大槪可見矣

﹤經部﹐禮類﹐周禮之屬﹐欽定周官義疏﹐卷四十七﹥﹤經部﹐禮類﹐周禮之屬﹐欽定周官義疏﹐卷四十七﹥

案甗盆甑鬲庾五者皆掌自陶人則皆瓦量也據陶人五器皆厚半寸唇寸甗實二鬴鬴六斗四升是甗實一石二斗八升也盆甑實二鬴與甗同惟鬲實五觳注以豆實三而成觳言則鬲觳實斗二升五之則六斗也庾實二觳僅二斗四升則又小矣據少牢禮廩人槪甑甗陳氏祥道引孫炎說云闗東謂甑爲鬵則皆釜屬盆則盥盆繅盆禮經殺牲淅米之類皆用之鬲則據士喪禮爲惇瓶之屬惟庾之用未聞則小量而已又案鄭注以甗爲無底甑賈疏云對甑七穿爲有底甑陳氏祥道曰春秋時有玉甗則不但陶器矣又林氏希逸曰甗底虛如格子然可蒸物甑則七空不爲格子眼又陳氏祥道曰爾雅鼎欵足者謂之鬲郭氏璞曰鼎曲腳也然先儒皆以窽爲空

案聘禮疏云旣夕注甕瓦器容一觳瓬人曰豆實三而成觳四升曰豆則甕受斗二升又聶氏崇義曰罋以盛醯醢髙一尺受二斗口徑六寸五分腹徑九寸五分底徑六寸五分腹下漸殺五分與賈說所受不同其各有所授與

案司幾筵五幾詳已覲禮天子設斧依於戶牖之間左右幾聘禮宰夫奉兩端以進公於序端受宰幾攝之以授賔賔進訝受有司徹主人降受宰幾二手橫執以授屍屍二手橫於手間則行禮之際必授幾矣王左右皆有幾優至尊也諸侯而下或設之左或設之右祭祀陰事也故右之筵國賔陽事也故左之且吉事變幾尙文而幾必變也凶事仍幾尙質而幾常仍也大抵生人幾在左鬼神幾在右其授之受之有節其操之辟之有儀阮氏圖云幾長五尺髙尺二寸廣二尺兩端赤中央黑漆馬融則雲長三尺未知孰是竊謂幾由手授則馬說爲長又案几不特施於行禮也燕居亦有之士喪禮所謂燕幾是也不特施於燕居也行役亦有之周禮甸役右漆幾春秋傳智伯怒投之以幾是也【案司幾筵五幾曰玉曰雕曰彤曰漆曰素飾殊而制一故僅以一幾槪之】

案周書王牖間見羣臣朝諸侯則重篾席【桃枝席】黼純【黼同斧繡斧黑白采純緣也】西序旦夕聼事則重底席【蒲席】綴純【雜采】東序養老饗羣臣則重丰席【傳謂筍席陳氏師凱曰下有筍席此當爲莞席】畫純【五色雲气】西夾親屬私燕則重筍席【以蒻竹之皮爲之】紛純則王席皆二重周禮司幾筵王朝覲大祭祀封國命諸侯及胙席皆莞筵【蒲筵】紛純加繅席【削蒲蒻展之編以五采】畫純加次席【桃枝席有次列成文】黼純凡三重諸侯祭祀蒲筵繢純加莞筵紛純胙席筵國賔莞筵紛純加繅席畫純皆二重王甸役則熊席喪事則葦席其栢【注作槨】席則萑黼純【萑細於葦】諸侯則紛純儀禮鄕飲鄕射皆蒲筵緇布純燕禮注賔席準鄕飲君席準諸侯胙席卿席如賔而重大射賔有加席公食大夫記賔席亦準鄕飲而特言常【丈六尺】又加萑席尋【八尺】帛純上大夫蒲筵加萑席純如下大夫注謂孤爲賔如司幾筵國賔席士虞禮有葦席厞亦用席禮器有越席【蒲席】郊特牲有蒲越稾鞂【疏云今禮稾鞂祭天蒲越祭地】玉藻有蒯席【菲艸席】要之席緣必華於席以飾必尙文也加席上席必華於下席上尊也故禮書云席莫貴於次席而次席黼純則斷割之義惟王所獨是也又席有上下公食大夫疏所謂織之自有首尾可爲識記也又曲禮注云常席四人賔席一人席之大槪如此其用之有單有重有加皆於分之尊卑辧之然司幾筵王有莞繅次蒲熊五席而所設止有莞繅次三重諸侯所設亦各二重而郊特牲乃雲天子之席五重諸侯三重彼此互異故賈疏以郊特牲爲大祫之席也然據郊特牲又言大饗君席三重則不止於袷矣大夫再重故鄕飲鄕射遵者及燕禮大射卿皆重其燕禮大夫不重者大夫之席繼賔賔席不重故大夫亦不重也公食聘賔其重宜矣其大夫不重爲賔降也而君亦有爲聘賔降者郊特牲所謂三獻之介君專席而酢焉是也又禮器云鬼神之祭單席故司幾筵葦席士虞禮室中之席皆不言加其蒲越稾靺亦不加可知余居恆坐席亦不加賔至則加故曲禮曰客徹重席又據鄭注云鋪陳曰筵借之曰席賈疏云初在地一重謂之筵重在上者謂之席故諸經加席爲席也然士冠禮單席亦曰就筵是對文則筵席別散文則通也又據禮器孔疏謂儀禮一種席皆稱重故燕禮注云重席重蒲筵所以鄕射大夫辭加席亦是一種席稱加者以上云公三重大夫再重故變云加是可知重與加之分非定論也至所云席有兩則稱兩重席有一則稱一重席於經無考又據公食記云蒲筵常加萑席尋則加席視下席爲窄蓋以明著其爲加耳禮書云筵席之制短不過尋長不過常中者不過九尺【考工記匠人度九尺之筵是也】純緣之制上不過黼下不過緇布是矣抑不知席之制亦尊不過次卑亦不過蒯衽亦席類禮書云衽於文從衣與簟不同然不可考矣又案席必有織組文公食禮云皆捲自末注以末爲經之所終則其經緯可識但其制莫詳故以一席槪之

案說卦傳云聖人幽贊於神明而生蓍其生也守以靈龜防以卿云禮記謂假爾泰筮尊之也其數五十其用四十有九其筮也有分掛揲扐及錯綜參伍引伸觸類之法天子蓍長九尺諸侯七尺大夫五尺士三尺故儀禮有立筮坐筮之不同周禮大卜掌連山歸藏周易三易之法史及筮人卦者占者分掌之儀禮士冠筮人執筮抽上韇少牢史先抽上韇後抽下韇韇長視蓍如天子蓍九尺則上下韇各四尺五寸也韇從革則以皮爲之矣

案禮記玉藻云卜人定龜史定墨君定體周禮卜師掌開龜之四兆一曰方兆二曰功兆三曰義兆四曰弓兆龜人掌六龜之屬各有名物天龜曰靈屬地龜曰繹屬東龜曰果屬西龜曰靁屬南龜曰獵屬北龜曰若屬凡取龜用秋時攻龜用春時菙氏掌共燋契以待卜事凡卜以明火爇燋遂龡其焌契以授卜師蓋燋者燃火之炬也契者灼龜之木也契謂之焌亦謂之楚焞楚其材也焞其體也契其用也焌與焞其名一也契與作其義一也凡卜必以墨畫龜以求吉兆乃鑽之以觀其所拆若從墨而拆大謂之兆廣若裂其旁岐細出則謂之璺拆【璺音問器破而未離之名】體者兆象之形體定者決其吉凶也

案杖長六尺所以優老也王制五十杖於家六十杖於鄕七十杖於國八十杖於朝祭義曰七十杖於朝八十不俟朝其說略別然莫非優老之義周禮伊耆氏掌國之大祭祀共其杖函【函藏杖之具】共王之齒杖注謂年七十王命賜杖故共之杖有函者鄭氏鍔所謂祭時老臣不敢杖故共函以盛之旣事乃授之也

案內則事佩有金燧木燧皆取火器金燧鏡也木燧鑽火器也金燧在周禮司烜氏謂之夫遂所謂以夫遂取明火於日以鑑取明水於月以共祭祀之明齍明燭明水是也注皆以鏡言之又以鑑爲方諸陳氏祥道因方諸說謂鑑體方夫遂圜且引王充論衡曰陽燧取火於日方諸取水於月相去甚逺而火至水來者气感之也其說是矣乃又引髙誘淮南注說以方諸陰燧爲大蛤謂熟摩向月則水生以銅盤受之下水數石此淮南子所謂方諸見月則津而爲水也不知祭取致潔古聖人捨江湖川瀆而求之月惟其潔耳若蛤之津而爲水則血肉之餘胡得謂之明水且經明言鑑又不當以大蛤混之也

案系傳神農氏斵木爲耜揉木爲耒耒耨之利以教天下蓋取諸益考工車人專官爲之儀禮士喪又繼明器而陳之階下月令耕耤則天子親載之參保介之禦間蓋重之也據車人庛【同耜】長尺二寸中直者三尺有三寸上句者二尺有二寸蓋耒下前曲接耜手執處爲句庛刺也耒下有金古惟一金不岐主於入土故以刺名然據系傳第言斵木則創制之始無金後人踵而增耳匠人云耜廣五寸二耜爲耦一耦之伐尺注以耜一金言之則其廣可知由此推之以及遂溝洫澮皆然又其內得六尺六寸與步相中則度卽在此其利不特上動下入而已

案禮記禮運曰五聲六律十二管還相爲宮周禮太師掌六律六同以合陰陽之聲子月建黃鐘而辰在星紀丑月建大呂而辰在元枵寅月建太簇而辰在娵訾亥月建應鐘而辰在析木辰月建姑洗而辰在大梁酉月建南呂而辰在壽星午月建蕤賔而辰在鶉首未月建林鐘而辰在鶉火申月建夷則而辰在鶉尾巳月建中呂而辰在實沈戌月建無射而辰在大火夘月建夾鐘而辰在降婁辰與建交錯貿處如表裏然是其合也其相生則以陰陽六體爲之黃鐘初九下生林鐘之初六林鐘又上生太簇之九二太簇又下生南呂之六二南呂又上生姑洗之九三姑洗又下生應鐘之六三應鐘又上生蕤賔之九四蕤賔又上生大呂之六四大呂又下生夷則之九五夷則又上生夾鐘之六五夾鐘又下生無射之上九無射又上生中呂之上六同位者象夫妻異位者象子母所謂律取妻而呂生子也凡下生者三分去一上生者三分益一五下六上乃一終矣十二律惟黃鐘九寸林鐘六寸太簇八寸皆全寸而無餘分此三統之道也陳氏祥道曰黃鐘至大簇陽之陽也林鐘至應鐘陰之陰也陽之陽陰之陰則陽息陰消之時陽常下生而有餘陰常上生而不足蕤賔至無射則陰之陽也大呂至中呂則陽之陰也陰之陽陽之陰則陽消陰息之時陽常上生而不足陰常下生而有餘然則自子午以左皆上生子午以右皆下生矣﹤經部﹐禮類﹐周禮之屬﹐欽定周官義疏﹐卷四十七﹥

案禮記樂記云鐘聲鏗鏗以立號號以立橫橫以立武周官鐘師掌金奏考工記鳬氏爲鐘兩欒謂之銑銑閒謂之於於上謂之鼓鼓上謂之鉦鉦上謂之舞舞上謂之甬甬上謂之衡鐘環謂之旋虫旋虫謂之幹鐘帶謂之篆篆閒謂之枚枚謂之景於上之攠謂之隧十分其銑去二以爲鉦以其鉦爲之銑閒去二分以爲鼓閒以其鼓閒爲之舞修去二分以爲舞廣以其鉦之長爲之甬長以其甬長爲之圍三分其圍去一以爲衡圍大鐘十分其鼓閒以其一爲之厚六分其厚以其一爲之深蓋銑也於也鉦也鼓也舞也鐘之體也甬與衡鐘之柄也國語單穆公曰先王之制鐘也大不出鈞重不過石律度量衡於是乎生樂器待律然後制而律度又待鐘然後生故有十二辰之鐘以應十二月之律十二月之鐘大鐘也大鐘特縣詩書爾雅所謂鏞是也非十二辰之鐘則爲編鐘十六枚周禮所謂編鐘是也梓人職云厚唇弇口出目短耳大胸耀後大體短脛若是者謂之臝屬恆有力而不能走其聲大而宏有力而不能走則於任重宜聲大而宏則於鐘宜若是者以爲鐘虡是故擊其所縣而由其虡鳴鄭氏康成曰橫者曰簨飾之以鱗屬植者曰虡飾之以臝屬

﹤經部﹐禮類﹐周禮之屬﹐欽定周官義疏﹐卷四十七﹥

案廣雅云錞如鐘而有舌又聶氏崇義曰鼓人以金錞和鼓注云錞錞於也圓如碓頭大上小下樂作鳴之與鼓相和又陳氏祥道曰周禮小師掌六樂之聲節與其和和錞於也國語曰戰以錞於丁寕儆其民也又黃池之防吳王親鳴鐘鼓丁寕錞於振鐸則兵法固用錞矣漢大予樂有之又鼔人以金鐲節鼓大司馬職公司馬執鐲軍行鳴鐲詩曰鉦人伐鼓國語曰鼓丁寕春秋傳曰射汰輈而著於丁寕說文曰鐲鉦也韋昭曰丁寕鉦也然則鉦也丁寕也皆鐲之異名鄭康成曰鐲如小鐘軍行鳴之以爲鼓節又鼓人以金鐃止鼓鄭康成曰鐃如鈴無舌有秉執而鳴之以止鼓說文曰鉦鐃也鐃小鉦也似鈴柄中上下通樂記曰始奏以文則登歌淸廟之類也復亂以武則下管象之類也鄭氏以文爲鼓武爲鐃豈其然乎又鼓人以金鐸通鼓大司馬職曰兩司馬執鐸又曰三鼓摝鐸三鼓振鐸司馬法曰鼓聲不過閶鼙聲不過闒鐸聲不過瑯鄭康成許愼皆曰鐸大鈴也蓋鐸有金鐸木鐸金鐸舌以金木鐸舌以木金鐸振武事若司馬之振鐸摝鐸揜上振之謂之摝黃池之防官師振鐸是也小宰徇以木鐸鄕師以木鐸徇於市朝樂記曰天子夾振之鄭氏謂王與大將夾舞者振鐸以爲節鐸𨿽用之於樂然非王與大將振之也晉荀氐得趙人牛鐸然後能諧樂則古人之爲鐸鐲鐃錞施於聲律皆有當也

﹤經部﹐禮類﹐周禮之屬﹐欽定周官義疏﹐卷四十七﹥

案禮記樂記曰石聲磬磬以立辧辧以致死考工記磬氏爲磬倨句一矩有半其博爲一股爲二鼓爲三三分其股博去一以爲鼓博三分其鼓博以其一爲之厚已上則摩其旁已下則摩其耑鄭氏注曰先度一矩爲句一矩爲股而求其旣而以一矩有半觸其則磬之倨句也磬有大小此假矩以定倨句非用其度也蓋鐘圓中規磬方中矩則倨句一矩有半觸其也其博爲一疑一律也股爲二後長二律也鼓爲三前長三律也股非所擊也短而博鼓其所擊也長而狹鄭司農云股磬之上大者鼓其下小者康成曰股與鼓小大長短𨿽殊而其厚均也大戴禮曰懸一磬而尙拊則堂上有特懸磬矣小胥職云凡懸鐘磬半爲堵全爲肆注云鐘磬偏懸之二八十六枚而在一簨虡謂之堵鐘一堵磬一堵謂之肆梓人云銳喙決吻數目顅脰小體騫腹若是者謂之羽屬恆無力而輕則於任輕宜其聲淸揚而遠聞則於磬宜若是者以爲磬虡故擊其所懸而由其虡鳴小首而長摶身而鴻若是者謂之鱗屬以爲簨凡磬在東曰笙磬在西曰頌磬

案禮記樂記曰舜作五之琴以歌南風琴操云伏羲造廣雅云琴長三尺六寸六分象三百六十六日廣六寸象六合又風俗通曰七法七星聶氏崇義曰舊圖謂舜作五周文王又加二曰少宮少商蔡邕復增二故有九二大次三小次四尢小蔡邕本傳無文未知何據桓譚新論云今琴四尺五寸法四時五行又案琴徽稱琴體爲之自臨嶽至龍齦折半立第七徽又各折半立第四徽十徽又再折半立一徽十三徽又度臨嶽至龍齦三分之立第五徽九徽又六分之立第二徽第十二徽又度臨嶽至龍齦五分之立第三徽六徽八徽十一徽當徽取泛聲則有聲不當徽則無聲也

案禮記樂記曰淸廟之瑟朱而疏越有遺音者矣鄕飲酒禮燕禮皆有人左何瑟尙書大傳曰大瑟朱達越蓋越瑟底孔也疏達通之也朱練而朱之也絲不練則勁而聲淸練則熟而聲濁孔小則聲急大則聲遲故歌淸廟之詩所彈之瑟疏越以遲其聲然後不至於太急練絲以濁其聲然後不失之太淸也世本曰庖犧作瑟五十黃帝使素女鼓之哀不自勝乃破爲二十五具二均聲爾雅曰大瑟謂之灑舊圖云瑟長八尺一寸廣一尺八寸二十三其常用者十九其餘四謂之番番贏也頌瑟則長七尺二寸廣尺八寸二十五盡用之

案禮記明堂位下管象樂記曰從以簫管前此虞書曰下管周禮小師掌教管笙師掌吹管大司樂有孤竹孫竹陰竹之管燕禮大射禮皆下管新宮蓋匏竹在下故於堂下吹管以播之也鄭司農曰管如篪六孔說文亦曰管六孔十二月之音鄭氏康成曰管如笛而小並兩而吹之今大予樂有焉廣雅云管象簫長尺圍寸八孔無底夫並兩吹之則象簫之說信矣而八孔之說則未確也且管或作琯則古者之管殆有以玉爲之者乎又案管六孔諸圖俱止五孔殆並上出之吹孔而爲六與

案禮記月令仲夏之月均管簫樂記曰從以簫管周禮小師掌教簫笙師掌吹簫詩簫管備舉爾雅云大簫謂之言小者謂之筊舊圖云雅簫長尺四寸二十四彄頌簫長尺二寸十彄博雅云簫大者二十四管無底小者十六管有底蔡氏邕曰簫編竹有底長則濁短則淸以審窒其底而增損之則和蓋皆述其所傳然也風俗通云舜作竹簫以象鳳翼則簫之來也久矣

案周禮笙師掌教龡篪爾雅大篪謂之沂孫氏炎曰沂悲也郭氏璞曰篪以竹爲之長尺四寸圍三寸一孔上出寸三分名曰翹橫吹之小者尺二寸聶氏崇義曰先鄭云七孔賈疏云九孔皆誤惟廣雅云八孔爲是

案竽笙之大者禮記月令仲夏調竽笙周禮笙師掌教龡竽先鄭云竽三十六簧賈疏竽長四尺二寸鄭康成云竽管類用竹爲之形參差象鳥翼韓非曰竽者五聲之長故竽先則鐘瑟皆隨竽唱則諸樂皆和蓋後世之樂然也竽三十三管宮管在中央又禮記明堂位女媧之笙簧詩小雅曰吹笙鼓簧爾雅云大笙謂之巢小者謂之和郭氏璞注列管匏中施簧管端大者十九簧小者十三簧舊圖云笙長四尺謂管參差有如鳥翼至簧爲笙中之舌或者離笙簧爲二物誤矣【案竽笙有大小之別其制則同故以一竽槪之】

案禮記樂記云聖人作爲壎篪周禮小師掌敎塤注云塤燒土爲之大如鴈卵謂之雅塤郭氏璞爾雅注云大如鵞子鋭上平底形如稱錘小者如雞子謂之頌塤凡六孔上一前三後二世本云暴辛公作塤圍五寸半長三寸四分又案白虎通曰壎坎音也壎在十一月陽气於黃泉之下薰蒸而萌唐樂志曰壎曛也立秋之音萬物將曛黃也然壎土也土位於坤而時立秋則唐志之說是而白虎通之說非也

案禮記禮運曰夫禮之初始諸飲食蕢桴土鼓猶若可以致其敬於鬼神明堂位曰土鼓蕢桴葦籥伊耆氏之樂也周禮籥章春秋擊土鼓吹豳詩以逆暑迎寒祈年吹豳雅擊土鼓以樂田畯祭蠟吹豳頌擊土鼔以息老物蓋樂之作本於籥始於土鼓而周家王業之興本於豳逆暑迎寒祈年皆本始民事蠟息老物則使之反本而已故所擊者土鼓而擊之者蕢桴也土鼓築土爲之也杜子春曰土鼓以瓦爲臯陶以革爲面然禮運土鼓起於未合土之前與壺涿氏炮土之鼔異矣蕢或作蒯蓋結艸以爲桴也鄭氏攺蕢爲凷非也

案考工韗人爲臯陶其長六尺六寸左右端廣六寸中尺厚三寸穹三之一上三正者注以爲晉鼓長八尺鼓四尺中圍加三之一者記以爲鼖鼓長尋有四尺鼓四尺倨句磬折者記以爲臯鼓夫曰穹三之一則中廣而旁窄也曰上三正據注穹上一直兩端又直各居二尺二寸不弧曲則與臯鼓之參差不正者異也鼖鼓無文其承上三正言之可知余應朔鼙及雷鼓靈鼓路鼓提鼓鞀鼓縣鼓足鼓楹鼓之屬𨿽

或飾有不同其鼓制則一惟雷靈路三鼓鄭注有八面六面四面之說舊圖如其說皆一鼓而作多面其制不經且開元閒用之不可考擊宋太常集禮路鼓聚四鼓於一架雷鼓八面靈鼓六面亦如之則又成編鼓不可爲訓也要之鄭說當自有本後失其傳不應以臆爲說又縣鼓應有簨虡考工止言鐘磬之簨虡而不及鼓據明堂位云夏后氏之龍簨虡其爲鼓設與然彼注則第以鐘磬言也並闕之又案詩大雅商頌虡業必合鼓言之又明堂位言周縣鼓則鼓有簨虡可知但考工記梓人簨虡第言鐘磬而不及鼔惟明堂位言龍簨虡而不言所縣之器豈卽鼓之簨虡與然注固以鐘磬言也闕之

案大射禮云建鼓在阼階西應鼙在其東一建鼓在其南朔鼙在其北詩曰應田縣鼓先儒以田爲小鼔應應鼙也今大射有朔鼙應鼙詩又以應配則朔鼙乃鼙也以其引鼓焉故曰以其始鼓焉故曰朔是以儀禮有朔無周禮有無朔鄭氏以應與及朔爲三鼓恐不然

案禮記月令曰修鞀鞞儀禮大射鞀倚於頌磬西紘周官小師掌教鼓鞀瞽蒙掌播鞀眡了掌教播鞀書曰下管鞀鼓其制鄭氏以爲如鼓而小持其柄揺之旁耳還自擊是也案小鼓有柄曰鞀大鞀曰鞞則鞀也鞞也鞀也大小有殊而其制一也

案陳氏祥道曰鄭康成云鼓柄曲木植立馬上賈氏公彥云鄭據當時有單騎以況周其實周時無騎法也然公羊傳稱齊晉相遇以鞍爲幾禮記稱前有車騎蓋古者容或有騎其說辧矣然所引特或有之事若四時之田當以常法論則賈說是也況提爲提持之義不必單騎也

案禮記樂記曰防守拊鼓明堂位謂之拊搏書則謂之搏拊蓋以其或或拊莫適先後也陳氏祥道曰拊之爲物以韋爲之狀若鼓然書傳所謂以韋爲鼓是也實之以糠白虎通所謂拊革著以糠是也其設則堂上尙書所謂搏拊是也其用則先歌周禮所謂登歌合奏擊拊是也樂記注云拊一名相相卽拊也然旣曰防守拊鼓又曰治亂以相則拊非相也鄭氏以拊爲相誤矣且玩經文防守之義則拊也者殆眾樂待之而動者與

案書曰合止柷敔詩曰鞀磬柷圉周禮小師掌教柷敔禮記樂記曰聖人作爲椌楬明堂位有揩擊蓋柷敔以椌楬爲體椌楬以戛揩擊爲用故椌楬戛揩擊先儒皆謂之柷敔也爾雅云所以鼓柷謂之止郭氏璞注云柷如漆桶方二尺四寸深一尺八寸中有椎柄連底挏之令左右擊止者椎名鄭氏康成云合樂之時投椎其中而撞之聶氏崇義從鄭說今太常樂亦人執其椎投而擊之蓋柷以合樂也鼓柷謂之止欲戒止於其早也柷方二尺四寸爲陰樂作於陽故以陰數成之

案爾雅云所以鼓敔謂之籈郭氏璞注云敔如伏虎背上有二十七齟齬刻以木長尺櫟之籈者其名也唐制則用竹長二尺四寸破爲十莖於敔背橫櫟之又鄭注云敔木虎也背有刻所以鼓之以止樂蓋鼓敔謂之籈欲修潔於其後也敔二十七齟齬爲陽樂止於陰故以陽數成之

案陳氏暘曰牘以竹爲之殺其聲而使小以節樂也牘長者七尺短者三尺虛中無底應如桶而方長六尺五寸中象柷有椎連底左右相擊以應柷禮圖其形正圓而外皆朱雅旁有兩紐疏畫爲雲气

﹤經部﹐禮類﹐周禮之屬﹐欽定周官義疏﹐卷四十七﹥

案陳氏祥道曰古之舞者或以干配戚或以干配戈【案司兵職授舞者兵注以干戚言又據文王世子春夏學干戈陳說本此】盾以革爲之其背曰瓦【左傳中其盾瓦】其瓦設朱幹朱質而繪以龍龍之外又繪以雜羽系之以繡陳氏暘曰廣雅鉞戚斧也六韜曰大柯斧重八斤一名天鉞毛氏萇謂斧隋銎斨方銎戚斧也揚鉞也書一人執劉孔氏穎達曰劉鑱斧也蓋名異耳考工車人柯長三尺博三寸厚寸五分其長以其一爲之首則首六寸矣黃鉞飾以金玉戚飾以玉又考工冶氏戈廣二寸內倍之胡三之援四之注云句孑防也廬人疏戈防有胡向下皆爲句兵據冶氏則胡其孑也長六寸楥長七寸半胡下柄接柲處曰內長四寸柄以木或竹長六尺六寸曰柲又曰廬陳氏祥道曰胡曲而下垂者也楥直而上達者也柲所以受胡者也或謂之雞鳴或謂之擁頸皆胡也

﹤經部﹐禮類﹐周禮之屬﹐欽定周官義疏﹐卷四十七﹥

案聶氏崇義曰羽舞皇舞案舞師注曰羽析白羽爲之形如帗陳宛丘詩曰無冬無夏值其鷺羽值者持也鷺羽卽鷺翿謂舞者所持以指麾又蔽翳其身也樂師注云皇謂雜五采羽如鳳皇色持以舞籥師掌教國子舞羽吹籥祭祀則鼔羽籥之舞注云鼓之者恆爲之節也又舞師掌教羽舞帥而舞四方之祭祀教皇舞帥而舞旱暵之事注云四方祭謂四望旱暵謂雩也暵謂熱气或曰籥之六孔者蓋籥章所吹之籥也其三孔者舞人所吹之籥也舞人左手執籥右手秉翟三孔爲宜若五孔則非一手能開閉也存之以備參

案陳氏祥道曰鼓人曰凡祭祀百物之神鼓兵舞帗舞者舞師掌教兵舞帥而舞山川之祭祀教帗舞帥而舞社稷之祭祀教羽舞帥而舞四方之祭祀教皇舞帥而舞旱暵之祭祀樂師教小舞又有旄舞人舞帗舞裂五采繒爲之【先儒曰析五采繒如漢靈星舞子所持者也】羽舞析眾羽爲之皇舞以皇羽爲之旄舞以牛尾爲之采繒之飾盛於眾羽眾羽之飾盛於皇羽皇羽盛於旄幹則執之而無飾人則手舞之而無執樂師先之以帗舞羽舞次之以皇舞旄舞而後之以干舞人舞以飾之隆殺爲序故也人君有山川爲之阻固然後可以保社稷保社稷然後可以有事於四方有事於四方然後可以待變事舞師先幹舞以祀山川帗舞以祀社稷羽舞以祀四方皇舞以舞旱暵之事以事之先後爲序故也鄭司農云社稷以帗宗廟以羽四方以皇辟廱以旄兵事以干星辰以人舞鄭氏康成曰四方以羽宗廟以人山川以干旱暵以皇然古者之於大祭祀有備樂必有備舞春秋書有事於大廟萬入去籥則宗廟用幹與羽矣若夫散而用之則有所不備故山川以干社稷以帗四方以羽旱暵以皇然則司農康成之論不知何據然也旄人掌教夷樂凡祭祀賔客舞其燕樂明堂位以禘禮祀周公而納夷蠻之樂於大廟則宗廟亦以旄也然司兵祭祀授舞者兵司戈盾祭祀授旅賁殳故士戈盾授舞者兵亦如之大司樂大射詔諸侯以弓矢舞樂師帥射夫以弓矢舞則兵舞不特以干而已然則鄕大夫鄕射之禮五物詢眾庻而終之以興舞蓋以弓矢舞與然舞者所樂之極而樂之盛者也以其爲樂之極故樂成而後詔舞以其爲樂之盛故小祭祀不興焉舞師凡小祭祀不興舞文王世子曰旣釁器用幣然後釋菜不舞

欽定周官義防卷四十七﹤經部﹐禮類﹐周禮之屬﹐欽定周官義疏﹥

欽定四庫全書

欽定周官義疏卷四十八【禮器圖四】

案車箱謂之輿輿前設較式輢軹轛兩旁爲輢後空以便乘箱底有版四旁夾以木曰軫箱板下以轐與任正承之轐又謂之伏在箱底之中上承箱板下制車軸其尾直逹車尾轐之前爲任正又謂之軓承箱底直逹車前陰板揜之詳小戎詩車後建旗詳朱子詩傳車前爲輈輈尾爲踵自車尾直貫軓前上穹爲轅至末下垂鉤衡以駕馬衡橫木也兩端有軛兩服馬夾轅以軛拘之轐下爲軸橫貫左右兩轂兩端有轄又曰輨以鍵轂也轂在輪輻內者短而大在輪輻外者長而小中貫以金爲大小穿輪外廓爲牙牙與轂以輻合之輻入牙處曰蚤又謂之爪近爪曰骹入轂處曰菑近菑曰股車上有蓋以蔽雨蓋杠曰桯蓋頂曰部上貫部下入桯者曰逹常蓋四面有弓弓根扵部上覆以衣旁帷以裧以紘維之此車之大槪也又案陳氏祥道曰容裧帷皆帷裳之異名又陸氏佃曰雜記曰其輤有裧鄭氏曰裧鼈甲邊緣士昏禮曰婦車亦如之有裧鄭氏謂裧車裳帷裧一而鄭兩解之豈足據哉裧謂蓋下垂額若今繖檐矣據詩漸車帷裳帷裳可漸則在下近水與裧不同陸說是也

案兵車之制與乘車並同但車右有五兵車建大白車前樹二盾爲異耳樹二盾者小戎詩所謂龍盾之合是也左氏傳云建大車之輪以爲櫓蓋以爲衞櫓則司兵疏所謂五盾之一也考工車六等第有四兵注云戈殳防矛皆揷車輢疏謂以鐵圍範邪置扵輢之上下乃揷而建之據舊圖殳防皆揷扵車之左旁刃邪向前則所謂揷扵輢者卽林所謂兩旁如闌干之輢也又據司兵注五兵爲戈殳防酋矛夷矛夷矛三尋髙酋矛四尺今補入又舊圖五兵皆載之車左以保介在右準之則當在車右也易之【旗建車後說見前圗】

案陳氏祥道曰大車兩轅故車人言凡爲轅三其輪崇轍廣六尺此未合鬲長六尺【鬲謂轅端厭牛領者也】轍廣六尺則與駟車八尺之轍不同鬲長六尺則與六尺六寸之衡不同是兩轅之車一牛在轅內故鬲短而轍狹也大車轂長尺五寸圍尺五寸【案記轂長半柯圍一柯有半則圍四尺五寸徑尺五寸云圍尺五寸誤】輻長四尺五寸渠【牙也】圍二丈七尺輪崇九尺牙圍尺五寸綆一寸栢車轂長三尺圍二尺【車人作二柯此誤】輻長三尺渠圍一丈八尺輪崇六尺牙圍尺二寸綆大半寸轅一丈八尺大車輪髙轅長而轂短小栢車輪卑轅短而轂長大者以其行山澤不同故也【行山欲長轂長則安行澤欲短轂短則利】大車牝服二柯有三分之二則八尺矣羊車二柯有三分柯之一則七尺矣栢車二柯則六尺矣【俱謂牝服】栢車較短而轂輻牙長羊車較長而轂輻牙短者亦以所行之不同也輪人之牙【駟馬車】車人謂之渠輿人之較車人謂之牝服輿人之衡車人謂之鬲輿人之車其箱廣而不方車人之車其箱方而不廣其制異也

案聶氏崇義曰旌旗之杠皆注旄與羽於竿首故夏采注以旄牛尾綴扵橦上阮氏梁正等圖旗首爲金龍頭唐志云金龍頭銜結綬及鈴則古注旄及羽之遺制與【案爾雅素錦綢杠等制下龍旗案詳之大常當不異也】又覲禮雲天子乘龍載大旂鄭注大旂大常也王建大常縿首畫日月其下及旒交畫升龍降龍賈疏日月爲常交龍爲旂是旂與常別也但九旗有定稱亦有通名故左傳三辰旂旗服氏注云九旗之總名故諸侯建之交龍爲旂用九斿亦謂之常也惟天子大常十二斿爲異耳大常畫日月又有交龍則諸侯交龍爲旂無日月王之大常非直有日月兼有交龍也凡旌旗之杠皆注旄與羽扵竿首其杠長九仭其斿曵地又案書曰厥有成績紀於大常司勲凡有功者銘書扵王之大常大常不特以祀天凡拜日禮月祀方明禮四瀆禮山川秋治兵冬大閱皆載焉大常之用廣矣哉又案周禮典命自上公至士其車旗各如其命之數禮書謂上公建常九斿等是也據此則天子之旗皆十二斿余則各如其命數故考工龍旂九斿及七斿四斿注以諸侯言之疏以天子所建誤也今據郊特牲王之旂十二斿龍章而設日月則天子之旗不止九斿大常及大赤大白大麾皆十二斿矣其靑龍等四旗則如考工斿數以示諸侯以下之等云又案周禮司常云日月爲常交龍爲旂熊虎爲旗鳥隼爲旟龜蛇爲旐考工記輈人雲龍旗九斿鳥旟七斿熊虎六斿龜蛇四斿曲禮則云靑龍白虎朱雀武孔疏卽以輈人九斿七斿六斿四斿言之則三說本一耳故此下四圖合三說爲一以此推之

﹤經部﹐禮類﹐周禮之屬﹐欽定周官義疏﹐卷四十八﹥

案巾車王象路建大赤革路建大白木路建大麾明堂位所謂殷之大白周之大赤是也鄭注又以大麾爲夏后氏所建蓋意防言之耳又據鄭注大赤正色無飾則大白大麾亦無飾可知三旗色異而制同圖大赤則大白猶是矣惟大麾色黑故別圖之又案周禮司常孤卿建旜儀禮聘禮使者使者亦建旜又司常云通帛爲旜注通帛謂大赤從周正色無飾則卽大赤也斿數未聞準以典命如其命數之說則王之卿六斿公之孤四斿卿三斿侯伯子男之卿則以次遞殺焉其張縿之弧亦如大赤玆不復贅

案覲禮侯載龍旂弧韣司常交龍爲旂考工記龍旂九斿蓋交畫升龍降龍一象其升朝一象其下復此侯所建也上公九斿侯伯則七斿子男則五斿上得兼下下不得僭上也爾雅云素錦綢杠纁帛縿素陞龍扵縿練旒九飾以組維以縷蓋揭旗以杠綢杠以錦正幅爲縿屬縿爲旒旒亦曰旆縿以纁則斿綪矣左傳所謂綪茷也升龍素則降龍靑矣曲禮所謂左靑龍也靑陽也素陰也陽在上而降陰在下而升交泰之道也其斿之長短則諸侯齊軫天子則長如大常

案西方白虎七宿爲金金刑官主殺故守猛莫敢犯虎居其方以象之參伐六星上下故熊旗六斿其縿及竿飾則與旂同其斿之長短則所謂大夫齊較士齊肩也據巾車師都建旗大司馬則軍吏載旗注以師都爲鄕遂大夫疏以軍將至伍長皆軍吏則大夫士皆得用旗其齊較齊肩則異若天子建之則曵地諸侯則齊軫又案周禮熊虎爲旗曲禮言虎不言熊考工言熊不言虎蓋曲禮專以居方者言考工專以極猛者言互文見義一而已與火鳯之不可混爲鳥隼者別

案爾雅錯革鳥曰旟郭氏璞注云以鳥皮置竿頭若禮記載鴻及鳴鳶與此不同禮書非之要之錯者雜鳥隼之謂陸氏佃以革爲隼是也郭注誤又鄭康成以鳥隼爲勇防以龜蛇爲扞難辟害蓋在前者主勇往在後則貴其能守也

案陸氏以旐北方七宿斿四郭氏璞曰帛全幅長八尺又陸氏佃曰旐色黒以斿少故得用廣終幅若旗旟而上斿多充幅爲之則縿不能容必削其幅乃稱據此則帛皆削惟旐全幅也

案司常雜帛爲物注謂以帛素飾其側蓋殷之大白無飾物則似之但其側有雜帛之飾爲異耳大夫士建物王之大夫四命士三命以下各視其命數爲之此從王之大夫故作四斿

﹤經部﹐禮類﹐周禮之屬﹐欽定周官義疏﹐卷四十八﹥

案司常全羽爲旞析羽爲旌注云皆五采系之扵旞旌之上疏則以夏翟言之則翟羽也又疏云謂全羽析羽皆有羽而無帛但二者明在九旗中又鄭注明言九旗之帛且無帛亦何以謂之旗據司常又云道車載旞斿車載旌又巾車云象路建大赤木路建大麾象路道車也又九旗無大赤大麾則焉知旞非大赤而旌之非大麾𨿽鄭注以通帛之旜爲大赤然鄭亦以意言之又焉知通帛之不以他色爲之而大赤之必非旞耶但經無明文姑依諸圗圗之而存此備考

﹤經部﹐禮類﹐周禮之屬﹐欽定周官義疏﹐卷四十八﹥

案甲亦曰介亦曰函亦曰鎧甲言猶物之有甲介言猶物之有介函言所以周其身鎧言所以致其愷古者之甲惟以革爲之後世加之以金耳考工記曰函人爲甲犀甲七屬兕甲六屬合甲五屬犀甲壽百年兕甲壽二百年合甲壽三百年凡爲甲必先爲容然後制革權其上旅下旅而重若一賈疏上旅衣也下旅裳也屬者續也陳氏祥道曰甲之制腰以上爲上旅腰以下爲下旅革堅者札長故其屬少其次札短故其屬多也

案孔氏穎逹曰說文曰冑兜鍪也經言甲冑秦始有鎧兜鍪之名蓋古用革後以鐵爲之陳氏祥道云魯人之冑綴以綫飾以貝文則古冑制蓋亦類此

案防有三鋒刺則鋒之直前者也胡則正方中矩而下垂者也援則磬折而上逹者也賈氏公彥曰必知三鋒胡向下者三鋒皆向上者無用也觀春秋傳言衞公防其肘史言防手罵之則援上向可知晉人以防鉤欒樂而殺之宋狂狡倒防而出鄭人於井則胡之下垂者也楚武王荊屍授師孑而先儒謂之防書一人執戣一人執瞿而先儒以爲防則防之異名多矣

案林氏希逸曰廬人云矛三分其長二在前一在後而圍之者謂柄之上二分稍大下一分稍小也五分其圍去一以爲晉圍三分晉圍去一以爲刺圍者刺圍刺刃之圍也假令圍有五寸去其一而得四則酋矛之下鐏其圍四寸也三分其下鐏而去其一則刺圍二寸六分以上也又陳氏祥道曰廬人矛有刺圍則爲刺兵說文曰矛象形則爲勾兵蓋矛之爲器上鋭而旁勾酋言其就夷言其易短者其體就長者其體易此矛之辧也詩曰二矛重英又曰二矛重喬【毛氏曰重英矛有飾也喬矛矜鄭氏云矛有畫飾矜及室題縣羽毛】又曰二矛重弓朱英緑縢則矛之飾以朱而矜室之間飾以羽毛矣鄭氏曰矛防柄竹攢柲則矛之柄以竹

案陳氏祥道曰舉則取而提之者也被則操而用之者也晉則矜於搢者也首則上而鐏者也以殳之長五分之一爲之被而圍之則所操者圜也三分其圍去一爲晉圍則趨鐏者又殺也晉圍五分去一爲首圍則趨鐏者愈殺也圍其所操則非所操者有稜矣鄭氏謂矜八稜是也細而能擊則非竹不可許氏愼謂積竹爲之是也

案劍上制長三尺重三斤十二兩中制二尺五寸重二斤十四兩三分兩之二下制長二尺重二斤一兩三分兩之一臘廣二寸五分莖長五寸圍半之首圍徑一寸三分寸之二陳氏祥道曰劍柄之名六後夾鼻莖鐔首也劍刃之名三臘脊鍔也所握者爲夾在夾中者曰莖其旁鼻曰鐔【帶所貫鼻也】夾下大者爲後圜其上以接刃者爲首兩刃爲臘其中髙者爲脊其末殺者爲鍔亦謂之鋒鼻亦謂之彘字林又謂之珥【博雅】

【珥又謂之鐔】又曰櫝劍匣也夫襓劍衣也

案陳氏祥道曰築氏爲削長尺博寸合六而成規桃氏爲刃鄭氏曰刃刀劍之屬削今之書刀書曰赤刀大訓孔氏安國曰赤刀赤刃削少儀曰刀郤刃授穎削授拊鄭氏曰穎環也拊把也釋名曰刀到也其末曰鋒若鋒刺之利也其本曰環形似環也然則直而本環者刀也曲而本不環者削也據此則內則之刀當爲書刀書刀則削耳蓋對文則曰刀曰削散文則削亦曰刀也

案周禮司弓矢掌六弓王弓弧弓合九而成規夾弓庾弓合五而成規唐弓大弓合七而成規王弧王之弓唐大諸侯之弓夾庾大夫之弓王弧則雕之唐大則彤之荀卿曰大夫黑弓則夾庾黑之可知又案弓人職弓之長短彊弱因乎人故人有上士中士下士之別則弓有六尺六寸六尺三寸六尺之制材彊則往體寡材弱則往體多彊弱中則體一又案陳氏祥道曰說文云弓象形史記曰弓以木爲身以角爲麵筋所以爲深絲所以爲固張則筋外而角內弛則角外而筋內弣把中也簫弓弰也隈其曲也茭其接也弣【或作拊】又曰質旁曰剽中曰蔽簫或作弰又曰珥曰別曰峻

案陳氏祥道曰凡弩夾庾利攻守唐大利車戰野戰無王弧者恆服往體少者使矢不疾也書曰若虞機張機弩牙也矢人夾其陰陽以設其比夾其比以設其羽弓矢比在槀兩旁弩矢比在上下則比括也

案陳氏祥道曰弩一而矢五十弓一而矢百鄭氏曰枉矢殺矢矰矢恆矢弓所用也絜矢鍭矢茀矢庳矢弩所用也爾雅金鏃翦羽謂之鏃骨鏃不翦羽謂之志則金鏃不特鏃矢有之茀矢以上皆然故鏃謂之鍭也君子志扵中不志扵殺故禮射習射之矢皆謂之志射必翦羽尙疾也志不翦羽尙舒也尙疾則金鏃而必其入尙舒則以骨鏃而防其傷鏑錍鈀弩皆鏃也括校比皆矢末也聶氏崇義曰弓矢相配彊弓用重矢弱弓用輕矢旣唐大彊弱中恆矢軒輊中則彤玈二矢當恆矢若用之扵戰則當枉矢矣又案陳氏祥道曰詩云象弭魚服陸璣謂魚服魚獸也然所謂魚服者魚皮之堅者皆可爲之不必魚獸而已司弓矢中秋獻矢箙蓋皮以秋堅也司弓矢田弋充籠箙矢共矰矢矰矢不在箙蓋欲其繳之不紊也

案侯制有鵠有中有躬有舌【又謂之个】有綱有縜有植侯中視侯道弓二寸虎侯侯道九十弓二九方廣一丈八尺爲侯中三分侯中而鵠居一方廣六尺以虎皮畫其形爲鵠旁亦以虎皮飾熊侯七十弓豹侯麋侯犴侯俱五十弓其廣以次而減畫飾各視其皮中之上下爲躬躬倍中虎侯中一丈八尺上下躬各三丈六尺半當侯中兩旁出侯中各九尺躬之上下曰舌上舌倍躬廣七丈二尺以半當躬兩旁出躬各一丈八尺下舌出躬半上舌左右各出九尺合當躬三丈六尺通廣五丈四尺舌上下各有綱綱以繩爲之上下綱左右各出舌尋上綱廣八丈八尺下綱廣七丈持綱曰縜左右各廣寸各侯皆凖諸此凡侯用布俱撗設布闊二尺二寸去邊各一寸惟侯中方虎侯中一丈八尺用布九幅其舌及躬俱髙二尺也五正三正二正以侯中之采色言諸圖畫其大槪惟林氏希逸就圖加注最爲分明但注多不合本位侯中兩旁又多四竪與各經記傳注義不合故爲之攺正如右余圖亦有未合者並存參

案大射禮謂之乏射人職謂之容爾雅云容謂之防容之與防皆乏之異名乃唱獲者所蔽以禦矢聶氏崇義曰乏似今之屏風其制從廣七尺以牛革鞔漆之凡乏用革大射賔射鄕射燕射等乏皆用革也

案決以象骨爲之著扵右巨指所以鉤而開之者也聶氏崇義謂決著扵右三指三字乃大字之訛遂射韝也以韋爲之所以遂也其非射時則謂之拾拾斂也所以蔽膚斂衣也大射注云遂著左臂裹以遂也

案聶氏崇義曰鄕射大射之儀其射物在庠之楹間若丹若黑而午畫之從者長三尺橫者曰距隨長尺二寸言距隨者謂先以左足履射物東頭爲距後以右足來合而南面並立曰隨又曰司弓矢云大射燕射共弓矢幷夾注云幷夾矢籋賈疏云矢籋之言出扵漢時若王射則射鳥氏主取矢其矢著侯髙人手不能及則以幷夾取之

案大閱禮虞人萊所田之野大艾艸以爲防立四表南第一表北至第二表百步又北至第三表百步又北至第四表五十步合二百五十步第四表卽後表也左右足以容車徒司馬建旗後表之中以致眾然後司徒北面負表誓眾羣吏陳前南面向表聽誓遂鼓行每表作止如法【初鼓行由後表行及第三表皆止坐又鼓行至第二表止坐又鼓車馳徒走及第一表乃止又三鼓車三發徒三刺乃退此習戰法也】遂以狩田南表之南爲和門門左右有旌羣吏帥車徒由和門出車徒有屯有司巡之有司表貉扵陳前【此在和門外陳前】遂鼓行而進至田所當止之處而止又案習戰從後表起則誓當在後表之北經云羣吏南面聽誓則司徒在後表之北可知

案士喪禮爲銘各以其物檀弓銘明旌也以死者爲不可別已故以其旗識之注云明旌神明之旌也周禮司常大喪共銘旌注云王則大常又案司常職王建大常諸侯建旂孤卿建旜大夫士建物銘旌亦然但尺數異耳天子九尺諸侯七尺大夫五尺士三尺若不命之士則以緇布半幅長一尺也赬其末長終幅長二尺也緇赬共長三尺廣三寸書銘扵末曰某氏某之柩竹杠長三尺置扵宇西階上注云杠銘幢也宇梠也梠者兩端連緜木也

案士喪禮云重木刋鑿之甸人置重扵中庭三分庭一在南注云木也縣物焉曰重刋斲治之也鑿之爲縣簪孔士長三尺賈疏云木也縣物焉曰重者解名木爲重之意以其木有物縣扵下相重累故得名重云簪孔者下繋用靲靲卽防也防首竹之靑皮以防貫二鬲內此孔中言簪者若冠之簪使冠連屬扵紒此用靲防貫鬲連屬內扵重木之孔故云

案天地爲陰陽之主人之腹背象之故疏璧琮者所以通天地也駔圭璋璧琮琥璜之渠睂疏璧琮以斂屍注云渠睂玉飾之溝瑑也駔讀爲組以組穿聫六玉溝瑑之中以斂屍圭在左璋在首琥在右璜在足璧在背琮在腹蓋取象方明神之也疏璧琮者通扵天地疏云知扵大斂加之者以其六玉所與爲飾明在衣裳之外故知在大斂後加之也渠睂者六玉兩頭皆有孔又扵兩孔之間爲溝渠扵溝渠之兩畔稍髙爲睂瑑故以組穿其中以斂屍也圭在左云云者約大宗伯靑圭以禮東方之等以屍南首而置此六玉然也置璧扵背置琮扵腹以背爲陽以腹爲陰故隨屍腹背而置之也【案璧在下故闕而不圖】

案禮記喪大記云君設大盤造冰周禮淩人大喪共夷槃冰注云夷之言屍也實冰扵夷槃中置之屍牀之下所以寒屍也尸之槃曰夷槃牀曰夷牀衾曰夷衾皆依屍而爲言者也漢禮器制度大槃廣八尺長丈二尺深三尺漆赤中諸侯謂之大盤與夷槃等其制則有大小也

案禮記喪大記曰熬君四種八筐大夫三種六筐士二種四筐加魚臘焉鄭注云熬者以火熬谷使香以筐盛之設棺旁以惑蚍蜉使不至棺也又鄭注士喪禮曰熬黍稷各二筐又曰設熬傍各一筐大夫三種加以粱君四種加以稻四筐則手足各一餘設扵左右加魚臘者案特牲士臘用兔少牢大夫臘用麋天子諸侯無文當用六獸之屬今案用熬筐者或亦以穀气者人精气所依置之棺旁亦實口用米實鬲用飯之意必謂以惑蚍蜉竊恐熬谷易竭而蚍蜉無窮也迂矣

案喪大記飾棺先以纁戴六左右各三繋棺紐著柳骨使固因結六披左右各三各出一頭扵帷外人牽之素錦褚覆之如屋上設鼈甲然後加龍帷於上交處纁紐固之左右各三君用黼荒火三列黻三列緣邊畫黼中央設五采齊綴以五貝鼈甲四邊隅縣竹器如池以象屋之承霤天子四縣池四縣銅魚所謂魚躍拂池也魚下設振容取其振動有容也長丈餘以絞繒爲之如幡上畫雉柳旁設帷帷卽墻君用龍帷又柳車四輪廹地有輪無輻所謂輲也舊圖諸未合者並正之或云池下有振容池上有揄絞謂君禮亦當有之但據喪大記注以揄爲翟謂畫翟扵絞繒而垂之以爲振容則池下之振容卽揄絞矣大夫無揄絞故畫揄扵荒所謂池上有揄者如此若謂君禮池上又有揄絞則於經無考不敢妄增又案喪祝疏天子千人執六引在柩車前披在車旁二者別則六披之外尙有六引也補之

﹤經部﹐禮類﹐周禮之屬﹐欽定周官義疏﹐卷四十八﹥

案聶氏崇義曰喪大記君飾棺黼翣二黻翣二畫翣二皆戴圭大夫士皆戴緌禮器曰天子八翣諸侯六翣大夫四翣又鄭注喪大記引漢禮翣以木爲筐廣三尺髙二尺四寸方兩頭髙衣以白布畫者畫雲气其餘各如其象柄長五尺車行使人持之而從以幛車旣窆樹扵壙中障柩天子八翣加龍翣二其戴皆加璧垂羽

案此明器也聶氏崇義曰巾車職云大喪飾遣車遂廞之行之鄭注云廞興也謂陳駕也行之使人以次舉之以如墓一曰鸞車用疏布爲輤四面有幛置扵四隅鄭云輤其蓋也四面皆有障蔽以隠翳牢肉置扵槨中之四隅孔賈義云遣車謂將葬柩朝廟畢將行設遣奠竟取遣奠之牲臂臑折之爲叚用此車載之遣送亡者之入壙也飾者還以金玉象革飾之如生存之車但粗小爲之耳知小者以其人各舉一置扵槨中之四隅故也

﹤經部﹐禮類﹐周禮之屬﹐欽定周官義疏﹐卷四十八﹥

案明堂位有虞氏之緌天官夏采掌大喪以乘車建綏復扵四郊綏者注所云以旄牛尾綴扵橦上橦上者竿首據注王祀四郊乘玉路說則爲大常之緌至謂去其旒異之扵生者亦注說也【案詳禮記】又聶氏崇義曰地官鄕師及葬執纛以與匠師禦匶而治役注葆也執以指麾挽柩之役正其行列進退也又聶氏崇義曰夏官方相氏掌防熊皮黃金四目衣朱裳執戈揚盾大喪先匶葬使之前導以卻凶惡也及墓入壙以戈擊四隅敺罔兩也

﹤經部﹐禮類﹐周禮之屬﹐欽定周官義疏﹐卷四十八﹥﹤經部﹐禮類﹐周禮之屬﹐欽定周官義疏﹐卷四十八﹥

案喪服斬衰三年者有衰有裳有首絰要絰絞帯冠纓菅屨又有負有適有衣帯下有衽有袂有袪其帯及冠纓皆以苴麻爲之所謂斬衰貌若苴也蓋苴爲有子麻最爲粗惡故斬衰以之斬者不輯之謂凡服下齊皆輯惟重服按尺寸截之而不輯故曰斬疏所謂取痛甚之意也其衣用三升或三升半布八尺八寸對截爲二每幅各四尺四寸又各折之前後各長二尺二寸分屬左右以爲衣身又用布二幅如前法屬之衣身以爲袂長與衣等所謂袂屬幅者此也袂長二尺二寸而袪僅尺二寸則殺而圜之矣負適者衣之開領處也蓋扵衣身二幅開領處各橫裁入四寸合前後爲八寸正折向外以爲適適注以爲辟領記云適博四寸蓋左右各四寸也其辟領處又別以布屬之以爲方領領之下當心者曰衰衰長六寸博四寸當背上者曰負又曰負版負出扵適寸蓋適左右合闊八寸負又兩旁各出一寸也其長當比於衰衰綴扵衣身之左而鄭注以爲當心者蓋左襟掩右之二寸故得與心相當也又據疏云負縫著領上垂放之則縫衰之法當亦如之矣且衣與裳謂之斬則凡斬衰之辟領負衰皆不輯也余則輯之經文言斬衰裳衰與裳對舉則所謂衰者謂衣身也然未嘗不用此六寸之衰以名之據鄭云前有衰後有負左右有辟領孝子哀戚無所不在則其制重矣先儒有謂惟斬衰有之者有謂齊衰亦有之者有謂惟孝子乃有負領者又有謂五服皆當有衰者要而論之負版辟領當獨爲孝子之服若衰以表心之哀摧則五服俱應有之不然何以大功小功皆謂之衰又記云凡衰外削幅裳內削幅謂邊幅內外鄕也謂之凡則亦五服共之矣衰衣之制如此記又云衣帯下尺又曰衽二尺有五寸者蓋衣僅及要裳際易露故以長尺之布爲衣要以掩裳上際其兩旁下際則以衽掩之衽之制疏謂取布三尺五寸廣一幅畱上一尺爲正一尺之下從一畔旁入六寸乃邪向下一尺五寸去下畔亦六寸橫斷之亦畱一尺爲正乃分爲兩條衽衽各二尺五寸兩旁皆綴扵衣垂之向下以掩裳際蓋與深衣之衽大略相似裳前三幅後四幅廣終幅長如其身內削幅下齊亦斬而不輯裳要之下每幅作三辟積辟積之廣狹準諸要記云裳幅三袧注所謂辟兩側空中央也又喪服云斬衰冠六升以其冠爲受則受服六升矣齊衰有三年與期及三月之分其異於斬者惟易三分之布爲四升【受八升】變斬而爲緝余則並同也故不復圖

案大功以下皆布衰裳齊衰言疏注以疏爲粗可知斬衰並非粗之可言至疏衰始得言粗耳然究不甚相遠也故特言齊以別之大功以下皆齊矣乃不言齊而言功以別之者蓋齊斬太粗不足以見人功大功以下則人功見也然而其功猶粗沽也故又言大以別於小知大功之猶爲粗則知小功之爲細並知緦麻之尢細矣大功降服七升正服八升冠皆十升義服九升冠十一升所受升數如其冠緦麻十五升布抽其半繐衰如小功縷成布則四升半耳要之大功而下去辟領負版而當心四寸之衰及衰外裳內則五服共之故不多贅

案喪服記斬衰冠六升受冠七升則視衰之升數爲倍之蓋用布二尺二寸布以爲冒其布太廣故作三辟積以攝之喪冠謂之厭者以去纚爲紒【詳經文本案】故冠卑如厭也冠必有武經言繩纓而不言武蓋武亦用六升之布如冠以繩屬之爲纓也喪服傳冠條屬右縫外畢鍜而勿灰條屬右縫者纓縫屬扵武之右而結之左也喪冠不緌則以纓結之不垂其餘以爲飾也外畢者冠前後屈而出縫扵武也鍜則治之矣勿灰則猶存其質也舊圖武作粗繩如首絰冠梁僅寸許全頂俱露不知人頂幾何能容此兩大槅之相累耶又吉凶𨿽異事而冒首則一豈有名冒而反露之理且寸許之布亦何用此三辟積爲又案黃氏榦曰案五服之喪冠其升數【斬衰正服義服冠皆六升齊衰三年杖期與不杖期防服冠皆七升正服冠皆八升義服冠皆九升齊衰三月冠九升大功殤服大功正服與小功殤服冠皆十升大功義服與小功正服冠皆十一升小功義服冠十二升緦麻十五升抽其半】及繩纓之與布纓澡纓【惟斬衰用枲麻繩爲纓自齊衰三年至小功皆用布爲纓緦冠澡纓繩之大小布之升數未詳】右縫之與左縫勿灰之與灰【惟斬衰鍜而勿灰蓋以水濯之而已勿用灰自齊衰三年以下皆用灰治之緦則有事其縷復以灰治之也】其各異者也至扵條屬【屬猶著也著之冠垂之爲纓也斬衰則用一條繩齊衰以下則皆用一條布從額上約之至項後交過兩廂各至耳綴之爲武其餘垂而結之頤下者爲纓】外畢【外畢者冠前後兩頭皆在武下向外出反屈之縫扵武而爲之兩頭縫畢向外】辟積之數【自斬至緦其冠皆三辟積】則同故以一冠槪之又曰大功以上辟積之縫左縫小功右縫

案喪服斬衰苴絰絞帯齊衰牡麻絰布帯大功小功則言牡麻絰而不言帯緦麻並不言絰要之皆有絰及帯也絰有二一曰首絰一曰要絰要絰以象大帯斬衰首絰以苴麻傳謂苴絰大槅去五分一以爲帯帯卽要絰也齊衰之首絰其數同又去五分一以爲帯大功之首絰數同又去五分一以爲帯小功之首絰數同又去五分一以爲帯緦麻之首絰數同蓋降殺以兩也要絰之下又有絞帯以象革帯王氏肅以爲大如要絰惟雷氏以爲比要絰又五分去一是也斬衰絰帯皆苴麻齊衰以下皆牡麻緦麻三月以澡麻絞帯皆以布其升數則遞降焉【齊衰七升八升九升大功十升十一升小功十升十一升十二升緦十五升抽其半】斬衰首絰有繩纓下本在左齊衰以下右本在上大功以上有纓小功以下無纓其大槪如此朱子曰首絰右本在上者齊衰絰之制以麻根處著頭右邊而從額前向左圍向頭後卻就右邊元麻根處相接卽以麻尾藏在麻根之下麻根撘在麻尾之上綴殺之有纓者以其加於冠外故湏著纓方不脫落也又問絰帯之制曰首絰大一搤只是拇指與第二指一圍要絰較小絞帯又小扵腰絰腰絰象大帯兩頭長垂下絞帯象革帶一頭有彄子以一頭串於中而束之又曰革帯是正帯以束衣者不專爲佩而設大帯乃申束之爾

案周禮肆師禁外內命男女之衰不中法者且授之杖夫衰言法則杖亦言法矣喪服言苴絰杖疏謂苴麻爲首絰要絰苴竹爲杖竹謂之苴者大雅疏所謂苴艸木之枯槁者則苴杖亦竹之枯者與喪服傳苴杖竹也削杖桐也杖各齊其心皆下本禮記問喪云爲父苴杖爲母削杖又喪服疏以斬衰之杖爲苴杖以齊衰之杖爲桐杖此不特父母之喪也以推之君後及夫婦之喪凡斬衰之杖皆苴齊衰之杖皆削矣

削者削而圓之如竹喪服小記疏所謂子爲父禮申痛自然圓足削杖用桐者明其外𨿽被削而其心本同也又喪服小記絰殺五分而去一杖大如絰如絰則圓可知自孔賈之流創爲桐杖方以象地之說書儀家禮又以桐杖爲上圓而下方則益無謂矣

案傳云菅屨菅菲外納也在周公時謂之屨在子夏時謂之菲其實一也菅屨謂以菅艸爲屨菅白華也已漚爲菅外納者向外編之也疏屨者粗屨也傳曰疏屨者藨蒯之菲也藨蒯皆艸名按斬衰言菅屨見艸體舉惡貌其服重也齊衰言疏屨舉艸之總稱其服輕也自此不杖期則言麻屨齊衰三月則與大功同繩屨小功緦麻不言屨要皆各因其差降之宜也又檀弓曰喪屨無絇

欽定周官義疏卷四十八

