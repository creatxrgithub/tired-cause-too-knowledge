

欽定四庫全書

經部四

儀禮小疏

禮類二【儀禮之屬】提要

【臣】等謹案儀禮小疏七卷

國朝沈彤撰彤有周官祿田考別著錄是書取儀禮士冠禮士婚禮公食大夫禮喪服士喪禮五篇爲之疏解各數十條篇後又附以監本刋誤卷末附左右異尙考一篇考證頗爲精核其中偶爾疎舛者如士冠禮注今時卒史及假吏也彤謂後漢志司校尉州刺史並有假劉昭注引漢官雒陽令有假皆不兼吏名此云假者疑吏字衍今考後漢書光武紀曰宜且罷輕車騎士材官樓船士及軍假吏百官志謂太常卿有假佐十三人太僕卿有假佐三十一人廷尉卿有假佐一人司校尉假佐二十五人每州刺史皆有從事假佐佐卽吏也故志稱佐吏以下鄭注假吏二字本於光武紀其義則具於百官志彤疑吏字爲衍蓋偶未之考又士冠禮設洗直於東榮注云榮屋翼也釋宮引說文屋梠之兩頭起者爲榮梠卽檐也檐之東西起者乃曰榮彤據此指郭璞上林賦注所雲南榮屋南檐者爲誤今考景福殿賦曰南距陽榮北極幽崖是南檐通名南榮之顯證不得云郭注爲誤景福殿賦又曰飛櫩翼以軒翥則四櫩皆有翼張之勢故通得名榮又考經典釋文東西榮劉昌宗讀音營釋名曰榮熒也熒熒照明也故吳都賦曰施榮楯而防獵亦謂楯備雕飾有熒熒照明之狀故名榮楯則義小異亦足證四檐榮飾通得名榮郭注與釋宮可以互相補正彤反斥之亦失於隘又士喪禮牢中旁寸注云牢讀爲樓彤𨿽深信鄭注而終謂牢讀爲樓無他證今考易林曰失志懷憂如幽陛牢又曰失羊補牢無益於憂以牢憂爲韻淮南子本經訓牢籠天地彈壓山川注牢讀如屋霤之霤楚人謂牢爲霤蓋蕭肴豪尢四韻古音本同鄭注卽據當時之讀彤疑無證是未考古音也喪服曰布總箭防髽衰三年注曰髽露紒也猶男子之括發斬衰括發以麻則髽亦用麻以麻者自項而前交於額上卻繞紒如著防頭焉彤不取此注別用喪服小記疏所引皇氏之說謂斬衰麻髽齊衰布髽皆未成服之髽其旣成服則髽不用麻布惟露紒耳且引此條注中髽露紒之文以證麻布二髽外別爲一露髻之髽不知鄭彼注𨿽云髽露紒而其下更有髽亦用麻之文其注士喪禮亦同蓋注中露紒二字乃明髽之去纚旣去纚而露紒又以麻自項卻交於額則髽之制始全皇氏乃止取喪服注露紒二字而截去其下髽亦用麻等句遂指鄭以髽服三年之髽爲露紒之髽不用麻布斯亦誣矣彤安得據以攻鄭耶然其他考核精當者不一而足如謂牲二十一體兼有髀周禮內饔及士婚禮兩疏乃不數髀陳祥道則去髀而用觳殊爲舛誤又謂祥道以骨折乃止折脊脇不及肩臂臑之骨不知士虞記云用専膚爲折俎取諸脰膉彼折脰膉亦謂之折俎則肩臂臑亦折可知又辧萬斯大解緇布缺項及廟寢之誤又辧士喪禮眾主人在其後鄭注所云庶昆弟子死者乃爲眾子是斬衰之親敖繼公謂齊衰大功之親殊誤又謂婦人俠牀東面鄭注所云妻妾子姓乃謂死者之妻萬斯大乃云凡儀禮喪祭稱主婦者皆宗子之妻非宗子之母殊失鄭義如斯之類其說皆具有典據蓋彤三禮之學遜於惠士奇而醇於萬斯大也乾隆四十五年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

儀禮小疏卷一

吳江沈彤撰

士冠禮

案士有已仕者周禮上士中士下士是也有未仕者王制選士俊士進士皆是也鄭云童子任職居士位已仕之士也所引四民之士卽國之俊選未仕者也此士冠禮鄭乃主任職居士位者古者四十彊而仕何童子任職之有下記雲天子之元子猶士也蓋以王太子入學受教卽俊選之類則彼士固指未仕者而此爲未仕者加冠之禮可知又案昏禮士乘大夫墨車注云攝盛則未仕者而加仕者之冠亦攝盛無不可也鄭專據周衰爲言誤矣近萬充宗亦辧鄭注但於士字無確證耳

若不吉則筮逺日如初儀

初儀賈疏謂自筮於廟門以下至吿吉敖繼公斷自筮人執筮以下按此於筮逺日如初儀之下然後云徹筮席宗人吿事畢則不吉而弗筮逺日事未畢也筮席不徹也故特牲亦序宗人告事畢於筮逺日之下明筮逺日乃當日並筮也若非並筮則如少牢所謂不吉則及逺日又筮日如初者必於官戒乃退之下敍之矣敖說是

爵弁皮弁緇布冠各一匴執以待於西坫南南面冠弁是主重於他器服故執之而不陳其序在陳器服後者爲執以待事南面向賓於卽位行禮宜近也

兄弟畢袗

案玉藻云無君者不貳采無君謂凡未仕及去位者不貳采謂上下同色此云袗卽所謂不貳采也兄弟是未仕者可知鄭注無可議敖謂袗乃被服之別稱而以畢袗爲盡服端則何以不言畢端如昏禮之述從者乎而昏禮又何以旣言從者畢端又言女從者畢袗而各異其文乎則袗之不得爲端明矣女從者畢袗亦降於女之純衣纁衻如兄弟所服之降於主人之端也純衣纁衻疏謂卽褖衣是士妻助祭之服蓋略與士之端等

坐櫛設笄

亦贊者爲之

筵於戶西

上筵於東序少北者將成之而示之代也此筵於戶西者有成而以客尊之也皆主人意也故皆主人之贊者爲之

贊者洗於房中側酌醴

贊者之洗爲酌醴而洗觶也觶實於篚篚置房中與醴同在服北又贊者初位在房中冠三加之後仍入房而筵又近在戶西則洗於房中固其所宜萬充宗讀贊者洗爲句而謂就庭中之洗洗觶失之矣昏禮舅姑醴婦分南北洗固取男女有別之義此冠後醴子陳器位人多在房中行禮又在戶牖間故於房中洗酌本非爲分別洗也安得以冠禮無婦人與事爲辭若云篇中無北堂別置洗之文則上於側尊一甒醴之下旣云有篚實勺觶角柶此又云洗於房中則北堂之有洗亦可互見且少牢篇主婦洗於房中亦不言房中設洗而但言饌篚於房中與此同例【特牲篇主婦洗於房中主婦洗爵於房亦無房中設洗之文】故鄭直據昏禮記解之記云洗直室東隅篚在東北面盥此篇篚在服北次於醴篚之西當有洗洗之西則水也

興筵末坐啐醴

敖曰筵末席之西端也愚按曲禮云席南鄕北鄕以西方爲上鄭注云上謂席端公食記云蒲筵萑席皆捲自末注訓末爲終孔曲禮疏云終則尾也此筵北坐南鄕則筵末似在東方士昏禮云主人筵於戶西西上又云主人攺筵東上注云鄕爲神今爲人疏云爲神則西上爲人則東上此筵是爲人則筵末又宜在西方及觀鄕射席賓南面東上疏云主人在東故席端在東乃知禮席之爲人者欲席端向主人故筵末必在西也若曲禮則是平常布席旣非席賓又別無爲神事故但隨陰陽坐之不嫌西上也此冠主在東席宜東上則以筵末爲西端是也必筵末啐醴者不敢當客位也啐醴之義於下經啐酒疏內詳之

取脯降自西階適東壁北面見於母

東壁謂東堂下正東之墻萬說得之敖謂時母位在東壁當然也鄭注云適東壁者出闈門也時母在闈門之外信若此言則母將亦如姑姊之在寢門內乎姑姊旁親不入廟可也父以成人之禮成其子而母不與知非母道矣故𨿽冠子無事不可不入廟俟見也取脯以見爲見也非爲脯也然必以脯者以脯而後可以見也冠於阼以著代而此仍降自西階不任代也不任代也者不敢也位於東壁蓋直主人初位之後於兄弟洗東之位則爲東北

母拜受子拜送母又拜

子以成人見於母母𨿽尊之而不可以先拜若脯則父之所以禮其子者取脯以見不獨明其禮成且卽脯以達父成之之意於其母母之拜受宜不後於子之拜送也而尊成人之道亦寓乎其中此禮節之要而義之至精者故若醮若殺並復言之餘說皆非

冠者見於兄弟兄弟再拜冠者答拜見贊者西面拜亦如之

疏曰不見父與賓者蓋冠畢則已見也不言者可知也近萬充宗申之曰父爲冠主賓以成禮理無不拜當三加旣畢未醴之前時父在東序端賓在西序子卽是而拜無煩他適並不必降階故不著也敖繼公則謂不見父者以難爲禮也蓋此時冠者於凡所見者皆不先拜而答拜乃其禮當然爾父至尊也是禮有不可行故闕之且父爲冠主𨿽不見之亦無嫌也不見賓者賓旣醴之則交拜矣是亦見也若復行禮則幾於防愚按經三加爵弁服纁裳韎韐其他如加皮弁之儀則服訖亦容出房而南面立矣南面立待賓醴也則無見父與賓之事矣若謂見於卒醴之後則醴卒便取脯見母不容見父而反在其後且見賓又當在何時醴之字之賓方爲冠者成禮皆非所以見也故經不著見父與賓者實不之見也非省文也賈與萬皆非也其不見何也蓋見於母見於兄弟見於贊者見於姑姊皆冠畢而以成人見也所見者必先拜𨿽母亦寓之於受脯尊其成人而禮之也父爲冠主則成之者也賓與之加冠則爲其父而成之者也故皆不見也不見者不宜見也兄弟贊者𨿽有事助乎父與賓而已則以成人見無嫌也父成之而亦尊之故醴於客位賓成之而亦尊之故字之此皆經義之至密者也敖說近是而未得其要

歸賓爼

案有爼必有特牲鄕飲酒鄕射取擇人而用狗此冠禮戒賓宿賓亦有擇人之義當亦用狗鄭云未聞而疏乃曲從之何也

洗有篚在西

醮不言設洗者賈謂上云醮用酒卽連用尊文勢如此故不得言敖謂醮而設洗之節亦與冠同故不復見皆非也冠一加卽一醮三加卽三醮是冠與醮當同一洗自不須更言設洗也云洗有篚在西則篚於設洗時已有之但冠而賓盥無所用篚故於醮見其文耳敖謂惟有篚異於冠此見其異者亦非【亦與冠同冠字今本作醴誤爲攺正辧之】

筵末坐啐酒降筵拜

旣坐啐酒亦奠爵旣降筵拜亦執爵興

立於筵西

注曰俟賓命疏曰俟賓命爲更加皮弁也愚謂上一加入房易服訖而出南面者立於房戶外之西待命也自房出而未及醴故房戶外之西爲便此立於筵西待命者以不但易服出房而又醮訖故筵西便也【惟此條增減疏文】

取籩脯以降

云籩脯者蒙上兩籩之文無義敖謂以別於所祭者迂也

屨夏用葛【至】不屨繐屨

此論三服之屨不在前爵弁皮弁緇布冠各一匴一節後者一爲此篇是冠禮宜以冠弁爲主論冠弁而卽及屨非類也一爲執以待於西坫南南面東上賓升則東面論及執冠者面位已引到主人端爵韠云云不可以論屨截斷文勢也一爲上文論所陳冠服器物俱爲下行禮而說今加冠三次但云服冠服而不及屨故論屨不須在行禮前也其不綴在三服下者以屨有絇繶純絇繶純又有色有寸數若不言則漏略若詳言則與緇布冠缺項等六物一例失賓主輕重之義故也疏乃謂皮葛不同且屨在下不宜與服同列則服固有裳屨不可從裳列乎皮葛𨿽不同將不可類敍乎二說皆非其不在戒賓等辭前者戒賓至爲字等辭蒙上論行禮而及之文類勢便亦不可以論屨截斷也故論屨一節不補在篇末無可附者此乃古人造文之法斷續參差要皆有謂後儒或移此於賓升則東面下非其序矣當仍從古本

爵弁纁屨黑絇繶純

鄭曰爵弁尊其履飾以繢次敖曰黑屨靑飾白屨緇飾則此纁屨當飾以白而白非所以爲飾故越之而用黑焉按虞書以五采彰施於五色作服考工記云凡畫繢之事後素功又云五采備謂之繡則古人五采皆用爲飾不廢白也鄭說不可易

戒賓曰【至】惟其所當

敖謂以士昏禮例之此以下所載諸辭皆當爲記文乃在經後記前未詳按冠禮諸辭卽經也士昏禮經未及辭故於記補之又冠禮經詳故記但言冠義昏禮經略故記皆補其所未備言各有當不可以彼而例此也

公侯之有冠禮也夏之末造也

此見夏初以上無公侯冠禮也

天子之元子猶士也天下無生而貴者也

天子之元子猶士則亦用士禮冠之此見無天子元子冠禮也天下無生而貴者鄭云明人有賢行著徳乃得貴也【此鄭注見郊特牲】

繼世以立諸侯象賢也

言不象賢則𨿽繼世而不得立爲諸侯故防而卽位者俱以士禮冠之不成之爲諸侯也釋所以無公侯冠禮之意孔疏郊特牲此節云釋夏末以來有諸侯冠禮之意乃是反說蓋執其詞而不逆其志也

以官爵人徳之殺也

此申上五十而後爵之意以徳之大小爲爵之大小則年未五十不必有大徳故大夫之爵不及也

死而諡今也古者生無爵死無諡

此因上冠而字之敬其名也而類及之見古者士但有名字而已今死而諡則文勝也言生無爵又因以官爵人而及之

此冠義禮記郊特牲篇亦載之亦有繼世以立諸侯而下三節先儒謂於冠義無所當而疑其錯簡非也去此三節則義不明備郊特牲冠義末云知其義而敬守之先王之所以治天下也見士冠禮中先王治天下之道存焉象賢徳殺二節亦發此義

附士冠禮監本刋誤

筮必朝服尊蓍龜之道也

朝服下嘉靖本有者字按疏出注語及楊氏圖並同道下嘉靖本無也字楊圖同

肩革帶博三寸

三疏作二按鄭此注本玉藻彼文正作二又士大帶廣二寸則革帶二寸可知當攺正

所自辟除府史以下也

嘉靖本無也字按疏及楊圖並同

今時卒吏及假吏皆是也

卒吏朱子通解引疏作卒史按漢書倪寛傳補廷尉文學卒史黃霸傳補左馮翊二百石卒史儒林傳置五經百石卒史皆作史當攺正

假吏之吏疑按後漢志司隸校尉州刺史並有假劉昭注引漢官雒陽令有假皆不兼吏名此云假吏者或吏字衍或鄭隨時俗稱之

筮人有司主三易者也

嘉靖本無也字楊圖同

韇藏防之器也

嘉靖本無也字按疏及楊圖敖氏集說皆同

宰有司主政教者也

嘉靖本無也字疏同

卦者有司主畫地識爻者也

疏無也字楊圖同

宗人有司主禮者也

嘉靖本無也字按疏及敖說同

在客曰介

曰疏作稱

水器尊卑皆用金罍及大小異

朱子通解云罍下及字恐誤彤謂及至也言至其大小則異耳

其爵同

朱子云三字未詳彤按下記云古者生無爵注云周制以士爲爵疏云案周禮掌客職云凡介行人宰史以其爵等爲之守禮之陳數凡介行人有士故知周士有爵是本句爵字卽爵命之爵士𨿽有上中下而仕於公侯伯者爵等則一故云其爵同也蓋申言所以皆爵韠之義無誤字

勺尊升

按疏謂少牢罍水有枓與此勺爲一物故云尊斗則升本作斗後魏以來字多別體升斗字幾不辧故致誤耳當攺作斗

周禮王之皮弁防五采玉璂象邸玉笄

璂嘉靖本作琪通解楊圗並同按儀禮釋文作璂周禮弁司作璂釋文云本亦作琪則二字通用也

則士之皮又無玉象邸飾

邸字疑按賈釋皮弁笄爵弁笄云大夫士之笄亦當用象是士之皮弁惟邸不用象故不云無玉象飾而云無玉象邸飾也又按聶氏圖引梁正阮氏圖云笄士以骨大夫以象則士笄無有以象飾者而此注邸爲衍字矣未詳孰是

古文匴爲篹

爲嘉作作

坫爲襜

爲疏作作

古文袗爲均也

朱子通解云按袗古文作均而鄭注訓同漢書字亦作袀則當從均袀爲是矣但疏乃云當讀如左傳均服振振一也則未知其以袗字爲均耶抑以袗音爲振也彤按通解所引疏在士昏禮女從者畢袗節鄭注袗爲上下同杜解均服亦云上下同服故疏言讀如均服之均蓋袗旣訓同則字當爲均而音亦從之也凡注疏所云某讀如某書某句之某字皆義與音並一者若以袗音爲振則專取音之一非其例矣但鄭疊出古文而不從者疑今文本作袀鄭以從土不若從衣故從今文後又轉譌爲袗耳然則袗當爲袀也師古曰袀音均又別本無也字

童子之飾也

飾嘉靖本作節按玉藻正作節孔疏以禮節解之則非飾明矣當攺正

古文紒爲結

通解曰按漢書髻亦作結

外門大門外

敖氏集說引此注無下外字當從之

立於房外之西

於嘉靖本作於

行翔而前鶬焉

鶬疏亦作蹌按聘禮眾介北面蹌焉正作蹌又曲禮士蹌蹌釋文云蹌本又作鶬同七良反則鶬蹌一也

洗盥而洗爵者

者衍文按疏兩疊注語前有者字疊注例也後無者字注本無之也若有之則不辭矣傳寫者因前疊注而誤從後爲得

古文葉爲擖

擖李本金本作掲按少儀云執箕膺擖鄭注擖舌也釋文云以涉反嘉音叶然則古文自以聲同而誤耳若作掲則擖形不全又誤之誤矣

此醴當作禮

此句下嘉靖本有禮賓者謝其自勤勞也九字通解集說同當增入疏不之釋疑有脫漏

必帷幕

必嘉靖本作以通解集說同按聘禮記云次以帷注語本此當攺正

賓醴不用柶者

賓醴嘉靖本作禮賓通解同當從之疏作醴賓

內則曰飲重醴淸糟

重醴淸糟下嘉靖本有稻醴淸糟黍醴淸糟粱醴淸糟十二字通解集說同惟疏專出重醴淸糟四字釋之而不疊稻醴十二字彤謂鄭引內則本爲泲其醴及文者用淸之證義取淸糟無事分稻黍粱之等遂刪並其文以成句故賈從而釋之如此若諸本則復而贅矣但疏釋重醴淸糟節末云稻醴以下是也似稻醴十二字注原有之蓋當時傳寫者誤取內則全文入之未可知要非鄭意也

贊者眾賓也

嘉無此八字楊圗同按此八字上云男巫王弔則與祝前疏云云祝前者周禮春官防祝職云王弔則與巫前是也然則此八字乃賈引之以釋注而非注本文明矣況鄭注簡嚴上句中已含此八字何用疊施耶當從嘉靖本

春秋傳曰吾公在壑谷

嘉靖本傳曰下有鄭伯有耆酒爲窟室而夜飲酒擊鐘焉朝至未已朝者曰公焉在其人曰廿八字壑谷下有伯有者公子子良之孫良霄十一字按疏有釋良霄語釋文有耆酒窟室朝至公焉等反音嘉靖本是也當從之

君弔蓋乘象輅

輅嘉作路楊圖敖說同按周禮巾車職本作路嘉是也

荊焞所以鉆灼龜者

按釋文云鉆一本作灼是鉆灼二字當衍其一本疏有鉆龜之文則所衍乃灼字也

周禮菙氏掌共燋挈

挈嘉作契敖說同按釋文作挈云本又作契蓋古二字通用但周禮本作契當從嘉

遂灼其焌契

灼按周禮作龡彼注云謂以契柱燋火而吹之【柱楊圖作往非柱與拄同】此蓋吹而後灼言灼則吹在其中矣但恐與灼龜之灼亂仍從周禮本文爲得

遂以役之

按周禮本文無以字當去

古文闑作縶

縶槷之誤也士冠禮諸篇疊出此文皆云作槷

儀禮小疏卷一

欽定四庫全書

儀禮小疏卷二

吳江沈彤撰

士冠禮箋

前期三日筮賓

前期三日注謂空二日者爲期一日宿賔宿贊冠者又一日也賈疏甚明敖乃謂但空爲期之一日誤以宿賓贊與筮賓同日耳

設洗直於東榮南北以堂深水在洗東

按鄕飲酒禮設洗於阼階東南南北以堂深東西當東榮彼疏云榮在屋棟兩頭與屋爲翼此直東榮亦設於阼階東南蓋遙當之正堂之旁爲東堂西堂東堂西堂之旁爲夾道夾道之旁爲都宮之墻則東榮正臨夾道故洗東有餘地可置水而當東榮加東西二字亦非贅文萬氏爲寢廟圖屋兩旁無夾道疎也南北以堂深彼疏云堂下洗北去堂逺近取於堂上深淺假令堂深三丈洗亦去堂三丈以此爲度蓋去堂不三丈不堂東榮則於陳器位人害耳

設洗直於東榮

注云榮屋翼也疏云卽今之摶風朱子廈屋說雲橫棟盡外有版下垂謂之摶風榮翼乃接檐之名【接檐謂東西腰檐也】疏直指摶風誤又釋宮云說文曰屋梠之兩頭起者爲榮又曰屋櫋聨【二字考說文增入】齊謂之檐楚謂之梠然則梠卽檐而檐之東西起者乃曰榮耳彤按二說釋宮爲得其實謂檐爲榮乃本郭璞注上林賦所雲南榮屋南檐者以說文核之郭亦誤也又士防禮云升自前東榮降自後西榮前者南後者北由南北而言則曰東榮西榮由東西而言則曰前榮後榮故喪大記之西北榮與士喪禮之後西榮一也

南北以堂深

以堂深庭洗宜先深堂之深而堂之深無明文陳氏禮書引尙書大傳曰士之堂廣三雉三分其廣以二爲內注云雉長三丈內堂東西序之內也是堂廣凡九丈序內六丈而堂之深亦未及焉按考工記云周人明堂度九尺之筵東西九筵南北七筵五室凡室二筵疏引書傳云周人路寢南北七雉東西九雉室居二雉知周人度堂寢之深廣皆以九與七差之也然則堂廣九丈者堂深宜七丈室取二丈【實一丈八尺五寸】室之外宜五丈以序內堂廣六丈九七差之堂之深尙宜四丈六尺六寸有奇朱子釋宮云士昏禮疏曰碑在堂下三分庭一在北聘禮注曰設碑近如堂深三分庭一在北設碑而碑如堂深則庭蓋三堂之深也聘禮疏云碑東當洗然則洗西亦當碑而北去堂亦四丈六尺六寸有奇矣

韎韐

注云韎韐緼韍也士緼韍而幽衡合韋爲之士染以茅搜因以名焉今齊人名蒨爲韎韐按玉藻云一命緼韍注云緼赤黃之間色所謂韎也疏云毛詩云韎韐茅搜染齊人謂茅搜爲韎韐聲也茅搜則蒨也詩疏云此傳云一入曰韎韐按爾雅云一染謂之縓是韎韐卽縓也然則韎爲赤黃色之冣淺者韐乃韍之異名並韎韐爲色通方言非正訓也說文韐亦作�云士無市【韍同】有�制如榼缺四角爵弁服其色韎賤不得與裳同司農云裳纁色詩疏又云駮異義云韎艸名字當作靺

緇深赤而有黃者爲纁縓淺防防淺纁黒而兼靑赤黃者爲

說文云黑而有赤色者爲

鄭注檀弓黃裏縓緣云黃之色卑於纁縓纁之類

端裳黃裳雜裳可也

鄭云上士裳中士黃裳下士雜裳𨿽無正文而義有可取蓋士冠禮本爲未仕之士制之而冠主則已仕爲士者故得用攝盛之法假令父爲上士則子服裳父爲中士下士則子服黃裳雜裳若父爲大夫則子亦服裳禮窮則同也故敖謂端以裳爲正是也謂若無裳亦許其用黃裳雜裳則何爲而無裳乎非其義矣

緇布冠缺項

缺項所以固緇布冠者其用與皮弁之笄爵弁之笄同乃自爲一物非虛言冠項之缺也鄭讀缺如頍謂其制圍髮際結項中隅爲四綴敖讀如字謂別以緇布一條圍冠而後不合皆無正文不辧其孰是然並以缺項爲固冠之物則不可易也萬充宗乃以冠後兩開不相屬爲缺項是缺項非一物而本文五字專爲下句張本矣豈誤以緇布冠與靑組纓同篋而忘其自置一匴乎不思甚矣

贊者皆與贊冠者爲介

彤曰鄕飲酒記云主人之贊者不與無算爵然後與此亦當然

歸賓爼

彤曰鄕飲酒記云其牲狗也賓爼脊脇肩肺介爼脊脇胳肺此介爼不用胳用臑若醮用特豚則歸賓亦以豚爼

此賓蓋兼介而言按燕禮獻賓有爼獻公卿無爼下記云與卿燕則大夫爲賓注云不以所與燕者爲賓者燕爲序歡心賓主敬也然則賓主敬故有爼燕爲序歡心故卿無爼又人君尊故與之序歡心敬乃可殺此冠禮是士勞其賓贊於贊冠者不可以殺其敬故知介亦有爼也

三醮有幹肉折爼

注云幹肉牲體之脯也折其體以爲爼疏云或爲豚解而七體以干之及用之將升於俎則節折爲二十一體也陳祥道云國語曰禘郊之事則有全脀王公立飫則有房脀親戚燕飲則有殽脀【周定王語】全脀豚解也房脀體解也殽脀骨折也士喪禮特豚四鬄去蹄兩胉脊旣夕鼎實羊左胖亦如之然則四鬄者殊左右肩髀而爲四又兩胉一脊而爲七【士喪禮疏云前左右肩臂臑屬焉後左右髀防胳屬焉並左右脇通脊爲七體】此所謂豚解也喪禮略豚解而已至虞然後豚解體解兼有焉若夫正祭則天子諸侯有豚解體解禮運曰腥其爼熟其殽體其犬豕牛羊腥其爼謂豚解而腥之爲七體熟其殽謂體解而爓之爲二十一體大夫士有體解無豚解以其無朝踐獻腥之禮故也朱子云豚解之義陳說得之二十一體則折脊爲三曰正脊曰脡脊曰橫脊兩胉各三曰代脇曰長脇曰短脇凡六兩肱各三曰肩曰臂曰臑凡六兩股各三曰髀曰肫曰胳凡六通爲二十一體凡牲與臘方解割時皆如此但牲則兩髀以賤而不升於正爼耳故少牢禮具列自髀以下凡二十一體但髀不升耳而鄭氏注云凡牲體之數備於此初不及他體也況此言臘則又不殊賤也【按周禮幹肉𨿽掌於臘人然經云掌幹肉凡田獸之脯臘鄭注云大物解肆幹之謂之幹肉臘小物全幹則幹肉與臘別也此二句誤】而周禮肉饔及此經昏禮兩疏皆言二十一體乃不數兩髀而不計其數之不足蓋其疎略至少牢疏及陳祥道乃去髀而以兩觳足之蓋見此經猶有脰及兩觳可以充數然欲盡取之則又衍其一故獨取兩觳而謂脰非正體若果如此則觳亦非正體又何爲而取之耶此其爲說𨿽巧而近於穿鑿不可承用彤謂體解之義朱子之說盡矣其云凡牲與臘方解割時皆如此者謂方出鑊而未升鼎爼之時按士虞記殺於廟門西豚解是未烹時總爲七體也下云羮飪升左肩臂臑肫胳脊脇實於上鼎是實鼎時一左胖而分七體也則體解在羹飪之後而不在未烹以前可知【士虞記注云豚解解前後脛脊脇而已熟乃體解升於鼎也】朱子特未之詳言耳又按左傳云王享有體薦宴有折爼【宣十六年】杜注云享則半解其體而薦之宴則體解節折升之於俎孔疏云薦其半體亦爲之房烝爲不食故不解折體解節折升之於爼卽殽烝也然則半解其體乃用半體而豚解之若旣夕禮之分爲四段也固非士虞半解之七體亦豈少牢之解爲二十一體乎陳以房脀爲少牢之體解誤矣至殽脀之義杜孔云體解節折卽本諸國語蓋言旣體解之而又節折之此體解卽豚解而爲七體也節折卽體解而爲二十一體也陳雲骨折與節折同但下云肩臂臑防胳之骨不折所折者脊脇是徒知脊之折爲三脇之折爲六而不知肱骨之分而爲肩爲臂爲臑股骨之分而爲髀爲防爲胳皆折也則亦不能無失也若推而言之特牲饋食屍爼阼爼主婦爼皆正脊長脇各二骨折十二骨而爲二骨者六折六骨而爲二骨者三也少牢饋食脊脇皆二骨以並至賓屍各一骨折二骨而爲一骨者兩也少牢賓尸之臑折豕左肩折特牲之觳折折一骨而爲半骨者兩也皆謂之骨折亦通謂之殽脀特牲記云若有公有司私臣皆殽脀注云此所折骨直破折余體可殽者升之爼是也又士虞記云用專膚爲折爼取諸諸脰膉折脰膉亦謂之折爼則凡破折余體者皆視此矣【敖繼公特牲記主婦爼觳折說云凡牲體皆折也然經文之例其先言體乃言折或單言折者必非正體若全體者也蓋與折爼之說不同今以士虞記例之敖亦未盡】然殽脀折節之正必以節折二十一體者當之又按此經賈疏云案周禮臘人云掌幹肉凡田獸之脯臘鄭注云大物解肆幹之謂之幹肉薄析曰脯捶之而施姜桂曰腵修若然幹肉與脯修別此注云牲體之脯者但取於脯之幹不取其薄析也

脊凡二十四節正脊十二節在脰下【頸骨以下六節疑但名脊不名正脊或統名正脊】脡脊六節在正脊下橫脊六節在脡脊下正脊半短半長橫脊尢長

代脇六長脇六短脇二凡兩旁各十四骨凡肱三節股四節皆去蹄算

胳下曰觳

前蹄上有四短節連頸骨總名曰臑臑之名由四短節柔故也

正脊當心微屈脡脊不屈皆較橫脊少短橫廣也不曰長而曰橫據爼上言

代脇前脇也按廣雅云佽代也然則代亦訓佽矣詩毛傳云佽助也然則代亦有助義矣前脇冣短若爲長脇之助故名代脇

若殺則特豚載合升離肺實於鼎

注云煮於鑊曰烹在鼎曰升在爼曰載載合升者明烹與載皆合左右胖敖說云載衍文彤謂則特豚載爲句乃承上干肉折爼而言載卽謂爼謂爼爲載猶謂脯醢爲薦也蓋先載半體以醮子畱其半以禮賓贊各有其爼不得合左右胖並載也合左右胖並載者惟士喪禮爲然鄭注非是敖亦不得其說而衍之爾又冠禮主於醮子醮子者賓設爼者賓之贊禮賓贊亦爲其醮子而勞之然則醮子以右胖禮賓贊以左胖特牲饋食記云屍爼肩臂臑肫胳正脊橫脊長脇短脇其右胖醮子之體數歟鄕飲酒記云賓爼脊脇肩肺主人爼脊脇臂肺介爼脊脇胳肺其左胖禮賓贊之體數歟但鄕飲酒介爼以胳辟大夫爲遵用臑與肫耳冠禮賓之下無尊於介者爼宜用臑或疑冠禮非特牲饋食之比不知士之子攝盛可用士之爼也他無所仿則仿神爼而已鄕飲酒亦士禮又具賓介與冠禮同故亦仿之

敖說云士喪禮曰特豚四鬄去蹄兩胉脊此其合升之體數也又於士昏禮特豚合升云不言四鬄兩胉者士喪禮有成文故此略之按此經醮辭有云肴升折俎則是固以節折之體而升之爼也節折之體分載各爼或九或三而合升於鼎則総爲二十一體敖見士喪禮合升七體遂以爲冠昏皆然不知嘉禮凶禮詳略各有其宜一槪以相量則失之矣

彤曰不用豕而用豚豚未成牲而將成牲於冠義類也昏合體喪凶事並事之將成故亦用豚載字屬上讀蓋謂爼爲載必言載者嫌合升爲升爼也合升以下載爼前事合而升之爲醮子禮賓輕重略同又豚小鼎足以容爾右胖醮子左胖禮賔蓋先後分載各爼鄭云載爼合左右胖以喪禮爲冠禮誤也云凡牲皆用左胖亦誤

儀禮小疏卷二

欽定四庫全書

儀禮小疏卷三

吳江沈彤撰

士昏禮

昏禮下達

疏云下記昏辭云吾子有惠貺室某也稱有惠明前此已通辭相許

按士冠禮首云士冠禮筮於廟門士相見禮云士相見之禮贄冬用雉夏用腒鄕飲酒禮云鄕飲酒之禮主人就先生而謀賓介鄕射禮云鄕射之禮主人戒賓燕禮云燕禮小臣戒與者公食大夫禮云公食大夫之禮使大夫戒凡篇題皆用經首句故首句無不與篇題同首句下必序是禮之始事不及其他且明了無不成辭者則此經昏禮上當脫士字下達上亦有闕文玩鄭注必先使媒氏下通其言及引詩匪媒不得諸語當脫使媒氏三字則昏禮有其始而辭成與諸篇首句一例矣敖君善及萬充宗等乃爲自天子下達庶人之解無論其辭不成也而例且變變例必有謂今將以此明士之昏禮略如大夫以上而卽昏以例其餘乎則昏禮非要且近於記文之旁及者將以此明大夫以上之昏禮卽士禮而略其文乎則大夫以上之昏禮今𨿽無考古未嘗不各有其書而其義亦非要若媒氏通辭固昏禮之要也捨其要而及其非要經無是也故其說𨿽本先儒其誤實甚又下達下字當去聲讀與周易男下女之下同蓋自請期以上皆壻父下女父之事親迎爲壻之下女女在家壻家未有不爲之下者故使媒氏下達乃壻父自下之始也而疏以男上女下解之亦乖經義

賓升西階當阿東面致命

鄭云阿棟也入堂深示親親今文阿爲彤謂阿非棟方納采而卽示親親非情之正按鄕射記云序則物當棟堂則物當楣注云是制五架之屋正中曰棟次曰楣前曰之前爲檐又考工記云四阿重屋注云若今四注屋【注近本作柱士冠禮引此作注注卽霤也作注爲是】四注則四檐四檐則四阿然則阿卽也今文阿爲義之同耳又按鄕飲酒禮云賓主拜於兩階上皆當楣此賓升西階而當阿致命四禮相如蓋皆承壻父自下之義又賓主不敵示之謙𨿽當楣且不敢況入堂深而當棟乎必不然矣考工記又雲門阿之制五雉阿亦也注云棟亦非按其下論宮隅城隅之制是阿與隅兼舉知以邊對角言之

凡鄭注疊出古文今文有聲之一者若旅作臚謖作休箭作晉之類有聲之近者若閾爲蹙糅爲縮牢爲纋之類有音之一者若闑爲與作預之類有音之近者若盥作浣媵作騰之類有形之近者若纁作燻啐作呼之類有形之於上下文一者若酳作酌【士虞少牢】常爲祥【士虞】用爲於【特牲】之類有義之近者若黍作稷俟爲立射人爲檳者特爲爼之類有義之一者若起爲開扄作之類其中亦有互相兼者皆鄭以爲誤而不之從者也此阿之作則由義之一而誤者阿之言倚屋宇倚焉之言閣屋宇閣焉名異實同故緣此致誤不見於經而阿見考工記今𨿽不依鄭義亦當從古文爾

摯不用死

士以雉爲贄其常也故下記奠贄注云雉也此云贄不用死注云贄鴈也吾友曰尙書云一死贄謂雉也則此句直云贄不用雉而已敖繼公謂古人非昏禮而用鴈豈有用死者乎則誤甚矣愚謂贄不用雉者爲其死也不曰雉而曰死兼明其義也白虎通謂昏禮贄不用死雉故用鴈是也必用鴈者取其生而有節故上下共之非爲攝盛敖又謂此文在皮帛之前是指納采之類又云遣使爲之而非親執以相見不可謂贄皆非也記文多一事一義上又云凡行事必用昏昕則自該親迎言之不可謂專指納采之類且使者代主人將事則使者之執之猶主人之執之也何不可謂贄耶

納徵纁束帛

注云束帛十端也周禮曰凡嫁子娶妻入幣純帛無過五兩按鄭周禮注云五兩十端也必言兩者欲得其配合之名雜記曰納幣一束束五兩兩五尋然則每端二丈彼疏云古者二端相向捲之共爲一兩五兩故十端也【昭二十六年幣錦二兩注云二丈爲一端二端爲一兩所謂匹也二兩二匹】又按鄭雜記注云十个爲束貴成數兩兩卷【捲近本作者誤今以意攺正】合其捲是謂五兩八尺曰尋五兩五尋則每卷二丈也合之則四十丈今謂之匹猶匹偶之云與彼疏云一束謂十个兩个合爲一卷是束五兩也聚此數說而此經束帛之制明矣

容齋隨筆載春秋公羊傳乘馬束帛注云束帛謂三纁二三法天纁二法地鄭聘禮注三纁二

按周禮染人云夏纁注云纁天地之色以爲祭服疏雲天地之色黃而云纁者【故書云作字之誤也】土無正位托位南方火火色赤赤與黃共爲纁也【故書無下赤字王制疏采鄭易注已然此說蓋本鄭】又按爾雅云一染謂之縓再染

謂之赬三染謂之纁說文云縓帛赤黃色纁淺絳也郭璞云赬淺【近本誤作染】赤色鄭剛中云纁赤黃色然則纁之爲赤而有黃無疑矣【縓與纁皆赤黃色則赬亦赤黃色故云淺赤又喪大記云復者朝服大夫以赬疏以赬爲纁裳亦赬爲赤黃色之證】禮器云白受采乃由白而黃而赤以成兼西中南三方之色備乎陰而又得其中取法於地者也【南方陽之正位北方陰之正位然陽生於子陰生於午故又爲北陽而南陰也】又按考工鐘氏云三入爲纁五入爲緅七入爲緇注云染纁者三入而成又再染以黑則爲緅緅今禮俗文作爵言如爵頭色也又復再染以黑乃成緇矣凡色者在緅緇之間其六入者與疏云纁不入赤而入黑則爲紺紺蓋四入也說文云紺深靑赤色黑而有赤色者爲新附文云緅靑赤色士冠禮疏云淮南子云以湼染紺則黑於湼況更一入黑爲緅乎新附文僅謂之靑赤者對而言耳以纁爲質而靑而黑以成乃又兼東北二方之色備乎陽而包乎陰取法於天者也天之正色蒼而地之正色黃而纁聖人法天地以制衣裳而別其色故禮服之重者莫不上而下纁記云皮帛必可制納幣以纁重昏禮使制爲盛服也

詩云朱芾斯皇鄭雲天子純朱諸侯黃朱黃朱其卽纁歟純朱則黃亦隠矣

玉藻云衣正色裳間色注云謂冕服上纁下疏云是天色故爲正纁是地色赤黃之雜故爲間按五方間色緑紅碧紫駵黃皆以五行相克爲間纁𨿽間色火土相生得中肖母非他間色可比故聖人重之而以爲裳也

凡染黃而不得赤其黃不深縓赬纁𨿽云淺赤實皆深黃也纁則黃之尢深於土色最肖者故以爲裳說文緇帛黑色也禮書云說文緅爲靑赤色紺爲深靑色則紺黑於緅矣鄭賈之徒謂纁入黑則爲紺紺入黑則爲緅不可考也按說文緅字乃徐等新附義𨿽本玉篇亦稍疎略陳用之遂疑紺黑於緅而謂爲不可考誤矣說文又云才微黑色如紺亦可互證

說文云絳大赤也論語疏云緅淺絳色士冠禮爵弁注云其色赤而微黑如爵頭然或謂之緅疑四入爲朱五入則謂之絳大赤者言赤之過也若四入爲紺則五入爲緅矣𨿽同五入一是染絳一是染黑不可以緅爲絳也又何必別其深淺乎說文曰蒼艸色也

鄭周禮媒氏注云純實緇字也古緇以才爲聲納幣以緇婦人陰也【云象婦人陰則庶人亦當衣緇何象乎云象昏禮之幽陰者得之】凡於娶禮必用其類士大夫乃以纁束帛此經注云用纁象陰陽備也然則爲陽而緇爲陰矣又鄭注此經纁裳緇袘云緇緣者象陽气下施是緇亦陽也按考工記畫繪之事雜五色東方謂之靑南方謂之赤西方謂之白北方謂之黑天謂之地謂之黃凡五而目有六者【覲禮云六色】與黑同而異也五方之色單而天之乃全乎五方之色入黑而爲緇則諸色潛藏獨見其方之色而已故說文但訓緇爲黑而康成以爲陰類也然所見者𨿽獨北方之色而天之色實含諸其中故禮服緇與恆互用而康成又以緇爲陽象不等諸專象北方之黑也蓋專象北方之黑不以靑赤黃諸色爲裏或曰凡昏禮無貴賤皆陰陽備鄭乃謂惟士大夫之幣象之豈庶民獨不當象之乎謂娶禮必用其類而以緇則士大夫何爲而不用其類與彤謂言非一端各有所當專用緇則取象幽陰兼用纁則取象陰陽之備皆昏禮之義類庶人取其細而不取其大下士也然不用黑而用緇則以緇之中仍備乎陰陽之色耳

又按士冠禮所陳三服端裳乃服之下者然在庶人爲上服昏禮攝盛則庶人與其妻皆可服而納幣以緇者緇又降於也

楊信齋云朝服十二升緇布衣而素裳但六入爲七入爲緇大判言之緇衣亦名故云周人衣而養老衣指朝服言之

考工記訂義趙氏云緇相類所以染人言而不及緇鐘人言緇而不及也

賈疏雲天與北方黑二者大同小異言天止得謂之天不得言黑天若據北方而言黑俱得稱之是以北方云武宿也

緇深於縓淺於纁而實爲纁之類故亦象天地

緇深於固包乎之所包縓淺於纁亦已包纁之所包故可以代纁也

緇𨿽大判同然冕服皆以而弁服則緇通用是緇之色固下於也

昏禮幽陰故取象北方之色謂象婦人陰者非也旣夕記注云衣以緇裳以縓象天地也蓋緇類於亦爲天色是子半以後之天色屬陽緇是子半以前之天色屬陰

下記云皮帛必可制而女服防衣則此經中容有防也蓋防𨿽深於而卑於故以統之

又按鄭聘禮注引朝貢禮云純四隻制丈八尺疏云純謂幅之廣狹制謂舒之長短趙商問只長八寸四隻則三尺二寸太廣非其度鄭答云古積畫誤爲四當爲三三咫則二尺四寸矣雜記云納幣一束束五兩兩五尋注云每卷二丈是昏禮之幣視制幣加長則幅宜亦加廣矣幅廣本二尺二寸純二十四寸亦加二寸二十四寸取十二支兩合之數二十尺取十干兩合之數於昏禮爲類此說較裴陳實勝然恐終不若鄭義之深更詳之按賈疏云凡嫁子娶妻含尊卑則純帛宜依此說鄭破字非也但庶人入幣決當用防帛非鄭亦不能立此義

純言廣四尺則長二丈可知制言丈八尺則廣二尺二寸可知互舉以見例也

純猶全也幅長二丈廣二尺四寸爲全通尊卑入幣言之士大夫用纁庶人用防皆以五兩爲率爵弁服冠衣不用大夫赬則裳不用纁爵淺於而衣緇則深於赬淺於纁

皮帛必可制

郊特牲云幣必誠彼疏云誠者使可裁制勿虛濫是以不濫惡爲誠也則此云可制者亦不濫惡之謂

有裧至於門外

注云裧車裳幃也周禮謂之容

鄭司農注周禮云容謂幨車山東謂之裳幃康成此注本之按雜記其輤有裧緇布裳帷注裧謂鼈甲邊緣裳帷圍棺者則裧與裳帷明非一物詩疏云裳幃以幃幛車之旁如裳其上有蓋蓋有衣【三字增】四旁垂而下謂之襜是也且昏禮以有裧爲盛爲裧非凡婦人車所有也衛風雲漸車帷裳則帷裳乃凡婦人車有之其爲二物益明矣旣夕記注又云裧於蓋弓垂之此得其實又容與蓋相配則容是在上之幨非在旁之裳幃山東人亦誤稱之

裧衛風詩疏引此作襜周禮注云容謂幨車亦謂此有裧之車按玉篇幨襜並同裧又裧或作�【此入音義】幃呼韋切又音韋按雜記緇布裳帷幃作帷帷於悲切音相近通用說文云在旁曰帷【亦入音義】

女次純衣

注云周禮追師掌爲副編次又云女從者畢袗則此衣亦矣疏云按追師注云外內命婦衣鞠衣襢衣者服編衣褖衣者服次此純衣卽褖衣士服爵弁助祭之服以迎則士之妻亦服褖衣助祭之服也彤按詩鄭風箋引此經純作防釋文云本或作純又作緇並同則此衣是防而非又按周禮內司服掌王后之六服褘衣揄狄闕狄鞠衣展衣緣衣注云褘衣揄狄靑闕狄赤鞠衣黃展衣白褖衣黑則褖衣亦非而黑防𨿽備色而外見惟黑故云純衣卽褖衣也士妻之服褖衣助祭王朝侯國同後服而士妻亦服嫌也後夫人服靑服赤而士妻服僭也故助祭不以而以黑昏禮自服於其家又嘉禮攝盛宜用備色然以緇而不以者緇下於𨿽攝盛猶示之節也聖人之謹於辧分如此

賓升北面奠鴈再拜稽首

賈云此時當在房外當楣北面

按此時女立房中南面俟壻壻當楣北面奠鴈拜所謂執贄以相見也壻婦之相見同此始婦不答拜者謙不敢當其盛禮也蓋稍還避之婦人從夫者也故無論夫下之而不敢當卽夫齊視之而亦不敢當故夫有親迎之禮而婦無見夫之儀夫執摯以拜而婦不答拜也不還其摯者鴈取有常節隨陽義不可不受也婦𨿽不敢當夫之下之齊之而未嘗不隨者所以明婦順也主人西面於阼階上女房外南面而賓北面奠鴈是許之執摯相見矣許之執摯相見若父母親授之故曰壻親受之於父母也

母施衿結帨

按爾雅云衿謂之袸郭注云衣小帶邢疏云衿士昏禮施衿結帨是也陳用之禮書引爾雅此文及注而云纓帶曰衿士昏禮之衿卽內則衿纓之衿衿纓以佩容臭者彤謂此皆近是而未得其實郭以衿爲衣小帶蓋卽說文所謂衣系也【說文云衿衣系也而無衿字爾雅釋文云衿又作紟明紟與衿通】陳乃直以爲佩帶按爾雅於衿謂之袸下卽又云佩衿謂之褑是衿與佩衿必非一物故郭注佩衿亦別云佩玉之帶安得卽以衣小帶爲佩帶哉然則解士昏禮之衿當用佩帶而不當用衣小帶明矣若此帨及下經之鞶則皆所佩而結於帶者也蓋佩玉佩用之帶皆曰佩衿

婦從降自西階

按春秋隠二年紀履緰來逆女公羊傳曰女在其國稱女在塗稱婦入國稱夫人然則士大夫之昏禮可以類推此經婦從女未在塗也而稱婦蓋奠鴈之時賓迎主授女旣從賓則婦而非女由此始矣且降自西階亦在塗之始故稱婦而不稱女也入夫家無攺稱者婦士妻之本稱也曲禮曰天子之妃曰後諸侯曰夫人大夫曰孺人士曰婦人

壻禦婦車

此稱壻而不稱賓者女未授則賓之婦旣從則壻之皆對主人而稱也亦辧名定分之義

婦至主人揖婦以入

主人揖婦左還辟之詩云好人提提宛然左辟按禮之通例賓及門主人出門再拜賓答拜賓升堂卽不復拜其有升堂而拜者謂之拜至乃所以尊之今旣迎婦而拜於其家則婦及壻門卽不必拜矣若升堂拜至尢非所以施於婦者也至後世交拜之儀不知所始而其義則非蓋自夫而言則嫌於拜至自婦而言似壻迎未答拜而此時拜之有仍當其盛禮之嫌矣總之娶婦之義夫爲之主婦未至則先之先之必下之婦旣至則帥之帥之則惟我之從共牢而食同其尊卑亦我使之同其尊卑也然則交拜之義安見非使之拜已而答之乎曰使拜己而答之是卑婦而自尊又與敵耦之義不稱合夫婦而言則所以成夫婦之義者不存乎交拜若以爲共牢合巹之先導可矣冠禮賓旣升堂卽行冠子之禮而子不拜賓昏禮婦旣升階卽行共巹之禮而婦不拜夫各有所宜義不系乎拜也主人於婦之至導之入門導之升階導之入室導之卽對筵意專在共牢合巹以成夫婦無取乎在堂之交拜也在堂交拜無論禮意有違而儀文亦不相稱若以此爲敬章別則親迎執摯之時已行之矣若有故而不親迎則當出迎於大門外再拜稽首而不應交拜於堂原交拜於堂之始必有不親迎而又不拜迎於門者乃爲此非禮之禮後儒不察而遂著之繆矣

夫入於室卽席婦尊西南面

導婦入室宜於此正夫婦之名故稱夫也夫婦之名正則復反其故稱矣故下經稱主人

匕爼從設

敖云此三匕三爼彤按上經所陳器饌醯醬二豆菹醢二豆黍稷四惇及四爵合巹皆爲夫婦各用其半故兼陳之則此設匕爼亦當有六匕六爼矣郊特牲昏義並用共牢而食者特謂其不異牲若豚魚臘夫婦各食其半耳非謂止三爼而共之也又下經婦用特豚饋舅姑注云右胖載之舅爼左胖載之姑爼時舅姑共席猶各有爼豈夫婦異席而顧共爼乎且婦前無爼亦非敵偶之義其誤甚矣

設湇於醬南

注云饌要方也按特牲注云臘特饌要方也彼疏云豆在神坐前豕設於豆東魚次豕東若臘復在東則饌不得方故特也上經臘特於爼北義同此經設湆於醬南者以醬東黍黍東稷若稷東復湆則饌仍不得方故亦特設之於醬南兩注皆明特設之義蓋必有特設者而後饌乃得方也是云饌方固不數特設者若通數二特卽不可謂方疏以爲要方者據大判而言由此故耳

設對醬於東菹醢在其南北上

敖云下文云設黍於臘北而此醬宜在黍東則於特爼爲東北也又云二豆在醬南俱當特爼之東彤按下經設黍於臘北之臘謂婦之臘卽婦之特爼也敖誤以夫婦共三爼乃以此臘爲卽上所特設者遂謂醬於特爼爲東北二豆當特爼之東無之而不誤矣且如其言則下經對席北去壻席過半夫婦徑不相直又何以稱其敵偶之義耶

禦布對席

楊氏夫婦卽席圖兩席與席前之饌俱在室南正相鄕敖乃謂婦席於壻席少北非也經云對席宜正相鄕其在室南不逼牖下者壻席布於奧對席當布於窔布於窔當避戶則布於奧亦不得逼牖下耳至所陳兩饌壻婦皆各有爼於經注都合但壻之席前豚爼宜當二豆之東而此但當菹東臘宜特設豚爼之北而此復當醢東則亦失之按聶氏圖惇形圓其徑同於簠簋簠簋口底徑俱五寸二分【今本簠口徑六寸誤】厚八分則惇徑通六寸八分豆圓徑尺二寸登與豆同【今本登徑二寸二寸上脫尺字】爼長二尺四寸廣尺二寸醬與菹醢俱在豆豚魚臘俱在爼黍稷俱在惇湆在登爼橫設臘特於豚北湆亦特於醬南中間凡三豆二爼二惇橫之爲三列縱之爲二列爼之長適當二豆之徑惇之徑當豆徑爼廣之半有奇參差配合饌乃得方婦席前之饌亦一例楊圖固未盡也今更爲圖以正之並列於左

﹤經部﹐禮類﹐儀禮之屬﹐儀禮小疏﹐卷三﹥

婦執笲棗栗

注云笲竹器而衣者其形蓋如今之莒盧矣疏云筥盧鄭舉漢法以況義但漢去今逺其狀已無可知也按詩毛傳云方曰筐圓曰筥說文云筥防也防飯器又云盧飯器以栁爲之蓋飯器而竹與栁爲之者宜於圓是盧亦圓也鄭殆兼二者以況笲之圓歟禮記釋文云笲以葦若竹爲之衣之以靑繒聶圖云笲如筥狀其口微弇而稍淺容一斗敖說以聘禮捲幣實於笲謂笲之制隋方如篋非也實幣之笲蓋隋圓

舅辭易醬

易醬敖云易姑醬是也謂禦爲之則非此蒙上舅辭之文蓋舅親易之下經婦餕姑之饌則姑酳之此舅辭婦之餕則爲之易醬猶酳之之義也禮必有報且姑之醬非舅不得輙易

郊特牲云婦盥饋舅姑卒食婦餕余私之也餕下當脫姑字私謂婦私其姑非謂舅姑恩於婦也自婦見舅姑至舅姑饗婦壻皆不與亦禮不參之義

於是與始飯之錯

蓋姑未酳之前媵自餕姑饌如婦之餕姑之饌也則禦亦自餕舅之饌矣禦餕舅饌媵餕姑饌與始飯之位同也姑旣酳於是媵餕舅余禦餕姑余乃與始飯之交錯也婦不餕舅餘者舅尊而不親也故媵亦從而不餕也然而姑酳之而卒餕之者媵餕主人之餘禦餕婦余之義也彼也終始乎交此也始乎別而終乎交不終乎交惠不均於昏禮亦不類

婦入三月然後祭行

此見適婦之入未三月𨿽遇時祭不往助也舅姑並歿三月而奠菜經已言之則此自指舅姑之偏歿者若舅姑並存而助祭於祖其必以三月亦明矣注於文義順疏論禮詳皆至當不可易敖乃云祭行謂夫家之祭方行夫家必俟婦入三月乃舉其常祭欲令婦得助祭而成婦之義則是主乎助祭者而不主乎所祭者此之謂重婦而輕祖禰兩失之矣萬充宗之誤尢多故不暇辧

若舅姑旣沒則婦入三月乃奠菜

厥明盥饋舅姑而廟見必俟三月者盥饋以養生廟見以祭死能則安不能則去均耳但欲知其能養卽養以觀之而已故厥明而盥饋舅姑也欲知其能祭非徐察其性行不得也故必三月而廟見也然盥饋舅姑𨿽在厥明而定婦之去畱亦須三月蓋三月天道小變之節婦徳之恆可於此而知之彼不親迎則婦入三月然後壻見者亦欲察知婦之徳果可以不去否耳婦三月而廟見壻三月而見婦之父母其義一也

若不親迎則婦入三月然後壻見

親迎爲昏禮大節而記乃有若不親迎之文下云婦入三月然後壻見固俟婦之廟見而後壻見婦之父母也則不親迎之爲無父者明矣敖氏集說云記曰父醮子而命之迎昏義曰子承命以迎是親迎必受父之命也若無父則子無所承命故其禮不可行此蓋統宗子支子而言萬氏商則專指宗子謂支子無父而有宗子之命則得親迎彤謂先王之禮敬宗收族支子旣必稱其宗以命使者則宗子自必代其父而主其昏謂支子得承宗子之命而親迎是也敖說未盡顧支子而無宗子以命之則亦不得而親迎諸父諸兄不可以命宗子其遂可以命支子乎

若昏期前定及期有公事未畢則使人逆之旣竣事乃俟於門外婦至再拜稽首而後揖入也此從諸侯不親迎而推之文王親迎於渭尙是爲世子是也諸侯親迎在境內蓋使上大夫往彼國迎之至境

內則親出迎之故謂諸侯不親迎者謂不親迎於其國也若入境而不親迎則有俟著俟庭之譏矣士冠禮云若孤子則父兄戒宿冠之日主人紒而迎賓拜揖讓立於序端皆如冠主禮於阼注云父兄諸父諸兄冠主冠者親父若宗兄也是諸父諸兄但可以戒宿而不可以爲冠主推之昏禮亦但可稱諸父諸兄以命使而不可以諸父諸兄主昏蓋旁尊不得而加諸正適也卽以旁尊而加諸支子猶嫌僭統未極敬宗之義故在支子可也在旁尊則亦不可附士昏禮監本刋誤

納采而用鴈爲贄者取其順陰陽往來

此二句嘉靖本在納其采擇之禮下句首無納采而三字疏及楊圖同按此乃合言之序當從之

故受其禮於禰廟

廟下嘉靖本有也字

南面待主人迎受

迎釋文作梧五故反按聘禮賓進訝受幾於筵前注古文訝爲梧公食大夫禮從者訝受皮注今文曰梧受梧與訝古音同故耳鄭皆疊出之要不從也【旣夕禮若無器則梧受之注不疊出今古文蓋句脫】不應此反自用之疑此迎本作訝傳寫作梧故釋文因之後人以迎訝同義遂更轉而爲迎亦無害也

純帛無過五兩

鄭注媒氏云純實緇字也古緇以才爲聲按鄭此注緇字當作防陸氏詩召南釋文云防帛依字糸旁才後人遂以才爲屯因作純字

從役持炬火

從嘉靖本作徒楊圖敖說同當從之

裧車裳幃

裳幃疏亦作幃裳按雜記緇裳帷則用裳帷衛風漸車帷裳則云帷裳彤謂裳帷謂如裳之帷帷裳謂帷之如裳者顚倒稱之各有其義此經作裳帷非誤但雜記衛風字皆作帷而此注作幃衛風箋疏並同蓋亦當時通用也

詩諸娣從之

詩下嘉靖本有云字當補

上下皆也

嘉靖本無也字疏及楊圖同當從之

用者謂用口啜湆用指醬

嘉靖本無用口用指四字按公食大夫疏引此注同彤謂經云以湆醬故注以用訓其字而以啜解其義若云用口用指則似所用者在口指而不在湆醬縣下嘉無於字

綪讀爲防屈也

防下嘉靖本重出防字通解楊圖同當從之

組系爲可結也

句下嘉靖本有古文幎爲涓五字通解同當從之

樓爲削約握之中央

爲嘉靖本作謂通解楊圖同當從之

今文樓爲纋

樓吳本作牢當從之

極猶放也

聶圖引此注無字按大射儀朱極三注云極猶放也亦無字當從之

令不挈指也

釋文云挈劉本作契按說文云挈縣持也大射儀注云無極放契於此指多則痛釋名云契刻也【杜預注定九年左傳盡借邑人之車契軸亦云】是挈當爲契但二字並從防防本從刀疑古亦通用

古文王爲三

三嘉靖本作玉吳本同當從之

君綿冒黼殺

綿嘉靖本作錦當從之

謂生時爵弁所衣之服也

嘉靖本無所衣二字疏同但通解楊圖並有按文有者是疏蓋脫也

天子以璆玉

璆嘉靖本作球楊圖同釋文亦作璆按禹貢雍州貢球琳瑯玕球史記作璆說文云球或從翏則球璆通也但玉藻原文作球作球是

淅沃也

沃嘉靖本作汰釋文作汰徒賴反按說文云汰淅防也玉篇云沃漑灌也汰太過也然則沃與汰皆不可以注淅矣當從陸本

甸人取所徹廟之西北厞薪防之

厞薪下嘉靖本有用字釋文同按喪大記原文有者是

復於筐處也

嘉靖本無也字楊圖敖說同疏及釋文通解皆有也字按文有者是

象平生沐浴裸裎

裸嘉靖本作倮釋文通解楊圖同

送終之禮也

嘉靖本無也字疏及通解楊圖並有有者是

以其居當牖

居嘉靖本作俱疏及通解同當從之

搢插也

插釋文作捷揚圖作歃

古文冪皆作密

古嘉靖本作今通解同

被無別於前後也

嘉靖本後下有可字疏及楊圖敖說同當從之

婦人亦有苴經

苴敖本作首按此注下云但言帶者記其異則作首爲是

又將初喪服也

將下一本有攺字按上云變此云攺則義復有者誤也將訓持不訓殆本無脫文

喪服小記曰斬衰髺發以麻免而以布

按小記以麻下有爲母髺發以麻六字蓋鄭引此文乃斷章取之非脫也喪服記疏引此注斬作齊疑誤

於房於室釋髺發宜於隠者

按賈疏此並下文婦人髽於室兼言之是也然則髺發下脫免髽二字

古文予爲於

於嘉靖本作與

橫者三

三喪大記作五諸本皆誤當攺正

巫掌招彌以除疾病

彌嘉作弭楊圖同按掌招弭以除疾病本周禮春官男巫職文彼注雲杜子春讀弭如彌兵之彌釋文云彌與弭同此經釋文作彌云又作弭則二字古蓋通用但從男巫職元文則當作弭

喪祝王弔則與巫前

通解曰詳贊者謂主人之贊者也恐字誤作眾耳彤謂此贊者謂賓之贊者故鄭以眾賓當之蓋上經云醴賓酬賓下經云贊冠者爲介則此經云贊者皆與以例求之自當謂眾賓矣朱子所以疑之者爲鄭注贊者奠纚笄櫛徹皮弁冠櫛薦脯醢云皆贊冠者爲之遂以賓之贊惟贊冠者一人故不得不以此贊者爲主人之贊者耳不知主人前所戒賓自正賓及贊冠者之外皆眾賓則皆贊者也則奠纚笄櫛薦脯醢自不必贊冠者一人爲之鄭前後注意頗不相貫若此之以眾賓注贊者固無誤也下注云皆與亦飲酒爲眾賓謂贊者飲酒亦爲眾賓如加冠時字非復出至主人之贊者猶兄弟有司也其得與於獻酢之禮耶鄕飲酒記云主人之贊者不與卽此而證可以決矣

凡牲皆用左胖

左疑當作右按疏云特牲少牢鄕飲酒鄕射皆用右胖明右體周禮所貴惟虞禮喪祭反吉故用左此云用左或據夏殷之法也彤謂以用左爲夏殷法無明文且凡牲皆用之云未見說夏殷意恐此左字非原本傳寫誤耳但無古本別本可據不敢質也

屨者順裳色

敖氏集說無者字按文當從敖本

柎注也

也嘉作者非疏兩出注語一有也字一無也字

無餙

二字上嘉有蓋亦二字通解同

加有成也

此句下嘉靖本有注廿五字曰醮夏殷之禮每加於阼階醮之於客位所以尊敬之成其爲人也當增入

諭其志也

此句下嘉有注二十字曰彌猶益也冠服後加益尊諭其志者明其徳之進也當增入

故敬之

此下嘉靖本有也字也下又有今文無之四字當增入

或謂委貌爲冠

嘉靖本無此七字疏同按篇首注云冠委貌也語意明決不應此處反作疑詞蓋此七字乃鄭注郊特牲文因通解移在此故傳寫者誤入之當從嘉靖本

齋所服而祭也

嘉靖本無此六字疏同按此六字亦鄭注郊特牲文而通解移入此傳寫者誤仍之耳當從嘉靖本

大夫或時攺娶

娶嘉靖本作取

簒弒所由生

弒嘉靖本作殺通解同按釋文作殺云本又作弒同申志反下同

民猶得同姓以弒其君者

者嘉靖本作也通解無文按坊記本文正同通解此與嘉靖本所有皆當爲衍字

儀禮小疏卷三﹤經部﹐禮類﹐儀禮之屬﹐儀禮小疏﹥

欽定四庫全書

儀禮小疏卷四

吳江沈彤撰

喪服

斬衰裳苴絰杖

疏引間傳云苴惡貌也所以苴其內見諸外苴其內之苴本作首首如首實之首謂發出之也文引喪服四制云苴衰不補則衰裳亦同苴矣愚謂不言苴而言斬者斬之義重於苴且苴絰之文卽在衰裳之下苴亦可上統衰裳也

左本在下

詳見士喪禮注

童子何以不杖不能病也婦人何以不杖亦不能病也敖曰童子與婦人皆謂非主者

疏此童子謂庶童子案問喪云童子當室則免而杖謂適子也則此爲庶童子矣愚謂包女子子言按小記云女子子在室爲父母其主喪者不杖則子一人杖鄭云女子子在室亦童子也一人杖謂長女也然則非長女不杖且有男昆弟主喪者則女子子皆不杖矣不能病以稚弱不能致哀故

疏引雜記云童子哭不依不踴不杖不菲不廬注云未成人者不能備禮也此獨云不杖余不言者以上下皆釋杖故也其實直有衰裳絰帶而已

楊氏圖云不杖者蓋婦人不皆杖非不杖也

問婦人何以不杖者承上文言婦人則成人矣𨿽非主而宜杖故問也

此婦人謂異姓來嫁之婦人按喪大記君之喪夫人世婦杖大夫之喪主婦杖士之喪婦人皆杖然則婦人皆杖者惟士之喪耳若大夫之喪則主婦而外有不杖者矣君之喪則夫人世婦而外有不杖者矣凡此不杖者恩皆疏故曰不能病

條屬右縫

敖說與鄭絕異敖似與本文合但屬字尙直就繩說言用繩一條而連屬明別於吉冠之兩條也敖縫綴於武之左邊句左字誤當作右內以下端鄕上句內字疑則字之譌

居倚廬寢苫枕塊

俱見旣夕記注

歠粥朝一溢米夕一溢米

不食恐滅性食猶節之

爲人後者

雷氏曰此文下不云爲所後之父者以或後祖父或後曾髙祖其人不定故也

布總箭笄髽衰三年

鄭云髽露紒也猶男子之括髮斬衰括髮以麻則髽亦用麻以麻者自項而前交於額上郤繞紒如著防頭焉小記曰男子冠而婦人笄男子免而婦人髽敖云髽者露紒之名也此主言成服以後之禮然當髽者自小斂之時則然矣故士喪禮卒斂婦人髽於室自此以至終喪不變也彤謂鄭以斬衰婦人之髽猶男子之髺髮又引小記男子免而婦人髽以髽對免則爲齊衰婦人之髽斬衰之髽以麻齊衰之髽以布二髽形制並若防頭要其實皆未成服之髽耳此經主成服以後言則布總箭笄以髽終三年而不變又一髽也鄭欲以成服之髽等之於未成服之髽豈不思髽以麻布爲其無笄總而代之也【麻布代笄總而不代纚纚韜髮以爲飾可去也笄總以安紒而束髮不可去也故不笄總第在成服之前而纚則終喪無之】旣布總箭笄以髽矣又安用麻布之防頭耶敖第言露紒之終喪不變而不言成服前後所加於髽者之殊蓋不以加麻布爲然也將何以飾喪而約髮乎誤矣三髽之說發於皇氏頗得經意故本疏用之其詳載小記孔疏但云齊衰期以下初喪之髽無布則非至齊衰期成服之髽布總榛笄又自爲一蓋實四髽而二種也

彤按去纚而紒曰髽將斬衰者以麻如男子之髺髮將齊衰者以布如男子之免成服以後則布總箭笄以髽如男子之冠也謂成服猶用麻豈男子之成服亦以麻髺髮乎誤矣齊衰之髽蓋布總榛笄

敖曰士喪禮曰婦人牡麻絰結本亦婦人斬衰要絰之異者經主言首服故略之【云斬衰與鄭異】

子嫁反在父之室

此兼夫存歿言敖是正解鄭義亦當備蓋遭父喪而出者未除喪亦不得遽雲歸宗也

父卒則爲母

敖說是疏太泥

慈母如母傳

喪服小記曰爲慈母后者爲庶母可也爲祖庶母可也此解爲慈母后之事而通其變言所謂爲慈母后者有二爲庶母無子己子無母而後之可也【此卽儀禮事】爲祖庶母無子己子無母而後之亦可也下二爲字皆去聲【從陸氏釋文】此爲後卽鄭注爲殤後所謂據承之者是也傳曰爲人後者爲之子旣曰以爲子則亦可云爲後矣固不妨實異而名同也亭林之說再商之

然則昆弟之子何以亦期也旁尊也不足以加尊焉故報之也

傳以世叔父對昆弟之子而言也檀弓云兄弟之子猶子也蓋引而進之以昆弟之子對己子而言也孔云二文相兼乃備是也按本章下文云大夫之子爲世父母叔父母子昆弟昆弟之子姑姊妹女子子無主者爲大夫命婦者惟子不報則世叔父母昆弟之子期之爲報明矣傳義蓋本諸此

世母叔母何以亦期也以名服也

賈云二母是路人以來配世叔父而生母名則當隨世叔父而服之彤謂世叔母𨿽疎於己母而親於他母旣有母名宜有母實故服以父在爲母之服方靈臯之說得之見夫之昆弟之子節

昆弟

賈云此亦至親以期斷按喪服小記云親親以三爲五以五爲九上殺下殺旁殺而親畢矣親之至者曰父子曰夫妻曰昆弟父子首足也夫妻牉合也昆弟四體也皆一體也則皆至親也故其本服皆以齊衰期由父而上之祖大功九月曾祖小功五月髙祖緦麻三月是爲上殺由子而下之孫大功曽孫小功孫緦是爲下殺由昆弟而推之從父昆弟大功從祖昆弟小功族昆弟緦由父而推之世叔父大功從父小功族父緦由祖而推之從祖小功族祖緦由曾祖而推之族曾祖緦由子而推之昆弟之子大功從父昆弟之子小功從祖昆弟之子緦由孫而推之昆弟之孫小功從父昆弟之孫緦由曾孫而推之昆弟之曾孫緦是爲旁殺凡上殺下殺旁殺之服有正有加而此則皆其正服聖人以此爲未足以盡親親之道也則於其至親之尊者重者而加隆焉又推至親之心以加於其上下旁之可加者焉故於父則斬衰三年於祖則齊衰期於曾祖則齊衰三月於適子則斬衰三年於適孫則齊衰期於世叔父則齊衰期於昆弟之子則齊衰期妻之於夫則斬衰三年凡此者皆爲加服旣加則爲正矣故加服亦謂之正服而其所未加者則稱本服【所加之正服後人亦間有稱夲服者以對他所加降者言也】昆弟𨿽至親而非至尊與至重以期斷足矣故服其本服而無所加凡旁親自世叔父昆弟之子而外皆無所加於本服與昆弟同

昆弟之子傳曰何以期也報之也

鄭曰檀弓曰喪服兄弟之子猶子也蓋引而進之按凡旁親卑屬之服皆報也惟昆弟之子同於己子故又有引而進之之義

父之所不降子亦不敢降也

父不敢以己之尊而降其適子亦安敢以襲父之貴而降其適昆弟乎此皆聖人因人情制禮之精義大夫之適子爲妻傳與此同意

適孫

鄭云凡父於將爲後者非長子皆期也敖云鄭言此者爲適子死而無適孫者見之蓋以此注專爲庶長及旁支來爲後者而設不知其於適曾孫以下亦皆該之矣敖說未盡至賈疏則全失其指且有脫誤【黃勉齋以後人生而立後者爲非郤恐未然】

彤按適曾孫適孫與庶長子族人支子之已立者皆將爲後者也

不敢降其適也

敖加隆之說善

父卒然後爲祖後者服斬

此蓋謂始封之君之服其祖者父存猶期也若繼體之君受國於曾祖則旣爲曾祖斬矣而不爲祖斬可乎𨿽父在亦當斬自當如康成之言故朱子亦深取之

夫之昆弟之子傳曰何以期也報之也

賈云世叔父爲昆弟之子期進同己子故二母爲之亦如己子服期也然則此服亦不止於報矣方靈臯云父在爲母期而世母叔母亦期母爲眾子期而夫之昆弟之子亦期何也恩之所難屬也故重其義以維之幼失父母舎是無依也嫠而獨舎是無歸也故非其母也而母之所以責母之義也非其子也而子之所以責子之義也【自注記曰叔母世母疏衰踴不絕地又曰叔母世母故主宗子食肉飲酒故知責以義爲多】

妾不得體君爲其子得遂也

女君爲其子有不得遂其本服者以體君則尊同當從君而降其子故不敢自遂妾賤不得體君無從君而服之義故爲其子得遂也

女子子爲祖父母

察傳意經女子子下當脫適人者三字蓋作傳時固有之

女子子適人者爲其父母期故言不報也【女子子在室者統於祖父母下】此句上當脫子爲其父母三年一句蓋不報兼男女其理易明傳不至有失非脫文則以爲不必見爾鄭與敖駁之者非

大夫不敢降其祖與適也

敖曰此聖人制禮使之然非謂大夫之意亦欲降此親但以其爲祖與適故不敢降之也傳言似有害於義愚謂聖人制禮皆緣人情謂於其祖與適而以貴貴之義降之則其心必有所不敢故聖人不之降使其心之卽安也何嘗謂大夫之意欲降此親而不敢降乎凡傳之言不敢者皆當以此意推之敖說皆非

妾不得體君得爲其父母遂也

此不對女君以尊降其父母言蓋以女君體君得爲其父母遂無所厭屈妾不得體君君不厭之故亦得爲其父母遂不嫌等於女君也傳本不誤鄭則誤矣小記謂世子不降妻之父母況妻而自降其父母乎雜記謂妾從女君而服其黨服豈女君而顧不自服其父母之服乎此本無可疑者不知鄭何以駁之如此

寄公爲所寓

鄭注三月而藏其服至葬又更服之旣葬而除之按小記爲兄弟旣除喪己及其葬也反服其服此爲緩葬而服除者言則服除於葬之先者亦可例推又孔叢子子思曰期大功之喪旣除乃葬則服其所除之服以葬旣葬而除之【通解續】鄭注蓋本此二條

丈夫婦人爲宗子傳曰何以服齊衰三月也尊祖也尊祖故敬宗敬宗者尊祖之義也

大傳云別子爲祖繼別爲宗祖太祖也宗宗子也宗子者太祖之正體而奉事太祖以收族族人當敬之如太祖者也太祖亦可稱曾祖曾祖齊衰三月故卽以曾祖之服服之也太祖也而可稱曾祖乎曰曾者重也由祖而上者皆曾祖也𨿽百世可也此沈存中之說而朱子取之者也曾之猶重見鄭氏周頌箋

大夫在外其妻長子爲舊國君

不直言舊君而言舊國君者以上庶人稱國君妻長子同於民則亦當稱國君也

何以服齊衰三月也

此問怪其輕蓋大夫與長子爲君本斬妻爲夫之君本期故怪其輕也疏非【上寄公之問怪其重】

妻言與民同也長子言未去也

敖駁傳非是此大夫在外無服其妻與長子爲舊國君有服者妻或在國不從夫而出則與民同有服也長子未去則亦與民同也舊國君據大夫在外立文也其妻長子則皆在國未去者也

妻與民同者惟未去故與民同也但鄭注亦當備固亦有從夫而歸宗往來者

士去國無服其妻長子在國自同於民故不著之也敖說非

曾祖父母傳曰何以齊衰三月也小功者兄弟之服也不敢以兄弟之服服至尊也

沈括云喪服但有曾祖齊衰三月曾孫緦麻三月而無髙祖孫服先儒皆以謂服同曾祖曾孫故不言可推而知或曰經之所不言則不服皆不然也曾重也由祖而上者皆曾祖也由孫而下者皆曾孫也𨿽百世可也【略本鄭周頌箋及郊特牲注】苟有相逮者則必爲服喪三月故𨿽成王之於后稷亦稱曾孫而祭禮祝文無逺近皆曰曾孫禮所謂以五爲九者謂旁親之殺也上殺下殺至於九旁殺至於四而皆謂之族【族昆弟族父母族祖父母族曾祖父母】過此則其族也非其族則謂之無服惟正統不以族名則是無絕道也按存中之論曾祖曾孫至當矣若其據旁親而言上殺下殺至於九者蓋以由父而及於族父由祖而及於族祖由曾祖而族曾祖爲上殺之九由子而及於從父昆弟之子由孫而及於從父昆弟之孫由曾孫而昆弟之曾孫爲下殺之九也但如此則是以七爲九而不當云以五爲九矣且下殺之九亦未有以族名者其杜撰疎略不亦甚乎

王志長云祖旣齊衰期年曾祖不宜卽減至三月三月已無可減鄭氏不得已而云髙祖同服殊未安也敬標此疑以俟質焉彤謂曾祖之所以減至三月者爲欲與齊衰之加相折除也蓋曾祖之本服小功加一等則爲大功大功者亦兄弟之服也不敢以服至尊故又加一等而爲齊衰父與祖加一等曾祖恩疏而顧加二等不可也故於其本月數而降一等以月數之降除衰服之加得加服止一等視祖之衰服與年月各加一等者仍有其殺不嫌於恩之疏而服之重矣若髙祖之本服緦加一等小功耳齊衰乃加三等而月數已無可降似反重於曾祖矣髙祖恩益疏不應反重於曾祖但髙祖而爲之緦則緦非兄弟之服與乃獨敢以服至尊耶禮窮則同與曾祖皆齊衰三月宜也何不安之與有

賈云義服六升衰九升冠按本篇題下疏云曾祖父母計是正服但正服合以小功以尊其祖不服小功而服齊衰非本服故同義服也彤謂父本服期而加爲三年祖本服大功而加爲期則三年與期並非本服將亦不得爲正服與且爲人後者何以不遂爲義服與故決知曾祖父母之齊衰三月是正而非義也唐開元禮增月數爲五月則齊衰加本服二等而月數如其本服與祖之正服同等親有殺而服無殺失輕重之義矣

大夫爲舊君何以服齊衰三月也【疏云所怪深重者並人而言】此未去國故深怪其輕觀答辭亦言與民同可見

嫁者其嫁於大夫者也未嫁者其成人而未嫁者也【女子子在室者統於曾祖父母下】

此四句專釋嫁者未嫁者凡女行於大夫曰嫁故曰嫁於大夫未嫁者蓋許字於大夫者也

逆降旁親惟字於大夫者則然若適人者固無逆降之禮敖說於女子子適人者爲眾昆弟一條失之

不敢降其祖也【不敢以尊降其祖則以尊而降其旁親必矣】

嫁於大夫字於大夫皆貴也𨿽貴不敢降其祖祖至尊也未嘗不與上下意相通敖駁傳非

不滿八嵗以下爲無服之殤

無服之殤凡長中下殤之差降而無服者皆是此不滿八嵗以下者則本在五服內之殤以其不滿八嵗故亦抑之使無服也

無服之殤以日易月【馬融劉敵之說是】

以日易月謂以袒免之日易本服之月期親之殤則旬有三日緦麻之親則以三日也凡無服者皆袒免

以日易月之殤殤而無服

恐人疑以日易月之殤爲有以日易月之服故又申言之殤而無服之殤當作傷若作殤重出無義期親之殤旬有三日袒免則亦旬有三日傷而已傷則哭大小功緦麻之殤同

注以日易月謂生一月者哭之一日也疏謂若至七嵗嵗有十二月則八十四日哭之此說決不可從設父母以百嵗而終計其月當一千二百依鄭賈所云哭之三年尙不滿千日豈有哭七嵗之殤而日數反過於哭父母者乎敖以爲近於緦麻之日數則緦麻之喪安得日日而哭乎亦非也

夫之祖父母世父母叔父母

賈云夫之祖父母世父母爲此妻著何服案下緦麻章云婦爲夫之諸祖父母報鄭注謂夫所服小功者則此夫所服期不服報王肅以爲父爲眾子期妻小功爲兄弟之子期其妻亦小功以其兄弟之子猶子引而進之進同己子明妻同可知敖云不言夫之世父母叔父母報文略也彤按母本服期加爲三年其別於父者父歿乃得申也妻本服期無加降子婦本服大功其庶者降爲小功昆弟之子婦本服小功以服報而加爲大功從父昆弟之子婦則報服緦而已大夫之子爲世父母叔父母子昆弟昆弟之子姑姊妹女子子無主者爲大夫命婦者惟子不報傳曰言其餘皆報也然則世叔父母於昆弟之子猶服報況昆弟之子婦乎故昆弟之子婦與夫之世叔父相爲皆大功若昆弟之子婦而同於眾子婦之小功則是以旁尊爲足以加尊矣且眾子婦之小功降一等以別於適婦也昆弟之子婦何所嫌而別之而降之乎謂同於引而進之之例尢誤也故三說惟敖爲得至夫之祖父母爲此妻則以正尊而不服報又與世叔父母不同

夫之昆弟何以無服也其夫屬乎父道者妻皆母道也其夫屬乎子道者妻皆婦道也謂弟之妻婦者是防亦可謂之母乎

鄭云謂弟之妻爲婦者卑逺之故謂之婦防者尊嚴之稱是防亦可謂之母乎賈云兄弟之妻本無母婦之名名兄妻爲嫂者尊嚴之稱名弟妻爲婦與子妻同號者推而逺之下同子妻也朱子云案傳意本謂弟妻不得爲婦兄妻不得爲母故反言以詰之曰若謂弟妻爲婦則是兄妻亦可謂之母矣而可乎言其不可爾非謂卑逺弟妻而正謂之婦也注疏皆誤鄭又云若已以母婦之服服兄弟之妻兄弟之妻以舅子之服服己則是亂昭穆之序也彤謂上言母而下言子上言婦而下言舅是直以母爲親母婦爲子婦矣據傳文上雲母道婦道而下以母婦承之則謂母爲世叔母之母謂婦爲昆弟子婦之婦乃與兩道字切合

朱子曰傳意本謂弟妻不得爲婦兄妻不得爲母故反言以詰之爾非卑逺弟妻而正謂之婦也敖曰母道婦道謂世叔母及昆弟之子婦之類也彤按嫂不可謂母故不得以服夫之昆弟之子者服其弟弟妻不可謂婦故不得以服夫之世叔父者服其兄此正答昆弟之妻不服夫之昆弟之義檀弓記云嫂叔之無服也蓋推而逺之爲叔在夫行嫂在妻行有所嫌故爾傳舉其上下記舉其中合之而義乃備

汪峻堂嘗云此傳言夫之昆弟不爲昆弟妻服之義以明昆弟之妻所以不爲夫之昆弟服之義也蓋弟之妻不可謂婦則夫之兄不可謂舅矣兄之妻不可謂母則夫之弟不可謂子矣舉此以包彼亦舉上下以該中中不可言也言則嫌傳之微而顯婉而直如此彤按程子云兄弟已之屬也難以妻道屬其嫂故嫂叔無服範祖禹云嫂不可以謂母則屬乎妻道者也故推而逺之以明人倫此皆聖人之精義言亦何所嫌乎峻堂失之惟論此傳語意甚合鄭注視賈疏總論彼此不相爲服之云爲勝但彤詳此傳語意乃正答昆弟之妻不服夫之昆弟之義鄭注本誤又按程子云禮記推而逺之此說不是叔與嫂且逺嫌叔與嫂何嫌之有此程子自道其意若先王之服術通徹上下不專爲中人以上制也顧寧人云嫂叔分親而年相亞故聖人嫌之嫌之故逺之而大爲之坊斯得其指矣或問世母叔母之期以母名服母名固從世叔父而生以此例之嫂𨿽不可名爲母然從兄而爲之服義豈不正彤謂弟於兄之妻亦不得從服曲禮云嫂叔不通問夫生則不通問死則爲之衰麻何義乎且所以不爲服於其死者正使之逺別於其生故曰無服之義生於婦人而非起於男子也詎不諒夫然則嫂叔之喪信如所爲闔門縞素已獨黃莫攺者與【顏師古嫂叔服議】曰不然也奔喪云無服而爲位者惟嫂叔及婦人降而無服者麻鄭云𨿽無服猶弔服加麻袒免爲位哭也正言嫂叔尊嫂也兄公於弟之妻則不能也是嫂叔之喪固弔服而加麻矣兄公弟妻亦如之但不爲位耳凡弔服加麻皆旣葬而除吳射慈云服加麻者謂大殮及殯之時已畢而釋之夫殯畢卽釋非錫衰疑衰之弔服也與鄭注不合誤若孩童之叔被鞠養於長嫂則旣葬之後心喪終期亦庶幾恩義之兼盡乎後世因鞠養之恩而制嫂叔之服因嫂叔制服而並制兄公弟妻之服如魏徵令狐徳棻諸人皆不知先王之禮意者也

大夫之妾爲君之庶子女子子嫁者未嫁者爲世父母叔父母姑姊妹並傳

鄭謂卽實爲妾遂自服其私親當言其以明之【大功章皆爲其從父昆弟之爲大夫者緦麻章庶子爲父後者爲其母皆言其】疏引不杖期章女子子適人者爲其父母昆弟之爲父後者又公妾以及士妾爲其父母以証之似也顧亦有不然者大功章女子子適人者爲眾昆弟不言其公之庶昆弟大夫之庶子爲母妻昆弟不言其爲人後者之於私親無不言其矣而記爲人後者於兄弟又不言其此亦各因其文勢之宜不宜辭之成不成耳非自爲其私親者必言其也鄭又謂齊衰三月章曰女子子嫁者未嫁者爲曾祖父母經與此同足以明之矣此亦非也有女子子嫁者未嫁者之爲人則亦有人之爲女子子之嫁者未嫁者凡經中之服皆彼此交錯相爲豈可因其文之偶同而遂執彼例此反以傳文爲脫誤耶

妾爲君之黨服得與女君同

妾從女君而服君之黨則爲君之祖父母世父母叔父母亦大功可知也傳𨿽專釋爲君之庶子二事而此義亦包其中矣

謂妾自服其私親也

言此者嫌世父母父母姑姊妹爲君之黨也

大夫之妻爲姑姊妹女子子嫁於大夫者

此尊同無尊降直有出降故皆大功也【疏文】然則大夫妻固有降其本族之旁親者矣

大夫妻於未嫁者宜爲之期以尊宜降大功又報其逆降宜小功然其許嫁大夫宜仍服大功

何以繐衰也諸侯之大夫以時接見乎天子

賈疏謂諸侯之大夫不接見天子則不服此義本東晉邵戩深合傳意而吳射慈則云𨿽未接見猶服射慈之言亦未可盡非也夫諸侯之大夫於天子猶大夫之家宰於諸侯皆陪臣也陪臣𨿽不敢上同於臣豈不可下齊於民民有服則陪臣亦不宜無服聞人通漢有云大夫之臣之服諸侯當從庶人爲國君之服然則諸侯之大夫之未接見乎天子者其爲天子也亦如大夫之臣之爲諸侯可知也𨿽然庶人之爲國君也以齊衰大夫之臣在諸侯之國猶庶人也諸侯之大夫𨿽或命於天子而身非畿內之民齊衰則已重其亦三月而縗衰也歟

若諸侯之大夫未見天子未及見而遭天子之喪如婦在塗而聞夫喪服其服以入也則其服天子也如其接見焉可知也

若諸侯未防葬其從行者則如何曰月算未畢者旣葬而除月算畢者反服繐衰亦旣葬而除皆可知也

娣姒婦者弟長也

弟訓娣長訓姒謂夫之弟婦與嫂也不云弟兄者嫌二婦爲姊妹也不云穉長者嫌二婦之身穉長也然則左傳載叔向嫂稱叔向妻爲姒【昭二十八年】亦晚周文勝之俗然耳謂叔向嫂穉而妻長曷嘗有明文耶徐氏讀禮通考所辧較賈孔二疏爲確

注長婦謂穉婦爲娣婦穉婦謂長婦爲姒婦婦人從夫夫年大者稱長婦夫年小者稱穉婦不據二婦年大小也

庶婦

按舊唐書禮儀志貞觀十四年侍中魏徵侍郎令狐徳棻奏適子婦舊服大功請加爲期眾子婦舊服小功今請與兄弟子婦同爲大功從之朱子云禮經嚴適故儀禮適婦大功庶婦小功此固無可疑者但兄弟子之婦則正經無文而舊制爲之大功乃更重於眾子之婦𨿽以報服使然然於親疏輕重之間亦可謂不倫矣故魏公因太宗之問而正之然不敢易其報服大功之重而但升適婦爲期乃正得嚴適之義升庶婦爲大功亦未害於降殺之差也前此未諭乃深譏其以兄弟子婦而同於眾子婦爲倒置人倫而不察其實乃以眾子婦而同於兄弟子之婦也彤謂兄弟子婦之大功旣爲報服𨿽重於眾子婦要不當易【義詳大功章夫之祖父母世父母節】獨其升適婦爲期庶婦爲大功則不免遷就之失矣按大功章適婦傳曰不降其適也明庶婦之小功爲降適婦之大功爲正疏云其婦從夫而服其舅姑期其舅姑從子而服其婦大功降一等者也又云父母爲適長子三年爲適婦不降一等服期者長子本爲正體於上故加至三年婦直是適子之妻無正體之義故不加至期也然則適婦大功之爲正服明矣【通典晉劉玢云子婦之服例皆小功以夫當受重則加大功敖以適婦大功爲加隆蓋本諸此其實非也且與其庶婦小功說相礙】若舅姑以重適婦之故升大功而爲期豈適子亦可以重適妻之故升期而爲三年耶故適子爲適妻期則舅姑之從服不得不降而大功爲適婦大功則庶婦不得不降而小功此皆制服自然之條理無可增加故昆弟之子婦固不得同於眾子婦眾子婦亦不得同於昆弟之子婦也魏公之誤由不詳考禮文故爾【黃勉齋喪服圖式亦以爲非輕重降殺之義】

緦者十五升抽其半

朱子曰緦十五升抽其半者是一簆只用一經如今廣中疏布又如單經黃艸布皆只一經也然小功十二升則其縷反多於緦矣又不知是如何彤謂緦之縷其精粗旣如朝服使升數亦如之則𨿽無事於布終未足稱其哀何以爲喪服乎至升數反少於小功者雜記云朝服十五升去其半而緦去朝服之半自不得不少於小功矣必去朝服之半者簆門有定數雙經則全單經則半不用雙經卽用單經更無他法故必去其半也繐衰四升半亦用義服大功衰之簆而以單經蓋九升而去其半者也敖說亦佳

貴臣貴妾

鄭非敖是但敖解貴臣貴妾尙未切當愚謂貴臣謂羣吏之長若士冠禮特牲饋食禮之所謂宰也貴妾謂有子之妾小記曰士妾有子而爲之緦無子則已則士𨿽侄娣具必以有子者爲貴矣【士亦侄娣具爲正觀昏禮可見寧人謂士無侄娣者非也士冠禮疏士𨿽無臣以屬吏爲宰愚謂屬吏卽其臣也特牲記謂之私臣】

曾孫

敖曰此曾祖爲之服也以本服之差言之爲子期爲孫大功則爲曾孫宜小功乃爲之緦麻三月者以曽孫爲已齊衰三月不可過於其爲已之月數也彤曰凡正尊爲卑屬其衰服與年月皆各降於其爲已之服一等緦麻月數如曾祖而衰降三等以月除衰所降適符亦爲曾孫宜也若立爲適曾孫則視適孫其孫以下亦稱曽孫服俱同

敖曰不分適庶者以其卑逺略之且不可使其庶者無服也彤按傳云有適子者無適孫則有適孫者無適曾孫是曾孫而未立爲適亦庶也故此經不分適庶非以其卑逺略之也然則緦麻三月直庶曾孫之服耳若適孫死而立曾孫爲適則亦爲之齊衰期周禮司服疏雲天子諸侯絕旁期正統之期猶不降然則王爲適子斬衰其爲適孫適曾孫適孫適來孫則皆齊衰期蓋以適曾孫以下爲曾祖以上皆斬衰如適孫之爲祖故曾祖以上爲適曾孫以下亦皆期如祖之爲適孫不復差降也自天子以至於庶人此服悉同

夫之諸祖父母報

注雲從祖祖父母外祖父母愚謂雲從祖祖父母則從祖父母該之矣不然則外字是從字之譌

夫之諸祖父母報

鄭云諸祖父母者夫之所爲小功從祖祖父母外祖父母彤按馬季長雲從祖祖父母旁尊故報也愚以外祖父母正尊而外親故亦報也又經𨿽但言諸祖父母然從祖父母視此矣敖以爲文誤且脫者非鄭又云或曰曾祖父母曾祖於曾孫之婦無服而云報乎曾祖父母正服小功妻從服緦彤按鄭意蓋以曾祖爲曾孫服緦於其妻降一等則無服故不得云報然曾孫婦於夫之曾祖父母故從服緦以夫爲曾祖父母𨿽齊衰三月而正服則小功妻從服降一等則宜緦也正服猶云本服賈以下二句爲反言以明曾孫妻之無服失鄭意矣愚謂以子爲父斬衰三年婦從服齊衰期孫爲祖齊衰期婦從服大功九月例之卽曾孫爲曾祖齊衰三月曾孫婦之從服亦宜緦蓋月數無可降而衰降三等與婦及孫婦之從服衰麻年月各降一等者亦同差也何必推本於小功而後爲緦哉鄭已失之

彤按夫之從祖祖父母旁尊外祖父母𨿽正尊而外親故皆報也從祖父母視從祖祖父母曾祖父母夫爲之齊衰三月從服亦緦蓋從服之例衰與年月皆各降一等齊衰三月則月數無可降降衰三等除衰之一等以償月數適二等爲緦三月【曾祖爲曾孫緦亦同此法】必推本小功爲言者或慮不及此爾

公子爲其母練冠麻麻衣縓緣

練冠升數經傳無文今以旣葬受冠升數推之則斬衰當八升齊衰當九升開元禮練冠八升九升是也此麻衣之練冠當十升注云此麻衣如小功布深衣小功布降服十升則練冠亦十升也

大夫公之昆弟大夫之子於兄弟降一等

鄭云兄弟猶言族親也凡不見者以此求之賈云上經當已言訖恐猶不盡記又總結之按大功章云大夫爲世父母叔父母子昆弟昆弟之子爲士者又云大夫大夫之妻大夫之子公之昆弟爲姑姊妹女子子嫁於大夫者小功章云大夫公之昆弟大夫之子爲其昆弟庶子姑姊妹女子子之長殤又云大夫大夫之子公之昆弟爲從父昆弟庶孫姑姊妹女子子之適士者四條之中若世叔父姑姊妹從父昆弟昆弟昆弟之子其外若小功章從祖祖父從祖父從祖昆弟從父姊妹及從父昆弟之子昆弟之孫皆此經所謂兄弟也蓋從父以上爲祖父之兄弟卽特牲饋食禮之長兄弟也昆弟以至從祖昆弟爲已之兄弟卽特牲饋食禮之眾兄弟也從子以下爲子孫之兄弟卽特牲饋食禮之兄弟弟子也有司徹謂之兄弟之後生姑姊妹爲父及已之女兄弟卽特牲饋食禮之內兄弟也是兄弟者乃古人旁親之通稱故鄭以族親解之四條外小功章諸親降一等爲緦此大夫以下三人絕緦則於彼無服矣記之總結蓋明此義

爲人後者於兄弟降一等報於所爲後之兄弟之子若子

所爲後謂我所爲之後之人所爲後之兄弟之子今於已爲從兄弟若子者言如親子之服大功也所爲後之兄弟之子報之如所爲後之親子可知也【賈敖顧皆非】因服本親兄弟而及今之從兄弟因降一等而及加一等也

朋友麻

鄭云諸侯及卿大夫亦以錫衰爲弔服當事則弁絰否則皮弁辟天子也【賈云按禮記服問云公爲卿大夫錫衰以居出亦如之當事則弁絰大夫相爲亦然是諸侯及卿大夫亦以錫衰爲弔服也天子常弁絰諸侯卿大夫當大斂小斂及殯時乃弁絰非此則皮弁是辟天子也又服問疏云當大斂及殯並將葬啟殯之事則首著弁絰身衣錫衰二疏於鄭注皆有當但賈以小斂亦弁絰孔以大斂及殯亦錫衰則又皆誤】按喪服小記云諸侯弔必皮弁錫衰又云主人未喪服則君亦不錫衰鄭云未喪服未成服也孔云不錫衰則著皮弁服【見雜記疏】雜記云大夫之哭大夫弁絰大夫與殯亦弁絰孔云哭成服後弔哭又喪大記云乃奠弔者襲裘加武帶絰鄭云始死弔者朝服裼裘加吉時也小斂則攺襲而加武與帶絰矣要而論之凡弔服之輕重皆視主人之服節爲差始死主人笄纚十五升白布深衣而已故弔者朝服裼裘如故小斂後主人括發素弁而加帶絰故弔者亦襲裘加武帶絰當大斂與殯又易朝服爲皮弁服而加弁絰也主人旣成服則斬衰矣故弔者亦變而錫衰然則皮弁之不可施於小斂錫衰之不可施於未成服之時也明矣至大夫之哭大夫非當事亦弁絰者不全辟天子而少辟諸侯大夫於諸侯又嫌也【通典賀循云大夫弔於大夫主人成服而往則皮弁絰而加錫衰不據雜記而云皮弁絰誤】以居以出蓋亦皮弁

鄭又云舊說以爲士弔服布上素下或曰素委貌冠加朝服論語曰緇衣羔裘又曰羔裘冠不以弔何朝服之有乎案羔裘冠不以弔亦見檀弓孔云小斂後不得吉服以弔小斂之前可以弔子遊裼裘而弔是也【下二句喪大記疏】然則鄭破舊說蓋專指小斂之後爲言耳案家語云季桓子死魯大夫朝服而弔子遊問於孔子曰禮乎夫子曰始死羔裘冠者易之而已汝何疑焉黃氏云案檀弓曰始死羔裘冠者易之而已孔云養疾者朝服始死易去朝服著深衣家語所載乃據弔者言之文同而意則異彤謂黃說非也家語亦據養疾者服喪之節以明弔者朝服之不失檀弓卽刪取其文爾何意之異乎使養疾者深衣而弔者亦如之則嫌矣故知家語所載不據弔者而小斂之前亦實可以朝服弔也此養疾者據齊衰以下之親若主人則當去冠徒跣扱上衽不惟易之而已去羔裘著深衣去冠著素冠是謂易之

彤按雜記云大夫之哭大夫弁絰不全辟天子而少辟諸侯也大夫之爲士蓋皮弁疑衰惟當事乃弁絰降於大夫之相爲矣若士於大夫士於士蓋弔哭亦弁絰焉朋友承上皆在他邦而及之謂其國自大夫以下之朋友不惟士也蓋大夫於爲士之朋友錫衰其不爲士者疑衰若徳大而恩深則亦錫衰士之弔服惟疑衰於朋友不爲差攺其裳以素兼避大夫也居與出皆素弁本疏云庶人弔服蓋白布深衣凡弔服皆旣葬而除

敖雲天子弔服三錫衰也緦衰也疑衰也諸侯弔服二錫衰也疑衰也皆用於臣禮國君不相弔則亦未必有朋友之服是記蓋主爲大夫以下言之服問謂大夫相爲錫衰以居當事則弁絰此大夫於朋友之爲大夫者服也以是推之則大夫於士若士於大夫皆疑衰裳𨿽當事亦素冠也士庶人相爲亦然按孟子堯以天子而友舜晉平公以大國之君而友亥唐費惠公以小國之君而師子思友顏般孟獻子以百乘之家而有友五人至如湯之於伊尹桓公之於管仲皆學焉而後臣之故朋友不必其爵之同惟其有以成我而已旣友之而賴其成則𨿽天子諸侯亦自當爲之服故是記𨿽主爲大夫以下言之然不可雲天子諸侯無朋友之服也彤謂天子諸侯之朋友而旣爲臣則以臣之服服之天子諸侯之朋友而未爲臣則以朋友之服服之服朋友之服又必視其徳之大小與恩之淺深而輕重之故徳大而恩深者錫衰徳小而恩淺者疑衰徳大而恩淺徳小而恩深者緦衰麻則同其朋友之旣爲臣者𨿽主乎臣之服而必以朋友之服參焉大夫之相爲錫衰爲士疑衰固不假朋友之恩若大夫於朋友之不爲大夫士者則亦差其恩徳而服之【檀弓疏謂諸侯大夫等服朋友之服皆用士之疑衰誤】士之弔服惟疑衰素裳則於朋友亦不爲之差矣凡此皆禮之以義而起而可必其然者也敖特未之思耳至云國君不相弔亦未必服朋友之服則彼豈不知同盟之爲友邦遙哭之無殊於相弔與且國君亦實有相弔之時戴徳云諸侯防遇相弔錫衰皮弁加絰是也遙哭而服弔服見檀弓疏彤謂遙哭之弔服卽防遇相弔之服防遇相弔之服卽國君朋友之服也何云不服哉又大夫於士固用疑衰裳矣士於大夫則疑衰而素裳不當服疑裳也又凡三衰首服考諸經皆用弁不用冠【弁師注以弁爲素冠特假素冠以明弁之亦素耳非謂素冠可冠三衰也】又諸侯亦有三衰司服疏可據又庶人未必服疑衰檀弓疏不若本疏之確敖說皆非

敖又云疑衰者亦十五升而去其半蓋布縷皆有事者也布縷皆有事則疑於吉升數與緦錫同則疑於凶故因以名之按周禮司服注鄭司農云疑衰十四升衰謂疑之言擬也擬於吉通典譙周云用緦麻布而灰【舊作夾誤】理之曰錫疑衰用錫布爲衣而素裳也彤謂敖本於譙而勝於鄭按子夏傳緦與錫皆十五升而抽其半有事其縷無事其布曰緦無事其縷有事其布曰錫譙以錫爲用緦麻布而灰理之𨿽視傳稍疎然疑衰卽用錫布爲衣是布縷皆有事而升數無不同降於緦錫之衰固宜如是也若疑衰果十四升則次在義小功之下反重於緦錫且服制與緦錫不類其誤決矣但言擬於吉亦不若兼擬於凶言之之爲備疑衰之裳蓋如其衣之布譙以爲素裳亦非其正【大夫疑衰裳正也士則疑衰素裳】雜記云朝服十五升去其半而緦加灰錫也此譙解錫衰所本

司服云凡弔事弁絰服鄭云大夫士有朋友之恩亦弁絰彤謂大夫於大夫𨿽無朋友之恩亦弁絰服問云公爲卿大夫錫衰以居出亦如之當事則弁絰大夫相爲亦然雜記云大夫之哭大夫弁絰哭謂成服後弔哭蓋又不獨當事然焉然則大夫於士無朋友之恩者惟當事弁絰而已【喪大記疏云大夫士自相於無朋友恩者視大斂無皮絰誤】士於大夫士於士𨿽弔哭亦弁絰也鄭所云謂四者皆有朋友之恩則常弁絰蓋天子常弁絰諸侯則否大夫士卑地逺之不辟不嫌也惟出行不絰爲師𨿽出行亦絰若公於卿大夫有師友之恩者常弁絰則僭上惟當事弁絰則寡恩其又弁絰以弔哭而皮弁絰以居與賈云大夫相於必用錫衰者以大夫𨿽已降服仍有小功降至緦麻則不得以錫衰爲弔緦衰旣不弔明疑衰亦不可爲弔故以錫衰爲弔服也士之弔服不用錫衰者避大夫疑衰不用疑裳者鄭注喪服云避諸侯也彤謂大夫於喪服絕緦若仍以緦衰爲弔是嫌也故寧用錫衰耳疑衰何嫌而不用乎且諸侯之弔服三衰大夫獨不可有二衰乎等而下之士惟一衰自不得用錫衰矣不用疑裳者非獨避諸侯兼避大夫賈釋蓋未盡也

王爲三公六卿錫衰視四世之親屬而尢重也爲諸侯緦衰則等於四世之親屬矣此亦先王之精義

夫之所爲兄弟服妻降一等

鄭於上記注云兄弟猶言族親也此兄弟同義故不重出賈云妻從夫服其族親卽上經夫之諸祖父母見於緦麻章夫之世叔父母見於大功章夫之昆弟之子不降嫂叔又無服今言從夫降一等記其不見者當是夫之從母之類乎彤謂此條亦總結上經非專記其不見者夫之姑姊妹見於小功章賈乃遺之至雲從母之類則有若夫之從祖父母夫之從父姊妹之類皆以小功而降爲緦有若夫之族曾祖父母族祖父母族父母及夫之從祖姑姊妹適人者之類夫皆爲之緦妻皆降而無服並包含於其中矣從母者母之女兄弟也故亦可稱兄弟萬充宗因晉成粲之誤【詳通典】以此條證嫂叔之大功而謂鄭不能解賈彊爲之解也不亦異乎

錫者何也麻之有錫者也

敖云有錫疑當作滑易蓋二字各有似傳寫誤也鄭司農注司服職云錫麻之滑易者也其據此記未誤之文與彤謂傳云有錫則有不錫者此蓋對緦麻之無事其布而言不容破字且破有錫爲滑易恐上詳下略亦非言之序敖誤也

鄭云君及卿大夫弔士惟當事皮弁錫衰而已賈出注語惟作𨿽云士輕無服弁絰之禮有事無事皆皮弁錫衰而已見其不足之意也若然文王世子注諸侯爲異姓之士疑衰今又言士與大夫同錫衰者此與士喪禮注同亦是君於此士有師友之恩者也彤謂鄭意主錫衰而言故云惟賈意主皮弁而言故作𨿽通解續及楊圖並從賈但此注本因錫衰而及之主皮弁言者誤也惟當事皮弁錫衰而已明不當事則皮弁疑衰也此與文王世子注不相違與士喪禮注則文同而意異彼經云君若有賜焉明君於此士有師友之恩故得與大夫同錫衰此注但云弔士未見有師友之恩故惟當事錫衰而已蓋諸侯爲卿大夫常錫衰爲士惟當事錫衰爲士有師友之恩者亦常錫衰輕重等差皆各有其義也又此云當事錫衰專謂將葬啟殯之時若大斂與殯則主人未衰弔者亦安得而衰哉故知鄭不兼言之又卿大夫弔士其冠不與君同蓋當事弁絰也詳見朋友麻節

彤按卿大夫弔士當事蓋弁絰與君殊非當事則亦皮弁疑衰也士妻弔服亦疑衰

終之也

鄭非敖是小記云齊衰惡笄以終喪謂婦人也

其冠六升

冠六升非獨飾首亦爲不成布則不能及葬

受冠七升

取沽功可及練而止且爲旣練受衰之升尙當視其冠不容太輕也

今之喪冠內有巾外有梁冠梁冠之制以竹皮爲梁上黏麻布濶三寸每寸之中施艸繩三條又以艸繩爲武首尾搭項中圍三寸綴梁於上艸繩皆兩股糾之武之前與兩旁各綴麻一片方三寸剪爲三條兩旁又各垂纊於麻片之下巾之前檐別以麻寸許反綴其上後爲縫此三年喪冠之制也期喪之冠巾前檐不綴麻後縫不反梁上艸繩止一條武不綴麻不垂纊

今之喪服上衣袪袂與辟領闕中衰負版左右適之制並同於古惟長短濶狹有異耳衰下端翦作三條似非古制又衣下無裳而略存兩旁之衽但古制燕尾在兩旁今燕尾乃在前後而中間又各綴以縱布一條前一條又縱裁爲兩又燕尾旣在前後則直邊皆在兩旁兩直邊宜各相接而今制又於兩直邊之間各施縱布一條豈以四縱布略存裳之意乎且縱布之下端又各剪爲三條皆與古異又古制裁衽畱正方一尺今悉斜裁

凡縫皆向外

儀禮小疏卷四﹤經部﹐禮類﹐儀禮之屬﹐儀禮小疏﹥

欽定四庫全書

儀禮小疏卷五

吳江沈彤撰

士喪禮

左何之扱領於帶

說文云何儋也臣等曰儋何卽負何也凡儋何負何皆在肩背敖云左手何之張云左臂何之皆非

復者降自後西榮

敖曰降於此者與升時相變也下文設奠之類升降異階者其義皆然彤謂此主於徹西北厞與升時相變其兼義耳若設奠之類升降異階則以相變爲主微不同也

注云降因徹西北厞若云此室凶不可居然也疏云按喪大記將沐甸人爲垼於西墻下取所徹廟之西北厞薪用爨之諸文更不見徹厞薪之文故知復者降時徹之也彤謂西北厞乃室西北隅隠闇之處屍在其南徹之者去其蓋蔽以通神也降衣於前不知魂之反不反故又徹西北厞意魂或自此而反也然則北面招者求諸幽徹西北厞者通諸幽也此亦聖人知鬼神之情狀達孝子之心之一端而鄭謂若云此室凶不可居然則是方冀其生而卽致死之不誠甚矣豈招魂復魄之意耶且果如鄭言彼毀廟尙必在遷主之後也況屍在室而卽徹厞於人子之情安乎至喪大記云取所徹厞薪用爨之者本非爲用爨而徹乃旣徹則用以爨無用之用也故用時謂之薪而徹時不謂之薪

入坐於牀東眾主人在其後西面

鄭云眾主人庶昆弟也敖云眾主人齊衰大功之親也若有斬衰者亦存焉下經云眾主人免記云眾主人布帶則是眾主人乃主言齊衰大功者彤謂鄭所云庶昆弟於死者爲眾子不云眾子而云庶昆弟繼主人爲言當然耳是眾主人卽斬衰之親【喪大記云大夫之喪主人室老子姓皆食粥士亦如之疏云子姓謂孫也不云眾子主人中兼之】下經所云親者乃齊衰大功之親也敖以眾主人免眾主人布帶決此眾主人爲齊衰大功之親則不惟彼此殊絕亦明與親者之文相妨顧卽以親者爲專指婦人遷就多矣且眾主人免眾主人布帶之下並不言親者與眾兄弟則是統齊衰至緦麻之親皆在其中亦豈徒主言齊衰大功而已此其疎也鄭注下經婦人云妻妾子姓亦專指斬衰者言之蓋主人在前眾主人在其後適妻在前妾與子姓在其後皆斬衰重服然後及於齊衰及於大功文王世子所謂以喪服之精麤爲序以次主人者是也

婦人俠牀東面

鄭云婦人謂妻妾子姓也亦適妻在前按喪大記云君之喪三日子夫人杖大夫之喪主人主婦室老皆杖士之喪主人杖婦人皆杖注云婦人皆杖謂主婦容妾爲君女子子在室者喪服妻爲夫杖婦爲舅姑不杖明夫人與主婦皆死者之妻本注適妻卽主婦故賈決妻妾子姓據死者是也【檀弓云歠主人主婦疏云主人亡者之子主婦亡者之妻】近萬充宗乃云凡儀禮喪祭稱主婦者皆宗子之妻而非宗子之母彤按內則云舅沒則姑老冢婦所祭祀賓客每事必請於姑是祭稱主婦固皆宗子之妻矣若喪則有不盡然者王制云七十惟衰麻爲喪八十齊衰之事弗及固皆指男子爲言而婦人可類推假令夫死而妻年五十六十𨿽不能致毀備禮而馮屍拜賔猶可自勉以子婦而代之則三年如斬之情安在故夫死而妻不爲主必其已七十者也不然則其有廢疾也未七十而又無廢疾豈得委子婦爲之主哉又舅沒姑老謂三年喪畢而當時祭乃令冡婦承之耳非謂喪中之奠祭亦不與也何況初喪馮屍拜賔之節又喪服小記云婦人不爲主而杖者姑在爲夫杖是姑在𨿽夫死不爲主況舅喪而顧爲之主分義不全乖乎如萬說實有於婦姑兩無所處者未密也又鄭注喪大記云子姓謂眾子孫也姓之言生也本注子姓以婦人皆杖注推之蓋專指女子子在室者姓字牽連及之耳

親者在室

鄭云謂大功以上父兄姑姊妹子姓在此者賈云此注據主人而言敖云此親者繼婦人而言則是亦專指婦人矣下篇曰主婦及親者由足西面是也彤按下篇云主婦及親者由足西面其上云主人踴無算則親者固專指婦人此篇下經云婦人屍西東面主人及親者升自阼階則親者又專指男子本經上云眾主人在其後婦人俠牀下云親者在室則親者兼男子婦人可知敖據一端爲說非是若鄭云大功以上者但包齊衰之親不兼上經眾主人蓋下云主人及親者不言眾主人則親者宜兼眾主人此承上眾主人而言親者則親者宜在眾主人之外故知鄭不兼言也婦人親者亦當如此推之又本注及下經眾婦人兄弟皆據死者而言賈誤賈又以曾孫孫爲曾祖髙祖齊衰三月當在大功親之內尢誤又此注子姓者謂婦也男女孫以下也孫婦也昆弟之子男女也昆弟之子婦也其子孫之婦而皆用子姓包之蓋以其與子孫一體則亦可爲子姓雲爾

又按喪大記云旣正尸子坐於東方卿大夫父兄子姓立於東方夫人坐於西方內命婦姑姊妹子姓立於西方此君之喪也又云士之喪主人父兄子姓皆坐於東方主婦姑姊妹子姓皆坐於西方其於親屬之哭位詳矣而伯母叔母以齊衰期而不與焉者爲其尊而不親也孔子曰伯母叔母疏衰踴不絕地姑姊妹之大功踴絕於地如知此者由文矣哉由文矣哉【雜記】故昆弟之子之於伯叔母其分本疎則伯叔母之於夫之昆弟之子可知不與於位可也有恩焉與亦可也若昆弟之子婦分猶是耳或以卑故不敢不從夫而與乎

按主人與眾子皆斬衰而眾子在主人之後齊衰親爲諸父爲昆弟爲昆弟之子爲已之孫曾孫則在斬衰之後大功親爲從父昆弟則在齊衰之後適妻及妾與女子子在室者皆斬衰而妾與女子子在適妻之後齊衰親爲姑爲姊妹爲婦爲女子子適人者爲昆弟之女子子在室者爲女孫女曾孫則在斬衰之後大功親爲姑姊妹適人者爲從父姊妹在室者爲昆弟之子婦爲昆弟女子子適人者爲孫婦則在齊衰之後皆南上上當屍肩適妻與諸父亦正當主人不出其上若子孫多則自孫以下位北南面男西上女東上不當屍牀此室中哭位乃參考經記而爲之於古禮未必無當爲圖如左

眾婦人戶外北面眾兄弟堂下北面

鄭云眾婦人眾兄弟小功以下按小功以下婦人兄弟各有同姓異姓小功婦人同姓爲從祖姑在室者從祖姊妹在室者從父姊妹適人者昆弟之子婦從父昆弟之女子子在室者女孫適人者昆弟之女孫在室者異姓爲從母外孫女緦婦人同姓爲從祖姑適人者族姑在室者從祖姊妹適人者族姊妹在室者從父昆弟之女子子適人者從父昆弟之子婦從

祖昆弟之女子子在室者昆弟之女孫適人者從父昆弟之女孫在室者曾孫婦昆弟之曾孫女在室者異姓爲姑舅姊妹從母姊妹女甥外孫婦皆當在戶外之位者也小功兄弟同姓爲從祖從父從祖昆弟從父昆弟之子昆弟之孫異姓爲外孫緦兄弟同姓爲族曾祖族祖族父族昆弟從祖昆弟之子從父昆弟之孫昆弟之曾孫異姓爲舅外舅姑之子舅之子從母昆弟甥壻皆當在堂下之位者也其有老幼疾病事故或不必皆在位要之在位者不外以上所列諸親又兄弟不專指從祖昆弟族昆弟姑舅之子從母昆弟者蓋古人於上下旁親通稱兄弟也詳喪服記其在位前後之次小功前而緦後緦小功又各同姓前而異姓後也又按喪大記云君將大斂子弁絰卽位於序端卿大夫卽位於堂廉楹西北面東上父兄堂下北面亦以東爲上然則此經婦人兄弟位當依放之蓋屍𨿽尙在室而主人坐屍東則戶外堂下北面之位皆東上爲得也各爲圖如左

﹤經部﹐禮類﹐儀禮之屬﹐儀禮小疏﹐卷五﹥

置於宇西階上

注云宇梠也疏云爾雅釋宮云檐謂之樀郭云屋梠謂當檐下按說文云楣秦人名屋櫋聨也齊謂之檐楚謂之梠是郭注所本而此疏采用之然則宇卽檐也說文又云宇屋邊也易曰上棟下宇訓證甚明又秦人名櫋聨爲楣非儀禮之所謂楣儀禮之楣乃在棟與屐之間檐又在屐前也今吳人謂檐爲櫋聨櫋宇西階謂堂西之階朱子釋宮所云西面階也此銘與竹杠不直置近序西階上者祝受管人汲水管人受祝潘等事皆在此西階上無餘地也敖說云置臥而縮置之云臥是也云縮則非蓋橫置之矣

君使人弔徹帷

注云徹帷防之事畢則下之疏云防之者謂褰帷而上非謂全徹去按雜記朝夕哭不帷注云緣孝子心欲見殯肂也旣出則施其防釋文云防字林玉篇皆云閉也纂文云古闔字彤謂防是帷之所以開闔者故闔之曰施其防開之則曰防之猶門闗之闗訓扄亦訓通其例一也

布巾環幅不鑿

注云士之子親含反其巾而已疏云士親飯必發其巾【此本雜記鄭注】二義當兼用蓋發其巾而反之也

纋中

注云纋笄之中央以安髮疏云兩頭濶中央狹則於髮安按下經牢中旁寸注云牢讀爲樓樓謂削約握之中央今文牢爲纋若纋是兩頭濶中央狹則義與牢同鄭何以疊今文而不從也又按說文云優饒也而不出纋字彤謂纋當讀從優謂兩頭狹中央濶也中央濶則笄之益固而髮尢安疏乃反說非注義【玉篇云纋笄之中央髮也乃摘鄭注而失其意廣韻云笄巾則中又傳寫爲巾二書皆可信而其誤有如此者】

牢中旁寸

注云牢讀爲樓樓謂削約握之中央以安手也疏云讀從樓者義取樓斂狹少之義按爾雅云斂樓聚也郭注雲樓猶今言拘樓此疏文所本又按說文云摟曳聚也玉篇云摟亦曳也詩曰弗曳弗摟本亦作婁說文又云婁空也從母中女空之意也然則義取斂聚者當作摟義取削約中央者當作婁此注字蓋本作婁後旁加手又譌爲木旁耳或謂重屋亦有聚義樓樓通非也

握手之制賈疏及聶圖明矣郝敬謂縫帛如筩韜屍兩手者因牢讀爲樓無他證又誤解下經設決麗於掔爲左決連右掔右決連左掔使手交如生故杜撰此制耳不知尸之手古今未有不旁垂者蓋象其始生時亦便於斂若兩手交疊則於斂不便且象其生何若象其始生之義微乎若牢讀爲樓𨿽未見他證然康成之注於書名物數悉有依據今去古尢逺安得輙以臆解易之郝云牢猶籠也空其中旁寛寸解文義亦未洽至謂左巨指並施決其杜撰更不必言

決用王棘若擇棘

注云王棘與檡棘善理堅刃者皆可以爲決世俗謂王棘矺鼠按玉篇云檡梬棗也梬棗似柿而小又云矺磓也磓落也然則檡棘卽梬也謂王棘爲矺鼠者若云王棘可以落鼠也

纊極二

注云極猶放也以沓指放令不挈指也按說文云防縫指防也一曰韜也大射儀注云極所以韜指是沓與防同沓指卽韜指也說文云挈縣持也釋文云挈劉本作契大射儀注云無極放契於此指多則痛釋名云契刻也是挈當爲契但二字並從防防本從刀疑古亦通用

蚤揃如他日

注云蚤讀爲爪斷爪揃須也按說文云揃搣也搣防也防捽也捽持頭髮也然則此經之揃謂持其須而理之也喪大記云小臣翦須孔疏云治須也是孔蓋讀翦從揃矣

設決麗於掔自飯持之設握乃連掔

注云麗施也掔手後節中也飯大擘指本也決以韋爲之籍有彄彄內端爲紐外端有橫帶設之以紐擐大擘本也因沓其彄以橫帶貫紐結於掔之表也設握者以綦系鉤中指由手錶與決帶之餘連結之此謂右手也

說文云彄弓弩耑所居也此決借之彄則紐所著者也擐說文訓貫以紐擐大擘本者貫大擘本於紐之中也紐說文云系也一曰結而可解玉篇云結也束也然則此注之紐如今之衣襻矣衣襻世俗亦謂之紐襻

敖曰此惟右手設握而左手則否其特重平日之便於用者乎彤謂握手所以伸其指而斂之故左右並設敖說非也至以掔爲巨擘之別名杜撰尢甚鄭訓飯爲大擘指本必有所受不可輕攺郝敬萬斯大因其不經見讀爲飯含之飯以爲自飯含時已設決是設決於未襲之前矣當襲時豈無觸閡且設決無慮其指之僵亦何必飯而卽設也從舊爲得

設冒櫜之

由櫛以蚤以揃而鬠焉笄焉設明衣裳焉由飯含以掩以瑱以幎目以屨而襲焉由設韐以帶以搢笏以設決與握而設冒焉皆順表裏爲序於上下有逆施者取事之便此逆而後順者也

巾柶鬊蚤埋於坎

敖云鬊櫛余之髮及所揃須也按喪大記云君大夫鬊爪實於角中注云鬊亂髮也敖因小臣翦須之云故兼須言之但謂及所揃須是不讀翦如揃而誤以揃爲翦斷之翦萬充宗云蚤揃如他日謂如平生也若以揃爲斷須生時豈斷須乎然則宜云及所揃須之脫者矣

冪用疏布久之

注云久讀爲灸謂以蓋塞鬲口也疏云灸塞義敖說云旣夕禮曰木桁久之然則久者乃以物承他器之稱按說文云久從後灸之也象人兩脛後有距也周禮曰久諸墻以觀其橈又云灸灼也彤謂灼必用艾塞病處故訓灸爲塞然則從後灸之者灸本訓也周禮謂從旁灸之此經謂從口灸之所從不同其爲灸則一也玉篇云桁大械也旣夕木桁謂以桁桁諸器敖所云以物承他器是也灸之則自謂案塞諸器與此篇同蓋敖說不如鄭注之確矣【冪用疏布久亦當用疏布下篇桁用木久亦當用木】

系用靲

注云靲竹防也敖云靲字從革似當爲革之屬未詳孰是

冪用葦席北面左衽

注云以席覆重辟屈而反兩端交於後左衽西端在上敖說云冪用葦席以席蔽重之前後也北面謂席之兩端皆在北也左衽者右端在上而西鄕象死者之左衽也按鄭云覆重者謂辟屈葦席之邊覆諸橫木但空其中以通神耳敖云蔽重之前後而不及上則於冪義不完矣鄭云兩端者謂席之左右衽云交於後則非經北面之義北面者取其向幽據重不據人敖云兩端皆在北是也又經云北面左衽宜右端在上而西鄕如敖之說若兩端交後而西端在上則南面而衽鄕東不顯與經背乎

帶用靲賀之結於後

注云賀加也謂累加之也蓋用靲從南鄕北又從北鄕南而結之也敖說云後謂重之南也

析其末

注云析其末者令可結也喪大記曰絞一幅爲三按喪大記云大斂絞一幅爲三不辟孔云大斂一幅分爲三片不復擘裂其末然則絞一幅爲三者不必析其末而亦就大斂言之也鄭引爲證者以例小斂𨿽不裂全幅析其末亦爲三耳敖乃云析其兩端爲二如掩之制恐未必然

饌於東堂下脯醢醴酒

注云凡在東西堂下者南齊坫疏云旣夕記云設棜於東堂下南順齊於坫饌於其上兩甒醴酒若然則凡設物於東西堂下者皆南與坫齊北陳之堂隅有坫以土爲之或謂堂隅爲坫按此疏則坫在東西堂之隅蓋統一堂而論之必以東西堂之隅爲堂隅也又下經苴絰要絰饌於東站之南主人自阼階下位往襲絰於序東東夾前【此東夾前與公食大夫禮注東夾前不同】東夾前之東卽東坫南則堂隅之爲東西堂隅益明矣萬充宗寢廟圖乃置坫於序內正堂之隅是襲絰堂近在阼階之東何必往序東東夾前耶若陳用之禮書謂堂隅之坫在北陳以爾雅所云垝謂之坫者爲北堂之隅之坫彼蓋誤讀此疏北陳之堂隅有坫爲一句遂誤解陳爲堂途之陳意北陳爲北堂下之陳又妄以爾雅之坫置諸北堂之隅其粗心杜撰至於此極可嘆可懼

凡堂之南下直東西序內者經皆謂之堂下自阼階以東通謂之東方自西階以西通謂之西方堂之東下謂之東堂下亦謂之堂東堂之西下謂之西堂下亦謂之堂西

楊圖圖脯醢醴酒等於堂上則於經記堂下之文顯背

冪奠用功布

注云功布鍛濯灰治之布也疏云大功布敖云功布大功小功布之通稱未審其以何者用之也彤謂冪奠以辟塵污宜用小功布矣

其實特豚四鬄去蹄兩胉脊肺

注云鬄解也四解之殊肩髀而已喪事略疏云按士冠禮云若殺則特豚載合升注云合左右胖此下文大斂亦云豚合升則吉凶之禮豚皆合升而鄭云喪事略者但喪中之奠𨿽用成牲亦四解故旣夕葬奠云其實羊左胖豕亦如之是以鄭總釋喪中四解之事云喪事略也彤按冠禮與喪禮𨿽豚皆合升然冠禮是解爲二十一體而升昏禮用特豚亦然喪禮但解爲七體而卽升之數自不同鄭云喪事略者對冠昏之詳而言爾旣夕葬奠用成牲亦四解亦喪事之略故疏以鄭此句爲總釋之敖說采鄭注刪此句其尙未得其解歟又鄭𨿽訓鬄爲解然四鬄兩胉爲對文則鬄宜卽指肩髀非虛活字敖云四鬄兩肩兩髀也文義尢得

說文云鬄髲也從髟易聲鬀髮也從髟從刀易聲然則此經鬄字蓋之省也

男女奉屍侇於堂幠用夷衾

注云侇之言屍也夷衾覆屍柩之衾也又云今文侇作夷疏云尸之衾曰夷衾尸之牀曰夷牀並此經侇屍不作移字皆作侇者依【近本俱作侇誤】人傍作之故鄭注喪大記皆是依屍爲言也按喪大記侇亦作夷注與此注同彼疏云夷陳也釋文云夷如字陳也本或作侇又按說文云屍陳也侇訓屍而屍訓陳則侇與夷音義俱同不妨通用鄭所以擇從侇者爲依人旁作之於陳屍意尢切耳賈頗得之但云侇不作移似欲讀侇從移致方性夫注喪大記遂云夷之爲言移也則不免貽誤後人矣移字古音弋多反故說文雲從禾多聲是移夷聲本不相近義亦迥殊豈容牽合他若稱夷以戒傷屍亦方說也謂體魄降爲夷婉詞陸農師說也此並穿鑿不可從【鄭注曲禮在牀曰屍云屍陳也】

皆覆

注云皆覆爲塵敖云亦以別於生也按鄭云爲塵而覆則必以覆爲冪矣俎之有冪見於少牢饋食禮云佐食升肵俎鼏之敖云鼏當作冪是也但此經醴酒脯醢皆旣奠而後巾之不應於俎獨方載而卽冪𨿽下云執而俟亦不過俟豆先設已耳何冪之遽如是又士冠禮醯醬菹醢凡六豆故下云兼巾之此所載𨿽七體而俎則一果如鄭義則但云冪之足矣豈嘗有獨覆一體者而必別之曰皆覆耶又按檀弓云喪不剝奠也與祭肉也與注云剝猶倮也有牲肉則巾之疏卽引此經小斂俎錯祝巾之爲證是下經巾之不惟冪醴酒與豆乃並俎而巾之也然則此覆字當讀芳六反濟陽張稷若云皆覆謂牲體皆覆設之最得其解下經云進柢注云未異於生此覆設當同玆義又下經云載魚左首進鬐注云亦未異於生是進柢猶進鬐覆設猶左首也蓋俎用七體所以異於生皆覆而進柢所以不異於生或異或不異而仁與智兼之矣敖說亦非

掘肂見衽

注云肂埋棺之坎也疏云肂訓陳謂陳屍於坎鄭卽以肂爲埋棺之坎也按說文肂作殔云瘞也玉篇肂亦無陳訓賈之訓陳乃讀如肆肆說文作云極陳也蓋以其形聲之近遂通肂於肆耳

注云衽小要也又引喪大記曰君蓋用漆三衽三束疏云棺蓋每一縫爲三道小要每道爲一條皮束之按檀弓云棺束縮二衡三衽每束一彼注云衽今小要孔疏云其形兩頭廣中央小也古棺木無釘但先鑿棺邊及兩頭合際處作坎形則以小要連之令固棺束並相對【束字補】每束之處以一行之衽連之若堅束之處則竪著其衽以連棺蓋及底之木使與棺頭尾之材相固漢時呼衽爲小要也又按喪大記疏云衽謂燕尾合棺縫際也棺兩邊各三衽每當衽上輙以牛皮束之故云三衽三束也此二疏論衽制最詳如賈釋則主於棺蓋爲言有三從而無一橫與檀弓之文顯背失其義矣楊圖云鑿棺蓋之際以衽連之卽賈意也至郝敬謂棺蓋合際處曰衽是衽非自爲一物尢爲謬妄燕尾蓋唐人呼小要之名近濟陽張稷若又云今謂之銀錠扣也【陳可大檀弓說云衽形如今之銀則子】大夫士降於君二衽二束

熬黍稷各二筐有魚臘

注云熬所以惑蚍蜉令不至棺旁也敖云孝子以屍柩旣殯不得復奠於其側𨿽有奠在室而不知神之所在故置此於棺旁以盡愛敬之心也然不以食而用熬谷不以牲而用魚臘亦所以異於奠也與彤謂祭奠之事於主設俎豆惇鉶於重懸二鬲粥焉於葬藏苞筲罋甒於殯設熬黍稷魚臘焉重以先主而略於主殯以先葬而小於葬事異義同故殯之設熬黍稷猶重之懸二鬲粥也熬黍稷之異於苞筲罋甒猶粥之異於俎豆惇鉶也蓋不知何地之可以棲神故無之而不設飲食不知何飲食之可以歆神故相變而殊其品此誠孝子事鬼神之至情敖說得之鄭以熬黍稷爲惑蚍蜉於周禮小祝及喪大記皆云然孔疏謂欲使蚍蜉聞其香气食穀不侵屍但六寸以上之棺固其合縫何至數月之內蚍蜉卽得入而侵其屍乎必不然矣然則不爲飯而熬谷何也熬谷有香气而可久飯則易壞欲善其設之之方故耳

設於序西南

鄭云爲求神於庭敖不用此注乃於下經執事豆北南面東上說云此奠於西堂其俟降之位東上是由饌東而南乃降自側階也按此經上云降自西階下云當西榮又云如設於堂則序西南之不在堂而在庭明矣且凡言當東榮當西榮未有不在庭者敖以爲奠於西堂而降自側階泥於序西南之文耳不知此序西南如上經所云襲絰於序東序東在東堂南下亦非卽東堂也

奠者由重南東

鄭云東反其位賈云其位蓋在盆盥之東南上按此經上云祝降自西階下經論大斂奠亦云祝降自西階奠者由重南東敖云復其門東之位也祝位在門西其說與賈不同按士虞禮云祝入門左北面敖云祝公有司之助喪祭者也特牲饋食記曰公有司門西北面東上是也又按特牲記云私臣門東北面西上然則此經之奠者其私臣與祝位在門西故降自西階直由堂塗反位奠者位在門東故必由重南而東乃復位也賈疑其位在盆盥之東者殆謂將盥一時之位不必反於斯也反其位當如敖說

君若有賜焉則視斂

鄭云君視大斂皮弁服襲裘主人成服之後往則賜衰敖云喪大記曰弔者襲裘加帶絰則此時君之弔服亦朝服襲裘而加絰與帶矣若主人成服之後而往則弁絰疑衰彤謂此皆鄭是而敖非按禮記服問云公爲卿大夫錫衰以居出亦如之當事則弁絰但言爲卿大夫不言爲士是爲士𨿽當事不弁絰也重服不以弔微爵不弁絰則皮弁旣皮弁則亦皮弁服矣周禮司服云王爲三公六卿錫衰爲諸侯緦衰爲大夫士疑衰以此例之諸侯爲卿大夫錫衰則爲士當緦衰疑衰故鄭注文王世子云於士蓋疑衰同姓則緦衰本注云錫衰者賈云此士與君有師友之恩特賜與大夫同故不得疑衰也【文王世子疏云或鄭因諸侯弔必錫衰之文故注士喪禮爲錫衰此說誤】然則當事而殊於卿大夫之弁絰者所以明其分旣成服而同於卿大夫之錫衰者所以報其恩如鄭說蓋仁與義而兼至矣且夫視大斂特賜也而服如其弔士之服主人成服之後往常禮也而以弔卿大夫之服弔非又輕重之適均者與喪服記云朋友麻君於此士蓋皮弁而加絰【喪大記疏云無絰誤】較其爲卿大夫又有異而同同而異者禮之詳密也如是又按喪大記原文云小斂乃奠弔者襲裘加武帶絰鄭云武吉冠之捲也加武者明不攺冠亦不免也至賀氏謂加素弁於吉冠之武熊氏謂武上加絰並與加帶絰殊例熊則更與帶文相妨賀又謂主人旣素弁素冠故弔者加素弁於武則是弔冠太重於朝服不稱且疑於主人之冠矣要皆非也彤謂加武者加於吉冠之兩頭若喪冠厭伏之法也吉冠兩頭皆在武上鄕內反屈而縫之喪冠兩頭皆在武下鄕外反屈而縫之【四語約賈喪服疏】以吉冠之武法喪冠之厭則變而微凶與主人之括髮素冠正相稱故鄭云不攺冠言但加武爲異耳若不加武則其冠純吉無論不可以視大斂亦烏可以弔於小斂之後故武字決不可刪也敖乃放檀弓襲裘帶絰之文而輙刪之豈知彼不必詳而此固不容略也哉若大斂之不可以朝服弔則喪服朋友麻節已詳之又鄭云主人成服之後往卽喪大記在殯壹往焉之往亦謂弔哭事

君要節而踴

敖云要猶候也按此訓未知所本

主人髺髮袒眾主人免於房

鄭云始死將斬衰者雞斯將齊衰者素冠敖云檀弓云始死羔裘冠者易之而已易者謂易之以素冠深衣也然則始死之服主人以下皆同而未暇有所別異按陳氏禮書云問喪曰親始死雞斯徒跣扱上衽檀弓曰始死羔裘冠者易之而已則始死有易冠無去冠有易裘無袒衣矣又檀弓曰叔孫武叔之母死旣小斂袒且投其冠髺髮喪大記曰小斂主人袒說髦括髮以麻則小斂投冠脫髦髺髮而袒矣蓋人子之於始喪其幸生之心未已故未忍去飾焉及小斂則已矣然後髺髮而袒雞斯云者蓋哭聲然也鄭氏攺雞斯爲笄纚而云親始死去冠者恐未必然【五句略見論纚節】此說乃敖所本也【陳說略本藍田呂氏】徐氏讀禮通考云親始死徒跣扱衽無容哀之至也豈有下則徒跣而上仍著冠者乎夫冠所以爲飾此何時也而尙存其飾也孝子之心固謂遭禍之深以罪人自處也儻猶加冠以爲飾是見親死無異於平日矣豈人情之所忍哉此鄭氏笄纚之說誠有所據而不可非也彤謂徐之伸鄭屈陳甚得禮意抑子陳之誤猶有未及者叔孫武叔之母死旣小斂投冠髺髮是小斂之前固易冠而素冠矣【譙周云父卒爲母始死去冠屍襲之後因其笄纚而加素冠】但以爲爲其母則非斬衰之主人然則所云始死易冠者亦統謂齊衰期以下者耳若去冠而笄纚乃謂夫斬衰與齊衰三年者三者之所指固非一也又斬衰笄纚自始死及於小斂之後不攺如括髮之自小斂後及於成服而始攺也爲母笄纚屍襲之後而卽加素冠如括髮之於卽堂下位而卽代以免也蓋始死首服之節笄纚與括髮並重故父母之喪皆然但家無二尊故又以時之久暫稍爲差等聖人之尢重父喪於始死之首服而卽見之如此陳於檀弓問喪不別齊斬遂以始死幸生未去冠飾無父母之差失聖人制親喪輕重之義且人子於親之始死固幸其生而尢痛其死生者或然死則其已然故幸生之心寄之於不說髦不去笄纚而痛死之心則去冠徒跣扱上衽無之不存至將小斂而齊衰者素冠小斂括髮之後而斬衰者亦素冠而環絰【喪服小記疏論父死將小斂之服云去笄纚著素冠蓋據武叔小斂而投冠決素冠在小斂之前不知武叔固爲其母非爲其父也謂父始死而著素冠不乖於服問乎但孔疏實本崔義黃氏喪服圖式乃是孔而非崔亦誤又雜記云小斂環絰非謂正小斂時蓋指侇堂後之襲絰而言】則幸生痛死之意俱相半焉及於大斂所謂三日而不生亦不生者萬無一冀然後著喪冠而成服故謂幸生未已不忍去飾者僅得其半至云小斂則已與雞斯哭聲並於禮無據又小斂說髦乃諸侯禮非士禮皆所當釐正者也若敖謂始死之服主人以下皆同而未暇別異則斬衰之主人可竟同於齊衰以下者乎其說𨿽與陳殊其誤則一

鄭云免之制未聞舊說以爲如冠狀廣一寸喪服小記曰斬衰髺髮以麻免而以布此用麻布爲之狀如今之著防頭矣自項中而前交於額上郤繞紒也賈云免與髺髮同但以布廣一寸爲異彤謂鄭旣云免之制未聞又云舊說以爲如冠狀廣一寸蓋不以舊說爲然也引喪服小記以釋髺髮免此鄭自爲之說也鄭注喪服布總云總束髮旣束其本又總其末本末兼束布廣當不下四寸防頭總之類也免以代總【當免時不惟去冠亦且去總故謂免代冠可也謂免代總亦可也】而若防頭豈一寸之廣而足耶賈蓋並舊說於鄭故致誤爾又杜佑云著之自額而郤交於項中並其末覆紒而前綴連之此欲合舊說如冠狀之文卽防頭之制而稍變焉但喪服小記云男子免而婦人髽以免對髽髽露紒免亦當露紒矣若並其末以覆紒不如郤繞紒者得仍露紒之善也呂與叔云免以布爲捲幘以約四垂短髮而露其紒於冠禮謂之缺項此又因舊說廣一寸之云而誤以免爲缺項其說更不如杜而萬充宗顧獨取之何與

婦人髽於室

鄭云始死婦人將斬衰者去笄而纚將齊衰者骨笄而纚敖云曾子問言婦爲舅姑始死之服布深衣縞總則吉笄而纚自若矣是乃將齊衰者也以始死男子之服準之則此時婦人將斬衰而下者之服皆當如此齊衰者之爲也彤謂以始死男子之服準之則婦人宜去笄而並去總若縞總則並不去笄如男子之著素冠非所以施於將斬衰者也卽父在爲母屍未襲亦安得遽縞總哉曾子問言婦爲舅姑縞總者謂在塗趨喪之禮也按奔喪云至於家入門左升自西階殯東西面坐哭盡哀括髮袒注云未成服者素委貌深衣疏云喪已經日不笄纚故卽括髮袒也又聞喪不得奔喪亦括髮袒而不笄纚蓋男子之去冠而笄纚如婦人之去笄而纚皆非在他所聞喪之服然則婦人之不去笄而縞總亦惟不在家爲然耳奔喪疏又云小記云逺葬者比反哭者皆冠及郊而後免明知在路皆冠也夫男子在路皆冠則女子在塗必皆笄總若尋常在家而父母始死其必去笄總而纚也亦明矣敖不之深考而每易鄭說何耶

敖又云至是而當髽者乃髽其不當髽者但去笄總耳當髽者妻也妾也女子子與婦也非是𨿽三年者猶不髽此時當髽者皆在室故於焉爲之由便也婦人之髽與否喪服經記見之矣彤謂成服之後則有當髽者有不當髽者故鄭云齊衰以上至笄猶髽明大功以下至笄不髽喪服經記固可據若小斂之節則五服親屬要無有不髽者喪服小記云爲母髺髮以麻免而以布又云男子免而婦人髽以髽對免免旣在小斂之節宜髽亦同故賈斬衰章疏云成服以前斬衰至緦麻皆免【近刻前作後免作冠皆誤觀彼疏如著防頭句卽可見矣】婦人皆露紒而髽也敖謂有不當髽者誤矣至此婦人之髽於室鄭以爲宜於隠者非必由便故𨿽戶外眾婦人亦入室而髽旣髽卽亦入房帶麻也其先後宜亦以喪服之精麤爲序

朝夕哭不辟子卯

鄭云子卯桀紂亡日凶事不辟吉事闕焉賈云檀弓云子卯不樂是吉事闕也敖云子卯之說未詳按明陳絳雲子卯不樂湯武之所以志衋傷也禮子於父母有終身之喪焉忌日之謂也忌日不用非不祥也言夫日誌有所至而不敢盡其私也湯武旣以天下誅桀紂而猶以舊君禮喪焉故於是日不樂以明其志之至也然則凶事不辟者哀親之死尢重於傷舊君之亡故無所嫌而不辟也王者旣然士可知敖不從鄭蓋未察乎此爾但鄭注檀弓以不舉樂爲所以自戒懼亦非本義【鄭司農注春秋以爲五行子卯自刑漢書翼奉傳張晏注所云子與卯相刑故以是日爲忌者乃術家傳防之說不足辧】

主人卽位

按喪大記云大夫之喪主人室老子姓皆食粥士亦如之疏云不云眾子主人中兼之然則此經主人亦兼庶昆弟在內也

婦人卽位於堂南上哭丈夫卽位於門外西面北上外兄弟在其南南上賓繼之北上

賈云喪大記云祥而外無哭者則此外位皆有哭今直云婦人哭則丈夫亦哭矣但文不備也按下注云兄弟齊衰大功者主人哭則哭小功緦麻亦卽位乃哭是也彤按喪大記疏祥而外無哭者謂不復哭於中門外堊室之中非謂不爲位於門外以哭也爲位於門外以哭大祥以前亦無之大記云婦人迎客送客不下堂下堂不哭男子出寢門外見人不哭彼注云非其事處而哭猶野哭也疏云此明小斂後男主女主迎送弔賓之位夫小斂後如此則旣殯後可知主人如此則兄弟可知賈誤解祥而外無哭者之文謂此外位皆有哭是再誤也且主人猶入門而哭兄弟顧先主人而哭也有是情乎

婦人拊心不哭

鄭云方有事止讙囂賈云方有事者謂下經徹大斂奠設朝奠之事也按下經徹大斂奠丈夫婦人皆踴設朝奠丈夫婦人又皆踴踴無不哭何以不嫌其讙囂而止之則所云方有事者決不謂此二事愚以爲謂下經主人之入門也觀主人旣入門而哭婦人卽又哭而踴可知矣然則此婦人之不哭亦暫止其哭耳敖乃謂未敢先男子而哭則上經婦人卽位於堂固先男子而哭矣何云未敢乎其說亦誤

考降

鄭云考登也降下也敖云考成也降下也謂成其下棺之事張爾岐云考父也降骨肉復歸於土也彤謂鄭訓考爲登以考降爲魂神之上下不若言骨肉復歸於土者之切但訓考爲父又與上其父之文相犯敖本爾雅釋詁訓考爲成最佳然謂成其下棺之事亦未穏順若云成幽宅而下棺則得之矣

旣夕禮

丈夫髽散帶垂

鄭云爲將啟變也此互文以相見耳髽婦人之變喪服小記曰男子免而婦人髽男子冠而婦人笄按熊朋來經說云小記曰男子免婦人髽旣夕經文必亦如小記所言而有脫字注者妄謂互文適以惑人也此說得之

敖云髽者去冠與纚而爲露紒也將髺髮者必先髽故言此以明之亦與前經互見也此斬衰者耳其齊衰以下則皆免散帶垂解其三日所絞者也凡大功以上皆然又云此但言文夫是婦人不與也婦人之帶所以不散垂者初已結本又質而少美故於此不可與丈夫同其所以不言髽者婦人不當髽者𨿽未殯亦不髽則此時可知矣其當髽者自小斂以來至此自若無所攺變故不必言之按喪婦小記釋男子免而婦人髽云其義爲男子則免爲婦人則髽鄭云男女別也然則丈夫𨿽去笄纚而紒一如髽形而其名不可亂也以丈夫之紒而謂之髽不幾於男女無別乎又此經丈夫兼眾主人眾兄弟在其中非獨斬衰者散帶垂承上髽而言則婦人之帶亦散垂矣士喪禮論丈夫未成服之帶兩言散垂於婦人但記其異者而云結本明結本之上不絞垂猶丈夫也然則啟殯之節必解其成服之所絞而仍結其本𨿽不盡與丈夫同亦安得云非散垂哉至婦人之髽猶丈夫之免小記云緦小功虞卒哭則免明婦人之髽亦然詎有啟殯而親屬不髽者崔氏大功以下無髽之說不可從也啟殯之髽去笄總而以布蓋變於成服而同於小斂謂小斂以來至此自若者亦非髽制詳喪服布總箭笄髽衰節

商祝免袒執功布入

鄭云執之以接神爲有所拂仿也賈云下經云商祝拂柩用功布是拂拭去塵也此始告神而用功布拂仿者謂拂仿去凶邪之气也彤按檀弓云君臨臣喪以巫祝桃茢執戈惡之也所以異於生也注云爲有凶邪之气在側桃鬼所惡茢苕可掃不祥然則拂去凶邪之气者君臨臣喪之禮也寧子啟父殯而亦可用此禮乎且桃茢或可以去凶邪功布何物而欲以去凶邪乎此不通之論耳若去塵之說則無可議附士喪禮監本刋誤

疾時處北牖下

牖嘉靖本作墉按下篇記寢東首於北墉下釋文云墉音庸疏云墉謂之墻又按喪大記寢東首於北墉下彼注云病者恆居北牖下或爲北墉下釋文云牖音酉舊音容注牖下放此墉音容彤謂舊音容則鄭本固以墉爲正注亦上作墉而下作牖可知故孔疏亦證以士喪下篇北墉之文自陸本以牖爲正而後人於他經亦有寫墉作牖者不知北爲墉墻南爲窻牖凡室皆然獨豳詩塞向毛傳云向北出牖然禮經揔稱北墉未嘗稱北牖也蓋士與庶人之室亦異制耳又按此注釋文云北庸本亦作墉則作墉作庸皆得但他經多作墉可從嘉靖本

死而遷之南牖下

南嘉靖本作當釋文同按此本下篇記設牀防當牖之文又牖之在南亦不待著當從嘉靖本

爲將履恐其辟戾也

履嘉靖本作屨通解楊圖同當從之

大夫之所建也

大夫下敖本有士字按周禮司常大夫士建物疏引同當從之

故以其旗識識之

敖本無上識字按檀弓原文同當從之

無旗不命之士也

旗嘉靖本作旌通解楊圖同按司常云掌九旗之物名雜帛爲物是物爲九旗之一當作旗又按鄕射記云旌各以其物注云旌揔名也則當作旌但上注引檀弓以其旗識之則作旗爲是

今文銘爲斾也

銘下嘉靖本有皆爲名末四字通解同當從之

槃承渜濯

疏槃下有以字

鬲將縣於重者也

語病甚矣蓋疏文而寫者誤入之此本獨得當從之

婦拜見上篇見母章此篇婦見奠菜一章及內則女拜尙右手

嘉靖本無此廿四字楊圖同按此例鄭注所無疏亦不舉其文無者是也當從之及字疑亦又字之誤

今文說作稅

今文說下嘉靖本有皆字按經兩說服有皆者是當從之

將覸良人之所之

覸嘉靖本作見按疏引孟子作覸舉鄭注作見又以覸義爲見而解鄭之攺字作見似也又按釋文云將覸劉古編反今本亦作見則賈所從之本非古本且攺覸爲見於義仍短監本得之

如今之筥籚矣

籚嘉靖本作�蘆釋文同按說文云盧飯器從竹無戶盧從皿無竹無廿玉篇並同若防從廿從竹則說文玉篇皆不出此字盧從廿則非竹器嘉靖本𨿽因釋文實誤也監本字不誤若籚去竹則亦與說文合矣防說文云閉也從戶刼省聲

並當作並

並上嘉靖本有今文二字通解同宜從之當諸本皆誤衍

室中北墉下

句上嘉靖本有墉墻也通解同當從之

奠於篚

句上嘉靖本有奠之通解同疏與楊圖並無

必侄娣從之

嘉靖本無之字疏與通解同當從之

用昏壻也壻悉計反從士從胥俗作婿女之夫

壻悉計反以下十四字嘉靖本無按釋文於前壻之下有此十四字監本脫於前而補於後又雜入注文中誤甚但此亦易辧而建本毛本金本皆仍之何與又按釋文云俗作婿者元作�【亭林金石文字記孔子廟堂碑後云壻字一傳爲�再傳爲�三傳爲聓四傳爲聟皆胥之變也】若作婿則說文固有其字解云壻或從女非俗體也

姑饗婦人送者於房

此句有脫文按疏云言凡者欲見舅姑共饗婦及姑饗婦人送者皆然也然則姑饗婦下當脫於堂饗婦四字若敖氏集說所謂舅沒而姑特饗婦者其無降與舅姑共饗婦同其在房中與饗婦人送者同蓋亦包乎其中矣

不得辭已之命

辭嘉靖本作許通解楊圖同當從之

須待也

嘉靖本無也字楊圖同

命舅姑之教命

疏云父戒之使無違舅命母戒之使無違姑命【疏本谷梁桓三年傳】注有姑字者傳寫誤也按敖氏集說云命謂舅姑夫之命並及夫則義乃周疏太狹不可從

示之以衿鞶

句末嘉靖本有者字通解同

姆教人者

按視諸衿鞶下監本脫經壻授綏姆辭曰未教不足與爲禮也十四字故此注亦脫嘉靖本有之通解及楊圖同當補入

弟宗子母弟

宗子下嘉靖本有之字

亦彌親之辭

此句下嘉靖本云古文曰外昏姻通解同當從之

儀禮小疏卷五

欽定四庫全書

儀禮小疏卷六

吳江沈彤撰

士喪禮箋

左何之扱領於帶

何負扱抆帶復者之帶謂復者左負衣而抆其領於帶以固衣而升屋也

升自前東榮中屋北面招以衣曰臯某復三降衣於前前東榮南方之東榮也中屋者履屋脊之中臯某復喪大記所謂號也三號者孔疏云上號天下號地中號人天地人之間冀神之聞聲而來也降衣於前謂捲衣投前檐而下

復者降自後西榮

後西榮北方之西榮也降自此者爲徹西北厞亦與升時相變西北厞室西北隅之隠處近屍徹之者去其蓋蔽以通神也神或不憑衣其自此而反乎鄭謂若云此室凶不可居然則是方冀其生而卽致死之與復之義違矣

帷堂

曾子曰屍未設飾故帷堂設飾謂襲與小斂爲方動搖屍慮人防惡之也

入坐於牀東眾主人在其後西面

庶昆弟妻妾子姓皆死者斬衰之親也若適妻先死則冡婦在前

親者在室

齊衰親在斬衰之後大功親在齊衰之後所謂以喪服之精麤爲序也室中淺故主於序前後又屍首當牖宜皆南上並與朝夕哭位異

防末

防見下經注

防裏

防赤而有黃色也爾雅云再染謂之防

冒緇質長與手齊防殺掩足

雜記云冒所以揜形也緇深防淺纁

褖衣

士冠禮所陳三服有端此易褖衣者褖衣連衣裳黒而非與生時相變又以明爵弁皮弁二服亦簪裳於衣也蓋衣裳連則便於襲斂

不說繘屈之

繘汲井綆不解而但屈之者喪事遽也

蚤揃如他日

蚤去手足爪也揃謂治須

明衣不在算

言明衣不在稱數著稱之必不襌又以別褖衣之成稱也疏云褖衣𨿽襌以袍爲裏故云稱

設決麗於掔自飯持之設握乃連掔

麗附也謂以決之系附於掔也持禦者也決系𨿽貫紐未卽結且持之以俟設握也握系旣結於掔乃以決系附握系而連結之此設決設握相因之節也設握之法記詳之

設冒櫜之

雜記云設冒非得已也自襲以至小斂不設冒則形是以襲而後設冒也爲形則人將惡之

甸人置重於中庭參分庭一在南

復者捲衣投前檐而魂不反屍或在庭乎故中庭置重以憑依之也必三分庭一在南者取碑與門之中也

冪用葦席北面左衽

鬼神尙隠闇故冪重也北面向幽之義也

析其末

凡絞從者在橫者之內大斂之絞一幅三析用之此不析幅而析其末末亦各爲三也

不必盡用

不必盡用統十九稱與庶襚言

苴絰大鬲下本在左要絰小焉散帶垂長三尺牡麻絰右本在上亦散帶垂皆饌於東方

此苴絰牡麻絰皆一股而纒不絞雜記云小斂環絰是也成服乃絞之與要絰同

婦人之帶牡麻結本在房

鄭云婦人亦有首絰但言帶者記其異此齊衰婦人斬衰婦人亦苴絰也

敖云此謂婦人凡婦之有本者皆然斬衰之帶亦在其中矣是時帶亦未絞但結其本以別於男子爾其首絰亦皆與男子同婦人斬衰之帶所以不與其首絰皆用苴麻者以其卒哭無變至祥乃除故聖人權其前後輕重之宜卽於始死之時用牡麻爲之而但以首絰見斬衰之義也此所饌者其在西房與彤按主人絞帶眾主人布帶亦饌於房

其實特豚四鬄去蹄兩胉脊肺

此特豚又豚之小者故可不節折而合升於鼎四鬄與兩胉對文是卽謂肩髀爲鬄也

商祝布絞衾散衣祭服不倒美者在中

小斂衣十九稱蓋不倒者九倒者十

主人髺髮袒眾主人免於房

此眾主人統齊衰以下者

婦人髽於室

男子髺髮免於房則婦人髽於室男子出婦人則亦帶麻於房急其事又使之別也此婦人統戶外眾婦人斬衰者紒大齊衰以下差小

士舉遷屍反位

凡小斂踴節與大斂同

男女奉屍侇於堂幠用夷衾

侇夷通孔穎達云夷陳也

皆覆進柢

七體合載異於吉體亦至小爾載依全豚體次覆謂體覆載之非冪以巾也冪以巾當及俎錯時

奠者由重南東

巾之兼醴酒俎豆不言兼者巾非一重以南爲後由重南而東如由足而西無事不敢出其前也疏云重主道神所馮依不知神之所爲故奠者由重南東而主人又踴也

絞紟衾二君襚祭服散衣庶襚凡三十稱紟不在算不必盡用

大斂橫絞乃半小斂者務束衣之急如是而足也喪大記云大斂祭服無算謂祭服皆用之然則散衣庶襚有不用者矣

掘肂見衽

此衽謂橫衽蓋二衽俱出於坎

熬黍稷各二筐有魚臘

熬謂煎谷設熬棺旁亦爲神或於此馮依之豈所以惑蚍蜉乎熬谷則香而可久不以牲殺於大小斂奠

魚鱄鮒九臘左胖

魚九兼用鱄臘胖又以左皆別於吉

祝徹盥於門外

此徹謂徹者卽下經所云其餘也

商祝布絞紟衾

喪大記云鋪絞紟踴鋪衾踴鋪衣踴

士舉遷屍復位主人踴無算

喪大記云遷屍踴斂衣踴斂衾踴斂絞紟踴此經踴無算蓋包斂而言

主人馮如初主婦亦如之

皆如小斂

君若有賜焉則視斂

喪大記云君於士旣殯而往爲之賜大斂焉此士於君有師友之恩故賜之視斂也皮弁服錫衰皆首著皮弁加絰喪服記曰朋友麻

朝夕哭不辟子卯

吉事闕焉王者所以傷舊君之亡哀親之死視傷舊君之亡也甚矣故凶事不辟諸侯以下皆放此

婦人卽位於堂南上哭

此婦人先哭者婦人在內近殯且以爲男子卽外位之節

丈夫卽位於門外西面北上外兄弟在其南南上賔繼之北上

丈夫謂親者與眾兄弟也

主人卽位

主人位在丈夫之北少進不言眾主人者主人中兼之主人之卽位獨後者辟門以之爲節也

婦人拊心不哭

敖曰見其悲哀而不敢哭也彤按暫止哭以俟主人之入門

兄弟皆卽位如外位

此兄弟兼同姓異姓

考降

敖曰某者柔日之名乙丑丁酉之類考成也近悔如葬而遇雨及他有不虞也彤按考降謂成幽宅而下棺

旣夕禮

丈夫髽散帶垂

熊曰此經上句當云丈夫免婦人髽脫三字耳非互文相見也賈曰啟殯亦見屍柩故變同小斂之節但小斂之節斬衰男子括髮齊衰以下男子免此啟殯𨿽斬衰亦免而不髺髮彤按啟殯貶於小斂之節衰稍殺也婦人髽皆復去笄總而以布散帶垂解其成服所絞者也婦人則結本卽位如初亦兼婦人堂上位言之

儀禮小疏卷六

欽定四庫全書

儀禮小疏卷七

吳江沈彤撰

公食大夫禮

魚臘飪

注云食禮宜熟饗有腥者疏云樂記云大饗而俎腥魚鄭注云以腥魚爲俎實不臑熟之是饗禮有腥也又左傳云王享有體薦【宣十六年】以饗禮用體薦則腥矣故禮記云腥其俎謂豚解而腥之豚解者皆腥也按左傳杜注云享則半解其體而薦之半解其體謂用半體而以豚解之法解之蓋四段而非七體又按禮記郊特牲疏云周語云禘郊之事則有全烝是郊祭天有熟也全烝卽豚解合升之謂又士喪禮鼎實四鬄合升則豚解豈必皆腥乎賈亦有未盡者

賔升將飯公揖退於箱

此箱謂序外東箱覲禮記所云凡俟於東箱一也故注云箱東夾之前俟事之處云東夾前【此東夾前與士喪禮注東夾前不同】則分夾之前半而當棟與楣之間矣近正堂故俟事於此爲便謂之箱者形長方似箱耳又棟與楣之間謂之箱亦可謂之堂特牲云凡席兩惇在西堂注云西夾之前近南東疏云按爾雅注廂夾室前堂此西堂卽西廂也至楣與屐之間可謂之堂不可謂之箱此經公退揖於箱爲欲安賔而任賔食也若在楣與屐之間則居非其所賔何以安其不然也必矣又朱子殿屋廈屋說云東序之東西序之西爲夾亦謂之箱說文云廂廊也廊東西外也是廂亦夾之通稱【春官肆師賈疏云夾室謂兩箱夾室】萬充宗云爾雅云室有東西廂曰廟無東西廂有室曰寢郭璞注云箱夾室前堂考燕禮小臣師立於東堂下士喪禮小斂奠饌於東堂下二禮皆行於寢是諸侯及士其寢皆有夾室前堂矣然則廟寢奚別乎萬之意蓋以爾雅之寢爲正寢故以郭注爲誤不知其寢爲廟之寢而室亦非生人之室也按邢昺疏云凡太室有夾室前堂者曰廟但有太室者曰寢引月令鄭注前廟後寢爲證其說甚明故朱子及陳用之皆從之萬不察此而疑郭注之誤則誤矣

附左右異尙考

士冠禮筮於庿門主人冠朝服緇帶素鞸卽位於門東西面有司如主人服卽位於西方東面北上

主人位東而有司位西尙右也有司賔也凡賔位皆在右

筮人執防抽上韇兼執之進受命於王人宰自右少退贊命注筮人有司主三易者進前也自西方而前少儀曰贊幣自左詔辭自右疏地道尊右故贊命在右是以士之喪禮亦云命筮者在主人之右注云命尊者宜由右出特牲云宰自主人之左贊命不由右者爲神求吉變故也士喪在右不在左者以其始死未忍異於生故在右也又士喪禮疏命尊者宜由右出對贊幣卑者在左言也

宰自右贊命自主人之北也地道尊右本逸周書武順篇雲天道尙左日月西移地道尙右水道東流日月西移謂自東而西左旋也水道東流謂自西而東右旋也東左屬陽陽天之本也故天道尙之西右屬陰陰地之本也故地道尙之南左亦屬陽北右亦屬陰諸本天道尙右地道尙左誤甚

敖氏集說凡卜筮於門者皆西面筮宅於兆南則北面蓋以西北陰方故鄕之以求諸神鬼也

筮人許諾右還卽席坐西面卦者在左注東面受命右還北行就席疏上文有司在西方東面主人在門東西面今從門西東而主人之宰命之故知東面受命也主人在門外之東南席當門中故知右還北行乃得西面就席坐也

上文進受命於主人稍前耳仍在西方東面旣受命則自西而東轉向北行就席也卦者在左卑於筮人也此席北上

厥明夕爲期於庿門之外主人立於門東兄弟在其南少退西面北上有司皆如宿服立於西方東面北上凡立於門外者東西面皆北上不以尙左尙右爲義北上亦地道也

爵弁皮弁緇布冠各一匴執以待於西坫南南面東上賔升則東面注坫在堂角

東上亦尙左也陳氏禮書南面而東上及東面則北上矣不言者可知也

主人端爵韠立於阼階下直東序西面兄弟畢袗立於洗東西面北上注位在洗東退於主人

凡立於堂下者亦東西面皆北上與門外同

主人迎出門左西面再拜賔答拜注左東也出以東爲左入以東爲右疏據主人在東【故作西誤今攺正】出則以西爲右入以西爲左也

凡主人出入皆在門東不據身之左右

贊者盥於洗西升立於房中西面南上

朱子曰贊者西面則負東墉而在將冠者之東矣敖氏集說房中南上賔位也特牲饋食內賔東面於西墉下亦南上是也彤謂凡立於房中者東西面皆南上不以尙左尙右爲義南上亦天道也

主人之贊者筵於東少北西面注東序主人位也適子冠於阼少北辟主人

敖氏集說此席南上彤謂以此云少北下雲南端知之曲禮曰席東鄕西鄕以南方爲上本據室中言堂上亦然

贊者奠纚笄櫛於筵南端

敖云奠於筵南端以將冠者升降由下也

筵於戶西南面

敖氏集說戶西卽戶牖之間客位也此席東上彤按昏禮贊醴婦席於戶牖間與此筵同曲禮席南鄕北鄕以西方爲上專據室內言堂上不然敖說皆是

筵末坐啐醴建柶興降筵坐

敖曰筵末席之西端也降筵坐於筵西也

士昏禮主人筵於戶西西上右幾注筵爲神布席也戶西者尊處席西上右設幾神不統於人席有首尾疏戶西是賔客之位故爲尊處必以西爲客位者地道尊右故也神不統於人者案鄕射燕禮之等設席皆東上是統於人今以神尊取地道尊右之義不統於人也敖氏集說右幾席南面幾在席西端也席西上右幾變於生人也神位於室則居主位於堂則居客位凡受禮於廟而於戶牖之間行禮者必設神位於客位示有所尊且敬其事也

主人徹幾攺筵東上注徹幾攺筵者鄕爲神今爲人疏經云東上者統於主人注以爲神則西上爲人則東上不同故辧之

女次純衣纁衻立於房中南面姆纚笄宵衣在其右注姆在女右當詔以婦禮疏案禮記少儀云贊幣自左詔辭自右地道尊右之意故姆在女右也

媵布席於奧夫入於室卽席婦尊西南面媵禦沃盥交疏婦在尊西未設席壻旣爲主東面須設饌訖乃設對席揖卽對席爲前後至之便故也【後疏云夫饌南上婦饌北上】匕者逆退復位於門東北面西上

禦布對席禦袵於奧媵袵良席在東皆有枕北止注袵臥席也婦人稱夫曰良止足也疏前布同牢席夫在西婦在東今乃夫東婦在西易處者前者示陰陽交防有漸故男西女東今取陽往就陰故男女各於其方敖曰夫東婦西者變於坐席也

質明贊見婦於舅姑席於阼舅卽席席於房外南面姑卽席注房外房戶外之西疏鄭以舅在阼阼當房戶之東若姑在房戶之東卽當舅之北南面向之不便又見下記云父醴女而俟迎者母南面於戶外女出於母左以母在房戶西故得女出於母左是以知此房外亦房戶外之西也贊禮婦席於戶牖間注室戶西牖東南面位疏知者賔客位於此是以禮子禮婦皆於此尊之故也

凡室中之席皆南上葅又在醢北

敖氏集說奧室中西牖下少南也布席東面北上宜變於神席也

菹醢在醬北菹又在醢北南上也敖以此知壻席之北上

敖曰特牲饋食記曰私臣門東北面西上

敖曰對席婦席也經於婦之菹醢云北上則此對席南上矣凡設豆於主人之席前者其所上率與席之所上相變此禮於少牢下篇見之未設而布壻席已設乃布婦席示尊卑之義也此於壻席爲少北不正相鄕特取其一東一西故云對耳

敖曰阼席亦西面凡設席其在東者則西面在西者則東面南北放此經或不見者可知也

舅姑入於室婦盥饋特豚合升側載無魚臘無稷並南上其他如娶女禮注側載者右胖載之舅俎左胖載之姑俎異尊卑並南上者舅姑共席於奧其饌各以南爲上疏周人尙右故知右胖載之舅俎左胖載之姑俎也敖曰南上之文主於菹醢蓋特舉此以見舅姑之皆東面且明席之北上也席北上則舅在北姑在南矣姑不別席於北方者辟婦之位也

卒食一酳無從

席於北牖下婦徹設席前如初西上婦餕疏言西上者亦以右爲上也

敖曰酳舅於席前之南姑於席前之北皆西面其拜亦在戶西北面也舅姑亦皆答拜於其席

敖此席當在尊西而東上【席於北墉下】

敖此所設者皆如饋之設但易處則所上之面位不同之耳

姑酳之婦拜受姑拜送

敖曰婦拜於席南面姑亦拜於西墉下東西之位也

席於庿奧東面右幾席於北方南面注庿考妣之庿北方墉下

敖曰右幾見席南上也凡設幾例在席之上端舅席東面而南上姑席南面其西上與生人室中之席東面者北上南面者東上鬼神則變之

彤按室中之席東面者南上南面者西上人鬼同

儀禮小疏卷七

