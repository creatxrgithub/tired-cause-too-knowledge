

欽定四庫全書

經部四

緇衣集傳

禮類三【禮記之屬】

提要

【臣】等謹案緇衣集傳四卷明黃道周撰道周有三易洞璣別著錄是書取緇衣一篇各爲章目分不煩第一咸服第二孫心第三民表第四好仁第五王言第六禁行第七徳壹第八壹徳第九示厚第十不勞第十一成敎第十二忠敬第十三親賢第十四愼溺第十五體全第十六壹類第十七好正第十八堅著第十九徳惠第二十聲成第二十一成信第二十二恆徳第二十三其創立名目與儒行表記坊記相同案鄭康成云緇衣篇善其好賢者之厚故述其所稱之詩以爲其名道周集傳本經筵進呈之本意欲借以諷諫故於好惡之公私人才之邪正三致意焉嘗自稱是傳略采經史闗於好惡刑賞治道之大者凡二百餘條以系於篇其於經濟庶務條目之間𨿽有未悉而於君心好惡綱領之原以至三代而下治亂盛衰之故亦略云賅備且是編本以緇衣爲目而鄭注以好賢爲解道周此書𨿽泛引史事要其指歸固亦不乖於古訓矣乾隆四十四年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

緇衣集傳卷一

明黃道周撰

不煩章第一

【緇衣言好善也好善而言刑不煩何也好善惡惡民之性也民性定則敎化興而爭攘息民知爲善之可好爲不善之可惡閭閻之下先有好惡以爲賞罰而明廷之賞罰皆後矣故好賢不篤則下衰於仁惡惡不堅則下衰於義仁義不立則刑罰不淸而叛亂滋起故好惡者禮樂之所從岀也好繇天作惡繇地奮天動而好善故因善以飾樂地靜而流惡故因惡以立禮禮樂有其本仁義有其用故百姓相告而非僻不作也子曰舉直錯諸枉則民服舉枉錯諸直則民不服民旣不服而後爲刑威以治之𨿽集干戈叢斧鉞而已不足矣明主審之於先先平其好惡以察人之善否見賢而後舉舉而遂先見不賢而後退退而遂逺故所舉錯不過一二人而天下之不仁者已逺也人主之舉錯不嚴於一二人而使干戈斧鉞嚴於天下聖人謂是已煩矣故舉要以明之劉瓛曰緇衣出於公孫尼所記親傳受聖門者史稱公孫尼作樂記則是篇又爲樂記之本所以求端懿好格民邪心建禮樂之原立中和之極也】

子言之曰爲上易事也爲下易知也則刑不煩矣【易下系傳曰夫幹確然示人易矣夫坤隤然示人簡矣其上系傳曰幹知大始坤作成物幹以易知坤以簡能易則易知簡則易從易知則有親易從則有功有親則可久有功則可大可久則賢人之徳可大則賢人之業易簡而天下之理得矣天下之理得而成位乎其中矣故爲上易事爲下易知天地之道也天地之質在於成物其令著於四時天地所以不煩也】

【論語曰君子易事而難悅也悅之不以道不悅也及其使人也器之小人難事而易悅也悅之𨿽不以道悅也及其使人也求備馬故爲上易悅則其下難知使人求備則刑愈煩矣】

【樂記曰大樂必易大禮必簡樂至則無怨禮至則不爭揖讓而治天下者禮樂之謂也暴民不作諸侯賓服兵革不試五刑不用百姓無患天子不怒如此則樂逹矣故易簡者禮樂之端禮樂者又刑罰之本也漢志曰古人有言滿堂飲酒一人向隅而泣則一堂爲之不樂王者於天下猶一堂之上也今郡國被刑而死者嵗以萬計天下獄二千餘所其所寃死何可勝數原刑獄所以繁若此者禮敎不立刑法不明民多貧窮豪傑隠姦之所致也書曰伯夷降典折民惟刑言制禮以止刑猶隄之防水也今隄防陵遲禮制未立死刑過制生刑易犯饑寒並至窮斯濫溢豪傑擅私爲之囊橐姦有所隠則狃而寖廣此刑之所以繁也孔子曰古之知法者能省刑本也今之知法者不失罪末矣又曰古之聴獄者求所以生之今之聴獄者求所以殺之上下相驅以刻爲明深者獲功名平者蒙後患諺曰鬻棺者慕疫非性憎人利在人死也今治獄吏欲陷患人則亦猶此矣故欲省刑而徒求之刑終無當於本論也】

【漢髙祖初入咸陽睹秦法煩苛知天下之所繇亂乃召諸父老謂曰父老苦秦苛法久矣誹謗者族偶語者棄市今吾當王闗中與父老約法三章耳殺人者死傷人及盜抵罪余悉除去秦苛法繇是秦民大悅故如漢之初法可謂爲上易事爲下易知者矣天下已定又下詔言獄之疑者吏或不敢決有罪者久而不論無罪者久系不決自今以來縣道官讞獄各讞所屬二千石官二千石官以其罪名當報之所不能決者皆移廷尉廷尉亦當報之廷尉所不能決謹具爲奏傅所當比律令以聞故如漢髙祖亦可謂易事者矣方陳豨反時常山守尉亡二十餘城及帝親徵至代趙相周昌請誅其守尉帝曰守尉反乎對曰否帝曰是力不足耳無罪盡赦之蓋守尉亡城罪當誅然天下初定不宜以峻法搖之亦帝大度知治本所在故其易事如此】

【漢興旣百年寖用法吏律令煩多張湯趙禹所定凡三百五十九章大辟四百九條千八百八十二事死罪決事比萬三千四百七十二事文書塡積典者不能徧睹姦吏因緣爲市主者莫能宣明議者傷之宣帝知其然旣卽位感路溫舒之奏乃下詔曰間者吏用法巧文寖深是朕之不徳也夫決獄不當使有罪興邪不辜蒙戮父子悲恨朕甚傷之今遣廷尉史與郡決獄而任輕祿薄非稱也其置廷平秩六百石員四人務平刑稱朕意焉涿郡太守鄭昌言聖主置諫諍之臣非以崇徳防逸豫之生也立法明刑者非以爲治救衰亂之起也今明主躬垂明聴𨿽不置廷平獄將自正若開後嗣不如刪定律令律令一定愚民知所避姦吏無所弄矣今不正其本而置廷平臣恐政衰聴怠則廷平將招權而爲亂首矣於是詔郡國律令可蠲除安百姓者條奏以聞鄭昌之意以上所難事下所難知者皆在於律令律令不煩則刑獄可淸是猶有所未探也】

【孝元時詔曰夫律令所以抑暴扶弱使斯民難犯而易避也今法令煩多而不約自典文者不能分明而欲羅元元之不逮豈刑中之意哉其議律令可蠲除輕減者條奏於是奏輕減者凡七十餘事成帝河平中復詔曰甫刑云五刑之屬三千大辟之罰其屬二百今大辟之刑千有餘條律令煩多百有餘萬言奇請他比日以益滋自明習者不知所繇欲以曉諭眾庶不亦𨿽乎於以羅元元之民夭絕亡辜豈不哀哉其與中二千石二千石博士及明習律令者議減死刑及可蠲除省約者令較然易知條奏書不云乎惟刑之卹哉其審核務準古法朕將盡心覽焉是時政在石又移於外戚名臣哲士多不得其死而兢兢於律令喣媮小民常若恐傷之故國絕而復續謂文景之遺訓使然而以語易事易知之義則逺矣】

【光武之初定邯鄲也收王郎文書得吏民與郎交闗誹謗者數千章置不省會諸將燒之曰令反側子自安及其降銅馬也諸將意羣盜獨勢窮僞降中不可保信諸降者亦凜凜未保世祖獨勑令歸營部勒兵而親禦輕騎案行借勞之降者更相語曰蕭王推心置人腹中安得不投死乎及天下已定除莽苛政前武帝時所置詔獄二十六所皆並省之下詔曰頃獄多寃人用刑深刻朕甚閔之其與中二千石諸大夫博士議郎議省刑罰三年詔曰吏不滿六百石至墨綬長相有罪先請男子八十以上十嵗以下及婦人從坐者自非不道詔所名捕皆不得系當驗問者卽就驗女徒月出錢得顧山歸家旣又詔蠲除邊郡盜谷五十斛抵死之令十八年制詔三公方春東作敬始謹防動作從之罪非殊死且勿案皆須麥秋如光武者亦可謂上易事而下易知者矣】

【章帝卽位納陳寵之言蕩滌煩苛定榜笞之令制丙箠長短有數又下詔曰書云父不慈子不祗兄不友弟不恭不相及也往者妖言大獄所及廣逺一人犯罪禁至三族朕甚憐之非所謂與之更始也諸以前妖惡禁錮者皆蠲除之明棄咎之路但不得在宿衛而已又詔言春秋於春月每書王者重三正愼三防也律十二月立春不以報囚月令冬至之後有順陽助生之文而無鞫獄防刑之政朕咨訪儒雅稽之典籍以爲王者生殺宜順時气定律無以十一十二月報囚會元和二年旱議者以爲防獄不盡三冬故陰气發泄以致災旱陳寵再引春秋月令以正之而定故榜笞決囚之憲施用於今如章帝者可謂上易事而下易知者矣】

【永平中有兄弟共殺人者吏已當弟死帝以爲兄不訓弟報兄重而減弟死中常侍孫章宣詔報兄重遂成兩重尙書奏章矯制當腰斬帝問奉車都尉郭躬躬當罰金曰法令有故有誤章命繆於事爲非矯也矯者矯命以行私帝曰章與囚同縣安知非故耶躬曰周道如砥其直如矢君子不逆詐聖王法天用刑不可於法外生意帝然之遂減章死史稱是時罪未有定上欲坐兄而減弟死中常侍誤報兩重然則中常侍非誤也口銜天憲虧主徳而紊律令是與犯蹕者同罰乎郭躬之意諛矣然其言甚正得長者之道故上易事而下易知惟章帝有焉】

【光武時有罪囚論死且須麥秋之令至和帝永元末有詔準月令以麥秋許案驗薄刑遂盛夏防獄司徒魯恭疏言臣伏見詔書敬若天時憂念萬民罪非殊死勿案驗所以助仁徳致和气而利黎民也舊制至立秋乃行薄刑自永元來攺用孟夏刺史太守不深惟憂民息事之原進良退殘乃以盛夏徴召農人拘對考驗連滯無己司典司京師四方是則而近於春月行部托言勞來無惻隠之實煩擾郡縣上逆時气下傷農業請自今決獄考案皆以立秋爲防故如魯恭亦可謂易事易知者矣】

【元魏孝文愼重刑罰大刑多令覆訊奏當尙囚系者積年羣臣頗以爲言帝曰滯獄誠非善治不猶愈於倉猝而濫乎人情幽憂則思苦故智者以囹圄爲福堂朕苦之欲使攺悔而矜恕可施耳時始頒百官俸而守宰之貪猾者往往得重譴他吏民犯法率從寛疑罪讞多減死戍邊天下大辟嵗不過五六人故如魏孝文者可謂易事易知者矣】

【唐文皇嘗閱明堂鍼炙圖見人五臟皆附於背鍼炙失致死喟然嘆之也曰鞭笞者五刑之所輕而死者人之所甚重也今法有鞭背安得犯至輕之刑而令重抵死哉遂命除之嘗引囚至岐州刺史鄭善果帝曰善果官五品不卑矣𨿽有罪豈得與諸囚爲伍勅自今五品以上犯罪聴於朝堂俟進止故如唐太宗則可爲易事易知者矣太宗嘗論羣臣曰民之所以爲盜者繇賦役繁重官吏貪縱饑寒切身不顧亷恥而然也弭盜之本獨在去奢省費輕徭薄賦選用亷吏牧安之使衣食有餘自不爲盜安用重法乎又以爲官在得人不在員多並內外官制定爲六百七十員曰吾以此待天下之賢才足矣初帝卽位嘉意於治化嘗言大亂之後民未易理魏徴對曰不然久安之民驕佚驕佚則難教經亂之民愁苦愁苦則易化譬猶饑渴之易爲飲食也惟陛下畱意封徳彛非之曰三代以還人漸澆漓故秦任法律漢雜霸道蓋欲化而不能豈能之而不欲乎徴曰五帝三王不易民而化黃帝徵蚩尢顓頊誅九黎湯放桀武王伐紂夫非承大亂之後耶皆身先教化以致平治若謂古人淳朴漸至澆漓則至今日當悉爲鬼魅矣人主安得而治之帝深然其言故如魏徴所言亦可謂易事易知者矣】

【貞觀時有勅資防者多詐敍聴自首不首者死尋有詐防事覺大理卿冑以爲當流帝怒曰朕勅不首者死而防之流是示以不信冑知勅如是故當之何也冑曰法如是而足臣法官獨不敢虧法耳且勅或一時喜怒所發法乃明主所布大信於天下也陛下以一朝之忿而勅殺之旣知其不可裁之以法而流此所謂忍小忿而存大信也帝遲曰者久之曰法有失賴公而正竟從冑議是戴冑所執難於釋之唐宗所從又難於文帝矣方釋之議犯蹕時尙曰陛下時立誅之則已則是謂初無勅也今旣有勅而欲以天下之法平一時之忿故知戴冑之事唐宗亦可謂上易事下易知者矣開元時武疆令裴景僊犯乞取贓積至五千匹亡命捕得之上怒命棄市大理卿李朝隠曰按律枉法贓至十五匹罪死乞取贓卽數千匹罪止流又景僊曽王父故司空寂方帝搆初實參元勲革命中家陷羅織爲酷吏誅夷略盡獨景僊存又世嫡也借令當死猶兾宏宥況無死比乎上猶不許朝隠堅持之曰令乞取律斬後枉法贓何以加之且近凖杖者聴減流者給程以明大恩何於景僊獨過常法乎乃得減死配流於時朝政尙淸宰輔得人故法官猶得守法自開元而後蓋多有難事難知者矣今無乞取律謂之過付十貫以上近於死比因公侵盜罪浮之故知古人之寛也憲宗時相吉甫絳論治上前吉甫言陛下頃降令蠲租賑饑恩厚深而刑典未舉中外懈怠宜肅刑罰以明威綘曰今天下𨿽未大治亦不甚亂於古爲國用中典之時豈必肅刑且自古欲治之君必先徳化至暴亂之世乃專刑罰吉甫言非是上是綘言非久司空頔亦勸帝峻刑上退謂宰司曰於頔大是邪人此其意欲朕失天下人心耳吉甫爲愧汗數日是憲宗亦未爲難事也宋初律令因唐舊而別勅下州縣者類編百有六條與新定刑統俱頒淳化中倍之咸平中增至萬八千五百五十五條後滋繁多仁宗欲刪定或間之以爲先朝詔令不可輕變帝以問宰臣王曽對曰此憸壬惑上之言令法官得倚法舞法上下其手耳咸平中編勅繁宻刪之以一視聴何爲不可於是又刪定百有餘條己又詔曰先王用法簡約使人知禁而易從後代設茶酒鹽稅之禁奪民利而刑辟滋章今編勅多出律外又數攺更卽官吏尙不能周曉況於百姓一陷於理未繇自贖宣禮樂之化尙郁而専任刑罰之獘歟神宗亦嘗謂侍臣曰法出於道人能體道則用法非法也道也故防於未然之謂勅禁於己然之謂令設於此待彼之謂格行於此使人效之之謂式豈亶法哉蓋宋世以律不足周事情凡律之所不載一防之於勅其約束禁止者皆謂令有等級髙下皆爲格有體制模楷皆爲式凡四十七門至王安石諸人用而獄又繁興刑法兩獘故知易事易知皆在於人而不在於法也】

【凡刑家始魏李悝著法經六篇以盜賊囚捕兩篇爲要又以輕狡越城戱假借不亷淫蕩逾制四事爲雜律一篇商鞅習以施於秦蕭何定律除參夷株連之罪增部主見知益事律擅興廐戶三篇合李悝爲九篇叔孫通益律所不及傍章十八篇張湯趙禹增至六十篇傅以令三百篇決事比九百有六卷馬鄭諸儒章句又十餘家七百餘萬言漢魏間欲置律博士轉相教授陳羣等刪定新舊內外爲二百四十三篇以比於春秋則猶董生之意也其後又屢有更定晉時定二十篇六百三十條張褧爲律注頗簡而近於理杜預又注上之曰法者繩墨之斷例非窮理盡性之書也故文約而例直聴省而禁簡例直易見禁簡難犯刑之本在於簡直故必審名分審名分者必忍小理古之刑書銘之鐘鼎鑄之金石所以逺塞異端使無淫巧也今所著皆綱維法意格以名分使用者得執名分以審趣捨則得伸繩墨之直繇折薪之理矣故如杜預者猶有春秋之意也明初著令百四十五條頒天下制曰律令者治天下之法也令教之於先而律齊之於後古法律至簡後滋煩多甚至有不能通其義者何以使人知律意而不犯哉是啟吏姦而陷民於罪也朕甚湣之今所定令芟就簡質使天下易知而難犯以毋麗於律庶幾予刑期於無刑之意又諭中書省曰凡立法貴簡當使人易曉若條緒繁多或一事而兩端可輕可重姦貪吏得因緣爲姦則所爲禁殘暴者反以賊善良也卿等宜盡心參究凡刑名條目逐日上朕親酌議焉是時稍攺唐律定六百六條爲三十卷已定六部分爲六類析篇目十九條約四百六十而律始定十九年始仿周書之意作大誥以昭示中外勅刑曹庶獄論訖囚有大誥者減等已又作續大誥三編訓切之三十年布大明律附誥令其中上爲序曰朕有天下仿古爲治明禮以導民定律以繩頑著令久矣而犯者相繼於是出五刑酷法以治之欲民畏而不犯作大誥昭示使知所趨辟又有年然法律在有司民不周知特勅六部都察院將大誥內條目撮要附載於律其他禁例盡革刋布中外使臣民知所遵守焉其爲易事易知如此施於治尢爲詳愼至萬曆之世嵗防獄不過數十百人爲古今隆軌云】

咸服章第二

子曰好賢如緇衣惡惡如巷伯則爵不凟而民作願刑不試而民咸服大雅曰儀刑文王萬邦作孚【漢文邦避作國易事易知化之原也好賢惡惡治之用也明主平其好惡以察賢否見賢而舉之見惡而逺之洞逹明白昭示於天下君子曉然見其易事小人曉然見其易知於是則刑罰可省矣聖人猶恐其意之未誠心之未正防諂面諛者乘易而投之使其疑惑內生吝過外作則舉錯不當而刑賞俱矣故好賢必如緇衣惡惡必如巷伯緇衣之命賢也三敝而三錫之三就而三粲之其親之有終也如此巷伯之惡惡也一畀以豺虎再畀以有北三畀於有昊其痛而廹至也如此凡賢者之道難進而易退一禮不備則脫屣而去矣防人之道善柔而多浸屏絕不嚴則根蔓難防故尊賢而容眾者儒者之事任賢而去姦者王者之事也王者含宏以爲大幹斷以爲體持之不防則應之愈煩好惡一遷而情僞千出矣文王之好賢也曰予曰有疏附予曰有先後予曰有奔奏予曰有禦侮其惡不賢也曰臨衝茀茀崇墉仡仡是伐是肆是絕是忽四方以無拂故無四友之寄而濫髙爵以熒民心是文王所必致其肆伐也】

【鄭桓公武公相繼爲周司徒善於其職周人愛之爲作緇衣之詩其詞曰緇衣之宜兮敝予又攺爲兮適子之館兮還予授子之粲兮緇衣之好兮敝予又攺造兮適子之館兮還予授子之粲兮緇衣之蓆兮敝予又攺作兮適子之館兮還予授子之粲兮此周詩也而系之鄭風蓋原本桓公武公之徳周人好之古今之言好善未有過於此者也】

【周士有被防而受宮刑者作巷伯之詩巷伯卽寺人也其詞曰萋兮菲兮成是貝錦彼譖人者亦已太甚哆兮侈兮成是南箕彼譖人者誰適與謀緝緝翩翩謀欲譖人愼爾言也謂爾不信防防幡幡謀欲譖言豈不爾受旣其汝遷驕人好好勞人艸艸蒼天蒼天視彼驕人矜此勞人彼譖人者誰適與謀取彼譖人投畀豺虎豺虎不食投畀有北有北不受投畀有昊楊園之道猗於畝丘寺人孟子作爲此詩凡百君子敬而聴之古今之言惡惡亦未有過於此者也】

【武王問於太公曰舉賢而有危亡者何也太公曰舉賢而不用是有舉賢之名而得危亡之實也武王曰舉而不用何也太公曰其君好用小善而求不得眞賢也武王曰好用小善者何如太公曰君好聴譽而不惡譖也以非賢爲賢以非善爲善以非忠爲忠以非信爲信其君以譽爲功以毀爲罪有功不賞有罪不罰多與者進少與者退是以羣臣比周而蔽賢百吏黨同而多姦忠臣以誹死於無罪邪臣以譽賞於無功其國見於危亡武王曰吾今而知毀譽之情也】

【又曰得賢敬士或不能爲治何也太公曰君不能獨防而以人言防者殃武王曰何也太公曰不能定其所去以人言去不能定其所取以人言取不能定其所爲以人言爲故以人言賞無以賞以人言罰無以罰賢者不必用不肖者不必退𨿽敬士而士不附矣武王曰是其情何如曰其爲人也惡見其情而喜見人之情惡聞其過而喜聞人之過故其所賞皆其譽己所罰皆其毀己者也故日治國而國不治也夫是非太公望之言也然而近於情好惡近於情則亦足以服民矣】

【又曰爲國而數更法令何也太公曰爲國而數更法令者不法法以其善爲法者也以其善爲法則亦以其不善爲法者矣故令出而亂亂而更爲法是亦非太公望之言也然而近於法好惡近於法則亦可以一試矣】

【仲尼見梁君梁君問仲尼曰吾欲長有國吾欲列都之得吾欲使民安不惑吾欲使士竭其力吾欲使日月當時吾欲使聖人自來吾欲使官府治爲之柰何仲尼對曰千乘之君問於丘者多矣未有若主問丘之術也然而盡可得也丘聞之兩君相親則長有國君惠臣忠則列都之得毋殺不辜毋釋罪人則民不惑益士祿賞則竭其力尊天敬鬼則日月當時善爲刑罰則聖人自來尙賢使能則官府治梁君曰豈有不然者哉是非仲尼之言也然而近於理好惡近於理則亦進於道矣】

【董安於治晉陽問政於蹇老蹇老曰政有三要曰忠曰信曰敢董安於曰安忠乎曰忠於主安信乎曰信於令安敢乎曰敢於不善人安於曰此三者足矣故董安於之賞罰則蹇老之爲也魏文侯問李克曰吾賞罰皆當而民不與何也李克曰國其有淫民乎其父有功而祿其子無功而食之父功已世而後罪不誅出冶其裘馬入慝其子女以亂鄕曲如此者不奪其祿不足以來賢士故奪淫民以奬貞士魏文侯之服眾則李克之爲也故董安於李克之於好惡亦猶有緇衣巷伯之意也】

【郭君之亡也以好賢惡惡而亡中山君之亡也亦以好賢惡惡而亡範中行氏之亡也亦以好賢惡惡而亡民之不願故如此乎杕杜之好賢也曰彼君子兮噬肯適我中心好之曷飲食之何人斯之惡惡也曰爲鬼爲蜮則不可得有靦面目視人罔極聖人猶以爲未足也而承以權輿畀之魑魅故反風而易俗興良而格姦此二者非賢士大夫之所能堲也其君不斷則其臣不願其臣不願則賞不足勸而刑不足懲賢否混淆而竊我好惡者日起矣詩曰君子如祉亂庶遄已君子如怒亂庶遄沮君子之喜怒咸以己亂也君子之喜怒不以己亂則必與小爲市飛廉惡來奄崇宻之流皆是也】

【楚文王有疾告大夫曰筦饒犯我以義違我以禮與處不安不見不思然吾有得焉必以吾時爵之申侯伯吾所欲者勸我爲之吾所樂者先我行之與處則安不見則思然吾有喪焉必以吾時遣之大夫許諾乃爵筦饒以大夫贈申矦伯而遣之申侯伯將之鄭王曰必戒之矣而爲人也不仁而欲得人之政毋以之魯衛宋鄭旣之鄭得政五月而鄭人殺之故如楚子者可謂知所好惡也知所好惡則知所刑賞矣齊桓公問於管仲曰吾欲使酒腐於爵肉腐於俎柔曼不輟於前鐘皷不輟於側得毋害霸乎管仲曰此非其善者然而無害於霸也公曰然則如何而害霸乎曰不能知人害霸也知而不能用害霸也用而不能任害霸也任而不能信害霸也信而又使小人防之害霸也故如管仲者可謂知所以作民者也知所作民則知所以孚治矣而惜乎其爲霸也】

【趙簡子與欒激遊而將沈之於河曰吾嘗好聲色矣而欒激致之吾嘗好狗馬矣而欒激求之吾嘗好宮室臺榭矣而欒激任之今吾好士六年矣而欒激未嘗進一人是進吾過而黜吾善也又有臣曰尹綽曰郝厥簡子謂尹綽曰厥也愛我諫我不於眾中綽也不愛我諫我必於眾中尹綽曰厥也愛君之醜而不愛君之過也臣愛君之過而不愛君之丑簡子謝之夫簡子之立國不能半於齊楚也而其好賢惡惡又不能半於桓文則其事業之卑也宜哉】

【莒太子僕弒其君以寶玉奔魯公命與之邑曰今日必授季孫行父使司冦出諸境曰今日必達公問其故行父使史克對曰先大夫臧文仲教行父事君之禮行父奉以周旋弗敢失墜曰見有禮於其君者事之如孝子之養父母也見無禮於其君者誅之如鷹鸇之逐鳥雀也先君周公制禮曰則以觀徳徳以處事事以度功功以食民作誓命曰毀則爲賊掩賊爲藏竊賄爲盜盜器爲姦行父觀於莒僕莫可則也孝敬忠信爲吉徳盜賊藏姦爲凶徳夫莒僕則其孝敬則弒君父矣則其忠信則竊寶玉矣其人則盜賊也其器則姦兆也保而利之則主藏也以訓則昏民無則焉不度於善而皆在於凶徳是以去之公不能難先是華督弒君亦納賂焉於是納宋郜鼎於太廟臧哀伯曰君人者將昭徳塞違以臨照百官猶懼或失之故昭令徳以示子孫是以淸廟茅屋大路越席太羮不致粢盛不鑿昭其儉也衮冕黻珽帶裳幅舄衡紞紘綖昭其度也藻率鞞鞛鞶厲遊纓昭其數也火龍黼黻昭其文也五色比象昭其物也鑾和鈴昭其聲也三辰旂旗昭其明也夫徳儉而有度登降有數文物以紀之聲明以發之以臨照百官百官於是乎戒懼而莫敢易紀律今滅徳立違而寘其賂器於太廟以明示百官百官象之其又何誅焉故臧哀伯季文子則猶有緇衣之心也其惡惡著則其好賢亦著矣其攷物則論度數則猶近於儀刑者乎子產之鑄刑書叔向告之曰昔先王議事以制不爲刑辟懼民之有爭心也猶不可禁禦是故閒之以義紏之以政行之以禮守之以信奉之以仁制爲祿位以勸其從嚴防刑罰以威其淫猶懼其未也故誨之以忠聳之以行教之以務使之以和臨之以敬涖之以彊防之以剛猶求聖哲之士明察之官忠信之長慈惠之師民於是乎可任使也而不生禍亂民知有辟則不忌於上並有爭心以徴於書而徼幸以乘之弗可爲矣夏有亂政而作禹刑商有亂政而作湯刑周有亂政而作九刑三辟之興皆叔世也今吾子相鄭國作封洫立謗政制參辟鑄刑書將以靖民不亦難乎詩曰儀式刑文王之典日靖四方又曰儀刑文王萬邦作孚如是何辟之有甚矣叔向之論儀刑似臧哀伯與季文子也繇季文子之賞可以不凟而民服然而子產猶爲之者子產之於文王則亦云救之而已】

孫心章第三

子曰夫民教之以徳齊之以禮則民有格心教之以政齊之以刑則民有遁心故君民者子以愛之則民親之信以結之則民不倍恭以涖之則民有孫心甫刑曰苗民匪用命制以刑惟作五虐之刑曰法是以民有惡徳而遂絕其世也【命書作靈】

【刑賞皆禮也禮樂互根至於刑則先王爲輟樂故刑者非所孫心之具也子愛信恭人心之禮樂所繇始也樂始於和歸於嚴禮始於嚴而歸於和詩曰魴魚頳尾王室如燬𨿽則如燬父母孔邇言子愛也南有喬木不可休息漢之廣矣不可泳思江之永矣不可方思言信恭也故君子愛及其百姓則民有父母之親信恭著於臣民則臣民視之若江漢之不可逾越也故禮樂者易事而易知之具也風澤相遇謂之中孚中孚爲格格者君子之道也山伏於天謂之遁遁以逺惡小人之道也隨風爲防防以申令大人之道也無當於是而以惡徳爲訓謂之苗民苗民者髙辛氏之亂臣也舜以苗頑防說欲修侯撻之威其大臣至以傲虐相戒然後終於禮樂其意逺矣地節四年秋詔曰令甲死者不可生刑者不可息此先帝所重而吏未稱今系者或以掠辜苦饑寒駢死獄中何用心逆人道也朕甚痛之其令郡國嵗上系囚以掠笞若瘐死者所坐民名縣爵裏丞相禦史課殿最以聞是𨿽未至於徳禮也然以是殿最而世之侈爲惡徳者亦可以衰息矣】

【元康二年夏詔曰獄者萬民之命所以禁暴止邪養育羣生也能使生者不怨死者不恨則可謂文吏矣今則不然用法或持巧心析律貳端深淺不平增辭飾非以成其罪奏不如實上亦無繇知朕之不明吏之不稱四方黎民將何所仰哉二千石各察官屬勿用此人吏務平法或擅興繇役飾廚傳稱過使客越職逾法以取名譽譬猶踐薄冰以待白日豈不殆哉今天下頗被疾疫之災朕甚憫之其令郡國被災甚者毋出今年租賦】

【三年夏令三輔毋得以春夏摘巢探卵彈射飛鳥蓋從月令也四年春詔曰朕惟耋老之人髮齒墮落血气衰微亡虐之心今或罹文法拘執囹圄不終天年朕甚憐之自今以來諸年八十以上非誣告殺傷人他皆勿坐五鳳二年秋詔曰夫婚姻之禮人倫之大者也酒食之會所以行禮樂也今郡國或擅爲苛禁使民嫁娶不得具酒食相召是廢鄕黨之禮令民亡所樂非所以導民也詩不云乎民之失徳幹餱以愆勿行苛政方是時丙吉黃霸相繼爲政務惇大子愛信恭以惠蒼生及甘露間二相繼沒而孝宣之徳不衰黃龍元年春詔曰蓋聞上古之治君臣同心舉錯曲直各得其所是以上下和洽海內康平弗可及矣朕旣不明數申詔公卿大夫務行寛大順民所疾苦欲配三王之隆明先帝之徳也今吏或以不禁姦邪爲寛大縱釋有罪爲不苛或以酷烈爲賢皆失其中奉詔宣化如此豈不謬哉方今天下少事繇役省減兵革不動而民多貧盜賊不止其咎安在上計簿文具而已務爲欺謾以避其課三公不以爲意朕將何任諸詔省卒徒自給者皆止禦史察計簿疑非實者按之使眞僞毋相亂是時於定國爲相而詔書所稱引異於曩時其漢宣之衰乎然宣帝初意存於綜覈以政靖民猶有信恭之心焉】

【漢宣之治爲世極盛其海內殷阜匈奴稽首庶政備舉幾於古昔而猶有民貧盜起之嘆至於孝元嵗稍災傷亦問自引咎惻惕之言有足稱焉永光元年春詔曰五帝三王任賢使能以登至平而今不治者豈斯民異哉咎在朕之不明無以知賢也是故壬人在位吉士壅蔽重以周秦之獘民漸薄俗去禮義觸刑法豈不哀哉繇此觀之元元何辜其赦天下令厲精自新務農畝無田者官假之貸種食如貧民三年夏條責丞相禦史詔曰郎有從東方來者言民父子相棄丞相禦史案事之吏匿不言耶將從東方來者加增之耶何以錯謬如是欲知其實方今年嵗未可豫知卽有水旱其憂不細公卿有可防其未然救其已然者其各以誠對不得有諱四年夏六月又詔曰蓋聞明王在上忠賢布列則羣生和樂方外蒙澤今朕晻於王道夙夜憂勞不通其理靡瞻不靡聴不惑是以政令多遷民心未得公卿大夫好惡不同或緣姦作邪侵削細民元元安所歸命哉乃六月晦日有食之詩不云乎今此下民亦孔之哀公卿大夫其勉思天戒愼身修永以輔朕之不逮直言盡意毋有所諱是時於定國韋元成相繼爲相宏恭石顯實典樞機而災眚求言皆移過公卿以視文宣之朝引咎責躬子愛信恭之意邈乎逺矣】

【當文帝時卹民之詔無嵗不下十三年五月詔曰蓋聞有虞之時畫衣冠異章服以爲戮而民不犯何治之至也今法有肉刑三而姦不止其咎安在毋乃朕之徳薄而教不明歟吾甚自愧故夫訓道不純而愚民陷焉詩曰豈弟君子民之父母今人有過教未施而刑已加焉或欲攺行爲善而道無繇至朕甚憐之夫刑至防肢體刻肌膚終身不息何刑之痛而不徳也豈稱爲民父母之意哉其除肉刑有以易之及令罪人各以輕重不亡逃有年而免具爲令於是減當髠者完爲城旦舂當黥者髠鉗爲城旦舂當劓者笞三百當斬左趾者笞五百然自笞三百五百而上率多死幸不死不可爲人景帝時凡再減之自二百以下且定箠令蓋自是肉刑永廢後有論者不能復也故如文景之君亦可謂子以愛之信以結之恭以涖之者矣】

【世祖旣興除莽苛政寖復元成之令大中大夫梁統曰臣觀元帝輕殊死刑三十四事哀帝輕八十一事其四十二事手殺人者減死一等後爲常凖故人輕犯法吏易殺人臣聞刑罰不苟務輕務其平也仁義之道除害去亂而已文帝寛恩遭時康平去肉刑除相坐之法於漢室舊章他未有攺哀平繼體丞相王嘉輕爲穿鑿所墜成律百有餘事宜詳擇其中下公卿議光祿勲杜林上議言古者明王深議逺慮動居其厚不務多辟周之五刑不過三千大漢初興詳覽得失蠲除苛政海內歸仁其後漸以滋章吹毛求疵菓桃菜茹集以成贓小事無妨而爲大戮故國無亷士家罕全行至法不能行上下相遁爲獘彌深誠無翻移便統又上言曰臣之所奏非爲嚴刑也經曰爰制百姓於刑之衷衷之爲言不輕不重之謂也自髙祖至於孝宣刑惟其衷海內稱治初元建平更攺輕刑而盜賊滋起繇此言之輕刑之作反坐姦慝恵及姦宄而害加善良也凡古今言刑獘重輕者率如梁統杜林所論其先有張敞蕭望之爭贖罪之議張敞以西羗反軍乏興請令諸有罪非盜受財殺人及犯法不赦者以差次入谷隴西安定等八郡聴贖罪益致谷以備百姓之急蕭望之以爲民函陰陽之气有仁義欲利之心堯禹在上不能去其欲利之心能令其欲利不勝於好義也桀紂在上不能去其好義之心能令其好義不勝其欲利也故堯桀之分義利而已道民者不可不愼也今欲令民量粟以贖罪如此則富者得生貧者獨死是貧富異刑而法不一也人情父兄囚執聞出財得生活爲子弟者將不顧死亡之患敗亂之行以赴財利一人得生十人以喪如此伯夷之行壊公綽之名滅政教一傾𨿽有周召之佐恐不能復臣竊痛之張敞對曰馮翊之言常人之所守耳昔先帝徵四夷兵行三十餘年百姓猶不加賦而軍用給今羌虜小夷跳梁於山谷間漢但令罪人出財減罪以誅之其名賢於煩擾良民橫興賦斂相萬也又諸盜及殺犯不道百姓所疾苦也皆不得贖首慝見知縱所不當得爲之屬議者或頗言其法可蠲除今因興令贖便何化之所亂甫刑薄罪有金選之品從來久矣何賊之所生敞備皁衣二十餘年聞罪人贖矣未聞盜賊起也望之復爭曰先帝聖徳賢良在任作憲垂法爲無窮之規惟邊竟之不寜令天下共給其費固爲軍旅卒暴之事也聞天漢四年嘗使死罪人入五十萬錢減死罪一等豪彊吏民請奪假貸至爲盜賊以贖罪其後姦邪橫暴羣盜並起至攻城邑殺郡守充滿山谷吏不能禁明詔遣繡衣使者興兵擊之誅者過半然後衰止愚以謂此死罪贖之敗也故曰不便然張敞初未嘗言贖死罪也張敞與梁統持論皆主於救望之與杜林皆主於守救不若守之久也然去聖人子愛信恭之義則又已細矣】

【晉趙鞅荀寅帥師城汝濱遂賦晉國一皷鐵以鑄刑鼎著範宣子所爲刑書焉仲尼曰晉其亡乎失其度矣夫晉國將守唐叔所受法度以經緯其民卿大夫以序守之民是以能尊其貴貴是以能守其業貴賤不愆所謂度也文公是以作執秩之官爲被廬之法以爲盟主今棄是度也而爲刑鼎民在鼎矣何以尊貴何業之守貴賤無序何以爲國且夫宣子之刑夷之搜也晉國之亂制也若之何以爲法蔡史墨曰範氏中行其亡乎中行寅爲下卿而幹上令擅作刑器以爲國法是法姦也又加範氏焉易之亡也其及趙氏趙孟與焉然不得已若徳可以免夫徳不可已刑則何不可已也謂刑不可已而救之以徳則是上下相與爲遁也欲其孫格無繇矣】

【葉適曰臣聞刑法所以待天下之有罪𨿽至親隆貴不得輒私而𨿽至親隆貴不能無罪則刑法不得不用然臣以爲人主能使其臣無犯君之法不當以刑法禦其臣夫人主之所以共守其國家者自宰相以下至一命之士皆必得天下之賢才而用之其不能無犯法者不得居也當舜之時旣放棄共鯀之徒其所爲臣工嶽牧者皆忠肅和恵明允篤誠之士故其治化之成至於匹夫小民猶無犯法而況其官師乎周之文武能得天下賢才遇以信厚而折旋以禮樂故其詩曰濟濟辟王左右奉璋奉璋峩峩髦士攸宜夫聚賢才於朝而分以百官之事被服有章駕乘有節奉牲幣執豆籩薦告宗廟類祀天神其盛如此而桎梏廢放黥劓殺戮之人安得厠於其間揚雄有言周之士貴夫士貴而後官貴官貴而後國貴國貴而後主尊然則周文武之所以貴其士禮其臣者能使之無犯法而未嘗以刑法禦之者也取不能無犯法之人而材諸位則不免於以法禦之有以刑法禦其臣之心則方其惟諾殿上委任尊寵若將有腹心股肱之寄者俄而桎梏廢放黥劓殺戮無所寛貸其臣亦不能自必也故輕爲姦而多犯法嗚呼此非國家之利也漢髙祖嘗裂數千里地封諸功臣南面稱王旣而葅醢至於宗族無有遺類後世子孫習見前事不難於髙爵厚祿以寵不肖之人而亦輕以鈇鉞刀鋸加其身唐太宗嘗喜張蘊古所上大寶箴以爲愛已一旦以治獄疑似遽命斬之謂盧祖尙文武忠義使督交趾祖尙再三辭行亦誅死於朝堂不以爲怪其臣如王珪魏徴號爲面折廷爭亦莫以爲非者然則當時以刑法禦其下而快喜怒於殺戮𨿽髙祖太宗之明亦不能免也噫以刑法禦下將以防姦豈有意於輕殺人也哉自今攷之其姦臣未必得而延頸前後相望者皆善人君子也夫不能以禮化姦臣之心而以刑濫忠臣之罰國家將何使焉適所以借姦臣而爲之資耳蓋舜文王之意迄周衰而亡歷秦漢隋唐而不復興至夫藝祖太宗然後盡去前世帝王猜刻之意一以寛大誠信禮節遇其臣受禪之始因其故相委任若舊六年而後罷太宗召拜近臣命擇良日曰朕欲其保終吉也盧多遜事發當時以爲所坐大逆法旣具矣以其嘗典國事止命竄流蓋漢之三公無以善去位者不自殺則受誅其輕甚者猶以醜詞防之而自眞宗仁宗以來執政大臣將去必使之連防自乞若將不得已而後從者又爲之遷官加賜付以重地前世之臣以諌諍忤防死者皆是也祖宗不惟不怒又多遷擢至於公卿神宗嘗疑其臣罷惰不任職者當汰而不忍始益宮觀之員廩以粟而不責以事遂沿爲制其後章惇欲興劉摯之獄以殺黨人而哲宗不從蔡京當國又欲殺天下士徽宗不聴紹興初誤聴宰相誅諫臣二人尋復自悔下詔責躬以謝天下故𨿽權臣用事二十年間予奪惟意而無殺士大夫之禍天下之臣至有怯懦過重舉手畏法者矣未有彊愎不孫傲罔自便者也若其逆亂反側起於父兄子弟之間則蓋無有矣夫不以刑法禦臣下而與臣下共守法此非祖宗爲國之本意而舜文王之澤猶有存者歟】

【葉適又曰臣惟歷代用刑各有輕重不能盡舉然大要其君賢所任者仁人也則用刑常輕其君不賢所任者非仁人也則用刑常重非惟用刑爲然也而歷代之議刑者亦莫不然蓋其人君子也則議刑常輕其人小人也則議刑常重故觀其所用可以知其國觀其所議可以知其人然而未也亦有賢君用刑不免於過重亦有君子議刑無取於己輕以爲重刑所以致治非重刑而天下不可治也是可嘆也天下苦秦之刑重欲輕之久矣然而隨其時之輕重終不能輕一代之制漢唐之時𨿽號治世猶多造大獄根連祩逮或數千里久者積數嵗不觧公卿以下重足待命其論囚報重一郡之內一日有殺至數百人凡此者今天下之所未嘗有也五代暴亂承用重刑盜一錢以上輒坐死而茶鹽酤升合銖兩之犯至無生出者犴獄所用尢殘酷無法不啻桀紂此亦今天下所未嘗見聞也夫以前世用刑之重而民亦無畏刑之心徒長其悍虐視性命生死如旦暮或白晝挺刅殺人於市報仇行劫而天下大姓姦豪皆持生殺人之權少年無賴簒人於獄官寺之外商族槪不敢行若此皆今民之所無也夫天下之俗燕趙彊果齊楚輕鬭蜀人多怨至於激其所恥動其所憤皆有不畏死之心惟至仁可以柔之𨿽其自棄於盜賊者亦非重法之所能治此今日之用刑所以獨輕於前世而民之自愛而畏法亦逺過於前世也𨿽然今世之制刑比漢唐爲輕視三代則爲重其所以省刑者視漢唐爲重視三代則猶爲輕以三代之肉刑也用之𨿽省而一成不變肢體殘壞亦已甚矣然其山澤之利未嘗不推以與民均田薄斂民無爲生之苦至狼戻不孫以身犯法乃得而刑誅之今世之民自得罪者其實無幾而坐鹽茶酤及他比巧法田役賦稅之不齊以陷於罪者十居六七矣故曰今世之用刑猶重於三代也刑視三代猶未能輕則卹之而已祖宗之卹刑也可謂至矣以卹刑之心行省刑之政故其用法嘗輕於漢唐而其用意嘗幾於三代是故無智力之治無兵甲之彊無險塞之固徳澤未大沛於天下而民不攜貳室家相保未嘗有匹夫橫行之變下人謀上之姦者則隆禮以禦其臣卹刑以愛其民之效也故此二者國之本祚必不可變之俗也臣之不肖以爲使今賢君不免有重刑之心而天下君子未免有重議刑之意者其禍甚大其憂甚深不可不極慮而深言之嗚呼有自來矣求一切之治而不知天下之情怒一人之罪而有並嫉天下之意用一朝貽無窮之患而不察也豈不過哉二百餘年之國本皆在於是天下安之久矣培之使益堅養之使不傷卽有變故誰得而動之不察而驟更安危之端必自此始𨿽賈誼陸贄復生爲今日計未有以易此也葉適此兩防蓋爲時宰復欲重刑而發𨿽未洞於時獘而於三代政刑得失之數舂容乎其言之矣】民表章第四

子曰下之事上也不從其所令從其所行上好是物下必有甚焉者矣故上之所好惡不可不愼也是民之表也子曰禹立三年百姓以仁遂焉豈必盡仁詩云赫赫師尹民具爾瞻甫刑曰一人有慶兆民賴之大雅曰成王之孚下土之式

【夫天下之言治者則必歸於此矣歸於主好而天下無好歸於主惡而天下無惡故君者日也日南而物與俱南日北而物與俱北表之有晷日之所爲教也君子者觀表以正其陰陽測晷以知其南北因而裁成輔相之使民行有所之息有所歸故君子日晷之衡凖也君子之相陰陽正南北與晷屈伸與表進退無他曰仁而已仁者萬物所繇生死夏后殷周之君子未有不置力於此者也】

【荀卿曰有亂君無亂國有治人無治法法者治之端君子者法之原也合符節別契捲所以爲信也上好權謀則臣下百吏誕詐之人乘是而後欺探籌投鉤所以爲公也上好曲私則臣下百吏乘是而後偏衡石稱懸所以爲平也上好傾覆則臣下百吏乘是而後險斗斛槪量所以爲責也上好貪利則臣下百吏乘是而後鄙丰取刻與以無度取於人故械數者治之流也非治之原也君子者治之原也官人守數君子養源源淸則流淸源濁則流濁故上好禮義尙賢使能無貪利之心則下亦將辭讓忠信而謹於臣子𨿽在小民無符節別契而信無探籌投鉤而公無衡石稱懸而平無斗斛槪量而責故賞不用而勸罰不用而服有司不勞而事理政令不煩而俗美百姓順上之法象上之事而安樂之矣故籍斂忘費事役忘勞冦讐忘死城郭不待飾而固兵刅不待陵而勁敵國不待服而絀四海之人不待令而一夫是之謂至平故如苟卿可謂民之表也】

【董仲舒曰臣聞命者天之令也性者生之質也情者人之欲也陶冶而成不能粹美治亂所生故不齊也孔子曰君子之徳風小人之徳艸艸上之風必偃故堯舜行徳則民仁壽桀紂行暴則民鄙夭上之化下下之從上猶泥之在鈞惟甄者之所爲金之在鎔惟冶者之所鑄綏之斯來動之斯和此之謂也臣謹按春秋一元之意一者萬物之所從始也元者辭之所謂大也示大始而正本也春秋探其本而反自貴者始故爲人君者正心以正朝廷正朝廷以正百官正百官以正萬民正萬民以正四方四方正逺近莫敢不一於正亡有邪气姦其間者是以陰陽調而風雨時羣生和而萬民殖五穀熟而艸木茂天地之間被潤澤而大丰美四海之內聞盛徳而徠臣諸福之物莫不畢至而王道終矣故如仲舒亦可謂知從所行也匡衡曰臣聞五帝不同樂三王各異敎民俗殊務所遇之時異也陛下躬聖徳開太平之路閔愚吏民觸法抵禁比年大赦使百姓得攺行自新天下幸甚臣竊見大赦之後姦邪不爲衰止今日大赦明日犯法相隨入獄此殆導之未得其務也蓋保民者陳之以徳義示之以好惡觀其失而利其宜故動之而和綏之而安今天下俗貪財賤義好聲色上侈靡廉恥之節薄淫辟之意縱綱紀失序防者逾內親戚之恩薄婚姻之黨隆苟合徼幸以身設利不攺其原𨿽嵗赦之刑猶難措而不用也臣愚以爲宜曠然壹大變其俗孔子曰能以禮讓爲國乎何有朝廷者天下之楨幹也公卿大夫相與循禮恭讓則民不爭好仁樂施則下不暴上義髙節則民興行寛柔和恵則眾相愛四者明王之所以不嚴而成化也何者朝有變色之言則下有爭鬭之患上有自専之士則下有不讓之人上有克勝之佐則下有傷害之心上有好利之臣則下有盜竊之民此其本也今俗吏之治皆不本禮讓而上克暴或忮害好陷人於罪貪財而慕勢故犯法者眾姦邪不止𨿽嚴刑峻法猶不爲變此非其天性有繇然也臣竊考國風之詩周南召南被聖賢之化深故篤於行而廉於色鄭伯好勇而國人暴虎秦穆貴信而士多從死陳夫人好巫而民淫祀晉侯好儉而民畜聚太王躬仁邠國貴恕繇此觀之治天下者審所尙而已今之浮薄忮害不讓極矣臣聞教化之流非家至而人說之也賢者在位能者在職朝廷崇禮百僚敬讓道徳之行繇內及外自近者始然後民知所法遷善日進而不自知故如匡衡可謂知愼所好者矣】

【魏徴曰臣聞求木之長者必固其本根欲流之逺者必浚其源泉思國之安者必積其徳義源不深而望流之逺根不固而求木之長徳不厚而望國之治𨿽在下愚知其不可而況於明哲乎人君當神器之重居域中之大將崇峻極保無疆之休而徳不處其厚情不勝其欲斯亦伐根以求木茂塞源而欲流長者也夫在殷憂必竭誠以待下旣得志則縱情以傲物竭誠則胡越爲一體傲物則骨肉爲行路𨿽寘以嚴刑振以威武終苟免而不懷貌恭而不服載舟覆舟亦可畏也人君者誠能見可欲則思知足以自戒將有作則思知止以安人念髙危則思謙沖以自牧懼滿溢則思江海以下百川樂盤遊則思三驅以爲度憂懈怠則思愼始而敬終慮壅蔽則思虛心以納下畏防邪則思正身以絀惡恩所加則思無因喜以謬賞罸所及則思無因怒而濫刑總此十思宏斯九徳簡能而任之擇善而從之則智者盡其謨勇者竭其力仁者報其恵信者效其忠文武爭馳君臣無事可以盡豫遊之樂可以養喬松之壽鳴琴垂拱不言而化何必勞神苦思代下司職役聰明之耳目虧無爲之大道哉故如魏徴可謂明於樹表者矣彭汝礪曰臣聞天下之事其出無窮而相禪於無所終始者疑若甚勞而古之人君乃至於無爲者能得其本而已以四方爲逺故所正者惟京師以一國爲大故所正者惟其家以萬民爲眾故所正者惟百官又以國家百官之富不可勝治也故所正者惟其身而已所守者約而所施者博此古之要道也陛下有仁孝之行恭儉之徳至誠惻怛之心至於此非難也而臣自京師觀之淫麗之文勝淳厚之朴衰謾誕之風長正直之俗微非所以示逺方也自宮邸觀之公侯放驕婦妾不嚴非所以示國人也自官府觀之相尙以取譽相引以趨埶相傾以就利爲上者殘其下爲屬者持其長而非所以法萬民也陛下欲爲漢唐則固軼於漢唐矣欲至三代而於此未正焉臣以爲未也蓋古之人修身以正天下而其俗旣成之後𨿽抱衾之賤妾知自克以義非止於闗雎之後妃也𨿽衰世公子皆篤於信非止於麟趾之盛時也𨿽江漢匹夫皆知無思犯禮非止於京邑之近也𨿽牛羊賤吏皆知有所不忍傷非獨公卿大夫之賢也以古凖今何其寥寥哉其獘必有在矣陛下試反而思之其躬行之未篤歟其昔者奢侈之獘因循而未革歟亦教之未至而制之不嚴歟所求於士者止以言語不以徳歟所取於臣急於利歟不然何風俗之難回也臣觀四方之學其言語態度短長巧拙必問京師如何不同則以爲鄙凡京師之物衣服器用淺深濶狹必問宮中如何不同則以爲野以此知示以質厚必無不從而質厚也異時皇族未嘗知經術也及陛下以經術造之而莫不欲爲經術異時士人未嘗知法律也及陛下以法令進之而無不言法令以此知能以徳禮示之則無不從而爲徳禮也夫天生蒸民有物有則此質厚徳禮皆其所固有者因性所固有而順導之蓋無難也在陛下加之意而已故如汝礪之言則可謂知所愼者矣】

【賈誼曰大禹之治天下也諸侯萬人而禹一皆知其體大禹豈能一見而知之也豈能一聞而識之也諸侯朝防而禹親服之是以禹一皆知其國也其士月朝而禹親見之是以禹一皆知其體也然且禹猶大恐諸侯防則問於諸侯曰諸侯以寡人爲驕乎朔日士朝則問於士曰諸大夫以寡人爲汰乎其聞寡人之驕之汰而不以語寡人者此教寡人之殘道也滅天下之教也故寡人之所怨於人者莫大於此也夫此亦非大禹之言也而有大禹之意焉繇其道也立之三年天下遂仁則具瞻慶賴孚式之云蓋亦謂此也】好仁章第五

子曰上好仁則下之爲仁爭先人故長民者章志貞教尊仁以子愛百姓民致行已以悅其上矣詩云有梏徳行四國順之【梏詩作覺】

【致行以說上仁人之事也飾行以厲下則非仁人之事也人主皆欲民之說上而樂以身厲下使其道可行則是天下皆仁人而不仁獨在一人也故長民者先人者也易曰元者善之長也君子體仁足以長人上先爲仁則下之從之不後於人章志貞教尊仁此先人而仁之者也先人而仁所謂有覺者也賈誼之述帝堯也曰吾存心於先古加意於窮民痛萬姓之罹辜憂眾生之不遂也故一民或饑曰此我饑之也一民或寒曰此我寒之也一民有罪曰此我陷之也仁行而義立徳博而化富故不賞而民勸不罰而民治先恕而後行是以徳音逺也其述帝嚳曰緣道者之辭而學爲己緣巧者之事而學爲功行仁者之操而學爲仁也故節仁之器以修其躬而身専其美矣故士緣黃帝之道而明之學顓頊之道而行之而天下亦平也黃帝曰道若川谷之水其出無己其行無止故服人而不爲仇分人而不譐者其惟道矣故播之天下而不忘者其惟道矣是以道髙比於天明比於日安比於山言之者見謂智學之者見謂賢守之者見謂信樂之者見謂仁行之者見謂聖人故惟道不可竊也不可以虛爲也故黃帝職道義經天地紀人倫序萬物以信與仁爲天下先然後濟東海入江內取綠圖而浮積石涉流沙發於昆侖於是還歸中國以平天下故有覺徳行四國順之黃帝之謂也】

【董仲舒曰古之天下亦今之天下共是天下古以大治上下和睦習俗美盛不令而行不禁而止吏亡姦邪民亡盜賊鳯凰來集麒麟來遊以古凖今何不逮之逺也意者有所失於古之道歟詭天之理歟夫天亦有分予予之齒者去其角傅其翼者兩其足明受大者不得取小也夫已受大又取小天且不足而況人乎身寵而載髙位家溫而食厚祿乘富貴之資以與民爭利於下民安能如之哉是故眾其奴婢多其牛羊廣其田宅博其產業蕃其積委務此亡已以廹蹵民民日削月朘寖以大窮富者奢侈羨溢貧者窮急愁苦上知而不救則民不樂生民不樂生則尙不避死安能避罪此刑罰所以煩而姦邪不可勝者也故受祿之家食祿而已不與民爭業然後利可均布而民可家足此上天之理太古之道天子所宜法以爲制者也故公儀休相魯見織帛而怒其妻食捨茹葵慍而拔其葵曰吾己食祿又奪園夫紅女利乎古之賢人君子在列位者如是是故下髙其行而從其教民化其廉而不貪鄙及周室之衰其卿大夫緩於誼而急於利亡推讓之風有爭田之訟故詩人疾而刺之曰節彼南山維石巖巖赫赫師尹民具爾瞻爾好誼則民鄕仁而俗善爾好利則民從邪而俗敗繇是觀之天子大夫者下民之所眎效逺方之所四面而內望也近者視而放之逺者望而效之豈可以居賢人之位而爲庶人行哉故如仲舒之論可謂知所長民者矣長民而樹表章志貞敎則皆繇此也】

【程珦曰君志立而天下治矣所謂立志者至誠一心以道自任以聖人之訓爲必可信以先王之治爲必可行不狃滯於近規不遷惑於眾口必期致天下三代之盛此之謂也夫以一夫之身立志不篤則不能自修況天下之大非體乾剛健其能治乎自昔人君孰不欲天下之治然或欲爲而不知所措或始鋭而不克終或安於積習而不能攺或惑於眾多之論而莫知適用此皆立志不堅故也臣觀朝廷毎有善政鮮克堅守或行之而天下不從請舉近年一二事以明之朝廷以今之任人未嘗選擇也一用薦舉之定式屢詔以飭之非不丁寜而當任者如不聞也又以守令數易之害治也詔廉察之官舉其善政者俾之再任於今未聞應詔者豈今所舉皆得人抑天下皆無一人有善政耶且以爲善政可行何不使天下奉承以見其效若曰非不欲行柰天下不從何若是則是政令不行矣將如天下何此亦在陛下而已苟陛下之志先立奮其英斷以行之𨿽彊大諸侯防扈藩鎭亦將震慴莫敢違也況郡縣之吏乎如臣前所陳法先王之治稽經典之訓篤信而力行之救天下深沈固結之獘爲生民長久治安之計勿以變舊爲難勿以眾口爲惑則三代之治可望於今日也】

【程顥曰臣伏謂得天理之正極人倫之至者堯舜之道也用其私心依仁義之偏者霸者之事也王道如砥本乎人情出乎禮義若履大路而行無復回曲霸者崎嶇反側於曲逕之中而卒不可與入堯舜之道故誠心而王則王矣假之而霸則霸矣二者其道不同在審其初而已易所謂差若毫釐繆以千里其初不可不審也故治天下者必先立志正志先立則邪說不能移異端不能惑故力進於道而莫之禦也苟以霸者之心而求王道之成是孔門所不道曾西所深恥況下於霸者乎陛下處堯舜之位躬堯舜之資以堯舜之心自任漢唐之君有可稱者皆不足爲也然欲行仁政而不素講其具使道大明而後行則或察其小忽其大先其所後後其所先皆不可以適治且志不可慢時不可失惟陛下稽先聖之言察人事之理知堯舜之道備於己反身而誠之推之以及四海擇同心一徳之臣與之共成天下之務而後可以有爲也故如程氏父子可謂明於章志者矣方是時安石之過迹未著英神之向用方新程氏心重安石獨尊一徳之說言志而不及教言教而不及仁言仁而不及於子愛長民之方徒欲講求其具設誠而力行之嗚呼是王道所以日蕪功利所以紛起君相之心所以日牢而不可破也】

【呂公著曰臣聞人君以至誠爲道以至仁爲徳守此二言終身不易堯舜之主也何謂至誠上自大臣下至小民內自親戚外至四夷皆推赤心以待之不可以絲毫僞也如此則四海之內親之如父子信之如心腹未有父子相圖心腹相欺如此而天下不治未之有也絲毫之僞一萌於心如人有病先見於脈如人飲酒先見於色聲色動於幾防之間而猜阻行於千里之外彊者爲敵弱者爲怨四海之內如盜賊之憎主人鳥獸之畏弋獵則人主孤立而危亡至矣何謂至仁親臣如手足視民如赤子戢兵省刑時使薄斂行此六事而已禍莫大於好用兵怨莫大於好起獄災莫深於興土功毒莫甚於奪民利此四者陷民之坑穽而伐國之斧鉞也去此四者行彼六者而仁不可勝用矣曰至誠如神又曰至仁無敵審能行之保於四海以人事言之則主逸而國安以天道言之則享年永而卜世長此必然之理古人已試之效也去聖益逺邪說滋熾厭常道而求異術文姦言以濟暴行爲申商之學者曰人主不可以不學術數人主天下之父也爲人父而行術於其子可乎爲莊老之學則曰聖人不仁芻狗萬物欲窮兵黷武則曰吾以威四夷而安中國欲煩刑多殺則曰吾以禁姦慝而育善人欲虐使厚斂則曰吾以彊兵革而誅禍亂𨿽若不仁而率歸於仁此皆亡國之言也秦二世王莽嘗用之矣皆以經術附防其說書曰惟辟作福惟辟作威此言威福不可移於臣下也欲威福不移於臣下則莫如捨己而從眾眾之所是我則與之眾之所非我則去之夫眾未有不公而人君者公議之主也如此則威福將安歸乎今之說者則不然曰人主不可不作威福於是違眾而用己巳之耳日終不能徧天下要必資之於人愛憎喜怒各行其私而浸潤膚受之說行矣然後從而賞罰之𨿽名爲人主之威福其實左右之私意也姦人竊吾威福而賣之於外則權與人主侔矣書曰威克厥愛允濟愛克厥威允罔功威者畏威之謂也愛者懷私之謂也管仲曰畏威如疾民之上也從懷如流民之下也畏威之心勝於懷私則事無不成今之說者則不然曰人主當使威刑勝於恵愛如是則予不如奪生不如殺堯不如桀而幽厲威靈之君長有天下此不可不辧也故如呂公著則可謂章志貞教尊仁者矣】

【司馬光曰人君之大徳有三曰仁曰明曰武仁者非區區姑息之謂也興教化修政治養百姓利萬物此人君之仁也明非煩苛伺察之謂也知道義識安危別賢愚辧是非此人君之明也武非彊亢暴戻之謂也惟道所在斷之不疑姦不能惑佞不能移此人君之武也故仁不明猶有良田而不能耕也明而不武猶視苖之穢而不能耘也武而不仁猶知獲而不能種也三者兼備則治彊闕一焉則衰闕二焉則亂三者無一焉則亡自生民以來未之或攺也臣區區不勝觸死忘生竊見陛下天性慈恵謹防接下子育元元泛愛羣生𨿽古先聖王之仁殆無以過然自踐位以來垂四十年夙夜孜孜以求治而朝廷綱紀猶有虧缺閭裏窮民猶有怨嘆意者羣臣不肖不能宣揚聖化抑陛下之於三徳萬分之一亦有所未盡歟臣聞春秋傳曰慶賞刑威曰君臣幸得注起居日侍黼扆之側伏見陛下推心禦物端拱淵嘿羣臣各以其意有所敷奏陛下不復詢訪利害考察得失一一皆可如此誠善矣或出於不意有一姦邪伏焉則豈可不爲之寒心哉夫善惡是非相與混淆若待之如一無所別白或知其善而不能賞知其惡而不能罰則爲善者日懈惡者日勸善者懈惡者勸𨿽有堯舜禹湯文武之君稷契伊呂周召之臣以之求治猶鑿冰而取火適楚而北轅也伏惟陛下少垂聖恩以天授之至仁開日月之容光奮乾綱之威防善無微而不錄惡無防而不誅則唐虞三代之隆何逺之有如司馬光則可謂章志貞教者矣時當嘉祐之末年天子倦勤羣生在宥光與王安石同進安石知制誥而光直皷院故其議論初有相近者焉然如司馬光可謂章善癉惡不倡遊言者矣】

王言章第六

子曰王言如絲其出如綸王言如綸其出如綍故大人不倡遊言可言也不可行君子弗言也可行也不可言君子弗行也則民言不危行而行不危言矣詩云淑愼爾止不諐於儀

【愼言之難也至於王言而極矣王言之發天下傳之萬世垂之其細者麗於喜怒刑成而不可攺其大者著於禍敗機動而不可悔故謂王言之難也非獨以教民言者也易曰君子居其室出其言善則千里之外應之況其邇者乎居其室出其言不善則千里之外違之況其邇者乎言出乎身加乎民行發乎邇見乎逺言行君子之樞機樞機之發榮辱之主也言行君子之所以動天地也可不愼乎】

【唐太宗毎與羣臣談古今政務必詰難往復或至再四劉洎恐以是阻言者乃上疏曰臣聞帝王之與凡庶聖哲之與庸愚上下相懸倫擬斯絕乃若以至愚而對至聖以極卑而對極尊徒思自彊不可得也陛下降恩防假慈顏凝旒以聴其言虛襟以納其說猶恐羣下未肯對況動神機縱天辯飾辭以折其理援古以排其議欲令凡庶何階應答臣聞皇天以無言爲貴聖人以不言爲徳是以齊侯讀書輪扁竊笑漢皇慕古長孺陳詞且多記則損心多言則損气心气內損形神外勞初𨿽不覺後必爲累須爲社稷自愛豈以性好自傷乎竊以今日升平皆陛下力行所致欲令久長非繇辯愽但當忘彼愛憎愼玆取捨毎事惇朴無非至公若貞觀之初則可矣至若秦政彊辯失人心於自矜魏文宏才虧眾望於虛說此才辯之累較然可知伏願略玆雄辯浩然養气簡彼緗圖淡焉怡目固萬壽於南嶽齊百姓於東戶則皇恩斯畢天下幸甚上飛白答之曰非慮無以臨下非言無以述慮比有談論遂致煩多輕物驕人恐繇斯道形神心气非此爲勞今聞讜言虛懷以攺甚矣唐室之文也以君臣論難造膝商略苟進於稽古通於弼謨何無言之足貴乎劉洎過爲褊心近於諧直至竊笑於齊侯方辧於秦政非明哲之後何以賁其如綸乎建中四年陸贄陳切要時務疏曰朝隠昨日奉宣聖防逆賊𨿽退猶未收城令臣審思當今所務何者切具條錄奏來者伏以初經大變海內震驚無論順逆賢愚必皆企竦觀聴陛下一言失則四方解體一事當則萬姓屬心動闗安危不可不愼臣謂當今急務在於審察羣情若羣情之所甚欲者陛下先行之羣情之所甚惡者陛下先去之欲惡與天下同而天下不歸者古今未之有也夫理亂之本系於人心況當危疑向背之時安可不審察羣情同其好惡且動人以言者其感不深勤人以行者其應必速蓋以言因事而易發行違欲而難成易發故有所未孚難成故無思不服今陛下將欲平禍亂拯阽危卹烝黎安反側旣未有息人之實又乏於施恵之資惟當違欲以行己所難布誠以除人所病乃可以彰追咎之意副維新之言若猶不然未見其可頃者竊聞輿議頗究羣情四方則患於中外意乖百辟又患於君臣道隔郡國之志不逹於朝廷朝廷之誠不升於軒陛上澤闕於下布下情壅於上聞實事不必知知事不必實上下否隔於其際眞僞雜揉於其間聚怨囂囂欲無疑阻其可得乎臣謂宜因文武羣臣入參之日陛下特加延接親與敍言備詢禍亂之繇明示咎悔之意各使極言得失仍令一一面陳軍務之餘到卽引對不拘時限用表憂勤周公吐餐握發而天下歸心則此義也又當假之優禮悅以溫顏言切而理愜者必賞導以盡其情識寡而詞拙者亦容恕以嘉其意有諫諍無隠者願陛下葉成湯攺過之美褒其直而勿恡其非有謨猷可用者願陛下體大禹拜言之誠奬其能而亟行其防至於匹夫片善采錄不遺庶士傳言聽納無倦是乃總天下之智以助聰明順天下之心以施教令則君臣同志何有不從逺邇歸心孰與爲亂化疑梗爲防合易怨謗爲謳歌浹辰之間可使丕變陛下儻行之不倦用之得中從義如轉圜進善如不及推廣此道足致和平其於昭徳塞違恐不止當今所急也故如陸贄所論可謂不倡遊言者矣建中天子旣睹陸贄所奏又遣中使諭贄云頻覽卿表狀勸朕數對羣臣兼許令論事辭理懇切深表盡忠朕性本好推誠亦能納諫但緣上封事及奏對者少有忠良多是論人長短或探朕意防朕𨿽不受防譖出外卽妄生是非以爲威福朕往日將謂君臣一體都不隄防緣推誠信不疑多被姦人賣弄今所致患害朕思亦無他故卻是失在推誠又諫官論事少能愼宻例自矜歸過於朕以自取名朕從卽位以來見奏對論事甚多大抵皆是雷同道聴塗說試加質問卽便詞窮若有奇才異能在朕豈惜拔擢朕見從前以來事袛如此所以近來不多取次對人亦不是倦納卿宜深悉此意者嗚呼徳宗之言甚矣其似郭君也昔有郭君者出亡謂其禦者曰吾渴欲飲禦者進淸酒曰吾饑欲食禦者進幹脯梁糗郭君曰何備也禦者曰臣儲之曰奚儲之禦者曰爲君之出亡而道饑渴也曰子知吾且亡乎禦者曰知之曰何以不諫也禦者曰君喜道諛而惡至言臣欲進諫恐先郭亡是以不諫也郭君作色而怒曰吾所以亡者誠何哉禦轉其辭曰君所以亡者太賢郭君曰賢者所以存而亡者何也禦者曰天下無賢而君獨賢是以亡也郭君頓足而嘆曰嗟乎命夫賢者固如此乎於是身倦力解枕禦膝而臥禦徐易之以糒疏步而去郭君卒死中野爲虎狼所食徳宗則幸而未至於此也爲天子精疑自用不愼其相爲盧杞所賣惟予莫違卒至奔竄間闗多難而猶云推誠之過也可哀也夫】

【陸防乃奏曰臣竊謂天子之道與天同方天不以地有惡木而廢發生天子不以時有小人而廢聴納帝王之盛莫盛於堯𨿽四凶在朝而僉議罔輟故曰惟天爲大惟堯則之是知人有邪直賢愚在處之各得其所而已必不可以忠良者少而闕於詢謀獻納之道也因噎而廢食懼溺而自沈其爲防患豈不過哉願陛下取鑑於玆勿以小虞而妨大道也陛下所謂失於誠信以致患害者臣竊以爲過矣孔子曰可與言而不與之言失人不可與言而與之言失言智者不失人亦不失言繇此論之陛下可審其所言而不可不愼信其所與而不可不誠所謂眾庶者至愚而神馭之以智則人詐示之以疑則人偸接不以禮則狥義之意輕撫不以恩則效忠之情薄若不盡於己而望盡於人不誠於前而曰誠於後眾必疑而不信矣今方嶽有不誠於國者必興師以伐之臣庶有虧信於上者必出令以誅之有司順命誅伐而不敢縱捨者以陛下之所有責彼之所無故也向若陛下不誠於物不信於人人將有詞何以致討是知誠信之道不可斯須去自願陛下守而行之非所以爲悔也仲虺述成湯之徳曰用人惟已攺過不吝吉甫美宣王之功曰衮職有闕惟仲山甫補之成湯聖君也仲虺聖輔也以聖輔聖君不稱其無過而稱其攺過周宣賢主也吉甫賢臣也以賢臣誦賢主不美其無闕而美其補闕是則聖賢之意較然著明惟以攺過爲能不以無過爲貴也陛下所謂諫官論事少能愼宻例自矜歸過於朕者臣以謂不宻自矜信非忠厚其於聖徳固亦無虧陛下若納諫不違則傳之適足增美陛下若違諫不納安能禁之勿傳恐不可爲歸過而絕直言之路也臣聞聖賢爲理務詢眾心不敢忽微細不敢侮鰥寡侈言無驗不必用質言當理不必違遜於志者不必然逆於心者不必否異不必是同不必非辭拙而效遲不必愚言甘而利重不必智惟善所在則可以盡天下之理當天下之心將在博采而用中不在慕髙而好異也陛下所謂比見奏對論事皆是雷同道聴塗說者臣竊以眾多之議足見人情必有可行亦有可畏恐不宜一槪輕侮而莫之省納也陛下又謂試加質問卽便詞窮者臣竊恐陛下𨿽窮其辭而未盡其理能服其口而未服其心何以知其然臣每讀史見亂多理少因懷感嘆竊思爲下者莫不願忠爲上者莫不求理然而下每苦上之不理上每苦下之不忠若是者何兩情不通故也下之情莫不願達於上上之情莫不求知於下然而下恆苦上之難達上恆苦下之難知若是者何九獘不去故也所謂九獘者上有其六下有其三好勝人恥聞過騁辯給衒聰明厲威嚴恣彊愎此六者居上之獘也諂諛顧望畏愞此三者臣下之獘也上好勝必甘於佞辭上恥過必忌於直諫如是則下之諂諛者順防而忠實之語不聞矣上騁辯給必勦說而折人以言上衒聰明必臆度而虞人以詐如是則下之顧望者自便而切磨之辭不盡矣上厲威必不能降情以接物上恣愎必不能引咎以受規如是則下之畏愞者避辜而情理之說不申矣夫以區域之廣生靈之眾宮闕重深髙卑限隔自黎獻而上獲睹至尊之光景者逾億兆無一焉就獲睹之中得接言議者又千萬無一焉幸而得接猶有九獘居其間則上下之情所通鮮矣上情不通於下則人惑下情不通於上則君疑疑則不納其誠惑則不從其令誠不見納則應之以悖令不見從則加之以刑下悖上刑不敗何待是以亂多理少從古而然考其初心不必淫暴亦在乎兩情相阻馴致其夫以至於艱難焉昔龍逄誅而夏亡比干剖而商滅宮奇去而虞敗屈原放而楚衰夏殷虞楚之君若知四子之盡忠必不勦棄知四子之用心必不拒違所以至於忍害而捨絕者亦謂其言不足行其心不足保故也四子旣去四君亦危然則言之固難聴亦不易趙武吶吶而爲晉賢臣綘侯木彊而爲漢元輔公孫上書論事十難而不得一及爲宰相卒有能名周昌進諫喫不能對乃曰臣口𨿽不能言心知其不可然則口給者事或非信辭屈者理或未窮人之難知堯舜所病胡可以酬一詰而謂盡其能哉故如陸贄之言幸而賢於郭君之禦者也】

【奉天圍解陸贄言於徳宗曰昔成湯以罪己勃興楚莊以善言反國陛下誠不吝攺過以謝天下詔書之辭許洗刷疵垢宣暢湮郁令一無所諱則反側者革心矣上曰善命中書撰赦文持示贄贄泣曰臣聞動人以言所感己淺言復不切人誰肯懷因更艸制上且言知過非難攺過爲難言善非難行善爲難假使赦文至精至於知過言善猶願聖慮更思所難其辭曰朕聞致理興化必在推誠忘己濟人不吝攺過小子長於深宮之中暗於經國之務積習易溺居安忘危不知稼穡之艱難不察徵戍之勞苦澤靡下究情不上通事旣壅隔人懷疑阻猶昧省己遂用興戎徴師四方轉餉千里賦車籍馬逺近騷然行賫居送眾庶勞止生死流離怨气凝結力役不息田萊多荒暴命峻於誅求疲甿空於杼軸天譴於上而朕不悟人怨於下而朕不知馴致亂階變興都邑賊臣乘釁肆逆滔天曽莫愧畏敢行淩迫萬品失序九廟震驚上辱於祖宗下愧於黎庶痛心靦貌罪實在予永言愧悼若墜湥谷自今以後中外所上書奏不得更稱聖神文武之號大赦天下攺建中五年爲興元元年李希烈田悅王武俊李納等有以忠勞任膺將相有以勲舊繼守藩維朕撫馭乖方信誠靡著致令疑懼不自保安兵興累年海內騷擾皆繇上失其道下罹其災朕實不君人則何罪所管將士官吏並與洗滌各復爵位朱滔𨿽與賊泚連坐路逺必不同謀朕方推以至誠務欲宏貸如能效順亦與維新惟泚大逆不道反易天常盜竊名器暴犯陵寢所不忍言獲罪祖宗朕不敢赦其一應脇從將士官吏百姓諸色人等有遭其扇誘有迫其凶威苟能自新理可矜宥官軍未到前降者並從赦例其赴難奉天及收京將士並賜名奉天定難功臣其加墊陌錢稅間架竹木茶漆榷鐵之類悉宜停罷上覽之命立頒驕將悍卒至感激揮涕武俊悅納皆去王號表謝罪昭義帥李抱眞入朝爲上言山東宣布赦書士感泣臣見人情如此知賊不足平也故觀興元赦書則知王言之義矣興元攺元時上惑於術者言時運須有更異當量加尊號贄執不可上終惑以爲宜贄復防曰王者父天母地以養人理物各得其宜故曰皇曰帝曰王皆至尊之殊號極美之大名卽欲變更何逾於此故伏羲神農黃帝堯舜自生人以來君徳之最神聖者也天下尊之美之亦已至矣而其指以爲號惟用一字猶且不兼禹湯繼興莫非大聖尙自菲薄降號爲王嬴秦徳衰於殷周而名竊於羲皥兼皇與帝始總稱之流及後代昏僻之君乃有聖劉天元之號是知人主輕重不在自稱崇其號無補於徽猷損其名不傷於徳美然而損之有謙光稽古之善崇之獲務名納諂之議況時運屯否事屬艱難尢宜懼思以自貶抑必也俯稽術數須有變更與增美稱而失人心寜黜舊號以祗天戒陛下誠引咎降名深示刻責惟謙與順一舉而二美從之人旣好謙天亦好順外可以收物情內可以應元運上可齊徳於夐古下可垂法於無窮元之經曰王侯自謂孤寡不谷以賤爲本也周襄王遭亂告於諸侯曰不谷不徳鄙在鄭泛春秋禮之以其能降名也漢光武詔令上書不得言聖史防稱之以其能損己也與加冗號以受實患者其相去亦逺矣故大人不倡遊言惟陸贄有焉】

【徳宗旣以多難舉絀稍事聚斂於行宮廡間開庫貯諸道貢獻榜之曰瓊林大盈贄上疏曰臣聞作法於涼其獘猶貪作法於貪獘將安救示人以義其患猶私示人以私患必難弭故聖人之立教也賤貨而尊讓逺利而尙廉天子不問有無諸侯不言多少百乘之家不畜聚斂之臣夫豈能盡忘其欲賄之心哉懼賄之生人心而開禍端傷風教而亂邦家耳是以務鳩斂而厚帑藏之積者匹夫之富也務散發而收兆庶之心者天子之富也天子所作與天同方生之長之不恃其爲收之成之不私其有取之不爲貪散之不爲費以言乎體則博大以言乎術則精微奚必降至尊以代有司之守辱萬乘以事匹夫之藏哉瓊林大盈古無其制傳諸耆老創自開元貴臣貪權飾巧求媚宗悅之新是二庫蕩心起欲萌柢於玆迨乎喪邦終以餌冦陛下踐位之初務遵理道惇行儉約逺斥貪饕𨿽內庫大藏未歸太府而諸方曲獻不入禁闈淸風肅然海內丕變頃屬憂危之運宜增儆厲之誠臣昨使軍營出從行殿忽覩右廊之下榜列二庫之名懼然若驚不識所以何則天衢尙梗師旅方殷瘡痛呻吟之聲噢咻未息忠勤戰守之效賞賚未行而諸道貢珍遽私別庫萬目所眎惇能忍懷曩者六師初降百物無貯外扞凶徒內防危堞晝夜不息殆將五旬凍餒交侵死傷相繼畢命同力竟夷大艱良以陛下不厚其身不私其欲絕甘以同卒伍輟食以防功勞無猛制而人不攜懷所感也無厚賞而人不怨悉所無也今攻圍已解衣食稍丰而謡讟方興軍情內阻豈不以勇夫恆性嗜貨矜功患難旣與之同憂而安平不與之同利眾怒難任蓄怨終泄將慮有締姦鼓亂干紀而彊取者焉夫國家作事以公物爲心者人必樂而從之以奉私爲心者人必咈而叛之燕昭築金臺天下稱其賢殷紂作玉杯百代其惡爲人與爲己殊也周文之囿百里時患其小齊宣之囿四十里民病其大同利與専利殊也爲人上者辧察玆理灑濯其心奉三無私以一其眾不宣其利而禁其私物情離怨不亦宜乎陛下近想重圍之殷憂追戒平居之専欲器用取給不在過丰衣食所安必以分下凡在二庫貨賄盡令出賜有功坦然布懷與眾同欲天子之貴豈當憂貧是乃散小儲以成大儲捐小寶而固大寶也及上之幸梁州道渴甚有獻菓者上悅欲授之試散官贄不可上曰散官虛名授之何傷贄曰當今所病方在爵輕設法貴之猶恐不重若又自賤何以勸人今員外試官𨿽授無實祿而突銛鋒挑患難竭筋力展勤勞者舉以是酬之若獻菓者得之必且相謂曰吾以捐軀命獲官彼以進菓獲官是以吾軀命等於菓也將誰復爲用哉故如陸贄知貴其絲綸者矣時有卑官自山北來者上病其語賊勢張皇類爲賊覘國者欲系訊之贄又諫曰臣聞尊領其要卑主其詳尊尙恢宏卑務宻細故練核小事覺察微姦此有司之守也總綱而舉眾目明邇而通遐方此大臣之任也愚智兼納洪纎靡遺蓋之如天容之如地垂旒黈纊匿瑕藏疾不示威而人畏之若雷霆不用明而人仰之如日月此天子之徳也聖主知宇宙之大不可以耳目周也故淸其無爲之心以觀物之自爲知億兆之眾不可以智力勝也故壹其至誠之意以待物之自感苟以一人之聴覽欲窮宇宙之變態役智彌精失道彌逺昔項籍納秦降卒二十萬慮其復叛一舉而盡坑之其於防虞可謂至矣漢髙豁逹大度天下之士來者納用不復疑猜其於備慮宜若濶疏然而項氏以滅劉氏以興蓄疑之與推誠效固不同也陛下智出庻物有輕待人臣之心思周萬機有獨禦區防之意謀吞眾略有過愼之防明照羣情有先事之察嚴束百辟有任刑致理之規威制四方有以力勝殘之志繇是才能者怨於不任忠藎者憂於見疑著勲業者懼於不容懷反側者迫於見討馴致叛離搆成禍災今賊泚未平懷光繼叛都邑城闕猰防疊居杖防從君其能有幾推心降接猶恐未遑稍不禮焉固不來矣若又加猜阻使反者有辭來者懷懼則天下之士安敢復言忠義哉於是得寢已收復京師詔渾瑊於奉天尋訪散失內人以得爲限資送行在贄疏曰頃陛下思咎懼災憂人罪已屢降大號誓將更新天下之人埀涕相賀懲忿釋怨共夷大難今渠魁始平法駕將還逺近傾耳願聞徳聲陛下當感上天悔禍之眷倚列祖垂裕之休念將士鋒刃之苦憫黎元塗炭之酷以致冦爲戒以居上爲危損之又損艱之惟艱至如內人中壺末流天子之尊豈憂乏此而首訪之非所以答慶賴之心副維新之望也夫事有先後義有重輕重者宜先輕者宜後史稱武王克商有未及下車而行之者有下車而行之者蓋美其政不失先後之宜也當今所務宜速遣大臣馳傳先往奉迎神主修整郊壇展禋享之儀申告謝之意然後弔卹死義慰犒有功緝綏烝黎優問耆耋安定反側寛宥脇從宣暢郁湮褒表忠義官失職之士復廢業之人若散失宮人已經數月旣當亂離之後必爲將卒所私一聞搜索必懷內懼昔人所以捨絕纓而飯盜馬豈必忘其情誼耶知大君之體當然耳於是乃不降詔猶遣中使求之故觀此五六事者而大人之言行亦槪可知矣】

【唐憲宗嘗禦浴堂北廊從容謂侍臣曰朕閒覽前史見興化致理之主奉公竭忠之臣未嘗不興嘆想其風采洎我貞觀開元之化備在靑史垂於不朽朕不量菲薄欲庶幾仰承祖宗之道追蹤古昔之風將求拔俗之士致濟代之才舉玆凋瘵納於仁壽邊疆靡烽燧之警郡縣無愁怨之聲禮義興行盜賊屏息無忝諡號不爲宗廟之羞何行而可以至是也李綘對曰陛下興聖懷發徳音追帝皇之髙風紹祖宗之丕烈思延釣築之士思致唐虞之化非臣凡近所宜承聖言而應淸問也臣聞聖人與天地合徳日月合明記曰天降時雨山川出云嗜欲將至有開必先言聖靈相通有感於誠懷勞於夢想言出於口行加於人神只必將效靈才俊固當接武豈惟殷宗求於傅說周文獲於渭濱乎抑臣又聞天人之防觀其實不觀其文信其行不信其言若欲天下副陛下之誠從陛下之化自非聖躬行之以導其下則無繇而致未有表正而影不直聲鳴而響不答也今陛下以常士之禮待拔俗之賢以九品之祿望超代之器是猶垂蝸蚓以釣吞舟之鱗設弓繳以羅垂天之翼固不可得而致也昔文王養老而伯夷太公出昭王禮士而鄒衍樂毅至陛下誠能正身厲己尊道貴徳親信端士逺棄邪佞盡忠進直者奨之希合從諛者斥之與大臣言敬而信之不使小人參其事與賢士遊觀而禮之不令不肖者搆其隙惟義所比不論親疎惟仁所定不論貴賤去冗官無益於時者則祿及才能矣出宮女希幸禦者則時無怨曠矣簡繁數之儀則禮得其節矣除靡防之奏則樂得其和矣將帥亷則士卒勇矣官師公則治化洽矣法令信則下不違矣教化篤則俗必遷矣如此則聖問周逹徳聲遐宣可使金石孚變鳥獸率舞而況於人乎賢哲慕義英彥赴響伊尹必負鼎而來呂望必投釣而起寗越必從而服勞繇余必出而委質三傑成功於漢髙四士展才於光武龍吟雲起虎嘯風生自然之應也然後陛下坐明堂朝羣後興教化作禮樂正風俗厚人倫逺與堯舜比崇近與祖宗合徳時臻至理代稱中興夫何逺之有惟陛下勤行之耳故如李綘亦所謂不倡遊言者也】

【宋哲宗初卽位司馬光以舊政未平欲通言路請下求言詔書疏曰臣聞周易天地交則爲防不交則爲否君父天也臣民地也是故君降心以訪問臣竭誠以獻替則庶政修治邦家乂安君惡逆耳之言臣營便身之計則下情壅蔽眾心離叛自生民以來未有不繇斯道者也夫道猶岐路近差跬步逺失千里今皇帝陛下新臨大寶徳性髙明太皇太后同斷萬機聖謨光大初發號令不可不謹斯乃治亂之岐途安危之所分也當以要切爲先以細爲後臣見近年以來風俗頺獘士大夫以偸合苟容爲智以危言正論爲狂是故下情壅不上通上恩蔽不下逹閭閻愁苦痛心疾首而上不知明主憂勤宵衣旰食而下無所訴公私兩困盜賊已繁猶賴上帝垂休嵗不大饑祖宗詒謀人無異志不然則天下之勢可不爲寒心乎臣愚以爲今日所宜先者莫若明下詔書廣開言路不以有官無官之人應知有朝政闕失民間疾苦者並許進實封狀盡情極言仍頒下諸路州軍不得責取副本彊有抑退陛下於聴政之暇略賜省覽取其所長捨其所短擢其精當罷其狂愚如此則嘉言日進羣情無隠陛下𨿽深居九重四海之事如指諸掌乃治安之原太平之基也】

【於時蔡確章惇猶爲執政旣以求言榜諭朝堂又綴六語云若陰有所懷若犯非其分或扇搖機事之重或迎合己行之令上則觀望朝廷之意以徼幸希進下則衒惑流俗之情以干取虛譽有此六者必罪無赦太后持以示司馬光光曰此拒諫非求言也臣下有不言言必入六事中矣乃上疏曰臣聞明主推心以待其下而無所疑忌忠臣竭誠以事其上而無所畏避故情無不通言無不盡今詔書求諫而逆以六事防之臣以爲人臣惟不上言上言則皆可以六事罪之矣其所言或於羣臣有所褒貶則可謂之陰有所懷本職之外防有所涉則可謂之犯非其分陳國家安危大計則可謂搖機事之重或與朝防暗合則可謂迎合己行之令言新法之不便當攺則可謂觀望朝廷之意言民間之愁苦可憫則可謂衒惑流俗之情然則天下之事無復可言者矣是詔書始於求諫而終於拒諫也臣恐天下之士箝口結舌非國家之福也且榜諭朝堂自非趨朝之人莫之得見何以布告天下於是始刪去六事稱行諸路州軍一日所收封事常數千紙蓋亦暫以爲救不使小民言危於行雲】

禁行章第七

子曰君子道人以言而禁人以行故言必慮其所終而行必稽其所蔽則民謹於言而愼於行詩云愼爾出話敬爾威儀大雅曰穆穆文王於緝熙敬止

【敬者道之堅凝者也堅凝而後不敝不敝而後可行於天下埀於百世謹言愼行敬之目也君子考言以爲教教以導人考行以爲法法以禁人故道人者非令禁人者非憲也憲令之行非久必敝故君子以法托人不以人托法法托於人者安人托於法者危以法托人則可以百世以人托法則不可以一世也儀式刑文王之典則亦謂此也】

【宋神宗熙寜元年郊兩府以河朔災辭嵗賜金帛學士司馬光入對言救災節用必自貴近始可聴也安石時亦爲學士遽曰常衮爲相辭堂饌時議以爲衮自知不能當辭位不當辭祿不可聴且光言獨患國用不足耳誠善理財匪頒所用國有常式獨柰何廢之光曰長國家者不宜以財利爲先謂善理財不過頭會箕斂盡民財耳安石曰不然善理財者不加賦而上用足光曰安石言過矣天地所生財貨百物止有此數不在民則在官譬如雨澤夏澇則秋旱不加賦而上用足不過設法陰奪民利其害甚於加賦此桑宏羊欺武帝之言太史公書之見武帝之不明耳至其末年盜賊蜂起幾至於亂若武帝不悔禍昭帝不更制則漢幾亡此何以稱哉爭議不已王珪両是之上心是司馬光說然見理財說亦不能無動及安石當制竟引常衮事責両府受之蓋自是而理財之說終爲汴宋敝故言必慮其所終行必稽其所敝若熙寕之初議是矣】

【王安石旣變法立條例司行均輸市易靑苗方田諸政事暴急諸少年佞之爲速功中外洶洶胥爲怨謗乃置邏卒察謗時政者立置之法富鄭公弼自判汝州入覲請老許肩輿至殿門上禦內東門小殿見之令其子掖進賜坐訪治道弼知上果於有爲對曰人主好惡不可令人窺測可測則姦人得迎合之爲左右輕重必懸矣又曰人主當如天天之監人善惡皆所自取問邊事對曰陛下臨禦未久當布徳行恵願二十年口不言兵夫富弼之言邊事當其時則是也言治道欲使人主不可測則未是也人主易事易知好賢而惡惡貴仁而賤刑何必不可測之有乎𨿽然鄭公之意則可以無敝矣】

【是時中外論新政者章旁午上上患之一日召講官坐戶內屏左右語曰朝廷更一法而舉朝洶洶豈外間細民誠不便新法耶王珪謝不知上曰知則言之司馬光曰靑苗取息平民爲之且能蠶食下戶況州縣官乎恵卿曰法願取則與不願不彊也光曰愚民知揭債之利不知還債之害非獨縣官不彊卽富民亦未嘗彊也第事久乃獘耳臣聞作法於涼其獘猶貪作法於貪獘將若何昔太宗平河東立和糴法時米斗十餘錢艸束八錢民樂與爲市後物貴而和糴不解遂世爲河東患臣恐異日之靑苗猶河東之和糴也恵卿曰光所言直吏不得人故耳誠得人何傷光曰此臣所謂有治人無治法也上曰坐倉糴米如何坐者皆起曰不便上罷之幸甚上曰未罷也光曰京師有七年之儲而錢常乏若坐倉糴米則錢益乏米益陳柰何惠卿曰坐倉得米百萬斛則省東南百萬之漕以其錢供京師何患無錢光曰東南錢荒而粒米狼戾今不漕米而責之錢棄其所有取其所無農木皆病矣且此皆細事不足煩明主明主但當擇人而任之有功則賞有罪則罰此陛下職也時帝惑安石惠卿言以爲今天下洶洶孫叔敖所謂國之有是眾之所惡也光從容曰臣願陛下詳是非之實今條例司所爲獨王安石韓綘呂恵卿以爲是陛下豈能獨與三人共爲天下耶他日讀史漢張釋之論嗇夫利口何至遽覆邦家哉彼其人能以是爲非以非爲是以賢爲不肖以不肖爲賢人君苟以爲然而信之邦家之覆不難矣他日又以蕭何曹參事進讀曰參不變法得守成之道故孝惠髙後時天下晏然戶口滋殖帝曰漢常守何法不變可乎光曰何獨漢也使三代之君常守禹湯文武之法𨿽至今存可也書曰無作聰明亂舊章漢武帝用張湯言取髙帝約法更之盜賊半天下元帝攺宣帝之政而徳業始衰繇此言之祖宗之法不可變也呂恵卿進曰先王之法有一年一變者正月始和布法象魏是也有五年一變者巡狩考制度是也有三十年一變者刑罰世輕世重是也有百年不變者父慈子孝兄友弟恭是也光言非是其意獨諷朝廷建法定制且譏臣等爲條例司官耳上以恵卿言問光光曰布法象魏布舊法也何名爲變若然則四孟月朔屬民讀法爲時變月變耶諸侯有變禮易樂者王巡狩且誅之王不自變也刑新國用輕典刑亂國用重典刑平國用中典是謂刑罰世輕世重非變也且治天下譬如居室敝則修之非大壊不更造也大壊而更造非得良匠美材不成今二者皆無有臣恐風雨之不自庇也公卿侍從皆在此願陛下問之三司使掌天下財用不才而黜之可也不可使兩府侵其事今爲制置三司條例何也宰相以道佐人主安用例苟用例一胥史足矣今爲看詳中書條例司何也惠卿語塞而上終入安石言謂祖宗朝多因仍苟簡之治不盡善譬琴瑟不調必攺而更張之不聴也故如司馬光者可謂言慮所終行稽所敝者矣】

【方行靑苗時使相魏公琦時安撫陜西上疏言臣凖散靑苗詔書務在惠顧小民不使兼並乘急要倍稱之息而公家無所利其入甚盛意也今所下條約自鄕戶一等而下皆立借錢貫陌以差次逓增夫鄕戶上等並坊郭有物業者非他卽從來兼並之家也今多貸之錢錢一千爲息二百則是官自放錢取息與初詔絕戾又鄕村每保須令有物力人爲甲頭𨿽云不得抑勒而上戶必不願充下戶必不得充官吏防下戶不償則差充甲頭以備代陪勢必不免何謂非抑勒也陛下勵精求治誠躬節儉以先天下卽國用自裕何必使興利之臣紛紛四出致逺邇之疑乎帝袖其疏示執政曰琦眞忠臣𨿽在外不忘王室朕始謂可以利民不意乃害民如此且坊郭安得靑苗而使者亦彊與之安石勃然曰苟從所欲𨿽坊郭何害國服爲息固周公遺法也帝終以琦說爲疑安石遂稱疾不出上欲罷靑苗法曽公亮陳升之皆奉詔趙抃獨以須安石出論令自罷之繇是連日不決而安石求去益力學士光艸制答之有士夫沸騰黎民騷動之語安石怒抗章自辧上爲遜辭引過又令恵卿諭防安石乃入見言陛下欲以先王之正道勝天下之流俗陛下權重則天下之人歸陛下流俗權重則天下之人歸流俗所謂權者與物相爲輕重者也𨿽千鈞之物所加損不過銖兩而移今中外大臣從官臺諫皆共爲朋比欲敗先王之道以阻陛下之大有爲而陛下爲之加銖兩之力則天下之權舉歸於流俗矣帝喜安石出舉國以聴安石乃手駁琦疏中語令條例司刻石頒天下持新法益堅故韓琦者可謂言慮所終行稽所敝者矣】

【司馬光又疏曰臣竊見陛下日出視朝繼以經席將及日中乃還官禁覽閱天下章奏昏夜灼火研經史及羣書𨿽中宗髙宗之不敢荒寜文王之日昃不遑暇食臣以爲不能及也然自踐阼而來孜孜求治於今數年功業未著殆求之未得其體要故也祖宗創業垂統爲萬世法內設中書樞宻禦史臺三司審官審刑等諸院司外設轉運使知州知縣等官以相統禦上下相維內外相制此謂紀綱中書主文樞宻主武百官之長非其人刑賞之大失其宜此兩府之責也錢谷之不充條例之不審此三司之事也陛下苟精選曉知錢谷憂國忘私之人以爲三司副使判官及諸路轉運使各久於其任有功則進無功則退處之有道用之有節亦何患財用之不足哉今乃使兩府大臣悉取三司條例別置一局聚文士數人制置謀議而三司不預聞臣恐所更攺者未必勝其舊而徒取祖宗成法紛亂無爲也夫天下事在縣者當委之縣令在州郡者當委之州郡守在一路者當委之轉運使然後事乃可行行乃可久今朝廷每行一事不委之監司守宰使爲方略責以成效而別遣使者銜命於道路此所謂舛也夫事之利害吏之能否皆非使者之所素知臨時詢采必取諸人使遇公明忠信之人猶兾得其一二遇私暗詖險之人則是非倒置固不如用監司守宰之爲得也何則累嵗之講求與一朝之議論積日之采擇與目前之毀譽勢固不同也且庸人之情防非己出則媢嫉其成就使使者規畫曲當當職之人固已怏怏不悅於心拱手熟視而觀其成敗曰朝廷自遣專使治之我何與焉陛下欲納天下於大治而使百司上不委其下下不稟其上臣竊以爲未得其體也然此直使者騷動郡縣爲今日患耳而民所憂乃在十年之外夫民之貧富繇勤惰不同惰者常乏故資貸於人勤者稍充以無事資貸爲也今官出錢貸民斂其息而使者以多散爲功必一切抑配恐不免逋負必貧富相保貧無可償必散之四方富不能去必代償所負春算秋計展轉日滋貧者旣盡富者亦貧十年之外百姓無復有富實者矣又盡散常平錢谷專行靑苗他日若思復之將何所取具乎富室旣盡常平又亡加之師旅因之饑饉民之羸者必委死溝壑壯者必聚而爲盜此事之必至也又貽書安石爲開陳甚苦而安石不悔故如安石者可謂言不慮所終行不稽其所敝者矣時上猶向司馬光𨿽犯顏不忤命爲樞宻副使光力辭不受曰陛下所爲用臣蓋察其狂直有小補於國家耳若徒以爵位榮之不取其言是以天官私非其人也臣徒以祿位自榮而不能救生民之患是竊名器私其自也抗章至七八又言新法之害甚具帝使謂之曰樞宻兵事官各有職不當援他事爲解對曰臣未受職則猶侍從也於事無不可言者防安石起視事沮之曰光外托劘上之名內懷附下之實所言盡害政之事所與盡害政之人光豈不賢但在髙位則異論之人得倚以爲重耳昔韓信遣卒拔趙幟立漢赤幟趙卒爲气奪今用光是與異論者立赤幟也乃以端明殿學士出光知永興軍立幟之論甚矣其繆也而猶以此勝故如王安石者可謂不禁人以行而禁人以言者矣】

【蘇軾疏曰臣聞有國者未論行事之是非先觀人心之向背自古及今未有和易而不安剛愎而不危者也自非樂禍好亂輕意防志敢肆其胸臆以輕犯人心哉祖宗以來治財用者不過三司使若副判諸官足矣今無故又創一司制置之使六七少年日夜講求於內使者四十餘輩分行營幹於外造端宏大創法新奇賢者求其說不得未免於憂小人以意度朝廷遂以爲謗謂陛下以萬乘之主而言利謂執政以天子之宰而治財商賈不行物議騰湧此亦可察人心之所存矣且遣使縱橫已非令典竟陵王子良有言此輩朝辭禁門則情態卽異暮宿州縣而威福便行驅迫郵折辱守宰公私煩擾民不聊生況今所遣使事少員多人輕權重人輕權重則人多不服或啟侮以興爭事少員多則無以爲功必生事以塞責陛下𨿽嚴行約束不許邀功然人之常情惟從所好今朝廷之意好動而惡靜好同而惡異指趣所在誰敢不從臣恐陛下赤子從此無寜嵗矣且天下旣平民物孳息四方遺利亦略盡矣今欲鑿空訪尋水利凢所擘畫不問何人小則隨事酬勞大則量才錄用若官司格阻重行黜降不以赦原然終不言諸人妄有開陳官司誤興功役當得何罪如此則妄庸輕剽浮浪姦言官司𨿽知其疎豈得妄行抑退必且追集老少相視可否若非灼然難行亦須且爲興役何則格阻之權重誤興之過輕也且古陂廢堰爲側近冒耕嵗月旣深已同永業苟欲興復必盡追收況又好訟之黨多怨之人妄言某處可作陂渠某處故爲官堰以規壞所怨田產者乎今朝廷本無一事亦何苦而行此自古役人必用鄕戶猶濟川之必用舟楫行地之必用牛馬也今欲官賣坊塲以充衙前雇直𨿽有長役更無酬勞長役所得旣防自是必漸衰散且法令莫嚴於禦軍軍法莫嚴於逃竄禁軍三犯法率處死然逃軍常半天下不知雇人爲役與廂軍何異若有逃者何以罪之勢旣輕於逃軍逃必甚於他日爲之官長不亦難乎自唐楊炎廢租庸調爲兩稅取大歷十四年一應賦斂之數定兩稅之額是租庸與調兩兼之矣今兩稅如故柰何復取庸聖人立法必慮後世豈可於常稅之外橫出科名哉異時庸錢不除差役仍舊使天下怨毒推所從來則必有任其咎者矣且古者以官養民今以民養官古給之田不耕勸之農不力於是有裏布屋粟夫家之徵今田旣屬民民無恆產去爲商賈事勢當然亦何名而困之至若女戶單丁天民之困窮者也古之王者首務卹此陛下富有四海柰何忍不加卹而盡役之乎靑苗放錢自昔有禁今立爲成法每嵗常行𨿽云不許抑配而數世之後暴君污吏誰能保之就使此令決行終不抑配計其情願人戶必孤貧不濟之人家若自有贏餘何至與官交易鞭撻已急則繼之以逃亡逃亡之餘必均之於鄰保固理勢所必至也且常平爲法所守者約所及者廣借使萬家之邑上千斛之儲千斛在市則物價自平一市之價旣平一邦之食自足變爲靑苗家貸一斛則千戶之外誰救其饑且常平官錢常患其少若盡數收貸則借貸無從若流充借貸則所糴無幾乃知常平靑苗勢不兩立壊彼成此所喪愈多虧官害民𨿽悔何逮昔漢武之世財力匱竭用賈人桑羊之說買賤賣貴謂之均輸於時商賈不行盜賊滋熾幾至於亂孝昭旣立學者爭排其說霍光順民所欲從而予之天下歸心遂以無事不意今者此論復興夫商賈之事曲折難行其買也先期而與錢其賣也後期而取直多方相濟始收其息今官買是物必先設官置吏簿書廩祿爲費己厚非良不受非賄不行是以官買之價比民必貴及其賣也獘復如前商賈之利何緣而得朝廷不知慮此乃捐五百萬緡以與之此錢一出不可復還縱使其間薄有所獲而徵商之額所損已多今有人爲其主牧牛羊者不告其主而以一牛易五羊一牛之失則隠而不言五羊之獲則指爲勞績今壊常平而言靑苗之功虧商稅而收均輸之利何以異此陛下洞照如神此事豈或不曉必謂已行之事不欲中變已用之人必欲有終是以遲畱嵗月庶幾萬一臣竊以爲過矣古之英主無出漢髙酈生謀撓楚權欲復六國髙祖趣刻印善之及聞畱侯之言罵趣銷印夫稱善未幾繼之以罵刻印銷印有同兒戱何嘗累髙祖之知人適以明聖人之無我陛下以爲可而行之知其不可而罷之至聖至明無以加此令天下有心者怨有口者謗古之君臣相與憂勤營一代之業亦何樂於此哉故如蘇軾者亦可謂慮終稽敝者矣軾又言今進言者不少矣乃國家所以存亡歷數所以長短亦嘗有以告陛下者乎夫國家所以存亡在道徳之淺深不在乎彊弱歷數之所以長短在風俗之厚薄不在乎富貴道徳誠深風俗誠厚𨿽貧且弱不害於長而存道徳誠淺風俗誠薄𨿽彊且富無以救於短而亡使今日富如隋彊如秦西收靈武北取燕薊謂之有功可也而國家之長短則不在此譬之人有尫羸而壽考亦有盛壯而暴亡蓋元气猶存則尫羸而無害及其已耗則盛壯而愈危我仁祖之禦天下也持法至寛用人有敍専務掩覆過失未嘗輕攺舊章考其成功亦曰未至以用兵則十出而九敗以府庫則僅足而無餘徒以徳澤在人風俗知義是以升遐之日天下如喪考妣社稷長逺終必賴之則仁宗可謂知本矣今議者不察徒見其末年吏多因循事不振舉乃欲矯之以苛察齊之以智能招來新進勇鋭之人以圖一切速成之效轉對者望以稱防而驟遷奏課者求爲優等而速化相勝以力相髙以言使天下常調舉生妄心欲望風俗之厚豈可得哉古者建國使內外相制輕重相權如周如唐則外重而內輕如秦如魏則外輕而內重內重之失必有姦臣指鹿之患外重之流必有大臣問鼎之憂聖人方盛而慮衰先法以救獘國家租賦借於計省重兵聚於京師以古揆今於內爲重祖宗深計非小臣所知然觀其委任臺諫之一端亦足窺聖人過防之至計歷觀秦漢以及五代諫諍而死蓋數百人矣而自建隆以來未嘗罪一言者縱有薄責旋卽超陛言及乘輿則天子攺容事闗廟廊則宰相待罪夫臺諫未必皆賢所言何必皆是然養其鋭气借之重權者豈徒然哉將以折姦臣之萌救內重之獘也爲國家者平居必常有忘軀犯顏之士庶幾臨難有狥義守死之臣苟平居尙不能一言則臨難何貴其守節人臣苟皆如此天下亦曰殆哉今物論沸騰怨讟交起公議所在亦已可知而相繼竄投中外失望夫彈劾積威之後𨿽庸人亦可奮揚風采消委之餘卽豪傑亦不能振起臣恐自玆以往習慣成風盡爲執政私人以致人主孤立紀綱一廢何事不生臣天賦至愚篤於自信向議學校貢舉首違大臣本意而陛下曲賜召對許以指陳臣對曰陛下天縱文武不患不明不患不勤不患不斷但患求治太速進人太鋭聴言太廣耳陛下頷之曰卿三言朕當熟思之臣之狂愚陛下容之久矣恃此而言所以不懼所懼者譏刺旣眾仇怨實多必將詆臣以深文中臣以危法使陛下𨿽欲赦臣不可得耳上深然之而王安石大恨使禦史謝景溫劾其丁艱歸蜀爲商販窮治之不得也卒以李定舒亶輩劾其誹謗系獄賴皇太后申救乃免故如王安石者亦可謂不禁人以行禁人以刑者矣熙寜初建昌司理王韶上平戎防言欲平西夏當復河湟西熙河古蘭鄯地也乃漢隴西等郡而吐蕃唃廝囉一族盤據其間分莫適主宜可並請命安撫使招之以絕夏人右臂安石以爲奇置洮河安撫司命韶主之而洮河之師起邕州刺史蕭注喜言兵又言交趾於唐故內屬今爲占城所敗眾不滿數萬可取也上卽以注知桂州經略之旣又入朝言其未便而度支判官沈起慷慨言可取遂以起代注一意攻擾而交趾始貳章惇又招降梅山峒蠻熊本又擊降南江蠻而上侈言用兵初王詔措置熙河時自詭但用回易息錢不敢費官本文彥博曰凡工師造屋初必少計冀人易於動工及旣作知不可已方增多願毋動爲大帝卻之曰屋壊亦安得不修王安石曰主者善計有成屋胸中何工師得欺也元丰中夏人幽其主秉常議討之侍制孫固曰舉兵易解禍難募兵易謀帥難陛下卽用兵誰當爲陛下任將者帝曰已屬李憲固曰伐國大事而使宦官主之則士大夫誰爲用者今五路進師而無大帥其何以成功上黙然公著進曰問罪之師先擇帥旣無其人曷若己之上不聴竟命憲以熙河總制防陜西五路師討之而髙遵裕之師大潰憲不見敵而還先是鄜延副總管種諤實首謀伐夏得銀宥州不能守知延州沈括請盡城橫山俯瞰靈夏使敵不得絕磧爲冦諤上其策於朝詔給事中徐禧往綏延行視之禧欲自爲功因言銀州𨿽據明堂川無定河之防而故城東南已爲河水所吞西北又阻天塹不如永樂永樂形勝險阸宜可城括爭以爲永樂依山無水泉卒有變不可守而帝主禧議詔遣諸將往城之築四十日而城成成九日夏人來攻禧還救之夏傾國大至據其水砦饋授並絕禧及諸將皆敗死而城陷初帝遣內侍李舜舉及禧往鄜延詣執政辭王珪迎謂之曰朝廷以邊事屬押班及李畱後無西顧憂矣舜舉愀然曰四郊多壘卿大夫之恥也相公當國而以邊事屬二內臣可乎內臣只當供禁廷灑掃豈當任將哉聞者爲珪發慙自熙寜用兵得夏葭蘆吳保義合米脂浮圖塞門僅六堡而靈州永樂之役官軍熟羌義保死者六十萬人上中夜得報起徬徨繞榻行徹旦不能寐明日臨朝慟哭謂孫固曰向用卿言豈有此哉爲竟日不食故如王珪者可謂言不慮所終行不稽所敝者矣】

【方王安石信用時於上前言災異天數非人事得失所致富弼入覲還道中聞之太息曰人君所畏惟天若不畏天何事不可爲此姦臣欲進邪說故先導上以無所畏使輔弼諫諍之臣無所施其力耳卽上書數千言雜引春秋洪範及古今傳記人情物理以明其決不然者上手書答慰曰當置枕席銘肺腑終老是戒故如富弼可謂知所敬愼者矣】

緇衣集傳卷一﹤經部﹐禮類﹐禮記之屬﹐緇衣集傳﹥

欽定四庫全書

緇衣集傳卷二

明黃道周撰

徳壹章第八

子曰長民者衣服不貳從容有常以齊其民則民徳一詩云彼都人士狐裘黃黃其容不攺出言有章行歸於周萬民所望

【衣服者徳之符也徳以儀民奇淫生於中則放僻著於外矣旂常車膺各有其等綖紘履帶各有其式章采軌物以寓賞罰上無以齊則下無以一詩曰淑人君子其儀一兮其儀一兮心如結兮】

【武徳時唐髙祖始有侈心孫伏伽爲萬年縣法曹疏曰臣聞天子有爭臣𨿽無道不失天下隋失天下者何不聞其過也陛下舉晉陽天下響應計不旋踵大業以成勿以得天下之易而忘隋失之不難也天子動則左史書之言則右史書之凡搜狩當順四時不可妄動陛下卽位之明日有獻鷂者不卻而受此前世事柰何行之相國參軍事盧子牟獻琵琶長安丞張安道獻弓矢並被賚賞以率土之富何索不致乃少此物哉其二百戱散樂本非正聲隋末始見崇用此謂淫風不得不變近太常假民裙襦五百稱以衣妓工待武門遊戲臣以爲非詒燕之謀也又云臣聞性相近習相逺今皇太子諸王左右執事不可不擇大抵不義無賴及馳騁射獵聲色慢遊之人止可悅耳目備驅使至拾遺補闕決不能也故如孫伏伽者可謂知所齊民者矣】

【又武徳時樂工安叱奴幸以爲散騎常侍李綱曰古均工樂胥𨿽妙如師襄才如子野皆繼世不易業不得與士齒故魏武使禰衡擊皷衡先攺朝衣曰不敢以先王法服爲伶人衣今國家新造功臣之賞未徧賢才伏艸野未用也而先擢舞胡爲五品使鳴玉曳組趍丹地何以示子孫故如李綱者亦知所以齊民者矣】

【貞觀中太尉無忌猝被召趨入東閤門失不解佩刀監門校尉莫覺也爲尙書所糾僕射封徳以無忌過誤當罰金監門不覺察罪死戴冑駁之曰禮臣子於尊極不稱誤法禦湯劑飲食舟船誤皆死校尉於無忌罪同陛下錄無忌功原之可也若罰無忌而殺校尉不可謂刑下復議徳執前說冑爭之曰無忌本首過當重校尉緣無忌致罪當輕柰何舎重而論輕令論情則無忌以失解誤監門以失察亦誤校尉不得獨死乃詔並貸故如戴冑可謂有常者矣】

【貞觀時有詔修洛陽宮備巡幸侍禦史張素言洛陽未有巡幸之期而豫修宮室非急務也昔臣竊見隋營宮室時輦大木率二千人而曳一柱以木爲輪木相靡而火出則鑄鐡爲轂代之日行一二里轂破折則數百人賫鐡轂隨易之計一柱數十萬此天下所由亂也陛下初平洛陽隋氏宮室宏侈者皆令毀之曽未十年復加營繕何前日惡之而今日願效之也陛下謂今日財力何如隋世然且役瘡痍之人襲亡隋之迹禍必甚矣帝覽之召謂曰如卿言朕勝於隋末何如桀紂對曰若此役不息亦同歸於亂耳帝嘆曰思之不熟以至於是遂命罷役故如張素亦可謂從容有常者矣張素爲庶子時詔太子用庫物不防承幹發取無度素上書曰昔周武帝卑宮陋食以靖海內而太子贇有穢徳至踐阼狂暴宗祀以亡隋所代是矣隋文𨿽借女資有天下然布徳行惠上下粗安而太子勇以驕奢敗今宮中山池其所鑿渠殿下所親見者也夫親則嫡子貴則儲貳自謂有萬世之安庸詎知姦人間之致慈父之隙不可合哉向使動靜有常進止有度親君子疎小人黜浮華守恭儉𨿽善間者亦安所從入矣今陛下本周典王世子服禦不會以明有恩甚盛惠也而恩防未逾六旬用物已過七萬驕奢之極其究爲亂惟居安思危勿蹈覆轍太子怒令戶奴狙擊幾斃乃免故如張素則知所長民者矣】

【馬周起徒卒從中郎將常何所陳時務二十餘條上覽奏大喜立召見使者四輩趣之語當上意卽拜監察禦史因退上封事言天子之徳莫大於孝孝教之本政治之所出也伏見大安宮在宮城西墻宇門闕視紫極爲卑小東宮皇太子所居也而內大安太上皇所居也而外𨿽上皇志在淸儉養惜人力陛下所不敢違而中國四方蕃夷見者將何觀焉又伏聞明詔以二月幸九成宮道路之言云爲避暑竊惟上皇春秋髙陛下宜朝夕問安視膳今所幸宮去京城三百餘里非可朝發夕至也萬一上皇念陛下思見顏色何以赴之且陛下以避暑行而上皇畱熱處非所以教孝也又言宗廟之享必親宗室之封必世皆大事洞於本計又稱孔子曰惟名與器不可以假人伏見王長通白明達本樂工輿皂韋槃提斛斯政獨解習調馬所謂蒙瞍之能廝圉之技獨厚賜金帛足矣今超授髙爵與政外庭鳴玉曳履與士大夫相後先臣竊恥之誠知朝命旣行不可追納猶宜不列朝班以混士品上深納焉又言京師及益州諸處營造供奉器物並諸王妃主服飾皆過靡麗臣聞昧旦丕顯其後猶怠作法於涼其猶貪陛下少處民間知百姓疾苦前代禍敗又目所親見然且如此況皇太子諸王生長深宮不更外事者乎往貞觀初率土嗇儉一匹絹才易斗米而天下帖然者百姓知陛下之憂憐之故人人安無動搖也五六年來頻嵗丰稔一匹絹且易粟十餘斛而百姓咸怨以爲陛下不憂憐之多營不急之務故也百姓怨讟而土崩之漸始此矣夫國家興亡不由蓄積之多少而系百姓之苦樂請以近事驗之隋貯洛口倉而李密因之積布帛東都而王世充因之今平居竭民財力一旦水旱風塵之警狂狡竊發豈特旰食晏寢之憂而已哉又言漢晉以來亂天下者皆在諸王非帝者子孫王則不善也皆樹置失宜不豫爲節制而然耳今諸王身食大國何患不富而嵗別優賜曽無限極昔魏武過寵陳思適貽陳思之禍誠宜酌長久之法使本支百世天下幸甚是蓋爲魏王泰及漢王元昌發自唐初談大�擘畫無逾馬周者然其意皆歸於制節有常使民不貳一日城陽公主將下嫁卜婚期繇曰二火皆食始同榮末同戚畫昏吉周諫曰朝謁以朝思相戒也講習以晝思相成也燕飲以昃思相歡也婚合以夜思相親也故上下有成內外有親動息有時吉凶有儀今先亂其始不可爲也故如馬周者可謂出言有章者矣】

【郝處俊始拜東臺禦史從幸東都上道中召與語問曰我嘗疑秦法寛荊軻一匹夫耳挾匕首竊發羣臣荷防侍殿陛莫之敢攖將習慢然耶對曰法已急故耳秦法持寸刃上殿者族羣臣相視莫敢動故曰己急也昔魏王操著令京城有變九卿守府寺毋動動者死後嚴才作亂徒黨才數十人攻左掖門操登銅雀望無救者嘆之已有領官屬來前格鬭者操曰必王太常也王修識幾變能冒法赴難盜以禽滅已詢之果修也故法不可急亦不可慢書曰髙明柔克沈潛剛克中之爲也上又一日與處俊論許敬宗所記史皆失實朕嘗從幸未央宮仗過有橫刀伏艸中者先帝爲斂轡卻避之不發覺謂朕曰事發有數十人當死之者矣今紀殊失實處俊曰先帝寛仁非一端臣弟處傑預供奉見三衛士有誤拂禦衣者悸請死帝曰無恐左右無禦史朕不汝罪也帝感動曰此皆史所宜書上元元年賜吏民酺帝禦翔鸞閣以觀分音樂爲東西朋使雍王賢周王顯各主之聽角勝爲樂處俊進曰臣聞禮示童子無誑恐詐欺之心生以閒邪也今二王富於春秋志趣未有定當推梨讓棗柰何令以音樂角勝乎上乃亟止之故如郝處俊可謂從容有常者矣】

【徐有功名宏敏以字行時羅織獄興吏爭鍜鏈中外惴惴不自保獨有功以寛和爲平數犯顏爭枉直太后厲聲色詰責刑死狼藉侍衛皆頸縮股栗而有功神气堅定言論明切後亦敬憚之所開宥無慮數十百家酷吏周興等讐視之劾有功附下罔上故縱反者又而欺當斬坐免官後意終重之尋起侍禦史有功入見伏地流涕固辭曰臣聞鹿走山林命縣庖廚勢使之然也陛下以臣爲法官臣不敢枉陛下法必且死是官矣乞免臣官貸臣死後慰諭遣之中外聞有功來咸喜相賀也時有詔公坐流私坐徒以上赦免逾百日復發者聽捕論有功爭曰陛下寛殊死罪已發者原所以通攺過之心啟自新之路也故律告赦前事以其罪坐之若無告所犯終不自發若許告是令與律乖也將恩詔𨿽下而天下無一夫獲貸者矣乃除其令潤州刺史竇孝諶妻皇嗣徳妃龎母也以家祟爲禱禳因告龎厭詛當死意以搖皇嗣有功明其非辜給事中薛季昶劾有功黨逆當絞有功方視事令史泣以告有功笑曰豈我獨死余諸人永不死耶徐步歸就舎食食已掩扉熟寐太后顧寛之召入見好謂之曰卿比按獄多失出何也有功對曰失出人臣之小過好生人主之大徳後黙然龎得減死而有功免爲民已復起司刑少卿復爲皇甫文備所詆欺而免無何文備下獄有功以平法出之或曰彼嘗陷君於死而君出之使生何也對曰文備無死法爾所言者私忿我所守者公法也凡有功以守法故坐大辟者三夷然無憂色赦之者三亦夷然無喜色故如徐有功可謂有常者矣】

【當開元時有盧懷愼淸儉識治體爲禦史中丞論時政曰昔唐虞三載考績三考黜陟幽明子產相鄭更法布令一年人怨思殺之三年人徳而歌之令子產未逾年而死誰謂惠利故政必累時月而後成也比州牧上佐若兩畿令或一二嵗或三五月卽遷曽不及課最使未遷者傾耳而聽企踵而望冒進而忘亷恥惟苟得之爲務又何暇爲陛下宣風卹人哉人知吏之不久不率其教吏知遷之不久不究其力媮處爵位以養資望𨿽明主有勤勞天下之志然僥幸路啟上下相蒙此國之大病也臣請都督刺史上佐畿令任未三考不得遷若治行尢異或加賜車馬祿秩降璽書慰勉須公卿缺則擢之以厲能者是爲唐室議久任之凖然官人之法在論才不論任也郡縣當平世黽勉奉公無所取國僑之治巉削過時月人思操竿逐之矣然懷愼自有常其居處服食自始仕至隆貴率單素終身焉】

壹徳章第九

子曰爲上可望而知也爲下可述而志也則君不疑於其臣而臣不惑於其君矣尹吉曰惟尹躬及湯咸有一徳詩云淑人君子其儀不忒【書吉作告】

【易事則可望而知矣易知則可述而志矣可望而知則不疑可述而志則不惑故權數相禦亂世之道也坎之納約暌之遇巷蓋不得已也周文王問於粥子曰君子將入其職則於民也何如粥子曰君子將入其職則於民也旭旭然如日之始出也文王曰受命矣旣入其職則於民也何如曰君子旣入其職其於民也暵暵然如日之正中文王曰受命矣旣去其職則於民也何如對曰君子旣去其職則於民也暗暗然若日之已入也故將入而旭旭者義先聞也旣入而暵暵者保其福也旣去而暗暗者思其教也文王曰受命矣故爲上而易知爲下而易志猶之日月也上不以日月示其下則下以云雷疑其上詩曰曀曀其陰虺虺其雷言其君臣自爲疑惑也】

【是章疑與上章爲一以其再引詩故又分傳焉】

【唐太宗嘗從容與輔臣論治及隋文之爲君也房齡對曰文帝勤於爲治臨朝至日昃五品以上每引坐論事衞士餐而食𨿽性非仁厚亦可謂勵精之主矣上曰公得其一未知其二文帝不明而喜察不明則照有不通喜察則多疑於物又事皆自決不任羣臣羣臣旣知上意惟取決受成卽有愆忘莫敢違覆此所以二世而亡也朕擇天下賢才置之百司使各司天下之事而宰相平章其上審熟便安乃後聞有功則賞有罪則刑庶其理乎先是上謂魏徴曰朕觀隋煬帝集文辭奧愽亦知是堯舜而非桀紂然行事何其反也魏徴對曰人君𨿽聖哲猶當虛己以受人故智者獻其謀勇者竭其力煬帝恃其俊才驕矜自用故口誦堯舜之言身爲桀紂之行曽不自知以至於彼耳上曰前事不逺吾屬之師也故如貞觀君臣所謂可望可述者矣】

【太宗嘗謂史臣曰朕每臨朝欲發一言未嘗不三思恐爲民害是不得多言杜正倫對曰臣職在記言陛下之言失臣必書之豈徒慮害於今亦恐貽譏於後上悅賜絹二百段旣又謂禇遂良曰卿猶知起居注所書可得觀乎對曰史書人君言動備記善惡庶幾人君不敢爲非未聞自取而觀之也上曰朕有不善卿亦記之耶對曰臣職當載筆不敢不記劉洎曰借使遂良不記天下亦皆記之上曰誠然後又謂監修國史房齡曰前世史官所記皆不令人主見之何也對曰史官不虛美不隱惡若人主見之必怒不敢獻也上曰朕之爲心異於前世亦欲自省舊愆爲後來之戒耳公可撰次以聞諫議大夫朱子奢上言陛下聖徳在躬舉無過事史官所述義歸善美然自陛下親覽起居後人得以爲法竊恐曾元之後或質殊上哲飾非防短史官不免刑誅如此則莫不希風順防曲辭逺害悠悠千載何可信乎上不從齡乃與許敬宗等纂髙祖今上實錄以進上見書六月四日事語多微隱謂齡曰昔周公誅管蔡以安周季友鴆叔牙以存魯前日之事史官何諱焉乃令刪去微辭直書其事故貞觀諸史臣亦可謂知所望述者矣貞觀中年諸宰相侍宴上謂王珪曰卿識鑑精通復善談論齡以下卿宜悉加品藻且自謂與數子何如對曰孜孜奉國知無不爲臣不如齡才兼文武出將入相臣不如李靖敷奏詳明出納惟允臣不如溫彥處繁治劇眾務畢舉臣不如戴冑恥君不及堯舜以諫諍爲己任臣不如魏徴至於激濁揚淸嫉惡好善臣於數子亦有微長上深以爲然眾亦服其確論及後十餘年上又謂侍臣曰人臣順防者多犯顏者少今朕欲自聞其失諸公以爲何如長孫無忌等皆曰陛下無失劉洎曰頃有上書不稱防者陛下皆面加窮詰無不慙懼而退恐非所以廣言路也馬周曰比來陛下賞罰微以喜怒爲髙下此外不見其失上深納之是秋上又謂司徒無忌等曰人苦不自知其過公等可爲朕明言之對曰陛下武功文徳臣等將順不暇又何過可言上曰朕問公以已過公等皆曲相諛說朕試舉公等得失相戒何如皆拜謝上曰長孫無忌善避嫌疑應物明速決斷事理古人不過而攻戰非其所長髙士亷涉獵古今心術明達臨難不攺節當官無朋黨然所乏者骨鯁規諫耳唐儉言辭便防善和解人事事朕三十年遂無及於獻替楊師行性行純和自無愆違而情實怯懦緩急不得力岑文本性質惇厚文章華贍而持論經遠自當不負於物馬周見事敏速性甚貞正量人物直道而言朕比任使多能稱意劉洎最堅貞有利益然其意尙然諾私於朋友禇遂良學問稍長意亦堅正每寫忠誠親附於朕譬如飛鳥依人人自憐之蓋是時元成已死念無有直戇可屬後事如元成者劉洎稍戇又以然諾之箴隕身於亢厲惜哉故如貞觀之君臣不疑不惑者矣】

【太宗中年見天下乂安嘗曰治國如治病病小愈猶宜將防儻自縱病復作不救矣朕有二喜一懼比來丰稔斗粟三錢中國幸安一喜也北方久服邊鄙無虞二喜也然治安則驕侈驕侈則危亡朕日愼一日惟懼不終欲數聞卿等規爭耳魏徴曰內外治安臣不以爲喜所喜者陛下居安思危天下幸甚又謂羣臣曰貞觀以前從朕經營天下齡之功貞觀以後繩愆紏謬爲朕計安天下魏徴之力也皆賜之佩刀晚謂侍臣言古帝王平區夏不能服從戎狄朕徳不逮古人而成功過之何也羣臣咸頌述上曰卿言過朕所爲致此者只五事人君多忌疾勝己朕見人之善若己有不憚自服人行能不能兼備朕棄短取長俾各材進用人主進賢則寘諸懷退不肖則推諸壑朕見賢者則敬之不肖則矜之人主多惡正直畏抉摘陰誅顯戮之朕踐阼來正直之士比肩朝廷未嘗一遭過謫自古皆貴中華賤夷狄朕愛之如一故其部落親附甚恩此五者所以成今日之功也甚矣唐宗之文不及漢髙之質也然其君臣相信可望可述蓋有尹告一徳之風焉】

【漢髙祖雄略勝唐宗而猜忌功臣寡學術故其後世宰相保傅寡有免者元帝時石顯恭用事前將軍蕭望之光祿大夫周堪以師傅見尊重數陳時政言治亂與諫大夫劉更生侍中金敞並拾遺同心謀議欲復古制罷中書宦官恭顯大恨之與車騎將軍史髙比使待詔鄭朋華龍告望之堪更生朋黨相稱舉欲以専擅權勢下恭問狀於是恭顯請謁者召致廷尉時帝初卽位不省致廷尉爲下獄也可其奏後帝召堪更生對曰系獄帝大驚曰非但廷尉問耶以責恭顯皆叩頭謝立令出視事恭顯因推將軍史髙言上新卽位而先驗師傅宜因決免於是收蕭望之前將軍光祿勲印綬及堪更生皆免其春地震客星見昴捲舌間上感悟乃爵望之闗內侯徴堪更生爲諫大夫恭顯又皆白以爲郎中更生懼使外親上變言事恭顯疑更生所爲考之辭服遂逮更生論誣罔不道免爲庶人是嵗冬望之子伋亦上書訟前事恭顯奏望之所坐明白而教子上書稱引無辜之詩歸非於上失大臣體自以托師傅懷終不坐非頗屈於牢獄少塞其怏怏心則朝廷無以施恩上曰蕭太傅素剛安肯就吏顯曰人命至重望之所坐輕必無憂乃可其奏顯等遂發金吾圍望之第蹙之望之欲引決夫人止之以問門生朱云勸之於是望之仰天太息曰吾嘗備位宰相年逾六十老入牢獄苟求生活不亦鄙乎遂飲鴆自殺天子聞之驚拊手曰曩固疑其不就果然殺吾賢傅時大官方尙食爲卻食流涕哀動左右然卒無以創恭顯也已上又說郎京房生以易言災異數驗數召見言事房問帝曰幽厲之君何以危所任者何人也上曰君不明而所任者巧佞也房曰知其巧佞而用之耶將以爲賢耶上曰爲賢耳房曰然則今何以知其不賢乎上曰以其時亂君危知之房曰若是任賢必治任不肖必亂幽厲何不覺悟卒以至是上曰臨亂之君各賢其臣令皆覺悟天下安得危亡之君乎房曰齊桓公秦二世亦嘗聞幽厲而非笑之然而任豎刁趙髙政治日亂羣盜滿山何不以幽厲卜之而覺悟乎上曰惟有道者爲能以往知來耳房因免冠頓首曰春秋紀二百四十二年災異以示萬世之君今陛下卽位以來春秋所舉災異盡備陛下視今爲治耶亂耶帝曰亦極亂耳房曰今所用者誰與上曰然幸以爲瘉於彼又以爲不在此也房頓首曰夫前世之君亦皆然臣恐後之視今猶今之視前也上黙然良久乃問曰今爲亂者誰哉房曰明主宜自知之上曰不知也如知之何故用之房曰上所最信任與圖議帷幄之中進退天下人者是矣帝俯首曰已諭然亦不能退恭顯也旣以房爲魏郡太守試考課法竟坐與淮陽憲王舅張漏泄省中語徴下獄論棄市妻子徙邊而元帝終以不悟先是劉更生因災異條上封事曰臣前幸得以骨肉備九卿奉法不謹乃復蒙恩竊見災異並起天地失常徴表爲國欲終不言念忠臣𨿽在畝猶不忘君惓惓之義也況重以骨肉之親加以舊恩未報乎臣聞舜命九官濟濟相讓和之至也眾賢和於朝則萬物和於野詩書所稱至於春秋和气致祥乖气致異祥多者其國安異眾者其國危天地之常經古今之通義也今陛下開三代之業招文學之士優遊寛容使得並進令賢不肖混淆黒白不分邪正雜揉章交公車人滿北軍朝臣舛午更相防愬前後錯謬毀譽混亂所以熒惑耳目感移心志不可勝載往往羣朋同心以陷正臣正臣進者治之表也正臣陷者亂之機也乘治亂之機未知孰任而災異數見此臣所以寒心者也夫乘權借勢之人子弟鱗集於朝羽翼輻輳於前毀譽必用以終乖離之咎是以日月無光霜雪夏隕海水沸出陵谷易處星辰失行皆怨气之所致也夫遵衰周之軌迹循詩人之所刺而欲以成太平致歌頌猶卻行而求及前人也初元以來六年矣按春秋六年之中災異未有稠如今日者也原其所以然者防邪並進也防邪之所以並進者由上多疑心旣已用賢人而行善政如或譖之則賢人退而善政還夫執狐疑之心者來防賊之口持不斷之意者開羣枉之門防邪進則眾賢退羣枉盛則正士消故易有否泰小人道長君子道消君子道消則政日亂故爲否否者閉而亂也君子道長小人道消小人道消則政日治故爲泰泰者通而治也詩雲雨雪麃麃見睍聿消易之義也昔者共工驩兜與舜禹雜處堯朝周公與管蔡並序周位當是時流言防謗豈可勝道哉帝堯成王能賢舜禹周公而消共驩管蔡故以大治榮華至今孔子與季孟皆事於魯李斯與叔孫俱宦於秦定公始皇賢季孟李斯而疎孔子叔孫故以大亂污辱至今故治亂榮辱之端在所信任信任旣賢在於堅固而不移詩云我心匪石不可轉也言守善篤也易曰渙汗其大號言號令如汗汗出而不反者也今出善令未能逾時而反是反汗也用賢未能三旬而退是轉石也今二府奏恭顯不當在位歷年而不去故出令則如反汗用賢則如轉石去佞則如抜山如此而望陰陽之調不亦難乎是以羣小窺隙緣飾文字流言醜詆嘩於民間詩云憂心悄悄慍於羣小小人成羣誠足慍也昔孔子與顏淵子貢更相稱譽不爲朋黨禹稷與臯陶相汲引不爲比周何則忠於爲國無邪心也故賢人在上位則引其類而聚之於朝易曰飛龍在天大人聚也在下位則思與其類而俱進易曰抜茅茹以其彚徵吉在上則引其類在下則推其類故湯用伊尹不仁者逺而眾賢至類相致也今佞邪與賢臣並在交防之內合黨共謀違善依惡歙歙訿訿數設危險之言欲以傾移主上如忽然用之此天地之所以先戒災異之所以重至者也自古聖明未有無誅而治者也故舜有四放之罰孔子有兩觀之誅然後聖化可得而行今以陛下明知誠深思天地之心逺察兩觀之誅覽否泰之卦觀雨雪之詩歷周唐之所進以爲法原秦魯之所進以爲戒考祥應之福省災異之禍以揆當世之變放邪佞散詖險杜羣枉之門開眾正之路決斷狐疑分別猶豫使是非炳然可知則百異消減而眾祥備至太平之基萬世之利也上覽之意頗悟而恭顯見其書怨益深已堪猛以日食左遷無何堪卒猛以防自殺而更生遂廢故上下疑惑則禍患日生漢室之衰則自此始也當恭顯時亦未敢自放以鄭朋龍華搆之於始而望之危楊興諸葛丰搆之於中而張猛殆賈捐之阻之於終而諸賢卒不可復故上不可望而知下不可述而志則陰邪四出君臣相惑詩曰無將大車維塵冥冥是之謂也】

示厚章第十

子曰有國家者章善癉惡以示民厚則民情不貳詩云靖共爾位好是正直

【火在天上大有君子以遏惡揚善順天休命何謂也曰是法日之謂也曰虞帝之不法日何謂也曰隱惡揚善天地之道也然且舉元除凶不俟逾載則是以日爲道也故陟明黜幽鬼神所以從令也喜陽惡陰萬物所以著性也性定則情摰情摰則俗厚俗厚則天子易爲化有司易爲治夫非正直之君子而能如此乎詩曰視民不佻君子是則是效是之謂也】

【東漢諸臣以名節相砥礪於儒行獨深唐興魏元成所論賞罰從好不從令皆一本於緇衣其著者與此篇相表裏也如徳禮誠信疏曰臣聞爲國基於徳禮保於誠信誠信立則下無貳情徳禮行則逺者來格曰同言而信信在言前同令而行誠在令外然有言而不行言不信也令而不信令無誠也自王道休明綿十餘載威加海外萬國來庭然道徳未益厚仁義未益篤者何哉由乎待下之情未盡於誠信𨿽善始之勤未睹克終之美也昔貞觀之始聞善若驚旣五六年間猶悅以從諌自玆厥後惡聞直言𨿽時有所容非曩者之豁如也謇諤之士稍避龍鱗便佞之徒肆其巧辯謂同心者爲朋黨謂告訐者爲至公謂彊直者爲擅權謂忠讜者爲誹謗謂之爲朋黨𨿽忠信而可疑謂之爲至公𨿽矯僞而可怪彊直者畏擅權之議忠讜者慮誹謗之尢至夫竊金生疑投杼致惑眾人不得言大臣莫與爭妨化損徳其在玆乎夫君子小人貌同心異君子好善而惡惡臨難不苟殺身成仁小人好利而惡義惟利所在危人以自安苟欲危人何所不至今欲致治必委之於君子至事得失又議之於小人其得君子也則敬而疎遇小人也必輕而狎狎則言何不盡疎則情不上通是毀譽常在小人而督過常在君子也夫中智之人豈無小慧然才非經國慮不及逺𨿽竭力盡誠猶未免悖謬況內懷姦宄順防承顏其爲患禍豈不深乎孔子有言君子而不仁者有矣夫未有小人而仁者也然則君子不能無小惡惡不甚無害於正小人𨿽時有小善善不積無攺於邪今謂之善人矣復疑其爲惡何異立直木而疑其影之曲乎若欲令君子小人是非不雜必懷之以徳待之以信厲之以正一之以誠然後小人絕其姦邪君子行其正直無爲之化猶或可期昔中行穆伯攻皷不下魏簡倫曰皷之嗇夫簡倫知之請無疲士大夫而皷可得也穆伯不應左右怪之穆伯曰簡倫之爲人也佞而不仁若使簡倫下之吾不可以不賞是賞佞人也得國而使人共爲佞安用之夫穆伯列國之大夫也猶愼佞人之賞況巍巍上聖而使盛徳有所間然乎若使善善而不能進惡惡而不能去罰不及於有罪賞不加於有功則危亡之期猶未可保也故如魏徴者可謂正直者矣緇衣二十四章於以表正示厚去貳去虞其大意不過如此也】

【景雲間有鎧曹參軍柳澤者上疏曰頃因韋氏險詖姦臣同惡遂使賞罰紊弛善惡混淆政以賄成官由寵進海內寒心莫可救藥賴神祗佑徳宗廟降靈陛下勇智天錫安宗社於己危拯黎庶於將溺萬邦愷樂室家胥慶然臣聞危者安其位者也亡者保其存者也亂者有其治者也書曰惟徳罔小萬邦惟慶惟不徳罔大墜厥宗甚可畏也甚可懼也夫驕奢起於親貴綱紀亂於寵幸詩曰刑於寡妻至於兄弟以禦於家邦若親貴爲之而不禁寵幸撓之而見從則姦詐斯起暴亂日生𨿽嚴刑制戮而法不行矣石碏曰臣聞愛子教之以義方不納於邪驕奢淫佚所自邪也書曰罔淫於逸罔遊於樂穆王有命曰實賴前後左右有位之士繩愆紏謬格其非心今儲宮肇建王府初啟至於寮友必惟妙擇而驕奢流遁余風或存書曰愼簡乃僚無以巧言令色其惟吉士僕臣正厥後克正僕臣諛厥後自聖伏願采溫良聞之士恭儉忠鯁之人令朝夕講論出入侍從授以訓誥以交修其不逮書曰內作色荒外作禽荒又曰無若丹朱傲惟慢遊是好承前貴戚鮮克由禮或打毬擊皷比周伎術或飛鷹奔犬盤遊藪澤甚爲不道非進徳致治之本也臣又聞富不與驕期而驕自至驕不與罪期而罪自至罪不與死期而死自至誠哉斯語頃者韋庶人樂安公主武延秀等權侔人主威震天下然怙侈滅徳神怒人棄豈不謂愛之富之而不防以法不節以禮終轉吉爲凶變福爲禍諺云千人所指無病而死不其然歟禮云愛而知其惡憎而知其善夫寵愛之心人所不免去之而閒以禮節適則可矣今諸王公主駙馬亦陛下之親愛也矯枉之道在於厥初鑑誡之轍其則不逺經曰在上不驕髙而不危所以長守貴也制節謹度滿而不溢所以長守富也富貴不離其身然後能保其社稷書曰制官刑儆於有位敢有恆舞於宮酣歌於室時爲巫風敢有狥於貨色恆於遊畋時爲淫風敢有侮聖言逆忠直逺耆徳比頑童時謂亂風惟玆三風十愆卿士有一於身家必喪邦君有一於身國必亡甚可畏也甚可懼也伏惟陛下必察而明之必信而勸之有奢僭驕怠者削其祿封朴素修業者錫以車馬以朂其心使奉其命無使久而忽之逺而墜之書曰常厥徳保厥位厥徳匪常九有以亡惟陛下愼之哉儻陛下忽精一之徳開恩幸之門爵賞有差刑罰無當則忠臣正士亦難復談矣此疏於勸誡之道稱引甚備故如柳澤者知所以章善癉惡者矣】

【陸贄論裴延齡姦蠧疏曰臣聞君子小人用舎不並國家否泰恆必由之君子道長小人道消於是上下交而萬物通所以爲泰小人道長君子道消於是上下不交萬物不通所以爲否也夫小人蔽明害理如嘉谷之有蟊良木之有蠧是以古先聖哲立言垂訓必殷勤切至以小人爲戒者豈有意讐阻之哉誠以其蔽明害理致禍之原傷善之釁深所以有國有家者不得不去耳戶部侍郎裴延齡性邪行險口利志凶矯妄不疑敗亂無恥以聚斂爲長策以詭妄爲嘉謀以掊克斂怨爲匪躬以靖違服防爲盡節智愚共知士庶同憤以陛下英明鑑照物無遁情固非延齡所能蔽虧而莫辧也或者聖慮以其甚招嫉怨而謂之孤貞可托腹心以其好進防諛而謂之盡誠可寄耳目臣竊以爲過矣夫君天下者必以天下之心爲心而不私其心以天下之耳目爲耳目而不私其耳目故能通天下之志盡天下之情夫以天下之心爲心則我之好惡乃天下之好惡也以天下之耳目爲耳目則天下之聰明皆我之聰明也夫布腹心而寄耳目舜與紂皆用之矣舜之意務求已過以與天下同欲由是天下莫不歸心故其書云臣作朕股肱耳目紂之意務求人之過以與天下違欲由是天下莫不離心故其詩曰流言以對冦攘式內故與天下同欲謂之聖帝與天下違欲謂之獨夫其所以布腹心任耳目之意不殊然而美惡成敗相逺若此豈不以任人之道不同求過之情有異哉太宗嘗問侍臣何者爲明君何者爲暗君魏徴對曰君之所以明者兼聽也所以暗者偏信也又曰秦之胡亥偏信趙髙肆其姦欺指鹿爲馬臣謂鹿之與馬物類猶同豈若延齡掩有爲無指無爲有陛下若不以時省察得無使後代嗟誚甚於趙髙乎蓋是時延齡以欺罔言利搜求市鄽豪奪入獻輒稱勾獲隱欺得錢數十萬貫請貯別庫以爲羨財又舉大府見在存數稱於糞土中得銀十三萬兩其段匹雜貨百萬有餘皆文帳脫遺並同已棄之物又平涼諸鎭告稱絕糧其饋運騾車工役之數延齡皆指爲羨余及上遣中官簡覆但艸狀自陳雲儲蓄殊多嵗內以來必無闕乏而已陸贄諸賢𨿽抗辭彈劾而上溺於羨余之奉尊庇之不悟也】

【司馬光旣知許州乃論劾王安石疏曰臣之不才最出羣臣之下先見不如呂誨公直不如範純仁程顥敢言不如蘇軾孔仲文勇決不如範鎭誨於安石始知政事之日己言安石爲姦邪謂其必敗亂天下臣以爲安石止於不曉事與狠愎耳不至如誨所言今觀安石引援親黨盤據要津擯排異己常以己意陰贊陛下內出手詔以決外庭之事使天下之威福在己而謗議悉歸陛下臣乃自知先見不如誨逺矣純仁與顥皆與安石素厚安石抜於庶寮之中超處淸要純仁與顥睹安石所爲不敢顧私恩廢公議極言其短臣與安石南北異鄕取舎異道臣接安石素疎安石待臣素薄徒以屢常同寮不忍輕絕因循以至於今是臣不負安石而負陛下此其不如純仁與顥逺矣臣承乏兩制逮事三朝於國家義則君臣恩猶骨肉睹安石逞其狂愚使天下蒼生被荼毒之苦宗廟社稷有累卵之危臣畏懦惜身不早爲陛下別白而軾與仲文皆疎逺小臣乃敢不避雷霆之威攖虎狼之怒隳官獲譴無所顧慮此臣不如軾與仲文逺矣人情誰不畏首尾保祿位鎭睹安石熒惑陛下以佞爲忠以忠爲佞以非爲是以是爲非不勝憤懣抗章極言自乞致仕甘受醜詆杜門家居臣顧惜爵祿爲妻子計包羞忍恥竊據大州此臣不如鎭逺矣臣聞居其位者必憂其事食其祿者必任其患苟或不然是爲盜竊臣𨿽無似嘗奉教於君子矣不忍以身爲盜竊之行今陛下惟安石之言是信安石以爲賢則賢以爲愚則愚以爲是則是以爲非則非諂附安石者以爲忠良攻難安石者以爲防慝臣之才識固安石之所愚臣之議論固安石之所非今日之言恐陛下所謂防慝也伏望聖恩裁處其罪若臣罪與範鎭同卽乞依範鎭例致仕若罪重於鎭或竄或誅所不敢逃故如司馬光可謂章善癉惡者矣】

【蘇軾論呂惠卿疏曰臣聞漢武帝時禦史大夫張湯挾持巧詐以迎合上意變亂貨幣崇長犴獄使天下重足而立幾至於亂武帝覺悟誅湯而後天下安唐徳宗世宰相盧杞妬賢嫉能戕害善類徵伐暴斂使天下相率叛上至於流播徳宗覺悟逐杞而後社稷復存臣伏見前參知政事呂惠卿懷張湯之辯詐兼盧杞之姦凶詭變多端敢行非度見利忘義黷貨無厭王安石初任執政用爲腹心指擿教道以濟其惡韓琦始言靑苖之害先帝感悟知琦朴忠欲退安石而行琦言安石遑遽自失天下欣然有息肩之望惠卿自恐失勢上章奏對力進邪說熒惑聖聽身攝內侍之職自往宣以起安石遂爲安石畫策以刼持上下大率多用刑獄以排擊忠良推舉邪黨而諍臣吞聲有識喪气天下自是靡然矣其後又建手實簿法尺椽寸土簡括無遺鞭箠交下紙筆翔貴告訐之苦甚於苗役又因保甲正長給散靑苗結甲民官不遺一戶上下騷動不安其生遂致河北人戶流入襄鄧旋又興起大獄以恐脇士人如鄭俠王安國之徒僅保首領而去其意欲株蔓連引塗污公卿賴先帝仁聖每事裁抑故惠卿不得窮極其惡不然安常守道之士無噍類矣旣而惠卿自以贓罪被黜於是力陳邊事以中上心其在延安始變軍制惟黨人徐禧助之遂行其說違背物情至今爲梗永樂之敗震動宸極循致不豫實始由此𨿽或肆諸市朝不爲過矣若其私行崄薄非人所爲閭閻下賤有所不食方安石始罷相以執政薦惠卿旣已得位恐安石復用遂起王安國李士寧之獄以柅其歸安石覺之被召卽起疊相攻擊期致死地安石之黨發其贓私朝廷遣官推鞠其事獄將具而安石罷去案在禦史可覆視也惠卿因言安石相與爲姦發其私書其一曰無使齊年知齊年者謂馮京也京安石皆生於辛酉故謂之齊年先帝猶薄其罪復發其一曰無使上知安石由是得罪夫惠卿與安石出肝肺托妻子平居相結惟恐不深𨿽欺君之牘不復疑間惠卿方其無事已一一收錄一旦爭利遂相抉擿不遺餘力此豈閭閻下賤之所復爲乎夫人君用人欲其忠信於己必取仁於父兄信於師友然後付之以事故放麑違命也而推其仁可以托國食子狥君也而推其忍至於弒君欒布惟不廢彭越之命故髙祖知其賢李勣惟不利李密之地故太宗許其義至於呂布事丁原則殺丁原事董卓則殺董卓劉牢之事王恭則反王恭事司馬元顯則反元顯背逆人理世所共疑故呂布見誅於曹公而牢之見殺於桓氏皆以生平反覆勢不可存夫曹桓古之姦雄駕禦英豪何所不可而推究利害終畏此人今朝廷選用忠臣惟恐不及而置惠卿於其間譬如薰蕕雜處梟鸞並棲不惟勢不兩立兼亦惡者必勝伏乞陛下斷自聖意略正典刑縱未污於斧鑕猶當投畀四裔以禦魑魅故如蘇軾亦明於章癉示厚之防者矣】

【當髙宗時李綱疏曰臣昨日奏事論及人主之職在知人𨿽堯舜猶以爲難誠能別白邪正使君子小人不至於混淆然後天下可治伏蒙宣論知人亦非難事但考其素行則知之仰繹聖訓誠爲要論然臣竊觀國家艱難之防人才素行未可猝知而帷幄腹心決非君子不可君子愛君而不謀身憂國而不謀家以公忘私以義忘利而小人則反此自昔人主信小人而任之其國未嘗不至於危亡夫小人豈不樂於存而惡危亡哉然使之謀人之國必致於此者以其無遠見而操術險也彼方以謀家保身營私趨利爲得計於國而恬不知卹非不知卹也以謂必不至於危亡而恬不知卹也唐天寶末楊國忠旣激安祿山叛以信其言又促哥舒翰出兵潼闗恐其圖已動爲身謀不顧大計及遭陳元禮之變刃加於頸而後知之蓋亦晚矣範祖禹有言避害就利者小人之常也利於己而不利於人則爲之害於國而不害於家則爲之然而害於國則亦害於家不利於人則亦不利於己是以自古小人之敗必至於家國俱亡而後己此聖人所以戒小人之勿用也爲人主者皆欲用君子而退小人卒之君子常不得用小人常不得退者君子行道直自信篤去就輕好惡正故也行道直則不能阿諛以取容自信篤則不能過防以逺害去就輕則不爲爵祿之所累好惡正則不爲姦邪之所喜自非明主明足以察誠足以任則君子𨿽欲有爲於世不可得矣齊小白之任管仲信而不疑所以成霸業故曰有人而不能知害霸也知而弗能用害霸也用而弗能信害霸也信而以小人參之害霸也霸猶如此況欲圖天下之事業以集中興之功哉故如李綱者知好正直爲章癉之本者矣】

不勞章第十一

子曰上人疑則百姓惑下難知則君長勞故君民者章好以示民俗愼惡以禦民之淫則民不惑矣臣儀行不重辭不援其所不及不煩其所不知則君不勞矣詩云上帝板板下民卒小雅曰匪其止共維王之卭【天下之道誠而已矣誠則明明則通通則上下一體事簡而愈治不誠則昬昬則塞塞則上下異志事繁而愈紛故以誠禦逺天下無不及之事以誠禦隱天下無不知之情行失而志衰情窮而辭變訟獄繁興盜賊滋有𨿽聖人治之而有不治也故以術馭天下堯舜有不給之術以誠禦天下豚魚有可孚之誠上下相疑治道愈荒故爲督責之言以告其上者是皆有隱情匿於威福利上疲勞乘倦而取之詩曰匪其止共維王之卭是之謂也】

【荀卿曰主道治近不治逺治明不治幽治一不治百主能治近則逺者治主能治明則幽者治主能當一則百事正故兼聽天下日有餘而治不足者是治之極也旣能治近又務治逺旣能察明又務見幽旣能當一又務正百過也不能治近而務治逺不能察明而務見幽不能當一而務正百悖也過猶悖也故明主好要闇主好詳主好要則百事詳主好詳則百事荒君者論一相陳一法明一指以兼覆並照而觀其成者也相者列百官之長聽百事之要以飭朝廷臣下百吏之分度其功勞論其慶賞嵗終奉其成以效於君當則可不當則廢故人君勞於索之佚於使之曰論相而已矣論相故不疑不疑故易事易事故易知易知故居近以禦逺居明以禦幽居一以禦百故好惡可以共治刑罰可以不試也是則荀卿深於此義者也】

【魏徴曰臣聞書曰明徳愼罰惟刑之卹哉禮云爲上易事爲下易知則刑不煩矣上多疑則百姓惑下難知則君長勞矣夫上易事下易知君長不勞百姓不惑故君有一徳臣無貳心上播忠厚之誠下竭股肱之力然後太平之基不墜康哉之詠斯隆當今道被華夷功髙宇宙無思不服無逺不臻然言尙於簡大志在於明察刑賞之用有所未盡矣夫刑賞之本在乎揚善而懲惡帝王所與天下畫一不以親疎貴賤爲輕重者也今或屈伸在乎好惡輕重由乎喜怒遇喜則矜其情於法中逢怒則求其罪於事外所好則鉆皮樹其毛羽所惡則洗垢求其瘢防瘢防可求則刑斯濫矣羽毛可樹則賞斯謬矣刑濫則小人道長賞僭則君子道消小人之惡不懲則君子之善不勸而望治安刑措非所聞也且夫暇豫淸談皆惇尙於孔老威怒所至則取法於申韓故道徳之防未刻薄之風尙扇夫上風旣扇則下生百端人競趨時憲章不一稽之王度實有攸虧昔州犁上下其手楚國之法遂差張湯輕重其心漢朝之刑已以人臣之頗僻猶莫能申其欺罔況人君之髙下將何以措其手足乎】

【又疏曰臣聞禮云人以君爲心君以人爲體心莊則體舒心肅則容敬書曰元首明哉股肱良哉萬事康哉元首叢脞哉股肱惰哉萬事隳哉然則委棄股肱獨任胸臆具體成理非所聞也竊觀在朝羣臣當樞機之寄者或地鄰齊晉或業預經綸並立事立功極時之選處之鈞軸爲任重矣任之𨿽重信之未篤信之不篤則人或自疑人或自疑則心懷苟且心懷苟且則節義不立節義不立則名教不興名教不興而與固太平之基保七百之祚未之有也夫委大臣以大體責小臣以小事爲國之常也今委之以職則重大臣而輕小臣至於有事則信小臣而疑大臣信其所輕疑其所重將以致理其可得乎又政貴有恆不求屢易今或責小臣以大體或責大臣以小事大臣或以小過獲罪小臣或以大體受罰職非其位罰非其罪而欲其無私求其盡力不亦難乎小臣不可委以大事大臣不可責以小罪任以大官求其細過刀筆之吏順防成風自陳也則以爲心不伏辜不言也則以爲所犯皆實進退維谷莫能自明則苟免其禍大臣苟免則譎詐萌生譎詐萌生則矯僞成俗矯僞成俗則致理何由夫上之不信於下必以爲下無可信若必下無可信則上亦多可疑矣禮云上人疑則百姓惑下難知則君長勞上下相疑則不可以言理矣夫以一介庸夫許身交友死且不渝況君臣契合誼同魚水若君爲堯舜則身爲稷契豈有遇一事則變志見小利則易心哉此𨿽下之立忠未能明著亦上之懷誠有所未盡也故如魏徵者於上下疑信之間辧之審矣凡魏徴論奏皆原本緇衣稱引前後錯見諸篇其推明賞罰本於好惡則前後一也熙寕二年四月詔云傳曰近臣盡規以其榮恥休戚與上同也今在此位者視朕過失與朝廷政事之闕黙而不言乃或私議竊嘆若以爲責不在己夫豈習見成俗以爲當然其亦有含章懷寶待唱而後發者耶今百度隳弛風俗偸惰薄惡烖異譴告不一此誠忠賢助朕憂惕以剏制攺法救除害之時宜令侍從官自今遇朕過失與朝廷政事之闕無有巨細各具章奏極言無隱噫言善而不用朕有厥咎導之而弗言爾爲不恭朕將用此考察在位所以事君之實明黜陟焉於時富弼爲首輔王安石初爲執政其求言懇至如此上下好惡蓋猶未變也然於章癉之義蓋已漸淆矣】

【司馬光疏曰臣聞古之聖帝明王聞人之言則能識其是非故謂之聰觀人之行則能察其邪正故謂之明是非旣辧邪正旣分姦不能惑佞不能移故謂之剛取是而捨非誅邪而用正確然無所疑故謂之斷誅一不善而天下不善者皆懼故謂之威賞一有功而天下有功者皆喜故謂之福今陛下聰明剛斷則誠體之矣欲取威福之柄則誠有其志矣然於所以爲之道尙或有所未盡故臣以爲太平之功未可期也夫帝王之道當務其逺者大者而略其近者小者國之大事當與公卿議之而不使小臣參之四方之事當委牧伯察之而不當使左右覘之儻公卿牧伯尙不能擇賢者而任小臣左右獨能得賢者而使之乎若苟爲不賢則險詖私謁無不爲矣今陛下好於禁中出手詔指揮外事非公卿所薦舉牧伯所紏劾或非次遷官或無故廢罷外人疑駭不知所從此豈非朝廷之士左右之臣所謂聰明剛斷威福在己者耶陛下聞其言而信之臣竊以爲過矣夫公卿所薦舉牧伯所糾劾或謂之賢者而不賢謂之有罪而無罪皆有迹可見責有所歸故不敢大爲欺罔若姦臣密白陛下令爲聖意以行之則威福集於私門怨謗歸於陛下安得謂之威福在己耶以此觀之面譽陛下聰明剛斷威福在己太平可立致者非愚則諛不可不察也陛下必欲威福在己曷若謹擇公卿大臣明正忠信者畱之愚昧阿私者去之在位者皆得其人然後舉一事則與之公議於朝使各言其志除一官亦與之公議於朝使各舉所知陛下淸心平慮擇其是者而行之非者不得復奪也擇其賢者而用之不肖者不能復爭也如此則謀者舉者𨿽在公卿大臣而行之用之皆在陛下安得謂之威福不在己耶夫人心不同有如面焉國家凡舉一事用一人朝廷之人必或以爲是或以爲非或以爲賢必或以爲不肖此固人情之常自古而然不足怪也要在人主審其是非而取舎之取是而舎非則安榮舎賢而用不肖則危辱比乃安危榮辱之所以分也漢世國家有大典禮大政令大刑獄大徵伐必下公卿大夫士議郎議其議者不齊天子乃親制決之曰丞相議是或曰廷尉議是而羣下厭然無有不服者矣今陛下聽羣臣各盡情議事誠善矣然終不肯以意裁決遂使羣臣彊辯者巧文相攻至於再三反覆無有紀極臣愚深恐虧朝廷之政體損陛下之明徳流聞四方取輕外夷非嘉事也夫天下之事有難決者以先王之道揆之若權衡之於輕重規矩之於方圓錙銖毫忽不可欺矣是以人君務明先王之道而不習律令知根本旣植則枝葉必茂故也近者登州婦人謀殺其夫重傷垂死情無可憫已經法司論斷而州官謬爲巧飾朝廷命兩制定奪者再命兩府定奪者再勅出而復收者一爭論縱橫至今未定夫執條據例者有司之職也原情制義者明主之事也分爭辧訟非禮不決禮之所去刑之所取也阿云之事試以禮觀之豈難決之獄哉其謀殺爲一事爲二事爲所因不爲所因一亷察吏能辧之豈明君賢相所當畱意耶今議論嵗余而後成法卒於棄百代之典悖三綱之大義使良善無告姦凶得志豈非狥其枝葉忘其本根之謂乎凡若此類欲以爲聰明剛斷威福自已臣愚竊以爲未得其要也】

【光旣論寄資諸內臣宜復祖制又因王中正差遣再疏曰臣竊聞陛下好令內臣采訪外事及問以羣臣能否臣愚竊以謂非宜陛下內有兩府兩制臺諫外有提轉牧守皆腹心耳目股肱之臣也陛下誠能精擇其人使之各舉其職薦舉賢能紏按姦慝論政事得失述民間利害皆令列於奏牘明白啟陳其有屍祿偸安及挾私欺罔者小則罪黜大則誅竄誰敢不盡公竭誠以承休徳如此則天下之事猶一堂之上陛下何患於不知哉今若深處九重之內詢於近習采聴道路之言納曲躬附耳之奏不驗虛實卽行賞罰臣恐防邪得以逞其愛憎陛下爲之受其譏謗也近聞王中正差往陜西有知涇州劉渙等曲加諂奉鄜延鈐轄吳舜臣違失其意俄而渙等進擢舜臣降黜眾人皆言中正所爲審如此則是中正弄權已有其漸陛下又置之肘腋委以腹心臣恐天下將重趼接迹輿金輦璧而奉之矣外議又言山陵禮畢韓必求引退兩府當有遷擢臣切慮兩制以上萬一有無亷恥之人陰結此屬以求進用夫以堯之聰明咨於四嶽眾言僉同然後用人猶失之於鯀況可決於近習之口乎凡公忠正直之士必不肯借譽左右以求自售齊威王所以賞卽墨而烹阿大夫正謂此也昔漢唐之衰宦官所以壞亂綱紀傾覆國家皆由人主與之謀議帷幄進退羣臣此乃治亂安危之本不可不察也故如司馬光知所以釋疑去惑者矣熙寕元年孫覺疏曰臣風聞羣臣竊論陛下聖質甚美毎加於初而聖治未能攺於他日此由聖心所以待羣臣者未能曠然無疑羣臣所以事陛下者亦往往自疑於未信也臣嘗謂天下之患莫大於君臣相疑而相遇以僞夫以誠待物物之格者幾何以疑待物則人誰敢自盡陛下欲使人人自盡則莫如事至而制之以義言至而窮之以理也夫臣下欲爲比周比黨防誣譖謗以蔽惑人主之聰明者其大則欲擅君之權小則欲幹主之利陛下知權之所在以理持之知利之所出以義守之則二者之患息矣事至而不制之以義言至而不窮之以理一切惟大臣之聽則權在大臣若不任大臣而移聽於他臣則權又在他臣矣陛下欲羣下之不爲比周不爲防譖莫若察之以明而謹夫義理之所在欲羣下之不擅權利莫如進賢逺佞賞當功而罰當罪也臣觀陛下卽位以來進擢羣臣其初未嘗不崇奬優異其後或厭棄疎外僅不能籍之耳記曰進人若將加諸膝退人若將墜諸淵此尢人主之所宜戒者也臣以爲人臣如此始信終疑𨿽其才不足以結主知備任使亦類爲人所間釁端一開勢不復合陛下持此不變數年之後稱人才者必少矣伏願察之以睿哲考之以義理進退黜陟惟義所在則孰敢背公徇私比下罔上以自近於誅戮哉故章好愼惡去疑之談孫覺亦有焉】

【三代而下君臣猜疑卒釀禍日亂不可復挽者其唐之徳宗宋之哲宗乎徳宗英防起自多難用崔佑甫爲相初政可觀旣以盧杞用事浸於機械喜諛惡直好與私人圖柄臣數擿發爲防阻嘗有女唐安公主之喪痛甚欲爲塔厚相公輔爭之上發忿謂學士防曰造塔小費非宰相宜論公輔獨指朕過爲名贄曰小者大之漸微者著之萌唐虞君臣慮事之微日至萬數陛下立輔臣置之左右朝夕防微乃其職也陛下見善而遷聞諌不逆則所獲多矣上曰朕欲罷公輔者久公輔所知借此爲名何能忍之贄曰主道要於虛心禦臣必先誠意陛下以欲罷公輔之心而逆之是心有未虛揣公輔知罷之意而疑之是心有未誠君臣獻納相助爲理何必責意以拒諫乎上怒不解而公輔竟去位相蕭復亦好直言始與盧杞並奏事杞阿防面噍責之又爲上言陛下初踐阼聖徳光美後用楊炎盧杞而命亂謂左右曰蕭復輕朕復自請出宣撫江淮而朝士多上書畱行者上疑復悔行陰使之以謂防防曰復貴門子且戚屬痛修勵爲淸貞其矯情而過則有之至二三爽徳挾詐懷姦必不其然陛下但面詰言者白矣上竟不復詰及自江淮還問使事對曰陳少遊任兼將相敗臣節韋臯幕府下僚建忠義請以臯代少遊鎭令善惡著明上然之退入省上遣中使揖相從一附耳去諸相出從一詣復曰適中使防令從一與公議公所言事卽奏行必勿使李盧知復太息曰唐虞黜陟嶽牧僉諧爵人於朝必與眾共使李盧不任相則當罷今在位朝廷大政安得使不聞乎誠不惜與公奏行恐從此遂成阻隔也從一以聞上以爲下比愈不悅復而復罷盧杞𨿽以公論廢上終悅其防諛心念之旣遇赦移吉州杞語人曰吾行用矣已而果用刺饒州給事中袁髙補闕陳京等奏杞擅權窮凶極惡必不可復髙復於正衙論奏上曰杞已更再赦髙曰赦止原其罪何可使有民社上大怒諫者稍引卻京顧曰此大事理亂所闗當以死爭何遽退上意稍動召宰相使與小州相李勉曰旣與之何論小州柰天下失望何乃以爲澧州別駕時李泌以散常侍召至入謁朝議方洶洶從間問之上曰朕已可袁髙等奏矣泌曰累曰外人借借至竊比陛下於桓靈今聞徳音乃堯舜不逮也上悅杞乃廢死上嘗從容論盧杞以爲忠淸彊介也謂李泌曰人言杞姦邪朕殊不覺泌曰此杞所爲姦邪也儻陛下覺之豈有建中之亂乎杞以私隙殺楊炎擠顏眞卿於死激李懷光使叛賴陛下聖明竄逐之人心頓回天用悔禍不然亂何自弭乎上曰楊炎以童子視朕不足朕朕中不可忍非杞也建中之亂術士豫城奉天亦天命耳非杞所致泌曰天命他人皆可言惟君相不可言君相所以造命也若言命則禮樂政刑皆無所用矣紂曰我生不有命在天此商所以亡也帝復言杞小心朕所言無不從泌對曰夫言莫予違孔子所謂喪邦也凡古今姦邪皆以從君爲亂徳宗於時猶不知大姦之小心可爲昏徳矣然徳宗從容聽納善誘陸贄至方之幽厲李泌至方之桓靈而霽顏受之曽不爲忤其再造克復有由然也】

【宋哲宗於諸帝中稍不慧以太皇太后垂簾久滋不悅熙丰諸小人乘隙思奮與內侍作蜚語交搆之在位者顧望莫敢言範祖禹乃疏曰陛下初攬庶政延見羣臣此國家隆替之本社稷安危之機生民休戚之端君子小人進退消長之際而天命人心去就離合之時也太皇保佑聖躬斥姦邪抑僥幸九年之間終始如一𨿽徳澤加於天下而羣小怨恨思逞者不少矣小人進言必將曰太皇不當攺先帝之政逐先帝之臣設疑事以離間聖聽不可不察也方陛下初卽位時諸上書言法不便者以萬計太皇因天下人心之欲攺與天下共攺之非以己之私而攺也旣攺其法因逐其人其攺之逐之者爲其上負先帝下負兆民亦因天下所欲逐而逐之也初豈有憎惡於其間哉而怨怒滋多萋菲必甚惟陛下淸心察理辧折是非深拒邪說諸以姦言進者痛懲一人以警羣慝則帖然矣若稍入其言則好言者繼進萬一追報之禮少有不至於太皇聖徳無損而陛下孝道所損多矣時蘇軾方具疏見祖禹疏遂輟艸附名以上不報頃之有詔內侍劉瑗等十人復入內給事祖禹又諌曰陛下親政以來未聞訪一賢臣而先召內侍恐四海有以窺陛下也弗聽於是羣小排太后時事益力範純仁奏曰太后保佑聖躬功烈誠心幽明共鑑議者不卹國是翕翕訿訿一何薄也因以仁宗禁言明肅垂簾時詔上之曰望陛下稽仿而行韓忠彥亦以爲言皆不聽初呂大防欲引楊畏爲諫大夫範純仁以畏不端不可用呂大防蘇轍皆以爲不然及呂大防以山陵使出國門楊畏卽首叛之疏言神宗更法立制欲垂之萬世今未一傳而罷廢殆盡宜講求以成繼述之道上大善之卽召對詢以先朝故臣可用者畏遂列章惇呂惠卿李淸臣等名以聞且具言先帝建立法度之意與王安石學術之美上深以爲然鄧潤甫以服闋補翰學又爲上言武王能廣文王之聲成王能嗣武王之道勸上紹述卽以爲尙書左丞蘇轍諫曰先帝設施有百代不可攺者元祐以來上下奉行未嘗失墜者是也至於事或失當何世無之父作於前子救於後前後相濟此聖人之孝也漢武帝外事四夷內興宮室財用匱竭修鹽鐡酤均輸之政民不堪命幾至大亂昭帝委任霍光罷去煩苛漢室乃安光武顯宗以察爲明以讖決事上下相遁人懷不安章帝深鑑其失代之以寛後世稱焉本朝眞宗天書章獻臨禦覽大臣之議藏之梓宮英廟濮議朝廷洶洶者數嵗先帝寢之遂以安靜夫以漢昭章之賢與仁宗神考之聖豈其薄於孝敬輕事變易哉事從其當不可易也陛下若輕變九年已行之善擢任累嵗不道之人挾其私忿以先帝爲辭大事去矣上覽奏大怒曰安得以漢武比先帝轍下殿待罪羣臣莫敢言相純仁從容進曰武帝雄才大略史無貶辭轍以比先帝非謗也陛下始親政當進退大臣以禮不當訶斥如責奴上曰人恆言秦皇漢武何謂非謗純仁曰轍所論者事與時也非人也上爲少霽轍竟落職知汝州旣而楊畏覆試策黜主元祐者以風天下而國是大變矣於是用曽布言攺元祐九年爲紹聖元年召章惇爲尙書左僕射盡反元祐之政召蔡京爲戶尙盡主攺法林希爲中書舎人典變更貶黜辭令蔡卞爲國史修撰重修實錄亂是非以黃履爲禦史中丞張商英來之邵等爲正言主彈射於是臺諫交章言神宗盛徳大業而故相光公著摰大防等朋比詆譏惇卞至請發光公著冡斵棺暴屍上以問許將將力爭之乃止自是元祐諸賢貶竄殆盡矣惇又議遣禦史按嶺南盡殺流人上亦以問許將將曰此事惟漢唐有之祖宗以來未有也本朝治道所逺過漢唐者以未嘗輒戮大臣上深然之惇意不快別搆謀以疑宮掖而同文館獄之禍興初神宗違豫時岐王顥嘉王頵日入問起居及大漸太后命二王毋輒入時蔡確柄國起居舎人邢恕爲之謀以二王太后子而帝防欲援立爲功密語太后侄髙公繪公紀曰上疾不可諱延安幼沖岐嘉皆賢王也宜蚤定公繪懼曰君欲禍吾家耶恕計不行乃宣言太皇太后屬意岐王與王珪吳充相表裏賴確擁防而定及確失勢謀泄竄新州恕亦坐貶至是憤恨求逞間道謁確於鄧與定畫欲得司馬光左驗乃紿公子康令手書誦確功旣而恕帥中山置酒招髙遵裕子士京勸令訟王珪欲立岐王事士京愚信之語漸布聞而孟皇后故宣仁所立惇卞欲誣宣仁廢立恐中間之不動也防上幸劉媫妤孟皇后漸疎而後女福慶公主疾後姊持符水入禁中內侍郝隨附媫妤搆後爲魘魅又後養母信尼言爲後禱祠事聞諸姦人羣搆之欲殺後誣宣仁以滅口及後廢出居瑤華宮惇卞乃大喜引邢恕爲禦史中丞以自助恕乃令磪子渭上書訟劉摰呂大防梁燾王巖叟等陷其父圖不軌置獄同文館令蔡京安惇等雜治之羅織萬端獄成奏摰等大逆不道罪當族上乃太息曰元祐人之不可信一至是乎防摰燾貶死詔錮其子孫於嶺南於是惇又言光摰大防等結主崇慶閣內侍陳衍張士良謀廢立有端時衍已貶朱崕士良已貶栁州逮至蔡京安惇雜治之列刀鋸鼎鑊於前謂之曰言有則貰匿不言死矣士良仰天大哭曰太皇太后何可誣天地神祗何可欺乞就戮京等窮治無所得乃奏衍疏隔兩宮翦人主腹心羽翼罪當死竟殺衍而惇卞自作詔書請追廢宣仁聖烈皇后爲庶人上持未下皇太后方寢聞之遽起叩閣謂帝曰吾日侍崇慶天日在上此語何從出且帝必如此伺有於我上感悟持惇卞奏立引燭焚之郝隨等以告惇卞明日復具奏請上怒曰卿等不欲朕入英宗廟乎抵其奏於地事得已而元祐宰執再貶竄程頤亦坐不遜安置涪州方紹述初議時李淸臣張商英實爲嚆矢而蔡京陰結中官裴彥臣爲助及後惇卞與劉瑗郝墮等益密而布毒益酷禦史常安民首論蔡京內結中官外連朝士巧足以奪人主之視聽力足以倒天下之是非又言張商英在元祐時上呂公著詩諛佞無恥近乃乞毀司馬光呂公著神道碑周秩爲博士親定光諡爲文正近乃乞斵棺鞭屍陛下察此輩之情果出於公論乎而上終不悟也蓋宣仁攝政久哲宗有所不堪呂大防與諸賢時有異同蘇頌每奏事必親面上故哲宗終念之然以一念懷疑使祖孫夫婦皆不能終羣小率爲不及不知之辭以誑其上而邪正混淆仁賢空虛國隨以敝詩曰匪其止共維王之卭言盜言之孔甘而防人之可畏也】

【臣觀紹述時所持論策士以元祐熙丰爲之標的從熙丰者錄從元祐者黜亦自爲章好愼惡也而其意不在於章愼徒自爲好惡惑上誣民而已故臣有重辭不儀行援其所不及煩其所不知則若王安石呂惠卿蔡卞張商英李淸臣之徒是也建中之疑在於上𨿽有崔祐甫李泌陸防不能保其終紹述之難知在於下𨿽有範純仁呂大防蘇轍不能愼其始詩曰上帝板板下民卒癉言出話之不可不然爲猶之不可不逺也】

成教章第十二

子曰政之不行也教之不成也爵祿不足勸也刑罰不足恥也故上不可以防刑而輕爵康誥曰敬明乃罰甫刑曰播刑之不逮【書作播刑之廸】

【敬者政之本也明者敬之用也人主不以敬明治其身而欲以政教治天下其勢必濫賞而重罰濫賞而重罰必防刑而輕爵防刑輕爵則小人雜進君子引避政之不行教之不成則必由此矣故政教者非刑賞之謂也政教失而求之刑賞猶風雨失而求之雩祀也其雩祀愈煩而風雨愈失風雨失而雩祀煩則農商絀而巫覡坐貴也然而必求之刑賞何也曰刑賞者所以修政教之具也】

【漢哀帝時侍中董賢賜賚無極丞相王嘉奏曰臣聞咎繇戒帝舜曰亡教佚欲有國一日二日萬幾箕子戒武王曰臣無有作威作福玉食臣之有作威作福玉食害於而家凶於而國人用側頗僻民用僭慝武王躬履此道隆至成康自是以後縱心恣欲法度陵遲至於臣弒君子弒父夫父子至親失禮而患生何況異姓之臣乎孔子曰道千乘之國敬事而信節用而愛人孝文皇帝備行此道海內蒙恩稱爲太宗孝宣皇帝賞罰信明施與有節記人之功忽於小過以致治平孝元皇帝奉承大業溫恭少欲都內錢四十萬萬水衡錢二十五萬萬少府錢十八萬萬嘗幸上林猛獸驚出馮貴人當之元帝嘉美其義僅賜錢五萬約是時外戚貲千萬者少故水衡少府見錢多也孝成皇帝時諫臣多言女寵酒色損徳傷年終不怨怒寵臣淳於長張放史育家貲皆不滿千萬放斥逐就國長榜死於獄不以私愛害公義故𨿽多內譏朝廷安平於陛下陛下在國之時好詩書尙節儉所過稱徳天下回心初卽位易帷帳去錦繡乘輿席緣綈繒而已共皇寢廟比比當作以用度不足割恩止息今始作治而駙馬都尉董賢亦起官寺治大第開門鄕闕引王渠灌園池賞賜防作甚於治宗廟賢母病長安廚給祠具過者皆飲食爲賢治器奏禦乃行自貢獻宗廟三宮猶不至此及賢家賔婚賜及蒼頭奴婢人十萬錢文罷苑以賜賢田二千餘頃均田之制從此隳壞變亂陰陽災異眾多百姓訛言持籌相驚被髮徒跣乘馬者馳大惑不止或以爲籌者防失之戒也陛下素仁智愼事而今有此孔子曰危而不持顚而不扶則將焉用彼相矣臣嘉幸得備位竊自傷不能通愚忠之信惟願陛下愼一己之所獨鄕察眾人之所共疑深覽前世韓嫣之失以節賢寵安全其命】

【漢安帝時乳母王聖緣恩放恣司徒楊震疏曰臣聞政以得賢爲本理以去穢爲務是以唐虞俊乂在官四凶流放天下咸服以致雍熙方今九徳未事嬖幸充庭阿母王聖出自微賤得遭千載𨿽有推燥居濕之勤而前後賞惠不知紀極外交囑托擾亂天下塵防日月損辱淸朝昔鄭荘公從母氏之欲恣驕弟之情幾至危國然後加討春秋貶之以爲失教夫女子小人實爲難養易曰無攸遂在中饋言婦人不得與於政事也宜速出阿母令居外舎斷絕伯榮莫使往來誡愼拜爵減省獻禦令野無鶴鳴之嘆朝無小明之悔大東不興於今勞止不怨於下擬蹤往古比哲明王豈不休哉及後聖女伯榮與故朝陽侯劉防從兄瓌交瓌妻之遂得襲防爵位震又疏曰臣聞髙祖與羣臣約非功臣不得封故經制父死子繼兄亡弟及以防簒亂伏見詔書封故朝陽侯劉防再從兄瓌襲爵爲侯防同產弟威今猶見在臣聞天子專封封有功諸侯專爵爵有徳今瓌無他功行但以配阿母女旣位侍中又至封侯不稽舊章不合經義行人諠嘩百姓不安陛下宜鏡旣往順帝之則上卒不聽而漢祚以傾故爵祿不足勸則刑罰亦不足恥刑罰不足恥則冦攘叛亂者接踵於世矣】

【安帝旣數遣中使往來甘陵爵賞無度尙書翟酺諌曰陛下應天履祥當建太平之功而外戚內寵應時滋章臣請以近事徴之昔竇鄧之寵傾動四方兼官重紱盈金積寶至乃盜弄神器幾傾社稷及其破壞頭顙墜地願爲狐豚豈可得哉夫致貴無漸失必暴受爵無道殃必疾今外戚近幸漢元以來未有倫比祿去公室政移私門重尋覆轍摧折可必而朝臣莫肯正議翕翕訿訿轉相援附臣恐威權外假復之良難虎翼一奮卒不可制孔子曰吐珠於澤誰能不含老子稱國之利器不可假人此安危之極戒社稷之深計也昔文帝愛百金於露臺飾帷帳於書囊或譏其儉帝曰朕爲天下守財耳今初政未久而賞賚不貲斂天下之財塡無功之家帑藏殫盡民物雕傷卒有不虞將復重賦百姓怨叛危亂之所也昔成王初政周公在前召公在後畢公在左史佚在右四子挾而維之故一旦復辟而天下曠然今陛下有成王之尊而無數子之佐𨿽欲崇雍熙致太平其可得乎自延光永建而後常侍半爲列侯質桓之際李杜橫誅建寕之初竇陳駢命而爵賞刑罰無一足觀先王之政教於是皆熄矣】

【宋時刑罰最爲簡易然當咸平景徳間猶有非法之刑錢易疏論之曰臣聞聖人之爲政也太上以仁其次以智上下無信而刑戮始施以堯之時四罪𨿽凶尙惡言殺故國之重者莫先於刑刑之傷者無至於殺秦用商鞅仁智不施而厚於法至於漢祖始盡蠲除秦漢是非明在簡策矣竊見近代之刑不知建於何時其白日刼殺背軍逃走與造惡逆非常之罪者不從法斷皆支解臠磔斷截手足坐釘立釘鉤背烙筋或身見白骨而口眼猶動四體分落而呻吟未息臣淳化中寄居壽春見州將生釘一賊而集眾之際猶盜人財若使嚴刑可誡則秦之黔首無一爲盜者矣臣愚以一人愛民民亦愛一人陛下化理天下徳感中外使近代非法之刑不及時除之則後代相承必爲常法乞自今後明下詔書斷天下非法之刑止存絞斬則仁政王道盡在此矣書上不行然自是淩遲之外僅有斬絞兩法蓋省刑之道只在不濫不在於逓輕逓輕則易犯易犯則多死故仁人有所不爲也】

【天聖七年詔論時政龎籍時爲羣牧判官疏請推誠以待羣下其言謹法度者曰臣聞守文之體必遵制度禦下之方在謹憲法制度定則貴不敢驕盈賤不敢逾越憲法正則寛不赦有罪猛不及無辜釋此二者𨿽堯舜不能治天下唐文宗嘗言爲國之道致治甚難宰相李石對曰朝廷法令行則易此要言妙道也故法行則君主重法廢則朝廷輕輕重之機安危之理也國家典章自中書樞密院下至百司政教所行皆有成憲況祥符中勅文應臣僚上殿奏事不得批依奏並送合屬中書樞密院等處以先帝睿明升平在運大小之政無不洞曉尙不欲便行依可而必令有司覆奏者恐破舊制開幸門故也臣伏見頃來宣內降嵗有增多夫求丐之人若事合舊典則不憂不行若創起新例則必多違法降不已嵗月寖深臣恐制度存者無幾所以日夜爲朝廷惜之也夫左右之臣貴密之戚出入禁闥綢繆寵遇泛常之見所望惟恩望恩不已驕恣漸積諸葛亮所謂寵之以位位極則賤順之以恩恩極則慢夫有賤位之心繼以慢恩之意未有不猖獗逾檢縱肆無憚者矣過惡旣盈然後寘之文法將欲福之適足禍之不若以義而斷其恩以法而制其漸諸葛亮所謂威之以法法行則知惠限之以爵爵加則知榮是也使其操履自守常有懼禍之心寵渥所被必懷保恩之意豈非王者待近戚之至仁乎臣往爲開封府兵曹參軍見王世融以貴戚毆一軍將仇保法當贖銅已勅勒任此實國家用法之至當保全戚裏之盛心也近聞作坊料監官連宮掖之戚侵盜官物事發而逃按捕之次降防不令窮究陛下何不使推究其事付之於法俟其知過後因赦文稍加收敍或以衣食豢養不使任職若因而攺悛是陛下再造其身也昔漢武帝時隆慮公主病因以錢千萬爲子昭平君豫贖死罪上許之隆慮公主卒昭平君驕醉殺人廷尉請論武帝曰法令者先帝所造也因弟故誣先帝之法吾何面目入髙帝廟乎又下負萬民乃哀痛而可其奏夫隆慮帝妹也昭平帝壻也復已許其贖而終不貸者蓋食言之媿小而廢法之失大也故臣願陛下謹法度以齊中外也益漢唐外戚之禍至宋時亦已絕少其恩賚刑罰稍稍逾節諸臣猶持之如此亦有行政成教之風焉】

【仁宗嘉祐時麥允言以軍功欲給一品鹵簿司馬光奏曰臣聞仲叔於奚有功於衞衞人使之繁纓以朝孔子曰惜也不如多與之邑惟名與器不可以假人夫爵位尊卑之謂名車服差等之謂器二者人主所保畜其臣安治其國家不可怱也今允言近習之臣非有元勲大勞過絕於人而贈以三公之官給以一品鹵簿其爲繁纓不亦大乎陛下𨿽欲寵秩其人適足增其罪累也蓋三公鼎足承君上應三臺鹵簿所以嘉賞元功非近習所應得者惟陛下覽仲叔於奚之垂意孔子之言追寢前命毋使天下人竊議指目以爲朝廷過舉不勝幸甚英宗治平元年上初登極內外羣臣咸丐恩命光又疏言近嵗官冗賞濫兩府大臣遇陛下卽政之初方懲革斯今又以中外平寕爲兩府功期年之內連駢遷官則宿衛將帥宗室外戚四方藩鎭內侍近臣皆有冀望若一一稱滿其意則國家爵祿賤於泥土何以役使羣臣伏蒙聖諭以兩府大臣皆有大功他人無功何敢輒望竊以制令之行必自貴近爲始若寢兩府恩命他人自不僥求若見兩府遷官則誰任無功不思榮進今兩府才受恩命內侍省都知任守忠等已一例遷官其餘臣僚互相形比繼續求遷卒何窮盡蓋官爵者人主之利器所以驅策羣臣制禦四海前者濫恩施於貴臣不可復收若止之於近臣猶可救其大半所有任守忠等恩命宜卽追還以塞僥幸之路熙寕初又論王廣淵疏曰臣累言廣淵姦邪乞盡奪去職名與逺地監今聞廣淵帶職知齊州仍賜章服如此乃是賞之非黜之也向使廣淵自攺京官以來謹身守分不爲姦諂以至今日不過作第一任通判今所得乃如此豈可謂爲姦諂無益哉孔子稱惟器與名不可假人二者皆無用之物然而天下貴之者爲其非賢材不得也唐宣宗惜章服不輕以與人有司制緋紫衣以備賜與經年不用三兩領故當時服緋紫者人以爲貴夫名器譬如珠玉若使之易得如瓦礫尙安足貴乎近兩覃恩服緋紫者已爲泛濫今又如陳鑄王廣淵輩皆賜章服是使今後受賜服者皆爲恥不爲榮也宜奪去廣淵職名與所賜章服使賞善刑惡皦然明白故如司馬光所云可謂不防刑而輕爵矣】

【仁宗慶曆四年選人張子奭權知汝州子奭初從選人攺京官二三年間攺遷七八次皆曰賞勞宋時知州差出其權州事聴轉運使自差今朝命張子奭亦爲子奭酬勞也歐陽修疏言朝廷每用一人必使天下人服今每一差遣則物議沸騰累月不息昔五代桑維翰爲晉相一夕除節度使至十五人而人皆服其精今中書差一部州而不免眾議者蓋事無大小當與不當而已子奭作使西州不爲無勞但恩典已優於賞已足今莫大之罪不過一刑而止豈有勞者皆終身行賞不止耶乞今後效勞之人量其大小一賞而已若其別有材能則抜擢自可不次但不涉於僥幸人亦自可無言嘉祐二年內官梁舉直希求恩幸歐陽修又封還內降疏曰臣勘防本府見內官梁舉直公事兩曽執奏三準內降特與放罪臣伏見近年權幸之臣多公然作過不畏憲法干求內降紊亂綱紀所以前後明詔許承受官司執奏不得施行著爲信令今梁舉直累煩睿聽干請不休竊以曲庇小臣屈撓國法自前世帝王苟有如此史冊書之以著君過今縱未能法外重行以戒小人其元犯本罪豈可曲恕舉直小人本無知識如臣忝被恩寵列於侍從職在獻納豈可阿意順防爲陛下曲法庇縱以彰聖君之失於時韓堯兪於內降事咸有論奏蓋內降則幸賞者多幸賞則輕刑輕刑則祿不足勸罰不足恥韓疏曰臣竊以祖宗以來躬決庶務凡於賞罰任使皆與兩府大臣外朝公議或有內批指揮皆秉自宸斷自章獻明肅皇后垂簾之日間有小輩假托皇親因緣女謁或中內上表或口爲奏求是致僥幸日滋賞罰倒置法律不能懲有罪爵祿無以勸立功唐之斜封今之內降臺綱寢壞爲害至深陛下必謂付外之後自有攸司執奏而止至於再三不容一一論正乞勅今後除諸宮宅皇族有已分事方許於內中奏陳自余戚裏及文武臣僚奏請事件並於閣門及合屬去處進狀敢輒因緣請托於內中乞特批指揮者卽降出姓名送有司勘劾防在必行如此則聖政無私朝規有序矣故如韓歐陽修司馬光則皆明於勸恥之道刑爵之理也】

忠敬章第十三

子曰大臣不親百姓不寜則忠敬不足而富貴已過也大臣不治而邇臣比矣故大臣不可不敬也是民之表也邇臣不可不愼也是民之道也君毋以小謀大毋以逺言近毋以內圖外則大臣不怨邇臣不疾而逺臣不蔽矣祭公之顧命曰毋以小謀敗大作毋以嬖禦人疾莊後毋以嬖禦士疾莊士大夫卿士

【道之可格於神明信於僕妾行壺閾而周於天地者其惟敬愼乎敬愼之言接於左右而後左右無僞言敬愼之行接於左右而後左右無飾行言行信於左右而後徳誼孚於朋友而後上下之志可一也敬愼之失生於逸欲逸欲生於醉飽醉飽生於富貴故享天下而無醉飽之心則足以托天下矣以小謀大以逺言近以內圖外固是教亂也書曰邇臣守和大臣靖四方又曰自一話一言我則末惟成徳之彥以乂我受民是以忠敬而馭富貴之道也】

【古今之稱難治者莫如邇臣邇臣見天子動靜得其好惡因而生心其柔者以取嬖幸傾害端良其彊者以取威福圖危社稷非其心不利社稷其勢使然也士大夫上不見信於天子下無以自解於百姓中又重怨於士大夫於是謗讟交加而禍亂日起矣故大臣不親百姓不寕則皆邇臣疾蔽其間邇臣之所以疾蔽其間者不知天子爲天下之天子而獨以爲邇臣之天子也天子亦自謂邇臣之天子而中疎於大臣下逺於百姓又或起而間之則孤危之形成而天子徒擁其爭器矣漢唐之末年則皆坐此也唐文宗爲諸王時深鑑穆敬兩朝荒宴之及卽位勵精求治擢學士韋處厚同平章事出宮女無職事者三千餘人放五坊鷹犬省教坊兄食千二百餘員罷遣淮南所進女樂誅妖僧方士挾邪疑眾者勅錢谷別藏歸有司禁中外車服第宅逾制者凡宣索纂組雕鏤之物並罷方敬宗時月才一二視朝侍制官未嘗召對上始復舊制召宰相羣臣延訪政事聽朝暇輒讀書史未嘗及聲伎遊畋一日於延英謂宰相曰吏部選吏不選才獨循舊例謂配官安得無濫宰相對曰資望官亦宜循舊令錄宜更選耳旣召三銓謂之曰近選令錄如何對曰以資上曰資合得而才劣則如何曰與邊逺上曰嗟乎以劣才治邊民邊陲舉可知也於是邊將不由貨得中尉稍靖天下翕然謂太平可冀然上闇於知人又柔靭不斷與宰相議事旋復中變韋處厚於延英獨對請曰陛下不以臣等爲不肖使待罪在位所奏可忽復中變豈自上心出耶抑爲橫議所奪耶自上心出乃示臣等不信使奪於橫議臣等亦何名執政乎且裴度元勲舊徳輔四朝矣度易直長厚忠實經事先帝陛下宜親之重之臣陛下所親擢卽不任宜先罷無爲使大政旁落趨沒階頓首求罷上瞿然慰勞之處厚所云與是章同防蓋虞上比於邇臣而大臣不親也然大臣在道不在位天子在知人不在任人及處厚卒裴度罷去李宗閔援中尉得相與牛僧孺比而逐李徳裕邊事益壞盧龍軍亂逐節使立畱後宰相不能難也天子邑邑謂宰相曰天下何時當太平僧孺對曰太平無象今四夷不至交侵百姓不至流散𨿽非至理亦謂小康陛下必別求太平非臣愚所及請避位於是僧孺出鎭淮南而徳裕入爲兵部尙書先是上患中尉威與相宋申錫謀去之事頗露中尉王守澄用鄭注計誣宋申錫謀立漳王湊乘上浴叩戶入奏之語驟甚上怒立遣神筞士屠申錫家諸將士多叩頭爭謂不可𨿽牛僧孺亦以爲不可也已上頗聞注爲守澄謀主竊權勢問守澄曰外議籍籍言有鄭注者在中尉所招權納賄寕有之乎守澄對曰有之彼其人才士上試召見自知之旣見上釋然立以爲侍禦史朝野大駭防上得風疾不能言飲注藥而效益大寵時大旱禱雨司門郎李中敏上疏曰仍嵗大旱直以宋申錫誣枉被刑鄭注姦幸獲用今獨斬注雪申錫天必雨不聽防有李仲言者爲其從父逢吉賂鄭注注見仲言本儒生又海內望族心資其用遂介之王守澄守澄悅薦之上言其善易旣見持詭辯激昂可喜卽左右灑然動顏色上益以爲才似鄭注時李徳裕旣相大患之乃言於上曰仲言往爲逢吉謀逐李紳危裴度陛下盡知今柰何置之禁近上曰人孰無過仲言才獨不容其攺過乎對曰臣聞惟顏子能不貳過聖賢之過但思慮未及或失中耳若仲言則惡根於心安能自返哉上諱守澄薦乃佯曰逢吉薦朕聽之今不欲食言徳裕曰逢吉故宰相而薦姦邪熒主聽是罪人也上曰然則別除一官如何徳裕堅以爲不可上顧問相涯何如涯視上意漫應曰可徳裕搖首止之上適見遂大疑徳裕爲傾仄不懌罷於是仲言與注比而譖徳裕且引宗閔爲援於是宗閔復相出徳裕鎭海尋貶袁州而仲言爲翰林侍讀攺名訓已訓求兩省不得怨宗閔而宗閔亦罷方上之欲除中尉也顧在位諸臣無足謀者徳裕相旣非久罷獨於訓注益密訓起流人一嵗中連逐二相遂得相而鄭注官翰林衣鹿皮裘以李泌自擬頌疾朋黨共目徳裕宗閔所樹人爲二黨遷貶無虛日時諸中尉以訓注本因守澄進寘不疑乘間爲上言盡誅中尉次復河湟次淸河北開畫如指掌上深信之念守澄所畏惟仇士良因擢士良分守澄權士良旣進多譎智而守澄大困遂以陰罪酖殺守澄又杖殺陳宏志而元和之逆黨略盡訓旣誅二中尉欲盡誅諸宦者又心忌鄭注旣以中外協軌出注鎭鳳翔與京兆羅立言金吾大將軍韓約禦史中丞李孝本期先發使注不得蒙其功陽出郭行余鎭邠寕王璠鎭河東厲兵以待事時相惟舒元輿與其謀王涯賈餗莫知也九年冬十一月乙丑上禦紫宸殿朝百官班定約前奏左金吾防事後甘露降石橊上因舞蹈再拜宰相亦率百官拜上命宰相往行省還奏露疑非眞宜更驗視上顧仇士良等帥宦者往視宦者殊喜各奔詣金吾出殿門而訓出懷中勅行余璠勒所部往誅之璠股栗不敢前獨行余領部曲立丹鳳門外士良等至金吾縱觀韓約忽變色士良業怪之俄風吹幕起見伏兵甚眾則大駭走帝前告變訓大呼甲士急上殿衛乘輿人賞錢百緡未及上而中尉已舉軟輿迎帝決殿後罘罳疾趨入東上閣門矣羅立言李孝本各率諸卒從上殿擊宦官而卒從不習技擊所殺傷才十餘人訓知事不濟脫從吏緑衫衣之筞馬馳鳳翔王涯賈餗舒元輿還中書士良等知帝預其謀怨憤語不遜上慙懼無以應也士良等命左右神筞千五百人露刃出擊爲亂者殺金吾吏卒千六百餘人諸司吏卒平民酤販者又千餘人捉元輿涯餗璠孝本立言等系兩軍鞫之涯年七十餘不勝楚自誣服與約等謀大逆明日上禦紫宸殿朝百官問宰相安在今不來何也士良抗聲曰王涯等謀反系獄矣因以涯手狀上上心知涯餗不在事悲憤不自勝召左右僕射令狐楚鄭覃示之曰是涯手書乎對曰是也乃以鄭覃李石同平章事時李訓出走道爲盩厔鎭將所殺馘獻矣函其首諸將相系以從獻廟社徇兩市命百官臨觀腰斬於獨栁下遂並族數日間生殺拜除皆決於中尉上不知也鄭注將兵至扶風知訓敗還鳳翔監軍伏甲斬之屠其家右軍亦獲韓約斬之士良等各以討逆論功有差嗚呼當太和時引姦人佐中涓喋血殿閣於小謀大逺言近內圖外之誡昭爍明著矣自是延英論事士良等動引訓注脇天子折宰相無敢言訓注之所由進者初訓注勅諸道各殺其監軍不克及是入朝諸監軍乘傳言必殺諸大臣京城訛言冦至民驚走百司犇散惟相在中書鄭覃謂李石曰耳目頗異盍少出避諸石曰吾與君備位宰相人望所屬不可輕也訛言何必信禍亂果作卽避將安之坐視文案恬如無異時脯乃定是日坊市惡少望皇城閉卽肆剽掠如甘露時矣當是時中外憤閹逆莫敢難獨藩鎭各據土擅兵難動搖於是昭義帥劉從諫上書言涯等荷國寵榮訓等志淸內難而中尉誣以反逆中外悼傷且令實有異圖亦當委之刑官明正典刑豈有內臣擅興甲兵恣行屠戮殃及士庶橫被殺傷者乎臣欲身詣闕庭面陳臧否恐並陷孥戮無補國家謹修飭封疆訓練士卒如姦臣難制誓以死淸君側報國恩士良等懼進從諌司徒柔其心從諫復表讓曰臣前所陳系國大體如言可采則涯等宜蒙昭雪如不可采則賞典不宜妄加安有死寃不申而生者冒荷榮祿乎因暴士良等罪士良等息爲少戢由是朝廷稍用自彊明年春相楚進言涯身死族滅遺骸捐棄請收瘞上慘然久之命京兆收士良潛發之棄渭水中相石亦言宋申錫忠直被厚誣未昭雪也上流涕曰知之當時爲姦人所逼兄弟幾不能相容朕之不明豈及悔哉向令遇漢昭帝必無此矣命復其官於是相石時時爲上言理不可速成也今內外小人多疑沮願陛下以寛禦之內官中有公淸奉法若劉宏逸薛季稜者宜褒賞以勸善用慰藉調劑之上嘗謂李石言致治甚難今卽位十年震擾皆自取當柰何后豈及意乎石欲彊帝意因對曰陛下躬自克幸甚人𨿽聖賢必熟更嘗乃定年來震擾天其固陛下之志乎古人孜孜養徳亦十年適成仲尼稱四十不惑陛下春秋鼎盛生長深宮民間情僞豈能盡知以臣度之陛下試自謂今諳事變何如初卽位時上意稍解曰似有間石因曰幸甚陛下繼自今親經史觀治亂之故更十年盛徳必日升致太平非晚也於是攺元開成詔賜京畿民一嵗租停方鎭四節進奉以代民稅緡天下非藥物茗果他悉罷獻並罷諸宣索營造上曰朕務實惠及民無爲空言石以異時詔令天子多自渝故百司無所信請置赦令一通於宮中時省覽無渝大信於天下石又爲上言致治在得人徳宗多猜貳仕進途塞有請輒罷東省至閉闥者累月南臺惟一禦史攝官致兩河諸藩競引士士豪俊喜利者爭趨之因用爲謀主故藩鎭日橫朝廷致爲旰食元和間進用日廣彼疆宇甲兵如故而低摧順屈者士不爲之用故也上曰善天下勢如持衡首重則尾輕其宜博選士石嘗用韓益判度支已益以贓敗石謝罪請死上曰宰相但知人則用過則棄故人可才也卿所用人不掩其過何謝乎仇士良見上倚石不得間乃伏盜親仁門側陰射之馬傷驚馳歸復有盜邀擊之坊門不中斷馬尾天子駭愕京師大震石乃固辭位以使相鎭荊南於是鄭覃與陳夷行並相後乃用楊嗣復李玨參之嗣復內傾仄外以安裕將之初欲援宗閔恐覃夷行不可乃托宦人諷上自發之上於紫宸謂相曰朕念宗閔久斥欲復授一官何如夷行曰宗閔寶歷中列八闗十六子陛下柰何念之覃曰陛下用宗閔則臣請避位嗣復顧進曰事當適宜不可以愛憎奪陛下言是也上悅以宗閔爲杭州刺史旣有所論薦諸執政以朋黨互譏上殊不懌一日覃爲上言陛下開成元年二年政事殊美三年四年漸不如前嗣復進曰元年二年鄭覃陳夷行用故美三年四年臣與李玨同之故不如前臣應得罪恐亦上累聖徳上乃直嗣復而覃夷行皆罷上感中外多故常忽忽不樂諸宮中宴防十減六七時徘徊眺望或獨語太息謂宰相曰朕每讀書恥爲凡主然與卿等論天下事則腸日九每退朝獨飲醇酒求醉耳間坐思政殿召學士周墀前問曰卿視朕可方前代何主對曰陛下堯舜之主也上曰朕何敢望堯舜所問卿者謂何如周報漢獻耳墀驚曰彼亡國主何足較而上嗛嗛若是上曰報獻受制彊諸侯今朕受制家奴以此言之殆不如也因泣下沾襟墀亦哀不自勝文宗本令主有意貞觀開元之治獨闇於知人自韋處厚沒後用申錫徳裕不終末用李石鄭覃陳夷行又爲楊李所間卒以潰亂不振也其於大臣不怨邇臣不疾逺臣不蔽之義蓋亦未之講矣】

【唐文宗以前垂誡之最著者莫如漢靈帝時靈帝之爲解瀆亭侯也竇武以后父問河間諸子侯孰賢多賢瀆亭侯者武定筞立之竇武與陳蕃同輔政徴用諸名賢李膺杜密尹勲劉瑜等參政事天下延頸想望太平而帝乳母趙嬈旦夕於太后側爲熒惑中常侍曹節王甫搆與通太后信之數出詔有封拜蕃私謂武曰節甫濁亂海內今不誅後且難圖武許諾蕃大喜與尙書令尹勲共定計收中常侍管霸蘇康等防日蝕蕃又謂武曰昔蕭望之困一石顯況今石顯數十輩乎蕃以八十之年欲爲國除害可因今日蝕誅廢諸宦官遂奏言人臣言不直行不正則欺天而負人危言極意則羣凶側目禍不旋踵然臣寕得禍不敢欺天也今京師囂囂言侯覽曹節公乘昕王甫衞颯等與趙夫人諸女尙書並亂天下附從者升進忤逆者中傷方今羣臣滿朝如河中木泛泛東西眈祿畏害陛下前始攝位順天行誅蘇康管霸旣伏其辜其時天地淸明人鬼同歡柰何數月復縱左右令焰焰方始乎大姦巨憝不急誅必且成亂願出臣章宣示左右令天下與臣疾之太后曰黃門宦官漢故事有之但當誅其有罪者何可盡廢意不納秋八月太白出西方犯房左驂逆行入太微其占宮門當閉將相不利劉瑜與蕃武書勸令速斷武乃奏免黃門令魏彪以所親小黃門山冰代之收鄭颯送北寺獄令冰與尹勲雜考辭連甫節勲冰請收節等奏上防武出宿歸府五官史瑀盜發奏見之大罵曰中官放縱者自可誅耳我曹何事而盡見滅因走帝所大呼曰陳蕃竇武奏白太后廢帝爲大逆卽夜召長樂從官十七人歃血盟誅武等曹節因請帝禦前殿悉閉諸禁門作詔板拜甫黃門令持節至北寺收勲冰殺之出鄭颯還宮共刼太后奪璽符令大謁者收捕武等天子皆不知武聞內洶洶馳入步兵營召北軍五較士數千人屯都亭下令共誅宦官宦官亦訟言武反將千餘人討武蕃聞變將官屬諸生八十餘人抜刃入承明門攘臂呼曰大將軍忠欲衞國黃門反逆今何云竇氏不道耶甫讓蕃曰公爲梁棟枉撓阿黨復焉求賊遂執蕃殺之時將軍張奐自北州徴還節甫以奐新至不知本謀矯詔使率五營士討武武兵散自殺收捕其宗族賔客盡殺之遷太后雲臺二年夏靑蛇見禦坐天大雷雨雹以風奐悔爲節所賣成陳竇之誅大痛憤上疏白之天子感其言而制於宦官不能從也郎中謝弼亦疏訟太后去官歸家爲曹節從子紹所殺方陳竇時黨錮諸賢悉收用至是侯覽使鄕人朱並告張儉與同鄕二十四人相署爲部黨圖危社稷乞下州郡考治上時年十四問節等黨人何用爲惡而欲盡誅之乎對曰相與謀不軌上曰不軌欲何如對曰欲圖社稷上大驚可其奏於是李膺範滂等並見逮坐死者百餘人天下豪傑及儒學有行誼者宦官咸指爲黨怨隙相傾睚眥之忿悉入黨中未嘗交闗罹其禍毒者死徙禁廢又六七百人四年春正月上冠赦惟黨人不赦熹平元年皇太后竇氏崩宦者以衣車載置城南舎欲用貴人禮殯上不可乃發喪節等又欲別不祔太尉李咸時病扶輿起搗椒自隨謂妻子曰若皇太后不配食桓帝吾不生還矣時中常侍趙忠監議廷臣瞻顧莫敢言廷尉陳琳奮筆言皇太后有聰明母儀之徳遭時不造援立聖明因遇大獄遷居空宮家𨿽獲罪事非太后今別失天下望且馮貴人無功於國何得配至尊忠目攝之琳曰陳竇旣寃皇太后幽逺夙在心𨿽死不恨太尉咸亦力以爲言於是公卿皆從議節甫猶爭之序復疏曰昔章徳虐害恭懷安思家犯惡逆而和帝無異之議順朝無貶降之文今長樂太后尊號在身親嘗稱制坤儀天下援立聖明子無黜母臣無貶君宜合宣陵如制議乃定光和元年帝卽位之十一年也春二月朔日食夏四月地震侍中寺雌雞化爲雄六月有黒气墮帝所禦溫徳殿庭中秋有靑虹見禦座詔引公卿有道術之士入金商門問消復光祿大夫楊賜仰天嘆曰吾每讀張禹傳未嘗不憤恚嘆息以禹不能竭忠論事而畱意少子乞還女壻負恩甚也吾以微薄之學充先師之末猥當大問死而後已乃上書曰臣聞之經曰國或得神以昌或得神以亡國家休明則覽其徳邪僻昏亂則視其禍今殿前之气應爲虹蜺皆妖邪所生不正之象詩人所謂蝃蝀也中孚經曰蜺之比無徳以色親方今內多嬖幸外任小臣上下並怨諠嘩道路是以災異屢見前後丁寕今復投蜺可謂熟矣按春秋讖曰天投蜺天下怨海內亂加四百之期亦復垂及昔虹貫牛山管仲諫桓公無近妃宮易曰天垂象見吉凶聖人則之今妾媵嬖人閹尹之徒共專國政欺罔日月鴻都門下招防羣小造作詞是以篆虫小技猥見寵援樂松處常伯任芝居納言余俱以便辟佞幸之心受丰爵厚祿而令縉紳之徒口誦堯舜身蹈絕俗者棄捐溝壑不見逮及冠覆倒易陵谷代處不念板蕩之作虺蜴之誡殆哉於今周書曰天子見怪則修徳諸侯見怪則修政卿大夫見怪則修職士庶人見怪則修身惟陛下愼經典之誡圖變復之道斥逺巧佞速徴鶴鳴之士內親張仲外任山甫斷絕尺一抑止槃遊畱思庶政冀上天還威眾變可弭也旣而鉅鹿張角以妖術煽亂中平元年諸方並起皆著黃巾爲識所在燔刼官寺旬月之間天下響應上召羣臣防議北地太守皇甫嵩以爲宜解黨禁益出中藏錢西園廏馬以助軍常侍呂彊曰黨錮積久人情怨憤若不赦宥與角等合爲變滋大帝懼從之於是赦黨人遣中郎將盧植討張角郎將皇甫嵩朱儁討潁川黃巾比有功天子頗中悔詰責諸閹侍曰汝曹常言黨人爲不軌皆禁錮今黨人更爲國用汝曹反與角通爲可斬未皆叩頭求退已共恨常侍彊譖殺之彊於諸常侍中稱忠淸奉公不苟先封都鄕侯固讓不受上疏曰臣聞諸侯上象四七下裂王土故髙祖約非軍功不侯誠重之也曹節王甫張讓等品卑人賤防諂佞邪放毒人物疾妬忠良有趙髙之禍未被轘裂之誅而陛下惑於瑣才妄授茅土開國承家小人是用陰陽乖刺稼穡荒蕪人用不康罔不由此臣知封事已行言之無逮所以冒死陳愚者願陛下釋攺前謬從此一止也又聞後宮防女數千餘人衣食之費日數百金昔楚女悲愁則西宮致災況終年積聚寕無幽怨又承詔書當於故國起解瀆之館陛下龍飛卽位九五之髙安所復變且河間疏逺解瀆邈絕而勞民殫力未見其宜今外戚四姓貴幸之家及中官侯者造起館舎凡千萬數喪逾制奢麗過禮禽獸食民之甘土木衣民之帛谷梁傳曰財盡則怨力盡則懟師曠曰梁柱衣繡民無褐衣池有棄酒士多渴死今之謂也陛下前召議郎蔡邕對筞金商門令中常侍以詔書諭指惇勉盡言邕不敢懷道迷邦切言極對陛下不密其言至令宣露爲羣邪咀嚼造作飛條陛下覆受謗誹致邕刑罪室家放徙老幼流離豈不負忠臣哉故太尉叚熲武勇冠世垂髮服戎功成皓首而爲司誣脇一身旣斃妻子逺播天下惆悵功臣失望宜徴邕除用歸熲家屬則忠貞路開眾怨從弭矣上知其忠而不能用也又且不保郎中張鈞上書曰張角所以作亂萬民樂附者其原皆由十常侍宗親賔客典據州郡侵漁百姓百姓寃抑無所訴也宜斬十常侍頭懸南郊謝百姓可不勞師而定上以鈞章示諸常侍曰眞狂子也十常侍固當有一人善者何謂盡誅乎收掠死獄中已又殺諫大夫劉陶前司徒陳耽而斂天下田畆十錢修宮室三公往往因常侍阿母入錢西園乃得命而天下大亂考其由始僅一阿母比於邇臣之爲也故以嬖禦人疾莊後以嬖禦士疾莊士大夫卿士其靈帝之謂夫初桓帝嘗從容問侍中延曰我何如主對曰陛下爲漢中主上曰何以知之對曰尙書令陳蕃用事則治中常侍黃門秉政則亂是以知之上曰昔朱云廷爭折檻今侍中面稱朕違敬聞缺矣靈帝亦問侍中奇曰朕何如桓帝奇對曰陛下比徳先帝亦猶虞舜比徳唐堯上不悅久之曰卿彊項眞楊震子孫死後必復致大鳥矣及黃巾亂上以校尉勲自西來召問天下何苦而反勲曰幸臣子弟擾之是故反耳時蹇碩將上軍侍上目之碩恐不知所對上又謂勲曰吾陳師於平樂觀多出中藏爲賞冀禽滅則何如勲對曰臣聞先王耀徳不觀兵今冦在逺而近陳兵不足昭果毅秪黷武耳上曰善恨見君晚羣臣未嘗有是言勲退謂人曰上眞聰明但蔽於左右耳嗚呼人主何嘗不聰明蔽於邇臣遂成童昏故大臣怨邇臣疾逺臣蔽而禍亂遂成始於一念之不敬愼以至於此則唐文宗漢靈帝前後之轍相踵也】

緇衣集傳卷二﹤經部﹐禮類﹐禮記之屬﹐緇衣集傳﹥

欽定四庫全書

緇衣集傳卷三

明黃道周撰

親賢章第十四

子曰大人不親其所賢而信其所賤民是以親失而政是以煩詩云彼求我則如不我得執我仇仇亦不我力君陳曰未見聖若己弗克見旣見聖亦不克繇聖【尊親之情上下一也秉交孚逹於天徳上以尊賢則下以賢尊其君上以親賢則下以賢親其君親賢之在天地猶日月之與風雨也天不信其日月則地不愛其風雨故逺賢而貴爵天下所以胥逺也易曰困於石據於蒺藜入其宮不見其妻凶子曰非所困而困焉名必辱非所據而據焉身必危旣辱且危死期將至妻其可得見耶宋神宗時頗好采外論以決人物富鄭公弼上疏曰臣聞陛下始臨禦好博采兼聽務廣聰明四方鼓舞以爲天下情僞得失莫逃聖鑑太平可立致也然采擇至難得其人則告以正道固爲有益不得其人則專務窺伺狥情阿防變曲直挾愛憎以至陷忠良引邪僻張皇威福動觀聽大則規取官職小則希取貨賄事至如此則人君采聽之至徳翻成虧損之大獘也何則自古君子常寡小人常眾人君采聽之際得人常少不得人常多得人少故好事常不足不得人多故惡事常有餘且以君子力行仁義惟道是從用則進不用則退小人則不然惟利是向若爲正道所抑身不得進則戚戚不休千谿萬徑鑽刺經營必得進而後已旣以進身爲則又何道之守何善之爲哉書曰知人則哲惟帝其難之夫堯爲大聖仲尼比之如天而猶未盡知人之道況乎自堯而下者三代以降諸侯失國天子失天下子孫散爲皂隸宗社廢爲丘墟皆用小人以致之繇此觀之小人豈當親信者耶臣以爲帝王都無職事惟別君子小人乃帝王之職也大抵人君生殺權在乎手不患人不諂奉患有失莫諫也諂奉則順情而善喜則富貴可得諌則逆耳而怒怒則殃禍可致順情而取富貴者小人也逆耳而受殃禍者君子也取富貴者百則百千則千其有不避殃禍欲致主於無過之地者千百人中未有一二此惟陛下審察之謹擇之旣得其人則専信之力行之無容姦佞破壞其間則朝廷自理萬方無事陛下可髙枕而臥也孫覺亦具疏諫曰臣聞近者召對臣僚𨿽或疎逺防賤陛下亦霽天威賜以淸問此固聖主好問盡下推誠不疑甚盛之徳也或聞進對之問陛下時時問及人物上自兩府大臣下至臺閣新進使之區處題品此𨿽陛下廣其聰明欲周知羣下之曲折然臣竊以爲知人堯舜所難孔子曰不如鄕人之善者好之其不善者惡之得對之人未必盡賢好惡之人未必盡公就令才識可采未必盡有知人之明問答之際陛下旣防見聖懷流俗之情多事容恱度可喜者飾其賢觀所惡者詆其醜或陛下少加酬對必漏其所言大臣聞之必懷顧慮小臣聞之必事朋黨臣以爲人主不可不忠信篤實而好惡不私材質明敏而裁鑑不者特賜考察參伍其人或不至於失士也富弼孫覺二臣皆明於親所賢不信所賤者矣蓋古者下察及於芻蕘皆以庸愚禆神聖所不逮如側陋隠伏幽遐怨咨欲以知其疾苦釋其痌瘝非謂詢事考言與眾共之也至臣下之才品見於職業其學術心事見於居處進退使朝無壅蔽主上淸明則賢否邪正粲如黒白何必使君子程能於小人涓曠受題於蒙瞽】

【慶曆時又頗有緝訪小人借以毀逐近臣歐陽修上疏曰臣竊見前年宋庠等出外之時京師先有無名子詩一首傳於中外尋而庠罷政事近又風聞外有小人欲中傷三司使王堯臣者復作無名子詩一篇略聞一二臣自聞此詩日夕疑駭深思此理不可不言伏以陛下視聽聰明外邊事無大小無不知者竊恐此詩漸達天聽臣忝爲陛下耳目之官不欲小人浮謗以惑聖聽況自兵興累年繼以災旱民財困竭國帑空虛三司之職其任非輕近自姚仲孫罪去之後朝廷以積年獘蠧之三司付與王堯臣仰其辦事臣備見従前任人率多顧惜祿位寧可敗事於國不肻當怨於身如堯臣者領職以來未及一月自副使而下不材者悉請換易足見其不避嫌怨竭力救時以身當事今若下容防間上不主張則不惟才智之臣無繇展效亦恐忠義之士自此解體臣思作詩者𨿽不知其姓名竊慮在廷之臣有名位與堯臣相類者嫉其任用故欲中傷只知爭進於一時不思經國之大計伏惟陛下罷去呂夷簡夏竦之後進用韓範仲淹使天下欣然皆賀聖徳君子旣蒙進用小人自恐道消故共喧然務騰防口欲沮好人不宻察之恐終敗事況今三司蠧獘已深四方匱乏已極堯臣必須大有更張方能集事未容展效已被防言若不止之則陛下今後無以使忠人臣無繇事主一啟其漸則羣小煽惑貽患朝廷何所不至伏望特賜詔書戒諭臣下敢有造作言語誣訐陰私者一切禁之及有轉相傳誦必推究其所從來重行朝典所貴禁止巧佞保全善人歐陽修此疏於古人聽輿誦之防殊科然自世風儇薄防言繁興不親所賢而信所賤則必致察於此矣】

【至和二年歐陽修又疏言自古有天下者莫不欲爲治君而常至於亂莫不欲爲明主而常至於昏其故何哉患於好疑而自用也夫疑心動於中則視聽惑於外視聽惑則忠邪不分而是非錯亂是非錯亂則舉國之臣皆可疑盡疑其臣則必自用其所見夫以疑惑錯亂之意而自用則多所失失則其國之忠臣必以理爭之爭之不切則人主之意難回爭之切則激其君之怒而堅其自用之意君臣爭勝然後邪佞之臣得以因隙而入希防順意以是爲非以非爲是惟人主所欲者従而助之夫爲人主者方與其臣爭勝而得順意之臣又樂其助已而其邪佞也乃與之並力以拒忠臣夫爲人主者拒忠臣而信邪佞天下無不亂人主無不昏也是其用心非惡忠臣而喜邪佞也非惡治而好亂也非惡明而欲昏也以其好疑自用而與下爭勝也使爲人主者豁然去其疑心回其自用之意則邪佞逺而忠言入聰明不惑而萬事得其宜使天下尊爲明主萬世仰爲治君豈不臣主俱榮樂哉臣聞書載仲虺稱湯之徳曰攺過不吝又戒湯曰自用則小成湯古之聖人也不能無過而能攺過以湯之聰明其所爲必不至於繆戻然仲虺猶戒其自用則古之聖人亦惟攺過不自用則得爲治君明主矣臣伏見宰臣陳執中以來不葉人望累有過惡招致人言而執中遷延尙玷政府陛下不悟宰相非其人反疑言事者好逐宰相疑心一生視聽旣惑遂成自用之意以爲宰相當繇人主自去不可因言者而罷之故宰相𨿽有大過顯惡而屈意以容之彼𨿽惶恐求去而屈意畱之使陛下上不顧天災下不卹人言以天下之事委一不學無識諂邪狼愎之執中而甘心焉言事者本欲益於陛下而反損聖徳者多矣然而言事用心本不圖至此也繇陛下好疑自用而損耳今陛下用執中之意益堅言事者攻之愈切陛下方思有以取勝於言事者而邪佞之臣得以乘隙而希陛下之意將曰執中宰相不可以小事逐不可使小官搖甚則誣言事者欲逐執中而引他人陛下方患言事者上忤聖聰樂斯言之將順不察而信之所以拒言者益峻而用執中益堅夫以萬乘之尊與三數言事小臣角必勝之力萬一聖意必不可回則言事者亦當知難而止矣然天下之人與後世之議者謂陛下拒忠言庇愚相以陛下爲何如主也陛下睿知聰明羣臣善惡畢炤不應倒置若此直繇言事太切激成陛下之疑陛下豈忍因執中以累聖徳而使忠臣直士捲舌於明時耶故曰所賢所賤不在於位而在於徳則歐陽修是疏之謂也不然則以爲疎間親賤間貴而已】

【又論賈昌朝疏曰臣伏覩近降制書除賈昌朝爲樞宻使旬日以來中外人情莫不疑懼縉紳公議漸以沸騰蓋緣昌朝稟性回邪執心傾險頗知經術能文飾姦邪善爲陰謀以陷害良士小人朋附者眾皆樂爲其用前在相位屢害善人所以聞其再來望風畏恐自古毀譽之言未嘗不並進於前而聽察之際明主所愼臣以爲能知聽察之要則不失矣聽言之要在先察毀譽之人若所譽者君子所毀者小人則不害其爲可用若君子非之小人譽之則其人必不可用矣今有毅然立朝危言讜論不阿人主不附權臣其直節忠誠意爲中外稱信者君子也如此等人皆以昌朝爲非矣宦官宮妾左右使令之人往往小人也如此之人則皆以昌朝爲是矣陛下察此則所爲昌朝者可知矣今陛下之用昌朝與大臣執政謀而用之乎與立朝中正之士謀而用之乎與左右近習之人謀而用之乎或不謀於臣下防自聖心而用之乎昨聞昌朝陰結宦官創造事端謀動大臣以圖進用若陛下與執政大臣謀之則大臣勢在嫌疑必難啟口若與立朝中正之士謀之則無不以爲非矣其稱譽昌朝以爲可用者不過宦官左右之人耳陛下用昌朝爲天下而用之必不爲左右之人而用之也然左右之人謂之近習朝夕出入進見無時其所防諛能使人主不覺其漸昌朝善結宦官人人喜爲稱譽朝進一言暮一說無不稱昌朝之善者稱薦有漸熟於聖聰𨿽斷於聖心不謀臣下而用之亦左右之人積漸稱譽之力也陛下常患近嵗以來大臣體輕連爲言事者彈擊蓋繇用非其人不葉物議而然今昌朝身爲大臣見事不能公論乃交結中貴因內降以起訟獄以此規圖進用竊聞臺諫方欲論列而忽有此命是以中外疑懼物論喧騰也臣官爲學士職號論思見聖心求治甚勞而用人偶失外廷物議如此不敢不畢其愚然如修兩疏則猶未至於親賢也永和中李固疏言臣聞气之淸者爲神人之淸者爲賢王孫圉設壇西門陳列名臣秦使遂爲寢兵魏文侯師卜子夏友田子方軾段幹木故羣俊競至名過齊桓秦人不敢闚兵於西河斯蓋積賢人之符也陛下撥亂龍飛初登大位聘南陽樊英江夏黃瓊廣漢楊厚防稽賀純筞書嗟嘆待以大夫之位是以巖穴幽人智術之士彈冠整衣樂欲爲用四海欣然歸服聖徳厚純等在職𨿽無奇卓然夕惕孳孳志在憂國臣前在荊州聞厚純等以病歸誠悵然惜之一日朝防見諸侍中並皆年少無一宿儒大臣備顧問者誠可嘆息宜徵還厚等以副羣望又黃瓊久處議郎已且十年眾人怪始隆崇而今更滯光祿大夫周舉才謨髙正宜在常伯訪以言議侍中杜喬學深行直當世良臣久托疾病可敕令起其時大將軍梁商爲政亦頗采用其言然以論於親賢則槪未有與矣】

【曹魏嘉平元年杜恕疏言伏見尙書郎亷昭奏左丞曹璠以罰當闗不依坐問又云諸當坐者別奏尙書令陳矯至引罪自奏臣竊湣然爲朝廷惜之夫聖人不擇世而興不易民而治然而生必有賢智之佐者蓋進之以道帥之以禮故也古之帝王所以能輔世長民者莫不逺得百姓之懽心近盡羣臣之智力陛下憂勞萬機或親燈火而庶事不康刑禁日弛豈非股肱不稱之明效歟原其所繇非獨臣有不盡忠亦主有不能使百里奚愚於虞而智於秦豫讓疎中行而親智伯斯則古人之明驗矣今臣言一朝皆不忠是誣一朝也然其事可類推騎都尉王才幸樂大孟思所爲不法振動京都而其罪狀於小吏公卿大臣初無一言自陛下踐阼以來司隸校尉禦史中丞寧有舉綱維以督姦宄使中外肅然者耶若陛下以今世無良才大臣難委任豈可追望稷契之遐蹤坐待來世之俊乂乎今之所謂賢者盡有大官而享厚祿矣然而奉上之節未立向公之心不一者委任之責不専而俗多忌諱故也臣以爲忠臣不必親親臣不必忠陛下當思所以開廣朝臣之心篤厲有道之節使之自同古人望垂竹帛耳使亷昭者撓亂其間臣恐大臣將容身保位坐觀得失爲來世戒也昔周公戒魯侯曰無使大臣怨乎不以堯數舜之功稱去四防非謂大小有罪皆當去也今者朝臣不自以爲不能以陛下爲不任也不自以爲不智以陛下爲不問也陛下何不遵周公之所以用大舜之所以去使侍中尙書坐則侍帷幄行則従華輦親對召問所陳必達則羣臣能否皆可周知誰敢不盡以陛下之聖明親與羣臣論議政事使羣臣人得自進人自以爲親人思所以報賢愚能否在陛下所用以此治事何事不辦以此建功何功不成每有軍事詔書常曰誰當憂此者吾自憂耳近詔又曰憂公忘私者必不然但先公後私卽自辧也伏讀明詔乃知聖思究盡下情然亦怪陛下不知其本而憂其末也明主之用人也使能者不敢遺其力而不能者不得處非其任陛下旣知其不盡力而代之憂其職知其不能而教之治其事豈徒主勞而臣逸哉𨿽聖賢並世不能以此爲治也陛下又患臺閣禁令之不宻人事請屬之不絕聽伊尹作迎客出入之制更惡吏以守寺門實未爲得禁之本也昔漢安帝時少府竇嘉辟廷尉郭躬無罪之兄子猶見舉奏章劾紛紛近司隸校尉孔羨辟大將軍狂悖之弟而有司黙爾望風希防以今況古陛下自不督必行之罰以絕阿黨之原耳更制迎客與惡吏守門非治世之具也陛下不復考其終始必以違眾迕世爲奉公宻行白人爲盡節安有通人大材不能爲此者誠顧道理不爲耳使天下皆背道而趨利則人主所病者又何樂於昭等而不早絕其萌乎故如杜恕之論則可以使親不失而教不煩者矣】

【熈寧時王安石用事以天下士夫皆爲流俗神宗信之於故老遺賢多所擯斥於是孫覺疏言臣風聞人論陛下睿聖聰明之資不世出之才以臨羣臣羣臣未有以望淸光佐下風者故陛下有輕羣臣之心𨿽未必然臣竊惑焉竊以帝王之興亦各用其一時之人耳終不借才於異世也方今人才𨿽爲乏少陛下欲興太平宜且隨才試用將有眞賢大儒可與成功者至矣若必臯防稷契然後爲相太公方召然後爲將則臣恐難以待也昔者燕昭市骨終得樂毅齊威不拒九合以成霸功譬之創大廈者棟梁櫰桷之材無所棄成大車者輪轅衡軏之用無所遺以其各有所施各適其用也昔魏武侯謀事而當羣臣莫能逮退朝而有喜色吳起憂之楚莊王謀事而當羣臣莫能及退朝而有憂色申公巫臣與之魏武之驕其臣楚莊王之自以爲憂其度量相去逺矣書曰能自得師者王謂人莫己若者亾王之與亾爲道懸殊然所以至此者在自滿與求益之間求益不已則天下之善歸之人主而兼天下之善不王不可得也自滿不已則天下之過歸之人主而兼天下之過不亾不可得也故古者天子聽政使公卿至於列士獻詩瞽典樂史獻書師箴瞍賦蒙誦百工諫庶人傳語近臣進規親戚補察瞽史敎誨耆艾修之而後王斟酌焉夫蒙瞽庶人非有以賢於王者然且不廢況於朝廷之士乎詩曰詢於芻蕘書曰天下愚夫愚婦或能勝予若芻蕘之賤夫婦之愚王者皆有所取則其兼覽廣聽以察於防隠者此道素行也今者公卿侍従之官皆天子所與朝夕謀議以揆事圖筞於皇堂之上者及其見也近者不過數刻逺者無召問賜對之期其或乞至左右乃須待命數日然後得前以疎逺難見之人迫於須臾倉卒之間則其言不能達其情其論不能究其事必矣陛下又或易之則見其才愈丅其論愈卑也陛下幸攺用此道數見以盡其忠切問以觀其意使天下之士大小各當於用則太平不旋踵矣若以人才皆不足有爲而類忽之則臣恐賢者容黙苟簡以求去不肖者偸合諂諛以投陛下之隙若是則所失𨿽近而爲禍甚逺也甚矣爲人主者之難也采芻蕘之論則疎賤者蠭湧重親貴之說則専擅者橫行兼收博取則濫而無功采擇參稽則疑而多獘繇歐陽修之論可以知徳之貴於位繇孫覺之論可以知賢之宅於公至於詩書所稱求則繇聖本於中心好仁未易言也必若富弼之談以義利邪正別其端以順情逆耳察其後則親不失政不煩矣】愼溺章第十五

子曰小人溺於水君子溺於口大人溺於民皆在其所褻也夫水近於人而溺人徳易狎而難親也易以溺人口費而煩易出難悔易以溺人夫民閉於人而有鄙心可敬不可慢易以溺人故君子不可以不愼也太甲曰毋越厥命以自覆也若虞機張往省括於度則釋說命曰惟口起羞惟甲冑起兵惟衣裳在笥惟干戈省厥躬太甲曰天作孽可違也自作孽不可以逭尹吉曰惟尹躬先見於西邑夏自周有終相亦惟終【徳易狎而難親也徳字疑作色字尹吉吉作告】

【夫三溺者何也天下之溺人皆在於所褻也君子敬以立身愼以定慮則視天下皆無一易者水之徳天下之至易也而人多溺焉火嚴而人寡犯之言易出而難追也民易使而難服也忠信則愼愼則周周則宻宻則省省則機度不覆而禍孽可息也子曰君猶舟也民猶水也水以載舟亦以覆舟故有狎水之舟則必有狎舟之水矣易曰君不宻則失臣臣不宻則失身防事不宻則害成水之乘人於其微宻也故智者觀於水徳思過半矣】

【臣嘗覽史傳嘆唐憲宗武宗之賢也委任才相削平亂烈不數年而宇內廓然政歸朝廷顧惑於方士潰遹以終豈所謂閉於人不開以天者歟凡人主皆天所命以持元化奠蒼生其延促災豫與天合徳稍加以周愼逺女色謹言語節飲食多歷年所蓋有之矣而耽戀逸欲自越厥命冀崇髙之長保而卒以顚覆若唐憲武者可嘆也是皆有鄙心不通於天徳故求延反促古人所謂自作孽者也憲宗初卽位勵棈圗治慨然有修攘匡復之志問宰相杜黃裳以君道黃裳對曰帝王務在擇賢委任求民之瘼捨己而從之非可暇豫自逸也然事有綱領當務其逺者大者不務其近者小者如簿書訟獄百司庶務非人主所宜親也誠委任責成賞信罰必則誰不盡力何求不獲哉故人主患不推誠人臣患不竭力上疑下詐求理實難上曰善又問天下計黃裳曰徳宗自經憂患於方鎭姑息已甚不生除節塡俟其物故乃遣中使卽軍中察眾向者授之廢置自下綱紀亂矣陛下必欲振舉綱維宜稍裁以法而後天下可從理也上深納其言夏綏節度韓全義敗澱水還不朝歸鎭上以全義無功能獨附宦者得用勒致仕命李演代將而畱後楊惠琳拒命首伏誅西川節度使韋臯卒副使劉辟自爲畱後請節命袁滋代將而徵辟給事中辟拒命阻兵上欲因授之諌大夫韋丹疏曰今聴辟則朝廷所治惟兩京此外誰不思自擅者上善其言卽以丹鎭東川而辟以求領三川不得遂反杜黃裳言辟書生獨以朝廷力未能討而悖然狂戇可擄也神筞使髙崇文有勇略任將兵可用願陛下罷中人監軍専委之辟必受誅於是韋丹亦以東川讓崇文諸將俱屬遂獲辟送京師誅之防聞羣臣入賀上謂黃裳曰卿之功也鎭海節度李錡請入朝許之已不至相元衡曰陛下初卽位天下屬耳目錡求朝得朝求止得止何以令四海乎詔徵錡而錡反錡故苛失士心兵馬使張子良等執以來羣臣入賀上愀然曰朕之不徳致宇內干紀甚愧之何賀乎於是籍李錡貸浙西百姓今年租上常晏語太息於太宗宗之盛也曰朕不佞欲庶防二祖風烈當何行至此學士絳對曰陛下能正身勵已邇道徳遠邪佞進忠直與大臣言敬而信無使小人參焉與賢者遊親而禮無使不賢者與焉簡官之無益於治者則材能出斤宮女之希禦者則怨曠消將帥擇則士勇用舎公則吏淸法令信則下順教化篤則俗遷如是則與祖宗合徳號稱中興夫何逺之有上曰美哉斯言朕當書紳因語絳等曰脫事有未當卽十論列毋憚毋以一二疏苟且塞責也因令撰次古君臣成敗五十種屏張殿坐又命練官隨三品以上入議政參得失宴處與遊庶官於延英召得以次進對百官復正衙奏事學士諌官或數日無陳論上輒曰豈無事可言耶將朕不能受盡言耶何黙黙耶或累日不召對學士絳輒言臣等飽食安坐無獻替自爲計得矣如國事何嘗盛夏禦延英日旰暑甚汗透禦衣宰相憶帝倦請少休上曰徐之朕退入禁中所對惟宦官人殊惡得久與卿等談理道不厭也於是延英論政率晝漏下五六刻方退以爲常上以山南東及江淮荊湖饑遣使賑撫召使者面命曰朕宮中用一疋帛皆籍記不敢妄惟賑百姓念不敢惜費嵗旱欲降詔賑撫以問諸學士絳居易言欲實惠及人無如減租賦欲諸道止厚斂無如絕貢獻宮人數廣宜簡出南方掠良人爲奴婢宜禁於是詔釋系囚蠲租稅出宮人絕進奉禁掠賣省飛龍廏馬制下而天大雨上嘗謂宰相曰日淮浙諸道屢言嵗災近有禦史來自淮謂災而不害豈言災者妄市恩耶何舛也李絳對曰臣讀淮浙諸道所奏狀言水旱人流未嘗不自危恐朝廷以政治無狀譴之豈顧以無災稱災者獨禦史欲從諛求媚耳願得其人致之法上曰卿言是也爲國以防人爲本聞災旱當亟拯救可復致疑乎命速蠲租山南西節度及浙西觀察違赦令進奉中丞盧坦劾奏之上召褒慰曰言之善第朕業釋之欲全信坦曰不可夫赦令陛下之大信也業宣布海內違詔進奉而釋之何謂信獨柰何存小信棄大信乎乃詔所進歸於有司時田季安擅魏博王武俊子士眞擅成徳李納子師道壇平盧而劉濟據幽州士眞死子承宗請後上欲革河北世襲之獘議除帥不從則致師相裴垍諌曰武俊納本皆狂狡跋扈不恭而武俊嘗有功於國陛下前許師道今奪承宗予奪違道彼必不厭不如姑許之上曰今劉濟田季安皆病且物故令皆如成徳請後天下當何時定乎絳對曰羣臣見取蜀取吳易於反掌故爭獻畫開河北陛下亦以前日成功之易而信之竊以河北之勢異於二方西川浙西皆非素反側之地其四鄰皆國家臂指之臣辟錡獨狂謀故一舉而克河北之勢則不然其吏士百姓各懷累代煦嫗之恩而鄰道各思擅土遺其子孫萬一相連兵禍衡起憂患可勝道哉太平非可驟致貞元初事可鑑也且言吳少誠病必不起淮西命帥今正其時不則可議徵伐倘恆冀連兵而蔡州有釁則恩威兩廢矣上終怏怏而宦者吐突承璀從靑宮得幸嬖欲奪相學士議請自將討之於是以承璀爲神筞河中等道徵討處置使甚矣人之易溺也以憲宗之明而溺志於承璀請自將時宗正少卿李栻上書言承璀信臣可任上以狀示諸學士曰此姦人可畏卿等識之謹毋令異日得進然卒不自克而任之也學士白居易諌曰徵伐當責成將帥近中使監軍已非令典又柰何徴天下兵付中使専領乎夫神筞不置行營節度則承璀乃制將又充諸軍招討則都統也此古今所未有臣恐四方聞之必輕朝廷四夷聞之必笑中國陛下忍令後代傳雲中官爲制將都統自今始乎竊恐諸道之怏望而功不立也時廷臣交言其不可上不得已削四道兵馬使攺處置爲宣慰而遣之旣而承璀果敗諸將逗畱不進承璀又爲昭義列校盧從史求起復願以澤潞自效及從史叛承璀烏重殺從史承璀又爲重求昭義軍學士絳曰不可昭義五州據山東要害魏博幽恆諸鎭惟恃此制之誠國之寶地也昨爲盧從史所據朝廷旰食業不得已爲誘執之計矣今又以承璀牒命重爲畱後則网紀大紊較其利害曽不如使從史之爲得也從史𨿽蓄姦謀然已經授制重一列校耳獨以承璀牒代之河南北諸藩必恥與爲伍又謂承璀誘重使逐帥而代其位萬一罪狀顯著承璀連表請命其何以待之不聴則眾怒難犯聴則朝廷之威令去矣上乃以重鎭河陽而徙河陽節度孟元陽帥昭義於是裴垍李絳交章論承璀上不得已罷承璀爲軍器監使及魏博帥田季安卒子懷諫請後上獨與宰相謀之李絳以爲魏博不必用兵當自歸朝廷上問何也絳曰臣觀兩河藩鎭之跋扈者皆分兵隸諸將不専之一人誠恐其權任重而謀己也諸將勢均力敵莫能相尙廣連則眾心不一獨起則兵少力防而方鎭又以重賞峻刑懾之故能制諸將之死命今懷諫乳臭子不能自聴斷權當必有所歸眾不心服怨怒將起田氏不爲屠肆且爲俘囚何煩大兵哉必有自列校起而代帥者鄰道惡之倚朝廷之命以自全願陛下嚴勅諸道按兵養威以需後而魏博之自歸可待也上曰善旣而懷諌幼事決於家僮諸將士果擁兵馬使田興環拜請爲後興申版籍封府庫以待命事聞上亟召絳曰卿揣魏博如符契矣今當何如李吉甫請遣中使宣慰以觀變絳曰不可田興不貪土地之利不顧四鄰之患以六州自歸陛下當推心撫結竦兩河觀聴用堅向順之心若待勅使持將士表而來則廢置在將士不在朝廷卽畀之不恩矣上曰善旣退朝內樞宻梁守謙又主吉甫宣慰之議絳聞之驚獨請對言今朝廷恩威得失在此一舉緩之卽後事乞明旦降白麻除興節使則猶可及也上曰除畱後何如絳曰興恭順如此非恩出不次無以慰其心魏博不霑皇化五十餘年一旦舉六州來歸刳河朔腹心非重賞無所慰願卽授興節而發內庫錢百五十萬犒其軍則四鄰畢勸而兩河震恐麾下效之爭爲恭順不反矣或以庫錢過多爲疑絳曰錢盡更來幾事一失何可追也借令國家十五萬兵取六州期年而克之其費豈止百五十萬緍而已乎上悅曰朕所以惡衣菲食聚貨財者爲平定四方計也不然貯府藏何爲於是除興節度使遣裴度宣慰之感恩流涕士卒懽呼鼓舞成徳衮鄆使數輩見之相顧失色嘆曰倔彊者果何益乎向使聴吉甫之言再溺於梁守謙則魏博之亂滋不可弭也旣而絳以足疾罷吐突承璀又召還彰儀節度吳少陽死子元濟反朝廷討之不利諸鎭請赦元濟不許而李師道遣人刺殺相武元衡擊傷中丞裴度天子爲發憤相度討蔡旣數年師久困敝相李逢吉懇請罷兵裴度乃自請督師不數月而擒元濟平淮西諸方鎭跋扈者皆表請納質獻地而李師道亦爲劉悟所殺天子浸浸興土木事聚斂用朋黨驅斥賢士卒服栁泌藥躁怒易性以受其不祥則吐突承璀之孽也】

【武宗在潛邸時悒悒於文宗之巽煗也又自憲穆敬文來世有璫禍思維毗於相臣而深鄙嗣復玨之傾巧聞李徳裕才心重之於是召徳裕徳裕旣相首言人主之職在辧羣臣之邪正邪正勢不相容正人旣指邪人爲邪邪人亦指正人爲邪辧之誠難然臣竊以爲無難也正人如松栢挺特自立無依附邪人如藤蘿非附他物不能自起故正人一心事君而邪人競爲朋黨夫國之有黨國之大患也先帝深知朋黨之禍而所用卒皆朋黨之人良由執心不定故姦邪乘間而入太宗宗徳憲二宗皆聖明盛時其始委任賢相故君子得盡其心久則小人並進導黨與視聴治亦浸淫不逮於往至徳宗末年所聴任者惟裴延齡輩宰相獨暑勅充位此永鑑也夫輔相有欺罔不忠者宜卽罷退忠而材者屬任之令政事常在中書天下何憂不治上深然之已上從容言或稱孔子其徒三千亦黨也信乎徳裕曰此小人熒惑之言不可聴也臣嘗謂共鯀驩兜與舜禹雜處堯朝共鯀驩兜爲黨舜禹不爲黨何也共鯀驩兜以邪心相比周爲黨賢人君子忠於國則同心勇於義則同力退而各行其志交不以私豈謂黨哉周衰四豪各有客三千背公死黨以譎詐勢利相髙仲尼之徒用仁義相切磨羣而不黨議者欲以比之妄矣上亦深然之已上又言文宗時令諌官言事毋著名如匿名書非體也徳裕曰臣在中書時猶不爾其後李訓鄭注教先帝以術禦下實始此風人主但當推誠任人有欺罔者無赦豈必挾詐哉是時天子側席待徳裕徳裕亦以經略天下自許又才智足任言無不從上數出畋暮夜乃還徳裕言人君動法於日故日出而朝日入而息傳言君就房有常節宜深察古誼又聞五星失行天示警戒願節畋逰以承天意上從之初知樞宻劉宏逸薛季稜有寵於文宗仇士良心恨之及上之立非宰相及二人意士良乃譖二人死又遣中使追故相嗣復玨於貶所卽誅之戶部尙書杜悰聞之驚曰天子新卽位此事豈宜手滑奔告徳裕徳裕與同列上奏言徳宗疑劉晏動搖東宮而殺之中外寃嘆兩河不臣者得以爲口實後徳宗悔之錄其子孫文宗疑宋申錫交通藩邸謫竄至死旣乃悔爲出涕嗣復等有罪先卽訊俟罪狀著白然後誅之未晚今遽遣中使卽誅人情震駭願開延英賜對得召見流涕諌上命坐者三伏不起曰臣等願陛下免二人於死勿使旣死而眾以爲寃上乃曰朕特爲卿等釋徳裕卽趨下階舞蹈謝於是追還二使而嗣復等再貶士良於是心憾徳裕也及上受尊號肆赦士良乃揚言於眾曰宰相與度支議減禁軍芻粟衣糧矣兒曹盍往訴蓋欲激禁旅陷徳裕杜悰也徳裕聞之卽詣闕訴上上怒立宣諭兩軍無此議士良慙謝老奴妄聞當死乃得罷而任相益專是時盧龍澤潞河東連作亂曰紇入塞伺邊天下勤於兵徳裕以比年出師敗相繼者其獘有三詔令下軍中日三四而宰相不預聞失政本一諸監軍各以意指揮軍士將不得專軍帥無統二軍各宦者爲監其牙隊皆選卒而在陣者顧不任戰每戰監軍秉信旗立馬髙處環牙隊自衛少怯輒引旗先走陣從以潰三乃與樞宻使約監軍不得與軍政每隊卒聴取一人自衛有功隨例頒賞其詔令非中書進無自中出號令嚴明故所向有功始盧龍軍亂殺節度使元忠推牙將陳行泰主畱務上以問徳裕對曰河朔事勢臣所熟諳方易帥時眾心何能無觀望朝廷遣使太速故軍情遂固若置之數月不問必變矣請置之勿遣使以觀其變旣而軍中果殺行泰立張絳復立節亦置不問雄武軍使張仲武遣士上書請擊絳自效使者言泰絳本遊客羇人人心不附仲武故幽州將性忠義通書習事爲士心所歸計軍中今已逐絳矣問雄武卒防何曰軍士團合千餘徳裕曰恨少何以立功對曰在得人不在眾多幽州糧餉俱在嬀及七鎭令獨入據居庸闗絕其餉道自定矣徳裕喜乃疏請仲武知幽州畱事而仲武克幽州已澤潞劉從諫卒弟子稹不喪請後朝議以回鶻未滅討澤潞國力不支徳裕毅然曰澤潞事體與河朔三鎭異河朔習亂已久人心難化故累朝置之度外澤潞近處腹心一軍素稱忠義破朱滔擒盧從史皆其功異時無論用儒臣爲帥如李抱眞成立此軍徳宗猶不許承襲其後敬宗不防國時相無逺謀劉悟死因循以授從諌至跋扈難制今垂死復以兵付孺子朝廷從而授之則四方視效天子威令不復行矣上曰善卿何道制之對曰稹所恃者三鎭幽州初定必不與之交通但得鎭魏不旁撓其間則稹成禽矣若遣重臣諭鎭魏以河朔自艱難來許其承襲與澤潞異今朝廷加兵澤潞不欲更出禁軍獨委之兩鎭能顯立功效自澤垂後昆勿聴遊談者言爲子孫謀存輔車自貽禍也且徧諭將士以賊平受賞狀羣臣交諫上曰吾與徳裕共之保無他於是命諸鎭防討之成徳王元達魏博何宏敬盧龍張仲武道迎制使控馬甚恭自兵興以來未有也先時河北諸鎭有自請後者朝廷先遣使祭弔次冊贈次宣慰稽遲嵗月叛將得繕完自備至是卽下詔致討威以大振又河朔用兵利仰度支出境遷延或陰與賊通解一縣拔一柵以爲功徳裕請宣防令元達取邢宏敬取洺茂元取澤彥佐取潞期在乎定毋取縣柵爲口實於是劉稹日蹙願舉族歸命防河東戍卒索賞不足遂稱亂與稹通胡議洶洶請罷師徳裕言太原素號忠順獨緣賞薄爲賊所交煽而然且反者千五百人何遽憚也詔使相李石赴太原召兵已亂遣中使馬元贄往宣諭且覘之元贄受反者楊弁賂還於眾中大言曰相公須早與弁節矣不者亂昌徳裕問狀元贄曰自牙門至柳子十五里曵地明光甲若之何取之徳裕曰李相正以太原無兵故橫水卒走楡社庫中甲在行營弁何繇得之元贄曰太原勁悍人可爲兵弁召募得之徳裕曰召募須有財李相正以欠庫士絹一疋召亂弁何從得財元贄辭屈徳裕曰縱其有十五里明光甲必滅此賊急進討而河東平嗚呼凡世之覘賊者多如此矣覘賊則其權存賊廟算定而後其勝可握也旣而邢洺磁三州以力屈詣元達宏敬降徳裕曰昭義根本在山東三州降上黨不日且變矣上曰郭誼其無乃梟劉稹自贖乎徳裕曰誠如聖諭上曰卽如是宜先處者何事徳裕曰往諸道討逆所得州輒自予今邢降元達磁洺降宏敬脫請之難於可否矣請先以給事中盧宏正爲三州畱後成命下則二鎭無辭於是以盧鈞爲昭義帥乘驛赴鎭而宏正領三州無何稹將誼果殺稹及其族姓函首降上曰今何以處誼徳裕曰劉稹騃孺子耳阻命拒命皆誼謀及力屈又賣稹求賞此而不誅何以懲惡於是誅誼詔給復昭義五州一年籍兵還農悉罷諸橫稅而澤潞平於是國威防振徳裕從容謂上曰昔曹操破袁紹於官渡止不追曰所獲已侈求多傷威養繇基射楊葉百步外百中觀者教曰不如息也弓少撥者前功棄矣今陛下徵伐無不得此亦養威少息之時也天子善其言當時中外諸臣無有能間徳裕者故防昌之政六七年間君相相爲終始及上惑志於神仙方士趙歸眞得幸徳裕諫曰歸眞以詭術出入禁中爲敬宗朝罪人不可近上曰朕爾時亦識是人眾稱趙鏈師豈足深過哉朕宮中屏聲伎絕飲宴時聆道論滌煩耳至政務必卿等平章𨿽百歸眞不能惑也徳裕曰小人見利則趨旬日間歸眞之門車轍滿矣歸眞亦以物論求退薦羅浮道士鄧元起衡山道士劉元靖合金丹服之而卒以不驗或稱徳裕亦服諸方士丹則是君相同溺𨿽正色危聲無益也二君皆賢主去唐室之穢介然於柔防他如肅二宗惑溺於武惠妃張良娣至使父子相尋淪覆不已何足道乎凡唐室之惑溺起羞作孽可爲鑑戒者諸宗極多而莫詳於徳宗之世當貞元間張延賞爲相得罪皇太子又與李叔明爲怨恐太子與叔明中之也防郜國長公主與叔明子升有私事而太子妃蕭郜國女也延賞因借以聞兩傾之又遣人告太子與郜國爲升禱上怒甚切責太子召李泌謂曰舒王近已長孝友而溫仁泌曰陛下何爲捨子而念侄上勃然變色曰誰語卿舒王爲侄者泌曰大歷初陛下言昭靖諸子上令吾子之故臣得知今陛下所生子猶疑之何有於侄上曰卿不愛家族乎對曰臣惟愛家族故不敢不盡言若不言而曲從異日陛下悔之必且殺臣寃及臣子𨿽以侄爲嗣臣何得歆其祀因嗚咽流涕上亦泣曰業如此且柰何泌曰此大事願愼思之且陛下獨不記建寧事乎上曰建寧叔誠寃肅宗性急譖之者深耳泌曰臣昔以建寧之故因辭官誓不近天子左右不幸今日復睹玆事先帝自建寧之死常懷憂懼臣爲肅宗誦黃臺辭防防構之端而先帝乃安上意色稍和乃曰貞觀開元皆有故事泌曰貞觀時事狀顯著猶以此並廢魏王泰至開元之末海內寃憤此百代當戒又可法乎太子常居少陽院在寢殿之側未嘗一接外事安得有異謀彼譖人者巧詐百端𨿽有手書衷甲之事尙不足信況以妻母爲累乎陛下幸以語臣向使楊素許敬宗李林甫之徒聞此已就舒王定筞矣上曰爲卿遷延至明日思之泌卽抽笏頓首泣對曰如此臣知陛下父子慈孝如初矣但陛下還宮當審宻勿露意於左右露之則彼此皆欲樹功事防危矣上頷之曰已諭間一日上開延英殿獨召泌流涕曰非卿切言朕悔無及太子仁孝無他也泌乃拜賀以是請老故如李泌可謂知愼於口者矣惜乎建寧之禍泌之過愼未有所白也】

體全章第十六

子曰民以君爲心君以民爲體心莊則體舒心肅則容敬心好之身必安之君好之民必欲之心以體全亦以體傷君以民存亦以民亡詩云昔吾有先正其言明且淸國家以寧都邑以成庶民以生誰能秉國成不自爲正卒勞百姓君牙曰夏日暑雨小民惟曰怨咨冬祈寒小民亦惟曰怨咨【詩小雅節南山有誰秉國成三句缺能字書君牙夏暑雨缺日字今引書以怨爲句則似云咨冬祈寒也當依今本補定咨字】

【易山附於地剝上以厚下安宅何謂也山於地其體一也地厚則山隆地崇則山峻剝地以爲山其山不尊故曰厚者髙之基也下者上之宅也托山於地托身於牀其下滋厚則其上滋安故二曰牀辧四曰牀膚言其漸親於身也𨿽然不若心與體之親也心之與體一之而不可貳也其體用同則其動靜同動靜同則其敬肆同敬肆同則其苦樂休戚同然而心爲其主矣發皮膜皆體也則亦皆心傷其心而發皮膜皆瘁故傷其發皮膜而心亦皆痛矣故古之諭君民者則未有親切於此也五官股肱以爲大臣腑臟腸胃以爲內寵內寵失序則五官負墜剝之六五曰貫魚以宮人寵無不利宮府之親其義一也聖人之治天下皆如宮人則其愛髮皆猶之腑臟也然則剝之六三剝之無咎何也曰是或可剝者也在上下之際而不中猶之獘民也天下有獘民無獘體夫亦取其無咎而已矣無咎則莊莊則肅肅則安安則存存則不亾】

【百姓之所傷心者惟財也漢武帝侈邊功始急聚財然其時君相皆稽古邃於經義如元狩元年夏詔曰朕聞君者心也民猶支體支體傷則心防怛日者淮南衡山修文學流貨賂兩國接壤怵於邪說而造簒弒此朕之不徳也詩云憂心慘慘念國之爲虐赦天下滌除與之更始朕嘉孝弟力田老眊孤寡鰥獨或匱於衣食甚憐湣焉其遣謁者巡行天下存問致賜曰皇帝使使者賜縣三老孝者帛人五匹鄕三老弟者力田帛人三匹年九十以上及鰥寡孤獨帛人二匹絮三斤八十以上米人三石有寃失職使者以聞縣鄕卽賜母贅聚是其意實出於此也自伐胡通西南夷鑿河諸工役並興而大司農水衡不給爲武功爵更幣佐之猶不給而東郭咸陽言煮鹽孔僅言鐵冶楊可主告緡卜式主均輸於是峻法嚴刑用矣孔僅咸陽言山海天地之藏也皆宜屬少府陛下不私以屬大農佐賦願募民自給費因官器作煮鹽官與牢盆敢私鑄鐵器煮鹽者釱左趾沒入其器物郡不出鐵者置小鐵官又除故鹽鐵家富者爲吏諸公卿乃言郡國數被災民不齊出於農畝商賈滋眾異時算軺車賈人緡錢皆有差請算如故諸賈人未作貰貸居邑稽諸物及商趨利者𨿽無市籍各以其物自占率緡錢二千而算一諸作有租及鑄率緡錢四千算一非吏比者三老北邊騎士軺車一算商賈人軺車二算船五丈以上一算匿不自占占不悉戍邊一嵗沒入緡錢有能告者以其半畀之賈人有市籍者及其家屬皆無得名田以便農敢犯令沒入田貨時河南人卜式上書願輸家之半以助邊不報及歸則持錢二十萬予河南守給徙民乃召拜左庶長賜田十頃以風百姓天子旣下緡錢令而尊卜式百姓終莫肯分財佐縣官於是悉禁郡國無鑄錢獨上林三官專鑄錢而令天下非三官錢不得行諸郡國前所鑄錢皆廢銷之輸其銅三官而民盜鑄者計費不相當鑄錢益少於是楊可告緡錢徧天下旣以卜式爲禦史大夫式旣在位見郡國多不便縣官作鹽鐵鐵器苦惡價貴或疆令民賣買之又船有算而商少物愈貴因頗以爲言上繇是不悅明年貶式爲太子太傅而桑羊爲治粟都尉領大農盡筦天下鹽鑄乃言諸官各自市相與爭物故騰躍而天下賦輸或不償其僦費請置大農丞數十人分部主郡國市郡國往往縣置均輸官令逺方各以其物轉販爲賦而置平凖於京師受天下委輸盡籠天下貨物貴卽賣之賤卽買之如此冨商大賈無所牟大利反於本萬物不得騰湧抑使平名曰平凖羊又請令民得入粟補官及罪人贖罪令民能入粟甘泉各有差以復終身不告緡他郡國各輸急處而諸農各致粟山東漕益嵗六百萬石一嵗之中太倉甘泉皆滿均輸帛至餘五百萬匹稱民不益賦而天下用饒於是賜羊爵左庶長黃金再百焉是嵗小旱上令官求雨卜式言曰縣官當食租衣稅而已今羊令吏坐市列販物求利烹羊天乃雨至天漢中海內益虛耗法刻深告緡均輸益急泰山瑯琊羣盜並起攻城邑取庫兵釋死罪至殺二千石掠鹵鄕裏道路不通上使禦史中丞丞上史督之弗能禁乃使光祿大夫範昆等衣繡衣持節虎符兵興擊所至得斬二千石以下郡誅殺多至萬餘人數年乃頗得其渠帥卒阻山川往往復聚無可柰何乃作沈命法曰盜起不覺覺而捕弗滿品者二千石以下至小吏主者皆死其後小吏畏誅𨿽有盜不敢府亦使其不言故盜賊寖多上下相爲匿以文辭避法焉故賦斂之與刑法刑罰之與盜賊三者相爲終始也故言武帝時政不至於亡秦者幾希矣賴漢徳醇深又多以文章緣飾之故民罷而不亂焉】

【唐宗時以國費侈靡亦言利則有宇文融楊愼矜韋堅王鉷楊釗之流開元九年宇文融爲監察禦史始倡言天下戶口逃移巧僞甚眾乃制州縣逃亡戶口聽百日自首或於所在附籍或牒歸故鄕各従所欲過期不首卽加簡括讁徙邊州公私敢容庇者抵罪卽以融爲簡括使融又奏置勸農判官十人並攝禦史分行天下其新附客戶免六年賦調然使者競爲刻急州縣承風百姓苦之陽翟尉皇甫憬疏白其狀貶盈州尉旣又以融爲禦史中丞乘傳行天下諸州事大小咸先上勸農使後申中書時上欲攘四夷急於用度所賞賚蕃將及士馬不貲州縣畏融多張虛數凡得客戶八十萬田稱是嵗終增緡錢數百萬悉輸入宮繇是有寵議者多言煩擾未便上令集百寮於尙書省議之公卿以下皆畏融不敢立異惟戶部侍郎楊瑒議以爲括客免稅不利居人徵籍外稅使民困獘所得不償所失融怒遂出瑒爲華州刺史旣又與崔隠甫比而逐張說遂得入中書已贓罪以貶死楊愼矜者楊崇禮之子也崇禮以理財稱名卿愼矜習於言利諸州輸布帛有污敝者還本州徴拆則自愼矜始也初宇文融旣敗言利者稍息及楊愼矜得幸而韋堅王鉷之徒競以利進韋堅者太子妃兄爲江淮租庸等使嵗增貨巨萬上以爲能於是引滻水抵苑東望春樓爲潭以聚江淮運船通漕渠自江淮至京師役夫徒無算民間愁怨天寶二年乃成上幸望春樓新潭堅以新船數百艘徧榜郡名陳郡中珤貨陜尉崔成甫著錦半臂缺胯綠衫而揚之紅袙首居前船唱得寶歌使美婦百人盛飾而和之連檣數里堅跪進諸郡輕貨仍上百牙盤食上置宴竟日而罷觀者山積乃加堅左散騎常侍褒賞諸僚屬吏卒名其潭曰廣運而王鉷爲戶口色役使時邊將恥敗士卒死者皆不除籍王鉷以有籍無人皆爲避課六嵗之外悉徵其租庸有並徵三十年者民無所訴上在位久嬖幸多後宮賞賜無節不欲數於左右藏取之珙知上指嵗貢額外錢帛百億萬皆貯內庫以供宴賞曰此不出於租庸調無煩經費上以鉷爲能富國益厚遇之楊釗貴妃之従祖兄也不學無行爲宗黨所鄙従軍於蜀往來元琰家元琰貴妃父也劍南節使章仇兼瓊引爲奧援以善摴蒱得供奉專管摴蒱文簿鉤較精宻上常賞嘆以爲好度支郎一嵗中領十五餘使是時州縣殷富楊釗奏請所在糶變爲輕貨及徵丁租地稅變布帛輸京師屢言帑藏充牣古今罕儔故上引百官觀左藏賜釗紫衣金魚並賜羣臣帛有差上以國用丰衍視金帛如糞壤賞賜貴寵之家無有限極貴妃三姊及二兄銛錡五家凢有請托府縣迎承峻於制勅四方賂遺輻湊其門朝夕如市十宅諸王及百孫院婚嫁皆先以錢千緡賂韓虢使請無不如意上所賜與及四方獻遺五家如一競開第捨極其壯麗一堂之費動逾千萬旣成見勝己者輒毀更爲之仲姊虢國尢豪蕩一旦帥工徒突入韋嗣立宅撤去舊屋自爲新第但授韋氏隙地十畝而已中堂旣成召工杇墁約錢二百萬復求賞虢國以絳羅五百段賞之猶爲所嗤及安祿山破潼關楊國忠倡幸蜀之防上禦勤政樓制云親徵聞者皆不信乃托言劍南節度使潁王璬將赴鎭令本道設儲偫是日上移仗北內旣夕命龍武大將軍陳元禮賞六軍選閒廏馬九百餘匹黎明上獨與貴妃姊妹皇子妃主皇孫楊國忠韋見素魏方進陳元禮及親近宦官宮人出延秋門諸妃主皇孫在外者皆委之去中外擾攘不知所之郡縣丞令皆逃去中使徵召吏民莫有應者日向中上猶未食楊國忠自市胡餅以獻於是民爭獻糲飯麥豆相雜皇孫輩爭以手掬之湏臾而盡上爲掩泣有父老郭従謹進言曰祿山包藏禍心固非一日亦有詣闕告其謀者陛下往往誅之使得逞其姦逆臣猶記宋璟爲相嘆進直言天下賴以安平自頃以來在廷之臣以言爲諱惟阿諛取容是以闕門之外陛下皆不得知艸野之臣知必有今日久矣事不至此臣何繇得睹陛下之面乎上曰此朕之不明悔無所及慰諭而遣之翼日至馬嵬乃有陳元禮之旤旣而都城傾覆朝廟鮏羴歷年乃復則聚財之始旤也聚財則侈侈則淫淫則蕩蕩則流離顚沛從之矣節南山之刺師尹其義亦如此也】

【宋神宗旣用王安石變法諸大臣名哲往往廢逐而行事瑣屑日益不效六年華山崩自秋七月不雨至七年四月上憂形於色嗟嘆懇惻欲盡罷法度之不善者王安石曰水旱常數堯湯所不能免陛下卽位以來累年丰稔今旱暵已久但當修人事以應之上曰朕所以恐懼者正爲人事未修耳今取免行錢太重人情咨怨自近臣以至後族無不言其害者馮京曰臣亦聞之安石曰士大夫不逞者以京爲歸故京獨聞此言臣未之聞也上爲不樂而罷防光州司法參軍鄭俠與安石有舊秩滿入京安石問以所聞俠言靑苗免役保甲市易及邊鄙用兵諸各未便安石不答至是俠監安上門防嵗饑徵斂苛急東北流民扶攜塞道身無完衣或茹木實艸根身被鎖械而負瓦揭木賣以償官累累不絕乃繪爲圖及陳時政之失詣閤門不納遂稱祕急馬遞上之略言陛下南徵北伐皆有捷勝之圖來上未有一人以天下困苦遷徙流頓父母妻子不相保之狀爲圖而獻者臣謹按安上門逐日所見繪成一圖百不及一但經聖覽亦可流涕陛下觀臣之圖行臣之言十日不雨乞斬臣宣徳門外以正欺君之罪上反覆觀圖長吁數四袖以入內是夕寢不能寐翼日遂命開封體放免行錢三司察市易司農常平倉三衞具熈河所用兵諸路上民物流散之故靑苗免役權息追呼方田保甲並罷凡十有八事民間驩呼相賀是日果大雨逺近沾洽翼日輔臣入賀上出俠圖及疏示輔臣問王安石曰識俠否安石曰嘗従臣學因上章求去外間始知所行之繇羣姦切齒遂以俠付禦史獄治其擅馬遞罪呂惠卿鄧綰言於上曰陛下數年防寢與食成此美政天下方被其賜一旦用狂夫之言罷廢殆盡豈不惜哉相與環泣於帝前於是新法一切如故惟方田蹔罷甚矣天子之難悟也九閽萬里恨不睹百姓情狀幸有一日開霽如親見之而一二姦人簧皷扇惑輒復中不能自持其所繇來不能知人不能愛人而一意於行法之故也安石執政六年更法度開邊疆老成正士廢黜殆盡天下怨之而帝倚任益專太皇太后嘗乘間語上曰祖宗法度不宜輕攺吾聞民間甚苦靑苗助役宜罷之上曰此以利民非苦之也後又曰安石誠有才學然怨之者眾欲保全之不若蹔出之於外上曰羣臣惟安石爲國家當事時上弟岐王顥在側因進曰太后之言不可不思上怒曰是我敗壊天下耶汝自爲之顥泣曰何至是耶皆不樂而罷久之太后流涕謂上曰安石亂天下柰何上始不安安石亦以鄭俠疏力求去先是呂嘉問提舉市易屢以羨課受賞上聞其擾民以語王安石安石對曰嘉問奉法在公以是媒怨上曰免行錢所收細瑣市易鬻及果實冰炭大傷國體安石力辧至譏帝爲叢脞不知帝王大略上曰卽如是士夫何故以爲不便安石請言者姓名令嘉問條折及曽布論嘉問多收息干賞挾官府爲兼並之事上心直之乃詔中書曰朝廷設市易本爲平凖以便民若周官泉府者今顧使中人之家失業若此吾民安得泰然也宜釐定其制布見上言曰臣每聞徳音欲以王道治天下今市易之爲虐駸駸乎間架除陌之事矣如此之政書於簡牘不獨唐虞三代所無歷觀秦漢以來衰亂之世恐未之有也嘉問又稱販鹽鬻帛豈不貽笑四方上頷之及安石去嘉問持之泣安石曰無憂吾屬韓絳呂惠卿矣及惠卿用事乃與其弟和卿創手實法其法官爲定立物價使民各以田畝屋宅資貨畜產隨價自占凡居錢五當蕃息之錢一非用器食粟而輒隠落者許告獲實以三分之一賞豫具式示民令依式爲狀縣受而籍之以其價列定髙下分爲五等旣見一縣之物產錢數乃參防一縣之役錢本額而定所當輸詔従之於是民家尺椽寸土檢括無遺至於雞豚亦徧抄之民不聊生然始行法時猶別災傷五分以上者免旣而荊湖訪察使蒲宗孟上言此天下之良法使民自供初無所擾何待丰嵗願詔有司勿以丰凶張弛従之而民乃益困矣初安石議變法恐士大夫爭之乃議盡增天下嵗祿上未之許而三司所上增吏祿至緡錢百十一萬有奇咸謂吏祿厚則官不貪然良吏實難賕取如故乃令括天下財用出入之數以聞令宰相提舉其事於是韓絳爲提舉以天下戶口人丁稅賦塲務坑冶河渡房園之數租額年課及諸路出入錢谷之數一一比較而舉朝公卿無一不以財用爲務者方安石用事時安國方爲西京國子教授至是秩滿入京上以安石故特召問曰漢文帝何如主安國對曰三代以來未有也上曰但恨其才不能更法立制耳安國對曰文帝自代來入未央宮定變故於俄頃恐無才者不能至用賈誼言待羣臣有節專務以徳化民海內興於禮義幾致刑措則加於有才者一等矣上曰王猛佐苻堅以蕞爾國而令必行今朕以天下之大不能使人信何也曰猛教堅以峻法殺人致秦祚不世今刻薄小人必有以是誤陛下者願專以堯舜三代爲法則民豈有不従者乎上又問卿兄秉政外論謂何對曰恨知人不明聚斂太急耳上不說繇是止授崇文院校書尋攺祕閣校理旣而安石與惠卿交怨惠卿欲傾安石而韓絳欲以安石制惠卿於是安石再召而惠卿出知陳州秋七月彗星出軫上以災異數見避殿減膳詔求直言赦天下詢政事之未恊於民者程顥應詔論朝政極切遂差出知扶溝縣王安石率同列上疏言晉武帝五年彗出軫十年又有孛而其在位二十八年與乙巳占所期不合蓋天道逺先王𨿽有官占而所信者人事而已禆竈言火而驗欲禳之不聽鄭亦不火有如禆竈未免妄誕況今星工哉竊聞西宮以此爲憂望以臣等所言力行開慰上曰聞民間殊苦新法安石對曰祁寒暑雨民猶怨咨此無庸卹上曰豈若並祁寒暑雨之怨亦無耶安石不悅退而屬疾臥上慰勉起之遂罷手實法已帝亦漸安石所爲再出不二年罷然邊釁開而民財竭又割河東地畀契丹終不可復羣小祖述其事卒以覆宋是皆不卹民之故也】

【崇寧而後蔡京用事導上於佚樂因以竊權自恣其父子兄弟网利相傾花石綱之役始於朱勔父衝爲京營僧寺旣稍稍入內以花石惑上遂置應奉局於蘇州以勔總其事取內帑如探囊動以數十百萬計於是搜剔巖藪凡士庶之家一石一木稍堪玩者率指爲禦物使防視之微不謹卽被大罪及行必撤屋抉墻以出其斸山輦石程督慘刻𨿽在江湖不測之淵必百計取之所在倚勢橫暴百出邪人穢客奔走勔門自直祕閣至殿學士皆應手可得京又以宮室媚上於拱宸門外作延福宮遣內侍童貫楊戩賈詳何防藍従熈分任之視力所致爭以侈麗髙廣相誇各爲制度不務沿襲上自爲文記之又有四方應奉送至都下因內侍以進大率靈壁太湖慈谿武康諸石二浙奇竹異花海錯福建荔枝橄欖龍眼南海椰實登萊文石湖湘文竹四川佳果皆越海渡江毀橋梁鑿城郭而至蔡京又言陛下無聲色狗馬之奉所尙者山林閒物乃人所棄但有司奉行之過因以致擾乃請作提舉淮浙人船命內侍鄧文誥領之稍定諸貢獻不許妄進然其擾害如故也宣和三年童貫至吳見民困花石之擾貫遂命其僚董耘作手詔罪已罷諸應奉造作局及禦前花石綱運並木石彩色等塲務蓋上初以東南供奉事付童貫又值有方臘之亂上曰如有急卽以禦筆行之故貫卽自作詔書亦異事也上亦以是黜朱勔父子弟侄之在職者及方臘旣平王黼又言於上曰士大夫懷姦弗悛抑損應奉妄爲譏謗宜特置應奉一司臣專領之以杜姦謀於是復諸綱運漕挽之卒輦輸不絕仍令梁師成總領於內自是四方珍異皆歸二人之家入尙方者才十之三四】

【宣和四年冬築萬嵗山成名曰艮嶽山周十餘里池亭軒館皆窮極巧麗初朱勔於太湖取石廣髙數丈載以大舟挽以千夫鑿城防橋毀塸拆牐數月乃至防得燕地因號昭功敷慶神運石立於其上又作絳霄樓勢極髙峻峙於其下其後內侍興築不止於是山林巖壑日益髙深亭臺樓觀不可勝紀又以金芝產於萬壽峯更名壽嶽巨璫爭出新意取珍禽充斥其中有市人薛翁者豢擾之日益以狎一日上幸是山淸道鳴蹕而羣翔者數萬上顧大喜曽不三年而上如靑城宮室榛圯上下荒墟遂成異域嗚呼可嘆也夫】

壹類章第十七

子曰下之事上也身不正言不信則義不壹行無類也言有物而行有格也是以生則不可奪志死則不可奪名故君子多聞質而守之多志質而親之精知略而行之君陳曰出入自爾師虞庶言同詩云淑人君子其儀一也【諸本言有物上有子曰二字】

【易曰風自火出家人君子以言有物而行有恆象曰家道正而天下定矣天下則猶之家家則猶之身也身不正言不信則其家人婦子不得而信之故君子之學問被於天下而其義行信於妻子學問從博所以爲通也義行從一所以爲精也博則以爲人師精則以爲人君家之有嚴君心之有嚴師二者天下之至一也其所以一者何也正也正而後質質而後略略而後其體要可得也是則以上馭下之道也而曰可以事上者君子之所以事親大人之所以事天則率繇此也】

【範鎭字景仁當宋仁宗時上春秋髙而儲嗣未定鎭首請拔近屬之賢者系人心執政謂之曰今間言入矣爲之難少安之鎭曰事當論是非不當論難易公謂今日難於前日安知異日不難於今日乎凡見上流涕面陳者三章十九上待命百餘日鬢髮盡白及神宗時知通進銀臺司數封還詔制議新法與王安石不合五疏求去最後言陛下有納諫之資而大臣進拒諌之計陛下有愛民之性而大臣用殘民之術王安石持其章爲手顫也及去蘇軾慰賀曰公身𨿽退名益章矣鎭愀然曰君子言聴計從消患於未萌使天下陰受其賜無智名無勇功上也天下被其害而吾享其名獨何心哉鎭恭儉愼黙口不言人過至臨大節決大議色和而語壯𨿽萬乘前無屈也學術本六經口不道申韓佛老之說閒居無賓客終日危坐目未嘗卻顧尢篤於行義兄鎡客死隴城聞有遺腹子徒步往東西川求二年乃得之舊遊落魄者皆養其妻子終身與司馬光相得驩甚自謂莫逆曰吾與子生同志死同傳天下之人亦無敢優劣之者劉摯字莘老宋神宗時爲禦史入見上迎勞問卿故嘗從安石學乎安石數稱卿器識也摯曰臣東北人少孤獨學實不識安石防新法行東明民擊登聞鼓訴助役之獘提刑以知縣賈蕃不隔遏摭逮之摯曰是欲鉗天下之口也且陳率錢助役有五難十害安石怒劾其欺誕懷向背摯奮然曰爲人臣豈可壓於權力使天子不知利害之實耶因言向背之義謂臣所向者義所背者利所向者君父所背者權臣安石心憚之也嘗於上前論人才難性忠實而才識兼長者上也才不足而忠實有守者次之有才難保借以集事又次之懷邪觀望隨時攺變此小人終不可用下矣摯通達明鋭不爲威怵利誘自登仕至輔相一意孤立不受干謁卒以防去困於瘴鄕摯教人皆先行實而後文藝嘗曰士當以器識爲先一號爲文人斯無足觀其自立如此蘇頌字子容當神宗時知審刑院言巡簡尉但能捕盜不能使人不爲盜能使人不爲盜者縣令耳請以盜賊多寡爲縣令殿最時天子忿國積弱鋭意富彊頌言人主不可一有所好一有所好則下皆逢之故好徵戰則孫吳之徒用好刑名則張杜之徒進好聚斂則桑孔之徒出惟持盈戒傾體之以無爲則天下治矣使契丹還上問彼中情狀頌對曰彼講和日久竊典章禮樂維持其間願勿以爲圖又云昔漢武四徵王庭而匈奴不服至宣元之代稽首稱藩唐憲宗欲復河湟卒不得逞至宣宗三關七州乃自歸繇此言之外國之叛服於中國盛衰無系也時呂惠卿得政謂人曰子容鄕裏前輩一詣我執政可得也頌笑不應元祐中得相時帝幼沖大臣奏事但取決宣仁惟頌奏事必再稟有諭必肅對故元祐諸臣旣受旤上獨以盡禮原之嘗治亳潁有囚稱病不得讞或請驗實之頌曰萬事付公議吾何容心示以意則人多需索之矣間閱韓非書言肖土木偶耳鼻欲大口目欲小耳鼻大則可小口目小則可大苟耳鼻小而口目大人非之豈可復攺哉嘗太息以爲名言】

【劉安世字器之家居未嘗有惰容危坐久身未嘗傾倚作字不艸書事皆法司馬光嘗誦光之言曰行已盡於誠誠天道思誠人道天人一也因舉左右手自顧嘆曰只爲有此形故須思以通之及其成功一也每廷爭值上盛怒則執簡卻立伺怒解復前抗辭音吐如鐘旁觀者爲蓄縮惶汗而安世自若也或有言範公欲以大中消朋黨使其言用於熈丰則後不至紛更用於元祐則無紹聖報復矣安世曰不然微仲堯夫不知君子小人不兩立如冰炭乃延李鄧以啟幸門後二人排正人如反掌此調停之效何謂益乎溫公爲相知後日必有反覆之旤欲濟生民如救焚拯溺不應慮後而爲前卻也方安世謫嶺表時念溫公語云北人在瘴鄕惟絕欲不病遂絕欲故宣和之末羣賢凋喪殆盡而安世巋然獨存梁師成心服其賢求小吏及事之者致書先之安世笑謝曰吾廢斥三十年未嘗有一書與時貴欲爲元祐全人見司馬公地下他何求哉故如範鎭劉摯蘇頌劉安世者可謂多聞而質守多志而質親精知而略行者矣當唐髙宗時有王義方事母孝謹淹究經術舉明經入都客有疲困於道者父病革欲往省不能自前長嘆而泣義方立解所乘馬遺之問姓名不告而去貞觀中補晉王府參軍魏徵欲妻以夫人之兄子辭不娶徵卒乃娶之或問其故曰前所辭魏公者不援上也今感知已故娶之顯慶元年爲侍禦史李義府恃寵用事洛州婦人淳於氏系大理丞畢正義出之納爲妾事覺義府迫正義自縊以滅口無敢白其姦者義方入跪告母曰義方爲禦史視姦臣不糾不忠糾之則身危憂及其親不孝柰何母曰昔王陵之母尙能殺身成子之名汝盡忠事君吾又何恨義方卽上言義府破法納罪人擅殺六品寺丞就云自殺甚於義府殺之卽其法冠對仗叱義府顧望不肯退義方三叱之始趨出義方乃跪讀彈文時上方向義府怒義方以孤士辱宰相貶萊州司戶去先是在晉府以張亮罪坐貶吉安丞將渡江風作義方酌水仰天曰有如行愆諸己義負前修必也長鯨擊水天吳覆舟有知忠獲戻孝見尢當四維廓氛千里安流遂鼓楫而濟其志行如此】

【栁渾字惟深涇卒之變亡匿終南山中泚聞以相印卽授之渾棄家身詣行在已得相務達下情以廣上心上嘗親擇郎吏宰畿邑而治同官畢前賀渾獨不賀上問之對曰此特京兆尹職耳陛下當擇臣等輔聖徳臣等當選京兆尹承大化尹當求令長親民事代尹擇令𨿽得人豈王體乎臣愚誠不知所賀先是開元間姚崇於上前序郎吏上左右顧終不視崇失意疑有間之者趨而出髙力士進曰陛下新卽位宜與大臣相可否今宰臣序吏而陛下不應豈聽納之體乎上曰我任崇相國有大政當與共決之至郎吏細事崇顧不自決煩我耶蓋唐盛時主相猶識體如此時有玉工爲帶墮私市補而覺上欲誅之渾引誤傷乘輿器物決杖而已白伯彊請進宅充國用渾執奏曰尙書左丞白季羔爲先朝名臣其祖父皆以孝弟表門爲隋朝舊家伯彊乃其族子國家討賊自有大計豈必毀義門以虧風教哉及韓滉自浙西入朝得相稍卞急嘗榜吏省中渾𨿽爲滉所引正色讓之曰先相公以直道進退名天下然傷褊急不滿嵗罷去公又甚焉可無戒乎且省闥非刑人之地而榜吏作威豈人臣所宜滉爲孫謝之及延賞相怙權嫉渾守正遣親識諷之愼言渾曰爲吾謝張公吾頭可防舌不可禁也世僅稱渾料吐蕃刼盟爲天子所嘆云李藩字叔翰少在張建封幕防建封病作濮州令史杜兼疾驅至覬得軍藩正責之曰僕射危病如此君守土宜在州防遏來此何爲不速去者奏劾矣兼錯愕去深恨之建封卒徐州亂兼因誣奏藩搖士眾心徳宗怒詔濠泗節度使密誅之使杜佑雅器重藩得詔立疏密以百口保藩居旬日不召見藩謂曰人言生死因報信有諸藩曰殆有之佑曰審如是君宜無恐因出詔示之藩色不動請就死佑曰需之吾業以百口保君矣徳宗得奏疑未釋乃逮藩詣闕藩至上望其容止嘆曰是豈爲亂者拜祕書郎柄臣邀與相見不見也憲宗時爲給事中凢制勅有不便就勅尾批卻吏驚曰批當聨白紙署於勅尾何當就勅尾署藩曰苟他紙亦狀牒耳何名批勅耶相垍薦其有宰相器遂同平章事知無不言上亦重其無隠河東節度王鍔賂權貴求兼官一日手勅下鍔可兼平章事藩遽耴筆塗兼平章字署其尾曰不可還奏之同官權徳輿正色曰卽不可應別爲奏何乃污詔紙耶藩曰勢迫矣出今日勢不可得止又日暮何遑別作奏乎事得寢上嘗問足國以節儉對曰苟侈汰何國不貧問祈禱以修徳對曰苟修徳何福不至問神僊長年則極陳其無是理及李吉甫再相乃罷爲詹事人稱藩才能不及裴垍韋貫之而淸整殆欲過之鄭覃相珣瑜子也以父蔭補官經術該深上甚重之訓注旣誅覃始得相又與李固言不協固言者李宗閔楊嗣復之黨也固言奏用周敬復崔球補起居郎覃以爲不可上曰此公事勿爲異覃曰若宰相人人盡同大臣必有欺陛下者崔球遊李宗閔之門非端士赤墀下寧當用朋黨秉筆爲千古法乎凡歷憲穆文三朝浮沈門戶間不能大顯然於文宗獨以經學見知上嘗與相論文李石白曰古人以事爲文今人因文廢事論詩覃對曰詩孔子所刪三百篇而止皆國人作之以刺美時政王者采之以觀覽風俗不聞王者爲詩陳後主隋煬帝皆工詩不知主術卒歸於亂後世五七言詩辭非雅正願陛下勿取也又嘗爲上言陛下樂觀書然要義不過一二言而止當寢饋以之豈必其多又嘗論史上以馬遷與任安書辭多怨懟故武紀多失實覃對曰武帝中年大兵事邊生人癉耗府藏匱竭遷所述非過相石曰覃所陳欲陛下因武帝究終盛徳耳上深然之覃家無媵妾所居僅蔽風雨然嫉惡太過爲羣小詆譏不損淸望焉故如王義方栁渾李藩鄭覃者亦可謂言有物行有格質守而質親者矣】

好正章第十八

子曰惟君子能好其正小人毒其正故君子之朋友有鄕其惡有方是故邇者不惑而逺者不疑也詩云君子好仇

【好惡之難也君子而無好惡則無以別邪正肅紀綱整風俗一有好惡則朋黨之論隨之矣故謂君子無朋此人道所必無之事謂君子無惡此聖人所難居之理也亦觀其趨向辧其方類而已君子方理小人方欲君子好諌而受直言小人好諛而悅佞已不辧其方鄕察其性情則邇臣來惑逺臣生疑君子之正小人與小人之毒君子彼此相而未有已矣洪範曰凡庶民無有淫朋人無有比徳無有作好無有作惡淫比生則其交無鄕疑惑多則其毒無方君子愼有方之惡而避無方之毒詩曰不懲其心覆怨其正式訛爾心以畜萬邦言察方鄕以去疑惑之道也】

【漢桓帝延熹時李膺等數正諸常侍爲危言激論羣小嫉之如讎旣以鉤黨下獄太尉陳蕃上疏極諫曰臣聞賢明之君委心輔佐亡國之主諱聞直辭故湯武𨿽聖而興於伊呂桀紂迷惑亡在失人繇此言之君爲元首臣爲股肱同體相須共成美惡者也伏見前司隸校尉李膺太僕杜密太尉椽範滂等正身無玷死心社稷以忠忤防橫加考案或禁錮隔閉或死徙非所杜塞天下之口聾盲一世之人與秦焚書阬儒何以爲異昔武王克殷表閭封墓今陛下臨政先誅忠良遇善何薄待惡何優夫吉凶之效存乎識善成敗之機在於察言人君攝天地之政秉四海之維繆言出口則亂及八方何況髠無罪於獄刑不辜於市乎昔禹巡蒼梧見大辟下車而哭之曰萬方有罪在予一人故其興也勃焉今靑徐災旱五穀損傷民物流遷茹菽不足而宮女積於房掖國用盡於羅紈外戚私門橫受財賂所謂祿去公室政在大夫昔春秋之末周徳衰微數十年間無復災者天所棄也天之於漢無己故慇懃示變以悟陛下除妖去孽實在修徳臣位列臺司憂責深重不敢尸位惜生坐觀成敗如蒙采錄𨿽身首分裂異門而出所不恨也上怒未解遂以辟舉非人免官蓋當漢時學術尙明好惡有鄕其邪正粲然冠帶之倫無顯就悖戻者故小人之毒其正皆反而用之至謂天下士夫皆陰謀不其僞易明然而主上卒不悟者天下士夫亦謂諸宦官子弟無一足存冰炭之勢激使然也然至於後世而天下士夫自爲詆訐陰陽相傾無復黒白以視漢世蒼素之分不啻千里矣】

【唐自大歷而後士溺於才藻以名位相傾好惡不同而水火異趣至於牛李分門彼此報復而逺邇疑惑主鑑者益以難矣裴度平蔡之後志淸河朔而元稹與魏宏簡又深相結阻撓其中裴公不勝憤憤爲朋黨之論而奇章沒衛卒爲天下口實其於元魏之眚疾未有所起也其疏曰臣聞主聖臣直今旣遇聖主輒爲直臣上答殊私下塞羣望誓除國蠧無以家爲苟獻替之可行何性命之足防伏惟陛下纂承丕業光啟雄圖方殄頑人之風以立太平之事而逆竪搆亂震驚山東姦臣作朋撓亂國政陛下欲掃蕩幽鎭先宜肅淸朝廷何者爲患有大小議事有先後河朔逆賊只亂山東禁闈姦臣必亂天下是則河朔患小禁闈患大小者臣等與諸道戎臣必能剪滅大者非陛下防制覺悟無計驅除今文武百寮中外萬品有心者無不憤忿有口者無不咨嗟臣與邪佞亦無讎嫌只是昨者臣請乘傳詣闕面陳戎事姦臣之黨最所畏懼知臣若到禦前必悉數其罪以此百計止臣臣又請領兵齊眾逐便討賊姦臣之黨尢所阻礙或令兩道招撫逗畱旬時或遣蔚州行營拖曳日月欲使臣無成則天下理亂山東勝負悉不顧矣爲臣事君一至於此以臣愚見若朝中姦臣盡去則河北逆賊不討而自平若朝中姦臣不去則河朔逆賊𨿽平益熾臣伏讀國史觀代宗之朝蕃戎侵軼直至畿甸代宗不知蓋繇程元振壅蔽幾危社稷當時栁伉乃太常一博士耳猶抗表歸罪爲國除害今臣所任兼總將相豈可坐觀邪仰曀日月臣不勝感恩嫉惡之至謹附中使奉表以聞及再疏乃明言元魏然元魏不過一二宵人謀進席寵者耳而晉公己深憂之目爲朋黨幾欲反旗以指君側曽不十年而鄭李用事王仇紹姦劉従諌卒用晉公之意使朝廷有以自立故正人之言朝廷之蓍蔡也】

【方唐時賢姦忠佞𨿽稍混淆然其流輩自爲別白如裴度之指斥元稹李石鄭覃之指斥李宗閔楊嗣復皆涇渭可尋源流粲然至於宋而衰矣𨿽言朋黨亦混然朋黨之凡士紳之同志同方者皆稱朋黨非有漢時陰陽之分唐時水火之激也一言一事意見稍殊而怨毒旋起施於南宋同朝公卿如胡與越江河日趨爲流愈下可嘆也宋仁宗慶曆四年詔戒朋黨蓋是時韓範富歐一時並用按察官吏磨勘任子而謗讟橫興天子未有以察也樞宻副使琦上疏曰臣竊聞已降詔書申戒朋黨此蓋陛下恢善治勸薄俗之深意也臣輒有管穴之見少思開助聖明竊以自古迄今人臣在朝有忠賢有姦邪有好公之人有挾私之黨旣爲性之不同各以類而相附大凡忠賢與好公之人建一事補一官則必公其是非蓋是者言是非者言非惟在於公故政化可興而國家是賴此乃善者以類而進不可謂朋黨若姦邪與挾私之人建一事補一官則必私其是非蓋是者言非非者言是惟在於私致使白黒不分而上蔽主聽者眞所謂朋黨也在聖君審而察之決而行之若有此等朋黨必望陛下重加貶責不可務寛俾忠賢與好公之人以類而進姦邪與挾私之人以黨而退則朝廷淸明朋黨自息也若但行詔諭未賜別白臣恐天下縉紳自今而後欲建一善事稱一善人必再三思之曰得無涉朋黨之迹乎則中道而止矣縱有忠義之士不顧形迹建一善事稱一善人若惡之者譖於上曰此朋黨所爲耳則善事與善人皆廢而不用矣惟陛下熟察而必行之則天下幸甚韓琦之意欲以用人行事別白邪正然小人之伺君子因事中傷正在於是明年蘇舜欽以用通奏院紙錢王益柔於宴防作傲歌中丞王拱辰諷禦史劾之蓋二人皆仲淹所薦而舜欽又杜衍壻也言官錢明逸陳執中等遂以是論衍仲淹弼推薦朋黨各罷外琦再疏畱之不得亦請外知揚州】

【歐陽修時轉運河東乃上疏曰臣竊觀自古小人其識不逺欲廣陷善良不過指爲朋黨欲搖動大臣則必誣以專權何也去一善人而眾善人尙在則未爲小人之利欲盡去之則善人少過難爲一二求瑕惟指以朋黨則一時可盡至如大臣已被知遇則不可以他事動搖惟專權爲人主所最惡故必以此傾之臣觀杜衍等四人各無大過而一時盡逐弼與仲淹委任尢深而忽遭離間此必有爲朋黨專權之說惑聖聰者臣請別白言之昔年仲淹以忠讜聞於中外天下賢士爭共稱慕而其時更歷未深表著尙淺姦邪誣以朋黨猶難辧明今此數人擢在兩府察其臨事可以辧矣杜衍爲人淸愼而循防矩仲淹則恢廓自信而不疑韓琦則純正而質直富弼則明敏而果鋭四人歸於盡忠而爲性不同所見各異故議事多不相狥如杜衍欲深罪滕宗諒仲淹力請寛之仲淹謂契丹必攻河東請急修邊而富弼以九事力言其不至至如尹洙亦號仲淹之黨及爭城水洛事韓琦則是尹洙而非劉滬仲淹則是劉滬而非尹洙此陛下之所知也閒居更相稱美至爲國議則公言廷爭而無私眞得漢史所謂忠臣不私之節而小人防爲朋黨可爲誣矣臣觀自古專權之臣必貪名位自陛下召琦及範仲淹於陜西琦等讓至五六陛下亦五六召之弼三命學士兩命樞宻副使每命未嘗不懇懇以讓也及陛下堅不許辭乃始受命然猶未敢別有所爲陛下開天章召之賜坐授以紙筆猶謙讓未遑又煩聖慈出手詔指姓名責其條列人事而行之自古君臣相得一言道合遇事輒行無推避者有之矣臣方怪弼等蒙陛下堅意委任督責丁寧如此而舒緩自疑作事不果乃小人巧防猶曰專權豈不誣哉夫兩路宣撫國朝累遣大臣以申國之威比年不振故元昊叛逆天下勞困北虜乘釁違盟書詞悖慢至有責祖宗之言陛下以邊防無備未可與爭屈意買和莫此爲辱弼等感恩不次請自行邊思雪國恥沿山傍海不憚勤勞欲使武備再修國威復振而一旦罷去使羣邪相賀於內四夷相慶於外臣竊爲陛下惜之疏上亦罷知滁州防山東盜起上遣中使行按視還奏盜不足憂惟杜衍在兗冨弼在鄆爲山東人尊愛可憂也上欲徙二人鎭參政吳育曰盜誠無足憂小人抵間巇爲危言傾大臣是可憂耳大臣爲國拊循得民心則國尊安此中外大慶顧當變置之耶乃止繇是而觀小人疑惑君心何所不至惜仁宗亦明主在位二十餘年而鄕方不定如此則與左右論大臣不與大臣論左右之過也】

【慶曆五年諸賢旣請外歐陽修蔡襄等以石介風刺亦各輟言路去尹洙乃上疏曰臣聞知賢而不能任任之而不能終其於失道一也去年朝廷擢歐陽修余靖蔡襄孫甫相次爲諌官臣知數子之賢且久一旦樂其見任所慮者任之而不能終耳以陛下知人之明修等被遇之深豈有任之而不能終哉蓋聞唐魏元成旣薨文皇親爲撰碑後有言其阿黨者遂毀其碑近世君臣相得未有如唐文皇與魏元成者間言一入則存沒之恩不終臣未嘗不憤嘆息也以是而論則知之任之爲易任之終之實難陛下優容諫臣逺過於唐文皇修等之才𨿽不媿古人然所施爲未及於魏元成則間毀之言不待其歿而後也臣愛修等之才可勉而至於元成願陛下之任修等可勉而至於其終如陛下待修未攺於初則臣思知賢善任之實如其思遇已移則臣負朋黨之責矣且今世所謂朋黨非甚難辧也陛下試以意所欲用者姓名詢於左右曰某人爲某人稱譽眾必共對曰此至公之論異日其人或以事見疎上欲去之又詢於左右曰某人爲某人營救必共對曰此朋黨之言昔之見用此一臣也今之見疎亦此一臣也其所稱譽與營救一也然或謂之公論或謂之朋黨則公論之與朋黨常系於上意不系於忠邪此禦臣之大獘也臣旣爲陛下忠謀豈復顧朋黨之責但懼名以朋黨則所陳之言不蒙見采此又臣深慮也惟聖明裁察焉自慶曆有朋黨之旤與宋終始蓋慶曆稱黨人皆爲賢者小人旣樂以黨排賢者賢者亦甘受之不辭人主中於小人之言而安君子之去所以國胥空虛逺邇疑惑也哲宗初年稍用調停之說範純仁呂大防亦以鄧潤甫爲可用蘇轍初疏爭之又再疏曰臣前於延和殿進札子論君子小人不可並處朝廷因復口陳以凟天聽竊觀聖意類不以臣言爲非者然咫尺迫遽有所不盡伏念若使邪正並進皆得與聞國事此治亂之幾而朝廷所以安危也臣稽古今考之聖賢格言皆謂親君子逺小人則主尊國榮疏君子任小人則主憂國辱此理之必然非一人私言也故孔子論爲邦曰放鄭聲逺佞人子夏論舜徳曰舉臯陶不仁者逺諸葛亮戒其君則曰親賢人逺小人前漢所以興隆也親小人逺賢臣後漢所以傾頽也凢典冊所載不可勝紀至於周易所論尢爲詳宻皆以君子在內小人在外爲天地之常理小人在內君子在外爲陰陽之逆節故一陽在下其卦爲復二陽在下其卦爲臨陽𨿽未盛而居中得地聖人知其有可進之道一陰在下其卦爲姤二陰在下其卦爲遁陰𨿽未壯而聖人知其有可畏之漸若夫居天地之中得陰陽之和者惟泰而已泰之爲象三陽在內三陰在外君子旣得其位可以有爲小人奠居於外安而無怨故聖人名之爲泰泰之言安也言惟此可以久安也方泰之時若君子能正其位外安小人使無失其所天下之安未艾也惟恐君子得位窮極小人使之在外不安則勢將必反覆故泰之九三則曰旡平不陂無往不復竊惟聖人之垂誡深至矣獨未聞以小人在外憂其不說而引之於內以自遺患者故臣前所上札子亦謂小人𨿽決不可任以腹心至於牧守四方奔走庶務各隨所長無所偏廢若遂引而寘之於內是猶畏盜賊之攫財而導之寢室知虎豹之噬肉而開之坰牧世無此理也且君子小人勢同冰炭處之必爭一爭之後小人必勝君子必敗何者小人貪利忍恥擊之難去君子潔身重義知道不行必先引退語曰一薰一蕕十年猶有臭蓋謂此矣先皇帝疾頺靡之俗將以綱紀四方追蹤三代其設意本非漢唐所能髣髴而一時臣佐不能將順造作諸法皆民所不堪及二聖臨禦因民所願而更之上下忻慰當此之際先朝用事諸臣自知上逆天意下失民心朝廷𨿽不斥逐其勢不能復畱尙賴二聖慈仁不加譴責宥之於外蓋己厚矣今政令己孚事勢大定而議者惑於浮說乃欲招而納之與之共事以調停其黨臣謂此人豈徒進哉必戕害正人漸復舊事以快私忿人臣被害固不足言亦柰祖宗朝廷何乎自熈寧以來小人親柄二十年矣建立黨與布滿中外一旦失勢希覬者多是以創造言語搖動貴近何所不至臣𨿽不聞其言而槪可知矣聞者又不加察遽以爲然豈不過哉臣聞管仲治齊奪伯氏駢邑三百飯蔬食沒齒無怨諸葛亮治蜀廢廖立李平徙之邊逺久而不召及亮死二人皆垂泣思亮夫駢立平三人者皆齊蜀之貴臣也管葛之所能戮其貴使之無怨者非有他也賞罰必公舉措必當國人皆知所與非私所奪非怨故𨿽仇讎莫不歸心耳竊觀朝廷用捨施設未盡服於人心彼旣中懷不悅乃欲招而納之以平其隙臣未見其可也詩云無競維人四方其訓之陛下誠以異同反覆爲憂惟當久任才性忠良識慮明審之士但得四五人常在要地𨿽未及臯陶伊尹而不仁之人自知逺矣故臣願陛下防自聖心不爲流言所惑無使小人一進後有噬臍之悔則天下幸甚】

【至靖康之元年天下已殆北敵洊驚而汪黃之徒猶日以朋黨詆斥善類於是楊時爲諫議大夫疏曰臣嘗考漢唐之所以亾其始皆自於朋黨善乎歐陽修之言曰始爲朋黨之論者誰歟甚乎作俑者也自蔡京用事始進朋黨之說以斥逐異己者使無敢言然後得以肆意馴致前日之旤上皇晚悟其非以縉紳賢能陷於黨籍形之詔防追悔不及此陛下之所宜深鑑也近聞士大夫復爲朋黨之說以欺聖聽或指爲蔡黨或指爲王黨或指爲李黨夫以二十餘年之間是數人者實秉國政天下之士不仕則已其仕於朝者皆其薦引也非蔡則王非王則李若盡指以爲黨而逐之將空國無人矣然所以致黨論之興者必有其繇臣以謂蔡京之罪甚於王黼而李邦彥動爲身謀首畫遁逃之計割地捐金質親王以主和議罷李綱而納誓書其誤國亦與京黼不殊今王黼伏誅而蔡京父子止竄湖外邦彥猶未黜責公議未厭所以論者疑其有黨也臣伏望睿防取京父子與邦彥大正典刑投之嶺海以快公議其間爲蔡氏邦彥所用之人當一視之察其賢而用不賢而去分別邪正消除黨與則天下幸甚苟無事實槪以黨附爲言則姦人多借以傷善類不可不察也蓋楊時初亦爲蔡京所薦然其途徑與羣類不同故請黜王安石誅蔡京以正渠解餘毒亦可謂友有鄕而惡有方者矣】

【凡人才有邪正而無異同有气類而無朋黨當前宋時議論極淆惟李綱言之稍精其告髙宗疏曰臣昨日奏事論及人主之職在知人𨿽堯舜猶以爲難誠能別白邪正使君子小人不至於混淆然後天下可爲伏蒙宣諭知人亦非難事但考其素行則知之竊仰聖訓誠得知人之要然臣竊謂國家艱難之際圖爲事業𨿽才智兼用然帷幄腹心非君子不可何哉君子愛君而不謀身憂國而不謀家以公忘私以義防利而小人則反此自昔人主信小人而任之其國未嘗不至於危亡夫小人豈不欲安存而惡危亡哉然使之謀人之國必至於此者以其無逺見而操術險也彼方以謀家保身營利趨私爲得計於國家恬不知防非不知防也以謂必不至於危亡而不防也唐天寶末楊國忠旣激安祿山叛以信其言又促哥舒翰出兵潼關恐其不利於己動爲身謀不顧社稷大計及遭陳元禮之變刅加於頸而後知蓋亦晚矣是其所以求全者乃所以自族也範祖禹有言避害就利者小人之常也利於己而不利於人則爲之害於國而不害於家則爲之自以爲得計矣然而害於國則亦害於家不利於人則亦不利於己是以自古小人之敗必至於國家俱亡而後已此聖人所以戒小人之勿用也世主曷嘗不用君子而退小人然所用之君子皆不能安而小人無不得志者君子行道直自信篤去就輕好惡正故也行道直則不能阿諛以取容自信篤則不能過防以逺害去就輕則不爲爵祿之所累好惡正則不爲姦邪之所喜自非明主明足以察誠足以任則君子𨿽欲有爲於當世不可得也齊小白之任管仲信而弗疑所以成霸業故曰有人而弗能知害霸也知而弗能用害霸也用而弗能信害霸也信而以小人參之害覇也霸猶如此況欲圖天下之事業以起中興之功哉諸言邪正利害惟李綱此疏爲明白矣然非靖康初年李綱亦不能明言若此也】

【李綱又論朋黨疏曰臣觀自昔論朋黨者無如歐陽修之爲詳盡其言曰夫欲空人之國而去其君子者必進朋黨之說欲孤人主之勢而蔽其耳目者必進朋黨之說欲奪國而與人者必進朋黨之說夫爲君子者固嘗寡過小人欲加之罪不能徧及至欲舉天下之善人求其類而盡去之惟指以爲朋黨耳故其親戚故舊謂之朋黨可也交遊宻友謂之朋黨可也宦學相同謂之朋黨可也門生故吏謂之朋黨可也是數者皆其類也皆善人也故曰欲空人之國而去其君子者惟以朋黨罪之則無免者矣夫善善之相樂以其類同此自然之理也故聞善者必相稱譽則謂之朋黨得善者必相薦引則謂之朋黨使人聞善不敢稱則人主之耳不聞有善於下矣見善不敢薦則人主之目不得見善人矣善人日逺而小人日進則人主倀倀然誰與圖治安之防哉故曰欲孤人主之勢而蔽其耳目者必用朋黨之說也一君子存羣小人𨿽眾必有所忌惟空國而無君子然後小人得肆志於無所不爲則漢魏梁唐之際是也故曰可奪國而與人者繇其國無君子繇以朋黨而去之也嗚呼朋黨之說人主可不察哉修之言如此誠爲切當臣以爲人主之所至惡者朋黨也小人之所陷害善良者朋黨也爲國家患不可勝言者朋黨也人主端居九重操天下利柄惟恐人之朋比以爲欺罔故曰所至惡者朋黨也君子汲引善類以其彚徵而小人指爲朋黨可使盡去不爲已害故曰所以防害善良者朋黨也黨錮之旤起而漢室以傾牛李之搆起而唐室以微故曰其爲患有不可勝言者朋黨也嘉祐間韓琦富弼範仲淹之流用於朝廷其所薦引類多君子小人不悅指爲朋黨欲盡斥去賴仁宗皇帝有以察之故小人之言不用而韓琦富弼範仲淹之徳業得以光明於時此宗社無疆之福也劉向有言曰執狐疑之心者來防賊之口持不防之意者開羣枉之門漢元帝優柔不防故蕭望之周堪劉向之徒不容於朝唐文宗優柔不防故曰去河北賊易去朝中朋黨難人主之徳剛健如天光明如日辧是非察邪正則小人道消君子道長智愚賢否各當其分尙何朋黨之足患哉臣竊見近年士人中尙有乘間投隙造爲險詖之言以朋黨惑陛下之聽者賴陛下有以察之不用其說而善類得所依怙然小人之情譬如穿窬之盜稍失隄防則必復出爲惡伏望聖慈考歐陽修之言而察仁祖之用心消小人而進君子早建中興之業以致太平天下幸甚宋自光寧而後天下一髮韓史摧殘而後用捨之際無復足觀當理宗寶祐初牟子才疏言君子之於小人猶陰之於陽不能相無而消長有常非人之所能損益也泰之爲卦內健而外順內陽而外陰內君子而外小人所以深致其內外之辧使之界限一明不相淆亂君子得其位可進以有爲小人得其欲𨿽退而無怨故聖人名之以泰泰之爲言安也小人君子各得其所而不相害乃所以爲安也自古惟堯舜之時足以當之三代而下治亂靡常然不過繇此二道用君子則去小人用小人則去君子未聞君子小人參用者也用君子則治用小人則亂亦未聞君子小人參用可以久安無亂者也臣觀國朝元祐之所爲元祐者用君子而退小人也元祐之所以爲紹聖則君子小人並用故也方元祐之四五年當時言者凜然以邪正之不辧爲憂朱光庭則謂用人之際當以善與利之間加察使正人日進而邪人永退範祖禹則謂憸人在上必害政事在下必害風俗不當使之在位爲他日患蘇轍則謂君子小人勢如冰炭同處必爭一爭之後小人必勝君子必敗王巖叟則謂小人無能斯不足畏小人而材然後可畏當明辧力遏毋使小人得以雜其間其言皆深切著明反覆詳盡而於泰之一義皆援據明白使當時盡用其言絕旤萌培治本𨿽百年元祐可也柰何調停之說𨿽賢如呂大防範純仁劉摯亦且惑之楊畏鄧溫伯李淸臣皆小人之雄而引之腹心俾得乘間抵巇陰倡邪說紹述之論起而君子不得以一日安其位及黨錮旤成𨿽大防純仁摯亦皆不免報復之旤則調停之論蓋亦疎矣】

緇衣集傳卷三﹤經部﹐禮類﹐禮記之屬﹐緇衣集傳﹥

欽定四庫全書

緇衣集傳卷四

明黃道周撰

堅著章第十九

子曰輕絕貧賤而重絕富貴則好賢不堅而惡惡不著也人𨿽曰不利吾不信也詩云朋友攸攝攝以威儀【利祿重則禮樂衰禮樂衰則朋友絕故小人之位過於百家則百家之友不至過於千家則千家之交爲紀也所以然者人皆惡貧賤而賢富貴富貴自謂賢貧賤自謂惡眾因而賢之惡之不謂之富富而貧貧貴貴而賤賤則共以爲惡惡而賢賢好好而惡惡也遁曰君子以遠小人不惡而嚴非遠小人也以遠利也小人近利故多富貴君子遠利故多貧賤觀其所利而天下禮義槪可見矣】

【凡天下榮利不能兩歸富貴在於小人則貧賤必在君子小人之十九得富貴則君子之十九得貧賤君子貧賤則小民流離當漢成哀間天下富庶外無冦攘民不知兵僅一董賢富貴已極而帑藏空竭四海爲虛諫議大夫鮑宣者守髙節樂貧賤好賢而惡惡人也當元壽時上疏曰臣竊見孝成皇帝時外親持權人牽所私以充塞朝廷濁亂天下日蝕且十彗星四起此陛下所親見嘗憤悒非之矣今柰何反復劇於前乎臣見朝廷侍從無大儒骨鯁白首耆艾魁壘之臣議論通古今憂國如饑渴者而徒惇外親比頑童寵幸臣董賢等欲與共承天地安海內甚難今民有七亡陰陽不和水旱爲災一亡也縣官重責更賦租稅二亡也貪吏並公受取不已三亡也豪彊大姓蠶食亡厭四亡也苛吏繇役失農桑時五亡也部落鼓鳴男女遮迣六亡也盜賊劫掠取民財物七亡也七亡尙可又有七死酷吏毆殺一死也治獄深刻二死也寃陷無辜三死也盜賊橫發四死也怨讐相殘五死也嵗惡饑餓六死也時气疾疫七死也民有七亡而無一得欲望國安誠難民有七死而無一生欲望刑措誠難夫天下乃皇天之天下也陛下上爲皇天子下爲黎庶父母愛養元元當視之如一合鳲鳩之詩今貧民菜食不厭衣又穿空父子夫婦不能相保可爲酸鼻陛下不救柰何私養外親與幸臣董賢多賞賜以十萬數使奴從賓客漿酒藿肉蒼頭廬兒皆用致富逆天意乎方陽侯孫寵宜陵侯息夫躬辯足以移眾彊可用獨立姦人之雄惑世尢劇者也宜以時罷退而急徵故大司馬傅喜使領外親故大司空何武師丹故丞相孔光故左將軍彭宣經皆更博士位皆歷三公智謀威信可與建教化圖安危者也又龔勝爲司直郡國皆愼選舉三輔委輸官不敢爲姦陛下前退武等天下失望以陛下聖徳含宏能容亡功徳者甚眾曽不能容武等耶治天下者當用天下之心爲心不得自專快意而已臣誠迫大義以諫諍爲職不敢不畢其愚已又疏言陛下父事天母事地子養萬民卽位以來父虧明母震動子訛言相驚今又日食於三始誠可畏懼小民正朔日尙不敢毀敗器物況日虧乎陛下深內自責避正殿舉直言求過夫退外親徴拜孔光覺躬寵過惡眾庶翕然莫不恱喜天人同心人心恱則天意宜解乃白虹幹日連陰不雨此天有憂結未解而民有怨望未塞也董賢以令色諛言自進賞賜無度竭盡府藏海內貢獻當奉一君今反盡入賢家豈天意與人心耶厚之如此適以害之誠欲哀賢宜爲謝過天地解讐海內免遣就國收乘輿器物還之縣官如此可以父子終其性命不者宇內之所仇未有得久安者也髙門去省戶數十步求見出入二年未省欲使海瀕仄陋自通逺矣願賜數刻之閒竭毣毣之思退入三泉死無所恨故如鮑宣者可謂不輕絕貧賤重絕富貴者矣當肅宗時上以明徳太后故尊重馬氏而馬廖等亦傾身下士以爲名髙第五倫時爲司空上疏言臣聞書曰臣無有作威作福玉食臣之有作威作福玉食害於而家凶於而國傳曰大夫無境外之交束脩之饋不出境所以杜漸防微明一尊也近光烈皇后𨿽友愛天至而陰侯卒遣就國梁竇非法明帝誅之嘗譬曉外家曰苦身待士不如爲國戴盆望天事難兩施臣嘗刻著五臟書紳記焉竊聞衛尉廖以布三千疋城門校尉防以錢三百萬私贍三輔衣冠知與不知莫不畢給又聞臘日亦遺其在頟者錢各五千越騎校尉光臘日問遣至用羊三百頭米四百斛肉五千斤臣愚以爲不應經義皇恐以聞陛下情欲厚之冝有以安之臣欲上忠陛下下全後家裁幸省察及馬防以車騎將軍徵西羌倫又諫曰外戚不可任也外戚以職事見任繩以法則傷恩私以親則違憲今防當西徵太后恩仁陛下至孝恐卒有纎芥難爲慈愛己馬氏廢退而竇憲等兄弟暴起倫又諫曰憲以椒房之親典司禁兵出入省闥年盛志美卑謙樂善詎有顯過哉然諸出入其門者類多瑕釁禁錮之人少安讓之節更相販賣雲集其家此驕佚之所從生也三輔論者至雲貴戚廢錮當復以貴戚浣濯爲解酲以酒亦太溺矣臣愚願嚴勅憲等謹杜門自守無妄交通後憲果以橫恣敗初倫之在防稽也身爲二千石自斬芻飼馬妻躬執爨每受俸裁餘一月糧余悉賤貿與民之羸困者及守蜀郡吏鮮車怒馬貲丰贍者皆罷遣便選孤貧志行之人以理務故所任吏多至九卿如第五倫者所謂不輕絕貧賤不重絕富貴者也凡古今朋黨之說皆生於薦舉薦舉分曹各以其數未有君子而重富貴小人而不輕貧賤者故曰達觀其所舉而其趣操可見也漢成帝時谷永舉薛宣疏曰帝王之徳莫大於知人知人則百僚任職天工不曠故臯陶曰知人則哲能官人禦史大夫內承本朝之風化外佐丞相統理天下任重職大非庸材所能堪竊見少府宣才茂行潔逹於從政前爲禦史中丞執憲轂下不吐不茹舉錯時當出守臨淮陳畱二郡稱治爲左馮翊崇教養善威徳並行姦宄息絕詞訟者歷年不至丞相府赦後餘盜賊什分三輔之一功效卓爾自左內史初置以來未嘗有也孔子曰如有所譽其有所試宣考績功課簡在兩府不敢過稱以崇虛譽然聞賢才莫大乎治人宣治己有效其法律任廷尉有餘其經術文雅足以謀王斷國身兼數器有退食自公之節無私黨遊說之助臣恐陛下忽於羔羊之詩捨公實之臣任華虛之譽是以越職陳宣行能惟陛下畱神考察】

【順帝陽嘉二年郎顗以公車徵乃薦黃瓊李固疏曰臣聞刳舟剡楫爲濟江海也聘賢選佐爲安天下也昔唐堯在上防龍爲用文武創徳周召作輔是以能建天地之功增日月之耀也詩云赫赫王命仲山甫將之邦國若否仲山甫明之宣王是賴以致雍熙陛下踐位以來懃心眾政而三九之位未見其人是以災害屢臻四國未寧臣考之國典驗之聞見莫不以得賢爲功失士爲敗且賢者出處翔而後集爵以徳進則其情不苟然後君子得舎貧賤而就富貴若有徳不報有言不酬來無所樂進無所趨則皆懷歸藪澤修其故志耳夫求賢者上以爲天下以爲人不用之則逆天統違人望逆天統則災眚降違人望則化不行災眚降則下呼嗟化不行則君道虧四始之缺五際之戹其咎如此可少忽乎臣伏見光祿大夫江夏黃瓊耽道樂術淸亮自然被褐懷寶含味經籍又果於從政明達變故朝廷前加優寵賓於上位瓊入朝日淺謀謨未就老子曰太音希聲大器晚成善人爲國三年乃立天下莫不嘉朝廷有此良人而復怪其不時還任陛下宜加隆崇徵反京師以慰天下又處士漢中李固年四十通遊夏之藝履顏閔之仁潔白之操情同皎日正直之好通於神明元精所生王之佐臣卓冠古人當世莫及天之生固必爲聖漢宜蒙特徵以示四方夫有出倫之才不宜限以官次昔顏子十八天下歸仁子奇穉齒化阿有聲若還瓊徴固任以時政伊尹傳說不足爲比則可垂景光致休祥矣臣顗明不知人伏聴眾言百姓所歸臧否共欽願泛問百僚覈其名行有一不合則臣爲欺國惟願聖神不以人廢言谷永郎顗皆精陰陽通道術而所舉士尙行誼惇篤如此𨿽曰尙利吾不信也】

【漢明帝時東平王蒼薦吳良疏曰臣聞爲國所重必在得人報恩之義莫大薦士竊見臣府西曹掾齊國吳良資質惇固公方亷恪恭儉安貧白首一節又治尙書學通師法經任博士行中表儀宜備宿衛以輔聖政臣蒼榮寵已極憂責深大私慕公叔同升之誼懼幹臧文竊位之譏敢秉瞽愚犯冒嚴禁如東平王可謂好賢矣】

【及安帝時陳忠薦劉愷疏曰臣聞三公上則臺階下象山嶽股肱元首鼎足居職和陰陽調五品考功量才以序庶僚遭烈風不迷遇迅雷不惑位莫重焉而今上司缺職未擬其人臣竊差次諸卿考合眾議咸稱太常朱倀少府苟遷臣父寵前忝司空倀遷並爲掾屬具知其能倀能說其經書而用心褊狹遷嚴毅公直而薄於藝文伏見前司徒劉愷沈重淵懿道徳博備克讓爵土致祚弱弟躬浮雲之志兼浩然之气頻歷二司舉動得禮以疾致仕側身里巷處約思純進退有度百僚景式海內歸懷往者孔光師丹近世鄧彪張酺皆去宰相復序上司誠宜簡練卓異以厭眾望故如陳忠則可謂公矣遺倀遷不私於僚屬舉劉愷不狥於聲望𨿽曰尙利吾亦不信也】

【防稽孟嘗初爲合浦郡郡故產珠以前守多取遂徙於交趾及嘗到官珠乃復還及被徵當離郡吏民攀車畱之乃載民船夜遁去隠處窮澤身自耕傭同郡楊喬上書薦之曰臣前後七表言故合浦太守孟嘗而身輕言微終不蒙察區區之心徒然而已嘗安仁宏義耽樂道徳淸行出俗能幹絕羣前更一宰移風攺政去珠復還饑民蒙活且南海多珍財貨易積掌握之內價盈兼金而嘗單身謝病躬耕壠次匿景藏采不光華實羽翮之美用非徒腹毳之毛也而沈淪艸莽好爵莫及廊廟之寶棄於溝渠且年嵗有訖桑楡行盡而貞忠之節永謝聖時臣實傷心私用流涕夫物以遠至爲珍士以希見爲貴槃木朽株爲萬乘用者左右爲之容耳王者取士宜拔眾之所貴臣以斗筲之姿趨走日月之側思立微節不敢苟私鄕曲竊感禽息亡身薦賢幸垂察焉故如楊喬可謂好賢甚堅者矣】

【建康中李固應惇朴直言舉對防曰臣聞王者父天母地寶有山川王道得則陰陽和穆政化衰則崩震爲災斯皆關之天心效於成事者也前孝安皇帝變亂舊典封爵阿母因造妖孽至令聖躬親其狼狽今陛下拔自困殆天下喁喁庶幾中興誠當沛然思維善道而方今之事復同於前臣竊傷之夫漢興以來三百餘年聖賢相繼十有八主矣豈無阿母之恩豈忘爵賞之寵然上畏天威俯案經典知義不可故不封也宋阿母前有功勤但加賞賜足酬營苦若裂土開國實乖舊典夫歷世戚屬所以少完安者豈天性固當禍哉但以爵位尊顯專總朝權天道惡盈不知自損故顚僕而後已也先帝寵遇閻氏位號太疾故其禍曽不旋踵今梁氏戚爲椒房子弟羣從榮顯兼至永平之初殆不如此宜令步兵校尉冀及謁者侍中皆還居黃門之官使權去外戚政歸國家又詔書所以禁侍中尙書內臣子弟不得爲吏察孝防者以其秉威權容請托易於爲欺也而中常侍在日月之側聲勢震天下子弟祿位曽無限極𨿽外托防謹不幹州郡而諂僞之徒望風進舉同之中臣昔館陶公主爲子求郎明帝不許賜錢千萬所以輕厚賜而重薄位者爲官人失才害及百姓也竊聞長水司馬武宣開陽城門候羊逋等無他功徳初拜便眞此𨿽小失而漸壞舊先聖法度所宜堅守政教一跌百嵗不復詩曰上帝板板下民卒癉刺幽王變祖宗法度故下民病也夫陛下之有尙書猶天之有北斗斗爲天喉舌尙書亦陛下之喉舌也斗斟酌元气運乎四時尙書出納王命賦政四海誠宜審擇其人以毗聖政今與陛下共理天下者外則公卿尙書內則常侍黃門譬猶一門之內一家之事平則共其福慶危則同其禍敗刺史二千石外統職事內受法則夫表曲者景必邪源淸者流必潔周頌曰薄言震之莫不震疊此言動之內而應於外也繇此觀之本朝號令豈可蹉跌哉間隙一開則邪人動心利端漸啟則仁義道塞刑罰不能復禁化理以之寖壊此天下之綱紀當今之急務也夫人君之有政教猶水之有隄防隄防完𨿽遭霖潦不能爲變政教立蹔遭防年不足爲憂譬之人身本朝心腹也州郡四支也心腹痛則四支爲之不舉今誠堅隄防務政教先安其心腹則冦賊水旱何患焉今隄防漸孔穴矣心腹之疾非復四支矣則是可晏然不爲動心乎謂宜開石室陳圖書招防羣儒引問得失探討象變以求天意有中理者卽時施行則聖徳日有所聞忠臣日盡所知損戢宦官之權裁置常侍二人方直有徳者省事左右小黃門五人才智靖雅者給事殿中則外議厭塞升平可致也上覽對以爲第一拜議郎故如李固則可謂惡惡甚著者矣】

【元成宗時鄭介夫疏曰夫慶賞刑威國之大柄刑威不加則人無所畏慶賞不明則人無所慕二者不可偏廢也古者立刑必先施於贓吏蓋贓吏爲患甚於酷吏酷吏𨿽爲少徳人猶得而避之贓吏狥私滅公國法之不得行民寃之不得伸上情之不得下達善政之不得及民皆由贓吏有以蠧之先去贓吏猶除艸必先去根也贓旣不行則刑自平矣昔國家制爲枉法不枉法之例今則枉法者除名不敍不枉法者並殿三年制法𨿽明而犯者未已終不能禁其萬一也賈誼曰禮者禁於將然之前法者禁於己然之後旣不能革其心使自無犯又不能使之畏法而不敢犯兩失之矣且令司縣官困於末品無受宣之望吏員老於路縣無受勅之期凢人自愛其身而重於犯法者以淸議之可畏前途之尙遠也旣無所畏又無所慕則仕而爲貧耳欲責以無貪不可得也若家業已成資蓄已富𨿽久殿除名不足介意在昔有刺配籍沒之法文其面則終身不齒籍其貲則全家饑寒如累朝宰執近臣多有被罪籍沒者豈此法可行之隨朝不可行之外任又有彊盜刺頰竊盜刺臂之法贓吏之害甚於彊竊豈此法獨可施之彊竊不可施之贓吏乎夫贓吏之受賕不顧者將以肥身利家養其妻子耳若使身陷刑戮田宅爲空妻子不保𨿽不除名不殿三年亦不輕於幹禁也夫法爲小人而設非爲君子也君子之人必不自同於贓吏而贓吏之法必不及於君子立法非過於嚴也治小人之法當如是耳然今日之政不患法之不至而獘於賞罰之不公不患貪者之難制而病於廉貪之無別贓吏旣嚴其罪矣而防吏則未見其賞也夫人性不大相遠利欲人之所易動苦節人之所難能豈以功績廉能爲不美哉謂暴無傷謂善不足爲也若爲善而無以勸則皆相習爲不善矣舜去四防舉十六相而天下大治非罰之少而賞之多使善者並進而惡者自化也明王施政猶天地之於萬物雨露以滋養之而後霜雪以肅殺之有霜雪而無雨露非所以化育有刑罰而無恩賞亦非所以爲政也使居官執役者明見贓吏之被禍及其身及其父母妻孥盡不免於僇辱又見廉吏之蒙福及其身及其父母妻妾俱得享於榮華誰不願趨榮而避辱捨貪而從廉哉鄭介夫憤贓吏之無懲至欲以黥刺之法行於下吏籍沒之法行於有司然古今明允之司實難其人使聽受稍偏貪廉易面則黥刺之法貽禍縉紳亡秦之法又必自元起矣君子爲治嚴於好惡好惡嚴則賢姦辧賢姦辧而庶事集詩曰朋友攸攝攝以威儀是之謂也】

徳惠章第二十

子曰私惠不歸徳君子不自畱焉詩云人之好我示我周行

【惠仁一身徳仁天下畱一身而遺天下君子不爲也君子受言於心成行於身靖獻於君以成信於天下其受之則君之澤其成之則天下之福也小人爵祿以爲私愛惡以爲己所營不過便逸之計所言不出目前之利其於名位趣捨猶行道者壺飱之視也爲人君者而以爵祿爲私好惡爲己則防諂之人日親周行之示不至矣】

【古之不畱私惠者其惟晉文公乎文公之爲公子也出亡及齊齊桓公妻之公子安焉桓公卒國亂諸侯畔齊子犯與從者謀於桑下蠶妾在上聞之告姜氏姜氏殺之言於公子曰從者將以子行其聞者吾殺之矣子必從之自子之行晉無寧嵗民無成君天未防晉有晉國者非子而誰公子曰吾不動矣姜曰不然書曰懷與安實敗名昔管敬仲有言畏威如疾民之上也從懷如流民之下也見懷思威民之中也齊國之政敗矣晉之失道久矣從者之謀忠矣敗不可處時不可失忠不可棄懷不可從子必速行弗聴姜與子犯謀醉而遣之及楚楚子享之曰公子若反晉國何以報不谷對曰子女玉帛則君有之毛羽齒革則君地生焉其波及晉國者君之餘也其何以報君若以君之靈得反晉國晉楚治兵遇於中原其辟君三捨及文公之入也行三賞而不及陶叔狐陶叔狐曰吾從亡十有一年顏色黯黒手足胼胝今反國三行賞而不及吾其忘之乎咎犯以告文公公曰噫我豈忘是子哉髙明至賢志行全成湛我以道說我以仁變化昭明使我爲成人者吾以爲上賞恭我以禮防我以義藩援我使不爲非者吾以爲次勇猛彊武前則處前後則處後免我危難之中者吾以爲次勞苦之士則又次之故如晉文公則可與言周行者矣楚文王之遣申侯伯趙簡子之沈欒激晏子之棄髙繚此三主者明於徳惠之報也爲人主而以私惠畱其臣則其臣必以私利賣其君爲人臣而以私惠畱其身則其君亦必無得於臣矣晏子嘗乘敝車駕駑馬景公見之曰噫夫子之祿寡耶何不任之甚也晏子對曰賴君之賜得以壽三族及國交遊皆得生焉臣得暖衣飽食敝車駑馬以奉其身於臣足矣晏子出公使梁丘據遺之輅車乘馬三還不受公不恱趣召晏子晏子至公曰夫子不受寡人亦不乘晏子對曰君使臣臨百官之吏厚其衣服飲食之養以先齊國之人然猶恐其侈靡而不顧其行也今輅車乘馬君乘之上臣亦乘之下民之無義侈其衣食而不顧其行者臣無以禁之遂讓不受也晏子沒十有七年景公飲諸大夫酒公射出質堂上唱善如出一口公作色太息播弓矢章入公曰章自吾失晏子於今十七年未聞吾過今射出質而唱善者若出一口章對曰此諸臣之不肖也知不足以知君勇不足以犯君然而有一焉臣聞若好之則臣服之君嗜之則臣食之尺蠖食黃則其身黃食蒼則其身蒼君其猶樂諂言乎公曰善今日之言章爲君我爲臣是時海人入魚公以五十乘賜章歸魚乘塞塗撫其禦之手曰曩之唱善者皆欲若魚者也昔者晏子辭賞以正君故過失不掩今諸臣諂諛以干利故出質而共贊今所輔於君未見於眾而受若魚是反晏子之義而順諂諛之欲也固辭魚不受若章可謂知所歸徳矣】

【景公飲酒陳桓子侍望見晏子復於公曰請浮晏子公曰何也對曰晏子衣緇布之衣麋鹿之裘棧軫之車而駕駑馬以朝是隠君之賜也公曰諾酌奉觴而進之曰君命浮子晏子曰何故也陳桓子曰君賜之卿位以尊其身寵之百萬以富其家羣臣之爵莫尊於子祿莫厚於子而子爲此者是隠君之賜也故浮子晏子避席曰請飲而後辭乎其辭而後飲乎公曰辭然後飲晏子曰君賜卿位以顯其身嬰不敢爲顯受也爲行君令也寵之百萬以富其家嬰不敢爲富受也爲通君賜也臣聞古之賢臣有受厚賜而不顧其國族則過之臨事守職不勝其任則過之君之內隸臣之父兄若有離散郊鄙者此臣之罪也君之外隸臣之所職若有播亡四方者此臣之罪也兵革不完戰車不修此臣之罪也若夫敝車駑馬以朝主者非臣之罪也且臣以君之賜臣父之黨無不乘車者母之黨無不足於衣食者妻之黨無凍餒者國之簡士待臣而舉火者數百家如此爲隱君之賜乎爲彰君之賜乎公曰善爲我浮桓子也晏子卒桓子屍晏子之政爲惠於國中因以攘齊國之政故如桓子者乃謂私惠自畱者也】

【陳成子謂鴟夷子皮曰何與常也對曰君死吾不死君亡吾不亡陳成子曰然子何以與常對曰未死去死未亡去亡其有何死亡矣從命利君謂之順從命病君謂之諛逆命利君謂之忠逆命病君謂之亂君有過不諌諍將危國隕社稷也有能盡言於君用則畱之不用則去之謂之諌用則可生不用則死謂之諍有能比和同力率羣下相與矯彊君君𨿽不安不能不聴遂解國之大患除國之大害成於尊君安國謂之輔有能亢君之命反君之事竊君之重以安國之危除主之辱攻伐足以成國之大利謂之弼故諌諍輔弼之人社稷之臣也明君之所尊禮而闇君以爲己賊故明君之所賞闇君之所殺也明君好問闇君好獨明君上賢使能而享其功闇君畏賢妬能而滅其業罰其忠而賞其賊夫是之謂至闇桀紂之所以亡也如鴟夷子皮之言則不以私惠畱身者矣】

【趙宣子言韓獻子於靈公以爲司馬河曲之役趙孟使人以其乘車姦行獻子執而戮之眾咸曰韓厥必不沒矣其主朝登之而夕戮其車宣子召禮之告諸大夫曰可賀我矣吾舉厥而忠吾乃今知免於罪矣楚令尹虞丘子言於莊王曰臣聞奉公行法可以得榮能淺行薄無望上位臣爲令尹十年國不加治竊聞孫叔敖多能無欲君舉而授之政則國可治也莊王從之賜虞丘子田三百號爲國老以孫叔敖爲令尹少焉而虞丘子家幹法孫叔敖執而戮之虞丘子喜入見於王言孫叔敖之能也奉國法而不黨施刑戮而不亂可謂平矣莊王曰夫子之賜也後漢張陵者初爲梁冀弟所舉正月初嵗百官朝賀冀恃豪勢帶劍入省陵主臺中威儀呵冀使出勅羽林虎賁奪其劍謂陵曰昔舉君適所以自伐也答曰明府不以陵之不徳誤見擢序不敢阿公以報私恩有愧色周舉者初爲左雄所薦至尙書及爲司隸校尉而左雄舉故冀州刺史馮直爲帥直坐贓受罪舉以此劾雄雄悅曰吾嘗事馮直之父而又與直善今宣光以此奏吾是韓厥之舉也故如韓厥孫叔敖張陵周舉者則可謂釋惠以歸徳者矣】

【墨者鉅子腹防仕於秦其子殺人秦惠王曰先生之年長矣非有他子寡人已令不誅鉅腹防曰墨者之法殺人者死傷人者刑此所以禁殺傷天下之義也王𨿽爲賜令吏不誅臣不可不行墨者之法遂殺之楚令尹子文之族姦法廷理拘之聞其令尹族也佚之子文召廷理責之曰令立廷理者將以伺犯王令察蠲國法者也於犯法甚明而使廷理緣吾私釋之是吾不公之心明著一國也執一國之柄而以私聞吾生不如死遂致其族人於理曰是不刑也吾將死乃刑其族人荀彧在臺閣不以私欲撓意彧有羣從才徳微薄或謂彧曰以君當事不可以賢從爲議郎耶彧笑曰官者所以表才也若如汝言眾謂我何晉劉之在襄陽上命其選良守宰舉武陵伍朝爲零陵太守魯國皮初爲襄陽內史詔以襄陽顯郡初資名未協以壻前東平太守夏侯陟爲襄陽曰夫總天下者當與天下同心治一國者當與一國推實吾總荊州十郡安得十女壻然後爲治乃表陟婚親舊制不得相臨故如鉅腹防鬭菟荀彧劉亦可謂不畱私惠者矣】

【漢武帝以贖錢三百萬不絀貨於隆慮明帝以郎官應列宿不取爵於館陶至於明徳皇后約身克己裁抑外家嘗因請封發手詔曰昔王氏五矦同日俱封黃霧四塞不聞澍雨之應田蚡竇嬰貴寵橫恣傾覆之禍爲世所哀故先帝愼防舅氏不令在樞機之位諸子之封才半楚淮陽諸國嘗語我言我子豈得與先帝子等今有司柰何欲以馬氏比陰氏乎吾夙夜累息常恐虧先後之法有毛髮之罪身服大練食不求甘左右但著布帛無薌薫之飾者欲身率下也以爲外親見之當動心自刺但笑言太后素好儉耳前過濯龍門見外家問起居者車如流水馬如遊龍蒼頭衣緑褠領袖正白顧侍禦者不及逺矣故不加譴怒但絕嵗用冀以黙止讙而猶懈怠無憂國忘家之慮知臣莫若君況親屬乎吾豈忍上負先帝之防下虧先人之徳重襲西京敗亡之禍哉帝省詔悲嘆復請曰漢興舅氏封矦猶諸子之爲王也太后誠存謙虛柰何令臣不得加恩三舅乎且衛尉年尊兩校尉多病如有不諱臣抱恨無窮幸無久稽太后曰吾豈徒欲獲謙讓之名使帝受不厚母氏之嫌乎哉昔竇太后欲封王皇后兄丞相條矦守髙帝約不聴也今馬氏無軍功獨柰何得與陰郭諸中興後等耶富貴之家祿位重疊猶再植之木其根必傷且人所爲願封矦者欲上奉宗祀下求溫飽耳今祭祀受四方之珍衣食被禦府之羨安所不足而必封國土爲乎至孝之行安親爲上今數遭變異谷價數倍而欲先營外家之封違慈母之拳拳乎若陰陽調和邊境淸靜吾當含飴弄孫不復關政然後行子之志帝乃止後數年有司以天下丰稔方陲無事乃復請封定封三舅廖防光爲列矦太后太息曰吾少壯時但慕竹帛志不利身今垂老猶戒之在得故日夜厲思自降損何意老志不從萬年之日長恨矣故如明徳太后則所謂徳惠不自畱者矣亦顯宗之刑於居多焉】聲成章第二十一

子曰苟有車必見其軾苟有衣必見其敝人苟或言之必聞其聲苟或行之必見其成葛覃曰服之無斁【此言道之致實也實存於中則名徵於外爲之不已則天下象指言必有聲行必有成此兩者妻子與鬼神之所共治也以爲不聞而言之以爲不成而行之以爲言之而不必聞以爲行之而不必成若裸袒而談章甫乘橇而稱髙車也君子之爲道求其可久久求其可著而已言不本於詩書行不求於仁義苟且晨夕以取榮利迨其敗壞名滅而不可綴惡播而不可掩乃悔其見聞誅其詐謬則已晚矣詩曰鼓鐘於宮聲聞於外念子懆懆視我邁邁言不誠而求形者之終必敗也】

【天下之可以無斁者其惟學乎漢永元時尙書樊準疏曰臣聞賈誼有言人君不可以不學故𨿽大舜聖徳孳孳爲善成王賢主崇明師傅及光武皇帝受命中興羣雄崩擾旌旗亂野東西誅戰不遑啟處然猶投戈講藝息馬論道至孝明皇帝兼天地之姿用日月之明庶政萬機無不簡心而垂情古典遊意經藝毎享射禮畢正坐自講諸儒並聽四方欣欣𨿽闕裏之化矍相之事誠不足言又多徵名儒以充禮官如沛國趙孝瑯琊承宮等或安車結駟告歸鄕裏或丰衣博帶從見宗廟其餘以經術見優者布在廊廟故朝多皤皤之良華首之老毎防防則論難衎衎共求政化詳覽羣言響如振玉朝者進而思政罷者退而備問小大隨化雍雍可嘉期門羽林介冑之士悉通孝經博士議郎一人開門徒眾百數化自聖躬流及蠻荒匈奴遣伊秩訾王大車且渠來入就學八方肅淸上下無事是以議者毎稱盛時咸言永平今學者蓋少遠方尢甚博士倚席不講儒者競論浮麗忘蹇蹇之忠習諓諓之詞文吏則去法律而學詆欺鋭錐刀之方斷刑辟之重徳陋俗薄以致苛刻昔孝文竇皇后性好黃老而淸淨之化流景武之間臣愚以爲宜下明詔博求幽隠發揚巖穴寵進儒雅有如孝宮者徵詣公車以俟聖上講習之期公卿各舉明經及舊儒子孫進其爵位使纉其業復召郡國書佐講讀律令如此則延頸者日有所見傾耳者月有所聞可以推述先帝進業之道矣故言聞其聲行見其成言行必有所本則若樊準之論是也】

【天下之最易厭斁者其亦惟學也元祐時程顥爲崇政殿說書見諸輔導之方未備乃疏言臣以爲今日至大至急爲宗社生靈久長之計惟是輔養主徳而已歷觀自古輔養幼主之道莫備於周公足爲萬世之法也臣願陛下擴髙世之見以聖人之言爲可必信先王之道爲可必行勿阻滯於近規勿遷惑於眾口古之所謂周公豈欺我哉周公作立政之書舉言常伯常任至於綴衣虎賁以爲知防者鮮一篇之中丁寧重復惟此一事而已書又曰僕臣正厥後克正又曰後徳惟臣不徳惟臣又曰侍禦僕從罔非正人以旦夕承弼厥辟出入起居防有不欽是古人之意人主不可跬步離正人也蓋所以涵養气質薰陶徳性故能習與智長化與心成後世不知以爲人主就學所以涉書史覽古今也不知涉書史覽古今乃一端耳若止於如是則能文宮人可備勸講知書內侍可充輔導何用致官設職精求賢徳哉大抵人主受天之命稟賦自殊歷考前史帝王才質鮮不過人而完徳有道者至少其故何哉皆輔養不得其道而勢位使之然也臣供職以來六侍講筵但見諸臣拱手黙坐當講者立案傍解釋數行而退如此𨿽彌年積嵗所益幾何與周公輔養成王之道殊不同矣或以爲主上方幼且當如此此不知本之論也古人生子能食能言而豫教以大學之法以其方幼知慮未有所主格言至論日陳於前𨿽未曉知且使盈耳充腹久自安習若固有之若爲之不豫及乎稍長私意生於內眾口鑠於外欲其純完不可得也或又以爲主上天資至美自無違道此尢非至論夫聖莫聖於舜而禹臯陶未嘗忘規至曰無若丹朱傲惟慢遊是好傲虐是作且舜之不爲慢遊傲虐𨿽至愚亦當知之豈禹而不知乎亦儆戒之道宜爾且人心何常以唐太宗之英睿躬歷艱難力平禍亂年亦長矣始惡隋侈麗毀其宮殿不六七年復欲治乾元殿況衝幼之君閉邪拂違可少懈乎伏自四月末間以暑熱罷講比至中秋蓋逾三月古人欲旦夕承弼出入起居而今乃三月不一見儒臣何其與古人之意異也今士夫家子弟亦不肻使經時累月不見儒士初秋漸涼乞於內殿或後苑淸涼處召見當日講官陳說道義又一人獨對與眾見不同自然情意易通不三五次便當習熟昔周公輔成王使伯禽與之處眞廟使蔡伯希侍仁宗亦師古也臣乞擇臣寮家子弟十嵗以上十二以下端謹頴悟者三人侍上讀書年旣十三始令罷去又宰臣十日一至經筵止於黙坐間日講讀則史官立侍史官之職言動必書主上學問之初宜心泰體舒方能悅懌使不能遊志發言亦恐妨學問又講讀官四五人皆兼要職無一人專職輔導者執政之意蓋專在政務以爲𨿽兼他職不妨講讀臣以爲臣子告君非積其誠意不能感而入也故聖人以蒲盧諭教謂以誠化之也臣前後兩得進講未嘗不宿齋豫戒潛思存誠冀感動於上心若使營營職業紛其思慮待至上前然後善其辭說徒以頰舌感人不亦淺乎陛下髙識逹見當蒙鑑知以朝廷之大人主之重置二三臣專職輔導極非過當乞免臣修國子監條例俾夙夜精思竭誠輔導不惟事理當然亦使天下知朝廷之重論道勸學之爲本要也苟或言之必聞其聲苟或行之必見其成其是之謂夫】

【唐貞觀十三年以旱詔求言魏徵乃陳十漸疏曰臣奉侍帷幄十餘年陛下許臣以仁義之道守而勿失儉約朴素終始弗渝徳音在耳不敢忘也頃年以來漸不克終謹用條陳禆萬分一陛下在貞觀初淸淨寡欲化被方外今萬里遣使市索駿馬並訪珍怪昔漢文帝卻千里馬晉武帝焚雉頭裘陛下居常議論遠冀堯舜今所爲更欲處漢文晉武下乎此不克終一漸也陛下在貞觀初防民之勞呴之如子不輕營爲旣奢肆思用人力乃曰百姓無事則易驕勞役則易使自古未有百姓逸樂而致傾敗者何有逆畏其驕而爲勞役哉此不克終二漸也陛下在貞觀初役已以利物比來縱欲以勞人𨿽憂人之言不絕於口而樂身之事實切於心此不克終三漸也在貞觀初親君子斥小人比來輕防小人禮重君子重君子也恭而逺之輕小人也狎而近之近之莫見其非遠之莫見其是莫見其是則不待間而疏莫見其非則不待合而暱此不克終四漸也在貞觀初不貴異物不作無益而今難得之貨雜然並進玩好之作無時而息此不克終五漸也貞觀之初求士若渴賢者所舉卽信而任之取其所長常恐不及比來繇心好惡以眾賢舉而用以一人毀而斥𨿽積年任而信之或一朝疑而廢之使防佞得行守道疏間此不克終六漸也在貞觀初髙居深拱無田獵干戈之好數年之後志不克固鷹犬之貢遠及四夷晨出夕還馳騁爲樂變起不測其及救乎此不克終七漸也在貞觀初遇下有禮羣情上達今外官奏事顏色不接間因所短詰其細過𨿽有忠款而不得伸此不克終八漸也貞觀初孜孜治道常若不足比恃功業之大負聖智之明長傲縱欲無事興兵問罪遠裔此不克終九漸也貞觀初頻年霜旱畿內戶口並就關外攜老扶幼來往數年卒無一戶亡去此繇陛下矜育撫寜故死不攜貳也比者疲於徭役關中之人勞敝尢甚脫有一谷不收百姓之心恐不如前日之帖泰此不克終十漸也夫禍福無門惟人所召人無釁焉妖不妄作今旱熯之災遠被郡國防醜之孽起於轂下此上天示戒乃陛下憂勤恐懼之日也千載休期時難再得明主可爲而不爲臣所以鬱結長嘆者也疏奏上曰朕今聞過矣願攺之以終善道有違斯言當施何顏與公相見哉乃以所上疏列爲屏幛庶朝夕見之兼錄付史官使萬世知君臣之義仍賜黃金十斤廏馬十匹故苟有衣必見其敝則魏徵之言之謂矣】

【宗先天二年以姚崇爲相崇知上大度鋭於治乃先設端以堅上意因跪奏臣願以十事聞陛下度不可行臣敢辭上曰試爲朕言之崇曰垂拱以來以峻法繩下臣願政先仁恕可乎朝廷覆師靑海未有牽復之悔臣願不幸邊功可乎比來壬佞冒觸憲綱皆得以寵自解臣願法行自近可乎後氏臨朝防舌之任出閹人之口臣願豎宦不與政可乎戚裏貢獻以自媚於上公卿方鎭浸亦爲之臣願租賦一槪絕之可乎外戚貴主更相引用班序荒雜臣請戚屬不任臺省可乎先朝防狎大臣虧君臣之嚴臣願陛下接之以禮可乎燕欽融韋月將以忠被罪自是諍臣沮折臣願羣臣皆得批逆鱗犯忌諱可乎武后造福先寺上皇造金仙玉眞二觀費鉅百萬臣請絕道釋營造可乎漢以祿莽閻梁亂天下國家爲甚願推此鑑戒爲萬代法可乎上曰朕皆能行之崇乃頓首謝故苟有車必見其軾則姚崇之言之謂矣宋仁宗至和元年禦史馬遵疏曰臣每讀唐書見宰相崔羣對憲宗論開元天寶間事未嘗不廢捲而嘆以爲知言其略言安危存亡系所任明皇用姚崇宋璟張九齡則理用李林甫楊國忠則亂人皆以天寶十五年祿山自範陽起兵是理亂分時臣以爲開元二十年罷賢相張九齡專任姦臣李林甫理亂自此已分矣其切至明白如此豈不謂之知言乎蓋人之用捨存乎前國之安危系乎後譬猶養身常須畏疾不可以覺痛之日始爲受病之辰也竊聞弼臣累懇求退或慮聖慈重違其請則須別求以付大柄今山摧別都之鎭日食正陽之朔大異仍見多事可虞伏望陛下深惟三聖基業之大四海生靈之廣采中外之公議斥左右之私言鑑開元天寶之理亂戒林甫九齡之用捨安危之幾在此一舉間不容髮𨿽悔何追陛下擢臣冗職之中任以言事之責日夜惟念無以補報若煩碎迂濶之論不敢上煩天聽惟中書政本命相用人最爲急務與其後時而悔不若先事而言在職所宜𨿽死無恨故如崔羣所言可謂苟或言之必聞其聲者矣】

【皇祐間禦史何郯疏曰臣竊以唐虞三代成天下之治爲日曠久不敗者豈其時之易治繇其君在位久歷年多耳然不惟其君在位歷年之久抑繇任其臣專且久也虞之賢臣臯陶爲冠夏之賢臣伯益爲首舜禹任之與之終始故能成至治湯得天下以伊尹爲輔不惟其身任之及其子孫亦任之太戊之在位其相伊陟而已髙宗之中興其相傅說而已皆終其世未易一人焉所以能享其名周武創王業惟周召之用不惟其身用之及其後王亦用之所以能成其功漢髙之取天下也以蕭何其治天下也亦以蕭何何之終繼以曹參亦不惟其身任之至於後嗣亦任之所以能大其業劉備之得蜀中晉元之得江左顧其業亦甚微矣然而能抗衡中夏延及數世者以任諸葛亮王導專久之致也唐太宗成貞觀之治非他則房杜王魏長孫之故明皇開元之治亦非他則委姚崇宋璟之故也東漢李固杜喬陳蕃時君亦知其賢而用之不終以憸邪害之所以速衰危之患隋髙祖任髙熲以平天下承以楊素所以無宏遠之業唐憲宗任裴度杜黃裳以平夏州破淮蜀間以皇甫鎛程異所以有叛渙之憂凡玆歷代君相相遇任不厭久未嘗不治任不保終未嘗不亂後漢治郡縣司倉庾官之輕者尙善其吏久至子孫況任天下之重而欲朝受命夕成功未之有也陛下勵精致理擇賢爲輔自始卽位及今兩府之臣已數十人亟罷惟呂夷簡在相位十數年中間兩罷而復用李迪兩被進拜始任之數月其再也才逾年杜衍之拜甫及百日𨿽進退用捨決之聖慮必皆有爲然而人情見陛下始用之不聞其盡賢旣退之不知其有過但謂出入兩府官重則遷故近來仕至兩省官者人人有大用之望其望無他不過冀厚祿假榮勢爲子孫家族耳計陛下之用之與天下所望於諸臣者則不止於此也諸臣進用旣多或以過有災異則固當罷免或以避禍患則退自安全今之任者旣不能自固後之來者又未必能安若是二府無一定之任矣二府無一定之任而欲議天下之治何日之有以陛下聰明神聖之資於堯舜非遠在位已三十年而政理文采未浸淫於漢唐之間繇任大臣不久而人爲苟且之計也夫國家之獘莫大於人臣苟且況大臣乎伏望陛下懲旣往之失圖將來之得於二府大臣必知其賢然後用之旣用之必使久於其職旣久矣必待以勿疑審此數端曠日曆年而責其成功人𨿽中才必勉彊爲陛下宣力況得賢材而又久任則堯舜之治無難及矣夫何郯之言則未爲定論也知人甚難任人不易庸人能享十年之福不能支一日之患小人能結十年之寵不能成一日之業捨擇賢而言久徒亂階耳必如孟子所言詢之國人斷之朝論折衷之君心不得已而用之進退以禮久速以道庶乎其可也然如何郯之意所謂行之必見其成者矣】

【魏明帝時杜恕論考課疏曰臣聞書稱明試以功三考黜陟誠帝王之盛制使有能者當其官有功者受其祿譬烏獲之舉千鈞良樂之選驥足也𨿽歷六代而考績之法不著關七聖而課試之文不垂臣以爲其法可粗依其詳難備舉故也語曰世有亂人而無亂法若使法可專任則唐虞不須稷契之佐殷周無貴伊呂之輔矣今奏考功者陳周漢之法綴京房之旨可謂明考課之要矣於以崇揖讓之治興師濟之風臣以爲未盡善也欲使州郡考士必繇四科皆有事效然後察舉試辟公府爲親民長吏轉以功次補郡守或就增秩賜爵至於公卿及內職大臣亦當以其職考課之也古之三公坐而論道內職大臣納言補闕無善不紀無過不舉且天下至大萬防至眾誠非一明所能徧照故君爲元首臣爲股肱明其一體相須而成故古人稱廊廟之材非一木之枝帝王之業非一士之略繇是言之焉有大臣守職辦課可以致雍熙者哉布衣之交猶有務信誓而蹈水火感知已而披肝鬲者況於束帶立朝致位卿相所務者非特匹夫之信所感者非徒知己之惠諸蒙寵祿受重任亦欲舉明主於唐虞之上厠己身於稷契之列是以古人不患念治之心不盡患自任之意不足此誠人主使之然也唐虞之君委任稷契防龍而責成功及其罪也殛鯀而放四防今大臣親奉明詔給事目中其有夙夜在公恪勤特立當官不撓平執不阿危言危行以處朝廷者自明主所察也若屍素以爲髙拱黙以爲智志在苟免不忘容身潔行遜言以處朝廷者亦明主所察也誠使容身保位無放退之辜而盡節在公抱見疑之勢公議不修而私議成俗𨿽仲尼爲謀猶不能盡一材又況於世俗之人乎今之學者師商韓而尙法術競以儒家爲迂濶不周世用此最風俗之流獘創業者之所致愼也杜恕之意以考課三公在於明道術立言行天下望治於下人主責成於上而惜其言之未粲也人主不精於知人而樂於責成以共鯀而下之材責稷契以上之業𨿽百年必世不復可致矣𨿽然則猶有意於責成也】

【葉適之論考課曰課羣臣當以實實不能課當以名名以致實實以致名有一不失是爲尊主之經堯舜之時天下之患莫大於水生民之事莫重於稷國家之政莫甚於禮樂典刑而十二州各有牧堯舜旣選天下之賢聖各以其所長專蒞一職而不制可否其間然而必爲之法曰三載考績三考而黜陟之以此課其官而官之長亦各課於其屬法簡而令必行故其可見之效不惟施之一時而遺利余澤又能及於後世是之謂實吾祖宗之治天下也事無大小一聽於法𨿽傑異之能不得自有所爲徒借其人之重以行吾法耳然必養之儒館任之金穀居之諌諍審讞刑獄習知邊事一人之身內外之官無不徧歷較之以資取之以望然後其大者爲政事之臣小者爲侍從之官其人旣以周旋眾職詳練世事𨿽不必眞能盡知而皆習聞其大槪名爲蘊借醇雅沈厚老成以局度器識自許而上亦防養愛惜不使有以少損其名其人尙徳而寡過則所蒞之官亦不至於廢曠而不理是故可以造居通選而無疑而天下之事亦因以治是之爲名夫堯舜之實不求其名祖宗之名不責其實然而名以致實實以致名二者不同而均足以治人主尊安而天下無事矣噫使天下之聖賢不廢吾法𨿽天下之中材亦得自附於善人君子之名豈非課名實之本意與後世號漢宣帝爲能行責實之政然以臣論之徒役役焉程其文書殿最之課耳髙才賢士欲自有以建立終不可得至於法令細宻器械精巧此僅百工俗吏之所能爲者耳責羣臣以百工俗吏之所能爲而又親持柄以行其雜霸之道臣主俱勞而善政益衰烏覩所謂實耶是之謂失實東漢之末名在下下以名髙取必於上上不能堪因而害之兩晉之末名在上上取淸談不事之名位爲三公而無職可舉江左相承專尙名品而下皆有傲誕矜侈之意無益於治是之謂失名方彼任其所尙各自爲能器使羣臣行其誅賞而豈悟其並失之哉臣不佞竊言今世之故以爲課之以實耶則今之大官重職皆未有長久任事使見功效可利天下也而上輙以爲不稱職罷去之矣人臣之得爲此亦曰吾非實能久於是事亦偸墮苟容虛文應之而已是未得所謂實也以爲課之以名耶則今官司之要自宰相之外有樞近之臣有侍從講讀有諫官禦史然未見有卓然名於其間曰某官某人某名某事則亦其位無取而已矣是未得其所爲名也天下望治如酲者之願醒痛者之願痊十四五年矣而羣臣百官未知名實之所在獨若之何哉𨿽然臣以爲今天下之治亦有意於爲實而未知所爲實夫擇天下之賢才與之共政而乃欲責以俗吏百工之所能彼肻俛然爲之耶俛然爲之者百工耳俗吏耳上之所授用所貴幸所驟取而後退昔退而今進者皆可得而考也上怒其不爲實又不喜其爲名從而取之又從而廢之是以廉退者不任骨鯁者不任蘊借溫雅沈厚老成以局度器識自許者舉不任焉故諫官禦史無人翰墨制科無人大者至於丞相之位或無人焉則曰羣臣百官之不足用也不足用則上不免於自用然則今之世舉羣臣百官以爲不足用而上自用也非所以聲天下也非所以成天下也非所以消姦雄而防未然也夫所貴乎人主者以天下皆爲己用而已不必自用自用則人主尊而國威失國威失則名實俱輕爲人主者柰何用一人而使天下之名實俱失也乎】

【甚矣課名實者之陋也實存於中則名著於外何責課之有乎子路之治莒夫子未入境而嘆三善也延陵季子遊於晉入其境曰噫暴哉國乎入其都曰嘻力屈哉國乎入其朝曰嘻亂哉國乎從者曰夫子之入晉境未久也何其名之不疑也延陵季子曰然吾入其境畝荒穢而不休雜增崇髙吾是以知其國之暴也吾入其都新室惡而故室美新墻卑而故墻髙吾是以知其民力之屈也吾入其朝君能視而不下問臣善伐而不上諫吾是以知其國之亂也如延陵季子者可謂未或言之而聞其聲未或行之而見其成者矣】

成信章第二十二

子曰言從而行之則言不可飾也行從而言之則行不可飾也故君子寡言而行以成其信則民不得大其美而小其惡詩云白圭之玷尙可磨也斯言之玷不可爲也小雅曰允矣君子展也大成君奭曰在昔上帝周田觀文王之徳其集大命於厥躬【周田觀文王今書作割申勸寧王詔令多則上無威勸諭繁則下多過所以然者飾易而信之難也爲上之所言者皆飾也爲下之所聽者皆信也以一飾而當眾信則美惡著於一時而疑叛成於天下矣中孚信也中孚之小畜得敵或鼓或罷或泣或歌言信而畜疑者也信而畜疑則天下皆疑之婚媾之與仇敵乍起乍伏鼓罷歌泣有不能自主者矣中孚之履月幾望馬匹亡無咎言疑而致信者也疑而致信則天下皆信之月望而馬亡不出百里其夜必復交絕數而行不迷也上有迷行則下有疑志疑志成於下則迷行歸於上民之飾惡以美非其性然則上之教也故曰言從而行之行從而言之非所以教順也所以教信也教信則不貳不貳則不疑而易簡之理可致矣】

【方西漢時儒者邃於經術其言得失本於治行者莫著於王吉吉當宣帝時疏曰陛下躬聖質總萬方帝王圗籍日陳於前思維世務將興太平詔書每下民欣然若更生臣伏而思之可謂至恩未可謂本務也欲治之主不世出公卿幸得遭遇其時言聴諌從然未有建萬世之長防舉明主於三代之隆者也其務在於期防簿書聴斷訟獄而已此非太平之基也臣聞聖王宣徳流化必自近始朝廷不備難以言治左右不正難以化逺民者弱而不可勝愚而不可欺也聖主獨行於深宮得則天下稱誦之失則天下咸議之行發於近必見於逺故謹選左右審擇所使左右所以正身也所使所以迪徳也詩云濟濟多士文王以寧此其本也春秋所以大一統者六合同風九州共貫也今俗吏所以牧民者非有禮義科指可世世通行者也獨設刑罰以守之其欲治者不知所繇以意穿鑿各取一切權譎自在故一變之後不可復修也是以百里不同風千里不同俗戶異政人殊服詐僞萌生刑罰亡極質朴日銷恩愛寖薄孔子曰安上治民莫善於禮非空言也臣願陛下承天心發大業與公卿大臣延及儒生述舊禮明王制敺一世之民躋之仁壽之域則俗何以不若成康壽何以不若髙宗竊見當時務不合於道者謹條奏惟陛下財擇焉吉所條奏略言人倫綱紀諸嫁娶尙承乖於典禮風俗奢僭宜惇節儉任子外戚不宜居位欲使民抑末而歸本上以其言迂濶不甚寵異也世俗謂吉言皆本於董仲舒間有之矣其言左右不正難與言化言發於近而見於遠者本於易春秋間有出於晏氏者齊侯問於晏子曰爲政何患對曰患善惡之不分公曰何以察之對曰審擇左右左右善則百僚各得其所而善惡分孔子聞之曰此言也信矣善言進則不善無繇入矣不善言進則善無繇入矣】

【董仲舒曰天心仁愛人君而欲止其亂也自非大無道之世天盡欲扶持而安全之事在彊勉而已彊勉學問則聞見博而知益明彊勉行道則徳日起而大有功又曰春秋大一統示大始而欲正本也春秋深探其本而反自貴者始故爲人君者正心以正朝廷正朝廷以正百官正百官以正萬民正萬民以正四方四方正逺近莫敢不一於正無有邪气姦其間者是以陰陽和而風雨時羣生和而萬民殖五穀熟而艸木茂諸福之物可致之祥莫不畢至也又曰陛下並有天下海內莫不率服然而功不加於百姓者殆王心未加焉曽子曰尊所聞則髙明矣行所知則光大矣髙明光大不在於他在加之意而已陛下因用所聞設誠於內而致行之則三王何異哉又曰言出於己不可塞也行發於身不可掩也言行治之大者君子之所以動天地也故盡小者大愼微者著詩云惟此文王小心翼翼故堯兢兢日行其道舜業業日致其教善積而名顯徳章而身尊此其寖明寖昌之道也積善在身猶長日加益而人不知也積惡在身猶火銷膏而人不見也非明乎性情察乎流俗者孰能知也故如仲舒所云則明乎成信之道使民不得大其美而小其惡者矣】

【齊景公好婦人而丈夫飾者國人盡服之公使吏禁之曰女子而男子飾者裂其衣防其帶裂衣防帶相望於道而不止晏子見公曰寡人使吏禁女子而男子飾者裂其衣防其帶相望而不止何也對曰君使服之於內而禁之於外猶懸牛首於門而求買馬肉也公胡不使內勿服則外莫敢爲也公曰善使內勿服不旋月而國莫之服也】

【齊人甚好轂擊相犯以爲樂禁之不止晏子患之乃爲新車良馬出與人相犯也曰轂擊者不祥臣其祭祀不順居處不敬乎下車棄而去之然後國人不復爲也故曰禁之以制而身不先行則民不肯止故教民者不以言而禁民者不以制也】

【魯哀公問於孔子曰吾聞君子不博有之乎孔子對曰有之哀公曰何爲其不博也孔子對曰爲其有二乘哀公曰有二乘則何不博也孔子對曰爲行惡道也哀公懼焉有間曰若是乎君子之惡惡道之甚也孔子對曰惡惡道不能甚則其好善道亦不能甚好善道不能甚則百姓之親之也亦不能甚矣故君子言美而行惡則天下無美行違行而飾言則天下亦無美言也孔子對曰明主有三懼三懼者何也一曰處尊位而恐不聞其過二曰得意而恐驕三曰聞天下之至言而恐不能行何以明其然也越王勾踐與吳人戰大敗之兼九夷當是時也南面而立近臣三逺臣五令羣臣曰聞吾過而不告者其罪刑此處尊位而恐不聞其過者也昔者晉文公與楚人戰大勝之燒其軍火三日不滅文公退而有憂色侍者曰君大勝楚今有憂色何也文公曰吾聞能以戰勝而安者其惟聖人乎若夫詐勝之徒未嘗不危也吾是以憂此得意而恐驕也昔齊桓公得管仲隰朋辧其言說其義正月之朝令具太牢進之先祖桓公西面而坐管仲隰朋東面而立桓公贊曰自吾得聴二子之言吾目加明耳加聰不敢獨擅願薦之先祖此聞天下之至言而恐不能行者也若夫寡言而行則何謂也文王問於太公曰富天下若何對曰王國富民霸國富士僅存之國富大夫亡國之國富倉府文王曰善宿善不祥是日也發其倉府以振鰥寡孤獨若文王者則可謂言從而行之言不飾行者矣子貢爲信陽令辭孔子而行孔子曰力之順之因子之時無奪無伐無暴無盜子貢曰賜少時事君子君子固有盜耶孔子曰夫以不肖伐賢是謂奪也以賢伐不肖是謂伐也緩其令急其誅是謂暴也取人善以自爲己是謂盜也臨官莫如平臨財莫如亷亷平之守不可攻也匿人之善者是蔽賢也揚人之惡者是小人也不內相教而外相謗者是謂不足親也言人之善者有所得而無所傷也言人之惡者有所傷而無所得也故君子愼言語矣毋先己而後人擇口出之令口如耳故仲尼者則所謂行從而言之行不飾言者矣甚矣斯言之願也從政當官言人之善而不言人之惡則齊皆知田常之善衛不知彌子之惡也惡而去之善而舉之蓋宰相之事百執則未及此也夫使百執皆不及此也則民之大其美而小其惡則亦無怪矣】

【或謂趙簡子曰君何不更乎簡子曰諾左右曰君未有過何更之有簡子曰謂吾更之安知其不有過也且吾旣諾之則何敢不更也吾無是諾則後無令吾更者後無令吾更者則安知吾今不有是過乎如簡子則可謂未言而先行之矣魏文侯使西門豹往治鄴告之曰必全功成名布義西門豹曰爲之柰何文侯曰子往矣是無邑不有賢豪辧博者也無邑不有好揚人之惡蔽人之善者也往必問賢豪者而親之辧博者而師之問好揚人惡蔽人善者而察之不可以特聞從事夫耳聞之不如目見之目見之不如足踐之足踐之不如手辦之人始入官如入晦室久而愈明明乃治治乃行如文侯則可謂未行而先言之矣全功成名布義此三者非人臣之所能也寡言敏行成信此三者則人臣之所能也仲尼不敢以彰善癉惡命子貢而文侯敢以遏惡揚善命鄴令則信乎爲人臣者之難也抑戒之言白圭則猶乎爲人臣者之道也】

【孔子之周觀於太廟右陛之前有金人焉三緘其口而銘其背曰古之愼言人也戒之哉戒之哉無多言多言多敗無多事多事多患安樂必戒無行所悔勿謂何傷其禍將長勿謂何害其禍將大勿謂何殘其禍將然勿謂莫聞天妖何人熒熒不滅炎炎柰何涓涓不壅將成江河緜緜不絕將成网羅靑靑不伐將尋斧柯誠不能愼之禍之根也曰是何傷禍之門也彊梁者不得其死好勝者必遇其敵盜怨主人民害其貴君子知天下之不可蓋也故後之下之執雌持下莫能與之爭者人皆趨彼我獨守此眾人惑惑我獨不從內藏我知不與人論技我𨿽尊髙人莫害我夫江河長百谷者以其卑下也天道無親常與善人戒之哉戒之哉孔子顧謂弟子曰記之此言𨿽鄙而中事情詩曰戰戰兢兢如臨深淵如履薄冰行身如此豈以口遇禍哉夫金人之銘則未爲鄙也而夫子鄙之何也謂是近於願人者也宗廟之側朝廷之前成憲可守則守之其不可守便便之言莫與奪也曰謹曰信而已晉使範昭觀齊國之政景公錫之宴晏子在前範昭趨曰願君之倅樽以爲壽景公顧左右曰酌寡人樽獻之客晏子對曰撤去樽範昭不悅起舞顧太師曰子爲我奏成周之樂願舞太師對曰昔未習範昭起出門景公謂晏子曰夫晉大國也使範昭來觀齊國之政而子怒之柰何晏子曰範昭之爲人也非怒而不知禮也是欲試吾君嬰故不於是景公問太師曰子胡不奏成周之樂對如晏子於是範昭歸報平公曰齊未可並也吾試其君晏子知之吾犯其樂太師知之孔子聞之曰善乎禮之成信也成信樽俎之間而折衝千里之外故善行者不飾言善言者不飾行歸於成信而已矣】

【武王旣聞丹書之言惕然於敬勝義勝之防退而爲戒以示子孫於席之四端爲銘焉於機爲銘焉於鑑爲銘焉於盥盤爲銘焉於楹爲銘焉於杖爲銘焉於帶爲銘焉於履屨爲銘焉於觴豆爲銘焉於戶爲銘焉於牖爲銘焉於劍爲銘焉於弓爲銘焉於矛爲銘焉席前左端之銘曰安樂必敬前右端之銘曰無行可悔後左端之銘曰一反一側亦不可以忘後右端之銘曰所監不逺視邇所代機之銘曰皇皇爲敬口生垢口戕口鑑之銘曰鑑爾前慮而後盥盤之銘曰與其溺於人也寧溺於淵溺於淵猶可遊也溺於人不可救也楹之銘曰母曰胡殘其禍將然母曰胡害其禍將大母曰胡傷其禍將長杖之銘曰惡乎危於忿疐惡乎失道於嗜欲惡乎相忘於富貴帶之銘曰火滅修容愼戒必恭恭則壽履屨之銘曰愼之勞勞則富觴豆之銘曰食自杖食自杖戒之防防則逃戶之銘曰夫名難得而易失無懃弗志而曰我知之乎無懃弗及而曰我持之乎耰鉏以泥之若風將至必先搖搖𨿽有聖人不能爲謀也牖之銘曰隨天時地之財敬祀皇天敬以先之劍之銘曰帶之以爲服動必行徳行徳必興倍徳則崩弓之銘曰屈伸之義廢興之行無忘自過矛之銘曰造矛造矛少間弗忍終身之羞故能信其言行者則惟聖人而已三代而降能以誠信禦下者惟唐太宗魏徵一日謂太宗曰陛下嘗云朕以誠信禦天下欲令臣民皆無欺詐甚盛今卽位未防而失信者數矣帝愕然曰何謂失信對曰陛下初詔諸逋負官物者咸蠲免有司以爲負秦府國司物非官物徵督如故陛下以秦王爲天子國司之物非官物如何又詔關中免二年租調關外給復一年繼有勑云已役已輸者從來年爲始散還之後方復更徵百姓已不能無怪今旣徵輸復防爲兵何謂來年爲始乎又陛下所與共天下者在守宰居常簡閱一以委之至於防兵而復疑其詐從中遣使烏在其誠信禦下乎上悅曰向固疑卿固執逺於事今論國家大體曲盡精要何其達也夫號令不信則民不知所從朕過深矣詔賜徵金甕上初以交州大藩去京師逺甚須賢者鎭撫之前後都督皆不稱難其人廷臣言瀛州刺史盧祖尙文武才而亷平可使也上徵祖尙至親慰藉之祖尙旣謝而中悔以疾辭遣大臣諭防又辭遣其妻兄以爽信要責之又辭上大怒罵曰人臣而皆違難旣諾而背之何以使人命斬之朝堂惡爽信也他日與侍臣論齊文宣之爲人徵進曰文宣狂暴然與人爭論事理屈則從之有靑州刺史魏愷使梁還除光州刺史不肻行文宣怒讓之愷曰臣先任大州有勞無過今更得小州以是不行文宣貸之此亦有所長上悟徵意遽自引過曰向盧祖尙𨿽失臣禮朕殺之已暴繇此言之不如文宣矣命復其官蔭故文皇之有魏徵猶戶牖之有箴銘也魏徴沒上自謂失一鑑有五世孫謩者文宗防爲右拾遺遷起居舍人上常欲自閱起居注謩不可曰古置左右史善惡兼書陛下所爲善臣亟書不一書脫不善又何敢不書觀記注臣不敢奉詔上曰朕曩嘗觀之庸何傷對曰此自曩時史官失職而然若人主自觀史則史臣必有所諱何以信後上曰善故人主之言行不飾不誣則史臣之責也記注之臣善飾其君則天下之民皆大其美而小其惡民大其美而小其惡則人主之好惡益亂而不可治矣】

【言而行之其猶織乎不言而行之其猶耕乎言從而行之臯陶是也寡言而行之禹益稷是也三代以降漢稱張安世金日防唐稱楊綰賈耽之倫求其能任事沈黙自著者晉稱劉宏魏舒宋稱李沆王曽至於折衝境外慮勝後成則裴行儉劉仁軌其選矣儀鳯中阿史那都支逼安西朝議欲討之行儉言日者吐蕃之叛敬元喪師安可復生事金波斯王死長子質京師宜遣使者持節送之道出

權以制事當不勞而定也乃充使西行道經莫賀延召諸酋謂曰曩吾都防此州時縱獵殊樂今念之未嘗忘諸君能從我獵乎諸酋喜願從者萬人都支謂其送波斯世子不備也畋數日忽倍道西進去都支帳十里請防獵遂禽之並禽其與國遮匐王以歸旣又破熟匐可汗所謂糧車伏壯士躡以精兵者也嘗引大軍次單於府北而營掘塹四周暮矣行儉忽傳令移營諸將言士倦思休不可動不聴趣徙之是夜風雨暴至視前所營地水浮防丈餘諸將驚服問故行儉笑曰自今第從吾令不必問所從知也武徳初劉仁軌爲陳倉尉部人有折衝都尉者豪奪莫敢問仁軌誡諭不從杖殺之上召罵曰是何縣尉殺吾折衝廷詰不撓奇之擢櫟陽丞貞觀中諌止同州獵所謂屋漏在上知之在下者也顯慶中百濟反守將劉仁願被圍詔仁軌發新羅兵援之仁軌請唐歷及廟諱以行曰行將頒大唐正朔於海表矣禦軍嚴整所向皆克及天子徵髙麗無功勅仁軌西還仁軌曰春秋之義大夫出疆有可以便社稷者得專之況瀚海之外哉今以一城居賊中動而蹉跌卽爲亡虜獨宜堅守徐乘其便耳旣破貞峴城通饟道防孫仁師率軍至遂平百濟頒唐歷於海外畱屯田及劉仁願當代鎭勅仁軌將戍卒俱還仁軌曰天子方登封經略髙麗當農時而吏兵亟代新至未諳恐爲敵所乘仁軌當畱未可動也仁願曰君惟當準勅行何得自擅乎仁軌曰苟利於國何防吾私於是陳便宜願畱屯詔許之詩曰之子於徵有聞無聲其劉仁軌裴行儉之謂矣三代而下守成之主能獨防不飾言行者稱唐宣宗宣宗初有晦徳及卽位誅趙歸眞罷李徳裕中外大震顧自徳裕罷難於命相也所命相左右無知者嘗欲相蕭鄴制且行內樞宻覆奏鄴故判度支今應罷否上疑閹佑之卽出崔愼由名付學士院艸制而鄴罷中尉馬元贄以定防功有寵相植附之交親上賜元贄寶帶贄以遺植植服以朝上識之收親吏鞫問盡得其交通狀貶刺常州學士蔣伸嘗從容言近日官頗易得人思僥幸也上驚曰卽如此亂矣對曰亂則未亂但僥幸者多致亂非難上稱善久之曰異日不復獨對卿矣伸莫測所謂尋拜相嘗詔刺史臨人官毋得輒從外涖治必詣京面察乃遣相綯嘗徙其故人爲鄰州令便道之官上詰之綯對曰道近省迎送費耳上曰朕以刺史多非人爲百姓患苦欲一一訪問知其優劣行黜陟令始行輒廢格不用宰相可爲有權時方寒綯爲之戰栗每臨朝宰相奏事無一人旁立者威嚴不可仰視奏事畢忽怡然問閭閻細事間及宮中遊宴頃之復整容肅厲如初曰卿輩好爲之乃罷得大臣章疏必焚香盥手已乃讀諫官員缺中書奏請補上曰諫官要在舉職豈必人多第令如張道符牛叢趙璘輩數人日聞所未聞足矣勅待詔官與刑法官諌官得次對上欲知天下郡國境土風俗及四方阨塞制置利害命翰林學士澳纂爲書曰處分錄欲知百官名數及銓法命令狐綯爲吏部注擬政府制授具籍之曰具員禦覽置案上閱焉以太宗所撰金鏡錄授翰林學士澳使讀之至亂未嘗不任不肖治未嘗不任忠賢太息曰凢求致太平者當以此言爲言矣又書貞觀政要於屏風毎正色拱手讀之自寶歷以來閹寺權寵上𨿽爲所擁立而剛明不惑一裁之以法有勅使過陜右鞭驛吏見血觀察使髙元裕以聞謫配防陵內園使遇宰相不避馬相奏之上詰責對曰供奉官例不避上曰汝銜勅命卽橫絕可也何得私出不避宰相爲乎配南衙著爲令蓋明飭如此尢重惜名器𨿽於翰林最親然遷官必愼資歷曰吾不敢以官爵私親臣也有司具緋紫衣數襲待幸賞率終嵗不用建州刺史於延陵辭之官上問曰建州去京師幾何對曰八千里上曰卿毋爲建州遠政鉅細何渠不聞此階前乃萬里耳嘗較獵苑北遇樵夫問其縣曰涇人也令爲誰曰李行言問爲政如何對曰性執有彊盜數人匿軍家索不與盡殺之及歸帖名寢殿柱間擢刺海州入謝賜金紫取帖示之又獵渭上有父老十數人聚佛祠問之乃醴泉百姓也爲縣令李君奭祈畱防懷州刺史闕上手筆除授其重民治通下情如此嘗語敏中云朕昔從憲宗靈轝行道遇風雨百官散惟山陵使長而髯攀靈駕不去者誰耶對曰令狐楚曰有子乎曰考功郎綯也才器可任使卽擢知制誥已得相與宰相論元和間循吏孰賢周墀對曰臣嘗守江西聞察使韋丹之賢也功被八州沒四十年老稚歌思如一日賢矣立以其子宙爲禦史黨項冦邊欲擇帥難其人從容與翰林畢諴論邊事諴援古據今陳方略較然上喜曰不意頗牧近在禁中卿其爲朕行諴欣然奉命招諭黨項降之諸用才不次如此上知黨項反繇邊帥利其羊馬數欺奪誅殺之而反詔於銀夏境內給閒田令耕作爲生勑邊將貪鄙者罪無赦自是選儒臣代邊帥靖之而黨項遂安蓋自漢宣帝而後厲精爲治言信行從使民不得大其美而小其惡者宜莫若宣宗矣】

恆徳章第二十三

子曰南人有言曰人而無恆不可以爲卜筮古之遺言與筮猶不能知也而況於人乎詩云我旣厭不我告猶說命曰爵無及惡徳民立而正事純而祭祀是爲不敬事煩則亂事神則難易曰不恆其徳或承之羞恆其徳貞婦人吉夫子防【說命云官不及私暱惟其能爵罔及惡徳惟其賢慮善以動動惟厥時又云惟厥攸居政事惟醇黷於祭祀時謂弗欽禮煩則亂事神則難前後互異蓋古人引書多若此不必爲眞贗異文也】

【易曰雷風恆君子以立不易方蘇軾曰雷風非天地之常用也天地之化所以無常者以有風雷也君子法之以能變爲常則其道運矣是未得恆之義也恆之爲義以陰從陽以剛馭柔以其不變制其數變者也風之起無方雷之立有方故雷作則風隨雷起則風止夫婦之道春秋之義也君子觀於雷風以立其性不以陰變陽不以柔變剛取其無方歸於有方取其無常歸於有常而後萬物之情可調也恆六五恆其徳貞婦人吉夫子防此言恆之大過者也婦人貞一夫子制義恆而大過則近於婦人恆九二悔亡此言恆之小過者也小過於恆久而能中何悔之有故立不易方君子之治也通變盡神聖人之化也聖人之化不久不成而又況於君子乎況於善人乎】

【仲尼論聖人君子善人而歸之有恆何也曰是亦賢人也易曰可久則賢人之徳壬人之使爲治朝更而夕壞變詐譸張不半其身而覆亡隨之司哀也夫唐宗開元二十二年五月以裴耀卿爲侍中張九齡爲中書令李林甫爲禮部尙書門下三品林甫柔佞多狡數深結左右凡上動靜無不知之以是對奏常稱旨又多得內戚之助上旣欲以爲相問於中書令張九齡九齡對曰宰相系國安危陛下相林甫臣恐異日爲社稷之憂上不從時上在位久漸肆奢欲怠於政事而九齡遇事無細大皆力爭林甫巧阿上意日思所以中傷之於是附武惠妃譖太子瑛鄂王瑤光王琚皆欲廢之九齡力爭不肯奉詔林甫初無所言但謂內侍曰此主上家事何必問外人上猶豫未決惠妃宻使宮奴謂九齡曰有廢必有興公爲援宰相可長處九齡叱之以其語白上上爲動色故訖九齡罷相太子得無動林甫日短九齡於上上寖疎之林甫引蕭炅爲戶部侍郎炅素不學嘗對中書侍郎嚴挺之讀伏獵挺之言於九齡曰省中豈容有伏獵侍郎繇是出炅爲岐州刺史林甫以是怨挺之挺之先有出妻嫁蔚州刺史王元琰琰坐罪下法司挺之爲營解林甫以是並中九齡及裴耀卿皆罷去自是朝廷之士皆容身保位無復直言林甫明召諸諌臣謂曰明主在上羣臣將順之不暇烏用多言諸君不見立仗馬乎食三品料一鳴輙斥去悔之何及補闕杜璡嘗言事明日黜爲下邽令自是諌諍路絕矣遂勸上立壽王瑁大興諸宮之難與牛僊客比而總文武選事凡才望功業出已右及上所禮貌將迫己者必百計去之尢忌文學之士或陽與之善啗以甘言而陰陷之世謂李林甫口蜜腹劍上嘗陳樂於勤政樓下垂簾觀之兵部侍郎盧絢謂上已起垂鞭按轡橫過樓下絢風標淸粹上目送之深嘆其蘊借林甫伺詗知之乃召絢子弟謂曰尊公素望淸崇今交廣借才上欲以尊公爲之若憚遠行則當左遷不然以賓詹分務東洛亦優賢之命也絢懼以賓詹爲請林甫恐乖眾望乃除華州刺史未幾以疾誣罷去上又嘗問林甫以嚴挺之今安在是人亦可用挺之時爲絳州刺史林甫退召挺之弟損之諭以上待尊兄意甚厚盍爲疾求還京師面上恩乎挺之從之林甫遂以其疏白挺之老得風疾宜且授以散秩便醫藥於是授詹事及齊澣亦爲少詹事於東京養疾戶部尙書裴寛素爲上所重林甫亦忌之及裴寛論裴惇復海上濫序功林甫先以告惇復惇復反以囑托論寛坐貶睢陽太守及上自東都還林甫知上厭巡幸乃與牛僊客謀增近道粟賦及和糴以實關中上益以丰亨自豫防與李適之張垍爭隙遂引吉溫羅希奭以興大獄時謂之羅鉗吉网而交搆東宮株連縉紳韋堅李適之皇甫惟明楊愼矜王鉷諸素有權焰者皆墜其阱中方李邕裴惇復之死也羅希奭挾其威自靑州如嶺南所過殺遷謫者郡縣惶駭至宜春李適之仰藥至江華王琚自縊又迂道過安陸欲悕殺裴寛裴寛爲叩頭乃免故自林甫所惡無不斃者惟欲以擁兵奉太子殺王忠嗣上以太子仁孝不動也猶以忠嗣沮撓軍功罪當死賴哥舒翰入朝力救之乃免時有咸寧太守趙奉璋告林甫罪二十餘條林甫先詗知之諷禦史逮捕杖殺之於是無敢言者時林甫子岫爲將作監頗以滿盈爲懼嘗從林甫遊後園指役夫言於林甫曰大人久處鈞軸怨仇滿天下一朝旤至欲爲此得乎林甫曰勢已如此將若之何先是宰相皆以徳度自處不事威勢騶從不過數人士民或不之避林甫自以多結怨常虞刺客出則步騎百餘人爲左右翼金吾靜街前驅在數百步外公卿走避居則重關復壁以石甃地墻中置板如防大敵一夕屢徙牀𨿽家人莫知其處嗚呼如李林甫可謂無恆者矣】

【代宗廣徳之初年元載遂專政復修李林甫之術以貨結內侍董秀使主書卓英倩潛與往來上意所屬載必先知之承意探微言無不合上以是愈愛之有華原令顧繇言元載子伯和等招權納賄坐流錦州載恐奏事者攻訐其私乃請百官凡論事皆先白長官長官白宰相然後奏聞仍以上旨諭百官曰此日諸司奏事煩多所言多防毀故委長官宰相先定其可否刑部尙書顏眞卿疏言郎官禦史陛下之耳目今使論事者先白宰相是自掩其耳目也陛下患羣臣之爲防何不察其言之虛實若所言果虛宜誅之果實宜賞之不務爲此而使天下謂陛下厭聽覽之煩托此爲辭以塞諫諍之路臣竊爲陛下惜之太宗著司門式云其無門籍人有急奏者皆令門司與仗家引奏無得關礙天寶以後李林甫爲相深疾言者道路以目卒成幸蜀之旤夫人主大開不諱之路羣臣猶莫敢盡言況令宰相裁而抑之則上所聞見者不過三數人耳天下之士從此結舌陛下昔用林甫𨿽擅權猶不敢明令百司奏事先白宰相陛下儻不早悟漸成孤立後𨿽悔之無及矣載聞而恨之以眞卿誹謗貶峽州別駕防上惡魚朝恩專擅意不能忍元載測知上指乘間奏朝恩專恣不軌請除之上亦知天下公憤令載爲方略因寒食置酒縊殺之元載旣誅魚朝恩上益寵任載自謂文武才略古今莫及心忌李泌乃言李泌常與親故宴於北軍與魚朝恩親善宜知其謀上曰北軍泌之故吏也朕使之往還誅魚朝恩亦泌豫之卿勿以爲疑載攻之不已上乃匿泌於魏少遊所爲江西判官囑泌曰俟朕決意除載當有信報卿可束裝來明年有成都司錄李少良上書載姦贓陰事上置少良於客省少良以上語告友人韋頌侍禦史陸珽以告載載奏之上怒並杖殺少良頌珽上益厭元載所爲顧防懦不斷思得士大夫之不阿附者爲腹心漸收載權乃以浙西觀察使李棲筠爲禦史大夫稍劾謫載之黨與而元載始絀載猶與王縉比周貪黷無已上欲誅之恐左右漏泄獨與左金吾大將軍吳湊謀之湊上之舅也大歷十二年三月載縉家共夜醮有告其圖爲不軌者上禦延英殿命湊收載縉於政事堂又收仲武及卓英倩等系獄命吏部尙書劉晏禦史大夫李涵等同鞫之問端皆出禁中仍遣中使詰以陰事載縉皆伏罪是日先杖殺知內省事董秀於禁中乃賜自盡於萬年縣卓英倩等皆杖死英倩弟英璘遂反上發禁兵討平之元載貪橫耳其變詐無恆不及李林甫然以代宗之明明知其姦釀毒十六年僅乃克之使李泌逺避又七八年始廼得復殊不可解易曰恆其徳婦人吉夫子防其是之謂夫】

【盧杞者貌陋色如藍有口險賊深急徳宗悅之建中二年擢爲相媢嫉特甚欲起勢立威小不附己必寘之死知帝多疑忌因設以離阻羣臣勸上以嚴刑禦之用市忠上信倚甚至梁崇義反詔淮寜李希烈討之雨久未進師上怪以問杞度上惡楊炎前造膝對曰希烈故與炎郤今遷延以炎在位故也不若暫免炎使希烈赴功必用炎須事平復召未晚也上曰善罷炎炎有宅在東都賣以爲官廨杞諷臺官劾之命炎所惡禦史大夫嚴郢往覆視稱受直過適下大理議法畱正以爲當奪官杞怒貶畱官下他吏他吏以監主自盜當絞初蕭嵩有家廟臨曲江宗以娯遊地非神靈所棲命徙之炎家立廟直其地杞宻言嵩廟地有王气故宗徙之炎有異志取建廟上發怒貶崖州司馬如吏議縊殺之於是上益疑大臣不足仗輕用三尺矣先是杞父奕死東都之難祿山使賊黨賫奕首狥河北至平原平原守顏眞卿執其使腰斬之取奕首及諸死事者首續以蒲身棺斂焉爲祭哭受弔及是爲杞所媢惡眞卿質責之曰先中丞傳首平原眞卿不敢以衣拭血舌舐之公忍相摧壓乎杞瞿然下拜而銜轉刺骨李希烈反上問杞杞對曰希烈不反獨爲人所迫而誤誠得儒雅重臣陳禍福可不勞師而定上問其人對曰顏眞卿三朝舊臣忠義正直爲海內向信眞其人也上以爲然遣眞卿宣慰詔下舉朝失色李勉表言失一元老爲國家羞上不聽而眞卿竟死於難僕射揆相先帝所稱門第人物文章皆當代第一者也惡欲陷之吐蕃請盟令充防盟使行揆辭曰逺行不敢辭第臣年則旣髦矣儻卽死道路將不能達詔命上爲惻然杞曰和戎事非老成練達者不任且揆行則自今少於揆者不敢復辭難矣遣揆竟卒於道相鑑忠直亦爲上所重杞忌之防鳯翔帥缺卽繆言鳳翔將校皆髙班非宰相無以鎭撫臣請行上俛首未言卽仰曰陛下必以臣貌寢不爲三軍所服惟裁可者上乃顧鑑曰無以逾卿鑑知爲杞所排而去杞傾險變詐似林甫而興大獄殺縉紳搆害宮掖則罪減於林甫故徳宗終不知其姦初林甫以陳希烈者講老莊柔佞易制遂引以爲相凡政事一決於林甫希烈但給惟諾書名而已及楊國忠用事希烈遂與林甫爲敵晚節不復如前矣盧杞亦以關播謹黙易制也薦並相親任之播進對時欲有言杞目攝之出噍之曰以足下端慤少言故相引至此曩柰何欲發口論事相負耶播自是不復敢言而大權盡歸杞矣蓋陳希烈以方外見幸於上關播以猥庸取附於相初終縣殊故離合異致也】

【建中靖國間蔡京爲翰林學士承旨與供奉官童貫善常訪三吳奇巧書畫附文字以達禁中因遂得召首論二事一請條具紹聖以察元祐之詆謗一請駁正元祐置訴理所之非上益向用之防鄧洵武論韓忠彥爲韓琦之子尙能紹述父志陛下爲神宗之子當明紹述之事又獻愛莫助圖分別元豊元祐諸百執其所引重惟溫益蔡京及趙挺之範致虛王能甫錢遹之屬而已蔡京以是得相崇寧元年九月己亥立黨人碑於端禮門籍宰執自司馬光而下及侍制以下官百二十人謂之姦黨詔邪說詖行非先聖賢之書及元祐學術政事並勿施用尋以程頤學術頗僻邪說詖行除名時蔡京又自書姦黨爲大碑頒於郡縣令監司長吏防皆刻石長安石工安民當鐫字辭曰民愚固不知立碑之意但如司馬相公者海內稱其正直今謂之姦邪民不忍刻也府官怒欲罪之安民泣曰被役不敢辭乞免鐫安民二字恐得罪後世聞者媿之時四方承平府庫盈溢京倡爲丰亨豫大之說視官爵如糞土其講議條例者終嵗遷官不盡又造當十大錢立交子錢引私造之罪以筦泉府三年重定元祐元符黨人及上書邗籍者合爲一籍通三百九人刻石於朝堂余並出籍自今毋復彈奏戶部尙書劉拯言漢唐失政皆自朋黨始今日指前日之人爲黨焉知後日不以今日爲黨乎人之過惡自有公論何必悉拘於籍而禁錮之哉蔡京大不懌風臺臣劾之出知蘄州五年春正月戊戌彗出西方其長竟天劉逵請碎元祐黨人碑寛上書邪籍之禁上從之夜半遣黃門至朝堂毀石刻明日蔡京見之厲聲曰石可毀名不可滅也二月京罷爲太乙宮使畱京師言者不已中丞吳執中言於上曰進退大臣當全體貌上爲下詔戒飭言者乃止亡何劉逵罷蔡京又令其黨進言於上曰京之攺法度皆稟上旨非私爲之今一切皆罷恐非紹述之意上惑其說復有用京之意然羣臣未有覺者鄭貴戚知之卽入見言陛下所建立皆學校禮樂居養安濟等法乃厚下裕民何所逆天而致威譴乃更張耶上悅居中退語禮部侍郎劉正夫正夫因請對語與居中合上始罷逵而復用京於是梁子美以北珠進得右丞鄭居中以附戚進得樞院有太廟齋郎方軫者上書言蔡京聛睨社稷內懷不道專以紹述熙丰之說爲自媒之計內而執政侍從外而帥臣監司無非其門人親戚京毎有奏請盡作禦筆行出語人曰此上意也明日不行又語人曰京實止之善則稱己過則稱君必欲陛下斂天下之怨而後己自元符末陛下嗣服忠義之士投匭者無虛日京分爲邪等黥配編置不齒仕籍則誰肯爲陛下言者京又使子攸日以花石禽鳥爲獻欲愚陛下使不知天下治亂臣以爲京必反也京請下軫獄竟流嶺南大觀四年五月以彗星見詔侍從官直言指陳闕失石公弼等始極論蔡京罪張克公論蔡京輔政八年權震海內輕賜予以蠧國用托爵祿以市私交役將作以葺私第用漕船以運花石名爲祝聖而修塔以壯臨平之山托言灌田而決水以符興化之防法名退送門號朝京方田擾乂安之民圜土聚徒郡之惡及不軌不忠凡數十事始貶京杭州政和二年京復自杭州召還詔蔡京三日一至都堂議事京患言者議己毎作聖諭宻進丐上親書以降謂之禦筆手詔違者以違制坐之事無巨細必托以行至使中人楊球代書羣下亦莫敢辧於是又攺官制建明堂遂正公相之位宣和元年上幸道徳院觀金芝遂幸京第京耀以懾四方傳其謝表有輕車小輦七賜臨幸之語曹輔極論遂編管郴州京專政久公論不與又與子攸權勢相軋父子各立門戶遂爲仇敵又爲王黼所傾乃以太師魯國公致仕六年王黼罷蔡京復領三省事至是四當國目昬眊不能治事悉決於季子鞗凡京所判皆鞗又與兄攸交惡攸屢言於上請殺鞗於是勒京致仕嗚呼人之無恆至於父子兄弟化爲胡越則權利之害也書曰官不及私暱惟其能爵罔及惡徳惟其賢其蔡氏父子兄弟之謂夫】

【宋自建炎而後當國人材無復足稱其最無恆者有秦檜韓冑史彌逺史嵩之賈似道之流檜初從二帝至燕金主以檜賜達蘭爲其任用及南侵以爲參謀軍事又以爲隨軍轉運使達蘭攻楚州檜與妻王氏自軍中趨漣水軍自言殺金人監己者奪舟而來欲赴行在遂航海至越州上命先見宰執檜首言如欲天下無事須是南自南北自北朝士疑其與何防孫傳等同被拘執而檜獨還又燕至楚二千八百里逾河海無誰何者安得殺監與妻俱南惟範宗尹及李回二人素與檜善力薦其忠檜入對卽奏所艸與達蘭求和書上謂輔臣曰檜朴忠過人朕得之喜而不寐旣聞二帝母后消息又得一佳士也先是朝廷𨿽數遣使於金但且守且和而一意與敵解仇息兵則自檜始時範宗尹罷相檜欲得位因揚言曰我有二策可聳動天下上聞遽相之及得位惡左相呂頤浩欲規恢復乃風臺臣言周宣王以內修外攘成中興越王勾踐以種蠡分職成霸今二相宜分職內外用成恢復功於是頤浩出開府鎭江而檜獨居中用事引諸名賢列淸要以爲名頤浩旣知爲所賣心恨之防胡安國撓朱勝非遂以黨劾檜並罷安國等時檜罪狀未著又以黨去得自附於仁賢中外莫能明也已上傷上皇及宣和皇后春秋髙在外國深念欲和思檜言稍復其官檜亦以是中上意劫士大夫及何籕還自金聞上皇寧徳太后之喪始決意用檜置諸戰將主恢復者不道矣檜一日見上畱獨對言臣僚本不得敵情揚大言持兩端此何足與大計若陛下決主和顓與臣議臣任其必成上曰朕獨委卿檜曰此大事望陛下熟思又它日請獨對問熟思如前如是者三度上意已確乃顯上章請和猶以公論爲患勾龍如淵逢意言相公爲天下大計主和第擇人爲臺諌擊異議者則定矣於是張燾晏惇復魏矼尹焞梁汝嘉蘇符薛徽言李彌遜馮時中許忻趙雍及胡珵朱松張擴淩景夏常明方廷實等皆竭力爭之而編修胡銓疏以鋟布特聞直學士曽開樞使王庶史館修撰趙如圭皆面詆檜檜靦然不動也韓世忠言金以劉豫相待義當決戰兵勢最重處臣請獨當之上亦不省亡何金達蘭與富勒琿謀反誅烏珠復敗盟責奉嵗幣責奉正朔更誓命分道入冦陷前所歸河陜州郡檜以其言不讐乃大懼意謂必且召故相張浚用之也遣其黨馮檝嘗上意知上不動乃遣王次翁說上言曩國是無主事小變則更用他相屢變屢更後來者未必賢而排黜異己歷嵗月不能定願深以爲戒上深然之於是眷倚檜不衰時諸將猶用命吳璘敗金扶風薩裏罕走鳳翔劉錡敗金順昌烏珠走汴嶽飛敗金京西復河南諸州郡又破烏珠於郾城烏珠亦憚中國悔已爲兵端以莫將久畱金縱之歸以書與檜令主和檜度上意恇怯獨願和幸和成伸前畫也遂甘心爲烏珠間於是陰設間爲上言金不足患韓世忠張俊嶽飛三大帥皆握重兵分鎭此國之大患也上以爲然乃用王次翁計以諸將連捷召並赴行在論功賞世忠俊先至飛後七日至乃除世忠俊樞宻使飛副使悉罷所部兵隸禦前營已又罷楊沂中王徳劉錡軍於是中國之武衛盡撤初飛以恢復爲己任檜逐相鼎飛對客太息抵檜奏怒曰君臣大倫根於天性豈以大臣而顧爲面謾耶檜聞深銜之烏珠又遺檜書曰必殺飛和乃可成檜亦以飛不死終梗和竟甘心飛而和乃堅已金歸三梓宮及太后封秦檜太師魏國公於是檜依金以自固權重於天子天子不能制而縉紳荼毒彌慘矣初浚與趙鼎並相論人才劇稱檜引與共政鼎曰此人得志吾屬無措足地矣浚不以爲然後罷相上問代者舉趙鼎上曰秦檜何如對曰比與共事方知其闇檜大恨及浚得罪鼎營救甚力而檜無一言當檜在樞府一聽鼎所爲陽毀浚爲防鼎顧信之卒爲所傾而罷檜性深阻如崖穽而好爲浮語悅人同列論事上前未嘗力辧但以一二語傾擠之俾上自怒據相位十九年更執政二十八人一語合卽收之一語抵牾立罷之凡臺諫糾劾章疏皆檜自操筆宻授之以誣陷善類爲己功又立久任之說以錮士士淹滯不得調開門受賂富敵於國上孤立亦中懣不自堪而張扶請檜乘金根車呂願中獻秦城王气詩浸浸無將矣初檜所陳二策欲以河北人還金中原人還劉豫上曰檜言南人歸南北人歸北朕北人將安歸檜乃語塞及洪皓朱弁等歸始稍稍知達蘭所以用檜檜所以通敵者而檜已橫焰不復可攴矣人之無恆至有賣國事人一至於此者】

【韓冑魏公五世孫爲皇后季父方定策時爲閤門使實通語言於慈福宮事旣定自以爲功慶元初汝愚爲相推殿前指揮使郭果爲節度使而冑僅汝州防禦大失望汝愚謂之曰吾宗臣君世戚何可言功惟爪牙臣當加恩耳徐誼謂汝愚言冑姦異日必爲患宜飽其欲遠之葉適亦言侂冑望不過節鉞宜與之不聽而侂冑以傳導語旨故寖親幸數以事詣都省請謁相正使省吏諭之曰此非知閣日往來之地侂冑大恚曰當事急時相君獨跳身走耳事旣定乃薄我耶防正與汝愚議攢宮不合侂冑間之遂內批罷正知建康而汝愚得相侂冑猶以與汝愚同功敬憚之而汝愚怒侂冑逐正不以告來謁拒不見隙遂生知閣門劉弢又搆之云丞相欲專定策行逐君以滅口侂冑懼問計弢曰惟內批除臺諫擊之耳侂冑大喜內批以謝深甫爲禦史丞劉徳秀爲監察禦史諸僉人並進侍講朱熹言陛下卽位未旬日而進退宰執移易臺諫大臣不與謀給捨不及議正使實出於獨斷且非爲治之體況中外傳聞皆謂左右竊柄所行未盡允乎上不聽侂冑度熹可間乃令優人峩冠博帶效熹進趨狀戲於前爲謔語間之謂其迂濶不可用上亦以熹爭葺舊宮爭壽皇山陵爭僖祀爲撓權責難中不自堪也內批除宮觀封付熹熹附奏謝汝愚爭之不得陳傅良劉光祖交章畱皆坐罷項安世率諸館職上書願畱熹以輔學不報吏侍郎彭年論侂冑竊威福不可長請竄逐上以侂冑於我有大勞講官黨其類與我爭勝欲兩罷之知樞院陳騤以爲不可侂冑笑曰彭侍郎不貪好官乃元樞亦欲爲好人耶內批年與騤並罷於是以謀危社稷去汝愚學士鄭湜祭酒李祥及楊簡呂祖儉章穎等皆以頌汝愚得罪太學生楊宏中等伏闕上書編管五百里外尋以胡紘及諸禦史言放汝愚永州至衡州遂暴卒而上初不知也禦史何澹劉徳秀等知爲公論所非乃勸侂冑申僞學之禁而胡紘沈繼祖擊朱熹尢力選人余嘉上書乞斬熹以絕僞學汪義端主之參政謝深甫悔其已甚抵書於地曰朱元晦蔡元定不過自相講明耳果有何罪太皇太后聞而非之乃止及呂祖泰擊登聞鼓訟道學請誅侂冑蘇師旦周筠逐陳自彊輩杖配欽州而姦徒愈熾至有請榜僞學姓名示天下者防蔡璉告汝愚舊事詔捕彭年曽三聘沈有開葉適項安世等證其事中書舍人範重藝質責侂冑曰章惇蔡確之權不爲盛然至今得罪淸議者以同文館獄耳公何爲蹈之侂冑發慙曰我初無此諸公見迫耳事得寢然後知侂冑所爲狂悖者時京鏜劉徳秀胡紘汪義諸姦亦稍復官而侂冑官太師封平原郡王權寵震天下苞苴大昌防金爲蒙古所蹙蘇師旦勸侂冑立奇功時南北狃和四十年武備翫弛賢士盡屏棄貪鄙在位僨帥臨行皆謝罷陳自彊治賦徒掊克州縣驛騷將出輒敗而金師四出渡淮陷諸州吳曦又叛於蜀程松逃歸侂冑始懼竄師旦於韶州初北伐議起宣慰使丘崈曰中原淪陷且百年固不可忘於心然非常之舉必非貪誕之人所能勝脫其不防則首事之旤孰爲任之侂冑不聽及是金攻淮南急詔以崈督江淮軍或勸崈棄廬和守江崈曰吾當與淮南同存亡益增兵守淮旣而金亦苦其帥稍示和端崈以聞侂冑方悔前謀聞之喜遣使報金許爲和及聞金欲罪首謀誅之也復大怒鋭意用兵中外憂懼史彌遠乘之與中宮並力而誅首旤卒函首以謝金人則禁僞學惑君心之旤烈也以蔡京之覆轍又重試焉亡國陷主而不知悔迷復之旤等於無恆可鑑也夫自是而後柄國宵人如史彌遠史嵩之丁大全賈似道輩愈細碎無復足齒者矣】

【熙寧八年呂公著上神宗疏曰臣觀陛下自卽位以來早朝晏罷勵精庶務規模蓋宏遠矣故將致三代之治以光太祖之業豈特區區守文之主哉然臨朝願治爲日已久在廷之士益乖戻而不和中立敢言者罹防而放逐阿諛附勢者引類而升進其外則郡縣煩擾民不安業畎畝愁嘆上乖和气流離載道倉廩缺乏又無以廣賑濟至於骨肉相食轉死溝壑者多矣上下相蒙莫敢正言使陛下有致治之心無致治之實何哉蓋任事之臣負陛下也阿以言之邪正賢否天下之素定也今則不然前日舉之以爲天下之忠賢後日逐之以爲天下之極惡豈天下人才固反覆而不常抑陛下之未察乎且如一二人者方其未進用之前天下固知其姦邪小人也但取其一時附防故極力推進此所以終累陛下作哲之明者也古之爲政而初不順於民者亦有之矣鄭子產是也子產爲政一年而輿人誦之曰孰殺子產吾其與之三年又誦之曰子產而死誰其嗣之今之爲政者陛下垂拱仰成七年於玆矣輿人之誦亦未異於七年之前也臣聞安危在出令治亂在所任故臯陶戒舜曰在知人在安民願陛下以知人安民爲先除穢布新以答天戒則轉災爲福旋踵而應矣昨者朝議謂祖宗制度不可少變朝廷用人必循資格臣固曰不然何則興治補獘乃人主之先務任賢使能亦不冝專較嵗月但一出於至公至當則可耳臣亦非謂今日令皆不可行也陛下誠能開廣聰明延納正直公聴並觀天下議事之善者固當存之其未善者當酌損之苟爲非便不以己行而憚攺苟言可采不以異議而見廢如此則不勞陛下神明不驚眾人耳目而庶事條理百姓安定然後可以足兵食救水旱禦外侮矣臣自去國六年未有一言仰達聖聰至於私居接人未嘗輕議時政今日所以輒進愚悃者誠恐陛下不於此時感悟則後日𨿽有奇謀髙策未易爲也蓋自熙寧後政令紛更無終嵗之計而呂公著獨歸之知人子曰人而無恆不可以爲卜筮其王呂章蔡諸人之謂夫】

【先是熙寧五年始置邏卒監謗行市易保馬助役諸法諸言者悉罷去富弼時判汝州家居乃上疏曰臣聞自古致天下治與亂者大要不出用諛佞讜直之人二端而已諛佞者進則人主不聞有過惟惡是爲所以致亂也讜直者進則人主日有開益惟善是從所以致治也此乃人主致治亂之大略臣自離朝廷退居林下時亦仰知朝廷所爲大率諛佞者競進讜直者多處於外𨿽有在朝者亦恐觸忤姦佞結舌不敢開陳近日或有事緒上掛聖懷而忠義之士但仰屋竊嘆終不敢聞於上陛下不得知而又更張之此實非朝廷之福也惟願陛下開眾正之路杜羣枉之門講求善政變禍爲福俾天下受賜坐致太平此老臣有望於陛下不者恐浸漬漸深禍亂將至於時益煩宵旰之憂亦無所濟矣老臣區區犬馬之志略陳其端伏冀聖明無忽臣觀古今治忽信無過於佞直兩事也直者有恆佞者無恆有恆之謂忠無恆之謂枉古今無不喜佞之主朝廷極多惡直之臣喜佞惡直棄忠取枉而天下之亂日不可治故治病之貴醫猶治國之尙諫也舎醫而用巫舎諫而用佞則其病亂不復可治矣貞疾已攺恆胗已失而後醫亦爲巫醫雜治病卒不起卜筮之道則亦猶是也方富弼奏上時上語輔臣曰富弼有疏來章惇曰弼言何事上曰言朝多小人章惇曰盍令分別孰爲小人上曰弼三朝老臣豈可令分析王安禮曰弼之言是也罷朝章惇責安禮曰右丞對上之言失矣安禮曰吾儕不聞讜言今日曰誠如聖諭明日曰聖諭非臣所及安得不謂之小人章惇無以對古今之別君子小人未有明著於此者也詩曰我旣厭不我告猶易曰不恆其徳或承之羞言佞直之不可屢淆忠枉之不宜互用也】

【臣觀緇衣一書二十三章皆本仲尼之言雜引詩書以明之凡十五引書二十三引詩其稱易者一而已歸於恆徳言好賢惡惡之貴有恆徳也好賢不堅惡惡不著則爲上難事爲下難知上無定心下無固志而爵賞刑威皆不可用矣仲尼思見聖人而歸於有恆詩言民之秉彞本於厥有恆性蓋人性本善理義恱心見賢者而好之見不肖而惡之𨿽姦宄盜賊其性一也惟在堂陛之間人人飾貌則衡鑑難明入於紛華之域事事蕩心則愛憎易變以易變之愛憎投難明之衡鑑故上聽不淸下言愈亂而緇衣巷伯之詩顚倒互誦也是傳略采經史關於好惡刑賞治道之大者凡二百餘條以系於篇其於經濟庶務條目之間𨿽有未悉而於君心好惡綱領之原以至於三代而下治亂盛衰之故亦略云備矣以其依經起義別於訓詁故謂之傳以其分衍仲尼之意不復解經故略於所引詩書以其統明好惡用舎之原故於中邊異效宮府殊曹條目分布之間有未能詳也】

緇衣集傳卷四

