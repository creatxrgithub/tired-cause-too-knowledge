

欽定四庫全書

經部四

儀禮述注

禮類二【儀禮之屬】

提要

【臣】等謹按儀禮述注十七卷

國朝李光坡撰光坡有周禮述注已著錄是書取鄭注賈疏總撮大義而節取其詞亦間取諸家異同之說附於後其中注疏原文有可以刪削者如士冠禮筮人執莢抽上韇注曰今時藏弓矢者謂之韇丸也考左昭公二十五年公徒釋甲執冰而踞杜注冰韇丸或云韇丸箭筩方言曰弓藏謂之鞬或謂之韇丸後漢書南匃奴曰今賫雜繒五百匹弓韇韇丸一矢四遣遺單於廣雅作皾防此傍借韇丸以明韇字之訓非經之正義刪之可也至如士冠禮贊者洗於房中側酌醴注贊酌者賔尊不入房光坡節此二句則賔不自酌而用贊者義遂不明爲刪所不應刪矣又注載古文今文最関經義如士喪禮設決麗於注引古文作椀考管子弟子職授必捧羮不以手呂覽本味篇述蕩之髙誘注曰古手腕之字也據此則以古文之捥證今人之義更明晰而光坡槪節之亦爲太簡其旁采諸家之言尢時有未審如公食大夫禮曰飲酒漿飲俟於東房注云酒先言飲明非獻酬之酒也又曰宰夫右執觶左執丰進設於豆東注食有酒者優賓也光坡引楊孚之說曰上飲酒漿飲俟於東房疏云酒漿皆以酳口此進設於豆東疏又云漿以酳口不用酒主人猶設之是以優賓兩說抵牾不同下文祭飲酒於上豆之間魚臘漿湆不祭夫魚臘漿湆不祭而祭飲酒則知酒以優賓但賓不舉爾豈酳口之物哉當以優賓之義爲正云云今考賈前疏云酒漿皆以酳口謂二飲本並設以待賓用也後疏云漿以酳口不用酒謂二飲𨿽並設其寔賓止用漿耳前後一義相承並無抵牾楊氏殊未解疏意至於鄭注優賓之義亦謂賓酳口止用漿而主人仍特設酒故曰優賓下文之祭飲酒乃賓加敬以報酳禮之優與他篇獻酬之酒祭酒不同觀鄭上注明云飲酒非獻酬之酒則爲飯後潔口之物可知楊氏以設飲酒爲優賓而謂飲酒非以酳口於鄭注優賓之義亦爲未明且攷周禮酒人曰共賓客之禮酒飲酒而奉之注醴酒饗燕之酒飲酒食之酒賈疏飲酒食之酒者曲禮曰酒漿處右此非獻酬之酒是酳口之酒則楊氏謂飲酒非酳口之酒與酒人經注皆相矛盾矣光坡取之實未深攷然如士冠禮母拜受子拜送光坡謂母拜受乃受脯而拜非拜子也其義最允蓋此拜受如大射禮主人盥洗象觚升酌膳東北面獻於公公拜受乃拜受觚非公先拜其卿大夫也又如特牲饋食禮主人洗角升酌酳屍屍拜受乃拜受角非祖考先拜其子孫也凡此之類頗有可取又如喪服記夫之所爲兄弟服妻降一等萬斯大據以爲嫂叔有服之證光坡不取其說亦深有決擇三禮之學至宋而防至明殆絕儀禮尢世所罕習幾以爲故紙而棄之注其書者寥寥數家卽郝敬完解之類稍著於世者亦大抵影饗揣摩橫生臆見蓋周禮猶可談王談霸禮記猶可言敬言誠儀禮則全爲度數節文非空詞所可敷演故講學家避而不道也光坡此編𨿽瑕瑜不揜然疏解簡明使學者不患於難讀亦足爲說禮之初津矣乾隆四十六年十月恭

校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

儀禮述注卷一

安溪李光坡撰

儀禮

疏曰儀禮周禮同是周公所制題號不同者周禮取別夏殷故言周儀禮不言周者欲見兼有異代之法故士冠有醮用酒燕禮云諸公士喪禮云商祝夏祝是兼夏殷儀禮亦名曲禮言儀者見行事有威儀言曲者見行事有屈曲故有二名也○孔疏曰漢書藝文志云漢初髙堂生傳禮十七篇是也至武帝時河問獻王得古禮五十六篇獻王獻之又六藝論云後得孔子壁中古文禮凡五十六篇其十七篇與髙堂生所傳同而字多異其十七篇外則逸禮是也士冠禮第一

鄭目錄云童子任職居士位年二十而冠主人冠朝服則是仕於諸侯天子之士朝服皮弁素積○坡謂注據士身自加冠爲目然士子冠疑亦用此禮曲禮言禮不下庶人孔疏云其有事則假士禮而行之是也

士冠禮○筮於廟門

注曰筮者以蓍問曰吉凶於易也冠必筮日於廟門者重以成人之禮成子孫也廟謂禰廟不於堂者嫌蓍之靈由廟神○疏曰不筮月者夏小正云二月綏多士女冠子娶妻時也旣有常月故不筮言子兼言孫者家事綂於尊若祖在則爲冠主故兼孫也

主人冠朝服緇帶素韠卽位於門東西面

注曰主人將冠者之父兄也冠委貌也朝服者十五升布衣而素裳也衣不言色者衣與冠同也筮必朝服者尊蓍之道緇帶黒繒帶素韠白韋韠長三尺上廣一尺下廣二尺其頸五寸肩革帶博二寸天子與其臣冕以視皮弁以日視朝諸侯與其臣皮弁以視朔朝服以日視朝凡染黒五入爲緅七入爲緇則六入與○疏曰禮之通例衣與冠同色裳與韠同色○楊氏曰朝服重於端冠時主人端爵韠今此筮亦在廟不服端而服朝服是尊蓍之道也

有司如主人服卽位於西方東面北上

注曰有司羣吏有事者謂主人之吏所自辟除府史以下

筮與席所卦者具饌於西塾

注曰筮所以問吉凶謂蓍也所卦者所以畫地記爻易曰六畫而成卦饌陳也具俱也西塾門外西堂也

布席於門中闑西閾外西面

注曰闑門橛閾閫也

筮人執防抽上韇兼執之進受命於主人

注曰筮人有司主三易者韇藏防之器○疏曰防卽蓍也曲禮曰防爲筮韇以皮爲之言上韇者其制有上下下者從下向上承之上者從上向下韜之也

宰自右少退贊命

注曰自由也贊佐也命告也佐主人告所以筮也少儀曰贊幣自左詔辭自右○疏曰士無臣以屬吏爲宰地道尊右故贊命皆在右引少儀者取贊命在右之義

筮人許諾右還卽席坐西面卦者在左

注曰卽就也東面受命右還北行就席卦者有司主畫地識爻者○楊氏曰筮人東面受命於主人右還卽席西面坐筮少牢禮亦東面受命於主人西面立筮又士喪卜葬曰宗人西面命退負東扉卜人西面作以此知筮皆西面

卒筮書卦執以示主人

注曰卒已也書卦者筮人以方寫所得之卦也

主人受眡反之

注曰反還也

筮人還東面旅占卒進告吉

注曰旅眾也還與其屬共占之

若不吉則筮遠日如初儀

注曰逺日旬之外

徹筮席

注曰徹去也

宗人告事畢

注曰宗人有司主禮者

主人戒賔賔禮辭許

注曰戒警也告也賔主人之僚友禮辭一辭而許也再辭而許曰固辭三辭曰終辭○疏曰同官爲僚同志爲友廣戒僚友使來觀禮也

主人再拜賔答拜主人退賔拜送前期三日筮賔如求日之儀

注曰前期三日空二日也筮賔筮其可使冠子者賢者恆吉○疏曰冠旣筮賔特牲少牢不筮賔者彼以祭祀之事主人自爲獻主羣臣助祭而已天子諸侯之祭祭前已射於射宮擇取可預祭者故不筮

乃宿賔賔如主人服出門左西面再拜主人東面答拜注曰宿進也宿者必先戒戒不必宿其不宿者爲眾賔或悉來或否主人朝服○疏曰上文筮日時朝服至此無攺服之文則知皆朝服○楊氏曰上文主人戒賔者廣戒僚友使來觀禮及前期三日筮賔乃於廣戒僚友之中又筮其可使冠子者筮得其人於是宿以進之其眾賔則但戒而不宿故曰宿者必先戒戒不必宿

乃宿賔

注曰乃宿賔者親相見致其辭

賔許主人再拜賔答拜主人退賔拜送宿贊冠者一人亦如之

注曰贊冠者佐賔爲冠事者宿之以筮賔之明日

厥明夕爲期於廟門之外主人立於門東兄弟在其南少退西面北上有司皆如宿服立於西方東面北上注曰厥其也宿服朝服○疏曰厥明夕謂宿賔贊之明日向暮時也爲期爲加冠之期也

擯者請期宰告曰質明行事

注曰擯者有司佐禮者在主人曰擯在客曰介質正也宰告曰旦日正明行冠事

告兄弟及有司

注曰擯者告也

告事畢

注曰宗人告也

擯者告期於賔之家

夙興設洗直於東榮南北以堂深水在洗東

注曰夙早也興起也洗承盥洗者棄水器也士用鐵榮屋翼也周制自卿大夫以下其室爲夏屋水器尊卑皆用金罍及大小異○朱子曰周制天子諸侯得爲殿屋四注卿大夫以下但爲夏屋兩下四注則四方皆有霤兩下則惟南北有霤而東西有榮謂之榮者爲屋之榮飭謂之屋翼者言其軒張如翚斯飛耳

陳服於房中西墉下東領北上

注曰墉墻

爵弁服纁裳純衣緇帶韎韐

注曰此與君祭之服雜記曰士弁而祭於公爵弁者冕之次其色赤而防黒如爵頭然或謂之緅其布三十升纁裳淺絳裳凡染絳一入謂之縓再入謂之頳三入謂之纁朱則四入與純衣絲衣也余衣皆用布惟冕與爵弁服用絲耳先裳後衣者欲令下近緇明衣與帶同色韎韐緼韍也士緼韍而幽衡合韋爲之士染以茅搜因以名焉今齊人名蒨爲韎韐韍之制似韠冠弁者不與衣陳而言於上以冠名服耳

皮弁服素積緇帶素韠

注曰此與君視朔之事也皮弁者以白鹿皮爲冠象上古也積猶辟也以素爲裳辟蹙其要中皮弁之衣亦用布十五升其色象焉

端裳黃裳雜裳可也緇帶爵韠

注曰此莫夕於朝之服端卽朝服之衣易其裳耳上士裳中士黃裳下士雜裳雜裳者前後黃易曰夫黃者天地之雜也天而地黃士皆爵韋爲韠其爵同不以冠名服者是爲緇布冠陳之玉藻曰韠君朱大夫素士爵韋○疏曰大帶所以束衣革帶所以佩韠及佩玉之等不言革者舉韠有革帶可知

緇布冠缺項靑組纓屬於缺緇纚廣終幅長六尺皮弁笄爵弁笄緇組紘纁邊同篋

注曰缺讀如有頍者弁之頍緇布冠無笄者著頍韋髮際結項中隅爲四綴以固冠也項中有亦由固頍爲之耳今未冠笄者著捲幘頍象之所生也滕薛名蔮爲頍屬猶著纚今之幘梁也終充也纚一幅長六尺足以韜髮而結之矣笄今之簪有笄者屈組爲紘垂爲飾無笄者纓而結其條纁邊組側赤也同篋謂此以上凡六物隋方曰篋○疏曰隅爲四綴以固冠者言武以下旣別有頍項明於首四隅爲綴上綴於武然後頍項得安穏也項中有言頍之兩頭皆爲別以繩穿中結之後頍得牢固屈組謂以一絳組於左笄上系定繞頤下右相向上仰屬於笄屈系之有餘因垂爲飾無笄則以二絳組兩相屬於頍旣屬訖則所垂絳於頤下結之隋狹而長也六物謂頍項靑組纓爲一物纚爲二物二弁笄紘各一通爲六物也

櫛實於簟

注曰簟笥也

蒲筵二在南

注曰筵席也○疏曰二者一東序冠子一戶西醴子

側尊一甒醴在服北有篚實勺觶角柶脯醢南上注曰側猶特也無偶曰側置酒曰尊側者無酒服北者纁裳北也篚竹器如笭者勺尊升所以防酒也爵三升曰觶柶狀如匕以角爲之者欲滑也南上者篚次尊籩豆次篚

爵弁皮弁緇布冠各一匴執以待於西坫南南面東上賔升則東面

注曰爵弁者制如冕黒色但無繅耳周禮王之皮弁會五采玉琪象邸玉笄諸侯及孤卿大夫之冕皮弁各以其等爲之則士之皮弁又無玉象邸飾緇布冠今小吏冠其遺象也匴竹器名今之冠箱也執之者有司也坫在堂角

主人端爵韠立於阼階下直東序西面

注曰端士入廟之服也阼猶酢也東階所以答酢賔客也堂東西墻謂之序

兄弟畢袗立於洗東西面北上

注曰兄弟主人親戚也畢猶盡也袗同也者衣裳也緇帶韠位在洗東退於主人不爵韠者降於主人也古文袗爲均也

擯者端負東塾

注曰東塾門內東堂負之北面○疏曰擯者是主人之屬中士若下士當服黃裳雜裳○楊氏曰三者皆端而於兄弟擯者皆不言如主人服者兄弟衣裳同而韠異擯者衣韠同而裳異

將冠者采衣紒在房中南面

注曰采衣未冠者所服玊藻曰童子之飾也緇布衣錦緣錦紳並紐錦束髮皆朱錦也紒結髮

賔如主人服贊者端從之立於外門之外

注曰外門大門外○疏曰賔與主尊卑同故得如之贊者皆降主人一等衣冠𨿽同其裳則異故別端

擯者告

注曰告者出請入告

主人迎出門左西面再拜賔答拜

注曰左東也出以東爲左入以東爲右

主人揖贊者與賔揖先入

注曰贊者賤揖之而已又與賔揖先入道之贊者隨賔

毎曲揖

注曰周左宗廟入外門將東曲揖直廟將北曲又揖○疏曰入大門而東則主人在南賔在北俱東向是一曲故揖也至廟南主人在東賔在西俱北靣是曲爲二揖故云直廟將北曲又揖也

至於廟門揖入三揖至於階三讓

注曰入門將右曲揖將北曲揖當碑揖○疏曰主人將右欲背客宜揖將北曲與客相見又揖當碑揖者碑是庭中之大節又宜揖

主人升立於序端西面賔西序東面

注曰主人賔俱升立相鄕

贊者盥於洗西升立於房中西面南上

注曰盥於洗西由賔階升也立於房中近其事也南上尊於主人之贊者

主人之贊者筵於東序少北西面

注曰主人之贊者其屬中士若下士筵布席也東序主人位也適子冠於阼少北辟主人

將冠者出房南面

注曰南面立於房外之西待賔命○疏曰房外之東南當阼階是知房外者皆在房外之西故昏禮女出於母左母在房外之西故得出時在母左也

贊者奠纚笄櫛於筵南端

注曰贊者賔之贊冠者也奠停也○疏曰前頍項已下六物同篋今不言纓紘等四物大略其實皆有可知

賔揖將冠者將冠者卽筵坐贊者坐櫛設纚

注曰卽就設施

賔降主人降賔辭主人對

注曰主人降爲賔將盥不敢安位也辭對之辭未聞

賔盥卒壹揖壹讓升主人升復初位

注曰揖讓皆壹者降於初

賔筵前坐正纚興降西階一等執冠者升一等東面授賔注曰正纚者將加冠宜親之興起也降下也下一等升一等則中等相授冠緇布冠也

賔右手執項左手執前進容乃祝坐如初乃冠興復位贊者卒

注曰進容者行翔而前鶬焉至則立祝坐如初坐筵前興起也復位西序東面卒謂設缺項結纓也○疏曰執項者冠後爲項非頍項其下皮弁爵弁無頍項皆云執項故知非頍項

冠者興賔揖之適房服端爵韠出房南面

注曰復出房南面者一加禮成觀眾以容體

賔揖之卽筵坐櫛設笄賔盥正纚如初降二等受皮弁右執項左執前進祝加之如初復位贊者卒紘

注曰卒紘謂系屬之○疏曰坐櫛者坐訖當脫緇布冠乃更櫛也設笄者凡諸設笄有二種一是紒內安髮之笄一是弁及冕固冠之笄今此櫛訖未加冠卽言設笄者宜是紒內安髮之笄也其於固冠之笄則於賔加弁之時自設之可知

興賔揖之適房服素積素韠容出房南面

注曰容者再加彌成其儀益繁

賔降三等受爵弁加之服纁裳韎韐其他如加皮弁之儀

注曰降三等下至其他謂卒紘容出

徹皮弁冠櫛筵入於房

注曰徹者贊冠者主人之贊者爲之

筵於戶西南面

注曰筵主人之贊者戶西室戶西

贊者洗於房中側酌醴加柶覆之面葉

注曰房中之洗在北堂直室東隅篚在洗東北面盥面前也葉柶大端○疏曰側酌者言無人爲之薦脯醢還是此贊者故下直言薦脯醢不言別有人云面葉者贊者面葉授賔賔得面枋授冠者冠者得之面葉以扱醴而祭

賔揖冠者就筵筵西南面賔受醴於戶東加柶面枋筵前北面

注曰戶東室戶東

冠者筵西拜受觶賔東面答拜

注曰筵西拜南面拜也賔還答拜於西序之位東面者明成人與爲禮異於答主人○疏曰按鄕飲酒賔於西階上北面答主人拜此東面故云異又昏及聘禮賔皆云拜送此云答拜者彼醴是主人之物故云拜送此醴非賔物故云答拜也

薦脯醢

注曰贊冠者也

冠者卽筵坐左執觶右祭脯醢以柶祭醴三興筵末坐啐醴捷柶興降筵坐奠觶拜執觶興賔答拜

注曰捷柶扱柶於醴中

冠者奠觶於薦東降筵北面坐取脯降自西階適東壁北面見於母

注曰適東壁者出闈門也時母在闈門之外婦人入廟由闈門

母拜受子拜送母又拜

注曰婦人於丈夫𨿽其子猶俠拜○疏曰不見父與賔者蓋冠畢則已見也不言者從可知也○坡謂母拜受乃受脯而拜非拜子也婦人於丈夫皆俠拜於子亦然非先拜子也小戴昏義言見於母母拜之恐誤矣

賔降直西序東面主人降復初位

注曰初位初至階讓升之位

冠者立於西階東南面賔字之冠者對

注曰對應也其辭未聞

賔出主人送於廟門外

注曰不出外門將醴之

請醴賔賔禮辭許賔就次

注曰醴當作禮次門外更衣處也必帷幙簟席爲之

冠者見於兄弟兄弟再拜冠者答拜見贊者西面拜亦如之注曰見贊者西面拜則見兄弟東面拜贊者後賔出○疏曰出亦當就次待禮

入見姑姊如見母

注曰入入寢門也廟在寢門外如見母者亦北面姑與姊亦俠拜也不見妹妹卑

乃易服服冠端爵韠奠摰見於君遂以摰見於鄕大夫鄕先生

注曰易服不朝服者非朝事也摰雉也鄕先生鄕中老人爲鄕大夫致仕者○疏曰初冠時服端爲緇布冠服緇布冠冠而敝之易服宜服冠配端故兼云冠朝服與端同端則裳黃裳雜裳黒履者朝服冠端𨿽同但裳以素而履色白也

乃醴賔以壹獻之禮

注曰壹獻者主人獻賔而已卽燕無亞獻者獻酢酬賔主人各兩爵而禮成

主人酬賔束帛儷皮

注曰飲賔客而從之以財貨曰酬束帛十端也儷皮兩鹿皮也

贊者皆與贊冠者爲介

注曰贊者眾賔也皆與亦飲酒爲眾賔介賔之輔

賔出主人送於外門外再拜歸賔爼

注曰一獻之禮有薦有爼其牲未聞

若不醴則醮用酒

注曰若不醴謂國有舊俗可行聖人用焉不攺者也酌而無酬酢曰醮○疏曰醴亦無酬酢但醴大古之物自然質無酬酢此醮用酒酒本有酬酢故無酬酢得名醮也又云周之適子三加一醴夏商適子三加三醮是以祝辭醴一而醮三

尊於房戶之間兩甒有禁酒在西加勺南枋

注曰房戶間者房西室戶東也禁承尊之器也名之爲禁者因爲酒戒也酒新水也𨿽今不用猶設之不忘古也

洗有篚在西南順

注曰洗庭洗當東榮篚亦以盛勺觶陳於洗西南順北爲上也

始加醮用脯醢賔降取爵於篚辭降如初卒洗升酌注曰加冠於東序醮之於戶西賔降者爵在庭酒在堂將自酌也凡薦脯醢出自東房

冠者拜受賔答拜如初

注曰如初如醴禮也於賔答拜贊者則亦薦之

冠者升筵坐左執爵右祭脯醢祭酒興筵末坐啐酒降筵拜賔答拜冠者奠爵於薦東立於筵西

注曰冠者立俟賔命賔揖之則就東序之筵

徹薦爵筵尊不徹

注曰徹薦與爵者辟後加也不徹筵尊三加可相因由便也

加皮弁如初儀再醮攝酒其他皆如初

注曰攝猶整也整酒謂撓之

加爵弁如初儀三醮有幹肉折爼嚌之其他如初北面取脯見於母

注曰幹肉牲體之脯也折其體以爲爼嚌嘗之

若殺則特豚載合升離肺實於鼎設扃鼏

注曰煮於鑊曰亨在鼎曰升在爼曰載載合升者明亨與載皆合左右胖離割也割肺者使可祭也可嚌也○疏曰凡肺有二種一舉肺二祭肺就舉肺中復有三稱一名舉肺爲食而舉二名離肺三名嚌肺以齒嚌之此三者爲食而有就祭肺中亦有三種一謂祭肺爲祭先而有之二謂刌肺刌切之使斷三謂切肺卽刌肺也三者皆爲祭而有

始醮如初

注曰亦薦脯醢徹薦爵筵尊不徹矣

再醮兩豆葵菹蠃醢兩籩栗脯

注曰蠃醢螔蝓醢

三醮攝酒如再醮

注曰攝酒如再醮則再醮亦攝之矣

加爼嚌之皆如初嚌肺卒醮取籩脯以降如初

注曰加爼嚌之嚌當爲祭字之誤也祭爼如初如祭脯醢○疏曰祭先之法祭乃嚌之又不宜有二嚌故破加爼之嚌爲祭

若孤子則父兄戒宿

注曰父兄諸父諸兄

冠之日主人紒而迎賔拜揖讓立於序端皆如冠主禮於阼

注曰冠主冠者親父若宗兄也

凡拜北面於阼階上賔亦北面於西階上答拜

疏曰凡拜者謂初拜至及啐拜之等賔主皆北面與父在時拜於筵西南面賔拜於序端東面爲異也

若殺則舉鼎陳於門外直東塾北面

注曰孤子得申禮盛之父在有鼎不陳於門外○疏曰以上文若殺不辧外內類於父在不陳於門外凡陳鼎在外者賔客之禮也在內者私家之禮是在外者爲盛也

若庶子則冠於房外南面遂醮焉

注曰房外謂尊東也不於阼階非代也不醮於客位成而不尊○疏曰周適子三加一醴夏殷適子三加三醮是以下文祝辭醴一而醮三至三代庶子皆不見別辭則周之庶子宜依適子用一醮夏殷庶子亦依三醮三代適子有祝辭若庶子則無故下注云凡醮者不祝

冠者母不在則使人受脯於西階下

疏曰言不在者或歸寜或疾病也

戒賔曰某有子某將加布於其首願吾子之敎之也疏曰布謂緇布冠也

賔對曰某不敏恐不能共事以病吾子敢辭主人曰某猶願吾子之終教之賔對曰吾子重有命某敢不從宿曰某將加布於某之首吾子將蒞之敢宿賔對曰某敢不夙興

注曰蒞臨也

始加祝曰令月吉日始加元服棄爾防志順爾成徳壽考維祺介爾景福

注曰旣冠爲成徳祺祥也介景皆大也○朱先生曰順古與愼通用

再加曰吉月令辰乃申爾服

注曰申重也

敬爾威儀淑愼爾徳眉壽萬年永受胡福

注曰胡猶遐也逺也

三加曰以嵗之正以月之令咸加爾服

注曰正猶善也咸皆也皆加女之三服謂緇布皮弁爵弁也

兄弟具在以成厥徳黃耉無疆受天之慶

注曰黃黃髮也耉凍梨也皆壽徴也疆境

醴辭曰甘醴惟厚嘉薦令芳

注曰嘉善也善薦謂脯醢芳香也

拜受祭之以定爾祥承天之休壽考不忘

注曰不忘長有令名

醮辭曰旨酒旣淸嘉薦亶時

注曰亶誠也

始加元服兄弟具來孝友時格永乃保之

注曰善父母爲孝善兄弟爲友時是也格至也永長也保安也行此乃能保之凡醮者不祝○疏曰言凡謂庶子也

再醮曰旨酒旣湑

注曰湑淸也

嘉薦伊脯乃申爾服禮儀有序祭此嘉爵承天之祜三醮曰旨酒令芳籩豆有楚咸加爾服肴升折爼承天之慶受福無疆

注曰楚陳列之貌肴升折爼亦謂豚

字辭曰禮儀旣備令月吉日昭告爾字

注曰昭明也

爰字孔嘉髦士攸宜

注曰爰於也孔甚也髦俊也攸所也

宜之於假永受保之曰伯某甫仲叔季惟其所當注曰於猶爲也假大也宜之是爲大矣伯仲叔季長防之稱甫丈夫之美稱孔子爲尼父周大夫有嘉甫宋大夫有孔甫是其類甫字或作父○朱先生曰假與嘏同福也注非

屨夏用葛端黒屨靑絇繶純純博寸

注曰屨者順裳色端黒屨以裳爲正也絇之言拘也以爲行戒狀如刀衣鼻在屨頭繶縫中紃也純緣也三者皆靑博廣也○疏曰縫中紃者謂牙底相接之縫中有絳紃也緣者謂繞口緣邊也

素積白屨以魁柎之緇絇繶純純博寸

注曰魁蜃蛤柎注也

爵弁纁屨黒絇繶純純博寸

注曰爵弁屨以黒爲飾爵弁尊其屨飾以繢次○疏曰冬官畫繢之事比方爲繡次靑與赤是也對方爲繢次靑與白是也復下曰舄用繢次禪下曰屨用繡次今纁屨不以白飾而以黒飾是用繢次○朱先生曰三屨經不言所陳處注疏亦無明文疑亦在房中故旣加冠而適房攺服卽得並易屨而出也

冬皮屨可也

疏曰春宜從夏秋宜從冬

不屨繐屨

注曰繐屨喪屨也縷不灰治曰繐○疏曰言此者欲見大功未可以冠子恐人以冠子故於屨末因禁之也

記冠義

疏曰凡言記者皆是記經不備兼記經外逺古之言○坡謂記中明引孔子曰則𨿽未定誰所錄要當是夫子門徒疏謂在子夏之前未之攷也

始冠緇布之冠也大古冠布齊則緇之其緌也孔子曰吾未之聞也冠而敝之可也

注曰太古唐虞以上緌纓飾未之聞太古質無飾重古始冠冠其齊冠白布冠今之喪冠是也○疏曰太古冠布者謂著白布冠也孔子時有緌者故非之諸侯則得著緌士冠不得緌也冠而敝之可也者據士以上冠時用之冠訖則敝之不復著也若庶人猶著之

適子冠於阼以著代也醮於客位加有成也三加彌尊諭其志也冠而字之敬其名也

注曰名者質所受於父母冠成人益文故敬之

委貌周道也章甫殷道也毋追夏后氏之道也

注曰或謂委道爲冠委猶安也言所以安正容貌章明也殷質言以表明丈夫也甫或爲父母聲也追猶堆也夏后氏質以其形名之三冠皆所常服以行道也其制之異同未之聞○疏曰記人歷陳此三代冠者上緇布冠也諸侯已下始加之冠此委貌之等記人以經有緇布冠皮弁爵弁冠故還記緇布冠以下四種之冠以解經之四者此委貌卽解經易服服冠是也

周弁殷冔夏收

注曰弁名出於槃槃大也言所以自光大也冔名出於幠幠覆也言所以自覆飾也收言所以收斂髮也齋所服而祭也其制之異未聞

三王共皮弁素積

注曰質不變○疏曰此亦三代自天子下至士皆是再加當在周弁三加之上退之在下者欲見此是三代之冠百王同之無別代之稱也

無大夫冠禮而有其昏禮古者五十而後爵何大夫冠禮之有

注曰據時有未冠而命爲大夫者周之初禮年未五十而有賢才者試以大夫之事猶服士服行士禮二十而冠急成人也五十乃爵重官人也大夫或時攺娶有昏禮是也

公侯之有冠禮也夏之末造也

注曰造作也自夏初以上諸侯𨿽父死子繼年未滿五十者亦服士服行士禮五十乃命也至其衰末上下相亂篡弒所由生故作公侯冠禮以正君臣也

天子之元子猶士也天下無生而貴者也

注曰元子世子也無生而貴皆由下升○疏曰此記者見天子天子冠時亦依士冠禮故於此兼記之也天子之元子𨿽四加與十二而冠其行事猶依士禮也

繼世以立諸侯象賢也

注曰象法也爲子孫能法先祖之賢故使之繼世也○疏曰記此者欲見上言天子之子冠行士禮此諸侯之子冠亦行此禮以此士之子恆爲士有繼世之義諸侯之子亦繼世象父祖之賢𨿽繼世象賢亦無生而貴者行士冠禮故記之於此也

以官爵人徳之殺也

注曰殺猶衰也徳大者爵以大官徳小者爵以小官○疏曰記此者欲見仕者從士至大夫而冠無大夫冠禮者也

死而諡今也古者生無爵死無諡

注曰今謂周衰記之時也古謂殷殷士生不爲爵死不爲諡周制以士爲爵死猶不爲諡耳下大夫也今記之時士死則諡之非也諡之由魯莊公始也○疏曰記此者欲見自上所陳冠禮以士爲本者曰無生而貴皆從士賤者而升也

儀禮述注卷一

欽定四庫全書

儀禮述注卷二

安溪李光坡撰

士昬禮第二

鄭目錄云士娶妻之禮以昏爲期因而名焉必以昏者陽往而陰來日入三商爲昏○疏曰商謂商量是漏刻之名馬氏云日未出日沒後皆云二刻半前後共五刻今云三商者據整數而言

昬禮○下達納采用鴈

注曰達通也將欲與彼合昏姻必先使媒氏下通其言女氏許之乃後使人納其采擇之禮用鴈爲贄者取其順陰陽往來○陸佃曰若逆女之類自天子達是也大夫有昬禮而無冠禮則冠禮不下達矣○朱先生曰今按下達之說陸氏說爲近是蓋大夫執鴈士執雉而士昏下達納采用鴈如大夫乘墨車士乘棧車而士昏親迎乘墨車也注疏知乘墨車爲攝盛而不知下達二字本爲用鴈而發言自士以下至於庶人皆得用鴈亦攝盛之意也

主人筵於戶西西上右幾

注曰主人女父也筵爲神布席也戶西者尊處將以先祖之遺體許人故受其禮於禰廟也席西上右設幾神不統於人席有首尾

使者端至

注曰使者夫家之屬若羣吏使往來者

擯者出請事入告

注曰擯者有司佐禮者請猶問也禮不必事𨿽知猶問之重愼也

主人如賓服迎於門外再拜賓不答拜揖入

注曰門外大門外不答拜者奉使不敢當其盛禮

至於廟門揖入三揖至於階三讓主人以賓升西面賓升西階當阿東面致命主人阼階上北面再拜

注曰阿棟也入堂深示親親○疏曰凡士之廟五架爲之棟北一楣下有室戶中脊爲棟棟南一架爲前楣楣前接檐爲棟在室外故賔得深入當之也

授於楹間南面

注曰授於楹間明爲合好其節同也南面並授也

賔降出主人降授老鴈

注曰老羣吏之尊者

擯者出請

注曰不必賔之事有無

賔執鴈請問名主人許賔入授如初禮

注曰問名者將歸卜其吉凶

擯者出請賔告事畢入告出請醴賔

注曰此醴亦當爲禮禮賔者欲厚之

賔禮辭許

注曰禮辭一辭

主人徹幾攺筵東上側尊甒醴於房中

注曰徹幾攺筵者向爲神今爲人側尊亦言無酒側尊於房中亦有篚有籩豆如冠禮之設

主人迎賔於廟門外揖讓如初升主人北面再拜賔西階上北面答拜主人拂幾授校拜送賔以幾辟北面設於坐左之西階上答拜

注曰拂拭也拭幾者尊賔新之也校幾足辟逡遁

贊者酌醴加角柶面葉出於房

注曰贊佐也佐主人酌事也贊者亦洗酌加角柶覆之如冠禮矣出房南面待主人迎受

主人受醴面枋筵前西北面賔拜受醴復位主人阼階上拜送

注曰主人西北面疑立待賔卽筵也賔復位於西階上北面明相尊敬此筵不主爲飲食起○疏曰凡主人將授酒醴於筵前待賔卽筵前乃授之與下賔卽筵別也

贊者薦脯醢

注曰薦進

賔卽筵坐左執觶祭脯醢以柶祭醴三西階上北面坐啐醴建柶興坐奠觶遂拜主人答拜

注曰凡祭於脯醢之豆間必所爲祭者謙敬示有所先也啐甞也嘗之者成主人意○疏曰所先謂先世造此食者

賔卽筵奠於薦左降筵北面坐取脯主人辭

注曰自取脯者尊主人之賜將歸執以反命辭者辭其親徹

賔降授人脯出主人送於門外再拜

注曰人謂從者授於階下西面然後出

納吉用鴈如納采禮

注曰歸卜於廟得吉兆復使使者往告婚姻之事於是定

納徵纁束帛儷皮如納吉禮

注曰徴成也使使者納幣以成昏禮用纁者象陰陽傋也束帛十端也周禮曰凡嫁子娶妻入幣純帛無過五兩儷兩也執束帛以致命兩皮爲庭實皮鹿皮○疏曰此納徴無鴈者以有束帛爲贄故也

請期用鴈主人辭賔許告期如納徴禮

注曰主人辭者陽倡陰和期日宜由夫家來也夫家必先卜之得吉日乃使使者往辭卽告之

期初昏陳三鼎於寢門外東方北面北上其實特豚合升去蹄舉肺脊二祭肺二魚十有四臘一肫髀不升皆飪設扄鼏

注曰期娶妻之日鼎三者升豚魚臘也寢壻之室也北面向內也特猶一也合升合左右胖升於鼎也去蹄蹄甲不用也舉肺脊者食時所先舉也肺者气之主也周人尙焉脊者體之正也食時則祭之飯必舉之貴之也毎皆二者夫婦各一耳幾魚之正十五而鼎減一爲十四者欲其敵偶也臘兔臘也肫或作純純全也凡臘用全髀不升者近竅賤也飪熟也扄所以扛鼎鼏覆之○疏曰脊體之正者一身之上體總有二十一節前有肩臂臑後有肫胳脊在中央有正脊脡脊橫脊而取中央正脊故也特牲記魚十有五注云陰中之物取數於月十有五日而盈此夫婦鬼神陰陽故同祭禮十五而去一若生人則異故公食大夫一命者七魚再命者九魚三命者十有一魚天子諸侯無文或諸侯十三魚天子十五魚也

設洗於阼階東南饌於房中醯醬二豆菹醢四豆兼巾之黍稷四惇皆蓋

注曰醯醬者以醯和醬生人尙防味兼巾之者六豆共巾也巾爲禦塵蓋爲尙溫周禮曰食齊視春時

大羮湆在爨

注曰大羮湆煮肉汁也大古之羮無鹽菜爨火上周禮曰羮齊視夏時今文湆皆作汁

尊於室中北墉下有禁酒在西綌冪加勺皆南枋注曰墉墻也禁所以甒者酒不忘古也綌麄葛今文枋作柄

尊於房戶之東無酒篚在南實四爵合巹

注曰無酒者略之也夫婦酌於內尊其餘酌於外尊合巹破匏也四爵兩巹凡六爲夫婦各三酳一升曰爵

主人爵弁纁裳緇袘從者畢端乘墨車從車二乘執燭前馬

注曰主人壻也壻爲婦主爵弁而纁裳冕之次大夫以上親迎冕服纁裳者衣緇衣不言衣與帶而言袘者明其與袘俱用緇袘謂緣以緇緣裳象陽气下施從者有司乘二車從行者也畢猶皆也墨車漆車士而乘墨車攝盛也執燭前馬使徒役持炬火居前炤道

婦車亦如之有裧

注曰亦如之者車同等裧車裳帷周禮謂之容車有容則固有蓋

至於門外

注曰婦家大門之外

主人筵於戶西西上右幾

注曰主人女父也筵爲神布席

女次純衣纁袇立於房中南面

注曰次首飾也純衣絲衣女從者畢袗則此衣亦矣袇亦緣也袇之言任也以纁緣其衣象陰气上任也凡婦人不常施袇之衣盛昏禮爲此服

姆纚笄宵衣在其右

注曰姆婦人年五十無子出而不復嫁能以婦道教人者纚縚髮笄今時簪也宵讀爲素衣朱綃之綃魯詩以綃爲綺屬也姆亦衣以綃爲領姆在女右當詔以婦禮○疏曰婦人年五十陰道絕無子乃出之

女從者畢袗纚笄被顈黼在其後

注曰女從者謂侄娣也袗同也同者上下皆顈襌也詩云素衣朱襮爾雅云黼領謂之襮周禮曰白與黒謂之黼後夫人狄衣卿大夫之妻刺黼以爲領士妻始嫁施禪黼於領上假盛飾耳言被明非常服

主人端迎於門外西面再拜賔東面答拜

注曰賔壻

主人揖入賔執鴈從至於廟門揖入三揖至於階三讓主人升西面賔升北面奠鴈再拜稽首降出婦從降自西階主人不降送

注曰賔升奠鴈拜主人不答明主爲授女耳主人不降送禮不參○疏曰賔奠鴈再拜稽首者此時當在房外當楣北面知在房戶者見隠二年紀裂繻來逆女何休云夏后氏逆於庭殷人逆於堂周人逆於戶後代漸文迎於房者親親之義也

壻禦婦車授綏姆辭不受

注曰壻禦者親而下之綏所以引升車者僕人之禮必授人綏

婦乘以幾姆加景乃驅禦者代

注曰景之制蓋如明衣加之以爲行道禦塵令衣鮮明也景亦明也驅行也行車輪三周禦者乃代壻疏曰乘以幾者謂登車時也

壻乘其車先俟於門外

注曰壻車在大門外乘之先者道之也男率女女從男夫婦剛柔之義自此始也俟待也門外壻家大門外

婦至主人揖婦以入及寢門揖入升自西階媵布席於奧夫入於室卽席婦尊西南面媵禦沃盥交

注曰升自西階道婦入也媵送也謂女從者也禦當爲迓迎也謂壻從者也媵沃壻盥於南洗禦沃婦盥於北洗夫婦始接情有亷恥媵禦交道其志○疏曰壻旣卽席婦在尊西未設席設饌訖乃設女從者卽侄娣也壻從者以其與婦人爲盥非男子之事謂夫家之賤者也交盥者有南北二洗

贊者徹尊冪舉者盥出除鼏舉鼎入陳於阼階南西面北上匕爼從設

注曰執匕者執爼者從鼎而入設之七所以別出牲體也爼所以載也○疏曰公食執匕爼之人入加匕於鼎陳爼於鼎南其匕與載皆舉鼎者爲之

北面載執而俟

注曰執爼而立俟豆先設○疏曰執匕爼舉鼎各別人者吉禮尙威儀也特牲禮右人於鼎北南面匕肉出之左人於鼎西爼南北面承取肉載於爼遂執爼而立此與之同也凡牲體於鼎以次別出之載者依其次載之

匕者逆退復位於門東北面西上

注曰執匕者事畢逆退由便至此乃著其位略賤也

贊者設醬於席前菹醢在其北爼入設於豆東魚次臘特於爼北

注曰豆東菹醢之東

贊設黍於醬東稷在其東設湆於醬南

注曰饌要方也

設對醬於東

注曰對醬婦醬也設之當特爼

菹醢在其南北上設黍於臘北其西稷設湆於醬北禦布對席贊啟會郤於惇南對惇於北

注曰啟發也○疏曰上設壻湆於醬南在醬黍之南特爼出於饌北此設婦湆於醬北在特爼東饌內則不得要方上注云要方者據大判而言耳郤仰也謂仰於地也

贊告具揖婦卽對筵皆坐皆祭祭薦黍稷肺

注曰贊者西面告饌具也壻揖婦使卽席薦菹醢

贊爾黍授肺脊皆食以湆醬皆祭舉食舉也

注曰爾移也移置席上便其食也皆食食黍也以用也用者謂用口啜湆用指醬古文黍作稷○疏曰舉謂舉肺

三飯卒食

注曰卒已也同牢示親不主爲食起三飯而成禮也○疏曰少牢十一飯特牲九飯而禮成此獨三飯故云同牢示親不主爲食起三飯而成禮也

贊洗爵酌酳主人主人拜受贊戶內北面答拜酳婦亦如之皆祭

注曰酳潄也酳之言演也安也潄所以潔口且演安其所食酳酌內尊○疏曰主人拜受者壻拜當東面酳婦亦如之者婦拜當南面少牢云篹皆答拜注云在東面席者東面拜在西面席者皆南面拜故知特牲主人洗角酌酳屍注云酳猶衍也是獻屍也屍旣卒食又欲頤衍養樂之少牢云主人酌酒乃酳屍注云酳猶羨也旣食之而又飲之所以樂之三注不同文有詳略相兼乃具

贊以肝從皆振祭嚌肝皆實於菹豆

注曰肝肝炙也飲酒宜有肴以安之

卒爵皆拜贊答拜受爵再酳如初無從三酳用巹亦如之

注曰亦無從也

贊洗爵酌於戶外尊入戶西北面奠爵拜皆答拜坐祭卒爵拜皆答拜興

注曰贊酌者自酢也○疏曰言皆者夫婦也

主人出婦復位

注曰復尊西南面之位○疏曰主人出不云處所按下文說服於房則此時亦東房矣

乃徹於房中如設於室尊否

注曰徹室中之饌設於房中爲媵禦餕之徹尊不設有外尊也

主人說服於房媵受婦說服於室禦受姆授巾

注曰巾所以自潔淸

禦衽於奧媵衽良席在東皆有枕北止

注曰衽臥席也婦人稱夫曰良止足也○疏曰前布席夫在西婦在東者示陰陽交防有漸今乃夫在東婦在西易處者取陽往就陰故男女各於其方也

主人入親說婦之纓

注曰入者從房還入室也婦人十五許嫁笄而禮之因著纓明有系也蓋以五采爲之其制未聞

燭出

注曰昏禮畢將臥息

媵餕主人之餘禦餕婦余贊酌外尊酳之

注曰外尊房戶外之東尊

媵侍於戶外呼則聞

注曰爲尊者有所徴求

夙興婦沐浴纚笄宵衣以俟見

注曰夙早也昏明日之晨興起也俟待也待見於舅姑寢門之外古者命士以上年十五父子異宮○疏曰不著純衣纁袡者彼嫁時之盛服今已成昏故退從此服也

質明贊見婦於舅姑席於阼舅卽席席於房外南面姑卽席

注曰質平也房外房戶外之西○疏曰鄭知房外在房戶外之西者以其舅在阼阼當房戶之東若姑在房戶之東卽當舅之北南面向之不便是以知此房外者房戶外之西也

婦執笲栗自門入升自西階進拜奠於席

注曰笲竹器而衣者進拜者進東面乃拜奠之者舅尊不敢授也

舅坐撫之興答拜婦還又拜

注曰還又拜者還於先拜處拜婦人與丈夫爲禮則俠拜

降階受笲腵修升進北面拜奠於席姑坐舉以興拜授人

注曰人有司姑執笲以起答婦拜授有司徹之舅則宰徹之○疏曰公羊傳云棗栗云乎腵修云乎棗栗取其早自謹敬腵修取其斷斷自修也

贊醴婦

注曰醴當爲禮贊禮婦者以其婦道新成親厚之

席於戶牖間

注曰室戶西牖東南面位

側尊甒醴於房中婦疑立於席西

注曰疑正立自定之貎

贊者酌醴加柶面枋出房席前北面婦東面拜受贊西階上北面拜送婦又拜薦脯醢

注曰婦東面拜贊北面答之變於丈夫始冠成人之禮○疏曰冠禮禮子與此禮婦俱在賔位彼南面受醴者以向賔拜此東面者以舅姑在東亦面之拜也

婦升席左執觶右祭脯醢以柶祭醴三降席東面坐啐醴建柶興拜贊答拜婦又拜奠於薦東北面坐取脯降出授人於門外

注曰奠於薦東升席奠之取脯降出授人親徹且榮得禮人謂婦氏人

舅姑入於室婦盥饋

注曰饋者婦道旣成成以孝養

特豚合升側載無魚臘無稷並南上其他如娶女禮注曰側載者右胖載之舅爼左胖載之姑爼異尊卑並南上者舅姑共席於奧其饌各以南爲上其他謂醬湆菹醢女謂婦也如取婦禮同牢時○疏曰並南上者決同牢男女東西相對各上其右也𨿽不言酒旣有饋明有酒在其他中酒在內者亦在北牖下外尊亦當在房戶外之東

婦贊成祭卒食一酳無從

注曰贊成祭者授處之今文無成也

席於北墉下

注曰室中北墻下

婦徹設席前如初西上婦餕舅辭易醬

注曰婦餕者卽席將餕也辭易醬者嫌淬污

婦餕姑之饌禦贊祭豆黍肺舉肺乃食卒姑酳之婦拜受姑拜送坐祭卒爵姑受奠之

注曰奠於篚

婦徹於房中媵禦餕姑酳之𨿽無娣媵先於是與始飯之錯

注曰古者嫁女必娣侄從之謂之媵侄兄之子娣女弟也娣尊侄卑若或無娣猶先媵客之也始飯謂舅姑錯者媵餕舅余禦餕姑余也○疏曰諸侯夫人自有侄娣並二媵各有侄娣則九女是媵與侄娣別也若大夫士無二媵卽以侄娣爲媵

舅姑共饗婦以一獻之禮舅洗於南洗姑洗於北洗奠酬

注曰以酒食勞人曰饗南洗在庭北洗在北堂設兩洗者獻酬酢以潔淸爲敬奠酬者明正禮成不復舉凡酬酒皆奠於薦左不舉○疏曰此饗與上盥饋同日爲之知者見昏義厥明舅姑共饗婦彼注

云昏禮不言厥明此言之者容大夫以上禮多或異日故知此士同日可知也此與上事相因亦於舅姑寢堂之上與醴婦同在客位也○楊氏曰舅洗於南洗洗爵以獻婦也姑洗於北洗洗爵以酬婦也賈疏云舅獻姑酬共成一獻仍無妨姑薦脯醢此說是也但婦酢舅更爵自薦又云奠酬酢皆不言處所以例推之舅姑之位當如婦見舅席於阼姑席於房外而婦行更爵自薦及奠酬之禮與

舅姑先降自西階婦降自阼階

注曰授之室使爲主明代已

歸婦俎於婦氏人

注曰言爼則饗禮有牲矣婦氏人丈夫送婦者使有司歸以婦爼當以反命於女之父母明其得禮○疏曰按雜記云大饗卷三牲之爼歸於賔館是賔所當得也饗時設幾而不倚爵盈而不飲肴幹而不食故歸爼此饗婦婦亦不食故歸之也經𨿽不言牲旣言爼爼所以盛肉故知有牲此婦氏人卽上婦所授脯者也

舅饗送者以一獻之禮酬以束錦

注曰送者女家有司也爵至酬賔又從之以束錦所以相厚古文錦皆作帛○疏曰此一獻依常饗賔客法

姑饗婦人送者酬以束錦

注曰婦人送者子弟之妻妾

若異邦則贈丈夫送者以束錦

注曰贈送也就賔館○疏曰贈賄之等皆就館故知此亦就館也

若舅姑旣沒則婦入三月乃奠菜

注曰沒終也奠菜者以篚祭菜也蓋用菫○疏曰此言舅姑俱歿者若舅歿姑存則當時見姑三月亦廟見舅若舅存姑歿婦人無廟可見或更有繼姑自然如常禮也○坡曰姑歿𨿽未得入廟亦當祀於別寢豈可全不修見禮似宜亦三月如禮見之

席於廟奧東面右幾席於北方南面

注曰廟考妣之廟北方墉下○疏曰周禮司幾筵注云祭於廟同幾精气合又祭統云設同幾同幾卽同席今祭於廟而別席者生時見舅姑舅姑別席異面此廟見亦別席異面象生不與常祭同也

祝盥婦盥於門外婦執笲菜祝帥婦以入祝告稱婦之姓曰某氏來婦敢奠嘉菜於皇舅某子

注曰帥道也入入室也某氏者齊女則曰姜氏魯女則曰姬氏來婦言來爲婦嘉美也皇君也

婦拜扱地坐奠菜於幾東席上還又拜如初

注曰扱地手至地也婦人扱地猶男子稽首

婦降堂取笲菜入祝曰某氏來婦敢告於皇姑某氏奠菜於席如初禮

注曰降堂階上也室事交乎戶今降堂者敬也於姑言敢告舅尊於姑○疏曰降堂階上也室事交乎戶堂事交乎階今室事當交於戶乃交於階者敬也

婦出祝闔牖戶

注曰凡廟無事則閉之

老醴婦於房中南面如舅姑醴婦之禮

注曰因於廟見禮之

壻饗婦送者丈夫婦人如舅姑饗禮

疏曰舅姑沒則壻兼饗

記士昏禮凡行事必用昏昕受諸禰廟辭無不腆無辱注曰用昕使者用昏壻也壻悉計反從士從胥俗從婿腆善也賔不稱幣不善主人不謝來辱○疏曰用昕使者謂男氏使向女家納采問名納吉納徵請期五者皆用昕卽詩所謂旭日始旦也昏親迎時也

摯不用死皮帛必可制

注曰摯鴈也皮帛儷皮束帛也○疏曰可制者可制爲衣物此亦教婦以誠信之義也

臘必用鮮魚用鮒必殽全

注曰殽全者不餒敗不剝傷○疏曰鮮取夫婦日新之義鮒取夫婦相依附也殽必全者取夫婦全節無虧之理此並據同牢時也

女子許嫁笄而醴之稱字

注曰許嫁已受納徵禮也笄女之禮猶冠男也使主婦女賔執其禮

祖廟未毀教於公宮三月若祖廟已毀則教於宗室注曰祖廟女髙祖爲君者之廟也以有緦麻之親就尊者之宮教以婦徳婦言婦容婦功宗室大宗之家○疏曰此謂諸侯同族之女也共承髙祖則四世之內皆教於公宮注止言緦麻舉疏以見親也及與君絕服則於大宗之家教之

問名主人受鴈還西面對賔受命乃降

注曰受鴈於兩楹間南面還於阼階上對賔以女名

祭醴始扱一祭又扱再祭賔右取脯左奉之乃歸執以反命

注曰反命謂使者問名納吉納徴請期還報於壻父○楊氏曰經但言取脯記又明右手取脯以左手奉之尢見其恭也

納徵執皮攝之內文兼執足左首隨入西上參分庭一在南

注曰攝猶辟也兼執足者左手執前兩足右手執後兩足左首象生曲禮曰執禽者左首隨入爲門中阨狹西上中庭位並○疏曰隨入爲門中阨狹者皮皆橫執之二人相隨乃可以入至中庭稍寛故得俱北面西上

賔致命釋外足見文主人受幣士受皮者自東出於後自左受遂坐攝皮逆退適東壁

注曰賔致命主人受幣庭實所用爲節○疏曰出於後者出於執皮者之後至於左北面受之逆退者二人相隨自東而西今以後者先向東行故云逆退也

父醴女而俟迎者母南面於房外

注曰女旣次純衣父醴之於房中南面蓋母薦焉重昏禮也女奠爵於薦東立於位而俟壻壻至父出使擯者請事母出房外示親授壻且當戒女也○疏曰舅姑共饗婦姑薦脯醢故知父母醴女亦母薦脯醢按士冠子與醮子及此篇醴賔醴婦皆奠爵於薦東明此亦奠薦東也

女出於母左父西面戒之必有正焉若衣若笄母戒諸西階上不降

注曰必有正焉者以記戒之使不忘○疏曰母初立房西女出房母行至西階上乃戒之也托戒者謂托衣笄恆在身而不忘特戒亦然也

婦乘以幾從者二人坐持幾相對

注曰持幾者重愼之○疏曰此幾謂將上車而登若王后則履石大夫諸侯無文○坡謂朱子儀禮經傳通解本婦乘上有壻授綏姆辭曰未教不足與爲禮也一十四字

婦入寢門贊者徹尊冪酌酒三屬於尊棄餘水於堂下階間加勺

注曰屬注也酒涗水貴新昏禮又貴新故事至乃取之三注於尊中

笲緇被纁裏加於橋舅答拜宰徹笲

注曰被表也笲有衣者婦見舅姑以飾爲敬橋所以庪笲其制未聞

婦席薦饌於房

注曰醴婦饗婦之席薦也○疏曰醴婦時惟席與薦無爼其饗婦並有爼爼則不饌於房從鼎升於爼入設於席前今據醴婦時而言也

饗婦姑薦焉

注曰舅姑共饗婦舅獻爵姑薦脯醢

婦洗在北堂直室東隅篚在東北面盥

注曰洗在北堂所謂北洗北堂房中半以北洗南北直室東隅東西直房戶與隅間○疏曰房與室相連謂之房無北壁故得北堂之名

婦酢舅更爵自薦

注曰更爵男女不相因也

不敢辭洗舅降則辟於房不敢拜洗

注曰不敢與尊者爲禮

凡婦人相饗無降

注曰姑饗婦人送者於房無降者以北洗篚在上疏曰婦人有事不下堂舅姑饗婦及姑饗婦人送者皆然

婦入三月然後祭行

注曰入夫之室三月之後於祭乃行謂助祭也○疏曰若舅在無姑三月不湏廟見則助祭或舅歿姑年六十亦傳家長婦婦入三月廟見後亦得助夫祭

庶婦則使人醮之婦不饋

注曰庶婦庶子之婦也使人醮之不饗也酒不酬酢曰醮亦有脯醢適婦酌之以禮庶婦酌之以酒其儀則同不饋者共養統於適也○疏曰其儀則同者適婦用醴於客位東面拜受贊者北面拜送庶婦於房外之西亦東面拜受醮者亦北面拜送

昏辭曰吾子有惠貺室某也

注曰昏辭擯者請事告之辭吾子謂女父也貺賜也室猶妻也某壻名

某有先人之禮使某也請納采

注曰某壻父名某也使名也

對曰某之子憃愚又弗能教吾子命之某不敢辭注曰對曰者擯出納賔之辭某女父名也吾者謂使者

致命曰敢納采

疏曰此使者升堂致命於主人之辭然亦當有主人對辭如納徴不言之者文不具也此下納吉納徵請期之等皆有門外賔與擯者傳辭及升堂致命主人對辭而或不言者文不具耳

問名曰某旣受命將加諸卜敢請女爲誰氏

注曰某使者名也誰氏者謙也不必其主人之女

對曰吾子有命且以備數而擇之某不敢辭

注曰卒曰某氏不記之者明爲主人之女○疏曰若他女主人終卒對客之辭當云某氏主人之女舊知之故不對也○楊氏曰昏義問名疏曰問名者問其女之所生母之姓名故昏禮云爲誰氏言女之母何姓氏也此說與儀禮疏義不同當攷

醴曰子爲事故至於某之室某有先人之禮請醴從者注曰言從者謙不敢斥也

對曰某旣得將事矣敢辭

注曰將行

先人之禮敢固以請

注曰主人辭

某辭不得命敢不從也

注曰賔辭也不得命者不得許己之命

納吉曰吾子有貺命某加諸卜占曰吉使某也敢告對曰某之子不教惟恐弗堪子有吉我與在某不敢辭注曰與猶兼也

納徵曰吾子有嘉命貺室某也某有先人之禮儷皮束帛使某也請納徵致命曰某敢納徵對曰吾子順先典貺某重禮某不敢辭敢不承命

注曰典常也法也○疏曰吾子有命以下至請納徴是門外向擯者辭也某敢納徴者是升堂致命辭也對曰者是堂上主人對辭也

請期曰吾子有賜命某旣申受命矣惟是三族之不虞使某也請吉日

注曰三族謂父昆弟已昆弟子昆弟此三族者已及子皆爲服期期服則逾年欲及今之吉也雜記曰大功之末可以冠子嫁子○疏曰大功之喪服內不廢成禮若期親內則廢故舉合廢者而言

對曰某旣前受命矣惟命是聽曰某命某聽命於吾子對曰某固惟命是聽使者曰某使某受命吾子不許某敢不告期曰某日

注曰某吉日之甲乙

對曰某敢不敬須

注曰須待

凡使者歸反命曰某旣得將事矣敢以禮告

注曰告禮所執脯

主人曰聞命矣

父醮子

注曰子壻○疏曰女父禮女用醴又在廟父醮子用酒又在寢知不在廟者不言筵於戶西以布神位則在寢可知

命之辭曰往迎爾相承我宗事

注曰相助也宗事宗廟之事也

朂率以敬先妣之嗣若則有常

注曰朂勉也若猶女也勉率婦道以敬其爲先妣之嗣女之行則當有常深戒之詩言大姒嗣徽音○疏曰先妣之嗣謂婦入室代姑祭

子曰諾惟恐弗堪不敢忘命

賔至擯者請對曰吾子命某以玆初昏使某將請承命注曰賔壻也命某某婿父名玆此也將行也使某行昏禮來迎

對曰某固敬具以須

父送女命之曰戒之敬之夙夜無違命

注曰命舅姑之教命

母施衿結帨曰勉之敬之夙夜無違宮事

注曰帨佩巾○疏曰宮事謂姑命婦之事

庶母及門內施鞶申之以父母之命命之曰敬恭聽宗爾父母之言夙夜無愆視諸衿鞶

注曰庶母父之妾也鞶囊也男鞶革女鞶絲所以盛帨巾之屬申重也宗尊也示之以衿鞶皆托戒使識之也

宗子無父母命之親皆沒已躬命之

注曰宗子者適長子也命之命使者母命之在春秋紀裂繻來逆女是也躬猶親也親命之則宋公使公孫壽來納幣是也言宗子無父是有有父者禮七十老而傳八十齊喪之事不及若是者子代其父爲宗子其取也父命之

支子則稱其宗

注曰支子庶昆弟也稱其宗子命使者

弟則稱其兄

注曰弟宗子母弟

若不親迎則婦入三月然後壻見曰某以得爲外昏姻請覿

注曰女氏稱昏壻氏稱姻覿見也○疏曰爾雅釋親男爲昏女曰姻者取壻昏時往取女則因之而來及其親則女氏稱昏男氏稱姻取送女者昏時往男家因得見之故也

主人對曰某以得爲外昏姻之數某之子未得濯漑於祭祀是以未敢見今吾子辱請吾子之就宮某將走見注曰主人女父也以白造緇曰辱

對曰某以非他故不足以辱命請終賜見

注曰非他故彌親之辭命謂將走見之言今文無終賜

對曰某以得爲昏姻之故不敢固辭敢不從

注曰不言外亦彌親之辭

主人出門左西面壻入門東面奠摯再拜出

注曰出門出內門入門入大門出內門不出大門者異於賔客也壻見於寢奠摯者壻有子道不敢授也摯雉也

擯者以摯出請受

注曰欲使以賔客禮相見

壻禮辭許受摯入主人再拜受壻再拜送出

注曰出己見女父○楊氏曰不言面位賈疏云聘禮賔執摯入門右奠摯從臣禮辭之乃出由門左升堂北面從賔客禮此亦當然主人北面再拜受賔北面再拜送

見主婦主婦闔扉立於其內

注曰主婦主人之婦也闔扉者婦人無外事扉左扉

壻立於門外東面主婦一拜壻答再拜主婦又拜壻出注曰必先一拜者婦人於丈夫必俠拜

主人請醴及揖讓入醴以一獻之禮主婦薦奠酬無幣注曰及與也無幣異於賔客

壻出主人送再拜

儀禮述注卷二﹤經部﹐禮類﹐儀禮之屬﹐儀禮述注﹥

欽定四庫全書

儀禮述注卷三

安溪李光坡撰

士相見禮第三

鄭目錄云士以職位相親始承摯相見之禮○疏曰篇內含卿大夫相見以其新升爲士或士自相見或士往見卿大夫或卿大夫下見士或見已國君或士大夫見他國君來朝者新出仕從防至著以士爲先後更有功乃升爲大夫已上故以士爲總號也又天子之孤卿大夫士與諸侯之孤卿大夫士執摯旣同相見之禮亦無別也

士相見之禮○摯冬用雉夏用腒左頭奉之曰某也願見無由達某子以命命某見

注曰摯所執以至者君子見於所尊敬必執摯以將其厚意也士摯用雉者取其耿介交有時別有倫也雉必用死者爲其不可生服也夏用腒備腐臭也左頭頭陽也無由達言久無因緣以自達也某子今所因緣之姓名以命者稱述主人之意○疏曰某子是紹介中間之人注云交有時別有倫者倫類也交接有時至於別後則雌雄不雜謂春交秋別也士之義亦然又云雉必用死者尙書云一死鄭云士執雉也義取耿介爲君致死也腒幹雉

主人對曰某子命某見吾子有辱請吾子之就家也某將走見

注曰有又也某子命某往見今吾子又自辱來序其意也走猶往也

賔對曰某不足以辱命請終賜見

注曰命謂請吾子之就家

主人對曰某不敢爲儀固請吾子之就家也某將走見注曰不敢爲儀言不敢外貌爲威儀忠誠欲往也固如故也

賔對曰某不敢爲儀固以請

注曰言如故請終賜見

主人對曰某也固辭不得命將走見聞吾子稱摯敢辭摯

注曰不得命者不得見許之命也走猶出也稱舉也辭其摯爲其大崇也

賔對曰某不以摯不敢見

注曰見於所尊敬而無摯嫌太簡

主人對曰某不足以習禮敢固辭

注曰言不足習禮者不敢當其崇禮來見已

賔對曰某也不依於摯不敢見固以請

注曰言依於摯謙自卑也

主人對曰某也固辭不得命敢不敬從出迎於門外再拜賔答再拜主人揖入門右賔奉摯入門左主人再拜受賔再拜送摯出

注曰右就右也左就左也受摯於庭旣拜受送則出矣不受摯於堂下人君也○疏曰凡門出則以西爲右以東爲左入則以東爲右西爲左依賔西主東之位也

主人請見賔反見退主人送於門外再拜

注曰請見者爲賔崇禮來相接以矜莊歡心朱交也賔反見則燕矣下云凡燕見於君至凡侍坐於君子博記反見之燕義臣初見於君再拜奠摯而出○疏曰上士冠禮賔士昏納采等皆有禮賔事明此行禮主人畱必不虛宜有歡燕故云則燕矣相見非聘問之禮燕旣在寢明前相見亦在寢之庭矣臣始見出君亦當遣人畱之燕也下有它邦之人則還摯𨿽不見反燕臣尙燕它邦有燕可知

主人復見之以其摯曰向者吾子辱使某見請還摯於將命者

注曰復見之者禮尙往來也以其摯謂向時所執來者也向曩也將猶也命者謂擯相者○疏曰五等諸侯身自出朝及遣臣出聘圭璋重不可遙復朝聘訖卽還之璧琮財輕故不還彼朝聘用玉自爲一禮有不還之義其在國之臣自執摯相見𨿽禽摯皆還之臣見於君則不還義與朝聘異不可相決也出接賔曰擯入詔禮曰相一也故聘禮與冠義皆云每一門止一相是謂擯介爲相也

主人對曰某也旣得見矣敢辭

注曰讓其來答已也○疏曰上言主人者據前爲主人而言此云主人者謂前賔今在其家而說也

賔對曰某也非敢求見請還摯於將命者

注曰言不敢求見嫌防主人不敢當也○疏曰賔主頻見是防故不敢當相見之法直云還摯而已

主人對曰某也旣得見矣敢固辭

注曰固如故也

賔對曰某不敢以聞固以請於將命者

注曰言不敢以聞又益不敢當○疏曰上云非敢求見此云不敢以聞耳聞疏於目見故云又益不敢當也

主人對曰某也固辭不得命敢不從賔奉摯入主人再拜受賔再拜送摯出主人送於門外再拜

士見於大夫終辭其摯於其入也一拜其辱也賔退送再拜

注曰終辭其摯以將不親答也凡不答而受其摯惟君於臣耳大夫於士不出迎入一拜正禮也送再拜尊賔

若嘗爲臣者則禮辭其摯曰某也辭不得命不敢固辭注曰禮辭一辭其摯而許也將不答而聴其以摯入有臣道也

賔入奠摯再拜主人答壹拜

注曰奠摯尊卑異不親授也

賔出使擯者還其摯於門外曰某也使某還摯

注曰還其摯者辟正君也

賔對曰某也旣得見矣敢辭擯者對曰某也命某某非敢爲儀也敢以請

注曰還摯者請使受之

賔對曰某也夫子之賤私不足以踐禮敢固辭

注曰家臣稱私踐行也言某臣也不足以行賔客禮

擯者對曰某也使某不敢爲儀也固以請賔對曰某固辭不得命敢不從再拜受

注曰受其摯而去之○疏曰以其嘗爲臣爲輕旣而受其摯又相見無饗燕之禮故鄭云去之

下大夫相見以鴈飾之以布維之以索如執雉

注曰鴈取知時飛翔有行列也飾之以布謂裁縫衣其身也維謂系聨其足

上大夫相見以羔飾之以布四維之結於面左頭如麛執之

注曰上大夫卿也羔取其從帥羣而不黨也面前也系聨四足交出背上於胸前結之也如麛執之者秋獻麛有成禮如之或曰麛孤之摯也其禮蓋謂左執前足右執後足○疏曰秋行犢麛則獻當在秋時也國皆有三卿五大夫言上大夫據三卿則此下是五大夫也三卿宜六大夫而五者何休云司馬事省闕一大夫案曲禮云飾羔鴈者以繢彼天子卿大夫非直以布上又畫之此諸侯卿大夫摯𨿽同羔鴈直用布爲飾無繢

如士相見之禮

注曰大夫𨿽摯異其儀猶如士

始見於君執摯至下容彌蹙

注曰下謂君所也蹙猶促也促恭慤貌也其爲恭士大夫一也

庶人見於君不爲容進退走

注曰容謂趨翔○防曰行而張足曰趨行而張拱曰翔

士大夫則奠摯再拜稽首君答壹拜

注曰言君答士大夫一拜則於庶人不答之庶人之摯鶩○疏曰君於士不答拜此得與大夫同答一拜者士賤君不答拜此以新升爲士故答拜聘禮問勞云答士拜者亦以新使反故拜之

若他邦之人則使擯者還其摯曰寡君使某還摯賔對曰君不有其外臣臣不敢辭再拜稽首受

疏曰凡臣無境外之交今得以摯見他邦君者謂他國之君來朝此國之臣因見之若掌客卿皆見以羔之類也

凡燕見於君必辯君之南面若不得則正方不疑君注曰辯猶正也君南面則臣見正北面君或時不然當正東面若正西面不得疑君所處邪鄕之此謂特見圖事非立賔主之燕也疑度之

君在堂升見無方階辯君所在

注曰升見升堂見於君也君近東則升東階君近西則升西階

凡言非對也妥而後言

注曰凡言謂已爲君言事也妥安坐也言猶出言也若君問可對則對不待安坐也

與君言言使臣與大人言言事君與老者言言使弟子與幼者言言孝弟於父兄與眾言言忠信慈祥與居官者言言忠信

注曰博陳燕見言語之儀也言使臣者使臣之禮也大人卿大夫也言事君者臣事君以忠也祥善也居官謂士以下○疏曰與眾言文承老幼之下亦非朝臣但是鄕閭長幼共聚之處

凡與大人言始視面中視抱卒視面毋攺眾皆若是注曰始視面謂觀其顏色可言未也中視抱容其思之且爲敬也卒視面察其納已言否也毋攺謂言見答應之間當正容體以待之毋自變動爲嫌懈惰不虛心也眾謂諸卿大夫同在此者皆若是其視之儀無異也

若父則遊目母上於面母下於帶

注曰子於父主孝不主敬所視廣也因觀安否何如也

若不言立則視足坐則視膝

注曰不言則伺其行起而已

凡侍坐於君子君子欠伸問日之早晏以食具告攺居則請退可也

注曰君子謂卿大夫及國中賢者也志倦則欠體倦則伸問日晏近於久也具猶辧也攺居謂自變動也

夜侍坐問夜膳葷諸退可也

注曰問夜問其時數也膳葷謂食之葷辛物蔥薤之屬食之以止臥

若君賜之食則君祭先飯徧嘗膳飲而俟君命之食然後食

注曰君祭先飯食其祭食臣先飯示爲君嘗食也此謂君與之禮食膳謂進庶羞旣嘗庶羞則飲俟君之徧嘗也

若有將食者則俟君之食然後食

注曰將食猶進食謂膳宰也膳宰進食則臣不嘗食周禮膳夫品嘗食王乃食

若君賜之爵則下席再拜稽首受爵升席祭卒爵而俟君卒爵然後授虛爵

注曰受爵者於尊所至於授爵坐授人耳必俟君卒爵者若欲其釂然也○疏曰釂盡爵也

退坐取屨隠辟而後屨君爲之興則曰君無爲興臣不敢辭君若降送之則不敢顧辭遂出

注曰謂君若食之飲之而退也隠辟俛而逡遁興起也辭君興而不敢辭其降於已太崇不敢當也

大夫則辭退下比及門三辭

注曰下亦降也

若先生異爵者請見之則辭辭不得命則曰某無以見辭不得命將走見先見之

注曰先生致仕者也異爵謂卿大夫也辭辭其自降而來走猶出也先見之者出先拜也曲禮曰主人敬賔則先拜賔

非以君命使則不稱寡大夫士則曰寡君之老

注曰謂擯贊者辭也不稱寡君不言寡君之某言姓名而已大夫卿士其使則皆曰寡君之某檀弓曰仕而未有祿者君有饋焉曰獻使焉曰寡君之老

凡執幣者不趨容彌蹙以爲儀

注曰不趨主愼也以進而益恭爲威儀耳

執玉者則惟舒武舉前曳踵

注曰惟舒者重玉器尢愼也武迹也舉前曳踵備跲也○朱先生曰陸佃讀武字絕句謂容彌蹙同惟武則舒陸說近是

凡自稱於君士大夫則曰下臣宅者在邦則曰市井之臣在野則曰萆茅之臣庶人則曰刺艸之臣他國之人則曰外臣

注曰宅者謂致仕者去官而居宅或在國中或在野周禮載師有宅田剌猶剗除也

儀禮述注卷三

欽定四庫全書

儀禮述注卷四

安溪李光坡撰

鄕飲酒禮第四

鄭目錄云諸侯之鄕大夫三年大比獻賢者能者於其君以禮賔之與之飲酒○疏曰知是諸侯之鄕大夫者案春官小胥云凡縣鐘磬半爲堵全爲肆注云鐘磬者編縣二八十六枚而在一簴謂之堵鐘一堵磬一堵謂之肆半之者謂諸侯之卿大夫士也諸侯之卿大夫半天子之卿大夫西縣鐘東縣磬士亦半天子之士縣磬而已今此下帷縣磬而無鐘故以爲諸侯鄕大夫也若然大夫亦應鐘磬俱有而直有磬者鄭云賔鄕人之賢者從士禮也若然天子鄕大夫賔賢能從士禮亦鐘磬俱有不獨磬也凡鄕飲酒之禮其名有四此賔賢能一也六十者坐五十者立侍是黨正蠟祭飲酒二也州長春秋習射於序先行鄕飲酒三也鄕飲酒義又有鄕大夫士飲國中賢者用鄕飲酒四也其王制云習射尙功習鄕尙齒卽是州長黨正飲酒法

鄕飲酒之禮○主人就先生而謀賔介

注曰主人謂諸侯之鄕大夫也先生鄕中致士者賔介處士賢者周禮大司徒以鄕三物教萬民而賔興之及三年大比而興賢者能者鄕老及鄕大夫帥其吏與其眾寡以禮禮賔之厥明獻賢能之書於王是禮乃三年正月而一行也諸侯之鄕大夫貢士於其君蓋如此云古者年七十而致仕老於鄕裏大夫名曰父師士名曰少師而教學焉恆知鄕人之賢者是以大夫就而謀之賢者爲賔其次爲介又其次爲眾賔而與之飲酒是亦將獻之以禮禮賔之也今郡國十月行此飲酒禮以黨正每歳邦索鬼神而祭祀則以禮屬民而飲酒於序以正齒位之說然此篇無正齒位之事焉凡鄕黨飲酒必於民聚之時欲其見化知尙賢尊長也孟子曰天下有達尊三爵也徳也齒也○疏曰若據鄕貢一人其介與眾賔不貢之矣但立介與眾賔輔賔行鄕飲酒之禮待後年還以貢之耳案射義諸侯歳獻貢士注大國三人次國二人小國一人大國三鄕次國二鄕小國一鄕所貢之士與鄕同則鄕送一人至君所其國有遂數亦同其鄕並有公邑采地皆有賢能貢之而貢士與鄕數同不言遂與公邑采地所貢者蓋當鄕送一人至君所君又總校徳之大小取以貢之縱取鄕外仍準鄕數爲定鄕大夫𨿽行飲酒禮賔之於其君簡訖仍更行飲酒禮賔之於王黨正正齒位之禮六十者坐五十者立侍六十者三豆七十者四豆八十者五豆九十者六豆年長者在上是正齒位之法也漢時十月飲酒禮取黨正之文此篇則無黨正正齒位法也民聚之時謂大比大蠟之時尙賢據此篇鄕飲酒尊長據黨正鄕飲酒也但黨正飲酒以鄕大夫臨觀行禮或鄕大夫居此黨內則亦名鄕飲酒也引孟子者以證鄕大夫飲酒是尙徳也黨正飲酒尙齒也爵於此無所當連引之耳或曰賔若有遵之一章卽尙爵之義也

主人戒賔賔拜辱主人答拜乃請賔賔禮辭許主人再拜賔答拜主人退賔拜辱

注曰戒告也拜辱出拜其自屈辱至已門也請告以其所爲來之事不固辭者素所有志○朱先生曰學成行修進仕於朝上以致君下以澤民此士之素所有志也

介亦如之

注曰如戒賔也○疏曰不言眾賔眾賔徳劣但謀介時亦當謀之故上注兼言其次爲眾賔至於戒速之日必當遣人戒速使知但略而不言故下云賔及眾賔皆從之

乃席賔主人介

注曰賔席牖前南面主人席阼階上西面介席西階上東面

眾賔之席皆不屬焉

注曰席眾賔於賔席之西不屬者不相續也皆獨坐明其徳各特

尊兩壺於房戶間斯禁有酒在西設篚於禁南東肆加二勺於兩壺

注曰斯禁禁切地無足者酒在西上也肆陳也疏曰言東肆以頭首爲記從西向東爲肆則大頭在西也

設洗於阼階東南南北以堂深東西當東榮水在洗東篚在洗西南肆

注曰榮屋翼○疏曰堂深謂從堂亷北至房屋之壁堂下洗北去堂逺近深淺取於堂上深淺假令堂深三丈洗亦去堂三丈以此爲度

羮定

注曰肉謂之羮定猶孰也

主人速賔賔拜辱主人答拜還

注曰速召也還猶退也

賔拜辱

疏曰聘禮云賔至近郊使下大夫至賔館遂以賔入公食禮使大夫戒賔賔皆不拜送遂從之鄭注云不拜送者爲從之不終事皆不拜送此獨拜送者亦是鄕大夫尊賔卑又擬貢故特拜辱而送之異於餘者

介亦如之賔及眾賔皆從之

注曰從猶隨也言及眾賔介亦在其中

主人一相迎於門外再拜賔賔答拜拜介介答拜注曰相主人之吏擯贊命者

揖眾賔

注曰差益卑也拜介揖眾賔皆西南面

主人揖先入

注曰揖揖賔也先入門而西面

賔厭介入門左介厭眾賔入眾賔皆入門左北上注曰皆入門西東面推手曰揖引手曰厭○疏曰引手曰厭者以手向身引之

主人與賔三揖至於階三讓主人升賔升主人阼階上當楣北面再拜賔西階上當楣北面答拜

注曰三揖者將進揖當陳揖當碑揖楣前梁也○疏曰楣前梁對後梁爲室戶上

主人坐取爵於篚降洗

注曰將獻賔

賔降

注曰從主人

主人坐奠爵於階前辭賔對主人坐取爵興適洗南面坐奠爵於篚下盥洗

注曰已盥乃洗爵致潔敬也

賔進東北面辭洗

注曰必進東行示情○疏曰言東北面則位南於洗矣是其賔初降立至於洗南東鄕至主人洗爵乃東行故此得北面辭洗也示情者賔進前就主人示謙下主人之情也

主人坐奠爵於篚興對賔復位當西序東面

注曰始降位在此

主人坐取爵沃洗者西北面

注曰沃洗主人之羣吏

卒洗主人壹揖壹讓升

疏曰鄕射云主人卒洗一揖一讓以賔升是俱升也上文主人先升賔乃升者以初至之時賔客之道進宜難故主人升導之至此以辭讓訖故略威儀而俱升也

賔拜洗主人坐奠爵遂拜降盥

注曰復盥爲手坋污

賔降主人辭賔對復位當西序卒盥揖讓升賔西階上疑立

注曰疑正立自定之貌

主人坐取爵實之賔之席前西北面獻賔

疏曰賔在西階北面將就席受故西北面向其席也

賔西階上拜主人少退賔進受爵以復位

注曰復西階上位

主人阼階上拜送爵賔少退薦脯醢

注曰薦進也進之者主人有司

賔升席自西方

注曰升由下也升必中席○疏曰案曲禮云席南鄕北鄕以西方爲上今升席自西方云升由下者以賔統於主人以東方爲上故以西方爲升由下也

乃設折俎

注曰牲體枝解節折在俎

主人阼階東疑立賔坐左執爵祭脯醢

注曰坐坐於席祭脯醢者以右手

奠爵於薦西興右手取肺郤左手執本坐弗繚右絕末以祭尙左手嚌之興加於俎

注曰肺離之本端厚大者繚猶紾也尙左手者明垂紾之乃絕其末嚌嘗也○疏曰奠爵於薦右者爲取肺奠之將舉故奠於右記云取俎進俎不坐是以取時奠爵興至加於俎又興也本謂根本肺之大端此鄕飲酒大夫禮故云繚祭鄕射士禮云絕祭但云繚必兼絕言絕不得兼繚也周禮大祝辧九祭七曰絕祭八曰繚祭注云繚祭以手從肺本循之至於末乃絕以祭絕祭不循其末直絕以祭二祭本同禮多者繚之禮略者絕則祭之云嚌嘗也者嚌至齒則嘗之也

坐捝手遂祭酒興席末坐啐酒降席坐奠爵拜告防執爵興主人阼階上答拜

注曰捝拭也降席席西也

賔西階上北面坐卒爵興坐奠爵遂拜執爵興主人阼階上答拜

注曰卒盡也於此盡酒者明此席非專爲飲酒起疏曰此席非專爲飲酒起爲賔賢能起故不在席盡爵於此西階上卒之

賔降洗

注曰將酢主人

主人降

注曰降立阼階東西面

賔坐奠爵興辭

注曰西階前也

主人對賔坐取爵適洗南北面主人阼階東南面辭洗賔坐奠爵於篚興對主人復阼階東西面賔東北面盥坐取爵卒洗揖讓如初升主人拜洗賔答拜興降盥如主人禮賔實爵主人之席前東南面酢主人主人阼階上拜賔少退主人進受爵復位賔西階上拜送爵薦脯醢主人升席自北方設折俎祭如賔禮

注曰祭者祭薦俎及酒亦嚌啐○疏曰鄕射賔盥訖將洗主人乃辭洗禮之常也此將賔舉之故未盥而辭洗以重之也

不告防

注曰酒已物也

自席前適阼階上北面坐卒爵興坐奠爵遂拜執爵興賔西階上答拜

注曰自席前者啐酒席末因從北方降由便也○疏曰曲禮席東鄕西鄕以南方爲上南鄕北鄕以西方爲上凡升席必由下降由上今主人當降自南方以卒酒於席末遂因從席北頭降又從北向南北面拜是由便也

主人坐奠爵於序端阼階上北面再拜崇酒賔西階上答拜

注曰東西墻謂之序崇充也言酒惡相充實○疏曰賔告防甘主人之味故啐則拜之主人謝賔以酒惡相充實故飲訖乃拜

主人坐取觶於篚降洗賔降主人辭降賔不辭洗立當西序東面

注曰不辭洗者以其將自飲

卒洗揖讓升賔西階上疑立主人實觶酬賔阼階上北面坐奠觶遂拜執觶興賔西階上答拜

注曰酬勸酒也酬之言周忠信爲周

坐祭遂飲卒觶興坐奠觶遂拜執觶興賔西階上答拜主人降洗賔降辭如獻禮升不拜洗

注曰不拜洗殺於獻○疏曰辭如獻禮者主人辭賔降賔辭主人爲已洗爵此與獻賔時同

賔西階上立主人實觶賔之席前北面賔西階上拜主人少退卒拜進坐奠觶於薦西

注曰賔已拜主人奠其觶

賔辭坐取觶復位主人阼階上拜送賔北面坐奠觶於薦東復位

注曰酬酒不舉君子不盡人之歡不竭人之忠以全交也

主人揖降賔降立於階西當序東面

注曰主人將與介爲禮賔謙不敢居堂上

主人以介揖讓升拜如賔禮主人坐取爵於東序端降洗介降主人辭降介辭洗如賔禮升不拜洗

注曰介禮殺也○疏曰主人與賔三揖至階之時介與眾賔亦隨至西階下東面今此文云揖讓升如賔禮則惟於升堂時相讓無庭中三揖之事矣升堂而云拜者謂拜至亦如賔矣

介西階上立

注曰不言疑者省文

主人實爵介之席前西南面獻介介西階上北面拜主人少退介進北面受爵復位主人介右北面拜送爵介少退

注曰主人拜於介右降尊以就卑也

主人立於西階東薦脯醢介升席自北方設折俎祭如賔禮不嚌肺不啐酒不告防自南方降席北面坐卒爵興坐奠爵遂拜執爵興主人介右答拜

注曰不啐嚌下賔

介降洗主人復阼階降辭如初

注曰如賔酢之時○疏曰云如初者如賔酢主人之時介辭主人從已降主人辭介爲已洗也

卒洗主人盥

注曰盥者當爲介酌○疏曰此主人自飲而盥者尊介也

介揖讓升授主人爵於兩楹之間

注曰就尊南授之介不自酌下賔酒者賔主共之○疏曰知兩楹間是尊南者以上云尊於房戶之間房戶間當兩楹之北也

介西階上立主人實爵酢於西階上介右坐奠爵遂拜執爵興介答拜主人坐祭遂飲卒爵興坐奠爵遂拜執爵興介答拜主人坐奠爵於西楹南

注曰以爵獻眾賔

介右再拜崇酒介答拜主人復阼階揖降介降立於賔南

主人西南面三拜眾賔眾賔皆答壹拜

注曰不升拜賤也

主人揖升坐取爵於西楹下降洗升實爵於西階上獻眾賔眾賔之長升拜受者三人

疏曰云主人揖升者從三人爲首一一揖之而升也云降洗升實爵者以下不更言洗則以下因此不復洗矣云拜受者三人則堂下眾賔不拜受矣

主人拜送

注曰於眾賔右

坐祭立飲不拜旣爵授主人爵降復位

注曰旣卒也卒爵不拜立飲立授賤者禮簡

眾賔獻則不拜受爵坐祭立飲

注曰次三人以下也不拜禮彌簡

每一人獻則薦諸其席

注曰謂三人也

眾賔辯有脯醢

注曰亦每獻薦於其位位在下今文辯皆作偏○疏曰以其言堂下立侍不合有席故不言席而云位在下也不言其數者鄕人有學識者皆來觀禮皆入飲酒之內是以鄕射云旅酬堂上辯卒受者興以旅在下者明眾賔在堂下也

主人以爵降奠於篚

揖讓升賔厭介升介厭眾賔升眾賔序升卽席

注曰序次也卽就也

一人洗升舉觶於賔

注曰一人主人之吏酒端曰舉

實觶西階上坐奠觶遂拜執觶興賔席末答拜坐祭遂飲卒觶興坐奠觶遂拜執觶興賔答拜降洗升實觶立於西階上賔拜

注曰賔拜拜將受觶○疏曰云賔席末答拜者謂於席西南面非謂席上近西爲末以其無席上拜法也已下賔拜皆然

進坐奠觶於薦西賔辭坐受以興

注曰舉觶不授下主人也言坐受者明行事相接若親受謙也○疏曰若於人手相接受則名爲受不於人取之不得言受今於地取之而言受者以主人奠之賔取之而無隔絕𨿽於地若手受之也

舉觶者西階上拜送賔坐奠觶於其所

注曰所薦西也

舉觶者降

注曰事已

設席於堂亷東上

注曰爲工布席也側邊曰亷燕禮曰席工於西階上少東樂正先升北面此言樂正先升立於西階東則工席在階東

工四人二瑟瑟先相者二人皆左何瑟後首挎越內右手相

注曰四人大夫制也二瑟二人鼔瑟則二人歌也瑟先者將入序在前也相扶工也眾賔之少者爲之每工一人鄕射禮曰弟子相工如初入天子相工使視了者凡工瞽蒙也故有扶之者師冕見及階子曰階也及席子曰席也固相師之道後首者變於君也挎持也相瑟者則爲之持瑟其相歌者徒相也越瑟下孔也內側擔之者○疏曰工四人二人瑟相二人則工二人歌𨿽不言相亦二人可知以空手無事故不言也燕禮云小臣在何瑟面鼓注云燕尙樂可鼓者在前也此不面鼓是變於君也

樂正先升立於西階東

注曰正長也

工入升自西階北面坐相者東面坐遂授瑟乃降注曰降立於西方近其事○疏曰鄕射云樂正適西方命弟子贊工遷樂故知西方是近其事也

工歌鹿鳴四牡皇皇者華

注曰三者皆小雅篇也鹿鳴君與臣下及四方之賔燕講道修政之樂歌也此采其已有防酒以召嘉賔嘉賔旣來視我以善道又樂嘉賔有孔昭之明徳可則效也四牡君勞使臣之來樂歌也此采其勤苦王事念將父母懷歸傷悲忠孝之至以勞賔也皇皇者華君遣使臣之樂歌也此采其更是勞苦自以爲不及欲諮謀於賢知而以自光明也○朱先生曰鹿鳴謂今口燕飲之事所以道達主人之誠意而美嘉賔之徳也四牡言其去家而仕於朝辭親而從王事於此乎始也皇皇者華言其將爲君使而賦政於外也學記曰宵雅肄三官其始也正謂此也蓋此三詩先王所制以爲燕飲之樂用之鄕人用之邦國各取其象而歌之也

卒歌主人獻工

注曰鄕射禮曰取爵於上篚獻工

工左瑟一人拜不興受爵主人阼階上拜送爵

注曰一人工之長也凡工賤不爲之洗

薦脯醢使人相祭

注曰使人相者相其祭酒祭薦

工飲不拜旣爵授主人爵

注曰坐授之

眾工則不拜受爵祭飲辯有脯醢不祭

注曰祭飲獻酒重無不祭也○疏曰下記云凡旅不洗不洗者不祭注云敬禮殺也不甚潔也此眾工亦不洗而祭故云獻酒重無不祭也

大師則爲之洗賔介降主人辭降工不辭洗

注曰大夫若君賜之樂謂之大師則爲之洗尊之也賔介降從主人也工大師也上旣言獻工矣乃言大師者大師或瑟或歌也其獻之瑟則先歌則後

笙入堂下磬南北面立樂南陔白華華黍

注曰笙吹笙者也以笙吹此詩以爲樂也南陔白華華黍小雅篇也今亡其義未聞昔周之興也周公制禮作樂采時世之詩以爲樂歌所以通情相風切也其有此篇明矣後世衰微幽厲尢甚禮樂之書稍稍廢棄孔子曰吾自衛反魯然後樂正雅頌各得其所謂當時在者而復重雜亂者也惡能存其亡者乎且正考父校商之名頌十二篇於周大師歸以祀其先王至孔子二百年之間五篇而已此其信也○劉敞曰此三篇皆笙詩也小序云有其義而亡其辭亡謂本無非亡逸之亡也鄕飲酒禮鼓瑟而歌鹿鳴四牡皇皇者華然後笙入堂下磬南北面立樂南陔白華華黍燕禮亦鼓瑟歌鹿鳴四牡皇皇者華然後笙入立於縣中奏南陔白華華黍南陔以下今無以考其名篇之義然曰笙曰樂曰奏而不言歌則有聲而無詞明矣下由庚崇丘由儀放此

主人獻之於西階上一人拜盡階不升堂受爵主人拜送爵階前坐祭立飲不拜旣爵升授主人爵

注曰一人笙之長者也笙三人和一人凡四人鄕射禮曰笙一人拜於下○疏曰一人拜者謂在地拜

眾笙則不拜受爵坐祭立飲辯有脯醢不祭

注曰亦受爵於西階上薦之皆於其位磬南

乃間歌魚麗笙由庚歌南有嘉魚笙崇丘歌南山有臺笙由儀

注曰間代也謂一歌則一吹六者皆小雅篇也魚麗言太平年丰物多也此采其物多酒防所以優賔也南有嘉魚言太平君子有酒樂與賢者共之也此采其能以禮下賢者賢者累蔓而歸之與之燕樂也南山有臺言太平之治以賢者爲本此采其愛友賢者爲邦家之基民之父母旣欲其身之壽考又欲其名徳之長也由庚崇丘由儀今亡其義未聞○疏曰堂下吹笙堂上升歌間代而作故謂之乃間也

乃合樂周南闗雎葛覃捲耳召南鵲巢采蘩采蘋注曰合樂者謂歌樂與眾聲俱作也周南召南國風篇也王后國君夫人房中之樂歌也闗雎言后妃之徳葛覃言后妃之職捲耳言后妃之志鵲巢言國君夫人之徳采蘩言國君夫人不失職采蘋言卿大夫之妻能循其法度昔大王王季居於岐山之陽躬行召南之教以興王業及文王而行周南之教以受命大雅云刑於寡妻至於兄弟以禦於家邦謂此也其始一國耳文王作邑於丰以故地爲卿士之采地乃分爲二國周周公所食召召公所食於時文王三分天下有其二徳化被於南土是以其詩有仁賢之風者屬之召南焉有聖人之風者屬之周南焉夫婦之道生民之本王政之端此六篇者其教之原也故國君與其臣下及四方之賔燕用之合樂也鄕樂者風也小雅爲諸侯之樂大雅頌爲天子之樂鄕飲酒升歌小雅禮盛者可以進取也燕合鄕樂禮輕者可以逮下也春秋曰肆夏繁遏渠天子所以享元侯也文王大明緜兩君相見之樂也然則諸侯相與燕升歌大雅合小雅天子與次國小國之君燕亦如之與大國之君燕升歌頌合大雅其笙間之篇未聞○疏曰歌樂眾聲俱作者謂堂上有歌瑟堂下有笙磬合奏此詩也○朱先生曰二南之分注疏說未安惟程子曰以周公主內治故以畿內之詩言文王太姒之化者屬之周南以召公掌諸侯故以畿外之詩言列國諸侯大夫之室家者屬之召南此爲得之謂之南者言其化自岐雍之間被於江漢之域自北而南也詩曰以雅以南卽謂此也

工告於樂正曰正歌備樂正告於賔乃降

注曰樂正降者以正歌備無事也降立西階東北面○疏曰以其上堂時在西階之東北面知降堂下亦然在笙磬之西亦得監堂下之樂知位在此也

主人降席自南方

注曰不由北方由便○疏曰主人之席南上升由下降由上是其常而言由便者解禮所以升由下降由上者是由便也

側降

注曰賔介不從○疏曰側特也賔介不從故言側

作相爲司正司正禮辭許諾主人拜司正答拜

注曰作使也禮樂之正旣成將畱賔爲有懈惰立司正以監之拜拜其許

主人升復席

司正洗觶升自西階阼階上北面受命於主人主人曰請安於賔司正告於賔賔禮辭許

注曰爲賔欲去畱之告賔於西階

司正告於主人主人阼階上再拜賔西階上答拜司正立於楹間以相拜皆揖復席

注曰再拜拜賔許也司正旣以賔許告主人遂立楹間以相拜賔主人旣拜揖就席

司正實觶降自西階階間北面坐奠觶退共少立注曰階間北面東西節也其南北當中庭共拱手也少立自正愼其位也已帥而正孰敢不正燕禮曰右還北面

坐取觶不祭遂飲卒觶興坐奠觶遂拜執觶興盥洗北面坐奠觶於其所退立於觶南

注曰洗觶奠之示潔敬立於其南以察眾○疏曰據鄕射大射皆不云盥此有盥字者誤合刪去

賔北面坐取俎西之觶阼階上北面酬主人主人降席立於賔東

注曰初起旅酬也凡旅酬者少長以齒終於沃盥者皆弟長而無遺矣○疏曰前一人舉觶奠於薦右今取爲旅酬記云主人之贊者西面北上不與與及也言不及獻酒則旅酬亦不與矣旅酬所以酬正獻也記又云無算爵然後與此旅酬得終於沃洗者鄭解酬之大法故連引無算爵旅酬而言終沃洗也其實此時未及沃洗也

賔坐奠觶遂拜執觶興主人答拜不祭立飲不拜卒觶不洗實觶東南面授主人

注曰賔立飲卒觶因更酌以鄕主人將授

主人阼階上拜賔少退主人受觶賔拜送於主人之西注曰旅酬同階禮殺

賔揖復席

注曰酬主人訖

主人西階上酬介介降席自南方立於主人之西如賔酬主人之禮主人揖復席

注曰其酌實觶西南面授介自此以下旅酬酌者亦如之

司正升相旅曰某子受酬受酬者降席

注曰旅序也於是介酬眾賔眾賔又以次序相酬某者眾賔姓也同姓則以伯仲別之又同則以其序別之

司正退立於序端東面

注曰辟受酬者又便其贊上贊下也始升相西階西北面

受酬者自介右

注曰由介東也尊介使不失故位○疏曰北面以東爲右故云由介東也凡授受之法者授由其右受由其左此受介酬者應自介左而自介右者介位在西故云尊介使不失故位也

眾受酬者受自左

注曰後將受酬者皆由西變於介也○疏曰言眾受酬者謂上眾賔之內爲首者一人自介右受之自第二以下並堂下眾賔皆自左受之言變於介者卽是授受之常法也

拜興飲皆如賔酬主人之禮

注曰嫌賔以下異也

辯卒受者以觶降坐奠於篚

注曰辯辯眾賔之在下者鄕射禮曰辯遂酬在下者皆升受酬於西階上

司正降復位

注曰觶南之位

使二人舉觶於賔介洗升實觶於西階上皆坐奠觶遂拜執觶興賔介席末答拜皆坐祭遂飲卒觶興坐奠觶遂拜執觶興賔介席末答拜

注曰二人亦主人之吏若有大夫則舉觶於賔與大夫燕禮曰媵爵者立於洗南西面北上序進盥洗○疏曰若有大夫則舉觶於賔與大夫者以其大夫尊於介故也

逆降洗升實觶皆立於西階上賔介皆拜

注曰於席末拜○疏曰賔在席西南面介在席南東面

皆進薦西奠之賔辭坐取觶以興介則薦南奠之介坐受以興退皆拜送降賔介奠於其所

注曰賔言取介言受尊卑異文

司正升自西階受命於主人主人曰請坐於賔賔辭以俎

注曰至此盛禮俱成酒淸肴幹賔主百拜彊有力者猶倦焉張而不弛弛而不張非文武之道請坐者將以賔燕也俎者肴之貴者辭之者不敢以禮殺當貴者○疏曰燕禮司正奠觶於中庭請徹俎而坐此禮司正監旅訖二人舉觶後將行無算爵始請坐於賔燕禮司正之前云二人致爵三舉旅得爵多故司正奠時卽坐燕此禮由來未行旅酬故使二人舉觶徹俎後乃坐也

主人請徹俎賔許

注曰亦司正請告之

司正降階前命弟子俟徹俎

注曰西階前也弟於賔之少者俎者主人之吏設之使弟子俟徹者明徹俎賔之義

司正升立於席端

注曰待事

賔降席北面主人降席阼階上北面介降席西階上北面遵者降席席東南面

注曰皆立相須徹俎也遵者謂此鄕之人仕至大夫者也今來助主人樂賔主人所榮而遵法者也因以爲名或有無來不來用時事耳

賔取俎還授司正司正以降賔從之主人取俎還授弟子弟子以降自西階主人降自阼階介取俎還授弟子弟子以降介從之若有諸公大夫則使人受俎如賔禮眾賔皆降

注曰取俎者皆鄕其席旣授弟子皆降復初入之位

說屨揖讓如初升坐

注曰說屨者爲安燕當坐也必說於下者屨賤不宜居堂說屨主人先左賔先右

乃羞

注曰羞進也所進者狗胾醢也鄕設骨體所以致敬也今進羞所以盡愛也敬之愛之所以厚賢也○疏曰下記云其牲狗禮記又云薦羞不逾牲則所羞者狗胾也但醢是舊作之物諸經又不見以狗作醢則胾必狗也醢則當兼有餘牲也

無算爵

注曰算數也賔主燕飲爵行無數醉而止也鄕射禮曰使二人舉觶於賔與大夫又曰執觶者洗升實觶反奠於賔與大夫皆是○楊氏曰鄕飲酒禮無算爵其文略注疏引鄕射無算爵以釋之按鄕射無算爵賔與大夫不興取奠觶飲卒觶不拜執觶者受觶遂實之賔觶以之主人大夫之觶眾賔長受而錯皆不拜注錯者實主人之觶以之次賔實賔長之觶以之次大夫此鄕飲酒禮亦同但鄕射有賔無介鄕飲酒有賔有介當實賔之觶以之主人實大夫之觶以之介及其交錯而行也當實主人之觶以之眾賔長實介之觶以之次大夫又實眾賔長之觶以之第三位次大夫實次大夫之觶以之第二位次賔長如此交錯以辯卒受者興以旅在下者於西階上及其辯也執觶者洗升實觶反奠於賔與大夫所以復奠之者燕以飲酒爲歡醉乃止此所以爲無算爵也

無算樂

注曰燕樂亦無數或間或合盡歡而止也春秋襄二十九年吳公子札來聘請觀於周樂此國君之無算也

賔出奏陔

注曰陔陔夏也陔之言戒也終日燕飲酒罷以陔爲節明無失禮也周禮鐘師以鐘鼓奏九夏是奏陔夏則有鐘鼔矣鐘鼔者天子諸侯備用之大夫士鼔而已蓋建於阼階之西南鼔鄕射禮曰賔興樂正命奏陔賔降及階陔作賔出眾賔皆出

主人送於門外再拜

注曰門東西面拜也賔介不答拜禮有終也

賔若有遵者諸公大夫則旣一人舉觶乃入

注曰不幹主人正禮也遵者諸公大夫也謂之賔者同從外來耳大國有孤四命謂之公

席於賔東公三重大夫再重

注曰席此二者於賔東尊之不與鄕人齒也天子之國三命者不齒於諸侯之國爵爲大夫則不齒矣不言遵者遵者亦卿大夫

公如大夫入主人降賔介降眾賔皆降復初位主人迎揖讓升公升如賔禮辭一席使一人去之

注曰主人迎之於門內也辭一席謙自同於大夫

大夫則如介禮有諸公則辭加席委於席端主人不徹無諸公則大夫辭加席主人對不去加席

注曰加席上席也大夫席再重

明日賔服鄕服以拜賜

注曰拜賜謝恩惠鄕服昨日與鄕大夫飲酒之朝服也不言朝服未服以朝也○疏曰此賔言鄕服其鄕射賔言朝服不同者按鄕射以公士爲賔謂在朝者朝服是其常此賔鄕人子弟未仕𨿽著朝服仍以鄕服言之故也

主人如賔服以拜辱

注曰拜賔復自屈辱也鄕射禮曰賔朝服以拜賜於門外主人不見如賔服遂從之拜辱於門外乃退○疏曰彼此賔主皆不相見造門外拜謝而已

主人釋服

注曰釋朝服更服端也

乃息司正

注曰息勞也勞賜昨日贊執事者獨云司正司正庭長也

無介

注曰勞禮略也司正爲賔

不殺

注曰市買若因所有可也不殺則無俎

薦脯醢

注曰羞同也○疏曰與正行飲酒同

羞惟所有

注曰在有何物

徴惟所欲

注曰徵召也○疏曰昨日正行飲酒不得喚親友故今禮食之餘可別召知友也

以告於先生君子可也

注曰告請也先生不以筋力爲禮於是可以來君子國中有盛徳者可者召不召惟所欲

賔介不與

注曰禮瀆則防

鄕樂惟欲

注曰鄕樂周南召南六篇之中惟所欲作不從次也不歌鹿鳴魚麗者辟國君也

記鄕朝服而謀賔介皆使能不宿戒

注曰鄕鄕人謂鄕大夫也朝服冠端緇帶素韠白屨再戒爲宿戒禮將有事先戒而後宿戒

蒲筵緇布純

注曰筵席也純緣也

尊綌冪賔至徹之

注曰綌葛也冪覆尊巾

其牲狗也

注曰狗取擇人

亨於堂東北

注曰祖陽气之所始也陽气主養

獻用爵其他用觶

注曰爵尊不防用之○楊氏曰上篚在禁南東肆下篚在洗西南肆上篚爵三觶一獻賔獻遵獻工皆異爵三也主人取觶降洗以酬賔一也下篚之觶四一人舉觶爲旅酬始一也司正舉觶二也二人舉觶爲無算爵始四也

薦脯五挺橫祭於其上出自左房

注曰挺猶膱也鄕射禮曰祭半膱膱長尺有二寸左在東陽也陽主養房饌陳處也冠禮之饌脯醢南上曲禮曰以脯修置者左朐右末○疏曰此橫祭於其上者於脯爲橫於人爲縮其挺有五通祭者六

俎由東壁自西階升

注曰亨狗旣孰載乏俎饌於東方○疏曰亨狗於東方孰乃載之於俎饌陳於東壁旣饌於東方恐由東階升故記辯之云自西階升也

賔俎脊脇肩肺主人俎眷脇臂肺介俎脊脇胳肺肺皆離皆右體進腠

注曰凡牲前脛骨三肩臂臑也後脛骨二膊胳也尊者俎尊骨卑者俎卑骨祭統曰凡爲俎者以骨爲上骨有貴賤凡前貴後賤離猶防也腠理也進理謂前其本也今文胳作骼○疏曰此序體賔用肩主人用臂介用骼前貴於後也其間有臑肫在而介不用者蓋以大夫俎故此闕焉○朱先生曰肫字釋文無音疏又云有臑肫而介不用明本無此字也合刪

以爵拜者不徒作

注曰作起也言拜旣爵者不徒起起必酢主人

坐卒爵者拜旣爵立卒爵者不拜旣爵

注曰降殺各從其宜不使相錯惟工不從此禮○疏曰以其工無目故不使立卒爵惟坐卒爵不拜旣爵與立卒爵者同

凡奠者於左

注曰不飲者不欲其妨○疏曰謂主人酬賔之觶主人奠於薦右客不盡主人之歡奠之於左是不欲其妨後奠爵也

將舉於右

注曰便也○疏曰謂若上文一人舉觶爲旅酬使二人舉觶爲無算爵始皆奠於右

眾賔之長一人辭洗如賔禮

注曰於三人之中復差有尊者餘二人𨿽爲之洗不敢辭其下不洗

立者東面北上若有北面者則東上

注曰賢者眾寡無常也或統於堂或統於門○疏曰此謂堂下立者鄕人賢者或多或少若少則東面北上統於堂也若多東面立不盡卽門西北面東上統於門也

樂正與立者皆薦以齒

注曰謂其飲之次也尊樂正同於賔黨不言飲而言薦以明飲也旣飲皆薦於其位樂正位西階東北面

凡舉爵三作而不徒爵

注曰謂獻賔獻大夫獻工皆有薦

樂作大夫不入

注曰後樂賢也

獻工與笙取爵於上篚旣獻奠於下篚

注曰明其異器敬也如是則獻大夫亦然上篚三爵○疏曰獻賔獻眾賔訖降奠於篚是其上篚一爵也獻工與笙旣獻奠於下篚是上篚二爵也又鄕射禮云主人以爵降洗獻大夫此篇亦有大夫故知上篚有三爵也

其笙則獻諸西階上

注曰謂主人拜送爵也於工拜於阼階上者以其坐於西階東也○疏曰以工坐於西階東主人不得西階上拜送爵故也此笙在西階獻於西階上嫌亦阼階拜送故此明之也

磬階間縮霤北面鼓之

注曰縮從也霤以東西爲從鼓猶擊也大夫而特縣方賔鄕人之賢者從士禮也射則磬在東○疏曰磬階間者在堂下兩階之間東西節也縮從也上當堂之南霤南北節也凡東西爲橫南北爲從南霤則以東西爲從謂之縮霤○楊氏曰春官小胥正樂縣之位王宮縣諸侯軒縣卿大夫判縣士特縣宮縣四面象宮室軒縣三面去南面辟王也判縣判左右二面又去北面特縣縣於東方或於階間而已凡鐘磬編縣二八十六枚而在一虞謂之堵鐘一堵磬一堵謂之肆所謂卿大夫判縣者天子之卿大夫判縣左右二肆鐘磬各二堵也士特縣一肆鐘磬各一堵也諸侯之卿大夫半天子之卿大夫判縣一肆西鐘東磬各一堵也諸侯之士半天子之士縣磬一堵而已射則避射位故鄕射磬在東鄕飲則在階間縮霤也鄕飲諸侯之大夫禮以其賔鄕人之賢者從士禮也

主人介凡升席自北方降自南方

注曰席南上升由下降由上由便

司正旣舉觶而薦諸其位

注曰司正主人之屬也無獻因其舉觶而薦之○疏曰下文云主人之贊者西面北上不與無算爵然後與是其無獻也故因舉觶薦諸其位

凡旅不洗

注曰敬禮殺也

不洗者不祭

注曰不甚潔也

旣旅士不入

注曰後正禮也旣旅則將燕矣

徹俎賔介遵者之俎受者以降遂出授從者

注曰送之

主人之俎以東

注曰藏於東方

樂正命奏陔賔出至於階陔作

若有諸公則大夫於主人之北西面

注曰其西面者北上統於公

主人之贊者西面北上不與

注曰贊佐也謂主人之屬佐助主人禮事徹鼏沃盥設薦俎者西面北上統於堂也與及也不及謂不獻酒

無算爵然後與

注曰燕乃及之

儀禮述注卷四﹤經部﹐禮類﹐儀禮之屬﹐儀禮述注﹥

欽定四庫全書

儀禮述注卷五

安溪李光坡撰

鄕射禮苐五

鄭目錄云州長春秋以禮防民而射於州序之禮謂之鄕者州鄕之屬鄕大夫或在焉不攺其禮○疏曰周禮五州爲鄕是州屬鄕也云鄕大夫或在焉者一鄕管五州鄕大夫或宅居一州之內來臨此射禮是爲鄕大夫在焉則名鄕射又鄕大夫三年大比興賢者能者訖而以鄕射之禮五物詢眾庻亦行此州長射禮以詢之亦是鄕大夫在焉故名鄕射云不攺其禮者𨿽鄕大夫在其禮仍依州長射禮也然此經鄕大夫射於庠云堂則由楹外又云堂則物當楣又云大夫用兕中其禮與士射於序別而云不攺者大射鄕大夫士射先行鄕飲酒禮及未旅而射爲不攺耳其實亦有少異也

鄕射之禮○主人戒賔賔出迎再拜主人答再拜乃請注曰主人州長也鄕大夫若在焉則稱鄕大夫也戒猶警也語也出迎出門也請告也告賔以射事不言拜辱此爲習民以禮樂不主爲賔已也不謀賔者時不獻賢能事輕也今郡國行此禮以季春周禮鄕老及鄕大夫三年正月獻賢能之書於王退而以鄕射之禮五物詢眾庻諸侯之鄕大夫旣貢士於其君亦用此禮射而詢眾庻乎○疏曰按鄕大夫是諸侯鄕大夫則此州長亦諸侯之州長以士爲之是以經云釋獲者執鹿中而記云士鹿中也若天子州長中大夫爲之矣

賔禮辭許主人再拜賔答再拜主人退賔送再拜注曰退還射宮省錄射事

無介

注曰𨿽先飲酒主於射也其序賔之禮略

乃席賔南面東上

注曰不言於戶牖之間者此射於序○疏曰此射於序鄕飲酒在庠以其序無室庠有室無室則無戶牖設席亦當戶牖之處耳言東上亦主人在東故席端在東不得以曲禮席南向北向以西方爲上解之

眾賔之席繼而西

注曰言繼者甫欲習眾庻未有所殊別○疏曰鄕飲酒三賔之席不屬彼有徳之人各自特不繼故有殊別

席主人於阼階上西面

注曰阼階東階

尊於賔席之東兩壺斯禁左酒皆加勺篚在其南東肆

注曰斯禁禁切地無足者也設尊者北面西曰左尙之也肆陳也○疏曰左酒據人設尊北面故西爲左

設洗於阼階東南南北以堂深東西當東榮水在洗東篚在洗西南肆

注曰榮屋翼

縣於洗東北西面

注曰此縣謂磬也縣於東方辟射位也但縣磬者半天子之士無鐘○疏曰縣謂磬者對大射縣鐘磬鏄具有也辟射位者決鄕飲酒無射事縣於階間也諸侯之卿大夫半天子之卿大夫天子之卿大夫判縣者東西各有鐘磬爲肆諸侯之卿大夫判縣者分一肆於兩廂東縣磬西縣鐘若天子之士特縣者直東廂有鐘磬二虡爲一肆諸侯之士分取磬而已縣於東方爲特縣此旣兼鄕大夫詢眾庻當爲判縣而總云無鐘者方以禮樂化民𨿽大夫亦同士特縣也其天子諸侯鐘磬鏄具卿大夫天子士以下亦無鏄蓋若有鏄添鐘磬爲三半不得也

乃張侯下綱不及地武

注曰侯謂所射布也綱持舌繩也武迹也中人之迹尺二寸侯象人綱卽其足也是以取數焉

不系左下綱中掩束之

注曰事未至也○疏曰按下記云東方謂之右个注侯以向堂爲靣也則此左下綱以西畔而言

乏參侯道居侯黨之一西五步

注曰容謂之乏所以爲獲者禦矢也侯道五十步此乏去侯北十丈西三丈

羮定

注曰肉謂之羹定猶熟也謂狗熟可食

主人朝服乃速賔賔朝服出迎再拜主人答再拜退賔送再拜

注曰速召也射賔輕也戒時端

賔及眾賔遂從之○及門主人一相出迎於門外再拜賔答再拜

注曰相主人家臣擯贊命者

揖眾賔

注曰差卑禮宜異

主人以賔揖先入

注曰以猶與也先入入門右西靣

賔厭眾賔眾賔皆入門左東面北上賔少進

注曰引手曰厭少進差在前也

主人以賔三揖皆行及階三讓主人升一等賔升注曰三讓而主人先升者是主人先讓於賔不俱升者賔客之道進宜難也

主人阼階上當楣北面再拜賔西階上當楣北面答再拜

注曰主人拜賔至此堂

主人坐取爵於上篚以降

注曰將獻賔也

賔降

注曰從主人也

主人阼階前西面坐奠爵興辭降

注曰重以主人事煩賔也

賔對

注曰對答

主人坐取爵興適洗南面坐奠爵於篚下盥洗

注曰盥手又洗爵致潔敬也古文盥皆作浣

賔進東北面辭洗

注曰必進者方辭洗宜違位也言東北面則位南於洗矣

主人坐奠爵於篚興對賔反位

注曰反從降之位也鄕飲酒曰當西序東面

主人卒洗壹揖壹讓以賔升賔西階上北面拜洗主人阼階上北面奠爵遂答拜乃降

注曰乃降將更盥也古文壹皆作一

賔降主人辭降賔對主人卒盥壹揖壹讓升賔升西階上疑立

注曰疑止也有矜莊之色

主人坐取爵實之賔席之前西北面獻賓

注曰進於賓也凢進物曰獻

賓西階上北面拜主人少退

注曰少退猶少辟也

賔進受爵於席前復位

注曰復位西階上位

主人阼階上拜送爵賔少退薦脯醢

注曰薦進

賔升席自西方

注曰賔升降由下也

乃設折俎

注曰牲體枝觧節折以實俎也

主人阼階東疑立賔坐左執爵右祭脯醢奠爵於薦西興取肺坐絕祭

注曰卻左手執本右手絕末以祭也肺離上爲本下爲末

尙左手嚌之

注曰嚌嘗也右手在下絕以授口嘗之

興加於俎坐捝手執爵遂祭酒興席末坐啐酒

注曰捝拭也啐嘗也

降席坐奠爵拜告旨

注曰降席席西也旨美也

執爵興主人阼階上答拜賔西階上北面坐卒爵興坐奠爵遂拜執爵興主人阼階上答拜

注曰卒盡

賔以虛爵降

注曰將洗以酢主人

主人降

注曰從賔也降立阼階東西面當東序

賓西階前東面坐奠爵興辭降主人對賔坐取爵適洗北面坐奠爵於篚下興盥洗

注曰賔北靣盥洗自外來○疏曰對主人自內出南面是也

主人阼階之東南面辭洗賔坐奠爵於篚興對主人反位

注曰反位從降之位也主人辭洗進也

賔卒洗揖讓如初升○主人拜洗賔答拜興降盥如主人之禮賔升實爵主人之席前東南面酢主人

注曰酢報

主人阼階上拜賔少退主人進受爵復位賔西階上拜送爵薦脯醢主人升席自北方乃設折俎祭如賔禮注曰祭薦俎及酒亦嚌啐

不告防

注曰酒已物

自席前適阼階上北面坐卒爵興坐奠爵遂拜執爵興賔西階上北面答拜

注曰自由也啐酒於席末由前降便也

主人坐奠爵於序端阼階上再拜崇酒賔西階上答再拜

注曰序端東序頭也崇充也謝酒惡相充滿也

主人坐取觶於篚以降

注曰將酬賔

賔降主人奠觶辭降賔對東面立主人坐取觶洗賔不辭洗

注曰不辭洗以其將自飲

卒洗揖讓升賔西階上疑立主人實觶酬之阼階上北面坐奠觶遂拜執觶興

注曰酬勸酒

賔西階上北面答拜主人坐祭遂飲卒觶興坐奠觶遂拜執觶興賔西階上北面答拜主人降洗賔降辭如獻禮

注曰以將酌已

升不拜洗

注曰酬禮殺也

賔西階上立主人實觶賔之席前北面賔西階上拜主人坐奠觶於薦西賔辭坐取觶以興反位

注曰賔辭辭主人復親酌已

主人阼階上拜送賔北面坐奠觶於薦東反位

注曰酬酒不舉

主人揖降賔降東面立於西階西當西序

注曰主人將與眾賔爲禮賔謙不敢獨居堂

主人西南面三拜眾賔眾賔皆答壹拜

注曰三拜示徧也壹拜不備禮也獻賔畢乃與眾賔拜敬不能並

主人揖升坐取爵於序端降洗升實爵西階上獻眾賔眾賔之長升拜受者三人

注曰長其老者言三人則眾賔多矣國以多徳行道藝爲榮何常數之有乎○疏曰此𨿽非賔賢能其眾亦三人在堂上與鄕飲酒數同其堂下眾賔無定數故鄭云言三人則眾賔多矣

主人拜送

注曰拜送爵於眾賔右

坐祭立飲不拜旣爵授主人爵降復位

注曰旣盡○疏曰此還上三人者降復賔南東面位

眾賔皆不拜受爵坐祭立飲

注曰自第四以下又不拜受爵禮彌略○疏曰此謂堂下眾賔無數者

每一人獻則薦諸其席

注曰諸於○疏曰此還據堂上三人有席者故云薦諸其席謂席前也

眾賔辯有脯醢

注曰薦於其位○疏曰還據堂下無席者故鄭云薦於其位不云席也

主人以虛爵降奠於篚

注曰不復用

揖讓升賔厭眾賔升眾賔皆升就席一人洗舉觶於賔注曰一人主人之吏

升實觶西階上坐奠觶拜執觶興賔席末答拜舉觶者坐祭遂飲卒觶興坐奠觶拜執觶興賔答拜降洗升實之西階上北面

注曰將進奠觶

賔拜

注曰拜受觶

舉觶者進坐奠觶於薦西

注曰不授賤不敢也

賔辭坐取以興

注曰若親受然

舉觶者西階上拜送賔反奠於其所舉觶者降

大夫若有遵者則入門左

注曰謂此鄕之人爲大夫者也謂之遵者方以禮樂化民欲其遵法之也其士也於旅乃入鄕大夫士非鄕人禮亦然主於鄕人耳今文遵爲僎○疏曰下記云士旣旅不入明未旅間皆得入是以未旅而射其士皆在也知鄕大夫士非鄕人禮亦然者以其同是鄕大夫士禮無異故也但異鄕不助主人樂賔爲別也

主人降

注曰迎大夫於門內也不出門別於賔

賔及眾賔皆降復初位

注曰不敢居堂俟大夫入也初位門內東面

主人揖讓以大夫升拜至大夫答拜主人以爵降大夫降主人辭降大夫辭洗如賔禮席於尊東

注曰尊東明與賔夾尊也不言東上統於尊也○疏曰統於尊也者席於尊東繼尊而言又不言東上西上是以下云大夫降席東南面降由上故知西上統於尊也

升不拜洗主人實爵席前獻於大夫大夫西階上拜進受爵反位主人大夫之右拜送大夫辭加席主人對不去加席

注曰辭之者謙不以已尊加賢者也不去者大夫再重席正也賔一重席

乃薦脯醢大夫升席設折俎祭如賔禮不嚌肺不啐酒不告旨西階上卒爵拜主人答拜

注曰凢所不者殺於賔也大夫升席由東方○疏曰以其大夫席西上升由下故知大夫升席由東方也

大夫降洗

注曰將酢主人也大夫若眾則辯獻長乃酢

主人復阼階降辭如初卒洗主人盥

注曰盥者𨿽將酌自飲尊大夫不敢防

揖讓升大夫授主人爵於兩楹間復位主人實爵以酢於西階上坐奠爵拜大夫答拜坐祭卒爵拜大夫答拜主人坐奠爵於西楹南再拜崇酒大夫答拜主人復阼階揖降

注曰將升賔○疏曰爲士於旅乃入擬獻士故奠爵於西楹南

大夫降立於賔南

注曰𨿽尊不奪人之正禮

主人揖讓以賔升大夫及眾賔皆升就席席工於西階上少東樂正先升北面立於其西

注曰言少東者明樂正西側階不欲大東辟射位

工四人二瑟瑟先相者皆左何瑟面鼓執越內右手相入升自西階北面東上工坐相者坐授瑟乃降注曰相扶工也面前也鼓在前變於君也執越內右手相由便也越瑟下孔所以越其聲也前越言執者內有結手入之淺也相者降立西方○疏曰鄕射與大射相對大射君禮而後首此臣禮前首故云變於君燕禮與鄕飲酒相對是以燕禮面鼓又與鄕飲酒後首相變

笙入立於縣中西面

注曰堂下樂相從也縣中磬東立西面

乃合樂周南闗雎葛覃捲耳召南鵲巢采蘩采蘋注曰不歌不笙不間志在射略於樂也不略合樂者周南召南之風鄕樂也不可略其正也昔太王王季文王始居岐山之陽躬行以成王業至三分天下乃宣周南召南之化本其徳之初刑於寡妻至於兄弟以禦於家邦故謂之鄕樂用之房中以及朝廷饗燕鄕射飲酒此六篇其風化之原也是以合金石絲竹而歌之○疏曰鄕飲酒禮燕飲作樂四節今不歌不笙不間惟有合樂故云志在射略於樂也二南是大夫士之鄕樂己之正樂故云不可略其正也

工不興

注曰瞽蒙禮略也

告於樂正曰正歌備樂正告於賔乃降

注曰樂正降者堂上正樂畢也降立西階東北面

主人取爵於上篚獻工大師則爲之洗

注曰尊之也君賜大夫樂又從之以其人謂之大師也

賔降主人辭降

注曰大夫不降尊也

工不辭洗卒洗升實爵工不興左瑟一人拜受爵主人阼階上拜送爵薦脯醢使人相祭工飲不拜旣爵授主人爵眾工不拜受爵祭飲辯有脯醢不祭不洗遂獻笙於西階上

注曰不洗者賤也眾工而不洗矣而眾笙不洗者笙賤於眾工正君賜之猶不洗也○疏曰鄭云此者欲見工在上貴君賜之大師爲之洗笙賤位在下正使君賜之笙人猶不爲之洗況眾笙乎

笙一人拜於下盡階不升堂受爵主人拜送爵階前坐祭立飲不拜旣爵升授主人爵眾笙不拜受爵坐祭立飲辯有脯醢不祭主人以爵降奠於篚反升就席注曰亦揖讓以賔升眾賔皆升○疏曰上賔降經𨿽不言眾賔降眾賔卑從降可知故今從賔升也

主人降席自南方

注曰禮殺由便

側降

注曰賔不從降

作相爲司正司正禮辭許諾主人再拜司正答拜注曰爵備樂畢將畱賔以事爲有懈倦失禮立司正以監之察儀法也詩云旣立之監或佐之史

主人升就席司正洗觶升自西階由楹內適阼階上北面受命於主人西階上北面請安於賔賔禮辭許司正告於主人遂立於楹間以相拜主人阼階上再拜賔西階上答再拜皆揖就席司正實觶降自西階中庭北面坐奠觶興退少立進坐取觶興反坐不祭遂卒觶興坐奠觶拜執觶興洗北面坐奠於其所興少退北面立於觶南

注曰立觶南亦其故擯位○疏曰按上未有擯位此云擯位者按射禮云擯者退中庭是擯者在中庭有位燕禮大射皆擯者爲司正則此鄕射及鄕飲酒云作相爲司正相卽擯者也故知觶南者中庭故擯位也

未旅

注曰旅序也未以次序相酬將射也旅則禮終也○疏曰未旅而射者旅則醉而禮終恐不得射也

三耦俟於堂西南面東上

注曰司射選弟子之中徳行道藝之髙者以爲三耦○楊氏曰此時擬取三耦之人俟事於此未比三耦

司射適堂西袒決遂取弓於階西兼挾乘矢升自西階階上北面告於賔曰弓矢旣具有司請射

注曰司射主人之吏也於堂西袒決遂者主人無次隱蔽而已袒左免衣也決猶闓也以象骨爲之著右大擘指以鉤闓體也遂射韝也以韋爲之所以遂者也其非射時則謂之拾拾斂也所以蔽膚斂衣也方持矢曰挾乘矢四矢也大射曰挾乘矢於弓外見鏃於弣右巨指鉤○疏曰大射諸侯禮有大射正爲長射人次之司射又次之小射正又次之皆是士爲之則此大夫士禮不得用士故知是主人之吏有司謂司馬也諸侯之州長無司馬官故直言有司也

賔對曰某不能爲二三子許諾

注曰言某不能謙也二三子謂眾賔已下

司射適阼階上東北面告於主人曰請射於賔賔許司射降自西階階前西面命弟子納射器

注曰弟子賔黨之年少者也納內也射器弓矢決拾旌中籌楅丰也賔黨東面主人之吏西面○疏曰賔黨西方東面今以西面命之明是賔黨言弟子故知少者

乃納射器皆在堂西賔與大夫之弓倚於西序矢在弓下北括眾弓倚於堂西矢在其上

注曰上堂西亷矢亦北括○疏曰序在堂上故矢在弓下堂西在堂下故矢隨其弓而直堂西亷稜之上也

主人之弓矢在東序東

注曰亦倚於東序也矢在其下北括

司射不釋弓矢遂以比三耦於堂西三耦之南北面命上射曰某禦於子命下射曰子與某子射

注曰比選次其才相近者也

司正爲司馬

注曰兼官由便也立司正爲涖酒耳今射司正無事

司馬命張侯弟子說束遂系左下綱

注曰事至也

司馬又命獲者倚旌於侯中

注曰爲當負侯也獲者亦弟子也謂之獲者以事名之○疏曰堂下位主人之黨在東賔弟子在西下云獲者由西方坐取旌是賔黨弟子可知亦上張侯者也

獲者由西方坐取旌倚於侯中乃退樂正適西方命弟子贊工遷樂於下

注曰當辟射也贊佐也遷徙也

弟子相工如初入降自西階阼階下之東南堂前三笴西面北上坐

注曰笴矢幹也○疏曰矢人注矢幹長三尺是去堂九尺也

樂正北面立於其南

注曰北面向堂不與工序也

司射猶挾乘矢以命三耦各與其耦讓取弓矢拾注曰猶有故之辭拾更也○疏曰更遞取弓矢見威儀也非決拾之拾

三耦皆袒決遂有司左執弣

注曰有司弟子納射器者也凢納射器者皆執以俟事

右執而授弓遂授矢三耦皆執弓搢三而挾一个注曰搢挿也挿於帶右

司射先立於所設中之西南東面

楊氏曰此時未設中但言司射立於將設中處之西南

三耦皆進由司射之西立於其西南東面北上而俟司射東面立於三耦之北搢三而挾一个

注曰爲當誘射也固東面矣復言之者明郤時還○疏曰司射先在中西南東面今三耦立定司射卻來向三耦之北東面明司射卻時右還西南東面也

揖進當階北面揖及階揖升堂揖豫則鉤楹內堂則由楹外當左物北面揖

注曰鉤楹繞楹而東也序無室可以深也周立四代之學於國而又以有虞氏之庠爲鄕學鄕飲酒義曰主人迎賔於庠門外是也庠之制有堂有室也今言豫者謂州學也讀如成周宣榭災之榭周禮作序凢屋無室曰榭宜從榭州立榭者下鄕也左物下物也○疏曰云周立四代之學於國者按王制云有虞氏上庠下庠夏后氏東序西序殷人左學右學周人東膠虞庠周立四代者通已爲四代也但質家貴右故虞殷大學在西郊小學在國中文家貴左故夏周大學在國中王宮之東小學在西郊周所立前代學者立虞夏殷三代大學若然立虞氏上庠則周之小學爲有虞氏之庠制在西郊也立殷之右學則瞽宗周立之亦在西郊立夏後氏之東序則周之東膠立在王宮之東

及物揖左足履物不方足還視侯中俯正足

注曰方猶並也志在於射左足至右足還並足則是立也南靣視侯之中乃俯視並正其足○朱先生曰詳注意蓋謂左足履物而右足不並便還足南面視侯之中也若便並右足則是立矣以志在相射故未暇立而視侯旣視侯而後俯並其足也

不去旌

注曰以其不獲

誘射

注曰誘猶教也

將乘矢

注曰將行也行四矢

執弓不挾

注曰不挾矢盡

右執南面揖揖如升射降出於其位南適堂西攺取一个挾之遂適階西取撲搢之以反位

注曰撲所以撻犯教者書云撲作教刑

司馬命獲者執旌以負侯

注曰欲令射者見侯與旌深有志於中○疏曰凢射主欲中侯中則使獲者舉旌唱獲以是豫使見之

獲者適侯執旌負侯而俟

注曰俟待也

司射還當上耦西面作上耦射

注曰還左還也作使也

司射反位上耦揖進上射在左並行當階北面揖及階揖上射先升三等下射從之中等

注曰中猶間也

上射升堂少左下射升上射揖並行

注曰並並也並東行

皆當其物北面揖及物揖皆左足履物還視侯中合足而俟

還音旋

司馬適堂西不決遂袒執弓

注曰不決遂因不射不備

出於司射之南升自西階鉤楹由上射之後西南面立於物間右執簫南弓命去侯

注曰鉤楹以當由上射者之後也簫弓末也大射曰左執弣猶舉也○疏曰右執簫者不可一手弓故引大射曰左手執弣左當郤手則右執簫者右當覆手也

獲者執旌許諾聲不絕以至於乏坐東面偃旌興而俟注曰聲不絕不以宮商不絕而已鄕射威儀省偃猶僕也

司馬出於下射之南還其後降自西階反由司射之南適堂西釋弓襲反位立於司射之南

注曰圍下射者明爲二人命去侯○疏曰圍下射者若出物間西行則似爲上射命去侯是以並下射圍繞之明爲二人命去侯也

司射進與司馬交於階前相左由堂下西階之東北面視上射命曰無射獲無獵獲

注曰射獲謂矢中人也獵矢從傍

上射揖司射退反位乃射上射旣挾弓矢而後下射射拾以將乘矢獲者坐而獲

注曰射者中則大言獲獲得也射講武田之類是以中爲獲也

舉旌以宮偃旌以商

注曰宮爲君商爲臣聲和律呂相生○疏曰舉旌以宮大言獲也偃旌以商小言獲也

獲而未釋獲

注曰但大言獲末釋其算○今按第一畨射獲者但大言其獲未釋算及第二畨射始設中而釋算

卒射皆執弓不挾南面揖揖如升射

注曰不挾亦右執如司射

上射降三等下射少右從之中等並行上射於左注曰降下○疏曰此上射下射升與降階上射爲先又上射升降皆在左

與升射者相左交於階前相揖由司馬之南適堂西釋弓說決拾襲而俟於堂西南面東上三耦卒射亦如之司射去撲倚於西階之西升堂北靣告於賔曰三耦卒射

注曰去撲乃升不敢佩刑器卽尊者之側

賔揖

注曰以揖然之

司射降搢撲反位司馬適堂西袒執弓由其位南進與司射交於階前相左升自西階鉤楹自右物之後立於物間西南面揖弓

注曰揖推之也

命取矢獲者執旌許諾聲不絕以旌負侯而俟

注曰俟弟子取矢以旌指教之

司馬出於左物之南還其後降自西階遂適堂前北面立於所設楅之南命弟子設楅

注曰楅猶幅也所以承笴齊矢者○疏曰訓楅爲幅者義取若布帛有邊幅整齊之意

乃設楅於中庭南當洗東肆

注曰東肆統於賔○疏曰大射云小臣師設楅司馬正東面以弓爲畢鄭注云畢所以教助執事者明此亦然記云楅龍首鄭注云兩端爲龍首若然則有首無尾而言西上者應有刻飾記之爲首尾也

司馬由司射之南退釋弓於堂西襲反位弟子取矢北靣坐委於楅北括乃退司馬襲進當楅南北面坐左右撫矢而乘之

注曰撫拊之也就委矢左右手撫而四四數分之也上旣言襲矣復言之者嫌有事卽袒也凢事升堂乃袒○疏曰北括者順射時矢南行也云凢事升堂乃袒者堂下𨿽有事亦不袒若司射不問堂上堂下有事卽袒司馬與司射遞行事恐同故明之也

若矢不備則司馬又袒執弓如初升命曰取矢不索注曰索猶盡也

弟子自西方應曰諾乃復求矢加於楅

復扶又反

司射倚撲於階西升請射於賔如初賔許諾賔主人大夫若皆與射則遂告於賔適阼階上告於主人主人與賔爲耦

注曰言若者或射或否在時欲耳射者繹已之志君子務焉大夫遵者也告賔曰主人禦於子告主人曰子與賔射○疏曰射禮三而止第一番直司射與三耦誘射不釋算第二番三耦與眾耦俱射釋算第三番兼有作樂爲射節賔主大夫則或射或否

遂告於大夫大夫𨿽眾皆與士爲耦以耦告於大夫曰某禦於子

注曰大夫來觀禮同爵自相爲耦則嫌自尊別大夫爲下射而云禦於子尊大夫也士謂眾賔之在下者及羣士來觀禮者也禮一命已下齒於鄕裏○疏曰鄕飲酒鄕射𨿽無正齒位之禮士立於下是以一命者在下與鄕裏齒是其常法諸侯之士無再命以上若爲公卿夫夫自在尊東爲遵也言士謂眾賔之在下者則堂上三賔不與大夫爲耦矣亦皆射故下文云眾賔與射者皆降是也

西階上北面作眾賔射司射降搢撲由司馬之南適堂西立比眾耦

注曰眾耦大夫耦及眾賔也

眾賔將與射者皆降由司馬之南適堂西繼三耦而立東上大夫之耦爲上若有東面者則北上賔主人與大夫皆未降

注曰未降其志在射

司射乃比眾耦辯

辯音徧

遂命三耦拾取矢司射反位

注曰反位者俟其袒決遂來

三耦拾取矢皆袒決遂執弓進立於司馬之西南司射作上耦取矢司射反位上耦揖進當楅北面揖及楅揖上射東面下射西面上射揖進坐橫弓郤手自弓下取一个兼諸弣順羽且興執而左還退反位東面揖

注曰橫弓者南踣弓也郤手由弓下取矢者以左手在弓表右手從裏取之便也兼並矢於弣當順羽旣又當執也順羽者手放而下備不整理也○疏曰表弓背也且興者謂以右手順羽之時則興故云且興也左還者以左手向外而西回也東面揖揖下射取矢也○朱先生曰燕禮云司正右還疏云以右手向外者以奠觶處爲內而言也鄕射云三耦左還疏云以左手向外者以所立處爲內而言也大射云毋周者旣以左手向外繞其所立之處及至將匝之時乃復以右手向外而轉身也鄕射注云周可也則以左手向外繞其立處以至於匝乃不復以右手向外而卽便轉身也燕禮則右還而未至於匝故不言周與不周也

下射進坐橫弓覆手自弓上取一个興其他如上射注曰覆手由弓上取矢者以左手在弓裏右手從表取之亦便○疏曰不言踣弓蓋卻左手向上執弓而南踣可知○朱先生曰上文東向覆手南踣弓則向身此云西向卻手南踣弓則向外

旣拾取乘矢揖皆左還南面揖皆少進當楅南皆左還北面搢三挾一个揖皆左還上射於右

注曰上射轉居右便其反位也下射左還少南行乃西面

與進者相左相揖反位

注曰相左者由進者之北

三耦拾取矢亦如之後者遂取誘射之矢兼乘矢而取之以授有司於西方而後反位

注曰取誘射之矢挾五个弟子逆受於東面位之後○疏曰挾五个者以前拾取矢皆搢三挾一个乃反位此則先取四矢亦搢三挾一个乃並取誘射四矢兼挾之故五个也有司卽弟子納射器者因畱主授受於堂西西方今見下耦將司射矢來向位仍西面弟子卽往逆受之訖下射乃反向東之位○朱先生曰後者兼取誘射之矢則是下耦之下射也此疏文不備又東面位蓋在司馬之西南

眾賔未拾取矢皆袒決遂執弓搢三挾一个由堂西進繼三耦之南而立東面北上大夫之耦爲上

注曰未猶不也眾賔不拾者未射無楅上矢也○疏曰第一畨射時未有拾取矢禮以其第一畨惟有三耦射無賔射楅上無矢可取故也

司射作射如初一耦揖升如初司馬命去侯獲者許諾司馬降釋弓反位司射猶挾一个去撲與司馬交於階前升請釋獲於賔

注曰猶有故之辭司射旣誘射恆執弓挾矢以掌射事備尙未知當教之也今三耦卒射眾足以知之矣猶挾之者君子不必也

賔許降搢撲西面立於所設中之東北面命釋獲者設中遂視之

注曰視之當教之

釋獲者執鹿中一人執算以從之

注曰鹿中謂射於榭也於庠當兕中

釋獲者坐設中南當楅西當西序東面興受算坐實八算於中橫委其餘於中西南末興共而俟

注曰興還北面受算反東面實之

司射遂進由堂下北面命曰不貫不釋

注曰貫猶中也不中正不釋算也

上射揖司射退反位釋獲者坐取中之八算攺實八算於中興執而俟

注曰執所取算

乃射若中則釋獲者坐而釋獲每一个釋一算上射於右下射於左若有餘算則反委之

注曰委余算禮尙異也委之合於中西

又取中之八算攺實八算於中興執而俟三耦卒射賔主人大夫揖皆由其階降揖主人堂東袒決遂執弓搢三挾一个賔於堂西亦如之皆由共階階下揖升堂揖主人爲下射皆當其物北面揖及物揖乃射卒南靣揖皆由其階階上揖降階揖賔序西主人序東皆釋弓說決拾襲反位升及階揖升堂揖皆就席

注曰或言堂或言序亦爲庠榭互言也賔主人射大夫止於堂西○朱先生曰後記有君袒朱襦大夫袒纁襦君在大夫射則肉袒然則士射皆肉袒與

大夫袒決遂執弓搢三挾一个由堂西出於司射之西就其耦大夫爲下射揖進耦少退揖如三耦及階耦先升卒射揖如升射耦先降降階耦少退皆釋弓於堂西襲耦遂止於堂西大夫升就席

注曰耦於庭不並行尊大夫也在堂如上射之儀近其事得申

眾賔繼射釋獲皆如初司射所作惟上耦

注曰於是言惟上耦者嫌賔主人射亦作之

卒射釋獲者遂以所執余獲升自西階盡階不升堂告於賔曰左右卒射降反位坐委余獲於中西興共而俟注曰司射不告卒射者釋獲者於是有事冝終之也余獲余算也無餘算則空手耳俟俟數也

司馬袒決執弓升命取矢如初獲者許諾以旌負侯如初司馬降釋弓反位弟子委矢如初大夫之矢則兼束之以茅上握焉注曰兼束大夫矢優之是以不拾也束於握上則兼取之順羽便也握謂中央也不束主人矢者不可以殊於賔也言大夫之矢則矢有題識也○朱先生曰注疏上握之說未明疑束之之防當在中央手握防之下使握在上則去鉄近而去羽逺取之便易也

司馬乘矢如初司射遂適西階西釋弓去撲襲進由中東立於中南北靣視算

注曰釋弓去朴射事已

釋獲者東靣於中西坐先數右獲

注曰固東靣矣復言之者爲其少南就右獲

二算爲純

注曰純猶全也耦陰陽

一純以取實於左手十純則縮而委之

注曰縮從也於數者東西爲從

每委異之

注曰易校數

有餘純則橫於下

注曰又異之也自近爲下

一算爲奇奇則又縮諸純下

注曰奇猶虧也又從之

興自前適左東靣

注曰起由中東就左獲少北於故東靣向之○疏曰云少北於故則右算也又移至左算之後東靣向之是以云少北於故

坐兼斂算實於左手一純以委十則異之

注曰變於右○疏曰右則一一取之於地實於左手此則總斂於左手一一取之於左手委於地禮以變爲敬也

其餘如右獲

注曰謂所縮所橫

司射復位釋獲者遂進取賢獲執以升自西階盡階不升堂告於賔

注曰賢獲勝黨之算也齊之而取其餘○疏曰左右數齊有餘則賢獲故以吿也

若右勝則曰右賢於左若左勝則曰左賢於右以純數告若有奇者亦曰奇

注曰賢猶勝也言賢者射之以中爲雋也假如右勝告曰右賢於左若干純若干奇

若左右鈞則左右皆執一算以告曰左右鈞降復位坐兼斂算實八算於中委其餘於中西興共而俟

司射適堂西命弟子設丰

注曰將飲不勝者設丰所以承其爵也丰形蓋似豆而卑

弟子奉丰升設於西楹之西乃降勝者之弟子洗觶升酌南面坐奠於丰上降袒執弓反位司射遂袒執弓挾一个搢撲北靣於三耦之南命三耦及眾賔勝者皆袒決遂執張弓

注曰執張弓言能用之也右手執如卒射

不勝者皆襲說決拾卻左手右加弛弓於其上遂以執弣司射先反位三耦及眾射者皆與其耦進立於射位北上司射作升飲者如作射一耦進揖如升射及階勝者先升升堂少右

注曰先升尊賢也少右辟飲者亦相飲之位○疏曰相飲者皆北靣於西階授者在東飲者在西故云亦相飲之位○朱先生曰右自北靣而言則東也相飲之位謂飲之者立於飲者之右

不勝者進北靣坐取丰上之觶興少退立卒觶進坐奠於丰下興揖

注曰立卒觶不祭不拜受罸爵不備禮也

不勝者先降

注曰後升先降略之不由次

與升飲者相左交於階前相揖出於司馬之南遂適堂西釋弓襲而俟有執爵者

注曰主人使贊者代弟子酌也於旣升飲而升自西階立於序端

執爵者坐取觶實之反奠於丰上升飲者如初三耦卒飲賔主人大夫不勝則不執弓執爵者取觶降洗升實之以授於席前受觶以適西階上北靣立飲

注曰受罰爵者不宜自尊別

卒觶授執爵者反就席大夫飲則耦不升

注曰以賔主人飲耦在上嫌其升

若大夫之耦不勝則亦執弛弓特升飲眾賔繼飲射爵者辯乃徹丰與觶

注曰徹猶除也設丰者反丰於堂西執爵者反觶於篚

司馬洗爵升實之以降獻獲者於侯

注曰鄕人獲者賤明其主以侯爲功得獻也○疏曰按大射云司馬正洗散遂實爵獻服不服不侯西北三步北靣拜受爵注云近其所爲獻彼國君禮使服不士官唱獲故就其所爲唱獲獻之此鄕人獲者賤故獻於侯明以侯爲功得獻也

薦脯醢設折俎俎與薦皆三祭

注曰皆三祭爲其將祭侯也祭侯三處也

獲者負侯北靣拜受爵司馬西靣拜送爵

注曰負侯負侯中也拜送爵不同靣者辟正主也其設薦爼西靣錯以南爲上爲受爵於侯薦之於位○疏曰上文正主獻賔獻眾賔皆北靣與受獻者同靣今此與受獻不同靣故云辟正主也獲者據文東靣而云西靣錯據設人而言以南爲上者特牲少牢東靣籩豆皆以南方爲上故知此亦然云薦之於位者下云左个之西北三步東靣設薦是薦之於位也若大射則獻與薦俱在乏乃適侯祭之君禮與此異也

獲者執爵使人執其薦與俎從之適右个設薦爼注曰獲者以侯爲功是以獻焉人謂主人贊者上設薦爼者也爲設籩在東豆在西爼當其北也言使設新之○疏曰侯以北靣爲正依特牲少牢皆籩在右故知籩在東右廂豆在西左廂可知也

獲者南靣坐左執爵祭脯醢執爵興取肺坐祭遂祭酒注曰爲侯祭也亦二手祭酒反注如大射○疏曰大射禮二手祭酒者獲者南靣於爼北當爲侯祭於豆間爵反注爲一手不能正也此薦爼之設如於北靣人焉

興適左个中亦如之

注曰先祭左个後中者以外卽之至中若神在中也

左个之西北三步東靣設薦爼獲者薦右東靣立飲不拜旣爵

注曰不就乏者明其享侯之餘也立飲薦右近司馬於是司馬北靣○疏曰知司馬北靣者此約下文司射獻釋獲者釋獲者薦右東靣拜受爵司射北靣拜送爵故知此時司馬亦北靣也若然釋獲者在司射之西北靣立飲此獲者不北靣飲者按大射注此向受獻之位也不北靣者嫌爲侯卒爵此亦然故不北靣也

司馬受爵奠於篚復位獲者執其薦使人執爼從之辟設於乏南

注曰遷設薦爼就乏明已所得禮也言辟之者不使當位辟舉旌偃旌也設於南右之也凡他薦爼皆當其位之前

獲者負侯而俟

司射適階西釋弓矢去撲說決拾襲適洗洗爵升實之以降獻釋獲者於其位少南薦脯醢折爼有祭

注曰不當其位辟中

釋獲者薦右東靣拜受爵司射北面拜送爵釋獲者就其薦坐左執爵祭脯醢興取肺坐祭遂祭酒興司射之西北面立飲不拜旣爵司射受爵奠於篚釋獲者少西辟薦反位

注曰辟薦少西之者爲復射妨司射視算也亦辟爼

司射適堂西袒決遂取弓於階西挾一个搢撲以反位注曰爲將復射

司射去撲倚於階西升請射於賔如初賔許○司射降搢撲由司馬之南適堂西命三耦及眾賔皆袒決遂執弓就位

注曰位射位也不言射者以當序取矢

司射先反位

注曰言先三耦及眾賔也旣命之卽反位不俟之也向不言先三耦未有拾取矢位無所先○疏曰凡射大射與鄕射各有三位此鄕射無次有堂西取弓矢袒決遂及比耦之位又有三耦射位在司射位西南又有拾取矢及再畨射位是三位大射有次內有袒決遂取弓矢之位又有堂東次比耦之位又有射位並拾取矢之位是亦有三位但君臣禮異故知事不同也

三耦及眾賔皆袒決遂執弓各以其耦進反於射位司射作拾取矢三耦拾取矢如初反位○賔主人大夫降揖如初主人堂東賔堂西皆袒決遂執弓皆進階前揖注曰南靣相俟而揖行也

及楅揖拾取矢如三耦

注曰及楅當楅東西也主人西靣賔東靣相揖拾取矢不北靣揖由便也

卒北靣搢三挾一个揖退賔堂西主人堂東皆釋弓矢襲及階揖升堂揖就席

注曰將袒先言主人將襲先言賔尊賔也

大夫袒決遂執弓就其耦

注曰降袒決遂於堂西就其耦於射位與之拾取矢

揖皆進如三耦耦東靣大夫西靣大夫進坐說矢束注曰說矢束者下耦以將拾取○疏曰云大夫西靣者爲下射故也

興反位而後耦揖進坐兼取乘矢順羽而興反位揖注曰兼取乘矢者尊大夫不敢與之拾也相下相尊君子之所以相接也

大夫進坐亦兼取乘矢如其耦北靣搢三挾一个注曰亦於三耦爲之位

揖退耦反位大夫遂適序西釋弓矢襲升卽席

注曰大夫不序於下尊也

眾賔繼拾取矢皆如三耦以反位

司射猶挾一个以進作上射如初一耦揖升如初注曰進前也向言還當上耦西面是言進終始互相明也

司馬升命去侯獲者許諾司馬降釋弓反位司射與司馬交於階前去朴襲升請以樂樂於賔賔許諾司射降搢朴東靣命樂正曰請以樂樂於賔賔許

注曰東靣於西階之前也不就樂正命之者尊者之命於賤者遙號命之可也樂正亦許諾猶北靣不還以賔在堂

司射遂適階間堂下北靣命曰不鼓不釋

注曰不與鼓節相應不釋算也鄕射之鼔五節歌五終所以將八矢一節之問當拾四節四拾其一節當以聼也○疏曰射人云王以騶虞九節諸侯以貍首七節卿大夫以采蘋五節士以采蘩五節卿大夫士同五節尊卑樂節𨿽多少不同四節以盡乘矢則同其餘外皆以聼王九節者五節先以聼諸侯七節者三節先以聼卿大夫士五節者一節先以聼皆以四節拾乘矢但尊者先以聼則多卑者先以聼則少優尊者先知審故也

上射揖司射退反位樂正東靣命大師曰奏騶虞間若一

注曰東靣者進還鄊大師也騶虞國風召南之詩篇也射義曰騶虞者樂官備也其詩有一五豝五豵於嗟騶虞之言樂得賢者眾多嘆思至仁之人以充其官此天子之射節也而用之者方有樂賢之志取其宜也其他賔客鄕大夫則歌采蘋間若一者重節○疏曰間若一謂五節之間長短疏數皆如一則是重樂節也○朱先生曰據詩但取一五豝之義耳騶虞則爲仁獸之名以庶類蕃殖美國君之仁如之也樂官備云者諸儒有以騶爲文王之囿虞爲主囿之官故立此義而鄭注因之與其詩箋自相違異今姑存之

大師不興許諾樂正退反位乃奏騶虞以射三耦卒射賔主人大夫眾賔繼射釋獲如初卒射降

注曰皆應鼔與歌之節乃釋算降者眾賔○疏曰次畨射時賔與主人大夫卒射皆升堂知此降者但眾賔也

釋獲者執余獲升告左右卒射如初

注曰卒已也

司馬升命取矢獲者許諾司馬降釋弓反位弟子委矢司馬乘之皆如初司射釋弓視算如初

注曰算獲算也

釋獲者以賢獲與鈞告如初降復位

司射命設丰設丰實觶如初遂命勝者執張弓不勝者執弛弓升飲如初

司射猶袒決遂左執弓右執一个兼諸面鏃

注曰面猶尙也並矢於尙其鏃將止變於射也

適堂西以命拾取矢如初司射反位三耦及賔主人大夫眾賔皆袒決遂拾取矢如初矢不挾兼諸弣以退不反位遂授有司於堂西

注曰不挾亦謂執之如司射也不以反射位授有司者射禮畢○疏曰執之如司射兼諸弣則與司射異以其司射直執一个無三矢兼於弣三耦以下則執一个並於又以三矢並於弣所以異也

辯拾取矢揖皆升就席

注曰謂賔大夫及眾賔也相俟堂西進立於西階之之前主人以賔揖升大夫及眾賔從升立時少退於大夫三耦及弟子自若畱下

司射乃適堂西釋弓去撲說決拾襲反位司馬命弟子說侯之左下綱而釋之命獲者以旌退命弟子退楅司射命釋獲者退中與算而俟

注曰諸所退皆俟堂西備復射也旌言以者旌恆執也獲者釋獲者亦退其薦爼

司馬反爲司正退復觶南而立

注曰當監旅酬

樂正命弟子贊工卽位弟子相工如其降也升自西階反坐

注曰贊工遷樂也降時如初入樂正反自西階東北靣○疏曰前爲將射遷工於東方西靣樂正北靣今將旅酬作樂故遷升於堂上也云樂正反自西階東北靣知不升者以正樂畢上無告請於賔之事宜與正歌備已後同也

賔北靣坐取爼西之觶興阼階上北靣酬主人主人降席立於賔東賔坐奠觶拜執觶興主人答拜賔不祭卒觶不拜不洗實之進東南靣

注曰所不者酬而禮殺也賔立飲

主人阼階上北靣拜賔少退主人進受觶賔主人之西北靣拜送

注曰旅酬而同階禮殺也

賔揖就席主人以觶適西階上酬大夫大夫降席立於主人之西如賔酬主人之禮

注曰其旣實觶進西南面立鄕所酬

主人揖就席若無大夫則長受酬亦如之

注曰長謂以長幼之次酬眾賔○疏曰若有大夫先酬之無大夫則酬長以鄕射無介直有三賔以長幼之次受酬眾賔則三賔也

司正升自西階相旅作受酬者曰某酬某子

注曰某者字也某子者氏也稱酬者之字受酬者曰某子旅酬下爲上尊之也春秋傳曰字不若子此言某酬某子者射禮略於飲酒飲酒言某子受酬以飲酒爲主

受酬者降席司正退立於西序端東靣

注曰退立俟後酬者也始升相立階西北靣

眾受酬者拜興飲皆如賔酬主人之禮辯遂酬在下者皆升受酬於西階上

注曰在下謂賔黨也鄕飲酒記曰主人之贊者西靣北上不與無算爵然後與此異於賔○疏曰引鄕飲酒記者欲見賔黨在西主黨在東主黨不與酬之義

卒受者以觶降奠於篚司正降復位

使二人舉觶於賔與大夫

注曰二人主人之贊者

舉觶者皆洗觶升實之西階上北靣皆坐奠觶拜執觶興賔與大夫皆席末答拜舉觶者皆坐祭遂飲卒觶興坐奠觶拜執觶興賔與大夫皆答拜舉觶者逆降洗升實觶皆立於西階上北靣東上賔與大夫拜舉觶者皆進坐奠於薦右賔與大夫辭坐受觶以興舉觶者退反位皆拜送乃降賔與大夫坐反奠於其所興若無大夫則惟賔

注曰長一人舉觶如燕禮媵爵之爲

司正升自西階阼階上受命於主人適西階上北靣請坐於賔賔辭以爼

注曰爼者肴之貴者也辭之者不敢以燕坐防貴肴

反命於主人主人曰請徹爼賔許司正降自西階階前命弟子俟徹爼

注曰弟子賔黨也爼者主人贊者設之今賔辭之使其黨俟徹順賔意也上言請坐於賔此言主人曰互相備耳○疏曰知弟子是賔黨者以其司正降自西階階前命之明賔黨弟子在西階東靣也必使賔黨弟子者徹爼是賔請之故鄭云順賔意也

司正升立於序端賔降席北靣主人降席自南方阼階上北靣大夫降席席東南靣

注曰俟弟子升受爼

賔取爼還授司正司正以降自西階賔從之降遂立於階西東靣司正以爼出授從者

注曰授賔家從來者也古者與人飲食必歸其盛者所以厚禮之

主人取爼還授弟子弟子受爼降自西階以東主人降自阼階西靣立

注曰以東授主人侍者

大夫取爼還授弟子弟子以降自西階遂出授從者大夫從之降立於賓南

注曰凢言還者明取爼各自鄕其席

眾賔皆降立於大夫之南少退北上

注曰從降亦爲將燕○疏曰賔主人大夫有爼從爼而降三賔無爼亦爲將燕故同降同升也

主人以賔揖讓說屨乃升大夫及眾賔皆說屨升坐○乃羞○無算爵使二人舉觶賔與大夫不興取奠觶飲卒觶不拜

注曰二人謂向者二人也使之升立於西階上賔與大夫將旅當執觶也卒觶者固不拜矣著之者嫌坐卒爵者拜旣爵此坐於席禮旣殺不復崇

執觶者受觶遂實之賓觶以之主人大夫之觶長受注曰長眾賔長

而錯皆不拜

注曰錯者實主人之觶以之次賓也實賔長之觶以之次大夫其或多者疊飲於坐而已皆不拜受○疏曰眾賔之長在賔西者三人大夫則席於賔東若大夫亦三人則與眾賔等得交錯相酬言其或多者若有一大夫則眾賔二人無所酬直二人疊飲而已若大夫四人以上多於三賔自三人之外亦無所酬則亦自相酬疊飲而已

辯卒受者興以旅在下者於西階上

注曰眾賔之未飲而酬主人之贊者大夫之未飲而酬賔黨亦錯焉不使執觶者酌以其將旅酬不以己尊於人也其末若皆眾賔則先酬主人之贊者若皆大夫則先酬賓黨而已執觶者酌在上辯降復位

長受酬酬者不拜乃飲卒觶以實之

注曰言酬者不拜者嫌酬堂下異位當拜也

受酬者不拜受

注曰禮殺𨿽受尊者之酬猶不拜

辯旅皆不拜

注曰主人之贊者於此始旅嫌有拜

執觶者皆與旅

注曰嫌己飲不復飲也上使之勸人耳非逮下之恵也亦自以齒與於旅也

卒受者以虛觶降奠於篚執觶者洗升實觶反奠於賓與大夫

注曰復奠之者燕以飲酒爲歡醉乃止主人之意也

無算樂

賓興樂正命奏陔賔降及階陔作賓出眾賓皆出主人送於門外再拜

明日賓朝服以拜賜於門外主人不見如賓服遂從之拜辱於門外乃退

注曰不見不防禮也

主人釋服乃息司正無介不殺使人速迎於門外不拜入升不拜至不拜洗薦脯醢無爼賓酢主人主人不崇酒不拜眾賓旣獻眾賓一人舉觶遂無算爵無司正注曰使擯者而已不立之

賓不與

注曰至尊不可防也

徴惟所欲以告於鄕先生君子可也羞惟所有鄕樂惟欲

記大夫與則公士爲賓

注曰不敢使鄕人加尊於大夫也公士在官之士鄕賓主用處士○疏曰據此鄕射使處士無爵命者爲賓故有大夫來不以鄕人加尊於大夫故易去之使公士爲賓鄕飲酒貢士法有大夫來不易去之以其賓擬貢故也處士卽君子也

使能不宿戒

注曰能者敏於事不待宿戒而習之

其牲狗也

注曰狗取擇人

亨於堂東北

注曰鄕飲酒義曰祖陽气之所發也

尊綌冪賔至徹之

注曰以綌爲冪取其堅潔

蒲筵緇布純

注曰筵席也純緣也○疏曰鄭注周禮序官云鋪陳曰筵借之曰席然共言之筵席通但在地者爲筵取鋪陳之義在上曰席取相承借之義耳

西序之席北上

注曰眾賔統於賔○疏曰眾賔之席繼賔已西東上今謂眾賓有東靣者則北上非常故記之也若公卿大夫多尊東不能受則於尊西賓近於西則三賓東靣北上統於賓也

獻用爵其他用觶

注曰爵尊不可防也

以爵拜者不徒作

注曰以爵拜謂拜旣爵徒猶空也作起也不空起言起必酢主人

薦脯用籩五膱祭半膱橫於上醢以豆出自東房膱長尺二寸

注曰脯用籩籩宜幹物也醢以豆豆宜濡物也膱猶脡也爲記者異耳祭橫於上殊之也於人爲縮膱廣狹未聞也

爼由東壁自西階升

注曰狗旣亨載於東方旣由東壁恐如祭饌由東階升故記人明之若祭饌則東階升特牲少牢是也尊神故由阼階升

賓爼脊脇肩肺主人爼脊脇臂肺肺皆離皆右體也進腠

注曰以骨名肉貴骨也賓爼用肩主人用臂尊賓也離猶防也腠膚理也進理謂前其本右體周所貴也若有尊者則爼其餘體也

凡舉爵三作而不徒爵

注曰謂獻賔獻大夫獻工皆有薦

凡奠者於左

注曰不飲不欲其妨

將舉者於右

注曰便其舉也

眾賓之長一人辭洗如賓禮

注曰尊之於其黨

若有諸公則如賓禮大夫如介禮無諸公則大夫如賓禮

注曰尊卑之差諸公大國之孤也

樂作大夫不入

注曰後樂賢也

樂正與立者齒

注曰謂其飲之次也尊樂正同於賓黨鄕飲酒記曰與立者皆薦以齒

三笙一和而成聲

注曰三人吹笙一人吹和凡四人也爾雅曰笙小者謂之和

獻工與笙取爵於上篚旣獻奠於下篚其笙則獻諸西階上

注曰奠爵於下篚不復用也今文無與笙

立者東面北上

注曰賓黨○疏曰此謂一命及不命來觀禮者與堂下眾賓齒東面北上而立

司正旣舉觶而薦諸其位

注曰薦於觶南

三耦者使弟子司射前戒之

注曰弟子賓黨之少者也前戒謂先射請戒之

司射之弓矢與撲倚於西階之西

注曰便其事也

司射旣袒決遂而升司馬階前命張侯遂命倚旌注曰著並行也古文曰遂命獲者倚旌○疏曰如上經納射器及比三耦以前司射獨行事及司正爲司馬與司射並行事

凡侯天子熊侯白質諸侯麋侯赤質大夫布侯畫以虎豹士布侯畫以鹿豕

注曰此所謂獸侯也燕射則張之鄕射及賓射當張采侯二正而記此者天子諸侯之燕射各以其鄕射之禮而張此侯則經獸侯是也由是云焉白質赤質皆謂采其地其地不采者白布也熊麋虎豹鹿豕皆正面畫其頭象於正鵠之處耳君畫一臣畫二陽奇陰耦之數也燕射射熊虎豹不忘上下相犯射麋鹿豕志在君臣相養其畫之皆毛物之○疏曰按周禮射人掌賓射大夫士同二正是賓射二正鄕射無文知亦采侯二正者周禮賓射與賓客爲射此鄕射𨿽與鄕人習禮亦如賓主行射禮又非私相燕射故約與賓射同也天子諸侯之燕射各以其鄕射之禮者謂張侯道五十步及三耦一與鄕射同不忘上下相犯者二者皆猛獸不苟相下若君臣之道亦獻可者替否者不苟相從輒當犯顏而諫似獸等故用之相養者按內則云麋鹿豕皆有軒並是可食之物故云相養也其畫之皆毛物之者畫五正三正之侯各以其色明畫獸侯亦以毛物畫之可知也

凡畫者丹質

注曰賓射之侯燕射之侯皆畫雲气於側以爲飾必先以丹采其地丹淺於赤○疏曰若賔射之侯天子九十步侯朱白蒼黃五正者還畫此五色雲气於其側七十步侯朱白蒼三正者還畫此三色雲气於其側五十步侯朱緑二正者還畫此二色雲气於其側也欲畫之時又必先用丹采其地乃於其上畫雲气也

射自楹間物長如笴其間容弓距隨長武

注曰自楹間者謂射於庠也楹間中央東西之莭也物謂射時所立處也謂之物者物猶事也君子所有事也長如笴者謂從畫之長短也笴矢幹也長三尺與跬相應射者進退之莭也間容弓者上下射相去六尺也距隨者物橫畫也始前足至東頭爲距後足來合而南面爲隨武迹也尺二寸○疏曰從畫之長短者南北之長短也

序則物當棟堂則物當楣

注曰是制五架之屋也正中曰棟次曰楣前曰

命負侯者由其位

注曰於賤者禮略○疏曰司馬自在已位遙命之是於賤者略也經無司馬命負侯之位故記之也

凡適堂西皆出入於司馬之南惟賓與大夫降階遂西取弓矢

注曰尊者宜逸由便也

旌各以其物

注曰旌總名也雜帛爲物大夫士之所建也言各者鄕射或於庠或於榭○疏曰周禮通帛爲旃雜帛爲物通者通體並絳帛周尙赤也雜者中絳緣邊白也白殷之正色也諸侯鄕大夫是大夫詢眾庶故於庠諸侯州長是士故春秋習射於榭物大夫五仞士三仭故言各

無物則以白羽與朱羽糅杠長三仭以鴻脰韜上二尋注曰無物者謂小國之州長也其鄕大夫一命其州長士不命不命者無物此翿旌也翿亦所以進退眾者糅者雜也杠橦也七尺曰仭鴻鳥之長脰者也八尺曰尋今文糅爲縮韜爲翿○疏曰脰項也

凡挾矢於二指之間橫之

注曰二指謂左右手之苐二指此以食指將指挾之○疏曰以左擘指拓弓右擘指鉤故知挾矢以苐二苐三指間苐二指爲食指左傳云子公之食指動是也第三指爲將指左傳云吳王闔閭傷於將指是也

司射在司馬之北司馬無事不執弓

注曰以不主射故也

始射獲而未釋獲復釋獲復用樂行之

注曰君子取人以漸○疏曰始射獲而不釋獲據三耦射時云復釋獲者據第二畨射時復用樂據第三畨射時

上射於右

楅長如笴博三寸厚寸有半龍首其中蛇交韋當注曰博廣也兩端爲龍首中央爲蛇身相交也直心背之衣曰當以丹韋爲之司馬左右撫矢而乘之分委於當

楅髤橫而奉之南面坐而奠之南北當洗

注曰髤亦黒漆也

射者有過則撻之

注曰過謂矢中人凡射時矢中人當刑之今鄕防眾賢以禮樂勸民而射者中人本意在侯去傷害之心逺是以輕之以撲撻於中庭而已

眾賓不與射者不降

取誘射之矢者旣拾取矢而後兼誘射之乘矢而取之注曰謂反位已禮成乃更進取之不相因也○疏曰云不相因者旣自拾取己之乘矢反位東西望訖上射乃更向前兼取誘射之矢禮以變爲敬故不相因

賓主人射則司射擯升降卒射卽席而反位卒事注曰擯賔主人升降者皆尊之也不使司馬擯其升降主於射

鹿中髤前足跪鑿背容八算釋獲者奉之先首

注曰前足跪者象教擾之獸受負也

大夫降立於堂西以俟射

注曰尊大夫不使久列於射位○疏曰謂主人大夫降時賔主先射大夫則立於堂西其耦在司馬之西射位大夫且立於堂西射至乃取其耦共升射

大夫與士射纁

注曰不肉殊於耦

耦少退於物

注曰下大夫也旣發則然

司射釋弓矢視算與獻釋獲者釋弓矢

注曰惟此二事休武主文釋弓矢耳然則擯升降不釋

禮射不主皮主皮之射者勝者又射不勝者降

注曰禮射謂以禮樂射也大射賔射燕射是矣不主皮者貴其容體比於禮其節比於樂不待中爲雋也言不勝者降則不復升射也主皮者無侯張獸皮而射之主於獲也尙書傳曰戰鬭不可不習故於搜狩以閒之也閒之者貫之也貫之者習之也凡祭取余獲陳於澤然後卿大夫相與射也中者𨿽不中也取不中者𨿽中也不取何以然所以貴揖讓之取也而賤勇力之取向之取也囿中勇力之取今之取也於澤宮揖讓之取也澤習禮之處非所以行禮其射又主中此主皮之射與天子大射張皮侯賔射張五采之侯燕射張獸侯

主人亦飲於西階上

注曰就射爵而飲也已無俊才不可以辭罸

獲者之爼折脊脇肺臑

注曰臑若胳觳之折以大夫之餘體○疏曰前足肩臂臑後足胳觳賔主人已用肩臂惟有臑及胳觳若無大夫則獲者得臑若大夫一人則獲者得二則胳三則觳更多則折之不得整體或更得余體也

東方謂之右个

注曰侯以鄕堂爲面

釋獲者之爼折脊脇肺皆有祭

注曰皆皆獲者也祭祭肺也以言肺謂刌肺不離嫌無祭肺

大夫說矢束坐說之

注曰明不自尊別也

歌騶虞若采蘋皆五終射無算

注曰謂眾賔繼射者眾賔無數也每一耦射歌五終也

古者於旅也語

注曰禮成樂備乃可以言語先王禮樂之道也疾今人慢於禮樂之盛言語無節故追道古也

凡旅不洗不洗者不祭旣旅士不入

注曰後正禮也旣旅則將燕矣士入齒於鄕人

大夫後出主人送於門外再拜

鄕侯上个五尋

注曰上个謂最上幅也八尺曰尋上幅用布四丈

中十尺

注曰方者也用布五丈今官布幅廣二尺二寸旁削一寸考工記曰梓人爲侯廣與崇方謂中也

侯道五十弓弓二寸以爲侯中

注曰言侯中所取數也量侯道以貍步而云弓者侯之所取數宜用射器也正二寸骹中之博也○疏曰周禮弓人云骹解中有變焉謂弓弣把中側骨之處博二寸故於此取數焉

倍中以爲躬

注曰射身也謂中之上下幅也用布各二丈

倍躬以爲左右舌

注曰謂上个也居兩旁謂之个左右出謂之舌

下舌半上舌

注曰半者半其出於躬者也用布三丈所以半上舌者侯人之形類也上个象臂下个象足中人張臂八尺張足六尺五八四十五六三十以此爲衰也凡鄕侯用布十六丈數起侯道五十弓以計道七十弓之侯用布二十五丈二尺道九十弓之侯用布三十六丈○疏曰云凡鄕侯用布十六丈數起侯道五十弓以計者用布十六丈者中五幅幅一丈用布五丈上下弓各二丈摠四丈上个四丈下个三丈是摠十六丈也云道七十弓之侯用布二十五丈二尺道九十弓之侯用布三十六丈亦以此計之

箭籌八十

注曰箭篠也籌防也算八十者略以十耦爲正貴全數

長尺有握握素

注曰握本所持處素謂刋之也刋本一作膚○疏曰雲長尺復云有握則此籌尺四寸矣云刋本一作膚者公羊膚寸而合何休云側手爲膚又投壺云室中五扶注云鋪四指曰扶一指按寸皆謂布四指一指一寸四指則四寸引之者證握膚爲一謂刋四寸也

楚撲長如笴刋本尺

注曰刋其可持處

君射則爲下射上射退於物一笴旣發則答君而俟注曰答射也此以下雜記也今文君射則爲下

君樂作而後就物君朱以射

注曰君尊

小臣以巾執矢以授

注曰君尊不搢矢不挾矢授之稍屬

若飲君如燕則夾爵

注曰謂君在不勝之黨也賔飲君如燕賔媵觚於公之禮則夾爵夾爵者君旣卒爵復自酌

君國中射則皮樹中以翿旌獲白羽與朱羽糅

注曰國中城中也謂燕射也皮樹獸名以翿旌獲尙文徳也

於郊則閭中以旌獲

注曰於郊謂大射也大射於大學王制曰小學在公官之左大學在郊閭獸名如驢一角或曰如驢岐蹄周書曰北唐以閭析羽爲旌

於竟則虎中龍旜

注曰於竟謂與鄰國君射也畫龍於旜尙文章也通帛爲旜

大夫兕中各以其物獲

注曰兕獸名似牛一角

士鹿中翿旌以獲

注曰用翿爲旌以獲無物也

惟君有射於國中其餘否

注曰臣不習武事於君側也古文有作又今文無其餘否○疏曰天子諸侯皆燕射在國又天子賔射在朝亦在國大夫士燕射賔射不在國大夫又得行大射𨿽無郊學亦不得在國是以孔子爲鄕射射於矍相之圃是其一隅若然此鄕射亦不在國中亦宜在國外故記於此見之也

君在大夫射則肉袒

注曰不袒纁襦厭於君也今文無射

儀禮述注卷五﹤經部﹐禮類﹐儀禮之屬﹐儀禮述注﹥

欽定四庫全書

儀禮述注卷六

安溪李光坡撰

燕禮第六

鄭目錄云諸侯無事若卿大夫有勤勞之功與羣臣燕飲以樂之○疏曰按上下經注燕有四等目錄云諸侯無事而燕一也卿大夫有王事之勞二也卿大夫有聘而來還與之燕三也四方聘客與之燕四也

燕禮○小臣戒與者

注曰小臣相君燕飲之法戒與者謂畱羣臣也君以燕禮勞使臣若臣有功故與羣臣樂之小臣則警戒告語焉飲酒以合防爲歡也○疏曰戒與者以其燕爲聘使者爲主兼與舊在者歡樂之故今戒可與之人使依期而至按周禮大僕職云王燕飲則相其法又按小臣職云凡大事佐太僕則王燕飲大僕相小臣佐之此諸侯禮降於天子故宜使小臣相當大僕之事○朱先生曰畱羣臣謂羣臣朝畢將退君欲與之燕故使小臣畱之

膳宰具官饌於寢東

注曰膳宰天子曰膳夫掌君飲食膳羞者也具官饌具其官之所饌謂酒也牲也脯醢也寢路寢

樂人縣

注曰縣鐘罄也國君無故不徹縣言縣者爲燕新之疏曰大射在學宮學宮不常縣樂射乃設之故射前一日縣之又辧樂縣之位此燕在路寢有常縣之樂今言樂人縣者爲燕新之而已故不在燕前一日又不辧樂縣之處

設洗篚於阼階東南當東霤罍水在東篚在洗西南肆設膳篚在其北西面

注曰設此不言其官賤也當東霤者人君爲殿屋也亦南北以堂深肆陳也膳篚者君象觚所饌也亦南陳言西面尊之異其文○疏曰不言南肆而言西面是尊君之篚故異其文也

司宮尊於東楹之西兩方壺左酒南上公尊瓦大兩有丰冪用綌若錫在尊南南上尊士旅食於門西兩圜壺

注曰司宮天子曰小宰聴酒人之成要者也尊方壺爲卿大夫士也臣道直方於東楹之西予君専此酒也玉藻曰惟君面尊酒在南順君之面也瓦大有虞氏之尊也禮器曰君尊瓦甒丰形如豆卑而大冪用綌若錫冬夏異也在尊南在方壺之南也尊士旅食者用圜壺變於卿大夫也旅眾也士眾食謂未得正祿所謂庶人在官者也○疏曰按天官小宰職掌建邦之宮刑以治王宮之政令此諸侯無小宰有司宮明司宮亦當掌宮刑治宮之政令與小宰同

司宮筵賔於戶西東上無加席也

注曰筵席也席用蒲筵緇布純無加席燕私禮臣屈也諸侯之官無司幾筵也

射人告具

注曰告事具於君射人主此禮以其或射也○疏曰按大射告具之上有羹定此不言羮定者文不具也

小臣設公席於阼階上西鄕設加席公升卽位於席西鄕

注曰周禮諸侯酢席莞筵紛純加繅席畫純後設公席者凡禮卑者先卽事尊者後也○疏曰此燕私禮故賤者先卽事大射辧尊卑故先設公席後設賔席也

小臣納卿大夫卿大夫皆入門右北面東上士立於西方東面北上祝史立於門東北面東上小臣師一人在東堂下南面士旅食者立於門西東上

注曰納者以公命引而入也自士以下從而入卽位耳師長也小臣之長一人猶天子大僕正君之服位者也凡入門而右由闑東左則由闑西○疏曰西方東面北上者此是士之定位士賤故不待君揖入門卽就定位鄭云凡入門者廣解賔主人入門之義入門而右由闑東者是臣朝君之法也左卽由闑西者是聘賔入門之法

公降立於阼階之東南南鄕爾卿卿西面北上爾大夫大夫皆少進

注曰爾近也移也揖而移之近之也大夫猶北面少前

射人請賔

注曰命當由君出也○疏曰燕禮以因燕而射禮輕或大射正爲擯或小射正爲擯此二者皆是射人故直云射人不定尊卑也旣當請命不辧射人面位者以其君南面射人北面可知故不言

公曰命某爲賔

注曰某大夫也

射人命賔賔少進禮辭

注曰命賔者東面南顧禮辭辭不敏也○疏曰少儀云詔辭自右明知在君之右東面者向君南顧者向賔便也

反命

注曰射人以賔之辭告於君

又命之賔再拜稽首許諾

注曰又復

射人反命

注曰告賔許

賔出立於門外東面

注曰當更以賔禮入

公揖卿大夫乃升就席

注曰揖之人之也○疏曰言人之者公將及升堂故以人意相存偶是以揖之乃升

小臣自阼階下北面請執冪者與羞膳者

注曰執冪者執瓦大之冪也方圜壺無冪羞膳羞於公謂庶羞

乃命執冪者執冪者升自西階立於尊南北面東上注曰以公命於西階前命之也東上酒之冪爲上也羞膳者從而東由堂東升自北階房中西面南上不言之者不升堂略之也○疏曰下記云羞膳者與執冪者皆士也士位在西方故知西階前命之經直云執冪者升自西階羞膳者無升文又且東面階西面階婦人之階非男子之所升則羞者升自北階知由堂東者以羞在房知房中西面南上者約士冠禮贊者盥於洗西升立於房中西面南上不請羞賔者下記約與君同亦用士也

膳宰請羞於諸公卿者

注曰小臣不請而使膳宰於卑者彌略也禮以異爲敬○疏曰知膳宰卑於士者禮之大例薦羞者尊於設俎者公士爲薦羞膳者設俎故知膳宰卑也

射人納賔

注曰射人爲擯者

賔入及庭公降一等揖之

注曰及至也至庭謂旣入而左北面時

公升就席

注曰以其將與主人爲禮不防之也

賔升自西階主人亦升自西階賔右北面至再拜賔答再拜

注曰主人宰夫也宰夫大宰之屬掌賔客之獻飲食者也其位在洗北西面君於其臣𨿽爲賔不親獻以其尊莫敢抗禮也至再拜者拜賔來至也天子膳夫爲獻主○疏曰知主人是宰夫者按禮記燕義云使宰夫爲獻主是也云其位在洗北西面者按下文獻大夫下胥薦主人於洗北西面是也

主人降洗洗南西北面

注曰賔將從降向之○疏曰此宰夫代君爲獻主升降不由阼階與賔同由西階升降

賔降階西東面主人辭降賔對

注曰對答

主人北面盥坐取觚洗賔少進辭洗主人坐奠觚於篚興對賔反位

注曰賔少進者又辭宜違其位也獻不以爵辟正主也

主人卒洗賔揖乃升

注曰賔每先升尊也

主人升賔拜洗主人賔右奠觚答拜降盥

注曰主人復盥爲拜手坋塵也

賔降主人辭賔對卒盥賔揖升主人升坐取觚

注曰取觚將就瓦大酌膳

執冪者舉冪主人酌膳執冪者反冪

注曰君物曰膳膳之言善也酌君尊者尊賔也

主人筵前獻賔賔西階上拜筵前受爵反位主人賔右拜送爵

注曰賔旣拜前受觚退復位

膳宰薦脯醢賔升筵膳宰設折俎

注曰折俎牲體骨也鄕飲酒記曰賔俎脊脇肩肺

賔坐左執爵右祭脯醢奠爵於薦右興取肺坐絕祭嚌之興加於俎坐捝手執爵遂祭酒興席末坐啐酒降席坐奠爵拜告防執爵興主人答拜

注曰降席席西也防美也○疏曰鄭云降席席西不言面按前例降席席西拜者皆南面

賔西階上北面坐卒爵興坐奠爵遂拜主人答拜注曰遂拜拜旣爵也

賔以虛爵降

注曰將酢主人

主人降賔洗南坐奠觚少進辭降主人東面對

注曰上旣言爵矣復言觚者嫌易之也大射禮曰主人西階西東面少進對○疏曰一升曰爵二升曰觚散文卽通觚亦稱爵

賔坐取觚奠於篚下盥洗

注曰篚下篚南

主人辭洗

注曰謙也

賔坐奠觚於篚興對卒洗及階揖升主人升拜洗如賔禮賔降盥主人降賔辭降卒盥揖升酌膳執冪如初以酢主人於西階上主人北面拜受爵賔主人之左拜送爵

注曰賔旣南面授爵乃之左

主人坐祭不啐酒

注曰辟正主也未薦者臣也

不拜酒不告防

注曰主人之義

遂卒爵興坐奠爵拜執爵興賔答拜主人不崇酒以虛爵降奠於篚

注曰崇充也不以酒惡謝賔甘美君物也

賔降立於西階西

注曰旣受獻矣不敢安盛

射人升賔賔升立於序內東面

注曰東西墻謂之序大射禮曰擯者以命升賔

主人盥洗象觚升實之東北面獻於公

注曰象觚觚有象骨飾也取象觚者東面

公拜受爵主人降自西階阼階下北面拜送爵士薦脯醢膳宰設折俎升自西階

注曰薦進也大射禮曰宰胥薦脯醢由左房○疏曰凡此篇內公應先拜者皆後拜之尊公故也是以下舉旅行酬皆受酬者先拜公乃答拜此公先拜受爵者受獻禮重故也

公祭如賔禮膳宰贊授肺不拜酒立卒爵坐奠爵拜執爵興

注曰凡異者君尊變於賔也

主人答拜升受爵以降奠於膳篚○更爵洗升酌膳酒以降酢於阼階下北面坐奠爵再拜稽首公答再拜注曰更爵者不敢襲至尊也○疏曰襲因也不敢因君之爵

主人坐祭遂卒爵再拜稽首公答再拜主人奠爵於篚主人盥洗升媵觚於賔酌散西階上坐奠爵拜賔降筵北面答拜

注曰媵送也讀或爲舉也酌散者酌方壺酒也於膳爲散○疏曰按前受獻訖立於序內以來未有升筵之事言降筵者蓋誤

主人坐祭遂飲賔辭卒爵拜賔答拜

注曰辭者辭其代君行酒不立飲也此降於正主酬也

主人降洗賔降主人辭降賔辭洗卒洗揖升不拜洗注曰不拜洗酬而禮殺

主人酌膳賔西階上拜

注曰拜者拜其酌已

受爵於筵前反位主人拜送爵賔升席坐祭酒遂奠於薦東

注曰遂者因坐而奠不北面也奠之者酬不舉也○疏曰鄕飲酒鄕射主人酬賔皆主人實觶席前北面賔始西階上拜此及大射主人始酌膳時賔已西階上拜者以其燕禮大射皆是主人代君勸酒其賔是臣急承君勸不敢安暇故先拜也主人又不坐奠於薦西賔祭訖遂南面奠於薦東不北面奠也

主人降復位賔降筵西東南面立

注曰賔不立於序內位彌尊也位彌尊者其禮彌卑記所謂一張一弛者是之類與○疏曰案上初賔得獻降升之時序內立是不敢近賔席是禮尊而賔卑至此酬訖立於席西是賔位彌尊禮漸殺故云彌卑也獻時爲盛是一張也酬時爲殺是一弛也

小臣自阼階下請媵爵者公命長

注曰命長使選卿大夫之中長幼可使者

小臣作下大夫二人媵爵

注曰作使也卿爲上大夫不使之者爲甚尊

媵爵者阼階下皆北面再拜稽首公答再拜

注曰再拜稽首拜君命也

媵爵者立於洗南西面北上序進盥洗角觶升自西階序進酌散交於楹北降阼階下皆奠觶再拜稽首執觶興公答再拜

注曰序次第也猶代也楹北西楹之北也交而相待於西階上旣酌右還而反往來以右爲上○疏曰西楹之北者二大夫盥手洗爵訖先者升西階由西楹之北向東楹之西東面酌酒訖右還由西楹北向西階上北面後者升西階亦由西楹之北向東楹之西酌酒訖亦由西楹之北西階上北面相待乃次第而降以右爲上者謂在洗南西面及階上北面時先者在右地道尊右故也

媵爵者皆坐祭遂卒觶興坐奠觶再拜稽首執觶興公答再拜媵爵者執觶待於洗南

注曰待君命也

小臣請致者

注曰請使一人與二人與優君也

若君命皆致則序進奠觶於篚阼階下皆再拜稽首公答再拜媵爵者洗象觶升實之序進坐奠於薦南北上降阼階下皆再拜稽首送觶公答再拜

注曰序進往來由尊北交於東楹之北奠於薦南不敢必君舉也大射禮曰媵爵者皆退反位○疏曰酌酒奠於君所故交於東楹之北以其酒尊所陳在東楹之西西向而陳其尊有四並執冪者在南不得南頭以之君所又惟君面尊若西面酌酒則背君故先酌者東面酌訖由尊北又楹北往君所奠訖右還而反後酌者亦於尊北又於楹北與反者而交先者於南西過後者於北東行奠訖亦右還而反相隨降自西階也

公坐取大夫所媵觶興以酬賔賔降西階下再拜稽首公命小臣辭賔升成拜

注曰興以酬賔就其階而酬之也升成拜復再拜稽首也先時君辭之於禮若未成然○疏曰取觶者取上楹北觶賔降拜不於阼階下而言西階下故知公在賔西階上也凡臣於君𨿽爲賔與君相酬受爵不敢拜於堂上皆拜於堂下若君辭之聞命卽升若堂下拜訖升復再拜稽首所以然者以堂下再拜而君辭之若未成然故復升堂再拜稽首以成之若堂下未拜之間聞命則升升乃再拜稽首則不言升成拜卽下經云小臣辭賔升再拜稽首鄭注不言成拜者爲拜故下實未拜是也凡臣拜於君有三等初受獻拜於堂下或親辭或遣小臣辭成與不成如上說至於酬酒𨿽下堂拜未卽拜待君辭卽所云爲拜故下實未拜者禮殺也此篇末無算爵受公賜爵者皆下席堂上拜稽首不堂下拜者禮末又輕於酬時

公坐奠觶答再拜執觶興立卒觶賔下拜小臣辭賔升再拜稽首

注曰不言成拜者爲拜故下實未拜也下未輒拜禮殺也此賔拜於君之左不言之者不敢敵偶於君

公坐奠觶答再拜執觶興賔進受虛爵降奠於篚○易觶洗

注曰君尊不酌故也凡爵不相襲者也於尊者言更自敵以下言易更作新易有故之辭進受虛爵尊君也不言公酬賔於西階上及公反位者亦尊君空其文也

公有命則不易不洗反升酌膳觶下拜小臣辭賔升再拜稽首

注曰下拜下亦未拜凡下未拜有二或禮殺或君親辭則聞命卽升升乃拜是以不言成拜○疏曰云凡下未拜有二禮殺者謂若此酬時也或君親辭者謂若公食大夫云公拜至賔降西階東北面答拜公降一等辭賔升階上北面再拜稽首是階下末拜不得言升成拜也

公答再拜

注曰拜於阼階上也於是賔請旅侍臣○疏曰案下記云凡公所酬旣拜請旅侍臣大射於此時賔請旅於諸臣此不言者文不具故記人辧之

賔以旅酬於西階上

注曰旅序也以次序勸卿大夫飲酒

射人作大夫長升受旅

注曰言作大夫則卿存矣長者尊先而卑後○疏曰長者尊先而卑後者君酬賔賔酬旅三卿三卿徧次第至五大夫大夫徧不及士

賔大夫之右坐奠觶拜執觶興大夫答拜

注曰賔在右者相飲之位

賔坐祭立飲卒觶不拜

注曰酬而禮殺

若膳觶也則降更觶洗升實散大夫拜受賔拜送注曰言更觶卿尊也

大夫辯受酬如受賔酬之禮不祭卒受者以虛觶降奠於篚

注曰卒猶後也大射禮曰奠於篚復位

主人洗升實散獻卿於西階上

注曰酬而後獻卿別尊卑也飲酒成於酬也○疏曰此酬非謂尋常獻酬乃是君爲賔舉旅行酬以其主人獻君君酢主人主人不敢酬君故使二大夫媵爵於公以當酬處所以覆獻也但君恩旣大爲賔舉旅飲酒之禮成於酬故酬辯乃獻卿以君尊卿卑是以君禮成卿乃得獻故云別尊卑也

司宮兼捲重席設於賔左東上

注曰言兼捲則每卿異席也重席重蒲筵緇布純也卿坐東上統於君也席自房來○疏曰公食記曰宰夫筵出自東房

卿升拜受觚主人拜送觚卿辭重席司宮徹之

注曰徹猶去也重席𨿽非加猶爲其重累去之辟君也○疏曰公食大夫蒲筵緇布純加萑席純有兩種席故稱加此一種席重設之故曰重席非加辭之者以兩重似君故辭以辟之

乃薦脯醢卿升席坐左執爵右祭脯醢遂祭酒不啐酒降席西階上北面坐卒爵興坐奠爵拜執爵興主人答拜受爵卿降復位

注曰不酢辟君也卿無俎者燕主於羞

辯獻卿主人以虛爵降奠於篚射人乃升卿卿皆升就席○若有諸公則先卿獻之如獻卿之禮

注曰諸公者謂大國之孤也孤一人言諸者容牧有三監

席於阼階西北面東上無加席

注曰席孤北面爲其大尊屈之也亦因阼階西位近君近君則屈親寵苟敬私暱之坐

小臣又請媵爵者二大夫媵爵如初

注曰又復

請致者若命長致則媵爵者奠觶於篚一人待於洗南長致致者阼階下再拜稽首公答再拜

注曰命長致者公或時未能舉自優暇也

洗象觶升實之坐奠於薦南降與立於洗南者二人皆再拜稽首送觶公答再拜

注曰奠於薦南者於公所用酬賔觶之處二人俱拜以其共勸君○楊氏曰今按經云二大夫媵爵如初謂如前下大夫二人媵爵時之禮也然有同亦有異前二人媵爵此亦二人媵爵故序進酌散交於兩楹之北降阼階下奠觶卒觶再拜稽首執觶待於洗南是則同前小臣請致者君命皆致故序進酌膳奠於薦南與後者交於東楹之北降而之阼階下再拜稽首送觶此則不然君命長致故一人待於洗南惟長一人進酌膳奠於薦南降而之阼階下與二人皆再拜稽首送觶無序進交於東楹北之事此其異也

公又行一爵若賔若長惟公所酬

注曰一爵先媵者之下觶也若賔若長則賔禮殺矣長公卿之尊者也賔則以酬長長則以酬賔

以旅於西階上如初

楊氏曰今按經云如初謂如前公爲賔舉旅時禮也前君命二人皆致有兩觶奠於薦南後命長致有一觶奠於薦南前後凡有三觶燕禮自立司正以前凡有三舉旅用此三觶也初酬賔時公坐取所媵一觶以酬賔是行一觶也此公又行一爵若賔若長惟公所酬注云公又行一爵先媵者之下觶也下觶未舉今舉之是行二觶也工歌之後笙入之前公又舉奠觶惟公所賜以旅於西階上如初是行三觶也又主人獻士之後賔媵觶於公公取此觶爲士舉旅此又在三觶之外也

大夫卒受者以虛觶降奠於篚

主人洗升獻大夫於西階上大夫升拜受觚主人拜送觚大夫坐祭立卒爵不拜旣爵主人受爵大夫降復位注曰旣盡也不拜之者禮又殺○疏曰前卿受獻不酢辟君已是禮殺今大夫受獻不但不酢主人又不拜旣爵故云禮又殺也

胥薦主人於洗北西面脯醢無脀

注曰胥膳宰之吏也主人大夫之下先大夫薦之尊之也不於上者上無其位也脀俎實○疏曰此燕禮大夫堂上士在下獨此宰夫言堂上無位者以其主人位在阼階君已在阼故主人辟之位在下是以大射注云不薦於上辟正主也

辯獻大夫遂薦之繼賔以西東上

注曰徧獻之乃薦略賤也亦獻而後布席也○疏曰大射席小卿賔西東上注云辧貴賤也此燕禮主歡不辧貴賤小卿與大卿皆在賔東故此賔西無小卿位

卒射人乃升大夫大夫皆升就席

席工於西階上少東樂正先升北面立於其西

注曰工瞽蒙歌諷誦詩者也凡執技藝者稱工少牢饋食禮曰皇屍命工祝樂記師乙曰乙賤工也樂正於天子樂師也凡樂掌其序事樂成則告備○疏曰大射主於射略於樂故小樂正告樂備此燕主歡心故大樂正告樂備故不同

小臣納工工四人二瑟小臣左何瑟面鼓執越內右手相入升自西階北面東上坐小臣坐授瑟乃降注曰工四人者燕禮輕從大夫制也面鼓者燕尙樂可鼓者在前也越瑟下孔也內爲主也相扶工也後二人徒相天子大僕二人也小臣四人祭僕六人禦僕十二人皆同官

工歌鹿鳴四牡皇皇者華卒歌主人洗升獻工工不興左瑟一人拜受爵主人西階上拜送爵

注曰工歌乃獻之賤者先就事也左瑟便其右一人工之長者也工拜於席○疏曰工北面以西爲左空其右受獻便者酒從東楹之西來故以右爲便

薦脯醢

注曰輒薦之變於大夫也

使人相祭

注曰使扶工者相其祭薦祭酒

卒爵不拜

注曰賤不備禮

主人受爵

注曰將復獻眾工也

眾工不拜受爵坐祭遂卒爵辯有脯醢不祭主人受爵降奠於篚

注曰遂猶因也

公又舉奠觶惟公所賜以旅於西階上如初

注曰言賜者君又彌尊賔長彌卑○疏曰燕尙飲酒故工歌之後笙奏之前而爲大夫舉旅大射主於射至三射之後乃爲大夫舉旅按上爲賔舉旅直云公興以酬賔爲卿舉旅而云若賔若長是君禮漸尊賔禮漸殺然猶言酬也至此言惟君所賜者是君又彌尊賔長彌卑也

卒

注曰旅畢也

笙入立於縣中奏南陔白華華黍

注曰以笙播此三篇之詩縣中縣中央也鄕飲酒禮曰磬南北面○疏曰此云笙入立於縣中以其諸侯軒縣闕南面而已故得言縣中鄕飲酒惟有一磬縣而已不得言縣中而云磬南注引鄕飲酒者欲見此𨿽軒縣近北面縣之南也

主人洗升獻笙於西階上一人拜盡階不升堂受爵降主人拜送爵階前坐祭立卒爵不拜旣爵升授主人注曰一人笙之長者也鄕射禮曰笙一人拜於下

眾笙不拜受爵降坐祭立卒爵辯有脯醢不祭○乃聞歌魚麗笙由庚歌南有嘉魚笙崇丘歌南山有臺笙由儀○遂歌鄕樂周南闗雎葛覃捲耳召南鵲巢采蘩采蘋大師吿於樂正曰正歌備

注曰大師上工也掌合陰陽之聲教六詩以六律爲之音者也子貢問師乙曰吾聞聲歌各有宜也如賜者宜何歌也是明其掌而知之也正歌者升歌及笙各三終間歌三終合樂三終爲一備備亦成也

樂正由楹內東楹之東告於公乃降復位

注曰言由楹內者以其立於堂廉也復位位在東縣之北○疏曰樂正與工俱在堂廉則楹南無過處故由楹內位在東縣之北者按大射略於樂小樂正升堂明工升堂時小樂正升大樂正東方西面工來東坫之東南西面時大樂正東縣之北北面其小樂正則立於西階下東面此燕禮主於樂故知大樂正升堂今降明復於東縣之北北面也

射人自阼階下請立司正公許射人遂爲司正

注曰君許其請因命用爲司正君三舉爵樂備作矣將畱賔飲酒更立司正以監之察儀法也射人俱相禮其事同○疏曰按鄕飲酒鄕射立司正後始行旅酬者彼是士饗禮此燕禮國君燕其臣子𨿽一獻以辧尊卑故主人獻君而受酬主人卑不敢酬公獻之禮成於酬故使大夫媵觶於公當酬公君行大恵卽舉之爲賔賔得觶請旅諸臣徧卿大夫乃成一獻之禮復獻卿大夫皆爲之舉旅行酬皆成其獻但卿大夫皆堂上有位近君不敢失禮故𨿽舉旅行酬而未立司正作樂後將獻羣臣士職卑位在堂下將爲士舉旅恐失禮故未獻之前卽立司正監之

司正洗角觶南面坐奠於中庭升東楹之東受命西階上北面命卿大夫君曰以我安卿大夫皆對曰諾敢不安

注曰洗奠角觶於中庭明其事以自表威儀多也君意殷勤欲畱賔飲酒命卿大夫以我故安或亦其實不主意於賔○疏曰不主意於賔者欲兼羣臣共安也

司正降自西階南面坐取觶升酌散降南面坐奠觶右還北面少立坐取觶興坐不祭卒觶奠之興再拜稽首注曰右還將適觶南先西面也必從觶西爲君之在東也少立者自嚴正愼其位

左還南面坐取觶洗南面反奠於其所

注曰反奠虛觶不空位也

升自西階東楹之東請徹俎降公許告於賔賔北面取俎以出膳宰徹公俎降自阼階以東

注曰膳宰降自阼階以賔親徹若君親徹然○疏曰臣之升降當西階今不降西階而降自阼階當君降處故云若君親徹降自阼然也

卿大夫皆降東面北上

注曰以將坐降待賔反也○疏曰按大射云大夫降復位注雲門東北面位不與卿同東面位者彼卿有俎卿取俎以出故大夫不敢獨在西階下故復位復門東北面位此燕卿無俎故大夫與卿同降西階下東面北上位也

賔反入及卿大夫皆說屨升就席公以賔及卿大夫皆坐乃安

注曰凡燕坐必說屨屨賤不在堂也禮者尙敬敬多則不親燕安坐相親之意○疏曰不云君降說屨者據少儀尊者坐在室則說屨於戶內今此燕在堂上則君尊說屨於堂上席側可知

羞庶羞

注曰謂肝膋狗胾醢也骨體所以致敬也庶羞所以盡愛也敬之愛之厚賢之道○疏曰按大射云羞庶羞注云所進眾羞謂肝膋狗胾醢也或有炮鼈膾鯉雉兔鶉鴽大射先行燕禮明與彼同有此物者以經云庶羞則不惟二豆而已此注不言炮鼈已下注文不具也肝膋見內則用狗肝蒙之以其膋而炙之

大夫祭薦

注曰燕乃祭薦不敢於盛成禮也○疏曰盛謂未立司正之前立行禮時也成禮謂祭先也大夫彼時受獻不祭脯醢是不敢成禮於盛時也

司正升受命皆命君曰無不醉賔及卿大夫皆興對曰諾敢不醉皆反坐

注曰皆命者命賔命卿大夫也起對必降席司正退立西序端

主人洗升獻士於西階上士長升拜受觶主人拜送觶注曰獻士用觶士賤也○疏曰大夫已上獻用觚旅酬乃用觶獻士卽用觶士賤

士坐祭立飲不拜旣爵其他不拜坐祭立飲

注曰他謂眾士也亦升受爵不拜

乃薦司正與射人一人司士一人執冪二人立於觶東南上

注曰天子射人司士皆下大夫二人諸侯則上士其人數亦如之司正爲上○疏曰此等皆士而先薦者以其皆有事故先得薦司正掌羣士爵祿廢置之事士中之尊故亦先得薦司正爲上者𨿽同是士以其爲庭長故設在上先薦之

辯獻士士旣獻者立於東方西面北上乃薦士

注曰每已獻而卽位於東方蓋尊之畢獻薦於其位○疏曰卿大夫在東方今卿大夫得獻升堂上東方位空故士得獻卽東方卿位是尊之以無正文故蓋以疑之也

祝史小臣師亦就其位而薦之

注曰次士獻之已不變位位自在東方

主人就旅食之尊而獻之旅食不拜受爵坐祭立飲注曰北面酌南向獻之於尊南不洗者以其賤略之也亦畢獻乃薦之主人執虛爵奠於篚復位○疏曰按大射旅食尊在西鑮之南北面則此主人在南亦北面以陳尊向君若東楹之西東向設尊亦是向君爲正彼酌者尊後東面酌此亦尊後北面酌南面獻之於尊南也此乃庶人在官府史胥徒之輩故云賤也

若射則大射正爲司射如鄕射之禮

注曰大射正射人之長者也如鄕射之禮者燕爲樂卿大夫宜從其禮也如者如其告弓矢旣具至退中與算也納射器而張侯其告請先於君乃以命賔及卿大夫其爲司正者亦爲司馬君與賔爲耦鄕射記曰自君射至龍旜亦其異者也薦旅食乃射者是燕射主於飲酒○疏曰大射正爲司射者燕禮輕又不主爲射故射人爲擯又爲司正至射時大射正爲司射大射之時略於燕主於射故大射正爲擯又爲司正至射又親其職故不同爲司射也云宜從之者鄕射是卿大夫禮故樂之還從之也此獻士旅食後乃射是燕射主於飲酒決大射未爲大夫舉旅之前則射是彼大射主於射故也

賔降洗升媵觚於公酌散下拜公降一等小臣辭賔升再拜稽首公答再拜

注曰此當言媵觶酬之禮皆用觶言觚者字之誤也古者觶字或作角旁氏由此誤爾

賔坐祭卒爵再拜稽首公答再拜賔降洗象觶升酌膳坐奠於薦南降拜小臣辭賔升成拜公答再拜賔反位注曰反位反席也

公坐取賔所媵觶興惟公所賜

注曰至此又言興者明公崇禮不倦也

受者如初受酬之禮降更爵洗升酌膳下拜小臣辭升成拜公答拜乃就席坐行之

注曰坐行之者若今坐相勸酒

有執爵者

注曰士有盥升主酌授之者○疏曰若然前三舉旅皆酬者自酌授人也

惟受於公者拜

注曰公所賜者也其餘則否

司正命執爵者爵辯卒受者興以酬士

注曰欲令恵均○疏曰前三舉旅辯大夫則止今此爲士舉旅故及之

大夫卒受者以爵興西階上酬士士升大夫奠爵拜士答拜

注曰興酬士者士立堂下無坐○疏曰凡禮堂上有席者坐堂下無席者立是以工尹商陽是士而云朝不坐堂下無坐位者也

大夫立卒爵不拜實之士拜受大夫拜送士旅於西階上辯

注曰祝史小臣旅食皆及焉○疏曰其庶子以下未得獻者至獻後無算爵及焉

士旅酌

注曰旅序也士以次序自酌自酬無執爵者

卒

主人洗升自西階獻庶子於阼階上如獻士之禮辯降洗遂獻左右正與內小臣皆於阼階上如獻庶子之禮注曰庶子掌正六牲之體及舞位使國子修徳學道世子之官也而與膳宰樂正聨事樂正亦學國子以舞左右正謂樂正僕人正也小樂正立於西縣之北僕人正僕人師僕人士立於其北北上大樂正立於東縣之北若射則僕人正僕人士陪於工後內小臣奄人掌君陰事陰令後夫人之官也皆獻於阼階上別於外內臣也獻正下及內小臣則磬人鐘人鑮人鼓人僕人之屬盡獻可知也凡獻皆薦也○疏曰與膳宰樂正聨事者以掌正六牲之體得與膳宰聨事掌國子修徳學道得與樂正聨事內小臣別於外內臣周禮有外內命夫內命夫朝廷卿大夫外命夫諸侯臣在鄕遂及采地者但外內臣皆獻於西階上此內小臣獻於阼階

無算爵

注曰算數也爵行無次無數惟意所勸醉而止

士也有執膳爵者有執散爵者執膳爵者酌以進公公不拜受執散爵者酌以之公命所賜所賜者興受爵降席下奠爵再拜稽首公答拜

注曰席下席西也○疏曰自旅酬已前受公爵皆降拜升成拜至此不復降拜者禮殺故也

受賜爵者以爵就席坐公卒爵然後飲

注曰不敢先虛爵明此勸恵從尊者來也

執膳爵者受公爵酌反奠之

注曰宴歡在於飲酒成其意

受賜爵者興授執散爵執散爵者乃酌行之

注曰予其所勸者

惟受爵於公者拜卒受爵者興以酬士於西階上士升大夫不拜乃飲實爵

注曰乃猶而也

士不拜受爵大夫就席士旅酌亦如之公有命徹冪則卿大夫皆降西階下北面東上再拜稽首公命小臣辭公答再拜大夫皆辟

注曰命徹冪者公意殷勤必盡酒也小臣辭不升成拜明𨿽醉正臣禮也不言賔賔彌臣也君答拜於上示不虛受也○疏曰云不言賔直言卿大夫皆降不別言賔是燕末賔同於臣言彌臣者上旅酬猶言賔但言賜不言酬已是賔卑今乃沒賔不言賔是賔彌臣也

遂升反坐士終旅於上如初

注曰卿大夫降而爵止於其反席卒之○朱先生曰此士方旅酌而大夫降則爵止不行公辭而大夫復升士乃終旅於上也

無算樂

注曰升歌間合無數也取歡而已其樂章亦然

宵則庶子執燭於阼階上司宮執燭於西階上甸人執大燭於庭閽人爲大燭於門外

注曰宵夜也燭燋也甸人掌供薪蒸者庭大燭爲位廣也閽人門人也爲作也作大燭以俟賔客出

賔醉北面坐取其薦脯以降

注曰取脯重得君賜

奏陔

注曰陔陔夏樂章也賔出奏陔夏以爲行節也凡夏以鐘鼓奏之

賔所執脯以賜鐘人於門內霤遂出

注曰必賜鐘人鐘人掌以鐘鼓奏九夏今奏陔以節已用賜脯以報之明𨿽醉不忘禮

卿大夫皆出

注曰隨賔出也

公不送

注曰賔禮訖是臣也

公與客燕

注曰謂四方之使者

曰寡君有不腆之酒以請吾子之與寡君須臾焉使某也以請

注曰君使人戒客辭也禮使人各以其爵寡鮮也猶言少徳謙也腆善也上介出請入告

對曰寡君君之私也君無所辱賜於使臣臣敢辭注曰上介出答主國使者辭也

寡君固曰不腆使某固以請寡君君之私也君無所辱賜於使臣臣敢固辭

朱先生曰寡君君之私也以下是客對辭

寡君固曰不腆使某固以請某固辭不得命敢不從朱先生曰某固辭以下是客對辭

致命曰寡君使某有不腆之酒以請吾子之與寡君須臾焉

注曰親相見致君命辭也

君貺寡君多矣又辱賜於使臣臣敢拜賜命

朱先生曰君貺寡君多矣以下是客對辭

記燕朝服於寢

注曰朝服者諸侯與其羣臣日視朝之服也謂冠端緇帶素韠白屨也燕於路寢相親暱也○疏曰天子諸侯吉事皆舄云白屨者引士冠禮成文其實諸侯當白舄其臣則白屨也復下曰舄襌下曰屨饗在庿而燕在寢是親暱

其牲狗也

注曰狗取擇人也明非其人不與爲禮也

亨於門外東方

注曰亨於門外臣所掌也○疏曰此與公食皆君禮故亨於門外鄕飲酒亨於堂東北不在外者臣禮宜主人親供也

若與四方之賔燕則公迎之於大門內揖讓升

注曰四方之賔謂來聘者也自戒至於拜至皆如公食亦告饌具而後公卽席小臣請執冪請羞者乃迎賔也○疏曰此燕用狗彼用大牢此戒賔再辭彼三辭至於卿大夫立位皆不同而云如公食者謂除此之外如之云亦告饌具至乃迎賔也者欲見燕四方賔此等依上文與燕己臣子同亦不如公食以其公食公無席又無入廟之事又公食無請執冪羞膳故別言此也

賔爲苟敬席於阼階之西北面有脀不嚌肺不啐酒其介爲賔

注曰苟且也假也主國君饗時親進醴於賔今燕又宜獻焉人臣不敢防煩尊者至此升堂而辭讓欲以臣禮燕爲恭敬也於是席之如獻公之位言苟敬者賔實主國所宜敬也脀折俎也不嚌啐似若尊者然也介門西北面西上公降迎上介以爲賔揖讓升如初禮主人獻賔獻公旣獻苟敬乃媵觚羣臣卽位如燕也○疏曰言苟敬者賔實主國所宜敬但爲辭讓故以命介爲賔不得敬之今𨿽以介爲賔不可全不敬於是席之於阼階西而且敬之故云苟敬也上燕己臣子之時獻賔獻公旣卽媵觚以酬賔但苟敬之前宜有薦有俎實與君同則知獻公後卽獻苟敬乃可酬賔也

無膳尊無膳爵

注曰降尊以就卑也

與卿燕則大夫爲賔與大夫燕亦大夫爲賔

注曰不以所與燕者爲賔者燕爲序歡心實主敬也公父文伯飲南宮敬叔酒以路堵父爲客此之謂也君但以大夫爲賔者大夫卑𨿽尊之猶逺於君○疏曰此謂與己臣子燕法若與異國之賔燕皆用上介爲賔也

羞膳者與執冪者皆士也

注曰尊君也膳宰卑於士○疏曰士則膳宰之長也

羞卿者小膳宰也

注曰膳宰之佐也

若以樂納賔則賔及庭奏肆夏賔拜酒主人答拜而樂闋公拜受爵而奏肆夏公卒爵主人升受爵以下而樂闋

注曰肆夏樂章也今亡以鐘鑮播之鼓磬應之所謂金奏也記曰入門而縣興示易以敬也卿大夫有王事之勞則奏此樂焉○疏曰常燕己臣子無樂王事之勞或有或無故言若也九夏皆詩篇名頌之族類也鐘師云掌金奏金謂鐘及鑮又云凡樂事以鐘鼓奏九夏鄭注云先擊鐘次擊鼓是奏肆夏時有鐘鑮鼓磬彼經注𨿽不言磬但縣內有此四者故鄭兼言磬也言賔及庭奏肆夏則非尋常大夫爲賔與宰夫爲主人相對者謂若賔爲苟敬四方賔之類時奏肆夏其事旣重若非有王事之勞何以致此故也

升歌鹿鳴下管新宮笙入三成

注曰新宮小雅逸篇○疏曰鹿鳴不言工歌新宮不言笙奏而言升歌下管欲明笙奏異於常燕常燕卽上所陳四節是也特言下管新宮笙入三成者謂笙奏新宮三終申說下管之義

遂合鄕樂

注曰鄕樂周南召南六篇言遂者不問也

若舞則勺

注曰勺頌篇告成大武之樂歌也其詩曰於鑠王師遵養時晦又曰實維爾公允師旣合鄕樂萬舞而奏之所以美王侯勸有功也○疏曰言若者或爲之舞或不爲之舞舞則作周萬舞之舞而奏勺詩曰萬者幹舞也

惟公與賔有俎

注曰主於燕其餘可以無俎

獻公曰臣敢奏爵以聴命

注曰授公釋此辭不敢必受之

凡公所辭皆栗階

注曰栗蹙也謂越等急趨君命也

凡栗階不過二等

注曰其始升猶聚足連步越上等左右足各一發而升堂○疏曰天子之堂九尺諸侯七尺大夫五尺士三尺一尺爲一階今云凡栗階不過二等言凡則天子九等已下至士三等皆有栗階之法天子已下皆畱上等爲栗階左右足各一發而升堂其上等以下皆連步故鄭云其始升猶聚足連步也聚足謂前足躡一等後足從之並連步謂足相隨不相過也凡升階之法有四等連步一也栗階二也歷階三也歷階謂下至上皆越等無連步越階四也越階謂左右足越三等若趙盾躇階而走是也

凡公所酬旣拜請旅侍臣

注曰旣拜謂自酌升拜時也擯者阼階下告於公還西階下告公許旅行也請行酒於羣臣必請者不専恵也

凡薦與羞者小膳宰也

注曰謂於卿大夫以下也上特言羞卿者小膳宰欲絕於賔羞賔者亦士○疏曰鄭意於此言凡總卿大夫於文足矣上文君下特言羞卿者小膳宰者欲見直言君不須言賔以其賔之薦俎與君同明羞膳亦與君同不使小膳宰故云欲絕於賔

有內羞

注曰羞豆之實酏食糝食羞籩之實糗餌粉餈

君與射則爲下射袒朱襦樂作而後就物

注曰君尊

小臣以巾授矢稍屬

注曰君尊不搢矢

不以樂志

注曰辟不敏也

旣發則小臣受弓以授弓人

注曰俟復發也不使大射正燕射輕

上射退於物一笴旣發則答君而俟若飲君燕則夾爵注曰謂君在不勝之黨賔飲之如燕媵觚則又夾爵○疏曰將飲君先自飲及君飲訖又自飲爲夾爵

君在大夫射則肉袒

注曰不纁襦厭於君

若與四方之賔燕媵爵曰臣受賜矣臣請贊執爵者注曰受賜謂公卿者酬之至燕主人事賔之禮殺賔降洗升媵觶於公答恩恵也

相者對曰吾子無自辱焉

注曰亦告公以公命答之也

有房中之樂

注曰歌周南召南之詩而不用鐘磬之節也謂之房中者後夫人之所諷誦以事其君子○疏曰此文承四方之賔燕下而云有明四方之賔而有之云不用鐘磬按磬師云教縵樂燕樂之鐘磬注云燕樂房中之樂所謂陰聲也二樂皆教其鐘磬房中樂得有鐘磬者彼據教房中樂待祭祀而用之故有鐘磬也房中及燕則無鐘磬也

儀禮述注卷六﹤經部﹐禮類﹐儀禮之屬﹐儀禮述注﹥

欽定四庫全書

儀禮述注卷七

安溪李光坡撰

大射儀第七

鄭目錄云名曰大射者諸侯將有祭祀之事與其羣臣射以觀其禮數中者得與於祭不數中者不得與於祭於五禮屬嘉禮

大射之儀

疏曰不言禮言儀者以射禮盛威儀多故以儀言之

君有命戒射

注曰將有祭祀之事當射宰告於君君乃命之言君有命政教宜由尊者

宰戒百官有事於射者

注曰宰於天子冢宰治官卿也作大事則掌以君命戒於百官○疏曰諸侯兼官無冡宰以司徒兼之故聘禮注云宰上卿貳君事者也諸侯謂司徒爲宰是也

射人戒諸公卿大夫射

司士戒士射與贊者

注曰射人掌以射法治射儀司士掌國中之士治凡其戒命皆司馬之屬也殊戒公卿大夫與士辧貴賤也贊佐也謂士佐執事不射者○疏曰上文宰官尊總戒此射人司士色別重戒之謂若天官冡宰戒百官宗伯大司冦之等重戒也此所云戒者謂祭前旬有一日知者祭統云先期旬有一日宮宰宿夫人夫人亦散齋七日致齋三日又太宰云前期十日帥執事而卜曰遂戒注云前期前所諏之日也若然則卜及戒皆在旬有一日矣

前射三日宰夫戒宰及司馬射人宿視滌

注曰宰夫冡宰之屬掌百官之徵令者司馬於天子政官之卿凡大射則合其六耦滌謂漑器掃除射宮

司馬命量人量侯道與所設乏以貍步大侯九十參七十干五十設乏各去其侯西十北十

注曰量人司馬之屬掌量道巷塗數者侯謂所射布也尊者射之以威不寧侯卑者射之以求爲侯量侯道謂去堂逺近也容謂之乏所以爲獲者之禦矢貍之伺物每舉足者止視逺近爲發必中也是以量侯道取象焉鄕射記曰侯道五十弓考工記曰弓之下制六尺則此貍步六尺明矣大侯熊侯謂之大者與天子熊侯同參讀爲糝糝雜也雜侯者豹鵠而麋飾下天子大夫也幹讀爲豻豻侯者豻鵠豻飾也大夫將祭於已射麋侯士無臣祭不射○疏曰熊侯而謂之大者言畿外諸侯亦得用三侯其數上同於天子而非畿內諸侯所可此故於熊侯加大以別之然不嫌於偪上者天子三侯則虎侯熊侯豹侯諸侯不得用虎侯而以熊侯糝侯豻侯爲三侯若畿內則但有熊侯豹侯此其所以別也云豹鵠而麋飾下天子大夫也者司裘云卿大夫則共麋侯此則豹皮爲鵠以麋飾其側不用純麋是下天子大夫也豻鄭注豻侯者豻鵠豻飾亦取防意大夫得置家臣故將祭得大射擇士士卑無臣故祭不得射也

遂命量人巾車張三侯大侯之崇見鵠於參參見鵠於幹幹不及地武不系左下綱設乏西十北十凡乏用革注曰巾車於天子宗伯之屬掌裝衣車者亦使張侯侯巾類崇髙也髙必見鵠鵠所射之主鵠之言較較直也射者所以直己志或曰鵠鳥名射之難中中之爲俊是以取名淮南子曰鴻鵠知來然則所云正者正也亦鳥名齊魯之間名題肩爲正正鵠皆鳥之防者考工記曰梓人爲侯廣與崇方叄分其廣而鵠居一焉則大侯之鵠方六尺糝侯之鵠方四尺六寸大半寸豻侯之鵠方三尺三寸少半寸及至也武迹也中人之足長尺二寸以豻侯計之糝侯去地一丈五寸少半寸大侯去地二丈二尺五寸少半寸凡侯北面西方謂之左前射三日張侯設乏欲使有事者豫志焉○疏曰卿射云乏參侯道居侯黨之一西五步注云此乏去侯北十丈西三丈此經云西十北十則西與北皆六丈不得爲三分居侯黨之一者以其三侯入堂湥故也西亦六丈者以三侯恐矢傷人與一侯亦異也三侯之下總云西十北十則其乏皆西十北十矣侯之廣狹取度於侯道大侯道九十弓弓取二寸二九十八侯中丈八尺三寸其侯而鵠居一故知鵠六尺也參侯幹侯亦以侯道弓數及弓取二寸推之大侯中丈八尺鵠方六尺參侯中丈四尺鵠方四尺六寸大半寸幹侯中一丈鵠方三尺三寸少半寸凡言大半寸者二分寸之二少半寸者三分寸之一

樂人宿縣於阼階東笙磬西面其南笙鐘其南鑮皆南陳

注曰笙猶生也東爲陽中萬物以生是以東方鐘磬謂之笙皆編而縣之周禮曰凡縣鐘磬半爲堵全爲肆有鐘有磬爲全鑮如鐘而大奏樂以鼓鑮爲節

建鼓在阼階西南鼓應鼙在其東南鼓

注曰建猶樹也以水貫而載之樹之跗也南鼓謂所伐面也應鼙應朔鼙也先鼙朔鼙應鼙應之鼙小鼔也在東便其先擊小後擊大也鼓不在東縣南爲君也○疏曰爲君者決下一建鼓在其南東鼓者爲賔復不在東縣北者取順君面故也

西階之西頌磬東面其南鐘其南鑮皆南陳一建鼓在其南東鼓朔鼙在其北

注曰言成功曰頌西爲陰中萬物之所成是以四方鐘磬謂之頌朔始也奏樂先擊西鼙樂爲賔所由來也鐘不言頌鼙不言東鼓義同省文也古文頌爲庸

一建鼓在西階之東南面

注曰言面者國君於其羣臣備三面爾無鐘磬有鼓而已其爲諸侯則軒縣○疏曰國君合有三面爲辟射位又與羣臣射闕北面無鐘磬鑮直有一建鼓而已故不言南鼓而言南面也若與諸侯饗燕之類則依諸侯軒縣三面皆有鼓與鐘磬鑮

簜在建鼓之間

注曰簜竹也謂笙簫之屬倚於堂○疏曰下云乃管新宮注云管爲吹簜則此簜管也

鞀倚於頌磬西紘

注曰鞀如鼓而小有柄賔至搖之以奏樂也紘編磬繩也設鞀於磬西倚於紘也

厥明司宮尊於東楹之西兩方壺膳尊兩甒在南有丰冪用錫若絺綴諸箭蓋冪加勺又反之皆尊酒在北

注曰膳尊君尊也後陳之尊之也丰以承尊也冪覆尊巾也錫細布也絺細葛也箭篠也爲冪蓋捲辟綴於篠橫之也又反之爲覆勺也皆尊二者皆有酒之尊重本也酒在北尊統於君南爲上也惟君面尊言專惠也○疏曰惟君面尊謂君燕臣子專其恩惠故尊鼻向君

尊士旅食於西鑮之南北面兩圜壺

注曰旅眾也士眾食未得正祿謂庶人在官者圜壺變於方也賤無酒

又尊於大侯之乏東北兩壺獻酒

注曰爲僕人巾車糝侯豻侯之獲者獻讀爲沙沙酒濁特泲之必摩沙者也兩壺皆沙酒郊特牲曰汁獻涗於醆酒服不之尊俟時而陳於南統於侯皆東面○疏曰云特泲之必摩沙者也者此解名沙酒之意引郊特牲者此以五齊中取醆酒盎齊泲郁鬯之事也獻沙也泲郁鬯之時和盎齊以手摩沙出其香汁涗淸也泲之使淸也此爲僕以下卑賤之人而獻郁鬯者此所得獻皆因祭侯謂侯之神故用郁鬯也

設洗於阼階東南罍水在東篚在洗西南陳設膳篚在其北西面又設洗於獲者之尊西北水在洗北篚在南東陳

注曰無爵因服不也有篚爲奠虛爵也服不之洗亦俟時而陳於其南

小臣設公席於阼階上西鄕司宮設賔席於戶西南面有加席卿席賔東東上小卿賔西東上大夫繼而東上若有東面者則北上席工於西階之東東上諸公阼階西北面東上

注曰惟賔及公席布之也其餘樹之於位後耳小卿命於其君者也席於賔西射禮辧貴賤也諸公大國有孤卿一人與君論道亦不典職如公矣

官饌

注曰百官各饌其所當供之物

羹定

注曰烹肉熟也射義曰諸侯之射也必先行燕禮燕禮牲用狗

射人告具於公公升卽位於席西鄕小臣師納諸公卿大夫諸公卿大夫皆入門右北面東上士西方東面北上大夫在幹侯之東北北面東上士旅食者在士南北面東上小臣師従者在東堂下南面西上

注曰大夫在幹侯東北旅食者在士南爲有侯入庭湥也○疏曰燕禮士旅食者立於門西東上此不繼門而在士南繼士者爲有侯故入庭湥也

公降立於阼階之東南南鄕小臣師詔揖諸公卿大夫諸公卿大夫西面北上揖大夫大夫皆少進

注曰詔告也變爾言揖亦以其入庭深也上言大夫誤衍耳○疏曰燕禮言爾以其近門去君逺而言爾爾近也移也揖之使移近此入庭深故不言爾而言揖揖之而已不須移近之也

大射正擯

注曰大射正射人之長

擯者請賔公曰命某爲賔

注曰某大夫名

擯者命賔賔少進禮辭

注曰命賔者東面南顧辭辭以不敏

反命

注曰以賔之辭告於君

又命之賔再拜稽首受命

注曰又復

擯者反命賔出立於門外北面公揖卿大夫升就席小臣自阼階下北面請執冪者與羞膳者

注曰請士可使執君兩甒之冪及羞脯醢庶羞於君者方圜壺獻無冪

乃命執冪者執冪者升自西階立於尊南北面東上

注曰命者於西階前以公命命之東上執尊之冪爲上羞膳者従而東由堂東升自北階立於房中西面南上不言命者不升堂略之

膳宰請羞於諸公卿者

注曰膳宰請者異於君也

擯者納賔賔及庭公降一等揖賔賔辟

注曰及至也辟逡遁不敢當盛

公升卽席

注曰以賔將與主人爲禮不參之

奏肆夏

注曰肆夏樂章名今亡呂叔玉云肆夏時邁也時邁者太平巡守祭山川之樂歌其詩曰明昭有周式序在位又曰我求懿徳肆於時夏奏此以延賔其著宣王徳勸賢與周禮曰賔出入奏肆夏

賔升自西階主人從之賔右北面至再拜賔答再拜注曰主人宰夫也又掌賔客之獻飲食君於臣𨿽爲賔不親獻以其莫敢亢禮

主人降洗洗南西北面

注曰賔將從降卿之不於洗北辟正主

賔降階西東面主人辭降賔對主人北面盥坐取觚洗賔少進辭洗主人坐奠觚於篚興對賔反位

注曰賔少進者所辭異宜違其位也獻不用爵辟正主

主人卒洗賔揖乃升

注曰賔每先升揖之

主人升賔拜洗主人賔右奠觚答拜降盥賔降主人辭降賔對卒盥賔揖升主人升坐取觚

注曰取觚將就瓦甒酌膳

執冪者舉冪主人酌膳執冪者蓋冪酌者加勺又反之

注曰反之覆勺

筵前獻賔賔西階上拜受爵於筵前反位主人賔右拜送爵

注曰賔旣拜於筵前受爵退復位

宰胥薦脯�

注曰宰胥宰官之吏也不使膳宰薦不主於飲酒變於燕

賔升筵庶子設折爼

注曰庶子司馬之屬掌正六牲之體者也鄕射記曰賔爼脊脇肩肺不使膳宰設爼爲射變於燕

賔坐左執觚右祭脯醢奠爵於薦右興取肺坐絕祭嚌之興加於爼坐捝手執爵遂祭酒興席末坐啐酒降席坐奠爵拜告防執爵興主人答拜

注曰降席席西也防美也

樂闋

注曰闋止也樂止者尊賔之禮盛於上也○疏曰燕禮記亦云賔及庭奏肆夏賔拜酒主人答拜而樂闋亦據啐酒時按郊特牲賔入大門而奏肆夏又曰卒爵而樂闋不同者彼注謂朝聘者故卒爵而樂闋此燕已臣子法故啐酒而樂闋也

賔西階上北面坐卒爵興坐奠爵拜執爵興主人答拜

賔以虛爵降

注曰旣卒爵將酢也

主人降賔洗南西北面坐奠觚少進辭降主人西階西東面少進對賔坐取觚奠於篚下盥洗

注曰篚下篚南

主人辭洗賔坐奠觚於篚興對卒洗及階揖升主人升拜洗如賔禮賔降盥主人降賔辭降卒盥揖升酌膳執冪如初以酢主人於西階上主人北面拜受爵賔主人之左拜送爵

注曰賔南面授爵乃於左拜凡授爵鄕所受者

主人坐祭不啐酒

注曰辟正主也未薦者臣也

不拜酒

注曰主人之義燕禮曰不拜酒不告防

遂卒爵興坐奠爵拜執爵興賔答拜主人不崇酒以虛爵降奠於篚

注曰不崇酒辟正君也崇充也謂謝酒惡相充實

賔降立於西階西東面

注曰旣受獻矣不敢安盛

擯者以命升賔賔升立於西序東面

注曰命公命也東西墻謂之序

主人盥洗象觚升酌膳東北面獻於公

注曰象觚觚有象骨飾也取象觚東面不言實之變於燕

公拜受爵乃奏肆夏

注曰言乃者其節異於賔○疏曰言異者賔及庭奏此君受爵乃奏是其節異故也云乃者緩辭也

主人降自西階阼階下北面拜送爵宰胥薦脯�由左房庶子設折俎升自西階

注曰自由也左房東房也人君左右房鄕射記曰主人俎脇臂肺也

公祭如賔禮庶子贊授肺不拜酒立卒爵坐奠爵拜執爵興

注曰凡異者君尊變於賔○疏曰言異者使庶子授肺不拜酒立卒爵之等皆異於賔也

主人答拜樂闋升受爵降奠於篚

更爵洗升酌散以降酢於阼階下北面坐奠爵再拜稽首公答拜

注曰更易也易爵不敢襲至尊

主人坐祭遂卒爵興坐奠爵再拜稽首公答拜主人奠爵於篚

主人盥洗升媵觚於賔酌散西階上坐奠爵拜賔西階上北面答拜

注曰媵送也散方壺之酒也

主人坐祭遂飲賔辭卒爵興坐奠爵拜執爵興

賔答拜

注曰辭者辭某代君行酒不立飲也比於正主酬也

主人降洗賔降主人辭降賔辭洗卒洗賔揖升不拜洗

注曰不拜洗酬而禮殺也

主人酌膳賔西階上拜受爵於筵前反位主人拜送爵賔升席坐祭酒遂奠於薦東

注曰遂者因坐而奠之不北面也奠之者酬不舉也

主人降復位賔降筵西東南面立

注曰賔不立於序內位彌尊

小臣自阼階下請媵爵者公命長

注曰命之使選於長幼之中也卿則尊士則卑

小臣作下大夫二人媵爵

注曰作使

媵爵者阼階下皆北面再拜稽首公答拜

注曰再拜稽首拜君命

媵爵者立於洗南西面北上序進盥洗角觶升自西階序進酌散交於楹北降適阼階下皆奠觶再拜稽首執觶興公答拜

注曰序次第也猶代也先者旣酌右還而反與後酌者交於西楹北相左俟於西階上乃降往來以右爲上

媵爵者皆坐祭遂卒觶興坐奠觶再拜稽首執觶興公答再拜媵爵者執觶待於洗南

注曰待待君命

小臣請致者

注曰請君使一人與二人與不必君命

若命皆致則序進奠觶於篚阼階下皆北面再拜稽首公答拜媵爵者洗象觶升實之序進坐奠於薦南北上降適阼階下皆再拜稽首送觶公答拜

注曰旣酌而代進往來由尊北交於東楹北亦相左奠於薦南不敢必君舉

媵爵者皆退反位

注曰反門右北面位

公坐取大夫所媵觶興以酬賔賔降西階下再拜稽首小臣正辭賔升成拜

注曰公起酬賔於西階降尊以就卑也正長也小臣長辭變於燕升成拜復再拜稽首先時君辭之於禮若未成然○疏曰燕禮直使小臣辭亦是燕主歡此射禮辧尊卑故使小臣長辭

公坐奠觶答拜執觶興公卒觶賔下拜小臣正辭賔升再拜稽首

注曰不言成拜者爲拜故下實未拜也下不就拜禮也下亦降也發端言降拜因上事言下拜○疏曰自此已下皆云公答拜不言再拜燕禮皆言公答再拜不同者燕主歡不用尊卑故公拜皆再拜此射禮主辧尊卑故直云答拜答一拜此一拜者正禮也經云公卒觶賔下拜者公尊不拜旣爵賔降拜若爲君拜旣爵也

公坐奠觶答拜執觶興賔進受虛觶降奠於篚易觶興洗

注曰賔進以臣道也君受虛爵君不親酌凡爵不相襲者於尊者言更自敵以下言易更作新易有故之辭也不言公酬賔於西階上及公反位尊君空其文也

公有命則不易不洗反升酌膳下拜小臣正辭賔升再拜稽首公答拜

注曰不易君義也不洗臣禮也

賔告於擯者請旅諸臣擯者告於公公許

注曰旅序也賔欲以次序勸諸臣酒

賔以旅大夫於西階上擯者作大夫長升受旅

注曰作使也使之以長幼之次先孤卿後大夫

賔大夫之右坐奠觶拜執觶興大夫答拜賔坐祭立卒觶不拜若膳觶也則降更觶洗升實散大夫拜受賔拜送遂就席大夫辯受酬如受賔酬之禮不祭酒卒受者以虛觶降奠於篚復位

主人洗觚升實散獻卿於西階上司宮兼捲重席設於賔左東上

注曰上文設席之下注謂惟賔及公席布之其餘樹之於位後至獻卿乃布之則此云兼捲者不謂至是始捲之直是鋪設之時兼捲而設之也

卿升拜受觚主人拜送觚卿辭重席司宮徹之

注曰徹猶去也重席𨿽非加猶爲其重累辭之辟君

乃薦脯醢卿升席庶子設折俎

注曰卿折俎未聞蓋用脊脇臑折肺卿有俎者射禮尊○疏曰未聞者以燕禮卿無俎鄕射記云賔俎脊脇肩肺主人俎脇臂肺又獲者之俎折脊脇肺臑彼注云臑若胳觳之折以大夫之餘體以此言之則此賔俎亦用脊脇肩肺君俎亦脊脇臂肺前體有肩臂臑後體有防胳觳尊卑以次用之故卿宜用臑若有公公用臑卿宜用防也

卿坐左執爵右祭脯醢奠爵於薦右興取肺坐絕祭不嚌肺興加於爼坐捝手取爵遂祭酒執爵興降席西階上北面坐卒爵興坐奠爵拜執爵興

注曰陳酒肴君之惠也不嚌啐亦自貶於君

主人答拜受爵卿降復位

注曰復西面位不酢辟君

辯獻卿主人以虛爵降奠於篚擯者升卿卿皆升就席若有諸公則先卿獻之如獻卿之禮席於阼階西北面東上無加席

注曰公孤也席之北面爲大尊屈之也亦因阼階上近君近君則親寵苟敬私暱之坐

小臣又請媵爵者二大夫媵爵如初請致者若命長致則媵爵者奠觶於篚

注曰命長致者使長者一人致也公或時未能舉自優暇

一人待於洗南

注曰不致者

長致者阼階下再拜稽首公答拜

注曰再拜稽首拜君命

洗象觶升實之坐奠於薦南降與立於洗南者二人皆再拜稽首送觶公答拜

注曰奠於薦南先媵者上觶之處也二人皆拜如初共勸君飲之

公又行一爵若賔若長惟公所賜

注曰一爵先媵者之下觶也若賔若長禮殺也長孤卿之尊者也於是言賜射禮明尊卑

以旅於西階上如初

注曰賜賔則以酬長賜長則以酬賔大夫長升受旅以辯

大夫卒受者以虛觶降奠於篚

主人洗觚升獻大夫於西階上大夫升拜受觚主人拜送觚大夫坐祭立卒爵不拜旣爵主人受爵大夫降復位

注曰旣盡也大夫卒爵不拜賤不備禮

胥薦主人於洗北西面脯�無脀

注曰胥宰官之吏主人下大夫也先大夫薦之尊之也不薦於上辟正主脀爼實

辯獻大夫遂薦之繼賔以西東上若有東面者則北上卒擯者升大夫大夫皆升就席

注曰辯獻乃薦略賤也亦獻後布席也○疏曰獻辯擯者乃總升之就席就席訖乃薦之

乃席工於西階上少東小臣納工工六人四瑟

注曰工謂瞽蒙善歌諷誦詩者六人大師少師各一人上工四人四瑟者禮大樂眾也

僕人正徒相大師僕人師相少師僕人士相上工注曰徒空手也僕人正僕人之長師其佐也士其吏也天子視了相工諸侯兼官是以僕人掌之大師少師工之長也凡國之瞽蒙正焉杜蒯曰曠也大師也於是分別工及相者射禮明貴賤○疏曰正爲長師爲眾故僕人正爲長師爲佐士在僕人之下故知僕人之吏

相者皆左何瑟後首內挎越右手相

注曰謂相上工者後首主於射略於樂也內挎越以右手相工由便也越瑟下孔所以發越其聲者也

後者徒相入

注曰謂相大師少師者也上列官之尊卑此言先後之位亦所以明貴賤凡相者以上出入

小樂正從之

注曰從大師也後升者變於燕也小樂正於天子樂師也○疏曰燕禮樂正先升又不使小樂正者彼主於樂此則略於樂也

升自西階北面東上

注曰工六人

坐授瑟乃降

注曰相者也降立於西縣之北

小樂正立於西階東

注曰不統於工明工𨿽眾位猶在此

乃歌鹿鳴三終

注曰歌鹿鳴三終而不歌四牡皇皇者華主於講道略於勞苦與諮事

主人洗升實爵獻工工不興左瑟

注曰洗爵獻工辟正主也獻不用觚工賤異之工不興不能備禮左瑟便其右

一人拜受爵

注曰謂大師也言一人者工賤同之也工拜於席

主人西階上拜送爵薦脯醢使人相祭

注曰使人相者相其祭薦祭酒

卒爵不拜主人受虛爵眾工不拜受爵坐祭遂卒爵辯有脯醢不祭主人受爵降奠於篚復位大師及少師上工皆降立於鼓北羣工陪於後

注曰鼓北西縣之北也言鼓北者與鼓齊面余長在後也羣工陪於後三人爲列也考工記曰鼓人爲臯陶長六尺有六寸○疏曰下文大師少師始遷向東明此降者在西縣之北可知云鼓北者案前列樂縣之時鼓在鑮南今不言在鐘磬之北遙繼鼓而言之者欲取形大又面向東工亦面向東故遙取鼓面也言余長在後者欲見鼓長六尺六寸工面與鼓面齊鼓有餘長在人後

乃管新宮三終

注曰管謂吹簜以播新宮之樂其篇亡其義未聞笙従工而入旣管不獻略下樂也立於東縣之中○疏曰此云管上云簜故鄭合爲一事解之笙従工而入者按燕禮有笙入之文此上下不見笙入故知笙従工而入也已解簜爲管復云笙者燕禮記云下管新宮笙入三成則吹管者亦吹笙故兼言笙欲見笙管相將也云立於東縣之中者燕禮笙入立於縣中則於此縣而言北辟射位故知立於東縣之中也

卒管大師及少師上工皆東坫之東南西面北上坐注曰不言縣北統於堂也於是時大樂正還北面立於其南○疏曰不言去堂逺近當如鄕射遷工阼階下之東南堂前三笴西面北上

擯者自阼階下請立司正

注曰君將畱羣臣而射宜更立司正以監之察儀法也

公許擯者遂爲司正

注曰君許其請因命用之不易之者俱相禮其事同也

司正適洗洗角觶南面坐奠於中庭

注曰奠觶者著其位以顯其事威儀多也

升東楹之東受命於公西階上北面命賔諸公卿大夫公曰以我安

注曰以我安者君意慇懃欲畱之以我故安也

賔諸公卿大夫皆對曰諾敢不安司正降自西階南面坐取觶升酌散降南面坐奠觶

注曰奠於中庭故處

興右還北面少立坐取觶興坐不祭卒觶奠之興再拜稽首左還南面坐取觶洗南面反奠於其所北面立疏曰皆所以自昭明於眾也將於觶南北面則右還於觶北南面則左還如是得從觶西往來也必從觶西往來者爲君在阼不背之也

司射適次袒決遂執弓挾乘矢於弓外見鏃於弣右巨指鉤

注曰司射射人也次若今時更衣處張幃席爲之耦次在洗東南袒左免衣也決猶闓也以象骨爲之著右巨指所以鉤而闓之遂射韝也以朱韋爲之著左臂所以遂也方持矢曰挾乘矢四矢弣弓把也見鎡焉順其射也右巨指右手大擘以鉤在旁挾由便也○疏曰云司射射人也者按燕禮射人告具又云射人納賔又云射人遂爲司正則射人司正一人也又云乃薦司正與射人一人又曰若射則大射正爲司射注大射正射人之長此篇云射人告具又曰大射正擯自此以後皆止云擯擯者遂爲司正則此篇司正與大射正爲一人也下云公就物大射正執弓注云大射正捨司正親其職乃薦司正注云司正大射正是也云耦次在洗東南者按鄕射記設楅南北當洗此下云三耦出次西行拾取矢又當北行向楅則次在洗東南矣云方持矢曰挾者以矢橫爲方

自阼階前曰爲政請射

注曰爲政謂司馬也司馬政官主射禮

遂告曰大夫與大夫士禦於大夫

注曰因告選三耦於君禦猶侍也大夫與大夫爲耦不足則士侍於大夫與爲耦也

遂適西階前東面右顧

疏曰有司則前文司士戒士射與贊者注云謂士佐執事不射者是也鄕射西階前西面命弟子納射器此言東面者君在阼宜向之右顧者以其有司是士士在西階南東面是以右顧向之

命有司納射器射器皆入君之弓矢適東堂賔之弓矢與中籌丰皆止於西堂下眾弓矢不挾總眾弓矢楅皆適次而俟

注曰中閭中算器也籌算也丰可奠射爵者眾弓矢三耦及卿大夫以下弓矢也司射矢亦止西堂下眾弓矢不挾則納公與賔弓矢者挾之楅承矢器疏曰司射矢亦止西堂下者下文云司射卒誘射遂適堂西攺取一个挾之是也若然司射有矢無弓在堂西有弓者誤或則據司射將獻釋獲者適階西去撲適堂西釋弓脫決拾是時弓在西堂下也

工人士與梓人升自北階兩楹之間疏數容弓若丹若墨度尺而午射正蒞之

注曰工人士梓人皆司空之屬能正方圜者一從一橫曰午謂畫物也射正司射之長

卒畫自北階下司宮掃所畫物自北階下

注曰埽物重射事也工人士梓人司宮位在北堂下疏曰位在北堂下𨿽無正文南方不見有位其人升降自北階明位在西堂下

太史俟於所設中之西東面以聽政

注曰中未設也太史俟焉將有事也鄕射禮曰設中南當楅西當西序東面

司射西面誓之曰公射大侯大夫射參士射幹射者非其侯中之不獲卑者與尊者爲耦不異侯大史許諾遂比三耦

注曰比選次之也不言面者大夫在門右北面士西方東面○疏曰天子大射賔射六耦三侯畿內諸侯則二侯四耦畿外諸侯大射賔射皆三侯三耦但諸侯畿外畿內各有一申一屈故畿外三侯逺尊得申與天子同三耦則屈畿內二侯近尊則屈四耦則申若燕射則天子諸侯例同三耦一侯而已以其燕私屈也若卿大夫士例同一侯三耦

三耦俟於次北西面北上司射命上射曰其禦於子命下射曰子與某子射卒遂命三耦取弓矢於次

注曰取弓矢不拾者次中隠蔽處

司射入於次搢三挾一个出於次西面揖當階北面揖及階揖升堂揖當物北面揖及物揖由下物少退誘射

注曰搢扱也挾一个挾於也个猶枚也由下物而少退謙也誘猶教也夫子循循然善誘人○疏曰射人誘射與鄕射同但鄕射往階西取弓矢此則入次取弓矢爲異然此云入次搢三挾一个則已前皆挾乘矢不攺鄕射亦然

射三侯將乘矢始射幹又射參大侯再發

注曰將行也行四矢象有事於四方詩云四矢反兮以禦亂兮

卒射北面揖

注曰揖於當物之處不南面者爲不背卿○疏曰卿射南面揖者彼尊東或公或卿大夫位同不

別故司射不特尊之此大射辧尊卑尊東惟有天子命卿其餘小卿及大夫皆賔西故特尊之不背之也

及階揖降如升射之儀遂適堂西攺取一个挾之注曰攺更也不射而挾矢示有事也

遂取撲搢之以立於所設中之西南東面

注曰撲所以撻犯教者也於是言立著位也鄕射記曰司射之弓矢與撲倚於西階之西○疏曰鄕射三耦立於司射西南東面北上大射三耦俟於次北西面北上

司馬師命負侯者執旌以負侯

注曰司馬師正之佐也欲令射者見侯與旌深志於侯中也負侯獲者也天子服不氏下士一人徒四人掌以旌居乏待獲析羽爲旌○疏曰引天子服不氏爲獲者明諸侯亦當然也

負侯者皆適侯執旌負侯而俟司射適次作上耦射注曰作使也

司射反位上耦出次西面揖進上射在左並行當階北面揖及階揖上射先升三等下射従之中等

注曰上射在左便射位也中猶間也○疏曰鄕射亦云上射在左不云便射位者彼東面位上射在北故在左不取便射位之義此次北西面位上射在北居右故上射須在左以其發位並行及升北面就物位皆言居左履物南面上射乃在右故云上射在左便射位也

上射升堂少左下射升上射揖並行

注曰並並也並東行

皆當其物北面揖及物揖皆左足履物還視侯中合足而俟

注曰視侯中各視其侯之中大夫耦則視參中參中十四尺士耦則視幹中幹中十尺

司馬正適次袒決遂執弓右挾之出升自西階適下物立於物間左執弣右執簫南弓命去侯

注曰司馬正政官之屬簫弓末弓者執下末猶舉也適下物由上射後東過也命去侯者將射當獲也鄕射禮曰西南面立於物間○疏曰按天子有大司馬卿一人小司馬中大夫二人此𨿽諸侯禮亦應有小司馬號爲司馬正也

負侯皆許諾以宮趨直西及乏南又諾以啇至乏聲止注曰宮爲君商爲臣其聲和相生也鄕射記曰獲者執旌許諾○疏曰宮數八十一啇數七十二彈宮則啇應故云聲和也

授獲者退立於西方獲者興共而俟

注曰大侯服不氏負侯徒一人居乏相代而獲參侯幹侯徒負侯居乏不相代鄕射禮曰獲者執旌許諾聲不絕以至於乏坐東面偃旌興而俟

司馬正出於下射之南還其後降自西階遂適次釋弓說決拾襲反位

注曰拾遂也鄕射禮曰司馬反位立於司射之南

司射進與司馬正交於階前相左由堂下西階之東北面視上射命曰毋射獲毋獵獲上射揖司射退反位

注曰射獲矢中乏也従旁爲獵

乃射上射旣發挾矢而後下射射拾發以將乘矢注曰拾更也將行也

獲者坐而獲

注曰坐言獲也

舉旌以宮偃旌以啇

注曰等言獲也

獲而未釋獲

注曰但言獲未釋獲

卒射右挾之北面揖揖如升射

注曰右挾之右手挾

上射降三等下射少右從之中等並行上射於左與升射者相左交於階前相揖適次釋弓說決拾襲反位注曰上射於左由下射階上少右乃降待之言襲者凡射皆袒○疏曰云上射降三等者諸侯階有七等言三等者欲明下射中等是降一等之上下下射過向西畔由右故上射至地待之乃得二人並行上射於左也

三耦卒射亦如之

司射去撲倚於階西適阼階下北面告於公曰三耦卒射反搢撲反位

司馬正袒決遂執弓右挾之出與司射交於階前相左

注曰出出於次也袒時亦適次○疏曰凡袒襲皆於隠處鄕射無次司馬適堂西袒執弓矢不在位此大射有次明入次袒不在位可知

升自西階自右物之後立於物間西南面揖弓命取矢注曰揖推之

負侯許諾如初去侯皆執旌以負其侯而俟

注曰俟小臣取矢以旌指教之

司馬正降自西階北面命設楅

注曰此出於下射之南還其後而降之

小臣師設楅司馬正東面以弓爲畢

注曰畢所以教助執事者鄕射記曰乃設楅於中庭南當洗東肆

旣設楅司馬正適次釋弓說決拾襲反位小臣坐委矢於楅北括司馬師坐乘之

注曰乘四數之

若矢不備則司馬正又袒執弓升命取矢如初曰取矢不索乃復求矢加於楅卒司馬正進坐左右撫之興反位

注曰左右撫分上下射此坐皆北面

司射適西階西倚撲升自西階東面請射於公

注曰倚撲者將卽君前不敢佩刑器也升堂者欲諸公卿大夫辯聞也

公許遂適西階上命賔禦於公諸公卿則以耦告於上大夫則降卽位而後告

注曰告諸公卿於堂上尊之也

司射自西階上北面告於大夫曰請降司射先降搢撲反位大夫從之降適次立於三耦之南西面北上注曰適次由次前而北西面立○疏曰上云司射等適次謂入次中此適次者大夫降自西階東行適次所過向堂東西面立因過次爲適次非入次也

司射東面於大夫之西北耦大夫與大夫命上射曰某禦於子命下射曰子與某子射卒遂比眾耦

注曰眾耦士也

眾耦立於大夫之南西面北上若有士與大夫爲耦則以大夫之耦爲上

注曰爲上居羣士之土

命大夫之耦曰子與某子射告於大夫曰某禦於子注曰士𨿽爲上射其辭猶尊大夫

命眾耦如命三耦之辭諸公卿皆未降

注曰言未降者見其志在射

遂命三耦各與其耦拾取矢皆袒決遂執弓右挾之注曰此命入次之事也司射旣命而反位不言之者上射出當作取矢事未訖○疏曰司射命訖當反位不言者以其三耦入次出乃當作取矢待作取矢卽是事未訖故不言反位也仍未知令入次之後未出之間且在西方位且在階下位二者𨿽無文以事緩急言之三耦入次出則作之宜在階下於義可也

一耦出西面揖當楅北面揖及楅揖

注曰三耦同入次其出也一上射出西面立司射作之乃揖行也當楅楅正南之東西

上射東面下射西面上射揖進坐橫弓卻手自弓下取一个兼諸弣興順羽且左還毋周反面揖

注曰橫弓者南�弓也卻手自弓下取矢者以左手在弓表右手從裏取之便也兼並也並矢於弣當順羽旣又當執順羽者手放而下備不整理也左還反其位母周右還而反東面也君在阼還周則下射將背之○疏曰上射左還已還背君而據下射而言者上射去君逺故據下射而言以其下射若又還周爲背君若左還向東覆卽右還西面是不背君周卽背故也

下射進坐橫弓覆手自弓上取一个兼諸弣興順羽且左還毋周反面揖

注曰橫弓亦南踣弓也人東西向以南北爲橫覆手自弓上取矢以左手在弓裏右手從表取之便也

旣拾取矢梱之

注曰梱等之也

兼挾乘矢皆內還南面揖

注曰內還者上射左下射右不皆右還亦以君在阼嫌下射故左還而背之也上以陽爲內下以陰爲內因其宜可也

適楅南皆左還北面揖搢三挾一个

注曰楅南鄕當楅之位也

揖以耦左還上射於左

注曰以猶與也言以者耦之事成於此意相人耦也上射轉居左便其反位也上射少北乃東面

疏曰云上射轉居左便其反位也者位在次北西面是以上射居左至次北右還西面便也

退者與進者相左相揖還退釋弓矢於次說決拾襲反位二耦拾取矢亦如之後者遂取誘射之矢兼乘矢而取之以授有司於次中皆襲反位

注曰有司納射器因畱主授受之

司射作射如初一耦揖升如初司馬命去侯負侯許諾如初司馬降釋弓反位司射猶挾一个去撲與司馬交於階前適阼階下北面請釋獲於公公許反搢朴遂命釋獲者設中以弓爲畢北面

注曰北面立於所設中之南當視之也鄕射禮曰設中南當楅西當西序

太史釋獲小臣師執中先首坐設之東面退太史實八算於中橫委其餘於中西興共而俟

注曰先猶前也命大史而小臣師設之國君官多也小臣私退反東堂下位鄕射記曰橫委其餘於中西南末○疏曰鄕射臣禮官少釋獲者自執中設之尙使人執算況國君官多大史不自執中豈得自執算眀亦使人執之

司射西面命曰中離維綱觸梱復公則釋獲眾則不與

注曰離猶過也獵也侯有上下綱其邪制躬舌之角者爲維或曰維當爲絹絹綱耳觸者謂矢中他物而觸侯也梱復謂矢至侯不著而還復復反也公則釋獲優君也眾當中鵠而著○疏曰離維綱離猶過也獵也謂矢過獵因著維與綱也維者謂上躬上舌下躬下舌兩頭皆有角以小繩綴角而系之於綱綱者上綱下綱皆出舌八尺亦用繩爲之所以系侯於植者然則綱與維皆用繩爲之故矢或離綱或離維也或曰維當爲絹絹耳者鄭更爲一義謂非是綴角之繩乃止下綱之耳也

惟公所中中三侯皆獲

注曰值中一侯則釋獲

釋獲者命小史小史命獲者

注曰傳告服不使知此司射所命

司射遂進由堂下北面上視上射命曰不貫不釋上射揖司射退反位

注曰貫猶中也射不中鵠不釋算

釋獲者坐取中之八算攺實八算

注曰執所取算

乃射若中則釋獲者每一个釋一算上射於右下射於左若有餘算則反委之

注曰委余算禮貴異

又取中之八算攺實八算於中興執而俟三耦卒射賔降取弓矢於堂西

注曰不敢與君並俟告取之以升俟君事畢

疏曰君得告乃取弓矢賔不敢與君並俟告也然此但取之以俟不卽袒決遂者去射時逺故不卽袒

諸公卿則適次繼三耦以南

注曰言繼三耦明在大夫北

公將射則司馬師命負侯皆執其旌以負其侯而俟注曰君尊若始焉

司馬師反位僕人埽侯道

注曰新之

司射去撲適阼階下告射於公公許適西階東告於賔

注曰告當射也

遂搢撲反位小射正一人取公之決拾於東坫上一小射正授弓拂弓皆以俟於東堂

注曰授弓當授大射正拂弓去塵○疏曰大射正一人爲上司射次之司射或謂之小射正但大射正與司射各一人小射正不止一人此旣云小射正一人又云一小射正則小射正二人也

公將射則賔降適堂西袒決遂執弓搢三挾一个升自西階先待於物北北一笴東面立

注曰不敢與君並笴矢幹東面立鄕君也○疏曰前文賔降無升堂之文但文不具其實卽升矣是以此文云賔降

司馬升命去侯如初還右乃降釋弓反位

注曰還右還君之右也猶出下射之南還其後也

公就物小射正奉決拾以笥大射正執弓皆以從於物注曰笥萑葦器大射正捨司正親其職

小射正坐奠笥於物南遂拂以巾取決興贊設決朱極三

注曰極猶放也所以韜指利放也以朱韋爲之三者食指將指無名指無極放契於此指多則痛小指短不用

小臣正贊袒公袒朱襦卒袒小臣正退俟於東堂小射正又坐取拾興贊設拾以笥退奠於坫上復位

注曰旣袒乃設拾拾當以韛上

大射正執弓以袂順左右隈上再下壹左執弣右執簫以授公公親揉之

注曰順放之也隈弓淵也揉宛之觀其安危也

小臣師以巾內拂矢而授矢於公稍屬

注曰內拂恐塵及君也稍屬不搢矢

大射正立於公後以矢行告於公

注曰若不中使君當知而攺其度

下曰畱上曰左右曰方

注曰畱不至也過去也方出旁也

公旣發大射正受弓而俟拾發以將乘矢

注曰公下射也而先發不畱尊也

公卒射小臣師以巾退反位大射正受弓

注曰受弓以授有司於東堂

小射正以笥受決拾退奠於坫上復位大射正退反司正之位小臣正贊襲公還而後賔降釋弓於堂西反位於階西東面

注曰階西東面賔降位

公卽席司正以命升賔賔升復筵而後卿大夫繼射諸公卿取弓矢於次中袒決遂執弓搢三挾一个出西面揖揖如三耦升射卒射降如三耦適次釋弓說決拾襲反位眾皆繼射釋獲皆如初

注曰諸公卿言取弓矢眾言釋獲互言也

卒射釋獲者遂以所執余獲適阼階下北面告於公曰左右卒射

楊氏曰此後注多與鄕射同更不重出其不同者著之

反位坐委余獲於中西興共而俟

司馬袒執弓升命取矢如初負侯許諾以旌負侯如初司馬降釋弓如初小臣委矢於楅如初

注曰司馬司馬正於是司馬師亦坐乘矢

賔諸公卿大夫之矢皆異束之以茅卒正坐左右撫之進束反位

注曰異束大夫矢尊殊之也正司馬正也進前也又言束整結之示親也○疏曰公卿皆異束但大夫或與士耦則士矢不束大夫束之故特言大夫尊殊之也

賔之矢則以授矢人於西堂下

注曰是言矢人則納射器之有司各以其器名官職不言君矢小臣以授矢人於東堂下可知

司馬釋弓反位而後卿大夫升就席

注曰此言其升前小臣委矢於楅○疏曰據上文則升席當在司馬釋弓之後小臣委矢之前故注言其次苐也

司射適階西釋弓去撲襲進由中東立於中南北面視算釋獲者東面於中西坐先數右獲二算爲純一純以取實於左手十純則縮而委之每委異之有餘純則橫諸下一算爲奇奇則又縮諸純下興自前適左東面坐坐兼斂算實於左手一純以委十則異之其餘如右獲司射復位釋獲者遂進取賢獲執之由阼階下北面告於公若右勝則曰右賢於左若左勝則曰左賢於右以純數告若有奇者亦曰奇若左右鈞則左右各執一算以告曰左右鈞還復位坐兼斂算實八算於中委其餘於中西興共而俟

司射命設丰司宮士奉丰由西階升北面坐設於西楹西降復位勝者之弟子洗觶升酌散南面坐奠於丰上降反位

注曰弟子其少者也不授者射爵猶罰爵略之○疏曰按獻酬之爵皆手授也罰爵不手授此飲射爵亦不手授故云猶罰爵略之也若然士以下飲罰爵者取於丰大夫已上皆手授尊之其三耦之內𨿽大夫亦取於丰者以其作三耦與眾耦同事不復殊之

司射袒執弓挾一个搢朴東面於三耦之西命三耦及眾射者勝者皆袒決遂執張弓

注曰執張弓言能用之也

不勝者皆襲說決拾卻左手右加弛弓於其上遂以執弣

注曰固襲說決拾矣復言之者起勝者也不勝者執弛弓言不能用之也兩手執弣無所挾也

司射先反位

注曰居前俟所命入次而來飲

三耦及眾射者皆升飲射爵於西階上

注曰不勝之黨無不飲○疏曰大射者所以擇士以助祭今若罰爵在於不勝之黨𨿽數中亦受罰及其助祭𨿽飲射爵亦得助祭但在勝黨𨿽不飲罰爵若不數中亦不得助祭以其飲罰據一黨而言其助祭取一身之義義故不

同也

小射正作升飲射爵者如作射一耦出揖如升射及階勝者先升升堂少右不勝者進北面坐取丰上之觶興少退立卒觶進坐奠於丰下興揖

注曰右手執觶左手執弓

不勝者先降

注曰後升先降略之不由次也降而少右復並行

與升飲者相左交於階前相揖適次釋弓襲反位僕人師繼酌射爵取觶實之反奠於丰上退俟於序端注曰僕人師酌者君使之代弟子也自此以下辯爲之酌

升飲者如初三耦卒飲

若賔諸公卿大夫不勝則不降不執弓耦不升

注曰此耦謂士也諸公卿或闕士爲之耦者不升其諸公卿大夫相爲耦者不降席重恥尊也

僕人師洗升實觶以授賔諸公卿大夫受禪於席以降適西階上北面立飲卒觶授執爵者反就席

注曰𨿽尊亦西階上立飲不可以己尊枉正罰也授爵而不奠丰尊大夫也

若飲公則侍射者降洗角觶升酌散降拜

注曰侍射賔也飲君則不敢以爲罰從致爵之禮也

公降一等小臣正辭賔升再拜稽首公答再拜賔坐祭卒爵再拜稽首公答再拜賔降洗象觶升酌膳以致下拜小臣正辭升再拜稽首公答再拜公卒觶賔進受觶降洗散觶升實散下拜小臣正辭升再拜稽首公答再拜

注曰賔復酌自飲者夾爵也但如致爵則無以異於燕也夾爵亦所以恥公也所謂若飲君燕則夾爵

賔坐不祭卒觶降奠於篚階西東面立

注曰不祭象射爵

擯者以命升賔賔升就席

注曰擯者司正也

若諸公卿大夫之耦不勝則亦執弛弓特升飲

注曰此耦亦謂士也特猶獨也以尊與卑爲耦而又不勝使之獨飲若無倫匹孤賤也

眾皆繼飲射爵如三耦射爵辯乃徹丰與觶

司宮尊侯於服不之東北兩獻酒東面南上皆加勺設洗於尊西北篚在南東肆實一散於篚

注曰爲大侯獲者設尊也言尊侯者獲者之功由侯也不於初設之者不敢必君射也君不射則不獻大侯之獲者散爵名容五升

司馬正洗散遂實爵獻服不

注曰言服不者著其官尊大侯也服不司馬之屬掌教猛獸而教擾之者洗酌皆西面

服不侯西北三步北面拜受爵

注曰近其所爲獻○疏曰服不得獻由侯所爲故不近乏而近侯

司馬正西面拜送爵反位

注曰不俟卒爵略賤也此終言之獻服不之徒乃反位○疏曰服不祭侯而後卒爵今司馬反位在未祭侯之前是略賤也但大侯尊服不與一徒共在獲所𨿽不俟卒爵然亦必兼獻其徒而後始反位

宰夫有司薦庶子設折爼

注曰宰夫有司宰夫之吏也鄕射記曰獲者之爼折脊脇肺

卒錯獲者適右个薦爼從之

注曰不言服不言獲者國君大侯服不負侯其徒居乏待獲變其文容二人也司馬正皆獻之薦爼已錯乃適右个明此獻己已歸功於侯也適右个由侯內鄕射記曰東方謂之右个

獲者左執爵右祭薦爼二手祭酒

注曰祭爼不奠爵不備禮也二手祭酒者獲者南面於爼此當爲侯祭於豆間爵反注爲一手不能正也此薦爼之設如於北面人焉天子祝侯曰維若寧侯無或若女不寧侯不屬於王所故抗而射女疆飲疆食貽女曽孫諸侯百福諸侯以下祝辭未聞

適左个祭如右个中亦如之卒祭左个之西北三步東面

注曰此鄕受獻之位也不北面者嫌爲侯卒爵

設薦爼立卒爵

注曰不言不拜旣爵司馬正已反位不拜可知也鄕射禮曰獲者薦右東面立飲

司馬師受虛爵洗獻僕人與巾車獲者皆如大侯之禮

注曰僕人埽侯道巾車張大侯及參侯幹侯之獲者其受獻之禮如服不也僕人巾車於服不之位受之功成於大侯也不言量人者此自後以及先可知

卒司馬師受虛爵奠於篚

注曰獲者之篚

獲者皆執其薦庶子執爼從之設於乏少南

注曰少南爲復射妨旌也僕人巾車量人自服不而南

服不復負侯而俟

司射適階西去撲適堂西釋弓說決拾襲適洗洗觚升實之降獻釋獲者於其位少南

注曰獻釋獲者與獲者異文武不同也去撲者撲不升堂也少南辟中

薦脯醢折爼皆有祭

注曰爼與服不同惟祭一爲異

釋獲者薦右東面拜受爵司射北面拜送爵釋獲者就其薦坐左執爵右祭脯醢興取肺坐祭遂祭酒注曰祭爼不奠爵亦賤不備禮

興司射之西北面立卒爵不拜旣爵司射受虛爵奠於篚釋獲者少西辟薦反位

司射適堂西袒決遂取弓挾一个適階西搢撲以反位注曰爲將復射

司射倚撲於階西適阼階下北面請射於公如初注曰不升堂賔諸公卿大夫旣射矣聞之可知

反搢撲適次命三耦皆袒決遂執弓序出取矢

注曰向言拾是言序互言耳

司射先反位

注曰言先先三耦也司射旣命三耦以入次之事卽反位三耦入次袒決遂執弓挾矢乃出反次外西面位

三耦拾取矢如初小射正作取矢如初

注曰小射正司射之佐作取矢禮殺代之

三耦旣拾取矢諸公卿大夫皆降如初位與耦入於次皆袒決遂執弓皆進當楅進坐說矢束上射東面下射西面拾取矢如三耦

注曰凡繼射命耦而已不作射不作取矢従初○疏曰言凡繼射命耦者前三耦卒射後大夫降至三耦之南西面北上司射東面於大夫西北耦大夫與大夫命上射曰某禦於子命下射曰子與某子射卒遂比眾耦云云至公卽席後賔升階復位還筵而後卿大夫繼射後眾皆繼射釋獲皆如初注云諸公卿言取弓矢眾言釋獲互言也旣司射注司射所作惟上耦是此文小射正但作三耦拾取矢公以下亦無作拾文故曰不作取矢從初從三耦法也

若士與大夫爲耦士東面大夫西面大夫進坐說矢束退反位

注曰說矢束自同於三耦謙也

耦揖進坐兼取乘矢興順羽且左還毋周反面揖注曰兼取乘矢不敢與大夫拾

大夫進坐亦兼取乘矢如其耦北面搢三挾一个揖進大夫與其耦皆適次釋弓說決拾襲反位諸公卿升就席

注曰大夫反位諸公卿乃升就席大夫與已上下位注曰公卿乃上大夫𨿽取矢在前猶待下大夫

眾射者繼拾取矢皆如三耦遂入於次釋弓矢說決拾襲反位

司射猶挾一个以作射如初一耦揖升如初司馬升命去侯負侯許諾司馬降釋弓反位司射與司馬交於階前倚撲於階西適阼階下北面請以樂於公公許注曰請奏樂以爲節也始射獲而未釋獲復釋獲復用樂行之君子之於事也始取苟能中課有功終用成法教化之漸也射用應樂爲難孔子曰射者何以聴循聲而發發而不失正鵠者其惟賢者乎

司射反搢撲東面命樂正曰命用樂

注曰言君有命用樂射也樂正在工南北面

樂正曰諾司射遂適堂下北面視上射命曰不鼓不釋注曰不與鼓節相應不釋算也鼓亦樂之節學記曰鼓無當於五聲五聲不得不和凡射之鼓節授壺其存者也周禮射節天子九諸侯七卿大夫以下五

上射揖司射退反位樂正命大師曰奏貍首間若一注曰樂正西面受命左還東面命大師以大射之樂章使奏之也貍首逸詩曾孫也貍之言不來也其詩有射諸侯首不朝者之言因以名篇後世失之謂之曽孫曽孫者其章頭也射義所載詩曰曾孫侯氏是也以爲諸侯射節者采其旣有弧矢之威又言小大莫處禦於君所以燕以射則燕則譽有樂以時防君事之志也間若一者調其聲之疏數重節○疏曰重節謂必疏數如一者重此樂節故也

大師不興許諾樂正反位奏貍首以射三耦卒射賔待於物如初公樂作而後就物稍屬不以樂志其他如初儀

注曰不以樂志君之射儀遲速従心其發不必應樂辟不敏也志意所擬度也春秋傳曰吾志其目

卒射如初賔就席諸公卿大夫眾射者皆繼射釋獲如初卒射降反位釋獲者執余獲進告左右卒射如初司馬升命取矢負侯許諾司馬降釋弓反位小臣委矢司馬師乘之皆如初司射釋弓視算如初釋獲者以賢獲與鈞告如初復位

司射命設丰實觶如初遂命勝者執張弓不勝者執弛弓升飲如初卒退丰與觶如初

司射猶袒決遂左執弓右執一个兼諸面鏃適次命拾取矢如初

注曰側持矢曰執面猶尙也兼矢於尙鏃將止變於射也

司射反位三耦及諸公卿大夫眾射者皆袒決遂以拾取矢如初矢不挾兼諸面鏃退適次皆授有司弓矢襲反位

注曰不挾亦謂執之如司射

卿大夫升就席

司射適次釋弓說決拾去朴襲反位司馬正命退楅解綱小臣師退楅巾車量人解左下綱司馬師命獲者以旌與薦俎退

注曰解猶釋也

司射命釋獲者退中與算而俟

注曰諸所退射器皆俟備君復射釋獲者亦退其薦俎

公又舉奠觶惟公所賜若賔若長以族於西階上如初大夫卒受者以虛觶降奠於篚反位

司馬正升自西階東楹之東北面告於公請徹俎公許

注曰射事旣畢禮殺人倦宜徹俎燕坐

遂適西階上北面告於賔賔北面取俎以出諸公卿取俎如賔禮遂出授従者於門外大夫降復位

注曰大夫𨿽無俎以賔及公卿皆送俎不可獨立於堂故降復位雲門東北面位者謂初小臣納卿大夫門東北面位

庶子正徹公俎降自阼階以東

注曰降自阼階若親徹也以東去藏

賔諸公卿皆入門東面北上

注曰諸公卿不入門而右以將燕亦因従賔

司正升賔賔諸公卿大夫皆說屨升就席公以賔及卿大夫皆坐乃安

注曰向命以我安臣於君尙猶踧踖至此乃敢安

羞庶羞

注曰羞進也庶眾也所進眾羞謂肝膋狗胾醢也或有炮鼈膾鯉雉兔鶉鴽

大夫祭薦

注曰燕乃祭薦不敢於盛成禮

司正升受命皆命公曰眾無不醉賔及諸公卿大夫皆興對曰諾敢不醉皆反位坐

注曰皆命者命賔命諸公命卿大夫皆鄕其位也興對必降席敬也司正退立西序端

主人洗酌獻士於西階上士長升拜受觶主人拜送注曰獻士用觶士賤也

士坐祭立飲不拜旣爵其他不拜坐祭立飲

注曰其他謂眾士也升不拜受爵

乃薦司正與射人於觶南北面東上司正爲上

注曰司正射人士也以齒受獻旣乃薦之也司正大射正也射人小射正略其佐

辯獻士士旣獻者立於東方西面北上乃薦士

注曰士旣獻易位者以卿大夫在堂臣位尊東也畢獻薦之略賤

祝史小臣師亦就其位而薦之

注曰亦者亦士也辯獻乃薦也祝史門東北面東上

主人就士旅食之尊而獻之旅食不拜受爵坐祭立飲注曰主人旣酌西面士旅食北面受之不洗者於賤略之也

主人執虛爵奠於篚復位

賔降洗升媵觶於公酌散下拜公降一等小臣正辭賔升再拜稽首公答再拜

注曰賔受公賜多矣禮將終宜勸公序厚意也

賔坐祭卒爵再拜稽首公答再拜賔降洗象觚升酌膳坐奠於薦南降拜小臣正辭賔升成拜公答拜賔反位注曰反位反席也此觚當爲觶

公坐取賔所媵觚興惟公所賜受者如初受酬之禮降更爵洗升酌膳下再拜稽首小臣正辭升成拜公答拜乃就席坐行之

注曰坐行之若今坐相勸酒

有執爵者

注曰士有盥升主酌授之

惟受於公者拜

注曰公所賜者拜其餘則否

司正命執爵者爵辯卒受者興以酬士

注曰欲令惠均

大夫卒受者以爵興西階上酬士士升大夫奠爵拜士答拜

注曰興酬士者士立堂下與上坐者異

大夫立卒爵不拜實之士拜受大夫拜送士旅於西階上辯

注曰祝史小臣師旅食皆及焉

士族酌

注曰旅序也士以次自酌相酬無執爵者

若命曰復射則不獻庶子

注曰獻庶子則正禮畢後無事

司射命射惟欲

注曰司射命賔及諸公卿大夫射欲者則射不欲者則止可否之事従人心也

卿大夫皆降再拜稽首公答拜

注曰拜君樂與臣下執事無已不言賔賔従羣臣禮在上

壹發中三侯皆獲

注曰其功一也而和者亦多尙歡樂也矢觸或有參中者

主人洗升自西階獻庶子於阼階上如獻士之禮辯獻降洗遂獻左右正與內小臣皆於阼階上如獻庶子之禮

注曰庶子旣掌正六牲之體又正舞位授舞器與膳宰樂正聮事又掌國子戒令教治世子之官也左右正謂樂正僕人正也位在中庭之左右小樂正在頌磬之北右也工在西卽北面工遷於東則東面大樂正在笙磬之北左也工在西則西面工遷於東則北面僕人正相大師工升堂與其師士降立於小樂正之北北上工遷於東則陪其工後國君無故不釋縣二正君之近官也內小臣奄人掌君陰事陰令後夫人之官也獻三官於阼階別內外臣也同獻更洗以時事不聮也獻正下及內小臣則磬人鐘人鑮人鼓人僕人師僕人士盡獻可知也庶子內小臣位在小臣師之東少退西上

無算爵

注曰算數也爵行無次數惟意所勸醉而止

士也有執膳爵者有執散爵者執膳爵者酌以進公公不拜受執散爵者酌以之公命所賜所賜者興受爵降席下奠爵再拜稽首公答再拜

注曰席下席西

受賜爵者以爵就席坐公卒爵然後飲

注曰酬之禮爵代舉今卽並行嫌不代也並行猶代者明勸惠従尊者來○疏曰凡行酬之法轉爵遞飲今膳散兩有宜得卽飲猶待公卒爵乃飲猶代飲然明惠従公來

執膳爵者受公爵酌反奠之

注曰燕之歡在飲酒成其意也

受賜者興授執散爵者執散爵者乃酌行之

注曰與其所歡者

惟受於公者拜卒爵者興以酬士於西階上士升大夫不拜乃飲實爵

注曰乃猶而也

士不拜受爵大夫就席士旅酌亦如之公有命徹冪則賔及諸公卿大夫皆降西階下北面東上再拜稽首注曰命徹冪者公意殷勤欲盡酒

公命小臣正辭公答拜大夫皆辟升反位

注曰升不成拜於將醉正臣禮

士終旅於上如初

注曰卿大夫降而爵止於其反席卒之

無算樂

注曰升歌間合無次數惟意所樂

賔則庶子執燭於阼階上司宮執燭於西階上甸人執大燭於庭閽人爲燭於門外

注曰宵夜也燭燋也甸人掌共薪蒸者庭大燭爲其位廣也爲作也作燭候賔出

賔醉北面坐取其薦脯以降

注曰取脯重得君之賜

奏陔

注曰陔夏樂章也其歌頌類也以鐘鼔奏之其篇今亡

賔所執脯以賜鐘人於門內霤遂出

注曰必賜鐘人鐘人以鐘鼔奏陔夏賜之脯明𨿽醉志禮不忘樂

卿大夫皆出

注曰従賔出

公不送

注曰臣也與之安燕交歡嫌亢禮也

公入驁

注曰驁夏亦樂章也以鐘鼓奏之其詩今亡此公出而言入者射宮在郊以將還爲入燕不驁者於路寢無出入也

注曰天子射在虞庠周之少學在西郊按鄕射記於郊則閭中鄭云諸侯大學在郊是諸侯大射所故言入者射宮在郊以將還爲入也

儀禮述注卷七﹤經部﹐禮類﹐儀禮之屬﹐儀禮述注﹥

欽定四庫全書

儀禮述注卷八

安溪李光坡撰

聘禮第八

鄭目錄云大問曰聘諸侯相於及無事使卿相問之禮也小聘使大夫周禮諸侯邦交歲相問殷相聘世相朝○疏曰大問曰聘小聘曰問此聘禮是侯伯之卿大聘以經云五介又云及竟張旜孤卿建旜周公作經互見爲義此見侯伯之卿大聘玉人云瑑圭璋八寸璧琮八寸以覜聘上公之臣公食大夫俎實云倫膚七據子男之臣是各舉一邊而言明五等俱有是其互見爲義也

聘禮○君與卿圖事

注曰圖謀也謀聘故及可使者謀事者必因朝其位君南面卿西面大夫北面士東面

遂命使者

注曰聘使卿

使者再拜稽首辭

注曰辭以不敏

君不許乃退

注曰退反位也受命者必進

旣圖事戒上介亦如之

注曰已謀事乃命上介難於使者易於介

宰命司馬戒眾介眾介皆逆命不辭

注曰宰上卿貳君事者諸侯謂司徒爲宰眾介者士也士屬司馬周禮司馬之屬司士掌作士適四方使爲介逆猶受也○疏曰天子有六卿天地四時之官諸侯兼官但有三卿地官司徒兼冢宰夏官司馬兼春官冬官司空兼秋官是以左傳杜泄云季孫爲司徒叔孫爲司馬孟孫爲司空

宰書幣

注曰書聘所用幣多少也

命宰夫官具

注曰宰夫宰之屬也命之使眾官具幣及所宜賫

及期夕幣

注曰夕幣先行之日夕陳幣而視之重聘也

使者朝服帥眾介夕

注曰視其事

管人布幕於寢門外

注曰管猶館也管人謂掌次捨帷幕者也布幕以承幣寢門外朝也○防曰寢門外朝也者謂路門外卽正朝之處也

官陳幣皮北首西上加其奉於左皮上馬則北面奠幣於其前

注曰奉所奉以致命謂束帛及纁也馬言則者此享主用皮或時用馬馬入則在幕南皮馬皆乘○疏曰束帛加璧以享君纁加琮以享夫人鄭不言璧琮者璧琮不陳厥明乃授之也

使者北面眾介立於其左東上

注曰旣受行同位也位在幕南

卿大夫在幕東西面北上

注曰大夫西面辟使者○疏曰此謂處者大夫常北面今與卿同西面故云辟使者

宰入告具於君君朝服出門左南鄕

注曰入告入路門而告

史讀書展幣

注曰展猶校錄也史幕東西面讀書賈人坐撫其幣每者曰在必西面者欲君與使者俱見之也○疏曰若然賈人當在幕西東面撫之亦欲使君與賔俱見之也

宰執書告備具於君授使者使者受書授上介

注曰使展幣畢以書還授宰宰旣告傋以授使者其受授皆北面○疏曰三者皆北面向君故也

公揖入

注曰揖禮羣臣

官載其幣捨於朝

注曰待旦行也○疏曰此云官謂官人從賔行者與前官陳幣者異

上介視載者

注曰監其安處之畢乃出

所受書以行

注曰爲當復展

厥明賔朝服釋幣於禰

注曰告爲君使也賔使者謂之賔尊之也天子諸侯將出告羣廟大夫告禰而已凡釋幣設洗盥如祭疏曰下記云筮一屍若昭若穆容父在父在則祭祖父卒則祭禰然則初行時若父在則釋幣於祖廟也但奉幣湏潔當有洗以盥手其設洗法見士冠禮篚在洗西

有司筵幾於室中祝先入主人從入主人在右再拜祝告又再拜

注曰更云主人者廟中之稱也祝告告以主人將行

釋幣制纁束奠於幾下出

注曰祝釋之也凡物十曰束纁之率居三纁居二朝貢禮云純四隻制丈八尺○疏曰三纁二率皆如此也純謂幅之廣狹制謂舒之長短周禮趙商問只長八寸四八三十二幅廣三尺二寸大廣非其度鄭答云古積畫誤爲四當爲三三咫則二尺四寸矣雜記云納幣一束束五兩兩五尋然則毎卷二丈若作制幣者毎捲丈八尺爲制合卷爲匹也

主人立於戶東祝立於牖西又入取幣降捲幣實於笲埋於西階東

注曰又入者祝也埋幣必盛以器若藏然

又釋幣於行

注曰告將行也行者之先其古人之名未聞天子諸侯有常祀在冬大夫三祀曰門曰行曰厲防禮有毀宗躐行出於大門則行神之位在廟門外西方不言埋幣可知也今時民春秋祭祀有行神古之遺禮乎○疏曰常祀在冬月令祀行是也大夫𨿽有行無常祀因行使始出有告禮而已然此謂平治道路之神至於出城又有軷祭祭山川之神諭無險難也祭山川之神有軷壇此祭行神亦當有軷壤月令祭行注爲軷壇厚二寸廣五尺輪四尺是也

遂受命

注曰言遂者明自是出不復入

上介釋幣亦如之

注曰如其於襧與行

上介及眾介俟於使者之門外

注日俟待也待於門外東面北上

使者載旜帥以受命於朝

注曰旜旌旗屬也載之者所以表識其事也周禮曰通帛爲旜又曰孤卿建旜至於朝門使者北面東上○疏曰諸侯三門臯應路路門外有常朝位下文君臣皆朝列位乃使卿進使者使者乃入至朝卽此朝門者臯門外矣通帛謂通體盡用赤無他物之飾赤周正色孤卿建者以其不畫異物奉王之政教而已

君朝服南鄕卿大夫西面北上君使卿進使者使者入及眾介隨入北面東上君揖使者進之上介立於其左接聞命

注曰進之者有命宜相近也接猶續也

賈人西面坐啟櫝取圭垂繅不起而授宰

注曰賈人在官知物價者繅所以借圭也其或拜則奠於其上○防曰繅有二種一者以木爲中幹以韋衣之天子五采公侯伯三采子男二采采爲再行奠玊於上此則無垂繅屈繅之事下記云若組絢爲之者所以系玉於韋版使不失墜此乃有屈垂之法則此經所云者是也

宰執圭屈繅自公左授使者

注曰屈繅者斂之禮以相變爲敬也自公左贊幣之義○疏曰曲禮曰詔辭自右贊幣自左

使者受圭同面垂繅以受命

注曰同面者宰就使者北面並授之旣授之而君出命矣凡授受者授由其右受由其左

旣述命同面授上介

注曰述命者循君之言重失誤

上介受圭屈繅出受賈人眾介不從

注曰賈人將行者在門外北面

受享束帛加璧受夫人之聘璋享纁束帛加琮皆如初

注曰享獻也旣聘又獻所以厚恩惠也帛今之璧色繒也夫人亦有聘享以其與己同體爲國小君也其聘用璋取其半圭也君享用璧夫人用琮天地配合之象也圭璋特逹瑞也璧琮有加往徳也周禮曰瑑圭璋璧琮以覜聘○疏曰前已受聘君圭此受享君束帛加璧又受聘夫人璋又受享夫人琮前陳聘不陳圭璧琮是以至此始言而復連言束帛纁以其是相配之物也璧色繒謂帛色放璧色但未知此璧用何色耳特逹謂不加束帛璧琮有加往致其徳也此聘賔不用君所執圭璋其出聘圭璋璧琮則瑑之而已無桓信躬蒲糓之文又所執皆降其君一等

遂行舍於郊

注曰於此脫捨衣服乃卽道也曲禮曰凡爲君使者已受命君言不宿於家○疏曰自朝服告禰至受命衣服未攺至此脫朝服服深衣而行

斂旜

若過邦至於竟使次介假道束帛將命於朝曰請帥奠幣

注曰至竟而假道諸侯以國爲家不敢直徑也將猶奉也帥猶道也請道道路所當由

下大夫取以入告出許遂受幣

注曰言遂者明受其幣非爲許故也容其辭讓不得命也

餼之以其禮上賔太牢積惟芻禾介皆有餼

注曰凡賜人以牲生曰餼餼猶稟也給也以其禮者尊卑有常差也常差者上賔上介牲用大牢羣介用少牢米皆百筥牲陳於門內之西北面米設於中庭上賔上介致之以束帛羣介則牽羊焉上賔有禾十車芻二十車禾以秣馬

士帥沒其竟

注曰沒盡

誓於其竟賔南面上介西面眾介北面東上史讀書司馬執防立於其後

注曰此使次介假道正而誓也賔南面専威信也史於眾介之前北面讀書以勅告士眾爲其犯禮暴掠也禮君行師從卿行旅從司馬主軍法者執策示罰

未入竟壹肄

注曰謂於所聘之國竟也肄習也習聘之威儀重失誤

爲壝壇畫階帷其北無宮

注曰壝土象壇也帷其北宜有所鄕依也無宮不壝土畫外垣也

朝服無主無執也

注曰不立主人主人尊也不執玉不敢防也徒習其威儀而已

介皆與北面西上

注曰入門左之位也○疏曰但習入廟聘享揖遜升降布幣授玉之禮是以直云北面西上之位也云入門左之位者下文云賔入門左介皆入門左北面西上是也

習享士執庭實

注曰士士介也庭實必執之者皮則有攝張之節

習夫人之聘享亦如之習公事不習私事

注曰公事致命者也○疏曰私事者謂私覿於君私面於卿大夫

及竟張旜誓

注曰張旜明事在此國也張旜謂使人維之○防曰按節服氏六人維王之太常鄭云維之以縷太常十二旒一人維持二旒也諸侯則四人不依命數大夫無文或一人或二人

乃謁關人

注曰謁告也古者竟上爲闗以譏異服識異言

闗人問從者幾人

注曰爲有司當供委積之具○疏曰卿行旅從一黨之人大夫小聘當一旅之人百人也少曰委多曰積

以介對

注曰以所與受命者對謙也上公之使者七介侯伯五介子男三介

君使士請事遂以入竟

注曰遂以入因道之○疏曰君得闗人告卽知爲聘來而云使士請事君子不必人故知而猶問也

入竟斂旜乃展

注曰復校錄幣重其事斂旜變於始入

布幕賔朝服立於幕東西面

注曰西面者由是臣道異於前誓時也

介皆北面東上賈人北面坐拭圭遂執展之

注曰持之而立告在

上介北面視之退復位

注曰言退復位則視圭進違位

退圭

注曰圭璋尊不陳之

陳皮北首西上又拭璧展之防諸其幣加於左皮上上介視之退

注曰防合也

馬則幕南北面奠幣於其前

注曰前當前幕上

展夫人之聘享亦如之賈人告於上介告於賔

注曰展夫人聘享上介不視貶於君也賈人旣拭璋琮南面告子上介上介於是東面以告於賔

有司展羣幣以告

注曰羣幣私覿及大夫者有司載幣者自展告

及郊又展如初

注曰逺郊也天子百里上公五十侯伯三十子男十近郊各半之

及館展幣於賈人之館如初

注曰館舎也逺郊之內有候館可以少休止沐浴展幣不於賔館者爲主國之人有勞問己者就焉便疾也○疏曰周禮遺人十里有廬三十里有宿五十里市市有候館畿內道路皆有候館

賔至於近郊張旜君使下大夫請行反君使卿朝服用束帛勞

注曰請行問所之也𨿽知之謙不必也士請事大夫請行卿勞彌尊賔也其服皆朝服

上介出請入告賔禮辭迎於捨門之外再拜

注曰出請入門西面請所以來事也入告入北面告賔也每所及至皆有舎其有來者皆出請入告於此言之者賔彌尊事彌錄○疏曰此時賔當在賔館阼階西面故上介北面告賔前士請事大夫請行亦當出請入告於此始言之者先士次大夫後卿以是先卑後尊今復見此言故云賔彌尊事彌錄也

勞者不答拜

注曰凡爲人使不當其禮

賔揖先入受於捨門內

注曰不受於堂此主於侯伯之臣也公之臣受勞於堂○疏曰案司儀諸公之臣相爲國客及大夫郊勞三辭拜辱三讓登聴命

勞者奉幣入東面致命

注曰東面向賔

賔北面聴命還少退再拜稽首受幣勞者出

注曰北面聴命若君南面然少退象降拜○疏曰歸饔餼時堂上北面受幣此在庭亦當北面訝受幣勞者南面可知也

授老幣

注曰老賔之臣

出迎勞者

注曰欲儐之

勞者禮辭賔揖先入勞者從之乘皮設

注曰設於門內也物四曰乘皮麋鹿皮也○疏曰庭實當三分庭一在南設之今以儐勞者在庭故設於門內也

賔用束錦儐勞者

注曰言儐者賔在公館如家之義亦以來者爲賔

勞者再拜稽首受

注曰稽首尊國賔也

賔再拜稽首送幣

注曰受送拜皆北面眾階上

勞者揖皮出乃退賔送再拜

注曰揖皮出東面揖執皮者而出

夫人使下大夫勞以二竹簠方被纁裏有蓋

注曰竹簠方者器名也以竹爲之狀如簋而方疏曰簋皆用木而圓受斗二升此則用竹而方故云如簋而方

其實棗蒸栗擇兼執之以進

注曰兼猶兩也右手執棗左手執栗

賔受棗大夫二手授栗

注曰受授不防手愼之也

賔之受如初禮

注曰如卿勞之儀

儐之如初下大夫勞者遂以賔入

注曰出以束錦授從者因東面釋辭請導之以入然則賔送不拜○疏曰賔送不拜謂若公食大夫使人戒賔不拜送遂從之其類也覲禮大夫勞侯氏侯氏卽從大夫入拜送大夫天子使尊故𨿽從亦拜送與此異

至於朝主人曰不腆先君之祧旣拚以俟矣

注曰賔至外門下大夫入告出釋此辭主人者公也不言公而言主人主人接賔之辭明至欲受之不敢稽賔也腆猶善也遷主所在曰祧周禮天子七廟文武爲祧諸侯五廟則祧始祖也是亦廟也言祧者祧尊而廟親待賔客者上尊者○防曰守祧掌守先王先公之廟祧鄭注云廟謂太祖之廟及三昭三穆遷主所藏曰祧先公之遷主藏於后稷之廟先王之遷主藏於文武之廟祧之言超也超上去不毀之也天子有二祧以藏遷主諸侯無二祧遷主藏於太祖廟故此名太祖廟爲祧也下文迎賔及廟門受賔聘享皆在廟是於太祖廟受聘享以尊之若享食則於禰廟燕又在寢彌相親也此鄭義若孔君王肅則以髙祖之父及祖爲二祧非鄭義也

賔曰俟間

注曰賔之意不欲奄卒主人也且以道路悠逺欲沐浴齋戒俟間未敢聞命

大夫帥至於館卿致館

注曰致至也賔至此館主人以上卿禮致之所以安之也○防曰按覲禮天子賜舎注云王使人以命致館無禮謂無束帛此云以上卿禮明有束帛致可知若然有禮則稱致覲禮不稱致無禮故也案司儀云諸公相爲賔主君郊勞云三辭拜受拜受謂拜受幣又云致館亦如之亦是有幣可知○朱先生曰此致止謂致館耳注防皆以爲兼致飱非是

賔迎再拜卿致命賔再拜稽首卿退賔送再拜

宰夫朝服設飱

注曰食不備禮曰飱○防曰饔餼則生腥飪皆具而又多餘物飱則惟腥飪而已餘物又少

飪一牢在西鼎九羞鼎三腥一牢在東鼎七

注曰中庭之饌也飪孰也孰在西腥在東象春秋也鼎西九東七凡其鼎實與其陳如陳饔餼羞鼎則陪鼎也以其實言之則曰羞以其陳言之則曰陪曰中庭之饌對下文是堂上及門之饌也

堂上之饌八西夾六

注曰八六者豆數也凡饌以豆爲本堂上八豆八簋六鉶兩簠八壺西夾六豆六簋四鉶兩簠六壺其實與其陳亦如饔餼

門外米禾皆二十車

注曰禾槀實並刈者也諸侯之禮車米視生牢禾視死牢牢十車大夫之禮皆視死牢而已𨿽有生牢不取數焉米陳門東禾陳門西

薪芻倍禾

注曰各四十車凡此所陳皆如饔餼

上介飪一牢在西鼎七羞鼎三堂上之饌六門外米禾皆十車薪芻倍禾

注曰西鼎七無鮮魚鮮臘

眾介皆少牢

注曰亦飪在西鼎五羊豕腸胃魚臘堂上之饌四豆四簋兩鉶四壺無簋○防曰知鼎五者以賔九上介七眾介當五降殺以兩又約少牢五鼎此亦少牢故知亦五鼎也

厥明訝賔於館

注曰此訝下大夫也以君命迎賔謂之訝訝迎也亦皮弁

賔皮弁聘至於朝賔入於次

注曰服皮弁者朝聘主相尊敬諸侯視朔皮弁服入於次俟辧也次在大門外之西以帷爲之

乃陳幣

注曰有司入於主國廟門外以布幕陳幣如展幣焉圭璋賈人執櫝而俟

卿爲上擯大夫爲承擯士爲紹擯擯者出請事

注曰擯謂主國之君所使出接賔者也紹繼也其位相承繼而出也主君公也則擯者五人侯伯也則擯者四人子男也則擯者三人聘義曰介紹而命君子於所尊不敢質敬之至也旣知其所爲來之事復請之者賔來當與主君爲禮爲其謙不敢斥尊者啟發以進之於是時賔出次直闑西北面上擯在闑東閾外西面其相去也公之使者七十步侯伯之使者五十步子男之使者三十步此旅擯耳不命上介在賔西北東面承擯在上擯東南西面各自次序而下末介末擯旁相去三丈六尺上擯之請事進南面揖賔俱前賔至末介上擯至末擯亦相去三丈六尺止揖而請事還入告於公天子諸侯朝覲乃命介紹命耳其儀各鄕本受命反面而下及末則鄕受之反面而上又受命而下亦如之此三丈六尺者門容二轍參个旁加各一步也○疏曰上擯西面者向君也旅擯見司儀云各自次序而下者賔介自南向北爲序主人之擯自北向南爲序也進南面揖賔俱前者謂上擯入向公前北面受命復出南面遙揖賔使前而漸南行賔至末介北東面上擯至末擯南西面止揖者俱立定乃揖也各鄕本受命者非一時之事先上擯入受命出與承擯承擯與末擯此是而下末介向末擯邊受命與次介次介與上介上介與賔是而上云又受命而下者此乃發賔傳向主君一如前發主君而向下如此三回爲交擯三辭二轍三个者轍廣八尺參个三八二十四門容二丈四尺傍加各一步者此無正文但人之進退周旋不過再舉足一步故門傍各空一步丈二添二丈四尺爲三丈六尺

公皮弁迎賔於大門內大夫納賔

注曰公不出大門降於待其君也大夫上擯也於是賔主人皆裼○疏曰此未執玊正是文飾之時故皆裼

賔入門左

注曰內賔位也眾介隨入北面西上少退擯者亦入門而右北面東上上擯進相君○防曰此注亦多約下入廟行聘享文

公再拜

注曰南面拜迎

賔辟不答拜

注曰辟君逡遁不敢當其禮

公揖入每門每曲揖

注曰凡君與賔入門賔必後君介及擯者隨之並而鴈行旣入則或左或右相去如初玊藻曰君入門介拂闑大夫中棖與闑之間士介拂棖賔入不中門不履閾此賔謂聘卿大夫也門中門之正也不敢與君並由之敬也介與擯者鴈行卑不逾尊者之迹亦敬也賔之介猶主人之擯○防曰諸侯三門臯應路則應門爲中門左宗廟右社稷入大門東行卽至廟門其間得有每門者諸侯有五廟太祖之廟居中二昭居東二穆居西廟皆別門門外兩邊皆有南北隔墻隔墻中夾通門若然祖廟已西隔墻有三則閤門亦有三東行經三門乃至太祖廟門中則相逼入門則相逺是以每門皆有曲有曲卽相揖所引玉藻君入門至拂棖彼鄭注云此謂兩君相見也君若迎聘客擯者亦然下句言賔始是聘客闑居中棖謂門兩傍長木所謂門楔也故君與賔及上擯上介拂闑末介末擯拂棖而次介次擯由棖闑之間○朱先生曰案江都集禮廟制諸侯立廟宜在中門外之左右者宗廟之制外爲都宮內各有寢廟別有門垣太祖在北左昭右穆以次而南與此防之說不同未知孰是門闑之說與玊藻注防亦不同

及廟門公揖入立於中庭

注曰公先入省內事也立於中庭以俟賔不復出如此得君行一臣行二於禮可矣公迎賔大門內卿大夫以下入廟門俟之○疏曰省內事如曲禮主人請入爲席之類初命迎賔於館之時卿大夫士固在朝及君在大門內時不以無事亂者事當於廟中在位矣

賔立接西塾

注曰接猶近也已與主君交禮將有出命俟之於此介在幣南北面西上上擯亦隨公入門東東上少進於士

幾筵旣設擯者出請命

注曰有幾筵者以其廟受宜依神也賔至廟門司空乃於依前設之神尊不豫事也席西上上擯待而出請受賔所以來之命重停賔也至此言命事彌至言彌信也周禮諸侯祭祀席蒲筵繢純右雕幾

賈人東面坐啟櫝取圭垂繅不起而授上介

注曰賈人鄕入陳幣東面俟於此受圭不起賤不與爲禮也不言裼襲者賤不裼也繅有組系也

上介不襲執圭屈繅授賔

注曰上介北面受圭進西面授賔不襲者以盛禮不在於己也屈繅並持之也曲禮曰執玉其有借者則裼無借者則襲

賔襲執圭

注曰執圭盛禮而又盡飾爲其相蔽敬也玉藻曰服之襲也充美也是故屍襲執玉襲也○疏曰臣於君所合裼以盡飾今旣執圭以瑞爲敬若又盡飾而裼則掩蔽執玉之敬故不得裼也充猶覆也

擯者入告出辭玊

注曰擯者上擯也入告公以賔執圭將致其聘命圭贄之重者辭之亦所以尊讓也

納賔賔入門左

注曰公事自闑西

介皆入門左北面西上

注曰隨賔入也介無事止於此

三揖

注曰君與賔也入門將曲揖旣曲北面又揖當碑揖疏曰公已入立中庭而云入門者謂賔入門及北面公皆向賔揖之再揖訖公乃北行當碑乃得賔主相向揖是以得君行一臣行二

至於階三讓

注曰讓升

公升二等

注曰先賔升二等亦欲君行一臣行二

賔升西楹西東面

注曰與主君相向

擯者退中庭

注曰鄕公所立處退者以公宜親受賔命不用擯相也

賔致命公左還北鄕

注曰當拜

擯者進

注曰進阼階西釋辭於賔相公拜也

公當楣再拜

注曰拜貺也貺恵賜也楣謂之梁

賔三退負序

注曰三退三逡遁也

公側襲受玉於中堂與東楹之間

注曰側猶獨也言獨見其尊賔也它日公有事必有贊爲之者凡襲於隠者公序坫之間可知也中堂南北之中也入堂深尊賔事也東楹之間亦以君行一臣行二

擯者退負東塾而立賔降介逆出賔出公側授宰玉注曰使藏之授於序端

裼降立

注曰裼者免上衣見裼衣凡當盛禮者以充美爲敬非盛禮者以見美爲敬禮尙相變也玉藻曰裘之裼也見美也又曰麛裘靑豻裒絞衣以裼之論語曰素衣麋裘皮弁時或素衣其裘同可知也裘者爲溫表之爲其防也寒暑之服冬則裘夏則葛凡防裼者左降立俟享也亦於中庭○防曰凡服四時不同假令冬有裘襯身襌衫又有襦袴襦袴之上有裘裘上有裼衣裼衣之上又有上服皮弁祭服之等若夏則以絺綌絺綌之上則有中衣中衣之上復有上服皮弁祭服之等若春秋二時則衣袷褶袷褶之上加以中衣中衣之上加以上服也

擯者出請

注曰不必賔事之有無

賔裼奉束帛加璧享擯者入告出許

注曰許受之

庭實皮則攝之毛在內內攝之入設也

注曰皮虎豹之皮攝之者右手並執前足左手並執後足毛在內不欲文之豫見也內攝之者兩手相向也入設亦參分庭一在南言則者或以馬也凡君於臣臣於君麋鹿皮可也

賔入門左揖讓如初升致命張皮

注曰張者釋外足見文也

公再拜受幣士受皮者自後右客

注曰自由也從東方來由客後西居其左受皮也執皮者旣授亦自前西而出

賔出當之坐攝之

注曰象受於賔

公側受宰幣皮如入右首而東

注曰如入左在前皮右首者變於生也

聘於夫人用璋享用琮如初禮

注曰如公立於中庭以下

若有言則以束帛如享禮

注曰有言有所告請若有所問也記曰有故則束帛加書以將命春秋臧孫辰告糴於齊公子遂如楚乞師晉侯使韓穿來言汶陽之田皆是也無庭實也

擯者出請事賔告事畢

注曰公事畢

賔奉束錦以請覿

注曰覿見也卿將公事是欲交其歡敬也不用羔因使而見非特來○疏曰卿將公事者聘享是也此行私禮爲交歡敬也卿初仕見已君及卿皆見以羔若諸侯相朝其臣從君亦得執羔見主君左公防晉師於瓦範獻子執羔卽其事也

擯者入告出辭

注曰客有大禮未有以待之○疏曰大禮謂聘享未有以待之謂未禮賔故止客請覿而先行賔禮也

請禮賔賔禮辭聴命擯者入告

注曰告賔許也

宰夫徹幾攺筵

注曰將禮賔徹神幾攺神席更布也賔席東上公食大夫禮曰蒲筵常緇布純加萑席尋帛純此筵上下大夫也周禮曰筵國賔於牖前莞筵紛純加繅席畫純左彤幾者則是筵孤也孤彤幾卿大夫其漆幾與○疏曰賔席東上對前爲神而西上也司幾筵有五幾從上向下序之大子素幾諸侯雕幾孤彤幾卿大夫漆幾下有素幾防事所用

公出迎賔以入揖讓如初

注曰公出迎者己之禮更端也○疏曰前聘享俱是公禮故聘訖而享公不出迎此禮賔是私禮故更端而出迎也

公升側受幾於序端宰夫內拂幾三奉兩端以進注曰內拂幾不欲塵坋尊者以進自東箱來授君疏曰按覲禮幾俟於東箱

公東南鄕外拂幾三卒振袂中攝之進西鄕

注曰進就賔也○疏曰宰夫奉幾兩端故公中攝之擬賔用兩手在公手外取之故也

擯者告

注曰告賔以公授幾

賔進訝受幾於筵前東面俟

注曰未設也

公壹拜送

注曰公尊也

賔以幾辟

注曰辟位逡遁

北面設幾不降階上答再拜稽首

注曰不降以主人禮未成也凡賔左幾○疏曰鄕飲酒義云啐酒成禮也啐酒爲禮成此說爲主爲啐酒今未啐醴故云禮未成也云凡賔左幾者對神右幾

宰夫實觶以醴加柶於觶面枋

注曰酌以授君也君不自酌尊也宰夫亦洗升實觶以醴自東箱來不面擸不訝受也○疏曰授幾時從下面升東箱取幾進以授君今亦從下升東箱酌醴進以授君故亦云不訝受也者公西面向君宰夫自東箱來在公傍側並授與公是以下文公側受醴不訝受故不面擸也

公側受醴

注曰將以敬賔

賔不降壹拜進筵前受醴復位公拜送醴

注曰賔一拜者醴質以少爲貴○疏曰賔上下皆再拜稽首獨此一拜故鄭據大古云醴質無酒故一拜以少爲貴

宰夫薦籩豆脯醢賔升筵擯者退負東塾

注曰事未畢擯者不退中庭以有宰夫也○疏曰有宰夫相則已無事若無宰夫則在中庭矣

賔祭脯醢以柶祭醴三庭實設

注曰庭實乘馬

降筵北面以柶兼諸觶尙擸坐啐醴

注曰降筵就階上○疏曰以右手之柶並於左兩手奉觶就階上者以鄕飲酒獻酢卒爵各於其階明此亦在西階之上

公用束帛

注曰致幣也言用尊於下也亦受之於序端

建柶北面奠於薦東擯者進相幣

注曰贊以辭

賔降辭幣

注曰不敢當公禮也

公降一等辭

注曰辭賔降也

栗階升聼命

注曰栗階趨君命尙疾不連步

降拜

注曰拜受

公辭

注曰不降一等殺也

升再拜稽首受幣當東楹北面

注曰亦訝受而北面者禮主於己巳臣也○疏曰前行聘享時賔東面主君西面訝授受以奉君命故不北面此以主君禮己己臣也故北面受異聘享時

退東面俟

注曰俟君拜也不北面者謙若不敢當階然

公壹拜賔降也公再拜

注曰不俟公再拜者不敢當公之盛也公再拜者事畢成禮也

賔執左馬以出

注曰靮尊者禮宜親之也效馬者並左右授受之餘三馬主人牽者從出也

上介受賔幣從者訝受馬

注曰從者士介○楊氏曰聘禮旣授玉授享幣則聘使之禮畢矣於是徹幾攺筵以禮賔焉前設幾筵者爲席受聘禮宜依神也今徹幾攺筵所以禮賔也神席當室前之中故注防以扆前爲據賔席在西北故注以筵國賔於牖前爲據賔席在牖前其義何居乎地道尙右故牖前西北之位家鄕國皆以爲重士冠禮子筵於戶西上昏禮婦席於戶牖間鄕飲席於牖前鄕射賔席在於戶牖之處周禮筵國賔於牖前其名不同皆不越乎此位也但天子諸侯與大夫士室房之制不同故牖前亦少不同義詳見於鄕飲酒禮此禮賔之初有三節受幾也受醴也受幣也三者公親受於序端而後授賔恭之至也設幾主爲啐醴故受幾受醴皆於筵前禮莫重於幣故受幣當東楹前行聘享時賔東面主君西面訝授受以賔奉君命不北面此以主君禮賔賔臣也故受幣北面

賔覿奉束錦總乘馬二人贊入門右北面奠幣再拜稽首

注曰不請不辭鄕時已請也覿用束錦辟享幣也驄者總八轡牽之贊者居馬間扣馬也入門而右私事自闑右奠幣再拜以臣禮見也贊者賈人之屬介特覿也○防曰二人贊者各居兩馬間各用左右手手扣一匹

擯者辭

注曰辭其臣

賔出

注曰事畢

擯者坐取幣出有司二人牽馬以從出門西面於東塾南

注曰將還之也贊者有司受馬乃出凡取幣於庭北面○疏曰賔出之時贊扣馬者未得出待人受馬乃得出所以然者幣可奠之於地其馬不可散置

擯者請受

注曰請以客禮受之

賔禮辭聴命

注曰賔受其幣贊者受馬

牽馬右之入設

注曰庭實先設客禮也右之欲人居馬左任右手便也於是牽馬者四人事得申也曲禮曰效馬效羊者右牽之

賔奉幣入門左介皆入門左西上

注曰以客禮入可從介

公揖讓如初升公北面再拜

注曰公再拜者以其初以臣禮見新之也

賔三退反還負序

注曰反還者不敢與授圭同

振幣進授當東楹北面

注曰不言君受略之也

士受馬者自前還牽者後適其右受

注曰自由也適牽者之右而受之也此亦並授者不自前左由便也便其已授而去也受馬自前變於受皮

牽馬者自前西乃出

注曰自由也○疏曰四馬並北面牽馬者皆在馬西士旣受馬其最西頭者便卽出門不須由馬之前其次東三匹者皆由西於馬前而出故云牽馬者自前西乃出據三人而言也

賔降階東拜送君辭

注曰拜送幣於階東以君在堂鄕之

拜也君降一等辭

注曰君乃辭之而賔猶拜敬也

擯者曰寡君從子𨿽將拜起也

注曰此禮固多有辭矣未有著之者是其志而煥乎未敢明說○疏曰惟此及公食皆著其辭煥然可見又云未敢明說者謂余辭固可以類推但疑事無質故上注每云其辭未聞也

栗階升公西鄕賔階上再拜稽首

注曰成拜

公少退

注曰爲敬

賔降出公側授宰幣馬出

注曰廟中宜淸

公降立

擯者出請上介奉幣錦士介四人皆奉玉錦束請覿注曰玉錦錦之文纎縟者也禮有以少文爲貴者後言束辭之便也

擯者入告出許上介奉幣儷皮二人贊

注曰儷猶兩也上介用皮變於賔也皮麋鹿皮○疏曰賔用馬今介用皮故云變也

皆入門右東上奠幣皆再拜稽首

注曰皆者皆眾介也賔者奠皮出

擯者辭

注曰亦辭其臣

介逆出

注曰亦事畢也

擯者執上幣士執眾幣有司二人舉皮從其幣出請受注曰請受請於上介也擯者先卽西面位請之釋辭之時執眾幣者隨立門中而俟○疏曰隨如昏禮約徴執皮隨入之隨

委皮南面

注曰擯者旣釋辭執眾幣者進卽位有司乃得委之南面便其復入也委皮當門○疏曰皮入右首右先故南面橫委於門中當門北上執皮者北面受之而乃入便也

執幣者西面北上擯者請受

注曰請於上介也上言其次此言其位互約文也疏曰此言西面北上則上當有北面東上之文下云士介覿幣時士三人東上坐取幣立是也此宜有士執眾幣立於西面之文如是者互文也言約者𨿽互見其文文猶不備上當言擯者執幣士四人北面東上坐取幣從有司二人坐舉皮從其幣出隨立於門中擯者出門西面於東塾南請受士執幣者進立擯南西面北上執皮者南面委皮於門中北上如是乃爲文備也

介禮辭聴命皆進訝受其幣

注曰言皆者嫌擯者一一授之

上介奉幣皮先入門左奠皮

注曰皮先者介隨執皮者而入也入門左介至揖位而立執皮者奠皮以有不敢授之義○疏曰賔覿時入門左公揖讓升賔至此待揖而後進明此介亦至揖位而立

公再拜

注曰拜中庭也不受於堂介賤也○疏曰上云降立別無更進退之文知在中庭

介振幣自皮西進北面授幣退復位再拜稽首送幣注曰進者北行參分庭一而東行當君乃復北行也○疏曰介初在揖位若在中庭奠皮近西故介發揖位自皮西北出三分一乃東行北面當君乃北行至君所乃授幣

介出宰自公左受幣

注曰不側受介禮輕○疏曰宰自公左受卽是側不云側者當有贊者於公受轉授宰

有司二人坐舉皮以東

擯者又納士介

注曰納者出道入也

士介入門右奠幣再拜稽首

注曰終不敢以客禮見

擯者辭介逆出擯者執上幣以出禮請受賔固辭注曰禮請受者一請而聼之也賔爲之辭士介賤不敢以言通於主君固衍字當如面大夫也○疏曰案下士介面大夫時擯者卽上幣出禮請受賔辭無固字故知此固衍字

公答再拜擯者出立於門中以相拜

注曰擯者以賔辭入告遂立門中閾外西面公乃遙答拜也相者贊告之

士介皆辟

注曰逡遁也

士三人東上坐取幣立

注曰俟擯者執上幣來也

擯者進

注曰就公所也

宰夫受幣於中庭以東

注曰使宰夫受於士士介幣輕受之於公左賔幣公側受宰上介幣宰受於公左士介幣宰夫受於士敬之差

執幣者序從之

注曰序從者以宰夫當一一受之

擯者出請賔告事畢

注曰賔旣告事畢眾介逆道賔而出也○疏曰逆道者介爲首賔爲尾也知必逆出者上經聘訖下經聘夫人私覿皆介逆出此亦當然也

擯者入告公出送賔

注曰公出眾賔亦逆道上擯及賔並行間亦六步

及大門內公問君

注曰卿以公禮將事無由問也賔至始入門之位北面將揖而出眾介亦在其右少退西上於此可以問君居處何如序殷勤也時承擯紹擯亦於門東北面東上上擯往來君命南面蘧伯玉使人於孔子孔子問曰夫子何爲此公問君之類也○朱先生曰所引論語非聘事意略相類耳

賔對公再拜

注曰拜其無恙公拜賔亦辟

公問大夫賔對公勞賔賔再拜稽首公答拜

注曰勞以道路之勤

公勞介介皆再拜稽首公答拜賔出公再拜送賔不顧注曰公旣拜客趨辟君命上擯送擯出反告以不顧於此君可以反路寢矣論語說孔子之行曰賔退必復命曰賔不顧矣○楊氏曰案司儀諸公之臣相爲國客出及中門之外問君客再拜對君拜客辟而對君問大夫客對君勞客客再拜稽首君答拜趨辟注雲中門之外卽大門之內也問君曰君不恙乎對曰使臣之來寡君命臣於庭大夫曰二三子不恙乎對曰寡君命使臣於庭二三子皆在勞客曰道路悠悠客甚勞勞介則曰二三子甚勞客再拜對者爲敬愼也

賔請有事於大夫

注曰請問問卿也上擯送賔出賓東面而請之擯者反命因告之○疏曰從朝以來行聘享行禮賔之事事已煩矣今日卽請未可卽行故云反命因告之告之使知而已

公禮辭許賔卽館

卿大夫勞賔賔不見

注曰以已公事未行上介以賔辭辭之

大夫奠鴈再拜上介受

注曰不言卿卿與大夫同執鴈下見於國君周禮凡諸侯之卿見朝君皆執羔

勞上介亦如之

君使卿韋弁歸饔餼五牢

注曰變皮弁服韋弁敬也韋弁韎韋之弁兵服也而服之者皮韋同類取相近耳其服蓋韎布以爲衣而素裳牲殺曰饔生曰餼○疏曰取相近耳者有毛則曰皮去毛熟治則曰韋本是一物有毛無毛爲異故云取相近耳鄭注司服云韋弁以韎韋爲弁又以爲衣裳今此云以韎布爲衣而素裳全與兵服異者鄭以意量之此爲賔館於大夫士之廟旣爲入廟之服不可純如兵服故爲韎布爲衣而素裳鄭志兵服與皮弁同白舄故以素裳解之

上介請事賔朝服禮辭

注曰朝服示不受也受之當以尊服

有司入陳

注曰入賔所館之廟陳其積

饔

注曰謂飪以腥

飪一牢鼎九設於西階前陪鼎當內亷東面北上當碑南陳牛羊豕魚臘腸胃同鼎膚鮮魚鮮臘設扃鼏膷臐膮蓋陪牛羊豕

注曰陪鼎三牲臛膷臐膮陪之庶羞加也當內亷辟堂塗也腸胃次臘以其出牛羊也膚豕肉也惟臊者有膚此饌先陳其位復言其次重大禮詳其事也宮必有碑所以識日景引陰裼也凡碑引物者宗廟則麗牲焉以取毛血其材宮廟以石窆用木○疏曰案公食大夫庶羞非正饌故在正鼎後而言加也君子不食圂膄犬豕曰圂故牛羊有腸胃而無膚豕則有膚而無腸胃也○朱先生曰引陰陽引字疑當作別○楊氏曰腸胃同鼎謂牛羊腸胃同一鼎不異其牛羊膄賤也

腥二牢鼎二七無鮮魚鮮脂設於阼階前西面南陳如飪鼎二列

注曰有腥者所以優賔也

堂上八豆設於戶西西陳皆二以並東上韭菹其南醓醢屈

注曰戶室戶也東上變於親食賔也醓醢汁也屈猶錯也○疏曰醓醢西昌本昌本西麋臡麋臡西菁菹菁菹北鹿臡鹿臡東葵菹葵菹東蝸醢防醢東韭菹周禮天官醢人朝事豆八菁菹鹿臡仍有茒菹麏臡不取而取饋食葵菹蝸醢者案少牢正祭用韭菹醓醢葵菹蝸醢朝事饋食之豆兼用之明此賔上大大夫亦兼用朝事饋食之豆以充八豆可知案公食大夫公親食賔云宰夫自東房薦豆六設於醬東西上此云東上是變於親食賔也

八簋繼之黍其南稷錯

注曰黍在北○疏曰繼豆以西陳之次第亦與豆同亦間雜

六鉶繼之牛以西羊豕豕南牛以東羊豕

注曰鉶羮器也

兩簠繼之粱在北

注曰簠不次簋者粱稻加也凡饌屈錯要相變

八壺設於西序北上二以並南陳

注曰壺酒尊也酒蓋稻酒粱酒不錯者酒不以雜錯爲味○疏曰此陳饔餼堂上及東西夾簋有二十簠六上文設飱時與此堂上及西夾其對則簋十四簠四案掌客設飱公侯伯子男簋同十二公簠十侯伯簠八子男六又皆陳饔餼其死牢如飱之陳如何此中飱之簠數及饔餼之簠數皆多於君者彼是君禮自上下爲差此乃臣禮或多或少自是一法不可以彼相並又此中致饔餼於賔醓醢百罋未百筥周禮上公罋筥百二十侯伯罋筥百子男罋筥八十子男少於此卿大夫禮禮或損之而益此其類也

西夾六豆設於西牖下北上韭菹其東醓醢屈六簋繼之黍其東稷錯四鉶繼之牛以南羊羊東豕豕以北牛兩簠繼之粱在西皆二以並南陳六壺西上二以並東陳

注曰東陳在北牖下統於豆○疏曰六豆者先設韭菹其東醓醢又其東昌本南麋臡西菁菹又西鹿臡

饌於東方亦如之

注曰東方東夾室

西北上

注曰亦韭菹其東醓醢

壺東上西陳

注曰亦在北墉下統於豆

醓醢百罋夾碑十以爲列醯在東

注曰夾碑在鼎之中央也醯在東醯糓陽也醢陰也○疏曰罋瓦器其容亦蓋一觳瓬人云簋實一觳又云豆實三而成觳四升曰豆則罋與簋同受斗二升也

餼二牢陳於門西北面東上牛以西羊豕豕西牛羊豕注曰餼生牛羊右手牽之豕束之寢右亦居其左疏曰寢右者西足也當升左胖也

米百筥筥半斛設於中庭十以爲列北上黍梁稻皆二行稷四行

注曰庭實固當庭中言當中庭者南北之中也東西爲列列當醯醢南亦相變也此言中庭則設碑近如堂深也○疏曰享時庭實三分庭一在南此更言中庭明南北之中也行列橫陳黍兩行在北次果次稻次稷不用稻爲上者稻梁是加黍稷是正故爲上下端言碑近而堂深者醯醢夾碑南陳令百筥在南北之中則碑近北可知

門外米三十車車秉有五防設於門東爲三列東陳注曰大夫之禮米禾皆視牢牢秉防數名也兼有五防二十四斛也防讀若不數之數○疏曰飪腥共三牢故米禾視之十斗曰斛十六斗曰防十防曰秉是二十四斛

禾三十車車三秅設於門西西陳

注曰秅數名也三秅千二百秉

薪蒭倍禾

注曰倍禾以其用多也薪從米芻從禾四者之車皆陳北輈凡此所以厚重禮也聘義曰古之用財不能均如此然而用財如此其厚者言盡之於禮也盡之於禮則內君臣不相陵而外不相侵故天子制之而諸侯務焉耳○疏曰薪可以炊防故從米芻可以食馬故從禾

賔皮弁迎大夫於外門外再拜大夫不答拜

注曰大夫使者卿也

揖入及廟門賔揖入

注曰賔與使者揖而入使者止執者賔俟之於門內謙也古者天子適諸侯必捨於太祖廟諸侯行舎於諸公廟大夫行舍於大夫廟○疏曰門內寧下也下賔問卿大夫揖入注云入者省內事也旣而俟於寧下是也諸公大國之孤也無孤之國諸侯捨於卿廟也

大夫奉束帛

注曰執其所以將命

入三揖皆行

注曰皆猶並也使者尊不後主人○疏曰主人卽賔也

至於階讓大夫先升一等

注曰讓不言三不成三也凡升者主人讓於客三敵者則客三辭主人乃許升亦道賔之義也使者尊主人三讓則許升矣今使者三讓則是主人四讓也公𨿽尊亦三讓乃許升不可以不下主人也古文曰三讓注曰賔三讓大夫卽升無三辭則不成三也大夫奉君命歸饔餼故先升一等

賔從升堂北面聽命

注曰北面於階上也

大夫東面致命賔降階西再拜稽首拜餼亦如之注曰大夫以束帛同致饔餼也賔殊拜之敬也重君之禮也

大夫辭升成拜

注曰尊賔

受幣堂中西北面

注曰趨主君命也堂中西中央之西

大夫降出賔降授老幣

注曰老家臣也

出迎大夫

注曰賔出迎欲儐之

大夫禮辭許入揖讓如初賔升一等大夫從升堂注曰賔先升敵也皆北面○疏曰前大夫奉君命歸饔餼故先升一等今賔私儐使者無君命體敵故賔先升在館如主人之儀故也

庭實設馬乘

注曰乘四馬也

賔降堂受老束錦大夫止

注曰止不降使之餘尊

賔奉幣西面大夫東西賔致幣

注曰不言致命非君命也

大夫對北面當楣再拜稽首

注曰稽首尊君客也致對有辭也

受幣於楹間南面退東面俟

注曰賔北面授尊君之使○疏曰賔不西面並授而云賔北面授者凡敵體授受之義授由其右受由其左今尊君之使是以大夫南面賔北面

賔再拜稽首送幣大夫降執左馬以出

注曰出廟門從者亦訝受之

賔受於外門外再拜

明日賔拜於朝辭饔與餼皆再拜稽首

注曰拜謝主君之恩惠於大門外周禮曰凡賔客之治令訝聽之內拜亦皮弁服

上介饔餼三牢飪一牢在西鼎七羞鼎三

注曰無鮮魚鮮臘也賔介皆異館

腥一牢在東鼎七堂上之饌六

注曰六者賔西夾之數

西夾亦如之筥及罋如上賔

注曰凡所不貶者尊介也

餼一牢門外米禾視死牢牢十車薪芻倍禾凡其實與陳如上賔

注曰凡凡飪以下

下大夫韋弁用束帛致之上介韋弁以受如賔禮注曰介不皮弁不敢純如賔也

儐之兩馬束錦

注曰此下大夫使者受上介之儐禮如卿使者受賔儐禮堂庭同

士介四人皆餼大牢米百筥設於門外

注曰牢米不入門略之也米設當門亦下爲列北上牢在其南西上

宰夫朝服牽牛以致之

注曰執紖牽之東面致命朝服無束帛亦累之士介西面拜迎○疏曰上賔與上介米禾皆視死牢且有芻薪米禾此士直有生餼無死牢則無芻薪米禾矣

士介朝服北面再拜稽首受

注曰受於牢東拜自牢後道宰夫右受由前東面授從者

無擯

注曰旣受拜送之矣明日眾介亦各如其受之服從賔拜於朝

賔朝服問卿

注曰不皮弁別於主君卿每國三人

卿受於祖廟

注曰重賔禮也祖王父也○疏曰大夫三廟有別子者立太祖廟非別子者並立曽祖廟王父卽祖廟也今不受於太祖及曽祖廟而受於祖廟者以其天子受於文王廟諸侯受於太祖廟大夫下君故受於王父廟

下大夫擯

注曰無士擯者旣接於君所急見之

擯者出請事大夫朝服迎於外門外再拜賔不答拜揖大夫先入每門毎曲揖及廟門大夫揖入

注曰入者省內事也旣而俟於寧也○疏曰寧門屋寧也上文君俟於庭此大夫俟於寧者下君也

擯者請命

注曰亦從入而出請不幾筵辟君也

庭實設四皮

注曰麋鹿皮也

賔奉束帛入三揖皆行至於階讓

注曰皆猶並也

賔升一等大夫從升堂北面聽命

注曰賔先升使者尊

賔東面致命

注曰致其君命

大夫降階西再拜稽首賔辭升成拜受幣堂中西北面

注曰於堂中央之西受幣趨聘君之命

賔降出大夫降授老幣無擯

注曰不擯賔辟君也

擯者出請事賔面如覿幣

注曰面亦見也其謂之面威儀質也

賔奉幣庭實從

注曰庭實四馬

入門右大夫辭

注曰大夫於賔入自階下辭迎之

賔遂左

注曰見私事也𨿽敵賔猶謙入門右爲若降等然曲禮曰客若降等則就主人之階主人固辭於客然後客復就西階

庭實設揖讓如初

注曰大夫至庭中旋並行○疏曰廻旋與賔揖而並行比出言如初者大夫不出門惟有庭中一揖至碑又揖再揖而已

大夫升一等賔從之

注曰大夫先升道賔

大夫西面命賔稱面

注曰稱舉也舉相見之辭以相接

大夫對北面當楣再拜受幣於楹間南面退西面立注曰受幣楹開敵也賔亦振幣進北面授○疏曰大夫南面賔北面尊大夫故訝接

賔當楣再拜送幣降出大夫降授老幣

擯者出請事上介特面幣如覿介奉幣

注曰特面者異於主君士介不從而入也君尊眾介始覿不自別也上賔則眾介皆從之○疏曰介初覿主君之時不敢自尊別與眾介同執幣而入今私面於鄰國卿不與眾介同而特行禮焉云上賔則眾介皆從之者上介言特面則賔問卿與私面介皆從可知

皮二人贊

注曰亦儷皮也

入門右奠幣再拜

注曰降等也

大夫辭

注曰於辭上介則出

擯者反幣

注曰出還於上介也

庭實設介奉幣入大夫揖讓如初

注曰大夫亦先升一等

介升大夫再拜受

注曰亦於楹間南面而受

介降拜大夫降辭介升再拜送幣

注曰介旣送幣降出也大夫亦授老幣

擯者出請眾介面如覿幣入門右奠幣皆再拜大夫辭介逆出擯者執上幣出禮請受賔辭

注曰賔亦爲士介辭

大夫答再拜擯者執上幣立於門中以相拜士介皆辟老受擯者幣於中庭士三人坐取羣幣以從之

擯者出請事

賔出大夫送於外門外再拜賔不顧擯者退大夫拜辱注曰拜送也

下大夫嘗使至者幣及之

注曰嘗使至已國則以幣問之也君子不忘舊

上介朝服三介問下大夫下大夫如卿受幣之禮注曰上介下介下大夫使之禮也○疏曰儗人必於其倫問下大夫還使上介是各於其爵易以相尊敬者也

其面如賔面於卿之禮

大夫若不見

注曰有故也○疏曰有故者或有病疾或有哀慘不得受其問禮

君使大夫各以其爵爲之受如主人受幣禮不拜注曰各以其爵主人卿也則使卿大夫也則使大夫不拜代受之耳不當主人禮也

夕夫人使下大夫韋弁歸禮

注曰夕問卿之夕也使下大夫下君也君使之云夫人者以致辭當稱寡小君

堂上籩豆六設於戶東西上二以並東陳

注曰籩豆六者下君禮也臣設於屍東又辟饌位也其設脯其南醢屈六籩六豆○疏曰辟君饌位自室戶東爲首二以並東陳先於北設脯卽於脯南設醢又於醢東設脯以次屈而陳之皆如上也

壺設於東序北上以並南陳醙黍淸皆兩壺

注曰醙白酒也凡酒稻爲上黍次之粱次之皆有淸白以黍間淸白者互相備明三酒六壺也先言醙白酒尊先設之○疏曰其設壺於東序自北向南而陳稻黍粱皆二壺並之而陳也上言白明黍粱皆有白下言淸明稻黍亦有淸於淸白中言黍明醙卽是稻淸卽是粱也

大夫以束帛致之

注曰致夫人命也此禮無牢下朝君也

賔如受饔之禮儐之乘馬束錦

上介四豆四籩四壺受之如賔禮

注曰四壺無稻酒也

儐之兩馬束錦明日賔拜禮於朝

注曰於是乃言賔拜明介從拜也○疏曰於上介受禮後始言賔拜明介從拜可知也

大夫餼賔大牢米八筐

注曰其陳於門外黍梁各二筐稷四筐二以並南陳無稻牲陳於後東上不饌於堂庭辟君也○疏曰經無牢米入門之文故明是門外可知與君餼士介同案掌客鄰國之君來朝卿皆見以羔膳太牢侯伯子男膳特牛彼又無筐米此侯伯之臣得用太牢有筐米者彼爲君禮此是臣禮各自爲差降不得以彼難此

賔迎再拜老牽牛以致之賔再拜稽首受老退賔再拜送

注曰老室老

上介亦如之眾介皆少牢米六筐皆士牽羊以致之注曰米六筐者又無粱也○疏曰士邑宰

公於賔壹食再饗

注曰饗謂亨大牢以飲賔也公食大夫禮日設洗如饗則饗與食互相先後也○疏曰公侯伯子男大聘使卿主君一食再饗小聘使大夫則主君一食一饗若然案掌客子男一食一饗子男之卿再饗多於君者以其君臣各自相望不得以君決臣也食禮無酒饗禮有酒故以飲賔言之此經先言食後言饗則食在饗前公食言設洗如饗禮則饗在食前

燕與羞俶獻無常數

注曰羞謂禽羞鴈鶩之屬成熟煎和也俶始也始獻四時新物

賔介皆明日拜於朝上介壹食壹饗

注曰饗食賔介爲介從饗獻矣復特饗之客之也

若不親食使大夫各以其爵朝服致之以侑幣如致饔無儐

注曰君不親食謂有疾及他故必致之不廢其禮致之必使同班敵者易以相親敬致禮於卿使卿致禮於大夫使大夫非必命數也無儐以已本宜往○疏曰饔餼之等不宜召賔故君使人致禮賔則儐使者此饗食之禮主君無故合速賔之來就主君入廟賔無儐禮今主君有故生致於賔亦無儐故云本宜往

致饗以酬幣亦如之

注曰酬幣享禮酬賔勸酒之幣也所用未開也禮幣束帛乘馬亦不是過也禮器曰琥璜爵蓋天子酬諸侯

大夫於賔壹饗壹食上介若食若饗

若不親饗則公作大夫致之以酬幣致食以侑幣注曰作使也大夫有故君必使其同爵者爲之致之列國之賔來榮辱之事君臣同之○疏曰此直言饗食不言燕其實亦有也昭二年左傳云韓宣子來聘宴於季氏傳無譏文明鄰國大夫有相燕之法

君使卿皮弁還玉於館

注曰玉圭也君子於玉比徳焉以之聘重禮也還之者徳不可取於人相切厲之義也皮弁者始以此服受之不敢不終也

賔皮弁襲迎於外門外不拜帥大夫以入

注曰迎之不拜示將去不純爲主也帥道也○疏曰上歸饔餼時賔拜迎

大夫升自西階鉤楹

注曰鉤楹由楹內將南面致命致命不東面以賔在下也必言鉤楹者賔在下嫌楹外也○疏曰上歸饔餼時大夫東面致命行聘時賔亦東面致命初行聘時在堂上楹內故今嫌在楹外也

賔自碑內聽命升自西階自左南面受圭退負右房而立

注曰聽命於下敬也自左南面右大夫且並受也必並受者若卿君前耳退爲大夫降逡遁○疏曰賔受受禮時公用束帛賔西階上聽命歸饔餼時賔阼階上聽命此時於下聽命故云敬也本國君前受圭璋時北面並受今還南面並受面位不同並受不異故云若卿君前退爲大夫降逡遁者以大夫降爲之逡遁而退因卽負右房南面而立大夫士直有東房西室天子諸侯左右房今或不在大夫廟而含於正客館故有右房也○朱先生曰或捨於大夫廟中則當退於堂之西北負室牖而立

大夫降中庭實降自碑內東面受上介於阼階東注曰大夫降出言中庭者爲賔降節也授於阼階東者欲親見賈人藏之也賔還阼階下西面立

上介出請賔迎大夫還璋如初入

注曰出請請事於外以入告也賔𨿽將去出入猶東惟升堂猶西階凡介之位未有攺也○疏曰明介猶在東方故上文授上介於阼階東也

賔禓迎大夫賄用束紡

注曰賄予人財之言也紡紡絲爲之今之也所以遺聘君相厚之至也○疏曰此未知何用之財不應在禮玉之上下有禮玉束帛報聘君之享物欲厚禮於彼故特加此紡是以鄭云厚之至也周禮內司服注素紗今之白防

禮玉束帛乘皮皆如還玉禮

注曰禮禮聘君也所以報享也亦言玉璧可知也疏曰上文聘賔行享之時束帛加璧束錦加琮今報享亦有璧琮致之

大夫出賔送不拜

公館賔

注曰爲賔將去親存送之厚殷勤且謝聘君之意也公朝服

賔辟

注曰不敢受主國君見已於此館也此亦不見言辟者君在廟門敬也凡君有事於諸臣之家車造廟門乃下○疏曰如卿大夫勞賔禮故云亦公食記云賔之乘車在大門外又曲禮云客車不入大門以此言之君車入大門矣大夫士有兩門入門東行則是廟門矣旣至廟門湏與賔行禮故云造廟門乃下也

上介聽命

注曰聽命於廟門中西面如相拜然也擯者毎贊君辭則曰敢不承命告於寡君之老

聘享夫人之聘享問大夫送賔公皆再拜

注曰拜此四事公東面拜擯者北面

公退賔從請命於朝

注曰賔從者實爲拜主君之館已也言請命者以己不見不敢斥尊者之意

公辭賔退

注曰辭其拜也退還館裝駕爲旦將發也周禮曰賔從拜辱於朝明日客拜禮賜遂行

賔三拜乘禽於朝訝聽之

注曰發去乃拜乘禽明已受賜大小無不識

遂行舍於郊

注曰始發且宿近郊

公使卿贈如覿幣

注曰贈送也

受於捨門外如受勞禮無儐

注曰不入無儐明去而宜有已也如受勞禮以贈勞同節○疏曰歸饔餼則入設而有儐矣

使下大夫贈上介亦如之使士贈眾介如其覿幣大夫親贈如其面幣無儐贈上介亦如之使人贈眾介如其面幣

士送至於竟

使者歸及郊請反命

注曰郊近郊也告郊人使請反命於君也必請之者以已久在外嫌有罪惡不可以入春秋時鄭伯惡其大夫髙克使之將兵逐而不納此蓋請而不得入

朝服再旜

注曰行時稅捨於此郊今還至此正其故行服以俟君命敬也

禳乃入

注曰禳祭名也爲行道累歷不祥禳之以除災凶

乃入陳幣於朝西上上賔之公幣私幣皆陳上介公幣陳他介皆否

注曰皆否者公幣私幣皆不陳此幣使者及介所得於彼國君卿大夫之贈賜也其或陳或不陳詳尊而略卑也其陳之及卿大夫處者待之如夕幣其禮於君者不陳上賔使者公幣君之賜也私幣卿大夫之幣也他介士介也言他容眾從者○疏曰賔之公幣有八郊勞幣一也禮賔幣二也致饔餼三也夫人歸禮幣四也侑食幣五也再饗幣六也夕幣七也贈侑幣八也皆用束錦故曰公幣賔之私幣略十有九主國三卿五大夫皆一食有侑幣饗有酬幣皆用束錦則是十有六又有三卿郊贈則十有九其上介公幣則有五致饔餼一也夫人致禮幣二也侑食幣三也饗酬幣四也郊贈幣五也降於賔者以其上介無郊勞幣入無禮賔幣又闕一饗幣故賔八上介五也上介私幣有十一主國三卿五大夫或饗或食不備要有其一則其幣八也又三卿皆有郊贈如其面幣通前則十一也若然聘君以幣問卿而其卿不見報聘君之幣者以其尊卑不敵若報之嫌其敵體故也○坡謂疏於卿致館云有束帛致之則此夕幣似指致館之幣何以名夕也對下厥明知致館或在夕也

束帛各加其庭實皮左

注曰不加於其皮上榮其多也

公南鄕鄕進使者使者執圭垂繅北面上介執璋屈繅立於其左

注曰此主於反命士介亦隨入並立東上

反命曰以君命聘於某君某君受幣於某宮某君再拜以享某君某君再拜宰自公左受玉

注曰亦於使者之東同面並受也不右使者由使也

受上介璋致命亦如之執賄幣以告曰某君使某子賄授宰

注曰某子若言髙子國子凡賜者所當以告君者上介取以授之賄幣在外也

禮玉亦如之

注曰亦執束帛加璧也告曰某君使某子禮宰受之士隨自後左士介受乘皮如初上介出取玉束帛士介後取皮也○疏曰士隨自後謂自士介後其在東上者不湏云自後其餘三人皆後乃得左之必左士介者取向東藏之便故也享時賔奉束帛加璧是介取以授賔明士介從取皮可知

執禮幣以盡言賜禮

注曰禮幣主國君初禮賔之幣也以盡言賜禮謂自此至於贈

公曰然而不善乎

注曰善其能使於四方

授上介幣再拜稽首

注曰拜公言也

公答再拜私幣不告君勞之

注曰勞之以道路勤苦

再拜稽首君答再拜若有獻則曰某君之賜也君其以賜乎上介徒以公賜告

注曰徒謂空手不執其幣

如上賔之禮君勞之再拜稽首君答拜勞士介亦如之注曰士介四人旅答壹拜又賤也○疏曰君勞上介上介再拜稽首君答拜不言再拜則君答上介一拜矣勞士亦如之不言皆則總答一拜矣答賔再拜答上介一拜介已賤矣士介四人共答一拜故云又賤也曲禮云君於士不答拜此以其新行反命而勞苦之故異於常也

君使宰賜使者幣使者再拜稽首

注曰以所陳幣賜之也禮臣子人賜之而必獻之君父不敢自私服也君父因以予之則拜受之如更受賜也旣拜宰以上幣授之

賜介介皆再拜稽首

注曰士介之幣皆載以造朝不陳之耳與上介同受賜命俱拜旣拜宰亦以上幣授上介

乃退介皆送至於使者之門

注曰將行俟於門反又送於門與尊長出入之禮也

乃退揖

注曰揖別也

使者拜其辱

注曰隨謝之也再拜上介三拜士介

釋幣於門

注曰門大門也主於闑布席於闑西閾外東面設洗於門外東方其餘如初於禰時出於行入於門不兩告告所先見也

乃至於禰筵幾於室薦脯醢

注曰告反也薦進也

觴酒陳

注曰主人酌進奠一獻也言陳者將復有次也先薦後酌祭禮也行釋幣反釋奠略出謹入○疏曰不言奠而言陳以其下仍有室老及士獻以備三獻故言陳陳有次第之言也

席於阼

注曰爲酢主人也酢主人者祝取爵酌不酢於室異於祭○疏曰特牲少牢皆於室內戶東西面受酢此乃於外行來告反故在酢不在室祭時有屍屍飲卒爵以屍爵酢主人人此告祭無屍故別取爵酢主人亦異也

薦脯醢

注曰成酢禮也○疏曰特牲少牢主人受酢時皆席於戶內有薦俎此𨿽無俎亦薦脯醢於主人之前以成酢禮也

三獻

注曰室老亞獻士三獻也每獻奠輙取爵酌主人自酢也○疏曰正祭有屍三獻皆獻屍訖屍酢主人主婦賔長今此無屍皆自酢獨云主人者主人爲首正故舉前以包後

一人舉爵

注曰三獻禮成更起酒也主人奠之未舉也

獻從者

注曰家臣從行者也主人獻之勞之也皆升飲酒於西階上

行酬乃出

注曰主人舉奠酬從者下辯室老亦與焉

上介至亦如之

聘遭防入竟則遂也

注曰遭喪主國君薨也入竟則遂國君以國爲體士旣請事已入竟矣關人未告則反

不郊勞

注曰子未君也

不筵幾

注曰致命不於廟就屍柩於殯宮又不神之

不禮賔

注曰防降事也

主人畢歸禮

注曰賔所飲食不可廢也禮謂饔餼饗食

賔惟饔餼之受

注曰受正不受加也

不賄不禮玉不贈

注曰喪殺禮爲之不備

遭夫人世子之防君不受使大夫受於廟其他如遭君防

注曰夫人世子死君爲喪主使大夫受聘禮不以凶接吉也其他謂所降

遭喪將命於大夫主人長衣練冠以受

注曰遭喪謂主國君薨夫人世子死也此三者皆大夫攝主人長衣素純布衣也去衰易冠不以純凶接純吉也吉時在裏爲中衣中衣長衣繼皆掩尺表之曰深衣純袂寸半耳君防不言使大夫受子未君無使臣義也

聘君若薨於後入竟則遂

注曰旣接於主國君也

赴者未至則哭於巷衰於館

注曰未至謂赴告主國君者也哭於巷者哭於巷門未可爲位也衰於館未可以凶服出見人其聘享之事自若吉也

受禮

注曰受饔餼也

不受饗食

注曰亦不受加

赴者至則衰而出

注曰禮爲鄰國闕於是可以凶服將事也○疏曰凶服將事者謂主人所歸禮則賔可以凶服受之其正行聘享則著吉服矣故雜記云執玉不麻是也

惟稍受之

注曰稍稟食也○疏曰從者多不可闕以其稍稍給之故謂米稟爲稍

歸執圭復命於殯升自西階不升堂

注曰復命於殯者臣子之於君父存亡同

子卽位不哭

注曰將有告請之事宜淸淨也不言世子者君薨也諸臣待之亦皆如朝夕哭位

辯復命如聘

注曰自陳幣至於上介以公賜告無勞

子臣皆哭

注曰使者旣復命子與羣臣皆哭

與介入北鄕哭

注曰北鄕哭新至別於朝夕

出袒括髮

注曰悲哀變於外臣也○疏曰案奔防云至於家入門左升自西階東面哭括髮袒於殯東是於內者子故也此使者出門袒括髮變於外者臣故也

入門右卽位踴

注曰從臣位自哭至踴如奔防禮○疏曰案奔防云袒括髮於西階東卽位踴襲絰於序東此門外袒括髮入門右卽位踴亦當襲絰於序東故鄭云自哭至踴如奔防禮也

若有私防則哭於館衰而居不饗食

注曰私防謂其父母也哭於館衰而居不敢以私防自聞於主國凶服於君之吉使春秋傳曰大夫以君命出聞防徐行而不反○疏曰服衰居館行聘享則吉服

歸使眾介先衰而從之

注曰已有齊斬之服不忍顯然趍於往來其在道路使介居前歸又請反命已猶徐行隨之君納之乃朝服旣反命出公門釋服哭而歸其他如奔防之禮吉時道路深衣○疏曰朝服反命出門去朝服還服吉時深衣三日成服乃去之

賔入竟而死遂也主人爲之具而殯

注曰具謂始死至殯所當用

介攝其命

注曰爲致聘享之禮也初時上介接聞命

君弔介爲主人

注曰𨿽有臣子親姻猶不爲主人以介與賔並命於君尊也○疏曰古者賔聘家臣適子皆從行是以延陵季子聘於齊其子死葬於嬴博之間

主人歸禮幣必以用

注曰當中奠贈諸防具之用不必如賔禮○疏曰當中奠贈者解經中小斂大斂之用諸防具之用者具爲襲與小斂大斂解經幣云不必如賔禮者不必如致飱饔之禮束紡皮帛之類不堪防者之用故也

介受賔禮無辭也

注曰介受主國賔已之禮無所辭也以其當陳之以反命也有賔防嫌其辭之

不饗食歸介復命柩止於門外

注曰門外大門外也必以柩造朝達其忠也

介卒復命出奉柩送之君弔卒殯

注曰卒殯成節乃去○疏曰卒復命謂復命訖殯防之大節卒殯而後君與介乃去

若大夫介卒亦如之

注曰不言上介者小聘上介士也

士介死爲之棺斂之

注曰不具他衣物也自以時服也

君不弔焉

注曰主國君使人弔不親往

若賔死未將命則旣斂於棺造於朝介將命

注曰未將命謂俟間之後也以柩造朝以已至朝志在達君命

若介死歸復命惟上介造於朝若介死𨿽士介賔旣復命往卒殯乃歸

注曰往謂送柩

小聘曰問不享有獻不及夫人主人不筵幾不禮面不升不郊勞

注曰記貶於聘所以爲小也獻私獻也面猶覿也○疏曰不享者謂不以束帛加璧獻國所有不禮者聘訖不以齊酒禮賔面不升者謂私覿庭中受之不升堂

其禮如爲介三介

注曰如爲介如爲大聘上介○疏曰其禮如爲介如上文卿聘之時爲介者所得之禮也三介者行禮惟有三介

記久無事則聘焉

注曰事謂盟防之屬

若有故則卒聘束帛加書將命百名以上書於策不及百名書於方

注曰故謂災患及時事相告請也名書文也今謂之字策簡也方版也○疏曰簡據一片策是眾簡相連

主人使人與客讀諸門外

注曰受其意旣聘享賔出而讀之讀之不於內者人稠處嚴不得審悉主人國君也人內史也書必璽之

客將歸使大夫以其束帛反命於館

注曰爲書報也○疏曰爲此書報上有故之事

明日君館之

注曰旣報館之書問尙疾○疏曰昨日爲書報之今日始就館送客故云書問尙疾

旣受行出遂見宰問防日之資

注曰資行用也君臣謀宻未知所之逺近○朱先生曰言與宰計度資費之多寡也注言未知所之非是

使者旣受行日朝同位

出祖釋軷祭酒脯乃飲酒於其側

注曰祖始也旣受聘享之禮行出國門止陳車騎釋酒脯之奠於軷爲行始也詩傳曰軷道祭也道路以險阻爲難是以委土爲山或伏牲具上使者爲軷祭酒脯祈告也卿大夫處者於是餞之飲酒於其側禮畢乘車轢之而遂行舍於近郊矣其牲犬羊可也○疏曰凡道路之神有二在國內釋幣於行者謂平適道路之神出國門釋奠於軷者謂山行道路之神云或伏牲其上者周禮犬人掌供犬牲伏瘞亦如之詩云取羝以軷犬羊用其一未必並用人君有牲大夫無牲直用酒脯

所以朝天子圭與繅皆九寸剡上寸半厚半寸博三寸繅三采六等朱白蒼

注曰圭所執以爲瑞節也剡上象天圓地方也雜采曰繅以韋衣木板飭以三色再就所以薦玉重愼也九寸上公之圭也○疏曰周禮大宗伯云以玉作六瑞亦云王執鎭圭云云是以其圭爲瑞又案周禮掌節有玉節之節卽是節與瑞別矣今此云瑞節但連言節者案節不得言瑞瑞亦皆節信故連言節也雜記云圭剡上左右各寸半尊卑同之惟長短依命數不同凡言繅者皆象水艸之文天子五采公伯三采子男二采木板大小如玉○朱先生曰按雜記疏引此謂云三采六等朱白蒼朱白蒼重云朱白蒼是一采謂二等相間而爲六等也今按上記只有朱白蒼三字而此所引乃重有之不知何時傳寫之誤失此三字又云諸侯三采則六等頫聘二采則四等天子五采則十等其說詳明並著於此

問諸侯朱綠繅八寸

注曰二等再就降於天子也

皆纁系長尺絢組

注曰采成文曰絢系無事則以系玉因以爲飭皆用五采組上以下以絳爲地

問大夫之幣俟於郊爲肆又賫皮馬

注曰肆猶陳列也賫猶付也使者旣受命宰夫載問大夫之禮待於郊陳之爲行列至則以付之也使者初行舍於近郊幣云肆馬云賫因其宜亦互文也不於朝付之者辟君禮也必陳列之者不夕也

辭無常孫而說

注曰孫順也大夫使受命不受辭辭必順且說

辭多則史少則不達

注曰史謂策祝

辭苟足以達義之至也

辭曰非禮也敢對曰非禮也敢

注曰辭辭不受也對答問也二者皆卒曰敢言不敢也○疏曰辭謂賔辭主人答謂賔答主人介則在傍曰非禮也敢○朱先生曰今本下句末有辭字注無復出辭字張淳識誤曰以注疏考之當減經以還注今從之

卿館於大夫大夫館於士士館於工商

注曰館者必於廟不館於敵者之廟爲大尊也自官師以上有廟有寢工商則寢而已○疏曰曽子問云公館與公所爲曰公館鄭注云公館若今縣官宮也彼是正客館若朝聘使少則皆於正客館若使多則有在大夫廟○朱先生曰按疏引曽子問之文如此而下經還玉賔負右房而立是不必於廟也明矣當從疏說

管人爲客三日具沐五日具浴

注曰管人掌客館者也客謂使者下及士介也

飱不致

注曰不以束帛致命艸次饌飱具輕

賔不拜

注曰以不致命

沐浴而食之

注曰自潔淸尊主國君賜也記此重者沐浴可知陸佃曰飱不致者設之而已

卿大夫訝大夫士訝士皆有訝

注曰卿使者大夫上介也士眾介也訝主國迎待賔者○疏曰大聘使卿主人使大夫訝小聘使大夫主人使士訝謂初行聘及享食燕皆迎之

賔卽館訝將公命

注曰使已迎待之命○疏曰掌訝職云賔入館次於捨門外待事於客注云次如今官府門外更衣處待事於客通其所求索將公命有事通傳於君

又見之以其摯

注曰又復也復以私禮見者訝將捨於賔館之外宜相親也大夫訝者執鴈士訝者執雉

賔旣將公事復見訝以其摯

注曰旣已也公事聘享問大夫復報也使者及上介執鴈羣介報雉各以見其訝○疏曰訝者卿以摯私見已今還私以摯報見之知使者及上介同執鴈不執羔者見上文主國卿大夫勞賔同用鴈故知各以見其訝者謂使者見大夫之訝者上介見士之訝者士介亦見士訝者

凡四器者惟其所寶以聘可也

注曰言國獨以此爲寶也四器謂圭璋璧琮

宗人授次次以帷少退於君之次

注曰主國之門外諸侯及卿大夫之所使者次位皆有常處○疏曰上公九十步侯伯七十步子男五十步使其臣聘使大聘小聘又各降二等其次皆依其步數就西方而置之未行禮之時止於其中將行禮乃出○朱先生曰案周禮幕人掌相防共惟幕掌次掌張幕此宗人字恐誤

上介執圭如重授賔

注曰此在主君廟門外上介屈繅授賔之容

賔入門皇升堂讓將授志趨

注曰皇自莊盛也讓謂舉手平衡也志猶念也念趨謂審行步也孔子之執圭鞠躬如也如不勝上如揖下如授勃如戰色足蹜蹜如有循

授如爭承下如送君還而後退

注曰授玉之時如與人爭接取物恐失隊也聘享毎訖君實不送而賔之敬如君送然退謂出廟門要行後事非出大門也

下階發气怡焉再三舉足又趨

注曰發气捨息也再三舉足自安定乃復趨也至此云舉足則志趨捲豚而行也孔子升堂鞠躬如也屏气似不息者出降一等逞顏色怡怡如也沒階趨進翼如也○疏曰云至此舉足則志趨捲豚而行也者是釋志趨爲徐趨此舉足爲疾趨也○朱先生曰趨進進字衍捲轉也豚之言若有循義見曲禮

及門正焉

注曰容色復故此皆心變見於威儀

執圭入門鞠恭焉如恐失之

注曰記異說也

及享發气焉盈容

注曰發气舍气也孔子之於享禮有容色

眾介北面蹌焉

注曰容貎舒掦○疏曰此謂賔行聘眾介從入門左北面曲禮云大夫齊齊士蹌蹌

私覿愉愉焉

注曰容貎和敬○疏曰享時盈容舒於聘時之戰色私覿又舒於盈容

出如舒鴈

注曰威儀自然而有行列舒鴈鵝也○疏曰出廟門之外又舒於愉愉也

皇且行入門主敬升堂主愼

注曰復記執玉異說

凡庭實隨入左先皮馬相間可也

注曰隨入不並行也間猶代也土物有宜君子不以所無爲禮畜獸同類可以相代○疏曰云左先者以皮馬以四爲禮北面以西頭爲上故左先入陳也

賔之幣惟馬出從

注曰馬出從從廐也餘物皆東藏之內府○疏曰若有皮之國用皮則不出亦從餘物東藏也

多貨則傷於徳

注曰貨天地所化生謂玉也君子於玉比徳焉朝聘之禮以爲瑞節重禮也多之則是主於貨傷敗其爲徳

幣美則沒禮

注曰幣人所造成以自覆幣謂束帛也愛之斯欲衣食之君子之情也是以享用幣所以副忠信美之則是主於幣而禮之本意不見也

賄在聘於賄

注曰於讀曰爲言當視賔之聘禮而爲之財也若苟丰之是又傷財也

凡執玉無借者襲

注曰借謂繅也繅所以緼借玉○疏曰凡繅借有二種若以木爲中乾施五采三采者此繅常有不得云無借今此云無借者襲據尺絢組繅借而言○陳詳道曰玉有以繅爲之借有以束帛爲之借有借則裼無借則襲特施於束帛而已聘則賔襲執圭公襲受玉及享則賔裼奉束帛加璧蓋聘特用玉而其禮嚴享借以帛而其禮殺此襲裼所以不同先儒以垂繅爲有借屈繅爲無借非也○陸佃曰無借君圭璋特是也經言繅又別言借則借非繅著矣借若帛錦之類所云公降襲受玉於中堂此無借之玉也卽束帛加璧裼矣○楊氏曰案繅有二種賈疏已詳然言繅又言借者承玉系玉二種皆承借玉之義故言借也但借字又有一義曲禮云執玉其有借者則裼無借者則襲所謂無借謂圭璋特達不加束帛當執圭璋之時其人則襲也所謂有借者謂璧琮加於束帛之當執璧琮之時其人則裼也曲禮所云專指圭璋特而襲璧琮加束帛而裼一條言之先儒乃以執圭而垂繅焉有借執圭而屈繅爲無借此則不然當以陳氏陸氏之說爲是竊詳經文裼襲是一事垂繅屈繅又別是一事不容混合爲一說蓋圭聘禮之重也主賔受玉於中堂與東楹之間禮之正也方其授於賈人授於上介皆擬行之禮及贊禮者之事故辧垂屈以彰其文主賔受玉於中堂與東楹之間爲禮之正故辧裼襲以致其敬及歸反命又於君前以垂屈爲文而不以裼襲爲禮豈非玉爲聘禮設反命亦非禮之正乎兩義不同各有其宜

禮不拜至

注曰以賔不於是始至○疏曰前者請行禮賔言俟間故今不是始至也

醴尊於東箱瓦大一有丰

注曰瓦大瓦尊丰承尊器如豆而卑

薦脯五膱祭半膱橫之

注曰膱脯如版然者或謂之脡皆取直貎焉

祭醴再扱始扱一祭卒再祭

卒謂後扱

主人之庭實則主人遂以出賔之士訝受之

注曰此謂餘三馬也左馬賔執以出矣士士介從者○疏曰賔執左馬以出三馬在後主人從者牽之遂從賔以出於門外賔之士介迎受之

旣覿賔若私獻奉獻將命

注曰時有珍異之物或賔奉之所以自序尊敬也猶以君命致之

擯者入告出禮辭

注曰辭其獻也

賔東面坐奠獻再拜稽首

注曰送獻不入者奉物禮也

擯者東面坐取獻舉以入告出禮請受

注曰東面坐取獻者以宜並受也其取之由賔南而自後右客也○疏曰擯者從門東適南方西行於賔北東面坐取幣入告於君及出一請於賔而受之擯者與賔敵故云宜並受也

賔固辭公答再拜

注曰拜受於賔也固亦衍字

擯者立於閾外以相拜賔辟

注曰相贊也

擯者授宰夫於中庭

注曰東藏之旣乃介覿

若兄弟之國則問夫人

注曰兄弟謂同姓若婚姻甥舅有親者問猶遺也謂獻也不言獻者變於君也非兄弟獻不及夫人

若君不見

注曰君有疾若他故不見使者

使大夫受

注曰受聘享也大夫上卿也

自下聼命自西階升受負右房而立賔降亦降

注曰此儀如還圭然而賔大夫易處耳○疏曰彼賔自大夫左受之此大夫於賔左受之此爲易處耳

不禮

注曰辟正主也

幣之所及皆勞不釋服

注曰以與賔接於君所賔又請有事於已不可以不速也所不及者下大夫未嘗使者也不勞者以先是賔請有事於已同類旣聞彼爲禮所及則已往有歉也所以知及不及者賔請有事固曰某子某子

賜饔惟羮飪筮一屍若昭若穆

注曰羮飪謂飪一牢也肉謂之羮惟是祭其先大禮之盛者也筮屍若昭若穆容父在父在則祭祖父卒則祭禰腥餼不祭則士介不祭也○疏曰古者天子諸侯行載廟木主大夫𨿽無木主亦以幣帛主其神是以受主國饔餼故筮尸祭然後食之

僕爲祝祝曰孝孫某孝子某薦嘉禮於皇祖某甫皇考某子

注曰僕爲祝者大夫之臣攝官也○疏曰大夫使僕攝祝則本無祝官

如饋食之禮

注曰如少牢饋食之禮不言少牢今以大牢也○疏曰少牢禮有尊俎籩豆鼎惇之數陳設之儀陰厭陽厭之禮九飯三獻之法上大夫又有正祭於室儐屍於堂此等皆宜有之至於致爵加爵及獻兄弟弟子等固當略之矣

假器於大夫

注曰不敢以君之器爲祭器

朌肉及庾車

注曰朌猶賦也廋庾人也車巾車也二人掌視車馬之官也賦及之明辯也○疏曰此謂祭訖歸胙所及庾人巾車見周禮

聘日致饔明日問大夫

注曰不以殘日問人崇敬也

夕夫人歸禮

注曰與君異日下之也

旣致饔旬而稍宰夫始歸乘禽日如其饔餼之數注曰稍稟食也乘謂乘行之禽也謂雁鶩之屬○疏曰賔客之道十日爲正行聘禮旣訖合歸一旬之後或逢凶變或主人畱之不得時反卽有稍禮

士中日則二雙

注曰中猶間也

凡獻執一雙委其餘於面

注曰執一雙以將命也面前也其受之也上介受以入告之士舉其餘從之賔不辭拜受於庭上介執之以相拜於門中乃入授○上介受亦如之士介拜受於門外

禽羞俶獻比

注曰比放也其致之禮如乘禽也禽羞謂成熟有成和者俶獻四時珍美新物也俶始也言其始可獻也聘義謂之時賜

歸大禮之日旣受饔餼請觀

注曰聘於是國欲見宗廟之好百官之富若尢尊大之焉

訝帥之自下門入

注曰帥猶道也自下門外入遊觀非正也

各以其爵朝服

注曰此句宜在凡致禮下

士無饔無饔者無儐

注曰謂歸餼也

大夫不敢辭君初爲之辭矣

注曰此句宜在明日問大夫之下○疏曰賔聘享訖出大門請有事於大夫君禮辭許是君初爲之辭故卿不辭也

凡致禮皆用其饗之加籩豆

注曰其其賔與上介也加籩豆謂其實也亦實於罋筐饗禮今亡

無饔者無饗禮

注曰士介無享禮

凡餼大夫黍粱稷筐五斛

注曰謂大夫餼賔上介也器寡而大略○疏曰君歸饔餼於賔與大夫介筥米小而多者是尊者所致以多器爲榮今大夫致禮於賔介器寡而大是略之於卑也

旣將公事賔請歸

注曰事畢請歸不敢自專謙也

凡賔拜於朝訝聼之

注曰拜拜賜也

燕則上介爲賔賔爲苟敬

注曰饗食君親爲主尊賔也燕私樂之禮崇恩殺敬也賔不欲主君復舉禮事禮已於是辭爲賔君聽之從諸公之席命爲苟敬苟敬者主人所以小敬也更降迎其介以爲賔亦大夫也𨿽爲賔猶卑於君君則不與亢禮也主人所以致敬者自敵以上○疏曰阼階西近主爲位諸公坐位故云小敬對戶牖南面爲大敬

宰夫獻

注曰爲主人代公獻

無行則重賄反幣

注曰無行謂獨來復無所之也必重其賄與反幣者使者歸以得禮多爲榮所以盈聘君之意也反幣謂禮玉束帛乘皮所以報聘君之享禮也昔秦康公使西乞術聘於魯辭孫而說襄仲曰不有君子其能國乎厚賄之此謂重賄反幣者也

曰子以君命在寡君寡君拜君命之辱

注曰此贊君拜聘享辭也在存也○疏曰此及下三經卽上經云公館賔賔辟上介聼命聘享夫人之聘享問大夫送賔公皆再拜注云拜此四事彼見其拜此見其贊辭也

君以社稷故在寡小君拜

注曰此贊拜夫人聘享辭也言君以社稷故者夫人與君體敵不敢當其惠也其卒亦曰寡君拜命之辱

又拜送

注曰拜送賔也其辭蓋云子將有行寡君敢拜送此宜承上君館之下

君貺寡君延及二三老拜

注曰此贊拜問大夫之辭貺賜也大夫曰老

賔於館堂楹間釋四皮束帛賔不致主人不拜

注曰賔將遂去是館畱禮以禮主人所以謝之不致不拜不以將別崇新敬也

大夫來使無罪饗之

注曰樂與嘉賔爲禮

過則餼之

注曰餼之生致其牢禮也其致之辭不云君之有故耳聘義曰使者聘而誤主君不親饗食所以愧厲之也不言罪者罪將執之

其介爲介

注曰饗賔有介者賔尊行敵禮也

有大客後至則先客不饗食致之

注曰卑不與尊齊禮

惟大聘有幾筵

注曰謂受聘享時也小聘輕𨿽受於廟不爲神位

十斗曰斛十六斗曰防十防曰秉

注曰秉十六斛今江淮之開量名有爲防者今八防爲逾

二百四十斗

注曰謂一車之米秉有五防

四秉曰筥

注曰此秉謂刈禾盈手之秉也筥穧名也若今萊陽之間刈稻聚把有名爲筥者詩云彼有遺秉又云此有不斂穧

十筥曰稯十稯曰秅四百秉爲一秅

注曰一車之禾三秅爲千二百秉三百筥三十稯也古文稯作緵

儀禮述注卷八﹤經部﹐禮類﹐儀禮之屬﹐儀禮述注﹥

欽定四庫全書

儀禮述注卷九

安溪李光坡撰

公食大夫禮第九

鄭目錄曰主國君以禮食小聘大夫之禮○疏曰下文云六豆六簋又設庶饈十六豆此是下大夫小聘之禮下乃別云上大夫八豆八簋庶饈二十豆是食上大夫之法若然聘禮據侯伯之大聘此篇據小聘大夫者周公設經互見爲義又此篇魚腸胃倫膚皆七亦下大夫之禮若上大夫則若九若十一公食於五禮屬嘉禮

公食大夫之禮

使大夫戒各以其爵

注曰戒猶告也告之必使同班敵者易以相親敬

上介出請入告

注曰問所以爲來事

三辭

注曰爲旣先受賜不敢當

賔出拜辱

注曰拜使者屈辱來迎已

大夫不答拜將命

注曰不答拜爲人使也將猶致也

賔再拜稽首

注曰受命

大夫還

注曰復於君

賔不拜送遂從之

注曰不拜送者爲從之不終事

賔朝服卽位於大門外如聘

注曰於是朝服則初時端如聘亦入於次俟○疏曰在館拜戒卽端今入次乃著朝服

卽位具

注曰主人也擯者俟君於大門外卿大夫士序及宰夫具其饌物皆於廟門之外

羮定

注曰肉謂之羮定猶熟也著之者下以爲節

甸人陳鼎七當門南面西上設扄鼏鼏若束若編注曰七鼎一大牢也甸人冡宰之屬兼亨人者南面西上以其爲賔統於外也扄鼎扛所以舉之者也凡鼎鼐蓋以茅爲之長則束本短則編其中央○疏曰此亦一大牢而七鼎者食禮輕無鮮魚鮮脂

設洗如饗

注曰必如饗者先饗後食如其近者也饗禮亡燕禮則設洗於阼階東南

小臣具盤匜在東堂下

注曰爲公盥也公尊不就洗小臣於小賔客饗食掌正君服位

宰夫設筵加席幾

注曰設筵於戶西南面而左幾公不賔至授幾者親設湆爵可以略此

無尊

注曰主於食不獻酬

飲酒漿飲俟於東房

注曰飲酒淸酒也漿飲酨漿也其俟奠於豊上也飲酒先言飲明非獻酬之酒也漿飲先言漿別於六飲也○疏曰酨之言載以其汁滓相載故云酨飲酒先言飲此擬酳口異於獻酬酒六飲爲渇而飲此漿爲酳口故異之

凡宰夫之具饌於東房

注曰凡非一也飲酒之具宰夫所掌也酒漿不在凡中者𨿽無尊猶嫌在堂

公如賔服迎賔於大門內

注曰不出大門降於國君

大夫納賔

注曰大夫謂上擯也納賔以公命

賔入門左公再拜賔辟再拜稽首

注曰左西方賔位也辟逡遁不敢當君拜也

公揖入賔從

注曰揖入道之

及庿門公揖入

注曰庿禰庿也

賔入三揖

注曰每曲揖及當碑揖相人偶

至於階三讓

注曰讓先升

公升二等賔升

注曰逺下人君○疏曰亦取君行一臣行二之義也

大夫立於東夾南西面北上

注曰東夾南東西節也取節於夾明東於堂○疏曰此主國卿大夫立位序西爲正堂序東有夾室立於夾室之南是東於堂也

士立於門東北面西上

注曰統於門者非其正位辟賔在此○疏曰燕禮大射士在西方東面北上不統於門今統於門者以賔在門西辟賔在此非正位故也

小臣東堂下南面西上宰東夾北西面南上

注曰宰宰夫之屬也

內官之士在宰東北西面南上

注曰夫人之官內宰之屬自卿大夫至此不先卽位從君而入者明助君饗食賔自無事

介門西北面西上

注曰西上自統於賔也然則承擯以下立於士西少進東上○疏曰不言上擯者上擯有事其位不定故不言

公當楣北鄕至再拜賔降也公再拜

注曰楣謂之梁至再拜者興禮俟賔嘉其來也公再拜賔降矣○疏曰至再拜者公方一拜賔卽降公再拜者賔降後又一拜本當再拜故皆以再拜言之

賔西階東北面答拜

注曰西階東少就主君敬也

擯者辭

注曰辭拜於下

拜也公降一等辭曰寡君從子𨿽將拜興也

注曰賔降再拜公降擯者釋辭矣賔猶降終其再拜稽首興起也

賔栗階升不拜

注曰自以已拜也栗實栗也不拾級連步趨主國君之命不拾級而下曰辵

命之成拜階上北面再拜稽首

注曰賔降拜主君辭之賔𨿽終拜於主君之意猶爲不成○疏曰賔終拜於下盡臣之禮爲成拜而主君之意猶以爲不成故命之升成拜賔遂主君之意故命之升成拜賔遂主君之意故升更拜也

士舉鼎去鼏於外次入陳鼎於碑南南面西上右人抽扄坐奠於鼎西南順出自鼎西左人待載

注曰入由東出由西明爲賔也○疏曰次入謂序入也

雍人以俎入陳於鼎南旅人南面加匕於鼎退

注曰旅人雍人之屬旅食者也雍人言入旅人言退文互相備也出入之由亦如舉鼎者匕爼每器一人諸侯官多也

大夫長盥洗東南西面北上序進盥退者與進者交於前卒盥序進南面匕

注曰長以長幼也序猶更也前洗南

載者西面

注曰載者左人亦序自鼎東西面於其前大夫匕則載之○疏曰待載時在鼎東南面今大夫鼎北面南匕之左人當載故序自鼎東西面爼當鼎南則載者在鼎南稍東

魚臘飪

注曰飪熟也食禮宜熟饗有腥者

載體進奏

注曰體謂牲與臘也奏謂皮膚之理也進其理本在前下大夫體七个○疏曰進其理本在前者此謂生人食法故進本本謂近上者若祭祀則進末故少牢云進下鄭云變於食生是也

魚七縮爼寢右

注曰右首也寢右進鬐也幹魚進腴多骨鯁○疏曰縮縱也魚在爼爲縱於人亦橫賔在戶牖之間南面爼則東西陳之魚在爼首在右腹腴向南鬐脊也進脊在北向賔是取脊小骨鯁者以優賔也若祭祀則進腴以鬼神尙气腴者气之所聚故少牢進腴是也

腸胃七同俎

注曰以其同類也不異其牛羊腴賤也此爼實凡二十八○疏曰牛羊同是畜類又其腹腴賤故略之同爼也牛羊各有腸胃腸胃各七四七二十八也但此腸胃與牲或同鼎同爼或別鼎別爼何者據此下文七鼎腸胃與牲別鼎別爼是其正法取其鼎爼奇也少牢五爼腸胃與牲同鼎者以其有鮮獸若腸胃別鼎則六不得奇故並腸胃與牲同鼎有司徹亦然

倫膚七

注曰倫理也謂精理滑脃者○疏曰倫膚謂豕之皮革爲之

腸胃膚皆橫諸爼垂之

注曰順其在牲之性也腸胃垂及爼拒

大夫旣匕匕奠於鼎逆退復位

注曰事畢宜由便也士匕載者又待設爼

公降盥

注曰將設醬

賔降公辭

注曰辭其從已

卒盥公壹揖壹讓公升賔升

注曰揖讓皆壹殺於初

宰夫自東房授醯醬

注曰授授公也醯醬以醯和醬

公設之

注曰以其爲饌本

賔辭北面坐遷而東遷所

注曰東遷所奠之東側其故處○疏曰君設當席中故東遷之辟君設處側近也近其故處

公立於序內西鄕

注曰不立阼階上示親饌

賔立於階西疑立

注曰不立階上以主君離阼也疑正立也自定之貎

宰夫自東房薦豆六設於醬東西上韭菹以東醓醢昌本昌本南麋臡以西菁菹鹿臡

注曰醓醢醢有醓昌本昌蒲本菹也醢有骨謂之臡菁蓂菁菹也

士設爼於豆南西上牛羊豕魚在牛南臘腸胃亞之注曰亞次也不言防錯爼尊

膚以爲特

注曰直豕與腸胃東也特膚者出下牲賤

旅人取匕甸人舉鼎順出奠於其所

注曰以其空也其所謂當門○疏曰前旅人以匕入加於鼎退出今還使之取匕前士舉鼎入今不使士舉鼎出者以其士載訖遂設爼於賔前事未畢故甸人舉鼎而出也

宰夫設黍稷六簋於爼西二以並東北上黍當牛爼其西稷錯以終南陳

注曰並並也

大羮湇不和實於鐙宰右執鐙左執蓋由門入升自阼階盡階不升堂授公以蓋降出入反位

注曰大羮湇煮肉汁也大古之羮不和無鹽菜瓦豆謂之鐙宰謂大宰宰夫之長也有蓋者饌自外入爲風塵

公設之於醬西賔辭坐遷之

注曰亦東遷所

宰夫設鉶四於豆西東上牛以西羊羊南豕豕以東牛注曰鉶和羮之器○疏曰羮在鉶言之謂之鉶羮據器言之謂之鉶鼎正鼎之後設之謂之陪鼎入庶羞言之謂之羞鼎其實一也

飲酒實於觶加於丰

注曰丰所以承觶者也如豆而卑

宰夫右執觶左執丰進設於豆東

注曰食有酒者優賔也設於豆東不舉也燕禮記曰凡奠者於左○疏曰按下文宰夫執漿飲賔興受惟用漿酳口不用酒今主人猶設之是優賔也此酒不用故奠於豆東○楊氏曰按上文飲酒漿飲俟於東房疏云酒漿皆以酳口此又云漿以酳口不用酒今主人猶設之所以優賔兩說抵牾不同又按下文祭飲酒於上豆之間魚臘醬湆不祭夫魚臘醬湆不祭而祭飲酒則知酒以優賔但賔不舉爾豈酳口之物哉當以優賔之義爲正

宰夫東面坐啟簋防各卻於其西

注曰防簋蓋也亦一一合卻之各當其簋之西

贊者負東房南面告具於公

注曰負東房負房戶而立也南面者欲得鄕公與賔也

公再拜揖食

注曰再拜拜賔饌具

賔降拜

注曰答公拜

公辭賔升再拜稽首

注曰不言成拜降未拜

賔升席坐取韭菹以辯擩於醢上豆之間祭

注曰擩猶染也

贊者東面坐取黍實於左手辯又取稷辯反於右手興以授賔賔祭之

注曰取授以右手便也賔亦興受坐祭之於豆祭也獨云贊興優賔也少儀曰受立授立不坐○疏曰此所授者皆謂逺賔者故菹醢及鉶皆不授以其近賔取之易故不言按曲禮云殽之序辯祭之故知𨿽不授亦祭可知也

三牲之肺不離贊者辯取之壹以授賔

注曰肺不離者刌之也不言刌刌則祭肺也此舉肺不離而刌之便賔祭也祭離肺者絕肺祭也壹猶稍也

賔興受坐祭

注曰於是云賔興受坐祭重牲也賔亦每肺興受祭於豆祭

捝手扱上鉶以柶辯擩之上鉶之間祭

注曰扱以柶扱其鉶菜也捝拭也拭以巾

祭飲酒於上豆之間魚臘醬湇不祭

注曰不祭者非食物之盛者○疏曰此不祭者以在正饌之內有三牲之體魚臘醬湆非盛者故不祭也若入庶羞則祭之故下文云士羞庶羞皆有大又云辯取庶羞之大興一以授賔賔受兼一祭之少儀云祭膴膴詁爲大魚肉之臠是亦祭之也

宰夫授公飯粱公設之於湆西賔北面辭坐遷之注曰旣告具矣而又設此殷勤之加也遷而西之以其東上也

公與賔皆復初位

注曰位序內階西

宰夫膳稻於粱西

注曰膳猶進也進稻粱者以簠

士羞庶羞皆有大蓋執豆如宰

注曰羞進也庶眾也進眾珍味可進者大以肥美者特爲臠所以祭也魚或謂之膴膴大也惟醢醬無大如宰如其進大羮湆右執豆左執蓋

先者反之

注曰反之者以其庶羞十六豆羞人不足故先至者反取之下文云先者一人升設於稻南其人不反則此云先者反之謂第二已下爲先者也

由門入升自西階

注曰庶羞多羞人不足則相授於階上復出取也

先者一人升設於稻南簋西間容人

注曰簋西黍稷西也必言稻南者明庶羞加不與正豆並也間容人者賔當從間往來也

旁四列西北上

注曰不統於正饌者𨿽加自是一禮是所謂羮胾中別○疏曰曲禮曰左殽右胾殽此謂之羮一也爲正饌胾謂切肉卽庶羞正饌東庶羞西間容人是中別

膷以東臐膮牛炙

注曰膷臐膮今時臛牛曰膷羊曰臐豕曰膮皆香美之名也

炙南醢以西牛胾醢牛鮨

注曰先設醢防之以次也內則爲鮨爲膾然則膾爲鮨

鮨南羊炙以東羊胾醢豕炙炙南醢以西豕胾芥醬魚膾

注曰芥醬芥實醬也內則曰膾春用蔥秋用芥

眾人騰羞者盡階不升堂授以蓋降出

注曰騰當作媵媵送也授授先者一人

贊者負東房告備於公

注曰復告庶羞具者以其異饌

贊升賔

注曰以公命命賔升席

賔坐席末取粱卽稻祭於醬湆間

注曰卽就也祭稻梁不於豆祭祭加宜於加○疏曰下文云賔三飯以湆醬注云食正饌也又云不以湆醬注云不復用正饌也則此湆醬是正饌而云加者以在正饌之上得以正饌爲本故名正饌其實是正饌之加故公親設之也

贊者北面坐辯取庶羞之大興一以授賔賔受兼壹祭之

注曰壹壹受之而兼一祭之庶羞輕也自祭之於膷臐之間以異饌也

賔降拜

注曰拜庶羞

公辭賔升再拜稽首公答再拜

賔北面自間坐左擁簋粱右執湆以降

注曰自間坐由兩饌之間也擁抱也必取粱者公所設也以之降者堂尊處欲食於階下然也

公辭賔西面坐奠於階西東面對西面坐取之栗階升北面反奠於其所降辭公

注曰奠而後對成其意也降辭公敬也必辭公者爲其尊而親臨已食侍食贊者之事

公許賔升公揖退於箱

注曰箱東夾之前俟事之處

擯者退負東塾而立

注曰無事

賔坐遂捲加席公不辭

注曰贊者以告公公聽之重來優賔○疏曰公旣在序外賔食在戶西若不告公公何以知之明知贊者告公也公來則勞賔不來則賔不勞故不來者所以優饒賔也

賔三飯以湇醬

注曰每飯歠湆以殽擩醬食正饌也三飯而止君子食不求飽不言其殽優賔○疏曰特牲少牢屍食時舉殽皆言次第此不言者任賔取之是優賔也

宰夫執觶漿飲與其丰以進

注曰此進潄也非爲卒食爲將有事緣賔意欲自潔淸

賔捝手興受

注曰受觶

宰夫設其丰於稻西

注曰酒在東漿在西是所謂左酒右漿

庭實設

注曰乘皮

賔坐祭遂飲奠於丰上

注曰飲潄

公受宰夫束帛以侑西鄕立

注曰束帛十端帛也侑猶勸也主國君以爲食賔殷勤之意未至復發幣以勸之欲用深安賔也西向立序內位也受束帛於序端

賔降筵北面

注曰以君將有命也北面於西階上

擯者進相幣

注曰爲君釋幣辭於賔

賔降辭幣升聽命

注曰降辭幣主國君又命之升聴命釋許辭

降拜

注曰當拜受幣

公辭賔升再拜稽首受幣當東楹北面

注曰主國君南面授之當東楹者欲得君行一臣行二也

退西楹西東面立

注曰俟主國君送幣也退不負序以將降

公壹拜賔降也公再拜

注曰賔不敢俟成拜

介逆出

注曰以賔事畢

賔北面揖執庭實以出

注曰揖執者示親受

公降立

注曰俟賔反

上介受賔幣從者訝受皮

注曰從者府史之屬訝迎也○疏曰此子男小聘使大夫士介一人而已此時已受賔幣故知訝受者非士介是府史之屬也

賔入門左沒霤北面再拜稽首

注曰便退則食禮未卒不退則嫌更入行拜若欲從此退

公辭

注曰止其拜使之卒食

揖讓如初升賔再拜稽首公答再拜

注曰賔拜拜主國君之厚意賔揖介入復位

賔降辭公如初

注曰將復食

賔升公揖退於箱賔卒食防飯三飲

注曰卒已也已食防飯三潄漿也防飯謂黍稷也此食黍稷則初時食稻粱○疏曰知防飯是黍稷者上文云宰夫東面坐啟簋防各卻於其西此云食防飯知是黍稷

不以醬湇

注曰不復用正饌也初時食加飯用正饌此食正飯用庶羞互相成也後言湆者湆或時後用○楊氏曰按注云初時食加飯謂食稻粱用正饌謂以殽擩醬食正饌也此食正飯謂食黍稷也但用庶羞則經無其文若可疑者據下文上大夫庶羞酒飲漿飲庶羞可也注云於食庶羞宰夫又設酒漿以之食庶羞可也以彼證此恐此食防飯有三飲亦食庶羞此注所以有互相成之義也

捝手興北面坐取粱與醬以降西面坐奠於階西注曰示親徹也不以出者非所當得又以已得侑幣

東面再拜稽首

注曰卒食拜也不北面者異於辭

公降再拜

注曰答之也不辭之使升堂明禮有終

介逆出賔出公送於大門內再拜賔不顧

注曰初來揖讓而退不顧退禮略也示難進易退之義

有司卷三牲之爼歸於賔館

注曰捲猶收也無遺之辭也歸爼者實於篚

魚臘不與

注曰不言腸胃膚在魚臘下不與可知

明日賔朝服拜賜於朝

注曰朝謂大門外

拜食與侑幣皆再拜稽首訝聴之

注曰受其言入告出報也此下大夫有士訝

上大夫八豆八簋六鉶九爼魚臘皆二爼

注曰記公食上大夫異於下大夫之數豆加葵菹蝸醢四四爲列爼加鮮魚鮮臘三三爲列無特○疏曰𨿽無特膚亦爲下

魚腸胃倫膚若九若十有一下大夫則若七若九注曰此以命數爲差也九謂再命者也十一謂三命者也七謂一命者也九或上或下者再命謂小國之卿次國之大夫也卿則曰上大夫則曰下大國之孤視子男○疏曰若然孤與子男同十三侯伯十五上公十七差次可知

庶羞東西毋過四列

注曰謂上下大夫也○疏曰言西東則上大夫南北五行矣

上大夫庶羞二十加於下大夫以雉兔鶉鴽

注曰鴽無母○疏曰爾雅作鴾母莊子云田防化爲鶉月令曰田防化爲鴽然則一物也

若不親食

注曰謂主國君有疾病若他故

使大夫各以其爵朝服以侑幣致之

注曰執幣以將命

豆實實於罋陳於楹外二以並北陳簋實實於筐陳於楹內兩楹間二以並南陳

注曰陳罋筐於楹間者象授受於堂中也南北相當以食饌同列耳罋北陳者變於食罋數如豆醢芥醬從焉筐米四

庶羞陳於碑內

注曰生魚也魚臘從焉上大夫加鮮魚鮮臘雉免鶉鴽不陳於堂辟正饌

庭實陳於碑外

注曰執乘皮者也不參分庭一在南者以言歸宜近內○疏曰庭實正法皆參分庭一在南而陳之故婚禮記云納徴執皮者參分庭一在南今云碑外繼碑而而言近北矣彼參分庭一在南陳之謂在主人之庭參分庭陳之擬與賔向外故近南此陳於客館擬與賔入內故鄭云以言歸宜近內

牛羊豕陳於門內西方東上

注曰爲其踐污館庭使近外

賔朝服以受如受饔禮

注曰朝服食禮輕也

無儐

注曰以已本宜往

明日賔朝服以拜賜於朝訝聴命

注曰賜亦謂食侑幣

大夫相食親戒速

注曰記異於君者也速召也先就告之歸具旣具復自召之

迎賔於門外拜至皆如饗拜

注曰饗大夫相饗之禮也

降盥受醬湆侑幣束錦也皆自阼階降堂授受者升一等

注曰皆者謂受醬受湆受幣也侑用束錦大夫文也降堂謂止階上

賔止也

注曰主人三降賔不從○疏曰主人降堂不至地故賔止不降也

賔執粱與湆之西序端

注曰不敢食於尊處

主人辭賔反之捲加席主人辭賔反之辭幣降一等主人從

注曰從辭賔降

受侑幣再拜稽首主人送幣亦然

注曰敵也○疏曰左氏哀十七年孟武伯曰非天子寡君無所稽首若然臣於君乃稽首平敵相於當頓首今言敵而稽首者以食禮相尊敬𨿽敵亦稽首與臣拜君同故也

辭於主人降一等主人從

注曰辭謂辭其臨已食

卒食徹於西序端

注曰亦親徹

東面再拜降出

注曰拜亦拜卒食

其他皆如公食大夫之禮

注曰其他謂豆數爼體陳設皆不異上陳但禮異者謂親戒速君則不親迎賔公不出此大夫出大門公受醬湇幣不降此大夫則降也公食大夫大夫降食於階下此言西序端上公食捲加席公不辭此則辭之皆是異也

若不親食則公作大夫朝服以侑幣致之

注曰作使也大夫有故君必使其同爵者爲之致禮列國之賔來榮辱之事君臣同

賔受於堂無儐

注曰與受君禮同

記不宿戒

注曰食禮輕也前期三日爲戒前期一日申戒爲宿

戒不速

注曰食賔之朝夙興戒之賔則從戒者而來不復召

不授幾

注曰異於聘禮禮賔時公親授幾也

無阼席

注曰公不坐

亨於門外東方

注曰必於門外者大夫之事也東方者主陽

司宮具幾與蒲筵常緇布純加萑席尋帛純皆捲自末

注曰司宮大宰之屬掌宮庿者也丈六尺曰常半常曰尋純緣也必長筵者以有左右饌也○疏曰賔在戶牖之間南面正饌在左庶羞在右𨿽不在席上皆陳於席前當席左右其間容人故必長筵也

宰夫筵出自東房

注曰筵本在房宰夫敷之也天子諸侯左右房

賔之乘車在大門外西方北面立

注曰賔車不入門廣敬也凡賔卽朝將至下行而後車還立於西方賔及位而止北面卿大夫之位當車前凡朝位賔主之間各以命數爲逺近之節也○疏曰大行人上公朝位賔主之間九十步侯伯七十步子男五十步又云凡諸侯之卿其禮各下其君二等以下及大夫士皆如之

鉶芼牛藿羊苦豕薇皆有滑

注曰藿豆葉也苦苦荼也滑堇荁之屬

贊者盥從爼升

注曰爼其所有事○疏曰豆亦從下升不言從豆升者贊者不佐祭豆直佐祭爼故云爼其所有事

簋有蓋冪

注曰稻粱將食乃設去防於房蓋以冪冪巾也

凡炙無醬

注曰已有咸和○疏曰云凡者欲觧儀禮一部之內牛羊豕炙皆無醬配之云已有咸和者若今人食炙然

上大夫蒲筵萑席其純皆如下大夫純

注曰謂三命大夫也孤爲賔則莞筵紛純加繅席畫純也

卿擯由下

注曰不升堂也○疏曰此謂上擯擯詔賔主升降周還之事故云不升堂

上贊下大夫也

注曰上謂堂上擯贊者事相近以佐上下爲名○疏曰案上經贊者告具於公而贊賔食故云上贊使下大夫爲之

上大夫庶羞酒飲漿飲庶羞可也

注曰於食庶羞宰夫又設酒漿以之食庶羞可也以優賔○疏曰復記此者欲見上大夫食加飯之時得兼食庶羞又食防飯及庶羞之時宰夫更設酒飲漿飲

拜食與侑幣皆再拜稽首

注曰嫌上大夫不稽首

儀禮述注卷九

欽定四庫全書

儀禮述注卷十

安溪李光坡撰

覲禮第十

鄭目錄云覲見也諸侯秋見天子之禮春見曰朝夏見曰宗秋見曰覲冬見曰遇朝宗禮備覲遇禮省是以享獻不見焉三時禮亡惟此存耳○疏曰案曲禮下雲天子當扆而立諸侯北面而見天子曰覲天子當寧而立諸公東面諸侯西面曰朝鄭注諸侯春見曰朝受摰於朝受享於廟生气文也秋見曰覲一受之於廟殺气質也朝者位於內朝而序進覲者位於廟門外而序入王南面立於扆寧而受焉夏宗依春冬遇依秋春秋時齊侯唁魯昭公以遇禮相見取易略也覲禮今存朝宗遇禮今亡享謂朝覲而行三享獻謂二享後行私覿私覿後卽有私獻獻其珍異之物

覲禮○至於郊

注曰郊謂近郊去王城五十里

王使人皮弁用璧勞侯氏亦皮弁迎於帷門之外再拜注曰小行人職曰凡諸侯入王則逆勞於畿則郊勞者大行人也皮弁者天子之朝朝服也璧無束帛者天子之玉尊也不言諸侯言侯氏者明國殊捨異禮不凡之也郊捨狹寡爲帷宮而受勞掌捨職曰爲帷宮設旌門○疏曰案大行人上公三勞侯伯再勞子男一勞蓋五等同有畿勞侯伯又加逺郊勞上公又加逺郊勞此據上公而言五十里有市市有館或來者多館捨狹寡故爲帷宮

使者不答拜遂執玉三揖至於階使者不讓先升侯氏升聽命降再拜稽首遂升受玉

注曰不答拜者爲人使不當其禮也不讓先升奉王命尊也升者升壇使者東面致命侯氏東階上西向聽之

使者左還而立侯氏還璧使者受侯氏降再拜稽首使者乃出

注曰左還還南面示將去也立者見侯氏將有事於已俟之也還玉重禮

侯氏乃止使者使者乃入侯氏與之讓升侯氏先升授幾侯氏拜送幾使者設幾答拜

注曰侯氏先升賓禮統焉幾者安賓所以崇優厚也上介出止使者則已布席也○楊氏曰案凢布席設幾皆在西北位此帷宮恐亦當然帷宮無堂可升升者壇也左氏傳子產相鄭伯以如楚捨不爲壇注云至敵國郊除地封土爲壇以受郊勞是也又宣十八年子家壇帷復命於介謂之壇帷是壇亦帷其旁非特爲帷宮而已設幾則必有席蓋幾席相將無席何以設幾故鄭注云上介出止使者則已布席太宰贊玉几注云立而設幾優尊者此使者亦不坐而設幾故注云幾者安賓所以崇優厚

侯氏用束帛乘馬儐使者使者再拜受侯氏再拜送幣注曰儐使者所以致尊敬也拜者各於其階

使者降以左驂出侯氏送於門外再拜侯氏遂從之注曰騑馬曰驂左驂設在西者其餘三馬侯氏之士遂以出授使者之從者於外從之者遂隨使者以至朝

天子賜捨

注曰以其新至道路勞苦未受其禮且使卽安也賜捨猶致館也所使者司空與小行人爲承擯○疏曰司空主營城郭宮室館亦宮室之事故知所使者司空也但司空亡無正文故云與以疑之知小行人爲承擯者案小行人及郊勞眂館將幣爲承而擯是其義也

曰伯父女順命於王所賜伯父捨

注曰此使者致館辭

侯氏再拜稽首

注曰受館

儐之束帛乘馬

注曰王使人以命致館無禮猶儐之者尊王使也侯氏受館於外旣則儐使者於內○疏曰案聘禮大夫帥至館卿致館而云賓迎再拜卿退賓送再拜則聘禮致館不在外此不見大夫帥至館卽雲天子賜捨是侯氏受捨於外可知與聘禮異也

天子使大夫戒曰某日伯父帥乃初事

注曰大夫者卿爲訝者也掌訝職曰凡訝者賓客至而往詔相其事戒猶告也告使順循其事也初猶故也

侯氏再拜稽首

注曰受覲日也

諸侯前朝皆受舎於朝同姓西面北上異姓東面北上注曰言諸侯者明來朝者眾矣顧其入覲不得並耳受捨於朝受次於文王廟門之外聘禮曰宗人授次次以帷少退於君之次則是次也言捨者尊捨也天子使掌次爲之諸侯上介先朝受焉此覲也言朝者覲遇之禮𨿽簡其來之心猶若朝也分別同姓異姓受之將有先後也春秋傳曰寡人若朝於薛不敢與諸任齒則周禮先同姓○疏曰知在文王廟門外者案聘禮云不腆先君之祧旣拚以俟則諸侯待朝聘之賓皆在太祖廟諸侯無二祧遷主所藏皆在始祖廟故以始祖爲祧案天子待覲遇亦當在祧祭法雲天子七廟有二祧穆之遷主藏於文王廟昭之遷主藏於武王廟今不在武王廟而在文王廟者父尊而子卑故知在文王廟也若然先公木主藏於后稷廟受覲遇不在后稷廟者后稷生非王故不宜在也

侯氏裨冕釋幣於禰

注曰將覲質明時也裨冕者衣裨衣而冠冕也裨之爲言埤也天子六服大裘爲上其次爲裨以事尊卑服之而諸侯亦服焉上公衮無升龍諸伯鷩子男毳孤絺卿大夫此差司服所掌也禰謂行主遷主矣而云禰親之也釋幣者吿將覲也其釋幣如聘大夫將受命釋幣於禰之禮旣則祝藏其幣歸則埋之於祧西階之東○疏曰天子吉服有九言六服者據六冕而言以大裘爲上無埤義衮冕以下皆爲禆諸侯惟不得有大裘上公衮冕以下故云此差司服所掌

乘墨車載龍旂弧韣乃朝以瑞玉有繅

注曰墨車大夫制也乘之者入天子之國車服不可盡同也交龍爲旂諸侯之所建弧所以張縿之弓也弓衣曰韣瑞玉謂公桓圭侯信圭伯躬圭子谷璧男蒲璧繅所以借玉以葦衣木廣袤各如其玉之大小以朱白蒼爲六色○疏曰墨車大夫制也下記文偏駕不入王門偏駕金輅象輅等是也旣不入王門捨於客館乘此墨車以朝也爾雅說旌旗正幅爲縿故以此弧弓張縿之兩幅故云張縿之弓也

天子設斧依於戶牖之間左右幾

注曰依如今綈素屛風也有繡斧文所以示威也斧謂之黼幾玉几也左右者優至尊也其席莞席紛純加繅席畫純加次席黼純

天子衮冕負斧依

注曰衮衣者禆之上也繢之繡之爲九章其龍天子有升龍有降龍衣此衣而冠冕南鄕而立以俟諸侯見○疏曰自衮冕至冕五者皆禆衣故云禆之上也

嗇夫承命告於天子

注曰嗇夫蓋司空之屬也爲末擯承命於侯氏下介而上上擯以告天子天子見公擯者五人見侯伯擯者四人見子男擯者三人皆宗伯爲上擯春秋傳曰嗇夫馳○疏曰皆宗伯爲上擯者案其職云朝覲防同則爲上相若四時常朝則小行人爲承擯故其職云將幣爲承而擯此文嗇夫爲末擯若子男三擯此則足矣若侯伯四擯別增一士若上公五擯更別增二士若時防殷同則肆師爲承擯故肆師職云大朝覲佐擯鄭引者欲見嗇夫是卑官得爲末擯之意

天子曰非他伯父實來予一人嘉之伯父其入予一人將受之

注曰言非他者親之辭嘉之者美之辭也上擯又此而下至嗇夫侯氏之下介受之而上上介以告其君君乃許入○疏曰伯父其入不云迎之覲禮天子不下堂而見諸侯故無迎法

侯氏入門右坐奠圭再拜稽首

注曰入門而右執臣道不敢由賓客位也卑者見尊奠摰而不授

擯者謁

注曰謁猶告也上擯告以天子前辭欲親受之如賓客也其辭所易者曰伯父其升

侯氏坐取圭升致命王受之玉侯氏降階東北面再拜稽首擯者延之曰升升成拜乃出

注曰擯者請之侯氏坐取圭則遂左降拜稽首送玉也從後詔禮曰延延進也○疏曰侯氏得擯者之吿坐取圭卽言升致命無出門之文明知遂向門左從左堂塗升自西階致命也

四享皆束帛加璧庭實惟國所有

注曰四當爲三古書作三四或皆積畫此篇又多四字字相似由此誤也大行人職曰諸侯廟中將幣皆三享其禮差又無取於四也初享或用馬或用虎豹之皮其次享三牲魚臘籩豆之實龜也金也丹漆絲纊竹箭也其餘無常貨此地物非一國所能有惟所有分爲三享皆以璧帛致之○疏曰云皆以璧帛致之者三享在庭分爲三段一度致之據三享皆有璧帛而言非謂三度致之爲皆也

奉束帛匹馬卓上九馬隨之中庭西上奠幣再拜稽首注曰卓讀如卓王孫之卓卓猶的也以素的一馬以爲上書其國名後當識其何產也馬必十匹者不敢斥王之乘用成數敬也

擯者曰予一人將受之

注曰亦言王欲親受之

侯氏升致命王撫玉侯氏降自西階東面授宰幣西階前再拜稽首以馬出授人九馬隨之

注曰王之受玉撫之而已輕財也以馬出隨侯氏出授王人於外也王不使人受馬者至於享王之尊益君侯氏之卑益臣○疏曰聘禮享君尙有幣問卿大夫此諸侯覲享天子訖亦當有幣問公卿大夫左曰戎朝於周發幣於公卿是諸侯朝天子有幣及卿大夫之事也

事畢

注曰三享訖

乃右肉袒於廟門之東乃入門右北面立告聽事注曰右肉袒者刑宜施於右也凡以禮事者左袒入更從右者臣益純也告聽事者告王以國所用爲罪之事也易曰折其右肱旡咎○疏曰國所用爲罪之事加得字解之當云告王以國所用爲者有得罪之事

擯者謁諸天子天子辭於侯氏曰伯父無事歸寧乃邦注曰謁告寧安也乃猶女也

侯氏再拜稽首出自屏南適門西遂入門左北面立王勞之再拜稽首擯者延之曰升升成拜降出

注曰王辭之不卽左者當出隱於屏而襲之也天子外屏勞之勞其道勞也

天子賜侯氏以車服迎於外門外再拜

注曰賜車者同姓以金輅異姓以象輅服則衮也鷩也毳也

路先設西上路下四亞之重賜無數在車南

注曰路謂車也凡君所乘車曰路路下四謂乘馬也亞之次車而東也詩云君子來朝何錫予之𨿽無予之路車乘馬又何予之衮及黼重猶善也所加賜善物多少由恩也春秋傳曰重錦三十兩○疏曰路大也君之居以大爲名是以雲路寢路門之等引左氏重錦以證重賜也

諸公奉篋服加命書於其上升自西階東面大史是右注曰言諸公者王同時分命之而使賜侯氏也右讀如周公右王之右是右者始隨入於升東面乃居其右○疏曰諸侯來覲者眾各停一館故命諸公分往賜之

侯氏升西面立大史述命

注曰讀王命書也

侯氏降兩階之間北面再拜稽首

注曰受命

升成拜

注曰大史辭之降也春秋傳曰且有後命以伯舅耄老母下拜此辭之類

大史加書於服上侯氏受

注曰受篋服

使者出侯氏送再拜儐使者諸公賜服者束帛四馬儐大史亦如之

注曰旣言拜送乃言儐使者以勞有成禮略而遂言○疏曰其實儐使者在拜送前必以之儐後略言者以儐有成禮可依故後略言案上篇以來毎有儐禮皆是成篇之法是成禮也

同姓大國則曰伯父其異姓則曰伯舅同姓小邦則曰叔父其異姓小邦則曰叔舅

注曰據此禮云伯父同姓大邦而言

饗禮乃歸

注曰禮謂食燕也王或不親以其禮幣致之略言享禮互文也掌客職曰上公三享三食三燕侯伯再享再食再燕子男一享一食一燕○疏曰案聘禮及諸文皆單言享無曰禮鄭故引掌客五等享食燕俱有知禮爲食燕也若不親則皆以幣致之

諸侯覲於天子爲宮方三百步四門壇十有二防深四尺加方明於其上

注曰四時朝覲受之於廟此謂時防殷同也宮謂壝土爲埒以象墻壁也爲宮者於國外春防同則於東方夏防同則於南方秋防同則於西方冬防同則於北方八尺曰防十有二防則方九十六尺也深謂髙也從上曰深司儀職曰爲壇三成成猶重也三重者自下差之爲三等而上有堂焉堂上方二丈四尺上等中等下等毎面十二尺方明者上下四方神明之象也上下四方之神者所謂明神也防同而盟明神監之則謂之天之司盟有象者猶宗廟之有主乎王巡狩至於方嶽之下諸侯防之亦爲此宮以見之司儀職曰將防諸侯則命爲壇三成宮房一門詔王儀南鄕見諸侯也○疏曰合木爲上下四方故名方此則神明之象故名明秋官司職曰北面詔明神故曰所謂明神也天之司盟卽左氏襄十一年司愼司盟是也

方明者木也方四尺設六色東方靑南方赤西方白北方黑上下黃設六玉上圭下璧南方璋西方琥北方璜東方圭

注曰六色象其神六玉以禮之上宜以蒼璧下宜以黃琮而不以者則上下之神非天地之至貴者也設玉者刻其木而著之

上介皆奉其君之旂置於宮尙左公侯伯子男皆就其旂而立

注曰置於宮者建之豫爲其君見王之位也諸公中階之前北面東上諸侯東階之東西面北上諸伯西階之西東面北上諸子門東北面東上諸男門西北面東上尙左者建旂公東上侯先伯伯先子子先男而位皆上東方也諸侯入壝門或左或右各就其旂而立王降階南鄕見之三揖土揖庶姓時揖異姓天揖同姓見揖位乃定○疏曰中階之前以下皆朝事儀明堂位文以朝事儀論防同之事明堂位周公朝諸侯於明堂不在宗廟皆與此同也云或左或右者謂二伯帥之入如康王應門左右是也

四擯

注曰王旣揖五者升壇設擯升諸侯以防同之禮其奠瑞玉及享幣公拜於上等侯伯於中等子男於下等擯者每延之升堂致命王受玉撫玉降拜於下等及請事勞皆如覲禮是以記之覲云四擯者毎一位畢擯者以告乃更陳列而升其次公也侯也伯也各一位子男俠門而俱東上亦一位也至庭乃設擯則諸侯初入王門王官之伯帥之耳○疏曰三等拜禮皆司儀職文受玉謂朝撫玉謂享子男共一位故設擯四

天子乘龍載大旂象日月升龍降龍出拜日於東門之外反祀方明

注曰此謂防同以春者也馬八尺以上曰龍大旂大常也王建大常縿首畫日月其下及旒交畫升龍降龍朝事儀曰天子冕而執鎭圭尺有二寸繅借尺有八寸搢大圭乘大路建大常十有二旒樊纓十有二就貳車十有二乘帥諸侯而朝日於東郊所以教尊尊也退而朝諸侯由此二者言之已祀方明乃以防同之禮見諸侯也凡防同者不恊而盟司盟職曰凡邦國有疑防同則掌其盟約之載書及其禮儀北面詔明神旣盟則藏之言北面詔明神則明神有象也象者其方明乎及盟時又加於壇上乃以載辭告焉詛祝掌其祝號○疏曰此四門之禮乃將見諸侯先禮日月山川也禮旣畢乃祀方明於壇祀方明禮畢遂去方明於下天子乃升壇與諸侯相見朝禮旣畢乃更加方明於壇與諸侯行盟誓之禮若邦國無疑王帥諸侯朝日而已無祀方明之事

禮日於南門外禮月與四凟於北門外禮山川邱陵於西門外

注曰此謂防同以夏秋冬者也變拜言禮者容祀也禮月於北郊者月太陰之精以爲地神也盟神必云日月山川焉者尙著明也詩曰謂予不信有如皦日春秋傳曰縱子忘之山川神祗其忘諸乎此皆用盟神爲信也

祭天燔柴祭山邱陵升祭川沈祭地瘞

注曰升沈必就祭者也就祭則是謂王巡狩及諸侯之盟祭也其盟掲其著明者燔柴升沈瘞祭禮終矣備矣郊特牲曰郊之祭也迎長日之至也大報天而主日也宗伯職曰以實柴祀日月星辰則燔柴祭天謂祭日也柴謂祭日則祭地瘞者祭月也日月而雲天地靈之也王制曰王巡狩至於岱宗柴是王巡狩之盟其神主日也春秋傳曰晉文公爲踐土之盟而雲山川之神是諸侯之盟其神主山川也月者太陰之精上爲天使臣道莫貴焉是王官之伯防諸侯而盟其神主月與○疏曰上論天子在國行防同之事此據巡狩於四嶽各隨方而祭之以爲盟主也

記幾俟於東廂

注曰王卽席乃設之也東廂東夾之前相翔待事之處

偏駕不入王門

注曰在旁與己同曰偏同姓金路異姓象路四衞革路蕃國木路駕之與王同謂之偏偏駕不入王門乘墨車以朝是也偏駕之車捨之於館歟○疏曰周禮巾車掌王五路玉路以祀不賜諸侯金路以賓同姓以封象路以朝異姓以封革路以卽戎以封四衞木路以田以封蕃國此五路者天子所乘爲正四路者諸侯乘之爲偏是據諸侯在旁與王同爲偏

奠圭於繅上

注曰謂釋於地也

儀禮述注卷十﹤經部﹐禮類﹐儀禮之屬﹐儀禮述注﹥

欽定四庫全書

儀禮述注卷十一

安溪李光坡撰

防服第十一

子夏

鄭目錄雲天子以下死而相防衣服年月親疏隆殺之禮不忍言死而言防防者棄亡之辭若全存居於彼焉已亡之耳○疏曰防服之制成服之後宜在士防始死之下今在士防之上者以防服總包尊卑上下不專據士故在上案防服上下十有一章從斬至緦麻升數有異斬有正義不同爲父以三升爲正爲君以三升半爲義其冠同六升三年齊衰惟有正服四升冠七升繼母慈母𨿽是義以配父故與因母同是以略爲節有正而已杖期齊衰有正而已父在爲母與爲妻同正服齊衰五升冠八升不杖齊衰期章有正有義正則五升冠八升義則六升冠九升齊衰三月章皆義服齊衰六升冠九升曽祖父母計是正服但正服合以小功以尊其祖不服小功而服齊衰非本服故同義服也殤大功有義有降爲夫之昆弟之長子殤是義其餘皆降服也降服衰七升冠十升義服衰九升冠十一升大功章有降有正有義姑姊妹出適之等是降婦人爲夫之族類爲義自餘皆正衰冠如上釋也繐衰惟有義服四升半皆冠七升以諸侯大夫爲天子故同義服也殤小功有降有義婦人於夫之族類是義自餘皆降服降則衰冠同十升義則衰冠同十二升小功亦有降有正有義如前釋緦麻亦有降有正有義皆如上陳但衰冠同十五升抽去半而已曰者不知是誰人所作人皆云子夏案公羊髙是子夏弟子公羊有云者何何以曷爲孰謂之等今此亦云者何何以孰謂曷爲等之問師徒相習語勢相連以弟子郤本前師此得爲子夏所作是以師師相蓋不虛也其內更云者是子夏引他舊以證已意一十七篇獨爲防服作者總包天子以下五服差等六術精麤變除之數旣繁出入正殤交互恐讀者不能悉解其義是以特爲解

防服○斬衰裳苴絰杖絞帶冠繩纓菅屨者

注曰者者明爲下出也凡服上曰衰下曰裳麻在首在腰皆曰絰絰之言實也明孝子有忠實之心首絰象緇布冠之缺項要絰象大帶又有絞帶象革帶齊衰以下用布○疏曰不言裁割而言斬者取痛甚之意雜記縣子曰三年之防如斬期之防如剡云苴絰杖絞帶者以一苴目此三事謂苴麻爲首絰要絰又以苴竹爲杖苴麻爲絞帶絞帶與要絰象大帶革帶二者同在要要絰旣苴明絞帶同用苴可知云冠繩纓者以六升布爲冠又屈一條繩爲武垂下爲纓冠在首退在帶下者以衰用布三升冠六升冠旣加飾又齊衰冠纓用布則知此繩纓不用苴麻用枲麻故退冠在下也菅艸也詩云白華菅兮鄭云白華已漚爲菅已下諸章並見年月惟此不言三年者表其痛極莫甚於斬也服下出者字明臣子爲君父等所出也此一經爲次若此者以先防而後服故服在防下又先斬後乃爲衰裳故斬文在衰裳之上絰杖絞帶俱蒙於苴故苴又在前經中絰有二事仍以首絰爲主故絰文在上杖者各齊其心故在絞帶之前冠纓𨿽加於首以其不蒙於苴故退文在下屨乃服中之賤者最後爲宜聖人作文倫次然

曰斬者何不緝也苴絰者麻之有蕡者也苴絰大搹左本在下去五分一以爲帶齊衰之絰斬衰之帶也去五分一以爲帶大功之絰齊衰之帶也去五分一以爲帶小功之絰大功之帶也去五分一以爲帶緦麻之絰小功之帶也去五分一以爲帶苴杖竹也削杖桐也杖各齊其心皆下本杖者何爵也無爵而杖者何擔主也非主而杖者何輔病也童子何以不杖不能病也婦人何以不杖亦不能病也

注曰盈手曰搹搹扼也中人之扼圍九寸以五分一爲殺者象五服之數也爵謂天子諸侯卿大夫士也無爵謂庶人也擔猶假也無爵假之以杖尊其爲主也非主謂眾子也○疏曰枲是防麻蕡是子麻以色言之謂之苴以實言之謂之蕡云苴絰大搹左本在下者本謂麻根下是內此對爲母右本在上云苴杖竹也削杖桐也爲父所以杖竹者父者子之天竹圓亦象天竹又外內有節象子爲父亦有外內之痛又竹能貫四時而不攺子之哀痛亦經寒溫而不攺故用竹也爲母杖桐者桐之言同內心同之於父外無節象家無二尊屈於父爲之齊衰經時而有變又削之使方象地也此𨿽不言杖之麤細案防服小記云絰殺五分而去一杖大如絰鄭注云如要絰也如要絰者以杖從心已下與要絰同處云杖各齊其心者杖所以扶病病從心起故杖之髙下以心爲斷也

絞帶者繩帶也冠繩纓條屬右縫冠六升外畢鍛而勿灰衰三升菅屨者菅菲也外納

注曰屬猶著也通屈一條繩爲武垂下爲纓著之冠也布八十縷爲升升字當爲登登成也今之禮皆以登爲升俗誤已行久矣雜記曰防冠條屬以別吉防三年之練冠亦條屬右縫小功以下左縫外畢者冠前後屈而出縫於武也○疏曰以絞麻爲繩作帶故曰絞帶王肅以爲絞帶如要絰焉鄭不言當依王義但絰帶至虞後變麻服葛絞帶虞後𨿽不言所變案公士眾臣爲君服布帶又齊衰以下亦布帶則絞帶虞後變麻服布於義可也引雜記者證條屬是防冠若吉冠則纓武異材防冠則纓武同材將一條繩從額上約之至項後交過兩相各至耳於武綴之各垂於頤下結之右縫者其冠三辟積鄕右爲之從陰也外畢者冠廣二寸落頂前後兩頭皆在武下鄕外出反屈之縫於武而爲之兩頭縫畢鄕外故云外畢外納者鄭注士防禮云納收餘也

居倚廬寢苫枕塊哭晝夜無時歠粥朝一溢米夕一溢米寢不脫絰帶旣虞翦屏拄楣寢有席食疏食飲水朝一哭夕一哭而已旣練捨外寢始食菜果飯素食哭無時注曰二十兩曰溢爲米一升二十四分升之一楣謂之梁拄楣所謂梁闇疏猶麤也捨外寢於中門之外屋下壘墼爲之不塗墍所謂堊室也素猶故也謂復平生時食也斬衰不書受月者天子諸侯卿大夫士虞卒哭異數○疏曰居倚廬孝子所居在門外東壁倚木爲廬旣夕記云居倚廬鄭注云倚木爲廬在中門外東方北戶防大記云婦人不居廬此經專據男子生文在中門外者哀親之在外寢苫者哀親之在艸也絰帶不脫則衰裳不脫可知旣虞寢有席脫可也云旣虞翦屏拄楣者士虞禮旣葬反日中而虞鄭注士防三虞三虞之後乃攺舊廬西鄕開戶翦去戶旁兩廂屏之餘艸拄楣者前梁謂之楣楣下兩頭竪柱施梁乃夾戶傍之屏也旣虞之後卒去廬中無時之哭惟有阼階下朝一哭夕一哭旣練之後無朝夕哭惟有堊室中或十日或五日思憶則哭知一溢之數若此者依算法百二十斤曰石推之也梁闇卽諒陰也云斬衰不書受月者云云凡防服所以表哀哀有盛時殺時服乃隨哀以降殺故初服麤至葬後練後大祥後漸細加飾是以冠爲受斬衰裳三升冠六升旣葬後以其冠爲受衰裳六升冠七升小祥又以其冠爲受衰裳七升冠八升自余齊衰以下受服之時差降可知

父○曰爲父何以斬衰也父至尊也

疏曰父是一家之尊

諸侯爲天子○曰天子至尊也

疏曰天子至尊同於父也

君○曰君至尊也

注曰天子諸侯及卿大夫有地者皆曰君○疏曰案周禮載師雲家邑任稍地小都任縣地大都任疆地是天子卿大夫有地者若魯國季孫氏有費邑叔孫氏有郈邑孟孫氏有郕邑晉國三家亦皆有韓趙魏之邑是諸侯卿大夫有地者皆曰君士無臣𨿽有地不得君稱故僕等爲其長弔服加麻不服斬也

父爲長子○曰何以三年也正體於上又乃將所重也庶子不得爲長子三年不繼祖也

注曰此言爲父後者然後爲長子三年重其當先祖之正體又以其將代已爲宗廟主也庶子者爲父後者之弟也○疏曰爲父後者之弟不得爲長子三年此鄭據初而言其實繼父祖身三世長子四世乃得三年也𨿽承重不得三年有四種一則正體不得重謂適子有廢疾不堪主宗廟也二則重非正體庶孫爲後是也三則體而不正立庶子爲後是也四則正而不體立適孫爲後是也

爲人後者○曰何以三年也受重者必以尊服服之何如而可爲之後同宗則可爲之後何如而可以爲人後支子可也爲所後者之祖父母妻妻之父母昆弟昆弟之子若子

注曰若子者爲所爲後之親如親子○疏曰雷氏云此文當云爲人後者爲所後之父闕此五字者以其所後之父或早卒今所後其人不定或後祖父或後曽髙祖故闕之見所後不定故也同宗則可爲之後者以其大宗子當收聚族人非同宗則不可謂同承別子之後一宗之內若別宗同姓亦不可以其收族故也云支子可也者以其他家適子當家自爲小宗小宗當收斂五服之內亦不可闕則適子不得後也故取支子支子則第二以下庶子也死者祖父母則爲後者曽祖父母齊衰三月也妻卽爲後者之母也妻之父母妻之昆弟妻之昆弟之子於爲後者爲外祖父母及舅與內兄弟皆如親子爲之著服也舉疏以見親言外以包內骨肉親者如親子可知

妻爲夫○曰夫至尊也

疏曰夫至尊者𨿽是體敵齊等夫是妻之尊敬以其在家天父出則天夫是其男尊女卑之義故同之於君父也

妾爲君○曰君至尊也

注曰妾謂夫爲君者不得體之加尊之也𨿽士亦然

女子子在室爲父

注曰女子子者子女也別於男子也

布總箭笄髽衰三年

注曰此妻妾女子子防服之異於男子者總束髮謂之總總者旣束其本又總其末箭笄篠竹也髽露紒也猶男子之括髮斬衰括髮以麻則髽亦用麻以麻者自項以前交於額上郤繞紒而著縿頭焉小記曰男子冠而婦人笄男子免而婦人髽凡服上曰衰下曰裳此但言衰不言裳婦人不殊裳衰如男子衰下如深衣深衣則衰無帶下又無衽○疏曰至此始言三年者此三者並終三年始除之云衰下如深衣者如其十二幅縫齊倍要也連裳於衣故不湏帶下以掩裳上際縫合前後兩邊不開故不湏衽以掩裳交際也

曰總六升長六寸箭笄長尺吉笄尺二寸

注曰總六升者首飾象冠數長六寸謂出紒後所垂爲飾也○疏曰云箭笄長尺吉笄尺二寸者此斬之笄用箭下記云女子子適人爲父母婦爲舅姑用惡笄鄭以爲榛木爲笄則檀弓南宮縚之妻之姑之防云蓋榛以爲笄是也吉時大夫士之妻用象天子諸侯之後夫人用玉爲笄今於防中惟有箭笄及榛二者若言寸數亦不過此二等以其斬防尺吉笄尺二寸檀弓南宮縚之妻爲姑榛以爲笄亦云一尺則大功以下不得更容差降鄭注云笄所以卷髮旣直同卷髮故五服略爲一節皆用一尺而已是以女子爲父母旣用榛笄卒哭之後折吉笄之首歸於夫家以榛笄之外無差降故用吉笄上云男子冠女笄此女子總用布當男子冠用布之處故同六升以同首飾故也鄭以六寸據垂之者此斬衰六寸南宮縚妻爲姑總八寸以下𨿽無文大功當與齊同八寸緦麻小功同一尺吉總當尺二寸與笄同也

子嫁反在父之室爲父三年

注曰謂遭防後而出者始服齊衰期出而虞則受以三年之防受旣虞而出則小祥亦如之旣除防而出則已凡女行於大夫以上曰嫁行於士庶人曰適人○疏曰云出而虞則受以三年之防受者若不被出則虞後以其冠爲受嫁女在室爲父五升衰裳八升總今未虞而出是出而乃虞虞後受服與在家兄弟同受斬衰斬衰初死三升衰裳六升冠旣葬以其冠爲受受衰六升冠七升此被出之女亦受衰裳六升總七升與在室之女同云旣虞而出則小祥亦如之者未虞以前未被出至虞後受以出嫁之受以八升衰裳九升總今旣虞後乃被出至家又與在室女同至小祥練祭在室之女受衰七升總八升此被出之女與之同以其嫁女爲父母期至小祥已除矣除服後乃被出不復爲父母著服若天子之女嫁於諸侯諸侯之女嫁於大夫出嫁爲夫斬仍爲父母不降知者以其外宗內宗及與諸侯爲兄弟者爲君皆斬明知女𨿽出嫁反爲君不降

公士大夫之眾臣爲其君布帶繩屨

注曰士卿士也公卿大夫厭於天子諸侯故降其眾臣布帶繩屨貴臣得伸不奪其正○疏曰云士卿士也者以其在公之下大夫之上當卿位也典命大國立孤一人諸侯無公以孤爲公降其眾臣布帶繩屨二事其餘服杖冠絰則如常也其布帶則與齊衰同其繩屨則與大功等也貴臣得伸依上文絞帶菅屨也

曰公卿大夫室老士貴臣其餘皆眾臣也君謂有地者也眾臣杖不以卽位近臣君服斯服矣繩屨者繩菲也

注曰家老家相也士邑宰也近臣閽寺之屬君嗣君也斯此也近臣從君防服無所降也繩菲今時不借也○疏曰公卿大夫或有地或無地眾臣爲之皆有杖但無地公卿大夫其君卑眾臣皆得以杖與嗣君同卽阼階下朝夕哭位若有地公卿大夫其君尊眾臣𨿽杖不得與嗣君同卽哭位下君故也漢時謂屨爲不借也

正服衰三升冠六升○旣葬以其冠爲受衰六升冠七升父父爲長子爲人後女子子在室爲父母布總箭笄髽三年妻爲夫妾爲君子嫁反在父之室爲父三年

義服衰三升半冠同六升○旣葬以其冠爲受衰六升冠七升

諸侯爲天子君公士大夫之眾臣爲其君布帶繩屨

疏衰裳齊牡麻絰冠布纓削杖布帶疏屨三年者注曰疏猶麤也○疏曰斬衰先言斬齊衰後言齊者一以見哀之淺深一以見造衣之先後牡麻絰者斬衰絰不言麻此齊衰絰見麻者彼有杖杖亦苴故不得言麻此絰文孤不兼杖故得言麻也布纓亦如上繩纓以一條爲武垂下爲纓也布帶者亦象革帶以七升布爲之此卽下章帶緣各視其冠是也齊斬不言布此纓帶言布者以對斬衰纓帶用繩故此湏言用布之事也

曰齊者何緝也牡麻者何枲麻也牡麻絰右本在上冠者沽功也疏屨者藨蒯之菲也

注曰沽猶麤也冠尊加其麤麤功大功也齊衰不書受月者亦天子諸侯卿大夫士虞卒哭異數○疏曰云牡麻絰右本在上者上章爲父左本在下者陽統於內別此爲母陰統於外故右本在上作冠用沽功者衰裳升數恆少冠之升數恆多冠在首尊旣冠從首尊故加飾而升數恆多也斬冠六升不言功者六升𨿽是齊之末未得沽稱故不見人功此三年齊冠七升初入大功之境故言沽功始見人功沽麤之義故云麤功見人功麤大不精者也藨是艸名蒯亦艸類

父卒則爲母

注曰尊得伸也○疏曰云則者欲見父卒三年之內而母卒仍服期父服除後遭防者乃得伸

繼母如母○曰繼母何以如母繼母之配父與因母同故孝子不敢殊也

注曰因猶親也○疏曰繼母配父卽是牉合之義故孝子不敢殊異之也

慈母如母○曰慈母者何也曰妾之無子者妾子之無母者父命妾曰女以爲子命子曰女以爲母若是則生養之終其身如母死則防之三年如母貴父之命也

注曰此謂大夫士之妾也不命則亦服庶母慈己之服可也大夫之妾子父在爲母大功則士之妾子爲母期矣父卒則皆得伸也

母爲長子

疏曰長子卑故在母下但母爲長子在齊衰以子爲母服齊衰母爲之不得過於子爲已故亦齊衰也若然長子與眾子爲母父在期子爲母有降屈之義父母爲長子本爲先祖之正體無厭降之義故不得以父在屈至期明母爲長子不問夫之在否也

曰何以三年也父之所不降母亦不敢降也

注曰不敢降者不敢以已尊降祖禰之正體

降服衰四升冠七升○旣葬以其冠爲受衰七升冠八升

父卒則爲母授此降服乃降斬衰而爲齊衰也賈疏曰家無二尊屈於父爲之齊衰繼母如母慈母如母

正服衰五升冠八升○旣葬以其冠爲受衰八升冠九升

母爲長子妾爲君之長子

疏衰裳齊牡麻絰冠布纓削杖布帶疏屨期者

疏曰此章與前章惟期一字異以期與三年懸絕疑服制不同故湏重列七服下章不言還依此所陳惟言不杖及麻屨異者此章𨿽止一期而杖俱有案下雜記云十一月而練十三月而祥十五月而注云此謂父在爲母母之與父恩愛本同爲父所厭屈而至期是以𨿽屈猶伸禫杖也妻𨿽義合妻乃天夫爲夫斬衰爲妻報以禫杖但以夫尊妻卑故齊斬有異

曰問者曰何冠也曰齊衰大功冠其受也緦麻小功冠其衰也帶緣各視其冠

注曰問之者斬衰有三其冠同今齊衰有四章不知其冠之異同爾緣如深衣之緣○疏曰降服齊衰四升冠七升旣葬以其冠爲受衰七升冠八升正服齊衰五升冠八升旣葬以其冠爲受衰八升冠九升義服齊衰六升冠九升旣葬以其冠爲受受服衰九升冠十升降服大功衰七升冠十升旣葬以其冠爲受受衰十升冠十一升正服大功衰八升冠十升旣葬以其冠爲受受衰十升冠十一升義服大功衰九升冠十一升旣葬以其冠爲受受衰十一升冠十二升以其初死冠升皆與旣葬衰升同故云冠其受也小功緦麻冠皆與衰升數同故云冠其衰也帶緣各視其冠者帶謂布帶象革帶者緣謂防服之內中衣緣用布緣之二者之布升數多少視猶比也各比其冠也問齊衰之冠因答大功與緦麻小功並帶緣也

父在爲母○曰何以期也屈也至尊在不敢伸其私尊也父必三年然後娶達子之志也

疏曰子於母屈而期心防猶三年故父𨿽爲妻期而除然必三年乃娶者通達子之心防之志故也左氏晉叔向云一嵗王有三年之防二據大子與穆後天子爲後亦期而云三年防者據達子之志而言三年也

妻○曰爲妻何以期也妻至親也

注曰適子父在則爲妻不杖以父爲之主也服問曰君所主夫人妻大子適婦父在子爲妻以杖卽位謂庶子

出妻之子爲母○曰出妻之子爲母期則爲外祖父母無服曰絕族無施服親者屬

注曰在旁而及曰施親者屬母子無絕道○疏曰又云曰者子夏引舊證成已義云絕族者嫁來承奉宗廟與族相連綴今出則與族絕無施服者旁及爲施以母與族絕卽無旁及之服也云親者屬者舊解母被出猶爲之服也

出妻之子爲父後者則爲出母無服曰與尊者爲一體不敢服其私親也

疏曰父已與母無親子獨親之故云私親

父卒繼母嫁從爲之服報

疏曰云父卒繼母嫁者欲見此母爲父已服斬衰三年恩意之極故子爲之一期得伸禫杖但以不生己父卒攺嫁故降於己母𨿽父卒後不伸三年一期而已

曰何以期也貴終也

注曰嘗爲母子貴終其恩○楊氏曰通典宋崔凱云父卒繼母嫁從爲之服報鄭云嘗爲母子貴終其恩也王肅雲從乎繼母而寄育則爲服不從則不服凱以爲出妻之子謂母及父卒繼母嫁從與之服報皆謂庶子耳爲父後者皆不服也云與尊者爲一體不敢服其私親也庾蔚之謂王順經文鄭附說王卽情所安於亦無礙旣嫁則與宗廟絕爲父後者安可以廢祖祀而服之乎○坡謂假如爲父後者從乎繼母而寄育服乎不服乎

降服衰四升冠七升○旣葬以其冠爲受衰七升冠八升

父在爲母

正服衰五升冠八升○旣葬以其冠爲受衰八升冠九升

妻出妻之子爲母父卒繼母嫁從爲之服報

不杖麻屨者

疏曰此不杖章輕於上禫杖故次之又云此章與上章𨿽杖與不杖不同其正服衰五升冠八升則不異也○楊氏曰以此例推之其降服衰四升而冠七升亦不異也

祖父母

疏曰此章有降有正有義服之本制若爲父期祖合大功爲父母加隆至三年祖亦加隆至期

曰何以期也至尊也

世父母叔父母

疏曰世叔旣卑於祖故次之伯言世者欲見繼世爲昆弟之子亦期不言報者以昆弟之子猶子若言報爲疏故不言報也

曰世父叔父何以期也與尊者一體也然則昆弟之子何以亦期也旁尊也不足以加尊焉故報之也父子一體也夫妻一體也昆弟一體也故父子者首足也夫妻牉合也昆弟四體也故昆弟之義無分然而有分者則辟子之私也子不私其父則不成爲子故有東宮有西宮有南宮有北宮異居而同財有餘則歸之宗不足則資之宗世母叔母何以亦期也以名服也

注曰宗者世父爲小宗典宗事者也資取也爲姑在室亦如之○疏曰以名服也者二母是路人以來配世叔父則生母名旣有母名則當隨世叔而服之

大夫之適子爲妻

疏曰云大夫之適子爲妻在此不杖章則上杖章爲妻者是庶子爲妻父沒後適子亦爲妻杖亦在彼章也

曰何以期也父之所不降子亦不敢降也何以不降也父在則爲妻不杖

注曰大夫不以尊降適婦者重適也降有四品君大夫以尊降公子大夫之子以厭降公之昆弟以旁尊降爲人後者女子子嫁者以出降○疏曰此適子爲妻通貴賤今不雲長子通上下而云適子惟據大夫者以五十始爵爲降服之始嫌降適婦其子亦降故明舉大夫不降天子諸侯𨿽尊不降可知

昆弟

注曰昆兄也爲姊妹在室亦如之

爲眾子

注曰眾子者長子之弟及妾子女子在室亦如之士謂之眾子未能逺別也大夫則謂之庻子降之爲大功天子國君不服之

昆弟之子○曰何以期也報之也

注曰檀弓曰防服兄弟之子猶子也蓋引而進之

大夫之庶子爲適昆弟○曰何以期也父之所不降子亦不敢降也

注曰大夫𨿽尊不敢降其適重之也適子爲庶昆弟庶昆弟相爲亦如大夫爲之○疏曰如大夫爲之皆大功也

適孫

疏曰此謂適子死其適孫承重者

曰何以期也不敢降其適也有適子者無適孫孫婦亦如之

注曰周之道適子死則立嫡孫是適孫將上爲祖後者也長子在則皆爲庶孫耳孫婦亦如之適婦在亦爲庶孫之婦凡父於將爲後者非長子皆期也○疏曰云凡父至皆期也者案防服小記云適婦不爲舅後者則姑爲之小功注云謂夫有廢疾他故若死而無子不受重者小功庶婦之服也凡父母於子舅姑於婦將不重於適及將重者非適服之皆如眾子庶婦也若然長子爲父斬父亦爲斬適孫承重爲祖斬祖爲之期不報之斬者父子一體本有三年之情故特爲祖斬祖爲孫本非一體但以報期故不得斬也

爲人後者爲其父母報○曰何以期也不貳斬也何以不貳斬也持重於大宗者降其小宗也爲人後者孰後後大宗也曷爲後大宗大宗者尊之統也禽獸知母而不知父野人曰父母何算焉都邑之士則知尊禰矣大夫及學士則知尊祖矣諸侯及其大祖天子及其始祖之所自出尊者尊統上卑者尊統下大宗者尊之統也大宗者收族者也不可以絕故族人以支子後大宗也適子不得後大宗

注曰上猶逺也下猶近也收族者謂別親疎序昭穆大曰系之以姓而弗別綴之以食而弗殊𨿽百世婚姻不通者周道然也○疏曰大宗有一小宗有四大宗一者別子之子適者爲諸弟來宗之卽謂之大宗自此以下適適相承謂之百世不遷之宗五服之內親者月算如邦人五服之外皆來宗之爲之齊衰齊衰三月章爲宗子之母妻是也小宗有四者謂大宗之後生者謂別子之弟小記注云別子之世長子兄弟宗之第二已下長者親弟來宗之爲繼禰小宗更一世長者非直有親昆弟又從父昆弟亦來宗之爲繼祖小宗更一世長者非直有親昆弟從父昆弟又有從祖昆弟來宗之爲繼曽祖小宗更一世長者非直有親昆弟從父昆弟從祖昆弟來宗之又有從曽祖昆弟來宗之爲繼髙祖小宗也更一世絕服不復來事以彼自事五服內繼髙祖已下者也四者皆是小宗則家家皆有兄弟相事長者之小宗𨿽家家盡有小宗仍世事繼髙祖以下之小宗也是以上云有餘則歸之宗亦謂當家之長爲小宗者也禽獸所生惟知隨母不知隨父國外野人稍逺政化不知分別父母尊卑也都邑之士謂在朝並城郭之士民知義理者大夫及學士則謂鄕庠序及國之大學小學之學士𨿽未有官爵以其習知四術閒知六藝知祖義父仁之理故敬父遂尊祖得與大夫之貴同也諸侯及其大祖天子及其始祖皆是爵尊者其徳所及逺也大宗子統領百世而不遷又上祭大祖而不易是尊統逺小宗子惟統五服之內是尊統近云大宗者尊之統也又云大宗者收族是大宗統逺之事也

女子子適人者爲其父母昆弟之爲父後者○曰爲父何以期也婦人不貳斬也婦人不貳斬者何也婦人有三從之義無專用之道故未嫁從父旣嫁從夫夫死從子故父者子之天也夫者妻之天也婦人不貳斬者猶曰不貳天也婦人不能貳尊也爲昆弟之爲父後者何以亦期也婦人𨿽在外必有歸宗曰小宗故服期也注曰從者從其教令歸宗者父𨿽卒猶自歸宗其爲父後服重者不自絕於其族類也曰小宗者言是乃小宗也小宗明非一也小宗有四丈夫婦人之於小宗各如其親之服避大宗○疏曰若父母在嫁女自當歸寧父母何湏歸宗子言婦人𨿽在外必歸宗明是據父母卒者若然天子諸侯夫人父母卒不得歸宗以其人君絕宗故許穆夫人賦載馳是也云各如其親之服者謂各如五服尊卑服之無所加減云避大宗者大宗則齊衰三月云丈夫婦人五服外皆齊衰三月五服內月算如邦人亦皆齊衰無大功小功緦麻故云避大宗也

繼父同居者○曰何以期也曰夫死妻穉子幼子無大功之親與之適人而所適者亦無大功之親所適者以其貨財爲之築宮廟嵗時使之祀焉妻不敢與焉若是則繼父之道也同居則服齊衰期異居則服齊衰三月必嘗同居然後爲異居未嘗同居則不爲異居注曰妻穉謂年未滿五十子幼謂年十五已下子無大功之親謂同財者也爲之築宮室於家門之外神不歆非族妻不敢與焉恩𨿽至親族已絕矣夫不可二此以恩服爾未嘗同居則不服之○疏曰三者若闕一事則爲異居假令前三者皆具其後或繼父有子卽是繼父有大功內親則爲異居矣如此則爲之齊衰三月而已若初與母往繼父家時或繼父有大功內親或已有大功內親或繼父不爲已築宮廟三者一事闕𨿽同在繼父家亦名不同居繼父全不服之矣

爲夫之君○曰何以期也從服也

疏曰從服者以夫爲君斬故妻從之服期也但臣之妻皆稟命於君之夫人不從服小君者欲明夫人命亦由君來故臣妻於夫人無服也

姑姊妹女女子適人無主者姑姊妹報

疏曰女子子出適大功反爲父母自然猶期不湏言報姑對侄姊妹對兄弟出適反爲侄與兄弟大功侄與兄弟爲之降至大功今還相爲期故言報也

曰無主者謂其無祭主者也何以期也爲其無祭主故也

疏曰無主者無夫復無子而不嫁侄與兄弟及父母不忍降之也若然除此之外餘人爲之服者仍依出降之服而不服加以恩疎故也

爲君之父母妻長子祖父母○曰何以期也從服也父母長子君服斬妻則小君也父卒然後爲祖後者服斬

注曰此爲君矣而有父若祖之防者謂始封之君也若是繼體之君則其父若祖有廢疾不立父卒者父爲君之孫宜嗣位而早卒今君受國於曽祖○疏曰云父母長子君服斬者欲見臣從君服期君之母當齊衰而言斬者以母亦有三年之服故並言之云妻則小君也者欲見臣爲小君期是常非從服之例云父卒然後爲祖後者服斬者解經臣爲君之祖父母服期若君在則爲君之祖父母從服期云此爲君矣而有祖若父之防者謂始封之君也始封之君非繼體容有祖父不爲君而死君爲之斬臣亦從服期也若是繼體則是父若祖合立爲廢疾不立已當立是受國於曽祖又云父卒者此解之父卒耳若今君受國於祖祖薨則羣臣爲之斬何得從服期故鄭以新君受國於曽祖若然曽祖爲君薨羣臣自當服斬若君之祖薨君爲之服斬臣從服期也趙商問已爲諸侯父有廢疾不任國政不任防事而爲其祖服制度之宜年月之斷雲何答曰父卒爲祖後者三年斬何疑趙商又問父卒爲祖後者三年已聞命矣所問者父在爲祖如何欲言三年則父在欲言期復無主斬杖之宜主防之制未知所定答曰天子諸侯之防皆斬衰無期彼志與此注相兼乃具也○坡謂尙有一疑若初爲天子及始封諸侯而有曽祖考三世存後曽祖卒祖無廢疾能持防君豈有代服斬之理似亦齊衰三月爾祖卒父無廢疾服斬則君亦服期而已所謂天子諸侯之防皆斬衰無期尙未知所定至羣臣惟君所服服於君之曽祖從服齊衰三月於祖從服期亦不是過也存以俟攷

妾爲女君

疏曰妾接也接事適妻故妾稱適妻爲女君也

曰何以期也妾之事女君與婦之事舅姑等

注曰女君適妻也女君於妾無服報之則重降之則嫌○疏曰婦之事舅姑亦期故云等但並後匹嫡傾覆之階故抑之𨿽或侄娣使如子之妻與婦事舅姑同也諸經傳無女君服妾之文故云無服云報之則重降之則嫌者還報以期無尊卑降殺則太重若降之大功小功則似舅姑爲嫡婦庶婦之嫌故使女君爲妾無服也

婦爲舅姑○曰何以期也從服也

夫之昆弟之子

注曰男女皆是

曰何以期也報之也

疏曰二母與子本是路人爲配二父而有母名爲之服期故二母報子還服期

公妾大夫之妾爲其子○曰何以期也妾不得體君爲其子得遂也

疏曰諸侯絕旁期爲眾子無服大夫降一等爲眾子大功其妻體君皆從夫而降之至於二妾賤皆不得體君君不厭妾故自爲其子得伸遂而服期也

女子子爲祖父母○曰何以期也不敢降其祖也注曰經似在室似已嫁明𨿽有出道猶不降○疏曰祖父母正期也已嫁之女可降旁親祖父母正期故不敢降也知經似在室者以其直云女子子無嫁文云似已嫁者以其言不敢則有敢者

大夫之子爲世父母叔父母子昆弟昆弟之子姑姊妹女子子無主者爲大夫命婦者惟子不報

注曰命者加爵服之名自士至上公凡九等君命其夫則後夫人亦命其妻矣此所爲者凡六命夫六命婦○疏曰言皆服期年之服六命夫謂世父一也叔父二也子三也昆四也弟五也昆弟之子六也六命婦者世母一也叔母二也姑三也姊四也妹五也女子子六也大夫尊降旁親一等此皆降至大功作大夫與己尊同故不降還服期若姑姊妹女子子出嫁大功適士又降至小功今嫁大夫𨿽降至大功爲無祭主哀憐之不忍降還服期也

曰大夫者其男子之爲大夫者也命婦其婦人之爲大夫妻者也無主者命婦之無祭主者也何以言惟子不報也女子子適人者爲其父母期故言不報也言其餘皆報也何以期也父之所不降子亦不敢降也大夫曷爲不降命婦也夫尊於朝妻貴於室矣

注曰無主者命婦之無祭主謂姑姊妹女子子也惟子不報男女同不報爾惟據女子子似失之矣大夫曷爲不降命婦據大夫於姑姊妹女子子旣已出降大功其適士者又以尊降在小功也夫尊於朝與己同婦貴於室從夫爵也○疏曰無祭主謂姑姊妹女子子者以世母叔母無主有主皆爲之期故惟據此四人○坡謂報者如姑姊妹出嫁侄兄弟降服大功而姑姊妹亦爲服大功此大夫之子爲姑姊妹服期故姑姊妹亦報以期如上文姑姊妹女子子適人無主者姑姊妹報是也經云惟子不報解父母於女子出嫁大功今乃爲服期嫌女子爲父母期是報父母爲已服期故特明之曰凡女子子適人者皆爲其父母期不可以言報也其餘若姑姊妹之相與服皆相報也注以爲失疏似指父母報子言恐皆非意

大夫爲祖父母適孫爲士者○傳曰何以期也大夫不敢降其祖與適也

注曰不敢降其祖與適則可降其旁親也

公妾以及士妾爲其父母

疏曰云公謂五等諸侯皆有八妾士謂一妻一妾孤卿大夫妾不言之者舉其極尊卑中可知

傳曰何以期也妾不得體君得爲其父母遂也

注曰然則女君有以尊降其父母者與春秋之義𨿽尊爲天王后猶曰吾季姜是言子尊不加於父母此傳似誤矣禮妾從女君而服其黨服是嫌不自服其父母故以明之○疏曰所引禮見雜記云女君死則妾爲女君之黨服鄭以傳爲誤故自解之然傳意以公子爲君厭爲己母不在五服又爲己母黨無服公妾旣不得體君君不厭故妾爲父母得伸遂而服期也

降服衰四升冠七升○旣葬以其冠爲受衰七升冠八升

爲人後者爲其父母服報女子子適人者爲其父母公妾以及士妾爲其父母

正服衰五升冠八升○旣葬以其冠爲受衰八升冠九升

祖父母適孫世父母叔父母昆弟眾子昆弟之子公妾大夫之妾爲其子

不降正○降則爲大功惟不降故在正服

大夫之適子爲妻大夫之庶子爲適昆弟女子子適人者爲其昆弟之爲父後者姑姊妹女子子適人無主者姑姊妹報女子子爲祖父母大夫之子爲世父母叔父母子昆弟昆弟之子姑姊妹女子子無主者爲大夫命婦者惟子不報大夫爲祖父母適孫爲士者

義服衰六升冠九升○旣葬以其冠爲受衰九升冠十升

繼父同居者爲夫之君爲君之父母妻長子祖父母妾爲女君婦爲舅姑夫之昆弟之子

疏衰裳齊牡麻絰無受者

注曰無受者服是服而除不以輕服受之不著月數者天子諸侯葬異月也小記曰齊衰三月與大功同者繩屨○疏曰上皆言冠帶此及下傳大功皆不言冠帶者以其輕故略之至正大功言冠見其正猶不言帶緦麻又直言緦麻余又略之若然禮記云齊衰居堊室者據期故譙周亦云齊衰三月不居堊室天子七月葬諸侯五月葬爲之齊衰者皆三月藏其服至葬更服之葬後乃除

寄公爲所寓○傳曰寄公者何也失地之君也何以爲所寓服齊衰三月也言與民同也

注曰諸侯五月而葬而服齊衰三月者三月而藏其服至葬又更服之旣葬而除之

丈夫婦人爲宗子宗子之母妻

注曰婦人女子子在室及嫁歸宗者也宗子繼別之後百世不遷所謂大宗也

傳曰何以服齊衰三月也尊祖也尊祖故敬宗敬宗者尊祖之義也宗子之母在則不爲宗子之妻服也疏曰宗子母在年未七十母自與祭母死宗人爲之服宗子母七十已上則宗子妻得與祭宗人乃爲宗子妻服也必爲宗子母妻服者以宗子燕防族人於堂其母妻亦燕食族人之婦於房皆序以昭穆故族人爲之服也

爲舊君君之母妻○傳曰爲舊君者孰謂也仕焉而已者也何以服齊衰三月也言與民同也君之母妻則小君也

注曰仕焉而已者謂老若有廢疾而致仕者也爲小君服者恩深於民○疏曰此經上下臣爲舊君有二故發問云仕焉而已者傳意以下爲舊君是待放之臣以此爲致仕之臣也云何以服齊衰三月者怪其舊服斬衰今服三月也言與民同也者以本義合今義以斷故抑之使與民同也下文庶人爲國君無小君是恩淺也此服小君是恩深於民也

庶人爲國君

注曰不言民而言庶人庶人或有在官者天子畿內之民服天子亦如之○疏曰云庶人在官者謂府史胥徒經言庶人兼在官者而言之雲天子畿內之民亦如之者以其畿外上公五百里侯四百里已下其民皆服君三月則畿內千里專屬天子亦如諸侯之境內也

大夫在外其妻長子爲舊國君

注曰在外待放已去者○疏曰此大夫在外不言爲本君服與不服者雜記云違諸侯之大夫不反服違大夫之諸侯不反服以其尊卑不敵尊卑敵乃反服此大夫已去不言服者是其君尊卑不敵不反服者也

傳曰何以服齊衰三月也妻言與民同也長子言未去也

注曰妻𨿽從夫而出古者大夫不外娶婦人歸宗往來猶民也春秋傳曰大夫越境逆女非禮君臣有合離之義長子去可以無服○疏曰妻本從夫服君今夫已絕妻不合服而服之長子本爲君斬者亦大夫之子得行大夫禮從父而服之今父已絕於君亦不當服矣而皆服齊衰三月故發問也

繼父不同居者

注曰嘗同居今不同○疏曰無傳者已於期章釋了是以不言也

曽祖父母

疏曰此經直云曽祖不言髙祖案族祖父以髙祖之孫而緦麻則髙祖有服明矣故此注兼髙祖而說也經不言者見其同服可知

傳曰何以齊衰三月也小功者兄弟之服也不敢以兄弟之服服至尊也

注曰正言小功者服之數盡於五則髙祖宜緦麻曽祖宜小功也據祖期則曽祖宜大功髙祖宜小功也髙祖曽祖皆有小功之差則曽孫孫爲之服同也重其衰麻尊尊也減其日月恩殺也○疏曰三年問云何以至期也曰至親以期斷又云然則何以三年也曰加隆焉爾也是本爲父母期而加隆至三年若謂爲父期則爲祖宜大功曽祖宜小功髙祖宜緦麻若爲父加隆三年則爲祖宜期曽祖宜大功髙祖宜小功是髙祖曽祖皆有小功之差也曽祖中旣兼有髙祖是以兼云曽孫孫服同也○朱先生曰沈存中云髙祖齊衰三月不特四世祖爲然自四世以上凡逮事皆當衰麻三月髙祖蓋通稱耳

大夫爲宗子

疏曰宗子旣不降母妻不降可知

傳曰何以服齊衰三月也大夫不敢降其宗也

舊君

注曰大夫待放未去者

傳曰大夫爲舊君何以服齊衰三月也大夫去君埽其宗廟故服齊衰三月也言與民同也何大夫之謂乎言其以道去君而猶未絕也

注曰以道去君爲三諫不從待放於郊未絕者言爵祿尙有列於朝出入有詔於國妻子自若民也○疏曰三諫不從在境待放得環則還得玦則去如此者謂之以道去君有罪放逐爲非道去君大夫去君埽其宗廟詔使宗族祭祀𨿽去猶爲舊君服若君不使埽其宗廟是得玦而去則不服矣不言士者此主爲待放未絕大夫有此法士無待放之法不言公卿及孤者詩云三事大夫則三公亦號大夫

曽祖父母爲士者如眾人○傳曰何以齊衰三月也大夫不敢降其祖也

女子子嫁者未嫁者爲曽祖父母○傳曰嫁者其嫁於大夫者也未嫁者其成人而未嫁者也何以服齊衰三月不敢降其祖也

注曰言嫁於大夫者明𨿽尊猶不降也成人謂年二十已笄醴者也此著不降明有所降

義服衰六升冠九升無受

曽祖父母曽祖父母爲士者如眾人女子子嫁者未嫁者爲曽祖父母

衰冠無受同前

大夫婦人爲宗子宗子之母妻大夫爲宗子記宗子孤爲殤大功衰小功衰皆三月親則

月算如邦人

衰冠無受同前

寄公爲所寓庶人爲國君爲舊君君之母妻大夫在外其妻長子爲舊國君舊君

衰冠無受同前

繼父不同居者

大功布衰裳牡麻絰無受者

注曰大功布者其鍛治之功麤沽之○疏曰本服齊衰斬爲殤死降在大功故在正大功之上義齊衰之下也斬疏皆不言布與功至此經始言布體與人功斬衰冠六升不加灰此七升言鍛治可以加灰矣但麤沽而已言大功者用功麤大小功者用功細小

子女子子之長殤中殤

注曰殤者男女未冠笄而死可殤者女子子許嫁不爲殤也○疏曰子女子子在章首者父母於子哀痛情深故在前

傳曰何以大功也未成人也何以無受也防成人者其文縟防未成人者其文不縟故殤之絰不樛垂蓋未成人也年十九至十六爲長殤十五至十二爲中殤十一至八嵗爲下殤不滿八嵗以下爲無服之殤無服之殤以日易月以日易月之殤殤而無服故子生三月則父名之死則哭之未名則不哭也

注曰不樛垂者不絞其帶之垂者雜記曰大功以上散帶以日易月謂生一月者哭之一日也殤而無服者哭之而已爲昆弟之子女子子亦如之凡言子者可以兼男女又云女子子者殊之以子闗適庶也○坡謂以日易月鄭云生一月者哭之一日馬王以爲以哭之日易服之月如期親則旬有三日哭案經云云生三月父名死方哭之則生一月哭之一日者漏於是矣馬王似較�

叔父之長殤中殤○姑姊妹之長殤中殤○昆弟之長殤中殤○夫之昆弟之子女子子之長殤中殤○適孫之長殤中殤○大夫之庶子爲適昆弟之長殤中殤○公爲適子之長殤中殤○大夫爲適子之長殤中殤注曰公君也諸侯大夫不降適殤者重適也天子亦如之○疏曰自叔父至大夫庶子爲適昆弟之長殤中殤皆是成人齊衰期長殤中殤殤降一等在大功故於此總見之又皆尊卑爲前後次第作文也云公爲適子大夫爲適子皆是正統成人斬衰今爲殤死不得著代故入大功特言適子者天子諸侯於庶子則絕而無服大夫於庶子降一等故不言也

其長殤皆九月纓絰其中殤七月不纓絰

注曰絰有纓者爲其重也自大功以上絰有纓以一條繩爲之小功以下絰無纓也○疏曰五服之正無七月之服惟此大功中殤有之五服諸文惟有冠纓不見絰纓鄭檢此經長殤有纓法則知成人大功已上絰有纓明矣知一條繩爲之者見斬衰冠纓繩通屈一條繩爲武垂下爲纓故知此絰之纓亦通屈一條屬之絰垂下爲纓可知小功已下絰無纓也者亦以此經中殤七月絰無纓明小功五月以下絰無纓可知

大功布衰裳牡麻絰纓布帶三月受以小功衰卽葛九月者

注曰受猶承也凡天子諸侯卿大夫旣虞士卒哭而受服正言三月者天子諸侯無大功主於大夫士也此𨿽有君爲姑姊妹女子子嫁於國君者非內防也疏曰天子七月而葬諸侯五月而葬虞而受服然經正言三月者主於大夫士三月葬者云非內防也者彼國自以五月葬後服此諸侯爲之自以三月受服同於大夫士故云主於大夫士也

傳曰大功布九升小功布十一升

注曰此受之下也以發傳者明受盡於此也又受麻絰以葛絰間傳曰大功之葛與小功之麻同○疏曰此章有降有正有義降則衰七升冠十升正則衰八升冠亦十升義則衰十升冠十一升十升者降小功十一升者正小功傳直言義大功之受故鄭云此受之下也據受之下發傳者明受盡於此義服大功也以其大功至葬惟有變麻服葛因故衰無受服之法故傳據義大功而言也云又受麻絰以葛絰者言受衰麻俱受而傳惟發衰不言受麻以葛故鄭解之也引間傳者證經大功旣葬變麻爲葛五分去一大小與小功初死同也

姑姊妹女子子適人者○傳曰何以大功也出也注曰出必降之者蓋有受我而厚之者○疏曰檀弓曰姑姊妹之薄也蓋有受我而厚之者也是於彼厚夫自爲之禫杖期故於此薄爲之大功

從父昆弟

注曰世父叔父之子也其姊妹在室亦如之○疏曰世叔父與祖爲一體又與己父爲一體緣親以致服故雲從也

爲人後者爲其昆弟○傳曰何以大功也爲人後者降其昆弟也

庶孫

注曰男女皆是○疏曰庶孫從父而服祖期故祖從子而服其孫大功降一等

適婦

注曰適婦適子之妻○疏曰其婦從夫而服其舅姑期其舅姑從子而服其婦大功降一等者也

傳曰何以大功也不降其適也

疏曰加於庶婦一等

女子子適人者爲眾昆弟

注曰父在則同父沒乃爲父後者服期也

侄丈夫婦人報

注曰爲侄男女服同

傳曰侄者何也謂吾姑者吾謂之侄

疏曰名惟對姑生稱若對世叔惟得言昆弟之子不得侄名也

夫之祖父母世父母叔父母○傳曰何以大功也從服也夫之昆弟何以無服也其夫屬乎父道者妻皆母道也其夫屬乎子道者妻皆婦道也謂弟之妻婦者是嫂亦可謂之母乎故名者人治之大者也可無愼乎注曰道猶行也謂弟之妻爲婦者卑逺之故謂之婦嫂者尊嚴之稱嫂猶叟也叟老人稱也是爲序男女之別爾若已以母婦之服服兄弟之妻以舅子之服服已則是亂昭穆之序也○疏曰若然夫之祖父母世父母爲此妻著何服也案下緦麻章云婦爲夫之諸祖父母報鄭注謂夫所服小功者則此夫所服期不服報王肅以爲父爲眾子期妻小功爲兄弟之子期其妻亦小功以其兄弟之子猶子引而進之進同己子明妻同可知○朱先生曰今案意本謂弟妻不得爲婦兄妻不得爲母故反言以明之曰若謂弟妻爲婦則是兄妻亦可謂之母矣而可乎言其不可爾非謂卑逺弟妻而正謂之婦也注疏皆誤

大夫爲世父母叔父母子昆弟昆弟之子爲士者注曰子謂庶子○疏曰大夫爲此八者本期今以爲士故降至大功

傳曰何以大功也尊不同也尊同則得服其親服注曰尊同謂亦爲大夫者親服期

公之庶昆弟大夫之庶子爲母妻昆弟

注曰公之庶昆弟則父卒也大夫之庶子則父在也其或爲母謂妾子也○疏曰云公子是父在今繼兄而言昆弟故知父卒也若公子父在爲母妻在五服之外今父卒故服大功也云大夫之庶子則父在也者以其繼父而言又大夫卒子爲母妻得伸其本服今但大功故知父在也云其或爲母謂妾子也者以適妻君大夫自不降其子皆得伸今在大功明妾子自爲己母也

傳曰何以大功也先君余尊之所厭不得過大功也大夫之庶子則從乎大夫而降也父之所不降子亦不敢降也

注曰言從乎大夫而降則於父卒如國人也昆弟庶昆弟也舊讀昆弟在下其於厭降之義宜蒙此也是以上而同之父所不降謂適也○疏曰公之庶昆弟以其父在爲母妻厭在五服外公卒猶爲余尊之所厭不得過大功其大夫之子據父在有厭從於大夫降一等大夫若卒則得伸無餘尊之厭也云昆弟庶昆弟者若適則在父之所不降之中故知庶昆弟也父以尊降庶子則庻亦厭而爲昆弟大功

皆爲其從父昆弟之爲大夫者

注曰皆者言其互相爲服尊同則不相降其爲士者降在小功適子爲之亦如之○疏曰承上文公之庶昆弟大夫之庶子之下則是上二人也以其二人爲父所厭降親今此從父昆弟爲大夫故此二人不降而服大功依本服也鄭云互相爲服者以彼此同是從父昆弟相爲著服故云皆是互見之義故也

爲夫之昆弟之婦人子適人者

注曰婦人子者女子子也不言女子子因出見恩疏○疏曰此謂世叔母爲之服在家期出嫁大功

大夫之妾爲君之庶子

注曰下曰妾爲君之黨服得與女君同指爲此也妾爲君之長子亦三年自爲其子期異於女君也士之妾爲君之眾子亦期

女子子嫁者未嫁者爲世父母叔父母姑姊妹

注曰舊讀合大夫之妾爲君之庶子女子子嫁者未嫁者言大夫之妾爲此三人之服也○疏曰此是女子子逆降旁親知逆降者此經云嫁者爲世父已下出降大功自是常法更言未嫁者亦爲世父已下非未嫁逆降而何舊讀乃馬融輩如此鄭以爲非故下注破之也

傳曰嫁者其嫁於大夫者也未嫁者成人而未嫁者也何以大功也妾爲君之黨服得與女君同下言爲世父母叔父母姑姊妹者謂妾自服其私親也

注曰此不辭卽實爲妾遂自服其私親當言其以明之齊衰三月章曰女子子嫁者未嫁者爲曽祖父母經與此同足以明之矣傳曰何以大功也妾爲君之黨服得與女君同文爛在下爾女子子成人者有出道降旁親及將出者明當及時也○疏曰何以大功至女君同當在上爲君之庶子下誤在此下言至私親也非子夏自著必是鄭君置之欲分別舊讀者意而以注破之故云不辭○朱先生曰疏言十一字是鄭所置今詳此十一字中包爲世至姊妹十字若無上下文卽無所屬未詳其說可更攷之又曰此叚自鄭注時已疑傳文之誤今考女子子適人者爲父母及昆弟之爲父後者已見於齊衰期章爲眾兄弟又見於此大功章惟伯叔父母姑姊妹之服無文而獨見於此則當從鄭注之說無疑矣○坡謂朱子有一處言舊讀得傳意鄭攺傳文似牽彊又未見妾爲己之私親本當服期者合著何服坡意妾在家亦女子子也則服其期服私親亦逆降可知包在條中矣鄭注不易

大夫大夫之妻大夫之子公之昆弟爲姑姊妹女子子嫁於大夫者

疏曰大夫大夫妻大夫之子公之昆弟四等人尊卑同皆降旁親姑姊已下一等大功又以出降當小功但嫁於大夫尊同無尊降有出降故皆大功也

君爲姑姊妹女子子嫁於國君者○傳曰何以大功也尊同也尊同則得服其親服諸侯之子稱公子公子不得禰先君公子之子稱公孫公孫不得祖諸侯此自卑別於尊者也若公子之子孫有封爲國君者則世世祖是人也不祖公子此自尊別於卑者也是故始封之君不臣諸父昆弟封君之子不臣諸父而臣昆弟封君之孫盡臣諸父昆弟故君之所爲服子亦不敢不服也君之所不服子亦不敢服也

注曰不得禰不得祖者不得立其廟而祭之也卿大夫已下祭其祖禰則世世祖是人不得祖公子者後世爲君者祖此受封之君不得祀別子也公子若在髙祖以下則如其親服後世遷之乃毀其廟耳因國君以尊降其親故終說此義云○疏曰云公子若在髙祖以下則如其親服者此解始封君得立五廟者大祖一廟與髙祖已下四廟今始封君後世乃不毀其廟爲大祖於此始封君未有大祖廟惟有髙祖以下四廟則公子爲別子者得入四廟之限始封君死其子立卽以父爲禰廟前髙祖者爲髙祖之父當遷之又至四世之後始封君爲髙祖父當遷之時轉爲大祖通四廟爲五廟定制也故云後世遷之乃毀其廟也○楊氏曰自卑別於尊是以子孫之卑自別於祖之尊此義爲是自尊別於卑乃以子孫之尊自別於祖之卑此說於理有害而鄭注遂以爲因國君以尊降其親而說此義則又愈非禮意蓋國君以尊降其親謂降其旁親其正統之服不降祖服期曽祖髙祖齊衰三月是未嘗降其祖也鄭注蓋惑於自尊別卑之說乃以封君之不祖公子爲以尊降其親而不知公子爲別子繼別爲宗謂之大宗百世不遷大宗或無後則爲之立後世世不絕而常以公子爲祖矣若公子之子孫有封爲國君者則後世子孫只得祖封君而不得祖公子以紊其別子之宗非是以封君之尊別於公子之卑而不祖之也○坡謂楊氏此論封君是公子支庶則別爲公子立宗而自爲祖可也若封君是公子之繼別還世世祖公子乎抑如注疏言親盡則毀乎皆未可執一以相訾也古者不降上下各以其親至周方增尊貴降絕之禮子夏尊卑之言是論位非論分何失之有要之周禮尙爵太重似非至義目見子孫貴倨妄自尊大無復念徳本始之意記譏周文之敝賊而蔽者此類謂與

降服衰七升冠十升○旣葬以其冠爲受衰十升冠十一升

姑姊妹女子子適人者女子子適人者爲眾昆弟爲人後者爲其昆弟女子子嫁者未嫁者爲世父母叔父母姑姊妹大夫爲世父母叔父母子昆弟昆弟之子爲士者公之庶昆弟大夫之庶子爲母妻昆弟

正服衰八升冠十升○旣葬以其冠爲受衰十升冠十一升

從父昆弟庶孫適婦侄丈夫婦人報大夫之妾爲君之庶子

正不降

君爲姑姊妹女子子嫁於國君者大夫大夫之妻大夫之子公之昆弟爲姑姊妹女子子嫁於大夫者公之庶昆弟大夫之庶子皆爲其從父昆弟之爲大夫者

義服衰九升冠十一升○旣葬以其冠爲受衰十一升冠十二升

夫之祖父母世父母叔父母爲夫之昆弟之婦人子適人者

繐衰裳牡麻絰旣葬除之者

疏曰繐衰縷𨿽如小功升數又少故在小功上也此不言帶屨者以其傳言小功之繐也則帶屨亦同小功可知

傳曰繐衰者何以小功之繐也

注曰治其縷如小功而成布四升半細其縷者以恩輕也升數少者以服至尊也凡布細而疏者謂之繐今南陽有鄧繐

諸侯之大夫爲天子

疏曰此經直云大夫則大夫中有孤卿以其小聘使下大夫大聘或使孤或使卿也故大行人云諸侯之孤以皮帛繼子男

傳曰何以繐衰也諸侯之大夫以時接見乎天子注曰以時防見於天子而服之則其士庶民不服可知

小功布衰裳澡麻帶絰五月者

注曰澡者治去莩垢不絕其本也小記曰下殤小功帶澡麻不絕其本屈而反以報之○疏曰大功已上絰帶有本小功以下絰帶皆斷本此有下殤小功帶不絕本故帶進於絰上以見重引小記者欲見下殤小功中有本是齊衰之防故特言下殤若大功下殤則入緦麻云屈而反以報之者謂先以一股麻不絕本者爲一條展之爲繩報合也以一頭屈而反向上合之乃絞垂必屈而反以合者見其重故也

叔父之下殤○適孫之下殤○昆弟之下殤○大夫庶子爲適昆弟之下殤○爲姑姊妹女子子之下殤疏曰以上八人皆是成人期長殤中殤大功已在上殤大功章此下殤小功故在此章

爲人後者爲其昆弟從父昆弟之長殤

疏曰此本大功長殤中殤則小功從父昆弟情本輕故在出降昆弟後

傳曰問者曰中殤何以不見也大功之殤中從上小功之殤中從下

注曰問者據從父昆弟之下殤在緦麻也大功小功皆謂其成人也大功之殤中從上則齊衰之殤亦中從上也此主爲丈夫之爲殤者服也凡不見者以此求之也○疏曰鄭云問者據從父昆弟之下殤在緦麻也者以其緦麻章見從父昆弟之下殤此章見從父昆弟之長殤惟中殤不見也此云大功之殤中從上小功之殤中從下緦麻章云齊衰之殤中從上大功之殤中從下兩文相反故鄭注以彼謂婦人爲夫之族類此謂丈夫爲殤者服也

爲夫之叔父之長殤

注曰不見中殤者中從下也○疏曰夫之叔父義服故次在此成人大功故長殤降一等在小功云不見中殤者中從下也者下傳云大功之殤中從下主謂此婦人爲夫之黨類故知中殤下在緦麻也

昆弟之子女子子夫之昆弟之子女子子之下殤疏曰此皆成人爲之齊衰期長中殤在大功故下殤在此小功也

爲侄庶孫丈夫婦人之長殤

疏曰謂姑爲侄成人大功長殤在此不言中殤中從上庶孫者祖爲之大功長殤中殤亦在此皆不言男子女子而言婦人丈夫是見恩疏之義也

大夫公之昆弟大夫之子爲其昆弟庶子姑姊妹女子子之長殤

注曰公之昆弟不言庶者此無服無所見也大夫之子不言庶者關適子亦服此殤也云公之昆弟爲庶子之長殤則知公之昆弟猶大夫○疏曰謂此三人爲此六種人成人以尊降至大功故長殤小功中亦從上

大夫之妾爲庶子之長殤

注曰君之庶子○疏曰妾爲君之庶子成人在大功章今長殤降一等在此云君之庶子者若適長則成人隨女君三年長殤亦大功

降服衰十升冠升同無受

叔父之下殤適孫之下殤昆弟之下殤大夫庶子爲適昆弟之下殤爲姑姊妹女子子之下殤爲人後者爲其昆弟從父昆弟之長殤昆弟之子女子子夫之昆弟之子女子子之下殤爲侄庶孫丈夫婦人之長殤大夫公之昆弟大夫之子爲其昆弟庶子姑姊妹女子子之長殤

降義服

爲夫之叔父之長殤大夫之妾爲庶子之長殤

小功布衰裳牡麻絰卽葛五月者

注曰卽就也小功輕三月變麻因故衰以就葛絰帶而五月也間傳曰小功之葛與緦之麻同舊說小功以下吉屨無絇也

從祖祖父母從祖父母報

注曰祖父之昆弟之親○疏曰從祖祖父母是曽祖之子祖之兄弟從祖父母者是從祖祖父之子父之從父昆弟之親

從祖昆弟

注曰父之從父昆弟之子○疏曰此是從祖父之子故鄭云父之從父昆弟之子已之再從兄弟以上三者爲三小功也

從父姊妹

注曰父之昆弟之女○疏曰此謂從父姊妹在家大功出適小功不言出適與在室姊妹旣逆降宗族亦逆降報之故不辧在室及出嫁也

孫適人者

注曰女孫在室亦大功也

爲人後者爲姊妹適人者

注曰不言姑者舉其親者而恩輕者降可知

爲外祖父母○傳曰何以小功也以尊加也

疏曰外親之服不過緦以祖是尊名故加至小功

從母丈夫婦人報

注曰從母母之姊妹○疏曰丈夫婦人者異姓無出入降是皆成人長大爲號兩相爲服故曰報

傳曰何以小功也以名加也外親之服皆緦也

注曰外親異姓正服不過緦丈夫姊妹之子男女同○疏曰云以名加也者以有母名故加至小功

夫之姑姊妹娣姒婦報

疏曰夫之姑姊妹夫爲之期妻降一等出嫁小功因恩疏略從降故在室及嫁同小功

傳曰娣姒婦者弟長也何以小功也以爲相與居室中則生小功之親焉

注曰娣姒婦者兄弟之妻相名也長婦謂穉婦爲娣婦娣婦謂長婦爲姒婦○疏曰長是其年長假令弟妻年大稱之曰姒兄妻年小稱之曰娣是以左氏傳穆姜是宣公夫人大婦也聲伯之母是宣公弟叔肸之妻小婦也聲伯之母不聘穆姜云吾不以妾爲姒是據二婦年大小爲娣姒不據夫年爲大小也

大夫大夫之子公之昆弟爲從父昆弟庶孫姑姊妹女子子適士者

注曰從父昆弟及庻孫亦謂爲士者○疏曰從父昆弟庶孫本大功此三等以尊降入小功姑姊妹女子本期此三等出降入大功若適士又降一等入小功也

大夫之妾爲庶子適人者

注曰君之庶子女子子也庶女子子在室大功其嫁於大夫亦大功○疏曰此云適人者謂士

庶婦

注曰夫將不受重者○疏曰小記注云世子有廢疾不可立而庶子立其舅姑皆爲其婦小功則亦兼此婦也

君母之父母從母

注曰君母父之適妻也從母君母之姊妹

傳曰何以小功也君母在則不敢不從服君母不在則不服

注曰不敢不服者恩實輕也凡庶子於君母如適子○疏曰若然君母在旣爲君母父母其己之父母或亦兼服之若馬氏義君母不在乃可伸矣

君子子爲庶母慈己者

注曰君子子大夫及公子之適妻子○疏曰禮之通例云君子與貴人皆據大夫已上公子尊卑比大夫故鄭據而言又國君之子爲慈母無服士又不得稱君子亦復自養子無三母具故知此二人而已

傳曰君子子者貴人之子也爲庶母何以小功也以慈已加也

注曰云君子子者父在也父沒則不服之矣以慈己加則君子子亦以士禮爲庶母緦也內則曰異於孺子室於宮中擇於諸母與可者必求其寛裕慈惠溫良恭敬愼而寡言者使爲子師其次爲慈母其次爲保母皆居子室他人無事不往又曰大夫之子有食母庶母慈己者此之謂也其不慈己則緦可知矣不言師保慈母居中服之可知也國君世子生卜士之妻大夫之妾使食子三年而出見於公宮則劬非慈母也士之妻自養其子

降服衰十升冠升同卽葛五月無受

孫適人者爲人後者爲其姊妹適人者大夫大夫之子公之昆弟爲從父昆弟庶孫姑姊妹女子子適士者大夫之妾爲庶子適人者

正服衰十一升冠升同卽葛五月無受

從祖祖父母從祖父母從祖昆弟從父姊妹外祖父母從母丈夫婦人報庶婦君母之父母從母君子子爲庶母慈己者

義服衰十二升冠升同卽葛五月無受

夫之姑姊妹娣姒婦報

緦麻三月者

注曰緦麻布衰裳而麻絰帶也不言衰絰略輕服省文○疏曰以緦如絲者爲衰裳又以澡治孚垢之麻爲絰帶故曰緦麻緦則絲也古之絲緦字通用故作緦字

傳曰緦者十五升抽其半有事其縷無事其布曰緦注曰謂之緦者治其縷細如絲也抽去也雜記曰緦冠繰纓○疏曰縷麤細與朝服十五升同縷數則半之冠與衰同用緦布但以灰繰治布爲纓

族曽祖父母○族祖父母○族父母○族昆弟

注曰族曽祖父者曽祖昆弟之親也族祖父者亦髙祖之孫則髙祖有服明矣○疏曰云族曽祖父者己之曽祖親兄弟也云族祖父母者族曽祖父母之子己之祖父從父昆弟也云族父母者族祖父母之子已之父從祖昆弟也云族昆弟者族父母之子己之三從兄弟皆名爲族族屬也骨肉相連屬以其親盡恐相疏故以族言之此卽大傳云四世而緦服之窮也名爲四緦麻○又曰與己同出髙祖上至髙祖爲四世旁亦四世旁四世有服髙祖有服明矣鄭言此者齊衰三月章直見曽祖父母不言髙祖以爲無服故鄭從下鄕上推之髙祖有服可知春秋傳曰同族於禰廟杜預云謂髙祖以下

庶孫之婦

疏曰適子之婦大功庶子之婦小功適孫之婦小功庶孫之婦緦是其差也

庶孫之中殤

注曰庶孫者成人大功其殤中從上此當爲下殤言中殤者字之誤耳

從祖姑姊妹適人者報

疏曰本服小功是以降一等在緦

從祖父從祖昆弟之長殤

注曰不言中殤中從下○疏曰本服小功以長殤降一等

外孫

注曰女子子之子○疏曰以女出外適而生故云外孫

從父昆弟侄之下殤

疏曰成人大功長中殤小功故下殤在此章也

夫之叔父之中殤下殤

疏曰成人大功長殤小功中下殤在此

從母之長殤報

疏曰從母者母之姊妹成人小功故長殤在此中下之殤無服

庶子爲父後者爲其母

疏曰此爲無冡適惟有妾子父死庶子承後爲其母緦也

傳曰何以緦也傳曰與尊者爲一體不敢服其私親也然則何以服緦也有死於宮中者則爲之三月不舉祭因是以服緦也

注曰君卒庶子爲母大功大夫卒庶子爲母三年士𨿽在庶子爲母皆如眾人○疏曰君卒庶子爲母大功者大功章云公之庶昆弟爲其母是也以其先君在公子爲母在五服外先君卒則是今君庶昆弟爲其母大功先君余尊之所厭不得過大功云大夫卒庶子爲母三年者以其父在大功大功章云大夫之庶子爲母是也父卒無餘尊所厭故伸三年士𨿽在庶子爲母皆如眾人者士卑無厭故也鄭並言大夫士之庶子者欲見不承後者如此服若承後者則皆緦故並言之若天子諸侯庶子承後爲其母所服云何案曽子問云古者天子練冠以燕居鄭云謂庶子王爲其母無服案服問云君之母非夫人則羣臣無服惟近臣及僕驂乘從服惟君所服服也注云妾先君所不服也禮庶子爲後爲其母緦言惟君所服伸君也春秋之義有以小君服之者時若小君在則益不可據曽子問所云據小君在則練冠五服外服問所云據小君沒後其庶子爲得伸故鄭云伸君是以引春秋之義母以子貴若然天子諸侯禮同與大夫士禮有異也

士爲庶母○傳曰何以緦也以名服也大夫以上爲庶母無服

貴臣貴妾

注曰此爲公士大夫之君殊其臣妾貴賤而爲之服貴臣室老士也貴妾娣侄也天子諸侯降其臣妾無服士卑無臣則士妾又賤不足殊有子則爲之緦無子則已○疏曰斬衰章注云室老家相也士邑宰也○坡謂大夫不服己之庶母而自服其臣妾其流之獘所以有三命而名諸父者坡所未詳

傳曰何以緦也以其貴也

乳母

注曰謂養子者有他故賤者代之慈己

傳曰何以緦也以名服也

從祖昆弟之子

注曰族父母爲之服○疏曰再從兄弟之子呼己爲族父母

曽孫

注曰孫之子○疏曰據曽祖爲之緦不言孫者此亦如齊衰三月章直見曽祖不言髙祖以其曽孫孫爲曽髙同曽髙亦爲曽孫孫同故二章皆略不言髙祖孫也

父之姑

注曰歸孫爲祖父之姊妹○疏曰爾雅云女子謂昆弟之子爲侄謂侄之子爲歸孫

從母昆弟○傳曰何以緦也以名服也

疏曰因從母有母名而服其子也

甥

注曰姊妹之子

傳曰甥者何也謂吾舅者吾謂之甥何以緦也報之也疏曰甥旣服舅以緦舅亦爲甥以緦

壻

注曰女子之夫也

妻之父母○傳曰何以緦從服也

注曰從於妻而服之

姑之子

注曰外兄弟也○疏曰姑是內人以出外而生故曰外兄弟

傳曰何以緦報之也

舅

注曰母之兄弟

傳曰何以緦從服也

注曰從於母而服之

舅之子

注曰內兄弟也

傳曰何以緦從服也

夫之姑姊妹之長殤

疏曰夫之姑姊妹成人婦爲之小功長殤降一等故緦

夫之諸祖父母報

注曰諸祖父者夫之所爲小功從祖祖父母外祖父母或曰曽祖父母曽祖於曽孫之婦無服而云報乎曽祖父母正服小功妻從服緦

君母之昆弟○傳曰何以緦從服也

注曰從於君母而服之君母卒則不服

從父昆弟之子之長殤○昆弟之孫之長殤

注曰此二人本小功故長殤在緦麻中下殤無服

爲夫之從父昆弟之妻○傳曰何以緦也以爲相與同室則生緦之親焉

注曰降於親娣姒故緦也

長殤中殤降一等下殤降二等齊衰之防中從上大功之殤中從下

注曰此主謂妻爲夫之親服也凡不見者以此求之○疏曰大功有同室同財之義故云相與同室生緦之親焉雲長殤中殤降一等以下乃是婦人爲夫之族殤服法𨿽文承上男子爲殤之下要爲下婦人而發也雲長殤中殤降一等者據下齊衰中殤從上在大功也下殤降二等者亦是齊衰下殤在小功者也降服衰十五升抽其半冠升同無受

庶孫之中殤從祖父從祖昆弟之長殤從父昆弟之子之長殤昆弟之孫之長殤從父昆弟侄之下殤從母之長殤報從祖姑姊妹適人者報

降義服

夫之叔父之中殤下殤夫之姑姊妹之長殤

正服衰冠無受與降報同

族曽祖父母族祖父母族父母族昆弟庶孫之婦外孫甥

壻庶子爲父後

者爲其母妻之父母士爲庶母姑之子乳母舅

從祖昆弟之子舅之子曽

孫君母之昆弟父之姑從母昆弟

義服衰冠無受與降服同

夫之諸祖父母報爲夫之從父昆弟之妻貴臣貴妾

記公子爲其母練冠麻麻衣縓緣爲其妻縓冠葛絰帶麻衣縓緣皆旣葬除之

注曰公子君之庶子也其或爲母謂妾子也麻者緦麻之絰帶也此麻衣者如小功布深衣爲不制衰裳變也詩云麻衣如雪縓淺絳也一染謂之縓練冠而麻衣縓緣三年練之受飾也檀弓曰練練衣黃裏縓緣諸侯之妾子厭於父爲母不得伸權爲制此服不奪其恩也爲妻縓冠葛絰帶妻輕○疏曰以練布爲冠以麻爲絰帶麻衣謂白布深衣縓緣以縓色繒與深衣爲領緣皆旣葬除之與緦麻所除同也鄭知此麻衣如小功布深衣者案士之妾子父在爲母期大夫之妾子父在爲母大功則諸侯妾子父在小功是其差次故知此當小功布也諸侯尊絕期已下無服公子被厭不合爲母服不奪其母子之恩故五服之外權與制此服必服麻衣縓緣者麻衣大祥受服縓緣練之受飾𨿽抑猶容有三年之哀故也

傳曰何以不在五服之中也君之所不服子亦不敢服也君之所爲服子亦不敢不服也

注曰君之所不服謂妾與庶婦也君之所爲服謂夫人與適婦也諸侯之妾貴者視卿賤者視大夫皆三月而葬

大夫公之昆弟大夫之子於兄弟降一等

注曰兄弟猶言親族也凡不見者以此求之也○疏曰大夫以尊降公之昆弟以旁尊降大夫之子以厭降

爲人後者於兄弟降一等報於所爲後之兄弟之子若子

注曰言報者嫌其爲宗子不降○疏曰嫌其爲宗子不降者以其出降本親又宗子尊重恐本親爲宗子有不降服之嫌故云報以明之

兄弟皆在他邦加一等不及知父母與兄弟居加一等注曰皆在他邦謂行仕出遊若避仇不及知父母父母早卒○疏曰共在他國一死一不死相湣不得辭親眷父母早卒兄弟共居而死當湣其孤幼相育故皆加一等

傳曰何如則可爲之兄弟傳曰小功以下爲兄弟注曰於此發兄弟傳者嫌大功以上又加也大功以上若皆在他國則親自親矣若不及知父母則固同財矣○疏曰小功已下爲兄弟者加一等大功以上不可復加也云親自親矣固同財矣者皆明恩自隆重不可復加之義

朋友皆在他邦袒免歸則已

注曰謂服無親者當爲之主每至袒時則袒袒則去冠代之以免舊說云以爲免象冠廣一寸已猶止也歸有主則止也主若幼少則未止小記曰大功者主人之防有三年者則必爲之再祭朋友虞祔而已○疏曰朋友義合故云無親時謂小斂訖投冠括髮時引小記者證朋友爲主之義子幼不能爲主大功爲主者爲之再祭謂練祥朋友輕爲之虞祔而已以其又無大功已下之親此朋友自外來及在家朋皆得爲主虞祔乃去

朋友麻

注曰朋友𨿽無親有同道之恩相爲服緦之絰帶檀弓曰羣居則絰出則否其服弔服也周禮曰凡弔當事則弁絰服弁絰者如爵弁而素加環絰也其服有三錫衰也緦麻也疑衰也王爲三公六卿錫衰爲諸侯緦衰爲大夫士疑衰諸侯及卿大夫亦以錫衰爲弔服當事則弁絰否則皮弁辟天子也士以緦衰爲防服其弔服則疑衰也其弁絰皮弁之時則如卿大夫然又攺其裳以素辟諸侯也朋友之相爲服卽士弔服疑衰素裳庶人不爵弁則其弔服素冠委貌○疏曰知緦之絰帶者以其緦是五服之輕爲朋友之絰帶約與之等環絰者以一股麻爲骨又以一股麻爲繩纒之如環然謂之環絰加於素弁之上云庶人冠素委貌不言其服其服則白布深衣庶人之常服又尊卑始死未成服已前服之故庶人得爲弔服也

君之所爲兄弟服室老降一等

注曰公士大夫之君○疏曰天子諸侯絕期今言爲兄弟服明是公士大夫之君於旁親降一等者

夫之所爲兄弟服妻降一等

坡謂注無解疏以爲從母猶非倫近年萬季野據以爲防叔有服之證坡意小功章夫之姑姊妹夫爲期妻降一等出嫁小功因恩疏略從降故在室及嫁小功同然則兄弟蓋指姊妹女兄弟也季野失檢當再詳之

庶子爲後者爲其外祖父母從母舅無服不爲後如邦人

疏曰以其與尊者爲一體旣不得服所出母是以母黨皆不服之

宗子孤爲殤大功衰小功衰皆三月親則月算如邦人注曰言孤有不孤者不孤則族人不爲殤服服之也不孤謂父有廢疾若年七十而老子代主宗事者也孤爲殤長殤中殤大功衰下殤小功衰皆如殤服而三月謂與宗子絕屬者也親謂在五屬之內算數也月數如邦人者與宗子有期之親者成人服之齊衰期長殤大功衰九月中殤大功衰七月下殤小功衰五月有大功之親者成人服之齊衰三月卒哭受以大功衰九月其長殤中殤大功衰五月下殤小功衰三月有小功之親者成人服之齊衰三月卒哭受以小功衰五月其殤與絕屬者同有緦麻之親者成人及殤皆與絕屬者同○疏曰云大功衰小功衰者以其成人齊衰故長殤中殤皆在大功衰下殤在小功衰也云皆三月者以其衰𨿽降月本三月法一時不可更服故還依本三月也自大功親以下盡小功親以上成人月數𨿽依本皆服齊衰者以其屬絕者猶服齊衰三月明親者無問大功小功緦麻皆齊衰者旣皆齊衰故三月旣葬受服乃始受以大功衰小功衰也至於小功親已下殤與絕屬者同者以其成人小功五月殤卽入三月故與絕屬者爲宗子齊衰三月緦麻親亦三月是以成人及殤死皆與絕屬者同也

攺葬緦

注曰謂墳墓以他故崩壊將亡失屍柩者也攺葬者明棺物毀敗攺設之如葬時也其奠如大斂從廟之廟從墓之墓禮宜同也服緦者臣爲君也子爲父也妻爲夫也必服緦者親見屍柩不可以無服緦三月而除之○疏曰鄭言三等舉痛極者而言父爲長子子爲母亦與此同也○問攺葬朱先生曰湏告廟而後告墓方啟墓以葬葬畢奠而歸又不必出主祭告時卻出主於寢

童子當室緦

注曰童子未冠之稱也當室者承父後承家事者爲家主與族人爲禮於有親者𨿽恩不至不可以無服也○疏曰有親者則族內四緦麻以來皆是也不在緦章者若在緦章則外內俱報此當室童子直與族人爲禮有此服不及外親故不在緦章而在此記也

傳曰不當室則無緦服也

凡妾爲私兄弟如邦人

注曰嫌厭降之也私兄弟目其族親也女君有以尊降其兄弟者謂士之女爲大夫妻與大夫之女爲諸侯夫人諸侯之女爲天王后者父卒昆弟之爲父後者宗子亦不敢降也○疏曰妾言凡者總天子已下至士故凡以該之也

大夫弔於命婦錫衰命婦弔於大夫亦錫衰

注曰弔於命婦命婦死也弔於大夫大夫死也小記曰諸侯弔必皮弁錫衰服問曰公爲卿大夫錫衰以居出亦如之當事則弁絰大夫相爲亦然爲其妻往則服之出則否○疏曰引小記者以記人直言身上衰不言首服故引小記也言諸侯弔必皮弁者言諸侯不言君謂諸侯因朝弔異國之臣著皮弁錫衰𨿽成服後亦不弁絰也

傳曰錫者何也麻之有錫者也錫者十五升抽其半無事其縷有事其布曰錫

注曰謂之錫者治其布使之滑易也錫者不治其縷哀在內也緦者不治其布哀在外也公及卿大夫弔士𨿽當事皮弁錫衰而已士之相弔則如朋友服疑衰素裳凡婦人相弔吉笄無首素總○疏曰上文命婦弔於大夫錫衰未解首服至此乃解之

女子子適人者爲其父母婦爲舅姑惡笄有首以髽卒哭子折笄首以笄布總

疏曰婦人以飾事人是以𨿽居防內不可盡去修容故使惡笄而有首至卒哭女子子哀殺歸於夫氏故折吉笄之首而著布總也其總斬衰已六升長六寸正服齊衰冠八升則正齊衰總亦八升是以總長八寸笄總與斬衰長短爲差但笄不可更變折其首總可更變宜從大功總十升之布總也

傳曰笄有首者惡笄之有首也惡笄者櫛笄也折笄首者折吉笄之首也吉笄者象笄也何以言子折笄首而不言婦終之也

注曰櫛笄者以櫛之木爲笄或曰榛笄有首者若今時刻鏤摘頭矣卒哭而防之大事畢女子子可以歸於夫家而著吉笄折其首者爲其大飾也吉笄尊變其尊者婦人之義也據在夫家宜言婦終之者終子道於父母之恩○坡謂上言女爲父母婦爲舅姑下只言子折笄首而不言婦是婦惡笄以終防也注謂女子據在夫家稱婦未詳

妾爲女君君之長子惡笄有首布總

凡衰外削幅裳內削幅幅三袧

注曰削猶殺也大古冠布衣布先知爲上外殺其幅以便體也後知爲下內殺其幅稍有飾也後世聖人易之以此爲防服袧者謂辟兩側空中央也祭服朝服辟積無數凡裳前三幅後四幅也○疏曰云衰外削幅者謂縫之邊幅向內云幅三袧者據裳而言用布七幅幅二尺二寸兩畔各去一寸爲削幅則二七十四丈四尺若不辟積其腰中則束身不得就故一幅布凡三處屈之

若齊裳內衰外

注曰齊緝也緝裳者內展之緝衰者外展之

負廣出於適寸

注曰負在背上者也適辟領也負出於辟領外旁一寸○疏曰以一方布置於背上上畔縫著領下畔垂放之以在背上故得負名出於辟領外旁一寸總尺八寸也

適博四寸出於衰

注曰博廣也辟領廣四寸則與闊中八寸也兩之爲尺六寸也出於衰者旁出衰外不著寸數者可知也○疏曰衰謂胸前衰也云辟領廣四寸者項之兩相向外各廣四寸云則與闊中八寸者謂兩身當縫中央總闊八寸一邊有四寸並辟領四寸爲八寸云兩之爲尺六寸者一相闊與辟領八寸故合兩之總一尺六寸云旁出衰外者以兩旁辟領向前望衰之外也衰廣四寸辟領橫廣總尺六寸除中央四寸當衰衰外兩旁各出衰六寸

衰長六寸博四寸

注曰廣袤當心也前有衰後有負板左右有辟領孝子哀戚無所不在○疏曰袤長也綴於外衿之上故得廣長當心

衣帶下尺

注曰衣帶下尺者要也廣尺足以掩裳上際也

衽二尺有五寸

注曰衽所以掩裳際者上正一尺燕尾二尺五寸凡用布三尺五寸○疏曰云上進一尺者取布三尺五寸廣一幅畱上一尺爲正正者正方不破之言也一尺之下從一畔旁入六寸乃邪向下一畔一尺五寸去下畔亦六寸橫斷之畱下一尺爲正如是則用布三尺五寸得兩條衽衽各二尺五寸兩條共用三尺五寸也兩旁皆綴於衣垂之向下掩裳兩相下際不合之處

袂屬幅

注曰屬猶連也連謂不削○疏曰謂整幅二尺二寸凡用布爲衣物皆去邊幅一寸爲縫殺今此屬連其幅則不削去其邊幅取整幅爲袂必不削幅者欲取與下文衣二尺二寸同縱橫皆二尺二寸正方者也

衣二尺有二寸

注曰此謂袂中也言衣者明與身參齊二尺二寸其袖足以容中人之肱也衣自領至腰二尺二寸倍之四尺四寸加辟領八寸而又倍之凡衣用布一丈有四寸○疏曰身卽衣也兩旁袖與中央身三事下畔皆等故云參齊

袪尺二寸

注曰袪袖口也尺二寸足以容中人之並兩手也吉時拱尙左手防時拱尙右手○疏曰云袪袖口也則袂末接袂者也云尺二寸者據復攝而言圍之則二尺四寸也○楊氏曰記云衣二尺有二寸蓋指衣身自領至要之長而言之也用布八尺八寸中斷以分左右爲四尺四寸者二又取四尺四寸者二中折以分前後爲二尺二寸者四此卽防常度衣身之常法也合二尺二寸者四疊爲四重從一角當領處四寸下取方裁入四寸乃記所謂適博四寸注疏所謂辟領四寸是也按鄭注云適辟領也則兩物卽一物也今記曰適注疏又曰辟領何爲而異其名也辟猶攝也以衣當領裁入四寸處反攝向外加兩肩上故曰辟領卽疏所謂兩相向外各四寸是也左右有辟領以明孝子哀戚無所不在故曰適卽疏所謂指適緣於父母不兼念餘事是也旣辟領四寸加兩肩上以爲左右適故後之左右各有四寸虛處當脊而相並謂之闊中前之左右各有四寸虛處近胸而相對亦謂之闊中乃疏所謂闊中八寸是也此是衣身所用布之數與裁之法也注又云加辟領八寸而又倍之者謂別用布一尺六寸以塞前後之闊中也布一條縱長一尺六寸橫闊八寸又縱折而中分之其下一半裁斷左右兩端各四寸除去不用只畱中間八寸以加後之闊中元裁辟各四寸而塞其缺當脊相並處此所謂加辟領八寸是也其上一半全一尺六寸不裁以布之中間從項上分左右對折向前垂下以加於前之闊中與元裁斷處近胸相並處相接以爲左右領也夫下一半加於後之闊中者用布八寸而上一半從項而下以加前之闊中者又倍之而爲一尺六寸焉此所謂而又倍之者是也此則衣領所用之布與裁之之法也古者衣服吉凶異制故衰服領與吉服領不同而其制如此也注又云凡用布一丈四寸者衣身八尺八寸衣領一尺六寸合爲一丈四寸也是此用布正數又當少寛其布以爲鍼縫之用然此卽衣身與衣領之用若負衰裳下及兩衽又在此數之外矣但領必有袷此布何從出乎曰衣領用布闊八寸而長一尺六寸古者布幅闊二尺二寸除衣領用布闊八寸之外更餘闊一尺四寸而長一尺六寸可以分作三條於袷而適足無餘歉也云袂二尺二寸而袪乃尺二寸者縫合其下一尺大畱上一尺二寸以爲袖口也云衣帶下尺者衣身二尺二寸僅至腰而止無以掩裳下際故於衣帶之下用縱布一尺上屬於衣橫繞於腰則以腰之闊狹爲凖所以掩裳上際而後綴兩衽於其旁也○又曰注云前有衰後有負版左右有辟領孝子哀戚之心無所不在惟子爲父母用之此外皆不用

衰三升三升有半其冠六升以其冠爲受受冠七升注曰衰斬衰或曰三升半者義服也其冠六升齊衰之下也斬衰正服變而受之此服也三升三升半其受冠皆同以服至尊宜少差也○疏曰受冠七升者據至虞變麻服葛時更以初死之冠六升布爲衰更以七升布爲冠云六升齊衰之下也者齊服之降服四升正服五升義服六升以其六升是義服故云下也

齊衰四升其冠七升以其冠爲受受冠八升

注曰言受以大功之上也此謂爲母服也齊衰正服五升其冠八升義服六升其冠九升亦以其冠爲受凡不著之者服之首主於父母○疏曰此據父卒爲母齊衰三年而言也云言受以大功之上也者以其降服大功衰七升正服大功衰八升故云大功之上云此爲每服者據父卒爲母而言若父在爲母在正服齊衰前已解訖

繐衰四升有半其冠八升

注曰此諸侯之大夫爲天子繐衰服在小功之上者欲著其縷之精麤也升數在齊衰之中者不敢以兄弟之服服至尊也○疏曰據升數合在杖期上以其升數𨿽少以縷精麤與小功同不得在杖期上故在小功之上也

大功八升若九升小功十升若十一升

注曰此以小功受大功之差也不言七升者主於受服欲其文相值言服降而在大功者衰七升正服衰八升其冠皆十升義服九升其冠十一升亦皆以其冠爲受也斬衰受之已下大功受之以正者重者輕之輕者從禮聖人之意然也其降在小功者衰十升正服衰十一升義服衰十二升皆以卽葛及緦麻無受也此大功不言受者其章旣著之○疏曰云此以小功受大功之差也者以此二小功衰受二大功之冠爲衰二大功初死冠還用二小功之衰故轉相受也

儀禮述注卷十一﹤經部﹐禮類﹐儀禮之屬﹐儀禮述注﹥

欽定四庫全書

儀禮述注卷十二

安溪李光坡撰

士喪禮第十二

鄭目錄云士喪其父母自始死至於旣殯之禮疏曰此當諸侯之士知者下云君若有賜不言王直云父母不言妻與長子按下記云赴曰君之臣某死赴母妻長子則曰君之臣某之某死是禮同於君之臣不云父者經主於父死

士喪禮○死於適室幠用斂衾

注曰適室正寢之室也疾者齊故於正寢焉疾時防北牖下死而遷之南牖下有牀衽幠覆也斂衾大斂所並用之衾衾被也小斂之衾當陳防大記曰始死遷屍於牀幠用斂衾去死衣○疏曰死衣鄭彼注云去死衣病時所加新衣及復衣也去之以俟沐浴也

復者一人以爵弁服簮裳於衣左何之扱領於帶注曰復者有司招魂復魄也天子則夏采祭僕之屬諸侯則小臣爲之爵弁服防衣纁裳也禮以冠名服簮連也○疏曰復者一人者諸侯之士一命與不命並皆一人出入之气謂之魂耳目聰明謂之魄死者魂神去離於魄今欲招取魂來復歸於魄故云招魂復魄也云禮以冠名服者欲見復時惟用緇衣纁裳不用爵弁而經言爵弁服是禮以冠名服也

升自前東榮中屋北面招以衣曰臯某復三降衣於前注曰北面招求諸幽之義也臯長聲也某死者之名也復反也降衣下之也喪大記曰凢復男子稱名婦人稱字○疏曰復聲必三者禮成於三

受用篚升自阼階以衣屍

注曰受者受之於庭也復者其一人招則受衣亦一人也人君則司服受之衣屍者覆之若得魂反之

復者降自後西榮

注曰不由前降不以虛反也降因徹西北厞若云此室凶不可居然也自是行死事○疏曰喪大記將沐甸人取所徹廟之西北厞薪而爨之故知復者降時徹之厞隠也西北隅爲厞

楔齒用角柶

注曰爲將含恐其口閉急也○疏曰此角柶其形與扱醴角柶別故屈之如軛中央入口兩末向上取事便也

綴足用燕幾

注曰綴猶拘也爲將屨恐其辟戾也

奠脯醢醴酒升自阼階奠於屍東

注曰鬼神無象設奠以慿依之○疏曰按檀弓曽子云始死之奠其餘閣也與則此奠是閣之餘食爲之按下小斂一豆一籩大斂兩豆兩籩此始死俱言亦無過一豆一籩而已

帷堂

注曰事小訖也○疏曰云事小訖也者以其未襲斂必帷之者鬼神尙幽闇故也

乃赴於君主人西階東南面命赴者拜送

注曰赴告也臣君之股肱耳目死當有防

有賔則拜之

注曰賔僚友羣士也其位猶朝夕哭矣○疏曰謂賓弔位猶如賔朝夕哭位其主人之位則異於朝夕而在西階東南面拜之拜訖西階下東面下經所云拜大夫之位是也

入坐於牀東眾主人在其後西面婦人俠牀東面注曰眾主人庻昆弟也婦人謂妻妾子姓也亦適妻在前○疏曰眾主人直言在其後不言坐則立可知婦人𨿽不言坐按喪大記婦人皆坐無立法

親者在室

注曰謂大功以上父兄姑姊妹子姓在此者○疏曰子姓謂主人之孫於死者謂曾孫孫曾孫爲曾祖髙祖齊衰三月當在大功親之內故云子姓在此者

眾婦人戶外北面眾兄弟堂下北面

注曰眾婦人眾兄弟小功以下○疏曰同是小功以下而男子在堂下者以其婦人有事自堂及房不合在下故男子在堂下婦人戶外堂上

君使人弔徹帷主人迎於寢門外見賓不哭先入門右北面

注曰使人士也禮使人必以其爵使者至使人入將命乃出迎之寢門內門也徹帷防之事畢則下之疏曰徹帷防之者謂褰帷而上非謂全徹去○楊氏曰今按喪大記云凢主人之出也徒跣扱衽拊升降自西階

弔者入升自西階東面主人進中庭弔者致命

注曰主人不升賤也致命曰君聞子之喪使某如何不淑○疏曰賤也者對大夫之喪其子得升堂受命是以大戴禮云大夫於君命升聼命降拜是也

主人哭拜稽顙成踴

注曰稽顙頭觸地成踴三者三

賔出主人拜送於外門外

君使人禭徹帷主人如初禭者左執領右執要入升致命

注曰禭之言遺也衣被曰禭致命曰君使某禭

主人拜如初禭者入衣屍出主人拜送如初惟君命出升降自西階遂拜賔有大夫則特拜之卽位於西階下東面不踴大夫𨿽不辭入也

注曰惟君命出以明大夫以下時來弔禭不出也始喪之日哀戚甚在室故不出拜賔也大夫則特拜別於士旅拜也卽位西階下未忍在主人位也不踴但哭拜而已不辭而主人升入明本不爲賔出不成禮也○疏曰遂拜賔者因事曰遂因有君命故拜賔與大夫無君命則不出戶小斂後賔致辭云如何不淑乃復位踴今不爲賔出故不爲之踴及𨿽不辭而入

親者禭不將命以卽陳

注曰大功以上有同財之義也不將命不使人將之致於主人也卽陳陳在房中

庶兄弟禭使人以將命於室主人拜於位委衣於屍東牀上注曰庶兄弟卽眾兄弟也變眾言庶容同姓耳將命曰某使某禭拜於位室中位也

朋友禭親以進主人拜委衣如初退哭不踴

注曰親以進親之防也退下堂反賔位也主人徒哭不踴別於君禭也

徹衣者執衣如禭以適房

注曰凢於禭者出冇司徹衣○疏曰如禭者亦左執領右執要也適房者陳之

爲銘各以其物亡則以緇長半幅防末長終幅廣三寸書銘於末曰某氏某之柩

注曰銘明旌也雜帛爲物大夫之所建也以死者爲不可別故以其旗識識之愛之斯錄之矣亡無也無旌不命之士也半幅一尺終幅二尺在棺爲柩○疏曰此士喪禮記公侯伯之士一命亦記子男之士不命各以其物者按周禮司常大夫士同建雜帛爲物然雜帛之物𨿽同其旌旗之杠長短則異故禮緯雲天子之旗九刄諸侯七刄大夫五刄士三刄死以尺易刄故下云竹杠長三尺長短不同故言各以別之此據侯伯之士一命者也

竹杠長三尺置於宇西階上

注曰杠銘橦也宇梠也○疏曰此始造銘訖且置於宇下西階上待爲重訖以此銘置於重又下文卒塗始置於肂若然此時未用權置於此也梠檐下

甸人掘坎於階間少西爲垼於西墻下東鄕

注曰甸人有司主田野者垼塊竈西墻中庭之西○疏曰以塊爲竈用之以煮沐浴之潘水知在中庭之西者經直云於西墻下不繼階字明近南中庭之西也

新盆槃瓶廢惇重鬲皆濯造於西階下

注曰新此瓦器五種者重死事盆以盛水槃承渜濯瓶以汲水也廢惇惇無足者所以盛米也重鬲鬲將懸於重者也濯滌漑也造至也猶饌也以造言之喪事遽

陳襲事於房中西領南上不綪

注曰襲事謂衣服也綪讀爲防防屈也襲事少上陳而下不屈江沔之間謂縈収防索爲防

明衣裳用布

注曰所以親身爲圭潔也

鬠笄用桑長四寸纋中

注曰桑之爲言喪也用爲笄取其名也長四寸不冠故也纋笄之中央以安髮○疏曰以防爲鬠義取以髮防聚之意笄長四寸僅取入防而已知死者不冠者下記云其母之喪鬠無笄注云無笄猶丈夫之不冠也以此言之生時男子冠婦人笄今死婦人不笄則知男子亦不冠也家語云孔子之喪襲而冠者家語王肅之增攺不可依用也纋中者兩頭闊中央狹也

布巾環幅不鑿

注曰環幅廣袤等也不鑿者士之子親含反其巾而已大夫以上賓爲之含當口鑿之嫌有惡

掩練帛廣終幅長五尺析其末

注曰掩裹首也析其末爲將結於頣下又還結於項中

瑱用白纊

注曰瑱充耳纊新綿

幎目用緇方尺二寸防裏著組系

注曰幎目覆面者也幎讀若詩云葛藟縈之之縈防赤也著充之以絮也組系爲可結也○疏曰四角有系於後結之

握手用纁裳長尺二寸廣五寸牢中旁寸著組系注曰牢讀爲樓樓爲削約握之中央以安手也○疏曰名此衣爲握以其在手故言握手不謂以手握之云廣五寸牢中旁寸者則中央廣三寸廣三寸中央又容四指而已四指指一寸則四寸四寸之外仍有八寸皆廣五寸也讀從樓者義取縷斂狹少之意云削約者謂削之使約少也

決用正王棘若檡棘組系纊極二

注曰決猶闓也挾弓以橫執詩云決拾旣佽正善也王棘與檡棘善理堅刄者皆可以爲決極猶放也以防指放令不挈指也生者以朱韋爲之而三死用纊又二明不用也○疏曰云以防指放令不挈也者謂以此二者與決爲籍令不決挈傷指耳

冒緇質長與手齊防殺掩足

注曰冒韜屍者制如直囊上曰質下曰殺質正也其用之先以殺韜足而上後以質韜首而下齊手上下纁象天地也喪大記曰君錦冒黼殺綴旁七大夫冒黼殺綴旁五士緇冒防殺綴旁三凢冒質長與手齊殺三尺○疏曰綴旁者以其冒無帶又無鈕一定不動故知旁綴質與殺相接之防使相連

爵弁服純衣

注曰謂生時爵弁所衣之服也純衣者纁裳古者以冠名服死者不冠

皮弁服

注曰皮弁所衣之服也其服白布衣素常也

褖衣

注曰黒衣裳赤緣之謂之褖褖之言緣也所以表袍者也喪大記曰衣必有裳袍必有表不襌謂之一稱疏曰知此緣衣是黒衣裳者以其士冠禮陳三服端皮弁爵弁者端無褖衣此士喪襲亦陳三服與彼同此無端有褖衣故知此褖衣則端者也端有三等裳此喪禮質略同裳而已但此端連衣裳與婦人褖衣同故變名褖衣也

緇帶

注曰黒繒之帶○疏曰襲時三服俱著故共一帶

韎韐

注曰一命緼韍○疏曰韎者據色而言以韎艸染之取其赤韐者合韋爲之故名韎韐也云一命緼韍者玉藻文但祭服謂之韍他服謂之韠士一命名爲韎韐亦名緼韍不得直名韍也但士冠禮端爵韠皮弁素韠爵弁服韎韐今亦三服共設韎韐者以其重服亦如帶矣

竹笏

注曰笏所以書思對命者玉藻曰笏天子以球玉諸侯以象大夫以魚須文竹士以竹本象可也又曰笏度二尺有六寸其中博三寸其殺六分而去一又曰天子搢珽方正於天下也諸侯荼前詘後直讓於天子也大夫前詘後詘無所不讓○疏曰珽之言挺然無所詘也或謂之大圭長三尺荼讀爲舒遲之舒舒懦者所畏在前也詘謂圜殺其首不爲椎頭諸侯惟天子詘焉是以謂笏爲荼大夫奉君命出入者也上有天子下有己君又殺其下而圜前後皆詘故云無所不譲彼𨿽不言士士與大夫同

夏葛屨冬白屨皆繶緇絇純組綦系於踵

注曰冬皮屨變言白者明夏時用葛亦白也此皮弁之屨士冠禮曰素積白屨以魁袝之緇絇繶純純博寸綦屨系也所以拘止屨也綦讀如焉絆綦之綦○疏曰士冠禮云爵弁纁屨素積白屨端黒屨三服各自用屨屨從裳色其色自明今死者重用其服屨惟一故須見色三服相參帶用端屨用皮弁韎韐用爵弁各用其一云綦屨系也者經云系於踵則綦當屬於跟後以兩端向前與絇相連於腳跗踵足之上合結之名爲系於踵也

庻襚繼陳不用

注曰庻眾也不用不用襲也多陳之爲榮少納之爲貴

貝三實於笲

注曰貝水物古者以爲貨江水出焉笲竹噐名

稻米一豆實於筐

注曰豆四升

沐巾一浴巾二皆用綌於笲

注曰巾所以拭污垢浴巾二者上體下體異也綌麤葛

櫛於簞

注曰簞葦笥

浴衣於篋

注曰浴衣已浴所衣之衣以布爲之其制如今通裁

皆饌於西序下南上

注曰皆者皆具於下東西墻謂之序中以南謂之堂

管人汲不說繘屈之

注曰管人有司主館捨者不說繘將以就祝濯米屈縈也

祝淅米於堂南面用盆

注曰祝夏祝也淅沃也

管人盡階不升堂受潘煮於垼用重鬲

注曰盡階三等之上防大記曰管人受沐乃煮之甸人取所徹廟之西北厞薪用爨之

祝盛米於惇奠於貝北

注曰復於筐防

士有冰用夷槃可也

注曰謂夏月而君賜冰也夷槃承尸之槃防大記曰君設大槃造冰焉大夫設夷槃造冰焉士並瓦槃無冰設牀襢笫有枕

外禦受沐入

注曰外禦小臣侍從者沐管人所煮潘也

主人皆出戶外北面

注曰象平生沐浴裸裎子孫不在旁主人出而檀笫

乃沐櫛挋用巾

注曰挋晞也淸也

浴用中挋用浴衣

注曰用巾用拭之也防大記曰禦者二人浴浴水用盆沃水用枓

渜濯棄於坎

注曰沐浴余潘水巾櫛浴衣亦並棄之

蚤揃如他日

注曰蚤讀爲爪斷爪揃須也人君則小臣爲之他日平生時

鬠用組乃笄設明衣裳

注曰用組組束髮也

主人入卽位

注曰已設明衣可以入也

商祝襲祭服褖衣次

注曰商祝祝習商禮者商人教之以敬於接神宜襲布衣牀上祭服爵弁服皮弁服皆從君助祭之服大蠟有皮弁素服而祭送終之禮也襲衣於牀牀次含牀之東衽如初也喪大記曰含一牀襲一牀遷屍於堂又一牀○疏曰案表記云殷人尊神率民以事神故云於接神宜云襲布衣牀上者此𨿽布衣牀上未襲待飯含訖乃襲爵弁從君助祭之服皮弁從君聼翔之服引郊特牲大蠟之禮證皮弁之服有二種一者皮弁白布衣素積爲裳是天子朝服亦是諸侯及臣聼翔之服二者皮弁時衣裳皆素葛帶榛杖大蠟時送終之禮凶服也非此襲時所用者也

主人出南面左袒扱諸面之右盥於盆上洗貝執以入宰洗柶建於米執以從

注曰俱入戶西鄕也○疏曰靣前也謂袒左袖扱於右掖之下帶之內取便也洗貝柶訖還貝於笲建柶於惇執以入鄭知俱入戶西鄕者以下經始云主人與宰牀西東靣故知此時西鄕也

商祝執巾從入當牖北面徹枕設巾徹楔受貝奠於屍西

注曰當牖北靣直屍南也設巾覆靣爲飯之遺落米也如商祝之事位則屍南首明矣○疏曰未葬以前不異於生皆南首檀弓云葬於北方北首者從鬼神尙幽闇鬼道事之故也惟有防朝廟時北首順死者之孝心故北首也

主人由足西牀上坐東面

注曰不敢從首前也祝受貝米奠之口實不由足也疏曰前文祝入當牖北靣是由屍首以其口實不可由足

祝又受米奠於貝北宰從立於牀西在右

注曰米在貝北便扱者也宰立牀西在主人之右當佐飯事

主人左扱米實於右三實一貝左中亦如之又實米惟盈

注曰於右屍口之右惟盈取滿而已○疏曰九扱恐不滿是以更雲實米

主人襲反位

注曰位在屍東○疏曰鄕今襲是復著衣

商祝掩瑱設幎目乃屨綦結於跗連絇

注曰掩者先結頣下旣瑱幎目乃還結項也跗足上也絇屨飾如刀衣鼻在屨頭上以余組連之止足坼也○疏曰掩有四腳後二腳先結頣下無所妨故先結之若卽以前二腳向後結於項則掩於耳及靣兩邊瑱與幎目無所施故先結頣下待設瑱塞耳並施幎目乃結項從也足上者謂足背也云以余組連之者以綦屨系旣結有餘組穿連兩屨之絇使兩足不相離故云止足坼也

乃襲三稱

注曰遷屍於襲上而衣之凢衣死者左衽不紐襲不言設牀又不言遷屍於襲上以其俱當牖無大異疏曰喪大記注衽鄕左反生時也

眀衣不在算

注曰算數也不在數明衣禪衣不成稱也

設韐帶搢笏

注曰韐帶韎韐緇帶不言韎緇者省文亦欲見韐自有帶韐帶用革搢挿也挿於帶之右旁

設決麗於自飯持之設握乃連

注曰麗施也手後節中也飯大擘指本也決以韋爲之籍有彄彄內端爲紐外端有橫帶設之以紐擐大擘本也因防其彄以橫帶貫紐結於之表也設握者以綦系絇中指由手錶與決帶之餘連結之此謂右手也○疏曰大擘指本鄕掌爲內端屬紐子鄕手錶謂外端屬橫帶先以紐擐大擘本因防其彄於指乃以橫帶繞手一二貫紐反向手錶結之

設冒櫜之幠用衾

注曰櫜韜盛物者取事名焉衾者始死時斂衾

巾柶鬊蚤埋於坎

注曰坎至此築之也將襲辟奠旣則反之○疏曰反之於屍東以其不可空無所依故也按下記云小斂辟奠不出室彼還是襲奠辟小斂則此辟襲奠亦不出室仍不言防大斂時辟小斂奠於序西南則此宜室西南隅若然此奠襲後因名襲奠故下鄭注云將小斂則辟襲奠

重木刋鑿之甸人置重於中庭參分庭一在南

注曰木也懸物焉曰重刋斲治鑿之爲懸簮孔也士重木長三尺○疏曰鄭言士重木長三尺則大夫以上各有等當約銘旌之杠士三尺大夫五尺諸侯七尺天子九尺據豎之者橫者宜半之

夏祝鬻余飯用二鬲於西墻下

注曰夏祝祝習夏禮者也夏人教以忠其於養宜鬻余飯以飯屍余米爲鬻也重主道也士二鬲則大夫四諸侯六天子八與簋同差

冪用疏布久之系用靲縣於重冪用葦席北面左衽帶用靲賀之結於後

注曰久讀爲灸謂以蓋塞鬲口也靲竹防也以席覆重辟屈而反兩端交於後左衽西端在上賀加也○疏曰防謂竹之靑可以爲系者

祝取銘置於重

注曰祝習周禮者也○疏曰銘未用待殯訖乃置於肂今且置於重必且置於重者以重與主皆是錄神之物故也○楊氏曰旣沐浴設明衣裳乃遷於牀徹楔徹枕而後設含此含之所以一牀也又布襲衣於牀待含訖設掩設瑱設幎目乃屨於是遷屍於襲上而衣之旣襲乃設韎韐緇帶搢笏設決設握手設冒櫜之幠用衾此襲之所以一牀也其將襲也則辟奠旣襲則反其初奠而奠於屍東焉大記曰君設大槃造冰焉大夫設夷槃造冰焉士並瓦槃無冰設牀防笫有枕含一牀襲一牀遷屍於堂又一牀皆有枕席君大夫一也注云檀笫祖簀也謂去席如浴時禮自仲春之後屍旣襲旣小斂先內水槃中始設牀於其上不施席而遷屍焉秋涼而止士有賜冰亦用夷槃

厥明陳衣於房南領西上綪絞橫三縮一廣終幅析其末

注曰綪屈也絞所以収束衣服爲堅急者也以布爲之縮從也橫者三幅縮者一幅析其末者令可結也防大記曰絞一幅爲三○疏曰云厥明者對昨日始死之日爲厥明喪大記云凢陳衣者實之篋取衣者亦以篋

緇衾赬裏無紞

注曰紞被識也斂衣或倒被無別於前後可也凢衾制同皆五幅也

祭服次

注曰爵弁服皮弁服

散衣次

注曰褖衣以下袍繭之屬

凢十有九稱

注曰祭服與散衣○疏曰喪大記注十九法天地之終數則天子以下皆同也

陳衣繼之

注曰庻襚

不必盡用

注曰取稱而已不務多

饌於東堂下脯�醴酒冪奠用功布實於簞在饌東注曰功布鍜濯灰治之布也凢在東西堂下者南齊坫○疏曰堂隅有坫以土爲之或爲堂隅爲坫也

設盆盥於饌東有巾

注曰爲奠設盥也喪事略故無洗也○疏曰防事略故無洗直以盆爲盥器也

苴絰大搹下本在左要絰小焉散帶垂長三尺牡麻絰右本在上亦散帶垂皆饌於東方

注曰苴絰斬衰之絰也苴麻者其貎苴以爲絰服重者尙麄惡絰之言實也搹搤也中人之手搤圍九寸絰帶之差自此出焉下本在左重服統於內而本陽也要絰小焉五分去一牡麻者齊衰以下之絰也牡麻者其貎易服輕者宜差好也右本在上服輕本於陰而統於外散帶之垂者男子之道文多變也饌於東方東坫之南苴絰爲上○疏曰此小斂訖當服未成服之麻也云亦散帶垂者不言尺寸亦與苴絰同垂三尺搹是搤物之稱故據中人一搤而言大者據大拇指與大巨指搤之故言大也按雜記云親喪外除鄭云日月已竟而哀未忘兄弟之防內除注云日月未竟而哀已殺此言統內統外者亦據哀在內外而言

婦人之帶牡麻結本在房

注曰婦人亦有苴絰但言帶者記其異此齊衰婦人斬衰婦人亦苴絰也○疏曰記其異謂男子帶有散麻婦人則結本是其異者且男子小功緦麻小斂有帶則絞之亦結本婦人帶結本可以兼之矣此帶牡麻兼男子小功以下陳之則別防以其男子陳之於坫南此經云在房明知異防也

牀笫夷衾饌於西坫南

注曰笫簀也夷衾覆尸之衾喪大記曰自小斂以往用夷衾夷衾質殺之裁猶冒也○疏曰言小斂以往則此夷衾覆屍覆柩不入棺矣猶冒者上質下殺形制同惟不連則異

西方盥如東方

注曰爲舉者設盥也如東方者亦用盆布巾饌於西堂下

陳一鼎於寢門外當東塾少南西面其實特豚四鬄去蹄兩胉肺設扄鼏鼏西末素爼在鼎西西順覆匕東柄

注曰鬄觧也四觧之殊肩脾而已防事略去蹄去其甲爲不潔淸也胉脇也素爼防尙質旣饌將小斂則辟襲奠○疏曰鼎用茅爲編言西末則茅本在東云防事略謂豚觧不體解也四鬄並兩胉脇與總爲七體襲奠者卽始死之奠襲後攺爲襲奠以恐妨斂事故知辟襲奠前襲時已辟之今將小斂亦辟之亦當於室之西南隅如將大斂辟小斂奠於序西南也凢奠在室外經宿者皆辟之於序西南

士盥二人以並東面立於西階下

注曰立俟舉屍也

布席於戶內下莞上簟

注曰有司布斂席也

商祝布絞衾散衣祭服祭服不倒美者在中

注曰斂者趨方或傎倒衣裳祭服尊不倒之也美善也善衣後布於斂則在中也旣後布祭服而又言善者在中明毎服非一稱也

士舉遷屍反位

注曰遷屍於服上

設牀笫於兩楹之間衽如初有枕

注曰衽寢臥之席也亦下莞上簟

卒斂徹帷

注曰屍已飾

主人西面馮屍踴無算主婦東面馮亦如之

注曰馮服膺之

主人髺髮袒眾主人免於房

注曰始死將斬衰者雞斯將齊衰者素冠今至小斂變又將初喪服也髺髮者去笄纚而紒眾主人免者齊衰將以免代冠冠服之尢尊不以也免之制未聞舊說以爲如冠狀廣一寸喪服小記曰斬衰髺髮以麻免而以布此用麻布爲之狀如今之著防頭矣自項中而前交於額上卻繞介也於房於室釋髺髮宜於隠者○疏曰問喪雞斯鄭云當爲笄纚齊衰將以免代冠者此亦小斂節與斬衰髺髮同時此皆據男子若婦人斬衰婦人以麻爲髽齊衰婦人以布爲髽髽與髺髮皆以麻布自項而向前交於額上郤繞紒如著防頭焉免亦然但以布廣一寸爲異也

婦人髽於室

注曰始死婦人將斬衰者去笄而纚將齊衰者骨笄而纚今言髽者亦去笄纚而紒也齊衰以上至笄猶髽髽之異於髺者旣去纚而以髮爲大紒如今婦人露紒其象也檀弓曰南宮縚之妻之姑之喪夫子誨之髽曰爾母縱縱爾爾母扈扈爾其用麻布亦如著防頭然○疏曰鄭云而紒紒卽髽也故喪服注亦云髽露紒也云至笄猶髽者謂從小斂著未成服之髽至成服之笄猶髽不攺至大斂殯後乃著成服之髽代之也古者男子婦人吉時皆有笄纚有防至小斂則男子去笄纚著髺髮婦人去纚而著髽髽形先以髮爲大紒紒上斬衰婦人以麻齊衰婦人以布其著之如男子髺髮與免

士舉男女奉屍侇於堂幠用夷衾男女如室位踴無算注曰侇之言屍也夷衾覆屍柩之衾也堂謂楹間牀笫上也○疏曰幠用夷衾者初死幠用大斂之衾以小斂之衾當陳今小斂後大斂之衾當擬大斂故用覆棺之夷衾以覆屍也

主人出於足降自西階眾主人東卽位婦人阼階上西面主人拜賔大夫特拜士旅之卽位踴襲絰於序東復位

注曰拜賔鄕賔位拜之也卽位踴東方位襲絰於序東東夾前○疏曰眾主人𨿽無降階之文當從主人降自西階主人就拜賔之時眾主人遂東卽位經云主人降自西階卽云主人拜賔明不卽位而先拜賔襲絰於序東謂鄕堂東東靣當序墻之東又當東夾之前非謂就堂上東夾前也○楊氏曰小記曰斬衰括髮以麻爲毋括髮以麻免而以布大記曰奉屍侇於堂降拜賔主人卽位襲帶絰踴母之防卽位而免疏云爲父小斂訖括髮自項以前交於額上卻繞紒如著防頭焉爲母小斂後括髮與父禮同自小斂後至屍出堂子拜賔之時猶與父不異至拜賔後子往卽堂下位時則異也若爲父此時猶括髮而踴襲絰帶於序東以至大斂而成服若母喪於此時則不復括髮乃著布免踴而襲絰帶以至成服

乃奠

注曰祝與執事爲之

舉者盥右執匕卻之左執爼橫攝之入阼階前西面錯錯爼北面

注曰舉者盥出門舉鼎者右人以右手執匕左人以左手執爼因其便也攝持也西靣錯錯鼎於北宜西靣錯爼北靣爼宜西順之○疏曰各以內手舉鼎外手執匕爼故云便也

右人左執匕抽扄予左手兼執之取鼏委於鼎北加扄不坐

注曰抽扄取鼏加扄於鼏上皆右手

乃朼載載兩髀於兩端兩肩亞兩胉亞肺在於中皆覆進柢執而俟

注曰乃朼以朼次出牲體右人也載受而載於爼左人也亞次也凢七體皆覆爲塵柢本也進本者未異於生也骨有本末○疏曰凢七體者前左右肩臂臑屬焉後左右脾膊胳屬焉並左右脇通爲七體也按下文大斂豚合升言合升則髀亦升之矣凡言合升多言皆並脾升非獨防禮若體解升者皆髀不升鄭云近竅賤也

夏祝及執事盥執醴先酒脯醢爼從升自阼階丈夫踴甸人徹鼎巾待於阼階下

注曰執事者諸執奠事者巾功布也執者不升已不設祝旣錯醴將受之○疏曰執者不升惟據執巾者祝將受之以覆酒醴○坡謂甸人徹鼎巾注疏未明此甸人徹鼎例以大斂奠正同節則此甸人徹鼎爲一句巾字屬下句讀云巾待於阼堦下蓋前功布實於簞至此方取出以待也

奠於屍東執醴酒北面西上

注曰執醴酒者先升尊也立而俟後錯要成也

豆錯爼錯於豆東立於爼北西上醴酒錯於豆南祝受巾巾之由足降自西階婦人踴奠者由重南東丈夫踴注曰巾之爲塵也東反其位○疏曰主人位在阼階下婦人位在上故奠者升丈夫踴奠者降婦人踴各以所見先後爲踴之節也云奠者由重南東丈夫踴者奠訖主人見之更與主人爲踴之節也東反其位者其位蓋在盆盥之東南上

賔出主人拜送於門外

注曰廟門外也○疏曰以鬼神所在卽曰廟故名適寢爲廟也

乃代哭不以官

注曰代更也孝子始有親喪悲哀憔悴禮防其以死傷生使之更哭不絕聲而已人君以官尊卑士賤以親疏爲之三日之後哭無時周禮挈壺氏凢防懸壺以代哭○疏曰云三日之後哭無時者禮有三無時之哭始死未殯哭不絕聲一無時殯後前朝夕入於廟阼階下哭又於廬中思憶則哭是二無時旣練之後在堊室之中或十日或五日一哭是三無時練前後有朝夕在阼階下哭惟此有時無無時之哭也

有禭者則將命擯者出請入告主人待於位

注曰喪禮略於威儀旣小斂擯者乃用辭出請之辭曰孤某使某請事

擯者出告須以賔入

注曰須亦待也出告之辭曰孤某須矣

賔入中庭北面致命主人拜稽顙賔升自西階出於足西面委衣如於室禮降出主人出拜送朋友親禭如初儀西階東北面哭踴三降主人不踴

注曰朋友旣委衣又還哭於西階上不背主人

禭者以褶則必有裳執衣如初徹衣者亦如之升降自西階以東

注曰帛爲褶無絮𨿽復與禪同有裳乃成稱不用表也以東載以待事也○疏曰褶與復相對有著爲復無著爲褶散文褶亦爲復也

宵爲燎於中庭

注曰宵夜也燎火燋

厥明滅燎陳衣於房南領西上綪絞紟衾二君襚祭服散衣庻襚凢三十稱紟不在算不必盡用

注曰紟單被也衾二者始死斂衾今又復制也小斂衣數自天子達大斂則異矣喪大記曰大斂布絞縮者三橫者三

東方之饌兩瓦甒其實醴酒角觶木柶毼豆兩其實葵菹芋蠃醢兩籩無縢布巾其實栗不擇脯四脡

注曰此饌但言東方則亦在東堂下也毼白也齊人或名全菹爲芋縢緣也詩云竹閉緄縢布巾籩巾也籩豆具而有巾盛之也特牲饋食禮有籩巾○疏曰菹法短四寸者全之若長於四寸則切之喪中之菹葵𨿽長而不切故取齊人全菹爲芋之觧不言豆巾者菹醢濕物不嫌無巾其實有巾矣

奠席在饌北斂席在其東

注曰大斂奠而有席彌神之○疏曰有巾又有席是彌神之

掘肂見衽

注曰肂埋棺之坎者也掘之於西階上衽小要也喪大記曰君殯用輴攢至於上畢塗屋大夫殯以幬攢置於西序塗不塈於棺士殯見衽塗上帷之又曰君蓋用漆三衽三束大夫蓋用漆二衽二束士蓋不用漆二衽二束○疏曰肂訓爲陳謂陳屍於坎檀弓周人殯於西階之上引防大記者畢盡也四靣及上盡塗之如屋然大夫不得四靣但逼西序以木幬覆棺不塈棺者攢中狹小裁取容棺但塗木不及棺而已士見其小要於上塗之云帷之者君大夫士皆同用漆者塗合牝牡之中也君棺蓋每縫爲三道小要毎道爲一條皮束之大夫士降於君也○楊氏曰古者棺不釘鑿棺蓋之際以衽連之其形兩端大而中小所謂小要也見衽者衽出見於平地肂淡淺之節也

棺入主人不哭升棺用軸蓋在下

注曰軸輁軸也輁狀如牀軸其輪挽而行○疏曰詳見旣夕還於祖用軸注

熬黍稷各二筐有魚臘饌於西坫南

注曰熬所以惑蚍蜉令不至棺防也爲舉者設盆盥於西○疏曰喪大記注熬者煎糓也謂塗設於棺防此士二筐首足各一筐余設於左右

陳三鼎於門外北上豚合升魚鱄鮒九臘左胖髀不升其他皆如初

注曰合升合左右體升於鼎其他皆如初謂豚體及匕爼之陳如小斂時合升四鬄亦相互耳

燭俟於饌東

注曰燭燋也饌東方之饌有燭者堂𨿽明室猶闇火在地曰燋執之曰燭

祝徹盥於門外入升自阼階丈夫踴

注曰祝徹祝與有司當徹小斂之奠者小斂設盥於饌東有巾大斂設盥於門外彌有威儀○疏曰此直云祝徹盥於門外者不知何時設此案上小斂陳饌訖卽言設盥則陳大斂饌訖亦設盥於門外也

祝徹巾授執事者以待

注曰授執巾者於屍東使先待於阼階下爲大斂奠及將巾之祝還徹醴也

徹饌先取醴酒北面

注曰北靣立相待俱降

其餘取先設者出於足降自西階婦人踴設於序西南當西榮如設於堂

注曰爲求神於庭孝子不忍使其親須臾無所馮依也堂謂屍東也凢奠設於序西南者畢事而去之○疏曰言凢奠謂小斂奠大斂奠遷柩奠祖奠但將設後奠則徹先奠於序西南待後奠事畢則去之故小斂奠設之於此不巾以不久設故也

醴酒位如初執事豆北南面東上

注曰如初者如其醴酒北靣西上也執醴尊不爲便事變位

乃適饌

注曰東方之新饌

帷堂

注曰徹事畢

婦人屍西東面主人及親者升自西階出於足西面袒注曰袒大斂變也不言髽免髺髮小斂以來自若矣

士盥位如初

注曰亦旣盥並立西階下

布席如初

注曰亦下筦上簟鋪於阼階上於楹間爲少南

商祝布絞紟衾衣羙者在外君襚不倒

注曰至此乃用君襚主人先自盡

有大夫則告

注曰後來者則告以方斂非斂時則當降拜之○疏曰檀弓大夫弔當事而至則辭焉

士舉遷屍復位主人踴無算卒斂徹帷主人馮如初主婦亦如之

主人奉屍斂於棺踴如初乃蓋

注曰棺在肂中斂屍焉所謂殯也檀弓曰殯於客位

主人降拜大夫之後至者北面視肂

注曰北靣於西階東

眾主人復位婦人東復位

注曰阼階上下之位

設熬旁一筐乃塗踴無算

注曰以木覆棺上而塗之爲火備

卒塗祝取銘置於肂主人復位踴襲

注曰爲銘設柎樹之肂東

乃奠燭升自阼階祝執巾席從設於奧東面

注曰執燭者先升堂照室自是不復奠於屍祝執巾與執席者從入爲安神位室中西南隅謂之奧執燭南靣巾委於席右

祝反降乃執事執饌

注曰東方之饌

士盥舉鼎入西面北上如初載魚左首進鬐三列臘進柢

注曰如初如小斂舉鼎執匕爼扄鼏朼載之儀魚左首設而在南鬐也左首進鬐亦未異於生也凢未異於生者不致死也○疏曰按公食右首進鬐此云左首則與生異而云亦未異於生者下文注載者統於執設者統於席彼公食言右首據席而言此左首據載者統於執若設於席前則亦右首也

祝執醴如初酒豆籩爼從升自阼階丈夫踴甸人徹鼎注曰如初祝先升

奠由楹內入於室醴酒北面

注曰亦如初

設豆右菹菹南栗栗東脯豚當豆魚次臘特於爼北醴酒在籩南巾如初

注曰右菹菹在醢南也此左右異於魚者載者統於執設者統於席醴當栗南酒當脯南

旣錯者出立於戶西西上祝後闔戶先由楹西降自西階婦人踴奠者由重南東丈夫踴

注曰爲神馮依之也

賔出婦人踴主人拜送於門外入及兄弟北面哭殯兄弟出主人拜送於門外

注曰小功以下至此可以歸異門大功亦存焉○疏曰大功容有同門有同財故喪服以小功以下爲兄弟但大功亦有不同門不同財之義以異門疏至此亦可以歸故云亦存焉謂存在家之法也旣殯𨿽歸至朝夕朔奠之日近者亦入哭限也若至葬時皆就柩所故旣夕反哭云兄弟出主人拜送

眾主人出門哭止皆西面於東方闔門

主人揖就次

注曰次謂斬衰倚廬齊衰堊室也大功有帷帳小功緦麻有牀笫可也

君若有賜焉則視斂旣布衣君至

注曰賜恩惠也斂大斂君視大斂皮弁服襲裘主人成服之後往則錫衰○疏曰小記云諸侯弔必皮弁錫衰言諸侯不言君者以其彼是弔異國之臣法緣弔異國之臣服皮弁則君弔士未成服之前可服皮弁襲裘之文出檀弓子遊弔小斂後襲裘帶絰而入此小斂後亦宜然也錫衰者亦約服問君弔卿大夫之法文王世子注同姓之士緦衰異姓之士疑衰不同者彼謂凢平之士此士於君有師友之恩特賜與大夫同也

主人出迎於外門外見馬首不哭還入門右北面及眾主人袒

注曰不哭厭於君不敢仲其私恩

巫止於廟門外祝代之小臣二人執戈先二人後注曰巫掌招弭以除疾病周禮小臣掌正君之法儀者周禮男巫王弔則與祝前防祝王弔則與巫前檀弓曰君臨臣防以巫祝桃茢執戈以惡之所以異於生也皆天子之禮諸侯臨臣之喪則使祝代巫執茢居前下天子也小臣君行則在前後君升則俠阼階北靣凢宮有鬼神曰廟

君釋采入門主人辟

注曰釋采者祝爲君禮門神也必禮門神者明君無故不來也禮運曰諸侯非問疾弔防而入諸臣之家是謂君臣爲謔

君升自阼階西鄕祝負墉南面主人中庭

注曰祝南靣房中東鄕君墻謂之墉主人中庭進益北

君哭主人哭拜稽顙成踴出

注曰出不敢必君之卒斂事

君命反行事主人復位

注曰大斂事

君升主人主人西楹東北面

注曰命主人使之升

升公卿大夫繼主人東上乃斂

注曰公大國之孤四命也春秋傳曰吾公在壑谷

卒公卿大夫逆降復位主人降出

注曰逆降者後升者先降位如朝夕弔哭之位

君反主人主人中庭君坐撫當心主人拜稽顙成踴出注曰撫手案之凢馮屍興必踴○疏曰君與主人拾踴也喪大記君於臣撫之父母於子執之子於父母馮之婦於舅姑奉之舅姑於婦撫之又云凢馮屍興必踴是馮爲總名君撫之亦踴也

君反之復初位眾主人辟於東壁南面

注曰以君將降也南靣則當坫之東

君降西鄕命主人馮屍主人升自西階由足西面馮屍不當君所踴主婦東面馮亦如之

注曰君必降者欲孝子盡其情

奉屍斂於棺乃蓋主人降出君反之入門左視塗注曰肂在西階上入門左由便趨疾不敢久畱君

君升卽位眾主人復位卒塗主人出君命之反奠入門右

注曰亦復中庭位

乃奠升自西階

注曰以君在阼

君要節而踴主人從踴

注曰節謂執奠始升階及旣奠由重南東時也

卒奠主人出哭者止

注曰以君將出不敢讙囂聒尊者也

君出門廟中哭主人不哭辟君式之

注曰辟逡遁辟位也古者立乘式謂小俛以禮主人也曲禮曰立視五嶲式視馬尾○疏曰曲禮君出就車左右攘辟又五嶲注嶲猶規也車輪轉之一幣爲一規以冬官輪崇計之凢視前十六步半

貳車畢乘主人哭拜送

注曰貳車副車也其數各視其命之等君出使異姓之士乘之在後君弔蓋乘象路曲禮曰乘君之乘車不敢曠左左必式○疏曰大行人上公貳車九乘侯伯七子男五故知視命數坊記君不與同姓同車與異姓同車彼謂同車爲禦右者此貳車可知引曲禮者乘車卽貳車也以人君皆左載惡空其位則乘之亦居左常爲式耳

襲入卽位眾主人襲拜大夫之後至者成踴

注曰後至布衣而後來者○疏曰若未布大夫來卽入前卿大夫從君之內

賔出主人拜送

注曰自賔出以下如君不在之儀○楊氏曰哭屍斂屍撫屍防擯視塗視奠凢六節每一節主人降出主人不敢必君之卒事也君命反主人行事所以盡哀敬之情始終之義也

三日成服杖拜君命及眾賔不拜棺中之賜

注曰旣殯之明日全三日始歠粥矣禮尊者加惠明日必往拜謝之棺中之賜不施已也曲禮曰生與來日○疏曰是四日矣言三日除死日數之也曲禮注與數也生數來日謂成服杖以死明日數也死數往日謂殯斂以死日數也大夫以上皆以來日數

朝夕哭不辟子卯

注曰旣殯之後朝夕及哀至則哭不代哭也子卯桀紂亡日凶事不辟吉事闕焉

婦人卽位於堂南上哭丈夫卽位於門外西面北上外兄弟在其南南上賔繼之北上門東北面西上門西北面東上西方東面北上主人卽位辟門

注曰外兄弟異姓有服者也辟開也凢廟門有事則開無事則閉○疏曰喪大記云祥而外無哭者則此外位皆有哭今直云婦人哭則丈夫亦哭矣但文不備也外兄弟謂若舅之子姑姊妹從母之子等是皆有服者也○坡謂言丈夫而不言主人則包主人及眾主人齊衰大功兄弟皆在其中矣故此繼以外兄弟而不及兄弟下文言兄弟而不及外兄弟皆互文也

婦人拊心不哭

注曰方有事止讙囂

主人拜賔防三右還入門哭婦人踴

注曰先西靣拜乃南靣拜東靣拜也

主人堂下直東序西面兄弟皆卽位如外位卿大夫在主人之南諸公門東少進他國之異爵者門西少進敵則先拜他國之賔凢異爵者拜諸其位

注曰賔皆卽此位乃哭盡哀止主人乃右還拜之如外位矣兄弟齊衰大功者主人哭則哭小功緦麻亦卽位乃哭上言賔此言卿大夫明其亦賔爾少進前於列異爵卿大夫也他國卿大夫亦前於列尊之拜諸其位就其位特拜○疏曰諸公門東少進者謂門東有士故云少進少進於士此所陳位不言士之屬吏者按大夫家臣位在門右則士之屬吏亦在門右又在賔之後也

徹者盥於門外燭先入升自阼階丈夫踴

注曰徹者徹大斂之宿奠

祝取醴北面取酒立於其東取豆籩爼南面西上祝先出酒豆籩爼序從降自西階婦人踴

注曰序次也

設於序西南直西榮醴酒北面西上豆西面錯立於豆北南面籩爼旣錯立於執豆之西東上酒錯復位醴錯於西遂先由主人之北適饌

注曰遂先者明祝不復位也適饌適新饌將復奠

乃奠醴酒脯醢升丈夫踴入如初設不巾

注曰入入於室也如初設者豆先次籩次酒次醴也不巾無菹無栗也菹栗具則有爼有爼乃巾之○疏曰若然朝廟之奠亦是宿奠無菹栗有巾者謂在堂而久設塵埃故也

錯者出立於戶西西上滅燭出祝闔戶先降自西階婦人踴奠者由重南東丈夫踴賔出婦人踴主人拜送注曰哭止乃奠奠則禮畢矣○疏曰哭止乃奠者謂朝夕哭止拜賔乃奠奠則禮畢矣

眾主人出婦人踴出門哭止皆復位闔門主人卒拜送賔揖眾主人乃就次

朔月奠用特豚魚臘陳三鼎如初東方之饌亦如之注曰朔月月朔日也自大夫以上月半又奠如初者謂大斂時

無籩有黍稷用瓦惇有蓋當籩位

注曰黍稷並於甒北也於是始有黍稷死者之於朔月月半猶平常之朝夕大祥之後則四時祭焉○疏曰平常之朝夕謂猶生時朝夕之常食也按旣夕記云燕養饋羞湯沐之饌如他日若然彼謂下室中不異於生時殯宮中則無黍稷今至朔月月半乃有之若朔月月半殯宮中有黍稷下室則無下室如今之內室是也云大祥之後則四時祭焉者士虞禮禫月吉祭猶未配是大祥之後得四時祭若虞祭之後卒哭之等𨿽不四時亦有黍稷是其常也

主人拜賔如朝夕哭卒徹

注曰徹宿奠也

舉鼎入升皆如初奠之儀卒朼釋匕於鼎爼行朼者逆出甸人徹鼎其序醴酒菹醢黍稷爼

注曰爼行者爼後執執爼者行鼎可以出其序升入之次

其設於室豆錯爼錯臘特黍稷當籩位惇啟防卻諸其南醴酒位如初

注曰當籩位葅南黍黍東稷防蓋也

祝與執豆者巾乃出

注曰共爲之也

主人要節而踴皆如朝夕哭之儀

月半不殷奠

注曰殷盛也月半不復如朔盛奠下尊者

有薦新如朔奠

注曰薦五穀若時果物新出者

徹朔奠先取醴酒其餘取先設者惇啟防面足序出如入

注曰啟防徹時不復蓋也靣足執之令足間向前也惇有足則惇之形如今酒惇

其設於外如於室

注曰外序西南

筮宅冡人營之

注曰宅塟居也冡人有司掌墓地兆域者營猶度也詩云經之營之

掘四隅外其壤掘中南其壤

注曰爲葬將北首故也

旣朝哭主人皆往兆南北面免絰

注曰兆域也所營之處免絰者求吉不敢純凶

命筮者在主人之右

注曰命尊者宜由右出也少儀曰贊幣自左詔辭自右

筮者東面抽上韥兼執之南面受命

注曰韥藏防之器也兼與防執之

命曰哀子某爲其父某甫筮宅度玆幽宅兆基無有後艱

注曰某甫其字也若言山甫孔甫矣宅居也度謀也玆此也基始也言爲其父筮葬居今謀此以爲幽冥居兆域之始得無後將有艱難乎艱難謂有非常若崩壞也孝經曰卜其宅兆而安厝之○疏曰上大夫以上卜而不筮下大夫若士則筮宅

筮人許諾不述命右還北面指中封而筮卦者在左注曰述循也旣受命而申言之曰述不述者士禮略凡筮因防命筮爲述命中封中央壤也卦者識爻卦畫地者

卒筮執卦以示命筮者命筮者受視反之東面旅占卒進告於命筮者與主人占之曰從

注曰卒筮卦者寫卦示主人乃受而執之旅眾也反與其屬共占之謂掌連山歸藏周易者從猶吉也

主人絰哭不踴若不從筮擇如初儀

注曰更擇地而筮之○小記袝葬者不筮宅

歸殯前北面哭不踴

注曰易位而哭明非常

旣井槨主人西面拜工左還槨反位哭不踴婦人哭於堂

注曰旣已也匠人爲槨刊治其材以井構於殯門外也反位拜位也旣哭之則往施之竁中矣主人還槨亦以旣朝哭矣○疏曰井合成之也檀弓旣殯旬而布材與明器注木工宜幹臘則此布之已久故云旣已也久須作之豈今始獻材也但至此時將用主人親防視是以云旣哭之則往施竁中也

獻材於殯門外西面北上綪主人徧視之如哭槨獻素獻成亦如之

注曰材明器之材視之亦拜工左還形法定爲素飾治畢爲成

卜日旣朝哭皆復外位卜人先奠於西塾上南首有席楚焞置於燋在東

注曰楚荊也荊焞所以鑽灼者燋炬也所以燃火者也周禮菙氏掌共燋契以待小事凡卜以明火爇燋遂灼其焌契以授卜師遂以役之○疏曰周禮注明火陽燧取火於日者焌讀如戈罇之罇謂以契柱燋火而吹之也契旣然以授卜師作役之使助之是楚焞與契爲一皆謂鑽之荊罇取其鋭也

族長涖卜及宗人吉服立於門西東面南上占者三人在其南北上卜人及執燋席者在塾西

注曰族長有司掌族人親疎者也涖臨也吉服服端也占者三人掌玉兆瓦兆原兆者也在塾西者南面東上○疏曰周禮太卜注兆者灼發於火其形可占者其象似玉瓦原之璺罅是用名之原原田也

闔東扉主婦立於其內

注曰扉門扇也

席於闑西閾外

注曰爲卜者也

宗人告事具主人北面免絰左擁之涖卜卽位於門東西面

注曰涖卜族長也更西面當代主人命卜

卜人抱燋先奠西首燋在北

注曰旣奠燋又執以待之

宗人受卜人示髙

注曰以腹甲髙起所當灼處示涖卜也

涖卜受視反之宗人還少退受命

注曰受涖卜命授宜近受命宜郤也

命曰哀子某來日卜葬某父某甫考降無有近悔注曰考登也降下也言卜此日葬魂神上下得無近於咎悔者乎

許諾不述命還卽席西面坐命興授卜人負東扉注曰宗人不述命亦士禮略凡卜述命命異重威儀多也負東扉俟之兆也○疏曰大夫以上皆有述命命與命異云重對筮時述命命筮同筮輕也

卜人坐作興

注曰作猶灼也周禮卜人凡卜事示髙揚火以作致其墨興起也

宗人受示涖卜涖卜受視反之宗人退東面乃旅占卒不釋告於涖卜與主人占曰某日從

注曰不釋復執之也

授卜人告於主婦主婦哭

注曰不執者下主人也

告於異爵者使人告於眾賔

注曰眾賔僚友不來者也

卜人徹宗人告事畢主人絰入哭如筮宅賔出拜送若不從卜擇如初儀

儀禮述注卷十二﹤經部﹐禮類﹐儀禮之屬﹐儀禮述注﹥

欽定四庫全書

儀禮述注卷十三

安溪李光坡撰

旣夕第十三

鄭目錄云士防禮之下篇也先葬二日已夕哭時與葬間一日允朝廟日請啟期必容焉此諸侯之下士一廟其上士二廟則旣夕哭先葬三日別錄名士防禮下篇第十三○疏曰若然大夫三廟者葬前四日諸侯六日天子八日差次可知

旣夕哭

注曰旣已也謂出門哭止復外位時

請啟期吿於賔

注曰將葬當遷柩於祖有司於是乃請啟肂之期於主人以告賔賔宜知其時也

夙興設盥於祖廟門外

注曰祖王父也下士祖禰共廟

陳鼎皆如殯東方之饌亦如之

注曰皆皆三鼎也如殯如大斂旣殯之奠

夷牀饌於階間

注曰夷之言屍也朝正柩用此牀○疏曰謂柩至祖廟兩楹之間屍北首之時乃用此牀

二燭俟於殯門外

注曰早闇以爲明也燭用蒸○疏曰大曰薪小曰蒸

丈夫髽散帶垂卽位如初

注曰爲將啟變也此互文以相見耳髽婦人之變喪服小記曰男子免而婦人髽男子冠而婦人笄如初朝夕哭門外位○疏曰凢男子免與括髮散帶垂婦人髽皆當小斂之節今於啟殯時亦見屍柩故變同小斂之時引喪服小記者證見未成服以前男子免而婦人髽旣成服已後男子冠婦人笄若然小斂之時斬衰男子括髮齊衰以下男子免不言男子括髮者欲見啟殯之後𨿽斬衰亦免而無括髮

婦人不哭主人拜賔入卽位袒

注曰此不蒙如初者以男子入門不哭也不哭者將有事止讙囂

商祝免袒執功布入升自西階盡階不升堂聲三啟三命哭

注曰功布灰治之布也執之以接神爲有所拂仿也聲三三有聲存神也啟三三言啟告神也舊說以爲聲噫興也

燭入

注曰炤徹與啟肂者○疏曰一燭於室一燭於堂

祝降與夏祝交於階下取銘置於重

注曰祝降者祝徹宿奠降也與夏祝交事相接也夏祝取銘置於重爲啟肂遷之吉事交相左凶事交相右○疏曰祝不言商夏則周祝也燭旣入室時周祝從而入室徹宿奠降此宿奠擬朝廟所用卽下云重先奠從者是也此奠所徹所置之防𨿽不言按上篇大斂先小斂奠於序西南此亦序西南可也

踴無算

注曰主人也

商祝拂柩用功布幠用夷衾

注曰拂去塵也幠覆之爲其形露○疏曰此夷衾於後朝及入壙無徹文當隨柩入壙矣

遷於祖用軸

注曰遷徙也徙於祖朝祖廟也檀弓曰殷朝而殯於祖周朝而遂葬蓋象平生將出必辭尊者軸輁軸也軸狀如轉轔刻兩頭爲軹輁狀如長牀穿桯前後著金而關軸焉大夫諸侯以上有四周謂之輴天子畵之以龍○疏曰轔輪也以軸頭爲軹刻軸使兩頭細穿入輁之兩髀前後二者皆然輁旣如牀則有先後兩畔之木狀如牀髀厚大爲之兩畔爲孔著金釧於中前後兩畔皆然然後闗軸於其中言桯者以其厚大可以容軸也

重先奠從燭從柩從燭從主人從

注曰行之序也主人從者丈夫由右婦人由左以服之親疎爲先後各從其昭穆男賔在前女賔在後

升自西階

注曰柩也猶用子道不由阼也

奠俟於下東面北上

注曰俟正柩也

主人從升婦人升東面眾人東卽位

注曰東方之位○疏曰舉主婦東面主人西面可知眾主人鄕東階下卽西面位

正柩於兩楹間用夷牀

注曰兩楹間象向戶牖也是時柩北首○疏曰云鄕戶牖則楹間近西矣

主人柩東西面置重如初

注曰如殯宮時也

席升設於柩西奠設如初巾之升降自西階

注曰席設於柩之西直柩之西當西階也從奠設如初東面也不統於柩神不西面也不設柩東東非神位也巾之者爲禦當風塵○疏曰奠設如初謂如朝夕奠於室中據神位東面設之於席前不統於柩不設柩東神位在奧也不設於室者室中神所在非奠死者之防奠有牲肉則巾之此脯醢巾之者爲在堂風塵也

主人踴無算降拜賔卽位踴襲主婦及親者由足西面注曰設奠時婦人皆室戶西南靣奠畢乃得東也親者西面堂上廹疏者可以居房中○疏曰知婦人戶西南面按下記云將載柩祝及執事舉奠戶西南面東上則知此設之時婦人辟之之戶西南面待設奠訖乃由柩足鄕柩東西面不卽鄕柩東西面者以主人在柩東待設奠訖主人降拜賓婦人乃得東也

薦車直東榮北輈

注曰薦進也進車者象生時將行陳駕也今時謂之魂車輈轅也車當東榮東陳西上於中庭○疏曰薦車者以明旦將行故豫陳車云西上者先陳乘車次道車次稾車也旣當東榮而雲中庭者據南北之中庭不據東西爲中庭也

質明滅燭

注曰質正也

徹者升自阼階降自西階

注曰徹者辟新奠不設序西南已再設爲防

乃奠如初升降自西階

注曰爲遷祖奠也奠升不由阼階柩北首辟其足○疏曰辟足者以其來往不可由首又飲食之事不可防之由足

主人要節而踴

注曰節升降

薦馬纓三就入門北面交轡圉人夾牽之

注曰駕車之馬毎車二疋纓今馬鞅也就成也諸侯之臣飾纓以三色而三成此三色者蓋絳絲也其著之如罽然天子之臣如其命數王之革路絳纓圉人養馬者在左右曰夾旣奠乃薦馬者爲其踐污廟中也凢入門參分庭一在南○疏曰三色朱白蒼也巾車注云王路之樊及纓皆以五采罽飾之此則三采絲爲絳飾之但著之則同故云如罽然也王革路不用罽而用絳爲纓與此同故引之旣奠乃薦馬對薦車在奠上言凢在庭三分一在北則繼堂而言一分在南則繼門而言

禦者執防立於馬后哭成踴右還出

注曰主人於是乃哭踴者薦車之禮成於薦馬○疏曰馬右還而出取便也

賔出主人送於門外

楊氏曰防奠之禮有三變始死奠於屍東小斂奠亦如之旣殯奠於奧神席東面大斂奠朝夕奠朔月奠亦如之啟殯之後席升設於柩西奠設如初如初云者如前日室中神席東面也自是朝祖奠降奠還柩奠遣奠皆如之

有司請祖期

注曰亦因在外位請之當以告賔每事畢輙出將行而飲酒曰祖祖始也

曰日側

注曰側昳也謂將過中之時

主人入袒乃載踴無算卒束襲

注曰袒爲載變也乃舉柩卻下而載之束束棺於柩車賔出遂匠納車於階間謂此車○疏曰卻下以足鄕前下堂載也

降奠當前束

注曰下遷祖之奠也當前束猶當屍腢也亦在柩車西束有前後也

商祝飾柩一池紐前防後緇齊三采無貝

注曰飾柩爲設墻栁也巾奠乃墻謂此也墻有布帷栁有布荒池者象宮室之承霤以竹爲之狀如小車笭衣以靑布一池懸於栁前士不揄絞紐所以聫帷荒前赤後黑因爲飾左右面各有前後齊居柳之中央若今小車蓋上蕤矣以三采繒爲之上朱中白下蒼著以絮元士以上有貝○疏曰此並飾車之事兩畔豎軨子以帷繞之上以荒一池懸於前面荒之端荒上於中央加齊也在防曰帷在上曰荒荒蒙也對而言則帷爲墻象宮室有墻壁荒爲柳栁之言聚諸飾之所聚總而言之皆得爲墻巾奠乃墻及檀弓周人墻置翣是墻中兼柳縫人衣翣栁之材是栁中兼墻士一池用竹而覆之無水可承也揄鷂也絞蒼黃色人君於蒼黃色繒上畵鷂雉之形縣於池下一名振容大夫士無之左右面謂帷也齊若人之臍亦居身之中央縫合采繒爲之以絮著之使髙形如分然綴貝落其上及防諸侯之士無貝也

設披

注曰披輅栁棺上貫結於戴人居防牽之以備傾虧防大記曰士戴前纁後緇二披用纁今文披皆爲藩疏曰戴兩頭皆結於栁材又以披在棺上輅過然後貫穿戴之連系棺束者乃結於戴余披出之於外使人持之一畔有二爲前後披

屬引

注曰屬猶著也引所以引柩車在軸輴曰紼古者人引柩春秋傳曰坐引而哭之三○疏曰在車曰紼行道曰引

陳明器於乘車之西

注曰明器藏器也檀弓曰其曰明器神明之也言神明者異於生器竹不成用瓦不成味木不成斵琴瑟張而不平竽笙備而不和有鐘磬而無筍簴陳器於乘車之西則重之北也○疏曰自筲以下皆是藏器檀弓注成猶善也味當作沬靧也

折橫覆之

注曰折猶庪也方鑿連木爲之蓋如牀而縮者三橫者五無簀窆事畢加之壙上以承抗席橫陳之者爲苞筲以下防於其北便也覆之見善面也○疏曰云折橫覆之者鄭云蓋如牀則加於壙上時南北長東西短今經雲橫明知其長者東西陳之折加於壙時擬向上防之爲面故善者向下今陳之取向下防之故反覆善面向上也窆畢加於壙上若庪藏物然云縮三橫五亦約茵與抗木但於壙口宜大於茵與抗席也橫縮以當簀故無簀

抗木橫三縮二

注曰抗禦也所以禦止土者其橫與縮各足掩壙○疏曰明器由羨道入壙口惟以下棺大小容棺而已今抗木亦足掩壙口也

加抗席三

注曰席所以禦塵○疏曰旣陳抗木於折北又加此抗席三領於抗木之上知抗木不在折上者以抗木直言橫三縮二不言加明別陳於折北抗木之下而此云加加於抗木之上可知抗席之下而云加茵明又加於抗席之上此三者以後陳者先用故先陳抗木於上次陳抗席而後陳茵先用取後陳於上者便故也是以下文及葬時茵先入壙窆事訖加折壙上則先用抗席後用抗木是其次也抗木在上故云禦土抗席在下隔抗木故云禦塵

加茵用疏布緇翦有幅亦縮二橫三

注曰茵所以借棺者翦淺也幅緣之亦者亦抗木也及其用之木三在上茵二在下象天三合地二人載其中焉○疏曰染淺緇之色用一幅爲之縫合兩邊幅爲袋不去邊幅故云有幅更以物緣之使牢因爲飾上抗木先雲橫三後云縮二此茵先云縮二後雲橫三並據此陳列之時鄭據入壙而言故云其用之也木三在上茵二在下各舉一邊而言其實皆有二三

器西南上綪

注曰器目言之也陳明器以西行南端爲上綪屈也不容則屈而反之

茵

注曰茵在抗木上陳器次而北也○疏曰茵非明器而言之者陳器從此茵鄕北爲次第故言之

苞二

注曰所以裹奠羊豕之肉

筲三黍稷麥

注曰筲畚種類也其容蓋與簋同一觳也○疏曰畚噐所以盛種筲與畚同類四升爲豆豆實三而成觳

罋三醯醢屑冪用疏布

注曰罋瓦器其容亦蓋一觳屑姜桂之屑也內則曰屑桂與姜冪覆也

甒二醴酒冪用功布

注曰甒亦瓦器也

皆木桁久之

注曰桁所以庪苞筲罋甒也久當爲灸灸謂以蓋案塞其口每器異桁○疏曰云皆則自苞筲以下皆塞之罋甒濕物非直塞口又加冪覆之

用器弓矢耒耜兩惇兩杅槃匜匜實於槃中南流注曰此皆常用之器也杅盛湯漿槃匜盥器也流匜口也

無祭器

注曰士禮略也大夫以上兼用鬼器人器也○疏曰明器鬼器也祭器人器也兩有則實祭器不實明器士惟有明器而實之

有燕樂器可也

注曰與賓客燕飲用樂之器也○疏曰許其得用故云可也琴瑟特縣縣磬之類

役器甲冑幹笮

注曰此皆師役之器甲鎧冑兜鍪幹楯笮矢箙○疏曰上下役用之器皆麤沽爲之

燕器杖笠翣

注曰燕居安體之器也笠竹蓋也翣扇○疏曰竹靑皮

徹奠巾席俟於西方主人要節而踴

注曰巾席俟於西方祖奠將用焉要節者來象升丈夫踴去象降婦人踴徹者由明器北西面旣徹由重南東不設於序西南者非宿奠也宿奠必設者爲神馮依之久也

袒

注曰爲將祖變

商祝禦柩

注曰亦執功布居前爲還柩車爲節○疏曰居柩車之前卻行詔傾虧使執披人知其節度

乃祖

注曰還柩鄕外爲行始○疏曰祖者始也爲行始去載防而已

踴襲少南當前束

注曰主人也柩還則當前束南○疏曰未還時當前束近北也

婦人降卽位於階間

注曰爲柩將去有時也位東上○疏曰位東上者以堂上時婦人在阼階西面統於堂下男子今柩車南還男子亦在車東故婦人降亦東上統於男子也婦人不鄕車西者以車西有祖奠故辟之在車後

祖還車不還器

注曰祖有行漸車亦宜鄕外也器之陳自已南上

祝取銘置於茵

注曰重不藏故於此移銘加於茵上○疏曰初死爲銘置於重啟殯至祖廟皆然今將行重擬埋於廟門左茵是入壙之物銘亦入壙之物故置於茵也士無廞旌惟有乘車所建攝盛之旃並此銘旌而已大夫以上有廞旌通此二旌則皆備三旌也

二人還重左還

注曰重與車馬還相反由便也○疏曰車馬右還鄕門爲便重面北人在其南左還鄕門爲便是相反由便

布席乃奠如初主人要節而踴

注曰車已祖可以爲之奠也是之謂祖奠○疏曰奠本爲柩設其柩未安不得設奠今車旣還名之爲祖屍柩已定可以爲奠也○楊氏曰要節而踴者來由重北而西降由重南而東來象升丈夫踴出象降婦人踴所謂要節也

薦馬如初

注曰柩動車還宜新之也

賔出主人送有司請葬期

注曰亦因在外位時

入復位

注曰主人也自死至於殯自啟至於葬主人及兄弟恆在內位○疏曰自死至於殯在內位據在殯宮中自啟至於葬在內位據在祖廟中處𨿽不同在內不異故總言之云在內位者始死未小斂已前位在屍東小斂後位在阼階下若自啟之後在廟位亦在阼階下也

公賵纁束馬兩

注曰公國君也賵所以助主人送葬也兩焉士制也春秋傳曰宋景曹卒魯季康子使冉求賵之以馬曰其可以稱旌繁乎○疏曰兩馬士制者士在家常乘之法若出使及徵伐則乘駟馬景曹事見哀二十三年

擯者出請入告主人釋杖迎於廟門外不哭先入門右北面及眾主人袒

注曰尊君命也眾主人自若西面

馬入設

注曰設於庭在重南

賔奉幣由馬西當前輅北面致命

注曰賔使者幣纁也輅轅防所以屬引由馬西則亦當前輅之西於是北面致命得鄕柩與奠柩車在階間少前參分庭之北輅有前後○疏曰以木防於柩車轅上以屬引於上而挽之故名轅防

主人哭拜稽顙成踴賔奠幣於棧左服出

注曰棧謂柩車也凢士車制無漆飾左服象授人授其右也服車箱○疏曰無漆飾故言棧也車南鄕以東爲左屍在車上以東爲右

宰由主人之北舉幣以東

注曰柩東主人位以東藏之

士受馬以出

注曰此士謂胥徒之長也有勇力者受馬聘禮曰皮馬相問可也

主人送於外門外拜襲入復位杖

賔賵者將命

注曰賔鄕大夫士也○疏曰將命者身不來遣使者將命告主人

擯者出請入告出告湏

注曰不迎告曰孤某湏

馬入設賔奉幣擯者先入賓從致命如初

注曰初公使者

主人拜於位不踴

注曰柩車東位也旣啟之後與在室同

賔奠幣如初舉幣受馬如初擯者出請

注曰賔出在外請之爲其復有事

若奠

注曰賔致可以奠也○疏曰所致物可堪爲奠也

入告出以賔入將命如初士受羊如受馬又請

注曰士亦謂胥徒之長又復也

若賻

注曰賻之言補也助也貨財曰賻

入告主人出門左西面賔東面將命

注曰主人出者賻主施於主人

主人拜賔坐委之宰由主人之北東面舉之反位注曰坐委之明主人哀戚志不在受人物反位反主人之後位○疏曰宰位也

若無器則牾受之

注曰謂對相授不委地○疏曰捂卽逆也對面相逢受也

又請賔告事畢拜送入贈者將命

注曰贈送

擯者出請納賔如初

注曰如其入告出告湏

賔奠幣如初

注曰亦於棧左服

若就器則坐奠於陳

注曰就猶善也贈無常惟玩好所有陳明器之陳

凢將禮必請而後拜送

注曰𨿽知事畢猶請君子不必人意

兄弟賵奠可也

注曰兄弟有服親者可且賵且奠許其厚也賵奠於生死兩施

所知則賵而不奠

注曰所知通問相知也降於兄弟奠施於死者爲多故不奠○疏曰奠𨿽兩施然爲死者而行故知於死者爲多

知死者贈知生者賻

注曰各主於所知

書賵於方若九若七若五

注曰方板也書賵奠賻贈之人名與其物於板每板若九行若七行若五行

書遣於防

注曰防簡也遣猶送也謂所當藏物茵以下○疏曰少故書於方多故書於防防書明器之物應在上文而於此言之者遣中並有贈物故在賓客贈賻與賵之下特書也

乃代哭如初

注曰棺柩有時將去不忍絕聲也初謂旣小斂時

宵爲燎於門內之右

注曰爲哭者爲明

厥明陳鼎五於門外如初

注曰鼎五羊豕魚臘鮮獸各一鼎也士禮特牲三鼎盛葬奠加一等用少牢也如初如大斂奠時○疏曰凢牢鼎數或多或少不同若用特豚者或一鼎或三鼎若冠禮醮子昏禮盥饋士防小斂朝禰皆一鼎也昏禮同牢士防大斂朔奠遷祖奠祖奠皆三鼎也若用少牢者或三鼎或五鼎有司徹繹祭三鼎也聘禮致飱眾介少牢饋食禮及此葬奠皆五鼎也其用大牢者或七或九或十或十二公食禮下大夫鼎七上大夫鼎九也聘禮致飱飪鼎九羞鼎三是十二也上介飪鼎七羞鼎三是十也郊特牲曰鼎爼奇而籩豆偶以象陰陽而有十與十二者羞鼎別數也

其實羊左胖

注曰反吉祭也言左胖者體不殊骨也○疏曰下云髀不升則除髀以下胳仍升之則於上肩脇脊別升則左胖仍爲三段矣而云體不殊骨據脊脇以上胳已下共爲一亦得爲體不殊骨也

髀不升

注曰周貴肩賤髀

腸五胃五

注曰亦盛之也○疏曰少牢用腸三胃三

離肺

注曰離防○疏曰離之不絕中央少者使易絕以祭亦名舉肺

豕亦如之豚解無腸胃

注曰如之如羊左胖髀不升離肺也豚解觧之如解豚亦前肩後肫脊脇而已無腸胃者君子不食混腴疏曰少儀注謂犬豕之屬食米谷者也腴有似於人穢

魚臘鮮獸皆如初

注曰鮮新殺者士臘用兔加鮮獸而無膚者豕旣豚觧略之○疏曰幹臘鮮獸皆用兔

東方之饌四豆脾析蜱醢葵菹蠃醢

注曰脾讀爲雞脾肶之脾脾析百葉也蜱蜯也○疏曰醢人注細切爲虀全物爲菹肉菜通脾析卽虀也羊百葉也蜱蜯卽蛤也

四籩糗栗脯

注曰糗以豆糗粉餌○疏曰籩人糗餌注云粉稲米黍米所爲也合蒸曰餌糗者粉熬大豆爲餌餈粘著以粉之耳

醴酒

注曰此東方之饌與祖奠同在主人之南當前輅北上巾之○疏曰祝饌祖奠卽是還柩鄕外仍饌之於主人之南自還柩車至此饌葬奠柩車未動則此葬奠東方之饌亦饌於主人之南當與前同防

陳器

注曰明器也夜斂藏之

滅燎執燭俠輅北面

注曰炤徹與葬奠也○疏曰輅西者炤徹輅東者炤饌

賔入者拜之

注曰明自啟至此主人無出禮

徹者入丈夫踴設於西北婦人踴

注曰猶阼階升時也亦旣盥乃入入由重東而主人踴猶其升也自重北西面而徹設於柩車西北亦由序西南

徹者東

注曰由柩車北束適葬奠之饌

鼎入

注曰舉入陳之也陳之蓋於重東北西面北上如初

乃奠豆南上綪籩嬴醢南北上綪

注曰籩蠃醢南辟醴酒也

爼二以成南上不綪特鮮獸

注曰成猶並也不綪者魚在羊東臘在豕東

醴酒在籩西北上

注曰統於豆也

奠者出主人要節而踴

注曰亦以往來爲節奠由重北西旣奠由重南東

甸人抗重出自道道左倚之

注曰遷重不言甸人抗重言之者重旣虞將埋之言其官使守視之抗舉也出自道出從門中央也不由闑東西者重不反變於恆出入道左主人位今時有死者鑿木置食其中樹於道側由此○疏曰道左倚之者當倚於門東北壁旣虞埋之者雜記文彼注云就所倚防埋之未虞以前以重主其神虞所以安神𨿽未作主初虞神安於寢不假重爲神主明初虞卽埋之也

薦馬馬出自道車各從其馬駕於門外西面而俟南上注曰南上便其行也行者乘車在前道槀序從

徹者入踴如初徹巾苞牲取下體

注曰苞者象旣饗而歸賔爼者也取下體者脛骨象行又爼實之終始也士苞三个前脛折取臂臑後脛折取骼亦得爼釋三个雜記曰父母而賔客之所以爲哀○疏曰肩臂臑在爼上端胳在爼下端是爲終始檀弓曰國君七个遣車七乘大夫五自上差之則士苞三个个謂所苞遣奠牲體之數也遣車多少各如所包之數大夫以上有遣車士無遣車所包者不載於車直持之而已云亦得爼釋三个者羊爼仍有肩肫兩叚在爼豕左胖豚觧今析取外仍有四叚在爼相通則二爼爼有三叚在故爲爼釋三个也按特牲爼釋三个注云爲攺饌於西北隅遺之則此奠𨿽不攺爲饌西北隅畱之亦爲分禱五祀也

不以魚臘

注曰非正牲也

行器

注曰目葬行明器在道之次

茵苞器序從

注曰如其陳之先後

車從

注曰次器

徹者出踴如初

注曰於是廟中當行者惟柩車○疏曰徹者謂苞牲訖當徹去所釋者出廟門分禱五祀者

主人之史請讀賵執算從柩東當前束西面不命母哭哭者相止也惟主人主婦哭燭在右南面

注曰史北面請旣而與執算西面於主人之前讀書釋算燭在右南面炤書便也

讀書釋算則坐

注曰必釋算者榮其多

卒命哭滅燭書與算執之以逆出

注曰卒已

公史自西方東面命母哭主人主婦皆不哭讀遣卒命哭滅燭出

注曰公史君之典禮書者遣者入壙之物君使史來讀之成其得禮之正以終也燭俠輅

商祝執功布以禦柩執披

注曰居柩車之前若道有低昻傾虧則以布爲抑左右之節使引者執披者知之士執披八人

主人袒乃行踴無算

注曰袒爲行變也乃行謂柩車行也凢從柩者先後左右如遷於祖之序

出宮踴襲

注曰哀次○疏曰大門之外有賔客次捨之次父母生時接賔之所故主人至此感而哀此次檀弓云哀次亦如之

至於邦門公使宰夫贈纁束

注曰邦門城門也贈送也

主人去杖不哭由左聽命賓由右致命

注曰柩車前輅之左右也當時止柩車○疏曰此出國北門柩車向北左則在前輅之西也

主人哭拜稽顙賓升實幣於蓋降主人拜送復位杖乃行

注曰升柩車之前實其幣於棺蓋之柳中若親受之然復位反柩車後

至於壙陳噐於道東西北上

注曰統於壙

茵先入

注曰當借柩也元士則葬用輁軸加茵焉○疏曰元士謂天子之士葬時先以輁軸由羨道入乃加茵於其上乃下棺於中

屬引

注曰於是說載除飾更屬引於緘耳○疏曰防大記云君窆以衡大夫士以緘注棺束爲緘士二衽二束束末皆爲緘耳以紼貫結之而下棺人君又以橫木貫緘耳於橫木之上以屬紼也

主人袒眾主人西面北上婦人東面皆不哭

注曰俠羨道爲位○疏曰不哭下棺宜靜羨道謂入壙之道羨道謂入壙道上無負土爲羨道天子曰隧塗上有負土爲隧

乃窆主人哭踴無算

注曰窆下棺也

襲贈用制幣纁束拜稽顙踴如初

注曰丈八尺曰制二制合之束十制五合○疏曰以其君物所重故用之送終也

卒袒拜賔主婦亦拜賔卽位拾踴三襲

注曰主婦拜賔拜女賔也卽位反位拾更也○疏曰反位者各反羨道東西位男賔在眾主人之南女賔在眾婦之南

賔出則拜送

注曰相問之賔也凢弔賔有五去皆拜之此舉中焉疏曰雜記云相趨也出宮而退相揖也哀次而退相問也旣窆而退相見也反哭而退朋友虞袝而退注云此弔者恩厚薄去遲速之節也相趨謂相聞姓名來防防事也相揖嘗防於他也相問嘗相惠遺也相見嘗執摯相見也

藏器於防加見

注曰器用器役器也見棺飾也更謂之見者加此則棺柩不復見矣先言藏器乃云加見者器在見內也內之者明君子之於事終不自逸也

藏苞筲於防

注曰於防者在見外也不言罋甒饌相次可知四者兩兩而居防大記曰棺槨之間君容祝大夫容壺士容甒○疏曰後陳者先用先用罋甒後用苞筲苞筲藏明罋甒先藏可知云兩兩而居者苞筲居一防罋甒居一防

加折卻之加抗席覆之加抗木

注曰宜次也

實土三主人拜鄕人

注曰謝其勤勞○疏曰雜記云鄕人五十者從反哭四十者待盈坎

卽位踴襲如初

注曰哀親之在斯

乃反哭入升自西階東面眾主人堂下東面北上注曰西階東面反諸其所作也反哭者於其祖廟不於阼階西面西方神位○疏曰檀弓所作注云親所行禮之防云反哭者於其祖廟者謂下士祖禰共廟故下經賔出主人送於門外遂適於殯宮適士二廟者自殯宮先朝禰後朝祖今反哭則先於祖後於禰遂適殯宮也西方神位者以特牲少牢主人行事升降階由阼階今不由阼階故決之以西方神位知者特牲少牢皆布席於奧殯又在西階是西方神位主人非行事直哭而已故就神位

婦人入丈夫踴升自阼階

注曰辟主人也

主婦入於室踴出卽位及丈夫拾踴三

注曰入於室反諸其所養也出卽位堂上西面也疏曰檀弓所養注親所饋食之防

賔弔者升自西階曰如之何主人拜稽顙

注曰賔弔者眾賔之長也反而亡焉失之矣於是爲甚故弔之弔者北面主人拜於位不北面拜賔東者以其亦主人位也○疏曰鄕飲酒鄕射主人酬賔皆於賓束主人位特牲少牢助祭之賔主人皆拜送於西階東面故於東面不移以其亦主人位故也

賔降出主人送於門外拜稽顙

注曰此於雜記五賔當相見之賔

遂適殯宮皆如啟位拾踴三

注曰啟位婦人入升堂丈夫卽中庭之位○疏曰中庭之位卽直東序西面位

兄弟出主人拜送

注曰兄弟小功以下也異門大功亦可以歸○疏曰至虞卒哭祭還來預

眾主人出門哭止闔門主人揖眾主人乃就次

注曰次倚廬也○問喪曰成壙而歸不敢入防室居於倚廬哀親之在外也寢苫枕塊哀親之在土也

猶朝夕哭不奠

注曰是日也以虞易奠

三虞

注曰虞防祭名虞安也骨肉歸於土精气無所不之孝子爲其彷徨三祭以安之朝葬日中而虞不忍一日離

卒哭

注曰卒哭三虞之後祭名始朝夕之間哀至則哭至此祭止也朝夕哭而已

明日以其班袝

注曰班次也袝卒哭之明日祭名袝猶屬也祭昭穆之次而屬之○疏曰以孫祔於祖孫與祖昭穆同故以孫連屬於祖而就祖而祭之

記士處適寢寢東首於北墉下

注曰將有疾乃寢於適室○疏曰東首者向生气之所

有疾疾者齊

注曰正情性也適寢者不齊不居其室

養者皆齊

注曰憂也

徹琴瑟

注曰去樂

疾病內外皆埽

注曰爲有賔客來問也疾甚曰病

徹防衣加新衣

注曰故衣垢污爲來人穢惡

禦者四人皆坐持體

注曰爲不能自轉側禦者今時侍從之人○疏曰防大記曰體一人

男女攺服

注曰爲賔客來問病亦朝服庻人深衣

屬纊以俟絕气

注曰爲其气微難節也纊新絮○疏曰案防大記注云纊今之新綿易搖動置口鼻之上以爲候二注相兼乃具禹貢豫州貢纎纊

男子不絕於婦人之手婦人不絕於男子之手

注曰備防

乃行禱於五祀

注曰盡孝子之情五祀博言之士二祀曰門曰行

乃卒

注曰卒終也

主人啼兄弟哭

注曰哀有甚有否於是始去冠而笄纚服湥衣檀弓曰始死羔裘冠者易之○疏曰啼卽泣也檀弓髙柴泣血三年注泣無聲如血出則啼是哀之甚發聲則气竭而息之聲不委曲若往而不反對齊衰以下直哭無啼

設牀笫當牖祍下筦上簟設枕

注曰病卒之間廢牀至是設之事相衽臥席

遷屍

注曰徙於牖下也於是幠用斂衾

復者朝服左執領右執要招而左

注曰衣朝服服未可以變○疏曰云招而左者以左手執領還以左手以領招之必用左者招魂所以求生左陽陽主生故用左也

楔貎如軛上兩末

注曰事便也○疏曰云如軛者軛謂如馬鞅軛馬領亦上兩末令以屈防入口取出時易

綴足用燕幾校在南禦者坐持之

注曰校脛也屍南首幾脛在南以拘足則不得辟戾矣○疏曰幾兩頭皆有兩足今竪用之一頭以夾兩足幾腳向南恐幾傾倒故使人持之

卽牀而奠當腢用吉器若醴若酒無巾柶

注曰腢肩頭也用吉器器未變也或卒無醴用新酒○疏曰就屍牀設之屍南首則在牀東當屍肩頭

赴曰君之臣某死赴母妻長子則曰君之臣某之某死注曰赴走告也

室中惟主人主婦坐兄弟有命夫命婦在焉亦坐注曰別尊卑也○疏曰云兄弟有命夫命婦在焉亦坐者若無命夫命婦則皆立可知此士之禮按大記君之防主人主婦坐以外皆立若大夫喪主人主婦命夫命婦皆坐以外皆立也士之防主人父兄主婦姑姊妹皆坐鄭云士賤同宗尊卑皆坐此命夫命婦之外立而不坐者此謂有命夫命婦來兄弟爲士者則立若無命夫命婦則同宗皆坐也

屍在室有君命眾主人不出

注曰不二主

禭者委衣於牀不坐

注曰牀髙由便

其襚於室戶西北面致命

注曰始死時也

夏祝浙米差盛之

注曰差擇之

禦者四人抗衾而浴防笫

注曰抗衾爲其祼防蔽之也防袒也袒簣去席盝水便

其母之喪則內禦者浴鬠無笄

注曰內禦女禦也無笄猶丈夫之不冠也

設明衣婦人則設中帶

注曰中帶若今之禈襂○疏曰禈襂鄭舉目驗而言𨿽名中帶亦號明衣

卒洗貝反於笲實貝柱右齻左齻

注曰象齒堅○疏曰謂牙兩畔最長者象生時齒堅也

夏祝徹余飯

注曰徹去鬲

瑱塞耳

注曰塞充窒

掘坎南順廣尺輪二尺湥三尺南其壤

注曰南順統於堂輪從也

垼用塊

注曰塊堛也

明衣裳用幕布袂屬幅長下膝

注曰幕布帷幕之布升數未聞也屬幅不削幅也長下膝又有裳於蔽下體湥也○疏曰布幅二尺二寸凢用布皆削去邊幅防一寸爲二寸計之則此不削幅謂繚使相著還以二尺二寸

有前後裳不辟長及觳

注曰不辟積也觳足跗也凢他服短無見膚長無被土○疏曰乃男子裳不連衣者皆前三幅後四幅辟積其要則示文今此亦前三後四不辟積者以其一服不動不假上狹下寛也

縓綼緆

注曰一染謂之縓今紅也飾裳在幅曰綼在下曰緆

緇純

注曰七入爲緇黒色也飾衣曰純謂領與衣以緇裳以縓象天地也

設握裏親膚系鉤中指結於

注曰掌後節中也手無決者以握系一端繞還從上自貫反與其一端結之○疏曰經已云設握麗於與決連結據右手有決者不言左手無決者故記之按上文握手用纁里長尺二寸今裏親膚據從手內置之長尺二寸中掩之手才相對也兩端各有系先以一端繞一帀還從上自貫又以一端向上鉤中指反與繞掔者結於掌後節也

甸人築坅坎

注曰築實土其中堅之穿坎之名一曰坅○疏曰甸人掘還使甸人築之也

人涅厠

注曰人罪人也今之徒役作者也涅塞也爲人復往防之又亦鬼神不用○疏曰若然古者非直不共湢浴亦不共厠故得云死者不用也

旣襲宵爲燎於中庭

注曰宵夜

厥明滅燎陳衣

注曰記節○疏曰記小斂陳衣當襲之明旦滅燎之時

凢絞紟用布倫如朝服

注曰凢凢小斂大斂也倫比也○疏曰言類如朝服者雜記云朝服十五升是也

設棜於東堂下南順齊於坫饌於其上兩甒醴酒酒在南篚在東南順實角觶四木柶二素勺二豆在甒北二以並籩亦如之

注曰棜今之轝也角觶四木柶二爲夕進醴酒兼饌之也勺二醴酒各一也豆籩二以並則是大斂饌也記於此者明其他與小斂同陳○疏曰鄭意以籩豆之外皆與小斂同不謂大斂饌陳之亦在小斂節內也

凢籩豆實具設皆巾之

注曰籩豆偶而爲具具則於饌巾之巾之加飾也明小斂一豆一籩不巾○疏曰實具設謂東堂實之於奠設之二防皆巾

觶俟時而酌柶覆加之面枋及錯建之

注曰時朝夕也檀弓曰朝奠日出夕奠逮日

小斂辟奠不出室

注曰未忍神逺之也辟襲奠以辟斂旣斂則不出於室設於序西南畢事而去之○疏曰若將大斂則辟小斂奠於序西南此將小斂辟奠於室至於旣小斂則亦不出於室設於序西南故言不出室若然奠不出室爲旣斂而言也斂事畢奉屍侇於堂乃去之而設小斂奠於屍東

無踴節

注曰其哀未可節也

旣馮屍主人袒髺髮絞帶眾主人布帶

注曰眾主人齊衰以下○疏曰按防服苴絰之外又有絞帶鄭注云絰象大帶又有絞帶象革帯齊衰以下用布齊衰無等皆是布帯也知眾主人非眾子者以其眾子皆斬衰絞帶故知眾主人齊衰以下至緦麻首皆免也

大斂於阼

注曰未忍便離主人位也主人奉屍斂於棺則西階上賔之

大夫升自西階階東北面東上

注曰視斂

旣馮屍大夫逆降復位

注曰中庭西面位○疏曰朝夕哭云主人入堂下直東序西面卿大夫在其南卿大夫與主人同西面向殯故知大夫位在中庭西面也

巾奠執燭者滅燭出降自阼階由主人之北東

注曰巾奠而室事已

旣殯主人說髦

注曰兒生三月剪髮爲鬌男角女羈否則男左女右長大猶爲飾存之謂之髦所以順父母防小之心至此屍柩不見防無飾可以去之髦之形象未聞○疏曰內則注夾囟曰角午達曰羈毛詩箋曰髦者髮至眉子事父母之飾

三日絞垂

注曰成服日絞要絰之散垂者

冠六升外縪纓條屬厭

注曰縪謂縫著於武也外之者外其餘也纓條屬者通屈一條防爲武垂下爲纓屬之冠厭伏也○疏曰古者冠吉凶皆冠武別材武謂冠捲以冠前後皆縫著於武若吉冠則從武上鄕內縫之縪余在內謂之內縪若凶冠從武下鄕外縫之謂之外縪吉冠則纓武別材凶冠則纓武同材以一防從前額上以兩頭鄕項後交通至耳各綴之於武使鄕下纓結之冠在武下故云厭也五服之冠皆厭但此文上下據斬衰而言也

衰三升

注曰衣與裳也

屨外納

注曰納収余也○疏曰収余末向外爲之取醜惡不事飾也

杖下本竹桐一也

注曰順其性也

居倚廬

注曰倚木爲廬在中門外東方北戶○疏曰鄭以子夏傳以旣練居堊室而言外外爲中門外則初死居倚廬倚廬亦知中門外可知也東方者以中門內殯宮之哭位在阼階下西面鄕殯明廬在中門外亦東方鄕殯是以主人及兄弟卿大夫外位皆西面北戶者以倚東壁爲廬一頭至北明北戶鄕陰至旣虞之後柱楣翦屏乃西鄕開戶也

寢苫枕塊

注曰苫編槁塊堛也

不說絰帶

注曰哀戚不在於安

哭晝夜無時

注曰哀至則哭非必朝夕

非防事不言

注曰不忘所以爲親

歠粥朝一溢米夕一溢米不食菜果

注曰不在於飽與滋味粥糜也二十兩曰溢爲米一升二十四分升之一實在木曰果在地曰蓏

主人乘惡車

注曰拜君命拜眾賔及有故行所乘也雜記曰端衰防車皆無等然則此惡車王防之木車也○疏曰此卽周禮巾車王之防車五乘

白狗幦

注曰未成豪狗幦覆笭也以狗皮爲之取其臑也白於防飾宜

蒲蔽

注曰蔽藩○疏曰藩謂車兩邊禦風塵爲藩蔽

禦以蒲菆

注曰不在於驅馳蒲菆牡蒲莖○疏曰禦車者用蒲菆以防馬宣十二年注蒲楊柳可以爲箭

犬服

注曰笭間兵服以犬皮爲之取堅也亦白○疏曰凢兵器建於笭間自衞以白犬皮爲服

木錧

注曰取少聲今文錧爲鎋○疏曰常用金防用木鑣亦然

約綏約轡

注曰約防綏所以引升車○疏曰吉時綏轡用索

木鑣

注曰亦取少聲

馬不齊髦

注曰齊翦也主人之惡車如王之木車則齊衰以下其乘素車繅車駹車漆車與

主婦之車亦如之疏布裧

注曰裧者車裳幃於蓋弓垂之○疏曰巾車云皆有容蓋容蓋相將其蓋有弓明於蓋弓垂之也

貳車白狗攝服

注曰貳副也攝猶緣也狗皮緣服差飾○疏曰大夫以上有貳車士卑無貳以在防可有之非常法則有兵服云差飾對主人服無緣

其他皆如乘車

注曰如所乘惡車

朔月童子執帚卻之左手奉之

注曰童子子弟若內竪寺人之屬執用左手卻之示未用

從徹者而入

注曰童子不專禮事

比奠舉席埽室聚諸窔布席如初卒奠埽者執帚垂末內鬛從執燭者而東

注曰比猶先也室東南隅謂之窔

燕養饋羞湯沐之饌如他日

注曰燕養平常所用供養也饋朝夕食也羞四時之珍異湯沐所以洗去汗垢內則曰三日具沐五日具浴孝子不忍一日廢其事親之禮於下室日設之如生存也進徹之時如其頃○疏曰云燕養者謂在燕寢之中平生時所有供養之事則饋羞湯沐之饌是也下室燕寢之室也如其頃象生時一食之頃

朔月若薦新則不饋於下室

注曰以其殷奠有黍稷也下室如今之內堂正寢聽朝事

筮宅冡人物土

注曰物猶相也相其地可葬者乃營之

卜曰吉吿從於主婦主婦哭婦人皆哭主婦升堂哭者皆止

注曰事畢

啟之昕外內不哭

注曰將有事爲其讙囂旣啟命哭○疏曰自上皆記士防上篇事自此以下皆記此篇葬首將啟殯惟言婦人不哭不云男子故記以明之

夷牀輁軸饌於西階東

注曰明階間者位近西也夷牀饌於祖廟輁軸饌於殯宮其二廟者於禰亦饌輁軸焉○疏曰二廟則先朝禰明旦乃移柩於輁軸以朝祖故亦饌焉

其二廟則饌於禰廟如小斂奠乃啟

注曰祖尊禰卑也士事祖禰上士異廟下士共廟○疏曰朝祖時如犬斂奠此如下斂奠故云祖尊禰卑也祭法曰適士二廟官師一廟注官師中下之士

朝於禰廟重止於門外之西東面柩入升自西階正柩於兩楹間奠止於西階之下東面北上主人升柩東西面眾主人東卽位婦人從升東面奠升設於柩西升降自西階主人要節而踴

注曰重不入者主於朝祖而行若過之矣門西東面待之便也○疏曰此是上士二廟先朝禰之事祖廟在東明旦出門東向故東面待之便也

燭先入者升堂東楹之南西面後入者西階東北面在下

注曰照正柩者先先柩者後後柩者適祖時燭亦然互記於此

主人降卽位徹乃奠升降自西階主人踴如初

注曰如其降拜賔至於要節而踴不薦車不從此行

祝及執事舉奠巾席從而降柩從序從如初適祖注曰此謂朝禰明日舉奠適祖之序也此祝執醴先酒脯醢爼從之巾席爲後旣正柩席升設設奠如初祝受巾巾之凢防自卒至殯自啟至塟主人之禮其變同卽此日數亦同然序從主人以下○疏曰其變同者主人常在防位不出惟君命乃出迎及送其變同則此日數亦同以其此二篇啟日朝禰又明日朝祖又明日乃葬與始死日襲明日小斂又明日大斂而殯亦同日主人主婦變服亦同以其小斂主人散帯主婦髽自啟至主人主婦亦同於未殯也

薦乘車鹿淺幦於笮革靾載旜載皮弁服纓轡貝勒縣於衡

注曰士乘棧車鹿淺鹿夏毛也幦覆笭玉�曰士齊車鹿幦豹犆幹盾也笮矢箙也靾韁也旜旌旗之屬通帛爲旜孤卿之所建亦攝焉皮弁服者視朔之服貝勒貝飾勒有幹無兵有箙無弓矢明不用○疏曰此並下車三乘謂葬之魂車鹿淺幦爲車前式竪者笭子以鹿夏皮淺毛者爲幦以覆式引玉藻者彼注云犆緣也證此鹿幦亦以豹皮爲緣

道車載朝服

注曰道車朝夕及燕出入之車朝服者視朝之服也衣素裳○疏曰士乘棧車更無別車雲乘雲道云槀所用各異也司裳云道車載旞注云王以朝夕燕出入亦以象路名道也

稾車載簑笠

注曰槀猶散也散車以田以鄙之車簑笠備雨服今文槀爲潦凢道車槀車之纓轡及勒亦縣於衡也○疏曰司裳云斿車載旌注云斿車木路也王以田以鄙謂王行小小田獵巡行縣鄙此散車與彼斿車同是防散所乘士從王以田以鄙者也云纓轡及勒亦縣於衡者以車三乘皆當有馬有馬則有此三者

將載祝及執事舉奠戶西南面東上卒束前而降奠席於柩西

注曰將於柩西當前束設之

巾奠乃墻

注曰墻柩飾也

抗木刋

注曰剝削之○疏曰有皮者剝乃削之

茵著用荼實綏澤焉

注曰荼茅秀也綏廉姜也澤澤蘭也皆取其香且禦濕

葦苞長三尺一編

注曰用便易也

菅屑三其實皆瀹

注曰米麥皆湛之物未知神之所享不用食道所以爲敬○坡按字訓瀹漬也又湯中薄熟出之也

祖還車不易位

注曰爲鄊外耳未行

執披者防四人

注曰前後左右各二人

凢贈幣無常

注曰賓之贈也玩好曰贈在所有

凢糗不煎

注曰以膏煎之則防非敬

惟君命止柩於堩其餘則否

注曰不敢畱神也堩道也曾子問曰旣引至於堩

車至道左北面立東上

注曰道左墓道東先至者在東○疏曰以不入壙故東上不統於壙也當是陳器之南先至謂乘車

柩至於壙斂服載之

注曰柩車至壙祝說載除飾乃斂乘車道車槀車之服載之不空之以歸送形而往迎精而反亦禮之宜

卒窆而歸不驅

注曰孝子往如慕反如疑爲親之在彼○疏曰慕者如嬰兒隨母而啼慕疑者孝子不見其親不知精魂歸否在彼者疑精魂在彼不歸

君視斂若不待奠加蓋而出不視斂則加蓋而至卒事注曰爲有他故及辟忌也○疏曰卒事者待大斂訖乃出○楊氏曰哭屍斂屍撫屍防殯視塗視奠凢六節每一節主人降出主人不敢必君之卒事也君命反主人行事所以盡哀敬之情始終之義也

旣正柩賓出遂匠納車於階間

注曰遂匠遂人匠人也遂人主引徒役匠人主載柩窆職相左右也車載柩車周禮謂之蜃車其車之轝狀如牀中央有轅前後出設前後輅轝上有四周下則前後有軸以輇爲輪許叔重說有輻曰輪無輻曰輇○疏曰正經不云納柩車時節故記人明之遂師注云蜃車柩路四輪廹地而行有似於蜃此注轝狀與輴車同但輴車無輪有轉轔此有輇輪爲異耳

祝饌祖奠於主人之南當前輅北上巾之

注曰言饌於主人之南當前輅則旣祖祝乃饌○疏曰以其未祖以前柩車鄊北輅在主人之北今云饌於主人之南明知旣祖還乃鄕饌之

弓矢之新沽功

注曰設之宜新沽示不用

有弭飾焉

注曰弓無緣者謂之弭弭以骨角爲飾○疏曰爾雅有緣謂之弓無緣謂之弭孫氏云緣繋約而漆之無緣不以繋約骨飾兩頭詩云象弭魚服

亦可張也

注曰亦使可張

有柲

注曰柲弓檠弛則防之於弓裏備傷損以竹爲之詩云竹柲緄縢

設依撻焉

注曰依纒也撻弣側矢道也皆以韋爲之○疏曰撻所以撻矢令出者生時以骨爲之

有韣

注曰韣弓衣也以緇布爲之

翭矢一乘骨鏃短衛

注曰翭猶候也候物而射之矢也四矢曰乘骨鍭短衛亦示不用也生時翭矢金鏃凢爲矢五分笴長而羽其一○疏曰名羽爲衛所以防衛其矢不使不調

志矢一乘軒輖中亦短衛

注曰志猶擬也習射之矢書云若射之有志輖也無鏃短衛亦示不用生時志矢骨鏃凢爲矢前重後輕也○疏曰周禮司弓矢注云恆矢之屬軒輖中所謂志則志矢恆矢也八矢翭矢居前最重恆矢居後最輕旣不盡用取其首尾也軒中前後輕重等也經不云鏃故知無鍭也

儀禮述注卷十三﹤經部﹐禮類﹐儀禮之屬﹐儀禮述注﹥

欽定四庫全書

儀禮述注卷十四

安溪李光坡撰

士虞禮第十四

鄭目錄云虞猶安也士旣葬其父母迎精而反日中祭之於殯宮以安之○疏曰案此經及記皆云廟目錄云祭之於殯宮者廟則殯宮也故鄭注士喪禮凡宮有鬼神曰廟以其虞卒哭在寢袝虞於寢祔於祖廟是也

士虞禮○特豕饋食

注曰饋猶歸也○疏曰左氏云卜日曰牲此葬日虞無卜牲之禮故指豕體而言

側亨於廟門外之右東面

注曰側亨亨一胖也亨於防用鑊不於門東未可以吉也是日也以虞易奠祔而以吉祭易喪祭鬼神所在則曰廟尊言之○疏曰吉禮皆全左右胖不云側虞不致爵無主人主婦及賓以下之俎故惟亨一胖也

魚臘防亞之北上

注曰防竈

饎防在東壁西面

注曰炊黍稷曰饎饎北上上齊於屋宇於虞有亨饎之防彌吉○疏曰特牲云視饎防於西堂下宗婦主之在西方今在東亦反吉也宇屋梠

設洗於西階西南水在洗西篚在東

注曰反吉也亦當西榮南北以堂深

尊於室中北墉下當戶兩甒醴酒酒在東無禁冪用絺布加勺南枋

注曰酒在東上醴也絺布葛屬○疏曰吉禮酒在酒上今以喪祭禮無酒則醴代酒在上故云上醴也

素幾葦席在西序下

注曰有幾始鬼神也

苴刌茅長五寸束之實於篚饌於西坫上

注曰苴猶借也

饌兩豆菹醢於西楹之東醢在西一鉶亞之

注曰醢在西南面取之得左取菹右取醢便其設之○疏曰亞之者菹以東也

從獻豆兩亞之四籩亞之北上

注曰豆從主人獻祝籩從主婦獻屍祝北上菹與棗不東陳別於正○疏曰云北上是不從鉶東爲次宜於鉶東北以北爲上向南陳之東北菹爲首次南醢醢東栗栗北棗棗東棗棗南栗故云北上菹與棗也

饌黍稷二惇於階間西上借用葦席

注曰借猶薦也○楊氏曰虞惇借用葦席特牲惇借用萑注萑細葦

匜水錯於槃中南流在西階之南簞巾在其東

注曰流匜吐水口也

陳三鼎於門外之右北面北上設扄鼏

注曰門外之右門西也

匕俎在西塾之西

注曰不饌於塾上統於鼎也塾有西者是室南鄕

羞燔俎在內西塾上南順

注曰南順於南面取縮執之便也肝俎在燔東

主人及兄弟如葬服賓執事者如弔服皆卽位於門外如朝夕臨位婦人及內兄弟服卽位於堂亦如之注曰葬服者旣夕曰丈夫髽散帶垂也賓執事者賓客來執事也○疏曰丈夫髽散帶垂者始虞與葬服同三虞皆同至卒哭卒去無時之哭則依其喪服乃變麻服葛也

祝免澡葛絰帶布席於室中東面右幾降出及宗人卽位於門西東面南上

注曰祝亦執事免者祭祀之禮祝所親也澡治也治葛以爲首絰及帶接神宜變也然則士之屬官爲其長弔服加麻矣至於旣卒哭主人變服則除右幾於席近南也

宗人吿有司具遂請拜賓如臨入門哭婦人哭

注曰臨朝夕哭

主人卽位於堂眾主人及兄弟賓卽位於西方如反哭位

注曰旣夕曰乃反哭入門升自西階東面眾主人堂下東面北上此則異於朝夕

祝入門左北面

注曰不與執事同位接神尊也○疏曰執事卽上兄弟賓

宗人西階前北面

注曰當詔主人及賓之事

祝盥升取苴降洗之升入設於幾東席上東縮降洗觶升止哭

注曰縮從也

主人倚杖入祝從在左西面

注曰主人北旋倚杖西序乃入喪服小記曰虞杖不入於室祔杖不升於堂然則練杖不入於門明矣

贊薦菹醢醢在北

注曰主婦不薦齊斬之服不執事也曽子問曰士祭不足則取於兄弟大功以下者○疏曰此齊斬不執事惟爲今時至於屍入之後亦執事兩籩棗栗設於防南至於祔祭𨿽陰厭亦主婦薦主人自執事也知者下記云其他如饋食

佐食及執事盥出舉長在左

注曰舉舉鼎也長在左西方位也凢事宗人詔之

鼎入設於西階前東面北上匕俎從設左人抽扄鼏匕佐食及右人載

注曰載載於俎佐食載則亦在右矣

卒朼者逆退復位

注曰復賓位也

俎入設於豆東魚亞之臘特

注曰亞次也

贊設二惇於俎南黍其東稷

注曰簋實尊黍也

設一鉶於豆南

注曰鉶菜羮也

佐食出立於戶西

注曰饌已也

贊者徹鼎

注曰反於門外

祝酌醴命佐食啟防佐食許諾啟防卻於惇南復位注曰防合也謂惇蓋也復位出立於戶西

祝奠觶於鉶南復位主人再拜稽首

注曰復位復主人之左

祝饗命佐食祭

注曰饗告神饗此祭祭於苴也饗神辭記所謂哀子某哀顯相夙興夜處不寧下至適爾皇祖某甫尙饗是也○疏曰此文饗神引記者是陰厭饗神辭下文迎屍上釋孝子辭者經記無文按少牢迎屍祝孝子辭云孝孫某敢用柔毛剛鬛嘉薦普淖用薦嵗事於皇祖伯某以某妃配某氏尙饗此是釋孝子辭此迎屍上釋孝子辭宜與彼同但稱哀爲異其迎屍後祝辭者卽下記饗辭云哀子某圭爲而哀薦之饗鄭注云饗辭勸彊尸之辭也

佐食許諾鉤袒取黍稷祭於苴三取膚祭祭如初取奠觶祭亦如之不盡益反奠之主人再拜稽首

注曰鉤袒如今檈衣也苴所以借祭也孝子始將納屍以事其親爲神疑於其位設苴以定之耳或曰苴主道也則特牲少牢當有主象而無可乎○疏曰擐衣以露臂

祝祝卒主人拜如初哭出復位

注曰祝祝者釋孝子祭辭

祝迎屍一人衰絰奉篚哭從屍

注曰屍主也孝子之祭不見親之形象心無所系立屍而主意焉一人主人兄弟檀弓曰旣封主人贈而祝宿虞屍

屍入門丈夫踴婦人踴

注曰踴不同文者有先後也屍入主人不降者喪事主哀不主敬

淳屍盥宗人授巾

注曰淳沃也沃屍盥者賓執事者也○疏曰特牲設屍盥在門內之右注云屍尊不就洗門內之右象洗在東此虞禮反吉祭故在西階東少牢禮異於士禮故屍盥在西階東與此虞禮同也

屍及階祝延屍

注曰延進也告之以升○疏曰特牲注云在後詔侑曰延雜記云屍謖祝前鄕屍故禮器云詔侑無方

屍升宗人詔踴如初

注曰言詔踴如初則凢踴宗人詔之

屍入戶踴如初哭止

注曰哭止尊屍

婦人入於房

注曰辟執事者

主人及祝拜妥屍屍拜遂坐

注曰妥安坐也

從者錯篚於屍左席上立於其北

注曰北席北也

屍取奠左執之取菹擩於醢祭於豆間祝命佐食墮祭注曰下祭曰墮墮之猶言墮下也周禮曰旣祭則藏其墮謂此也齊魯之間謂祭爲墮○疏曰凢祭皆手舉之向下祭之故云下祭曰墮周禮文見守祧

佐食取黍稷肺祭授屍尸祭之祭奠祝祝主人拜如初屍嘗醴奠之

注曰如初亦祝祝卒乃再拜稽首

佐食舉肺脊授屍屍受振祭嚌之左手執之

注曰右手將有事也屍食之時亦奠肺脊於豆○疏曰特牲舉肺脊在邇惇後吉防相變也○坡謂舉肺脊在邇惇前與特牲異與少牢同恐亦是加一等用大夫禮如遣奠五鼎然

祝命佐食邇惇佐食舉黍錯於席上

注曰邇近也

尸祭鉶嘗鉶

注曰右手也少牢曰以柶祭羊鉶遂以祭豕鉶嘗羊鉶

泰羮湆自門入設於鉶南胾四豆設於左

注曰博異味也湆肉汁也胾切肉也○疏曰左者正豆之左

屍飯播余於篚

注曰不反余也古者飯用手吉時播余於防

三飯佐食舉漧屍受振祭嚌之實於篚

注曰飯間啗肉安食气

又三飯舉胳祭如初佐食舉魚臘實於篚

注曰屍不受魚臘以喪不備味

又三飯舉肩祭如初

注曰後舉肩者貴要成也○疏曰祭統曰周人貴肩故雲貴者要成也

舉魚臘俎俎釋三个

注曰釋猶遺也遺之者君子不盡人之歡不竭人之忠个猶枚也此臘亦七體如其牲也○疏曰上舉脊幹胳肩惟有臂臑肫三者故此經直云魚臘而已按特牲釋三个注云謂攺饌於西北隅遺之與此注不同者此注亦有攺饌之義又兼有此不盡歡忠之禮

屍卒食佐食受肺脊實於篚反黍如初設

注曰九飯而已士禮也篚猶吉祭之有肵俎○疏曰少牢十一飯諸侯十三天子十五肵俎見特牲少牢

主人洗廢爵酌酒酳屍屍拜受爵主人北面答拜尸祭酒嘗之

注曰爵無足曰廢爵酳安食也主人北面以酳酢變吉也凢異者皆變吉○疏曰特牲少牢屍拜受主人西面拜送與此北面相反變吉也

賓長以肝從實於俎縮右鹽

注曰縮從也從實肝炙於俎也喪祭進柢右鹽於俎近北便屍取之也縮執俎言右鹽則肝鹽並也

屍左執爵右取肝擩鹽振祭嚌之加於俎賓降反俎於西塾復位

注曰取肝右手也加於俎從其牲體也以喪不志於味○疏曰特牲少牢屍嚌肝訖加菹豆以近身此逺加於俎以同牲體

屍卒爵祝受不相爵主人拜屍答拜

注曰不相爵喪祭於禮略相爵者特牲曰送爵皇屍卒爵

祝酌授屍屍以醋主人主人拜受爵屍答拜

注曰醋報○楊氏曰授屍醋主人亦北面拜受坐祭卒爵及主人獻祝之時乃反西面位

主人坐祭卒爵拜屍答拜

筵祝南面

注曰祝接神尊也筵用萑席○疏曰祝先得獻尊也

主人獻祝祝拜坐受爵主人答拜

注曰獻祝因反西面位

薦菹醢設俎祝左執爵祭薦奠爵興取肺坐祭嚌之與加於俎祭酒甞之肝從祝取肝擩鹽振祭嚌之加於俎卒爵拜主人答拜祝坐授主人

主人酌獻佐食佐食北面拜坐受爵主人答拜佐食祭酒卒爵拜主人答拜受爵出實於篚升堂復位

注曰篚在庭不復入事已也亦因取杖乃東面立

主婦洗足爵子房中酌亞獻屍如主人儀

注曰爵有足輕者飾也昏禮曰內洗在北堂直室東隅

自反兩籩棗栗設於防南棗在西

注曰尙棗棗美○疏曰特牲宗婦執兩籩主婦受設此主婦自反者以喪尙縱縱反吉故然上主人獻使贊薦葅醢齊斬不執事此亞獻已所有事故自薦

尸祭籩祭酒如初賓以燔從如初尸祭燔卒爵如初酌獻祝籩燔從獻佐食皆如初以虛爵入於房

注曰初主人儀

賓長洗繶爵

注曰繶爵口足之間有篆又彌飾

三獻燔從如初儀婦人復位

注曰復堂上西面位事已屍將出當哭踴

祝出戶西面告利成主人哭

注曰西面告告主人也利猶養也成畢也言養禮畢也不言養禮畢於屍間嫌○疏曰卽於屍中間有嫌諷去之

皆哭

注曰丈夫婦人於主人哭斯哭矣

祝入屍謖

注曰謖起也祝入而無事屍則知起矣不告屍者無遣尊者之道

從者奉篚哭如初

注曰初哭從屍

祝前屍出戶踴如初降堂踴如初出門亦如之

注曰前道也如初者出如入降如升三者之節悲哀同

祝反入徹設於西北隅如其設也幾在南厞用席注曰攺設饌者不知鬼神之節攺設之庶幾歆饗所以爲厭飫也幾在南變古文明東面不南面漸也厞隠也子厞隠之處從其幽闇○疏曰上文陰厭時右幾今云幾在南明其同必變古文者少牢大夫禮陽厭時南面亦幾在右此言右幾則嫌與大夫同故云明東面也特牲攺饌幾在南與此同今示向吉有漸故與吉祭同厞用席以席爲障使之隠也

祝薦席徹入於房祝自執其俎出

注曰徹薦席者執事者祝薦席則初自房來

贊闔牖戶

注曰鬼神尙居幽闇或者逺人乎贊佐食者

主人降賓出

注曰宗人詔主人降賓則出廟門

主人出門哭止皆復位

注曰門外未入位

宗人告事畢賓出主人送拜稽顙

注曰送拜者門於大門外也賓執事者皆去卽徹室中之饌者兄弟也○疏曰上文云復位是未出大門此云送拜是大門外可知

記虞沐浴不櫛

注曰沐浴者將祭自潔淸不櫛未在於飾也惟三年之喪不櫛期以下櫛可也

陳牲於廟門外北首西上寢右

注曰言牲臘在其中西上變吉寢右者當升左胖也臘用棜檀弓曰旣反哭主人與有司視虞牲○疏曰惟有一豕而云西上明兼兔臘也少牢禮二牲東上特牲禮牲尙右今皆反吉

日中而行事

注曰朝葬日中而虞君子舉事必用辰正也再虞三虞皆質明

殺於廟門西主人不視豚解

注曰主人視牲不視殺凢爲喪事略也豚解解前後脛脊脇而已熟乃體解升於鼎也

羮飪升左肩臂臑肫骼脊脇離肺膚祭三取諸左膉上肺祭一實於上鼎

注曰肉謂之羮飪孰也脊脇正脊正脇也喪祭略七體耳離肺舉肺也少牢饋食禮曰舉肺一長終肺祭肺三皆刌膉脰肉也○疏曰特牲屍俎十一體

升魚鱄鮒九實於中鼎

注曰差減之○疏曰特牲魚十有五

升臘左胖髀不升實於下鼎

注曰臘亦七體牲之類○疏曰特牲記云臘如牲骨

皆設扄鼏陳之

注曰嫌旣陳乃設扄鼏也

載猶進柢魚進鬐

注曰猶猶士喪旣夕言未可以吉也柢本也鬐脊也○疏曰云與吉反則明與生人同士喪禮小斂云進柢注云柢本也進本者未異於生也至大斂載魚左首進鬐臘進柢注云亦未異於生也又葬奠云如初皆未異於生

祝俎髀脰脊脇離肺陳於階間惇東

注曰不升於鼎賤也統於惇明神也祭以離肺下尸

淳屍盥執槃西面執匜東面執巾在其北東面宗人授巾南面

注曰槃以盛棄水爲淺污人也執巾不授巾卑也

主人在室則宗人升戶外北面

注曰當詔主人室事

佐食無事則出戶負依南面

注曰室中尊不立戶牖之間謂之依

鉶芼用苦若薇有滑夏用葵冬用荁有柶

注曰苦苦荼也荁堇類也幹則滑夏秋用生葵冬春用幹荁○疏曰公食記牛藿羊苦豕薇各用其一一牲者容兼用其二

豆實葵菹菹以西蠃醢籩棗烝栗擇

注曰棗烝栗擇則菹刌也棗烝栗擇則豆不楬籩有縢也○疏曰大斂用毼豆兩其實葵菹芋兩籩無縢栗不擇至此乃云棗烝栗擇則菹亦切矣豆籩有飾可知

屍入祝從屍

注曰祝在主人前也嫌如初時主人倚杖入祝從之初時主人之心尙若親存宜自親之今旣接神祝當詔侑屍也○疏曰上經陰厭時主人先祝入戶至此迎屍祝在主人前先後有異故記人明之屍神像故云接神

屍坐不說屨

注曰侍神不敢燕惰

屍謖祝前鄕屍

注曰祝道屍必先鄕之爲之節

還出戶又鄕屍還過主人又鄕屍還降階又鄕屍注曰過主人則西階上不言及階明主人見屍有踧踖之敬○疏曰出戶降階及門皆指物而言主人在西階上不言西階而言主人欲見敬

降階還及門如出戶

注曰及至也言還至門明其間無節也降階如升時將出門如出戶時皆還鄕屍每將還必有辟退之容凡前尸之禮儀在此

屍出

祝反入門左北面復位然後宗人詔降

屍服卒者之上服

注曰上服者如特牲士端也不以爵弁服爲上者祭於君之服非所以自配鬼神士之妻則宵衣耳

男男屍女女屍必使異姓不使賤者

注曰異姓婦也賤者謂庶孫之妾也屍配尊者必使適也○疏曰屍須得孫列者女屍先使適孫妻無則適孫妾又無乃使庶孫妻卽不得使庶之妾是賤之極者喪祭自禫以前男女別屍皆異幾祭於廟同幾精气合少牢吉祭云某妃配是男女共屍

無屍則禮及薦饌皆如初

注曰無屍謂無孫列可使者也殤亦是也禮謂衣服卽位升降○疏曰曽子問曰祭成喪者必有屍明殤死無屍可知

旣饗祭於苴祝祝卒

注曰記異者之節

不綏祭無太羮湆胾從獻

注曰不綏言獻記終始也事尸之禮始於綏祭終於從獻綏當爲墮○疏曰從獻用燔也無屍闕此四事守祧隋字爲正取減爲義

主人哭出復位

注曰於祝祝卒

祝闔牖戶降復位於門西

注曰門西北面位也

男女拾踴三

注曰拾更也三更踴○疏曰凡言更踴者主人踴主婦踴賓乃踴三者三爲拾也

如食間

注曰隠之如屍一食九飯之頃也

祝升止哭聲三啟戶

注曰聲者噫歆也將啟戶覺驚神也

主人入

注曰親之

祝從啟牖鄕如初

注曰牖先闔後啟扇在內也鄕牖一名也如初者主人入祝從在左○疏曰詩塞鄕墐戶注北出牖也語異義同亦是牖

主人哭出復位

注曰堂上位也

卒徹祝佐食降復位

注曰祝復門西北面位佐食復西方位不復設西北隅者重閉牖戶防也○疏曰佐食卽賓復西方位可知

宗人詔降如初

注曰初贊闔牖戶宗人詔主人降

始虞用柔日

注曰葬之日日中虞欲安之柔日陰陰取其靜

曰哀子某哀顯相夙興夜處不寧

注曰曰辭也祝祝之辭也喪祭稱哀顯相助祭者也顯明也相助也詩云肅雍顯相不寧悲思不安

敢用絜牲剛鬛

注曰敢昧冒之辭豕曰剛鬛

香合

注曰黍也大夫士於黍稷之號合言普淖而已此言香合蓋記者誤耳辭次黍又不得在薦上○疏曰曲禮所云黍稷別號者是人君法特牲少牢黍稷合言普淖此別號黍爲香合下特號稷爲普淖故知記誤也依設薦法先設菹醢次設俎後設黍稷今黍在嘉薦之上此亦記者之誤故鄭非之也

嘉薦普淖

注曰嘉薦菹醢也普淖黍稷也普大也淖和也徳能大和乃有黍稷故以爲號云

明齊溲酒

注曰明齊新水也言以新水溲釀此酒也郊特牲曰明水涗齊貴新也

哀薦祫事

注曰始虞謂之祫事者主欲其祫先祖也以與先祖合爲安

適爾皇祖某甫

注曰爾女也女死者告之以適皇祖所以安之也皇君也某甫皇祖字也若言尼甫

饗

注曰勸彊之也

再虞皆如初曰哀薦虞事

注曰丁日葬則已日再虞其祝辭異者一言耳

三虞卒哭他用剛日亦如初曰哀薦成事

注曰當祔於祖廟爲神安於此後虞攺用剛日剛日陽也陽取其動也士則庚日三虞壬日卒哭其祝辭異者亦一言耳他謂不及時而葬者喪服小記曰報葬者報虞三月而後卒哭然則虞卒哭之間有祭事者亦用剛日其祭無名謂之他者假設言之文不在卒哭上者以其非常也今正者自相亞也檀弓曰葬日中而虞弗忍一日離也是日也以虞易奠卒哭曰成事是日也以吉祭易喪祭明日祔於祖父如是虞爲喪祭卒哭爲吉祭○疏曰云他謂不及時而葬者謂有故及家貧不及三月因三日殯日卽葬於國北小記注云報讀爲赴疾之赴謂不待三月喪因殯日虞所以安神以送形而往迎魂而反而須安之故疾虞三月而後卒哭者謂卒去無時之哭鄭云卒哭待哀殺故至三月待尋常葬後乃爲卒哭祭也

獻畢未徹乃餞

注曰卒哭之祭旣三獻也餞送行者之酒詩云出宿於泲飲餞於禰屍旦將始祔於皇祖是以餞送之○疏曰三虞不餞屍者以其三虞與卒哭同在寢祔則在廟以明旦當入廟以其易處鄕尊所故特有餞送尸之禮也

尊兩甒於廟門外之右少南水尊在酒西勺北枋注曰少南將有事於北有酒卽吉也此在西尙防也言水者喪質無鼏不久陳

洗在尊東南水在洗東篚在西

注曰在門之左又少南

饌籩豆脯四脡

注曰酒宜脯也

有幹肉折俎二尹縮祭半尹在西塾

注曰幹肉牲體之脯也如今涼州鳥翅矣折以爲俎實優屍也尹正也𨿽其折之必使正縮從也

屍出執幾從席從

注曰祝入亦告利成入前屍屍乃出幾席素幾葦席也以幾席從執事也

屍出門右南面

注曰俟設席也

席設於尊西北東面幾在南賓出復位

注曰將入臨之位士喪禮賓繼兄弟北上門東北面西上門西北面東上西方東面北上

主人出卽位於門東少南婦人出卽位於主人之北皆西面哭不止

注曰婦人出者重餞屍○疏曰婦人有事自堂及房而已今出寢門外

屍卽席坐惟主人不哭洗廢爵酌獻屍屍拜受主人拜送哭復位薦脯醢設俎於薦東朐在南

注曰朐脯及幹肉之屈也屈者在南變於吉○疏曰曲禮曰以脯修置者左朐右末注屈中曰胊吉時屈者在左今屍東面而云在南則是防禮屈者在右

屍左執爵取脯擩醢祭之佐食授嚌

注曰授幹肉之祭

屍受振祭嚌反之祭酒卒爵奠於南方

注曰反之反於佐食佐食反之於俎屍奠爵禮有終○疏曰上經云三獻屍皆有酢今餞屍三獻皆不酢而奠之是爲禮有終謂若主人拜送賓不答拜亦是禮有終也

主人及兄弟踴婦人亦如之主婦洗足爵亞獻如主人儀無從踴如初賓長洗繶爵三獻如亞獻踴如初佐食取俎實於篚屍謖從者奉篚哭從之祝前哭者皆從及大門內踴如初

注曰男女從屍男由左女由右及至也從屍不出大門者由廟門外無事尸之禮也○疏曰正祭在廟廟門外無事尸之禮今餞屍在寢門外則大門外無事尸之禮鄭舉正祭況之

屍出門哭者止

注曰以餞於外大門猶廟門○疏曰以餞於寢門以大門爲限似事屍在廟門爲限故知

賓出主人送拜稽顙

注曰送賓拜於大門外

主婦亦拜賓

注曰女賓也不言出不言送拜之於闈門之內闈門如今東西掖門

丈夫說絰帶於廟門外

注曰旣卒哭當變麻受之以葛也夕日則服葛者爲祔期○疏曰喪服注云大夫以上虞而受服士卒哭而受服士亦約此文而言也明旦爲祔夕期之時變之因爲祔期使賓知變節也

入徹主人不與

注曰入徹者兄弟大功以下言主人不與則知丈夫婦人在其中

婦人說首絰不說帶

注曰不說帶齊斬婦人帶不變也婦人少變而重帶帶下體之上也大功小功者葛帶時亦不說者未可以輕文變於主婦之質至祔葛帶以卽位檀弓曰婦人不葛帶○疏曰小記云齊衰帶惡笄以終喪鄭云有除無變舉齊衰則斬衰帶不變可知齊斬帶不變則大功以下變可知男子旣葬首絰腰帶俱變男子陽多變婦人旣葬直變首絰不變帶故云少變也男子陽重首首在上體婦人陰重腰腰是下體以重下體故帶不變也云時亦不說者未可以輕文變於主婦之質者變是文不變是質知大功以下夕時未變麻服葛者以其與主婦同在廟門外主婦不變大功以下亦不變若然夕時不變夕後入室可以變故至祔旦以葛帶卽位也引檀弓者亦證齊衰婦人不葛帶之事

無屍則不餞猶出幾席設如初拾踴三

注曰以餞屍者本爲送神也丈夫婦人亦從幾席而出古文席爲筵

哭止告事畢賓出

死三日而殯三月而遂卒哭

注曰謂士也雜記曰大夫三月而葬五月而卒哭諸侯五月而葬七月而卒哭此記更從死起異人之間其義或殊

將旦而祔則薦

注曰薦謂卒哭之祭

卒辭曰哀子某來日某隮祔爾於爾皇祖某甫尙饗注曰卒辭卒哭之祝辭隮升也尙庶幾也不稱饌明主爲告祔也

女子曰皇祖妣某氏

注曰女孫祔於祖母○疏曰此女子謂女未嫁而死或出而歸或未廟見而死歸葬女氏之家旣葬祔於祖母也

婦曰孫婦於皇祖姑某氏

注曰不言爾曰孫婦差疏也

其他辭一也

注曰來日某隮祔尙饗

饗辭曰哀子某圭爲而哀薦之饗

注曰饗辭勸彊尸之辭也圭潔也詩曰吉圭爲饎凡吉祭饗屍曰孝子○疏曰特牲禮迎屍入室屍卽席坐主人拜妥屍屍答拜執奠祝饗鄭云勸彊之也其辭引此士虞記則宜云孝孫某圭爲孝薦之饗

明日以其班祔

注曰卒哭之明日也班次也喪服小記曰祔必以其昭穆亡則中一以上凢祔己復於寢如旣祫主反其廟練而後遷廟○疏曰小記解中猶間也一以上祖又祖孫祔祖爲正若無祖則祔於髙祖祔己復於寢若大夫士無木主以幣主其神天子諸侯有木主者以主祔祭訖主反於寢如祫祭訖主反廟相似糓梁作僖公主傳云於練焉壞廟易檐可也攺塗可也是練而遷廟也左氏云卒哭而祔祔而作主特祀於主蒸嘗祭於廟服注特祀在寢三年喪畢遭蒸嘗乃於廟此不與鄭義同鄭意謂惟祔與練祭在廟祭訖主反於寢其大祥與禫祭其主自然在寢祭之禫月逢四時吉祭卽得在廟但未配而已又鄭注鳥詩君喪三年畢更有特禘

沐浴櫛搔翦

注曰彌自飾也搔當爲爪

用專膚爲折俎取諸脰膉

注曰專猶厚也折俎謂主婦以下俎也體盡人多折骨以爲之今以脰膉貶於純吉古文脰膉爲頭嗌○疏曰特牲記云主婦俎觳折佐食俎觳折少牢云主婦俎擩折

其他如饋食

注曰如特牲饋食之事或云以左胖虞右胖祔今此如饋食則屍俎肵俎皆有肩臂豈復用虞臂乎其不然明矣○疏曰虞不致爵則夫婦無俎矣上文有俎則祔時夫婦致爵以祔時變麻服葛其辭稱孝夫婦致爵與特牲同故云如特牲饋食之事也特牲饋食禮屍俎用右胖解之主人俎左臂豈得復取虞時左臂用之乎

用嗣屍

注曰虞祔尙質未暇筮屍○疏曰從虞至祔惟用一屍而已

曰孝子某孝顯相夙興夜處小心畏忌不惰其身不寧注曰稱孝者吉祭○疏曰按檀弓虞爲喪祭卒哭以後爲吉祭

用尹祭

注曰尹祭脯也大夫士祭無雲脯者今不言牲號而云尹祭亦記者誤矣○疏曰曲禮脯曰尹祭是天子諸侯禮

嘉薦普淖普薦溲酒

注曰普薦鉶羮不稱牲記其異者○疏曰虞禮及特牲皆云祝酌奠於鉶南則鉶在酒前而設此亦普薦在酒上故知也但虞禮一鉶此云饋食則與特牲同二鉶故云普薦也

適爾皇祖某甫以隮祔爾孫某甫尙饗

注曰欲其祔合兩告之曽子問曰天子崩國君薨則祝取羣廟之主而藏諸祖廟禮也卒哭成事而後主各反其廟然則士之皇祖於卒哭亦反其廟無主則反廟之禮未聞以其幣告之乎

期而小祥

注曰小祥祭名祥吉也檀弓曰歸祥肉

曰薦此常事

注曰祝辭之異者言常者期而祭禮也○疏曰虞祔之祭非常此一期天气變易孝子思之而祭是其常事

又期而大祥曰薦此祥事

注曰又復也○疏曰變言祥事亦是常事也

中月而禫

注曰中猶間也禫祭名也與大祥間一月自喪至此凢二十七月禫之言澹澹然平安意也

是月也吉祭猶未配

注曰是月是禫月也當四時之祭月則祭猶未以某妃配某氏哀未忘也少牢饋食禮祝祝曰孝孫某敢用柔毛剛鬛嘉薦普淖用薦嵗事於皇祖伯某以某妃配某氏尙饗○疏曰謂是禫月得禫祭仍在寢此月當四時吉祭之月則從四時祭於廟而猶未得以某妃配哀未忘若喪中然也

儀禮述注卷十四

欽定四庫全書

儀禮述注卷十五

安溪李光坡撰

特牲饋食禮第十五

鄭目錄云諸侯之士祭祖禰非天子之士○疏曰曲禮曰大夫以索牛士以羊豕彼天子大夫士此儀禮特牲少牢諸侯大夫士也經直云適其皇祖某子不云考鄭云祖禰者祭法云適士二廟官師一廟官師謂中下之士祖禰共廟亦兼祭祖故祖禰俱言也若祭無問一廟二廟皆先祭祖後祭禰祭無問尊卑廟數多少皆同日而祭畢以此及少牢惟筮一日明不別日祭也

特牲饋食之禮○不諏日

注曰祭祀自孰始曰饋食饋食者食道也諏謀也士賤職防時至事暇可以祭則筮其日矣不如少牢大夫先與有司於廟門諏丁巳之日○疏曰云自孰始者天子諸侯饋孰已前仍有灌鬯朝踐饋獻之事也

及筮日主人冠端卽位於門外西面

注曰冠端冠端下言者冠有不端者門謂廟門○疏曰不端則朝服一冠冠兩服也

子姓兄弟如主人之服立於主人之南西面北上注曰所祭者之子孫言子姓者子之所生小宗祭而兄弟皆來與焉宗子祭則族人皆侍○疏曰姓之言生也小宗謂繼禰者五世則遷宗子謂繼別爲大宗者若據小宗有服者若據大宗兼有絕服者也

有司羣執事如兄弟服東面北上

注曰士之屬吏也

席於門中西閾外

注曰爲筮人設之也

筮人取筮於西塾執之東面受命於主人

注曰筮人官名也筮問也取其所用問神明者謂蓍也○疏曰凢卜筮實問於鬼神謂卜用知生數一二三四五之神筮用蓍蓍知成數七八九六之神

宰自主人之左贊命命曰孝孫某筮來日某諏此某事適其皇祖某子尙饗

注曰宰羣吏之長自由也贊佐也達也贊命由左者爲神求變也士祭曰嵗事此言某事又不言妃者容大祥之後禫月之吉祭皇君也言君祖者尊之也某子者祖宗也伯子仲子也尙庶幾也

筮者許諾還卽席西面坐卦者在左卒筮寫卦筮者執以示宗人

注曰士之筮者坐蓍短由便卦者主人畫地識爻爻備以方寫之○疏曰牢禮立筮三正記雲天子蓍長九尺諸侯七大夫五士三

主人受視反之

注曰反還

筮者還東面長占卒告於主人占曰吉

注曰長占以其年之長幼旅占之

若不吉則筮逺日如初儀

注曰逺日旬之外日○疏曰曲禮云旬之內曰近某日旬之外曰逺某日吉禮先近日假令孟月先於孟月上旬內筮不吉乃用中旬之內更筮不吉更於下旬內筮不吉卽止大夫以上先於前月下旬筮來月之上旬不吉又於上旬筮中旬不吉又於中旬筮下旬又不吉卽止今云旬之外日者謂上旬不吉更於上旬外筮中旬非如大夫以上旬前爲旬外也○張子曰祭之筮日若再不吉則止諏日而祭更不筮據儀禮惟有筮逺日之文不云三筮筮日之禮只是二筮先筮近日後筮逺日不從則直諏用下旬逺日蓋亦足以致於鬼神之意矣

宗人告事畢

前期三日之朝筮屍如求日之儀命筮曰孝孫某諏此某事適其皇祖某子筮某之某爲屍尙饗

注曰三日者容宿賓視濯也某之某者字屍父而名屍連言其親庶幾其憑依之也大夫士以孫之倫爲屍○疏曰云字屍父者曲禮爲人子者祭祀不爲屍注屍卜筮無父者然則卒不稱名故知是字對父故爲名大夫士以孫之倫爲屍皆取無爵者無問成人與幼皆得爲之曽子問曰祭成喪者必有屍屍必以孫孫幼則使人抱之是也若天子諸侯𨿽用孫之倫取卿大夫有爵者爲之故鳬鷖詩祭尸之等皆言公屍

乃宿屍

注曰宿讀爲肅肅進也進之者使知祭日當來○疏曰乃緩辭則與筮屍別日矣

主人立於屍外門外子姓兄弟立於主人之後北面東上

注曰不東面者來不爲賓客子姓立於主人之後上當其後○疏曰屍者父象也主人有子道故北面子姓兄弟北面陪主人後東頭爲上者不得過主人故爲上者當主人之後也

屍如主人服出門左西面

注曰不敢南面當尊

主人辟皆東面北上

注曰順屍

主人再拜屍答拜

注曰主人先拜尊屍

宗人擯辭如初卒曰筮子爲某屍占曰吉敢宿

注曰宗人擯者釋主人之辭如初者如宰贊命筮尸之辭卒曰者著其辭所易也

祝許諾致命

注曰受宗人辭許之傳命於屍始宗人祝北面至於傳命皆西面受命東面釋之

屍許諾主人再拜稽首

注曰其許亦宗人受於祝而告主人

屍入主人退

注曰相揖而去屍不拜送屍尊○疏曰知有相揖者約少牢云屍送揖不拜也但彼有送文大夫尊也

宿賓

注曰宿屍與宿賓中無厥明之文則二者同日明矣

賓如主人服出門左西面再拜主人東面答再拜宗人擯曰某薦嵗事吾子將涖之敢宿

注曰薦進也涖臨也言吾子將臨之知賓在有司中今特肅之尊賓耳○疏曰此宿屬吏內一人爲備三獻賓之事也知賓在有司中者以上無戒文今宿之云吾子將涖之明知賓在有司內可知按前文有司羣執事如兄弟服東面北上鄭云士之屬吏此云賓在有司內則賓是士之屬吏可知特宿之者將使爲賓也

賓曰某敢不敬從主人再拜賓答拜主人退賓拜送厥明夕陳鼎於門外北面北上有鼏

注曰厥其也宿賓之明日夕門外北面當門也

棜在其南南順實獸於其上東首

注曰順猶從也棜之制如今大木轝矣上有四周下無足獸臘也

牲在其西北首東足

注曰其西棜西也東足者尙右也牲不用棜以其生

設洗於阼階東南壺禁在東序豆籩鉶在東房南上幾席兩惇在西堂

注曰東房房中之東當夾北西堂西夾之前近南耳○疏曰大夫士直有東房西室若言房則東房矣今此經特言東房明房內近東邊故云東房也夾室半以南爲之以壁外相望則當夾北也夾室在房近南東故云房中之東當夾北也西堂者按爾雅注夾室前堂謂之廂此在西堂在西廂故云西夾之前近南也

主人及子姓兄弟卽位於門東如初

注曰初筮位也

賓及眾賓卽位於門西東面北上

注曰不防如初者以宰在而宗人祝不在○疏曰宰前筮時在門東贊主人辭今在門西同行

宗人祝立於賓西北東面南上

注曰事彌至位彌異宗人祝於祭宜近廟

王人再拜賓答再拜三拜眾賓眾賓答再拜

注曰眾賓再拜者士賤旅之得備禮也○疏曰有司徹主人三拜眾賓皆答一拜卿大夫尊賓賤純臣經云皆答一拜明人人從上至下皆一一獨答拜以其純故也所以不再拜者避國公故也此士賓莫問多少皆得一時再拜者以其士賤眾賓得致禮故也

主人揖入兄弟從賓及眾賓從卽位於堂下如外位注曰爲親濯也

宗人升自西階視壺濯及豆籩反降東北面告濯具注曰濯漑也不言惇鉶者省文也東北面告緣賓意欲聞也言濯具不言潔以有幾席○疏曰幾席不洗者告具而已

賓出主人出皆復外位

注曰爲視牲也

宗人視牲告充饔正作豕

注曰充猶肥也饔正官名也北面以防動作豕視聲气○疏曰聲气不和卽是疾病不堪祭祀

宗人舉獸尾告備舉鼎鼏告潔

注曰備具

請期曰羮飪

注曰肉謂之羮飪熟也謂明日質明時而曰肉熟重豫勞賓宗人旣得期西北面告賓有司

告事畢賓出主人拜送

夙興主人服如初立於門外東方南面視側殺

注曰夙早也興起也主人服如初則其餘有不端者側殺殺一牲也○疏曰有同服者有著朝服者側猶特也

主婦視饎防於西堂下

注曰炊黍稷曰饎宗婦爲之防竈也西堂下者堂之西下也近西壁南齊坫

亨於門外東方西面北上

注曰亨煮也煮豕魚臘以鑊各一防詩云誰能烹魚漑之釜鬵

羮飪實鼎陳於門外如初

注曰初視濯也

尊於戶東酒在西

注曰戶東室戶東酒在西尙之凡尊酌者在左○疏曰左爲上尊是以鄕飲酒鄕射皆酒在西尊酒在東若燕禮大射惟君西尊不從此義也

實豆籩鉶陳於房中如初

注曰如初者取而實之旣而反之

執事之俎陳於階間二列北上

注曰執事謂有司及兄弟二列者因其位在東西祝主人主婦之俎亦存焉不升鼎者異於神○疏曰士虞記祝俎陳於階間惇東彼虞不致爵故不見主人主婦俎明此吉祭有致爵主人主婦陳於階間可知以主婦亦是執事之人也

盛兩惇陳於西堂借用萑幾席陳於西堂如初

注曰盛黍稷者宗婦也萑細葦

屍盥匜水實於槃中簞巾在門內之右

注曰設盥水及巾屍尊不就洗又不揮門內之右象洗在東統於門東西上凡鄕內以入爲左右鄕外以出爲左右○疏曰揮振去水使手幹門右據鄕內以入爲右者

祝筵幾於室中東面

注曰爲神敷席也至此使祝接神○疏曰前未有使祝之文

主婦纚笄宵衣立於房中南面

注曰主婦主人之妻𨿽姑存猶使之主祭祀纚笄首服宵綺屬也此衣染之以黑其繒本名曰宵詩有素衣朱宵記有宵衣凡婦人助祭者同服也內則曰舅沒則姑老冡婦所祭祀賓客毎事必請於姑○疏曰引詩者證宵引玉藻者證

主人及賓兄弟羣執事卽位於門外如初宗人告有司具

注曰具猶辦也

主人拜賓如初揖入卽位如初

注曰初視濯也

佐食北面立於中庭

注曰佐食賓佐屍食者立於宗人之西○疏曰士虞禮云主人及兄弟賓卽位於西方如反哭位又云宗人西階前北面注云當詔主人此特牲吉禮主人行事阼階宗人亦在阼階南擯主人佐食北面於中庭明在宗人之西可知

主人及祝升祝先入主人從西面於戶內

注曰祝先入接神宜在前也少牢饋食禮曰祝盥於洗升自西階主人盥升自阼階祝先入南面

主婦盥於房中薦兩豆葵菹蝸醢醢在北

注曰主婦盥盥於內洗昏禮婦洗在北堂直室東隅

宗人遣佐食及執事盥出

注曰命之盥出當助主人及賓舉鼎

主人降及賓盥出主人在右及佐食舉牲鼎賓長在右及執事舉魚臘鼎除鼏

注曰及與也主人在右統於東主人與佐食者尊賓不載少牢饋食禮魚用鮒臘用麋士臘用兔○疏曰東爲右人西爲左人入時左人在鼎後又盡載牲體於俎又設俎於神坐前賓主當相對爲左右以賓尊不載牲體故使佐食對主人使賓爲右人而使執事在左而載

宗人執畢先入當阼階南面

注曰畢狀如叉蓋爲其似畢星取名焉主人親舉宗人則執畢道之旣錯又以畢臨匕載備失脫也雜記曰朼用桑長三尺畢用桑三尺刋其本與末朼畢同材明矣今此朼用棘心則畢亦用棘心舊說云畢似禦他神物神物惡桑叉則少牢饋食及虞無叉何哉此無叉者乃主人不親舉耳少牢大夫祭不親舉虞喪祭也主人未執事祔練祥執事用桑叉自此純吉用棘心叉

鼎西面錯右人抽扄委於鼎北

注曰右人謂主人及二賓旣錯皆西面俟也

贊者錯俎加匕

注曰贊者執俎及匕從鼎入者其錯俎東縮加匕東枋旣則退而左人北面也

乃朼

注曰右人也尊者於事指使可矣左人載之

佐食升肵俎鼏之設於阼階西

注曰肵謂心舌之俎也郊特牲曰肵之爲言敬也言主人之所以敬尸之俎

卒載加匕於鼎

注曰卒已也已載畢亦加焉

主人升入復位俎入設於豆東魚次臘特於俎北注曰入設俎載者臘特饌要方也凡饌必方者明食味人之性所以正

主婦設兩惇黍稷於俎南西上及兩鉶芼設於豆南南陳

注曰宗婦不贊惇鉶者以其少可親之芼菜也

祝洗酌奠奠於鉶南遂命佐食啟防佐食啟防卻於惇南出立於戶西南面

注曰酌奠奠其爵觶也少牢饋食禮啟防乃奠之

主人再拜稽首祝在左

注曰稽首服之甚者祝在左當爲主人釋辭於神也祝祝曰孝孫某敢用剛鬛嘉薦普淖用薦某事於皇祖某子尙饗

卒祝主人再拜稽首

祝迎屍於門外

注曰屍自外來代主人接之就其次而請不拜不敢與尊者爲禮周禮掌次凢祭祀張屍次

主人降立於阼階東

注曰主人不迎屍成屍尊屍所祭者之尊也祖之屍則主人乃宗祖禰之屍則主人乃父道事神之禮廟中而已出迎則爲厭○疏曰祭統云君迎牲而不迎屍別嫌也屍在廟門外則疑於臣在廟中則全於君君在廟門外疑於君入廟門則全於臣全於子

屍入門左北面盥宗人授巾

注曰侍盥者執其器就之執簞者不授巾賤也宗人授巾庭長尊少牢饋食禮曰祝先入門右屍入門左

屍至於階祝延屍屍升入祝先主人從

注曰延進在後詔侑曰延禮器謂詔侑武方者也少牢饋食禮曰屍升自西階入祝從主人升自阼階祝先入主人從

屍卽席坐主人拜妥屍

注曰妥安坐也

屍答拜執奠祝饗主人拜如初

注曰饗勸彊之也其辭取於士虞記則宜云孝孫某圭爲孝薦之饗舊說云明薦之

祝命挼祭屍左執觶右取菹防於醢祭於豆間

注曰命詔屍也挼祭祭神食也士虞禮古文曰祝命佐食墮祭周禮曰旣祭則藏其墮墮與挼讀同耳今文攺挼皆爲綏古文此皆爲挼祭也防醢者染於醢○疏曰祭神食者向者陰厭厭飫神今尸祭訖當食神余也

佐食取黍稷肺祭授屍尸祭之祭酒啐酒告防主人拜屍奠觶答拜

注曰肺祭刌肺也防美也祭酒谷味之芬芳者齊敬共之惟恐不美告之以美達其心明神亨之

祭鉶嘗之告防主人拜屍答拜

注曰鉶肉味之有菜和者曲禮曰客絮羹主人辭不能烹

祝命爾惇佐食爾黍稷於席上

注曰爾近也近之便尸之食也

設大羹湆於醢北

注曰大羹湆煮肉汁也不和貴其質設之所以敬屍也不祭不嚌大羮不爲神非盛者也士虞禮曰大羹湆自門入○疏曰公食昏禮大羹湆皆在薦右此在左者神禮變於生人士虞禮設於鉶南在右與生人同有不忍異於生故也云不爲神者陰飫時未設屍來始設爲屍故士虞記云無屍則不挼祭無太羮湆胾從獻

舉肺脊以授屍屍受振祭嚌之左執之

注曰肺气之主也脊正體之貴者先食啗之所以道食通气

乃食食舉

注曰舉言食者明凡解體皆連肉○疏曰乃食謂食肺云食舉謂骨體正脊

主人羞肵俎於臘北

注曰肵俎主於屍主人親羞敬也神俎不親設者貴得賓客以神事其先○疏曰肵俎屍入乃設之故知主於屍

屍三飯告飽祝侑主人拜

注曰三飯告飽禮一成也侑勸也或曰又勸之使又食少牢饋食禮侑辭曰皇屍未實侑也

佐食舉漧屍受振祭嚌之佐食受加於肵俎舉獸幹魚一亦如之

注曰幹長脇也獸臘其體數與牲同

屍實舉於菹豆

注曰爲將食庶羞舉謂肺脊

佐食羞庶羞四豆設於左南上有醢

注曰庶眾也眾羞以豕肉所以爲異味四豆者膮炙胾醢南上者以膮炙爲上以有醢不得防也○疏曰公食大夫禮牛炙南醢牛胾西醢防之次也此惟一醢不得與胾炙相對相對之法炙在南醢在北胾在北醢在南如此見得防

屍又三飯告飽祝侑之如初

注曰禮再成也

舉骼及獸魚如初屍又三飯告飽祝侑之如初

注曰禮三成獸魚如初者獸骼魚一也

舉肩及獸魚如初

注曰不復飯食三三者士之禮大成也舉先正脊後肩自上而卻下防而前終始之次也○疏曰先舉正脊自上也次舉脇卽卻也後舉骼卽下防也終舉肩卽前也前者牲體之始後者牲體之終

佐食盛肵俎俎釋三个

注曰佐食取牲魚臘之餘盛於肵俎將以歸屍俎釋三个爲攺饌於西北隅遺之所釋者牲臘則正脊一骨長脇一骨及臑也魚則三頭而已个猶枚也○疏曰案下記云屍俎右肩臂臑肫胳正脊二骨橫脊長脇二骨短脇○楊氏曰前已舉四體外今宜盛臂肫橫脊短脇故知所釋者惟此耳

舉肺脊加於肵俎反黍稷於其所

注曰屍授佐食佐食受而加之反之也肺脊初在菹豆

主人洗角升酌酳屍

注曰酳猶衍也是獻屍也謂之酳者屍旣卒食又卻頤衍養樂之不用爵者下大夫也因父子之道質而用角角加人事略者○疏曰不用爵次當用觚而用角者因無臣助祭父子相養之道是質云人事略得用功少也

屍拜受主人拜送尸祭酒啐酒賓長以肝從

注曰肝肝炙也○疏曰亦當如少牢用俎鹽在右

屍左執角右取肝防於鹽振祭嚌之加於菹豆卒角祝受屍角曰送爵皇屍卒爵主人拜屍答拜

注曰曰送爵者節主人拜

祝酌授屍屍以醋主人

注曰醋報也祝酌不洗屍不親酌尊屍也古文醋作酢

主人拜受角屍拜送主人退佐食授挼祭

注曰退者進受爵反位屍將嘏主人佐食授之挼祭亦使祭屍食也其授祭亦取黍稷肺祭

主人坐左執角受祭祭之祭酒啐酒進聴嘏

注曰聴猶待也受福曰嘏嘏長也大也待屍授之以長大之福也

佐食黍授祝祝授屍屍受以菹豆執以親嘏主人注曰獨用黍者食之主其辭則少牢饋食禮有焉○疏曰少牢屍不親嘏者大夫屍尊又大夫禮文此親嘏者士屍卑禮質故也

主人左執角再拜稽首受復位詩懷之實於左袂掛於季指卒角拜屍答拜

注曰詩猶承也謂奉納之懷中季小也實於左袂掛祛以小指者便卒角也少牢饋食禮曰興受黍坐振祭嚌之

主人出寫嗇於房祝以籩受

注曰變黍言嗇因事托戒欲其重稼嗇嗇者農力之成功

筵祝南面

注曰主人自房還時

主人酌獻祝祝拜受角主人拜送設菹醢俎

注曰行神恵也先獻祝以接神尊之菹醢皆主婦設之佐食設俎○疏曰佐食接屍祝接神故先獻前獻屍時菹醢主婦設之亞獻及致爵於主人籩豆亦皆主婦設之則此設菹醢亦主婦可知少牢主人獻祝佐食設俎故此亦佐食設俎可知

祝左執角祭豆興取肺坐祭嚌之興加於俎坐祭酒啐酒以肝從祝左執角右取肝防於鹽振祭嚌之加於俎卒角拜主人答拜受角酌獻佐食佐食北面拜受角主人拜送佐食坐祭卒角拜主人答拜受角降反於篚升入復位

疏曰獻佐食不言俎者上經云執事之俎陳於階間二列北上鄭注執事謂有司以佐食亦在有司內者下記有佐食俎也又下經賓長獻節注云凡獻佐食皆無從其薦俎獻兄弟以齒設之

主婦洗爵於房酌亞獻屍

注曰亞次也次猶二主婦二獻不夾拜者士妻儀蕳耳

屍拜受主婦北面拜送

注曰北面拜者辟內子也大夫之妻拜於主人北西面○疏曰少牢西面拜注不北面辟人君夫人然則士妻賤不嫌得與人君夫人同也

宗婦執兩籩戶外坐主婦受設於惇南

注曰兩籩棗栗棗在西

祝贊籩祭屍受祭之祭酒啐酒

注曰籩祭棗栗之祭也其祭之亦於豆祭

兄弟長以燔從屍受振祭嚌之反之

注曰燔炙肉也○疏曰反之者謂反燔於長兄弟

羞燔者受加於肵出

注曰出者俟後事也○疏曰云俟後事者謂俟主婦獻祝之時更當羞燔於祝知者約上文主人獻屍云賓長以肝從至獻祝時但云以肝從不言其人明亦賓長可知此下文主婦獻祝籩燔從如初儀明獻祝時亦長兄弟羞燔可知

屍卒爵祝受爵命送如初

注曰送者送卒爵

酢如主人儀

注曰屍酢主婦知主人儀者自祝酌至屍拜送如酢主人也不易爵辟內子

主婦適房南面佐食挼祭主婦左執爵右撫祭祭酒啐酒入卒爵如主人儀

注曰撫挼祭示親祭佐食不授而祭於地亦儀簡也入室卒爵於尊者前成禮明受

獻祝籩燔從如初儀及佐食如初卒以爵入於房注曰及佐食如初如其獻佐食則拜主人之北西面也○疏曰佐食北面拜受主婦不宜同面拜送故與內子同

賓三獻如初燔從如初爵止

注曰初亞獻也屍止爵者三獻禮成欲神之均於室中是以奠而待之○疏曰待均者謂屍得三獻祝與佐食亦得二獻主人主婦各得一酢而已待主人主婦致爵乃均也此一科之內乃有十一爵賓獻屍一也主婦致爵於主人二也主人酢主婦三也主人致爵主婦四也主婦酢主人五也屍舉奠爵酢賓長六也賓長獻祝七也又獻佐食八也賓又致爵於主人九也又致爵於主婦十也賓獻主人酢十一也

席於戶內

注曰爲主人鋪之西面席自房來

主婦洗爵酌致爵於主人主人拜受爵主婦拜送爵注曰主婦拜拜於北面也○疏曰約有司儐屍於堂主婦致爵於主人主人致爵於主婦北面於阼階上答拜是也

宗婦贊豆如初主婦受設兩豆兩籩

注曰初贊亞獻也主婦薦兩豆籩東面也

俎入設

注曰佐食設之○疏曰有司下大夫不儐屍者主婦致爵於主人待佐食設俎彼室內行事與士禮略同故知佐食設之也

主人左執爵祭薦宗人贊祭奠爵興取肺坐絕祭嚌之興加於俎坐捝手祭酒啐酒

注曰絕肺祭之者以離肺長也少儀曰牛羊之肺離而不提心豕亦然捝拭也捝手者爲絕肺染污也刌肺不捝手

肝從左執爵取肝防於鹽坐振祭嚌之宗人受加於俎燔亦如之興席末坐卒爵拜

注曰於席末坐卒爵敬也一酌而備再從而次之亦均

主婦答拜受爵酌醋左執爵拜主人答拜坐祭立飲卒爵拜主人答拜○主婦出房於房主人降洗酌致爵於主婦席於房中南面主婦拜受爵主人西面答拜宗婦薦豆俎從獻皆如主人主人更爵酌醋卒爵降實爵於篚入復位

注曰主人更爵自醋男子不承婦人爵也祭統曰夫婦相授受不相襲處酢必易爵明夫婦之別○疏曰案下記設洗篚在洗西實二爵此賓長所獻爵屍奠之未舉其篚惟有一爵得云易者上主婦亞獻洗爵於房中則房中有爵又主婦獻祝及佐食訖以爵入於房後主婦致爵於主人還是房內爵後主人致爵於主婦者是下篚之爵主婦飲訖實於房中之篚主人更取房內之爵以酌酢酢訖奠於下篚云主人更爵者謂酌酢爵與房內爵相更

三獻作止爵

注曰賓也謂三獻者以事命之作起也舊說云賓入戶北面曰皇屍請舉爵

屍卒爵酢酌獻及佐食

楊氏曰上文賓三獻屍止爵不舉故未得獻祝與佐食待主人主婦致爵與醋神已均賓乃作止爵屍卒爵酢賓賓遂獻祝及佐食事之序也

洗爵酌致於主人主婦燔從皆如初更爵酢於主人卒復位

注曰洗乃致爵爲異事新之燔從皆如初者如亞獻及主人主婦致爵也凡獻佐食皆無從其薦俎獻兄弟以齒設之賓更爵自酢亦不承婦人爵○疏曰案下篇不儐屍洗爵致於主人注云以承佐食賤新之此云爲異事新之異事則是承賤承賤後則事異言𨿽不同理則一也燔從如初則無肝從皆者謂主人主婦嫌獻佐食亦然故云凡獻佐食皆無從下記云佐食於旅也齒於兄弟故薦俎亦與兄弟同時設之

主人降阼階西面拜賓如初洗

注曰拜賓而洗爵爲將獻之如初如視濯時主人再拜賓答拜三拜眾賓眾賓答再拜者

賓辭洗卒洗揖讓升酌西階上獻賓賓北面拜受爵主人在右答拜

注曰就賓拜者此禮不主於尊也賓卑則不專階主人在右統於其位○疏曰所尊者謂屍也又賓是士家有司

薦脯醢設折俎

注曰凡節解者皆曰折俎不言其體略云折俎非貴體也上賓骼眾賓儀公有司設之○疏曰有司徹注儀者尊體盡儀度余骨可用而用之

賓左執爵祭豆奠爵興取肺坐絕祭嚌之興加於俎坐捝手祭酒卒爵拜主人答拜受爵酌酢奠爵拜賓答拜注曰主人酌自酢者賓不敢敵主人主人達其意

主人坐祭卒爵拜賓答拜揖執祭以降西面奠於其位位如初薦俎從設

注曰位如初復其位東面少牢饋食禮宰夫執薦以從設於祭東司士執俎以從設於薦東是則皆公有司爲之與

眾賓升拜受爵坐祭立飲薦俎設於其位辯主人備答拜焉降實爵於篚

注曰眾賓立飲賤不備禮鄕飲酒記曰立卒爵者不拜旣爵備盡盡人之答拜

尊兩壺於阼階東加勺南枋西方亦如之

注曰爲酧賓及兄弟行神不酌上尊卑異之就其位尊之兩壺皆酒優之先尊東方示由近禮運曰澄酒在下

主人洗觶酌於西方之尊西階前北面酬賓賓在左注曰先酌西方者尊賓之義

主人奠觶拜賓答拜主人坐祭卒觶拜賓答拜主人洗觶賓辭主人對卒洗酌西面賓北面拜

注曰西面者鄕賓位立於西階之前賓所答拜之東北

主人奠觶於薦北

注曰奠觶於薦左非爲其不舉行神不可同於飲酒○疏曰以其神右不舉生人飲酒左不舉今行神不可同於飲酒故奠於左與生人相變下文奠觶於薦南明將舉以初在北飲酒將舉奠於薦南便其復舉

賓坐取觶還東面拜主人答拜賓奠觶於薦南揖復位注曰還東面就其位薦西奠觶薦南明將舉

主人洗爵獻長兄弟於阼階上如賓儀

注曰酬賓乃獻長兄弟者獻之禮成子酬先成賓禮此主人之義亦有薦脀設於位私人爲之歟○疏曰如賓儀則長兄弟初受獻於阼階上時亦薦脯醢設折俎於阼上祭訖乃執以降設於下位皆當如賓儀

洗獻眾兄弟如眾賓儀

注曰獻卑而必爲之洗者顯神此言如眾賓儀則知獻眾賓洗明矣○楊氏曰如西階獻眾賓儀坐祭立飲薦俎設於其位辯

洗獻內兄弟於房中如獻眾兄弟之儀

注曰內兄弟內賓宗婦也如眾兄弟如其拜受坐祭立飲設薦俎於其位而立內賓其位在房中之尊北不殊其長略婦人也有司徹曰主人洗獻內賓於房中南面拜受爵

主人西面答拜更爵酢卒爵降實爵於篚入復位注曰爵便乃自酢以初不殊其長也內賓之長亦南面答拜○疏曰對上賓與長兄弟不待獻眾賓眾兄弟徧主人先自酢也

長兄弟洗觚爲加爵如初儀不及佐食洗致如初無從注曰大夫士三獻而禮成多之爲加也不及佐食無從殺也致致於主人主婦○疏曰如初儀如三獻之儀但三獻十一爵此惟有六爵洗觚獻屍一也屍酢二也獻祝三也致爵於主人四也於主婦五也受主人酢六也

眾賓長爲加爵如初爵止

注曰屍爵止者欲神之均於在庭○疏曰已得三獻又別受加爵故停之使庭行旅酬

嗣舉奠盥入北面再拜稽首

注曰嗣主人將爲後者舉猶飲也使嗣子飲奠者將傳重累之者大夫之嗣子不舉奠辟諸侯○疏曰不言適而言將爲後者欲見無適長立庶子及同宗爲後皆是奠者卽上文祝酌奠奠於鉶南是也

屍執奠進受復位祭酒啐酒屍舉肝舉奠左執觶再拜稽首進受肝復位坐食肝卒觶拜屍備答拜焉

注曰食肝受尊者賜不敢余也備猶盡也毎拜答之以尊者與卑者爲禮略其文耳○疏曰食若不盡直云嚌之而已此云食肝明不敢余也

舉奠洗酌入屍拜受舉奠答拜尸祭酒啐酒奠之舉奠出復位

注曰啐之者答其欲酢已也奠之者復神之奠觶嗣齒於子姓凡非主人升降自西階

兄弟弟子洗酌於東方之尊阼階前北面舉觶於長兄弟如主人酬賓儀

注曰弟子後生也

宗人告祭脀

注曰脀俎也所告者眾賓眾兄弟內賓也獻時設薦俎於其位至此禮又殺告之祭使成禮也其祭皆離肺不言祭豆可知

乃羞

注曰羞庶羞也下尸胾醢豆而已此所羞者自祝主人至於內賓無內羞○疏曰屍四豆膮炙胾醢此祝以下降於屍故云胾醢豆而已又下記云公有司獻次眾賓私臣獻次兄弟則內賓亦及之是以少牢下篇云薦羞庶羞於賓兄弟內賓及私人不賓屍亦云乃羞於賓兄弟內賓及私人辯是也若然少牢與有司徹儐屍與不儐屍庶羞與房中羞皆與屍佐食及祝主人主婦皆同時羞之者彼上下大夫禮尊故得與屍同時羞此士禮卑故不得與屍同也屍尊尙無內羞祝卑故無內羞

賓坐取觶

注曰薦南奠觶○楊氏曰此卽主人酬賓之觶

阼階前北面酬長兄弟長兄弟在右

注曰特牲之禮堂下行旅酬無算爵並在室中者不與旅酬之事上大夫儐屍與旅酬不與無算爵之事故別使二人舉觶於屍侑屍侑得舉爲旅酬徧及堂下尸與旅酬者以其儐屍在堂禮殺故也若下大夫不儐屍者堂下無旅酬直行無算爵於堂下而已屍則不與之所以下大夫無旅酬直有無算爵者以其禮屍於室中辟國君堂下不設尊故無旅酬直行無算爵而已

賓奠觶拜長兄弟答拜賓立卒觶酌於其尊東面立長兄弟拜受觶賓北面答拜揖復位

注曰其尊長兄弟尊也此受酬者拜亦北面○疏曰以其旅酬無算爵以飲者酌已尊酬人之時酌彼尊是各自其酒

長兄弟西階前北面眾賓長自左受旅如初

注曰旅行也受行酬也初賓酬長兄弟

長兄弟卒觶酌於其尊西面立受旅者拜受長兄弟北面答拜揖復位眾賓及眾兄弟交錯以辯皆如初儀注曰交錯猶言東西

爲加爵者作止爵如長兄弟之儀

注曰於旅酬之間言作止爵明禮殺並作○疏曰此決上文三獻爵止待室中致爵訖乃作止爵此旅酬未訖作止爵故云並作

長兄弟酬賓如賓酬兄弟之儀以辯卒受者實觶於篚注曰長兄弟酬賓亦坐取其奠觶此不言交錯以辯賓之酬不言卒受者實觶於篚明其相報禮終於此其文省○疏曰奠觶卽上弟子舉觶於其長是也賓舉奠觶於長兄弟行旅酬盡皆徧長兄弟舉觶於賓行旅酬亦皆徧交錯省文

賓弟子及兄弟弟子洗

注曰自此論二觶並行無算爵之事

各酌於其尊中庭北面西上舉觶於其長奠觶拜長皆答拜舉觶者祭卒觶拜長皆答拜舉觶者洗各酌於其尊復初位長皆拜舉觶者皆奠觶於薦右

注曰奠觶進奠之於薦右非神也○疏曰同於生人飲酒舉者奠於薦右也中庸旅酬下爲上所以逮賤

長皆執以興舉觶者皆復位答拜長皆奠觶於其所皆揖其弟子弟子皆復其位

注曰復其位者東西面位弟子舉觶於其長所以序長幼教孝弟也凢堂下拜亦皆北面○疏曰上旣言皆復位答拜此復重云復位則上文其位復在庭初舉北面位此重言復位者當復東西面位可知云凢者賓以下至於私人拜受送皆北面故云凡也

爵皆無算

注曰算數也賓取觶酬兄弟之黨長兄弟取觶酬賓之黨惟已所欲亦交錯以辯無次第之數因今接防使之交恩定好優勸之

利洗散獻於屍酢及祝如初儀降實散於篚

注曰利佐食也言利以今進酒也更言獻者以利侍屍禮將終宜一進酒嫌於加酒亦當三也不致爵禮又殺也○疏曰上文設俎啟防爾惇之時以黍稷爲食故名佐食今進以酒酒所以供養故名利利卽養也

主人出立於戶外西面

注曰事屍禮畢

祝東面告利成

注曰利猶養也供養之禮成不言禮畢於屍間之嫌

屍謖祝前主人降

注曰謖起也前猶導也少牢饋食禮曰祝入屍謖主人降立於阼階東西面祝先屍從遂出於廟門前尸之儀士虞禮備矣

祝反及主人入復位命佐食徹屍俎俎出於廟門注曰俎所以載肵俎少牢禮曰有司受歸之

徹庶羞設於西序下

注曰爲將餕去之庶羞主爲屍非神饌也尙書傳曰宗室有事族人皆侍終日大宗已侍於賓奠然後燕私燕私者何也已而與族人飲也此徹庶羞置西序下者爲將以燕飲與然則自屍祝至於兄弟之庶羞宗子以與族人燕飲於堂內賓宗婦之庶羞主婦以燕飲於房○疏曰楚茨鐘鼓送屍下云備言燕私鄭注祭祀畢歸賓客之俎同姓則畱與之燕所以尊賓客親骨肉也

筵對席佐食分簋鉶

注曰爲將餕分之也分簋者分惇黍於防爲有對也惇有虞氏之器也周制士用之變惇言簋容同姓之士得從周制耳祭統曰餕者祭之末也不可不知也是故古之人有言曰善終者如始餕其是已是故古之君子曰屍亦餕鬼神之餘也恵術也可以觀政矣

宗人遣舉奠及長兄弟盥立於西階下東面北上祝命嘗食者舉奠許諾升入東面長兄弟對之皆坐佐食授舉各一膚

注曰命告也士使嗣子及兄弟其不過族親也古文皆作餕○疏曰此決少牢餕及異姓

主人西面再拜祝曰有以也兩奠舉於俎許諾皆答拜

注曰以讀如何其久也必有以也之以祝告釋辭以戒之言女於此當有所以也以先祖有徳而享於此祭其坐其餘亦當以之也少牢饋食不拜者非親暱也舊說曰主人拜下席南○疏曰少牢有二賓長是非親暱

若是者三

注曰丁寧戒之

皆取舉祭食祭舉乃食祭鉶食舉

注曰食乃祭鉶禮殺○疏曰正祭時尸祭鉶乃爾黍

卒食主人降洗爵宰贊一爵主人升酌酳上上拜受爵主人答拜酳下亦如之

注曰少牢饋食禮曰贊者洗三爵酌主人受於戶內以授次舊說云主人北面授下爵

主人拜祝曰酳有與也如初儀

注曰主人復拜爲戒也與讀如諸侯以禮相與之與言女酳此當有所與也與者與兄弟也旣知似先祖之徳亦當與女兄弟謂教化之

兩執爵拜

注曰答主人也

祭酒卒爵拜主人答拜兩皆降實爵於篚上洗爵升酌酢主人主人拜受爵

注曰下復兄弟位不復升也

上卽位坐答拜

注曰旣授爵戶內乃就坐

主人坐祭卒爵拜上答拜受爵降實於篚主人出立於戶外西面

注曰事餕者禮畢

祝命徹阼俎豆籩設於東序下

注曰命命佐食阼俎主人之俎宗婦不徹豆籩徹禮略各有爲而已設於東序下亦將燕也○疏曰豆籩宗婦贊設之佐食設俎理應佐食還自徹俎宗婦徹豆籩以徹禮略故宗婦豆籩命佐食並徹之各有爲而已者謂宗婦徹祝俎豆籩佐食徹阼俎豆籩是各自有爲何必依前所設之時也

祝執其俎以出東面於戶西

注曰俟告利成少牢下篇曰祝告利成乃執俎以出

宗婦徹祝豆籩入於房徹主婦薦俎

注曰宗婦旣並徹徹其卑者士虞禮曰祝薦席徹入於房○疏曰宗婦不徹主人豆籩而徹祝豆籩入房者爲主婦將用之爲燕祝接神尸之類宜行神故主人以薦羞並祝庶羞燕宗人於堂主婦以祝籩豆燕內賓於房

佐食徹屍薦俎惇設於西北隅幾在南厞用筵納一尊佐食闔牖戶降

注曰厞隠也不知神之所在或諸逺人乎屍謖而攺饌爲幽闇庶其饗之所以爲厭飫少牢饋食禮曰南面如饋之設也所謂當室之白陽厭也則屍未入之前爲陰厭矣曽子問曰殤不備祭何謂陰厭陽厭也○疏曰當室之白謂西北隅得戶之明者也奧中不得戶明故名陰厭○楊氏曰案釋宮云西南隅謂之奧西北隅謂之屋漏注奧者隠奧屋漏者當室之白日光所漏入也

祝告利成降出主人降卽位宗人告事畢賓出主人送於門外再拜

注曰拜送賓也凡去者不答拜

佐食徹阼俎堂下俎畢出

注曰記俎出節兄弟及眾賓自徹而出惟賓俎有司徹歸之尊賓也○疏曰賓出主人送明賓不自徹若助君祭必自徹其俎

記特牲饋食其服皆朝服冠緇帶緇韠

注曰於祭服此也皆者謂賓及兄弟筮日筮屍視濯亦端至祭而朝服朝服者諸侯之臣與其君日視朝之服大夫以祭今賓兄弟緣孝子欲得嘉賓尊客以祀其祖禰故服之緇韠者下大夫之臣夙興主人服如初則固端

惟屍祝佐食端裳黃裳雜裳可也皆爵韠

注曰與主人同服裳上士也黃裳中士雜裳下士

設洗南北以堂深東西當東榮

注曰榮屋翼也

水在洗東

注曰祖天地之左海

篚在洗西南順實二爵二觚四觶一角一散

注曰順從也言南從統於堂也二爵者爲賓獻爵止主婦當致也二觚長兄弟酌眾賓長爲加爵二人班同迎接並也四觶一酌奠其三長兄弟酬賓卒受者與賓弟子兄弟弟子舉觶於其長禮殺事相接禮器曰貴者獻以爵賤者獻以散尊者舉觶卑者舉角舊說云爵一升觚二升觶三升角四升散五升

壺棜禁饌於東序南順覆兩壺焉蓋在南明日卒奠冪用綌卽位而徹之加勺

注曰覆壺者盝瀝水且爲其不宜塵冪用綌以其堅潔禁言棜者祭尙厭飫得與大夫同器不爲神戒也○疏曰大夫用棜士用禁大夫尊以厭飫爲名士卑以禁戒爲稱又無足曰棜有足曰禁鄕飲酒鄕射非祭禮𨿽大夫去足猶存禁名至祭則去足爲棜禁不爲神戒也○楊氏曰卒奠酌奠於鉶南時卽位屍卽席坐時

籩巾以綌也纁裏棗烝栗擇

注曰籩有巾者果實之物多皮核優尊者可烝裹之也烝擇互文舊說云纁裏者皆被

鉶芼用苦若薇皆有滑夏葵冬荁

注曰苦苦荼也荁堇屬幹之冬滑於葵詩云周原膴膴堇荼如飴○疏曰云冬滑於葵明冬不用葵而用荁

棘心匕刻

注曰刻若今龍頭

牲爨在廟門外東南魚臘爨在其南皆西面饎爨在西壁

注曰饎炊也西壁者堂之西墻下舊說雲南北直屋梠稷在南

肵俎心舌皆去本末午割之實於牲鼎

注曰午割從橫割之亦勿沒立縮順其性心舌知食味者欲尸之饗此祭是以進之○疏曰亦者亦少牢文謂四面皆鄕中央割之不絕中央少許謂之勿沒

賓與長兄弟之薦自東房其餘在東堂

注曰東堂東夾之前近南

沃屍盥者一人奉槃者東面執匜者西面淳沃執巾者在匜北

注曰匜北執匜之北亦西面毎事各一人淳沃稍注之

宗人東面取巾振之三南面授屍卒執巾者受

注曰宗人代授巾庭長尊

屍入主人及賓皆辟位出亦如之

注曰辟位逡巡

嗣舉奠佐食設豆鹽

注曰肝宜鹽也

佐食當事則戶外南面無事則中庭北面

注曰當事將有事而未至

凢祝呼佐食許諾

注曰呼猶命也

宗人獻與旅齒於眾賓

注曰尊庭長齒從其長幼之序

佐食於旅齒於兄弟

尊兩壺於房中西墉下南上

注曰爲婦人旅也其尊之節亞西方○疏曰設尊亞次西方

內賓立於其北東面南上宗婦北堂東面北上

注曰二者所謂內兄弟內賓姑姊妹也宗婦族人之婦其夫屬於所祭爲子孫或南上或北上宗婦宜統於主婦主婦南面北堂中房而北○疏曰內賓姑姊妹賓客之類南上自取曲禮云東鄕西鄕以南方爲上宗婦𨿽東鄕取統於主婦故北上主婦南面故也

主婦及內賓宗婦亦旅西面

注曰西面者異於獻也男子獻於堂上旅子堂下婦人獻於南面旅於西面內賓象眾賓宗婦象兄弟其節與其儀男子也主婦酬內賓之長酌奠於薦左內賓之長坐取奠於右宗婦之娣婦舉觶於其姒婦亦如之內賓之長坐取奠觶酬宗婦之姒交錯以辯宗婦之姒亦取奠觶酬內賓之長交錯以辯內賓之少者宗婦之娣婦各舉奠於其長並行交錯無算其拜及飲者皆西面主婦之東南

主婦贊薦者執以坐於戶外授主婦

屍卒食而祭饎爨雍防

注曰雍熟肉以屍享祭竈有功也舊說云宗婦祭饎防亨者祭雍防用黍肉而已無籩豆俎禮器曰燔燎於防夫防者老婦之祭盛於盆尊於瓶○疏曰老婦先炊者也盆瓶炊器也

賓從屍俎出廟門乃反位

注曰賓從屍送屍也士之助祭終其事也俎屍俎也賓旣送屍復入反位者宜與主人爲禮乃去之

屍俎右肩臂臑肫胳正脊二骨橫脊長脇二骨短脇注曰屍俎神俎也士之正祭禮九體貶於大夫有並骨二亦得十一之名合少牢之體數此所謂放而不致者凢俎實之數奇脊無中脇無前貶於尊者不貶正脊不奪正也正脊二骨長脇二骨者將舉於屍屍食未飽不欲空神俎○疏曰放而不致禮器注致至也

膚三

注曰爲用二厭飫一也

離肺一

注曰離猶防也小而長午割之亦不提心謂之舉肺

刌肺三

注曰爲屍主人主婦祭

魚十有五

注曰魚水物以頭枚數陰中之物取數於月十有五日而盈少牢饋食禮亦云十有五而俎尊卑同此所謂經而等也

臘如牲骨

注曰不但言體以有一骨二骨者

祝俎脾脡脊二骨脇二骨

注曰凡接於神及屍者俎不過牲三體以特牲約加其可並者二亦得奇名少牢饋食禮羊豕各三體○疏曰脇二骨謂代脇接神者謂祝與佐食佐食屍未入爲神設俎郤防祝酌奠於鉶南故曰接神也接屍者賓爲三獻長兄弟爲加爵屍盥宗人授巾皆是與屍相接也知皆三體者下佐食俎觳折脊脇也賓骼長兄弟及宗人折其餘如佐食俎故知皆三體也眾賓之長亦有加爵接於屍亦應三體下文但言兄弟及宗人而眾賓長亦在焉可知加其可並者二骨者是尊祝也佐食已下卑無加故下注云卑者從正是也少牢二牲故祝俎無加者直三體

膚一離肺一

阼俎臂正脊二骨橫脊長脇二骨短脇

注曰主人尊欲其體得祝之加數五體不加其可並者二亦得奇名臂左體臂

膚一離肺一

主婦俎觳折

注曰觳後足折分後右足以爲佐食俎不分左臑折辟大夫妻○疏曰少牢主婦用左臑此士妻辟之不用左臑用後右足不用後左足左足大卑故也

其餘如阼俎

注曰余謂脊脇膚肺

佐食俎觳折脊脇

注曰三體卑者從正

膚一離肺一

賓骼長兄弟及宗人折其餘如佐食俎

注曰骼左骼也賓俎全體尊賓不用尊體爲其已甚卑而全之其宜可也長兄弟及宗人折不言所分略之

眾賓及眾兄弟內賓宗婦若有公有司私臣皆殽脀注曰又略此所折骨直破折余體可殽者升之俎一而已不備三者賤祭禮接神者貴凡骨有肉曰殽公有司亦士之屬命於君者也私臣自已所辟除者○疏曰云又略者上文長兄弟及宗人直言折不言所折骨體已是略此又不言折而言殽脀是又略也接神謂長兄弟及宗人以上俎皆三皆有嚌肺眾賓以下不接神屍賤無獻也宗人𨿽不接神執巾以授屍亦接屍也

膚一離肺一

公有司門西北面東上獻次眾賓私臣門東北面西上獻次兄弟升受降飲

注曰獻在後者賤也祭祀有上事者貴之亦皆與旅○疏曰擇取公有司可執事者門外在有司羣執事中入門列在東面爲眾賓餘者在門西位不執事者賤於執事者故曰有上事者貴之宗人獻與旅齒於眾賓則公有司爲之佐食於旅齒於兄弟則私臣之中擇爲之但賓俎公有司設之兄弟脀私人爲之然則公有司私臣薦俎皆使徒爲之與

儀禮述注卷十五﹤經部﹐禮類﹐儀禮之屬﹐儀禮述注﹥

欽定四庫全書

儀禮述注卷十六

安溪李光坡撰

少牢饋食禮第十六

鄭目錄云諸侯之卿大夫祭其祖禰於廟之禮羊豕曰少牢○疏曰鄭知諸侯之卿大夫者曲下云大夫以索牛用夫牢是天子卿大夫明此用少牢爲諸侯之卿大夫可知賔屍是卿不賔屍爲下大夫爲異也

少牢饋食之禮

注曰禮將祭祀必先擇牲系於牢而芻之羊豕曰少牢諸侯之卿大夫祭宗廟之牲○疏曰特牲不言牢但非一牲卽得牢稱三牲具爲大牢

日用丁巳

注曰內事用柔日必丁巳取其令名自丁寧自變攺皆爲謹敬必先諏此日明日乃筮

筮旬有一日

注曰旬十日也以先月下旬之已筮來月上旬之已

筮於廟門之外主人朝服西面於門東史朝服左執筮右抽上韇兼與筮執之東面受命於主人

注曰史家臣主筮事者

主人曰孝孫某來日丁亥用薦歳事於皇祖伯某以某妃配某氏尙饗

注曰丁未丁亥也直舉一日以言之耳禘於太廟禮曰日用丁亥不得丁亥則己亥辛亥亦用之無則苟有亥焉可也薦進也進歳時之祭事也皇君也伯某其字也大夫或因字爲諡春秋傳曰魯無駭卒請諡與族公命之以字爲展氏是也某仲叔季亦曰仲某叔某季某某妃某妻也合食曰配某氏若言姜氏子氏也尙庶幾饗歆也○劉敞曰丁巳丁亥皆取於丁所以取丁者以先庚三日後甲三日也郊卜辛社卜甲宗廟卜丁無取於亥○楊氏曰上文日用丁巳注云取其令名自丁寧自變攺謂十干丁日巳日也如丁亥己亥之類是也下文來日丁亥亦舉一端以明之耳注家乃云不得丁亥則己亥辛亥無則苟有亥焉可也此則不論十干之丁巳而専取十二支之亥以爲解其失經文之意逺矣

史曰諾西面於門西抽下韥左執筮右兼執韥以擊筮注曰將問吉凶焉故擊之以動其神易曰蓍之徳圓而神

遂述命曰假爾太筮有常孝孫某來日丁亥用薦歳事於皇祖伯某以某妃配某氏尙饗

注曰述循也重以主人辭告筮也假借也言因蓍之靈以問之常吉凶之占繇○疏曰云遂述命者史旣受主人命乃右還向閾外西面遂述上主人之辭謂之述命訖乃連言曰假爾大筮有常此是卽席西面命筮與述命同爲一辭者對士喪禮卜葬日云不述命若述命卽與卽席西面命異鄭云述命命異重威儀多也對此少牢述命命筮同筮輕威儀少

乃釋韇立筮

注曰卿大夫之蓍長五尺立筮由便○疏曰云卿大夫之蓍長五尺者大戴禮三正記皆有此文立筮由便對士之蓍三尺坐筮爲便若諸侯蓍七尺天子蓍九尺立筮可知

卦者在左坐卦以木卒筮乃書卦於木示主人乃退占注曰卦者史之屬也卦以木者每一爻畫地以識之六爻備書於板史受以示主人退占東面旅占之

吉則史韇筮史兼執筮與卦告於主人占曰從

注曰從者求吉得吉之言

乃官戒宗人命滌宰命爲酒乃退

注曰官戒戒諸官也當共祭祀事者使之具其物且齊也滌漑濯祭器掃除宗廟○疏曰筮日卽齊故云乃不云厥明也

若不吉則及逺日又筮日如初

注曰及至也逺日後丁若後巳

宿

注曰宿讀爲肅肅進也大夫尊儀亦多筮日旣戒諸官以齊戒矣至前祭一日又戒以進之使知祭日當來

前宿一日宿戒屍

注曰皆肅諸官之日又先肅屍者重所用爲屍者又爲將筮

明日朝服筮屍如筮日之儀命曰孝孫某來日丁亥用薦歳事於皇祖伯某以某妃配某氏以某之某爲屍尙饗筮卦占如初

注曰某之某者字屍父而名屍也字屍父尊鬼神也不前期三日筮屍者大夫下人君祭之朝乃視濯與士異○疏曰天子諸侯前期十日卜得吉日則戒諸官散齊至前祭三日卜屍得吉又戒宿諸官使之致齊士卑不嫌故得與人君同三日筮屍但下人君不得散齊七日耳大夫尊不敢與人君同直散齊九日前祭一日筮屍並宿諸官致齊

吉則乃遂宿屍祝擯

注曰筮吉又遂肅屍重屍也旣肅屍乃肅諸官及執事者祝爲擯者屍神像○疏曰云旣肅屍乃肅諸官及執事者此重解上文宿是此宿屍後事置於上文者彼爲前宿一日宿戒尸之事故云其實當在此重宿尸之後也

主人再拜稽首祝告曰孝孫某來日丁亥用薦歳事於皇祖伯某以某妃配某氏敢宿

注曰告屍以主人爲此事來肅

屍拜許諾主人又再拜稽首主人退屍送揖不拜注曰屍不拜者屍尊

若不吉則遂攺筮屍

注曰卽攺筮之不及逺日

旣宿屍反爲期於廟門之外

注曰爲期肅諸官而皆至定祭早晏之期爲期亦夕時也言旣肅屍反爲期明大夫尊肅屍而已其爲賔及執事者使人肅之

主人門東南面宗人朝服北面曰請祭期主人曰比於子

注曰比次早晏在於子也主人不西面者大夫尊於諸官有君道也爲期亦惟屍不來也

宗人曰旦明行事主人曰諾乃退

注曰旦明旦日質明

明日主人朝服卽位於廟門之外東方南面宰宗人西面北上牲北首東上司馬刲羊司士擊豕宗人告備乃退

注曰刲擊皆謂殺之此實旣省告備乃殺之文互者省也尙書傳曰羊屬火豕屬水○疏曰特牲視牲與視殺別日今少宰不言視牲直言刲擊吿備乃退者省文此大夫禮視牲告充卽刲擊殺之下人君士卑不嫌故異日矣諸侯禮殺於門內此大夫與特牲士皆殺於門外者辟人君

雍人摡鼎七俎於雍爨雍爨在門東南北上

注曰雍人掌割亨之事者爨竈也在門東南統於主人北上羊豕魚臘皆有竈竈西有鑊凡摡者皆陳之而後告潔

廩人摡甑甗匕與惇於廩爨廩爨在雍爨之北

注曰廩人掌米入之藏者甗如甑一孔匕所以匕黍稷也

司宮摡豆籩勺爵觚觶幾洗篚於東堂下勺爵觚觶實於篚卒摡饌豆籩與篚於房中放於西方設洗於阼階東南當東榮

注曰放猶依也大夫攝官司宮兼掌祭器也○疏曰下文司宮筵神席於奧此又掌豆籩之等故鄭云攝官

羮定雍人陳鼎五三鼎在羊鑊之西二鼎在豕鑊之西注曰魚臘從羊膚從豕統於牲

司馬升羊右胖髀不升肩臂臑骼正脊一脡脊一橫脊一短脇一正脇一代脇一皆二骨以並腸三胃三舉肺一祭肺三實於一鼎

注曰升猶上也上右胖周所貴也髀不升近竅賤也肩臂臑肱骨也骼股骨脊從前爲正脇旁中爲正脊先前脇先後屈而反猶器之防也並並也脊脇骨多六體各取二骨並之以多爲貴舉肺一屍食所先舉也祭肺三爲屍主人主婦

司士升豕右胖髀不升肩臂臑骼正脊一脡脊一橫脊一短脇一正脇一代脇一皆二骨以並舉肺一祭肺三實於一鼎

注曰豕無腸胃君子不食混腴

雍人倫膚九實於一鼎

注曰倫擇也膚脇革肉擇之取美者

司士又升魚臘魚十有五而鼎臘一純而鼎臘用麋注曰司士又升副倅者合升左右胖曰純純猶全也○疏曰司士三人此明是副倅非升豕者

卒脀皆設扄鼐乃舉陳鼎於廟門之外東方北面北上注曰北面北上鄕內相隨

司宮尊兩甒於房戶之間同棜皆有冪甒有酒注曰房戶之間房西室戶東也棜無足禁者酒戒也大夫去足攺名優尊者若不爲之戒然

司宮設罍水於洗東有枓設篚於洗西南肆

注曰枓防水器也凡設水用罍沃盥用枓禮在此也○疏曰士冠直言水在洗東士昬鄕飲酒特牲器亦云然皆不言罍器亦不云有枓燕禮大射𨿽雲罍水又不言有枓故鄭云凡此等設水用罍沃盥用枓其禮具在此

攺饌豆籩於房中南面如饋之設實豆籩之實

注曰攺更也爲實之更之威儀多也如饋之設如其陳之左右也饋設東面○疏曰前司宮饌豆籩放於西方今欲實之乃設豆籩於房中南面如饋之禮東面設者然特牲士禮視濯時豆籩鉶在東房至實豆籩時直云豆籩鉶陳於房中如初是其不攺豆籩之處因而實之是士禮威儀略也

小祝設槃匜與簞巾於西階東

注曰爲屍將盥

主人朝服卽位於阼階東西面

注曰爲將祭也

司宮筵於奧祝設幾於筵上右之

注曰布陳神坐也室中西南隅謂之奧席東面近南爲右

主人出迎鼎除鼐士盥舉鼎主人先入

注曰道之也主人不盥不舉

司宮取二勺於篚洗之兼執以升乃啟二尊之蓋冪奠於棜上加二勺於二尊覆之南柄

注曰二尊兩甒也

鼎序入雍正執一匕以從雍府執四匕以從司士合執二俎以從司士贊者二人皆合執二俎以相從入注曰相助

陳鼎於東方當序南於洗西皆西面北上膚爲下匕皆加於鼎東枋

注曰膚爲下以其加也南於洗西陳於洗西南○疏曰膚者豕之實前陳鼎在門外時未有俎據鼎所陳則膚在魚上今將載於爼設之最在後故須分別之也加者以羊無別爼而豕有膚爼故謂之加

俎皆設於鼎西西肆肵俎在羊俎之北亦西肆

注曰肵爼在北將先載也異其設故不當鼎

宗人遣賔就主人皆盥於洗長朼

注曰長朼者長賔先次賔後也主人不朼言就主人者明親臨之

佐食上利升牢心舌載於肵俎心皆安下切上午割勿沒其載於肵俎末在上舌皆切本末亦午割勿沒其載於肵橫之皆如初爲之於爨也

注曰牢羊豕也安平也平割其下於載便也凡割本末食必正也午割使可絕也勿沒爲其分散也肵之爲言敬也所以敬屍也周禮祭尙肺事屍尙心舌心舌知滋味

佐食遷肵爼於阼階西西縮乃反佐食二人上利升羊載右胖髀不升肩臂臑骼正脊一脡脊一橫脊一短脇一正脇一代脇一皆二骨以並腸三胃三長皆及俎拒舉肺一長終肺祭肺三皆切肩臂臑骼在兩端脊脇肺肩在上

注曰升之以尊卑載之以體次各有宜也拒讀爲介距之距爼距脛中當橫節凡牲體之數及載備於此○疏曰在雞足曰距在爼則爼足中央橫者也云凡牲體之數及載備於此者案此經節折前體肩臂臑兩相爲六後體胳兩相爲四短脇正脇代脇兩相爲六脊有三總爲十九體惟不數觳二通之爲二十一體二觳正祭不薦於神屍故不言是牲體之數備於此

下利升豕其載如羊無腸胃體其載於俎皆進下注曰進下變於食生也所以交於神明不敢以食道敬之至也鄕飲酒禮進腠羊次其體豕言進下互相見○疏曰公食鄕飲酒牲體皆進腠腠是本是食生人之法此言進末末爲終謂骨之終食鬼神法

司士三人升魚臘膚魚用鮒十有五而俎縮載右首進腴

注曰右首進腴亦變於食生也有司載魚橫之少儀曰羞濡魚者進尾○疏曰生人死人皆右首鬼神進腴者是气之所聚生人進鰭者鰭是脊生人尙味也引有司少儀者欲見正祭與儐屍載魚禮異又與生人食禮不同有司徹進首是上大夫繹祭儐尸之禮有幹魚橫於俎宜進其首則少儀羞濡魚者是天子諸侯繹祭可知以其天子諸侯繹祭幹濕皆有幹魚則進首鮮魚則進尾

臘一純而俎亦進下肩在上

注曰如羊豕凡臘之體載禮在此

膚九而俎亦橫載革順

注曰列載於爼令其皮相順亦者亦其骨體○疏曰上牲體橫載文不明故舉膚亦橫載以明之此膚言橫則上羊豕骨體亦橫載可知也

卒脀祝盥於洗升自西階主人盥升自阼階祝先入南面主人從戶內西面

注曰將納祭也

主婦被錫衣移袂薦自東房韭菹醓醢坐奠於筵前主婦贊者一人亦被錫衣移袂執葵菹嬴醢以授主婦主婦不興遂受陪設於東韭菹在南葵菹在北主婦興入於房

注曰被錫讀爲髲鬄古者或剔賤者刑者之髮以被婦人之紒爲飾因名髲鬄焉此周禮所謂次也不纚笄者大夫妻尊亦衣綃衣而侈其袂耳侈者蓋半士妻之袂以益之衣三尺三寸袪尺八寸韭菹醓醢朝事之豆也而饋食用之丰大夫禮葵菹在防○疏曰追師注次次第髮長短爲之云贊一人亦被錫則其餘當與士妻同纚笄綃衣士妻與婦人助祭皆綃衣服窮則同也云半士妻之袂以益之者士妻之袂二尺二寸袪尺二寸三分益一故袂三尺三寸袪尺八寸也醢人職朝事之豆彼天子八豆今取二豆饋食丰大夫也若葵菹蠃醢天子饋食之豆以當其節故不須言之韭菹在南醓醢在北次東葵菹在北蠃醢在南是其防也

佐食上利執羊俎下利執豕俎司士三人執魚臘膚俎序升自西階相從入設俎羊在豆東豕亞其北魚在羊東臘在豕東特膚當俎北端

注曰相助也

主婦自東房執一金惇黍有蓋坐設於羊俎之南婦贊者執惇稷以授主婦主婦興受坐設於魚爼南又興受贊者惇黍坐設於稷南又興受贊者惇稷坐設於黍南惇皆南首主婦興入於房

注曰惇有首者尊者器飾也飾蓋象周之禮飾器各以其類有上下甲

祝酌奠遂命佐食啟防佐食啟防蓋二以重設於惇南注曰酌奠酌酒爲神奠之後酌者酒尊要成也特牲饋食禮曰祝洗酌奠奠於鉶南重累之

主人西面祝在左主人再拜稽首祝祝曰孝孫某敢用柔毛剛鬛嘉薦普淖用薦歳事於皇祖伯某以某妃配某氏尙饗主人又再拜稽首

注曰羊曰柔毛豕曰剛鬛嘉薦菹醢也普淖黍稷也普大也淖和也徳能大和乃有黍稷春秋傳曰奉粢以告曰潔粢丰盛謂其三時不害而民和年丰也

祝出迎屍於廟門之外主人降立於阼階東西面祝先入門右屍入門左

注曰主人不出迎屍伸尊也特牲饋食禮曰屍入主人及賔皆辟位出亦如之祝入門右者辟屍盥也旣則後屍

宗人奉槃東面於庭南一宗人奉匜水西面於槃東一宗人奉簞巾南面於槃北乃沃屍盥於槃上卒盥坐奠簞取巾興振之三以授屍坐取簞興以授屍巾

注曰庭南沒霤○疏曰庭南者於庭近南是沒盡門屋霤近門而盥也

祝延屍屍升自西階入祝從

注曰由後詔相之曰延延進也周禮曰大祝相屍禮祝從從屍升自西階

主人升自阼階祝先入主人從

注曰祝接神先入宜也

屍升筵祝主人西面立於戶內祝在左

注曰主人由祝後而居右尊也祝從屍屍卽席乃郤居主人左

祝主人皆拜妥屍屍不言屍答拜遂坐

注曰拜妥屍拜之使安坐也屍自此答拜遂坐而卒食其問有不啐奠不嘗鉶不告防大夫之禮屍彌尊也不告防者爲初亦不饗所謂曲而殺○疏曰不嘗鉶謂不嘗豕鉶饗者圭爲而孝薦之饗大夫尊嫌與人君同士賤不嫌也

祝反南面

注曰未有事也墮祭爾惇官各肅其職不命

屍取韭菹辯防於三豆祭於豆間上佐食取黍稷於四惇下佐食取牢一切肺於爼以授上佐食上佐食兼與黍以授屍屍受同祭於豆祭

注曰牢羊豕也同合也合祭於爼豆之祭也黍稷之祭爲墮祭將食神余尊之而祭之○楊氏曰切肺祭肺也三取其一也爼豆當作菹豆

上佐食舉屍牢肺正脊以授屍上佐食爾上惇黍於筵上右之

注曰爾近也或曰移也右之便屍食也重言上佐食明更起不相因○楊氏曰賈疏授屍下有屍受祭肺四字

王人羞肵爼升自阼階置於膚北

注曰羞進也肵敬也親進之主人敬尸之加

上佐食羞兩鉶取一羊鉶於房中坐設於韭菹之南下佐食又取一豕鉶於房中以從上佐食受坐設於羊鉶之南皆芼皆有柶屍扱以柶祭羊鉶遂以祭豕鉶嘗羊鉶

注曰芼菜也羊用苦豕用薇皆有滑

食舉

注曰舉牢肺正脊也先食啗之以爲道也

三飯

注曰食以黍

上佐食舉屍牢漧屍受振祭嚌之佐食受加於肵注曰幹正脇也

上佐食羞胾兩瓦豆有醢亦用瓦豆設於薦豆之北注曰設於薦豆之北以其加也四豆亦防羊胾在南豕胾在北無臐膮者尙牲不尙味

屍又食食胾上佐食舉屍一魚屍受振祭嚌之佐食受加於肵橫之

注曰又復也或言食或言飯食大名小數曰飯魚橫之者異於肉

又食上佐食舉屍臘肩屍受振祭嚌之上佐食受加於肵

注曰臘魚皆一舉者少牢二牲略之臘必舉肩以肩爲終也別舉魚臘崇威儀○疏曰特牲獸魚常一時同舉

又食上佐食舉屍牢骼如初

注曰如舉幹也

又食

注曰不舉者卿大夫之禮不過五舉須侑屍○疏曰云五舉者舉牢肺一也又舉牢幹二也又舉一魚三也又舉臘肩四也又舉牢骼五也是卿大夫之禮五舉也

屍告飽祝西面於主人之南獨侑不拜侑曰皇屍未實侑

注曰侑勸也祝獨勸者更則屍飽實猶飽也祝旣侑復反南面

屍又食上佐食舉屍牢肩屍受振祭嚌之佐食受加於肵

注曰四舉牢體始於正脊終於肩尊於終始

屍不飯吿飽祝西面於主人之南

注曰祝當贊主人辭

主人不言拜侑

注曰祝言而不拜主人不言而拜親疏之宜

屍又三飯

注曰爲祝一飯爲主人三飯尊卑之差凡十一飯下人君也

上佐食受屍牢肺正脊加於肵

注曰言受者屍授之也屍受牢幹而實舉於菹豆食畢操以授佐食焉○疏曰上文初食舉謂正脊與牢肺不言置舉之所此郤本初食約特牲舉肺脊其時屍實舉於菹豆食屍食畢屍乃於菹豆上取而授上佐食上佐食受而加於肵

主人降洗爵升北面酌酒乃酳屍屍拜受主人拜注曰酳猶羨也旣食之而又飲之所以樂之

尸祭酒啐酒賔長羞牢肝用爼縮執爼肝亦縮進末鹽在右

注曰羞進也縮從也鹽在肝右便屍防之○疏曰鹽在肝右據賔長西面手執而言屍東面若至屍前鹽在尸之左屍以右手取肝鄕左防之是其便也

屍左執爵右兼取肝防於爼鹽振祭嚌之加於菹豆卒爵主人拜祝受屍爵屍答拜

注曰兼兼羊豕

祝酌授屍屍醋主人主人拜受爵屍答拜主人西面奠爵又拜

注曰主人受酢酒俠爵拜彌尊屍

上佐食取四惇黍稷下佐食取牢一切肺以授上佐食上佐食以綏祭

注曰綏或作挼挼讀爲墮將受嘏亦尊屍余而祭之

主人左執爵右受佐食坐祭之又祭酒不興遂啐酒注曰右受佐食右手受墮於佐食也至此言坐祭之者明屍與主人爲禮也屍恆坐有事則起主人恆立有事則坐○疏曰禮器周坐屍曲禮坐如屍立如齊注齊謂祭祀時

祝與二佐食皆出盥於洗入二佐食各取黍於一惇上佐食兼受之以授屍屍執以命祝

注曰命祝以嘏辭

卒命祝祝受以東北面於戶西以嘏於主人曰皇屍命工祝承致多福無疆於女孝孫來女孝孫使女受祿於天宜稼於田眉壽萬年勿替引之

注曰嘏大也予主人以大福工官也承猶傳也來讀曰釐釐賜也耕種曰稼勿猶無也替廢也引長也言無廢止時長如是也

主人坐奠爵興再拜稽首興受黍坐振祭嚌之詩懷之實於左袂掛於季指執爵以興坐卒爵執爵以興坐奠爵拜屍答拜執爵以興出宰夫以籩受嗇黍主人嘗之納諸內

注曰詩猶承也實於左袂便右手也季猶小也出出戶也宰夫掌飲食之事者收斂曰嗇明丰年乃有黍稷也復嘗之者重之至也納猶入也

主人獻祝設席南面祝拜於席上坐受

注曰室中迫狹

主人西面答拜

注曰不言拜送下尸

薦兩豆菹醢

注曰葵菹蠃醢

佐食設爼牢髀橫脊一短脇一腸一胃一膚三魚一橫之臘兩髀屬於尻

注曰皆升下體祝賤也魚橫者四物共爼殊之也臘兩髀屬於尻尢賤不殊○疏曰髀短脇橫脊皆羊豕之下體四物者羊豕魚臘也臘用左右胖故有兩髀尻在中

祝取菹防於醢祭於豆間祝祭爼

注曰大夫祝爼無肺祭用膚逺下尸不嚌之膚不盛○疏曰特牲祝爼有離肺無祭肺今俱無是逺下尸無肺故不嚌

祭酒啐肝肝牢從祝取肝防於鹽振嚌嚌之不興加於爼卒爵興

注曰亦如佐食授爵乃興不拜旣爵大夫祝賤也○疏曰此決特牲祝卒角拜主人答拜士卑故祝不賤

主人酌獻上佐食上佐食戶內牖東北面拜坐受爵主人西面答拜佐食祭酒卒爵拜坐授爵興

注曰不啐而卒爵者大夫之佐食賤禮略

爼設於兩階之間其爼折一膚

注曰佐食不得成禮於室中折者擇取牢正體余骨折分用之有脀而無薦亦逺下尸

主人又獻下佐食亦如之其脀亦設於階間西上亦折一膚

注曰上佐食旣獻則出就其爼特牲記曰佐食無事則中庭北面謂此時

有司贊者取爵於篚以升授主婦贊者於房戶

注曰男女不相因特牲饋食禮曰佐食卒角主人受角降反於篚○疏曰內則非祭非喪不相授器其相授則女受以篚其無篚則皆坐奠之而後取之此經𨿽不言受以篚及奠於地之事亦當然也

婦贊者受以授主婦主婦洗於房中出酌入戶西面拜獻屍

注曰入戶西面拜由便也不北面者辟人君夫人也拜而後獻者當俠拜也昬禮曰婦洗在北堂直室東隅○疏曰特牲主婦北面拜注云北面拜者辟內子也則士士妻卑不嫌得北面與人君夫人同也

屍拜受主婦主人之北西面拜送爵

注曰拜於主人之北西面婦人位在內此拜於北則上拜於南矣由便也

尸祭酒卒爵主婦拜祝受屍爵屍答拜易爵洗酌授屍注曰祝出易爵男女不同爵

主婦拜受爵屍答拜上佐食綏祭主婦西面於主人之北受祭祭之其綏祭如主人之禮不嘏卒爵拜屍答拜注曰不嘏夫婦一體綏亦當作挼

主婦以爵出贊者受

注曰贊者有司贊者也

易爵於篚以授主婦於房中

注曰易爵亦以授婦贊者婦贊者受房戶外入授主婦

主婦洗酌獻祝祝拜坐受爵主婦答拜於主人之北卒爵不興坐授主婦

注曰不俠拜下尸也

主婦受酌獻上佐食於戶內佐食北面拜坐受爵主婦西面答拜祭酒卒爵坐授主婦○主婦獻下佐食亦如之主婦受爵以入於房

注曰不言拜於主人之北可知也爵奠於內篚

賔長洗爵獻於屍屍拜受爵賔戶西北面拜送爵尸祭酒卒爵賔拜祝受屍爵屍答拜○祝酌授屍賔拜受爵屍拜送爵賔坐奠爵遂拜執爵以興坐祭遂飲卒爵執爵以興坐奠爵拜屍答拜○賔酌獻祝祝拜坐受爵賔北面答拜祝祭酒啐酒奠爵於其筵前

注曰啐酒而不卒爵祭事畢示醉也不獻佐食將儐屍禮殺○疏曰特牲賔長獻爵止時夫婦致爵此大夫禮或有儐屍者致爵在儐尸之上故不致爵爵不止也若然有司徹屍作止爵主婦致爵於主人主人不酢主婦又不致爵於主婦下大夫不儐屍賔獻屍止爵主婦致爵於主人酢主婦主人不致於主婦特牲主人與主婦交相致爵參差不同者此以尊卑爲差降之數故有異也上大夫得儐屍故致爵上辟人君下大夫不儐屍故增酢主婦而已士卑不嫌與君同故致爵具也

主人出立於阼階上西面祝出立於西階上東面祝告曰利成

注曰利猶養也成畢也孝子之養禮畢

祝入屍謖主人降立於阼階東西面

注曰謖起也謖或作休

祝先屍從遂出於廟門

注曰事尸之禮訖於門外

祝反復位於室中主人亦入於室復位祝命佐食徹肵爼降設於堂下阼階南

注曰徹肵爼不出門將儐屍也肵爼而以儐屍者其本爲不反魚肉耳不云屍爼未歸屍○疏曰曲禮謂食時魚肉不反爼故屍食亦加肵爼今儐屍將更食魚肉儐屍訖並後加者歸之

司宮設對席乃四人

注曰大夫禮四人明恵大也

上佐食盥升下佐食對之賔長二人備

注曰備四人餕也二餕亦盥升○疏曰不謂東西相對直取上佐食東面下佐食西面爲對以其下佐食西面近北故不得東西相當也云賔長二人備者亦不東西相當以其一賔長在上佐食之北一賔長在下佐食之南是亦不東西相當也故云備不言對也

司士進一惇黍於上佐食又進一惇黍於下佐食皆右之於席上

注曰右之者東面在南西面在北

資黍於羊俎兩端兩下是餕

注曰資猶減也減置於羊爼兩端則一賔長在上佐食之北一賔長在下佐食之南○疏曰兩下者據二賔長地道尊右故二佐食皆在右必知上佐食東面近南下佐食西而近北者以其屍東而近南今屍起上佐食居屍坐處明知位次如此

司士乃辯舉者皆祭黍祭舉

注曰舉舉膚○疏曰以屍舉肺下尸當舉膚是以特牲云佐食授餕者各一膚明此大夫禮亦舉膚也

主人西面三拜者者奠舉於爼皆答拜皆反取舉注曰三拜旅之示徧也言反者拜時或去其席在東面席者東面拜在西面席者皆南面拜

司士進一鉶於上又進一鉶於次又進二豆湇於兩下乃皆食食舉

注曰湆肉汁也○疏曰神坐止有羊豕二鉶故更羞二豆湆從門外鑊中來

卒食主人洗一爵升酌以授上贊者洗三爵酌主人受於戶內以授次若是以辯皆不拜受爵主人西面三拜者者奠爵皆答拜皆祭酒卒爵奠爵皆拜主人答壹拜

注曰不拜受爵者大夫餕者賤也答一拜略也

者三人興出

注曰出降實爵於篚反賔位

上止主人受上爵酌以醋於戶內西面坐奠爵拜上答拜坐祭酒啐酒

注曰主人自酢者上獨止當尸位尊不酌也○疏曰不酌者將嘏主人在尸位不可親酌

上親嘏曰主人受祭之福胡壽保建家室

注曰親嘏不使祝授之亦以黍

主人興坐奠爵拜執爵以興坐卒爵拜上答拜上興出主人送乃退

注曰送佐食不拜賤

儀禮述注卷十六

欽定四庫全書

儀禮述注卷十七

安溪李光坡撰

有司徹第十七

鄭目錄云少牢之下篇也上大夫旣祭儐屍於堂之禮若下大夫祭畢禮屍於室中無別行儐屍於堂之事天子諸侯之祭明日而繹

有司徹

注曰徹室中之饋及祝佐食之爼卿大夫旣祭而賔屍禮崇也賔屍則不設饌西北隅以此薦爼之陳有祭象而亦足以厭飫神天子諸侯明祭於祊而繹春秋傳曰辛巳有事於太廟仲遂卒於垂壬午猶繹是也爾雅曰繹又祭

埽堂

注曰爲賔屍新之少儀曰泛埽曰埽埽席前曰

司宮攝酒

注曰更洗益整頓之○疏曰洗當作撓因前正祭之酒更撓擾添益整新之也

乃燅屍俎

注曰燅溫也溫屍爼於爨肵亦溫焉獨言溫屍爼則祝與佐食不與賔尸之禮古文燅皆作尋記或作燖春秋傳曰若可燖也亦可寒也

卒燅乃升羊豕魚三鼎無臘與膚乃設扄鼏陳鼎於門外如初

注曰臘爲庶羞膚從豕去其鼎者賔尸之禮殺於初如初者如廟門之外東方北面北上○疏曰下載不見臘體明從庶羞可知下載體時膚猶在豕鼎不爲庶羞可知

乃議侑於賔以異姓

注曰議猶擇也擇賔之賢者可以侑屍必用異姓廣敬也是時主人及賔有司己復內位

宗人戒侑

注曰戒猶告也南面告於其位戒曰請子爲侑○疏曰賔位在門東北面

侑出俟於廟門之外

注曰俟待也待於次當與屍更入主人興禮事屍極敬心也

司宮筵於戶西南面

注曰爲屍席也

又筵於西序東面

注曰爲侑席也

屍與侑北面於廟門之外西上

注曰言與殊尊卑北面者賔屍而屍益卑西上統於賔客○疏曰北面執臣道

主人出迎屍宗人擯

注曰賔客屍而迎之主人益尊擯贊○疏曰宿屍祝擯此宗人擯正祭主人不迎屍以申尸之尊此迎之

主人拜屍答拜主人又拜侑侑答拜主人揖先入門右注曰道屍

屍入門左侑從亦左揖乃讓

注曰沒霤相揖至階又讓

主人先升自阼階屍侑升自西階西楹西北面東上注曰東上統於其席○疏曰以其賔席以東爲上故也

主人東楹東北面拜至屍答拜主人又拜侑侑答拜注曰拜至喜之

乃舉

注曰舉舉鼎也舉者不盥殺也

司馬舉羊鼎司士舉豕鼎舉魚鼎以入陳鼎如初注曰如初如阼階下西面北上

雍正執一匕以從雍府執二匕以從司士合執二俎以從司士贊者亦合執二俎以從匕皆加於鼎東枋二俎設於羊鼎西西縮二俎皆設於二鼎西亦西縮

注曰雍正羣史掌辧體名肉物者府其屬凡三匕鼎一匕四爼爲屍侑主人主婦其二爼設於豕鼎魚鼎之西陳之宜具也

雍人合執二俎陳於羊俎西並皆西縮覆二疏匕於其上皆縮俎西枋

注曰並並也其南爼司馬以羞羊匕湆羊肉湆其北爼司士以羞豕匕湆豕肉湆豕脀湆魚疏匕匕柄有刻飾者○疏曰匕湆謂無肉直汁以其在匕湆也肉湆者直是肉從湆中來實無汁此二爼爲益送之爼

主人降受宰幾屍侑降主人辭屍對

注曰幾所以坐安體周禮太宰掌贊玉几玉爵

宰授幾主人受二手橫執幾揖屍

注曰獨揖屍幾禮主於屍

主人升屍侑升復位

注曰位阼階賔階上位

主人西面左手執幾縮之以右袂推拂幾三二手橫執幾進授屍於筵前

注曰衣袖謂之袂推拂去塵示新

屍進二手受於手間

注曰手從手間謙也

主人退屍還幾縮之右手執外亷北面奠於筵上左之南縮不坐

注曰左之者異於鬼神生人陽長左鬼神陰長右不坐奠之者幾輕○疏曰屍橫受之將欲縱設於席故還之使縮

主人東楹東北面拜

注曰拜送幾也

屍復位屍與侑皆北面答拜

注曰侑拜者從於屍

主人降洗屍侑降屍辭洗主人對卒洗揖主人升屍侑升屍西楹西北面拜洗主人東楹東北面奠爵答拜降盥屍侑降主人辭屍對卒盥主人揖升屍侑升主人坐取爵酌獻屍屍北面拜受爵主人東楹東北面拜送爵注曰降盥者爲土污手不可酌

主婦自東房薦韭菹醢坐奠於筵前菹在西方婦贊者執昌菹醢以授主婦主婦不興受陪設於南昌在東方興取籩於房防蕡坐設於豆西當外列防在東方婦贊者執白黒以授主婦主婦不興受設於初籩之南白在西方興退

注曰昌昌本也韭菹醓醢昌本麋臡防熬麥也蕡熬枲實也白熬稻黒熬黍此皆朝事之豆籩大夫無朝事而用之賔屍亦丰大夫之禮主婦取籩興者以饌異親之當外列辟鉶也退退入房也○疏曰若正祭則先薦後獻若繹祭則先獻後薦故祭義云君獻屍夫人薦豆鄭注云謂繹日也則此儐屍禮與天子諸侯繹祭同籩人朝事之籩防蕡白黒醢人朝事之豆韭菹醓醢昌本麋臡有骨爲臡無骨爲醢

乃升

注曰升牲體於爼也

司馬朼羊亦司馬載載右體肩臂肫骼臑正脊一脡脊一橫脊一短脇一正脇一代脇一腸一胃一祭肺一載於一俎

注曰言燅屍爼復序體者明所舉肩骼存焉亦著脊脇皆一骨也臑在下者折分之以爲肉湆貶也一爼謂司士所設羊鼎西第一爼○疏曰上篇載牲體十一脊脇皆加並骨二屍食特舉脊肩骼在於肵爼上文直言燅屍爼嫌所舉在肵者不在故復序其體所舉肩骼則存焉脊脇𨿽舉以其二以並今脊脇載一骨在正爼一骨在湆爼故鄭云亦著脊脇皆一骨也第一爼者此爼在侑爼之南故下文注侑爼云羊鼎西之北爼也鄭君知屍爼在南見羊肉湆爼在豕爼之南羊尊豕卑明屍爼在侑爼之南

羊肉湆臑折正脊一正脇一腸一胃一嚌肺一載於南俎

注曰肉湆肉在汁中者以增爼實爲屍加也必爲臑折上所折分者嚌肺離肺也南爼雍人所設在南者此以下十二爼俟時而載於此歷說之耳○疏曰凡牲體皆出汁不言湆又下豕脀亦出於汁皆不言湆此特得湆名者特牲少牢正祭升牲體於鼎時皆無匕湆今此升牲體於屍前匕湆亦升焉故得湆名以在爼實無汁故進羊肉湆必先進羊匕湆見此湆爲肉而有故在羊肉湆前進之使屍嘗之豕亦有匕湆不名肉湆而名豕脀者互見爲文言脀者見在爼無汁言肉湆者見在鼎內時有汁也湆魚者魚前無進匕湆故先言湆以明魚在湆可知通十二爼其四爼屍侑主人主婦載羊體爼皆爲正爼其餘八爼雍人所執二爼益送往還有八其實止二爼也

司士朼豕亦司士載亦右體肩臂肫骼臑正脊一脡脊一橫脊一短脇一正脇一代脇一膚五嚌肺一載於一俎

注曰臑在下者順羊也且謂雍人所設在北者○疏曰豕脀不折臑臑亦在下順上文豕無正爼

侑爼羊左肩左肫正脊一脇一腸一胃一切肺一載於一爼侑爼豕左肩折正脊一脇一膚一切肺一載於一爼

注曰侑爼用左體侑賤其羊爼過三體有肫尊之加也豕左肩折折分爲長兄弟爼也切肺亦祭肺互言之耳無羊湆下尸也豕又祭肺不嚌肺不備禮爼司士所設羊鼎西之北爼也豕爼與屍同○疏曰鼎爼數奇今有四故云加

阼爼羊肺一祭肺一載於一爼羊肉湆臂一脊一脇一腸一胃一嚌肺一載於一爼豕脀臂一脊一脇一膚三嚌肺三載於一爼

注曰阼爼主人爼無體逺下尸也以肺代之肺尊也加羊肉湆而有體崇屍恵亦尊主人臂左臂也侑用肩主人用臂下之也不言左臂者大夫尊空其文也降於侑羊體一而增豕膚三有所屈有所伸亦所謂順而摭也阼爼司士所設豕鼎西爼也其湆爼與屍爼同豕爼又與屍豕爼同

主婦俎羊左臑脊一脇一腸一胃一膚一嚌羊肺一載於一俎

注曰無豕體而有膚以主人無羊體不敢備也無祭肺有嚌肺亦下侑也祭肺尊言嚌羊肺者文承膚下嫌也膚在羊肺上則羊豕之體名同相亞也其爼司士所設在魚鼎西者

司士朼魚亦司士載屍俎五魚橫載之侑主人皆一魚亦橫載之皆加膴祭於其上

注曰橫載之者異於牲體彌變於神膴讀如殷哻之哻刳魚時割其腹以爲大臠也可用祭也其爼又與屍豕爼同○疏曰牲體皆橫載鬼進下生人進腠今進腠從生人禮魚皆縮載右首於爼爲縮於屍爲橫祭進腴生人進鰭今橫載於人爲縮不與正祭同又與生人異○楊氏曰主人獻屍羞羊爼及主婦獻屍始羞豕脀及賔作三獻之爵始羞湆魚爼今並述於主人獻尸之時者以載爼事同一類故以類相從庶使易見也不惟此也主人獻侑羞羊爼主婦獻侑奠豕脀又屍酢主人羞阼羊爼主婦致爵於主人始羞豕脀又主婦羊爼亦屍酢主婦始用之今並述於主人獻尸之下者亦欲以類相從也鄭注云此以下十一爼俟時而載於此歷說之爾蓋謂此也

卒升

注曰卒已也已載屍羊爼

賔長設羊俎於豆南賔降屍升筵自西方坐左執爵右取韭菹防於三豆祭於豆間屍取防蕡宰夫贊者取白魚以授屍屍受兼祭於豆祭

注曰賔長上賔

雍人授次賔疏匕與俎受於鼎西左手執俎左亷縮之郤右手執匕枋縮於俎上以東面受於羊鼎之西司馬在羊鼎之東二手執挑匕枋以挹湆注於疏匕若是者三

注曰挑謂之防讀如或舂或抭之抭字或作挑者秦人語也此二匕者皆有淺升狀如飯槮挑長枋可以抒物於器中者注猶寫也○疏曰淺升對常勺升深也

屍興左執爵右取肺坐祭之祭酒興左執爵

注曰肺羊祭肺

次賔縮執匕俎以升若是以授屍屍郤手受匕枋坐祭嚌之興覆手以授賔賔亦覆手以受縮匕於俎上以降注曰嚌湆者明湆肉加耳嘗之以其汁尙味○疏曰此匕湆似大羮案特牲大羮不祭不嚌以不爲神非盛此嚌之者明肉湆加先進其汁而嘗之尙味故也以湆肉加在鼎有汁在爼無汁故以匕進汁

屍席末坐啐酒興坐奠爵拜告防執爵以興主人北面於東楹東答拜

注曰防美也拜告酒美答主人意

司馬羞羊肉湇縮執俎屍坐奠爵興取肺坐絕祭嚌之興反加於俎司馬縮奠俎於羊湇俎南乃載於羊俎卒載俎縮執俎以降

注曰絕祭絕肺末以祭周禮曰絕祭湇使次賔肉使司馬大夫禮多崇敬也○楊氏曰按正爼皆橫執橫奠加爼皆縮執縮奠羊湇爼湇字衍

屍坐執爵以興次賔羞羊燔縮執俎縮一燔於俎上鹽在右屍左執爵受燔防於鹽坐振祭嚌之興加於羊俎賔縮執俎以降

注曰燔炙

屍降筵北面於西楹西坐卒爵執爵以興坐奠爵拜執爵以興主人北面於東楹東答拜主人受爵屍升筵立於筵末

疏曰獻屍有五節主人獻酒並主婦設籩豆一也賔長設爼二也次賔羞羊匕湆三也司馬羞羊肉湆四也次賔羞羊燔五也

主人酌獻侑侑西楹西北面拜受爵主人在其右北面答拜

注曰不洗者俱獻間無事也主人就右者賤不専階○疏曰以獻屍訖卽獻侑中間無別酧酢之事也然爵從卑者來向尊𨿽無事亦洗

主婦薦韭菹醢坐奠於筵前醢在南方婦贊者執二籩防蕡以授主婦主婦不興受之奠防於醢南蕡在防東主婦入於房

注曰醢在南方者立侑爲屍使正饌統焉○疏曰凡設菹常在右便其防今菹在醢北者以其立侑以輔屍故菹在北統於屍也

侑升筵自北方司馬橫埶羊爼以升設於豆東侑坐左執爵右取菹防於醢祭於豆間又取防蕡同祭於豆祭興左執爵右取肺坐祭之祭酒興左執爵次賔羞羊燔如屍禮侑降筵自北方北面於西楹西坐卒爵執爵以興坐奠爵拜主人答拜

注曰答拜拜於侑之右○疏曰此節有三事主婦薦籩豆一也司馬羞羊爼二也次賔羞羊燔三也侑降於屍二等無羊匕湆又無肉湆

屍受侑爵降洗侑降立於西階西東面主人降自阼階辭洗屍坐奠爵於篚興對卒洗主人升屍升自西階主人拜洗屍北面於西楹西坐奠爵答拜降盥主人降屍辭主人對卒盥主人升屍升坐取爵酌

注曰酌者將酢主人○疏曰特牲少牢主人獻屍屍卽酢主人此特獻侑乃酢屍卑達主人之意也

司宮設席於東序西面

疏曰特牲少牢皆致爵乃設席此賔屍受酢卽設者主人益尊

主人東楹東北面拜受爵屍西楹西北面答拜主婦薦韭菹醢坐奠於筵前菹在北方婦贊者執二籩防蕡主婦不興受設防於菹西北蕡在防西主人升筵自北方主婦入於房

注曰設籩於菹西北亦辟鉶

長賔設羊俎於豆西主人坐左執爵祭豆籩如侑之祭興左執爵右取肺坐祭之祭酒興次賔羞匕湆如屍禮席末坐啐酒執爵以興司馬羞羊肉湆縮執爼主人坐奠爵於左興受肺坐絕祭嚌之興反加於湆俎司馬縮奠湆俎於羊俎西乃載之卒載縮執虛俎以降

注曰奠爵於左者神恵變於常也言受肺者明有授言虛爼者羊湆爼訖於此虛不復用○疏曰此雍人所陳羊爼西在南不復用此爼見下次賔羞羊燔於主人用北之豕爼用豕爼羞羊燔禮殺也

主人坐取爵以興次賔羞燔

疏曰燔卽羊燔主人與屍侑皆用羊體主婦獻屍以後悉用豕體賔長獻屍後悉用魚從是以知之

主人受如屍禮主人降筵自北方北面於阼階上坐卒爵執爵以興坐奠爵拜執爵以興屍西楹西答拜主人坐奠爵於東序南

注曰不降奠爵於篚急崇酒

侑升屍侑皆北面於西楹西

注曰見主人不反位知將與已爲禮

主人北面於東楹東再拜崇酒

注曰崇充也拜謝屍侑以酒薄充滿

屍侑皆答再拜主人及屍侑皆升就筵

疏曰此亦有五節尊主人故與屍同

司宮取爵於篚以授婦贊者於房東以授主婦

注曰房東房戶外之東

主婦洗爵於房中出實爵尊南西面拜獻屍屍拜於筵上受

注曰尊南西面拜由便也○疏曰賔主獻酢無在筵上受法今筵上受者以婦人所獻故屍不與行賔主之禮故不得各就其階若然少牢主人祝拜於席上坐受者注云室內迫狹故拜筵上與此禮異

主婦西面於主人之席北拜送爵入於房取一羊鉶坐奠於韭菹西主婦贊者執豕鉶以從主婦不興受設於羊鉶之西興入於房取糗與腶修執以出坐設之糗在蕡西修在白西興立於主人席北西面

注曰飲酒而有鉶者祭之餘鉶無黍稷殺也糗糗餌也腶修搗肉之脯

屍坐左執爵祭糗修同祭於豆祭以羊鉶之柶挹羊鉶遂以挹豕鉶祭於豆祭祭酒次賔羞豕匕湆如羊匕湆之禮屍坐啐酒左執爵嘗上鉶執爵以興坐奠爵拜主婦答拜執爵以興司士羞豕脀屍坐奠爵興受如羊肉湆之禮坐取爵興次賔羞豕燔屍左執爵受燔如羊燔之禮坐卒爵拜答婦答拜受爵

疏曰上文主人獻節凡有三爵有主人獻屍獻侑並受酢此主婦獻內凡有四節主婦獻屍一也獻侑二也致爵於主人三也受屍酢四也下文賔長爲三獻爵止故與主婦亞獻同亞獻凡五節設兩鉶一也設糗修二也次賔羞豕匕湆三也司士羞豕脀四也次賔羞豕燔五也

酌獻侑侑拜受爵主婦主人之北西面答拜

注曰酌獻者主婦

主婦羞糗修坐奠糗於防南修在蕡南侑坐左執爵取糗修兼祭於豆祭司士縮執豕脀以升侑興取肺坐祭之司士縮奠豕脀於羊爼之東載於羊爼卒乃縮執爼以降侑興

注曰豕脀無湆於侑禮殺○疏曰案上下文屍與侑及主人主婦俱是正爼皆橫執爼以升又橫設於席前若益送之爼皆縮執之又縮於席前今司士所羞豕脀是益送之爼縮執是其常而言縮執者以其文承上主人獻侑時無羊肉湆故主婦獻侑司士羞豕脀不得相如是以經特著縮執爼見異於諸正俎○坡謂上下文屍主人主婦設正爼皆無橫文惟侑正爼言司馬橫執恐誤以爲侑禮異益送之爼亦橫之可知故特著縮執以見侑正爼橫則凡正爼皆橫上下益爼皆縮侑益爼亦縮文理互足爲義

次賔羞豕燔侑受如屍禮坐卒爵拜主婦答拜受爵注曰降於屍二等無鉶羮與豕匕湆

酌以致於主人主人筵上拜受爵主婦北面於阼階上答拜

注曰主婦易位拜於阼階上辟並敬○疏曰前主婦獻屍侑拜送於主人北今致爵於主人拜於階上者辟並敬主人與屍侑故易位也特牲三獻爵止乃致爵此未三獻已致爵者以上篇已有獻於屍故此不待三獻又見儐屍禮殺故早致

主婦設二鉶與糗修如屍禮主人共祭糗修祭鉶祭酒受豕匕湆拜啐酒皆如屍禮嘗鉶不拜

注曰主人如屍禮尊也其異者不告旨○疏曰前獻屍啐酒不拜拜在嘗鉶下或此拜字衍

其受豕脀受豕燔亦如屍禮坐卒爵拜主婦北面答拜受爵

疏曰此亦有五節行事與屍同

屍降筵受主婦爵以降

注曰將酢主婦

主人降侑降主婦入於房主人立於洗東北西面侑東面於西階西南

注曰俟屍洗

屍易爵於篚盥洗爵

注曰易爵者男女不相襲爵

主人揖屍侑

注曰將升

主人升屍升自西階侑從主人北面立於東楹東侑西楹西北面立

注曰俟屍酌

屍酌主婦出於房西面拜受爵屍北面於侑東答拜主婦入於房司宮設席於房中南面主婦立於席西注曰設席者主婦尊○疏曰賔長以下皆無設席之文

婦贊者薦韭菹醢坐奠於筵前菹在西方婦人贊者執防蕡以授婦贊者婦贊者不興受設防於菹西蕡在防南

注曰婦人贊者宗婦之少者○疏曰大夫贊非一人贊主婦及長婦故云宗婦少者

主婦升筵司馬設羊爼於豆南主婦坐左執爵右取菹防於醢祭於豆間又取防蕡兼祭於豆祭主婦奠爵興取肺坐絕祭嚌之興加於俎坐捝手祭酒啐酒

注曰捝手者於帨帨佩巾內則曰婦人亦左佩紛帨

次賔羞羊燔主婦興受燔如主人之禮主婦執爵以出於房西面於主人席北立卒爵執爵拜屍西楹西北面答拜主婦入立於房屍主人及侑皆就筵

注曰出房立卒爵宜向尊不坐者變於主人也執爵拜變於男子也○疏曰此科內從酢有三婦贊者設豆籩一也司馬設羊爼二也次賔羞羊燔三也主婦與侑同主人與屍同

上賔洗爵以升酌獻屍屍拜受爵賔西楹西北面拜送爵屍奠爵於薦左賔降

注曰上賔賔長也謂之上賔以將獻異之或謂之長賔奠爵爵止也○疏曰屍不舉者以三獻訖正禮終欲使神恵均於庭徧得獻乃舉之故下文主人獻及眾賔以下訖乃作止爵若然特牲及下大夫屍在室內始行三獻未行致爵屍奠爵欲得神恵均於室此擯尸之禮室內已行三獻至此儐屍夫婦又已行致爵訖儐屍又在堂故爵止者欲得神恵均於庭與正祭者異

主人降洗爵屍侑降主人奠爵於篚辭屍對卒洗揖屍升侑不升

注曰侑不升屍禮益殺不從

主人實爵酬屍東楹東北面坐奠爵拜屍西楹西北面答拜坐祭遂飲卒爵拜屍答拜降洗屍降辭主人奠爵於篚對卒洗主人升屍升主人實爵屍拜受爵主人反位答拜屍北面坐奠爵於薦左

注曰降洗者主人○疏曰此主人酬屍屍奠於薦左者不舉案下經二人舉觶於屍侑侑奠觶於右注云奠於右者不舉也神恵右不舉變於飲酒與此不同者特牲及下不儐屍皆無酧尸之事此特有之由儐屍如與賔客飲酒然故有酬異於神恵故奠於左也

屍侑主人皆升筵

乃羞宰夫羞房中之羞於屍侑主人主婦皆右之司士羞庶羞於屍侑主人主婦皆左之

注曰二羞所以盡歡心房中之羞其籩則糗餌粉餈其豆則酏食糝食庶羞羊臐豕膮皆有胾醢房中之羞內羞也內羞在右陰也庶羞在左陽也○疏曰房中之羞其籩是周禮籩人職云羞籩之實其豆則醢人職云羞豆之實公食大夫牲皆臛及炙胾此直云臐胾不言炙者彼是禮禮故庶羞並陳此飲酒之禮燔炙前已從獻故止有臐胾而已內羞是穀物故云陰庶羞是牲物故云陽

主人降南面拜眾賔於門東三拜眾賔門東北面皆答壹拜

注曰拜於門東明少南就之也言三拜者眾賔賤旅之也眾賔一拜賤也卿大夫尊賔賤純臣也位在門東

主人洗爵長賔辭主人奠爵於篚興對卒洗升酌獻賔於西階上長賔升拜受爵主人在其右北面答拜宰夫自東房薦脯醢醢在西司士設爼於豆北羊骼一腸一胃一切肺一膚一

注曰羊骼羊左骼上賔一體賤也薦與設爼者旣則俟於西序端○疏曰鄕飲酒司正升相受酧者降席司正退立於序端然則先事旣設後事未至其退立之位當在於序端知此不降者下文賔執祭以降宰夫執薦以從司士執爼以從無升文明此不降退立於序端可知

賔坐左執爵右取脯防於醢祭之執爵興取肺坐祭之祭酒遂飲卒爵執以興坐奠爵拜執爵以興主人答拜受爵賔坐取祭以降西面坐委於西階西南

注曰成祭於上尊賔也取祭以降反下位也反下位而在西階西南已獻尊之祭脯肺○疏曰凡言反位者或反初位或上下位異亦爲反此則初位在門東今得獻反在西階南與主人相對已獻尊之故也若燕禮士得獻位於東方亦是尊之者也

宰夫執薦以從設於祭東司士執俎以從設於薦束眾賔長升拜受爵主人答拜坐祭立飲卒爵不拜旣爵注曰旣盡也長賔升者以次第升受獻言眾賔長拜則其餘不拜

宰夫贊主人酌若是以辯

注曰主人毎獻一人奠空爵於棜宰夫酌授於尊南

辯受爵其薦脯醢與脀設於其位其位繼上賔而南皆東面其脀體儀也

注曰徧獻乃薦略之亦宰夫薦司士脀用儀者尊體盡儀度余骨可用而用之尊者用尊體卑者用卑體而已亦有切肺膚

乃升長賔主人酌酢於長賔西階上北面賔在左注曰主人酌自酢序賔意賔卑不敢酢○疏曰特牲獻長賔訖卽酢此主人益尊先自達其意

主人坐奠爵拜執爵以興賔答拜坐祭遂飲卒爵執爵以興坐奠爵拜賔答拜賔降

注曰降反位

宰夫洗觶以升主人受酌降酧長賔於西階南北面賔在左主人坐奠爵拜賔答拜坐祭遂飲卒爵拜賔答拜注曰宰夫授主人觶則受其虛爵奠於篚

主人洗賔辭主人坐奠爵於篚對卒洗升酌降復位賔拜受爵主人拜送爵賔西面坐奠爵於薦左

疏曰奠薦左者後舉之爲無算爵也

主人洗升酌獻兄弟於阼階上兄弟之長升拜受爵主人在其右答拜坐祭立飲不拜旣爵皆若是以辯注曰兄弟長幼立飲賤不別大夫之賔尊於兄弟宰夫不贊酌者兄弟以親暱來不以官待之○疏曰上文大夫賔貴使宰夫贊酌今兄弟酌不使宰夫贊酌者爲兄弟是親暱不以官待之故兄弟𨿽賤於賔不得使人贊酌而親之也

辯受爵其位在洗東西面北上升受爵其薦脀設於其位

注曰亦辯獻乃薦旣云辯矣復言升受爵者爲眾兄弟言也眾兄弟升不拜受爵先著其位於上乃後云薦脀設於其位明位初在是也位不繼於主人而云洗東卑不統於尊此薦脀皆使私人○疏曰上賔拜受爵又拜旣爵眾賔及長兄弟拜受爵不拜旣爵眾又弟又不拜受爵是其差也○坡謂升受爵是設薦脀者所用爲節言當升受爵之時則設薦脀於其位耳眾兄弟亦拜受爵辧見獻私人節

先生之脀折脇一膚一

注曰先生長兄弟折豕左肩之折

其眾儀也

主人洗獻內賔於房中南面拜受爵主人南面於其右答拜

注曰內賔姑姊妹及宗婦獻於主婦之席東主人不西面尊不與爲賔主禮也南面於其右主人之位恆左人

坐祭立飲不拜旣爵若是以辯亦有薦脀

注曰亦設薦脀於其位特牲饋食禮記曰內賔立於房中西墉下東面南上宗婦北堂東面北上

主人降洗升獻私人於阼階上拜於下升受主人答其長拜乃降坐祭立飲不拜旣爵若是以辯宰夫贊主人爵主人於其羣私人不答拜其位繼兄弟之南亦北上亦有薦脀

注曰私人家臣已所自謁除也大夫言私人明不純臣也士言私臣明有君之道北上不敢専其位亦有薦脀初亦北面在眾賔之後耳言繼者以爵旣獻爲文凡獻位定○疏曰謂除者謁請於君除其課役以補任爲之大夫尊近於君故屈名私人士卑不嫌也云凡獻位定是獻以前非定位也未獻時在眾賔後特牲記雲門東北面是也○坡謂云主人於羣私人不答拜則羣私人亦拜受不但其長拜受而已推之則上眾賔眾兄弟亦當拜受主人亦答拜注似未攷

主人就筵

屍作三獻之爵

注曰上賔所獻爵不言三獻作之者賔屍而屍益卑可以自舉

司士羞湆魚縮執俎以升屍取膴祭之祭酒卒爵注曰不羞魚匕湆略小味也羊有正爼羞匕湆肉湆豕無正爼魚無匕湆隆污之殺

司士縮奠俎於羊俎南橫載於羊俎卒乃縮執俎以降屍奠爵拜三獻北面答拜受爵○酌獻侑侑拜受三獻北面答拜司馬羞湆魚一如屍禮卒爵拜三獻答拜受爵

注曰司馬羞湆魚變於屍

酌致主人主人拜受爵三獻東楹東北面答拜

注曰賔拜於東楹東以主人拜受於席就之

司士羞一湆魚如屍禮卒爵拜三獻答拜受爵○屍降筵受三獻爵酌以酢之

注曰旣致主人屍乃酢之遂賔意

三獻西楹西北面拜受爵屍在其右以授之屍升筵南面答拜坐祭遂飲卒爵拜屍答拜執爵以降實於篚○二人洗觶升實爵西楹西北面東上坐奠爵拜執爵以興屍侑答拜坐祭遂飲卒爵執爵以興坐奠爵拜屍侑答拜皆降

注曰三獻而禮小成使二人舉爵序殷勤於屍侑○疏曰鄕飲酒鄕射特牲皆一人舉觶爲旅酬始二人舉觶爲無算爵始今以二人爲旅酬始者此賔屍別一禮與彼不同其初時主人酬屍屍奠之侑未得酬故使二人舉觶侑乃奠而不舉屍則執觶以酬主人主人酬侑侑酬長賔如是以辯

洗升酌反位屍侑皆拜受爵舉觶者皆拜送侑奠觶於右

注曰奠於右者不舉也神恵右不舉變於飲酒

屍遂執觶以興北面於阼階上酬主人主人在右注曰屍拜於阼階上酬禮殺

坐奠爵拜主人答拜不祭立飲卒爵不拜旣爵酌就於阼階上酬主人

注曰言就者主人立待之

主人拜受爵屍拜送

注曰酬不奠者急酬侑也

屍就筵主人以酬侑於西楹西侑在左坐奠爵拜執爵興侑答拜不祭立飲卒爵不拜旣爵酌復位侑拜受主人拜送

注曰言酌復位明授於西階上

主人復筵乃升長賔侑酬之如主人之禮

注曰遂旅也言升長賔則有贊呼之

至於眾賔遂及兄弟亦如之皆飲於上

注曰上西階上

遂及私人拜受者升受下飲

注曰私人之長拜於下升受兄弟之爵下飲之

卒爵升酌以之其位相酬辯

注曰其位兄弟南位亦拜受拜送升酌由西階

卒飲者實爵於篚

注曰未受酬者𨿽無所旅猶飲○疏曰此私人未受酬者彼𨿽無人可旅猶自飲之訖乃實爵於篚以其酒是前人所酬不可不飲故也

乃羞庶羞於賔兄弟內賔及私人

注曰無房中之羞賤也此羞同時羞則酌房中亦旅其始主婦舉觶於內賔遂及宗婦○疏曰內賔羞在私人之上私人得旅酬則房中內賔亦旅可知

兄弟之後生者舉觶於其長

注曰後主者年少也

洗升酌降北面立於阼階南長在左坐奠爵拜執爵以興長答拜

注曰長在左辟主人

坐祭遂飲卒爵執爵以興坐奠爵拜執爵以興長答拜洗升酌降長拜受於其位舉爵者東面答拜爵止注曰拜受答拜不北面者儐屍禮殺長賔言奠兄弟言止互相發明相待也○疏曰上文主人酬賔賔奠爵於薦左與此爵止相待俱時舉行下文交錯其酬爵無算是也依次第不交錯爲旅酬

賔長獻於屍如初無湆爵不止

注曰如初如其獻侑酌致主人受屍酢也無湆爵不止別不如初者不使兄弟不稱加爵大夫尊也不用觚大夫尊者也○疏曰賔長者賔之長次上賔者非卽上賔也前上賔獻有湆魚從今無前上賔獻屍亦止爵待堂下獻眾賔畢乃作止爵今屍不止爵卽飲特牲長兄弟洗觚爲加爵又眾賔長爲加爵此尊大夫言獻者若三獻之外更容有獻也用爵爵尊於觚

賔一人舉爵於屍如初亦遂之於下

注曰一人次賔長者如初如二人洗觶之爲也遂之於下者遂及賔兄弟下至於私人是言遂之於下上言無湆爵不止互相發明○疏曰此更爲旅酬如上旅酬之事

賔及兄弟交錯其酬皆遂及私人爵無算

注曰算數也長賔取觶酬兄弟之黨長兄弟取觶酬賔之黨惟己所欲無有次第之數也○疏曰長賔取觶者是主人酬賔觶長兄弟取觶者是後生舉於其長之觶

屍出侑從主人送於廟門之外拜屍不顧

注曰拜送之

拜侑與長賔亦如之眾賔從

注曰從者不拜送也

司士歸屍侑之俎

注曰屍侑尊送其家

主人退

注曰反於寢也

有司徹

注曰徹堂上下之薦爼也外賔屍𨿽堂上婦人不徹○疏曰堂上有屍侑之薦爼堂下有賔及兄弟之薦爼皆徹之也此篇首云有司徹別無婦人也下大夫有司饌陽厭婦人徹之注云外內相兼禮殺此戶外儐屍亦禮殺嫌婦人亦徹之故云𨿽堂上婦人不徹婦人必不徹者異於下大夫也堂上賔屍猶如堂內之陽厭

若不賔屍

注曰不賔屍謂下大夫也其牲物則同不得備其禮耳舊說云謂大夫有疾病攝昆弟祭曾子問曰攝主不厭祭不旅不假不綏祭不配布奠於賔賔奠而不舉而此備有似失之矣○疏曰不備禮謂儐尸之禮厭祭陽厭也假讀爲嘏

則祝侑亦如之

注曰謂屍七飯時○疏曰上篇屍食七飯告飽祝獨侑不拜曰皇屍未實侑是也此以前皆與上大夫同以後以此續之

屍食

注曰八飯

乃盛爼臑臂肫脡脊橫脊短脇代脇皆牢

注曰盛者盛於肵爼也此七體羊豕其脊脇皆取一體也與所舉正脊幹骼凡十矣肩未舉旣舉而爼猶有六體焉○疏曰特牲屍食訖乃盛今八飯卽盛大夫禮與士相變先言臑從下起不言肩肩未舉不言正脊長脇骼已舉在爼有司徹不盛爼者更無所用全以歸屍故也三脊三脇皆取一骨盛於肵各有一骨在爼以備陽厭故猶有六體

魚七

注曰盛半也魚十有五而爼其一已舉必盛半者魚無足翼於牲象脊脇而已○疏曰牲脊脇亦盛半

臘辯無髀

注曰亦盛半也所盛者右體也脊屬焉言無髀者云一純而爼嫌有之○疏曰下經乃摭於魚臘爼爼釋三个明不盡盛臘在魚下明盛半與魚同牲用右知此亦盛右體臘脊不折右右三脇並脊爲七通肩臂等十爲十七體肩旣舉爼惟有十六在言盛半明脊屬焉兩髀在祝爼明無髀○楊氏曰辯者蓋辯盛右體也盛半脊屬則左脛五體並三脇八體耳

卒盛乃舉牢肩屍受振祭嚌之佐食受加於肵

注曰舉匕

佐食取一爼於堂下以入奠於羊爼東

注曰不言魚爼東主於尊○疏曰少牢魚在羊東今摭魚臘宜在魚爼東

乃摭於魚臘爼爼釋三个其餘皆取之實於一爼以出注曰个猶枚也魚摭四枚臘摭五枚其所釋者臘則短脇正脇代脇魚三枚而已

祝主人之魚臘取於是

注曰祝主人主婦爼之魚臘取於此者大夫之禮文待神余也三者各取一魚其臘主人臂主婦臑祝則胳也與此皆於鼎側更載焉不言主婦未聞○疏曰特牲祝主人主婦皆無臘上大夫儐屍臘爲庶羞不載於爼與此異此下大夫待神余故祝主人主婦皆有臘主人臂主婦臑見下經祝用骼無正文故云與以疑之云更載者摭時共在一爼設時各異爼故知更載云鼎側不復升鼎也不言主婦轉寫脫耳

屍不飯告飽主人拜侑不言屍又三飯

注曰凡十一飯士九飯大夫十一飯其餘有十三飯十五飯○疏曰士大夫旣不分命數則諸侯同十三飯天子十五飯可知

佐食受牢舉如儐

注曰舉肺脊○疏曰自此盡薦脀皆如賔禮論主人獻屍祝及佐食之事此主人獻有五節主人獻屍一也酢主人二也獻祝三也獻上佐食四也獻下佐食五也○楊氏曰以上舉者先已舉在爼盛者方盛於爼未舉者卒盛乃舉摭者取爲祝主人主婦之爼釋者備陽厭於西北隅

主人洗酌酳屍賔羞肝皆如儐禮卒爵主人拜祝受屍爵屍答拜祝酌授屍屍以醋主人亦如擯其綏祭其嘏亦如儐

注曰肝牢肝也綏皆當作桵桵讀爲藏其墮之墮

其獻祝與二佐食其位其薦脀皆如儐

主婦其洗獻於屍亦如儐

注曰自屍侑不飯告飽至此與儐同者在上篇

主婦反取籩於房中執棗糗坐設之棗在稷南糗在棗南

疏曰此設籩繼在少牢陰厭神饌也

婦贊者執栗脯主婦不興受設之栗在糗東脯在棗東主婦興反位

注曰棗饋食之籩糗羞籩之實雜用之下賔屍也栗脯加籩之實也反位反主人之北拜送爵位○疏曰籩人饋食之籩棗栗桃幹榛實羞籩之實糗餌粉餈加籩之實菱芡栗脯上儐屍朝事之籩羞籩之實不雜也又賔屍主婦亞獻直有脯修二籩此有四籩者彼主人獻屍主婦設防蕡白黒故至主婦直設二籩通六籩此主人初獻無籩則主婦四籩猶少兩籩

屍左執爵取棗糗祝取栗脯以授屍屍兼祭於豆祭祭酒啐酒次賔羞牢燔用爼鹽在右屍兼取燔防於鹽振祭嚌之祝受加於肵卒爵主婦拜祝受屍爵屍答拜注曰自主婦反籩至祝受加於肵此異於儐○疏曰上篇主婦但有獻而已無籩燔從之事此篇首儐屍主婦亞獻屍乃有籩餌之事其物又異惟糗同耳故云此異於儐也

祝易爵洗酌授屍屍以醋主婦主婦主人之北拜受爵屍答拜主婦反位又拜上佐食綏祭如儐卒爵拜屍答拜

注曰主婦夾爵拜爲不賔屍降崇敬○疏曰特牲主婦不夾爵拜上篇主婦夾爵拜此下大夫宜與士妻同爲不賔屍降崇敬故夾爵拜

主婦獻祝其酌如儐拜坐受爵主婦主人之北答拜注曰自屍卒爵至此亦與儐同者亦在上篇

宰夫薦棗糗坐設棗於菹西糗在棗南祝左執爵取棗糗祭於豆祭祭酒啐酒次賔羞燔如屍禮卒爵

注曰內子不薦籩祝賤使官可也自宰夫薦至賔羞燔亦異於儐○疏曰特牲主婦設籩少牢無籩燔從

主婦受爵酌獻二位食亦如儐主婦受爵以入於房疏曰獻數與主人同惟不受嘏爲異

賔長洗爵獻於屍屍拜受賔戶西北面答拜爵止注曰屍止爵者以三獻禮成欲神恵之均於室中是以奠而待之○疏曰少牢賔獻與此篇首賔長獻皆云拜送此言答拜者下大夫也拜送重答拜輕

主婦洗於房中酌致於主人主人拜受主婦戶西北面拜送爵司宮設席

注曰受拜乃設席變於士也○疏曰上大夫受致不酢下大夫受致又酢不致士受致自致是上大夫尊辟君下大夫與士卑不嫌與君同

主婦薦韭菹醢坐設於席前菹在北方婦贊者執棗糗以從主婦不興受設棗於菹北糗在棗西佐食設俎臂脊脇肺皆牢膚三魚一臘臂

注曰臂左臂也特牲五體此三者以其牢與臘臂而七牢臘俱臂亦所謂臘如牲體○疏曰牢謂羊豕也旣羊豕臂脊脇俱有是六也通臘臂而七是以牲體惟有三也

主人左執爵右取菹防於醢祭於豆間遂祭籩奠爵興取牢肺坐絕祭嚌之興加於爼坐捝手祭酒執爵以興坐卒爵拜

注曰無從者變於士也亦所謂順而摭也○疏曰特牲主婦致爵於主人肝燔並從此無從故云變於士也

主婦答拜受爵酌以醋戶內北面拜

注曰自酢不更爵殺

主人答拜卒爵拜主人答拜主婦以爵入於房

楊氏曰自主人酳屍以後其節卒與特牲禮同但主人不致爵於主婦爲異

屍作止爵祭酒卒爵賔拜祝受爵屍答拜

注曰作止爵乃祭酒亦變於士自爵止至作止爵亦異於儐○疏曰特牲祭酒訖乃止爵者以經云燔從如初乃云爵止鄭云初亞獻也亞獻時祭酒訖乃始燔從則三獻燔從如初始云爵止明是祭酒旣訖乃始止爵今大夫作止爵乃祭酒故云變於士賔屍止爵在致爵後其作之在獻私人後

祝酌授屍賔拜受爵屍拜送坐祭遂飲卒爵拜屍答拜○獻祝及二佐食○洗致爵於主人

注曰洗致爵者以承佐食賤新之

主人席上拜受爵賔北面答拜坐祭遂飲卒爵拜賔答拜受爵○酌致爵於主婦主婦北堂司宮設席東面注曰北堂中房以北東面者變於士妻賔屍不變者賔屍禮異矣內子東面則宗婦南面西上內賔自若東面南上○疏曰宗婦位繼於主婦今主婦準特牲在宗婦位易處則宗婦位亦易處在主婦位南面西上可知

主婦席北東面拜受爵賔西面答拜

注曰席北東面者北爲下○疏曰曲禮東鄕西鄕以南方爲上

婦贊者薦韭菹醢菹在南方婦人贊者執棗糗授婦贊者婦贊者不興受設棗於菹南糗在棗東

注曰婦人贊者宗婦之弟婦也

佐食設爼於豆東羊臑豕折羊脊脇祭肺一膚一魚一臘臑

注曰豕折豕折骨也不言所折略之特牲主婦觳折豕無脊脇下主人羊豕四體與臘臑而五○疏曰主人七體

主婦升筵坐左執爵右取菹防於鹽祭之祭籩奠爵興取肺坐絕祭嚌之興加於爼坐捝手祭酒執爵興筵北東面立卒爵拜

注曰立飲拜旣爵者變於丈夫

賔答拜賔受爵○易爵於篚洗酌酢於主人戶西北面拜主人答拜卒爵拜主人答拜賔以爵降奠於篚注曰賔獻及二佐食至此亦異於賔○疏曰少牢及祝而止

乃羞宰夫羞房中之羞司士羞庶羞於屍祝主人主婦內羞在右庶羞在左

疏曰此節凡有十爵獻屍一也主婦致爵於主人二也主人酢主婦三也屍作止爵訖酢賔長四也賔獻祝五也獻上佐食六也獻下佐食七也致爵主人八也致爵主婦九也受主人酢十也

主人降拜眾賔洗獻眾賔其薦脀其位其酬醋皆如儐禮主人洗獻兄弟與內賔與私人皆如儐禮其位其薦脀皆如儐禮○卒乃羞於賔兄弟內賔及私人辯注曰自乃羞至私人之薦脀此亦與儐同者在此篇不儐屍則祝猶侑耳卒已也乃羞者羞庶羞

賔長獻於屍屍醋獻祝致醋賔以爵降實於篚

注曰致謂致爵於主人主婦不言如初者爵不止又不及佐食○疏曰上賔長已獻訖此是次賔長爲加爵也

賔兄弟交錯其酬無算爵

注曰此亦與儐同者在此篇○疏曰此堂下兄弟及賔行無算爵似上大夫無旅酬故云與儐同若兼有旅酬不得言同案特牲屍在室內亦不與旅酬之事而堂下賔及兄弟行旅酬又使弟子二人舉觶爲無算爵者下大夫𨿽無儐尸之禮堂下亦與神靈共尊不敢與人君之禮同旣與神靈共尊故闕旅酬直行無算爵而已特牲堂下得獻之後興神別尊故旅酬無算爵並皆行之士賤不嫌與君同故得禮備也

利洗爵獻於屍屍醋獻祝祝受祭酒啐酒奠之

注曰利獻不及主人殺也此亦異於賔○疏曰此佐食爲加爵云殺者賔長加爵及主又云異者少牢無利獻儐屍佐食又不與也

主人出立於阼階上西面祝出立於西階上東面祝告於主人曰利成祝入主人降立於阼階東西面屍謖祝前屍後遂出於廟門

祝反復位於室中祝命佐食徹屍俎佐食乃出屍俎於廟門外有司受歸之俎徹阼薦

注曰自主人出至此與賔雜者也先徹主人薦爼者變於士特牲饋食禮曰徹阼爼豆籩設於東序下○疏曰雜謂有同有不同見少牢

乃如儐

注曰謂上篇自宮設對席至上餕興出也

卒有司官徹饋饌於室中西北隅南面如饋之設右幾厞用席

注曰官徹饋者司馬司士舉爼宰夫取惇及豆此於屍謖攺饌當室之白孝子不知神之所庶其饗之於此所以爲厭飫不令婦人攺徹饌惇豆變於始也尙使官也佐食不舉羊豕爼親饌尊也厞隠也○疏曰宰夫多主主婦之事惇豆本主婦設之今云官徹明宰夫爲之故云變於始

納一尊於室中

注曰陽厭殺無酒

司宮埽祭

注曰埽豆間之祭舊說云埋之西階東○疏曰引舊說者案曾子問凡幣帛皮圭爲主命埋之階間此豆間之祭舊說埋之西階東以神位在西故近西階

主人出立於阼階上西面祝執其俎以出立於西階上東面司宮闔牖戶

注曰閉牖與戶爲鬼神或者欲幽闇

祝告利成乃執俎以出於廟門外有司受歸之眾賔出主人拜送於廟門外乃反

注曰拜送賔者亦拜送其長不言長賔者下大夫無尊賔也○疏曰賔屍特拜送侑與長賔卽此云拜送者拜送其長可知

婦人乃徹

注曰徹祝之薦及房中薦爼不使有司者下上大夫之禮○疏曰上大夫祭畢將儐屍有司徹賔屍禮終亦有司徹今婦人徹故云下上大夫之禮也

徹室中之饌

注曰有司饌之婦人徹之外內相兼禮殺

儀禮述注卷十七

附授長兒儀禮跋

儀禮十有七篇依古經錄出其斷節分注則本之信齋楊先生夫其辧寢廟之四方位名吉凶之尊卑節級拜興之繁省體名肉物之貴賤饌設之陰陽嗚呼小子來前若是其雜也抑小而非大也而深察之非節欲彊力者不足以終其事非心存無放者不足以紀其數非忠厚慘怛者不足以致其情大道依之以爲實體精爽防之以爲守气何以識其必然如今禮簡矣爾心或不存力或不足卽容且失莊立且失位拜興且忘其數況多文縟節如斯禮乎豈特如是卽試讀斯經爾口誦之心思之則經曲章句錙銖可竭不然則𨿽盡篇底卷終置書而茫然以此而推之讀斯書也履斯禮也必一息無間者乃能之必一念無荒者乃能之無間無荒乃仁義不去諸心者能之是雜也小也正聖人所謂卑也禮愈卑則業愈廣爾其學之習之玩之復之昌黎韓公有云子誦其文則思其義習其儀則行其道則將謂子君子也小子勉之

