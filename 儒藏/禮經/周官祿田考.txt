

欽定四庫全書

經部四

周官祿田考

禮類一【周禮之屬】

提要

【臣】等謹案周官祿田考三卷

國朝沈彤撰彤以班祿之法自宋歐陽修有周禮官多田少祿且不給之疑後人多從其說卽有辧者不過以攝官爲詞彤獨詳究周制以與之辧因撰是書爲官爵數公田數祿田數三篇凡田爵祿之數不見於經者或求諸注不見於注者則據經起例推闡旁通補經所無乃適如經之所有其說精宻淹通於鄭賈注疏以後可云特出其中間有未安者如謂子男之國不得有中士考孟子稱小國地方五十里有中士倍下士之文趙岐注曰子男爲小國王制曰王者之制祿爵公侯伯子男凡五等諸侯之上大夫卿下大夫上士中士下士凡五等孔頴達疏謂諸侯統公侯伯子男則子男有中士矣王制又曰若有中士下士數各居其上之三分鄭注上中下士二十七人各三分之周禮太宰賈疏釋此文謂朝聘之位次國之上士當大國之中士中士當下士下士當其空小國之上士當次國之中士中士當下士下士當其空故云各居其上之三分若子男無中士則小國之士不敷三分之數與經文戾矣彤又謂加田之制國八十里者其加田極於百里四十里者極於五十里二十里者極於二十五里考司勲文曰凡賞地無常輕重視功又曰惟加田無徵鄭注加田旣賞之又加賜以田夫賞田且無常數況加田乎春秋宣十五年晉侯賞桓子狄臣千室又賞士伯以衍之縣襄三十六年三月甲寅享子展賜之以先輅三命之服先八邑襄二十七年公與免余邑六十襄二十八年與晏子殿其鄙六十此無論其爲賞爲加率無常數正可與司勲文相證而彤定以二十里十里五里稽諸經略無明文又彤算畿內百萬井去山陵林麓之等三十六萬井存田六十四萬井以爲三分去一本於班固刑法志今考百萬井而去三十六萬井乃二十五分而去九班志本不云三分去一彤所引殊爲誤記且班志非爲周官作注故立算不必盡據經文今彤旣據經文卽當參校經義求其脗合考鄭載師注算近郊百里則用三分去一之法算六遂以外則用十八分去五之法蓋近郊以內不易之地家百畆一易之地家二百畆再易之地家三百畆相通三夫而受六夫之地至六遂以外上地家百畆菜百畆下地家百畆菜二百畆相通六夫而受十三夫之地其所受之田旣較近郊爲加多則所去之地卽當較近郊爲加少故郊內三分去一而遂外僅十八分去五也夫以三分去一算遂外之地且猶病其過多而況於二十五分而去九乎此不信鄭注之所以疎也至謂遂人十夫亦爲井田乃襲宋人緒論尢無足置辧歷來攷周禮爲僞者不止一家惟官多田少之說猝難置辧得彤此書遂決千古之疑頗爲有功於經典惟此數條乃其百慮之一失故附著之俾論者有所考焉乾隆四十二年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

周官祿田考卷上

吳江沈彤撰

官之命者必有祿祿必稱其爵而量給於公田是周官法制之大端其等與數之相當在當時固彰彰可考也自司祿籍亡先後鄭注內史專取諸王制而本經之祿秩以晦迨歐陽氏發官多田寡祿將不給之疑後之傳防者且踵爲誣謗卽信周官者亦未得二者之等數而此制幾無從復顯余嘗研求本經旁覽傳記得其端於載師之都邑以爲有義例可推確徵可佐凡內外官之祿皆可得辧析整齊之而前人之繆妄皆可得而破之防吾友徐君靈胎撰經濟策舉此相訪余爲一陳梗槪靈胎謂曷不著書以盡闡其制乃遂攄曩時所得爲官爵數公田數祿田數三篇復爲問答於每篇之後反覆委蛇以明其所以定是數之故而總名曰周官祿田考夫自宋以來之稽官有未及鄕遂屬吏者今乃並郊野之吏而補之其稽田有不去山林川澤城郭等三之一者今更通不易一易再易上中下之率而二夫當一夫則官益多而田益寡宜祿之不給尢甚也然以縣都已下數等之田食公卿大夫士數等之爵非獨相當且供他法用而有餘是田祿與官爵之數在本經曷嘗抵牾乃晦蝕且二千年而莫之開闡何也凡定公田之數以井數定祿之數以其等定爵之數以序官而定爵之等以命數定祿之等以爵等亦以命數云

官爵數

周天子制官之祿皆以爵爲差於其內外諸侯官亦如之故欲知周官之祿數必先考周官之爵數而欲並知內外諸侯官之祿亦必先考其官之爵周天子具六官官之爵六等曰公曰孤卿曰中大夫下大夫曰上士曰中士曰下士庶人在官者屬焉後宮婦官之爵亦六等女給事屬焉凡天子之官之爵其有常數可周知而見本經及注者公三人孤三人卿五官官一人【冬官亡例推於後𨿽數定者不計】又地官鄕大夫毎鄕卿一人六鄕則六人凡十一人中大夫天官四人地官五人又州長每州一人三十州則三十人遂大夫毎遂一人六遂則六人春官五人夏官十四人秋官四人凡六十八人下大夫天官十二人地官十五人又黨正每黨一人百五十黨則百五十人縣正每縣一人三十縣則三十人春官二十四人【其世婦下大夫見後余並同】夏官三十人秋官八人凡二百六十九人上士天官四十六人地官四十八人又族師每族一人七百五十族則七百五十人鄙師每鄙一人百五十鄙則百五十人春官五十三人夏官六十七人又僕夫十人【序官文故闕今考補】秋官二十人又象胥每翟一人六翟則六人凡千一百五十人中士天官百一十八人地官百四十八人又閭胥每閭一人三千閭則三千人酇長每酇一人七百五十酇則七百五十人春官百五十八人夏官百五十八人秋官百五十二人又象胥每翟二人六翟則十二人凡四千四百九十六人下士天官百七十九人又寺人五人【故闕其爵今考入此】地官二百七十二人又比長五家一人萬五千比則萬五千人裏宰每裏一人三千里則三千人司門每門二人王城十二門則二十四人司闗每闗二人王畿十二闗則二十四人場人每場二人九谷九場則十八人春官二百七十五人夏官二百四十三人又馭夫二人【故闕此數今考補】趣馬百九十二人【如校人職駑馬三良馬之誤二爲三則百九十八人今考正】廋人每閒二人天子十二閒則二十四人秋官百九十三人又條狼氏八人【故爲六人今考正】象胥每翟八人六翟則四十八人凡萬九千五百有七人其不見經注而數皆可推者上士爲郊之縣正十一縣則十一人中士爲郊之鄙師野之縣正郊五十五鄙野九百五十三縣人各如縣鄙之數凡千有个人下士爲郊之酇長野之鄙師郊二百七十四酇野四千七百六十五鄙人各如鄙酇之數凡五千有三十九人通計三萬一千五百六十五人其庶人在官者府天官八十五人地官七十九人又司門每門一人十二門則十二人司闗每闗一人十二闗則十二人場人每場一人九場則九人春官百一十二人夏官七十六人秋官七十人凡四百五十五人史天官百四十八人地官百七十一人又司門每門二人則二十四人司關每闗二人則二十四人場人每場一人九場則九人春官二百七十一人【凡五官人數諸刊本或互異今定從明嘉靖間重刋宋本每卷末記經注字數者惟春官占人之史宜與龜人簭人諸官同二人而誤作一人則別從明國子監及葛鼒本故其史共二百七十一人至諸本皆誤而今考正者則各注本官下云】夏官百八十一人又廋人每閒二人十二閒則二十四人秋官百五十九人凡千有一十一人胥天官百七十四人地官二百有二人春官百六十六人夏官二百四十五人秋官百五十九人又條狼氏八人【故爲六人今考正】凡九百五十四人徒天官二千二百有四人地官二千五百三十二人又司門每門四人則四十八人司闗每闗四人則四十八人場人每場二十人則百八十人春官千八百四十人夏官千九百四十八人又廋人每閒二十人則二百四十人又趣馬千有八人圉師千五百一十二人【如校人誤字趣馬千一百五十二人圉師千七百二十八人今考正】秋官千九百九十八人又條狼氏八十人【故爲六人今考正】象胥每翟二十人六翟則百二十人又掌客二十人【故爲三十人今考正】凡萬三千七百七十八人非府史胥徒而相類者天官賈四十四人奄二十五人工二十二人又閽人二十八人【故無此數今考定】內豎十人地官賈八人奄十二人春官奄八人瞽蒙三百人眂了三百人韎師舞者十六人工百有四人夏官賈八人虎士八百人狂夫四人工四人馬醫四人又圉師六百一十二人圉人二千五百九十二人【如校人誤字圉師六百四十八人圉人二千八百有八人今考正】秋官賈四人又罪隸百二十人蠻隸百二十人閩隸百二十人夷隸百二十人貉隸百二十人凡五千五百有五人通計二萬一千七百有三人其後宮婦官之爵夫人視公三人嬪視孤卿九人春官世婦每宮卿二人視中大夫後六宮凡十二人【見賈氏公彥疏】下大夫每宮四人凡二十四人天官女祝四人女史八人皆視上士凡十二人春官世婦每宮中士八人凡四十八人天官內司服女禦四人【故爲二人今考正】縫人女禦八人皆視下士凡十二人通計百二十人其給事之女府及史春官世婦每宮女府二人凡十二人女史二人凡十二人天官女酒三十人女漿十五人女籩十人女醢二十人女醯二十人女鹽二十人女冪十人女工八十人地官女舂擾二人女饎八人又女稾每奄二人稾人八奄則女稾十六人春官女祧每廟二人天子七廟通姜嫄爲八廟【見疏】則十六人皆類於胥凡二百四十七人天官奚六百七十二人地官奚四十五人又女稾每奄奚五人則四十人春官守祧每廟奚四人則三十二人世婦每宮奚十六人則九十六人皆類於徒凡八百八十五人通計千一百五十六人其見於經而不可周知其數者五官之屬十一上士都司馬二人家司馬二人【家司馬故無數今考補余並同】朝大夫二人中士山虞四人澤虞八人都司馬四人家司馬四人都則一人都士二人家士二人下士山虞十六人林衡二十人川衡二十人澤虞三十二人都司馬八人家司馬八人朝大夫四人都則二人都士四人家士四人庶人在官者山虞百八十三人林衡二百二十五人川衡二百二十五人澤虞三百六十六人都司馬九十八人家司馬九十八人朝大夫三十一人都則八十七人都士五十人家士五十人司市下胥師一人賈師一人史四人司虣二人司稽四人胥十人肆長二十人皆每官人數其凡無考其官本無爵數亦無常者春官之屬四男巫女巫凡以神仕者【故以仕爲士王氏應電周禮傳云按其職當作仕今從之】旄人舞者其爵有常數而闕者冬官是也然以五官爵數之可周知者去其婦官去其公孤及鄕遂郊野官【鄕遂官二萬二千八百七十二人郊野官六千有五十八人】存二千六百二十九人而五分取一以例冬官之有爵者約五百二十餘人以五官在官庶人數之可周知者而五分取一以例其在冬官者約四千三百四十人並五官所可周知之數凡五萬九千四百餘人此天子外內官爵及凡在官者大總數之略也若內諸侯之官之爵由經注及他傳記所見推之則在公四等自卿而下在孤卿三等自大夫而下在大夫二等自上士而下其數公之卿二人下大夫五人上下士各若千人孤卿之大夫二人上士五人下士若千人大夫之上士二人下士五人其縣鄙之士皆上士爲縣正下士爲鄙師公七縣三十三鄙孤卿二縣八鄙大夫二鄙上下士皆各如縣鄙之數通計爵數之可知者在公四十七人在孤卿十七人在大夫九人其王子弟之官之爵在親者如公在次疏者如孤卿在更疏者如大夫若外諸侯之官之爵則在上公六等自孤而下在侯伯五等在子男四等皆自卿而下其數公之孤一人卿三人下大夫五人上士二十七人中下士各若干人侯伯之卿大夫士如之子男之卿大夫亦如之士則上二十七人下若干人無中此皆見於經注及他傳記其無所見而可推知者上公爲大國三鄕三遂卿鄕大夫三人下大夫州長十五人遂大夫三人凡十八人上士黨正七十五人縣正十五人凡九十人中士族師三百七十五人鄙師七十五人凡四百五十人下士閭胥千五百人酇長三百七十五人凡千八百七十五人其野二百二十六縣千一百三十鄙中士爲縣正下士爲鄙師皆各如縣鄙之數侯伯爲次國二鄕二遂卿鄕大夫二人下大夫州長十人遂大夫二人凡十二人上士黨正五十人縣正十人凡六十人中士族師二百五十人鄙師五十人凡三百人下士閭胥千人酇長二百五十人凡千二百五十人其野侯百四十四縣七百一十九鄙伯七十二縣三百六十一鄙皆中士爲縣正下士爲鄙師各如其縣鄙之數子男爲小國一鄕一遂卿鄕大夫一人下大夫州長五人遂大夫一人凡六人上士黨正二十五人縣正五人凡三十人下士族師百二十五人鄙師二十五人凡百五十人其野子三十一縣百五十五鄙上士爲縣正下士爲鄙師皆各如縣鄙之數男一鄙下士爲鄙師如其數通計爵數之可知者在上公三千八百二十八人在侯二千五百二十二人在伯二千有九十二人在子四百有八人在男二百二十三人其他有爵官及婦官及在官庶人女給事之在內外侯者數皆無考

周官之爵曰公曰孤曰卿曰中大夫曰下大夫曰上士曰中士曰下士凡八等而合孤卿爲一等中下大夫爲一等何也曰典命職云王之三公八命其卿六命不別言三孤命數則並孤於卿矣云其大夫四命則大夫不以中下殊矣爵與命之等常相因【如上公特置孤於卿上而孤四命卿三命則命又因爵而殊矣】故二者皆合爲一等也且考工記稱九卿鄭康成以六卿三孤注之則孤亦名卿而爲一等孟子王制序大夫皆止一等是又不分二等之明徵也經何以無上大夫也曰上大夫卽孤卿也大戴禮記盛徳篇云三少皆上大夫也【漢書賈誼傳亦云】三少謂三孤王制云諸侯之上大夫卿天子亦然地官鄕老二鄕公一人注以爲三公兼之而鄕大夫每鄕卿一人則不以六卿兼何也曰鄕老無專職惟及鄕大夫帥其吏而禮賔賢能以獻其書於王退而以鄕射之禮五物詢眾庶而已故三公可兼若鄕大夫則職專而所掌多故別置而不以六卿兼也如或兼之亦與公之兼鄕老常暫殊矣

僕夫之列於上士何曰按校人職僕夫領馭夫馭夫領趣馬注云趣馬下士馭夫中士則僕夫上士也寺人之列於下士何曰酒人之奄掌祭祀役於世婦疏以府史當之寺人佐世婦治禮事尊於酒人之奄則爵當爲士內小臣爵上士後以下事無不掌而在後者爲多寺人所掌多在內人及女宮而兼佐世婦其職卑於內小臣非止一等則不爲中士而爲下士明矣

趣馬之定爲百九十二人何也曰校人云良馬三乘爲皁皁一趣馬駑馬三良馬之數八麗一師八師一趣馬注云八皆宜爲六字之誤也麗耦也二耦爲乘良馬一種四百三十二匹五種合二千一百六十匹駑馬千二百九十六匹今按三良馬之三宜爲二駑馬止八百六十四匹耳良馬二千一百六十匹爲皁百八十當趣馬百八十人駑馬八百六十四匹爲師七十二當趣馬十二人並之爲百九十二人也馭夫之下士二人何以補也曰良馬三皁爲系系一馭夫則百八十皁爲六十系當六十馭夫序官中士二十人下士四十人數正相合駑馬六趣馬一馭夫則十二趣馬當亦有二下士爲馭夫也僕夫之補何以十人也曰六系爲廐廐一僕夫六系者二百一十六匹也良馬合二千一百六十匹當爲十廐故十僕夫也駑馬無僕夫孰掌其廐曰駑馬卑當卽馭夫掌之也駑馬之廐幾何曰六廐成校校有左右兩校凡十二廐良馬旣爲十廐則駑馬當二廐也以千二百九十六匹爲二廐可乎曰駑馬四百三十二匹而一馭夫經有定數兩馭夫掌二廐當八百六十四匹不得增多愚所以必破三爲二也良馬乘一師四圉二千一百六十匹爲五百四十乘當五百四十師二千一百六十圉駑馬麗一圉六麗一師八百六十四匹爲四百三十二麗當七十二師四百三十二圉故圉師凡六百一十二圉人凡二千五百九十二亦以駑馬二良馬之法定數也然則定趣馬圉師之徒數亦如之乎曰然趣馬之徒皁四人良馬百八十趣馬當七百二十徒駑馬十二趣馬一趣馬六皁則有七十二皁當二百八十八徒故並之爲千有八徒圉師之徒乘二人良馬五百四十乘當千有八十徒駑馬四百三十二麗爲二百一十六乘當四百三十二徒故並之爲千五百一十二徒也何以知一趣馬六皁也曰十二匹爲皁駑馬與良馬同六師一趣馬惟駑馬則然六師爲七十二匹故一趣馬六皁也序官趣馬於駑馬官徒蓋皆略之

條狼氏下士及胥徒之數何以皆破六爲八也曰其職云王出入則八人夾道公則六人此下士屬王當八人也下士之夾道者八則隨而條狼之胥亦當八胥爲什長胥八則徒當八十也

郊野之設官何以知之曰小司徒見四郊之吏遂大夫見凡爲邑者縣師見都鄙稍甸郊裏之羣吏固歷有明文也且使鄕遂之外而無官則畿疆以內教多不逮聖人之所以擾萬民者豈若是其疎哉何以知郊之官爲縣正鄙師酇長而爵爲上中下士野之官爲縣正鄙師而爵爲中下士也曰遂之法計家以爲縣鄙而郊野如之則卽其縣鄙以設官亦如遂至官之爵等則遞降於遂也何以知郊野之亦爲縣鄙也曰司常云州裏建旟縣鄙建旐大司馬云鄕遂載物郊野載旐州裏卽鄕遂也於鄕舉大於遂舉細【說見方氏苞周官析疑大謂州細謂裏】郊野卽縣鄙也大司馬舉其地司常舉其家皆互相備也且縣鄙對州裏而言則不在六遂之中而在郊野明矣郊野對鄕遂而言則在鄕遂之外而爲縣鄙又明矣其縣鄙而亦計家以爲也若之何曰王畿百同私田當五百一十二萬夫通不易一易再易三等之率而家受二夫當二百五十六萬家則一同當二萬五千六百家【詳中卷】郊地四同當十萬二千四百家以七萬五千家爲六鄕餘二萬七千四百家以二萬五千家爲十縣中含鄙五十酇二百五十餘二千四百家以二千家爲四鄙中含酇二十餘四百家以爲四酇四酇當亦爲一鄙並四鄙當亦爲一縣則爲縣十一鄙五十五酇二百七十四也野有甸稍縣畺四等地甸十二同當三十萬七千二百家以七萬五千家爲六遂余當二十三萬二千二百家稍二十同當五十一萬二千家縣二十八同當七十一萬六千八百家畺三十六同當九十二萬一千六百家【漢書地理誌云初雒邑與宗周通封畿東西長而南北短短長相覆爲千里則分郊甸稍縣畺爲大小五周𨿽算法歸於整齊要亦隨地勢短長相覆也】去六遂家數存二百三十八萬二千六百家則爲縣九百五十三中含四千七百六十五鄙也若其家而各有增減則縣鄙亦從而增減焉此所列者皆經傳舉中法也凡公邑皆稱縣鄙【詳析疑司常大司馬二職】稍縣畺有都家則不知郊甸之皆爲公邑而亦專計其縣鄙何也曰縣鄙者都家之所居也【本大宰及大司徒注】故經於采邑必兼都鄙稱之且都家無定數而縣鄙有常計縣鄙則於官爵之多少考稽尢便也何以知郊野官之爵等遞降於遂也曰野與郊之差猶鄕遂也鄕遂制同而鄕內遂外則遂官之爵降鄕官一等故知郊野制同而郊內野外則野之官之爵亦降郊之官一等也至郊在遂內爲六鄕餘地而官之爵反降於遂者乃因郊之家亦以縣鄙名爲六遂屬別之餘其地等之降固殊常也然則遂人造縣鄙形體之法何在野而不在郊也曰野對郊爲甸稍縣畺獨舉則或兼郊或兼郊與鄕遂人治野之溝塗兼郊而復兼鄕也經田野而造縣鄙不兼鄕而已兼郊也【析疑云曰治野以作溝洫畛塗言曰凡治野曰以達於畿明自鄕郊至縣畺皆用此以治也又云鄕師以嵗時巡國及野而賙萬民之囏阨鄕大夫之職野自六尺以及六十有五皆徵之則城郭之外通謂之野明矣】則名郊之家爲縣鄙也又何疑曰郊之家必不以州黨名何也曰郊之家而以州黨名必其地止降於鄕尙等於遂而野之降於遂亦止一等則其官之爵遞髙其祿亦遞增較今所考之祿田當益十萬五千餘夫是盡所餘之公田給之而不足矣他法用其何以供故不得不以縣鄙名而降於遂也蓋量公田之入以定其制也郊之官自裏宰而下野之官自酇長而下曷不並計其數而列之曰是皆官之無爵者無爵則無祿與遂之鄰長同非考祿所須也至序官之無郊野官文脫耳否則卽遂官爲例而省也

掌客之徒三十而破爲二十何也曰胥爲什長胥一則徒十胥十則徒百五官自玉府而外無不然者掌客之胥二則徒當二十也且掌客與掌訝其事相承掌客之府史胥皆半於掌訝徒亦當半之矣玉府四胥而徒乃四十八何也曰必十徒不足供一胥之科次故浮於常也五官之有徒而無胥者何曰殆其事易供而無庸有才智者率之耳

工賈奄以下之列於庶人在官者何也曰不爲有爵之士則皆在官之庶人矣其類府史胥徒也可別而言之乎曰工賈序官多列胥上或無胥而但有工賈則類胥也奄不稱士而領其官則類府也閽人內豎按其職則類胥若徒也瞽蒙分上中下眂了爲相亦如之二職相近而並列府史胥上則上瞽與其相類府中瞽與其相類史下瞽與其相類胥也韎師舞者列史下徒上則類胥也虎士列胥下則類徒也狂夫掌帥百隸當在徒上其等未詳馬醫列府上則類府也圉師下有徒則類胥也圉人役於圉師則類徒也五隸皆爲役則亦類徒也又胥師賈師下各有二史則類府也司虣司稽列史下胥上按其職則類胥也肆長列胥下則類徒也朝大夫都則之史下徒上各有庶子則皆類胥也【胥師賈師至此皆不可周知其數者】五隸之守王宮野舎諸役者固自爲隸也其役於百官府及校人掌畜牧人服不氏者當卽爲諸徒及圉人而類徒中復計之不慮計食之重疊乎曰無可考而別不得不復計之然人不多而稍食寡於防計之大數重疊亦無幾耳大僕有所云禦庶子者何也曰此卽宮伯所掌王宮之庶子而直事路鼓所者非朝大夫都則二庶子之比也【詳朝大夫疏】

閽人之爲二十八何以定之曰序官云王宮每門四人囿遊亦如之宮門臯庫雉應路凡五當二十人囿遊之門蓋二又當八人也閽人掌守王宮之中門之禁注以雉門爲中門則是專守雉門與序官云每門異何也曰疏云彼言中門據有禁守者言之其實王之五門皆有守者是也何以知囿遊之門爲二也曰觀囿人掌囿遊之守禁是遊卽在囿中而蒙上每門四人之文殆各有當守之門一矣

世婦卿之視中大夫何也曰王之九卿六命十二小卿皆中大夫四命九嬪視九卿此卿十二人則當視四命中大夫也天官之世婦卽春官之世婦乎曰然其職同故其人同也但兩著其職而爵數獨詳於春官則未之歸一耳朱子以周禮爲艸本蓋謂此類也女祝女史之視上士何也曰女祝所掌略如王之大祝女史所掌略如王之大史【女史云凡後之事以禮從注云亦如大史之從於王余詳周禮訂義黃氏度說】大祝大史之長爲下大夫次則上士後官事小故女祝女史視上士也內司服縫人之女禦何以視下士也曰領之以無爵之奄宜不得視士名之以女禦則禦敍於王所者尢不得視府史也經之不著其爲上士下士何也曰其數少不得如外官之於中士上半而下倍則變其例也內司服女禦之數何破二爲四也曰考女禦之凡當七十二人固不可少此二人【女祝女史十二人中士四十八人內司服縫人十二人】而內司服之女禦於王后九嬪外內命婦之服無不掌則二人亦不足也何以知世婦之中士爲女禦也曰女禦者九禦之屬也九禦者世婦之卿大夫也世婦之卿大夫爲九禦則世婦之中士爲女禦明矣且安知春官世婦中士八人上不元有女禦每宮四字也女禦爲九禦之屬九禦爲世婦之卿大夫其有徵乎曰內宰之教九禦在教九嬪之下九嬪則掌教九禦而二經別無教世婦之文則九禦非世婦歟世婦之卿十二人下大夫二十四人並爲三十六人則爲九禦者四九禦非世婦之卿大夫歟九嬪教九禦各帥其屬而以時禦敍於王所則九禦所各帥者女禦也女禦非九禦之屬歟何以知女祝女史之爲女禦也曰上蒙女禦之文也苟非女禦則七十二人而少十二人尢不可也女禦之必爲七十二人何也曰七十二人則其數八九得倍於世婦之卿大夫爲其屬乃足也且合夫人嬪婦而計之於王妃百二十之總數仍無闕也世婦女禦之數與昏義所云二十七世婦八十一禦妻者不合何也曰此周制也昏義所云夏制也故各與其外官之數相當也【周六卿之屬中大夫十二人下大夫二十四人與世婦卿大夫之數適相當惟上士以下參差耳】康成以昏義注周官誤也婦官而以卿大夫士名之何也曰白虎通云卿之言章夫之言扶士之言事婦人有是徳則亦以是爵爵之也內宗外宗之不列何也曰其人皆因事而至非專官𨿽有爵而無祿也

女酒女籩等之類胥奚之類徒何也曰按注疏胥有才智爲什長徒給使役夫女能曉解酒漿等事則有才智矣女酒三十人而奚三百人則一女酒爲十奚之長矣女籩十人而奚二十人則一女籩亦爲二奚之長故女酒之等類胥奚止堪給使役故類徒也若寺人之職有內人及女宮何也曰內人謂女酒女籩之等而上及女府女史也女宮謂奚也然則注以內人爲女禦非歟曰女禦與九嬪世婦皆爲內命婦內宰注已言之且閽人於外內命婦出入爲之辟而內人之出入無帥則幾是又其下於內命婦之徵【本姜氏兆錫周禮輯義內宰職】尙安得以內人爲女禦也女府史在女禦之下不爲女禦則爲女府史而或類胥矣女宮之爲奚何以知之曰女宮爲刑女之在宮中者見於寺人注而序官酒人奚在女酒下注以奚爲宦女禁暴氏奚與隸並稱注以奚爲女奴女奴卽司厲入舂稾之女子【此盜賊之帑從坐者舂槀在宮中】宦女卽掌戮守內之宮者【司刑宮罪注兼宦男女則此宮者亦不當專指宦男】是二者卽在宮刑女故知女宮爲奚也

家司馬之上中下士在官庶人何以補也曰以序官家司馬各使其臣以正於公司馬之文移在都司馬職後都司馬職後家司馬亦如之之文移在序官都司馬后是家司馬亦如之卽謂每家上中下士府史胥徒如都司馬之數矣蓋此本與春官家宗人秋官家士二目同例而其簡與職互錯也【約周禮輯義家司馬二條】總五官所存之爵數而五分取一以例冬官之有爵者乃不及地官之鄕遂郊野官則所推得之冬官固大減於地官矣其遇大役而治民徒也亦足乎曰鄕遂郊野官平時屬司徒有大役令鄕師遂人致於司空故鄕師之職大役則帥民徒而至【包州長以下官郊公邑官亦包之】治其政令旣役則受州裏之役要【此裏字與司常異司常以縣鄙對州裏則縣鄙爲郊野州爲鄕而裏爲遂此以裏對州而並屬鄕師則州爲鄕而裏爲郊蓋郊以近鄕屬鄕師也】以考司空之辟以逆其役事遂人之職起野役則令各帥其所治之民而至【兼縣正以下官野公邑官亦包之】蓋當役之時鄕自州長以下遂及郊野自縣正以下皆受法於司空以治民徒之役事是官屬之在司徒猶在司空也故冬官𨿽大減於地官而足以治也

每都每山等官之人數不五分取一以例推冬官以悉並入大總數中何也曰得五官每數之一其人無幾而無從考其人之凡則亦無從得其食之凡皆不足算也

凡內外諸侯之官其爵等人數何以定之曰大宰云乃施典於邦國而建其牧立其監設其參傅其伍陳其殷置其輔注云監謂公侯伯子男各監一國參謂卿三人伍謂大夫五人殷謂眾士王制諸侯上士二十七人【此下注引其中士下士各居其上之三分二句以元文本不相屬故去之於諸侯獨計上士者猶於天子獨計元士蓋卑中下士而不之及耳】輔府史庶人在官者此外諸侯官爵等人數之大略也何以知上公之一孤也曰典命云公之孤四命注以爲九命上公得置孤卿一人也何以知子男之無中士也曰春秋公羊傳云古者上士下士【見襄十一年】明中士非周官初制也若子男而有中士則田祿不皆以四爲差【詳下卷】而國亦不足於用矣公羊所云乃通指諸侯今獨歸之子男何也曰惟子男不當有中士耳謂公侯伯而亦無中士傳之誤也大宰又云乃施則於都鄙而建其長立其兩設其伍陳其殷置其輔注雲長謂公卿大夫王子弟食采邑者兩謂兩卿疏以大夫降於卿不合有兩卿五大夫豈知卿降於公而亦不容有乎故惟在公則兩爲卿五爲大夫殷爲上士若在卿則兩爲大夫五爲上士殷爲下士在大夫則兩爲上士五爲下士蓋爵之等從其長而遞降爵之數從其等而遞減也春秋左傳謂周公舉蔡仲以爲已卿士【見定四年】瑕禽爲王卿士伯輿之大夫【見襄十年】是公之兩爲卿卿之兩爲大夫皆有明徵而其下可例推矣公卿大夫之無中士何也曰公之都小於男國男無中士則公可知而卿大夫不愈可知乎

公卿大夫之縣鄙所以定其數者何曰公之都八十里受田者萬六千三百八十四家【詳中卷余並同】以萬五千家爲六縣中含三十鄙餘千三百八十四家以爲二鄙餘三百八十四家當亦爲一鄙並二鄙當亦爲一縣故七縣三十三鄙卿之都四十里受田者四千有九十六家以二千五百家爲一縣中含五鄙餘千五百九十六家以爲三鄙餘九十六家並三鄙當亦爲一縣故二縣八鄙大夫之邑二十里受田者千有二十四家以千家爲二鄙而奇零附之蓋亦並計其家之中數而定也其以上士爲縣正下士爲鄙師皆如男國【男以上下士爲縣正鄙師說見後】所謂禮窮則同耳公之都而加爲百里也其亦有鄕遂乎曰在畿內而爲鄕遂則嫌於有其國且上擬天子也大司徒施教法於邦國都鄙下連令比閭族黨州鄕之法似都鄙亦有鄕何也曰旣名都鄙安得有鄕特使仿州黨以下之法教民耳有鄕者自在邦國也然則大宗伯頒祀於邦國都家鄕邑注云都家之鄕邑非歟曰此鄕邑謂鄕遂公邑【析疑亦云】固與邦國都家並列也

三等國鄕遂之官爵略仿王畿其鄕遂之數何以定之曰凡遂之數與鄕同鄕之數與軍同蓋鄕遂俱萬二千五百家鄕在郊內爲正遂在郊外爲副而軍則萬二千五百人天子六鄕故爲六軍則大國三軍知其三鄕次國二軍知其二鄕小國一軍知其一鄕矣六鄕者六遂則三鄕者三遂二鄕者二遂一鄕者一遂矣費誓云魯人三郊三遂疏以三郊爲三鄕魯次國而三鄕三遂何也曰諸侯地沃民眾蓋亦得爲三鄕三遂以就大國之列然侯與伯同七命同食者三之一則二鄕二遂乃其常觀春秋書襄公十二年作三軍則伯禽之後襄公之前嘗爲二軍其時固二鄕二遂也王畿之鄕遂比長裏宰以下士而大國次國乃無爵何也曰降王畿一等也王制云諸侯之上大夫卿下大夫上士中士下士凡五等是其國不設中大夫故州長遂大夫知並以下大夫爲之遞降而下則下士適當爲閭胥酇長矣小國之閭胥酇長何以知非下士也曰小國無中大夫且無中士則下士適當爲族師鄙師耳蓋又降大國次國一等也

大國次國之野皆中士爲縣正下士爲鄙師何以知之曰野在遂外降於遂一等遂之縣正鄙師以上中士則野之縣正鄙師以中下士明矣小國之野上士爲縣正下士爲鄙師不於遂嫌乎曰小國之野其鄙師亦掌五百家政令義無不以下士者而中士本無則縣正亦不得不以上士矣

王畿之郊有縣鄙之官而三等國之郊無之何也曰郊之爲縣鄙者皆鄕之餘地也康成注聘禮云周制天子畿內千里逺郊百里以此差之逺郊上公五十里侯伯三十里子男十里近郊各半之夫面各百里者方二百裏面各五十里者方百裏面各三十里者方六十裏面各十里者方二十里其方二十里者無論若方百里方六十里而三分去一受田者家二百畝則方百里者止二萬五千六百家方六十里者止九千二百一十六家皆制其鄕而不足安得縣鄙故知無縣鄙之官也然使方百里之郊爲不易之地而受田者家百畝則當五萬一千二百家制三鄕訖尙足制鄙二十七縣五而上士爲縣正者五人中士爲鄙師者二十七人此亦不可不知也何以知大國之郊而設官則上士爲縣正中士爲鄙師也曰國無中大夫則遂之縣正鄙師適當以上中士而在野者降一等郊尊於野而等於遂則其宮之爵亦等於遂也大國之郊之等於遂何以知之曰地𨿽大減於王畿而官之爵等亦減焉則取公田之入給其祿尙足以供他用不必降郊於遂以更降其官之爵也

周官祿田考卷上

欽定四庫全書

周官祿田考卷中

吳江沈彤撰

公田數

制王畿及畿內外國邑之地皆主於田田有公有私私田民所受公田則祿所自出也故考周官及內外諸侯官之祿者更必盡知公田之約數王畿地方千里爲方百里者百山陵林麓川澤溝瀆城郭宮室塗巷三分去一爲田六十四萬井爲夫五百七十六萬有不易有一易有再易一易者二而當一再易者三而當一通三等而約之爲二百八十八萬夫受田者二百五十六萬家公田三十二萬夫若畿內都邑以下之地大都含四都方八十里爲方十里者六十四三分去一爲田四千有九十六井爲夫三萬六千八百六十四通其等爲萬八千四百三十二夫受田者萬六千三百八十四家公田二千有四十八夫小都如一都方四十里爲方十里者十六三分去一爲田千有二十四井爲夫九千二百一十六通其等爲四千六百有八夫受田者四千有九十六家公田五百一十二夫家邑如縣方二十里爲方十里者四三分去一爲田二百五十六井爲夫二千三百有四通其等爲千一百五十二夫受田者千有二十四家公田百二十八夫若大都旁各加十里爲方十里者三十六【所加兼四旁及四隅法本康成小司徒注下並同】則方百里方百里曰同小都旁各加五里爲方五里者三十六則方五十里家邑旁各加二里半爲方二里半者三十六則方二十五里其所加皆曰加田如都邑之法而無國徵地之曰成者皆方十里爲方一里者百其三分去一者以其二爲甸其去不及一者甸之外或爲邱或爲邑或爲不井之田甸各方八里爲田六十四井爲夫五百七十六通其等皆二百八十八夫受田者二百五十六家公田三十二夫邱各方四里爲田十六井爲夫百四十四通其等皆七十二夫受田者六十四家公田八夫邑各方二里爲田四井爲夫三十六通其等皆十八夫受田者十六家公田二夫井各方一里爲田九夫爲畝九百通其等皆四百五十畝受田者四家公田五十畝若畿外邦國之地上公方五百里爲方百里者二十五三分去一爲田十六萬井爲夫百四十四萬通其等爲七十二萬夫受田者六十四萬家公田八萬夫侯方四百里爲方百里者十六三分去一爲田十萬二千四百井爲夫九十二萬一千六百通其等爲四十六萬有八百夫受田者四十萬九千六百家公田五萬一千二百夫伯方三百里爲方百里者九三分去一爲田五萬七千六百井爲夫五十一萬八千四百通其等爲二十五萬九千二百夫受田者二十三萬有四百家公田二萬八千八百夫子方二百里爲方百里者四三分去一爲田二萬五千六百井爲夫二十三萬有四百通其等爲十一萬五千二百家受田者十萬二千四百家公田萬二千八百夫男方百里爲方十里者百三分去一爲田六千四百井爲夫五萬七千六百通其等爲二萬八千八百夫受田者二萬五千六百家公田三千二百夫其都邑以下之公田法與數悉如畿內惟成亦有加云凡通不易一易再易之等而約其夫數皆以二當一其地具三等者卽界內而通之不具三等者並界外以通之凡公田一夫去二十畆爲廬舎實八十畝

王畿地方千里三分去一其井數夫數與康成載師注不合何也曰載師注計夫而不計井故方千里爲九百萬夫去其三之一爲六百萬夫今計井而後計夫則方千里而去其三之一止六十四萬井夫亦止五百七十六萬矣康成從王制今從漢書刑法志所以從漢書者以公田出於井也康成小司徒注亦計井而後計夫豈有異於漢書也曰漢書渾言畿內庶邦之井制未必不兼鄕遂公邑小司徒注則以井爲專在都鄙也井不專在都鄙歟曰然小司徒大比六鄕四郊之吏而攷夫屋司馬法夫三爲屋屋三爲井【見小司徒注】屋在鄕郊則井可知鄕郊有屋井則遂與公邑可知且六十四井爲甸而甸師所掌之王借在南郊【祭統雲天子親耕於南郊以共齊盛】孟子亦云鄕田同井則鄕郊之制井益明矣故康成分十夫有溝百夫有洫千夫有澮爲鄕遂田不井之法匠人井間之溝成間之洫同間之澮爲都鄙井田之法亦非也蓋二法無殊通行畿內與鄕遂郊野之制井相成云

附五溝異同說遂人云凡治野夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路以達於畿匠人云匠人爲溝洫耜廣五寸二耜爲耦一耦之伐廣尺深尺謂之田首倍之廣二尺深二尺謂之遂九夫爲井井間廣四尺深四尺謂之溝方十里爲成成間廣八尺深八尺謂之洫方百里爲同同間廣二尋深二仞謂之澮專達於川凡二篇五溝之法皆徧行畿內似異實同而自漢迄今注解未定彤沈潛反復有年乃能悉其防通而別爲之說曰遂人夫間有遂匠人田首謂之遂夫間爲畎水所入卽田首本無異也若遂人十夫有溝匠人九夫爲井井間謂之溝遂人百夫有洫匠人成間謂之洫爲九百夫之地遂人千夫有澮匠人同間謂之澮爲九萬夫之地則地形有大小或且懸絕然卽夫與尋尺互計三溝之所占要無不合也井九夫以溝加一夫則得十夫每九夫而間以溝其溝不占井間乎十井爲通通九十夫以洫加十夫則得百夫【九十夫所加之十夫卽並十井所各加之一夫地非有多寡因溝塗之大小而異其辭耳餘皆仿此】九十夫於成爲十之一每十之一而間以洫其洫不占成間乎成九百夫以澮加百夫則得千夫九百夫於同爲百之一十成爲終終九千夫則又以九百夫加百夫而得千夫者九也九千夫於同爲十之一每百之一而間以澮焉每十之一而仍間以澮焉其澮不占同間乎故遂人之所有卽匠人之所爲特匠人多舉其全體遂人多舉其偏隅【所以或舉偏或舉隅者十百千萬旣層遞而上文勢卽不得不然】而學者不察遂以爲異法耳且井間廣四尺之溝一溝長三百步六尺爲步三百步爲千八百尺以四尺乘千八百尺得七千二百尺除以六尺得千二百尺千二百尺爲二百步步百爲畝畛如之共四畝畝百爲夫是卽九夫所加之一夫而占其二十五之一也其餘則以爲洫與塗之屬焉成間廣八尺之洫九洫長三千步九其廣爲七十二尺七十二尺爲十二步以十二步乘三千步得三萬六千步爲畝三百六十爲夫四而弱塗如之共七夫彊是卽每九十夫所各加之十夫而占其十之一弱也其餘則以爲澮與道之屬焉同間廣二尋之澮縱橫各九【按畎縱者遂橫畎橫者遂縱遂與溝溝與洫亦如之惟澮則有縱有橫而四達蓋以川必環同而澮專注於川四逹則水之來往便利且都邑之封疆必環以溝以縱橫之澮當之則四而皆廣深而足爲阻固也】各長三萬步九其廣爲百四十四尺百四十四尺爲二十四步以二十四步乘三萬步得七十二萬步爲畝七千二百爲夫七十二倍之爲百四十四夫道如之共二百八十八夫是卽每九百夫所各加之百夫而占其百之三彊也其餘則以爲川與路焉然則匠人之所占俱遂人之所加而三溝之占地豈有殊哉至萬夫有川則以川之屬而加千夫於九千夫也【九千夫之地爲川之屬所占者不及二百夫乃加千夫而遂云萬夫亦遞舉十百千萬成數之文勢然耳】乃匠人於川獨不見其度數無從互計蓋是固川之天成者若其人爲者環一同受澮所達由澮而推之每一偏長當如澮亦三萬步廣當倍澮爲四尋四尋爲五步二尺以五步二尺乘三萬步得十六萬步爲畝千六百爲夫十六四之爲六十四夫川與四同爲界當各分其半半川爲三十二夫川兩旁有路當去鄰界一而爲之長如道廣倍半川爲六十四夫共九十六夫是卽每九千夫所各加之千夫而占其百之一彊也其餘則以爲澮與道已上者焉凡一同含十終去一終存九終九終含九十成九十成含九百通九百通含九千井九千井所各加之一夫並而爲九百通所各加之十夫九百通所各加之十夫並而爲九十成所各加之百夫九十成所各加之百夫並而爲九終所各加之千夫數屢增而實不增總爲九千此九千夫卽所去之一終自溝畛至川路悉分布其間而占其十之二弱【溝畛占三百六十夫洫塗占六百四十八夫澮道與川路所占見上】餘十之八而彊則以爲城郭宮室之屬而所占亦無多其餘若平土則更爲田若山陵林麓川澤則可田者田之【按地官有山農澤農則山澤之地亦有爲田者】否則因之至遂與徑所占蓋卽一夫之地曰田首明不在田外也

山陵林麓川澤溝瀆城郭宮室塗巷之一分其所占爲井三十六萬爲夫三百二十四萬較二分之田數何以贏百之四也曰古者制國稅軍賦皆因井田方百里爲六千四百井方千里爲六十四萬井苟井數無闕則賦稅亦無不足故有贏皆並入所去中也其所贏有過百之四者乎曰過百之四則井田數闕而不足以制賦稅矣載師疏謂畿內山林多豈有二分土田蓋地大或然地小者必不然也井田之數整則其形亦方平乎曰不方平田不可井然方平不盡如圖康成已言之若截長補短以方其實俾分數悉均亦賴有步算諸法耳凡山林之屬之所占可別而計之乎曰五溝五塗而去其徑遂其所占爲井萬五千四百六十六爲夫十三萬九千二百【溝畛占三萬六千夫洫塗占六萬四千八百夫澮道占二萬八千八百夫川路占九千六百夫】其餘則皆溝塗外數者所占也【商子來民篇云地方百里者山陵處什一藪澤處什一谿谷流水處什一都邑蹊道處什一亦約數】溝塗之夫數何以知之曰以匠人之尋尺乘除而得也其法具五溝異同說矣城郭宮室之所占可推知乎曰可推者惟王之城郭與農夫之家耳王城郭之所占畿何曰匠人營國方九里爲井八十一爲夫七百二十九逸周書作雒篇云城方千六百二十丈【故以六爲七今從大平禦覽居處部所引攺正】按百八十丈爲一里其丈數與里數正相符則鎬京當亦然矣郭之大者曰郛【公羊春秋文十五年傳云郛者何恢郭也注云城外大郭】作雒篇云郛方七十里【故以十爲百則太大且下云郊甸方六百里不應郊甸俱在郛內今從後漢志注所引博物記攺正禦覽引周書作七十二里】則爲井四千九百爲夫四萬四千一百其下雲南系洛水北因郟山則郛之大小蓋因地勢異於城之有定數故鎬京之郛不可推也公卿大夫之城郭亦可推乎曰其所占夫數可推而采地無常城郭之總數不可推也其所占各幾何曰由王之城遞推之公城方七里侯伯城方五里子男城方三里三公之都視諸男城亦如之當爲井九爲夫八十一以差而下卿之城當方一里旁各加五分裏之二【本左傳隱元年中五之一疏定數】爲井三爲夫二十七彊大夫之城當方一里爲井一爲夫九也鄭祭仲之論都城云先王之制大都不過參國之一中五之一小九之一蓋畿內外通行之【中都猶畿內小都小都猶畿內縣也】郭所占皆無考以孟子國防三里之城七里之郭推之【國防於卽墨旣云三里之城五里之郭而又云五里之城七里之郭明前五字爲七之誤後五字爲三之誤矣】則郭之夫數當四倍於城彊也農家之所占畿何曰廬在田中勿庸計其在邑之宅家亦二畝半【本趙氏孟子注】受田者二百五十六萬家當占地六萬四千夫也

地之分不易一易再易也惟見於大司徒制都鄙之條今以防畿內及庶邦何也曰無大小中外而各有厚薄地力之常故小司徒之均土地遂人之辧野土大司馬之以地制賦皆分上中下三等而通行畿內及庶邦不易卽上地一易卽中地再易卽下地豈獨爲都鄙之制也其所均所辧所制果通行畿內及庶邦乎曰小司徒稽國中及四郊都鄙之夫家九比之數頒比法於六鄕之大夫大比則受邦國之比要大司馬布政於邦國都鄙皆兼畿內與庶邦則其均土地及以地制賦可知矣遂人治野達於畿所謂野者乃城郭外之通稱【詳上卷】則其辧野土之兼鄕郊都鄙可知而庶邦遂人之所辧亦可知矣不易一易再易之爲上中下地何以知之曰大司徒不易之地家百畮而遂人上地夫一廛田百畮萊五十畮一易之地家二百畮而中地夫一廛田百畮萊百畮再易之地家三百畮而下地夫一廛田百畮萊二百畮畝數同則其地宜無不同也不易之地家百畝較上地之家不少萊五十畝乎曰家止百畝則爲上地之上者而終不易百又五十畝則僅爲上地而或易或不易【三分百五十畝而嵗種其二休其一更三歳而徧蓋每分連二歳不易至三歳乃易云】大司徒與遂人蓋各有二等彼此相備故畝數不同而同也孟子王制皆言一夫耕百畝而無易不易之差何也曰孟子王制因代耕之祿而計五等農夫食人之多寡以爲差故專言所耕不及地等而地等固寓其中也【此五等農夫所受田在周官爲上地以上地家七人而此之中農亦食七人也由是例推則中農食八人而上食十人者爲上上地中農食六人而下食四人者爲中地中農食五人而中次食四人下食三人者爲下地皆可知矣】通地之三等而約爲二夫當一夫豈以其古法而輒用之乎曰非獨以古法而用之蓋二當一則去其夫數之半而所存皆歳種之田𨿽一易再易猶之不易而考祿可得其實也歳所種之夫數果皆準乎曰其數由通且約而得之安得皆準卽間有準者亦不能無所增減蓋人稠則力田者多每化瘠爲沃而歳種屢增稀則反是也然歳種之中數固卽此通且約者而存亦不準而準者矣

大都含四都而方八十里小都如一都而方四十里家邑如縣而方二十里何以知之曰小司徒四甸爲縣四縣爲都注云百里之國凡四都五十里之國凡四縣二十五里之國凡四甸按二十五里乃家邑之有加田者若四甸之正則方二十里也五十里乃小都之有加田者若四縣之正則方四十里也百里乃大都之有加田者若四都之正則方八十里也至載師以家邑之田任稍地稍地如甸地之制則四甸爲家邑而家邑亦如縣地之縣也以小都之田任縣地則四縣爲小都而小都亦如畺地之都也以大都之田任畺地畺地制爲都則以四都爲大都而大都含四都也然則小司徒之縣都與載師之都邑有異乎曰載師之都邑謂采地小司徒之縣都謂凡土田封則爲采地未封則爲公邑也【本縣士注】本注亦專指采地殆未審耳何以知稍地如甸地之制而畺地制爲都也曰四邱爲甸出車一乘而稍人掌令邱乘之政令稍二十同並郊甸凡三十六同而作雒篇謂郊甸中六百里以甸包稍則稍地之亦制爲甸明矣大宰之九賦家削之外繼以邦縣邦縣之外繼以邦都邦縣卽縣地邦都卽畺地則畺地之制爲都亦明矣何以知家邑亦四甸小都亦四縣大都則四都也曰小司徒由縣而都則都之下爲縣載師由家邑而小都則小都之下爲家邑家邑之與縣小都之與都其等皆同則其制亦同而大都之制亦可推知也已

制都邑之大小以地亦本載師及小師徒經注也而林氏椅據大司徒經謂家百畝家二百畝家三百畝皆計其室數以爲都邑而都邑之大小初不系其地【見訂義】何歟曰林誤也大司徒云凡造都鄙制其地域而封溝之謂先量地定域也則都邑之大小正系其地下云以其室數制之乃卽域內之室數以爲縣鄙之屬使多寡與地邑相得【民寡則徙之入多則徙之出】非計其室數以制都邑也故仍從載師及小司徒云

計縣都之地則三分去一計甸邱邑之地則不去三之一何也曰此亦定以小司徒經注耳九夫爲井方一里四井爲邑則方二里四邑爲邱則十六井方四里四邱爲甸則六十四井方八里本不兼三分之一無可去也四甸爲縣則二百五十六井宜方十六里而方二十四縣爲都則千有二十四井宜方三十二里而方四十本兼乎三之一不可不去也其或兼或不兼何也曰縣都地大則山陵林麓川澤六者必有所兼甸邱邑地小又皆井田積實數無自而兼也都家之地而三分去一亦必有山澤林麓乎曰然山澤林麓所以資灌漑助食用不可無也且使都家而無之則皆屬諸天子而鄕遂公邑之田所以供祿而給用者不亦有所不足哉然則邍師辧地之名物之可以封邑者何但及邱陵墳衍原隰也曰亦邍師分掌其所辧則然耳若大司徒之制都鄙固兼辧山林川澤之名物也故在王制惟山之名澤之大者不以朌則其他無不朌也所以都家之田亦約止三之二也有徵乎曰周頌云駿發爾私終三十里吳氏澄以爲小都之里數【詳周禮考注】夫小都之裏方四十而但云三十則亦止三之二也小都如此則大都與家邑可知矣詩之云亦服爾耕十千維耦何也曰小都之田四千六百有八夫每夫耕者一耦當九千二百一十六人云十千者猶三分方四十里之二當三十二里而云三十里舉其成數也詩云駿發爾私而小都之田數則兼公得無異乎曰耦以十千則合公私田而大事其耕矣詩之義固上下相成也康成以夏少康在虞田一成而眾一旅爲二夫當一夫則封邑亦專計田矣豈夏時畿外之法異於周之畿內乎曰所謂田一成者乃去三之一以爲田亦止五百七十六夫或稍贏耳至眾有五百人蓋其田多不易而家受一夫者多也小雅云倬彼甫田歳取十千傳謂一成九萬畝其公田萬畝以爲公卿之祿則所封不皆田乎曰李文貞以此爲述豳公以來舊俗不系於公卿【詳詩所】則甫田非采地乃豳公之所辟適一成無山麓川澤又皆不易故公田有十千也由數事推之則地之無山麓川澤者𨿽介在都家亦必但爲公邑而不爲采邑矣

都與家之地果皆有三等乎曰不易之地家百畮一易之地家二百畮再易之地家三百畮大司徒謂凡都鄙之受田者也注云都鄙謂王子弟公卿大夫采地是都家之地皆三等固有明文矣縣師云凡造都邑量其地辧其物而制其域邑者家邑物主易不易而言【本訂義黃氏度說】則又家有三等地之徵也邦國之都家其地亦如畿內乎曰縣師兼掌邦國之地域則所謂凡造都邑者通乎畿外【本訂義王昭禹說】而其地亦各有三等矣故康成謂齊國下大夫之邑三百家【詳坊記疏】蓋方一成而去三之一又通三等六百夫而皆以二當一也【夲易訟卦疏三百六百皆舉成數】凡地之三等亦相爲贏縮乎曰縣師旣辧其物贏縮宜不相逺若商子謂方百里而惡田處十二良田處十四【見來民篇】其大較也【良田卽不易一易者惡田卽再易者較通爲二當一之率則良田贏十一惡田縮十一也】然夏少康在虞田一成而眾一旅殆又不易之等獨贏也【詳見前】則周之所封宜亦有如是者矣

加田見司勲謂田加於賞地也采地而亦有加田乎曰晉語云官宰食加乃統言凡益邑者家臣之所食則采地亦有加也庶邦如是畿內可知矣其所加里數何以定之曰王制畿內國不過百里乃殷周所同【漢書刑法志謂百里爲采地之大者專就殷周言不及夏蓋夏時采地在畿外侯服也詳胡氏渭禹貢錐指】故八十里者以百里爲極等而下之則四十里者極於五十里二十里者極於二十五里皆八分采地之邊數以其一爲旁加之數蓋古法而存於小司徒注者也注𨿽不及加田然百里而止爲四都則所餘三千六百井固足包加田於其間下焉者亦如是耳畿內國之不過百里何也曰過百里則不足於封矣古之百里當今幾何裏曰五十五里有二十二步彊蓋古者三百步爲裏【見谷梁春秋宣十五年傳孔子家語大戴禮記王言篇】今三百六十步爲裏【三百六十步爲裏見唐李氏翺平賦書宋如唐見馬氏文獻通考王禮第十二卷

元以二百四十步爲裏見陶宗儀輟耕錄明如宋見洪武正韻今亦仍之】大於古六十步古一步六尺【從小司徒注所引司馬法及漢食貨志】今一步五尺【一步五尺見唐杜氏通典刑類甲兵篇之守拒法宋迄明沿之國朝以五尺五寸爲步見王貽上居易錄所載孔氏尙任周尺考今仍以五尺爲步凡歷代步弓尺長短不一今步之尺乃乾隆元年工部所重頒當今裁衣尺之中者九寸】而古尺較今尺止七寸四分今尺較古尺乃一尺三寸五分古步較今步止四尺四寸四分今步較古步乃一步有七寸五分故今之三百六十步當古五百四十五步彊百之爲五萬四千五百有四步彊其三萬步爲古之百里以五百四十五步彊除之則得五十五里有二十二步彊也以所得數開方之其積有幾曰三千有二十九里彊也凡旁加算法多有奇零其與之地也若何曰與之地非盡環其都邑必有但足其加之之數者若小都別以九成家邑別以二成一邱則已足而整也【九成卽方五里者三十六之整數二成一邱卽方二里半者三十六之整數】所加無國徵何也曰不以田稅四之一入於王也【入稅法詳下卷】司勲注云所以厚恩是也都邑而未加田也則宰何食曰分其粟與之而已加田之不及上士何也曰公卿大夫之田亦必有大功而後加上士則爵卑任輕𨿽有功不大故未嘗有采地也何況加田若受賞地與出封爲附庸則有之矣【司勲云凡賞無常輕重眂功白虎通考黜篇云元士有功者爲附庸通典雲天子元士出封爲附庸加一命爲四命但不進爵猶稱名與士同故春秋傳云附庸之君名也詳職官類秩品篇】附古尺圖

右圖摹宋秦熺鐘鼎欵識冊所載冊又載尺底篆文銘云一周尺漢志劉歆銅尺後漢建武銅尺晉前尺並同按宋髙若訥依隋志定十五等尺第一爲周尺卽此也【詳蔡氏律呂新書】蓋此於後人所定周尺中爲近古且最著云

上公之地方五百里侯方四百里伯方三百里子方二百里男方百里見大司徒之經而孟子云公侯皆方百里伯七十里子男五十里大都之地方八十里加爲百里小都方四十里加爲五十里家邑方二十里加爲二十五里本載師及小司徒之經注而孟子雲天子之卿受地視侯大夫受地視伯元士受地視子男其說並殊於周官何也曰孟子因籍去而僅聞其略此所云並周所沿夏商之制耳考諸周官畿內外皆無七十里之國王制有七十里之國注疏以爲夏殷之制【畿內有國始於殷詳見前】而湯國七十里卽見孟子書由是以觀而其他之沿於夏商亦明矣王制謂天子之三公之田視公侯卿視伯大夫視子男元士視附庸與孟子之說又殊何也曰王制蓋別有所據然要非周所定制也其曰田者卽孟子之地篇末云方百里者爲田九十億畝則未去三之一而已稱田矣或以爲皆實田誤也周公於畿內外之國旣各別差其里數而尙存夏商之制何也曰周制初定豈得盡行苟前代諸國無故而增減其地勢必煩擾不安故且因之卽武王分土惟三之義也【詳朱子語類周禮小戴禮二卷】周公別差諸國之里數畿內視夏商則減畿外則大增何也曰畿外諸國夏商以來漸相吞並廓地已大周公因更定其制以安其無辜者而又以待封大功徳之臣俾錯處其間以藩衞王室【亦詳朱子語類】故大增若畿內諸國本無權力又象賢而世守者少【詳王制注疏及訂義陳君舉說】周公因稍更焉以就井田以四上下之差故減也然則孟子於畿外諸國謂齊魯俱封百里而以今魯方百里者五爲當損何也曰此孟子卽所傳聞以論當時之地域意在諷止其戰伐耳【左傳襄二十五年載子產責晉所云列國一同自是以衰者與孟子相類孔疏亦謂指夏殷時朱子謂是應急之說非至論是也】若論封疆之實則必如晏子春秋謂太公受地五百里【見內篇三蓋太公實以太師加命受上公之地故史記世家亦特謂齊爲大國其後嗣稱侯不稱公蓋更賜侯爵也】史記謂伯禽康叔各四百里者【見漢興以來諸侯年表】乃與周官之制合也後人好以孟子駁周官否則彊傅防之皆未及深考者也

大司徒所云公之地方五百里侯方四百里伯方三百里子方二百里男方百里其封疆也所云其食者半食者參之一食者四之一鄭司農謂公侯等所食租稅則田也如其說田之多者不過地之半今以三分去一之外皆爲田則其說果不可從歟曰然三分去一見於王制見於漢書刑法志乃三代畿內外所通行食貨志述魏李悝之言【悝言地方百里山澤邑居三分去一爲田六百萬畝】且在戰國則井田未變此制亦未變豈周家方行井田而已紛更也若謂卽食者而去其三之一則田且益寡何大其封疆如是而男更無以爲國謂大其封疆以包附庸則附庸於諸侯非牧正帥長及有徳者未之輕錫而所錫亦在封疆之外【本康成注】故知公侯等之田必皆三分之二也然則經所云食者必從康成地貢輕重之說歟曰地貢者市美物以貢王室特食者之一耳食者則並畱谷五等國以待王之用所包甚廣【本東萊呂氏說詳馬氏通考田賦第三卷

】凡王行及使於諸侯及諸侯見王使於王往來過邦及王所以救邦國之食皆在其中【詳下卷】故不曰貢而曰食食讀去聲如孟子食人之食蓋大司馬上地食者參之二云云自地之可食者言此則自有其地者之食人言也三分去一之文周官何以無之曰此司空之事當見於冬官冬官亡故無文也

邦國之成之有加何以知之曰成者公侯伯以封下大夫子男以封卿者也【詳下卷】及其有大功而加田亦法之常耳但成之旁加爲方一里四分裏之一者三十六較縣益奇零尢必卽便近之整地與之矣凡通不易一易再易之等固約爲二夫當一夫矣而有或易或不易者介其間則若之何曰或易或不易者與全不易者皆一夫二十五畝而當一夫並一易再易者爲六夫二十五畝而當三夫四其所並又二十五夫而當十二夫也一夫二十五畝而當一夫何也曰不易之地家百畝或易或不易之地家百五十畝通其等而約之則家百二十五畝也六夫二十五畝而當三夫較二夫當一夫之率畿內宜減十一萬五千二百夫則公田宜減萬二千八百夫曷爲不計其所減而專用二當一之率也曰二當一乃槪以三等六百畝之整數折半通算便於例推故專用其率若公田所減在三十二萬夫中僅去二十五之一於國家食用未甚贏縮且嵗種之夫數有時而增則公田亦不果減是可不計也

公田一夫去二十畝爲廬舎漢書食貨志之說也於經有徵乎曰中田有廬詩固言之矣孟子云八家皆私百畝同養公田漢志云八家各受私田百畝公田十畝二說其小異乎曰否孟子略而漢志詳也至各受與同養則分領而後助治事亦相因耳八十畝之稅入幾何曰九谷以粟爲主【見倉人注】十斗曰斛【見聘禮及漢律曆志】在中地歲常得粟百六十斛也何以徵之曰魏中地也【見詩甫田疏】漢食貨志述魏之李悝云治田百畝歳收畝一石半爲粟百五十石【按周官中地家六人中歳人月食食三鬴六斗四升曰鬴每月食一石九斗二升歳食二十三石有四升六人歳凡食百三十八石二斗四升則以百五十石食六人尙餘十二石弱悝復言供五人不足者兼賦稅及凡費用計之乃當時法】上孰其收自四中孰自三下孰自倍【張晏注云大孰收六百石中孰四百五十石下孰三百石】小饑則收百石中饑七十石大饑三十石若取上孰補大饑中孰補中饑下孰補小饑其所補之餘復補無年【如春秋莊二十八年大無麥禾之類】及中歳之不足歳常得二百石斛亦稱石【宋以前皆然近代則五斗爲斛兩斛爲石】八十畝故減四十斛也至上下地歳入之常則加減七者之所收以通其率而數亦無不得矣【管子治國篇云常山之東河汝之間中年畝二石一夫爲粟二百石按戰國防常山之東爲趙河汝之間卽魏中年畝二石乃其上地兼饑孰通計之歳常得三百石也禁藏篇云歳兼美惡畝收一石則一夫爲粟止百石蓋又就下地而言】粟與米同乎曰對文則粟有甲米無甲粟一斛爲米五斗禹貢之四百里粟五百里米是也散文粟卽爲米故食貨志以百畝之歳收爲粟百五十石也苟有甲則畝百而米止七十五石尙得謂中地中歳哉百六十斛當今幾何石曰三十二石蓋漢之量與周同【詳律呂新書】而漢量有容二斗七升者當今五升四合有容六升者當今一升二合是古之十當今之二也【本閻氏若璩孟子生卒年月考容六升者彤親見而較之】古之百畝當今幾何畝曰古者百步爲畝自漢至今常以二百四十步爲畝大於古百四十步【大畝始於漢見桓寛鹽鐡論顧氏玉篇謂始秦孝公先師何學士云意秦但行之西陲漢乃徧於天下也】古步六尺今步五尺漢之尺與古同今之尺以一尺當古一尺三寸五分五尺當古六尺七寸五分故今二百四十步當古三百六十四步彊百之爲三萬六千四百有六十四步其萬步爲古之百畝以三百六十四步彊除之得二十七畝彊則所當今之畝數也【朱子語類周禮捲云古百步爲畆今二百四十步爲畝百畆當今四十一畝彤按宋步弓之長短略同於周故但每畆加百四十步計之也四十一畝下不云三分畆之二舉成數】粟之外有入乎曰有閭師縣師所徵艸木鳥獸布帛之貢也艸木布帛皆出邑宅田廬之所樹鳥獸則豕犬雞畜於宅廬馬牛羊畜於休不耕之地【詳見彤周禮小疏】無一不闗涉公田而邑宅復與田廬相表裏故皆當有入也若不易之地歳耕種而不事馬牛羊之畜者若之何曰地之易者谷入少而有所休者以事畜則所貢益以馬牛羊不易之地無所休者以事畜則無馬牛羊之貢而谷入多矣易物而計其直蓋亦無不均也谷之入十取其一也艸木烏獸布帛之入亦十取其一乎曰艸木布帛與鳥獸之豕犬雞卽載師園廛之徵當二十而取一馬牛羊卽載師逺郊牧地之徵當二十而取三也【載師以牧田任逺郊之地則畜牧自逺郊始其所徵重於農田者人力少而利厚也余詳彤釋地徵篇】

周官祿田考卷中

欽定四庫全書

周官祿田考卷下

吳江沈彤撰

祿田數

周天子及內外諸侯官之祿𨿽其籍皆亡而未嘗不散見經注及他傳記今卽官爵公田二篇復以所散見者參互考之以悉差其等而粗存其數周天子之官則公食四都孤卿食都中下大夫食縣上士食甸中士食邱下士食邑其庶人在官者食井若在內諸侯則公之卿食甸下大夫食邱上士食邑下士與庶人在官者食井孤卿之大夫士食如之大夫之士食亦如之親王子弟之卿大夫士食如公次疏者之大夫士食如孤卿次更疏者之士食如大夫若在外諸侯則上公之孤食都卿食縣下大夫食甸上士食邱中士食邑下士與庶人在官者食井侯伯之卿大夫士食亦如之子男之卿食甸下大夫食邱上士食邑下士與庶人在官者食井若內諸侯之加田則其宰各以其爵分食之外諸侯孤卿大夫之加田亦如之凡所食皆取諸公田天子之公田三十二萬夫公三人人食二千有四十八夫凡六千一百四十四夫孤卿十四人人食五百一十二夫凡七千一百六十八夫中下大夫三百三十七人人食百二十八夫凡四萬三千一百三十六夫上士千一百五十人人食三十二夫凡三萬六千八百夫中士四千四百九十六人人食八夫凡三萬五千九百六十八夫下士萬九千五百有七人人食二夫凡三萬九千有一十四夫庶人在官者二萬一千七百有三人人食五十畝凡萬有八百五十一夫五十畝又不見於經而推知其爵數者上士十一人食三百五十二夫中士千有八人食八千有六十四夫下士五千有三十九人食萬有七十八夫又所闕冬官之有爵者約五百二十餘人其所食以五官食數去其公孤及鄕遂郊野官之食【公孤去七千六百八十夫鄕遂官去十二萬五千五百二十夫郊野官去萬八千四百九十四夫】存三萬五千有三十夫而五分取一以例之當食七千有餘夫所闕庶人在官者約四千三百四十人以五官在官庶人之食例之當食二千一百七十夫通計二十萬六千七百四十餘夫爲員備位定而數可周知者常祿之總數王自食二萬有四百八十夫後世子與王子弟之未官未封者婦官女給事王宮士庶子之食及國中之法用皆於是給焉其外九萬二千七百七十餘夫以食他有爵之官及在官庶人以給國中及鄕遂郊野之法用亦分在所封都邑中若內諸侯之公田公二千有四十八夫王食者五百一十二夫自食者三百二十夫其卿二人食六十四夫下大夫五人食四十夫上士七人食十四夫下士三十三人食十六夫五十畝凡百三十四夫五十畝存千有八十一夫彊孤卿五百一十二夫王食者百二十八夫自食者八十夫其大夫二人食十六夫上士七人食十四夫下士八人食四夫凡三十四夫存二百七十夫大夫百二十八夫王食者三十二夫自食者二十夫其上士二人食四夫下士七人食三夫五十畝凡七夫五十畝存六十八夫彊凡所存皆以食他有爵之官及在官庶人與給國中縣鄙之法用其所加之公田皆食其宰與給縣鄙之法用若外諸侯之公田上公八萬夫王食者四萬夫自食者五千一百二十夫其孤一人食五百一十二夫卿六人食七百六十八夫下大夫二十三人食七百三十六夫上士百一十七人食九百三十六夫中士六百七十六人食千三百五十二夫下士三千有五人食千五百有二夫五十畝凡五千八百有六夫五十畝存二萬九千有七十三夫彊侯五萬一千二百夫王食者萬七千有六十六夫彊自食者千二百八十夫其卿五人食六百四十夫下大夫十七人食五百四十四夫上士八十七人食六百九十六夫中士四百四十四人食八百八十八夫下士千九百六十九人食九百八十四夫五十畝凡三千七百五十二夫五十畝存二萬九千一百夫彊伯二萬八千八百夫王食者九千六百夫自食者如侯其卿五人下大夫十七人上士八十七人食並如侯國中士三百七十二人食七百四十四夫下士千六百一十一人食八百有五夫五十畝凡三千四百二十九夫五十畝存萬四千四百九十夫彊子萬二千八百夫王食者三千二百夫自食者三百二十夫其卿四人食百二十八夫下大夫十一人食八十八夫上士五十七人食百一十四夫下士三百有五人食百五十二夫五十畝凡五百四十四夫五十畝存八千七百三十五夫彊男三千二百夫王食者八百夫自食者如子其卿四人下大夫十一人上士五十七人食並如子國下士百五十一人食七十五夫五十畝凡四百有五夫五十畝存千六百七十四夫彊凡所存以給他祿食及法用與在所封都邑中悉如王畿凡外諸侯食王自九貢而外皆供王行及使於諸侯及諸侯見王使於王往來過邦及王以救邦國之食與內諸侯之入稅殊若畿內賞地加賞田及致仕官進士學士守固士庶子之食並無常數則減省攝官試官封邑官之食足以當之畿外國亦如之

天子之公食四都孤卿食都中下大夫食縣何以知之曰載師以家邑之田任稍地以小都之田任縣地以大都之田任畺地家邑卽縣注云大夫之采地包乎中下小都卽都【卽縣卽都專以大小之制言余詳中卷】注云卿之采地兼乎孤大都卽四都注云公之采地夫公孤卿大夫之采地如是則未封者之所食可例推矣所以例推者何曰小宰聽祿位以禮命【禮命注兼九命言自大夫而上以策書之所命皆主乎爵而以數爲之等詳見彤周禮小疏】明制祿之多寡本以爵等而兼命數也典命云王之三公八命其卿六命其大夫四命及其出封皆加一等是出封之前不以采地之有無而殊其命數明矣【疏云王朝公卿大夫亦有舊在畿內有采地之封者今乃封於畿外也】夫命數同者𨿽爵異而祿亦同故孤卿皆六命則皆食都中下大夫皆四命則皆食縣況爵等與命數俱同者寧以封不封而殊其食也封邑者之所食以報其大功徳也豈未封邑而不之稍殊乎曰封邑者其公田之入有貢於王然兼有山澤林麓之利且子孫世守之若未封者固無地貢而祿僅公田之入亦及身而止則所食𨿽同而多寡久近未嘗不稍殊也上士食甸中士食邱下士食邑庶人在官者食井何以知之曰由大夫食縣而差之每上以四則每下亦以四也是何田與爵之適相當也曰田自邑至都止五等四其都亦止六等而孤在卿上大夫有中下爵本八等若不令孤卿同六命中下大夫同四命以並爵爲六等則上下之田安得皆以四爲差是田與爵之適相當者由命數齊之蓋聖人於爵祿命三者固更疊參互以各得其制也

公之卿食甸下大夫食邱上士食邑下士與庶人在官者食井何以知之曰其卿以下之爵等如男國則卿以下之食亦如男國也孤卿之大夫士大夫之士其食並如公不嫌乎曰孤卿之官已殺公一等大夫之官已殺公二等食𨿽同無嫌也若不同亦不足於食矣

三等王子弟之卿大夫士其食之所如何以知之曰王母弟王之庶子與公同食八十里地有加同食百里稍疏者與孤卿同食四十里地有加同食五十里又疏者與大夫同食二十里地有加同食二十五里【夲大宰及載師注疏】則其官之食當亦如公孤卿大夫之官矣王子弟之食何以不列也曰王子弟非官也若其爲官者則公孤卿大夫中已該之矣

上公之孤食都卿食縣下大夫食甸上士食邱中士食邑下士與庶人在官者食井何以知之曰凡命數同者祿亦同則命數殊者祿亦殊典命云公之孤四命其卿三命其大夫再命其士一命命各半於王國則其食當亦降於王國矣降止一等者以降二等則下士將不得祿也侯伯之卿大夫士食如公之國也何以知之曰典命稱侯伯之卿大夫士其命數皆如公國則其祿亦皆如公國也士之一命上中下同乎曰中下士不命其祿秩專以爵等耳何以知中下士不命也曰卿三命半王之卿大夫再命半王之大夫其上士之命適半王之中士而中下士不得命矣且卿三命比王之上士大夫再命比王之中士則一命而比王之下士者必上士獨也凡卿之食縣下大夫之食甸有徵乎曰左傳衛免余云惟卿備百邑【見襄二十七年】鄭志以爲邑方二里【見坊記疏熊氏說熊以免余辭邑之言當據古法故如此釋之杜氏解左傳謂一乘之邑則據當時僭擬說誤也】是百邑卽方二十里之縣也【若計其地則三分去一田止六十四邑若百邑皆田則是縣之有加田者俱卿所食也】易訟卦邑三百戶鄭注云小國之下大夫采地方一成其定稅三百家【見坊記疏】小當作大【惠定宇云訟九二不克訟歸而逋其邑人三百戶無眚鄭以爻位二爲大夫三百戶於采地爲至薄苟自藏隱守至薄之祿而不敢與五爲敵則無眚也但采地三百戶在大國誠至薄在小國未嘗不厚小字恐大字之誤】成去三之一卽甸也有此二徵而上下皆可無疑矣若未封者之食與己封者同亦如畿內耳【晉語叔向云大國之卿一旅之田上大夫一卒之田按彼卿之祿如此下大夫彼上大夫之祿如此上士蓋一旅之田卽一甸不易者一卒之田卽一邱不易者也時𨿽多所變更猶有周官遺制】子男之卿食甸下大夫食邱上士食邑下士與庶人在官者食井何以知之曰子男無中士【詳上卷】故上士降而食邑上士食邑則卿大夫之食之遞降明矣大國次國卿大夫士之食旣降於王國一等而小國又降於大國次國一等何也曰子男之卿再命其大夫一命其士不命皆降大國次國一等故也此亦以命數之殊而殊其祿也王制云大國三卿皆命於天子次國三卿二卿命於天子一卿命於其君小國三卿一卿命於天子二卿命於其君又云次國之卿命於其君者如小國之卿如謂如其祿是卽一國之卿而非命於天子者則其祿亦有降耶曰此次國指七十里之國則卿以命於其君而祿有降或亦夏殷舊法非周官制也王制又云制農田百畝百畝之分上農夫食九人其次食八人其次食七人其次食六人下農夫食五人庶人在官者其祿以是爲差諸侯之下士視上農夫祿足以代其耕也中士倍下士上士倍中士下大夫倍上士卿四大夫祿君十卿祿內史贊王制祿注全引其文亦皆夏殷舊法歟曰未可知也要其足注周官者惟卿四大夫祿與君十卿祿耳中士以上倍以爲差在周官爲差祿以四者之半或試官攝官致仕官之食有如是者【詳見後】豈正爵之常祿乎下士與庶人在官者同百畝固周室庶邦所通行然不言公私各五十畝又不言王畿之下士加一等則亦疏矣在官庶人之食井庶邦不殊於王畿而庶邦下士之祿不殊其庶人在官者何也曰亦所謂禮窮則同也

庶邦孤卿大夫之加田其宰各以其爵而分食如王畿也可悉推而知乎曰宰者家之貴臣也喪服傳謂之室老曲禮謂之家相【詳喪服傳注疏】在王畿公以卿爲之孤卿以大夫爲之大夫以上士爲之由王畿例推而下則上公之孤之宰當卿卿之宰當大夫大夫之宰當上士侯伯之卿之宰當大夫大夫之宰當上士子男之卿之宰當上士矣有徵乎曰論語稱公叔文子之臣爲大夫檀弓稱陳子車之宰爲家大夫明侯國之卿其家臣有大夫而大夫卽其宰也【潘景昶云陽貨爲季氏宰而援大夫之禮自處亦以此】則余所推者宜亦無不得矣文子子車果皆爲卿乎曰苟子車非卿而大夫其宰安得並稱大夫至文子聽衞國之政亦見檀弓焉有聽國政而非卿者何以知上公之孤之宰非大夫而卿也曰上公之孤四命燕禮稱孤爲公蓋如王之公王之公以卿爲宰故知上公之孤亦以卿爲宰而不與三命卿之宰同也王之公果以卿爲宰乎曰左傳有所謂王叔之宰者王卿士之大夫也【襄十年傳云王叔之宰與伯輿之大夫坐獄於王庭按王叔伯輿皆王卿士宰卽大夫大夫卽宰互文也】卿以大夫爲宰則公之宰卿而大夫之宰上士皆可知矣凡宰之人數各有幾曰制事之謂宰【本白虎通】蓋家止一人猶王之有冢宰諸侯之有執政也其宰之各分加田而食也如之何曰王之公之卿食甸則上公之孤之卿亦食甸矣王之孤卿之大夫食邱則上公侯伯之卿之大夫亦食邱矣王之大夫之上士食邑則上公侯伯之大夫之上士子男之卿之上士亦食邑矣子男之卿之宰亦上士而食邑何以知之曰以子男之卿再命與公侯伯之大夫同也

凡所食之取諸公田也將與之田而今自取乎抑收其谷而給之乎曰與之田而令自取惟封邑頒賞地爲然其餘則皆收其谷而給之廩人掌九谷之數【穀爲米粟委積之通稱】以待國之匪頒賙賜稍食倉人掌粟入之藏辧九谷之物以待邦用邦用卽匪頒賙賜稍食之屬匪頒中祿居大半【廩人注云匪頒謂遺人之職諸委積也大宰注云匪頒王所分賜羣臣也皆未盡其義】稍食則食之小者【廣韻訓稍爲小蓋本膳夫稍事注廩人之大者惟分頒則稍食其小者也注云稍食祿廩義未析】是藏米於廩藏粟於倉積委積於場以待分給也楚語觀射父雲天子之田九畡以食兆民王取經入焉以食萬官【畡與垓通玉篇引風俗通云十千曰萬十萬曰億十億曰兆十兆曰經十經曰垓彤謂畿內之田實不及九畡取所入以食官實不止一經觀射父皆約舉大數言之耳詳中卷】正謂是也稍食與祿有異乎曰校人等馭夫之祿宮中之稍食【方氏析疑雲宮官字之誤也】馭夫爲中士下士官中則師圉府史以下易氏祓云當時一命以上謂之祿庶人在官者稍食而已【見訂義司士職肜謂邦國都鄙之士多不命其稱祿當卽自下士以上又婦官之食不稱祿而稱財內人女宮皆稱稍食略見內宰經內人女宮詳上卷內宰經之內人實包女宮也】觀宮正食官府之眾寡內宰食王內之人民並稱稍食則易氏之說誠然而疏以稍食爲命士以上之祿之通稱誤矣谷之入由民有多寡歳有丰凶而數不得齊則其給若之何曰王之圖國用也以民數而進退之倉人之待邦用也谷有餘則藏之以待凶而頒之二者𨿽不專言祿而祿在其中是卽給之之法也【墨子七患篇云一谷不收謂之饉二谷不收謂之旱三谷不收謂之凶四谷不收謂之餽五穀不收謂之饑歳饉則仕者大夫以下皆損祿五分之一旱則損五分之二凶則損五分之三餽則損五分之四饑則盡無祿稟食而已矣此蓋周官凶年頒祿之遺制若丰年則於常祿外有賜也以民數而進退其祿蓋亦如此】若谷土多化瘠爲沃而公田以大增也將亦均所增以益官之祿乎曰否公田之大增由受田者之甚稠也受田者甚稠則郊野之官當亦大增而朝官且必有加彼其祿皆取給於所增之公田矣又何以益舊官之祿況舊官之祿已足也其給以嵗乎月乎曰宮正之防稍食宮伯之均秩皆以月終則給祿當亦然耳大宰注云祿若今月俸蓋漢亦承周法也人給之乎給於其長乎曰王氏與之謂官長各受給而分之所屬也【見訂義舎人職】觀舎人掌平宮中之政分其財守注以爲計其用谷之數【按古者谷幣貨賄通謂之財此則專指谷也】分送宮正內宰使守而頒之則其他可例推矣谷之外有艸木鳥獸布帛之給乎曰有其孰掌之曰委人斂凡畜聚之物而以縣都之聚待頒賜所聚謂艸木頒者分頒則艸木之給掌於委人也大府受九賦九功貨賄之入而以家削之賦待匪頒【此賦此匪頒專指貨賄與在大宰九賦九式中主粟米者異詳見彤周禮小疏】內府又受諸大府以待邦之大用所謂大用者分頒在其中【注以大用爲朝覲之頒賜亦未備】賄者布帛【木大宰注】則布帛之給掌於大府內府也惟掌給鳥獸者無從考耳是三者殆非月給乎曰各以其時

庶人在官者人食五十畝何以知之曰庶人在官者食井井公田百畝通率二而當一則五十畝也五十畝不足以代耕則其家更食私田五十畝載師有官田注以爲庶人在官者之家所受田半於農夫【其受田半農人者以半食於公田也載師注蓋本古法特未及其義】是也亦轉足徵所食公田之止五十畝矣府史胥徒之所食其差若何曰小司徒論農夫所受田之等云上地家七人中地家六人下地家五人【七人六人五人各舉所養中率下八人同】則是上上地家八人【上上地卽不易之地周官地等名三而實四詳中卷】府史胥徒之食蓋適如地所養之等也與孟子王制以次農以下四等等庶邦府史胥徒之食亦同耳若府史胥徒之家而不止八人七人六人五人也何食乎曰此別有餘子弟之田每人通受四十畝實二十畝也漢書食貨志云士工商家受田五口乃當農夫一人五口謂餘子弟蓋士與工商別爲業如府史胥徒之在官其食當亦如之家有丈夫成人亦受田半農夫【載師士田下當有工田其賈田則包商言之】其餘子弟不得如成人故五口當一農夫各受田二十畝【夲載師注】則是府史胥徒之餘子弟其受田當亦如士工商家也士工商之所食其差若何曰鄕遂賢能之入國學而升司馬者一謂之學士一謂之進士皆離農而未官類於府史則當食府史之食工商在官者類胥食當視胥不在官者其所獲當亦近胥之入【富商大賈晚周乃有之如周官法固無其獘】管子云先王使農士工商四民交能易作終歳之利無道相過是以民作一而得均【見治國篇】謂此等也至公卿大夫元士之適子眾子而爲進士學士者食亦當如府史獨其家不受私田以父之祿厚也【詳見後】賢能之在鄕遂也若之何曰在鄕遂則士猶農也載芟之有依其士謂農夫之子弟甫田之烝我髦士【若王制所云選士爾雅釋言云髦選也】卽農夫也故必入國學升司馬而士與農始判曰農夫自八人七人六人五人而外其餘子弟當受田幾何曰以士工商家餘子弟推之亦二十畝也孟子則云余夫二十五畝也然則遂人之餘夫其受田何以如夫也曰遂人之餘夫謂餘子弟之成家而至五人六人七人者【本王氏應電傳】故受田如夫也孟子之餘夫卽餘子弟與遂人殊食貨志謂農家眾男爲余夫亦以口受田如比是誤合二事爲一也凡食公田百畝者實八十畝在官庶人與內外諸侯下士之食五十畝其亦減十畝之入乎曰苟減之則𨿽受私田而代耕仍有所不足矣況在官庶人食各有差而罪隸之家且不得受田乎此必皆全給五十畝之入不與祿多者同也罪隸爲盜賊之男子其女子已入舂稾而所食亦五十畝乎曰罪隸豈無弟若子【司隸云帥其民蓋包此弟子言】少則所食宜減多且宜增亦五十畝以中者通其率也官爵不見於經而推知其數者祿固定矣若郊自裏宰以下野自酇長以下皆以無爵而無祿則若之何曰此與遂之鄰長皆受田如農民而去其役賦則如庶人在官者也【士冠禮疏雲府史胥徒皆去役賦補置之】蓋鄕大夫之徵於國中其貴者賢者能者服公事者老者疾者皆舎而遂人遂師遂大夫於可任可施舎者皆辧之則六者之不徵略如國中矣服公事者在官庶人也遂郊野無爵之官各任其職亦各其地之賢能爲之寧不得與在官庶人比乎其役賦之去奚若曰凡治城郭塗巷溝渠轉委積與防同師田行役令夫家出民徒備馬牛車輦旗鼓兵器斧斤版築之屬【坊記疏謂車馬牛兵器諸物皆國家所給誤詳方氏周官辧惑五析疑縣師職及彤井田軍賦說】以至其所而給徭役皆役賦也則無不去也惟縣師稍人作民徒車輦之屬當帥而至是爲無爵之官之職非役也遂之鄰長與郊之裏宰野之酇長固無爵中之稍尊者而不與庶人在官者同祿何也曰在官者不得食其力在田者自不必代其耕且三者之官約四萬人【遂鄰長萬五千人郊裏宰千冇九十六人野酇長二萬三千八百二十六人】苟皆給以庶人在官者之祿當去公田二萬夫而他法用將有所不足【詳見前】故不與同祿也

常祿之總數而上蒙員備位定之文何也曰不及攝者故曰員備不及試者故曰位定不及祿食之增減者故曰常祿考常祿之總數宜粗得其全且增減各數不可知故必卽員備位定者而言也凡所增若賞地加賞田是凡所減則試者攝者之祿食也在官庶人亦有攝與試而減其食者乎曰士官事無攝【本孟子而淮南子主術訓亦云古者士不兼官】則在官庶人亦如之蓋上職要而下職詳詳則煩且難惟分任則不勞而有功且下之食微亦不患眾給而財傷也若試在官之事而食減於在官者以進士試官之祿例推當亦有之也官之試與攝者祿果減乎曰司士以徳詔爵以功詔祿下士以上之祿也以能詔事以久奠食進士試爲官之祿也夫試官降於正爵則其食不宜同且食必以久而奠則未久不奠亦仍食府史之食耳是試官之祿減也夫子論管仲之家臣云官事不攝焉得儉則凡官之攝不皆儉乎儉不在祿之寡乎是攝官之祿減也若公卿大夫而封邑王子弟封邑而爲公卿大夫則無庸別賦祿而總數復有所減此攝官之類亦不可稽者也

王自食二萬有四百八十夫何以知之曰孟子王制言君十卿祿謂庶邦之君也差而上之王之三公食二千有四十八夫則王當食二萬有四百八十夫矣公自食三百二十夫王自食不當三千二百夫乎曰否公之所自食十其卿之全祿也則王所自食當亦十其公之全祿矣公自食果十其卿之全祿乎曰王制百里之國卿食二百八十八人君食二千八百八十人固殷周畿內外通行之祿制而八十里之國當亦無殊也【八十里卽畿內百里國之去加田者故祿制亦當如畿外百里國也詳前後及中卷】以一夫食九人推之食二百八十八人當三十二夫食二千八百八十人當三百二十夫則三十二夫非一卿之全祿歟三百二十夫非一卿之全祿而君十之歟何以知後世子與王子弟之未官未封者婦官女給事王宮士庶子之食皆於王所自食中給也曰膳夫掌王之食飲膳羞以養王及後世子饎人共王及後之六食內宰防夫人以下之財用防內人之稍食宮伯行王宮士庶子之秩並在宮中而舎人掌平宮中之政分其財守則王子弟之未官未封者當亦該之故知皆於王所自食中給也然則宮正所比官府之眾寡內宰所分居王內之人民皆給之稍食何以不列也曰宮正之眾寡內宰之人民卽庶人在官者其所食皆列於前矣王宮士庶子之食奚視曰視府史而家不受田與公卿以下子弟之爲進士學士者同也婦官及王子弟之未官未封者卽視其所視爵之食乎曰否否後世子與王同養於膳夫所謂王者以天下爲家不容一家自爲分異也【詳訂義陳君舉訊】然則三夫人以下當統於後之養未官未封之王子弟當統於世子之養【本疏】其所食要無幾耳女給事之食奚視曰此自外而入役宮中其非刑女有家者當視在官庶人也

考祿田而及他法用何也曰他法用亦出於公田其夫數與祿食爲消長也他法用有幾其夫數幾何曰他法用自力役而外其在國中者舎人有賔客之簠簋之實車米筥米喪紀之飯米熬谷舂人有饗食之食米稾人有內外朝宂食者之食【析疑云謂之宂食者以其人自有廩祿因給事外內朝不暇自爲食而官供之也】廩人有羣臣之賙賜其在國中及鄕遂郊野者遺人有鄕裏之委積以卹民之囏阨門闗之委積以養老孤郊裏之委積以待賔客野鄙之委積以待羈旅縣都之委積以待凶荒有凡賔客防同師役道路之委積掌固有眾庶守城郭溝池樹渠之稍食凡此諸條非人數不定則爲期無常其歲用夫數皆不若力役之可稽然要必以萬計矣力役之所用幾何曰小司徒之法上地家七人可任也者家三人中地家六人可任也者二家五人下地家五人可任也者家二人王畿受田者二百五十六萬家通三等地之率俱二家任五人凡起徒役無過家一人實任二百五十六萬人均人以歳之上下均力徵丰年公旬用三日中年公旬用二日無年公旬用一日如康成破旬爲均而通其率則每年役二日共役五百一十二萬日人食米通上中下年之率日六升四合二日斗二升八合畿內二百五十六萬人役五百一十二萬日共食米三十二萬七千六百八十斛以中地中年一夫入二百斛之數除之則用千六百三十八夫彊所入也如近日方氏冬役三旬之說【析疑云十月納禾稼日至而土功畢公私可用之期不過一月公旬用三日蓋九日也】則丰年用九日中年六日無年三日通其率則每年役六日共役千五百三十六萬日皆三康成之數其食米用田之凡視前數亦三之也凡起徒役惟田與追胥竭作追胥不可稽四時之田其用幾何曰田不給食也小禽私之旣各有以自畀獲者取左耳上復計功而賞之【州長遂師主田之賞罰】要足償其勞矣故遺人頒委積廩人治糧食皆專在防同師役而不及田也田不給食其他果皆足以供乎曰三代之制國用也孟冬視民數歳杪視年之丰秏又以三十年之通制國用量入以爲出其均節詳審如此則祿食之外亦必各得其分夫安有一之不足也

王制謂天子之縣內九十三國今不據以定王畿都邑之凡何也曰縣內有七十里之國固殷制之不通於周者以是爲據則妄矣

內諸侯之公田其王食與自食之數何以知之曰小司徒注云采地食者皆四之一其制三等百里之國凡四都一都之田稅入於王五十里之國凡四縣一縣之田稅入於王二十五里之國凡四甸一甸之田稅入於王公食王五百一十二夫非一都之公田歟孤卿食王百二十八夫非一縣之公田歟大夫食王三十二夫非一甸之公田歟若公所自食則所謂君十卿祿也孤卿自食十其大夫大夫自食十其上士亦由公之十卿祿差之耳公孤卿大夫亦皆爲君其采地亦皆爲國乎曰都家之稱君稱國朝大夫有明文矣采地之食王皆四之一何也曰諸男之地封疆方百里其食者四之一公之地視諸男故稅入於王亦視諸男孤卿大夫之入稅於王又自公例推之則左傳所謂卑而貢重者甸服【見昭十三年此甸服指畿內】是也其食王不及加田何也曰加田非采地之正無國徵也其正者則八十里四十里二十里而足矣【詳中卷】外諸侯之公田其王食與自食之數何以知之曰公之地方五百里其食者半故公田八萬夫而王食四萬夫也侯之地方四百里伯之地方三百里其食者皆參之一故公田五萬一千二百夫者王食萬七千有六十餘夫公田二萬八千八百夫者王食九千六百夫也子之地方二百里男之地方百里其食者皆四之一故公田萬二千八百夫者王食三千二百夫公田三千二百夫者王食八百夫也若其所自食則皆所謂君十卿祿也孤卿大夫之采邑其入稅於君幾何曰亦如畿內之公孤卿大夫也

內外諸侯之下士亦人食五十畝何以知之曰下士與庶人在官者同受代耕之祿而實殺中士四之三則亦五十畝也耕者之所獲實百畝則其家亦別受私田五十畝若家滿九人而有餘子弟其受田亦五口當農夫一人矣下士固有爵者而其家不免於農乎曰禮國君大夫之子免農士之子皆不免農少儀云問大夫之子長幼長則曰能從樂人之事矣幼則曰能正於樂人未能正於樂人問士之子長幼長則曰能耕矣幼則曰能負薪未能負薪是其徵也王之士之子有免農者乎曰是惟上士之子耳上士卽元士故元士之適子眾子並學於諸樂官也【適子常在成均眾子春合諸學秋合諸射宮詳析疑諸子職】若中士下士祿以遞薄則子當業農以自食其力【本少儀注】故載師有士田其家亦各受五十畝猶國君之士之子之耕也子男之大夫其祿不過王之中士公侯伯之上士則其子若之何曰大夫之子於國家祭祀爲舞人豈以小國而殊則亦學於諸樂官而已下士與庶人在官者同受代耕之祿而耕者實百畝在孟子王制非謂其全食公田百畝之入而不別受田乎曰然蓋晚周士世其官則庶人在官者亦必世其職而子弟皆不復業農又或鄙酇之官不必盡存存者不必皆以士致食祿者少而公田亦有餘故其制如此也夫

外諸侯之食王其九貢大宰有明文矣謂並供王行及使於諸侯及諸侯見王使於王往來過邦及王所以救邦國之食何以知之曰王行者王之巡守殷同徵伐也掌客云王巡守殷國【按疏殷國卽殷同肜謂國當作同字之誤也方氏云殷同卽巡守而防諸侯於方嶽詳析疑大行人掌客二職】則國君膳以牲犢令百官百牲皆具百牲具則米禾之具不必言矣大宰九式無軍旅蓋有事則遺人致道路之委積出畿則侯國供其資糧也【見析疑大宰職】左傳鄭申侯見齊桓曰師出於陳鄭之間供其資糧屝屨【見僖四年】是小國於大國且然況諸侯於天子乎以斯三者知供王行之食也崧髙之詩云王命召伯徹申伯土疆以峙其粻式遄其行周語稱王使爲過賔則膳宰致飱廩人獻餼皆官正涖事是皆供王使過邦之食也聘禮云使者若過邦餼之以其禮注云賔介米皆百筥夫諸侯於鄰國聘使之過猶供其米則其供鄰國君見王使於王過邦之食可知矣王之使於諸侯何曰在大宗伯則以吉禮事邦國之鬼神示而祭五嶽祭四瀆以凶禮哀邦國之憂以軍禮同邦國而各有五以嘉禮而以脤膰親兄弟之國以賀慶親異姓之國也在大行人則王撫邦國而嵗徧存三歳徧覜五歳徧省七嵗九歲十一歲又徧省也諸侯之見王及使於王何曰在大宗伯大行人則春朝夏宗秋覲冬遇時防殷同時聘殷頫與歸脤也在小行人則春入貢而秋獻功也王之所以救邦國者何曰此卽大宗伯之以凶禮哀邦國之憂者五也小行人云若國札喪則令賻補之若國凶荒則令賙委之【大司徒亦云大荒大札則令邦國移民通財】若國師役則令槁禬之若國有旤烖則令哀弔之皆治其事故夫令者固令鄰國之諸侯治者必使其國之有濟則於邦國之憂之大者不獨以侯國自食者救之而並以食王者救之亦可知矣

賞地加賞田與致仕官進士學士守固士庶子之食以減省試官攝官封邑官之食當之其果足乎曰凡進士之任官必試故試官最多士官事無攝公孤卿大夫則皆有攝官【詳鄭氏伯謙太平經國書葉氏時禮經防元及訂義陳及之說三家語亦各有未當者】官而有封邑封邑而爲官亦多有之三者之減省常祿實大以當賞地而下數者宜亦無不足也賞地之所自食有幾曰王食參之一則自食參之二矣經所云參之一食者何必非自食乎曰上云凡頒賞地下云惟加田無國正則參之一爲國徵而食之必在頒地之王矣致仕官之所食幾何曰於經無考也白虎通云三分其祿以一與之又引王度記云養之以其祿之半前說當謂食大夫以上後說當謂食元士以下也若其家則皆別受田五十畝耳何以徵之曰致仕者去官而居宅謂之宅者其家所受田謂之宅田亦半於農人見載師及士相見禮經注也中下士家已受五十畝致仕而家復有所受乎曰致仕則祿薄而子惟自食其力當更足之以五十畝也若元士以上則致仕而其家始受田蓋仕之時祿厚子爲學士或任官無庸別受田致仕則子孫之不才者將不免於農故亦稍授田使習之也然則仕者不世祿乎曰惟受采地及賞地之官得世其祿【本趙氏孟子注】未受地者本非有大功殆養之沒身而已守固士庶子之食奚視曰此分守城郭溝池樹渠之固當視王宮士庶子也其他已備論於前矣

余著此書起乾隆七年之春其正文三篇甫畢而心疾作疾已又他有修纂至十三年季秋乃能爲問答發明之凡得五十一條而書成友人顧君肇聲與徐君靈胎欲推廣窮經致用之義請版行之餘遜謝不敢當旣復念此書固專考周家之祿然其他均平天下之大經連類推闡者亦不少而凡法與數間皆灼然美意之存矣苟明其法數以得其意而卽本其意以行其法數則𨿽時異乎古而或潤澤之或變通之亦自可無所不宜然則此書殆不無小補於治道而正可以質世之究心經濟者乎遂以復於二君二君乃互勘而付諸梓人時十五年冬也彤又書

周官祿田考卷下

