儀禮

士冠禮第一

士昏禮第二

士相見禮第三

鄕飲酒禮第四

鄕射禮第五

燕禮第六

大射儀第七

聘禮第八

公食大夫禮第九

覲禮第十

喪服第十一

士喪禮第十二

旣夕禮第十三

士虞禮第十四

特牲饋食禮第十五

少牢饋食禮第十六

有司徹第十七

士冠禮第一

士冠禮。筮於廟門。主人玄冠﹐朝服﹐緇帶﹐素韠﹐卽位於門東﹐西面。有司如主人服﹐卽位於西方﹐東面﹐北上。筮與席﹑所卦者﹐具饌於西塾。布席於門中﹐闑西閾外﹐西面。筮人執策﹐抽上韇﹐兼執之﹐進受命於主人。宰自右少退﹐贊命。筮人許諾﹐右還﹐卽席坐﹐西面。卦者在左。卒筮﹐書卦﹐執以示主人。主人受眡﹐反之。筮人還﹐東面﹐旅占﹐卒﹐進﹐告吉。若不吉﹐則筮遠日﹐如初儀。徹筮席。宗人告事畢。

主人戒賓。賓禮辭﹐許。主人再拜﹐賓答拜。主人退﹐賓拜送。

前期三日﹐筮賓﹐如求日之儀。

乃宿賓。賓如主人服﹐出門左﹐西面再拜。主人東面答拜﹐乃宿賓。賓許﹐主人再拜﹐賓答拜。主人退﹐賓拜送。宿贊冠者一人﹐亦如之。

厥明夕﹐爲期於廟門之外。主人立於門東﹐兄弟在其南﹐少退﹐西面﹐北上。

有司皆如宿服﹐立於西方﹐東面﹐北上﹐擯者請期﹐宰告曰「質明行事。」告兄弟及有司。告事畢。擯者告期於賓之家。

夙興﹐設洗﹐直於東榮﹐南北以堂深﹐水在洗東。陳服於房中西墉下﹐東領﹐北上。爵弁服﹐纁裳﹐純衣﹐緇帶﹐韎韐。皮弁服﹕素積﹐緇帶﹐素韠。玄端﹐玄裳﹐黃裳﹑雜裳可也﹐緇帶﹐爵韠。緇布冠缺項﹐靑組纓屬於缺﹐緇纚廣終幅﹐長六尺﹐皮弁笄﹐爵弁笄﹐緇組紘﹐纁邊﹐同篋。櫛實於簞。蒲筵二﹐在南。

側尊一甒醴﹐在服北。有篚﹐實勺﹑觶﹑角柶。脯醢﹐南上。爵弁﹑皮弁﹑緇布冠各一匴﹐執以待於西坫南﹐南面﹐東上。賓升則東面。

主人玄端爵韠﹐立於阼階下﹐直東序﹐西面。兄弟畢袗玄﹐立於洗東﹐西面﹐北上。擯者玄端﹐負東塾。將冠者采衣﹐紒﹐在房中﹐南面。賓如主人服﹐贊者玄端從之﹐立於外門之外。

擯者告。主人迎﹐出門左﹐西面﹐再拜。賓答拜。主人揖贊者﹐與賓揖﹐先入。每曲揖。至於廟門﹐揖入。三揖﹐至於階﹐三讓。主人升﹐立於序端﹐西面。

賓西序﹐東面。贊者盥於洗西﹐升﹐立於房中﹐西面﹐南上。

主人之贊者筵於東序﹐少北﹐西面。將冠者出房﹐南面。贊者奠纚﹑笄﹑櫛於筵南端。賓揖將冠者﹐將冠者卽筵坐。贊者坐﹐櫛﹐設纚。賓降﹐主人降。

賓辭﹐主人對。賓盥﹐卒﹐壹揖﹐壹讓﹐升。主人升﹐復初位。賓筵前坐﹐正纚﹐興﹐降西階一等。執冠者升一等﹐東面授賓。賓右手執項﹐左手執前﹐進容﹐乃祝﹐坐如初﹐乃冠﹐興﹐復位。贊者卒。冠者興﹐賓揖之。適房﹐服玄端爵韠﹐出房﹐南面。

賓揖之﹐卽筵坐﹐櫛﹐設笄。賓盥﹑正纚如初﹐降二等﹐受皮弁﹐右執項﹐左執前﹐進﹑祝﹑加之如初﹐復位。贊者卒紘。興﹐賓揖之。適房﹐服素積素韠﹐容﹐出房﹐南面。

賓降三等﹐受爵弁﹐加之﹐服纁裳韎韐﹐其他如加皮弁之儀。

徹皮弁﹑冠﹑櫛﹑筵﹐入於房。筵於戶西﹐南面。贊者洗於房中﹐側酌醴﹔加柶﹐覆之﹐面葉。賓揖﹐冠者就筵﹐筵西﹐南面。賓授醴於戶東﹐加柶﹐面枋﹐筵前北面。冠者筵西拜受觶﹐賓東面答拜。薦脯醢。冠者卽筵坐﹐左執觶﹐右祭脯醢﹐以柶祭醴三﹐興﹔筵末坐﹐啐醴﹐建柶﹐興﹔降筵﹐坐奠觶﹐拜﹔執觶興。賓答拜。

冠者奠觶於薦東﹐降筵﹔北面坐取脯﹔降自西階﹐適東壁﹐北面見於母。母拜受﹐子拜送﹐母又拜。

賓降﹐直西序﹐東面。主人降﹐復初位。冠者立於西階東﹐南面。賓字之﹐冠者對。

賓出主人送於廟門外。請醴賓﹐賓禮辭﹐許。賓就次。冠者見於兄弟﹐兄弟再拜﹐冠者答拜。見贊者﹐西面拜﹐亦如之。入見姑﹑姊﹐如見母。

乃易服﹐服玄冠﹑玄端﹑爵韠﹐奠摯見於君。遂以摯見於鄕大夫﹑鄕先生。

乃醴賓﹐以一獻之禮。主人酬賓﹐束帛﹑儷皮。贊者皆與。贊冠者爲介。

賓出﹐主人送於外門外﹐再拜﹔歸賓俎。

若不醴﹐則醮用酒。尊於房戶之間﹐兩甒﹐有禁﹐玄酒在西﹐加勺﹐南枋。

洗﹐有篚在西﹐南順。始加﹐醮用脯醢﹔賓降﹐取爵於篚﹐辭降如初﹔卒洗﹐升酌。冠者拜受﹐賓答拜如初。冠者升筵﹐坐﹔左執爵﹐右祭脯醢﹐祭酒﹐興﹔筵末坐﹐啐酒﹔降筵﹐拜。賓答拜。冠者奠爵於薦東﹐立於筵西。徹薦﹑爵﹐筵尊不徹。加皮弁﹐如初儀﹔再醮﹐攝酒﹐其他皆如初。加爵弁﹐如初儀﹔三醮有幹肉折俎﹐嚌之﹐其他如初。北面取脯﹐見於母。若殺﹐則特豚﹐載合升﹐離肺實於鼎﹐設扃鼏。始醮﹐如初。再醮﹐兩豆﹐葵菹﹑蠃醢﹔兩籩﹐栗﹑脯。三醮﹐攝酒如再醮﹐加俎﹐嚌之﹐皆如初﹐嚌肺。卒醮﹐取籩脯以降﹐如初。

若孤子﹐則父兄戒﹑宿。冠之日﹐主人紒而迎賓﹐拜﹐揖﹐讓﹐立於序端﹐皆如冠主﹔禮於阼。凡拜﹐北面於阼階上﹐賓亦北面於西階上答拜。若殺﹐則舉鼎陳於門外﹐直東塾﹐北面。

若庶子﹐則冠於房外﹐南面﹐遂醮焉。

冠者母不在﹐則使人受脯於西階下。

戒賓﹐曰「某有子某。將加布於其首﹐願吾子之教之也。」賓對曰「某不敏﹐恐不能共事﹐以病吾子﹐敢辭。」主人曰「某猶願吾子之終教之也﹗」

賓對曰「吾子重有命﹐某敢不從﹖」宿﹐曰「某將加布於某之首﹐吾子將蒞之﹐敢宿。」賓對曰「某敢不夙興﹖」始加﹐祝曰「令月吉日﹐始加元服。棄爾幼志﹐順爾成徳。壽考惟祺﹐介爾景福。」再加﹐曰「吉月令辰﹐乃申爾服。敬爾威儀﹐淑愼爾徳。眉壽萬年﹐永受胡福。」三加﹐曰「以歲之正﹐以月之令﹐咸加爾服。兄弟具在﹐以成厥徳。黃耇無疆﹐受天之慶。」

醴辭曰「甘醴惟厚﹐嘉薦令芳。拜受祭之﹐以定爾祥。承天之休﹐壽考不忘。」

醮辭曰「旨酒旣淸﹐嘉薦亶時。始加元服﹐兄弟具來。孝友時格﹐永乃保之。」再醮﹐曰「旨酒旣湑﹐嘉薦伊脯。乃申爾服﹐禮儀有序。祭此嘉爵﹐承天之祜。」三醮﹐曰「旨酒令芳﹐籩豆有楚。咸加爾服﹐肴升折俎。承天之慶﹐受福無疆。」

字辭曰「禮儀旣備﹐令月吉日﹐昭告爾字。爰字孔嘉﹐髦士攸宜。宜之於假﹐永受保之﹐曰伯某甫。」仲﹑叔﹑季惟其所當。

屨﹐夏用葛。玄端黑屨﹐靑絇繶純﹐純博寸。素積白屨﹐以魁柎之﹐緇絇繶純﹐純博寸。爵弁纁屨﹐黑絇繶純﹐純博寸。冬﹐皮屨可也。不屨繐屨。

記。冠義﹕始冠﹐緇布之冠也。大古冠布﹐齊則緇之。其緌也﹐孔子曰「吾未之聞也﹐冠而敝之可也。」適子冠於阼﹐以著代也。醮於客位﹐加有成也。

三加彌尊﹐諭其志也。冠而字之﹐敬其名也。委貌﹐周道也。章甫﹐殷道也。毋追﹐夏后氏之道也。周弁。殷冔。夏收。三王共皮弁素積。無大夫冠禮﹐而有其昏禮。古者五十而後爵﹐何大夫冠禮之有﹖公侯之有冠禮也﹐夏之末造也。天子之元子﹐猶士也﹐天下無生而貴者也。繼世以立諸侯﹐象賢也。以官爵人﹐徳之殺也。死而謚﹐今也。古者生無爵﹐死無謚。

士昏禮第二

昏禮。下達。納采﹐用雁。主人筵於戶西﹐西上﹐右幾。使者玄端至。擯者出請事﹐入告。主人如賓服﹐迎於門外﹐再拜﹐賓不答拜。揖入。至於廟門﹐揖入﹔三揖﹐至於階﹐三讓。主人以賓升﹐西面。賓升西階。當阿﹐東面致命。主人阼階上北面再拜﹔授於楹間﹐南面。賓降﹐出。主人降﹐授老雁。擯者出請。

賓執雁﹐請問名﹐主人許。賓入﹐授﹐如初禮。擯者出請﹐賓告事畢。入告﹐出請醴賓。賓禮辭﹐許。主人徹幾﹐攺筵﹐東上。側尊甒醴於房中。主人迎賓於廟門外﹐揖讓如初﹐升。主人北面﹐再拜﹐賓西階上北面答拜。主人拂幾授校﹐拜送。賓以幾辟﹐北面設於坐﹐左之﹐西階上答拜。贊者酌醴﹐加角柶﹐面葉﹐出於房。主人受醴﹐面枋﹐筵前西北面。賓拜受醴﹐復位。主人阼階上拜送。贊者薦脯醢。賓卽筵坐﹐左執觶﹐祭脯醢﹐以柶祭醴三﹐西階上北面坐﹐啐醴﹐建柶﹐興﹐坐奠觶﹐遂拜。主人答拜。賓卽筵﹐奠於薦左﹐降筵﹐北面坐取脯。

主人辭。賓降﹐授人脯﹐出。主人送於門外﹐再拜。

納吉用雁﹐如納采禮。

納徵﹕玄纁束帛﹐儷皮。如納吉禮。

請期﹐用雁。主人辭。賓許﹐告期﹐如納徵禮。

期﹐初昬﹐陳三鼎於寢門外東方﹐北面﹐北上。其實特豚﹐合升﹐去蹄。舉肺脊二﹑祭肺二﹑魚十有四﹑臘一肫。髀不升。皆飪。設扃鼏。設洗於阼階東南。

饌於房中﹕醯醬二豆﹐菹醢四豆﹐兼巾之﹕黍稷四惇﹐皆蓋。大羹湆在爨。尊於室中北墉下﹐有禁﹐玄酒在西﹐綌冪﹐加勺﹐皆南枋。尊於房戶之東﹐無玄酒﹐篚在南﹐實四爵合巹。

主人爵弁﹐纁裳緇袘。從者畢玄端。乘墨車﹐從車二乘﹐執燭前馬。婦車亦如之﹐有礻炎。至於門外。主人筵於戶西﹐西上﹐右幾。女次﹐純衣纁袡﹐立於房中﹐南面。姆纚笄宵衣﹐在其右。女從者畢袗玄﹐纚笄﹐被纚黼﹐在其後。主人玄端迎於門外﹐西面再拜﹐賓東面答拜。主人揖入﹐賓執雁從。至於廟門﹐揖入。三揖﹐至於階﹐三讓。主人升﹐西面。賓升﹐北面﹐奠雁﹐再拜稽首﹐降﹐出。婦從﹐降自西階。主人不降送。婿禦婦車﹐授綏﹐姆辭不受。婦乘以幾﹐姆加景﹐乃驅。禦者代。婿乘其車先﹐俟於門外。

婦至﹐主人揖婦以入。及寢門﹐揖入﹐升自西階﹐媵布席於奧。夫入於室﹐卽席﹐婦尊西﹐南面。媵禦沃盥交。贊者徹尊冪。舉者盥﹐出﹐除冪﹐舉鼎入﹐陳於阼階南﹐西面﹐北上。匕俎從設﹐北面載﹐執而俟。匕者逆退﹐復位於門東﹐北面﹐西上。贊者設醬於席前﹐菹醢在其北。俎入﹐設於豆東。魚次。臘特於俎北。贊設黍於醬東﹐稷在其東。設湆於醬南。設對醬於東﹐菹醢在其南﹐北上。

設黍於臘北﹐其西稷。設湆於醬北。禦布對席﹐贊啟會﹐卻於惇南﹐對惇於北。

贊告具。揖婦﹐卽對筵﹐皆坐。皆祭﹐祭薦﹑黍﹑稷﹑肺。贊爾黍﹐授肺脊﹐皆食﹐以湆醬﹐皆祭舉﹑食舉也。三飯﹐卒食。贊洗爵﹐酌酳主人﹐主人拜受﹐贊戶內北面答拜。酳婦亦如之。皆祭。贊以肝從﹐皆振祭﹐嚌肝﹐皆實於菹豆。

卒爵﹐皆拜。贊答拜﹐受爵﹐再酳如初﹐無從﹐三酳用巹﹐亦如之。贊洗爵﹐酌於戶外尊﹐入戶﹐西北面奠爵﹐拜。皆答拜。坐祭﹐卒爵﹐拜。皆答拜。興。主人出﹐婦復位。乃徹於房中﹐如設於用室﹐尊否。主人說服於房﹐媵受﹔婦說服於室﹐禦受。姆授巾。禦衽於奧﹐媵衽良席在東﹐皆有枕﹐北止。主人入﹐親說婦之纓。燭出。媵餕主人之餘﹐禦餕婦余﹐贊酌外尊酳之。媵侍於戶外﹐呼則聞。

夙興﹐婦沐浴﹐纚笄﹑宵衣以俟見。質明﹐贊見婦於舅姑。席於阼﹐舅卽席。席於房外﹐南面﹐姑卽席。婦執笲棗﹑栗﹐自門入﹐升自西階﹐進拜﹐奠於席。舅坐撫之﹐興﹐答拜。婦還﹐又拜﹐降階﹐受笲腶修﹐升﹐進﹐北面拜﹐奠於席。姑坐舉以興﹐拜﹐授人。

贊醴婦。席於戶牖間﹐側尊甒醴於房中。婦疑立於席西。贊者酌醴﹐加柶﹐面枋﹐出房﹐席前北面。婦東面拜受。贊西階上北面拜送。婦又拜。薦脯醢。婦升席﹐左執觶﹐右祭脯醢﹐以柶祭醴三﹐降席﹐東面坐﹐啐醴﹐建柶﹐興﹐拜。贊答拜。婦又拜﹐奠於薦東﹐北面坐取脯﹔降﹐出﹐授人於門外。

舅姑入於室﹐婦盥饋。特豚﹐合升﹐側載﹐無魚臘﹐無稷。並南上。其他如取女禮。婦贊成祭﹐卒食﹐一酳﹐無從。席於北墉下。婦撤﹐設席前如初﹐西上。

婦餕﹐舅辭﹐易醬。婦餕姑之饌﹐禦贊祭豆﹑黍﹑肺﹑舉肺﹑脊﹐乃食﹐卒。姑酳之﹐婦拜受﹐姑拜送。坐祭﹐卒爵﹐姑受﹐奠之。婦撤於房中﹐媵禦餕﹐姑酳之﹐𨿽無娣﹐媵先。於是與始飯之錯。

舅姑共饗婦以一獻之禮。舅洗於南洗﹐姑洗於北洗﹐奠酬。舅姑先降自西階﹐婦降自阼階。歸婦俎於婦氏人。

舅饗送者以一獻之禮﹐酬以束錦。姑饗婦人送者﹐酬以束錦。若異邦﹐則贈丈夫送者以束錦。

若舅姑旣沒﹐則婦入三月﹐乃奠菜。席於廟奧﹐東面﹐右幾。席於北方﹐南面。祝盥﹐婦盥於門外。婦執笲菜﹐祝帥婦以入。祝告﹐稱婦之姓﹐曰「某氏來婦﹐敢奠嘉菜於皇舅某子。」婦拜扱地﹐坐奠菜於幾東席上﹐還﹐又拜如初。

婦降堂﹐取笲菜﹐入﹐祝曰「某氏來婦﹐敢告於皇姑某氏。」奠菜於席﹐如初禮。婦出﹐祝闔牖戶。老醴婦於房中﹐南面﹐如舅姑醴婦之禮。婿饗婦送者丈夫﹑婦人﹐如舅姑饗禮。

記士昏禮﹐凡行事必用昏昕﹐受諸禰廟﹐辭無不腆﹐無辱。摯不用死﹐皮帛必可制。臘必用鮮﹐魚用鮒﹐必殽全。女子許嫁﹐笄而醴之﹐稱字。祖廟未毀﹐教於公宮﹐三月。若祖廟已毀﹐則教於宗室。問名。主人受雁﹐還﹐西面對。賓受命乃降。祭醴﹐始扱一祭﹐又扱再祭。賓右取脯﹐左奉之﹔乃歸﹐執以反命。納徵﹕執皮﹐攝之﹐內文﹔兼執足﹐左首﹔隨入﹐西上﹔參分庭一﹐在南。

賓致命﹐釋外足﹐見文。主人受幣﹐士受皮者自東出於後﹐自左受﹐遂坐攝皮。

逆退﹐適東壁。

父醴女而俟迎者﹐母南面於房外。女出於母左﹐父西面戒之﹐必有正焉。若衣﹐若笄﹐母戒諸西階上﹐不降。婦乘以幾﹐從者二人坐持幾﹐相對。婦入寢門﹐贊者徹尊冪﹐酌玄酒﹐三屬於尊﹐棄餘水於堂下階間﹐加勺。笲﹐緇被纁裏﹐加於橋。舅答拜﹐宰徹笲。

婦席薦饌於房。饗婦﹐姑薦焉。婦洗在北堂﹐直室東隅﹔篚在東﹐北面盥。

婦酢舅﹐更爵﹐自薦﹔不敢辭洗﹐舅降則辟於房﹐不敢拜洗。凡婦人相饗﹐無降。

婦入三月﹐然後祭行。

庶婦﹐則使人醮之。婦不饋。

昏辭曰「吾子有惠﹐貺室某也。某有先人之禮﹐使某也請納采。」對曰「某之子舂愚﹐又弗能教。吾子命之﹐某不敢辭。」致命﹐曰「敢納采。」

問名﹐曰「某旣受命﹐將加諸卜﹐敢請女爲誰氏﹖」對曰「吾子有命﹐且以備數而擇之﹐某不敢辭。」

醴﹐曰「子爲事故﹐至於某之室。某有先人之禮﹐請醴從者。」對曰「某旣得將事矣﹐敢辭。」「先人之禮﹐敢固以請。」「某辭不得命﹐敢不從也﹖」納吉﹐曰「吾子有貺命﹐某加諸卜﹐占曰『吉』。使某也敢告。」對曰「某之子不教﹐惟恐弗堪。子有吉﹐我與在。某不敢辭。」

納徵﹐曰「吾子有嘉命﹐貺室某也。某有先人之禮﹐儷皮束帛﹐使某也請納徵。」致命﹐曰「某敢納徵。」對曰「吾子順先典﹐貺某重禮﹐某不敢辭﹐敢不承命﹖」請期﹐曰「吾子有賜命﹐某旣申受命矣。惟是三族之不虞﹐使某也請吉日。」

對曰「某旣前受命矣﹐惟命是聽。」曰「某命某聽命於吾子。」對曰「某固惟命是聽。」使者曰「某使某受命﹐吾子不許﹐某敢不告期﹖」曰某日。對曰「某敢不敬須﹖」凡使者歸﹐反命﹐曰「某旣得將事矣﹐敢以禮告。」主人曰「聞命矣。」

父醮子﹐命之﹐曰「往迎爾相﹐承我宗事。勗帥以敬﹐先妣之嗣。若則有常。」子曰「諾。惟恐弗堪﹐不敢忘命。」

賓至擯者請﹐對曰「吾子命某﹐以玆初昏﹐使某將﹐請承命。」對曰「某固敬具以須。」

父送女﹐命之曰「戒之敬之﹐夙夜毋違命﹗」母施衿結帨﹐曰「勉之敬之﹐夙夜無違宮事﹗」庶母及門內﹐施鞶﹐申之以父母之命﹐命之曰「敬恭聽﹐宗爾父母之言。夙夜無愆﹐視諸衿鞶﹗」婿授綏﹐姆辭曰「未教﹐不足與爲禮也。」

宗子無父﹐母命之。親皆沒﹐己躬命之。支子﹐則稱其宗。弟﹐稱其兄。

若不親迎﹐則婦入三月﹐然後婿見﹐曰「某以得爲外昏姻﹐請覿。」主人對曰「某以得爲外昏姻之數﹐某之子未得濯漑於祭祀﹐是以未敢見。今吾子辱﹐請吾子之就宮﹐某將走見。」對曰「某以非他故﹐不足以辱命﹐請終賜見。」

對曰「某得以爲昏姻之故﹐不敢固辭﹐敢不從﹗」主人出門左﹐西面。婿入門﹐東面﹐奠摯﹐再拜﹐出。擯者以摯出﹐請受。婿禮辭﹐許﹐受摯﹐入。主人再拜受﹐婿再拜送﹐出。見主婦﹐主婦闔扉﹐立於其內。婿立於門外﹐東面。主婦一拜。婿答再拜﹐主婦又拜﹐婿出。主人請醴﹐及揖讓入。醴以一獻之禮。主婦薦﹐奠酬﹐無幣。婿出﹐主人送﹐再拜。

士相見禮第三

士相見之禮。摯﹐冬用雉﹐夏用腒。左頭奉之﹐曰「某也願見﹐無由達。

某子以命命某見。」主人對曰「某子命某見﹐吾子有辱。請吾子之就家也﹐某將走見。」賓對曰「某不足以辱命﹐請終賜見。」主人曰「某不敢爲儀﹐固請吾子之就家也﹐某將走見。」賓對曰「某不敢爲儀﹐固以請。」主人對曰「某也固辭﹐不得命﹐將走見。聞吾子稱摯﹐敢辭摯。」賓對曰「某不以摯﹐不敢見。」主人對曰「某不足以習禮﹐敢固辭。」賓對曰「某也不依於摯﹐不敢見﹐固以請。」主人對曰「某也固辭﹐不得命﹐敢不敬從﹗」出迎於門外﹐再拜。客答再拜。主人揖﹐入門右。賓奉摯﹐入門左。主人再拜受﹐賓再拜送摯﹐出。主人請見﹐賓反見﹐退。主人送於門外﹐再拜。

主人復見之﹐以其摯﹐曰「曏者吾子辱﹐使某見。請還摯於將命者。」主人對曰「某也旣得見矣﹐敢辭。」賓對曰「某也非敢求見﹐請還摯於將命者。」

主人對曰「某也旣得見矣﹐敢固辭。」賓對曰「某不敢以聞﹐固以請於將命者。」主人對曰「某也固辭﹐不得命﹐敢不從﹖」賓奉摯入﹐主人再拜受。賓再拜送摯﹐出。主人送於門外﹐再拜。

士見於大夫﹐終辭其摯。於其入也﹐一拜其辱也。賓退﹐送﹐再拜。

若嘗爲臣者﹐則禮辭其摯﹐曰「某也辭﹐不得命﹐不敢固辭。」賓入﹐奠摯﹐再拜﹐主人答壹拜﹐賓出。使擯者還其摯於門外﹐曰「某也使其還摯。」

賓對曰「某也旣得見矣﹐敢辭。」擯者對曰「某也命某﹕『某非敢爲儀也。』敢以請。」賓對曰「某也﹐夫子之賤私﹐不足以踐禮﹐敢固辭﹗」擯者對曰「某也使某﹐不敢爲儀也﹐固以請﹗」賓對曰「某固辭﹐不得命﹐敢不從﹖」再拜受。

下大夫相見以雁﹐飾之以布﹐維之以索﹐如執雉。上大夫相見以羔﹐飾之以布﹐四維之﹐結於面﹔左頭﹐如麛執之。如士相見之禮。

始見於君執摯﹐至下﹐容彌蹙。庶人見於君﹐不爲容﹐進退走。士大夫則奠摯﹐再拜稽首﹔君答壹拜。若他邦之人﹐則使擯者還其摯﹐曰「寡君使某還摯。」

賓對曰「君不有其外臣﹐臣不敢辭。」再拜稽首﹐受。

凡燕見於君﹐必辯君之南面。若不得﹐則正方﹐不疑君。君在堂﹐升見無方階﹐辯君所在。

凡言﹐非對也﹐妥而後傳言。與君言﹐言使臣。與大人言﹐言事君。與老者言﹐言使弟子。與幼者言﹐言孝弟於父兄。與眾言﹐言忠信慈祥。與居官者言﹐言忠信。凡與大人言﹐始視面﹐中視抱﹐卒視面﹐毋攺。眾皆若是。若父﹐則遊目﹐毋上於面﹐毋下於帶。若不言﹐立則視足﹐坐則視膝。

凡侍坐於君子﹐君子欠伸﹐問日之早晏﹐以食具告﹐攺居﹐則請退可也。夜侍坐﹐問夜﹐膳葷﹐請退可也。

若君賜之食﹐則君祭先飯﹐徧嘗膳﹐飲而俟﹐君命之食﹐然後食。若有將食者﹐則俟君之食﹐然後食。若君賜之爵﹐則下席﹐再拜稽首﹐受爵﹐升席祭﹐卒爵而俟﹐君卒爵﹐然後授虛爵。退﹐坐取屨﹐隱辟而後屨。君爲之興﹐則曰「君無爲興﹐臣不敢辭。」君若降送之。則不敢顧辭﹐遂出。大夫則辭﹐退下﹐比及門三辭。

若先生異爵者請見之﹐則辭。辭不得命﹐則曰「某無以見﹐辭不得命﹐將走見。」先見之。

非以君命使﹐則不稱寡。大夫士﹐則曰寡君之老。凡執幣者﹐不趨﹐容彌蹙以爲儀。執玉者﹐則惟舒武﹐舉前曳踵。凡自稱於君﹐士大夫則曰下臣。宅者在邦﹐則曰市井之臣﹔在野﹐則曰艸茅之臣﹐庶人則曰刺艸之臣。他國之人則曰外臣。

鄕飲酒禮第四

鄕飲酒之禮。主人就先生而謀賓﹑介。主人戒賓﹐賓拜辱﹔主人答拜﹐乃請賓。賓禮辭﹐許。主人再拜﹐賓答拜。主人退﹐賓拜辱。介亦如之。

乃席賓﹑主人﹑介﹑眾賓之席﹐皆不屬焉。尊兩壺於房戶間﹐斯禁﹐有玄酒﹐在西。設篚於禁南﹐東肆﹐加二勺於兩壺。設洗於阼階東南﹐南北以堂深﹐東西當東榮。水在洗東﹐篚在洗西﹐南肆。

羹定﹐主人速賓﹐賓拜辱﹐主人答拜。還﹐賓拜辱。介亦如之。賓及眾賓皆從之。主人一相迎於門外﹐再拜賓﹐賓答拜﹔拜介﹐介答拜﹔揖眾賓。主人揖﹐先入。賓厭介﹐入門左﹔介厭眾賓﹐入﹔眾賓皆入門左﹔北上。主人與賓三揖﹐至於階﹐三讓。主人升﹐賓升。主人阼階上當楣北面再拜。賓西階上當楣北面答拜。

主人坐取爵於篚﹐降洗。賓降。主人坐奠爵於階前﹐辭。賓對。主人坐取爵﹐興﹐適洗﹐南面坐﹐奠爵於篚下﹐盥洗﹐賓進東﹐北面辭洗。主人坐奠爵於篚﹐興對。賓復位﹐當西序﹐東面。主人坐取爵﹐沃洗者西北面。卒洗﹐主人壹揖﹐壹讓。升。賓拜洗。主人坐奠爵﹐遂拜。降盥。賓降﹐主人辭﹔賓對﹐復位﹐當西序。卒盥﹐揖讓升。賓西階上疑立。主人坐取爵﹐實之賓之席前﹐西北面獻賓。

賓西階上拜﹐主人少退。賓進受爵﹐以復位。主人阼階上拜送爵﹐賓少退。薦脯醢。賓升席﹐自西方。乃設折俎。主人阼階東疑立。賓坐﹐左執爵﹐祭脯醢﹐奠爵於薦西﹐興﹔右手取肺﹐卻左手執本﹐坐﹐弗繚﹐右絕末以祭﹐尙左手﹐嚌之﹐興﹔加於俎﹐坐棁手﹐遂祭酒﹐興﹔席末坐﹐啐酒﹐降席﹐坐奠爵﹐拜﹐告旨﹐執爵興。主人阼階上答拜。賓西階上北面坐﹐卒爵﹐興﹔坐奠爵﹐遂拜﹐執爵興。

主人阼階上答拜。

賓降洗﹐主人降。賓坐奠爵﹐興辭﹐主人對。賓坐取爵﹐適洗南﹐北面。主人阼階東﹐南面辭洗。賓坐奠爵於篚﹐興對。主人復阼階東﹐西面。賓東北面盥﹐坐取爵﹐卒洗﹐揖讓如初﹐升。主人拜洗。賓答拜﹐興﹐降盥﹐如主人禮。賓實爵主人之席前﹐東南面酢主人。主人阼階上拜﹐賓少退。主人進受爵﹐復位﹐賓西階上拜送爵。薦脯醢。主人升席自北方。設折俎。祭如賓禮﹐不告旨。自席前適阼階上﹐北面坐卒爵﹐興﹐坐奠爵﹐遂拜﹐執爵興。賓西階上答拜。主人坐奠爵於序端﹐阼階上北面再拜崇酒。賓西階上答拜。

主人坐取觶於篚﹐降洗。賓降﹐主人辭降。賓不辭洗﹐立當西序﹐東面。卒洗﹐揖讓升。賓西階上疑立。主人實觶酬賓﹐阼階上北面坐奠觶﹐遂拜﹐執觶興。

賓西階上答拜。坐祭﹐遂飲﹐卒觶﹐興﹔坐奠觶﹐遂拜﹐執觶興。賓西階上答拜。

主人降洗﹔賓降辭﹐如獻禮﹐升﹐不拜洗。賓西階上立﹔主人實觶賓之席前﹐北面﹔賓西階上拜﹔主人少退﹐卒拜進﹐坐奠觶於薦西﹔賓辭﹐坐取觶﹐復位﹔主人阼階上拜送﹔賓北面坐奠觶於薦東﹐復位。

主人揖﹐降。賓降立於階西﹐當序﹐東面。主人以介揖讓升﹐拜如賓禮。主人坐取爵於東序端﹐降洗﹔介降﹐主人辭降﹔介辭洗﹐如賓禮﹐升﹐不拜洗。介西階上立。主人實爵介之席前﹐西南面獻介。介西階上北面拜﹐主人少退﹔介進﹐北面受爵﹐復位。主人介右北面拜送爵﹐介少退。主人立於西階東。薦脯醢。介升席自北方﹐設折俎。祭如賓禮﹐不嚌肺﹐不啐酒﹐不告旨﹐自南方降席﹐北面坐卒爵﹐興﹐坐奠爵﹐遂拜﹐執爵興。主人介右答拜。

介降洗﹐主人復阼階﹐降辭如初。卒洗﹐主人盥。介揖讓升﹐授主人爵於兩楹之間。介西階上立。主人實爵﹐酢於西階上﹐介右坐奠爵﹐遂拜﹐執爵興。介答拜。主人坐祭﹐遂飲﹐卒爵﹐興﹔坐奠爵﹐遂拜﹐執爵興。介答拜。主人坐奠爵於西楹南﹐介右再拜崇酒﹔介答拜。

主人復阼階﹐揖降﹐介降立於賓南。主人西南面三拜眾賓﹐眾賓皆答壹拜。

主人揖升﹐坐取爵於西楹下﹔降洗﹐升實爵﹐於西階上獻眾賓。眾賓之長升拜受者三人﹐主人拜送。坐祭﹐立飲﹐不拜旣爵﹔授主人爵﹐降復位。眾賓獻﹐則不拜受爵﹐坐祭﹐立飲。每一人獻﹐則薦諸其席。眾賓辯有脯醢。主人以爵降﹐奠於篚。

揖讓升﹐賓厭介升﹐介厭眾賓升﹐眾賓序升﹐卽席。一人洗﹐升﹐舉觶於賓。

實觶﹐西階上坐奠觶﹐遂拜﹐執觶興﹐賓席末答拜﹔坐祭﹐遂飲﹐卒觶﹐興﹐坐奠觶﹐遂拜﹐執觶興﹐賓答拜。降洗﹐升﹐實觶﹐立於西階上賓拜﹔進坐奠觶於薦西﹐賓辭﹐坐受以興。舉觶者西階上拜送﹐賓坐奠觶於其所。舉觶者降。

設席於堂廉﹐東上。工四人﹐二瑟﹐瑟先。相者二人﹐皆左何瑟﹐後首﹐挎越﹐內弦﹐右手相。樂正先升﹐立於西階東。工入﹐升自西階。北面坐。相者東面坐﹐遂授瑟﹐乃降。工歌《鹿鳴》《四牡》《皇皇者華》。卒歌﹐主人獻工。工左瑟﹐一人拜﹐不興﹐受爵。主人阼階上拜送爵。薦脯醢。使人相祭。工飲﹐不拜旣爵﹐授主人爵。眾工則不拜﹐受爵﹐祭﹐飲辯有脯醢﹐不祭。大師則爲之洗。賓﹑介降﹐主人辭降。工不辭洗。

笙入堂下﹐磬南﹐北面立﹐樂《南陔》《白華》《華黍》。主人獻之於西階上。一人拜﹐盡階﹐不升堂﹐受爵﹐主人拜送爵。階前坐祭﹐立飲﹐不拜旣爵﹐升授主人爵。眾笙則不拜﹐受爵﹐坐祭﹐立飲﹔辯有脯醢﹐不祭。

乃間歌《魚麗》﹐笙《由庚》﹔歌《南有嘉魚》﹐笙《崇丘》﹔歌《南山有臺》﹐笙《由儀》。

乃合樂﹕《周南﹖關雎》《葛覃》《捲耳》《召南﹖鵲巢》《采蘩》《采蘋》。工告於樂正曰「正歌備。」樂正告於賓﹐乃降。

主人降席自南方﹐側降﹔作相爲司正。司正禮辭﹐許諾。主人拜﹐司正答拜。

主人升﹐復席。司正洗觶﹐升自西階﹐阼階上北面受命於主人。主人曰「請安於賓。」司正告於賓﹐賓禮辭﹐許。司正告於主人。主人阼階上再拜﹐賓西階上答拜。司正立於楹間以相拜﹐皆揖﹐復席。

司正實觶﹐降自西階﹐階間北面坐奠觶﹔退共﹐少立﹔坐取觶﹐不祭﹐遂飲﹐卒觶興﹐坐奠觶﹐遂拜﹔執觶興﹐盥洗﹔北面坐奠觶於其所﹐退立於觶南。

賓北面坐取俎西之觶﹐阼階上北面酬主人。主人降席﹐立於賓東。賓坐奠觶﹐遂拜﹐執觶興﹐主人答拜。不祭﹐立飲﹐不拜﹐卒觶﹐不洗﹐實觶﹐東南面授主人。主人阼階上拜﹐賓少退。主人受觶﹐賓拜送於主人之西。賓揖﹐復席。

主人西階上酬介。介降席自南方﹐立於主人之西﹐如賓酬主人之禮。主人揖﹐復席。

司正升相旅﹐曰「某子受酬。」受酬者降席。司正退立於序端﹐東面。受酬者自介右﹐眾受酬者受自左﹐拜﹑興﹑飲﹐皆如賓酬主人之禮。辯﹐卒受者以觶降﹐坐奠於篚。司正降﹐復位。

使二人舉觶於賓﹑介﹐洗﹐升﹐實觶於西階上﹐皆坐奠觶﹐遂拜﹐執觶興。

賓﹑介席末答拜。皆坐祭﹐遂飲﹐卒觶興﹐坐奠觶﹐遂拜﹐執觶興﹐賓﹑介席末答拜。逆降﹐洗﹐升﹐實觶﹐皆立於西階上。賓﹑介皆拜。皆進﹐薦西奠之﹐賓辭﹐坐取觶以興。介則薦南奠之﹐介坐受以興。退﹐皆拜送﹐降。賓﹑介奠於其所。

司正升自西階﹐受命於主人。主人曰「請坐於賓。」賓辭以俎。主人請徹俎﹐賓許。司正降階前﹐命弟子俟徹俎。司正升﹐立於序端。賓降席﹐北面。主人降席﹐阼階上北面。介降席﹐西階上北面。遵者降席﹐席東南面。賓取俎﹐還授司正﹔司正以降﹐賓從之。主人取俎﹐還授弟子﹔弟子以降自西階﹐主人降自阼階。介取俎﹐還授弟子﹔弟子以降﹐介從之。若有諸公﹑大夫﹐則使人受俎﹐如賓禮。眾賓皆降。

說屨﹐揖讓如初﹐升﹐坐。乃羞。無算爵。無算樂。

賓出﹐奏《陔》。主人送於門外﹐再拜。

賓若有遵者﹕諸公﹑大夫﹐則旣一人﹐舉觶﹐乃入。席於賓東﹐公三重﹐大夫再重。公如大夫﹐入﹐主人降﹐賓﹑介降﹐眾賓皆降﹐復初位。主人迎﹐揖讓升。公升如賓禮﹐辭一席﹐使一人去之。大夫則如介禮﹐有諸公﹐則辭加席﹐委於席端﹐主人不徹﹔無諸公﹐則大夫辭加席﹐主人對﹐不去加席。

明日﹐賓服鄕服以拜賜﹐主人如賓服以拜辱。主人釋服﹐乃息司正。無介﹐不殺﹐薦脯醢﹐羞惟所有。徵惟所欲﹐以告於先生﹑君子可也。賓﹑介不與。鄕樂惟欲。

記。鄕﹐朝服而謀賓﹑介﹐皆使能﹐不宿戒。蒲筵﹐緇布純。尊綌冪﹐賓至徹之。其牲﹐狗也。亨於堂東北。獻用爵﹐其他用觶。薦脯﹐五挺﹐橫祭於其上﹐出自左房。俎由東壁﹐自西階升。賓俎﹐脊﹑脇﹑肩﹑肺。主人俎﹐脊﹑脇﹑臂﹑肺。介俎﹐脊﹑脇﹑肫﹑胳﹑肺。肺皆離。皆右體﹐進腠。以爵拜者不徒作。坐卒爵者拜旣爵﹐立卒爵者不拜旣爵。凡奠者於左﹐將舉於右。眾賓之長﹐一人辭洗﹐如賓禮。立者東面北上﹔若有北面者﹐則東上。樂正與立者﹐皆薦以齒。凡舉爵﹐三作而不徒爵。樂作﹐大夫不入。獻工與笙﹐取爵於上篚﹔旣獻﹐奠於下篚。其笙﹐則獻諸西階上﹔磬﹐階間縮霤﹐北面鼓之。主人﹑介﹐凡升席自北方﹐降自南方。司正﹐旣舉觶而薦諸其位。凡旅﹐不洗。不洗者﹐不祭。旣旅﹐士不入。徹俎﹕賓﹑介﹐遵者之俎﹐受者以降﹐遂出授從者﹔主人之俎﹐以東。樂正命奏《陔》﹐賓出﹐至於階﹐《陔》作。若有諸公﹐則大夫於主人之北﹐西面。

主人之贊者﹐西面北上﹐不與﹐無算爵﹐然後與。

鄕射禮第五

鄕射之禮。主人戒賓﹐賓出迎﹐再拜。主人答再拜﹐乃請。賓禮辭﹐許。主人再拜﹐賓答再拜。主人退﹔賓送﹐再拜。無介。

乃席賓﹐南面﹐東上。眾賓之席﹐繼而西。席主人於阼階上﹐西面。尊於賓席之東﹐兩壺﹐斯禁﹐左玄酒﹐皆加勺。篚在其南﹐東肆。設洗於阼階東南﹐南北以堂深﹐東西當東榮。水在洗東﹐篚在洗西﹐南肆。縣於洗東北﹐西面。乃張侯﹐下綱不及地武。不系左下綱﹐中掩束之。乏參侯道﹐居侯黨之一﹐西五步。

羹定。主人朝服﹐乃速賓﹔賓朝服出迎﹐再拜﹔主人答再拜﹐退﹔賓送﹐再拜。賓及眾賓遂從之。

及門﹐主人一相出迎於門外﹐再拜﹔賓答再拜。揖眾賓。主人以賓揖﹐先入。

賓厭眾賓﹐眾賓皆入門左﹐東面北上。賓少進﹐主人以賓三揖﹐皆行。及階﹐三讓﹐主人升一等﹐賓升。主人阼階上當楣北面再拜﹐賓西階上當楣北面答再拜。

主人坐取爵於上篚﹐以降。賓降。主人阼階前西面坐奠爵﹐興辭降。賓對。

主人坐取爵﹐興﹐適洗﹐南面坐奠爵於篚下﹐盥洗。賓進﹐東北面辭洗。主人坐奠爵於篚﹐興對﹐賓反位。主人卒洗﹐壹揖﹐壹讓﹐以賓升。賓西階上北面拜洗。

主人阼階上北面奠爵﹐遂答拜﹐乃降。賓降﹐主人辭降﹐賓對。主人卒盥﹐壹揖壹讓升﹔賓升﹐西階上疑立。主人坐取爵﹐實之賓席之前﹐西北面獻賓。賓西階上北面拜﹐主人少退。賓進受爵於席前﹐復位。主人阼階上拜送爵﹐賓少退。薦脯醢。賓升席﹐自西方。乃設折俎。主人阼階東疑立。賓坐﹐左執爵﹐右祭脯醢﹐奠爵於薦西﹐興取肺﹐坐﹐絕祭﹐尙左手﹐嚌之﹐興﹐加於俎﹐坐棁手﹐執爵﹐遂祭酒﹐興﹐席末坐啐酒﹐降席﹐坐尊爵﹐拜﹐告旨﹐執爵興。主人阼階上答拜。

賓西階上北面坐卒爵﹐興﹐坐奠爵﹐遂拜﹐執爵興。主人阼階上答拜。

賓以虛爵降。主人降。賓西階前東面坐奠爵﹐興﹐辭降﹔主人對。賓坐取爵﹐適洗﹐北面坐奠爵於篚下﹐興﹐盥洗。主人阼階之東﹐南面辭洗。賓坐奠爵於篚﹐興對。主人反位。賓卒洗﹐揖讓如初﹐升。主人拜洗﹐賓答拜﹐興﹐降盥﹐如主人之禮。賓升﹐實爵主人之席前﹐東南面酢主人。主人阼階上拜﹐賓少退。主人進受爵﹐復位﹐賓西階上拜送爵。薦脯醢。主人升席自北方。乃設折俎。祭如賓禮﹐不告旨﹐自席前適阼階上﹐北面坐卒爵﹐興﹐坐奠爵﹐遂拜﹐執爵興。賓西階上北面答拜。主人坐奠爵於序端﹐阼階上再拜崇酒﹐賓西階上答再拜。

主人坐取觶於篚﹐以降。賓降﹐主人奠觶辭降﹐賓對﹐東面立。主人坐取觶﹐洗﹐賓不辭洗。卒洗﹐揖讓升。賓西階上疑立。主人實觶﹐酬之﹐阼階上北面坐奠觶﹐遂拜﹐執觶興。賓西階上北面答拜。主人坐祭﹐遂飲﹐卒觶﹐興﹐坐奠觶﹐遂拜﹐執觶興。賓西階上北面答拜。主人降洗。賓降辭﹐如獻禮﹐升﹐不拜洗。

賓西階上立。主人實觶賓之席前﹐北面。賓西階上拜。主人坐奠觶於薦西。賓辭﹐坐取觶以興﹐反位。主人阼階上拜送。賓北面坐奠觶於薦東﹐反位。

主人揖降。賓降﹐東面立於西階西﹐當西序。主人西南面三拜眾賓﹐眾賓皆答一拜。主人揖升﹐坐取爵於序端﹐降洗﹔升實爵﹐西階上獻從賓。眾賓之長升拜受者三人﹐主人拜送。坐祭﹐立飲﹐不拜﹔旣爵﹐授主人爵﹔降復位。眾賓皆不拜﹐受爵﹐坐祭﹐立飲。每一人獻﹐則薦諸其席。眾賓辯有脯醢。主人以虛爵降﹐奠於篚。

揖讓升。賓厭眾賓升﹐眾賓皆升﹐就席。一人洗﹐舉觶於賓﹔升實觶﹐西階上坐奠觶﹔拜﹐執觶興。賓席末答拜。舉觶者坐祭﹐遂飲﹐卒觶﹐興﹔坐奠觶﹐拜﹐執觶興﹔賓答拜。降洗﹐升實之﹐西階上北面。賓拜。舉觶者進﹐坐奠觶於薦西。賓辭﹐坐取以興﹐舉觶者西階上拜送。賓反奠於其所。舉觶者降。

大夫若有遵者﹐則入門左。主人降。賓及眾賓皆降﹐復初位。主人揖讓﹐以大夫升﹐拜至﹐大夫答拜。主人以爵降﹐大夫降。主人辭降。大夫辭洗﹐如賓禮﹐席於尊東。升﹐不拜洗。主人實爵﹐席前獻於大夫。大夫西階上拜﹐進受爵﹐反位。主人大夫之右拜送。大夫辭加席。主人對﹐不去加席。乃薦脯醢。大夫升席。

設折俎。祭如賓禮﹐不嚌肺﹐不啐酒﹐不告旨﹐西階上卒爵﹐拜。主人答拜。大夫降洗﹐主人復阼階﹐降辭如初。卒洗。主人盥﹐揖讓升。大夫授主人爵於兩楹間﹐復位。主人實爵﹐以酢於西階上﹐坐奠爵﹐拜﹐大夫答拜。坐祭﹐卒爵﹐拜﹐大夫答拜。主人坐奠爵於西楹南﹐再拜崇酒﹐大夫答拜。主人復阼階﹐揖降。大夫降﹐立於賓南。主人揖讓﹐以賓升﹐大夫及眾賓皆升﹐就席。

席工於西階上﹐少東。樂正先升﹐北面立於其西。工四人﹐二瑟﹐瑟先﹐相者皆左何瑟﹐面鼓﹐執越﹐內弦。右手相﹐入﹐升自西階﹐北面東上。工坐。相者坐授瑟﹐乃降。笙入﹐立於縣中﹐西面。乃合樂﹕《周南﹖關雎》《葛覃》《捲耳》《召南﹖鵲巢》《采蘩》《采蘋》。工不興﹐告於樂正﹐曰「正歌備。」樂正告於賓﹐乃降。

主人取爵於上篚﹐獻工。大師則爲之洗。賓降﹐主人辭降。工不辭洗。卒洗﹐升實爵。工不興﹐左瑟﹐一人拜受爵。主人阼階上拜送爵。薦脯醢。使人相祭。

工飲﹐不拜旣爵﹐授主人爵。眾工不拜﹐受爵﹐祭飲﹐辯有脯醢。不祭﹐不洗。

遂獻笙於西階上。笙一人拜於下﹐盡階﹐不升堂。受爵﹐主人拜送爵。階前坐祭﹐立飲﹐不拜旣爵﹐升﹐授主人爵。眾笙不拜﹐受爵﹐坐祭﹐立飲﹐辯有脯醢﹐不祭。主人以爵降﹐尊於篚﹐反升﹐就席。

主人降席自南方﹐側降﹐作相爲司正。司正禮辭﹐許諾。主人再拜﹐司正答拜。主人升就席。司正洗觶﹐升自西階﹐由楹內適阼階上﹐北面受命於主人﹔西階上北面請安於賓。賓禮辭﹐許。司正告於主人﹐遂立於楹間以相拜。主人阼階上再拜﹐賓西階上答再拜﹐皆揖就席。司正實觶﹐降自西階﹐中庭北面坐奠觶﹐興﹐退﹐少立﹔進﹐坐取觶﹐興﹔反坐﹐不祭﹐遂卒觶﹐興﹔坐奠觶﹐拜﹐執觶興﹔洗﹐北面坐奠於其所﹐興﹔少退﹐北面立於觶南。未旅。

三耦俟於堂西﹐南面東上。司射適堂西﹐袒決遂﹐取弓於階西﹐兼挾乘矢﹐升自西階。階上北面告於賓﹐曰「弓矢旣具﹐有司請射。」賓對曰「某不能。

爲二三子。」許諾。司射適阼階上﹐東北面告於主人﹐曰「請射於賓﹐賓許。」

司射降自西階﹔階前西面﹐命弟子納射器。乃納射器﹐皆在堂西。賓與大夫之弓倚於西序﹐矢在弓下﹐北括。眾弓倚於堂西﹐矢在其上。主人之弓矢﹐在東序東。

司射不釋弓矢﹐遂以比三耦於堂西。三耦之南﹐北面﹐命上射曰「某禦於子。」命下射曰「子與某子射。」

司正爲司馬﹐司馬命張侯﹐弟子說束﹐遂系左下綱。司馬又命獲者﹕「倚旌於侯中。」獲者由西方﹐坐取旌﹐倚於侯中﹐乃退。

樂正適西方﹐命弟子贊工﹐遷樂於下。弟子相工﹐如初入﹔降自西階﹐阼階下之東南﹐堂前三笴﹐西面北上坐。樂正北面立於其南。

司射猶挾乘矢﹐以命三耦﹕「各與其耦讓取弓矢﹐拾﹗」三耦皆袒決遂。有司左執弣﹐右執弦﹐而授弓﹐遂授矢。三耦皆執弓﹐搢三而挾一个。司射先立於所設中之西南﹐東面。三耦皆進﹐由司射之西﹐立於其西南﹐東面北上而俟。

司射東面立於三耦之北﹐搢三而挾一个﹐揖進﹔當階﹐北面揖﹔及階﹐揖﹔升常﹐揖﹔豫則鉤楹內﹐堂則由楹外。當左物﹐北面揖﹔及物﹐揖。左足履物﹐不方足﹐還﹔視侯中﹐俯正足。不去旌。誘射﹐將乘矢。執弓不挾﹐右執弦。南面揖﹐揖如升射﹔降﹐出於其位南﹔適堂西﹐攺取一个﹐挾之。遂適階西﹐取撲﹐搢之﹐以反位。

司馬命獲者執旌以負侯﹐獲者適侯﹐執旌負侯而俟。司射還﹐當上耦西面﹐作上耦射。司射反位。上耦揖進﹐上射在左﹐並行﹔當階﹐北面揖﹔及階﹐揖。

上射先升三等﹐下射從之﹐中等。上射升堂﹐少左﹔下射升﹐上射揖﹐並行。皆當其物﹐北面揖﹔及物﹐揖。皆左足履物﹐還視侯中﹐合足而俟。司馬適堂西﹐不決遂﹐袒執弓﹐出於司射之南﹐升自西階﹔鉤楹﹐由上射之後﹐西南面立於物間﹔右執簫﹐南揚弓﹐命去侯。獲者執旌許諾﹐聲不絕﹐以至於乏﹔坐﹐東面偃旌﹐興而俟。司馬出於下射之南﹐還其後﹐降自西階﹔反由司射之南﹐適堂西﹐釋弓﹐襲﹐反位﹐立於司射之南。司射進﹐與司馬交於階前﹐相左﹔由堂下西階之東﹐北面視上射﹐命曰「無射獲﹐無獵獲﹗」上射揖。司射退﹐反位。乃射﹐上射旣發﹐挾弓矢﹔而後下射射﹐拾發﹐以將乘矢。獲者坐而獲﹐舉旌以宮﹐偃旌以商﹔獲而未釋獲。卒射﹐皆執弓不挾﹐南面揖﹐揖如升射。上射降三等﹐下射少右﹐從之﹐中等﹔並行﹐上射於左。與升射者相左﹐交於階前﹐相揖。由司馬之南﹐適堂西﹐釋弓﹐說決拾﹐襲而俟於堂西﹐南面﹐東上。三耦卒射﹐亦如之。司射去撲﹐倚於西階之西﹐升堂﹐北面告於賓﹐曰「三耦卒射。」賓揖。

司射降﹐搢撲﹐反位。司馬適堂西﹐袒執弓﹐由其位南﹐進﹔與司射交於階前﹐相左﹔升自西階﹐鉤楹﹐自右物之後﹐立於物間﹔西南面﹐揖弓﹐命取矢。

獲者執旌許諾﹐聲不絕﹐以旌負侯而俟。司馬出於左物之南﹐還其後﹐降自西階﹔遂適堂前﹐北面立於所設楅之南﹐命弟子設楅﹐乃設楅於中庭﹐南當洗﹐東肆。司馬由司射之南﹐退﹐釋弓於堂西﹐襲﹐反位。弟子取矢﹐北面坐委於楅﹔北括﹐乃退。司馬襲進﹐當楅南﹐北面坐﹐左右撫矢而乘之。若矢不備﹐則司馬又袒執弓如初﹐升命曰「取矢不索﹗」弟子自西方應曰「諾﹗」乃復求矢﹐加於楅。

司射倚撲於階西﹐升﹐請射於賓﹐如初。賓許諾。賓﹑主人﹑大夫若皆與射﹐則遂告於賓﹐適阼階上告於主人﹐主人與賓爲耦﹔遂告於大夫﹐大夫𨿽眾﹐皆與士爲耦。以耦告於大夫﹐曰「某禦於子。」西階上﹐北面作眾賓射。司射降﹐搢撲﹐由司馬之南適堂西﹐立﹐比眾耦。眾賓將與射者皆降﹐由司馬之南適堂西﹐繼三耦而立﹐東上。大夫之耦爲上﹐若有東面者﹐則北上。賓﹑主人與大夫皆未降﹐司射乃比眾耦辯。

遂命三耦拾取矢﹐司射反位。三耦拾取矢﹐皆袒決遂﹐執弓﹐進立於司馬之西南。司射作上耦取矢﹐司射反位。上耦揖進﹔當楅北面揖﹐及楅揖。上射東面﹐下射西面。上射揖進﹐坐﹐橫弓﹔卻手自弓下取一个﹐兼諸弣﹐順羽﹐且興﹔執弦而左還﹐退反位﹐東面揖。下射進﹐坐﹐橫弓﹔覆手自弓上取一个﹐興﹔其他如上射。旣拾取乘矢﹐揖﹐皆左還﹔南面揖﹐皆少進﹔當楅南﹐皆左還﹐北面﹐搢三挾一个﹔揖﹐皆左還﹐上射於右﹔與進者相左﹐相揖﹔退反位。

三耦拾取矢﹐亦如之。後者遂取誘射之矢﹐兼乘矢而取之﹐以授有司於西方﹐而後反位。

眾賓未拾取矢﹐皆袒決遂﹐執弓﹐搢三挾一个﹔由堂西進﹐繼三耦之南而立﹐東面﹐北上。大夫之耦爲上。

司射作射如初﹐一耦揖升如初。司馬命去侯﹐獲者許諾。司馬降﹐釋弓反位。

司射猶挾一个﹐去撲﹐與司馬交於階前﹐升﹐請釋獲於賓﹔賓許。降﹐搢撲﹐西面立於所設中之東﹔北面命釋獲者設中﹐遂視之。釋獲者執鹿中﹐一人執算以從之。釋獲者坐設中﹐南當楅﹐西當西序﹐東面﹔興受算﹐坐實八算於中﹐橫委其餘於中西﹐南末﹔興﹐共而俟。司射遂進﹐由堂下﹐北面命曰「不貫不釋﹗」

上射揖。司射退反位。釋獲者坐取中之八算﹐攺實八算於中﹐興﹐執而俟。

乃射﹐若中﹐則釋獲者坐而釋獲﹐每一个釋一算。上射於右﹐下射於左﹐若有餘算﹐則反委之。又取中之八算﹐攺實八算於中﹐興﹐執而俟。三耦卒射。

賓﹑主人﹑大夫揖﹐皆由其階降揖。主人堂東袒決遂﹐執弓﹐搢三挾一个。

賓於堂西亦如之。皆由其階﹐階下揖﹐升堂揖。主人爲下射﹐皆當其物﹐北面揖﹐及物揖﹐乃射﹔卒﹐南面揖﹔皆由其階﹐階上揖﹐降階揖。賓序西﹐主人序東﹐皆釋弓﹐說決拾﹐襲﹐反位﹔升﹐及階揖﹐升堂揖﹐皆就席。

大夫袒決遂﹐執弓﹐搢三挾一个﹐由堂西出於司射之西﹐就其耦。大夫爲下射﹐揖進﹔耦少退。揖如三耦。及階﹐耦先升。卒射﹐揖如升射﹐耦先降。降階﹐耦少退。皆釋弓於堂西﹐襲。耦遂止於堂西﹐大夫升就席。

眾賓繼射﹐釋獲皆如初。司射所作﹐惟上耦。卒射﹐釋獲者遂以所執余獲﹐升自西階﹐盡階﹐不升堂。告於賓曰「左右卒射。」降﹐反位﹐坐委余獲於中西﹔興﹐共而俟。

司馬袒決執弓﹐升命取矢﹐如初。獲者許諾﹐以旌負侯﹐如初。司馬降﹐釋弓﹐反位。弟子委矢﹐如初。大夫之矢﹐則兼束之以茅﹐上握焉。司馬乘矢如初。

司射遂適西階西﹐釋弓﹐去撲﹐襲﹔進由中東﹐立於中南﹐北面視算。釋獲者東面於中西坐﹐先數右獲。二算爲純﹐一純以取﹐實於左手﹔十純則縮而委之﹐每委異之﹔有餘純﹐則橫於下。一算爲奇﹐奇則又縮諸純下。興﹐自前適左﹐東面﹔坐﹐兼斂算﹐實於左手﹔一純以委﹐十則異之﹐其餘如右獲。司射復位。釋獲者遂進取賢獲﹐執以升﹐自西階﹐盡階不升堂﹐告於賓。若右勝﹐則曰「右賢於左。」若左勝﹐則曰「左賢於右。」以純數告﹔若有奇者﹐亦曰奇。若左右鈞﹐則左右皆執一算以告﹐曰「左右鈞。」降復位﹐坐﹐兼斂算﹐實八算於中﹐委其餘於中西﹔興﹐共而俟。

司射適堂西﹐命弟子設丰。弟子奉丰升﹐設於西楹之西﹐乃降。勝者之弟子洗觶﹐升酌﹐南面坐奠於丰上﹔降﹐袒執弓﹐反位。司射遂袒執弓﹐挾一个﹐搢撲﹐北面於三耦之南﹐命三耦及眾賓﹕「勝者皆袒決遂﹐執張弓。不勝者皆襲﹐說決拾﹐卻左手﹐右加弛弓於其上﹐遂以執弣。」司射先反位。三耦及眾射者皆與其耦進立於射位﹐北上。司射作升飲者﹐如作射。一耦進﹐揖如升射﹐及階﹐勝者先升﹐升堂﹐少右。不勝者進﹐北面坐取丰上之觶﹔興﹐少退﹐立卒斛﹔進﹐坐奠於丰下﹔興﹐揖。不勝者先降﹐與升飲者相左﹐交於階前﹐相揖﹔出於司馬之南﹐遂適堂西﹔釋弓﹐襲而俟。有執爵者。執爵者坐取觶﹐實之﹐反奠於丰上。

升飲者如初。三耦卒飲。賓﹑主人﹑大夫不勝﹐則不執弓﹐執爵者取觶﹐降洗﹐升實之﹐以授於席前﹐受觶﹐以適西階上﹐北面立飲﹔卒觶﹐授執爵者﹐反就席。

大夫飲﹐則耦不升。若大夫之耦不勝﹐則亦執弛弓﹐特升飲。眾賓繼飲﹐射爵者辯﹐乃徹丰與觶。

司馬洗爵﹐升實之以降﹐獻獲者於侯。薦脯醢﹐設折俎﹐俎與薦皆三祭。獲者負侯﹐北面拜受爵﹐司馬西面拜送爵。獲者執爵﹐使人執其薦與俎從之﹔適右个﹐設薦俎。獲者南面坐﹐左執爵﹐祭脯醢﹔執爵興﹐取肺﹐坐祭﹐遂祭酒﹔興﹐適左个﹔中皆如之。左个之西北三步﹐東面設薦俎﹐獲者薦右東面立飲﹐不拜旣爵﹐司馬受爵﹐奠於篚﹐復位。獲者執其薦﹐使人執俎從之﹐辟設於乏南。獲者負侯而俟。

司射適階西﹐釋弓矢﹐去撲﹐說決拾﹐襲﹔適洗﹐洗爵﹔升實之﹐以降﹐獻釋獲者於其位﹐少南。薦脯醢﹐折俎﹐有祭。釋獲者薦右東面拜受爵﹐司射北面拜送爵。釋獲者就其薦坐﹐左執爵﹐祭脯醢﹔興﹐取肺﹐坐祭﹐遂祭酒﹔興﹐司射之西﹐北面立飲﹐不拜旣爵。司射受爵﹐奠於篚。釋獲者少西辟薦﹐反位。

司射適堂西﹐袒決遂﹐取弓於階西﹐挾一个﹐搢撲﹐以反位。司射去撲﹐倚於階西﹐升請射於賓﹐如初。賓許。司射降﹐搢撲﹐由司馬之南適堂西﹐命三耦及眾賓﹕「皆袒決遂﹐執弓就位﹗」司射先反位。三耦及眾賓皆袒決遂﹐執弓﹐各以其耦進﹐反於射位。

司射作拾取矢。三耦拾取矢如初﹐反位。賓﹑主人﹑大夫降揖如初。主人堂東﹐賓堂西﹐皆袒決遂﹐執弓﹔皆進階前揖﹐及楅揖﹐拾取矢如三耦。卒﹐北面搢三挾一个﹐揖退。賓堂西﹐主人堂東﹐皆釋弓矢﹐襲﹔及階揖﹐升堂揖﹐就席。大夫袒決遂﹐執弓﹐就其耦﹔揖皆進﹐如三耦。耦東面﹐大夫西面。大夫進坐﹐說矢束﹐興反位。而後耦揖進坐﹐兼取乘矢﹐順羽而興﹐反位﹐揖。大夫進坐﹐亦兼取乘矢﹐如其耦﹐北面﹐搢三挾一个﹐揖退。耦反位。大夫遂適序西﹐釋弓矢﹐襲﹔升卽席。眾賓繼拾取矢﹐皆如三耦﹐以反位。

司射猶挾一个以進﹐作上射如初。一耦揖升如初。司馬升﹐命去侯﹐獲者許諾。司馬降﹐釋弓反位。司射與司馬交於階前﹐去撲﹐襲﹔升﹐請以樂樂於賓。

賓許諾。司射降﹐搢撲﹐東面命樂正﹐曰「請以樂樂於賓﹐賓許。」司射遂適階間﹐堂下北面命曰「不鼓不釋﹗」上射揖。司射退反位。樂正東面命大師﹐曰「奏《騶虞》﹐間若一。」大師不興﹐許諾。樂正退反位。

乃奏《騶虞》以射。三耦卒射﹐賓﹑主人﹑大夫﹑眾賓繼射﹐釋獲如初。卒射﹐降。釋獲者執余獲﹐升告左右卒射﹐如初。

司馬升﹐命取矢﹐獲者許諾。司馬降﹐釋弓反位。弟子委矢﹐司馬乘之﹐皆如初。司射釋弓視算﹐如初﹔釋獲者以賢獲與鈞告﹐如初。降復位。

司射命設丰﹐設丰﹑實觶如初﹔遂命勝者執張弓﹐不勝者執弛弓﹐升飲如初。

司射猶袒決遂﹐左執弓﹐右執一个﹐兼諸弦﹐面鏃﹔適堂西﹐以命拾取矢﹐如初。司射反位。三耦及賓﹑主人﹑大夫﹑眾賓皆袒決遂﹐拾取矢﹐如初﹔矢不挾﹐兼諸弦弣以退﹐不反位﹐遂授有司於堂西。辯拾取矢﹐揖﹐皆升就席。

司射乃適堂西﹐釋弓﹐去撲﹐說決拾﹐襲﹐反位。司馬命弟子說侯之左下綱而釋之﹐命獲者以旌退﹐命弟子退楅。司射命釋獲者退中與算﹐而俟。

司馬反爲司正﹐退﹐復觶南而立。樂正命弟子贊工卽位。弟子相工﹐如其降也﹐升自西階﹐反坐。賓北面坐﹐取俎西之觶﹐興﹐阼階上北面酬主人。主人降席﹐立於賓東。賓坐奠觶﹐拜﹔執觶興﹔主人答拜。賓不祭﹐卒觶﹐不拜﹐不洗﹐實之﹐進東南面。主人阼階上北面拜﹐賓少退。主人進受觶﹐賓主人之西北面拜送。賓揖﹐就席。主人以觶適西階上酬大夫﹔大夫降席﹐立於主人之西﹐如賓酬主人之禮。主人揖﹐就席。若無大夫﹐則長受酬﹐亦如之。司正升自西階﹐相旅﹐作受酬者曰「某酬某子。」受酬者降席。司正退立於西序端﹐東面。眾受酬者拜﹑興﹑飲﹐皆如賓酬主人之禮。辯﹐遂酬在下者﹔皆升﹐受酬於西階上。卒受者以觶降﹐奠於篚。

司正降復位﹐使二人舉觶於賓與大夫。舉觶者皆洗觶﹐升實之﹔西階上北面﹐皆坐奠觶﹐拜﹐執觶興。賓與大夫皆席末答拜。興觶者皆坐祭﹐遂飲﹐卒觶﹐興﹔坐奠觶﹐拜﹐執觶興。賓與大夫皆答拜。舉觶者逆降﹐洗﹐升實觶﹐皆立於西階上﹐北面﹐東上。賓與大夫拜。舉觶者皆進﹐坐奠於薦右。賓與大夫辭﹐坐受觶以興。舉觶者退反位﹐皆拜送﹐乃降。賓與大夫坐﹐反奠於其所﹐興。若無大夫﹐則惟賓。

司正升自西階﹐阼階上受命於主人﹐適西階上﹐北面請坐於賓﹐賓辭以俎。

反命於主人﹐主人曰「請徹俎。」賓許。司正降自西階﹐階前命弟子俟徹俎。

司正升立於序端。賓降席﹐北面。主人降席自南方﹐阼階上北面。大夫降席﹐席東南面。賓取俎﹐還授司正。司正以降自西階﹐賓從之降﹐遂立於階西﹐東面。

司正以俎出﹐授從者。主人取俎﹐還授弟子。弟子受俎﹐降自西階以東。主人降自阼階﹐西面立。大夫取俎﹐還授弟子﹔弟子以降自西階﹐遂出授從者﹔大夫從之降﹐立於賓南。眾賓皆降﹐立於大夫之南﹐少退﹐北上。

主人以賓揖讓﹐說屨﹐乃升。大夫及眾賓皆說屨﹐升﹐坐。乃羞。無算爵。

使二人舉觶。賓與大夫不興﹐取奠觶飲﹐卒觶﹐不拜。執觶者受觶﹐遂實之。賓觶以之主人﹐大夫之觶長受﹐而錯﹐皆不拜。辯﹐卒受者興﹐以旅在下者於西階上。長受酬﹐酬者不拜﹐乃飲﹐卒觶﹐以實之。受酬者不拜受。辯旅﹐皆不拜。

執觶者皆與旅。卒受者以虛觶降奠於篚﹔執觶者洗﹐升實觶﹐反奠於賓與大夫。

無算樂。

賓興﹐樂正命奏《陔》。賓降及階﹐《陔》作。賓出﹐眾賓皆出﹐主人送於門外﹐再拜。

明日﹐賓朝服以拜賜於門外﹐主人不見。如賓服﹐遂從之﹐拜辱於門外﹐乃退。

主人釋服﹐乃息司正。無介。不殺。使人速。迎於門外﹐不拜﹔入﹐升。不拜至﹐不拜洗。薦脯醢﹐無俎。賓酢主人﹐主人不崇酒﹐不拜眾賓﹔旣獻眾賓﹐一人舉觶﹐遂無算爵。無司正。賓不與。徵惟所欲﹐以告於鄕先生﹑君子可也。

羞惟所有。鄕樂惟欲。

記。大夫與﹐則公士爲賓。使能﹐不宿戒。其牲﹐狗也。亨於堂東北。尊﹐綌冪。賓至﹐徹之。蒲筵﹐緇布純。西序之席﹐北上。獻用爵﹐其他用觶。以爵拜者﹐不徒作。薦﹐脯用籩﹐五胑﹐祭半胑﹐橫於上。醢以豆﹐出自東房。

胑長尺二寸。俎由東壁﹐自西階升。賓俎﹐脊﹑脇﹑肩﹑肺。主人俎﹕脊﹑脇﹑臂﹑肺。肺皆離。皆右體也。進腠。凡舉爵﹐三作而不徒爵。凡奠者於左﹐將舉者於右。眾賓之長﹐一人辭洗﹐如賓禮。若有諸公﹐則如賓禮﹐大夫如介禮。無諸公﹐則大夫如賓禮。樂作﹐大夫不入。樂正﹐與立者齒。三笙一和而成聲。獻工與笙﹐取爵於上篚。旣獻﹐奠於下篚。其笙﹐則獻諸西階上。立者﹐東面北上。

司正旣舉觶﹐而薦諸其位。三耦者﹐使弟子。司射前戒之。司射之弓矢與撲﹐倚於西階之西。司射旣袒決遂而升﹐司馬階前命張侯﹐遂命倚旌。凡侯﹕天子熊侯﹐白質﹔諸侯麋侯﹐赤質﹔大夫布侯﹐畫以虎豹﹔士布侯﹐畫以鹿豕。凡畫者﹐丹質。射自楹間﹐物長如笴。其間容弓﹐距隨長武。序則物當棟﹐堂則物當楣﹐命負侯者﹐由其位。凡適堂西﹐皆出入於司馬之南。惟賓與大夫降階﹐遂西取弓矢。

旌﹐各以其物。無物﹐則以白羽與朱羽糅。杠長三仞﹐以鴻脰韜上﹐二尋。凡挾矢﹐於二指之間橫之。司射在司馬之北。司馬無事不執弓。始射﹐獲而未釋獲﹔復﹐釋獲﹔復﹐用樂行之。上射於右。楅長如笴﹐博三寸﹐厚寸有半﹐龍首﹐其中蛇交﹐韋當。楅﹐髤﹐橫而拳之﹐南面坐而奠之﹐南北當洗。射者有過﹐則撻之。眾賓不與射者﹐不降。取誘射之矢者﹐旣拾取矢﹐而後兼誘射之乘矢而取之。賓﹑主人射﹐則司射擯升降﹐卒射卽席﹐而反位卒事。鹿中﹐髤﹐前足跪﹐鑿背容八算。釋獲者奉之﹐先首。大夫降﹐立於堂西以俟射。大夫與士射﹐袒薰襦。耦少退於物。司射釋弓矢視算﹐與獻釋獲者釋弓矢。禮射不主皮。

主皮之射者﹐勝者又射﹐不勝者降。主人亦飲於西階上。獲者之俎﹐折脊﹑脇﹑肺﹑臑。東方謂之右个。釋獲者之俎﹐折脊﹑脇﹑肺﹐皆有祭。大夫說矢束﹐坐說之。歌《騶虞》﹐若《采蘋》﹐皆五終。射無算。古者於旅也語。凡旅﹐不洗。

不洗者﹐不祭。旣旅﹐士不入。大夫後出。主人送於門外﹐再拜。鄕侯﹐上个五尋﹐中十尺。侯道五十弓﹐弓二寸以爲侯中。倍中以爲躬﹐倍躬以爲左右舌。下舌半上舌。箭籌八十。長尺有握﹐握素。楚撲長如笴。刊本尺。君射﹐則爲下射。

上射退於物一笴﹐旣發﹐則答君而俟。君﹐樂作而後就物。君﹐袒朱襦以射。小臣以巾執矢以授。若飲君﹐如燕﹐則夾爵。君﹐國中射﹐則皮樹中﹐以翿旌獲﹐白羽與朱羽糅﹔於郊﹐則閭中﹐以旌獲﹔於竟﹐則虎中﹐龍旃。大夫﹐兕中﹐各以其物獲。士﹐鹿中﹐翿旌以獲。惟君有射於國中﹐其餘否。君在﹐大夫射﹐則肉袒。

燕禮第六

燕禮。小臣戒與者。膳宰具官饌於寢東。樂人縣。設洗﹑篚於阼階東南﹐當東霤。罍水在東﹐篚在洗西﹐南肆。設膳篚在其北﹐西面。司宮尊於東楹之西﹐兩方壺﹐左玄酒﹐南上。公尊瓦大兩﹐有丰﹐冪用綌若錫﹐在尊南﹐南上。尊士旅食於門西﹐兩圓壺。司宮筵賓於戶西﹐東上﹐無加席也。射人告具。

小臣設公席於阼階上﹐西鄕﹐設加席。公升﹐卽位於席﹐西鄕。小臣納卿大夫﹐卿大夫皆入門右﹐北面東上。士立於西方﹐東面北上。祝史立於門東﹐北面東上。小臣師一人在東堂下﹐南面。士旅食者立於門西﹐東上。公降立於阼階之東南﹐南鄕爾卿﹐卿西面北上﹔爾大夫﹐大夫皆少進。

射人請賓。公曰「命某爲賓。」射人命賓﹐賓少進﹐禮辭。反命。又命之﹐賓再拜稽首﹐許諾﹐射人反命。賓出立於門外﹐東面。公揖卿大夫﹐乃升就席。

小臣自阼階下﹐北面﹐請執冪者與羞膳者。乃命執冪者﹐執冪者升自西階﹐立於尊南﹐北面﹐東上。膳宰請羞於諸公卿者。

射人納賓。賓入﹐及庭﹐公降一等揖之。公升就席。

賓升自西階﹐主人亦升自西階﹐賓右北面至再拜﹐賓答再拜。主人降洗﹐洗南﹐西北面。賓降﹐階西﹐東面。主人辭降﹐賓對。主人北面盥﹐坐取觚洗。賓少進﹐辭洗。主人坐奠觚於篚﹐興對。賓反位。主人卒洗﹐賓揖﹐乃升。主人升。

賓拜洗。主人賓右奠觚答拜﹐降盥。賓降﹐主人辭。賓對﹐卒盥。賓揖升。主人升﹐坐取觚。執冪者舉冪﹐主人酌膳﹐執冪者反冪。主人筵前獻賓。賓西階上拜﹐筵前受爵﹐反位。主人賓右拜送爵。膳宰薦脯醢﹐賓升筵。膳宰設折俎。賓坐﹐左執爵﹐右祭脯醢﹐奠爵於薦右﹐興﹔取肺﹐坐絕祭﹐嚌之﹐興加於俎﹔坐棁手﹐執爵﹐遂祭酒﹐興﹔席末坐啐酒﹐降席﹐坐奠爵﹐拜﹐告旨﹐執爵興。主人答拜。

賓西階上北面坐卒爵﹐興﹔坐奠爵﹐遂拜。主人答拜。

賓以虛爵降﹐主人降。賓洗南坐奠觚﹐少進﹐辭降。主人東面對。賓坐取觚﹐奠於篚下﹐盥洗。主人辭洗。賓坐奠觚於篚﹐興﹐對。卒洗﹐及階﹐揖﹐升。主人升﹐拜洗如賓禮。賓降盥﹐主人降。賓辭降﹐卒盥﹐揖升﹐酌膳﹐執冪如初﹐以酢主人於西階上。主人北面拜受爵﹐賓主人之左拜送爵。主人坐祭﹐不啐酒﹐不拜酒﹐不告旨﹔遂卒爵﹐興﹔坐奠爵﹐拜﹐執爵興。賓答拜。主人不崇酒﹐以虛爵降尊於篚。

賓降﹐立於西階西。射人升賓﹐賓升立於序內﹐東面。主人盥﹐洗象觚﹐升實之﹐東北面獻於公。公拜受爵。主人降自西階﹐阼階下北面拜送爵。士薦脯醢﹐膳宰設折俎﹐升自西階。公祭如賓禮﹐膳宰贊授肺。不拜酒﹐立卒爵﹐坐奠爵﹐拜﹐執爵興。主人答拜﹐升受爵以降﹐奠於膳篚。

更爵﹐洗﹐升酌膳酒以降﹔酢於阼階下﹐北面坐奠爵﹐再拜稽首。公答再拜。

主人坐祭﹐遂卒爵﹐再拜稽首。公答再拜﹐主人奠爵於篚。

主人盥洗﹐升﹐媵觚於賓﹐酌散﹐西階上坐奠爵﹐拜賓。賓降筵﹐北面答拜。

主人坐祭﹐遂飲﹐賓辭。卒爵﹐拜﹐賓答拜。主人降洗﹐賓降﹐主人辭降﹐賓辭洗。卒洗﹐揖升。不拜洗。主人酌膳。賓西階上拜﹐受爵於筵前﹐反位。主人拜送爵。賓升席﹐坐祭酒﹐遂奠於薦東。主人降復位。賓降筵西﹐東南面立。

小臣自阼階下請媵爵者﹐公命長。小臣作下大夫二人媵爵。媵爵者阼階下﹐皆北面再拜稽首﹔公答再拜。媵爵者立於洗南﹐西面北上﹐序進﹐盥洗角觶﹔升自西階﹐序進﹐酌散﹔交於楹北﹐降﹔阼階下皆奠觶﹐再拜稽首﹐執觶興。公答再拜。媵爵者皆坐祭﹐遂卒觶﹐興﹔坐奠觶﹐再拜稽首﹐執觶興。公答再拜。媵爵者執觶待於洗南。小臣請致者。若君命皆致﹐則序進﹐奠觶於篚﹐阼階下皆再拜稽首﹔公答再拜。媵爵者洗象觶﹐升實之﹔序進﹐坐奠於薦南﹐北上﹔降﹐阼階下皆再拜稽首﹐送觶。公答再拜。

公坐取大夫所媵觶﹐興以酬賓。賓降﹐西階下再拜稽首。公命小臣辭﹐賓升成拜。公坐奠觶﹐答再拜﹐執觶興﹐立卒觶。賓下拜﹐小臣辭。賓升﹐再拜稽首。

公坐奠觶﹐答再拜﹐執觶興。賓進受虛爵﹐降奠於篚﹐易觶洗。公有命﹐則不易不洗﹐反升酌膳觶﹐下拜。小臣辭。賓升﹐再拜稽首。公答再拜。賓以旅酬於西階上﹐射人作大夫長升受旅。賓大夫之右坐奠觶﹐拜﹐執觶興﹔大夫答拜。賓坐祭﹐立飲﹐卒觶不拜。若膳觶也﹐則降更觶洗﹐升實散。大夫拜受。賓拜送。大夫辯受酬﹐如受賓酬之禮﹐不祭。卒受者以虛觶降尊於篚。

主人洗﹐升﹐實散﹐獻卿於西階上。司宮兼捲重席﹐設於賓左﹐東上。卿升﹐拜受觚﹔主人拜送觚。卿辭重席﹐司宮徹之﹐乃薦脯醢。卿升席坐﹐左執爵﹐右祭脯醢﹐遂祭酒﹐不啐酒﹔降席﹐西階上北面坐卒爵﹐興﹔坐奠爵﹐拜﹐執爵興。

主人答拜﹐受爵。卿降復位。辯獻卿﹐主人以虛爵降﹐奠於篚。射人乃升卿﹐卿皆升就席。若有諸公﹐則先卿獻之﹐如獻卿之禮﹔席於阼階西﹐北面東上﹐無加席。

小臣又請媵爵者﹐二大夫媵爵如初。請致者。若命長致﹐則媵爵者奠觶於篚﹐一人待於洗南。長致﹐致者阼階下再拜稽首﹐公答再拜。洗象觶﹐升﹐實之﹐坐奠於薦南﹐降﹐與立於洗南者二人皆再拜稽首送觶﹐公答再拜。

公又行一爵﹐若賓﹐若長﹐惟公所酬。以旅於西階上﹐如初。大夫卒受者以虛觶降奠於篚。

主人洗﹐升﹐獻大夫於西階上。大夫升﹐拜受觚﹐主人拜送觚。大夫坐祭﹐立卒爵﹐不拜旣爵。主人受爵。大夫降復位。胥薦主人於洗北。西面﹐脯醢﹐無脀。辯獻大夫﹐遂薦之﹐繼賓以西﹐東上。卒﹐射人乃升大夫﹐大夫皆升﹐就席。

席工於西階上﹐少東。樂正先升﹐北面立於其西。小臣納工﹐工四人﹐二瑟。

小臣左何瑟﹐面鼓﹐執越﹐內弦﹐右手相。入﹐升自西階﹐北面東上坐。小臣坐授瑟﹐乃降。工歌《鹿鳴》《四牡》《皇皇者華》。卒歌﹐主人洗升獻工﹐工不興。左瑟一人拜受爵﹐主人西階上拜送爵。薦脯醢。使人相祭。卒爵﹐不拜。

主人受爵。眾工不拜受爵﹐坐祭﹐遂卒爵。辯有脯醢﹐不祭。主人受爵﹐降奠於篚。

公又舉奠觶。惟公所賜。以旅於西階上﹐如初。

卒﹐笙入﹐立於縣中。奏《南陔》《白華》《華黍》。

主人洗﹐升﹐獻笙於西階上。一人拜﹐盡階﹐不升堂﹐受爵﹐降﹔主人拜送爵。階前坐祭﹐立卒爵﹐不拜旣爵﹐升﹐授主人。眾笙不拜受爵﹐降﹔坐祭﹐立卒爵。辯有脯醢﹐不祭。

乃間﹕歌《魚麗》﹐笙《由庚》﹔歌《南有嘉魚》﹐笙《崇丘》﹔歌《南山有臺》﹐笙《由儀》。遂歌鄕樂﹕《周南﹖關雎》《葛覃》《捲耳》《召南﹖鵲巢》《采蘩》《采蘋》。大師告於樂正曰「正歌備。」樂正由楹內﹑東楹之東﹐告於公﹐乃降復位。

射人自阼階下﹐請立司正﹐公許。射人遂爲司正。司正洗角觶﹐南面坐奠於中庭﹔升﹐東楹之東受命﹐西階上北面命卿﹑大夫﹕「君曰以我安﹗」卿﹑大夫皆對曰「諾﹗敢不安﹖」司正降自西階﹐南面坐取觶﹐升酌散﹐降﹐南面坐奠觶﹐右還﹐北面少立﹐坐取觶﹐興﹐坐不祭﹐卒觶﹐奠之﹐興﹐再拜稽首﹐左還﹐南面坐取觶﹐洗﹐南面反奠於其所﹐升自西階﹐東楹之東﹐請徹俎降﹐公許。告於賓﹐賓北面取俎以出。膳宰徹公俎﹐降自阼階以東。卿﹑大夫皆降﹐東面北上。

賓反入﹐及卿﹑大夫皆說屨﹐升就席。公以賓及卿﹑大夫皆坐﹐乃安。羞庶羞。

大夫祭薦。司正升受命﹐皆命﹕君曰「無不醉﹗」賓及卿﹑大夫皆興﹐對曰「諾﹗敢不醉﹖」皆反坐。

主人洗﹐升﹐獻士於西階上。士長升﹐拜受觶﹐主人拜送觶。士坐祭﹐立飲﹐不拜旣爵。其他不拜﹐坐祭﹐立飲。乃薦司正與射人一人﹑司士一人﹑執冪二人﹐立於觶南﹐東上。辯獻士。士旣獻者立於東方﹐西面北上。乃薦士。祝史﹐小臣師﹐亦就其位而薦之。主人就旅食之尊而獻之。旅食不拜﹐受爵﹐坐祭﹐立飲。

若射﹐則大射正爲司射﹐如鄕射之禮。

賓降洗﹐升媵觚於公﹐酌散﹐下拜。公降一等﹐小臣辭。賓升﹐再拜稽首﹐公答再拜。賓坐祭﹐卒爵﹐再拜稽首﹐公答再拜。賓降洗象觶﹐升酌膳﹐坐奠於薦南﹐降拜。小臣辭。賓升成拜﹐公答再拜。賓反位。公坐取賓所媵觶﹐興。惟公所賜。受者如初受酬之禮﹐降更爵洗﹐升酌膳﹐下拜。小臣辭。升成拜﹐公答拜。乃就席﹐坐行之。有執爵者。惟受於公者拜。司正命執爵者爵辯﹐卒受者興以酬士。大夫卒受者以爵興﹐西階上酬士。士升﹐大夫奠爵拜﹐士答拜。大夫立卒爵﹐不拜﹐實之。士拜受﹐大夫拜送。士旅於西階上﹐辯。士旅酌。卒。

主人洗﹐升自西階﹐獻庶子於阼階上﹐如獻士之禮。辯﹐降洗﹐遂獻左右正與內小臣﹐皆於阼階上﹐如獻庶子之禮。

無算爵。士也﹐有執膳爵者﹐有執散爵者。執膳爵者酌以進公﹐公不拜﹐受。

執散爵者酌以之公﹐命所賜。所賜者興受爵﹐降席下﹐奠爵﹐再拜稽首。公答拜。

受賜爵者以爵就席坐﹐公卒爵﹐然後飲。執膳爵者受公爵﹐酌﹐反奠之。受賜爵者興﹐授執散爵﹐執散爵者乃酌行之。惟受爵於公者拜。卒受爵者興﹐以酬士於西階上。士升﹐大夫不拜﹐乃飲﹐實爵。士不拜﹐受爵。大夫就席。士旅酌﹐亦如之。公有命徹冪﹐則卿大夫皆降﹐西階下北面東上﹐再拜稽首。公命小臣辭。

公答再拜﹐大夫皆辟。遂升﹐反坐。士終旅於上﹐如初。無算樂。

宵﹐則庶子執燭於阼階上﹐司宮執燭於西階上﹐甸人執大燭於庭﹐閽人爲大燭於門外。賓醉﹐北面坐取其薦脯以降。奏《陔》。賓所執脯以賜鐘人於門內霤﹐遂出。卿﹑大夫皆出。公不送。

公與客燕。曰「寡君有不腆之酒﹐以請吾子之與寡君須臾焉。使某也以請。」

對曰「寡君﹐君之私也。君無所辱賜於使臣﹐臣敢辭。」「寡君固曰不腆﹐使某固以請﹗」「寡君﹐君之私也。君無所辱賜於使臣﹐臣敢固辭﹗」「寡君固曰不腆﹐使某固以請﹗」「某固辭﹐不得命﹐敢不從﹖」致命曰「寡君使某﹐有不腆之酒﹐以請吾子之與寡君須臾焉﹗」「君貺寡君多矣﹐又辱賜於使臣﹐臣敢拜賜命﹗」

記。燕﹐朝服﹐於寢。其牲﹐狗也﹐亨於門外東方。若與四方之賓燕﹐則公迎之於大門內﹐揖讓升。賓爲苟敬﹐席於阼階之西﹐北面﹐有脀﹐不嚌肺﹐不啐酒。其介爲賓。無膳尊﹐無膳爵。與卿燕﹐則大夫爲賓。與大夫燕﹐亦大夫爲賓。

羞膳者與執冪者﹐皆士也。羞卿者﹐小膳宰也。若以樂納賓﹐則賓及庭﹐奏《肆夏》﹔賓拜酒﹐主人答拜﹐而樂闋。公拜受爵﹐而奏《肆夏》﹔公卒爵﹐主人升﹐受爵以下﹐而樂闋。升歌《鹿鳴》﹐下管《新宮》﹐笙入三成﹐遂合鄕樂。若舞﹐則《勺》。惟公與賓有俎。獻公﹐曰「臣敢奏爵以聽命。」凡公所辭﹐皆栗階。

凡栗階﹐不過二等。凡公所酬﹐旣拜﹐請旅侍臣。凡薦與羞者﹐小膳宰也。有內羞。君與射﹐則爲下射﹐袒朱襦﹐樂作而後就物。小臣以巾授矢﹐稍屬。不以樂志。旣發﹐則小臣受弓以授弓人。上射退於物一笴﹐旣發﹐則答君而俟。若飲君﹐燕﹐則夾爵。君在﹐大夫射﹐則肉袒。若與四方之賓燕﹐媵爵﹐曰「臣受賜矣。

臣請贊執爵者。」相者對曰「吾子無自辱焉。」有房中之樂。

大射儀第七

大射之儀。君有命戒射﹐宰戒百官有事於射者。射人戒諸公﹑卿﹑大夫射﹐司士戒士射與贊者。

前射三日﹐宰夫戒宰及司馬﹑射人宿視滌。司馬命量人量侯道與所設乏以貍步﹐大侯九十﹐參七十﹐幹五十﹐設乏各去其侯西十﹑北十。遂命量人﹑巾車張三侯。大侯之崇﹐見鵠於參﹔參見鵠於幹﹐幹不及地武﹐不系左下綱。設乏西十﹑北十﹐凡乏用革。

樂人宿縣於阼階東﹐笙磬西面﹐其南笙鐘﹐其南鑮﹐皆南陳。建鼓在阼階西﹐南鼓﹐應鼙在其東﹐南鼓。西階之西﹐頌磬東面﹐其南鐘﹐其南鑮﹐皆南陳。一建鼓在其南﹐東鼓﹐朔鼙在其北。一建鼓在西階之東﹐南面。簜在建鼓之間﹐鞀倚於頌磬西紘。

厥明﹐司宮尊於東楹之西﹐兩方壺﹐膳尊兩甒在南。有丰。冪用錫若絺﹐綴諸箭。蓋冪加如﹐又反之。皆玄尊。酒在北。尊士旅食於西鑮之南﹐北面﹐兩圜壺。又尊於大侯之乏東北﹐兩壺獻酒。設洗於阼階東南﹐罍水在東﹐篚在洗西﹐南陳。設膳篚在其北﹐西面。又設洗於獲者之尊西北﹐水在洗北。篚在南﹐東陳。

小臣設公席於阼階上﹐西鄕。司宮設賓席於戶西﹐南面﹐有加席。卿席賓東﹐東上。小卿賓西﹐東上。大夫繼而東上﹐若有東面者﹐則北上。席工於西階之東﹐東上。諸公阼階西﹐北面﹐東上。官饌。羹定。

射人告具於公﹐公升﹐卽位於席﹐西鄕。小臣師納諸公﹑卿﹑大夫﹐諸公﹑卿﹑大夫皆入門右﹐北面東上。士西方﹐東面北上。大史在幹侯之東北﹐北面東上。士旅食者在士南﹐北面東上。小臣師從者在東堂下﹐南面西上。公降﹐立於阼階之東南﹐南鄕。小臣師詔揖諸公﹑卿大夫﹐諸公﹑卿大夫西面北上。揖大夫﹐大夫皆少進。大射正擯。擯者請賓﹐公曰「命某爲賓。」擯者命賓﹐賓少進﹐禮辭。反命﹐又命之。賓再拜稽首﹐受命。擯者反命。賓出﹐立於門外﹐北面。

公揖卿﹑大夫﹐升就席。小臣自阼階下北面﹐請執冪者與羞膳者。乃命執冪者。

執冪者升自西階﹐立於尊南﹐北面東上。膳宰請羞於諸公卿者。擯者納賓﹐賓及庭﹐公降一等揖賓﹐賓辟﹐公升﹐卽席。

奏《肆夏》﹐賓升自西階。主人從之﹐賓右北面﹐至再拜。賓答再拜。主人降洗﹐洗南﹐西北面。賓降階西﹐東面。主人辭降﹐賓對。主人北面盥﹐坐取觚﹐洗。賓少進﹐辭洗。主人坐奠觚於篚﹐興對。賓反位。主人卒洗。賓揖﹐乃升。

主人升﹐賓拜洗。主人賓右奠觚答拜﹐降盥。賓降﹐主人辭降﹐賓對。卒盥。賓揖升。主人升﹐坐取觚。執冪者舉冪﹐主人酌膳﹐執冪者蓋冪。酌者加勺﹐又反之。筵前獻賓。賓西階上拜﹐受爵於筵前﹐反位。主人賓右拜送爵。宰胥薦脯醢。

賓升筵。庶子設折俎。賓坐﹐左執觚﹐右祭脯醢﹐奠爵於薦右﹔興取肺﹐坐絕祭﹐嚌之﹔興加於俎﹐坐捝手﹐執爵﹐遂祭酒﹐興﹐席末坐啐酒﹐降席﹐坐奠爵﹐拜﹐告旨﹐執爵興。主人答拜。樂闋。賓西階上北面坐﹐卒爵﹐興﹔坐奠爵﹐拜﹐執爵興。主人答拜。

賓以虛爵降。主人降。賓洗南西北面坐奠觚﹐少進﹐辭降。主人西階西東面少進對。賓坐取觚﹐奠於篚下﹐盥洗。主人辭洗。賓坐奠觚於篚﹐興對﹐卒洗﹐及階﹐揖升。主人升﹐拜洗如賓禮。賓降盥﹐主人降。賓辭降﹐卒盥﹐揖升。酌膳﹑執冪如初﹐以酢主人於西階上。主人北面拜受爵。賓主人之左拜送爵。主人坐祭﹐不啐酒﹐不拜酒﹐遂卒爵﹐興﹐坐奠爵﹐拜﹐執爵興。賓答拜。主人不崇酒﹐以虛爵降﹐奠於篚。賓降﹐立於西階西﹐東面。擯者以命升賓。賓升﹐立於西序﹐東面。

主人盥﹐洗象觚﹐升酌膳﹐東北面獻於公。公拜受爵﹐乃奏《肆夏》。主人降自西階﹐阼階下北面拜送爵。宰胥薦脯醢﹐由左房。庶子設折俎﹐升自西階。

公祭﹐如賓禮﹐庶子贊授肺。不拜酒﹐立卒爵﹔坐奠爵﹐拜﹐執爵興。主人答拜﹐樂闋。升受爵﹐降奠於篚。

更爵﹐洗﹐升﹐酌散以降﹔酢於阼階下﹐北面坐奠爵﹐再拜稽首。公答拜。

主人坐祭﹐遂卒爵﹐興﹐坐奠爵﹐再拜稽首。公答拜。主人奠爵於篚。

主人盥洗﹐升媵觚於賓﹐酌散﹐西階上坐奠爵﹐拜。賓西階上北面答拜。主人坐祭﹐遂飲。賓辭。卒爵興﹐坐奠爵﹐拜﹐執爵興。賓答拜。主人降洗﹐賓降。

主人辭降﹐賓辭洗。卒洗。賓揖升﹐不拜洗。主人酌膳。賓西階上拜﹐受爵於筵前﹐反位。主人拜送爵。賓升席﹐坐祭酒﹐遂奠於薦東。主人降﹐復位。賓降筵西﹐東南面立。

小臣自阼階下請媵爵者﹐公命長。小臣作下大夫二人媵爵。媵爵者阼階下皆北面再拜稽首。公答拜。媵爵者立於洗南﹐西面北上﹐序進﹐盥洗角觶﹐升自西階﹐序進﹐酌散﹐交於楹北﹐降﹐適阼階下﹐皆奠觶﹐再拜稽首﹐執觶興。公答拜。媵爵者皆坐祭﹐遂卒觶﹐興﹐坐奠觶﹐再拜稽首﹐執觶興。公答再拜。媵爵者執觶待於洗南。小臣請致者。若命皆致﹐則序進﹐奠觶於篚﹐阼階下皆北面再拜稽首。公答拜。媵爵者洗象觶﹐升實之﹔序進﹐坐奠於薦南﹐北上﹔降﹐適阼階下﹐皆再拜稽首送觶。公答拜。媵爵者皆退反位。

公坐取大夫所媵觶﹐興以酬賓。賓降﹐西階下再拜稽首。小臣正辭﹐賓升成拜。公坐奠觶﹐答拜﹐執觶興。公卒觶﹐賓下拜﹐小臣正辭。賓升﹐再拜稽首。

公坐奠觶﹐答拜﹐執觶興。賓進﹐受虛觶﹐降﹐奠於篚﹐易觶﹐興洗﹐公有命﹐則不易不洗。反升酌膳﹐下拜。小臣正辭。賓升﹐再拜稽首。公答拜。賓告於擯者﹐請旅諸臣。擯者告於公﹐公許。賓以旅大夫於西階上。擯者作大夫長升受旅。

賓大夫之右坐奠觶﹐拜﹐執觶興。大夫答拜。賓坐祭﹐立卒觶﹐不拜。若膳觶也﹐則降﹑更觶﹐洗﹐升實散。大夫拜受。賓拜送﹐遂就席。大夫辯受酬﹐如受賓酬之禮﹐不祭酒。卒受者以虛觶降﹐奠於篚﹐復位。

主人洗觚﹐升實散﹐獻卿於西階上。司宮兼捲重席﹐設於賓左﹐東上。卿升﹐拜受觚。主人拜送觚。卿辭重席﹐司宮徹之。乃薦脯醢。卿升席。庶子設折俎。

卿坐﹐左執爵﹐右祭脯醢﹐奠爵於薦右﹐興﹐取肺﹐坐﹐絕祭﹐不嚌肺﹐興﹐加於俎﹐坐棁手﹐取爵﹐遂祭酒﹐執爵興﹐降席﹐西階上北面坐卒爵﹐興﹐坐奠爵﹐拜﹐執爵興。主人答拜﹐受爵。卿降﹐復位。辯獻卿。主人以虛爵降﹐奠於篚。

擯者升卿﹐卿皆升﹐就席。若有諸公﹐則先卿獻之﹐如獻卿之禮﹐席於阼階西﹐北面東上﹐無加席。

小臣又請媵爵者﹐二大夫媵爵如初。請致者。若命長致﹐則媵爵者奠觶於篚﹐一人待於洗南﹐長致者阼階下再拜稽首﹐公答拜。洗象觶﹐升實之﹐坐奠於薦南﹐降﹐與立於洗南者二人皆再拜稽首送觶。公答拜。

公又行一爵﹐若賓﹐若長﹐惟公所賜。以旅於西階上﹐如初。大夫卒受者以虛觶降﹐奠於篚。

主人洗觚﹐升﹐獻大夫於西階上。大夫升﹐拜受觚。主人拜送觚。大夫坐祭﹐立卒爵﹐不拜旣爵。主人受爵。大夫降復位。胥薦主人於洗北﹐西面。脯醢﹐無脀。辯獻大夫﹐遂薦之﹐繼賓以西﹐東上﹐若有東面者﹐則北上。卒﹐擯者升大夫。大夫皆升﹐就席。

乃席工於西階上﹐少東。小臣納工﹐工六人﹐四瑟。僕人正徒相大師﹐僕人師相少師﹐僕人士相上工。相者皆左何瑟﹐後首﹐內弦﹐挎越﹐右手相。後者徒相入。小樂正從之。升自西階﹐北面東上。坐授瑟﹐乃降。小樂正立於西階東。

乃歌《鹿鳴》三終。主人洗﹐升實爵﹐獻工。工不興﹐左瑟﹔一人拜受爵。主人西階上拜送爵。薦脯醢。使人相祭。卒爵﹐不拜。主人受虛爵。眾工不拜﹐受爵﹐坐祭﹐遂卒爵。辯有脯醢﹐不祭。主人受爵﹐降奠於篚﹐復位。大師及少師﹑上工皆降﹐立於鼓北﹐羣工陪於後。乃管《新宮》三終。卒管。大師及少師﹑上工皆東坫之東南﹐西面北上﹐坐。

擯者自阼階下請立司正。公許﹐擯者遂爲司正。司正適洗﹐洗角觶﹐南面坐奠於中庭﹐升﹐東楹之東受命於公﹐西階上北面命賓﹑諸公﹑卿﹑大夫。公曰「以我安﹗」賓﹑諸公﹑卿﹑大夫皆對曰「諾﹗敢不安﹖」司正降自西階﹐南面坐取觶﹐升﹑酌散﹑降﹐南面坐奠觶﹑興﹐右還﹐北面少立﹑坐取觶﹐興﹑坐﹐不祭﹐卒觶﹐奠之﹐興﹑再拜稽首﹐左還﹐南面坐取觶﹐洗﹑南面反奠於其所﹐北面立。

司射適次﹐袒決遂﹐執弓﹐挾乘矢﹐於弓外見鏃於弣﹐右巨指鉤弦。自阼階前曰「爲政請射。」遂告曰「大夫與大夫﹐士禦於大夫。」遂適西階前﹐東面右顧﹐命有司納射器﹐射器皆入。君之弓矢適東堂。賓之弓矢與中﹑籌﹑丰﹐皆止於西堂下。眾弓矢不挾。扌忽眾弓矢﹑楅﹐皆適次而俟。工人﹑士與梓人升自北階﹐兩楹之間。疏數容弓﹐若丹﹐若墨﹐度尺而午。射正蒞之。卒畫﹐自北階下。司宮掃所畫物﹐自北階下。大史俟於所設中之西﹐東面以聽政。司射西面誓之曰「公射大侯﹐大夫射參﹐士射幹。射者非其侯﹐中之不獲﹗卑者與尊者爲耦﹐不異侯﹗」大史許諾。遂比三耦。三耦俟於次北﹐西面北上。司射命上射﹐曰「某禦於子。」命下射﹐曰「子與某子射。」卒﹐遂命三耦取弓矢於次。

司射入於次﹐搢三挾一个﹐出於次﹐西面揖﹐當階北面揖﹐及階揖﹐升堂揖﹐當物北面揖﹐及物揖﹐由下物少退﹐誘射。射三侯﹐將乘矢﹐始射幹﹐又射參﹐大侯再發。卒射﹐北面揖。及階﹐揖降﹐如升射之儀。遂適堂西﹐攺取一个挾之。

遂取撲搢之﹐以立於所設中之西南﹐東面。

司馬師命負侯者﹕「執旌以負侯。」負侯者皆適侯﹐執旌負侯而俟。司射適次﹐作上耦射。司射反位。上耦出次﹐西面揖進。上射在左﹐並行。當階北面揖﹐及階揖。上射先升三等﹐下射從之﹐中等。上射升堂﹐少左。下射升﹐上射揖﹐並行。皆當其物北面揖﹐及物揖。皆左足履物﹐還﹐視侯中﹐合足而俟。司馬正適次﹐袒決遂﹐執弓﹐右挾之﹐出﹐升自西階﹐適下物﹐立於物間﹐左執弣﹐右執簫﹐南揚弓﹐命去侯。負侯皆許諾﹐以宮趨﹐直西﹐及乏南﹐又諾以商﹐至乏﹐聲止﹐授獲者﹐退立於西方。獲者興﹐共而俟。司馬正出於下射之南﹐還其後﹐降自西階﹐遂適次﹐釋弓﹐說決拾﹐襲﹐反位。司射進﹐與司馬正交於階前﹐相左﹐由堂下西階之東北面視上射﹐命曰「毋射獲﹗毋獵獲﹗」上射揖。司射退﹐反位。乃射﹐上射旣發﹐挾矢﹐而後下射射﹐拾發以將乘矢。獲者坐而獲﹐舉旌以宮﹐偃旌以商﹐獲而未釋獲。卒射﹐右挾之﹐北面揖﹐揖如升射。上射降三等﹐下射少右﹐從之﹐中等﹔並行﹐上射於左。與升射者相左﹐交於階前﹐相揖。適次﹐釋弓﹐說決拾﹐襲﹐反位。三耦卒射亦如之。司射去撲﹐倚於階西﹐適阼階下﹐北面告於公﹐曰「三耦卒射。」反﹐搢撲﹐反位。

司馬正袒﹑決﹑遂﹐執弓﹐右挾之﹐出﹔與司射交於階前﹐相左。升自西階﹐自右物之後﹐立於物間﹔西南面﹐揖弓﹐命取矢。負侯許諾﹐如初去侯﹐皆執旌以負其侯而俟。司馬正降自西階﹐北面命設楅。小臣師設楅。司馬正東面﹐以弓爲畢。旣設楅﹐司馬正適次﹐釋弓﹐說決拾﹐襲﹐反位。小臣坐委矢於楅﹐北括﹔司馬師坐乘之﹐卒。若矢不備﹐則司馬正又袒執弓﹐升﹐命取矢如初﹐曰「取矢不索﹗」乃復求矢﹐加於楅。卒﹐司馬正進坐﹐左右撫之﹐興﹐反位。

司射適西階西﹐倚撲﹔升自西階﹐東面請射於公。公許。遂適西階上﹐命賓禦於公﹐諸公﹑卿則以耦告於上﹐大夫則降﹐卽位而後告。司射自西階上﹐北面告於大夫﹐曰「請降﹗」司射先降﹐搢撲﹐反位。大夫從之降﹐適次﹐立於三耦之南﹐西面北上。司射東面於大夫之西﹐比耦。大夫與大夫﹐命上射曰「某禦於子。」命下射曰「子與某子射。」卒﹐遂比眾耦。眾耦立於大夫之南﹐西面北上。若有士與大夫爲耦﹐則以大夫之耦爲上﹐命大夫之耦曰「子與某子射。」

告於大夫曰「某禦於子。」命眾耦﹐如命三耦之辭。諸公﹑卿皆未降。

遂命三耦各與其耦拾取矢﹐皆袒﹑決﹑遂﹐執弓﹐右挾之。一耦出﹐西面揖﹐當楅北面揖﹐及楅揖。上射東面﹐下射西面。上射揖進﹐坐橫弓﹐卻手自弓下取一个﹐兼諸弣﹐興﹐順羽且左還﹐毋周﹐反面揖。下射進﹐坐橫弓﹐覆手自弓上取一个﹐兼諸弣﹐興﹔順羽﹐且左還﹐毋周﹐反面揖。旣拾取矢﹐捆之。

兼挾乘矢﹐皆內還﹐南面揖﹔適楅南﹐皆左還﹐北面揖﹔搢三挾一个。揖﹐以耦左還﹐上射於左。退者與進者相左﹐相揖。退釋弓矢於次﹐說決拾﹐襲﹐反位。

二耦拾取矢﹐亦如之。後者遂取誘射之矢﹐兼乘矢而取之﹐以授有司於次中。皆襲﹐反位。

司射作射如初。一耦揖﹑升如初。司馬命去侯﹐負侯許諾如初。司馬降﹐釋弓﹐反位。司射猶挾一个﹐去撲﹔與司馬交於階前﹐適阼階下﹐北面請釋獲於公﹔公許﹐反﹐搢撲﹔遂命釋獲者設中﹔以弓爲畢﹐北面。大史釋獲。小臣師執中﹐先首﹐坐設之﹔東面﹐退。大史實八算於中﹐橫委其餘於中西﹐興﹐共而俟。司射西面命曰「中離維綱﹐揚觸﹐捆復﹐公則釋獲﹐眾則不與﹗惟公所中﹐中三侯皆獲。」釋獲者命小史﹐小史命獲者。司射遂進由堂下﹐北面視上射﹐命曰「不貫不釋﹗」上射揖。司射退﹐反位。釋獲者坐取中之八算﹐攺實八算﹐興﹐執而俟。乃射。若中﹐則釋獲者每一个釋一算﹐上射於右﹐下射於左。若有餘算﹐則反委之。又取中之八算﹐攺實八算於中。興﹐執而俟。三耦卒射。

賓降﹐取弓矢於堂西。諸公﹑卿則適次﹐繼三耦以南。公將射﹐則司馬師命負侯﹐皆執其旌以負其侯而俟﹐司馬師反位。隸僕人掃侯道。司射去撲﹐適阼階下﹐告射於公﹐公許﹐適西階東告於賓﹐遂搢撲﹐反位。小射正一人﹐取公之決拾於東坫上﹐一小射正授弓拂弓﹐皆以俟於東堂。公將射﹐則賓降﹐適堂西﹐袒決遂﹐執弓﹐搢三挾一个﹐升自西階﹐先待於物北﹐一笴﹐東面立。司馬升﹐命去侯如初﹔還右﹐乃降﹐釋弓﹐反位。公就物﹐小射正奉決拾以笥﹐大射正執弓﹐皆以從於物。小射正坐奠笥於物南﹐遂拂以巾﹐取決﹐興﹐贊設決﹑朱極三。小臣正贊袒﹐公袒朱襦﹐卒袒﹐小臣正退俟於東堂。小射正又坐取拾﹐興。贊設拾﹐以笥退奠於坫上﹐復位。大射正執弓﹐以袂順左右隈﹐上再下一﹐左執弣﹐右執簫﹐以授公。公親揉之。小臣師以巾內拂矢﹐而授矢於公﹐稍屬。大射正立於公後﹐以矢行告於公。下曰畱﹐上曰揚﹐左右曰方。公旣發﹐大射正受弓而俟﹐拾發以將乘矢。公卒射﹐小臣師以巾退﹐反位﹐大射正受弓﹐小射正以笥受決拾﹐退奠於坫上﹐復位。大射正退﹐反司正之位。小臣正贊襲。公還而後賓降﹐釋弓於堂西﹐反位於階西東面。公卽席﹐司正以命升賓。賓升復筵而後卿大夫繼射。

諸公﹑卿取弓矢於次中﹐袒決遂﹐執弓﹐搢三挾一个﹐出﹐西面揖﹐揖如三耦﹐升射﹑卒射﹑降如三耦﹐適次﹐釋弓﹐說決拾﹐襲﹐反位。眾皆繼射﹐釋獲皆如初。卒射﹐釋獲者遂以所執余獲﹐適阼階下﹐北面告於公﹐曰「左右卒射。」

反位﹐坐委余獲於中西﹐興﹐共而俟。

司馬袒執弓﹐升﹐命取矢如初。負侯許諾﹐以旌負侯如初。司馬降﹐釋弓如初。小臣委矢於楅﹐如初。賓﹑諸公﹑卿﹑大夫之矢皆異束之以茅﹐卒﹐正坐左右撫之﹐進束﹐反位。賓之矢﹐則以授矢人於西堂下。司馬釋弓﹐反位﹐而後卿﹑大夫升就席。

司射適階西﹐釋弓﹐去撲﹐襲﹔進由中東﹐立於中南﹐北面視算。釋獲者東面於中西坐﹐先數右獲。二算爲純﹐一純以取﹐實於左手。十純則縮而委之﹐每委異之。有餘純﹐則橫諸下。一算爲奇﹐奇則又縮諸純下。興﹐自前適左﹐東面坐﹐坐﹐兼斂算﹐實於左手﹐一純以委﹐十則異之﹐其餘如右獲。司射復位。釋獲者遂進取賢獲﹐執之﹐由阼階下﹐北面告於公。若右勝﹐則曰右賢於左。若左勝﹐則曰左賢於右。以純數告﹔若有奇者﹐亦曰奇。若左右鈞﹐則左右各執一算以告﹐曰左右鈞。還復位﹐坐﹐兼斂算﹐實八算於中﹐委其餘於中西﹐興﹐共而俟。

司射命設丰。司官士奉丰﹐由西階升﹐北面坐設於西楹西﹐降復位。勝者之弟子洗觶﹐升酌散﹐南面坐奠於丰上﹐降反位。司射遂袒執弓﹐挾一个﹐搢撲﹐東面於三耦之西﹐命三耦及眾射者﹕「勝者皆袒決遂﹐執張弓。不勝者皆襲﹐說決拾﹐卻左手﹐右加弛弓於其上﹐遂以執弣。」司射先反位。三耦及眾射者皆升飲射爵於西階上。小射正作升飲射爵者﹐如作射。一耦出﹐揖如升射﹐及階﹐勝者先升﹐升堂少右。不勝者進﹐北面坐取丰上之觶﹐興﹔少退﹐立卒觶﹐進﹔坐奠於丰下﹐興﹐揖。不勝者先降﹐與升飲者相左﹐交於階前﹐相揖﹔適次﹐釋弓﹐襲﹐反位。僕人師繼酌射爵﹐取觶實之﹐反奠於丰上﹐退俟於序端。升飲者如初。三耦卒飲。若賓﹑諸公﹑卿﹑大夫不勝﹐則不降﹐不執弓﹐耦不升。僕人師洗﹐升實觶以授﹔賓﹑諸公﹑卿﹑大夫受觶於席﹐以降﹐適西階上﹐北面立飲﹐卒觶﹐授執爵者﹐反就席。若飲公﹐則侍射者降﹐洗角觶﹐升酌散﹐降拜﹔公降一等﹐小臣正辭﹐賓升﹑再拜稽首﹐公答再拜﹔賓坐祭﹐卒爵﹐再拜稽首﹐公答再拜﹔賓降﹐洗象觶﹐升酌膳以致﹐下拜﹐小臣正辭﹐升﹑再拜稽首﹐公答再拜﹔公卒觶﹐賓進受觶﹐降洗散觶﹐升實散﹐下拜﹐小臣正辭﹐升﹑再拜稽首﹐公答再拜﹔坐﹐不祭﹐卒觶﹐降奠於篚﹐階西東面立。擯者以命升賓﹐賓升就席。若諸公﹑卿﹑大夫之耦不勝﹐則亦執弛弓﹐特升飲。眾皆繼飲射爵﹐如三耦。射爵辯﹐乃徹丰與觶。

司宮尊侯於服不之東北﹐兩獻酒﹐東面南上﹐皆加勺設洗於尊西北﹐篚在南﹐東肆﹐實一散於篚。司馬正洗散﹐遂實爵﹐獻服不。服不侯西北三步﹐北面拜受爵。司馬正西面拜送爵﹐反位。宰夫有司薦﹐庶子設折俎。卒錯﹐獲者適右个﹐薦俎從之。獲者左執爵﹐右祭薦俎﹐二手祭酒﹔適左个﹐祭如右个﹐中亦如之。

卒祭﹐左个之西北三步﹐東面。設薦俎﹐立卒爵。司馬師受虛爵﹐洗獻隸僕人與巾車﹑獲者﹐皆如大侯之禮。卒﹐司馬師受虛爵﹐奠於篚。獲者皆執其薦﹐庶子執俎從之﹐設於乏少南。服不復負侯而俟。

司射適階西﹐去撲﹐適堂西﹐釋弓﹐說決拾﹐襲﹐適洗﹐洗觚﹐升﹐實之﹐降﹐獻釋獲者於其位﹐少南。薦脯醢﹑折俎﹐皆有祭。釋獲者薦右東面拜受爵。

司射北面拜送爵。釋獲者就其薦坐﹐左執爵﹐右祭脯醢﹐興取肺﹐坐祭﹐遂祭酒﹔興﹐司射之西﹐北面立卒爵﹐不拜旣爵。司射受虛爵﹐奠於篚。釋獲者少西辟薦﹐反位。司射適堂西﹐袒決遂﹐取弓﹐挾一个﹐適階西﹐搢撲以反位。

司射倚撲於階西﹐適阼階下﹐北面請射於公﹐如初。反搢撲﹐適次﹐命三耦皆袒決遂﹐執弓﹐序出取矢。司射先反位。三耦拾取矢如初﹐小射正作取矢如初。

三耦旣拾取矢﹐諸公﹑卿﹑大夫皆降如初位﹐與耦入於次﹐皆袒決遂﹐執弓﹐皆進當楅﹐進坐﹐說矢束。上射東面﹐下射西面﹐拾取矢如三耦。若士與大夫爲耦﹐士東面﹐大夫西面。大夫進坐﹐說矢束﹐退反位。耦揖進坐﹐兼取乘矢﹐興﹐順羽﹐且左還﹐毋周﹐反面揖。大夫進坐﹐亦兼取乘矢﹐如其耦﹔北面搢三挾一个﹐揖進。大夫與其耦皆適次﹐釋弓﹐說決拾﹐襲﹐反位。諸公﹑卿升就席。眾射者繼拾取矢﹐皆如三耦﹐遂入於次﹐釋弓矢﹐說決拾﹐襲﹐反位。

司射猶挾一个以作射﹐如初。一耦揖升如初。司馬升﹐命去侯﹐負侯許諾。

司馬降﹐釋弓反位。司射與司馬交於階前﹐倚撲於階西﹐適阼階下﹐北面請以樂於公。公許。司射反﹐搢撲﹐東面命樂正曰「命用樂﹗」樂正曰「諾。」司射遂適堂下﹐北面視上射﹐命曰「不鼓不釋﹗」上射揖。司射退反位。樂正命大師﹐曰「奏《貍首》﹐間若一﹗」大師不興﹐許諾。樂正反位。奏《貍首》以射﹐三耦卒射。賓待於物如初。公樂作而後就物﹐稍屬﹐不以樂志。其他如初儀﹐卒射如初。賓就席。諸公﹑卿﹑大夫﹑眾射者皆繼射﹐釋獲如初。卒射﹐降反位。釋獲者執余獲進告﹕「左右卒射。」如初。

司馬升﹐命取矢﹐負侯許諾。司馬降﹐釋弓反位。小臣委矢﹐司馬師乘之﹐皆如初。司射釋弓﹑視算﹐如初。釋獲者以賢獲與鈞告﹐如初。復位。

司射命設丰﹑實觶﹐如初。遂命勝者執張弓﹐不勝者執弛弓﹐升﹑飲如初。

卒﹐退丰與觶﹐如初。

司射猶袒決遂﹐左執弓﹐右執一个﹐兼諸弦﹐面鏃﹐適次﹐命拾取矢﹐如初。

司射反位。三耦及諸公﹑卿﹑大夫﹑眾射者﹐皆袒決遂以拾取矢﹐如初。矢不挾﹐兼諸弦﹐面鏃﹔退適次﹐皆授有司弓矢﹐襲﹐反位。卿﹑大夫升就席。

司射適次﹐釋弓﹐說決拾﹐去撲﹐襲﹐反位。司馬正命退楅解綱。小臣師退楅﹐巾車﹑量人解左下綱。司馬師命獲者以旌與薦俎退。司射命釋獲者退中與算而俟。

公又舉奠觶﹐惟公所賜。若賓﹐若長﹐以旅於西階上﹐如初。大夫卒受者以虛觶降﹐奠於篚﹐反位。

司馬正升自西階﹐東楹之東﹐北面告於公﹐請徹俎﹐公許。遂適西階上﹐北面告於賓。賓北面取俎以出。諸公﹑卿取俎如賓禮﹐遂出﹐授從者於門外。大夫降復位。庶子正徹公俎﹐降自阼階以東。賓﹑諸公﹑卿皆入門﹐東面北上。司正升賓。賓﹑諸公﹑卿﹑大夫皆說屨﹐升就席。公以賓及卿﹑大夫皆坐﹐乃安﹐羞庶羞。大夫祭薦。司正升受命﹐公曰「眾無不醉﹗」賓及諸公﹑卿﹑大夫皆興﹐對曰「諾﹗敢不醉﹖」皆反位坐。

主人洗﹑酌﹐獻士於西階上。士長升﹐拜受觶﹐主人拜送。士坐祭﹐立飲﹐不拜旣爵。其他不拜﹐坐祭﹐立飲。乃薦司正與射人於觶南﹐北面東上﹐司正爲上。辯獻士。士旣獻者立於東方﹐西面北上。乃薦士。祝史﹑小臣師亦就其位而薦之。主人就士旅食之尊而獻之。旅食不拜﹐受爵﹐坐祭﹐立飲。主人執虛爵﹐奠於篚﹐復位。

賓降洗﹐升﹐媵觶於公﹐酌散﹐下拜。公降一等﹐小臣正辭。賓升再拜稽首﹐公答再拜。賓坐祭﹐卒爵﹐再拜稽首。公答再拜。賓降﹐洗象觚﹐升酌膳﹐坐奠於薦南﹐降拜。小臣正辭。賓升成拜﹐公答拜。賓反位。公坐取賓所媵觶﹐興。

惟公所賜。受者如初受酬之禮。降﹐更爵﹐洗﹔升酌膳﹔下﹐再拜稽首。小臣正辭﹐升成拜。公答拜。乃就席﹐坐行之﹐有執爵者。惟受於公者拜。司正命「執爵者爵辯﹐卒受者興以酬士。」大夫卒受者以爵興﹐西階上酬士。士升﹐大夫奠爵拜﹐受答拜。大夫立卒爵﹐不拜﹐實之。士拜受﹐大夫拜送。士旅於西階上﹐辯。士旅酌。

若命曰「復射﹗」則不獻庶子。司射命射﹐惟欲。卿﹑大夫皆降﹐再拜稽首。公答拜。一發﹐中三侯皆獲。

主人洗﹐升自西階﹐獻庶子於阼階上﹐如獻士之禮。辯獻。降洗﹐遂獻左右正與內小臣﹐皆於阼階上﹐如獻庶子之禮。

無算爵。士也﹐有執膳爵者﹐有執散爵者。執膳爵者酌以進公﹔公不拜﹐受。

執散爵者酌以之公﹐命所賜。所賜者興受爵﹐降席下﹐奠爵﹐再拜稽首﹔公答再拜。受賜爵者以爵就席坐﹐公卒爵﹐然後飲。執膳爵者受公爵﹐酌﹐反奠之。受賜者興﹐授執散爵者。執散爵者乃酌行之。惟受於公者拜。卒爵者興以酬士於西階上。士升。大夫不拜乃飲﹐實爵﹔士不拜﹐受爵。大夫就席。士旅酌﹐亦如之。

公有命徹冪﹐則賓及諸公﹑卿﹑大夫皆降﹐西階下北面東上﹐再拜稽首。公命小臣正辭﹐公答拜。大夫皆辟。升﹐反位。士旅於上﹐如初。無算樂。

宵﹐則庶子執燭於阼階上﹐司宮執燭於西階上﹐甸人執大燭於庭﹐閽人爲燭於門外。賓醉﹐北面坐取其薦脯以降。奏《陔》。賓所執脯﹐以賜鐘人於門內霤﹐遂出。卿﹑大夫皆出﹐公不送。公入﹐《驁》。

聘禮第八

聘禮。君與卿圖事﹐遂命使者﹐使者再拜稽首辭﹐君不許﹐乃退。旣圖事﹐戒上介﹐亦如之。宰命司馬戒眾介﹐眾介皆逆命﹐不辭。

宰書幣﹐命宰夫官具。及期﹐夕幣。使者朝服﹐帥眾介夕。管人布幕於寢門外。官陳幣﹐皮北首﹐西上﹐加其奉於左皮上﹔馬則北面﹐奠幣於其前。使者北面﹐眾介立於其左﹐東上。卿﹑大夫在幕東﹐西面北上。宰入﹐告具於君。君朝服出門左﹐南鄕。史讀書展幣。宰執書﹐告備具於君﹐授使者。使者受書﹐授上介。公揖入。官載其幣﹐捨於朝。上介視載者﹑所受書以行。

厥明﹐賓朝服釋幣於禰。有司筵幾於室中。祝先入﹐主人從入。主人在右﹐再拜﹐祝告﹐又再拜。釋幣﹐制玄纁束﹐奠於幾下﹐出。主人立於戶東。祝立於牖西﹐又入﹐取幣﹐降﹐捲幣﹐實於笲﹐埋於西階東。又釋幣於行。遂受命。上介釋幣亦如之。

上介及眾介俟於使者之門外。使者載旃﹐帥以受命於朝。君朝服﹐南鄕。卿﹑大夫西面北上。君使卿進使者。使者入﹐及眾介隨入﹐北面東上。君揖使者﹐進之﹐上介立於其左﹐接聞命。賈人西面坐啟櫝﹐取圭垂繅﹐不起而授宰。宰執圭屈繅﹐自公左授使者。使者受圭﹐同面﹐垂繅以受命。旣述命﹐同面授上介。上介受圭屈繅﹐出﹐授賈人﹐眾介不從。受享束帛加璧﹐受夫人之聘璋﹐享玄纁束帛加琮﹐皆如初。遂行﹐捨於郊﹐斂旃。

若過邦﹐至於竟﹐使次介假道﹐束帛將命於朝﹐曰「請帥。」奠幣。下大夫取以入告﹐出許﹐遂受幣。餼之以其禮﹐上賓大牢﹐積惟芻禾﹐介皆有餼。士沒其竟。誓於其竟﹐賓南面﹐上介西面﹐眾介北面東上﹐史讀書﹐司馬執策立於其後。

未入竟﹐壹肄。爲壝壇﹐畫階﹐帷其北﹐無宮。朝服無主﹐無執也。介皆與﹐北面西上。習享﹐士執庭實習夫人聘享﹐亦如之。習公事﹐不習私事。

及竟﹐張旃﹐誓。乃謁關人。關人問從者幾人﹐以介對。君使士請事﹐遂以入竟。

入竟﹐斂旃﹐乃展。布幕﹐賓朝服立於幕東﹐西面﹐介皆北面東上。賈人北面﹐坐拭圭﹐遂執展之。上介北面視之﹐退復位。退圭。陳皮﹐北首﹐西上﹐又拭璧﹐展之﹐會諸其幣﹐加於左皮上。上介視之﹐退。馬則幕南﹑北面﹐奠幣於其前。展夫人之聘享﹐亦如之﹐賈人告於上介﹐上介告於賓。有司展羣幣以告。

及郊﹐又展﹐如初。及館﹐展幣於賈人之館﹐如初。

賓至於近郊﹐張旃。君使下大夫請行﹐反。君使卿朝服﹐用束帛勞。上介出請。入告。賓禮辭﹐迎於捨門之外﹐再拜。勞者不答拜。賓揖﹐先入﹐受於捨門內。勞者奉幣入﹐東面致命。賓北面聽命﹐還﹐少退﹐再拜稽首﹐受幣。勞者出。

授老幣﹐出迎勞者。勞者禮辭。賓揖﹐先入﹐勞者從之。乘皮設。賓用束錦儐勞者﹐勞者再拜稽首受。賓再拜稽首﹐送幣。勞者揖皮出﹐乃退。賓送再拜。夫人使下大夫勞以二竹簋方﹐玄被纁裏﹐有蓋﹐其實棗蒸栗擇﹐兼執之以進。賓受棗﹐大夫二手授栗。賓之受﹐如初禮。儐之如初。下大夫勞者遂以賓入。

至於朝﹐主人曰「不腆先君之祧﹐旣拚以俟矣。」賓曰「俟間。」大夫帥至於館﹐卿致館。賓迎﹐再拜。卿致命﹐賓再拜稽首。卿退﹐賓送再拜。宰夫朝服設飧﹕飪一牢﹐在西﹐鼎九﹐羞鼎三﹔腥一牢﹐在東﹐鼎七。堂上之饌八﹐西夾六。門外米﹑禾皆二十四﹐薪芻倍禾。上介﹕飪一牢﹐在西﹐鼎七﹐羞鼎三﹔堂上之饌六﹔門外米﹑禾皆十車﹐薪芻倍禾。眾介皆少牢。

厥明﹐訝賓於館。賓皮弁聘﹐至於朝。賓入於次﹐乃陳幣。卿爲上擯﹐大夫爲承擯﹐士爲紹擯。擯者出請事。公皮弁﹐迎賓於大門內。大夫納賓。賓入門左﹐公再拜﹐賓辟﹐不答拜。公揖入﹐每門每曲揖。及廟門﹐公揖入﹐立於中庭﹔賓立接西塾。幾筵旣設﹐擯者出請命。賈人東面坐啟櫝﹐取圭垂繅﹐不起而授上介。

上介不襲﹐執圭屈繅﹐授賓。賓襲﹐執圭。擯者入告﹐出辭玉。納賓﹐賓入門左。

介皆入門左﹐北面西上。三揖﹐至於階﹐三讓。公升二等﹐賓升﹐西楹西﹐東面。

擯者退中庭。賓致命。公左還﹐北鄕。擯者進。公當楣再拜。賓三退﹐負序。公側襲﹐受玉於中堂與東楹之間。擯者退﹐負東塾而立。賓降﹐介逆出。賓出。公側授宰玉﹐裼﹐降立。擯者出請。賓裼﹐奉束帛加璧享。擯者入告﹐出許。庭實﹐皮則攝之﹐毛在內﹔內攝之﹐入設也。賓入門左﹐揖讓如初﹐升致命﹐張皮。公再拜受幣。士受皮者自後右客﹔賓出﹐當之坐攝之。公側授宰幣﹐皮如入﹐右首而東。聘於夫人﹐用璋﹐享用琮﹐如初禮。若有言﹐則以束帛﹐如享禮。擯者出請事﹐賓告事畢。

賓奉束錦以請覿。擯者入告﹐出辭﹐請禮賓。賓禮辭﹐聽命。擯者入告。宰夫徹幾攺筵。公出﹐迎賓以入﹐揖讓如初。公升﹐側受幾於序端。宰夫內拂幾三﹐奉兩端以進。公東南鄕﹐外拂幾三﹐卒﹐振袂﹐中攝之﹐進﹐西鄕。擯者告。賓進﹐訝受幾於筵前﹐東面俟。公壹拜送。賓以幾辟﹐北面設幾﹐不降﹐階上答再拜稽首。宰夫實觶以醴﹐加柶於觶﹐面枋。公側受醴。賓不降﹐壹拜﹐進筵前受醴﹐復位。公拜送醴。宰夫薦籩豆脯醢﹐賓升筵﹐擯者退負東塾。賓祭脯醢﹐以柶祭醴三﹐庭實設。降筵﹐北面﹐以柶兼諸觶﹐尙擸﹐坐啐醴。公用束帛。建柶﹐北面奠於薦東。擯者進相幣。賓降辭幣﹐公降一等辭。栗階升﹐聽命﹐降拜﹐公辭。升﹐再拜稽首﹐受幣﹐當東楹﹐北面﹐退﹐東面俟。公壹拜﹐賓降也。公再拜。賓執左馬以出。上介受賓幣﹐從者訝受馬。

賓覿﹐奉束錦﹐總乘馬﹐二人贊。入門右﹐北面奠幣﹐再拜稽首。擯者辭。

賓出。擯者坐取幣出﹐有司二人牽馬以從﹐出門﹐西面於東塾南。擯者請受。賓禮辭﹐聽命。牽馬﹐右之。入設。賓奉幣﹐入門左﹐介皆入門左﹐西上。公揖讓如初﹐升。公北面再拜。賓三退﹐反還負序。振幣進授﹐當東楹北面。士受馬者﹐自前還牽者後﹐適其右﹐受。牽馬者自前西﹐乃出。賓降階東拜送。君辭。拜也﹐君降一等辭。擯者曰「寡君從子﹐𨿽將拜﹐起也。」栗階升。公西鄕。賓階上再拜稽首。公少退。賓降出。公側授宰幣。馬出。

公降立。擯者出請。上介奉束錦﹐士介四人皆奉玉錦束﹐請覿。擯者入告﹐出許。上介奉幣﹐儷皮﹐二人贊﹔皆入門右﹐東上﹐奠幣﹐皆再拜稽首。擯者辭﹐介逆出。擯者執上幣﹐士執眾幣﹔有司二人舉皮﹐從其幣。出請受。委皮南面﹔執幣者西面北上。擯者請受。介禮辭﹐聽命。皆進﹐訝受其幣。上介奉幣﹐皮先﹐入門左﹐奠皮。公再拜。介振幣﹐自皮西進﹐北面授幣﹐退復位﹐再拜稽首送幣。

介出。宰自公左受幣﹐有司二人坐舉皮以東。擯者又納士介。士介入門右﹐奠幣﹐再拜稽首。擯者辭﹐介逆出。擯者執上幣以出﹐禮請受﹐賓固辭。公答再拜。擯者出﹐立於門中以相拜﹐士介皆辟。士三人﹐東上﹐坐取幣﹐立。擯者進。宰夫受幣於中庭﹐以東﹐執幣者序從之。

擯者出請﹐賓告事畢。擯者入告﹐公出送賓。及大門內﹐公問君。賓對﹐公再拜。公問大夫﹐賓對。公勞賓﹐賓再拜稽首﹐公答拜。公勞介﹐介皆再拜稽首﹐公答拜。賓出﹐公再拜送﹐賓不顧。

賓請有事於大夫﹐公禮辭﹐許。賓卽館。卿﹑大夫勞賓﹐賓不見。大夫奠雁再拜﹐上介受。勞上介﹐亦如之。

君使卿韋弁﹐歸饔餼五牢。上介請事﹐賓朝服禮辭。有司入陳。饔﹐飪一牢﹐鼎九﹐設於西階前﹐陪鼎當內廉﹐東面北上﹐上當碑﹐南陳。牛﹑羊﹑豕﹑魚﹑臘﹐腸﹑胃同鼎﹐膚﹑鮮魚﹑鮮臘﹐設扃鼏。膷﹑臐﹑膮﹐蓋陪牛﹑羊﹑豕。腥二牢﹐鼎二七﹐無鮮魚﹑鮮臘﹐設於阼階前﹐西面﹐南陳如飪鼎﹐二列。

堂上八豆﹐設於戶西﹐西陳﹐皆二以並﹐東上韭菹﹐其南醓醢﹐屈。八簋繼之﹐黍其南稷﹐錯。六鉶繼之﹐牛以西羊﹑豕﹐豕南牛﹐以東羊﹑豕。兩簠繼之﹐粱在北﹐八壺設於西序﹐北上﹐二以並﹐南陳。西夾六豆﹐設於西墉下﹐北上韭菹﹐其東醓醢﹐屈。六簋繼之﹐黍其東稷﹐錯。四鉶繼之﹐牛以南羊﹐羊東豕﹐豕以北牛。兩簠繼之﹐粱在西。皆二以並﹐南陳。六壺西上﹐二以並﹐東陳。饌於東方﹐亦如之﹐西北上。壺東上﹐西陳。醯醢百甕﹐夾碑﹐十以爲列﹐醯在東。餼二牢﹐陳於門西﹐北面東上。牛以西羊﹑豕﹐豕西牛﹑羊﹑豕。米百筥﹐筥半斛﹐設於中庭﹐十以爲列﹐北上。黍﹑粱﹑稻皆二行﹐稷四行。門外﹐米三十車﹐車秉有五籔。設於門東﹐爲三列﹐東陳﹔禾三十車﹐車三秅。設於門西﹐西陳。薪芻倍禾。

賓皮弁迎大夫於外門外﹐再拜﹐大夫不答拜。揖入。及廟門﹐賓揖入。大夫奉束帛﹐入﹐三揖﹐皆行。至於階﹐讓﹐大夫先升一等。賓從﹐升堂﹐北面聽命。

大夫東面致命﹐賓降﹐階西再拜稽首﹐拜餼亦如之。大夫辭﹐升成拜。受幣堂中西﹐北面。大夫降﹐出。賓降﹐授老幣﹐出迎大夫。大夫禮辭﹐許。入﹐揖讓如初。賓升一等﹐大夫從﹐升堂。庭實設﹐馬乘。賓降堂﹐受老束錦﹐大夫止。賓奉幣西面﹐大夫東面。賓致幣。大夫對﹐北面當楣﹐再拜稽首﹐受幣於楹間﹐南面﹐退﹐東面俟。賓再拜稽首送幣。大夫降﹐執左馬以出。賓送於外門外﹐再拜。

明日﹐賓拜於朝﹐拜饔與餼﹐皆再拜稽首。上介饔餼三牢。飪一牢在西﹐鼎七﹐羞鼎三。腥一牢﹐在東﹐鼎七。堂上之饌六﹐西夾亦如之。筥及甕﹐如上賓。餼一牢。門外米﹑禾視死牢﹐牢十車﹐薪芻倍禾。凡其實與陳﹐如上賓。下大夫韋弁﹐用束帛致之。上介韋弁以受﹐如賓禮。儐之兩馬束錦。士介四人﹐皆餼大牢﹐米百筥﹐設於門外。宰夫朝服﹐牽牛以致之。士介朝服﹐北面再拜稽首受。無儐。

賓朝服問卿。卿受於祖廟。下大夫擯。擯者出請事﹔大夫朝服迎於外門外﹐再拜。

賓不答拜﹐揖。大夫先入﹐每門每曲揖。及廟門﹐大夫揖入。擯者請命。庭實設四皮。賓奉束帛入。三揖﹐皆行﹐至於階﹐讓。賓升一等﹔大夫從﹐升堂﹐北面聽命。賓東面致命。大夫降﹐階西再拜稽首。賓辭﹐升成拜。受幣堂中西﹐北面。

賓降﹐出。大夫降﹐授老幣﹐無儐。

擯者出請事。賓面﹐如覿幣。賓奉幣﹐庭實從﹐入門右。大夫辭。賓遂左。

庭實設﹐揖讓如初。大夫升一等﹐賓從之。大夫西面﹐賓稱面。大夫對﹐北面當楣再拜﹐受幣於楹間﹐南面﹐退﹐西面立。賓當楣再拜送幣﹐降﹐出。大夫降﹐授老幣。

擯者出請事。上介特面﹐幣如覿。介奉幣。皮﹐二人贊。入門右﹐奠幣﹐再拜。大夫辭。擯者反幣。庭實設﹐介奉幣入﹐大夫揖讓如初。介升﹐大夫再拜受。

介降拜﹐大夫降辭。介升﹐再拜送幣。擯者出請。眾介面﹐如覿幣﹐入門右﹐奠幣﹐皆再拜。大夫辭﹐介逆出。擯者執上幣出﹐禮請受﹐賓辭。大夫答再拜。擯者執上幣﹐立於門中以相拜﹐士介皆辟。老受擯者幣於中庭﹐士三人坐取羣幣以從之。擯者出請事。賓出﹐大夫送於外門外﹐再拜。賓不顧。擯者退﹐大夫拜辱。

下大夫嘗使至者﹐幣及之。上介朝服﹑三介﹐問下大夫﹐下大夫如卿受幣之禮。其面﹐如賓面於卿之禮。

大夫若不見﹐君使大夫各以其爵爲之受﹐如主人受幣禮﹐不拜。

夕﹐夫人使下大夫韋弁歸禮。堂上籩豆六﹐設於戶東﹐西上﹐二以並﹐東陳。

壺設於東序﹐北上﹐二以並﹐南陳。醙﹑黍﹑淸﹐皆兩壺。大夫以束帛致之。

賓如受饔之禮﹐儐之乘馬束錦。上介四豆﹑四籩﹑四壺﹐受之如賓禮﹔儐之兩馬束錦。明日﹐賓拜禮於朝。

大夫餼賓大牢﹐米八筐。賓迎﹐再拜。老牽牛以致之﹐賓再拜稽首受。老退﹐賓再拜送。上介亦如之。眾介皆少牢﹐米六筐﹐皆士牽羊以致之。

公於賓﹐壹食﹐再饗。燕與羞﹐俶獻﹐無常數。賓介皆明日拜於朝。上介壹食壹饗。若不親食﹐使大夫各以其爵﹑朝服致之以侑幣。如致饔﹐無儐。致饗以酬幣﹐亦如之。大夫於賓﹐壹饗壹食。上介﹐若食﹐若饗﹔若不親饗﹐則公作大夫致之以酬幣﹐致食以侑幣。

君使卿皮弁﹐還玉於館。賓皮弁﹐襲﹐迎於外門外﹐不拜﹔帥大夫以入。大夫升自西階﹐鉤楹。賓自碑內聽命﹐升自西階﹐自左﹐南面受圭﹐退負右房而立。

大夫降中庭。賓降﹐自碑內﹐東面﹐授上介於阼階東。上介出請﹐賓迎﹐大夫還璋﹐如初入。賓裼﹐迎。大夫賄用束紡。禮玉﹑束帛﹑乘皮﹐皆如還玉禮。大夫出﹐賓送﹐不拜。

公館賓﹐賓辟﹐上介聽命。聘享﹐夫人之聘享﹐問大夫﹐送賓﹐公皆再拜。

公退﹐賓從﹐請命於朝。公辭﹐賓退。

賓三拜乘禽於朝﹐訝聽之。遂行﹐捨於郊。公使卿贈﹐如覿幣。受於捨門外﹐如受勞禮﹐無儐。使下大夫贈上介﹐亦如之。使士贈眾介﹐如其覿幣。大夫親贈﹐如其面幣﹐無儐﹐贈上介亦如之。使人贈眾介﹐如其面幣。士送至於竟。

使者歸﹐及郊﹐請反命。朝服﹐載旃﹐禳﹐乃入。乃入陳幣於朝﹐西上。上賓之公幣﹑私幣皆陳﹐上介公幣陳﹐他介皆否。束帛各加其庭實﹐皮左。公南鄕。

卿進使者﹐使者執圭垂繅﹐北面﹔上介執璋屈繅﹐立於其左。反命﹐曰「以君命聘於某君﹐某君受幣於某宮﹐某君再拜。以享某君﹐某君再拜。」宰自公左受玉。受上介璋﹐致命亦如之。執賄幣以告﹐曰「某君使某子賄。」授宰。禮玉亦如之。執禮幣﹐以盡言賜禮。公曰「然。而不善乎﹗」授上介幣﹐再拜稽首﹐公答再拜。私幣不告。君勞之﹐再拜稽首﹐君答再拜。若有獻﹐則曰「某君之賜也。君其以賜乎﹖」上介徒以公賜告﹐如上賓之禮。君勞之。再拜稽首。君答拜。勞士介亦如之。君使宰賜使者幣﹐使者再拜稽首。賜介﹐介皆再拜稽首。乃退﹐介皆送至於使者之門﹐乃退揖。使者拜其辱。

釋幣於門﹐乃至於禰﹐筵幾於室﹐薦脯醢。觴酒陳。席於阼﹐薦脯醢﹐三獻。

一人舉爵﹐獻從者﹐行酬﹐乃出。上介至﹐亦如之。

聘遭喪﹐入竟﹐則遂也。不郊勞。不筵幾。不禮賓。主人畢歸禮﹐賓惟饔餼之受。不賄﹐不禮玉﹐不贈。遭夫人﹑世子之喪﹐君不受﹐使大夫受於廟﹐其他如遭君喪。遭喪﹐將命於大夫﹐主人長衣練冠以受。

聘﹐君若薨於後﹐入竟則遂。赴者未至﹐則哭於巷﹐衰於館﹔受禮﹐不受饗食。赴者至﹐則衰而出。惟稍﹐受之。歸﹐執圭復命於殯﹐升自西階﹐不升堂。

子卽位﹐不哭。辯復命﹐如聘。子臣皆哭。與介入﹐北鄕哭。出﹐袒括發。入門右﹐卽位踴。

若有私喪﹐則哭於館﹐衰而居﹐不饗食。歸。使眾介先﹐衰而從之。

賓入竟而死﹐遂也。主人爲之具﹐而殯。介攝其命。君弔﹐介爲主人。主人歸禮幣﹐必以用。介受賓禮﹐無辭也。不饗食。歸﹐介復命﹐柩止於門外。介卒復命﹐出﹐奉柩送之。君弔﹐卒殯。若大夫介卒﹐亦如之。士介死﹐爲之棺斂之﹐君不弔焉。若賓死﹐未將命﹐則旣斂於棺﹐造於朝﹐介將命。若介死﹐歸復命﹐惟上介造於朝。若介死﹐𨿽士介﹐賓旣復命﹐往﹐卒殯乃歸。

小聘曰問。不享﹐有獻﹐不及夫人﹐主人不筵幾﹐不禮。面不升。不郊勞。

其禮﹐如爲介﹐三介。

記。久無事﹐則聘焉。若有故﹐則卒聘。束帛加書將命﹐百名以上書於策﹐不及百名書於方。主人使人與客讀諸門外。客將歸﹐使大夫以其束帛反命於館。

明日﹐君館之。旣受行﹐出﹐遂見宰﹐問幾月之資。使者旣受行日﹐朝同位。出祖﹐釋軷﹐祭酒脯﹐乃飲酒於其側。所以朝天子﹐圭與繅皆九寸﹐剡上寸半﹐厚半寸﹐博三寸﹐繅三采六等﹐朱白倉。問諸侯﹐朱綠繅﹐八寸。皆玄纁系﹐長尺﹐絢組。問大夫之幣﹐俟於郊﹐爲肆。又賫皮馬。辭無常﹐孫而說。辭多則史﹐少則不達。辭苟足以達﹐義之至也。辭曰「非禮也。敢對﹖」曰「非禮也。

敢辭﹖」卿館於大夫﹐大夫館於士﹐士館於工商。管人爲客﹐三日具沐﹐五日具浴。飧不致﹐賓不拜﹐沐浴而食之。卿﹐大夫訝。大夫﹐士訝。士﹐皆有訝。賓卽館﹐訝將公命﹐又見之以其摯。賓旣將公事﹐復見之﹐以其摯。凡四器者﹐惟其所寶﹐以聘可也。宗人授次。次以帷。少退於君之次。上介執圭﹐如重﹐授賓。

賓入門﹐皇﹔升堂﹐讓﹔將授﹐志趨﹔授如爭承﹐下如送﹔君還﹐而後退。下階﹐發气﹐怡焉﹔再三舉足﹐又趨。及門﹐正焉。執圭﹐入門﹐鞠躬焉﹐如恐失之。

及享﹐發气焉﹐盈容。眾介北面﹐蹌焉。私覿﹐愉愉焉。出﹐如舒雁。皇﹐且行﹔入門主敬﹐升堂主愼。凡庭實﹐隨入﹐左先﹐皮馬相間﹐可也。賓之幣﹐惟馬出﹐其餘皆東。多貨﹐則傷於徳。幣美﹐則沒禮。賄﹐在聘於賄。凡執玉﹐無藉者襲。

禮﹐不拜至。醴尊於東箱﹐瓦大一﹐有丰。薦脯五胑﹐祭半胑橫之。祭醴﹐再扱始扱一祭﹐卒再祭。主人之庭實﹐則主人遂以出﹐賓之士訝受之。旣覿﹐賓若私獻﹐奉獻﹐將命。擯者入告﹐出禮辭。賓東面坐奠獻﹐再拜稽首。擯者東面坐取獻﹐舉以入告﹐出禮請受。賓固辭﹐公答再拜。擯者立於閾外以相拜﹐賓辟。擯者授宰夫於中庭。若兄弟之國﹐則問夫人。若君不見﹐使大夫受。自下聽命﹐自西階升受﹐負右房而立。賓降亦降。不禮。幣之所及﹐皆勞﹐不釋服。賜饔﹐惟羹飪。筮一屍﹐若昭若穆。僕爲祝﹐祝曰「孝孫某﹐孝子某﹐薦嘉禮於皇祖某甫﹑皇考某子。」如饋食之禮。假器於大夫。朌肉及廋車。聘日致饔。

明日﹐問大夫。夕﹐夫人歸禮。旣致饔﹐旬而稍﹐宰夫始歸乘禽﹐日如其饔餼之數。士中日則二雙。凡獻﹐執一雙﹐委其餘於面。禽羞﹐俶獻。比歸大禮之日﹐旣受饔餼﹐請觀。訝帥之﹐自下門入。各以其爵﹐朝服。士無饔。無饔者無儐。

大夫不敢辭﹐君初爲之辭矣。凡致禮﹐皆用其饗之加籩豆。無饔者無饗禮。凡餼﹐大夫黍﹑粱﹑稷﹐筐五斛。旣將公事﹐賓請歸。凡賓拜於朝﹐訝聽之。燕﹐則上介爲賓﹐賓爲苟敬。宰夫獻。無行﹐則重賄反幣。曰「子以君命在寡君﹐寡君拜君命之辱。」君以社稷故﹐在寡小君﹐拜。」「君貺寡君﹐延及二三老﹐拜。」

又拜送。賓於館堂楹間﹐釋四皮束帛。賓不致﹐主人不拜。大夫來使﹐無罪﹐饗之﹔過﹐則餼之。其介爲介。有大客後至﹐則先客不饗食﹐致之。惟大聘有幾筵。

十斗曰斛﹐十六斗曰籔﹐十藪曰秉﹐二百四十斗﹐四秉曰筥﹐十筥曰稯﹐十稯曰秅﹐四百秉爲一秅。

公食大夫禮第九

公食大夫之禮。使大夫戒﹐各以其爵。上介出請﹐入告。三辭。賓出﹐拜辱。

大夫不答拜﹐將命。賓再拜稽首。大夫還﹐賓不拜送﹐遂從之。賓朝服卽位於大門外﹐如聘。

卽位﹐具。羹定﹐甸人陳鼎七﹐當門﹐南面西上﹐設扃鼏﹐鼏若束若編。設洗如饗。小臣具槃匜﹐在東堂下。宰夫設筵﹐加席﹑幾。無尊。飲酒﹑漿飲﹐俟於東房。凡宰夫之具﹐饌於東房。

公如賓服﹐迎賓於大門內。大夫納賓。賓入門左﹐公再拜﹔賓辟﹐再拜稽首。

公揖入﹐賓從。及廟門﹐公揖入。賓入﹐三揖。至於階﹐三讓。公升二等﹐賓升。

大夫立於東夾南﹐西面北上。士立於門東﹐北面西上。小臣﹐東堂下﹐南面西上。

宰﹐東夾北﹐西面南上。內官之士在宰東北﹐西面南上。介﹐門西﹐北面西上。

公當楣北鄕﹐至壹拜﹐賓降也﹐公再拜。賓﹐西階東﹐北面答拜。擯者辭﹐拜也﹔公降一等。辭曰「寡君從子﹐𨿽將拜﹐興也﹗」賓粟階升﹐不拜﹐命之成拜﹐階上北面再拜稽首。

士舉鼎﹐去冪於外﹐次入。陳鼎於碑南﹐南面西上。右人抽扃﹐坐奠於鼎西南﹐順出自鼎西﹐左人待載。雍人以俎入﹐陳於鼎南。旅人南面加匕於鼎﹐退。

大人長盥洗東南﹐西面北上﹐序進盥。退者與進者交於前。卒盥﹐序進﹐南面匕。

載者西面。魚臘飪。載體進奏。魚七﹐縮俎﹐寢右。腸﹑胃七﹐同俎。倫膚七。

腸﹑胃﹑膚﹐皆橫諸俎﹐垂之。大夫旣匕﹐匕奠於鼎﹐逆退﹐復位。

公降盥﹐賓降﹐公辭。卒盥﹐公壹揖壹讓。公升﹐賓升。宰夫自東房授醯醬﹐公設之。賓辭﹐北面坐遷而東遷所。公立於序內﹐西鄕。賓立於階西﹐疑立。宰夫自東房薦豆六﹐設於醬東﹐西上﹐韭菹﹐以東醓醢﹑昌本﹔昌本南麋臡以西菁菹﹑鹿臡。士設俎於豆南﹐西上﹐牛﹑羊﹑豕﹐魚在牛西﹐臘﹑腸﹑胃亞之﹐膚以爲特。旅人取匕﹐甸人舉鼎﹐順出﹐奠於其所。宰夫設黍﹑稷六簋於俎西﹐二以並﹐東北上。黍當牛俎﹐其西稷﹐錯以終﹐南陳。大羹湆﹐不和﹐實於鐙。

宰右執鐙﹐左執蓋﹐由門入﹐升自阼階﹐盡階﹐不升堂﹐授公﹐以蓋降﹐出﹐入反位。公設之於醬西﹐賓辭﹐坐遷之。宰夫設鉶四於豆西﹐東上﹐牛以西羊﹐羊南豕豕以東牛。飲酒﹐實於觶﹐加於丰。宰夫右執觶﹐左執丰﹐進設於豆東。宰夫東面﹐坐啟簋會﹐各卻於其西。贊者負東房﹐南面﹐告具於公。

公再拜﹐揖食﹐賓降拜﹐公辭﹐賓升﹐再拜稽首。賓升席﹐坐取韭菹﹐以辯擩於醢﹐上豆之間祭。贊者東面坐取黍﹐實於左手﹐辯﹐又取稷﹐辯﹐反於右手﹐興﹐以授賓﹐賓祭之。三牲之肺不離﹐贊者辯取之﹐壹以授賓。賓興受﹐坐祭。捝手﹐扱上鉶以柶﹐辯擩之﹐上鉶之間祭。祭飲酒於上豆之間。魚﹑臘﹑醬﹑湆不祭。

宰夫授公飯粱﹐公設之於湆西。賓北面辭﹐坐遷之。公與賓皆復初位。宰夫膳稻於粱西。士羞庶羞﹐皆有大﹑蓋﹐執豆如宰。先者反之﹐由門入﹐升自西階。先者一人升﹐設於稻南簋西﹐間容人。旁四列﹐西北上﹐膷以東﹐臐﹑膮﹑牛炙。炙南醢以西﹐牛胾﹑醢﹑牛鮨﹐鮨南羊炙﹐以東羊胾﹑醢﹑豕炙﹐炙南醢﹐以西豕胾﹑芥醬﹑魚膾。眾人騰羞者盡階﹑不升堂﹐授﹐以蓋降﹐出。贊者負東房﹐告備於公。

贊升賓。賓坐席末﹐取粱﹐卽稻﹐祭於醬湆間。贊者北面坐﹐辯取庶羞之大﹐興﹐一以授賓。賓受﹐兼壹祭之。賓降拜﹐公辭。賓升﹐再拜稽首。公答再拜。

賓北面自間坐﹐左擁簠粱﹐右執湆﹐以降。公辭。賓西面坐奠於階西﹐東面對﹐西面坐取之﹔栗階升﹐北面反奠於其所﹔降辭公。公許﹐賓升﹐公揖退於箱。擯者退﹐負東塾而立。賓坐﹐遂捲加席﹐公不辭。賓三飯以湆醬。宰夫執觶漿飲與其丰以進。賓捝手﹐興受。宰夫設其丰於稻西。庭實設。賓坐祭﹐遂飲﹐奠於丰上。

公受宰夫束帛以侑﹐西鄕立。賓降筵﹐北面。擯者進相幣。賓降辭幣﹐升聽命﹐降拜。公辭。賓升﹐再拜稽首﹐受幣﹐當東楹﹐北面﹔退﹐西楹西﹐東面立。

公壹拜﹐賓降也﹐公再拜。介逆出。賓北面揖﹐執庭實以出。公降立。上介受賓幣﹐從者訝受皮。

賓入門左﹐沒霤﹐北面再拜稽首。公辭﹐揖讓如初﹐升。賓再拜稽首﹐公答再拜。賓降辭公﹐如初。賓升﹐公揖退於箱。賓卒食會飯﹐三飲﹐不以醬湆。

捝手﹐興﹐北面坐﹐取粱與醬以降﹐西面坐奠於階西﹐東面再拜稽首。公降﹐再拜。介逆出﹐賓出。公送於大門內﹐再拜。賓不顧。

有司卷三牲之俎﹐歸於賓館。魚臘不與。

明日﹐賓朝服拜賜於朝﹐拜食與侑幣﹐皆再拜稽首。訝聽之。

上大夫八豆﹐八簋﹐六鉶﹐九俎﹐魚臘皆二俎﹔魚﹐腸胃﹐倫膚﹐若九﹐若十有一﹐下大夫則若七﹐若九。庶羞﹐西東毋過四列。上大夫﹐庶羞二十﹐加於下大夫﹐以雉﹑兔﹑鶉﹑鴽。

若不親食﹐使大夫各以其爵﹑朝服以侑幣致之。豆實﹐實於甕﹐陳於楹外﹐二以並﹐北陳。簋實﹐實於筐﹐陳於楹內﹑兩楹間﹐二以並﹐南陳。庶羞陳於碑內﹐庭實陳於碑外。牛﹑羊﹑豕陳於門內﹐西方﹐東上。賓朝服以受﹐如受饔禮。

無擯。明日﹐賓朝服以拜賜於朝。訝聽命。

大夫相食﹐親戒速。迎賓於門外﹐拜至﹐皆如饗拜。降盥。受醬﹑湆﹑侑幣——束錦也﹐皆自阼階降堂受﹐授者升一等。賓止也。賓執粱與湆﹐之西序端。主人辭﹐賓反之。捲加席﹐主人辭﹐賓反之。辭幣﹐降一等﹐主人從。受侑幣﹐再拜稽首。主人送幣﹐亦然。辭於主人﹐降一等﹐主人從。卒食﹐徹於西序端﹔東面再拜﹐降出。其他皆如公食大夫之禮。

若不親食﹐則公作大夫朝服以侑幣致之。賓受於堂。無擯。

記。不宿戒﹐戒不速。不授幾。無阼席。亨於門外東方。司宮具幾﹐與蒲筵常緇布純﹐加萑席尋玄帛純﹐皆捲自末。宰夫筵﹐出自東房。賓之乘車在大門外西方﹐北面立。鉶芼﹐牛藿﹐羊苦﹐豕薇﹐皆有滑。贊者盥﹐從俎升。簠有蓋冪。

凡炙無醬。上大夫﹕蒲筵加萑席。其純﹐皆如下大夫純。卿擯由下。上贊﹐下大夫也。上大夫﹐庶羞。酒飲﹐漿飲﹐庶羞可也。拜食與侑幣﹐皆再拜稽首。

覲禮第十

覲禮。至於郊﹐王使人皮弁用璧勞。侯氏亦皮弁迎於帷門之外﹐再拜。使者不答拜﹐遂執玉﹐三揖。至於階﹐使者不讓﹐先升。侯氏升聽命﹐降﹐再拜稽首﹐遂升受玉。使者左還而立﹐侯氏還璧﹐使者受。侯氏降﹐再拜稽首﹐使者乃出。

侯氏乃止使者﹐使者乃入。侯氏與之讓升。侯氏先升﹐授幾。侯氏拜送幾﹔使者設幾﹐答拜。侯氏用束帛﹑乘馬儐使者﹐使者再拜受。侯氏再拜送幣。使者降﹐以左驂出。侯氏送於門外﹐再拜。侯氏遂從之。

天子賜捨﹐曰「伯父﹐女順命於王所﹐賜伯父捨﹗」侯氏再拜稽首﹐儐之束帛﹑乘馬。

天子使大夫戒﹐曰「某日﹐伯父帥乃初事。」侯氏再拜稽首。

諸侯前朝﹐皆受捨於朝。同姓西面北上﹐異姓東面北上。

侯氏裨冕﹐釋幣於禰。乘墨車﹐載龍旂﹑弧韣乃朝以瑞玉﹐有繅。

天子設斧依於戶牖之間﹐左右幾。天子衮冕﹐負斧依。嗇夫承命﹐告於天子。

天子曰「非他﹐伯父實來﹐予一人嘉之。伯父其入﹐予一人將受之。」侯氏入門右﹐坐奠圭﹐再拜稽首。擯者謁。侯氏坐取圭﹐升致命。王受之玉。侯氏降﹐階東北面再拜稽首。擯者延之﹐曰「升﹗」升成拜﹐乃出。

四享皆束帛加璧﹐庭實惟國所有。奉束帛﹐匹馬卓上﹐九馬隨之﹐中庭西上﹐奠幣﹐再拜稽首。擯者曰「予一人將受之。」侯氏升﹐致命。王撫玉。侯氏降自西階﹐東面授宰幣﹐西階前再拜稽首﹐以馬出﹐授人﹐九馬隨之。事畢。

乃右肉袒於廟門之東。乃入門右﹐北面立﹐告聽事。擯者謁諸天子。天子辭於侯氏﹐曰「伯父無事﹐歸寧乃邦﹗」侯氏再拜稽首﹐出﹐自屏南適門西﹐遂入門左﹐北面立﹐王勞之。再拜稽首。擯者延之﹐曰「升﹗」升成拜﹐降出。

天子賜侯氏以車服。迎於外門外﹐再拜。路先設﹐西上﹐路下四﹐亞之﹐重賜無數﹐在車南。諸公奉篋服﹐加命書於其上﹐升自西階﹐東面﹐大史是右。侯氏升﹐西面立。大史述命。侯氏降兩階之間﹔北面再拜稽首﹐升成拜。大史加書於服上﹐侯氏受。使者出。侯氏送﹐再拜﹐儐使者﹐諸公賜服者﹐束帛﹑四馬﹐儐大史亦如之。

同姓大國則曰伯父﹐其異姓則曰伯舅。同姓小邦則曰叔父﹐其異姓小邦則曰叔舅。

饗﹐禮﹐乃歸。

諸侯覲於天子﹐爲宮方三百步﹐四門﹐壇十有二尋﹑深四尺﹐加方明於其上。

方明者﹐木也﹐方四尺﹐設六色﹐東方靑﹐南方赤﹐西方白﹐北方黑﹐上玄﹐下黃。設六玉﹐上圭﹐下璧﹐南方璋﹐西方琥﹐北方璜﹐東方圭。上介皆奉其君之旂﹐置於宮﹐尙左。公﹑侯﹑伯﹑子﹑男﹐皆就其旂而立。四傳擯。天子乘龍﹐載大旂﹐象日月﹑升龍﹑降龍﹔出﹐拜日於東門之外﹐反祀方明。禮日於南門外﹐禮月與四瀆於北門外﹐禮山川丘陵於西門外。

祭天﹐燔柴。祭山﹑丘陵﹐升。祭川﹐沈。祭地﹐瘞。

記。幾﹐俟於東箱。偏駕不入王門。奠圭於繅上。

喪服第十一

喪服﹐斬衰裳﹐苴絰杖﹐絞帶﹐冠繩纓﹐菅屨者。諸侯爲天子﹐君﹐父爲長子﹐爲人後者。妻爲夫﹐妾爲君﹐女子子在室爲父﹐布總﹐箭笄﹐髽﹐衰﹐三年。

子嫁﹐反在父之室﹐爲父三年。公士﹑大夫之眾臣﹐爲其君布帶﹑繩屨。

疏衰裳齊﹐牡麻絰﹐冠布纓﹐削杖﹐布帶﹐疏屨三年者﹐父卒則爲母﹐繼母如母﹐慈母如母﹐母爲長子。

疏衰裳齊﹐牡麻絰﹐冠布纓﹐削杖﹐布帶﹐疏屨﹐期者﹐父在爲母﹐妻﹐出妻之子爲母。出妻之子爲父後者則爲出母無服。父卒﹐繼母嫁﹐從﹐爲之服﹐報。

不杖﹐麻屨者。祖父母﹐世父母﹐叔父母﹔大夫之適子爲妻﹐昆弟﹔爲眾子﹐昆弟之子﹔大夫之庶子爲適昆弟適孫。爲人後者﹐爲其父母﹐報。女子子適人者爲其父母﹑昆弟之爲父後者﹐繼父同居者﹐爲夫之君。姑﹑姊妹﹑女子子適人無主者﹐姑﹑姊妹報。爲君之父﹑母﹑妻﹑長子﹑祖父母。妾爲女君。婦爲舅姑﹐夫之昆弟之子。公妾﹑大夫之妾爲其子。女子子爲祖父母。大夫之子爲世父母﹑叔父母﹑子﹑昆弟﹑昆弟之子﹐姑﹑姊妹﹑女子子無主者﹐爲大夫命婦者﹐惟子不報。大夫爲祖父母﹑適孫爲士者。公妾以及士妾爲其父母。

疏衰裳齊﹐牡麻絰﹐無受者。寄公爲所寓﹐丈夫﹑婦人爲宗子﹑宗子之母﹑妻﹐爲舊君﹑君之母﹑妻﹐庶人爲國君﹔大夫在外﹐其妻﹑長子爲舊國君﹔繼父不同居者﹐曾祖父母﹐大夫爲宗子﹐舊君。曾祖父母爲士者如眾人﹐女子子嫁者﹑未嫁者爲曾祖父母。

大功布衰裳﹐牡麻絰﹐無受者﹕子﹑女子子之長殤﹑中殤﹐叔父之長殤﹑中殤﹐姑﹑姊妹之長殤﹑中殤﹐昆弟之長殤﹑中殤﹐夫之昆弟之子﹑女子子之長殤﹑中殤﹐適孫之長殤﹑中殤﹐大夫之庶子爲適昆弟子之長殤﹑中殤﹐公子之長殤﹑中殤﹐大夫爲適子之長殤﹑中殤。其長殤皆九月﹐纓絰﹔其中殤﹐七月﹐不纓絰。

大功布衰裳﹐牡麻絰纓﹐布帶﹐三月。受以小功衰﹐卽葛﹐九月者﹕姑﹑姊妹﹑女子子適人者﹐從父昆弟﹔爲人後者爲其昆弟﹐庶子﹔適婦﹐女子子適人者爲眾昆弟﹔侄丈夫婦人﹐報。夫之祖父母﹑世父母﹑叔父母﹐大夫爲世父母﹑叔父母﹑子﹑昆弟﹑昆弟之子爲士者﹔公之庶昆弟﹑大夫之庶子爲母﹑妻﹑昆弟﹐皆爲其從父昆弟之爲大夫者﹔爲夫之昆弟之婦人子適人者﹔大夫之妾爲君之庶子﹔女子子嫁者﹑未嫁者﹐爲世父母﹑叔父母﹑姑﹑姊妹﹐大夫﹑大夫之妻﹑大夫之子﹑公之昆弟爲姑﹑姊妹﹑女子子嫁於大夫者﹐君爲姑﹑姊妹﹑女子子嫁於國君者。

繐衰裳﹐牡麻絰﹐旣葬除之者。諸侯之大夫爲天子。

小功布衰裳﹐澡麻帶絰﹐五月者。叔父之下殤﹐適孫之下殤﹐昆弟之下殤﹐大夫庶子爲適昆弟之下殤﹐爲姑﹑姊妹﹑女子子之下殤﹐爲人後者爲其昆弟﹑從父昆弟之長殤﹐爲夫之叔父之長殤﹔昆弟之子﹑女子子﹑夫之昆弟之子﹑女子子之下殤﹔爲侄﹑庶孫丈夫婦人之長殤﹔大夫﹑公之昆弟﹑大夫之子﹐爲其昆弟﹑庶子﹑姑﹑姊妹﹑女子子之長殤﹔大夫之妾爲庶子之長殤。

小功布衰裳﹐牡麻絰﹐卽葛﹐五月者。從祖祖父母﹐從祖父母﹐報﹔從祖昆弟﹐從父姊妹﹑孫適人者﹐爲人後者爲其姊妹適人者﹐爲外祖父母﹔從母﹐丈夫婦人報﹔夫之姑﹑姊妹﹐娣﹑姒婦﹐報﹔大夫﹑大夫之子﹑公之昆弟爲從父昆弟﹐庶孫﹐姑﹑姊妹﹑女子子適士者﹔大夫之妾爲庶子適人者﹔庶婦﹔君母之父母﹑從母﹔君子子爲庶母慈己者。

緦麻﹐三月者。族曾祖父母﹐族祖父母﹐族父母﹐族昆弟﹔庶孫之婦﹐庶孫之中殤﹔從祖姑﹑姊妹適人者﹐報﹔從祖父﹑從祖昆弟之長殤﹔外孫﹐從父昆弟侄之下殤﹐夫之叔父之中殤﹑下殤﹔從母之長殤﹐報﹔庶子爲父後者﹐爲其母﹔士爲庶母﹔貴臣﹑貴妾﹔乳母﹐從祖昆弟之子﹐曾孫﹐父之姑﹐從母昆弟﹐甥﹐婿﹐妻之父母﹐姑之子﹐舅﹐舅之子﹔夫之姑姊妹之長殤﹔夫之諸祖父母﹐報﹔君母之昆弟﹔從父昆弟之子長殤﹐昆弟之孫之長殤﹐爲夫之從父昆弟之妻。

記。公子爲其母﹐練冠﹐麻﹐麻衣縓緣﹔爲其妻﹐縓冠﹐葛絰﹐帶﹐麻衣縓緣。皆旣葬除之。大夫﹑公之昆弟﹐大夫之子﹐於兄弟降一等。爲人後者﹐於兄弟降一等﹐報﹔於所爲後之兄弟子﹑若子。兄弟皆在他邦﹐加一等。不及知父母﹐與兄弟居﹐加一等。朋友皆在他邦﹐袒免﹐歸則已。朋友﹐麻。君之所爲兄弟服﹐室老降一等。夫之所爲兄弟服﹐妻降一等。庶子爲後者﹐爲其外祖父母﹑從母﹑舅﹐無服。不爲後﹐如邦人。宗子孤爲殤﹐大功衰﹐小功衰﹐皆三月。親﹐則月算如邦人。攺葬﹐緦。童子﹐惟當室緦。凡妾爲私兄弟﹐如邦人。大夫弔於命婦﹐錫衰。命婦弔於大夫﹐亦錫衰。女子子適人者爲其父母﹐婦爲舅姑﹐惡笄有首以髽。卒哭﹐子折笄首以笄﹐布總。

妾爲女君﹑君之長子﹐惡笄有首﹐布總。凡衰﹐外削幅﹔裳﹐內削幅﹐幅三衤包。若齊﹐裳內﹐衰外。負﹐廣出於適寸。適﹐博四寸﹐出於衰。衰﹐長六寸﹐博四寸。衣帶﹐下尺。衽﹐二尺有五寸。袂﹐屬幅。衣﹐二尺有二寸。祛﹐尺二寸。衰三升﹐三升有半。其冠六升。以其冠爲受﹐受冠七升。齊衰四升﹐其冠七升。以其冠爲受﹐受冠八升。繐衰四升有半﹐其冠八升。大功八升﹐若九升。小功十升﹐若十一升。

士喪禮第十二

士喪禮。死於適室﹐幠用斂衾。復者一人以爵弁服﹐簪裳於衣﹐左何之﹐扱領於帶﹔升自前東榮﹑中屋﹐北面招以衣﹐曰「臯某復﹗」三﹐降衣於前。

受用篋﹐升自阼階﹐以衣屍。復者降自後西榮。

楔齒用角柶。綴足用燕幾。奠脯醢﹑醴酒。升自阼階﹐奠於屍東。帷堂。

乃赴於君。主人西階東﹐南面﹐命赴者﹐拜送。有賓﹐則拜之。

入﹐坐於牀東。眾主人在其後﹐西面。婦人俠牀﹐東面。親者在室。眾婦人戶外北面﹐眾兄弟堂下北面。

君使人弔。徹帷。主人迎於寢門外﹐見賓不哭﹐先入﹐門右北面。弔者入﹐升自西階﹐東面。主人進中庭﹐弔者致命。主人哭﹐拜稽顙﹐成踴。賓出﹐主人拜送於外門外。

君使人襚。徹帷。主人如初。襚者左執領﹐右執要﹐入﹐升致命。主人拜如初。襚者入衣屍﹐出。主人拜送如初。惟君命﹐出﹐升降自西階。遂拜賓﹐有大夫則特拜之。卽位於西階下﹐東面﹐不踴。大夫𨿽不辭﹐入也。

親若襚﹐不將命﹐以卽陳。庶兄弟襚﹐使人以將命於室﹐主人拜於位﹐委衣於屍東牀上。朋友襚﹐親以進﹐主人拜﹐委衣如初﹐退﹐哭﹐不踴。徹衣者﹐執衣如襚﹐以適房。

爲銘﹐各以其物。亡﹐則以緇長半幅﹐﹤赤巠﹥末長終幅﹐廣三寸。書銘於末﹐曰「某氏某之柩。」竹杠長三尺﹐置於宇西階上。

甸人掘坎於階間﹐少西。爲垼於西墻下﹐東鄕。新盆﹐槃﹐瓶﹐廢惇﹐重鬲﹐皆濯﹐造於西階下。

陳襲事於房中﹐西領﹐南上﹐不綪。明衣裳﹐用布。﹤髟會﹥笄用桑﹐長四寸﹐紌中。布巾﹐環幅﹐不鑿。掩﹐練帛廣終幅﹐長五尺﹐析其末。瑱﹐用白纊。幎目﹐用緇﹐方尺二寸﹐﹤赤巠﹥裏﹐著﹐組系。握手﹐用玄﹐纁裏﹐長尺二寸﹐廣五寸﹐牢中旁寸﹐著﹐組系。決﹐用正王棘﹐若檡棘﹐組系﹐纊極二。

冒﹐緇質﹐長與手齊﹐﹤赤巠﹥殺﹐掩足。爵弁服﹑純衣﹑皮弁服﹑褖衣﹑緇帶﹑韎韐﹑竹笏。夏葛屨﹐冬白屨﹐皆繶緇絇純﹐組綦系於踵。庶襚繼陳﹐不用。

貝三﹐實於笄。稻米一豆﹐實於筐。沐巾一﹐浴巾二﹐皆用綌﹐於笲。櫛﹐於簞。浴衣﹐於篋。皆饌於西序下﹐南上。

管人汲﹐不說繘﹐屈之。祝淅米於堂﹐南面﹐用盆。管人盡階﹐不升堂﹐受潘﹐煮於垼﹐用重鬲。祝盛米於惇﹐奠於貝北。士有冰﹐用夷槃可也。外禦受沐入。主人皆出﹐戶外北面。乃沐﹐櫛﹐挋用巾﹐浴﹐用巾﹐挋用浴衣。

渜濯棄於坎。蚤﹐揃如他日。﹤髟會﹥用組﹐乃笄﹐設明衣裳。主人入﹐卽位。

商祝襲祭服﹐褖衣次。主人出﹐南面﹐左袒﹐扱諸面之右﹐盥於盆上﹐洗貝﹐執以入。宰洗柶﹐建於米﹐執以從。商祝執巾從入﹐當牖北面﹐徹枕﹐設巾﹐徹楔﹐受貝﹐奠於屍西。主人由足西﹐牀上坐﹐東面。祝又受米﹐奠於貝北。宰從立於牀西﹐在右。主人左扱米﹐實於右﹐三﹐實一貝。左﹑中亦如之。

又實米﹐惟盈。主人襲﹐反位。

商祝掩﹐瑱﹐設幎目﹐乃屨﹐綦結於跗﹐連絇。乃襲﹐三稱。明衣不在算。設韐﹑帶﹐搢笏。設決﹐麗於腕﹐自飯持之﹐設握﹐乃連腕。設冒﹐櫜之﹐幠用衾。巾﹑柶﹑鬊﹑蚤埋於坎。

重木﹐刊鑿之。甸人置重於中庭﹐三分庭﹐一在南。夏祝鬻余飯﹐用二鬲於西墻下。冪用疏布﹐久之﹐系用靲﹐縣於重﹐冪用葦席﹐北面﹐左衽﹐帶用靲﹐賀之﹐結於後。祝取銘置於重。

厥明﹐陳衣於房﹐南領﹐西上﹐綪﹐絞橫三縮一﹐廣終幅﹐析其末。緇衾﹐赬裏﹐無紞。祭服次﹐散衣次﹐凡十有九稱﹐陳衣繼之﹐不必盡用。

饌於東堂下﹐脯醢醴酒。冪奠用功布﹐實於簞﹐在饌東。設盆盥於饌東﹐有巾。

苴絰﹐大鬲﹐下本在左﹐要絰小焉﹔散帶垂﹐長三尺。牡麻絰﹐右本在上﹐亦散帶垂。皆饌於東方。婦人之帶﹐牡麻結本﹐在房。

牀第﹐夷衾﹐饌於西坫南。西方盥﹐如東方。

陳一鼎於寢門外﹐當東塾﹐少南﹐西面。其實特豚﹐四鬄﹐去蹄﹐兩胉﹐脊﹑肺。設扃鼏﹐鼏西末。素俎在鼎西﹐西順﹐覆匕﹐東柄。

士盥﹐二人以並﹐東面立於西階下。布席於戶內﹐下莞上簟。商祝布絞衾﹑散衣﹑祭服。祭服不倒﹐美者在中。士舉遷屍﹐反位。設牀第於兩楹之間﹐衽如初﹐有枕。卒斂﹐徹帷。主人西面馮屍﹐踴無算﹔主婦東面馮﹐亦如之。主人髺發﹐袒﹐眾主人免於房。婦人髽於室。士舉﹐男女奉屍﹐侇於堂﹐幠無夷衾。男女如室位﹐踴無算。主人出於足﹐降自西階。眾主人東卽位。婦人阼階上西面。主人拜賓﹐大夫特拜﹐士旅之﹐卽位踴﹐襲絰於序東﹐復位。

乃奠。舉者盥﹐右執匕﹐卻之﹐左執俎﹐橫攝之﹐入﹐阼階前西面錯﹐錯俎北面。右人左執匕﹐抽扃予左手﹐兼執之﹐取鼏﹐委於鼎北﹐加扃﹐不坐。乃朼﹐載。載兩髀於兩端﹐兩肩亞﹐兩柏亞﹐脊﹑肺在於中﹐皆覆。進柢﹐執而俟。夏祝及執事盥﹐執醴先﹐酒﹑脯﹑醢﹑俎從﹐升自阼階。丈夫踴。甸人徹鼎﹐巾待於阼階下。奠於屍東﹐執醴酒﹐北面西上。豆錯﹐俎錯於豆東。立於俎北﹐西上。醴酒錯於豆南。祝受巾﹐巾之﹐由足降自西階。婦人踴。奠者由重南﹐東。丈夫踴。賓出﹐主人拜送於門外。

乃代哭﹐不以官。

有襚者﹐則將命﹐擯者出請﹐入告。主人待於位。擯者出﹐告須﹐以賓入。

賓入中庭﹐北面致命。主人拜稽顙。賓升自西階﹐出於足﹐西面委衣如於室禮﹐降﹐出。主人出﹐拜送。朋友親襚﹐如初儀﹐西階東﹐北面哭﹐踴三﹐降﹐主人不踴。襚者以褶﹐則必有裳﹐執衣如初。徹衣者亦如之﹐升﹐降自西階﹐以東。

宵﹐爲燎於中庭。厥明﹐滅燎。陳衣於房﹐南領﹐西上﹐綪。絞紟﹐衾二。君襚﹐祭服﹐散衣﹐庶襚﹐凡三十稱﹐紟不在算。不必盡用。東方之饌﹐兩瓦甒﹐其實醴酒﹐角觶﹐木柶﹔毼豆兩﹐其實葵菹芋﹑蠃醢﹐兩籩﹐無縢﹐布巾﹐其實栗﹐不擇﹐脯四脡。奠席在饌北﹐斂席在其東。掘肂見衽。

棺入﹐主人不哭。升棺用軸﹐蓋在下。熬黍稷各二筐﹐有魚臘﹐饌於西坫南。陳三鼎於門外﹐北上。豚合升﹐魚鱄鮒九﹐臘左胖﹐髀不升﹐其他皆如初。燭俟於饌東。

祝﹑徹﹑盥於門外﹐入﹐升自阼階﹐丈夫踴。祝徹巾﹐授執事者以待。徹饌﹐先取醴酒﹐北面。其餘取先設者﹐出於足﹐降自西階﹐婦人踴。設於序西南﹐當西榮﹐如設於堂。醴酒位如初﹐執事豆北﹐南面東上。乃適饌。

帷堂。婦人屍西東面。主人及親者升自西階﹐出於足﹐西面袒。士盥位如初。

布席如初。商祝布絞﹑紟﹑衾﹑衣﹐美者在外﹐君襚不倒。有大夫﹐則告。

士舉遷屍﹐復位。主人踴無算。卒斂﹐徹帷。主人馮如初﹐主婦亦如之。

主人奉屍斂於棺﹐踴如初﹐乃蓋。主人降﹐拜大夫之後至者﹐北面視肂。

眾主人復位。婦人東復位。設熬﹐旁一筐﹐乃塗。踴無算。卒塗﹐祝取銘置於肂。主人復閃位﹐踴﹐襲。

乃奠。燭升自阼階﹐祝執巾﹐席從﹐設於奧﹐東面。祝反降﹐及執事執饌。

士盥﹐舉鼎入﹐西面北上﹐如初。載﹐魚左首﹐進鬐﹐三列﹐臘進柢。祝執醴如初﹐酒﹑豆﹑籩﹑俎從﹐升自阼階﹐丈夫踴。甸人徹鼎。奠由楹內入於室。醴酒北面。設豆﹐右菹﹐菹南栗﹐栗東脯。豚當豆。魚次臘特於俎北﹐醴酒在籩南。

巾如初。旣錯者出﹐立於戶西﹐西上。祝後﹐闔戶﹐先由楹西﹐降自西階﹐婦人踴。奠者由重南東﹐丈夫踴。

賓出﹐婦人踴﹐主人拜送於門外﹐入﹐及兄弟北面哭殯。兄弟出﹐主人拜送於門外。眾主人出門﹐哭止﹐皆西面於東方。闔戶。主人揖﹐就次。

君若有賜焉﹐則視斂。旣布衣﹐君至﹐主人出迎於外門外﹐見馬首﹐不哭﹐還﹐入門右﹐北面﹐及眾主人袒。巫止於廟門外﹐祝代之。小臣二人執戈先﹐二人後。君釋采﹐入門﹐主人辟。君升自阼階﹐西鄕。祝負墉﹐南面﹐主人中庭。

君哭。主人哭﹐拜稽顙﹐成踴﹐出。君命反行事﹐主人復位。君升主人﹐主人西楹東﹐北面。升公卿大夫﹐繼主人﹐東上。乃斂。卒﹐公卿大夫逆降﹐復位。主人降﹐出。君反主人﹐主人中庭。君坐撫﹐當心。主人拜稽顙﹐成踴﹐出。君反之﹐復初位。眾主人辟於東壁﹐南面。君降﹐西鄕﹐命主人馮屍。主人升自西階﹐由足﹐西面馮屍﹐不當君所﹐踴。主婦東面馮﹐亦如之。奉屍斂於棺﹐乃蓋﹐主人降﹐出。君反之﹐入門左﹐視塗。君升卽位﹐眾主人復位﹐卒塗﹐主人出﹐君命之反奠。入門右﹐乃奠﹐升自西階。君要節而踴﹐主人從踴。卒奠﹐主人出﹐哭者止。君出門﹐廟中哭。主人不哭﹐辟。君式之。貳車畢乘﹐主人哭﹐拜送。

襲﹐入卽位﹐眾主人襲﹐拜大夫之後至者﹐成踴。賓出﹐主人拜送。

三日﹐成服﹐杖﹐拜君命及眾賓。不拜棺中之賜。

朝夕哭﹐不辟子卯。婦人卽位於堂﹐南上﹐哭。丈夫卽位於門外﹐西面北上﹔外兄弟在其南﹐南上﹔賓繼之﹐北上。門東﹐北面西上﹔門西﹐北面東上﹔西方﹐東面北上。主人卽位﹐辟門。婦人拊心﹐不哭。主人拜賓﹐旁三﹐右還﹐入門﹐哭。婦人踴。主人堂下﹐直東序﹐西面。兄弟皆卽位﹐如外位。卿大夫在主人之南。諸公門東﹐少進。他國之異爵者門西﹐少進。敵﹐則先拜他國之賓。凡異爵者﹐拜諸其位。徹者盥於門外﹐燭先入﹐升自阼階。丈夫踴。祝取醴﹐北面﹔取酒﹐立於其東﹔取豆﹑籩﹑俎﹐南面西上。祝先出﹐酒﹑豆﹑籩﹑俎序從﹐降自西階。婦人踴。設於序西南﹐直西榮。醴酒北面西上﹐豆西面﹐錯。立於豆北﹐南面。籩﹑俎旣錯﹐立於執豆之西﹐東上。酒錯﹐復位﹐醴錯於西﹐遂先﹐由主人之北適饌。乃奠﹐醴﹑酒﹑脯﹑醢升。丈夫踴﹐入。如初設﹐不巾。錯者出﹐立於戶西﹐西上。滅燭﹐出。祝闔門﹐先降自西階。婦人踴。奠者由重南﹐東。

丈夫踴。賓出﹐婦人踴﹐主人拜送。眾主人出﹐婦人踴。出門﹐哭止。皆復位。

闔門。主人卒拜送賓﹐揖眾主人﹐乃就次。

朔月﹐奠用特豚﹑魚臘﹐陳三鼎如初。東方之饌亦如之。無籩﹐有黍稷。用瓦惇﹐有蓋﹐當籩位。主人拜賓﹐如朝夕哭。卒徹﹐舉鼎入﹐升﹐皆如初奠之儀。

卒朼﹐釋匕於鼎﹐俎行。朼者逆出﹐甸人徹鼎。其序﹐醴酒﹑菹醢﹑黍稷﹑俎。其設於室﹑豆錯﹐俎錯﹐臘特﹐黍稷當籩位。惇啟會﹐卻諸其南。醴酒位如初。祝與執豆者巾﹐乃出。主人要節而踴﹐皆如朝夕哭之儀。月半不殷奠。有薦新﹐如朔奠。徹朔奠﹐先取醴酒﹐其餘取先設者。惇啟會﹐面足。序出﹐如入。

其設於外﹐如於室。

筮宅﹐冢人營之。掘四隅﹐外其壤。掘中﹐南其壤。旣朝哭﹐主人皆往﹐兆南北面﹐免絰。命筮者在主人之右。筮者東面﹐抽上韇﹐兼執之﹐南面受命。

命曰「哀子某﹐爲其父某甫筮宅。度玆幽宅﹐兆基無有後艱﹖」筮人許諾﹐不述命﹐右還﹐北面﹐指中封而筮。卦者在左。卒筮﹐執卦以示命筮者。命筮者受視﹐反之﹐東面。旅占﹐卒﹐進告於命筮者與主人﹕「占之曰從。」主人絰﹐哭﹐不踴。若不從﹐筮擇如初儀。歸﹐殯前北面哭﹐不踴。

旣井槨﹐主人西面拜工﹐左還槨﹐反位﹐哭﹐不踴。婦人哭於堂。獻材於殯門外﹐西面北上﹐綪。主人徧視之﹐如哭槨。獻素﹑獻成亦如之。

卜日﹐旣朝哭﹐皆復外位。卜人先奠龜於西塾上﹐南首﹐有席。楚焞置於燋﹐在龜東。族長蒞卜﹐及宗人吉服立於門西﹐東面南上。占者三人在其南﹐北上。卜人及執燋﹑席者在塾西。闔東扉﹐主婦立於其內。席於闑西閾外。宗人告事具。主人北面﹐免絰﹐左擁之。蒞卜卽位於門東﹐西面。卜人抱龜燋﹐先奠龜﹐西首﹐燋在北。宗人受卜人龜﹐示髙。蒞卜受視﹐反之。宗人還﹐少退﹐受命。

命曰「哀子某﹐來日某﹐卜葬其父某甫。考降﹐無有近悔﹖」許諾﹐不述命﹔還卽席﹐西面坐﹔命龜﹐興﹔授卜人龜﹐負東扉。卜人坐﹐作龜﹐興。宗人受龜﹐示蒞卜。蒞卜受視﹐反之。宗人退﹐東面。乃旅占﹐卒﹐不釋龜﹐告於蒞卜與主人﹕「占曰某日從。」授卜人龜。告於主婦﹐主婦哭。告於異爵者。使人告於眾賓。卜人徹龜。宗人告事畢。主人絰﹐入﹐哭﹐如筮宅。賓出﹐拜送﹐若不從﹐卜宅如初儀。

旣夕禮第十三

旣夕哭﹐請啟期﹐告於賓。

夙興﹐設盥於祖廟門外。陳鼎皆如殯﹐東方之饌亦如之。夷牀饌於階間。

二燭俟於殯門外。丈夫髽﹐散帶垂﹐卽位如初。婦人不哭。主人拜賓﹐入﹐卽位﹐袒。商祝免袒﹐執功布入﹐升自西階﹐盡階﹐不升堂。聲三﹐啟三﹐命哭。

燭入。祝降﹐與夏祝交於階下。取銘置於重。踴無算。商祝拂柩用功布﹐幠用夷衾。

遷於祖﹐用軸。重先﹐奠從﹐燭從﹐柩從﹐燭從﹐主人從。升自西階。奠俟於下﹐東面北上。主人從升﹐婦人升﹐東面。眾人東卽位。正柩於兩楹間﹐用夷牀。主人柩東﹐西面。置重如初。席升設於柩西。奠設如初﹐巾之﹐升降自西階。

主人踴無算﹐降﹐拜賓﹐卽位﹐踴﹐襲。主婦及親者由足﹐西面。

薦車﹐直東榮﹐北輈。質明﹐滅燭。徹者升自阼階﹐降自西階。乃奠如初﹐升降自西階。主人要節而踴。薦馬﹐纓三就﹐入門﹐北面﹐交轡﹐圉人夾牽之。

禦者執策立於馬后。哭成踴﹐右還﹐出。賓出﹐主人送於門外。

有司請祖期。曰「日側。」主人入﹐袒。乃載﹐踴無算。卒束。襲。降奠﹐當前束。商祝飾柩﹐一池﹐紐前﹤赤巠﹥後緇﹐齊三采﹐無貝。設披。屬引。

陳明器於乘車之西。折﹐橫覆之。抗木﹐橫三﹐縮二。加抗席三。加茵﹐用疏布﹐緇翦﹐有幅﹐亦縮二橫三。器西南上﹐綪。茵。苞二。筲三﹐黍﹐稷﹐麥。甕三﹐醯﹐醢﹐屑。冪用疏布。甒二﹐醴﹐酒。冪用功布。皆木桁﹐久之。

用器﹕弓矢﹐耒耜﹐兩惇﹐兩杅﹐槃﹐匜。匜實於槃中﹐南流。無祭器。有燕樂器可也。役器﹐甲﹐冑﹐幹﹐笮。燕器﹐杖﹐笠﹐翣。

徹奠﹐巾席俟於西方。主人要節而踴﹐袒。商祝禦柩﹐乃祖。踴﹐襲﹐少南﹐當前束。婦人降﹐卽位於階間。祖﹐還車不還器。祝取銘﹐置於茵。二人還重﹐左還。布席﹐乃奠如初﹐主人要節而踴。薦馬如初。賓出。主人送﹐有司請葬期。

入﹐復位。

公賵玄纁束﹐馬兩。擯者出請﹐入告。主人釋杖﹐迎於廟門外﹐不哭。先入門右﹐北面﹐及眾主人袒。馬入設。賓奉幣﹐由馬西當前輅﹐北面致命。主人哭﹐拜稽顙﹐成踴。賓奠幣於棧左服﹐出。宰由主人之北﹐舉幣以東。士受馬以出。

主人送於外門外﹐拜﹐襲﹐入復位﹐杖。

賓賵者將命﹐擯者出請﹐入告﹐出告須。馬入設﹐賓奉幣。擯者先入﹐賓從﹐致命如初。主人拜於位﹐不踴。賓奠幣如初﹐舉幣﹑受馬如初。擯者出請。若奠﹐入告﹐出﹐以賓入﹐將命如初。士受羊﹐如受馬。又請。若賻﹐入告。主人出門左﹐西面。賓東面將命﹐主人拜﹐賓坐委之﹔宰由主人之北﹐東面舉之﹐反伐。

若無器﹐則捂受之。又請﹐賓告事畢﹐拜送入。贈者將命﹐擯者出請﹐納賓如初。

賓奠幣如初。若就器﹐則坐奠於陳。凡將禮﹐必請而後拜送。兄弟﹐賵﹑奠可也。

所知﹐則賵而不奠。知死者贈﹐知生者賻。書賵於方﹐若九﹐若七﹐若五。書遣於策。乃代哭﹐如初。宵﹐爲燎於門內之右。

厥明﹐陳鼎五於門外﹐如初。其實。羊左胖﹐髀不升﹐腸五﹐胃五﹐離肺。

豕亦如之﹐豚解﹐無腸胃。魚﹑臘﹑鮮獸﹐皆如初。東方之饌﹕四豆﹐脾析﹐蜱醢﹐葵菹﹐蠃醢﹔四籩﹐棗﹐糗﹐栗﹐脯﹔醴﹐酒。陳器。滅燎。執燭﹐俠輅﹐北面。賓入者﹐拜之。徹者入﹐丈夫踴。設於西北﹐婦人踴。徹者東﹐鼎入﹐乃奠。豆南上﹐綪。籩﹐蠃醢南﹐北上﹐綪。俎二以成﹐南上﹐不綪。特鮮獸。醴﹑酒在籩西﹐北上。奠者出﹐主人要節而踴。

甸人抗重。出自道﹐道左倚之。薦馬﹐馬出自道﹐車各從其馬﹐駕於門外﹐西面而俟﹐南上。徹者入﹐踴如初。徹巾﹐苞牲﹐取下體。不以魚臘。行器﹐茵﹑苞﹑器序從﹐車從。徹者出。踴如初。

主人之史請讀賵﹐執算從。柩東﹐當前束﹐西面。不命毋哭﹐哭者相止也。

惟主人主婦哭。燭在右﹐南面。讀書﹐釋算則坐。卒﹐命哭﹐滅燭﹐書與算執之以逆出。公史自西方﹐東面﹐命毋哭﹐主人﹑主婦皆不哭。讀遣﹐卒﹐命哭﹐滅燭﹐出。

商祝執功布以禦柩。執披。主人袒。乃行。踴無算。出宮﹐踴﹐襲。至於邦門﹐公使宰夫贈玄纁束。主人去杖﹐不哭﹐由左聽命。賓由右致命。主人哭﹐拜稽顙。賓升﹐實幣於蓋﹐降。主人拜送﹐復位﹐杖。乃行。

至於壙。陳器於道東西﹐北上。茵先入。屬引。主人袒。眾主人西面﹐北上。

婦人東面。皆不哭。乃窆。主人哭﹐踴無算。襲﹐贈用制幣﹐玄纁束﹐拜稽顙﹐踴如初。卒﹐袒﹐拜賓。主婦亦拜賓﹔卽位﹐拾踴三﹐襲。賓出﹐則拜送。藏器於旁﹐加見。藏苞筲於旁。加折﹐卻之。加抗席﹐覆之。加抗木。實土三。主人拜鄕人。卽位﹐踴﹐襲﹐如初。

乃反哭﹐入﹐升自西階﹐東面。眾主人堂下東面﹐北上。婦人入﹐大夫踴﹐升自阼階。主婦入於室﹐踴﹐出卽位﹐及丈夫拾踴﹐三。賓弔者升自西階﹐曰「如之何﹗」主人拜稽顙。賓降﹐出。主人送於門外﹐拜稽顙。遂適殯宮﹐皆如啟位﹐拾踴三。兄弟出﹐主人拜送。眾主人出門﹐哭止﹐闔門。主人揖眾主人﹐乃就次。

猶朝夕哭﹐不奠。三虞。卒哭。明日﹐以其班祔。

記。士處適寢﹐寢東首於北墉下。有疾﹐疾者齊。養者皆齊﹐徹琴瑟。疾病﹐外內皆掃。徹褻衣﹐加新衣。禦者四人﹐皆坐持體。屬纊﹐以俟絕气。男子不絕於婦人之手﹐婦人不絕於男子之手。乃行禱於五祀。乃卒。主人啼﹐兄弟哭。設牀第﹐當牖。衽﹐下莞上簟﹐設枕。遷屍。復者朝服﹐左執領﹐右執要﹐招而左。

楔﹐貌如軛﹐上兩末。綴足用燕幾﹐校在南﹐禦者坐持之。卽牀而奠﹐當腢﹐用吉器。若醴﹐若酒﹐無巾柶。赴曰「君之臣某死。」赴母﹑妻﹑長子﹐則曰「君之臣某之某死。」室中﹐惟主人﹑主婦坐。兄弟有命夫命婦在焉﹐亦坐。

屍在室﹐有君命﹐眾主人不出。襚者委衣於牀﹐不坐。其襚於室﹐戶西北面致命。夏祝淅米﹐差盛之。禦者四人﹐抗衾而浴﹐礻亶第。其母之喪﹐則內禦者浴﹐鬠無笄。設明衣﹐婦人則設中帶。卒洗﹐貝反於笄﹐實貝﹐柱右齻左齻塞耳。掘坎﹐南順﹐廣尺﹐輪二尺﹐深三尺﹔南其壤。垼﹐用塊。

明衣裳﹐用幕布﹐袂屬幅﹐長下膝。有前後裳﹐不辟﹐長及觳。縓綼緆。

緇純。設握﹐裏親膚﹐系鉤中指﹐結於腕。甸人築坅坎。隸人涅廁。旣襲﹐宵爲燎於中庭。厥明﹐滅燎﹐陳衣。凡絞紟用布﹐倫如朝服。設棜於東堂下﹐南順﹐齊於坫。饌於其上兩甒醴﹑酒﹐酒在南。篚在東﹐南順﹐實角觶四﹐木柶二﹐素勺二。豆在甒北﹐二以並﹐籩亦如之。凡籩豆﹐實具設﹐皆巾之。觶﹐俟時而酌﹐柶覆加之﹐面枋﹔及錯﹐建之。小斂﹐辟奠不出室。無踴節。旣馮屍﹐主人袒﹐髺發﹐絞帶﹔眾主人布帶。大斂於阼。大夫升自西階﹐階東﹐北面東上。旣馮屍﹐大夫逆降﹐復位。巾奠﹐執燭者滅燭出﹐降自阼階﹐由主人之北﹐東。旣殯﹐主人說髦。三日絞垂。冠六升﹐外縪﹐纓條屬﹐厭。衰三升。

履外納。杖下本﹐竹桐一也。居倚廬﹐寢苫枕塊。不說絰帶。哭晝夜無時。非喪事不言。歠粥﹐朝一溢米﹐夕一溢米。不食菜果。主人乘惡車﹐白狗幦﹐蒲蔽﹐禦以蒲菆﹐犬服﹐木錧﹐約綏﹐約轡﹐木鑣﹐馬不齊髦。主婦之車亦如之﹐疏布礻炎。貳車﹐白狗攝服﹐其他皆如乘車。

朔月﹐童子執帚﹐卻之﹐左手奉之﹐從徹者而入。比奠﹐舉席﹐掃室﹐聚諸﹛宀交﹜﹐布席如初。卒奠﹐掃者執帚﹐垂末內鬛﹐從執燭者而東。燕養﹑饋羞﹑湯沐之饌﹐如他日。朔月若薦新﹐則不饋於下室。筮宅﹐冢人物土。卜日吉﹐告從於主婦﹔主婦哭﹐婦人皆哭﹔主婦升堂﹐哭者皆止。啟之昕﹐外內不哭。夷牀﹐輁軸﹐饌於西階東。其二廟﹐則饌於禰廟﹐如小斂奠﹔乃啟。朝於禰廟﹐重止於門外之西﹐東面。柩入﹐升自西階。正柩於兩楹間。奠止於西階之下﹐東面北上。主人升﹐柩東﹐西面。眾主人東卽位﹐婦人從升﹐東面。奠升﹐設於柩西﹐升降自西階﹐主人要節而踴。燭先入者﹐升堂﹐東楹之南﹐西面﹔後入者﹐西階東﹐北面﹐在下。主人降﹐卽位。徹﹐乃奠﹐開降自西階﹐主人踴如初。祝及執事舉奠﹐巾席從而降﹐柩從﹑序從如初適祖。薦乘車﹐鹿淺幦﹐幹﹐笮﹐革靾﹐載旃﹐載皮弁服﹐纓﹑轡﹑貝勒縣於衡。道車﹐載朝服。稿車﹐載蓑笠。

將載﹐祝及執事舉奠﹐戶西﹐南面東上。卒束前而降﹐奠席於柩西。巾奠﹐乃墻。

抗木﹐刊。茵著﹐用荼﹐實綏澤焉。葦苞﹐長三尺﹐一編。菅筲三﹐其實皆瀹。

祖﹐還車不易位。執披者﹐旁四人。凡贈幣﹐無常。凡糗﹐不煎。惟君命﹐止柩於堩﹐其餘則否。車至道左﹐北面立﹐東上。柩至於壙﹐斂服載之。卒窆而歸﹐不驅。君視斂﹐若不待奠﹐加蓋而出﹔不視斂﹐則加蓋而至﹐卒事。旣正柩﹐賓出﹐遂﹑匠納車於階間。祝饌祖奠於主人之南﹐當前輅﹐北上﹐巾之。弓矢之新﹐沽功。有弭飾焉﹐亦張可也。有柲。設依撻焉。有韣。猴矢一乘﹐骨鏃﹐短衛。

志矢一乘﹐軒輖中﹐亦短衛。

士虞禮第十四

士虞禮。特豕饋食﹐側亨於廟門外之右﹐東面。魚臘爨亞之﹐北上。饎爨在東壁﹐西面。設洗於西階西南﹐水在洗西﹐篚在東。尊於室中北墉下﹐當戶﹐兩甒醴﹑酒﹐酒在東。無禁﹐冪用絺布﹐加勺﹐南枋。素幾﹐葦席﹐在西序下。

苴刌茅﹐長五寸﹐束之﹐實於篚﹐饌於西坫上。饌兩豆菹﹑醢於西楹之東﹐醢在西﹐一鉶亞之。從獻豆兩亞之﹐四籩亞之﹐北上。饌黍稷二惇於階間﹐西上﹐藉用葦席。匜水錯於槃中﹐南流﹐在西階之南﹐簞巾在其東。陳三鼎於門外之右﹐北面﹐北上﹐設扃鼏。匕俎在西塾之西。羞燔俎在內西塾上﹐南順。

主人及兄弟如葬服﹐賓執事者如弔服﹐皆卽位於門外﹐如朝夕臨位。婦人及內兄弟服﹑卽位於堂﹐亦如之。祝免﹐澡葛絰帶﹐布席於室中﹐東面﹐右幾﹐降﹐出﹐及宗人卽位於門西﹐東面南上。宗人告有司具﹐遂請拜賓。如臨﹐入門哭﹐婦人哭。主人卽位於堂﹐眾主人及兄弟﹑賓卽位於西方﹐如反哭位。祝入門﹐左﹐北面。宗人西階前北面。

祝盥﹐升﹐取苴降﹐洗之﹐升﹐入設於幾東席上﹐東縮﹐降﹐洗觶﹐升﹐止哭。主人倚杖﹐入。祝從﹐在左﹐西面。贊薦菹醢﹐醢在北。佐食及執事盥﹐出舉﹐長在左。鼎入﹐設於西階前﹐東面北上。匕俎從設。左人抽扃﹑鼏﹑匕﹐佐食及右人載。卒﹐朼者逆退復位。俎入﹐設於豆東﹐魚亞之﹐臘特。贊設二惇於俎南﹐黍﹐其東稷。設一鉶於豆南。佐食出﹐立於戶西。贊者徹鼎。祝酌醴﹐命佐食啟會。佐食許諾﹐啟會﹐卻於惇南﹐復位。祝奠觶於鉶南。復位。主人再拜稽首。祝饗﹐命佐食祭。佐食許諾﹐鉤袒﹐取黍稷﹐祭於苴三﹐取膚祭﹐祭如初。祝取奠觶﹐祭﹐亦如之﹔不盡﹐益﹐反奠之。主人再拜稽首。祝祝卒﹐主人拜如初﹐哭﹐出復位。

祝迎屍﹐一人衰絰﹐奉篚﹐哭從屍。屍入門﹐丈夫踴﹐婦人踴。淳屍盥﹐宗人授巾。屍及階﹐祝延屍。屍升﹐宗人詔踴如初。屍入戶﹐踴如初﹐哭止。婦人入於房。主人及祝拜妥屍。屍拜﹐遂坐。

從者錯篚於屍左席上﹐立於其北。屍取奠﹐左執之﹐取菹﹐擩於醢﹐祭於豆間。祝命佐食墮祭。佐食取黍稷肺祭﹐授屍﹐尸祭之。祭奠﹐祝祝﹐主人拜如初。屍嘗醴﹐奠之。佐食舉肺脊授屍。屍受﹐振祭﹐嚌之﹐左手執之。祝命佐食邇惇。佐食舉黍﹐錯於席上。尸祭鉶﹐嘗鉶﹐泰羹湆自門入﹐設於鉶南﹔胾四豆﹐設於左。屍飯﹐播余於篚。三飯﹐佐食舉幹﹔屍受﹐振祭﹐嚌之﹐實於篚。

又三飯。舉胳﹐祭如初。佐食舉魚臘﹐實於篚。又三飯﹐舉肩﹐祭如初。舉魚臘俎﹐俎釋三个。屍卒食。佐食受肺脊﹐實於篚。反黍如初設。

主人洗廢爵﹐酌酒酳屍。屍拜受爵﹐主人北面答拜。尸祭酒﹐嘗之。賓長以肝從﹐實於俎﹐縮﹐右鹽。屍左執爵﹐右取肝﹐擩鹽﹐振祭﹐嚌之﹐加於俎。

賓降﹐反俎於西塾﹐復位。屍卒爵﹐祝受﹐不相爵。主人拜﹐屍答拜。祝酌授屍﹐屍以醋主人﹐主人拜受爵﹐屍答拜。主人坐祭﹐卒爵﹐拜﹐屍答拜。筵祝﹐南面。

主人獻祝﹐祝拜﹐坐受爵﹐主人答拜。薦菹醢﹐設俎。祝左執爵﹐祭薦﹐奠爵﹐興﹐取肺﹐坐祭﹐嚌之﹐興﹔加於俎﹐祭酒﹐嘗之。肝從。祝取肝擩鹽﹐振祭﹐嚌之﹐加於俎﹐卒爵﹐拜。主人答拜。祝坐授主人。主人酌獻佐食﹐佐食北面拜﹐坐受爵﹐主人答拜。佐食祭酒﹐卒爵﹐拜。主人答拜﹐受爵﹐出﹐實於篚﹐升堂復位。

主婦洗足爵於房中﹐酌﹐亞獻屍﹐如主人儀。自反兩籩棗﹑栗﹐設於會南﹐棗在西。尸祭籩﹐祭酒﹐如初。賓以燔從﹐如初。尸祭燔﹐卒爵﹐如初。酌獻祝﹐籩﹑燔從﹐獻佐食﹐皆如初。以虛爵入於房。

賓長洗繶爵﹐三獻﹐燔從﹐如初儀。

婦人復位。祝出戶﹐西面告利成。主人哭﹐皆哭。祝入﹐屍謖。從者奉篚哭﹐如初。祝前屍。出戶﹐踴如初﹔降堂﹐踴如初﹔出門亦如之。

祝反﹐入徹﹐設於西北隅﹐如其設也。幾在南﹐厞用席。祝薦席徹入於房。

祝自執其俎出。贊闔牖戶。

主人降﹐賓出。主人出門﹐哭止﹐皆復位。宗人告事畢。賓出﹐主人送﹐拜稽顙。

記。虞﹐沐浴﹐不櫛。陳牲於廟門外﹐北首﹐西上﹐寢右。日中而行事。殺於廟門西﹐主人不視。豚解。羹飪﹐升左肩﹑臂﹑臑﹑肫﹑胳﹑脊﹑脇﹐離肺。

膚祭三﹐取諸左膉上﹐肺祭一﹐實於上鼎﹔升魚鱄鮒九﹐實於中鼎﹔升臘﹐左胖﹐髀不升﹐實於下鼎。皆設扃鼏﹐陳之。載猶進柢﹐魚進鬐。祝俎﹐髀﹑脰﹑脊﹑脇﹐離肺﹐陳於階間﹐惇東。淳屍盥。執槃﹐西面。執匜﹐東面。執巾在其北﹐東面。宗人授巾﹐南面。主人在室﹐則宗人升﹐戶外北面。佐食無事﹐則出戶﹐負依南面。鉶芼用苦﹐若薇﹐有滑。夏用葵﹐冬用荁﹐有柶。豆實﹐葵菹﹐菹以西﹐蠃醢。籩﹐棗烝﹐栗擇。屍入﹐祝從屍。屍坐不說屨。屍謖。祝前﹐鄕屍﹔還﹐出戶﹐又鄕屍﹔還﹐過主人﹐又鄕屍﹔還﹐降階﹐又鄕屍﹔降階﹐還﹐及門﹐如出戶。屍出﹐祝反﹐入門左﹐北面復位﹐然後宗人詔降。屍服卒者之上服。男﹐男屍﹐女﹐女屍﹔必使異姓﹐不使賤者。無屍﹐則禮及薦饌皆如初。

旣饗﹐祭於苴﹐祝祝卒﹐不綏祭﹐無泰羹湆﹑胾﹑從獻。主人哭﹐出復位。祝闔牖戶﹐降﹐復位於門西﹔男女拾踴三﹔如食間。祝升﹐止哭﹔聲三﹐啟戶。主人入﹐祝從﹐啟牖﹑鄕﹐如初。主人哭﹐出復位。卒徹﹐祝﹑佐食降﹐復位。宗人詔降如初。始虞用柔日﹐曰「哀子某﹐哀顯相﹐夙興夜處不寧。敢用絜牲﹑剛鬛﹑香合﹑嘉薦﹑普淖﹑明齊溲酒﹐哀薦祫事﹐適爾皇祖某甫。饗﹗」再虞﹐皆如初﹐日「哀薦虞事」。三虞﹑卒哭﹑他﹐用剛日﹐亦如初﹐曰「哀薦成事。」

獻畢﹐未徹﹐乃餞。尊兩甒於廟門外之右﹐少南。水尊在酒西﹐勺北枋。洗在尊東南﹐水在洗東﹐篚在西。饌籩豆﹐脯四脡。有幹肉折俎﹐二尹縮﹐祭半尹﹐在西塾。屍出﹐執幾從﹐席從。屍出門右﹐南面。席設於尊西北﹐東面。幾在南。

賓出﹐復位。主人出﹐卽位於門東﹐少南﹔婦人出﹐卽位於主人之北﹔皆西南﹐哭不止。屍卽席坐。惟主人不哭﹐洗廢爵﹐酌獻屍﹐屍拜受。主人拜送﹐哭﹐復位。薦脯醢﹐設俎於薦東﹐朐在南。屍左執爵﹐取脯擩醢﹐祭之。佐食授嚌。

屍受﹐振祭﹐嚌﹐反之。祭酒﹐卒爵﹐奠於南方。主人及兄弟踴﹐婦人亦如之。

主婦洗足爵﹐亞獻如主人儀﹐婦人﹐踴如初。賓長洗繶爵﹐三獻﹐如亞獻﹐踴如初。佐食取俎﹐實於篚。屍謖﹐從者奉篚﹐哭從之。祝前﹐哭者皆從﹐及大門內﹐踴如初。屍出門﹐哭者止。賓出﹐主人送﹐拜稽顙。主婦亦拜賓。丈夫說絰帶於廟門外。入徹﹐主人不與。婦人說首絰﹐不說帶。無屍﹐則不餞。猶出﹐幾席設如初﹐拾踴三。哭止﹐告事畢﹐賓出。死三日而殯﹐三月而葬﹐遂卒哭。將旦而祔﹐則薦。卒辭曰「哀子某﹐來日某﹐隮祔爾於爾皇祖某甫。尙饗﹗」

女子﹐曰「皇祖妣某氏。」婦﹐曰「孫婦於皇祖姑某氏」。其他辭﹐一也。饗辭曰「哀子某﹐主爲而哀薦之饗﹗」明日﹐以其班祔。沐浴﹐櫛﹐搔翦。用專膚爲折俎﹐取諸脰膉。其他如饋食。用嗣屍。曰「孝子某﹐孝顯相﹐夙興夜處﹐小心畏忌。不惰其身﹐不寧。用尹祭﹑嘉薦﹑曾淖﹑普薦﹑溲酒﹐適爾皇祖某甫﹐以隮祔爾孫某甫。尙饗。」期而小祥﹐曰「薦此常事。」又期而大祥﹐曰「薦此祥事。」中月而禫。是月也。吉祭﹐猶未配。

特牲饋食禮第十五

特牲饋食之禮。不諏日。及筮日﹐主人冠端玄﹐卽位於門外﹐西面。子姓兄弟如主人之服﹐立於主人之南﹐西面北上。有司羣執事﹐如兄弟服﹐東面北上。

席於門中﹐闑西閾外。筮人取筮於西塾﹐執之﹐東面受命主人。宰自主人之左贊命﹐命曰「孝孫某﹐筮來日某﹐諏此某事﹐適其皇祖某子。尙饗﹗」筮者許諾﹐還﹐卽席﹐西面坐。卦者在左。卒筮﹐寫卦。筮者執以示主人。主人受視﹐反之﹐筮者還﹐東面。長占﹐卒﹐告於主人﹕「占曰吉。若不吉﹐則筮遠日﹐如初儀。

宗人告事畢。

前期三日之朝﹐筮屍﹐如求日之儀。命筮曰「孝孫某﹐諏此某事﹐適其皇祖某子﹐筮某之某爲屍。尙饗﹗」

乃宿屍。主人立於屍外門外。子姓兄弟立於主人之後﹐北面東上。屍如主人服﹐出門左﹐西面。主人辟﹐皆東面﹐北上。主人再拜。屍答拜。宗人擯辭如初﹐卒曰「筮子爲某屍﹐占曰吉﹐敢宿﹗」祝許諾﹐致命。屍許諾﹐主人再拜稽首。

屍入主人退。

宿賓。賓如主人服﹐出門左﹐西面再拜。主人東面﹐答再拜。宗人擯﹐曰「某薦歲事﹐吾子將蒞之﹐敢宿﹗」賓曰「某敢不敬從﹗」主人再拜﹐賓答拜﹐主人退﹐賓拜送。

厥明夕﹐陳鼎於門外﹐北面北上﹐有鼏。棜在其南﹐南順實獸於其上﹐東首。牲在其西﹐北首﹐東足。設洗於阼階東南﹐壺﹑禁在西序﹐豆﹑籩﹑鉶在東房﹐南上。幾﹑席﹑兩惇在西堂。主人及子姓兄弟卽位於門東﹐如初。賓及眾賓卽位於門西﹐東面北上。宗人﹑祝立於賓西北﹐東面南上。主人再拜﹐賓答再拜。

三拜眾賓﹐眾賓答再拜。主人揖入﹐兄弟從﹐賓及眾賓從﹐卽位於堂下﹐如外位。

宗人升自西階﹐視壺濯及豆籩﹐反降﹐東北面告濯﹑具。賓出﹐主人出﹐皆復外位。宗人視牲﹐告充。雍正作豕。宗人舉獸尾﹐告備﹔舉鼎鼏告潔。請期﹐曰「羹飪」。告事畢﹐賓出﹐主人拜送。

夙興﹐主人服如初﹐立於門外東方﹐南面﹐視側殺。主婦視饎爨於西堂下。

亨於門外東方﹐西面北主。羹飪﹐實鼎﹐陳於門外﹐如初。尊於戶東﹐玄酒在西。

實豆﹑籩﹑鉶﹐陳於房中﹐如初。執事之俎﹐陳於階間﹐二列﹐北上。盛兩惇﹐陳於西堂﹐藉用萑﹐幾席陳於西堂﹐如初。屍盥匜水﹐實於槃中﹐簞巾﹐在門內之右。祝筵幾於室中﹐東面。主婦纚笄﹐宵衣﹐立於房中﹐南面。主人及賓﹑兄弟﹑羣執事﹐卽位於門外﹐如初。宗人告有司具。主人拜賓如初﹐揖入﹐卽位﹐如初﹐佐食北面立於中庭。

主人及祝升﹐祝先入﹐主人從﹐西面於戶內。主婦盥於房中﹐薦兩豆﹐葵菹﹑蝸醢﹐醢在北。宗人遣佐食及執事盥﹐出。主人降﹐及賓盥﹐出。主人在右﹐及佐食舉牲鼎。賓長在右﹐及執事舉魚臘鼎。除鼏。宗人執畢先入﹐當阼階﹐南面。

鼎西面錯﹐右人抽扃﹐委於鼎北。贊者錯俎﹐加匕﹐乃朼。佐食升肵俎﹐鼏之﹐設於阼階西。卒載﹐加匕於鼎。主人升﹐入復位。俎入﹐設於豆東。魚次﹐臘特於俎北。主婦設兩惇黍稷於俎南﹐西上﹐及兩鉶芼設於豆南﹐南陳。祝洗﹐酌奠﹐奠於鉶南﹐遂命佐食啟會﹐佐食啟會﹐卻於惇南﹐出﹐立於戶西﹐南面。

主人再拜稽首。祝在左﹐卒祝﹐主人再拜稽首。

祝迎屍於門外。主人降﹐立於阼階東。屍入門左﹐北面盥。宗人授巾。屍至於階﹐祝延屍。屍升﹐入﹐祝先﹐主人從。屍卽席坐﹐主人拜妥屍。屍答拜﹐執奠﹔祝饗﹐主人拜如初。祝命挼祭。屍左執觶﹐右取菹扌耎於醢﹐祭於豆間。佐食取黍﹑稷﹑肺祭﹐授屍。尸祭之﹐祭酒﹐啐酒﹐告旨。主人拜﹐屍奠觶﹐答拜。

祭鉶﹐嘗之﹐告旨。主人拜﹐屍答拜﹐祝命爾惇。佐食爾黍稷於席上﹐設大羹湆於醢北﹐舉肺脊以授屍。屍受﹐振祭﹐嚌之﹐左執之﹐乃食﹐食舉。主人羞肵俎於臘北。屍三飯﹐告飽。祝侑﹐主人拜。佐食舉幹﹐屍受﹐振祭﹐嚌之。

佐食受﹐加於肵俎。舉獸幹﹑魚一﹐亦如之。屍實舉於菹豆。佐食羞庶羞四豆﹐設於左﹐南上有醢。屍又三飯﹐告飽。祝侑之﹐如初﹐舉骼及獸﹑魚﹐如初﹐屍又三飯﹐告飽。祝侑之如初﹐舉肩及獸﹑魚如初。佐食盛肵俎﹐俎釋三个﹐舉肺脊加於肵俎反黍稷於其所。

主人洗角﹐升酌﹐酳屍。屍拜受﹐主人拜送。尸祭酒﹐啐酒﹐賓長以肝從。

屍左執角右取肝扌耎於鹽﹐振祭﹐嚌之﹐加於菹豆﹐卒角。祝受屍角﹐曰「送爵﹗皇屍卒爵。」主人拜﹐屍答拜。祝酌授屍﹐屍以醋主人。主人拜受角﹐屍拜送。主人退﹐佐食授挼祭。主人坐﹐左執角﹐受祭祭之﹐祭酒﹐啐酒﹐進聽嘏。

佐食摶黍授祝﹐祝授屍。屍受以菹豆﹐執以親嘏主人。主人左執角﹐再拜稽首受﹐復位﹐詩懷之﹐實於左袂﹐掛於季指﹐卒角﹐拜。屍答拜。主人出﹐寫嗇於房﹐祝以籩受。筵祝﹐南面。主人酌獻祝﹐祝拜受角﹐主人拜送。設菹醢﹑俎。祝左執角﹐祭豆﹐興取肺﹐坐祭﹐嚌之﹐興加於俎﹐坐祭酒﹐啐酒﹐以肝從。祝左執角﹐右取肝扌耎於鹽﹐振祭﹐嚌之﹐加於俎﹐卒角﹐拜。主人答拜﹐受角﹐酌獻佐食。佐食北面拜受角﹐主人拜送。佐食坐祭﹐卒角﹐拜。主人答拜﹐受角﹐降﹐反於篚﹐升﹐入復位。

主婦洗爵於房﹐酌﹐亞獻屍。屍拜受﹐主婦北面拜送。宗婦執兩籩﹐戶外坐。

主婦受﹐設於惇南。祝贊籩祭。屍受﹐祭之﹐祭酒﹐啐酒。兄弟長以燔從。屍受﹐振祭﹐嚌之﹐反之。羞燔者受﹐加於肵﹐出。屍卒爵﹐祝受爵﹐命送如初。酢﹐如主人儀。主婦適房﹐南面。佐食挼祭。主婦左執爵﹐右撫祭﹐祭酒﹐啐酒﹐入﹐卒爵﹐如主人儀。獻祝﹐籩燔從﹐如初儀。及佐食﹐如初。卒﹐以爵入於房。

賓三獻﹐如初。燔從如初。爵止。席於戶內。主婦洗爵﹐酌﹐致爵於主人。

主人拜受爵﹐主婦拜送爵。宗婦贊豆如初﹐主婦受﹐設兩豆兩籩。俎入設。主人左執爵﹐祭薦﹐宗人贊祭。奠爵﹐興取肺﹐坐絕祭﹐嚌之﹐興加於俎﹐坐捝手﹐祭酒﹐啐酒﹐肝從。左執爵﹐取肝扌耎於鹽﹐坐振祭﹐嚌之。宗人受﹐加於俎。

燔亦如之。興﹐席末坐卒爵﹐拜。主婦答拜﹐受爵﹐酌醋﹐左執爵﹐拜﹐主人答拜。坐祭﹐立飲﹐卒爵﹐拜﹐主人答拜。主婦出﹐反於房。主人降﹐洗﹐酌﹐致爵於主婦﹐席於房中﹐南面。主婦拜受爵﹐主人西面答拜。宗婦薦豆﹑俎﹐從獻皆如主人。主人更爵酌醋﹐卒爵﹐降﹐實爵於篚﹐入復位。三獻作止爵。屍卒爵﹐酢。酌獻祝及佐食。洗爵﹐酌致於主人﹑主婦﹑燔從皆如初。更爵﹐酢於主人﹐卒﹐復位。

主人降阼階﹐西面拜賓﹐如初。洗﹐賓辭洗。卒洗﹐揖讓升﹐酌﹐西階上獻賓。賓北面拜受爵。主人在右﹐答拜。薦脯醢。設折俎。賓左執爵﹐祭豆﹐奠爵﹐興﹐取肺﹐坐絕祭﹐嚌之﹐興﹐加於俎﹐坐捝手﹐祭酒﹐卒爵﹐拜。主人答拜﹐受爵﹐酌酢﹐奠爵﹐拜。賓答拜。主人坐祭﹐卒爵﹐拜。賓答拜﹐揖﹐執祭以降﹐西面奠於其位﹔位如初。薦﹑俎從設。眾賓升﹐拜受爵﹐坐祭﹐立飲。薦﹑俎設於其位﹐辯。主人備答拜焉﹐降﹐實爵於篚。尊兩壺阼階東﹐加勺﹐南枋﹐西方亦如之。主人洗觶﹐酌於西方之尊﹐西階前北面酬賓﹐賓在左。主人奠觶拜﹐賓答拜。主人坐祭﹐卒觶﹐拜。賓答拜。主人洗觶﹐賓辭﹐主人對。卒洗﹐酌﹐西面。賓北面拜。主人奠觶於薦北。賓坐取觶﹐還﹐東面﹐拜。主人答拜。賓奠觶於薦南。揖復位。主人洗爵﹐獻長兄弟於阼階上。如賓儀。洗﹐獻眾兄弟﹐如眾賓儀。洗﹐獻內兄弟於房中﹐如獻眾兄弟之儀。主人西面答拜﹐更爵酢﹐卒爵﹐降﹐實爵於篚﹐入復位。

長兄弟洗觚爲加爵﹐如初儀﹐不及佐食﹐洗致如初﹐無從。

眾賓長爲加爵﹐如初﹐爵止。

嗣舉奠﹐盥入﹐北面再拜稽首。屍執奠﹐進受﹐復位﹐祭酒﹐啐灑。屍舉肝。

舉奠左執觶﹐再拜稽首﹐進受肝﹐復位﹐坐食肝﹐卒觶﹐拜。屍備答拜焉。舉奠洗酌入﹐屍拜受﹐舉奠答拜。尸祭酒﹐啐酒﹐奠之。舉奠出﹐復位。

兄弟弟子洗酌於東方之尊﹐阼階前北面﹐舉觶於長兄弟﹐如主人酬賓儀。宗人告祭脀﹐乃羞。賓坐取觶﹐阼階前北面酬長兄弟﹔長兄弟在右。賓奠觶拜﹐長兄弟答拜。賓立卒觶﹐酌於其尊﹐東面立。長兄弟拜受觶。賓北面答拜﹐揖﹐復位。長兄弟西階前北面﹐眾賓長自左受旅﹐如初﹐長兄弟卒觶﹐酌於其尊﹐西面立。受旅者拜受。長兄弟北面答拜﹐揖﹐復位。眾賓及眾兄弟交錯以辯。皆如初儀。爲加爵者作止爵﹐如長兄弟之儀。長兄弟酬賓﹐如賓酬兄弟之儀﹐以辯。卒受者實觶於篚。賓弟子及兄弟弟子洗﹐各酌於其尊﹐中庭北面西上﹐舉觶於其長﹐奠觶拜﹐長皆答拜。舉觶者祭﹐卒觶﹐拜﹐長皆答拜。舉觶者洗﹐各酌於其尊﹐復初位。長皆拜。舉觶者皆奠觶於薦右。長皆執以興﹐舉觶者皆復位答拜。長皆奠觶於其所﹐皆揖其弟子﹐弟子皆復其位。爵皆無算。

利洗散﹐獻於屍﹐酢﹐及祝﹐如初儀。降﹐實散於篚。

主人出﹐立於戶外﹐西南。祝東面告利成。屍謖﹐祝前﹐主人降。祝反﹐及主人入﹐復位。命佐食徹屍俎﹐俎出於廟門。徹庶羞﹐設於西序下。

筵對席﹐佐食分簋鉶。宗人遣舉奠及長兄弟盥﹐立於西階下﹐東面北上。祝命嘗食。餕者﹐舉奠許諾﹐升﹐入﹐東面。長兄弟對之﹐皆坐。佐食授舉﹐各一膚。主人西面再拜﹐祝曰「餕﹐有以也。」兩餕奠舉於俎﹐許諾﹐皆答拜。若是者三。皆取舉﹐祭食﹐祭舉乃食﹐祭鉶﹐食舉。卒食。主人降洗爵﹐宰贊一爵。

主人升酌﹐酳上餕﹐上餕拜受爵﹐主人答拜﹔酳下餕﹐亦如之。主人拜﹐祝曰「酳﹐有與也。」如初儀。兩餕執爵拜﹐祭酒﹐卒爵﹐拜。主人答拜。兩餕皆降﹐實爵於篚﹐上餕洗爵﹐升酌﹐酢主人﹐主人拜受爵。上餕卽位﹐坐答拜。主人答拜。主人坐祭﹐卒爵﹐拜。上餕答拜﹐受爵﹐降﹐實於篚。主人出﹐立於戶外﹐西面。

祝命徹阼俎﹑豆﹑籩﹐設於東序下。祝執其俎以出﹐東面於戶西。宗婦徹祝豆﹑籩入於房﹐徹主婦薦﹑俎。佐食徹屍薦﹑俎﹑惇﹐設於西北隅﹐幾在南﹐厞用筵﹐納一尊。佐食闔牖戶﹐降。祝告利成﹐降﹐出。主人降﹐卽位。宗人告事畢。賓出﹐主人送於門外﹐再拜。佐食徹阼俎。堂下俎畢出。

記。特牲饋食﹐其服皆朝服﹐玄冠﹑緇帶﹑緇韠。惟屍﹑祝﹑佐食玄端﹐玄裳﹑黃裳﹑雜裳可也﹐皆爵韠。設洗﹐南北以堂深﹐東西當東榮。水在洗東。篚在洗西﹐南順﹐實二爵﹑二觚﹑四觶﹑一角﹑一散。壺﹑棜禁﹐饌於東序﹐南順。覆兩壺焉﹐蓋在南﹔明日卒奠﹐冪用綌﹔卽位而徹之﹐加勺。籩﹐巾以綌也﹐纁裏﹐棗烝﹐栗擇。鉶芼﹐用苦﹐若薇﹐皆有滑﹐夏葵﹐冬荁。棘心匕﹐刻。牲爨在廟門外東南﹐魚臘爨在其南﹐皆西面﹐饎爨在西壁。肵俎心舌皆去本末﹐午割之﹐實於牲鼎﹐載心立﹑舌縮俎。賓與長兄弟之薦﹐自東房﹐其餘在東堂。

沃屍盥者一人﹐奉槃者東面﹐執匜者西面淳沃﹐執巾者在匜北。宗人東面取巾﹐振之三﹐南面授屍﹔卒﹐執巾者受。屍入﹐主人及賓皆辟位﹐出亦如之。嗣舉奠﹐佐食設豆鹽。佐食當事﹐則戶外南面﹐無事﹐則中庭北面。凡祝呼﹐佐食許諾。

宗人﹐獻與旅齒於眾賓。佐食﹐於旅齒於兄弟。尊兩壺於房中西墉下﹐南上。內賓立於其北﹐東面南上。宗婦北堂東面﹐北上。主婦及內賓﹑宗婦亦旅﹐西面。

宗婦贊薦者﹐執以坐於戶外﹐授主婦。屍卒食﹐而祭饎爨﹑雍爨。賓從屍﹐俎出廟門﹐乃反位。屍俎﹐左肩﹑臂﹑臑﹑肫﹑胳﹐正脊二骨﹐橫脊﹐長脇二骨﹐短脇。膚三﹐離肺一﹐刌肺三﹐魚十有五。臘如牲骨。祝俎﹐髀﹑脡脊二骨﹐脇二骨。膚一﹐離肺一。阼俎﹕臂﹐正脊二骨﹐橫脊﹐長脇二骨﹐短脇。膚一﹐離肺一。主婦俎﹐觳折﹐其餘如阼俎。佐食俎﹐觳折﹐脊﹐脇。膚一﹐離肺一。

賓﹐骼。長兄弟及宗人﹐折﹕其餘如佐食俎。眾賓及眾兄弟﹑內賓﹑宗婦﹐若有公有司﹑私臣﹐皆殽脀﹐膚一﹐離肺一。公有司門西﹐北面東上﹐獻次眾賓。私臣門東﹐北面西上﹐獻次兄弟。升受﹐降飲。

少牢饋食禮第十六

少牢饋食之禮。日用丁己。筮旬有一日。筮於廟門之外。主人朝服﹐西面於門東。史朝服﹐左執筮﹐右抽上韇﹐兼與筮執之﹐東面受命於主人。主人曰「孝孫某﹐來日丁亥﹐用薦歲事於皇祖伯某﹐以某妃配某氏。尙饗﹗」史曰「諾﹗」西面於門西﹐抽下韇﹐左執筮﹐右兼執韇以擊筮﹐遂述命曰「假爾大筮有常。孝孫某﹐來日丁亥﹐用薦歲事於皇祖伯某﹐以某妃配某氏。尙饗﹗」

乃釋韇立筮。卦者在左坐﹐卦以木。卒筮﹐乃書卦於木﹐示主人﹐乃退占。吉﹐則史韇筮﹐史兼執筮與卦以告於主人﹕「占曰從。」乃官戒﹐宗人命滌﹐宰命爲酒﹐乃退。若不吉﹐則及遠日﹐又筮日如初。

宿。前宿一日﹐宿戒屍。明日﹐朝服筮屍﹐如筮日之禮。命曰「孝孫某﹐來日丁亥﹐用薦歲事於皇祖伯某﹐以某妃配某氏。以某之某爲屍。尙饗﹗」筮﹑卦占如初。吉﹐則乃遂宿屍。祝擯﹐主人再拜稽首。祝告曰「孝孫某﹐來日丁亥﹐用薦歲事於皇祖伯某﹐以某妃配某氏。敢宿﹗」屍拜﹐許諾﹐主人又再拜稽首。主人退﹐屍送﹐揖﹐不拜。若不吉﹐則遂攺筮屍。

旣宿屍﹐反﹐爲期於廟門之外。主人門東﹐南面。宗人朝服北面﹐曰「請祭期。」主人曰「比於子。」宗人曰「旦明行事。」主人曰「諾﹗」乃退。

明日﹐主人朝服﹐卽位於廟門之外﹐東方南面。宰﹑宗人西面﹐北上。牲北首東上。司馬圭刂羊﹐司士擊豕。宗人告備﹐乃退。雍人摡鼎﹑匕﹑俎於雍爨﹐雍爨在門東南﹐北上。廩人摡甑甗﹑匕與惇於廩爨﹐廩爨在雍爨之北。司宮摡豆﹑籩﹑勺﹑爵﹑觚﹑觶﹑幾﹑洗﹑篚於東堂下﹐勺﹑爵﹑觚﹑觶實於篚﹔卒摡﹐饌豆﹑籩與篚於房中﹐放於西方﹔設洗於阼階東南﹐當東榮。

羹定﹐雍人陳鼎五﹐三鼎在羊鑊之西﹐二鼎在豕鑊之西。司馬升羊右胖。髀不升﹐肩﹑臂﹑臑﹑﹑骼﹐正脊一﹑脡脊一﹑橫脊短脇一﹑正脇一﹑代脇一﹐皆二骨以並﹐腸三﹑胃三﹑舉肺一﹑祭肺三﹐實於一鼎。司士升豕右胖。髀不升﹐肩﹑臂﹑臑﹑骼﹐正脊一﹑脡脊一﹑橫脊一﹑短脇一﹑正脇一﹑代脇一﹐皆二骨以並﹐舉肺一﹑祭肺三﹐實於一鼎。雍人倫膚九﹐實於一鼎。司士又升魚﹑臘﹐魚十有五而鼎﹐臘一純而鼎﹐臘用麋。卒脀﹐皆設扃冪﹐乃舉﹐陳鼎於廟門之外﹐東方﹐北面﹐北上。司宮尊兩甒於房戶之間﹐同棜﹐皆有冪﹐甒有玄酒。司宮設罍水於洗東﹐有枓﹐設篚於洗西﹐南肆。攺饌豆﹑籩於房中﹐南面﹐如饋之設﹐實豆﹑籩之實。小祝設槃﹑匜與簞﹑巾於西階東。

主人朝服﹐卽位於阼階東﹐西面。司宮筵於奧﹐祝設幾於筵上﹐右之。主人出迎鼎﹐除鼏。士盥﹐舉鼎﹐主人先入。司宮取二勺於篚﹐洗之﹐兼執以升﹐乃啟二尊之蓋冪﹐奠於棜上。加二勺於二尊﹐覆之﹐南柄。鼎序入。雍正執一匕以從﹐雍府執四匕以從﹐司士合執二俎以從。司士贊者二人﹐皆合執二俎以相﹐從入。陳鼎於東方﹐當序﹐南於洗西﹐皆西面﹐北上﹐膚爲下。匕皆加於鼎。東枋。俎皆設於鼎西﹐西肆。肵俎在羊俎之北﹐亦西肆。宗人遣賓就主人﹐皆盥於洗﹐長朼。佐食上利升牢心舌﹐載於肵俎。心皆安下切上﹐午割勿沒﹐其載於肵俎﹐末在上。舌皆切本末﹐亦午割勿沒﹔其載於肵﹐橫之。皆如初爲之於爨也。佐食遷肵俎於阼階西﹐西縮﹐乃反。佐食二人。上利升羊﹐載右胖﹐髀不升﹐肩﹑臂﹑臑﹑骼﹔正脊一﹑橫脊一﹑短脇一﹑正脇一﹑代脇一﹐皆二骨以並﹔腸三﹑胃三﹐長皆乃俎拒﹔舉肺一﹐長終肺﹐祭肺三﹐皆切。肩﹑臂﹑臑﹑﹑骼在兩端﹐脊﹑脇﹑肺﹐肩在上。下利升豕﹐其載如羊﹐無腸胃。體其載於俎﹐皆進下。司士三人﹐升魚﹑臘﹑膚。魚用鮒十有五而俎﹐縮載﹐右首﹐進腴。臘一純而俎﹐亦進下﹐肩在上。膚九而俎﹐亦橫載﹐革順。

卒脀﹐祝盥於洗﹐升自西階。主人盥﹐升自阼階。祝先入﹐南面。主人從﹐戶內西面。主婦被錫﹐衣移袂﹐薦自東房﹐韭﹑菹﹑醓﹑醢﹐坐奠於筵前。主婦贊者一人﹐亦被錫。衣侈袂。執葵菹﹑蠃醢﹐以授主婦。主婦不興﹐遂受﹐陪設於東﹐韭菹在南﹐葵菹在北。主婦興﹐入於房。佐食上利執羊俎﹐下利執豕俎﹐司士三人執魚﹐臘﹑膚俎﹐序升自西階﹐相﹐從入。設俎﹐羊在豆東﹐豕亞其北﹐魚在羊東﹐臘在豕東﹐特膚當俎北端。主婦自東房﹐執一金惇黍﹐有蓋﹐坐設於羊俎之南。婦贊者執惇稷以授主婦。主婦興受﹐坐設於魚俎南﹔又興受贊者惇黍﹐坐設於稷南﹔又興受贊者惇稷﹐坐設於黍南。惇皆南首。主婦興﹐入於房。祝酌﹐奠﹐遂命佐食啟會。佐食啟會蓋﹐二以重﹐設於惇南。主人西面﹐祝在左﹐主人再拜稽首。祝祝曰「孝孫某﹐敢用柔毛﹑剛鬛﹑嘉薦﹑普淖﹐用薦歲事於皇祖伯某﹐以某妃配某氏。尙饗﹗」主人又再拜稽首。

祝出﹐迎屍於廟門之外。主人降立於阼階東﹐西面。祝先﹐入門右。屍入門左。宗人奉槃﹐東面於庭南。一宗人奉匜水﹐西面於槃東。一宗人奉簞﹑巾﹐南面於槃北。乃沃屍﹐盥於槃上。卒盥﹐坐奠簞﹐取巾﹐興﹐振之三﹐以授屍﹐坐取簞﹐興﹐以受屍巾。祝延屍。屍升自西階﹐入﹐祝從。主人升自阼階﹐祝先入﹐主人從。屍升筵﹐祝﹑主人西面立於戶內﹐祝在左。祝﹑主人皆拜妥屍﹐屍不言屍答拜﹐遂坐﹐祝反南面。

屍取韭菹﹐辯扌耎於三豆﹐祭於豆間。上佐食取黍稷於四惇。下佐食取牢一切肺於俎﹐以授上佐食。上佐食兼與黍以授屍。屍受﹐同祭於豆祭。上佐食舉屍牢肺﹑正脊以授屍。上佐食爾上惇黍於筵上﹐右之。主人羞肵俎﹐升自阼階﹐置於膚北。上佐食羞兩鉶﹐取一羊鉶於房中﹐坐設於韭菹之南。下佐食又取一豕鉶於房中以從。上佐食受﹐坐設於羊鉶之南。皆芼﹐皆有柶。屍扱以柶﹐祭羊鉶﹐遂以祭豕鉶﹐嘗羊鉶﹐食舉﹐三飯。上佐食舉屍牢幹﹐屍受﹐振祭﹐嚌之。佐食受﹐加於肵。上佐食羞胾兩瓦豆﹐有醢﹐亦用瓦豆﹐設於薦豆之北。

屍又食﹐食胾。上佐食舉屍一魚﹐屍受﹐振祭﹐嚌之。佐食受﹐加於肵﹐橫之。

又食。上佐食舉屍臘肩﹐屍受﹐振祭﹐嚌之﹐上佐食受﹐加於肵。又食。上佐食舉屍牢胳﹐如初。又食。屍告飽。祝西面於主人之南﹐獨侑不拜。侑曰「皇屍未實﹐侑﹗」屍又食。上佐食舉屍牢肩﹐屍受﹐振祭﹐嚌之﹐佐食受加於肵。

屍不飯﹐告飽。祝西面於主人之南。主人不言﹐拜侑。屍又三飯。上佐食受屍牢肺﹑正脊﹐加於肵。

主人降﹐洗爵﹐升﹐北面酌酒﹐乃酳屍。屍拜受﹐主人拜送。尸祭酒﹐啐酒。

賓長羞牢肝﹐用俎﹐縮執俎﹐肝亦縮﹐進末﹐鹽在右。屍左執爵﹐右兼取肝﹐扌耎於俎鹽﹐振祭﹐嚌之﹐加於俎豆﹐卒爵興。主人拜。祝受屍爵。屍答拜。

祝酌授屍﹐屍醋主人。主人拜受爵﹐屍答拜。主人西面奠爵﹐又拜。上佐食取四惇黍稷﹐下佐食取牢一切肺﹐以授上佐食。上佐食以綏祭。主人左執爵﹐右受佐食﹐坐祭之﹐又祭酒﹐不興﹐遂啐酒。祝與二佐食皆出﹐盥於洗﹐入。二佐食各取黍於一惇。上佐食兼受﹐摶之﹐以授屍﹐屍執以命祝。卒命祝﹐祝受以東﹐北面於戶西﹐以嘏於主人﹐曰「皇屍命工祝﹐承致多福無疆於女孝孫。來女孝孫﹐使女受祿於天﹐宜稼於田﹐眉壽萬年﹐勿替引之。」主人坐奠爵﹐興﹔再拜稽首﹐興﹔受黍﹐坐振祭﹐嚌之﹔詩懷之﹐實於左袂﹐掛於季指﹐執爵以興﹔坐卒爵﹐執爵以興﹔坐奠爵﹐拜。屍答拜。執爵以興﹐出。宰夫以籩受嗇黍。主人嘗之﹐納諸內。

主人獻祝﹐設席南面。祝拜於席上﹐坐受。主人西面答拜。薦兩豆菹﹑醢。

佐食設俎﹐牢髀﹐橫脊一﹑短脇一﹑腸一﹑胃一﹑膚三﹐魚一橫之﹐臘兩髀屬於尻。祝取菹扌耎於醢﹐祭於豆間。祝祭俎﹐祭酒﹐啐酒。肝牢從。祝取肝扌耎於鹽﹐振祭﹐嚌之﹐不興﹐加於俎﹐卒爵﹐興。

主人酌﹐獻上佐食。上佐食戶內牖東北面拜﹐坐受爵。主人西面答拜。佐食祭酒﹐卒爵﹐拜﹐坐授爵﹐興。俎設於兩階之間﹐其俎﹐折﹐一膚。主人又獻下佐食﹐亦如之。其脀亦設於階間﹐西上﹐亦折﹐一膚。

有司贊者取爵於篚以升﹐授主婦贊者於房廬。婦贊者受﹐以授主婦。主婦洗於房中﹐出酌﹐入戶﹐西面拜﹐獻屍。屍拜受。主婦主人之北西面拜送爵。尸祭酒﹐卒爵。主婦拜。祝受屍爵。屍答拜。

易爵﹐洗﹐酌﹐授屍。主婦拜受爵﹐屍答拜。上佐食綏祭。主婦西面﹐於主人之北受祭﹐祭之﹐其綏祭如主人之禮﹐不嘏﹐卒爵﹐拜。屍答拜。

主婦以爵出。贊者受﹐易爵於篚﹐以授主婦於房中。主婦洗﹐酌﹐獻祝。祝拜﹐坐受爵。主婦答拜於主人之北。卒爵﹐不興﹐坐授主婦。

主婦受﹐酌﹐獻上佐食於戶內。佐食北面拜﹐坐受爵﹐主婦西面答拜。祭酒﹐卒爵﹐坐授主婦。主婦獻下佐食﹐亦如之。主婦受爵以入於房。

賓長洗爵獻於屍﹐屍拜受爵。賓戶西北拜送爵。尸祭酒﹐卒爵。賓拜。祝受屍爵﹐屍答拜。

祝酌授屍﹐賓拜受爵﹐屍拜送爵。賓坐奠爵﹐遂拜﹐執爵以興﹐坐祭﹐遂飲﹐卒爵﹐執爵以興﹐坐奠爵﹐拜。屍答拜。

賓酌獻祝。祝拜﹐坐受爵。賓北面答拜。祝祭酒﹐啐酒﹐奠爵於其筵前。

主人出立於阼階上﹐西面。祝出立於西階上﹐東面。祝告曰「利成。」祝入﹐屍謖。主人降立於阼階東﹐西面。祝先﹐屍從﹐遂出於廟門。

祝反﹐復位於室中。主人亦入於室﹐復位。祝命佐食徹肵俎﹐降設於堂下阼階南。司宮設對食﹐乃四人餕。上佐食盥升﹐下佐食對之﹐賓長二人備。司士進一惇於上佐食﹐又進一惇黍於下佐食﹐皆右之於席上。資黍於羊俎兩端﹐兩下是餕。司士乃辯舉﹐餕者皆祭黍﹑祭舉。主人西面﹐三拜餕者。餕者奠舉於俎﹐皆答拜﹐皆反﹐取舉。司士進一鉶於上餕﹐又進一鉶於次餕﹐又進二豆湆於兩下。乃皆食﹐食舉﹐卒食。主人洗一爵﹐升酌﹐以授上餕。贊者洗三爵﹐酌。主人受於戶內﹐以授次餕﹐若是以辯。皆不拜﹐受爵。主人西面﹐三拜餕者。餕者奠爵﹐皆答拜﹐皆祭酒﹐卒爵﹐奠爵﹐皆拜。主人答壹拜。餕者三人興﹐出﹐上餕止。主人受上餕爵﹐酌以酢於戶內﹐西面坐奠爵﹐拜﹐上餕答拜。坐祭酒﹐啐酒。上餕親嘏﹐曰「主人受祭之福﹐胡壽保建家室。」主人興﹐坐奠爵﹐拜﹐執爵以興﹐坐卒爵﹐拜﹐上餕答拜。上餕興﹐出。主人送﹐乃退。

有司徹第十七

有司徹﹐掃堂。司宮攝酒。乃燅屍俎﹐卒燅﹐乃升羊﹑豕﹑魚三鼎﹐無臘與膚﹐乃設扃鼏﹐陳鼎於門外﹐如初。

乃議侑於賓﹐以異姓。宗人戒侑。侑出﹐俟於廟門之外。

司宮筵於戶西﹐南面﹔又筵於西序﹐東面。屍與侑﹐北面於廟門之外﹐西上。

主人出迎屍﹐宗人擯。主人拜﹐屍答拜。主人又拜侑﹐侑答拜。主人揖﹐先入門﹐右。屍入門﹐左﹔侑從﹐亦左。揖﹐乃讓。主人先升自阼階﹐屍﹑侑升自西階﹐西楹西﹐北面東上。主人東楹東﹐北面拜至﹐屍答拜。主人又拜侑﹐侑答拜。

乃舉﹐司馬舉羊鼎﹐司士舉豕鼎﹑舉魚鼎﹐以入。陳鼎如初。雍正執一匕以從﹐雍府執二匕以從﹐司士合執二俎以從﹐司士贊者亦合執二俎以從。匕皆加於鼎﹐東枋。二俎設於羊鼎西﹐西縮。二俎皆設於二鼎西﹐亦西縮。雍人合執二俎﹐陳於羊俎西﹐並皆西縮。覆二疏匕於其上﹐皆縮俎﹐西枋。

主人降﹐受宰幾。屍﹑侑降﹐主人辭﹐屍對。宰授幾﹐主人受﹐二手橫執幾﹐揖屍。主人升﹐屍﹑侑升﹐復位。主人西面﹐左手執幾﹐縮之﹐以右袂推拂幾三﹐二手橫執幾﹐進授屍於筵前。屍進﹐二手受於手間﹐主人退。屍還幾﹐縮之﹐右手執外廉﹐北面奠於筵上﹐左之﹐南縮﹐不坐。主人東楹東﹐北面拜。屍復位﹐屍與侑皆北面答拜。主人降洗﹐屍﹑侑降﹐屍辭洗。主人對﹐卒洗﹐揖。主人升﹐屍﹑侑升﹐屍西楹西北面拜洗。主人東楹東北面奠爵答拜﹐降盥。屍﹑侑降﹐主人辭﹐屍對。卒盥。主人揖﹐升﹐屍﹑侑升。主人坐取爵﹐酌獻屍。屍北面拜受爵﹐主人東楹東北面拜送爵。主婦自東房薦韭﹑菹﹑醢﹐坐奠於筵前﹐菹在西方。

婦贊者執昌﹑苴﹑醢以授主婦。主婦不興﹐受﹔陪設於南﹐昌在東方。興﹐取籩於房﹐麷﹑蕡坐設於豆西﹐當外列﹐麷在東方。婦贊者執白﹑黑以授主婦。主婦不興﹐受﹐設於初籩之南﹐白在西方﹔興﹐退。乃升。司馬朼羊﹐亦司馬載。載右體﹐肩﹑臂﹑肫﹑胳﹑臑﹐正脊一﹑脡脊一﹑橫脊一﹐短脇一﹑正脇一﹑代脇一﹐腸一﹑胃一﹑祭肺一﹐載於一俎。羊肉湆﹕臑折﹑正脊一﹑正脇一﹑腸一﹑胃一﹑嚌肺一﹐載於南俎。司士朼豕﹐亦司士載﹐亦右體﹕肩﹑臂﹑肫﹑胳﹑臑﹐正脊一﹑脡脊一﹑橫脊一﹐短脇一﹑正脇一﹑代脇一﹐膚五﹑嚌肺一﹐載於一俎。侑俎﹕羊左肩﹑左肫﹑正脊一﹑脇一﹑腸一﹑胃一﹑切肺一﹐載於一俎。侑俎﹕豕左肩折﹑正脊一﹑脇一﹑膚三﹑切肺一﹐載於一俎。阼俎﹕羊肺一﹐祭肺一﹐載於一俎。羊肉湆﹕臂一﹑脊一﹑脇一﹑腸一﹑胃一﹑嚌肺一﹐載於一俎。豕脀﹕臂一﹑脊一﹑脇一﹑膚三﹑嚌肺一﹐載於一俎。主婦俎﹕羊左臑﹑脊一﹑脇一﹑腸一﹑胃一﹑膚一﹑嚌羊肺一﹐載於一俎。司士朼魚﹐亦司士載﹐屍俎五魚﹐橫載之﹐侑﹑主人皆一魚﹐亦橫載之﹐皆加膴祭於其上。

卒升。賓長設羊俎於豆南﹐賓降。屍升筵自西方﹐坐﹐左執爵﹐右取韭﹑菹扌耎於三豆﹐祭於豆間。屍取麷﹑蕡﹐宰夫贊者取白﹑黑以授屍。屍受﹐兼祭於豆祭。雍人授次賓疏匕與俎。受於鼎西﹐左手執俎左廉﹐縮之﹐卻右手執匕枋﹐縮於俎上﹐以東面受於羊鼎之西。司馬在羊鼎之東﹐二手執桃匕枋以挹湆﹐注於疏匕﹐若是者三。屍興﹐左執爵﹐右取肺﹐坐祭之﹐祭酒﹐興﹐左執爵。次賓縮執匕俎以升﹐若是以授屍。屍卻手受匕枋﹐坐祭﹐嚌之﹐興﹐覆手以授賓。賓亦覆手以受﹐縮匕於俎上以降。屍席末坐啐酒﹐興﹐坐奠爵﹐拜﹐告旨﹐執爵以興。主人北面於東楹東﹐答拜。司馬羞羊肉湆﹐縮執俎。屍坐奠爵﹐興取肺﹐坐絕祭﹐嚌之﹐興﹐反加於俎。司馬縮奠俎於羊湆俎南﹐乃載於羊俎﹐卒載俎﹐縮執俎以降。屍坐執爵以興。次賓羞羊燔﹐縮執俎﹐縮一燔於俎上﹐鹽在右。屍左執爵﹐受燔﹐扌耎於鹽﹐坐振祭﹐嚌之﹐興﹐加於羊俎。賓縮執俎以降。屍降筵﹐北面於西楹西﹐坐卒爵﹐執爵以興﹐坐奠爵﹐拜﹐執爵以興。主人北面於東楹東答拜。主人受爵。屍升筵﹐立於筵末。

主人酌﹐獻侑。侑西楹西北面拜受爵。主人在其右﹐北面答拜。主婦薦韭菹醢﹐坐奠於筵前﹐醢在南方。婦贊者執二籩麷﹑蕡﹐以授主婦。主婦不興﹐受之﹐奠麷於醢南﹐蕡在麷東。主婦入於房。侑升筵自北方。司馬橫執羊俎以升﹐設於豆東。侑坐﹐左執爵﹐右取菹扌耎於醢﹐祭於豆間﹐又取麷﹑蕡同祭於豆祭﹐興﹐左執爵﹐右取肺﹐坐祭之﹐祭酒﹐興﹐左執爵。次賓羞羊燔﹐如屍禮。侑降筵自北方﹐北面於西楹西﹐坐卒爵﹐執爵以興﹐坐奠爵﹐拜。主人答拜。

屍受侑爵﹐降洗。侑降立於西階西﹐東面。主人降自阼階﹐辭洗。屍坐奠爵於篚﹐興對﹐卒洗。主人升﹐屍升自西階。主人拜洗。屍北面於西楹西﹐坐奠爵﹐答拜﹐降盥。主人降﹐屍辭﹐主人對。卒盥。主人升。屍升﹐坐取爵﹐酌。司宮設席於東序﹐西面。主人東楹東北面拜受爵﹐屍西楹西北面答拜。主婦薦韭﹑菹﹑醢﹐坐奠於筵前﹐菹在北方。婦贊者執二籩麷﹑蕡﹐主婦不興﹐受﹐設麷於菹西北﹐蕡在麷西。主人升筵自北方﹐主婦入於房。長賓設羊俎於豆西。

主人坐﹐左執爵﹐祭豆籩﹐如侑之祭﹐興﹐左執爵﹐右取肺﹐坐祭之﹐祭酒﹐興。

次賓羞匕湆。如屍禮。席末坐啐酒﹐執爵以興。司馬羞羊肉湆﹐縮執俎。主人坐﹐奠爵於左﹐興﹐受肺﹐坐絕祭﹐嚌之﹐興﹐反加於湆俎。司馬縮奠湆俎於羊俎西﹐乃載之﹐卒載﹐縮執虛俎以降。主人坐取爵以興。次賓羞燔﹐主人受﹐如屍禮。主人降筵自北方﹐北面於阼階上﹐坐卒爵﹐執爵以興﹐坐奠爵﹐拜﹐執爵以興。屍西楹西答拜。主人坐奠爵於東序南。侑升。屍﹑侑皆北面於西楹西。

主人北面於東楹東﹐再拜崇酒。屍﹑侑皆答再拜。主人及屍﹑侑皆升就筵。

司宮取爵於篚﹐以授婦贊者於房東﹐以授主婦。主婦洗爵於房中﹐出實爵﹐尊南﹐西面拜獻屍。屍拜﹐於筵上受。主婦西面於主人之席北﹐拜送爵﹐入於房﹐取一羊鉶﹐坐奠於韭菹西。主婦贊者執豕鉶以從﹐主婦不興﹐受﹐設於羊鉶之西﹐興﹐入於房﹐取糗與腶修﹐執以出﹐坐設之﹐糗在蕡西。修在白西﹐興﹐立於主人席北。西面。屍坐﹐左執爵﹐祭糗修﹐同祭於豆祭﹐以羊鉶之柶挹羊鉶﹐遂以挹豕鉶﹐祭於豆祭﹐祭酒。次賓羞豕匕湆﹐如羊匕湆之禮。屍坐啐酒﹐左執爵﹐嘗上鉶﹐執爵以興﹐坐奠爵﹐拜﹐主婦答拜。執爵以興。司士羞豕脀。

屍坐奠爵﹐興受﹐如羊肉湆之禮﹐坐取爵﹐興。次賓羞豕燔。屍左執爵﹐受燔﹐如羊燔之禮﹐坐卒爵﹐拜。主婦答拜。

受爵﹐酌﹐獻侑。侑拜受爵﹐主婦主人之北西面答拜。主婦羞糗﹑修﹐坐奠糗於麷南﹐修在蕡南。侑坐﹐左執爵﹐取糗﹑修兼祭於豆祭。司士縮執豕脀以升。侑興取肺﹐坐祭之。司士縮奠豕脀於羊俎之東﹐載於羊俎﹐卒﹐乃縮執俎以降。侑興。次賓羞豕燔﹐侑受如屍禮﹐坐卒爵﹐拜。主婦答拜。

受爵﹐酌以致於主人。主人筵上拜受爵﹐主婦北面於阼階上答拜。主婦設二鉶與糗﹑修﹐如屍禮。主人其祭糗﹑修﹐祭鉶﹐祭酒﹐受豕匕湆﹐拜啐酒﹐皆如屍禮。嘗鉶不拜。其受豕脀﹐受豕燔﹐亦如屍禮。坐卒爵﹐拜。主婦北面答拜﹐受爵。

屍降筵﹐受主婦爵以降。主人降﹐侑降。主婦入於房。主人立於洗東北﹐西面。侑東面於西階西南。屍易爵於篚﹐盥洗爵﹐主人揖屍﹑侑。主人升。屍升自西階﹐侑從。主人北面立於東楹東﹐侑西楹西北面立。屍酌。主婦出於房。西面拜﹐受爵。屍北面於侑東答拜。主婦入於房。司宮設室於房中﹐南面。主婦立於席西。婦贊者薦韭﹑菹﹑醢﹐坐奠於筵前﹐菹在西方。婦人贊者執麷﹑蕡以授婦贊者﹐婦贊者不興﹐受﹐設麷於菹西﹐蕡在麷南。主婦升筵。司馬設羊俎於豆南。主婦坐﹐左執爵﹐右取菹扌耎於醢﹐祭於豆間﹔又取麷﹑蕡兼祭於豆祭。主婦奠爵﹐興取肺﹐坐絕祭﹐嚌之﹔興加於俎﹐坐棁手﹐祭酒﹐啐酒。次賓羞羊燔。主婦興﹐受燔﹐如主人之禮。主婦執爵以出於房﹐西面於主人席北﹐立卒爵﹐執爵拜。屍西楹西北面答拜。主婦入立於房。屍﹑主人及侑皆就筵。

上賓洗爵以升﹐酌﹐獻屍。屍拜受爵。賓西楹西北面拜送爵。屍奠爵於薦左。

賓降。

主人降﹐洗觶﹐屍﹑侑降。主人奠爵於篚﹐辭。屍對。卒洗﹐揖。屍升﹐侑不升。主人實爵酬屍﹐東楹東﹐北面坐奠爵﹐拜。屍西楹西北面答拜。坐祭﹐遂飲﹐卒爵拜。屍答拜。降洗。屍降辭。主人奠爵於篚﹐對﹐卒洗。主人升。屍升。

主人實觶﹐屍拜受爵。主人反位﹐答拜。屍北面坐﹐奠爵於薦左。

屍﹑侑﹑主人皆升筵。乃羞﹐宰夫羞房中之羞於屍﹑侑﹑主人﹑主婦﹐皆右之﹐司士羞庶羞於屍﹑侑﹑主人﹑主婦﹐皆左之。

主人降﹐南面拜眾賓於門東﹐三拜。眾賓門東﹐北面﹐皆答壹拜。主人洗爵﹐長賓辭。主人奠爵於篚﹐興對﹐卒洗﹐升酌﹐獻賓於西階上。長賓升﹐拜受爵。

主人在其右﹐北面答拜。宰夫自東房薦脯﹑醢﹐醢在西。司士俎於豆北﹐羊胳一﹐腸一﹐胃一﹐切肺一﹐膚一。賓坐﹐左執爵﹐右取脯﹐扌耎於醢﹐祭之﹐執爵興﹐取肺﹐坐祭之﹐祭酒﹐遂飲﹐卒爵﹐執爵以興﹐坐奠爵﹐拜﹐執爵以興。主人答拜﹐受爵﹐賓坐取祭以降﹐西面坐委西階西南。宰夫執薦以從﹐設於祭東﹔司士執俎以從﹐設於薦東。

眾賓長升﹐拜受爵﹐主人答拜。坐祭﹐立飲﹐卒爵﹐不拜旣爵。宰夫贊主人酌﹐若是以辯。辯受爵。其薦脯﹑醢與脀﹐設於其位。其位繼上賓而南﹐皆東面。

其脀體﹐儀也。

乃升長賓﹐主人酌﹐酢於長賓﹐西階上北面﹐賓在左。主人坐奠爵﹐拜﹐執爵以興﹐賓答辯。坐祭﹐遂飲﹐卒爵﹐執爵以興﹐坐奠爵﹐拜。賓答拜。賓降。

宰夫洗觶以升。主人受酌﹐降酬長賓於西階南﹐北面。賓在左。主人坐奠爵﹐拜﹐賓答拜。坐祭﹐遂飲﹐卒爵拜。賓答拜。主人洗﹐賓辭。主人坐奠爵於篚﹐對﹐卒洗﹐升酌﹐降復位。賓拜受爵﹐主人拜送爵。賓西面坐﹐奠爵於薦左。

主人洗﹐升酌﹐獻兄弟於阼階上。兄弟之長升﹐拜受爵。主人在其右答拜。

坐祭﹐立飲﹐不拜旣爵﹐皆若是以辯。辯受爵﹐其位在洗東﹐西面北上。升受爵﹐其薦脀設於其位。其先生之脀﹐折﹐脇一﹐膚一。其眾﹐儀也。

主人洗﹐獻內賓於房中。南面拜受爵﹐主人南面於其右答拜。坐祭﹐立飲﹐不拜旣爵。若是以辯﹐亦有薦脀。

主人降洗﹐升獻私人於阼階。拜於下﹐升受﹐主人答其長拜。乃降﹐坐祭﹐立飲﹐不拜旣爵。若是以辯。宰夫贊主人酌。主人於其羣私人﹐不答拜。其位繼兄弟之南﹐亦北上﹐亦有薦脀。主人就筵。

屍作三獻之爵。司士羞湆魚﹐縮執俎以升。屍取膴祭祭之﹐祭酒﹐卒爵。

司士縮奠俎於羊俎南﹐橫載於羊俎﹐卒﹐乃縮執俎以降。屍奠爵拜。三獻北面答拜﹐受爵﹐酌獻侑。侑拜受﹐三獻北面答拜。司士羞湆魚一﹐如屍禮。卒爵拜。

三獻答拜﹐受爵﹐酌致主人。主人拜受爵﹐三獻東楹東北面答拜。司士羞一湆魚﹐如屍禮。卒爵拜。三獻答拜﹐受爵。屍降筵﹐受三獻爵﹐酌以酢之。三獻西楹西北面拜受爵﹐屍在其右以授之。屍升筵﹐南面答拜﹐坐祭﹐遂飲﹐卒爵拜。

屍答拜。執爵以降﹐實於篚。

二人洗觶﹐升實爵﹐西楹西﹐北面東上﹐坐奠爵﹐拜﹐執爵以興﹐屍﹑侑答拜。坐祭﹐遂飲﹐卒爵﹐執爵以興﹐坐奠爵﹐拜﹐屍﹑侑答拜。皆降洗﹐升酌﹐反位。屍﹑侑皆拜受爵﹐舉觶者皆拜送。侑奠觶於右。屍遂執觶以興﹐北面於阼階上酬主人。主人在右。坐奠爵﹐拜﹐主人答拜。不祭﹐立飲﹐卒爵﹐不拜旣爵﹐酌﹐就於阼階上酬主人。主人拜受爵。屍拜送。屍就筵﹐主人以酬侑於西楹西﹐侑在左。坐奠爵﹐拜。執爵興﹐侑答拜。不祭﹐立飲﹐卒爵﹐不拜旣爵﹐酌﹐復位。侑拜受﹐主人拜送。主人復筵﹐乃升長賓。侑酬之﹐如主人之禮。至於眾賓﹐遂及兄弟﹐亦如之﹐皆飲於上。遂及私人﹐拜受者升受﹐下飲﹐卒爵﹐升酌﹐以之其位﹐相酬辯。卒飲者實爵於篚。乃羞庶羞於賓﹑兄弟﹑內賓及私人。

兄弟之後生者舉觶於其長。洗﹐升酌﹐降﹐北面立於阼階南﹐長在左。坐奠爵﹐拜﹐執爵以興﹐長答拜。坐祭﹐遂飲﹐卒爵﹐執爵以興﹐坐奠爵﹐拜﹐執爵以興﹐長答拜。洗﹐升酌﹐降。長拜受於其位﹐舉爵者東面答拜。爵止。

賓長獻於屍﹐如初﹐無湆﹐爵不止。

賓一人舉爵於屍﹐如初﹐亦遂之於下。

賓及兄弟交錯其酬﹐皆遂及私人﹐爵無算。

屍出﹐侑從。主人送於廟門之外﹐拜﹐屍不顧﹐拜侑與長賓﹐亦如之。眾賓從。司士歸屍﹑侑之俎。主人退﹐有司徹。

若不賓屍﹐則祝﹑侑亦如之。屍食﹐乃盛俎﹑臑﹑臂﹑肫﹑脡脊﹑橫脊﹑短脇﹑代脇﹐皆牢﹔魚七﹔臘辯。無髀。卒盛﹐乃舉牢肩。屍受﹐振祭﹐嚌之。

佐食受﹐加於肵。

佐食取一俎於堂下以入﹐奠於羊俎東。乃摭於魚﹑臘俎﹐俎釋三个。其餘皆取之﹐實於一俎以出。祝﹑主人之魚﹑臘取於是。屍不飯﹐告飽。主人拜侑﹐不言﹐屍又三飯。佐食受牢舉﹐如儐。

主人洗﹑酌﹐酳屍﹐賓羞肝﹐皆如儐禮。卒爵﹐主人拜﹐祝受屍爵﹐屍答拜。

祝酌授屍﹐屍以醋主人﹐亦如儐。其綏祭﹐其嘏﹐亦如儐。其獻祝與二佐食﹐其位﹐其薦脀﹐皆如儐。

主婦其洗獻於屍﹐亦如儐。主婦反取籩於房中﹐執棗﹑糗﹐坐設之﹐棗在稷南﹐糗在棗南。婦贊者執栗﹑脯﹐主婦不興﹐受﹐設之﹐栗在糗東﹐脯在棗東。

主婦興。反位。屍左執爵﹐取棗﹑糗。祝取栗﹑脯以授屍。屍兼祭於豆祭﹐祭酒﹐啐酒。次賓羞牢燔﹐用俎﹐鹽在右。屍兼取燔扌耎於鹽﹐振祭﹐嚌之。祝受﹐加於肵。卒爵。主婦拜。祝受屍爵。屍答拜。祝易爵﹐洗﹐酌﹐授屍。屍以醋主婦﹐主婦主人之北拜受爵﹐屍答拜。主婦反位﹐又拜。上佐食綏祭﹐如儐。卒爵拜﹐屍答拜。主婦獻祝﹐其酌如儐。拜﹐坐受爵。主婦主人之北答拜。宰夫薦棗﹑糗﹐坐設棗於菹西﹐糗在棗南。祝左執爵﹐取棗﹑糗祭於豆祭﹐祭酒﹐啐酒。次賓羞燔﹐如屍禮。卒爵。主人受爵﹐酌獻二佐食﹐亦如儐。主婦受爵﹐以入於房。

賓長洗爵﹐獻於屍。屍拜受。賓戶西北面答拜。爵止。主婦洗於房中﹐酌﹐致於主人。主人拜受﹐主婦戶西北面拜送爵。司宮設席。主婦薦韭﹑菹﹑醢﹐坐設於席前﹐菹在北方。婦贊者執棗﹑糗以從﹐主婦不興﹐受﹐設棗於菹北﹐糗在棗西。佐食設俎﹐臂﹑脊﹑脇﹑肺皆牢﹐膚三﹐魚一﹐臘臂。主人左執爵﹐右取菹扌耎於醢﹐祭於豆間﹐遂祭籩﹐奠爵﹐興﹐取牢肺﹐坐絕祭﹐嚌之﹐興﹐加於俎﹐坐棁手﹐祭酒﹐執爵以興﹐坐卒爵﹐拜。主婦答拜﹐受爵﹐酌以醋﹐戶內北面拜﹐主人答拜。卒爵﹐拜。主人答拜。主婦以爵入於房。屍作止爵﹐祭酒﹐卒爵。賓拜。祝受爵。屍答拜。祝酌授屍。賓拜受爵﹐屍拜送。坐祭﹐遂飲﹐卒爵拜。屍答拜。獻祝及二佐食。洗﹐致爵於主人。主人席上拜受爵﹐賓北面答拜。

坐祭﹐遂飲﹐卒爵﹐拜。賓答拜﹐受爵﹐酌﹐致爵於主婦。主婦北堂。司宮設席﹐東面。主婦席北東面拜受爵﹐賓西面答拜。婦贊者薦韭﹑菹﹑醢﹐菹在南方。婦人贊者執棗﹑糗﹐授婦贊者﹔婦贊者不興﹐受﹐設棗於菹南﹐糗在棗東。佐食設俎於豆東﹐羊臑﹐豕折﹐羊脊﹑脇﹐祭肺一﹐膚一﹐魚一﹐臘臑。主婦升筵﹐坐﹐左執爵﹐右取菹扌耎於醢﹐祭之﹐祭籩﹐奠爵﹐興取肺﹐坐絕祭﹐嚌之﹐興加於俎﹐坐棁手﹐祭酒﹐執爵興﹐筵北東面立卒爵﹐拜。賓答拜。賓受爵﹐易爵於篚﹐洗﹑酌﹐醋於主人﹐戶西北面拜﹐主人答拜。卒爵﹐拜﹐主人答拜。賓以爵降奠於篚。乃羞。宰夫羞房中之羞﹐司士羞庶羞於屍﹑祝﹑主人﹑主婦﹐內羞在右﹐庶羞在左。

主人降﹐拜眾賓﹐洗﹐獻眾賓。其薦脀﹐其位﹐其酬醋﹐皆如儐禮。主人洗﹐獻兄弟與內賓﹐與私人﹐皆如儐禮。其位﹐其薦脀﹐皆如儐禮。卒﹐乃羞於賓﹑兄弟﹑內賓及私人﹐辯。

賓長獻於屍﹐屍酢﹐獻祝﹐致﹐醋。賓以爵降﹐實於篚。

賓﹑兄弟交錯其酬。無算爵。

利洗爵﹐獻於屍﹐屍醋。獻祝﹐祝受﹐祭酒﹐啐酒﹐奠之。

主人出﹐立於阼階上﹐西面。祝出﹐立於西階上﹐東面。祝告於主人曰﹔「利成。」祝入。主人降﹐立於阼階東﹐西面。屍謖﹐祝前﹐屍從﹐遂出於廟門。

祝反﹐復位於室中。祝命佐食徹屍俎。佐食乃出屍俎於廟門外﹐有司受﹐歸之。

徹阼薦俎。

乃餕﹐如儐。

卒餕﹐有司官徹饋﹐饌於室中西北隅﹐南面﹐如饋之設﹐右幾﹐厞用席。納一尊於室中。司宮掃祭。主人出﹐立於阼階上。西面。祝執其俎以出﹐立於西階上﹐東面。司宮闔牖戶。祝告利成﹐乃執俎以出於廟門外﹐有司受﹐歸之。眾賓出。主人拜送於廟門外﹐乃反。婦人乃徹﹐徹室中之饌。

