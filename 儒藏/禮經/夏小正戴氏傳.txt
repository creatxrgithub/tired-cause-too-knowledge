

欽定四庫全書

經部四

夏小正戴氏傳

禮類三【附錄】

提要

【臣】等謹按夏小正戴氏傳四卷宋傅崧卿撰崧卿字子駿山陰人官至給事中夏小正本大戴禮記之一篇隋書經籍志始於大戴禮記外別出夏小正一卷注云戴徳撰崧卿序謂隋重賞以求逸書進書遂多以邀賞帛故離析篇目而爲此有司受此又不加辧而作志者亦不復考是於理亦或然然考吳陸璣詩艸木鳥獸虫魚疏曰大戴禮夏小正傳云繁遊胡遊胡旁勃也則三國時已有傳名疑大戴禮記舊本但有夏小正之文而無其傳戴徳爲之作傳別行遂自爲一卷故隋志分著於錄後盧辯作大戴禮記注始采其傳編入書中故唐志遂不著錄耳又隋志根據七錄最爲精核不容不知夏小正爲三代之書漫題戴徳撰也疑夏小正下當有戴氏傳字或戴徳撰字當作戴徳傳字今本訛脫一字亦未可定觀小爾雅亦孔叢之一篇因有李軌之注遂別著錄是亦旁證矣崧卿以爲隋代誤分似不然也惟是篇屢經傳冩傳與本文混淆爲一崧卿始仿杜預編次左氏春秋之例列正文於前而列傳於下每月各爲一篇而附以注釋又以闗澮藏本與集賢所藏大戴禮記本參校異同注於下方其闗本注釋二十三處亦並附錄題曰舊注以別之蓋是書之分經傳自崧卿始朱子作儀禮經傳通解以夏小正分析經得實沿其例其詮釋之詳亦自崧卿始金履祥通鑑前編所注實無以勝之於是書可謂有功儒者盛稱朱子考定之本與履祥續作之注而不以創始稱崧卿蓋講學家各尊所聞非公論也其中如正月之斗柄縣在下五月之菽將間諸則九月之辰系於日十一月之於時日也萬物不通皆冝爲經文而誤列於傳其正月之始用暢乃以解初嵗祭耒明用暢以祭自此始冝爲傳文而誤列於經皆爲未允然大戴之學治之者稀小正文句簡奧尢不易讀崧卿獨稽核舊文得其端緒俾讀者有徑之可循固考古者之所必資矣乾隆四十一年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

夏小正戴氏傳序

崧卿少時讀禮記著孔子得夏時於杞鄭氏注曰夏四時之書也其存者有小正而鄭注月令引小正者八【如注孟春東風解凍蟄虫始振魚上冰云夏小正正月啟蟄魚陟負冰注田事旣飭先定準直農乃不惑云夏小正農率均田注仲春上丁命樂正習舞釋菜云夏小正曰丁亥萬用入學注季春后妃齋戒親東鄕躬桑禁婦女毋觀省婦使以勸蠶事云夏小正妾子始蠶執養宮事注孟夏王生云夏小正曰王萯莠注仲夏令民毋艾藍以染云夏小正曰五月啟灌藍蓼注季夏鷹乃學習云夏小正六月鷹始摯注仲秋羣鳥養羞云夏小正曰九月丹鳥羞白鳥說曰丹鳥也者謂丹良也白鳥也者謂閩蚋也其謂之鳥者重其養者也有翼爲鳥養也者不盡食也凡引夏小正以注月令者八】辭大氐約嚴不類秦漢以來文章信其爲有夏氏之遺書顧欲暏其全未之得政和中閱外兄關澮藏書始得而讀之星昬旦伏見中正當鄕若寒暑日風冰雪雨旱之節艸木稊莠之候羽毛鱗臝蠕動之屬蟄興粥伏鄕遰陟降離隕鳴呴之應罔不具紀而王政民事系焉蓋夏之月令也志時之有是物往往以見言之豈謂據人所見者辭固當爾邪關本合傳爲一卷而不著作傳人名氏案漢唐藝文志不載惟隋志有其目曰夏小正一卷戴徳撰疑澮所藏卽此書後讀孔頴逹禮記正義其防月令注曰夏小正大戴禮之篇名也因求集賢所藏大戴禮版本參挍信然漢唐志旣錄戴氏禮矣此書宜不別見抑不知取戴禮爲此書自何代始意者隋重賞以求逸書進書者務多以徼賞帛故離析篇目而爲此乎有司受之旣不加辧而作志者亦不復考且小正夏書徳所撰傳爾而隋志云然可謂防矣徳西漢梁人與聖俱受禮後蒼號大戴嘗爲信都太傅而集賢大戴禮其前乃云漢九江太守戴徳撰以儒林傳考之爲九江太守者聖也書藏集賢蓋久率無有正其訛謬者使世亡漢史而大戴禮獨傳後人渠復有知徳爲信都太傅者歟繇是知前代書因陋承訛流傳及令不可復辧者蓋多矣豈特是書也哉關本戴禮皆以夏小正文錯諸傳中渾渾之書雜以漢儒文辭醇駁弗類且所訓疑有失本指者乃仿左氏春秋列正文其前而附以傳月爲一篇凡十有二篇釐爲四卷名曰夏小正戴氏傳關本簡編失倫悉以大戴禮是正兩書互有得失或字衍脫不同則擇其善者從之仍注其下而闕其可疑者大戴禮無注釋關本注釋二十三處懼與今注相糅則云舊注別之來者宜詳焉宣和辛丑九月一日山陰傅崧卿序

欽定四庫全書

夏小正戴氏傳卷一

宋傅崧卿注

春

正月啟蟄鴈北鄕雉震呴【關本脫呴字】魚陟負冰農緯厥耒初歳祭耒始用暢【關本作畼舊注音韔案畼不生也暢訓逹作暢爲是】囿有見韭時有俊風寒日滌凍塗田防岀農率均田獺獸祭魚【戴禮作獺祭魚以傳考之當作獺獸祭魚】鷹則爲鳩農及雪澤初服於公田采蕓鞠則見初昬參中柳稊梅杏杝桃則華【關本杝作柂非是杝音移木名也】緹縞雞桴粥【粥舊注音育】

傳正月啟蟄言始發蟄也鴈北鄕先言鴈而後言鄕者何也見鴈而後數其鄕也鄕者何也鄕其居也鴈以北方爲居何以謂之居【戴禮何以謂之爲居】生且長焉爾九月遰鴻鴈【遰音遞案唐韻迢遰去也避也】先言遰而後言鴻鴈也【舊注而一作如】見遰而後數之則鴻鴈也【關本數作如今以上文正其誤與大戴合】何不謂之南鄕也【戴禮何不謂南鄕】曰非其居也故不謂之南鄕【大戴無之字】記鴻鴈之遰而【舊注一作如】不記其何鄕也曰鴻不必當小正之遰必者也【戴禮無下必字】雉震呴震也者鳴也呴也者鼓其翼也【關本雉震雉震也者鳴也大戴禮雉震呴震呴震也者鳴也今依大戴禮增呴字下震二字蓋衍文冝刪】正月必雷雷不必聞【關本聞作同】惟雉爲必聞之何以謂之雷則雉震呴相識以雷【關本何必謂之雷則震呴相識以雷】魚陟負冰陟升也負冰云者言解蟄也農緯厥耒緯束也束其耒云爾者用是見君之亦有耒也【關本作見君子之亦有束也】初歳祭耒始用暢【關本作畼舊注音韔】暢也者終歳之用祭也其曰初云爾也者言是月之始用之也初者始也【關本初歳祭耒始用畼畼者其曰初云爾畼也者終歳之用祭也言是月之始初者始也大戴禮初歳祭耒始用畼也其月初云爾暢也者終歳之用祭也言是月之始用之也初者始也】或曰祭韭也囿有見韭囿也者園之燕也【大戴禮囿也園之燕者也】時有俊風俊者大也【關本俊也者大也】大風南風也何大於南風也曰合冰必於南風【關本合冰作合水】解冰必於南風生必於南風收必於南風【關本收作殺】故大之也寒日滌凍塗【舊注滌一作條】滌也者變也變而暖也凍塗也者【大戴凍塗者】凍下而澤上多也田防出田防者嗛防也記時也農率均田率者循也均田者始除田也言農夫急除田也獺獸祭魚【大戴作獺祭魚】其必與之獸何也曰非其類也祭也者得多也善其祭而後食之【關本善作美】十月豺祭獸謂之祭獺祭魚謂之獸祭何也【大戴及關本作謂之獸何上文考之當也舊注一作謂之祭獸一作謂之獸祭】豺祭其類獺祭非其類故謂之獸大之也鷹則爲鳩鷹也者其殺之時也鳩也者非其殺之時也善變而之仁也故具言之也則盡其辭也鳩爲鷹變而之不仁也故不盡其辭也農及雪澤言雪澤之無髙下也初服於公田古有公田焉者古言先服公田而後服其田也采蕓【舊注云似邪臼可食】爲廟采也【關本一爲廟采也】鞠則見鞠也者何也【大戴鞠者何也】星名也鞠則見也【關本無鞠字】歳再見爾初昬參中蓋記時也云斗柄【舊注一作斗】縣在下言斗柄者所以著參之中也柳稊稊也者發孚也【關本稊者發孚也】梅杏杝桃則華杝桃山桃也【關本杝作柂】緹縞緹縞也者莎隨也【關本縞也者莎隨緹縞也者莎也舊注緹莎隨莎艸也爾雅縞侯莎大戴禮隨也以下文及正文考之當作緹者莎隨也】縞也者【舊注縞一作闕大戴作緹】其實也先言緹而後言縞何也緹先見者也何以謂之小正以小著名也【大戴以著名也】雞桴粥粥也者【關本無下粥字】相粥之時也或曰桴嫗伏也粥養也【舊注音育崧卿案記嫗伏嫗音於具伏音扶又】

二月往耰黍【關本黍作柔】禪初俊羔助厥母粥綏多女士【關本綏作縘】丁亥萬用入學祭鮪榮菫菜蘩昆小虫抵蚳來降【關本小虫傳自昆簡誤列於五月以下脫承煮梅之下】燕乃睇剝鱓【大戴鱓作�】有鳴倉庚榮蕓時有見稊始收

傳二月往耰黍【關本黍作柔】禪禪也初俊羔助厥母粥【音育】俊也者大也粥也者養也言大羔能食艸木而不食其母也羊羔非其子而後養之【羊羔關本作羊蓋舊注蓋一作羔】善養而記之也或曰夏有煮祭【大戴夏作憂】祭也者用羔是時也不足喜樂善羔之爲生也【關本不足善樂喜羔之爲生也】而記之與羊牛【舊注一本作羔羊】腹時也綏多女士【關本綏作縘】綏安也冠子取婦之時也丁亥萬用入學丁亥者吉日也萬也者干戚舞也入學者太學也謂今時大捨采也祭鮪祭不必記記鮪何也鮪之至有時美物也鮪者魚之先至者也【關本脫之字】而其至有時謹記其時榮菫菜也【大戴菜也作菜色】采蘩【大戴采作菜】蘩由胡由胡者繁母也皆豆實也故記之昆小虫抵蚳昆者眾也猶魂【大戴猶作由】魂也者動也小虫動也其先言動而後言虫者何也萬物至是動而後著【大戴脫至字】抵猶推也蚳螘卵也爲祭醢也取之則必推之推之不必取取必推而不言取來降燕乃睇燕乙也降者下也言來者何也莫能見其始出也【關本作莫能見始出也】故曰來降言乃睇何也睇者盻也盻者視可爲室者也【大戴作也者】百鳥皆曰巢突穴取與之室【關本作取與室】何也操泥而就家人人內也【關本作就家入人內也】剝鱓以爲皷也【關本鱓作�】有鳴倉庚倉庚者商庚也【關本倉庚商庚也脫者字】前庚者長股也榮蕓時有見稊始收有見稊而後始收是小正序也【大戴小正序也作小其序也】小正之序時也皆若是也稊者所爲豆實【關本自也皆豆實也以下脫簡在五月承又言之時何也之後也】

三月參則伏攝桑萎【舊注萎一作苑】防羊螜則鳴頒冰采識妾子始蠶執養宮事祈麥實越有小旱田防化爲鴽拂桐芭鳴鳩傳三月參則伏伏者非亡之辭也【大戴禮亡作忘】星無時而不見我有不見之時故曰伏云攝桑攝而記之急桑也萎【舊注一作苑】揚揚則花【舊注一作範】而後記之防羊羊有相還之時其類防防然【舊注防防一作�防】記變爾或曰防羝也螜則鳴螜天螻也頒冰頒冰也者分冰以授大夫也【關本以接授大夫也】采識識艸也【大戴艸作早】妾子始蠶妾而後子何也曰事有漸也言自卑事者始也【大戴禮作言自卑事者始無也字以義權之當云言事自卑者始】執養宮事執操也養長也祈麥實麥者五穀之先見者故急祈而記之也越有小旱越於也記是事恆有小旱田鼠化爲鴽鴽鵪也變而之善故盡其辭也鴽爲鼠變之不善故不盡其辭也拂桐芭拂也桐芭之時也【舊注一本拂也者桐芭之時也】或曰言桐芭始生貌拂拂然也鳴鳩言始相命也先鳴而後鳩何也鳩者鳴而後知其鳩也【關本自鳩言始相命以下脫簡在二月傳承由胡者繁母今以大戴禮正其誤】

夏小正戴氏傳卷一

欽定四庫全書

夏小正戴氏傳卷二

宋傅崧卿注

夏

四月昴則見初昬南門正鳴札囿有見杏鳴蜮王萯莠取荼莠幽越有大旱執陟攻駒

傳四月昴則見初昬南門正南門者星也歳再見一正蓋大正所取法也鳴札札者寧縣也鳴而後知之故先鳴而後札囿有見杏囿者山之燕者也鳴蜮蜮鳴也或曰屈造之屬也王萯莠取荼荼也者以爲君薦蔣也【關本無以字】莠幽越有大旱記時爾執陟攻駒執也者始執駒也【關本作始執駒】執駒也者離之去母也執而升之君也攻駒也者敎之服車數捨之也

五月參則見浮游有殷鴂則鳴時有養日乃衣【舊注一作乃衣衣】良蜩鳴匽之興五日翕望乃伏啟灌藍蓼鳩爲鷹唐蜩鳴初昬大火中種黍菽糜【或曰種黍菽糜以心中爲節傳因大火中而及之非小正文】煮梅蓄蘭頒馬

傳五月參則見參也者伐【舊注一作牧】星也故盡其辭也浮游有殷殷眾也浮游殷之時也浮游者渠略也朝生而暮死稱有何也有見也鴂則鳴【大戴禮關本鴂作�以下文考之當作鴂】鴂者伯鷯也鳴者相命也其不辜之時也是善之故盡其辭也時有養日養長也一則在本一則在末故其記曰時養日之也【大戴禮日之作曰之舊注其記曰有養日云也】乃衣者急之辭也者始食也【舊注一本乃衣乃衣者急衣之辭也衣也者始創衣也】良蜩鳴良蜩也者五采具匽之興五日翕望乃伏其不言生而稱興何也不知其生之時故曰興以其興也故言之興五日翕也望也者月之望也而伏云者不知其死也故謂之伏五日也者十五日也翕也者合也伏也者入而不見也【戴禮入作人關本無也字】啟灌藍蓼啟者別也陶而防之也灌也者聚生者也【戴禮灌也者作灌者】記時也鳩爲鷹唐蜩鳴唐蜩鳴者匽也初昬大火中大火者心也心中種黍菽時也煮梅爲豆實也蓄蘭爲沐浴也菽以在纒經中矣又言之時何也是食短閔而記之頒馬分大夫卿之駒也【戴禮脫大字】將閒諸則或取離駒納之則法也【關本自是食短以下至則法也脫簡在三月拂拂然也鳴之後】

六月初昬斗柄【關本曰注柄一作杓】正在上煮桃鷹始摯

傳六月初昬斗柄正在上五月大火中六月斗柄正在上此見斗柄之不在當心也蓋當依依尾也煮桃桃也者柂桃也柂桃也者山桃也煮以爲豆實也【大戴禮拖作柂案爾雅椵柂郭璞注云白椵也樹似白楊而古今字書有杝而無柂釋云木名亦無有訓山桃者爾雅榹桃山桃音斯唐韻亦云此書云柂桃也者山桃也柂當作榹蓋傳寫之訛】鷹始摯而言之何也諱殺之辭也故言摯云【大戴作故摯云】

夏小正戴氏傳卷二

欽定四庫全書

夏小正戴氏傳卷三

宋傅崧卿注

秋

七月莠雚葦貍子肈肆湟潦生蘋爽死蘋莠【爾雅蘋藾蕭又曰萍蓱其大者蘋又曰防馬帚據此則上蘋當作萍下蘋當作荓傳同】漢案戶寒蟬鳴初昬織女正東鄕時有霖雨灌荼斗柄縣在下則旦

傳七月莠雚葦未莠則不爲雚葦莠然後爲雚葦故先言莠貍子肈始也肆遂也言其始遂也其或曰肆殺也【其或曰其字疑衍】湟潦生蘋湟潦生蘋也者【大戴禮無湟潦生蘋者五字】湟下處也有湟然後有潦【舊注潦一作瀆】潦而後有蘋艸也【大戴禮潦而後有蘋艸也蘋作萃】爽死爽也者猶防也蘋莠蘋也者馬帚也漢案戶漢也者河也【大戴禮無者河也三字】案戶漢也者直戶也言正南【舊注南或作爲大戴禮作爲】北也寒蟬鳴蟬鳴也者蝭也初昬織女正東鄕時有霖雨灌聚也荼雚葦之莠也【大戴禮無也字】爲蔣楮之也雚未莠爲菼葦未莠爲蘆【大戴禮莠皆作秀】斗柄縣在下則旦

八月剝校剝棗防零【大戴禮防作栗】丹鳥羞白鳥辰則伏鹿人從鴽爲鼠參中則旦

傳八月剝剝也者【大戴禮無剝也者四字】畜之時也校也者黒也【大戴禮作立】校也者若緣色然婦人未嫁者衣之剝棗剝也者取也防零【大戴防作栗】零也者降零而後取之故不言剝也丹鳥羞白鳥丹鳥者謂丹良也白鳥謂閩蚋也其謂之鳥何也重其養者也有翼者爲鳥羞也者進也【關本無也字】不盡食也辰則伏辰也者【大戴禮無者字】謂星也伏也者【大戴禮作伏見也者】入而不見也鹿人從鹿人從者從羣也鹿之養也離羣而善之離而生非所知時也故記從不記離【大戴禮作鹿人鹿人從者從羣也鹿之養也離羣善而善而之離而生非所知時也故記從不記離】君子之居幽也不言或曰人從人從也者【大戴禮作或曰人人從】大者於外小者放於內率之也【大戴禮無放字】鴽爲鼠參中則旦

九月內火遰鴻鴈主夫出火【夫當作火傳同】陟鳥蟄熊羆豹貉鼬鼪則穴【大戴禮貉作�穴作大】榮鞠樹麥【或曰樹麥傳文】王始裘雀入於海爲蛤

傳九月內火內火也者大火大火也者心也遰鴻鴈遰往也主夫出火主夫也者主以時縱火也陟鳥蟄陟升也【關本升作並蓋誤】鳥也者燕也先言陟而後言蟄何也陟而後蟄也熊羆豹貉鼬鼪則穴若蟄而【大戴禮貉作�穴作大】榮鞠鞠艸也鞠榮而樹麥時之急也王始裘者何也衣裘之時也辰系於日雀入於海爲蛤蓋有矣非常入也

夏小正戴氏傳卷三

欽定四庫全書

夏小正戴氏傳卷四

宋傅崧卿注

冬

十月豺祭獸初昬南門見黒鳥浴時有養夜雉入於淮爲蜃織女正北鄕則旦

傳十月豺祭獸善其祭而後食之也初昏南門見【大戴禮脫見字】南門者星名也及此再見矣黒鳥浴黒鳥者何也烏也浴也者飛乍髙乍下也【大戴禮作黒烏浴者何也烏浴也者飛乍髙乍下也今從關本】時有養夜者養長也【大戴禮云時有養者長也今從關本】若日之長也云雉入於淮爲蜃蜃者蒲盧也織女正北鄕則旦織女星名也

十有一月王狩陳筋革嗇人不從隕麋角

傳十有一月【大戴禮脫有字】王狩王狩者言王之時田冬獵爲狩陳筋革者省兵甲也嗇人不從不從者弗行於時月也萬物不通隕麋角隕墮也曰冬至陽气至始動諸向生皆蒙蒙符矣故麋角隕記時焉爾【大戴禮云記時時焉爾衍一字】十有二月鳴弋駒賁納卵蒜虞人入梁隕麋角【月令仲冬麋角觧與小正十一月記隕麋角合十二月又記之蓋衍文戴氏因誤爲之傳失之矣】

傳十有二月鳴弋弋也者禽也先言鳴而後言弋何也鳴而後知其弋也駒賁駒也者螘也【關本駒者蟻也】賁者何也走於地中也納卵蒜卵蒜也者本如卵者也納者何也納之君也虞人入梁虞人官也梁者主設罟者也隕麋角蓋陽气且暏也故記之也

夏小正戴氏傳卷四

