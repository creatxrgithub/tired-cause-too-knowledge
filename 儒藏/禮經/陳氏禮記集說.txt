

欽定四庫全書

經部四

禮記集說

禮類三【禮記之屬】提要

【臣】等謹案禮記集說十卷元陳澔撰澔字可大都昌人宋亡不仕教授鄕裏學者稱雲莊先生其書衍繹舊聞附以已見欲以坦明之說取便初學而於度數品節擇焉不精語焉不詳後人病之蓋自漢以來治戴記者百數十家惟衛湜集說徴引極審頗爲學者所推許澔是書𨿽襲其名而用意不侔博約亦異觀其自序謂鄭氏祖防緯孔疏惟鄭之從爲可恨又以應鏞纂義於雜記等篇闕而不釋爲非亦不爲無見第述其家學稱其父師事雙峯以是經三領鄕書爲名進士則其志趣固專爲帖括之助耳明初與注疏並頒學官用以取士後乃專用是書迄今因之朱睦防授經圖作十六卷朱彛尊經義考作三十卷殆本各不同今捲蓋仍明時監板之舊云乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

禮記集說序

前聖繼天立極之道莫大於禮後聖垂世立教之書亦莫先於禮禮儀三百威儀三千孰非精神心術之所寓故能與天地同其節四代損益世逺經殘其詳不可得聞矣儀禮十七篇戴記四十九篇先儒表章學庸遂爲千萬世道學之淵源其四十七篇之文𨿽純駁不同然義之淺深同異誠未易言也鄭氏祖讖緯孔疏惟鄭之從𨿽有他說不復收載固爲可恨然其灼然可據者不可易也近世應氏集解於雜記大小記等篇皆闕而不釋噫愼終追逺其闗於人倫世道非細故而可略哉先君子師事雙峯先生十有四年以是經三領鄕書爲開慶名進士所得於師門講論甚多中罹煨燼隻字不遺不肖孤僭不自量防萃衍繹而附以臆見之言名曰禮記集說蓋欲以坦明之說使初學讀之卽了其義庶幾章句通則蘊奧自見正不必髙爲議論而卑視訓詁之辭也書成甚欲就正於四方有道之士而衰年多疾逰歷良艱姑藏巾笥以俟來哲治教方興知禮者或有取焉亦愚者千慮之一爾至治壬戌良月旣望後學東匯澤陳澔序

欽定四庫全書

禮記集說卷一

元陳澔撰

曲禮上第一

【經曰曲禮三千言節目之委曲其多如是也此卽古禮經之篇名後人以編簡多故分爲上下張子曰物我兩盡自曲禮入】

曲禮曰毋不敬儼若思安定辭安民哉【毋禁止辭朱子曰首章言君子修身其要在此三者而其效足以安民乃禮之本故以冠篇範氏曰經禮三百曲禮三千可以一言蔽之曰毋不敬程子曰心定者其言安以舒不定者其辭輕以疾劉氏曰篇首三句如曾子所謂君子所貴乎道者三而籩豆之事則有司存之意蓋先立乎其大者也毋不敬則動容貌斯逺暴慢矣儼若思則正顏色斯近信矣安定辭則出辭气斯逺鄙倍矣三者修身之要爲政之本此君子修己以敬而其效至於安人安百姓也毋與無通下同冠去聲逺去聲】敖不可長欲不可從志不可滿樂不可極【朱子曰此篇雜取諸書精要之語集以成篇𨿽大意相似而文不連屬如首章四句乃曲禮古經之言敖不可長以下四句不知何書語又自爲一節皆禁戒之辭應氏曰敬之反爲敖情之動爲欲志滿則溢樂極則反敖去聲長上聲從音縱樂音洛】賢者狎而敬之畏而愛之愛而知其惡憎而知其善積而能散安安而能遷【朱子曰此言賢者於其所狎能敬之於其所畏能愛之於其所愛能知其惡於其所憎能知其善𨿽積財而能散施𨿽安安而能徙義可以爲法與上下文禁戒之辭不同應氏曰安安者隨所安而安也安者仁之順遷者義之浹施去聲】臨財毋苟得臨難毋苟免狠毋求勝分毋求多【毋苟得見利思義也毋苟免守死善道也狠無求勝忿思難也分無求多不患寡而患不均也況求勝者未必能勝求多者未必能多徒爲失已也難分並去聲】疑事毋質直而勿有【朱子曰兩句連說爲是疑事無質卽少儀所謂毋身質言語也直而勿有謂陳我所見聽彼決擇不可據而有之專務彊辯不然則是以身質言語矣少去聲】若夫坐如屍立如齊【疏曰尸居神位坐必矜莊坐法必當如尸之坐人之倚立多慢不恭𨿽不齊亦當如祭前之齊朱子曰劉原父云此乃大戴禮曽子事父母篇之辭曰孝子惟巧變故父母安之若夫坐如屍立如齊弗訊不言言必齊色此成人之善者也未得爲人子之道也此篇蓋取彼文而若夫二字失於刪去鄭氏不知其然乃謂此二句爲丈夫之事誤矣夫音扶後俱仿此齊音齋疏去聲後亦仿此齊色之齊如字】禮從宜使從俗【鄭氏曰事不可常也呂氏曰敬者禮之常禮時爲大時者禮之變體常盡變則達之天下周旋無窮應氏曰大而百王百世質文損益之時小而一事一物泛應酬酢之節又曰五方皆有性千里不同風所以入國而必問俗也使去聲泛應之應去聲】夫禮者所以定親疏決嫌疑別同異明是非也【疏曰五服之內大功以上服麤者爲親小功以下服精者爲疏若妾爲女君期女君爲妾若服之則太重降之則有舅姑爲婦之嫌故全不服是決嫌也孔子之喪門人疑所服子貢請若喪父而無服是決疑也本同今異姑姊妹是也本異今同世母叔母及子婦是也得禮爲是失禮爲非若主人未小斂子防禓裘而弔得禮是也曾子襲裘而弔失禮非也別必列切爲女爲妾爲婦之爲去聲期音基斂去聲】禮不妄說人不辭費【求以悅人已失處心之正況妄乎不妄悅人則知禮矣躁人之醉多君子之辭逹意則止言者煩聴者必厭就音悅處上聲】禮不逾節不侵侮不好狎【逾節則招辱侵侮則忘讓好狎則忘敬三者皆叛禮之事不如是則有以持其莊敬純實之誠而逺於恥辱矣好去聲逺去聲】修身踐言謂之善行行修言道禮之質也【人之所以爲人言行而已忠信之人可以學禮故曰禮之質也鄭氏曰言道言合於道也行去聲】禮聞取於人不聞取人禮聞來學

不聞往教【朱子曰此與孟子治人治於人食人食於人語意相類取於人者爲人所取法也取人者人不來而我引取之也來學往教卽其事也治平聲食音嗣】道徳仁義非禮不成【道猶路也事物當然之理人所共由故謂之道行道而有得於身故謂之徳仁者心之徳愛之理義者心之制事之宜四者皆由禮而入以禮而成蓋禮以敬爲本敬者徳之聚也】教訓正俗非禮不備【立教於上示訓於下皆所以正民俗然非齊之以禮則或有教訓所不及者故非禮不備】分爭辯訟非禮不決【朱氏曰爭見於事而有曲直分爭則曲直不相交訟形於言而有是非辯訟側是非不相敵禮所以正曲直明是非故此二者非禮則不能決見音現】君臣上下父子兄弟非禮不定【一主於義一主於恩恩義非禮則不能定】宦學事師非禮不親【宦仕也仕與學皆有師事師所以明道也而非禮則不相親愛】班朝治軍涖官行法非禮威嚴不行【班朝廷上下之位治軍旅左右之局分職以涖官謹守以行法威則人不敢犯嚴則人不敢違四者非禮則威嚴不行朝治並平聲】禱祠祭祀供給鬼神非禮不誠不莊【禱以求爲意祠以文爲主祭以養爲事祀以安爲道四者皆以供給鬼神誠出於心莊形於貌四者非禮則不誠不莊今按供給者謂奉薦牲幣器皿之類也】是以君子恭敬撙節退讓以明禮【是以承上文而言撙裁抑也禮主其減撙祖本切】鸚鵡能言不離飛鳥猩猩能言不離禽獸今人而無禮𨿽能言不亦禽獸之心乎夫惟禽獸無禮故父子聚麀【鸚鵡鳥之慧者隴蜀嶺南皆有之猩猩人面豕身出交趾封谿等處禽者鳥獸之總名鳥不可曰獸獸亦可曰禽故鸚鵡不曰獸而猩猩則通曰禽也聚猶共也獸之牝者曰麀離去聲猩音生坊本音星】是故聖人作【句】爲禮以教人使人以有禮知自別於禽獸【朱子曰聖人作絕句別必列切】大上貴徳其次務施報禮尙往來往而不來非禮也來而不往亦非禮也【大上帝皇之世但貴其徳足以及人不貴其報其次三王之世禮至三王而備故以施報爲尙施去聲下同大音泰】人有禮則安無禮則危故曰禮者不可不學也【禮者安危之所系自天子至於庶人未有無禮而安者也】夫禮者自卑而尊人𨿽負販者必有尊也而況富貴乎【負者事於力販者事於利𨿽卑賤不可以無禮也販方萬切】富貴而知好禮則不驕不淫貧賤而知好禮則志不懾【馬氏曰富貴之所以驕淫貧賤之所以懾怯以內無素定之分而與物爲輕重也好禮則有得於內而在外者莫能奪矣好去聲懾之涉切分音問】人生十年曰幼學二十曰弱冠三十曰壯有室四十曰彊而仕五十曰艾服官政六十曰耆指使七十曰老而傳八十九十曰耄七年曰悼悼與耄𨿽有罪不加刑焉百年曰期頤【朱子曰十年曰幼爲句絕學字自爲一句下至百年曰期皆然呂氏曰五十曰艾髮之蒼白者如艾之色也古者四十始命之仕五十始命之服官政仕者爲士以事人治官府之小事也服官政者爲大夫以長人與聞邦國之大事者也才可用則使之仕徳成乃命爲大夫也者者稽久之稱不自用力惟以指意使令人故曰指使傳謂傳家事於子也耄惛忘也悼憐愛也耄者老而知已衰悼者幼而知未及𨿽或有罪情不出於故故不加刑人壽以百年爲期故曰期飲食居處動作無不待於養故曰頤冠去聲治平聲長上聲與去聲令平聲知音智】大夫七十而致事【致還其職事於君也】若不得謝則必賜之幾杖【不得謝謂君不許其致事也如辭謝代謝亦皆卻而退去之義幾所以馮杖所以倚賜之使自安適也馮與憑同】行以婦人適四方乘安車【疏曰婦人能養人故許自隨古者四馬之車立乘安車者一馬小車坐乘也】自稱曰老夫於其國則稱名【呂氏曰老夫長老者之稱己國稱名者父母之邦不敢以尊者自居也】越國而問焉必告之以其制【應氏曰一國有賢眾國所仰故越國而來問文獻不足則言禮無證故必告之以其制言舉國之故事以答之也】謀於長者必操幾杖以從之長者問不辭讓而對非禮也【謀於長者謂往就長者而謀議所爲也長者之前當執謙虛不辭讓非事長之禮應氏曰操幾杖以從非謂長者所無也執子弟之其禮然耳長上聲操平聲】凡爲人子之禮冬溫而夏凊昏定而晨省在醜夷不爭【溫以禦其寒凊以致其涼定其衽席省其安否醜同類也夷平等也一朝之忿忘其身則害及其親故在羣眾儕輩之中壹於遜讓凊七性切省悉井切】夫爲人子者三賜不及車馬故州閭鄕黨稱其孝也兄弟親戚稱其慈也友稱其弟也執友稱其仁也交逰稱其信也【言爲人子謂父在時也古之仕者一命而受爵再命而受衣服三命而受車馬有車馬則尊貴之體貌備矣今但受三賜之命而不與車馬同受故言不及車馬也君之有賜所以禮其臣子之不受不敢並於親也二十五家爲閭四閭爲族五百家爲黨二千五百家爲州一萬二千五百家爲鄊孝之所該者大故其稱最廣曰慈曰弟曰仁曰信皆孝之事也友官同者執友志同者同師之友其執志同故曰執友交逰則泛言逺近之往來者弟去聲】見父之執不謂之進不敢進不謂之退不敢退不問不敢對此孝子之行也【父之執父同志之友也謂之命之也敬之同於父行去聲】夫爲人子者出必告反必面所逰必有常所習必有業【出則告違反則告歸又以自外來欲省顏色故言面遊有常身不他往也習有業心不他用也告音梏】恆言不稱老【恆言平常言語之間也自以老稱則尊同於父母而父母爲過於老矣古人所以斑衣娛戲者欲安父母之心也】年長以倍則父事之十年以長則兄事之五年以長則肩隨之【肩隨並行而差退也此泛言長少之序非謂親者長上聲差椘宜切少去聲】羣居五人則長者必異席【古者地敷橫席而容四人長者居席端若五人會則長者一人異席也】爲人子者居不主奧坐不中席行不中道立不中門【室西南隅爲奧主奧中席皆尊者之道也行道則或左或右立門則避棖闑之中皆不敢迹尊者之所行也古者男女異路路各有中門中央有闑闑之兩旁有棖也闑魚列切】食饗不爲槪【食饗如奉親延客及祭祀之類皆是不爲槪量順親之心而不敢自爲限節也食音嗣槪丘蓋切又音蓋】祭祀不爲屍【呂氏曰屍取主人之子行而已若主人之子是使父北面而事之人子所不安故不爲也行音杭】聴於無聲視於無形【先意承志也疏曰𨿽聴而不聞父母之聲𨿽視而不見父母之形然常於心想象似見形聞聲謂父母將有教使已然】不登髙不臨深不苟訾不苟笑孝子不服闇不登危懼辱親也【疏曰不服闇者不行事於暗中一則爲卒有非常二則生物嫌故孝子戒之呂氏曰苟訾近於讒苟笑近於諂服闇者欺人所不見登危者行險以儌幸是忘親也非特忘之不令之名且將加之皆辱道也訾音紫闇音暗爲去聲卒蒼沒切】父母存不許友以死不有私財【不許友以死謂不爲其友報仇也親在而以身許人是有忘親之心親在而以財專已是有離親之志爲離並去聲】爲人子者父母存冠衣不純素【疏曰冠純冠飾也衣純深衣領緣也純音準下同緣去聲】孤子當室冠衣不純采【呂氏曰當室謂爲父後者問喪曰童子不緦惟當室緦亦指爲父後者所謂不純采者𨿽除喪猶純素也惟當室者行之非當室者不然也】幼子常視毋誑【視與示同常示之以不可欺誑所以習其誠】童子不衣裘裳立必正方不傾聴【呂氏曰裘之溫非童子所宜裳之飾非童子所便立必正所向之力或東或西或南或北不偏有所向士相見禮云凡燕見於君必辧君之南面若不得則正方不疑君疑謂邪向之也衣去聲燕見見音現】長者與之提攜則兩手奉長者之手負劍辟咡詔之則掩口而對【劉氏曰長者或從童子背後而俯首與之語則童子如負長者然長者以手挾童子於脇下則如帶劍然蓋長者俯與童子語有負劍之狀非眞負劍也辟偏也咡口旁詔告語也掩口而對謂童子當以手障口气而應對不敢使气觸長者也奉上聲辟音僻咡音二應去聲】從於先生不越路而與人言遭先生於道趨而進正立拱手先生與之言則對不與之言則趨而退【呂氏曰先生者父兄之稱有徳齒可爲人師者猶父兄也故亦稱先生以師爲父兄則學者自比於子弟故稱弟子從去聲】從長者而上丘陵則必鄕長者所視登城不指城上不呼【髙而有向背者爲丘平而人可陵者爲陵鄕長者所視恐有問則卽所見以對也城人所恃以爲安固者有所指則惑見者有所呼則駭聞者石梁王氏曰先生年徳俱髙又能教道人者長者則直以年爲稱也從去聲上上聲鄕呼並去聲背音佩道去聲】將適捨求毋固【戴氏曰就館者誠不能無求於主人然執平日之所欲而必求於人則非爲客之義】將上堂聲必戶外有二屨言聞則入言不聞則不入【上堂升主人之堂也其聲者使內人知之也古人脫屨在戶外客𨿽眾脫屨於戶內者惟長者一人言有二屨則並戶內一屨爲三人矣三人而所言不聞於外必是密謀故不入也上上聲屨音據俗混作上聲聞去聲】將入戶視必下入戶奉扃視瞻毋回戶開亦開戶闔亦闔有後入者闔而勿遂【入戶入主人之戶也視下不舉目也扃門闗木也入戶之時兩手當心如奉扃然𨿽視瞻而不爲回轉嫌於幹人之私也開闔皆如前不違主人之意也遂闔之盡也嫌於拒後來者故勿遂奉工聲】毋踐屨毋踖席摳衣趨隅必愼惟諾【復下曰舄單下曰屨毋踐屨謂後來者不可蹋先入者所脫之屨也踖猶躐也玉藻曰登席不由前爲躐席是登席當由前也摳提也摳衣與論語攝齊同欲便於坐故摳之趨隅由席角而升坐也惟諾皆應辭旣坐定又當謹於應對也踖音迹摳苦侯切惟上聲齊音咨應去聲】大夫士出入君門由闑右不踐閾【闑門橛也當門之中闑東爲右主人入門而右客入門而左大夫士由右者以臣從君不敢以賓敵主也闑魚列切】凡與客入者每門讓於客客至於寢門則主人請入爲席然後出迎客客固辭主人肅客而入【讓於客欲客先入也爲猶布也疏曰天子五門諸侯三門大夫二門禮有三辭初曰禮辭再曰固辭三曰終辭呂氏曰肅客者俯手以揖之所謂肅拜也】主人入門而右客入門而左主人就東階客就西階客若降等則就主人之階主人固辭然後客復就西階【入右所以趨東階入左所以趨西階降等者其等列卑於主人也主人固辭者不敢當客之尊已也】主人與客讓登主人先登客從之拾級聚足連步以上上於東階則先右足上於西階則先左足【讓登欲客先升也客不敢當故主人先而客繼之拾級涉階之級也聚足後足與前足相合也連步步相繼也先右先左各順入門之左右也拾音涉上並上聲】帷薄之外不趨堂上不趨執玉不趨堂上接武堂下布武室中不翔【疏曰帷幔也薄也接武足迹相接也陳氏曰文者上之道武者下之道故足在體之下曰武捲在冠之下亦曰武執玉不趨不敢趨也室中不翔不可翔也行而張拱曰翔朱氏曰帷薄之外無人不必趨以示敬堂上地迫室中地尢迫故不趨不翔也】並坐不橫肱授立不跪授坐不立【橫肱則妨並坐者不跪不立皆謂不便於受者】凡爲長者糞之禮必加帚於箕上以袂拘而退其塵不及長者以箕自鄕而扱之【糞除穢也少儀云埽席前曰拚義與糞同呂氏讀扱爲挿音然凡气之出入噓則散吸則聚今以收斂爲義則吸音爲是疏曰初持箕往時帚置箕上兩手舉箕當掃時一手捉帚舉一手衣袂以拘障於帚前且掃且遷故云拘而退扱斂取也以箕自向斂取糞穢不以箕向尊者爲去聲帚之手切拘音溝又如字鄕去聲下同扱音吸掃去聲】奉席如橋衡【如橋之髙如衡之平乃奉席之儀也奉上聲橋如字】請席何鄕請袵何趾【設坐席則問面向何方設臥席則問足向何方疏曰坐爲陽面亦陽也臥爲陰足亦陰也故所請不同】席南鄕北鄕以西方爲上東鄕西鄕以南方爲上【朱子曰東向南向之席皆尙右西向北向之席皆尙左也】若非飲食之客則布席席閒函丈【非飲食之客則是講說之客也疏曰古者飲食燕享則賓位在室外牖前列席南向不相對相對者惟講說之客席之制三尺三寸三分寸之一則兩席並中間空地共一丈也閒從月俗從日誤函音咸空去聲】主人跪正席客跪撫席而辭客徹重席主人固辭客踐席乃坐【跪而正席敬客也撫以手按止之也客不敢居重席故欲徹之主人固辭則止客踐席將坐主人乃坐也重平聲】主人不問客不先舉【席坐旣定主人以客自外至當先有所問客乃答之客不當先舉言也】將卽席容無怍兩手摳衣去齊尺衣毋撥足毋蹶【劉氏曰將就席須詳緩而謹容儀毋使有失而可愧怍也仍以兩手摳揭衣之兩旁使下齊離地一尺而坐以便起居免有躡躓失容也坐後更須整疊前面衣衽毋使撥開又占人以膝坐久則膝不安而易以蹶動坐而足動亦爲失容故戒以無動也管寧坐席嵗久惟兩膝著處穿是足不動故然耳齊音咨撥半末切離易並去聲著直略切】先生書防琴瑟在前坐而遷之戒勿越【疏曰坐亦跪也弟子將行若遇師諸物或當已前則跪而遷移之戒愼不得逾越】虛坐盡後食坐盡前坐必安執爾顏長者不及毋儳言【古者席地而俎豆在其前盡後謙也盡前恐污席也儳暫也亦參錯不齊之貌長者言事未竟未及其他少者不可舉他事爲言暫然錯雜長者之說盡子忍切儳仕鑑切】正爾容聴必恭毋勦說毋雷同必則古昔稱先王【上言執爾顏謂顏色無或變異此言正爾容則正其一身之客貌也聴必恭亦謂聼長者之言也擥取他人之說以爲己說謂之說聞人之言而附和之謂之雷同如雷之發聲而物同應之也惟法則古昔稱述先王乃爲善耳初交切擥攬同和去聲】侍坐於先生先生問焉終則對【問終而後對欲盡聞所問之防且不敢雜亂尊者之言也】請業則起請益則起【請業者求當習之事請益者再問未盡之蘊起所以致敬也】父召無諾先生召無諾惟而起【父以恩師以道故所敬同呂氏曰諾者許而木行也惟上聲】侍坐於所尊敬毋餘席見同等不起【所尊敬謂先生長者及有徳有位之人也毋餘席謂己之席與尊者之席相近則坐於其端不使有空餘處近則應對審也同等之人與己無尊卑故不爲之起空去聲】燭至起食至起上客起【燭至而起以時之變也食至而起以禮之行也上客至而起以其非同等也】燭不見跋【跋本也古者未有蠟燭以火炬照夜將盡則藏其所餘之殘本恐客見之以夜久欲辭退也見音現跋音鈸】尊客之前不叱狗【方氏曰不以至賤駭尊者之聼】讓食不唾【嫌於似鄙惡主人之饌也唾吐臥切惡去聲】侍坐於君子君子欠伸撰杖屨視日蚤莫侍坐者請出矣【气乏則欠體疲則伸撰猶持也此四者皆厭倦之容恐妨君子就安故請退撰須兗切莫音暮】侍坐於君子君子問更端則起而對【呂氏曰問更端則起而對者因事有所變而起敬也更平聲】侍坐於君子若有告者曰少閒願有復也則左右屏而待【居左則屏於左居右則屏於右鄭氏曰復白也言欲須少空閒有所白也屏猶退也呂氏曰屏而待不敢幹其私也閒音閒屏音丙空去聲】毋側聼毋噭應毋淫視毋怠荒【上言聴必恭側耳以】

【聼非恭也應答之聲宜和平髙急者悖戾之所發也淫視流動邪眄也怠荒謂容止縱慢噭音叫應去聲】遊毋倨立毋跛坐毋箕寢毋伏【遊行也倨傲慢也立當兩足整齊不可偏任一足箕謂兩展其足狀如箕舌也伏覆也倨音據跛彼義切】斂髮母髢【疏曰髢髲也垂如髲也古人重髮以纚韜之不使垂髢音替髲音避】冠毋免勞毋袒暑毋褰裳【喪有喪冠吉有吉冠非當免之時不可免有袒而露其裼衣者有袒而割牲者因勞事而袒則爲防褰揭也涉淺而揭則可暑而揭其裳亦爲防】侍坐於長者屨不上於堂解屨不敢當階【侍長者之坐於堂故不敢以屨升若長者在室則屨得上堂而不得入室戶外有二屨是也解脫也屨有綦系解而脫之不敢當階爲妨後升者】就屨跪而舉之屏於側【疏曰此侍者或獨暫退時取屨法也就猶著也初升時解置階側今下著之先往階側跪舉取之故云就屨跪而舉之也屏於側者屏退不當階也屏音丙著入聲】鄕長者而屨跪而遷屨俯而納屨【疏曰此明少者禮畢退去爲長者所送則於階側跪取屨稍移之面向長者而著之遷徙也就階側跪取稍移近前也俯而納者旣取因俯身向長者而納足著之不跪者跪則足向後不便故俯也𨿽不並跪亦坐左納右坐右納左】離坐離立毋往參焉離立者不出中閒【方氏曰兩相麗之謂離三相成之謂參應氏曰出其中閒則立者必散而不成列矣故君子謹之離平聲】男女不雜坐不同椸枷不同巾櫛不親授【內則注云植者曰楎橫者曰椸枷與架同置衣服之具也中以涗潔櫛以理髮此四者皆所以逺私防之嫌椸音移枷音架楎戶昆切音同渾逺去聲】嫂叔不通問諸母不漱裳【不通問無問遺之往來也諸母父妾之有子者潄浣也裳賤服不使潄裳亦敬父之道也潄平聲遺去聲】外言不入於梱內言不出於梱【梱門限也內外有限故男不言內女不言外】女子許嫁纓非有大故不入其門【許嫁則系以纓示有所系屬也此與幼所佩香纓不同大故大事也屬音燭】姑姊妹女子子已嫁而反兄弟弗與同席而坐弗與同器而食【女子子重言子者別於男子也專言足弟者逺同等之嫌逺去聲】父子不同席【尊卑之等異也】男女非有行媒不相知名非受幣不交不親【行媒謂媒氏之往來也名謂男女之名也受幣然後親交之禮分定分音問】故日月以告君齊戒以告鬼神爲酒食以召鄕黨友以厚其別也【日月娶婦之期也媒氏書之以告於君厚其別者愼重男女之倫也別彼列切】取妻不取同姓【鄭氏曰爲其近禽獸取去聲下取妻同】故買妾不知其姓則卜之【卜其吉凶】寡婦之子非有見焉弗與爲友【有見才能卓異也若非有好徳之實則難以避好色之嫌故取友者謹之見音現好去聲】賀取妻者曰某子使某聞子有客使某羞【呂氏曰賀者以物遺人而有所慶也著代以爲先祖後人子之所不得已故不用樂且不賀也然爲酒食以召鄕黨友則遺問不可廢也故其辭曰聞子有客使某羞捨曰昏禮而謂之有客則所以羞者佐其供具之廢而已非賀也作記者因俗之名稱賀】貧者不以貨財爲禮老者不以筋力爲禮【應氏曰無財不可以爲悅而財非貧者之所能辦非彊有力者不足以行禮而彊有力非老者之所能勉】名子者不以國不以日月不以隠疾不以山川【常語易及則避諱爲難故名子者不之用】男女異長【各爲伯仲示不相干雜之義也長上聲】男子二十冠而字【冠而字之敬其名也冠去聲】父前子名君前臣名【呂氏曰事父者家無二尊𨿽母不敢以抗之故無長幼皆名不敢致私敬於其長也事君者國無二尊𨿽父不可以抗之故無貴賤尊卑皆名不敢致私敬於其所尊貴也春秋鄢陵之戰欒書欲載晉侯其子鍼曰書退此君前臣名𨿽父亦不敢抗也】女子許嫁笄而字【許嫁則十五而笄未許嫁則二十而笄亦成人之道也故字之】凡進食之禮左殽右胾食居人之左羮居人之右膾炙處外醯醬處內蔥防處末酒漿處右以脯修置者左朐右末【肉帶骨曰殽純肉切曰胾骨剛故左肉柔故右飯左羮右分燥濕也膾炙異饌故在殽胾之外醯醬食之主故在殽胾之內蔥防烝蔥亦菹類加豆也故處末酒漿或酒或漿也處羮之右若兼設則左酒右漿疏曰脯訓始始作卽成也修亦脯修訓治治之乃成薄析曰脯捶而施姜桂曰腵修朐謂中屈也左朐朐置左也脯修處酒左以燥爲陽也呂氏曰其末在右便於食也食脯修者先末胾側吏切食音嗣炙音柘處上防音裔朐音劬腵音段】客若降等執食興辭主人興辭於客然後客坐【降等謂爵齒卑於主人也不敢當主賓之禮故食至則執之以起而致辭於主人主人見客起辭故亦起而致辭於客客乃復就其坐也】主人延客祭祭食祭所先進殽之序徧祭之【古人不忘本毎食必毎品出少許置於豆間之地以報先代始爲飲食之人謂之祭延導之也祭食之禮主人所先進者則先祭之後進者後祭各以殽之次序而祭之徧也朱子曰古人祭酒於地祭食於豆閒有板盛之卒食徹去盛平聲】三飯主人延客食胾然後辯殽【疏曰三飯謂三食也禮食三飧而告飽須勸乃更食三飯竟而主人乃導客食胾也公食大夫禮云賓三飯以湆醬鄭云每飯歠湆以殽儒醬食正饌也所以至三飯後乃食胾者以胾爲加故三飱前未食食胾之後乃可徧食殽也飯上聲辯音徧湆音泣檽音碝】主人未辯客不虛口【疏曰虛口謂食竟而飲酒蕩口使淸潔及安食也用漿曰漱以潔淸爲義用酒曰酳酳訓演演養其气也】侍食於長者主人親饋則拜而食主人不親饋則不拜而食【饋進饌也方氏曰凡以稱禮之施而已稱去聲】共食不飽共飯不澤手【呂氏曰共食者所食非一品共飯者止飯而已共食而求飽非讓道也不澤手者古之飯者以手與人共飯摩手而有汗澤人將惡之而難言之飯飯上聲惡去聲】毋搏飯毋放飯毋流歠【毋摶者疏云若取飯作摶則易得多是欲爭飽也朱氏曰放謂食之放肆而無所節也流謂飲之流行而不知止也摶徒丸切上飯如字下飯上聲易去聲】毋吒食毋齧骨毋反魚肉毋投與狗骨毋固獲【吒食謂當食而叱吒疏謂以舌口中作聲毋吒恐似於气之怒也毋齧嫌其聲之聞也毋反魚肉不以所餘反於器鄭云謂已歷口人所穢也毋投與狗骨不敢賤主人之物也求之堅曰固得之難曰獲固獲謂必欲取之也吒陟嫁切】毋飯飯黍毋以箸【謂以手散其熱气嫌於欲食之急也毋以箸貴其匕之便也下飯上聲箸音筯】毋嚃羮毋絮羮毋刺齒毋歠醢客絮羮主人辭不能亨客歠醢主人辭以窶【羮之有菜宜用挾不宜以口嚃取食之也絮就器中調和也口容止不宜以物刺於齒也醢宜醎歠之以其味淡也客或有絮羮者則主人以不能烹飪爲辭客或有歠醢者則主人以貧窶乏味爲辭嚃音防絮摛據切刺七迹切亨音烹窶其羽切】濡肉齒決幹肉不齒決毋嘬炙【濡肉殽胾之類幹肉脯修之類決斷也不齒決則當治之以手也疏曰火灼曰炙若食炙不一舉而並食並食之曰嘬是貪食也幹音幹嘬楚怪切炙音柘斷上聲】卒食客自前跪徹飯齊以授相者主人興辭於客然後客坐【自從也齊醬屬也飯齊皆主人所親設故客欲親徹此亦謂降等之客耳敵者不親徹也飯如字齊牋西切相去聲】侍飲於長者酒進則起拜受於尊所長者辭少者反席而飲長者舉未釂少者不敢飲【尊所置尊之所也飲盡爵曰釂呂氏曰古之飲酒貴賤長幼無不及鄕飲之禮堂下之賓樂工及笙無不與獻特牲饋食禮賓兄弟弟子公有司私臣無不與獻其獻也皆主人親酌授之此侍飲者亦長者親酌授之所以有拜受於尊所之節也惟燕禮以宰夫爲獻主故君不親酌鄕飲射饋食禮皆尊於房戶之間賓主共之也燕禮大射皆尊於兩楹之西尊面向君君專之也燕禮鄕飲禮皆不云拜受於尊所以禮與侍飲異也釂子妙切與去聲】長者賜少者賤者不敢辭【辭而後受賓主平交之禮非少賤事尊貴之道】賜果於君前其有核者懷其核【敬君賜故不敢棄核】禦食於君君賜余器之漑者不寫其餘皆寫【禦食於君者君食而臣爲之勸侑也君以食之餘者賜之若陶器或木器可以洗滌者則卽食之或其器是萑竹所織不可洗滌者則傳寫於他器而食之不欲口澤之瀆也】餕余不祭父不祭子夫不祭妻【屍餕鬼神之餘臣餕君之餘賤餕貴之餘下餕上之餘皆餕也此謂助祭執事或爲屍而所得余之餘肉以歸則不可以之祭其先𨿽父之尊亦不以祭其子夫之尊亦不以祭其妻以食餘之物防也一說此祭是毎食必祭之祭食人之餘及子進饌於父妻進饌於夫皆不祭而食蓋敬主人之饌故祭而後食食人之餘而祭則防施於卑者則非尊者之道餕音俊】禦同於長者𨿽貳不辭偶坐不辭【禦侍也貳益物也侍食者𨿽獲殽饌之重而不辭其多者以此饌本爲長者設耳偶者配偶之義因其有賓而已亦偶配於坐亦以此席不專爲己設故不辭也重平聲】羮之有菜者用梜其無菜者不用梜【梜箸也無菜者汁而已直歠之可也梜音頰】爲天子削者副之巾以絺爲國君者華之巾以綌爲大夫累之士疐之庶人齕之【疏曰削刋也副析也絺細葛也刋其皮而析爲四解又橫解而以細葛巾覆之而進也華半破也綌麤葛也諸侯禮降故破而不四析亦橫斷之用麤葛中覆之而進也爾雅爪曰華之郭璞云食啖治擇之名累倮也不中覆也疐謂脫花處疐之者去疐而已齕齧也齕之不橫斷也此等級不同非謂平常之日當是公庭禮防之時劉氏曰大夫以上皆曰爲者有司爲之也士庶人不曰爲者自爲之也方氏曰巾以絺綌者當暑以涼爲貴也爲去聲副普逼切絺音摛綌音隙累力果切疐音帝齕恨沒切覆去聲斷上聲】父母有疾冠者不櫛行不翔言不惰琴瑟不禦食肉不至變味飲酒不至變貌笑不至矧怒不至詈疾正復故【此言養父母疾之禮不櫛不爲飾也不翔不爲容也不惰不及他事也疏謂惰訛不正之言琴瑟不禦以無樂意也猶可食肉但不至厭飫而口味變耳猶可飲酒但不至醺酣而顏色變耳齒本曰矧笑而見矧是大笑也怒罵曰詈怒而至詈是甚怒也皆爲忘憂故戒之復故復常也冠去聲惰徒禾切養去聲樂音洛見音現】有憂者側席而坐有喪者專席而坐【有憂謂親疾或他禍患側獨也獨坐一席不設待賓之席爲有憂也一說側席謂偏設之變於正席也亦通專單也貴賤之席各有重數居喪則否呂氏曰專席不與人共坐也】水潦降不獻魚鼈【水涸魚鼈易得不足貴故不獻】獻鳥者佛其首畜鳥者則勿佛也【佛謂捩轉其首恐其喙之害人也畜者不然順其性也佛符勿切畜許六切】獻車馬者執防綏【疏曰策是馬杖綏是上車之繩車馬不上於堂但執策綏皇之則知有車馬】獻甲者執冑獻仗者執末【疏曰甲鎧也冑兜鍪也鎧大兜鍪小小者易舉執以呈之耳杖末拄地不淨故執以自向】獻民虜者操右袂【民虜徵伐所俘獲之人口也持其右袂所以防異心操平聲篇內並同】獻粟者執右契獻米者操量鼔【疏曰契者兩書一札同而別之右者先書爲尊鼔量器名也米云量則粟亦量粟云契則米亦書但米可卽食爲急故言量粟可久儲爲緩故云書書比量爲緩也】獻孰食者操醬齊【疏曰醬齊爲食之主執主來則食可知如見芥醬必知獻魚膾之類齊牋西切】獻田宅者操書致【書致謂詳書其多寡之數而致之於人也呂氏曰古者田宅皆屬於公非民所得而有而此云獻者或上所賜予可爲己有者如采地之屬故可獻歟予上聲采去聲】凡遺人弓者張弓尙筋弛弓尙角右手執簫左手承弣尊卑垂帨若主人拜則客還辟辟拜【弓之體角內而筋外尙使之在上也皆取其勢之順也簫梢末也疏云剡之差斜似簫故名弣中央把處也帨佩巾也客主尊卑相等則授受之際皆稍磬折而見其帨之垂也此時弓尙在客手故不客答主人之拜而少逡巡遷延以辟之辟猶開也謂離其所立之處呂氏曰下於上曰獻上於下曰賜敵者曰遺遺去聲弣音撫帨音稅還音旋上辟音辟下辟音避離去聲】主人自受由客之左接下承弣鄕與客並然後受【自受者以敵客不當使人受也由從也從客左邊而受則客在右矣於是主人郤左手以接客之下而承其弣又覆右手以捉弓之下頭而受之此時則主客並立而俱向南也方氏曰賓主異等則授受異向此賓主敵故鄕與客並也鄕去聲】進劍者左首【疏曰進亦遺也首劍拊環也客在右主人在左劍首爲尊以尊處與主人也假令對授則亦左首首尊左亦尊爲宜也令平聲】進戈者前其鐏後其刃【疏曰戈鉤子防也刃當頭而利鐏在尾而鈍不以刃授敬也鐏在困切】進矛防者前其鐓【疏曰矛如鋌而三廉防今之防也鐓爲矛防柄尾平底以平向人敬也亦應並授不云左右而云前後者互文也若相對則前後也若並授則左右也鐓音隊】進幾杖者拂之【拭去塵也】效馬效羊者右牽之【效陳獻也以右手牽之爲便】效犬者左牽之【以右手防其齧噬】執禽者左首【禽鳥也首尊主人在左故橫捧而以首授主人】飾羔雁者以繢【飾覆之也畫布爲雲气以覆羔與鴈爲相見之贄也繢音防覆去聲】受珠玉者以掬【謂以兩手共承之也】受弓劍者以袂【謂以衣袂承接之不露手也】飲玉爵者弗揮【謂不可振去餘瀝恐失墜】凡以弓劍苞苴簞笥問人者操以受命如使之容【苞者苞裹魚肉之屬苴者以艸借器而貯物也簞圓笥方皆竹器問遺之也使者受命之時操持諸物卽習其威儀進退如至彼國之容儀也操平聲使去聲下二節同】凡爲君使者已受命君言不宿於家【受命卽行】君言至則主人出拜君言之辱使者歸則必拜送於門外【至則拜命歸則拜送皆敬君也】若使人於君所則必朝服而命之使者反則必下堂而受命【呂氏曰使人於君所不下堂反則下堂受命者始以已命往終以君命歸故使者反而後致其敬往則否也上使如字下使去聲】博聞彊識而讓惇善行而不怠謂之君子【博聞彊識而讓所謂有若無實若虛者惇善行而不怠所謂孳孳爲善者皆君子之道也陳氏曰聞識自外入善行由中出自外入者易實故處之以虛由中出者易倦故濟之以勤行去聲易去聲處上聲】君子不盡人之歡不竭人之忠以全交也【呂氏曰盡人之歡竭人之忠皆責人厚者也責人厚而莫之應此交所以難全也歡謂好於我也忠謂盡心於我也好於我者望之不深盡心於我者不要其必致則不至於𨿽�也應好並去聲要平聲】禮曰君子抱孫不抱子此言孫可以爲王父尸子不可以爲父屍爲君屍者大夫士見之則下之君知所以爲屍者則自下之屍必式乘必以幾【疏曰祭天地社稷山川四方百物及七祀之屬皆有屍外神不問同姓異姓但卜之吉則可爲尸祭勝國之社稷則士師爲屍惟祭殤無屍呂氏曰抱孫不抱子古禮經語也曾子問曰孫幼則使人抱之抱孫之爲言生於孫幼且明屍必以孫以昭穆之同也古之祭祀必有屍屍神像也主人之事屍以子事父也屍必筮求諸神而不敢專也在散齊之日或道遇之故有爲屍下之禮大夫士言見君言知者蓋君或不能盡識有以告則下之致其敬也屍不下君而式之者廟門之外屍尊未全不敢亢禮而答之故式之而已亢禮而答則下之矣如在廟中主人拜無不答也古者車中以式爲敬式專前橫木也馮之以禮人首必小俛以是爲敬式視馬尾俯首之節也凡尊者所馮以養安也故尸之乘車用之散工聲爲屍爲去聲亢苦浪切馮音憑】齊者不樂不弔【呂氏曰古之有敬事者必齊齊者致精明之徳也樂則散哀則動皆有害於齊也不樂不弔者全其齊之志也齊音齋樂音洛】居喪之禮毀瘠不形視聴不衰升降不由阼

階出入不當門隧【門隧門之中道也疏曰居喪許嬴瘦不許骨露見骨爲形之主故謂骨爲形呂氏曰先王制禮毀不滅性毀瘠形視聴衰幾於滅性送死之大事且將廢而莫之行則罪莫大焉不由阼階不當門隧執人子之禮而未忍廢也見音現幾平聲】居喪之禮頭有創則沐身有瘍則浴有疾則飲酒食肉疾止復初不勝喪乃比於不慈不孝【沐浴與飲酒食肉以權制者也故疾止則復初朱氏曰下不足以傳後故比於不慈上不足以奉先故比於不孝創平聲瘍音羊勝音升】五十不致毀六十不毀七十惟衰麻在身飲酒食肉處於內【五十始衰故不極毀六十則又衰矣故不可毀七十之年去死不逺略其居喪之禮者所以全其易盡之期也衰音催處上聲易去聲】生與來日死與往日【與猶數也成服杖生者之事也數死之明日爲三日斂殯死者之事也從死日數之爲三日是三日成服者乃死之第四日也數上聲】知生者弔知死者傷知生而不知死弔而不傷知死而不知生傷而不弔【方氏曰不知生而弔之則其弔也近於諂不知死而傷之則其傷也近於僞應氏曰弔者禮之卹乎外傷者情之痛於中】弔喪弗能賻不問其所費問疾弗能遺不問其所欲見人弗能館不問其所捨【以貨財助喪事曰賻此三事不能則皆不問者以徒問爲可愧也賻音附遺去聲】賜人者不曰來取與人者不問其所欲【賜者君子與者小人朱氏曰君子有守必將之以禮故不曰來取小人無厭必節之以禮故不問其所欲】適墓不登壠助葬必執紼【壠墳堆也登之爲不敬紼引棺索執之致力也】臨喪不笑【以哀爲主】揖人必違其位【出位而揖禮以變爲敬也】望柩不歌入臨不翔當食不嘆【不歌與不笑義同臨哭也不翔不爲容也惟食忘憂非嘆所也臨去聲】鄰有喪舂不相【五家爲鄰相者以音聲相勸相蓋舂人歌以助舂也相去聲相勸之相如字】里有殯不巷歌適墓不歌哭日不歌【二十五家爲里巷歌歌於巷也】送喪不由徑送葬不辟塗潦臨喪則必有哀色執紼不笑【不由徑不苟取其速也不避泥潦嫌於憚勞也辟音避】臨樂不嘆【亦爲非嘆所也】介冑則有不可犯之色故君子戒愼不失色於人【此章自揖人必違其位當食不嘆臨樂不嘆介冑則有不可犯之色四句之外皆是凶事之禮節記者詳之如此毎事戒愼則無失禮之愧不但不可失介冑之色而已】國君撫式大夫下之大夫撫式士下之禮不下庶人【君與大夫或同途而出君過宗廟而式則大夫下車士於大夫猶大夫與君也庶人卑賤且貧富不同故經不言庶人之禮古之制禮者皆自士而始也先儒云其有事則假士禮而行之一說此爲相遇於途君撫式以禮大夫則大夫下車大夫撫式以禮士則士下車庶人則否故云禮不下庶人也】刑不上大夫【大夫或有罪以八議定之議所不赦則受刑周官掌囚凡有爵者與王之同族奉而適甸師氏以待刑殺而此云不上大夫者言不制大夫之刑猶不制庶人之禮也】刑人不在君側【人君當近有徳者又以應其怨恨而爲變也閽殺余祭刑人在側之禍也祭側界切】兵車不式武車綏旌徳車結旌【疏曰兵車革路也尙武猛無推讓故不式武車亦革路也取其建戈刀卽云兵車取其威猛卽云武車也旌車上旌旛也尙威武故舒散若垂綏然玉金象木四路不用兵故曰徳車徳美在內不尙赫奕故纒結其旌於竿也綏而追切】史載筆士載言【疏曰不言簡牘而曰筆是書之主則余載可知言謂盟會之辭舊事也方氏曰史國史也載筆將以書未然之事載言欲以閱已然之事】前有水則載靑旌【疏曰王行宜警備故前有變異則舉類示之靑旌者靑雀也是水鳥載音戴】前有塵埃則載鳴鳶【鳶鴟也鴟鳴則風生風生則塵埃起】前有車騎則載飛鴻【鴻鴈也鴈飛有行列與車騎相似騎去聲行音抗】前有士師則載虎皮【虎威猛亦士師之象士師非所當警備者而亦舉類以示眾或者禁止暴橫之意歟】前有摯獸則載貔貅【摯獸虎狼之屬貔貅亦有威猛舉此使眾知爲備但不知爲載其皮爲畫其形耳】行前朱鳥而後武左靑龍而右白虎招搖在上急繕其怒【行軍旅之出也采烏武靑龍白虎四方宿名也以爲旗章其旅數皆放之龍旗則九旒雀則七旒虎則六旒龜蛇則四旒也招搖北斗七星也居四方宿之中軍行法之作此舉之於上以指正四方使戎陣整肅也舊讀繕爲勁今從呂氏說讀如字其怒士卒之怒也呂氏曰急迫之也繕言作而致其怒先儒以繕爲勁不必攺也宿去聲】進退有度左右有局各司其局【疏曰進退有度者牧誓云不愆於六步七步乃止齊焉四伐五伐乃止齊焉一擊一刺爲一伐少者四伐多者五伐又當止而齊正行列也左右有局者局部分也軍之左右各有部分不相濫也各司其局者軍行須監領也行音抗分音問監平聲】父之讎弗與共戴天兄弟之讎不反兵交逰之讎不同國【不反兵謂常以殺之之兵器自隨也呂氏曰殺人者死古今之逹刑也殺之而義則無罪故令勿讎調人之職是也殺而不義則殺者當死宜告於有司而殺之士師之職是也二者皆無事乎復讎也然復讎之文雜見於經傳考其所以必其人勢感綏則不能執故遇則殺之不暇告有司也父者子之天不能復父讎仰無以視乎皇天矣報之之意誓不與讎俱生此所以弗共戴天也】四郊多壘此卿大夫之辱也地廣大荒而不治此亦士之辱也【四郊者王城之外四面近郊五十里逺郊百里侯國亦各有四郊里數則各隨其地之廣狹而爲逺近也壘者屯軍之壁卿大夫不能謀國數見侵伐故多壘土廣人稀荒穢不理此二者固皆卿大夫之責士卑不與謀國而田裏之事則其職也故言亦士之辱數音朔與去聲】臨祭不惰祭服敝則焚之祭器敝則埋之龜防敝則埋之牲死則埋之【呂氏曰人所用則焚之焚之陽也鬼神所用則埋之埋之陰也防夾劫防三音】凡祭於公者必自徹其俎【疏曰此謂士助君祭也若大夫以上】

【則君使人歸其俎若大夫以下自祭其廟則使人歸賓俎呂氏曰執臣子之敬毋敢視賓客故自徹其俎以出也】卒哭乃諱禮不諱嫌名二名不偏諱【葬而虞虞而卒哭凡卒哭之前猶用事生之禮故卒哭乃諱其名嫌名音同者不偏諱謂可單言】逮事父母則諱王父母不逮事父母則不諱王父母【逮及也庶人父母早死不聞父之諱其祖故亦不諱其祖有廟以事祖者則不然也】君所無私諱大夫之所有公諱【私諱不避於公朝大夫則諱其先君也】詩書不諱臨文不諱【不因避諱而易詩書之文攺行事之語蓋恐有惑於學者有誤於承用也】廟中不諱【廟中之諱以卑避尊女有事於髙祖則不諱曾祖以下也】夫人之諱𨿽質君之前臣不諱也婦諱不出門大功小功不諱【質猶對也夫人之諱與婦之諱皆謂其家先世門者其所居之宮門也大功以下恩輕服殺故亦不諱】入竟而問禁入國而問俗入門而問諱【馬氏曰問禁慮得罪於君也問俗慮得罪於眾也問諱慮得罪於主人也竟上聲與境同篇內並同】外事以剛日內事以柔日【甲丙戊庚壬爲剛乙丁己辛癸爲柔先儒以外事爲治兵然巡狩朝聘盟防之類皆外事也內事如宗廟之祭冠昏之禮皆是】凡卜筮日旬之外曰逺某日旬之內曰近某日喪事先逺日吉事先近日【疏曰今月下旬筮來月上旬是旬之外日也主人告筮者云欲用逺某日此大夫禮士賤職防時至事暇可以祭則於旬初卽筮句內之日主人告筮者云用近某日天子諸侯有雜祭或用旬內或用旬外其辭皆與此同喪事謂葬與二祥是奪哀之義非孝子所欲但不獲已故先從逺日而起示不宜急徴仲孝心也吉事謂祭祀冠昏之屬少牢云若不吉則及逺日是先近日也冠少並去聲】曰爲日假爾泰有常假爾泰筮有常卜筮不過三卜筮不相襲【曰命辭也爲字去聲讀爲卜吉日故曰爲日卜則命龜曰爲日假爾泰有常筮則命著曰爲日假爾泰筮有常假因也托也泰者尊上之辭有常言其吉凶常可憑信也此命著之辭不過三者一不吉至再至三終不吉則止而不行襲因也卜不吉則止不可因而更筮筮不吉則止不可因而更卜也】爲卜防爲筮卜筮者先聖王之所以使民信時日敬鬼神畏法令也所以使民決嫌疑定猶與也故曰疑而筮之則弗非也日而行事則必踐之【防著也舊說讀踐爲善文義甚迂疏引王氏說踐履也必履而行之當讀如字疏曰說文猶獸名與亦獸名二物皆進退多疑人之多疑惑者似之故謂之猶與呂氏曰凡常事卜不吉則不筮筮不吉則不卜獻公卜納驪姫不吉公曰筮之此相襲也若大事則先筮而後卜洪範有龜從筮從或龜從筮逆龜筮並用也晉卜納襄王得黃帝防阪泉之兆又筮之遇大有之暌亦龜筮並用也故知不相襲者非大事也信時日者卜筮而用之不敢攺也敬鬼神者人謀非不足而猶求於鬼神知有所尊而不敢必也畏法令者人君法令有疑者決之卜筮則君且不敢專況下民乎嫌疑者物有二而相似也猶與者事有二而不決也如建都邑某地可都某地亦可都此嫌疑也如戰或曰可戰或曰不可戰此猶與也卜筮以決之定之此先聖王以神道設教也有疑而筮旣筮而不信諏日而卜旣卜而弗踐是爲不誠不誠之人不能得之於人況可得於鬼神乎與去聲】君車將駕則僕執策立於馬前【此下言乘車之禮防馬杖也僕者執之立於馬前所以防奔逸也】已駕僕展軨效駕【已駕駕馬畢也軨車之轄頭車行由轄僕者展視軨偏卽入而效白於君言車駕竟軨音零】奮衣由右上取貳綏跪乘【疏曰僕先出就車於車後自振其衣以去塵從右邊升上必從右者君位在左避君空位也貳副也綏登車索也正綏擬君之升副綏擬僕右之升僕先試車時君猶未出未敢依常而立所以跪而乘之以爲敬上上聲】執策分轡驅之五步而立【疏曰轡馭馬索也車一轅而四馬駕之中央兩馬夾轅者名服馬兩邊名騑馬亦曰驂馬詩云兩服上襄兩驂鴈行鴈行者言與中服相次序也毎一馬有兩轡四馬八轡以驂馬內轡系於軾前其驂馬外轡並兩服馬各二轡六轡在手右手執杖以三轡置空手中以三轡置杖手中故云執策分轡也驅之者試驅行之也五步而立者跪而驅馬以行五步卽止而倚立以待君出行音杭並去聲】君出就車則僕並轡授綏左右攘辟【疏曰君出就車則僕並六轡及策置一手中以一手取正綏授於君令登車於是左右侍駕陪位諸臣見車欲進行皆遷郤以避車使不妨車之行也並去聲辟音避】車驅而騶至於大門君撫僕之手而顧命車右就車門閭溝渠必步【疏曰車上君在左僕人中央勇士在右旣至大門恐有非常故回命車右上車至門閭溝渠而必下車者一則君子不誣十室過門閭必式君式則臣當下也二則溝渠險阻恐有傾覆亦須下扶持之也僕不下者車行由僕僕下則車無禦故不下也騶音驟】凡僕人之禮必授人綏若僕者降等則受不然則否【兄爲車之僕者必以正綏授人不但臣於君爲然也若僕之等級卑下如士於大夫之類則授綏之時直受之而已無辭讓也非降等者則不受】若僕者降等則撫僕之手不然則自下拘之【降等者𨿽當受其綏然猶撫止其手如不欲其親授然然後受之亦謙讓之道也不降等者已𨿽不欲受而彼必授則郤手從僕之手下而自拘取之也枸音溝】客車不入大門婦人不立乘犬馬不上於堂【馬氏曰客車不入大門所以敬主主人出大門迎之所以敬客故覲禮偏駕不入王門公食大夫禮賓乘車在大門外西方若諸侯不以客禮見王則墨車龍旂可以入大門故覲禮墨車龍旂以朝婦人乘安車故不立乘犬馬充庭實故不上堂以犬馬獻人則執緤靮而已以馬合幣則逹圭而已奉馬而覲則授人而已皆不上堂之謂也靮音的】故君子式黃髮下卿位入國不馳入裏必式【式黃髮敬老也下卿位敬大臣也禮君出則過卿位而登車入則未到卿位而下車入國不馳恐車馬躪轢人也十室猶有忠信二十五家之中豈無可敬之人故入裏門必式所謂不誣十室也鄭氏曰發句言故明此眾篇雜辭也躪音吝】君命召𨿽賤人大夫士必自禦之【禦讀爲述迎也自迎之所以敬君命禦音迓】介者不拜爲其拜而蓌拜【介甲也朱子曰蓌猶言有所枝拄不利屈伸也爲去聲蓌子臥切】祥車曠左乘君之乘車不敢曠左左必式【疏曰祥猶吉也吉車謂生時所乘葬時用爲魂車車上貴左僕在右空左以擬神也王者五路玉金象木革王自乘一餘四從行臣乘此車不敢空左空左則似祥車凶也左必式者不敢自安故恆憑式乘車君皆在左若兵戎革路則君在中乘去聲空去聲】僕禦婦人則進左手後右手【疏曰僕在中婦人在左進左手持轡使身微相背逺嫌也背音佩逺去聲】禦國君則進右手後左手而俯【疏曰禦君者禮以相向爲敬故進右手旣禦不得常式故但俯俛而爲敬】國君不乘奇車車上不廣欬不妄指【奇車奇邪不正之車也方氏曰不廣欬者慮聲容之駭人聴不妄指者慮手容之駭人視也奇居宜切】立視五巂式視馬尾顧不過轂【立謂立於車上也疏曰舊規也車輪一周爲一規乘車之輪髙六尺六寸徑一圍三得一丈九尺八寸五規爲九十九尺六尺爲步總爲十六步半在車上所視則前十六步半也馬引車其尾近車闌車上憑式下頭時不得逺曯但瞻視馬尾轂車轂也若轉頭不得過轂論語云車中不內顧是也巂音攜】國中以策彗防勿驅塵不出軌【疏曰入國不馳故不用鞭策但取竹帶葉者爲杖形如埽帚故云策彗微近馬體搔摩之防勿搔摩也軌車轍也行緩故塵埃不飛出軌外也朱子曰策彗疑謂策之彗若今鞭末韋帶耳彗音遂防蘇沒切勿音沒埽去聲】國君下齊牛式宗廟大夫士下公門式路馬【下謂下車也疏引熊氏說此文誤當云國君下宗廟式齊牛齊音齋】乘路馬必朝服載鞭策不敢授綏左必式【此言人臣習儀之節路馬君駕路車之馬也旣衣朝服又鞭策則但載之而不用皆敬也君升車則僕者授綏今臣以習儀而居左則自馭以行不敢吏車右以綏授己也左必式者旣在尊位當式以示敬朝音潮衣去聲】步路馬必中道以足蹙路馬芻有誅齒路馬有誅【步謂行步而調習之也必當路之中者以邊側卑襲不敬或傾跌也蹙與蹴同芻艸也齒評量年數也誅罰也馬氏曰察馬之力必以平數馬之年必以齒凡此戒其慢君物也先王制禮圖𨿽於其易爲大於其細凡以止邪於未形而已耳】

曲禮下第二

凡奉者當心提者當帶【疏曰物有宜奉持者有宜提挈者奉者仰手當心提者屈臂當帶深衣之帶也古人常服深衣奉上聲】執天子之器則上衡國君則平衡大夫則綏之士則提之【疏曰上髙也衡平也平正當心天子器不宜下故臣爲擎奉皆髙於心諸侯降於天子故臣爲奉持器與心平大夫降於諸侯故其臣奉器下於心綏下也士提之則又在綏下上上聲綏音妥爲去聲】凡執主器執輕如不克執主器操幣圭璧則尙左手行不舉足車輪曳踵【大夫稱主此則通上下貴賤言之如不克似不能勝也聘禮曰上介執玉如重尙左手謂左手在上左陽尊也踵腳後也執器而行但起其前而曳引其踵如車輪之運於地故曰車輪曵踵方氏曰左手不如右彊尙左手所以爲客下右手所以致力】立則磬折垂佩主佩倚則臣佩垂主佩垂則臣佩委【僂折如磬之背而玉佩從兩邊懸垂此立容之常然臣之於君尊卑殊等則當視其髙下之節而倍致其恭敬之容可也徵俛則倚於身小俛則垂大俛則委於地皆於佩見其節】執玉其有借者則裼無借者則襲【古人之衣近體有袍襗之屬其外有裘夏月則衣葛或裘或葛其上皆有裼衣裼衣上有襲衣襲衣之上有常著之服則皮並服及深衣之屬是也掩而不開謂之襲若開而見出其裼衣則謂之裼也又聘禮注云曲禮云執玉其有借者則裼無借者則襲所謂無借謂圭璋特逹不加束帛當執圭璋之時其人則襲也有借者謂璧琮加於束帛之上當執璧琮時其人則裼也曲禮所云專主圭璋特而襲璧琮加束帛而裼一條言之先儒乃以執圭而垂繅爲有借執主而屈繅爲無借此則不然竊詳經文裼襲是一事垂繅屈繅又別是一事不容混合爲一說裼音錫襗音鐸袴也衣去聲見音現】國君不名卿老世婦大夫不名世臣侄娣士不名家相長妾【不名不以名呼之也疏曰上卿貴故曰卿老世婦兩媵也次於夫人而貴於諸妾也世臣父在時老臣也侄是妻之兄女娣是妻之妹從妻來爲妾也大夫不世爵此有世臣者子賢襲父爵也家相助知家事者長妾妾之有子者侄音疊相去聲長上聲】君大夫之子不敢自稱曰余小子大夫士之子不敢自稱曰嗣子某不敢與世子同名【列國之君與天子之大夫其子皆不敢自稱余小子避嗣天子之稱也列國之大夫與士之子不敢自稱嗣子某避嗣諸侯之稱也呂氏曰世子君之適子也諸臣之子不敢與之同名亦避君也若名之在世子之前則世子爲君亦不避谷梁傳曰衞齊惡衞侯惡何爲君臣同名也君子不奪人名不奪人親之所名適音的傳去聲】君使士射不能則辭以疾言曰某有負薪之憂【呂氏曰射者男子之所有事不能可以疾辭不可以不能辭也負薪賤役士之所親事者疾則不能矣故曰負薪之憂也】侍於君子不顧望而對非禮也【呂氏曰顧望而後對者不敢先他人而言也應氏曰有察言觀色之意】君子行禮不求變俗祭祀之禮居喪之服哭泣之位皆如其國之故謹修其法而審行之【言卿大夫士有徙居他國者行禮之事不可變其故國之俗皆當謹修其典法而審愼以行之】去國三世爵祿有列於朝出入有詔於國若兄弟宗族猶存則反告於宗後去國三世爵祿無列於朝出入無詔於國惟興之日從新國之法【去本國𨿽已三世而舊君猶仕其族人於朝以承祖祀此人往來出入他國仍詔告於本國之君其宗族兄弟猶存則必有宗子凡冠娶妻必告死必赴不忘親也若去國三世朝無仕宦之列出入與舊君不相聞其時已久其義已絕可以攺其國之故矣然猶必待興起而爲卿大夫乃從新國之法厚之至也】君子已孤不更名【名者始生三月之時父所命也父沒而攺之孝子所不忍也更平聲】已孤暴貴不爲父作諡【文王𨿽爲西伯不爲古公公季作諡周公成文武之徳亦不敢加太王王季以諡也呂氏曰父爲士子爲天子諸侯則祭以天子諸侯其屍服以士服是可以己之祿養其親不敢以己之爵加其親也父之爵卑不當諡而以已爵當謚而作之是以已爵加其父欲尊而反卑之非所以敬其親也爲去聲養去聲】居喪未葬讀喪禮旣葬讀祭禮喪復常讀樂章居喪不言樂祭事不言凶公庭不言婦女【復常除服之後也樂章歌之詩也呂氏曰讀是書非肄業也當是時不知是事不以禮事其親者也吉凶之事不相干哀樂之情不可以貮故喪凶事也不言樂祭吉事也不言凶公私之事不可相干私事不可言於公庭故公庭不言婦女哀樂音洛】振書端書於君前有誅倒防側於君前有誅【人臣以職分內事事君毎事當謹之於素文書簿領已至君前乃始振拂其塵埃而端整之卜筮之官龜防其所奉以周旋者於君前而有顚倒反側之狀此皆不敬其職業而慢上者故皆有罰分音問奉上聲】龜防幾杖席蓋重素袗絺綌不入公門【龜防所以問吉凶嫌豫謀也幾杖所以優髙年嫌自尊也席所以坐臥蓋所以蔽日與兩絺綌所以涼體袗單也單則見體而防此三者宴安之具也重素衣裳皆素也以非吉服故亦不可以入公門重平聲袗音軫見音現】苞屨扱衽厭冠不入公門【苞讀爲藨以藨蒯之艸爲齊衰喪屨也扱衽以深衣前衽扱之於帶也蓋親初死時孝子以號踴履踐爲妨故扱之也厭冠喪冠也吉冠有纚有梁喪冠無之故厭帖然也此皆凶服故不可以入公門苞白表切扱音挿厭入聲號平聲纚音徙】書方衰凶器不以告不入公門【方板也書方者條錄送死物件於方板之上也衰五服之衰也凶器若棺槨墻翣明器之屬不以告不入公門謂告則可入者蓋臣妾有死於宮中者君亦許其殯而成喪然必先告乃得將入也衰音催翣音防】公事不私議【馬氏曰季孫使冉有訪田賦於仲尼仲尼不對而私於冉有何也季氏用田賦非孔子所能止其私於冉有豈得已哉】君子將營宮室宗廟爲先廐庫爲次居室爲後【君子有位者也宗廟所以奉先故先迎之廐以養馬庫以藏物欲其不之用也故次之居室則安身而已故人次之】凡家造祭器爲先犠賦爲次養器爲後【犠賦亦以造言者如周官牛人供牛牲之互與盆簝之類鄭注互若今屠家懸肉格盆以盛血簝受肉籠也疏曰家造謂大夫始造家事也諸侯大夫少牢此言犧牛也天子之大夫祭祀賦斂邑民供出牲牢故曰犧賦養去聲簝音僚盛平聲少去聲】無田祿者不謏祭器有田祿者先爲祭服君子𨿽貧不粥祭器𨿽寒不衣祭服爲宮室不斬於丘木【呂氏曰祭器可假服不可假也丘木所以庇宅兆爲宮室而斬之是慢其先而濟吾私也粥音育衣去聲】大夫士去國祭器不逾竟大夫寓祭器於大夫士寓祭器於士【呂氏曰臣之所以有宗廟祭器以事其先者君之祿也今去位矣乃挈器以行是竊君之祿以辱其先此祭器所以不逾竟也寓寄於爵等之同者使之可用也馬氏曰微子抱祭器而之周何也君子爲己不重爲人不輕抱君之祭器可也抱己之祭器不可也】大夫士去國逾竟爲壇位鄕國而哭素衣素裳素冠徹緣鞮屨素簚乘髦馬不蚤鬋不祭食不說人以無罪婦人不當禦三月而復服【壇位除地而爲位也鄕國向其本國也徹緣去中衣之采緣而純素也鞮屨革屨也周禮注云四夷舞者所扉素簚素白狗皮也簚車覆闌也旣夕禮云主人乘惡車白狗幦是也髦馬不翦剔馬之髦鬛以爲飾也蚤治手足爪也鬋剔治須髮也祭食食盛饌則祭先代爲食之人也不說人以無罪者己𨿽遭放逐而出不自以無罪解說於人過則稱己也禦侍禦寢宿也凡此皆爲去父母之邦捐親戚去墳墓失祿位亦一家之變故也故以凶喪之禮自處三月爲一時天气小變故必待三月而後復其吉服也壇音善鄕去聲緣去聲鞮音低簚莫歷切蚤音爪髯音翦去上聲純音準扉音肺】大夫士見於國君君若勞之則還辟再拜稽首【此言大夫士出聘他國見於主君君若問勞其道路之勤苦則旋轉退避乃再拜稽首也見音現勞去聲還音旋辟音辟下節同稽上聲】君若迎拜則還辟不敢答拜【聘賓初至主國大門外主君迎而拜之賓則退郤不敢答拜而抗賓主之禮也】大夫士相見𨿽貴賤不敵主人敬客則先拜客客敬主人則先拜主人【敬而先拜謂大夫士聘於他國而見其卿大夫士也同國則否】凡非弔喪非見國君無不答拜者【弔喪而不答主人之拜者以爲助執喪事之凡役而來非行賓主之禮也故士喪禮有賓則拜之賓不答拜是也士見本國之君尊卑遼絕故君不答拜此二者之外無不答拜也】大夫見於國君國君拜其辱士見於大夫大夫拜其辱同國始相見主人拜其辱【君拜大夫之辱大夫拜士之辱皆謂初爲大夫初爲士而來見也此後朝見則有常禮矣士相見禮士見國君君答拜者亦以其初爲士而敬之也主人拜辱拜其先施也此謂尊卑相等者言同國則異國亦當然矣】君於士不答拜也非其臣則答拜之大夫於其臣𨿽賤必答拜之【君於士𨿽不答拜然不以施之他國之士者以其非己之臣也大夫答賤臣之拜避國君之體也】男女相答拜也【男女嫌疑之避亦多端矣然拜而相答所以爲禮豈以行禮爲嫌哉故記者明言之】國君春田不圍澤大夫不掩羣士不取麛卵【春田搜獵也澤廣故曰圍羣聚故曰掩麛鹿子凡獸子亦通名之麛卵微故曰取君大夫士位有等降故所取各有限制此與王制文異方氏曰用大者取愈廣位卑者禁愈嚴麛音迷】嵗凶年谷不登君膳不祭肺馬不食穀馳道不除祭事不縣大夫不食粱士飲酒不樂【膳者美食之名肺爲气主周人所重故食必先祭肺言不祭肺示不殺牲爲盛饌也馳道人君驅馳車馬之路不除不埽除也祭必有鐘磬之懸今不懸言不作樂也大夫食黍稷以粱爲加公食大夫禮設正饌之後乃設稻粱所謂加也自君至士各舉一事尊者舉其大者卑者舉其小者其實互相通耳縣音下節同埽去聲公食食音嗣】君無故玉不去身大夫無故不徹縣士無故不徹琴瑟【故謂災變喪疾之類】士有獻於國君他日君問之曰安取彼再拜稽首而後對【安取彼猶言何所得彼物也】大夫私行出疆必請反必有獻士私行出疆必請反必告君勞之則拜問其行拜而後對【大夫士以私事出疆皆請於君其反也大夫有獻而士不獻不以卑者之物瀆尊上也故但告遂而已勞之者慰勞其道路之勞苦問其行者詢其防歷之所至也先拜後答急謝見問之寵也勞去聲勞苦如字】國君去其國止之曰柰何去社稷也大夫曰柰何去宗廟也士曰柰何去墳墓也國君死社稷大夫死眾士死制【死社稷謂國亡與亡也死眾謂討罪禦敵敗則死之也死制受命於君難毋苟免也方氏曰國君曰死社稷而大夫士不曰死宗廟墳墓何也蓋止其去者存乎私情死其事者止乎公義也趙氏曰社所以祭五土之神稷所以祭五穀之神稷非土無以生土非稷無以見生生之效故祭社必及稷以其同功均利以養人故也周禮大司徒設社稷之壝壝者累土以爲髙也不屋而壇社壇在東稷壇在西壝遺偉謂三音累工聲】君天下曰天子朝諸侯分職授政任功曰予一人【天子者君臨天下之總稱臣民通得稱之予一人則所自稱也】踐阼臨祭祀內事曰孝王某外事曰嗣王某【踐履也阼主階也履主階而行事故曰踐阼也宗廟之事爲內郊社之事爲外祝辭稱孝王某者事親之辭嗣王某者事神之辭也】臨諸侯畛於鬼神曰有天王某甫【天子巡狩而至諸侯之國必使祝史致鬼神當祭者之祭以不親往故祝辭稱字曰某甫甫者丈夫之美稱也呂氏曰畛猶畦畛之相接然與交際之際同義方氏曰望秩之禮必於野外故以畛言之畛田間道也祭於畛而謂之畛猶祭於郊而謂之郊也天子適諸侯非其常蓋有時矣故於是特言有焉畛音軫】崩曰天王崩復曰天子復矣告喪曰天王登假措之廟立之主曰帝【自上墜下曰崩亦壊敗之稱王者卒則史書於策曰天王崩復者人死則形神離古人持死者之衣升屋北面招呼死者之魂令還復體魄冀其再生也故謂之復天子復者升屋招呼之辭臣子不可名君故呼曰天子復也疏云以例言之則王后死亦呼王后復也告喪赴告侯國也呂氏讀假爲格音引王假有廟與來假來享言其精神升至於天愚謂遐乃逺邈之義登遐言其所升髙逺猶漢書稱大行行乃循行之行去聲以其往而不反故曰大行也措置也立之主者始死則鑿木爲重以依神旣虞而埋之乃作主以依神也呂氏曰考之禮經未有以帝名者史記夏殷之王皆以帝名疑殷人祔廟稱帝遷據世本當有所考至周有諡始不名帝歟假音遐王假來假音格大行之行去聲】天子未除喪曰予小子生名之死亦名之【鄭氏曰生名之曰小子王死亦曰小子王也晉有小子侯是僭號也呂氏曰春秋書王子猛卒不言小子者臣下之稱與史防之辭異也】天子有後有夫人有世婦有嬪有妻有妾【三夫人九嬪二十七世婦八十一禦妻自後而下皆三因而增其數妾之數未聞】天子建天官先六大曰大宰大宗大史大祝大士大卜典司六典【此六大者天官之屬也以其所掌重於他職故曰先大並音泰】天子之五官曰司徒司馬司空司士司寇典司五眾【此五官與天官列而爲六五眾者五官屬吏之羣眾也】天子之六府曰司土司木司水司艸司器司貨典司六職【府者藏物之所此府主藏六物之稅】天子之六工曰土工金工石工木工獸工艸工典制六材【此六材者六工之所用也故不曰典司而曰典制已上四條舊說皆爲殷制其實無所考證皆臆說耳】五官致貢曰享【呂氏曰嵗終則司徒以下五官五官各致其功獻於王故謂之享貢功也享獻也】五官之長曰伯是職方其擯於天子也曰天子之吏天子同姓謂之伯父異姓謂之伯舅自稱於諸侯曰天子之老於外曰公於其國曰君【司徒以下五官之長者天子之三公也伯者長大之名三公無異職卽六卿中三人兼之任左右之職謂之相九命而作伯則分主畿外諸侯如公羊云自陜而東者周公主之自陜而西者召公主之是也是職方者言二伯於是職主其所治之方也天子之吏擯者之辭也此伯若是天子同姓則天子稱之爲伯父若異姓則稱爲伯舅皆親之之辭也此伯皆有采地在天子畿內自稱於私土采地之外則曰公自稱於采地之內則曰君也】九州之長入天子之國曰牧天子同姓謂之叔父異姓謂之叔舅於外曰侯於其國曰君【天下九州天子於毎州之中擇諸侯之賢者一人加之一命使主一州內之列國取牧養下民之義故曰牧叔父叔舅降於伯父伯舅也自稱於所封國之外則曰侯若與國內臣民言則自稱曰君也】其在東夷北狄西戎南蠻𨿽大曰子於內自稱曰不谷於外自稱曰王老【九州之外不過子男之國天子亦選賢以爲牧但以卑且逺故不以牧稱亦不稱父舅朝見之時檳辭惟曰子𨿽或有功益地至侯伯之數其爵亦不過子故云𨿽大曰子也如楚在春秋𨿽大國而其爵則稱子也谷善也於內與其臣民言也外謂夷狄之境也自稱王老言天子之老臣也】庶方小侯入天子之國曰某人於外曰子自稱曰孤【四夷之君其來荒逺故以庶方名之庶眾也某人若牟人介人之類疏曰於外曰子者此君在其本國外四夷之中自稱依其本爵若男亦稱男也若自與臣民言則稱孤孤者特立無徳之稱也】天子當依而立諸侯北面而見天子曰覲天子當寧而立諸公東面諸侯西面曰朝【鄭氏曰春朝受摯於朝受享於廟秋覲一受之於廟朝者位於內廟而序進覲者位於廟門外而序入疏曰依狀如屏風以絳爲質髙八尺東西當戶牖之間繡爲斧文亦曰斧依天子見諸侯則依而立負之而南面以對諸侯也寧者爾雅雲門屏之間謂之寧人君視朝所寧立處蓋竚立以待諸侯之至故云當寧而立也諸侯春見曰朝秋見曰覲又曰凡天子三朝一在路門內謂之燕朝太僕掌之二是路門外之朝謂之治朝司士掌之其三是臯門之內庫門之外謂之外朝朝士掌之諸侯亦有此三朝依工聲見音現寧珍呂切屏音丙】諸侯未及期相見曰遇相見於郤地曰會【未及期在期日之前也郤地閒隙之地也下言相見及期日也遇有遇禮會有防禮郤隙同與卻字異卻音卻從卩此從阝】諸侯使大夫問於諸侯曰聘【比年小聘三年大聘小聘大夫往大聘則卿往比音畀】約信曰誓涖牲曰盟【約信者以言語相要約爲信也用誓禮涖臨也春秋所書遇會盟聘皆有之惟無誓耳疏云盟之爲法先鑿地爲方坎殺牲於坎上割牲左耳盛以珠盤又取血盛以玉惇用血爲盟書成乃防血而讀書置牲坎中加書於上而埋之謂之載書也惇音對】諸侯見天子曰臣某侯某其與民言自稱曰寡人其在凶服曰適子孤【臣某侯某如雲臣齊侯小白臣晉侯重耳之類擯者告天子之辭也凡自稱皆曰寡人不獨與民言也此略言之耳適子孤亦擯者告賓之辭也見音現適音的】臨祭祀內事曰孝子某侯某外事曰曾孫某侯某死曰薨復曰某甫復矣【內外事見前章曾孫猶晉平公禱河而稱曽臣彪之類天子徳厚流光故外事稱嗣王某諸侯不敢言繼嗣推始封之君而祖之故稱曾孫也薨之爲言瞢也幽晦之義本國史書之辭復稱字臣不名君也】旣葬見天子曰類見言諡曰類【呂氏曰繼先君之徳乃得受國而見天子故曰類見誄先君之善而請諡於天子故亦曰類見音現】諸侯使人使於諸侯使者自稱曰寡君之老【寡君之老惟上大夫可稱見玉藻下二使並去聲】天子穆穆諸侯皇皇大夫濟濟士蹌蹌庶人僬僬【呂氏曰穆穆幽深和敬之貌皇皇壯盛顯明之貌濟濟修飾齊一之貌蹌蹌翔舉舒之貌庶人見乎君不爲容進退趨走僬僬𨿽無所考大抵趨走促數不爲容之貌也濟上聲蹌七羊切僬子妙切見音現數音朔】天子之妃曰後諸侯曰夫人大夫曰孺人士曰婦人庶人曰妻【鄭氏曰妃配也後之言後也夫之言扶孺之言屬婦之言服妻之言齊】公侯有夫人有世婦有妻有妾夫人自稱於天子曰老婦【畿內諸侯之妻因助祭於王后或因獻繭之屬故得以見天子陳氏曰不以老稱不足以任其事不以婦稱非所以能事人故稱老婦應氏曰年髙者固可稱老婦其始嫁者宜如何稱則亦曰婦而配之以卑小之名耳】自稱於諸侯曰寡小君【疏曰此諸侯謂他國君也古者諸侯相饗夫人亦出故得自稱也坊記云陽侯殺繆侯而竊其夫人故大饗廢夫人之禮君之妻曰小君而云寡者亦從君爲謙也】自稱於其君曰小童自世婦以下自稱曰婢子【小童未成人之稱婢之言卑也】子於父母則自名也【自稱其名】列國之大夫入天子之國曰某士自稱曰陪臣某於外曰子於其國曰寡君之老使者自稱曰某【某士擯者稱其人曰某國之士也晉韓起聘於周擯者曰晉士起蓋列國卿大夫其命數與天子之士等也陪重也諸侯爲天子之臣已又爲諸侯之臣也於外曰子者亦擯者辭在他國則擯者稱其姓而曰子春秋閔二年齊髙子來盟髙傒是也於其國曰寡君之老謂在己國與人語則以此自稱也使者自稱曰某某名也若爲使在他國與彼君語則稱名也使去聲重平聲】天子不言出諸侯不生名君子不親惡諸侯失地名滅同姓名【疏曰君子不親惡者謂孔子書經見天子大惡書出以絕之諸侯大惡書名以絕之君子不親此惡故書出名以絕之也呂氏曰賢者貴者皆謂之君子天子無外安得而言出然而言出者徳不足以君天下而位號存焉耳諸侯不生名惟死而告終然後名之然有生名者徳不足以名君子而位號存焉耳故天子不言出諸侯不生名皆謂君子不親惡故也陳氏曰言出所以外之生名所以賤之春秋書天王出居於鄭譏之也書以蔡侯獻舞歸以其失地也書衛侯燬滅邢以其滅同姓也夫天子之言出諸侯之生名皆有大惡在所棄焉君子所以不親也然春秋書天王居於某地者二而不言出諸侯失地而奔者十五滅同姓者三而有不生名者莫非出居而事有異同莫非失地滅同姓而罪有輕重故也蓋諸侯義莫大於保國仁莫大於親親不能保國而至於失地不能親親而至於滅同姓其名之也宜矣】爲人臣之禮不顯諫三諫而不聴則逃之【陳氏曰孔子之於魯百里奚之於秦未嘗諫而去龍逢之於夏比干之於殷則死於諌而不去何也蓋事有輕重勢有可否君子以禮爲守以義爲行迹𨿽不同其趨一也】子之事親也三諫而不聴則號泣而隨之【呂氏曰君臣義合也父子天合也君臣其合也與父子同其不合也去之與父子異也號平聲】君有疾飲藥臣先嘗之親有疾飲藥子先嘗之醫不三世不服其藥【呂氏曰醫三世治人多用物熟矣功已試而無疑然後服之亦謹疾之道也】儗人必於其倫【疏曰不得以貴比賤爲不敬也方氏曰禹稷顏回時不同矣孔子俱以爲賢儗之以道也夷惠伊尹迹不同矣孟子俱以爲聖儗之以心也子夏以有若似孔子徒儗之以貌而已不知聖賢之徳不倫也公孫丑以管仲比孟子徒儗之以位而已不知王霸之道不倫也儗與擬同音又疑義二音比也僭也俗本混作擬擬像也揣度也與儗小異】問天子之年對曰聞之始服衣若干尺矣【若如也未定之辭數始於一而成於十干字從一從十故言若干謂或如一或如十凡數之未定者皆可言顏注食貨志云幹个也謂當如此个數意亦近之】問國君之年長曰能從宗廟社稷之事矣幼曰未能從宗廟社稷之事也【爲國以禮而禮莫重於祭宗廟社稷事無有先於此者能則知其長未能則知其幼】問大夫之子長曰能禦矣幼曰未能禦也【古者五十命爲大夫故不問其年而問其子之長幼禦謂禦車也禦者六藝之一幼則未能疏曰禦謂主事也官有世功子學父業故有禦事之因】問士之子長曰能典謁矣幼曰未能典謁也【謁請也典謁者主賓客告請之事士賤無臣下自典告也】問庶人之子長曰能負薪矣幼曰未能負薪也【負薪者庶人力役之事長則能】問國君之富數地以對山澤之所出【數地舉其土地之廣狄如百里七十里五十里各言之也山澤所出如魚鹽蜃蛤金玉錫石之類也數上聲】問大夫之富曰有宰食力祭器衣服不假【宰邑宰也有宰則有采地矣食力謂食下民賦稅之力衣服祭服也采去聲】問士之富以車數對【上士三命得賜車馬故問士富則以車數封也】問庶人之富數畜以對【庶人受田有定制惟畜牧之多寡在乎人故數畜以對也數上聲畜許又切】天子祭天地祭四方祭山川祭五祀嵗徧諸侯方祀祭山川祭五祀嵗徧大夫祭五祀嵗徧士祭其先【呂氏曰此章泛論祭祀之法冬日至祭天夏日至祭地四時各祭其方以迎气又各望祭其方之山川五祀則春祭戶夏祭竈季夏祭中霤秋祭門冬祭行此所謂嵗徧諸侯有國國必有方祭其所居之方而已非所居之方及山川不在境內者皆不得祭故曰方祀祭法天子立七祀加以司命泰厲諸侯五祀有司命公厲而無戶竈大夫三祀有族厲而無中霤戶竈士二祀則門行而已是法考於經皆不合曽子問天子未殯五祀之祭不行士喪禮禱於五祀則自天子至士皆祭五祀祭法言涉怪妄不經至於所稱廟制亦不與諸經合論去聲】凡祭有其廢之莫敢舉也有其舉之莫敢廢也非其所祭而祭之名曰淫祀淫祀無福【呂氏曰廢之莫敢舉如已毀之宗廟變置之社稷不可復祀也舉之莫敢廢如已修之壇墠而輒毀已正之昭穆而輒變也非所祭而祭之如法不得祭與不當祭而祭之者也魯立武宮立宮舉其廢也躋僖公廢其舉也魯之郊禘與祀文王祀爰居祭所不當祭也淫過也以過事神神弗享也故無福方氏曰可廢而廢可舉而舉者存乎義因所廢而莫敢舉因所舉而莫敢廢者存乎禮蓋禮有經義有權也】天子以犧牛諸侯以肥牛大夫以索牛士以羊豕【毛色純而不雜曰犠養於滌者曰肥求得而用之曰索疏曰此謂天子大夫士也若諸侯大夫卽用少牢士則用特牲其喪祭則大夫亦得用牛士亦用羊豕故雜記云上大夫之虞也少牢卒哭成事祔皆太牢下大夫之虞也特牲卒哭成事祔皆少牢是也索音色取也求也本音昔各切繩也荒也盡也與此不同俗混讀少去聲大牢之大音泰】支子不祭祭必告於宗子【疏曰支子庶子也祖禰廟在適子之家庶子賤不敢輒祭若宗子有疾不堪當祭則庶子代攝可也猶必告於宗子然後祭呂氏曰別子爲祖繼別爲宗百世不遷者大宗也繼禰繼祖繼曾祖繼髙祖五世則遷者小宗也宗子上繼祖禰族人兄弟皆宗之冠娶妻必告死必赴況於祭乎所宗乎宗子者皆支子也支子不敢祭也如諸侯不敢祖天子大夫不敢祖諸侯尊者之祭非卑者所敢屍也故宗子爲士庶子爲大夫以上牲祭於宗子之家祝曰孝子某爲介子某薦其常事則支子𨿽貴可以用其祿而不敢専其事也宗子去在他國則支子攝主以祭其禮有殺別必列切冠爲介之爲殺並去聲】凡祭宗廟之禮牛曰一元大武【此以下凡二十一物元頭也武足迹也牛肥則迹大】豕曰剛鬛【豕肥則鬛剛】豚曰腯肥【腯者充滿之貌腯音突】羊曰柔毛【羊肥則毛細而柔弱】雞曰翰音【翰長也雞肥則鳴聲長】犬曰羮獻【犬肥則可爲羮以獻凡煮肉皆謂之羮特牲禮云羮飪穎考叔曰未嘗君之羮是也】雉曰疏趾【雉肥則兩足閒張故曰疏趾疏音疎】曰明視【肥則目開而視明故曰明視】脯曰尹祭【尹正也脯欲旉割方正旉音敷鋪爲花貌謂之旉】槀魚曰商祭【槀幹也商度也商度其燥濕之宜槀音考幹音幹度入聲】鮮魚曰脡祭【脡直也魚之鮮者不餒敗則脡然而直鮮平聲脡音挺】水曰淸滌【水酒也水可漑濯故曰淸滌】酒曰淸酌【古之酒醴皆有淸有糟未泲者爲糟旣泲者爲淸也泲音擠莤泲釃酒也】黍曰薌合【黍熟則黏聚不散其气又香故曰薌合薌音香】粱曰薌萁【梁谷之彊者其莖葉亦香故曰薌萁萁音基】稷曰明粢【稷粢也明則足以交神祭祀之飯謂之粢盛粢音咨盛平聲】稻曰嘉蔬【蔬與疏同立苗疏則茂盛嘉美也】韭曰丰本【其根本丰盛也】鹽曰咸鹺【咸鹺鹽味之厚也鹺才何切】玉曰嘉玉【無瑕之玉也】幣曰量幣【中廣狹長短之度也疏曰此等諸號若一祭並有則舉其大者或惟有大雞惟有魚則各舉其號故經備載其名中去聲】天子死曰崩諸侯曰薨大夫曰卒士曰不祿庶人曰死在牀曰屍在棺曰柩羽鳥曰降四足曰漬死寇曰兵【疏曰卒終竟也士祿以代耕不祿不終其祿也死者澌也消盡無餘之謂屍陳也古人病困气未絕之時下置在地气絕之後更還牀上所以如此者凡人初生在地病將死故下復其初生冀得脫死重生也若其不生復反本牀旣未殯斂陳列在牀故曰屍也呂氏曰柩久也比化者無使土親膚故在棺欲其久也羽鳥飛翔之物降而下則死矣獸能動之物腐敗則死矣漬謂其體腐敗漸漬也兵者死於寇難之稱也漬音自】祭王父曰皇祖考王母曰皇祖妣父曰皇考母曰皇妣夫曰皇辟【曰皇曰王皆以君之稱尊之也考成妣嫓辟法也妻所法式也爲之宗廟以鬼享之不得不異其稱謂也辟音璧】生曰父曰母曰妻死曰考曰妣曰嬪壽考曰防短折曰不祿【嬪者婦人之美稱嬪猶賓也夫所賓敬也短折夭橫而死也此言卒與不祿與上文大夫士之稱同者彼以位之尊卑言此以數之修短言也又按呂氏說死寇曰兵之下當以此二句承之蓋錯簡也謝氏曰易曰有子考無咎又曰意承考也又書言事厥考厥長之類皆非死而後稱蓋古者通稱後世乃異之耳折市設切橫去聲】天子視不上於袷不下於帶國君綏視大夫衡視士視五步【天子視謂視天子也袷朝服祭服之曲領也綏頽下之貌視國君者目不得平看於面當視其面之下袷之上也衡平也大夫之臣視大夫平看其面也士視五步者士之屬吏視士亦不得髙面下帶而得旁視左右五步之間也祫音刧綏音妥】凡視上於面則敖下於帶則憂傾則姦【呂氏曰上於面者其气驕知其不能以下人矣下於帶者其神奪知其憂在乎心矣視流則客側必有不正之心存乎胸中矣此君子之所以愼也敖音傲】君命大夫與士肄在官言官在府言府在庫言庫在朝言朝【人君有命令則大夫士相與肆習之其事或在官或在府或在庫或在朝隨其所在而謀議之官者職守司存之總名府庫者貨器藏貯之異號朝則君臣會見之公庭也肄音異朝音潮下並同】朝言不及犬馬【犬馬微賤不當言之於朝】輟朝而顧不有異事必有異慮故輟朝而顧君子謂之固【朝儀當肅不宜爲左右之顧異猶他也敬心不存則形諸外此所以知其有他事他慮也固謂鄙野不達於禮也】在朝言禮問禮對以禮【朝廷之上凡所當言者皆禮也一問一對必稽於禮孔子在宗廟朝廷便便言惟謹爾盡此道也便平聲】大享不問卜不饒富【呂氏曰冬至祀天夏至祭地日月素定故不問卜至敬不壇掃地而祭牲用犢酌用陶匏席用槁稭視天下之物無以稱其徳以少爲貴焉故不饒富稱去聲】凡摯天子鬯諸侯圭卿羔大夫鴈士雉庶人之摯匹童子委摯而退野外軍中無摯以纓拾矢可也【摯與贄同執物以爲相見之禮也鬯釀秬黍爲酒曰秬鬯和以郁金之艸則曰郁鬯不以郁和則直謂之鬯言其芬香條暢於上下也天子無客禮而言摯者用以禮見於神而已圭命圭也公桓圭侯信圭伯躬圭子谷璧男蒲璧此不言璧略也羔取其羣而不失類且潔素也鴈取其知時且飛有行列也雉取其性之耿介且文飾也匹讀爲鶩野鴨曰鳧家鴨曰鶩不能飛騰如庶人之終守耕稼也童子不敢與成人爲禮或見師友而執贄則奠委於地而自退避之也纓馬之繁纓卽馬鞅也拾射韛也天箭也或野外或軍中隨所有用之也匹音木和去聲見音現信音申行音杭繁音般】婦人之摯椇榛脯修棗栗【椇形似珊瑚味甜美一名石李榛似栗而小脯卽今之脯也修用肉煆治加姜桂幹之脯形方正修形稍長並棗栗六物婦初見舅姑以此爲摯也左女贄不過榛栗棗修以告防也椇音矩幹音幹】納女於天子曰備百姓於國君曰備酒漿於大夫曰備埽灑【呂氏曰不敢以伉儷自期願備妾媵之數而已皆自卑之辭也埽去聲灑所買切】

禮記集說卷一﹤經部﹐禮類﹐禮記之屬﹐陳氏禮記集說﹥

欽定四庫全書

禮記集說卷二

元陳澔撰

檀弓上第三

【劉氏曰檀弓篇首言子遊及篇內多言之疑是其門人所記】

公儀仲子之喪檀弓免焉仲子捨其孫而立其子檀弓曰何居我未之前聞也趨而就子服伯子於門右【公儀氏仲子字魯之同姓也檀弓魯人之知禮者袒免本五世之服而朋友之死於他邦而無主者亦爲之免其制以布廣一寸從項中而前交於額又卻向後而繞於髻也適子死立適孫爲後禮也弓以仲子捨孫而立庻子故爲過禮之免以弔而譏之何居怪之之辭猶言何故也此時未小斂主人未居阼階下猶在西階下受其弔故弓弔畢而就子服伯子於門右而問之也免音問居音姬亦爲爲去聲適音的捨上聲斂去聲】曰仲子捨其孫而立其子何也伯子曰仲子亦猶行古之道也昔者文王捨伯邑考而立武王微子捨其孫腯而立衍也夫仲子亦猶行古之道也子遊問諸孔子孔子曰否立孫【曰弓之問也猶尙也亦猶擬議未定之辭伯邑考文王長子微子捨孫立衍或是殷禮文王之立武王先儒以爲權或亦以爲遵殷制皆未可知否則以徳不以長亦如大王位季歷之意歟應氏曰檀弓黙而不復言子遊疑而復求正非夫子明辧以示之孰知捨孫立子之爲非乎捨上聲腯徒本切長上聲大音泰復扶又切】事親有隱而無犯左右就養無方服勤至死致喪三年事君有犯而無隱左右就養有方服勤至死方喪三年事師無犯無隱左右就養無方服勤至死心喪三年【饒氏曰左右音佐佑非也左右卽是方養不止飲食之養言或左或右無一定之方子之於親不分職守事事皆當理會無可推托事師如事父故皆無方有方言左不得越右右不得越左有一定之方臣之事君當各盡職守故曰有方朱氏曰親者仁之所在故有隱而無犯君者義之所在故有犯而無隱師者道之所在故無犯無隱也劉氏曰隱皆以諌言父子主恩犯則爲責善而傷恩故幾諌而不可犯顏君臣主義隱則是畏威阿容而害義故匡救其惡勿欺也而犯之師生處恩義之閒而師者道之所在諫必不見拒不必犯也過則當疑問不必隱也隱非掩惡之謂若掩惡而不可於人則三者皆當然也惟秉史筆者不在此限就養近就而奉養之也致喪極其哀毀之節也方喪比方於親喪而以義並恩也心喪身無衰麻之服而心有哀戚之情所謂若喪父而無服也】季武子成寢杜氏之葬在西階之下請合葬焉許之入宮而不敢哭武子曰合葬非古也自周公以來未之有攺也吾許其大而不許其細何居命之哭【劉氏曰成寢而夷人之墓不仁也不攺葬而又請合焉亦非孝也許其合而又命之哭焉矯僞以文過也且寢者所以安其家乃處其家於人之冢上於汝安乎墓者所以安其先乃處其先於人之階下其能安乎皆不近人情非禮明矣葬才浪切文去聲】子上之母死而不喪門人問諸子思曰昔者子之先君子喪出母乎曰然子之不使白也喪之何也子思曰昔者吾先君子無所失道道隆則從而隆道污則從而污伋則安能爲伋也妻者是爲白也母不爲伋也妻者是不爲白也母故孔氏之不喪出母自子思始也【子上之母子思出妻也禮爲出母齊衰杖期而爲父後者無服心喪而已伯魚子上皆爲父後禮當不服者而伯魚乃期而猶哭夫子聞之曰甚而後除之此賢者過之之事也子思不使白喪出母正欲用禮耳而門人以先君子之事爲問則子思難乎言伯魚之過禮也故以聖人無所失道爲對謂聖人之聴伯魚喪出母者以道揆禮而爲之隆殺也惟聖人能於道之所當加隆者則從而隆之於道之所當降殺者則從而殺之污猶殺也是於先王之禮有所斟酌而隨時隆殺以從於中道也我則安能如是哉但爲我妻則白當爲母服今旣不爲我妻則白爲父後而不當服矣子思是欲守常禮而不欲使如伯魚之加隆也禮爲爲去聲殺去聲】孔子曰拜而後稽顙頽乎其順也稽顙而後拜頎乎其至也三年之喪吾從其至者【此言喪拜之次序也拜拜賔也稽顙者以頭觸地哀痛之至也拜以禮賔稽顙以自致謂之順者以其先加敬於人而後盡哀於己爲得其序也頎者惻隱之也謂之至者以其哀常在於親而敬暫施於人爲極自盡之道也夫子從其至者亦與其易也寧戚之意朱子曰拜而後稽顙先以兩手伏地如常然後引首向前叩地也稽顙而後拜者開兩手而先以首叩地卻交手如常也頎音懇易去聲】孔子旣得合葬於防曰吾聞之古也墓而不墳今丘也東西南北之人也不可以弗識也於是封之崇四尺【孔子父墓在防故奉母喪以合葬墓塋域也封土爲壠曰墳東西南北之人言其宦遊無定居也識記也爲壠所以爲記識一則恐人不知而誤犯一則恐己或忘而難尋故封之髙四尺也識音志】孔子先反門人後雨甚【句】至【句】孔子問焉曰爾來何遲也曰防墓崩孔子不應三孔子然流涕曰吾聞之古不修墓【雨甚而墓崩門人修築而後反孔子流涕者自傷其不能謹之於封築之時以致崩圯且言古人所以不修墓者敬謹之至無事於修也應三並去聲胡犬切】孔子哭子路於中庭有人弔者而夫子拜之旣哭進使者而問故使者曰醢之矣遂命覆醢【子路死於孔悝之難遂爲衛人所醢孔子哭之中庭師友之禮也聞使者之言而覆棄家醢蓋痛子路之禍而不忍食其似也朱子曰子路仕衛之失前軰論之多矣然子路卻是見不到非知其非義而茍爲也使去聲覆入聲難論並去聲】曽子曰朋友之墓有宿艸而不哭焉【艸根陳宿是期年之外可無哭矣】子思曰喪三日而殯凡附於身者必誠必信勿之有悔焉耳矣三月而葬凡附於棺者必誠必信勿之有悔焉耳矣【附於身者襲斂衣衾之具附於棺者明器用器之屬也方氏曰必誠謂於死者無所欺必信謂於生者無所疑】喪三年以爲極【句】亡則弗之忘矣故君子有終身之憂而無一朝之患故忌日不樂【喪莫重於三年旣葬曰亡中庸曰事亡如事存𨿽已葬而不忘其親所以爲終身之憂而忌日不樂也祭義曰君子有終身之喪忌日之謂也冢宅崩毀出於不意所謂一朝之患惟其必誠必信故無一朝之患也或曰殯葬皆一時事於此一時而不謹則有悔惟其誠信故無此一時不謹之患樂音洛】孔子少孤不知其墓殯於五父之衢人之見之者

皆以爲葬也其愼也蓋殯也問於郰曼父之母然後得合葬於防【不知其墓者不知父墓所在也殯於五父之衢者殯母喪也禮無殯於外者今乃在衢先儒謂欲致人疑問或有知者告之也人見柩行於路皆以爲葬然以引觀之殯引飾棺以輤葬引飾棺以柳翣此則殯引耳按家語孔子生三嵗而叔梁紇死是少孤也然顏氏之死夫子成立久矣聖人人倫之至豈有終母之世不尋求父葬之地至母殯而猶不知父墓乎且母死而殯於衢路必無室廬而死於道路者不得已之爲耳聖人禮法之宗主而忍爲之乎馬遷爲野合之誣謂顏氏諱而不告鄭注因之以滋後世之惑且如堯舜瞽瞍之事世俗不勝異論非孟子辭而辟之後世謂何此經雜出諸子所記其閒不可據以爲實者多矣孟子曰主癰疽與侍人瘠環何以爲孔子愚亦謂終身不知父墓何以爲孔子乎其不然審矣此非細故不得不辧少去聲父音甫愼引去聲郰音鄒曼音萬】鄰有喪舂不相里有殯不巷歌

【說見曲禮相去聲見音現後凡見某書仿此】喪冠不緌【冠必有筓以貫之以紘繋筓順頤而下結之曰纓垂其餘於前者謂之緌喪冠不緌蓋去飾也緌如追切與蕤音同】有虞氏瓦棺夏后氏堲周殷人棺槨周人墻置翣【瓦棺始不衣薪也堲周或謂之土周堲者火之餘燼蓋治土爲甎而四周於棺之坎也殷世始爲棺槨周人又爲飾棺之具蓋彌文矣墻柳衣也栁者聚也諸飾之所聚也以此障柩猶垣墻之障家故謂之墻翣如扇之狀有畫爲黼者有畫爲黻者有畫雲气者多寡之數隨貴賤之等凡夏后華夏肆夏之夏上聲惟春夏之夏如字堲音稷翣音歃】周人以殷人之棺槨葬長殤以夏后氏之堲周葬中殤下殤以有虞氏之瓦棺葬無服之喪【十六至十九爲長殤十二至十五爲中殤八嵗至十一爲下殤七嵗以下爲無服之殤生未三月不爲殤長上聲】夏后氏尙黒大事斂用昏戎事乘驪牲用殷人尙白大事斂用日中戎事乘翰牲用白周人尙赤大事斂用日出戎事乘騵牲用騂【禹以治水之功得天下故尙水之色湯以徵伐得天下故尙金之色周之尙赤取火之勝金也大事喪事也驪黒色翰白色易曰白馬翰如騵赤馬而黒鬛尾也騵音元】穆公之母卒使人問於曾子曰如之何對曰申也聞諸申之父曰哭泣之哀齊斬之情饘粥之食自天子達布幕衛也縿幕魯也【穆公魯君申參之子也厚曰饘稀曰粥幕所以覆於殯棺之上衛以布爲幕諸侯之禮也魯以縿爲幕蓋僭天子之禮矣齊音咨饘音旃縿音綃】晉獻公殺其世子申生公子重耳謂之曰子蓋言子之志於公乎世子曰不可君安驪姬是我傷公之心也【此事詳見左傳重耳申生異母弟卽文公也蓋何不也明其讒則姬必誅是使君失所安而傷其心也重平聲蓋音盍下節同傳去聲】曰然則蓋行乎世子曰不可君謂我欲弒君也天下豈有無父之國哉吾何行如之【重耳又勸其奔他國而申生不從也何行如之言行將何往也】使人辭於狐突曰申生有罪不念伯氏之言也以至於死申生不敢愛其死𨿽然吾君老矣子少國家多難伯氏不出而圖吾君伯氏茍出而圖吾君申生受賜而死再拜稽首乃卒是以爲恭世子也【狐突申生之辭猶去而告違蓋與之永訣也申生自經而死陷父於不義不得爲孝但得諡恭而已疏曰注云伯氏狐突別氏者狐是總氏伯仲是兄弟之字字伯者謂之伯氏字仲者謂之仲氏故傳云叔氏】

【其忘諸乎又此下文云叔氏專以禮許人是一人之身字則別爲氏也少難並去聲傳去聲】魯人有朝祥而莫歌者子路笑之夫子曰由爾責於人終無已夫三年之喪亦已久矣夫子路出夫子曰又多乎哉逾月則其善也【朝祥旦行祥祭之禮也朝祥莫歌固爲非禮特以禮教衰廢之時而此人獨能行三年之喪故夫子抑子路之笑然終非正禮恐學者致疑故俟子路出乃正言之其意若曰名爲三年之喪實則二十五月今已至二十四月矣此去可歌之日又豈多有日月乎哉但更逾月而歌則爲善矣蓋聖人於此𨿽不責之以備禮亦未嘗許之以變禮也莫音暮】魯荘公及宋人戰於乘丘縣賁父禦卜國爲右馬驚敗績公隊佐車授綏公曰末之卜也縣賁父曰他日不敗績而今敗績是無勇也遂死之圉人浴馬有流矢在白肉公曰非其罪也遂誄之士之有誄自此始也【乘丘魯地戰在荘公十年縣卜皆氏也凡車右以勇力者爲之大崩曰敗績公墮車而佐車授之綏以登是登佐車也佐車副車也綏挽以升車之索也末之卜者言卜國微未無勇也二人遂赴鬭而死圉人掌馬者及浴馬方見流矢中馬股閒之肉則知非二子之罪矣生無爵則死無諡殷大夫以上爲爵士𨿽周爵卑不應諡荘公以義起遂誄其赴敵之功以爲諡焉方氏曰誄之爲義逹善之實而不欲飾者也諡則因誄之言而別之有誄則有諡矣乘去聲縣音賁音奔父音甫隊音墜中去聲別必列切】曽子寢疾病樂正子春坐於牀下曽元曽申坐於足童子隅坐而執燭【病者疾之甚也子春曽子弟子元與申曽子子也】童子曰華而睆大夫之簀與子春曰止曽子聞之瞿然曰呼曰華而睆大夫之簀與曾子曰然斯季孫之賜也我未之能易也元起易簀曾元曰夫子之病革矣不可以變幸而至於旦請敬易之曽子曰爾之愛我也不如彼君子之愛人也以徳細人之愛人也以姑息吾何求哉吾得正而斃焉斯已矣舉扶而易之反席未安而沒【華者畫飾之美好睆者節目之平瑩簀簞也止使童子勿言也瞿然如有所驚也呼者嘆而噓气之聲曰童子再言也革急也變動也彼謂童子也童子知禮以爲曽子未嘗爲大夫豈可臥大夫之簀曽子識其意故然之且言此魯大夫季孫之賜耳於是必欲易之易之而沒可謂斃於正矣朱子曰易簀結纓未須論優劣但看古人謹於禮法不以死生之變易其所守如此便使人有行一不義殺一不辜而得天下不爲之心此是緊要處又曰季孫之賜曾子之受皆爲非禮或者因仍習俗嘗有是事而未能正耳但及其疾病不可以變之時一聞人言而必舉扶以易之則非大賢不能矣此事切要處正在此毫釐頃刻之閒睆呼板切簀音責瞿音屨呼音吁革音亟論去聲】始死充充如有窮旣殯瞿瞿如有求而弗得旣葬皇皇如有望而弗至練而慨然祥而廓然【疏曰事盡理屈爲窮親始死孝子匍匐而哭之心形充屈如急行道極無所復去窮急之容也瞿瞿眼目速瞻之貌如有所失而求覓之不得然也皇皇猶棲棲也親歸艸土孝子心無所依托如有望彼來而彼不至也至小祥但慨嘆曰月若馳之速也至大祥則情意寥廓不樂而已方氏曰下篇述顏丁之居喪則言皇皇於始死言慨焉於旣葬問喪則言皇皇於反哭所言不同者蓋君子有終身之喪思親之心豈有隆殺哉先王制禮略爲之節而已故其所言不必同瞿音屨樂音洛殺去聲】邾婁復之以矢蓋自戰於升陘始也【魯僖公二十一年與邾人戰於升陘魯地也邾師𨿽勝而死傷者多軍中無衣復者用矢釋云邾人呼邾聲曰婁故曰邾婁夫以盡愛之道禱祠之心孝子不能自已冀其復生也疾而死行之可也兵刃之下肝腦塗地豈有再生之理復之用矢不亦誣乎婁音閭陘音形】魯婦人之髽而弔也自敗於臺鮐始也【吉時以纚韜發凶則去纚而露其髻故謂之髽狐鮐之戰在魯襄公四年蓋爲邾人所敗也髽不以弔時家家有喪故髽而相弔也方氏曰矢所以施於射非所以施於復髽所以施於喪非所以施於弔因之而弗攺則非矣髽荘華切臺音狐鮐音苔】南宮縚之妻之姑之喪夫子誨之髽曰爾毋從從爾爾毋扈扈爾蓋榛以爲筓長尺而總八寸【縚妻夫子兄女也姑死夫子教之爲髽從從髙也扈扈廣也言爾髽不可太髙不可太廣又教以筓總之法筓卽簪也吉筓尺二寸喪筓一尺斬衰之筓用箭竹竹之小者也婦爲舅姑皆齊衰不杖則當用榛木爲筓也束髮謂之總以布爲之旣束其本末而總之餘者垂於髻後其長八寸也縚音叨從音總扈音戶長音仗婦爲爲去聲】孟獻子禫縣而不樂比禦而不入夫子曰獻子加於人一等矣【孟獻子魯大夫仲孫蔑也禫祭名禫者澹澹然平安之意大祥後閒一月而禫故雲中月而禫或云祥月之中者非小記雲中一以上而祔亦謂閒一世也禮大夫判縣縣而不樂者但縣之而不作也比禦而不入者𨿽比次婦人之當禦者而猶不復寢也一說比及也親喪外除故夫子美之禫大感切縣音比音畀閒去聲】孔子旣祥五日彈琴而不成聲十日而成笙歌有子蓋旣祥而絲屨組纓【有子孔子弟子有若也禮旣祥白屨無絇縞冠素紕組之文五采今方祥卽以絲爲屨之飾以組爲冠之纓服之吉者也此二者皆譏其變吉之速然蓋者疑辭恐記者亦是得於傳聞故疑其辭也引孔子之事者以見余哀未忘也絇音句又音拘】死而不弔者三畏厭溺【方氏曰戰陳無勇非孝也其有畏而死者乎君子不立巖墻之下其有厭而死者乎孝子舟而不遊其有溺而死者乎三者皆非正命故先王制禮在所不弔應氏曰情之厚者豈容不弔但其辭未易致耳若爲國而死於兵亦無不弔之理若齊荘公於梁之妻未嘗不弔也愚聞先儒言明理可以治懼見理不明者畏懼而不知所出多自經於溝瀆此眞爲死於畏矣似難專指戰】

【陳無勇也或謂鬭很亡命曰畏厭音壓陳音陣】子路有姊之喪可以除之矣而弗除也孔子曰何弗除也子路曰吾寡兄弟而弗忍也孔子曰先王制禮行道之人皆弗忍也子路聞之遂除之【行道之人皆有不忍於親之心然而遂除之者以先王之制不敢違也】太公封於營丘比及五世皆反葬於周君子曰樂樂其所自生禮不忘其本古之人有言曰狐死正丘首仁也【太公𨿽封於齊而畱周爲太師故死而遂葬於周子孫不敢忘其本故亦自齊而反葬於周以從先人之兆五世親盡而後止也樂生而惇本禮樂之道也生而樂於此豈可死而倍於此哉狐𨿽微獸丘其所窟藏之地是亦生而樂於此矣故及死而猶正其首以向丘不忘其本也倍本忘初非仁者之用心故以仁目之疏曰周公封魯其子孫不反葬於周者以有次子在周世守其采地春秋周公是也比音畀下樂音洛首去聲】伯魚之母死期而猶哭夫子聞之曰誰與哭者門人曰鯉也夫子曰嘻其甚也伯魚聞之遂除之【伯魚之母出而死父在爲母期而有禫出母則無禫伯魚乃夫子爲後之子則於禮無服期可無哭矣猶哭夫子所以嘆其甚期音基與平聲嘻音希爲母爲去聲】舜葬於蒼梧之野蓋三妃未之從也季武子曰周公蓋祔【天子以四海爲家南巡而崩故遂葬蒼梧之野疏云舜長妃娥皇無子次妃女英生商均次妃癸比生二女霄明燭光三妃後皆不從舜之葬此記者言合葬之事古人未有因引季武子之言謂自周公以來始祔葬也書陟方乃死蔡氏曰史記舜崩於蒼梧之野孟子言卒於鳴條未知孰是今零陵九嶷有舜冢云】曽子之喪浴於爨室【士喪禮浴於適室無浴爨室之文舊說曽子以曽元辭易簀矯之以謙儉然反席未安而沒未必有言及此使果曽子之命爲人子者亦豈忍從非禮而賤其親乎此難以臆說斷之當闕之以俟知者適音的斷丁玩切】大功廢業或曰大功誦可也【業者身所習如學舞學射學琴瑟之類廢之者恐其忘哀也誦者口所習稍暫爲之亦可然稱或曰亦未定之辭也】子張病召申詳而語之曰君子曰終小人曰死吾今日其庶幾乎【申詳子張子也終者對始而言死則澌盡無餘之謂也君子行成徳立有始有卒故曰終小人與羣物同朽腐故曰死疾沒世而名不稱爲是也子張至此亦自信其近於君子也語去聲幾平聲行爲並去聲】曾子曰始死之奠其餘閣也與【始死以脯醢醴酒就屍牀而奠於屍東當死者之肩使神有所依也閣所以庋置飲食蓋以生時庋閣上所餘脯醢爲奠也庋音已又音詭】曽子曰小功不爲位也者是委巷之禮也子思之哭嫂也爲位婦人倡踴申詳之哭言思也亦然【委曲也曲巷猶言陋巷細民居於陋巷不見禮儀而鄙朴無節文故譏小功不爲位是曲巷中之禮也言思子遊之子申詳妻之昆弟也馬氏曰凡哭必爲位者所以敍親疎恩紀之差嫂叔疑於無服而不爲位故曰無服而爲位者帷嫂叔蓋無服者所以逺男女近似之嫌而爲位者所以篤兄弟內喪之親子思哭嫂爲位婦人倡踴以婦人有相爲娣姒之義而不敢以己之無服先之也至於申詳之哭言思亦如子思蓋非禮矣妻之昆弟外喪也而旣無服則不得爲哭位之主矣記曰妻之昆弟爲父後者死哭之適室子爲主袒免哭踴夫入門右由是言之哭妻之昆弟以子爲主異於嫂叔之喪也以子爲主則婦人不當倡踴矣差楚宜切逺去聲爲娣爲去聲先去聲】古者冠縮縫今也衡縫故喪冠之反吉非古也【疏曰縮直也殷尙質吉凶冠皆直縫直縫者辟積襵少故一一前後直縫之衡橫也周尙文冠多辟積不一一直縫但多作襵而並橫縫之若喪冠質猶疎辟而直縫是與吉冠相反時人因言古喪冠與吉冠反故記者釋之云非古也止是周世如此耳古則吉凶冠同直縫也衡音橫辟襞也音璧襵音輒並去聲】曽子謂子思曰伋吾執親之喪也水漿不入於口者七日子思曰先王之制禮也過之者俯而就之不至焉者跂而及之故君子之執親之喪也水漿不入於口者三日杖而後能起【三日中制也七日則幾於滅性矣有扶而起者有杖而起者有面垢而已者跂音棄幾平聲】曽子曰小功不稅則是逺兄弟終無服也而可乎【稅者日月已過始聞其死追而爲之服也大功以上則然小功輕故不稅曽子據禮而言謂若是小功之服不稅則再從兄弟之死在逺地者聞之恆後時則終無服矣其可乎疏曰此據正服小功也小記曰降而在緦小功者則稅之其餘則否稅他外切】伯髙之喪孔氏之使者未至冉子攝束帛乘馬而將之孔子曰異哉徒使我不誠於伯髙【攝貸也十个爲束每束五兩蓋以四十尺帛從兩頭吾捲至中則每卷二丈爲一个束帛是十个二丈今之五匹也乘馬四馬也徒空也伯髙不知何人意必與孔子厚者冉子知以財而行禮不知聖人之心則於其誠不於其物也𨿽若自責之言而實則深責冉子矣使乘並去聲捲音捲】伯髙死於衛赴於孔子孔子曰吾惡乎哭諸兄弟吾哭諸廟父之友吾哭諸廟門之外師吾哭諸寢朋友吾哭諸寢門之外所知吾哭諸野於野則已疏於寢則已重夫由賜也見我吾哭諸賜氏遂命子貢爲之主曰爲爾哭也來者【句】拜之知伯髙而來者勿拜也【告死曰赴與訃同已太也馬氏曰兄弟出於祖而內所親者故哭之廟父友聨於父而外所親者故哭之廟門外師以成己之徳而其親視父故哭諸寢友以輔己之仁而其親視兄弟故哭諸寢門之外至於所知又非朋友之比有相趨者有相揖者有相問者有相見者皆泛交之者也孔子哭伯髙以野爲太疏而以子貢爲主君子行禮其審詳於哭泣之位如此者是其所以表微者歟方氏曰伯髙之於孔子非特所知而已由子貢而見故哭於子貢之家且使之爲主以明恩之有所由也爲子貢而來則弔生之禮在子貢知伯髙而來則傷死之禮在伯髙或拜或不拜凡以稱其情耳故夫子誨之如此石梁王氏曰爲爾哭也來者一句惡音烏爲爾爲去聲稱去聲】曽子曰喪有疾食肉飲酒必有艸木之滋焉以爲姜桂之謂也【喪有疾居喪而遇疾也以其不嗜故加艸木之味以爲姜桂之謂一句乃記者釋艸木之滋亦或曽子稱禮書之言而自釋之歟】子夏喪其子而喪其明曽子弔之曰吾聞之也朋友喪明則哭之曽子哭子夏亦哭曰天乎予之無罪也曽子怒曰商女何無罪也吾與女事夫子於洙泗之閒退而老於西河之上使西河之民疑女於夫子爾罪一也喪爾親使民未有聞焉爾罪二也喪爾子喪爾明爾罪三也而曰爾何無罪與子夏投其杖而拜曰吾過矣吾過矣吾離羣而索居亦已久矣【以哭甚故喪明也洙泗魯二水名西河子夏所居索散也久不親友故有罪而不自知張子曰子夏喪明必是親喪之時尙彊壯其子之喪气漸衰故喪明然而曽子之責安得辭也疑女於夫子者子夏不推尊夫子使人疑夫子無以異於子夏非如曽子推尊夫子使人知尊聖人也方氏曰子夏不尊於師而尊於己不隆於親而隆於子猶以爲無罪此曽子所以怒之也然君子以友輔仁子夏之至於三罪者亦由離朋友之羣而散居之久耳以離羣故散居也而喪喪明喪爾之喪去聲餘如字女音汝離去聲】夫晝居於內問其疾可也夜居於外弔之可也是故君子非有大故不宿於外非致齊也非疾也不晝夜居於內【內者正寢之中外謂中門外也晝而居內似有疾夜而居外似有喪應氏曰致齊居內非在房闥之中蓋亦端居深處於宎奧之內耳齊音齋宎音窈】髙子臯之執親之喪也泣血三年未嘗見齒

君子以爲難【子臯名柴孔子弟子疏曰人涕淚必因悲聲而出血出則不由聲也子臯悲無聲其涕亦出如血之出故云泣血人大笑則露齒本中笑則露齒微笑則不見齒見音現】衰與其不當物也寧無衰齊衰不以邊坐大功不以服勤【疏曰物謂升縷及法制長短幅數也邊坐偏倚也喪服宜敬坐起必正不可著衰而偏倚也齊衰輕旣不倚斬重不言可知大功𨿽輕亦不可著衰服而爲勤勞之事也馬氏曰衰不當物則亂先王之制而後世疑其傳無衰則禮𨿽不行而其制度定於一猶可以識之故曰與其不當物也寧無衰衰音催當去聲齊音咨著音勺】孔子之衛遇舊館人之喪入而哭之哀出使子貢說驂而賻之子貢曰於門人之喪未有所說驂說驂於舊館無乃已重乎夫子曰予鄕者入而哭之遇於一哀而出涕予惡夫涕之無從也小子行之【舊館人舊時捨館之主人也駕車者中兩馬爲服馬兩旁各一馬爲驂馬遇一哀而出涕情亦厚矣情厚者禮不可薄故解脫驂馬以爲之賻凡以稱情而已客行無他財貨故也惡夫涕之無從者從自也今若不賻則是於死者無故舊之情而此涕爲無自而出矣惡其如此所以必當行賻禮也舊說孔子遇主人一哀而出涕謂主人見孔子來而哀甚是以厚恩待孔子故孔子爲之賻然上文旣曰入而哭之哀則又何必迂其說而以爲遇主人之哀乎說音脫鄕去聲惡去聲稱去聲爲之爲去聲】孔子在衛有送葬者而夫子觀之曰善哉爲喪乎足以爲法矣小子識之子貢曰夫子何善爾也曰其往也如慕其反也如疑子貢曰豈若速反而虞乎子曰小子識之我未之能行也【往如慕反如疑此孝子不死其親之至情也子貢以爲如疑則反遲不若速反而行虞祭之禮是知其禮之常而不察其情之至矣夫子申言小子識之且曰我未之能行則此豈易言哉識音志易去聲】顏淵之喪饋祥肉孔子出受之入彈琴而後食之【彈琴而後食者蓋以和平之聲散感傷之情也】孔子與門人立拱而尙右二三子亦皆尙右孔子曰二三子之嗜學也我則有姊之喪故也二三子皆尙左【吉事尙左陽也凶事尙右陰也此蓋拱立而右手在上也】孔子蚤作負手曳杖消搖於門歌曰泰山其頽乎梁木其壞乎哲人其萎乎旣歌而入當戶而坐子貢聞之曰泰山其頽則吾將安仰梁木其壞哲人其萎則吾安放夫子殆病也遂趨而入【作起也負手曳杖反手卻後以曳其杖也消搖寛縱自適之貌泰山爲眾山所仰梁木亦眾木所仰而放者猶哲人爲眾人所仰望而放效也放上聲】夫子曰賜爾來何遲也夏后氏殯於東階之上則猶在阼也殷人殯於兩楹之閒則與賔主夾之也周人殯於西階之上則猶賔之也而丘也殷人也予疇昔之夜夢坐奠於兩楹之閒夫明王不興而天下其孰能宗予予殆將死也蓋寢疾七日而沒【猶在阼猶賔之者孝子不忍死其親殯之於此示猶在阼階以爲主猶在西階以爲賔客也在兩楹閒則是主與賔夾之故言與而不言猶也孔子其先宋人成湯之後故自謂殷人疇語之辭昔之夜猶言昨夜也夢坐於兩楹之閒而見饋奠之事知是凶徵者以殷禮殯在兩楹閒孔子以殷人而享殷禮故知將死也又自觧夢奠之占云今日明王不作天下誰能尊己而使南面坐於尊位乎此必殯之兆也自今觀之萬世王祀亦其應矣】孔子之喪門人疑所服子貢曰昔者夫子之喪顏淵若喪子而無服喪子路亦然請喪夫子若喪父而無服【以後章二三子絰而出言之此所謂無服蓋謂弔服加麻也疏云士弔服疑衰麻謂環絰也五服絰皆兩股惟環絰一股後章從母之夫疏云凡弔服不得稱服方氏曰若喪父而無服所謂心喪也從去聲】孔子之喪公西赤爲志焉飾棺墻置翣設披周也設崇殷也綢練設旐夏也【公西氏赤名字子華孔子弟子也疏曰孔子之喪公西赤以飾棺榮夫子故爲盛禮備三王之制以章明志識焉於是以素爲禇禇外加墻車邊置翣恐柩車傾虧而以防左右維持之此皆周之制也其送葬乘車所建旌旗刻繒爲崇牙之飾此則殷制又綢盛旌旗之竿以素錦於杠首設長尋之旐此則夏禮也詩虡業維樅疏云懸鐘磬之處以采色爲大牙其狀隆然謂之崇牙練素錦也緇布廣終幅長八尺旐之制也披彼義切綢音叨旐直小切識音志虡音巨樅音蹤】子張之喪公明儀爲志焉褚幕丹質蟻結於四隅殷士也【疏曰褚者覆棺之物若大夫以上其形似幄士則無褚公明儀尊其師故特爲褚不得爲幄但似幕形故云褚幕以丹質之布而爲之也又於褚之四角畵蚍蜉之形交結往來故云蟻結於四隅此殷禮士葬飾也覆云聲】子夏問於孔子曰居父母之仇如之何夫子曰寢苫枕幹不仕弗與共天下也遇諸市朝不反兵而鬭【不反兵者不反而求兵言恆以兵器自隨苫詩占切枕去聲朝音潮】曰請問居昆弟之仇如之何曰仕弗與共國銜君命而使𨿽遇之不鬭曰請問居從父昆弟之仇如之何曰不爲魁主人能則執兵而陪其後【疏曰朝在宮門之內閽人掌中門之禁兵器但不得入中門耳其大詢眾庶在臯門之內則得入也設朝或在野外或在縣鄙鄕遂但有公事之處皆謂之朝兵者亦謂佩刀以上不必要是矛防也方氏曰市朝猶不反兵則無所往而不執兵矣曲禮云兄弟之讎不反兵此言遇之不鬭者彼據不仕者言之耳使從並去聲】孔子之喪二三子皆絰而出羣居則絰出則否【弔服如麻者出則變之今出外而不免絰所以隆師也羣者諸弟子相爲朋友之服也儀禮注云朋友𨿽無親有同道之恩相爲服緦之絰帶亦弔服也故出則免之】易墓非古也【疏曰易謂芟治艸木不使荒穢古者殷以前墓而不墳不易治也易音異】子路曰吾聞諸夫子喪禮與其哀不足而禮有餘也不若禮不足而哀有餘也祭禮與其敬不足而禮有餘也不若禮不足而敬有餘也【有其禮而無其財則禮或有所不足哀敬則可自盡也此夫子反本之論亦寧戚之意】曽子弔於負夏主人旣祖塡池推柩而反之降婦人而後行禮從者曰禮與曽子曰夫祖者且也且胡爲其不可以反宿也【劉氏曰負夏衛地也葬之前一日曽子往弔時主人已祖奠而婦人降在兩階之閒矣曽子至主人榮之遂徹奠推柩而反向內以受弔示死者出行遇賔至而爲之暫反也亦事死如事生之意然非禮矣柩旣反則婦人復升堂以避柩至明日乃復還柩向外降婦人於階閒而反行遣奠之禮故從者見柩初已遷而復推反之婦人已降而又升堂皆非禮故問之而曽子答之云祖者且也是且遷柩爲將行之始未是實行又何爲不可復反越宿至明日乃還柩遣奠而遂行乎疏謂其見主人榮已不欲指其錯失而紿說答從者此以眾人之心窺大賢也事之有無不可知其義亦難彊解或記者有遺誤也所以徹奠者奠在柩西欲推柩反之故必先徹而後可旋轉也婦人降階閒亦以奠在車西故立車後今柩反故亦升避也塡音奠池音徹推他回切從去聲與平聲復遣並去聲】從者又問諸子遊曰禮與子遊曰飯於牖下小斂於戶內大斂於阼殯於客位祖於庭葬於墓所以卽逺也故喪事有進而無退曽子聞之曰多矣乎予出祖者【從者疑曽子之言故又請問於子遊也飯於牖下者屍沐浴之後以米及貝實尸之口中也時屍在西室牖下南首也士喪禮小斂衣十九稱大斂三十稱斂者包裹斂藏之也小斂在戶之內大斂出在東階未忍離其爲主之位也主人奉屍斂於棺則在西階矣掘肂於西階之上肂陳也謂陳屍於坎也置棺於肂中而塗之謂之殯及啟而將葬則設祖奠於祖廟之中庭而後行自牖下而戶內而阼而客位而庭而墓皆一節逺於一節此謂有進而往無退而還也豈可推柩而反之乎多矣乎予出祖者多猶勝也曽子聞之方悟已說之非乃言子遊所說出祖之事勝於我之所說出祖也飯上聲首稱離並去聲】曽子襲裘而弔子遊裼裘而弔曽子指子遊而示人曰夫夫也爲習於禮者如之何其裼裘而弔也主人旣小斂袒括髮子遊趨而出襲裘帶絰而入曽子曰我過矣我過矣夫夫是也【疏曰凡弔喪之禮主人未變服之前弔者吉服吉服者羔裘冠緇衣素裳又袒去上服以露裼衣此裼裘而弔是也主人旣變服之後弔者𨿽著朝服而加武以絰武吉冠之捲也又掩其上服若是朋友又加帶此襲裘帶絰而入是也方氏曰曽子徒知喪事爲凶而不知始死之時尙從吉此所以始非子遊而終善之也下夫如字下同】子夏旣除喪而見予之琴和之而不和彈之而不成聲作而曰哀未忘也先王制禮而弗敢過也子張旣除喪而見予之琴和之而和彈之而成聲作而曰先王制禮不敢不至焉【均爲除喪而琴有和不和之異者蓋子夏是過之者俯而就之出於勉彊故余哀未忘而不能成聲子張是不至者跂而及之故哀已盡而能成聲也見音現予上聲上和去聲下和如字下同彊上聲】司冦惠子之喪子遊爲之麻衰牡麻絰文子辭曰子辱與彌牟之弟遊又辱爲之服敢辭子遊曰禮也【惠子衛將軍文子彌牟之弟惠子廢適子虎而立庶子故子遊特爲非禮之服以譏之亦檀弓免公儀仲子之意也麻衰以吉服之布爲衰也牡麻絰以雄麻爲絰也麻衰乃吉服十五升之布輕於弔服弔服之絰一股而環之今用牡麻絞絰與齊衰絰同矣鄭注云重服指絰而言也文子初言辱爲之服敢辭者辭其服也爲去聲適嫡同】文子退反哭子遊趨而就諸臣之位文子又辭曰子辱與彌牟之弟遊又辱爲之服又辱臨其喪敢辭子遊曰固以請文子退扶適子南面而立曰子辱與彌牟之弟遊又辱爲之服又辱臨其喪虎也敢不復位子遊趨而就客位【次言敢辭者辭其立於臣位也此時尙未諭子遊之意及子遊言固以請則文子覺其譏矣於是扶適子正喪主之位焉而子遊之志達矣趨就客位禮之正也疏曰大夫之賔位在門東近北家臣位亦在門東而南近門並皆北向適嫡同】將軍文子之喪旣除喪而後越人來弔主人深衣練冠待於廟垂涕洟子遊觀之曰將軍文氏之子其庶幾乎亡於禮者之禮也其動也中【將軍文子卽彌牟也主人文子之子也禮無弔人於除喪之後者亦無除喪後受人之弔者深衣吉凶可以通用小祥練服之冠不純吉亦不純凶廟者神主之所在待而不迎受弔之禮也不哭而垂涕哭之時已過而哀之情未忘也庶幾近也子遊善其處禮之變故曰文氏之子其近於禮乎𨿽無此禮而爲之禮其舉動皆中節矣疏曰深衣卽閒傳所言麻衣也制如深衣緣之以布曰麻衣緣之以素曰長衣緣之以采曰深衣練冠者祭前之冠若祥祭則縞冠也始死至練祥來弔是有文之禮祥後來弔是無文之禮言文氏之子庶幾堪行乎無於禮文之禮也動舉也中當於禮之變節也亡無通中去聲】幼名冠字五十以伯仲死諡周道也【疏曰凡此之事皆周道也又殷以上有生號仍爲死後之稱更無別諡堯舜禹湯之例是也周則死後別立諡朱子曰儀禮賈公彥疏云少時便稱伯某甫至五十乃去某甫而專稱伯仲此說爲是如今人於尊者不敢字之而曰幾丈之類冠去聲】絰也者實也【麻在首在要皆曰絰分言之則首曰絰要曰帶絰之言實明孝子有忠實之心也首絰象緇布冠之缺項要絰象大帶又有絞帶象革帶齊衰以下用布朱子曰首絰大一搤是拇指與第二指一圍要絰較小絞帶又小於要絰要絰象大帶兩頭長垂下絞帶象革帶一頭有彄子以一頭串於中而束之要平聲搤於革切】掘中霤而浴毀竈以綴足【疏曰中霤室中也死而掘室中之地】

【作坎以牀架坎上尸於牀上浴令浴汁入坎也死人冷彊足辟戾不可著屨故用毀竈之甓連綴死人足令直可著屨也綴音拙】及葬毀宗躐行出於大門殷道也學者行之【疏曰毀宗毀廟也殷人殯於廟至葬柩出毀廟門西邊墻而出於大門行神之位在廟門西邊當所毀宗之外生時出行則爲壇幣告行神告竟車躐行壇上而出使道中安穩如在壇今向毀宗處出仍得躐行此壇如生時之出也學於孔子者行之效殷禮也】子柳之母死子碩請具子柳曰何以哉子碩曰請粥庶弟之母子柳曰如之何其粥人之母以葬其母也不可旣葬子碩欲以賻布之餘具祭器子柳曰不可吾聞之也君子不家於喪請班諸兄弟之貧者【子柳魯叔仲皮之子子碩之兄也具謂喪事合用之器物也何以哉言何以爲用乎謂無其財也鄭云粥謂嫁之也妾賤取之曰買布錢也不家於喪惡因死者而爲利也班猶分也不粥庶弟之母者義也班兄弟之貧者仁也夫欲粥庶母以治葬則乏於財可知矣而不家於喪之言確然不易古人之安貧守禮蓋如此粥音育惡去聲】君子曰謀人之軍師敗則死之謀人之邦邑

危則亡之【應氏曰眾死而義不忍獨生焉得而不死國危而身不可獨存焉得而不亡】公叔文子升於瑕丘蘧伯玉從文子曰樂哉斯丘也死則我欲葬焉蘧伯玉曰吾子樂之則瑗請前【二子皆衛大夫文子名拔伯玉名瑗劉氏曰伯玉之請前蓋始從行於文子之後及聞文子之言而惡其將欲奪人之地自爲身後計遂譏之曰吾子樂此則我請前行以去子矣示不欲與聞其事也可謂長於風諭者矣從去聲樂音洛瑗於願切】弁人有其母死而孺子泣者孔子曰哀則哀矣而難爲繼也夫禮爲可傳也爲可繼也故哭踴有節【弁地名孺子泣者其聲若孺子無長短髙下之節也聖人制禮期於使人可傳可繼故哭踴皆有其節若無節則不可傳而繼矣】叔孫武叔之母死旣小斂舉者出【句】屍出戶【句】袒【句】且投其冠括發子遊曰知禮【禮始死將斬衰者筓纚將齊衰者素冠小斂畢而徹帷主人括發袒於房婦人髽於室舉者出舉屍以出也括發當在小斂之後屍出堂之前主人爲將奉屍故袒而括發耳今武叔待屍出戶然後袒而去冠括發失禮節矣故注以子遊知禮之言爲嗤之也馮氏曰經文作戶出戶上戶字乃屍字之訛也鄭注云屍出戶乃變服義甚明然注文屍亦訛爲戶遂解不通爲將爲去聲奉去並上聲】扶君卜人師扶右射人師扶左君薨以是舉【君疾時僕人之長扶其右體射人之長扶其左體此二人皆平日贊正服位之人故君旣薨遇遷屍則仍用此人也方氏釋師爲眾應氏以卜人爲卜筮之人卜讀爲僕】從母之夫舅之妻二夫人相爲服君子未之言也或曰同爨緦【從母母之姊妹舅母之兄弟從母夫於舅妻無服所以禮經不載故曰君子未之言時偶有甥至外家見此二人相依同居者有喪而無文可據於是或人爲同爨緦之說以處之此亦原其情之不可已而極禮之變焉耳或問從母之夫舅之妻皆無服何也朱子曰先王制禮父族四故由父而上爲族曾祖父緦麻姑之子姊妹之子女子子之子皆由父而推之也母族三母之父母之母母之兄弟恩止於舅故從母之夫舅之妻皆不爲服推不去故也妻族二妻之父妻之母乍看似乎雜亂無紀子細看則皆有義存焉從去聲上夫如字下夫音扶爲去聲處上聲爲服爲去聲】喪事欲其縱縱爾吉事欲其折折爾故喪事𨿽遽不陵節吉事𨿽止不怠故騷騷爾則野鼎鼎爾則小人君子蓋猶猶爾【縱縱給於趨事之貌折折從容中禮之貌喪事𨿽急遽而不可陵躐其節次吉事𨿽有立而待事之時而不可失於怠惰若騷騷而太疾則鄙野矣鼎鼎而太舒則小人之爲矣猶猶而得緩急之中君子行禮之道也縱音總折音提遽其據切從平聲中去聲】喪具君子恥具一日二日而可爲也者君子弗爲也【喪具棺衣之屬君子恥於早爲之而畢具者嫌不以久生期其親也然六十嵗制七十時制八十月制九十日修蓋慮夫倉卒之變也一日二日可辦之物則君子不豫爲之所謂絞紟衾冒死而後制者也卒音猝絞音爻紟音琴】喪服兄弟之子猶子也蓋引而進之也嫂叔之無服也蓋推而逺之也姑姊妹之薄也蓋有受我而厚之者也【方氏曰兄弟之子𨿽異出也然在恩爲可親故引而進之與子同服嫂叔之分𨿽同居也然在義爲可嫌故推而逺之不相爲服姑姊妹在室與兄弟侄皆不杖期出適則皆降服大功而從輕者蓋有受我者服爲之重故也言其夫受之而服爲之杖期以厚之故於本宗相爲皆降一等也推他回切逺去聲分音問相爲服爲爲並去聲】食於有喪者之側未嘗飽也【應氏曰食字上疑脫孔子字】曽子與客立於門側其徒趨而出曽子曰爾將何之曰吾父死將出哭於巷曰反哭於爾次曽子北面而弔焉【其徒門弟子也次其人所寓之館捨也士喪禮主人西面賔在門東北面此曽子所以北面而弔之也】孔子曰之死而致死之不仁而不可爲也之死而致生之不知而不可爲也是故竹不成用瓦不成味木不成斵琴瑟張而不平竽笙備而不和有鐘磬而無簨虡其曰明器神明之也【劉氏曰之往也之死謂以禮往送於死者也往於死者而極以死者之禮待之是無愛親之心爲不仁故不可行也往於死者而極以生者之禮待之是無燭理之明爲不知故亦不可行也此所以先王爲明器以送死者竹器則無縢緣而不成其用瓦器則麤質而不成其黒光之沫木器則朴而不成其雕斵之文琴瑟則𨿽張而不平不可彈也竽笙𨿽備具而不和不可吹也𨿽有鐘磬而無懸掛之簨虡不可擊也凡此皆不致死亦不致生而以有知無知之閒待死者故備物而不可用也備物則不致死不可用則亦不致生其謂之明器者蓋以神明之道待之也知去聲味音沬簨音筍虡音巨緣去聲】有子問於曾子曰問喪於夫子乎曰聞之矣喪欲速貧死欲速朽有子曰是非君子之言也曾子曰參也聞諸夫子也有子又曰是非君子之言也曾子曰參也與子遊聞之有子曰然然則夫子有爲言之也曾子以斯言告於子遊子遊曰甚哉有子之言似夫子也昔者夫子居於宋見桓司馬自爲石槨三年而不成夫子曰若是其靡也死不如速朽之愈也死之欲速朽爲桓司馬言之也【仕而失位曰喪桓司馬卽桓魋靡侈也問音聞喪爲並去聲】南宮敬叔反必載寶而朝夫子曰若是其貨也喪不如速貧之愈也喪之欲速貧爲敬叔言之也【敬叔魯大夫孟僖子之子仲孫閱也嘗失位去魯後得反載寶而朝欲行賂以求復位也】曽子以子遊之言告於有子有子曰然吾固曰非夫子之言也曽子曰子何以知之有子曰夫子制於中都四寸之棺五寸之槨以斯知不欲速朽也昔者夫子失魯司寇將之荊蓋先之以子夏又申之以冉有以斯知不欲速貧也【定公九年孔子爲中都宰制棺槨之法制也四寸五寸厚薄之度將適楚而先使二子繼往者蓋欲觀楚之可仕與否而謀其可處之位歟】陳荘子死赴於魯魯人欲勿哭繆公召縣子而問焉縣子曰古之大夫束脩之問不出竟𨿽欲哭之安得而哭之【大夫訃於他國之君曰君之外臣寡大夫某死荘子齊大夫名伯齊彊魯弱不容略其赴縣子名知禮故召問之修脯也十脡爲束問遺也爲人臣者無外交不敢貳君也故𨿽束脩微禮亦不以出竟縣音竟音境遺去聲】今之大夫交政於中國𨿽欲勿哭焉得而弗哭且臣聞之哭有二道有愛而哭之有畏而哭之公曰然然則如之何而可縣子曰請哭諸異姓之廟於是與哭諸縣氏【交政於中國言當時君弱臣彊大夫專盟防之事以與國君相交接也此變禮之由也愛之哭出於不能已畏之哭出於不得已哭伯髙於賜氏義之所在也哭荘子於縣氏勢之所迫也】仲憲言於曽子曰夏后氏用明器示民無知也殷人用祭器示民有知也周人兼用之示民疑也曽子曰其不然乎其不然乎夫明器鬼器也祭器人器也夫古之人胡爲而死其親乎【仲憲孔子弟子原憲也示民無知者使民知死者之無知也爲其無知故以不堪用之器送之爲其有知故以祭器之可用者送之疑者不以爲有知亦不以爲無知也然周禮惟大夫以上得兼用二器士惟用鬼器也曽子以其言非乃曰其不然乎再言之者甚不然之也蓋明器祭器固是人鬼之不同夏殷所用不同者各是時王之制文質之變耳非謂有知無知也若如憲言則夏后氏何爲而忍以無知待其親乎石梁王氏曰三代送葬之具質文相異故所用不同其意不在於無知有知及示民疑也仲憲之言皆非曽】

【子非之末獨譏其說夏后明器蓋舉其失之甚者也爲其爲去聲】公叔木有同母異父之昆弟死問於子遊子遊曰其大功乎狄儀有同母異父之昆弟死問於子夏子夏曰我未之前聞也魯人則爲之齊衰狄儀行齊衰今之齊衰狄儀之問也【公叔木衛公叔文子之子同父母之兄弟期則此同母而異父者當降而爲大功也禮經無文故子遊以疑辭答之魯人齊衰三月之服行之久矣故子夏舉以答狄儀而記者云因狄儀此問而今皆行之也此記二子言禮之不同鄭氏曰大功是木式樹切】子思之母死於衛柳若謂子思曰子聖人之後也四方於子乎觀禮子蓋愼諸子思曰吾何愼哉吾聞之有其禮無其財君子弗行也有其禮有其財無其時君子弗行也吾何愼哉【柳若衛人伯魚卒其妻嫁於衛有其禮謂禮所得爲者然無財則不可爲禮時爲大有禮有財而時不可爲則亦不得爲之也蓋音盍】縣子曰吾聞之古者不降上下各以其親滕伯文爲孟虎齊衰其叔父也爲孟皮齊衰其叔父也【縣子名疏曰古者殷時也周禮以貴降賤以適降庶惟不降正耳而殷世以上𨿽貴不降賤也上下各以其親不降之事也上謂旁親族曽祖從祖及伯叔之班下謂從子從孫之流彼𨿽賤不以己尊降之猶各隨本屬之親輕重而服之故云上下各以其親滕國之伯名文爲孟虎著齊衰之服者虎是文之叔父也又爲孟皮著齊衰之服者文是皮之叔父也言滕伯上爲叔父下爲兄弟之子皆著齊衰也爲去聲從去聲】後木曰喪吾聞諸縣子曰夫喪不可不深長思也買棺外內易我死則亦然【後木魯孝公子惠伯鞏之後馮氏曰此條重在不可不深長思一句買棺之時外內皆要精好此是孝子當爲之事非是父母豫所屬托而曰我死則亦然記禮者譏失言也易音異屬音燭】曽子曰屍未設飾故帷堂小斂而徹帷仲梁子曰夫婦方亂故帷堂小斂而徹帷【始死去死衣用斂衾覆之以俟浴旣復之後楔齒綴足畢具脯醢之奠事𨿽小定然屍猶未襲斂也故曰未設飾於是設帷於堂者不欲人褻之也故小斂畢乃徹帷仲梁子謂夫婦方亂者以哭位未定也二子各言禮意鄭云斂者動搖屍帷堂爲人褻之言方亂非也仲梁子魯人去上聲覆去聲楔音屑爲去聲】小斂之奠子遊曰於東方曽子曰於西方斂斯席矣小斂之奠在西方魯禮之末失也【疏曰儀禮小斂之奠設於東方奠又無席魯之衰末奠於西方而又有席曽子見時如此將以爲禮故云小斂於西方斯此也其斂之時於此席上而設奠矣故記者正之云小斂之奠所以在西方是魯人行禮末世失其義也今按儀禮布席於戶內注云有司布斂席也在小斂之前及陳大斂衣奠則云奠席在饌北斂席在其東注云大斂奠而有席彌神之也據此則小斂奠無席】縣子曰綌衰繐裳非古也【方氏曰葛之麤而卻者謂之綌布之細而疎者謂之繐五服一以麻各有升數若以綌爲衰以繐爲裳則取其輕涼而已非古制也綌去逆切繐音嵗】子蒲卒哭者呼滅子臯曰若是野哉哭者攺之【滅子蒲之名也復則呼名哭豈可呼名也野哉言其鄙野而不達於禮也子臯孔子弟子髙柴】杜橋之母之喪宮中無相以爲沽也【疏曰沽麤略也孝子喪親悲迷不復自知禮節事儀皆須人相導而杜橋家母死宮中不立相侍故時人謂其於禮爲麤略也相去聲沽音古喪親喪去聲復去聲】夫子曰始死羔裘冠者易之而已羔裘冠夫子不以弔【疏曰養疾者朝服羔裘冠卽朝服也始死則去朝服著深衣時有不易者又有小斂後羔裘弔者記者因引孔子行禮之事言之朝音潮去上聲著音勺】子遊問喪具夫子曰稱家之有亡子遊曰有無惡乎齊夫子曰有毋過禮茍亡矣斂首足形還葬縣棺而封人豈有非之者哉【喪具送終之儀物也惡乎齊言何以爲厚薄之劑量也毋過禮不可以富而逾禮厚葬也還葬謂斂畢卽葬不殯而待月日之期也縣棺而封謂以手縣繩而下之不設碑繂也人不非之者以無財則不可備禮也稱去聲亡如字下同惡音烏齊去聲還音旋縣音封音窆】司士賁告於子遊曰請襲於牀子遊曰諾縣子聞之曰汰哉叔氏專以禮許人【賁司士之名也禮始死廢牀而置屍於地及復而不生則屍復登牀襲者斂之以衣也沐浴之後商祝襲祭服褖衣蓋布於牀上也飯含之後遷屍於襲上而衣之襲於牀者禮也後世禮失而襲於地則褻矣司士知禮而請於子遊子遊不稱禮而答之以諾所以起縣子之譏也汰矜大也言凡有諮問禮事者當據禮答之子遊專輒許諾則如禮自己出矣是自矜大也叔氏子遊字賁音奔縣音屍復復扶又切褖音彖衣之衣去聲】宋襄公葬其夫人醯百甕曽子曰旣曰明器矣而又實之【夏禮專用明器而實其半虛其半殷人全用祭器亦實其半周人兼用二器則實人器而虛鬼器】孟獻子之喪司徒旅歸四布夫子曰可也【疏曰送終旣畢賻布有餘其家臣司徒承主人之意使旅下士歸還四方賻主人之泉布時人皆貪而獻子家獨能如此故夫子曰可也善其能廉左傳叔孫氏之司馬鬷戾是家臣亦有司徒司馬也傳去聲】讀賵曽子曰非古也是再告也【車馬曰賵賵所以助主人之送葬也旣受則書其人名與其物於方版葬時柩將行主人之史請讀此方版所書之賵蓋於柩東當前東西面而讀之古者奠之而不讀周則旣奠而又讀焉故曽子以爲再告也】成子髙寢疾慶遺入請曰子之病革矣如至乎大病則如之何【成子髙齊大夫國伯髙父諡成也遺慶封之族革與亟同急也大病死也諱之之辭遺去聲革音亟入聲】子髙曰吾聞之也生有益於人死不害於人吾縱生無益於人吾可以死害於人乎哉我死則擇不食之地而葬我焉【不食之地謂不耕墾之土】子夏問諸夫子曰居君之母與妻之喪居處言語飲食衎爾【君母君妻𨿽皆小君皆服齊衰不杖期然恩義則淺矣故居其喪則自處如此衎爾和適之貌此章以文勢推之喪下當有如之何夫子曰字舊說謂記者之略亦或闕文歟又否則問當作聞處上聲衎苦旦切】賔客至無所館夫子曰生於我乎館死於我乎殯【生旣館之死則當殯應氏曰朋友以義合謂之賔客者以其自逺方而來也】國子髙曰葬也者藏也藏也者欲人之弗得見也是故衣足以飾身棺周於衣槨周於棺土周於槨反壤樹之哉【國子髙卽成子髙也疏曰子髙之意人死可惡故備飾以衣衾棺槨欲其深邃不使人知今乃反更封壤爲墳而種樹以標之哉國子意在於儉非周禮】孔子之喪有自燕來觀者捨於子夏氏子夏曰聖人之葬人與人之葬聖人也子何觀焉【延陵季子之葬其子夫子尙往觀之今孔子之葬燕人來觀亦其宜也然子夏之意以爲聖人葬人則事皆合禮人之葬聖人則未必皆合於禮也故語之曰子以爲聖人之葬人乎乃人之葬聖人也又何觀焉蓋謙辭也燕與並平聲語去聲】昔者夫子言之曰吾見封之若堂者矣見

若坊者矣見若覆夏屋者矣見若斧者矣從若斧者焉馬鬛封之謂也今一日而三斬板而已封尙行夫子之志乎哉【此言封土有此四者之形封築土爲墳也若堂者如堂之基四方而髙也坊堤也若坊者上平旁殺而南北長也若覆夏屋者旁廣而卑也若斧者上狹如刃較之上三者皆用功力多而難成此則儉而易就故俗謂之馬鬛封馬鬃鬛之上其肉薄封形似之也今一日者謂今封築孔子之墳不假多時一日之閒三次斬板卽封畢而已止矣其法側板於坎之兩旁而用繩以約板乃內土於內而築之土與板平則斬斷約板之繩而升此板於所築土之上又實土於其中而築之如此者三而墳成矣故云三斬板而已封也尙庶幾也乎哉疑辭亦謙不敢質言也坊音防覆方救切去聲內土內音納】婦人不葛帶【禮婦人之帶牡麻結本卒哭文夫去麻帶服葛帶而首絰不變婦人以葛爲首絰以易去首之麻絰而麻帶不變所謂不葛帶也旣練則男子除絰婦人除帶婦人輕首重要故也然此謂婦人居齊斬之服者如此若大功以下輕者至卒哭則並變爲葛與男子同】有薦新如朔奠【朔奠者月朔之奠也未葬之時大夫以上朔望皆有奠士則朔而已如得時新之味或五穀新熟而薦之則其禮亦如朔奠之儀也】旣葬各以其服除【三月而葬葬而虞虞而卒哭親重而當變麻衰者變之其當除者卽自除之不俟主人卒哭之變也】池視重霤【疏曰池者栁車之池也重霤者屋之承霤也以木爲之承於屋檐水霤入此木中又從木中而霤於地故云重霤也天子之屋四注四面皆有重霤諸侯四注而重霤去後大夫惟前後二士惟一在前生時屋有重霤故死時栁車亦象宮室而設池於車覆鼈甲之下墻帷之上蓋織竹爲之形如籠衣以靑布以承鼈甲名之曰池以象重霤也方面之數各視生時重霤重平聲】君卽位而爲椑嵗一漆之藏焉【疏曰君諸侯也人君無論少長體尊物備卽位卽造爲親尸之棺蓋杝棺也漆之堅彊甓甓然故名椑每年一漆示如未成也藏焉者其中不欲空虛如急有待故藏物於中一說不欲令人見故藏之椑音僻論少並去聲長上聲杝音移】復楔齒綴足飯設飾帷堂並作【始死招魂之後用角柶拄尸之齒令開得飯含時不閉又用燕幾拘綴尸之兩足令直使著屨時不辟戾也飯者實米與貝於屍口中也設飾屍襲斂也帷堂堂上設帷也作起爲也復至帷堂六事一時並起故云並作也儀禮亦總見一圖楔音屑綴音拙】父兄命赴者【疏曰生時與他人有恩識者今死則其家宜使人往相赴告士喪禮孝子自命赴者若大夫以上則父兄命之也】君復於小寢大寢小祖大祖庫門四郊【天子之郭門曰臯門明堂位言魯之庫門卽天子臯門是庫門者郭門也疏曰君王侯也前曰廟後曰寢室有東西廂曰廟無東西廂有室曰寢小寢者髙祖以下寢也王侯同大寢天子始祖之寢諸侯太祖之寢也小祖者髙祖以下廟也王侯同大祖者天子始祖之廟諸侯太祖之廟也馬氏曰寢所居處之地祖所有事之地門所出入之地郊所嘗至之地君復必於此者蓋魂气之往亦未離生時熟習之地也觀此則死生之說可知矣今按馬氏以小寢大寢爲燕寢正寢與舊說異】喪不剝奠也與祭肉也與【剝者不巾覆也脯醢之奠不惡塵埃故可無巾覆凡覆之者必其有祭肉者也】旣殯旬而布材與明器【材爲槨之木也布者分列而暴漧之也殯後旬日卽治此事禮獻材於殯門外注云明器之材此云材與明器者蓋二者之材皆幹之也暴入聲幹音幹】朝奠日出夕奠逮日【逮日及日之未落也方氏曰朝奠以象朝時之食夕奠以象夕時之食孝子事死如事生也】父母之喪哭無時使必知其反也【未殯哭不絕聲殯後𨿽有朝夕哭之時然廬中思憶則哭小祥後哀至則哭此皆哭無時也使者受君之任使也小祥之後君有事使之不得不行然反必祭告俾親之神靈知其已反亦出必告反必面之義也必告告音谷】練練衣黃裏縓緣【疏曰練小祥也小祥而著練冠練中衣故曰練也練衣者以練爲中衣黃裏者黃爲中衣裏也正服不可變中衣非正服但承衰而已縓淺絳色緣謂中衣領及褎之緣也縓七眷切緣去聲著音勺褎防同】葛要絰繩屨無絇【小祥男子去首之麻絰惟餘要葛也故曰葛要絰繩屨者父母初喪菅屨卒哭受齊衰蒯藨屨小祥受大功繩麻屨也無絇謂無屨頭飾也朱子曰菅屨疏屨今不可考今略以輕重推之斬衰用今艸鞋齊衰用麻鞋可也麻鞋今卒伍所著者要平聲】角瑱【瑱充耳也吉時君大夫士皆有之所以掩於耳君用玉爲之初喪去飾故無瑱小祥後防飾故用角爲之也瑱吐練切】鹿裘衡長袪袪裼之可也【疏曰冬時吉凶衣裏皆有裘吉則貴賤有異喪則同用鹿皮爲之小祥之前裘狹而短袂又無袪小祥稍飾則更易作橫廣大者又長之又設其袪也裼者裘上之衣吉時皆有喪後凶質未有裼衣小祥後漸向吉故加裼可也按如此文明小祥時外有衰衰內有練中衣中衣內有裼衣裼衣內有鹿裘鹿裘內自有常著襦衣今按袪者袖口也此所謂袪則是以他物爲袖口之緣旣祛以爲飾故裼之可也衡音橫章內並同】有殯聞逺兄弟之喪𨿽緦必往非兄弟𨿽鄰不往【三年之喪在殯不得出弔然於兄弟則恩義存焉故𨿽緦服兄弟之異居而逺者亦當往哭其喪若非兄弟則𨿽近不往】所識其兄弟不同居者皆弔【馮氏曰上二句旣主生者出弔往哭爲義則下一句文意當同所識當爲句若所知之謂也死者旣吾之所知識則其兄弟𨿽與死者不同居我皆當弔之所以成往來之情義也】天子之棺四重水兕革棺被之其厚三寸杝棺一梓棺二四者皆周【水牛兕牛之革耐濕故以爲親身之棺二革合被爲一重杝木亦耐濕故次於革卽前章所謂椑也梓木棺二一爲屬一爲大棺杝棺之外有屬棺屬棺之外又有大棺四者皆周言四重之棺上下四方悉周帀也惟槨不周下有茵上有抗席故也重平聲兕音似杝音移】棺束縮二衡三衽每束一【古者棺不用釘惟以皮條直束之二道橫束之三道衽形如今之銀則子兩端大而中小漢時呼爲小要不言何物爲之其亦木乎衣之縫合處曰衽以小要連合棺與蓋之際故亦名衽先鑿木置衽然後束以皮每束處必用一衽故云衽每束一也】柏槨以端長六尺【天子以柏木爲槨端猶頭也用柏木之頭爲之其長六尺長去聲】天子之哭諸侯也爵弁絰防衣【諸侯薨而赴於天子天子哭之爵弁防衣本士之祭服爵弁弁之色如爵也防衣絲衣也鄭氏曰絰衍字也周禮王弔諸侯弁絰緦衰疏曰天子至尊不見屍柩不弔服此遙哭之故不服緦衰而服爵弁防衣也防音緇】或曰使有司哭之【鄭氏曰非也哀戚之事不可虛】爲之不以樂食【疏曰此是記者之言非或人之說也爲去聲】天子之殯也菆塗龍輴以槨加斧於槨上畢塗屋天子之禮也【疏曰菆叢也菆塗謂用木叢棺而四面塗之也龍輴殯時用輴車載柩而畫轅爲龍也以槨者此叢木象槨之形也繡覆棺之衣爲斧文先菆四面爲槨使上與棺齊而上猶開以此棺衣從槨上入覆於棺故云加斧於槨上也畢盡也斧覆旣竟又四注爲屋以覆於上而下四面盡塗之也今按菆塗龍輴是輴車亦在殯中非脫去輴車而殯棺也菆才官切輴音春覆並去聲】惟天子之喪有別姓而哭【諸侯朝覲天子爵同則其位同今喪禮則分別同姓異姓庶姓使各相從而爲位以哭也別必列切】魯哀公誄孔丘曰天不遺耆老莫相予位焉嗚呼哀哉尼父【作諡者先列其生之實行謂之誄大聖之行豈容盡列但言天不畱此老成而無有佐我之位者以寓其傷悼之意而已耳稱孔丘者君臣之辭此與左傳之言不同鄭氏曰尼父因其字以爲之諡也相去聲父音甫行去聲】國亡大縣邑公卿大夫士皆厭冠哭於大廟三日【句】君不舉或曰君舉而哭於后土【厭冠喪冠也說見曲禮盛饌而以樂侑食曰舉后土社也應氏曰哭於大廟者傷祖宗基業之虧損哭於后土者傷土地封疆之朘削也不舉自貶損也曰君舉者非也厭於葉切大音泰】孔子惡野哭者【所知吾哭諸野夫子嘗言之矣蓋哭其所知必設位而帷之以成禮此所惡者或郊野之際道路之閒哭非其地又且倉卒行之使人疑駭故惡之也方氏說哭者呼滅子臯曰野哉孔子惡者以此恐未然惡去聲卒音猝】未仕者不敢稅人如稅人則以父兄之命【稅人以物遺人也未仕者身未尊顯故內則不可專家財外則不可私恩惠也或有情義之所不得已而當遺者則稱尊者之命而行之遺去聲】士備入而後朝夕踴【國君之喪諸臣有朝夕哭踴之禮哭𨿽依次居位踴必相視爲節不容有先後也士卑其入恆後士皆入則無不在者矣故舉士入爲畢而後踴焉】祥而縞是月禫徙月樂【疏曰祥大祥也縞謂縞冠大祥日著之馬氏曰祥禫之制施於三年之喪則其月同施於期之喪則其月異雜記曰十一月而練十三月而祥十五月而禫此期之喪也父在爲母有所屈三年所以爲極而至於二十五月者其禮不可過以三年之愛而斷於期者其情猶可伸在禫月而樂者聴於人也在徙月而樂者作於己也爲母爲去聲斷音短】君於士有賜帟【帟幕之小者置之殯上以承塵也大夫以上則有司供之士卑又不得自爲故君於士之殯以帟賜之也帟音亦】

檀弓下第四

君之適長殤車三乘公之庶長殤車一乘大夫之適長殤車一乘【此言送殤遣車之禮君謂國君亦或有地大夫通得稱君也公專言五等諸侯也十六至十九爲長殤葬此殤時柩朝廟畢將行設遣奠以奠之牲體分折包裹用此車載之以遣送死者故名遣車車制甚小以置之槨內四隅不容大爲之也禮中殤從上君適長三乘則中亦三乘下則一乘也公庶長一乘則中亦一乘下則無也大夫適長一乘則中亦一乘下殤及庶殤並無也適音的長上聲乘遣並去聲】公之喪諸達官之長杖【方氏曰受命於君者其名達於上故謂之達官若府史而下皆長官自辟除則不可謂之達矣受命於君者其恩厚故公之喪惟達官之長杖今按凡官皆有長貳此以長言則不及貳也長上聲】君於大夫將葬弔於宮及出命引之三步則止如是者三君退【句】朝亦如之哀次亦如之【弔於宮於其殯宮也出柩已行也孝子攀號不忍君命引之奪其情也引者三步卽止君又命引之如是者三柩車遂行君卽退去君來時不必恆在殯宮或當柩朝廟之時亦如之或已出大門至平日待賔客次捨之處孝子哀而暫停柩車則亦如之】五十無車者不越疆而弔人【始衰之年不可以筋力爲禮也】季武子寢疾蟜固不說齊衰而入見曰斯道也將亡矣士惟公門說齊衰武子曰不亦善乎君子表微及其喪也曾防倚其門而歌【季武子魯大夫季孫夙也蟜固人姓名防字晳曾子父也武子寢疾之時蟜固適有齊衰之服遂衣凶服而問疾且曰大夫之門不當釋凶服惟君門乃說耳此禮將亡我之凶服以來欲以救此將亡之禮也武子善之言失禮之顯著者人皆可知若失禮之微細者惟君子乃能表明之也武子執政人所尊畏固之爲此欲以易時人之觀瞻據禮而行武子𨿽憾不得而罪之也若倚門而歌則非禮矣其亦狂之一端歟記者蓋善蟜固之存禮譏曽防之廢禮也蟜音矯說音脫遂衣衣去聲】大夫弔當事而至則辭焉弔於人是日不樂婦人不越疆而弔人行弔之日不飲酒食肉焉【大夫弔弔於士也大夫𨿽尊然當主人有小斂大斂或殯之事而至則殯者以其事告之辭猶告也若非當事之時則孝子下堂迎之婦人無外事故不越疆而弔是日不樂不飲酒食肉皆爲余哀未忘也爲去聲】弔於葬者必執引若從柩及壙皆執紼【引引柩車之索也紼引棺索也鄭氏曰示助之以力疏曰弔葬本爲助執事故必相助引柩車凡執引用人貴賤有數數足則餘人皆散行從柩至下棺窆時則不限人數皆悉執紼也引者長逺之名故在車車行逺也紼是撥舉之義故在棺棺惟撥舉不長逺也引去聲壙上聲爲相並去聲】喪公弔之必有拜者𨿽朋友州裏舍人可也弔曰寡君承事主人曰臨【此謂國君弔其諸臣之喪弔後主人當親往拜謝喪家若無主後必使以次疏親往拜若又無疏親則死者之朋友及同州同裏及喪家典捨之人往拜亦可也寡君承事言來承助喪事此君語擯者傳命以入之辭主人曰臨者謝辱臨之重也臨如字】君遇柩於路必使人弔之【蕢尙畫宮受弔不如杞梁之妻知禮而此言弔於路何也蓋有爵者之喪當以禮弔此謂臣民之微賤者耳禮不下庶人也言必使人弔者是泛言眾人之喪也】大夫之喪庶子不受弔【大夫之喪適子爲主拜賔或以他故不在則庶子不敢受弔不敢以卑賤爲有爵者之喪主也】妻之昆弟爲父後者死哭之適室子爲主袒免哭踴夫入門右使人立於門外告來者狎則入哭父在哭於妻之室非爲父後者哭諸異室【此聞妻兄弟之喪而未往弔時禮也父在己之父也爲父後妻之父也門外之人以來弔者告若是交遊習狎之人則徑入哭之情義然也疏曰女子子適人者爲昆弟之爲父後者不降以其正故也故姊妹之夫爲之哭於適室之中庭子爲主者甥服舅緦故命己子爲主受弔拜賔也袒免哭踴者冠尊不居肉袒之上必先去冠而加免故凡哭哀則踴踴必先袒袒必先免故袒免哭踴也夫入門右者謂此子之父卽哭妻兄弟者適音的免音問夫如字爲昆弟之爲去聲】有殯聞逺兄弟之喪哭於側室無側室哭於門內之右同國則往哭之【側室者燕寢之旁室也門內大門之內也上篇言有殯聞逺兄弟之喪𨿽緦必往其亦謂同國歟方氏曰哭於側室欲其逺殯宮也於門內之右者不居主位示爲之變也同國則往者以其不逺也逺殯逺爲之爲並去聲】子張死曾子有母之喪齊衰而往哭之或曰齊衰不以弔曾子曰我弔也與哉【以喪母之服而哭朋友之喪逾禮已甚故或人止之而曽子之意則曰我於子張之死豈常禮之弔而已哉今詳此意但以友義隆厚不容不往哭之又不可釋服而往但往哭而不行弔禮耳故曰我弔也與哉劉氏曰曽子嘗問三年之喪弔乎夫子曰三年之喪練不羣立不旅行君子禮以飾情三年之喪而弔哭不亦虛乎旣聞此矣而又以母喪弔友必不然也凡經中言曾子失禮之事不可盡信此亦可見與平聲】有若之喪悼公弔焉子遊擯由左【悼公魯君哀公之子擯贊相禮事也立者尊右子遊由公之左則公在右爲尊矣少儀云詔辭自右者謂傳君之詔命則詔命爲尊故傳者居右時相喪禮者亦多由右故子遊正之也】齊谷王姬之喪魯荘公爲之大功或曰由魯嫁故爲之服姊妹之服或曰外祖母也故爲之服【谷讀爲告齊襄公夫人王姬卒在魯荘之二年赴告於魯其初由魯而嫁故魯君爲之服出嫁姊妹大功之服禮也或人旣不知此王姬乃荘公舅之妻而以爲外祖母又不知外祖母服小功而以大功爲外祖母之服其亦妄矣鄭氏曰春秋周女由魯嫁卒則服之如內女服姊妹是也天子爲之無服嫁於王者之後乃服之谷音告爲去聲】晉獻公之喪秦穆公使人弔公子重耳且曰寡人聞之亡國恆於斯得國恆於斯𨿽吾子儼然在憂服之中喪亦不可久也時亦不可失也孺子其圖之【獻公薧時重耳避難在狄故穆公使人往弔之弔爲正禮故以且曰起下辭寡人聞之者此使者傳穆公之言也恆於斯言常在此死生交代之際也儼然端靜持守之貌喪失位也喪不可久時不可失者勉其奔喪反國以謀襲位故言孺子其圖之也此時秦已有納之之志矣重平聲喪去聲下並同難去聲使者使去聲】以告舅犯舅犯曰孺子其辭焉喪人無寶仁親以爲寶父死之謂何又因以爲利而天下其孰能說之孺子其辭焉【舅犯重耳舅狐偃字子犯也公子旣聞使者之言入以告之子犯犯言當辭而不受可也失位去國之人無以爲寶惟仁愛思親乃其寶也父死謂是何事正是凶禍大事豈可又因此凶禍以爲反國之利而天下之人孰能觧說我爲無罪乎此所以不當受其相勉反國之命也說如字】公子重耳對客曰君惠弔亡臣重耳身喪父死不得與於哭泣之哀以爲君憂父死之謂何或敢有他志以辱君義稽顙而不拜哭而起起而不私【公子旣聞子犯之言乃出而答客惠弔亡臣重耳謝其來弔也不得與哭泣之哀言出亡在外不得居喪次也以爲君憂者致君憂慮我也他志謂求位之志辱君義者辱君惠弔之義也不私不再與使者私言也與去聲】子顯以致命於穆公穆公曰仁夫公子重耳夫稽顙而不拜則未爲後也故不成拜哭而起則愛父也起而不私則逺利也【鄭注用國語知使者爲公子縶字子韅故讀顯謂韅也喪禮先稽顙後拜謂之成拜爲後者成拜所以謝弔禮之重今公子以未爲後故不成拜也愛父猶言哀痛其父也不私與使者言是無反國之意是逺利也愛父逺利皆仁者之事故稱之曰仁夫公子重耳顯去聲逺去聲】帷殯非古也自敬姜之哭穆伯始也【禮朝夕哭殯之時必褰開其帷敬姜哭其夫穆伯之殯乃以避嫌而不復褰帷自此以後人皆效之故記者云非古也穆伯魯大夫季悼子之子公甫靖也】喪禮哀戚之至也節哀順變也君子念始之者也【孝子之哀於天性之極至豈可止遏聖人制禮以節其哀蓋順以變之也言順孝子之哀情以漸變而輕減也始猶生也生我者父母也毀而滅性是不念生我者矣】復盡愛之道也有禱祠之心焉望反諸幽求諸鬼神之道也北面求諸幽之義也【行禱五祀而不能回其生又爲之復是盡其愛親之道而禱祠之心猶未忘於復之時也望反諸幽望其自幽而反也鬼神處幽暗北乃幽陰之方故求諸鬼神之幽者必向北也】拜稽顙哀戚之至隠也稽顙隠之甚也【隠痛也稽顙者以頭觸地無復禮容就拜與稽顙言之皆爲至痛而稽顙則尢其痛之甚者也】飯用米貝弗忍虛也不以食道用美焉爾【實米與貝於死者口中不忍其口之虛也此不是用飲食之道但用此美潔之物以實之焉爾】銘明旌也以死者爲不可別已故以其旗識之愛之斯錄之矣敬之斯盡其道焉耳【士喪禮銘曰某氏某之柩初置於檐下西階上及爲重畢則置於重殯而卒塗始樹於肂坎之東疏云士長三尺大夫五尺諸侯七尺天子九尺若不命之士則以緇長半幅防末長終幅廣三寸半幅一尺也終幅二尺也是總長三尺夫愛之而錄其名敬之而盡其道曰愛曰敬非虛文也別必列切識式志切重平聲肂羊志切防敕貞切】重主道也殷主綴重焉周主重徹焉【禮注云士重木長三尺始死作重以依神𨿽非主而有主之道故曰主道也殷禮始殯時置重於殯廟之庭曁成虞主則綴此重而懸於新死者所殯之廟周人虞而作主則徹重而埋之也重平聲綴音拙】奠以素器以生者有哀素之心也惟祭祀之禮主人自盡焉爾豈知神之所饗亦以主人有齊敬之心也【鄭氏曰哀素言哀痛無飾也凡物無飾曰素哀則以素敬則以飾禮由人心而已方氏曰士喪禮有素俎士虞禮有素幾皆其哀而不文故也喪葬凶禮故若是至於祭祀之吉禮則必自盡以致其文焉故曰惟祭祀之禮主人自盡焉爾然主人之自盡亦豈知神之所享必在於此乎且以表其心而已耳齊音齋】辟踴哀之至也有算爲之節文也【疏曰撫心爲辟跳躍爲踴是哀痛之至極若不裁限恐傷其性故有算以爲之準節每一踴三跳三踴九跳爲一節士三日有三次踴大夫四日五踴諸侯六日七踴天子八日九踴故云爲之節文也辟婢亦切】袒括發變也慍哀之變也去飾去美也袒括發去飾之甚也有所袒有所襲哀之節也【疏曰袒衣括發形貌之變也悲哀慍恚哀情之變也去其尋常吉時之服飾是去其華美也去飾𨿽多端惟袒而括發又去飾之中最甚者也理應常袒何以有袒時有襲時蓋哀甚則袒哀輕則襲哀之限節也去上聲】弁絰葛而葬與神交之道也有敬心焉周人弁而葬殷人冔而葬【居喪時冠服皆純凶至葬而吾親托體地中則當以禮敬之心接於山川之神也於是以絹素爲弁如爵弁之制以葛爲環絰在首以送葬不敢以純凶之服交神者示敬也故曰有敬心焉冔火羽切】歠主人主婦室老爲其病也君命食之也【疏曰親喪歠粥之時主人亡者之子主婦亡者之妻無則主人之妻也室老家之長相此三人並是大夫之家貴者爲其歠粥病困之故君必命之食疏飯也若士喪君不命也喪大記言主婦食疏食謂旣殯之後此主婦歠者謂未殯前爲去聲食音嗣】反哭升堂反諸其所作也主婦入於室反諸其所養也【此堂與室皆謂廟中也卒窆而歸乃反哭於祖廟其二廟者則先祖後禰所作者平生祭祀冠昏所行禮之處也所養者所饋食供養之處也養去聲冠去聲】反哭之弔也哀之至也反而亡焉失之矣於是爲甚【賔之弔者升自西階曰如之何主人拜稽顙當此之時亡矣失矣不可復見吾親矣哀痛於是爲甚也賔弔畢而出主人送於門外遂適殯宮卽先時所殯正寢之堂也】殷旣封而弔周反哭而弔孔子曰殷己慤吾從周【殷之禮窆畢賔就墓所弔主人周禮則俟主人反哭而後弔孔子謂殷禮太質慤者蓋親之在土固爲可哀不若求親於平生居止之所而不得其哀爲尢甚也故弔於墓者不如弔於家者之情文爲兼盡故欲從周也封音窆】葬於北方北首三代之達禮也之幽之故也【北方國之北也殯猶南首未忍以鬼神待其親也葬則終死事矣故葬而北首三代通用此禮也南方昭明北方幽暗之幽釋所以北首之義首去聲】旣封主人贈而祝宿虞屍【柩行至城門公使宰夫贈纁束旣窆則用此纁贈死者於墓之野此時祝先歸而肅虞祭之屍矣宿讀爲肅進也虞猶安也葬畢迎精而反日中祭之於殯宮以安之也男則男子爲屍女則女子爲屍尸之爲言主也不見親之形容心無所系故立屍而使之著死者之服所以使孝子之心主於此也禫祭以前男女異屍異幾祭於廟則無女屍而幾亦同矣少牢禮云某妃配是男女共屍著直略切少去聲】旣反哭主人與有司視虞牲有司以幾筵捨奠於墓左反日中而虞【士之禮虞牲特豕幾所以依神筵坐神之席也席敷陳曰筵孝子先反而視牲別令有司釋奠以禮地神爲親之托體於此也捨讀爲釋奠者置也釋置此祭饌也墓道向南以東爲左待此有司之反卽於日中時虞祭也捨音釋敷敷同爲親爲去聲】葬日虞弗忍一日離也【鄭氏曰弗忍其無所歸離去聲】是日也以虞易奠卒哭曰成事【始死小斂大斂朝夕朔月朝祖賵遣之類皆喪奠也此日以虞祭代去喪奠故曰以虞易奠也卒哭曰成事者蓋祝辭曰哀薦成事也祭以吉爲成卒哭之祭乃吉祭故也】是日也以吉祭易喪祭明日祔於祖父【吉祭卒哭之祭也喪祭虞祭也卒哭在虞之後故云以吉祭易喪祭也袝之爲言附也祔祭者告其祖父以當遷他廟而告新死者以當入此廟也禮云明日以其班祔明日者卒哭之次日也卒哭時告於新主曰哀子某來日隮祔爾於爾皇祖某甫及時則奉新主入祖之廟而並告之曰適爾皇祖某甫以隮祔爾孫某甫孫必祔祖者昭穆之位同所謂以其班也畢事虞主復於寢三年喪畢遇四時之吉祭而後奉新主入廟也虞祭閒一日而卒哭與祔則不閒日並閒並去聲】其變而之吉祭也比至於祔必於是日也接不忍一日末有所歸也【上文所言皆據正禮此言變者以其變易常禮也所以有變者以有他故未及葬期而卽葬也據士禮速葬速虞之後卒哭之前其日尙賖不可無祭之往也虞往至吉祭其禮如何曰虞後比至於祔遇剛日而連接其祭若丁日葬則己日再虞後虞攺用剛日則庚日三虞也此後遇剛日則祭至祔而後止此孝子不忍使其親一日無所依歸也比音畀】殷練而祔周卒哭而祔孔子善殷【孝經曰爲之宗廟以鬼享之孔子善殷之祔者以不急於鬼其親也】君臨臣喪以巫祝桃茢執戈惡之也所以異於生也喪有死之道焉先王之所難言也【桃性辟惡鬼神畏之王莽惡髙廟神靈以桃湯灑其壁茢苕帚也所以除穢巫執桃祝執茢小臣執戈蓋爲其有凶邪之气可惡故以此三物辟祓之也臨生者則惟執戈而已今加以桃茢故曰異於生也君使臣以禮死而惡之豈禮也哉然人死斯惡之矣故喪禮實有惡死之道焉先王之所不忍言也茢音列惡難並去聲辟音辟】喪之朝也順死者之孝心也其哀離其室也故至於祖考之廟而後行殷朝而殯於祖周朝而遂葬【子之事親出必告反必面今將葬而奉柩以朝祖固爲順死者之孝心然求之死者之心亦必自哀其違離寢處之居而永棄泉壤之下亦欲至祖考之廟而訣別也殷尙質敬鬼神而逺之故大斂之後卽奉柩朝祖而遂殯於廟周人則殯於寢及葬則朝廟也】孔子謂爲明器者知喪道矣備物而不可用也【此孔子善夏之用明器從葬從去聲】哀哉死者而用生者之器也不殆於用殉乎哉【此孔子非殷人用祭器從葬以人從死曰殉殆幾也用其器則近於用人】其曰明器神明之也塗車芻靈自古有之明器之道也孔子謂爲芻靈者善謂爲俑者不仁不殆於用人乎哉【謂之明器者是以神明之道待之也塗車以泥爲車也束艸爲人形以爲死者之從衛謂之芻靈略似人形而已亦明噐之類也中古爲木偶人謂之俑則有面目機而太似人矣故孔子惡其不仁知末流必有以人殉葬者趙氏曰以木人送葬設機而能踴跳故名之曰俑】穆公問於子思曰爲舊君反服古與子思曰古之君子進人以禮退人以禮故有舊君反服之禮也今之君子進人若將加諸膝退人若將隊諸淵毋爲戎首不亦善乎又何反服之禮之有【穆公魯君哀公之曾孫爲舊君服見儀禮齊衰章孟子言三有禮則爲之服寇讎何服之有與此章意似隊諸淵言置之死地也戎首爲寇亂之首也爲舊爲去聲與平聲隊音墜】悼公之喪季昭子問於孟敬子曰爲君何食敬子曰食粥天下之逹禮也【悼公魯哀公之子昭子康子之曾孫名彊敬子武伯之子名防】吾三臣者之不能居公室也四方莫不聞矣勉而爲瘠則吾能毋乃使人疑夫不以情居瘠者乎哉我則食食【三臣仲孫叔孫季孫之三家也敬子言我三家不能居公室而以臣禮事君者四方皆知之矣勉彊食粥而爲毀瘠之貌我𨿽能之然豈不使人疑我非以哀戚之眞情而處此瘠乎不若違禮而食食也應氏曰季子之問有君子補過之心而孟氏之對可謂小人之無忌憚者矣食上如字下音嗣】衛司徒敬子死子夏弔焉主人未小斂絰而往子遊弔焉主人旣小斂子遊出絰反哭子夏曰聞之也與曰聞諸夫子主人未攺服則不絰【司徒以官爲氏也主人未小斂則未攺服故弔者不絰子夏絰而往弔非也其時子遊亦弔俟其小斂後攺服乃出而加絰反哭之則中於禮矣與平聲中去聲】曾子曰晏子可謂知禮也已恭敬之有焉有若曰晏子一狐裘三十年遣車一乘及墓而反【晏子齊大夫曽子稱其知禮謂禮以恭敬爲本也有若之言則曰狐裘貴在輕新乃三十年而不易是儉於己也遣車一乘儉其親也禮窆後有拜賔送賔等禮晏子窆訖卽還儉於賔也此三者皆以其儉而失禮者也遣乘並去聲下節同】國君七个遣車七乘大夫五个遣車五乘晏子焉知禮【遣車之數天子九乘諸侯七乘大夫五乘天子之士三乘諸侯之士無遣車也大夫以上皆太牢士少牢个包也凡包牲皆取下體每一牲取三體前脛折取臂臑後脛折取骼少牢二牲則六體分爲三个太牢三牲則九體大夫九體分爲十五叚三叚爲一包凡五包諸侯分爲二十一叚凡七包天子分爲二十七叚凡九包每遣車一乘則載一包也】曽子曰國無道君子恥盈禮焉國奢則示之以儉國儉則示之以禮【曽子主權有子主經是以二端之論不合】國昭子之母死問於子張曰葬及墓男子婦人安位子張曰司徒敬子之喪夫子相男子西鄕婦人東鄕【國昭子齊大夫葬其母以子張相禮故問之夫子孔子也主人家男子皆西鄕婦人皆東向而男賔在眾主人之南女賔在眾婦之南禮也相鄕並去聲】曰噫毋曰我喪也斯沾爾專之賔爲賔焉主爲主焉婦人從男子皆西鄕【昭子聞子張之言嘆息而止之言我爲大夫齊之顯家今行喪禮人必盡求覘視當有所更攺以示人豈宜一循舊禮爾當專主其事使賔自爲賔主自爲主可也於是昭子家婦人旣與男子同居主位而西鄕而女賔亦與男賔同居賔位而東鄕矣斯盡也沾讀爲覘此記禮之變毋無同斯去聲沾覘同更平聲】穆伯之喪敬姜晝哭文伯之喪晝夜哭孔子曰知禮矣【哭夫以禮哭子以情中節矣故孔子美之中去聲】文伯之喪敬姜據其牀而不哭曰昔者吾有斯子也吾將以爲賢人也吾未嘗以就公室今及其死也朋友諸臣未有出涕者而內人皆行哭失聲斯子也必多曠於禮矣夫【以爲賢人必知禮矣故凡我平日出入公室未嘗與俱而觀其所行蓋信其賢而知禮也至死而覺其曠禮故嘆恨之鄭氏曰季氏魯之宗卿敬姜有防見之禮】季康子之母死陳防衣敬姜曰婦人不飾不敢見舅姑將有四方之賔來防衣何爲陳於斯命徹之【敬姜康子之從祖母也應氏曰敬姜森然法度之語見音現從去聲】有子與子遊立見孺子慕者有子謂子遊曰予壹不知夫喪之踴也予欲去之久矣情在於斯其是也夫【有子言喪禮之有踴我常不知其何爲而然壹者專一之義猶常也我久欲除去之矣今見孺子之號慕若此則哀情之在於此踴亦如此孺子之慕也夫去上聲】子遊曰禮有微情者有以故興物者有直情而徑行者戎狄之道也禮道則不然【子遊言先王制禮使賢者俯而就之不肖者企而及之慮賢者之過於情也故立爲哭踴之節所以殺其情故曰禮有微情者微猶殺也慮不肖者之不及情也故爲之興起衰絰之物使之睹服思哀故曰有以故興物者此二者皆制禮者酌人情而爲之也若直肆己情徑率行之或哀或不哀漫無制節則是戎狄之道矣中國禮義之道則不如是也】人喜則斯陶陶斯詠詠斯猶猶斯舞舞斯慍慍斯戚戚斯嘆嘆斯辟辟斯踴矣品節斯斯之謂禮【此言樂極生哀之情但舞斯慍一句終是可疑今且據疏劉氏欲於猶斯舞之下增一矣字而刪舞斯慍三字今亦未敢從疏曰喜者外境會心之謂斯語助也陶謂郁陶心初悅而未暢之意郁陶之情暢則口歌詠之也詠歌不足漸至動搖身體乃至起舞足蹈手樂之極也外境違心之謂慍凡喜怒相對哀樂相生若舞無節形疲厭倦事與心違所以怒生慍怒之生由於舞極故曲禮云樂不可極也此凡九句首末各四句是哀樂相對中間舞斯慍一句是哀樂相生慍斯戚者怒來觸心憤恚之餘轉爲憂戚憂戚轉深因嘆息嘆恨不泄遂至撫心撫心不泄乃至跳踴奮擊亦哀之極也故夷狄無禮朝殯夕歌童兒任情倐啼歘笑今若品節此二塗使踴舞有數則能久長故云斯之謂禮品階格也節制斷也孫氏曰當作人喜則斯陶陶斯詠詠斯猶猶斯舞舞斯蹈矣人悲則斯慍慍斯戚戚斯嘆嘆斯辟辟斯踴矣蓋自喜至蹈凡六變自悲至踴亦六變此所謂孺子慕者之直情也舞蹈辟踴皆本此情聖人於是爲之節猶音搖辟婢亦切樂音洛】人死斯惡之矣無能也斯倍之矣是故制絞衾設蔞翣爲使人勿惡也【以其死而惡之以其無能而倍之恐太古無禮之時人多如此於是推原聖人所以制禮之初意止爲使人勿惡勿倍而已絞衾以飾其體蔞翣以飾其棺則不見死者之可惡矣惡去聲絞音爻蔞音柳爲去聲】始死脯醢之奠行遣而行之旣葬而食之未有見其饗之者也自上世以來未之有捨也爲使人勿倍也故子之所刺於禮者亦非禮之訾也【始死卽爲脯醢之奠葬則有包裹牲體之遣旣葬則有虞祭之食何嘗見死者享之乎然自上世制禮以來未聞有捨而不爲者爲此則報本反始之思自不能已矣豈復有倍之之意乎先王制禮其深意蓋如此今子刺喪之踴而欲去之者亦不足以爲禮之疵病也遣去聲食去聲捨上聲爲去聲刺音次訾音疵復扶又切】吳侵陳斬祀殺厲師還出竟陳大宰嚭使於師夫差謂行人儀曰是夫也多言盍嘗問焉師必有名人之稱斯師也者則謂之何【魯哀公元年吳師侵陳斬祀伐祠祀之木也殺厲殺疫病之人也大宰行人皆官名夫差吳子名是夫猶言此人指嚭也多言猶能言也盍何不也嘗試也師必有名者言出師伐人必得彼國之罪以顯我出師之名也今眾人稱我此師謂之何名乎還音旋竟音境大音泰嚭普彼切使去聲夫差音扶釵是夫夫如字】大宰嚭曰古之侵伐者不斬祀不殺厲不獲二毛今斯師也殺厲與其不謂之殺厲之師與曰反爾地歸爾子則謂之何曰君王討敝邑之罪又矜而赦之師與有無名乎【二毛斑白之人也子謂所獲臣民也還其侵略之地縱其俘獲之民是矜而赦之矣豈可又以無名之師議之乎此言嚭善於辭令故能救敗亡之禍石梁王氏曰是時吳亦有大宰嚭如何與並平聲】顏丁善居喪始死皇皇焉如有求而弗得及殯望望焉如有從而弗及旣葬慨焉如不及其反而息【顏丁魯人皇皇猶棲棲也望望往而不顧之貌慨感悵之意始死形可見也旣殯柩可見也葬則無所見矣如有從而弗及似有可及之處也葬後則不復如有所從矣故但言如不及其反又云而息者息猶待也不忍決忘其親猶且行且止以待其親之反也蓋葬者往而不反然孝子於迎精而反之時猶如有所疑也復去聲】子張問曰書云髙宗三年不言言乃讙有諸仲尼曰胡爲其不然也古者天子崩王世子聽於冢宰三年【言乃讙者命令所布人心喜悅也】知悼子卒未葬平公飲酒師曠李調侍鼓鐘杜蕢自外來聞鐘聲曰安在曰在寢杜蕢入寢歷階而升酌曰曠飲斯又酌曰調飲斯又酌堂上北面坐飲之降趨而出【知悼子晉大夫名防平公晉侯彪也凡三酌者旣罰二子又自罰也知去聲蕢音快飲去聲】平公呼而進之曰蕢曩者爾心或開予是以不與爾言爾飲曠何也曰子卯不樂知悼子在堂斯其爲子卯也大矣曠也太師也不以詔是以飲之也【言爾之初入我意爾必有所諫教開發於我我是以不先與爾言乃三酌之後竟不言而出爾之飲曠何說也蕢言桀以乙卯日死紂以甲子日死謂之疾日故君不舉樂在堂在殯也況君於卿大夫比葬不食肉比卒哭不舉樂悼子在殯而可作樂燕飲乎桀紂異代之君悼子同體之臣故以爲大於子卯也詔告也罰其不告之罪也】爾飲調何也曰調也君之褻臣也爲一飲一食忘君之疾是以飲之也【言調爲近習之臣貪於一飲一食而忘君違禮之疾故罰之也飲去聲】爾飲何也曰蕢也宰夫也非刀匕是共又敢與知防是以飲之也【非猶不也宰夫職在刀匕今乃不專供刀匕之職而敢與知諫爭防閒之事是侵官矣故自罰也共音供與去聲爭音諍】平公曰寡人亦有過焉酌而飲寡人杜蕢洗而揚觶公謂侍者曰如我死則必毋廢斯爵也至於今旣畢獻斯揚觶謂之杜舉【揚觶舉觶也盥洗而後舉致潔敬也平公自知其過旣命蕢以酌又欲以此爵爲後世戒故記者云至今晉國行燕禮之終必舉此觶謂之杜舉者言此觶乃昔者杜蕢所舉也春秋傳作屠蒯文亦不同觶音志】公叔文子卒其子戍請諡於君曰日月有時將葬矣請所以易其名者【文子衛大夫名抜君靈公也大夫士三月而葬有時猶言有數也死則諱其名故爲之諡所以代其名也戍音庶】君曰昔者衛國凶饑夫子爲粥與國之餓者是不亦惠乎昔者衛國有難夫子以其死衛寡人不亦貞乎夫子聽衛國之政修其班制以與四鄰交衛國之社稷不辱不亦文乎故謂夫子貞惠文子【魯昭公二十年盜殺衛侯之兄縶時齊豹作亂公如死鳥此衛國之難也班者尊卑之次制者多寡之節因舊典而修舉之也據先後則惠在前論小大則貞爲重故不曰惠貞而曰貞惠也此三字爲諡而惟稱文子者鄭云文足以兼之難去聲】石駘仲卒無適子有庶子六人卜所以爲後者曰沐浴佩玉則兆五人者皆沐浴佩玉石祁子曰孰有執親之喪而沐浴佩玉者乎不沐浴佩玉石祁子兆衛人以龜爲有知也【駘仲衛大夫曰沐浴佩玉則兆卜人之言也方氏曰兆亦有凶卜者以求吉爲主故經以兆言吉也駘音苔適音的】陳子車死於衛其妻與其家大夫謀以殉葬定而後陳子亢至以告曰夫子疾莫養於下請以殉葬【子車齊大夫子亢其兄弟卽孔子弟子子禽也疾時不在家家人不得以致其養故云莫養於下也於是欲殺人以殉葬定謂已議定所殺之人也亢音剛養去聲】子亢曰以殉葬非禮也𨿽然則彼疾當養者

孰若妻與宰得已則吾欲己不得已則吾欲以二子者之爲之也於是弗果用【宰卽家大夫也二子謂妻與宰也子亢若但言非禮未必能止之今以當養者爲當殉則不期其止而自止矣】子路曰傷哉貧也生無以爲養死無以爲禮也孔子曰啜菽飲水盡其歡斯之謂孝斂首足形還葬而無槨稱其財斯之謂禮【世固有三牲之養而不能歡者亦有厚葬以爲觀美而不知陷於僭禮之罪者知此則孝與禮可得而盡矣又何必傷其貧乎還葬說見上篇養去聲還音旋稱去聲】衛獻公出奔反於衛及郊將班邑於從者

而後入柳荘曰如皆守社稷則孰執羈靮而從如皆從則孰守社稷君反其國而有私也毋乃不可乎弗果班【獻公以魯襄十四年奔齊二十六年歸衛羈所以絡馬靮所以鞚馬荘之意謂居者行者均之爲國不當獨賞從者以示私恩從去聲靮音的】衛有大史曰栁荘寢疾公曰若疾革𨿽當祭必告公再拜稽首請於屍曰有臣柳荘也者非寡人之臣社稷之臣也聞之死請往不釋服而往遂以襚之與之邑裘氏與縣潘氏書而納諸棺曰世世萬子孫毋變也【以衣服贈死者曰禭裘縣潘二邑名萬子孫謂荘之後世也荘之疾公嘗命其家若當疾亟之時我𨿽在祭事亦必入告及其死也果當公行事之際遂不釋祭服而往因釋以禭之又賜之二邑此𨿽見國君尊賢之意然棄祭事而不終以諸侯之命服而襚大夫書封邑之劵而納諸棺皆非禮矣大音泰革音亟入聲縣音】陳幹昔寢疾屬其兄弟而命其子尊己曰如我死則必大爲我棺使吾二婢子夾我陳幹昔死其子曰以殉葬非禮也況又同棺乎弗果殺【屬如周禮屬民讀法之屬猶合也聚也記者善尊己守正而不從其父之亂命幹音幹屬音燭】仲遂卒於垂壬午猶繹萬入去籥仲尼曰非禮也卿卒不繹【仲遂魯荘公子東門襄仲也爲魯卿垂齊地名祭宗廟之明日又設祭禮以尋繹昨日之祭謂之繹殷謂之肜言壬午則正祭辛巳日也萬舞執幹以舞也籥舞吹籥以舞也萬入去籥者言此繹祭時以仲遂之卒但用無聲之幹舞以入去有聲之籥舞而不用也陳氏曰春秋之法當祭而卿卒則不用樂明日則不繹故叔弓之卒昭公去樂卒事君子以爲禮仲遂之卒宣公猶繹而萬入去籥聖人以爲非禮詩記曰萬舞二舞之總名也幹舞者武舞之別名籥舞者文舞之別名文舞又謂之羽舞鄭氏據公羊以萬舞爲幹舞誤也春秋書萬入去籥言文武二舞皆入去其有聲者故去籥焉公羊乃以萬舞爲武舞與籥舞對言之失經意矣若萬舞止爲武舞則此詩何爲獨言萬舞而不及文舞左傳考仲子之宮萬焉婦人之廟亦不應獨用武舞也然則萬舞爲二舞之總名明矣出詩緝簡兮注愚按左傳楚令尹子元欲蠱文夫人爲館於其宮側而振萬焉夫人聞之泣曰先君以是舞也習戎備也今令尹不尋諸仇讎而於未亡人之側不亦異乎據此則萬舞信爲武舞矣呂氏豈偶忘之耶去上聲肜音融何爲爲去聲】季康子之母死公輸若方小斂般請以機封從之公肩假曰不可夫魯有初【公輸氏若名爲匠師方小年尙幼也斂下棺於槨也般若之族素多技巧見若掌斂事而年幼欲代之而試用其巧技也機窆謂以機闗轉動之器下棺不用碑與繂也魯有初言魯國自有故事也般音班封音窆斂去聲】公室視丰碑三家視桓楹【丰碑天子之制桓楹諸侯之制疏曰凡言視者比擬之辭丰大也謂用大木爲碑穿鑿去碑中之木使之空於空閒著鹿盧兩頭各入碑木以紼之一頭系棺緘以一頭繞鹿盧旣訖而人各背碑負紼末頭聴鼓聲以漸卻行而下之也桓楹不似碑形如大楹耳通而言之亦曰碑說文桓郵亭表也如今之橋旁表柱也諸侯二碑兩柱爲一碑而施鹿盧故鄭云四植也下空去聲著音勺】般爾以人之母嘗巧則豈不得以其母以嘗巧者乎則病者乎噫弗果從【疏曰嘗試也言爾欲以人母嘗試己之巧事誰有彊逼於爾而爲此乎豈不得休已者哉又語之云其無以人母嘗試己巧則於爾病者乎言不得嘗巧豈於爾有所病假言畢乃更噫而傷嘆於是眾人遂止一說則豈不得以其母以嘗巧者乎作一句言爾以他人母試巧而廢其當用之禮則亦豈不得自以己母試巧而不用禮乎則於爾心亦有所病而不安乎蓋使之反求諸心以己度人而知其不可也應氏曰周衰禮廢而諸侯僭天子故公室之窆棺視丰碑大夫僭諸侯故三家之窆棺視桓楹其陵替承襲之獘有自來矣彊上聲】戰於郎公叔禺人遇負杖入保者息曰使之𨿽病也任之𨿽重也君子不能爲謀也士弗能死也不可我則旣言矣與其鄰重汪踦往皆死焉魯人欲勿殤重汪踦問於仲尼仲尼曰能執干戈以衛社稷𨿽欲勿殤也不亦可乎【戰於郎魯哀公十一年齊伐魯也禺人昭公子公爲也遇魯人之避齊師而入保城邑者疲倦之餘負其杖而息於塗禺人乃嘆之曰徭役之煩𨿽不能堪也稅斂之數𨿽過於厚也若上之人協心以禦宼難猶可塞責也今卿大夫不能畫謀防士不能捐身以死難豈人臣事君之道哉甚不可也我旣出此言矣可不思踐吾言乎於是與其鄰之童子汪踦者皆往鬭而死於敵魯人以踦有成人之行欲以成人之喪禮葬之而孔子善其權禮之當也禺音遇重通作童踦音紀斂去聲數入聲】子路去魯謂顏淵曰何以贈我曰吾聞之也去國則哭於墓而後行反其國不哭展墓而入謂子路曰何以處我子路曰吾聞之也過墓則式過祀則下【哭墓哀墓之無主也不忍丘壠之無主則必有返國之期故爲行者言之墓與祀人所易忽也而能加之敬則無往而不用吾敬矣敬則無適而不安故爲居者言之也方氏曰凡物展之則可省而視故省謂之展處上聲爲去聲省悉井切】工尹商陽與陳棄疾追吳師及之陳棄疾謂工尹商陽曰王事也子手弓而可【句】手弓【句】子射諸射之斃一人韔弓又及謂之又斃二人每斃一人揜其目止其禦曰朝不坐燕不與殺三人亦足以反命矣孔子曰殺人之中又有禮焉【工尹楚官名追吳師事在魯昭公十二年子手弓而可爲句使之執弓也手弓商陽之弓在手也韔弓衣也謂之再告之也掩目而不忍視止禦而不忍驅有惻隱之心焉商陽自言位卑禮薄如此亦可以稱塞矣孔子謂其有禮以敗北之師本易窮而商陽乃能節制其縱殺之心是仁意與禮節並行非事君之禮止於是也特取其善於追敗者亦非謂臨敵未決而不忍殺人也疏曰朝與燕皆在寢若路門外正朝則大夫以下皆立若燕朝在於路寢則大夫坐於上如孔子攝齊升堂是也升堂則坐矣燕亦在寢燕禮獻卿大夫之後西階上獻士無升堂之文是士立於下也鄭注射者在左戈盾在右禦在中央謂兵車參乘之法此謂凡常戰士若是元帥則在中央鼓下禦者在左戈盾亦在右若天子諸侯親亦居鼓下若非元帥則皆在左禦者在中若非兵車則尊者在左射音石韔音暢朝音潮與去聲稱易並去聲齊音咨乘並去聲】諸侯伐秦曹桓公卒於防諸侯請含使之襲【曹伯之卒魯成公十三年也襲賤者之事諸侯從之不知禮也含去聲】襄公朝於荊康王卒荊人曰必請襲魯人曰非禮也荊人彊之巫先拂柩荊人悔之【荊禹貢州名楚立國之本號魯僖公元年始稱楚魯襄公以二十八年朝楚適遭楚子昭之喪魯人知襲之非禮而不能違於是以君臨臣喪之禮先之及其覺之而悔已無及矣此其適權變之宜足以雪恥彊上聲】滕成公之喪使子叔敬叔弔進書子服惠伯爲介及郊爲懿伯之忌不入惠伯曰政也不可以叔父之私不公事遂入【滕成公之喪在魯昭公之三年敬叔魯桓公七世孫惠伯則桓公六世孫也於世次敬叔稱惠伯爲叔父懿伯則惠伯之叔父而敬叔之五從祖進書奉進魯君之弔書也介副也劉氏曰左傳注云忌怨也敬叔先有怨於懿伯故不欲入滕以惠伯之言而入傳言叔弓之有禮也此疏云敬叔嘗殺懿伯爲其家所怨恐惠伯殺已故不敢先入惠伯知其意而開釋之記惠伯之知禮也二說不同而皆可疑如彼注言禮椒爲之避仇怨則當自受命之日辭行以禮之不當及郊而後辭入也如此疏言恐惠伯殺已而難之則魯之遣使而使其仇爲之副不卹其相仇以棄命害事亦非善處也且叔弓爲正使得仇怨爲介而不請易之非計之得也又同使共事而常以仇敵備之而往反於魯滕之路亦難言也使椒果欲報仇則其言𨿽善安知非誘我耶而遂入又非通論也按左傳云及郊遇懿伯之忌此作爲二字𨿽異而皆先言及郊而後言忌可見是及郊方遇忌也或者忌字只是忌日懿伯是敬叔從祖適及滕郊而遇此日故欲緩至次日乃入故惠伯以禮曉之曰公事有公利無私忌乃先入而叔弓亦遂入焉此說固可通然亦未知然否闕之可也】哀公使人弔蕢尙遇諸道辟於路畫宮而受弔焉【哀公魯君辟於路辟讀爲辟謂除辟道路以畫宮室之位而受弔也辟音辟畫音獲】曾子曰蕢尙不如杞梁之妻之知禮也齊莊公襲莒於奪杞梁死焉其妻迎其柩於路而哭之哀【魯襄公二十三年齊侯襲莒襲者以輕兵掩其不備而攻之也左傳言杞殖華還載甲夜入且於之隧且於莒邑名隧狹路也鄭云或爲兌故讀奪爲兌梁卽殖以戰死故妻迎其柩奪音兌華去聲且音雎】荘公使人弔之對曰君之臣不免於罪則肆諸市朝而妻妾執君之臣免於罪則有先人之敝廬在君無所辱命【肆陳屍也妻妾執拘執其妻妾也左傳言齊侯弔諸其室】孺子防之喪哀公欲設撥問於有若有若曰其可也君之三臣猶設之顏柳曰天子龍輴而槨幬諸侯輴而設幬爲楡沈故設撥三臣者廢輴而設撥竊禮之不中者也而君何學焉【防哀公之少子舊說以撥爲紼未知是否三臣魯之三家也顏柳言天子之殯用輴車載柩而畫轅爲龍槨幬者叢木爲槨形而覆幬其上前言加斧於槨上是也諸侯輴而設幬則有輴而無龍有幬而無槨也楡沈以水浸楡白皮之汁以播地取其引車不澁滯也今三家廢輴不用而猶設撥是徒有竊禮之罪而非有中用之實者也方氏曰爲輴之重也故爲楡沈以滑之欲楡沈之散也故設撥以發之無輴則無所用沈無所用沈則無所用撥三臣旣知輴之可廢而不知撥之不必設是竊禮之不中者也撥𨿽無所經見然以文考之爲楡沈故設撥則是以手撥楡沈而灑於道也先儒以爲紼失之矣今按方說如此亦未知其是否闕之可也防他昆切撥半末切輴音春幬音道爲去聲楡音於沈音審中去聲】悼公之母死哀公爲之齊衰有若曰爲妾齊衰禮與公曰吾得已乎哉魯人以妻我【以妻我以爲我妻也此哀公溺情之舉文過之辭疏曰天子諸侯絕旁期於妾無服惟大夫爲貴戚緦爲去聲文去聲】季子臯葬其妻犯人之禾申祥以告曰請庚之子臯曰孟氏不以是罪予朋友不以是棄予以吾爲邑長於斯也買道而葬後難繼也【劉氏曰季子臯孔子弟子髙柴也夫子嘗曰柴也愚觀家語所稱及此經所記泣血三年及成人爲衰之事觀之賢可知矣此葬妻犯禾亦爲成宰時事有無固不可知然曰孟氏不以是罪予朋友不以是棄予者以犯禾之失小而買道之害大也何也以我爲邑宰尙買道而葬則後必爲例而難乎爲繼者矣此亦愚而過慮之一端然出於誠心非文飾之辭也鄭注謂其恃寵虐民而方氏又加以不仁不恕之說則甚矣豈有賢如子臯而有是哉文去聲】仕而未有祿者君有饋焉曰獻使焉曰寡君違而君薨弗爲服也【王制云位定然後祿之此蓋初試爲士未賦廩祿者有饋於君則稱獻出使他國則稱寡君此二事皆與羣臣同獨違離之後而君薨則不爲舊君服此則與羣臣異所以然者以其未嘗食君之祿也方氏曰湯之於伊尹學焉而後臣之方其學也賔之而弗臣此所謂仕而未有祿者若孟子之在齊是也惟其賔之而弗臣故有饋焉不曰賜而曰獻命之使不曰君而曰寡君蓋獻爲貢上之辭而寡則自謙之辭故也以其有賔主之道而無君臣之禮故違而君薨弗爲服也其曰違則居其國之時固服之矣使爲並去聲】虞而立屍有幾筵【未葬之前事以生者之禮葬則親形已藏故虞祭則立屍以象神也筵席也大斂之奠𨿽有席而無幾此時則設幾與筵相配也】卒哭而諱生事畢而鬼事始已【卒哭而諱其名蓋事生之禮已畢事鬼之事始矣已語辭】旣卒哭宰夫執木鐸以命於宮曰捨故而諱新自寢門至於庫門【周禮大喪小喪宰夫掌其戒令故卒哭後使宰夫執金口木舌之鐸振之以命令於宮也其令之之辭曰捨故而諱新故謂髙祖之父當遷者諱多則難避故使之舍舊諱而諱新死者之名也以其親盡故可不諱庫門自外入之第一門亦曰臯門捨上聲】二名不偏諱夫子之母名徵在言在不稱徵言徵不稱在【二名二字爲名也此記避諱之禮】軍有憂則素服哭於庫門之外赴車不載櫜韔【櫜甲衣韔弓衣甲不入櫜弓不入韔示再用也方氏曰戰勝而還謂之愷則敗謂之憂宜矣素服哭以喪禮處之也必於庫門之外者以近廟也師出受命於祖無功則於祖命辱矣赴車告赴於國之車凡告喪曰赴車以告敗爲名與素服同義櫜音髙】有焚其先人之室則三日哭故曰新宮火亦三日哭【先人之室宗廟也魯成公三年焚宣公之廟神主初入故曰新宮春秋書二月甲子新宮災三日哭注云書其得禮此言故曰者謂春秋文也】孔子過泰山側有婦人哭於墓者而哀夫子式而聴之使子路問之曰子之哭也壹似重有憂者而曰然昔者吾舅死於虎吾夫又死焉今吾子又死焉夫子曰何爲不去也曰無苛政夫子曰小子識之苛政猛於虎也【聞其哭式而聴之與見齊衰者𨿽狎必變之意同聖人敬心之所蓋有不期然而然者壹似重有憂者言甚似重疊有憂苦者也而曰乃曰也虎之殺人出於倉卒之不免苛政之害𨿽未至死而朝夕有愁思之苦不如速死之爲愈此所以猛於虎也爲人上者可不知此哉重平聲識音志卒音猝】魯人有周丰也者哀公執摯請見之而曰不可公曰我其已夫使人問焉曰有虞氏未施信於民而民信之夏后氏未施敬於民而民敬之何施而得斯於民也對曰墟墓之閒未施哀於民而民哀社稷宗廟之中未施敬於民而民敬殷人作誓而民始畔周人作會而民始疑茍無禮義忠信誠慤之心以涖之𨿽固結之民其不解乎【周丰必賢而隱者故哀公屈己見之乃曰不可者蓋古者不爲臣不見故不敢當君之臨見也我其已夫已止也不彊其所不願也有心之固結不若無心之感孚其言甚正但大禹徵苗已嘗誓師誓非始於殷也禹防諸侯於塗山防亦不始於周也此言誓之而畔防之而疑則始於殷周耳摯音至解佳買切彊上聲】喪不慮居毀不危身喪不慮居爲無廟也毀不危身爲無後也【劉氏曰喪禮稱家之有無不可勉爲厚葬而致有敗家之慮家廢則宗廟不能以獨存矣毀不滅性不可過爲哀毀而致有亡身之危以死傷生則君子謂之無子矣此二者皆所以防賢者之過禮爲去聲稱去聲】延陵季子適齊於其反也其長子死葬於嬴博之閒孔子曰延陵季子吳之習於禮者也往而觀其葬焉【吳公子札讓國而居延陵故曰延陵季子嬴博齊二邑名】其坎深不至於泉其斂以時服旣葬而封廣輪揜坎其髙可隱也旣封左袒右還其封且號者三曰骨肉歸復於土命也若魂气則無不之也無不之也而遂行孔子曰延陵季子之於禮也其合矣乎【不至於泉謂得淺深之宜也時服隨死時之寒暑所衣也封築土爲墳也橫曰廣直曰輪下則僅足以揜坎上則才至於可隱皆儉制也左袒以示陽之變右還以示陰之歸骨肉之歸土陰之降也魂气之無不之陽之升也陰陽气也命者气之所鐘也季子以骨肉歸復於土爲命者此精气爲物之有盡謂魂气則無不之者此遊魂爲變之無方也壽夭得於有生之初可以言命魂气散於旣死之後不可以言命也再言無不之也者湣傷離訣之至情而冀其魂之隨己以歸也不惟適旅葬之節而又且通幽明之故宜夫子之善之也然爲疑辭而不爲決辭者蓋季子乃隨時處中之道稱其有無而不盡拘乎禮者也故夫子不直曰季子之於禮也合矣而必加其乎二字使人由辭以得意也讀者詳之石梁王氏曰還與環周深去聲封如字廣隱並去聲號平聲處上聲稱去聲】邾婁考公之喪徐君使容居來弔含曰寡君使容居坐含進侯玉其使容居以含【考公之喪徐國君使其臣容居者來弔且致珠玉之含言寡君使我親坐而行含以進侯玉於邾君侯玉者徐自擬天子以邾君爲己之諸侯言進侯氏以玉也其使容居以含者容居求卽行含禮也防曰凡行含禮未斂之前士則主人親含大夫以上卽使人含若斂後至殯葬有來含者親自致璧於柩及殯上者謂之親含若但致命以璧授主人主人受之謂之不親含石梁王氏曰坐當訓跪婁音閭含去聲使去聲】有司曰諸侯之來辱敝邑者易則易於則於易於雜者未之有也【邾之有司拒之言諸侯之辱來邾國者人臣來而其事簡易則行人臣簡易之禮人君來而其事廣大則行人君廣大之禮於猶迂也有廣逺之意今人臣來而欲行人君之禮是易於相雜矣我國未有此也易音異】容居對曰容居聞之事君不敢忘其君亦不敢遺其祖昔我先君駒王西討濟於河無所不用斯言也容居魯人也不敢忘其祖【容居又答言事君者不敢忘其君我奉命如此今不能行是忘吾君也爲人子孫當守先世之訓故亦不敢遺吾祖也居蓋徐之公族耳且言昔者我之先君駒王濟河而西討無一處不用此稱王之言自言其疆土廣大久已行王者之禮也又自言我非譎詐者乃魯鈍之人是以不敢忘吾祖欲邾人之信其言也此著徐國君臣之僭且明邾有司不能終正當時之僭也】子思之母死於衛赴於子思子思哭於廟門人至曰庶氏之母死何爲哭於孔氏之廟乎子思曰吾過矣吾過矣遂哭於他室【伯魚卒其妻嫁於衛之庶氏嫁母與廟絕族故不得哭之於廟】天子崩三日祝先服五日官長服七日國中男女服三月天下服【疏曰祝大祝商祝也服服杖也是喪服之數故呼杖爲服祝佐含斂先病故先杖也故子亦三日而杖官長大夫士也病在祝後故五日國中男女謂畿內民及庶人在官者服齊衰三月而除必待七日者天子七日而殯殯後嗣王成服故民得成服也三月天下服者謂諸侯之大夫爲王繐衰旣葬而除近者亦不待三月今據逺者爲言耳何以知其或杖服或衰服按喪大記及喪服四制云云然四制云七日授士杖此云五日士杖者崔氏云此據朝廷之士四制言邑宰之士也大音泰爲王爲去聲】虞人致百祀之木可以爲棺槨者斬之不至者廢其祀刎其人【虞人掌山澤之官也天子之棺四重而槨周焉亦奚以多木爲哉畿內百縣之祀其木可用者悉斬而致之無乃太多乎畿內之美材固不乏矣奚獨於祠祀斬之乎廢其祀刎其人又何法之峻乎禮制若此未詳其說一云必命虞人致木不用命者然後國有常刑虞人非一未必盡命之也】齊大饑黔敖爲食於路以待餓者而食之有餓者蒙袂輯屨貿貿然來黔敖左奉食右執飲曰嗟來食其目而視之曰予惟不食嗟來之食以至於斯也從而謝焉終不食而死曾子聞之曰微與其嗟也可去其謝也可食【蒙袂以袂蒙面也輯屨輯斂其足言困憊而行蹇也貿貿垂頭喪气之貌嗟來食嘆閔之而使來食也從就也微與猶言細故未節謂嗟來之言𨿽不敬然亦非大過故其嗟𨿽可去而謝焉則可食矣食之食音嗣余並如字輯音集貿音茂奉上聲與平聲喪去聲】邾婁定公之時有弒其父者有司以告公瞿然失席曰是寡人之罪也曰寡人嘗學斷斯獄矣臣弒君凡在官者殺無赦子弒父凡在宮者殺無赦殺其人壞其室洿其宮而豬焉蓋君逾月而後舉爵【瞿然驚怪之貌在官者諸臣也在宮者家人也天下之惡無大於此者是以人皆得以誅之無赦之之理惟父有此罪則子不可討之也君不舉爵以人倫大變亦教化不明所致故傷悼而自貶耳疏曰豬是水聚之名石梁王氏曰注疏本作子弒父凡在宮者殺無赦爲是瞿音屨斷丁玩切壞音怪洿音烏】晉獻文子成室晉大夫焉張老曰美哉輪焉美哉奐焉歌於斯哭於斯聚國族於斯文子曰武也得歌於斯哭於斯聚國族於斯是全要領以從先大夫於九亰也北面再拜稽首君子謂之善頌善禱【晉獻舊說謂晉君獻之謂賀也然君有賜於臣豈得言獻疑獻文二字皆趙武諡如貞惠文子之類諸大夫發禮往賀記者因述張老之言輪輪囷髙大也奐奐爛眾多也歌祭祀作樂也哭死喪哭泣也聚國族燕集國賔聚會宗族也頌者美其事而祝其福禱者祈以免禍也張老之言善於頌武子所答善於禱也鄭氏曰晉卿大夫之墓地在九原疏曰領頸也古者罪重腰斬罪輕頸刑先大夫文子父祖也石梁王氏曰歌於斯謂祭祀歌樂也大夫祭無樂春秋時或有之要平聲亰古原字】仲尼之畜狗死使子貢埋之曰吾聞之也敝帷不棄爲埋馬也敝蓋不棄爲埋狗也丘也貧無蓋於其封也亦予之席毋使其首陷焉【狗馬皆有力於人故特示恩也畜許六切爲去聲封音窆予上聲】路馬死埋之以帷【謂君之乘馬死則特以帷埋之不用敝帷也方氏曰魯昭公乘馬塹而死以帷裹之】季孫之母死哀公弔焉曾子與子貢弔焉閽人爲君在弗內也曾子與子貢入於其廐而修容焉子貢先入閽人曰鄕者已告矣曾子後入閽人辟之【鄕者已告言先已告於主人矣爲去聲內入聲鄕去聲辟音避】涉內霤卿大夫皆辟位公降一等而揖之君子言之曰盡飾之道斯其行者逺矣【內霤門屋後檐也行者逺猶言感動之大也劉氏曰此章可疑二子弔卿母之喪必自盡禮以造門不當待閽者拒而後修容盡飾也且旣至而閽人辭或當再請於閽若終不得通退可也何必以威儀悚動之以求入耶其入而君卿大夫敬之者以平日知其賢也非素不相知創見其容飾之美而加敬也而君子乃曰盡飾之道斯其行者逺則是二子之徳行不足以行逺惟區區之外飾乃足以行逺耶辟音避造七到切】陽門之介夫死司城子罕入而哭之哀晉人之覘宋者反報於晉侯曰陽門之介夫死而子罕哭之哀而民說殆不可伐也【陽門宋之國門名介夫甲士之守衛者宋武公諱司空攺其官名爲司城子罕樂喜也戴公之後覘闚視也說音悅】孔子聞之曰善哉覘國乎詩云凡民有喪扶服救之𨿽微晉而已天下其孰能當之【孔子善之以其識治體也詩邶風谷風之篇扶服致力之義微無也夫子引詩而言宋國𨿽以子罕得人心可無晉憂而已然天下亦孰能當之甚言人心之足恃也一說微弱也𨿽但弱晉之彊使不敢伐而已然推此意則民旣悅服必能親其上死其長而舉天下莫能當之矣前說爲是扶服音匍匐】魯荘公之喪旣葬而絰不入庫門士大夫旣卒

哭麻不入【荘公爲子般所弒而慶父作亂閔公時年八嵗絰葛絰也諸侯弁絰葛而葬葬畢閔公卽除凶服於庫門之外而以吉服嗣位故云絰不入庫門也士大夫則仍麻絰直俟卒哭乃不以麻絰入庫門蓋閔公旣吉服不與虞與卒哭之祭故羣臣至卒哭而除記禍亂恐迫禮所由廢爲去聲般音斑父音甫不與與去聲】孔子之故人曰原壤其母死夫子助之沐槨原壤登木曰久矣予之不托於音也歌曰貍首之斑然執女手之捲然夫子爲弗聞也者而過之從者曰子未可以已乎夫子曰丘聞之親者毋失其爲親也故者毋失其爲故也【或問朱子原壤登木而歌夫子爲弗聞而過之待之自好及其夷俟則以杖叩脛莫太過否曰這說卻差如壤之歌乃是大惡若要理會不可但已只得且休至其夷俟之時不可不教誨故直責之復叩其脛自當如此若如今說則是不要管他卻非朋友之道矣胡氏曰數其母死而歌則壤當絕叩其夷踞之脛則壤猶故人耳盛徳中禮見乎周旋此亦可見馮氏曰母死而歌惡有大於此者乎宜絕而不絕蓋以平生之素而事有出於一時之不意者如此善乎朱子之言曰若要理防不可但已只得且休其有以深得聖人之處其所難處者矣劉氏曰原壤母卒夫子助之治槨壤登已治之槨木而言久矣我之不托興於詠歌之音也如貍首之斑言木文之華也捲與拳同如執女手之拳言沐槨之滑膩也壤之廢敗禮法甚矣夫子佯爲不聞而過去以避之從者見其無禮疑夫子必當已絕其交故問曰子未當已絕之乎夫子言爲親戚者𨿽有非禮未可遽失其親戚之情也爲故舊者𨿽有非禮未可遽失其故舊之好也此聖人隱惡全交之意捲音拳從去聲數上聲中去聲見乎見音現處上聲興去聲】趙文子與叔譽觀乎九原文子曰死者如可作也吾誰與歸【文子晉大夫名武叔譽叔向也言卿大夫之死而葬於此者多矣假令可以再生而起吾於眾大夫誰從乎文子蓋設此說欲與叔向共論前人賢否也令平聲】叔譽曰其陽處父乎文子曰行並植於晉國不沒其身其知不足稱也【處父晉襄公之傅並者兼眾事於己是專權也植者剛彊自立之意所行如此故爲狐射姑所殺不得善終其身是不智也處上聲並去聲植直吏切知去聲射音亦】其舅犯乎文子曰見利不顧其君其仁不足稱也【叔譽又稱子犯可歸文子言子犯從文公十九年於外及反國危疑之時當輔之入以定其事乃及河而授璧以辭此蓋爲他日髙爵重祿之計故以此言要君求利也豈顧其君之安危哉是不仁也爲去聲要平聲】我則隨武子乎利其君不忘其身謀其身不遺其友晉人謂文子知人【文子自言我所願歸者惟隨武子乎武子士防也食邑於隨左傳言夫子之家事治言於晉國無隱情蓋不忘其身而謀之知也利其君不遺其友皆仁也】文子其中退然如不勝衣其言吶吶然如不出諸其口【中身也見儀禮鄕射記退然謙卑怯弱之貌吶吶聲低而語緩也如不出諸其口似不能言者勝平聲吶如劣切】所舉於晉國管庫之士七十有餘家生不交利死不屬其子焉【管鍵也卽今之鎖庫之藏物以管爲開閉之限管庫之士賤職也知其賢而舉之卽不遺友之實𨿽有舉用之恩於其人而生則不與之交利死亦不以其子屬托之廉潔之至屬音燭】叔仲皮學子柳叔仲皮死其妻魯人也衣衰而繆絰叔仲衍以告請繐衰而環絰曰昔者吾喪姑姊妹亦如斯未吾禁也退使其妻繐衰而環絰【繆絞也謂兩股相交五服之絰皆然惟弔服之環絰一股疏曰言叔仲皮教訓其子子栁而子栁猶不知禮叔仲皮死子柳妻𨿽是魯鈍婦人猶知爲舅著齊衰而首服繆絰衍是皮之弟子栁之叔見當時婦人好尙輕細告子柳云汝妻何以著非禮之服子柳見時皆如此亦以爲然乃請於衍令其妻身著繐衰首服環絰衍又答云昔者吾喪姑姊妹亦如此繐衰環絰無人相禁止也子柳得衍此言退使其妻著繐衰而環絰學音效衣音咨繆音樛繐音嵗】成人有其兄死而不爲衰者聞子臯爲成宰遂爲衰成人曰蠶則績而蟹有匡範則冠而蟬有緌兄則死而子臯爲之衰【成魯邑名匡背殻似匡也範蜂也朱氏曰絲之績者必由乎匡之所盛然蟹之有匡非爲蠶之績也爲背而已首之冠者必資乎緌之所飾然蟬之有緌非爲範之冠也爲喙而已兄死者必爲之服衰然成人之服衰非爲兄之死也爲子臯而已蓋以上二句諭下句也緌而追切盛平聲注中爲並去聲】樂正子春之母死五日而不食曰吾悔之自吾母而不得吾情吾惡乎用吾情【子春曽子弟子矯爲過制之禮而不用其實情於母則他無所用其實情矣此所以悔也】嵗旱穆公召縣子而問然曰天久不雨吾欲暴尩而奚若【左傳注云尩者瘠病之人其面上向暴之者冀天哀之而雨也雨去聲暴步卜切下二節同尩音汪】曰天則不雨而暴人之疾子【句】虐【句】毋乃不可與【此言酷虐之事非所以感天與平聲】然則吾欲暴巫而奚若【巫能接神冀神閔之而雨】曰天則不雨而望之愚婦人【句】於以求之毋乃已疏乎【於以求之猶言於此求之也已疏言甚迂濶也】徙市則奚若曰天子崩巷市七日諸侯薨巷市三日爲之徙市不亦可乎【徙移也言徙市又言巷市者謂徙交易之物於巷也此庶人爲國之大喪憂戚罷市而日用所須又不可缺故徙市於巷也今旱而欲徙市者行喪君之禮以自責也縣子以其求之已而不求諸人故可其說然豈不聞僖公以大旱欲焚巫尩聞臧文仲之言而止縣子不能舉其說以對穆公而謂徙市爲可則亦已疏矣爲去聲】孔子曰衛人之祔也離之魯人之祔也合之善夫【生旣同室死則同穴故善魯疏曰祔合葬也離之謂以一物隔二棺之閒於槨中也魯人則合並兩棺置槨中無別物隔之朱子曰古者槨合眾材爲之故大小隨人所爲今用全木則無許大木可以爲槨故合葬者只同穴而各用槨也】

禮記集說卷二﹤經部﹐禮類﹐禮記之屬﹐陳氏禮記集說﹥

欽定四庫全書

禮記集說卷三

元陳澔撰王制第五

【疏曰王制之作在秦漢之際盧植云文帝令博士諸生作令平聲】

王者之制祿爵公侯伯子男凡五等【孟子言天子一位子男同一位】諸侯之上大夫卿下大夫上士中士下士凡五等【孟子言君一位凡六等疏曰五等虞夏周同殷三等公侯伯也】天子之田方千里公侯田方百里伯七十里子男五十里不能五十里者不合於天子附於諸侯曰附庸【此言天子諸侯田裏之廣狹不能猶不足也不合於天子者不與王朝之聚會也民功曰庸其功勞附大國而達於天子故曰附庸天子以下皆言田而不言地者以地有山林川澤原隰險夷之不同若限以地裏而不計田裏則井地不均谷祿不平矣里數有二分田之裏以方計如方裏而井是也分服之裏以袤計如二十五家爲裏是也後章言方千里者爲田九萬畆此以方計者也自恆山至於南河千里而近此以袤計者也分服則計道裏逺近以爲朝貢之節分田則計田畆多寡以爲賦祿之制此所以爲均平也與去聲袤音茂】天子之三公之田視公侯天子之卿視伯天子之大夫視子男天子之元士視附庸【此言王朝有位者之田亦與孟子不同方氏曰三公而下食采邑於畿內祿之多少以外諸侯爲差元士上士也與元子元侯稱元同不言中士下士則視附庸惟上士也采去聲差楚宜切】制農田百畝百畝之分上農夫食九人其次食八人其次食七人其次食六人下農夫食五人庶人在官者其祿以是爲差也【此言庶人之田井田之制一夫百畝肥饒者爲上農墝瘠者爲下農故所養有多寡也府史胥徒之屬皆庶人之在官者其祿以農之上下爲差多者不得過食九人之祿寡者不得下食五人之祿隨其髙下爲五等之多寡也分去聲食音嗣差楚宜切】諸侯之下士視上農夫祿足以代其耕也中士倍下士上士倍中士下大夫倍上士卿四大夫祿君十卿祿【此言大國也視上農夫者得食九人之祿也】次國之卿三大夫祿君十卿祿小國之卿倍大夫祿君十卿祿【程子曰孟子之時去先王未逺載籍未經秦火然而班爵祿之制已不聞其詳今之禮書皆掇拾於煨燼之餘而多出於漢儒一時之傅防柰何欲盡信而句爲之解乎然則其事固不可一一追復矣朱子曰孟子此章之說與周禮王制不同蓋不可考闕之可也方氏曰次國小國不言大夫士者多寡同於大國可知由卿而上三等之國所異由大夫而下三等之國所同者蓋卿而上其祿浸厚茍不爲之殺則地之所出不足以供大夫而下其祿浸薄茍亦爲之殺則臣之所養不能自給此所以多寡或同或異也】次國之上卿位當大國之中中當其下下當其上大夫小國之上卿位當大國之下卿中當其上大夫下當其下大夫【此言三等之國其卿大夫頫聘並防之時尊卑之序如此鄭云爵位同則小國在下謂二人同是卿則小國卿在大國卿之下爵異固在上者謂若大國是大夫小國是卿則位於大國大夫之上也頫音挑】其有中士下士者數各居其上之三分【鄭氏曰謂其爲介若特行而並會也居猶當也此據大國而言大國之士爲上次國之士爲中小國之士爲下士之數國皆二十七人各三分之上九中九下九疏曰今大國之士旣定在朝會若其有中國之士小國之士者其行位之數各居其上國三分之二謂次國以大國爲上而次國上九當大國中九次國中九當大國下九是各當其大國三分之二小國以次國爲上小國上九當次國中九小國中九當次國下九亦是居上三分之二也是各居上之三分行音杭】凡四海之內九州州方千里州建百里之國三十七十里之國六十五十里之國百有二十凡二百一十國名山大澤不以封其餘以爲附庸閒田八州州二百一十國【九州並王畿而言此但言毎一州所可容者如此凡八州余以例推皆言畿外之制下文始言天子畿內之制也閒音閒】天子之縣內方百里之國九七十里之國二十有一五十里之國六十有三凡九十三國名山大澤不以朌其餘以祿士以爲閒田【鄭注畿內九大國者三爲三公之田又三爲三公致仕者之田餘三待封王之子弟也次國二十一者六爲六卿之田又六爲六卿致仕者之田又三爲三孤之田餘六亦待封王子弟也小國六十三者二十七大夫之田並大夫致仕之田共五十四餘九亦待封王子弟也三孤無職𨿽致仕猶可卽而謀故不副愚意此無明證皆鄭氏臆說況周制六卿兼公孤則所餘之田尙多然如周召之支子在周者皆世爵祿則累朝之王子弟未必能盡有所封也疏曰畿外諸侯有封建之義故云不以封畿內之臣不世位有朌賜之義故云不以朌朱子曰恐只是諸儒做个如此算法其實不然建國必因山川形勢無截然可方之理又曰非惟施之當今有不可行求之昔時亦有難曉石梁王氏曰天子縣內以封者或三分之一或半之又除山川城郭塗巷溝渠則奉上者幾何朌音頒】凡九州千七百七十三國天子之元士諸侯之附庸不與【九州而千七百七十三國者內一州爲王圻容九十三國外八州容一千六百八十國並畿內爲千七百七十三國也元士附庸不與者以上文所算止五十里而元士附庸皆不能五十里故不與也石梁王氏曰注引千八百國之說謂夏制要服內七千里與五服五千之言不合與去聲要平聲】天子百里之內以共官千里之內以爲禦【共官謂供給王朝百官府文書之具泛用之需禦謂凡天子之服用蓋皆取之租稅也方氏曰以百里所出之少資百官之所共疑若不足然卑者所稱不爲不足以千里所出之多爲一人之禦疑若有餘然尊者所稱不爲有餘且以其近者與人則欲其易給而無勞以其逺者奉己則欲其難致而有節百里之內非不以爲禦也要之以共官爲主耳千里之內非不共官也要之以爲禦爲主耳共音恭要平聲】千里之外設方伯五國以爲屬屬有長十國以爲連連有帥三十國以爲卒卒有正二百一十國以爲州州有伯八州八伯五十六正百六十八帥三百三十六長八伯各以其屬屬於天子之老二人分天下以爲左右曰二伯【春秋傳曰自陜以東周公主之自陜以西召公主之此卽天子之上公分主天下之侯國也八伯爲八州之伯二伯則天下之伯也卒子忽切】千里之內曰甸千里之外曰采曰流【方氏曰甸服四面五百里則爲方千里矣王畿千里之外莫近於侯服而采又侯服之最近者莫逺於荒服而流又荒服之最逺者舉其最逺最近則綏要之服在其中矣】天子三公九卿二十七大夫八十一元士【石梁王氏曰唐虞稽古建官惟百夏商官倍注獨引明堂位謂夏官百非也】大國三卿皆命於天子下大夫五人上士二十七人次國三卿二卿命於天子一卿命於其君下大夫五人上士二十七人小國二卿皆命於其君下大夫五人上士二十七人【馬氏曰天子六卿而二卿一公故有三公而六卿之中又有三孤焉天子六卿而大國三卿乃其統之屬也至於大夫士則又三卿之屬焉下大夫五人二卿之下下大夫各二人一卿之下下大夫一人周官所謂設其參卽三卿也傅其伍卽下大夫五人也陳其殷卽上士二十七人也有上中下之大夫而獨言下大夫者對卿而言也其實大夫有上中下之辧士亦有上中下而獨言上士者對府史而言也其實士又有上中下之異傅音富】天子使其大夫爲三監監於方伯之國國三人【監者監臨而督察之也自王朝出權亦尊矣一州三人則二十四人也此大夫之在朝必無職守者使有常職豈可遣乎不然則特命也上監如字去聲下監平聲】天子之縣內諸侯祿也外諸侯嗣也【畿內之地王朝百官食祿之邑在焉畿外乃以封建使其子孫嗣守然內亦謂之諸侯者三公之田視公侯卿視伯大夫視子男元士視附庸也】制三公一命捲若有加則賜也不過九命【制者言三公命服之制也命數止於九天子之三公八命著鷩冕若加一命則爲上公與王者之後同而著衮冕故云一命衮若爲三公而有加衮者是出於特恩之賜非例當然故云若有加則賜也人臣無過九命者大宗伯再命受服與此不同馬氏曰三公衮服有降龍無升龍捲音衮鷩音鼈著直略切】次國之君不過七命小國之君不過五命大國之卿不過三命下卿再命小國之卿與下大夫一命【方氏曰大國之卿不過三命下卿再命則知次國之卿再命一命也小國之卿與下大夫一命則知三等之國其大夫皆一命而已大國對下卿言卿指上中可知小國特言卿則兼二等之卿可知言下大夫而不及上中者蓋諸侯無中大夫而卿卽上大夫故也前言上中下之所當與此不同者位𨿽視其命不無詳略之異也】凡官民材必先論之論辧然後使之任事然後爵之位定然後祿之爵人於朝與士共之刑人於市與眾棄之【論謂考評其行藝之詳也論辧則材之優劣審矣任事則能勝其任矣於是爵之以一命之位而養之以祿焉疏曰爵人於朝殷法也周則天子假祖廟而拜授之刑人於市亦殷法謂貴賤皆刑於市周則有爵者刑於甸師氏也論去聲朝音潮假音格】是故公家不畜刑人大夫弗養士遇之塗弗與言也屏之四方惟其所之不及以政示弗故生也【公家不畜刑人舊說以爲商制以周官墨者守門劓者守闗宮者守內刖者守囿髠者守積也惟其所之者量其罪之所當往適之地而居之如虞書五流有宅五宅三居是也不及以政賦役不與也示弗故生不授之田不賙其乏示不故欲其生也屏上聲積子賜切量去聲與去聲】諸侯之於天子也比年一小聘三年一大聘五年一朝【比年毎嵗也小聘使大夫大聘使卿朝則君親行比音畀】天子五年一巡守【舜典曰五載一巡守周官大行人曰十有二嵗王巡守殷國孟子曰巡守者巡所守也守去聲】嵗二月東巡守至於岱宗柴而望祀山川覲諸侯問百年者就見之【嵗二月當巡守之年二月也岱泰山也宗尊也東方之山莫髙於此故祀以爲東嶽而稱岱宗也柴本作祡今通用燔燎以祭天而告至也東方山川之當祭者皆於此望而祀之遂接見東方之諸侯問有百嵗之人則卽其家而見之以其年髙故不召見也】命大師陳詩以觀民風命市納賈以觀民之所好惡志淫好辟【大師樂官之長詩以言志采錄而觀覽之則風俗之美惡可見政令之得失可知矣物之供用者皆出於市而價之貴賤則系於人之好惡好質則用物貴好奢則侈物貴志流於奢淫則所好皆邪僻矣大音泰賈好惡並去聲辟音僻】命典禮考時月定日同律禮樂制度衣服正之【典禮掌禮之官也考時月定日卽舜典所云協時月正日也考校四時及月之大小時有節气早晚月有望晦朔日有甲乙先後考之使各當其節法律禮樂制度衣服皆王者所定天下一君不容有異異則非正矣故因巡守所至而正其不同者使皆同也當去聲】山川神只有不舉者爲不敬不敬者君削以地【凡祭有其舉之莫敢廢也故不舉者爲不敬山川地之望也故削地焉】宗廟有不順者爲不孝不孝者君絀以爵【宗廟不順如紊昭穆之次失祭祀之時皆不孝也爵者祖宗所故絀爵馬絀音黜】變禮易樂者爲不從不從者君流革制度衣服者爲畔畔者君討【不從違戾也流者竄之逺方討者聲罪致戮孟子曰天子討而不伐此章四君字皆謂國君】有功徳於民者加地進律【應氏曰律者爵命之等加地而進之所以示勸也】五月南巡守至於南嶽如東巡守之禮八月西巡守至於西嶽如南巡守之禮十有一月北巡守至於北嶽如西巡守之禮歸假於祖禰用特【假至也歸至京師卽以特牛告至於祖禰之廟假音格】天子將出類乎上帝宜乎社造乎禰諸侯將出宜乎社造乎禰【類宜造皆祭名後章言天子將出徵則此出爲巡守也諸侯則朝覲防同之出歟造七到切】天子無事與諸侯相見曰朝考禮正刑一徳以尊於天子【無事無死喪宼戎之事也考禮者稽考而是正之使無違僭也正刑者行以公平使無偏枉也一徳無貳心也三者皆尊天子之事朝音潮】天子賜諸侯樂則以柷將之賜伯子男樂則以鞀將之【柷形如漆桶方二尺四寸深一尺八寸中有椎柄連底撞之令左右擊所以合樂之始鞀如鼔而小有柄持而搖之則旁耳自擊所以節樂之終將之謂使者執此以將命也疏曰柷節一曲之始其事寛故以將諸侯之命鞀節一唱之終其事狹故以將伯子男之命柷昌六切令平聲使去聲】諸侯賜弓矢然後徵賜鈇鉞然後殺【鈇莝斫刀也鉞斧也莝麤臥切】賜圭瓚然後爲鬯未賜圭瓚則資鬯於天子【圭瓚璋瓚皆酌鬯酒之爵以大圭爲瓚之柄者曰圭瓚釀秬鬯爲酒芬香條鬯於上下故曰鬯祭酒灌地降神必用鬯故未賜圭瓚則求鬯於天子賜圭瓚然後得自爲也】天子命之教然後爲學小學在公宮南之左大學在郊天子曰辟雍諸侯曰頖宮【疏曰百里之國國城居中面有五十里二十里置郊郊外仍有三十里七十里之國國城居中面有三十五里九里置郊郊外仍有二十六里五十里之國國城居中面有二十五里三里置郊郊外仍有二十二里此是殷制若周制則畿內千里百里爲郊諸侯之郊公五十里侯伯三十里子男十里近郊各半之天子諸侯皆近郊半逺郊此小學大學殷制周則大學在國小學在西郊辟明也雍和也君則尊明雍和於此學中習道藝使天下之人皆明違諧和也頖之言班所以班政教也張子曰辟雍古無此名蓋始於周周有天下遂以名天子之學說文云頖宮諸侯鄕射之宮也舊說辟雍水環如璧泮宮半之蓋東西門以南通水北無水也辟音璧頖音判】天子將出徵類乎上帝宜乎社造乎禰禡於所徵之地受命於祖受成於學【禡行師之祭也受命於祖卜於廟也受成於學決其謀也禡馬怕切】出徵執有罪反釋奠於學以訊馘告【獲罪人而反則釋奠於先聖先師而告訊馘馬訊謂其魁首當訊問者馘所截彼人之左耳告者告其多寡之數也馘古伯切】天子諸侯無事則嵗三田一爲幹豆二爲賔客三爲充君之庖【無事無徵伐出行喪凶之事也嵗三田者謂毎嵗田獵皆是爲此三者之用也幹豆臘之以爲祭祀之豆實也疏曰先宗廟次賔客者尊神敬賔之義幹音幹】無事而不田曰不敬田不以禮曰暴天物天子不合圍諸侯不掩羣【書曰暴殄天物合圍四面圍之也掩羣者掩襲而舉羣取之也】天子殺則下大綏諸侯殺則下小綏大夫殺則止佐車佐車止則百姓田獵【殺獲也獲所驅之禽獸也綏旌旗之屬也下偃僕之也佐車卽周禮驅逆之車驅者逐獸使趨於田之地逆者要逆其走而不使之散亡也此言田獵之禮尊卑貴賤之次序綏音緌要平聲】獺祭魚然後虞人入澤梁豺祭獸然後田獵鳩化爲鷹然後設罻羅艸木零落然後入山林昆虫未蟄不以火田不麛不卵不殺胎不殀夭不覆巢【梁絕水取魚者周禮注雲水堰也堰水爲闗空以笱承其空月令仲春鷹化爲鳩此言鳩化爲鷹必仲秋也罻羅皆捕鳥之网麛獸子之通稱殀斷殺之也夭禽獸之稚者此十者皆田之禮順時序廣仁意也罻音尉麛音迷殀於表切夭烏老切覆芳六切其空空去聲斷去聲】冢宰制國用必於嵗之杪五穀皆入然後制國用用地小大視年之丰耗以三十年之通制國用量入以爲出【以三十年之通者通計三十年所入之數使有十年之餘也蓋毎嵗所入均析爲四而用其三毎年餘一則三年而餘三又足一嵗之用矣此所以三十年而有十年之餘也鄭注以九年言之蓋積三十年內閏月當一嵗也一說二十七年則有九年之餘言三十者舉成數耳杪彌小切當去聲】祭用數之仂【鄭注以仂爲十一疏以爲分散之名大槪是總計一嵗經用之數而用其十分之一以行常祭之禮也仂音勒】喪三年不祭惟祭天地社稷爲越紼而行事喪用三年之仂【喪凶事祭吉禮吉凶異道不得相干故三年不祭惟祭天地社稷者不敢以卑廢尊也未葬以前常屬紼於輴車以備火災喪在內而行祭於外是逾越喪紼而往也喪三年而除中間禮事繁難故總計三嵗經用之數而用其十之一也屬音燭】喪祭用不足曰暴有餘曰浩祭丰年不奢凶年不儉【暴者殘敗之義言不齊整也浩者泛濫之義所謂以美沒禮也惟其制用有一定之則是以嵗有丰凶而禮無奢儉此記者之言雜記云凶年祀以下牲孔子之言也】國無九年之蓄曰不足無六年之蓄曰急無三年之蓄曰國非其國也三年耕必有一年之食九年耕必有三年之食以三十年之通𨿽有凶旱水溢民無菜色然後天子食日舉以樂【饑而食菜則色病故云菜色殺牲盛饌曰舉周禮王日一舉鼎十有二物皆有俎以樂侑食又云大荒則不舉者蓋偶值凶年𨿽有備亦當貶損耳】天子七日而殯七月而葬諸侯五日而殯五月而葬大夫士庶人三日而殯三月而葬三年之喪自天子達【諸侯降於天子而五月大夫降於諸侯而三月士庶人又降於大夫故逾月也今總云大夫士庶人三日而殯此固所同然皆三月而葬則非也其以上文降殺俱兩月在下可知故略言之歟孔氏引左傳大夫三月士逾月者謂大夫除死月爲三月士數死月爲三月是逾越一月故言逾月耳誠如此則是大夫四月士三月謂大夫逾越一月猶可豈得謂士逾越一月乎此不可通當從左氏說爲正殺去聲數上聲】庶人縣封葬不爲雨止不封不樹喪不貳事【此言庶人之禮庶人無碑繂縣繩下棺故云縣窆也不封不爲丘壠也大夫士旣葬公政入於家庶人則終喪無二事也縣音上封音窆爲去聲繂音律】自天子達於庶人喪從死者祭從生者【中庸曰父爲大夫子爲士葬以大夫祭以士父爲士子爲大夫葬以士祭以大夫蓋葬用死者之爵祭用生者之祿與此意同】支子不祭【說見曲禮】天子七廟三昭三穆與大祖之廟而七諸侯五廟二昭二穆與大祖之廟而五大夫三廟一昭一穆與大祖之廟而三士一廟庶人祭於寢【諸侯大祖始封之君也大夫大祖始爵者也士一廟侯國中下士也上士二廟天子諸侯正寢謂之路寢卿大夫士曰適室亦謂之適寢庶人無廟故祭先於寢也大音泰】天子諸侯宗廟之祭春曰礿夏曰禘秋曰嘗冬曰烝【鄭氏曰此蓋夏殷之祭名周則春曰祠夏曰礿以禘爲殷祭疏曰礿薄也春物未成祭品鮮薄也禘者次第也夏時物𨿽未成宜依時次第而祭之嘗者新谷熟而嘗也烝者眾也冬時物成者眾也鄭疑爲夏殷祭名者以其與周不司其夏殷之祭又無文故稱蓋以疑之礿音藥鮮上聲夏殷夏上聲夏時夏如字去聲】天子祭天地諸侯祭社稷大夫祭五祀天子祭天下名山大川五嶽視三公四瀆視諸侯諸侯祭名山大川之在其地者天子諸侯祭因國之在其地而無主後者【視三公視諸侯謂視其饔餼牢禮之多寡以爲牲器之數也因國謂所建國之地因先代所都之故墟也今無主祭之子孫則在王畿者天子祭之在侯邦者諸侯祭之以其昔嘗有功徳於民不宜絕其祀也周官制度云五祀見於周禮禮記儀禮雜出於史傳多矣獨祭法加爲七左傳家語以爲重該修熙句龍之五官月令以爲門行戶竈中霤然則所謂五祀者名𨿽同而祭各有所主也鄭氏以七祀爲周制五祀爲商制然大宗伯亦云祭社稷五祀儀禮士疾病禱五祀則五祀無尊卑隆殺之辧矣愚意鄭氏已是臆說祭法之言亦未可深信見傳並去聲重平聲句音勾殺去聲】天子犆礿祫禘祫嘗祫烝【祫合也其禮有二時祭之祫則羣廟之主皆升而合食於大祖之廟而毀廟之主不與三年大祫則毀廟之主亦與焉天子之禮春礿則特祭者各於其廟也禘嘗烝皆捨食石梁王氏曰特礿者春物全未成止一時祭而已於此時不祫也夏物稍成可於此時而祫秋物大成冬物畢成皆可祫故曰祫禘祫嘗祫烝而礿則特也犆音特與去聲】諸侯礿則不禘禘則不嘗嘗則不烝烝則不

礿【南方諸侯春祭畢則夏來朝故闕禘祭西方諸侯夏祭畢而秋來朝故闕嘗祭四方皆然石梁王氏曰諸侯嵗朝爲廢一時之祭王事重也爲去聲】諸侯礿犆禘一犆一祫嘗祫烝祫【犆礿礿犆非有異也變文而已祫嘗祫烝與嘗祫烝祫亦然諸侯所以降於天子者禘一犆一祫而已言夏祭之禘今嵗犆則來嵗祫祫之明年又犆不如天子毎嵗三時皆祫也石梁王氏曰物稍成未若大成其成亦未可必故夏禘之時可祫可犆不可嘗也秋冬物成可必故此二時必可祫故不云犆而云嘗祫烝祫此一節專爲祫祭發也愚按此章先儒以爲夏殷之制然禘王者之大祭也今以爲四時常祭之名何歟豈周更時祭之名而後禘專爲大祭歟又周官制度云先王制禮必象天道故月祭象月時享象時三年之祫五年之禘象閏又云王制之言祫非三年之制也專爲爲去聲更平聲】天子社稷皆太牢諸侯社稷皆少牢大夫士宗廟之祭有田則祭無田則薦庶人春薦韭夏薦麥秋薦黍冬薦稻韭以卵麥以魚黍以豚稻以鴈【祭有常禮有常時薦非正祭但遇時物卽薦然亦不過四時各一舉而已注云祭以首時薦以仲月首時者四時之孟月也少去聲】祭天地之牛角繭栗宗廟之牛角握賔客之牛角尺【如繭如栗犢也握謂長不出膚側手爲膚四指也賔客之用則取其肥大而已】諸侯無故不殺牛大夫無故不殺羊士無故不殺犬豕庶人無故不食珍【烹牛羊豕必爲鼎實鼎非常用之器有禮事則設所以無故不殺也珍之名物見內則庶人無故亦以非冠昏之禮歟】庶羞不逾牲燕衣不逾祭服寢不逾廟【羞不逾牲者如牲是羊則不以牛肉爲庶羞也此三者皆言薄於奉已厚於事神】大夫祭器不假祭器未成不造燕器【此一節舊在庶人耆老不徒食之後今考其序當移在此大夫有田祿則不假借祭器於人無田祿者不設祭器則假之可也凡家造祭器爲先養器爲後】古者公田借而不稅【孟子曰殷人七十而助助者借也但借民力以助耕公田而不取其私田之稅借子夜切】市防而不稅【廛市宅也賦其市地之廛而不徵其貨也】關譏而不徵【關之設但主於譏察異服異言之人而不徵其往來貨物之稅也】林麓川澤以時入而不禁【山澤采取之物其入也𨿽有時然與民共其利卽孟子所謂澤梁無禁也】夫圭田無徵【圭田者祿外之田所以供祭祀不稅所以厚賢也曰圭者潔白之義也周官制度云圭田自卿至士皆五十畝此專主祭祀故無徵然王制言大夫士宗廟之祭有田則祭無田則薦孟子亦曰惟士無田則亦不祭旣云皆有田何故又云無田則薦以此知賜圭田亦似有功徳則賜圭瓚耳夫音扶】用民之力嵗不過三日【用民力如治城郭塗巷溝渠宮廟之類周禮丰年三日中年二日無年則一日而已若師旅之事則不拘此制】田裏不粥墓地不請【田裏公家所授不可得而粥墓地有族葬之序人不得而請求已亦不得以擅與故爭墓地者墓大夫聽其訟焉粥音育篇內並同】司空執度度地居民山川沮澤時四時量地逺近興事任力【書曰司空掌邦土執度度地量地逺近蓋定邑井城郭廬舍之區域也山川沮澤有燥濕寒暖之不同以時候其四時知其气候早晚使居者不失寒暖之宜也興事任力亦謂公家力役之徵也方氏曰小而水所止曰沮大而水所鐘曰澤度上如字下待洛切沮將慮切】凡使民任老者之事食壯者之食【老者食少而功亦少壯者功多而食亦多今之使民𨿽少壯但責以老者之功程𨿽老者赤食以少者之飲食寛厚之至也食壯食音嗣注亦食同少壯少者少去聲】凡居民材必因天地寒暖燥濕廣谷大川異制民生其間者異俗剛柔輕重遲速異齊五味異和器械異制衣服異宜修其教不易其俗齊其政不易其宜【居謂儲積以備用如懋遷有無化居之居材者夫人日用所須之物如天生五材之材天地之气東南多暖西北多寒地勢髙者必燥卑者必濕因其地之所宜而爲之備如氊裘可以備寒絺綌可以備暑車以行陸舟以行水此皆因天地所宜也廣谷大川自天地初分其形制已不同矣民生異俗理有固然其情性之緩急亦气之所稟殊也飲食器械衣服之有異聖王亦豈必彊之使同哉惟修其三綱五典之教齊其禮樂刑政之用而已所謂財成輔相以左右民也異齊齊去聲和去聲彊上聲左右音佐佑】中國戎夷五方之民皆有性也不可推移【馮氏曰五方之民以气稟之不齊兼習俗之異尙是以其性各隨气稟之昏明習俗之薄厚而不可推移焉若論其本然之性則一而已矣鄭氏亦曰地气使之然】東方曰夷被髮文身有不火食者矣南方曰蠻雕題交趾有不火食者矣西方曰戎被髮衣皮有不粒食者矣北方曰狄衣羽毛穴居有不粒食者矣【雕刻也題額也刻其額以丹靑涅之交趾足拇指相向也東南地气暖故有不火食者西北地寒少五穀故有不粒食者衣去聲】中國夷蠻戎狄皆有安居和味宜服利用備器【俗𨿽不同亦皆隨地以資其生無不足也和去聲】五方之民言語不通嗜欲不同達其志通其欲東方曰寄南方曰象西方曰狄鞮北方曰譯【方氏曰以言語之不通也則必達其志以嗜欲之不同也則必通其欲必欲達其志通其欲非寄象鞮譯則不可故先王設官以掌之寄言能寓風俗之異於此象言能仿象風俗之異於彼鞮則欲別其服飾之異譯則欲辧其言語之異周官通謂之象胥而世俗則通謂之譯也劉氏曰此四者皆主通逺人言語之官寄者寓也以其言之難通如寄托其意於事物而後能通之象像也如以意仿像其形似而通之周官象胥是也狄猶逖也鞮戌狄屨名猶履也逺履其事而知其言意之所在而通之周官鞮屨氏亦以通其聲歌而以舞者所履爲名譯釋也猶言謄也謂以彼此言語相謄釋而通之也越裳氏重九譯而朝是也鞮音低別必列切重平聲】凡居民量地以制邑度地以居民地邑民居必參相得也【九夫爲井四井爲邑田有常制民有定居則無偏而不舉之獘地也邑也居也三者旣相得則由小以推之大而通天下皆相得矣此所謂井田之良法也度待洛反】無曠土無遊民食節事時民咸安其居樂事勸功尊君親上然後興學【劉氏曰富而後教理勢當然若救死恐不贍則必疾視其上而欲與偕亡矣𨿽欲興學其可得乎此篇自分田制祿命官論材朝聘巡守行賞罰設國學爲田漁制國用廣儲蓄修葬祭定賦役安邇人來逺人使中國五方各得其所而養生喪死無憾是王道之始也至此則君道旣得而民徳當新然後立鄕學以教民而興其賢能下文司徒修六禮以下至庶人耆老不徒食皆化民成俗之事是王道之成也後段自方一里者爲田九百畝以下至篇終是王制傳文樂音洛論守傳並去聲】司徒修六禮以節民性明七教以興民徳齊八政以防淫一道徳以同俗養耆老以致孝卹孤獨以逮不足上賢以崇徳簡不肖以絀惡【此鄕學教民取士之法而大司徒則總其政令者也六禮七教八政見篇末皆道徳之用也道徳則其體也體旣一則俗無不同矣】命鄕簡不帥教者以告耆老皆朝於庠元日習射上功習鄕上齒大司徒帥國之俊士與執事焉【此下言簡不肖以絀惡之事鄕畿內六鄕也在逺郊之內毎鄕萬二千五百家庠則鄕之學也耆老鄕中致仕之卿大夫也元日所擇之善日也期日定則耆老皆來會聚於是行射禮與鄕飲酒之禮射以中爲上故曰上功鄕飲則序年之髙下故曰上齒大司徒教官之長也率其俊秀者與執禮事蓋欲使不帥教之人得於觀感而攺過以從善也帥入聲朝音潮與去聲中去聲長上聲】不變命國之右鄕簡不帥教者移之左命國之左鄕簡不帥教者移之右如初禮【左右對移以易其藏修遊息之所新其師友講切之方庶幾其變也】不變移之郊如初禮不變移之遂如初禮不變屏之逺方終身不齒【四郊去國百里在鄕界之外遂又在逺郊之外蓋示之以漸逺之意也四次示之以禮教而猶不悛焉則其人終不可與入徳矣於是乃屏棄之屏音丙】命鄕論秀士升之司徒曰選士司徒論選士之秀者而升之學曰俊士【此言上賢崇徳之事劉氏曰論者述其徳藝而保舉之也苗之穎出曰秀大司徒命鄕大夫論述鄕學之士才徳穎出於同輩者】

【而禮賔之升其人於司徒司徒考試之量才而用之爲鄕遂之吏曰選士選者擇而用之也其有才徳又頴出於選士不安於小成而願升國學者司徒論述其美而舉升之於國學曰俊士俊者才過千人之名也論選並去聲】升於司徒者不徵於鄕升於學者不徵於司徒曰造士【旣升於司徒則免鄕之徭役而猶給徭役於司徒也及升國學則並免司徒之役矣造者成也言成就其才徳也並去聲】樂正崇四術立四教順先王詩書禮樂以造士春秋教以禮樂冬夏教以詩書【此以下言國學教國子民俊及取賢才之法樂正掌其教司馬則掌選法也術者道路之名言詩書禮樂四者之教乃入徳之路故言術也文王世子言春誦夏弦與此不同者古人之教𨿽曰四時各有所習其實亦未必截然棄彼而習此恐亦互言耳非春秋不可教詩書冬夏不可教禮樂也舊注陰陽之說似爲拘泥泥去聲】王大子王子羣後之大子卿大夫元士之適子國之俊選皆造焉凡入學以齒【皆造皆來受教於樂正也惟次長幼之序不分貴賤之等大音泰適音的造七到切】將出學小胥大胥小樂正簡不帥教者以告於大樂正大樂正以告於王王命三公九卿大夫元士皆入學不變王親視學不變王三日不舉屏之逺方西方曰棘東方曰寄終身不齒【古之教者九年而大成出學九年之期也小胥大胥皆樂官之屬鄭注以棘爲僰又以僰訓偪僰本西戎地名愚謂不若讀如本字急也欲其遷善之速也寄者寓也暫寓而終歸之意蓋𨿽屏之終身不齒然猶爲此名以示不忍終棄之意蓋國子皆世族之親與庶人疎賤者異故親親而有望焉方氏曰賤者至於四不變然後屏之貴者止於二不變遂屏之者陳氏謂先王以眾庶之家爲易治世祿之家爲難化以其易治也故鄕遂之所考常在三年大比之時以其難化也故國子之出學常在九年大成之後以三年之近而考焉故必四不變而後屛之以九年之逺而簡焉則𨿽二不變屏之可也疏曰周立四代之學於國而以有虞氏之庠爲鄕學僰步黑切音同匐】大樂正論造士之秀者以告於王而升諸司馬曰進士【疏曰司馬掌爵祿但入仕者皆司馬主之】司馬辧論官材論進士之賢者以告於王而定其論論定然後官之任官然後爵之位定然後祿之【劉氏曰古者鄕學教庶人國學教國子及庶人之俊而其仕進有二道鄕學秀者之升曰選士國學秀者之升曰進士其選士者不過用爲鄕遂之吏而選用之權在司徒也其進士則必命爲朝廷之官而爵祿之定其權皆在大司馬此鄕學國學教選之異所以爲世家編戶之別然庶人仕進亦是二道可爲選士者司徒試用之此其一也司徒升之國學則論選之法與國子弟同矣此其二也任音壬別必列切】大夫廢其事終身不仕死以士禮葬之【廢其事如戰陳無勇而敗國殄民或荒淫失行而悖常亂俗生則擯棄死則貶降】有發則命大司徒敎士以車甲【發師旅之役也方氏曰先王設官未嘗不辧亦未嘗不通司徒掌教司馬掌政是分職而辧之也有發則司徒教士以車甲造士則司馬辧論官材是聯事而通之也】凡執技論力適四方臝股肱決射禦【射禦之技四方惟所之然但論力之優劣而已所以擐衣而出其股肱者欲以決勝負而示武勇也論去聲臝力果切】凡執技以事上者祝史射禦醫卜及百工凡執技以事上者不貳事不移官出鄕不與士齒仕於家者出鄕不與士齒【不貳事則所業彌至於精不移官恐他職非其所長以技名者賤爲大夫之臣赤賤故不得與爲士者齒列然必出鄕乃爾者於其本鄕有族人親戚之爲士者或不忍卑之故也】司冦正刑明辟以聽獄訟必三刺有旨無簡不聽附從輕赦從重【周禮以三刺斷庶民獄訟之中一曰訊羣臣二曰訊羣吏三曰訊萬民刺殺也有罪當殺者先問之羣臣次問之羣吏又問之庶民然後決其輕重也若有發露之旨意而無簡覈之實迹則難於聽斷矣於是有附有赦焉附而入之則施刑從輕赦而出之則宥罪從重所謂與其殺不辜寜失不經也辟婢亦切刺音次斷丁亂切】凡制五刑必卽天論郵罰麗於事【制斷也天倫天理也天之理至公而無私斷獄者體而用之亦至公而無私郵與尢同責也凡有罪責而當誅罰者必使罰與事相附麗則至公無私而刑當其罪矣論倫同刑當當去聲】凡聽五刑之訟必原父子之親立君臣之義以權之意論輕重之序愼測淺深之量以別之悉其聰明致其忠愛以盡之疑獄泛與眾共之眾疑赦之必察小大之比以成之【父爲子隠子爲父隠而直在其中者以其有父子之親也刑亂國用重典以其無君臣之義也推類可以通其餘顧所以權之何如耳父子君臣人倫之重者故特舉以言之亦承上文天倫之意所犯𨿽同而有輕重淺深之殊者不可槪議也故別之所謂權也明視聰聽而察之於詞色之間忠愛惻怛而體之於言意之表庶可以盡得其情也泛猶廣也其或在所可疑則泛然而廣詢之眾見焉眾人共謂可疑則宥之矣比猶例也小者有小罪之比大者有大罪之比察而成之無往非公也論量並去聲別必列切比音俾】成獄辭史以獄成告於正正聽之正以獄成告於大司寇大司宼聽之棘木之下大司宼以獄之成告於王王命三公參聽之三公以獄之成告於王王三又然後制刑【成獄詞者謂治獄者責取犯者之言辭已成定也史掌文書者正士師之屬聽察也棘木外朝之卿位也又當作宥周禮壹宥曰不識再宥曰過失三宥曰遺忘謂行刑之時天子猶欲以此三者免其罪也自下而上咸無異說而天子猶必三宥而後有司行刑者在君爲愛下之仁在臣有守法之義也】凡作刑罰輕無赦【馮氏曰此言立法制刑之意𨿽輕無赦所以使人難犯也惟其當刑必刑輕且不赦而況於重者乎故君子不容不盡心焉】刑者侀也侀者成也一成而不可變故君子盡心焉【疏曰侀是形體馬氏曰刑之所以爲刑者猶人之有侀也一辭不具不足以爲刑一體不備不足以爲成人辭之所成則刑有所加而不可變故君子盡心焉君子無所不盡其心至於用刑則尢愼焉者也侀音刑】析言破律亂名攺作執左道以亂政殺【剖析言辭破壊法律所謂舞文弄法者也變亂名物更攺制度或挾異端邪道以罔惑於人皆足以亂政故在所當殺】作淫聲異服奇技奇器以疑眾殺行僞而堅言僞而辯學非而博順非而澤以疑眾殺假於鬼神時日卜筮以疑眾殺此四誅者不以聽【淫聲非先王之樂也異服非先王之服也奇技奇器如偃師舞木之類書云紂作奇技淫巧以悅婦人所行𨿽僞而堅不可攻所言𨿽僞而辯不可屈如白馬非馬之類所學𨿽非正道而涉獵甚廣則亦難於窮詰順非文過也所行𨿽非而善於文飾其言滑澤無滯眾皆疑其爲是也至於假托鬼神之禍福時日之吉凶卜筮之休咎皆足以使人惑於見聞而違悖禮法故亂政者一疑眾者三皆決然殺之不復審聽亦爲其害大而辭不可明也】凡執禁以齊眾不赦過【立法有典司刑有官𨿽過失不赦所以齊眾人之不齊也若先示之以赦過之令則人將輕於犯禁矣豈能齊之乎】有圭璧金璋不粥於市命服命車不粥於市宗廟之器不粥於市犧牲不粥於市戎器不粥於市【方氏曰此所以禁民之不敬金璋以金飾之考工記大璋中璋黃金勺靑金外者見矣】用器不中度不粥於市兵車不中度不粥於市布帛精麤不中數幅廣狹不中量不粥於市姦色亂正色不粥於市【此所以禁民之不法用器人生日用之器也數升縷多寡之數也布幅廣二尺二寸帛廣二尺四寸中去聲】錦文珠玉成器不粥於市衣服飲食不粥於市【此所以禁民之不儉】五穀不時果實未熟不粥於市木不中伐不粥於市禽獸魚鼈不中殺不粥於市【此所以禁民之不仁凡十有四事皆所以齊其眾而使風俗之同也】關執禁以譏禁異服識異言【劉氏曰凡上文所當禁戒之事𨿽有司刑司市之屬以治之然不有以譏察之則犯者眾而獲者寡矣故令司闗者執禁戒之令以譏察之見異服則禁之聞異言則識之衣服易見故直曰禁言語難知故必曰識關境上門舉闗則郊門城門亦在其中矣司徒之屬有司門司關者皆其職之大略也】大史典禮執簡記奉諱惡天子齊戒受諫【周官大史典歷代禮儀之籍國有禮事則豫執簡策記載所當行之禮儀及所當知之諱惡如廟諱忌日之類奉而進之天子天子重其事故齊戒以受其所教詔諫猶教詔也不言大宗伯者體貌尊惟詔相大禮於臨時耳大音泰惡去聲齊音齋相去聲】司防以嵗之成質於天子冢宰齊戒受質【司防冢宰之屬掌治法之財用會計及王與冢宰廢置等事故嵗之將終也質平其一嵗之計要於天子而先之冢宰冢宰重其事而齊戒以受其質質者質於上而考正其當否也會古外切齊音齋當去聲】大樂正大司寇市三官以其成從質於天子大司徒大司馬大司空齊戒受質【市司市也周官司市下大夫二人司防所質冢宰旣受之矣此三官各以其計要之成從司防而質於天子則司徒司馬司空亦齊戒而受之】百官各以其成質於三官大司徒大司馬大司空以百官之成質於天子百官齊戒受質然後休老勞農成嵗事制國用【百官位卑不敢専達故但質於三官三官達於司徒司馬司空而爲之質於天子天子與六卿受而平斷畢則還報其平於下故百官齊戒以受上之平報焉君臣上下莫不齊戒以致其敬者以天功天職不敢忽也六官獨不言大宗伯者宗伯禮樂事行則天子六卿皆在無可嵗會者惟大樂正教國子及一嵗禮樂之費用當質正之耳然𨿽不言宗伯而先言大史典禮於前則其尊重禮樂之意可見矣以上並劉氏說石梁王氏曰大史典禮以下至制國用此一節與周制異與夏殷無考勞去聲爲去聲】凡養老【養老之禮其目有四養三老五更一也子孫死於國事則養其父祖二也養致仕之老三也養庶人之老四也一嵗之間凡七行之飲養陽气則用春夏食養陰气則用秋冬四時各一也凡大合樂必遂養老謂春入學舎菜合舞秋頒學合聲則通前爲六又季春大合樂天子視學亦養老凡七也更平聲】有虞氏以燕禮【燕禮者一獻之禮旣畢皆坐而飲酒以至於醉其牲用狗其禮亦有二一是燕同姓二是燕異姓也】夏后氏以饗禮【饗禮者體薦而不食爵盈而不飲立而不坐依尊卑爲獻數畢而止然亦有四焉諸侯來朝一也王親戚及諸侯之臣來聘二也戎狄之君使來三也享宿衛及耆老孤子四也惟宿衛及耆老孤子則以酒醉爲度酒正云使去聲】殷人以食禮【食禮者有飯有殽𨿽設酒而不飲其禮以飯爲主故曰食也然亦有二焉大行人云食禮九舉及公食大夫之類謂之禮食其臣下自與賔客旦夕共食則謂之燕食也饗食禮之正故行之於廟燕以示慈惠故行之於寢也食音嗣禮食共食燕食如字】周人修而兼用之【春夏則用虞之燕夏之饗秋冬則用殷之食周尙文故兼用三代之禮也】五十養於鄕六十養於國七十養於學達於諸侯【鄕鄕學也國國中小學也學大學也達於諸侯者天子養老之禮諸侯通得行之無降殺也】八十拜君命一坐再至瞽亦如之九十使人受【人君有命人臣拜受禮也惟八十之老與無目之人爲難備禮故其拜也足一跪而首再至地以備再拜之數九十則又不必親拜特使又代受此言君致享食之禮於其家而受之之禮如此然他命則亦必然矣】五十異粻六十宿肉七十貳膳八十常珍九十飲食不離寢膳飲從於逰可也【粻糧也異者精粗與少者殊也宿肉謂恆隔日備之不使求而不得也膳食之善者毎有副貳不使闕乏也常珍常食皆珍味也不離寢言寢處之所恆有庋閣之飲食也美善之膳水漿之飲隨其常遊之處而爲之備具可也粻音張離去聲庋音幾又音詭】六十嵗制七十時制八十月制九十日修惟絞紟衾冒死而後制【此言漸老則漸近死期當豫爲送終之備也嵗制謂棺也不易可成故嵗制衣物之難得者須三月可辦故云時制衣物之易得者則一月可就故雲月制至九十則棺衣皆具無事於制作但毎日修理之恐或有不完整也絞所以收束衣服爲堅急者也紟單被也絞與紟皆用十五升布爲之凡衾皆五幅士小斂緇衾赬裏大斂則二衾冒所以韜屍制如直囊上曰質下曰殺其用之先以殺韜足而上次以質韜首而下齊於手士緇冒赬殺象生時衣纁裳也此四物須死乃制以其易成故也絞音爻紟其鴆切殺去聲】五十始衰六十非肉不飽七十非帛不暖八十非人不暖九十𨿽得人不暖矣五十杖於家六十杖於鄕七十杖於國八十杖於朝九十者天子欲有問焉則就其室以珍從【杖所以扶衰弱五十始衰故杖未五十者不得執也巡守而就見百年者泛言眾庶之老也此就見九十者專指有爵者也祭義又言八十君問則就之者亦異禮也珍與常珍之珍同從之以往致尊養之義也從去聲守去聲】七十不俟朝八十月告存九十日有秩【不俟朝者謂朝君之時入至朝位君出揖卽退不待朝事畢也此謂當致仕之年而不得謝者告猶問也君毎月使人致膳告問存否也秩常也日使人以常膳致之也】五十不從力政六十不與服戎七十不與賔客之事八十齊喪之事弗及也【方氏曰力政力役之政也服戎兵戎之事也力政事之常者故五十已不從矣服戎則事之變者必六十然後不與焉從謂行其事也與則與之而已及則旁有所加之謂以其老甚非特不能從與於事而事固不當及於我矣與去聲齊音齋】五十而爵六十不親學七十致政惟衰麻爲喪【五十而爵命爲大夫也不親學以其不能備弟子之禮也致政事以其不能勝職任之勞也或有死喪之事惟備衰麻之服而已其他禮節皆在所不責也衰音催勝平聲】有虞氏養國老於上庠養庶老於下庠【行養老之禮必於學以其爲講明孝弟禮義之所也國老有爵有徳之老庶老庶人及死事者之父祖也國老尊故於大學庶老卑故於小學上庠大學在西郊下庠小學在國中王宮之東弟去聲】夏后氏養國老於東序養庶老於西序【東序大學在國中王宮之東西序小學在西郊】殷人養國老於右學養庶老於左學【右學大學在西郊左學小學在國中王宮之東】周人養國老於東膠養庶老於虞庠虞庠在國之西郊【東膠大學在國中王宮之東虞庠小學在西郊】有虞氏皇而祭深衣而養老【皇收冔皆冠冕之名然制度詳悉則不可考矣深衣白布衣也】夏后氏收而祭燕衣而養老【燕衣黑衣也夏后氏尙黑君與羣臣燕飲之服卽諸侯日視朝之服也其冠則冠而緇帶素韠白舄也】殷人冔而祭縞衣而養老【縞生絹亦名素此縞衣則謂白布深衣也冔火羽切】周人冕而祭衣而養老【衣亦朝服也緇衣素裳十五升布爲之六入爲七入爲緇故緇衣亦名衣也又按夏后氏尙黑衣裳皆黑殷尙白則衣裳皆尙白周兼用之故衣而素裳凡諸侯朝服卽天子燕服而諸侯之行燕禮亦此服也】凡三王養老皆引年【四海之內老者眾矣安得人人而養之待國老庶老之禮畢卽行引戶校年之令而恩賜其老者焉】八十者一子不從政九十者其家不從政廢疾非人不養者一人不從政父母之喪三年不從政齊衰大功之喪三月不從政將徙於諸侯三月不從政自諸侯來徙家期不從政【從政謂給公家之力役也方氏曰將徙欲去者來徙已來者夫人莫衰於老莫苦於疾莫憂於喪莫勞於徙此王政之所宜卹者故皆不使之從政焉舊說將徙於諸侯者謂大夫采地之民徙於諸侯爲民自諸侯來徙者謂諸侯之民來徙於大夫之邑以其新徙當復除諸侯地寛役少故惟三月不從政大夫役多地狹欲令人貪慕故期不從政一說謂從大夫家出仕諸侯從諸侯退仕大夫未知孰是采去聲令平聲】少而無父者謂之孤老而無子者謂之獨老而無妻者謂之矜老而無夫者謂之寡此四者天民之窮而無告者也皆有常餼【左傳崔杼生成及彊而寡是無妻者亦可言寡也皆有常餼謂君上養以餼廩有常制也少去聲矜音鰥】瘖聾跛躃斷者侏儒百工各以其器食之【瘖者不能言聾者不能聽跛者一足廢躃者兩足俱廢斷者支節脫絕侏儒身體短小者也百工眾雜技藝也器猶能也此六類者因其各有技藝之能足以供官之役使故遂因其能而以廩給食養之疏引國語戚施植鎛等六者爲證瘖音音跛彼我切躃音璧斷音段食音嗣】道路男子由右婦人由左車從中央【凡男子婦人同出一塗者則男子常由婦人之右婦人常由男子之左爲逺別也】父之齒隨行兄之齒鴈行朋友不相逾【父之齒兄之齒謂其人年與父等或與兄等也隨行隨其後也鴈行並行而稍後也朋友年相若則彼此不可相逾越而有先後言並行而齊也】輕任幷重任分斑白者不提挈【幷已獨任之也分析而二之也幷去聲】君子耆老不徒行庶人耆老不徒食【方氏曰徒行謂無乘而行】

【也徒食謂無羞而食也應氏曰非人皆好徳而士不失職安能使在路無徒行之賢非人各有養而俗尙孝敬安能使在家無徒食之老】方一里者爲田九百畝【步百爲畝是長一百步闊一步畝百爲夫是一頃長闊一百步夫三爲屋是三頃闊三百步長一百步屋三爲井則九百畝也長闊一里孟子曰方裏而井井九百畝】方十里者爲方一里者百爲田九萬畝方百里者爲方十里者百爲田九十億畝【一个十里之方旣爲田九萬畝則十个十里之方爲田九十萬畝一百个十里之方爲田九百萬畝今云九十億畝是一億有十萬十億有一百萬九十億乃九百萬畝也】方千里者爲方百里者百爲田九萬億畝【計千里之方爲方百里者百一个百里之方旣爲九十億畝則十个百里之方爲九百億畝百个百里之方爲九千億畝今乃云九萬億畝與數不同者若以億言之當云九千億畝若以萬言之當云九萬萬畝經文誤也應氏曰自此至篇末皆覆解篇首及中間井田封建地裏之界】自恆山至於南河千里而近自南河至於江千里而近自江至於衡山千里而遙自東河至於東海千里而遙自東河至於西河千里而近自西河至於流沙千里而遙西不盡流沙南不盡衡山東不盡東海北不盡恆山【方氏曰不足謂之近有餘謂之遙應氏曰此獨言東海者東海在中國封疆之內而西南北則夷徼之外也南以江與衡山爲限百越未盡開也河舉東西南北者河流縈帶周繞𨿽流沙分際亦與河接也自秦而上西北袤而東南蹙秦而下東南展而西北縮先王盛時四方各有不盡之地不勞中國以事外也禹貢東漸西被朔南咸曁特聲教所及非貢賦所限也分音問袤音茂漸平聲】凡四海之內斷長補短方三千里爲田八十萬億一萬億畝方百里者爲田九十億畝山陵林麓川澤溝瀆城郭宮室塗巷三分去一其餘六十億畝【爲田八十萬億一萬億畝者以一州方千里九州方三千里三三爲九爲方千里者九一个千里有九萬億畝九个千里九九八十一故有八十一萬億畝於八十整數之下云萬億是八十个萬億又云一萬億言八十个萬億之外更有一萬億是共爲八十一萬億畝先儒以萬億二字爲衍非也此並疏義然愚按方百里爲田九十億畝則方三千里當云八萬一千億畝如疏義亦承誤釋之也斷音短去上聲】古者以周尺八尺爲步今以周尺六尺四寸爲步古者百畝當今東田百四十六畝三十步古者百里當今百二十一里六十步四尺二寸二分【疏曰古者八寸爲尺以周尺八尺爲步則一步有六尺四寸今以周尺六尺四寸爲步則一步有五十二寸是今步比古步毎步剰出一十二寸以此計之則古者百畝當今東田百五十二畝七十一步有餘與此百四十六畝三十步不相應又今步毎步剩古步十二寸以此計之則古之百里當今百二十三里一百一十五步二十寸與此百二十一里六十步四尺二寸二分又不相應經文錯亂不可用也愚按疏義所算亦誤當云古者八寸爲尺以周尺八尺爲步則一步有六尺四寸今以周尺六尺四寸爲步則一步有五尺一寸二分是今步比古步毎步剰出一尺二寸八分以此計之則古者百畝當今東田百五十六畝二十五步一寸六分十分寸之四與此百四十六畝三十步不相應裏亦仿此推之方氏曰東田者卽詩言南東其畝也言南則以廬在其北而向南言東則以廬在其西而向東嚴氏說南東其畝云或南其畝或東其畝順地勢及水之所趨也】方千里者爲方百里者百【天下九州王畿居中外八州毎州各方千里是一百个百里以開方之法推之合萬里也】封方百里者三十國其餘方百里者七十【公侯皆方百里封三十个百里剰七十个百里】又封方七十里者六十爲方百里者二十九方十里者四十【伯七十里封六十个七十里是占二十九个百里四十个十里於三十个百里內剰六十个十里】其餘方百里者四十方十里者六十又封方五十里者百二十爲方百里者三十其餘方百里者十方十里者六十【除上封二等國共占六十个百里外止剰四十个百里及六十个十里於此地內封子男五十里之國者百二十个每一百里封四个實占三十个百里通三等封止剰十个百里六十个十里伯國方七十里七七四十九是四十九个十里子男方五十里五五二十五是二十五个十里】名山大澤不以封其餘以爲附庸閒田諸侯之有功者取於閒田以祿之其有削地者歸之閒田【除名山大澤之外皆爲附庸之國及閒田閒音閒】天子之縣內方千里者爲方百里者百封方百里者九其餘方百里者九十一又封方七十里者二十一爲方百里者十方十里者二十九其餘方百里者八十方十里者七十一又封方五十里者六十三爲方百里者十五方十里者七十五其餘方百里者六十四方十里者九十六【此仿上章畿外之法推之可見畿外封國多而餘地少廣封建之制於天下也畿內封國少而餘地多備采邑之分於王朝也采分並去聲】諸侯之下士祿食九人中士食十八人上士食三十六人下大夫食七十二人卿食二百八十八人君食二千八百八十人【此言大國之數】次國之卿食二百一十六人君食二千一百六十人【次國大夫亦食七十二人卿三大夫祿故食二百一十六人】小國之卿食百四十四人君食千四百四十人【小國大夫亦食七十二人卿倍大夫祿故食百四十四人】次國之卿命於其君者如小國之卿【降於天子所命也】天子之大夫爲三監監於諸侯之國者其祿視諸侯之卿其爵視次國之君其祿取之於方伯之地【祿視諸侯之卿可食二百八十八人者也上監如字下監平聲】方伯爲朝天子皆有湯沐之邑於天子之縣內視元士【謂之湯沐者言入至畿內卽暫止頓於此齊絜而往也春秋傳謂之朝宿之邑惟方伯有之其餘否許愼云周千八百諸侯若皆有之則盡京師地亦不能容爲去聲】諸侯世子世國大夫不世爵使以徳爵以功未賜爵視天子之元士以君其國諸侯之大夫不世爵祿【世子世國畿外之制也天子大夫不世爵而世祿先王使人爵人必取其有徳有功者列國之君薨其子未得爵賜則其衣服禮數視天子之元士賜爵而後得如先君之舊也諸侯之大夫不世爵祿而有大功徳者亦世之左傳言官有世功則有官族】六禮冠昏喪祭鄕相見【今所存者士冠士昏士喪特牲少牢饋食鄕飲酒士相見冠去聲少去聲】七教父子兄弟夫婦君臣長幼朋友賔客八政飲食衣服事爲異別度量數制【六禮七教八政皆司徒所掌禮節民性教興民徳修則不壊明則不渝然非齊八政以防淫則亦禮教之害也事爲者百工之技藝有正有邪異別者五方之械器有同有異度量則不使有長短小大之殊數制則不使有多寡廣狹之異若夫飲食衣服尢民生日用之不可闕者所以居八政之首齊之則不使有僣儗詭異之端矣此篇先儒謂雜舉歷代之典𨿽一一分別而不能皆有明證又且多祖緯書豈可謂決然無疑哉朱子有言漢儒說制度有不合者多推從殷禮去此亦疑其無徴矣然只據大綱而言興學以上修六禮以下其坦明者亦可爲後王之法也長上聲別必列切量去聲】

月令第六

【呂不韋集諸儒著十二月紀名曰呂氏春秋篇首皆有月令言十二月政令所行也月用夏正令則雜舉三代及秦事禮家記事者抄合爲此篇】

孟春之月日在營室昏參中旦尾中【孟春夏正建寅之月也營室在亥娵訾之次也昏時參星在南方之中旦則尾星在南方之中疏曰月令昏明中星皆大略而言不與歷同但一月之內有中者卽得載之二十八宿星體有廣狹相去有逺近或月節月中之日昏明之時前星已過於午後星未至正南又星有明暗見有早晚所以昏明之星不可正依歷法但舉大略耳參如字俗讀森過平聲見音現】其日甲乙【春於四時屬木日之所系十干循環獨言甲乙者木之屬也四時皆然】其帝太皥其神句芒【太皥伏羲木徳之君句芒少皥氏之子曰重木官之臣聖神繼天立極生有功徳於民故後王於春祀之四時之帝與神皆此義句芒音勾亡少去聲重平聲】其虫鱗其音角律中太蔟其數八其味酸其臭羶其祀戶祭先脾【鱗虫木之屬五聲角爲木單出曰聲雜比曰音調樂於春以角爲主也律者候气之管以銅爲之或云竹爲之中猶應也太蔟寅律長八寸陰陽之气距地面各有淺深故律之長短如其數律管入地以葭灰實其端其月气至則灰飛而管通是气之應也天三生木地八成之其數八成數也通於鼻者謂之臭臭卽气也在口者謂之味酸羶皆木之屬戶者人所出入司之有神此神是陽气在戶之內春陽气出故祀之祭先脾者木克土也蔡邕獨斷曰戶春爲少陽其气始出生養祀之於戶祀戶之禮南面設主於門內之西中去聲篇內並同蔟七寇切比音畀應去聲斷丁玩切少去聲】東風解凍蟄虫始振魚上冰獺祭魚鴻鴈來【此記寅月之候振動也來自南而北也上上聲】天子居靑陽左个【靑陽左个注云太寢東堂北偏也疏云是明堂北偏而云太寢者明堂與太廟太寢制同北偏者近北也四面旁室謂之个朱子曰論明堂之制者非一竊意當有九室如井田之制東之中爲靑陽太廟東之南爲靑陽右个東之北爲靑陽左个南之中爲明堂太廟南之東卽東之南爲明堂左个南之西卽西之南爲明堂右个西之中爲總章太廟西之南卽南之西爲總章左个西之北卽北之西爲總章右个北之中爲堂太廟北之東卽東之北爲堂右个北之西卽西之北爲堂左个中爲太廟太室凡四方之太廟異方所其左右个則靑陽左个卽堂之右个靑陽右个卽明堂之左个明堂右个卽總章之左个總章之右个乃堂之左个也但隨其時之方位開門耳太廟太室則每季十八日天子居正歟古人制事多用井田遺意此恐然也】乘鸞路駕倉龍載靑旂衣靑衣服倉玉食麥與羊其器疏以達【鸞路有虞氏之車有鸞鈴也春言鸞則夏秋冬皆鸞也夏云朱冬云則春靑秋白可知倉與蒼同馬八尺以上爲龍服玉冠冕之飾及佩也麥以金王而生火王而死當屬金而鄭云屬木兌爲羊當屬金而鄭云火畜皆不可曉疏云鄭本五行傳言之然陰陽多塗不可一定故今於四時所食及彘嘗麥雛甞黍之類皆略之以俟知者疏以達者春物將貫土而出故器之刻鏤者使文理麤疏直而通達也載音戴上衣去聲下衣如字篇內並同王去聲】是月也以立春先立春三日太史謁之天子曰某日立春盛徳在木天子乃齊立春之日天子親帥三公九卿諸侯大夫以迎春於東郊還反賞公卿大夫於朝命相布徳和令行慶施惠下及兆民慶賜遂行毋有不當【謁告也春爲生天地生育之盛徳在於木位也迎春東郊祭太皥句芒也後仿此推之疏曰節气有早晚是月者謂是月之气不謂是月之日也先去聲齊音齋帥入聲篇內並同還音旋相去聲當去聲】乃命太史守典奉法司天日月星辰之行宿離不貸毋失經紀以初爲常【宿猶止也離猶行也言占候躔次不可差貸貸與忒同經紀者天文進退遲速之度數也初者歷家推步之舊法以此爲占候之常也離去聲貸音忒後又音二二音通用】是月也天子乃以元日祈谷於上帝乃擇元辰天子親載耒耜措之於參保介之禦閒帥三公九卿諸侯大夫躬耕帝籍天子三推三公五推卿諸侯九推反執爵於太寢三公九卿諸侯大夫皆禦命曰勞酒【元日上辛也郊祭天而配以後稷爲祈谷也元辰郊後吉日也日以干言辰以支言互文也參參乘之人也保介衣甲也以勇士爲車右而衣甲禦者禦車之人也車右及禦人皆是參乘天子在左禦者居中車右在右以三人故曰參也置此耕器於參乘保介及禦者之閒天子借田千畝收其谷爲祭祀之粢盛故曰帝籍九推之後庶人終之反而行燕禮羣臣皆侍士賤不與耕故亦不與勞酒之賜也帥入聲推吐回切勞去聲爲祈爲去聲乘衣並去聲盛平聲與去聲】是月也天气下降地气上騰天地和同艸木萌動王命布農事命田舎東郊皆修封疆審端徑術善相丘陵阪險原隰土地所宜五穀所殖以教道民必躬親之田事旣飭先定準直農乃不惑【田田畯也捨居也天子命田畯居東郊以督耕者皆使修理其封疆謂井田之限域也步道曰徑術與遂同田之溝洫也審而端之使無迂壅封疆有界限徑術有闊狹土地有髙下五種有宜否皆須田畯躬親教飭之以定其準直則農民無所疑惑也上上聲術音遂相去聲阪音反隰音習道去聲畯音俊種上聲】是月也命樂正入學習舞【教學者以習舞之事】乃修祭典命祀山林川澤犧牲毋用牝【不欲傷其生育】禁止伐木【以盛徳在木也】毋覆巢毋殺孩虫胎夭飛鳥毋麛毋卵毋聚大眾毋置城郭掩骼埋胔【孩虫虫之稚者胎未生者夭方生者飛鳥初學飛之鳥麛獸子之通稱胔骨之尙有肉者夭烏老切骼音格胔音漬】是月也不可以稱兵稱兵必天殃兵戎不起不可從我始毋變天之道毋絕地之理毋亂人之紀【天地大徳曰生春者生徳之盛時也兵凶器戰危事不得已而禦冦猶可也兵自我起以殺戮之心逆生育之气是變易天之生道斷絕地之生理而紊亂生人之紀敍矣其殃也宜哉斷上聲】孟春行夏令則雨水不時艸木蚤落國時有恐【此已火之气所泄也言人君於孟春之月而行孟夏之政令則感召咎證如此後皆仿此疏曰孟月失令則三時孟月之气乘之仲月失令則仲月之气乘之季月失令則季月之气乘之所以然者以同爲孟仲季气情相通如其不和則疊相乘之】行秋令【謂孟秋之令】則其民大疫猋風暴雨總至藜莠蓬蒿並興【此申金之气所傷也爾雅扶搖謂之猋風謂風之回轉也藜莠蓬蒿並興者以生气逆亂故惡物乘之而茂也猋音標莠音有】行冬令【謂孟冬之令】則水潦爲敗雪霜大摯首種不入【此亥水之气所淫也摯傷折也與摯獸摯虫之義同百谷惟稷先種故云首種摯音至種上聲】仲春之月日在奎昏弧中旦建星中【奎宿在戌降婁之次疏曰餘月昏旦中星皆舉二十八宿此云弧與建星者以弧星近井建星近斗井斗度多星體廣不可的指故舉弧建以定昏旦之中】其日甲乙其帝太皥其神句芒其虫鱗其音角律中夾鐘其數八其味酸其臭羶其祀戶祭先脾【夾鐘卯律長七寸二千一百八十七分寸之千七十五】始雨水桃始華倉庚鳴鷹化爲鳩【此記卯月之候倉庚鸝黃也鳩布谷也王制言鳩化爲鷹秋時也此言鷹化爲鳩以生育气盛故鷙鳥感之而變耳孔氏云化者反歸舊形之謂故鷹化爲鳩鳩復化爲鷹如田防化爲鴽則鴽又化爲田鼠若腐艸爲螢雉爲蜃爵爲蛤皆不言化是不再復本形者也】天子居靑陽太廟乘鸞路駕倉龍載靑旂衣靑衣服倉玉食麥與羊其器疏以達【靑陽太廟東堂當太室】是月也安萌芽養幼少存諸孤【生气之可見者莫先於艸木故首言之安謂無所摧折之也存亦安也】擇元日命民社【令民祭社也郊特牲言祭社用甲日此言擇元日是又擇甲日之善者歟召誥社用戊日】命有司省囹圄去桎梏毋肆掠止獄訟【囹牢也圄止也疏云周曰圜土殷曰羑里夏曰鈞臺囹圄泰獄名也在手曰梏在足曰桎皆木械肆陳屍也掠捶治也止謂諭使息爭也省息井切囹圄音零語掠音亮】是月也鳥至至之日以太牢祠於髙禖天子親往後妃帥九嬪禦乃禮天子所禦帶以弓韣授以弓矢於髙禖之前【鳥燕也燕以施生時巢人堂宇而生乳故以其至爲祠禖祈嗣之候髙禖先媒之神也髙者尊之之稱變媒言禖神之也古有禖氏祓除之祀位在南郊禋祀上帝則亦配祭之故又謂之郊禖詩天命鳥降而生商但謂簡狄以鳥至之時祈於郊禖而生契故本其爲天所命若自天而降下耳鄭注乃有墮卵吞孕之事與生民詩注所言姜嫄履巨迹而生棄之事皆怪妄不經削之可也后妃帥九嬪禦者從往而侍奉禮事也禮天子所禦者祭畢而酌酒以飲其先所禦幸而有娠者顯之以神賜也韣弓衣也弓矢者男子之事也故以爲祥禖音梅帥音率乳去聲飲去聲】是月也日夜分【盡夜各五十刻】雷乃發聲始電蟄虫咸動啟戶始出【謂始穿其穴而出也】先雷三日【以節气言在春分前三日先去聲】奮木鐸以令兆民曰雷將發聲有不戒其容止者生子不備必有凶災【容止猶言動靜不戒容止謂房室之事防瀆天威也生子不備謂形體有損缺凶災謂父母】日夜分則同度量鈞衡石角鬥甬正權槪【丈尺曰度斗斛曰量稱上曰衡百二十斤爲石甬斛也權稱錘也槪執以平量器者同則齊其長短小大之制鈞則平其輕重之差角則較其同異正則矯其欺枉】是月也耕者少捨乃修闔扇寢廟畢備毋作大事以妨農之事【少捨暫息也門戶之蔽以木曰闔以竹葦曰扇凡廟前曰廟後曰寢寢是衣冠所藏之處大事謂軍旅之事】是月也毋竭川澤毋漉陂池毋焚山林【漉亦竭也三者之禁皆謂傷生意漉音鹿】天子乃鮮羔開冰先薦寢廟【古者日在虛則藏冰至此仲春則獻羔以祭司寒之神而開冰先薦寢廟者不敢以人之餘奉神也鮮音獻】上丁【此月上旬之丁日必用丁者以先庚三日後甲三日也】命樂正習舞釋菜天子乃帥三公九卿諸侯大夫親往視之仲丁又命樂正入學習樂【樂正樂官之長也習舞釋菜謂將教習舞者則先以釋菜之禮告先師也】是月也祀不用犧牲用圭璧更皮幣【不用牲謂祈禱小祀耳如大牢祀髙禖乃大典禮不在此限稍重者用圭璧稍輕者則以皮幣更易之也更平聲大音泰】仲春行秋令則其國大水寒气總至寇戎來徵【酉金之气所傷也】行冬令則陽气不勝麥乃不熟民多相掠【子水之气所淫也掠音亮】行夏令則國乃大旱暖气早來虫螟爲害【午火之气所泄也螟食苗心者】季春之月日在胃昏七星中旦牽牛中【胃宿在酉大梁之次也七星二十八宿之星宿也】其日甲乙其帝太皥其神句芒其虫鱗其音角律中姑洗其數八其味酸其臭羶其祀戶祭先脾【姑洗辰律長七寸九分寸之一洗蘇典切】桐始華田防化爲鴽虹始見萍始生【此記辰月之候鴽鶉防之屬鴽音如見音現】天子居靑陽右个乘鸞路駕倉龍載靑旂衣靑衣服倉玉食麥與羊其器疏以達【靑陽右个東堂南偏】是月也天子乃薦鞠衣於先帝【鞠衣衣色如鞠花之黃也注云黃桑之服者色如鞠塵象桑葉始生之色也鞠字一音去六反先帝先代木徳之君薦此衣於神坐以祈蠶事】命舟牧覆舟五覆五反乃告舟備具於天子焉天子始乘舟薦鮪於寢廟乃爲麥祈實【舟牧主乘舟之官五覆五反所以詳視其罅漏傾側之處也因薦鮪並祈麥實鮪音偉爲去聲】是月也生气方盛陽气發泄句者畢出萌者盡達不可以內【句屈生者萌直生者不可以內言當施散恩恵以順生道之宣泄不宜吝嗇閉藏也句音勾】天子布徳行惠命有司發倉廩賜貧窮振乏絕開府庫出幣帛周天下勉諸侯聘名士禮賢者【長無謂之貧窮暫無謂之乏絕振猶救也周濟其不足也在內則命有司奉行在外則勉諸侯奉行皆天子之徳惠也】是月也命司空曰時雨將降下水上騰循行國邑周視原野修利隄防道達溝瀆開通道路毋有障塞【司空掌邦土此皆其職也上上聲行去聲道去聲塞入聲】田獵罝罘羅网畢翳餧獸之藥毋出九門【罝罘皆捕獸之罟羅网皆捕鳥之罟小网長柄謂之畢以其似畢星之形故名用以掩兔也翳射者用以自隱也餧啗之也藥毒藥也七物皆不得施用於外以其逆生道也路門應門雉門庫門臯門城門近郊門逺郊門闗門凡九門也罝音嗟罘音浮翳音曀餧音僞應去聲】是月也命野虞毋伐桑柘鳴鳩拂

其羽戴勝降於桑具曲植籧筐【野虞主田及山林之官拂羽飛而翼拍身也戴勝織紝之鳥一名戴鵀鵀卽頭上勝也此時恆在桑言降者重之若自天而下也曲薄也植槌也所以架曲與籧筐者籧圓而筐方植音治籧音舉槌直類切】后妃齊戒親東鄕躬桑禁婦女毋觀省婦使以勸蠶事【東鄕迎時气也躬桑親自采桑也禁婦女毋觀者禁止婦女使不得爲容觀之飾也省婦使者減省其箴綫縫制之事也此二者皆爲勸勉之使盡力於蠶事也齊音齋鄕去聲觀去聲】蠶事旣登分繭稱絲效功以共郊廟之服毋有敢惰【登成也分繭分布於眾婦之繅者稱絲效功以多寡爲功之上下共音供】是月也命工師令百工審五庫之量金鐵皮革筋角齒羽箭幹脂膠丹漆毋或不良【工師百工之長也五庫者金鐵爲一庫皮革筋爲一庫角齒爲一庫羽箭幹爲一庫脂膠丹漆爲一庫視諸物之善惡皆有舊法謂之量一說多寡之數也審而察之故云審五庫之量也幹者諸器所用之木材也量去聲】百工咸理監工日號毋悖於時毋或作爲淫巧以蕩上心【此時百工皆各理治其造作之事工師監臨之毎日號令必以二事爲戒一是造作器物不得悖逆時序如爲弓必春液角夏治筯秋合三材寒定體之類是也二是不得爲淫過奇巧之器以搖動君心使生奢侈也監平聲】是月之末擇吉日大合樂天子乃帥三公九卿諸侯大夫親往視之【鄭氏曰其禮亡】是月也乃合累牛騰馬遊牝於牧犧牲駒犢舉書其數【春陽旣盛物皆產育故合其累系之牛騰躍之馬而逰縱之使牝者就牝者於芻牧之地欲其孳生之蕃也若其中犧牲之用者及馬之駒牛之犢皆書其數者以備稽校多寡也累平聲中去聲】命國難九門磔攘以畢春气【難之事在周官則方相氏掌之裂牲謂之磔除禍謂之攘春者陰气之終故磔攘以終畢厲气也舊說大陵八星在胃北主死喪昴中有大陵積尸之气气佚則厲鬼隨之而行此月初日在胃從胃歷昴故敺疫之事當於此時行之也九門說見上章難音那磔音責篇內並同】季春行冬令則寒气時發艸木皆肅國有大恐【丑土之气所應也肅者枝葉減縮而急栗也大恐訛言相驚動也舊說孟春有恐是火訛以其行夏令也此行冬令當致水訛漢王商嘗止之矣】行夏令則民多疾疫時雨不降山林不收【未土之气所應也】行秋令則天多沈陰淫雨蚤降兵革並起【戌土之气所應也不收謂無所成遂也】孟夏之月日在畢昏翼中旦婺女中【畢宿在申實沈之次】其日丙丁其帝炎帝【炎帝大庭氏卽神農也赤精之君】其神祝融【顓頊氏之子名黎火官之臣】其虫羽其音徵律中中呂其數七其味苦其臭焦其祀竈祭先肺【羽虫飛鳥之屬徵音屬火中呂已律長六寸萬九千六百八十三分寸之萬二千九百七十四地二生火天七成之七者火之成數也苦焦皆火屬夏祭竈火之養人者也祭先肺火克金也蔡邕獨斷曰竈夏爲太陽其气長養祀竈之禮在廟門外之東先席於門奧面東設主於竈陘也徵音止篇】

【內並同上中音眾下中音仲】螻蟈鳴蚯蚓出王瓜生苦菜秀【此記巳月之候王瓜注云萆挈本艸作菝葜音同謂之瓜者以根之似也亦可釀酒朱氏曰王瓜色赤盛火之色而生苦菜味苦感火之味而成萆扶歷切菝步末切】天子居明堂左个【太寢南堂東偏】乘朱路駕赤駵載赤旂衣朱衣服赤玉食菽與雞其器髙以粗【駵馬名色淺者赤色深者朱用器髙而粗大象物之盛長也駵音畱衣音見孟冬】是月也以立夏先立夏三日太史謁之天子曰某日立夏盛徳在火天子乃齊立夏之日天子親帥三公九卿大夫以迎夏於南郊還反行賞封諸侯慶賜遂行無不欣說【立春言諸侯大夫而此不言諸侯者或在或否不可必同故略之也迎夏南郊祭炎帝祝融也先去聲齊音齋還音旋說音悅】乃命樂師習合禮樂【以將飲酎故也】命太尉贊桀俊遂賢良舉長大行爵出祿必當其位【太尉秦官也桀俊以才言贊則引而升之之謂賢良以徳言遂謂使之得行其志也長大以力言王制言執技論力舉謂選而用之也當其位者爵必當有徳之位祿必當有功之位也當去聲】是月也繼長增髙毋有壊墮毋起土功毋發大眾毋伐大樹【長者繼之而使益長商者增之而使益髙壊墮則傷已成之气起土功發大眾皆妨蠶農之事故禁止之伐樹則傷條達之气故亦在所禁一說伐大木謂營宮室壊音怪墮許規切】是月也天子始絺【絺葛布之細者】命野虞出行田原爲天子勞農勸民毋或失時【火時謂失農時行爲勞並去聲】命司徒循行縣鄙命農勉作毋休於都【勉其興作於田野之內禁其休息於都邑之閒皆恐其失農時也行去聲】是月也驅獸毋害五穀毋大田獵【夏獵曰苗正爲驅獸之害禾苗者耳與三時之大獵自不同】農乃登麥天子乃以彘甞麥先薦寢廟【登升之於場也】是月也聚畜百藥靡艸死麥秋至【聚藥爲供醫事也靡艸艸之枝葉靡細者陰類陽盛則死秋者百谷成熟之期此於時𨿽夏於麥則秋故云麥秋也】斷薄刑決小罪出輕系【刑者上之所施罪者下之所犯斷者定其輕重而施刑也決如決水之決謂人以小罪相告者卽決遣之不收系也其有輕罪而在系者則直縱出之也斷丁玩切】蠶事畢后妃獻繭乃收繭稅以桑爲均貴賤長幼如一以給郊廟之服【后妃獻繭謂后妃受內命婦之獻繭也收繭稅者外命婦養蠶亦用國北近郊之公桑近郊之稅十一故亦稅其繭十之一其餘入已而爲其夫造祭服一說再命受服服者公家所給故稅其十一者爲給其夫祭服也受桑多則稅繭多少則稅亦少皆以桑爲均齊也貴謂卿大夫之妻賤謂士妻長幼婦之老少也如一皆稅十一也郊廟之服天子祭服也】是月也天子飲酎用禮樂【重釀之酒名之曰酎稠醲之義也春而造至此始成用禮樂而飲之蓋盛會也酎直又切重平聲】孟夏行秋令則苦雨數來五穀不滋四鄙入保【申金之气所泄也數音朔】行冬令則艸木蚤枯後乃大水敗其城郭【亥水之气所傷也】行春令則蝗虫爲災暴風來格秀艸不實【寅木之气所淫也以孟夏之月而行孟秋孟冬孟春之令故盛召災異如此四鄙四面邊鄙之邑也保與堡同小城也入保入而依以爲安也格至也】仲夏之月日在東井昏亢中旦危中【東井在未鶉首之次亢音剛】其日丙丁其帝炎帝其神祝融其虫羽其音徵律中蕤賔其數七其味苦其臭焦其祀竈祭先肺【蕤賔午律長六寸八十一分寸之二十六】小暑至螳蜋生防始鳴反舌無聲【此記午月之候小暑暑气未盛也螳蜋一名蚚父一名天馬言其飛捷如馬也鵙博勞也反舌百舌鳥凡物皆稟陰陽之气而成質其陰類者宜陰時陽類者宜陽時得時則興背時則廢疏又以反舌爲蝦蟇未知是否防古役切蚚巨衣切背音佩】天子居明堂太廟乘朱路駕赤駵載赤旂衣朱衣服赤玉食菽與雞其器髙以粗【明堂太廟南堂當太室也】養壯佼【壯謂容體碩大者佼謂形容佼好者擇此類而養之亦順長養之令佼音絞】是月也命樂師修鞀鞞鼔均琴瑟管簫執干戚戈羽調竽笙竾簧飭鐘磬柷敔【凡十九物皆樂器也鞀鞞鼔三者皆革音鞀卽鞀也鞞所以禆助鼔節琴瑟皆絲音管簫皆竹音管如篴而小干戚戈羽皆舞器幹盾戚斧也竽笙竾皆竹音竽三十六簧笙十三簧竾卽箎也長尺四寸簧笙之舌蓋管中之金薄鍱也竽笙竾三者皆有簧也鐘金音磬石音柷敔皆木音柷如漆桶敔狀如伏虎柷以合樂之始敔以節樂之終修者理其獘均者平其聲執者操持習學調者調和音曲飭者整治之也以將用盛樂雩祀故謹備之鞀音逃鞞駢迷切竾音池柷昌六切敔音語操治並平聲】命有司爲民祈祀山川百源大雩帝用盛樂【山者水之源將欲禱雨故先祭其本源三王祭川先河後海示重夲也雩者吁嗟其聲以求雨之祭周禮女巫凡邦之大烖歌哭而請亦其義也帝者天之主宰盛樂卽鞀鞞以下十九物並奏之也爲去聲】乃命百縣雩祀百辟卿士有益於民者以祈谷實【百縣畿內之邑也百辟卿士謂古者上公句龍后稷之類句音勾】是月也農乃登黍天子乃以雛甞黍羞以含桃先薦寢廟【今用登麥谷例移農乃登黍四字在是月也之下舊注以內則之雛爲小鳥此雛爲雞未詳孰是含桃櫻桃也】令民毋艾藍以染【藍之色靑靑者赤之母刈之亦是傷時气艾音刈】毋燒灰【火之滅者爲灰禁之亦爲傷火气也】毋暴布【暴暴之於日也布者陰功所成不可以小功幹盛陽也暴入聲】門閭毋閉【一則順時气之宣通一則使暑气之宣散】闗市毋索【索者搜索商旅匿稅之物蓋當時气盛大之際人君亦當體之而行寛大之政也索音色】挺重囚益其食【挺者拔出之義重囚禁系嚴密故特加寛假輕囚則不如是益其食者加其養也】防牝別羣則縶騰駒班馬政【季春逰牝於牧至此妊孕已遂故不使同羣拘縶騰躍之駒者止其踶囓也班布也馬政養馬之政令也周禮圉人圉師所掌別必列切縶音執踶音遞】是月也日長至陰陽爭死生分【至猶極也夏至日長之極陽盡午中而微陰眇重淵矣此陰陽爭辧之際也物之感陽气而方長者生感陰气而已成者死此死生分判之際也重平聲】君子齊戒處必掩身毋躁止聲色毋或進薄滋味毋致和節耆欲定心气【齊戒以定其心掩蔽以防其身毋或輕躁於舉動毋或禦進於聲色薄其調和之滋味節其諸事之愛欲凡以定心气而備陰疾也齊音齋處上聲和去聲耆音嗜】百官靜事毋刑以定晏陰之所成【刑陰】

【事也舉陰事則是助陰抑揚故百官府刑罰之事皆止靜而不行也凡天地之气順則和競則逆故能致災咎此陰陽相爭之時故須如此謹備晏安也陰道靜故云晏陰及其定而至於成則循序而往不爲災矣是以未定之前諸事皆不可忽也晏伊見切】鹿角解蟬始鳴半夏生木堇榮【比又言五月之候解脫也解音駭堇音謹】是月也毋用火南方【南方火位又因其位而盛其用則爲微陰之害故戒之】可以居髙明可以逺眺望可以升山林可以處臺榭【凡此皆順陽明之時處上聲】仲夏行冬令則雹凍傷穀道路不通暴兵來至【子水之气所傷也】行春令則五穀晚熟百螣時起其國乃饑【卯木之气所淫也螣音特】行秋令則艸木零落果實早成民殃於疫【酉金之气所泄也螣食苗葉之虫也百螣者言害稼之虫非一類】季夏之月日在柳昏火中旦奎中【柳宿在午鶉火之次也火大火心宿】其日丙丁其帝炎帝其神祝融其虫羽其音徵律中林鐘其數七其味苦其臭焦其祀竈祭先肺【林鐘未律長六寸】溫風始至蟋蟀居壁鷹乃學習腐艸爲螢【此記未月之候至極也蟋蟀生於土中此時羽翼猶未能逺飛但居其穴之壁至七月則能逺飛而在野矣學習雛學數飛也腐艸得暑濕之气故變而爲螢朱氏曰溫風溫厚之極涼風嚴凝之始腐艸爲螢離明之極故幽類化爲明類也數音朔】天子居明堂右个乘朱路駕赤駵載赤旂衣朱衣服赤玉食菽與雞其器髙以粗【明堂右个南堂西偏也】命漁師伐蛟取鼉登龜取黿【蛟言伐以其暴惡不易攻取也龜言登尊異之也鼉黿言取易而賤之也】命澤人納材葦【蒲葦之屬生於澤中而可爲用器故曰材澤人納之職也此皆煩細之事非專一月所爲故不以是月起之】是月也命四監大合百縣之秩芻以養犧牲令民無不咸出其力以共皇天上帝名山大川四方之神以祠宗廟社稷之靈以爲民祈福【四監卽周官山虞澤虞林衡川衡之官也前言百縣兼內外而言此百縣鄕遂之地也秩常也斂此芻爲養犧牲之用各有常數故云秩芻也共音供爲去聲】是月也命婦官染采黼黻文章必以法故無或差貸黑黃倉赤莫不質良毋敢詐僞以給郊廟祭祀之服以爲旗章以別貴賤等給之度【周禮典婦功典枲染人等皆婦官此指染人也白與黑謂之黼黑與靑謂之黻靑與赤謂之文赤與白謂之章染造必用舊法故事毋得有參差貸變皆欲質正良善也旗旌旂也章者畫其象以別名位也詳見春官司常石梁王氏曰給當爲級貸音二】是月也樹木方盛命虞人入山行木毋有斬伐【以其方盛故也行去聲】不可以興土功不可以合諸侯不可以起兵動眾毋舉大事以搖養气毋發令而待以妨神農之事也水潦盛昌神農將持功舉大事則有天殃【大事卽興土功合諸侯起兵動眾之事搖養气謂動散長養之气也發令而待謂未及徭役之期而豫發召役之令使民廢己事而待上之會期也神農農之神也季夏屬中央土土神得位用事之時謂之神農者土神主成就農事也東井主水在未故未月爲水潦盛昌之月此時神農將主持稼穡之功舉大事而傷其功則是乾造化施生之道矣故有天殃也】是月也土潤溽暑大雨時行燒薙行水利以殺艸如以熱湯可以糞田疇可以美土疆【溽濕也土之气潤故蒸鬱而爲濕暑大雨亦以之而時行皆東井之所主也除艸之法先芟薙之俟幹則燒之燒薙者燒所薙之艸也大雨旣行於所燒之地則艸不復生矣故云利以殺艸時暑日烈其水之熱如湯艸之燒爛者可以爲田疇之糞可以使土疆之美凡土之磊磈難耕者謂之疆薙音替疆其兩切】季夏行春令則谷實鮮落【鮮潔而墮落也鮮音仙】國多風欬【風欬因風而致欬疾也欬苦代切】民乃遷徙【辰土之气所應也】行秋令則丘隰水潦禾稼不熟乃多女災【妊孕多敗戌土之气所應也】行冬令則風寒不時鷹隼蚤鷙四鄙入保【丑土之气所應也隼音筍】中央土【土寄旺四時各十八日共七十二日除此則木火金水亦各七十二日矣土於四時無乎不在故無定位無專气而寄旺於辰戌丑未之末未月在火金之閒又居一嵗之中故特揭中央土一令於此以成五行之序焉】其日戊己【戊己十干之中】其帝黃帝【黃精之君軒轅氏也】其神后土【土官之臣顓頊氏之子黎也句龍初爲后土後祀以爲社后土官闕黎𨿽火官實兼后土也舊說如此】其虫倮【人爲倮虫之長鄭氏以爲虎豹之屬倮力果切】其音宮律中黃鐘之宮【宮音屬土又爲君故配之中央黃鐘夲十一月律諸律皆有宮音而黃鐘之宮乃八十四調之首其聲最尊而大餘音皆自此起如土爲木火金水之根夲故以配中央之土土寄旺於四時宮音亦冠於十二律非如十二月以候气言也調冠並去聲】其數五【天五生土地幹成之四時皆舉成數此獨舉生數者四時之物無土不成而土之成數又積水一火二木三金四以成十也四者成則土無不成矣】其味甘其臭香【甘香皆屬土】其祀中霤祭先心【古者陶復陶穴皆開其上以漏光明故雨霤之後因名室中爲中霤亦土神也祭先心者心居中君之象又火生土也蔡邕獨斷曰季夏土气始盛其祀中霤霤神在室祀中霤設主於牖下】天子居太廟太室【中央之室也】乘大路駕黃駵載黃旂衣黃衣服黃玉食稷與牛其器圜以閎【圜者象土之周匝四時閎者寛廣之義象土之容物也圜音圓】孟秋之月日在翼昏建星中旦畢中【翼宿在己鶉尾之次建星說見仲春】其日庚辛其帝少皥其神蓐收其虫毛其音商律中夷則其數九其味辛其臭腥其祀門祭先肝【少皥白精之君金天氏也蓐收金官之臣少皥氏之子該也夷則申律長五寸七百二十九分寸之四百五十一九金之成數也辛腥皆屬金秋陰气出故祀門祭先肝金克木也蔡邕獨斷曰門秋爲少陰其气收成祀之於門祀門之禮北面設主於門左樞】涼風至白露

降寒蟬鳴鷹乃祭鳥用始行戮【此記申月之候鷹欲食鳥之時先殺鳥而不食似人之食而祭先代爲食之人也用始行戮順時令也】天子居總章左个【太寢西堂南偏】乘戎路【兵車也】駕白駱【白馬黑鬛日駱】載白旂衣白衣服白玉食麻與犬其器防以深【防稜角也亦矩之義深則收藏之意】是月也以立秋先立秋三日太史謁之天子曰某日立秋盛徳在金天子乃齊立秋之日天子親帥三公九卿諸侯大夫以迎秋於西郊還反賞軍帥武人於朝天子乃命將帥選士厲兵簡練桀俊專任有功以徵不義詰誅暴慢以明好惡順彼逺方【簡練簡擇而練習之也專任有功謂大將有己試之功乃使之專主其事也詰者問其罪誅者戮其人殘下謂之暴慢上謂之慢順服也好惡明則逺方順服先去聲齊音齋帥上入聲下二如字還音旋朝音潮將去聲好惡並去聲】是月也命有司修法制繕囹圄具桎梏禁止姦愼罪邪務搏執【繕治也姦在人心故當有以禁止之邪見於行故愼以罪之務事也搏戮也執拘也】命理瞻傷察創視折審斷決獄訟必端平戮有罪嚴斷刑【理治獄之官也傷者損皮膚創者損血肉折者損筋骨也嚴者謹重之意非峻急之謂也創平聲折音哲斷丁玩切】天地始肅不可以贏【朱氏曰陽道常饒陰道常乏故贊化者不可使陰气之贏也】是月也農乃登谷天子甞新先薦寢廟命百官始收斂完隄坊謹壅塞以備水潦修宮室壞垣墻補城郭【所以爲水潦之備者以月建在酉酉中有畢星好雨也坊音防塞入聲壞音培】是月也毋以封諸侯立大官【記者但知賞以春夏刑以秋冬之義不知古者甞祭之時則有出田邑之制故注謂禁封諸侯及割地爲失其義也】毋以割地行大使出大幣【以其違收斂之令也使去聲】孟秋行冬令則陰气大勝介虫敗谷戎兵乃來【此亥水之气所泄也大音泰】行春令則其國乃旱【蟹有食稻者謂之稻蟹亦介虫敗谷之類寅中箕星好風能散雲雨故致旱】陽气復還五穀無實【寅木之气所損也復扶又反】行夏令則國多火災寒熱不節民多瘧疾【已火之气所傷也】仲秋之月日在角昏牽牛中旦觜觿中【角在辰壽星之次也觜音玆觿音攜】其日庚辛其帝少皥其神蓐收其虫毛其音商律中南呂其數九其味辛其臭腥其祀門祭先肝【南呂酉律長五寸三分寸之一】盲風至鴻鴈來鳥歸羣鳥養羞【此記酉月之候盲風疾風也孟春言鴻鴈來自南而來北也此言來自北而來南也仲春言鳥至此言歸明春來而秋去也羞者所美之食養羞者藏之以備冬月之養也】天子居總章太廟乘戎路駕白駱載白旂衣白衣服白玉食麻與犬其器防以深【總章太廟西堂當太室也】是月也養衰老授幾杖行糜粥飲食【月至四陰陰已盛矣時以陽衰陰盛爲秋人以陽衰陰盛爲老養衰老順時令也幾杖所以安其身飲食所以養其體行猶賜也糜卽粥也】乃命司服具飭衣裳文繡有恆制有小大度有長短衣服有量必循其故冠帶有常【司服官名具飭條具而飭正之也上曰衣下曰裳衣繪而裳繡祭服之制也有恆有定制也小大小則冕之一章大則衮冕之九章也長短謂衣長而裳短也衣服謂朝服燕服及他服之當爲寒備者也各有劑量必率循故法不得更爲新異也冠與帶亦各有常制因造衣並作之】乃命有司申嚴百刑斬殺必當毋或枉橈枉橈不當反受其殃【刑罰之令前月已行此月又申戒之也枉橈皆屈曲之義謂不申正理而違法斷之以逆理故必反受殃禍也當去聲橈女敎切】是月也乃命宰祝循行犧牲視全具按芻豢瞻肥瘠察物色必比類量小大視長短皆中度五者備當上帝其饗【宰主牲者祝告神者全謂色不雜具謂體無損也養牛羊曰芻養犬豕曰豢得其養則肥失其養則瘠物色或騂或黝陽祀用騂牲陰祀用黝牲比類者比附陰陽之類而用之也小大以體言長短以角言皆欲中法度也所視所案所瞻所察所量五者悉備而當於事上帝且歆饗之矣況羣神乎行中當並去聲】天子乃難以達秋气以犬甞麻先薦寢廟【季春命國難以畢春气此獨言天子難者此爲除過時之陽暑陽者君象故諸侯以下不得難也暑气退則秋之涼气通達故云以達秋气也爲去聲】是月也可以築城郭建都邑穿竇窖修囷倉【四者皆爲斂藏之備穿地圓曰竇方曰窖窖音教】乃命有司趨民收斂務畜菜多積聚【孟秋已有收斂之命矣此又趨之以時不可緩故也菜所以助谷之不足故蓄之爲備多積聚者凡可爲嵗備者無不貯儲也趨音促畜音蓄積音恣】乃勸種麥毋或失時其有失時行罪無疑【麥所以續舊谷之盡而及新谷之登尢利於民故特勸種而罰其惰者】是月也日夜分雷始收聲蟄虫壞戶殺气浸盛陽气日衰水始涸【壞益其蟄穴之戶使通明處稍小至寒甚乃墐塞之也水本气之所爲春夏气至故長秋冬气返故涸也】日夜分則同度量平權衡正鈞石角鬥甬【此與仲春同】是月也易闗市來商旅納貨賄以便民事四方來集逺鄕皆至則財不匱上無乏用百事乃遂【朱氏曰闗者貨之所入市者貨之所聚易謂無重徵以致其難也易闗市所以來商旅貨謂化之以爲利賄謂有之以爲利來商旅所以納貨賄也凡此皆以便民用也四方散而不一故言來集逺鄕邈而在外故言皆至此言貢賦職修也財所以待用財不匱則無乏用也用所以作事無乏用則事皆遂也易去聲】凡舉大事毋逆大數必順其時愼因其類【大事如土功徭役合諸侯舉兵眾之事皆不可悖陰陽之大數因猶依也如慶賞者乃發生之類刑罰者乃肅殺之類必順時令而謹依其類以行之也】仲秋行春令則秋雨不降艸木生榮國乃有恐【卯木之气所應也卯中有房心心爲大火故不雨且有火訛之驚恐也】行夏令則其國乃旱蟄虫不藏五穀復生【午火之气所傷也復扶又切】行冬令則風災數起收雷先行艸木蚤死【子水之气所泄也收雷收聲之雷也先行先期而動也數音朔】季秋之月日在房昏虛中旦柳中【房在卯大火之次也】其日庚辛其帝少皥其神蓐收其虫毛其音商律中無射其數九其味辛其臭腥其祀門祭先肝【無射戌律長四寸六千五百六十一分寸之六千五百二十四射音亦】鴻鴈來賔爵入大水爲蛤鞠有黃華豺乃祭獸戮禽【此記戌月之候鴈以仲秋先至者爲主季秋後至者爲賔如先登者爲主人從之以登者爲客也爵爲蛤飛物化爲潛物也鞠色不一而專言黃者秋令在金金自有五色而黃爲貴故鞠色以黃爲正也祭獸者祭之於天戮禽者殺之以食也禽者鳥獸之總名鳥不可曰獸獸亦可曰禽故鸚鵡不曰獸而猩猩通曰禽也蛤古答切華音花】天子居總章右个乘戎路駕白駱載白旂衣白衣服白玉食麻與犬其器防以深【總章右个西堂北偏也】是月也申嚴號令命百官貴賤無不務內以防天地之藏無有宣出【務內謂專務收斂諸物於內會合也合天地閉藏之令也宣出則悖時令】乃命冢宰農事備收舉五穀之要藏帝籍之收於神倉祗敬必飭【農事備收百谷皆斂也要者租賦所入之數籍田所收歸之神倉將以供粢盛也祗謂謹其事敬謂一其心飭謂致其力也】是月也霜始降則百工休乃命有司曰寒气總至民力不堪其皆入室【總至凝聚而至也】上丁命樂正入學習吹【吹主樂聲而言吹去聲篇內並同】是月也大饗帝【句】嘗【句】犧牲告備於天子【仲夏大雩祈也此月大饗報也饗嘗皆用犧牲仲秋已視全具至此則告備而後用焉】合諸侯制百縣爲來嵗受朔日與諸侯所稅於民輕重之法貢職之數以逺近土地所宜爲度以給郊廟之事無有所私【石梁王氏曰合諸侯制百縣注云合諸侯制絕句不可從劉氏曰合諸侯者總命諸侯之國也制猶敕也百縣諸侯所統之縣也天子總命諸侯各敕百縣爲來嵗受】

【朔日與稅法貢數各以道路逺近土地所宜爲度以給上之事而不可有私也言郊廟者舉其重也蓋朔日與稅貢等事皆天子總命之諸侯而諸侯頒之百縣使奉行也舊說秦建亥此月爲嵗終故行此數事者得之或疑是時秦未並天下未有諸侯百縣此仍是古制愚按呂不韋相秦十餘年此時已有必得天下之勢故大集羣儒損益先王之禮而作此書名曰春秋將欲爲一代興王之典禮也故其間亦多有未見與禮經合者又按昭襄王之時封魏冉穰侯公子市宛侯悝鄧侯則分封諸侯行王者事久矣不韋作相時已滅東周君六國削甚秦已得天下大半故其立制欲如此也其後徙死始皇並天下李斯作相盡廢先王之制而呂氏春秋亦無用矣然其書也亦當時儒生學士有志者所爲猶能彷佛古制故記禮者有取焉爲來爲去聲】是月也天子乃教於田獵以習五戎班馬政【教於田獵謂因獵而教之以戰陳之事習用弓矢殳矛戈防之五兵班布乘馬之政令其毛色之同異力之彊弱各以類相從也陳去聲】命僕及七騶咸駕載旌旐授車以級整設於屛外司徒搢撲北面誓之【僕戎僕也天子馬有六種各一騶主之並總主六騶者爲七騶也皆以馬駕車又載析羽之旌龜蛇之旐旣畢而授車於乘者以尊卑爲等級各使正其行列向背而設於軍門之屏外於是司徒插撲於帶於陳前北面誓戒之此時六軍皆向南而陳也撲卽夏楚二物也周禮戎僕中大夫二人種上聲行音杭背音佩】天子乃厲飾執弓挾矢以獵命主祠祭禽於四方【天子戎服而嚴厲其威武之飾親用弓矢以殺禽獸蓋奉祭祀之物當親殺也獵竟則命典祀之官取獵地所獲之獸祭於郊以報四方之神禽者獸之通名也挾子協切】是月也艸木黃落乃伐薪爲炭【備禦寒也】蟄虫咸俯在內皆墐其戶【俯垂頭也內穴之深處也墐塞也墐音覲】乃趣獄刑毋畱有罪【刑於罪相得卽決之畱而不決亦悖時令也趣音促】收祿秩之不當供養之不宜者【收如漢法收印綬之收謂索之使還各依夲等祿秩不當謂不應得而恩命濫賜之者也供養膳服之具也貴賤各有宜用不宜謂侈僭逾制者此亦順秋令之嚴肅也當養並去聲索音色】是月也天子乃以犬甞稻先薦寢廟季秋行夏令則其國大水【未中東井主之】冬藏殃敗【竇窖之藏爲水所侵】民多鼽嚏【未土之气所應也鼽者气窒於鼻嚏者聲發於口皆肺疾以夏火克金故病此也鼽嚏音求帝】行冬令則國多盜賊邊竟不寜土地分裂【丑土之气所應也裂圻也竟音境篇內並同】行春令則暖風來至民气解惰師興不居【辰土之气所應也不居不得止息也解音懈】孟冬之月日在尾昏危中旦七星中【尾在寅析木之次也七星見季春】其日壬癸其帝顓頊其神防其虫介其音羽律中應鐘其數六其味鹹其臭朽其祀行祭先腎【顓頊黑精之君防水官之臣少皥氏之子曰修曰熙相代爲水官左傳云修及熙爲防是也介甲也介虫龜爲長水物也羽音屬水應鐘亥律長四寸二十七分寸之二十水成數六咸朽皆水屬水受惡穢故有朽腐之气也行者道路往來之處冬陰往而陽來故祀行也春夏秋皆祭先所勝冬當先心以中央祭心故但祭所屬又以冬主靜不尙克制故也蔡邕獨斷曰行冬爲太陰盛寒爲水祀之於行在廟門外之西軷壤厚二尺廣五尺輪四尺北面設主於軷上應去聲軷音鈸】水始冰地始凍雉入大水爲蜃虹藏不見【此記亥月之候蜃蛟屬此亦飛物化潛物也晉武庫中忽有雉雊張華曰此必蛇化爲雉也開視雉側果有蛇蛻類書有言雉與蛇交而生子子必爲蟂不皆然也然則雉之爲蜃理或有之陰陽气交而爲虹此時陰陽極乎辧故虹伏虹非有質而曰藏亦言其气之下伏耳見音現蛻音退又音稅蟂音梟】天子居堂左个【北堂之西偏也】乘路駕鐵驪【鐵色之馬】載旂衣黑衣【黑深而淺如朱深而赤淺也】服玉食黍與彘其器閎以奄【閎者中寛奄者上窄】是月也以立冬先立冬三日太史謁之天子曰某日立冬盛徳在水天子乃齊立冬之日天子親帥三公九卿大夫以迎冬於北郊還反賞死事卹孤寡【死事爲國事而死也孤寡卽死事者之妻子不言諸侯與夏同】是月也命太史釁龜防【句】占兆【句】審卦吉凶【馮氏曰釁龜防者殺牲取血而塗龜與著防也古者器成而釁以血所以攘卻不祥也占兆者玩龜書之繇文審卦者審易書之休咎皆所以豫明其理而待用也釁龜而占兆釁防而審卦吉凶太史之職也繇直又切】是察阿黨則罪無有掩蔽【獄吏治獄寜無阿私必是正而省察之庶幾犯罪者不至掩蔽其曲直也】是月也天子始裘【周禮季秋獻功裘至此月乃衣之也衣去聲】命有司曰天气上騰地气下降天地不通閉塞而成冬【不交則不通不通則閉塞上上聲塞入聲】命百官謹蓋藏命有司循行積聚無有不斂【申嚴仲秋積聚之令行去聲積音漬】壞城郭戒門閭修鍵閉愼管籥【壞補其缺薄處也城郭欲其厚實故言壞門閭備禦非常故言戒鍵鎖須也閉鎖筒也管籥鎖匙也鍵閉或有破壊故云修管籥不可妄開故云愼鍵音蹇】固封疆備邊竟完要塞謹闗梁塞徯徑【要塞邊城要害處也闗境上門梁橋也徯徑野獸往來之路也下塞入聲】飭喪紀辧衣裳審棺槨之厚薄塋丘壠之大小髙卑【句】厚薄之度貴賤之等級【飭喪紀者飭正喪事之紀律也卽辧衣裳以下諸事是已上衰下裳以布之精麤爲親疎故曰辧亦謂襲斂之衣數多寡也棺槨厚薄有貴賤之等塋有大小丘壠有髙卑皆不可逾越厚薄之度主禮而言貴賤之等級主人而言故總曰審朱氏曰喪者人之終冬者嵗之終故於此時而飭喪紀焉】是月也命工師效功陳祭器按度程毋或作爲淫巧以蕩上心必功致爲上物勒工名以考其誠功有不當必行其罪以窮其情【工師百工之長效呈也諸器皆成獨主祭器祭器尊也度法也程式也淫巧指諸器而言致讀爲致謂功力密致也一讀如字亦通勒刻也刻名於器以考工人之誠僞也行猶治也窮其情者究詰其詐僞之情也致按洪武正韻引此文音治當去聲】是月也大飲烝【因烝祭而與羣臣大爲燕飲也舊說烝升也此乃饗禮升牲體於俎上謂之房烝未知是否】天子乃祈來年於天宗大割祠於公社及門閭臘先祖五祀勞農以休息之【天宗日月星辰也割祠割牲以祭也社以上公配祭故云公社又祭及門閭之神也臘之言獵以田獵所獲之物而祭先祖及五祀之神故曰臘也又蔡邕云夏曰淸祀殷曰嘉平周曰臘秦曰臘然左傳言虞不臘是周亦名臘也勞農卽周禮黨正屬民飲酒之禮也】天子乃命將帥講武習射禦角力【以仲冬大閱也將去聲】是月也乃命水虞漁師收水泉池澤之賦毋或敢侵削眾庶兆民以爲天子取怨於下其有若此者行罪無赦【水虞澤虞也漁師漁人也見周禮水冬涸故以冬時收賦爲去聲】孟冬行春令則凍閉不密地气上泄民多流亡【寅木之气所泄也上上聲】行夏令則國多暴風方冬不寒蟄虫復出【已火之气所損也復扶又切】行秋令則雪霜不時小兵時起土地侵削【申金之气所淫也】仲冬之月日在斗昏東辟中旦軫中【斗在醜星紀之次也辟音璧】其日壬癸其帝顓頊其神防其虫介其音羽律中黃鐘其數六其味鹹其臭朽其祀行祭先腎【黃鐘子律長九寸】冰益壯地始坼鶡旦不鳴虎始交【此記子月之候鶡旦夜鳴求旦之鳥也坼俗作拆誤】天子居堂太廟乘路駕鐵驪載旂衣黑衣服玉食黍與彘其器閎以奄【堂太廟北堂當太室也】飭死事【誓戒六軍之士以戰陳當厲必死之志也】命有司曰土事毋作愼毋發蓋毋發室屋及起大眾以固而閉【順閉藏之令以安伏蟄之性也固堅也而猶其也周禮仲冬教大閱此言毋起大眾是誠呂氏之書矣】地气沮泄是謂發天地之房諸蟄則死民必疾疫又隨以喪命之曰暢月【沮者壊散之義因破壊而宣泄故云沮泄也天地之閉固气類猶房室之安藏人也若發散天地之所藏則諸蟄皆死是干犯陰陽之令疾疫必爲民災喪禍隨之而見一說喪讀去聲謂民因避疾疫而逃亡也暢月未詳舊說暢充也言所以不可發泄者以此月萬物皆充實於內故也朱氏謂陽久屈而後伸故云暢月也未知孰是沮上聲】是月也令奄尹申宮令審門閭謹房室必重閉省婦事毋得淫𨿽有貴戚近習毋有不禁【奄尹羣奄之長也以其精气奄閉故名閹人宮令宮中之政令也重閉內外皆閉也減省婦人之事務順陰靜也淫謂女功之過巧者貴戚天子之族姻近習其嬖幸者】乃命大酋秫稻必齊麯糵必時湛熾必潔水泉必香陶器必良火齊必得兼用六物大酋監之毋有差貸【大酋酒官之長也秫稻酒材也必齊多寡中度也必時制造及時也湛漬而滌之也熾蒸炊也必潔無所污也必香無穢惡之气也必良無罅漏之失也必得適生熟之宜也物事也六物謂必齊以下六事差貸不中法式也酋音揫齊上如字下去聲湛音尖監平聲貸音二坊夲音忒按正韻二音通用中去聲】天子命有司祈祀四海大川名源淵澤井泉【冬令方中水徳至盛故爲民祈而祀之也】是月也農有不收藏積聚者馬牛畜獸有放佚者取之不詰【取之不詰罪在不收斂也積音漬詰起吉切】山林藪澤有能取蔬食田獵禽獸者野虞教道之其有相侵奪者罪之不赦【罪之不赦惡其不相共利也道去聲惡去聲】是月也日短至陰陽爭諸生蕩【短至短之極也陰陽之爭與夏至同諸生者萬物之生機也蕩者動也】君子齊戒處必掩身身欲寜去聲色禁耆欲安形性事欲靜以待陰陽之所定【此皆與夏至同而有謹之至者彼言止聲色而此言去彼言節耆欲而此言禁蓋仲夏之陰猶微而此時之陰猶盛陰微則盛陽未至於甚傷陰盛則微陽當在於善保故也】蕓始生荔挺出蚯蚓結麋角解水泉動【此又言子月之候蕓與荔挺皆香艸結猶屈也解脫也水者天一之陽所生陽生而動言枯涸者漸滋發也十二月惟子午之月皆再記其候者詳於陰陽之萌也】日短至則伐木取竹箭【陰盛則材成故伐而取之大曰竹小曰箭】是月也可以罷官之無事去器之無用者【官以權宜而設器以權宜而造皆暫焉之事此閉藏休息之時故可罷去】塗闕廷門閭築囹圄此以助天地之閉藏也仲冬行夏令則其國乃旱【火气乘之應於來年】氛霧防防【亦火气所蒸】雷乃發聲【陰不能固陽也午火之气所克也】行秋令則天時雨汁瓜瓠不成【雨雪雜下曰汁雨去聲汁音執】國有大兵【酉金之气所淫也】行春令則蝗虫爲敗水泉咸竭【卯中大火之所主也】民多疥癘【卯木之气所泄也】季冬之月日在婺女昏婁中旦氐中【女在子枵之次也枵音囂】其日壬癸其帝顓頊其神防其虫介其音羽律中大呂其數六其味鹹其臭朽其祀行祭先腎【大呂醜律長八寸二百四十三分寸之百四】鴈北鄕鵲始巢雉雊雞乳【此記丑月之候鄕去聲雊古侯切乳去聲】天子居堂右个乘路駕鐵驪載旂衣黑衣服玉食黍與彘其器閎以奄【堂右个北堂東偏也】命有司大難旁磔出土牛以送寒气【季春惟國家之難仲秋惟天子之難此則下及庶人又以陰气極盛故云大難也旁磔謂四方之門皆披磔其牲以攘除陰气不但如季春之九門磔攘而已舊說此月日經虛危司命二星在虛北司祿二星在司命北司危二星在司祿北司中二星在司危北此四司者鬼官之長又墳四星在危東南墳墓四司之气能爲厲鬼將來或爲災厲故難磔以攘除之事或然也出猶作也月建丑丑爲牛土能制水故特作土牛以畢送寒气也】徵鳥厲疾【徵鳥鷹隼之屬以其善擊故曰徵厲疾者猛厲而迅疾也】乃畢山川之祀及帝之大臣天之神祗【帝之大臣謂五帝之佐句芒祝融之屬也孟冬言祈天宗此或司中司命風師雨師之屬歟】是月也命漁師始漁天子親往乃甞魚先薦寢廟【獵而親殺爲奉祭也則漁而親往亦爲薦先歟】冰方盛水澤腹堅命取冰冰以入【冰之初凝惟水面而已至此則徹上下皆凝故云腹堅腹猶內也藏冰正在此時故命取冰冰入則陰事之終也】令告民出五種命農計耦耕事修耒耜具田器【冰入之後大寒將退令典農之官告民出其所藏五穀之種計度耦耕之事耦謂二人相偶也揉木爲耒斵木爲耜今之耜以鐵爲之田器鎡基之屬凡治田所用者也此皆豫備東作之事陽事之始也種上聲度入聲】命樂師大合吹而罷【鄭氏曰嵗將終與族人大飲作樂於太寢以綴恩也王居明堂禮季冬命國爲酒以合三族疏曰此用禮樂於族人最盛後年季冬乃復如此作樂以一年頓停故云罷吹去聲】乃命四監收秩薪柴以共郊廟及百祀之薪燎【四監說見季夏秩常也謂有常數也大而可析者謂之薪小而東者謂之柴薪燎炊爨及夜燎之用也共音供】是月也日窮於次月窮於紀星回於天數將幾終嵗且更始【日窮於次者去年季冬次枵至此窮盡還次枵也紀會也去年季冬月與日相防於枵至此窮盡還復會於枵也二十八宿隨天而行毎日𨿽周天一匝而早晚不同至此月而復其故處與去年季冬早晚相似故云回於天也幾近也以去年季冬至今年季冬三百五十四日未滿三百六十五日不爲正終故云幾於終也嵗且更始者所謂終則有始也幾更並平聲】専而農民毋有所使【而汝也在上者當專壹汝農之事毋得徭役使之也】天子乃與公卿大夫共飭國典論時令以待來嵗之宜【朱氏曰國典有常飭之以應來嵗之變時令有序論之以防來嵗之差嵗旣更始故事亦有異宜者共如字論去聲應去聲】乃命太史次諸侯之列賦之犧牲以共皇天上帝社稷之饗【列謂大小之等差也共音供下並同差楚宜切】乃命同姓之邦共寢廟之芻豢【人本乎祖故祖廟之牲使同姓諸侯供之】命宰歷卿大夫至於庶民土田之數而賦犧牲以共山林名川之祀【歷者序次其多寡之數也】凡在天下九州之民者無不咸獻其力以共皇天上帝社稷寢廟山林名川之祀【禮有五經莫重於祭故也】季冬行秋令則白露蚤降介虫爲妖四鄙入保【畏介虫爲兵之象也戌土之气所應】行春令則胎夭多傷【胎未生者夭方生者】國多固疾【固謂久而不差辰上之气所應差楚懈切】命之曰逆【以嵗終而行嵗始之令也】行夏令則水潦敗國時雪不降冰凍消釋【火奪水之令也未土之气所應】

禮記集說卷三﹤經部﹐禮類﹐禮記之屬﹐陳氏禮記集說﹥

欽定四庫全書

禮記集說卷四

元陳澔撰曽子問第七

曽子問曰君薨而世子生如之何孔子曰卿大夫士從攝主北面於西階南大祝裨冕執束帛升自西階盡等不升堂命毋哭【攝主上卿之代主國事者也裨冕者天子諸侯六服大裘爲上其餘爲裨服裨衣而著冕故云禆冕也等卽階也裨音皮毋音無著入聲】祝聲三告曰某之子生敢告升奠幣於殯東幾上哭降眾主人卿大夫士房中皆哭不踴盡一哀反位遂朝奠小宰升舉幣【祝爲噫歆之聲者三以警動神聴乃告之也噫是嘆恨之聲歆者欲其歆饗之義也某夫人之氏也房中婦人也升舉幣舉而埋之兩階之閒也三去聲】三日眾主人卿大夫士如初位北面大宰大宗大祝皆裨冕少師奉子以衰祝先子從宰宗人從入門哭者止子升自西階殯前北面祝立於殯東南隅祝聲三曰某之子某從執事敢見子拜稽顙哭祝宰宗人眾主人卿大夫士哭踴三者三降東反位皆袒子踴房中亦踴三者三襲衰杖奠出大宰命祝史以名徧告於五祀山川【如初位者如初告子生之位次也少師主養子之官奉子以衰以衰服承借而捧之也告曰夫人某氏之子某從執事宰宗人等敢見子名則大宰所立也告訖捧子之人拜而稽顙且哭凡踴三度爲一節如此者三故云三者三降東反位者堂上人皆從西階降而反東在下者亦皆東而反其朝夕之哭位也踴而襲衰杖成其爲子之禮也奠出朝奠畢而出也大宰大宗大祝大音泰少去聲奉上聲衰音催從去聲三去聲見音現】曽子問曰如已葬而世子生則如之何孔子曰大宰大宗從大祝而告於禰三月乃名於禰以名徧告及社稷宗廟山川【告於禰告其主也此時神主在殯宮因見禰而立其名故云乃名於禰也】孔子曰諸侯適天子必告於祖奠於禰冕而出視朝命祝史告於社稷宗廟山川乃命國家五官而後行道而出告者五日而徧過是非禮也凡告用牲幣反亦如之【告於祖亦告於禰奠於禰亦奠於祖也奠者奠幣爲禮而告之也視朝聽事之後卽徧告羣祀戒命五大夫之職事使無廢弛也諸侯有三卿五大夫道而出者祖祭道神而後出行也五祀之行神則在宮內月令冬祀行是也喪禮毀宗躐行則行神之位在廟門外西方若祭道路之行神謂之軷於城外委土爲山之形伏牲其上祭告禮畢乘車轢之而遂行也其神曰累其牲天子犬諸侯羊卿大夫酒脯而已長一丈八尺爲制幣牲音制】諸侯相見必告於禰朝服而出視朝命祝史告於五廟所過山川亦命國家五官道而出反必親告於祖禰乃命祝史告至於前所告者而後聽朝而入【上章言冕而出視朝此言朝服而出視朝者按覲禮侯氏裨冕今敬君欲豫習其禮故冕服以視朝諸侯相朝非君臣也故但朝服而已諸侯朝服冠緇衣素裳而聘禮云諸侯相聘皮弁服則相朝亦皮弁服矣天子以皮弁服視朝故謂之朝服也】曽子問曰並有喪如之何何先何後孔子曰葬先輕而後重其奠也先重而後輕禮也自啟及葬不奠行葬不哀次反葬奠而後辭於殯遂修葬事其虞也先重而後輕禮也【曽子問同時有父母或祖父母之喪先後之次如何孔子言葬則先母而後父奠則先父而後母自從也從啟母殯之後及至葬柩欲出之前惟設母啟殯之奠朝廟之奠及祖奠遣奠而已不於殯宮爲父設奠故云自啟及葬不奠謂不奠父也次者大門外之右平生待賔客之處柩至此則孝子悲哀柩車暫停今爲父喪在殯故行葬母之時孝子不得爲母伸哀於所次之處故柩車不暫停也及葬母而反卽於父殯設奠告語於賔以明日啟父殯之期賔出之後孝子遂修營葬父之事也葬是奪情之事故先輕奠是奉養之事故先重也虞祭亦奠之類故亦先重殯音賔朝晉潮遣爲養並去聲】孔子曰宗子𨿽七十無無主婦非宗子𨿽無主婦可也【宗子領宗男於外宗婦領宗女於內禮不可缺故𨿽七十之年猶必再娶然此謂大宗之無子或子幼者若有子有婦可傳繼者則七十可不娶矣】曽子問曰將冠子冠者至揖讓而入聞齊衰大功之喪如之何孔子曰內喪則廢外喪則冠而不醴徹饌而埽卽位而哭如冠者未至則廢【冠者賔與贊禮之人也此人已及門而與主人揖讓以入矣主人忽聞齊衰大功之喪何以處之夫子言若是大門內之喪則廢而不行以冠禮行之於廟廟在大門之內吉凶不可同處也若是大門外之喪喪在他處可以加冠但冠禮三加之後設醴以禮新冠之人今值凶事止三加而止不醴之也初欲迎賔之時醴及饌具皆陳設今悉徹去又埽除冠之舊位使淨潔更新乃卽位而哭如賔與贊者未至則廢也冠埽並去聲】如將冠子而未及期日而有齊衰大功小功之喪則因喪服而冠除喪不攺冠乎孔子曰天子賜諸侯大夫冕弁服於大廟歸設奠服賜服於斯乎有冠醮無冠醴父沒而冠則已冠埽地而祭於禰已祭而見伯父叔父而後饗冠者【未及期日在期日之前也因喪服而冠者因著喪之成服而加喪冠也此是孔子之言曽子又問他日除喪之後不更攺易而行吉冠之禮乎孔子答云諸侯及大夫有幼弱未冠總角從事至當冠之年因朝天子天子於大廟中賜冕服弁服其受賜者榮君之命歸卽設奠告廟服所賜之服矣於此之時惟有冠之醮無冠之醴醮是以酒爲燕飲醴則獨禮受服之人也其禮如此安得有除喪攺冠之禮乎父沒而冠謂除喪之後以吉禮禮冠者蓋齊衰以下可因喪服而冠斬衰不可疏曰吉冠是吉時成人之服喪冠是喪時成人之服謂之醮者酌而無酬酢曰醮醴重而醮輕者醴是古之酒故爲重醮之所以異於醴者三加之後總一醴之醮則每一加而行一醮也大廟大音泰埽去聲見音現】曽子問曰祭如之何則不行旅酬之事矣孔子曰聞之小祥者主人練祭而不旅奠酬於賔賔弗舉禮也昔者魯昭公練而舉酬行旅非禮也孝公大祥奠酬弗舉亦非禮也【曽子問祭而不行旅酬之禮何祭爲然孔子言惟小祥練祭爲然不旅者不旅酬也奠酬於賔奠其酬爵於賔前也賔弗舉者賔不舉以旅也言此祭主人得致爵於賔賔不可舉此爵而行旅酬此禮也大祥則可旅酬矣孝公隱公之祖朱子曰旅眾也酬導飲也旅酬之禮賔弟子兄弟之子各舉觶於其長而眾相酬蓋宗廟之中以有事爲榮故逮及賤者使亦得以伸其敬也又曰主人酌以獻賔賔酢主人曰酢主人又自飲而復飲賔曰酬主人自飲者是導賔使飲也但賔受之卻不飲奠於席前至旅時亦不舉又自別舉爵】曽子問曰大功之喪可以與於饋奠之事乎孔子曰豈大功耳自斬衰以下皆可禮也曽子曰不以輕服而重相爲乎孔子曰非此之謂也天子諸侯之喪斬衰者奠大夫齊衰者奠士則朋友奠不足則取於大功以下者不足則反之【饋奠奠於殯也大夫朔望皆有殷奠士惟月朔其禮盛故執事者眾曽子問己有大功之喪可與他人饋奠之事乎孔子將謂曽子問己有大功之喪得爲大功者饋奠否故答云豈但大功自斬衰以下皆可禮也言身有斬衰所爲者斬衰身有齊衰所爲者齊衰皆可與其饋奠孔子是據所服者言之曽子又不悟此防將謂言他人乃曰不太輕己之服而重於相爲乎孔子又答云非此爲他人之謂也謂於所爲服者也凡喪奠主人以悲哀不暇執事故不親奠天子諸侯之喪諸臣皆斬衰故云斬衰者奠大夫則兄弟之服齊衰者奠士不以齊衰者奠避大夫也故朋友奠人不充數則取大功以下又不足則及取大功以上也疏曰反之者反取前人執事者充之與爲並去聲】曽子問曰小功可以與於祭乎孔子曰何必小功耳自斬衰以下與祭禮也曽子曰不以輕喪而重祭乎孔子曰天子諸侯之喪祭也不斬衰者不與祭大夫齊衰者與祭士祭不足則取於兄弟大功以下者【大防與上章同但此問與於祭則是虞與卒哭之祭】曽子問曰相識有喪服可以與於祭乎孔子曰緦不祭又何助於人【所知識之人有祭事而已有喪服可以助爲之執事否夫子言己有緦麻之服服之輕者也尙不得自祭己之宗廟何得助他人之祭乎】曽子問曰廢喪服可以與於饋奠之事乎孔子曰說衰與奠非禮也以擯相可也【廢猶除也饋奠在殯之奠也不問吉祭而問喪奠曽子之意謂方除喪服決不可與吉禮疑可與饋奠也夫子言方說衰卽與奠是忘哀太速故言非禮也擯相事輕亦或可耳說音脫相去聲】曽子問曰昏禮旣納幣有吉日女之父母死則如之何孔子曰壻使人弔如壻之父母死則女之家亦使人弔父喪稱父母喪稱母父母不在則稱伯父世母壻已葬壻之伯父致命女氏曰某之子有父母之喪不得嗣爲兄弟使某致命女氏許諾而弗敢嫁禮也壻免喪女之父母使人請壻弗取而後嫁之禮也【有吉日者期日已定也彼是父喪則此稱父之名弔之彼是母喪則此稱母之名弔之父母或在他所則稱伯父伯母名如無伯父母則用叔父母名可知壻𨿽已葬其親而喪期尙逺不欲使彼女失嘉禮之時故使人致命使之別嫁他人某之子此某字是伯父之名不得嗣爲兄弟者言繼此不得爲夫婦也夫婦同等有兄弟之義亦親之之辭不曰夫婦者未成昏嫌也使某致命此某字是使者之名致如致仕之致謂致還其許昏之命也女氏𨿽許諾而不敢以女嫁於他人禮也及壻祥禫之後女之父母使人請壻成昏壻終守前說而不取而後此女嫁於他族禮也取如字】女之父母死壻亦如之【女之父母死女之伯父致命於男氏曰某之子有父母之喪不得嗣爲兄弟使某致命男氏許諾而不敢娶女免喪壻之父母使人請女家不許壻然後別娶也】曽子問曰親迎女在塗而壻之父母死如之何孔子曰女攺服布深衣縞總以趨喪女在塗而女之父母死則女反【嫁服士妻褖衣大夫妻展衣卿妻鞠衣攺服更其嫁服也衣與裳相連而前後深邃故曰深衣縞生白絹也總束髮也長八寸布爲深衣縞爲總婦人始喪未成服之服也故服此以奔舅姑之喪女子在室爲父三年父卒亦爲母三年已嫁則期今旣在塗非在室矣則止用奔喪之禮而服期攺服亦布深衣縞總也迎去聲褖音彖更平聲】如壻親迎女未至而有齊衰大功之喪則如之何孔子曰男不入攺服於外次女入攺服於內次然後卽位而哭曽子問曰除喪則不復昏禮乎孔子曰祭過時不祭禮也又何反於初【此齊衰大功之喪謂壻家也攺服攺其親迎之服而服深衣於門外之次也女謂婦也入門內之次而以深衣更其嫁服也此特問齊衰大功之喪者以小功及緦輕不廢昏禮禮畢乃哭耳若女家有齊衰大功之喪女亦不反歸也曽子又問除喪之後豈不復更爲昏禮乎孔子言祭重而昏輕重者過時尙廢輕者豈可復行乎然此亦止謂四時常祭耳禘祫大祭過時猶追也】孔子曰嫁女之家三夜不息燭思相離也取婦之家三日不舉樂思嗣親也三月而廟見稱來婦也擇日而祭於禰成婦之義也【思相離則不能寢寐故不滅燭思嗣親則不無感傷故不舉樂此昏禮所以不賀也成昏而舅姑存者明日婦見舅姑若舅姑已歿則成昏三月乃見於廟祝辭告神曰某氏來婦來婦言來爲婦也蓋選擇吉日而行此禮廟見祭禰卽是一事非見廟之後更擇日而祭也成婦之義者成盥饋之禮之義也離取並去聲見音現】曽子問曰女未廟見而死則如之何孔子曰不遷於祖不附於皇姑壻不杖不菲不次歸葬於女氏之黨示未成婦也【不遷於祖不遷柩而朝於壻之祖廟也不附於皇姑以未廟見故主不得祔姑之廟也壻齊衰期但不杖不艸屨不別處哀次耳女之父母自降服大功菲扶畏切】曽子問曰取女有吉日而女死如之何孔子曰壻齊衰而弔旣葬而除之夫死亦如之【若夫死女以斬衰往弔旣葬而除也取去聲】曽子問曰喪有二孤廟有二主禮與孔子曰天無二日土無二王嘗禘郊社尊無二上未知其爲禮也【二孤二主當時有之曽子疑其非禮故問夫子言天猶不得有二日土猶不得有二王嘗禘郊社祭之重者各有所尊不可混並而祭之喪可得有二孤廟可得有二主乎非禮明矣與平聲並去聲】昔者齊桓公亟舉兵作僞主以行及反藏諸祖廟廟有二主自桓公始也【師行而載遷廟之主於齊車示有所尊奉也旣作僞主又藏於廟是二主矣】喪之二孤則昔者衛靈公適魯遭季桓子之喪衛君請弔哀公辭不得命公爲主客入弔康子立於門右北面公揖讓升自東階西鄕客升自西階弔公拜興哭康子拜稽顙於位有司弗辯也今之二孤自季康子之過也【國君弔鄰國之臣尊卑不等衛君弔而哀公爲主禮也禮大夫旣殯而君來弔主人門右北面哭拜稽顙今旣哀公爲主主則拜賔康子但當哭踴而已乃拜而稽顙於位是二孤矣當時有司不能論而正之遂至循襲爲常變禮之失由於康子上章言自桓公始此不言始而言過者孔子康子同時也靈公先桓子卒經訛爲靈公實出公也】曽子問曰古者師行必以遷廟主行乎孔子曰天子巡守以遷廟主行載於齊車言必有尊也今也取七廟之主以行則失之矣【遷廟主謂新祧廟之主也齊車金路也又名曰公禰守去聲齊側皆切】當七廟五廟無虛主虛主者惟天子崩諸侯薨與去其國與祫祭於祖爲無主耳吾聞諸老曰天子崩國君薨則祝取羣廟之主而藏諸祖廟禮也卒哭成事而後主各反其廟【崩薧而羣主皆聚祖廟以喪三年不祭且象生者爲凶事而聚集也馮氏曰鄭注老古壽考者之稱石梁先生曰此老非作五千言者音貪】君去其國太宰取羣廟之主以從禮也【去國而羣廟之主皆行不敢棄其先祖也從去聲】祫祭於祖則祝迎四廟之主主出廟入廟必蹕老

云【諸侯五廟祫祭則迎髙曽祖禰入太祖之廟主出入而蹕止行人不欲其瀆也】曽子問曰古者師行無遷主則何主孔子曰主命問曰何謂也孔子曰天子諸侯將出必以幣帛皮圭告於祖禰遂奉以出載於齊車以行每捨奠焉而後就捨反必告設奠卒斂幣玉藏諸兩階之閒乃出蓋貴命也【旣以幣玉告於祖廟則奉此幣玉猶奉祖宗之命也故曰主命每捨必奠神之也反則設奠以告而埋藏之不敢褻也】子遊問曰喪慈母如母禮與孔子曰非禮也古者男子外有傅內有慈母君命所使教子也何服之有【妾之無子者養妾子之無母者謂之慈母然天子諸侯不爲庶母服大夫妾子父在爲其母大功士之妾子父在爲其母期是與己母同也何服之有謂天子諸侯也故下文舉國君之事証之喪平聲爲去聲】昔者魯昭公少喪其母有慈母良及其死也公弗忍也欲喪之有司以聞曰古之禮慈母無服今也君爲之服是逆古之禮而亂國法也若終行之則有司將書之以遺後世無乃不可乎公曰古者天子練冠以燕居公弗忍也遂練冠以喪慈母喪慈母自魯昭公始也【良善也古者周以前也天子諸侯之庶子爲天子諸侯者爲其母緦春秋有以小君之禮服之者以子貴而伸也然必適小君沒若適小君在則其母厭屈故練冠也此言練冠以燕居謂庶子之爲王者爲其母耳少喪並去聲下喪並如字爲如字厭音壓】曽子問曰諸侯旅見天子入門不得終禮廢者幾孔子曰四請問之曰大廟火日食後之喪雨霑服失容則廢如諸侯皆在而日食則從天子救日各以其方色與其兵大廟火則從天子救火不以方色與兵【旅眾也色衣之色也東方諸侯衣靑南方諸侯衣赤餘仿此東方用防南方矛西方弩北方楯中央鼔日食是陰侵陽故正五行之方色以厭勝之救火不闗此義也見音現幾如字大音泰厭音壓】曽子問曰諸侯相見揖讓入門不得終禮廢者幾孔子曰六請問之曰天子崩大廟火日食後夫人之喪雨霑服失容則廢【大廟本國之大廟也夫人小君也】曽子問曰天子嘗禘郊社五祀之祭簠簋旣陳天子崩後之喪如之何孔子曰廢【嘗禘宗廟之祭郊社天地之祭此言五祀而祭法言七祀先儒已言祭法不足據矣】曽子問曰當祭而日食大廟火其祭也如之何孔子曰接祭而已矣如牲至未殺則廢【接捷也速疾之義此言宗廟之祭遇此變異則減略節文務在速畢無迎屍於奧及迎屍入坐等禮矣坊本廢上有曰字】天子崩未殯五祀之祭不行旣殯而祭其祭也屍入三飯不侑酳不酢而已矣自啟至於反哭五祀之祭不行已葬而祭祝畢獻而已【天子諸侯之祭禮亡不可聞其詳矣先儒以大夫士祭禮推之士祭屍九飯大夫祭屍十一飯則知諸侯十三飯天子十五飯也五祀外神不可以己私喪久廢其祭若當祭之時而天子崩則止而不行俟殯訖乃祭然其禮則殺矣侑勸也屍入迎屍而入坐也三飯不侑者屍三飯告飽則止祝更不勸侑其食使滿足當飯之數也酳食畢而以酒漱口也說見曲禮按特牲禮屍九飯畢主人酌酒酳屍屍飲卒爵酢主人主人受酢飲畢酌獻祝祝飲畢主人又酌獻佐食今云酳不酢者無酢主人以下等事也此是言殯後祭五祀之禮又言自啟殯往葬及葬畢反哭其間亦不祭五祀直待葬後乃祭其禮又不同蓋葬後哀稍殺漸向吉故祝侑屍食至十五飯攝主酳屍屍飲卒爵而酢攝主攝主飲畢酌而獻祝祝受而飲畢則止無獻佐食以下之事故云祝畢獻而已已止也酳以刃切】曽子問曰諸侯之祭社稷俎豆旣陳聞天子崩後之喪君薨夫人之喪如之何孔子曰廢自薨比至於殯自啟至於反哭奉帥天子【比及也曽子所問如此孔子曰廢又言自薨至殯自啟至反哭皆帥循天子之禮者謂諸侯旣殯而祭社稷或五祀者亦如天子殯後祭五祀之禮也其葬後而祭社稷五祀者亦如天子葬後祭五祀之禮也比音畀帥入聲】曽子問曰大夫之祭鼎俎旣陳籩豆旣設不得成禮廢者幾孔子曰九請問之曰天子崩後之喪君薨夫人之喪君之大廟火日食三年之喪齊衰大功皆廢外喪自齊衰以下行也其齊衰之祭也屍入三飯不侑酳不酢而已矣大功酢而已矣小功緦室中之事而已矣士之所以異者緦不祭所祭於死者無服則祭【此言大夫宗廟之祭外喪在大門之外也三飯不侑酳不酢說見上章大功酢而已者大功服輕祭禮稍備十一飯之後主人酌酒酳屍屍酢主人卽止也室中之事者凡屍在室之奧祝在室中北廂南面佐食在室中戶西北面但主人主婦及賔獻屍及祝佐食等三人畢則止也若平常之祭十一飯畢主人酳屍屍卒爵酢主人主人獻祝及佐食畢次主婦獻屍屍酢主婦主婦又獻祝及佐食畢次賔長獻屍屍得賔長獻爵則止不舉蓋奠其爵於薦之左也待致爵之後屍乃舉爵今以喪服殺禮故止於賔之獻也士卑於大夫𨿽緦服亦不祭所祭於死者無服謂如妻之父母母之兄弟姊妹已𨿽有服而已所祭者與之無服則可祭也今按致爵之禮賔獻屍三爵而止屍止爵之後執事者爲主人設席於戶內主婦酌爵而致於主人主人拜受爵主婦拜送爵主人卒爵拜主婦答拜受爵以酌而酢執爵拜主人答拜主人降洗爵以酌而致於主婦主婦之席在房中南面主婦拜受爵主人西面答拜而更爵自酌以酢此所謂致爵也祭統曰酢必易爵詳見特牲饋食禮】曽子問曰三年之喪弔乎孔子曰三年之喪練不羣立不旅行君子禮以飾情三年之喪而弔哭不亦虛乎【練小祥也旅眾也羣立旅行言及他事則爲忘哀況於弔乎先王因人情而制禮隨其哀樂之情皆有以飾之苴衰絰杖爲至痛飾也居重喪而弔哭於人哀彼則忘吾親哀在親則弔爲矯僞矣非虛而何曽子旣聞夫子此言矣而檀弓篇乃記其以喪母之齊衰而往哭於子張得非好事者爲之辭歟】曽子問曰大夫士有私喪可以除之矣而有君服焉其除之也如之何孔子曰有君喪服於身不敢私服又何除焉於是乎有過時而弗除也君之喪服除而後殷祭禮也【君重親輕以義斷恩也若君服在身忽遭親喪則不敢爲親制服初死尙不得成服終可行除服之禮乎此所以𨿽過時而不除也殷祭盛祭也君服除乃得爲親行二祥之祭以伸孝心以其禮大故曰殷也假如此月除君服卽次月行小祥之祭又次月行大祥之祭若親喪小祥後方遭君喪則他時君服除後惟行大祥祭也然此皆謂適子主祭而居官者若庶子居官而行君服適子在家自依時行親喪之禮他日庶子𨿽除君服無追祭矣】曽子問曰父母之喪弗除可乎孔子曰先王制禮過時弗舉禮也非弗能勿除也患其過於制也故君子過時不祭禮也【曽子之意以爲適子仕者除君服後猶得追祭二祥庻子仕者𨿽除君服不復追祭是終身不除父母之喪矣可乎孔子言先王制禮各有時節過時不復追舉禮也今不追除服者不是不能除也患其逾越聖人之禮制也且如四時之祭當春祭時或以事故阻廢至夏則惟行夏時之祭不復追補春祭矣故過時不祭禮之常也惟禘祫大事則不然】曽子問曰君薨旣殯而臣有父母之喪則如之何孔子曰歸居於家有殷事則之君所朝夕否【殷盛之事謂朔望及薦新之奠也君有此事則往適君所朝夕則不往哭】曰君旣啟而臣有父母之喪則如之何孔子曰歸哭而反送君【啟啟殯也歸哭哭親喪也反送君復往送君之葬也此二節皆對言君親之喪若臣有父母之喪旣殯而後有君喪則歸君所父母喪有殷事則來歸家朝夕亦恆在君所也若父母之喪旣啟而有君之喪則亦往哭於君所而反送父母之葬也下文君未殯而臣有父母之喪亦與父母之喪未殯而有君喪互推之】曰君未殯而臣有父母之喪則如之何孔子曰歸殯反於君所有殷事則歸朝夕否大夫室老行事士則子孫行事大夫內子有殷事亦之君所朝夕否【室老家相之長也室老子孫行事者以大夫士在君所殷事之時或朝夕恆在君所則親喪朝夕之奠有缺然奠不可廢也大夫尊故使室老攝行其事士卑則子孫攝也內子卿大夫之適妻也爲夫之君如爲舅姑服齊衰故殷事亦之君所爲去聲】賤不誄貴幼不誄長禮也惟天子稱天以誄之諸侯相誄非禮也【誄之爲言累也累舉其平生實行爲誄而定其諡以稱之也稱天以誄之者天子之尊無二惟天在其上故假天以稱之也人君之事多稱天不獨誄也長上聲】曽子問曰君出疆以三年之戒以椑從君薨其入如之何孔子曰共殯服則子麻弁絰疏衰菲杖入自闕升自西階如小斂則子免而從柩入自門升自阼階君大夫士一節也【曽子問國君以事出疆必爲三年之戒備恐未得卽返也於是以親身之棺隨行慮或死於外也若死於外則入之禮如何孔子言於時大斂之後主人從柩而歸則其國有司供主人殯時所著之服謂布深衣苴絰散帶垂也此時主人從柩在路未成服惟著麻弁絰疏衰而藨屨且杖也麻弁布弁也布弁之上加環絰也柩入之時毀殯宮門西邊墻而入其處空缺故謂之闕非門闕之闕也升自西階者以柩從外來有似賔客故就客階而升也如小斂而歸則子首不麻弁身不疏衰惟首著免布身著布深衣也入自門升自阼階者以親未在棺猶以事生之禮事之也凡君與大夫及士之卒於外者其禮皆一等無異制故云一節也椑音擗從去聲下同共音供菲扶畏切免音問】曽子問曰君之喪旣引聞父

母之喪如之何孔子曰遂旣封而歸不俟子【遂遂送君柩也旣窆而歸下棺而歸也不俟子不待孝子返而已先返也引去聲封音窆】曽子問曰父母之喪旣引及塗聞君薨如之何孔子曰遂旣封攺服而往【遂遂送親柩也旣窆之後攺服而往者雜記云非從柩與反哭無免於堩此時孝子首著免乃去免而括發徒跣布深衣而往不敢以私喪之服喪君也從去聲堩古鄧切】曽子問曰宗子爲士庶子爲大夫其祭也如之何孔子曰以上牲祭於宗子之家祝曰孝子某爲介子某薦其常事【士特牲大夫少牢上牲少牢也庶子旣爲大夫當用上牲然必往就宗子家而祭者以廟在宗子家也孝子宗子也介子庶子也不曰庶而曰介者庶子卑賤之稱介則副貳之義亦貴貴之道也薦其常事者薦其嵗之常事也爲介爲去聲少去聲】若宗子有罪居於他國庶子爲大夫其祭也祝曰孝子某使介子某執其常事攝主不厭祭不旅不假不綏祭不配【介子非當主祭者故謂之攝主其禮略於宗子者有五焉若以祭禮先後之次言之當云不配不綏祭不假不旅不厭祭今倒言之者舊說攝主非正故逆陳以見義亦或記者之誤與今依次釋之不配者祭禮初行屍未入之時祝告神曰孝孫某來日丁亥用薦嵗事於皇祖伯某以某妃配某氏如姜氏子氏之類今攝主不敢備禮但言薦嵗事於皇祖伯某不言以某妃配也不綏祭者綏字當從周禮作隋減毀之名也屍與主人俱有隋祭主人減黍稷牢肉而祭之於豆閒屍則取葅及黍稷肺而祭於豆閒所謂隋祭也今屍自隋祭主人是攝主故不隋祭也不假者假字當作嘏福慶之辭也屍十一飯訖主人酳屍屍酢主人畢命祝嘏於主人曰皇屍命工祝承致多福無疆於女孝孫來女孝孫使女受祿於天宜稼於田眉壽萬年勿替引之主人再拜稽首今亦以避正主故不嘏也不旅不旅酬也詳見前章不厭祭者厭是饜飫之義謂神之歆享也厭有陰有陽陰厭者迎尸之前祝酌奠訖爲主人釋辭於神勉其歆享此時在室奧陰靜之處故云陰厭也陽厭者屍謖之後佐食徹尸之薦俎設於西北隅得戶明白之處故曰陽厭制禮之意不知神之所在於彼乎於此乎皆庶幾其享之而厭飫也此言不厭祭不爲陽厭也以先後之次知之綏虛規切見音現隋音灰女音汝爲主爲去聲謖音速】布奠於賔賔奠而不舉不歸肉其辭於賔曰宗兄宗弟宗子在他國使某辭【主人酬賔之時賔在西廂東面主人布此奠爵於賔俎之北賔坐取此爵而奠於俎之南不舉之以酬兄弟此卽不旅之事若宗子主祭則凡助祭之賔各歸之以俎肉今攝主故不歸俎肉於賔也非但祭不備禮其將祭之初告賔之辭亦異曰宗兄宗弟宗子在他國不得親祭故使某執其常事使某告也故云使某辭宗兄宗弟者於此攝主爲兄或爲弟也若尊卑不等或是祖父之列或是子孫之列則但謂之宗子矣】曽子問曰宗子去在他國庶子無爵而居者可以祭乎孔子曰祭哉請問其祭如之何孔子曰望墓而爲壇以時祭若宗子死告於墓而後祭於家宗子死稱名不言孝身沒而已子遊之徒有庶子祭者以此若義也今之祭者不首其義故誣於祭也【宗子無罪而去國則廟主隨行矣若有罪去國廟𨿽存庶子卑賤無爵不得於廟行祭禮但當祭之時卽望墓爲壇以祭也若宗子死則庶子告於墓而後祭於其家亦不敢稱孝子某但稱子某而已又非有爵者稱介子某之比也身沒而已者庶子身死其子則庶子之適子祭禰之時可稱孝也子遊之門人有庶子祭者皆用此禮是順古義也今世俗庶子之祭者不能先求古人制禮之義而率意行之秪見其誣罔而已】曽子問曰祭必有屍乎若厭祭亦可乎孔子曰祭成喪者必有屍屍必以孫孫幼則使人抱之無孫則取於同姓可也祭殤必厭蓋弗成也祭成喪而無屍是殤之也【曽子之意疑立屍而祭無益死者故問祭時必合有屍乎若厭祭亦可乎蓋祭初陰厭屍猶未入祭終而陽厭在屍旣起之後是厭祭無屍也孔子言成人威儀具備必有屍以象神之威儀所以祭成人之喪者必有屍也屍必以孫以昭穆之位同也取於同姓亦謂孫之等列也祭殤者不立屍而厭祭以其年幼少未能有成人之威儀不足可象故不立屍也若祭成人而無屍是以殤待之矣】孔子曰有陰厭有陽厭曽子問曰殤不祔祭何謂陰厭陽厭孔子曰宗子爲殤而死庶子弗爲後也其吉祭特牲祭殤不舉無肵俎無酒不告利成是謂陰厭【孔子言祭殤之禮有厭於幽陰者有厭於陽明者蓋適殤則陰厭於祭之始庶殤則陽厭於祭之終非兼之也曽子不悟其指乃問云祭殤之禮略而不備何以始末一祭之閒有此兩厭也孔子言𨿽是宗子死在殤之年無爲人父之道庶子不得代爲之後其族人中有與之爲兄弟者代之而主其祭之之禮其卒哭成事以後爲吉祭祭殤本用特豚今亦從成人之禮用特牲者以其爲宗子故也祭有屍則佐食舉肺脊以授尸祭而食之今無屍故不舉肺脊也凡屍食之餘歸之肵俎肵敬也主人敬屍而設此俎今無肵俎以無屍故也酒水也太古無酒之時以水行禮後王祭則設之重古道也今祭殤禮略故無酒也不告利成者利猶養也謂共養之禮已成也常祭主人事屍禮畢出立戶外則祝東面告利成遂導屍以出今亦以無屍廢此禮是謂陰厭云者以其在祖廟之奧陰暗之處厭之也祔音備肵音祈共音供】凡殤與無後者祭於宗子之家當室之白尊於東房是謂陽厭【凡殤非宗子之殤也無後者謂庶子之無子孫者也此二者若是宗子大功內親則於宗子家祖廟祭之必當室中西北隅得戶之明白處其尊則設於東房是謂陽厭也】曽子問曰葬引至於堩日有食之則有變乎且不乎孔子曰昔者吾從老助葬於巷黨及堩日有食之老曰丘止柩就道右止哭以聽變旣明反而後行曰禮也反葬而丘問之曰夫柩不可以反者也日有食之不知其已之遲數則豈如行哉老曰諸侯朝天子見日而行逮日而捨奠大夫使見日而行逮日而捨夫柩不蚤出不莫宿見星而行者惟罪人與奔父母之喪者乎日有食之安知其不見星也且君子行禮不以人之親痁患吾聞諸老耼云【堩道也有變變常禮乎且不乎不變常禮乎柩北向而出道右則道之東也聽變聽日食之變動也明反日光復常也捨奠晚止捨而設奠於行主也安知其不見星謂日食旣而星見則昏暗中恐有姦慝也痁病也不以人之親痁患謂不可使人之親病於危亡之患也堩古鄧切不音否數音速捨如字去聲使去聲莫音暮痁屍占切】曽子問曰爲君使而卒於捨禮曰公館復私館不復凡所使之國有司所授捨則公館已何謂私館不復也孔子曰善乎問之也自卿大夫士之家曰私館公館與公所爲曰公館公館復此之謂也【復死而招魂復魄也公館公家所造之館也與及也公所爲謂公所命停客之處卽是卿大夫之館但有公命故謂之公館也一說公所爲謂君所作離宮別館也爲君爲去聲使去聲】曽子問曰下殤土周葬於園遂輿機而往

塗邇故也今墓逺則其葬也如之何【八嵗至十一爲下殤土周堲周也說見檀弓成人則葬於墓此葬於園圃之中輿猶抗也機者輿尸之具木爲之狀如牀而無腳以繩橫直維系之抗舉而往堲周之所棺斂而葬之塗近故也曽子言今世禮變皆棺斂下殤於家而葬之於墓則塗逺矣其葬也如之何問旣不用輿機則當用人舉棺以往乎爲當用車載棺而往乎然此謂大夫之下殤及士庶人之中下殤耳若大夫之適長殤中殤有遣車者亦不輿機而葬也】孔子曰吾聞諸老曰昔者史佚有子而死下殤也墓逺召公謂之曰何以不棺斂於宮中史佚曰吾敢乎哉召公言於周公周公曰豈不可史佚行之下殤用棺衣棺自史佚始也【史佚周初良史也墓逺不葬於園也言於周公言猶問也周公曰豈不可者謂何爲不可也召公述周公之言告佚佚於是用棺衣而棺斂於宮中是此禮之變始於史佚也舊注以豈爲句者非召音邵棺斂並去聲衣棺之棺同】曽子問曰卿大夫將爲屍於公受宿矣而有齊衰內喪則如之何孔子曰出捨於公館以待事禮也【受宿受君命而宿齊戒也齊衰內喪大門內齊衰服之喪也待事待祭事畢然後歸哭也】孔子曰屍弁冕而出卿大夫士皆下之屍必式必有前驅【屍服死者之上服今爲君屍而弁冕者弁士之爵弁也以君之先世或有爲大夫士者故屍亦當弁或冕也出而卿大夫士遇之則下車屍式以答之必有前驅者屍出則先驅辟開行人也辟音辟】子夏問曰三年之喪卒哭金革之事無辟也者禮與初有司與孔子曰夏后氏三年之喪旣殯而致事殷人旣葬而致事記曰君子不奪人之親亦不可奪親也此之謂乎【無辟謂君使則行無敢辭辟也此禮當然歟抑當初有司逼遣之歟夏之禮親喪旣殯卽致還其事於君殷禮則葬後乃致其事君子指人君也臣遭父母之喪而君許其致事是不奪人喪親之心也𨿽君有命而不忍違離喪次是不可奪其喪親之孝也辟音避與平聲】子夏曰金革之事無辟也者非與孔子曰吾聞諸老曰昔者魯公伯禽有爲爲之也今以三年之喪從其利者吾弗知也【魯公卒哭而從金革之事以徐戎之難東郊不開不得已而徵之是有爲爲之也今人居三年之喪而用兵以逐攻取之利者吾不知其爲何禮也蓋甚非之之辭一說利爲例言無故而以三年之喪從伯禽之例以用兵者甚非也上爲去聲】

文王世子第八

文王之爲世子朝於王季日三雞初鳴而衣服至於寢門外問內豎之禦者曰今日安否何如內豎曰安文王乃喜及日中又至亦如之及莫又至亦如之【內豎內庭之小臣禦是直日者世子朝父母惟朝夕二禮今文王日三聖人過人之行也朝音潮衣去聲豎音樹莫音暮朝夕朝如字行去聲】其有不安節則內豎以告文王文王色憂行不能正履王季復膳然後亦復初食上必在視寒暖之節食下問所膳命膳宰曰末有原應曰諾然後退【不安節謂有疾不能循其起居飲食之常時也食上進膳於親也在察也食下食畢而徹也問所膳問所食之多寡也末猶勿也原再也謂所食之餘不可再進也上上聲應去聲】武王帥而行之不敢有加焉文王有疾武王不說冠帶而養文王一飯亦一飯文王再飯亦再飯旬有二日乃閒【不敢有加不可逾越父之所行也疏曰病重之時病恆在身無少閒空隙病今旣損不恆在身其閒有空隙故謂病瘳爲閒也帥音率說音脫養去聲飯上聲空去聲】文王謂武王曰女何夢矣武王對曰夢帝與我九齡文王曰女以爲何也武王曰西方有九國焉君王其終撫諸文王曰非也古者謂年齡齒亦齡也我百爾九十吾與爾三焉文王九十七乃終武王九十三而終【文王疾瘳之後武王乃得安寢故問其何夢武王對云夢天帝言與我九齡齡字從齒齒之異名也故言年齡又言年齒其義一也大戴禮云男八月生齒八嵗而齔齒是人壽之數也然數之修短稟气於有生之初文王𨿽愛其子豈能減己之年而益之哉好事者爲之辭而不究其理讀記者信其說而莫之敢議也女音汝齔初謹切】成王幼不能涖阼周公相踐阼而治抗世子法於伯禽欲令成王之知父子君臣長幼之道也成王有過則撻伯禽所以示成王世子之道也文王之爲世子也【石梁王氏曰文王之爲世子也一句衍文劉氏曰成王幼弱𨿽已涖阼爲天子而未能行涖阼之事書曰小子同未在位亦言其𨿽已在位與未在位同也故周公以冢宰攝政相助成王踐履其臨阼之事而治天下以幼年卽尊位而不知父子君臣長幼之道何以治天下哉故周公舉世子事君親長上之法以教伯禽使日夕與成王遊處俾其有所視效也其或成王出入起居之閒有愆於禮法者則撻伯禽以責其不能盡事君之道所以警戒成王而示之以爲世子之道也然伯禽所行卽文王所行世子之道文王所行乃諸侯世子之禮故曰文王之爲世子也言伯禽所行非王世子之禮也相去聲令平聲】凡學世子及學士必時春夏學干戈秋冬學羽籥皆於東序【學教也士卽王制所謂司徒論俊選而升於學之士也必時四時各有所教也幹盾也捍兵難之器戈句子防也羽翟雉之羽也籥笛之屬也四物皆舞者所執干戈爲武舞故於陽气發動之時教之示有事也羽籥爲文舞故於陰气凝寂之時教之示安靜也東序大學也四學字皆音效於學大學如字難去聲句音勾大音泰】小樂正學幹大胥贊之籥師學戈籥師丞贊之胥鼓南【四人皆樂官之屬贊相助之也胥卽大胥也南南夷之樂也東夷之樂曰昧南夷之樂曰南西夷之樂曰朱離北夷之樂曰禁明堂位又云任南蠻之樂也周禮旄人教國子南夷樂之時大胥則擊鼓以節其音曲故云胥鼓南也先王作樂至矣盛矣而猶以逺方蠻夷之樂教人者所以示與圖之無外異類之咸賔奏之宗廟之中侈其盛也獨舉南樂則餘三方皆教習可知二學字皆音效相去聲】春誦夏大師詔之瞽宗秋學禮執禮者詔之冬讀書典書者詔之禮在瞽宗書在上庠【誦口誦歌樂之篇章也以琴瑟播被詩章之音節也皆太師詔教之瞽宗殷學名上庠虞學名周有天下兼立虞夏殷周之學也大音泰學如字】凡祭與養老乞言合語之禮皆小樂正詔之於東序【祭是一事養老乞言是一事合語是一事故以凡言之養老乞言謂行養老之禮之時因乞善言之可行者於此老人也合語謂祭及養老與鄕射鄕飲大射燕射之禮至旅酬之時皆得言說先王之法合會義理而相告語也其閒各有威儀容節皆須小樂正詔教之於東序之中】大樂正學舞干戚語說命乞言皆大樂正授數大司成論說在東序【戚斧也大樂正教世子及士以舞干戚之容節及合語之說與乞言之禮此三者皆大樂正授之以篇章之數於是大司成之官於東序而論說此受教者義理之淺深才能之優劣也學音效說如字】凡侍坐於大司成者逺近閒三席可以問終則負墻列事未盡不問【席廣三尺三寸三分寸之一三席所謂函丈也相對逺近如此取其便於咨問問終則卻就後席背負墻壁而坐以避後來問事之人其問事之時尊者有教而已猶未達則必待其言盡然後更問若陳列未競則不敢先問以參錯尊者之言也閒平聲】凡學春官釋奠於其先師秋冬亦如之【官掌教詩書禮樂之官也若春誦夏則太師釋奠教干戈則小樂正及樂師釋奠也秋學禮冬讀書則其官亦如之釋奠者但奠置所祭之物而已無屍無食飲酬酢等事所以若此者以其主於行禮非報功也先師謂前代明習此事之師也】凡始立學者必釋奠於先聖先師及行事必以幣【諸侯初受封天子命之教於是立學所謂始立學也立學事重故釋奠於先聖先師四時之教常事耳故惟釋奠於先師而不及先聖也行事謂行釋奠之事必以幣必奠幣爲禮也始立學而行釋奠之禮則用幣四時常奠不用幣也】凡釋奠者必有合也有國故則否凡大合樂必遂養老【凡行釋奠之禮必有合樂之事若國有凶喪之故則𨿽釋奠不合樂也常事合樂不行養老之禮惟大合樂之時人君視學必養老也舊說合者謂若本國無先聖先師則合祭鄰國之先聖先師本國故有先聖先師如魯有孔顏之類則不合祭鄰國之先聖先師也未知是否】凡語於郊者必取賢斂才焉或以徳進或以事舉或以言曲藝皆誓之以待又語三而一有焉乃進其等以其序謂之郊人逺之於成均以及取爵於上尊也【語於郊者論辧學士才能於郊學之中也有賢徳者則錄取之有才能者則收斂之道徳爲先事功次之言語又次之曲藝一曲之藝小小技能若醫卜之屬誓戒謹也學士中或無徳無事無言之可取而有此曲藝之人欲投試考課者皆卻之使退而謹習所能以待後次再語之時乃考評之也三而一有者謂此曲藝之人舉說三事而一事有可善者乃進其等卽於其同等之中拔而升進之也然猶必使之於同軰中以所能髙下爲次序使不混其優劣也如此之人但止目之曰郊人非俊選之比也以非士類故疎逺之成均五帝大學之名天子設四代之學上尊堂上之酒尊也若天子飲酒於成均之學宮此郊人𨿽賤亦得取爵於堂上之尊以相旅勸焉所以榮之也人字之字均字皆句絕逺去聲大音泰】始立學者旣興器用幣然後釋菜不舞不授器乃退儐於東序一獻無介語可也教世子【立學之初未有禮樂之器及其制作之成塗釁旣畢卽用幣於先聖先師以告此器之成繼又釋菜以告此器之將用也凡祭祀用樂舞者則授舞者以所執之器如干戈羽籥之類今此釋菜禮輕旣不用舞故不授舞器也諸侯有功徳者亦得立異代之學東序夏制也與虞庠相對東序在東虞庠在西乃退儐於東序者謂釋菜在虞庠之中禮畢乃從虞庠而退儐禮其賔於東序之中其禮旣殺惟行一獻無介無語於禮亦可也此以上𨿽不專是教世子之事然以教世子爲主故以此句總結上文石梁王氏曰三字亦衍文興音釁殺去聲】凡三王教世子必以禮樂樂所以修內也禮所以修外也禮樂交錯於中發形於外是故其成也懌恭敬而溫文【修內者消融其邪慝之蘊修外者陶成其恭肅之儀禮之修達於中樂之修達於外所謂交錯於中也有諸中必形諸外故其成也懌此懌字與魯論不亦說乎之說相似旣有恭敬之實徳又有溫潤文雅之气象禮樂之教大矣說音悅】立太傅少傅以養之欲其知父子君臣之道也太傅審父子君臣之道以示之少傅奉世子以觀太傅之徳行而審諭之太傅在前少傅在後入則有保出則有師是以教諭而徳成也師也者教之以事而諭諸徳者也保也者愼其身以輔翼之而歸諸道者也記曰虞夏商周有師保有疑丞設四輔及三公不必備惟其人語使能也【養者長而成之之謂審諭詳審言之使通曉也前後以行步言出入以居處言愼其身使之謹守其身也師保疑丞四輔也一說前疑後丞左輔右弼爲四輔四輔與三公不必其全備惟擇其可稱職者惟其人以上皆記文語言也語使能也一句是記者釋之之辭朱子曰師保疑丞疑字曉不得想止是有疑卽問他之意少行並去聲】君子曰徳徳成而教尊教尊而官正官正而國治君之謂也【君子曰徳此徳是指世子之徳世子之徳有成則教道尊嚴而無敢慢易者故凡居官守者皆以正自處官正而國治世子爲君之謂也】仲尼曰昔者周公攝政踐阼而治抗世子法於伯禽所以善成王也聞之曰爲人臣者殺其身有益於君則爲之況於其身以善其君乎周公優爲之【前言周公相踐阼而治此缺相字而下文又有周公踐阼之言皆記者之失也以世子之法教世子直道也今舉世子法於伯禽而教成王是迂曲其事也人臣殺身爲國猶尙爲之今周公不過迂曲其身之所行以成君之善宜乎優爲之也劉氏曰書蔡仲之命曰惟周公位冢宰正百工此言攝政踐阼而治是以冢宰攝行踐阼之政非謂攝居天子之位也孔子言周公舉世子法於伯禽者非自教其子蓋示法以善成王也吾聞古人言爲人臣者殺身而有益於君猶且爲之況止迂其身以善其君乎此大人正己而物正之事周公大聖人也故優爲之於讀作迂爲國爲去聲】是故知爲人子然後可以爲人父知爲人臣然後可以爲人君知事人然後能使人成王幼不能涖阼以爲世子則無爲也是故抗世子法於伯禽使之與成王居欲令成王之知父子君臣長幼之義也君之於世子也親則父也尊則君也有父之親有君之尊然後兼天下而有之是故養世子不可不愼也【武王旣崩則成王無父𨿽年幼未知君道若以之爲世子則無爲子之處矣故云以爲世子則無爲也君於世子以親言則是父以尊言則是君能盡君父之道以教其子然後可以保有天下之大不然則他日爲子者不克負荷矣可不愼乎令平聲荷上聲】行一物而三善皆得者惟世子而已其齒於學之謂也故世子齒於學國人觀之曰將君我而與我齒讓何也曰有父在則禮然然而眾知父子之道矣其二曰將君我而與我齒讓何也曰有君在則禮然然而眾著於君臣之義也其三曰將君我而與我齒讓何也曰長長也然而眾知長幼之節矣故父在斯爲子君在斯謂之臣居子與臣之節所以尊君親親也故學之爲父子焉學之爲君臣焉學之爲長幼焉父子君臣長幼之道得而國治語曰樂正司業父師司成一有元良萬國以貞世子之謂也【一物一事也與國人齒讓之一事也三善謂眾人知父子君臣長幼之道也君我君臨乎我也世子與同學之人讓齒其不知禮者見之而疑其知禮者從而曉之曰父在之時常執謙卑不敢居人之前其禮當如此也如此而眾知父子之道矣其二其三皆此意學之教之也語古語也樂正主世子詩書之業父師主於成就其徳行一有書作一人謂世子也世子有大善則萬邦皆正矣長並上聲學並音效行去聲】周公踐阼【石梁王氏曰此當爲衍文劉氏曰此四字說者以下文更端故著此以結上文周公相踐阼之事然因其缺一相字遂啟明堂位周公踐天子位之說其後馴致新莽居攝篡漢之禍實此語基之更平聲】庶子之正於公族者教之以孝弟睦友子愛明父子之義長幼之序【庶子司馬之屬官正於公族爲正於公族也周禮庶子掌國子之倅倅副貳也國子是公卿大夫士之子則貳其父者也弟音悌倅音卒士卒之卒同音】其朝於公內朝則東面北上臣有貴者以齒【內朝路寢之庭也言公族之人若朝見於公之內朝則立於西方而面向東尊者在北以次而南然旣均爲同姓之臣則一以昭穆之長幼爲序父兄𨿽賤必居上子弟𨿽貴必處下也朝音潮見音現】其在外朝則以官司士爲之【外朝路寢門外之朝也若公族朝見於外朝與異姓之臣雜列則以官之髙卑爲次序不序年齒也司士亦司馬之屬主爲朝見之位次者】其在宗廟之中則如外朝之位宗人授事以爵以官【宗人之官掌禮及宗廟中授百官以職事者以爵隨其爵之尊卑貴者在前賤者在後也以官隨其官之職掌使各供其事也】其登餕獻受爵則以上嗣【登自堂下而升堂上也餕食尸之餘也屍出宗人使嗣子及長兄弟升堂相對而餕也以特牲禮次序言之先時祝酌爵觶奠於鉶南俟主人獻內兄弟畢長兄弟及眾賔長爲加爵之後宗人使嗣子飲鉶南之奠爵嗣子盥而入拜屍執此奠爵嗣子進受復位而拜屍答拜嗣子飲畢拜屍屍又答拜所謂受爵也嗣子又舉所奠爵洗而酌之以入獻屍屍拜而受嗣子答拜所謂獻也無算爵之後禮畢屍出乃餕此三事者受爵在先獻次之餕最在後今言餕獻受爵以重在餕故逆言之歟上嗣適子之長者爲最上也此謂士禮大夫之嗣無此禮者避君也故少牢禮無嗣子舉奠之文】庶子治之𨿽有三命不逾父兄【庶子治公族朝內朝之禮𨿽有三命之貴而其位次不敢逾越無爵之父兄而居其上卽上章所言臣有貴者以齒也疏曰若非內朝其餘防聚則一命齒於鄕裏謂一命尙畢若與鄕里長宿燕食則猶計年也再命齒於父族謂再命漸尊不復與鄕裏計年惟官髙在上但父族爲重猶計年爲列也三命不齒謂三命大貴則亦不復與父族計年燕防則別席獨坐在賔之東矣】其公大事則以其喪服之精麤爲序𨿽於公族之喪亦如之以次主人【此謂君喪而庶子治其禮事大事喪事也臣爲君皆斬衰然衰制𨿽同而升數之多寡則各依本親庶子序列位次則辧其本服之精麤使衰麤者在前衰精者在後非但公喪如此公族之內有相爲服者亦然蓋亦是庶子序其精麤先後之次也以次主人者謂𨿽有庶長父兄尊於主人亦必次於主人之下使主人在上爲喪主也】若公與族燕則異姓爲賔膳宰爲主人公與父兄齒族食世降一等【公與族人燕食亦庶子掌其禮族人𨿽眾其初一人之身也豈可以賔客之道外之故以異姓一人爲賔而使膳宰爲主與之抗禮酬酢君尊而賔不敢敵也君𨿽尊而與父兄列位序尊卑之齒者篤親親之道也族食與族人燕食也世降一等謂族人旣有親疏則燕食亦隨世降殺也疏曰假令本是齊衰一年四會食若大功則一年三防食小功則一年再防食緦麻則一年一防食是世降一等也】其在軍則守於公禰【禰當讀作祧公禰謂遷主載在齊車隨公出行者也庶子官旣從在軍故守衛此齊車之行主也齊音齋】公若有出疆之政庶子以公族之無事者守於公宮正室守大廟諸父守貴宮貴室諸子諸孫守下宮下室【上章專言岀軍則此岀疆之政蓋朝覲會同之事也無事者謂不從行及無職守之人也公宮總言公之宗廟宮室也正室公族之爲卿大夫士者之適子也大廟太祖之廟也諸父公之伯父叔父也宮以廟言室以居言貴宮尊廟也貴室路寢也下宮下室則是親廟與燕寢也大音泰】五廟之孫祖廟未毀𨿽爲庶人冠取妻必告死必赴練祥則告【諸侯五廟始封之君爲太祖百世不遷此下親盡則遞遷此言五廟之孫是始封之君卽五世祖故云祖廟未毀未毀未遞遷也此孫𨿽無祿仕然冠昏必告於君死必赴練祥之祭必告者以其親未盡也冠取並去聲】族之相爲也宜弔不弔宜免不免有司罰之至於賵賻承含皆有正焉【四世而緦服之窮也五世親盡袒免而已袒免說見前篇六世以往弔而已矣當弔而不弔當免而不免皆爲廢禮故有司者罰之所以肅禮教也贈以車馬賻以貨財含以珠玉襚以衣服四者總謂之贈隨其親疎各有正禮庶子官治之有司卽庶子也爲去聲免音問承讀作贈含去聲】公族其有死罪則磬於甸人其刑罪則纖剸亦告於甸人公族無宮刑【磬懸縊殺之也左傳室如縣磬皇氏曰如縣樂器之磬也甸人掌郊野之官爲之隱故不於市朝其刑罪之當纖刺剸割之時亦鞠讀刑法之書於甸人之官也漢書每云鞠獄鞠盡也推審罪狀令無餘蘊然後讀其所犯罪狀之書而刑之無官刑者不絕其類也纖音箴剸之兗切告音鞠縣平聲爲去聲令平聲】獄成有司讞於公其死罪則曰某之罪在大辟其刑罪則曰某之罪在小辟公曰宥之有司又曰在辟公又曰宥之有司又曰在辟及三宥不對走出致刑於甸人公又使人追之曰𨿽然必赦之有司對曰無及也反命於公公素服不舉爲之變如其倫之喪無服親哭之【獄成謂所犯之事訊問已得情實也讞議刑也殺牲盛饌曰舉素服不舉爲之變其常禮是憫惻也如其親疎之倫而不爲弔服者以不親往故也但居外不聴樂及賻贈之類仍依親疎之等耳親哭之者爲位於異姓之廟而素服以哭之也天子諸侯絕旁親故知此言無服是不爲弔服讞魚列切辟婢亦切爲去聲】公族朝於內朝內親也𨿽有貴者以齒明父子也外朝以官體異姓也宗廟之中以爵爲位崇徳也宗人授事以官尊賢也登餕受爵以上嗣尊祖之道也喪紀以服之輕重爲序不奪人親也公與族燕則以齒而孝弟之道逹矣其族食世降一等親親之殺也戰則守於公禰孝愛之深也正室守大廟尊宗室而君臣之道著矣諸父諸兄守貴室子弟守下室而讓道達矣【此以下覆解前章庶子正公族以下諸事內親謂親之故進之於內也明父子昭穆不可紊也體異姓體貌異姓之臣也崇徳徳之尊者爵必尊也尊賢惟賢者能任事也上嗣繼祖者也故爲尊祖之道服之輕重本於屬之親疎親疎之倫不可易奪也燕食主於親親以齒相序所以達孝弟之道也親親施於生者宜有降殺之等孝愛施於死者宜有深逺之思君臣之道以輕重言讓道則以貴賤言也孝弟弟音悌殺去聲禰音祧大音泰】五廟之孫祖廟未毀𨿽及庶人冠取妻必告死必赴不忘親也親未絕而列於庶人賤無能也敬弔臨賻賵睦友之道也古者庶子之官治而邦國有倫邦國有倫而眾鄕方矣【人君任官本無親疎之間顧賢否何如耳親盡而賢亦必仕之今親未盡而已在庶人之列是以其無能故賤之也族人有喪君必敬謹其弔臨賻賵之禮者是皆和睦友愛族人之道也鄕方所向之方謂皆知趨禮教也臨如字鄕去聲】公族之罪𨿽親不以犯有司正術也所以體百姓也刑於隱者不與國人慮兄弟也弗弔弗爲服哭於異姓之廟爲忝祖逺之也素服居外不聽樂私喪之也骨肉之親無絕也公族無宮刑不翦其類也【正術猶言常法也公族之有罪者𨿽是君之親然亦必在五刑之例而不赦者是不以私親而干犯有司之正法也所以然者以立法無二制當與百姓一體斷決也與猶許也刑於甸師隱僻之處者是不許國人見而謀度吾兄弟之過惡也刑己當罪而猶私喪之者以骨肉之親𨿽陷刑戮無斷絕之理也受宮刑者絕生理故謂之腐刑如木之朽腐無發生也此刑不及公族不忍翦絕其生生之類耳爲忝爲去聲逺去聲斷決斷丁玩切度入聲當去聲斷絕斷徒管切】天子視學大昕鼓徵所以警眾也眾至然後天子至乃命有司行事興秩節祭先師先聖焉有司卒事反命【天子視學之日初明之時學中擊鼓以徵召學士蓋警動眾聴使早至也凡物以初爲大末爲小故以大昕爲初明也有司教詩書禮樂之官也興舉秩常節禮也卒事反命謂釋奠事畢復命於天子也昕音欣】始之養也適東序釋奠於先老遂設三老五更羣老之席位焉【天子視學在虞庠之中事畢反國明日乃之東序而養老始謂始初立學之時也若非始立學則無釋奠先老之禮先老先世之爲三老五更者也三老五更各一人羣老無定數蔡邕曰更當爲叟三老三人五更五人未知是否然皆年老更事致仕者舊說取象三辰五星更平聲】適饌省醴養老之珍具遂發詠焉退修之以孝養也【設席位畢天子親至陳饌之處省視醴酒及養老珍羞之具省具畢出迎三老五更將入門遂作樂聲發其歌詠以延進之老更旣入卽西階下之位天子乃退而酌醴以獻之是修行孝養之道也適如字省息井切孝養養去聲】反登歌淸廟旣歌而語以成之也言父子君臣長幼之道合徳音之致禮之大者也【反反席也老更受獻畢皆立於西階下東面今皆反升就席乃使樂工登堂歌淸廟之詩以樂之歌畢至旅酬時談說善道以成就天子養老之禮也其所言說者皆是講明父子君臣長幼之道理集合淸廟詩中所詠文王道徳之音聲皆徳之極致禮之大者也】下管象舞大武大合眾以事達有神興有徳也正君臣之位貴賤之等焉而上下之義行矣【下管象者堂下以管奏象舞之曲也舞大武者庭中舞大武之舞也象是文王之舞周頌維淸乃象舞之樂歌武則大武之樂歌也武頌言勝殷遏劉維淸不言徵伐則象舞決非武舞矣注疏以文王武王之舞皆名爲象維淸象舞爲文王下管象爲武王其意蓋謂淸廟與管象若皆爲文王不應有上下之別殊不知古樂歌者在上匏竹在下凡以人歌者皆曰升歌亦曰登歌以管奏者皆曰下管周禮大師帥瞽登歌下管奉樂器書言下管鞀鼓是也淸廟以人歌之自宜升象以管奏之自宜下凡樂皆有堂上堂下之奏也此嚴氏之說足以正舊說之非故今從之大合眾以事謂大會眾學士以行此養老之事而樂之所感足以通達神明興起徳性也一說周道之四達以有神明相之周家之興起以世世修徳皆可於樂中見之上言父子君臣長幼之道此言正君臣之位貴賤之等而上下之義行則先王養老之禮豈苟爲虛文而已哉別必列切大音泰帥入聲相去聲】有司告以樂闋王乃命公侯伯子男及羣吏曰反養老幼於東序終之以仁也【闋終也此時畿內之諸侯及鄕遂之吏皆與禮席天子使其反國各行養老之禮是天子之仁恩始於一處而終皆徧及也馮氏曰石梁先生於此經塗去幼字今按疏有其義而鄭注無養幼之文疑是訛本攘入一字】是故聖人之記事也慮之以大愛之以敬行之以禮修之以孝養紀之以義終之以仁是故古之人一舉事而眾皆知其徳之備也古之君子舉大事必愼其終始而眾安得不諭焉兌命曰念終始典於學【虞夏商周皆有養老之禮後王養老亦皆記序前代之事也人道莫大於孝弟慮之以大者謂謀慮此孝弟之大道而推行之也愛敬省具之事行禮親迎肅之也孝養獻醴也紀義旣歌而語也終仁令侯國行之也一事之中人皆知其眾徳之全備者以其愼終如始也如此則眾安得不諭曉乎養老之禮行於學又因終始之義故引說命以結之也養去聲兌音悅令平聲說音悅】世子之記曰朝夕至於大寢之門外問於內豎曰今日安否何如內豎曰今日安世子乃有喜色其有不安節則內豎以告世子世子色憂不滿容內豎言復初然後亦復初【世子之記古者教世子之禮篇也不滿容不能充其儀觀之美也此節約言之以見文王武王爲世子之異於常人也文王朝王季日三此朝夕而已文王行不能正履此色憂而已石梁王氏曰古世子之禮亡此余其記之一節小戴以附篇末觀去聲】朝夕之食上世子必在視寒暖之節食下問所膳羞必知所進以命膳宰然後退若內豎言疾則世子親齊而養【羞品味也必知所進必知親所食也命膳宰卽篇首所命之言也養疾者衣齊之服卽齊時所著冠緇布衣裳則貴賤異制謂之端服也上上聲齊側皆切養去聲】膳宰之饌必敬視之疾之藥必親嘗之嘗饌善則世子亦能食嘗饌寡世子亦不能飽以至於復初然後亦復初【善猶多也不能飽以視武王之亦一亦再又異矣此篇首言文王武王爲世子之事故篇終舉記之言以終之云】

禮運第九

【此篇記帝王禮樂之因革及陰陽造化流通之理疑出於子遊門人之所記閒有格言而篇首大同小康之說則非夫子之言也閒去聲】

昔者仲尼與於蠟賔事畢出遊於觀之上喟然而嘆仲尼之嘆蓋嘆魯也言偃在側曰君子何嘆孔子曰大道之行也與三代之英丘未之逮也而有志焉【蠟禮詳見郊特牲篇孔子在魯與爲魯國蠟祭之賔畢事而遊息於觀上觀門闕也兩觀在門之兩旁懸國家典章之言於上以示人也喟然嘆聲也所以嘆魯者或祭事之失禮或因睹舊章而思古也言偃孔子弟子子遊也問所以嘆之故夫子言我思古昔大道之行於天下與夫三代英賢之臣所以得時行道之盛我今𨿽未得及見此世之盛而有志於三代英賢之所爲也此亦夢見周公之意石梁王氏曰以五帝之世爲大同以禹湯文武成王周公爲小康有老氏意而注又引以實之且謂禮爲忠信之薄皆非儒者語所謂孔子曰記者爲之辭也與去聲蠟音乍觀去聲喟去媿切】大道之行也天下爲公選賢與能講信修睦故人不獨親其親不獨子其子使老有所終壯有所用幼有所長矜寡孤獨廢疾者皆有所養男有分女有歸貨惡其棄於地也不必藏於己力惡其不出於身也不必爲己是故謀閉而不興盜竊亂賊而不作故外戶而不閉是謂大同【天下爲公言不以天下之大私其子孫而與天下之賢聖公共之如堯授舜舜授禹但有賢能可選卽授之矣當時之人所講習者誠信所修爲者和睦是以親其親以及人之親子其子以及人之子使老者壯者幼者各得其所困窮之民無不有以養之男則各有士農工商之職分女則得歸於良奧之家貨財民生所資以爲用者若棄捐於地而不以時收貯則廢壞而無用所以惡其棄於地也今但得有能收貯以資世用者足矣不必其善利而私藏於己也世閒之事未有不勞力而能成者但人情多詐共事則欲逸己而勞人不肯盡力此所以惡其不出於身也今但得各竭其力以共成天下之事足矣不必其用力而獨營己事也風俗如此是以姦邪之謀閉塞而不興盜竊亂賊之事絕滅而不起暮夜無虞外戶可以不閉豈非公道大同之世乎一說外戶者戶設於外而閉之向內也選去聲矜音鰥分扶問切惡去聲爲己爲去聲】今大道旣隱天下爲家各親其親各子其子貨力爲己大人世及以爲禮城郭溝池以爲固禮義以爲紀以正君臣以篤父子以睦兄弟以和夫婦以設制度以立田裏以賢勇知以功爲己故謀用是作而兵由此起禹湯文武成王周公由此其選也此六君子者未有不謹於禮者也以著其義以考其信著有過刑仁講讓示民有常如有不由此者在埶者去眾以爲殃是謂小康【天下爲家以天下爲私家之物而傳子孫也大人天子諸侯也父子相傳爲世兄弟相傳爲及紀綱紀也賢勇知以勇知爲賢也涿鹿之戰有苖之徵兵非由後王起也謂兵由此起舉湯武之事言之耳著明也考成也刑仁謂法則仁愛之道講讓講說遜讓之道示民有常言六君子謹禮而行著義以下五事示民爲常法也在勢居王者之勢位也言爲天下之君而不以禮行此五事則天下之人以爲殃民之主而共廢黜之也此謂小小安康之世不如大道大同之世也陳氏曰禮家謂太上之世貴徳其次務施報往來故言大道爲公之世不規規於禮禮乃道徳之衰忠信之薄大約出於老荘之見非先聖格言也爲己爲去聲知去聲埶音勢去上聲施去聲】言偃復問曰如此乎禮之急也孔子曰夫禮先王以承天之道以治人之情故失之者死得之者生詩曰相鼠有體人而無禮人而無禮胡不遄死是故夫禮必本於天殽於地列於鬼神達於喪祭射禦冠昏朝聘故聖人以禮示之故天下國家可得而正也【禮本於天天理之節文也殽效也效於地者效山澤髙卑之勢爲上下之等也後章殽以降命以下乃詳言之列於鬼神禮有五經莫重於祭也喪祭以下八事人事之儀則也復扶又切治平聲相去聲殽音效冠去聲朝音潮】言偃復問曰夫子之極言禮也可得而聞與孔子曰我欲觀夏道是故之而不足徵也吾得夏時焉我欲觀殷道是故之宋而不足徵也吾得坤乾焉坤乾之義夏時之等吾以是觀之【夏之後宋殷之後徵證也孔子言我欲觀考夏殷之道故適二國而求之意其先代舊典故家遺俗猶有存者乃皆無可徵驗者僅於得夏時之書於宋得坤乾之易耳夏時或謂卽今夏小正坤乾謂歸藏商易首坤次乾也所謂坤乾之義理夏時之等列吾但以此二書觀之而已二代治天下之道豈可悉得而聞乎論語曰文獻不足故也石梁王氏曰以坤乾合周禮之歸藏且有魯論所不言者恐漢儒依仿爲之誠如其說則夏小正之書與坤乾何足以證禮注訓徵爲成尢非近儒有反引此以解魯論者謬甚中庸亦無是說大槪此段仿魯論爲之者】夫禮之初始諸飲食其燔黍捭豚污尊而抔飲蕢桴而土鼓猶若可以致其敬於鬼神【燔黍以黍米加於燒石之上燔之使熟也捭豚擘析豚肉加於燒石之上而熟之也污尊掘地爲污坎以盛水也抔飲以手掬而飲之也蕢桴摶土塊爲擊鼓之椎也土鼓築土爲鼓也上古人心無僞𨿽簡陋如此亦自可以致敬於鬼神也捭音百污烏花切抔音掊桴音浮盛平聲】及其死也升屋而號告曰臯某復然後飯腥而苴孰故天望而地藏也體魄則降知气在上故死者北首生者南鄕皆從其初【所以升屋者以魂气之在上也臯者引聲之言某死者之名也欲招此魂令其復合體魄如是而不生乃行死事飯腥者用上古未有火化之法以生稻米爲含也苴孰者用中古火化之利包裏熟肉爲遣送之奠也天望地藏謂始死望天而招魂體魄則葬藏於地也所以然者以體魄則降而下知气則升而上也死者之頭向北生者之居向南及以上送死諸事非後世創爲之皆是從古初所有之禮也號平聲飯上聲苴玆於切知首鄕並去聲令平聲含遣並去聲下去聲上上聲】昔者先王未有宮室冬則居營窟夏則居橧巢未有火化食艸木之實鳥獸之肉飲其血茹其毛未有麻絲衣其羽皮【營窟者營累其土以爲窟穴也地髙則穴於地中地卑則於地上累土爲窟也橧巢者橧聚薪柴以爲巢居也茹其毛者以未有火化故去毛不能盡而並食之也橧音曽茹音汝衣去聲累上聲去上聲並去聲】後聖有作然後修火之利範金合土以爲臺榭宮室牖戶以炮以燔以亨以炙以爲醴酪治其麻絲以爲布帛以養生送死以事鬼神上帝皆從其朔【範字當從竹韻注云以土曰型以金曰鎔以木曰模以竹曰笵皆鑄器之式也笵金爲形範以鑄金器也合土和合泥土爲陶器也裹而燒之曰炮加於火上曰燔煮於鑊曰亨貫串而置之火上曰炙酪醋也治湅染之類也此以上諸事皆火之利今世承用而爲之皆是取法往聖故云皆從其朔朔亦初也亨音烹炙音只酪音洛治平聲和去聲】故酒在室醴醆在戶粢醍在堂澄酒在下陳其犧牲備其鼎俎列其琴瑟管磬鐘鼔修其祝嘏以降上神與其先祖以正君臣以篤父子以睦兄弟以齊上下夫婦有所是謂承天之祜【太古無酒用水行禮後王重古故尊之名爲酒祭則設於室內而近北也醴猶體也酒之一宿者周禮謂之醴齊醆卽周禮盎齊盎猶翁也成而翁翁然蔥白色也此二者以後世所爲賤之陳列𨿽在室內而稍南近戶故云醴醆在戶也粢醍卽周禮醍齊酒成而紅赤色也又卑之列於堂澄酒卽周禮沈齊成而滓沈也又在堂之下矣此五者各以等降設之祝爲主人告神之辭嘏爲屍致福於主人之辭說見曽子問上神在天之神也祭統云君迎牲而不迎屍別嫌也是正君臣之義父北面而事之所以明子事父之道是篤父子也睦兄弟者主人獻長兄弟及眾兄弟之禮齊上下者獻與餕各有次序無遺缺也夫婦有所者君在阼夫人在房及致爵之類也行禮如此神格鬼享豈不承上天之福祜乎醆側眼切粢才細切醍音體嘏古雅切祜音戶醴齊盎齊醍齊沈齊齊去聲爲主爲屍爲去聲別必列切】作其祝號酒以祭薦其血毛腥其俎孰其殽與其越席疏布以冪衣其澣帛醴醆以獻薦其燔炙君與夫人交獻以嘉魂魄是謂合莫然後退而合亨體其犬豕牛羊實其簠簋籩豆鉶祝以孝告嘏以慈告是謂大祥此禮之大成也【周禮祝號有六一神號二鬼號三祗號四牲號五齍號六幣號作其祝號者造爲鬼神及牲玉美號之辭神號如昊天上帝鬼號如皇祖伯某祗號若后土地祗牲號若一元大武齍號若稷曰明粢幣號若幣曰量幣祝史稱之以告鬼神也每祭必設酒其實不用之以酌薦其血毛謂殺牲之時取血及毛入以告神於室也腥其俎謂牲旣殺以俎盛肉進於屍前也祭酒薦血毛腥俎此三者是法上古之禮孰其殽以下是中古之禮殽骨體也以湯爛爲熟越席蒲席也防布麤布也冪覆尊也周禮越席疏布祭天用之此以爲宗廟之用記者雜陳之也澣帛謂祭服以湅染之帛制之也醴醆以獻者朝踐薦血腥時用醴饋食薦熟時用醆也薦其燔炙者燔肉炙肝也特牲禮主人獻屍賔長以肝從主婦獻屍賔長以燔從也第一君獻第二夫人獻第三君獻第四夫人獻故云君與夫人交獻也此以上至熟其殽是法中古之禮皆所以嘉善於死者之魂魄而求以契合於漠之中也然後退而合亨謂先薦爓未是熟物今乃退取向爓肉更合而烹煮之使熟而可食也又屍俎惟載右體其餘不載者及左體等亦於鑊中烹煮之故云合亨也體其犬豖牛羊者隨其牲之大小烹熟乃體別骨之貴賤以爲眾俎用供屍及待賔客兄弟等也此是祭末饗燕之眾俎非屍前之正俎也簠內圓而外方盛稻之器簋外圓而內方盛泰稷之器籩豆形制同竹曰籩木曰豆鉶如鼎而小盛和羮之器也祝嘏說見前孝事祖宗之道也慈愛子孫之道也合亨以下當世之禮也祥猶善也越音活防平聲冪莫力切衣去聲澣戶管切亨音烹鉶音形齍音咨從去聲別必列切】孔子曰嗚呼哀哉我觀周道幽厲傷之吾捨魯何適矣魯之郊禘非禮也周公其衰矣之郊也禹也宋之郊也契也是天子之事守也故天子祭天地諸侯祭社稷【幽厲之前周道已微其大壞則在幽厲也魯周公之國夫子嘗言其可一變至道則捨魯何往哉然魯之郊禘則非禮矣禹爲三代之盛王故得以郊契爲殷之始祖故宗得以郊惟此二國可世守天子之事以事其祖周公𨿽聖人臣也成王之賜固非伯禽之受尢非周公制禮作樂爲萬世不易之典而子孫若此是周公之教因子孫之僭禮而衰矣天地社稷之祭君臣之分凜不可逾曽謂人臣而可僭天子之禮哉石梁王氏曰此一章眞孔子之言注不能明其旨天子祭天地諸侯但可祭社稷宋之郊是王者之後天子之事守禮之所許者魯而有郊是背周公所制之禮與宋不同也捨上聲契音屑】祝嘏莫敢易其常古是謂大假【祭禮祝於始嘏於終禮之成也常古常事古法也不敢變易謂貴賤行禮一依古制也假亦當作嘏猶上章大祥之意言行當然之禮則有自然之福其福大矣】祝嘏辭說藏於宗祝巫史非禮也是謂幽國【祝嘏辭說禮之文也無文不行周禮大宗伯掌詔六號重其事耳衰世君臣慢禮惟宗祝巫史習而記之故謂幽昏之國言其昧於禮無以昭明政治也】醆斝及屍君非禮也是謂僭君【醆夏之爵斝殷之爵屍君君之屍也宋二王之後得用以獻屍其餘列國惟用時王之器今國君皆用醆斝以及於屍君非禮也是僭上之君耳斝古雅切】冕弁兵革藏於私家非禮也是謂脇君【冕祭服之冠弁皮弁也大夫稱家大夫以朝廷之尊服國家之武衛而藏於私家可見其彊橫則此國君者乃見脇於彊臣之君也橫去聲】大夫具官祭器不假聲樂皆具非禮也是謂亂國【家臣不能具官一人常兼數事具官是僭擬也祭器惟公以上得全備大夫無田祿者不設祭器以其可假也有田祿者祭器亦不得全具須有所假不假亦僭擬也周禮大夫有判縣之樂少牢饋食無奏樂之文是大夫祭不用樂也或君賜乃有之耳聲樂皆具亦僭擬也尊卑無等非亂國而何】故仕於公曰臣仕於家曰僕三年之喪與新有昏者期不使以衰裳入朝與家僕雜居齊齒非禮也是謂君與臣同國【臣者對君之稱僕者服役之名仕於大夫者自稱曰僕則益賤矣人臣有三年之喪或新昏則一期之內君不使之所以體人情也就二者而論喪尢重於昏也今乃不居喪於家而以衰裳入朝是視君之朝如巳之家矣是君與其臣共此國也就卿大夫而言僕又其臣也今卿大夫乃與其家之僕雜居齊列無貴賤之分亦是君與臣共此國也期音基衰音催論去聲】故天子有田以處其子孫諸侯有國以處其子孫大夫有采以處其子孫是謂制度【王之子弟有功徳者封爲諸侯其餘則分以畿內之田諸侯子孫命爲卿大夫其有功徳者亦賜采地所謂官有世功則有官族邑亦如之也大夫位卑不當割采地以與子孫但養之以采地之祿耳此先王之制度也處上聲采去聲】故天子適諸侯必捨其祖廟而不以禮籍入是謂天子壞法亂紀【廟尊於朝故天子捨之然必太史執簡記奉諱惡者不敢以天子之尊而慢人之宗廟也不如此則是壞法度亂紀綱矣捨去聲壞音怪惡去聲】諸侯非問疾弔喪而入諸臣之家是謂君臣爲謔【諸侯於其臣有問疾弔喪之禮非此而往是戲謔也敗禮之禍恆必由之】是故禮者君之大柄也所以別嫌明微儐神考制度別仁義所以治政安君也【國之有禮如器之有柄能執此柄則國可治矣接賔以禮曰儐接神亦然故曰儐制度如禮樂衣服度量權衡之考而正之不使有異仁主於愛義主於斷別而用之必當其宜別必列切儐音擯治平聲量去聲斷丁玩切當去聲】故政不正則君位危君位危則大臣倍小臣竊刑肅而俗敝則法無常法無常而禮無列禮無列則士不事也刑肅而俗敝則民弗歸也是謂疵國【倍違上行私也或亦倍而去之之謂小臣竊所謂盜臣也肅峻急也俗敝人無防恥風俗敝敗也治國無禮故至於刑肅而俗敝爲君者但已用刑遂廢常法法廢而禮無上下之列矣宜乎士不修職民心離叛也豈非疵病之國乎】故政者君之所以藏身也是故夫政必本於天殽以降命命降於社之謂殽地降於祖廟之謂仁義降於山川之謂興作降於五祀之謂制度此聖人所以藏身之固也【藏猶安也君者政之所自出故政不正則君位危書言天工人其代之典曰天敍禮曰天秩是人君之政必本於天而效法之以布命於下也社祭后土也因祭社而出命是效地之政有事於祖廟而出命是仁義之致有事於山川而出命是興作之政有事於五祀而出命是制度之政效地者效其髙下之勢以定尊卑之位也仁義者仁以思慕言義以親疎言思慕之心無窮而親疎之殺有定又親親仁也尊尊義也自仁率親等而上之至於祖而尊尊之義隆自義率祖順而下之至於禰而親親之仁篤也興作之事非材不成故於山川制度之興始於宮室故本五祀夫安上治民莫善於禮聖人庸禮之政如此故身安而國可保也殽音效殺去聲】故聖人參於天地並於神以治政也處其所存禮之序也玩其所樂民之治也故天生時而地生財人其父生而師教之四者君以正用之故君者立於無過之地也【此承上章言政之事謂聖人所以參贊天地之道儗並神之事凡以治政而已故處天地神之所存則天髙地下萬物散殊聖人法之此禮之所以序也玩天地神之所樂則流而不息合同而化聖人法之此民之所以治也四時本於天百貨產於地人生於父而徳成於師此四者君以正用之謂人君正身修徳順天之時因地之利而裁成其道輔相其宜以左右民使之養生喪死無憾然後設爲庠序學校之教申之以孝弟焉則有以富之教之而治道得矣然其要在君之自正其身立於無過之地而後可不能正其身如正人何治政治平聲注同余治如字處上聲樂音洛儗音擬相左右並去聲弟音悌】故君者所明也非明人者也君者所養也非養人者也君者所事也非事人者也故君明人則有過養人則不足事人則失位故百姓則君以自治也養君以自安也事君以自顯也故禮達而分定故人皆愛其死而患其生【此承上章君立於無過之地而言舊說明猶尊也故讀則君爲明君今定此章三明字皆讀爲則字則上下文義坦然相應矣不必迂其說也君者正身修徳而爲臣民之所則效者也非則效人者也臣民之所奉養也非奉養人者也臣民之所服事也非服事人者也君而則人則是身不足以爲人所取則而反取則於人非立於無過之地者矣君而養人則一人之身豈能供億兆人之食必不足矣君而事人則降尊以事卑爲失位矣惟百姓者則君以自治其身所謂文武興則民好善也養君以自安謂竭力供賦稅則有耕食鑿飲之安也事君以自顯謂竭忠盡職則有錫爵之榮也禮教通達而名分不逾故人皆慕守義而死恥不義而生也石梁王氏曰此處皆非夫子之言明讀爲則養去聲治平聲分音問】故用人之知去其詐用人之勇去其怒用人之仁去其貪【言人君用人當取其所長捨其所短蓋中人之才有所長必有所短也去猶棄也有知謀者易流於欺詐故用人之知當棄其詐而不責也有剛勇者易至於猛暴故用人之勇當棄其猛暴之過也朱子曰仁止是愛愛而無義以制之便事事都愛好物事也愛好官爵也愛愛錢也愛事事都愛所以貪也故用人之仁當棄其貪之失也知去聲去上聲】故國有患君死社稷謂之義大夫死宗廟謂之變【大夫死宗廟言衞君之宗廟而致死也然已之宗廟亦在本國不棄君之宗廟卽是不棄已之宗廟也舊說變讀爲辧辧猶正也一說其死有分辧非可以無死而死也】故聖人耐以天下爲一家以中國爲一人者非意之也必知其情辟於其義明於其利達於其患然後能爲之何謂人情喜怒哀懼愛惡欲七者弗學而能何謂人義父慈子孝兄良弟弟夫義婦聽長惠幼順君仁臣忠十者謂之人義講信修睦謂之人利爭奪相殺謂之人患故聖人之所以治人七情修十義講信修睦尙辭讓去爭奪舍禮何以治之【非意之謂非以私意臆度而爲之也必是知其有此七情也故開辟其十義之途而使之由之明達其利與患之所在而使之知所趨知所避然後能使之爲一家爲一人也七情弗學而能有禮以治之則人義人利由此而生禮廢則人患由此而起問愛與欲何別朱子曰愛是泛愛那物欲則有意於必得便要拏來耐音能辟婢亦切惡去聲下弟音悌長上聲治平聲去上聲捨上聲度入聲別必列切】飲食男女人之大欲存焉死亡貧苦人之大惡存焉故欲惡者心之大端也【人心𨿽有七情總而言之止是欲惡二者故曰大端惡去聲】人藏其心不可測度也美惡皆在其心不見其色也欲一以窮之舍禮何以哉【欲惡之心藏於內他人豈能測度之所欲之善惡所惡之善惡豈可於顏色覘之若要一一窮究而察識非求之於禮不可蓋七情中節十義純熟則舉動自然合禮若七情乖僻人倫有虧則言動之閒皆失常度矣有諸中必形諸外也若不知禮則無以察其情義之得失於動作威儀之閒矣度入聲見音現捨上聲中去聲】故人者其天地之徳陰陽之交神之防五行之秀气也【天地神五行皆陰陽也徳指實理而言交指變合而言會者妙合而凝也形生神皆其秀而最靈者故曰五行之秀气也石梁王氏曰此語最粹】故天秉陽垂日星地秉陰竅於山川播五行於四時和而後月生也是以三五而盈三五而闕【竅於山川山澤通气也五行一陰陽也質具於地气行於天春木夏火秋金冬水各主其事以成四時月之盈虧由於日之近逺四序順和日行循軌而後月之生明如期望而盈晦而死無朓朒之失也播上聲朓土了切朒音忸】五行之動疊相竭也五行四時十二月還相爲本也【動運也竭盡也終也本者始也五行之運於四時疊相終而還相始終則有始如環無端也冬終竭而春始來則春爲夏之本春竭而夏來則夏又爲秋之本已往者爲見在者所謁見在者爲方來者所本五行四時十二月莫不皆然也還音旋見音現】五聲六律十二管還相爲宮也【五聲宮商角徵羽也六律陽聲黃鐘子太蔟寅姑洗辰蕤賔午夷則申無射戌也陰聲謂之六呂大呂丑應鐘亥南呂酉林鐘未仲呂已夾鐘卯也六律六呂皆是气管名律法也又云述也呂助也言助陽宣气也總而言之皆可稱律故月令十二月皆稱律也長短之數各有損益又有娶妻生子之例長短損益者如黃鐘長九寸下生者三分去一故下生林鐘長六寸也上生者三分益一如林鐘長六寸上生太蔟長八寸也上下之生五下六上蓋自林鐘未至應鐘亥皆在子午以東故謂之下生自大呂丑至蕤賔午皆在子午以西故謂之上生子午皆屬上生當云七上而云六上者以黃鐘爲諸律之首故不數也律娶妻而呂生子者如黃鐘九以林鐘六爲妻太蔟九以南呂六爲妻隔八而生子則林鐘生太蔟夷則生夾鐘之也各依此推之可見還相爲宮者宮爲君主之義十二管更疊爲主自黃鐘始當其爲宮五聲皆備黃鐘第一宮下生林鐘爲徵上生太蔟爲商下生南呂爲羽上生姑洗爲角餘仿此林鐘第二宮太蔟三南呂四姑洗五應鐘六蕤賔七大呂八夷則九夾鐘十無射十一仲呂十二也此非十二月之次序乃律呂相生之次序也徵音止洗音蘚射音亦應去聲數上聲更平聲】五味六和十二食還相爲質也【酸苦辛鹹加滑與甘是五味六和也十二食十二月之所食也還相爲質者如春三月以酸爲質夏三月以苦爲質而六和皆相爲用也和去聲】五色六章十二衣還相爲質也【五色靑赤黃白黒也並天爲六章十二月之衣如月令春衣靑夏衣朱之還相爲質謂畫繪之事主其時之一色而余色閒雜也春衣夏衣衣去聲閒去聲】故人者天地之心也五行之端也食味別聲被色而生者也【天地之心以理言五行之端以气言食五味別五聲被五色其閒皆有五行之配而性情所不能無者問人者天地之心朱子曰謂如天道福善禍淫乃人所欲也善者人皆欲福之淫者人皆欲禍之又曰教化皆是人做此所謂人者天地之心也別必列切】故聖人作則必以天地爲本以陰陽爲端以四時爲柄以日星爲紀月以爲量神以爲徒五行以爲質禮義以爲器人情以爲田四靈以爲畜以天地爲本故物可舉也以陰陽爲端故情可睹也以四時爲柄故事可勸也以日星爲紀故事可列也月以爲量故功有藝也神以爲徒故事可守也五行以爲質故事可復也禮義以爲器故事行有考也人情以爲田故人以爲奧也四靈以爲畜故飲食有由也【此章凡十條自天地至人情九條皆是覆說前章諸事萬事萬物之理不出乎天地之閒聖人作爲典則而以天地爲本則事物之理皆可舉行情之善者屬陽惡者屬陰求其端於陰陽則善惡可得而見柄猶權也四時各有當爲之事執當時之權柄以教民立事則事可勸勉而成日星爲紀如日中星鳥日永星火之所以紀時之早晚列者以十二月之事詳列以示民而使之作爲也量限量也謂十二月之分限分限不逾則所爲皆得其時故事功滋長如樹藝然也徒如徒侶之相依郊社宗廟山川五祀之禮皆與政事相依卽前章殽地以下諸事如此行政則凡事可悠久不失也五行之气周而復始質猶正也國家嵗有常事必取正於五行之時令則其事亦今嵗周而來嵗復始也器必成而後適於用今用禮義如成器則事之所行豈有不成者乎考成也治人情如治田不使邪僻害正性如不使防稗害嘉谷則人皆有宿道向方之所如室之有奧也六畜人家所豢養四靈本非可以豢養致者今皆爲聖世而出如馴畜然皆聖人道化所感耳飲食有由者】

【由用也謂四靈爲鳥獸魚鼈之長長至則其屬皆至有可用之以供庖者矣量去聲畜許六切分音問治平聲】何謂四靈麟鳳龜龍謂之四靈故龍以爲畜故魚鮪不淰鳳以爲畜故鳥不獝麟以爲畜故獸不狘龜以爲畜故人情不失【鮪魚之大者故特言之淰羣隊驚散之貌獝驚飛也狘驚走也三靈物旣馴擾如畜則其皆隨從之𨿽見人亦不爲之驚而飛走矣龜能前知人有所決以知可否故不失其情之正也上三物皆因飲食有由而言龜獨不言介虫之應者以其爲決疑之寶非可以飲食之物例之也石梁王氏曰四靈以爲畜衍至此無義味太迂疏何所無龜鮪音偉淰音審獝況必切狘許月切】故先王秉蓍龜列祭祀瘞繒宣祝嘏辭說設制度故國有禮官有禦事有職禮有序【瘞埋也繒幣帛也祭法云瘞埋於泰折祭地也繒之言贈埋幣告神者亦以贈神也宣也先王重祭事故定期日於蓍龜而陳列祭祀之禮設爲制度如此其詳制度一定國家有典禮可守官有所治事有其職禮得其序也瘞音曀繒似仍切】故先王患禮之不達於下也故祭帝於郊所以定天位也祀社於國所以列地利也祖廟所以本仁也山川所以儐神也五祀所以本事也故宗祝在廟三公在朝三老在學王前巫而後史卜筮瞽侑皆在左右王中【句】心無爲也以守至正【天子致尊天之禮則天下知尊君之禮故曰定天位食貨所資皆出於地天子親祀后土正爲表列地利使天下知報本之禮也仁之實事親是也人君以子禮事屍所以達仁義之教於下也儐禮神而祭山川本諸事爲而祭五祀皆是使禮教之四達此亦前章未盡之意廟有宗祝朝有三公學有三老五更無非明禮教以淑天下巫主弔臨之禮而居前史書言動之實而居後瞽爲樂師侑爲四輔或辧聲樂或贊威儀而王居其中此心何所爲哉不過守君道之至正而已此又是人君以禮自防示教於天下也石梁王氏曰巫祭祀方用卜筮有事方問謂常在左右非也儐音擯】故禮行於郊而百神受職焉禮行於社而百貨可極焉禮行於祖廟而孝慈服焉禮行於五祀而正法則焉故自郊社祖廟山川五祀義之修而禮之藏也【此承上文祭帝於郊等禮而言百神受職謂風雨節寒暑時而無咎徵也百貨可極謂地不愛寶物無遺利也孝慈服謂天下皆知服行孝慈之道也正法則謂貴賤之禮各有制度無敢僭逾也聖王精禋感格其效如此由此觀之則郊社祖廟山川五祀皆義之修飾而禮之府藏也前言山川興作而此不言者法則之事包之也藏去聲】是故夫禮必本於大一分而爲天地轉而爲陰陽變而爲四時列而爲神其降曰命其官於天也【極大曰太未分曰一太極函三爲一之理也分爲天地則有髙卑貴賤之等轉爲陰陽則有吉凶刑賞之事變爲四時則有嵗月久近之差列爲神則有報本反始之情聖人制禮皆本於此以降下其命令者是皆主於法天也官者主之義石梁王氏曰禮家見易有太極字翻出一个太一仍是諸子語其官於天也一句結上文官天地當如荘子義大音泰差楚宜切下其下去聲】夫禮必本於天動而之地列而之事變而從時協於分藝其居人也曰養其行之以貨力辭讓飲食冠昏喪祭射禦朝聘【此亦本前章本於天殽於地之意動而之地卽殽地也列而之事卽五祀所以本事也變而從時卽四時以爲柄也協合也分謂月以爲量也藝卽功有藝也上言藝之修禮之藏故此亦始言禮終言義居人猶言在人也禮𨿽聖人制作而皆本於人事當然之義故云居人曰義也冠昏而下八者皆禮也然行禮者必有貨財之資筋力之彊辭讓之節飲食之品亦皆當然之義也分去聲養讀爲義冠去聲朝音潮殽音效量去聲】故禮義也者人之大端也所以講信修睦而固人肌膚之會筋骸之束也所以養生送死事神之大端也所以達天道順人情之大竇也故惟聖人爲知禮之不可以已也故壞國喪家亡人必先去其禮【肌膚之總會筋骨之聨束非不固也然無禮以維飭之則惰慢傾側之容見矣故必禮以固之也竇孔穴之可出入者由於禮義則通達不由禮義則窒塞故以竇譬之聖人之能達天道順人情者以其知禮之不可以已也彼敗國之君喪家之主亡身之夫皆以先去其禮之故也壊音怪喪去聲去上聲見音現塞入聲】故禮之於人也猶酒之有糵也君子以厚小人以薄【人以禮而成徳如酒以麯糵而成味君子厚於禮故爲君子小人薄於禮故爲小人亦如酒之有醇醨也】故聖王修義之柄禮之序以治人情故人情者聖王之田也修禮以耕之【劉氏曰修者講明也柄者人所操也聖王講明乎義之所在使人得所持循而制事之宜也人皆操義之要以處禮之序則情之皆中節矣故可以治人情也禮者人情之防範修道之教莫先於禮故治人之情以禮爲先務如治田者必先以耒耜耕之也治平聲操平聲處上聲中去聲】陳義以種之【義者人情之裁制隨事制宜而時措之如隨田之宜而種所當種也】講學以耨之【禮義固可使情之中節然或气質物欲蔽之而私意生焉則如艸萊之害嘉種矣故必講學以明理欲之辧去非而存是如農之耨以去艸養苗也種上聲去上聲】本仁以聚之【講學以耨之者博而求之於不一之善所以得一本萬殊之理本仁以聚之者約而會之於至一之理所以造萬殊一本之妙也至此則防萬理爲一理而本心之徳全矣此如谷之熟而斂之也造七到切】播樂以安之【聚之者利仁之事未能安仁也故必使之詠歌舞蹈以陶養其徳性消融其查滓而使之和順於道徳焉則造於從容自然之域矣此則如食之而厭飫也此五者聖王修道之教始終條理如此而講學居其中以通貫乎前後蓋禮耕義種入徳之功學之始條理也仁聚樂安成徳之效學之終條理也自始至終於仁義禮樂無所不講至其成也則禮義之功著於先仁樂之效見於後焉造七到切從七容切見音現】故禮也者義之實也協諸義而協則禮𨿽先王未之有可以義起也【實者定制也禮者義之定制義者禮之權度禮一定不易義隨時制宜故協合於義而合當爲者則𨿽先王未有此禮可酌之於義而創爲之禮焉此所以三代損益不相襲也】義者藝之分仁之節也協於藝講於仁得之者彊【藝以事言仁以心言事之處於外者以義爲分限之宜心之發於內者以義爲品節之制協於藝者合其事理之宜也講於仁者商度其愛心之親疎厚薄而協合乎行事之大小輕重一以義爲之裁制焉上好義則民莫敢不服故得義者彊分去聲度入聲】仁者義之本也順之體也得之者尊【仁者本心之全徳故爲義之本是乃百順之體質也元者善之長體仁足以長人故得仁者尊上文言禮者義之實此言仁者義之本實以散體言本以全體言同一理也張子謂經禮三百曲禮三千無一事之非仁也猶之木焉從根本至枝葉皆生意此全體之仁也然自一本至千枝萬葉先後大小各有其序此散體之禮也而其自本至末一枝一葉各具一理隨時榮悴各得其宜者義也】故治國不以禮猶無耜而耕也爲禮不本於義猶耕而弗種也爲義而不講之以學猶種而弗耨也講之以學而不合之以仁猶耨而弗獲也合之以仁而不安之以樂猶獲而弗食也【此反譬以申明前叚聖學教養之事有始有卒其序不可紊而功不可缺如此】安之以樂而不達於順猶食而弗肥也四體旣正膚革充盈人之肥也父子篤兄弟睦夫婦和家之肥也大臣法小臣廉官職相序君臣相正國之肥也天子以徳爲車以樂爲禦諸侯以禮相與大夫以法相序士以信相考百姓以睦相守天下之肥也是謂大順大順者所以養生送死事神之常也【前章至播樂以安之而止此又益以不逹於順猶食而弗肥一節者蓋安之以樂以前皆是成己之功大學明徳之事也逹之於順以後方是成物之效大學新民之事也故以人身之肥設譬而言家國天下之肥至此乃是聖學之極功成己成物合內外之道大學身修家齊國治天下平之事也故謂之大順大順則無爲而治所以養生送死事神各得其常也以上並劉氏說大臣法盡臣道也小臣廉不虧所守也以徳爲車由仁義行也以樂爲禦動無不和也以禮相與朝聘以時也以法相序上不偪下下不僭上也以信相考久要不忘也以睦相守出入相友守望相助疾病相扶持也肥者充盛而無不足之意】故事大積焉而不苑並行而不謬細行而不失深而通茂而有閒連而不相及也動而不相害也此順之至也故明於順然後能守危也【此以下至篇終皆是明大順之說謂以此大順之道治天下則𨿽事之大者積疊在前亦不至於膠滯𨿽事之不同者一時並行亦不至舛謬也𨿽小事所行亦不以其防細而有失也𨿽深窅而可通𨿽茂密而有閒謂有中閒也兩物接連而相及則有彼此之爭兩事一時而俱動則有利害之爭不相及不相害則無所爭矣此泛言人君治天下之事有大有細有深有茂有連有動而自然各得其分理者不過一順之至而已故明於順然後能守危亡之戒而不至於危亡也苑音尹窅音杳分去聲】故禮之不同也不丰也不殺也所以持情而合危也故聖王所以順山者不使居川不使渚者居中原而弗敝也用水火金木飲食必時合男女頒爵位必當年徳用民必順故無水旱昆虫之災民無凶饑妖孽之疾【貴賤有等故禮制不同應儉者不可丰應隆者不可殺所以維持人情不使之驕縱保合上下不使之危亂也聖王所以順民之情者如安於山則不徙之居川安於渚則不徙之居中原故民不困敝也獺祭魚然後虞人入澤梁及春獻龞蜃秋獻龜魚之是用水必時也春取楡柳之火夏取杏之火季夏取桑柘之火秋取柞楢之火冬取槐檀之火又周禮季春出火季秋納火之是用火必時也卝人以時取金玉石及月令季春審五庫之量金鐵爲先是用金必時也仲冬斬陽木仲夏斬陰木是用木必時也飲食則如食齊視春時羮齊視夏時之是也合男女必當其年頒爵位必當其徳用民必於農隙凡此皆是以順行之故能感召兩閒之和而無旱漧水溢及蝗之災也凶饑年凶谷不熟也妖謂衣服歌謡艸木之怪孽謂禽獸虫豸之怪史家五行志所載代有之疾患也殺色介切當去聲楢以周切卝古猛切如食食音嗣齊去聲幹音幹豸音雉】故天不愛其道地不愛其寶人不愛其情故天降膏露地出醴泉山出器車河出馬圖鳳皇麒麟皆在郊棷龜龍在宮沼其餘鳥獸之卵胎皆可俯而闚也則是無故先王能修禮以達義體信以達順故此順之實也【舊說器爲銀甕丹甑車爲山車垂鉤謂不待揉治而自圓曲也晉時恆山大樹自拔根下有璧七十圭七十三皆光色精奇異常玉又張掖柳谷之石有八卦璜玦之象亦此也棷與藪同龍之變化叵測未必宮沼有之亦極言至順感召之卓異耳不以辭害意可也修禮以達義者修此禮以爲教而達之天下無不宜也體信以達順者反身而誠而達之天下無不順也此極功矣故結之曰此順之實也程子曰君子修己以敬篤恭而天下平惟上下一於恭敬則天地自位萬物自育而四靈畢至矣此體信達順之道朱子曰信是實理順是和气體信是致中達順是致和實體此道於身則自然而中節推之天下而無所不通也棷音藪叵音頗】

禮記集說卷四﹤經部﹐禮類﹐禮記之屬﹐陳氏禮記集說﹥

欽定四庫全書

禮記集說卷五

元陳澔撰禮器第十

【器有二義一是學禮者成徳器之美一是行禮者明用器之制】

禮器是故大備大備盛徳也禮釋回增美質措則正施則行其在人也如竹箭之有筠也如松栢之有心也二者居天下之大端矣故貫四時而不攺柯易葉故君子有禮則外諧而內無怨故物無不懷仁鬼神饗徳【以禮爲治身之器故能大備其成人之行至於大備則其徳盛矣禮之爲用能消釋人回邪之心而增益其材質之美措諸身則無往不正施諸事則無往不達以人之一身言之如竹箭之有筠足以致飾於外如松栢之有心足以貞固於內箭竹之小者也筠竹之靑皮也大端猶言大節二物比他艸木有此大節故能貫串四時而柯葉無所攺易也君子之人惟其有此禮也故外人之疏逺者無不諧恊內人之親近者無所怨憾人歸其仁神歆其徳也】先王之立禮也有本有文忠信禮之本也義理禮之文也無本不立無文不行【先王制禮廣大精防惟忠信者能學之然而纎悉委曲之間皆有義焉皆有理焉無忠信則禮不可立昧於義理則禮不可行必內外兼備而本末具舉則文因於本而飾之也不爲過本因於文而用之也中其節矣】禮也者合於天時設於地財順於鬼神合於人心理萬物者也是故天時有生也地理有宜也人官有能也物曲有利也故天不生地不養君子不以爲禮鬼神弗饗也居山以魚鼈爲禮居澤以鹿豕爲禮君子謂之不知禮【合於天時天時有生也謂四時各有所生之物取之當合其時設於地財地理有宜也謂設施行禮之物皆地之所產財利也然土地各有所宜之產不可彊其地之所無如此自然順鬼神合人心而萬物各得其理也人官有能謂助祭執事之官各因其能而任之蓋人各有能有不能也物曲有利者謂物之委曲各有所利如麯糵利於爲酒醴桐竹利於爲琴笙之也天不生謂非時之物地不養如山之魚鼈澤之鹿豕之】故必舉其定國之數以爲禮之大經禮之大倫以地廣狹禮之薄厚與年之上下是故年𨿽大殺眾不匡懼則上之制禮也節矣【定猶成也數稅賦所入之數也王制言祭用數之仂禮非財不行故必以此數爲行禮經常之法也禮之大倫以地之廣狹天子諸侯卿大夫地有廣狹故禮之倫不同地廣者禮備地狹者禮降也禮之厚薄則與年之上下爲等王制言丰年不奢凶年不儉是専言祭禮此兼言諸禮耳大殺謂年凶而稅斂之入大有減殺也匡與恇通恐也眾不匡懼謂無溝壑之憂也此其制禮有節財不過用故能如此殺色介切】禮時爲大順次之體次之宜次之稱次之堯授舜舜授禹湯放桀武王伐紂時也詩云匪革其猶聿追來孝【時者天之所爲故爲大堯舜湯武之事不同者各隨其時耳聖王受命得天下必定一代之禮制或因或革各隨時宜故云時爲大也順體宜稱四者下文析之詩大雅文王有聲之篇革急也猶與猷通謀也聿惟也言文王之作丰邑初非急於成己之謀惟欲追先人之事而致其方來之孝以不墜先業耳今詩文作匪其欲遹追來孝稱去聲革音或曰革如字遹音聿】天地之祭宗廟之事父子之道君臣之義倫也【王者父事天母事地故天地宗廟父子君臣四者乃自然之序故曰倫也倫不可紊故順次之】社稷山川之事鬼神之祭體也【社稷山川鬼神之禮各隨其體之輕重而爲禮之隆殺故曰體次之】喪之用賓客之交義也【旣於義不得不然必湏隨事合宜故曰宜次之】羔豚而百官皆足大牢而不必有餘此之謂稱也諸侯以龜爲寶以圭爲瑞家不寶龜不藏圭不臺門言有稱也【諸侯有國宜知占詳吉凶故以龜爲寶也家謂大夫也大夫卑不當寶藏五等諸侯各有圭璧以爲瑞信又以天子所賜如祥瑞之降於天故以爲瑞大夫非爲君使不得執故不當藏之臺門者門之兩旁築土爲臺於其上起屋大夫不然各稱其分守也故曰稱次之大音泰使去聲分音問】禮有以多爲貴者天子七廟諸侯五大夫三士一【一廟下士也適士則二廟適音的】天子之豆二十有六【此天子朔食之豆數】諸公十有六【上公也更相朝時堂上之豆數更平聲】諸侯十有二【通侯伯子男也亦相朝時堂上之豆數】上大夫八下大夫六【皆謂主國食使臣堂上之豆數食音嗣使去聲】諸侯七介七牢大夫五介五牢【介副也上介一人余爲眾介牢太牢也謂諸侯朝天子時天子以太牢之禮賜之周禮公九介九牢侯伯七子男五今言七舉中以言之也大夫五介五牢者諸侯之大夫爲君使而來各降其君二等此五介五宰謂侯伯之亦舉中言之也】天子之席五重諸侯之席三重大夫再重【天子祫祭其席五重諸侯席三重者謂相朝時賓主皆然也三重則四席再重則三席重平聲下節同】天子崩七月而葬五重八翣諸侯五月而葬三重六翣大夫三月而葬再重四翣此以多爲貴也【五重者謂抗木與茵也茵以借棺用淺色緇布夾爲之以茅秀及香艸著其中如今褥子中用絮然縮者二橫者三爲一重抗木所以抗載於土下棺之後置抗木於槨之上亦橫者三縮者二上加抗席三此爲一重如是者五則爲五重也翣見檀弓】有以少爲貴者天子無介天特牲【介所以佐賓天子以天下爲家無爲賓之義故無介也特獨也】天子適諸侯諸侯膳以犢諸侯相朝灌用郁鬯無籩豆之薦大夫聘禮以脯醢【天子天惟用一牛若巡守而過諸侯之境則諸侯奉膳亦止一牛其尊君之禮亦如君之尊天也諸侯相朝享禮畢主君酌郁鬯之酒以獻賓不用籩豆之薦者以其主於相接以芬芳之徳不在殽味也大夫出使行聘禮主國禮之酌以酒而又有脯醢之薦此見少者貴多者賤也守去聲】天子一食諸侯再大夫士三食力無數【食餐也位尊者徳盛其飽以徳不在於食味故每一餐輒告飽須禦食者勸侑乃又餐故云一食也諸侯則再餐而告飽大夫士則三餐而告飽皆待勸侑則再食食力自食其力之人農工商賈庶人之屬也無徳不仕無祿代耕禮不下庶人故無食數飽卽自止也】大路繁纓一就次路繁纓七就【殷世尙質其天所乘之車木質而已無別雕飾謂之大路繁馬腹帶也纓鞅也在馬膺前染絲而織以爲罽五色一帀曰就就猶成也繁與纓皆以此罽爲之車朴素故馬亦少飾也大路之下有先路次路次路殷之第三路也供卑雜之用故就數多郊特牲云次路五就此蓋誤爲七就繁音盤罽音帀作答切俗作匝】圭璋特【圭璋形制見考工記諸侯朝王以圭朝後則執璋玉之貴者不以他物儷之故謂之特言獨用之也周禮小行人掌合六幣圭以馬璋以皮然皮與馬皆不升堂惟圭璋特升於堂亦特之義也】琥璜爵【琥爲虎之形璜則半環之形也此二玉下於圭璋不可専達必待用爵蓋天子享諸侯及諸侯自相享至酬酒時則以幣將送酬爵又有琥璜之玉以將幣故云琥璜爵也】鬼神之祭單席【鬼神異於人不假多重以爲溫暖也】諸侯視朝大夫特士旅之此以少爲貴也【君視朝之時於大夫則特揖之謂每人一揖也旅眾也士卑無問人數多少君一揖而已】有以大爲貴者宮室之量器皿之度棺槨之厚丘封之大此以大爲貴也有以小爲貴者宗廟之貴者獻以爵賤者獻以散尊者舉觶卑者舉角五獻之尊門外缶門內壺君尊瓦甒此以小爲貴也【爵一升觚二升觶三升角四升散五升疏曰特牲云主人獻屍用角佐食洗散以獻屍是尊者小卑者大按天子諸侯及大夫皆獻屍以爵無賤者獻以散之文禮文散亡不具也特牲主人獻屍用角者下大夫也特牲少牢禮屍入舉莫觶是尊者舉觶特牲主人受屍酢受角飲者是卑者舉角此是士禮耳天子諸侯祭禮亡五獻子男之享禮也凡王享臣及其自相享行禮獻數各隨其命子男五命故知五獻是子男列尊之法門外缶者缶尊名盛酒在門外壺亦尊也盛酒在門內君尊子男之尊也子男用瓦甒爲尊不云內外則陳之在堂人君面尊而專惠也其壺缶但飲諸神小尊近君大尊在門是以小爲貴壺大一石瓦甒五斗缶又大於壺量去聲散如字觶音志甒音武】有以髙爲貴者天子之堂九尺諸侯七尺大夫五尺士三尺天子諸侯臺門此以髙爲貴也【九尺以下之數皆謂堂上髙於堂下也考工記堂崇三尺是殷制此周制耳臺門見前章】有以下爲貴者至敬不壇埽地而祭天子諸侯之尊廢禁大夫士棜禁此以下爲貴也【封土爲壇郊祀則不壇至敬無文也禁與棜皆承酒樽之器木爲之禁長四尺廣二尺四寸通局足髙三寸漆赤中畫靑雲菱苕華爲飾刻其足爲褰帷之形棜長四尺廣二尺四寸深五寸無足亦畫靑雲气菱苕華爲飾也棜是轝名禁者因爲酒戒也天子諸侯之尊廢禁者廢去其禁而不用也大夫士棜禁者謂大夫用棜士用禁也棜一名斯禁見鄕飲酒禮埽去聲棜於據切轝輿同兩手對舉之車也】禮有以文爲貴者天子龍衮諸侯黼大夫黻士衣纁裳天子之冕朱緑藻十有二旒諸侯九上大夫七下大夫五士三此以文爲貴也【龍衮畫龍於衮衣也白與黒謂之黼黼如斧形刺之於裳黒與靑謂之黻其狀兩已相背亦刺於裳也纁赤色冕祭服之冠也上下纁前後有旒前低一寸二分以其略俛而謂之冕冕同而服異一衮冕二鷩冕三毳冕四絺冕五冕各以服之異而名之耳冕之制𨿽同而旒有多少朱緑藻者以朱緑二色之絲爲繩也以此繩貫玉而垂於冕以爲旒周用五采此言朱緑或是前代之制十有二旒者天子之冕前後各十二旒每旒十二玉玉之色以朱白蒼黃爲次自上而下徧則又從朱起衮冕十二旒鷩冕九旒毳冕七旒絺冕五旒冕三旒此數𨿽不同然皆每旒十二玉繅玉五采也此皆周時天子之制諸侯九上大夫七下大夫五士三此亦非周制周家旒數隨命數詳見儀禮冕弁圖疏曰諸侯𨿽九章七章以下其中有黼也絺冕而下其中有黻故特舉黼黻而言耳詩采菽云衮反黼是特言黼終南云黻衣繡裳是特言黻也陳氏曰藻潔而文眾采如之故曰藻】有以素爲貴者至敬無文父黨無容大圭不琢大羮不和大路素而越席犧尊疏布鼏椫杓此以素爲貴也【敬之至者不以文爲美如天而服黒羔裘亦是尙質素之意折旋揖讓之禮容所以施於外賓見父之族黨自當以質素爲禮不爲容也大圭天子所搢者長三尺不琢不爲鐫刻文理也大羮太古之羮也肉汁無鹽梅之和後王存古禮故設之亦尙酒之意大路殷天之車朴素無飾以蒲越爲席犧尊刻爲犧牛之形讀爲娑音者謂畫爲鳯羽娑娑然也此尊以麤疏之布爲覆鼏椫白木之有文理者杓沃盥之具也琢讀爲大音泰和去聲越音活犧讀爲莎鼏莫力切椫音展杓市約切】孔子曰禮不可不省也禮不同不丰不殺此之謂也蓋言稱也【省察也禮之等𨿽不同而各有當然之則丰則逾殺則不及惟稱之爲善省悉井切殺色介切稱去聲】禮之以多爲貴者以其外心者也徳發詡萬物大理物博如此則得不以多爲貴乎故君子樂其發也【用心以致備物之享則心在於物故曰外心然所以貴於備物者聖人蓋見夫天地之徳發昭著盛大溥徧於萬物是其理之所該者大故物之所成者博如此豈得不以多爲貴乎此制禮之君子所以樂其用心於外以制備物也詡音許樂吾敎切】禮之以少爲貴者以其內心者也徳產之致也精微觀天下之物無可以稱其徳者如此則得不以少爲貴乎是故君子愼其獨也【散齊致齊神如在皆是內心之義惟其主於存誠以期感格故不以備物爲敬所以然者蓋有見夫天地之徳所以發生萬彚者其流行賦予之理密致而精微卽大所言天地絪緼萬物化醇也縱使徧取天下所有之物以天地終不能稱其徳而報其功不若事之以誠敬之爲極致是以行禮之君子主於存誠於內以交神明也愼獨者存誠之事也致音治二切稱去聲散上聲齊音齋予上聲】古之聖人內之爲尊外之爲樂少之爲貴多之爲美是故先王之制禮也不可多也不可寡也惟其稱也【尊如中庸尊徳性之尊恭敬奉持之意也尊其在內之誠敬故少物亦足以爲貴樂其在外之儀物必多物乃可以爲美宜少者不可多宜多者不可寡或稱其內或稱其外也樂音洛稱去聲】是故君子大牢而謂之禮匹士大牢而祭謂之攘【謂之禮稱也謂之攘不稱也疏曰匹偶也士賤不得特使爲介乃行故謂之匹士庶人稱匹夫者惟與妻偶耳大音泰使去聲】管仲鏤簋朱紘山節藻棁君子以爲濫矣【管仲齊大夫鏤簋簋有雕鏤之飾也紘冕之系以組爲之自領下屈而上屬於兩旁之筓垂余爲纓天子朱諸侯靑大夫士緇山節刻山於柱頭之斗栱也藻水艸也藻棁畫藻於梁上之短柱也此皆管仲僭禮之事濫放溢也】晏平仲祀其先人豚肩不揜豆澣衣濯冠以朝君子以爲隘矣【晏平仲亦齊大夫大夫用少牢不合用豚周人貴肩肩在俎不在豆此但諭其極小謂並豚兩肩亦不足以掩豆故假豆言之耳上言不丰不殺此舉管晏之事以明之管仲丰而不稱晏子殺而不稱者也隘陋也】是故君子之行禮也不可不愼也眾之紀也紀散而眾亂【禮所以防範人心綱維世變前篇言壞國喪家亡人必先去其禮壞音怪】孔子曰我戰則克祭則受福蓋得其道矣【記者引孔子之言而釋之曰夫子所以能此二者蓋以得其行之之道也】君子曰祭祀不祈不麾蚤不樂葆大不善嘉事牲不及肥大薦不美多品【君子曰記者自謂也有常禮不爲祈私福也周禮大祝掌六祈小祝有祈福祥之文皆是有故則行之不在常祀之列麾快也有常時不以先時爲快葆猶褒也器幣之小大長短自有定制不以褒大爲可樂也嘉事冠昏之禮奠告有常儀不爲善之而更設他祭牲不及肥大及猶至也如郊牛之角繭栗宗廟角握社稷角尺各有所宜用不必須並及肥大也薦之品味有定數不以多品爲美也樂音洛大祝大音泰】孔子曰臧文仲安知禮夏父弗綦逆祀而弗止也【臧文仲魯大夫臧孫辰夏父弗綦人姓名也魯莊公薨立適子閔公閔公薨立僖公僖公者莊公之庶子閔公之庶兄也僖公薨子文公立二年八月祫太廟夏父弗綦爲宗伯典禮移閔公置僖公之下是臣居君之上逆亂尊卑不可之大者時人以文仲爲知禮孔子以其爲大夫而不能止逆祀之失豈得爲知禮乎夏上聲父音甫綦音忌】燔柴於奧夫奧者老婦之祭也盛於盆尊

於瓶【此亦言臧文仲不能正失禮之事周禮以實柴祀日月星辰有大火之次故祭火神則燔柴也今弗綦爲禮官謂爨神是火神遂燔柴祭之是失禮矣禮祭至屍食竟而祭爨神宗婦祭饎爨烹者祭饔爨其神則先炊也故謂之老婦惟盛食於盆盛酒於瓶卑賤之祭耳𨿽卑賤而必祭之者以其有功於人之飲食故報之也奧讀爲爨盛平聲】禮也者猶體也體不備君子謂之不成人設之不當猶不備也禮有大有小有顯有微大者不可損小者不可益顯者不可揜微者不可大也故經禮三百曲禮三千其致一也未有入室而不由戶者【體人身也先王經制大備如人體之全具矣若行禮者設施或有不當亦與不備同也大者損之小者益之揜其顯著其微是不當也禮以敬爲本一者敬而已未有入室而不由戶者豈有行禮而不由敬乎朱子曰禮儀三百便是儀禮中士冠諸侯冠天子冠禮之此是大節有三百條如始加再加三加又如坐如屍立如齊之皆是其中小目呂與叔云經便是常行底緯便是變底恐不然經中自有常有變緯中亦自有常有變趙氏曰經禮如冠昏喪祭朝覲防同之曲禮如進退升降俯仰揖遜之當去聲】君子之於禮也有所竭情盡愼致其敬而誠若有美而文而誠若【誠實也若語辭謂以少者小者下者素者爲貴是內心之敬無不實者以多者大者髙者文者爲貴美而有文是外心之實者】君子之於禮也有而行也有曲而殺也有經而等也有順而討也有摲而播也有推而進也有放而文也有放而不致也有順而摭也【親始死而哭踴無節是情而徑行也故曰而行父在則爲母服期尊者在則卑者不杖是委曲而減殺之也故曰曲而殺父母之喪無貴賤皆三年大夫士魚俎皆十五是經常之禮一等行之也故曰經而等順而討者順其序而討去之若自天子而下毎等降殺以兩是也摲而播者芟取在上之物而播施於下如祭俎之肉及羣臣而胞翟之賤者亦受其惠是也推而進者推卑者使得行尊者之禮如二王之子孫得用王者之禮及旅酬之禮皆得舉觶於其長是也冕服旗常之章米樽罍之刻畫是放而文也公侯以下之服其文采殺於天子而不敢極致是放而不致也摭猶拾取也𨿽拾取尊者之禮而行之不謂之僭逆如君沭粱士亦沐梁又有君大夫士一節者是順而摭也言君子行禮有此九者不可不知也殺色介切摲音芟放上聲】三代之禮一也民共由之或素或靑夏造殷因【殷尙白夏尙黒素卽白也靑近於黒不言白黒而言素靑變文耳此皆制作之末舉此以例其餘則前之創造後之因仍皆可知矣朱子曰三綱五常禮之大體三代相繼皆因之而不能變其所損益不過文章制度小過不及之閒而已】周坐屍詔侑武方其禮亦然其道一也【承上夏造殷因而言三代屍禮之異周之禮屍卽位而坐詔者告屍以威儀之節侑者勸屍爲飲食之進詔與侑皆祝官之職祝不止一人無方謂無常人也宗廟中可告之事皆得告之也亦然亦如殷之禮也禮同本於道之同故云其道一也武讀爲無】夏立屍而卒祭殷坐屍【夏之禮屍當飲食則暫坐若不飲食則惟立以俟祭事之終也殷則屍𨿽無事亦坐】周旅酬六屍曾子曰周禮其猶醵與【周家祫祭之時羣廟之祖皆聚於后稷廟中后稷屍尊不與子孫爲酬酢毀廟之祖又無屍故惟六屍而已此六屍自爲昭穆次序行旅酬之禮故曾子言周家此禮其猶世俗之醵與醵斂錢共飲酒也錢之所斂者均則酒之所飲必均此六尸之旅酬如醵飲之均平也醵其庶切與平聲】君子曰禮之近人情者非其至者也郊血大饗腥三獻爓一獻孰【近者爲褻逺者爲敬凡行禮之事與人情所欲者相近則非禮之極至者其事本多端此獨舉血腥爓孰四者之祭以明之者禮莫重於祭故也郊祭天也郊祀與大饗三獻皆有皿腥爓孰此各言者據先設者爲主也郊則先設血後設腥爓孰大饗祫祭宗廟也腥生肉也去人情稍近郊先薦血大饗則迎屍時血與腥同時薦獻酌酒以薦獻也祭社稷及五祀其禮皆三獻故因名其祭爲三獻也爓沈肉於湯也其色略變去人情漸近矣此祭血腥與爓一時同薦但當先者設之在前當後者設之居後據宗伯社稷五祀初祭降神時已埋血據此則正祭薦爓時又薦血也一獻祭羣小祀也祀卑酒惟一獻用孰肉無血腥爓三者蓋孰肉是人情所食最爲褻近以其神卑則禮宜輕也爓音潛】是故君子之於禮也非作而致其情也此有由始也是故七介以相見也不然則已慤三辭三讓而至不然則已蹙【作如作聰明之作過意爲之也言先王制禮之初一以誠敬爲本乃天理人情之極致後世守而行之非過意而故爲極致之情也此由始於古也上公之介九人侯伯七人子男五人此舉其中而言之兩君相見必有介副之人以伸賔主之情不如此則太願慤而無禮之文矣已太也三辭三讓者賔初至大門外交擯之時有三辭之禮及入大門主君每門一讓則賔一辭凡三辭三讓而後至廟中也不如此則太迫蹙而無禮之容矣】故魯人將有事於上帝必先有事於頖宮晉人將有事於河必先有事於惡池齊人將有事於泰山必先有事於配林三月系七日戒三日宿愼之至也【此因上章言兩君相見之禮漸次而進故言祀之禮亦有漸次由卑以達尊者魯人將祭上帝必先有事頖宮頖宮諸侯之學也魯郊祀以後稷配先於頖宮告后稷然後郊也虖池並州川之小者河之從祀也配林林名泰山之從祀也帝牛必在滌三月系系牲於牢也七日戒散齊也三日宿致齊也敬愼之至如此故以積漸爲之何敢迫蹙而行之乎頖音判惡音呼池徒何切從去聲】故禮有擯詔樂有相步溫之至也【禮容不可急遽故賔主相見有擯相者以詔告之樂工無目必有扶相其行步者此二者皆溫借之至也溫借之義如玉之有承借然言此擯詔者是承借賔主相步者是承借樂工也相去聲溫於糞切】禮也者反本修古不忘其初者也故凶事不詔朝事以樂【本心之天所賦也貴於反思而不忘禮制之聖所作也貴於修舉而不墜二者皆有故曰不忘其初擗踴哭泣不待詔告以其發於本心之自然也朝廷飬老尊賢之事必作樂以樂之亦以愜其本心之願望也此二者是反本之事】醴酒之用酒之尙割刀之用鸞刀之貴莞簟之安而稾鞂之設【醴酒之美用矣而列尊在酒之下今世割刀之利便於用矣而宗廟中乃不用割刀而用古之鸞刀下莞上簟可謂安矣而設槀鞂之麤者爲郊祀之席此三者是修古之事鸞鈴也刀鐶有鈴故名鸞刀割肉欲中其音節郊特牲云聲和而後斷也莞蒲之細者可爲席簟竹席也槀鞂除去谷之稈也鞂與禹貢稭字同莞音官簟徒切稾古老切鞂江八切中去聲斷上聲】是故先王之制禮也必有主也故可述而多學也【有主主於反本修古也但以此二者求之則可以稱述而學之不厭矣】君子曰無節於內者觀物弗之察矣欲察物而不由禮弗之得矣故作事不以禮弗之敬矣出言不以禮弗之信矣故曰禮也者物之致也【無節於內言胸中不能通達禮之節文也觀物弗之察言𨿽見行禮之事不能審其得失也察物而不由禮以察之何以能得其是非之實作事而不由禮何以能存其主敬之心出言而不由禮何以能使人之信其言故曰禮者事物之極致也】是故昔先王之制禮也因其財物而致其義焉爾故作大事必順天時爲朝夕必放於日月爲髙必因丘陵爲下必因川澤是故天時雨澤君子逹亹亹焉【財物幣玉牲牢黍稷之無財無物不可以行禮故先王制禮必因財物而致其用之之義焉然財物皆天時之所生故祭祀之大事亦必順天時而行之如啟蟄而郊龍見而雩始殺而嘗閉蟄而烝皆是也大明生於東故春朝朝日必於東方月生於西故秋莫夕月必於西方爲髙上之祭必因其有丘陵而祭之爲在下之祭必因其有川澤而祭之一說爲髙爲圓丘也爲下爲方丘也祭有輕重皆須財物故當天時之降雨澤也君子知夫天地生成財物之功如此乎勉勉而不已也則安得不用財物爲禮以致其報本之誠乎朝音潮放上聲亹音尾見音現春朝朝如字莫音暮】是故昔先王尙有徳尊有道任有能舉賢而置之聚眾而誓之是故因天事天因地事地因名山升中於天因吉土以饗帝於郊升中於天而鳯皇降龜龍假饗帝於郊而風雨節寒暑時是故聖人南面而立而天下大治【置如置諸左右之置謂使之居其位也禮莫重於祭當大事之時必擇有道徳才能者執其事又從而誓戒之周禮冡宰掌百官之誓戒是也因天之尊而制爲事天之禮因地之卑而制爲事地之禮郊社是也中平也成也巡守而至方嶽之下必因此有名之大山升進此方諸侯治功平成之事以告於天舜典柴岱宗卽其禮也吉土王者所卜而建都之地也兆於南郊嵗有常禮其瑞物之臻休徴之應理或然耳而後世封禪之說遂根著於此牢不可破皆鄭氏祖緯說啟之也假音格守音狩應禪並去聲著陟略切】天道至教聖人至徳廟堂之上罍尊在阼犧尊在西廟堂之下縣鼓在西應鼓在東君在阼夫人在房大明生於東月生於西此陰陽之分夫婦之位也君西酌犧象夫人東酌罍尊禮交動乎上樂交應乎下和之至也【天道陰陽之運極至之教也聖人禮樂之作極至之徳也無以復加故以至言罍尊夏后氏之尊也犧尊周尊也縣鼔大應鼓小設禮樂之器一以西爲上故犧尊縣鼔皆在西而罍尊與應鼓皆在東也天子諸侯皆有左右房此夫人在西房也君在東而西酌犧象夫人在西而東酌罍尊此禮交動乎堂上也縣鼔應鼔相應於堂下是樂交應乎下也罍尊畫爲山云之形犧尊畫鳯羽而象骨飾之故亦曰犧象此章言諸侯時祭之禮○犧音莎縣音應去聲分音問夫如字復扶又切】禮也者反其所自生樂也者樂其所自成是故先王之制禮也以節事修樂以道志故觀其禮樂而治亂可知也蘧伯玉曰君子之人達故觀其器而知其工之巧觀其而知其人之知故曰君子愼其所以與人者【萬物本乎天人本乎祖禮主於報本反始不忘其所由生也王者功成治定然後作樂以文徳定天下者樂文徳之成以武功定天下者樂武功之成非泛然爲之也節事爲人事之儀則也道志宣其湮郁也世治則禮序而樂和世亂則禮慝而樂滛故觀禮樂而治亂可知也蘧伯玉衛大夫名瑗言君子之心明睿洞達觀器用則知工之巧拙觀人之動舉措則知其人之智愚豈有觀禮樂而不知治亂乎禮樂者與人交接之具君子致謹於此以其所關者大也故曰蓋古有是言而記者稱之耳○樂其樂音洛之知知音智】大廟之內敬矣君親牽牲大夫贊幣而從君親制祭夫人薦盎君親割牲夫人薦酒【君出廟門迎牲親牽以入然必先告神而後殺故大夫贊佐執幣而從君君乃用幣以告神也殺牲畢而進血與腥則君親割制牲肝以祭神於室此時君不親獻酒惟夫人以盎齊薦獻盎齊見前篇及薦孰之時君又親割牲體然亦不獻故惟夫人薦酒也○大音泰從去聲齊去聲】卿大夫從君命婦從夫人洞洞乎其敬也屬屬乎其忠也勿勿乎其欲其饗之也【洞洞敬之表裏無閒也屬屬誠寔無僞也勿勿勉勉不已也一云切切也命婦卿大夫之妻也○從去聲屬音燭】納牲詔於庭血毛詔於室定詔於堂三詔皆不同位蓋道求而未之得也【詔告也牲入在庭以幣告神故云納牲詔於庭殺牲取血及毛入以告神於室故云血毛詔於室肉汁也定熟肉也煮之旣熟將迎屍入室乃先以俎盛及定而告神於堂此是薦熟未食之前也道言也此三詔者各有其位蓋言求神而未得也○定丁磬切】設祭於堂爲祊乎外故曰於彼乎於此乎【設祭於堂者謂薦腥爓之時設在堂也祊祭之明日繹祭也廟門謂之祊設祭在廟門外之西旁故因名爲祊也記者又引古語云於彼乎於此乎言不知神於彼饗之乎於此饗之乎○祊百彭切】一獻質三獻文五獻察七獻神【獻酌酒以薦也祭羣小祀則一獻其禮質略祭社稷五祀三獻其神稍尊故有文飾五獻祭四望山川之禮也察者顯盛詳著之貌祭先公之廟則七獻禮重心肅洋洋乎其如在之神也】大饗其王事與三牲魚臘四海九州之美味也豆之薦四時之和气也內金示和也束帛加璧尊徳也龜爲前列先知也金次之見情也丹漆絲纊竹箭與眾共財也其餘無常貨各以其國之所有則致逺物也其出也肆夏而送之蓋重禮也【大饗祫祭也言王事者明此章所陳非諸侯所有之事也三牲牛羊豕也臘獸也少牢禮云臘用麋豆所薦品味皆四時和气之生成內金納侯所貢之金也示和示諸侯之親附也一說金性或從或革隨人故言和也君子於玉比徳諸侯來朝璧加於束帛之上尊徳也陳列之序龜獨在前以其知吉凶故先之也金在其次以人情所同欲故云見情也自三牲以下至丹漆等物皆侯所供貢並以之陳列或備器用與眾共財言天下公共所有之物也其餘無常貨謂九州之外蠻夷之國或各以其國所有之物來貢亦必陳之示其能致遠方之物也但不以爲常耳諸侯爲助祭之賔禮畢而出在無算爵之後樂工歌陔夏之樂章以送之設施如此蓋重大之禮也注讀肆爲陔者周禮鐘師掌九夏屍出入奏肆夏客醉而出則奏陔夏故知此當爲陔也○劉氏曰後篇言鐘次之以和居參之則此言內金示和亦取其聲之和耳見情也者見人情之和也○與平聲內音納見音現肆音陔】祀帝於郊敬之至也宗廟之祭仁之至也喪禮忠之至也備服器仁之至也賔客之用幣義之至也故君子欲觀仁義之道禮其本也【祭天之禮簡素至敬無文所以爲敬之至仁之實事親是也事亡如事存所以爲仁之至附於身附於棺皆必誠必信所以爲忠之至斂之衣服葬之器具皆全備無缺莫非愛親之誠心故亦曰仁之至朝聘燕享幣有常用故幣帛篚筐將其厚意義之至也此仁與義之爲道皆可於行禮之際觀之故曰禮其本也】君子曰甘受和白受采忠信之人可以學禮茍無忠信之人則禮不虛道是以得其人之爲貴也【甘於五味屬土土無専气而四時皆王故惟甘味能受諸味之和諸采皆以白爲質所謂繪事後素也以此二者況忠信乃可學禮道猶行也道路人所共行者人無忠信則毎事虛僞禮不可以虛僞行也大曰茍非其人道不虛行和去聲王去聲】孔子曰誦詩三百不足以一獻一獻之禮不足以大饗大饗之禮不足以大旅大旅具矣不足以饗帝毋輕議禮【不學詩無以言然縱使誦三百篇之多而盡言語之長其於議禮猶槪乎未有所聞也一獻小禮亦不足以行之使能一獻不能行大饗之禮謂祫祭也能大饗矣不能行大旅之禮謂祀五帝也能具知大旅之禮矣不能行饗帝之禮也謂祀天也禮其可輕議乎】子路爲季氏宰季氏祭逮闇而祭日不足之以燭𨿽有彊力之容肅敬之心皆倦怠矣有司跛倚以臨祭其爲不敬大矣【逮及也闇昧爽以前也偏任爲跛依物爲倚○跛彼義切】他日祭子路與室事交乎戶堂事交乎階質明而始行事晏朝而退孔子聞之曰誰謂由也而不知禮乎【室事謂正祭之時事屍於室也外人將至戶內人於戶受之設於屍前內外相交承接故云交乎戶也正祭之後儐屍於堂故謂之堂事此時在下之人送至階堂上人卽階而受取是交乎階也質正也子路權禮之宜略煩文而全恭敬故孔子善之也與去聲朝音潮】

郊特牲第十一

【陸氏曰郊者祭天之名用一牛故曰特牲石梁王氏曰此篇皆記祭事而雜昏冠兩叚冠去聲】

郊特牲而社稷大牢天子適諸侯諸侯膳用犢諸侯適天子天子賜之禮大牢貴誠之義也故天子牲孕弗食也祭帝弗用也【禮有以少爲貴者故此二者皆貴特牲而賤大牢也犢未有牝牡之情故雲貴其誠慤朱子曰萬物本乎天人本乎祖故以所出之祖配天地周之後稷生於姜嫄以上更推不去文武之功起於后稷故配天須以後稷嚴父莫大於配天宗祀文王於明堂以配上帝上帝卽天也聚天之神而言之則謂之上帝又曰古時天地定是不合祭日月山川百神亦無合其一時祭享之禮又曰五峯言無北郊只祭社便是此說好今按召誥用牲於郊牛二蔡氏以爲祭天地非也牛二帝牛稷牛也社於新邑祭地也故用大牢大音泰孕余證切召音邵】大路繁纓一就先路三就次路五就郊血大饗腥三獻爓一獻孰至敬不饗味而貴气臭也【臭亦气也余並見前篇繁音盤】諸侯爲賔灌用郁鬯灌用臭也大饗尙腵修而已矣【諸侯來朝以客禮待之是爲賔也在廟中行三享畢然後天子以郁鬯之酒灌之諸侯相朝亦然明貴气臭之義也周禮作祼字上公再祼而酢侯伯一祼而酢子男一祼不酢祼則使宗伯酌圭瓉而祼之酢則賔酢主也此大饗謂王饗諸侯也脯加姜桂曰腵修行饗之時𨿽設大牢之而必先設腵修於筵前然後設余故云尙腵修也此明不享味之義腵丁亂切】大饗君三重席而酢焉三獻之介君専席而酢焉此降尊以就卑也【此大饗是諸侯相朝主君饗客之禮諸侯之席三重今兩君禮敵故席三重之席而受客之酢爵也若諸侯遣卿來聘卿禮當三獻其上介則是大夫故謂之三獻之介大夫席𨿽再重今爲介降一等止合専席君席𨿽三重今徹去兩重就單席受此介之酢爵是降國君之尊以就大夫之卑也重平聲】饗禘有樂而食嘗無樂陰陽之義也凡飲養陽气也凡食養陰气也故春禘而秋嘗春饗子秋食耆老其義一也而食嘗無樂飲養陽气也故有樂食養陰气也故無聲凡聲陽也【饗春饗子也禴春祭宗廟也孤子死事者之子孫食秋食耆老也嘗秋祭宗廟也周之禮春祠夏禴秋嘗冬烝春禴夏殷之禮也饗禮主於酒食禮主於飯周制則四時之祭皆有樂禘讀爲禴食音嗣】鼎俎奇而籩豆偶陰陽之義也籩豆之實水土之品也不敢用防味而貴多品所以交於旦明之義也【自一鼎至九鼎皆奇數其十鼎者陪鼎三則正鼎亦七也十二鼎者陪鼎三則正鼎亦九也正鼎鼎別一俎故云鼎俎奇也籩豆偶者據周禮掌客及前篇所舉皆是偶數又詳見儀禮圖奇居衣切旦讀爲神】賔入大門而奏肆夏示易以敬也卒爵而樂闋孔子屢嘆之奠酬而工升歌徳也歌者在上匏竹在下貴人聲也樂由陽來者也禮由陰作者也陰陽和而萬物得【燕禮則大門是寢門饗禮則大門是廟門也肆夏樂章名九夏見周禮易以敬言和易中有嚴敬之節也卒爵而樂闋謂賔至庭而樂作賔受獻爵拜而樂止及主人獻君樂又作君卒爵而樂止也嘆之嘆美之也奠酬而工升歌謂奠置酬爵之時樂工升堂而歌所以揚主賔之徳故云徳也匏竹笙也樂所以發陽道之舒暢禮所以肅陰道之収斂一闔一辟而萬事得宜也易以防切】旅幣無方所以別土地之宜而節逺邇之期也龜爲前列先知也以鐘次之以和居參之也虎豹之皮示服猛也束帛加璧往徳也【旅陳也庭寔所陳之幣非一方所貢故曰無方以土地之產各有所宜而地裏有逺近則入貢之期日有先後也前篇言金次之此言鐘次之蓋金之爲器莫重於鐘故變文言之也金示和而參居庭寔之間故云以和居參之也君子於玉比徳往徳者言往進此比徳之玉於有徳之人也別必列切】庭燎之百由齊桓公始也【此以下言朝聘失禮之事庭燎者庭中設炬火以照來朝之臣夜入者大戴禮言天子百燎上公五十侯伯子男三十今侯國皆供百僚自桓公始之】大夫之奏肆夏也由趙文子始也【大射禮公升卽席奏肆夏燕禮賔及庭奏肆夏是諸侯之禮今大夫之僭自晉大夫趙武始】朝覲大夫之私覿非禮也大夫執圭而使所以申信也不敢私覿所以致敬也而庭寔私覿何爲乎諸侯之庭爲人臣者無外交不敢貳君也【朝覲之禮國君親往而大夫從則大夫不當又以己物而私覿主君故曰非禮也若大夫執其君之命圭而専使則當行私覿之禮以申己之信故從君朝覲而不敢私覿是敬己之君也今從君以來而私設庭寔以爲私覿大夫何可爲此於諸侯之庭乎譏其與君無別也人臣無外交不敢貳心於他君所以從君而行則不敢私覿也使去聲】大夫而饗君非禮也大夫彊而君殺之義也由三桓始也【大夫富彊而具饗禮以饗君以臣召君故曰非禮大夫彊橫僭逆必亂國家人君殺之是防以大義也三桓魯之三家皆桓公之後也先是成季以莊公之命酖殺僖叔後慶父賊子般又弒閔公於是又殺慶父故云由三桓始疏曰按三桓之前齊公孫無知衛州吁宋長萬皆以彊盛被殺此云由三桓始者據魯而言般音班】天子無客禮莫敢爲主焉君適其臣升自阼階不敢有其室也覲禮天子不下堂而見諸侯下堂而見諸侯天子之失禮也由夷王以下【天子所以無客禮者以其尊無對莫敢爲主故也適臣而升自主階是爲主之義不敢有其室者言人臣不敢以此室爲私有而主之矣況敢爲主而待君爲客乎覲禮天子負斧依南面侯氏執玉入是不下堂見諸侯也惟春朝夏宗以客禮待諸侯則天子以車出迎夷王康王之孫之子○下去聲依上聲】諸侯之宮縣而祭以白牡擊玊磬朱幹設冕而舞大武乘大路諸侯之僭禮也【天子之樂四面皆縣謂之宮縣諸侯軒縣則三面而已白牡殷祭之正牲後代諸侯當用時王之牲也又諸侯當擊石磬玉磬天子樂器書言鳴球是也諸侯𨿽得舞大武但不得朱幹設冕服而舞也幹盾也者盾背之飾金爲之大路殷祭天所乘之車也縣音音陽字從昜與錫異】臺門而旅樹反坫繡黼丹朱中衣大夫之僭禮也【此皆諸侯之禮兩旁起土爲臺臺上架屋而門當其中故曰臺門旅道也樹屏也立屏當所行之路以蔽內外爲敬天子外屏諸侯內屏大夫以簾士以帷坫在兩楹之間兩君好會獻酬飲畢則反爵於其上故曰反坫舊讀繡爲綃今如字繡黼者繡刺爲黼文也丹朱染繒爲赤色也繡黼爲中衣之領丹朱爲中衣之緣中衣者朝服祭服裏衣也制如深衣但防小長耳冕服是絲衣則中衣用絹素皮弁服朝服端是麻衣則中衣用布也石梁王氏曰繡當依詩文不可攺爲綃屏音丙好去聲刺音戚緣去聲】故天子微諸侯僭大夫彊諸侯脇於此相貴以等相覿以貨相賂以利而天下之禮亂矣諸侯不敢祖天子大夫不敢祖諸侯而公廟之設於私家非禮也由三桓始也【相貴以等謂擅相尊貴以等列也諸侯不敢祖天子而左云宋祖帝乙鄭祖厲王魯襄十二年吳子壽夢卒臨於周廟禮也魯以周公之故立文王廟耳大夫不敢祖諸侯而左云凡邑有宗廟先君之主曰都記者以禮之正言之而又有他義者舊說謂天子之子以上徳爲諸侯者得祀其所出故魯以周公之故立文王廟公子得祖先君公孫不得祖諸侯故公子爲大夫者亦得立宗廟於其采地故曰邑有宗廟先君之主也其王子母弟𨿽無功徳不得出封爲諸侯而食采畿內者亦得立祖王廟於采地故都宗人家宗人掌祭祖王之廟也由三桓始謂魯之三家立桓公廟也臨采並去聲】天子存二代之後猶尊賢也尊賢不過二代【疏曰古春秋左氏說周家封夏殷二王之後以爲上公封黃帝堯舜之後謂之三恪恪者敬也敬其先聖而封其後】諸侯不臣寓公故古者寓公不繼世【諸侯失國而寄寓他國者謂之寓公所寓之國不敢以之爲臣此寓公死則臣其子矣故云寓公不繼世】君之南鄕答陽之義也臣之北面答君也【答猶對也鄕去聲】大夫之臣不稽首非尊家臣以辟君也【諸侯於天子稽首大夫於諸侯亦稽首惟家臣於大夫不稽首者非尊重家臣也以避國之正君也蓋諸侯與大夫同在一國大夫已稽首於君矣家臣若又稽首於大夫則似一國而兩君矣故云以辟君辟音避】大夫有獻弗親君有賜不面拜爲君之答已也【有獻弗親者使人往獻不身自往也不面拜不親見君之面而拜也恐煩君答拜故也爲去聲】鄕人禓孔子朝服立於阼存室神也【論語鄕人儺朝服而立於阼階卽此事也舊說禓是彊鬼之名鄕人驅逐此鬼孔子恐驚廟室之神故衣朝服立於廟之東階以存安廟室之神使依已而安也禮大夫朝服以祭故用祭服以依神禓音傷衣去聲】孔子曰射之以樂也何以聴何以射【何以聴謂射者何以能不失射之容節而又能聴樂之音節乎何以射謂何以能聴樂之音節而使射之容與樂之節相應乎言其難而美之也】孔子曰士使之射不能則辭以疾縣弧之義也【爲士者當習於射以六藝之一也不敢以不能辭惟可以疾辭蓋生而設弧於門左已有射道但未能耳今辭以疾而未能則亦與初生之未能相似故云縣弧之義也】孔子曰三日齊一日用之猶恐不敬二日伐鼔何居【齊者不聴樂恐散其志慮也今三日之間乃二日擊鼓其義何所處乎怪之之辭】孔子曰繹之於庫門內祊之於東方朝市之於西方失之矣【繹祭之明日人祭也繹是堂上接屍祊是於室內求神皆一時之事繹之禮當於廟門外之西堂今乃於庫門內祊當在廟門外西室今乃於廟門外東方朝市卽周禮所謂朝時而市也當於市內近東今乃於市內西方此三事皆違於禮故曰失之矣朝如字】社祭土而主陰气也君南鄕於北墉下答陰之義也日用甲用日之始也【地秉陰則社乃陰气之主社之主設於壇上北面而君來北墻下南向祭之蓋社不屋惟立之壇壝而環之以墻旣地道主陰故其主北向而君南向對之答對也甲爲十干之首】天子大社必受霜露風雨以達天地之气也是故喪國之社屋之不受天陽也薄社北牖使陰明也【薄書作亳薄社於周爲喪國之社必存之者白虎通云王者諸侯必有誠社示有存亡也屋其上則天陽不入牖於北則陰气可通陰明則物死也喪去聲】社所以神地之道也地戴萬物天垂象取財於地取法於天是以尊天而親地也故敎民美報焉家主中霤而國主社示本也【聖人知地道之大故立社以祭所以神而明之也美報美善其報之之禮也上古穴居故有中霤之名中霤與社皆土神卿大夫之家主祭土神於中霤天子諸侯之國主祭土神於社此皆以示其爲載物生財之本也】惟爲社事單出裏【社事祭社之事也二十五家爲裏單盡也言當祭社之時一里之人盡出而供給其事蓋每家一人也爲去聲下節同單音丹】惟爲社田國人畢作【爲祭社之事而田獵則國中之人皆行無畱家者】惟社丘乘供粢盛所以報本反始也【祭社必有粢盛稷曰明粢在器曰盛此粢盛則使邱乘供之井田之制九夫爲井四井爲邑四邑爲丘四丘爲乘也報者酬之以禮反者追之以心乘去聲盛平聲】季春出火爲焚也然後簡其車賦而歷其卒伍而君親誓社以習軍旅左之右之坐之起之以觀其習變也而流示之禽而鹽諸利以觀其不犯命也求服其志不貪其得故以戰則克以祭則受福【建辰之月大火心星昏見南方故出火以焚除艸萊焚後卽搜田簡閱視也賦兵也歷數之也百人爲卒五人爲伍誓社誓眾於杜也或左或右或坐或作皆是軍旅之法習變習熟其變動之節也驅逐之際禽獸流動紛紜眾皆見之故云流示之禽鹽讀爲艶艶諸利謂使之歆艶於利也禽獸𨿽甚可欲而殺取舎皆有定制犯命者必罰不使之犯命者是求以遏服其貪利之志人君亦取之有制如大獸公之小禽私之不逾法而貪下之所得也以戰則克習民於變也祭則受福獲牲以禮也疏曰祭社旣在仲春此出火爲焚當在仲春之月記者誤也爲去聲鹽去聲見音現數上聲】天子適四方先柴【書曰嵗二月東巡守至於岱宗柴】郊之祭也迎長日之至也【至猶到也冬至日短極而漸舒故云迎長日之至朱子曰以始祖配天須在冬至一陽始生萬物之始宗祀九月萬物之成父者我所自生帝者生物之祖故推以爲配而祀於明堂此議方正問郊祀后稷以配天宗祀文王以配上帝帝只是天天只是帝卻分祭何也朱子曰爲壇而祭故謂之天祭於屋下而以神祗祭之故謂之帝今按郊祀一節先儒之論不一者有子月寅月之異有周禮魯禮之分又以郊與圓丘爲二事又有祭天與祈谷爲二郊今皆不復詳辧而以朱說爲定】大報天而主日也兆於南郊就陽位也掃地而祭於其質也器用陶匏以象天地之性也【郊祭者報天之大事而主於迎長日之至祭義云配以月故方氏謂天之尊無爲可祀之以其道不可主之以其事故以日爲之主焉天秉陽日者眾陽之宗故就陽位而立郊兆陶匏亦气之質者質乃物性之本然也掃去聲】於郊故謂之郊牲用騂尙赤也用犢貴誠也郊之用辛也【問郊之用辛日何謂】周之始郊日以至【謂周家始郊祀適遇冬至是辛日自後用冬至後辛日也】卜郊受命於祖廟作龜於禰宮尊祖親考之義也【告於祖廟而行事則如受命於祖此尊祖之義作猶用也用龜以卜而於禰宮此親考之義曲禮言大饗不問卜旣用冬至則有定日此但云卜郊貝非卜日矣下文言帝牛不吉亦或此爲卜牲歟不然則異代之禮也】卜之日王立於澤親聴誓命受教諌之義也【澤澤宮也於其中射以擇士因謂之澤宮又其宮近水澤故名也其日卜竟有司卽以祭事誓戒命令眾執事者而君亦聴受之是受敎諌之義也】獻命庫門之內戒百官也大廟之命戒百姓也【有司獻王所以命百官之事王乃於庫門內集百官而戒之又於大廟之內戒其族姓之臣也大音泰】祭之日王皮弁以聴祭報示民嚴上也喪者不哭不敢凶服汜埽反道鄕爲田燭弗命而民聴上【祭報報白日時早晚及牲事之備具也汜埽灑水而後埽也反道剗道路之土反之令新者在上也鄕郊內六鄕也六鄕之民各於田首設燭照路恐王行事之早也喪者不哭以下諸事皆不待上令而民自聴從蓋嵗以爲常也汜音泛埽去聲灑去聲剗音產】祭之日王衮以象天【象天謂有日月星辰之章也陳氏曰合周官禮記而考之王之祀天內服大裘外龍衮龍衮所以襲大裘也】戴冕璪十有二旒則天數也乘素車貴其質也旂十有二旒龍章而設日月以象天也天垂象聖人則之郊所以明天道也【璪與藻同素車殷之木路也旂之旒與冕之旒皆取垂下之義余見前】帝牛不吉以爲稷牛帝牛必在滌三月稷牛惟具所以別事天神與人鬼也萬物本乎天人本乎祖此所以配上帝也郊之祭也大報本反始也【郊祀后稷以配天故祭上帝者謂之帝牛祭后稷者謂之稷牛滌者牢中淸除之所也此二牛皆在滌中爲猶用也若至期卜牲不吉或有死傷卽用稷牛爲帝牛而別稷牛也非在滌三月者不可爲帝牛故以稷牛代之稷乃人鬼其牛但得具用足矣故云稷牛惟具人本乎祖故以祖配帝是郊之祭乃報本反始之大者別必列切注如字】天子大蠟八伊耆氏始爲蠟蠟也者索也嵗十二月合聚萬物而索饗之也【蠟祭八神先嗇一司嗇二農三郵表畷四貓虎五坊六水庸七昆防八伊耆氏堯也索求索其神也合猶閉也閉藏之月萬物各已歸根復命聖人欲報其神之有功者故求索而享祭之也蠟音乍耆音其索色窄切】蠟之祭也主先嗇而祭司嗇也祭百種以報嗇也【嗇與穡同先嗇神農也主如前章主日之主言爲八神之主也司嗇上古后稷之官百種司百谷之種之神也報嗇謂報其敎民樹藝之功種上聲】饗農及郵表畷禽獸仁之至義之盡也【農古之田畯有功於民者郵者郵亭之舎也標表田畔相連畷處造爲郵舎田畯居之以督耕者故謂之郵表畷禽獸貓虎之屬也畷株劣切】古之君子使之必報之迎貓爲其食田鼠也迎虎爲其食田豕也迎而祭之也祭坊與水庸事也【田鼠田豕皆能害稼故食之者爲有功迎者迎其神也坊隄也以蓄水亦以障水庸溝也以受水亦以泄水皆農事之備故曰事也眉山蘇氏以爲迎貓則爲貓之屍迎虎則爲虎之屍近於倡優所爲是以子貢言一國之人皆若狂也爲去聲坊音防】曰土反其宅水歸其壑昆虫毋作艸木歸其澤【此祝辭也宅猶安也土安則無崩圯水歸則無泛溢昆虫謂蝗之屬害稼者作起也艸木各歸根於藪澤不得生於耕稼之土也毋無通】皮弁素服而祭素服以送終也葛帶榛杖喪殺也蠟之祭仁之至義之盡也【物之助成嵗功者至此而老老則終矣故皮弁素服葛帶榛杖以送之喪禮之殺也此爲義之盡祭報其功則仁之至也周禮籥章云國祭蠟則龡豳頌擊土鼓以息老物殺色介切龡吹同】黃衣黃冠而祭息田夫也野夫黃冠黃冠艸服也【月令臘先祖五祀勞農以休息之此祭是也黃冠爲艸野之服其詳未聞勞去聲】大羅氏天子之掌鳥獸者也諸侯貢屬焉艸笠而至尊野服也【諸侯鳥獸之貢屬大羅氏之掌其使者戴艸笠是尊野服使去聲】羅氏致鹿與女而詔客告也以戒諸侯曰好田好女者亡其國【鹿者田獵所獲女則所俘於亡國者客貢使也使者將返羅氏以鹿與女示使者以王命詔之使歸告其君而以王言戒之曰好田獵好女色者必亡其國舊說如此然鹿可嵗得而亡國之女不恆有其詳未聞也好去聲使去聲】天子樹瓜華不斂藏之種也【華瓜與果蓏之屬也天子所種者華供一時之用而已不是収斂久藏之種也若可收斂久藏之物則不樹之惡與民爭利也此亦令使者歸告戒其君之事種上聲】八蠟以記四方四方年不順成八蠟不通以謹民財也順成之方其蠟乃通以移民也旣蠟而收民息已故旣蠟君子不興功【記四方者因蠟祭而記其丰凶也蠟祭之禮列國皆行之若其國嵗凶則八蠟之神不得與諸方通祭所以使民知謹於用財不妄費也移者寛縱之義蓋嵗丰則民財稍可寛舒用之也黨正屬民飲酒始𨿽用禮及其飲食醉飽則亦縱其酣暢爲樂夫子所謂一日之澤是也農民終嵗勤動而於此時得一日之樂是上之人勞農之美意也旣蠟之後収斂積聚民皆休息故不興起事功也移去聲屬音濁樂音洛勞去聲積音恣】恆豆之菹水艸之和气也其醢陸產之物也加豆陸產也其醢水物也【恆豆每日常進之豆也周禮醢人所掌朝事之豆注謂淸朝未食先進口食也菹酢菜也水艸昌本茆菹之類加豆周禮注謂屍旣食後亞獻屍所加進之豆但醢人所掌是天子之禮此言諸侯之禮物旣不同此朝事之豆與祭禮饋食薦孰之豆俱爲恆豆而加豆則祭未酳屍所用也水物若蠃醢魚醢是也菹醢皆以豆盛之菹玆居切】籩豆之薦水土之品也不敢用常褻味而貴多品所以交於神明之義也非食味之道也先王之薦可食也而不可耆也捲冕路車可陳也而不可好也武壯而不可樂也宗廟之威而不可安也宗廟之器可用也而不可便其利也所以交於神明者不可同於所安樂之義也【不可耆謂食之有節不可貪愛舊說謂質而無味不能悅口不可好謂尊嚴之服器不可以供玩愛武萬舞大武也以示壯勇之容不可常爲娛樂宗廟威嚴之地不可寢處以自安宗廟行禮之器不可利用以爲便交神明之義如此耆音嗜捲音衮好去聲樂音洛】酒醴之美酒明水之尙貴五味之本也黼黻文繡之美疏布之尙反女功之始也莞簟之安而蒲越稾鞂之尙明之也大羮不和貴其質也大圭不琢美其質也丹漆雕防之美素車之乘尊其朴也貴其質而已矣所以交於神明者不可同於所安褻之甚也如是而後宜【未有五味之初先有水故水爲五味之本未有黼繡先有麤布故疏布爲女工之始周禮司烜氏掌以鑑取明水於月蓋取其潔也明之昭其禮之異也雕刻鏤之也防漆飾之畿限也安褻之甚言甚安甚褻也宜猶稱也余並見前越音活大音泰和去聲防音祈乘去聲稱去聲】鼎俎奇而籩豆偶陰陽之義也黃目鬱气之上尊也黃者中也目者气之淸明者也言酌於中而淸明於外也【黃目黃也卣罍之類以黃金鏤其外以爲目因名焉用貯郁鬯之酒有芬芳之气故云鬱气中中央之色也奇偶見前奇音基】祭天掃地而祭焉於其質而已矣醯醢之美而煎鹽之尙貴天產也割刀之用而鸞刀之貴貴其義也聲和而後防也【鹽以煎鏈而成故曰煎鹽必用鸞刀者取其鸞鈴之聲調和而後防割其肉也貴其義是貴聲和之義掃去聲防上聲】冠義始冠之緇布之冠也大古冠布齊則緇之其緌也孔子曰吾未之聞也冠而敝之可也【冠義言冠禮之義也冠禮三加先加緇布冠是太古齊時之冠也緇布爲之不用笄用頍以圍髮際而結於項中因綴之以固冠耳不聞有垂下之緌也此冠後世不復用而初冠暫用之不忘古也冠禮旣畢則敝棄之可矣玉藻云緇布冠繢緌是諸侯位尊盡飾故也然亦後世之爲耳石梁王氏曰冠一段當附冠義冠義始冠冠而去聲之冠古冠如字齊側皆切緌如追切頍犬蘂切】適子冠於阼以著代也醮於客位加有成也三加彌尊諭其志也冠而字之敬其名也【著代顯其爲主人之次也酌而無酬酢曰醮客位在戶牖之閒加有成加禮於有成之人也三加始冠緇布冠次加皮弁又次加爵弁也諭其志者使其知廣充志意以稱尊服也此適子之禮若庶子則冠於房戶外南面醮亦戶外也夏殷之禮醮用酒每一加而一醮周則用醴三加畢乃總一醴也適音的冠去聲稱去聲】委貌周道也章甫殷道也母追夏后氏之道也【委貌章甫母追皆緇布冠但三代之易名不同而其形制亦應異耳是皆先王制禮之道故皆以道言之委貌卽冠舊說委安也言所以安正容貌章明也所以表明丈夫母聲之辭追猶椎也以其形名之此一條是論三加始加之冠母音牟追音堆】周弁殷冔夏收【周之弁殷之冔夏之収各是時王所制以爲三加之冠舊說弁名出於槃槃大也冔名出於幠幠覆也収所以収斂其髮也形制未聞冔音詡覆去聲】三王共皮弁素積【皮弁以白皮爲之其服則十五升之布也白與冠同以素爲裳而辟積其要中故云皮弁素積也三代皆以此爲再加之冠服】無大夫冠禮而有其昏禮古者五十而後爵何大夫冠禮之有諸侯之有冠禮夏之末造也【諸侯大夫之冠一如士禮行之下章所謂無生而貴者也夏之末造言夏之末世所爲耳】天子之元子士也天下無生而貴者也繼世以立諸侯象賢也以官爵人徳之殺也死而諡今也古者生無爵死無諡【元子適長子也其冠亦行士之冠禮無生而貴言有徳乃有位也立諸侯以繼其先世以其能法前人之賢行也以官爵人必隨其徳之大小而爲降殺也死必有諡今日之變禮也殷以前大夫以上乃爲爵死則有諡周之制𨿽爵及命士死不諡也殺色介切】禮之所尊尊其義也失其義陳其數祝史之事也故其數可陳也其義難知也知其義而敬守之天子之所以治天下也【先王制禮皆有精防之理所謂義也禮之所以爲尊以其義之可尊耳玉帛俎豆各有多寡厚薄之數數之陳列者人皆可得而見義之精防者不學則不能知也祝史其能知之乎中庸曰明乎郊社之禮禘嘗之義治國其如示諸掌乎此總結前章冠義以下】天地合而後萬物興焉夫昏禮萬世之始也取於異姓所以附逺厚別也幣必誠辭無不腆告之以直信信事人也信婦徳也壹與之齊終身不攺故夫死不嫁【附逺附猶托也托於逺嫌之義也厚別重其有別之禮也幣誠辭腆是欲告戒爲婦者以正直誠信之行信其能盡事人之道信其能有爲婦之徳也此以下言昏禮之義鄭氏曰齊謂共牢而食同尊卑也石梁王氏曰昏一段當附昏義取逺並去聲別必列切】男子親迎男先於女剛柔之義也天先乎地君先乎臣其義一也執摯以相見敬章別也男女有別然後父子親父子親然後義生義生然後禮作禮作然後萬物安無別無義禽獸之道也【先謂倡道之也執摯奠鴈也行敬以明其有別故云敬章別也有別則一本而父子親親親之殺則義生禮作而萬物各得其所矣禽獸知有母而不知有父無別故也迎先並去聲別必列切】壻親禦授綏親之也親之也者親之也敬而親之先王之所以得天下也出乎大門而先男帥女女從男夫婦之義由此始也婦人從人者也幼從父兄嫁從夫夫死從子夫也者夫也夫也者以知帥人者也【親禦婦車而授之綏是親愛之義也親之乃可使之親已故曰親之也者親之也太王爰及姜女文王親迎於渭皆是敬而親之之道以至於有天下故曰先王之所以得天下也大門女家之門也先壻車在前也女從男婦車隨之也夫也者丈夫也丈夫者以才智帥人者也先去聲帥入聲知音智】冕齊戒鬼神陰陽也將以爲社稷主爲先祖後而可以不致敬乎【服冕而致齊戒是事鬼神之道鬼者陰之靈神者陽之靈故曰鬼神陰陽也今昏禮者蓋將以主社稷之祭祀承先祖之宗廟也可不以敬社稷與先祖之禮敬之而冕齊戒乎齊音齋】共牢而食同尊卑也故婦人無爵從夫之爵坐以夫之齒器用陶匏尙禮然也三王作牢用陶匏厥明婦盥饋舅姑卒食婦餕余私之也舅姑降自西階婦降自阼階授之室也昏禮不用樂幽陰之義也樂陽气也昏禮不賀人之序也【牢俎也尙禮然謂古來所尙之禮如此共牢之禮𨿽三王所作而俎之外器用皆如古者之用陶匏重夫婦之始也厥明昏禮之明日也盥饋盥潔而饋食也人之序謂相承代之次序也卒子卹切餕音俊】有虞氏之祭也尙用气血腥爓祭【句】用气也【尙用气以用气爲尙也初以血詔神於室次薦腥肉於堂爓次腥亦薦於堂皆未熟故云用气此以下至篇末皆言祭禮】殷人尙聲臭味未成滌蕩其聲樂三闋然後出迎牲聲音之號所以詔告於天地之閒也【牲未殺則未有臭味故云臭味未成滌蕩宣播之意鬼神在天地間與陰陽合散同一理而聲音之感無閒顯幽故殷人之祭必先作樂三終然後出而迎牲於廟門之外此是欲以此樂之聲音號呼而詔告於兩閒庶防其聞之而來格來享也殷人先求諸陽凡聲陽也號平聲無閒閒去聲防平聲】周人尙臭灌用鬯臭郁合鬯臭陰達於淵泉灌以圭璋用玉气也旣灌然後迎牲致陰气也【周人尙气臭而祭必先求諸陰故牲之未殺先酌鬯酒灌地以求神以鬯之有芳气也故曰灌用鬯臭又搗郁金香艸之汁和合鬯酒使香气滋甚故云郁合鬯也以臭而求諸陰其臭下達於淵泉矣灌之禮以圭璋爲瓉之柄用玉之气亦是尙臭也灌後乃迎牲是欲先致气於陰以求神故云致陰气也石梁王氏曰四臭字本皆句絕然細別之鬯灌之地此臭之陰者也蕭焫上達此臭之陽者也亦有義姑從釋文】蕭合黍稷臭陽達於墻屋故旣奠然後焫蕭合羶薌凡祭愼諸此【蕭香蒿也取此蒿及牲之脂膋合黍稷而燒之使其气旁達於墻屋之閒是以臭而求諸陽也此是周人後求諸陽之禮旣奠謂薦孰之時蓋堂上事屍禮畢延屍於戶內而薦之孰祝先酌酒奠於鉶羮之南而屍猶未入蕭脂黍稷之燒正此時也馨香卽黍稷也旣奠以下是明上文焫蕭之時非再焫也此是天子諸侯之禮非大夫士禮也焫如悅切羶音馨薌音香膋音聊】魂气歸於天形魄歸於地故祭求諸陰陽之義也殷人先求諸陽周人先求諸陰詔祝於室坐屍於堂用牲於庭升首於室直祭祝於主索祭祝於祊不知神之所在於彼乎於此乎或諸逺人乎祭於祊尙曰求諸逺者與【詔告也詔祝於室謂天子諸侯之祭朝事之時祝取牲之膟膋燎於鑪炭而入告神於室也坐屍於堂者灌鬯之後屍坐戶西南面也用牲於庭謂殺牲也升首於室升牲之首也直祭正祭也祭以薦孰爲正正祭之時祝官以祝辭告於神主如雲薦嵗事於皇祖伯某甫是也索求也求索其神靈而祭之則祝官行祭於祊也祊有二一是正祭時設祭於廟又求神於廟門之內而祭之詩云祝祭於祊此則與祭同日一是明日繹祭祭於廟門之外也於彼於此言神在於彼室乎在於此堂乎或諸逺人者或逺離於人而不在廟乎尙庻防也祭於祊庻防可求之逺處乎索音色逺去聲與平聲膟音律離去聲】祊之爲言倞也肵之爲言敬也富也者福也首也者直也相饗之也嘏長也大也屍陳也毛血告幽全之物也告幽全之物者貴純之道也【倞逺也承上文求諸逺者而言屍有肵俎是主人敬尸之俎也人君嘏辭有富以福言也牲體首在前升首而祭取其與神坐相直也相詔侑也所以詔侑於屍欲其享此也屍使祝致嘏辭於主人嘏有長久廣大之義也屍神像當爲主之義今以訓陳記者誤殺牲之時先以毛及血告神者血在內是告其幽毛外是告其全也貴純者貴其表皆善也倞音諒肵音祈相去聲】血祭盛气也祭肺肝心貴气主也祭黍稷加肺祭齊加明水報陰也取膟膋燔燎升首報陽也明水涗齊貴新也凡涗新之也其謂之明水也由主人之絜著此水也【有血有气乃爲生物血由气以滋死則气盡而血亦枯矣故血祭者所以表其气之盛也肺肝心皆气之所舎故雲气主周祭肺殷祭肝夏祭心也祭黍稷加肺者謂屍隋祭之時以黍稷兼肺而祭也祭齊加明水謂屍正祭之時陳列五齊之尊又加明水之尊也祖考形魄歸地屬陰而肺於五行屬金金水陰也故加肺加明水是以陰物而報陰靈也膟膋膓閒脂也先燔燎於鑪至薦孰則合蕭與黍稷燒之黍稷陽也牲首亦陽體魂气歸天爲陽此以陽物報陽靈也明水陰鑑所取月中之水涗猶淸也泲漉五齊而使之淸故云涗齊所以設明水及涗齊者貴其新潔也凡涗新之也専主涗齊而言故下文又釋明水之義絜著絜淨而明著也自月而生故謂之明周禮五齊一泛齊二醴齊三盎齊四緹齊五沈齊齊去聲膟音律膋音僚涗音稅隋音】君再拜稽首肉袒親割敬之至也敬之至也服也拜服也稽首服之甚也肉服之盡也祭稱孝孫孝子以其義稱也稱曽孫某謂國家也祭祀之相主人自致其敬盡其嘉而無與讓也【服者服順於親也拜服也謂再拜是服順也稽首爲服順之甚肉袒爲服順之盡言服順之誠在內今又肉袒則內外皆服矣故云服之盡祭主於孝士之祭稱孝孫孝子是以祭之義爲稱也諸侯有國卿大夫有家不但祭祖與彌而已其祭自曽祖以上惟稱曽孫故云稱曽孫某謂國家也蓋大夫三廟得事曽祖也上士二廟事祖禰中下士一廟祖禰共之相詔侑於屍也相者不告屍以讓蓋是主人敬屍自致其誠敬盡其嘉善無所與讓也】腥肆爓腍祭豈知神之所饗也主人自盡其敬而已矣舉斝角詔妥屍古者屍無事則立有事而後坐也屍神像也祝將命也【祭之爲禮或進腥體或薦解剔或進湯沈或薦煮孰豈知神果何所享乎主人不過盡其敬心而已耳斝與角皆爵名詔告也妥安也屍始卽席舉斝角之時祝告主人拜屍以妥安其坐前篇言夏立屍而卒祭此言古者蓋指夏時也夏之禮屍無事則立有飲食之事然後得坐也屍所以象所祭者故曰神像爲祝者先以主人之辭告神後以神之辭嘏主人故曰將命肆讀爲剔腍而審切】縮酌用茅明酌也【縮泲也酌斟酌也謂醴齊濁泲而後可斟酌故云縮酌也用茅者以茅覆借而泲之也周禮三酒一曰事酒二曰昔酒三曰淸酒事酒爲事而新作者其色淸明謂之明酌言欲泲醴齊則先用此明酌和之然後用茅以泲之也泲音姊齊去聲覆去聲爲去聲】醆酒涗於淸汁獻涗於醆酒【醆酒盎齊也涗泲也淸謂淸酒也淸酒冬釀接夏而成盎齊差淸先和以淸酒而後泲之故云醆酒涗於淸以其差淸故不用茅也汁獻謂摩挲秬鬯及郁金之汁也秬鬯中有煮又和以盎齊摩挲而泲之出其香汁故云汁獻涗於醆酒也疏曰以事酒泲醴齊淸酒泲盎齊今泲秬鬯乃用盎齊而不以三酒者五齊卑故用三酒泲之秬鬯尊故用五齊泲之也醆側眼切獻讀爲莎齊去聲差楚宜切和去聲】猶明淸與醆酒於舊澤之酒也【上文所泲三者之酒皆天子諸侯之禮作記之時此禮已廢人不能知其法故言此以曉之曰泲醴齊以明酌泲醆酒以淸酒泲汁獻以醆酒者卽如今時明淸醆酒泲於舊醳之酒也猶若也舊謂陳久也澤讀爲醳醳者和醳醴釀之名後世謂之醳酒澤音亦】祭有祈焉有報焉有由辟焉【此泛言祭禮又有此三者之例如周禮所云祈福祥求永貞祈年於田祖詩言春夏祈谷之類是祈也報謂獲福而報之祭禮多是報本之義由用也辟讀爲弭如周所謂弭災兵逺罪疾之類由弭者用此以消弭之也辟音弭逺去聲】齊之也以陰幽思也故君子三日齊必見其所祭者【齊而冠衣順鬼神幽黯之意且以致其陰幽之思也見其所祭之親精誠之感也】

內則第十二

【疏曰閨門之內軌儀可則故曰內則石梁王氏曰此篇於曲禮之義爲多】

後王命宰降徳於眾兆民【宰掌治而治國者必先齊家降徳者下其徳敎於民也孝爲徳之本故首言子事父母之道石梁王氏曰注分後王作兩字解不通書說命後王君公後王猶言君王天子之別稱也鄭注皆非記者本意但據周禮太宰掌建邦之六典則敎典在所兼統如此亦可解鄭分天子諸侯甚無意義治國治平聲】子事父母雞初鳴咸盥漱櫛縰笄總拂髦冠緌纓端韠紳搢笏【盥洗手也漱滌口也櫛梳也縰黒繒韜髮者以縰韜髮作髻訖卽橫揷笄以固髻總亦繒爲之以束髮之本而垂余於髻後以爲飾也拂髦振去髦上之塵也髦用髮爲之象幼時剪髮爲鬌之形此所陳皆以先後之次櫛訖加縰次加笄加總然後加髦著冠冠之纓結於頷下以爲固結之餘者下垂謂之緌端端服也衣用緇布而裳不同上士裳中士黃裳下士雜裳也服端著韠又加紳大帶也搢揷也揷笏於帶中韠以韋爲之古者席地而坐以臨俎豆故設蔽膝以備濡漬韠之言蔽也在冕服謂之韍他服則謂之韠項氏曰髦者以髮作僞髻垂兩眉之上如今小兒用一帶連雙髻橫系額上是也潄先奏切縰所買切冠如字緌儒追切韠音畢搢音薦鬌音垂又音朶又音妥】左右佩用左佩紛帨刀礪小觽金燧【所佩之物皆是備尊者使令之用紛以拭器帨以拭手皆巾也刀礪小刀與礪石也觽狀如錐象骨爲之小觽所以解小結者金燧用以取火於日中者帨音稅觽音兮】右佩玦捍管遰大觽木燧【玦射者著於右手大指所以鉤而開弓體也捍拾也韜左臂而收拾衣防以利也管舊注云筆彄其形制未聞遰刀室也大觽所以解大結木燧鑽火之器晴則用金燧以取火陰則用木燧以鑽火也玦音決捍音汗遰音逝著音斫】偪【卽詩所謂邪幅也偪束其脛自足至膝故謂之偪也】屨著綦【綦履頭之飾卽絇也說見曲禮著猶施也朱子曰綦鞋口帶也古人皆旋系今人只從簡易綴之於上如假帶然著音斫綦音忌旋去聲】婦事舅姑如事父母雞初鳴咸盥漱櫛縰笄總衣紳【笄今之簪也衣紳端綃衣之上加紳帶士妻之服也衣如字】左佩紛帨刀礪小觽金燧右佩箴管綫纊施縏袠大觽木燧衿纓綦屨以適父母舅姑之所【箴管箴在管中也縏袠皆囊屬施縏袠者爲貯箴綫纊也衿結也纓香囊也纊音曠縏音盤袠陳乙切衿其鴆切爲去聲】及所下气怡聲問衣燠寒疾痛苛癢而敬抑搔之出入則或先或後而敬扶持之進盥少者奉槃長者奉水請沃盥盥卒授巾問所欲而敬進之柔色以溫之【苛疥也抑按搔摩也溫承借之義謂以柔順之色承借尊者之意若藻借之承玉然燠音郁癢以想切少去聲奉長並上聲溫於糞切】饘酏酒醴芼羮菽麥蕡稻黍秫惟所欲【饘厚粥酏薄粥也芼羹以菜雜肉爲羮也蕡大麻子酏音移芼音冒蕡音焚秫音述】棗栗飴蜜以甘之堇荁枌楡免薧滫瀡以滑之脂膏以膏之父母舅姑必嘗之而後退【飴餳也堇菜名荁似堇而葉大楡之白者名枌免新鮮者薧幹陳者言堇荁枌楡四物或用新或用舊也滫說文久泔也瀡滑也滫瀡滫之滑者也凝者爲脂釋者爲膏甘之滑之膏之皆謂調和飲食之味也此篇所記飲食珎羞諸物古今異制風土異宜不能盡暁然亦可見古人察物之精用物之詳也飴音怡堇音謹荁音丸免音問薧音考滫思酒切瀡音髄膏之膏音告和去聲】男女未冠笄者雞初鳴咸盥漱櫛縰拂髦總角衿纓皆佩容臭昧爽而朝問何食飲矣若已食則退若未食則佐長者視具【總角總聚其髮而結束之爲角童子之飾也容臭香物也助爲形容之飾故言容臭以纓佩之後世香囊卽其遺制昧晦也爽明也昧爽欲明未明之時冠去聲朝音潮】凡內外雞初鳴咸盥漱衣服斂枕簟灑埽室堂及庭布席各從其事孺子蚤寢晏起惟所欲食無時【古人枕席之具夜則設之暁則斂之不以私褻之用示人也簟徒防切埽去聲】由命士以上父子皆異宮昧爽而朝慈以旨甘日出而退各從其事日入而夕慈以旨甘【慈愛也謂敬愛其親故以旨甘之味致其愛各從其事者各治其所當爲之事也晚朝爲夕鄭氏曰異宮崇敬也上上聲】父母舅姑將坐奉席請何鄕將衽長者奉席請何趾少者執牀與坐禦者舉幾斂席與簟縣衾篋枕斂簟而襡之【將坐旦起時也奉坐席而鋪者必問何向祍臥席也將衽謂更臥處也長者奉此臥席而鋪必問足向何所牀說文云安身之幾坐非今之臥牀也將坐之時少者執此牀以與之坐禦侍者舉幾進之使之憑以爲安臥必簟在席上旦起則斂之而簟又以襡韜之者似親身恐穢污也衾則束而懸之枕則貯於篋也奉上聲鄕去聲懸音篋結葉切襡音獨更平聲】父母舅姑之衣衾簟席枕幾不傳杖屨祗敬之勿敢近惇牟巵匜非餕莫敢用與恆食飲非餕莫之敢飲食【傳移也謂此數者每日置之有常處子與婦不得輒移置他所也近謂挨偪之也惇與牟皆盛黍稷之器牟讀爲堥土釜也此器則木爲之象土釡之形耳巵酒器匜盛水漿之器此四器皆尊者所用子與婦非餕其餘無敢用此器也與及也及尊者所常食飲之物子與婦非餕余不敢擅飲食之也惇音對巵音支匜音移餕音俊】父母在朝夕恆食子婦佐餕旣食恆餕父沒母存冢子禦食羣子婦佐餕如初旨甘柔滑孺子餕【佐餕者勸勉之使食而後餕其餘也旣食恆餕者盡食其常食之餘也禦食侍母食也如初如父在時也】在父母舅姑之所有命之應惟敬對進退周旋愼齊升降出入揖遊不敢噦噫嚏咳欠伸跛倚睇視不敢唾洟【應之辭惟爲防噦嘔逆之聲也莊子大塊噫气詩願言則嚏咳聲也气乏則欠體疲則伸偏任爲跛依物爲倚睇視傾視也洟自鼻出者應去聲惟上聲齊音齋噦於月切噫於界切嚏音帝咳苦愛切跛彼義切睇音第洟音替】寒不敢襲癢不敢搔不有敬事不敢袒裼不渉不撅褻衣衾不見裏【襲重衣也袒與裼皆禮之敬故非敬事不袒裼也不因渉水則不揭裳不見裏爲其可穢撅音鱖見音現爲去聲】父母唾洟不見冠帶垢和灰請漱衣裳垢和灰請澣衣裳綻裂紉箴請補綴【唾洟不見謂卽刷除之不使見示於人也漱澣皆洗濯之事和灰如今人用灰湯也以綫貫箴爲紉見音現漱平聲澣胡管切綻直莧切紉女陳切綴音拙】五日則燂湯請浴三日具沐其閒面垢燂潘請靧足垢燂湯請洗少事長賤事貴共帥時【燂溫也潘淅米汁也靧洗面也共帥時皆循是禮也燂詳廉切潘音翻靧音悔帥音率】男不言內女不言外非祭非喪不相授器其相授則女受以篚其無篚則皆坐【句】奠之而後取之【男正位乎外不當於外而言內庭之事女正位乎內不當於內而言梱外之事惟喪祭二事乃得以器相授受者以祭爲嚴肅之地喪當急遽之時乃無他嫌也非此二者則女必執篚使授者置之篚中也皆坐男女皆跪也授者跪而置諸地則受者亦跪而就地以取之也梱閫同】外內不共井不共湢浴不通寢席不通乞假男女不通衣裳內言不出外言不入男子入內不嘯不指夜行以燭無燭則止女子出門必擁蔽其面夜行以燭無燭則止道路男子由右女子由左【湢浴室也不嘯不指謂聲容有異駭人視聴也舊讀嘯爲叱今詳嘯非家庭所發之聲宜其不可叱或有當發者如見非禮舉動安得不叱以儆之乎讀如本字爲是擁猶障也由右由左見王制湢音逼】子婦孝者敬者父母舅姑之命勿逆勿怠【子而孝父母必愛之婦而敬舅姑必愛之然猶恐其恃愛而於命或有所違也故以勿逆勿怠爲戒】若飲食之𨿽不耆必嘗而待加之衣服𨿽不欲必服而待【嘗而待服而待皆謂俟尊者察其不耆不欲而攺命之則或置之或藏去乃敢如己意也飲去聲食音嗣耆音嗜】加之事人代之已𨿽弗欲姑與之而姑使之而後復之【尊者任之以事而已旣爲之矣或念其勞又使他人代爲己意𨿽不以爲勞而不欲其代然必順尊者之意而姑與之若慮其爲之不如己意姑敎使之及其果不能而後已復爲之也】子婦有勤勞之事𨿽甚愛之姑縱之而寜數休之【謂𨿽甚愛此子婦而不忍其勞然必且縱使爲之而寜數數休息之必使終竟其事而後已不可以姑息爲愛而使之不事事也數音朔】子婦未孝未敬勿庸疾怨姑敎之若不可敎而後怒之不可怒子放婦出而不表禮焉【庸用也怒之譴責之也不可怒謂𨿽譴責之而不攺也𨿽放逐其子出棄其婦而不表明其失禮之罪示不終絕之也】父母有過下气怡色柔聲以諌諌若不入起敬起孝說則復諌不說與其得罪於鄕黨州閭寜孰諌父母怒不說而撻之流血不敢疾怨起敬起孝【疏曰孰諌謂純熟殷勤而諌若物之成熟然說音悅復扶又切】父母有婢子若庶子庶孫甚愛之𨿽父母沒沒身敬之不衰【婢子賤者之所生也若及也或也沒身終身也父母之所愛亦愛之至於犬馬盡然而況於人乎】子有二妾父母愛一人焉子愛一人焉由衣服飲食由執事毋敢視父母所愛𨿽父母沒不衰【由自也不敢以私愛違父母之情故也】子甚宜其妻父母不說出子不宜其妻父母曰是善視我子行夫婦之禮焉沒身不衰【宜猶善也大戴禮婦有七出不順父母一無子二淫三妬四惡疾五多言六竊盜七三不去有所受無所歸不去曽經三年喪不去前貧賤後富貴不去說音悅】父母𨿽沒將爲善思貽父母令名必果將爲不善思貽父母羞辱必不果舅沒則姑老冢婦所祭祀賔客毎事必請於姑介婦請於冢婦【老謂傳家事於長婦也然長婦猶不敢専行故祭祀賔客之事必稟問焉介婦眾婦也】舅姑使冢婦毋怠不友無禮於介婦【石梁王氏曰友謂當作敢者是劉氏曰使以事使之也毋禁止辭不友者不愛也無禮者不敬也言舅姑以事命冢婦則冢婦當自任其勞不可怠於勞而怨介婦不助已遂不愛敬之也】舅姑若使介婦毋敢敵耦於冢婦【劉氏曰敵耦者欲求分任均勞之意言舅姑若以事使介婦爲之則介婦亦當自任其勞不可謂己與冢婦爲敵耦欲求均配其勞也】不敢並行不敢並命不敢並坐【又言介婦之與冢婦分有尊卑非惟任事毋敢敵耦亦且不敢比肩而行不敢並受命於尊者不敢並出命於卑者蓋介婦當請命於冢婦也坐次亦必異列】凡婦不命適私室不敢退婦將有事大小必請於舅姑子婦無私貨無私畜無私器不敢私假不敢私與【鄭氏日家事統於尊也適如字畜許六切】婦或賜之飲食衣服布帛佩帨茝蘭則受而獻諸舅姑舅姑受之則喜加新受賜若反賜之則辭不得命如更受賜藏以待乏【或賜之謂私親幾弟也茝蘭皆香艸也受之則如新受賜不受則如更受賜孝愛之至也不得命者不見許也待乏待尊者之乏也茝昌攺切又音齒】婦若有私親兄弟將與之則必復請其故【句】賜而後與之【故卽前者所獻之物而舅姑不受者𨿽藏於私室今必請於尊者旣許然後取以與之也】適子庶子祗事宗子宗婦𨿽貴富不敢以貴富入宗子之家𨿽眾車徒舎於外以寡約入【疏曰適子謂父及祖之適子是小宗也庶子謂適子之弟宗子謂大宗子宗婦謂大宗子之婦適音的舎如字去聲】子弟猶歸器衣服裘衾車馬則必獻其上而後敢服用其次也若非所獻則不敢以入於宗子之門不敢以貴富加於父兄宗族【猶若也謂子弟中若有以功徳顯榮而蒙尊上歸遺之以器用衣服等物則必獻其上等者於宗子而自服用其次者若非宗子之爵所當服用而不可獻者則已亦不敢服用之以入宗子之門也加髙也遺去聲】若富則具二牲獻其賢者於宗子夫婦皆齊而宗敬焉終事而後敢私祭【賢猶善也齊而宗敬謂齊戒而往助祭事以致宗廟之敬也私祭祖禰則用二牲之下者】飯黍稷稻白黍黃稰穛【飯之品有黃黍稷稻白白黍黃凡六其谷熟而獲之則曰稰生獲之曰穛穛是斂縮之名以生獲故其物縮斂也此諸侯之飯天子又有麥與苽飯目諸飯之品稰胥上聲穛音捉】膳膷臐膮醢牛炙【膷牛臐羊膮豕皆香美之名也醢字衍當刪牛炙炙牛肉也此四物爲四豆共爲一行膳目諸膳之品膷音香臐音燻膮音暁炙音柘炙牛如字音壑行音杭】醢牛胾醢牛膾【醢肉醬也牛胾切牛肉也並醢與牛膾四物爲四豆是第二行胾側吏切】羊炙羊胾醢豕炙【此四物爲四豆是第三行】醢豕胾芥醬魚膾【此四物爲四豆是第四行共十六豆下大夫之禮也】雉兔鶉鷃【此四物爲四豆列爲第五行共二十豆則上大夫之禮也鶉音淳鷃音晏】飲重醴稻醴淸糟黍醴淸糟醴淸糟或以酏爲醴黍酏漿水醷濫【醴者稻黍三者各爲之已泲者爲淸未泲者爲糟是三醴各有淸有糟也以淸與糟相配重設故云重醴蓋致飲於賔客則兼設之也以酏爲醴釀粥爲醴也黍酏以黍爲粥也漿醋水也醷梅漿也濫雜糗飯之屬和水也飲目諸飲之品重平聲醷音倚】酒淸白【淸淸酒也祭祀之酒事酒昔酒俱白故以白名之有事而飲者謂之事酒無事而飲者名昔酒】羞糗餌粉酏【周禮羞籩之寔糗餌粉餈此酏字當讀爲餈記者誤耳許愼云餈稻餅也炊米搗之粉餈以豆爲粉糝餈上也糗炒幹米麥也搗之以爲餌蓋先屑爲粉然後溲之餌之言堅潔若玉珥也餈之言滋也糗起九切餌音二酏自私切】食蝸醢而苽食雉羮麥食脯羮雞折稌犬羮兔羮和糝不蓼【此言進飯之宜蝸與螺同苽雕胡也脯羹析脯爲羹也稌稻折稌謂細折稻米爲飯也此五者宜以五味調和米屑爲糝不須加蓼故云和糝不蓼也食音嗣下同蝸力戈切苽音孤稌音杜和去聲糝思】散【切蓼音了】濡豚包苦寔蓼濡雞醢醬寔蓼濡魚卵醬寔蓼濡鼈醢醬寔蓼【濡讀爲胹烹煮之也胹豚者包裹之以苦菜而寔蓼於腹中此四物皆以蓼寔其腹而煮之也卵醤魚子爲醤也三物之用醤蓋以調和其汁耳濡音而卵音鯤】腵修蚳醢脯兔醢麋膚魚醢魚膾芥醬麋腥醢醬桃諸梅諸卵鹽【腵修見前蚳醢以蚍蜉子爲醢也謂食腵修者以蚳醢配之食脯羮者以兔醢配之餘仿此麋鹿之大者膚切肉也麋腥生麋肉也諸菹也桃梅皆爲菹藏之欲藏必令稍幹故周禮謂之幹防食之則和以卵鹽大鹽形似鳥卵故名卵鹽也蚳音墀卵力管切蚍音皮蜉音浮令平聲幹音於防音老】凡食齊視春時齊視夏時醬齊視秋時飲齊視冬時【鄭氏曰飯宜溫宜熱醤宜涼飲宜寒也食音嗣齊去聲】凡和春多酸夏多苦秋多辛冬多咸調以滑甘【酸苦辛鹹木火金水之所屬多其時味所以養气也四時皆調以滑甘象土之寄歟】牛宜稌羊宜黍豕宜稷犬宜粱鴈宜麥魚宜苽【上云折稌犬羮兔羮此云牛宜稌者上是人君燕食以滋味爲美此據尊者正食而言也】春宜羔豚膳膏薌夏宜腒鱐膳膏臊秋宜犢麛膳膏腥冬宜鮮羽膳膏羶【牛膏薌犬膏臊雞膏腥羊膏羶如春時食羔豚則煎之以牛膏故云膳膏薌也餘仿此腒幹雉鱐幹魚麛鹿子鮮生魚羽雁也舊說此膳所宜以五行衰王相參及方氏燥濕疾遅彊弱之說今皆略之腒音渠鱐音搜臊音騷麛音迷鮮音仙王去聲】牛修鹿脯田豕脯麋脯麕脯麋鹿田豕麕皆有軒雉兔皆有芼【疏曰麛鹿田豕麕皆有軒者言此等非但爲脯又可腥食腥食之時皆以藿葉起之而不細切故云皆有軒不云牛者牛惟可細切爲膾不宜大切爲軒雉兔皆有芼者爲雉兔羮皆有芼菜以和之鄭氏曰軒讀爲憲憲謂藿葉切也麕俱倫切軒音憲】爵鷃蜩範芝栭蔆椇栗榛柿瓜桃李梅杏楂棃姜桂【蜩蟬範蜂芝如今木耳之類栭韻防注云江淮呼小栗爲栭栗蔆芰也椇形似珊瑚味甜美一名白石李鄭氏曰自牛修至此三十一物皆人君燕食所加庶羞也周禮天子羞用百有二十品記者不能次錄蜩音條栭音而蔆音陵椇音矩楂側加切】大夫燕食有膾無脯有脯無膾士不貳羮胾庶人耆老不徒食【因上文言人君燕食之物而言大夫燕食士不貳羮胾亦謂燕食也徒猶空也不徒食言必有疏曰若朝夕常食則下云羮食自諸侯以下至於庶人無等】膾春用蔥秋用芥豚春用韭秋用蓼脂用蔥膏用薤三牲用藙和用醢獸用梅【芥芥醬也肥凝者爲脂釋者爲膏三牲牛羊豕也藙茱萸也和用醯以醯和三牲也獸用梅以梅和獸也薤胡介切藙音毅和去聲】鶉羮雞羮鴽釀之蓼魴鱮烝雛燒雉薌無蓼【鴽不爲羹惟烝煮而已故不曰羮此三味皆切蓼以雜和之故曰釀之蓼魴鱮二魚烝而食之故曰魴鱮烝雛鳥之小者燒熟然後調和故云雛燒雉則或燒或烝或以爲羮皆可薌謂香艸若白蘓紫蘓之屬也言烝魴鱮燒雛及烹雉皆調和之以香艸無用蓼也鴽音如釀尼亮切魴音防鱮音序】不食【句】雛鼈狼去膓狗去腎貍去正脊兔去凥狐去首豚去腦魚去乙龞去丑【此九者皆爲不利於人雛鼈伏乳者魚體中有骨如乙之形去之爲鯁人也醜竅也或云頸下有骨能毒人去上聲凥苦刀切爲去聲】肉曰脫之魚曰作之棗曰新之栗曰撰之桃曰膽之柤犂曰攢之【脫者剝除其筋膜作者搖動之以觀其鮮鯘一說作猶斮也謂削其鱗棗則拭治而使之新潔撰猶選也栗多虫螙宜選擇之桃多毛拭治令靑滑如膽攢之者鑽治其螙處也此皆治擇之名撰須衮切柤側加切攢咨官切鯘餒同斮音勺治平聲螙蠧同】牛夜鳴則庮羊泠毛而毳羶狗赤股而躁臊鳥皫色而沙鳴郁豕望視而交腥馬黒脊而般臂漏【牛之夜鳴者其肉庮臭羊之毛本稀泠而毛端毳結者其肉羴气狗股裏無毛而舉動急躁者其肉臊惡皫色色變而無潤澤也沙嘶也鳴而其聲沙嘶者郁謂腐臭也望視舉目髙也交目毛交也腥讀爲星肉中生小息肉如米者也般臂前脛毛斑也漏讀爲螻謂其肉如螻蛄臭也牛至馬六物若此者皆不可食庮音由泠音零毳昌鋭切皫滂表切音接般音斑漏平聲】雛尾不盈握弗食舒雁翠鵠鴞胖舒鳧翠雞肝雁腎鴇奧鹿胃【舒雁鵞也翠尾肉也胖脇側薄肉也舒鳧鴨也鴇似雁而大無後指奧脾肶也藏之深奧處也此九物亦不可食鴞於嬌切胖音判鴇音保奧音郁肶音皮】肉腥細者爲膾大者爲軒或曰麋鹿魚爲菹麕爲辟雞野豕爲軒兔爲宛脾切蔥若薤寔諸醯以柔之【細縷切者爲膾大片切者爲軒或用蔥或用薤故云切蔥若薤肉與蔥薤皆置之醋中故云寔諸醯浸漬而熟則柔軟矣故曰柔之疏曰爲記之時無菹軒辟雞宛脾之制作之未審舊有此言記者承而用之故稱或曰其辟雞宛脾及軒之名其義未聞軒音憲辟音璧宛音】羮食自諸侯以下至於庶人無等大夫無秩膳大夫七十而有閣【羮與飯常日所食故無貴賤之等差秩常也五十始命未爲甚老故無常膳七十有閣則有秩膳矣閣以木板爲之所以庋飯食之物食音嗣差楚宜切庋音已】天子之閣左達五右達五公侯伯於房中五大夫於閣三士於坫一【疏曰宮室之制中央爲正室正室左右爲房房外有序序外有夾室天子尊庖遠故左夾室五閣右夾室五閣諸侯卑庖稍近故於房中惟一房之中而五閣也大夫卑而無嫌故亦於夾室而三閣士卑不得爲閣但於室中爲土坫以庋食五者三牲之肉及魚臘三者豕魚臘也】凡養老有虞氏以燕禮夏后氏以饗禮殷人以食禮周人修而兼用之凡五十養於鄕六十養於國七十養於學達於諸侯八十拜君命一坐再至瞽亦如之九十者使人受五十異粻六十宿肉七十貳膳八十常珍九十飲食不違寢膳飲從於遊可也六十嵗制七十時制八十月制九十日修惟絞紟衾冒死而後制五十始衰六十非肉不飽七十非帛不暖八十非人不暖九十𨿽得人不暖矣五十杖於家六十杖於鄕七十杖於國八十杖於朝九十者天子欲有問焉則就其室以珍從七十不俟朝八十月告存九十日有秩五十不從力政六十不與服戎七十不與賔客之事八十齊喪之事弗及也五十而爵六十不親學七十致政凡自七十以上惟衰麻爲喪凡三王養老皆引年八十者一子不從政九十者其家不從政瞽亦如之凡父每在子𨿽老不坐有虞氏養國老於上庠養庶老於下庠夏后氏養國老於東序養庶老於西序殷人養國老於右學養庶老於左學周人養國老於東膠養庶老於虞庠虞庠在國之西郊有虞氏皇而祭深衣而養老夏后氏収而祭燕衣而養老殷人冔而祭縞衣而養老周人冕而祭衣而養老【此一節並說見王制】曽子曰孝子之養老也【石梁王氏曰此一養字防上文當從上聲忠養之養當從去聲】樂其心不違其志樂其耳目安其寢處以其飲食忠養之孝子之身終終身也者非終父母之身終其身也是故父母之所愛亦愛之父母之所敬亦敬之至於犬馬盡然而況於人乎【樂其心諭父母於道也不違其志能養志也飲食忠養以上是終父母之身愛所愛敬所敬則終孝子之身也樂音洛處上聲養去聲上上聲】凡養老五帝憲三王有乞言五帝憲養气體而不乞言有善則記之爲惇史三王亦憲旣養老而後乞言亦微其禮皆有惇史【憲法也養老之禮五帝之世主於法其徳行而已至三王之世則又有乞言之禮焉惇史所以記其惇厚之徳也三王亦未嘗不法其徳行然於乞言之際其禮防略不誠切以求之故云防其禮然亦皆有惇史焉方氏曰五帝之憲也而老者未嘗無言要之以徳爲主耳故曰有善則記之蓋可記者言故也三王之乞言而老者未嘗無徳要之以言爲主耳故曰三王亦憲有音又行去聲要平聲】淳熬煎醢加於陸稻上沃之以膏曰淳熬【淳沃也熬煎也陸稻陸地之稻也以陸稻爲飯煎醢加於飯上又恐味薄故更沃之以膏此八珎之一也淳之純切熬音遨】淳毋煎醢加於黍食上沃之以膏曰淳毋【疏曰毋是禁辭非膳羞之體故讀爲模象也蓋法象淳熬而爲之但用黍飯爲異耳此八珎之二也母音模食音嗣】炮取豚若將刲之刳之寔棗於其腹中編萑以苴之塗之以謹塗炮之塗皆幹擘之濯手以摩之去其皽爲稻粉糔溲之以爲酏以付豚煎諸膏膏必滅之鉅鑊湯以小鼎薌脯於其中使其湯毋滅鼎三日三夜毋絕火而後調之以醯醢【此珍主於塗而燒之故以炮名牂牡羊也刲之刳之殺而去其五藏也萑蘆葦之類苴裹也謹讀爲瑾說文黏土也擘之者擘去幹塗也濯手以摩之去其皽謂擘泥手不淨又兼肉故必濯其手然後摩去其皽膜也糔與前章滫瀡之滫同以稻米爲粉滫溲之爲粥若豚則以此粥敷其外若羊則解析其肉以此粥和之而俱煎以膏滅沒也謂所用膏沒此豚與羊也鉅鑊湯以大鑊盛湯也脯解析之薄如脯也薌脯香美此脯也脯在小鼎內而小鼎則置在鑊湯內湯不可沒鼎沒鼎則水入壊脯也毋絕火防熱而已不熾之也至食則又以醯與醢調和之此八珍之三四也將音牂刲音暌刳音枯萑音丸苴子余切謹音芹幹音幹擘音百去上聲皽音展糔息酒切溲所九切藏去聲】搗珍取牛羊麋麕之肉必脄每物與牛若一捶反側之去其餌孰出之去其皽柔其肉【脄夾脊肉也與牛若一謂與牛肉之多寡均也捶搗也反捶之又側捶之然後去其筋餌旣熟乃去其皽膜而柔之以醯醢此八珍之五也搗音島脄音每捶主蘂切】漬取牛肉必新殺者薄切之必絕其理湛諸美酒期朝而食之以醢若醯醷【絕其理橫斷其文理也湛亦漬也期朝今旦至明旦也醷梅也此八珍之六也漬音自湛音尖期音基】爲熬捶之去其皽編萑布牛肉焉屑桂與姜以灑諸上而鹽之幹而食之施羊亦如之施麋施施麕皆如牛羊欲濡肉則釋而煎之以醢欲幹肉則捶而食之【此肉於火上爲之故名曰熬生搗而去其皽膜然後布於編萑之上先以桂姜之屑灑之次用鹽釋謂以水潤釋之也此八珎之七也鹽去聲】糝取牛羊豕之肉三如一小切之與稻米稻米二肉一合以爲餌煎之【三如一謂三者之肉多寡均也稻米二肉一謂二分稻米一分肉也此卽周禮糝食】肝膋取狗肝一幪之以其膋濡炙之舉燋其膋不蓼【舉皆也謂炙膋皆熟而焦食之不用蓼也此八珎之八記者文不依次故閒雜在糝食酏食之閒幪音蒙】取稻米舉糔溲之小切狼臅膏以與稻米爲酏【狼臅膏狼胸臆中之膏也此蓋以滫溲稻米之粉而煎之以膏注讀酏爲餰者以酏是粥非豆寔也此卽周禮之酏食臅音獨酏之然切餰饘同】禮始於謹夫婦爲宮室辧外內男子居外女子居內深宮固門閽寺守之男不入女不出【夫婦爲人倫之始不謹則亂其倫類故禮始於謹夫婦也鄭氏曰閽掌守中門之禁寺掌內人之禁令】男女不同椸枷不敢縣於夫之楎椸不敢藏於夫之篋笥不敢共湢浴夫不在斂枕篋簟席襡器而藏之少事長賤事貴咸如之【椸枷見曲禮植者曰楎橫者曰椸楎椸同類之物椸以竿爲之故鄭云竿謂之椸余見前椸音移枷音架縣音楎音輝笥音四】夫婦之禮惟及七十同藏無閒故妾𨿽老年未滿五十必與五日之禦將禦者齊漱澣愼衣服櫛縰笄總角拂髦衿纓綦屨𨿽婢妾衣服飲食必後長者妻不在妾禦莫敢當夕【櫛縰以下說見篇首角字衍天子之禦妻八十一人當九夕世婦二十七人當三夕九嬪九人當一夕三夫人當一夕後當一夕凡十五日而徧五日之禦諸侯制也諸侯一娶九女夫人及二媵各有侄娣此六人當三夕次二媵當一夕次夫人専一夕凡五日而徧也當夕當妻之夕也閒與並去聲齊音齋漱平聲澣音浣】妻將生子及月辰居側室夫使人日再問之作而自問之妻不敢見使姆衣服而對至於子生夫復使人日再問之夫齊則不入側室之門【正寢在前燕寢在後側室者燕寢之旁室也作動作之時也姆女師也見音現姆音茂復扶又切齊側皆切】子生男子設弧於門左女子設帨於門右三日始負子男射女否【弧弓也帨佩巾也以此二物爲男女之表負抱也】國君世子生告於君接以大牢宰掌具三日卜士負之吉者宿齊朝服寢門外詩負之射人以桑弧蓬矢六射天地四方保受乃負之宰醴負子賜之束帛卜士之妻大夫之妾使食子【接以大牢者以大牢之禮接見其子也宰宰夫也掌具掌其設禮之具也卜士負之者卜其吉者而使之抱子也詩承也儀禮言屍酢主人詩懷之亦承義射天地四方者期其有事於逺大也保保母也受乃負之受子於士而抱之也蓋士之負子特爲斯須之禮而已宰旣掌具故以醴禮負子之士仍賜束帛以酬之食子謂乳養之也今按此言世子生接以大牢特言其常禮如此耳下文又言接子擇日則亦或在始生三日之後也鄭氏謂食其母使補虛彊气讀接爲防而訓爲勝其義迂方氏讀如本字今從之大音泰齊音齋射音石食音嗣】凡接子擇日冢子則大牢庶人特豚士特豕大夫少牢國君世子大牢其非冢子則皆降一等【冢子大牢謂天子之元子也大音泰少去聲】異爲孺子室於宮中擇於諸母與可者必求其寛慈恵溫良恭敬愼而寡言者使爲子師其次爲慈母其次爲保母皆居子室他人無事不往【諸母眾妾也可者謂𨿽非眾妾之列或傅禦之屬可謂子師者也此人君養子之禮師教以善道者慈母審其欲惡者保母安其寢處者他人無事不往恐兒驚動也】三月之末擇日剪髮爲鬌男角女羈否則男左女右是日也妻以子見於父貴人則爲衣服由命士以下皆漱澣男女夙興沐浴衣服具視朔食夫入門升自阼階立於阼西鄕妻抱子出自房當楣立東面【鬌所存畱不翦者也夾囪兩旁當角之處畱髮不翦者謂之角畱頂上縱橫各一相交通逹者謂之覊嚴氏云夾囪曰角兩髻也午達曰羈三髻也貴人大夫以上也由自也具視朔食者所具之禮如朔食也朔食天子大牢諸侯少牢大夫特豕士特豚也入門入側室之門也側室亦南向故有阼階西階出自房自東房而出也鬌音朶囪音蔥】姆先相曰母某敢用時日袛見孺子夫對曰欽有帥父執子之右手咳而名之妻對曰記有成遂左還授師子師辯告諸婦諸母名妻遂適寢【某妻姓某氏也時日是日也孺稚也欽敬帥循也言當敬敎之使循善道也咳而名之者說文咳小兒聲謂父作咳聲笑客以示慈愛而名之也記有成謂當記識夫言敎之成徳也授師以子授子師也諸婦同族卑者之妻也諸母同族尊者之妻也後告諸母欲名成於尊也妻遂適寢復夫之燕寢也相去聲見音現帥入聲咳戶才切還音旋辯音徧識音志】夫告宰名宰辯告諸男名書曰某年某月某日某生而藏之宰告閭史閭史書爲二其一藏諸閭府其一獻諸州史州史獻諸州伯州伯命藏諸州府夫入食如養禮【宰屬吏也諸男同宗子姓也藏之者以簡防書子名而藏於家之書府也二十五家爲閭二千五百家爲州州伯則州長也閭史州史皆其屬吏也閭府州府皆其府藏也夫入食如養禮謂與其妻禮食如婦始饋舅姑之禮也疏曰此經所陳謂卿大夫以下故以名徧告同宗諸男諸男卑者尙告則告諸父可知若諸侯絕宗則不告也養去聲】世子生則君沐浴朝服夫人亦如之皆立於阼階西鄕世婦抱子升自西階君名之乃降【諸侯朝服端素裳夫人亦如之者亦朝服也當是展衣注云禒衣者以見子畢卽侍禦於君故服進禦之禒衣也人君見世子於路寢此升自西階是自外而入也凡生子無問妻妾皆在側室】適子庶子見於外寢撫其首咳而名之禮帥初無辭【此適子蓋世子之弟庶子則妾子也外寢君燕寢也燕寢在內以側室在旁處內故謂此爲外也疏曰庶子見於側室此以撫首咳名無辭之事同故與適子連文云見於外寢耳適音的帥入聲處上聲】凡名子不以日月不以國不以隱疾大夫士之子不敢與世子同名【說見曲禮】妾將生子及月辰夫使人日一問之子生三月之末漱澣夙齊見於內寢禮之如始入室君已食徹焉使之特餕遂入禦【此言大夫士之妾生子之禮宮室之制前有路寢次則君之燕寢次夫人正寢卿大夫以下前有適室次則燕寢次則適妻之寢此言內寢正謂適妻寢耳如始入室者如初來嫁時也特餕使此生子者獨餕不切常時眾妾同餕也】公庶子生就側室三月之末其母沐浴朝服見於君擯者以其子見君所有賜君名之眾子則使有司名之【擯者傅姆之屬也君所有賜者此妾君所偏愛而特加恩賜者故其子君自名之若眾妾之子恩寵輕略者則使有司名之也疏曰前文已云適子庶子見異於世子今更重出者以前庶適連文故此特言庶子之禮】庶人無側室者及月辰夫出居羣室其問之也與子見父之禮無以異也【問之之禮與執手咳名之事欽帥記成之辭皆與有爵者同故云無以異也】凡父在孫見於祖祖亦名之禮如子見父無辭【應氏曰辭者夫婦所以相授受也祖尊故有其禮而無其辭】食子者三年而出見於公宮則劬【食子者士之妻大夫之妾也子三年則免懷抱故食者出還其家見於公宮而告辭則君必有賜劬者有賜以勞其劬勞也食音嗣上勞去聲】大夫之子有食母士之妻自養其子【食母乳母也士卑故自養食音嗣】由命士以上及大夫之子旬而見【注讀旬爲均謂適子妾子有同時生者𨿽是先生者先見後生者後見然皆在夫未與婦禮食之前故曰均而見也應氏曰子固以禮見於父父則欲時時見之又不可瀆故每旬而一見之若庶人則簡略易通故不必以旬】

【而見今詳二說俱可疑闕之可也上上聲旬音均】冢子未食而見必執其右手適子庶子已食而見必循其首【疏曰此天子諸侯之禮未與後夫人禮食而先見冢子急於正也禮食之後乃見適子庶子緩於庶耳食如字】子能食食敎以右手能言男惟女兪男鞶革女鞶絲【食飯也惟兪皆應辭鞶小囊盛帨巾者男用革女用繒帛上食與注如字下食音嗣惟上聲飯上聲】六年敎之數與方名七年男女不同席不共食八年出入門戶及卽席飲食必後長者始敎之讓【數謂一十百千萬方名東西南北也】九年敎之數日十年出就外傅居宿於外學書計【數日知朔望與六甲也外傅敎學之師也書謂六書計謂九數數上聲九數如字】衣不帛襦袴禮帥初朝夕學幼儀請肄簡諒【曲禮曰童子不衣裘裳不以帛爲襦袴亦爲太溫也禮帥初謂行禮動作皆循習初敎之方也肄習也簡書篇數也諒言語信寔也皆請於長者而習學之也一說簡者簡要謂使之習事務從其要不爲迂曲煩擾也襦音儒衣去聲亦爲爲去聲】十有三年學樂誦詩舞勺成童舞象學射禦【樂八音之器也詩樂歌之篇章也成童十五以上象說見文王世子射謂五射禦謂五禦也六藝詳見小學書朱子曰酌卽勺也內則曰十三舞勺卽以此詩爲節而舞也】二十而冠始學禮可以衣裘帛舞大夏惇行孝弟博學不敎內而不出【始學禮以成人之道當兼習吉凶軍賔嘉之五禮也大夏禹樂樂之文武兼備者也孝弟百行之本故先務惇行於孝弟而後博學也不敎恐所學未精故不可爲師以敎人也內而不出言蘊畜其徳美於中而不自表見其能也一說謂不出言以爲人謀畫冠去聲衣去聲弟音悌百行行去聲畜許六切見音現爲人爲去聲】三十而有室始理男事博學無方孫友視志【室猶妻也男事受田給政役也方猶常也學無常在志所慕則學之孫友順交朋友也視志視其志意所尙也孫去聲】四十始仕方物出謀發慮道合則服從不可則去五十命爲大夫服官政七十致事凡男拜尙左手【朱子曰物猶事也方物出謀則謀不過物方物發慮則慮不過物問何謂不過物曰方猶對也比方以窮理】女子十年不出姆敎婉娩聴從執麻枲治絲繭織紝組紃學女事以共衣服觀於祭祀納酒漿籩豆菹醢禮相助奠【十年不出謂十嵗則恆處於內也姆女師也婉謂言語娩謂容貌司馬公云柔順貌紝繒帛之屬組亦織也詩執轡如組紃之制似絳古人以置諸冠服縫中者姆音茂娩音晚枲音徙從�諸本誤從木治平聲紝女金切組音祖紃音巡共音恭相去聲絳音叨縫去聲】十有五年而笄二十而嫁有故二十三年而嫁聘則爲妻奔則爲妾凡女拜尙右手【十五許嫁則笄未許嫁者二十而笄故謂父母喪妻齊也妾之言接言得接見於君子不得伉儷也尙左尙右陰陽之別別必列】

禮記集說卷五﹤經部﹐禮類﹐禮記之屬﹐陳氏禮記集說﹥

欽定四庫全書

禮記集說卷六

元陳澔撰玉藻第十三

【此篇記天子諸侯服冕笏佩諸制及行禮之容節】

天子玉藻十有二旒前後防延龍捲以祭【玉冕前後垂旒之玉也藻雜采絲繩之貫玉者也以藻穿玉以玉飾藻故曰玉藻邃深也延冕上覆也表而纁裏前後邃延者言前後各有十二旒垂而深邃延在其上也龍衮畫龍於衮衣也祭祭宗廟也余見禮器邃音粹捲讀爲衮】端而朝日於東門之外聽朔於南門之外【朝日春分之禮也聽朔者聽月朔之事也東門南門皆謂國門也疏曰知端當爲冕者皮弁尊次則諸侯之朝服又其次端諸侯皮弁聽朔朝服視朝是視朝之服卑於聽朔今天子皮弁視朝若端聽朔則是聽朔之服卑於視朝且聽朔大視朝小故知端爲冕謂冕也是冕服之下者端讀爲冕朝音潮】閏月則闔門左扉立於其中【鄭氏曰天子廟及路寢皆如明堂制明堂在國之陽毎月就其時之堂而聽朔焉卒事反宿路寢閏月非常月也聽其朔於明堂門中還處路寢門終月疏曰樂太史云終月謂終竟一月所聽之事於一月中耳尋常則居燕寢也皇氏云明堂有四門卽路寢亦有四門閏月各居其時當方之門義或然也今按闔門左扉者左爲陽陽爲正以非月之正故闔左而由右】皮弁以日視朝遂以食日中而餕奏而食日少牢朔月大牢五飲上水漿酒醴酏【皮弁服天子常日視朝之服也諸臣同此服日中而餕謂日中所食乃朝食之餘也奏作樂也日常日也朔月月朔也上水以水爲上也下四者說見內則疏曰餕尙奏樂卽朝食奏樂可知少去聲大音泰酏音移】卒食端而居動則左史書之言則右史書之禦瞽幾聲之上下年不順成則天子素服乘素車食無樂【端服說見內則者幽陰之色宴息向晦而服之於義爲得也禦瞽侍禦之樂工也幾察也察樂聲之髙下以知政令之得失也此以上皆天子之禮端如字幾平聲】諸侯端以祭禆冕以朝皮弁以聽朔於大廟朝服以日視朝於內朝【禆冕公衮侯伯鷩子男毳也朝見天子也諸侯以冠緇衣素裳爲朝服凡在朝君臣上下同服但士服則謂之端廣二尺二寸故也大夫以上皆侈三尺三寸方氏曰天子聽朔於南門示受之於天諸侯聽朔於太廟示受之於祖原其所自也天子諸侯皆三朝外朝在庫門之外治朝在路門之外內朝在路門之內亦曰燕朝也端讀爲冕】朝辧色始入君日出而視之退適路寢聽政使人視大夫大夫退然後適小寢釋服【臣入常先君出常後尊卑之禮然也視朝而見羣臣所以通上下之情聽政而適路寢所以決可否之計釋服釋朝服也】又朝服以食特牲三俎祭肺夕深衣祭牢肉朔月少牢五俎四簋子夘稷食菜羮夫人與君同庖【三俎特豕魚臘也周人祭肺夕夕食也牢肉卽特牲之餘也五俎加羊與其腸胃也簋盛黍稷之器常食二簋月朔則四簋也子夘說見檀弓夫人不特殺故云與君同庖也食音嗣】君無故不殺牛大夫無故不殺羊士無故不殺犬豕君子逺庖廚凡有血气之類弗身踐也至於八月不雨君不舉【天子膳用六牲則無故亦殺牛此言國君也天子之大夫有故得殺牛此無故不殺羊謂諸侯之大夫也故謂祭祀及賔客饗食之禮也祭禮有射牲之文此言弗身踐亦謂尋常也八月今之六月殺牲盛饌曰舉逺去聲踐讀爲翦食音嗣】年不順成君衣布搢本闗梁不租山澤列而不賦土功不興大夫不得造車馬【衣布身著布衣也士以竹爲笏而以象飾其本搢揷也君揷士之笏也闗謂門闗梁謂澤梁不租不収租稅也列當作迾遮遏之義周禮山虞掌其厲禁鄭雲遮迾守之是也凶年𨿽不収山澤之賦猶必遮迾其非時采取者造新有制作也此皆爲嵗之凶故上之人節損以寛貸其下也衣去聲搢音薦著音勺皆爲爲去聲】卜人定史定墨君定體【周禮人所掌有天地四方六者之異各以方色與體辧之隨所卜之事各有宜用所謂卜人定也史定墨者凡卜必以墨畫以求吉兆乃鉆之以觀其所拆若從墨而拆大謂之兆廣若裂其旁岐細出則謂之璺拆亦謂之兆璺韻書璺音問器破而未離之名也體者兆象之形體定謂決定其吉凶也疏曰尊者視大卑者視小】君羔幦虎犆大夫齊車鹿幦豹犆朝車士齊車鹿幦豹犆【幦者覆軾之皮犆緣也君之齊車以羔皮覆軾而緣以虎皮朝車亦謂大夫之朝車以下文兩言齊車故知上爲君齊車幦音覓犆音直齊音齋覆緣並去聲】君子之居恆當戶寢恆東首若有疾風迅雷甚雨則必變𨿽夜必興衣服冠而坐【向明而居順生气而臥敬天威而變凡知禮者皆當如是不但有位者也故以君子言首去聲】日五盥沐稷而靧櫛用椫櫛髮晞用象櫛進禨進羞工乃升歌【盥洗手也沐稷以淅稷之水洗髮也靧以淅之水洗面也椫櫛白木梳也晞幹也象櫛象齒梳也髮濕則滑故用木梳漧則澀故用象櫛也沐而飲酒曰禨羞則籩豆之實也工乃升堂以琴瑟而歌焉旣充之以和平之味又感之以和平之音皆爲新沐气虛致其養也靧音悔椫音展禨音曁】浴用二巾上絺下綌出杅履蒯席連用湯履蒲席衣布晞身乃屨進飲【杅浴盤也履踐也蒯席蒯艸之席也湅洗也履蒯席之上而以湯洗其足垢然後立於蒲席而以布幹潔其體乃著屨而進飲也杅音於連讀爲湅力甸切衣去聲】將適公所宿齊戒居外寢沐浴史進象笏書思對命【大夫之有史蓋掌文史之事耳非史官之比也思謂意所思念欲告君之事對謂君若有問則對答之辭命謂君所命令當奉行者此三者皆書之於笏故曰書思對命皆謂敬謹之至恐或遺忘也齊音齋】旣服習容觀玉聲乃出揖私朝煇如也登車則有光矣【旣服著朝服畢也容觀容貌儀觀也玉聲佩玉之聲也揖私朝與其家臣揖而往朝於君也煇與光皆言徳容發越之盛光則又盛於煇矣觀去聲】天子搢珽方正於天下也【搢插也珽亦笏也卽玉人所謂大圭長三尺者是也以其挺然無所詘故謂之珽蓋以端方正直之道示天下也搢音薦珽他項切】諸侯荼前詘後直讓於天子也【荼者舒遲之義前有所畏則其進舒遲諸侯之笏前詘者圓殺其首也後直者下角正方也以其讓於天子故殺其上也荼音舒詘音屈殺去聲】大夫前詘後詘無所不讓也【大夫上有天子下有已君故笏之下角亦殺而圜示無所不讓也】侍坐則必退席不退則必引而去君之黨【臣侍君之坐若側旁有別席則退就別席或旁無別席可退或有席而君不命之退則當引而卻離坐於君親黨之下也一說黨屬於鄕而小故以爲旁側之諭】登席不由前爲躐席【疏曰失節而踐爲躐席應從下升若由前升是躐席也鄕飲酒禮賔席於戶西以西頭爲下主人席於阼階介席於西階皆北頭爲下賔升席自西方注云升由下也又記云主人介凡升席自北方降自南方注云席南上升由下降由上主人受獻自席前適阼階是降自北方者以受獻正禮須席末啐酒因從北方降也故注云由便也若尋常無事則升由下而降由上若賔則升降皆由下也今按此說席之上下固爲明白竊意此經八字當作一句而爲字平聲蓋行禮之時人各一席而相離稍逺固可從下而升若布席稍宻或數人共一席則必須由前乃可得已之坐若不由前則是躐席矣】徒坐不盡席尺【徒空也非飲食及講問之坐爲徒坐不盡席之前一尺示無所求於前也】讀書食【句】則齊豆去席尺【石梁王氏曰食則豆去席尺讀書則與豆齊亦去席尺是謂齊豆去席尺】若賜之食而君客之則命之祭然後祭先飯辯嘗羞飲而俟【客之以客禮待之也然必命之祭然後祭者不敢以客禮自居也先食而徧嘗諸味亦示臣爲君嘗食之禮也飲而俟者禮食未飱以前啜飲以利滑喉中不令澀噎今君猶未飱故臣亦不敢飱而先嘗羞嘗羞畢而啜飲以俟君飱臣乃敢飱也飯上聲辯音徧】若有嘗羞者則俟君之食然後食飯飲而俟君命之羞羞近者命之品嘗之然後惟所欲凡嘗逺食必順近食【此謂君但賜之食而非客之者則膳宰自嘗羞故云若有嘗羞者此臣旣不祭不嘗則俟君食乃食也𨿽不嘗羞亦先飲飲以利喉而俟君也羞近者但於近處食一羞也品猶徧也凡嘗逺食必自近者始客與不客皆然故云凡也飯上聲】君未覆手不敢飱君旣食又飯飱飯飱者三飯也君旣徹執飯與醬乃出授從者【覆手者謂食畢而覆手以循口之兩旁恐有殽粒污著之也飱以飲澆飯也禮食竟更作三飱以助飽實故君未覆手則臣不敢飱明不敢先君而飽也旣猶畢也君畢食則臣更飯飱也三飯並是飱謂三度飱也故曰飯飱者三飯也君食競旣徹饌臣乃自執己之飯與醤出授己之從者此食己所當得故也此非客禮故得以己饌授從者故公食大夫禮賔取與醬降奠於階西不以出也若非君臣但是降等者則徹之以授主人之相者故曲禮云徹飯齊以授相者也飱音孫上三飯上聲執飯去聲從去聲先去聲】凡侑食不盡食食於人不飽惟水漿不祭若祭爲已偞卑【食而勸侑禮之勤也食之不盡與不飽禮之謙也公食大夫禮賔祭觶漿臣敬君之禮此言水漿不祭禮各有所施也水漿非盛饌之比若祭之則爲大偞卑矣已太也偞厭也謂太厭降卑微如有所畏迫也偞虛渉切厭入聲】君若賜之爵則越席再拜稽首受登席祭之飲卒爵而俟君卒爵然後授虛爵君子之飲酒也受一爵而色灑如也二爵而言言斯禮已三爵而油油以退退則坐取屨隱辟而後屨坐左納右坐右納左【灑如禮度明肅之貌言言與誾誾同意气和悅之貌已止也油油謹重自得之貌坐取屨跪而取屨也隱辟而後屨不敢向人而著屨也跪左足而納右足之屨跪右足而納左足之屨此納屨之儀也灑先典切言言讀作誾誾辟音僻】凡尊必尙酒惟君面尊惟饗野人皆酒大夫側尊用棜士側尊用禁【尊尙酒不忘古也君坐必向尊示惠自君出而君專之也饗野人如蠟祭之飲是也禮不下庶人惟使之足於味而已故一用酒也側旁側也謂設尊在賔主兩楹之閒旁側夾之故云側尊棜禁見禮器疏曰若一尊亦曰側尊故士冠禮云側尊一甒醴在服北注云無偶曰側與此側別馬氏曰面尊則不側側尊則不面尊於房戶之閒賔主共之是也棜於據切甒音武】始冠緇布冠自諸侯下逹冠而敝之可也【冠禮加緇布冠諸侯以下通用存古故用之非時王之制也故旣用卽敝棄之可矣始冠冠去聲冠禮同餘如字】冠朱組纓天子之冠也緇布冠繢緌諸侯之冠也冠丹組纓諸侯之齊冠也冠綦組纓士之齊冠也【天子始冠之冠則冠而以朱組爲纓諸侯𨿽是緇布冠卻用雜采之繢爲纓緌爲尊者飾耳非古制也齊冠齊戒時所服者諸侯與士皆冠但其纓則有丹組綦組之異朱色紅而明丹赤色也綦帛之蒼白如艾色者一說文也繢音防緌音蕤齊音齋】縞冠武子姓之冠也縞冠素紕旣祥之冠也【縞生絹也武冠捲也以縞爲冠凶服也武則色吉也所以吉凶相半者蓋父有喪服子不可用純吉故曰子姓之冠姓生也孫是子之所生故謂之子姓素熟絹也紕冠兩邊及卷下畔之緣也縞冠素紕謂冠與捲身皆用縞但以素緣之耳旣祥之冠者祥祭後所服也方氏曰爲祖之亡也故冠縞以示其凶爲父之存也故武以示其吉冠上而武下爲祖而縞者尊尊於上也爲父而者親親於下也紕音皮卷上聲】垂緌五寸惰遊之士也【此言縞冠素紕而緌之垂者長五寸蓋以其爲惰遊失業之士使之服此以恥之耳】冠縞武不齒之服也【不齒卽王制所謂不帥教而屏棄之者使之冠縞武亦以恥辱之屏音丙】居冠屬武自天子下逹有事然後緌【禮服之冠則臨著乃合其武有儀飾故也若燕居之冠則冠與武相連以非行禮之時故率略少威儀也此冠無分貴賤皆著之故云自天子下逹凡緌所以致其飾故有事乃緌無事則否也屬音燭著音勺】五十不散送親沒不髦【喪禮啟殯以後要經之麻散垂葬畢乃絞此言五十始衰不散麻以送葬也髦象幼時剪髮爲鬌之形父母在則用之故親沒則去此飾詳見內則散上聲鬌音朶】大帛不緌冠紫緌自魯桓公始也【方氏曰大帛冠之白者凶服去飾故不緌也冠之緌不宜用紫色爲其非正色也後世用之則自魯桓公始】朝端夕深衣【前章言夕深衣祭牢肉者國君之禮也此言朝端夕深衣者謂大夫士在私朝及家朝夕所服也】深衣三袪縫齊倍要衽當旁袂可以回肘【袪袖口也尺二寸圍之爲二尺四寸要之廣三其二尺四寸則七尺二寸也故云三祛齊者裳之下畔要爲裳之上畔縫齊倍要者謂縫下畔之廣一丈四尺四寸是倍要之七尺二寸也衽裳交接之處也在身之兩旁故云衽當旁袂袖之連衣者也上下之廣二尺二寸肘長尺二寸故可以回肘也祛音嶇縫如字齊音咨要平聲】長中繼揜尺祫二寸祛尺二寸緣廣寸半【長中者長衣中衣也與深衣制同而名異者著於內則曰中衣蓋著在朝服或祭服之內也著於外則曰長衣以素爲純緣者也雜記云練冠長衣以筮注云深衣之純以素者也若凶服之純以布者則謂之麻衣繼揜尺者幅廣二尺二寸以半幅繼續口而揜覆一尺也祫曲領也其廣則二寸祫音刧緣廣並去聲純音準】以帛裏布非禮也【外服是布則不可用帛爲中衣以裏之謂不相稱也冕服是絲衣皮弁服朝服端服是麻衣皆十五升布凡裏各如其服】士不衣織無君者不貳采【染絲而織之爲織功多色重故士賤不得衣之也無君去位之臣也不貳采謂衣裳與冠同色疏曰大夫士去國三月之內服素衣素裳三月之後服端裳衣去聲織音志】衣正色裳閒色非列采不入公門振絺綌不入公門表裘不入公門襲裘不入公門【正色者靑赤黃白黒五方之正色也木靑克土黃故緑色靑黃爲東方之閒色火赤克金白故紅色赤白爲南方之閒色金白克木靑故碧色靑白爲西方之閒色水黒克火赤故紫色赤黒爲北方之間色土黃克水黒故駵黃之色黃黒爲中央之閒色也列采謂正服之色各有尊卑品列也非此則是褻服振讀爲袗禪也禪則見體裘上必有禓衣表裘是無裼衣而裘在外也襲裘謂揜其襲衣而不露禓衣也表與襲皆爲不敬故此四者皆不可以入公門也閒去聲振上聲】纊爲繭緼爲禪爲防帛爲褶【纊新綿也緼舊絮也衣之有著者用新綿則謂之繭用舊絮則謂之有表而無裏者謂之防有表裏而無著者謂之褶緼音韞禪音丹防苦迥切褶音牒著音主】朝服之以縞也自季康子始也【朝服之布十五升先王之制也季康子始用生絹後人因之故記者原其所自凡古禮之亡皆由於變】孔子曰朝服而朝卒朔然後服之【聽朔重於視朝諸侯之朝服端素裳而聽朔則皮弁故卒聽朔之禮然後服朝服而視朝也】曰國家未道則不充其服焉【曰字承上文亦孔子之言也禮樂刑政未合於先王之道則亦不宜充盛其衣服鄭氏曰謂若衛文公者】惟君有黼裘以誓省大裘非古也【君國君也黼裘以黒羊皮雜狐白爲黼文以作裘舊讀省爲狝方氏釋爲省耕省斂之義今從之大裘黑羊裘也天子郊服謂國君固可衣黼裘以誓軍旅省耕斂今而僭服大裘則不可也但言非古則僭禮之失自見】君衣狐白裘錦衣以裼之君之右虎裘厥左狼裘士不衣狐白【狐白裘以狐之白毛皮爲裘也君衣此裘則以素錦爲衣加其上使可裼也而有衣曰裼詳見曲禮虎裘者居右狼裘者居左示威猛之衛也狐之白者少故惟君得衣之士賤不得衣也君衣不衣衣去聲注君衣得衣同】君子狐靑裘豹褎綃衣以裼之【君子謂大夫士也狐靑裘狐之靑毛皮爲裘也豹褎豹皮爲防綃衣色之綃爲衣也褎防同綃音消】麛裘靑豻褎絞衣以裼之【麛鹿子也豻胡地野犬絞蒼黃之色豻音岸絞音爻】羔裘豹飾緇衣以裼之狐裘黃衣以裼之錦衣狐裘諸侯之服也【飾謂防也論語緇衣羔裘黃衣狐裘鄭氏曰凡裼衣象裘色】犬羊之裘不裼不文飾也不裼【犬羊之裘庶人所服裘與人俱賤故不裼以爲飾也】裘之裼也見美也弔則襲不盡飾也君在則裼盡飾也【此言裼襲之異宜見美謂裼衣上𨿽加他服猶必開露以現示裼衣之美弔喪襲裘惟小斂後則然盡飾者盡其文飾之道以爲敬弔主於哀故敬不在美君在則當以盡飾爲敬】服之襲也充美也是故屍襲執玉襲無事則襲弗敢充也【充美猶云揜塞其華美也屍尊無所示敬故襲執玉之禮有裼時有襲時執爲享禮庭實則裼以卜則襲此特主襲而言耳非謂執玉無裼之禮也無事謂執玉執之禮已竟也無事則裼亦謂在君之所非君所則否弗敢充者以見美爲敬也疏曰凡敬有二體以質爲敬者子於父母之所不敢裼以文爲敬者臣於君所則裼若平敵以下則亦襲以質略故也所襲𨿽同其意異也】笏天子以球玉諸侯以象大夫以魚須文竹士竹本象可也【球美玉也文飾也陸氏音須爲班而疏引庾氏說以鮫魚須飾竹以成文與應氏說相近宜讀如字應氏曰爾雅魚曰須蓋魚之所以鼓息者在須大夫以近尊而屈故飾竹以魚須士以逺尊而伸故飾以象】見於天子與射無說笏入大廟說笏非禮也小功不說笏當事免則說之旣搢必盥𨿽有執於朝弗有盥矣【陳氏曰笏之所用蓋諸侯之朝天子則執命圭而搢荼大夫之聘則執聘圭而搢笏及其合瑞而授圭則執其所搢而已所謂見於天子無說笏者此也射以觀徳則禮固在所隆小功則禮可以勝情故亦不說當事而免則事可以勝禮故說之方氏曰大廟之內惟君當事則說笏所以逸尊者也後世臣或說之則失之簡矣小功之喪悲哀殺矣事不可不記也故不說笏及當事而免之時則不可以不說凡在廟搢笏必盥手者爲將執事也及有執事於朝則亦不再盥爲其已盥故也見音現說音脫大音泰免音問】凡有指畫於君前用笏造受命於君前則書於笏笏畢用也因飾焉【因事而有所指畫用手則失容故用笏也造受命詣君所而受命也畢用者每事皆用之也因飾焉謂因而文飾之以爲上下之等級也造七到切】笏度二尺有六寸其中博三寸其殺六分而去一【中廣三寸天子諸侯大夫士之笏皆然天子諸侯則從中以上稍稍漸殺至上首止廣二寸半是六分三寸而去其一也其大夫士又從中殺至下亦廣二寸半故惟中間廣三寸也玉人言大圭長三尺是兼終葵首言之殺色介切去上聲】天子素帶朱裏終辟【此辟字讀如前章縞冠素紕之紕緣也天子以素爲帶素熟絹也用朱爲裏終竟也終辟終竟此帶盡緣之也辟音皮】而素帶終辟【而下缺諸侯字諸侯亦素帶終辟而不朱裏】大夫素帶辟垂【大夫之素帶則惟緣其兩耳及垂下之紳腰後不緣】士練帶率下辟【練繒也士以練爲帶單用之而緶緝其兩邊故謂之繂腰率兩耳皆不緣惟緣其紳故云下辟率音律】居士錦帶弟子縞帶【以錦爲帶示文也弟子用生絹示質也鄭氏曰居士道藝處士也】並紐約用組三寸長齊於帶紳長制士三尺有司二尺有五寸子遊曰參分帶下紳居二焉紳韠結三齊【疏曰並並也謂天子下至弟子其所紐約之物並用組爲之方氏曰紐則帶之交結也合並其紐用組以約則帶始束而不可解矣三寸其廣也長齊於帶者言組之垂適與紳齊也紳之長制士三尺者自要而下爲稱也士如此亦舉卑以見尊也有司欲便於趨走故特去五寸引子遊之言言人長八尺自要而下四尺五寸分爲三分而紳居二故長三尺也韠蔽膝也結卽組也紳韠結三者皆長三尺故曰三齊韠音必】大夫大帶四寸雜帶君朱緑大夫華士緇辟二寸再繚四寸【四寸廣之度也雜帶謂以雜色爲辟緣也朱緑者上以朱下以緑華者外以內以華華黃色也士帶之辟則內外皆緇是謂緇帶大夫以上帶皆廣四寸士練帶惟廣二寸而再繞要一匝則亦是四寸矣一說大帶者正服之帶雜帶者雜服之帶繚音了】凡帶有率無箴功【凡帶當率緶之處箴綫細宻不見用箴之功若無箴功也率音律】肆束及帶勤者有事則収之走則擁之【肆讀爲肄余也詩伐其條肄謂約束帶之餘組及紳之垂者遇有勤勞之事則収斂而持於手若事迫而不容不走者則擁抱之於懷也】韠君朱大夫素士爵韋圜殺直天子直公侯前後方大夫前方後挫角士前後正韠下廣二尺上廣一尺長三尺其頸五寸肩革帶博二寸【韠象裳色天子諸侯端服朱裳大夫素裳上士裳中士黃裳下士雜裳此言端服之韠若皮弁服則皆素韠也凡韠皆韋爲之故其字從韋又以著衣畢然後著之故名爲韠韠之言蔽也爵韋爵色之韋也在冕服則謂之韍字亦作芾也圜殺直三者之形制也天子之韠直謂四角無圜無殺也下爲前上爲後公侯上下各去五寸所去之處以物補飾之使方變於天子也大夫則圜其上角變於君也正卽直與方之義士賤不嫌與君同也頸之廣五寸在中故謂之頸肩兩角也肩與革帶皆廣二寸詩疏曰古者佃漁而食因衣其皮先知蔽前後知蔽後後王易之以布帛而猶存其蔽前者重古道不忘本也士服爵弁以韎韐配之則服冕者以芾配之故知冕服謂之芾芾韠皆是蔽膝其制同但以尊祭服故異其名耳今按韎韐者以茜艸染韋爲赤色作蔽膝也圜音圓殺色介切挫音佐廣去聲去上聲茜音倩】一命緼韍幽衡再命赤韍幽

衡三命赤韍蔥衡【此以命數之多寡定韍佩之制緼赤黃色也幽讀爲黝黒色也衡佩玉之衡也蔥靑色也周禮公侯伯之卿三命其大夫再命其士一命子男之卿再命其大夫一命其士不命緼音溫韍音弗幽上聲】王后禕衣夫人揄狄君命屈狄【此言後夫人以下六等之服禕衣色揄狄靑屈狄赤六服皆衣裳相連禕讀爲翚揄狄讀爲搖翟翚翟皆雉也二衣皆刻繪爲雉形而五采畫之屈讀爲闕刻形而不畫故云闕也王后禕衣夫人揄狄皆本服也君命屈狄謂女君子男之妻受王后之命得服屈狄也禕音翚揄音搖屈音闕】再命禕衣一命防衣士禒衣【鞠衣黃襢衣白禒衣黒禕讀爲鞠鞠衣黃桑服也色如鞠塵象桑葉始生之色再命鞠衣者子男之卿再命其妻得服鞠衣也一命防衣者子男之大夫一命其妻得服防衣也士禒衣者子男之士不命其妻服禒衣也禕讀爲鞠襢張戰切禒音彖】惟世婦命於奠繭其他則皆從男子【世婦天子二十七人奠繭獻繭也凡獻物必先奠置於地故謂獻爲奠凡妻貴因夫故得各服其命數之服惟世婦必俟蠶畢獻繭命之服乃服耳他皆從夫之爵位也】凡侍於君紳垂足如履齊頥霤垂拱視下而聽上視帶以及祫聽鄕任左【立而磬折則紳必垂身折則裳下之緝委地故足如踐之也頥頷也霤屋檐也身俯故頭臨前而頥之垂如屋霤然垂拱亦謂身俯則手之拱者下垂也視𨿽在下而必側面向上以聽尊者之言故云視下而聽上也祫交領也視則自帶至祫髙下之則也凡立者尊右坐者尊左侍而君坐則臣在君之右是以聽向皆任左以向君齊音咨鄕去聲】凡君召以三節二節以走一節以趨在官不俟屨在外不俟車【疏曰節以玉爲之所以明信輔於君命者也君使使召臣有二節時有一節時故合云三節也隨事緩急急則二節故走緩則一節故趨官謂朝廷治事處也外謂其室及官府也在官近故云屨在外逺故云車】士於大夫不敢拜迎而拜送士於尊者先拜進面答之拜則走【士於大夫尊卑有閒若夫夫詣士士不敢拜而迎之恐其答拜也去則拜送者禮賔出則主人再拜送之賔不答拜禮有終止故也士若見於大夫則先拜於門外然後進而見面若大夫出迎而答其拜則走避之】士於君所言大夫沒矣則稱諡若字名士與大夫言名士字大夫【名士者士𨿽沒猶稱其名以在君之前也與大夫言而名士則謂士之生者也大夫之生者則字之】於大夫所有公諱無私諱凡祭不諱廟中不諱教學臨文不諱【公諱本國先君之諱也私諱私家之諱也凡祭祭羣神也余見曲禮】古之君子必佩玉右徵角左宮羽【徵角宮羽以玉聲所中言也徵爲事角爲民故在右右爲動作之方也宮爲君羽爲物君道宜靜物道宜積故在左左乃無事之方也不言商者或以西方肅殺之音故遺之歟方氏曰徵角爲陽宮羽爲陰陽主動陰主靜右佩陰也而聲中徵角之動左佩陽也而聲中宮羽之靜何哉蓋佩所以爲行止之節時止則止時行則行此設佩之意也徵音止中去聲】趨以采齊行以肆夏周還中規折還中矩進則揖之退則之然後玉鏘鳴也故君子在車則聞鸞和之聲行則鳴佩玉是以非辟之心無自入也【路寢門外至應門謂之趨於此趨時歌采齊之詩以爲節路寢門內至堂謂之行於行之時則歌肆夏之詩以爲節中規圓也中矩方也進而前則其身略俯如揖然退而後則其身微仰故曰之進退俯仰皆得其節故佩玉之鳴鏘然可聽也鸞和鈴也常所乘之車鸞在衡和在軾若田獵之車則和在軾鸞在馬鑣也方氏曰心內也而言入何哉蓋心𨿽在內有物探之而出及其久也則與物俱入矣故得以入言焉齊音慈還音旋中去聲辟音僻】君在不佩玉左結佩右設佩居則設佩朝則結佩【君在謂世子在君所也不佩玉非去之也但結蹙其左佩之綬不使玉之有聲玉以比徳示不敢表其有如玉之徳耳右設佩者佩謂事佩觿燧之屬設之於右示有服役以奉事於上也居則設佩謂退而燕居則佩玉如常也朝則結佩申言上意此皆謂世子也】齊則綪結佩而爵韠【凡佩玉者遇齊時則綪結其佩綪屈也謂結其綬而又屈上之也爵韠爵色之韋爲韠也士之服但齊則𨿽諸侯大夫亦服之也齊音齋綪音爭】凡帶必有佩玉惟喪否佩玉有衝牙君子無故玉不去身君子於玉比徳焉【疏曰凡佩玉必上系於衡下垂三道穿以蠙珠下端前後以懸璜中央下端懸以衝牙動則衝牙前後觸璜而爲聲所觸之玉其形似牙故曰衝牙】天子佩白玉而組綬【綬所以貫佩之珠玉而相承受者組綬謂以色之組爲綬也】公侯佩山玉而朱組綬大夫佩水蒼玉而純組綬世子佩瑜玉而綦組綬士佩瓀瑉而縕組綬【山水蒼如山之如水之蒼也瑜美玉也綦雜文也瓀瑉石之次玉者縕赤黃色純音緇瓀乳兗切瑉音民縕音溫】孔子佩象環五寸而綦組綬【象環象牙之環】

【也其廣五寸孔子謙不佩玉故燕居佩之非謂禮服之正佩也】童子之節也緇布衣錦緣錦紳並紐錦束髮皆朱錦也【節禮節也錦緣以錦爲緇布衣之緣也紳紐見前緣去聲】童子不裘不帛不屨絇無緦服聽事不麻無事則立主人之北南面見先生從人而入【不屨絇未習行戒也無緦服謂父在時已𨿽有緦親之喪不爲之著緦服但往聽主人使令之事不麻謂免而深衣不加絰也問喪云童子不緦惟當室緦當室爲父後者也童子未能習禮且緦輕故父在不緦父沒則本服不可違矣從人而見先生不敢以卑小煩長者爲禮也絇音劬見音現不爲爲去聲著音勺免音問】侍食於先生異爵者後祭先飯客祭主人辭曰不足祭也客飱主人辭以疏主人自置其醬則客自徹之【此言成人之禮先生齒尊於己者異爵爵貴於己者後祭示饌不爲己也先飯示爲尊貴者嘗之也盛主人之饌故祭而主人辭之謙也旣食而飱以爲美也而主人辭以麤疏亦謙也醬者食味之主故主人自設客亦自徹禮尙施報也飯上聲飱音孫】一室之人非賔客一人徹壹食之人一人徹凡燕食婦人不徹【一室之人同居共事者也壹食之人爲同事而相聚以食者也二者皆爲無賔主之分故但推少者一人徹之而已婦人不徹弱不勝事也】食棗桃李弗致於核瓜祭上環食中棄所操【致謂委棄之也曲禮曰其有核者懷其核上環橫切之圓如環也操平聲】凡食果實者後君子火孰者先君子【古人嘗藥嘗食蓋恐其不善或爲尊者害耳果實生成之味當使尊者先食火孰者先君子嘗食之禮也先去聲孰熟通】有慶非君賜不賀【君賜如爵命土田車服之類皆是也言卿大夫士之家設有喜慶之事若是君命所賜則當賀非君賜則不賀蓋以君賜爲榮也一說有慶而君亦慶之則餘人亦致賀君無所賜則餘人亦不必賀也】有憂者【此下缺文】孔子食於季氏不辭不食肉而飱【爲客之禮將食必興辭食則先胾次殽至肩乃飽而飱孔子旣不辭又不食肉乃獨澆飯而爲飱之禮蓋以季氏之饋失禮故也】君賜車馬乘以拜賜【句】衣服服以拜賜【君賜及門旣拜受矣明日又乘服詣君所而拜謝其賜所謂再拜敬之至也二賜字句絕本朱子說】君未有命弗敢卽乘服也【此謂諸侯之卿大夫爲使臣而受天子之賜歸而獻諸其君君命之乘服乃得乘服故君未有命不敢卽乘服也左傳杜將以路南遺謂季孫曰叔孫未乘路焉用之季孫使杜捨路不可曰夫子受命於朝而聘於王王思舊勲而賜之路復命而致之君君不敢逆王命而復賜之使去聲焉音煙捨上聲】君賜稽首據掌致諸地【據按也覆左手以按於右手之上致至也頭及手俱至地也】酒肉之賜弗再拜【已拜受於家而明日又往拜謂之再拜酒肉之賜輕故惟拜受於家而已】凡賜君子與小人不同日【君子小人以位言君子曰賜小人曰與貴賤殊故不可同日也】凡獻於君大夫使宰士親皆再拜稽首送之膳於君有葷桃茢於大夫去茢於士去葷皆造於膳宰【大夫不親往而使宰者恐勤君之降禮而受獻也士賤故得自往皆再拜稽首送之者言大夫遣宰時已拜送矣及至君門以授小臣則或宰或士亦皆再拜而送之也膳美食也葷姜及辛菜也茢苕帚也膳宰主飲食者方氏曰膳必用葷桃茢者防不祥之物或幹之也桃以其性葷以其茢以其形形不如气不如性故貴賤多少之數去其一者茢去其二者葷惟桃不可去焉皆造膳宰者以不敢專逹必待主膳之人逹之也葷音薰茢音列去上聲造七到切】大夫不親拜爲君之答已也【釋所以不親獻之義爲去聲】大夫拜賜而退士待諾而退又拜弗答拜【大夫往君門而拜君昨日所賜及門卽告小臣小臣入白大夫卽拜拜竟卽退不待小臣出報恐君召進之而答拜也君不答士之拜故士拜竟則待小臣傳君之諾報而後退也又拜者小臣傳諾報而出士又拜君之諾也弗答拜謂君終不答士之拜也】大夫親賜士士拜受又拜於其室衣服弗服以拜敵者不在拜於其室【其室大夫之家也衣服弗服以拜下於君賜也敵者尊卑相等也其室獻者之家也若當時主人在家而拜受則不復往彼家拜謝今主人不在不得拜受還家必往而拜之也若朋友則非祭肉不拜】凡於尊者有獻而弗敢以聞【不敢以聞者不敢直言獻於尊者如雲致馬資於有司及贈從者之類也】士於大夫不承賀下大夫於上大夫承賀【士於大夫尊卑逺若有慶事不敢受大夫之親賀下大夫於上大夫尊卑近故可承受其親賀也】親在行禮於人稱父人或賜之則稱父拜之【方氏曰不敢私交不敢私受故也】禮不盛服不充故大裘不裼乘路車不式【前章言不充其服與此充字義殊此謂禮之盛者則以充美爲敬大裘路車皆祭天所用不裼而襲是欲掩塞其華美也不式敬天之心不可他用也】父命呼惟而不諾手執業則投之食在口則吐之走而不趨【應辭惟速而恭諾緩而慢惟上聲】親老出不易方復不過時親癠色容不盛此孝子之疏節也【易方則恐召已而莫知所在過時則恐失期而貽親之憂癠病也疏節謂常行疏略之禮而已非大節也齊才細切】父沒而不能讀父之書手澤存焉爾毋沒而杯圈不能飲焉口澤之气存焉爾【不能猶不忍也手之所持猶存其潤澤之迹杯圈盛酒漿之器屈木爲之若巵匜之屬也口澤之气亦謂常用以飲故口所潤澤猶有餘气此所以不忍讀不忍飲也】君入門介拂闑大夫中棖與闑之間士介拂棖【此言兩君相見之時入門入大門也介副也闑門中央所豎短木也棖者門之兩旁長木所謂楔也君入當棖闑之中主君在闑東賔在闑西主君上擯在君後稍近西而拂闑賔之上介在賔後稍近東而拂闑大夫之爲擯爲介者各當君後而在棖闑二者之中士之爲擯爲介者則各拂東西之棖也棖音橙楔音屑】賔入不中門不履閾公事自闑西私事自闑東【此賔謂鄰國來聘之卿大夫也入不中門謂入門稍東而近闑也閾門限也聘享是奉君命而行謂之公事入自闑西用賔禮也若私覿私面謂之私事以其非君命故也入自闑東從臣禮也】君與屍行接武大夫繼武士中武徐趨皆用是【君謂天子諸侯也接武謂二足相躡毎蹈於半不得各自成迹也若大夫與其屍行則兩足迹相接續漸卑故與屍行步稍廣而速中猶間也士與其屍行毎徙足間容一足地乃躡之士極卑故與屍行步極廣也徐趨皆用是謂君大夫士或徐或趨皆用此與屍行步之節也】疾趨則欲發而手足毋移【此言若以他事行禮而當疾趨者其屨頭固欲發起不以接武繼武爲拘然而手容必防足容必重不可或低或斜而變其常度移猶變也】圈豚行不舉足齊如流席上亦然【舊說圈轉也豚之言循讀爲上聲謂徐趨之法當曵轉其足循地而行故云不舉足也方氏謂此言回旋而行羔性聚豚性散圈之則聚而回旋於其中矣故取況如此未知是否齊裳下緝也足旣不舉身又俯折則裳下委於地而曵足則齊如水之流席上亦然言未坐之時行於席上亦當如此也圈舉逺切豚上聲齊音咨】端行頥霤如矢弁行剡剡起屨【端直也直身而行身亦小折故頭直臨前而頥如屋霤之垂其步之進則如矢之直也弁急也剡剡身起之貎急行則欲速而身屨恆起也一說端謂端素端弁謂爵弁皮弁行容各欲稱其服也】執玉舉前曵踵蹜蹜如也【踵足後跟也舉足之前而曳其後跟則行不離地如有所循也蹜蹜促狹之貌玉皆重器故敬謹如此離去聲】凡行容愓愓【愓愓直而且疾也謂行於道路則然蓋回枉則失容舒緩則近惰也愓音傷】廟中齊齊朝廷濟濟翔翔【齊齊収持嚴正之貎濟濟威儀詳整也翔翔張拱安舒也】君子之容舒遲見所尊者齊遫【舒遲閒雅之貎齊如防防齊栗之齊遫者謹而不放之謂見所尊者故加敬齊音齋遫音速】足容重手容恭【重不輕舉移也恭無慢弛也】目容端口容止【無睇視不妄動】聲容靜頭容直【無或噦咳欲其靜也無或傾顧欲其直也噦一決切咳音孩又音槪】气容肅【似不息者】立容徳【舊說以爲如有所予於人其義難通應氏謂中立不倚儼然有徳之气象此說近之】色容莊坐如屍【莊矜持之貎也坐如屍見曲禮】燕居告溫溫【詩言溫溫恭人燕居之時與告語於人之際則皆欲其溫和所謂居不容寛柔以教也】凡祭容貌顏色如見所祭者【論語曰祭如在祭神如神在】喪容累累色容顚顚視容瞿瞿梅梅言容繭繭【此皆居喪之容累累羸憊失意之貌顚顚憂思不舒之貎瞿瞿驚遽之貎梅梅猶昧昧瞻視不審故瞿瞿梅梅然也繭繭猶綿綿聲气低微之貎也累力追切顚音田瞿音屨】戎容曁曁言容詻詻色容厲肅視容淸明【此皆軍旅之容曁曁果毅之貎詻詻教令嚴飭之貌顏色欲其嚴厲而莊肅視瞻欲其瑩澈而明審詻五格切】立容辧卑無讇【立之容貶卑者不爲矜髙之態也𨿽貴貶損卑降而必貴於正若傾側其容柔媚其色則流於諂矣故戒以毋諂也辧讀爲貶讇音諂】頭頸必中【頭容欲直】山立【如山之嶷然不搖動也】時行【當行則行】盛气顚實休【顚讀爲塡塞之塡實滿也讀爲陽休與煦同气體之充也言人當養气使充盛塡實於內故息之出也若陽气之煦物其來無窮也顚音田休吁句切】玉色【玉無變色故以爲顏色無變動之諭石梁王氏曰立容以下不屬戎容】凡自稱天子曰予一人【一者無對之稱】伯曰天子之力臣【天子三公一相處內二伯分主畿外諸侯蓋股肱之臣宣力四方者也故曰力臣】諸侯之於天子曰某土之守臣某【某土猶云東土西士之類守去聲】其在邊邑曰某屏之臣某【邊邑逺謂之屏者藩屏之義所以蔽內而捍外也屏音丙】其於敵以下曰寡人小國之君曰孤擯者亦曰孤【此章與曲禮小異者此據自稱爲辭彼則擯者之辭也】上大夫曰下臣擯者曰寡君之老下大夫自名擯者曰寡大夫世子自名擯者曰寡君之適【此明自稱與擯者之辭不同也適音的】公子曰臣孽【適而傳世者謂之世子余則但稱公子而已讀孽爲枿者蓋比之木生之餘也故以臣孽自稱】士曰傳遽之臣於大夫曰外私【驛傳之車馬所以供急遽之令士賤而給車馬之役使故自稱傳遽之臣也家臣稱私此大夫非已所臣事者故對之言則自稱外私也傳張戀切】大夫私事使私人擯則稱名【私事謂非行聘禮而以他事奉君命往使鄰國也隨行之人當謂之介曰擯者擯是主人之副今以在賔館而主國致禮則已爲主人故稱擯也私人已之屬臣也私事使而私人擯則無問上大夫下大夫皆降而稱名以非正聘故也使去聲】公士擯則曰寡大夫寡君之老【公士公家之士也若正行聘禮以公士爲擯其下大夫往行小聘之禮則擯辭稱寡大夫其上大夫往行大聘之禮則擯辭稱寡君之老】大夫有所往必與公士爲賔也【賔讀爲擯介也謂大夫有正聘之往必使公士作介也方氏讀賔如字謂擯𨿽爲賔執事其實亦與之同爲賔而已故曰與公士爲賔也賔去聲】

明堂位第十四

昔者周公朝諸侯於明堂之位天子負斧依南鄕而立【斧依說見曲禮石梁王氏曰注云周公攝王位又云天子卽周公周公爲冢宰時成王年已十四非攝位但攝政周公未嘗爲天子豈可以天子爲周公此記者之妄注亦曲徇之朝音潮依上聲鄕去聲】三公中階之前北面東上諸侯之位阼偕之東西面北上諸伯之國西階之西東面北上諸子之國門東北面東上諸男之國門西北面東上【疏曰中階者南面三階故稱中諸伯以下皆云國此云位者以三公不云位諸侯在諸國之上特舉位言之明以下皆朝位也】九夷之國東門之外西面北上八蠻之國南門之外北面東上六戎之國西門之外東面南上五狄之國北門之外南面東上【夷蠻戎狄各從其方之門而以右爲尊獨南面東上者不然方氏以爲南面疑於君故與北面者同其上也】九采之國應門之外北面東上【疏曰此是九州之牧謂之采者以采取當州美物而貢天子故王制云千里之外曰采明堂無重門但有應門耳應去聲當去聲重平聲】四塞世告至此周公明堂之位也明堂也者明諸侯之尊卑也【四塞九州之外夷狄也若天子新卽位或其國君易世皆一來朝告至故云世告至也塞如字先代切】昔殷紂亂天下脯鬼侯以饗諸侯是以周公相武王以伐紂武王崩成王幼弱周公踐天子之位以治天下六年朝諸侯於明堂制禮作樂頒度量而天下大服七年致政於成王【鬼國名易曰髙宗伐鬼方殺人以爲薦羞惡之極也故伐之六年五服一朝蓋始於此石梁王氏曰只以詩書証之卽知周公祖居冢宰攝政未嘗在天子位周公相踐阼而治文王世子此語爲是詩小序之言亦不可據注引魯頌豈盡伯禽時事哉劉氏曰此蓋因洛誥篇首有周公曰朕復子明辟之辭篇中有周公誕保文武受命惟七年之語遂生此論謂周公踐天子位七年而致政於成王也殊不知復子明辟者周公營洛遣使告卜之辭受命惟七年者史臣敍周公畱後治洛凡七年而薨也書傳中九峯蔡氏之辧可謂深切著明相量並去聲辟音璧】成王以周公爲有勲勞於天下是以封周公於曲阜地方七百里革車千乘命魯公世世祀周公以天子之禮樂是以魯君孟春乘大路載弧韣旂十有二旒日月之章祀帝於郊配以後稷天子之禮也【論語稱伯禽爲魯公閟宮稱僖公爲魯侯又曰俾侯於魯則魯本侯爵過稱公也孟子言公侯皆方百里又言周公封於魯地方百里而此云七百里者蓋以百里之田爲魯本國如後世食實封也並附庸爲七百里所謂錫之山川土田附庸也周禮封疆方五百里之制當時設法未行不可以據革車兵車也千乘田賦所出之數也孟春周正子月也大路殷祭天所乘之木路弧所以開張旌旗之幅其形如弓以竹爲之韣則弧之衣也旒屬於旂之正幅而畫日月以爲章也王荊公謂周公能爲人臣所不能爲之功故可用人臣所不得用之禮樂程子曰是不知人臣之道也夫居周公之位則爲周公之事由其位而能爲者皆所當爲也周公乃盡其爲臣之職耳豈得獨用天子之禮樂哉成王之賜伯禽之受皆非也問孟子說齊魯皆封百里而先生向說齊魯始封七百里者何耶朱子曰此等處皆難考云云見告子下篇千乘乘去聲下如字載音戴韣音獨】季夏六月以禘禮祀周公於大廟牲用白牡【殷尙白白牡殷牲也方氏曰止用時王之禮者諸侯之事通用先王之禮者天子之事故郊特牲云諸侯祭以白牡乘大路謂之僭禮也大音泰】尊用犧象山罍郁尊用黃目【尊酒器也犧犧尊也音莎者釋云刻畫鳯形娑娑然也讀如字者釋云爲牛形又云尊爲牛之形象象尊也以象骨飾尊一說尊爲象之形也山罍刻畫山云之狀於罍也郁尊盛郁鬯酒之尊也黃目黃彛也卣罍之類以黃金鏤其外爲目因名也犧音莎】灌用玉瓚大圭薦用玉豆雕篹爵用玉琖仍雕加以璧散璧角俎用梡嶡【灌酌郁鬯以獻屍也以玉飾瓚故曰玉瓚以大圭爲瓚柄故言玉瓚大圭也薦祭時所薦葅醢之屬也玉豆以玉飾豆也篹籩也雕飾其柄故曰雕篹爵行酒之器夏氏爵名琖以玉飾之仍因也因爵形而雕飾之故曰仍雕也加者夫人亞獻於屍也用璧角卽周禮內宰所謂瑤爵也夫人獻後則賔用璧散獻屍散角皆以璧飾其口此先言散後言角便文也虞俎名梡夏俎名嶡梡形四足如案嶡則加橫木於足中央爲橫距之形也瓚才旱切篹損管切琖側眼切散去聲梡音澣嶡音鱖】升歌淸廟下管象朱幹玉戚冕而舞大武皮弁素積裼而舞大夏昧東夷之樂也任南蠻之樂也納夷蠻之樂於大廟言廣魯於天下也【淸廟周頌升樂工於廟之堂上而歌此詩也下堂下也管匏竹也象象武詩也堂下以管吹象武之詩故云下管象也朱幹赤盾也玉戚玉飾斧柄也著衮冕而執此干戚以舞武王伐紂之樂又服皮弁見裼衣而舞夏后氏大夏之樂五冕皆周制故用以舞周樂皮弁三王之服故用以舞夏樂也昧任皆樂各廣魯於天下言周公勲業之盛廣及四夷故廣大其國禮樂之事以示天下也裼音析任音壬】君捲冕立於阼夫人副禕立於房中君肉袒迎牲於門夫人薦豆籩卿大夫贊君命婦贊夫人各其職百官廢職服大刑而天下大服【副首飾也副之言覆以其覆乎首而爲名詳見周禮追師及詩副笄六珈注疏禕禕衣也本王后之服亦以尊周公而用天子禮樂故得服之也房太廟之東南室也贊助也命婦內則世婦外則卿大夫之妻也舉也廢不舉也天下大服謂敬服周公之徳也捲讀爲衮覆去聲】是故夏礿秋嘗冬烝春社秋省而遂大蠟天子之祭也【魯在東方或有朝於方嶽之嵗則廢春祠故此略之秋省省斂也年不順成則八蠟不通必視年之上下以爲蠟之丰嗇舊讀省爲狝者非礿音藥省悉井切蠟音乍】大廟天子明堂庫門天子臯門雉門天子應門【魯無明堂而大廟如明堂之制天子五門路應雉庫臯由內而外路門亦曰畢門今魯庫門之制如天子臯門雉門之制如天子應門也大音泰】振木鐸於朝天子之政也【木鐸金口木舌發教令則振之所以警動眾聽】山節藻棁【說見前篇】復廟重檐【復廟上下重屋也重檐者檐下復有板檐免風雨之壊壁復音福重平聲檐音檐復有復去聲】刮楹逹鄕【以宻石摩柱使之精澤故云刮楹逹通也鄕牕牖也每室四戶八牕牕戶相對故云逹鄕刮古剎切鄕去聲】反坫出尊【兩君好防反爵之坫築土爲之在兩楹間而近南蓋獻酬畢則反爵於其上也凡物在內爲入在外爲出以坫在尊之外故云反坫出尊言坫出在尊之外也】崇坫康圭疏屏天子之廟飾也【崇髙也康安也凡物措之得所則無危墜之失圭禮器之重者不可不謹故爲此髙坫以康圭也疏屏者刻鏤於屏使之文理疏通也】鸞車有虞氏之路也鉤車夏后氏之路也大路殷路也乘路周路也【鸞車有鸞和之車也路與輅同鉤曲也車牀謂之輿輿之前防曲故名鉤車也大路殷之木路也乘路周之玉路也】有虞氏之旂夏后氏之綏殷之大白周之大赤【四者旌旗之屬周禮交龍爲旂綏讀爲緌以旄牛尾注於杠首而垂之者也大白白色旗也大赤赤色旗也鄭云當言有虞氏之緌夏后氏之旂謂虞質於夏惟綏而已至夏世乃有旂之制也】夏后氏駱馬黒鬛殷人白馬黒首周人黃馬蕃鬛【白黒相間謂之駱此馬白身而黒鬛也蕃鬛赤鬛也】夏后氏牲尙黒殷白牡周騂剛【騂赤色剛壯色】泰有虞氏之尊也山罍夏后氏之尊也著殷尊也犧象周尊也【虞氏尙陶泰瓦尊也著者無足而底著於地也余見前章著直略切犧音莎】爵夏后氏以琖殷以斝周以爵【夏爵名琖以玉飾之故其字從玉殷爵名斝稼也故畫爲禾稼周之爵則爵之形也其曰玉爵者則飾之以玉也斝音稼】灌尊【灌鬯酒之尊也】夏后氏以雞夷殷以斝周以黃目【夷讀爲彛法也與余尊爲法故稱彛刻畫雞形於其上故名雞彛余見上章】其勺夏后氏以龍勺殷以疏勺周以蒲勺【周禮梓人爲飲器勺一升龍勺刻畫爲龍頭疏勺刻鏤疏通也蒲勺者合蒲爲鳧頭之形其口微開如蒲艸本合而末防開也三者皆謂勺之柄頭耳勺是若切】土鼓蕢桴葦籥伊耆氏之樂也【方氏曰以土爲鼔未有韗革之聲故也以爲桴未有斲木之利故也以葦爲籥未有截竹之精故也蕢音塊桴音浮韗音運又音絢】拊搏玉磬揩擊大琴大瑟中琴小瑟四代之樂器也【拊搏舊說以韋爲之充之以糠形如小鼓揩擊謂柷敔皆所以節樂者方氏以爲或拊或搏或揩或擊皆言作樂之事又按書傳云戞擊考擊也搏至拊循也皆與此文理有礙當從鄭注拊音撫搏音博揩居入切】魯公之廟文世室也武公之廟武世室也【魯公伯禽也武公伯禽之孫其室世世不毀故言世室方氏曰周以祖文王爲不毀之廟而魯以伯禽之廟比之故曰文世室宗武王爲不毀之廟而魯以武公之廟比之故曰武世室】米廩有虞氏之庠也序夏后氏之序也瞽宗殷學也頖宮周學也【此言魯立四代之學魯所藏粢盛米之廩卽虞氏之庠謂藏此米於學宮也亦教孝之義序者射也射以觀徳有先後之次焉樂師瞽蒙之所宗故謂之瞽宗頖半也諸侯曰頖宮以其半辟雍之制也孟子言夏曰校殷曰序頖音判盛平聲】崇鼎貫鼎大璜封父天子之器也越大弓天子之戎器也【崇貫封父越皆國名防也方氏曰凡此卽周官天府所藏大寶鎭寶之類是也】夏后氏之鼓足殷楹鼓周縣鼓垂之和鐘叔之離磬女媧之笙簧【足謂四足也楹貫之以柱也縣懸於簨簴也垂見舜典方氏曰郊特牲曰以鐘次之以和居參之也故謂之和鐘樂記曰石聲磬磬以立辧辧者離之音也故謂之離磬笙以象物生之形簧則美在其中故謂之笙簧世本曰無句作磬皇氏云無句叔之別名縣音】夏后氏之龍簨虡殷之崇牙周之璧翣【周官梓人爲簨虡橫曰筍植曰虡所以懸樂器也以龍形飾之故曰龍簨虡崇牙者刻木爲之飾以采色其狀隆然殷人於簨之上施崇牙以掛鐘磬也周久則又於簨上畫繒爲翣載之以璧下懸五采之羽而掛於簨之角焉簨音筍虡音距】有虞氏之兩惇夏后氏之四璉殷之六瑚周之八簋【少牢禮曰執惇黍有蓋又曰設四惇皆南首惇之爲器有蓋有首也四者皆盛黍稷之器禮之有器時王各有制作故歷代寶而用之但時代漸逺則古器之存者漸寡此魯所有之數耳惇音對璉音輦】俎有虞氏以梡夏后氏以嶡殷以椇周以房俎【梡嶡見前章椇者俎之足間橫木爲曲撓之形如椇枳之樹枝也房者俎足下之跗謂俎之上下兩間有似於堂房也疏曰古制不可委知今依注略爲此意未知是否椇音矩】夏后氏以楬豆殷玉豆周獻豆【楬不飾也木質而已獻讀爲娑獻尊刻畫鳯羽則此豆亦必刻畫鳯羽故名也楬苦瞎切獻音莎】有虞氏服韍夏后氏山殷火周龍章【韍者祭服之蔽膝卽韠也虞氏直以韋爲之無文飾夏世則畫之以山殷人增之以火周人又加龍以爲文章韍音黻】有虞氏祭首夏后氏祭心殷祭肝周祭肺【方氏曰三代各祭其所勝蓋夏尙黒爲勝赤故祭心殷尙白爲勝靑故祭肝周尙赤爲勝白故祭肺】夏后氏尙明水殷尙醴周尙酒【疏曰儀禮設尊尙酒是周亦尙明水也禮運云澄酒在下則周不尙酒故注云言尙非也方氏曰明水者取於月之水故謂之明水則淡而無味醴則漸致其味酒則味之成者】有虞氏官五十夏后氏官百殷二百周三百【書言唐虞建官惟百夏商官倍先儒信此記而不信書固爲不可且謂魯得用四代禮樂故惟通用其官之名號不必盡用其數皆臆說也】有虞氏之綏夏后氏之綢練殷之崇牙周之璧翣【此皆喪之飾綢練見檀弓余見上章又翣制詳見喪大記綏音緌綢音叨】凡四代之服器官魯兼用之是故魯王禮也天下傳之久矣君臣未嘗相弒也禮樂刑法政俗未嘗相變也天下以爲有道之國是故天下資禮樂焉【君臣未嘗相弒禮樂刑法政俗未嘗相變先儒以爲近誣或以爲諱國惡論之詳矣大抵此篇主於誇大魯國故歷舉四代之服器官以見魯之禮樂其盛如此不知魯之郊禘非禮也周公其衰矣知此則此記所陳適足以彰其僭而已而奚盛大之有哉朱氏曰羽父弒隱公慶父弒二君則君臣相弒矣夏父躋僖公禮之變也季氏舞八佾樂之變也僖公欲焚巫尩刑之變也宣公初稅畝法之變也政逮於大夫政之變也婦人髽而弔俗之變也石梁王氏曰此見春秋經而不見傳者故謂未嘗相弒未嘗變法大抵此篇多誣】

喪服小記第十五

【朱子曰小記是解喪服傳】

斬衰括髮以麻爲母括髮以麻免而以布【斬衰主人爲父之服也親始死子服布深衣去吉冠而猶有笄縰徒跣扱深衣前祍於帶將小斂乃去笄縰著素冠斂訖去素冠而以麻自項而前交於額上郤而繞於紒如著防頭然防頭今人名掠髮此謂括髮以麻也母死亦然故云爲母括髮以麻言此禮與喪父同也免而以布專言爲母也蓋父喪小斂後拜賔竟子卽堂下之位猶括髮而踴母喪則此時不復括髮而著布免以踴故云免而以布也筓縰說見內則免見檀弓爲去聲免音問縰纚同紒髻同防七遙切】齊衰惡笄以終喪【婦人居齊衰之喪以榛木爲笄以卷髮謂之惡笄以終喪者謂中間更無變易至服竟則一並除之也】男子冠而婦人笄男子免而婦人髽其義爲男子則免爲婦人則髽【吉時男子首有吉冠婦人首有吉笄若親始死男去冠女則去笄父喪成服也男子六升布爲冠女則箭篠爲笄若喪母男則七升布爲冠女則榛木爲笄故云男子冠而婦人笄也男子免而婦人髽者言今遭齊衰之喪當男子著免之時婦人則髽其首也髽有二斬衰則麻髽齊衰則布髽皆名露紒其義爲男子則免爲婦人則髽者言其義不過以此免與髽分別男女而已冠如字髽莊加切爲如字去上聲別必列切】苴杖竹也削杖桐也【竹杖圓以象天削杖方以象地父母之別也疏曰苴者黯也必用竹者以其體圓性貞四時不攺明子爲父禮伸痛極自然圓足有終身之痛也削者殺也桐隨時凋落謂母喪外𨿽削殺服從時除而終身之心當與父同也苴音睢】祖父卒而後爲祖母后者三年【適孫無父旣爲祖三年矣今祖母又死亦終三年之制蓋祖在而喪祖母則如父在而爲母期也子死則孫爲後故以爲後者言之爲如字】爲父母長子稽顙大夫弔之𨿽緦必稽顙【服重者先稽顙而後拜賔服輕者先拜賔而後稽顙父母尊也長子正體也故從重大夫弔於士是以尊臨卑𨿽是緦服之喪亦必稽顙而後拜蓋尊大夫不敢以輕待之也】婦人爲夫與長子稽顙其餘則否【婦人受重於他族故夫與長子之喪則稽顙其餘謂父母也降服移天其禮殺矣】男主必使同姓婦主必使異姓【喪必有男主以接男賔必有女主以接女賔若父母之喪則適子爲男主適婦爲女主今無男主而使人攝主則必使喪家同姓之男無女主而使人攝主則必使喪家異姓之女謂同宗之婦也】爲父後者爲出母無服【出母母爲父所遣者也適子爲父後者不服之蓋尊祖敬宗家無二主之義也非爲後者服期上爲如字下爲去聲】親親以三爲五以五爲九上殺下殺旁殺而親畢矣【由己身言之上有父下有子宜言以一爲三而不言者父子一體無可分之義故惟言以三爲五謂因此三者而由父以親祖由子以親孫是以三爲五也又不言以五爲七者蓋由祖以親曾髙二祖由孫而親曾孫孫其恩皆已疏略故惟言以五爲九也由父而上殺之至髙祖由子而下殺之至孫是上殺下殺也同父則期同祖則大功同曾祖則小功同髙祖則緦麻是旁殺也髙祖外無服故曰畢矣殺色介切】王者禘其祖之所自出以其祖配之而立四廟庶子王亦如之【四廟謂髙曾祖禰四親廟也始祖居中爲五並髙祖之父祖爲七或世子有癈疾不可立而庶子立爲王者其禮制亦然趙氏曰禘王者之大祭也王者旣立始祖之廟又推始祖所自出之帝祀之於始祖之廟而以始祖配之也】別子爲祖繼別爲宗繼禰者爲小宗有五世而遷之宗其繼髙祖者也是故祖遷於上宗易於下尊祖故敬宗敬宗所以尊祖禰也【別子有三一是諸侯適子之弟別於正適二是異姓公子來自他國別於本國不來者三是庶姓之起於是邦爲卿大夫而別於不仕者皆稱別子也爲祖者別與後世爲始祖也繼別爲宗者別子之後世世以適長子繼別子與族人爲百世不遷之大宗也繼禰者爲小宗謂別子之庶子以其長子繼已爲小宗而其同父之兄弟宗之也五世者髙祖至孫之子此子於父之髙祖無服不可統其父同髙祖之兄弟故遷易而各從其近者爲宗矣故曰有五世而遷之宗其繼髙祖者也四世之時尙事髙祖五世則於髙祖之父無服是祖遷於上也四世之時猶宗三從族人至五世則不復宗四從族人矣是宗易於下也宗是先祖正體惟其尊祖是以敬宗也疏曰族人一身事四宗事親兄弟之適是繼禰小宗也事同堂兄弟之適是繼祖小宗也事再從兄弟之適是繼曾祖小宗也事三從兄弟之適是繼髙祖小宗也小宗凡四獨云繼禰者皆繼禰爲始據而言之也別必列切從去聲】庶子不祭祖者明其宗也【此繼適士立二廟祭禰及祖今兄弟二人一適一庶而俱爲適士其適子之爲適士者固祭祖及禰矣其庶子𨿽適士止得立禰廟不得立祖廟而祭祖者明其宗有所在也】庶子不爲長子斬不繼祖與禰故也【庶子不得爲長子服斬衰三年者以己非繼祖之宗又非繼禰之宗則長子非正統故也爲去聲長上聲】庶子不祭殤與無後者殤與無後者從祖祔食【長中下殤見前篇蓋未成人而死者也無後者謂成人未昏或已娶而無子而死者也庶子所以不得祭此二者以己是父之庶子不得立父廟故不得自祭其殤子也若己是祖之庶孫不得立祖廟故無後之兄弟己亦不得祭之也祖廟在宗子之家此殤與此無後者當祭祖之時亦與祭於祖廟也故曰從祖祔食與祭與去聲】庶子不祭禰者明其宗也【庶子不得立禰廟故不得祭禰所以然者明主祭在宗子廟必在宗子之家也庶子𨿽貴止得供具牲物而宗子主其禮也上文言庶子不祭祖是猶得立禰廟以其爲適士也此言不祭禰以此庶子非適士或未仕故不得立廟以祭禰也】親親尊尊長長男女之有別人道之大者也【疏曰此論服之降殺親親謂父母也尊尊謂祖及曾祖髙祖也長長謂兄及旁親也不言卑幼舉尊長則卑幼可知也男女之有別者若爲父斬爲母齊衰姑姊妹在室期出嫁大功爲夫斬爲妻期之屬是也此四者於人之道爲最大長上聲別必列切】從服者所從亡則己屬從者所從𨿽沒也服【疏曰服術有六其一是徒從徒空也與彼非親屬空從此而服彼有四者一是妾爲女君之黨二是子從母服於母之君母三是妾子爲君母之黨四是臣從君而服君之黨此四徒之中惟女君𨿽沒妾猶服女君之黨餘三徒所從旣亡則止而不服已止也屬者骨血連續以爲親也亦有三一是子從母服母之黨二是妻從夫服夫之黨三是夫從妻服妻之黨此三從𨿽沒猶從之服其親也】妾從女君而出則不爲女君之子服【妾謂女君之侄娣也其來也與女君同入故服女君之子與女君同若女君犯七出而出則此侄娣亦從之出子死則母自服其子侄娣不服義絕故也爲去聲】禮不王不禘【禘王者之大祭諸侯不得行之故云不王不禘石梁王氏曰此句合在王者禘其祖之所自出上錯亂在此】世子不降妻之父母其爲妻也與大夫之適子同【世子天子諸侯之適子傳世者也不降殺其妻父母之服者以妻故親之也大夫適子死服齊衰不杖今世子旣不降其妻之父母則其爲妻服與大夫服適子之服同也爲去聲】父爲士子爲天子諸侯則祭以天子諸侯其屍服以士服【祭用生者之禮盡子道也屍以象神自用本服】父爲天子諸侯子爲士祭以士其屍服以士服【以天子諸侯之禮祭其父之爲士者其禮伸故屍服死者之服爲禮之正以士之禮祭其父之爲天子諸侯者其禮屈故屍服生者之服爲禮之變禮有曲而殺者此類是也】婦當喪而出則除之【婦當舅姑之喪而爲夫所出則卽除其服恩義絕故也爲去聲】爲父母喪未練而出則三年旣練而出則已【若當父母之喪未期而爲夫所出則終父母三年之制爲己與夫族絕故其情復隆於父母也若在父母小祥後被出則是己之期服已除不可更同兄弟爲三年服矣故已也已者止也爲去聲爲三爲如字】未練而反則期旣練而反則遂之【若被出後遇父母之喪未及期而夫命之反則但終期服反在期後則遂終三年蓋緣已隨兄弟小祥服三年之喪不可中廢也】再期之喪三年也期之喪二年也九月七月之喪三時也五月之喪二時也三月之喪一時也故期而祭禮也期而除喪道也祭不爲除喪也【儀禮大功章有中殤七月之文卽此七月之喪也期而祭謂再期之喪致小祥之祭也期而除喪謂除衰絰易練服也小祥之祭乃孝子因時以伸其思親之禮也練時男子除首絰婦人除要帶乃生者隨時降殺之道也祭與練𨿽同時並舉然祭非爲練而設也】三年而後者必再祭其祭之間不同時而除喪【孝子以事故不得及時治中間練祥時月以屍柩尙存不可除服今畢必舉練祥兩祭故云必再祭也但此二祭仍作兩次舉行不可同在一時如此月練祭則男子除首絰婦人除要帶次月祥祭乃除衰服故云其祭之間不同時而除喪也】大功者主人之喪有三年者則必爲之再祭朋友虞祔而已【大功者主人之喪謂從父兄弟來主此死者之喪也三年者謂死者之妻與子也妻旣不可爲主而子又幼小別無近親故從父兄弟主之必爲之主行練祥二祭朋友但可爲之虞祭祔祭而已爲去聲從去聲爲主爲如字】士妾有子而爲之緦無子則已【喪服云大夫爲貴妾緦士卑故妾之有子者爲之緦無子則不服也爲去聲】生不及祖父母諸父昆弟而父稅喪已則否【稅者日月已過始聞其死追而爲之服也此言生於他國而祖父母諸父昆弟皆在本國已皆不及識之今聞其死而日月已過父則追而服之已則不服也稅吐外切】爲君之父母妻長子君已除喪而後聞喪則不稅【卿大夫爲君之父母妻長子皆有服今以出使他國或以事久畱君除喪之後已始聞喪不追服也】降而在緦小功者則稅之【此句承父稅喪已則否之下誤在此降者殺其正服也如叔父及適孫正服皆不杖期死在下殤則皆降服小功如庶孫之中殤以大功降而爲緦也從祖昆弟之長殤以大功降而爲緦也如此者皆追服之檀弓曾子所言小功不稅是正服小功非謂降也凡降服重於正服詳見儀禮】近臣君服斯服矣其餘從而服不從而稅【近臣卑賤之臣也此言小臣有從君往他國旣返而君之親喪已過服之月日君稅之此臣亦從君而服其餘謂卿大夫之從君出爲介爲行人宰史者返而君服限未滿亦從君而服若在限外而君稅則不從君而稅也】君𨿽未知喪臣服已【此言君在他國而本國有喪君𨿽未知而諸臣之畱國者自依禮成服不待君返也】虞杖不入於室祔杖不升於堂【虞祭在寢祭後不以杖入室附祭在祖廟祭後不以杖升堂皆殺哀之節也】爲君母后者君母卒則不爲君母之黨服【此言無適子而庶子爲後者卽上章從服者所從亡則已之義也】絰殺五分而去一杖大如絰【喪服傳曰苴絰大搹左本在下去五分一以爲帶絰大搹者謂首絰也五分減一分則要絰之大也遞減之則齊衰之絰大如斬衰之帶去五分一以爲齊衰之帶大功之絰大如齊衰之帶去五分一以爲大功之帶小功之絰大如大功之帶去五分一以爲小功之帶緦麻之絰大如小功之帶去五分一以爲緦麻之帶麻在首在要皆曰絰分言之則首曰絰要曰帶所以五分者象五服之數也杖大如絰如要絰也搹者搤也朱子曰首絰大一搤只是拇指與第二指一圍殺去聲去上聲一分分音問搹搤同音厄】妾爲君之長子與女君同【女君爲長子三年妾亦同服三年以正統故重也】除喪者先重者易服者易輕者【男子重在首婦人重在要凡所重者有除無變故𨿽卒哭不受輕服直至小祥而男子除首絰婦人除要絰此之謂除喪者先重者也易服者謂先遭重喪後遭輕喪而變易其服也輕謂男子要婦人首也此言先是斬衰虞而卒哭已變葛絰葛絰之大小如齊衰之麻絰今忽又遭齊衰之喪齊衰要首絰皆牡麻牡麻重於也服宜從重故男不變首女不變要以其所重也但以麻易男要女首而已故云易服者易輕者也若未虞卒哭則後喪不能變】無事不辟廟門哭皆於其次【辟開也廟門殯宮之門也鬼神尙幽闇故有事則辟無事不辟也次倚廬也朝夕之哭與受弔之哭皆卽門內之位若或晝或夜無時之哭則皆於倚廬也辟音辟】復與書銘自天子逹於士其辭一也男子稱名婦人書姓與伯仲如不知姓則書氏【復招魂以復魄也書銘書死者名字於明旌也檀弓疏云士喪禮爲銘各以其物士長三尺大夫五尺諸侯七尺天子九尺若不命之士以緇長半幅長一尺防末長終幅長二尺總長三尺周禮天子之復曰臯天子復諸侯則曰臯某甫復此言天子逹於士其辭一者殷以上質不諱名故臣可以名君歟男子稱名謂復與銘皆名之也婦人銘則書姓及伯仲此或亦是殷以上之制如周則必稱夫人也姓如魯是姬姓後三家各自稱氏所謂氏也殷以前六世之外則相與爲昏故婦人有不知姓者周不然矣】斬衰之與齊衰之麻同齊衰之與大功之麻同麻同皆兼服之【上章言絰殺皆是五分去一此言斬衰卒哭後所受絰與齊衰死之麻絰大小同齊衰變服之絰與大功死之麻絰大小同麻同皆兼服之者謂居重喪而遭輕喪服麻又服也上章言男子易要絰不易首絰故首仍重喪之要乃輕喪之麻也婦人卒哭後無變上下皆麻此言麻兼服者止謂男子耳】報者報虞三月而後卒哭【報讀爲赴急疾之義謂家貧或以他故不得待三月死而卽者旣疾亦疾虞虞以安神不可後也惟卒哭則必俟三月耳】父母之喪偕【句】先者不虞祔待後事其服斬衰【父母之喪偕卽曾子問並有喪言父母同時死也先輕而後重先母也不虞祔不爲母設虞祭袝祭也蓋母之明日卽治父父畢虞祔然後爲母虞祔故云待後事祭則先重而後輕也其母亦服斬衰者從重也以父未不敢變服也】大夫降其庶子其孫不降其父【大夫爲庶子服大功而庶子之子則爲父三年也大夫不服其妾故妾子爲其母大功】大夫不主士之喪【謂士死無主後其親屬有爲大夫者不得主其喪尊故也】爲慈母之父母無服【恩所不及故也爲去聲】夫爲人後者其妻爲舅姑大功【此舅姑謂夫之所生父母上爲如字下爲去聲】士祔於大夫則易牲【祖爲大夫孫爲士孫死祔祖則用大夫牲士牲卑不可祭於尊者也此與以大夫祭以士者不同如妾無妾祖姑可祔則易牲而祔於女君也】繼父不同居也者必嘗同居皆無主後同財而祭其祖禰爲同居有主後者爲異居【母再嫁而子不隨往則此子與母之繼夫猶路人也故自無服矣今此子無大功之親隨母以往其人亦無大功之親故云同居皆無主後也於是以其貨財爲此子同築宮廟使之祭祀其先如此則是繼父同居其服期也異居有三一是昔同今異二是今𨿽同居卻不同財三是繼父自有子卽爲異居異居者服齊衰三月而已此云有主後者爲異居則此子有子亦爲異居也】哭朋友者於門外之右南面【檀弓曰朋友吾哭諸寢門之外南向者爲主以待弔賔也】祔者不筮宅【宅謂塋壙也前人之已筮而吉故祔則不必再筮也】士大夫不得祔於諸侯祔於諸祖父之爲士大夫者其妻祔於諸祖姑妾祔於妾祖姑亡則中一以上而祔祔必以其昭穆【公子公孫之爲士爲大夫者不得祔於先君之廟也諸祖父其祖爲國君者之兄弟也諸祖姑諸祖父之妻也若祖爲國君而無兄弟可祔亦祔宗族之疏者上言士易牲而祔於大夫而大夫不得易牲而祔諸侯者諸侯之貴絕宗故大夫士不得親之也妾祔於妾祖姑言妾死則祔於祖之妾也亡無也中間也若祖無妾則又間曾祖一位而祔髙祖之妾故云亡則中一以上而祔也所以間曾祖者以昭穆之次不同列祔必以昭穆也亡音無間去聲】諸侯不得祔於天子天子諸侯大夫可以祔於士【卑孫不可祔於尊祖孫貴而不祔其祖之爲士者是自尊而卑其祖不可也故可以祔於士】爲母之君母母卒則不服【母之君母者母之適母也非母所生之母故母在而爲之服則己亦從而服是徒從也徒從者所從亡則已故母卒則不服爲去聲下節同】宗子母在爲妻禫【父在則適子爲妻不杖不杖則不禫父沒母存則杖且禫矣此宗子百世不遷者也恐疑於宗子之尊厭其妻故明言𨿽母在亦當爲妻禫也然則非宗子而母在者不譚矣】爲慈母后者爲庶母可也爲祖庶母可也【傳曰妾之無子者妾子之無母者父命之爲子母此謂爲慈母后者也若庶母嘗有子而子已死命他妾之子爲其後故云爲庶母可也若父之妾有子而子死已命己之妾子後之亦可故云爲祖庶母可也石梁王氏曰爲慈母后者爲庶母爲祖庶母后皆可謂旣是妾子此三母皆妾皆可以妾生之子爲後】爲父母妻長子禫【此言當禫之喪有此四者然妻爲夫亦禫又慈母之喪無父在亦禫記者略耳爲去聲長上聲】慈母與妾母不世祭也【不世祭者謂子祭之而孫不祭也上章言妾祔於妾祖姑者疏云妾無廟今乃云祔及髙祖當是爲壇以祔之耳】丈夫冠而不爲殤婦人笄而不爲殤爲殤後者以其服服之【男子死在殤年則無爲父之道然亦有不俟二十而冠者冠則成人也此章舉不爲殤者言之則此當立後者乃是已冠之子不可以殤禮處之其族人爲之後者卽爲之子也以其服服之者子爲父之服也舊說爲殤者父之子而依兄弟之服服此殤非也其女子已笄而死則亦依在室之服服之不降而從殤服也冠去聲】久而不者惟主喪者不除其餘以麻終月數者除喪則已【主喪者不除謂子於父妻於夫孤孫於祖父母臣於君未不得除衰絰也麻終月數者期以下至緦之親以主人未不得變故服麻以至月數足而除不待主人後之除也然其服猶必收藏以俟送也】箭笄終喪三年齊衰三月與大功同者繩屨【前章言齊衰惡笄以終喪爲母也此言箭笄三年女子在室爲父也箭篠也齊衰爲尊大功爲卑然三月者恩之輕九月者恩稍重故可以同用繩屨此制禮者淺深之宜也繩屨麻防爲屨也】練筮日筮屍視濯皆要絰杖繩屨有司告具而後去杖筮日筮屍有司告事畢而後杖拜送賔大祥吉服而筮屍【練小祥也筮日筮祥祭之日也筮屍筮爲尸之人也視濯視祭器之滌濯也小祥除首絰而要之絰未除將欲小祥則預著此小祥之服以臨此三事不言衰與冠者則亦必同小祥之制矣有司謂執事者向者變服猶杖今執事者告三事辦具將欲臨事故孝子卽去杖而致敬此三事者惟筮日筮屍有賔來今執事者告筮占之事畢則孝子復執杖以拜送於賔視濯無賔故不言至大祥時則吉服行事矣吉服朝服也不言筮日視濯與小祥同可知也要平聲去上聲】庶子在父之室則爲其母不禫【此言不命之士父子同室者爲去聲】庶子不以杖卽位【此言適庶俱有父母之喪者適子得執杖進阼階哭位庶子至中門外則去之矣】父不主庶子之喪則孫以杖卽位可也【父主適子喪而有杖故適子之子不得以杖卽位避祖之尊故然非厭之也今父旣不主庶子之喪故庶子之子得以杖卽位祖不厭孫孫得伸也父皆厭子故舅主適婦喪而適子不杖大夫不服賤妾故妾子亦以厭而降服以服其母祖𨿽尊貴不厭其孫故大夫降庶子而孫不降其父也厭音壓】父在庶子爲妻以杖卽位可也【舅主適婦故適子不得杖舅不主庶婦故庶子爲妻可以杖卽位此以卽位言者蓋庶子厭於父母𨿽有杖不得持以卽位故明言之也爲去聲】諸侯弔於異國之臣則其君爲主【君無弔外臣之禮若來在此國而適遇其卿大夫之喪則弔之以主君之故耳故主君代其臣之子爲主】諸侯弔必皮弁錫衰所弔𨿽已主人必免主人未喪服則君亦不錫衰【錫者治其布使之滑易也國君自弔其臣則素弁環絰錫衰弔異國臣則皮弁錫衰也凡免之節大功以上爲重服自死始至卒哭後乃不復免小功以下爲輕服自始死至殯殯後不復免至啟殯之後而免以至卒哭如始死今人君來弔𨿽非服免之時必爲之免以尊重人君故也禮旣殯而成服此言未喪服謂未成服也免音問易去聲】養有疾者不喪服遂以主其喪非養者入主人之喪則不易已之喪服養尊者必易服養卑者否【親屬無近親而遇疾者已往養之而身有喪服則釋去其服惡其凶也故云養有疾者不喪服若此疾者遂死旣無主後已旣養之當遂主其喪蓋養者於死者有親也然亦不著已之喪服故云遂以主其喪非養者入主人之喪謂疾時不曽釋服來致其養今死乃入來主其喪則亦不易去已之喪服也尊謂父兄卑謂子弟養去聲著音勺】妾無妾祖姑者易牲而祔於女君可也【妾當祔於妾祖姑上章言亡則中一以上而祔是祔髙祖之妾今又無髙祖妾則當易妾之牲而祔於適祖姑女君謂適祖姑也】婦之喪虞卒哭其夫若子主之祔則舅主之【虞卒哭在寢祭婦也祔於廟祭舅之母也尊卑異故所主不同】士不攝大夫士攝大夫惟宗子【士喪無主不敢使大夫兼攝爲主若士是宗子則主喪之任可使大夫攝之以宗子尊故也一說大夫之喪無主士不敢攝而主之若士是宗子則可】主人未除喪有兄弟自他國至則主人不免而爲主【後而君弔之則非時亦免以敬君故新其事也兄弟親屬也親則尙質故不免而爲主也】陳器之道多陳之而省納之可也省陳之而盡納之可也【陳器陳列從之明器也凡朋友賔客所贈遺之明器皆當陳列所謂多陳之也而所納於壙者有定數故云省納之可也省減殺也若主人所作者依禮有限故云省陳之而盡納之可也】奔兄弟之喪先之墓而後之家爲位而哭所知之喪則哭於宮而後之墓【兄弟天倫也所知人情也系於天者情急於禮由於人者禮勝於情宮故殯宮也】父不爲眾子次於外【適長子死父爲之居喪次於中門外庶子否爲去聲】與諸侯爲兄弟者服斬【卿大夫於君自應服斬若不爲卿大夫而有五屬之親者亦皆服斬衰此記者恐疑服本親兄弟之服故特明之蓋謂國君之兄弟先爲本國卿大夫今居他國未仕而本國君卒以有兄弟之親又是舊君必當反而服斬也不言與君爲兄弟而言與諸侯爲兄弟明在異國也】下殤小功帶澡麻不絕本詘而反以報之【本是期服之親以死在下殤降爲小功故云下殤小功也其帶以澡麻爲之謂戞治其麻使之潔白也不絕本不斷去其根也報猶合也垂麻向下又屈之而反向上以合而糾之故云詘而反以報之也凡殤服之麻皆散垂此則不散首絰麻無根而要帶猶有根皆示其重也詘音屈斷音短散上聲】婦祔於祖姑祖姑有三人則祔於親者【此言祔廟之禮三人或有二繼也親者謂舅所生母也】其妻爲大夫而卒而後其夫不爲大夫而祔於其妻則不易牲妻卒而後夫爲大夫而祔於其妻則以大夫牲【妻卒時夫爲大夫卒後夫黜退遂死以無祖廟故祔於妻之禮止得依夫今所得用之牲不得易用昔大夫之牲也若妻死時夫未爲大夫死後夫乃爲大夫而死今祔祭其妻則得用大夫牲矣疏曰此謂始來仕而無廟者若有廟則死者當祔於祖不得祔於妻也惟宗子去他國以廟從】爲父後者爲出母無服無服也者喪者不祭故也【出母父所棄絕爲他姓之母以死則有他姓之子服之蓋居喪者不祭若喪他姓之母而廢已宗廟之祭豈禮也哉故爲父後者不喪出母重宗祀也然𨿽不服猶以心喪自居爲恩也非爲後者期而不禫朱子曰出母爲父後者無服此尊祖敬宗家無二主之意先王制作精微不茍蓋如此】婦人不爲主而杖者姑在爲夫杖母爲長子削杖女子子在室爲父母其主喪者不杖則子一人杖【此明婦與女當杖之禮女子在室而爲父母杖者以無男昆弟而使同姓爲攝主也上爲如字下三爲並去聲長上聲而爲爲去聲】緦小功虞卒哭則免【緦與小功服之輕者也殯之後啟之前𨿽有事不免及虞與卒哭則必免不以恩輕而略於後也】旣而不報虞則𨿽主人皆冠及虞則皆免【前章言赴者赴虞今言不赴虞謂以事故阻之也旣未得虞故且冠以飾首及虞則主人至緦小功者皆免也報讀爲赴】爲兄弟旣除喪已及其也反服其服報虞卒哭則免如不報虞則除之【此言爲兄弟除服及當免之節爲去聲】逺者比反哭者皆冠及郊而後免反哭【逺謂地在四郊之外也訖而反主人以下皆冠道路不可無飾也及至郊乃去冠著免而反哭於廟焉比音去上聲著音勺】君弔𨿽不當免時也主人必免不散麻𨿽異國之君免也親者皆免【君弔本國之君來弔也不散麻謂糾其要絰不使散垂也親者皆免謂大功以上之親皆從主人而免所以敬異國之君也余見前章諸侯弔下散上聲】除殤之喪者其祭也必除成喪者其祭也朝服縞冠【謂冠端也殤無虞卒哭及練之變服其除服之祭用冠端黃裳此於成人爲釋禫之服所以異於成人之喪也若除成人之喪則祥祭用朝服縞冠朝服冠緇衣素裳今不用冠而用縞冠是未純吉之祭服也又按端黃裳者若素裳則與朝服純吉同若裳又與上士吉服端同故知此爲黃裳也】奔父之喪括髮於堂上降踴襲絰於東方奔母之喪不括髮於堂上降踴襲免於東方絰卽位成踴出門哭止三日而五哭三【不言笄纚者異於始死時也至卽以麻括髮於殯宮之堂上去上衣降阼階之東而踴踴畢而升堂襲掩所之衣而著要絰於東方東方者東序之東也此奔父喪之禮如此若奔母喪時括髮至又哭以後至於成服皆不括髮其於堂上降踴者與父同父則括髮而加絰母則不括髮而加免此所異也著免加要絰而卽位於阼階之東而更踴故云絰卽位成踴也其卽位成踴父母皆然出門出殯宮之門而就廬次也故哭者止至一哭明日朝夕哭又明日朝夕哭所謂三日而五哭也三者至明日朝又明日朝也】適婦不爲舅姑後者則姑爲之小功【禮舅姑爲適婦大功爲庶婦小功今此言不爲後者以其夫有癈疾或他故不可傳重或死而無子不受重者故舅姑以庶服之服服之也適音的姑爲爲去聲】

大傳第十六

【鄭氏曰記祖宗人親之大義】

禮不王不禘王者禘其祖之所自出以其祖配之【方氏曰此禘也以其非四時之常祀故謂之間祀以其及祖之所自出故謂之追享以其比常祭爲特大故謂之大祭以其猶事生之有享焉故謂之肆獻祼名𨿽不同通謂之禘也】諸侯及其太祖大夫士有大事省於其君幹祫及其髙祖【上文言諸侯不得行禘禮此言諸侯以下有祫祭之禮二昭二穆與太祖而五者諸侯之廟也諸侯之祫固及其太祖矣大事謂祫祭也大夫三廟士二廟一廟不敢私自舉行必省問於君而君賜之乃得行焉而其祫也亦上及於髙祖幹者自下幹上之義以卑者而行尊者之禮故謂之幹祫禮說見王制省悉井切】牧之野武王之大事也旣事而退柴於上帝祈於社設奠於牧室遂率天下諸侯執豆籩逡奔走追王大王亶父王季歷文王昌不以卑臨尊也【旣事殺紂之後也燔柴以告天陳祭以告社奠告行主於牧野之館室然後率諸侯以祭告祖廟逡疾也追加先公以天子之號者蓋爲不可以諸侯之卑號臨天子之尊也石梁王氏曰周頌作駿以此章參之書武成及中庸有不同者先儒言文王已備禮亶父季歷克商後但尊稱其號若王者禮制至周公相成王而後備也追王王去聲大王大音泰父音甫】上治祖禰尊尊也下治子孫親親也旁治昆弟合族以食序以昭繆別之以禮義人道竭矣【治理而正之也謂以禮義理正其恩之隆殺屬之戚疏也合會族人以飲食之禮次序族人以昭穆之位上治下治旁治之道皆有禮義之別則人倫之道竭盡於此矣繆音穆別必列切】聖人南面而聽天下所且先者五民不與焉一曰治親二曰報功三曰舉賢四曰使能五曰存愛五者一得於天下民無不足無不贍者五者一物紕繆民莫得其死聖人南面而治天下必自人道始矣【民不與焉謂未及治民也治親卽上治下治旁治也君使臣以禮故功曰報行成而上故賢曰舉藝成而下故能曰使存察也人於其所親愛而辟焉有以察之則所愛者一出於公而四者皆無私意之累矣一得猶皆得也贍賙也物事也紕繆舛戾也民莫得其死言此五事之得失闗國家之治亂也人道申言上文之意與去聲紕篇夷切】立權度量考文章攺正朔易服色殊徽號異器械別衣服此其所得與民變革者也【權稱錘度丈尺量斗斛也文章典籍也正者年之始朔者月之初服之色隨所尙而變易徽旌旗之屬徽之號亦隨所尙而殊異如殷之大白周之大赤之類也器者禮樂之器械者軍旅之器衣服各有章采時王因革不同此七者以立考攺易殊異別爲言是與民變革者也量去聲別必列防】其不可得變革者則有矣親親也尊尊也長長也男女有別此其不可得與民變革者也【此天地之常經故不可變革長並上聲別必列切】同姓從宗合族屬異姓主名治際會名著而男女有別【同姓父族也從宗從大宗小宗也合聚其族之親屬則無離散陵犯之事異姓他姓之女來歸者也禮莫大於分分莫大於名卑者爲婦尊者爲母以婦與母之名治昏姻交際會合之事名分顯著尊卑有等然後男女有別而無淫亂賊逆之禍也】其夫屬乎父道者妻皆母道也其夫屬乎子道者妻皆婦道也謂弟之妻婦者是嫂亦可謂之母乎名者人治之大者也可無愼乎【屬聨也父之兄弟爲伯叔父則其妻謂之伯叔母兄弟之子爲從子則其妻謂之婦此於昭穆爲宜弟之妻不可謂之爲婦猶兄之妻不可謂之爲母以紊昭穆也故云謂弟之妻婦者是嫂亦可謂之母乎言皆不可也舊說弟妻可婦嫂不可母失其指矣屬音燭】四世而緦服之窮也五世免殺同姓也六世親屬竭矣其庶姓別於上而戚單於下昏姻可以通乎【四世髙祖也同髙祖者服緦麻服盡於此矣故云服之窮也五世免謂共承髙祖之父者相爲免而已是減殺同姓也六世則共承髙祖之祖者並祖免亦無矣故曰親屬竭也上指髙祖以上也姓爲正姓氏爲庶姓故魯姬姓而三家各自爲氏春秋諸國皆然是庶姓別異於上世也戚親也單盡也四從兄弟恩親已盡各自爲宗是戚單於下也殷人五世以後則相與通昏故記者設問云今𨿽周世昏姻可以通乎殺色介切別必列切單音丹】系之以姓而弗別綴之以食而弗殊𨿽百世而昏姻不通者周道然也【周禮大宗百世不遷庶姓𨿽別而有本姓世系以聨系之不可分別也又連綴族人以飲食之禮不殊異也𨿽百世之逺無通昏之事此周道所以爲至而人始異於禽獸者也此是答上文設問之辭系音計別必列切綴株衛切食音嗣世系系如字】服術有六一曰親親二曰尊尊三曰名四曰出入五曰長幼六曰從服【疏曰親親者父母爲首次妻子伯叔尊尊者君爲首次公卿大夫名者若伯叔母及子婦弟婦兄嫂之屬出入者女在室爲入適人爲出及爲人後者長幼者長謂成人幼謂諸殤從服者下文六等是也】從服有六有屬從有徒從有從有服而無服有從無服而有服有從重而輕有從輕而重【屬親屬也子從母而服母黨妻從夫而服夫黨夫從妻而服妻黨是屬從也徒空也非親屬而空從之服其黨如臣從君而服君之黨妻從夫而服夫之君妾服女君之黨庶子服君母之父母子服母之君母是徒從也如公子之妻爲父母期而公子爲君所厭不得服外舅外姑是妻有服而公子無服如兄有服而嫂無服是從有服而無服也公子爲君所厭不得爲外兄弟服而公子之妻則服之妻爲夫之昆弟無服而服娣姒是從無服而有服也妻爲其父母期重也夫從妻而服之三月則爲輕母爲其兄弟之子大功重也子從母而服之三月則爲輕此從重而輕也公子爲君所厭自爲其母練冠輕矣而公子之妻爲之服期此從輕而重也爲父爲外爲夫爲其爲之爲去聲】自仁率親等而上之至於祖名曰輕自義率祖順而下之至於禰名曰重一輕一重其義然也【疏曰自用也仁恩也率循也親父母也等差也子孫若用恩愛依循於親節級而上至於祖逺者恩愛漸輕故名曰輕也義主斷割用義循祖順而下之至於禰其義漸輕祖則義重故名曰重也義則祖重而父母輕仁則父母重而祖輕一輕一重宜合如是故云其義然也按喪服條例衰服表恩若髙曾之服本應緦麻小功而進以齊衰豈非爲尊重而然邪至親以期斷而父母三年寧不爲恩深乎差楚宜切】君有合族之道族人不得以其戚戚君【句】位也【君恩可以下施故於族人有合聚燕飲之禮而族人則皆臣也不敢以族屬父兄子弟之親而上親於君者一則君有絕宗之道二則以嚴上下之辧而杜篡代之萌也石梁王氏曰詳注下文以十一字爲句然位也當自爲句蓋族人不敢戚君者限於位也】庶子不祭明其宗也庶子不得爲長子三年不繼祖也【說見前篇爲去聲】別子爲祖繼別爲宗繼禰者爲小宗有百世不遷之宗有五世則遷之宗百世不遷者別子之後也宗其繼別子之所自出者百世不遷者也宗其繼髙祖者五世則遷者也尊祖故敬宗敬宗尊祖之義也【宗其繼別子者百世不遷者也之所自出四字朱子曰衍文也凡大宗族人與之爲絕族者五世外皆爲之齊衰三月母妻亦然爲小宗者則以本親之服服之餘並說見前篇】有小宗而無大宗者有大宗而無小宗者有無宗亦莫之宗者公子是也【君無適昆弟使庶兄弟一人爲宗以領公子其禮亦如小宗此之謂有小宗而無大宗也君有適昆弟使之爲宗以領公子更不得立庶昆弟爲宗此之謂有大宗而無小宗也若公子止一人無他公子可爲宗是無宗也則亦無他公子宗於已矣此之謂無宗亦莫之宗也前所論宗法是通言卿大夫大小宗之制此則專言國君之子上不得宗君下未爲後世之宗有此三事也】公子有宗道公子之公爲其士大夫之庶者宗其士大夫之適者公子之宗道也【此又申言公子之宗道公子之公謂公子之適兄弟爲君者爲其庶兄弟之爲士爲大夫者立適公子之爲士大夫者爲宗使此庶者宗之故云宗其士大夫之適者此適是君之同母弟適夫人所生之子也爲其爲去聲適音的】絕族無移服親者屬也【三從兄弟同髙祖故服緦麻至四從則族屬絕無延及之服矣移讀爲施在旁而反之曰施服之相爲以有親而各以其屬爲之服耳故云親者屬也移去聲施音異】自仁率親等而上之至於祖自義率祖順而下之至於禰是故人道親親也親親故尊祖尊祖故敬宗敬宗故収族収族故宗廟嚴宗廟嚴故重社稷重社稷故愛百姓愛百姓故刑罰中刑罰中故庶民安庶民安故財用足財用足故百志成百志成故禮俗刑禮俗刑然後樂詩云不顯不承無斁於人斯此之謂也【祖之遷者逾逺宗之繼者無窮必知尊祖乃能敬宗収不離散也宗道旣尊故族無離散而祭祀之禮嚴肅內嚴宗廟之事故外重社稷之禮知社稷之不可輕則知百官族姓之當愛官得其人則刑不濫而民安其生安生樂業而食貨所資上下俱足有恆產者有恆心倉廩實而知禮節故非心邪念不萌而百志以成乖爭陵犯不作而禮俗一致刑猶成也如此則協气嘉生薰爲大和矣豈不可樂乎詩周頌淸廟之篇言文王之徳豈不光顯乎豈不見尊奉於人乎無厭斁於人矣引此以諭人君自親親之道推之而家而國而天下至於禮俗大成其可樂者亦無有厭斁也中去聲樂音洛斁音亦】

少儀第十七

【朱子曰小學之支流余裔石梁王氏曰非幼少之少此篇曲禮之類】

聞始見君子者辭【石梁王氏曰此句絕見音現】曰某固願聞名於將命者不得階主適者曰某固願見罕見曰聞名亟見曰朝夕瞽曰聞名【記者謙言我嘗聞之於人云初見有徳有位之君子者其辭云某固願通聞己名於將命之人固如固辭之固不曰願而曰固願慮主人不卽見己而假此薦請之辭也將命者通客主言語出入之人也階者升進之諭主主人也言賔請見之辭不得徑指主人也適者賔主敵體之人也則曰某固願見於將命者罕見謂久不相見也亦曰願聞名於將命者蓋疑疎闊之久未必主人肯見也亟見數見也於君子則曰某願朝夕聞名於將命者於敵者則曰某願朝夕見於將命者若瞽者來見無問貴賤惟曰某願聞名於將命者以無目故不言願見也適音敵亟音器數入聲】適有喪者曰比童子曰聽事【適往也其辭云某願比於將命者喪不主相見來欲比方於執事之人也童子未成人其辭則云某願聽事於將命者謂來聽主人以事見使令也比如字令平聲】適公卿之喪則曰聽役於司徒【孟獻子之喪司徒旅歸四布則公卿之喪司徒掌其事也故云某願聽役於司徒】君將適他臣如致金玉貨貝於君則曰致馬資於有司敵者曰贈從者【適他謂以朝會之事而出也馬資謂資給道路車馬之費也從去聲】臣致禭於君則曰致廢衣於賈人敵者曰禭親者兄弟不以禭進【以衣送死者謂之禭稱廢衣者不敢必用之以斂將廢棄之也賈人識物價貴賤而主君之衣物者也敵者則直以禭言矣凡致禭若非親者則須擯者傳辭將進以爲禮若親者兄弟之類但直將進而陳之不須執以將命故云不以禭進也士喪禮大功以上同財之親禭不將命卽陳於房中小功以下及同姓等皆將命賈音架】臣爲君喪納貨貝於君則曰納甸於有司賵馬入廟門賻馬與其幣大白兵車不入廟門【納入也甸田也臣受君之田邑此納者田野所出故云納甸也賵馬以送死者故可入廟門賻馬與幣所以助主人喪事之用故不入廟門大白之旗與兵車𨿽並爲送喪之用以其本戰伐之具故亦不可入於廟門此謂國君之喪鄰國有以此爲者亦或本國自有之也爲去聲注如字】賻者旣致命坐委之擯者舉之主人無親受也【來賻者旣致其主之命卽跪而委置其物於地擯者乃舉而取之主人不親受異於吉事也】受立授立不坐性之直者則有之矣【受人之物而立與以物授人之立者皆不跪此皆委曲以盡禮之當然耳然直情徑行之人亦或有跪者故曰性之直者則有之矣】始入而辭曰辭矣【賔始入門主人當辭讓令賔先入故擯者告主人曰辭矣謂當致辭以讓賔也至階亦然此不言者禮可知也】卽席曰可矣【及賔主升堂各就席擯者恐賔主再辭故告之曰可矣言可卽席不須再辭也】排闔說屨於戶內者一人而已矣有尊長在則否【闔門扇也推排門扇而脫屨於戶內者一人而已言止許最長者一人如此餘人不可也若先有尊長在堂或在室則後入之人皆不得脫屨於戶內故云有尊長在則否也說他括切長上聲推吐回切】問品味曰子亟食於某乎問道藝曰子習於某乎子善於某乎【方氏曰人之情品味有偏嗜道藝有異尙問品味不可斥之以好惡而昭其癖故曰子亟食於某乎問道藝不可斥之以能否而暴其短故曰子習於某乎子善於某乎】不疑在躬不度民械不願於大家不訾重器【一言一行皆其在躬者也口無擇言身無擇行是不疑在躬也器械之備所以防患不可度其利鈍恐人以非心議已大家之富爵位所致不可願望於已以其有僭竊之萌訾鄙毀之也重器之傳寶之久矣乃從而毀之豈不起人之怒乎度入聲訾音咨】汜埽曰埽埽席前曰拚拚席不以鬛執箕膺擖【汜埽廣埽也拚除穢也鬛帚也席上不可用帚膺胸也擖箕舌也執箕而拚則以箕舌向已胸前不可持向尊者也汜音泛埽去聲拚音糞鬛音獵擖音叶】不貳問問卜筮曰義與志與義則可問志則否【不貳問謂謀之筮事𨿽正而兆不吉則不可以不正者再問之也見人卜筮欲問其所卜何事則曰義與志與義者事之宜爲志則心之隱謀也故義者則可問其事志則不可問其事也一說卜者問求卜之人義則爲卜之志則不爲之卜亦通與平聲】尊長於已逾等不敢問其年燕見不將命遇於道見則面不請所之喪俟事不犆弔【逾等祖與父之行也不敢問年嫌若序齒也燕見不將命謂卑幼者燕私來見不使擯者傳命非賔主之禮也若遇尊長於道路尊者見已則面見之不見則隱避不欲煩動之也不請所之不問其所往也若於尊長之喪則待主人哭之時而往不非時特弔長上聲見音現犆音特行音杭燕見來見面見見音現】侍坐弗使不執琴瑟【侍坐於尊者不使之執琴瑟則不得擅執而鼓之】不畫地手無容不翣也寢則坐而將命【無故而畫地亦爲不敬手容恭若舉手以爲容亦爲不恭時𨿽暑熱不得揮扇若當尊者寢臥之時而傳命必跪而言之不可直立以臨之也】侍射則約矢【凡射必二人爲耦楅在中庭箭倚於楅上耦前取一矢次下耦又進取一矢如是更進各得四矢若卑者侍射則不敢更疊取之但一時並取四矢故謂之約矢也楅音逼】侍投則擁矢【投壺之禮亦賔主各四矢尊者則委四矢於地一一取而投之卑者不敢委於地故悉擁抱之也】勝則洗而以請客亦如之不角不擢馬【射與投壺之禮勝者之弟子酌酒置於丰上其不勝者跪而飲之若卑者得勝則不敢徑酌當前洗爵而請行觴也客若不勝則主人亦洗而請所以優賔也角兕觥也今飲尊者及客不敢用角但如常獻酬之爵也擢進而取之也馬者投壺之勝毎一勝則立一馬至三馬而成勝若一朋得二馬一朋得一馬則二馬者取彼之一馬足成己之三馬今卑者𨿽得二馬不敢取尊者之一馬以成己勝也洗蘇典切】執君之乘車則坐僕者右帶劍負良綏申之面拖諸幦以散綏升執轡然後步【方氏曰執謂執轡也凡禦必立今坐者君未升車而車未行也劍在左以便右抽僕則右帶者以君在左嫌妨君也良綏正綏也猶良車良材之良散綏貳綏也猶散材之散正綏君所執貳綏則僕執之僕在車前而君自後升故曰負良綏申之面者言垂綏之末於前也拖諸幦者引之於車防覆苓之上也以散綏升者復言僕初升時也執轡然後步者防馬之逸也今按苓卽軾也乘去聲拖徒我切幦音覓】請見不請退朝廷曰退燕遊曰歸師役曰罷【方氏曰跂慕則來厭斁則去人之情也請見不請退嫌有厭斁之心也朝廷人之所趨故於其還曰退退則爲出故也燕遊不可以久故於其還曰歸歸有所止故也師役勞苦爲甚故於其還曰罷以其疲故也愚按罷當讀如欲罷不能之罷】侍坐於君子君子欠伸運笏澤劍首還屨問日之蚤莫𨿽請退可也【運轉動之也澤玩弄而生光澤也還屨謂轉而正之示欲著也余見曲禮還音旋莫音暮】事君者量而後入不入而後量凡乞假於人爲人從事者亦然然故上無怨而下逺罪也【先度其君之可事而後事之則道可行而身不辱入而後量則有不勝其輕進之悔者矣或乞或假或任人之事亦必量其可而後行上無怨下逺罪爲事君者言之馬氏曰古之人有能盡臣道量而後入者莫如伊周不入而後量者莫如孔孟量爲逺並去聲度入聲勝平聲】不窺宻不旁狎不道舊故不戲色【窺覘隱宻之處論說故舊之非非重厚者所爲也應氏曰旁狎非必正爲玩狎旁近循習而流於狎也戲色非必見諸言外貎斯須不敬則色不莊矣】爲人臣下者有諫而無訕有亡而無疾頌而無讇諫而無驕怠則張而相之廢則埽而更之謂之社稷之役【疏曰諫而無驕者謂君若從己之諫己不得恃己言行謀用而生驕慢也方氏曰君有過諫之使止可也訕之則不恭諫不從逃而去之可也疾之則太傷頌而無讇則所頌爲公諫而無驕則所諫爲正事弛而不力爲怠事而無用爲廢相之更之則君豈有失徳國豈有廢事哉謂之社稷之役以其有勞於社稷也讇音諂相去聲更平聲】毋拔來毋報往【朱子曰拔是急走倒從這邊來赴是又急再還倒向那邊去來往只是向背之意此兩句文義猶云其就義若熱則其去義若渇言人見有个好事火急歡喜去做這樣人不耐久少間心意防則速去之矣所謂其進鋭者其退速也拔蒲末切報讀作赴】毋瀆神毋循枉毋測未至【神不可瀆必敬而逺之言行過而邪枉當攺以從直後復循襲是貳過矣君子以誠自處亦以誠待人不逆料其將然也未至而測之𨿽中亦僞逺行中去聲處上聲】士依於徳遊於藝工依於法遊於說【依者據以爲常遊則出入無定工之法規矩尺寸之制也說則講論變通之道焉】毋訾衣服成器毋身質言語【訾毀其不善也曲禮疑事毋質與此質字義同謂言語之際疑則闕之不可自我質正恐有失誤也】言語之美穆穆皇皇朝廷之美濟濟翔翔祭祀之美齊齊皇皇車馬之美匪匪翼翼鸞和之美肅肅雍雍【方氏曰穆穆者敬以和皇皇者正而美濟濟者出入之齊翔翔者翕張之善齊齊致齊而能定也皇皇有求而不得也匪匪言行而有文翼翼言載而有輔肅肅唱者之敬雍雍應者之和此卽保氏所教六儀也五美字皆讀爲儀然皆如本字亦可通濟上聲皇舊音往方讀如字匪音非】問國君之子長幼長則曰能從社稷之事矣幼則曰能禦未能禦問大夫之子長幼長則曰能從樂人之事矣幼則曰能正於樂人未能正於樂人問士之子長幼長則曰能耕矣幼則曰能負薪未能負薪【社稷之事如祭祀軍旅之類皆是也禦者六藝之一國君尊故以社稷言樂人之事如周禮樂徳樂語樂舞之類大司樂以教國子者正者正其善否大夫下於君故以教子言士賤則以耕與負薪言此與曲禮所記不同蓋記者之辭異耳】執玉執防不趨堂上不趨城上不趨武車不式介者不拜【說是曲禮】婦人事𨿽有君賜肅拜爲屍坐則不手拜肅拜爲喪主則不手拜【肅拜如今婦人拜也左傳三肅使者亦此拜手拜則手至地而頭在手上如今男子拜也婦人以肅拜爲正故𨿽君賜之重亦肅拜而受爲屍虞祭爲祖姑之屍也爲喪主夫與長子之喪也爲喪主則稽顙故不手拜若有喪而不爲主則手拜矣或曰爲喪主不手拜則亦肅拜也】葛絰而麻帶【婦人遭喪卒哭後以絰易首之麻絰而要之麻絰不變故云絰而麻帶也】取俎進俎不坐【取俎就俎上取肉也進俎進肉於俎也俎有足立而取進爲便故不跪】執虛如執盈入虛如有人【皆敬心之所寓】凡祭於室中堂上無跣燕則有之【凡祭通言君臣上下之祭也跣脫屨也祭禮主敬凡祭在室中者非惟室中不脫屨堂上亦不敢脫屨燕則有之者謂行燕禮則堂上可跣也又按下大夫及士陰陽二厭及燕屍皆於室中上大夫陰厭及祭在室若擯屍則於堂】未嘗不食新【嘗者薦新物於寢廟也未薦則孝子不忍先食一云嘗秋祭也】僕於君子君子升下則授綏始乘則式君子下行然後還立乘貳車則式佐車則否【君子或升或下僕者皆授之綏始乘之時君子猶未至則式以待君子之升凡僕之禮升在君子之先下在君子之後故君子下車而步僕者乃得下而還車以立以待君子之去也貳車朝祀之副車也佐車戎獵之副車也朝祀尙敬故式戎獵尙武故不式】貳車者諸侯七乘上大夫五乘下大夫三乘有貳車者之乘馬服車不齒觀君子之衣服服劍乘馬弗賈【周禮貳車公九乘侯伯七乘子男五乘又典命云卿六命大夫四命車服各如命數與此不同者或周禮成而未行亦或異代之制也服車所乘之車也馬有老少車有新舊皆不可齒次其年嵗服劍所佩之劍也弗賈不可評論其所直多少之價曲禮云齒路馬有誅此皆貴貴之道以廣敬也乘去聲賈音嫁】其以乘壺酒束脩一犬賜人若獻人則陳酒執修以將命亦曰乘壺酒束脩一犬【乘壺四壺也束脩十脡脯也卑者曰賜尊者曰獻乘去聲】其以鼎肉則執以將命【鼎肉謂肉之已解剔而可升鼎者故可執也】其禽加於一雙則執一雙以將命委其餘【加於一雙不止一雙也委其餘陳列於門外也】犬則執緤守犬田犬則授擯者旣受乃問犬名【緤牽犬繩也犬有三種守禦宅舍曰守犬田獵所用曰田犬充庖廚所烹曰食犬】牛則執紖馬則執靮皆右之【紖靮皆執之以牽者右之者以右手牽由便也紖直軫切靮音的】臣則左之【臣徵伐所獲民虜也曲禮云獻民虜者操右左之以左手操其右而右手得以制其非常也操平聲】車則說綏執以將命甲若有以前之則執以將命無以前之則櫜奉冑【前之謂以他物先之也古人獻物必有先之者如左傳所雲乘韋先牛十二之類是也開也櫜弢甲之衣也冑兜鍪也謂開櫜出甲而奉冑以將命也說音脫櫜音羔奉上聲】器則執蓋弓則以左手屈韣執拊【執蓋蓋輕便於執也韣弓衣拊弓把左手屈弓衣並於把而執之而右手執簫以將命曲禮云右手執簫左手承弣是也韣音獨拊音撫】劍則啟櫝蓋襲之加夫襓與劍焉【啟開也櫝劍匣也蓋者匣之蓋也襲郤合也夫襓劍衣也開匣以其蓋郤合於匣之底下乃加襓於匣中而以劍置襓上也夫音扶襓音饒】笏書修苞苴弓茵席枕幾頴杖琴瑟【句】戈有刃者櫝【句】防籥其執之皆尙左手刀卻刃授頴削授拊凡有刺刃者以授人則辟刃【笏也書也脯修也苞苴也苴借而苞裹之非特魚肉他物亦可苞苴以遺人也弓也茵褥也席也枕也幾也穎警枕也杖也琴也瑟也戈有刃者櫝而致之也防蓍也籥如笛而三孔也凡十六物左手執上右手捧下陰陽之義也穎刀鐶也削曲刀也拊刀把也辟偏也謂不以刃正向人也穎京領切削音笑刺音次辟音僻】乘兵車出先刃入後刃軍尙左卒尙右【先刃刃向前也入後刃不以刃向國也左陽生道也右陰死道也左將軍爲尊其行伍皆尊尙左方欲其無覆敗也士卒之行伍尊尙右方示有必死之志也行音杭】賔客主恭祭祀主敬喪事主哀防同主詡軍旅思險隱情以虞【恭以容言敬以心言詡者辭气明盛之貎前篇徳發詡萬物義亦相近軍行舍止經由之處必思爲險阻之防又當隱宻已情以虞度彼之情計也詡音許度入聲】燕侍食於君子則先飯而後已毋放飯毋流歠小飯而亟之數噍毋爲口容客自徹辭焉則止【先飯亦嘗食之禮也後已猶勸食之意也放飯流歠見曲禮小飯則無噦噎之患亟之謂速咽下備或有見問之言也數噍毋爲口容言數數嚼之不得弄口以爲容也若食訖而客欲自徹食器主人辭之則止也飯上聲亟音數音朔噍音醮】客爵居左其飲居右介爵酢爵僎爵皆居右【疏曰鄕飲酒禮主人酬賔之爵賔受奠觶於薦東是客爵居左也旅酬之時一人舉觶於賔賔奠觶於薦西至旅酬賔取薦西之觶以酬主人是其飲居右也介賔副也酢客酌還答主人也僎鄕人來觀禮副主人者也鄕飲禮介爵及主人受酢之爵並僎爵皆不明奠置之所故記者於此明之今按賔坐南向故以東西分左右也僎音遵】羞濡魚者進尾冬右腴夏右鰭祭膴【擘濕魚從後起則脇肉易離故以尾向食者若干魚則進首也腴腹下肥處鰭在脊冬時陽气在下夏則陽在上凡陽气所在之處肥美右之者便於食也祭膴者刳魚腹下大臠以祭也此言尋常燕食進魚者如此祭祀及饗食正禮者不然鰭音奇膴音許】凡齊執之以右居之於左【凡調和鹽梅者以右手執之而居羮器於左則以右所執者調之爲便也齊去聲】贊幣自左詔辭自右【此言相禮者爲君受幣則由君之左傳君之辭命於人則由君之右也】酌尸之僕如君之僕其在車則左執轡右受爵祭左右軌範乃飲【尸之僕禦屍車者軌轂末也範軾前也屍僕君僕之在車以左手執轡右手受爵祭軌之左右及範乃飲之也】凡羞有俎者則於俎內祭【羞在豆則祭之豆間之地俎長而橫於人之前則祭之俎內也】君子不食圂腴【圂與豢同謂犬豕也腴膓也犬豕亦食米谷其腹與人相似故不食其膓也】小子走而不趨舉爵則坐祭立飲【小子不敢與尊者並禮故行步舉爵皆異於成人也】凡洗必盥【洗洗爵也盥洗手也凡洗爵必先洗手示潔也】牛羊之肺離而不提心【提猶絕也心中央也牛羊之肺𨿽割離之而不絕中央少許使可手絕之以祭也不言豕事同可知提丁禮切】凡羞有湇者不以齊【湇大羮也大羮不和故不用鹽梅之齊也湇音泣齊去聲大音泰和去聲】爲君子擇蔥薤則絕其本末羞首者進喙祭耳【喙口也以口向尊者而尊者先取耳以祭也爲去聲喙充芮切】尊者以酌者之左爲上尊【尊者謂設尊之人也酌者酌酒之人也人君陳尊在東楹之西南北列之設尊者在尊西而向東以右爲上酌人在尊東而向西以左爲上二人俱以南爲上也上尊在南故云以酌者之左爲上尊】尊壺者面其鼻【尊與壺皆有面面有鼻鼻宜向尊者故云尊壺者面其鼻言設尊設壺皆面其鼻也】飲酒者禨者醮者有折俎不坐未步爵不嘗羞【禨沐而飲酒也醮冠而飲酒也折俎折骨體於俎也禨醮小事爲卑折俎禮盛故禨醮而有折俎則不坐無俎則可坐也步行也無算爵之禮行爵之後乃得嘗羞謂庶羞也若正羞脯醢則飲酒之前得嘗之禨音曁】牛與羊魚之腥聶而切之爲膾麋鹿爲菹野豕爲軒皆聶而不切麕爲辟雞兔爲宛脾皆聶而切之切蔥若薤實之醯以柔之【聶而切之者謂先聶爲大臠而後報切之爲膾也余見內則軒去聲麕俱倫切】其有折俎者取祭反之不坐燔亦如之屍則坐【有折骨體之俎者若就俎取肺而祭之及祭竟而反此所祭之物於俎皆立而爲之燔燒肉也此肉亦在俎其取祭與反亦皆不坐故云燔亦如之屍則坐者言不坐者賔客之禮耳屍尊祭反皆坐也】衣服在躬而不知其名爲罔【衣裳之制取諸乾坤有其名則有其義服之而不審名義是無知之人矣石梁王氏曰學而不思則罔當如此罔字】其未有燭而後至者則以在者告道瞽亦然凡飲酒爲獻主者執燭抱燋客作而辭然後以授人執燭不讓不辭不歌【獻主主人也人君則使宰夫燋未之炬也飲酒之禮賔主有讓及更相辭謝又各歌詩以見意今以暮夜略此三事一說執燭在手故不得兼爲之燋側角切】洗盥執食飲者勿气有問焉則辟咡而對【奉進洗盥之水於尊長及執食飲以進之時皆不可使口气直衝尊者若此時尊者有問則偏其口之所向而對咡口旁也辟匹亦切咡音二】爲人祭曰致福爲己祭而致膳於君子曰膳【爲人祭攝主也其歸胙將命之辭言致福謂致其祭祀之福也曰膳則善味而已爲去聲】祔練曰告【言告其事也顏淵之喪亦饋孔子祥肉】凡膳告於君子主人展之以授使者於阼階之南面再拜稽首送反命主人又再拜稽首其禮大牢則以牛左肩臂臑折九个少牢則以羊左肩七个犆豕則以豕左肩五个【膳告承上文而言臂臑肩腳也九个自肩上至蹄折爲九叚也周人牲體尙右右邊已祭故獻其左使去聲大音泰臑奴道切少去聲犆音特】國家靡敝【謂師旅饑饉之餘財力靡散民庶雕敝也靡平聲】則車不雕幾甲不組縢食器不刻鏤君子不履絲屨馬不常秣【雕刻鏤之也幾漆飾之畿限也縢者縛約之名不用組以連甲及爲紟帶也以谷食馬曰秣幾音祈食馬食音嗣】

學記第十八

【石梁王氏曰六經言學字莫先於說命此篇不詳言先王學制與教者學者之法多是泛論不如大學篇教是教个甚學是學个甚說音悅論去聲】

發慮憲求善良足以謏聞不足以動眾【發慮憲謂致其思慮以求合乎法則也求善良親賢也此二者可以小致聲譽不能感動眾人謏讀爲小聞去聲】就賢體逺足以動眾未足以化民【就賢禮下賢徳之士也如王就見孟子之就體如中庸體羣臣之體謂設以身處其地而察其心也逺疎逺之臣也此二者可以感動眾人未能化民也處上聲】君子如欲化民成俗其必由學乎【化民成俗必如唐虞之於變時雍乃爲至耳然則捨學何以哉此學乃大學之道明徳新民之事也於音烏捨上聲】玉不琢不成器人不學不知道是故古之王者建國君民教學爲先兌命曰念終始典於學其此之謂乎【建國君民謂建立國以君長其民也教學爲先以立教立學爲先務也兌命商書典常也兌讀作說音悅長上聲】𨿽有嘉肴弗食不知其防也𨿽有至道弗學不知其善也是故學然後知不足教然後知困知不足然後能自反也知困然後能自彊也故曰教學相長也兌命曰學學半其此之謂乎【學然後知不足謂師資於人方知己所未至也教然後知困謂無以應人之求則自知困辱也自反知反求而已自彊則有黽勉倍進之意教學相長謂我之教人與資人皆相爲長益也引說命斆學半者劉氏曰教人之功居吾身學問之半蓋始之修己所以立其體是一半終之教人所以致其用又是一半此所以終始典於學成己成物合內外之道然後爲學問之全功也彊上聲長上聲學學上學讀爲斆音效應去聲】古之教者家有塾黨有庠術有序國有學比年入學中年考校一年視離經辧志三年視敬業樂羣五年視博習親師七年視論學取友謂之小成九年知類通逹彊立而不反謂之大成【古者二十五家爲閭同在一巷巷首有門門側有塾民在家者朝夕受教於塾也五百家爲黨黨之學曰庠教閭塾所升之人也術當爲州萬二千五百家爲州州之學曰序周禮鄕大夫春秋以禮防民而射於州序是也序則教黨學所升之人天子所都及諸侯國中之學謂之國學以教元子眾子及大夫士之子與所升俊選之士焉比年每嵗也毎嵗皆有入學之人中年間一年也與小記中一以上之中同每間一年而考校其藝之進否也離經離絕經書之句讀也辧志辧別其趨向之邪正也敬業則於所習無怠忽樂羣則於朋徒無睽貳博習則不以程度爲限制親師則於訓誨知嗜好論學講求學問之緼奧也取友擇取益者而友之也能如此是學之小成地至於九年則理明義精觸類而長無所不通有卓然自立之行而外物不得以奪之矣是大成也朱子曰這幾句都是上兩字說學下兩字說所得處如離經便是學辧志是所得處他仿此術當爲州比毗至切中平聲樂五教切論去聲間去聲以上上上聲讀音豆別必列切行去聲】夫然後足以化民易俗近者說服而逺者懷之此大學之道也記曰蛾子時術之其此之謂乎【前言成俗成其美俗也此言易俗變其污俗也以此大成之士而官使之其功效如此是所謂大學教人之道也蛾子虫之微者亦時時述學銜土之事而成大垤以諭學者由積學而成大道也此古記之言故引以證其說蛾魚起切古蟻字】大學始教皮弁祭菜示敬道也【始教學者入學之初也有司衣皮弁之服祭先師以蘋藻之菜示之以尊敬道藝也】宵雅肄三官其始也【當祭菜之時使歌小雅中鹿鳴四牡皇皇者華之三篇而肄習之此三詩皆君臣燕樂相勞苦之辭蓋以居官受任之美誘諭其志故曰官其始也朱子曰聖人教人合下便要他用便要用賢以治不賢舉能以教不能所以公卿大夫在下思各舉其職宵小通肄音異樂音洛勞去聲】入學鼓篋孫其業也【入學時大胥之官擊鼓以召學士學士至則發篋以出其書籍等物警之以鼓聲使以遜順之心進其業也書言惟學遜志孫去聲】夏楚二物収其威也【夏榎也楚荊也榎形圓楚形方以二物爲朴以警其怠忽者使之収斂威儀也夏榎古雅切】未卜禘不視學遊其志也時觀而弗語存其心

也幼者聽而弗問學不躐等也此七者教之大倫也記曰凡學官先事士先志其此之謂乎【禘五年之大祭也不五年不視學所以優遊學者之心志也此又非仲春仲秋視學之禮使觀而感於心不言以盡其禮欲其自得之也故曰存其心幼者未必能問問亦未必知要故但聽受師說而無所請亦長幼之等當如是不可逾躐也劉氏曰自皮弁祭菜至聽而弗問凡七事皆大學爲教之大倫大倫猶言大節耳官先事士先志竊意官是已仕者士是未仕者謂已仕而爲學則先其職事之所急未仕而爲學則未得見諸行事故先其志之所尙也子夏曰仕而優則學是已居官而爲學也王子墊問士何事孟子曰尙志是未仕而學則先尙志也然大學之道明徳新民而已先志者所以明徳先事者所以新民七事上句皆教者之事下句皆學者之志語去聲】大學之教也時教必有正業退息必有居學【句】不學操縵不能安不學博依不能安詩不學雜服不能安禮不興其藝不能樂學故君子之於學也藏焉修焉息焉遊焉【舊說大學之教也時句絕退息必有居句絕今讀時字連下句學字連上句謂四時之教各有正業如春秋教以禮樂冬夏教以詩書春誦夏之類是也退而燕息必有燕居之學如退而省其私亦足以發是也也詩也禮也此時教之正業也操縵博依雜服此退息之居學也凡爲學之道貴於能安安則心與理融而成熟矣然未至於安則在乎爲之不厭而不可有作輟也操縵操弄琴瑟之也初學者手與未相得故𨿽退息時亦必操弄之不廢乃能習熟而安於也詩人比興之辭多依托於物理而物理至博也故學詩者但講之於學校而不能於退息之際廣求物理之所依附者則無以驗其實而於詩之辭必有疑殆而不能安者矣雜服冕弁衣裳之類先王制作禮各有服極爲繁雜學者但講之於學而不於退息時遊觀行禮者之雜服則無以盡識其制而於禮之文必有彷佛而不能安者矣興者意之興起而不能自已者藝卽三者之學是也言退息時若不興此三者之藝則謂之不能好學矣故君子之於學也藏焉修焉之時必有正業則所習者專而志不分息焉遊焉之際必有居學則所養者純而藝愈熟故其學易成也朱子曰古人服各有等降若理防得雜服則於禮思過半矣縵莫半切依上聲興樂並去聲】夫然故安其學而親其師樂其友而信其道是以𨿽離師輔而不反也兌命曰敬孫務時敏厥修乃來其此之謂乎【承上文而言藏修遊息無不在於學是以安親樂信𨿽離師友亦不畔於道也時敏無時而不敏也厥修乃來言其進修之益如水之源源而來也樂離孫並去聲】今之教者呻其占畢多其訊言及於數進而不顧其安使人不由其誠教人不盡其材其施之也悖其求之也佛夫然故隱其學而疾其師苦其難而不知其益也𨿽終其業其去之必速教之不刑其此之由乎【呻吟諷之聲也占視也畢簡也訊問也言今之教人者但吟諷其所占視之簡牘不能通其緼奧乃多發問辭以訊問學者而所言又不止一端故云言及於數也不顧其安不卹學者之安否也不由其誠不肯實用其力也不盡其材不能盡其材之所長也夫多其訊而言及於數則與時教必有正業者異矣使人不由其誠教人不盡其材則與退息必有居學者異矣惟其如此是以師之所施者常至於悖逆學者之所求毎見其拂戾也隱其學不以所學自表見也終業而又速去之以其用工間斷鹵莾滅裂而不安不樂故也刑成也朱子曰橫渠作簡與人言其子日來誦書不熟且教他熟誦以盡其誠與材他解此兩句只作一意解言人之材足以有爲但以不由於誠則不盡其材呻音申占音覘佛音弗】大學之法禁於未發之謂豫當其可之謂時不陵節而施之謂孫相觀而善之謂摩此四者教之所由興也【豫者先事之謂時者不先不後之期也陵逾犯也節知節候之節禮有禮節樂有樂節人有長幼之節皆言分限所在不陵節而施謂不教幼者以長者之業也相觀而善如稱甲之善則乙者觀而效之乙有善可稱甲亦如之孫以順言摩以相厲而進爲言也方氏曰若七年男女不同席不共食幼子常視毋誑則可謂之豫矣若十年學書計十三年舞勺成童舞象可謂之時矣石梁王氏曰注專以時爲年二十之時非也當孫並去聲】發然後禁則扞格而不勝時過然後學則勤苦而難成雜施而不孫則壊亂而不修獨學而無友則孤陋而寡聞燕朋逆其師燕辟廢其學此六者教之所由廢也【扞拒扞也格讀如凍之謂如地之凍堅彊難入也不勝不能承當其教也一讀爲去聲謂教不能勝其爲非之心亦通雜施謂躐等陵節也燕私之朋必不責善或相與以慢其師燕遊邪僻必惑外誘得不廢其業乎此燕朋燕辟之害皆由於發然後禁以下四者之失皆與上文四者相反也鄭氏曰燕猶褻也褻其朋友褻師之譬諭格胡客切勝音升孫去聲壊音怪辟音僻】君子旣知教之所由興又知教之所由廢然後可以爲人師也故君子之教諭也道而弗牽彊而弗抑開而弗逹道而弗牽則和彊而弗抑則易開而弗逹則思和易以思可謂善諭矣【示之以入道之所由而不牽率其必進作興其志气之所尙而不沮抑之使退開其從入之端而不竟其所通之地如此則不扞格而和不勤苦而易不雜施以亂其心有相觀以輔其志而思則得之矣彊上聲易音異】學者有四失教者必知之人之學也或失則多或失則寡或失則易或失則止此四者心之莫同也知其心然後能救其失也教也者長善而救其失者也【方氏曰或失則多者知之所以過或失則寡者愚之所以不及或失則易賢者之所以過或失則止不肖者之所以不及多聞見而適乎邪道多之失也寡聞見而無約無卓寡之失也子路好勇過我無所取材易之失也冉求之今女畫止之失也約我以禮所以救其失之多博我以文所以救其失之寡兼人則退之所以救其失之易退則進之所以救其失之止也易去聲長上聲】善歌者使人繼其聲善教者使人繼其志其言也約而逹微而臧罕譬而諭可謂繼志矣【約而逹辭簡而意明也微而臧言不峻而善則明也罕譬而諭比方之辭少而感動之意深也繼志謂能使學者之志與師無間也】君子知至學之難易而知其美惡然後能博諭能博諭然後能爲師能爲師然後能爲長能爲長然後能爲君故師也者所以學爲君也是故擇師不可不愼也記曰三王四代惟其師其此之謂乎【至學至於學也鈍者至之難敏者至之易質美者向道不美者叛道知乎此然後能博諭謂循循善誘不拘一塗也周官太宰長以貴得民師以賢得民長者一官之長君則一國之君也言爲君之道皆自務學充之三王四代之所以治以能作之君作之師爾周子曰師道立則善人多善人多則朝廷正而天下治矣】凡學之道嚴師爲難師嚴然後道尊道尊然後民知敬學是故君之所不臣於其臣者二當其爲屍則弗臣也當其爲師則弗臣也大學之禮𨿽詔於天子無北面所以尊師也【嚴師如孝經嚴父之義謂尊禮嚴重之也無北面不處之以臣位也石梁王氏曰詔於天子無北面注引武王踐阼出大戴禮】善學者師逸而功倍又從而庸之不善學者師勤而功半又從而怨之善問者如攻堅木先其易者後其節目及其久也相說以解不善問者反此善待問者如撞鐘叩之以小者則小鳴叩之以大者則大鳴待其從容然後盡其聲不善答問者反此此皆進學之道也【庸功也感師之有功於已也相說以解舊讀說爲悅今從朱子說讀如字疏曰從讀爲舂者舂謂擊也以爲聲之形容言鐘之爲體必待其擊每一舂而爲一容然後盡其聲善答者亦待其一問然後一答乃盡說義理也愚謂從容言優遊不迫之意不急疾擊之則鐘聲之小大長短得以自盡故以爲善答之諭朱子曰說字人以爲悅恐只是說字先其易者難處且放下少問見多了自然相證而解解物爲解自解釋】

【爲解恐是相證而曉解也說如字解下介切解物爲解自解三解字如字】記問之學不足以爲人師必也其聽語乎力不能問然後語之語之而不知𨿽捨之可也【記問謂記誦古書以待學者之問也以此爲學無得於心而所知有限故不足以爲人師聽語聽學者所問之語也不能問則告之不知而捨之以其終不可入徳也不以三隅反則不復亦此意上語如字下二語去聲捨上聲復扶又切】良冶之子必學爲裘良弓之子必學爲箕始駕馬者反之車在馬前君子察於此三者可以有志於學矣【疏曰善冶之家其子弟見其父兄陶鎔金鐵使之柔合以補治破器故此子弟能學爲裘補續獸皮片片相合以至完全也箕栁箕也善爲弓之家使角撓屈調和成弓故其子弟亦觀其父兄世業學取栁條和軟撓屈成箕也馬子始學駕車之時大馬駕在車前將馬子繋隨車後而行故云反之所以然者此駒未曽駕車若忽駕之必驚奔今以大馬牽車於前而系駒於後使日日見車之行慣習而後駕之不復驚矣言學者亦須先教小事操縵之屬然後乃示其業則易成也應氏曰冶鑛難精而裘軟易紉弓勁難調而箕曲易制車重難駕而馬反則易馴皆自易而至於難自粗而至於精習之有漸而不可驟進學之以類而不可泛求是之謂有志矣復扶又切紉尼鄰切】古之學者比物醜類鼓無當於五聲五聲弗得不和水無當於五色五色弗得不章學無當於五官五官弗得不治師無當於五服五服弗得不親【比物醜類謂以同類之事相比方也當猶主也鼓聲不宮不商於五聲本無所主然而五聲不得鼓則無諧和之節水無色不在五色之列而繢畫者不得水則不章明五官身口耳目心之所職卽洪範之五事也學於吾身五者之官本無所當而五官不得學則不能治師於弟子不當五服之一而弟子若無師之教誨則五服之屬不相和親陳氏曰類者物之所同醜之爲言眾也理有所不顯則比物以明之物有所不一則醜類以盡之然後因理以明道而善乎學矣總而論之鼔非與乎五聲而五聲待之而和水非與乎五色而五色待之而章學非與乎五官而五官待之而冶師非與乎五服而五服待之而親是五聲五色五官五服𨿽不同而同於有之以爲利鼓也水也學也師也𨿽不一而一於無之以爲用然則古之學者比物醜類而精微之意有寓於是非窮理之至者孰能與此比音紕當去聲與去聲】君子曰大徳不官大道不器大信不約大時不齊察於此四者可以有志於本矣【大徳大道大信皆指聖人而言大時天時也不官不拘一職之任也不器無施而不可也不約不在期約之末也元化周流一气屈伸不可以截然分限求之故方榮之時而有枯者焉寂之時而有旉者焉惟其不齊是以不可窮凡此四者皆以本原盛大而體無不具故變通不拘而用無不周也君子察於此可以有志於學而洪其本矣旉音敷】三王之祭川也皆先河而後海或源也或委也此之謂務本【河爲海之源海乃河之委承上文志於本而言水之爲物盈科而後進放乎四海有本者如是也君子之於學不成章不逹故先務本委去聲放上聲】

禮記集說卷六﹤經部﹐禮類﹐禮記之屬﹐陳氏禮記集說﹥

欽定四庫全書

禮記集說卷七

元陳澔撰樂記第十九

凡音之起由人心生也人心之動物使之然也感於物而動故形於聲聲相應故生變變成方謂之音比音而樂之及干戚羽旄謂之樂【凡樂音之初起皆由人心之感於物而生人心虛靈不昧感而遂通情動於中故形於言而爲聲聲之辭意相應自然生淸濁髙下之變變而成歌詩之方法則謂之音矣成方猶言成曲調也比合其音而播之樂器及舞之干戚羽旄則謂之樂焉干戚武舞也羽旄文舞也比毗至反樂如字調去聲】樂者音之所由生也其本在人心之感於物也是故其哀心感者其聲噍以殺其樂心感者其聲嘽以緩其喜心感者其聲發以散其怒心感者其聲粗以厲其敬心感者其聲直以廉其愛心感者其聲和以柔六者非性也感於物而後動【方氏曰人之情得所欲則樂喪所欲則哀順其心則喜逆其心則怒於所畏則敬於所悅則愛噍則竭而無澤殺則減而不隆蓋心喪其所欲故形於聲者如此嘽則闡而無餘緩則紆而不迫蓋心得其所欲故形於聲者如此發則生而不窮散則施而無積蓋順其心故形於聲者如此直則無委曲廉則有分際蓋心有所畏故形於聲者如此和則不乖柔則致順蓋心有所悅故形於聲者如此愚謂粗以厲者髙急而近於猛暴也六者心感物而動乃情也非性也性則喜怒哀樂未發者也噍音焦殺色介反樂音洛嘽昌展反】是故先王愼所以感之者故禮以道其志樂以和其聲政以一其行刑以防其姦禮樂刑政其極一也所以同民心而出治道也【劉氏曰愼其政之所以感人心者故以禮而道其志之所行使必中節以樂而和其聲之所言使無乖戾政以教不能而一其行刑以罰不率而防其姦禮樂刑政四者之事𨿽殊而其致則一歸於愼其所以感之者所以同民心而出治道也行去聲中去聲】凡音者生人心者也情動於中故形於聲聲成文謂之音是故治世之音安以樂其政和亂世之音怨以怒其政乖亡國之音哀以思其民困聲音之道與政通矣【此言音生於人心之感而人心哀樂之感由於政治之得失此所以愼其所以感之者也治世政事和諧故形於聲音者安以樂亂世政事乖戾故形於聲音者怨以怒將亡之國其民困苦故形於聲音者哀以思此聲音所以與政通也詩疏曰雜比曰音單出曰聲哀樂之情發見於言語之聲於時𨿽言哀樂之事未有宮商之調惟是聲耳至於作詩之時則次序淸濁節奏髙下使五聲爲曲似五色成文卽是爲音此音被諸管乃名爲樂】宮爲君商爲臣角爲民徵爲事羽爲物五者不亂則無怗懘之音矣【劉氏曰五聲之本生於黃鐘之律其長九寸每寸九分九九八十一是爲宮聲之數三分損一以下生徴則去二十七得五十四也徴三分益一以上生商則加十八得七十二也商三分損一以下生羽則去二十四得四十八也羽三分益一以上生角則加十六得六十四也角聲之數三分之不盡一算其數不行故聲止於五此其相生之次也宮屬土用八十一絲爲最多而聲至濁於五聲獨尊故爲君象商屬金用七十二絲聲次濁故次於君而爲臣象角屬木用六十四絲聲半淸半濁居五聲之中故次於臣而爲民象徴屬火用五十四絲其聲淸有民而後有事故爲事象羽屬水用四十八絲爲最少而聲至淸有事而後用物故爲物象此其大小之次也五聲固本於黃鐘爲宮然還相爲宮則其餘十一律皆可爲宮宮必爲君而不可下於臣商必爲臣而不可上於君角民徴事羽物皆以次降殺其有臣過君民過臣事過民物過事者則不用正聲而以半聲應之此八音所以克諧而無相奪倫也然聲音之道與政相通必君臣民事物五者各得其理而不亂則聲音和諧而無怗懘也怗懘者敝敗也怗音覘懘昌制切徴上聲去上聲還音旋殺去聲】宮亂則荒其君驕商亂則陂其臣壞角亂則憂其民怨徴亂則哀其事勤羽亂則危其財匱五者皆亂疊相陵謂之慢如此則國之滅亡無日矣【此言審樂以知政若宮亂則樂聲荒散是知由其君之驕恣使然也餘四者例推陳氏曰五聲含君臣民事物之象必得其理方調得律呂否則有臣陵君民過臣而謂之奪倫矣此卻不比漢儒附防效法之言具有此事毫髮不可差設或樂聲奪倫卽其國君臣民物必有不盡分之事如州鳩師曠皆能以此知彼正是樂與政通陂音】鄭衞之音亂世之音也比於慢矣桑閒濮上之音亡國之音也其政散其民流誣上行私而不可止也【此慢字承上文謂之慢而言比近也桑閒濮上衞地濮水之上桑林之間也史記言衞靈公適晉舎濮上夜聞琴聲召師涓聽而寫之至晉命涓爲平公奏之師曠曰此師延靡靡之樂武王伐紂師延投濮水死故聞此聲必於濮水之上也政散故民罔其上民流故行其淫蕩之私也張子曰鄭衞地濵大河沙地土薄故其人气輕浮其地平下故其質柔弱其地肥饒不費耕耨故其人心怠惰其人情性如此其聲音亦然故聞其樂使人如此懈慢也朱子曰鄭聲之淫甚於衛夫子論爲獨以鄭聲爲戒蓋舉重而言也比毗至切濮音卜】凡音者生於人心者也樂者通倫理者也是故知聲而不知音者禽獸是也知音而不知樂者眾庶是也惟君子爲能知樂是故審聲以知音審音以知樂審樂以知政而治道備矣是故不知聲者不可與言音不知音者不可與言樂知樂則幾於禮矣禮樂皆得謂之有徳徳者得也【倫理事物之倫類各有其理也方氏曰凡耳有所聞者皆能知聲心有所識者則能知音道有所通者乃能知樂若瓠巴鼓瑟流魚出聽伯牙鼔琴六馬仰秣此禽獸之知聲者也魏文侯好鄭衞之音齊宣王好世俗之樂此眾庶之知音者也若孔子在齊之所聞季札聘魯之所觀此君子之知樂者也應氏曰倫理之中皆禮之所寓知樂則通於禮矣不曰通而曰幾者辧析精微之極也幾平聲好去聲】是故樂之隆非極音也食饗之禮非致味也淸廟之瑟朱而疏越壹倡而三嘆有遺音者矣大饗之禮尙酒而俎腥魚大羮不和有遺味者矣是故先王之制禮樂也非以極口腹耳目之欲也將以教民平好惡而反人道之正也【樂之隆盛不是爲極聲音之美食饗禘祫之重禮不是爲極滋味之美蓋樂主於移風易俗而祭主於報本反始也鼓淸廟之詩之瑟練朱絲以爲絲不練則聲淸練之則聲濁疏通也越瑟底之孔也疏而通之使其聲遲緩瑟聲濁而遲是質素之聲非要妙之音也此聲初發一倡之時僅有三人從而和之言和者少也以其非極聲音之美故好者少然而其中則有不盡之餘音存焉故曰有遺音者矣尊以酒爲尙俎以生魚爲薦太羮無滋味之調和是質素之食非人所嗜悅之味也然而其中則有不盡之餘味存焉故曰有遺味者矣由此觀之是非以極口腹耳目之欲也教民平好惡謂不欲其好惡之偏私也人道不正必自好惡不平始好惡得其平則可以復乎人道之正而風移俗易矣朱子曰一倡而三嘆謂一人倡而三人和今解者以爲三嘆息非也食音嗣越如字大音泰和好惡爲並去聲】人生而靜天之性也感於物而動性之欲也物至知知【朱子曰上知字是體下知字是用】然後好惡形焉好惡無節於內知誘於外不能反躬天理滅矣夫物之感人無窮而人之好惡無節則是物至而人化物也人化物也者滅天理而窮人欲者也於是有悖逆詐僞之心有淫泆作亂之事是故彊者脇弱眾者暴寡知者詐愚勇者苦怯疾病不養老幼孤獨不得其所此大亂之道也【劉氏曰人生而靜者喜怒哀樂未發之中天命之性也感於物而動則性發而爲情也人心虛靈知覺事至物來則必知之而好惡形焉好善惡惡則道心之知覺原於義理者也好妍惡醜則人心之知覺發於形气者也好惡無節於內而知誘於外則是道心昧而不能爲主宰人心危而物交物則引之矣不能反躬以思其理之是非則人欲熾而天理滅矣況以無節之好惡而接乎無窮之物感則心爲物役而違禽獸不逺矣違禽獸不逺則爪剛者決力彊者奪此所以爲大亂之道也好惡知者之知並去聲樂音洛】是故先王之制禮樂人爲之節衰麻哭泣所以節喪紀也鐘鼓干戚所以和安樂也昏姻冠筓所以別男女也射鄕食饗所以正交接也禮節民心樂和民聲政以行之刑以防之禮樂刑政四達而不悖則王道備矣【劉氏曰先王之制禮樂因人情而爲之節文因其哀死而喪期無數故爲衰麻哭泣之數以節之因其好逸樂而不能和順於義理故爲鐘鼓干戚之樂以和之因其有男女之欲而不知其別故爲昏姻冠筓之禮以別之因其有交接之事而或失其正故爲射鄕食饗之禮以正之節其心所以使之行而無過不及和其聲所以使之言而無所乖戾爲之政以率其怠倦而使禮樂之教無不行爲之刑以防其恣肆而使禮樂之道無敢廢禮樂刑政四者通行於天下而民無悖違之者則王者之治道備矣衰音催安樂樂音洛食音嗣逸樂樂音洛別必列切冠去聲】樂者爲同禮者爲異同則相親異則相敬樂勝則流禮勝則離合情飾貌者禮樂之事也禮義立則貴賤等矣樂文同則上下和矣好惡著則賢不肖別矣刑禁暴爵舉賢則政均矣仁以愛之義以正之如此則民治行矣【和以統同序以辧異樂勝則流過於同也禮勝則離過於異也合情者樂之和於內所以救其離之失飾貌者禮之檢於外所以救其流之失此禮之義樂之文所以相資爲用者也仁以愛之則相敬而不至於離義以正之則相親而不至於流此又以仁義爲禮樂之輔者也等貴賤和上下別賢不肖均政此四者皆所以行民之治故曰民治行矣應氏曰上言王道備言其爲治之具也此言民治行言其爲治之效別必列切】樂由中出禮自外作樂由中出故靜禮自外作故文大樂必易大禮必簡樂至則無怨禮至則不爭揖讓而治天下者禮樂之謂也暴民不作諸侯賔服兵革不試五刑不用百姓無患天子不怒如此則樂達矣合父子之親明長幼之序以敬四海之內天子如此則禮行矣【應氏謂四海之內四字恐在合字上如此則文理爲順劉氏曰欣喜歡愛之和出於中進退周旋之序著於外和則情意安舒故靜序則威儀交錯故文大樂與天地同和如幹以易知而不勞大禮與天地同節如坤以簡能而不煩樂至則人皆得其所而無怨禮至則人各安其分而不爭如帝世揖讓而天下治者禮樂之至也達者徹於彼之謂行者出於此之謂行者達之本達者行之效天子自能合其父子之親明其長幼之序則家齊族睦矣又能親吾親以及人之親長吾長以及人之長是謂以敬四海之內則禮之本立而用行矣禮之用行而後樂之效達故於樂但言天子無可怒者而於禮則言天子如此是樂之達乃天子行禮之效也周子曰萬物各得其理而後和故禮先而樂後是也】大樂與天地同和大禮與天地同節和故百物不失節故祀天祭地明則有禮樂幽則有鬼神如此則四海之內合敬同愛矣禮者殊事合敬者也樂者異文合愛者也禮樂之情同故明王以相沿也故事與時並名與功偕【百物不失言各遂其性也朱子曰禮主減樂主盈鬼神亦止是屈伸之義禮樂鬼神一理又曰在聖人制作處便是禮樂在造化功用處便是鬼神禮有經禮曲禮之事殊而敬一樂有五聲六律之文異而愛一所以能使四海之內合敬同愛者皆大樂大禮之所感化也禮樂之制在明王𨿽有損益而情之同者則相因述也惟其如此是以王者作興事與時並如唐虞之時則有揖讓之事夏殷之時則有放伐之事名與功偕者功成作樂故歷代樂名皆因所立之功而名之也蔡氏曰禮樂本非判然二物也人徒見樂由陽來禮由陰作卽以爲禮屬陰樂屬陽判然爲二殊不知陰陽一气也陰气流行卽爲陽陽气凝聚卽爲陰非眞有二物也禮樂亦止是一理禮之和卽是樂樂之節卽是禮亦非二物也善觀者旣知陰陽禮樂之所以爲二又知陰陽禮樂之所以爲一則達禮樂之體用矣】故鐘鼓管磬羽籥干戚樂之器也屈伸俯仰綴兆舒疾樂之文也簠簋俎豆制度文章禮之器也升降上下周還裼襲禮之文也故知禮樂之情者能作識禮樂之文者能述作者之謂聖述者之謂明明聖者述作之謂也【綴舞者行位相連綴也兆位外之營兆也裼襲說見曲禮情謂理趣之深奧者知之悉故能作文謂節奏之宣著者識之詳故能述若黃帝堯舜之造律呂垂衣裳禹湯文武之不相沿襲皆聖者之作也周公經制盡取先代之禮樂而參用之兼聖明之作述也季札觀樂而各有所論此明者之述也夫子之聖乃述而不作者有其徳無其位故耳綴音拙還音旋行音杭論去聲】樂者天地之和也禮者天地之序也和故百物皆化序故羣物皆別樂由天作禮以地制過制則亂過作則暴明於天地然後能興禮樂也【朱子曰樂由天作屬陽故有運動底意禮以地制如由地出不可移易劉氏曰前言大樂與天地同和大禮與天地同節以成功之所合而言也此言樂者天地之和禮者天地之序以效法之所本而言也蓋聖人之禮樂與天地之陰陽相爲流通故始也法陰陽以爲禮樂終也以禮樂而贊陰陽天地之和陽之動而生物者也气行而不乖故百物皆化天地之序陰之靜而成物者也質具而有秩故羣物皆別樂由天作者法乎气之行於天者而作故動而屬陽聲音气之爲也禮以地制者法乎質之具於地者而制故靜而屬陰儀則質之爲也過制則失其序如陰過而肅則物之成者復壞矣故亂過作則失其和如陽過而亢則物之生者反傷矣故暴明乎天地之和與序然後能興禮樂以贊化育也】論倫無患樂之情也欣喜歡愛樂之官也中正無邪禮之質也莊敬恭順禮之制也若夫禮樂之施於金石越於聲音用於宗廟社稷事乎山川鬼神則此所與民同也【方氏曰金石聲音特樂而已亦統以禮爲言者凡行禮然後用樂用樂以成禮未有用樂而不爲行禮者也情官質制者禮樂之義也金石聲音者禮樂之數也其數可陳則民之所同其義難知則君之所獨故於金石聲音曰此所與民同也劉氏曰論者雅頌之辭倫者律呂之音惟其辭足論而音有倫故極其和而無患害此樂之本情也而在人者則以欣喜歡愛爲作樂之主焉中者行之無過不及正者立之不偏不倚惟其立之正而行之中故得其序而無邪僻此禮之本質也而在人者則以莊敬恭順爲行禮之制焉此聖賢君子之所獨知也若夫施之器而播之聲以事乎鬼神者則眾之所共知者也論去聲】王者功成作樂治定制禮其功大者其樂備其治辯者其禮具干戚之舞非備樂也孰亨而祀非達禮也五帝殊時不相沿樂三王異世不相襲禮樂極則憂禮粗則偏矣及夫惇樂而無憂禮備而不偏者其惟大聖乎【干戚之舞武舞也不如韶樂之盡善盡美故云非備樂也熟烹牲體而薦不如古者血腥之祭爲得禮意故云非達禮也若奏樂而欲極其聲音之娯樂則樂極悲來故云樂極則憂行禮粗略而不能詳審則節文之儀必有偏失而不舉者故云禮粗則偏矣惟大聖人則道全徳備𨿽惇厚於樂而無樂極悲來之憂其禮儀備具而無偏粗之失也辯音徧亨音烹】天髙地下萬物散殊而禮制行矣流而不息合同而化而樂興焉春作夏長仁也秋斂冬藏義也仁近於樂義近於禮樂者惇和率神而從天禮者別宜居鬼而從地故聖人作樂以應天制禮以配地禮樂明備天地官矣【物各賦物而不可以彊同此造化示人以自然之禮制也絪緼化醇而不容以獨異此造化示人以自然之樂情也合同者春夏之仁故曰仁近於樂散殊者秋冬之義故曰義近於禮惇和厚其气之同者別宜辧其物之異者率神所以循其气之伸居鬼所以斂其气之屈伸陽而從天屈陰而從地也由是言之則聖人禮樂之精微寓於制作者旣明且備可得而知矣官猶主也言天之生物地之成物各得其職也劉氏曰此申明禮者天地之序樂者天地之和髙下散殊者質之具天地自然之序也而聖人法之則禮制行矣周流同化者气之行天地自然之和也而聖人法之則樂興焉春作夏長天地生物之仁也气行而同和故近於樂秋斂冬藏天地成物之義也質具而異序故近於禮此言效法之所本也惇和者厚其气之同別宜者辧其質之異神者陽之靈鬼者陰之靈率神以從天者達其气之伸而行於天居鬼而從地者斂其气之屈而具於地蓋樂可以惇厚天地之和而發達乎陽之所生禮可以辧別天地之宜而安定乎陰之所成故聖人作樂以應助天之生物制禮以配合地之成物禮樂之制作旣明且備則足以裁成其道輔相其宜而天之生地之成各得其職矣此言成功之所合也長上聲別必列切應去聲】天尊地卑君臣定矣卑髙以陳貴賤位矣動靜有常小大殊矣方以類聚物以羣分則性命不同矣在天成像在地成形如此則禮者天地之別也【此與易系辭略同記者引之言聖人制禮其本於天地自然之理者如此定君臣之禮者取於天地尊卑之勢也列貴賤之位者取於山澤卑髙之勢也小者不可爲大大者不可爲小故小大之殊取於陰陽動靜之常也此小大如論語小大由之之義謂小事大事也方猶道也聚猶處也君臣父子夫婦長幼朋友各有其道則各以其類而處之所謂方以類聚也物事也行禮之事卽謂天理之節文人事之儀則行之不止一端分之必各從其事所謂物以羣分也所以然者以天所賦之命人所受之性自然有此三綱五常之倫其間尊卑厚薄之等不容混而一之也故曰性命不同矣在天成像如衣與旗常之章著爲日月星辰之象也在地成形如宮室器具各有髙卑大小之制是取法於地也由此言之禮之有別非天地自然之理乎應氏曰此卽所謂天髙地下萬物散殊而禮制行矣劉氏曰此又申言禮者天地之序也天地萬物各有動靜之常大者有大動靜小者有小動靜則小大之事法之而久近之期殊矣方以類聚言中國蠻夷戎狄之民各以類而聚物以羣分言飛潛動植之物各以羣而分則以其各正性命之不同也故聖人亦因之而異其禮矣在天成像則日月星辰之歷數各有其序在地成形則山川人物之等倫各有其儀由此言之則禮者豈非天地之別乎別必列切處上聲】地气上齊天气下降陰陽相摩天地相蕩鼔之以雷霆奮之以風雨動之以四時暖之以日月而百化興焉如此則樂者天地之和也【應氏曰此卽所謂流而不息合同而化而樂興焉劉氏曰此申言樂者天地之和也齊讀爲躋天地相蕩亦言其气之播蕩也百化興焉所謂天地絪縕而萬物化醇也以上言效法之所本上上聲齊音躋暖音暄】化不時則不生男女無辧則亂升天地之情也【此言禮樂之得失與天地相關所謂和气致祥乖气致異也總結上文兩節之意】及夫禮樂之極乎天而蟠乎地行乎陰陽而通乎鬼神窮髙極逺而測深厚樂著太始而禮居成物著不息者天也著不動者地也一動一靜者天地之間也故聖人曰禮樂云【朱子曰幹知太始坤作成物知者管也幹管卻太始太始卽物生之始幹始物而坤成之也應氏曰及至也言樂出於自然之和禮出於自然之序二者之用充塞流行無顯不至無幽不格無髙不屆無深不入則樂著乎幹知太始之初禮居乎坤作成物之位而昭著不息者天之所以爲天昭著不動者地之所以爲地著不動者藏諸用也著不息者顯諸仁也天地之間不過一動一靜而已故聖人昭揭以示人而名之曰禮樂也或曰不息不動分著於天地而一動一靜循環無端者天地之閒也動靜不可相離則禮樂不容或分故聖人言禮樂必合而言之未嘗析而言之也以上言成功之所合劉氏曰自一陽生於子至六陽極於巳而爲幹此幹知太始也自一陰生於午至六陰極於亥而爲坤此坤作成物也又乾坤交於否泰一嵗則正月泰二壯三夬四幹五垢六遁皆有幹以統陰是幹主春夏也七月否八觀九剝十坤子復丑臨皆有坤以統陽是坤主秋冬也夫音扶上著直略切下著如字否備鄙切觀去聲】昔者舜作五之琴以歌南風防始制樂以賞諸侯故天子之爲樂也以賞諸侯之有徳者也徳盛而教尊五穀時熟然後賞之以樂故其治民勞者其舞行綴逺其治民逸者其舞行綴短故觀其舞知其徳聞其諡知其行也【應氏曰勤於治民則徳盛而樂隆故舞列逺而長怠於治民則徳薄而樂殺故舞列近而短石梁王氏曰防制樂豈專爲賞諸侯此處皆無義理行上二音杭下去聲綴音拙殺爲並去聲】大章章之也咸池備矣韶繼也夏大也殷周之樂盡矣【疏曰堯樂謂之大章者言堯徳章明於天下也咸皆也池施也黃帝樂名咸池言徳皆施被於天下無不周徧是爲備具矣韶繼也者言舜之道徳繼紹於堯也夏大也禹樂名夏者言能光大堯舜之徳也殷周之樂謂湯之大濩武王之大武也盡矣言於人事盡極矣】天地之道寒暑不時則疾風雨不節則饑教者民之寒暑也教不時則傷世事者民之風雨也事不節則無功然則先王之爲樂也以法治也善則行象徳矣【寒暑者一嵗之分劑風雨者一旦之气教重而事輕故以寒暑諭教而以風雨諭事也然則先王之制禮樂事皆有教是法天地之道以爲治於天下也施於政治而無不善則民之行象君之徳矣行去聲分去聲】夫豢豕爲酒非以爲禍也而獄訟益繁則酒之流生禍也是故先王因爲酒禮壹獻之禮賔主百拜終日飲酒而不得醉焉此先王之所以備酒禍也故酒食者所以合歡也樂者所以象徳也禮者所以綴淫也是故先王有大事必有禮以哀之有大福必有禮以樂之哀樂之分皆以禮終樂也者聖人之所樂也而可以善民心其感人深其移風易俗故先王著其教焉【一獻之禮士之饗禮惟一獻也綴止也大事死喪之事也大福吉慶之事也以大福對大事而言則大事爲禍矣哀樂皆以禮終則不至於過哀過樂矣此章言禮處多而末亦云樂者明禮樂非二用也應氏本漢志俗下增易字音以豉反疏曰按今鄕飲酒之禮是一獻無百拜此云百拜諭多也綴音拙以樂哀樂所樂音洛分去聲】夫民有血气心知之性而無哀樂喜怒之常應感起物而動然後心術形焉是故志微噍殺之音作而民思憂【劉氏曰此申言篇首音之生本在人心之感於物也一條之義民心無常而喜怒哀樂之情應其感起於物者而動然後其心術形於聲音矣故采詩可以觀民風審樂可以知國政也志疑當作急急促微細噍枯殺減也其哀心感者其聲噍以殺故作樂而有急微噍殺之音則其民心之哀思憂愁可知矣應去聲噍音焦殺思並去聲】嘽諧慢易繁文簡節之音作而民康樂【嘽寛諧和慢緩易平也繁文簡節多文理而略節奏也其樂心感者其聲嘽以緩故此等音作則其民心之安樂可知矣嘽昌展切易去聲樂音洛】粗厲猛起奮末廣賁之音作而民剛毅【粗厲粗疏嚴厲也猛威盛貎奮振迅貌起初末終也猛起奮末者猛盛於初起而奮振於終末也廣大賁憤也廣憤言中閒絲竹匏土革木之音皆怒也其怒心感者其聲粗以厲故此等音作則可知其民之剛毅賁扶粉切】廉直勁正莊誠之音作而民肅敬【廉有稜隅也勁堅彊也其敬心感者其聲直以廉故此等音作則可知其民之肅敬】寬裕肉好順成和動之音作而民慈愛【考工記注云好璧孔也肉倍好曰璧好倍肉曰瑗肉好均曰環如此則肉乃璧之肉地也此言肉好則以璧諭樂音之圓瑩通滑耳其愛心感者其聲和以柔故此等音作則知其民之慈愛肉而救切好去聲】流辟邪散狄成滌濫之音作而民淫亂【狄與逖同逺也成者樂之一終狄成言其一終甚長淫泆之意也滌洗也濫侵僭也言其音之泛濫侵僭如以水洗物而浸漬侵濫無分際也此是其喜心感者而其聲然也故聞此音之作則其民之淫亂可知矣辟音僻狄音逖分去聲】是故先王本之情性稽之度數制之禮義合生气之和道五常之行使之陽而不散陰而不密剛气不怒柔气不懾四暢交於中而發作於外皆安其位而不相奪也然後立之學等廣其節奏省其文采以繩徳厚律小大之稱比終始之序以象事行使親疏貴賤長幼男女之理皆形見於樂故曰樂觀其深矣【此承上文聲音之應感而言本之情性卽民有血气心知之性喜怒哀樂之情也度數十二律上生下生損益之數也禮義貴賤隆殺淸濁髙下各有其義也生气之和造化發育之妙也五常之行仁義禮知信之徳也言聖人之作樂本於人心七情所感之音而稽考於五聲十二律之度數而制之以淸濁髙下尊卑隆殺之節而各得其宜然後用之以合天地生气之和而使某陽之動而不至於散陰之靜而不至於密道人心五常之行而使剛者之气不至於怒柔者之气不至於懾天地之陰陽人心之剛柔四者各得其中而和暢焉則交暢於中而發形於外於是宮君商臣角民徴事羽物皆安其位而不相奪倫也此言聖人始因人情而作樂有度數禮義之詳而以之和天地之气平天下之情及天气人情感而太和焉則樂無怗懘之音矣然後推樂之教以化民成俗也立之學若樂師掌國學之政大胥掌學士之版是也立之等若十三舞勺成童舞象之類是也廣其節奏增益學者之所習也省其文采省察其音曲之辭使五聲之相和相應若五色之雜以成文采也厚如書惟民生厚之厚以繩徳厚謂檢約其固有之善而使之成徳也律以法度整齊之也比以次序聨合之也宮音至大羽音至小律之使各得其稱始於黃鐘之初九終於仲呂之上六比之使各得其序以此法象而寓其事之所行如宮爲君宮亂則荒之類故曰以象事行也人倫之理其得失皆可於樂而見之是樂之所觀其義深奧矣此古有是言記者引以爲證道去聲之行行去聲省悉井切稱去聲比毗至切事行行如字見音現樂音洛殺去聲】土敝則艸木不長水煩則魚鼈不大气衰則生物不遂世亂則禮慝而樂淫是故其聲哀而不莊樂而不安慢易以犯節流湎以忘本廣則容姦狹則思欲感條暢之气滅平和之徳是以君子賤之也【土敝地力竭也故艸木不長水煩謂澤梁之入無時水煩擾而魚鼈不得自如故不大也物類之生必資陰陽之气气衰耗故生物不得成遂也此三句皆以諭世道衰亂上下無常故禮慝男女無節故樂淫也樂淫故哀而不莊樂而不安若關雎則樂而不淫哀而不傷禮慝故慢易以犯節流湎以忘本若正禮則莊敬而有節知反而報本也廣猶大也狹猶小也言淫樂慝禮大則使人容爲姦宄小則使人思爲貪欲感傷天地條暢之气滅敗人心和平之徳是以君子賤之而不用也感或作蹙蹙條暢之气則與合生气之和者反矣滅平和之徳則與道五常之行者異矣長上聲樂而樂音洛】凡姦聲感人而逆气應之逆气成像而淫樂興焉正聲感人而順气應之順气成像而和樂興焉倡和有應回邪曲直各歸其分而萬物之理各以類相動也【疏曰倡和有應者姦聲正聲感人是倡也而逆气順气應之是和也回謂乖違邪謂邪僻及曲之與直各歸其善惡之分限善歸善分惡歸惡分而萬物之情理亦各以善惡之類自相感動也應氏曰聲感於微而气之所應者甚速气應於微而象之所成者甚著成像則有形而可見見乃謂之象也各歸其分者所謂樂之道歸焉耳分去聲】是故君子反情以和其志比類以成其行姦聲亂色不畱聰明淫樂慝禮不接心術惰慢邪僻之气不設於身體使耳目鼻口心知百體皆由順正以行其義【反情復其情性之正也情不失其正則志無不和比類分次善惡之類也不入於惡類則行無不成曰不畱不接不設如論語四勿之謂皆反情比類之事如此則百體從令而義之與比矣此一節乃學者修身之要法行去聲比毗至反】然後發以聲音而文以琴瑟動以干戚飾以羽旄從以簫管奮至徳之光動四气之和以著萬物之理是故淸明象天廣大象地終始象四時周還象風雨五色成文而不亂八風從律而不姦百度得數而有常小大相成終始相生倡和淸濁疊相爲經故樂行而倫淸耳目聰明血气和平移風易俗天下皆寧【大章之章咸池之備韶之繼皆聖人極至之徳發於樂者其輝光猶若可見也書言光被四表光天之下皆所謂至徳之光也四气之和四時之和气也小大終始卽前章小大之稱終始之序也疊相爲經卽前篇還相爲宮之說也疏曰八風八方之風也律十二月之律也距冬至四十五日條風至條者生也四十五日明庶風至明庶者迎眾也四十五日淸明風至淸明者芒也四十五日景風至景者大也言陽气長養也四十五日涼風至涼寒也陰气行也四十五日閶闔風至閶闔者咸收藏也四十五日不周風至不周者不交也言陰气未合化也四十五日廣莫風至廣莫者大莫也開陽气也方氏曰淸明者樂之聲故象天廣大者樂之體故象地終始者樂之序故象四時周還者樂之節故象風雨應氏曰五聲配乎五行之色故各成文而不亂八音配乎八卦之風故各從律而不姦自一度衍之而至於百則百度各得其數猶八卦至於六十四而其變無窮也大而日月星辰之度小而百工器物之度各有數焉不止晝夜之百刻地曰不亂不姦以至有常言其常而不紊也曰相成相生以至疊相爲經言其變而不窮也順其常則能極其變矣還音旋倡和和去聲】故曰樂者樂也君子樂得其道小人樂得其欲以道制欲則樂而不亂以欲忘道則惑而不樂【君子之樂道猶小人之樂欲君子以道制欲故坦蕩蕩小人徇欲忘道故長戚戚樂者之樂如字余並音洛】是故君子反情以和其志廣樂以成其教樂行而民鄕方可以觀徳矣【承上文而言所以君子復情和志以修其身廣樂成教以治乎民及樂之教行而民知向道則可以觀君子之徳矣鄕去聲】徳者性之端也樂者徳之華也金石絲竹樂之器也詩言其志也歌詠其聲也舞動其容也三者本於心然後樂器從之是故情深而文明气盛而化神和順積中而英華發外惟樂不可以爲僞【石梁王氏曰注以志聲容三者爲本非也徳有心爲本性又徳之本然後詩歌舞三者出焉劉氏曰性之端和順積中者也徳之華英華發外者也三者謂志也聲也容也志則端之初發者聲容則華之旣見者志動而形於詩詩成而詠歌其聲詠歌之不足則不知手舞足蹈而動其容焉三者皆本於心之感物而動然後被之八音之器以及干戚羽旄也情之感於中者深則文之著於外者明如天地之气盛於內則化之及於物者神妙不測也故曰和順積中而英華發外也由是觀之則樂之爲樂可以矯僞爲之乎】樂者心之動也聲者樂之象也文采節奏聲之飾也君子動其本樂其象然後治其飾是故先鼓以警戒三步以見方再始以著往復亂以飭歸奮疾而不拔極幽而不隱獨樂其志不厭其道備舉其道不私其欲是故情見而義立樂終而徳尊君子以好善小人以聽過故曰生民之道樂爲大焉【動其本心之動也心動而有聲聲出而有文采節奏則樂飾矣樂之將作必先擊鼓以聳動眾聽故曰先鼓以警戒舞之將作必先三舉足以示其舞之方法故曰三步以見方再始謂一節終而再作也往進也亂終也如雲關雎之亂歸舞畢而退就位也再始以著往者再擊鼔以明其進也復亂以飭歸者復擊鐃以謹其退也此兩句言舞者周旋進退之事拔如拔來赴往之拔言舞之容𨿽若奮迅疾速而不過於疾也樂之道𨿽曰幽微難知而不於人也是故君子以之爲已則和而平故獨樂其志不厭其道言學而不厭也以之爲人則愛而公故備舉其道不私其欲言誨人不倦也情見於樂之初而見其義之立化成於樂之終而知其徳之尊君子聽之而好善感發其良心也小人聽之而知過蕩滌其邪穢也故曰以下亦引古語結之此章諸家皆以爲倫大武之樂以明伐紂之事且以再始爲十一年觀兵十三年伐紂此誤久矣愚謂此特通論樂與舞之理如此耳故曰生民之道樂爲大焉豈可以生民之道莫大於戰伐哉見音現拔蒲末切好去聲】樂也者施也禮也者報也樂樂其所自生禮反其所自始樂章徳禮報情反始也【文蔚問如何是章徳朱子曰和順積諸申英華發於外便是章著其內之徳馬氏曰樂由陽來陽散其文而以生育爲功故樂主於施禮由陰作陰斂其質而以反朴爲事故禮主於報舜生於紹堯而施及於天下故作大韶武王生於武功而施及於天下故作大武此樂其所自生也萬物本乎天故先王以郊明天之道人本乎祖故王者禘其祖之所自出此反其所自始也應氏曰樂有發達動蕩之和宣播而出於外一出而不可反故曰施禮有交際酬答之文反復而還於內故曰報韶濩夏武皆章徳而導和祭享朝聘皆報情而反始所謂及者有収斂之節也施去聲樂其樂音洛】所謂大輅者天子之車也龍旂九旒天子之旌也靑黑緣者天子之寶龜也從之以牛羊之羣則所以贈諸侯也【天子賜車則上公及同姓侯伯金輅異姓則象輅四衛則革輅蕃國則木輅受於天子則總謂之大輅也龍旂九旒亦上公侯伯則七旒子男則五旒也寶龜則以靑黑爲之緣飾牛羊非一故稱羣此明報禮之事石梁王氏曰此八句專言禮與上下文不相承當是他篇之錯簡緣去聲】樂也者情之不可變者也禮也者禮之不可易者也樂統同禮辧異禮樂之說管乎人情矣【劉氏曰人情感物無常固多變然旣發於聲音而爲樂則其哀樂一定而不可變矣事理隨時有異固多易也然旣著之節文而爲禮則其威儀一定而不可易矣惟其不可變故使人佚能思初安能惟始和順道徳而純然罔間所謂統同也惟其不可易故使人親疎有序貴賤有等謹審節文而截然不亂所謂辧異也此禮樂之說所以管攝乎人情也】窮本知變樂之情也著誠去僞禮之經也禮樂偩天地之情達神明之徳降興上下之神而凝是精粗之體領父子君臣之節【朱子曰偩依象也劉氏曰人情理同而气異同則本一異則變多樂以統同故可使人窮其本之同而知其變之異人情理微而欲危微則誠隠危則僞生禮以辧異故可使人去其欲之僞而著其理之誠也窮本知變者感通之自然故曰情著誠去僞者修爲之當然故曰經愚謂禮樂之作道與器未始相離故曰凝是精粗之體也去上聲偩音負離去聲】是故大人舉禮樂則天地將爲昭焉天地防合陰陽相得煦嫗覆育萬物然後艸木茂區萌達羽翼奮角觡生蟄虫昭蘇羽者嫗伏毛者孕鬻胎生者不防而卵生者不殈則樂之道歸焉耳【大人舉禮樂言聖人在天子之位而制禮作樂也天地將爲昭焉言將以禮樂而昭宣天地化育之道也防與欣同防合和气之交感卽陰陽相得之妙也天以气煦之地以形嫗之天煦覆而地嫗育是煦嫗覆育萬物也屈生曰勾謂勾曲而生者也角之無防者曰觡防謂角外皮之滑澤者蟄藏之虫初出如暗而得明如死而更生故曰昭蘇也嫗伏體伏而生子也孕鬻妊孕而育子也防未及生而胎敗也殈裂也凡物皆得自生自育而無所害者是皆歸於聖人禮樂參贊之道耳防音欣煦吁句切嫗於句切覆去聲區音勾觡音格伏扶又切鬻音育防音瀆殈吁闃切】樂者非謂黃鐘大呂歌幹也樂之末節也故童者舞之鋪筵席陳尊俎列籩豆以升降爲禮者禮之末節也故有司掌之樂師辧乎聲詩故北面而宗祝辧乎宗廟之禮故後屍商祝辧乎喪禮故後主人是故徳成而上藝成而下行成而先事成而後是故先王有上有下有先有後然後可以有制於天下也【禮樂之事有道有器前經皆言禮樂之道此以器言謂道之精者非習藝習事者所能知也幹楊皆舞者所執商祝習知殷禮者殷尙質喪禮以質爲主故兼用殷禮也北面位之卑也宗廟之敬在屍喪禮之哀在主人在屍與主人之後其輕可知也徳行在君屍主人童子有司習於藝宗祝商祝習於事故上下先後之序如此石梁王氏曰徳成而上注云徳三徳也漢儒訓解每以三徳爲徳行去聲】魏文侯問於子夏曰吾端冕而聽古樂則惟恐臥聽鄭衛之音則不知倦敢問古樂之如彼何也新樂之如此何也子夏對曰今夫古樂進旅退旅和正以廣匏笙簧防守拊鼔始奏以文復亂以武治亂以相訊疾以雅君子於是語於是道古修身及家平均天下此古樂之發也【厭之故惟恐臥好之故不知倦如彼外之也如此內之也旅眾也或進或退眾皆齊一無參差也和正以廣無姦聲也匏笙簧之器𨿽多必防合相守待擊拊鼔然後作也文謂鼓也武謂金鐃也樂之始奏先擊鼓故云始奏以文亂者卒章之節欲退之時擊金鐃而終故云復亂以武相卽拊也所以輔相於樂治亂而使之理故云治亂以相也訊亦治也雅亦樂器也過而失節謂之疾奏此雅器以治舞者之疾故云訊疾以雅也於此而語樂是道古樂之正也知古樂而明修身之道則家齊國治而天下平矣方氏曰鼓聲爲陽故謂之文鐃聲爲陰故謂之武平言無上下之偏均言無逺近之異相去聲】今夫新樂進俯退俯姦聲以濫溺而不止及優侏儒獶雜子女不知父子樂終不可以語不可以道古此新樂之發也【進俯退俯謂俯僂曲折行列雜亂也姦聲以濫卽前章所謂滌濫之音謂姦邪之聲侵濫不正也溺而不止卽前章所謂狄成之音謂其聲沈淫之久也及俳優雜戲侏儒短小之人如狝猴之狀閒雜於男子婦人之中不復知有父子尊卑之等作樂𨿽終無可言者況可與之言古道乎獶與猱同儒儒同獶乃刀切行音杭閒去聲復扶又切】今君之所問者樂也所好者音也夫樂者與音相近而不同文侯曰敢問何如子夏對曰夫古者天地順而四時當民有徳而五穀昌疾疢不作而無妖祥此之謂大當然後聖人作爲父子君臣以爲紀綱紀綱旣正天下大定天下大定然後正六律和五聲歌詩頌此之謂徳音徳音之謂樂詩云莫其徳音其徳克明克明克類克長克君王此大邦克順克俾俾於文王其徳靡悔旣受帝祉施於孫子此之謂也【四時當謂不失其序也妖祥祥亦妖也書言亳有祥大當大化之均調也作爲父子君臣以爲紀綱是一句讀言聖人立父子君臣之禮爲三綱六紀之目也綱維网大繩紀附綱小繩綱目則附於紀也三綱謂君爲臣綱父爲子綱夫爲妻綱也六紀謂諸父有善諸舅有義族人有敍昆弟有親師長有尊朋友有舊也先序之以禮乃可和之以樂故然後有正六律以下之事周子曰古者聖王制禮法修教化三綱正九疇敍百姓大和萬物咸若乃作樂以宣八風之气以平天下之情意蓋本此詩大雅皇矣之篇莫靜也徳音名譽也俾當依詩作比子夏引詩以證徳音之說嚴氏曰王季𨿽無心於幹譽然其徳明而類長而君順而比自不可掩類者明之克君者長之推比者順之積克明謂知此理克類謂觸類而通一理混融徹上徹下也君又尊於長學記言能爲長然後能爲君是也以之君臨大邦則克順而能和其民克比而能親其民順言不擾比則驩然相愛矣比及文王其徳無有可悔從容中道無毫髮之慊也言王季之徳傳於文王而益盛故能受天之福而延於子孫也當去聲疢醜刃切莫音黙王去聲俾讀爲比皮乂切祉音恥施音異長上聲比去聲從七容切中去聲】今君之所好者其溺音乎文侯曰敢問溺音何從出也子夏對曰鄭音好濫淫志宋音燕女溺志衛音趨數煩志齊音敖辟喬志此四者皆淫於色而害於徳是以祭祀弗用也【溺音淫溺之音也濫者泛濫之義謂泛及非已之色也燕者晏安之意謂耽於娛樂而不反也趨數迫促而疾速也敖辟倨肆而偏邪也四者皆以志言淫溺較深煩驕較淺然皆以害徳故不可用之宗廟趨音促數音速敖去聲辟音僻喬音驕】詩云肅雝和鳴先祖是聽夫肅肅敬也雝雝和也夫敬以和何事不行【詩周頌有瞽之篇因上文言溺音害徳祭祀弗用故引之】爲人君者謹其所好惡而已矣君好之則臣爲之上行之則民從之詩云誘民孔易此之謂也【徳音之正溺音之邪皆易以感人故人君不可不謹所好惡也詩大雅板之篇誘詩作牖好惡易並去聲】然後聖人作爲鞉鼓椌楬壎篪此六者徳音之音也然後鐘磬竽瑟以和之干戚旄狄以舞之此所以祭先王之廟也所以獻酬酳酢也所以官序貴賤各得其宜也所以示後世有尊卑長幼之序也【鞉如鼓而小持柄搖之旁耳自擊椌楬柷敔也壎六孔燒土爲之篪大者長尺四寸小者尺二寸竹也六者皆質素之聲故云徳音旣用質素爲本然後用鐘磬竽瑟四者華美之音以贊其和幹楯也戚斧也武舞所執旄旄牛尾也狄翟雉羽也文舞所執此則宗廟之樂也酳說見前篇有事於宗廟則有獻酬酳酢之禮也宗廟朝廷無非禮樂之用所以貴賤之官序長幼之尊卑自今日而垂之後世也椌音腔坊本音控又音空楬丘入切壎音喧坊本音宣篪音池長上聲】鐘聲鏗鏗以立號

號以立橫橫以立武君子聽鐘聲則思武臣【鏗然有聲號令之象也號令欲其威嚴橫則盛气之充滿也令嚴气壯立武之道故君子聽之而思武臣橫古曠切】石聲磬磬以立辧辧以致死君子聽磬聲則思死封疆之臣【舊說磬讀爲罄上聲謂其聲音罄罄然所以爲辧別之意死生之際非明辧於義而剛介如石者不能決封疆之臣致守於彼此之限而能致死於患難之中故君子聞聲而知所思也磬上聲別必列切難去聲】絲聲哀哀以立廉廉以立志君子聽琴瑟之聲則思志義之臣【人之處心𨿽當放逸之時而忽聞哀怨之聲亦必爲之惻然而收斂是哀能立廉也絲聲淒切有廉劌裁割之義人有廉隅則志不誘於欲士無故不去琴瑟有以也夫】竹聲濫濫以立防防以聚眾君子聽竽笙簫管之聲則思畜聚之臣【舊說濫爲擥聚之義故可以防可以眾畜聚之臣謂節用愛人容民畜眾者非謂聚斂之臣也劉氏曰竹聲泛濫泛則廣及於眾而眾必歸之故以立防聚而君子聞竹聲則思容民畜眾之臣也濫上聲畜敕六切擥覽同斂去聲】鼓鼙之聲讙讙以立動動以進眾君子聽鼓鼙之聲則思將帥之臣君子之聽音非聽其鏗鏘而已也彼亦有所合之也【讙謂讙囂也其聲諠雜使人心意動作故能進發其眾前言武臣泛言之也此專指將帥而言蓋師以鼔進而進之權在主將也彼謂樂聲也合之契合於心也應氏曰八音舉其五而不言匏土木者匏聲短滯土聲重濁木聲朴質而無輕淸悠颺之韻然木以擊鼓而匏亦在竽笙之中矣】賔牟賈侍坐於孔子孔子與之言及樂曰夫武之備戒之已久何也對曰病不得其眾也【賔牟姓賈名孔子問大武之樂先擊鼓備戒已久乃始作舞何也賈答言武王伐紂之時憂病不得士眾之心故先鳴鼓以戒眾久乃出戰今欲象此故令舞者久而後出也】詠嘆之淫液之何也對曰恐不逮事也【此亦孔子問而賈答也詠嘆長聲而嘆也淫液聲音之連延流液不絕之貌逮及也言武王恐諸侯後至者不及戰事故長歌以致其望慕之情也】發蹈厲之已蚤何也對曰及時事也【問初舞時卽手足發蹈地而猛厲何其太蚤乎賈言象武王及時伐紂之事故不可緩然下文孔子言是太公之志則此答非也】武坐致右憲左何也對曰非武坐也【坐跪也問舞武樂之人何故忽有時而跪以右膝至地而左足仰之何也憲讀爲軒輊之軒賈言非武人坐舞法無坐也然下文孔子言武亂皆坐是周召之治則武舞有坐此答亦非也憲音軒召音邵】聲淫及商何也對曰非武音也子曰若非武音則何音也對曰有司失其傳也若非有司失其傳則武王之志荒矣子曰惟丘之聞諸萇亦若吾子之言【句】是也【淫貪欲之意也武樂之中有貪商之聲則是武王貪欲紂之天下故取之也賈言非武樂之聲也孔子又問旣非武樂之聲則是何樂聲乎賈又言此典樂之官失其相傳之說也若非失其所傳之眞而謂武王實有心於取商則是武王之志有荒繆矣豈精明神武應天順人之志哉孔子於是然其言而謂其言與萇相似也一說商聲爲殺伐之聲淫謂商聲之長也若是武樂之音則是武王有嗜殺之心矣故云志荒也惟上聲】賔牟賈起免席而請曰夫武之備戒之已久則旣聞命矣敢問遲之遲而又久何也子曰居吾語汝夫樂者象成者也總幹而山立武王之事也發蹈厲太公之志也武亂皆坐周召之治也【免席避席也備戒已久所謂遲也久立於綴是遲而又久也孔子言作樂者仿象其成功故將舞之時舞人總持幹盾如山之立嶷然不動此象武王持盾以待諸侯之至故曰武王之事也所以發蹈厲象太公威武鷹之志也亂樂之卒章也上章言復亂以武言武舞將終而坐象周公召公文徳之治蓋以文而止武也語去聲】且夫武始而北出再成而滅商三成而南四成而南國是疆五成而分周公左召公右六成復綴以崇天子【成者曲之一終書云簫韶九成孔子又言武之舞也初自南第一位而比至第二位故云始而北出也此是一成再成則舞者從第二位至第三位象滅商也三成則舞者從第三位至第四位極於北而反乎南象克殷而南還也四成則舞者從北頭第一位卻至第二位象伐紂之後疆理南方之國也五成則舞者從第二位至第三位乃分爲左右象周公居左召公居右也綴謂南頭之初位也六成則舞者從第三位而復於南之初位樂至六成而復初位象武功成而歸鎬京四海皆崇武王爲天子矣陳氏曰樂終而徳尊也召音邵綴音拙下同】夾振之而駟伐盛威於中國也【此又申言武始北出以下事二人夾舞者而振鐸以爲節則舞者以戈矛四次擊刺象伐紂也駟讀爲四伐如泰誓四伐五伐之伐此象武王之兵所以盛威於中國也一說引君執干戚就舞位讀天子連下句但舊注以崇訓充則未可通耳四伐或象四方徵伐武勝殷而滅國者五十則亦有東徵西討南徵北伐之事矣】分夾而進事蚤濟也久立於綴以待諸侯之至也【分部分也舞者各有部分而振鐸者夾之而進也濟猶成也此於武王之事爲早成也舞者久立於行綴之位象武王待諸侯之集也分去聲行音杭】且女獨未聞牧野之語乎武王克殷反商未及下車而封黃帝之後於薊封帝堯之後於祝封帝舜之後於陳下車而封夏后氏之後於投殷之後於宋封王子比干之墓釋箕子之囚使之行商容而復其位庶民弛政庶士倍祿【反讀爲及言牧野克殷師之後卽至紂都也殷後不曰封而曰投者舉而徙置之辭也然封微子於宋在成王時此特歷敍黃帝堯舜禹湯之次而言之耳其曰未及下車而封與下車而封先後之辭讀者不以辭害意可也行商容卽書所謂式商容閭也弛政解散紂之虐政也一說謂罷其徵役倍祿祿薄者倍增之也女音汝反音及行去聲】濟河而西馬散之華山之陽而弗復乘牛散之桃林之野而弗復服車甲釁而藏之府庫而弗復用倒載干戈包之以虎皮將帥之士使爲諸侯名之曰建櫜然後天下知武王之不復用兵也【釁與釁同以血塗之也凡兵器之載出則刃向前入則刃向後今載還鎬京而刃向後有似於倒故云倒載也建讀爲鍵鎖也櫜韜兵器之具兵器皆以鍵櫜閉藏之示不用也封將帥爲諸侯賞其功也今詳文理名之曰建櫜一句當在虎皮之下將帥之上復扶又切釁許靳切將去聲建上聲櫜音髙】散軍而郊射左射貍首右射騶虞而貫革之射息也裨冕搢笏而虎賁之士說劍也祀乎明堂而民知孝朝覲然後諸侯知所以臣耕借然後諸侯知所以敬五者天下之大教也【散軍放散軍伍也郊射習射於郊學之中也左東學也在東郊東學之射歌貍首之詩以爲節右西學在西郊西學之射則歌騶虞之詩以爲節也貫穿也革甲鎧也軍中不習禮其射但主於穿札今旣行禮射則此射止而不爲矣裨冕見曽子問搢插也說劍解去其佩劍也左射右射射音石說音脫朝音潮】食三老五更於大學天子袒而割牲執醬而饋執爵而酳冕而總幹所以教諸侯之弟也若此則周道四達禮樂交通則夫武之遲久不亦宜乎【冕而總幹謂首戴冕而手執幹盾也余說各見前篇孔子語賔牟賈武樂之詳其言止此食音嗣更乎聲大音泰弟音悌】君子曰禮樂不可斯須去身致樂以治心則易直子諒之心油然生矣易直子諒之心生則樂樂則安安則久久則天天則神天則不言而信神則不怒而威致樂以治心者也【致謂研窮其理也樂由中出故以治心言之子諒從朱子說讀爲慈良樂之感化人心至於天而且神可以識窮本知變之妙矣朱子曰易直子諒之心一句從來說得無理防卻因見韓詩外傳子諒作慈良字則無可疑矣易去聲則樂樂則之樂音洛】致禮以治躬則莊敬莊敬則嚴威心中斯須不和不樂而鄙詐之心入之矣外貌斯須不莊不敬而易慢之心入之矣【禮自外作故以治躬言之此言著誠去僞之心不可少有間斷樂音洛易去聲】故樂也者動於內者也禮也者動於外者也樂極和禮極順內和而外順則民瞻其顏色而弗與爭也望其容貌而民不生易慢焉故徳煇動於內而民莫不承聽理髮諸外而民莫不承順故曰致禮樂之道舉而錯之天下無難矣【動於內則能治心矣動於外則能治躬矣極和極順則無斯須之不和不順矣所以感人動物其效如此徳以煇言乃英華發外之驗理髮諸外是動容周旋之中禮君子極致禮樂之道其於治天下乎何有易去聲錯音措中去聲治平聲】樂也者動於內者也禮也者動於外者也故禮主其減樂主其盈禮減而進以進爲文樂盈而反以反爲文禮減而不進則銷樂盈而不反則放故禮有報而樂有反禮得其報則樂樂得其反則安禮之報樂之反其義一也【馬氏曰以體言之禮減樂盈以用言之禮進樂反樂動於內故其體主盈蓋樂由中出而爲人心之所喜禮動於外故其體主減蓋禮自外作而疑先王有以彊世也禮主減故勉而作之而以進爲文樂主盈故反而抑之而以反爲文故七介以相見不然則已慤三辭三讓而至不然則已蹙一獻之禮而賔主百拜日莫人倦而齊莊正齊此則勉而進之者也進旅退旅以示其和匏笙簧防守拊鼔以示其統治亂則以相訊疾則以雅作之以柷止之以敔此皆反而抑之者也減而不進則幾於息矣故銷盈而不反則至於流矣故放先王知其易偏故禮則有報樂則有反禮有報者資於樂也樂有反者資於禮也劉氏曰禮之儀動於外必謙卑退讓以自牧故主於減殺樂之徳動於中必和順充積而後形故主於盈盛蓋樂由陽來故盈禮自陰作故減也然禮之體𨿽主於退讓而其用則貴乎行之以和故以進爲文也樂之體𨿽主於充盛而其用則貴乎抑之以節故以反爲文也禮若過於退讓而不進則威儀銷沮必有禮勝則離之失樂過於盛滿而不反則意气放肆必有樂勝則流之獘故禮必有和以爲減之報報者相濟之意也樂必有節以爲盈之反反者知止之謂也禮減而得其和以相濟則從容欣愛而樂矣此樂以和禮也樂盈而得其節以知止則優柔平中而安矣此禮以節樂也禮樂相須並用而一歸於無過無不及之中而合其事理之宜故曰禮之報樂之反其義一也報如字則樂樂音洛彊上聲莫音暮齊莊齊音齋易殺並去聲從七容切】夫樂者樂也人情之所不能免也樂必發於聲音形於動靜人之道也聲音動靜性術之變盡於此矣故人不耐無樂樂不耐無形形而不爲道不耐無亂先王恥其亂故制雅頌之聲以道之使其聲足樂而不流使其文足論而不息使其曲直繁瘠廉肉節奏足以感動人之善心而已矣不使放心邪气得接焉是先王立樂之方也【方氏曰聲足樂者樂其道文足論者論其理也道所以制用而有節故𨿽樂而不至於流理所以明義而無窮故可論而不至於息曲者聲之柔若絲是也直者聲之剛若金是也繁者聲之雜若笙是也瘠者聲之純若磬是也廉者聲之淸若羽是也肉者聲之濁若宮是也節者聲之制若徴是也奏者聲之作若合是也劉氏曰人情有所樂而發於詠歌詠歌之不足而不知手舞足蹈則性情之變盡於此矣故人情不能無樂樂於中者不能不形於外而爲歌舞形於歌舞而不爲文辭以道之於禮義則必流於荒亂矣先王恥其然故制爲雅頌之聲詩以道廸之使其聲音足以爲娛樂而不至於流放使其文理足以爲講明而不至於怠息使其樂律之淸濁髙下或宛轉而曲或徑出而直或丰而繁或殺而瘠或稜隅而廉或圓滑而肉或止而節或作而奏皆足以感發人之善心而不使放肆之心邪僻之气得接於吾身焉是乃先王立樂之方法也樂者立樂樂如字餘音洛耐音能道論並去聲肉而救切徴上聲殺去聲】是故樂在宗廟之中君臣上下同聽之則莫不和敬在族長鄕裏之中長幼同聽之則莫不和順在閨門之內父子兄弟同聽之則莫不和親故樂者審一以定和比物以飾節節奏合以成文所以合和父子君臣附親萬民也是先王立樂之方也【應氏曰一者心也心一而所應者不一守一以凝定其和雜比以顯飾其節及其成文可以合和至親至嚴之倫附親其至疎至眾者蓋樂發於吾心而感於人心無二理也劉氏曰作樂之道先審人聲之所形或風或雅或頌或喜或敬或愛各從一體以定其調度之和然後比之樂器之物以飾其節奏此一條言樂以和禮也長上聲比音避】故聽其雅頌之聲志意得廣焉執其干戚習其俯仰詘伸容貌得莊焉行其綴兆要其節奏行列得正焉進退得齊焉故樂者天地之命中和之紀人情之所不能免也【天地之教命中和之統紀所以防範人心者在是曰莊曰正曰齊曰紀皆言禮之節樂要平聲行音杭】夫樂者先王之所以飾喜也軍旅鈇鉞者先王之所以飾怒也故先王之喜怒皆得其儕焉喜則天下和之怒則暴亂者畏之先王之道禮樂可謂盛矣【皆得其儕言各從其喜非私喜怒非私怒也儕音柴】子贛見師乙而問焉曰賜聞聲歌各有宜也如賜者宜何歌也師乙曰乙賤工也何足以問所宜請誦其所聞而吾子自執焉寛而靜柔而正者宜歌頌廣大而靜疏達而信者宜歌大雅恭儉而好禮者宜歌小雅正直而靜廉而謙者宜歌風肆直而慈愛者宜歌商溫良而能斷者宜歌齊夫歌者直已而陳徳也動已而天地應焉四時和焉星辰理焉萬物育焉【子贛孔子弟子端木賜也樂師名乙各有宜言取詩之興趣以理其情性使合於宜也有此徳而宜此歌是正直己身而敷陳其徳也故曰直己而陳徳動己性天之流行也動天地感鬼神莫近於詩故有四者之應方氏曰肆寛大而舒緩也商音剛決故性之柔緩者宜歌之而變其柔爲剛斷齊音柔緩故性剛決者宜歌之而終至於柔遜蓋各濟其所偏而融防之於平和之地也好去聲斷丁玩切應去聲興去聲】故商者五帝之遺聲也商人識之故謂之商齊者三代之遺聲也齊人識之故謂之齊明乎商之音者臨事而屢斷明乎齊之音者見利而讓臨事而屢斷勇也見利而讓義也有勇有義非歌孰能保此【保猶安也言安於勇安於義而不移也疏曰宋是商後此商人謂宋人也識音志下同斷丁玩切下同】故歌者上如抗下如隊曲如折止如槀木倨中矩句中鉤累累乎端如貫珠故歌之爲言也長言之也說之故言之言之不足故長言之長言之不足故嗟嘆之嗟嘆之不足故不知手之舞之足之蹈之也子貢問樂【上如抗下如隊言歌聲之髙者如抗舉其下者如隊墮也槀木枯木也倨微曲也句甚曲也端正也長言之所謂歌永言也朱子曰看樂記大段形容得樂之气象當時許多名物度數人人曉得不須說出故止說樂之理如此其妙今許多度數都沒了只有許多樂之意思是好只是沒頓放處又曰今禮樂之書皆亡學者但言其義至於器數則不復曉蓋失其本矣隊音墜中去聲說音悅思去聲】

雜記上第二十

諸侯行而死於館則其復如於其國如於道則升其乘車之左轂以其綏復【館謂主國有司所授館舎也復招魂復魄也如於其國其禮如在本國也道路也乘車其所自乘之車也在家則升屋之東榮車向南則左在東也綏讀爲緌旌旗之旄也去其旒而用之耳凡五等諸侯之復人數視命數今轂上狹止容一人乘去聲綏而追切】其輤有裧緇布裳帷素錦以爲屋而行【輤載柩之車上覆飾也輤象宮室舊說輤用染赤色以蒨而名裧者輤之四旁所垂下者緇布裳帷者輤下棺外用緇色之布爲裳帷以圍繞棺也素錦以爲屋者用素錦爲小帳如屋以覆棺之上設此飾乃行也輤蒨並音倩裧尺占切覆若又切】至於廟門不毀墻遂入適所殯惟輤爲說於廟門外【廟門殯宮之門也不毀墻謂不拆去裳帷也所殯在兩楹間脫輤於門外者旣入宮室則不必象宮之輤也故脫之說音脫下節同】大夫士死於道則升其乘車之左轂以其綏復如於館死則其復如於家大夫以布爲輤而行至於家而說輤載以輲車入自門至於阼階下而說車舉自阼階弁適所殯【布輤以白布爲輤也輲讀爲輇音與船同說文有輻曰輪無輻曰輇有輻者別用木以爲輻也無輻者合大木爲之也大夫初死及至家皆用輇車載之今至家而脫去輤則惟屍在輇車上耳故云載以輇車凡死於外者屍入自門升自阼階柩則入自闕升自西階周禮殯則於西階之上惟死於外者殯當兩楹之中蓋不忍遠之也遠去聲】士輤葦席以爲屋蒲席以爲裳帷【士卑故質略如此】凡訃於其君曰君之臣某死父母妻長子曰君之臣某之某死君訃於他國之君曰寡君不祿敢告於執事夫人曰寡小君不祿大子之喪曰寡君之適子某死【君與夫人訃不曰薨而曰不祿告他國謙辭也敢告於執事者凶事不敢直指君身也長上聲大音泰適音的下節同】大夫訃於同國適者曰某不祿訃於士亦曰某不祿訃於他國之君曰君之外臣寡大夫某死訃於適者曰吾子之外私寡大夫某不祿使某實訃於士亦曰吾子之外私寡大夫某不祿使某實【適者謂同國大夫位命相敵者外私在他國而私有恩好者也實讀爲至言爲訃而至此也適並音敵實音至好爲並去聲】士訃於同國大夫曰某死訃於士亦曰某死訃於他國之君曰君之外臣某死訃於大夫曰吾子之外私某死訃於士亦曰吾子之外私某死【士卑故其辭降於大夫】大夫次於公館以終喪士練而歸士次於公館大夫居廬士居堊室【此言君喪則大夫居喪之次在公館之中終喪乃得還家若邑宰之士至小祥得還其所治之邑其朝廷之士亦畱次公館以待終喪廬在中門外東壁木爲之故云廬堊室在中門外屋下壘墼爲之不塗塈劉氏曰鄭云居堊室亦謂邑宰也朝士亦居廬蓋斬衰之喪居廬旣練居堊室朝士大夫皆斬衰未練時皆當居廬也】大夫爲其父母兄弟之未爲大夫者之喪服如士服【石梁王氏曰父母喪自天子達周人重爵施於尊親乃異其服非也周公制禮時恐其獘未至此爲其爲去聲下二節仿此】士爲其父母兄弟之爲大夫者之喪服如士服大夫之適子服大夫之服【大夫適子𨿽未爲士亦得服大夫之服則爲士而服大夫服可知矣今此所言士是大夫之庶子爲士者也庶子卑故不敢服尊者之服所以止如士服也孟子言齊疏之服自天子達而此經之文若此蓋大夫喪禮亡不得聞其說之詳矣】大夫之庶子爲大夫則爲其父母服大夫服其位與未爲大夫者齒【大夫庶子若爲大夫可以大夫之喪服喪其親然其行位之處則與適子之未爲大夫者相齒列疏曰比庶子𨿽爲大夫其年𨿽長於適子猶在適子下使適子爲主也】士之子爲大夫則其父母弗能主也使其子主之無子則爲之置後【石梁王氏曰此最無義理充其說則是子爵髙父母遂不能子之舜可臣瞽瞍皆齊東野人語也下爲去聲】大夫卜宅與葬日有司麻衣布衰布帶因喪屨緇布冠不蕤占者皮弁【卜宅卜葬地也有司治卜事之人也麻衣白布深衣也布衰者以三升半布爲衰長六寸廣四寸就綴於深衣前當胸之上布帶以布爲帶也因喪屨因喪服之繩屨也蕤與緌同古者緇布冠無緌後代加蕤故此明言之也有司爲卜故用半吉半凶之服占者卜龜之人也尊於有司故皮弁其服彌吉也皮弁者於天子則爲視朝之服諸侯大夫士則爲視朔之服也衰音催蕤而追切】如筮則史練冠長衣以筮占者朝服【筮史筮人也練冠縞冠也長衣與深衣制同而以素爲純緣占者審卦爻吉凶之人也朝服卑於皮弁服以筮輕於卜也朝音潮純音準緣去聲】大夫之喪旣薦馬薦馬者哭踴出乃包奠

而讀書【薦進也駕車之馬每車二匹按旣夕禮柩初出至祖廟設遷祖之奠訖乃薦馬至日側祖奠之時又薦馬明日設遣奠時又薦馬此言旣薦馬謂遣奠時也馬至則車將行故孝子感之而哭踴包奠者取遣奠牲之下體包裹而置於遣車以送死者馬至在包奠之前而云出乃包奠者明包奠爲出之節也讀書者旣夕云書賵於方方版也謂書賵奠賻贈之人名與其物於版柩將行主人之史於柩東西面而讀之此明大夫之禮與士同遣去聲】大夫之喪大宗人相小宗人命龜卜人作龜【大宗人小宗人卽大宗伯小宗伯也伯佐助禮儀也命龜告龜以所卜之事也作龜鑽灼之也劉氏曰大宗人或是都宗人小宗人或是家宗人掌都家之禮者相去聲】復諸侯以襃衣冕服爵弁服【復解見前襃衣者始命爲諸侯之衣及朝覲時天子所加賜之衣也冕服者上公自衮冕而下備五冕之服侯伯自鷩冕而下其服四子男自毳冕而下其服三諸侯之復也兼用襃衣及冕服爵弁之服也】夫人稅衣揄狄狄稅素沙【此言夫人始死所用以復之衣也稅衣色黑而緣以纁揄與搖同揄狄色靑江淮而南靑質而五色皆備成章曰搖狄狄當爲翟雉名也此服蓋畫搖翟之形以爲文章因名也狄稅素沙言自搖翟至稅衣皆用素沙爲裏卽今之白絹也按內司服六服者褘衣揄狄闕狄鞠衣展衣褖衣也儀禮注云王之服九而祭服六後之服六而祭服三王之服衣裳之色異後之服連衣裳而其色同以婦人之徳本末純一故也王之服襌而無裏後之服裏而不襌以陽成於奇陰成於偶故也稅讀爲褖音彖揄音搖緣去聲襌音丹】內子以鞠衣襃衣素沙下大夫以襢衣其餘如士復西上【內子之適妻也其服用鞠衣此衣蓋始命爲內子時所襃賜者故云鞠衣襃衣也亦以素沙爲裏下大夫謂下大夫之妻也襢周禮作展其餘如士者謂士妻之復用褖衣內子與下大夫之妻復亦兼用褖衣也復西上者復之人數多寡各如其命數若上公九命則復者九人以下三命則用三人北面則西在左左爲陽冀其復生故尙左也尊者立於左襢之彥切】大夫不揄絞屬於池下【此言大夫喪車之飾揄翟雉也絞靑黃之繒也池織竹爲之形如籠衣以靑布若諸侯以上則畫揄翟於絞而屬於池之下大夫降於人君故不揄絞屬於池下也揄音搖絞音爻屬音燭】大夫附於士士不附於大夫附於大夫之昆弟無昆弟則從其昭穆𨿽王父母在亦然【附讀爲祔祖爲士孫爲大夫而死可以祔祭於祖之爲士者故曰大夫祔於士若祖爲大夫孫爲士而死不可祔祭於祖之爲大夫者惟得祔祭於大夫之兄弟爲士者故曰士不祔於大夫祔於大夫之昆弟若祖之兄弟無爲士者則從其昭穆謂祔於髙祖之爲士者若髙祖亦是大夫則祔於髙祖昆弟之爲士者也𨿽王父母在亦然者謂孫死應合祔於祖今祖尙存無可祔亦是祔於髙祖也小記雲中一以上而祔與此義同】婦附於其夫之所附之妃無妃則亦從其昭穆之妃妾附於妾祖姑無妾祖姑則亦從其昭穆之妾【夫所祔之妃夫之祖母也昭穆之妃亦謂閒一代而祔髙祖之妃也妾亦然】男子附於王父則配女子附於王母則不配【男子死而祔祖者其祝辭云以某妃配某氏是並祭王母也未嫁之女及嫁未三月而死歸葬女氏之黨者其祔於祖母者惟得祭祖母不祭王父也故云祔於王母則不配蓋不言以某妃配某氏耳有事於尊者可以及卑有事於卑者不敢援尊也】公子附於公子【防曰若公子之祖爲君公子不敢祔之祔於祖之兄弟爲公子者不敢戚君故也】君薨大子號稱子待猶君也【君在稱世子君薨則稱子逾年乃得稱君也僖九年傳云凡在喪王曰小童公侯曰子待猶君者謂與諸侯並列供待之禮猶如正君也大音泰傳去聲】有三年之練冠則以大功之麻易之惟杖屨不易【大功之服爲殤者凡九條其長殤皆九月中殤皆七月皆降服也又有降服者六條正服者五條正服不降者三條義服者二條皆九月詳見儀禮此章言居三年之喪至練時首絰已除故云有三年之練冠也當此時忽遭大功之喪若是降服則其衰七升與降服齊衰葬後之服同故以此大功之麻絰易去練服之葛絰也惟杖屨不易者言大功無杖無可攺易而三年之練與大功初喪同是繩屨耳爲去聲長上聲】有父母之喪尙功衰而附兄弟之殤則練冠附【句】於殤稱陽童某甫不名神也【三年喪練後之衰升數與大功同故云功衰也此言居父母之喪猶尙身著功衰而小功兄弟之殤又當祔祭則仍用練冠而行禮不攺服也祝辭稱陽童者庶子之殤祭於室之白處故曰陽童宗子爲殤則祭於室之奧故稱陰童童者未成人之稱也今按已是曽祖之適與小功兄弟同曽祖其死者及其父皆庶人不得立祖廟故曽祖之適孫爲之立壇而祔之若己是祖之適孫則大功兄弟之殤得祔祖廟其小功兄弟之殤則祖之兄弟之後也今以練冠而祔謂小功及緦麻之殤耳若正服大功則變練冠矣某甫者爲之立字而稱之蓋尊而神之則不可以名呼之也衰音催著入聲適音的爲去聲】凡異居始聞兄弟之喪惟以哭對可也其始麻散帶絰【兄弟異居而訃至惟以哭對其來訃之人以哀傷之情重不暇他言也其帶絰之麻始皆散垂謂大功以上之兄弟至三日而後絞之也小功以下不散垂散上聲】未服麻而奔喪及主人之未成絰也疏者與主人皆成之親者終其麻帶絰之日數【若聞訃未及服麻而卽奔喪者以道路旣近聞死卽來此時主人未行小斂故未成絰小功以下謂之疏疏者值主人成服之節則與主人皆成之大功以上謂之親親者奔喪而至之時𨿽值主

人成服已必自終竟其散麻帶絰之日數而後成服也】主妾之喪則自祔至於練祥皆使其子主之其殯祭不於正室【女君死而妾攝女君此妾死則君主其喪其祔祭亦君自主若練與大祥之祭則其子主之殯祭不於正室者𨿽嘗攝女君猶降於正適故殯與祭不得在正室也不攝女君之妾君則不主其喪】君不撫僕妾【死而君不撫其屍者略於賤也】女君死則妾爲女君之黨服攝女君則不爲先女君之黨服【女君死而妾猶服其黨是徒從之禮也妾攝女君則不服以攝位稍尊也爲去聲】聞兄弟之喪大功以上見喪者之鄕而哭【奔喪禮云齊衰望鄕而哭大功望門而哭此言大功以上謂降服大功者也凡喪服降服重於正服上上聲】適兄弟之送葬者弗及遇主人於道則遂之於墓【適往也往送兄弟之葬而不及當送之時乃遇主人葬畢而反則此送者不可隨主人反哭必自至墓所而後反也適如字】凡主兄弟之喪𨿽疏亦虞之【小功緦麻疏服之兄弟也彼無親者主之而已主其喪則當爲之畢虞祔之祭也】凡喪服未畢有弔者則爲位而哭拜踴【疏曰不以殺禮而待新弔之賔也言凡者五服悉然殺去聲】大夫之哭大夫弁絰大夫與殯亦弁絰【大夫之喪旣成服而大夫往弔則身著錫衰首加弁絰弁絰者如爵弁而素加以環絰也若與其殯事是未成服之時也首亦弁絰但身不錫衰耳不錫衰則皮弁服也與去聲】大夫有私喪之葛則於其兄弟之輕喪則弁絰【私喪妻子之喪也卒哭以葛代麻於此時而遭兄弟之喪𨿽緦麻之輕亦用弔服弁絰而往不以私喪之末臨兄弟也大夫降旁親於緦麻兄弟無服疏曰若已成服則錫衰未成服則身素裳而首弁絰也】爲長子杖則其子不以杖卽位【其子長子之子也祖不厭孫此長子之子亦得杖但與祖同處不得以杖獨居已位耳爲去聲長上聲厭入聲處上聲】爲妻父母在不杖不稽顙【此謂適子妻死而父母俱存故其禮如此然大夫主適婦之喪故其夫不杖若父沒母存母不主喪則子可以杖但不稽顙耳此並言之讀者不以辭害意可也爲去聲稽上聲下並同並去聲】母在不稽顙稽顙者其贈也拜【贈謂人以物來贈已助喪事也母在𨿽不稽顙惟拜謝此贈物之人則可以稽顙故云稽顙者其贈也拜一說贈謂以物送別死者卽旣夕禮所云贈用制幣也】違諸侯之大夫不反服違大夫之諸侯不反服【違去也已本是國君之臣今去國君而往爲他國大夫之臣是自尊適卑若舊君死已不反服以仕於卑臣不可反服於前之尊君也本是大夫之臣今去而仕爲諸侯之臣是自卑適尊若反服卑君則爲新君之恥矣故亦不反服若新君與舊君等乃爲舊君服也】喪冠條屬以別吉凶三年之練冠亦條屬右縫小功以下左【喪冠以一條繩屈而屬於冠以爲冠之武而垂下爲纓故云喪冠條屬屬猶著也言著於冠也是纓與武共此一繩若吉冠則纓與武各一物玉藻云縞冠武之類是也吉凶之制不同故云別吉凶也三年練冠小祥之冠也其條屬亦然吉冠則襵縫向左左爲陽吉也凶冠則襵縫向右右爲陰凶也小功緦麻之服輕故襵縫向左而同於吉屬音燭下同別必列切著入聲】緦冠繰纓大功以上散帶【緦服之縷其麤細與朝服十五升之布同而縷數則半之治其縷不治其布冠與衰同是此布也但爲纓之布則加以灰澡治之耳故曰緦冠澡纓繰讀爲澡大功以上服重初死麻帶散垂至成服乃絞小功以下初死卽絞也繰音早散上聲朝音潮】朝服十五升去其半而緦加灰【句】錫也【朝服精細全用十五升布爲之去其半則七升半布也用爲緦服緦云者以其縷之細如絲也若以此布而加灰以繰治之則謂之錫所謂弔服之錫衰也錫者滑易之貌緦服不加灰治也朝服一千二百縷終幅緦之縷細與朝服同但其布終幅止六百縷而疎故儀禮云有事其縷無事其布曰緦朝音潮去上聲易去聲】諸侯相襚以後路與冕服先路與襃衣不以襚【後路貳車也貳車在後故曰後路冕服上冕之後次冕也上公以鷩冕爲次侯伯以毳冕爲次子男以絺冕爲次先路正路也襃衣說見前章相禭不可用己之正車服者以彼不用之以爲正也】遣車視牢具疏布輤四面有章置於四隅載粻有子曰非禮也喪奠脯醢而已【遣車說見檀弓視牢具者天子太牢包九个則遣車九乘諸侯太牢包七个則七乘大夫亦太牢包五个則五乘天子之上士三命少牢包三个則三乘也諸侯之士無遣車遣車之上以麤布爲輤輤蓋也四面有物以鄣蔽之章與鄣同四隅槨之四角也粻米糧也遣奠之饌無黍稷故有子以載粻爲非禮牲體則脯醢之義也遣章並去聲粻音張乘去聲】祭稱孝子孝孫喪稱哀子哀孫端衰喪車皆無等【祭吉祭也卒哭以後爲吉祭故祝辭稱孝子或孝孫自虞以前爲凶祭故稱哀端正也端衰喪服上衣也吉時端服身與袂同以二尺二寸爲正喪衣亦如之而綴六寸之衰於胸前故曰端衰也喪車孝子所乘惡車也此二者皆無貴賤之差等衰音催】大白冠緇布之冠皆不蕤委武縞而後蕤【大白冠太古之白布冠也緇布冠黑布冠也此二冠無飾故皆不蕤然玉藻云緇布冠繢緌是諸侯之冠則此不緌者謂大夫士也委武皆冠之下卷秦人呼捲爲委齊人呼捲爲武冠也縞縞冠也縞二冠旣別有冠捲則必有蕤故云委武縞而後蕤也大音泰坊本如字卷上聲】大夫冕而祭於公弁而祭於己士弁而祭於公冠而祭於己士弁而親迎然則士弁而祭於己可也【冕絺冕也祭於公助君之祭也弁爵弁也祭於己自祭於廟也冠冠也助祭爲尊自祭爲卑故冠服有異也儀禮少牢上大夫自祭用冠此云弁而祭於己者此大夫指孤而言也記者以士之親迎用弁以爲可以弁而祭於己然親迎之弁暫焉攝用耳祭有常禮不可紊也迎去聲少去聲】暢臼以椈杵以梧枇以桑長三尺或曰五尺畢用桑長三尺刋其柄與末【暢郁鬯也椈柏也搗郁鬯者以柏木爲臼梧木爲杵柏香芳而梧潔白故用之牲體在鑊用枇升之以入鼎又以枇自鼎載之入俎主人舉肉之時執事者則以畢助之舉此二器吉祭以棘木爲之喪祭則用桑木畢之柄與末加刋削枇亦必然也椈音菊枇音匕長去聲下同】率帶諸侯大夫皆五采士二采【率與繂同死者著衣畢而加此帶謂之繂者但襵帛邊而熨殺之不用箴綫也以五采飾之士喪禮緇帶此二采天子之士也率音律著入聲殺去聲】醴者稻醴也甕甒筲衡實見間而後折入【此言葬時所藏之物稻醴以稻米爲醴也甕甒皆瓦器甕盛醯醢甒盛醴酒筲竹器以盛黍稷衡讀爲桁以木爲之所以庋舉甕甒之屬也見棺衣也言此甕甒筲衡實於見之外槨之內而後折入者折形如牀而無足木爲之直者三橫者五窆事畢而後加之壙土以承抗席也甒音武筲思交切衡音杭見音諫閒平聲盛平聲】重旣虞而埋之【重說見檀弓虞祭畢埋於祖廟門外之東重平聲】凡夫人從其夫之爵位【治婦人喪事皆以夫爵位尊卑爲等降無異禮也】小斂大斂啟皆辯拜【禮當大斂小斂及啟攢之時君來弔則輟事而出拜之若他賔客至則不輟事待事畢乃卽堂下之位而徧拜之故特舉此三節言之若士於大夫當事而大夫至則亦出拜之也斂去聲下並同辯音徧】朝夕哭不帷無柩者不帷【朝夕之閒孝子欲見殯故哭則褰舉其帷哭畢仍垂下之無柩謂葬後也神主祔廟之後還在室無事於堂故不復施帷】君若載而後弔之則主人東面而拜門右北面而踴出待反而後奠【此謂君來弔臣之喪而柩已朝廟畢載在柩車君旣弔位在車之東則主人在車西東面而拜門右祖廟門之西偏也自內出則右在西孝子旣拜君從位而立故於門內西偏北面而哭踴爲禮也踴畢先出門以待拜送不敢必君之久畱也君命之反還喪所卽設奠以告死者使知君之來弔也一說此謂在廟載柩車之時奠謂反設祖奠】子羔之襲也繭衣裳與稅衣纁袡爲一素端一皮弁一爵弁一冕一曽子曰不襲婦服【子羔孔子弟子髙柴也襲以衣斂屍也繭衣裳謂衣裳相連而綿爲之著也稅衣黑色纁絳色帛袡裳下緣也繭衣防故用褖衣爲表合爲一稱故云繭衣裳與稅衣纁袡爲一素端一第二稱也賀氏云衣裳並用素爲之皮弁一第三稱也皮弁之服布衣而素裳爵弁一第四稱也其服衣而纁裳冕一第五稱也其服亦衣纁裳衣無文而裳刺黼大夫之上服也婦服指纁袡而言曽子非之以其不合於禮也稅音彖袡而占切著上聲緣去聲稱去聲刺音戚】爲君使而死公館復私館不復公館者公宮與公所爲也私館者自卿大夫以下之家也【說見曽子問使去聲】公七踴大夫五踴婦人居閒士三踴婦人皆居閒【國君五日而殯自死至大斂凡七次踴者始死一也明日襲二也襲之明日之朝三也又明日之朝四也其日旣小斂五也小斂明日之朝六也明日大斂時七也大夫三日而殯凡五次踴者始死一也明日襲之朝二也明日之朝及小斂四也小斂之明日大斂五也士二日而殯凡三次踴者始死一也小斂時二也大斂時三也凡踴男子先踴踴畢而婦人乃踴婦人踴畢賔乃踴是婦人居主人與賔之中閒故云居閒也然記者固云動屍舉柩哭踴無數而此乃有三五七之限者此以禮經之常節言彼以哀心之泛感言也又所謂無數者不以每踴三跳九跳爲三踴之限也】公襲捲衣一端一朝服一素積一纁裳一爵弁二冕一襃衣一朱緑帶申加大帶之上【卑者以卑服親身如子羔之襲是也公貴者故上服親身襃衣最外尊顯之也襃衣上公之服也端衣朱裳齊服也天子以爲燕服士以爲祭服大夫士以爲私朝之服朝服緇衣素裳公日視朝之服也素積皮弁之服諸侯視朝之服也纁裳冕服之裳也爵弁二者衣纁裳二通也以其爲始命所受之服故特用二通示重本也冕見上章襃衣者君所加賜之衣最在上榮君賜也諸侯襲屍用小帶以爲結束此帶則素爲之而飾以朱緑之采也申重也已用革帶又重加大帶象生時所服大帶也此帶卽上章所云率帶諸侯大夫皆五采士二采者是也捲音衮朝音潮齊音齋重平聲】小斂環絰公大夫士一也【疏曰環絰一股而纒也親始死孝子去冠至小斂不可無飾士素委貌大夫以上素弁而貴賤悉得加於環絰故云公大夫士一也去上聲】公視大斂公升商祝鋪席乃斂【君臨臣喪而視其大斂商祝習知殷禮者專主斂事主人𨿽先已鋪席布絞紟等物聞君將至悉徹去之待君至升堂商祝乃始鋪席爲斂事蓋榮君之至而舉其禮也】魯人之贈也三二纁廣尺長終幅【贈以物送別死者於槨中也旣夕禮曰贈用制幣纁束一丈八尺爲制今魯人𨿽用與纁而短狹如此則非禮矣故記者譏之幅之度二尺二寸廣長並去聲】弔者卽位於門西東面其介在其東南北面西上西於門主孤西面相者受命曰孤某使某請事客曰寡君使某如何不淑相者入告出曰孤某須矣弔者入主人升堂西面弔者升自西階東面致命曰寡君聞君之喪寡君使某如何不淑子拜稽顙弔者降反位【此言列國遣使弔喪之禮弔者君所遣來之使也介副也門西主國大門之西也西上者介非一人其長者在西近正使也西於門不敢當門之中也主孤西面立於阼階之下也相者受命相禮者受主人之命也如何不淑慰問之辭言何爲而罹此凶禍也須待也凶禮不出迎故云須矣主人升堂由阼階而升也降反位降階而出復門外之位也曲禮云升降不由阼階謂平常無弔賔時耳石梁王氏曰此一段頗詳可補諸侯喪禮之缺相去聲下並同使去聲】含者執璧將命曰寡君使某含相者入告出曰孤某須矣含者入升堂致命子拜稽顙含者坐委於殯東南有葦席旣葬蒲席降出反位宰夫朝服卽喪屨升自西階西面坐取璧降自西階以東【此言列國致含之禮含玉之形制如璧舊注云分寸大小未聞坐委跪而致之也未葬之前設葦席以承之旣葬則設蒲席承之鄰國有逺近故有葬後來致含者降出反位謂含者委璧訖降階而復門外之位也上文弔者爲正使此含者乃其介耳凡初遭喪則主人不親受使大夫受於殯宮此遭喪已久故嗣子親受之然後宰夫取而藏之也朝服吉服也執玉不麻故著朝服以在喪不可純變吉故仍其喪屨坐取璧亦跪而取之也以東藏於內也疏云宰謂上卿夫字衍含去聲著入聲】襚者曰寡君使某襚相者入告出曰孤某須矣襚者執冕服左執領右執要入升堂致命曰寡君使某襚子拜稽顙委衣於殯東襚者降受爵弁服於門內霤將命子拜稽顙如初受皮弁服於中庭自西階受朝服自堂受端將命子拜稽顙皆如初襚者降出反位宰夫五人舉以東降自西階其舉亦西面【此言列國致襚之禮衣服曰襚委於殯東卽委璧之席上也左執領則領向南此襚者旣致冕服訖復降而出取爵弁服以進至門之內霤而將命子拜如初者如受冕服之禮也受訖襚者又出取皮弁服及朝服及端服每服進受之禮皆如初但受之之所不同耳致五服皆畢襚者乃降出反位而宰夫五人各舉一服以東而其舉之也亦如襚者之西面焉要平聲朝音潮】上介賵執圭將命曰寡君使某賵相者入告反命曰孤須矣陳乘黃大路於中庭北輈執圭將命客使自下由路西子拜稽顙坐委於殯東南隅宰舉以東【此言列國致賵之禮車馬曰賵乘黃四黃馬也大路車也北輈車之輈轅北向也客使上介所役使之人也爲客所使故曰客使自率也下謂馬也由在也路卽大路也陳車北轅畢賵者執圭升堂致命而客之從者率馬設在車之西也車亦此從者設之子拜之後賵客卽跪而置其圭於殯東南隅之席上而宰舉之以東而藏於內也又按覲禮車在西統於賔也旣夕禮車以西爲上者爲死者而設於鬼神之位也此賵禮車馬爲助主人送葬而設統於主人故車在東也陸氏曰孤須矣從此盡篇末皆無某字有者非賵芳鳯切乘去聲從去聲】凡將命鄕殯將命子拜稽顙西面而坐委之宰舉璧與圭宰夫舉襚升自西階西面坐取之降自西階【凡將命者總言上文弔含襚賵將命之禮也鄕殯者立於殯之西南而面東北以向殯也將命之時子拜稽顙畢客卽西向跪而委其所執之物其含璧與圭則宰舉之襚衣則宰夫舉之而其舉也皆自西階升而西面以跪而取之乃自西階以降也鄕去聲】賵者出反位於門外【此句當屬於前章上介賵云云宰舉以東之下屬音燭】上客臨曰寡君有宗廟之事不得承事使一介老某相執綍相者反命曰孤須矣臨者入門右介者皆從之立於其左東上宗人納賔升受命於君降曰孤敢辭吾子之辱請吾子之復位客對曰寡君命某毋敢視賔客敢辭宗人反命曰孤敢固辭吾子之辱請吾子之復位客對曰寡君命某毋敢視賔客敢固辭宗人反命曰孤敢固辭吾子之辱請吾子之復位客對曰寡君命使臣某毋敢視賔客是以敢固辭固辭不獲命敢不敬從客立於門西介立於門左東上孤降自阼階拜之升哭與客拾踴三客出送於門外拜稽顙【上客卽前章所云弔者蓋鄰國來弔之正使也弔含襚賵皆畢自行臨哭之禮若聘禮之有私覿然蓋私禮爾主人入門而右客入門而左禮也今此客入門之右是不敢以賔禮自居也宗人掌禮之官欲納此弔賔先受納賔之命於主國嗣君然後降而請於客使之復門左之賔位也宗人以客答之辭入告於君而反命於客如是者三客乃自稱使臣而從其命於是立於門西之賔位主君自阼階降而拜之主客俱升堂哭而更踴者三所謂成踴也客出送而拜之謝其勞辱也臨如字相去聲綍音弗使去聲拾其劫切】其國有君喪不敢受弔【言卿大夫以下有君喪而又有親喪則不敢受他國賔客之弔尊君故也】外宗房中南面小臣鋪席商祝鋪絞紟衾士盥於盤北舉遷屍於斂上卒斂宰告子馮之踴夫人東面坐馮之興踴【此是喪大記君大斂章文重出在此說見本章絞音爻紟其鴆切馮音憑】士喪有與天子同者三其終夜燎及乘

人專道而行【終夜燎謂遷柩之夜須光明達旦也乘人使人執引也專道柩行於路人皆避之也】

雜記下第二十一

有父之喪如未沒喪而母死其除父之喪也服其除服卒事反喪服【沒猶終也除也父喪在小祥後大祥前是未沒父喪也又遭母喪則當除父喪之時自服除喪之服以行大祥之禮此禮事畢卽服喪母之服若母喪未葬而值父之二祥則不得服祥服者以祥祭爲吉未葬爲凶不忍於凶時行吉禮也父喪喪母喪去聲】𨿽諸父昆弟之喪如當父母之喪其除諸父昆弟之喪也皆服其除喪之服卒事反喪服【諸父昆弟之喪自始死至除服皆在父母服內輕重𨿽殊而除喪之服不廢者篤親愛之義也若遭君喪則不得自除私服曽子問言之矣】如三年之喪則旣顈其練祥皆行【前喪後喪俱是三年之服其後喪旣受葛之後得爲前喪行練祥之禮也旣顈者旣虞受服之時以葛絰易要之麻絰也顈艸名無葛之鄕以顈代顈大迥切要平聲】王父死未練祥而孫又死猶是附於王父也【孫之祔祖禮所必然故祖死𨿽未練祥而孫又死亦必祔於祖】有殯聞外喪哭之他室入奠卒奠出攺服卽位如始卽位之禮【有殯謂父母喪未葬也外喪兄弟之喪在逺者也哭不於殯宮而於他室明非哭殯也入奠者哭之明日之朝著己本喪之服入奠殯宮奠畢而出乃脫己本喪服著新死者未成服之服而卽昨日他室所哭之位如始卽位之禮者謂今日之卽哭位如昨日始聞喪而卽位之禮也】大夫士將與祭於公旣視濯而父母死則猶是與祭也次於異宮旣祭釋服出公門外哭而歸其他如奔喪之禮如未視濯則使人告告者反而後哭【視濯監視器用之滌濯也猶是與祭者猶是在吉禮之中不得不與祭但居次於異宮耳以吉凶不可同處也如未視濯而父母死則使人告於君俟告者反而後哭父母也與去聲下節同監平聲】如諸父昆弟姑姊妹之喪則旣宿則與祭

卒事出公門釋服而後歸其他如奔喪之禮如同宮則次於異宮【旣宿謂祭前三日將致祭之時旣受宿戒必與公家之祭以期以下之喪服輕故也如同宮則次於異宮者謂此死者是已同宮之人則旣宿之後出次異宮亦以吉凶不可同處也鄭氏曰古者昆弟異居同財有東宮有西宮有南宮有北宮】曽子問曰卿大夫將爲屍於公受宿矣而有齊衰內喪則如之何孔子曰出舎乎公宮以待事禮也孔子曰屍弁冕而出卿大夫士皆下之屍必式必有前驅【說見曽子問篇】父母之喪將祭而昆弟死旣殯而祭如同宮則𨿽臣妾葬而後祭【將祭將行小祥或大祥之祭也適有兄弟之喪則待殯訖乃祭然此死者乃是異宮之兄弟耳若是同宮則𨿽臣妾之卑賤亦必待葬後乃祭以吉凶不可相干也故喪服傳云有死於宮中者則爲之三月不舉祭傳爲並去聲】祭主人之升降散等執事者亦散等𨿽虞附亦然【散栗也等階也吉祭則涉級聚足喪祭則栗階二祥之祭吉禮宜涉級聚足而栗階者以有兄弟之喪故略威儀也燕禮云栗階不過二等蓋始升猶聚足連步至二等則左右足各一發而升堂也𨿽虞祔亦然者謂主人至昆弟虞祔時而行父母祥祭則與執事者亦皆散等也與去聲】自諸侯達諸士小祥之祭主人之酢也嚌之眾賔兄弟則皆啐之大祥主人啐之眾賔兄弟皆飲之可也【至齒爲嚌入口爲啐主人之酢嚌之謂正祭之後主人獻賔長賔長酢主人主人受酢則嚌之也眾賔兄弟啐之謂祭未受獻之時則啐之也嚌才細切啐七內切長上聲】凡侍祭喪者告賔祭薦而不食【侍祭喪謂相喪祭禮之人也薦謂脯醢也相禮者但告賔祭此脯醢而已賔不食之也若吉祭賔祭畢則食之此亦謂練祥之祭主人獻賔賔受獻主人設薦時也虞祔無獻賔之禮】子貢問喪子曰敬爲上哀次之瘠爲下顏色稱其情戚容稱其服【問喪問居父母之喪也附於身附於棺者皆欲其必誠必信故曰敬爲上子遊言喪致乎哀而止先儒謂而止二字微有過於髙逺而簡略細微之獘此言哀次之可見矣毀瘠不形不勝喪乃比於不慈不孝故曰瘠爲下也齊斬之服固有重輕稱其情稱其服則中於禮矣稱並去聲勝平聲中去聲】請問兄弟之喪子曰兄弟之喪則存乎書防矣【存乎書防者言依禮經所載而行之非若父母之喪哀容體狀之不可名言而經不能備言也】君子不奪人之喪亦不可奪喪也【君子不奪廢他人居喪之情而君子居喪之情亦不可爲他事所奪廢要使各得盡其禮耳疏曰不奪人喪恕也不奪己喪孝也爲去聲要平聲】孔子曰少連大連善居喪三日不怠三月不解期悲哀三年憂東夷之子也【少連見論語三日親始死時也不怠謂哀痛之切𨿽不食而能自力以致其禮也三月親喪在殯時也解與懈同倦也或讀如本字謂寢不脫絰帶也憂謂憂戚憔悴少去聲解音懈期音基】三年之喪言而不語對而不問廬堊室之中不與人坐焉在堊室之中非時見乎母也不入門【言自言己事也語爲人論說也倚廬及堊室說見前篇時見乎母謂有事行禮之時而入見母也非此則不入中門見音現爲論並去聲】疏衰皆居堊室不廬廬嚴者也【疏衰齊衰也齊衰有三年者有期者有三月者凡喪次斬衰居倚廬齊衰居堊室大功有帷帳小功緦麻有牀第廬嚴者謂倚廬乃哀敬嚴肅之所服輕者不得居疏平聲】妻視叔父母姑姊妹視兄弟長中下殤視成人【哀戚輕重之等各有所比殤服皆降而哀之如成人以本親重故也長上聲】親喪外除兄弟之喪內除【鄭氏曰外除日月已竟而哀未忘內除日月未竟而哀已殺殺去聲】視君之母與君之妻比之兄弟發諸顏色者亦不飲食也【君母君妻小君也服輕哀之比兄弟之喪然於酒肴之珍醇可以發見顏色者亦不飲之食之也見音現】免喪之外行於道路見似目瞿聞名心瞿弔死而問疾顏色戚容必有以異於人也如此而後可以服三年之喪其餘則直道而行之是也【見人貎有類其親者則目爲之瞿然驚變聞人所稱名與吾親同則心爲之瞿然驚變喪服𨿽除而余哀未忘故於弔死問疾之時戚容有加異於無憂之人也如此而後可以服三年之喪言其哀心誠實無僞也其餘服輊者直道而行則不過循喪禮而已瞿九遇切爲去聲】祥主人之除也於夕爲期朝服祥因其故服【祥大祥也疏日祥祭之時主人除服之節於夕爲期謂於祥祭前夕預告明日祭期也朝服謂主人著朝服緇衣素裳其冠則縞冠也祥因其故服者謂明旦祥祭時主人因著其前夕故朝服也又曰此據諸侯卿大夫言之從祥至吉凡服有六祥祭朝服縞冠一也祥訖素縞麻衣二也禫祭冠黃裳三也禫訖朝服綅冠四也逾月吉祭冠朝服五也旣祭端而居六也陸氏曰綅息廉反黑經白緯曰綅朝音潮著入聲】子遊曰旣祥𨿽不當縞者必縞然後反服【疏曰旣祥謂大祥後有來弔者𨿽不當縞謂不正當祥祭縞冠之時也必縞然後反服者主人必須著此祥服縞冠以受弔者之禮然後反服大祥後素縞麻衣之服也】當袒大夫至𨿽當踴絕踴而拜之反攺成踴乃襲於士旣事成踴襲而後拜之不攺成踴【疏曰此明士有喪大夫及士來弔之禮士有喪當袒之時而大夫來弔蓋斂竟時也𨿽當主人踴時必絕止其踴而出拜此大夫反還也攺更也拜竟而反還先位更爲踴而始成踴尊大夫之來新其事也乃襲者踴畢乃襲初袒之衣也於士旣事成踴襲者旣猶畢也若當主人有大小斂諸事而士來弔則主人畢事而成踴踴畢而襲襲畢乃拜之拜之而止不更爲之成踴也更平聲】上大夫之虞也少牢卒哭成事附皆大牢下大夫之虞也犆牲卒哭成事附皆少牢【卒哭謂之成事成吉事也附祔廟也少去聲大音泰犆音特】祝稱卜葬虞子孫曰哀夫曰乃兄弟曰某卜葬其兄【句】弟曰伯子某【初虞卽葬之日故並言葬虞子卜葬父則祝辭云哀子某卜葬其父某甫孫則云哀孫某卜葬其祖某甫夫則云乃某卜葬其妻某氏乃者助語之辭妻卑故爾若弟爲兄則云某卜葬兄伯子某兄爲弟則云某卜葬其弟某並爲並去聲】古者貴賤皆杖叔孫武叔朝見輪人以其杖關轂而輠輪者於是有爵而後杖也【輪人作車輪之人關穿也輠回也謂以其衰服之杖穿於車轂中而回轉其輪鄙防甚矣自後無爵者不得杖此記庶人廢禮之由也朝音潮輠胡罪切】鑿巾以飯公羊賈爲之也【飯含也大夫以上貴使賔爲其親含恐屍爲賔所憎穢故以巾覆屍面而當口處鑿穿之令含玉得以入口士賤不得使賔子自含無憎穢之心故不以巾覆面公羊賈士也而鑿以飯是憎穢其親矣此記士失禮之所由也飯上聲含去聲章內並同爲覆並去聲】冒者何也所以掩形也自襲以至小斂不設冒則形是以襲而後設冒也【冒說見王制襲沐浴後以衣衣屍也則形者言屍𨿽已著衣若不設冒則屍象形見爲人所惡是以襲而設冒也後字衍下衣去聲著入聲見爲惡並去聲】或問於曽子曰夫旣遣而包其餘猶旣食而裹其餘與君子旣食則裹其餘乎曽子曰吾子不見大饗乎夫大饗旣饗卷三牲之俎歸於賔館父母而賔客之所以爲哀也子不見大饗乎【設遣奠訖卽以牲體之餘包裹而置之遣車以納於壙中或人疑此禮謂如君子食於他人家食畢而又包其餘以歸豈不傷廉乎曽子告以大饗之禮畢捲俎內三牲之肉送歸賔之館中猶此意耳父母家之主今死將葬而孝子以賔客之禮待之此所以悲哀之至也重言以諭之夫平聲遣去聲與平聲卷上聲重平聲】非爲人喪問與賜與【此上有闕文言非爲其有喪而問遺之與賜予之與問敵者之禮賜尊上之命爲去聲與平聲遺去聲予上聲】三年之喪以其喪拜非三年之喪以吉拜【拜問拜賜拜賔皆拜也喪拜稽顙而後拜也吉拜拜而後稽顙也今按檀弓鄭注以拜而後稽顙爲殷之喪拜稽顙而後拜爲周之喪拜疏云鄭知此者以孔子所論每以二代對言故云三年之喪吾從其至者但殷之喪拜自斬衰至緦麻皆拜而後稽顙以其質故也周制則杖期以上皆先稽顙而後拜不杖期以下乃作殷之喪拜此章疏義與檀弓疏互看乃得其詳】三年之喪如或遺之酒肉則受之必三辭主人衰絰而受之如君命則不敢辭受而薦之喪者不遺人人遺之𨿽酒肉受也從父昆弟以下旣卒哭遺人可也【喪大記云旣葬君食之則食之大夫父之友食之則食之此云衰絰而受𨿽受而不食也薦之者尊君之賜喪者不遺人以哀戚中不當行禮於人也卒哭可以遺人服輊哀殺故也石梁王氏曰居喪有酒肉之遺必疾者也遺從並去聲君食友食食音嗣】縣子曰三年之喪如斬期之喪如剡【剡削也此言哀痛淺深之殊縣音期音基】三年之喪𨿽功衰不弔自諸侯達諸士如有服而將往哭之則服其服而往【疏曰小祥後衰與大功同故曰功衰如有五服之親喪而往哭不著己之功衰而依彼親之節以服之也不弔與往哭二者貴賤皆同之】期之喪十一月而練十三月而祥十五月而禫練則弔【鄭氏曰凡齊衰十一月皆可以出弔又曰此爲父在爲母爲母爲去聲】旣葬大功【句】弔哭而退不聽事焉【旣葬大功者言已有大功】

【之喪已葬也弔哭而退謂往弔他人之喪則弔哭旣畢卽退去不待與主人襲斂等事也與去聲】期之喪未葬弔於鄕人哭而退不聽事焉功衰弔待事不執事【儀禮喪服傳姑姊妹適人無主者侄與兄弟爲之齊衰不杖期此言期之喪正謂此也𨿽未葬亦可出弔但哭而退不聽事也此喪旣葬受以大功之衰謂之功衰此後弔於人可以待主人襲斂等事但不親自執其事耳】小功緦執事不與於禮【執事謂擯相也禮饋奠也輊服可以爲人擯相擯相事輊故也饋奠之禮重故不與與去聲相去聲爲去聲】相趨也出宮而退相揖也哀次而退相問也旣封而退相見也反哭而退朋友虞附而退【此言弔喪之禮恩義有厚薄故去畱有遲速相趨者古人以趨示敬論語過之必趨左傳免冑趨風之類是也言此弔者與主人昔嘗有相趨之敬故來弔喪以情輕故柩出廟之宮門卽退去也相揖者已嘗相防相識故待柩之大門外之哀次而退也相問遺者是有往來恩義故待窆畢而退嘗執贄行相見之禮者情又加重故待孝子反哭於家乃退朋友恩義更重故待虞祭附祭畢而後退也封音窆】弔非從主人也四十者執綍鄕人五十者從反哭四十者待盈坎【言弔喪者是爲相助凡役非徒隨從主人而已故年四十以下者力壯皆當執綍同鄕之人五十者始衰之年故隨主人反哭而四十者待土盈壙乃去綍音弗】喪食𨿽惡必充饑饑而廢事非禮也飽而忘哀亦非禮也視不明聽不聰行不正不知哀君子病之故有疾飲酒食肉五十不致毀六十不毀七十飲酒食肉皆爲疑死【疑死恐其死也爲去聲】有服人召之食不往大功以下旣葬適人人食之其黨也食之非其黨弗食也【黨謂族人與親戚也人食食音嗣】功衰食菜果飲水漿無鹽酪不能食食鹽酪可也【功衰斬衰齊衰之末服也酪說文乳漿也酪音洛下食音嗣】孔子曰身有瘍則浴首有創則沐病則飲酒食肉毀瘠爲病君子弗爲也毀而死君子謂之無子【曲禮曰不勝喪比於不慈不孝是有子與無子同也瘍音羊創平聲勝平聲】非從柩與反哭無免於堩【堩道路也道路不可無飾故從柩送葬與葬畢反哭皆著免而行於道路非此二者則否也然此亦謂葬之近者小記云逺葬者比反哭皆冠及郊而後免也從去聲免音問】凡喪小功以上非虞附練祥無沐浴【潔飾所以交神故非此四祭則不沐浴也上上聲】疏衰之喪旣葬人請見之則見不請見人小功請見人可也大功不以執摯惟父母之喪不辟涕泣而見人【疏衰齊衰也摯與贄同辟音避】三年之喪祥而從政期之喪卒哭而從政九月之喪旣葬而從政小功緦之喪旣殯而從政【從政謂庶人供力役之徵也王制云齊衰大功三月不從政庶人依士禮卒哭與葬同三月也】曽申問於曽子曰哭父母有常聲乎曰中路嬰兒失其母焉何常聲之有【哀痛之極無復音節所謂哭不偯也偯音倚】卒哭而諱王父母兄弟世父叔父姑姊妹子與父同諱【卒哭以前猶以生禮事之故不諱其名卒哭後則事以鬼道故諱其名而不稱也此專言父之所諱則子亦不敢不諱故曰子與父同諱也父之祖父母伯父叔父及姑等於己小功以下本不合諱但以父之所諱己亦從而諱也若父之兄弟及姊妹己自當諱不以從父而諱也又按不逮事父母則不諱王父母謂庶人此所言以父是士故從而諱也】母之諱宮中諱妻之諱不舉諸其側與從祖昆弟同名則諱【母爲其親諱則子於一宮之中亦爲之諱妻爲其親諱則夫亦不得稱其辭於妻之左右非宮中非其側則固可稱矣若母與妻所諱者適與己從祖昆弟之名同則𨿽他所亦諱之也從去聲爲去聲】以喪冠者𨿽三年之喪可也旣冠於次入哭踴三者三乃出【當冠而遭五服之喪則因成喪服而遂加冠此禮無分服之輕重故曰𨿽三年之喪可也旣冠於居喪之次乃入哭踴凡踴三踴爲一節三者三言如此者三次也乃出出就次所也詳見曽子問冠去聲下節同三者三三去聲加冠冠如字】大功之末可以冠子可以嫁子父小功之末可以冠子可以嫁子可以取婦己𨿽小功旣卒哭可以冠取妻下殤之小功則不可【末服之將除也舊說以末爲卒哭後然大功卒哭後尙有六月恐不可言末小功旣言末又言卒哭則末非卒哭明矣下言父小功之末則上文大功之末是據己身而言舊說父及己身俱在大功之末或小功之末恐亦未然下殤之小功自期服而降以本服重故不可冠娶也取去聲】凡弁絰其衰侈袂【弁絰之服弔服也首著素弁而加以一股環絰其服有三等錫衰緦衰疑衰也侈大也袂之小者二尺二寸此三尺三寸】父有服宮中子不與於樂母有服聲聞焉不舉樂妻有服不舉樂於其側大功將至辟琴瑟小功至不絕樂【宮中子與父同宮之子也命士以上乃異宮不與於樂謂在外見樂不觀不聽也若異宮則否此亦謂服之輕者如重服則子亦有服可與樂乎聲之所聞又加近矣其側則尢近者也輕重之節如此大功將至謂有大功喪服者將來也爲之屏退琴瑟亦助之哀戚之意小功者輕故不爲之止樂與去聲聞去聲辟婢亦切爲去聲屏上聲】姑姊妹其夫死而夫黨無兄弟使夫之族人主喪妻之黨𨿽親弗主夫若無族矣則前後家東西家無有則裏尹主之或曰主之而附於夫之黨【此明姑姊妹死而無夫無子者喪必有主婦人於本親降服以其成於外族也故本族不可主其喪裏尹蓋閭胥裏宰之屬也或以爲妻黨主之而祔祭於其祖姑此非也故記者並著之】麻者不紳執玉不麻麻不加於采【麻謂喪服之絰也紳大帶也吉凶異道居喪以絰代大帶也執玉不麻謂著衰絰者不得執玉行禮也采纁之衣也疏曰按聘禮己國君薨至於主國衰而出注云可以凶服將事蓋受主君小禮得以凶服若聘享大事則必吉服也】國禁哭則止朝夕之奠卽位自因也【國有大祭祀則喪者不敢哭然朝奠夕奠之時自卽其阼階下之位而因仍禮節之故事以行也】童子哭不偯不踴不杖不菲不廬【偯委曲之聲也菲艸屨也廬倚廬也童子爲父後者則杖菲扶味切】孔子曰伯母叔母疏衰踴不絕地姑姊妹之大功踴絕於地如知此者由文矣哉由文矣哉【伯叔母之齊衰服重而踴不離地者其情輕也姑姊妹之大功服輕而踴必離地者其情重也孔子美之言知此絕地不絕地之情者能用禮文矣哉鄭氏曰伯母叔母義也姑姊妹骨肉也離去聲】泄栁之母死相者由左泄栁死其徒由右相由右相泄栁之徒爲之也【悼公弔有若之喪而子遊擯由左則由右相者非禮也此記失禮所自始相去聲】天子飯九貝諸侯七大夫五士三【飯捨也貝水物古者以爲貨士喪禮貝三實於笲周禮天子飯含用玉此蓋異代之制乎】士三月而葬是月也卒哭大夫三月而葬五月而卒哭諸侯五月而葬七月而卒哭士三虞大夫五諸侯七【疏曰大夫以上位尊念親哀情於時長逺士職卑位下禮數未伸】諸侯使人弔其次含襚賵臨皆同日而畢事者也其次如此也【諸侯薨鄰國遣使來先弔次含次襚次賵次臨四者之禮一日畢行詳見上篇】卿大夫疾君問之無算士壹問之君於卿大夫比葬不食肉比卒哭不舉樂爲士比殯不舉樂【喪大記云三問此云無算或恩義如師保之類乎或三問之君親往而無算者遣使乎士有疾君問之惟一次卑賤也比及也比音畀爲去聲使去聲】升正柩諸侯執綍五百人四綍皆銜枚司馬執鐸左八人右八人匠人執羽葆禦柩大夫之喪其升正柩也執引者三百人執鐸者左右各四人禦柩以茅【升正柩者將葬柩朝祖廟升西階用輁軸載柩於兩楹間而正之也柩有四綍枚形似箸兩端有小繩銜於口而系於頸後則不能言所以止諠嘩也五百人皆用之司馬十六人執鐸分居左右夾柩以號令於眾也葆形如蓋以羽爲之禦柩者在柩車之前若道塗有低昂傾虧則以所執者爲抑揚左右之節使執綍者知之也引卽綍互言之耳茅以茅爲麾也引去聲】孔子曰管仲鏤簋而朱紘旅樹而反坫山節而藻棁賢大夫也而難爲上也【鏤簋簋有雕鏤之飾也紘冕之飾天子朱諸侯靑大夫士緇旅道也樹屏也立屏當所行之路以蔽內外也反坫反爵之坫也土爲之在兩楹間山節刻山於柱頭之斗栱也藻水艸藻棁畫藻於梁上之短柱也難爲上言僭上也坫音店棁音拙屏上聲】晏平仲祀其先人豚肩不揜豆賢大夫也而難爲下也君子上不僭上下不偪下【大夫祭用少牢不合用豚肩在俎不在豆此但諭其極小謂並豚兩肩亦不能揜豆耳難爲下言偪下也】婦人非三年之喪不逾封而弔如三年之喪則君夫人歸夫人其歸也以諸侯之弔禮其待之也若待諸侯然夫人至入自闈門升自側階君在阼其他如奔喪禮然【三年之喪父母之喪也女嫁者爲父母期此以本親言也逾封越疆也言國君夫人奔父母之喪用諸侯弔禮主國待之亦用待諸侯之禮闈門非正門宮中往來之門也側階非正階東房之房階也此皆異於女賔主國君在阼階上不降迎也奔喪禮謂哭踴髽麻之類髽側切】嫂不撫叔叔不撫嫂【撫死而撫其屍也嫂叔宜逺嫌故皆不撫逺去聲】君子有三患未之聞患弗得聞也旣聞之患弗得學也旣學之患弗能行也君子有五恥居其位無其言君子恥之有其言無其行君子恥之旣得之而又失之君子恥之地有餘而民不足君子恥之眾寡均而倍焉君子恥之【三患言爲學之君子五恥言爲政之君子也居位而無善言之可聞是不能講明政事一恥也有言無行是言行不相顧二恥也始以有徳而進今以無徳而退三恥也不能撫民使之逃散四恥也國有功役己與彼眾寡相等而彼之功績倍於己是不能作興率勵其下五恥也行去聲】孔子曰凶年則乘駑馬祀以下牲【周禮校人六馬曰種馬戎馬齊馬道馬田馬駑馬駑馬其最下者下牲如常祭用太牢者降用少牢少牢者降用特牲特豕者降用特豚之類以年凶故貶損也王制云凡祭丰年不奢凶年不儉與此不同未詳】卹由之喪哀公使孺悲之孔子學士喪禮士喪禮於是乎書【鄭氏曰時人轉而僭上士之喪禮已廢矣孔子以教孺悲國人乃復書而存之】子貢觀於蠟孔子曰賜也樂乎對曰一國之人皆若狂賜未知其樂也子曰百日之蠟一日之澤非爾所知也【蠟祭見郊特牲若狂言飲酒醉甚也未知其樂言醉無禮儀方且可惡何樂之有孔子言百日勞苦而有此蠟農民終嵗勤動今僅使之爲一日飲酒之歡是乃人君之恩澤非爾所知言其義大也蠟音乍樂音洛惡去聲】張而不弛文武弗能也弛而不張文武弗爲也一張一弛文武之道也【張張也弛落也孔子以弓諭民謂弓之爲器久張而不弛則力必絕久弛而不張則體必變猶民久勞苦而不休息則其力憊久休息而不勞苦則其志逸弓必有時而張有時而弛民必有時而勞有時而息文武弗能言𨿽文王武王亦不能爲治也一於逸樂則不可故言文武弗爲】孟獻子曰正月日至可以有事於上帝七月日至可以有事於祖七月而禘獻子爲之也【獻子魯大夫仲孫蔑正月周正建子之月也日至冬至也有事上帝郊祭也七月建午之月也日至夏至也有事於祖禘祭也明堂位云季夏六月以禘禮祀周公於太廟蓋夏正建巳之月郊用冬至禮之當然此言獻子變禮用七月禘祭然不言自獻子始而但言獻子爲之蓋一時之事耳】夫人之不命於天子自魯昭公始也【昭公娶吳爲同姓不敢告天子天子亦不命之後遂以爲常此記魯失禮之由疏曰天子命畿外諸侯夫人若畿內諸侯夫人及卿大夫之妻則玉藻注雲天子諸侯命其臣後夫人亦命其妻也】外宗爲君夫人猶內宗也【疏曰外宗者謂君之姑姊妹之女及舅之女及從母皆是也內宗者君五屬內之女內宗爲君服斬衰爲夫人齊衰此云猶內宗也則齊斬皆同君夫人者是國人所稱號此外宗謂嫁在國中者若國外當云諸侯也古者大夫不外娶故君之姑姊妹嫁於國內大夫爲妻是其正也諸侯不內娶故舅女及從母不得在國中凡內外宗皆據有爵者其無服而嫁於諸臣從爲夫之君者內外宗皆然若嫁於庶人則亦從其夫爲國君服齊衰三月者亦內外宗皆然又按儀禮喪服疏云外宗有三周禮外宗之女有爵通卿大夫之妻一也雜記注謂君之姑姊妹之女舅之女從母皆是二也若姑之子婦從母之子婦其夫是君之外親爲君服斬其婦亦名外宗爲君服期三也內宗有二周禮內女之有爵謂同姓之女悉是一也雜記注君之五屬之內女二也爲去聲從去聲】廐焚孔子拜鄕人爲火來者拜之士壹大夫再亦相弔之道也【鄭氏曰宗伯職曰以弔禮哀禍災爲去聲】孔子曰管仲遇盜取二人焉上以爲公臣曰其所與遊辟也可人也管仲死桓公使爲之服宦於大夫者之爲之服也自管仲始也有君命焉爾也【管仲遇羣盜簡取二人而薦進之使爲公家之臣且曰爲其所與交遊者是邪僻之人故相誘爲盜爾此二人本是堪可之人可任用也其後管仲死桓公使此二人爲管仲服記者言仕於大夫而爲之服自此始以君命不可違也蓋於禮違大夫而之諸侯不爲大夫反服桓公之意蓋不忘管仲之舉賢也上上聲辟音僻爲去聲】過而舉君之諱則起與君之諱同則稱字【過失誤也舉猶稱也起起立也失言不自安故起立示攺變之意諸臣之名或與君之諱同則稱字也】內亂不與焉外患弗辟也【內亂謂本國禍難也言卿大夫在國若同僚中有謀作亂者力能討則討之力不能討則謹自畏避不得幹與其或宼患在外如鄰國來攻或夷狄侵擾則不可逃避當盡力捍禦死義可也與去聲辟音避難去聲】贊大行曰圭公九寸侯伯七寸子男五寸博三寸厚半寸剡上左右各寸半玉也藻三采六等【贊大行古禮書篇名也其書必皆贊說大行人之職事今記者引之故云贊大行曰子男執璧非圭也記者失之博三寸圭也厚半寸圭璧各厚半寸也剡上削殺其上也借玉者以韋衣板而藻畫朱白蒼三色爲六行故曰藻三采六等也殺去聲行音杭】哀公問子羔曰子之食奚當對曰文公之下執事也【問其先人始仕食祿當何君時文公至哀公七君】成廟則釁之其禮祝宗人宰夫雍人皆爵弁純衣雍人拭羊宗人祝之宰夫北面於碑南東上雍人舉羊升屋自中中屋南面刲羊血流於前乃降門夾室皆用雞先門而後夾室其衈皆於屋下割雞門當門夾室中室有司皆鄕室而立門則有司當門北面旣事宗人告事畢乃皆退反命於君曰釁某廟事畢反命於寢君南鄕於門內朝服旣反命乃退【宗廟初成以牲血塗釁之尊神明之居也爵弁士服也純衣衣纁裳也拭羊拭之使淨潔也宗人祝之其辭未聞碑麗牲之碑也在廟之中庭升屋自中謂由屋東西之中而上也門廟門也夾室東西廂也門與夾室各一雞凡三雞也亦升屋而割之衈者未刲羊割雞之時先滅耳旁毛以薦神耳主聽欲神聽之也廟則在廟之屋下門與夾室則亦在門與夾室之屋下也門則當門屋之中夾室則當夾室屋之中故雲門當門夾室中室也有司宰夫祝宗人也宗人告事畢告於宰夫也宰夫爲攝主反命於寢其時君在路寢也純音緇刲音奎衈音二鄕去聲朝音潮】路寢成則考之而不釁釁屋者交神明之道也【疏曰考之者謂盛饌以落之庾蔚云落謂與賔客燕防以酒食澆落之卽歡樂之義也】凡宗廟之器其名者成則釁之以豭豚【名者有名之器若尊彞之屬也豭豚牡豚也豭音加】諸侯出夫人夫人比至於其國以夫人之禮行至以夫人入使者將命曰寡君不敏不能從而事社稷宗廟使使臣某敢告於執事主人對曰寡君固前辭不教矣寡君敢不敬須以俟命有司官陳器皿主人有司亦官受之【出夫人有罪而出之還本國也在道至入猶以夫人禮者致命其國然後義絕也將命者謙言寡君不敏不能從夫人以事宗廟社稷而不斥言夫人之罪答言前辭不教謂納采時固嘗以此爲辭矣疏曰有司官陳器皿者使者使從己來有司之官陳夫人嫁時所賫器皿之屬以還主國也主人有司亦官受之者主國亦使有司官領受之也並云官者明付受悉如法也比音畀使者使臣使並去聲】妻出夫使人致之曰某不敏不能從而共粢盛使某也敢告於侍者主人對曰某之子不肖不敢辟誅敢不敬須以俟命使者退主人拜送之如舅在則稱舅舅沒則稱兄無兄則稱夫主人之辭曰某之子不肖如姑姊妹亦皆稱之【遣妻必命由尊者故稱舅稱兄兄謂夫之兄也此但言夫致之之辭未聞舅與兄致之之辭也上文已有主人對辭下文因姑姊妹故重言對言某之姑不肖或某之姊不肖或某之妹不肖故云亦皆稱之也共音供使者使去聲辟音避】孔子曰吾食於少施氏而飽少施氏食我以禮吾祭作而辭曰疏食不足祭也吾飱作而辭曰疏食也不敢以傷吾子【少施氏魯惠公子施父之後作而辭起而辭謝也疏食麤疏之食也飱以飲澆飯也禮食竟更作三飱以助飽實不敢以傷吾子者言麤疏之飯不可彊食以致傷害也少去聲食我疏食食音嗣飱音孫父音甫彊上聲】納幣一束束五兩兩五尋【此謂昏禮納徵也一束十卷也八尺爲尋每五尋爲匹從兩端捲至中則五匹爲五个兩卷矣故曰束五兩鄭氏曰四十尺謂之匹猶匹偶之匹言古人每匹作兩个卷子】婦見舅姑兄弟姑姊妹皆立於堂下西面北上是見己見諸父各就其寢【立於堂下則婦之入也已過其前此卽是見之矣不復各特見之也諸父旁尊故明日各詣其寢而見之見音現下同復扶又切】女𨿽未許嫁年二十而笄禮之婦人執其禮燕則鬈首【疏曰十五許嫁而笄若未許嫁至二十而笄以成人禮言之婦人執其禮者十五許嫁而笄則主婦及女賔爲笄禮主婦爲之著笄女賔以醴禮之未許嫁而笄者則婦人禮之無主婦女賔不備儀也燕則鬈首者謂旣笄之後尋常在家燕居則去其笄而分髮爲鬌紒也此爲未許嫁故𨿽已笄猶爲少者處之鬈音拳著入聲去上聲少去聲處上聲鬌音垂紒音計】韠長三尺下廣二尺上廣一尺防去上五寸紕以爵韋六寸不至下五寸純以素紃以五采【疏曰韠韍也防領縫也韠旁緣謂之紕下緣曰純紃絳也謂以五采之絳置於諸縫之中詳見玉藻長廣並去聲防音膾紕音毗純音準紃音句縫緣並去聲】

禮記集說卷七﹤經部﹐禮類﹐禮記之屬﹐陳氏禮記集說﹥

欽定四庫全書

禮記集說卷八

元陳澔撰喪大記第二十二

疾病外內皆埽君大夫徹縣士去琴瑟寢東首於北牖下廢牀徹防衣加新衣體一人男女攺服屬纊以俟絕气男子不死於婦人之手婦人不死於男子之手【病疾之甚也以賔客將來候問故埽潔所居之內外若君與大夫之病則徹去樂縣士則去琴瑟東首於北牖下者東首向生气也按儀禮宮廟圖無北牖而西北隅謂之屋漏以天光漏入而得名或者北牖指此乎古人病將死則廢牀而置病者於地以始生在地庶其生气復反而得活及死則復舉屍而置之牀上手足爲四體各一人持之爲其不能自屈伸也男女皆攺服亦擬賔客之來也貴者朝服庶人深衣纊新綿也屬之口鼻觀其動否以驗气之有無也男子不死於婦人之手婦人不死於男子之手惡其防也埽去聲縣音章內並同去上聲首去聲屬音燭爲其爲去聲朝音潮惡去聲】君夫人卒於路寢大夫世婦卒於適寢內子未命則死於下室遷屍於寢士之妻皆死於寢【諸侯與夫人皆有三寢君正者曰路寢餘二曰小寢夫人一正寢二小寢卒當於正處也大夫妻曰命婦而云世婦者世婦乃國君之次婦其尊卑與命婦等故兼言之內子卿妻也下室燕處之所又燕寢亦曰下室也士之妻皆死於寢謂士與其妻故云皆也士喪禮云死於適室此云寢寢室通名也適音的章內並同燕處處上聲】復有林麓則虞人設階無林麓則狄人設階【復始死升屋招魂也虞人掌林麓之官階梯也狄人樂吏之賤者死者封疆內若有林麓則使虞人設梯以升屋其官職卑下不合有林麓者則使狄人設之以其掌設簨簴或便於此簨音筍簴音巨】小臣復復者朝服君以捲夫人以屈狄大夫以赬世婦以襢衣士以爵弁士妻以稅衣皆升自東榮中屋履危北面三號捲衣投於前司服受之降自西北榮【小臣君之近臣也君以衮謂上公用衮服也循其等而用之則侯伯用鷩冕之服子男用毳冕之服上公之夫人用褘衣侯伯夫人用揄狄子男夫人用屈狄此言君以衮舉上以見下也夫人以屈狄舉下以知上也赬赤色赬衣纁裳也世婦大夫妻言世婦者大夫妻與世婦同用襢衣也禕衣而下六服說見前篇爵弁指爵弁服而言非用弁也六冕則以衣名冠四弁則以冠名衣也榮屋翼也天子諸侯屋皆四注大夫以下但前檐後檐而已翼在屋之兩頭似翼故名屋翼也中屋當屋之中也履危立於髙峻之處蓋屋之脊也三號者一號於上冀魂自天而來一號於下冀魂自地而來一號於中冀魂自天地四方之閒而來其辭則臯某復也臯長聲也三號畢乃捲斂此衣自前投而下司服者以篋受之復之小臣卽自西北榮而下也朝音潮捲音衮屈音闕赬尺貞切襢知彥切稅音彖號平聲】其爲賔則公館復私館不復其在野則升其乘車之左轂而復【說見曽子問及雜記乘去聲】復衣不以衣屍不以斂婦人復不以袡凡復男子稱名婦人稱字惟哭先復復而後行死事【士喪禮復衣初用以覆屍浴則去之此言不以衣屍謂不用以襲也以絳緣衣之下曰袡蓋嫁時盛服非事鬼神之衣故不用以復也衣屍衣去聲袡如占切先去聲】始卒主人啼兄弟哭婦人哭踴【啼者哀痛之甚嗚咽不能哭如嬰兒失母也兄弟情稍輕故哭有聲婦人之踴似雀之跳足不離地問喪篇云爵踴是也離去聲】旣正尸子坐於東方卿大夫父兄子姓立於東方有司庶士哭於堂下北面夫人坐於西方內命婦姑姊妹子姓立於西方外命婦率外宗哭於堂上北面【此言國君之喪正屍遷屍於牖下南首也姓猶生也子姓子所生謂眾子孫也內命婦子婦世婦之屬姑姊妹君之姑姊妹也子姓君女孫也外命婦卿大夫之妻也外宗謂姑姊妹之女】大夫之喪主人坐於東方主婦坐於西方其有命夫命婦則坐無則皆立士之喪主人父兄子姓皆坐於東方主婦姑姊妹子姓皆坐於西方凡哭屍於室者主人二手承衾而哭【承衾而哭猶若致其親近扶持之情也謂初死時疏曰君與大夫位尊故坐者殊其貴賤士位下故坐者等其尊卑】君之喪未小斂爲寄公國賔出大夫之喪未小斂爲君命出士之喪於大夫不當斂則出【寄公諸侯失國而寄托鄰國者也國賔他國來聘之卿大夫也出出迎也爲君命出謂君有命及門則出也檀弓云大夫弔當事而至則辭焉辭告也故不當斂時則亦出迎雜記云大夫至絕踴而拜之者亦謂斂後也爲去聲】凡主人之出也徒跣扱衽拊心降自西階君拜寄公國賔於位大夫於君命迎於寢門外使者升堂致命主人拜於下士於大夫親弔則與之哭不逆於門外【徒跣者未著喪屨吉屨又不可著也扱衽者扱深衣前襟於帶也拊心擊心也曲禮云升降不由阼階拜寄公國賔於位者寄公位在門西國賔位在門東主人於庭各向其位而拜之也士喪禮云賔有大夫則特拜之卽位於西階下東面不踴扱音插拊音撫】夫人爲寄公夫人出命婦爲夫人之命出士妻不當斂則爲命婦出【婦人不下堂此謂自房而出拜於堂上也爲去聲】小斂主人卽位於戶內主婦東面乃斂卒斂主人馮之踴主婦亦如之主人袒說髦括髮以麻婦人髽帶麻於房中徹帷男女奉屍夷於堂降拜【檀弓云小斂於戶內馮之踴者馮屍而踴也髦幼時翦髮爲之年𨿽成人猶垂於兩邊若父死脫左髦母死脫右髦親沒不髦謂此也髽亦用麻如男子括髮以麻也帶麻麻帶也謂婦人要絰小斂畢卽徹去先所設帷堂之帷諸侯大夫之禮賔出乃徹帷此言士禮耳夷陳也小斂竟相者舉屍出戶往陳於堂而孝子男女親屬並扶捧之也降拜適子下堂而拜賔也馮音憑章內並同說音脫髽側切奉上聲要平聲去上聲相去聲適音的】君拜寄公國賔大夫士【句】拜卿大夫於位於士旁三拜夫人亦拜寄公夫人於堂上大夫內子士妻特拜命婦泛拜眾賔於堂上【君謂遭喪之嗣君也寄公與國賔入弔固拜之矣其於大夫士也卿大夫則拜之於位士則旁三拜而已旁謂不正向之也士有上中下三等故共三拜大夫士皆先君之臣俱當服斬今以小斂畢而出庭列位故嗣君出拜之夫人亦拜寄公夫人於堂上矣其於卿大夫之內子士之妻則亦拜之但內子與命婦則人人各拜之眾賔則士妻也泛拜之而已亦旁拜之比也泛音泛】主人卽位襲帶絰踴母之喪卽位而免乃奠弔者襲裘加武帶絰與主人拾踴【主人拜賔後卽阼階下之位先拜賔時袒今拜畢乃掩襲其衣而加要帶首絰乃踴士喪禮先踴乃襲絰此諸侯禮故先襲絰乃踴也母喪降於父拜賔竟而卽位以免代括髮之麻免而襲絰至大斂乃成踴也乃奠者謂小斂奠弔者小斂後來則掩襲裘上之裼衣加素弁於吉冠之武武冠下卷也帶絰者要帶首絰有朋友之恩則加帶與絰無朋友之恩則無帶惟絰而已拾踴更踴也免音問拾其劫切要平聲更平聲】君喪虞人出木角狄人出壺雍人出鼎司馬縣之乃官代哭大夫官代哭不縣壺士代哭不以官【虞人主山澤之官出木爲薪以供爨鼎蓋冬月恐漏水冰凍也角防水之斗狄人樂吏也主挈壺漏水之器故出壺雍人主烹飪故出鼎司馬夏官卿也其屬有挈壺氏司馬自臨視其縣此漏器乃官代哭者未殯哭不絕聲爲其不食疲倦故以漏器分時刻使官屬以次依時相代而哭聲不絕也士代哭不以官者親疎之屬與家人自相代也】君堂上二燭下二燭大夫堂上一燭下二燭士堂上一燭下一燭【疏曰有喪則於中庭終夜設燎至暁滅燎而日光未明故須燭以照祭饌也古者未有蠟燭呼火炬爲燭也】賔出徹帷【小斂畢卽徹帷士禮也此君與大夫之禮小斂畢下階拜賔賔出乃徹帷也】哭屍於堂上主人在東方由外來者在西方諸婦南鄕【婦人哭位本在西而東面今以奔喪者由外而來合居尸之西故退而近北以鄕南也鄕音向】婦人迎客送客不下堂下堂不哭男子出寢門外見人不哭【堂以內至房婦人之事堂以外至門男子之事非其所而哭非禮也此言小斂後男主女主迎送弔賔之禮婦人於敵者固不下堂若君夫人來弔則主婦下堂至庭稽顙而不哭也男子於敵者之弔亦不出門若有君命而出迎亦不哭也】其無女主則男主拜女賔於寢門內其無男主則女主拜男賔於阼階下子幼則以衰抱之人爲之拜爲後者不在則有爵者辭無爵者人爲之拜在竟內則俟之在竟外則殯葬可也喪有無後無無主【爲後者不在謂以事故在外也此時若有喪事而弔賔及門其爲後者是有爵之人則辭以攝主無爵不敢拜賔若此爲後者是無爵之人則攝主代之拜賔可也出而在國境之內則俟其還乃殯葬若在境外則當殯卽殯殯後又不得歸而及葬期則葬之可也無後不過已自絕嗣而已無主則闕於賔禮故可無後不可無主也衰音催爲去聲竟音境】君之喪三日子夫人杖五日旣殯授大夫世婦杖子大夫寢門之外杖寢門之內輯之夫人世婦在其次則杖卽位則使人執之子有王命則去杖國君之命則輯杖聽卜有事於屍則去杖大夫於君所則輯杖於大夫所則杖【子兼適庶及世子也寢門殯宮門也輯斂也謂舉之不以拄地也子大夫廬在寢門外得拄杖而行至寢門子與大夫幷言者據禮大夫隨世子以入子杖則大夫輯子輯則大夫去杖故下文云大夫於君所則輯杖也此言大夫特來不與子相隨故雲門外杖門內輯若庶子之杖則不得持入寢門也夫人世婦居次在房內有王命至則世子去杖以尊王命也有鄰國君之命則輯杖者下成君也聽卜卜葬卜日也有事於屍虞與卒哭及祔之祭也於大夫所則杖者諸大夫同在門外之位同是爲君故並得以杖拄地而行也輯音集去上聲適音的】大夫之喪三日之朝旣殯主人主婦室老皆杖大夫有君命則去杖大夫之命則輯杖內子爲夫人之命去杖爲世婦之命授人杖【大夫有君命此大夫指爲後子而言世婦君之世婦也去上聲爲去聲】士之喪二日而殯三日之朝主人杖婦人皆杖於君命夫人之命如大夫於大夫世婦之命如大夫【如大夫謂去杖輯杖授人杖三者輕重之節也】子皆杖不以卽位大夫士哭殯則杖哭柩則輯杖棄杖者斷而棄之於隱者【子凡庶子不獨言大夫士之庶子也不以杖卽位避適子也哭殯則杖哀勝敬也哭柩啟後也輯杖敬勝哀也獨言大夫士者天子諸尊子不敢以杖入殯宮門故哭殯哭柩皆去杖也杖於喪服爲重大祥棄之必斷截使不堪他用而棄於幽隱之處不使人防賤之也斷音短適音的】始死遷屍於牀幠用斂衾去死衣小臣楔齒用角柶綴足用燕幾君大夫士一也【病困時遷屍於地冀其復生死則舉而置之牀上也幠覆也斂衾擬爲大斂之衾也先時徹防衣而加新衣以死今覆以衾而去此死時之新衣也楔拄也以角爲柶長六寸兩頭屈曲爲將含恐口閉故以柶拄齒令開而受含也屍應著屨恐足辟戾故以燕幾拘綴之令直也幠音呼去上聲楔先結切柶音四綴音拙覆去聲爲將爲去聲令平聲著入聲】管人汲不說繘屈之盡階不升堂授禦者禦者入浴小臣四人抗衾禦者二人浴浴水用盆沃水用枓浴用絺巾挋用浴衣如他日小臣爪足浴餘水棄於坎其母之喪則內禦者抗衾而浴【管人主館舎者汲汲水以供浴事也繘汲水缾上索也急遽不暇解脫此索但縈屈而執於手水從西階升盡等而不上堂授與禦者抗衾舉衾以蔽屍也此浴水用盆盛之乃用枓酌盆水以沃屍以絺爲巾蘸水以去尸之垢栕拭也浴衣生時所用以浴者用之以拭屍令幹也如他日者如生時也爪足浴竟而翦屍足之爪甲也浴之餘水棄之坎中此坎是甸人取土爲竈所掘之坎內禦者婦人也說音脫繘音聿枓音主挋音震】管人汲授禦者禦者差沐於堂上君沐粱大夫沐稷士沐粱甸人爲垼於西墻下陶人出重鬲管人受沐乃煮之甸人取所徹廟之西北厞薪用爨之管人授禦者沐乃沐沐用瓦盤挋用巾如他日小臣爪手翦須濡濯棄於坎【此言尸之沐差猶摩也謂淅粱或稷之潘汁以沐髮也君與士同用粱者士卑不嫌於僭上也垼塊竈也將沐時甸人之官取西墻下之土爲塊竈陶人作瓦器之官也重鬲縣重之罌瓦缾也受三升管人受沐汁於堂上之禦者而下往西墻於垼竈鬲中煮之令溫甸人爲竈畢卽往取復者所徹正寢西北厞以爨竈煮沐汁謂正寢爲廟神之也舊說厞是屋檐謂抽取屋西北之檐一說西北隅厞隠處之薪也用瓦盤以貯此汁也拒用巾以巾拭髮及面也爪手翦手之爪甲也濡煩撋其髮也濯不淨之汁也差七何切垼音役重平聲鬲音歷厞扶味切濡乃亂切濯音棹】君設大盤造冰焉大夫設夷盤造冰焉士倂瓦盤無冰設牀襢第有枕含一牀襲一牀遷屍於堂又一牀皆有枕席君大夫士一也【大盤造冰納冰於大盤中也夷盤小於大盤夷猶屍也倂並也瓦盤小故並設之無冰盛水也冰在下設牀於上襢單也去席而袒露第簀屍在其上使寒气得通免腐壊也含襲遷屍三節各自有牀此謂沐浴以後襲斂以前之事造七到切倂步頂切襢音展第音滓】君之喪子大夫公子眾士皆三日不食子大夫公子眾士食粥納財朝一溢米莫一溢米食之無算士疏食水飲食之無算夫人世婦諸妻皆疏食水飲食之無算【納財謂有司供納此米也鄭注財谷也謂米由谷出故言財一溢二十四分升之一也食之無算者謂居喪不能頓食隨意欲食則食但朝暮不過此二溢之米也疏食粗飯也莫音暮疏食食音嗣餘如字下五節並同】大夫之喪主人室老子姓皆食粥眾士疏食水飲妻妾疏食水飲士亦如之【室老家臣之長子姓孫也眾士室老之下也士亦如之謂士之喪亦子食粥妻妾疏食水飲也】旣葬主人疏食水飲不食菜果婦人亦如之君大夫士一也練而食菜果祥而食肉食粥於盛不盥食於篹者盥食菜以醯醬始食肉者先食幹肉始飲酒者先飲醴酒【盛杯圩之器也篹竹筥也杯圩盛粥歠之以口故不用盥手飯在篹須手取而食之故當盥手也盛平聲篹思管切幹音幹】期之喪三不食食疏食水飲不食菜果三月旣葬食肉飲酒期終喪不食肉不飲酒父在爲母爲妻九月之喪食飲猶期之喪也食肉飲酒不與人樂之【不與人樂之言不以酒肉與人共食爲歡樂也與舊音預非疏曰期喪三不食謂大夫士旁期之喪正服則二日不食見閒傳爲去聲樂音洛下節同】五月三月之喪壹不食再不食可也比葬食肉飲酒不與人樂之叔母世母故主宗子食肉飲酒【一不食三月之喪也再不食五月之喪也故主舊君也大夫本稱主比音畀】不能食粥羮之以菜可也有疾食肉飲酒可也五十不成喪七十惟衰麻在身【不成喪謂不備居喪之禮節也】旣葬若君食之則食之大夫父之友食之則食之矣不辟粱肉若有酒醴則辭【君食之食臣也大夫食之食士也父友父同志者此並是尊者食卑者故𨿽梁肉不避酒醴見顏色故當辭君食食音嗣辟音避見音現】小斂於戶內大斂於阼君以簟席大夫以蒲席士以葦席【簟席竹席也】小斂布絞縮者一橫者三君錦衾大夫縞衾士緇衾皆一衾十有九稱君陳衣於序東大夫士陳衣於房中皆西領北上絞紟不在列【此明小斂之衣衾絞旣斂所用以束屍使堅實者從者在橫者之上從者一幅橫者三幅每幅之末析爲三片以便結束皆一者君大夫士皆一衾衾在絞之上天數終於九地數終於十故十有九稱也袍夾衣衣裳單衣故注云單復具曰稱紟單被也不在列不在十九稱之數也絞音爻稱去聲下節同紟其鴆切從音悰】大斂布絞縮者三橫者五布紟二衾君大夫士一也君陳衣於庭百稱北領西上大夫陳衣於序東五十稱西領南上士陳衣於序東三十稱西領南上絞紟如朝服絞一幅爲三不辟紟五幅無紞【此明大斂之事縮者三謂一幅直用裂其兩頭爲三片也橫者五謂以布二幅分裂作六片而用五片橫於直者之下也紟一說在絞下用以舉屍一說在絞上未知孰是二衾者小斂一衾大斂又加一衾也如朝服其布如朝服十五升也絞一幅爲三不辟者一幅兩頭分爲三段而中不擘裂也紟五幅用以舉屍者無紞謂被頭不用組紐之類爲識別也又按士沐粱及陳衣與士喪禮不同舊說此爲天子之士辟音百紞都敢切】小斂之衣祭服不倒君無襚大夫士畢主人之祭服親戚之衣受之不以卽陳小斂君大夫士皆用復衣復衾大斂君大夫士祭服無算君褶衣褶衾大夫士猶小斂也【小斂十九稱不悉著於身但取其方故有領在下者惟祭服尊故必領在上也君無襚謂悉用己衣不用他人襚送者大夫士盡用己衣然後用襚言祭服舉尊美者言之也親戚所襚之衣𨿽受之而不以陳列復衣復衾衣衾之有綿纊者祭服無算隨所有皆用無限數也褶衣褶衾衣衾之裌者君衣尙多故大斂用裌衣衾大夫士猶用小斂之復衣復衾也復音幅褶音牒著入聲】袍必有表不襌衣必有裳謂之一稱【袍衣之有著者乃防衣也必須有禮服以表其外不可襌露衣與裳亦不可偏有如此乃成稱也禪音丹稱去聲著上聲】凡陳衣者實之篋取衣者亦以篋升降者自西階凡陳衣不詘非列采不入絺綌紵不入【陳衣者實之篋自篋中取而陳之也取衣收取襚者所委之衣也不詘舒而不捲也非列采謂閒色雜色也斂屍者當暑亦用袍故絺綌與紵布皆不入也詘音屈】凡斂者袒遷屍者襲【執小斂大斂之事者其事煩故必袒以取便遷屍入柩則其事易矣故不袒】君之喪大胥是斂眾胥佐之大夫之喪大胥侍之眾胥是斂士之喪胥爲侍士是斂【胥讀爲祝者以胥是樂官不掌喪事也周禮大祝之職大喪贊斂喪祝卿大夫之喪掌斂士喪禮商祝主斂故知當爲祝侍猶臨也大音泰胥音祝】小斂大斂祭服不倒皆左衽結絞不紐【疏曰衽衣襟也生向右左手解抽帶便也死則襟向左示不復解也結絞不紐者生時帶並爲屈紐使易抽解死時無復解義故絞束畢結之不爲紐也】斂者旣斂必哭士與其執事則斂斂焉則爲之壹不食凡斂者六人【與其執事謂相助凡役也舊說謂與此死者平生共執事則不至防惡死者故以之斂未知是否與去聲相惡並去聲】君錦冒黼殺綴旁七大夫冒黼殺綴旁五士緇冒赬殺綴旁三凡冒質長與手齊殺三尺自小斂以往用夷衾夷衾質殺之裁猶冒也【冒者韜尸之二囊上曰質下曰殺先以殺韜足而上後以質韜首而下君質用錦殺畫黼文故云錦冒黼殺也其制縫合一頭又縫連一邊餘一邊不縫兩囊皆然綴旁七者不縫之邊上下安七帶綴以結之也上之質從頭而下其長與手齊殺則自下而上其長三尺也小斂有此冒故不用衾小斂以後則用夷衾覆之夷屍也裁猶制也夷衾與質殺之制皆爲覆冒屍形而作也舊說夷衾亦上齊手下三尺繒色及長短制度如冒之質殺殺色介切赬尺貞切裁去聲覆去聲】君將大斂子弁絰卽位於序端卿大夫卽位於堂廉楹西北面東上父兄堂下北面夫人命婦屍西東面外宗房中南面小臣鋪席商祝鋪絞紟衾衣士盥於盤上士舉遷屍於斂上卒斂宰告子馮之踴夫人東面亦如之【弁絰素弁上加環絰末成服故也序謂東序端序之南頭也堂廉堂基南畔廉稜之上也楹南近堂廉者父兄堂下北面謂諸父諸兄之不仕者以賤故在堂下外宗見雜記下小臣鋪席絞紟衾鋪於席上士商祝之屬也斂上卽斂處也卒斂宰告太宰告孝子以斂畢也馮之踴者馮屍而起踴也】大夫之喪將大斂旣鋪絞紟衾衣君至主人迎先入門右巫止於門外君釋菜祝先入升堂君卽位於序端卿大夫卽位於堂廉楹西北面東上主人房外南面主婦屍西東面遷屍卒斂宰告主人降北面於堂下君撫之主人拜稽顙君降升主人馮之命主婦馮之【君釋菜禮門神也宰告亦告主人以斂畢也君撫之撫屍也主人拜稽顙謝君之恩禮也升主人馮之君使主人升堂馮屍也命亦君命之】士之喪將大斂君不在其餘禮猶大夫也【其餘禮如鋪衣列位等事】鋪絞紟踴鋪衾踴鋪衣踴遷屍踴斂衣踴斂衾踴斂絞紟踴【此踴之節也動屍舉柩哭踴無數不在此節】君撫大夫撫內命婦大夫撫室老撫侄娣【撫以手按之也內命婦君之世婦也大夫內命婦皆貴故君自撫之以下則不撫也室老貴臣侄娣貴妾故大夫撫之也古者諸侯一娶九女二國各以女媵之爲娣侄以從大夫內子亦有侄娣侄者兄之子娣女弟也娣尊侄卑士昏禮𨿽無娣媵先言侄若無娣猶先媵士有娣媵則大夫有可知矣侄音疊】君大夫馮父母妻長子不馮庶子士馮父母妻長子庶子庶子有子則父母不馮其屍凡馮屍者父母先妻子後【父母先妻子後謂尸之父母妻子也尊者先馮卑者後馮疏曰君大夫之庶子𨿽無子並不得馮】君於臣撫之父母於子執之子於父母馮之婦於舅姑奉之舅姑於婦撫之妻於夫拘之夫於妻於昆弟執之馮屍不當君所凡馮屍興必踴【撫之者當尸之心胸處撫按之也執之者執持其衣馮之者身俯而馮之奉之者捧持其衣拘之者微牽引其衣皆於心胸之處不當君所者假令君已撫心則餘人馮者必少避之不敢當君所撫之處也馮尸之際哀情切極故起必爲踴以泄哀也奉上聲拘音俱令平聲】父母之喪居倚廬不塗寢苫枕凷非喪事不言君爲廬宮之大夫士襢之【疏曰倚廬者於中門外東墻下倚木爲廬也不塗者但以艸夾障不以泥塗飾之也寢苫臥於苫也枕凷枕土塊也爲廬宮之者廬外以帷障之如宮墻也襢袒也其廬袒露不以帷障之也苫始占切枕去聲凷古塊字襢音展】旣葬柱楣塗廬不於顯者君大夫士皆宮之【柱楣者先時倚木於墻以爲廬葬後哀殺稍舉起其木柱之於楣以納日光略寛容也又於內用泥以塗之而免風寒不於顯者不塗廬外顯處也皆宮之不襢也柱音主殺去聲】凡非適子者自未葬以於隱者爲廬【疏曰旣非喪主故於東南角隱映處爲廬經𨿽云未葬其實葬竟亦然也】旣葬與人立君言王事不言國事大夫士言公事不言家事君旣葬王政入於國旣卒哭而服王事大夫士旣葬公政入於家旣卒哭弁絰帶金革之事無辟也【不言國事家事禮之經也旣葬政入以下禮之權也弁絰帶謂素弁加環絰而帶則仍是要絰也大夫士弁絰則國君亦弁絰也君言服王事則此亦服國事也辟音避】旣練居堊室不與人居君謀國政大夫士謀家事旣祥黝堊祥而外無哭者禫而內無哭者樂作矣故也【堊室在中門外練後服漸輕可以謀國政謀家事也祥大祥也黝治堊室之地令黑堊塗堊室之壁令白皆稍致其飾也祥後中門外不哭故曰祥而外無哭者禫則門內亦不復哭故曰禫而內無哭者所以然者以樂作故也上堊烏各切黝於糾切下堊烏故切】禫而從禦吉祭而復寢【從禦鄭氏謂禦婦人杜預謂從政而禦職事杜說近是蓋復寢乃復其平時婦人當禦之寢耳吉祭四時之常祭也禫祭後值吉祭同月則吉祭畢而復寢若禫祭不值當吉祭之月則逾月而吉祭乃復寢也孔氏以下文不禦於內爲證故從鄭說又按閒傳言旣祥復寢者謂大祥後復殯宮之寢與此復寢異】期居廬終喪不禦於內者父在爲母爲妻齊衰期者大功布衰九月者皆三月不禦於內婦人不居廬不寢苫喪父母旣練而歸期九月者旣葬而歸【喪父母謂婦人有父母之喪也旣練而歸練後乃歸夫家也女子出嫁爲祖父母及爲父後之兄弟皆期服九月者謂本是期服而降在大功者此皆哀殺故葬後卽歸也】公之喪大夫俟練士卒哭而歸【雜記曰大夫次於公館以終喪士練而歸言大夫士爲國君喪之禮也此言公者家臣稱有地之大夫爲公也有地大夫之喪其大夫與士治其采地者皆來奔喪大夫則俟小祥而反其所治士則待卒哭而反其所治也采音菜】大夫士父母之喪旣練而歸朔日忌日則歸哭於宗室諸父兄弟之喪旣卒哭而歸【命士以上父子皆異宮庶子爲大夫士而遭父母之喪殯宮在適子家旣練各歸其宮至月朔與死之日則往哭於宗子之家謂殯宮也諸父兄弟期服輕故卒哭卽歸也】父不次於子兄不次於弟【疏曰喪畢故尊者不居其殯宮之次也】君於大夫世婦大斂焉爲之賜則小斂焉於外命婦旣加蓋而君至於士旣殯而往爲之賜大斂焉【君於大夫及內命婦之喪而視其大斂常禮也若爲之加恩賜則視其小斂也外命婦乃臣之妻其恩輕故君待其大斂入棺加蓋之後而後至也士𨿽卑亦宜有恩賜故亦視其大斂爲並去聲下節同】夫人於世婦大斂焉爲之賜小斂焉於諸妻爲之賜大斂焉於大夫外命婦旣殯而往【疏曰諸妻侄娣及同姓女也同士禮故賜大斂若夫人侄娣尊同世婦當賜小斂己上言君夫人視之皆有常禮而爲之賜則加禮也】大夫士旣殯而君往焉使人戒之主人具殷奠之禮俟於門外見馬首先入門右巫止於門外祝代之先君釋菜於門內祝先升自阼階負墉南面君卽位於阼小臣二人執戈立於前二人立於後擯者進主人拜稽顙君稱言視祝而踴主人踴【大夫士之喪君或以他故不及斂者則殯後亦往先使告戒主人使知之主人具盛饌之奠身自出候於門外見君車前之馬首入立於門東北面巫本在君之前今巫止不入祝乃代巫先君而入君釋菜以禮門神之時祝先由東階以升負墉南面者在房戶之東背壁而向南也主人拜稽顙者以君之臨喪故於庭中北面拜而稽顙也君稱言者君舉其所來之言謂弔辭也祝相君之禮稱言畢而祝踴故君視祝而踴君踴畢主人乃踴也】大夫則奠可也士則出俟於門外命之反奠乃反奠卒奠主人先俟於門外君退主人送於門外拜稽顙【若君所臨是大夫喪則踴畢卽釋此殷奠於殯可也若是士喪則主人卑不敢畱君待奠故先出俟於門謂君將去也君使人命其反而奠乃反奠奠畢主人又先俟於門外君去卽拜以送也奠畢出俟大夫與士皆然】君於大夫疾三問之在殯三往焉士疾一問之在殯一往焉君弔則復殯服【殯後主人已成服而君始來弔主人則還著殯時未成服之服蓋苴絰免布深衣也不防帶故小記云君弔𨿽不當免時也主人必免不散麻一則不敢謂君之弔後時又且以君來故新其禮也】夫人弔於大夫士主人出迎於門外見馬首先入門右夫人入升堂卽位主婦降自西階拜稽顙於下夫人視世子而踴奠如君至之禮夫人退主婦送於門內拜稽顙主人送於大門之外不拜【夫人弔則主婦爲喪主故主婦之待夫人猶主人之待君也世子夫人之世子也夫人來弔則世子在前道引其禮如祝之道君故夫人視世子而踴也主人送而不拜者喪無二主主婦已拜主人不當拜也道去聲】大夫君不迎於門外入卽位於堂下主人北面眾主人南面婦人卽位於房中若有君命命夫命婦之命四鄰賔客其君後主人而拜【大夫之臣亦以大夫爲君故曰大夫君也言此大夫君之弔其臣喪也主人不迎於門外此君入而卽堂下之位位在阼階下西向主人在其位之南而北面也此大夫君來弔之時若有本國之君命或有國中大夫及命婦之命或鄰國卿大夫遣使來弔者此大夫君必代主人拜命及拜賔以喪用尊者主其禮故也然此君終不敢如國君專代爲主必以主人在己後待此君拜竟主人復拜也石梁王氏曰後主人者己在前拜使主人陪後】君弔見屍柩而後踴【前章旣殯而君往是不見屍柩也乃視祝而踴此言見屍柩而後踴似與前文異舊說殯而未塗則踴塗後乃不踴未知是否】大夫士若君不戒而往不具殷奠君退必奠【以君之來告於死者且以爲榮也】君大棺八寸屬六寸椑四寸上大夫大棺八寸屬六寸下大夫大棺六寸屬四寸士棺六寸【君國君也大棺最在外屬在大棺之內椑又在屬之內是國君之棺三重也寸數以厚薄而言屬音燭椑音僻重平聲】君裏棺用朱綠用雜金鐕大夫裏棺用綠用牛骨鐕士不綠【疏曰裏棺謂以繒貼棺裏也朱繒貼四方綠繒貼四角鐕釘也用金釘以琢朱綠著棺也大夫四面四角綠士不綠者悉用也亦用大夫牛角鐕石梁王氏曰用牛骨爲釘不可從裏音裏鐕玆甘切著入聲】君蓋用漆三衽三束大夫蓋用漆二衽二束士蓋不用漆二衽二束【蓋棺之蓋板也用漆謂以漆塗其合縫用衽處也衽束並說見檀弓縫去聲】君大夫鬊爪實於綠中士埋之【鬊亂髮也爪手足之爪甲也生時積而不棄今死爲小囊盛之而實於棺內之四隅故讀綠爲角四角之處也士則以物盛而埋之耳鬊音舜綠音角盛平聲】君殯用輴欑至於上畢塗屋大夫殯以幬欑至於西序塗不曁於棺士殯見衽塗上帷之【君諸侯也輴盛柩之車也殯時以柩置輴上欑猶叢也叢木於輴之四面至於棺上畢盡也以泥盡塗之此欑木似屋形故曰畢塗屋也大夫之殯不用輴其棺一面貼西序之壁而欑其三面上不爲屋形但以棺衣覆之幬覆也故言大夫殯以幬欑至於西序也塗不曁於棺者天子諸侯之欑木廣而去棺逺大夫欑狹而去棺近所塗者僅僅不及於棺而已士殯掘肂以容棺肂卽坎也棺在肂中不沒其蓋縫用衽處猶在外而可見其衽以上亦用木覆而塗之帷幛也貴賤皆有帷故惟朝夕之哭乃褰舉其帷耳所以帷者鬼神尙幽闇故也此章以檀弓參之制度不同輴音春欑才冠切幬音燾】熬君四種八筐大夫三種六筐士二種四筐加魚臘焉【熬以火煼谷令熟也熟則香置之棺旁使蚍蜉聞香而來食免侵屍也四種黍稷稻粱也每種二筐三種黍稷粱二種黍稷也加魚與臘筐同異未聞石梁王氏曰棺旁用熬谷加魚臘不可從種上聲煼炒同令平聲】飾棺君龍帷三池【疏曰君諸侯也帷栁車邊幛也以白布爲之王侯皆畫爲龍故云君龍帷也池者織竹爲籠衣以靑布掛於栁上荒邊爪端象宮室承霤天子四注屋四面承霤栁亦四池諸侯屋亦四注而栁降一池闕後故三池也衣去聲】振容【振容者振動容飾也以靑黃之繒長丈餘如幡畫爲雉懸於池下爲容飾車行則幡動故曰振容也】黼荒火三列黻三列【荒防也栁車上覆謂鼈甲也緣荒邊爲白黑斧文故云黼荒荒之中央又畫爲火三行故云火三列又畫兩已相背爲三行故云黻三列黼音甫黻音弗緣去聲行音杭】素錦褚加僞荒【素錦白錦也褚屋也荒下用白錦爲屋象宮室也加帷荒者帷是邊墻荒是上蓋褚覆竟而加帷荒於褚外也僞音帷覆去聲】纁紐六【上蓋與邊墻相離故又以纁帛爲紐連之兩旁各三凡六也】齊五采五貝【齊者臍之義以當中而言謂鼈甲上當中圓如車之蓋髙三尺徑二尺餘以五采繒衣之列行相次五貝者又連貝爲五行交絡齊上也齊如字衣去聲行音杭】黼翣二黻翣二畫翣二皆戴圭【翣形似扇木爲之在路則障車入槨則障柩二畫黼二畫黻二畫雲气六翣之兩角皆戴圭玉也】魚躍拂池【以銅魚懸於池之下車行則魚跳躍上拂於池魚在振容閒也】君纁戴六【戴猶值也用纁帛系棺紐著栁骨棺之橫束有三每一束兩邊各屈皮爲紐三束則六紐今穿纁戴於紐以系栁骨故有六戴也】纁披六【亦用絳帛爲之以一頭系所連栁纁戴之中而出一頭於帷外人牽之每戴系之故亦有六也謂之披者若牽車登髙則引前以防軒車適下則引後以防翻車欹左則引右欹右則引左使不傾覆也已上並孔說披去聲下節並同】大夫畫帷二池不振容畫荒火三列黻三列素錦褚纁紐二紐二齊三采三貝黻翣二畫翣二皆戴綏魚躍拂池大夫戴前纁後披亦如之【畫帷畫爲雲气也二池一云兩邊各一一云前後各一畫荒亦畫爲雲气也齊三采絳黃黑也皆戴綏者用五采羽作蕤綴翣之兩角也披亦如之謂色及數悉與戴同也綏而追切下節同】士布帷布荒一池揄絞纁紐二緇紐二齊三采一貝畫翣二皆戴綏士戴前纁後緇二披用纁【布帷布荒皆白布不畫也一池在前揄搖翟也雉類靑質五色絞靑黃之繒也畫翟於絞繒在池上戴當棺束每束各在兩邊前頭二戴用纁後二用緇二披用纁者據一邊前後各一披故云二披若通兩邊言之亦四披也揄音搖絞音爻】君葬用輴四綍二碑禦棺用羽葆大夫葬用輴二綍二碑禦棺用茅士葬用國車二綍無碑比出宮禦棺用功布【此章二輴字一國字注皆讀爲輇船音然以檀弓諸侯輴而設幬言之則諸侯殯得用輴豈葬不得用輴乎今讀大夫葬用輴與國字並作船音君葬用輴音春天子之窆用大木爲碑謂之丰碑諸侯謂之桓楹碑綍詳見檀弓禦棺羽葆並見雜記功布大功之布也輇車雜記作輲字上輴音春下輴音船國音船比音畀】凡封用綍去碑負引君封以衡大夫士以咸君命毋嘩以鼓封大夫命毋哭士哭者相止也【三封字皆讀爲窆謂下棺也疏曰下棺時將綍一頭系棺緘又將一頭繞碑間鹿盧所引之人在碑外背碑而立負引者漸漸應鼓聲而下故云用綍去碑負引也以衡謂下棺時別以大木爲衡貫穿棺束之緘平持而下備傾頓也以緘者以綍直系棺束之緘而下也命毋嘩戒止其諠嘩也以鼓封擊鼓爲負引者縱捨之節也命毋哭戒止哭聲也士則眾哭者自相止而已封音窆引去聲咸音緘背音佩應去聲】君松槨大夫栢槨士雜木槨【天子栢槨故諸侯以松大夫同於天子者卑逺不嫌僭也】棺槨之閒君容柷大夫容壺士容甒【柷樂器形如桶壺漏水之器一說壺甒皆盛酒之器此言闊狹之度古者棺外槨內皆有藏器也柷昌六切甒音武】君裏槨虞筐大夫不裏槨士不虞筐【疏曰盧氏𨿽有解釋鄭云未聞今不錄】

祭法第二十三

祭法有虞氏禘黃帝而郊嚳祖顓頊而宗堯夏后氏亦禘黃帝而郊鯀祖顓頊而宗禹殷人禘嚳而郊防祖契而宗湯周人禘嚳而郊稷祖文王而宗武王【國語曰有虞氏禘黃帝而祖顓頊郊堯而宗舜夏后氏禘黃帝而祖顓頊郊鯀而宗禹商人禘嚳而祖契郊防而宗湯周人禘嚳而郊稷祖文王而宗武王石梁王氏曰此四代禘郊祖宗諸經無所見多有可疑雜以緯書愈紛錯矣劉氏曰虞夏殷周皆出黃帝黃帝之曽孫曰帝嚳堯則帝嚳之子也黃帝至舜九世至禹五世以世次言堯禹兄弟也按詩傳姜嫄生棄爲后稷簡狄生契爲司徒稷契皆堯之弟契至防六世至湯十四世后稷至公劉四世至大王十三世四代禘郊祖宗之說鄭氏謂經文差互今以成周之禮例而推之有天下者立始祖之廟百世不遷又推始祖所自出之帝祭於始祖之廟而以始祖配之則虞夏皆當以顓頊爲始祖而禘黃帝於顓頊之廟祭天於郊則皆當以顓頊配也殷當以契爲始祖而禘帝嚳於契廟郊則當以契配也至於祖有功而宗有徳則舜之曽祖句芒嘗有功可以爲祖今旣不祖之矣瞽瞍頑而無徳非所得而宗者故當祖嚳而宗堯也蓋舜受天下於堯堯受之於嚳故堯授舜而舜受終於文祖蘇氏謂卽嚳廟也舜授禹禹受命於神宗卽堯廟也卽是可以知虞不祖句芒而祖嚳不宗瞽瞍而宗堯也明矣先儒謂配天必以始祖配帝必以父以此宗字卽爲宗祀明堂之宗故疑舜當宗瞽瞍不當宗堯竊意五帝官天下自虞以上祖功宗徳當如鄭注尙徳之說三王家天下則自當祖宗所親然鯀嘗治水而殛死有以死勤事之功非瞽瞍比也故當爲祖但亦不當郊耳冥亦然由是論之則經文當云有虞氏禘黃帝而郊頊祖嚳而宗堯夏后氏亦禘黃帝而郊頊祖鯀而宗禹殷人禘嚳而郊契祖冥而宗湯周人禘嚳而郊稷祖文王而宗武王如此則庶乎其無疑矣大扺祖功宗徳之宗與宗祀明堂之宗不同祖其有功者宗其有徳者百世不遷之廟也宗祀父於明堂以配上帝者一世而一易不計其功徳之有無也有虞氏宗祀之禮未聞借使有之則宗祀瞽瞍以配帝自與宗堯之廟不相妨但虞不傳子亦無百世不遷之義耳今按以此章之宗爲宗其有徳者自無可疑但殷有三宗不惟言宗湯則未能究其說也夏上聲契息列切大音泰句音勾】燔柴於泰壇祭天也埋於泰折祭地也用騂犢【燔燎也積柴於壇上加牲玉於柴上乃燎之使气達於天此祭天之禮也泰壇卽圜丘泰者尊之之辭埋牲幣祭地之禮也泰折卽方丘折如磬折折旋之義諭方也周禮陽祀用騂牲陰祀用黝牲此並言騂犢者以周人尙赤而所謂陰祀者或是他祀歟燔音煩於滯切】埋少牢於泰昭祭時也相近於坎壇祭寒暑也王宮祭日也夜明祭月也幽宗祭星也雩宗祭水旱也四坎壇祭四方也山林川谷丘陵能出云爲風雨見怪物皆曰神有天下者祭百神諸侯在其地則祭之亡其地則不祭【泰昭壇名也祭時祭四時也相近當爲祖迎字之誤也寒暑一往一來往者祖送之來者迎這之周禮仲春晝迎暑仲秋夜迎寒則送之亦必有其禮也坎以祭寒壇以祭暑亡其地謂見削奪也方氏曰天無二日土無二王則王有日之象而宮乃其居也故祭日之壇曰王宮日出於晝月出於夜則夜爲月之時而明乃其用也故祭月之坎曰夜明幽以言其隱而小也揚子曰視日月而知眾星之蔑故祭星之所則謂之幽宗焉吁而求雨之謂雩主祭旱言之耳兼祭水者雨以時至則亦無水患也幽雩皆謂之宗者宗之爲言尊也書曰禋於六宗詩曰靡神不宗無所不用其尊之謂也泰壇泰折不謂之宗者天地之大不嫌於不尊也四方百物之神也方有四而位則八若干位西北艮位東北坎位正北震位正東皆陽也坤西南巽東南離正南兌正西皆陰也故有坎有壇而各以四焉少去聲相音祖近音迎宗如字見音現這去聲】大凡生於天地之閒者皆曰命其萬物死皆曰折人死曰鬼此五代之所不變也七代之所更立者禘郊祖宗其餘不變也【五代唐虞三代也加顓頊帝嚳爲七代舊說五代始黃帝然未聞黃帝禘郊祖宗之制恐未然方氏曰人物之生數有長短分有小大莫不受制於天地故大凡生者曰命及其死也物謂之折言其有所毀也人謂之鬼言其有所歸也不變者不攺所命之名也更立者更立所祭之人也名旣當於實故無事乎變人旣異於世故必更而立焉名之不變止自堯而下者蓋法成於堯而已由堯以前其法未成其名容有變更也更立不及於黃帝者七代同出於黃帝而已黃帝無統於上七代更立於下故也其餘不變者謂禘郊祖宗之外不變也若天地日月之類其庸可變乎更平聲】天下有王分地建國置都立邑設廟祧壇墠而祭之乃爲親疏多少之數【方氏曰分地建國置都立邑所以尊賢也設廟祧壇墠而祭之所以親親也親親不可以無殺故爲親疏之數焉尊賢不可以無等故爲多少之數焉有昭有穆有祖有考親疏之數也以七以五以三以二多少之數也】是故王立七廟一壇一墠曰考廟曰王考廟曰皇考廟曰顯考廟曰祖考廟皆月祭之逺廟爲祧有二祧享嘗乃止去祧爲壇去壇爲墠壇墠有禱焉祭之無禱乃止去墠曰鬼【七廟三昭三穆與太祖爲七也一壇一墠者七廟之外又立壇墠各一起土爲壇除地曰墠也考廟父廟也王考祖也皇考曽祖也顯考髙祖也祖考始祖也始祖百世不遷而髙曽祖禰以親故此五廟皆每月一祭也逺廟爲祧言三昭三穆之當遞遷者其主藏於二祧也古者祧主藏於太祖廟之東西夾室至周則昭之遷主皆藏文王之廟穆之遷主皆藏武王之廟也此不在月祭之例但得四時祭之耳故云享嘗乃止去祧爲壇者言世數逺不得於祧處受祭故云去祧也祭之則爲壇其又逺者亦不得於壇受祭故云去壇也祭之則爲墠然此壇墠者必須有祈禱之事則行此祭無祈禱則止終不祭之也去墠則又逺矣𨿽有祈禱亦不及之故泛然名之曰鬼而已今按此章曰王立七廟而以文武不遷之廟爲二祧以足其數則其實五廟而已若商有三宗則爲四廟乎壇墠之主藏於祧而祭於壇墠猶之可也直謂有禱則祭無禱則止則大祫升毀廟之文何用乎又宗廟之制先儒講之甚詳未有舉壇墠爲言者周公三壇同墠非此義也又諸儒以周之七廟始於共王之時夫以周公制作如此其盛而宗廟之制顧乃下同列國吾知其必不然矣然則朱子然劉歆之說豈無見乎鄭注此章謂祫乃祭之蓋亦覺記者之失矣】諸侯立五廟一壇一墠曰考廟曰王考廟曰皇考廟皆月祭之顯考廟祖考廟享嘗乃止去祖爲壇去壇爲墠壇墠有禱焉祭之無禱乃止去墠爲鬼【諸侯太祖之廟始封之君也月祭三廟下於天子也顯考祖考四時之祭而已去祖爲壇者髙祖之父𨿽遷主寄太祖之廟而不得於此受祭若有祈禱則去太祖之廟而受祭於壇也去壇而受祭於墠則髙祖之祖也】大夫立三廟二壇曰考廟曰王考廟曰皇考廟享嘗乃止顯考祖考無廟有禱焉爲壇祭之去壇爲鬼【大夫三廟有廟而無主其當遷者亦無可遷之廟故有禱則祭於壇而已然墠輕於壇今二壇而無墠者以太祖𨿽無廟猶重之也去壇爲鬼謂髙祖若在遷去之數則亦不得受祭於壇祈禱亦不得及也】適士二廟一壇曰考廟曰王考廟享嘗乃止皇考無廟有禱焉爲壇祭之去壇爲鬼【適士上士也天子上中下之士及諸侯之上士皆得立二廟適音的章內並同】官師一廟曰考廟王考無廟而祭之去王考爲鬼【官師者諸侯之中士下士爲一官之長者得立一廟祖禰共之曽祖以上若有所禱則就廟薦之而已以其無壇也】庶士庶人無廟死曰鬼【庶士府史之屬死曰鬼者謂𨿽無廟亦得薦之於寢也王制云庶人祭於寢】王爲羣姓立社曰大社王自爲立社曰王社諸侯爲百姓立社曰國社諸侯自爲立社曰侯社大夫以下成羣立社曰置社【疏曰大社在庫門之內右王社所在書傳無文崔氏云王社在借田王所自祭以供粢盛國社亦在公宮之右侯社在借田置社者大夫以下包士庶成羣聚而居滿百家以上得立社爲眾特置故曰置社方氏曰王有天下故曰羣姓諸侯有一國故曰百姓而已天子曰兆民諸侯曰萬民亦此之意爲去聲下節同大音泰】王爲羣姓立七祀曰司命曰中霤曰國門曰國行曰泰厲曰戶曰竈王自爲立七祀諸侯爲國立五祀曰司命曰中霤曰國門曰國行曰公厲諸侯自爲立五祀大夫立三祀曰族厲曰門曰行適士立二祀曰門曰行庶士庶人立一祀或立戶或立竈【司命見周禮中霤門行戶竈見月令泰厲古帝王之無後者公厲古諸侯之無後者族厲古大夫之無後者左傳云鬼有所歸乃不爲厲以其無所歸或爲人害故祀之又按五祀之文散見經傳者非一此言七祀三祀二祀一祀之說殊爲可疑曲禮大夫祭五祀注言殷禮王制大夫祭五祀注謂有地之大夫皆未可詳】王下祭殤五適子適孫適曽孫適孫適來孫諸侯下祭三大夫下祭二適士及庶人祭子而止【方氏曰孫之子爲來者以其世數𨿽逺方來而未已也以尊祭卑故曰下祭石梁王氏曰庶殤全不祭恐非】夫聖王之制祭祀也法施於民則祀之以死勤事則祀之以勞定國則祀之能禦大葘則祀之能捍大患則祀之【此五者所當祭祀也下文可見】是故厲山氏之有天下也其子曰農能殖百谷夏之衰也周棄繼之故祀以爲稷【厲山氏一云烈山氏炎帝神農也其後世子孫有名柱者能殖百谷作農官因名農見國語棄見舜典稷谷神也】共工氏之霸九州也其子曰后土能平九州故祀以爲社【左傳言共工氏以水紀官在炎帝之前太昊之後社土神也共音恭】帝嚳能序星辰以著眾【序星辰知推步之法也著眾謂使民占星象而知休作之候也】堯能賞【句】均刑法【句】以義終【能賞當其功也均刑法當其罪也以義終禪位得人也當禪並去聲】舜勤眾事而野死【巡狩而崩也石梁王氏曰舜死蒼梧之說不可信鄭氏謂因徵有苗尢不可信】鯀鄣鴻水而殛死禹能修鯀之功【鄣壅塞之也修者繼其事而攺正之石梁王氏曰祀禹非祀鯀也鄣音章】黃帝正名百物以明民共財顓頊能修之【正名百物者立定百物之名也明民使民不惑也共財供給公上之賦斂也共音恭斂去聲】契爲司徒而民成【司徒教官之長民成化民成俗也】冥勤其官而水死【冥卽冥也月令冬之神水死未聞】湯以寛治民而除其虐【書曰克寛克仁又言代虐以寛】文王以文治武王以武功去民之葘此皆有功烈於民者也【陳氏曰自農棄至堯自黃帝至契法施於民者也舜鯀與冥以死勤事者也禹修鯀功以勞定國者也湯除其虐文武之去民葘能禦大葘能捍大患者也去上聲葘音災】及夫日月星辰民所瞻仰也山林川谷丘陵民所取財用也非此族也不在祀典【族類也祀典祭祀之典籍】

祭義第二十四

祭不欲數數則煩煩則不敬祭不欲疏疏則怠怠則忘是故君子合諸天道春禘秋嘗霜露旣降君子履之必有淒愴之心非其寒之謂也春雨露旣濡君子履之必有怵惕之心如將見之樂以迎來哀以送往故禘有樂而嘗無樂【王制言天子諸侯宗廟之祭春礿夏禘秋嘗冬烝注云夏殷之祭名周則春祠夏禴秋嘗冬烝也郊特牲饗禘有樂而食嘗無樂禘讀爲禴然則此章二禘字亦皆當讀爲禴也但祭統言大嘗禘升歌淸廟下管象與那詩言庸鼓有斁萬舞有奕下云顧予烝嘗是殷周秋冬之祭不可言無樂也此與郊特牲皆云無樂未詳鄭氏曰迎來而樂樂親之將來也送去而哀哀其享否不可知也方氏曰於雨露言春則知霜露之爲秋矣霜露言非其寒則雨露爲非其溫之謂矣雨露言如將見之則霜露爲如將失之矣蓋春夏所以迎其來秋冬所以送其往也數音朔禘音禴愴初亮切食音嗣樂親之樂去聲】致齊於內散齊於外齊之日思其居處思其笑語思其志意思其所樂思其所嗜齊三日乃見其所爲齊者【五其字及下文所爲皆指親而言疏曰先思其粗漸思其精故居處在前樂嗜居後齊音齋散上聲處上聲樂五教切爲去聲】祭之日入室僾然必有見乎其位周還出戶肅然必有聞乎其容聲出戶而聽愾然必有聞乎其嘆息之聲【入室入廟室也僾然彷佛之貌見乎其位如見親之在神位也周旋出戶謂薦俎酌獻之時行步周旋之間或自戶內而出也肅然儆惕之貌容聲舉動容止之聲也愾然太息之聲也僾音愛見音現還音旋愾苦代切】是故先王之孝也色不忘乎目聲不絕乎耳心志嗜欲不忘乎心致愛則存致慤則著著存不忘乎心夫安得不敬乎君子生則敬養死則敬享思終身弗辱也【致愛極其愛親之心也致慤極其敬親之誠也存以上文三者不忘而言著以上文見乎其位以下三者而言不能敬則養與享只以辱親而已養去聲】君子有終身之喪忌日之謂也忌日不用非不祥也言夫日誌有所至而不敢盡其私也【忌日親之死日也不用不以此日爲他事也非不祥言非以死爲不祥而避之也夫日猶此日也志有所至者此心極於念親也不敢盡其私此私字如不有私財之私言不敢盡心於己之私事也】惟聖人爲能饗帝孝子爲能饗親饗者鄕也鄕之然後能饗焉是故孝子臨屍而不怍君牽牲夫人奠盎君獻屍夫人薦豆卿大夫相君命婦相夫人齊齊乎其敬也愉愉乎其忠也勿勿諸其欲其饗之也【臨屍不怍則其鄕親之心致愛致慤可知矣奠盎設盎齊之奠也齊齊整肅之貌愉愉其忠有和順之實也勿勿猶切切也諸語辭猶然也鄕去聲相去聲齊如字】文王之祭也事死者如事生思死者如不欲生忌日必哀稱諱如見親祀之忠也如見親之所愛如欲色然其文王與詩云明發不寐有懷二人文王之詩也祭之明日明發不寐饗而致之又從而思之祭之曰樂與哀半饗之必樂已至必哀【如不欲生似欲隨之死也宗廟之禮上不諱下故有稱諱之時如祭髙祖則不諱曽祖以下也如欲色然言其想象親平生所愛之物如見親有欲之之色也詩小雅小宛之篇明發自夜至光明開發之時也詩本謂宣王永懷文王武王之功烈此借以諭文王念父母之勤耳文王之詩言此詩足以詠文王也饗之必樂迎其來也已至而禮畢則往矣故哀也與平聲樂音洛】仲尼嘗奉薦而進其親也慤其行也趨趨以數已祭子贛問曰子之言祭濟濟漆漆然今子之祭無濟濟漆漆何也子曰濟濟者容也逺也漆漆者容也自反也容以逺若容以自反也夫何神明之及交夫何濟濟漆漆之有乎反饋樂成薦其薦俎序其禮樂備其百官君子致其濟濟漆漆夫何恍惚之有乎夫言豈一端而已夫各有所當也【嘗秋祭也奉薦而進進於屍也親身自執事也慤專謹貌趨趨讀爲促促行步迫狹也數舉足頻也皆不事威儀之貌子貢待祭畢以夫子所嘗言者爲問蓋怪其今所行與昔所言異也夫子言濟濟者眾盛之容也逺也言非所以接親親也漆漆者專致之容也自反猶言自修整也若及也容之疏逺及容之自反者夫何能交及於神明乎我之自祭何可有濟濟漆漆乎言以誠慤爲貴也若言天子諸侯之祭屍初在室後出在堂更反入而設饋作樂旣成主人薦其饋食之豆與牲體之俎先時則致敬以交於神明至此則序禮樂備百官獻酬往復凡助祭之君子各以威儀相尙而致其濟濟漆漆之容當此之際何能有思念恍惚交神之心乎各有所當言各有所主謂濟濟漆漆乃宗廟中賔客之容非主人之容也主人之事親宜慤而趨數也趨音促數音朔濟上聲漆音切當去聲】孝子將祭慮事不可以不豫比時具物不可以不備虛中以治之【比時及時也謂當行禮之時具物陳設器饌之屬虛中淸明在躬心無雜念也比音畀】宮室旣修墻屋旣設百官旣備夫婦齊戒沐浴奉

承而進之洞洞乎屬屬乎如弗勝如將失之其孝敬之心至也與薦其薦俎序其禮樂備其百官奉承而進之於是諭其志意以其恍惚以與神明交庶或饗之庶或饗之孝子之志也【洞洞屬屬見禮器兩言奉承而進之上謂主人下謂助祭者諭其志意祝以孝告也勝平聲與平聲】孝子之祭也盡其慤而慤焉盡其信而信焉盡其敬而敬焉盡其禮而不過失焉進退必敬如親聽命則或使之也【盡其慤而爲慤盡其信而爲信盡其敬而爲敬言無一毫之不致其極也禮有常經不可以私意爲隆殺故曰盡其禮而不過失焉進退之間其敬心之所存如親聆父母之命而若有使之者亦前章著存之意殺去聲】孝子之祭可知也其立之也敬以詘其進之也敬以愉其薦之也敬以欲退而立如將受命已徹而退敬齊之色不絕於面孝子之祭也立而不詘固也進而不愉疏也薦而不欲不愛也退立而不如受命敖也已徹而退無敬齊之色而忘本也如是而祭失之矣【方氏曰孝子之祭可知者言觀其祭可以知其心也立之者方待事而立也進之者旣從事而進也薦之者奉物而薦也退而立者進而復退也已徹而退者旣薦而後徹也蓋退而立則少退而立已徹而退則於是乎退焉此其所以異也立之敬以詘則身之屈而爲之變焉故立而不詘固也進之敬以愉則色之愉而致其親焉故進而不愉疏也薦之敬以欲則心之欲而冀其享焉故薦而不欲不愛也退而立如將受命則順聽而無所忽焉故退立而不如受命敖也已徹而退敬齊之色不絕於面則愼終如始矣故已徹而退無敬齊之色而忘本也詘音屈齊如字敖音傲爲去聲】孝子之有深愛者必有和气有和气者必有愉色有愉色者必有婉容孝子如執玉如奉盈洞洞屬屬然如弗勝如將失之嚴威儼恪非所以事親也成人之道也【和气愉色婉容皆愛心之所發如執玉如奉盈如弗勝如將失之皆敬心之所存愛敬兼至乃孝子之道故嚴威儼恪使人望而畏之是成人之道非孝子之道也奉上聲勝平聲】先王之所以治天下者五貴有徳貴貴貴老敬長慈幼此五者先王之所以定天下也貴有徳何爲也爲其近於道也貴貴爲其近於君也貴老爲其近於親也敬長爲其近於兄也慈幼爲其近於子也是故至孝近乎王至弟近乎霸至孝近乎王𨿽天子必有父至弟近乎霸𨿽諸侯必有兄先王之教因而弗攺所以領天下國家也【應氏曰仁以事親而廣其愛極其至則王者以徳行仁之心也義以從兄而順其序極其至則霸者以禮明義之舉也孝弟之根本立乎一家王霸之功業周乎天下𨿽未能盡王霸之能事而亦近之矣天子至尊內𨿽致睦於兄弟而族人不敢以長幼齒之故所尊者惟父而諸侯特言有兄道渾全無迹徳純實有方蓋以人行道而有得於身也故曰近之矣石梁王氏曰王孝霸弟此非孔子之言劉氏曰道之理一而徳之分殊人之有徳者未必皆能盡道之大全也然曰有徳則亦違道不逺矣此徳之所以近道也爲王並去聲】子曰立愛自親始教民睦也立敬自長始教民順也教以慈睦而民貴有親教以敬長而民貴用命孝以事親順以聽命錯諸天下無所不行【此言愛敬二道爲齊家治國平天下之本君自愛其親以教民睦則民皆貴於有親君自敬其長以教民順則民皆貴於用上命愛敬盡於事親事長而徳教加於百姓舉而措之而已錯音措】郊之祭也喪者不敢哭凶服者不敢入國門敬之至也【吉凶異道不得相干】祭之日君牽牲穆答君卿大夫序從旣入廟門麗於碑卿大夫袒而毛牛尙耳鸞刀以刲取膟膋乃退爓祭祭腥而退敬之至也【祭之日謂祭宗廟之日也父爲昭子爲穆穆答君言君牽牲之時子姓對君共牽也卿大夫佐幣士奉芻以次序在牲之後故云序從也麗牲之碑在廟之中庭麗猶系也謂以牽牲之紖系於碑之孔也袒衣示有事也將殺牲則先取耳旁毛以薦神毛以告全耳以主聽欲神聽之也以耳毛爲上故曰尙耳也鸞刀膟膋並見前篇乃退謂薦毛血膟膋畢而暫退也爓祭祭湯中所爓之肉也祭腥祭生肉也爓腥之祭畢則禮終而退矣此皆敬心之極至也從去聲刲音奎膟音律膋力凋切爓徐廉切奉上聲】郊之祭大報天而主日配以月夏后氏祭其闇殷人祭其陽周人祭日以朝及闇【道之大原出於天而懸象著明莫大乎日月故郊以報天而日以主神制禮之意深逺矣方氏曰郊𨿽以報天然天則尊而無爲可祀之以其道不可主之以其事故止以日爲之主焉猶之王燕飲則主之以大夫王嫁女則主之以諸侯而已有其祀必有其配故又配以月也猶祭社則配以勾龍祭稷則配以周棄焉闇者日旣沒而黑夏尙黑故祭其闇陽者日方中而白殷尙白故祭其陽也日初出而赤將落亦赤周尙赤故祭以朝及闇及者未至於闇蓋日將落時也祭日謂祭之日也闇音暗】祭日於壇祭月於坎以別幽明以制上下祭日於東祭月於西以別外內以端其位日出於東月生於西陰陽長短終始相巡以致天下之和【終始相巡止是終始往來周回不息之義不必讀爲沿也方氏曰壇之形則圓而無所虧以象日之無所虧而盈也坎之形則虛而有所受以象月之有所受而明也壇髙而顯坎深而隱一顯一隠所以別陰陽之幽明一髙一深所以制陰陽之上下東動而出西靜而入出則在外入則反內故東西所以別陰陽之外內東爲陽中西爲陰中中則得位故東西所以端陰陽之位別幽明之道然後能制上下之分別外內之所然後能端陰陽之位言之序所以如此且壇坎者人爲之形東西者天然之方出於人爲故言制出於天然也故言以端其位而已日出於東言其象出於天地之東也月生於西言其明生於輪郭之西也此又復明祭日月於東西之意也日言出於東則知爲入於西堯典於東曰寅賔出日於西曰寅餞納日者以此月言生於西則知爲死於東揚雄言未望則載魄於西旣望則終魄於東者以此日之出入也歷朝夕晝夜而成一日月之死生也歷晦朔望而成一月日往則月來月往則日來而陰陽之義配焉陽道常饒陰道常乏故運而爲气賦而爲形凡屬乎陽者皆長屬乎陰者皆短一長一短終則有始相巡而未嘗相絕故足以致天下之和者陰陽相濟之效也獨陰而無陽獨陽而無陰是同而已又何以致和乎別必列切巡如字】天下之禮致反始也致鬼神也致和用也致義也致讓也致反始以厚其本也致鬼神以尊上也致物用以立民紀也致義則上下不悖逆矣致讓以去爭也合此五者以治天下之禮也𨿽有奇邪而不治者則微矣【疏曰和謂百姓和諧用謂財用丰足致物用以立民紀者民丰於物用則知榮辱禮節故可以立人紀也奇謂奇異邪謂邪惡皆據異行之人言用此五事爲治假令有異行不從治者亦當少也應氏曰致者推致其極也致反始所以極吾心報本之誠致鬼神所以極鬼神尊嚴之理去上聲奇居衣切行去聲】宰我曰吾聞鬼神之名不知其所謂子曰气也者神之盛也魄也者鬼之盛也合鬼與神教之至也【程子曰鬼神天地之功用而造化之迹也張子曰鬼神者二气之良能也朱子曰以二气言則鬼者陰之靈也神者陽之靈也以一气言則至而伸者爲神反而歸者爲鬼其實一物而已陳氏曰如口鼻呼吸是气那靈處便屬魂視聽是體那聰明處便屬魄方氏曰魂气歸於天形魄歸於地故必合鬼與神然後足以爲教之至中庸曰使天下之人齊明盛服以承祭祀此皆教之至也】眾生必死死必歸土此之謂鬼骨肉斃於下陰爲野土其气發於上爲昭明焄蒿淒愴此百物之精也神之著也【朱子曰如鬼神之露光處是昭明其气蒸上處是焄蒿使人精神悚然是淒愴又曰昭明是光耀底焄蒿是衮然底淒愴是凜然底又曰昭明乃光景之屬焄蒿气之感觸人者淒愴如漢書所謂神君至其風肅然之意又曰焄蒿是鬼神精气交感處陰去聲焄音燻】因物之精制爲之極明命鬼神以爲黔首則百眾以畏萬民以服【因其精靈之不可掩者制爲尊極之稱而顯然命之曰鬼神以爲天下之法則故民知所畏而無敢慢知所服而無敢違方氏曰極之爲言至也名曰鬼神則尊敬之至不可以復加是其所以制爲之極也且鬼神本無名也其名則人命之爾鬼神至幽不可測也命之以名則明而可測矣然後人得而則之故曰以爲黔首則是乃所以爲教之至也馮氏曰秦稱民爲黔首夫子時未然也顯是後儒竄入復扶又切】聖人以是爲未足也築爲宮室設爲宗祧以別親疏逺邇教民反古復始不忘其所由生也眾之服自此故聽且速也【言聖人制宗廟祭祀之禮以教民故眾民由此服從而聽之速也別必列切】二端旣立報以二禮建設朝事燔燎羶薌見以蕭光以報气也此教眾反始也薦黍稷羞肝肺首心見閒【見閒二字合爲覵】以俠甒加以郁鬯以報魄也教民相愛上下用情禮之至也【二端謂气者神之盛魄者鬼之盛也二禮謂朝踐之禮與饋熟之禮也朝事謂祭之日早朝所行之事也燔燎羶薌謂取膟膋燎於罏炭使羶薌之气上騰也見讀爲覵雜也以蕭蒿雜膟膋而燒之故曰覸以蕭光光者煙上則有照映之光采也此是報气之禮所以教民反古復始也至饋熟之時則以黍稷爲薦而羞進肝肺首心四者之饌焉見閒卽覵字誤分也俠甒兩甒也當此薦與羞而雜以兩甒醴酒故曰覸以俠甒也加以郁鬯者魄降在地用郁鬯之酒以灌地本在祭初而言於薦羞之下者謂非獨薦羞二者爲報魄初加郁鬯亦是報魄也此言報魄之禮教民相愛上下用情者饋熟之時以酬酢爲禮祭之酒食徧及上下精義無閒所以爲禮之至極也朝如字閒音澗甒音武】君子反古復始不忘其所由生也是以致其敬發其情竭力從事以報其親不敢弗盡也是故昔者天子爲借千畝冕而朱紘躬秉耒諸侯爲借百畝冕而靑紘躬秉耒以事天地山川社稷先古以爲醴酪齊盛於是乎取之敬之至也【借借田也紘冠冕之系所以爲固也先古先祖也於是乎取之言皆於此借田中取之也借在亦切字從艸紘音宏酪音洛齊音咨盛音成】古者天子諸侯必有養獸之官及嵗時齊戒沐浴而躬朝之犧牷祭牲必於是取之敬之至也君召牛納而視之擇其毛而卜之吉然後養之君皮弁素積朔月月半君巡牲所以致力孝之至也【色純曰犧體完曰牷牛羊豕曰牲周禮牧人掌牧六牲牛馬羊豕犬雞也然後養之謂在滌三月也皮弁素積見前朝音潮】古者天子諸侯必有公桑蠶室近川而爲之築宮仞有三尺棘墻而外閉之及大昕之朝君皮弁素積卜三宮之夫人世婦之吉者使入蠶於蠶室奉種浴於川桑於公桑風戾以食之【公桑公家之桑也蠶室養蠶之室也近川便於浴種也棘墻置棘於墻上也外閉戶扇在外而閉則向內也大昕之朝季春朔之旦也三宮在天子則謂三夫人在諸侯之夫人則立三宮半後之六宮也桑采桑也戾幹也蠶惡濕故葉幹乃以食也方氏曰戾至也風至則幹矣昕音欣奉上聲食音嗣幹音幹惡去聲】嵗旣單矣世婦卒蠶奉繭以示於君遂獻繭於夫人夫人曰此所以爲君服與遂副褘而受之因少牢以禮之古之獻繭者其率用此與【單盡也副之爲言覆也婦人首飾所以覆首者褘褘衣也禮之禮待獻繭之婦人也率舊讀爲類今如字方氏曰三月之盡非嵗單之時然蠶成之時也自去嵗蠶成之後迄今嵗蠶成之時期嵗矣故謂之嵗單若孟夏稱麥秋者亦此之意單音丹奉上聲繭古典切與平聲褘音揮率如字覆去聲】及良日夫人繅三盆手遂布於三宮夫人世婦之吉者使繅遂朱緑之黃之以爲黼黻文章服旣成君服以祀先王先公敬之至也【良日吉日也三盆手者置繭於盆中而以手三次淹之每淹則以手振出其緒故云三盆手也方氏曰夫人之繅止於三盆猶天子之耕止於三推繅音騷】君子曰禮樂不可斯須去身致樂以治身則易直子諒之心油然生矣易直子諒之心生則樂樂則安安則久久則天天則神天則不言而信神則不怒而威致樂以治心者也致禮以治躬則莊敬莊敬則嚴威心中斯須不和不樂而鄙詐之心入之矣外貌斯須不莊不敬而慢易之心入之矣故樂也者動於內者也禮也者動於外者也樂極和禮極順內和而外順則民瞻其顏色而不與爭也望其容貌而眾不生慢易焉故徳煇動乎內而民莫不承聽理髮乎外而眾莫不承順故曰致禮樂之道而天下塞焉舉而措之無難矣樂也者動於內者也禮也者動於外者也故禮主其減樂主其盈禮減而進以進爲文樂盈而反以反爲文禮減而不進則銷樂盈而不反則放故禮有報而樂有反禮得其報則樂樂得其反則安禮之報樂之反其義一也【說見樂記子音慈諒音良】曽子曰孝有三大孝尊親其次弗辱其下能養公明儀問於曽子曰夫子可以爲孝乎曽子曰是何言與是何言與君子之所謂孝者先意承志諭父母於道參直養者也安能爲孝乎【大孝尊親嚴父配天也公明儀曽子弟子養去聲先去聲】曽子曰身也者父母之遺體也行父母之遺體敢不敬乎居處不莊非孝也事君不忠非孝也涖官不敬非孝也朋友不信非孝也戰陣無勇非孝也五者不遂烖及於親敢不敬乎【承上文弗辱與養而言此五者皆足以辱親故曰烖及於親陳去聲養去聲】亨孰羶薌嘗而薦之非孝也養也君子之所謂孝也者國人稱願然曰幸哉有子如此所謂孝也已眾之本教曰孝其行曰養養可能也敬爲難敬可能也安爲難安可能也卒爲難父母旣沒愼行其身不遺父母惡名可謂能終矣仁者仁此者也禮者履此者也義者宜此者也信者信此者也彊者彊此者也樂自順此生刑自反此作【願猶羨也稱願稱揚羨慕也然猶而也孝經曰夫孝徳之本也教之所由生也眾之本教曰孝亦此意言孝爲教眾之本也其行曰養行猶用也言用之於奉養之間也安爲難者謂非勉彊矯拂之敬也卒爲難者謂不特終父母之身孝子亦自終其身也能終卽說上文卒字仁者仁此者也以下凡七此字皆指孝而言也亨音烹養去聲遺去聲】曽子曰夫孝置之而塞乎天地溥之而橫乎四海施諸後世而無朝夕推而放諸東海而準推而放諸西海而準推而放諸南海而準推而放諸北海而準詩云自西自東自南自北無思不服此之謂也【溥舊讀爲敷今如字詩大雅文王有聲之篇方氏曰置者直而立之溥者敷而散之施言其出無窮推言其進不已放與孟子放乎四海之放同準言人以是爲準放上聲】曽子曰樹木以時伐焉禽獸以時殺焉夫子曰斷一樹殺一獸不以其時非孝也【上言仁者仁此者也此二者亦爲惡其不仁故言非孝曽子又引夫子之言以爲證斷音短爲去聲惡去聲】孝有三小孝用力中孝用勞大孝不匱思慈愛忘勞可謂用力矣尊仁安義可謂用勞矣博施備物可謂不匱矣父母愛之喜而弗忘父母惡之懼而無怨父母有過諫而不逆父母旣沒必求仁者之粟以祀之此之謂禮終【庶人思父母之慈愛而忘己躬耕之勞可謂用力矣此其下能養之事也諸侯卿大夫士尊重於仁安行於義功勞足以及物可謂用勞矣此其次弗辱之事也匱乏也博施謂徳教加於百姓刑於四海也備物謂四海之內各以其職來助祭可謂不匱矣此卽大孝尊親之事也施去聲】樂正子春下堂而傷其足數月不出猶有憂色門弟子曰夫子之足瘳矣數月不出猶有憂色何也樂正子春曰善如爾之問也善如爾之問也吾聞諸曽子曽子聞諸夫子曰天之所生地之所養無人爲大父母全而生之子全而歸之可謂孝矣不虧其體不辱其身可謂全矣故君子頃步而弗敢忘孝也今予忘孝之道予是以有憂色也壹舉足而不敢忘父母壹出言而不敢忘父母壹舉足而不敢忘父母是故道而不徑舟而不遊不敢以先父母之遺體行殆壹出言而不敢忘父母是故惡言不出於口忿言不反於身不辱其身不羞其親可謂孝矣【無人爲大言無如人最爲大蓋天地之性人爲貴也道正路也徑防出邪徑也遊徒涉也惡言不出於口己不以惡言加人也忿言不反於身則人自不以忿言復我也如此則不辱身不羞親矣數上聲瘳音抽頃音跬】昔者有虞氏貴徳而尙齒夏后氏貴爵而尙齒殷人貴富而尙齒周人貴親而尙齒虞夏殷周天下之盛王也未有遺年者年之貴乎天下久矣次乎事親也【劉氏曰大舜貴以徳化民有天下如不與而民化之幾於不知爵之爲貴矣故禹承之以爵爲貴而使民知貴貴之道也然貴爵之獘其終也在上者過於亢而澤不及下故湯承之以務富其民爲貴然富民之獘終也民各私其財而不知親親之道故武王承之以親親爲貴所謂周之宗盟異姓爲後是也四代之治隨時救獘所貴𨿽不同而尙齒則同也未有遺年齒而不尙者齒居天下之達尊久矣老吾老以及人之老故尊髙年次於事親也然四者之所貴亦四代之所同記者但主於自古尙齒爲言耳讀者不以辭害意可也與去聲幾平聲】是故朝廷同爵則尙齒七十杖於朝君問則席八十不俟朝君問則就之而弟達乎朝廷矣【古者視朝之禮君臣皆立七十杖於朝據杖而立也君問則席謂君若有問則爲之布席於堂而使之坐也不俟朝謂見君而揖之卽退不待朝事畢也就之卽其家也】行肩而不並不錯則隨見老者則車徒辟斑白者不以其任行乎道路而弟達乎道路矣【此言少者與長者同行之禮並並也肩而不並謂少者不可以肩齊並長者之肩當差退在後也不錯則隨謂此長者若是兄之輩則爲雁行之差錯稍偏而後之若是父之輩則直隨從其後矣車徒辟言或乘車或徒行皆當避之也任所負戴之物也不以任行道路卽孟子頒白者不負戴於道路矣並步頂切辟音避少去聲差平聲】居鄕以齒而老窮不遺彊不犯弱眾不暴寡而弟達乎州巷矣【遺棄也鄭氏曰一鄕者五州巷猶閭也】古之道五十不爲甸徒頒禽隆諸長者而弟達乎獀狩矣【四井爲邑四邑爲丘四丘爲甸君田獵則起其民爲卒徒故曰甸徒五十始衰故不供此役也頒猶分也隆猶多也田畢分禽則長者受賜多於少者春獵爲獀冬獵爲狩舉此則夏秋可知長上聲獀音搜少去聲】軍旅什伍同爵則尙齒而弟達乎軍旅矣【五人爲伍二伍爲什】孝弟發諸朝廷行乎道路至乎州巷放乎獀狩修乎軍旅眾以義死之而弗敢犯也【自朝廷以至軍旅其人可謂眾矣然皆以通達孝弟之義死於孝弟而不敢干犯也】祀乎明堂所以教諸侯之孝也食三老五更於大學所以教諸侯之弟也祀先賢於西學所以教諸侯之徳也耕借所以教諸侯之養也朝覲所以教諸侯之臣也五者天下之大教也【西學西郊之學周之小學也王制云虞庠在國之西郊是也方氏曰先賢則樂祖是也西學則瞽宗是也樂祖有道徳者故曰教諸侯之徳耕借所以事神致養之道故曰教諸侯之養朝覲所以尊天子故曰教諸侯之臣樂記先朝覲而後耕借者武王初有天下君臣之分辧之不可不早也食音嗣更平聲大音泰養去聲分去聲】食三老五更於大學天子袒而割牲執醬而饋執爵而酳冕而總幹所以教諸侯之弟也是故鄕裏有齒而老窮不遺彊不犯弱眾不暴寡此由大學來者也【袒而割牲者袒衣而割制牲體爲俎實也饋進食也酳食畢而以酒虛口也總幹總持幹盾以立於舞位也鄕裏有齒言人皆知長少之序也大音泰酳以刃切】天子設四學當入學而大子齒【四學虞夏殷周四代之學也大子齒謂大子與同學者序長幼之位不以貴加人也】天子巡守諸侯待於竟天子先見百年者八十九十者東行西行者弗敢過西行東行者弗敢過欲言政者君就之可也【應氏曰彼向東此向西彼西行此趨東是相違而不相值然必駐行反迂謁而見之不敢超越徑過也守去聲竟音境】壹命齒於鄕裏再命齒於族三命不齒族有七十者弗敢先七十者不有大故不入朝若有大故而入君必與之揖讓而後及爵者【方氏曰一命齒於鄕裏非其鄕裏則以爵而不以齒可知再命齒於族非其族則以爵而不以齒亦可知三命不齒𨿽於其族亦不得而齒之矣則鄕裏又可知然此特貴貴之義耳至於老老之仁又不可得而廢焉故族有七十者弗敢先也先謂鄕飲之席待七十者先入而後入也君與之揖讓而後及爵者豈族之三命得以先之乎五州爲鄕五鄰爲裏於逺舉鄕則近至於五比之閭可知於近舉裏則逺達於五鄕之遂可知六鄕六遂足以互見也此言族周官所謂父族也藎有天下者謂之王族有國者謂之公族有家者則謂之官族以傳世言之則曰世族以主祭言之則曰宗族】天子有善讓徳於天諸侯有善歸諸天子卿大夫有善薦於諸侯士庶人有善本諸父母存諸長老祿爵慶賞成諸宗廟所以示順也【成諸宗廟言於宗廟中命之也詳在祭統十倫章】昔者聖人建陰陽天地之情立以爲易易抱龜南面天子捲冕北面𨿽有明知之心必進斷其志焉示不敢專以尊天也善則稱人過則稱己教不伐以尊賢也【方氏曰明吉凶之象者莫如易示吉凶之象者莫如龜南則明而有所示之方也故易抱龜南面焉天子北面則以臣禮自處而致其尊也南面內也北面外也自外至內謂之進故曰進斷其志應氏曰易書也抱龜者人也不曰掌易之人而直以爲易者蓋明以示天下者易也易之道不可屈故不於北而於南明此以北面者臣也臣之位不可逾故不曰人而曰易蓋有深意焉石梁王氏曰此說卜者之位與儀禮不合亦近於張大之辭劉氏曰易代天地鬼神以吉凶告天子故南面如祭祀之屍代神之尊也天子北面問卜以斷其志蓋尊天事神之禮也捲音衮知去聲斷去聲】孝子將祭祀必有齊莊之心以慮事以具服物以修宮室以治百事及祭之日顏色必溫行必恐如懼不及愛然其奠之也容貌必溫身必詘如語焉而未之然宿者皆出其立卑靜以正如將弗見然及祭之後陶陶遂遂如將復入然是故慤善不違身耳目不違心思慮不違親結諸心形諸色而術省之孝子之志也【慤善不違身周旋升降無非敬也耳目不違心所聞所見不得以亂其心之所存也結者不可解之意術與述同述省猶循省也謂每事思省方氏曰於其來也如懼不及愛然及旣來也又如語而未之然於其往也如將弗見然及旣往也又如將復入然則是孝子之思其親無物足以慊其心無時可以絕其念如懼不及愛然卽前經所謂致愛則存是矣如語焉而未之然卽所謂如親聽命是矣如將弗見然卽所謂如將失之是矣知將復入然卽所謂又從而思之是矣愛者愛其親也懼不及愛者懼愛親之心有所未至也語者親之語也語而未之然如親欲有所語而未發也陶陶言思親之心存乎內遂遂言思親之心達乎外祭後猶如此者以其如將復入故也詘音屈思去聲省息井切】建國之神位右社稷而左宗廟【方氏曰神無方也無方則無位所謂神位者亦人位之耳故以建言之建之斯有矣王氏謂右陰也地道所尊故右社稷左陽也人道之所鄕故左宗廟位宗廟於人道所鄕亦不死其親之意鄕去聲】

祭統第二十五

【鄭氏曰統猶本也】

凡治人之道莫急於禮禮有五經莫重於祭夫祭者非物自外至者也自中出生於心者也心怵而奉之以禮是故惟賢者能盡祭之義【五經吉凶軍賔嘉之五禮也心怵卽前篇君子履之必有怵惕之心謂心有感動也方氏曰盡其心者祭之本盡其物者祭之末有本然後末從之故祭非物自外至自中出生於心也心怵而奉之以禮者心有所感於內故以禮奉之於外而已蓋以其自中出非外至者也奉之以禮者見乎物盡之以義者存乎心徇其物而忘其心者眾人也發於心而形於物者君子也故曰惟賢者能盡祭之義治平聲怵音黜見音現】賢者之祭也必受其福非世所謂福也福者備也備者百順之名也無所不順者之謂備言內盡於己而外順於道也忠臣以事其君孝子以事其親其本一也上則順於鬼神外則順於君長內則以孝於親如此之謂備惟賢者能備能備然後能祭是故賢者之祭也致其誠信與其忠敬奉之以物道之以禮安之以樂參之以時明薦之而已矣不求其爲此孝子之心也【方氏曰誠信忠敬四者祭之本所謂物者奉乎此而已所謂禮者道乎此而已所謂樂者安乎此而已所謂時者參乎此而已應氏曰不求其爲無求福之心也所謂祭祀不祈也長上聲道爲並去聲】祭者所以追養繼孝也孝者畜也順於道不逆於倫是之謂畜【應氏曰追其不及之養而繼其未盡之孝也畜固爲畜養之義而亦有止而畜聚之意焉劉氏曰追養其親於旣逺繼續其孝而不忘畜者藏也中心藏之而不忘是順乎率性之道而不逆天敍之倫焉詩曰心乎愛矣遐不謂矣中心藏之何日忘之此畜之意也養去聲畜敇六切】是故孝子之事親也有三道焉生則養沒則喪喪畢則祭養則觀其順也喪則觀其哀也祭則觀其敬而時也盡此三道者孝子之行也【生事之以禮死葬之以禮祭之以禮養以順爲主喪以哀爲主祭以敬爲主時者以時思之禮時爲大也養行並去聲】旣內自盡又外求助昏禮是也故國君取夫人之辭曰請君之玉女與寡人共有敝邑事宗廟社稷此求助之本也夫祭也者必夫婦親之所以備外內之官也官備則具備水艸之菹陸產之醢小物備矣三牲之俎八簋之實美物備矣昆虫之異艸木之實陰陽之物備矣凡天之所生地之所長苟可薦者莫不咸在示盡物也外則盡物內則盡志此祭之心也【按內則可食之物有蜩範者蟬與蜂也又如蚳醢是蟻子所爲此言昆虫之異亦此類乎取去聲長上聲】是故天子親耕於南郊以共齊盛王后蠶於北郊以共純服諸侯耕於東郊亦以共齊盛夫人蠶於北郊以共冕服天子諸侯非莫耕也王后夫人非莫蠶也身致其誠信誠信之謂盡盡之謂敬敬盡然後可以事神明此祭之道也【祭服皆上下纁天子言緇服諸侯言冕服緇服亦冕服也緇以色言冕服則顯其爲祭服耳非莫耕非莫蠶言非無可耕之人非無可蠶之人也齊音粢純音緇】及時將祭君子乃齊齊之爲言齊也齊不齊以致齊者也是故君子非有大事也非有恭敬也則不齊不齊則於物無防也耆欲無止也及其將齊也防其邪物訖其耆欲耳不聽樂故記曰齊者不樂言不敢散其志也心不苟慮必依於道手足不苟動必依於禮是故君子之齊也專致其精明之徳也故散齊七日以定之致齊三日以齊之定之之謂齊齊者精明之至也然後可以交於神明也【於物無防物猶事也不苟慮不苟動皆所謂防也齊音齋言齊下四齊以齊如字】是故先期旬有一日宮宰宿夫人夫人亦散齊七日致齊三日君致齊於外夫人致齊於內然後防於大廟君純冕立於阼夫人副褘立於東房君執圭瓚祼屍大宗執璋瓚亞祼及迎牲君執紖卿大夫從士執芻宗婦執盎從【句】夫人薦涗水君執鸞刀羞嚌夫人薦豆此之謂夫婦親之【宿讀爲肅猶戒也鄭氏曰大廟始祖廟也圭瓚璋瓚祼器也以圭璋爲柄酌郁鬯曰祼大宗亞祼若夫人有故攝焉紖所以牽牲芻槁也殺牲用以薦借疏曰宗婦執盎從者謂同宗之婦執盎齊以從夫人也夫人薦涗水者涗卽盎齊以濁用淸酒以涗泲之涗水是明水宗婦執盎齊從夫人而來奠盎齊於位夫人乃就盎齊之尊酌此涗齊而薦之因盎齊有明水連言水耳君執鸞刀羞嚌者嚌肝肺也嚌有二時一是朝踐之時取肝以膋貫之入室燎於鑪炭而出薦之主前二是饋熟之時君以鸞刀割制所羞嚌肺橫切之不使絕亦奠於俎上尸並嚌之故云羞嚌一云羞進也夫人薦豆者君羞嚌時夫人薦此饋食之豆也又曰郊特牲云祭齊加明水天子諸侯祭禮先有祼尸之事先去聲大音泰純音緇紖赤軫切從去聲涗詩畏切嚌才又切盎齊涗齊齊去聲】及入舞君執干戚就舞位君爲東上冕而總幹率其羣臣以樂皇屍是故天子之祭也與天下樂之諸侯之祭也與竟內樂之冕而總幹率其羣臣以樂皇屍此與竟內樂之之義也【東上近主位也此明祭時天子諸侯親在舞位樂並音洛竟音境】夫祭有三重焉獻之屬莫重於祼聲莫重於升歌舞莫重於武宿夜此周道也凡三道者所以假於外而以增君子之志也故與志進退志輕則亦輕志重則亦重輕其志而求外之重也𨿽聖人弗能得也是故君子之祭也必身自盡也所以明重也道之以禮以奉三重而薦諸皇屍此聖人之道也【祼以降神於禮爲重歌者在上貴人聲也武宿夜武舞之曲名也其義未聞假於外者祼則假於郁鬯歌則假於聲音舞則假於干戚也誠敬者物之未將者也誠敬之志存於內而假外物以將之故其輕重隨志進退若內志輕而求外物之重𨿽聖人不可得也聖人固無內輕而求外重之事此特以明役志爲本耳】夫祭有餕餕者祭之末也不可不知也是故古之人有言曰善終者如始餕其是已是故古之君子曰屍亦餕鬼神之餘也惠術也可以觀政矣【方氏曰牲旣殺則薦血腥於鬼神及熟之於俎而屍始食之是屍餕鬼神之餘也劉氏曰祭畢而餕余是祭之終事也必謹夫餕之禮者愼終如始也故引古人曰善終者如其始之善今餕余之禮其是此意矣所以古之君子有言尸之飲食亦是餕鬼神之餘也此卽施惠之法也觀乎餕之禮則可以觀爲政之道矣餕音俊施去聲】是故屍謖君與卿四人餕君起大夫六人餕臣餕君之餘也大夫起士八人餕賤餕貴之餘也士起各執其具以出陳於堂下百官進徹之下餕上之餘也凡餕之道每變以眾所以別貴賤之等而興施惠之象也是故以四簋黍見其修於廟中也廟中者竟內之象也【謖起也天子之祭八簋諸侯六簋此言四簋者畱二簋爲陽厭之祭故以四簋餕也簋以盛黍稷舉黍則稷可知矣自君卿至百官每變而人益眾所以別貴賤象施惠也施惠之禮修舉於廟中則施惠之政必徧及於境內此可以觀政之謂也謖音縮進音餕別必列切施去聲見音現】祭者澤之大者也是故上有大澤則惠必及下顧上先下後耳非上積重而下有凍餒之民也是故上有大澤則民夫人待於下流知惠之必將至也由餕見之矣故曰可以觀政矣夫祭之爲物大矣其興物備矣順以備者也其教之本與是故君子之教也外則教之以尊其君長內則教之以孝於其親是故明君在上則諸臣服從崇事宗廟社稷則子孫順孝盡其道端其義而教生焉【爲物以事言也興物以具言也興舉牲羞之具凡以順於禮而致其備焉耳聖人立教其本在此重平聲夫音扶與平聲長上聲】是故君子之事君也必身行之所不安於上則不以使下所惡於下則不以事上非諸人行諸己非教之道也是故君子之教也必由其本順之至也祭其是與故曰祭者教之本也己【以己之心度人之心卽大學絜矩之道如此而後能盡其道端其義也申言教之本以結上文之意惡去聲與平聲度入聲】夫祭有十倫焉見事鬼神之道焉見君臣之義焉見父子之倫焉見貴賤之等焉見親疏之殺焉見爵賞之施焉見夫婦之別焉見政事之均焉見長幼之序焉見上下之際焉此之謂十倫【鄭氏曰倫猶義也見音現殺去聲別必列切長上聲】鋪筵設同幾爲依神也詔祝於室而出於祊此交神明之道也【筵席也幾所馮以爲安者人生則形體異故夫婦之倫在於有別死則精气無間共設一幾故祝辭云以某妃配也依神使神馮依乎此也詔告也祝祝也謂祝以事告屍於室中也出於祊者謂明日繹祭出在廟門外之旁也郊特牲云索祭祀於祊是也祊說見前篇神之所在於彼乎於此乎故曰此交神明之道也爲去聲祊伯更切索音色】君迎牲而不迎屍別嫌也屍在廟門外則疑於臣在廟中則全於君君在廟門外則疑於君入廟門則全於臣全於子是故不出者明君臣之義也【屍本是臣爲屍而象神則尊之如君父矣然在廟外未入則猶疑是臣也及旣入廟則全其象君父之尊矣君祭固主於尊君父而盡臣子之道然未入廟則猶疑是君也及旣入廟則全爲臣子而事屍無嫌矣若君出門迎屍則疑以君而迎臣故不出者所以別此嫌而明君臣之義也】夫祭之道孫爲王父屍所使爲屍者於祭者子行也父北面而事之所以明子事父之道也此父子之倫也【行猶列也父北面而事子行之屍者欲子知事父之道當如是也方氏曰十倫皆倫也止於父子言倫者有父子之倫然後有宗廟之祭則祭之倫本於父子而已故止於父子爲倫焉行音杭】屍飲五君洗玉爵獻卿屍飲七以瑤爵獻大夫屍飲九以散爵獻士及羣有司皆以齒明尊卑之等也【自獻卿以下至羣有司凡同爵則長者必先飲故云皆以齒疏曰此據備九獻之禮者至主人酳屍故屍飲五也凡祭二獻祼用郁鬯尸祭奠而不飲朝踐二獻饋食二獻及食畢主人酳屍此皆屍飲之故云屍飲五於此時以獻卿獻卿之後主婦酳屍酳屍畢賔長獻屍是屍飲七也乃以瑤爵獻大夫是正九獻禮畢但初二祼不飲故云飲七自此以後長賔長兄弟更爲加爵屍又飲二是並前屍飲九主人乃以散爵獻士及羣有司也此謂上公九獻故以酳尸之一獻爲屍飲五也若侯伯七獻朝踐饋食時各一獻食訖酳屍但飲三也子男五獻食訖酳屍屍飲一長上聲更平聲】夫祭有昭穆昭穆者所以別父子逺近長幼親疏之序而無亂也是故有事於大廟則羣昭羣穆咸在而不失其倫此之謂親疏之殺也【疏曰祭大廟則羣昭羣穆咸在若余廟之祭惟有當廟屍主及所出之子孫不得羣昭羣穆咸在也別必列切長上聲大音泰下節同殺去聲當去聲】古者明君爵有徳而祿有功必賜爵祿於大廟示不敢專也故祭之日一獻君降立於阼階之南南鄕所命北面史由君右執防命之再拜稽首受書以歸而舎奠於其廟此爵賞之施也【疏曰酳尸之前皆承奉鬼神未暇防命此一獻則上文屍飲五君獻卿之時也若天子命羣臣則不因常祭之日特假於廟釋奠告以受君之命也鄕去聲舎音釋】君捲冕立於阼夫人副褘立於東房夫人薦豆執校執醴授之執鐙屍酢夫人執柄夫人受屍執足夫婦相授受不相襲處酢必易爵明夫婦之別也【捲冕副褘見前校豆中央直者執醴執醴齊之人也此人兼掌授豆鐙豆之下跗也爵形如雀柄則尾也襲處謂因其處捲音衮夫如字校音效鐙音登別必列切齊去聲】凡爲俎者以骨爲主骨有貴賤殷人貴髀周人貴肩凡前貴於後俎者所以明祭之必有惠也是故貴者取貴骨賤者取賤骨貴者不重賤者不虛示均也惠均則政行政行則事成事成則功立功之所以立者不可不知也俎者所以明惠之必均也善爲政者如此故曰見政事之均焉【疏曰殷質貴髀之厚賤肩之薄周文貴肩之顯賤髀之隠前貴於後據周言之方氏曰俎者對豆之器俎以骨爲主則豆以肉爲主可知骨陽也肉陰也俎之數以奇而從陽豆之數以偶而從陰爲是故也髀音俾重平聲奇音基】凡賜爵昭爲一穆爲一昭與昭齒穆與穆齒凡羣有司皆以齒此之謂長幼有序【爵行酒之器也疏曰此旅酬時賜助祭者酒眾兄弟子孫等在昭列者則爲一色在穆列者自爲一色各自相旅長者在前少者在後是昭與昭齒穆與穆齒也方氏曰宗廟之中授事則以爵至於賜爵則以齒何也蓋授事主義而行於旅酬之前賜爵主恩而行於旅酬之後以其主恩故皆以齒也司士所謂祭祀賜爵呼昭穆而進之是矣夫齒所以序長幼故曰此之謂長幼有序長上聲少去聲】夫祭有畀煇胞翟閽者惠下之道也惟有徳之君爲能行此明足以見之仁足以與之畀之爲言與也能以其餘畀其下者也煇者甲吏之賤者也胞者肉吏之賤者也翟者樂吏之賤者也閽者守門之賤者也古者不使刑人守門此四守者吏之至賤者也屍又至尊以至尊旣祭之末而不忘至賤而以其餘畀之是故明君在上則竟內之民無凍餒者矣此之謂上下之際【不使刑人守門恐是周以前如此周則墨者使守門也際接也言尊者與賤者恩意相接也煇音運胞音庖翟音狄竟上聲】凡祭有四時春祭曰礿夏祭曰禘秋祭曰嘗冬祭曰烝【周禮春祠夏禴秋嘗冬烝鄭氏謂此夏殷之禮礿音藥】礿禘陽義也嘗烝陰義也禘者陽之盛也嘗者陰之盛也故曰莫重於禘嘗【方氏曰陽道常饒陰道常乏饒故及於夏始爲盛焉乏故及於秋已爲盛矣此禘所以爲陽之盛嘗所以爲陰之盛歟以其陰陽之盛故曰莫重於禘嘗】古者於禘也發爵賜服順陽義也於嘗也出田邑發秋政順陰義也故記曰嘗之日發公室示賞也艸艾則墨未發秋政則民弗敢艸也【方氏曰爵命之者也服勝於陰者也故爲順陽義祿食之者也田邑制於地者也故爲順陰義嘗之日發公室因物之成而用之以行賞也故曰示賞艸刈則墨者因其枯稿之時刈之以給爨刈艸謂之艸猶采桑謂之桑歟墨五刑之輕者左氏言賞以春夏刑以秋冬而此言嘗之日發公室何也蓋賞𨿽以春夏爲主而亦未始不用刑月令孟夏斷薄刑決小罪是也刑𨿽以秋冬爲主亦未始不行賞此所言是也應氏曰不曰艾艸而曰艸艾者艸自可艾也艾音刈斷丁玩切】故曰禘嘗之義大矣治國之本也不可不知也明其義者君也能其事者臣也不明其義君人不全不能其事爲臣不全夫義者所以濟志也諸徳之發也是故其徳盛者其志厚其志厚者其義章其義章者其祭也敬祭敬則竟內之子孫莫敢不敬矣是故君子之祭也必身親涖之有故則使人可也𨿽使人也君不失其義者君明其義故也其徳薄者其志輕疑於其義而求祭使之必敬也弗可得已祭而不敬何以爲民父母矣【中庸言明乎郊社之禮禘嘗之義治國如視諸掌此因上文陽義陰義而申言之濟志成其所欲爲也發徳顯其所當爲也方氏曰大宗伯若王不與祭祀則攝位先儒謂王有故代之行其祭事正謂是矣代之𨿽在乎人使之則出乎君代之𨿽行其事使之則本乎義治平聲竟上聲與去聲】夫鼎有銘銘者自名也自名以稱揚其先祖之美而明著之後世者也爲先祖者莫不有美焉莫不有惡焉銘之義稱美而不稱惡此孝子孝孫之心也惟賢者能之【自名下文謂自成其名是也方氏曰稱則稱之以言揚則揚其所爲明則使之顯而不晦著則使之見而不隠見音現】銘者論譔其先祖之有徳善功烈勲勞慶賞聲名列於天下而酌之祭器自成其名焉以祀其先祖者也顯揚先祖所以崇孝也身比焉順也明示後世教也【論說譔錄也王功曰勲事功曰勞酌斟酌其輕重大小也祭器鼎彞之屬自成其名者自成其顯揚先祖之孝也比次也謂己名次於先祖之下也順無所違於禮也示後世而使子孫效其所爲則是教也論去聲譔音撰比毗至切】夫銘者壹稱而上下皆得焉耳矣是故君子之觀於銘也旣美其所稱又美其所爲爲之者明足以見之仁足以與之知足以利之可謂賢矣賢而勿伐可謂恭矣【上謂先祖下謂己身也見之見其先祖之善也非明不能與之使君上與己銘也非仁莫致利之利己之得次名於下也非知莫及知去聲】故衛孔悝之鼎銘曰六月丁亥公假於大廟公曰叔舅乃祖莊叔左右成公成公乃命莊叔隨難於漢陽卽宮於宗周奔走無射【孔悝衛大夫周六月夏四月也公衛莊公蒯聵也假至也至廟禘祭也因祭而賜之銘蓋徳悝之立已故褒顯其先世也異姓大夫而年幼故稱叔舅莊叔悝七世祖孔達也成公爲晉所伐而奔楚故云隨難於漢陽後𨿽反國又以殺弟叔武晉人執之歸於京師寘諸深室故云卽宮於宗周也射厭也石梁王氏曰悝乃蒯聵姊之子蒯聵悝之舅而悝則甥今反謂之舅其放周禮同姓之臣稱伯叔父異姓之臣稱伯叔舅歟悝音恢假音格大音泰左右並去聲難去聲射音亦放上聲】啟右獻公獻公乃命成叔纂乃祖服【獻公成公之曽孫名衎啟開右助也魯襄十四年衛孫文子惠子逐衛侯衛侯奔齊言莊叔余功流於後世能右助獻公使之亦得反國也成叔莊叔之孫烝鉏也其時成叔事獻公故公命其纂繼爾祖舊所服行之事也疏曰按左傳無孔達之事獻公反國亦非成叔之功右音佑】乃考文叔興舊耆欲作率慶士躬卹衛國其勤公家夙夜不解民咸曰休哉公曰叔舅予女銘若纂乃考服【應氏曰嗜欲者心志之所存言其先世之忠皆以愛君憂國爲嗜欲文叔孔圉慕尙而能興起之也作率奮起而倡率之也慶卿也古卿慶同音字亦同用故慶雲亦言卿云耆音嗜解音邂予上聲女音汝】悝拜稽首曰對揚以辟之勤大命施於烝彞鼎此防孔悝之鼎銘也【對揚至彞鼎十三字止作一句讀言對答揚舉用吾君殷勤之大命施及於烝祭之彞尊及鼎也辟音璧】古之君子論譔其先祖之美而明著之後世者也以比其身以重其國家如此子孫之守宗廟社稷者其先祖無美而稱之是誣也有善而弗知不明也知而弗傳不仁也此三者君子之所恥也【勲在鼎彞是國有賢臣也故足爲國家之重比音畀】昔者周公旦有勲勞於天下周公旣沒成王康王追念周公之所以勲勞者而欲尊魯故賜之以重祭外祭則郊社是也內祭則大嘗禘是也夫大嘗禘升歌淸廟下而管象朱幹玉戚以舞大武八佾以舞大夏此天子之樂也康周公故以賜魯也子孫纂之至於今不廢所以明周公之徳而又以重其國也【詩維淸奏象舞嚴氏云文王之舞謂之象文舞也大舞武舞也管象以管播其聲也余見前】

經解第二十六

孔子曰入其國其教可知也其爲人也溫柔惇厚詩教也疏通知逺書教也廣博易良樂教也絜靜精微易教也恭儉莊敬禮教也屬辭比事春秋教也故詩之失愚書之失誣樂之失奢易之失賊禮之失煩春秋之失亂其爲人也溫柔惇厚而不愚則深於詩者也疏通知逺而不誣則深於書者也廣博易良而不奢則深於樂者也絜靜精微而不賊則深於易者也恭儉莊敬而不煩則深於禮者也屬辭比事而不亂則深於春秋者也【方氏曰六經之教善矣然務溫柔惇厚而溺其志則失於自用矣故詩之失愚務疏通知逺而趨於事則失於無實矣故書之失誣務廣博易良而徇其情則失於好大矣故樂之失奢務絜靜精微而蔽於道則失於毀則矣故易之失賊務恭儉莊敬而亡其體則失於過當矣故禮之失煩務屬辭比事而作其法則失於犯上矣故春秋之失亂夫六經之教先王所以載道也其教豈有失哉由其所得有淺深之異耳應氏曰淳厚者未必深察情僞故失之愚通達者未必篤確誠實故失之誣寛博者未必嚴立繩檢故失之奢沈潛思索多自耗蠧且或害道故失之賊品節未明徳性未定無以飾貌正行故失之煩防筆褒貶任意是非必致唘釁召亂故失之亂惟得之深養之固有】【以見天地之純全古今之大體而安有所謂失哉石梁王氏曰孔子時春秋之筆削者者未岀又曰加我數年卒以學易性與天道不可得聞豈遽以此教人哉所以教者多言詩書禮樂且有愚誣奢賊煩亂之失豈詩書樂易禮春秋使之然哉此決非孔子之言易良之易去聲屬音燭比音畀好去聲亡音無當去聲索音色】天子者與天地參故徳配天地兼利萬物與日月並明明照四海而不遺微小其在朝廷則道仁聖禮義之序燕處則聽雅頌之音行步則有環佩之聲升車則有鸞和之音居處有禮進退有度百官得其宜萬事得其序詩云淑人君子其儀不忒正是四國此之謂也【鸞和皆鈴也鸞在衡和在軾前詩曹風鳲鳩篇石梁王氏曰此叚最粹】發號出令而民說謂之和上下相親謂之仁民不求其所欲而得之謂之信除去天地之害謂之義義與信和與仁霸王之器也有治民之意而無其器則不成【馮氏曰論義信和仁之道而以王霸並言之豈孔子之言說音悅去上聲王去聲】禮之於正國也猶衡之於輕重也繩墨之於曲直也規矩之於方圜也故衡誠縣不可欺以輕重繩墨誠陳不可欺以曲直規矩誠設不可欺以方圜君子審禮不可誣以姦詐【方氏曰輕者禮之小重者禮之大若大者不可損小者不可益是矣曲者禮之煩直者禮之簡若易則易於則於是矣方者禮之常圜者禮之變若以禮爲體者禮之常也以義起禮者禮之變也禮之用如是故君子審禮不可誣以姦詐也縣音圜音圓】是故隆禮由禮謂之有方之士不隆禮不由禮謂之無方之民敬讓之道也故以奉宗廟則敬以入朝廷則貴賤有位以處室家則父子親兄弟和以處鄕裏則長幼有序孔子曰安上治民莫善於禮此之謂也【篇首孔子曰記者述孔子之言也是故以下疑是記者之言故引孝經孔子之言以結之也方氏曰隆言隆之而髙由言由乎其中隆禮所以極髙明由禮所以道中庸極髙明所以立本道中庸所以趨時立本趨時𨿽若不同要之不離於道而已故謂之有方之士也道無方也體之於禮則爲有方此以禮爲主故謂之方焉士志於道故於有方曰士民無常心故於無方曰民要平聲離去聲】故朝覲之禮所以明君臣之義也聘問之禮所以使諸侯相尊敬也喪祭之禮所以明臣子之恩也鄕飲酒之禮所以明長幼之序也昏姻之禮所以明男女之別也夫禮禁亂之所由生猶坊止水之所自來也故以舊坊爲無所用而壊之者必有水敗以舊禮爲無所用而去之者必有亂患【壻於婦家曰昏婦於壻家曰姻方氏曰君臣之亂生於無義故以朝覲之禮禁之諸侯之亂生於不和故以聘問之禮禁之臣子之亂生於無恩故以喪祭之禮禁之以至鄕飲之施於長幼昏姻之施於男女其義亦若是而已坊音防壊音怪去上聲】故昏姻之禮廢則夫婦之道苦而淫辟之罪多矣鄕飲酒之禮廢則長幼之序失而爭鬭之獄繁矣喪祭之禮廢則臣子之恩薄而倍死忘生者眾矣聘覲之禮廢則君臣之位失諸侯之行惡而倍畔侵陵之敗起矣故禮之教化也微其止邪也於未形使人日徙善逺罪而不自知也是以先王隆之也易曰君子愼始差若毫犛繆以千里此之謂也【此又自昏姻覆說至聘問朝覲以明上文之義所引易曰緯書之言也若如也鄭氏曰苦謂不至不答之屬辟音僻行去聲逺去聲繆音謬】

禮記集說卷八﹤經部﹐禮類﹐禮記之屬﹐陳氏禮記集說﹥

欽定四庫全書

禮記集說卷九

元陳澔撰哀公問第二十七

哀公問於孔子曰大禮何如君子之言禮何其尊也孔子曰丘也小人不足以知禮君曰否吾子言之也【哀公魯君名蔣大禮謂禮之大者何其尊言稱之甚】孔子曰丘聞之民之所由生禮爲大非禮無以節事天地之神也非禮無以辧君臣上下長防之位也非禮無以別男女父子兄弟之親昏姻疏數之交也君子以此之爲尊敬然【此皆禮之大者故不得不尊敬之也長上聲別必列切數入聲】然後以其所能教百姓不廢其防節【禮本】

【天秩聖人因人情而爲之節文非彊之以甚髙難行之事也故曰以其所能教百姓會節謂行禮之期節如葬祭有葬祭之時冠昏有冠昏之時不可廢也】有成事然後治其雕鏤文章黼黻以嗣【有成事謂諏日而得卜筮之吉事可成也雕鏤祭器之飾文章黼黻祭服之飾也嗣者傳續不絕之義此器服常存則此禮必不泯絕矣】其順之然後言其喪算備其鼎俎設其豕臘修其宗廟嵗時以敬祭祀以序宗族卽安其居節醜其衣服卑其宮室車不雕幾器不刻鏤食不貳味以與民同利昔之君子之行禮者如此【順之謂上下皆無違心也言猶明也喪算五服嵗月之數殯葬久近之期也卽安其居者隨其所處而安之也節儉也醜猶惡也雕幾見郊特牲器養器也自奉如此其薄者蓋欲不傷財不害民而與氏同其利也幾音祈處上聲】公曰今之君子胡莫之行也孔子曰今之君子好實無厭淫徳不倦荒怠敖慢固民是盡午其眾以伐有道求得當欲不以其所昔之用民者由前今之用民者由後今之君子莫爲禮也【實貨財也淫徳放蕩之行也固如固獲之固言取之力也盡謂竭其所有也午與迕同午其眾違逆眾心也求得當欲言不過求以稱其私欲而已不以其所不問其理之所在也由前由古之道由後由今之道也好厭敖午當並去聲注行去聲稱去聲】孔子侍坐於哀公哀公曰敢問人道誰爲大孔子愀然作色而對曰君之及此言也百姓之徳也固臣敢無辭而對人道政爲大【愀然悚動之貌作色變色也百姓之徳猶言百姓之幸也敢無辭猶言豈敢無辭愀七小切】公曰敢問何謂爲政孔子對曰政者正也君爲正則百姓從政矣君之所爲百姓之所從也君所不爲百姓何從公曰敢問爲政如之何孔子對曰夫婦別父子親君臣嚴三者正則庶物從之矣公曰寡人𨿽無似也願聞所以行三言之道可得聞乎【夫婦父子君臣三綱也庶物眾事也無似無所肖似言無徳也別必列切】孔子對曰古之爲政愛人爲大所以治愛人禮爲大所以治禮敬爲大敬之至矣大昏爲大大昏至矣大昏旣至冕而親迎親之也親之也者親之也是故君子興敬爲親舎敬是遺親也弗愛不親弗敬不正愛與敬其政之本與【方氏曰夫婦有內外之位故曰別父子有慈孝之恩故曰親君臣有上下之分故曰嚴易曰有夫婦然後有父子有父子然後有君臣故先後之序如此三者之正一以夫婦爲之本故後言大昏爲大也政在養人故古之爲政愛人爲大然而愛之無節則墨氏之兼愛矣安能無亂乎故曰所以治愛人禮爲大禮止於敬而已故曰所以治禮敬爲大禮以敬爲主而大昏又爲至焉故曰敬之至矣大昏爲大大昏旣爲敬之至故𨿽天子諸侯之尊亦必冕而親迎也己親其人乃所以使人之親己而已故曰親之也者親之也冕而親迎可謂敬矣故曰興敬爲親舎敬是遺親也弗愛則無以相合而其情疏故曰弗愛不親弗敬則無以相別而其情防故曰弗敬不正愛敬之道其始本於閨門之內及擴而充之其愛至於不敢惡於人其敬至於不敢慢於人而徳教加於百姓刑於四海故曰愛與敬其政之本與迎去聲舎上聲與平聲惡去聲】公曰寡人願有言然冕而親迎不已重乎孔子愀然作色而對曰合二姓之好以繼先聖之後以爲天地宗廟社稷之主君何謂已重乎公曰寡人固【句】不固焉得聞此言也寡人欲問不得其辭請少進【已重太重也寡人固自言其固陋也不固焉得聞此言者言若不固陋則不以此爲問安得聞此言乎請少進者幸孔子更略有以進教我也石梁王氏曰並言天地非止諸侯之禮也焉音煙】孔子曰天地不合萬物不生大昏萬世之嗣也君何謂已重焉孔子遂言曰內以治宗廟之禮足以配天地之神明出以治直言之禮足以立上下之敬物恥足以振之國恥足以興之爲政先禮禮其政之本與【直言二字未詳或云當作朝廷陸氏曰物以不振爲恥國以不興爲恥應氏曰物恥謂事物之汗陋國恥謂國體之卑辱內外之禮交治則國家安富尊榮何恥之不伸是時魯微弱哀公欲振而興之而不知禮之爲急故夫子以是告之與平聲】孔子遂言曰昔三代明王之政必敬其妻子也有道妻也者親之主也敢不敬與子也者親之後也敢不敬與君子無不敬也敬身爲大身也者親之枝也敢不敬與不能敬其身是傷其親傷其親是傷其本傷其本枝從而亡三者百姓之象也身以及身子以及子妃以及妃君行此三者則愾乎天下矣大王之道也如此則國家順矣【敬吾身以及百姓之身敬吾子以及百姓之子敬吾妻以及百姓之妻愾猶至也曁也如朔南曁聲教之意大王愛民之君也嘗言不以養人者害人故曰大王之道也方氏曰冕而親迎所以敬其妻也冠於阼階所以敬其子也爲主於內者妻也故曰親之主傳後於下者子也故曰親之後內非有主則外不足以治其國家矣下非有後則上不足以承其祖考矣此所以不敢不敬也君子𨿽無所不敬又以敬身爲大焉非苟敬身也以其爲親之枝故也身之於親猶木之有枝親之於身猶木之有本相須而共體又非特爲主爲後而已此尢不敢不敬也愾音迄大音泰】公曰敢問何謂敬身孔子對曰君子過言則民作辭過動則民作則君子言不過辭動不過則百姓不命而敬恭如是則能敬其身能敬其身則能成其親矣【君子以位言也在上者言𨿽過民猶以爲辭辭者言之成文者也動𨿽過民猶以爲則則者動之成法者也所以君子之言動不敢有過俱無過則民不待命令之及而自知敬其上矣民皆敬上則君之身不爲人所辱方謂之能敬身成其親者不使親名爲人所毀也】公曰敢問何謂成親孔子對曰君子也者人之成名也百姓歸之名謂之君子之子是使其親爲君子也是爲成其親之名也已孔子遂言曰古之爲政愛人爲大不能愛人不能有其身不能有其身不能安土不能安土不能樂天不能樂天不能成其身【方氏曰不能愛人則傷之者至矣故不能有其身不能有其身則一身無所容矣故不能安土安土則所居無所擇樂天則所遭無所怨俯能無所擇則仰亦無所怨矣故不能安土不能樂天能樂天則於理無所不順成身之道亦順其理而已樂音洛】公曰敢問何謂成身孔子對曰不過乎物【應氏曰物者實然之理也性分之內萬物皆備仁人孝子不過乎物者卽其身之所履皆在義理之內而不過焉猶大學之止於仁止於孝也違則過之止則不過矣夫物有定理理有定體𨿽聖賢豈能加毫末於此哉亦盡其當然而止耳】公曰敢問君子何貴乎天道也孔子對曰貴其不已如日月東西相從而不已也是天道也不閉其久是天道也無爲而物成是天道也已成而明是天道也【日月相從不已繼明照於四方也不閉其久窮則變變則通也無爲而成不言而信不怒而威也已成而明爲法於天下可傳於後世也劉氏曰天道至誠無息所謂維天之命於穆不已也君子貴之純亦不已焉然其不已者一動一靜互爲其根如日往則月來月往則日來是以不窮其久無思無營而萬物自然各得其成及其旣成皆粲然可見也蓋其機緘宻運而不已者𨿽若艱名而成功則昭著也無爲而成者不見其爲之之迹而但見有成也此惟天爲大惟堯則之蕩蕩乎民無能名焉巍巍乎其有成功也煥乎其有文章之謂也】公曰寡人憃愚冥煩子志之心也【憃愚蔽於气質也冥者暗於理煩者累於事志讀如字哀公自言其不能敏悟所教欲孔子以簡切之語志記於我心故孔子下文所對是舉其要者言之憃屍雍切】孔子蹴然辟席而對曰仁人不過乎物孝子不過乎物是故仁人之事親也如事天事天如事親是故孝子成身公曰寡人旣聞此言也無如後罪何孔子對曰君之及此言也是臣之福也【蹴然變容爲肅敬貌無如後罪何言𨿽聞此言然無柰後日過乎物而有罪何此言是有意於寡過矣故孔子以爲是臣之福方氏曰仁人者主事天言之也孝子者主事親言之也親則近而疑其不尊天則逺而疑其難格徒以近而不尊則父子之間或幾乎防矣徒以逺而難格則天人之際或幾乎絕矣故事親如事天者所以致其尊而不欲其防也事天如事親者所以求其格而不欲其疎也石梁王氏曰仁人之事親也如事天事天如事親此兩句非聖人不能言蹴音蹙辟音避幾平聲】

仲尼燕居第二十八

【石梁王氏曰文𨿽有首尾然辭防散漫處多未必孔子之言】

仲尼燕居子張子貢言遊侍縱言至於禮子曰居女三人者吾語女禮使女以禮周流無不徧也子貢越席而對曰敢問何如子曰敬而不中禮謂之野恭而不中禮謂之給勇而不中禮謂之逆子曰給奪慈仁【縱言泛言諸事也周流無不徧者隨遇而施無不中節也敬以心言恭以容言禮𨿽以敬恭爲主然違於節文則有二者之獘給者足恭便佞之貎逆者悖戾爭鬭之事夫子嘗言恭而無禮則勞勇而無禮則亂給則勞逆則亂矣夫子於三者之獘獨言給之爲害何也蓋野與逆二者猶是直情徑行而然使習於禮則無此患矣惟足恭便給之人是曲意徇物致飾於外務以悅人貌𨿽類於慈仁而本心之徳則亡矣故謂之奪慈仁謂巧言令色鮮矣仁而恥乎足恭正此意也女音汝下同語去聲中去聲足去聲便平聲鮮上聲】子曰師爾過而商也不及子產猶眾人之母也能食之不能教也子貢越席而對曰敢問將何以爲此中者也子曰禮乎禮夫禮所以制中也【能食不能教亦爲不及故子貢並以中爲問食音嗣下節同】子貢退言防進曰敢問禮也者領惡而全好者與子曰然然則何如子曰郊社之義所以仁鬼神也嘗禘之禮所以仁昭穆也饋奠之禮所以仁死喪也射鄕之禮所以仁鄕黨也食饗之禮所以仁賔客也【前言禮釋回增美質此言領惡全好大意相類仁昭穆謂祭時則羣昭羣穆咸在也饋奠喪奠也非吉祭鄕射鄕飲酒皆行之於鄕故曰仁鄕黨人而不仁如禮何此五者之禮皆發於本心之仁也應氏曰領謂總攬收拾之也好惡對立一長一消惡者收斂而無餘則善者渾全而無虧矣夫禮之制中非屑屑然與惡爲敵而去之也養其良心啟其善端而不善者自消矣仁者善之道也祭祀聘享周旋委曲焉者凡以全此而已仁心發於中而後禮文見於外及禮之旣舉而是心達焉則幽明之間咸順其序驩欣浹洽皆在吾仁之中是仁之周流暢達也劉氏曰領惡猶言克己也視聽言動非禮則勿所以克去己私之惡而全天理之善也一日克己復禮則天下歸仁所以鬼神昭穆死喪鄕黨賔客之禮無所往而不爲仁也與平聲長渾去並上聲】子曰明乎郊社之義嘗禘之禮治國其如指諸掌而已乎【明乎郊社之義則事天如事親明乎嘗禘之禮則事親如事天仁人孝子明於此故能推民胞物與之心而天下國家有不難治者矣治平聲】是故以之居處有禮故長防辧也以之閨門之內有禮故三族和也以之朝廷有禮故官爵序也以之田獵有禮故戎事閒也以之軍旅有禮故武功成也【三族父子孫也上文言郊社以下五者此又言居處以下五事皆所以明禮之無乎不在也處長並上聲朝平聲】是故宮室得其度量鼎得其象味得其時樂得其節車得其式鬼神得其饗喪紀得其哀辯說得其黨官得其體政事得其施加於身而錯於前凡眾之動得其宜【方氏曰奧爲尊者所居阼爲主者所在寢則無侵房則有方至是極而中者爲極自是衰而殺者爲榱楹以盈而有所任也檐以瞻而有所至也櫨若顱然楣若眉然如是則宮室得其度矣若魯莊公丹楹刻桷臧文仲山節藻棁蓋失其度故也量左爲升以象陽之所升右爲合以象陰之所合仰者爲斛以象顯而有所承覆者爲斗以象隠而有所庇外圜其形動以天也內方其形靜以地也鼎口在上以象有所安乎上足在下以象有所立乎下大者爲鼐以象气之所仍揜者爲鼒以象才之所任足奇其數參乎天也耳偶其數兩乎地也非特此而已以兆之則有庣以旣之則有槪而量之所象又有如此者以貫之則有耳以舉之則有而鼎之所象又有如此者其音足以中黃鐘而量又有樂之象焉其亨足以享上帝而鼎又有禮之象焉易曰以制器者尙其象蓋謂是矣然其器疏以達者所以象春髙以粗者所以象夏廉以深之象秋閒以奄之象冬器固無適而非象也止以量鼎爲言者蓋量爲器之大者大者得其象則小者從可知鼎爲器之重者重者得其象則輕者從可知若春多酸夏多苦秋多辛冬多咸所謂味得其時也陽而不散陰而不宻剛气不怒柔气不懾所謂樂得其節也車得其式者六等之數作車之式也五路之用乘車之式也鬼神得其饗者若天神皆降地柢皆出人鬼皆格可得而禮是矣喪紀得其哀者或發於容體或發於聲音或發於言語飲食或發於居處衣服而各得其哀也辯說得其黨若在官言官在府言府在庫言庫在朝言朝之類官得其體若天官掌邦治地官掌邦教之類政事得其施若施典於邦國施則於都鄙施法於官府之類劉氏曰禮以制中無過無不及克己復禮爲仁則溥博淵泉而時出之故凡眾之動無不得其時中之宜經禮三百曲禮三千無一事之非仁也量去聲錯音措殺去聲庣音挑亨音烹】子曰禮者何也卽事之治也君子有其事必有其治治國而無禮譬猶瞽之無相焉倀倀乎其何之譬如終夜有求於幽室之中非燭何見若無禮則手足無所錯耳目無所加進退揖讓無所制是故以之居處長防失其別閨門三族失其和朝廷官爵失其序田獵戎事失其防軍旅武功失其制宮室失其度量鼎失其象味失其時樂失其節車失其式鬼神失其饗喪紀失其哀辯說失其黨官失其體政事失其施加於身而錯於前凡眾之動失其宜如此則無以祖洽於眾也【倀倀無定向之貌祖始也洽合也言無以率先天下而使之協合也治平聲相去聲與平聲倀音昌錯音措處長並上聲別必列切朝音潮量去聲先去聲】子曰愼聽之女三人者吾語女禮猶有九焉大饗有四焉苟知此矣𨿽在畎畝之中事之聖人已兩君相見揖讓而入門入門而縣興揖讓而升堂升堂而樂闋下管象武夏籥序興陳其薦俎序其禮樂備其百官如此而後君子知仁焉行中規還中矩和鸞中采齊客出以雍徹以振羽是故君子無物而不在禮矣入門而金作示情也升歌淸廟示徳也下而管象示事也是故古之君子不必親相與言也以禮樂相示而已【知者知其理也事者習其儀也聖人已者言可以進於聖人禮樂之道也兩君相見諸侯相朝也賤樂器之懸於筍簴者也興作也升堂而樂闋者旣升堂主人獻賔酒賔卒爵而樂止也此饗禮之一節也賔酢主君又作樂主君飲畢則樂止此饗禮之二節也下管象武之上缺升歌淸廟一句或記者略耳升堂而歌淸廟之詩是三節也堂下以管吹象武之曲是四節也夏籥禹大夏之樂曲以籥吹之也與象武次序更疊而作故云夏籥序興言禮而必曰君子知仁使三子求節文於天理之中也行中規第五節

也還中矩第六節

也采齊樂章名和鸞車上之鈴也車行整緩則鈴聲與樂聲相中蓋出門迎賔之時此第七節

也客出之時歌雍詩以送之此第八節

也振羽卽振鷺禮畢徹器則歌振鷺之詩九節也九者之禮大饗有其四一是賔卒爵而樂闋二是賔酢主卒爵則樂又闋三是升歌淸廟四是下管象武餘五者則非饗禮所得專也方氏曰雍禘太祖之詩也其用爲大故歌之以送客振鷺助祭之詩其用爲小故歌之以徹器而已二詩本主於禘太祖與助祭而又用之於此者猶鹿鳴本以燕羣臣而又用於鄕飲也然論語言以雍徹其用與此不同又何也蓋彼言天子饗神之事此言諸侯饗賔之事重輕固可知矣示情者欲賔主以情相接也示徳者欲賔主以徳相讓也示事者欲賔主以事相成也劉氏曰仁者天下之正理禮序樂和天下之正理不外是矣故曰如此而後君子知仁縣音闋音缺夏上聲中去聲還音旋齊音慈振平聲更平聲】子曰禮也者理也樂也者節也君子無理不動無節不作不能詩於禮不能樂於禮素薄於徳於禮虛【樂記言樂者天地之和也禮者天地之序也此言禮者理也樂者節也蓋禮得其理則有序而不亂樂得其節則𨿽和而不流君子無理不動防其亂也無節不作防其流也人而不爲周南召南猶正墻面而立不能詩者能不於禮乎禮之用和爲貴不能樂則無從容委曲之度是達於禮而不達於樂謂之素也素謂質朴也忠信之人可以學禮薄於徳者必不能充於禮也去聲召音邵】子曰制度在禮文爲在禮行之其在人乎子貢越席而對曰敢問防其窮與子曰古之人與古之人也達於禮而不達於樂謂之素達於樂而不達於禮謂之偏夫防達於樂而不達於禮是以傳於此名也古之人也【文謂文章之顯設者苟非其人則禮不虛道是以行之在人也子貢之意謂防以樂稱而不言其知禮其不通於禮乎窮不通也夫子再言古之人亦微示不可貶之意言防以偏於知樂是以傳此不達禮之名於後世耳然而畢竟是古之賢者也故又終之以古之人也之言然則禮樂之道學者能知其相爲用之原則無素與偏之失矣】子張問政子曰師乎【句】前吾語女乎君子明於禮樂舉而錯之而已【前吾語女謂昔者已嘗告汝矣舉而錯之謂舉禮樂之道而施之政事也】子張復問子曰師爾以爲必鋪幾筵升降酌獻酬酢然後謂之禮乎爾以爲必行綴兆興羽籥作鐘鼔然後謂之樂乎言而履之禮也行而樂之樂也君子力此二者以南面而立夫是以天下太平也諸侯朝萬物服體而百官莫敢不承事矣【筵席也綴兆舞者之行列也萬物服體謂萬事皆從其理復扶又切綴音拙而樂樂音洛大音泰朝音潮行音杭】禮之所興眾之所治也禮之所廢眾之所亂也目巧之室則有奧阼席則有上下車則有左右行則有隨立則有序古之義也【眾之治亂由禮之興廢此所以爲政先禮也目巧謂不用規矩繩墨但據目力相視之巧也言𨿽苟簡爲之亦必有奧阼之處蓋室之有奧所以爲尊者所處堂之有阼所以爲主人之位也席或以南方爲上或以西方爲上詳見曲禮車之尊位在左父之齒隨行貴賤長防各有所立之位此皆古聖人制禮之義也相去聲處上聲】室而無奧阼則亂於堂室也席而無上下則亂於席上也車而無左右則亂於車也行而無隨則亂於塗也立而無序則亂於位也昔聖帝明王諸侯辧貴賤長防逺近男女外內莫敢相逾越皆由此塗出也三子者旣得聞此言也於夫子昭然若發蒙矣【此言禮之爲用無所不在失之則隨事致亂爲政者可舎之而他求乎貴賤以爵言長防以齒言逺近以親疎言男女以同異言外內以位序言也方氏曰發蒙者若目不明爲人所發而有所見也石梁王氏曰篇末二句是記者自作結語】

孔子閒居第二十九

孔子閒居子夏侍子夏曰敢問詩云凱弟君子民之父母何如斯可謂民之父母矣孔子曰夫民之父母乎必達於禮樂之原以致五至而行三無以橫於天下四方有敗必先知之此之謂民之父母矣【詩大雅泂酌之篇凱樂也弟易也橫者廣被之意言三無五至之道廣被於天下也四方將有禍敗之釁而必能先知者以其切於憂民是以能審治亂之幾也弟音悌】子夏曰民之父母旣得而聞之矣敢問何謂五至孔子曰志之所至詩亦至焉詩之所至禮亦至焉禮之所至樂亦至焉樂之所至哀亦至焉哀樂相生是故正明目而視之不可得而見也傾耳而聽之不可得而聞也志气塞乎天地此之謂五至【五至三無者至則極盛而無以復加無則至微而不泥於迹之謂也在心爲志發言爲詩志盛則言亦盛故曰志之所至詩亦至焉詩有美刺可以興起好善惡惡之心興於詩者必能立於禮故曰詩之所至禮亦至焉禮貴於序樂貴於和有其序則有其和無其序則無其和故曰禮之所至樂亦至焉樂至則樂民之生而哀民之死故曰樂之所至哀亦至焉君能如此故民亦樂君之生而哀君之死是哀樂相生也樂民之樂者民亦樂其樂憂民之憂者民亦憂其憂卽下文無聲之樂無服之喪是也目正視則明全耳傾聽則聰審今正視且不見傾聽且不聞是五至無體無聲而惟其志气之充塞乎天地也塞乎天地卽所謂橫於天下也哀樂樂音洛塞入聲復扶又切泥去聲】子夏曰五至旣得而聞之矣敢問何謂三無孔子曰無聲之樂無體之禮無服之喪此之謂三無子夏曰三無旣得略而聞之矣敢問何詩近之孔子曰夙夜基命宥宻無聲之樂也威儀逮逮不可選也無體之禮也凡民有喪匍匐救之無服之喪也【夙早也基始也宥寛也宻寧也周頌昊天有成命篇言文王武王夙夜憂勤以肇基天命惟務行寛靜之政以安民夫子以諭無聲之樂者言人君政善則民自然喜悅不在於鐘鼓管之聲也逮逮詩作棣棣盛也選擇也邶風栢舟之篇言仁人威儀之盛自有常度不容有所選擇初不待因物以行禮而後可見故以諭無體之禮也手行爲匍伏地爲匐邶風谷風之篇言凡人有死喪之禍必汲汲然往救助之此非爲有服屬之親特周救其急耳故以諭無服之喪也其音基】子夏曰言則大矣美矣盛矣言盡於此而已乎孔子曰何爲其然也君子之服之也猶有五起焉【疏曰服習也言君子習此三無猶有五種起發其義種上聲】子夏曰何如孔子曰無聲之樂气志不違無體之禮威儀遲遲無服之喪內恕孔悲無聲之樂气志旣得無體之禮威儀翼翼無服之喪施及四國無聲之樂气志旣從無體之禮上下和同無服之喪以畜萬邦無聲之樂日聞四方無體之禮日就月將無服之喪純徳孔明無聲之樂气志旣起無體之禮施及四海無服之喪施於孫子【方氏曰無聲之樂始之以气志不違者言內無所戾也無所戾則無所失故繼之以气志旣得得之於身則人亦與之故繼之以气志旣從人從之矣則聲聞於外故繼之以日聞四方日聞不已則方興而未艾故繼之以气志旣起無體之禮始之以威儀遲遲者言緩而不迫也緩或失之於怠故繼之以威儀翼翼威儀得中則無乖離之心故繼之以上下和同和同而無乖離則久而愈大故繼之以日就月將愈大則不特施於近而可以及乎逺故終之以施及四海無服之喪始之以內恕孔悲者言其以仁存心也仁者愛人故繼之以施及四國以仁及人則所養者眾故繼之以以畜萬邦所養者眾則其徳發於外故繼之以純徳孔明徳旣發於外則澤足以被於後世故終之以施於孫子其序如此謂之五起不亦宜乎應氏曰大抵援詩句以發詠嘆之蓋贊美之不已也劉氏曰志气塞乎天地則是君之志動天地之气也气志不違以下則是君心和樂之气感天下之志也施音異聞音問】子夏曰三王之徳參於天地敢問何如斯可謂參天地矣孔子曰奉三無私以勞天下子夏曰敢問何謂三無私孔子曰天無私覆地無私載日月無私照奉斯三者以勞天下此之謂三無私其在詩曰帝命不違至於湯齊湯降不遲聖敬日齊昭假遲遲上帝是只帝命式於九圍是湯之徳也【三王之徳參於天地蓋古語故子夏舉以爲問詩商頌長髮之篇孔子引之以證湯無私之徳嚴氏曰商自契以來天命所向未嘗去之然至湯而後與天齊謂王業至此而成天命至此而集天人適相符合也湯之謙抑所以自降下者甚敏而不遲故聖敬之徳日以躋升也敬爲聖人之敬言至誠也日躋言至誠無息也徳日親又日新是聖敬日躋之盛卽文王之純亦不已也其昭格於天遲遲甚緩吉湯無心於得天付之悠悠也湯無所覬幸故惟上帝是敬其誠專一然天自命之以爲法於天下使爲王也勞去聲覆去聲上齊如字下齊音躋假音格】天有四時春秋冬夏風雨霜露無非教也地載神气神气風霆風霆流形庶物露生無非教也【上章引詩以明王道之無私此言天地之無私也春夏之啟秋冬之閉風雨之發生霜露之肅殺無非天道至公之教也載猶承也由神气之變化致風霆之顯設地順承天施故能發育羣品形猶迹也流形所以運造化之迹而庶物因之以生此地道至公之教也聖人之至徳與天道之至教均一無私而已】淸明在躬气志如神耆欲將至有開必先天降時雨山川出云其在詩曰嵩髙維嶽峻極於天維嶽降神生甫及申維申及甫爲周之翰四國於蕃四方於宣此文武之徳也【淸明在躬气志如神卽至誠前知之謂也耆欲所願欲之事也有開必先言先有以開發其兆朕者如將興必有禎祥若時雨將降山川必先爲之出云也國家將興天必爲之豫生賢佐故引大雅嵩髙之篇言文武有此無私之徳故天爲之生賢佐以興周而文武無此詩故取宣王詩爲諭而曰此文武之徳也嚴氏曰嵩然而髙竦者嶽也其山峻大極至於天維此嶽降其神靈以生仲山甫及申伯此申伯及山甫皆爲周室之翰榦四國則於以蕃蔽其患難四方則於以宣布其徳澤耆音嗜爲之爲去聲】三代之王也必先其令聞詩云明明天子令聞不已三代之徳也弛其文徳協此四國大王之徳也子夏蹶然而起負墻而立曰弟子敢不承乎【先其令聞者末王之先其祖宗積徳已有令善之聲聞也詩大雅江漢之篇弛猶施也詩作矢陳也協詩作洽詩美宣王此亦取以爲諭子夏問三王之徳夫子但舉殷周言之者禹以禪無可疑殷周放伐故特明其非私也蹶然喜躍之貎負墻而立者問竟則退後背壁而立以避進問之人也承者奉順不失之意應氏曰嵩髙生賢本於文武徳洽四國始於大王其積累豈一日哉王聞並去聲大音泰蹶音鱖禪背並去聲】

坊記第三十

子言之君子之道辟則坊與坊民之所不足者也大爲之坊民猶逾之故君子禮以坊徳刑以坊淫命以坊欲【辟讀爲譬坊與防同言君子以道防民之失猶以隄防遏水之流也應氏曰理欲相爲消長人欲熾盛而有餘則天理消滅而不足禮則防其所不足而制其所有餘焉性之善爲徳禮以防之而養其源情之蕩爲淫刑以防之而遏其流聖人防民之具至矣然人之欲無窮而非防閒之所能盡也聖人於是而有命之說焉命出於天各有分限而截然不可逾也天之命令人力莫施以是防之則覬覦者塞羨慕者止而欲不得肆矣辟音譬坊音防與平聲長上聲分音問塞入聲】子云小人貧斯約富斯驕約斯盜驕斯亂禮者因人之情而爲之節文以爲民坊者也故聖人之制富貴也使民富不足以驕貧不至於約貴不慊於上故亂益亡【方氏曰小人無道以安貧故貧斯約無徳以守富故富斯驕約者不獲恣則有羨彼之志故約斯盜驕者不能遜則有犯上之心故驕斯亂凡此皆人之情也而禮則因而爲之節文富者不以有餘而慢於人貧者不以不足而窮其身貴者不以在上而慊於物皆由有禮故也若家富不過百乘所以制富而不使之驕也一夫受田百畝所以制貧而不使之約也伐冰之家不畜牛羊所以制貴而不使之慊也慊口簟切乘去聲】子云貧而好樂富而好禮眾而以寜者天下其幾矣詩云民之貪亂寧爲荼毒故制國不過千乘都城不過百雉家富不過百乘以此坊民諸侯猶有畔者【眾而以寜謂家族眾盛而不以悖亂致禍敗也天下其幾言此三者不多見也詩大雅桑柔之篇貪猶約也荼苦菜也毒螫虫也刺厲王言民苦政亂欲其亂亡故寜爲荼苦毒螫之行以相侵暴而不之卹也千棄諸侯之國其地可出兵車千乘也都城卿大夫都邑之城也雉度名也髙一丈長三丈爲一雉家富卿大夫之富也不過百乘其采地所出之兵車不得過此數也石梁王氏曰貧而好樂添一好字恐非孔子語好去聲樂音洛幾上聲乘去聲行去聲采去聲】子云夫禮者所以章疑別微以爲民坊者也故貴賤有等衣服有別朝廷有位則民有所讓【疑者惑而未決微者隠而不明惟禮足以章明之分別之也別必列切下節同】子雲天無二日土無二王家無二主尊無二上示民有君臣之別也春秋不稱楚越之王喪禮君不稱天大夫不稱君恐民之惑也詩云相彼盍旦尙猶患之子云君不與同姓同車與異姓同車不同服示民不嫌也以此坊民民猶得同姓以弒其君【楚越之王喪書卒不書葬夷之也君不稱天避天子也大夫不稱君而稱主避國君也詩逸詩也盍旦夜鳴求旦之鳥患猶惡也言視彼盍旦之夜鳴以求曉是欲反夜作畫求所不當求者人尙且惡之況人臣而求犯其上乎不同車逺害也篡弒之禍常起於同姓故與異姓同車則不嫌相去聲盍音渴惡去聲逺去聲】子云君子辭貴不辭賤辭富不辭貧則亂益亡故君子與其使食浮於人也寜使人浮於食【食祿也浮在上也才徳薄而受祿厚是食浮於人也】子云觴酒豆肉讓而受惡民猶犯齒衽席之上讓而坐下民猶犯貴朝廷之位讓而就賤民猶犯君詩云民之無良相怨一方受爵不讓至於己斯亡子云君子貴人而賤己先人而後己則民作讓故稱人之君曰君自稱其君曰寡君【詩小雅角弓之篇爵酒器也嚴氏云兄弟有因杯酒得罪而怨者此爲持平之論以解之言凡人之不善者其相怨各執一偏而不能參彼己之曲直故但知怨其上而不思己過然其端甚微或止因受爵失辭遜之節而或至於亡其身亦可念矣方氏曰禮六十以上籩豆有加故酒肉以犯齒言三命不齒席於尊東故衽席以犯貴言族人不得戚君位故朝廷以犯君言】子云利祿先死者而後生者則民不偝先亡者而後存者則民可以托詩云先君之思以畜寡人以此坊民民猶偝死而號無告【詩邶風燕燕之篇畜詩作朂勉也莊姜言歸妾戴嬀思念先君莊公以婦道朂勉寡人寡人莊姜自謂此以朂爲畜者言能容畜我於心而不忘是不偝死忘生之意也疏曰財利榮祿之事假令死之與生並合俱得君上則先與死者後與生者以此化民則民皆不偝於死者亡謂身爲國事而出亡在外存謂存在國內者君有利祿先與在外亡者而後與國內存者以此化民民皆仁厚可以大事相付托也偝死而號無告者言民偝棄死者其生者老弱號呼無所控告也偝音佩號平聲令平聲呼去聲】子云有國家者貴人而賤祿則民興讓尙技而賤車則民興藝故君子約言小人先言【貴人貴有徳之人也言君能貴有徳者而不吝於班祿則民興於讓善尙有能者而不吝於賜車則民興於習藝賤祿賤車非輕祿器也特以貴賢尙能而不吝於所當與耳讀者不以辭害意可也言之不怍則爲之也難故君子之言常約小人則先言而後行不必其言行之相顧也鄭氏曰約與先互言君子約則小人多矣小人先則君子後矣】子云上酌民言則下天上施上不酌民言則犯也下不天上施則亂也故君子信讓以涖百姓則民之報禮重詩云先民有言詢於芻蕘【上酌民言謂人君將施政教必斟酌防挹乎輿論之可否如此則政教所加民尊戴之如天所降下者矣否則民必違犯也民不天上之所施則悖慢之亂作矣信則不欺於民讓則不恃乎己以此臨民民得不親其上死其長乎故曰民之報禮重也詩大雅板之篇詢於芻蕘問於取艸取薪之賤者也引此以明酌民言之意施去聲長上聲】子云善則稱人過則稱己則民不爭善則稱人過則稱己則怨益亡詩云爾卜爾筮履無咎言【詩衛風氓之篇履當依詩作體謂卜之於筮之於蓍其卦兆之體皆無凶咎之辭也以無咎明不爭不怨之意石梁王氏曰鄭箋詩旣以體爲卦兆之醴何故於此曲附履字之訛】子云善則稱人過則稱己則民讓善詩云考卜惟王度是鎬京惟正之武王成之【詩大雅文王有聲之篇言稽考龜卜者武王也謀度鎬京之居蓋武王之志已先定矣及以吉凶取正於龜而龜亦協從武王遂以龜爲正而成此都焉是武王不自以爲功而讓之龜卜也故引以爲讓善之證然此兩節所引詩意義皆不甚協度入聲】子云善則稱君過則稱己則民作忠君陳曰爾有嘉謀嘉猷入告爾君於內女乃順之於外曰此謀此猷惟我君之徳於乎是惟良顯哉【君陳周書與今書文小異引以證善則稱君之義女音汝於乎音嗚呼】子云善則稱親過則稱己則民作孝大誓曰予克紂非予武惟朕文考無罪紂克予非朕文考有罪惟予小子無良【泰誓周書引以證善則稱親之義大音泰】子云君子弛其親之過而敬其美論語曰三年無攺於父之道可謂孝矣髙宗云三年其惟不言言乃讙【弛猶棄忘也三年不言見商書說命篇讙今周書無逸篇作雍讙與歡同言天下喜悅之也此條引論語近之引書義不協石梁王氏曰旣有子云又引論語曰不應孔子自言因知皆後人爲之且不應孔子發言引證如此齊同說音悅】子雲從命不忿微諌不倦勞而不怨可謂孝矣詩云孝子不匱【從命不忿謂承受父母命令之時不可冇忿戾之色蓋或以他事致忿而其色未平也一說忿當作怠亦通詩大雅旣醉之篇言孝子事親無乏止之時】子云睦於父母之黨可謂孝矣故君子因睦以合族詩云此令兄弟綽綽有裕不令兄弟交相爲瘉【因睦以合族謂會聚宗族爲燕食之禮因以致其和睦之情也詩小雅角弓之篇令善也綽綽寛容之貎瘉病也瘉音庾】子云於父之執可以乘其車不可以衣其衣君子以廣孝也子云小人皆能養其親君子不敬何以辧子云父子不同位以厚敬也書云厥辟不辟忝厥祖【父之執與父執志同者也車所同衣所獨故車可乘衣不可衣廣孝謂敬之同於父亦錫類之義也辧別也同位則尊卑相等是不敬也故不同位者所以厚敬親之道書商書太甲篇今書文無上厥字言君不君而與臣相防則辱其先祖以諭父不自尊而與卑者同位亦爲忝祖也上衣去聲養去聲辟音璧別必列切】子云父母在不稱老言孝不言慈閨門之內戲而不嘆君子以此坊民民猶薄於孝而厚於慈【曲禮云恆言不稱老與此意同孝所以事親慈所以畜子言孝不言慈者慮其厚於子而薄於親故也可以娛人而使之樂者戲也可以感人而使之傷者嘆也閨門之內謂父母之側戲而不嘆非專事於戲也謂爲孺子之容止或足以娛親猶云可爾恨嘆之聲則傷親故不爲也】子雲長民者朝廷敬老則民作孝子云祭祀之有屍也宗廟之有主也示民有事也修宗廟敬祀事教民追孝也以此坊民民猶忘其親【方氏曰爲親之死故爲屍以象其生爲神之亡故爲主以寓其存經曰事死如事生事亡如事存此所以言示民有事也追孝與祭統言追養繼孝同義長上聲】子云敬則用祭器故君子不以菲廢禮不以美沒禮故食禮主人親饋則客祭主人不親饋則客不祭故君子苟無禮𨿽美不食焉易曰東鄰殺牛不如西鄰之禴祭寔受其福詩云旣醉以酒旣飽以徳以此示民民猶爭利而忘義【籩豆簋鍘之屬皆祭器用之賔客以寓敬也菲薄而廢禮與過文而沒禮皆不得爲敬主人親饋是敬客也客祭其饌是敬主也易旣濟九五爻辭禴薄也詩大雅旣醉之篇方氏曰食者利之所存禮則義之所出故言爭利以忘義食音嗣】子云七日戒三日齊承一人焉以爲屍過之者趨走以教敬也醴酒在室醍酒在堂澄酒在下示民不淫也屍飲三眾賔飲一示民有上下也因其酒肉聚其宗族以教民睦也故堂上觀乎室堂下觀乎上詩云禮儀卒度笑語卒獲【承奉事之也醴齊醍齊澄酒此三酒味薄者在上味厚者在下貴薄而賤厚是示民以不貪淫於味也屍飲三主人主婦賔長各一獻也然後主人獻賔是眾賔飲一也尊上者得酒多卑下者少是示民以上下之等也祭禮之末序昭穆相獻酬此以和睦之道教民也堂上者觀室中之禮儀堂下者又觀堂上之禮儀其容有不肅者乎詩小雅楚之篇卒盡也言禮儀盡合於法度笑語盡得其宜也齊音齋醍音體醴齊醍齊之齊去聲】子云賔禮每進以讓喪禮每加以逺浴於中霤飯於牖下小斂於戶內大斂於阼殯於客位祖於庭葬於墓所以示逺也殷人弔於壙周人弔於家示民不偝也子云死民之卒事也吾從周以此坊民諸侯猶有薨而不葬者【賔自外而入其禮不可以不讓喪自內而出其禮不容於不逺其進其加皆以漸致禮之道也章首賔喪並言下獨言喪禮者重卒葬而言余說見檀弓飯壙並上聲】子云升自客階受弔於賔位教民追孝也未沒喪不稱君示民不爭也故魯春秋記晉喪曰殺其君之子奚齊及其君卓以此坊民子猶有弒其父者【魯僖公九年晉侯詭諸卒冬裏克弒其君之子奚齊十年裏克弒其君卓子方氏曰升自客階而不敢由於主人之階受弔於賔位而不敢居於主人之位所以避父之尊盡爲子之孝而已父旣往而猶未忍升其階居其位焉故曰教民追孝也居君之位而未敢稱君之號則推讓之心固可見矣故曰示民不爭也】子云孝以事君弟以事長示民不貳也故君子有君不謀仕惟卜之日稱二君【推事父之道以事君推事兄之道以事長皆誠實之至豈敢有副貳其上之心乎欲貳其君是與尊者相敵矣故云示民不貳也君子人君之子也有君君在也不謀仕嫌欲急於爲政也世子他事皆不得稱君貳惟命龜之事或君有故而已代之則自稱曰君之貳某左傳卜貳圉正謂君之貳故鄭引之云二當爲貳也弟去聲長上聲】喪父三年喪君三年示民不疑也【疏曰君無骨肉之親若不爲重服民則疑君不尊今與喪父同示民不疑於君之尊也】父母在不敢有其身不敢私其財也示民有上下也【與曲禮不許友以死不有私財意同有上下謂卑當統於尊也】故天子四海之內無客禮莫敢爲主焉故君適其臣升自阼階卽位於堂示民不敢有其室也父母在饋獻不及車馬示民不敢專也以此坊民民猶忘其親而貳其君【曲禮云三賜不及車馬故州閭鄕黨稱其孝以上四節皆明事君事親之道故總結之曰忘其親而貳其君】子云禮之先幣帛也欲民之先事而後祿也先財而後禮則民利無辭而行情則民爭故君子於有饋者弗能見則不視其饋易曰不耕獲不菑畬凶以此坊民民猶貴祿而賤行【禮之先幣帛謂先行相見之禮後用幣帛以致其情也此是欲教民以先任事而後得祿之義若先用財而後行禮則民必貪於財利矣無辭無辭讓之節也行情直行已情也禮略而利行民不能無爭奪矣人有饋遺於己禮也已或以他故或以疾病不能出見於人則不視其饋視猶納也此蓋不敢以無禮而當人之禮易無妄六二爻辭今文無凶字田一嵗曰菑三嵗曰畬不耕而獲不菑而畬以諭人臣無功而食君之祿引之以證不行禮而貪利也獲戶郭切菑音緇畬音余賤行行去聲遺去聲】子云君子不盡利以遺民詩云彼有遺秉此有不斂穧伊寡婦之利故君子仕則不稼田則不漁食時不力大夫不坐羊士不坐犬詩云采葑采菲無以下體徳音莫違及爾同死以此坊民民猶忘義而爭利以亡其身【詩小雅大田之篇秉禾之束爲把者穧鋪而未束者言彼處有遺余之秉把此處有不收斂之鋪穧寡婦之不能耕者取之以爲利耳伊語辭與今詩文顚倒不同仕則不稼祿足以代耕也田則不漁有禽獸不可再取魚鱉也食時食四時之膳也不力不更用力務求羞也坐羊坐犬殺食而坐其皮也皆言不盡利之道詩衛風谷風之篇葑蔓菁菜也菲亦菜名詩之意與此所引之意不同詩意謂如葑菲常食之菜不可以其近地黃腐之莖葉遂棄其上而不采猶夫婦之間亦不當以小過而棄其善此引以爲不盡利之諭者謂采葑菲者但當采取其葉不可以其根本之美而並取之如此則人君盛徳之聲逺播無有違之者而人皆知親其上死其長矣詩則以及爾同死爲偕老也穧才又切並去聲】子云夫禮坊民所淫章民之別使民無嫌以爲民紀者也故男女無媒不交無幣不相見恐男女之無別也詩云伐柯如之何匪斧不克取妻如之何匪媒不得蓺麻如之何橫從其畝取妻如之何必告父母以此坊民民猶有自獻其身【章明也無嫌無自嫌之行也詩齊風南山之篇今詩作析薪如之何而豳風伐柯篇言伐柯如何匪斧不克克能也橫從其畝言從橫耕治其田畝也自獻其身謂女自進其身於男子也以此坊民以下十一字舊本在詩云之上今以類推之當在所引詩下別必列切取去聲下節並同從玆弓切行去聲】子云取妻不取同姓以厚別也故買妾不知其姓則卜之以此坊民魯春秋猶去夫人之姓曰吳其死曰孟子卒【厚別厚其有別之禮也卜之卜其吉凶也吳太伯之後魯同姓也昭公取吳女又見論語去上聲夫如字下節同】子云禮非祭男女不交爵以此坊民陽侯猶殺繆侯而竊其夫人故大饗廢夫人之禮【陽侯繆侯兩君之諡也鄭云其國未聞方氏曰大饗者兩君相見之饗也因陽侯之事而廢夫人之禮則陽侯以前夫人固與乎大饗而有交爵之禮矣乃云非祭不交爵者先儒謂同姓則親獻異姓則使人攝此云不交爵謂饗異姓國君耳石梁王氏曰陽侯繆侯旣同是侯則殺字當如字讀鄭旣未聞其國何以知陽侯爲弒君繆音穆】子云寡婦之子不有見焉則弗友也君子以辟逺也故朋友之交主人不在不有大故則不入其門以此坊民民猶以色厚於徳【寡婦之子見曲禮避逺者以避嫌故逺之也見音現辟音避逺去聲】子云好徳如好色【鄭云此句似不足好並去聲】諸侯不下漁色故君子逺色以爲民紀故男女授受不親禦婦人則進左手姑姊妹女子子已嫁而反男子不與同席而坐寡婦不夜哭婦人疾問之不問其疾以此坊民民猶淫泆而亂於族【諸侯不內娶若下娶本國卿大夫士之女則是如漁者之於魚但以貪欲之心求之也故云漁色荒於色則紀綱弛民之昏禮亦化之而廢故逺色者所以立民之紀使不以色而廢禮亂常也余並見前逺去聲】子云昏禮壻親迎見於舅姑舅姑承子以授壻恐事之違也以此坊民婦猶有不至者【舅姑女之父母也承進也子女也論語注云送與之也儀禮父戒女曰夙夜無違命母戒女曰無違宮事皆恐事之違也末世禮壊故有男行而女不隨者亦有親迎而女不至者成氏曰婦人謂夫之父母曰舅姑男子亦謂妻之父母曰舅姑但加外字耳夫婦齊體父母互相敬也迎去聲見音現】

中庸第三十一

【朱子章句】

【大學中庸已列四書故不具載】

表記第三十二

【鄭氏曰記君子之徳見於儀表者】

子言之歸乎君子隠而顯不矜而莊不厲而威不言而信【方氏曰此篇稱子言之者八皆總其大同之略也稱子曰者四十五皆列其小異之詳也應氏曰歸乎之嘆聖人周流不遇覩世道之益衰念儀刑之有本何必歷聘駕說而後足以行道哉隠而顯卽中庸所謂潛𨿽伏矣亦孔之昭是也不矜而莊不厲而威不言而信卽所謂不動而敬不言而信是也中庸以是終篇蓋示人以進徳之事表記以是爲始蓋發明聖人立教之故】子曰君子不失足於人不失色於人不失口於人是故君子貌足畏也色足憚也言足信也甫刑曰敬忌而罔有擇言在躬【疏曰甫刑呂刑也甫侯爲穆王說刑故稱甫刑馬氏曰見其所可行而不慮其所可止則失足於人見其所可喜而不慮其所可怒則失色於人見其所可語而不慮其所可黙則失口於人不失足於人故貌足畏不失色於人故色足憚不失口於人故言足信劉氏曰君子謹獨不待矜而莊故不失足於人而貌足畏不待厲而威故不失色於人而色足憚不待言而信故不失口於人而言足信也蓋其尋常敬忌故動處無不中節知此又引書以証之而義益顯矣爲去聲處上聲中去聲】子曰裼襲之不相因也欲民之母相瀆也【裼襲見曲禮應氏曰裼襲以示文質各有異宜所謂不相因者恐一時或有異事必易服從事各存其敬不以襲衣而因爲裼不以襲衣而因爲裼蓋節文旣辧而又不憚其勞則無相防之患】子曰祭極敬不繼之以樂朝極辧不繼之以倦【呂氏曰極敬者誠意至也苟至於樂則敬弛極辧者節文明也苟至於倦則入於苟簡樂音洛朝音潮】子曰君子愼以辟禍篤以不揜恭以逺恥【馬氏曰篤者居其厚不居其薄處其實不處其華則輝光發於外而人不能揜也應氏曰君子經徳不回所以正行則其戒謹篤恭皆非有爲而爲之也豈區區於避禍患防揜恥乎記禮之垂是言亦以曉人知避困辱之道耳辟音避逺去聲】子曰君子莊敬日彊安肆日偸君子不以一日使其躬儳焉如不終日【馬氏曰莊敬所以自彊而有進徳之漸故日彊安肆所以自棄而有敗度之漸故日偸應氏曰儳者防錯不齊之貌心無所檢束而紛紜雜亂遂至儳焉錯出外旣散亂而不整則內亦拘迫而不安故不能終日也若主一以直內而心廣體胖何至於如不終日乎儳仕鑑切】子曰齊戒以事鬼神擇日月以見君恐民之不敬也【幽明之交上下之際尢其所當敬者故並言之齊側皆切見音現】子曰狎侮死焉而不畏也【馬氏曰狎侮至於死而不畏者蔽其所防也】子曰無辭不相接也無禮不相見也欲民之毋相防也易曰初筮告再三瀆瀆則不告【易蒙卦辭謂凡占者初筮則誠敬必全若以明而治蒙必其學者如初筮之誠則當告之若如再筮三筮之瀆慢則不必告之矣引此以言賔主之交際當愼始敬終如初筮之誠不可如再三筮之瀆慢也呂氏曰辭者相接之言如公與客宴曰寡人有不腆之酒以請吾子之與寡人須防焉使某也以請之類是也禮者相見之摯如羔鴈雉鶩之類是也必以辭必以禮者交際不可苟也苟則防防則不敬此交所以易疏也告入聲】子言之仁者天下之表也義者天下之制也報者天下之利也【應氏曰仁之體大而尊昭揭眾善而人心儼然知所敬故曰表義之體方而嚴裁割事物而人心凜然知所畏故曰制報之爲禮以交際往來彼感此應而有不容己者所以使人有文以相接有恩以相愛其何利如之】子曰以徳報徳則民有所勸以怨報怨則民有所懲詩曰無言不讎無徳不報太甲曰民非後無能胥以寧後非民無以辟四方子曰以徳報怨則寛身之仁也以怨報徳則刑戮之民也【以論語以直報怨以徳報徳之言觀之此章恐非夫子之言方氏曰以徳報怨則忘人之怨𨿽不足以有懲而眾將徳之而冇裕矣故曰寛身之仁以怨報徳則忘人之徳旣不足以有所勸而眾且怨之而不容矣故曰刑戮之民】子曰無欲而好仁者無畏而惡不仁者天下一人而已矣是故君子議道自已而置法以民【呂氏曰安仁者天下一人而已則非聖人不足以性仁苟至於仁矣無惡也則眾人皆可以爲仁以聖人所性而議道則道無不盡以眾人之可爲而制法則法無不行方氏曰欲而好仁則知者利仁之事也畏而惡不仁則畏罪者彊仁之事也若所好生於無欲所惡生於無畏非中心安仁者不能故曰天下一人而已好惡並去聲】子曰仁有三與仁同功而異情與仁同功其仁未可知也與仁同過然後其仁可知也仁者安仁知者利仁畏罪者彊仁仁者右也道者左也仁者人也道者義也厚於仁者薄於義親而不尊厚於義者薄於仁尊而不親【呂氏曰安仁利仁彊仁三者之功同歸於仁而其情則異此堯舜性之湯武身之五霸假之所以異也桓公九合諸侯一匡天下𨿽湯武之舉不過乎是而其情則不同故其仁未可知也過者人所避有不幸而致焉周公使管叔以殷畔過於愛兄而已孔子對陳司敗以昭公知禮過於諱君而已皆出乎情而其仁可知也道非仁不立義非人不行凡人之舉動必右先而後左隨之故曰仁右道左知音智彊上聲】道有至有義有考至道以王義道以霸考道以爲無失【應氏曰至道卽仁也至道渾而無迹故得其渾全精粹以爲王義道嚴而有方故得其裁割斷制以爲霸盡稽考之道而事不輕舉焉亦可以無失矣石梁王氏曰義道以霸非孔子之言渾上聲斷丁玩切】子言之仁有數義有長短小大中心憯怛愛人之仁也率法而彊之資仁者也詩雲丰水有芑武王豈不仕詒厥孫謀以燕翼子數世之仁也國風曰我今不閱皇卹我後終身之仁也【仁有數言行仁之道非止一端蓋爲器重爲道逺隨其所舉之多寡所至之逺近皆可謂之仁也義冇長短小大言義無定體在隨事而制其宜也中心憯怛惻隠之端也故爲愛人之仁率循古人之成法而勉彊行之此爲求仁之事資仁取諸人以爲善也卽上文彊仁之意詩大雅文王有聲之篇言丰水之傍以潤澤生芑谷諭養成人才也武王豈不官使之乎言無遺才也聖人爲後嗣計莫大於遺之以人才是欲傳其孫之謀而燕安翼輔其子耳曾以下皆孫也故夫子以爲數世之仁蓋中心憯怛所發者深故所及者逺也國風邶風谷風之篇今詩作躬閱容也言我身且不見容何暇憂後事乎此但欲以仁終其身而已耳蓋勉彊資仁所發者淺故所及者近也有數數如字憯七感切怛多八切彊上聲數世數上聲遺才遺如字遺之遺去聲】子曰仁之爲器重其爲道逺舉者莫能勝也行者莫能致也取數多者仁也夫勉於仁者不亦難乎是故君子以義度人則難爲人以人望人則賢者可知己矣【呂氏曰管仲之功微子之去箕子之囚比干之死皆得以仁名之語仁之盡則堯舜其猶病諸此仁所以取數之多也以義度人盡義以度人者也以人望人者舉今之人相望也盡義以求人非聖人不足以當之故難爲人舉今之人相望則大賢愈於小賢故賢者可知己勝平聲夫音扶度入聲】子曰中心安仁者天下一人而已矣大雅曰徳輶如毛民鮮克舉之我儀圖之惟仲山甫舉之愛莫助之小雅曰髙山仰止景行行止子曰詩之好仁如此鄕道而行中道而廢忘身之老也不知年數之不足也俛焉日有孶孶斃而後已【大雅烝民之篇言徳之在人其輕如毛非難能也而民少能舉之者尹吉甫於儀匹之中圖謀之求其能舉徳者乃惟仲山甫能舉之我愛其人使其或有不及我思效忠以助之今吉甫𨿽愛山甫而欲助之而山甫全徳吉甫無可以致其助者也小雅車舝之篇言有髙山則人瞻望而仰之有景大之徳行則人視法而行之二止字皆語辭夫子引此兩詩而贊之曰詩人之好仁如此哉中道而廢言力竭而止若非力竭則不止也不足少也人老則未來之嵗月少矣俛焉無他顧之意孶孶勤勉之貌斃死也應氏曰前章言仁重且逺而人不可以全責此又總敍而勸勉之鮮上聲上行去聲好鄕並去聲】子曰仁之難成久矣人人失其所好故仁者之過易辭也子曰恭近禮儉近仁信近情敬讓以行此𨿽有過其不甚矣夫恭寡過情可信儉易容也以此失之者不亦鮮乎詩云溫溫恭人維徳之基【仁之難成私欲閒之也私意行則所好非所當好故曰失其所好也苟志於仁𨿽或有過其情則善故不待多言而可辧故曰易辭也恭儉信三者未足以爲仁而亦行仁之資曰不甚曰鮮皆勉人致力於此可以由此寡過而進徳也詩大雅抑之篇石梁王氏曰信近情當爲情近信好去聲易去聲下同夫平聲鮮上聲間去聲】子曰仁之難成久矣惟君子能之是故君子不以其所能者病人不以人之所不能者愧人是故聖人之制行也不制以己使民有所勸勉愧恥以行其言禮以節之信以結之容貌以文之衣服以移之朋友以極之欲民之有壹也小雅曰不愧於人不畏於天【呂氏曰聖人制行以立教必以天下之所能行者爲之法所以爲達道也惟不制乎已故民知跂乎此而有所勸勉知不及乎此而有所愧恥則於仁也知所向矣非特此也制禮以節其行而使之齊立信以結其忘而使之固容貌以驗其文之著於外衣服以稱其徳之有於中朋友切磋相成以至於極而後己應氏曰五者輔道而夾持之欲其趨向之專壹也縱有懈怠而欲爲惡者獨不愧於人而畏於天乎小雅何人斯之篇制行行去聲移讀爲稱去聲】是故君子服其服則文以君子之容有其容則文以君子之辭遂其辭則實以君子之徳是故君子恥服其服而無其容恥有其容而無其辭恥有其辭而無其徳恥有其徳而無其行是故君子衰絰則有哀色端冕則有敬色甲冑則有不可辱之色詩云維鵜在梁不濡其翼彼其之子不稱其服【此承上文容貌衣服而言欲有其徳行以實之也徳謂得之於己行謂見之於事詩曺風侯人之篇鵜鵜鶘也俗名淘河鵜鶘當入水中食魚今乃在魚梁之上竊人之魚以食未嘗濡濕其翼如小人居髙位以竊祿而不稱其服也行去聲衰音催稱去聲】子言之君子之所謂義者貴賤皆有事於天下天子親耕粢盛秬鬯以事上帝故諸侯勤以輔事於天子【應氏曰義者截然正方而無偏私也知賤之事貴而不知貴之率賤豈絜矩之道哉故天子竭力致敬以事乎上帝則諸侯亦服勤以輔乎天子也盛平聲絜胡結切】子曰下之事上也𨿽有庇民之大徳不敢有君民之心仁之厚也是故君子恭儉以求役仁信讓以求役禮不自尙其事不自尊其身儉於位而寡於欲讓於賢卑己而尊人小心而畏義求以事君得之自是不得自是以聽天命詩云莫莫葛藟施於條枚凱弟君子求福不回其舜禹文王周公之謂與有君民之大徳有事君之小心詩云惟此文王小心翼翼昭事上帝聿懷多福厥徳不回以受方國【役猶爲也得之不得卽中庸獲乎上不獲乎上也詩大雅旱麓之篇莫莫茂宻也藟似葛枝曰條榦曰枚嚴氏云是葛也藟也乃蔓於本之枝榦諭文王憑先祖之功而起也文王凱樂弟易其求福不回邪也表記言得之自是不得自是以聽天命遂引此章蓋有一毫覬幸之心則邪矣詩大雅大明之篇言文王小心翼翼然恭敬以明事上帝遂能懷來多福蓋其徳不回邪故受此四方侯國之歸也應氏曰數章之內自恭近禮儉近仁信近情之後又言恭儉役仁信讓役禮曰自卑而尊人又曰自卑而民敬尊之曰不自尙其事不自尊其身又曰不自大其事不自尙其功萬音壘施音異弟音悌與平聲】子曰先王諡以尊名節以壹惠恥名之浮於行也是故君子不自大其事不自尙其功以求處情過行弗率以求處厚彰人之善而美人之功以求下賢是故君子𨿽自卑而民敬尊之子曰后稷天下之爲烈也豈一手一足哉惟欲行之浮於名也故自謂便人【諡以尊名爲美諡以尊顯其聲名也壹專也惠善也善行𨿽多難以枚舉但節取其大者以專其善故曰節以壹惠也以求處情謂君子所以不自大尙其事功者以求處情實不肯虛爲矯飾也過行弗率以求處厚者謂若有過髙之行則不敢率循惟求以處乎篤厚之道而已本分上不可加毫末也后稷教民稼穡爲周之始祖其功烈之在天下豈一人之手一人之足遵而用之哉固當以仁聖自居矣惟欲行過於名也故自謂便習民事之人而已行去聲處上聲分去聲】子言之君子之所謂仁者其難乎詩云凱弟君子民之父母凱以彊教之弟以說安之樂而毋荒有禮而親威莊而安孝慈而敬使民有父之尊有母之親如此而後可以爲民父母矣非至徳其孰能如此乎【呂氏曰彊教之者以道驅之如佚道使民𨿽勞不怨者也說安之者得其心之謂也說以使民民忘其勞說以犯難民忘其死者也樂說安也毋荒則有教矣威莊彊教也安則說矣孝慈說也敬則有教矣彊教則父之尊存焉說安則母之親存焉此言君子仁民之道如此非聖人莫能與也弟音悌彊平聲說音悅樂音洛犯難難去聲與去聲】今父之親子也親賢而下無能母之親子也賢則親之無能則憐之母親而不尊父尊而不親水之於民也親而不尊火尊而不親土之於民也親而不尊天尊而不親命之於民也親而不尊鬼尊而不親【下無能賤其無能之子也應氏曰命者造化所以示人者也顯而易見故人玩之鬼幽而難測故人畏之或曰命謂君之教令故下文言夏道尊命易去聲夏上聲】子曰夏道尊命事鬼敬神而逺之近人而忠焉先祿而後威先賞而後罰親而不尊其民之敝惷而愚喬而野朴而不文殷人尊神率民以事神先鬼而後禮先罰而後賞尊而不親其民之敝蕩而不靜勝而無恥周人尊禮尙施事鬼敬神而逺之近人而忠焉其賞罰用爵列親而不尊其民之敝利而巧文而不慚賊而敝【先祿後威先賞後罰皆是忠厚感人之意故民𨿽知親其上而尊君之意則未也故曰親而不尊惷愚驕傲鄙野質朴之敝皆忠之末流也殷人欲矯其敝故以敬畏爲道以事神之道率民先其鬼之不可知者後其禮之可知者先其罰之可畏後其賞之可慕尊則尊矣而親愛之情則無由生也故曰尊而不親流蕩而不知靜定之所者尊上鬼神之敝務自勝以免刑而無恥者先罰後賞之敝也周人見其然故尊禮以矯後禮之失尙施惠以爲恩亦如夏時之近人而忠其賞罰亦無先後但以爵列之髙下爲準如車服土田之賞有命數之異刑罰之施有八辟之議及命夫命婦不躬坐獄訟之類皆是也故亦如夏世之親而不尊其後民皆便利而多機巧美文辭而言之不怍賊害而蔽於理皆尊禮太過文沒其實之所致應氏曰三代之治其始各有所尊其終各有所敝夏之道惟思盡心於民惟恐人之有所不正不得不重其文告之命逺神近人後威先祿皆其忠實之過而徇於近也近則失之玩故商矯之而尊神焉君民上下情不相接率民事神先鬼先罰後禮後賞而逺於物也逺則失於亢故周矯之而尊禮焉禮文委曲而徇人禮繁文勝利巧而賦其敝又有甚者焉凡此非特見風气旣開而澆漓之日異抑亦至徳之不復見而已歟石梁王氏曰此一章未敢信以爲孔子之言夏上聲下並同逺去聲憃屍容切喬音驕施去聲辟音辟復扶又切】子曰夏道未瀆辭不求備不大望於民民未厭其親殷人未瀆禮而求備於民周人彊民未瀆神而賞爵刑罰窮矣【未瀆辭以其尊命也未瀆禮以其後禮也未瀆神以其敬神而逺之也不求備不大望於民卽省刑罰薄稅斂之事未厭其親尊君親上之心自不能忘也言夏之民未厭其親則殷周之民不然矣彊民言殷民不服而成王周公化之之難也賞爵刑罰之制至周而詳悉備具無以復加故曰窮矣窮極也一說賞爵不能勸善刑罰不能止惡故曰窮彊上聲斂復並去聲】子曰虞夏之道寡怨於民殷周之道不勝其敝子曰虞夏之質殷周之文至矣虞夏之文不勝其質殷周之質不勝其文【前章言夏殷周之事此又兼言虞氏以起下章上勝音升下二如字】子言之曰後世𨿽有作者虞帝弗可及也已矣君天下生無私死不厚其子子民如父母有憯怛之愛有忠利之教親而尊安而敬威而愛富而有禮惠而能散其君子尊仁畏義恥費輕實忠而不犯義而順文而靜寛而有辧甫刑曰徳威惟威徳明惟明非虞帝其孰能如此乎【呂氏曰憯怛之愛猶慈母之愛非責報於其子也非要譽於他人也發於誠心而已忠利之教者若使契爲司徒教以人倫作爲衣裳舟楫臼杵弧矢宮室棺槨書契使天下利用而不倦是皆有教人以善之誠無所不利之功者也富而有禮節於物者也惠而能散周於物者也義以相正而不傷乎割文以相接而不傷乎動故寛裕有容而容之中有辧焉應氏曰生無私有天下而不與也死不厚其子傳諸賢而爲天下得人也生死無所私而心乎斯民眞若父母之於子親而尊至惠而能散猶元气之運妙用無迹此中庸所謂用其中於民也其君子化之皆爲全徳尊仁畏義不敢犯天下之公理恥費輕實不敢徇一己之私欲恥費用者儉於自奉也輕財實者薄於言利也自庇民大徳而下凡三章言臣道之難於盡仁惟舜禹文王周公可以爲仁之厚而後稷庶幾近之自凱弟君子而下凡四章言君道之難於盡仁惟虞帝可以爲徳之至而夏商周皆未免有所偏也】子言之事君先資其言拜自獻其身以成其信是故君有責於其臣臣有死於其言故其受祿不誣其受罪益寡【應氏曰資憑藉也古之爲臣其經世之學皆豫定於胸中至於事君則前定之規模先形於言以爲借然後自獻其身以成其信自獻者非屈己以求售也如書之自靖自獻致命而無所愧也畎畝幡然之數語說命對揚之三篇此伊傅先資之言也齊桓問答而爲書燕昭命下而有對此管樂先資之言也言於先而信於後無一不酬者後世若登壇東向之答艸廬三顧之策亦庶幾焉馬氏曰受祿不誣言不素餐也】子曰事君大言入則望大利小言入則望小利故君子不以小言受大祿不以大言受小祿易曰不家食吉【不家食吉大畜之彖辭也謂大畜之君子才徳所蘊者大則當食祿於朝以有爲於天下而不食於家則吉此言不以大言受小祿所謂達可行於天下而後行之者也呂氏曰大言所言者大也小言所言者小也利及天下澤及萬世大利也進一介之善治一官之事小利也諫行言聽利斯從之矣先儒謂利爲祿賞人臣事君各效其忠而已言入而遂望其祿賞乃小人之道非所以事君也所謂不以小言受大祿不以大言受小祿者此君之所以報臣非臣之所以望君也受之有義亦稱其大小而已小言而大祿則報逾其分大言而小祿則君不我知亦不可受也石梁王氏曰此非孔子之言】子曰事君不下達不尙辭非其人弗自小雅曰靖共爾位正直是與神之聽之式谷以女【下達謂趨乎污下如曰吾君不能如曰長君之惡逢君之惡皆是也伊尹使君爲堯舜之君孟子非堯舜之道不陳則謂之上達也尙辭利口捷給也自所由以進者也小雅小明之篇言人臣能安靖恭敬其職位惟正直之道是與則神明聽之將用福祿與汝矣以與也共音恭女音汝長上聲】子曰事君逺而諫則讇也近而不諫則屍利也子曰邇臣守和宰正百官大臣慮四方【呂氏曰陵節犯分以求自達故曰讇懷祿固寵主於爲利故曰屍利也方氏曰所謂守和者過於和則流而爲同不及於和則乖而爲異故在於能守守則適中而無過與不及之患矣應氏曰宰以職言大臣以位言自三公以下皆是不特六卿其序則先君徳而後朝廷先朝廷而後天下也石梁王氏曰逺而諫則讇非孔子之言讇音諂分去聲爲利爲去聲】子曰事君欲諫不欲陳詩云心乎愛矣瑕不謂矣中心藏之何日忘之【諫者止君之失陳者君之失也詩小雅隰桑之篇瑕詩作遐本謂我心愛慕此賢者思相與語以其相去遐逺故不得共語然欲發之言藏於我心何日而忘之乎此記者借以爲諭言我有愛君之心欲諫其過胡不言乎縱未得進諫亦藏於心而不忘但不以語他人耳語去聲】子曰事君難進而易退則位有序易進而難退則亂也故君子三揖而進一辭而退以逺亂也【呂氏曰所謂有序者小徳役大徳小賢役大賢之謂也所謂亂者賢不肖倒置之謂也君信我可以爲師非學焉而後臣之則不進也信我可以執國政𨿽待以季孟之間亦不進也膰肉不至而卽行靈公問陳而卽行君子之道正君而已枉己者未有能直人者也人之相見三揖至於階三讓以賔升而其退也一辭而出主人拜送賔去不顧若主人之敬未至而彊進主人之意已懈而不辭則賔主之分亂矣可仕可己可見可辭進退之義一也易逺並去聲彊上聲分去聲】子曰事君三違而不出竟則利祿也人𨿽曰不要吾弗信也【違猶去也不出竟實無去志也謂非要利可乎呂氏曰孔子去魯遲遲吾行以不忍於父母之國也孟子去齊三宿出晝冀齊王之悔悟也然卒出竟以去君子之義可見矣竟上聲要平聲】子曰事君愼始而敬終子曰事君可貴可賤可富可貧可生可殺而不可使爲亂【馬氏曰在物者有命故可貴可賤可生可殺在己者有義故不可使爲亂也】子曰事君軍旅不辟難朝廷不辭賤處其位而不履其事則亂也故君使其臣得志則愼慮而從之否則孰慮而從之終事而退臣之厚也易曰不事王侯髙尙其事【呂氏曰亂者如絲之不治而無緒也臣受君命𨿽有所合不敢以得志而自滿故愼慮而從之乃臨事而懼好謀而成者也有所不合又非所宜辭亦不敢怨於不得志故孰慮而從之卒事則致爲臣而去故可以自免而不累於上故曰臣之厚也易蠱之上九事之終且無位也有似乎仕焉而已者故曰不事王侯乃可以髙尙其事而不見役於人也辟音避難去聲朝音潮處上聲孰熟通好去聲】子曰惟天子受命於天士受命於君故君命順則臣有順命君命逆則臣有逆命詩曰鵲之姜姜鶉之賁賁人之無良我以爲君【詩衛風鶉之奔奔篇嚴氏云鶉之奔奔然鬭者不亂其匹也鵲之彊彊然剛者不淫其匹也刺宣姜與公子頑非匹偶也人之不善者我乃以爲小君乎呂氏曰天道無私莫非理義君所以代天而治者推天之理義以治斯人而已天敍天秩天命天討莫非天也臣之受命於君者命合乎理義爲順天命不合則爲逆天命順則爲臣者將不令而行逆則爲臣者𨿽令不從矣而治治如字以治治平聲】子曰君子不以辭盡人故天下有道則行有枝葉天下無道則辭有枝葉【不以辭盡人謂不可以言辭而盡見其人之實蓋有言者不必有徳也行有枝葉根本盛而條達者也辭有枝葉則蕪辭蔓說而已此皆世教盛衰所致故以有道無道言之行去聲】是故君子於有喪者之側不能賻焉則不問其所費於有病者之側不能饋焉則不問其所欲有客不能館則不問其所舎故君子之接如水小人之接如醴君子淡以成小人甘以壊小雅曰盜言孔甘亂是用餤【三者不能則不問不可以虛言待人也接交也小雅巧言之篇盜言小人讒賊之言也餤進也餤音炎】子曰君子不以口譽人則民作忠故君子問人之寒則衣之問人之饑則食之稱人之善則爵之國風曰心之憂矣於我歸說【譽者揚人之善而過其實者也國風曹風蜉蝣之篇詩人憂昭公之無所依故曰其於我而歸稅乎說讀爲稅舎息也譽平聲衣去聲食音嗣說音稅】子曰口惠而實不至怨葘及其身是故君子與其有諾責也寧有己怨國風曰言笑晏晏信誓旦旦不思其反反是不思亦已焉哉【國風衛風氓之篇晏晏和柔也旦旦明也始焉不思其反覆今之反覆是始者不思之過也今則無如之何矣故曰亦已焉哉呂氏曰有求而不許始𨿽咈人之意而終不害乎信故其怨小諾人而不踐始𨿽不咈人意而終害乎信故其責大葘音災】子曰君子不以色親人情疏而貌親在小人則穿窬之盜也與子曰情欲信辭欲巧【情欲信卽大學意誠之謂也巧當作考卽曲禮則古昔稱先王之謂也否則爲無稽之言矣呂氏曰穿窬之盜欺人之不見以爲不義而已色親人者巧言令色足恭無誠心以將之情疏貌親主於爲利亦欺人之不見也孔子曰色厲而內荏譬諸小人其猶穿窬之盜也與孟子曰士未可以言而言是以言餂之也是皆穿窬之類也二者亦欺人之不見以爲不義故所以爲穿窬也石梁王氏曰辭欲巧決非孔子之言巧言令色鮮矣仁】子言之昔三代明王皆事天地之神明無非卜筮之用不敢以其私防事上帝是以不犯日月不違卜筮卜筮不相襲也【不相襲說見曲禮劉氏曰此段經文言事天地神明無非卜筮之用而又云大事有時日呂氏以爲冬夏至祀天地四時迎气用四立他祭祀之當卜日者不可犯此素定之日非此則其他自不可違卜筮也然曲禮止云大饗不問卜周官太宰祀五帝卜日祀大神示亦如之太卜大祭祀眡髙命龜春秋魯禮又有卜郊之文郊特牲又有郊用辛之語是蓋互相抵牾未有定說又如卜筮不相襲大事卜小事筮而洪範有龜從筮從龜從筮逆之文簭人有凡國之大事先簭而後卜太卜又凡事涖卜又如外事用剛日內事用柔日而特牲社用甲召誥丁巳郊戊午杜洛誥戊辰烝祭嵗凡此皆不合禮家之說未知所以一之也姑闕以俟知者示祗同眡視同簭祀同召音邵】大事有時日小事無時日有筮外事用剛日內事用柔日不違龜筮子曰牲牷禮樂齊盛是以無害乎鬼神無怨乎百姓【大事祭大神也小事祭小神也外剛內柔見曲禮詳文理不違龜筮四字當在牲牷禮樂齊盛之下以其一聽於龜筮故神人之心皆順也齊音粢盛音成】子曰后稷之祀易富也其辭恭其欲儉其祿及子孫詩曰后稷兆祀庶無罪悔以迄於今【富備也詩大雅生民之篇兆詩作肇始也以迄於今明其祿及子孫也易去聲】子曰大人之器威敬天子無筮諸侯有守筮天子道以筮諸侯非其國不以筮卜宅寢室天子不卜處大廟【龜防之爲器聖人所以寓神道之教故言大人之器也以其威敬而不敢玩防故大事則用小事則否天子無筮惟用卜也而又云道以筮者謂在道途中則用筮也守筮謂在國居守有事則用筮也龜亦曰守龜左傳國之守龜何事不卜非其國不筮謂出行在他國不欲人疑其吉凶之問也宅居也諸侯出行則必卜其所處之地慮他故也大廟天子所必當處之地故不卜也守去聲處上聲大音泰】子曰君子敬則用祭器是以不廢日月不違龜筮以敬事其君長是以上不瀆於民下不防於上【敬其禮故用祭器敬其事故詢龜筮不瀆不防以其敬故也疏曰敬事君長謂諸侯朝天子及小國之於大國】

緇衣第三十三

子言之曰爲上易事也爲下易知也則刑不煩矣【呂氏曰上好信則民莫敢不用情易事者以好信故也易知者以用情故也若上以禨心待民則民亦以禨心待其上姦生詐起欲刑之不煩不可得矣易去聲】子曰好賢如緇衣惡惡如巷伯則爵不瀆而民作願刑不試而民咸服大雅曰儀刑文王萬國作孚【緇衣鄭國風首篇美鄭武公之詩小雅巷伯寺人刺幽王之詩大雅文王之篇國詩作邦呂氏曰好賢必如緇衣之篤則人知上之誠好賢矣不必爵命之數勸而民自起願心以敬上故曰爵不瀆】

【而民作願惡惡必如巷伯之深則人知上之誠惡惡矣不必刑罰之施而民自畏服故曰刑不試而民咸服文王好惡得其正而一出乎誠心故爲天下之所儀刑徳之所以孚乎下也願願同數入聲】子曰夫民教之以徳齊之以禮則民有格心教之以政齊之以刑則民有遁心故君民者子以愛之則民親之信以結之則民不倍恭以涖之則民有孫心甫刑曰苗民匪用命制以刑惟作五虐之刑曰法是以民有惡徳而遂絕其世也【遁謂逃遁苟免也應氏曰命當依書作靈善也石梁王氏曰仿論語爲此言意便不足孫去聲】子曰下之事上也不從其所令從其所行上好是物下必有甚者矣故上之所好惡不可不愼也是民之表也【大學曰其所令反其所好而民不從好惡並去聲】子曰禹立三年百姓以仁遂焉豈必盡仁詩云赫赫師尹民具爾瞻甫刑曰一人有慶兆民賴之大雅曰成王之孚下土之式【豈必盡仁者言不必朝廷盡是仁人而後足以化民也得一仁人爲民之表則天下皆仁矣所謂君仁莫不仁也此所以禹以一仁君立三年而百姓皆以仁遂故引詩書以明之詩小雅節南山之篇赫赫顯盛貌師尹周太師尹氏也具俱也大雅下武之篇言武王能成王者之徳孚信於民而天下皆法式之節音截】子曰上好仁則下之爲仁爭先人故長民者章志貞教尊仁以子愛百姓民致行己以說其上矣詩云有梏徳行四國順之【章志者明吾好惡之所在也貞教者身率以正也所志所教莫非尊仁之事以此爲愛民之道是以民皆感其子愛之心致力於行己之善而悅其上如子從父母之命也詩大雅抑之篇梏當依詩作覺言有能覺悟人以徳行者則四國皆服從之也好去聲長上聲說音悅梏讀作覺行去聲】子曰王言如絲其出如綸王言如綸其出如綍故大人不倡防言可言也不可行君子弗言也可行也不可言君子弗行也則民言不危行而行不危言矣詩云淑愼爾止不諐於儀【綸綬也疏云如宛轉繩綍引棺大索也危髙也詩大雅抑之篇止容止也諐過也呂氏曰大人王公之謂也防言無根不定之言也易曰誣善之人其辭防爲人上者倡之以誠慤篤實之言天下猶有欺詐以罔上者苟以防言倡之則天下蕩然虛浮之風作矣可不愼乎可言而不可行過言也可行而不可言過行也君子弗言弗行則言行不越乎中民將效之言不敢髙於行而言之必可行也行不敢髙於言而必爲可繼之道也綍音弗行去聲諐愆同】子曰君子道人以言而禁人以行故言必慮其所終而行必稽其所敝則民謹於言而愼於行詩云愼爾出話敬爾威儀大雅曰穆穆文王於緝熙敬止【道化誨之也道人以言而必慮其所終恐其行之不能至則爲虛誕也禁謹飭之也禁人以行而必稽其所敝慮其末流之或偏也如是則民皆謹言而愼行矣詩大雅抑之篇大雅文王之篇朱子云穆穆深逺之意於嘆美辭緝繼續也熙光明也敬止無不敬而安所止也兩引詩皆爲謹言行之證呂氏曰進取於善者夷考其行而不掩猶不免於狂況不在於善者乎故曰言必慮其所終夷惠之淸和其末猶爲隘與不恭故曰行必稽其所敝文王之徳亦不越敬其容止而已道行並去聲話胡快切於音烏】子曰長民者衣服不貳從容有常以齊其民則民徳壹詩云彼都人士狐裘黃黃其容不攺出言有章行歸於周萬民所望【詩小雅都人士之篇周忠信也馬氏曰狐裘黃黃服其服也其容不攺文以君子之容也出言有章遂以君子之辭也行歸於周實以君子之徳也從音聰行去聲】子曰爲上可望而知也爲下可述而志也則君不疑於其臣而臣不惑於其君矣尹吉曰惟尹躬及湯咸有壹徳詩云淑人君子其儀不忒【君之待臣表裏如一故曰可望而知臣之事君一由忠誠其職業皆可稱述而記志此所以上下之間不疑不惑也尹告伊尹告太甲之書也今咸有一徳篇文詩曹風鳲鳩之篇引書以證君臣相得又引詩以證壹徳之義吉讀作告】子曰有國家者章善癉惡以示民厚則民情不貳詩云靖共爾位好是正直【鄭本作章義今從書作善呂氏曰章明也癉病也明之斯好之矣病之斯惡之矣善居其厚惡居其薄此所以示民厚也好善惡惡之分定民情所以不貳也詩小雅小明之篇引之以明章善之義癉丁但切共平聲】子曰上人疑則百姓惑下難知則君長勞故君民者章好以示民俗愼惡以禦民之淫則民不惑矣臣儀行不重辭不援其所不及不煩其所不知則君不勞矣詩云上帝板板下民卒小雅曰匪其止共維王之卭【詩大雅板之篇板板反戾之意卒盡也詩作癉病也假上帝以言幽王反其常道使下民盡病也小雅巧言之篇卭病也言此讒人非止於敬徒爲王之卭病耳板詩證君道之失巧言詩證臣道之失也呂氏曰以君之力所不能及而援其君則君難從以君之智所不能知而煩其君則君難聽徒爲難從難聽以勞其君而無益非所以事君也方氏曰示民不以信則爲上之人可疑可疑則百姓其有不感者乎事君不以忠則爲下之人難知難知則君長其有不勞者乎章其所好之善故足以示民而成俗愼其所惡之惡故足以禦民而不淫若是則上下無可疑者故曰民不惑矣臣有可儀之行而所重者不在乎辭則凡有所行者無僞行矣苟有所言者無虛辭矣丁但切卭音窮】子曰政之不行也教之不成也爵祿不足勸也刑罰不足恥也故上不可以防刑而輕爵康誥曰敬明乃罰甫刑曰播刑之不迪【康誥甫刑皆周書播布也不字衍言伯夷布刑以啟迪斯民也呂氏曰政不行教不成由上之人爵祿刑罰之失當也爵祿非其人則善人不足勸刑罰非其罪則小人不足恥此之謂防刑輕爵】子曰大臣不親百姓不寜則忠敬不足而富貴已過也大臣不治而邇臣比矣故大臣不可不敬也是民之表也邇臣不可不愼也是民之道也君毋以小謀大毋以逺言近毋以內圖外則大臣不怨邇臣不疾而逺臣不蔽矣葉公之顧命曰毋以小謀敗大作毋以嬖禦人疾莊後毋以嬖禦士疾莊士大夫卿士【大臣不見親信則民不服從其令故不寜也此蓋由臣之忠不足於君君之敬不足於臣徒富貴之太過而然耳由是邇臣之黨相比以奪大臣之柄而使之不得治其事故大臣所以不可不敬者以其爲民所瞻望之儀表也邇臣所以不可不愼者以君之好惡系焉乃民之所從以爲道者也人君不使小臣謀大臣則大臣不至於怨乎不以不使逺臣間近臣則近臣不至於疾其君不使內之寵臣圖四方宣力之士則逺臣之賢無所壅蔽而得見知於上矣葉公楚葉縣尹沈諸梁字子髙僭稱公顧命臨死回顧之言也毋以小謀敗大作謂不可用小臣之謀而敗大臣所作之事也疾毀惡之也莊猶正也敬也君所取正而加敬之謂也比毗至切葉失涉切】子曰大人不親其所賢而信其所賤民是以親失而教是以煩詩云彼求我則如不我得執我仇仇亦不我力君陳曰未見聖若己弗克見旣見聖亦不克由聖【親善逺惡人心所同所謂舉直錯諸枉則民服今君旣不親賢故民亦不親其上教令徒煩無益也詩小雅正月之篇言彼小人初用事求我以爲法則惟恐不得旣而不合則空執畱之視如仇讎然不用力於我矣仇仇者言不一仇之無往而不忤其意也君陳周書兼引之皆爲不親賢之證】子曰小人溺於水君子溺於口大人溺於民皆在其所防也夫水近於人而溺人徳易狎而難親也易以溺人口費而煩易出難悔易以溺人夫民閉於人而有鄙心可敬不可慢易以溺人故君子不可以不愼也【小人民也溺爲其所陷也水爲柔物人易近之然其徳𨿽可狎而勢不可親忘險而不知戒則溺矣君子士大夫也言行君子之樞機出好興戎皆由於口於己費則於人煩出而召禍不可悔矣大人謂天子諸侯也國以民存亦以民亡蓋惟其蔽於情而不可以理諭故鄙陋而不通書言可畏非民此所以不可慢也棄而不保則離叛繼之矣三者皆在其所褻故曰君子不可不愼也易去聲閉讀爲蔽爲其爲去聲】太甲曰毋越厥命以自覆也若虞機張往省括於度則釋兌命曰惟口起羞惟甲冑起兵惟衣裳在笥惟干戈省厥躬太甲曰天作孽可違也自作孽不可以逭尹吉曰惟尹躬先見於西邑夏自周有終相亦惟終【毋書作無伊尹告太甲不可顚越其命以自取覆亡虞虞人也機弩牙也括矢括也度者法度射者之所準望釋發也言如虞人之射弩機旣張必往察其括之合於法度然後發之則無不中也傳說告髙宗謂言語所以文身輕出則有起羞之患甲冑所以衛身輕動則有起戎之憂衣裳所以命有徳謹於在笥者戒輕與也干戈所以討有罪嚴於省躬者戒輕動也孽災也追逃也夏都安邑在亳之西故曰西邑夏國語曰忠信爲周言夏之先王以忠信有終故其輔相者亦能有終也凡四引書皆明不可不愼之意省悉井切兌音悅逭乎亂切吉讀爲告先舊本作天今從書相去聲中去聲】子曰民以君爲心君以民爲體心莊則體舒心肅則容敬心好之身必安之君好之民必欲之心以體全亦以體傷君以民存亦以民亡詩云昔吾有先正其言明且淸國家以寜都邑以成庶民以生誰能秉國成不自爲正卒勞百姓君雅曰夏日暑雨小民惟曰怨資冬祈寒小民亦惟曰怨【此承上文大人溺於民之意而言昔吾有先正以下五句逸詩也下三句今見小雅節南山之篇言今日誰人秉持國家之成法乎師尹實秉持之乃不自爲政而信任羣小終勞苦百姓也君牙周書資書作咨此傳寫之誤而下復缺一咨字鄭不取書文爲定乃讀資爲至今從書以資字屬上句方氏曰民以君爲心者言好惡從於君也君以民爲體者言休戚同於民也體𨿽致用於外然由於心之所使故曰心好之身必安之心𨿽爲主於內然資乎體之所保故曰心以體全亦以體傷雅讀爲牙資咨同】子曰下之事上也身不正言不信則義不壹行無類也子曰言有物而行有格也是以生則不可奪志死則不可奪名故君子多聞質而守之多志質而親之精知略而行之君陳曰出入自爾師虞庶言同詩云淑人君子其儀一也【義不壹或從或違也行無類或善或否也君陳書言謀政事者當出入反覆與眾人共虞度其可否而觀庶言之同異也詩曹風鳲鳩之篇引以證義壹行類呂氏曰有物則非失實之言有格則無逾矩之行歸於一而不可變生乎由是死乎由是故志也名也不可得而奪也多聞所聞博也多志多見而識之者也質正也不敢自信而質正於眾人之所同然後用之也守之者服膺勿失也親之者問學不厭也𨿽由多聞多知而得之又當精思以求其至約而行之略者約也此皆義壹行類之道也行去馨】子曰惟君子能好其正小人毒其正故君子之朋友有鄕其惡有方是故邇者不惑而逺者不疑也詩云君子好仇【舊讀正爲匹今從呂氏說讀如字蓋君子與君子以同道爲朋小人與小人以同利爲朋君子固好其同道之朋矣小人亦未嘗不好其同利之朋不當言毒害其匹也小人視君子如仇讎常有禍之之心此所謂毒其正也君子所好不可以非其人故曰朋友有鄕所惡不可以及善人故曰其惡有方前章言章善癉惡以示民厚則民情不貳今好惡旣明民情歸一故邇者逺者不惑不疑也詩周南闗雎之篇言君子有良善之仇匹引以證同道之朋好鄕惡並去聲好仇好如字】子曰輕絕貧賤而重絕富貴則好賢不堅而惡惡不著也人𨿽曰不利吾不信也詩云朋友攸攝攝以威儀【詩大雅旣醉之篇言朋友所以相撿攝者在威儀以諭不在貧賤富貴也馬氏曰賢者宜富貴而富貴者未必皆賢惡者宜貧賤而貧賤者未必皆惡於其貧賤而輕有以絕之則是好賢不堅也於其富貴而重有以絕之則是惡惡不著也是志在於利而不在於道人𨿽曰不利者吾不信也】子曰私惠不歸徳君子不自畱焉詩云人之好我示我周行【上文言好惡皆當循公道故此言人有私恵於我而不合於徳義之公君子決不畱之於己也詩小雅鹿鳴之篇周行大道也言人之好愛我者示我以大道而已引以明不畱私惠之義好去聲行如字】子曰苟有車必見其軾苟有衣必見其敝人苟或言之必聞其聲苟或行之必見其成葛覃曰服之無射【呂氏曰此言有是物必有是事登車而有所禮則憑軾有軾則有車無車則何所憑而式之乎衣之久必敝有衣然後可敝無衣則何敝之有言必有聲行必有成亦猶是也蓋誠者物之終始不誠無物引葛覃言實有是服乃可久服而無厭也射音亦】子曰言從而行之則言不可飾也行從而言之則行不可飾也故君子寡言而行以成其信則民不得大其美而小其惡詩云白圭之玷尙可磨也斯言之玷不可爲也小雅曰允也君子展也大成君奭曰在昔上帝周田觀文王之徳其集大命於厥躬【從順也謂順於理也言順於理而行之則言爲可用而非文飾之言矣行順於理而言之則行爲可稱而非文飾之行矣言之不怍則爲之也難寡言而行卽訥於言而敏於行之意以成其信謂言行皆不妄也大其美者所以要譽小其惡者所以飾非皆言之所爲也君子寡言以示教故民不得如此詩大雅抑之篇玷缺也小雅車攻之篇允信也展誠也君奭周書言昔者上帝降割罰於殷而申重奬勸文王之徳集大命於其身使有天下抑詩證言不可飾車攻詩證行不可飾引書亦言文王之實有此徳也上行如字下二行去聲寡舊讀爲顧今如字周田觀讀爲割申勸要平聲】子曰南人有言

曰人而無恆不可以爲卜筮古之遺言與龜筮猶不能知也而況於人乎詩云我龜旣厭不我告猶兌命曰爵無及惡徳民立而正事純而祭祀是爲不敬事煩則亂事神則難易曰不恆其徳或承之羞恆其徳偵婦人吉夫子凶【論語言不可以作巫醫是爲巫爲醫此言爲卜筮乃是求占於卜筮龜筮猶不能知言無常之人𨿽先知如龜防亦不能定其吉凶況於人乎詩小雅小旻之篇猶謀也言卜筮煩數龜亦厭之不復告以所謀之吉凶也易恆卦三五爻辭承進也婦人之徳從一而終故吉夫子制義故從婦則凶也應氏曰引兌命有誤當依今書文馮氏曰此篇多依仿聖賢之言而理有不純義有不足者多矣與平聲兌音悅偵貞同】

奔喪第三十四

奔喪之禮始聞親喪以哭答使者盡哀問故又哭盡哀遂行日行百里不以夜行惟父母之喪見星而行見星而舎若未得行則成服而後行過國至竟哭盡哀而止哭辟市朝望其國竟哭【始聞親喪總言五服之親也不以夜行避患害也未得行若奉君命而使事未竟也辟市朝爲驚眾也使去聲竟音境辟音避朝音潮】至於家入門左升自西階殯東西面坐哭盡哀括發袒降堂東卽位西鄕哭成踴襲絰於序東絞帶反位拜賔成踴送賔反位【此言奔父喪之禮爲人子者升降不由阼階今父新死未忍異於生故入自門左升自西階也在家而親死則並纚小斂畢乃括發此自外而至故卽括發而袒衣也鄭云已殯者位在下此奔喪在殯後故自西階降而卽其堂下東之位也襲絰者掩其袒而加要絰也序東者在堂下而當堂上序墻之東也不散麻者亦異於在家之節也此絞帶卽襲絰之絰非象革帶之絞帶也絰重象革帶之絞帶輕反位復先所卽之位也凡拜賔皆就賔之位而拜之拜竟則反己之位而哭踴也成踴說見前鄕去聲散上聲】有賔後至者則拜之成踴送賔皆如初眾主人兄弟皆出門出門哭止闔門相者告就次於又哭括發袒成踴於三哭猶括發袒成踴三日成服拜賔送賔皆如初【皆如初者如先次之拜賔成踴與送賔反位也次倚廬也在中門外又哭明日之朝也三哭又其明日之朝也皆升堂而括發且袒如始至時三日三哭之明日也相去聲】奔喪者非主人則主人爲之拜賔送賔奔喪者自齊衰以下入門左中庭北面哭盡哀免麻於序東卽位袒與主人哭成踴於又哭三哭皆免袒有賔則主人拜賔送賔丈夫婦人之待之也皆如朝夕哭位無變也【非主人其餘或親或疎之屬也故下云齊衰以下亦入自門之左而不升階但於中庭北面而哭也免麻謂加免於首加絰於要也上文言襲絰於序東此言免麻於序東輕重𨿽殊皆是堂下序墻之東凡袒與襲不同位也待之謂待此奔喪者以其非賔客故不變所哭之位也爲去聲免音問】奔母之喪西面哭盡哀括發袒降堂東卽位西鄕哭成踴襲免絰於序東拜賔送賔皆如奔父之禮於又哭不括發【父喪襲絰於序東此言襲免絰於序東卽加免輕於父也疏曰此謂適子故云拜賔送賔皆如奔父之禮也】婦人奔喪升自東階殯東西面坐哭盡哀東髽卽位與主人拾踴【婦人謂姑姊妹女子子東階東而階非阼階也婦人入者由闈門闈門是東邊之門東階卽雜記所謂側階也髽說見小記東髽髽於東序不髽於房變於在室者也拾更也主人與之更踴賔客之也髽則瓜切拾其劫切更平聲】奔喪者不及殯先之墓北面坐哭盡哀主人之待之也卽位於墓左婦人墓右成踴盡哀括發東卽主人位絰絞帶哭成踴拜賔反位成踴相者告事畢【不及殯葬後乃至也屍柩旣不在家則當先哭墓此奔喪者是適子故其眾主人之待之者與婦人皆往墓所就墓所分左右之位奔者括發而於東偏卽其主人之位禮畢則相者以畢事告】遂冠歸入門左北面哭盡哀括發袒成踴東卽位拜賔成踴賔出主人拜送有賔後至者則拜之成踴送賔如初眾主人兄弟皆出門出門哭止相者告就次於又哭括發成踴於三哭猶括發成踴三日成服於五哭相者告事畢【遂冠而歸者不可以括發行於道路也冠謂素委貌入門出門皆謂殯宮門也五哭者初至象始死爲一哭明日象小斂爲二哭又明日象大斂爲三哭又明日成服之日爲四哭人明日爲五哭皆數朝哭不數夕哭鄭云旣期而至者則然故相者告事畢若未期則猶朝夕哭不五哭而畢也哭𨿽五而括發成踴則止於三下文免成踴亦同冠如字】爲母所以異於父者壹括發其餘免以終事他如奔父之禮【疏曰壹括發謂歸入門哭時也及殯壹括發不及殯亦壹括發爲去聲】齊衰以下不及殯先之墓西面哭盡哀免麻於東方卽位與主人哭成踴襲有賔則主人拜賔送賔賔有後至者拜之如初相者告事畢遂冠歸入門左北面哭盡哀免袒成踴東卽位拜賔成踴賔出主人拜送於又哭免袒成踴於三哭猶免袒成踴三日成服於五哭相者告事畢【疏曰齊衰以下有大功小功緦麻月日多少不同若奔在葬後而三月之外大功以上則有免麻東方三日成服若小功緦麻則不得有三日成服小功以下不稅無追服之理若葬後通葬前未滿五月小功則亦三日成服其緦麻者止臨喪節而來亦得三日成服也東卽位拜賔成踴者東卽位謂奔喪者於東方就哭位拜賔則是主人代之拜此奔喪者當主人代拜賔時已則成踴也又曰經直言免麻於東方卽位不稱袒而下云成踴襲襲則有袒理經若言袒恐齊衰以下皆袒故不得總言袒而稱襲者容齊衰重得爲之襲也又按上文爲父不及殯於又哭括發成踴不言袒今齊衰以下之喪經文於又哭三哭乃更言袒故知二袒字衍文也又哭三哭二袒字衍文】聞喪不得奔喪哭盡哀問故又哭盡哀乃爲位括發袒成踴襲絰絞帶卽位拜賔反位成踴賔出主人拜送於門外反位若有賔後至者拜之成踴送賔如初於又哭括發袒成踴於三哭猶括發袒成踴三日成服於五哭拜賔送賔如初【篇首言若未得行則成服而後行此乃詳言其節次余見前章】若除喪而後歸則之墓哭成踴東括發袒絰拜賔成踴送賔反位又哭盡哀遂除【句】於家不哭主人之待之也無變於服與之哭不踴【袒絰者袒而襲襲而加絰也遂除卽於墓除之也主人無變於服謂在家者但著平常吉服也𨿽與之哭於墓而不爲踴以服除哀殺也故云與之哭不踴】自齊衰以下所以異者免麻【齊衰大功小功緦之服其奔喪在除服之後者惟首免要麻絰於墓所哭罷卽除無括發等禮也故云所異者免麻】凡爲位非親喪齊衰以下皆卽位哭盡哀而東免絰卽位袒成踴襲拜賔反位哭成踴送賔反位相者告就次三日五哭卒主人出送賔眾主人兄弟皆出門哭止相者告事畢成服拜賔若所爲位家逺則成服而往【人臣奉君命以出而聞父母之喪則固爲位而哭其餘不得爲位也此言非親喪而自齊衰以下亦得爲位者必非奉君命以出而爲私事未奔者也此以上言五哭者四前三節言五哭皆止計朝哭故五日乃畢獨此所言三日五哭卒者謂初聞喪一哭明日朝夕二哭又明日朝夕二哭並計夕哭者以私事可以早畢而亟謀奔喪故也曰主人出送賔者謂旣奔喪至家則喪家之主人爲之出送賔也所謂奔喪者非主人則主人爲之出送賔是也眾主人兄弟亦謂在喪家者成服拜賔者謂三日五哭卒之明日爲成服其後有賔亦與之哭而拜之也前兩節五哭後不言拜賔者省文耳若所爲位者之家道逺則成服而後往亦可蓋外喪緩可容辦集而行也】齊衰望鄕而哭大功望門而哭小功至門而哭緦麻卽位而哭【雜記云大功望鄕而哭者謂本是齊衰降而服大功也故與此不同】哭父之黨於廟母妻之黨於寢師於廟門外朋友於寢門外所識於野張帷凡爲位不奠【檀弓云師吾哭諸寢又云有殯聞逺兄弟之喪哭於側室若無殯則在寢矣舊說異代之禮所以不同不然記者所聞或誤歟鄭氏曰不奠以其精神不存乎是也】哭天子九諸侯七卿大夫五士三大夫哭諸侯不敢拜賔諸臣在他國爲位而哭不敢拜賔與諸侯爲兄弟亦爲位而哭凡爲位者壹袒【九九哭也七七哭也九哭者九日七哭者七日餘仿此此以尊卑爲日數之差也大夫哭諸侯哭其舊君也不敢拜賔避爲主也在他國爲使而出也與諸侯爲兄弟亦謂在異國者壹袒謂爲位之日也明日以往不袒矣若父母之喪則必三袒】所識者弔先哭於家而後之墓皆爲之成踴從主人北面而踴【己所知識之人死而往弔之時已在後矣必先哭於其家者情𨿽由於死者而禮則施於生者故也主人墓左西向賔北面向墓而踴固賔主拾之然必主人先而賔從之故曰從主人也言皆者必於家於墓皆踴也爲去聲拾其劫切】凡喪父在父爲主父沒兄弟同居各主其喪親同長者主之不同親者主之【此言父在而子有妻子之喪則父主之統於尊也父沒之後兄弟𨿽同居各主妻子之喪矣同宮猶然則異宮從可知也親同長者主之謂父母之喪長子爲主其同父母之兄弟死亦推長者爲主也不同親者主之謂從父兄弟之喪則彼親者爲之主也】聞逺兄弟之喪旣除喪而後聞喪免袒成踴拜賔則尙左手【此言小功緦麻之兄弟死而聞訃在本服月日之外𨿽不稅而初聞之亦必免袒而成其踴者以倫屬之親不可不爲之變也但拜賔則從吉拜而左手在上耳】無服而爲位者惟嫂叔及婦人降而無服者麻【檀弓云子思之哭嫂也爲位婦人降而無服謂姑姊妹在室者緦麻嫁則降在無服也哭之亦爲位麻者弔服而加緦之環絰也鄭氏曰正言嫂叔尊嫂也兄公於弟之妻則不能也疏曰旣云無服又云麻故知弔服加麻也】凡奔喪有大夫至袒拜之成踴而後襲於士襲而後拜之【此言大夫士來弔此奔喪之人也尊卑禮異】

禮記集說卷九﹤經部﹐禮類﹐禮記之屬﹐陳氏禮記集說﹥

欽定四庫全書

禮記集說卷十

元陳澔撰問喪第三十五

親始死雞斯徒跣扱上衽交手哭惻怛之心痛疾之意傷腎幹肝焦肺水漿不入口三日不舉火故鄰里爲之糜粥以飲食之夫悲哀在中故形變於外也痛疾在心故曰不甘味身不安美也【雞斯讀爲筓纚筓骨筓也纚韜發之繒也親始死孝子先去冠惟畱筓纚也徒空也徒跣無屨而空跣也上衽深衣前襟也以號踴履踐爲妨故扱之於帶也交手哭謂兩手交以拊心而哭也糜厚而粥薄薄者以飲之厚者以食之也雞音筓斯色買切扱音插幹音幹飲去聲食音嗣號平聲】三日而斂在牀曰屍在棺曰柩動屍舉柩哭踴無數惻怛之心痛疾之意悲哀志懣气盛故袒而踴之所以動體安心下气也【哭踴本有數此言無數者又在常節之外也懣煩也懣謨本切】婦人不宜袒故發胸擊心爵踴殷殷田田如壞墻然悲哀痛疾之至也故曰辟踴哭泣哀以送之送形而往迎精而反也【發開也爵踴似爵之跳足不離地也殷殷田田擊之聲也辟拊心也殷上聲壊音怪辟婢尺切離去聲】其往送也望望然汲汲然如有追而弗及也其反哭也皇皇然若有求而弗得也故其往送也如慕其反也如疑求而無所得之也入門而弗見也上堂又弗見也入室又弗見也亡矣喪矣不可復見己矣故哭泣辟踴盡哀而止矣【望望瞻望之意也汲汲促急之情也皇皇猶彷徨之意盡哀而止者他無所寓其情也上上聲喪去聲復扶又切】心悵焉愴焉惚焉愾焉心絕志悲而已矣祭之宗廟以鬼享之儌幸復反也成壙而歸不敢入處室居於倚廬哀親之在外也寢苫枕塊哀親之在土也故哭泣無時服勤三年思慕之心孝子之志也人情之實也【此言反哭至終喪之情惚猶恍惚也愾猶嘆恨也勤謂憂苦也壙上聲枕去聲】或問曰死三日而後斂者何也曰孝子親死悲哀志懣故匍匐而哭之若將復生然安可得奪而斂之也故曰三日而後斂者以俟其生也三日而不生亦不生矣孝子之心亦益衰矣家室之計衣服之具亦可以成矣親戚之逺者亦可以至矣是故聖人爲之斷決以三日爲之禮制也【此記者設問以明三日而斂之義斂之斂如字人爲爲去聲斷丁玩切】或問曰冠者不肉袒何也曰冠至尊也不居肉袒之體也故爲之免以代之也然則禿者不免傴者不袒破者不踴非不悲也身有錮疾不可以備禮也故曰喪禮惟哀爲主矣女子哭泣悲哀擊胸傷心男子哭泣悲哀稽顙觸地無容哀之至也【免而袒袒而踴先後之次也有一疾則廢一禮女子不踴則惟擊胸男子不踴則惟稽顙觸地皆可以爲哀之至也免音問傴於縷切跛補火切】或問曰免者以何爲也曰不冠者之所服也禮曰童子不緦惟當室緦緦者其免也當室則免而杖矣【劉氏曰已冠者爲喪變而去冠則必著免蓋𨿽去冠猶嫌於不冠故加免也童子初未冠則𨿽爲喪亦不免以其未冠故不嫌於不冠也若爲孤子而當室則𨿽童子亦免以其爲喪主而當成人之禮也如童子不杖以其不能病也而當室則杖童子不緦幼而不能知疏逺之哀也而當室則緦緦者以其當室而爲成人之免且杖則亦可爲成人之緦矣故曰緦者以其免也】或問曰杖者何也曰竹桐一也故爲父苴杖苴杖竹也爲母削杖削杖桐也或問曰杖者以何爲也曰孝子喪親哭泣無數服勤三年身病體羸以杖扶病也則父在不敢杖矣尊者在故也堂上不杖辟尊者之處也堂上不趨示不遽也此孝子之志也人情之實也禮義之經也非從天降也非從地出也人情而已矣【苴杖圓而象天削杖方而象地又以桐爲同之義言哀戚同於喪父也堂上不趨亦謂父在時也急遽則或動父之情故示以寛暇爲去聲苴七須切羸力垂切辟音避處去聲遽其慮切】

服問第三十六

傳曰有從輕而重公子之妻爲其皇姑【有屬從有徒從故皆以從言疏曰公子諸侯之妾子也皇姑卽公子之母也諸侯在尊厭妾子使爲母練冠諸侯沒妾子得爲母大功而妾子之妻則不論諸侯存沒爲夫之母期也其夫練冠是輕也而妻爲之期是重故云有從輕而重也皇君也此妾旣賤若惟云姑則有嫡女君之嫌今加皇字明非女君而此婦尊之與女君同故云皇姑也傳去聲爲去聲注中與下四節並同厭音壓論去聲】有從重而輕爲妻之父母【妻爲其父母齊衰是重也夫從妻而服之乃緦麻是從重而輕也】有從無服而有服公子之妻爲公子之外兄弟【疏曰公子被厭不服己母之外家是無服也妻猶從公子而服公子外祖父母從母緦麻是從無服而有服止經惟云公子外兄弟而知其非公子姑之子者以喪服小記云夫之所爲兄弟服妻皆降一等夫爲姑之子緦麻妻則無服今公子之妻爲之有服故知其爲公子外祖父母從母也此等皆小功之服凡小功者謂爲兄弟若同宗直稱兄弟以外族故稱外兄弟也從母從去聲】有從有服而無服公子爲其妻之父母【鄭氏曰凡公子厭於君降其私親女君之子不降疏曰𨿽爲公子之妻猶爲父母期是有服也公子被厭不從妻而服之是從有服而無服也】傳曰母出則爲繼母之黨服母死則爲其母之黨服爲其母之黨服則不爲繼母之黨服【母死謂繼母死也其母謂出母也鄭氏曰𨿽外親亦無二統】三年之喪旣練矣有期之喪旣葬矣則帶其故葛帶絰期之絰服其功衰【疏曰謂三年之喪練祭之後又當期喪旣葬之節也故葛帶謂三年喪之練葛帶也今期喪旣葬男子則應著葛帶此葛帶與三年之葛帶麤細正同而以父葛爲重故帶其故葛帶也絰期之絰者謂三年之喪練後首絰旣除故絰期之葛絰若婦人練後麻帶除矣則絰其故葛絰帶期之麻帶以婦人不葛帶故也功衰者父喪練後之衰也雜記疏云三年喪練後之衰升數與大功同故云功衰也期音基】有大功之喪亦如之小功無變也【疏曰三年喪練後有大功喪亦旣葬亦帶其故葛帶而絰期之葛絰也故云亦如之小功無變者言先有大功以上喪服今遭小功之喪無變於前服不以輕服減累於重也】麻之有本者變三年之葛【疏曰大功以上爲帶者麻之根本並畱之合糾爲帶如此者得變三年之練葛小功以下其絰澡麻斷本不得變三年之葛也言變三年之葛舉其重者其實期之葛有本者亦得變之】旣練遇麻斷本者於免絰之旣免去絰每可以絰必絰旣絰則去之【疏曰斬衰旣練之後遭小功之喪𨿽不變服得爲之加絰也於免絰之者以練無首絰於此小功喪有事於免之時則爲之加小功之絰也旣免之後則脫去其絰每可以絰之時必爲之加絰旣絰則去之自練服也斷音短去上聲】小功不易喪之練冠如免則絰其緦小功之絰因其初葛帶緦之麻不變小功之葛小功之麻不變大功之葛以有本爲稅【疏曰言小功以下之喪不合變易三年喪之練冠其期之練冠亦不得易也如當緦小功著免之節則首絰其緦與小功之絰所以爲後喪緦絰者以前喪練冠首絰已除故也要中所著仍因其初喪練之葛帶輕喪之麻本服旣輕𨿽初喪之麻不變前重喪之葛也稅謂變易也緦與小功麻絰旣無本不合稅變前喪惟大功以上麻絰有本者得稅變前喪也稅吐外反著入聲要平聲】殤長中變三年之葛終殤之月算而反三年之葛是非重麻爲其無卒哭之稅下殤則否【疏曰殤長中者謂本服大功今乃降在長中殤男子則爲之小功婦人爲長殤小功中殤則緦麻如此者得變三年之葛著此殤服之麻終竟此殤月數如小功則五月緦則三月還反服其三年之葛也旣服麻不攺又變三年之葛不是重此麻也以殤服質略自初死服麻以後無卒哭時稅麻服葛之禮也下殤則否者以大功以下之殤男子婦人俱爲之緦麻其情輕不得變三年之葛也按上文麻有本者得變三年之葛則齊衰下殤𨿽是小功亦是麻之有本者故喪服小記云下殤小功帶澡麻不絕本然齊衰下殤乃變三年之葛今大功長殤麻旣無本得變三年之葛者以無虞卒哭之稅故特得變之若成人小功緦麻麻旣無本故不得變也長上聲爲去聲】君爲天子三年夫人如外宗之爲君也世子不爲天子服【諸侯爲天子服斬衰三年外宗見前篇諸侯外宗之婦爲君朝夫人爲天子亦期故云夫人如外宗之爲君也世子有繼世之道不爲天子服者逺嫌也爲去聲逺去聲】君所主夫人妻大子適婦【夫人者君之適妻故云夫人妻大子適子也其妻爲適婦三者皆正故君主其喪大音泰】大夫之適子爲君夫人大子如士服【鄭氏曰士爲國君斬小君期大子君服斬臣從服期疏曰大夫無繼世之道其子無嫌故得爲君與夫人及君之大子著服如士服也爲去聲大子大音泰】君之母非夫人則羣臣無服惟近臣及僕驂乘從服惟君所服服也【疏曰君母是適夫人則羣臣服期非夫人則君服緦故羣臣無服也近臣閽寺之屬僕禦車者驂乘車右也惟君所服服者君緦則此等人亦緦也乘去聲期平聲】公爲卿大夫錫衰以居出亦如之當事則弁絰大夫相爲亦然爲其妻往則服之出則否【疏曰君爲卿大夫之喪成服之後著錫衰以居也出謂以他事而出非至喪所亦著錫衰首則皮弁也當事若大斂及殯並將葬啟殯等事則首著弁絰身衣錫衰若於士則首服皮弁也大夫相爲亦然者亦如君於卿大夫也若君於卿大夫之妻及卿大夫相爲其妻而往臨其喪亦服錫衰但不常著之以居或以他事出則不服也錫衰之布以緦布而加灰治弁絰制如爵弁素爲之加環絰其上】凡見人無免絰𨿽朝於君無免絰惟公門有稅齊衰傳曰君子不奪人之喪亦不可奪喪也【見人往見於人也絰重故不可釋免入公門𨿽稅齊衰亦不稅絰也此謂不杖齊衰若杖齊衰及斬衰𨿽入公門亦不稅免如字稅音脫】傳曰辠多而刑五喪多而服五上附下附列也【罪重者附於上刑罪輕者附於下刑此五刑之上附下附也大功以上附於親小功以下附於疏此五服之上附下附也等列相似故云列也】

閒傳第三十七

【鄭氏曰名閒傳者以其記喪服之閒輕重所宜】

斬衰何以服苴苴惡貌也所以首其內而見諸外也斬衰貌若苴齊衰貌若枲大功貌若止小功緦麻容貌可也此哀之發於容體者也【斬衰服苴苴絰與苴杖也麻之有子者以爲苴絰竹杖亦曰苴杖惡貌者疏云苴是黎黒色又小記疏云至痛內結必形色外章所以衰裳絰杖俱備苴色也首者標表之義蓋顯示其內心之哀痛於外也枲牡麻也枯黯之色似之大功之喪𨿽不如齊斬之痛然其容貌亦若有所拘止而不得肆者蓋亦變其常度也見音現枲音徙】斬衰之哭若往而不反齊衰之哭若往而反大功之哭三曲而偯小功緦麻哀容可也此哀之發於聲音者也【若如也往而不反一舉而至气絕似不回聲也三曲一舉聲而三折也偯餘聲之委曲也小功緦麻情輕𨿽哀聲之從容亦可也偯於豈切從七容切】斬衰惟而不對齊衰對而不言大功言而不議小功緦麻議而不及樂此哀之發於言語者也【惟應辭也不對不答人以言也不言不先發言於人也不議不泛論他事也惟上聲】斬衰三日不食齊衰二日不食大功三不食小功緦麻再不食士與斂焉則壹不食故父母之喪旣殯食粥朝一溢米莫一溢米齊衰之喪疏食水飲不食菜果大功之喪不食醯醬小功緦麻不飲醴酒此哀之發於飲食者也【一溢二十四分升之一也疏食粗飯也與去聲莫音暮食音嗣】父母之喪旣虞卒哭疏食水飲不食菜果期而小祥食菜果又期而大祥有醯醬中月而禫禫而飲醴酒始飲酒者先飲醴酒始食肉者先食幹肉【中月閒一月也前篇中一以上亦訓爲閒二十五月大祥二十七月而禫也疏曰孝子不忍發初禦醇厚之味故飲醴酒食幹肉中如字閒去聲幹音幹】父母之喪居倚廬寢苫枕塊不稅絰帶齊

衰之喪居堊室芐翦不納大功之喪寢有席小功緦麻牀可也此哀之發於居處者也【倚廬堊室見喪大記芐蒲之可爲席者但翦之使齊不編納其頭而藏於內也枕去聲稅音脫芐音下處上聲】父母之喪旣虞卒哭柱楣翦屏芐翦不納期而小祥居堊室寢有席又期而大祥居復寢中月而禫禫而牀【柱楣謂舉倚廬之木拄之於楣使稍寛明也翦屏者翦去戶旁兩廂屏之餘艸也自上章惟而不對以下至此有與雜記喪大記喪服小記之文不同者記者所聞之異亦或各有義與柱音主】斬衰三升齊衰四升五升六升大功七升八升九升小功十升十一升十二升緦麻十五升去其半有事其縷無事其布曰緦此哀之發於衣服者也【每一升凡八十縷斬衰正服三升義服三升半齊衰降服四升正服五升義服六升大功降服七升正服八升義服九升小功降服十升正服十一升義服十二升緦麻降正義同用十五升布去其七升半之縷蓋十五升者朝服之布其幅之經一千二百縷也今緦布用其半六百縷爲經是去其半也有事其縷者事謂煮治其紗縷而後織也無事其布者及織成則不洗治其布而卽以制緦服也若用爲錫衰則加灰以洗治之故前經云加灰錫也然則緦服是熟縷生布其小功以上皆生縷以織矣去上聲治平聲】斬衰三升旣虞卒哭受以成布六升冠七升爲母疏衰四升受以成布七升冠八升去麻服葛葛帶三重期而小祥練冠縓緣要絰不除【五服惟斬衰齊衰大功有受者葬後以冠之布升數爲衰數如斬衰冠六升則葬後以六升布爲衰齊衰冠七升則葬後以七升布爲衰也謂之成布者三升以下之布麤疏之甚若未成然六升以下則漸精細與吉服之布相近故稱成也去麻服葛者葬後男子去要之麻絰而系葛絰婦人去首之麻絰而著葛絰也葛帶三重謂男子也葬後以葛絰易要之麻絰差小於前四股糾之積而相重則三重也蓋單糾爲一重兩股合爲一繩是二重二繩又合爲一繩是三重也疏曰至小祥又以卒哭後冠受其衰而以練易其冠又以練爲中衣以縓爲領緣也要絰葛絰也縓緣見檀弓縓七眷切緣去聲要平聲】男子除乎首婦人除乎帶男子何爲除乎首也婦人何爲除乎帶也男子重首婦人重帶除服者先重者易服者易輕者【小祥男子除首絰婦人除要帶此除先重也居重喪而遭輕喪男子則易要絰婦人則易首絰此易輕者也】又期而大祥素縞麻衣中月而禫禫而纖無所不佩【疏曰二十五月大祥祭此日除脫則首服素冠以縞紕之身著朝服而祭祭畢而哀情未除更反服微凶之服首著縞冠以素紕之身著十五升麻深衣未有采緣故云素縞麻衣也大祥之後更閒一月而爲禫祭禫祭之時冠朝服祭訖則首著纖冠身著素端黃裳以至吉祭平常所服之物無不佩也黑經白緯曰纖紕音皮緣去聲】易服者何爲易輕者也斬衰之喪旣虞卒哭遭齊衰之喪輕者包重者特【鄭氏曰卑可以兩施而尊者不可貳疏曰斬衰受服之時而遭齊衰初喪男子所輕要者得著齊衰要帶而兼包斬衰之帶婦人輕首得著齊衰首絰而包斬衰之絰故雲輕者包也男子重首特畱斬衰之絰婦人重要特畱斬衰要帶是重者特也愚謂特者單獨而無所兼之義非謂特畱也】旣練遭大功之喪麻葛重【疏曰斬衰旣練男子惟有要帶婦人惟有首絰是單也今遭大功之喪男子首空著大功麻絰又以大功麻帶易練之葛帶婦人要空著大功麻帶又以大功麻絰易練之葛絰是重麻也至大功旣虞卒哭男子帶以練之故葛帶首著期之葛絰婦人絰其練之故葛絰著期之葛帶是重葛也疏言期之葛絰期之葛帶謂麤細與期同其實是大功葛絰葛帶也又按檀弓云婦人不葛帶者謂斬衰齊衰服也喪服大功章男女並陳有卽葛九月之文是大功婦人亦受葛也又士虞禮餞屍章注云婦人大功小功者葛帶】齊衰之喪旣虞卒哭遭大功之喪麻葛兼服之【此據男子言之以大功麻帶易齊衰之葛帶而首猶服齊衰葛絰首有葛要有麻是麻葛兼服之也】斬衰之葛與齊衰之麻同齊衰之葛與大功之麻同大功之葛與小功之麻同小功之葛與緦之麻同麻同則兼服之兼服之服重者則易輕者也【同者前喪旣葬之葛與後喪初死之麻麤細無異也兼服者服後麻兼服前葛也服重者卽上章重者特之說也易輕者則輕者包是也服問篇云緦之麻不變小功之葛小功之麻不變大功之葛言成人之喪也此言大功以下同則兼服者是據大功之長殤中殤也疏曰兼服之但施於男子不包婦人今言易輕者則是男子易於要婦人易於首也重平聲長上聲易去聲要平聲】

三年問第三十八

三年之喪何也曰稱情而立文因以飾羣別親疏貴賤之節而弗可損益也故曰無易之道也創鉅者其日久痛深者其愈遲三年者稱情而立文所以爲至痛極也斬衰苴杖居倚廬食粥寢苫枕塊所以爲至痛飾也三年之喪二十五月而畢哀痛未盡思慕未忘然而服以是斷之者豈不送死有已復生有節也哉【人不能無羣羣不可無別立文以飾之則親疏貴賤之等明矣弗可損益者中制不可不及亦不可過是所謂無易之道也治親疏貴賤之節者惟喪服足以盡其詳服莫重於斬衰時莫久於三年故此篇列言五服之輕重而自重者始石梁王氏曰二十四月再期其月餘日不數爲二十五月中月而禫注謂閒一月則所閒之月是空一月爲二十六月出月禫祭爲二十七月徙月則樂矣稱去聲別必列切創平聲枕去聲斷丁玩切治平聲數上聲閒空並去聲】凡生天地之閒者有血气之屬必有知有知之屬莫不知愛其類今是大鳥獸則失喪其羣匹越月逾時焉則必反巡過其故鄕翔回焉鳴號焉蹢防焉踟躕焉然後乃能去之小者至於燕雀猶有啁噍之頃焉然後乃能去之故有血气之屬者莫知於人故人於其親也至死不窮【鳥獸知愛其類而不如人之能充其類此所以天地之性人爲貴也喪去聲號平聲蹢直亦切防直六切踟音馳躕音廚啁音周噍音啾知去聲】將由夫患邪淫之人與則彼朝死而夕忘之然而從之則是曽鳥獸之不若也夫焉能相與羣居而不亂乎【患猶害也邪淫之害性如疾痛之害身故云患邪淫也不如鳥獸爲無禮也無禮則亂矣與平聲曽音層焉音煙爲去聲】將由夫修飾之君子與則三年之喪二十五月而畢若駟之過隙然而遂之則是無窮也故先王焉爲之立中制節壹使足以成文理則釋之矣【先王制禮蓋欲使過之者俯而就之則送死有已復生有節不至者跂而及之則不至於鳥獸之不若矣壹使足以成文理謂無分君子小人皆使之遵行禮節以成其飾羣之文理則先王憂世立教之心遂矣故曰釋之也爲去聲】然則何以至期也曰至親以期斷是何也曰天地則已易矣四時則已變矣其在天地之中者莫不更始焉以是象之也【疏曰父母本三年何以至期是問其一期應除之義故答云至親以期斷是明一期可除之節故期而練男子除絰婦人除帶下文云加隆故至三年期平聲斷去聲】然則何以三年也曰加隆焉爾也焉使倍之故再期也【又問旣是以期斷矣何以三年也答謂孝子加隆厚於親故如此也焉語辭猶云所以也期平聲】由九月以下何也曰焉使弗及也故三年以爲隆緦小功以爲殺期九月以爲閒上取象於天下取法於地中取則於人人之所以羣居和壹之理盡矣故三年之喪人道之至文者也夫是之謂至隆是百王之所同古今之所壹也未有知其所由來者也孔子曰子生三年然後免於父母之懷夫三年之喪天下之達喪也【弗及恩之殺也三月不及五月五月不及九月九月不及期也期與大功在隆殺之閒故云期九月以爲閒也取象於天地者三年象閏期象一嵗九月象物之三時而成五月象五行三月象一時也取則於人者始生三月而翦發三年而免父母之懷也和以情言謂情無不睦也壹以禮言謂禮無不至也人之所以相與羣居而情和禮壹者其理於喪服盡之矣父母之喪無貴賤故曰天下之達喪也達論語作通殺去聲閒如字】

深衣第三十九

古者深衣蓋有制度以應規矩繩權衡短毋見膚長毋被土續衽鉤邊要縫半下【朝服祭服喪服皆衣與裳殊惟深衣不殊則其被於體也深邃故名深衣制同而名異者有四焉純之以采曰深衣純之以素曰長衣純之以布曰麻衣著在朝服祭服之內曰中衣但大夫以上助祭用冕服自祭用爵弁服則以素爲中衣士祭用朝服則以布爲中衣也皆謂天子之大夫與士也喪服亦有中衣檀弓云練衣黃裏縓緣是也但不得繼揜尺耳楊氏曰深衣制度惟續衽鉤邊一節難考鄭注續衽二字文義甚明特疏家亂之耳鄭注云續猶屬也衽在裳旁者也屬連之不殊裳前後也鄭意蓋言凡裳前三幅後四幅旣分前後則其旁兩幅分開而不相屬惟深衣裳十二幅交裂裁之皆名爲衽所謂續衽者指在裳旁兩幅言之謂屬連裳旁兩幅不殊裳之前後也又衣圖云旣合縫了又再覆縫方便於著以合縫者爲續衽覆縫爲鉤邊要縫七尺二寸是比下齊之一丈四尺四寸爲半之也玉藻云縫齊倍要是也要平聲縫去聲純音準齊音咨】袼之髙下可以運肘袂之長短反詘之及肘帶下毋厭髀上毋厭脇當無骨者【劉氏曰袼袖與衣接當腋下縫合處也運回轉也玉藻云袂可以回肘是也肘臂中曲節袂袖也袼之髙下與衣身齊二尺二寸古者布幅亦二尺二寸而深衣裁身用布八尺八寸中屈而四疊之則正方袖本齊之而漸圓殺以至袪則廣一尺二寸故下文云袂圓應規也衣四幅而要縫七尺二寸又除負繩之縫與領旁之屈積各寸則兩腋之餘前後各三寸許續以二尺二寸幅之袖則二尺有五寸也然周尺二尺五寸不滿今舊尺二尺僅足齊手無餘可反屈也曰反屈及肘則接袖初不以一幅爲拘矣凡經言短毋見膚長毋被土及袼可運肘袂反及肘皆以人身爲度而不言尺寸者良以尺度布幅有古今之異而人身亦有大小長短之殊故也朱子云度用指尺中指中節爲寸則各自與身相稱矣玉藻朝祭服之帶三分帶下紳居二焉而紳長制士三尺則帶下四尺五寸矣深衣之帶下不厭髀骨上不可當脇骨惟當其閒無骨之處則少近下也然此不言帶之制玉藻云士練帶率下辟等皆言朝祭服之帶也朱子深衣帶蓋亦彷佛玉藻之文但禪異耳袼音各詘音屈厭音壓髀音俾稱去聲】制十有二幅以應十有二月袂圜以應規曲祫如矩以應方負繩及踝以應直下齊如權衡以應平【袷交領也衣領旣交自有如矩之象踝足跟也衣之背縫及裳之中縫上下相接如繩之直故云負繩也下齊裳末緝處也欲其齊如衡之平袷音刼踝胡瓦切齊音咨】故規者行舉手以爲容負繩抱方者以直其政方其義也故易曰坤六二之動直以方也下齊如權衡者以安志而平心也五法以施故聖人服之故規矩取其無私繩取其直權衡取其平故先王貴之故可以爲文可以爲武可以擯相可以治軍旅完且弗費善衣之次也【疏曰所以袂圜中規者欲使行者舉手揖讓以爲容儀也抱方領之方也以直其政解負繩以方其義解抱方也呂氏曰深衣之用上下不嫌同名吉凶不嫌同制男女不嫌同服諸侯朝朝服夕深衣大夫士朝端夕深衣庶人吉服深衣而已此上下同也有虞氏深衣而養老將軍文子除喪受弔練冠深衣親迎女在途而壻之父母死深衣縞總以趨喪此吉凶男女之同也蓋簡便之服非朝祭皆可服之也方氏曰十二幅應十二月者仰觀於天也直其政方其義者俯察於地也袼之髙下可以運肘者近取諸身也應規矩繩權衡者逺取諸物也其制度固已深矣然端冕則有敬色所以爲文介冑則有不可辱之色所以爲武端冕不可以爲武介冑不可以爲文兼之者惟深衣而已玉藻曰夕深衣深衣燕居之服也端冕𨿽所以修禮容亦有時而燕處則深衣可以爲文矣介冑𨿽所以臨戎事亦有時而燕處則深衣可以爲武矣𨿽可爲文非若端冕可以視朝臨祭特可贊禮而爲擯相而已𨿽可爲武非若介冑可以臨衝特可運籌以治軍旅而已制有五法故曰完其質則布其色則白故曰弗費吉服以朝祭爲上燕衣則居其次焉故曰善衣之次也相去聲治平聲朝朝服下朝音潮】具父母大父母衣純以繢具父母衣純以靑如孤子衣純以素純袂緣純邊廣各寸半【繢畫文也純衣之緣也袂緣緣袖口也純邊緣襟旁及下也各廣一寸半袷則廣二寸也呂氏曰三十以下無父者可以稱孤若三十之上有爲人父之道不言孤也純袂緣純邊三事也謂袂口裳下衣裳邊皆純也亦見旣夕禮大音泰純音凖繢音防緣廣並去聲】

投壺第四十

投壺之禮主人奉矢司射奉中使人執壺主人請曰某有枉矢哨壺請以樂賔賔曰子有旨酒嘉肴某旣賜矣又重以樂敢辭主人曰枉矢哨壺不足辭也敢固以請賔曰某旣賜矣又重以樂敢固辭主人曰枉矢哨壺不足辭也敢固以請賔曰某固辭不得命敢不敬從【中者盛算之器或如鹿或如兕或如虎或如閭閭如驢形一角而岐蹄或如皮樹皮樹亦獸名其狀未聞皆刻木爲之上有圓圈以盛算枉材不直也哨口不正也此篇投壺是大夫士之禮左傳晉侯與齊侯燕投壺則諸侯亦有之也奉上聲哨七笑切以樂樂音洛余並音嶽盛平聲】賔再拜受主人般還曰辟主

人阼階上拜送賔般還曰辟【方氏曰般還言不敢直前則辟之容也曰辟則告之使知其不敢當也般音盤還音旋辟音避】已拜受矢進卽兩楹閒退反位揖賔就筵【主人拜送矢之後主人之贊者持矢授主人主人於阼階上受之而進就楹閒視投壺之處所復退反阼階之位西向揖賔以就投壺之席也賔主之席皆南向】司射進度壺【句】閒以二矢半反位設中東面執八算興【疏曰司射於西階上於執壺之人處受壺來賔主筵前量度而置壺於賔主筵之南閒以二矢半者投壺有三處室中堂上及庭中也日中則於室日晚則於堂太晚則於庭中各隨光明故也矢有長短亦隨地之廣狹室中狹矢長五扶堂上稍廣矢長七扶庭中太廣矢長九扶四指曰扶扶廣四寸五扶者二尺也七扶者二尺八寸也九扶者三尺六寸也矢𨿽有長短而度壺則皆使去賔主之席各二矢半也是室中去席五尺堂上去席七尺庭中則去席九尺也度壺畢仍還西階上之位而取中以進而設之旣設中乃於中之西而東面手執八算而起上上聲度入聲閒如字】請賔曰順投爲入比投不釋勝飲不勝者正爵旣行請爲勝者立馬一馬從二馬三馬旣立請慶多馬請主人亦如之【疏曰司射執八算起而告於賔曰投矢於壺以矢本入者乃名爲入則爲之釋算若以末入則不名爲入亦不爲之釋算也比頻也賔主要更遞而投不得以前旣入而喜不待後人投之而已頻投頻投𨿽入亦不爲之釋算也若投之勝者則酌酒以飲不勝者正爵卽此勝飲不勝之爵也以其正禮故謂之正爵旣行行爵竟也爲勝者立馬者謂取算以爲馬表其勝之數也謂算爲馬者馬是威武之用投壺及射亦是習武故云馬也一馬從二馬者每一勝輙立一馬禮以三馬爲成若專三馬則爲一成但勝偶未必專頻得三若勝偶得二劣偶得一一旣劣於二故徹取劣偶之一以足勝偶之二爲三故云一馬從二馬若頻得三成或取彼足爲三馬是其勝已成又酌酒以慶賀多馬之人也此告賔之辭其告主人亦此辭也故曰請主人亦如之比毘至切飲去聲請爲爲去聲】命者曰請奏貍首閒若一大師曰諾【司射命樂工奏詩章以爲投壺之節貍首詩篇名也今亡閒若一者詩樂作止所閒疏數之節均平如一也大師樂官之長也閒去聲大音泰】左右告矢具請拾投有入者則司射坐而釋一算焉賔黨於右主黨於左【主賔席皆南向則主居左賔居右司射告主賔以矢具又請更疊而投於是乃投壺也若矢入壺者則司射乃坐而釋一算於地司射東面而立釋算則坐也賔黨於右者在司射之前稍南主黨於左者在司射之前稍北蓋司射東面則南爲右北爲左矣拾其刼切】卒投司射執算曰左右卒投請數二算爲純一純以取一算爲奇遂以奇算告曰某賢於某若干純奇則曰奇鈞則曰左右鈞【疏曰純全也二算合爲一全地上取算之時一純則別而取之一算謂不滿純者奇只也故云一算爲奇以奇算告者奇余也左右數鈞等之餘算手執之而告曰某賢於某若干純賢謂勝也勝者若有雙數則云若干純假令十算則云五純也奇則曰奇者假令九算則曰九奇也鈞則曰左右鈞者鈞猶等也等則左右各執一算以告數上聲純音全奇居衣切令平聲】命酌曰請行觴酌者曰諾當飲者皆跪奉觴曰賜灌勝者跪曰敬養【司射命酌酒者行罰爵酌者勝黨之弟子也旣諾乃於西階上南面設丰洗觶升酌坐而奠於丰之上其當飲者跪取丰上之酒手捧之而言賜灌灌猶飲也謂蒙賜之飲也服善而爲尊敬之辭也其勝者則跪而言敬以此觴爲奉養也𨿽行罰爵猶爲尊敬之辭以答賜灌之辭也飲去聲奉上聲養去聲】正爵旣行請立馬馬各直其算一馬從二馬以慶慶禮曰三馬旣備請慶多馬賔主皆曰諾正爵旣行請徹馬【正禮罰酒之爵旣行飲畢司射乃告賔主請爲勝者樹立其馬直當也所立之馬各當其初釋算之前投壺與射禮皆三畨而止每畨勝則立一馬假令賔黨三畨俱勝則立三馬或兩勝而立二馬其主黨但一勝立一馬卽舉主之一馬益賔之二馬所以助勝者爲樂也以慶謂以此慶賀多馬也飲正禮慶爵之後司射卽請徹去其馬以投壺禮畢也禮畢則行無算爵鄭氏曰飲慶爵者偶親酌不使弟子無丰疏曰請立馬者是司射請辭馬各直其算一馬從二馬以慶是禮家陳事之言慶禮曰三馬旣備請慶多馬者此還是司射請辭樂音洛】算多少視其坐籌室中五扶堂上七扶庭中九扶算長尺二寸壺頸修七寸腹修五寸口徑二寸半容斗五升壺中實小豆焉爲其矢之躍而出也壺去席二矢半矢以柘若棘毋去其皮【算之多少視坐上之人數每人四矢亦四算也籌矢也扶與膚同室中五扶以下三句說見上章呂氏曰棘柘之心實其材堅且重也毋去其皮質而已矣扶音膚長去聲爲去聲去上聲】魯令弟子辭曰毋幠毋敖毋偝立毋逾言�立逾言有常爵薛令弟子辭曰毋幠毋敖毋偝立毋逾言若是者浮司射庭長及冠士立者皆屬賔黨樂人及使者童子皆屬主黨【石梁王氏曰司射至主黨二十四字與上文薛令弟子若是者浮相屬今從之弟子賔黨主黨之年稺者投壺時立於堂下以其或相防狎故戒令之魯薛之辭意同而文小異故記者並列之憮亦敖也�立不正所向也逾言逺談他事也有常爵謂有常例罰爵也疏曰浮亦罰也一說謂罰爵之盈滿而浮泛也庭長卽司正也冠士外人來觀投壺成人加冠之士也樂人國子之能爲樂者非作樂之瞽人也使者主人所使薦羞者也幠音呼敖音傲長上聲冠去聲使如字】鼓○�○○��○�○○�半○�○�○○○��○�○魯鼓○�○○○��○�○○��○�○○��○半○�○○○��○薛鼓取半以下爲投壺禮盡用之爲射禮魯鼓○�○○��○○半○�○○�○○○○�○�○薛鼓○�○○○○�○�○�○○○�○�○○�○半○�○�○○○○�○【鄭氏曰圓者擊鼙方者擊鼓疏曰記者因魯薛擊鼓之異圖而記之但年代久逺無以知其得失用半鼓節爲投壺用全鼓節爲射禮】

儒行第四十一

魯哀公問於孔子曰夫子之服其儒服與孔子對曰丘少居魯衣逢掖之衣長居宋冠章甫之冠丘聞之也君子之學也博其服也鄕丘不知儒服【鄭氏曰逢猶大也大掖之衣疏曰謂肘掖之所寛大故鄭云大袂襌衣也應氏曰儒之名始見於周官曰儒以道得名末世不充其道而徒於其服哀公覘孔子之被服儒雅而威儀進趨皆有與俗不同者怪而問之孔子不敢以儒自居也故言不知儒服郊特牲云章甫殷道也蓋緇布冠殷世則名章甫章明也所以表明丈夫故謂之章甫耳少去聲上衣去聲長上聲上冠去聲】哀公曰敢問儒行孔子對曰遽數之不能終其物悉數之乃畱更僕未可終也哀公命席孔子侍曰儒有席上之珍以待聘夙夜彊學以待問懷忠信以待舉力行以待取其自立有如此者【卒遽而數之則不能終言其事詳悉數之非久畱不可僕臣之擯相者久則疲倦𨿽更代其僕亦未可得盡言之也公於是命設席使孔子坐侍而言之呂氏曰席上之珍自貴而待賈者也儒者講學於閒燕從容乎席上而知所以自貴以待天下之用彊學以待問懷忠信以待舉力行以待取皆我自立而有待也徳之可貴者人必禮之學之博者人必問之忠信可任者人必舉之力行可使者人必取之故君子之用於天下有所待而不求焉行去聲數上聲更平聲彊上聲】儒有衣冠中動作愼其大讓如慢小讓如僞大則如威小則如愧其難進而易退也粥粥若無能也其容貌有如此者【中猶正也論語曰君子正其衣冠方氏曰衣冠中者言衣之在身冠之在首皆中於禮也動作愼者言心之所動事之所作皆愼其徳也大讓所以自抗故如慢而不敬小讓所以致曲故如僞而不誠方其容貌之大也則有所不可犯故如威及其容貌之小也則有所不敢爲故如愧三揖而後進故曰難進一辭而遂退故曰易退粥粥者柔弱之狀故若無能也是皆禮之所修道之所與也易去聲粥音燭】儒有居處齊難其坐起恭敬言必先信行必中正道塗不爭險易之利冬夏不爭陰陽之和愛其死以有待也養其身以有爲也其備豫有如此者【鄭氏曰齊難齊莊可畏難也呂氏曰事豫則立不豫則廢儒者之學皆豫也擬之而後言議之而後動故學有豫則義精義精則用不匱若其始也不敬則身不立不立則道不充仲弓問仁子曰出門如見大賔使民如承大祭己所不欲勿施於人居處齊難坐起恭敬言必先信行必中正所謂如見大賔如承大祭敬也道塗不爭險易之利冬夏不爭陰陽之和所謂己所不欲勿施於人恕也惟敬與恕則忿懲欲窒身立徳充可以當天下之變而不避任天下之重而不辭備豫之至有如此者也劉氏曰不爭非特恕也亦以愛死養身以有待有爲不爭小者近者以害大者逺者也處上聲齊音齋難行並去聲易去聲】儒有不寶金玉而忠信以爲寶不祈土地立義以爲土地不祈多積多文以爲富難得而易祿也易祿而難畜也非時不見不亦難得乎非義不合不亦難畜乎先勞而後祿不亦易祿乎其近人有如此者【呂氏曰儒者之於天下所以自爲者徳而已所以應世者義而已趙孟之所貴趙孟能賤之我之所可貴人不得而奪也此金玉土地多積不如信義多文之貴也難得難畜主於義而所以自貴也𨿽曰自貴時而行義而合勞而食未始逺於人而自異也積玆四切易去聲畜許六切見音現自爲爲去聲應去聲】儒有委之以貨財淹之以樂好見利不虧其義劫之以眾沮之以兵見死不更其守鷙虫攫搏不程勇者引重鼎不程其力往者不悔來者不豫過言不再流言

不極不斷其威不習其謀其特立有如此者【過言出於己之失知過則攺故不再流言出於人之毀禮義不諐故不極極猶終也言不終爲所毀也不斷其威者言其威容不可得而挫折也不習其謀者言其謀必可成不待嘗試而後見於用也鄭氏曰淹謂浸漬之劫脇也沮恐怖之也鷙虫猛鳥獸也方氏曰鷙猛之虫當攫搏之不程量其勇而後往此況儒者勇足以犯難而無顧也引重鼎不程其力又以況儒者材足以任事而有所勝也往者不悔非有所吝而不攺也爲其動則當理而未嘗至於悔來者不豫非有所忽而不防也爲其機足以應變而不必豫耳過言則失其正流言則失其原過言不免乎出然一之爲甚也矧可再而二乎流言不免乎聞必止之以智也詎可極而窮乎樂五教切好去聲沮上聲斷音短諐與愆同】儒有可親而不可劫也可近而不可迫也可殺而不可辱也其居處不淫其飲食不溽其過失可微辧而不可面數也其剛毅有如此者【呂氏曰儒者之立立於義理而已剛毅而不可奪以義理存焉以義交者𨿽疏逺必親非義加之𨿽彊禦不畏故有可親可近可殺之理而不可劫迫辱也淫侈溢也溽濃厚也侈其居處厚其飲食欲勝之也故勝則義不得立不淫不溽所以立義也其過失可微辧而不可面數此一句尙气好勝之言於義理未合所貴於儒者以見義必爲聞過而攺者也何謂可微辧不可面數待人可矣自待則不可也子路聞過則喜孔子幸人之知過成湯攺過不吝推是心也苟有過失𨿽怨詈且將受之況面數乎數上聲】儒有忠信以爲甲冑禮義以爲幹櫓戴仁而行抱義而處𨿽有暴政不更其所其自立有如此者【鄭氏曰甲鎧冑兜鍪也幹櫓小楯大楯也呂氏曰忠信則不欺不欺者人亦莫之欺也禮者敬人敬人者人亦莫之侮也忠信禮義所以禦人之欺侮猶甲冑幹櫓可以捍患也行則尊仁居則守義所以自信者篤𨿽暴政加之有所不變也自立之至者也首章言自立論其所信所守足以更天下之變而不易二者皆自立也有本末先後之差焉處上聲更平聲差楚宜切】儒有一畝之宮環堵之室篳門圭窬蓬戶甕牖易衣而出並日而食上答之不敢以疑上不答不敢以諂其仕有如此者【疏曰一畝謂徑一步長百步也折而方之則東西南北各十步宮墻垣也墻方六丈環周回也方丈爲堵東西南北各一堵篳門以荊竹織門也圭窬穿墻爲之門旁小戶也上鋭下方狀如圭蓬戶編蓬爲戶也甕牖者牕牖圓如甕口也又云以敗甕口爲牖易衣而出者合家共一衣出則更著之也並日而食者謂不日日得食或三日二日並得一日之食也上答之不敢以疑者道合則就卽信之而不疑無患失之心也上不答不敢以諂者不合則去卽安之而不諂無患得之心也篳音畢窬讀作豆著入聲】儒有今人與居古人與稽今世行之後世以爲楷適弗逢世上弗援下弗推讒諂之民有比黨而危之者身可危也而志不可奪也𨿽危起居竟信其志猶將不忘百姓之病也其憂思有如此者【楷法式也上弗援在上者不引我以升也下弗推在下者不舉我以進也危起居謂因事中傷之也信其志謂志不可奪也時有否泰道有通塞然其憂思則未嘗一日而忘生民之患也比音畀信音申思去聲中去聲否音丕塞入聲】儒有博學而不窮篤行而不倦幽居而不淫上通而不困禮之以和爲貴忠信之美優遊之法慕賢而容眾毀方而瓦合其寛裕有如此者【博學不窮溫故知新之益也篤行不倦賢人可久之徳也幽居不淫窮不失義也上通不困達不離道也禮之體嚴而用貴於和忠信禮之質也故以忠信爲美優遊用之和也故以優遊爲法賢𨿽在所當慕眾亦不可不容泛愛眾而親仁亦是意也毀方而瓦合者陶瓦之事其初則圓剖而爲四其形則方毀其圓以爲方合其方而復圓蓋於涵容之中未嘗無分辧之意也故曰其寛裕有如此者】儒有內稱不辟親外舉不辟怨程功積事推賢而進達之【句】不望其報君得其志苟利國家不求富貴其舉賢援能有如此者【疏曰君得其志謂此賢者輔助其君使君得遂其志也應氏曰程算其功積累其事不輕薦也下不求報於人上不求報於國辟音避援平聲累上聲】儒有聞善以相告也見善以相示也爵位相先也患難相死也久相待也逺相致也其任舉有如此者【呂氏曰舉賢援能儒者所以待天下之士也任舉者所以待其朋友而已必同其好惡也故聞善相告見善相示必同其憂樂也故爵位相先患難相死彼𨿽居下不待之同升則不升彼𨿽疎逺不致之同進則不進此任舉朋友加重於天下之士者義有厚薄故也】儒有澡身而浴徳陳言而伏靜而正之上弗知也麤而翹之又不急爲也不臨深而爲髙不加少而爲多世治不輕世亂不沮同弗與異弗非也其特立獨行有如此者【翹與招其君之過招字同舉也舉其過而諫之也呂氏曰惟大人能格君心之非在我者未正未有能正人者也故澡身浴徳者所以正己也陳言而伏者入告嘉謀而順之於外也靜而正之者將順其美匡救其惡常在於未形也故曰上弗知也方氏曰靜而正之者隱進之也麤而翹之者明告之也靜而正之旣不見知然後麤而翹之然亦緩而不失節故曰不急爲也其行之髙皆自然而已不必臨深以相形然後顯其爲髙其文之多皆素有而已不必加少以相益然後成其爲多世治而徳常見重故曰不輕世亂而志常自若故曰不沮與其所可與不必同乎己也非其所可非不必異乎己也應氏曰治不輕進若伯夷不仕於武王亂不退沮若孔子歷聘於諸國非但處而特立於一身亦出而獨行於一世澡音早沮上聲】儒有上不臣天子下不事諸侯愼靜而尙寛彊毅以與人博學以知服近文章砥厲廉隅𨿽分國如錙銖不臣不仕其規爲有如此者【愼靜者謹飭而不妄動守身之道也尙寛者寛裕以有容待人之道也彊毅以與人不苟詭隨於人也知服知力行之要也博學知服卽博文約禮之謂也逺於文則質勝而野近文章則亦不使文揜其質也砥厲廉隅者求切磋琢磨之益不刓方以爲圎也算法十黍爲絫十絫爲銖二十四銖爲兩八兩爲錙言人君好賢𨿽分其國以祿賢者視之如錙銖之輕猶不臣不仕也其所謀度其所作爲有如此者】儒有合志同方營道同術並立則樂相下不厭久不相見聞流言不信【句】其行本方立義同而進不同而退其交友有如此者【合志以所向言營道以所習言方卽術也並立爵位相等也相下以尊位相讓而已處其下也流言惡聲之傳播也聞之不信不以爲實也其行本方立義謂所本者必方正所立者必得其宜也同於爲義則進而從之不同則退而避之故曰同而進不同而退樂音洛行去聲處上聲】溫良者仁之本也敬愼者仁之地也寛裕者仁之作也孫接者仁之能也禮節者仁之貌也言談者仁之文也歌樂者仁之和也分散者仁之施也儒皆兼此而有之猶且不敢言仁也其尊讓有如此者【仁之本謂根本於仁也地猶踐履也作充廣也能能事也八者皆仁之發見哀公問儒行夫子旣歷數以告之矣仁包四徳百行之原故於其終也以仁爲說焉兼有此仁之行而不敢自以爲仁是尊仁而讓善也故曰尊讓有如此者孫去聲】儒有不隕獲於貧賤不充詘於富貴不慁君王不累長上不閔有司故曰儒今眾人之命儒也妄【句】常以儒相詬病孔子至舎哀公館之聞此言也言加信行加義終沒吾世不敢以儒爲戲【隕者如有所墜失獲者如有所割刈充者驕气之盈詘者吝气之歉鄭氏曰隕獲困迫失志之貎充詘喜失節之貌慁猶辱也累猶系也閔病也言不爲天子諸侯卿大夫羣吏所困迫而違道孔子自謂也方氏曰無儒者之行而爲儒者之服無儒者之實而盜儒者之名故曰今眾人之命儒也妄以其妄故常爲人所詬病旣至舎矣又曰館之者具食以致其養具官以治其事也言加信則不以儒相詬矣行加義則不以儒相病矣李氏曰儒行非孔子之言也蓋戰國時豪士所以髙世之節耳其條十有五然旨意重復要其歸不過三數塗而已一篇之內𨿽時與聖人合而稱說多過或曰哀公輕儒孔子有爲而言故多自誇大以搖其君此豈所謂孔子者哉詘音屈慁胡困切累去聲】

大學第四十二

【朱子章句】

冠義第四十三

【疏曰冠禮起早晚書傳無正文世本云黃帝造旃冕是冕起於黃帝也黃帝以前以羽皮爲冠以後乃用布帛其冠之年天子諸侯皆十二呂氏曰冠昏射鄕燕聘天下之達禮也儀禮所載謂之禮者禮之經也禮記所載謂之義者皆舉其經之節文以述其制作之義也冠去聲】

凡人之所以爲人者禮義也禮義之始在於正容體齊顏色順辭令容體正顏色齊辭令順而後禮義備以正君臣親父子和長幼君臣正父子親長幼和而後禮義立故冠而後服備服備而後容體正顏色齊辭令順故曰冠者禮之始也是故古者聖王重冠【方氏曰容體欲其可度故曰正顏色欲其可觀故曰齊辭令欲其可從故曰順長上聲】古者冠禮筮日筮賔所以敬冠事敬冠事所以重禮重禮所以爲國本也【呂氏曰禮重則人道立此國之所以爲國也故曰爲國本方氏曰筮日所以求夫天之吉筮賔所以擇夫人之賢然筮而不卜何哉蓋古者大事用卜小事用筮天下之事始爲小終爲大冠爲禮之始聖王之所重者重其始而已非大事也故止用筮焉至於喪祭之愼終則所謂大事也故於是乎用卜】故冠於阼以著代也醮於客位三加彌尊加有成也已冠而字之成人之道也【呂氏曰主人升立於序端西面贊者筵於東序少北西面將冠者卽筵而冠是位與主人同在阼也父老則傳之子所以著其傳付之意也酌而無酬酢曰醮醮於戶西南面賔位也以禮賔之禮禮其子所以爲成人敬也始加緇布冠再加皮弁次加爵弁三加而服彌尊亦所以爲成人敬也冠於阼醮於客位者適子也若庶子則冠於房外南面遂醮焉所以異者不著代也古者童子𨿽貴名之而已冠而後賔字之以成人之道故敬其名也】見於母母拜之見於兄弟兄弟拜之成人而與爲禮也冠端奠摯於君遂以摯見於卿大夫鄕先生以成人見也【母之拜子先儒疑焉疏以爲脯自廟中來故拜受非拜子也呂氏以爲母有從子之義故屈其庸敬以伸斯須之敬方氏從疏義皆非也此因成人而與爲禮一句似乎凡冠者皆然故啟讀者之疑惟石梁王氏云記者不知此禮爲適長子代父承祖者與祖爲正體故禮之異於眾子也斯言盡之矣冠齊冠也端服天子燕居之服諸侯及卿大夫士之齊服也摯用雉鄕先生鄕之年徳俱髙者或致仕之人也見音現】成人之者將責成人禮焉也責成人禮焉者將責

爲人子爲人弟爲人臣爲人少者之禮行焉將責四者之行於人其禮可不重與故孝弟忠順之行立而後可以爲人可以爲人而後可以治人也故聖王重禮故曰冠者禮之始也嘉事之重者也是故古者重冠重冠故行之於廟行之於廟者所以尊重事尊重事而不敢擅重事不敢擅重事所以自卑而尊先祖也【呂氏曰所謂成人者非謂四體膚革異於童稚也必知人倫之備焉親親貴貴長長不失其序之謂備此所以爲人子爲人弟爲人臣爲人少者之禮行孝弟忠順之行立也有諸己然後可以責諸人故成人然後可以治人也古者重事必行之廟中昏禮納采至親迎皆主人筵凡於廟聘禮君親拜迎於大門之外而廟受爵有徳祿有功君親防命於廟喪禮旣啟則朝廟皆所以示有所尊而不敢專也冠禮者人道之始所不可後也孝子之事親也有大事必告而後行沒則行諸廟猶是義也故大孝終身慕父母者非終父母之身終其身之謂也少去聲上三行去聲與平聲治平聲下二行如字】

昏義第四十四

【疏曰謂之昏者娶妻之禮以昏爲期因名焉必以昏者取陽往陰來之義呂氏曰物不可以苟合而已故受之以賁天下之情不合則不成而其所以合也敬則克終苟則易離必受之以致飾者所以敬而不苟也昏禮者其受賁之義乎賁音臂易去聲】

昏禮者將合二姓之好上以事宗廟而下以繼後世也故君子重之是以昏禮納采問名納吉納徵請期皆主人筵幾於廟而拜迎於門外入揖讓而升聽命於廟所以敬愼重正昏禮也【方氏曰納采者納鴈以爲采擇之禮也問名者問女生之母名氏也納吉者得吉卜而納之也納徴者納幣以爲昏姻之證也請期者請昏姻之期日也夫采擇自我而名氏在彼故首之以納采而次之以問名此資人謀以達之也謀旣達矣則宜貴鬼謀以決之故又次之以納吉焉人謀鬼謀皆協從矣然後納幣以徵之請日以期之故其序如此好去聲】父親醮子而命之迎男先於女也子承命以迎主人筵幾於廟而拜迎於門外壻執鴈入揖讓升堂再拜奠鴈蓋親受之於父母也降出禦婦車而壻授綏禦輪三周先俟於門外婦至壻揖婦以入共牢而食合而酳所以合體同尊卑以親之也【疏曰共牢而食者同食一牲不異牲也合而酳者以一瓠分爲兩瓠謂之壻與婦各執一片以酳酳演也謂食畢飲酒演安其气也程子曰奠鴈取其不再偶朱子曰取其順陰陽往來之義也方氏曰筵凡於廟者交神以筵之奉神以安之也父必親醮非重子也重禮而已禦其婦車所以尊之也授之綏所以安之也以輪三周爲節者取陰陽奇偶之數成也旣三周則禦者代之矣共牢則不異牲合則不異爵合有合體之義共牢有同尊卑之義體合則尊卑同同尊卑則相親而不相離矣迎去聲先去聲音謹酳以刃切奇音基】敬愼重正而後親之禮之大體而所以成男女之別而立夫婦之義也男女有別而後夫婦有義夫婦有義而後父子有親父子有親而後君臣有正故曰昏禮者禮之本也夫禮始於冠本於昏重於喪祭尊於朝聘和於鄕射此禮之大體也【父子親而後君臣正者資於事父以事君而敬同也別必列切】夙興婦沐浴以俟見質明贊見婦於舅姑婦執笲棗栗段修以見贊醴婦婦祭脯醢祭醴成婦禮也舅姑入室婦以特豚饋明婦順也【質明昏禮之次日正明之時也贊相禮之人也笲之爲器似筥以竹或葦爲之衣以靑繒以盛此棗栗段修之贄修脯也加姜桂治之曰段修贊醴婦者婦席於戶牖閒贊者酌醴置席前婦於席西東面拜受贊者西階上北面拜送又拜薦脯醢婦升席左執觶右祭脯醢訖以柶祭醴三是祭脯醢祭醴者所以成其爲婦之禮也舅姑入於室婦盥饋特豚合升而分載之左胖載之舅俎右胖載之姑俎無魚臘無稷舅姑並席於奧東面南上饌亦如之此明其爲婦之孝順也見音現笲音煩段丁亂切衣去聲盛治並平聲】厥明舅姑共饗婦以一獻之禮奠酬舅姑先降自西階婦降自阼階以著代也【厥明昏禮之又明日也昏禮注云舅姑共饗婦者舅獻爵姑薦脯醢又云舅洗於南洗洗爵以獻婦也姑洗於北洗洗爵以酬婦也賈疏云舅獻姑酬共成一獻仍無妨姑薦脯醢此說是也但婦酢舅更爵自薦又云奠酬酬酢皆不言處所以例推之舅姑之位當如婦見舅席於阼姑席於房外而婦行更爵自薦及奠獻之禮歟疏曰舅酌酒於阼階獻婦婦西階上拜受卽席祭薦祭酒畢於西階上北面卒爵婦酢舅舅於阼階上受酢飲畢乃酬婦更爵先自飲畢更酌酒以酬姑姑受爵奠於薦左不舉爵正禮畢也降階各還燕寢也方氏曰阼者主人之階子之代父將以爲主於外婦之代姑將以爲主於內故此與冠禮並言著代也石梁王氏曰此皆爲冡婦也今按此一節難曉儀禮圖亦不詳明闕之以俟知者更平聲】成婦禮明婦順又申之以著代所以重責婦順焉也婦順者順於舅姑和於室人而後當於夫以成絲麻布帛之事以審守委積蓋藏是故婦順備而後內和理內和理而後家可長久也故聖王重之【方氏曰於舅姑言順於室人言和者蓋上下相從謂之順順則不逆可否相濟謂之和和則不同舅姑之禮至隆也故可順而不可逆室人之禮相敵也故𨿽和而不必同玆其別歟當委積藏並去聲別必列切】是以古者婦人先嫁三月祖廟未毀教於公宮祖廟旣毀教於宗室教以婦徳婦言婦容婦功教成祭之牲用魚芼之以蘋藻所以成婦順也【祖廟未毀者言此女猶於此祖有服也則於君爲親故使女師教之於公宮公宮祖廟也旣毀謂無服也則於君爲疏故教之於宗子之家徳貞順也言辭令也容則婉娩功則絲麻祭之者祭所出之祖也魚與蘋藻皆水物陰類也芼之爲羮也先去聲芼音冒】古者天子後立六宮三夫人九嬪二十七世婦八十一禦妻以聽天下之內治以明章婦順故天下內和而家理天子立六官三公九卿二十七大夫八十一元士以聽天下之外治以明章天下之男教故外和而國治故曰天子聽男教後聽女順天子理陽道後治陰徳天子聽外治後聽內職教順成俗外內和順國家理治此之謂盛徳【方氏曰六官天地四時之官也有六卿而又有九卿者兼三公數之則謂之九卿由公至士其數三而倍之止於九者陽成於三而窮於九以其理陽道故其數如此後治陰徳而其數亦如之者婦人從夫故也六宮謂大寢一小寢五也先言六宮而後言六官者故治其國先齊其家之意也後治欲治治平聲數之數上聲餘如字】是故男教不修陽事不得適見於天日爲之食婦順不修陰事不得適見於天月爲之食是故日食則天子素服而修六官之職蕩天下之陽事月食則後素服而修六宮之職蕩天下之陰事故天子之與後猶日之與月陰之與陽相須而後成者也天子修男教父道也後修女順母道也故曰天子之與後猶父之與母也故爲天王服斬衰服父之義也爲後服齊衰服母之義也【鄭氏曰適之言責也蕩蕩滌其穢惡也朱子曰王者修徳行政用賢去姦能使陽盛足以勝陰陰衰不能侵陽則日月之行𨿽或當食不食也若國無政臣子背君父妾婦乘其夫小人陵君子夷狄侵中國則陰盛陽微當食必食𨿽日行有常度實爲非常之變矣葉氏曰日月之食理所常有也反之陰陽之事者躬自厚之道也天子以男教勉天下之爲子者其道猶父也故其卒也天下爲之服斬衰後以女順化天下之爲婦者其道猶母也故其亡也天下爲之服齊衰父母爲之服者報其恩也王與後爲之服者報其義也適音責見音現爲並去聲去上聲背音佩】

鄕飲酒義第四十五

【呂氏曰鄕飲酒者鄕人以時防聚飲酒之禮也因飲酒而射則謂之鄕射鄭氏謂三年大比興賢者能者鄕老及鄕大夫率其吏與其眾以禮賔之則是禮也三年乃一行諸侯之卿大夫貢士於其君蓋亦如此黨正每嵗國索鬼神而祭祀則以禮屬民而飲酒於序但此禮略而不載則黨正因蠟飲酒亦此禮也先儒謂鄕飲有四一則三年賔賢能二則鄕大夫飲國中賢者三則州長習射四則黨正蠟祭然鄕人凡有防聚當行此禮恐不特四事也論語鄕人飲酒杖者出斯出矣亦指鄕人而言之比音畀索音色屬音燭飲國飲去聲長上聲】

鄕飲酒之義主人拜迎賔於庠門之外入三揖而後至階三讓而後升所以致尊讓也盥洗揚觶所以致絜也拜至拜洗拜受拜送拜旣所以致敬也尊讓絜敬也者君子之所以相接也君子尊讓則不爭絜敬則不慢不慢不爭則逺於鬭辧矣不鬭辧則無暴亂之禍矣斯君子所以免於人禍也【鄭氏曰庠鄕學也州黨曰序舉也疏曰此謂鄕大夫故迎賔於庠門外若州長黨正則於序門外也盥洗揚觶者主人將獻賔以水盥手而洗爵揚觶也拜至者賔主升堂主人於阼階上北面再拜也拜洗者主人拜至訖洗爵而升賔於西階上北面再拜拜主人之洗也拜受者賔於西階上拜受爵也拜送者主人於阼階上拜送爵也拜旣者旣盡也賔飲酒旣盡而拜也觶音志逺去聲】故聖人制之以道鄕人士君子尊於房戶之閒賔主共之也尊有酒貴其質也羞出自東房主人共之也洗當東榮主人之所以自絜而以事賔也【疏曰鄕人謂鄕大夫也士謂州長黨正也君子謂卿大夫也尊於房戶之閒賔主共之者設酒尊於東房之西室戶之東在賔主之閒酒𨿽主人之設而賔亦以之酢主人故云賔主共之也北面設尊酒在左是在酒尊之西也地道尊右設酒在西者貴其質素故也共之者供於賔也榮屋翼也設洗於庭當屋之翼必在東者示主人以此自絜而事賔也從冠義以來皆記者疊出儀禮經文於上而陳其義於下以釋之他皆仿此主共共如字人共共音恭】賔主象天地也介僎象陰陽也三賔象三光也【贊皇浩齋曰立賔以象天所以尊之也立主以象地所以養之也介以輔賔僎以輔主人像陰陽之輔天地也三賔眾賔之長也其以輔賔猶三光之輔於天也三光星之大者有三其名不可得而考先儒謂三大辰心爲大辰伐爲大辰北辰亦爲大辰理或然也僎音遵】讓之三也象月之三日而成魄也【劉氏曰以月魄思之望後爲生魄然人未嘗見其魄蓋以明盛則魄不可見月魄之可見惟晦前三日之朝月自東出明將滅而魄可見朔後三日之夕月自西將墮明始生而魄可見過此則明漸盛而魄不復可見矣蓋明讓魄則魄現明不讓魄則魄隱魄陰象賔明陽象主主人讓賔至於三象明之讓魄在前後三日故曰讓之三也象月之三日而成魄也復扶又切】四面之坐象四時也【浩齋曰謂賔主介僎之坐象春夏秋冬也或曰介有剛辧之義僎有巽入之義各從其類理或然歟】天地嚴凝之气始於西南而盛於西北此天地之尊嚴气也此天地之義气也天地溫厚之气始於東北而盛於東南此天地之盛徳气也此天地之仁气也主人者尊賔故坐賔於西北而坐介於西南以輔賔賔者接人以義者也故坐於西北主人者接人以仁以徳厚者也故坐於東南而坐僎於東北以輔主人也仁義接賔主有事俎豆有數曰聖聖立而將之以敬曰禮禮以體長幼曰徳徳也者得於身也故曰古之學術道者將以得身也是故聖人務焉【主人者厚其飲食之禮仁之道也爲賔者謹其進退之節義之道也求諸天地之气以定其主賔之位至於俎豆亦莫不有當然之數焉聖通明也謂禮義所在通貫而顯明也敬其天理之節體夫人倫之序所得者皆吾心之實理也孔子觀於鄕而知王道之易易謂其足以正身而安國也聖人務焉豈無意哉浩齋曰天下之禮義無所不通而器數皆有合於自然者聖之謂也無所不通無所不敬禮之所由制也禮之行不在乎他在吾長幼之分而已性之徳也禮得於身之謂徳由學而後得於身則與先得於人心之同然者亦無異矣故曰古之學術道者將以得身也】祭薦祭酒敬禮也嚌肺嘗禮也啐酒成禮也於席末言是席之正非專爲飲食也爲行禮也此所以貴禮而賤財也卒觶致實於西階上言是席之上非專爲飲食也此先禮而後財之義也先禮而後財則民作敬讓而不爭矣【疏曰祭薦者主人獻賔賔卽席祭所薦脯醢也祭酒者賔旣祭薦又祭酒也此是賔敬重主人之禮也賔旣祭酒之後興取俎上之肺嚌齒之所以嘗主人之禮也啐謂飲主人酒而入口所以成主人之禮也席末席西頭也按儀禮祭薦祭酒嚌肺皆在席之中惟啐酒在席末又嚌肺在前祭酒在後此先云祭酒者嚌是嘗嚌之名祭酒是未飲之稱故祭酒與祭薦相連表其敬禮之事敬主人之物故祭薦祭酒嚌肺皆在席中啐酒入於己故在席末於席上者是貴禮於席末啐酒是賤財也啐才始入口猶在席末卒觶則盡爵故逺在西階上云卒觶者論其將欲卒觶之事致實則論其盡酒之體酒爲觴中之實今致盡此實也呂氏曰敬禮也食財也人之所以爭者無禮而志於財也如知貴禮而賤財先禮而後財之義則敬讓行矣嚌才又切啐取內切爲去聲】鄕飲酒之禮六十者坐五十者立侍以聽政役所以明尊長也六十者三豆七十者四豆八十者五豆九十者六豆所以明養老也民知尊長養老而後乃能入孝弟民入孝弟出尊長養老而後成教成教而後國可安也君子之所謂孝者非家至而日見之也合諸鄕射教之鄕飲酒之禮而孝弟之行立矣【坐者坐於堂上立者立於堂下豆當從偶數此但十年而加一豆非正禮也舊說此是黨正屬民飲酒正齒位之禮非賔興賢能之飲也長去聲弟音悌孝當作教行去聲】孔子曰吾觀於鄕而知王道之易易也主人親速賔及介而眾賔自從之至於門外主人拜賔及介而眾賔自入貴賤之義別矣三揖至於階三讓以賔升拜至獻酬辭讓之節繁及介省矣至於眾賔升受坐祭立飲不酢而降隆殺之義辧矣【疏曰主人旣拜其來至又酌酒獻賔賔酢主人主人又酌而自飲以酬賔介酢主人則止主人不酢介是及介省矣主人獻眾賔於西階上受爵坐祭立飲不酢主人而降於賔禮隆眾賔禮殺是隆殺之義別矣方氏曰主酌賔爲獻賔答主主又答賔爲酬是禮也三賔則備之至於介則省酬焉至於眾賔則又省酢矣升受坐祭立飲者其升而受爵者惟祭酒得坐飲酒則立也蓋飲酒所以養老以其卑不敢坐而當其養故也此所以殺於三賔易去聲別必列切省音眚殺去聲】工入升歌三終主人獻之笙入三終主人獻之閒歌三終合樂三終工告樂備遂出【句】一人揚觶乃立司正焉知其能和樂而不流也【工入而升堂歌鹿鳴四牡皇皇者華每一篇而一終三篇終則主人酌以獻工焉吹笙者入於堂下奏南陔白華華黍亦每一篇而一終三篇終則主人亦酌以獻之也閒者代也笙與歌皆畢則堂上與堂下更代而作堂上先歌魚麗則堂下笙由庚此爲一終次則堂上歌南有嘉魚則堂下笙崇丘此爲二終又其次堂上歌南山有臺則堂下笙由儀爲三終也合樂三終者謂堂上下歌瑟及笙並作也工歌關雎則笙吹鵲巢合之工歌葛覃則笙吹采繁合之工歌捲耳則笙吹采蘋合之如此皆竟工以樂備告樂正樂正告於賔而遂出蓋樂正自此不復升堂矣故云遂出也一人者主人之吏也此人舉觶之後主人使相禮者一人爲司正恐旅酬時有懈惰失節者以董正之也如此則𨿽和樂而不至於流放矣閒去聲和樂樂音洛更平聲卷上聲】賔酬主人主人酬介介酬眾賔少長以齒終於沃洗者焉知其能弟長而無遺矣【浩齋曰前言介之無酬眾賔之無酢者蓋未歌之時也此言賔酬主人主人酬介介酬眾賔者旣歌之後行旅酬之時也沃洗者滌濯之人也𨿽至賤旅酬之際猶以齒焉則貴者可知矣自貴及賤無不序齒此所以知其能弟長而無遺矣】降說屨升坐修爵無數飲酒之節朝不廢朝莫不廢夕賔出主人拜送節文終遂焉知其能安燕而不亂也【浩齋曰前此皆立而行禮未徹俎故未說屨至此徹俎之後乃說屨升坐而坐燕也修舉也修爵無數無算爵是也凡治事者朝以聽政而鄕飲聽政罷方行是朝不廢朝也夕以修令而鄕飲禮畢猶可以治私事是莫不廢夕也若黨正飲酒一國若狂則無不醉矣節文終遂者終竟也遂猶申也言𨿽禮畢主人猶拜以送賔節文之禮終申遂而無所缺則知其安於燕樂而不至於亂矣說音脫莫音暮治平聲】貴賤明隆殺辧和樂而不流弟長而無遺安燕而不亂此五行者足以正身安國矣彼國安而天下安故曰吾觀於鄕而知王道之易易也【總結上文五事之目殺去聲樂音洛弟去聲長上聲行易並去聲】鄕飲酒之義立賔以象天立主以象地設介僎以象日月立三賔以象三光古之制禮也經之以天地紀之以日月參之以三光政教之本也【浩齋曰飲酒之禮莫先於賔主立賔象天立主象地禮之經也其次立介僎以輔之者紀也其次立三賔以陪之者參也政教之立必有經有紀有參然後可行故飲酒之禮必有賔主介僎三賔然後可行故曰政教之本也前言介僎陰陽此言象日月者前章言气故以陰陽象之此章言體故以日月象之也僎在東北象日出也介在西南象月出也以三光爲三大辰正義按昭公十七年有星孛於大辰公羊曰大辰者大火也伐爲大辰北辰亦爲大辰爾雅房心尾大火謂之大辰北極謂之北辰大火與伐天所以示民時早晚天下之所取正是亦政教所出也】烹狗於東方祖陽气之發於東方也洗之在阼其水在洗東祖天地之左海也【方氏曰海有四正言東者取夫水之所歸也水位居坎而其流歸東者由其生於天一行於地中故也天傾西北而不足故水之源自此而生地缺東南而不滿故水之流順此而行天之所傾地之所缺則其形下矣而善下者水之性也故其理知此然則水位居北者本天位也其流歸東者因地勢也南與北合水位居北而流不歸南者蓋東方之徳木木則水之所生南方之徳火火則水之所勝生之爲利勝之爲害而善利者水之徳也故趨其所生焉浩齋曰烹狗以養賔陽气以養萬物故祖而法之烹於東方焉海水之委也天地之閒海居於東東則左也故洗之在阼其水在洗東有左海之義焉天地之位南前而北後故以東爲左】尊有酒教民不忘本也【太古之世無酒以水行禮故後世因謂水爲酒不忘本者思禮之所由起也】賔必南鄕東方者春春之爲言蠢也產萬物者聖也南方者夏夏之爲言假也養之長之假之仁也西方者秋秋之爲言愁也愁之以時察守義者也北方者冬冬之爲言中也中者藏也是以天子之立也左聖鄕仁右義偝藏也【蠢者物生動之貌天地大徳曰生聖人徳合天地故曰產萬物者聖也假大也揫斂縮之貌察猶察察嚴肅之意揫之以時察言揫斂之以秋時嚴肅之气也物之藏必自外而入內故曰中者藏也天子南面而立則左東右西南前北後也鄕去聲愁作揫】介必東鄕介賔主也主人必居東方東方者春春之爲言蠢也產萬物者也主人者造之產萬物者也月者三日則成魄三月則成時是以禮有三讓建國必立三卿三賔者政教之本禮之大參也【張子曰坐有四位者禮不主於敬主欲以尊賢若賔主相對則是禮主於敬主矣故其位賔主不相對坐介僎於其閒以見賔賢之義因而說四時之坐皆有義其實欲明其尊賢呂氏曰天子南面而立而坐賔亦南鄕者尊賔之至也介閒也坐賔主之閒所以閒之也方氏曰飲食之養則主人之所造也而有產萬物之象所以居東】

射義第四十六

【疏曰系辭云木爲弧剡木爲矢又世本云揮作弓夷牟作矢注云二人黃帝臣書云侯以明之夏殷無文周則具矣】

古者諸侯之射也必先行燕禮卿大夫士之射也必先行鄕飲酒之禮故燕禮者所以明君臣之義也鄕飲酒之禮者所以明長幼之序也【呂氏曰諸侯之射大射也卿大夫士之射鄕射也射者男子之事必飾之以禮樂者所以養人之徳使之周旋中禮也蓋燕與鄕飲因燕以娛賔不可以無禮故有大射鄕射之禮禮不可以無義故明君臣之義與長幼之序焉長上聲中去聲】故射者進退周還必中禮內志正外體直然後持弓矢審固持弓矢審固然後可以言中此可以觀徳行矣【呂氏曰禮射者必先比耦故一耦皆有上耦下耦皆執弓而挾矢其進也當階及階當物及物皆揖其退也亦如之其行有左右其升降有先後其射皆拾發其取矢於楅也始進揖當楅揖取矢揖旣搢挾揖退與將進者揖其取矢也有橫弓卻手兼弣順羽拾取之節焉卒射而飲勝者袒決遂執張弓不勝者襲說決拾加弛弓升飲相揖如初則進退周旋必中禮可見矣夫先王制禮豈苟爲繁文末節使人難行哉亦曰以善養人而已蓋君子之於天下必無所不中節然後成徳必力行而後有功其四肢欲安佚也苟恭敬之心不勝則怠惰傲慢之气生動容周旋不能中乎節體𨿽佚而心亦爲之不安安其所不安則手足不知其所措故放辟邪侈逾分犯上將無所不至天下之亂自此始矣聖人憂之故常謹於繁文末節以養人於無所事之時使其習之而不憚煩則不遜之行亦無自而作至於久而安之則非禮不行無所往而非義矣君子敬以直內義以方外所存乎內者敬則所以形乎外者莊矣內外交修則發乎事者中矣射一藝也容比於禮節比於樂發而不失正鵠是必有樂於義理久於恭敬用志不分之心然後可以得之則其所以得之者其爲徳可知矣還音旋中行並去聲比音畀拾其結切楅音偪弣音撫說音脫】其節天子以騶虞爲節諸侯以貍首爲節卿大夫以采蘋爲節士以采蘩爲節騶虞者樂官備也貍首者樂防時也采蘋者樂循法也采蘩者樂不失職也是故天子以備官爲節諸侯以時防天子爲節卿大夫以循法爲節士以不失職爲節故明乎其節之志以不失其事則功成而徳行立徳行立則無暴亂之禍矣功成則國安故曰射者所以觀盛徳也【節者歌詩以爲發矢之節度也一終爲一節周禮射人云騶虞九節貍首七節采蘋采蘩皆五節尊卑之節𨿽多少不同而四節以盡乘矢則同如騶虞九節則先歌五節以聽餘四節則發四矢也七節者三節先以聽五節者一節先以聽也四詩惟貍首亡騶廐官虞山澤之官此二職皆不乏人則官備可知呂氏曰彼茁者葭則艸木遂其生矣一發五豝則鳥獸蕃殖矣吁嗟乎騶虞者所以歸功於二官也天子之射以是爲節者言天子繼天當推天地好生之徳以育萬物此所以樂官備也貍首詩亡記有原壤所歌及此篇所引曽孫侯氏疑皆貍首詩也貍首田之所獲物之至薄者也君子相防不以微薄廢禮諸侯以燕射防其士大夫物薄誠至君臣相與習禮而結歡奉天子而修朝事故諸侯之射以是爲節所以樂防時也采蘋之詩言大夫之妻能循在家母教之法度乃可承先祖共祭祀猶卿大夫已命能循其未仕所學先王之法乃可以與國政矣故卿大夫之射以是爲節所以樂循法也采蘩之詩言夫人不失職蓋夫人無外事祭祀乃其職也惟敬以從事是爲不失職士之事君何以異此故士之射以此爲節者所以樂不失職也樂音洛行去聲乘去聲共音供與去聲】是故古者天子以射選諸侯卿大夫士射者男子之事也因而飾之以禮樂也故事之盡禮樂而可數爲以立徳行者莫若射故聖王務焉【疏曰諸侯𨿽繼世而立卿大夫有功乃升非專以射而選也但旣爲諸侯卿大夫又考其徳行更以射辧其材藝之髙下非謂直以射選補始用之也射者男子之事謂生有懸弧之義也數音朔行去聲】是故古者天子之制諸侯嵗獻貢士於天子天子試之於射宮其容體比於禮其節比於樂而中多者得與於祭其容體不比於禮其節不比於樂而中少者不得與於祭數與於祭而君有慶數不與於祭而君有讓數有慶而益地數有讓則削地故曰射者射爲諸侯也是以諸侯君臣盡志於射以習禮樂夫君臣習禮樂而以流亡者未之有也【鄭氏曰三嵗而貢士舊說大國三人次國二人小國一人疏曰書傳云古者諸侯之於天子也三年一貢士一適謂之好徳再適謂之賢賢三適謂之有功一不適謂之過再不適謂之傲三不適謂之誣比音畀中與並去聲數音朔】故詩曰曽孫侯氏四正具舉大夫君子凡以庶士小大莫處禦於君所以燕以射則燕則譽言君臣相與盡志於射以習禮樂則安則譽也是以天子制之而諸侯務焉此天子之所以養諸侯而兵不用諸侯自爲正之具也【曽孫侯氏者諸侯推本始封之君故以曽孫言如左傳曽孫蒯瞶之類是也四正謂舉正爵以獻賔獻君獻卿獻大夫凡四也具皆也此四獻皆畢然後射此時大夫君子下及眾士無問大小之官無有處其職司而不來者皆禦侍於君所也以燕以射言先行燕禮而後射也則燕則譽者燕安也言君臣上下以射而習禮樂則安樂而有名譽也天子養諸侯以禮樂則無所事徵討矣而此藝者又諸侯所以自爲正身安國之具也舊說曽孫侯氏以下八句貍首篇文處上聲】孔子射於矍相之圃蓋觀者如堵墻射至於司馬使子路執弓矢出延射曰賁軍之將亡國之大夫與爲人後者不入其餘皆入蓋去者半入者半【矍相地名如堵墻言圍繞而觀者眾也鄕飲之禮將旅酬使相者一人爲司正至將射則轉司正爲司馬故云射至於司馬也延進也誓眾選賢而進其來觀欲射之人也賁與僨同覆敗也亡國亡其君之國也與爲人後言人有死而無子者則宗族旣爲之立後矣此人復求爲之後也賁軍之將無勇亡國之臣不忠求爲人後者忘親而貪利此三等人皆在所當棄故不使之入其餘則皆可與之進也矍音攫相去聲賁音奮將與並去聲】又使公罔之裘序點觶而語公罔之裘揚觶而語曰幼壯孝弟耆耋好禮不從流俗修身以俟死者【句】不【句】在此位也蓋去者半處者半【公罔姓裘名之語助也序姓點名也舉也射畢則使主人之贊者二人舉觶於賔與大夫儀禮云古者於旅也語故裘舉觶曰幼壯而盡孝弟之道老耄而守好禮之心不與流俗同其頽靡而守死善道者不言今此眾人之中有如此樣人否當在此賔位也於是先時之入者又半去矣弟好並去聲不音否】序點又揚觶而語曰好學不倦好禮不變旄期稱道不亂者【句】不【句】在此位也蓋防有存者【八十九十曰旄百年曰期年𨿽髙而言道無所違誤故云稱道不亂也防有存者蓋去者多而畱者寡矣子路之延射直指惡者而斥之則無此惡者自入裘點之揚觶但舉善者而畱之則非其人者自退裘之言尙疏點之言則愈密矣旄音耄防僅同】射之爲言者繹也或曰舎也繹者各繹己之志也故心平體正持弓矢審固持弓矢審固則射中矣故曰爲人父者以爲父鵠爲人子者以爲子鵠爲人君者以爲君鵠爲人臣者以爲臣鵠故射者各射己之鵠故天子之大射謂之射侯射侯者射爲諸侯也射中則得爲諸侯射不中則不得爲諸侯【繹己之志者各尋其理之所在也射己之鵠者各中其道之當然也舎止也道之所止如君止於仁父止於慈之類鄭氏曰得爲諸侯謂有慶也不得爲諸侯謂有讓也又司裘注云侯者其所射也以虎熊豹麋之皮飾其側又方制之以爲準謂之鵠著於侯中謂之鵠者取名於鳱鵠鳱鵠小鳥難中是以中之爲雋呂氏曰張皮侯而棲鵠方制之置侯之中以爲的者也舎如字去聲著直略切鳱古安切】天子將祭必先習射於澤澤者所以擇士也已射於澤而後射於射宮射中者得與於祭不中者不得與於祭不得與於祭者有讓削以地得與於祭者有慶益以地進爵絀地是也【澤宮名其所在未詳疏云於寛閒之處近水澤而爲之射宮卽學宮也進爵絀地者疏云進則爵輕於地故先進爵而後益以地也退則地輕於爵故先削地而後絀爵也】故男子生桑弧蓬矢六以射天地四方天地四方者男子之所有事也故必先有志於其所有事然後敢用谷也飯食之謂也【宇宙內事皆已分內事此男子之志也人臣所以先盡職事而後敢食君之祿者正以始生之時先射天地四方而後使其母食之也故曰飯食之謂也飯食食子也射音石飯上聲食音嗣】射者仁之道也求正諸己己正而後發發而不中則不怨勝己者反求諸己而已矣【爲仁由己射之中否亦由己非他人所能與也故不怨勝己者而惟反求諸其身】孔子曰君子無所爭必也射乎揖讓而升下而飲其爭也君子【朱子曰揖讓而升者大射之禮耦進三揖而後升堂也下而飲謂射畢揖降以俟眾耦皆降勝者乃揖不勝者升取觶立飲也言君子恭遜不與人爭惟於射而後有爭然其爭也雍容揖遜乃如此則其爭也君子而非若小人之爭矣今按揖讓而升未射時也下而復升以飲則射畢矣揖讓而升下五字當依鄭注爲句飲去聲】孔子曰射者何以射何以聽循聲而發發而不失正鵠者其惟賢者乎若夫不肖之人則彼將安能以中詩云發彼有的以祈爾爵祈求也求中以辭爵也酒者所以養老也所以養病也求中以辭爵者辭養也【郊特牲孔子曰射之以樂也何以聽何以射謂射者何以能不失射之容節而又能聽樂之音節乎何以能聽樂之音節而使射之容與樂之節相應乎言其難而美之也循聲而發謂射者依循樂聲而發矢也畫布曰正棲皮曰鵠賢者持弓矢審固故能中的不肖者不能也詩小雅賔之初筵發猶射也爵謂罰酒之爵中則免於罰故云求中以辭爵也酒所以養老病今求免於爵者以己非老者病者不敢當其養禮耳此讓道也正平聲】

燕義第四十七

【此明君臣燕飲之義】

古者周天子之官有庶子官庶子官職諸侯卿大夫士之庶子之卒掌其戒令與其教治別其等正其位國有大事則率國子而致於大子惟所用之若有甲兵之事則授之以車甲合其卒伍置其有司以軍法治之司馬弗正凡國之政事國子存遊卒使之修徳學道春合諸學秋合諸射以考其藝而進退之【庶子卽夏官諸子職也下大夫二人掌其戒令以下皆周禮文卒讀爲倅副貳也此官專主諸侯以下眾庶之子副倅於父之事戒令謂任之徵役也教治謂修徳學道也別其等者分別其貴賤也此屬皆未命以父之爵爲上下也正其位者朝廷之位尙爵學校之位尙齒也大事謂大祭祀大喪紀大賔客大燕享之類也惟所用之惟太子之所役使也百人爲卒五人爲伍有司統領卒伍者也司馬弗徵者以其統屬於太子故司馬不得而徵役之也凡國之政事非上文所言大事也遊卒倅之未仕者也此旣小事乃民庶所爲不使國子之未仕者爲之蓋欲存之使修徳學道以成其材也故春則合聚之於大學秋則合聚之於射宮考藝而爲之進退焉疏曰庶者眾也適子眾多故總謂之庶子非適子庶弟而稱庶子也必知適子者以其倅是副貳於父之言呂氏曰燕禮有主人升自西階獻庶子阼階之上又宵則執燭於阼階上故此篇因陳庶子官之所掌且明所以建官之義也卒取內切別必列切大音泰卒伍卒如字治平聲正平聲】諸侯燕禮之義君立阼階之東南南鄕爾卿【句】大夫皆少進【句】定位也君席阼階之上居主位也君獨升立席上西面特立莫敢適之義也【爾與邇同南鄕爾卿句絕大夫皆少進句絕少進稍前也定位者定諸臣之位也適讀爲敵自此以下皆記者舉儀禮正文而釋其義也鄕去聲適音敵】設賔主飲酒之禮也使宰夫爲獻主臣莫敢與君亢禮也不以公卿爲賔而以大夫爲賔爲疑也明嫌之義也賔入中庭君降一等而揖之禮之也【獻主代主人舉爵獻賔也君尊臣不敢抗行賔主之禮宰夫主膳食之官也卑故抗禮無嫌記曰與卿燕則大夫爲賔謂與本國之臣燕則然若鄰國之臣則以上介爲賔也公孤也上公之國得置孤一人公卿之尊次於君復以之爲賔則疑於尊卑無辧且嫌於偪上也大夫位卑𨿽暫尊之爲賔無所嫌疑也方氏曰旣曰爲疑而又曰明嫌者蓋疑未至於嫌特明嫌之義而已亢苦浪切爲疑爲去聲】君舉旅於賔及君所賜爵皆降再拜稽首升成拜明臣禮也君答拜之禮無不答明君上之禮也臣下竭力盡能以立功於國君必報之以爵祿故臣下皆務竭力盡能以立功是以國安而君寧禮無不答言上之不虛取於下也上必明正道以道民民道之而有功然後取其什一故上用足而下不匱也是以上下和親而不相怨也和寧禮之用也此君臣上下之大義也故曰燕禮者所以明君臣之義也【先是宰夫代主人行爵酬賔之後君命下大夫二人媵爵公取此媵爵以酬賔賔以旅酬於西階上旅序也以次序勸卿大夫飲酒也此之謂君舉旅於賔也君所賜爵則特賜臣下之爵也此二者賔皆降西階下再拜稽首公命小臣辭則賔升而成拜謂復再拜稽首也先時以君辭之於禮未成故云成拜也楊氏曰按公取媵爵以酬賔此別是一禮與尋常酬賔不同此所謂公爲賔舉旅也燕禮君使宰夫爲獻主以臣莫敢與君抗禮也今君舉觶於西階之上以酬賔可乎蓋君臣之際其分甚嚴其情甚親使宰夫爲獻主所以嚴君臣之分今舉觶以酬賔賔西階下拜小臣辭升成拜公奠觶答再拜公卒觶賔下拜公答再拜略去勢分極其謙卑所以通君臣之情也注云不言君酬賔於西階上及君反位尊君空其文也此又所以嚴君臣之分也上道如字下二道去聲】席小卿次上卿大夫次小卿士庶子以次就位於下獻君君舉旅行酬而後獻卿卿舉旅行酬而後獻大夫大夫舉旅行酬而後獻士士舉旅行酬而後獻庶子俎豆牲體薦羞皆有等差所以明貴賤也【設席之位上卿在賔席之東小卿在賔席之西皆是南面東上而遙相次此所謂小卿次上卿也大夫在小卿之西是大夫次小卿也士受獻於西階之上退立於阼階下西面北上庶子受獻於阼階上亦退立於阼階下庶子次於士是士庶子以次就位於下也獻君者主人酌以獻也公取媵爵以酬賔賔以旅酬於西階上此所謂獻君君舉旅行酬也而後獻卿者亦主人獻之也公又行一爵亦媵者之爵也若卿若賔惟公所酬卿亦以旅於西階之上禮亦如初此亦是君舉旅而言卿舉者蓋君爲卿舉耳下言大夫舉旅士舉旅其義同而後獻大夫亦主人之獻也公又舉奠觶以賜是爲大夫舉旅也主人獻士公復賜之是爲士舉旅也公舉旅之禮止於士不及庶子矣而後獻庶子者主人獻之於阼階之上也牲狗也疏曰公及卿大夫士等牲體薦羞之等差燕禮不載】

聘義第四十八

【呂氏曰天子之與諸侯諸侯之與鄰國皆有朝禮有聘禮朝則相見聘則相問也朝宗覲遇防同皆朝也存頫省聘問皆聘也故聘禮有天子所以撫諸侯者大行人嵗徧存三嵗徧頫五嵗徧省是也有諸侯所以事天子者大行人時聘以結諸侯之好殷頫以除邦國之慝是也有鄰國交修其好者大行人諸侯之邦交嵗相問殷相聘是也儀禮所載鄰國交聘之禮也聘義者釋聘禮之義頫祧跳二音省悉井切好去聲】

聘禮上公七介侯伯五介子男三介所以明貴賤也【此言卿出聘之介數上公七介者上公親行則介九人諸侯之卿禮下於君二等故七介也以下放此呂氏曰古者賔必有介介副也所以輔行斯事致文於斯禮者也】介紹而傳命君子於其所尊弗敢質敬之至也【紹繼也其位相承繼也先時上擯入受主君之命出而傳與承擯承擯傳與末擯此是傳而下也賔之末介受命於末擯而傳與次介次介傳與上介上介傳與賔是傳而上也此所謂介紹而傳命也質正也於所尊者不敢正自相當故以介傳命敬之至也賔在大門外西北面介自南向北爲序主君在內迎擯者出大門自北向南爲序】三讓而後傳命三讓而後入廟門三揖而後至階三讓而後升所以致尊讓也【疏曰三讓而後傳命者謂賔在大門外見主人陳擯以大客之禮待己己不敢當三度辭讓主人不許乃後傳聘賔之命也三讓而後入廟門者謂賔旣傳命之後主君延賔而入至廟將欲廟受賔不敢當之故三讓而後入主君在東賔差退在西相向三讓乃入廟門也三揖而後至階者初入廟門一揖也當階北面又揖二揖也當碑又揖三揖也三讓而後升者謂主君揖賔至階主君讓賔升賔讓主君如此者三主君乃先升賔乃升也】君使士迎於竟大夫郊勞君親拜迎於大門之內而廟受北面拜貺拜君命之辱所以致敬也敬讓也者君子之所以相接也故諸侯相接以敬讓則不相侵陵【郊勞勞之於近郊也用束帛北面拜貺亦主君之拜也其拜於阼階上拜君命之辱者釋北面拜貺之義也竟音境勞去聲】卿爲上擯大夫爲承擯士爲紹擯君親禮賔賔私面私覿致饔餼還圭璋賄贈饗食燕所以明賔客君臣之義也【卿主國之卿也承擯者承副上擯也紹擯者繼續承擯也賔行聘事畢主國君親執醴以禮賔是君親禮賔也私面謂私以己禮物面見主國之卿大夫也私覿私以己禮物覿見主國之君也牲殺者曰饔生者曰餼致饔餼者聘覿皆畢賔介就館主君使卿致饔餼之禮於賔也還圭璋者賔來時執以爲信主君旣受之矣今將去君使卿送至賔館以還之也還玉畢加以賄贈之禮經云賄用束紡紡今之絹也饗禮食禮皆在朝燕禮在寢一食再饗燕無常數呂氏曰擯者主國之君所使接賔者也主之有擯猶擯之有介也擯有三者以多爲文也大宗伯朝覲防同則爲上相相卽擯也入詔禮曰相出接賔曰擯宗伯卿也故曰卿爲上擯小行人諸侯入王則爲承而擯行人大夫也故曰大夫爲承擯士職卑承官之乏以繼擯之事故曰士爲紹擯也使臣之義則致其君臣之敬於所聘之君主君之義則致其賔主之敬於來聘之臣也餼吁旣切還音旋食音嗣紡音仿】故天子制諸侯比年小聘三年大聘相厲以禮使者聘而誤主君弗親饗食也所以愧厲之也諸侯相厲以禮則外不相侵內不相陵此天子之所以養諸侯兵不用而諸侯自爲正之具也【天子制諸侯者天子制此禮而使諸侯行之也比年每嵗也小聘使大夫大聘使卿誤謂禮節錯誤也呂氏曰上下不交則天下無邦人道所以不能羣也故先王之禦諸侯使之相交以修其好必使之相敬以全其交其相交也必求乎疏數之中故比年小聘三年大聘也其相敬也必相厲以禮故使者之誤主君不親饗食以愧厲之然後仁逹而禮行外則四鄰相親而不相侵內則君臣有義而不相陵也先王制禮以善養人於無事之際多爲升降之文酬酢之節賔主有司有不可勝行之憂先王未之有攺者蓋以養其徳意使之安於是而不憚也故不安於偸惰而安於行禮不恥於相下而恥於無禮也天子以是養諸侯諸侯以是養其士大夫上下交相養此兵所以不用天下所以平也節文之多惟聘射養人之至者也諸侯自爲正於射禮聘禮二禮之義天子養諸侯之意爲深故其義皆曰兵不用自爲正之具也比音畀使去聲食音嗣好去聲數入聲勝平聲】以圭璋聘重禮也已聘而還

圭璋此輕財而重禮之義也諸侯相厲以輕財重禮則民作讓矣【聘使之行禮於君則用圭於夫人則用璋其行享禮於君則束帛加璧於夫人則琮享猶獻也及禮畢則還其圭璋者以圭璋是行禮之器故重之而不敢受也璧琮與幣皆財也財在所輕故受而不還故曰此輕財而重禮之義也呂氏曰諸侯相厲以輕財而重禮則逺利而有恥所以民作讓】主國待客出入三積餼客於舎五牢之具陳於內米三十車禾三十車芻薪倍禾皆陳於外乘禽日五雙羣介皆有餼牢壹食再饗燕與時賜無數所以厚重禮也古之用財者不能均如此然而用財如此其厚者言盡之於禮也盡之於禮則內君臣不相陵而外不相侵故天子制之而諸侯務焉爾【出旣行也入始至也積謂饋之牢禮米禾芻薪之屬其來與去皆三饋之積故云出入三積也餼客於舎謂致饗餼於賔之館舎也三牲備爲一牢五牢之具陳於內謂餁一牢在賔館西階腥二牢在賔館東階餼二牢在賔館門內之西也禾稾實並刈者也米車設於門東禾車設於門西倍禾倍其數也禮注云薪從米芻從禾疏云薪以炊爨故從米芻以食馬故從禾此四物皆在門外乘禽乘行羣匹之禽鴈鶩之屬也掌客云凡禮賔客國新殺禮凶荒殺禮札喪殺禮禍烖殺禮在野在外殺禮故曰古之用財者不能均如此言不能皆如此丰厚也然而於聘禮則用財如此之厚者是欲極盡之於禮也用財𨿽厚盡禮而止不敢加美以沒禮故內不相陵外不相侵皆爲有禮以制之故也積子賜切乘去聲食音嗣殺去聲】聘射之禮至大禮也質明而始行事日幾中而後禮成非彊有力者弗能行也故彊有力者將以行禮也酒淸人渴而不敢飲也肉漧人饑而不敢食也日莫人倦齊莊正齊而不敢解惰以成禮節以正君臣以親父子以和長幼此眾人之所難而君子行之故謂之有行有行之謂有義有義之謂勇敢故所貴於勇敢者貴其能以立義也所貴於立義者貴其有行也所貴於有行者貴其行禮也故所貴於勇敢者貴其敢行禮義也故勇敢彊有力者天下無事則用之於禮義天下有事則用之於戰勝用之於戰勝則無敵用之於禮義則順治外無敵內順治此之謂盛徳故聖王之貴勇敢彊有力如此也勇敢彊有力而不用之於禮義戰勝而用之於爭鬭則謂之亂人刑罰行於國所誅者亂人也如此則民順治而國安也【呂氏曰節文之多惟聘射之禮爲然故曰至大禮也君臣父子長幼之義皆形見於節文之中人之所難我之所安人之所懈我之所敬故能行之者君子也君子自養其彊力勇敢之气一用之於義禮戰勝而教化行矣此國之所以安也射禮諸侯之射必先行燕禮卿大夫士之射必先行鄕飲酒之禮酬獻之節極爲繁縟故有酒淸肉漧而不敢飲食者若聘禮則受聘受享請覿然後酌醴禮賔無酒淸肉漧之事特以節文之繁與射禮等皆至日幾中而後禮成故與射禮兼言之也幾平聲幹音幹莫音暮齊音齋下齊如字解音懈長上聲】子貢問於孔子曰敢問君子貴玉而賤碈者何也爲玉之寡而碈之多與孔子曰非爲碈之多故賤之也玉之寡故貴之也夫昔者君子比徳於玉焉溫潤而澤仁也縝密以栗知也廉而不劌義也垂之如隊禮也叩之其聲淸越以長其終詘然樂也瑕不揜瑜瑜不揜瑕忠也孚尹旁達信也气如白虹天也精神見於山川地也圭璋特達徳也天下莫不貴者道也詩云言念君子溫其如玉故君子貴之也【鄭氏曰碈石似玉縝致也栗堅貌劌傷也義者不苟傷人越猶也詘絕止貌樂記曰止如稾木瑕玉之病也瑜其中閒美者陸氏曰尹正也孚尹猶言信正應氏曰尹當作允孚允皆信也疏曰圭璋特達謂行聘之時惟執圭璋特得通達不加余幣也馬氏曰能柔能剛能抑能揚能斂能彰而能備精粗之美以全天人之道者玉之爲物也能柔則溫潤而澤所以爲仁能剛則廉而不劌所以爲義能抑則垂之如墜所以爲禮能揚則其聲淸越以長其終詘然所以爲樂能斂則縝密以栗所以爲智能彰則瑕不揜瑜瑜不揜瑕所以爲忠孚尹於中旁達於外所以爲信始之以仁而成之以信凡此皆粗而爲人道也於气如白虹所以爲天精神見於山川所以爲地圭璋特達所以爲徳天下莫不貴之所以爲道凡此皆精而爲天道也七者合而言之皆謂之徳君子所貴以此徳也溫者徳之始言始所以見終論語言孔子之五徳則始於溫防教冑子以四徳亦始於溫詩亦曰溫溫恭人惟徳之基古人用玉皆象其美若鎭圭以召諸侯以卹凶荒用其仁也齊有食玉用其智也牙璋以起軍旅用其義也國君相見以瑞相享以璧用其禮也樂有鳴球服有佩玉用其樂也邦國玉節用其信也琬以結好琰以除慝用其忠也兩圭祀地黃琮禮地用其能達於地也四圭祀天蒼璧禮天用其能達於天也圭璋特達用其能達於徳也已聘而還圭璋已朝而班瑞此皆古之爲器而用玉之美者也古之善比君子於玉者曰言念君子溫其如玉曰追琢其章金玉其相曰如圭如璧曰有美玉於斯韞匵而藏諸曰玉振終條理曰瑾瑜匿瑕曰如玉如瑩爰變丹靑此古人比君子於玉者也石梁王氏曰因聘禮用玉故論玉之徳以結此篇碈音民爲去聲與平聲知音智劌姑防切隊音墜詘音屈見音現齊平聲追平聲】

喪服四制第四十九

【疏曰以其記喪服之制取於仁義禮智也】

凡禮之大體體天地法四時則陰陽順人情故謂之禮訾之者是不知禮之所由生也夫禮吉凶異道不得相干取之陰陽也喪有四制變而從宜取之四時也有恩有理有節有權取之人情也恩者仁也理者義也節者禮也權者知也仁義禮知人道具矣【體天地以定尊卑法四時以爲往來則陰陽以殊吉凶順人情以爲隆殺先王制禮皆本於此不獨喪禮爲然也故曰凡禮之大體吉凶異道以下始專以喪禮言之喪有四制謂以恩制以義制以節制以權制也訾音紫知音智】其恩厚者其服重故爲父斬衰三年以恩制者也【疏曰父最恩深故特舉父而言之其實門內諸親爲之著服皆是恩制也爲去聲】門內之治恩揜義門外之治義斷恩資於事父以事君而敬同貴貴尊尊義之大者也故爲君亦斬衰三年以義制者也【門內主恩故常揜蔽公義門外主義故常斷絕私恩父母之喪三年不從政恩揜義也有君喪服於身不敢私服義斷恩也資猶取也用也用事父之道以事君故其敬同也人臣爲君重服乃貴貴尊尊之大義故曰以義制者也然五服皆有義服亦是以義制此舉重者言之耳】三日而食三月而沐期而練毀不滅性不以死傷生也喪不過三年苴衰不補墳墓不培祥之日鼓素琴告民有終也以節制者也【三日而食始食粥也葬而虞祭始沐不補𨿽破不補完也不培一成丘壠之後不再加益其土也祥日大祥之日也素琴無漆飾也與素幾素俎之素同】資於事父以事母而愛同天無二日土無二王國無二君家無二尊以一治之也故父在爲母齊衰期者見無二尊也【齊衰之服期而除之以心喪終三年爲去聲】杖者何也爵也三日授子杖五日授大夫杖七日授士杖或曰擔主或曰輔病婦人童子不杖不能病也百官備百物具不言而事行者扶而起言而後事行者杖而起身自執事而後行者面垢而已禿者不髽傴者不袒跛者不踴老病不止酒肉凡此八者以權制者也【疏曰杖之所設本爲扶病而以爵者有徳其恩必深其病必重故杖爲爵者而設故云爵也遂歷敍有爵之人故云三日授子杖五日授大夫杖七日授士杖喪服傳云無爵而杖者何擔主也擔假也尊其爲主假之以杖或曰輔病者喪服傳云非主而杖者何輔病也謂庶子以下皆杖爲輔病故也婦人未成人之婦人童子幼小之男子百官備謂王侯也委任百官不假自言而事得行故許子病深𨿽有扶病之杖亦不能起故又須人扶乃起也大夫士旣無百官百物須已言而後喪事乃行故不許極病所以杖而起不用扶也庶人卑無人可使但身自執事不可許病故有杖不用但使面有塵垢之容而已子於父母貴賤情同而病不得一故爲權制禿者無發女禿不髽故男子禿亦不免也袒者露膊傴者可憎故不袒也踴是跳躍跛人腳蹇故不跳躍也老及病者身已羸瘠又使備禮必至滅性故酒肉養之此八者謂應杖不杖不應杖而杖一也扶而起二也杖而起三也面垢四也禿者五也傴者六也跛者七也老病者八也喪大記大夫與士之喪皆云三日授子杖謂爲親也此云五日七日爲君也擔音贍傴其縷切】始死三日不怠三月不解期悲哀三年憂恩之殺也聖人因殺以制節此喪之所以三年賢者不得過不肖者不得不及此喪之中庸也王者之所常行也書曰髙宗諒闇三年不言善之也【自三日不怠以至三年憂其哀漸殺而輕故曰恩之殺也鄭氏曰諒古作梁楣謂之梁闇讀如鶉防之防闇謂廬也廬有梁者所謂柱楣也解音懈期平聲殺去聲】王者莫不行此禮何以獨善之也曰髙宗者武丁武丁者殷之賢王也繼世卽位而慈良於喪當此之時殷衰而復興禮廢而復起故善之善之故載之書中而髙之故謂之髙宗三年之喪君不言書云髙宗諒闇三年不言此之謂也然而曰言不文者謂臣下也【君不言謂百官百物不言而事行者也臣下不能如此必言而後事行但不文其言辭耳故曰言不文者謂臣下也】禮斬衰之喪惟而不對齊衰之喪對而不言大功之喪言而不議緦小功之喪議而不及樂【說見閒傳惟上聲】父母之喪衰冠繩纓菅屨三日而食粥三月而沐期十三月而練冠三年而祥比終玆三節者仁者可以觀其愛焉知者可以觀其理焉彊者可以觀其志焉禮以治之義以正之孝子弟弟貞婦皆可得而察焉【比及也三月一節也練一節也祥一節也非仁者不足以盡愛親之道故於仁者觀其愛非知者不足以究居喪之理故於知者觀其理非彊者不足以守行禮之志故於彊者觀其志一說理治也謂治斂殯葬祭之事惟知者能無悔事也故曰觀其理篇首言仁義禮知爲四制之本此獨曰禮以治之義以正之者蓋恩亦兼義權非悖禮也孝子弟弟貞婦專言門內之治而不及君臣者亦章首專言父母之喪而恩制爲四制之首故也衰音催期音基比音畀知去聲治平聲】

禮記集說卷十

