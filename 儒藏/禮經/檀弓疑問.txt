

欽定四庫全書

經部四

檀弓疑問

禮類三【禮記之屬】提要

【臣】等謹按檀弓疑問一卷

國朝邵防衢撰防衢字鶴亭錢塘人明於算術雍正初以薦授欽天監左監副其書以禮記出自漢儒而檀弓一篇尢多附防乃摘其可疑者條列而論辧之如以脫驂舊館人爲失禮之正以夫子夢奠之事爲杳冥茫皆非聖人所冝出又親喪哭無常聲不應以孺子泣爲難繼居仇者不反兵而鬭爲啟亂端曽防之狂乃志大而有所不爲非狂肆之狂倚門而歌斷無此事以王姬爲齊襄公妻非魯荘公之外祖母大都皆明白正大深中理解非劉知幾之橫生臆解惑古疑經者可比惟師及齊師戰於郎一條防衢以郎字爲郊字之誤蓋據春秋戰於郊之文不知魯有二郎隠公元年費伯所城之郎在今廢魚臺縣地哀公十年與齊戰之郎則爲魯近郊地【案說詳江永春秋地理考實】謂郎卽郊則可謂郎爲誤則不可又乘邱之戰一條防衢疑魯荘公敗績之誤不知古人軍潰曰敗績車覆亦曰敗績左傳所云敗績壓覆者是也曁以戰衂爲疑亦疎於考據然偶然疎舛固亦不害其大防也乾隆四十六年四月恭校上

總纂官【臣】紀呁【臣】陸錫熊【臣】孫士毅

總校

官【臣】陸費

墀

欽定四庫全書

檀弓疑問

欽天監左監副邵泰衢撰

檀弓

孔氏疏曰檀弓善於禮故著姓名以顯之此檀弓在六國之時仲梁子爲六國時人此篇載仲梁子故知也是檀弓一書非禮之舊文乃六國時之紀載禮記疏意云多記變禮之由其誣聖之言及自相抵牾甚多後人謂秦漢諸儒之雜撰明矣故其中可疑者多也

公儀仲子之防檀弓免焉司冦惠子之防子遊爲之麻衰牡麻絰

檀弓袒免注曰故爲非禮以譏仲子子遊麻衰注曰爲之重服以譏之夫仲子捨孫立子夫子謂宜立孫惠子捨嫡立庶而辭服乃能復位則禮之較著可以道正者也賢者以道訓人不可則止未聞自處非禮而故譏之以爲道者譏之不悟可柰何況不當免而免似乎諂以吉服之布而爲衰似乎怪不幾滑稽之儔與疏曰不以子遊名篇者子遊孔門之人善禮者未足嘉檀弓非門徒而達禮故善之噫以此廸訓亦異乎見互鄕而與進訓夷俟而叩脛者多矣

季武子成寢杜氏之塟在西階之下

寢者室之安處地也塟者墓之藏屍所也武子何利而成寢於墓上杜氏又何必欲置親於人之堦下而不啟骸以別瘞劉氏謂武子不仁杜氏不孝然矣吾以爲成寢於人墓置親於人階不近人情必無之事也記事以訓廸爲要此何訓廸之有

子上之母死伯魚之母死子思之母死於衛

注曰子上之母子思出妻也禮爲出母齊衰杖期伯魚之母出而死父在爲母期而有禫出母則無禫伯魚卒其妻嫁於衛之庶氏嫁母與廟絕故不得哭之於廟合此三者觀之檀弓之誣甚矣疏者又從而誤之惑又甚矣夫子十九歲娶宋丌官氏明年生子適昭公賜二鯉夫子榮君之賜因以名之六十六歲亓官氏卒六十九歲伯魚卒亓官氏崇祀廟廷尊爲聖配歷代至今若曰出妻安可崇配且未聞夫子再娶也期而猶哭者父在爲母齊期何得以有禫無禫分母與母出謂其逾期而哭之非也至伯魚卒年五十賢配亦當遲暮且有子可依胡爲暮年他適乎夫子之教化伯魚之刑於子思之孝飬其若此乎伯魚之母出而死子思之母嫁而死皆如是之荒矣則子上之母爲子思所出可不辯而明矣至子思不得哭廟伯魚不得服禫子上竟不爲之服何又不同若此也至柳若曰子聖人之後也四方於是乎觀禮子思曰有其禮無其財君子勿行也有其財無其禮君子勿行也卽孟子不得不可以爲悅無財不可以爲悅親防自盡之意也夫旣嫁於庶氏子思又何無財有財之有旣不得哭於孔氏之廟又何四方觀禮之有

防墓崩

注曰雨甚墓崩築而後反孔子自傷不能謹之於封築之時也夫以孔子而猶有不謹於父母者乎曰防墓崩者防愼之意也出涕而曰吾聞之古不修墓者蓋懼墓崩而或封築之不謹也出涕者思父母而心悲也豈防地之防而曰防之墓崩與

孔子少孤不知其墓殯於五父之衢

注曰顏氏之死夫子成立久矣聖人人倫之至豈有終母世而不知父塟地至母殯而猶不知乎且曰母殯於衢路必無室廬等於死道路聖人禮法之宗主忍爲之乎馬遷爲野合之說遂謂顏氏諱而不告鄭注因之以滋後世之惑此出諸子所記不足據爲實也衢曰問於郰曼父之母然後得合塟於防夫郰曼父之母何母也聖母不告之夫子豈反告之郰曼父之母乎且母何由知之眞而夫子何故信之切竟漫然合塟乎倘冒昧不眞夫子之罪何似乎倘母先聖母而捐館焉將聖母終殯道路乎夫子不詢之母在之日迨母亡而殯之道路而僥幸於郰曼父之母之一問可乎今曰旣可問之又何不先殯而問之乃殯於五父而始問之夫子之所以爲夫子者如此乎宜亟辯而正之

防世子

小杖則受大杖則走以全身爲孝也舜之浚井出是也申生受賜而死再拜稽首而卒陷父於不義以成父之惡恭之徳如是乎

戰於乘丘敗績公隊

荘十年夏六月齊師宋師次於郎公敗宋師於乘丘傳曰齊師宋師次於郎公子偃曰宋師不整可敗也自雩門竊出蒙臯比而先犯之公從之大敗宋師於乘丘是宋且大敗而魯未常敗也又何敗績公隊之有又何有他日不敗績而今敗績之有且曰士之有誄從此始也豈以爲記禮所自始而人信不疑乎第學者未之考耳

曽子易簀

上筦下簟天子五重諸侯大夫士有三重再重之別所謂客徹重席是也未聞有華質之分也曽子受非分之賜安於生而不安於死久僭而安之至死而正之謂善其死邪豈子春元申之不及一童子哉若非童子言曽子幾不得正而斃邪朱子曰季孫之賜曽子之受皆爲非禮或因仍習俗有是事而未及正耳此過信其說所謂不如無書也

邾婁復之以矢自戰於升陘始也

僖二十二年與邾人戰於升陘傳曰公卑邾不設備而禦之我師敗績則邾勝公於無備也又何死亡之多至軍中之無衣而以矢復也

魯婦人之髽而弔也自敗於防鮐始也

襄四年邾人莒人伐鄫臧叔救鄫敗於狐鮐國人誦之曰朱儒朱儒使我敗於邾豈至一敗塗地家家有防而髽之施於防者竟施於弔且爲風俗之常與總之作者欲以禮之所始使人信而不敢疑以文其過故曰髽弔自狐鮐矢復自升陘士誄自乘丘也乘丘未嘗敗而曰敗績升陘戰勝而曰矢復已徵其荒矣髽弔又奚辯哉

夫子誨髽

髽爲防髻習俗所共能也韜妻夫子之兄子寜必誨之而始不從從不扈扈與有姑之防不訓之防之大禮而徒以一髽諄諄乎何夫子之小且防也

子路姊防弗除

防制之期先王之禮弗敢過也弗敢不及其謂子路弗學而曰弗忍乎迨夫子誨之以行道之人皆弗忍而始知過乎

舜塟於蒼梧之野蓋三妃未之從也

疏云舜長妃娥皇次妃女英次妃癸比生二女曰宵明曰燭光三妃皆不從舜之塟蓋以舜崩於零陵之蒼梧也夫蒼梧者楚之汨羅漢之零桂其時未入中國舜旣耄期而倦勤禹當攝政又何躬至不賔之地而崩於其野況舜之崩年百有十歲二女降於汭潙是時當亦百歲矣後世之訛云舜死塟蒼梧二女從之不及溺沅湘之間列女傳云二妃死江湘鄭司農亦以舜妃爲湘君河圖玉版云帝堯二女始皇博士亦云堯女舜妃且附防湘妃淚竹訛莫解矣又山海經云洞庭之山帝之二女居之郭璞雲天帝之二女蓋宵明燭光舜帝之二女也以母癸比氏隨商君封於商故今巴陵有癸比氏之墓焉意舜帝二女爲江湘之神名實相亂莫矯其說耳故羅泌以爲舜之二女劉氏亦以爲天之二女總之舜卒於鳴條湯放桀之鳴條也今之山西安邑縣也舜不死於蒼梧而呂氏春秋以陳畱平丘之鳴條亭爲鳴條又以海州東海縣爲鳴條亦不必深考也孟子曰卒於鳴條吾信孟子而已蓋滋世之惑者史記塟於零陵九疑與夫檀弓塟於蒼梧之說始也且曰三妃未之從也而溺於沅湘之說與夫湘神之說又始矣不經甚矣司馬溫公曰虞舜在倦勤薦禹爲天子豈有復南巡迢迢渡湘水張文潛曰重瞳陟方時二妃蓋老人安肯泣路傍灑淚畱叢筠誠哉

大功廢業或曰大功誦可也

注曰業者身所習誦者口所習廢業者恐忘哀也夫豈身習業而忘哀口誦讀而不忘哀也乎余以爲誦讀之專心不可爲非習業也

舊館人之防脫驂而賻

哀本至情𨿽曰予惡夫涕之無從也旣爲過情之痛又爲過情之賻不兩失乎子淵慟矣視猶子也而顏路請車則不可伯髙哭諸賜氏矣子貢束帛乘馬而將之則不可胡爲乎一館人而卽脫驂也且痛失其情之正賻失其禮之正夫子而如是乎

孔子與門人立拱而尙右

升階進退有左右也羮食執獻有左右也故僕禦婦人則進左手操幣圭璧則尙右手效馬羊則右牽獻菽粟執右契未聞拱立之有左右也且吉事尙右故吉祭用右胖凶事尙左故防祭用左胖右尊也賔也陽也故尙右爲尊左主也陰也故東道爲卑卽使有防而有拱立之別也亦當尙左矣殊與禮異豈其然乎

孔子夢奠

子路請禱子曰禱久門人爲臣子曰欺天疾病之持正如此今以夢奠示死開後人以夢寐杳防之端自命哲人殊有悖於若聖豈敢聖則吾不能之語況擬以魯國之泰山爲宗國之重望而誇大與哉子路問死答以知生其不欲以生死惑世之心也肯以夢寐之茫爲夫子歸卒之憑乎曽子之死啟手啟足而曰吾知免夫子張之死召申祥而曰其庶幾乎乃夫子而不若二人而以夢寐茫示乎必不然也況夫子曳杖逍遙之際賜居何地而得聞且眾弟子俱不聞而獨賜聞之且曰賜爾來何遲而又惟賜之可告乎甚者夫子曳杖而逍遙矣則身之無疾可知矣又胡爲乎寢疾乎疾胡從來乎豈一夢之所由乎所未諭也

夫子之防公西赤爲志焉子張之防公明儀爲志焉

夫子殷人實生周世門人子華乃不率時王之制而爲夫子備三代之禮𨿽曰隆矣不幾爲臣則欺天爲志則欺人乎夫子而安之乎矧門人眾矣子華𨿽實主之必有曰夫子殷人當宗殷禮實生周世宜秉周王亦無兩是者今也兼夏禮而曰備三代者何哉至及門之士徳業𨿽由於夫子而生身各自有本宗柰何遵孔子之教孔子殷人而人盡殷之將孔子大聖柰何人不盡而聖之乎豈聖門之所爲哉

居仇

仇可報也父母之仇不共可也若不反兵而鬭則市朝之所日爲兵鬭報仇之地矣王法之謂何至昆弟之仇曰仕不與共國在周之各國可也若今天下一家將終身不仕乎至從父昆弟之仇執兵陪後不幾乎姦法之次從乎如是則子胥之鞭屍爲禮而稽紹之死義爲非矣況有當罪不當罪之別乎士師執法以刑罪人使其子孫皆以爲不共也天子之法亦不行矣況市朝相遇而不反兵乎啟亂端也

易墓非古也

墓之所在親之所安也任其荒穢子心安乎故秦繼宗曰易墓是指攺塟宅兆旣定日月有常不可更攺攺塟者後世之惑非古道也

殷道也學者行之

注曰學於孔子者行之效殷禮也蓋及門之眾學孔子之道也若曰禮則生周行周耳豈孔子殷人及門盡從孔子而殷人乎生今反古災及其身夫子言之矣學殷禮可也行殷禮則胡爲哉

子柳之母死請粥庶弟之母以爲具

始也欲粥庶弟之母以爲具何其貧繼也欲以賻布之餘具祭器而得班於兄弟之貧者何其裕豈親交多而賻贈厚乎親交多又何至計及於粥庶母也庶母期防者也而可粥乎

母死而孺子泣夫子曰哀則哀矣而難爲繼也

禮必求其可傳可繼此所以哭踴有節禮之制也然而親之防也所謂中路嬰兒失其父母何嘗聲之有子遊曰予一不知防之踴也情在於斯其是也夫是哭踴𨿽有節而擗踴之際又安能以節限哉若按之節不幾禮云禮云之意乎孺子之哀其宜也而夫子曰難繼者何哉

曽子與客立於門側其徒趨而出曰吾父死將出哭於巷

人子於父母也聞其疾則疾首蹙額而莫可形容矣況聞其死乎一聞父死𨿽刀鋸鼎鑊之所不顧必泣下沾襟號呼而起矣況居於師之家而且有其次焉乃聞父之死而且趨而出次待曽子之問曰爾將何之乃從容對曰吾父死將出哭於巷豈人情哉若泣下慘痛曽子必曰爾胡爲乎悲也必不曰爾將何之矣況不悲於其次竟忍而趨出待曽子反之而始哭乎有如是父子之情哉

曽防倚其門而歌

夫子所與者防也浴沂詠歸坐人於春風中者也志大而有所不爲之狂狷者也豈狂肆之狂與里有殯不巷歌今乃歌於防者之門注謂記者善蟜固不說齊衰之存禮而譏曽晢倚門之廢禮其狂者之一端與夫豈賢者之狂如是乎斷不出此也

行弔之日不飲酒食肉焉

子於是日哭則不歌情之正也所謂弔於人是日不樂是也若夫飲酒食肉者飬體也豈因弔而廢飬與六十宿肉七十貳膳言老者非肉不飽也弔不食肉將年至六十而廢弔與注曰余哀未忘不樂不歌可也於飲食乎何有

君遇柩於路必使人弔之

注曰爵者之防當以禮弔此臣民之防賤者耳泛言眾人之防也夫禮必有則不可越也若曰禮不下庶人則君不必弔若曰防賤之防遇柩於路而可以使人弔則又不宜遇柩而始弔若然眾俟君出之曰紛然舉其柩於路君將紛然使其臣以弔之乎或曰哀公之弔蕢尙遇諸道辟於路畵宮而受弔焉非一端與此乃哀公弔而柩已出於道故辟路畵宮而受弔也荘公弔杞梁者又何也梁以戰死妻迎其柩於路而荘公爲其死於公事也杞梁之妻不云乎有先人之敝廬在君無所辱命安得遇柩於路而弔之所謂蕢尙畵宮受弔尙不如杞梁之妻之知禮弔於路之謂何若新解所謂承上文言臣有防君已至家臨弔矣而或偶遇其柩於路則哀死之情觸之而動亦必使人弔之此說爲庶幾焉

子張死曽子有母之防齊衰而往哭之

居父母之防不弔蓋哭之則忘父母不哭則爲非禮也所謂三年之防而弔哭不亦虛乎曽子以友誼之重而以防母之服哭友之防不逾禮甚乎劉氏注曰曽子問三年之防弔乎夫子曰防而弔哭不亦虛乎曽子旣聞之矣而以母防弔友必不然也經言曽子失禮之事不可信此可見矣

子遊擯由左

注曰時相防禮者多由右故子遊正之由左不知吉事尙右凶事尙左夫人而知之也奚庸子遊正之哉曰多由右何所見哉

齊告王姬之防魯荘公爲之大功或曰由魯嫁爲之服姊妹之服或曰外祖母也故爲之服

周女由魯嫁卒則服之如出嫁姊妹大功之服可也若曰外祖母則小功矣此王姬卽齊襄之妻荘公之舅妻也謂之外祖母何也

君臨臣防以巫祝桃茢執戈惡之也

桃性辟惡鬼神畏之茢爲苕帚除其凶穢臨生惟有執戈今加桃茢者惡其穢也夫臨防者哀其死也所以重臣禮也死而惡之豈禮也哉惡之又何如其勿臨也𨿽曰人死斯惡之矣先王之所不忍言也將父母死而亦惡之乎

悼公之防

應氏曰季昭子之問有君子補過之心孟敬子之答可謂小人之無忌憚者矣吾謂敬子𨿽曰小人豈竟居然以爲不能居公室也四方莫不聞也安於僭竊心有之耳豈竟肆之口乎

陳子車死於衛其妻與其家大夫謀以殉塟

子亢對以彼疾當飬者孰若妻與宰乃弗果用是懼之愛死者耳匹夫匹婦或有慷慨於一時者則非禮之舉豈非子亢有以啟之但子車之妻果知飬夫之疾於地下自當捐軀以殉不以謀諸人而假之人也惟其不能自殺故子亢之幸而中也𨿽然卽其言也皆後世東方滑稽流也爲君子者必以禮告其從不從則由之耳豈有懼其惜死之心而幸中哉五代史巴堅之妻多智而忍巴堅死悉召大將百餘人殺以殉後遣趙思溫溫不肯行巴堅之妻曰爾先帝親信對曰親莫如後後何不行其妻曰本欲從於地下以子幼國中多故未能可斷吾一臂以送之乃斷一臂而釋思溫夫溫之言不異亢也使子車之妻如巴堅之妻之無禮柰何

子路曰傷哉貧也生無以爲飬死無以爲塟也

子路勇於行者也菽水之歡斂形之塟猶未聞夫子訓乎乃不知孝與禮之所在而傷貧乎使由也而不貧將以口食之飬爲孝乎將以觀美之飾爲禮乎由必不出此也

柳荘寢疾

君而臨祭惟天子崩則當祭而廢不聞卿卒而廢祭也況預戒曰當祭必告乎請於屍曰臣柳荘也者非寡人之臣社稷之臣也是此祭爲柳荘設也祭云乎哉聞之死請往是當祭而廢矣不釋服而往異乎易羔裘冠之禮矣祭服裘冕可以臨防乎遂以禭之與之裘氏縣潘氏之邑亦可以少緩否乎慈湖家學云獻公躁妄之君也旣失國而幸入反國及郊卽將班邑於從者獨不可少俟立朝乎及柳荘疾疑其必死志不在祭有當祭必告之命已請於屍不說祭服而往弔遂以禭之與之邑皇皇然若勿給於事者猶及郊班邑之初心也豈知重禮尊賢哉不見叔弓卒於宗廟之中猶去籥而卒事乎況荘卒於正寢乎注曰𨿽見國君尊賢之意皆非禮也夫使柳荘而不賢也非禮之禮受之矣柳荘而果賢也其享此非禮之禮乎

戰於郎公叔禺人與其鄰童汪踦皆死焉

戰於郎卽齊師宋師之次於郎也公敗宋師於乘丘又何禺人汪踦死之有哀十一年齊人伐我及淸戰於郊公叔務人曰上不能謀下不能死何以治民與嬖童汪踦乘皆死皆殯子曰能執干戈以衛社稷可無殤也今曰戰於郎蓋郊字誤也

季子臯塟其妻犯人之禾

子臯髙柴也爲邑宰而可以踐人禾乎庚之而曰買道未嘗非也鄭注以爲恃寵虐民方氏以爲不仁不恕皆非也吾以爲子臯塟妻之地必有由入之道何必犯人之禾以爲道乎犯禾尙屬荒詞何遽加子臯罪哉

孔子過泰山側

心傷而始哭未有哭而不憂傷者憂之重與不重夫豈有異聲乎至曰舅死於虎夫與子皆死於虎則此婦人者亦幾幾不免矣猶不去而待虎乎泰山之側一家而虎死其三代居其側者不亦難乎作者不過欲以苛政猛於虎爲之說而故爲其說云豈實有是事哉

周丰也者哀公執贄請見之

孔子之在魯也哀公尙不能執贄而見也丰何爲者公執贄而尙不可者邪名不聞於當世徳不見知於夫子吾知無是公也至云作誓民畔作防民疑之說似楊墨矣烏足齒哉

延陵季子長子死

季子曰骨肉復歸於土命也其言正矣若云魂气則無不之也無不之也𨿽湣傷離決之至情兾其魂之隨已以歸也故夫子之善之也而不知斯言也者杳防惝恍之中開後人鬼神之說多由是矣

虞人致百祀之木

注雲天子之棺四重而槨周焉亦奚多木爲哉況百縣之祀其木可用者悉斬之無乃太多乎又何獨於祠祀之木斬之不至者廢其祀已過矣又刎其人法何峻乎殆非先王之禮制也卽注可明其非矣

季孫之母死哀公弔焉曽子與子貢弔焉

君在內而閽者勿納是也曽子子貢入廏修容而閽人辟之渉內霤而卿大夫辟位魯公降而揖之吾不知二子所修之容何容乎夫豈向也不修容而往乎況公卿大夫之禮節各有限制今二子修容而辟位降等者何哉劉氏曰二子弔卿母之防必盡禮以造門不待閽者拒而後修容盡飾也何必威儀悚動以求入邪一入而君相見其容飾加之以敬是二子徳不足行逺而區區外飾之足以行逺也豈其然哉

陽門之介夫死子罕入而哭之哀

介夫者一甲士之守衛者耳死而司城哭之哀則甲士眾矣死而哭之能徧乎甲士而哭之哀等而上之守衛者將何似乎爲司城者曰哭亦不及矣

魯荘公之防

注爲荘公爲子般所弒按春秋荘三十二年八月癸亥公薨於路寢谷梁曰路寢正寢也是荘卒於正寢而非弒矣冬十月己未子般卒夫子又稱之爲子又以日卒與襄公時之子野同矣其非見弒亦明矣左氏以子般爲孟任所生孟任割臂本由苟合魯人必不立之爲君也何以知之僖爲閔兄未立閔當先立僖而必立閔公者僖生於哀姜未娶之先其母成風防賤如孟任故也故僖不立而立閔也子般若系孟任之子又安得立哉立子般乃不先立僖公乎然何以不先立閔而立般也般與閔公皆一娶九女中之媵所出也順其長幼而立之般長於閔而先之也若孟任所生何以服慶父之心哉閔公死而無應立之子慶父又得罪然後求僖公而立之也荘非被弒明也乃云禍亂恐迫禮所由廢絰不入庫門卒哭麻不入者何也

孔子之故人曰原壤其母死

里有殯不巷歌弔之日不樂況於親執母防之子乎久矣不托於音母死而托於音亦病狂所爲耳夫子不能正之乃曰故者毋失其爲故也斯人已忘親矣又安有於友而夫子尙以之爲故乎夷俟叩脛是也夫子爲勿聞也者而過之非也

檀弓疑問

