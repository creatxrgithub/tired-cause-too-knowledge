

欽定四庫全書

經部四

儀禮鄭注句讀

禮類二【儀禮之屬】提要

【臣】等謹按儀禮鄭注句讀十七卷監本石經正誤一卷

國朝張爾岐撰爾岐有周易說略已著錄是書全錄儀禮鄭康成注摘取賈公彥疏而略以已意防之因其文古�難通故並爲之句讀馬端臨文獻通考載其父廷鸞儀禮注疏序稱其家有景徳中官本儀禮正經注語皆標起止而疏文列其下因以監本附益之手自防校並取朱子禮書與其門人髙弟王氏楊氏續補之編分章條析題要其上今廷鸞之書不傳爾岐是編體例略與相近案禮祀曰一年視離經辧志注曰離經防句絕也則句讀爲講經之先務沈約宋書樂志於他樂歌皆連書惟鐸舞曲聖人制禮樂篇有聲音而無文義恐迷其句遂毎句空一字書之則難句者爲之離析亦古法也至於字句同異考證尢詳所校除監本外則有唐開成石刻本元吳澄本及陸徳明音義未詳與黃幹所次經傳通解諸家其謬誤脫落衍羨顚倒經注混淆之處皆參考得實又明西安王堯典所刋石經補字最爲舛錯亦一一駁正蓋儀禮一經自韓愈已苦難讀故習者愈少傳刻之訛愈甚爾岐玆編於學者可謂有功矣顧炎武少所推許而其與汪琬書云濟陽張君稷若名爾岐者作儀禮鄭注句讀頗根本先儒立言簡當以其人不求聞達故無當時之名而其書實有可傳使朱子見之必不僅謝監嶽之稱許也又其廣師一篇曰獨精三禮卓然經師吾不如張稷若乃推挹之甚至非徒然也爾岐蒿庵集中有自序一篇稱尙有吳氏儀禮攷注訂誤一卷今不在此編中然此編乃新刻之本無所佚脫或是捲又自別行歟乾隆四十四年二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

儀禮鄭注句讀原序

在昔周公制禮用致太平據當時施於朝廷鄕國者勒爲典籍與天下共守之其大體爲周官其詳節備文則爲儀禮周徳旣衰列國異政典籍散亡獨魯號秉禮遺文尙在孔子以大聖生乎其地得其書而學焉與門弟子修其儀定其文無所失墜子思曰仲尼祖述堯舜憲章文武孔子亦自謂曰吾學周禮今用之吾從周文王旣沒文不在玆乎並謂此也秦氏任刑廢禮此書遂熄漢初髙堂生傳儀禮十七篇武帝時有李氏得周官五篇河間獻王以考工補冬官共成六篇奏之後復得古經五十六篇於魯淹中其中十七篇與髙堂生所傳同餘三十九篇無師說後遂逸漢志所載傳禮者十三家其所發明皆周官及此十七篇之防也十三家獨小戴大顯近代列於經以取士而二禮反日微蓋先儒於周官疑信各半而儀禮則苦其難讀故也夫疑周官者尙以新莽荊國爲口實儀禮則周公之所定孔子之所述當時聖君賢相士君子之所遵行可斷然不疑者而以難讀廢可乎愚三十許時以其周孔手澤慕而欲讀之讀莫能通旁無師友可以質問偶於眾中言及或阻且笑之聞有朱子經傳通解無從得其傳本坊刻考注解詁之類皆無所是正且多謬誤所守者惟鄭注賈疏而已注文古質而疏說又漫衍皆不易了讀不數繙輒罷去至庚戌歳愚年五十九矣勉讀六閱月乃克卒業焉於是取經與注章分之定其句讀疏則節錄其要取足明注而止或偶有一得亦附於末以便省覽且欲公之同志俾世之讀是書者或少省心目之力不至如愚之屢讀屢止久而始通也因自嘆曰方愚之初讀之也遙望光气以爲非周孔莫能爲已耳莫測其所言者何等也及其矻矻乎讀之讀已又默存而心歷之而後其俯仰揖遜之容如可睹也忠厚藹惻之情如將遇也周文鬱鬱其斯爲鬱鬱矣君子彬彬其斯爲彬彬矣𨿽不可施之行事時一神往焉彷佛戴弁垂紳從事乎其間忘其身之喬野鄙僿無所肖似也使當時遇難而止止而竟止不幾於望辟雝之威儀而卻步不前者乎噫愚則幸矣願世之讀是書者勿徒憚其難也濟陽張爾岐

欽定四庫全書

儀禮鄭注句讀卷一

濟陽張爾岐撰

士冠禮第一【鄭目錄云童子任職居士位年二十而冠主人冠朝服則是仕於諸侯天子之士朝服皮弁素積古者四民世事士之子恆爲士冠禮於五禮屬嘉禮大小戴及別錄此皆第一○賈公彥序云周禮儀禮並是周公攝政太平之書疏云周禮是統心儀禮是踐履外內相因首尾是一又云儀禮亦名曲禮言儀者見行事有威儀言曲者見行事有曲折士冠禮是童子任職爲士年及二十其父兄爲加冠之禮鄭引齊語以證冠者與其父兄之皆士也其云仕於諸侯明非天子之士實則天子之士亦同此禮惟主人冠服有異疏又云天子諸侯同二十而冠自有天子諸侯冠禮但儀禮之內亡耳士旣三加爲大夫早冠者亦依士禮三加若天子諸侯則多故大戴禮公冠篇云公冠四加緇布皮弁爵弁後加冕天子亦四加後當加衮冕矣天子之子亦用士禮而冠案家語冠頌云王大子之冠擬冠則天子元子亦擬諸侯四加若諸侯之子不得四加與士同三加可知陳氏祥道云玉藻曰冠朱組纓天子之冠也緇布冠繢緌諸侯之冠也鄭氏曰皆始冠之冠考之於禮始冠緇布冠自諸侯下達所以異於大夫士者繢緌耳天子始冠則不以緇布而以冠若然則諸侯始加緇布冠繢緌次加皮弁三加爵弁四加冕天子則始加冠朱組纓次加皮弁三加爵弁四加冕五加衮冕矣疏又云冠禮於五禮屬嘉禮者據周禮大宗伯所掌五禮吉凶軍賔嘉而言宗伯以嘉禮親萬民下云以冠昏之禮親成男女是冠禮屬嘉禮也鄭又云大小戴及別錄此皆第一者戴徳戴聖所錄與劉向所爲別錄皆有此十七篇目惟別錄所載尊卑吉凶次第倫敍故鄭用之於二戴則皆不從也○愚案篇目下語與經注同出康成必別之曰鄭目錄云者以其自爲一篇疏者始分於各篇之首故殊異於注也又案注疏於篇目下系儀禮鄭氏注五字疏云儀禮者一部之大名士冠者當篇之小號退大名在下者取配注之意也蓋鄭本以目錄別爲一篇注文正從士冠禮筮於廟門起故每篇以儀禮鄭氏注冠之謂之配注誠是也疏旣散目錄於每篇之首乃以儀禮之名屈居其下𨿽曰存舊實未當理故寧從近本又唐石經有經無注亦書儀禮鄭氏注五字於篇日下皆前人之偶失也】

士冠禮筮於廟門【筮者以著問日吉凶於易也冠必筮日於廟門者重以成人之禮成子孫也廟謂禰廟不於堂者嫌蓍之靈由廟神○將冠先筮日次戒賔至前期三日又筮賔宿賔前期一日又爲期告賔冠期前事凡五節○冠古亂反筮市例反禰乃禮反】主人冠朝服緇帶素韠卽位於門東西面【主人將冠者之父兄也冠委貌也朝服者十五升布衣而素裳也衣不言色者衣與冠同也筮必朝服尊蓍之道也緇帶黑繒帶也士帶博二寸再繚四寸屈垂三尺素韠白韋韠也長三尺上廣一尺下廣二尺其頸五寸肩革帶博三寸天子與其臣冕以視朔皮弁以日視朝諸侯與其臣皮弁以視朔朝服以日視朝凡染黑五入爲緅七入爲緇則六入與○主人欲筮日先服此服卽位禰庿門外以待事正行冠禮服端爵韠此服朝服故云尊蓍朝服以朝端以夕是朝服尊於端也端與朝服衣同而裳異士帶博二寸三句玉藻文再繚四寸再繞之乃四寸也○朝直遙反緇側其反韠音畢蔽膝也繒自陵反繚音了長直亮反廣古曠反弁皮彥反緅側畱反】有司如主人服卽位於西方東面北上【有司羣吏有事者謂主人之吏所自辟除府史以下也今時卒吏及假吏皆是也○羣吏與屬吏不同屬吏君命之士羣吏則府史胥徒也○辟必亦反卒子忽反假古雅反】筮與席所卦者具饌於西塾【筮所以問吉凶謂蓍也所卦者所以畫地記爻易曰六畫而成卦饌陳也具俱也西塾門外西堂也○廟門東西有四塾內外各二筮不正當門中而在闑西西面故將筮而著與席與畫地記爻之木俱陳於門外西堂也○饌直轉反塾音孰爻戶交反】布席於門中闑西閾外西面【闑門橜也閾閫也古文闑爲閾爲蹙○布席將坐以筮也前具之西塾至此乃布之雲門中者以大分言之闑西閾外則布席處也注云今文古文者今文髙堂生所傳古文魯恭王壞孔子宅所得也鄭以今古字並較擇義勝者著於經其所不從者疊見於注或言古文某爲某或言今文某爲某○闑魚列反閾音域橜其月反魚列反蹙子六反】筮人執莢抽上韇兼執之進受命於主人【筮人有司主三易者也韇藏防之器也今時藏弓矢者謂之韇丸也兼幷也進前也自西方而前受命者當知所筮也○防卽蓍兼執之者兼上韇與下韇而幷執之此時蓍尙在下韇待筮時乃取出以筮三易連山歸藏周易也筮得一卦而三人各據一易以占也○防初革反韇音獨】宰自右少退贊命【宰有司主政敎者也自由也贊佐也命告也佐主人告所以筮也少儀曰贊幣自左詔辭自右】筮人許諾右還卽席坐西面卦者在左【卽就也東面受命右還北行就席卦者有司主畫地識爻者也○士蓍三尺故坐筮大夫蓍五尺則立筮矣卦者在左亦西向○還音旋】卒筮書卦執以示主人【卒已也書卦者筮人以方寫所得之卦也○先畫地識爻至六爻畢卦體成筮人更以方寫之以示主人方版也】主人受眡反之【反還也○主人旣知卦體還之筮人令占吉凶】筮人還東面旅占卒進告吉【旅眾也還與其屬共占之古文旅作臚】若不吉則筮逺日如初儀【逺日旬之外○疏曰曲禮吉事先近日此冠禮是吉事故先筮近日不吉乃更筮逺日是上旬不吉乃更筮中旬又不吉乃更筮下旬云如初儀者自筮於廟門已下至告吉是也愚案少牢云若不吉則及逺日又筮日如初此大夫諏日而筮上旬不吉必待上旬乃更筮之其云如初乃自筮於廟門已下至告吉也此士冠禮若筮上旬不吉卽筮中旬不更待他日其云如初儀止從進受命於主人以下至告吉而已不自筮於廟門也】徹筮席【徹去也斂也】宗人告事畢【宗人有司主禮者也】

右筮日

主人戒賔賔禮辭許【戒警也告也賔主人之僚友古者有吉事則樂與賢者歡成之有凶事則欲與賢者哀戚之今將冠子故就告僚友使來禮辭一辭而許也再辭而許曰固辭三辭曰終辭不許也○主人筮日訖三日之前廣戒僚友使來觀禮戒賔者主人親至賔大門外賔西面主人東面戒之其戒辭對辭並見後】主人再拜賔答拜主人退賔拜送【退去也歸也】

右戒賔

前期三日筮賔如求日之儀【前期三日空二日也筮賔筮其可使冠子者賢者恆吉冠義曰古者冠禮筮日筮賔所以敬冠事敬冠事所以重禮重禮所以爲國本○前者戒賔泛及僚友此又於僚友中專筮一人使爲加冠之賔也疏云命筮之辭蓋云主人某爲適子某加冠筮某爲賔庶幾從之若庶子則云庶子某愚意主人二字似未安亦言其銜位可耳】

右筮賔

乃宿賔賔如主人服出門左西面再拜主人東面答拜【宿進也宿者必先戒戒不必宿其不宿者爲眾賔或悉來或否主人朝服○旣筮得吉遂進之使至冠日必來擯者傳辭入告賔賔如主人服出與相見】乃宿賔賔許主人再拜賔答拜主人退賔拜送【乃宿賔者親相見致其辭○重言乃宿賔者上文言主人往行此禮此乃親致宿之之辭也辭並見後】宿贊冠者一人亦如之【贊冠者佐賔爲冠事者謂賔若他官之屬中士若下士也宿之以筮賔之明日○佐賔爲冠事卽下文坐櫛設纚卒紘諸事助賔成禮故取其屬降於賔一等者爲之】

右宿賔宿贊冠者

厥明夕爲期於廟門之外主人立於門東兄弟在其南少退西面北上有司皆如宿服立於西方東面北上【厥其也宿服朝服○宿賔之明夕冠前一日之夕也爲期猶言約期也】擯者請期宰告曰質明行事【擯者有司佐禮者在主人曰擯在客曰介質正也宰告曰旦日正明行冠事○擯必刃反】告兄弟及有司【擯者告也】告事畢【宗人告也】擯者告期於賔之家【○前所戒賔皆告也】

右爲期

夙興設洗直於東榮南北以堂深水在洗東【夙早也興起也洗承盥洗者棄水器也士用鐵榮屋翼也周制自卿大夫以下其室爲夏屋水器尊卑皆用金罍及大小異○至期先陳設冠服器物主賔各就內外之位主人迎賔及贊冠者入乃行三加之禮加冠畢賔醴冠者冠者見於母賔字冠者凡九節而冠禮成賔出矣盥手洗爵皆一人浥水沃之下有器承此漉水其器曰洗堂下設洗其東西當屋東翼其南北則以堂爲淺深以罍貯水在洗之東夏屋兩下爲之故有東西翼天子諸侯則四阿釋文曰凡度淺深曰深○深申熓反】陳服於房中西墉下東領北上【墉墻○所陳之服卽下文爵弁服皮弁服端三服也房在堂上之東北上者爵弁服在北皮弁服次南端最南也冠時先用卑服北上便也】爵弁服纁裳純衣緇帶韎韐【此與君祭之服雜記曰士弁而祭於公爵弁者冕之次其色赤而微黑如爵頭然或謂之緅其布三十升纁裳淺絳裳凡染絳一入謂之縓再入謂之赬三入謂之纁朱則四入與純衣絲衣也余衣皆用布惟冕與爵弁服用絲耳先裳後衣者欲令下近緇明衣與帶同色韎韐緼韍也士緼韍而幽衡合韋爲之士染以茅搜因以名焉今齊人名蒨爲韎韐韍之制似韠冠弁者不與衣陳而言於上以冠名服耳今文纁皆作燻○此士助祭於公之服服之尊者云爵弁者冕之次者謂諸冕之下卽次數爵弁亦言其尊也疏云凡冕以木爲體長尺六寸廣八寸績麻三十升布上以下以纁前後有旒其爵弁制大同惟無旒又爲爵色爲異又名冕者俛也低前一寸二分故得冕稱其爵弁則前後平故不得冕名其尊卑次於冕故云冕之次也又云陳服則於房緇布冠皮爵弁在堂下是冠弁不與服同陳今以弁在服上並言之者以冠弁表明其服耳不謂同陳之也愚按此服第三加所服也○纁許云反韎音妹韐音閤縓七絹反頳醜貞反緼音溫韍音弗蒨七見反】皮弁服素積緇帶素韠【此與君視朔之服也皮弁者以白鹿皮爲冠象上古也積猶辟也以素爲裳辟蹙其要中皮弁之衣用布亦十五升其色象焉○此視朔時君臣同服之服卑於爵弁陳之在爵弁南第二加所服言裳不言衣者用白布衣與冠同色故不言衣也○要一遙反】端裳黃裳雜裳可也緇帶爵韠【此莫夕於朝之服端卽朝服之衣易其裳耳上士裳中士黃裳下士雜裳雜裳者前後黃易曰夫黃者天地之雜也天而地黃士皆爵韋爲韠其爵同不以冠名服者是爲緇布冠陳之玉藻曰韠君朱大夫素士爵韋○此士向暮之時夕君之服服之下陳皮弁服南初加緇布冠所服也端與朝服同用緇色十五升布正幅爲之但朝服素韠韠裳同色此用三等裳爵韠故異其名也又此服平時皆著冠服之當以冠名其服今不言者以加冠時以配緇布冠故也】緇布冠缺項靑組纓屬於缺緇纚廣終幅長六尺皮弁笄爵弁笄緇組紘纁邊同篋【缺讀如有頍者弁之頍緇布冠無笄者著頍圍髮際結項中隅爲四綴以固冠也項中有亦由固頍爲之耳今未冠笄者著捲幘頍象之所生也滕薛名蔮爲頍屬猶著纚今之幘梁也終充也纚一幅長六尺足以韜髮而結之矣笄今之簪有笄者屈組爲紘垂爲飾無笄者纓而結其絳纁邊組側赤也同篋謂此以上凡六物隋方曰篋○此所陳者飾冠之物非謂冠也缺項靑組纓屬於缺共一物緇纚一物並緇布冠所用皮弁笄一物爵弁笄一物緇組紘皮弁爵弁各有一共二物凡六物同篋貯之待冠時隨各冠致用也注謂缺讀如有頍者弁之頍案詩自以頍爲弁之貌非弁上之物也陳氏祥道云鄭說缺項之制蓋有所傳讀缺爲頍無所經見今注及疏所言缺項之制蓋謂緇布冠制小才足容髮又無笄故別爲缺項圍繞髮際上有綴以連冠下有纓以結頤下緇纚韜髮之帛加冠時先以纚韜髮結之乃加冠也其緇組紘則爲二弁有笄者而設加弁以笄橫貫之以一條組於笄左頭系定繞頤下自右向上仰屬於笄屈系之有餘因垂爲飾故注云有笄者屈組爲紘也○缺依注音頍去藥反屬章玉反纚山綺反紀屈反捲去圓反蔮古內反簪側金反隋他果反】櫛實於簞【簞笥也○櫛理髮具也○櫛莊乙反】蒲筵二在南【筵席也○一爲冠子一爲醴子也在南在三服之南通指缺項纚笄組櫛等不專言蒲筵疏云對下文側尊一甒醴在服北也】側尊一甒醴在服北有篚實勺觶角柶脯醢南上【側猶特也無偶曰側置酒曰尊側者無酒服北者纁裳北也篚竹器如笭者勺尊升所以防酒也爵三升曰觶柶狀如匕以角爲之者欲滑也南上者篚次尊籩豆次篚古文甒作廡○側尊單設也尊字作虛字用○甒音武勺上若反觶之豉反柶音四醢音海笭力呈反防九於反廡音武】爵弁皮弁緇布冠各一匴執以待於西坫南南面東上賔升則東面【爵弁者制如冕黑色但無繅耳周禮王之皮弁防五采玉璂象邸玉笄諸侯及孤卿大夫之冕皮弁各以其等爲之則士之皮弁又無玉象邸飾緇布冠今小吏冠其遺象也匴竹器名今之冠箱也執之者有司也坫在堂角古文匴爲篹坫爲襜○有司三人各執一冠豫在西階西以待冠事賔未入南面序立賔升堂則東面向賔也○匴素管反繅音早璂音其篹素管反襜以占反】

右冠日陳設

主人端爵韠立於阼階下直東序西面【端士入廟之服也阼猶酢也東階所以答酢賔客也堂東西墻謂之序○案特牲祭服用端端是士自祭其先之服與上所陳爲子加緇布冠之端一服也但冠耳主人服此服立阼階下以待賔至其立處與堂上東墻相直○阼才故反酢才各反】兄弟畢袗立於洗東西面北上【兄弟主人親戚也畢猶盡也袗同也者衣裳也緇帶韠位在洗東退於主人不爵韠者降於主人也古文袗爲均也○袗訓同同衣裳帶韠皆也】擯者端負東塾【東塾門內東堂負之北面○擯者立此以待傳命疏謂別言端不言如主人服則與主人不同可知當衣冠同而裳異也下文贊者別言端亦然】將冠者采衣紒在房中南面【采衣未冠者所服玉藻曰童子之飾也緇布衣錦緣錦紳並紐錦束髮皆朱錦也紒結髮古文紒爲結○紒音介字彚曰同結緣以絹反紐女九反】賔如主人服贊者端從之立於外門之外【外門大門外】

右主人與賔各就內外位

擯者告【告者出請入告】主人迎出門左西面再拜賔答拜【左東也出以東爲左入以東爲右】主人揖贊者與賔揖先入【贊者賤揖之而已又與賔揖先入道之贊者隨賔】每曲揖【周左宗廟入外門將東曲揖直廟將北曲又揖○疏云周左宗廟者祭義與小宗伯俱有此文對殷右宗廟也言此欲見入大門東向入廟云入外門將東曲揖者主人在南賔在北俱向東是一曲故一揖也至廟南主人在東北面賔在西北面是一曲爲二揖通下將入廟又揖三也】至於廟門揖入三揖至於階三讓【入門將右曲揖將北曲揖當碑揖○上文每曲揖據入大門向廟時旣入廟主人趨東階賔趨西階是主人將右欲背賔宜揖旣當階主賔將北面趨階與賔相見又宜揖廟中測影麗牲之碑在堂下三分庭之一在北是庭中之大節至此又宜揖皆因變伸敬以道賔也】主人升立於序端西面賔西序東面【主人賔俱升立相鄕○鄕許亮反】贊者盥於洗西升立於房中西面南上【盥於洗西由賔階升也立於房中近其事也南上尊於主人之贊者古文盥皆作浣○贊者止一人雲南上者與主人之贊者爲序也○盥音管浣戶管反】

右迎賔及贊冠者入

主人之贊者筵於東序少北西面【主人之贊者其屬中士若下士筵布席也東序主人位也適子冠於阼少北辟主人○爲將冠者布席也】將冠者出房南面【南面立於房外之西待賔命】贊者奠纚笄櫛於筵南端【贊者賔之贊冠者也奠停也古文櫛爲節】賔揖將冠者將冠者卽筵坐贊者坐櫛設纚【卽就設施○古人坐法以膝著地兩蹠向後如今之跪經凡言坐皆然】賔降主人降賔辭主人對【主人降爲賔將盥不敢安位也辭對之辭未聞】賔盥卒壹揖壹讓升主人升復初位【揖讓皆壹者降於初古文壹皆作一○復初位東序端也】賔筵前坐正纚興降西階一等執冠者升一等東面授賔【正纚者將加冠宜親之興起也降下也下一等升一等則中等相授冠緇布冠也○疏云案匠人天子之堂九尺賈馬以爲傍九等爲階則諸侯堂宜七尺則七等階大夫堂宜五尺則五等階士宜三尺則三等階故鄭以中等解之也】賔右手執項左手執前進容乃祝坐如初乃冠興復位贊者卒【進容者行翔而前鶬焉至則立祝坐如初坐筵前興起也復位西序東面卒謂設缺項結纓也○項冠之後也非缺項○鶬七良反】冠者興賔揖之適房服端爵韠出房南面【復出房南面者一加禮成觀眾以容體】

右初加

賔揖之卽筵坐櫛設笄賔盥正纚如初降二等受皮弁右執項左執前進祝加之如初復位贊者卒紘【如初爲不見者言也卒紘謂系屬之○卽筵坐櫛者當再加皮弁必脫去緇布冠更櫛也方櫛訖卽云設笄疏以爲此紒內安髮之笄非固冠之笄其固冠之笄則加冠時賔自設之○屬音燭】興賔揖之適房服素積素韠容出房南面【容者再加彌成其儀益繁○容者整其威儀容觀也方加緇布冠時其出亦有容至此益盛乃言之耳】

右再加

賔降三等受爵弁加之服纁裳韎韐其他如加皮弁之儀【降三等下至地他謂卒紘容出】

右三加

徹皮弁冠櫛筵入於房【徹者贊冠者主人之贊者爲之○將醴冠者故徹去此等冠緇布冠也冠者著爵弁以受醴至見姑姊訖乃易服】筵於戶西南面【筵主人之贊者戶西室戶西○廟制近北一架西爲室東爲房室戶之西客位也】贊者洗於房中側酌醴加柶覆之面葉【洗盥而洗爵者昏禮曰房中之洗在北堂直室東隅篚在洗東北面盥側酌者言無爲之薦者面前也葉柶大端贊酌者賔尊不入房古文葉爲擖○注引昏禮證房中別有洗非在庭之洗也側酌者贊者自酌還自薦也柶類今茶匙葉卽匙頭贊者前其葉以授賔者欲賔得前其柄以授冠者冠者得之乃前其葉以極醴而祭也柶用時仰之贊者不自用故覆之以授也】賔揖冠者就筵筵西南面賔授醴於戶東加柶面枋筵前北面【戶東室戶東今文枋爲柄○酌醴者出房向西授賔賔至室戶東受之筵前北面致祝當在此時祝辭見後○枋彼命反】冠者筵西拜受觶賔東面答拜【筵西拜南面拜也賔還答拜於西序之位東面者明成人與爲禮異於答主人○冠者拜訖進受觶賔旣授觶乃復西序之位答之賔答主人拜當西階北面此西序東面故注云異於答主人】薦脯醢【贊冠者也】冠者卽筵坐左執觶右祭脯醢以柶祭醴三興筵末坐啐醴捷柶興降筵坐奠觶拜執觶與賔答拜【捷柶扱柶於醴中其拜皆如初古文啐爲呼○三祭疏以爲一如昏禮始扱一祭又扱再祭也○啐七內反捷初洽反扱音插】

右賔醴冠者

冠者奠觶於薦東降筵北面坐取脯降自西階適東壁北面見於母【薦東薦左凡奠爵將舉者於右不舉者於左適東壁者出開門也時母在闈門之外婦人入廟由闈門】母拜受子拜送母又拜【婦人於丈夫𨿽其子猶俠拜○俠古洽反】右冠者見於母

賔降直西序東面主人降復初位【初位初至階讓升之位】冠者立於西階東南面賔字之冠者對【對應也其辭未聞○字辭見後疏云未字先見母字訖乃見兄弟之等急於母緩於兄弟也】

右賔字冠者

賔出主人送於廟門外【不出外門將醴之○此下冠禮旣成賔出就次以後諸事冠者見兄弟見贊者見姑姊爲一節易服見君見鄕大夫先生爲一節主人醴賔又一節凡三節】請醴賔賔禮辭許賔就次【此醴當作禮次門外更衣處也必帷幕簞席爲之】冠者見於兄弟兄弟再拜冠者答拜見贊者西面拜亦如之【見贊者西面拜則見兄弟東面拜贊者後賔出】入見姑姊如見母【入入寢門也廟在寢門外如見母者亦北面姑與姊亦俠拜也不見妹妹卑○疏云不見父與賔者蓋冠畢則已見也不言者從可知也】右冠者見兄弟贊者姑姊

乃易服服冠端爵韠奠摯見於君遂以摯見於鄕大夫鄕先生【易服不朝服者非朝事也摯雉也鄕先生鄕中老人爲卿大夫致仕者○見君見鄕大夫先生非必是日因見兄弟等類言之耳】

右冠者見君與鄕大夫先生

乃醴賔以壹獻之禮【壹獻者主人獻賔而已卽燕無亞獻者獻酢酬賔主人各兩爵而禮成特牲少牢饋食之禮獻屍此其類也士禮一獻卿大夫三獻賔醴不用柶者泲其醴內則曰飲重醴淸糟凡醴事質者用糟文者用淸○注引內則者明醴有淸有糟前醴子用糟此醴賔其淸者也○泲子禮反】主人酬賔束帛儷皮【飲賔客而從之以財貨曰酬所以申暢厚意也束帛十端也儷皮兩鹿皮也古文儷爲離○酬賔大夫用束帛乘馬天子諸侯以玉將幣士束帛儷皮獻數多少不同其酬幣惟於奠酬之節一行之○儷音麗飲於鴆反】贊者皆與贊冠者爲介【贊者眾賔也皆與亦飲酒爲眾賔介賔之輔以贊爲之尊之飲酒之禮賢者爲賔其次爲介○與音預】

右醴賔

賔出主人送於外門外再拜歸賔俎【一獻之禮有薦有俎其牲未聞使人歸諸賔家也】

右送賔歸俎

【以上士冠禮正經頗疑數事冠於廟重成人也未冠不以告旣冠不以見何也見於母而不見於父見贊者而不見賔疏以爲冠畢已見似矣然醴畢卽見於母儀節相承則見父見賔當於何時豈在酌醴定祥之前與又言歸俎而不言載俎其牲未聞注已陳之要皆文不具也】

若不醴則醮用酒【若不醴謂國有舊俗可行聖人用焉不攺者也曲禮曰君子行禮不求變俗祭祀之禮居喪之服哭泣之位皆如其國之故謹修其法而審行之是也酌而無酬酢曰醮醴亦當爲禮○疏曰自此以上說周禮冠子之法自此以下至取籩脯以降如初說夏殷冠子之法愚按醴醮二法其異者醴側尊在房醮兩尊於房戶之間醴用觶醮用爵醴篚從尊在房醮篚從洗在庭醴待三加畢乃一舉醮每一加卽一醮醴薦用脯醢醮每醮皆用脯醢至三醮又有幹肉折俎醴贊冠者酌授賔賔不親酌醮則賔自降取爵升酌酒醴者每加入房易服出房立待賔命醮則每醮訖立筵西待賔命醴者每加冠必祝醴時又有醴辭醮者加冠時不祝至醮時有醮辭其餘儀節並不異也○醮子召反】尊於房戶之間兩甒有禁酒在西加勺南枋【房戶間者房西室戶東也禁承尊之器也名之爲禁者因爲酒戒也酒新水也𨿽今不用猶設之不忘古也○兩甒一酒尊一酒尊也】洗有篚在西南順【洗庭洗當東榮南北以堂深篚亦以盛勺觶陳於洗西南順北爲上也○盛音成】始加醮用脯醢賔降取爵於篚辭降如初卒洗升酌【始加者言一加一醮也加冠於東序醮之於戶西同耳始醮亦薦脯醢賔降者爵在庭酒在堂將自酌也辭降如初如將冠時降盥辭主人降也凡薦出自東房】冠者拜受賔答拜如初【贊者筵於戶西賔升揖冠者就筵乃酌冠者南面拜受賔授爵東面答拜如醴禮也於賔答拜贊者則亦薦之○賔亦筵前北面釋醮辭訖冠者乃南面拜受】冠者升筵坐左執爵右祭脯醢祭酒興筵末坐啐酒降筵拜賔答拜冠者奠爵於薦東立於筵西【冠者立俟賔命賔揖之則就東序之筵○降筵奠爵而後拜執爵興賔乃答拜拜訖冠者乃奠爵薦東其節亦當與醴同注云就東序之筵謂當更加皮弁也】徹薦爵筵尊不徹【徹薦與爵者辟後加也不徹筵尊三加可相因由便也】加皮弁如初儀再醮攝酒其他皆如初【攝猶整也整酒謂撓之今文攝爲聶撓謂更益整頓之示新也】加爵弁如初儀三醮有幹肉折俎嚌之其他如初北面取脯見於母【幹肉牲體之脯也折其體以爲俎嚌嘗之○周禮臘人鄭注云大物解肆幹之謂之幹肉薄析曰脯箠之而施姜桂曰腵修幹肉與脯修別言蓋豚解而七體以干之及將升於俎則節折爲二十一體與燕禮同故名幹肉折俎嚌之亦祭而後嚌也再醮言攝酒此三醮當亦攝酒下文卒醮取籩脯以降此取脯當亦取籩脯皆不言者互文見義也○折之設反嚌才計反腵音鍜】若殺則特豚載合升離肺實於鼎設扃鼏【特豚一豚也凡牲皆用左胖煮於鑊曰亨在鼎曰升在俎曰載載合升者明亨與載皆合左右胖離割也割肺者使可祭也可嚌也今文扃爲鉉古文鼏爲宻○上醮子用幹肉不殺牲此下言其殺牲者又醮法之不同者也案特牲少牢及鄕飲酒皆用右胖此合升左右胖或以嘉禮故異之與注云凡牲皆用左胖疏以爲鄭據夏殷之法未知然否扃舁鼎鼏覆鼎者也○扃古螢反鼏亡歷反胖普半反鑊戶郭反亨普庚反】始醮如初【亦薦脯醢徹薦爵筵尊不徹矣】再醮兩豆葵菹蠃醢兩籩栗脯【蠃醢螔蝓醢今文蠃爲蝸○蠃力禾反螔音移蝓音兪蝸力禾反】三醮攝酒如再醮加俎嚌之皆如初嚌肺【攝酒如再醮則再醮亦攝之矣加俎嚌之嚌當爲祭字之誤也祭俎如初如祭脯醢○加俎者不徹豆籩而加設此牲俎也其祭亦止祭俎肺不復祭脯醢鄭破嚌之爲祭之者以先祭後嚌此是定法又不宜有二嚌其所嚌卽其所祭者也】卒醮取籩脯以降如初【○謂亦見於母】右夏殷冠子之法

若孤子則父兄戒宿【父兄諸父諸兄○士之無父者加冠之法戒宿戒賔宿賔也】冠之日主人紒而迎賔拜揖讓立於序端皆如冠主禮於阼【冠主冠者親父若宗兄也古文紒爲結今文禮作醴○有父加冠則將冠者紒而俟於房中孤子則紒而迎賔拜揖讓立皆如爲子加冠之主人有父加冠則醴於室戶西孤子則醴於阼此其異也】凡拜北面於阼階上賔亦北面於西階上答拜【○父在加冠受醴戶西拜於筵西南面賔答拜於序端東面此則與賔各專階北面也】若殺則舉鼎陳於門外直東塾北面【孤子得申禮盛之父在有鼎不陳於門外】

右孤子冠法

若庶子則冠於房外南面遂醮焉【房外謂尊東也不於阼階非代也不醮於客位成而不尊○適子則冠於東序少北西面或醴或醮皆於戶西疏云周公作經於三代之下言之則三代庶子冠禮皆於房外同用醮矣又云周之庶子宜依適子一醴用一醮夏殷庶子亦依三醮】

右庶子冠法

冠者母不在則使人受脯於西階下【○母不在謂有他故非沒也使人受脯當於後見之】

右見母權法

戒賔曰某有子某將加布於其首願吾子之敎之也【吾子相親之辭吾我也子男子之美稱古文某爲謀○此下列言冠禮中戒宿祝醮醴字之辭疏云上某主人名下某子之名加布初加緇布冠也云願吾子之敎之也者卽此加冠行禮爲敎之也】賔對曰某不敏恐不能共事以病吾子敢辭【病猶辱也古文病爲秉○共音恭】主人曰某猶願吾子之終敎之也賔對曰吾子重有命某敢不從【敢不從許之辭○重直用反】宿曰某將加布於某之首吾子將蒞之敢宿賔對曰某敢不夙興【蒞臨也今文無對】

右戒賔宿賔之辭

始加祝曰令月吉日始加元服【令吉皆善也元首也】棄爾防志順爾成徳壽考惟祺介爾景福【爾女也旣冠爲成徳祺祥也介景皆大也因冠而戒且勸之女如是則有壽考之祥大女之大福也○防志防年戲弄之志也棄禁絕之也順成徳安養其成人之徳也冠義云旣冠將責以父子君臣長防之禮卽所謂成徳也祝以有是徳卽有是福是勸之也服蒲北反福筆勒反與徳葉】再加曰吉月令辰乃申爾服【辰子丑也申重也】敬爾威儀淑愼爾徳眉壽萬年永受胡福【胡猶遐也逺也逺無窮古文眉作麋○敬爾威儀正其外也淑愼爾徳謹其內也內外夾持順成徳者當如是】三加曰以歳之正以月之令咸加爾服【正猶善也咸皆也皆加女之三服謂緇布冠皮弁爵弁也】兄弟具在以成厥徳黃耉無疆受天之慶【黃黃髮也耉凍黎也皆壽徴也疆竟○兄弟具在以成厥徳言成此冠禮是成其徳也首三句爲一聨服葉徳慶葉疆音羌正令二句又自相葉○耉音苟竟音敬又音景】

右加冠祝辭

醴辭曰甘醴惟厚嘉薦令芳【嘉善也善薦謂脯醢芳香也】拜受祭之以定爾祥承天之休壽考不忘【不忘長有令名○定祥承休與易凝命之防相類天人之理微見於此】

右醴辭

醮辭曰防酒旣淸嘉薦亶時【亶誠也古文亶爲癉○癉丁但反】始加元服兄弟具來孝友時格永乃保之【善父母爲孝善兄弟爲友時是也格至也永長也保安也行此乃能保之今文格爲嘏凡醮者不祝○孝友時格孝友極其至也敎以盡孝友之道乃可長保之也注凡醮者不祝謂用酒以醮者每加冠畢但用醮辭醮之其方加冠時不用祝辭也詳醮辭始加元服等句與祝辭相類兼用之則復矣疏以爲醮庶子不用祝辭錯防注意○來力之反與時之葉嘏古雅反】再醮曰防酒旣湑嘉薦伊脯【湑淸也伊惟也】乃申爾服禮儀有序祭此嘉爵承天之祜【祜福也】三醮曰防酒令芳籩豆有楚【防美也楚陳列之貌○疏云用再醮之籩豆不增攺之故云有楚】咸加爾服肴升折俎【肴升折俎亦謂豚○幹肉折俎與殺牲體皆謂折俎】承天之慶受福無疆【○亦兩句葉】

右醮辭

字辭曰禮儀旣備令月吉日昭告爾字爰字孔嘉【昭明也爰於也孔甚也】髦士攸宜宜之於假【髦俊也攸所也於猶爲也假大也宜之是爲大矣○此孔嘉之字實髦士之所宜且宜之而至於大也】永受保之曰伯某甫仲叔季惟其所當【伯仲叔季長防之稱甫是丈夫之美稱孔子爲尼甫周大夫有家甫宋大夫有孔甫是其類甫字或作父○此辭賔直西序東面與子爲字時命之也據釋文備與日葉爲一韻字音滋嘉葉居之反爲一韻假葉音古與甫爲一韻顧炎武云備與字一韻嘉與宜一韻假與甫一韻古人文字錯綜不必二句一韻也○甫音父】

右字辭

屨夏用葛端黑屨靑絇繶純純博寸【屨者順裳色端黑屨以裳爲正也絇之言拘也以爲行戒狀如刀衣鼻在屨頭繶縫中紃也純緣也三者皆靑博廣也○此下言三服之屨不與上服同陳者屨賤故別言之夏葛屨冬皮屨春秋熱則從夏寒則從冬此端黑屨初加時所用注云以裳爲正者端兼有黃裳雜裳屨獨用黑與同色故云以裳爲正也絇在屨頭繶其牙底相接縫中之絳純謂繞口緣邊三者皆靑色也○絇其於反繶於力反純章允反縫扶用反紃音旬】素積白屨以魁柎之緇絇繶純純博寸【魁蜃蛤柎注也○此皮弁服之屨再加時所用以魁蛤之灰注於上使色白也○魁苦回反柎方夫反蜃上忍反蛤音閤】爵弁纁屨黑絇繶純純博寸【爵弁屨以黑爲飾爵弁尊其屨飾以繢次○此三加所用之屨疏云爵弁尊其屨飾以繢次者案冬官畫繢之事云靑與白相次赤與黒相次與黃相次繢以爲衣靑與赤謂之文赤與白謂之章白與黑謂之黼黑與靑謂之黻繡以爲裳是對方爲繢次比方爲繡次又鄭注屨人云復下曰舄禪下曰屨凡舄之飾如繢之次凡屨之飾如繡之次上文黒屨靑飾白屨黒飾皆繡之次此爵弁纁屨而黒飾不取比方之色而以對方黑色爲飾是用繢次與舄同故云爵弁尊也朱子曰三屨經不言所陳處疑在房中旣冠而適房攺服並得易屨也○繢戶內反】冬皮屨可也不屨繐屨【繐屨喪屨也縷不灰治曰徳○疏云言此者欲見大功未可以冠子故於屨末因禁之也○繐音歲】

右三服之屨

記冠義【○周公作經後賢復爲作記疏云凡言記者皆是記經不備兼記經外逺古之言案喪服記子夏爲之作傳記當在子夏前愚謂此記已有孔子曰當在孔子後不知定誰所錄冠義又記中小目余篇不復言某義者或欲舉一例余也又戴記亦有冠義又後儒所爲故與此異也】

始冠緇布之冠也太古冠布齊則緇之其緌也孔子曰吾未之聞也冠而敝之可也【太古唐虞以上緌纓飾未之聞太古質無飾重古始冠冠其齊冠白布冠今之喪冠是也○記者以經有緇布冠皮弁爵弁冠四等之冠各記其所從來與古今因革之異此節記緇布冠爲太古齊冠本無緌又始冠加之以存古意加後不復更著也】

適子冠於阼以著代也醮於客位加有成也三加彌尊諭其志也冠而字之敬其名也【名者質所受於父母冠成人益文故敬之○著代明其將代已也加有成加禮於有成徳者也諭其志敎諭之使其志存修徳每進而上也敬其名敬其所受於父母之名非君父之前不以呼也此皆冠義之大者故記者釋之】

委貌周道也章甫殷道也母追夏后氏之道也【或謂委貌爲冠委猶安也言所以安正容貌章明也殷質言以表明大夫也甫或爲父今文爲斧母聲也追猶堆也夏后氏質以其形名之三冠皆所常服以行道也其制之異同未之聞○此因冠者冠畢易服冠故記之道猶制也言三代冠制此其同等者也】周弁殷冔夏收【弁名出於槃槃大也言所以自光大也冔名出於幠幠覆也言所以自覆飾也收言所以收斂髮也齊所服而祭也其制之異未聞○此因三加爵弁而記其制之相等者殷則冔夏則收也○冔況甫反槃畔於反幠火吳反】三王共皮弁素積【質不變○言三代再加所同用也疑委貌以下節當在適子節之前與首節皆言冠制當以類從】無大夫冠禮而有其昏禮古者五十而後爵何大夫冠禮之有【據時有未冠而命爲大夫者周之初禮年未五十而有賢才者試以大夫之事猶服士服行士禮二十而冠急成人也五十乃爵重官人也大夫或時攺娶有昏禮是也○自此至末皆明士冠禮可以上達之故此言大夫無冠禮如有未冠而爲大夫者其冠亦從乎士而已】公侯之有冠禮也夏之末造也【造作也自夏初以上諸侯𨿽父死子繼年未滿五十者亦服士服行士禮五十乃命也至其衰末上下相亂簒弒所由生故作公侯冠禮以正君臣也坊記曰君不與同姓同車與異姓同車不同服示民不嫌也以此坊民民猶得同姓以弒其君者○此言不獨大夫無冠禮𨿽公侯冠禮亦夏末始作非古也據注訓造爲作則末字當一讀近徐師曾解郊特牲云末造猶言末世則二字連讀制作義在末造之外讀者酌之】天子之元子猶士也天下無生而貴者也【元子世子也無生而貴皆由下升○天子之元子猶用士禮又不但公侯已也天下固無生而貴者也】繼世以立諸侯象賢也【象法也爲子孫能法先祖之賢故使之繼世也○諸侯繼世而立疑其生而貴矣實以其象賢乃立之天子元子亦以象賢乃享天位均非生而貴者也故其冠皆用士禮也】以官爵人徳之殺也【殺猶衰也徳大者爵以大官徳小者爵以小官○凡以官位爵人皆以徳爲等殺爵以待有徳安得有生而貴者乎】死而諡今也古者生無爵死無諡【今謂周衰記之時也古謂殷殷士生不爲爵死不爲諡周制以士爲爵死猶不爲諡耳下大夫也今記之時士死則諡之非也諡之由魯莊公始也○爵以徳升故冠從乎賤用士禮古者生不以士爲爵死不爲之立諡士固賤者也】

儀禮鄭注句讀卷一

欽定四庫全書

儀禮鄭注句讀卷二

濟陽張爾岐撰

士昏禮第二【鄭目錄云士娶妻之禮以昏爲期因而名焉必以昏者陽往而陰來日入三商爲昏昏禮於五禮屬嘉禮大小戴及別錄此皆第二○商漏刻之名三商卽三刻也】

昏禮下達納采用鴈【達通達也將欲與彼合昏姻必先使媒氏下通其言女氏許之乃後使人納其采擇之禮詩云取妻如之何匪媒不得昏必由媒交接設紹介皆所以養亷恥納采而用鴈爲摯者取其順陰陽往來○昏禮有六納采問名納吉納徵請期親迎是也請期以上五禮皆遣使者行之春秋莊公二十二年谷梁傳曰納幣大夫之事也公之親納幣非禮也○采七在反】主人筵於戶西西上右幾【主人女父也筵爲神布席也戶西者尊處將以先祖之遺體許人故受其禮於禰廟席西上右設幾神不統於人席有首尾○女家將受納采之禮先設神坐乃受之西上席首在西也鄕射燕禮等設席皆東上以近主人爲上是統於人今以神尊不統於人取地道尊右之義故席西上幾在右也】使者端至【使者夫家之屬若羣吏使往來者端士莫夕之服又服以事其廟有司緇裳○使所吏反莫音暮】擯者出請事入告【擯者有司佐禮者請猶問也禮不必事𨿽知猶問之重愼也○前已有媒氏通言今使者至門當知有昏事而猶問之是重愼也】主人如賔服迎於門外再拜賔不答拜揖入【門外大門外不答拜者奉使不敢當其盛禮○當亦如士冠禮主人迎賔主人西面賔東面此時賔自執鴈】至於廟門揖入三揖至於階三讓【入三揖者至內霤將曲揖旣曲北面揖當碑揖】主人以賔升西面賔升西階當阿東面致命主人阼階上北面再拜【阿棟也入堂深示親親今文阿爲庪○以賔升與賔俱升也疏云凡士之廟五架爲之中脊爲棟棟北一楣下有室戶棟南一架爲前楣楣前接檐爲庪鄕飲酒聘禮皆云當楣無當阿者今使者當阿是至中脊下近室處故注云入堂深示親親○庪君委反】授於楹間南面【授於楹間明爲合好其節同也南面並授也○授謂授鴈楹間兩楹之間凡授受敵者於楹間不敵者不於楹間君行一臣行二是也今使者不敵而授於楹間明爲合好故其逺近之節同也】賔降出主人降授老鴈【老羣吏之尊者○納采禮畢故賔降自西階出廟門將行後禮主人降自阼階授老鴈立階下以待事】擯者出請【不必賔之事有無】賔執鴈請問名主人許賔入授如初禮【問名者將歸卜其吉凶古文禮爲醴○問名問女子之名將加諸卜也如初禮者亦如納采升堂致命授鴈而出也按記主人受鴈還西面對賔受命乃降是主人旣受鴈還復阼階之位西面以女名對賔賔乃降階出門也此一使兼行二禮旣采須卜其事相因故也】擯者出請賔告事畢入告出請醴賔【此醴亦當爲禮禮賔者欲厚之】賔禮辭許【禮辭一辭】主人徹幾攺筵東上側尊甒醴於房中【徹幾攺筵者鄕爲神今爲人側尊亦言無酒側尊於房中亦有篚有籩豆如冠禮之設○徹去其幾後將授賔也攺筵攺西上而東上也爲人設則東上者統於主人也】主人迎賔於廟門外揖讓如初升主人北面再拜賔西階上北面答拜主人拂幾授校拜送賔以幾辟北面設於坐左之西階上答拜【拂拭也拭幾者尊賔新之也校幾足辟逡遁古文校爲枝○疏云揖讓如初升者如納采時三揖三讓也主人北面再拜者拜賔至此堂飲之主人拂幾者案有司徹主人西面左手執幾縮之以右袂推拂幾三二手橫執幾進授於屍前凡敵者拂幾皆若此卑於尊者則內拂之授校者凡授幾之法卑者以兩手執幾兩端尊者則以兩手於幾間執之授設皆然又云受時或受其足或受於手間皆橫受之及其設之皆旋幾縱執乃設之於坐南北面陳之位爲神則右之爲人則左之不坐設之者幾輕故也愚謂此經授校是執其中間授之以其足以使者是彼羣吏亦不敵者也○校胡飽反辟房益反】贊者酌醴加角柶面葉出於房【贊佐也佐主人酌事也贊者亦洗酌加角柶覆之如冠禮矣出房南面待主人迎受古文葉作擖】主人受醴面枋筵前西北面賔拜受醴復位主人阼階上拜送【主人西北面疑立待賔卽筵也賔復位於西階上北面明相尊敬此筵不主爲飲食起○主人執醴筵前西北面以待賔賔拜於西階上乃進筵前受醴受訖復西階北面之位主人乃於阼階上拜送此醴古人受爵送爵相拜之法率如此】贊者薦脯醢【薦進】賔卽筵坐左執觶祭脯醢以柶祭醴三西階上北面坐啐醴建柶興坐奠觶遂拜主人答拜【卽就也左執觶則祭以右手也凡祭於脯醢之豆間必所爲祭者謙敬示有所先也啐嘗也嘗之者成主人意建猶扱也興起也奠停也○賔卽筵坐而祭醴南面坐也啐醴則西階北面之位奠觶遂拜亦於西階遂拜者因事曰遂坐奠觶不起而遂拜也○扱初洽反】賔卽筵奠於薦左降筵北面坐取脯主人辭【薦左籩豆之東降下也自取脯者尊主人之賜將歸執以反命辭者辭其親徹○卽筵奠於薦左南面奠之因祭酒之面也】賔降授人脯出主人送於門外再拜【人謂使者從者授於階下西面然後出去○前迎於門外是大門外此送亦大門外】右一使兼行納采問名二禮及禮使者之儀

納吉用鴈如納采禮【歸卜於廟得吉兆復使使者往告婚姻之事於是定○如納采禮其拆讓升階致命授鴈及主人醴賔取脯出門之節並如之】

右納吉

納徵纁束帛儷皮如納吉禮【徴成也使使者納幣以成昏禮用纁者象陰陽備也束帛十端也周禮曰凡嫁子娶妻入幣純帛無過五兩儷兩也執束帛以致命兩皮爲庭實皮鹿皮今文纁皆作燻○疏云此納徵無鴈者以有束帛爲贄故也周禮純帛緇帛也是庶人用緇無纁士大夫乃以纁束帛天子加以谷圭諸侯加以大璋雜記云納幣一束束五兩兩五尋然則每端二丈纁束帛者合言之陽奇陰偶三二纁也鄭注周禮以純爲緇故疏以緇爲庶人之禮陳氏祥道云蘇秦傳錦繡千純裴駰注曰純端名則周禮所云純帛者匹帛也鄭攺純爲緇誤矣庶人亦用纁但不必五兩耳○純側其反】右納徵

請期用鴈主人辭賔許告期如納徵禮【主人辭者陽倡陰和期日宜由夫家來也夫家必先卜之得吉日乃使使者往辭卽告之○遞言三禮同節皆如納采】

右請期

期初昏陳三鼎於寢門外東方北面北上其實特豚合升去蹄舉肺脊二祭肺二魚十有四臘一肫髀不升皆飪設扃鼏【期取妻之日鼎三者升豚魚臘也寢壻之室也北面鄕內也特猶一也合升合左右胖升於鼎也去蹄蹄甲不用也舉肺脊者食時所先舉也肺者气之主也周人尙焉脊者體之正也食時則祭之飯必舉之貴之也每皆二者夫婦各一耳凡魚之正十五而鼎減一爲十四者欲其敵偶也臘兔臘也肫或作純純全也凡臘用全髀不升者近竅賤也飪熟也扃所以扛鼎鼏覆之古文純爲鈞髀爲脾今文扃作鼏皆作宻○此下言親迎之禮先陳同牢之饌乃乘車往迎婦至成禮共三節舉肺脊食時所祭之肺與脊也祭肺則未食時祭之疏云祭時二肺俱有生人惟有舉肺皆祭今此得有祭肺者郊特牲論娶婦冕齋戒鬼神陰陽也故與祭祀同二肺也魚十有四夫婦各七固取敵偶亦合公食大夫一命七魚之數凡他禮牲體用一胖臘則左右體脇相配爲一故得全名惟大斂士虞皆用左胖不全反吉故也○去起呂反肫音純髀步米反飪而甚反竅苦弔反扛音江】設洗於阼階東南【洗所以承盥洗之器棄水者】饌於房中醯醬二豆葅醢四豆兼巾之黍稷四惇皆蓋【醯醬者以醯和醬生人尙防味兼巾之者六豆共巾也巾爲禦塵蓋爲尙溫周禮曰食齊視春時○惇音對齊才計反】大羮湆在爨【大羮湆煮肉汁也大古之羹無鹽菜爨火上周禮曰羹齊視夏時今文湆皆作汁○湆去急反】尊於室中北墉下有禁酒在西綌冪加勺皆南枋【墉墻也禁所以庪甒者酒不忘古也綌粗葛今文枋作柄】尊於房戶之東無酒篚在南實四爵合巹【無酒者略之也夫婦酌於內尊其餘酌於外尊合巹破匏也四爵兩巹凡六爲夫婦各三酳一升曰爵○鼎陳寢門外洗設阼階東南豆惇饌於房中羹在爨內尊在室外尊在房戶東爵巹篚在外尊南此同牢饌設之次○巹音謹匏白交反酳以仞反】

右將親迎預陳饌

主人爵弁纁裳緇袘從者畢端乘墨車從車二乘執燭前馬【主人壻也壻爲婦主爵弁而纁裳冕之次大夫以上親迎冕服冕服迎者鬼神之鬼神之者所以重之親之纁裳者衣緇衣不言衣與帶而言袘者空其文明其與袘俱用緇袘謂緣袘之言施以緇緣裳象陽气下施從者有司也乘貳車從行者也畢猶皆也墨車漆車士而乘墨車攝盛也執燭前馬使從役持炬火居前炤道○主人壻也下文女父稱主人男稱壻此未至女家仍據男家而言故云主人一命大夫冕而無旒士變冕爲爵弁故云冕之次士助祭於公用之是士服之盛者大夫以上親迎則皆冕服矣疏以爲五等諸侯亦不過冕天子親迎當衮冕或然也大夫乘墨車士乘棧車今親迎乘大夫之車故云攝盛案巾車注云棧車不革鞔而漆之則士之棧車亦漆但無革鞔爲異○袘以豉反從才用反迎魚正反】婦車亦如之有裧【亦如之者車同等士妻之車夫家共之大夫以上嫁女則自以車送之裧車裳幃周禮謂之容車有容則固有蓋○如之者亦墨車及從車執燭等也○裧昌占反】至於門外【婦家大門之外】主人筵於戶西西上右幾【主人女父也筵爲神布席】女次純衣纁袇立於房中南面【次首飾也今時髲也周禮追師掌爲副編次純衣絲衣女從者畢袗則此衣亦矣袇亦緣也袇之言任也以纁緣其衣象陰气上任也凡婦人不常施袇之衣盛昏禮爲此服喪大記曰復衣不以袇明非常○疏云不言裳者以婦人之服不殊裳周禮追師注云副之言覆所以覆首爲之飾其遺象若今步搖編編列髮爲之若今假紒次次第髮長短爲之所謂髲髢外內命婦衣鞠衣襢衣者服編衣褖者服次其副惟於三翟祭祀服之士服爵弁助祭之服以迎則士之妻亦服褖衣助祭之服也又云此純衣卽褖衣是士妻助祭之服尋常不用纁爲袇今用之故云盛昏禮爲此服○袇如占反髲皮義反】姆纚笄宵衣在其右【姆婦人年五十無子出而不復嫁能以婦道教人者若今時乳母纚縚髮笄今時簪也纚亦廣充幅長六尺宵讀爲詩素衣朱綃之綃魯詩以綃爲綺屬也姆亦衣以綃爲領因以爲名且相別耳姆在女右當詔以婦禮○姆亡候反綃音消】女從者畢袗纚笄被顈黼在其後【女從者謂侄娣也詩諸娣從之祁祁如雲袗同也同者上下皆也顈禪也詩云素衣朱襮爾雅云黼領謂之襮周禮曰白與黑謂之黼天子諸侯後夫人狄衣卿大夫之妻刺黼以爲領如今偃領矣士妻始嫁施襌黼於領上假盛飾耳言被明非常服○陳氏云袗設飾也說文曰褧檾也枲屬顈與褧檾通袗設飾以也顈黼以枲爲領而刺黼也○被皮義反顈苦迥反黼音甫襮音博刺七亦反】主人端迎於門外西面再拜賔東面答拜【賔壻】主人揖入賔執鴈從至於廟門揖入三揖至於階三讓主人升西面賔升北面奠鴈再拜稽首降出婦從降自西階主人不降送【賔升奠鴈拜主人不答明主爲授女耳主人不降送禮不參○疏云賔升北面奠鴈再拜稽首此時當在房外當楣北面何休公羊傳注云夏后氏逆於庭殷人逆於堂周人逆於戶禮不參者禮賔主宜各一人】壻禦婦車授綏姆辭不受【壻禦者親而下之綏所以引升車者曲禮曰僕人之禮必授人綏】婦乘以幾姆加景乃驅禦者代【乘以幾者尙安舒也景之制蓋如明衣加之以爲行道禦塵令衣鮮明也景亦明也驅行也行車輪三周禦者乃代壻今文景作憬○景與防褧音相近義正同○令力呈反】壻乘其車先俟於門外【壻車在大門外乘之先者道之也男率女女從男夫婦剛柔之義自此始也俟待也門外壻家大門外】

右親迎

婦至主人揖婦以入及寢門揖入升自西階媵布席於奧夫入於室卽席婦尊西南面媵禦沃盥交【升自西階道婦入也媵送也謂女從者也禦當爲訝訝迎也謂壻從者也媵沃壻盥於南洗禦沃婦盥於北洗夫婦始接情有廉恥媵禦交道其志○夫道婦入室先自卽席東面婦尙在尊西南面須設饌訖乃設對席然後揖婦卽坐爲前後至之便故也媵卽侄娣禦夫家之女役南洗在庭北洗在北堂○媵以證反禦音訝】贊者徹尊冪舉者盥出除鼏舉鼎入陳於阼階南西面北上匕俎從設【執匕者執俎者從鼎而入設之匕所以別出牲體也俎所以載也】北面載執而俟【執俎而立俟豆先設○執匕者南面別出牲體執俎者北面承取載之於俎執之而俟豆設乃設也】匕者逆退復位於門東北面西上【執匕者事畢逆退由便至此乃著其位略賤也】贊者設醬於席前菹醢在其北俎入設於豆東魚次臘特於俎北【豆東菹醢之東○魚次者又在俎東也臘特設俎北若復東則饌不得方故也】贊設黍於醬東稷在其東設湆於醬南【饌要方也○二豆並列醬北二惇直列醬東此爲夫設下對設二豆二惇則爲婦三俎夫婦共之】設對醬於東【對醬婦醬也設之當特俎】菹醢在其南北上設黍於臘北其西稷設湆於醬北禦布對席贊啟防郤於惇南對惇於北【啟發也今文啟作開古文郤爲綌○防惇之蓋郤仰也開惇蓋各仰置惇右○防古外反郤去逆反】贊告具揖婦卽對筵皆坐皆祭祭薦黍稷肺【贊者西面告饌具也壻揖婦使卽席薦菹醢○其祭之序由近及逺肺指祭肺非舉肺也】贊爾黍授肺脊皆食以湆醬皆祭舉食舉也【爾移也移置席上便其食也皆食食黍也以用也用者謂用口啜湆用指醬古文黍作稷○舉卽脊與肺也○子闔反】三飯卒食【卒已也同牢示親不主爲食起三飯而成禮也】贊洗爵酌酳主人主人拜受贊戶內北面答拜酳婦亦如之皆祭【酳潄也酳之言演也安也潄所以潔口且演安其所食酳酌內尊○內尊尊於室中北墉下者也疏云壻拜當東面婦拜當南面少牢籑答拜注云在東面席者東面拜在西面席者南面拜故知婦拜南面若贊答婦拜亦於戶內北面也○潄所又反】贊以肝從皆振祭嚌肝皆實於菹豆【肝肝炙也飲酒宜有肴以安之○從猶繼也振猶舉也】卒爵皆拜【婦拜見上篇見母章此篇婦見奠菜一章及內則女拜尙右手】贊答拜受爵再酳如初無從三酳用巹亦如之【亦無從也○如初者如白贊洗爵以下至答拜受爵但無從爲異無從不以肝從也三酳則並如再酳之無從酳爵不襲贊受爵卽返之於篚別取爵再酳三酳則用巹也】贊洗爵酌於戶外尊入戶西北面奠爵拜皆答拜坐祭卒爵拜皆答拜興【贊酌者自酢也】主人出婦復位【復尊西南面之位】乃徹於房中如設於室尊否【徹室中之饌設於房中爲媵禦餕之徹尊不設有外尊也】主人說服於房媵受婦說服於室禦受姆授巾【巾所以自潔淸今文說作稅○說吐活反】禦衽於奧媵衽良席在東皆有枕北止【衽臥席也婦人稱夫曰良孟子曰將覸良人之所之止足也古文止作趾○設衽曰衽猶置尊曰尊布筵曰筵也上文媵受主人服禦受婦服此禦衽婦席媵衽夫席皆與媵禦沃盥交義同】主人入親說婦之纓【入者從房還入室也婦人十五許嫁笄而禮之因著纓明有系也蓋以五采爲之其制未聞】燭出【昏禮畢將臥息】媵餕主人之餘禦餕婦余贊酌外尊酳之【外尊房戶外之東尊】媵侍於戶外呼則聞【爲尊者有所徵求今文侍作待】

右婦至成禮

夙興婦沐浴纚笄宵衣以俟見【夙早也昏明日之晨興起也俟待也待見於舅姑寢門之外古者命士以上年十五父子異宮○此下言昏之明日婦見舅姑贊者於舅姑堂上醴婦婦饋舅姑於室舅姑饗婦舅姑饗婦家送者凡五節】質明贊見婦於舅姑席於阼舅卽席席於房外南面姑卽席【質平也房外房戶外之西古文舅皆作咎】婦執笲棗栗自門入升自西階進拜奠於席【笲竹器而衣者其形蓋如今之筥籚矣進拜者進東面乃拜奠之者舅尊不敢授也○舅立阼階上西面婦自西階進至舅前東面拜拜已坐奠棗栗於舅席○笲音煩衣於旣反羗居反】舅坐撫之興答拜婦還又拜【還又拜者還於先拜處拜婦人與丈夫爲禮則俠拜○撫撫棗栗笲也撫之者示受也】降階受笲腵修升進北面拜奠於席姑坐舉以興拜授人【人有司姑執笲以起答婦拜授有司徹之舅則宰徹之○婦見舅訖復自西階降受腶修以見姑○腶丁亂反】

右婦見舅姑

贊醴婦【醴當爲禮贊禮婦者以其婦道新成親厚之○疏云案司儀注上於下曰禮敵者曰儐】席於戶牖間【室戶西牖東南面位】側尊甒醴於房中婦疑立於席西【疑正立自定之貌○疑魚乙反】贊者酌醴加柶面枋出房席前北面婦東面拜受贊西階上北面拜送婦又拜薦脯醢【婦東面拜贊北面答之變於丈夫始冠成人之禮】婦升席左執觶右祭脯醢以柶祭醴三降席東面坐啐醴建柶興拜贊答拜婦又拜奠於薦東北面坐取脯降出授人於門外【奠於薦東升席奠之取脯降出授人親徹且榮得禮人謂婦氏人○祭醴南面啐醴東面奠觶又南面取脯則北面】

右贊者醴婦

舅姑入於室婦盥饋【饋者婦道旣成成以孝養】特豚合升側載無魚臘無稷並南上其他如取女禮【側載者右胖載之舅俎左胖載之姑俎異尊卑並南上者舅姑共席於奧其饌各以南爲上其他謂醬湇菹醢女謂婦也如取婦禮同牢時並當作並○自側載以下南上以上皆與取女同牢之禮異至醬湇菹醢酒尊等則與之同】婦贊成祭卒食一酳無從【贊成祭者授處之今文無成也○贊祭者品授之又處置之也】席於北牖下【室中北墻下○疏曰此席將爲婦餕之位處也】婦徹設席前如初西上婦餕舅辭易醬【婦餕者卽席將餕也辭易醬者嫌淬污】婦餕姑之饌禦贊祭豆黍肺舉肺脊乃食卒姑酳之婦拜受姑拜送坐祭卒爵姑受奠之【奠於篚○舅姑之饌並設席前婦所餕則姑之饌】婦徹於房中媵禦餕姑酳之𨿽無娣媵先於是與始飯之錯【古者嫁女必娣侄從之謂之媵侄兄之子娣女弟也娣尊侄卑若或無娣猶先媵客之也始飯謂舅姑錯者媵餕舅余禦餕姑余也古文始爲姑○媵禦餕於房姑亦酳之其酳之次先媵而後禦娣侄具者媵固先𨿽無娣而以侄爲媵媵猶先也媵從婦而餕舅余禦從夫而餕姑余是與舅姑始飯夫婦之位相交錯也】

右婦饋舅姑

舅姑共饗婦以一獻之禮舅洗於南洗姑洗於北洗奠酬【以酒食勞人曰饗南洗在庭北洗在北堂設兩洗者獻酬酢以潔淸爲敬奠酬者明正禮成不復舉凡酬酒皆奠於薦左不舉其燕則更使人舉爵○疏云此饗婦之事與上盥饋同日爲之昏義云舅姑入室婦以特豚饋明婦順也厥明舅姑共饗婦鄭彼注云容大夫以上禮多或異日故知此士同日可也此與上事相因亦於舅姑寢堂之上與禮婦同在客位也又云案下記饗婦節注云舅姑共饗婦舅獻姑薦脯醢但薦脯醢無盥洗之事今云姑洗於北洗洗者洗爵則是舅獻姑酬共成一獻仍無妨姑薦脯醢也愚案注其燕則更使人舉爵者泛言他經正獻後更舉爵行酬之事非此經所有】舅姑先降自西階婦降自阼階【授之室使爲主明代已○疏云曲禮云子事父母升降不由阼階今舅姑降自西階婦降自阼階是授婦以室之事也授之室昏義文】歸婦俎於婦氏人【言俎則饗禮有牲矣婦氏人丈夫送婦者使有司歸以婦俎當以反命於女之父母明其得禮】

右舅姑饗婦

舅饗送者以一獻之禮酬以束錦【送者女家有司也爵至酬賔又從之以束錦所以相厚古文錦皆作帛○疏云尊無送卑之法士無臣故知有司送之也】姑饗婦人送者酬以束錦【婦人送者子弟之妻妾凡饗速之○疏云凡速者皆就館速之】若異邦則贈丈夫送者以束錦【贈送也就賔館○旣於饗酬之又就館贈之也】

右饗送者

若舅姑旣沒則婦入三月乃奠菜【沒終也奠菜者以篚祭菜也蓋用堇○此下言舅姑旣沒者之禮三月婦道旣成乃廟見因禮婦饗從者疏云若舅沒姑存則當時見姑三月廟見舅若舅存姑沒無廟可見或更有繼室自然如常禮也】席於廟奧東面右幾席於北方南面【廟考妣之廟北方墉下○席於奧者舅席也席於北方者姑席也舅姑別席異面象生時婦見之禮與常祭同幾者不同也】祝盥婦盥於門外婦執笲菜祝帥婦以入祝告稱婦之姓曰某氏來婦敢奠嘉菜於皇舅某子【帥道也入入室也某氏者齊女則曰姜氏魯女則曰姬氏來婦言來爲婦嘉美也皇君也○疏云盥於門外此亦異於常祭云某子者言若張子李子也顧炎武云婦人內夫家無稱其舅爲張子李子者某子云者或諡或字之稱愚謂疏之意或以婦新入門稱姓以告故亦以姓稱其舅與】婦拜扱地坐奠菜於幾東席上還又拜如初【扱地手至地也婦人扱地猶男子稽首○疏云婦人以肅拜爲正今云扱地則婦人之重拜也男子稽首亦拜中之重故以相況也愚案此席上在奧之席又拜如初又扱地也○扱初洽反】婦降堂取笲菜入祝曰某氏來婦敢告於皇姑某氏奠菜於席如初禮【降堂階上也室事交乎戶今降堂者敬也於姑言敢告舅尊於姑○此奠北坐之前以見姑也室事交乎戶禮器文】婦出祝闔牖戶【凡廟無事則閉之】老醴婦於房中南面如舅姑醴婦之禮【因於廟見禮之○亦象舅姑生時因婦來見遂禮之也房中廟之房中嘗疑此老與前贊者並是男子乃使與新婦爲禮在前聖必自有說非末學所可臆度矣】壻饗婦送者丈夫婦人如舅姑饗禮

右舅姑沒婦廟見及饗婦饗送者之禮

記

士昏禮凡行事必用昏昕受諸禰廟辭無不腆無辱【用昕使者用昏壻也壻悉計反從士從胥俗作婿女之夫腆善也賔不稱幣不善主人不謝來辱○昕朝旦也壻用昏親迎時也使者用昕納采問名納吉納徵請期使向女家時也受諸禰廟男家禮至並於禰廟受之也辭無不腆者郊特牲云告之以直信信事人也信婦徳也注云此二者所以敎婦正直信也】摯不用死皮帛必可制【摯鴈也皮帛儷皮束帛也○摯必生鴈皮帛必可制爲衣物】臘必用鮮魚用鮒必殽全【殽全者不餒敗不剝傷○殽全指魚其體肉完好也此並據同牢時所用○鮒音附餒奴罪反】

右記昏禮時地辭命用物

女子許嫁笄而醴之稱字【許嫁已受納徵禮也笄女之禮猶冠男也使主婦女賔執其禮○疏云笄女許嫁者用醴禮之未許嫁者當用酒醮之】祖廟未毀敎於公宮三月若祖廟已毀則敎於宗室【祖廟女髙祖爲君者之廟也以有緦麻之親就尊者之宮敎以婦徳婦言婦容婦功宗室大宗之家○此謂諸侯同族之女將嫁之前敎成之法其與諸侯共髙祖者是緦麻之親敎之於公宮其共曾祖共祖共禰廟者皆敎於公宮可知也若與君絕服者則於大宗之家敎之大宗之家謂別子之世適長子族人所宗事者也】

記笄女敎女之事

問名主人受鴈還西面對賔受命乃降【受鴈於兩楹間南面還於阼階上對賔以女名】

記問名對賔之節

祭醴始扱一祭又扱再祭賔右取脯左奉之乃歸執以反命【反命謂使者問名納吉納徵請期還報於壻父○凡祭醴之法皆如此其記於此者以問名諸禮皆醴賔故也】

記祭醴法

納徵執皮攝之內文兼執足左首隨入西上參分庭一在南【攝猶辟也兼執足者左手執前兩足右手執後兩足左首象生曲禮曰執禽者左首隨入爲門中阨狹西上中庭位並○納徵之禮賔執束帛入別有二人執皮以爲庭實其執之之法襞攝之使文在內兩手兼執其四足首向左二人相隨入門至庭則並立以西爲上三分庭之一而在其南○阨於賣反】賔致命釋外足見文主人受幣士受皮者自東出於後自左受遂坐攝皮逆退適東壁【賔致命主人受幣庭實所用爲節士謂若中士下士不命者以主人爲官長自由也○賔堂上致命時執皮者庭中釋皮外足見文主人堂上受命時主人屬吏受皮者自東方出執皮者之後至其左北面受之故注云賔致命主人受幣庭實所用爲節也旣受皮遂坐攝之復使內文逆退適東壁者初二人相隨自東而西及退反東壁則後者在前也】

記納徵禮庭實之節

父醴女而俟迎者母南面於房外【女旣次純衣父醴之於房中南面蓋母薦焉重昏禮也女奠爵於薦東立於位而俟壻壻至父出使擯者請事母出南面房外示親授壻且當戒女也】女出於母左父西面戒之必有正焉若衣若笄母戒諸西階上不降【必有正焉者以托戒之使不忘○母在房戶西南面女出房至母左時父阼階上西面戒之母送女至西階上乃戒之也父母不降送庶母及門內申父母之命】

記父母授女

婦乘以幾從者二人坐持幾相對【持幾者重愼之○疏云王后則履石大夫諸侯亦應有物履之但無文今人猶用臺】

記婦升車法

婦入寢門贊者徹尊冪酌酒三屬於尊棄餘水於堂下階間加勺【屬注也酒涗水貴新昏禮又貴新故事至乃取之三注於尊中○屬音燭涗舒鋭反音睡】

記注酒之節

笲緇被纁裏加於橋舅答拜宰徹笲【被表也笲有衣者婦見舅姑以飾爲敬橋所以庪笲其制未聞今文橋爲鎬○笲音煩】

記笲飾及受笲之節

婦席薦饌於房【醴婦饗婦之席薦也】饗婦姑薦焉【舅姑共饗婦舅獻爵姑薦脯醢】婦洗在北堂直室東隅篚在東北面盥【洗在北堂所謂北洗北堂房中半以北洗南北直室東隅東西直房戶與隅間○饗婦時姑洗於北洗疏云房與室相連謂之房無北壁故得北堂之名】婦酢舅更爵自薦【更爵男女不相因也○婦得獻卒爵更爵酢舅自薦脯醢不以人贊也】不敢辭洗舅降則辟於房不敢拜洗【不敢與尊者爲禮○辭洗拜洗賔主敵者之禮婦於舅則不敢也舅饗婦獻爵酬爵皆洗】凡婦人相饗無降【姑饗婦人送者於房無降者以北洗篚在上○疏云言凡者欲見舅姑共饗婦及姑饗婦人送者皆然】

記醴婦饗婦饌具儀節

婦入三月然後祭行【入夫之室三月之後於祭乃行謂助祭也】

記婦助祭之期

庶婦則使人醮之婦不饋【庶婦庶子之婦也使人醮之不饗也酒不酬酢曰醮亦有脯醢適婦酌之以醴尊之庶婦酌之以酒卑之其儀則同不饋者共養統於適也○亦昏之明日婦見舅姑時因使人醮之於房外之西如醴婦之儀婦不饋則舅姑亦不饗也】

記庶婦禮之不同於適婦者

昏辭曰吾子有惠貺室某也【昏辭擯者請事告之辭吾子謂女父也稱有惠明下達貺賜也室猶妻也某壻名○此下皆記昏禮中辭命】某有先人之禮使某也請納采【某壻父名也某也使名也】對曰某之子憃愚又弗能敎吾子命之某不敢辭【對曰者擯出納賔之辭某女父名也吾子謂使者古文弗爲不無能字○憃失容反】致命曰敢納采【○當有對辭文不具愚意亦當與擯出納賔之辭不異】

納采之辭

問名曰某旣受命將加諸卜敢請女爲誰氏【某使者名也誰氏者謙也不必其主人之女○疏以爲使者升堂致命之辭愚意告擯者之辭當亦不異】對曰吾子有命且以備數而擇之某不敢辭【卒曰某氏不記之者明爲主人之女○案前記問名節注云還於阼階上對賔以女名】

問名之辭

醴曰子爲事故至於某之室某有先人之禮請醴從者【言從者謙不敢斥也今文於爲於】對曰某旣得將事矣敢辭【將行】先人之禮敢固以請【主人辭固如故】某辭不得命敢不從也【賔辭也不得命者不得辭已之命】

醴賔之辭

納吉曰吾子有貺命某加諸卜占曰吉使某也敢告【貺賜也賜命謂許以女名也某壻父名○疏於貺字截句】對曰某之子不敎惟恐弗堪子有吉我與在某不敢辭【與猶兼也古文與爲豫○子旣得吉我兼在吉中榮幸之言也○與音預】

納吉之辭

納徵曰吾子有嘉命貺室某也某有先人之禮儷皮束帛使某也請納徵致命曰某敢納徵對曰吾子順先典貺某重禮某不敢辭敢不承命【典常也法也】

納徵之辭

請期曰吾子有賜命某旣申受命矣惟是三族之不虞使某也請吉日【三族謂父昆弟已昆弟子昆弟虞度也不億度謂卒有死喪此三族者已及子皆爲服期期服則逾年欲及今之吉也雜記曰大功之末可以冠子嫁子○皆賔與主人面相往復之辭申受命者自納采以來每度受命也○億於力反卒七忽反】對曰某旣前受命矣惟命是聽【前受命者申前事也○主人以期當自壻家來故辭之】曰某命某聽命於吾子【曰某壻父名也○使者再請】對曰某固惟命是聽使者曰某使某受命吾子不許某敢不告期曰某日【某吉日之甲乙○使者來時本受吉期於壻父初執謙請之此乃因其固辭而告之也】對曰某敢不敬須【須待也】請期之辭

凡使者歸反命曰某旣得將事矣敢以禮告【告禮所執脯○凡者五禮使者皆然】主人曰聞命矣

使者反命之辭

父醮子【子壻也○父爲子將迎婦以酒醮之於寢其儀當如冠子醮法】命之辭曰往迎爾相承我宗事【相助也宗事宗廟之事○相息亮反】朂帥以敬先妣之嗣若則有常【朂勉也若猶女也勉帥婦道以敬其爲先妣之嗣女之行則當有常深戒之詩云太姒嗣徽音○謂婦爲相以其爲夫之助也注以朂帥以敬八字爲句愚謂當四字爲句事嗣葉相常首尾葉若曰今往迎爾相以承我宗事當勉帥以敬使其惟先妣是嗣女之敬必有常不可敬始而怠終也末句申勸之○朂許玉反】子曰諾惟恐弗堪不敢忘命

父醮子辭

賔至擯者請對曰吾子命某以玆初昏使某將請承命【賔壻也命某某壻父名玆此也將行也使某行昏禮來迎】對曰某固敬具以須親迎至門告擯者辭

父送女命之曰戒之敬之夙夜毋違命【夙早也早起夜臥命舅姑之敎命古文毋爲無○卽前記云父西面戒之必有正焉之辭】母施衿結帨曰勉之敬之夙夜無違宮事【帨佩巾○卽前記雲母戒諸西階上之辭衿衣小帶一云衣領宮事姑命婦之事○衿其鴆反帨舒銳反】庶母及門內施鞶申之以父母之命命之曰敬恭聽宗爾父母之言夙夜無愆視諸衿鞶【庶母父之妾也鞶鞶囊也男鞶革女鞶絲所以盛帨巾之屬爲謹敬申重也宗尊也愆過也諸之也示之以衿鞶皆托戒使識之也不示之以衣笄者尊者之戒不嫌忘之視乃正字今文作示俗誤行之○鞶大帶其訓囊者從系不從革視諸衿鞶者敎以見衿鞶卽憶父母之言也○鞶步幹反】

父母送女戒命之辭

壻授綏姆辭曰未敎不足與爲禮也【○此節監本脫據石經及吳本補入或當有鄭注而今逸之矣姆敎人者】

姆辭壻授綏之辭

宗子無父母命之親皆沒已躬命之【宗子者適長子也命之命使者母命之在春秋紀裂繻來逆女是也躬猶親也親命之則宋公使公孫壽來納幣是也言宗子無父是有有父者禮七十老而傳八十齊喪之事不及若是者子代其父爲宗子其取也父命之○此因請期以上五禮皆命使者行之故言使命所出必自其父若無父者則母命之母命之者亦但命子之父兄師友使之命使不得稱母命以通使也親者沒不得已乃親命之所以養廉逺恥也注引紀裂繻逆女事見春秋隠二年公羊傳公孫壽事見成八年其昏禮不稱主人母命不得通使之義並見彼傳及何休注】支子則稱其宗【支子庶昆弟子稱其宗子命使者】弟則稱其兄【弟宗子母弟亦謂無父者】

記使命所自出

若不親迎則婦入三月然後壻見曰某以得爲外昏姻請覿【女氏稱昏壻氏稱姻覿見也○此下記不親迎者婦入三月壻見婦父母之辭命儀節豈周公制禮因其舊俗而爲之節文與自此至敢不從並是壻在婦家大門外與擯者請對傳致之辭】主人對曰某以得爲外昏姻之數某之子未得濯漑於祭祀是以未敢見今吾子辱請吾子之就宮某將走見【主人女父也以白造緇曰辱○擯傳主人之言未得濯漑於祭祀謂三月以前婦未與祭也辱謂來至門是自屈辱也】對曰某以非他故不足以辱命請終賜見【非他故彌親之辭命謂將走見之言今文無終賜○非他故謂以非他人之故而來見疏云是爲壻而來見又似他故二字連讀】對曰某以得爲昏姻之故不敢固辭敢不從【不言外亦彌親之辭○唐石經作某得以爲昏姻之故】主人出門左西面壻入門東面奠摯再拜出【出門出內門入門入大門出內門不出大門者異於賔客也壻見於寢奠摯者壻有子道不敢授也摯雉也】擯者以摯出請受【欲使以賔客禮相見】壻禮辭許受摯入主人再拜受壻再拜送出【出已見女父○疏云擬出更與主婦相見也愚謂壻出更以請見主婦告擯者乃入見也】見主婦主婦闔扉立於其內【主婦主人之婦也見主婦者兄弟之道宜相親也闔扉者婦人無外事扉左扉○扉卽主人所出之內門扉也注兄弟之道謂昏姻家爲兄弟○扉音非】壻立於門外東面主婦一拜壻答再拜主婦又拜壻出【必先一拜者婦人於丈夫必俠拜】主人請醴及揖讓入醴以一獻之禮主婦薦奠酬無幣【及與也無幣異於賔客○醴疑當作禮若用醴則無酢酬俟質】壻出主人送再拜

不親迎者見婦父母之禮

儀禮鄭注句讀卷二

欽定四庫全書

儀禮鄭注句讀卷三

濟陽張爾岐撰

士相見禮第三【鄭目錄云士以職位相親始承摯相見之禮雜記防葬禮曰相見也反哭而退朋友虞祔而退士相見於五禮屬賔禮大小戴及別錄皆第三○據經初言士相見禮次言士見於大夫又次言大夫相見又次言士大夫見於君末及見尊長諸儀皆自士相見推之故以士相見名篇目錄引雜記防葬禮原文又有相趨也出宮而退相揖也哀次而退相問也旣封而退鄭引之者明相見者其恩誼較朋友爲疎較相趨相揖相問者爲厚也】

士相見之禮贄冬用雉夏用腒左頭奉之曰某也願見無由達某子以命命某見【贄所執以至者君子見於所尊敬必執贄以將其厚意也士贄用雉者取其耿介交有時別有倫也雉必用死者爲其不可生服也夏用腒備腐臭也左頭頭陽也無由達言久無因緣以自達也某子今所因緣之姓名也以命者稱述主人之意今文頭爲脰○士與士相見之禮再請返再辭贄而後見賔初以贄見次請賔反見次主人復還贄見賔而禮成腒幹雉也某也願見見賢徧反凡卑於尊曰見敵而曰見謙敬之辭將見人必先因所知以通誠意主人許而後往以其許見故云某子以主人之命命之見也○腒其居反奉芳勇反脰音豆】主人對曰某子命某見吾子有辱請吾子之就家也某將走見【有又也某子命某往見今吾子又自辱來序其意也走猶往也今文無走○某子亦所因者之姓名以其前來通意故主人自謙言其曾命某往見也某者主人自名也】賔對曰某不足以辱命請終賜見【命謂請吾子之就家○命謂主人請就家之命不足辱不敢當也】主人對曰某不敢爲儀固請吾子之就家也某將走見【不敢爲儀言不敢外貌爲威儀忠誠欲往也固如故也今文不爲非古文云固以請○疏云固謂堅固堅固則如故】賔對曰某不敢爲儀固以請【言如固請終賜見也今文不爲非】主人對曰某也固辭不得命將走見聞吾子稱贄敢辭贄【不得命者不得見許之命也走猶出也稱舉也辭其贄爲其大崇也古文曰某將走見】賔對曰某不以贄不敢見【見於所尊敬而無贄嫌太簡】主人對曰某不足以習禮敢固辭【言不足習禮者不敢當其崇禮來見已○不敢當其崇禮變文言某愚陋不足與習禮也】賔對曰某也不依於贄不敢見固以請【言依於贄謙自卑也】主人對曰某也固辭不得命敢不敬從【○始聽其以贄見以上皆賔在門外擯者傳言以相往復】出迎於門外再拜賔答再拜主人揖入門右賔奉贄入門左主人再拜受賔再拜送贄出【右就右也左就左也受贄於庭旣拜受送則出矣不受贄於堂下人君也今文無也○凡門出則以西爲右以東爲左入則以東爲右以西爲左入送贄訖賔敬已將故出人君受贄於堂此受於庭是自下於君不敢與同也今文無也指上文某也固辭句】主人請見賔反見退主人送於門外再拜【請見者爲賔崇禮來相接以矜莊歡心未交也賔反見則燕矣下云凡燕見於君至凡侍坐於君子博記反見之燕義臣初見於君再拜奠贄而出○賔旣出主人復請賔反入相見將以展懽燕注言臣初見於君再拜奠贄而出亦謂旣出君亦當遣人畱之燕也以上賔見主人】主人復見之以其贄曰向者吾子辱使某見請還贄於將命者【復見之者禮尙往來也以其贄謂向時所執來者也向曩也將猶傳也傳命者謂擯相也】主人對曰某也旣得見矣敢辭【讓其來答已也○疏曰上言主人此亦言主人者上言主人者據前爲主人而言此云主人者謂前賔今在已家而說也此下凡稱主人者卽前賔稱賔者卽前主人】賔對曰某也非敢求見請還贄於將命者【言不敢求見嫌防主人不敢當也】主人對曰某也旣得見矣敢固辭【固如故也】賔對曰某不敢以聞固以請於將命者【言不敢以聞又益不敢當○不敢以聞謂不敢以還贄之事聞之主人但固請於將命者而已益自謙之辭】主人對曰某也固辭不得命敢不從【許受之也異日則出迎同日則否○此賔主之辭亦皆擯者傳道】賔奉贄入主人再拜受賔再拜送贄出主人送於門外再拜【○以上還贄】

右士相見禮

士見於大夫終辭其贄於其入也一拜其辱也賔退送再拜【終辭其贄以將不親答也凡不答而受其贄惟君於臣耳大夫於士不出迎入一拜正禮也送再拜尊賔】若嘗爲臣者則禮辭其贄曰某也辭不得命不敢固辭【禮辭一辭其贄而許也將不答而聽其以贄入有臣道也】賔入奠贄再拜主人答壹拜【奠贄尊卑異不親授也古文壹爲一】賔出使擯者還其贄於門外曰某也使某還贄【還其贄者辟正君也】賔對曰某也旣得見矣敢辭【辭君還其贄也今文無也】擯者對曰某也命某某非敢爲儀也敢以請【還贄者請使受之】賔對曰某也夫子之賤私不足以踐禮敢固辭【家臣稱私踐行也言某臣也不足以行賔客禮賔客所不答者不受贄】擯者對曰某也使某不敢爲儀也固以請【言使某尊君也或言命某傳言耳○擯者所稱某也疏云蓋主人之名賔言某也則自名也】賔對曰某固辭不得命敢不從再拜受【受其贄而去之】

右士見於大夫

下大夫相見以鴈飾之以布維之以索如執雉【鴈取知時飛翔有行列也飾之以布謂裁縫衣其身也維謂系聨其足○國有三卿五大夫此下大夫是五大夫也索繩也如執雉亦左頭奉之也○索悉各反】上大夫相見以羔飾之以布四維之結於面左頭如麛執之【上大夫卿也羔取其從帥羣而不黨也面前也系聨四足交出背上於胸前結之也如麛執之者秋獻麛有成禮如之或曰麛孤之摯也其禮蓋謂左執前足右執後足今文頭爲脰○疏云凡以贄相見之法惟有新升爲臣及聘朝及他國君來主國之臣見皆執贄相見常朝及余會聚皆執笏無執贄之禮又執摯者或平敵或以卑見尊皆用摯尊無執摯見卑之法檀弓云哀公執摯見已臣周丰者彼謂下賢非正法也○麛莫兮反】如士相見之禮【大夫𨿽摯異其儀猶如士○士與士相見敵者之禮也兩大夫相見亦敵者故其儀如之】

右大夫相見

始見於君執摯至下容彌蹙【下謂君所也蹙猶促也促恭慤貌也其爲恭士大夫一也】庶人見於君不爲容進退走【容謂趨翔○庶人謂在官者府史胥徒是也其見於君不爲趨翔之容進退惟疾走而已卽曲禮云庶人僬僬】士大夫則奠摯再拜稽首君答壹拜【言君答士大夫一拜則於庶人不答之庶人之摯鶩古文壹作一○案曲禮君於士不答拜此得與大夫同答一拜者新升爲士故答拜或新使反也君答一拜疏以爲當作空首九拜中奇拜是也○稽音啟】若他邦之人則使擯者還其摯曰寡君使某還摯賔對曰君不有其外臣臣不敢辭再拜稽首受【○疏云賔不辭卽受摯以君所不臣禮無受他臣摯法賔如此法不敢亢禮於他君故不辭卽受之也臣無境外之交今得以摯見他邦君者謂他國之君來朝此國之臣因見之非特行也】

右臣見於君

凡燕見於君必辯君之南面若不得則正方不疑君【辯猶正也君南面則臣見正北面君或時不然當正東面若正西面不得疑君所處邪向之此謂特見圖事非立賔主之燕也疑度之○經本言士與士相見遞推至見大夫大夫與大夫相見士大夫見君見禮已備此下博言圖事進言侍坐侍食退辭稱謂諸儀法殆類記文體例矣注知此燕見是圖事非立賔主之燕者以燕禮君在阼階以西面爲正也】君在堂升見無方階辯君所在【升見升堂見於君也君近東則升東階君近西則升西階○升堂無一定之階或東或西以近君者爲便亦謂特見圖事若立賔主之燕則君升自阼階賔主人升自西階矣疏以爲兼反見之燕恐亦於事理不合疏蓋太泥前反見注文也】右燕見於君

凡言非對也妥而後傳言【凡言謂已爲君言事也妥安坐也傳言猶出言也若君問可對則對不待安坐也古文妥爲綏○此下言進言之法凡進言惟承尊者之問而對則不待安坐苟非對也則必安坐而後出言大傳曰易其心而後語亦此防也注專指爲君言似泥疏以妥爲君安坐亦不可從】與君言言使臣與大人言言事君與老者言言使弟子與防者言言孝弟於父兄與眾言言忠信慈祥與居官者言言忠信【博陳燕見言語之儀也言使臣者使臣之禮也大人卿大夫也言事君者臣事君以忠也祥善也居官謂士以下○所與言之人不同則言亦各有所宜言𨿽多端大防所主不離乎此眾謂眾庶居官謂凡有職位者】凡與大人言始視面中視抱卒視面毋攺眾皆若是【始視面謂觀其顏色可傳言未也中視抱容其思之且爲敬也卒視面察其納已言否也毋攺謂傳言見答應之間當正容體以待之毋自變動爲嫌懈惰不虛心也眾謂諸卿大夫同在此者皆若是其視之儀無異也古文毋作無今文眾爲終○毋音無】若父則遊目毋上於面毋下於帶【子於父主孝不主敬所視廣也因觀安否何如也今文父爲甫古文毋爲無】若不言立則視足坐則視膝【不言則伺其行起而已】

右進言之法

凡侍坐於君子君子欠伸問日之早晏以食具告攺居則請退可也【君子謂卿大夫及國中賢者也志倦則欠體倦則伸問日晏近於久也具猶辯也攺居謂自變動也古文伸作信早作蚤○欠引气伸撟體問日早晚禦者以食具告主人自變動其居處皆倦怠厭客之意故請退可也】夜侍坐問夜膳葷請退可也【問夜問其時數也膳葷謂食之葷辛物蔥薤之屬食之以止臥古文葷作薰○薤戶界反】

右侍坐於君子之法

若君賜之食則君祭先飯徧嘗膳飲而俟君命之食然後食【君祭先飯食其祭食臣先飯示爲君嘗食也此謂君與之禮食膳謂進庶羞旣嘗庶羞則飲俟君之徧嘗也今文呫嘗膳○若侍坐而君賜之食則君祭而臣先飯徧嘗庶羞啜飲而俟必待君命之食然後食疏以爲此膳宰不在則侍食者自嘗已前食非嘗君前食與膳宰正嘗食有異故云示爲君嘗食也又云此小小禮食法非正禮食正禮食則公食大夫是也彼君前無食此君臣俱有食故與彼異也○呫音貼他篋反】若有將食者則俟君之食然後食【將食猶進食謂膳宰也膳宰進食則臣不嘗食周禮膳夫授祭品嘗食王乃食】若君賜之爵則下席再拜稽首受爵升席祭卒爵而俟君卒爵然後授虛爵【受爵者於尊所至於授爵坐授人耳必俟君卒爵者若欲其釂然也今文曰若賜之爵無君也○此亦燕見賜爵法若大燕飲禮則君卒爵而後飲案燕禮當無算爵後得君賜爵待君卒爵乃飲是也】退坐取屨隠辟而後屨君爲之興則曰君無爲興臣不敢辭君若降送之則不敢顧辭遂出【謂君若食之飲之而退也隠辟俛而逡巡興起也辭君興而不敢辭其降於已太崇不敢當也○君無爲興臣不敢辭卽臣辭興之語也】大夫則辭退下比及門三辭【下亦降也○士卑不敢辭降大夫臣中尊者君爲已退而降則辭矣○比毗志反】

右臣侍坐賜食賜飲及退去之儀

若先生異爵者請見之則辭辭不得命則曰某無以見辭不得命將走見先見之【先生致仕者也異爵謂卿大夫也辭辭其自降而來走猶出也先見之者出先拜也曲禮曰主人敬賔則先拜賔○某無以見言無故不敢輕見也】

右尊爵者來見士

非以君命使則不稱寡大夫士則曰寡君之老【謂擯贊者辭也不稱寡君不言寡君之某言姓名而已大夫卿士其使則皆曰寡君之某檀弓曰仕而未有祿者君有饋焉曰獻使焉曰寡君之老○此經當有脫文注引檀弓亦多之老二字玉藻云大夫私事使私人擯則稱名公士擯則曰寡大夫寡君之老與此經相發明謂非以君命而有事他國則擯辭不得稱曰寡君之某稱名而已若以君命出聘公士爲擯下大夫則曰寡大夫上大夫則曰寡君之老】凡執幣者不趨容彌蹙以爲儀【不趨主愼也以進而益恭爲威儀耳今文無容○疏曰案小行人合六幣玉馬皮圭璧帛皆稱幣下文別云執玉則此幣謂皮馬享幣及禽摯皆是又云不趨者不爲疾趨】執玉者則惟舒武舉前曳踵【惟舒者重玉器尢愼也武迹也舉前曳踵備跲也今文無者古文曳作枻○執玉本朝聘鄰國之事因言執贄相見遂兼及之舒武舒徐其足武不敢疾趨也鄭乃於舒字斷句○音致跲其業反枻以制反】凡自稱於君士大夫則曰下臣宅者在邦則曰市井之臣在野則曰艸茅之臣庶人則曰刺艸之臣他國之人則曰外臣【宅者謂致仕者去官而居宅或在國中或在野周禮載師之職以宅田任近郊之地今文宅或爲托古文茅作苗刺猶剗除也○與君言之時其自稱有此數者之異○刺七亦反】右博記稱謂與執贄之容

儀禮鄭注句讀卷三﹤經部﹐禮類﹐儀禮之屬﹐儀禮鄭注句讀﹥

欽定四庫全書

儀禮鄭注句讀卷四

濟陽張爾岐撰

鄕飲酒禮第四【鄭目錄云諸侯之鄕大夫三年大比獻賢者能者於其君以禮賔之與之飲酒於五禮屬嘉禮大戴此乃第十小戴及別錄此皆第四○疏曰凡鄕飲酒之禮其名有四案此賔賢能謂之鄕飲酒二也又案鄕飲酒義云六十者坐五十者立侍是黨正飲酒亦謂之鄕飲酒二也鄕射州長春秋習射於州序先行鄕飲酒亦謂之鄕飲酒三也案鄕飲酒義又有鄕大夫士飲國中賢者用鄕飲酒四也疏言鄕飲有四此篇所載三年大比賔賢之禮也常以正月行之將射而飲下篇所列是也於春秋行之黨正正齒位於季冬蠟祭鄕大夫飲國中賢者則無常時】

鄕飲酒之禮主人就先生而謀賔介【主人謂諸侯之鄕大夫也先生鄕中致仕者賔介處士賢者周禮大司徒之職以鄕三物教萬民而賔興之一曰六徳知仁聖義忠和二曰六行孝友睦婣任卹三曰六藝禮樂射禦書數鄕大夫以正月之吉受灋於司徒退而頒之於其鄕吏使各以教其所治以考其徳行察其道藝及三年大比而興賢者能者鄕老及鄕大夫帥其吏與其眾寡以禮禮賔之厥明獻賢能之書於王是禮乃三年正月而一行也諸侯之鄕大夫貢士於其君蓋如此云古者年七十而致仕老於鄕裏大夫名曰父師士名曰少師而教學焉恆知鄕人之賢者是以大夫就而謀之賢者爲賔其次爲介又其次爲眾賔而與之飲酒是亦將獻之以禮禮賔之也今郡國十月行此飲酒禮以黨正每嵗邦索鬼伸而祭祀則以禮屬民而飲酒於序以正齒位之說然此篇無正齒位之事焉凡鄕黨飲酒必於民聚之時欲其見化知尙賢尊長也孟子曰天下有達尊三爵也徳也齒也○案此飲酒禮有獻賔有樂賔有旅酬有無算爵樂凡四大段而禮成此下至當楣北面答拜則將飲酒之始事初謀賔戒賔次陳設次速賔迎賔拜賔凡三節疏云周禮所言是天子鄕大夫貢士法諸侯鄕大夫貢士法亦如之若據鄕貢一人其介與眾賔不貢但輔賔行禮待後年還以貢之耳大國三鄕次國二鄕小國一鄕鄕送一人至君所其君簡訖仍更行飲酒禮賔之於王○索色白反】主人戒賔賔拜辱主人答拜乃請賔賔禮辭許主人再拜賔答拜【戒警也告也拜辱出拜其自屈辱至已門也請告以其所爲來之事不固辭者素所有志○主人戒賔言主人往至賔門欲相警告非謂己戒之也至謂賔方是發辭相戒耳一辭而許者徳業旣成欲及時而試也主人再拜拜其許己也】主人退賔拜辱【退猶去也去又拜辱者以送謝之】介亦如之【如戒賔也○如戒賔時拜辱請許諸儀也疏云眾賔必當遣人戒速但略而不言】右謀賔戒賔

乃席賔主人介【席敷席也夙興往戒歸而敷席賔席牖前南面主人席阼階上西面介席西階上東面○注言敷席面位可訂近日鄕飲隅坐之失】眾賔之席皆不屬焉【席眾賔於賔席之西不屬者不相續也皆獨坐明其徳各特○疏云𨿽不屬猶統賔爲位同南面也】尊兩壺於房戶間斯禁有酒在西設篚於禁南東肆加二勺於兩壺【斯禁禁切地無足者酒在西上也肆陳也○兩壺酒與酒各一也斯禁以承壺酒在酒之西設篚貯爵在禁之南向東陳之其首在西壺各有勺以備挹酌疏云士之棜禁大夫之斯禁名𨿽異其形同若天子諸侯承尊之物謂之丰上有舟】設洗於阼階東南南北以堂深東西當東榮水在洗東篚在洗西南肆【榮屋翼○南北以堂深謂以堂亷北至屋壁之逺近爲洗去堂之逺近也疏云假令堂深二丈洗去堂亦二丈以此爲度是也堂上設篚此復設篚者上篚所貯三爵每一爵行畢卽奠下篚且貯余觶也】

右陳設

羮定【肉謂之定猶孰也○疏云言定者以與速賔時節爲限】主人速賔賔拜辱主人答拜還賔拜辱【速召也還猶退】介亦如之【如速賔也】賔及眾賔皆從之【從猶隨也言及眾賔介亦在其中矣○主人速賔而還賔及眾賔後面隨至非同行相隨也】主人一相迎於門外再拜賔賔答拜拜介介答拜【相主人之吏擯贊傳命者○主人於羣吏中立一人以相禮與之迎賔於庠門外】揖眾賔【差益卑也拜介揖眾賔皆西南面○疏云賔介眾賔在門外位以北爲上主人與賔正東西相當則介與眾賔差在南東面主人正西面拜賔則側身向西南拜介揖眾賔矣】主人揖先入【揖揖賔也先入門而西面○主人導賔先入至內霤西向以待】賔厭介入門左介厭眾賔入眾賔皆入門左北上【皆入門西東面賔之屬相厭變於主人也推手曰揖引手曰厭今文皆作揖又曰眾賔皆入左無門○疏云引手曰厭者以手向身引之○厭一涉反】主人與賔三揖至於階三讓主人升賔升主人阼階上當楣北面再拜賔西階上當楣北面答拜【三揖者將進揖當陳揖當碑揖楣前梁也復拜拜賔至此堂尊之○陳堂塗也東西兩向堂之塗也主人與賔三揖至階介與眾賔亦相隨至西階下主人升賔乃升爲賔之道進宜難也當楣拜拜至也】

右速賔迎賔拜至

主人坐取爵於篚降洗【將獻賔也○此下至以爵降奠於篚言主人獻賔介眾賔之儀凡六節】賔降【從主人也】主人坐奠爵於階前辭【重以已事煩賔也事同曰讓事異曰辭】賔對【對答也賔主之辭未聞】主人坐取爵興適洗南面坐奠爵於篚下盥洗【已盥乃洗爵致潔敬也今文無奠○篚下當篚之下非於篚也盥洗者盥訖取爵擬洗亦非謂遽已洗也下文因賔辭復置爵而對對已乃復取爵成洗】賔進東北面辭洗【必進東行示情○賔降立當西序至主人擬洗爵乃進而東行東北向主人辭洗注云示情者示謙下主人之情也】主人坐奠爵於篚興對賔復位當西序東面【言復位者明始降時位在此】主人坐取爵沃洗者西北面【沃洗者主人之羣吏○古人盥洗並用人執器灌沃下別有器承其棄水故有沃洗者】卒洗主人壹揖壹讓升【俱升古文壹作一】賔拜洗主人坐奠爵遂拜降盥【復盥爲手坋污○因事曰遂言遂拜者主人坐奠爵因不起而遂拜也後凡言遂者皆因上事○坋步因反】賔降主人辭賔對復位當西序卒盥揖讓升賔西階上疑立【疑讀爲仡然從於趙盾之仡疑正立自定之貌○盾徒本反】主人坐取爵實之賔之席前西北面獻賔【獻進也進酒於賔○主人取爵實酒獻賔必西北面者賔在西階欲其就席受爵故西北向之也】賔西階上拜主人少退【少退少避】賔進受爵以復位主人阼階上拜送爵賔少退【復位復西階上位○賔進席前受爵復持此爵還西階上位】薦脯醢【薦進也進之者主人有司○薦之席前】賔升席自西方【升由下也升必中席○疏云案曲禮云席南鄕北鄕以西方爲上今升席自西方云升由下者以賔統於主人以東方爲上也】乃設折俎【牲體枝解節折在】主人阼階東疑立賔坐左執爵祭脯醢【坐坐於席祭脯醢者以右手】奠爵於薦西興右手取肺卻左手執本坐弗繚右絕末以祭尙左手嚌之興加於俎【興起也肺離之本端厚大者繚猶紾也大夫以上威儀多紾絕之尙左手者明垂紾之乃絕其末嚌嘗也○少儀云取俎進俎不坐是以取時奠爵興至加於俎又興也郤左手仰其左手也案鄕射禮取矢於楅郤手與覆手對弗繚者直絕末以祭不必繚也繚祭以手從肺本循之至末乃絕之絕祭不循其本但絕末而已大夫以上威儀多乃繚士則否經文言弗繚以賔固士也他事皆從士禮注疏獨於此處解作繚祭不敢從○繚音了】坐捝手遂祭酒【捝拭也古文捝作說○坐以帨巾拭手遂執爵祭酒○捝始銳反】興席末坐啐酒【啐亦甞也○席末謂席之尾祭薦祭酒嚌肺皆於席中惟啐酒於席末】降席坐奠爵拜告防執爵興主人阼階上答拜【降席席西也防美也】賔西階上北面坐卒爵興坐奠爵遂拜執爵興主人阼階上答拜【卒盡也於此盡酒者明此席非専爲飲酒起】

右主人獻賔

賔降洗【將酢主人】主人降【亦從賔也降降立阼階東西面】賔坐奠爵興辭【西階前也○疏云鄕射云賔西階前東面坐奠爵興辭降此亦然】主人對賔坐取爵適洗南北面【○擬洗】主人阼階東南面辭洗賔坐奠爵於篚興對主人復阼階東西面【○前獻賔主人旣盥而後辭洗此則賔未盥而已辭洗故主人奠爵初在篚下繼乃於篚以初未聞賔命也賔奠爵卽於篚以已聞主命也】賔東北面盥坐取爵卒洗揖讓如初升【○如獻賔時一揖一讓】主人拜洗賔答拜興降盥如主人禮【○如其從降辭對】賔實爵主人之席前東南面酢主人【○主人在阼階賔自主席前向之故東南面】主人阼階上拜賔少退主人進受爵復位賔西階上拜送爵薦脯醢【○亦主人有司】主人升席自北方設折俎祭如賔禮【祭者祭薦俎及酒亦嚌啐】不吿防【酒己物也】自席前適阼階上北面坐卒爵興坐奠爵遂拜執爵興賔西階上答拜【自席前者啐酒席末因從北方降由便也○案曲禮席東鄕西鄕以南方爲上南鄕北鄕以西方爲上凡升席由下降席由上今主人當降自南方以啐酒於席末遂因從席北頭降由席前以適阼階是由便也】主人坐奠爵於序端阼階上北面再拜崇酒賔西階上答拜【東西墻謂之序崇充也言酒惡相充實○疏云奠爵於序端者擬後酬賔訖取此爵以獻介也李之藻云崇重也謝賔崇重己酒不嫌其惡也】

右賔酢主人

主人坐取觶於篚降洗賔降主人辭降賔不辭洗立當西序東面【不辭洗者以其將自飲○酬酒先自飲乃酬賔故注云將自飲獻用爵酬用觶一升曰爵三升曰觶】卒洗揖讓升賔西階上疑立主人實觶酬賔阼階上北面坐奠觶遂拜執觶興賔西階上答拜【酬勸酒也酬之言周忠信爲周○先自飲所以勸賔也拜賔者通其勸意也答拜者答其勸己也】坐祭遂飲卒觶興坐奠觶遂拜執觶興賔西階上答拜【○主人導飲訖】主人降洗賔降辭如獻禮升不拜洗【不拜洗殺於獻○主人爲賔洗爵故賔降辭如獻時但升堂不拜耳】賔西階上立主人實觶賔之席前北面賔西階上拜主人少退卒拜進坐奠觶於薦西【賔己拜主人奠其觶○奠觶西欲賔舉此觶也】賔辭坐取觶復位主人阼階上拜送賔北面坐奠觶於薦東復位【酬酒不舉君子不盡人之歡不竭人之忠以全交也○賔辭疏以爲辭主人復親酌己愚以主人方酌時不辭殆非辭酌也仍是辭其親奠如鄕射二人舉觶時耳】

右主人酬賔

主人揖降賔降立於階西當序東面【主人將與介爲禮賔謙不敢居堂上○揖降者主人揖賔而自降賔亦降辟階西俟其與介爲禮也】主人以介揖讓升拜如賔禮主人坐取爵於東序端降洗介降主人辭降介辭洗如賔禮升不拜洗【介禮殺也○主人與賔三揖至階之時介與眾賔亦相隨至階下今此云以介揖讓升惟有升堂揖讓耳無庭中三揖矣拜如賔禮謂亦拜至如賔也】介西階上立【不言疑者省文】主人實爵介之席前西南面獻介【○介席東面介立西階上在席南故主人西南面向之】介西階上北面拜主人少退介進北面受爵復位主人介右北面拜送爵介少退【主人拜於介右降尊以就界也今文無北面】主人立於西階東【○在介右而又稍東以設薦之時介方升祭主人無事故立於此】薦脯醢介升席自北方設折俎祭如賔禮不嚌肺不啐酒不告防自南方降席北面坐卒爵興坐奠爵遂拜執爵興主人介右答拜【不嚌啐下賔○北面坐西階上北面坐也】右主人獻介

介降洗主人復阼階降辭如初【如賔酢之時○降辭如初者介辭主人從己降主人辭介爲己洗一如賔酢時也】卒洗主人盥【盥者當爲介酌○疏云主人自飯而盥者尊介也】介揖讓升授主人爵於兩楹之間【就尊南授之介不自酌下賔酒者賔主共之○揖讓升一揖一讓升也介但授虛爵不自酌者介卑不敢必主人爲己飲也】介西階上立主人實爵酢於西階上介右坐奠爵遂拜執爵興介答拜主人坐祭遂飲卒爵興坐奠爵遂拜執爵興介答拜主人坐奠爵於西楹南介右再拜崇酒介答拜【奠爵西楹南以爵獻眾賔】

右介酢主人

主人復阼階揖降介降立於賔南【○向來主人與介行禮西階上事訖故復阼階揖降者將與眾賔爲禮也】主人西南面三拜眾賔眾賔皆答壹拜【三拜一拜示徧不備禮也不升拜賤也○主人在阼階下眾賔在賔介之南故主人西南面拜之注示徧解主人三拜不備禮解眾賔答一拜不升拜賤也言主人不升眾賔於堂而拜之以其賤故略之與賔介升堂拜至者異也】主人揖升坐取爵於西楹下降洗升實爵於西階上獻眾賔眾賔之長升拜受者三人【長其老者言三人則眾賔多矣○主人揖升主人自升也眾賔尙在堂下至主人於西階上獻爵眾賔始一一升受之耳經文自明疏以揖升爲揖眾賔升非也又記云眾賔之長一人辭洗如賔當亦從堂下東行辭之疏以爲降辭亦未是】主人拜送【於眾賔右】坐祭立飲不拜旣爵授主人爵降復位【旣卒也卒爵不拜立飲立授賤者禮簡○一人飲畢授爵降次一人乃升拜受也】眾賔獻則不拜受爵坐祭立飲【次三人以下也不拜禮彌簡○亦升受但不拜耳】每一人獻則薦諸其席【謂三人也○席次賔介西前經云眾賔之席皆不屬焉是也】眾賔辯有脯醢【亦每獻薦於其位位在下今文辯皆作徧○疏云堂下立侍不合有席旣不言席知位在下○辯與徧同】主人以爵降奠於篚【不復用也】

右主人獻眾賔自初獻賔至此爲飲酒第一段

揖讓升賔厭介升介厭眾賔升眾賔序升卽席【序次也卽就也今文厭皆爲揖○此下言一人舉觶待樂賔後爲旅酬之端也揖讓升謂主人蒙上以爵降之文也眾賔序升謂三賔堂上有席者】一人洗升舉觶於賔【一人主人之吏發酒端曰舉】實觶西階上坐奠觶遂拜執觶興賔席末答拜坐祭遂飲卒觶興坐奠觶遂拜執觶興賔答拜降洗升實觶立於西階上賔拜【賔拜拜將受觶○疏曰云賔席末答拜者謂於席西南面非謂席上近西謂末以其無席上拜灋也已下賔拜皆然】進坐奠觶於薦西賔辭坐受以興【舉觶不授下主人也言坐受者明行事相接若親受謙也○案主人酬賔亦奠觶而不親授似酬法當然注以爲下主人恐宜再議】舉觶者西階上拜送賔坐奠觶於其所【所薦西也○作樂後立司正賔取此觶以酬主人以其將舉故奠之於右】舉觶者降【事已】

右一人舉觶

設席於堂亷東上【爲工布席也側邊曰亷燕禮曰席工於西階上少東樂正先升北面此言樂正先升立於西階東則工席在階東○此下作樂樂賔有歌有笙有間有合凡四節疏云注引燕禮欲證工席在西階東據樂正於西階東而立在工西則知工席更在階東此言近堂亷亦在階東彼云階東亦近堂亷也】工四人二瑟瑟先相者二人皆左何瑟後首挎越內右手相【四人大夫制也二瑟二人鼓瑟則二人歌也瑟先者將入序在前也相扶工也眾賔之少者爲之每工一人鄕射禮曰弟子相工如初入天子相工使視了者凡工瞽蒙也故有扶之者師冕見及階子曰階也及席子曰席也固相師之道後首者變於君也挎持也相瑟者則爲之持瑟其相歌者徒相也越瑟下孔也內側擔之者○燕禮小臣左何瑟面鼓謂可鼓者在前此後首不面鼔是變於君也瑟底有孔以指深入謂之挎內向內也○何戶可反挎口孤反了音了擔丁甘反】樂正先升立於西階東【正長也】工入升自西階北面坐相者東面坐遂授瑟乃降【降立於西方近其事】工歌鹿鳴四牡皇皇者華【三者皆小雅篇也鹿鳴君與臣下及四方之賔燕講道修政之樂歌也此采其已有防酒以召嘉賔嘉賔旣來示我以善道又樂嘉賔有孔昭之明徳可則效也四牡君勞使臣之來樂歌也此采其勤苦王事念將父母懷歸傷悲忠孝之至以勞賔也皇皇者華君遣使臣之樂歌也此采其更是勞苦自以爲不及欲諮謀於賢知而以自光明也】卒歌主人獻工工左瑟一人拜不興受爵主人阼階上拜送爵【一人工之長也凡工賤不爲之洗○工左瑟者移瑟於左身在瑟右以便受爵也】薦脯醢使人相祭【使人相者相其祭酒祭薦】工飲不拜旣爵授主人爵【坐授之】眾工則不拜受爵祭飲辯有脯醢不祭【祭飲獻酒重無不祭也今文辯爲徧○祭飲祭而後飲也】大師則爲之洗賔介降主人辭降工不辭洗【大夫若君賜之樂謂之大師則爲之洗尊之也賔介降從主人也工大師也上旣言獻工矣乃言大師者大師或瑟或歌也其獻之瑟則先歌則後○大師在瑟歌四人之內通謂之工獻之亦依瑟先歌後之序但爲之洗爲不同】

右升歌三終及獻工

笙入堂下磬南北面立樂南陔白華華黍【笙吹笙者也以笙吹此詩以爲樂也南陔白華華黍小雅篇也今亡其義未聞昔周之興也周公制禮作樂采時世之詩以爲樂歌所以通情相風切也其有此篇明矣後世衰微幽厲尢甚禮樂之書稍稍廢棄孔於曰吾自衛反魯然後樂正雅頌各得其所謂當時在者而復重雜亂者也惡能存其亡者乎且正考父校商之名頌十二篇於周太師歸以祀其先王至孔子二百年之間五篇而已此其信也○磬縣南面其南當有擊磬者此笙入磬南北面在磬者之南北面也詩序雲南陔孝子相戒以養也白華孝子之潔白也華黍時和嵗丰宜黍稷也疏謂鄭君注禮時尙未見詩序故云其義未聞先儒又以爲有其義亡其辭朱子則云笙詩有聲無辭古必有譜如魯鼓薛鼓之類而今亡矣爲得之○陔古才反風方鳳反】主人獻之於西階上一人拜盡階不升堂受爵主人拜送爵階前坐祭立飲不拜旣爵升授主人爵【一人笙之長者也笙三人和一人凡四人鄕射禮曰笙一人拜於下○一人拜謂在地拜鄕射記云三笙一和而成聲爾雅云笙小者謂之和前獻歌工在阼階上以工在西階東也此獻笙在西階上以笙在階下也】眾笙則不拜受爵坐祭立飲辯有脯醢不祭【亦受爵於西階上薦之皆於其位磬南今文辯爲徧】

右笙奏三終及獻笙

乃間歌魚麗笙由庚歌南有嘉魚笙崇丘歌南山有臺笙由儀【間代也謂一歌則一吹六者皆小雅篇也魚麗言太平年丰物多也此采其物多酒防所以優賔也南有嘉魚言太平君子有酒樂與賢者共之也此采其能以禮下賢者賢者累蔓而歸之與之燕樂也南山有臺言太平之治以賢者爲本此采其愛友賢者爲邦家之基民之父母旣欲其身之壽考又欲其明徳之長也由庚崇丘由儀今亡其義未聞○間者一歌畢一笙繼之也堂上歌魚麗方終堂下笙卽吹由庚余篇皆然詩序云由庚萬物得由其道也崇丘萬物得極其髙大也由儀萬物之生各得其宜也○麗力知反】右間歌三終

乃合樂周南闗雎葛覃捲耳召南鵲巢采蘩采蘋【合樂謂歌樂與眾聲俱作周南召南國風篇也王后國君夫人房中之樂歌也闗雎言后妃之徳葛覃言后妃之職捲耳言后妃之志鵲巢言國君夫人之徳采蘩言國君夫人不失職采蘋言卿大夫之妻能循其法度昔大王王季居於岐山之陽躬行召南之教以興王業及文王而行周南之教以受命大雅云刑於寡妻至於兄弟以禦於家邦謂此也其始一國耳文王作邑於丰以故地爲卿士之采地乃分爲二國周周公所食召召公所食於時文王三分天下有其二徳化被於南土是以其詩有仁賢之風者屬之召南焉有聖人之風者屬之周南焉夫婦之道生民之本王政之端此六篇者其教之原也故國君與其臣下及四方之賔燕用之合樂也鄕樂者風也小雅爲諸侯之樂大雅頌爲天子之樂鄕飲酒升歌小雅禮盛者可以進取也燕合鄕樂禮輕者可以逮下也春秋傳曰肆夏繁遏渠天子所以享元侯也文王大明緜兩君相見之樂也然則諸侯相與燕升歌大雅合小雅天子與次國小國之君燕亦如之與大國之君燕升歌頌合大雅其笙間之篇未聞○案此合樂卽論語所謂闗雎之亂者也○睢七徐反覃大南反卷九轉反召音邵蘋毗人反】工告於樂正曰正歌備樂正告於賔乃降【樂正降者以正歌備無事也降立西階東北面○疏云鄭知降立西階東北面者以其在堂上時在西階之東北面知降堂下亦然在笙磬之西亦得監堂下之樂故知位在此也】

右合樂及告樂備此作樂樂賔是飲酒禮第二段並上段鄭氏以爲禮樂之正是也

主人降席自南方【不由北方由便○此下言旅酬之儀立司正以監酒司正安賔表位於是賔酬主人主人酬介介酬眾賔眾賔以次皆徧焉】側降【賔介不從○側特也降謂降階主人獨降而賔介不從者禮殺故也】作相爲司正司正禮辭許諾主人拜司正答拜【作使也禮樂之正旣成將畱賔爲有懈惰立司正以監之拜拜其許○相卽前一相迎賔門外者至此復使爲司正也○監古衘反】主人升復席司正洗觶升自西階阼階上北面受命於主人主人曰請安於賔司正告於賔賔禮辭許【爲賔欲去畱之告賔於西階】司正告於主人主人阼階上再拜賔西階上答拜司正立於楹間以相拜皆揖復席【再拜拜賔許也司正旣以賔許吿主人遂立楹間以相拜賔主人旣拜揖就席】

右司正安賔

司正實觶降自西階階間北面坐奠觶退共少立【階間北面束西節也其南北當中庭共拱手也少立自正愼其位也已帥而正孰敢不正燕禮曰右還北面○右還北面謂降自西階至中庭時右還就位○共九勇反】坐取觶不祭遂飲卒觶興坐奠觶遂拜執觶興洗北面坐奠觶於其所退立於觶南【洗觶奠之示潔敬立於其南以察眾○疏云執觶興洗不云盥俗本有盥者誤今案唐石經有此字】

右司正表位

賔北面坐取俎西之觶阼階上北面酬主人主人降席立於賔東【初起旅酬也凡旅酬者少長以齒終於沃盥者皆弟長而無遺矣○俎西之觶謂作樂前一人舉觶奠於薦右者也今爲旅酬而舉之前主人酬賔奠於薦東之觶不舉故言俎西以別之主人降席不言自南自北下記云主人介凡升席自北方降席自南方指此文也注云終於沃盥言酬爵之無不徧實連無算爵而言下記云主人之贊者西面北上不與無算爵然後與其實旅酬時尙未及沃洗也】賔坐奠觶遂拜執觶興主人答拜不祭立飲不拜卒觶不洗實觶東南面授主人【賔立飲卒觶因更酌以鄕主人將授】主人阼階上拜賔少退主人受觶賔拜送於主人之西【旅酬同階禮殺○疏曰決上正酬時不同階今同階故云禮殺也】賔揖復席【酬主人訖】

右賔酬主人

主人西階上酬介介降席自南方立於主人之西如賔酬主人之禮主人揖復席【其酌實觶西南面授介自此以下旅酬酌者亦如之○主人以所受於賔之觶往酬介亦先拜介自飲實觶授介拜送於其東注自此以下旅酬酌者亦如之謂皆西南面授之也】

右主人酬介

司正升相旅曰某子受酬受酬者降席【旅序也於是介酬眾賔眾賔又以次序相酬某者眾賔姓也同姓則以伯仲別之又同則以其字別之○顧炎武云鄕射禮某酬某子注某子者氏云古人男子無稱姓者從鄕射禮注爲得如左傳叔孫穆子子言叔仲子子服子之類】司正退立於序端東面【辟受酬者又便其贊上贊下也始升相西階西北面○疏曰司正初時在堂上西階西北面命受酬者訖退立於西序端東面者一則案此下文眾受酬者受自左卽是司正立處故須辟之二則東面時贊上贊下便也】受酬者自介右【由介東也尊介使不失故位】眾受酬者受自左【後將受酬者皆由西變於介也今文無眾酬也○眾賔首一人受介酬自介右受之笫二人以下受其前一人酬皆自其左受之也凡授受之法授由其右受由其左以尊介故受由右餘人自如常禮也】拜興飲皆如賔酬主人之禮【嫌賔以下異也】辯卒受者以觶降坐奠於篚【辯辯眾賔之在下者鄕射禮曰辯遂酬在下者皆升受酬於西階上○辯辯眾賔之在下者謂旣酬堂上又及堂下無不徧也引鄕射禮證此與彼同】司正降復位【觶南之位】右介酬眾賔眾賔旅酬此飲酒禮之第三段

使二人舉觶於賔介洗升實觶於西階上皆坐奠觶遂拜執觶興賔介席末答拜皆坐祭遂飲卒觶興坐奠觶遂拜執觶興賔介席末答拜【二人亦主人之吏若有大夫則舉觶於賔與大夫燕禮曰媵爵者立於洗南西面北上序進盥洗○此下言無算爵初使二人舉觶次徹俎次坐燕飲酒之終禮也賔介席末答拜者賔於席西南面答介於席南東面答也注引燕禮證此二人將舉觶其盥洗亦如之也】逆降洗升實觶皆立於西階上賔介皆拜【於席末拜○逆降者二人先後之序與升時相反】皆進薦西奠之賔辭坐取觶以興介則薦南奠之介坐受以興退皆拜送降賔介奠於其所【賔言取介言受尊卑異文今文曰賔受○疏曰言皆進者一人之賔所奠觶於薦西一人之介所奠觶於薦南按此二人所舉之觶待升坐後賔介各舉以酬爲無算爵者卽此二觶】

右二人舉觶

司正升自西階受命於主人主人曰請坐於賔賔辭以俎【至此盛禮俱成酒淸肴幹賔主百拜彊有力猶倦焉張而不弛弛而不張非文武之道請坐者將以賔燕也俎者肴之貴者辭之者不敢以禮殺當貴者○前此皆立行禮至此乃請坐燕】主人請徹俎賔許【亦司正傳請告之】司正降階前命弟子俟徹俎【西階前也弟子賔之少者俎者主人之吏設之使弟子俟徹者明徹俎賔之義】司正升立於序端【待事】賔降席北面主人降席阼階上北面介降席西階上北面遵者降席席東南面【皆立相須徹俎也遵者謂此鄕之人仕至大夫者也今來助主人樂賔主人所榮而遵灋者也因以爲名或有無來不來用時事耳今文遵爲僎或爲全】賔取俎還授司正司正以降賔從之主人取俎還授弟子弟子以降自西階主人降自阼階介取俎還授弟子弟子以降介從之若有諸公大夫則使人受且如賔禮眾賔皆降【取俎者皆鄕其席旣授弟子皆降復初入之位○還音旋向席取俎轉身以授人注云復初入之位者東階西階相讓之位也】

右徹俎

說屨揖讓如初升坐【說屨者爲安燕當坐也必說於下者屨賤不空居堂說屨主人先左賔先右今丈說爲稅】乃羞【羞進也所進者狗胾醢也鄕設骨體所以致敬也今進羞所以盡愛也敬之愛之所以厚賢也○胾壯吏反】無算爵【算數也賔主燕飲爵行無數醉而止也鄕射禮曰使二人舉觶於賔與大夫又曰執觶者洗升實觶反奠於賔與大夫皆是○疏曰引鄕射禮者證此無算爵從首至末更從上至下惟醉乃止】無算樂【燕樂亦無數或間或合盡歡而止也春秋襄二十九年吳公子札來聘請觀於周樂此國君之無算】

右坐燕此飲酒第四段飲禮始畢

賔出奏陔【陔陔夏也陔之言戒也終日燕飲酒罷以陔爲節明無失禮也周禮鐘師以鐘鼓奏九夏是奏陔夏則有鐘鼓矣鐘鼓者天子諸侯備用之大夫士鼓而已蓋建於阼階之西南鼓鄕射禮曰賔興樂正命奏陔賔降及階陔作賔出眾賔皆出】主人送於門外再拜【門東西面拜也賔介不答拜禮有終也】

右賔出

賔若有遵者諸公大夫則旣一人舉觶乃入【不幹主人正禮也遵者諸公大夫也謂之賔者同從外來耳大國有孤四命謂之公○此下言諸公大夫來助主人樂賔主人與爲禮之儀遵不必至故曰若有當一人舉觶畢瑟笙將入之時乃入注云不幹主人正禮謂主人獻酢之禮也樂作後又後樂賔故此時乃入】席於賔東公三重大夫再重【席此二者於賔東尊之不與鄕人齒也天子之國三命者不齒於諸侯之國爵爲大夫則不齒矣不言遵者遵者亦卿大夫○云席於賔東者賔在戶牖之間酒尊在房戶間正在賔東不容置席則席遵者當又在其東但繼賔而言耳其實在酒尊東也不與鄕人齒者眾賔之席繼賔而西是與相齒此特爲位於酒尊東不在眾人行列中故云不與齒也○重直龍反】公如大夫入主人降賔介降眾賔皆降復初位主人迎揖讓升公升如賔禮辭一席使一人去之【如讀若今之若主人迎之於門內也辭一席謙自同於大夫○公若大夫入言或公入或大夫入其降迎皆如下文所云也如賔禮謂拜至獻爵酢爵並如之也○去起呂反】大夫則如介禮有諸公則辭加席委於席端主人不徹無諸公則大夫辭加席主人對不去加席【加席上席也大夫席再重○如介禮其入門升堂獻酢等皆如介之殺於賔也】右遵者入之禮

明日賔服鄕服以拜賜【拜賜謝恩恵鄕服昨日與鄕大夫飲酒之朝服也不言朝服未服以朝也今文曰賔服鄕服○此下至篇末言鄕飲明日拜謝勞息諸事】主人如賔服以拜辱【拜賔復自屈辱也鄕射禮曰賔朝服以拜賜於門外主人不見如賔服遂從之拜辱於門外乃退○引鄕射禮者明此亦彼此賔主皆不相見造門外拜謝而已】主人釋服【釋朝服更服端也古文釋作舎】乃息司正【息勞也勞賜昨日贊執事者獨云司正司正庭長也】無介【勞禮略也司正爲賔】不殺【市買若因所有可也不殺則無俎○殺所八反】薦脯醢【羞同也】羞惟所有【在有何物】徴惟所欲【徴召也】以告於先生君子可也【吿請也先生不以筋力爲禮於是可以來君子國中有盛徳者可者召不召惟所欲】賔介不與【禮瀆則防古文與爲預○與音預】鄕樂惟欲【鄕樂周南召南六篇之中惟所欲作不從次也不歌鹿鳴魚麗者辟國君也】記

鄕朝服而謀賔介皆使能不宿戒【鄕鄕人謂鄕大夫也朝服冠端緇帶素韠白屨今郡國行鄕飲酒之禮冠而衣皮弁服與禮異再戒爲宿戒禮將有事先戒而復宿戒○鄕謂鄕飲酒之禮注指人恐義不盡謀卽經文就先生而謀之也宿戒之者恐其容有不能令得肄習今鄕飲賔介皆使賢而能爲禮者故不煩宿戒也】

記鄕服及解不宿戒

蒲筵緇布純【筵席也純緣也○純章允反又之門反】尊綌冪賔至徹之【綌葛也冪覆尊中】其牲狗也【狗取擇人】亨於堂東北【祖陽气之所始也陽气主養易曰天地養萬物聖人養賢以及萬民○亨普庚反】獻用爵其他用觶【爵尊不防用之○其他謂酬及旅酬】薦脯五挺橫祭於其上出自左房【挺猶膱也鄕射禮曰祭半膱膱長尺有二寸在東陽也陽主養房饌陳處也冠禮之饌脯醢南上曲禮曰以脯修置者左朐右末○薦脯用籩其挺五別有半挺橫於上以待祭脯本橫設人前橫祭者於脯爲橫於人爲縮陳之左房至薦時乃出之○挺大熲反本亦作脡同朐其於反】俎由東壁自西階升【亨狗旣孰載之俎饌於東方○及其設之由東壁適西階升設筵前不由阼階也】賔俎脊脇肩肺主人俎脊脇臂肺介俎脊脇肫胳肺肺皆離皆右體進腠【凡牲前脛骨三肩臂臑也後脛骨二防胳也尊者俎尊骨卑者俎卑骨祭統曰凡爲俎者以骨爲上骨有貴賤凡前貴後賤離猶防也腠理也進理謂前其本也今文胳作骼○肫胳卽注防胳後脛二骨也賔主俎各三體而介俎肫胳並言者以肩臂之下畱其貴者爲大夫俎若有一大夫則大夫用臑而介用肫若有二大夫則大夫用臑與肫而介用胳用體無常故肫胳兩見也○胳音格腠千豆反脛戶定反臑乃報反又奴刀切音猱防苦圭反音奎】記器具牲羞之屬

以爵拜者不徒作【作起也言拜旣爵者不徒起起必酢主人○不拜旣爵者則不酢也】坐卒爵者拜旣爵立卒爵者不拜旣爵【隆殺各從其宜不使相錯惟工不從此禮○工無目故不使立卒爵𨿽坐卒爵不拜旣爵與立卒爵者同也】凡奠者於左【不飲者不欲其妨○主人酬賔之觶是也】將舉於右【便也○一人舉觶爲旅酬使二人舉觶爲無算爵是也】眾賔之長一人辭洗如賔禮【於三人之中復差有尊者餘二人𨿽爲之洗不敢辭其下不洗○主人統爲眾賔三長一洗一人進與爲禮餘二人不敢往參非又爲二人各一洗也又按經文洗升實爵後始言眾賔之長升拜受者三人此時三人尙未升堂其辭洗亦自階下東行辭之疏於前經以主人揖升爲揖眾賔升以此辭洗爲降辭皆誤】立者東面北上若有北面者則東上【賢者眾寡無常也或統於堂或統於門○立者堂下眾賔也東面北上統於堂也賔多東面立不盡卽門西北面東上統於門也】樂正與立者皆薦以齒【謂其飲之次也尊樂正同於賔黨不言飲而言薦以明飲也旣飲皆薦於其位樂正位西階東北面○樂正本主人官屬故以齒於賔黨爲尊之○與音預】凡舉爵三作而不徒爵【謂獻賔獻大夫獻工皆有薦】樂作大夫不入【後樂賢者○大夫本爲助主人樂賢來時旣後則不入矣】獻工與笙取爵於上篚旣獻奠於下篚【明其異器敬也如是則獻大夫亦然上篚三爵○獻賔介眾賔一爵獻大夫一爵獻工與笙又一爵以異器示敬】其笙則獻諸西階上【謂主人拜送爵也於工拜於阼階上者以其坐於西階東也古文無上】磬階間縮霤北面鼓之【縮從也霤以東西爲從鼓猶擊也大夫而特縣方賔鄕人之賢者從士禮也射則磬在東古文縮爲蹙○周禮春官小胥掌正樂縣之位王宮縣諸侯軒縣卿大夫判縣士特縣凡縣鐘磬半爲堵全爲肆宮縣四面皆縣如宮有墻也軒縣去其南面判縣又去其北面特縣又去其西面特立一面而已鐘磬編縣之十六枚在一簴謂之堵鐘一堵磬一堵謂之肆諸侯之卿大夫半天子之卿大夫西縣鐘東縣磬士亦半天子之士縣磬而已此鄕飲酒本諸侯卿大夫合鐘磬俱有而直有磬者以方賔賢俯從士禮也○縮所六反霤力又反從子容反】主人介凡升席自北方降自南方【席南上升由下降由上由便】司正旣舉觶而薦諸其位【司正主人之屬也無獻因其舉觶而薦之】凡旅不洗【敬禮殺也】不洗者不祭【不甚潔也】旣旅士不入【後正禮也旣旅則將燕矣○士本爲觀禮來】徹俎賔介遵者之俎受者以降遂出授從者【送之○從者從賔介遵者來者也○從才用反】主人之俎以東【藏於東方】樂正命奏陔賔出至於階陔作【○命命擊鼓者賔出至階其節也】若有諸公則大夫於主人之北西面【其西面者北上統於公○疏曰若無諸公則大夫南面西上統於遵也】主人之贊者西面北上不與【贊佐也謂主人之屬佐助主人禮事徹鼏沃盥設薦俎者西面北上統於堂也與及也不及謂不獻酒○與音預】無算爵然後與【燕乃及之○以其主人之屬故不與獻至燕乃得酒也】

記禮樂儀節隆殺面位次序

儀禮鄭注句讀卷四

欽定四庫全書

儀禮鄭注句讀卷五

濟陽張爾岐撰

鄕射禮第五【鄭目錄云州長春秋以禮會民而射於州序之禮謂之鄕者州鄕之屬鄕大夫或在焉不攺其禮射禮於五禮屬嘉禮大戴十一小戴及別錄皆第五○據注此州長射禮而云鄕射者周禮五州爲鄕一鄕管五州鄕大夫或宅居一州之內來臨此射禮又鄕大夫大比興賢能訖而以鄕射之禮五物詢眾庶亦行此禮故名鄕射禮也】

鄕射之禮主人戒賔賔出迎再拜主人答再拜乃請【主人州長也鄕大夫若在焉則稱鄕大夫也戒猶警也語也出迎出門也請告也告賔以射事不言拜辱此爲習民以禮樂不主爲賔已也不謀賔者時不獻賢能事輕也今郡國行此禮以季春周禮鄕老及鄕大夫三年正月獻賢能之書於王退而以鄕射之禮五物詢眾庶諸侯之鄕大夫旣貢士於其君亦用此禮射而詢眾庶乎○案此射禮先與賔飲酒如鄕飲酒之儀及立司正將旅酬乃暫止不旅而射射已更旅酬坐燕並如鄕飲凡賔至之前賔退之後其儀節並不殊也此下言將射戒賔陳設速賔凡三節皆禮初事注云鄕大夫若在則稱鄕大夫者謂鄕大夫來臨此禮則州長戒賔之時不自稱而稱鄕大夫以戒之也賔以州中處士賢者爲之若大夫來爲遵則易以公士五物詢眾庶周禮鄕大夫職文五物者一曰和六徳之一也二曰容卽六行之孝也容爲孝者人有孝行則性行含容三曰主皮貫革也四曰和容行禮有容儀也五曰興舞比於樂節也】賔禮辭許主人再拜賔答再拜主人退賔送再拜【退還射宮省錄射事】無介【𨿽先飲酒主於射也其序賔之禮略】

右戒賔

乃席賔南面東上【不言於戶牖之間者此射於序○鄕飲酒於庠庠有室故言於戶牖之間此射於序序無室無戶牖可言約其席處亦當戶牖耳】眾賔之席繼而西【言繼者甫欲習眾庶未有所殊別○鄕飲酒則眾賔之席不屬】席主人於阼階上西面【阼階東階】尊於賔席之東兩壺斯禁左酒皆加勺篚在其南東肆【斯禁禁切地無足者也設尊者北面西曰左尙之也肆陳也○兩壺酒與酒篚以貯爵觶尊南東向陳之首在西】設洗於阼階東南南北以堂深東西當東榮水在洗東篚在洗西南肆【榮屋翼也○下篚亦以貯觶○深申鴆反】縣於洗東北西面【此縣謂磬也縣於東方辟射位也但縣磬者半天子之士無鐘○鐘磬編縣之十六枚在一簴謂之堵鐘一堵磬一堵謂之肆天子之卿大夫判縣東西各一肆士特縣惟東一肆諸侯之卿大夫士半於天子之卿大夫士卿大夫判縣者分一肆於兩廂東縣磬西縣鐘士特縣分取磬而已州長諸侯之士故但磬無鐘也○縣音】乃張侯下綱不及地武【侯謂所射布也綱持舌繩也武迹也中人之迹尺二寸侯象人綱卽其足也是以取數焉○侯制有中有躬有舌有綱有縜中其身也方一丈倍中以爲躬中之上下橫接一幅各二丈謂之躬倍躬爲左右舌用布四丈接於躬上左右各出一文爲舌下舌半上舌用布三丈接躬下左右各出五尺也其持舌之繩謂之綱維其綱於榦者又謂之縜上下各有綱下綱去地之節則尺二寸】不系左下綱中掩束之【事未至也○侯向堂爲面以西爲左射事未至故且不系左下綱並綱與舌向東掩束之待司馬命張侯乃脫束系綱也○中丁仲反】乏參侯道居侯黨之一西五步【容謂之乏所以爲獲者禦矢也侯道五十步此乏去侯北十丈西三丈○乏狀類曲屛以革爲之唱獲者於此容身故謂之容矢力不及故謂之乏黨旁也三分侯道而居旁之一偏西者五步此設乏之節也侯道五十步步六尺計三十丈乏居三之一西五步故云北十丈西三丈必於此者取可察中否唱獲聲達堂上也】

右陳設

羮定【肉謂之羮定猶熟也謂狗熟可食○定多佞反】主人朝服乃速賔賔朝服出迎再拜主人答再拜退賔送再拜【速召也射賔輕也戒時端今郡國行此鄕射禮皮弁服與禮爲異】賔及眾賔遂從之

右速賔

及門主人一相出迎於門外再拜賔答再拜【相主人家臣擯贊傳命者○此下言飲賔之事迎賔拜至主人獻賔賔酢主人主人酬賔主人獻眾賔一人舉觶爲旅酬之端遵入主人獻遵自酢工笙合樂樂賔主人獻工與笙乃立司正以安賔察眾凡十節皆與鄕飲酒禮同此爲射而飲其後卽詳射事○相息亮反】揖眾賔【差卑禮宜異○同是鄕人無爵者惟據立爲賔者尊故於眾賔云差卑】主人以賔揖先入【以猶與也先入入門右西面】賔厭眾賔眾賔皆入門左東面北上賔少進【引手曰厭少進差在前也今文皆曰揖眾賔】主人以賔三揖皆行及階三讓主人升一等賔升【三讓而主人先升者是主人先讓於賔不俱升者賔客之道進宜難也○疏云言皆行者賔主旣行眾賔亦行】主人阼階上當楣北面再拜賔西階上當楣北面答再拜【主人拜賔至此堂】

右迎賔拜至

主人坐取爵於上篚以降【將獻賔也】賔降【從主人也】主人阼階前西面坐奠爵興辭降【重以主人事煩賔也今文無阼階】賔對【對答】主人坐取爵興適洗南面坐奠爵於篚下盥洗【盥手又洗爵飲潔敬也古文盥皆作浣】賔進東北面辭洗【必進者方辭洗宜違位也言東北面則位南於洗矣○鄕飲酒此處注異彼於東字句此於進字句】主人坐奠爵於篚興對賔反位【反從降之位也鄕飲酒曰當西序東面】主人卒洗壹揖壹讓以賔升賔西階上北面拜洗主人阼階上北面奠爵遂答拜乃降【乃降將更盥也古文壹皆作一】賔降主人辭降賔對主人卒盥壹揖壹讓升賔升西階上疑立【疑止也有矜莊之色○疑魚乙反】主人坐取爵實之賔席之前西北面獻賔【進於賔也凡進物曰獻】賔西階上北面拜主人少退【少退猶少辟也】賔進受爵於席前復位【復位西階上位】主人阼階上拜送爵賔少退薦脯醢【薦進】賔升席自西方【賔升降由下也○疏云以主人在東又於席西拜便故升降由下】乃設折俎【牲體枝解節折以實俎也】主人阼階東疑立賔坐左執爵右祭脯醢奠爵於薦西興取肺坐絕祭【卻左手執本右手絕末以祭也肺離上爲本下爲末○注卻左手執本用鄕飲酒文】尙左手嚌之【嚌甞也右手在下絕以授口甞之】興加於俎坐捝手執爵遂祭酒興席末坐啐酒【捝拭也啐甞也古文捝作說】降席坐奠爵拜告防【降席席西也防美也○告主人曰防酒】執爵興主人阼階上答拜賔西階上北面坐卒爵興坐奠爵遂拜執爵興【卒盡】主人阼階上答拜

右主人獻賔

賔以虛爵降【將洗以酢主人】主人降【從賔也降立阼階東西面當東序】賔西階前東面坐奠爵興辭降主人對賔坐取爵適洗北面坐奠爵於篚下興盥洗【賔北面盥洗自外來】主人阼階之東南面辭洗賔坐奠爵於篚興對主人反位【反位從降之位也主人辭洗進也】賔卒洗揖讓如初升【○如初者一揖一讓如獻賔時】主人拜洗賔答拜興降盥如主人之禮賔升實爵主人之席前東南面酢主人【酢報】主人阼階上拜賔少退主人進受爵復位賔西階上拜送爵薦脯醢主人升席自北方乃設折俎祭如賔禮【祭薦俎及酒亦嚌啐】不告防【酒己物】自席前適阼階上北面坐卒爵興坐奠爵遂拜執爵興賔西階上北面答拜【自由也啐酒於席末由前降便也】主人坐奠爵於序端阼階上再拜崇酒賔西階上答再拜【序端東序頭也崇充也謝酒惡相充滿也○奠爵序端擬獻眾賔用之】

右賔酢主人

主人坐取觶於篚以降【將酬賔】賔降主人奠觶辭降賔對東面立主人坐取觶洗賔不辭洗【不辭洗以其將自飲】卒洗揖讓升賔西階上疑立主人實觶酬之阼階上北面坐奠觶遂拜執觶興【酬勸酒】賔西階上北面答拜主人坐祭遂飲卒觶興坐奠觶遂拜執觶興賔西階上北面答拜【○主人先自飲所以爲勸也】主人降洗賔降辭如獻禮【以將酌己】升不拜洗【酬禮殺也】賔西階上立主人實觶賔之席前北面【酬賔】賔西階上拜主人坐奠觶於薦西賔辭坐取觶以興反位【賔辭辭主人復親酌己】主人阼階上拜送賔北面坐奠觶於薦東反位【酬酒不舉】

右主人酬賔

主人揖降賔降東面立於西階西當西序【主人將與眾賔爲禮賔謙不敢獨居堂】主人西南面三拜眾賔眾賔皆答壹拜【三拜示徧也壹拜不備禮也獻賔畢乃與眾賔拜敬不能並】主人揖升坐取爵於序端降洗升實爵西階上獻眾賔眾賔之長升拜受者三人【長其老者言三人則眾賔多矣國以多徳行道藝爲榮何常數之有乎】主人拜送【拜送爵於眾賔右】坐祭立飲不拜旣爵授主人爵降復位【旣盡○降復賔南東面位】眾賔皆不拜受爵坐祭立飲【自第四以下又不拜受爵禮彌略○亦升受但不拜】每一人獻則薦諸其席【諸於○此堂上三人有席者】眾賔辯有脯醢【薦於其位○堂下之位】主人以虛爵降奠於篚【不復用】

右主人獻眾賔

揖讓升賔厭眾賔升眾賔皆升就席一人洗舉觶於賔【一人主人之吏】升實觶西階上坐奠觶拜執觶興賔席末答拜舉觶者坐祭遂飲卒觶興坐奠觶拜執觶興賔答拜降洗升實之西階上北面【將進奠觶】賔拜【拜受觶】舉觶者進坐奠觶於薦西【不授賤不敢也】賔辭坐取以興【若親受然】舉觶者西階上拜送賔反奠於其所舉觶者降【○射後賔將舉之爲旅酬故奠於薦西】右一人舉觶

大夫若有遵者則入門左【謂此鄕之人爲大夫者也謂之遵者方以禮樂化民欲其遵法之也其士也於旅乃入鄕大夫士非鄕人禮亦然主於鄕人耳今文遵爲僎○言若有者或有或無不定也按鄕飲酒於篇末略言遵者之禮此經乃著其詳正所云如介禮者也】主人降【迎大夫於門內也不出門別於賔】賔及眾賔皆降復初位【不敢居堂俟大夫入也初位門內東面】主人揖讓以大夫升拜至大夫答拜主人以爵降大夫降主人辭降大夫辭洗如賔禮席於尊東【尊東明與賔夾尊也不言東上統於尊也○遵席西上】升不拜洗主人實爵席前獻於大夫大夫西階上拜進受爵反位主人大夫之右拜送大夫辭加席主人對不去加席【辭之者謙不以己尊加賢者也不去者大夫再重席正也賔一重席○疏云公士爲賔亦一重】乃薦脯醢大夫升席設折俎祭如賔禮不嚌肺不啐酒不告防西階上卒爵拜主人答拜【凡所不者殺於賔也大夫升席由東方】大夫降洗【將酢主人也大夫若眾則辯獻長乃酢】主人復阼階降辭如初卒洗主人盥【盥者𨿽將酌自飲尊大夫不敢防】揖讓升大夫授主人爵於兩楹間復位主人實爵以酢於西階上坐奠爵拜大夫答拜坐祭卒爵拜大夫答拜主人坐奠爵於西楹南再拜崇酒大夫答拜主人復阼階揖降【將升賔○奠爵楹南擬旅時獻士用之】大夫降立於賔南【𨿽尊不奪人之正禮○賔及眾賔自大夫升堂時已立西階下】主人揖讓以賔升大夫及眾賔皆升就席右遵入獻酢之禮

席工於西階上少東樂正先升北面立於其西【言少東者明樂正西側階不欲大東辟射位○按鄕飲酒不射席工亦與此同此注云辟射位恐非經意或是欲其當賔席耳】工四人二瑟瑟先相者皆左何瑟面鼓執越內右手相入升自西階北面東上工坐相者坐授瑟乃降【瑟先賤者先就事也相扶工也面前也鼓在前變於君也執越內右手相由便也越瑟下孔所以發越其聲也前越言執者內有結手入之淺也相者降立西方○面鼓者瑟首在前也鼓謂可鼓處與鄕飲酒不同者在鄕飲酒欲其異於燕在鄕射欲其異於大射皆爲變於君也】笙入立於縣中西面【堂下樂相從也縣中磬東立西面○縣音】乃合樂周南闗雎葛覃捲耳召南鵲巢采蘩采蘋【不歌不笙不間志在射略於樂也不略合樂者周南召南之風鄕樂也不可略其正也昔大王王季文王始居岐山之陽躬行以成王業至三分天下乃宣周南召南之化本其徳之初刑於寡妻至於兄弟以禦於家故謂之鄕樂用之房中以及朝廷饗燕鄕射飲酒此六篇其風化之原也是以合金石絲竹而歌之】工不興告於樂正曰正歌備【不興者瞽蒙禮略也】樂正吿於賔乃降【樂正降者堂上正樂畢也降立西階東北面○疏云云正樂者對後無算樂非正樂也下射𨿽歌騶虞亦是堂下非堂上故以堂上決之也】

右合樂樂賔

主人取爵於上篚獻工大師則爲之洗【尊之也君賜大夫樂又從之以其人謂之大師也】賔降主人辭降【大夫不降尊也】工不辭洗卒洗升實爵工不興左瑟一人拜受爵【左瑟辭主人授爵也一人無大師則工之長者○左瑟者身在瑟右向主人也】主人阼階上拜送爵薦脯醢使人相祭【人相者】工飲不拜旣爵授主人爵眾工不拜受爵祭飲辯有脯醢不祭【祭飲不興受爵坐祭坐飲】不洗遂獻笙於西階上【不洗者賤也眾工而不洗矣而眾笙不洗者笙賤於眾工正君賜之猶不洗也】笙一人拜於下盡階不升堂受爵主人拜送爵階前坐祭立飲不拜旣爵升授主人爵眾笙不拜受爵坐祭立飲辯有脯醢不祭主人以爵降奠於篚反升就席【亦揖讓以賔升眾賔皆升】

右獻工與笙

主人降席自南方【禮殺由便】側降【賔不從降】作相爲司正司正禮辭許諾主人再拜司正答拜【爵備樂畢將畱賔以事爲有懈倦失禮立司正以監之察儀法也詩云旣立之監或佐之史】主人升就席司正洗觶升自西階由楹內適阼階上北面受命於主人【洗觶者當酌以表其位顯其事也楹內楹北○受命受請安於賔之命】西階上北面請安於賔【傳主人之命】賔禮辭許司正告於主人遂立於楹間以相拜【相謂贊主人及賔相拜之辭】主人阼階上再拜賔西階上答再拜皆揖就席【爲已安也今文揖爲升】司正實觶降自西階中庭北面坐奠觶興退少立【奠觶表其位也少立自修正愼其位也古文曰少退立】進坐取觶興反坐不祭遂卒觶興坐奠觶拜執觶興洗北面坐奠於其所【今文坐取觶無進又曰坐奠之拜】興少退北面立於觶南【立觶南亦其故擯位】未旅【旅序也未以次序相酬以將射也旅則禮終也○鄕飲酒立司正卽行旅酬今此禮主於射故且未旅急在射也】右立司正

三耦俟於堂西南面東上【司正旣立司射選弟子之中徳行道藝之髙者以爲三耦使俟事於此○自此以下始言射事射凡三番第一番三耦之射獲而不釋獲第二番賔主大夫眾賔耦射釋獲升飲第三番以樂節射此下至乃復求矢加於楅言三耦之射司射請射於賔命弟子納射器比三耦司馬命張侯又命倚旌樂正遷樂器三耦取弓矢司射誘射乃作三耦射司馬命設楅取矢凡九節射之第一番也】司射適堂西袒決遂取弓於階西兼挾乘矢升自西階階上北面告於賔曰弓矢旣具有司請射【司射主人之吏也於堂西袒決遂者主人無次隠蔽而已袒左免衣也決猶闓也以象骨爲之著右大擘指以鉤闓體也遂射韝也以韋爲之所以遂者也其非射時則謂之拾拾斂也所以蔽膚斂衣也方持矢曰挾乘矢四矢也大射曰挾乘矢於弓外見鏃於弣右巨指鉤古文挾皆作接○袒徒旱反挾音協乘繩證反闓音開擘補革反韝古侯反鏃七木反弣方甫反】賔對曰某不能爲二三子許諾【言某不能謙也二三子謂眾賔已下○爲於僞反】司射適阼階上東北面告於主人曰請射於賔賔許

右司射請射

司射降自西階階前西面命弟子納射器【弟子賔黨之年少者也納內也射器弓矢決拾旌中籌楅丰也賔黨東面主人之吏西面○楅音福】乃納射器皆在堂西賔與大夫之弓倚於西序矢在弓下北括眾弓倚於堂西矢在其上【上堂西亷矢亦北括○倚於綺反括古活反】主人之弓矢在東序東【亦倚於東序也矢在其下北括】

右弟子納射器

司射不釋弓矢遂以比三耦於堂西三耦之南北面命上射曰某禦於子命下射曰子與某子射【比選次其才相近者也古文曰某從於子○禦進也侍也進而侍射於子尊辭也○比毗志反】

右司射比三耦

司正爲司馬【兼官由便也立司正爲蒞酒爾今射司正無事】司馬命張侯弟子說束遂系左下綱【事至也今文說皆作稅○說土活反】司馬又命獲者倚旌於侯中【爲當負侯也獲者亦弟子也謂之獲者以事名之】獲者由西方坐取旌倚於侯中乃退

右司馬命張侯倚旌

樂正適西方命弟子贊工遷樂於下【當辟射也贊佐也遷徙也】弟子相工如初入降自西階阼階下之東南堂前三笴西面北上坐【笴矢幹也今文無南○相工如初入者亦左何瑟右手相也矢幹長三尺三笴者去堂九尺也○笴古可反】樂正北面立於其南【北面鄕堂不與工序也】

右樂正遷樂

司射猶挾乘矢以命三耦各與其耦讓取弓矢拾【猶有故之辭拾更也○各與其耦讓取弓矢拾卽司射之所以命三耦者拾其劫反更疊也○拾其刼反除決拾之外皆同】三耦皆袒決遂有司左執弣右執而授弓【有司弟子納射器者也凡納射器者皆執以俟事】遂授矢【受於納矢而授之】三耦皆執弓搢三而挾一个【未違俟處也搢揷也揷於帶右】司射先立於所設中之西南東面【○屮謂鹿中以釋獲者其設之之處南當楅西當西序此時尙未設中云所設中之西南者擬將來設中之處也】三耦皆進由司射之西立於其西南東面北上而俟

右三耦取弓矢俟射

司射東面立於三耦之北搢三而挾一个【爲當誘射也固東面矣復言之者明卻時還○據注及疏言司射本立於中之西南今命三耦已復選立此經上文先字非先後之先乃舊先之先愚詳經文似當仍作先後字爲妥此復言之者欲言其將誘射故復從立處說起耳】揖進當階北面揖及階揖升堂揖豫則鉤楹內堂則由楹外當左物北面揖【鉤楹繞楹而東也序無室可以深也周立四代之學於國而又以有虞氏之庠爲鄕學鄕飲酒義曰主人迎賔於庠門外是也庠之制有堂有室也今言豫者謂州學也讀如成周宣榭災之榭周禮作序凡屋無室曰榭宜從榭州立榭者下鄕也左物下物也今文豫爲序序乃夏后氏之學亦非也○射者升堂揖訖東行向物豫無室物近北故鉤楹北而東庠之堂有室物近南故由楹南而東也物者以丹若墨畫地作十字形射者履之以射左物下射所履故云下物也○豫音榭出注】及物揖左足履物不方足還視侯中俯正足【方猶並也志在於射左足至右足還並足則是立也南面視侯之中乃俯視並正其足○左足履物不及並足右足初旋己南面視侯乃俯正足而立是其志在於射也】不去旌【以其不獲】誘射【誘猶教也】將乘矢【將行也行四矢象有事於四方】執弓不挾右執【不挾矢盡】南面揖揖如升射降出於其位南適堂西攺取一个挾之【攺更也不射而挾之示有事也今文曰適序西○司射位在所設中之西南東面今乃出其位南北回適堂西者疏以爲教眾耦威儀之法故也眾耦射畢皆當自此適堂西釋弓脫決拾也】遂適階西取撲搢之以反位【撲所以撻犯教者書云撲作教刑○反位所設中之西南東面也】

右司射誘射

司馬命獲者執旌以負侯【欲令射者見侯與旌深有志於中○上文命張侯倚旌疏云同是西階前至此未有他事當亦西階前命之也】獲者適侯執旌負侯而俟【俟待也今文俟爲立】司射還當上耦西面作上耦射【還左還也作使也○三耦在司射之西南東面今欲西面命射故知左還】司射反位上耦揖進上射在左並行當階北面揖及階揖上射先升三等下射從之中等【中猶間也】上射升堂少左下射升上射揖並行【並並也並東行○升堂少左辟下射升階也】皆當其物北面揖及物揖皆左足履物還視侯中合足而俟【○當物上射當右物下射當左物履物還視侯中皆效誘射之儀】司馬適堂西不決遂袒執弓【不決遂因不射不備】出於司射之南升自西階鉤楹由上射之後西南面立於物間右執簫南揚弓命去侯【鉤楹以當由上射者之後也簫弓末也大射曰左執弣揚猶舉也】獲者執旌許諾聲不絕以至於乏坐東面偃旌興而俟【聲不絕不以宮商不絕而已鄕射威儀省偃猶僕也○僕音赴】司馬出於下射之南還其後降自西階反由司射之南適堂西釋弓襲反位立於司射之南【圍下射者明爲二人命去侯】司射進與司馬交於階前相左由堂下西階之東北面視上射命曰無射獲無獵獲上射揖司射退反位【射獲謂矢中人也獵矢從旁○疏云相左之時在西階之西司馬由北而西行司射由南而東行各以左相近故云相左也○無射之射食亦反】乃射上射旣發挾弓矢而後下射射拾發以將乘矢【後後也當從後○上射發第一矢復挾二矢下射乃發矢如是更發以至四矢畢】獲者坐而獲【射者中則大言獲獲得也射講武田之類是以中爲獲也】舉旌以宮偃旌以商【宮爲君商爲臣聲和律呂相生】獲而未釋獲【但大言獲未釋其算○釋算所以識中之多寡注上下文皆言大言獲疏乃以宮爲大言獲商爲小言獲是一矢而再言獲恐未是或一聲漸殺各有所合歟】卒射皆執弓不挾南面揖揖如升射【不挾亦右執如司射】上射降三等下射少右從之中等並行上射於左【降下○並行旣降階而並行】與升射者相左交於階前相揖【○相左者降者由西升者由東也】由司馬之南適堂西釋弓說決拾襲而俟於堂西南面東上三耦卒射亦如之司射去撲倚於西階之西升堂北面吿於賔曰三耦卒射【去撲乃升不敢佩刑器卽尊者之側】賔揖【以揖然之】

右三耦射

司射降搢撲反位司馬適堂西袒執弓由其位南進與司射交於階前相左升自西階鉤楹自右物之後立於物間西南面揖弓命取矢【揖推之也】獲者執旌許諾聲不絕以旌負侯而俟【俟弟子取矢以旌指教之】司馬出於左物之南還其後降自西階遂適堂前北面立於所設楅之南命弟子設楅【楅猶幅也所以承笴齊矢者○所設楅謂所擬以設楅之處】乃設楅於中庭南當洗東肆【東肆統於尊○疏云弟子設楅司馬教之】司馬由司射之南退釋弓於堂西襲反位弟子取矢北面坐委於楅北括乃退司馬襲進當楅南北面坐左右撫矢而乘之【撫拊之也就委矢左右手撫而四四數分之也上旣言襲矣復言之者嫌有事卽袒也凡事升堂乃袒○疏云若司射不問堂上堂下有事卽袒○拊者甫反數所主反】若矢不備則司馬又袒執弓如初升命曰取矢不索【索猶盡也】弟子自西方應曰諾乃復求矢加於楅【增故曰加向獲者許諾至此弟子曰諾事同互相明】

右取矢委楅第一番射事竟

司射倚撲於階西升請射於賔如初賔許諾賔主人大夫若皆與射則遂吿於賔適阼階上告於主人主人與賔爲耦【言若者或射或否在時欲耳射者繹已之志君子務焉大夫遵者也告賔曰主人禦於子告主人曰子與賔射○自此至釋獲者少西辟薦反位言賔主大夫眾賔耦射釋獲升飲之儀射之第二番也司射請射比耦三耦取矢於楅眾耦受弓矢序立乃設中爲釋獲之射三耦射賔主人射大夫射眾賔射司馬取矢乘矢司射視釋獲者數獲設丰飲不勝者獻獲者獻釋獲者凡十三節】遂告於大夫大夫𨿽眾皆與士爲耦以耦告於大夫曰某禦於子【大夫皆與士爲耦謙也來觀禮同爵自相與耦則嫌自尊別也大夫爲下射而云禦於子尊大夫也士謂眾賔之在下者及羣士來觀禮者也禮一命已下齒於鄕裏】西階上北面作眾賔射【作使】司射降搢撲由司馬之南適堂西立比眾耦【眾耦大夫耦及眾賔也命大夫之耦曰子與某子射其命眾耦如三耦】眾賔將與射者皆降由司馬之南適堂西繼三耦而立東上大夫之耦爲上若有東面者則北上【言若有者大夫士來觀禮及眾賔多無數也○司馬位在司射之南若有東面者或賔多南面列不盡也】賔主人與大夫皆未降【言未降者見其志在射○三耦卒射乃降就其耦俱升射也】司射乃比眾耦辯【眾賔射者降比之耦乃徧】

右司射請射比耦

遂命三耦拾取矢司射反位【反位者俟其袒決遂來○遂命者承上比耦畢遂命之也】三耦拾取矢皆袒決遂執弓進立於司馬之西南【必袒決遂者明將有射事】司射作上耦取矢【作之者還當上耦如作射】司射反位上耦揖進當楅北面揖及楅揖【當楅楅正南之東西○上耦發位東行時一南一北並行及至楅南北面向楅亦一東一西相並也】上射東面下射西面上射揖進坐橫弓卻手自弓下取一个兼諸弣順羽且興執而左還退反位東面揖【橫弓者南踣弓也卻手由弓下取矢者以左手在弓表右手從裏取之便也兼幷矢於弣當順羽旣又當執也順羽者手放而下備不整理也不言母周在阼非君周可也○疏曰言順羽且興者謂以右手順羽之時則興故云且興也言左還者以左手向外而西回東面揖者揖下射使取矢也注云不言毋周對大射禮而言彼有君在阼周則背君故也○弣芳甫反踣蒲北反】下射進坐橫弓覆手自弓上取一个興其他如上射【覆手由弓上取矢者以左手在弓裏右手從表取之亦便○亦南踣弓左手執弓仰而向上故右手覆搭矢爲便也】旣拾取乘矢揖皆左還南面揖皆少進當楅南皆左還北面搢三挾一个【楅南鄕當楅之位○拾取乘矢更逓而取各得四矢也楅南前者進時北面揖之位也今退至此皆左還北面搢三矢而挾一矢】揖皆左還上射於右【上射轉居右便其反位也下射左還少南行乃西面○搢挾已而揖皆左還西面並行前者進時上射在北是在左今仍在北是於右取其反位北上爲便也】與進者相左相揖退反位【相左皆由進者之北○進者自南東行反位者自北西行故得相左】三耦拾取矢亦如之後者遂取誘射之矢兼乘矢而取之以授有司於西方而後反位【取誘射之矢挾五个弟子逆受於東面位之後○以授者以誘射之矢授也】

右三耦拾取矢

眾賔未拾取矢皆袒決遂執弓搢三挾一个由堂西進繼三耦之南而立東面北上大夫之耦爲上【未猶不也眾賔不拾者未射無楅上矢也言此者嫌眾賔三耦同倫初時有射者後乃射有拾取矢禮也○眾賔初射當於堂西受弓矢於有司故不拾取矢案三耦初射時亦云各與其耦讓取弓矢拾則眾賔不拾取矢又不僅以未射也】右眾賔受弓矢序立

司射作射如初一耦揖升如初司馬命去侯獲者許諾司馬降釋弓反位司射猶挾一个去撲與司馬交於階前升請釋獲於賔【猶有故之辭司射旣誘射恆執弓挾矢以掌射事備尙未知當教之也今三耦卒射眾足以知之矣猶挾之者君子不必也】賔許降搢撲西面立於所設中之東北面命釋獲者設中遂視之【視之當教之○疏云教之謂教其釋算安置左右及數算告勝負之事】釋獲者執鹿中一人執算以從之【鹿中謂射於榭也於庠當兕中○中形如伏獸鑿其背以受八算算射籌也】釋獲者坐設中南當楅西當西序東面興受算坐實八算於中橫委其餘於中西南末興共而俟【興還北面受算反東面實之○共九勇反】司射遂進由堂下北面命曰不貫不釋【貫猶中也不中正不釋算也古文貫作闗○貫古亂反】上射揖司射退反位釋獲者坐取中之八算攺實八算於中興執而俟【執所取算○八算者人四矢一耦八矢一矢則一算實八算擬後來者用之】

右司射作射請釋獲

乃射若中則釋獲者坐而釋獲每一个釋一算上射於右下射於左若有餘算則反委之【委余算禮尙異也委之合於中西○釋猶舎也以所執之算坐而舎於地中首東鄕其南爲右其北爲左中西則其後也○中丁仲反】又取中之八算攺實八算於中興執而俟三耦卒射

右三耦釋獲而射

賔主人大夫揖皆由其階降揖主人堂東袒決遂執弓搢三挾一个賔於堂西亦如之皆由其階階下揖升堂揖主人爲下射皆當其物北面揖及物揖乃射卒南面揖皆由其階階上揖降階揖賔序西主人序東皆釋弓說決拾襲反位升及階揖升堂揖皆就席【或言堂或言序亦爲庠榭互言也賔主人射大夫止於堂西】

右賔主人射

大夫袒決遂執弓搢三挾一个由堂西出於司射之西就其耦大夫爲下射揖進耦少退揖如三耦及階耦先升卒射揖如升射耦先降降階耦少退皆釋弓於堂西襲耦遂止於堂西大夫升就席【耦於庭下不並行尊大夫也在堂如上射之儀近其事得申】

右大夫與耦射

眾賔繼射釋獲皆如初司射所作惟上耦【於是言惟上耦者嫌賔主人射亦作之大射三耦卒射司射請於公與賔○疏云記云賔主人射則司射擯升降是𨿽不作猶爲擯相之但不請也】卒射釋獲者遂以所執余獲升自西階盡階不升堂告於賔曰左右卒射降反位坐委余獲於中西興共而俟【司射不告卒射者釋獲者於是有事宜終之也余獲余算也無餘算則空手耳俟俟數也】右眾賔繼射釋獲告卒射

司馬袒決執弓升命取矢如初獲者許諾以旌負侯如初司馬降釋弓反位弟子委矢如初大夫之矢則兼束之以茅上握焉【兼束大夫矢優之是以不拾也束於握上則兼取之順羽便也握謂中央也不束主人矢不可以殊於賔也言大夫之矢則矢有題識也肅愼氏貢楛矢銘其括今文上作尙○楛音戶】司馬乘矢如初

右司馬命取矢乘矢

司射遂適西階西釋弓去撲襲進由中東立於中南北面視算【釋弓去撲射事已】釋獲者東面於中西坐先數右獲【固東面矣復言之者爲其少南就右獲○右獲上射之獲】二算爲純【純猶全也耦陰陽】一純以取實於左手十純則縮而委之【縮從也於數者東西爲從古文縮皆爲蹙】每委異之【易校數】有餘純則橫於下【又異之也自近而下】一算爲奇奇則又縮諸純下【奇猶虧也又從之】興自前適左東面【起由中東就左獲少北於故東面鄕之】坐兼斂算實於左手一純以委十則異之【變於右○於右獲則自地而實於左手數至十純則委之於左獲則自左手而委於地數至十純則異之是其變也其從橫之法則同】其餘如右獲【謂所縮所橫】司射復位釋獲者遂進取賢獲執以升自西階盡階不升堂告於賔【賢獲勝黨之算也齊之而取其餘○賢猶多也賢獲所多之算】若右勝則曰右賢於左若左勝則曰左賢於右以純數告若有奇者亦曰奇【賢猶勝也言賢者射之以中爲雋也假如右勝告曰右賢於左若干純若干奇】若左右鈞則左右皆執一算以告曰左右鈞降復位坐兼斂算實八算於中委其餘於中西興共而俟【○斂算或實或委爲後射豫設也】

右數獲

司射適堂西命弟子設丰【將飲不勝者設丰所以承其爵也丰形蓋似豆而卑】弟子奉丰升設於西楹之西乃降勝者之弟子洗觶升酌南面坐奠於丰上降袒執弓反位【勝者之弟子其少者也耦不酌下無能也酌者不授爵略之也執弓反射位不俟其黨已酌有事】司射遂袒執弓挾一个搢撲北面於三耦之南命三耦及眾賔勝者皆袒決遂執張弓【執張弓言能用之也右手執如卒射】不勝者皆襲說決拾卻左手右加弛弓於其上遂以執弣【固襲說決拾矣復言之者起勝者也執弛弓言不能用之也兩手執弣又不得執○弛屍紙反】司射先反位【居前俟所命來○所命謂三耦眾賔】三耦及眾射者皆與其耦進立於射位北上司射作升飲者如作射一耦進揖如升射及階勝者先升堂少右【先升尊賢也少右辟飲者也亦相飲之位○疏云相飲者皆北面於西階授者在東飲者在西】不勝者進北面坐取丰上之觶興少退立卒觶進坐奠於丰下興揖【立卒觶不祭不拜受罰爵不備禮也右手執觶左手執弓】不勝者先降【後升先降略之不由次】與升飲者相左交於階前相揖出於司馬之南遂適堂西釋弓襲而俟【俟復射】有執爵者【主人使贊者代弟子酌也於旣升飲而升自西階立於序端】執爵者坐取觶實之反奠於丰上升飲者如初【每者輒酌以至於徧】三耦卒飲賔主人大夫不勝則不執弓執爵者取觶降洗升實之以授於席前【優尊也】受觶以適西階上北面立飲【受罰爵者不宜自尊別】卒觶授執爵者反就席大夫飲則耦不升【以賔主人飲耦在上嫌其升】若大夫之耦不勝則亦執弛弓特升飲【尊者可以孤無能對】眾賔繼飲射爵者辯乃徹丰與觶【徹猶除也設丰者反丰於堂西執爵者反觶於篚】

右飲不勝者

司馬洗爵升實之以降獻獲者於侯【鄕人獲者賤明其主以侯爲功得獻也】薦脯醢設折俎俎與薦皆三祭【皆三祭爲其將祭侯也祭侯三處也○皆三祭脯之半脡俎之離肺皆三也】獲者負侯北面拜受爵司馬西面拜送爵【負侯負侯中也拜送爵不同面者辟正主也其設薦俎西面錯以南爲上爲受爵於侯薦之於位古文曰再拜受爵○負侯北面拜受爵是受爵於侯下云左个之西北三步東面設薦是薦之於位經言東面注云西面錯者據設人而言】獲者執爵使人執其薦與俎從之適右个設薦俎【獲者以侯爲功是以獻焉人謂主人贊者上設薦俎者也爲設籩在東豆在西俎當其北也言使設新之○侯東方幹爲右个以北面爲正也○个音幹】獲者南面坐左執爵祭脯醢執爵興取肺坐祭遂祭酒【爲侯祭也亦二手祭酒反注如大射】興適左个中亦如之【先祭左个後中者以外卽之至中若神在中也】左个之西北三步東面設薦俎獲者薦右東面立飲不拜旣爵【不就乏者明其享侯之餘也立飲薦右近司馬於是司馬北面】司馬受爵奠於篚復位獲者執其薦使人執俎從之辟設於乏南【遷設薦俎就乏明已所得禮也言辟之者不使當位辟舉旌偃旌也設於南右之也凡他薦俎皆當其位之前○辟扶益反】獲者負侯而俟【○俟後復射也】

右司馬獻獲者

司射適階西釋弓矢去撲說決拾襲適洗洗爵升實之以降獻釋獲者於其位少南薦脯醢折俎有祭【不當其位辟中】釋獲者薦右東面拜受爵司射北面拜送爵釋獲者就其薦坐左執爵祭脯醢興取肺坐祭遂祭酒興司射之西北面立飲不拜旣爵司射受爵奠於篚釋獲者少西辟薦反位【辟薦少西之者爲復射妨司射視算也亦辟俎】

右司射獻釋獲者第二番射事竟

司射適堂西袒決遂取弓於階西挾一个搢撲以反位【爲將復射○司射獻釋獲者事畢反位自此下至退中與算而俟言以樂節射之儀司射又請射命耦三耦賔主人大夫眾賔皆拾取矢司射作上射升射請以樂爲節三耦賔主人大夫眾賔卒射又命取矢乘矢又視算數獲又設丰飲不勝者又拾取矢授有司乃說侯綱退旌退楅退中與算共九節射之第三番也】司射去撲倚於階西升請射於賔如初賔許司射降搢撲由司馬之南適堂西命三耦及眾賔皆袒決遂執弓就位【位射位也不言射者以當序取矢○位司馬之西南東面位也】司射先反位【言先三耦及眾賔也旣命之卽反位不俟之也向不言先三耦未有拾取矢位無所先○初三耦在司射西南及司馬立司射之南三耦拾取矢移位於司馬之西南是拾取矢時射位始定故注云未有拾取矢位無所先也又射者堂下凡三位堂西南面比耦之位司射西南東面三耦初射之位司馬西南東面則拾取矢以後至終射之位也○先悉薦反下同】三耦及眾賔皆袒決遂執弓各以其耦進反於射位【以猶與也今文以爲與】

右司射又請射命耦反射位

司射作拾取矢三耦拾取矢如初反位賔主人大夫降揖如初主人堂東賔堂西皆袒決遂執弓皆進階前揖【南面相俟而揖行也】及楅揖拾取矢如三耦【及楅當楅東西也主人西面賔東面相揖拾取矢不北面揖由便也】卒北面搢三挾一个【亦於三耦爲之位○與三耦搢三挾一之處同也】揖退【皆已揖左還各由其塗反位】賔堂西主人堂東皆釋弓矢襲及階揖升堂揖就席【將袒先言主人將襲先言賔尊賔也】大夫袒決遂執弓就其耦【降袒決遂於堂西就其耦於射位與之拾取矢】揖皆進如三耦耦東面大夫西面大夫進坐說矢束【說矢束者下耦以將拾取】興反位而後耦揖進坐兼取乘矢順羽而興反位揖【兼取乘矢者尊大夫不敢與之拾也相下相尊君子之所以相接也】大夫進坐亦兼取乘矢如其耦北面搢三挾一个【亦於三耦爲之位】揖退耦反位大夫遂適序西釋弓矢襲升卽席【大夫不序於下尊也】眾賔繼拾取矢皆如三耦以反位

右三耦賔主人大夫眾賔皆拾取矢

司射猶挾一个以進作上射如初一耦揖升如初【進前也向言還當上耦西面是言進終始互相明也今文或言作升射】司馬升命去侯獲者許諾司馬降釋弓反位司射與司馬交於階前去撲襲升請以樂樂於賔賔許諾司射降搢撲東面命樂正曰請以樂樂於賔賔許【東面於西階之前也不就樂正命之者傳尊者之命於賤者遙號命之可也樂正亦許諾猶北面不還以賔在堂○樂樂下字音洛】司射遂適階間堂下北面命曰不鼓不釋【不與鼔節相應不釋算也鄕射之鼓五節歌五終所以將八矢一節之間當拾發四節四拾其一節先以聴也】上射揖司射退反位樂正東面命大師曰奏騶虞間若一【東面者進還鄕大師也騶虞國風召南之詩篇也射義曰騶虞者樂官備也其詩有一發五豝五豵於嗟騶虞之言樂得賢者眾多嘆思至仁之人以充其官此天子之射節也而用之者方有樂賢之志取其宜也其他賔客鄕大夫則歌采蘋間若一者重節○疏云雲間若一者重節者謂五節之間長短希數皆如一則是重樂節也】大師不興許諾樂正退反位右司射請以樂節射

乃奏騶虞以射三耦卒射賔主人大夫眾賔繼射釋獲如初卒射降【皆應鼓與歌之節乃釋算降者眾賔○賔主人大夫卒射皆升堂】釋獲者執余獲升告左右卒射如初【卒已也今文曰告於賔】

右三耦賔主人大夫眾賔以樂射

司馬升命取矢獲者許諾司馬降釋弓反位弟子委矢司馬乘之皆如初

右樂射取矢數矢

司射釋弓視算如初【算獲算也今文曰視數也】釋獲者以賢獲與鈞告如初降復位

右樂射視算告獲

司射命設丰設丰實觶如初遂命勝者執張弓不勝者執弛弓升飲如初

右樂射飲不勝者

司射猶袒決遂左執弓右執一个兼諸面鏃適堂西以命拾取矢如初【側持矢曰執面猶尙也並矢於尙其鏃將止變於射也○方持矢曰挾者矢橫上而持之側持矢曰執者矢順並於而持之尙其鏃者鏃向上也】司射反位三耦及賔主人大夫眾賔皆袒決遂拾取矢如初矢不挾兼諸弣以退不反位遂授有司於堂西【不挾亦皆執之如司射也不以反射位授有司者射禮畢○兼諸弣疏以爲一矢幷於三矢並於弣】辯拾取矢揖皆升就席【謂賔大夫及眾賔也相俟堂西進立於西階之前主人以賔揖升大夫及眾賔從升立時少退於大夫三耦及弟子自若畱下○眾賔謂堂上三賔】

右拾取矢授有司

司射乃適堂西釋弓去撲說決拾襲反位【○司射撲在階西今於堂西釋弓亦去撲以不復射也】司馬命弟子說侯之左下綱而釋之【說解也釋之不復射奄束之】命獲者以旌退命弟子退楅司射命釋獲者退中與算而俟【諸所退皆俟堂西備復射也旌言以者旌恆執也獲者釋獲者亦退其薦俎○注云備復射者旅酬後容欲燕射也】

右退諸射器射事竟

司馬反爲司正退復觶南而立【當監旅酬○此下言射訖飲酒之事旅酬二人舉觶徹俎坐燕送賔以至明日拜賜息司正諸儀並同鄕飲酒禮觶南者司正北面監眾之位】樂正命弟子贊工卽位弟子相工如其降也升自西階反坐【贊工遷樂也降時如初入樂正反自西階東北面○西階東北面樂正告樂備後降立之位遷樂於下則立阼階東南北面今當命弟子又復來此也遷工反位爲旅酬後將有無算樂也】賔北面坐取俎西之觶興阼階上北面酬主人主人降席立於賔東賔坐奠觶拜執觶興主人答拜賔不祭卒觶不拜不洗實之進東南面【所不者酬而禮殺也賔立飲○遁西之觶將射前一人舉觶於賔賔奠於薦西者也】主人阼階上北面拜賔少退【少退少逡遁也】主人進受觶賔主人之西北面拜送【旅酬而同階禮殺也】賔揖就席主人以觶適西階上酬大夫大夫降席立於主人之西如賔酬主人之禮【其旣實觶進西南面立向所酬】主人揖就席若無大夫則長受酬亦如之【長謂以長幼之次酬眾賔○注眾賔謂堂上三賔】司正升自西階相旅作受酬者曰某酬某子【某者字也某子者氏也稱酬者之字受酬者曰某子旅酬下爲上尊之也春秋傳曰字不若子此言某酬某子者射禮略於飲酒飲酒言某子受酬以飲酒爲主】受酬者降席司正退立於西序端東面【退立俟後酬者也始升相立階西北面】眾受酬者拜興飲皆如賔酬主人之禮辯遂酬在下者皆升受酬於西階上【在下謂賔黨也鄕飲酒記曰主人之贊者西面北上不與無算爵然後與此異於賔○疏云引鄕飲酒記者欲見主黨不與酬之義】卒受者以觶降奠於篚右旅酬

司正降復位使二人舉觶於賔與大夫【二人主人之贊者○以起無算爵】舉觶者皆洗觶升實之西階上北面皆坐奠觶拜執觶興賔與大夫皆席末答拜舉觶者皆坐祭遂飲卒觶興坐奠觶拜執觶興賔與大夫皆答拜舉觶者逆降洗升實觶皆立於西階上北面東上賔與大夫拜舉觶者皆進坐奠於薦右【坐奠之不敢授】賔與大夫辭坐受觶以興【辭辭其坐奠觶】舉觶者退反位皆拜送乃降賔與大夫坐反奠於其所興【不舉者盛禮已崇古文曰反坐○退反位反西階上北面飲酬之位】若無大夫則惟賔【長一人舉觶如燕禮媵爵之爲】

右司正使二人舉觶

司正升自西階阼階上受命於主人適西階上北面請坐於賔【請坐欲與賔燕盡殷勤也至此盛禮已成酒淸肴幹彊有力者猶倦焉】賔辭以俎【俎者肴之貴者也辭之者不敢以燕坐防貴肴】反命於主人主人曰請徹俎賔許司正降自西階階前命弟子俟徹俎【弟子賔黨也俎者主人贊者設之今賔辭之使其黨俟徹順賔意也上言請坐於賔此言主人曰互相備耳】司正升立於序端賔降席北面主人降席自南方阼階上北面大夫降席席東南面【俟弟子升受】賔取俎還授司正司正以降自西階賔從之降遂立於階西東面司正以俎出授從者【授賔家從來者也古者與人飲食必歸其盛者所以厚禮之】主人取俎還授弟子弟子受俎降自西階以東主人降自阼階西面立【以東授主人侍者】大夫取俎還授弟子弟子以降自西階遂出授從者大夫從之降立於賔南【凡言還者明取俎各自鄕其席】眾賔皆降立於大夫之南少退北上【從降亦爲將燕】

右請坐燕因徹俎

主人以賔揖讓說屨乃升大夫及眾賔皆說屨升坐【說屨者將坐空屨防賤不宜在堂也說屨則摳衣爲其被地○疏云尊卑在室則尊者說屨在戶內其餘說屨於戶外尊卑在堂則亦尊者一人說屨在堂其餘說堂下是以燕禮大射臣皆說屨階下公不見說屨之文明公舄在堂此鄕飲酒賔主人行敵禮故皆說屨堂下也】乃羞【羞進也所進者狗胾醢也燕設啗具所以案酒○啗徒覽反】無算爵使二人舉觶賔與大夫不興取奠觶飲卒觶不拜【二人謂向者二人也使之升立於西階上賔與大夫將旅當執觶也卒觶者固不拜矣著之者嫌坐卒爵者拜旣爵此坐於席禮旣殺不復崇】執觶者受觶遂實之賔觶以之主人大夫之觶長受【長眾賔長】而錯皆不拜【錯者實主人之觶以之次賔也實賔長之觶以之次大夫其或多者疊飲於坐而已皆不拜受禮又殺也○大夫與眾賔等則得交相酬或大夫多於賔或賔多於大夫則多者無所酬自與其黨疊飲也】辯卒受者興以旅在下者於西階上【眾賔之末飲而酬主人之贊者大夫之末飲而酬賔黨亦錯焉不使執觶者酌以其將旅酬不以己尊於人也其末若皆眾賔則先酬主人之贊者若皆大夫則先酬賔黨而已執觶者酌在上辯降復位】長受酬酬者不拜乃飲卒觶以實之【言酬者不拜者嫌酬堂下異位當拜也古文曰受酬者不拜】受酬者不拜受【禮殺𨿽受尊者之酬猶不拜】辯旅皆不拜【主人之贊者於此始旅嫌有拜】執觶者皆與旅【嫌已飲不復飯也上使之勸人耳非逮下之恵也亦自以齒與於旅也】卒受者以虛觶降奠於篚執觶者洗升實觶反奠於賔與大夫【復奠之者燕以飲酒爲歡醉乃止主人之意也今文無執觶及賔觶大夫之觶皆爲爵實觶觶爲之○旅於西階上故卒受者降奠觶復奠於賔大夫者當復相酬以徧所謂無算爵也】無算樂【合鄕樂無次數】

右坐燕無算爵無算樂射後飲酒禮竟

賔興樂正命奏陔【陔陔夏其詩亡周禮賔醉而出奏陔夏陔夏者天子諸侯以鐘鼔大夫士鼔而已】賔降及階陔作賔出眾賔皆出主人送於門外再拜【拜送賔於門東西面賔不答拜禮有終】

右賔出送賔

明日賔朝服以拜賜於門外【拜賜謝恩恵也】主人不見如賔服遂從之拜辱於門外乃退【不見不防禮也拜辱謝其自屈辱】

右明日拜賜

主人釋服乃息司正【釋服說朝服服端也息猶勞也勞司正謂賔之與之飲酒以其昨日尢勞倦】【也月令曰勞農以休息之】無介【勞禮略貶於飲酒也此已下皆記禮之異者】不殺【無俎故也】使人速【速召賔】迎於門外不拜入升不拜至不拜洗薦脯醢無俎賔酢主人主人不崇酒不拜眾賔旣獻眾賔一人舉觶遂無算爵【言遂者明其間闕也賔坐奠觶於其所擯者遂受命於主人請坐於賔賔降說屨升坐矣不言遂請坐者請坐主於無算爵】無司正【使擯者而已不立之】賔不與【昨日至尊不可防也古文與作豫】徴惟所欲【徴召也謂所欲請呼】以告於鄕先生君子可也【告請也鄕先生鄕大夫致仕者也君子有大徳行不仕者】羞惟所有【用時見物】鄕樂惟欲【不歌雅頌取周召之詩在所好】右息司正

記

大夫與則公士爲賔【不敢使鄕人加尊於大夫也公士在官之士鄕賔主用處士】使能不宿戒【能者敏於事不待宿戒而習之】

其牲狗也【狗取擇人】亨於堂東北【鄕飲酒義曰祖陽气之所發也】

尊綌冪賔至徹之【以綌爲冪取其堅潔】

蒲筵緇布純【筵席也純緣】西序之席北上【眾賔統於賔○堂上自正賔外眾賔三人而已今乃有西序東面之席豈三人非定法歟疏以爲大夫多尊東不受則於尊西賔近於西則三賔東面未知然否要之爲地狹不容者擬設耳】

獻用爵其他用觶【爵尊不可防也】以爵拜者不徒作【以爵拜謂拜旣爵徒猶空也作起也不空起言起必酢主人】

薦脯用籩五膱祭半膱橫於上醢以豆出自東房膱長尺二寸【脯用籩籩宜幹物也醢以豆豆宜濡物也膱猶脡也爲記者異耳祭橫於上殊之也於人爲縮膱廣狹未聞也古文】【膱爲胾今文或作植○曲禮云以脯修置者左朐右末是橫設人前祭半脡橫其上於脯爲橫於人則爲縮也○膱音職】俎由東壁自西階升【狗旣亨載於東方】賔俎脊脇肩肺主人俎脊脇臂肺肺皆離皆右體也進腠【以骨名肉貴骨也賔俎用肩主人用臂尊賔也離猶防也腠膚理也進理謂前其本右體周所貴也若有尊者則俎其餘體也○注尊者當作遵者經云大夫若有遵者此所指正大夫也余體謂臑若防若胳也】

凡舉爵三作而不徒爵【謂獻賔獻大夫獻工皆有薦】

凡奠者於左【不飲不欲其妨】將舉者於右【便其舉也】

眾賔之長一人辭洗如賔禮【尊之於其黨○疏云獻三賔之時主人惟爲長者一人洗爵愚謂此爲眾賔統一洗但辭之者一人耳】

若有諸公則如賔禮大夫如介禮無諸公則大夫如賔禮【尊卑之差諸公大國之孤也○鄕射無介此以飲酒禮中之賔介明其差等也】樂作大夫不入【後樂賢也】樂正與立者齒【謂其飲之次也尊樂正同於賔黨鄕飲酒記曰與立者皆薦以齒】三笙一和而成聲【三人吹笙一人吹和凡四人也爾雅曰笙小者謂之和○和戶臥反】獻工與笙取爵於上篚旣獻奠於下篚其笙則獻諸西階上【奠爵於下篚不復用也今文無與笙】

立者東靣北上【賔黨○疏云此謂來觀禮者興堂下眾賔齒】

司正旣舉觶而薦諸其位【薦於觶南】

三耦者使弟子司射前戒之【弟子賔黨之少者也前戒謂先射請戒之○請射於賔之前卽戒之也】

司射之弓矢與撲倚於西階之西【便其事也撲普卜反】

司射旣袒決遂而升司馬階前命張侯遂命倚旌【著並行也古文曰遂命獲者倚旌○司射升堂告賔請射之時司馬卽階令倚旌此皆同時故鄭云著並行事也】凡侯天子熊侯白質諸侯麋侯赤質大夫布侯畫以虎豹士布侯畫以鹿豕【此所謂獸侯也燕射則張之鄕射及賔射當張采侯二正而記此者天子諸侯之燕射各以其鄕射之禮而張此侯則經獸侯是也由是云焉白質赤質皆謂采其地其地不采者白布也熊麋虎豹鹿豕皆正面畫其頭象於正鵠之處耳君畫一臣畫二陽奇陰耦之數也燕射射熊虎豹不忘上下相犯射麋鹿豕志在君臣相養其畫之皆毛物之○侯制有三大射賔射燕射大射之侯用皮王三等虎熊豹諸侯二等熊豹卿大夫用麋所謂棲皮之鵠梓人云張皮侯而棲鵠則春以功是也賔射之侯用布畫以爲正王五正中朱次白次蒼次黃而在外諸侯三正損黃大夫士二正去白蒼畫朱緑所謂畫布曰正梓人云張五采之侯則逺國屬是也燕射之侯畫獸以象正鵠此記所言是也梓人亦云張獸侯以息燕也此鄕射當張采侯二正而記燕射之侯者以燕射亦用此鄕射之禮但張侯爲異耳疏云據大射之侯若賔射之侯則三分其侯正居一焉若燕射之侯則獸居一焉故云象其正鵠之處】凡畫者丹質【賔射之侯燕射之侯皆畫雲气於側以爲飾必先以丹采其地丹淺於赤】

射自楹間物長如笴其間容弓距隨長武【自楹間者謂射於庠也楹間中央東西之節也物謂射時所立處也謂之物者物猶事也君子所有事也長如笴者謂從畫之長短也笴矢幹也長三尺與跬相應射者進退之節也間容弓者上下射相去六尺也距隨者物橫畫也始前足至東頭爲距後足來合而南面爲隨武迹也尺二寸○榭鉤楹內堂由楹外𨿽不同皆當以楹中央爲東西之節注云謂射於庠恐未是】序則物當棟堂則物當楣【是制五架之屋也正中曰棟次曰楣前曰庪○序無室堂有室故物深淺異設此物南北之節也】

命負侯者由其位【於賤者禮略○司馬自在己位遙命之】

凡適堂西皆出入於司馬之南惟賔與大夫降階遂西取弓矢【尊者宜逸由便也】

旌各以其物【旌總名也雜帛爲物大夫士之所建也言各者鄕射或於庠或於榭○疏云周禮司常云九旗通帛爲旜雜帛爲物全羽爲旞析羽爲旌各別今名物爲旌者散文通故云旌總名也通帛者通體並是絳帛雜帛者中絳緣邊白也大夫士同建物而云各者大夫五仞士三仞不同也旌射時獲者所執各用平時所建故云各以其物也】無物則以白羽與朱羽糅杠長三仞以鴻脰韜上二尋【無物者謂小國之州長也其鄕大夫一命其州長士不命不命者無物此翿旌也翿亦所以進退眾者糅者雜也杠橦也七尺曰仞鴻鳥之長脰者也八尺曰尋今文糅爲縮韜爲翿○不命之士不得用物則以赤白雜羽爲翿旌以射其杠三仞又以鴻脰韜杠之上長二尋鴻脰之制注疏皆不言疑亦縫帛爲之其圓長若鴻項然也○糅女又反杠音江脰音豆韜吐刀反翿徒刀反橦直江反】

凡挾矢於二指之間橫之【二指謂左右手之第二指此以食指將指挾之○將子匠反】

司射在司馬之北司馬無事不執弓【以不主射故也】

始射獲而未釋獲復釋獲復用樂行之【君子取人以漸】

上射於右【於右物射】

楅長如笴博三寸厚寸有半龍首其中蛇交韋當【博廣也兩端爲龍首中央爲蛇身相交也蛇龍君子之類也交者象君子取矢於楅上也直心背之衣曰當以丹韋爲之司馬左右撫矢而乘之分委於當○韋當者以韋束楅之中央如人心背之衣也】楅髤橫而奉之南面坐而奠之南北當洗【髤赤黒漆也○楅用漆爲飾設之者橫而奉之南面坐奠中庭其南北與洗相直○髤虛求反】

射者有過則撻之【過謂矢揚中人凡射時矢中人當刑之今鄕會眾賢以禮樂勸民而射者中人本意在侯去傷害之心逺是以輕之以撲撻於中庭而已書曰撲作教刑】

眾賔不與射者不降【不以無事亂有事古文與爲豫】

取誘射之矢者旣拾取矢而後兼誘射之乘矢而取之【謂反位已禮成乃更進取之不相因也○疏曰云不相因者旣自拾取己之乘矢反位東西望訖上射乃更向前兼取誘射之矢禮以變爲敬故不相因注所謂反位已者非司馬西南東面之位乃楅東西取矢之位前經所云上射東面下射西面者也但彼處疏云是下射取之此乃云上射未審何者爲是】

賔主人射則司射擯升降卒射卽席而反位卒事【擯賔主人升降者皆尊之也不使司馬擯其升降主於射○司馬本是司正不主射事】

鹿中髤前足跪鑿背容八算釋獲者奉之先首【前足跪者象教擾之獸受負也先首首向前也】

大夫降立於堂西以俟射【尊大夫不使久列於射位○賔主人大夫同時降賔主先射大夫且立於堂西其耦在射位俟當射大夫乃就其耦升射】大夫與士射袒纁襦【不肉袒殊於耦○襦如朱反】耦少退於物【下大夫也旣發則然】

司射釋弓矢視算與獻釋獲者釋弓矢【惟此二事休武主文釋弓矢耳然則擯升降不釋】

禮射不主皮主皮之射者勝者又射不勝者降【禮射謂以禮樂射也大射賔射燕射是矣不主皮者貴其容體比於禮其節比於樂不待中爲雋也言不勝者降則不復升射也主皮者無侯張獸皮而射之主於獲也尙書傳曰戰鬭不可不習故於搜狩以閒之也閒之者貫之也貫之者習之也凡祭取余獲陳於澤然後卿大夫相與射也中者𨿽不中也取不中者𨿽中也不取何以然所以貴揖讓之取也而賤勇力之取向之取也於囿中勇力之取今之取也於澤宮揖讓之取也澤習禮之處非所於行禮其射又主中此主皮之射與天子大射張皮侯賔射張五采之侯燕射張獸侯○不主皮當依論語作主於中而不主於貫革爲確貫革之射習戰之射也其射當亦三番故勝者又射不勝者則不復射也】主人亦飲於西階上【就射爵而飲也己無俊才不可以辭罰○疏云此謂主人在不勝之黨受罰爵之時也】

獲者之俎折脊脇肺臑【臑若膊胳觳之折以大夫之餘體○注言臑若防胳觳之折者見科取其一不定有臑則用臑無臑則三者皆可用之惟視大夫之有無多寡取其餘體而已○臑奴報反】東方謂之右个【侯以鄕堂爲面也】

釋獲者之俎折脊脇肺皆有祭【皆皆獲者也祭祭肺也以言肺謂刌肺不離嫌無祭肺○獲者釋獲者之俎切肺之外皆別祭肺○刌寸本反寸上聲割也】

大夫說矢束坐說之【明不自尊別也○謂拾取矢時】

歌騶虞若采蘋皆五終射無算【謂眾賔繼射者眾賔無數也每一耦射歌五終也】

古者於旅也語【禮成樂備乃可以言語先王禮樂之道也疾今人慢於禮樂之盛言語無節故追道古也】凡旅不洗【敬殺】不洗者不祭【不盛】旣旅士不入【從正禮也旣旅則將燕矣士入齒於鄕人○從正禮當是後正禮】

大夫後出【下鄕人不幹其賔主之禮】主人送於門外再拜【拜送大夫尊之也主人送賔還入門揖大夫乃出拜送之】

鄕侯上个五尋【上个爲最上幅也八尺曰尋上幅用布四丈○橫長之數】中十尺【方者也用布五丈今官布幅廣二尺二寸旁削一寸考工記曰梓人爲侯廣與崇方謂中也○中卽正也廣崇皆十尺布幅廣二尺故用布五丈】

侯道五十弓弓二寸以爲侯中【言侯中所取數也量侯道以貍步而云弓者侯之所取數宜用射器也正二寸者骹中之博也今文攺弓爲肱也○侯之逺近五十弓每弓取二寸以爲侯中之數故中十尺也骹中之博謂弓弣把中側骨之處博二寸○骹苦交反】倍中以爲躬【躬身也謂中之上下幅也用布各二丈○中上中下各橫接一幅長二丈】倍躬以爲左右舌【謂上个也居兩旁謂之个左右出謂之舌○卽最上四丈之橫幅隨所目而異名左右出各一丈】下舌半上舌【半者半其出於躬者也用布三丈所以半上舌者侯人之形類也上个象臂下个象足中人張臂八尺張足六尺五八四十五六三十以此爲衰也凡鄕侯用布十六丈數起侯道五十弓以計道七十弓之侯用布二十五丈二尺道九十弓之侯用布三十六丈○用布三丈橫綴下躬之下左右出於躬各五尺】

箭籌八十【箭篠也籌算也籌八十者略以十耦爲正貴全數其時眾寡從賔○箭竹也以竹爲籌釋獲者所執之算也人四矢耦八籌也○篠息小反】長尺有握握素【握本所持處也素謂刋之也握本一作膚○握四指卽四寸算長尺四寸其四寸則刋之使白也】

楚撲長如笴刋本尺【刋其可持處○刋削之也○刋苦幹反】

君射則爲下射上射退於物一笴旣發則答君而俟【答對也此以下雜記也今文君射則爲下】君樂作而後就物君袒朱襦以射【君尊】小臣以巾執矢以授【君尊不搢矢不挾矢授之稍屬】若飲君如燕則夾爵【謂君在不勝之黨也賔飲君如燕賔媵觚於公之禮則央爵央爵者君旣卒爵復自酌】君國中射則皮樹中以翿旌獲白羽與朱羽糅【國中城中也謂燕射也皮樹獸名以翿旌獲尙文徳也今文皮樹爲繁豎糅爲縚古文無以○知城中是燕射者燕在寢故也賔射大射則不在國中以其燕主歡心故旌從不命之士】於郊則閭中以旌獲【於郊謂大射也大射於大學王制曰小學在公宮之左大學在郊閭獸名如驢一角或曰如驢岐蹄周書曰北唐以閭析羽爲旌○疏云云大射於大學者據諸侯而言也天子大射則虞庠小學以天子大學在國中小學在郊】於竟則虎中龍旜【於竟謂與鄰國君射也畫龍於旜尙文章也通帛爲旜○與鄰國君射則賔射也】大夫兕中各以其物獲【兕獸名似牛一角○大國小國大夫命數不同故云各以其物】士鹿中翿旌以獲惟君有射於國中其餘否【臣不習武事於君側也古文有作又今文無其餘否】君在大夫射則肉袒【不袒纁襦厭於君也今文無射】

儀禮鄭注句讀卷五﹤經部﹐禮類﹐儀禮之屬﹐儀禮鄭注句讀﹥

欽定四庫全書

儀禮鄭注句讀卷六

濟陽張爾岐撰

燕禮第六【鄭目錄云諸侯無事若卿大夫有勤勞之功與羣臣燕飲以樂之燕禮於五禮屬嘉禮大戴第十二小戴及別錄皆第六○疏曰案上下經注燕有四等目錄云諸侯無事而燕一也卿大夫有王事之勞二也卿大夫有聘而來還與之燕三也四方聘客與之燕四也】

燕禮小臣戒與者【小臣相君燕飲之法戒與者謂畱羣臣也君以燕禮勞使臣若臣有功故與羣臣樂之小臣則警戒告語焉飲酒以合會爲歡也○自此至公升就席皆燕初戒備之事有戒與設具有納諸臣立於其位有命大夫爲賔有請命執役有納賔凡五節疏云周禮太僕職云王燕飲則相其法小臣職云凡大事佐太僕則王燕飲太僕相小臣佐之此諸侯禮降於天子故宜使小臣相下文小臣師一人在東堂下師長也諸侯小臣之長猶天子之有太僕正君之服位者也】膳宰具官饌於寢東【膳宰天子曰膳夫掌君飲食膳羞者也具官饌具其官之所饌謂酒也牲也脯醢也寢路寢】樂人縣【縣鐘磬也國君無故不徹縣言縣者爲燕新之】設洗篚於阼階東南當東霤罍水在東篚在洗西南肆設膳篚在其北西面【設此不言其官賤也當東霤者人君爲殿屋也亦南北以堂深肆陳也膳篚者君象觚所饌也亦南陳言西面尊之異其文○疏云漢時殿屋四向流水故舉漢以況周言東霤明亦有西霤】司宮尊於東楹之西兩方壺左酒南上公尊瓦大兩有丰冪用綌若錫在尊南南上尊士旅食於門西兩圜壺【司宮天子曰小宰聴酒人之成要者也尊方壺爲卿大夫士也臣道直方於東楹之西於君専此酒也玉藻曰惟君面尊酒在南順君之面也瓦大有虞氏之尊也禮器曰君尊瓦甒丰形似豆卑而大冪用綌若錫冬夏異也在尊南在方壺之南也尊士旅食者用圜壺變於卿大夫也旅眾也士眾食謂未得正祿所謂庶人在官者也今文錫爲緆○諸侯之司宮與天子之小宰所掌同公席阼階上西向尊在東楹之西南北並列尊面向君設之與鄕飲酒賔主共之者不同故注云予君専此酒也在尊南注云在方壺之南謂瓦大在方壺南疏以爲其冪未是南上亦酒在左也圜壺無酒○大音泰綌去逆反錫悉歷反圜音圓甒亡甫反緆悉歷反】司宮筵賔於戶西東上無加席也【筵席也席用蒲筵緇布純無加席燕私禮臣屈也諸侯之官無司幾筵也○諸侯兼官使司宮設尊並設席○純之閏反又章允反】射人告具【告事具於君射人主此禮以其或射也○周禮射人掌三公孤卿大夫之位又以射法治射儀】

右告戒設具

小臣設公席於阼階上西鄕設加席公升卽位於席西鄕【周禮諸侯昨席莞筵紛純加繅席畫純後設公席者凡禮卑者先卽事尊者後也○注引周禮司幾筵文昨音義如酢酢席祭祀受酢之席也引之者欲見燕席與酢席同○莞音官】小臣納卿大夫卿大夫皆入門右北面東上士立於西方東面北上祝史立於門東北面東上小臣師一人在東堂下南面士旅食者立於門西東上【納者以公命引而入也自士以下從而入卽位耳師長也小臣之長一人猶天子太僕正君之服位者也凡入門而右由闑東左則由闑西○疏云卿大夫入門右北面東上此是擬君揖位君爾之始就庭位士立於西方東面北上此士之定位士賤不待君揖卽就定位也又云注凡入門而右由闑東者臣朝君之法左則由闑西者聘賔入門之法】公降立於阼階之東南南鄕爾卿卿西面北上爾大夫大夫皆少進【爾近也移也揖而移之近之也大夫猶北面少前】

右君臣各就位次

射人請賔【命當由君出也○疏云其君南面射人北面請可知】公曰命某爲賔【某大夫也】射人命賔賔少進禮辭【命賔者東面南顧禮辭辭不敏也】反命【射人以賔之辭告於君】又命之賔再拜稽首許諾【又復】射人反命【告賔許】賔出立於門外東面【當更以賔禮入】公揖卿大夫乃升就席【揖之入之也】

右命賔

小臣自阼階下北面請執冪者與羞膳者【執冪者執瓦大之冪也方圜壺無冪羞膳羞於公謂庶羞】乃命執冪者執冪者升自西階立於尊南北面東上【以公命於西階前命之也東上酒之冪爲上也羞膳者從而東由堂東升自北階房中西西南上不言之者不升堂略之也】膳宰請羞於諸公卿者【小臣不請而使膳宰於卑者彌略也禮以異爲敬】

右請命執役者

射人納賔【射人爲擯者也今文曰擯者】賔入及庭公降一等揖之【及至也至庭謂旣入而左北面時】公升就席【以其將與主人爲禮不防之也】

右納賔

賔升自西階主人亦升自西階賔右北面至再拜賔答再拜【主人宰夫也宰夫太宰之屬掌賔客之獻飲食者也其位在洗北西面君於其臣𨿽爲賔不親獻以其尊莫敢伉禮也至再拜者拜賔來至也天子膳夫爲獻主○主人亦升自西階者代君爲獻主不敢由阼階也自此至以虛爵降奠於篚主人獻賔賔酢主人主人獻公主人受公酢主人酬賔二人媵觶於公公取媵觶酬賔遂旅酬凡七節此初燕之盛禮也】主人降洗洗南西北面【賔將從降鄕之】賔降階西東面主人辭降賔對【對答】主人北面盥坐取觚洗賔少進辭洗主人坐奠觚於篚興對賔反位【賔少進者又辭宜違其位也獻不以爵辟正主也古文觚皆爲觶○凡觴一升曰爵二升曰觚三升曰觶四升曰角五升曰散】主人卒洗賔揖乃升【賔每先升尊也】主人升賔拜洗主人賔右奠觚答拜降盥【主人復盥爲拜手坋塵也○坋步囷反】賔降主人辭賔對卒盥賔揖升主人升坐取觚【取觚將就瓦大酌膳】執冪者舉冪主人酌膳執冪者反冪【君物曰膳膳之言善也酌君尊者尊賔也】主人筵前獻賔賔西階上拜筵前受爵反位主人賔右拜送爵【賔旣拜前受觚退復位】膳宰薦脯醢賔升筵膳宰設折俎【折俎牲體骨也鄕飲酒記曰賔俎脊脇肩肺○引鄕飲酒記明此亦同也】賔坐左執爵右祭脯醢奠爵於薦右興取肺坐絕祭嚌之興加於俎坐捝手執爵遂祭酒興席末坐啐酒降席坐奠爵拜告防執爵興主人答拜【降席席西也防美也○疏云降席坐奠爵拜鄭云降席席西不言面案前例降席席西拜者皆南面拜訖則告防】賔西階上北面坐卒爵興坐奠爵遂拜主人答拜【遂拜拜旣爵也】

右主人獻賔

賔以虛爵降【將酢主人】主人降賔洗南坐奠觚少進辭降主人東面對【上旣言爵矣復言觚者嫌易之也大射禮曰主人西階西東面少進對今文從此以下觚皆爲爵】賔坐取觚奠於篚下盥洗【篚下篚南】主人辭洗【謙也今文無洗】賔坐奠觚於篚興對卒洗及階揖升主人升拜洗如賔禮賔降盥主人降賔辭降卒盥揖升酌膳執冪如初以酢主人於西階上主人北面拜受爵賔主人之左拜送爵【賔旣南面授爵乃之左】主人坐祭不啐酒【辟正主也未薦者臣也○正主人皆有啐酒惟不告防賔獻訖卽薦脯醢此主人是臣故酢時不薦至獻大夫後乃薦於洗北】不拜酒不告防【主人之義】遂卒爵興坐奠爵拜執爵興賔答拜主人不崇酒以虛爵降奠於篚【崇充也不以酒惡謝賔甘美君物也】

右賔酢主人

賔降立於西階西【旣受獻矣不敢安盛】射人升賔賔升立於序內東面【東西墻謂之序大射禮曰擯者以命升賔】主人盥洗象觚升實之東北面獻於公【象觚觚有象骨飾也取象觚者東面】公拜受爵主人降自西階阼階下北面拜送爵士薦脯醢膳宰設折俎升自西階【薦進也大射禮曰宰胥薦脯醢由左房○疏云凡此篇內公應先拜者皆後拜之尊公故也此公先拜受爵者受獻禮重也又云引大射禮者證此脯醢從左房來天子諸侯有左右房故言左房大夫士無右房故言東房】公祭如賔禮膳宰贊授肺不拜酒立卒爵坐奠爵拜執爵興【凡異者君尊變於賔也】主人答拜升受爵以降奠於膳篚右主人獻公

更爵洗升酌膳酒以降酢於阼階下北面坐奠爵再拜稽首公答再拜【更爵者不敢襲至尊也古文更爲受○疏云獻君自酢同用觚必更之者不敢因君之爵】主人坐祭遂卒爵再拜稽首公答再拜主人奠爵於篚

右主人自酢於公

主人盥洗升媵觚於賔酌散西階上坐奠爵拜賔賔降筵北面答拜【媵送也讀或謂揚揚舉也酌散者酌方壺酒也於膳爲散今文媵皆作騰○疏云案賔前受獻訖立於序內以來未有升筵之事且鄕飲酒大射酬前賔皆無逆在席者此言降筵蓋誤○媵以證反散思旦反】主人坐祭遂飲賔辭卒爵拜賔答拜【辭者辭其代君行酒不立飲也此降於正主酬也】主人降洗賔降主人辭降賔辭洗卒洗揖升不拜洗【不拜洗酬而禮殺】主人酌膳賔西階上拜【拜者拜其酌也】受爵於筵前反位主人拜送爵賔升席坐祭酒遂奠於薦東【遂者因坐而奠不北面也奠之者酬不舉也○疏曰案鄕飲酒鄕射主人酬賔皆主人實觶席前北面賔始西階上拜此及大射主人始酌膳時賔已西階上拜者以其燕禮大射皆是主人代君勸酒其賔是臣急承君勸不敢安暇故先拜也】主人降復位賔降筵西東南面立【賔不立於序內位彌尊也位彌尊者其禮彌卑記所謂一張一弛者是之類與○疏云賔初得獻立序內此酬訖立席西漸近賔筵是位彌尊酬禮漸殺故云禮彌卑也】

右主人酬賔

小臣自阼階下請媵爵者公命長【命長使選卿大夫之中長幼可使者○媵爵者舉爵於公以爲旅酬之端也長幼可使當云年長而可使者】小臣作下大夫二人媵爵【作使也卿爲上大夫不使之者爲其尊】媵爵者阼階下皆北面再拜稽首公答再拜【再拜稽首拜君命也】媵爵者立於洗南西面北上序進盥洗角觶升自西階序進酌散交於楹北降阼階下皆奠觶再拜稽首執觶興公答再拜【序次第也猶代也楹北西楹之北也交而相待於西階上旣酌右還而反往來以右爲上○疏云西面北上未盥相待之位序進盥則北面向洗又云二大夫先升者由西楹之北向散尊酌訖右還復由西楹之北向西階上北面相待後升者亦由西楹之北進向尊所酌訖右還而反二人往來相遇於楹之北先酌者待後酌者至乃次第而降故注云交而相待於西階上】媵爵者皆坐祭遂卒觶興坐奠觶再拜稽首執觶興公答再拜媵爵者執觶待於洗南【待命君也】小臣請致者【請使一人與二人與優君也○或皆致或一人致取君進止】若君命皆致則序進奠觶於篚阼階下皆再拜稽首公答再拜媵爵者洗象觶升實之序進坐奠於薦南北上降阼階下皆再拜稽首送觶公答再拜【序進往來由尊北交於東楹之北奠於薦南不敢必君舉也大射禮曰媵爵者皆退反位○疏云前二人酌酒降自西階故交於西楹之北此酌酒奠於君所故交於東楹之北先酌者東面酌訖由尊北又楹北往君所奠訖右還而反後酌者亦於尊北又於楹北與反者相交先者於南西過後者於北東行奠訖亦右還而反相隨降自西階凡奠爵將舉者於右今媵爵於公爲將舉旅當奠薦右而奠於薦左是不敢必君之舉也引大射禮者見此二人阼階下拜訖亦反門右北面位也】

右二人媵爵於公

公坐取大夫所媵觶興以酬賔賔降西階下再拜稽首公命小臣辭賔升成拜【興以酬賔就其階而酬之也升成拜復再拜稽首也先時君辭之於禮若未成然】公坐奠觶答再拜執觶興立卒觶賔下拜小臣辭賔升再拜稽首【不言成拜者爲拜故下實未拜也下不輒拜禮殺也此賔拜於君之左不言之者不敢敵偶於君】公坐奠觶答再拜執觶興賔進受虛爵降奠於篚易觶洗【君尊不酌故也凡爵不相襲者於尊者言更自敵以下言易更作新易有故之辭進受虛爵尊君也不言公酬賔於西階上及公反位者亦尊君空其文也○愚謂易猶更也不敢襲用君爵尊君也注於更易二義太生分別疏家援證𨿽多亦未見確據】公有命則不易不洗反升酌膳觶下拜小臣辭賔升再拜稽首【下拜下亦未拜凡下未拜有二或禮殺或君親辭君親辭則聞命卽升升乃拜是以不言成拜】公答再拜【拜於阼階上也於是賔請旅侍臣】賔以旅酬於西階上【旅序也以次序勸卿大夫飲酒】射人作大夫長升受旅【言作大夫則卿存矣長者尊先而卑後○卿稱上大夫旅三卿徧次至五大夫】賔大夫之右坐奠觶拜執觶興大夫答拜【賔在右者相飲之位○疏云賔在西階上酬卿賔與卿並北面賔在東卿在西是賔在大夫之右賔位合在西而今在東者相飲之位也】賔坐祭立飲卒觶不拜【酬而禮殺○對酢之時坐卒爵拜旣爵是禮盛也】若膳觶也則降更觶洗升實散大夫拜受賔拜送【言更觶卿尊也○膳觶本非臣所可襲以君命故得一用至酌他人則必更矣注釋更字義亦未可信】大夫辯受酬如受賔酬之禮不祭卒受者以虛觶降奠於篚【卒猶後也大射禮曰奠於篚復位今文辯皆作徧○辯受酬皆拜受拜送但賔初酬有坐祭後酬者則不祭爲異云大夫辯受酬不及於士也注引大射禮奠觶復位復門右北面之位】

右公舉媵爵酬賔遂旅酬初燕盛禮成

主人洗升實散獻卿於西階上【酬而後獻卿別尊卑也飲酒成於酬也○成於酬謂成於旅酬自此至降奠於篚主人獻卿又二大夫媵觶於公公又舉媵酬賔若長遂旅酬凡三節此獻卿而酬燕禮之稍殺也】司宮兼捲重席設於賔左東上【言兼捲則每卿異席也重席重蒲筵緇布純也卿坐東上統於君也席自房來○重席但一種席重設之故注云重蒲筵緇布純也加席則於席上設異席如公食大夫記云司宮具幾與蒲筵常緇布純加萑席尋帛純是也○卷居逺反重直容反】卿升拜受觚主人拜送觚卿辭重席司宮徹之【徹猶去也重席𨿽非加猶爲其重累去之辟君也○以君有加席兩重此𨿽蒲筵一種重設嫌其兩重與君同也】乃薦脯醢卿升席坐左執爵右祭脯醢遂祭酒不啐酒降席西階上北面坐卒爵興坐奠爵拜執爵興主人答拜受爵卿降復位【不酢辟君也卿無俎者燕主於羞○獻公主人酢於阼階下此不酢者嫌於獻公同也】辯獻卿主人以虛爵降奠於篚【今文無奠於篚】射人乃升卿卿皆升就席若有諸公則先卿獻之如獻卿之禮【諸公者謂大國之孤也孤一人言諸者容牧有三監○鄭司農注典命云上公得置孤卿一人後鄭從之是孤卿本一人也王制雲天子使其大夫爲三監監於方伯之國國三人是方伯之國或有三公故云諸公也疏又云立三監是殷法周使伯佐牧不置監其有監者因殷不攺者也故鄭云容容有異代之法也】席於阼階西北面東上無加席【席孤北面爲其大尊屈之也亦因阼階西位近君近君則屈親寵苟敬私暱之坐】

右主人獻卿或獻孤

小臣又請媵爵者二大夫媵爵如初【又復○二大夫媵爵自阼階下皆北面再拜稽首至執觶待於洗南皆與前二人媵爵者同也】請致者若命長致則媵爵者奠觶於篚一人待於洗南長致致者阼階下再拜稽首公答再拜【命長致者公或時未能舉自優暇也○前媵爵云若命皆致此媵爵云若命長致皆不定之辭非謂前必二人後必一人也欲互見其儀耳】洗象觶升實之坐奠於薦南降與立於洗南者二人皆再拜稽首送觶公答再拜【奠於薦南者於公所用酬賔觶之處二人俱拜以其共勸君○前二人媵觶奠二觶於薦南公取上觶爲賔舉旅下觶仍在今又媵一觶奠於薦南知其在公所用酬賔觶之空處也】

右再請二大夫媵觶

公又行一爵若賔若長惟公所酬【一爵先媵者之下觶也若賔若長則賔禮殺矣長公卿之尊者也賔則以酬長長則以酬賔】以旅於西階上如初大夫卒受者以虛觶降奠於篚【○疏曰言如初者一如上爲賔舉旅之節】

右公又行爵爲卿舉旅燕禮之再成

主人洗升獻大夫於西階上大夫升拜受觚主人拜送觚大夫坐祭立卒爵不拜旣爵主人受爵大夫降復位【旣盡也不拜之者禮又殺○前獻卿不酢已是禮殺今獻大夫不但不酢又不拜旣爵故云禮又殺自此下至樂正告公主人獻大夫未及旅而樂作獻工後乃舉旅旅已奏笙間歌合樂爵樂更作以成三旅禮又殺而樂大備所以致和樂之情也】胥薦主人於洗北西面脯醢無脀【胥膳宰之吏也主人大夫之下先大夫薦之尊之也不於上者上無其位也脀俎實○此主人是宰夫代君爲獻主君在阼階上則已不得幹正主之位而薦之堂下故注云上無其位也○脀之承反】辯獻大夫遂薦之繼賔以西東上【徧獻之乃薦略賤也亦獻而後布席也】卒射人乃升大夫大夫皆升就席

右主人獻大夫兼有胥薦主人之事

席工於西階上少東樂正先升北面立於其西【工瞽蒙歌諷誦詩者也凡執技藝者稱工少牢饋食禮曰皇屍命工祝樂記師乙曰乙賤工也樂正於天子樂師也凡樂掌其序事樂成則告備】小臣納工工四人二瑟小臣左何瑟面鼔執越內右手相入升自西階北面東上坐小臣坐授瑟乃降【工四人者燕禮輕從大夫制也面鼓者燕尙樂可鼓者在前也越瑟下孔也內爲主也相扶工也後二人徒相天子大僕二人也小臣四人祭僕六人禦僕十二人皆同官】工歌鹿鳴四牡皇皇者華【三者皆小雅篇也鹿鳴君與臣下及四方之賔宴講道修政之樂歌也此采其已有防酒以召嘉賔嘉賔旣來示我以善道又樂嘉賔有孔昭之明徳可則效也四牡君勞使臣之來樂歌也此采其勤苦王事念將父母懷歸傷悲忠孝之至以勞賔也皇皇者華君遣使臣之樂歌也此采其更是勞苦自以爲不及欲諮謀於賢知而以自光明也】

右升歌

卒歌主人洗升獻工工不興左瑟一人拜受爵主人西階上拜送爵【工歌乃獻之賤者先就事也左瑟便其右一人工之長者也工拜於席】薦脯醢【輒薦之變於大夫也○大夫徧獻乃薦此獻一人卽薦禮尙異故變於大夫也】使人相祭【使扶工者相其祭薦祭酒】卒爵不拜【賤不備禮】主人受爵【將復獻眾工也】眾工不拜受爵坐祭遂卒爵辯有脯醢不祭主人受爵降奠於篚【遂猶因也古文曰卒爵不拜】

右獻工

公又舉奠觶惟公所賜以旅於西階上如初【言賜者君又彌尊賔長彌卑○奠觶媵爵者奠於薦南之觶也公舉之爲大夫旅酬也如初如爲賔爲卿舉旅之節也】右公三舉旅以成獻大夫之禮

卒【旅畢也】笙入立於縣中奏南陔白華華黍【以笙播此三篇之詩縣中縣中央也鄕飲酒禮曰磬南北面奏南陔白華華黍皆小雅篇也今亡其義未聞昔周之興也周公制禮作樂采時世之詩以爲樂歌所以通情相風切也其有此篇明矣後世衰防幽厲尢甚禮樂之書稍稍廢棄孔子曰吾自衛反魯然後樂正雅頌各得其所謂當時在者而復重雜亂者也惡能存其亡者乎宜正考父校商之名頌十二篇於周大師歸以祀其先王至孔子二百年之間五篇而已此其信也○諸使軒縣故笙入奏縣中軒縣止闕南面】右奏笙

主人洗升獻笙於西階上一人拜盡階不升堂受爵降主人拜送爵階前坐祭立卒爵不拜旣爵升授主人【一人笙之長者也鄕射禮曰笙一人拜於下】

眾笙不拜受爵降坐祭立卒爵辯有脯醢不祭

右獻笙

乃間歌魚麗笙由庚歌南有嘉魚笙崇丘歌南山有臺笙由儀【間代也謂一歌則一吹也六者皆小雅篇也魚麗言太平年丰物多也此采其物多酒防所以優賔也南有嘉魚言太平君子有酒樂與賢者共之也此采其能以禮下賢者賢者累蔓而歸之與之宴樂也南山有臺言太平之治以賢者爲本也此采其愛友賢者爲邦家之基民之父母旣欲其身之壽考又欲其名徳之長也由庚崇丘由儀今亡其義未聞】遂歌鄕樂周南闗雎葛覃捲耳召南鵲巢采蘩采蘋【周南召南國風篇也王后國君夫人房中之樂歌也闗雎言后妃之徳葛覃言后妃之職捲耳言后妃之志鵲巢言國君夫人之徳采蘩言國君夫人不失職也采蘋言卿大夫之妻能修其法度也昔太王王季居於岐山之陽躬行召南之教以興王業及文王而行周南之教以受命大雅云刑於寡妻至於兄弟以禦於家邦謂此也其始一國爾文王作邑於丰以故地爲卿士之采地乃分爲二國周周公所食也召召公所食也於時文王三分天下有其二徳化被於西土是以其詩有仁賢之風者屬之召南焉有聖人之風者屬之周南焉夫婦之道者生民之本王政之端此六篇者其教之原也故國君與其臣下及四方之賔燕用之合樂也鄕樂者風也小雅爲諸侯之樂大雅頌爲天子之樂鄕飲酒升歌小雅禮盛者可以進取燕合鄕樂者禮輕者可以逮下也春秋傳曰肆夏繁遏渠天子所以享元侯也文王大明緜兩君相見之樂也然則諸侯之相與燕升歌大雅合小雅也天子與次國小國之君燕亦如之與大國之君燕升歌頌合大雅其笙間之篇未聞○鄕樂者大夫士所用之樂也鄕飲酒禮云合樂周南召南謂歌與眾聲俱作此歌鄕樂當亦然也】大師告於樂正曰正歌備【大師上工也掌合陰陽之聲教六師以六律爲之音者也子貢問師乙曰吾聞聲歌各有宜也如賜者宜何歌也是明其掌而知之也正歌者升歌及笙各三終間歌三終合樂三終爲一備備亦成也○六師周禮磬鐘笙鎛韎籥等六師也】樂正由楹內東楹之東告於公乃降復位【言由楹內者以其立於堂亷也復位位在東縣之北○初樂正與工俱在堂亷今告樂備復降在東縣北北面也】

右歌笙間作遂合鄕樂而告樂備

射人自阼階下請立司正公許射人遂爲司正【君許其請因命用爲司正君三舉爵樂備作矣將畱賔飲酒更立司正以監之察儀法也射人俱相禮其事同○自此至無算樂皆坐燕盡歡之事旣立司正安賔次主人獻士及旅食次或射以樂賔次賔媵觶於公爲士舉旅酬次主人獻庶子以下諸臣乃行無算爵無算樂凡六節而燕禮備】司正洗角觶南面坐奠於中庭升東楹之東受命西階上北面命卿大夫君曰以我安卿大夫皆對曰諾敢不安【洗奠角觶於中庭明其事以自表威儀多也君意殷勤欲畱賔飲酒命卿大夫以我故安或亦其實不主意於賔也○司正述君之言以命卿大夫我者君自我也言我欲畱賔當爲我安坐以畱之也】司正降自西階南面坐取觶升酌散降南面坐奠觶右還北面少立坐取觶興坐不祭卒觶奠之興再拜稽首【右還將適觶南先西面也必從觶西爲君之在東也少立者自嚴正愼其位也】左還南面坐取觶洗南面反奠於其所【反奠虛觶不空位也○司正奠觶取觶皆南面明將監堂下酒儀也北面拜者明監酒出君命也】升自西階東楹之東請徹俎降公許告於賔賔北面取俎以出膳宰徹公俎降自阼階以東【膳宰降自阼階以賔親徹若君親徹然】卿大夫皆降東面北上【以將坐降待賔反也】賔反入及卿大夫皆說屨升就席公以賔及卿大夫皆坐乃安【凡燕坐必說屨屨賤不在堂也禮者尙敬敬多則不親燕安坐相親之心也】羞庶羞【謂肝膋狗胾醢也骨體所以致敬也庶羞所以盡愛也敬之愛之厚賢之道】大夫祭薦【燕乃祭薦不敢於盛成禮也】司正升受命皆命君曰無不醉賔及卿大夫皆興對曰諾敢不醉皆反坐【皆命者命賔命卿大夫也起對必降席司正退立西序端】

右立司正命安賔

主人洗升獻士於西階上士長升拜受觶主人拜送觶【獻士用觶士賤也今文觶作觚】士坐祭立飲不拜旣爵其他不拜坐祭立飲【他謂眾士也亦升受爵不拜】乃薦司正與射人一人司士一人執冪二人立於觶南東上【天子射人司士皆下大夫二人諸侯則上士其人數亦如之司正爲上○疏云此等皆士而先薦者以其皆有事故先薦司士掌羣士爵祿廢置之事士中之尊故亦先薦又云士位在西有事者別在觶南北面東上也四者皆士意亦於此時獻之而後薦】辯獻士士旣獻者立於東方西面北上乃薦士【每已獻而卽位於東方蓋尊之畢獻薦於其位○疏云庭中之位卿東方西面大夫北面士西方東面是東方尊今卿大夫得獻升堂位空士得獻卽東方卿位是尊之也】祝史小臣師亦就其位而薦之【次士獻之已不變位位自在東方○上設位之時祝史在門東小臣在東堂下是在東方也】主人就旅食之尊而獻之旅食不拜受爵坐祭立飲【北面酌南鄕獻於尊南不洗者以其賤略之也亦畢獻乃薦之主人執虛爵奠於篚復位】

右主人辯獻士及旅食

若射則大射正爲司射如鄕射之禮【大射正射人之長者也如鄕射之禮者燕爲樂卿大夫宜從其禮也如者如其告弓矢旣具至退中與算也納射器而張侯其告請先於君乃以命賔及卿大夫其爲司正者亦爲司馬君與賔爲耦鄕射記曰自君射至龍旜亦其異者也薦旅食乃射者是燕射主於飲酒○經云若射不定之辭或射或否惟君所命若不射則主人獻旅食後賔卽媵觶舉酬注云薦旅食乃射是燕射主於飲酒以大射主於射未爲大夫舉旅卽射也】

右因燕而射以樂賔

賔降洗升媵觚於公酌散下拜公降一等小臣辭賔升再拜稽首公答再拜【此當言媵觶酬之禮皆用觶言觚者字之誤也古者觶字或作角旁氏由此誤爾○陸氏觚依注音觶】賔坐祭卒爵再拜稽首公答再拜賔降洗象觶升酌膳坐奠於薦南降拜小臣辭賔升成拜公答再拜賔反位【反位反席也今文曰洗象觚】公坐取賔所媵觶興惟公所賜【至此又言興者明公崇禮不倦也今文觶又爲觚】受者如初受酬之禮【○如其自賔降至進受虛爵也】降更爵洗升酌膳下拜小臣辭升成拜公答拜乃就席坐行之【坐行之若今坐相勸酒】有執爵者【士有盥升主酌授之者○前三舉旅皆酬者自酌授人至此乃有代酌授之者】惟受於公者拜【公所賜者也其餘則否】司正命執爵者爵辯卒受者興以酬士【欲令恵均○前三舉旅皆止於大夫今爲士舉旅故命之相旅固司正職也執爵者爵辯卒受者興以酬士卽其命之之辭】大夫卒受者以爵興西階上酬士士升大夫奠爵拜士答拜【興酬士者士立堂下無坐位】大夫立卒爵不拜實之士拜受大夫拜送士旅於西階上辯【祝史小臣旅食皆及焉】士旅酌【旅序也士以次序自酌相酬無執爵者】卒

右賔媵觶於公公爲士舉旅酬

主人洗升自西階獻庶子於阼階上如獻士之禮辯降洗遂獻左右正與內小臣皆於阼階上如獻庶子之禮【庶子掌正六牲之體及舞位使國子修徳學道世子之官也而與膳宰樂正聨事樂正亦教國子以舞左右正謂樂正僕人正也小樂正立於西縣之北僕人正僕人師僕人士立於其北北上大樂正立於東縣之北若射則僕人正僕人士陪於工後內小臣奄人掌君陰事陰令後夫人之官也皆獻於阼階上別於外內臣也獻正下及內小臣則磬人鐘人鑮人鼓人僕人之屬盡獻可知也凡獻皆薦也○諸侯之庶子卽天子之諸子皆世子之官也左右正據庭中之位而言大樂正在東縣北故曰左正僕人正在西縣北故曰右正別於外內臣者在鄕遂采地者爲外臣在朝廷者爲內臣庶子以下皆人君近習故云別於外內臣也】

右主人獻庶子以下於阼階

無算爵【算數也爵行無次無數惟意所勸醉而止】士也有執膳爵者有執散爵者執膳爵者酌以進公公不拜受執散爵者酌以之公命所賜所賜者興受爵降席下奠爵再拜稽首公答拜【席下席西也古文曰公答再拜○疏云旅酬以前受公爵皆降階下拜至此不復降拜者禮殺故也又云賔與卿大夫席皆南面統於君皆以東爲上故知席下爲席西也】受賜爵者以爵就席坐公卒爵然後飲【不敢先虛爵明此勸恵從尊者來也】執膳爵者受公爵酌反奠之【宴歡在於飲酒成其意】受賜爵者興授執散爵執散爵者乃酌行之【予其所勸者○坐而勸坐而受】惟受爵於公者拜卒受爵者興以酬士於西階上士升大夫不拜乃飲實爵【乃猶而也○此實爵當是大夫自酌與之不使人代】士不拜受爵大夫就席士旅酌亦如之【○亦旅於階上而不拜也】公有命徹冪則卿大夫皆降西階下北面東上再拜稽首公命小臣辭公答再拜大夫皆辟【命徹冪者公意殷勤必盡酒也小臣辭不升成拜明𨿽醉正臣禮也不言賔賔彌臣也君答拜於上示不虛受也】遂升反坐士終旅於上如初【卿大夫降而爵止於其反席卒之○士方酌旅以卿大夫降而遂止及其拜訖反席士復終旅於西階上】無算樂【升歌間合無數也取歡而已其樂章亦然】

右燕末無算爵無算樂

宵則庶子執燭於阼階上司宮執燭於西階上甸人執大燭於庭閽人爲大燭於門外【宵夜也燭燋也甸人掌共薪蒸者庭大燭爲位廣也閽人門人也爲作也作大燭以俟賔客出】賔醉北面坐取其薦脯以降【取脯重得君賜】奏陔【陔陔夏樂章也賔出奏陔夏以爲行節也凡夏以鐘鼔奏之】賔所執脯以賜鐘人於門內霤遂出【必賜鐘人鐘人掌以鐘鼔奏九夏今奏陔以節己用賜脯以報之明𨿽醉不忘禮古文賜作錫】卿大夫皆出【隨賔出也】公不送【賔禮訖是臣也】右燕畢賔出

公與客燕【謂四方之使者○此下言國君將與異國臣燕使卿大夫就館戒客及客應對之辭其儀節與燕本國諸臣同惟戒賔爲異故於禮末見之】曰寡君有不腆之酒以請吾子之與寡君須臾焉使某也以請【君使人戒客辭也禮使人各以其爵寡鮮也猶言少徳謙也腆善也上介出請入告古文腆皆作殄今文皆曰不腆酒無之】對曰寡君君之私也君無所辱賜於使臣臣敢辭【上介出答主國使者辭也私謂獨受恩厚也君無所爲辱賜於使臣謙不敢當也敢者怖懼用勢決之辭】寡君固曰不腆使某固以請寡君君之私也君無所辱賜於使臣臣敢固辭【重傳命固如故○使者重傳命戒客客重使上介致辭】寡君固曰不腆使某固以請某固辭不得命敢不從【許之也於是出見主國使者辭以見許爲得命今文無使某○使者三請而客許之】致命曰寡君使某有不腆之酒以請吾子之與寡君須臾焉【親相見致君命辭也】君貺寡君多矣又辱賜於使臣臣敢拜賜命【貺賜也猶愛也敢拜賜命從使者拜君之賜命猶謙不必辭也】記

燕朝服於寢【朝服者諸侯與其羣臣日視朝之服也謂冠端緇帶素韠白屨也燕於路寢相親暱也今辟雍十月行此燕禮冠而衣皮弁服與禮異也】

其牲狗也【狗取擇人也明非其人不與爲禮也】亨於門外東方【亨於門外臣所掌也】若與四方之賔燕則公迎之於大門內揖讓升【四方之賔謂來聘者也自戒至於拜至皆如公食亦告饌具而後公卽席小臣請執冪請羞者乃迎賔也○告饌具請執冪等又公食所無】賔爲苟敬席於阼階之西北面有脀不嚌肺不啐酒其介爲賔【苟且也假也主國君饗時親進醴於賔今燕又且獻焉人臣不敢防煩尊者至此升堂而辭讓欲以臣禮燕爲恭敬也於是席之如獻諸公之位言苟敬者賔實主國所宜敬也脀折俎也不嚌啐似若尊者然也介門西北面西上公降迎上介以爲賔揖讓升如初禮主人獻賔獻公旣獻苟敬乃媵觚羣臣卽位如燕也○苟敬者坐近君側而簡於禮儀疑於苟矣實則敬之故立以爲名】無膳尊無膳爵【降尊以就卑也○欲敬異國之賔故不自殊異也】

與卿燕則大夫爲賔與大夫燕亦大夫爲賔【不以所與燕者爲賔者燕爲序歡心賔主敬也公父文伯飲南宮敬叔酒以路堵父爲客此之謂也君但以大夫爲賔者大夫卑𨿽尊之猶逺於君今文無則下無燕○此謂與己臣子燕法也】

羞膳者與執冪者皆士也【尊君也膳宰卑於士】羞卿者小膳宰也【膳宰之佐也○以經不辧其人故記者指言之】

若以樂納賔則賔及庭奏肆夏賔拜酒主人答拜而樂闋公拜受爵而奏肆夏公卒爵主人升受爵以下而樂闋【肆夏樂章也今亡以鐘鑮播之鼓磬應之所謂金奏也記曰入門而縣興示易以敬也卿大夫有王事之勞則奏此樂焉○闋苦穴反】升歌鹿鳴下管新宮笙入三成【新宮小雅逸篇也管之入三成謂三終也】遂合鄕樂【鄕樂周南召南六篇言遂者不間也】若舞則勺【勺頌篇告成大武之樂歌也其詩曰於鑠王師遵養時晦又曰實維爾公允師旣合鄕樂萬舞而奏之所以美王侯勸有功也○升歌不盡鹿鳴以下三篇而但歌鹿鳴下管不奏南陔白華華黍而管新宮不用間歌笙入三終而遂合鄕樂又或爲之舞而歌勺以爲節皆與常燕異初旣以樂納之及作正樂又有此異節以其有王事之勞故特異之也○勺音灼】

惟公與賔有俎【主於燕其餘可以無俎】

獻公曰臣敢奏爵以聽命【授公釋此辭不敢必受之○謂主人獻公及賔媵爵皆釋此辭】

凡公所辭皆栗階【栗蹙也謂越等急趨君命也○辭者辭其拜下命之升也】凡栗階不過二等【其始升猶聚足連步越二等左右足各一發而升堂○疏云栗階不過二等據上等而言故鄭云其始升猶聚足連步也聚足謂前足躡一等後足從之並連步謂足相隨不相過卽聚足也至近上二等左右足各一發而升堂也】

凡公所酬旣拜請旅侍臣【旣拜謂自酌升拜時也擯者阼階下告於公還西階下吿公許旅行也請行酒於羣臣必請者不専恵也○賔受公虛爵自酌升拜公答拜於是時請之】

凡薦與羞者小膳宰也【謂於卿大夫以下也上特言羞卿者小膳宰欲絕於賔羞賔者亦士】

有內羞【謂羞豆之實酏食糝食羞籩之實糗餌粉餈○酏以支反糝素感反餌音二餈才私反】君與射則爲下射袒朱襦樂作而後就物【君尊】小臣以巾授矢稍屬【君尊不搢矢○發一矢復授一矢】不以樂志【辟不敏也○不以樂爲節也】旣發則小臣受弓以授弓人【俟復發也不使大射正燕射輕】上射退於物一笴旣發則答君而俟【○答對也面鄕君也○笴工但反又弓老反】若飲君燕則夾爵【謂君在不勝之黨賔飲之如燕媵觚則又夾爵○夾爵者將飲君先自飲及君飲訖又自飲也】君在大夫射則肉袒【不纁襦厭於君○鄕射大夫與士射則袒纁襦○厭一涉反】

若與四方之賔燕媵爵曰臣受賜矣臣請贊執爵者【受賜謂公鄕者酌之至燕主人事賔之禮殺賔降洗升媵觶於公答恩恵也○賔媵爵在坐燕之後故注云事賔之禮殺】相者對曰吾子無自辱焉【辭之也對答也亦告公以公命答之也】有房中之樂【歌周南召南之詩而不用鐘磬之節也謂之房中者後夫人之所諷誦以事其君子○疏云承上文與四方之賔燕乃有之愚謂常燕有無算樂恐亦未必不有也】

儀禮鄭注句讀卷六

欽定四庫全書

儀禮鄭注句讀卷七

濟陽張爾岐撰

大射儀第七【鄭目錄云名曰大射者諸侯將有祭祀之事與其羣臣射以觀其禮數中者得與於祭不數中者不得與於祭射義於五禮屬嘉禮大戴此第十三小戴及別錄皆第七】

大射之儀君有命戒射【將有祭祀之事當射宰告於君君乃命之言君有命政教宜由尊者○自此至羹定皆射前戒備之事戒諸官張射侯設樂縣陳燕具凡四節】宰戒百官有事於射者【宰於天子冢宰治官卿也作大事則掌以君命戒於百官○諸侯無冢宰立司徒以兼之此言宰卽司徒也其掌誓戒百官與天子冢宰同】射人戒諸公卿大夫射司士戒士射與贊者【射人掌以射法治射儀司士掌國中之士治凡其戒令皆司馬之屬也殊戒公卿大夫與士辧貴賤也贊佐也謂士佐執事不射者○上文宰承君命旣總戒之此射人司士又分別戒之也】右戒百官

前射三日宰夫戒宰及司馬射人宿視滌【宰夫冢宰之屬掌百官之徴令者司馬於天子政官之卿凡大射則合其六耦滌謂漑器掃除射官○前者宰巳戒百官至此宰夫又以射期將至來告於宰上下交飭也又及司馬者此日量道張侯司馬職也射人宿視滌掃除濯漑又在前射三日之前一夕故云宿】司馬命量人量侯道與所設乏以貍步大侯九十參七十干五十設乏各去其侯西十北十【量人司馬之屬掌量道巷塗數者侯謂所射布也尊者射之以威不寧侯卑者射之以求爲侯量侯道謂去堂逺近也容謂之乏所以爲獲者之禦矢貍之伺物每舉足者正視逺近爲發必中也是以量侯道取象焉鄕射記曰侯道五十弓考工記曰弓之下制六尺則此貍步六尺明矣大侯熊侯謂之大者與天子熊侯同參讀爲糝糝雜也雜侯者豹鵠而麋飾下天子大夫也幹讀爲豻豻侯者豻鵠豻飾也大夫將祭於己射麋侯士無臣祭不射○三侯皆以布爲之而以皮爲鵠旁又飾以皮王大射用虎侯熊侯豹侯畿內諸侯二侯以熊侯爲首畿外諸侯得用三侯熊侯糝侯豻侯以熊侯同於天子故云大侯三侯其道遞近以二十步爲率尊者射逺卑者射近侯逺則鵠大侯近則鵠小○參依注音糝素感反幹依注音豻五旦反】遂命量人巾車張三侯大侯之崇見鵠於參參見鵠於幹幹不及地武不系左下綱設乏西十北十凡乏用革【巾車於天子宗伯之屬掌裝衣車者亦使張侯侯巾類崇髙也髙必見鵠鵠所射之主射義曰爲人君者以爲君鵠爲人臣者以爲臣鵠爲人父者以爲父鵠爲人子者以爲子鵠言射中此乃能任已位也鵠之言較較直也射者所以直己志或曰鵠鳥名射之難中巾之爲俊是以所射於侯取名也淮南子曰鳱鵠知來然則所云正者正也亦鳥名齊魯之間名題肩爲正正鵠皆鳥之捷黠者考工記曰梓人爲侯廣與崇方參分其廣而鵠居一焉則大侯之鵠方六尺糝侯之鵠方四尺六寸大半寸豻侯之鵠方三尺三寸少半寸及至也武迹也中人之足長尺二寸以豻侯計之糝侯去地一丈五寸少半寸大侯去地二丈二尺五寸少半寸凡侯北面西方謂之左前射三日張侯設乏欲使有事者豫志焉○大侯之鵠見參侯之上參侯之鵠見幹侯之上干侯下綱則去地一尺二寸此三侯髙下之法也注知三侯之鵠廣狹之數者以侯之廣狹取則於侯道之逺近每弓取二寸九十弓者十八尺七十弓者十四尺五十弓者十尺每侯之鵠又各取其侯三分之一故推知之也設乏西十北十西與北各去侯六丈也云凡乏三侯各有乏也】

右前射三日戒宰視滌量道張侯

樂人宿縣於阼階東笙磬西面其南笙鐘其南鑮皆南陳【笙猶生也東爲陽中萬物以生春秋傳曰太簇所以金奏贊陽出滯姑洗所以修絜百物考神納賓是以東方鐘磬謂之笙皆編而縣之周禮曰凡縣鐘磬半爲堵全爲肆有鐘有磬爲全鑮如鐘而大奏樂以鼓鑮爲節○諸侯軒縣三面各有一肆此其東一肆也笙磬笙鐘先儒以爲聲與笙協應故名笙○鑮音博】建鼔在阼階西南鼓應鼙在其東南鼔【建猶樹也以木貫而載之樹之跗也南鼔謂所伐面也應鼙應朔鼙也先擊朔鼙應鼙應之鼙小鼔也在東便其先擊小後擊大也鼔不在東縣南爲君也○此鼔本在東縣之南與磬鐘鑮共爲一肆移來在此者鄭以爲爲君以君在阼階上近君設之故云爲君也下建鼔言一此不言一因移並言之】西階之西頌磬東面其南鐘其南鑮皆南陳一建鼓在其南東鼔朔鼙在其北【言成功曰頌西爲陰中萬物之所成春秋傳曰夷則所以詠歌九則平民無忒無射所以宣布哲人之令徳示民軌義是以西方鐘磬謂之頌朔始也奏樂先擊西鼙樂爲賓所由來也鐘不言頌鼙不言東鼔義同省文也古文頌爲庸○此西一肆也頌鐘頌磬先儒以爲歌頌則奏之故名頌○頌音容】一建鼔在西階之東南面【言面者國君於其羣臣備三面爾無鐘磬有鼔而已其爲諸侯則軒縣○軒縣三面皆縣北面合有一肆以其與羣臣射故闕之以辟射位猶設一建鼔者姑備三面耳故言南面與笙磬頌磬同例而與上文建鼔之自東縣移來者異文也】簜在建鼔之間【簜竹也謂笙簫之屬倚於堂】鞀倚於頌磬西紘【鞀如鼔而小有柄賓至搖之以奏樂也紘編磬繩也設鞀在磬西倚於紘也王制曰天子賜諸侯樂則以柷將之賜伯子男樂則以鞀將之○紘音宏】

右射前一日設樂縣

厥明司宮尊於東楹之西兩方壺膳尊兩甒在南有丰冪用錫若絺綴諸箭蓋冪加勺又反之皆尊酒在北【膳尊君尊也後陳之尊之也丰以承尊也說者以爲若井鹿盧其爲字從豆聲近似豆大而卑矣冪覆尊巾也錫細布也絺細葛也箭篠也爲冪蓋捲辟綴於篠橫之也又反之爲覆勺也皆尊二者皆有酒之尊重本也酒在北尊統於君南爲上也惟君面尊言専恵也今文錫或作緆絺或作綌古文箭作晉○諸侯將射先行燕禮故此下皆陳燕其綴諸箭者綴錫若絺於箭而張之以覆也蓋冪加勺又反之此覆尊之法勺加冪上復撩冪之垂者以覆勺】尊士旅食於西鑮之南北面兩圜壺【旅眾也士眾食未得正祿謂庶人在官者圜壺變於方也賤無酒】又尊於大侯之乏東北兩壺獻酒【爲僕人巾車糝侯豻侯之獲者獻讀爲沙沙酒濁特泲之必摩沙者也兩壺皆沙酒郊特牲曰汁獻涗於醆酒服不之尊俟時而陳於南統於侯皆東面○注引郊特牲以證沙酒之義涗泲也泲沙酒者和以醆酒而摩挲之以出郁鬯之汁也以其祭侯故用郁鬯設服不之尊在飲不勝者以後故注云俟時明此尊不爲服不氏設也○獻素何反泲子禮反涗始鋭反】設洗於阼階東南罍水在東篚在洗西南陳設膳篚在其北西面【或言南陳或言西面異其文也】又設洗於獲者之尊西北水在洗北篚在南東陳【亦統於侯也無爵因服不也有篚爲奠虛爵也服不之洗亦俟時而陳於其南○此篚巾不設爵將因獻服不之爵而用之也】小臣設公席於阼階上西鄕司宮設賓席於戶西南面有加席卿席賓東東上小卿賓西東上大夫繼而東上若有東面者則北上席工於西階之東東上諸公阼階西北面東上【惟賓及公席布之也其餘樹之於位後耳小卿命於其君者也席於賓西射禮辧貴賤也諸公大國有孤卿一人與君論道亦不典職如公矣】官饌【百官各饌其所當共之物】羮定【烹肉熟也射義曰諸侯之射也必先行燕禮燕禮牲用狗】

右射日陳燕具席位

射人吿具於公公升卽位於席西鄕小臣師納諸公卿大夫諸公卿大夫皆入門右北面東上士西方東面北上大史在幹侯之東北北面東上士旅食者在士南北面東上小臣師從者在東堂下南面西上【大史在幹侯東北士旅食者在士南爲有侯故入庭深也小臣師正之佐也正相君出入君之大命○自此至南面反奠於其所北面立皆將射先燕之事公命賓納賓以來主人獻賓賓酢主人主人獻公主人受公酢主人酬賓二人舉觶公取觶酬賓遂旅酬主人獻卿二人再舉觶公爲卿舉旅酬主人獻大夫工入奏樂凡十二節皆與燕禮同容有小異主於射故也】公降立於阼階之東南南鄕小臣師詔揖諸公卿大夫諸公卿大夫西面北上揖大夫大夫皆少進【詔告也變爾言揖亦以其入庭深也上言大夫誤衍耳】大射正擯【大射正射人之長】擯者請賓公曰命某爲賓【某大夫名】擯者命賓賓少進禮辭【命賓者東面南顧辭辭以不敏】反命【以賓之辭告於君】又命之賓再拜稽首受命【又復】擯者反命賓出立於門外北面公揖卿大夫升就席小臣自阼階下北面請執冪者與羞膳者【請士可使執君兩甒之冪及羞脯醢庶羞於君者方圜壺獻無冪】乃命執冪者執冪者升自西階立於尊南北面東上【命者於西階前以公命命之東上執尊之冪爲上羞膳者從而東由堂東升自北階立於房中西面南上不言命者不升堂略之】膳宰請羞於諸公卿者【膳宰請者異於君也】擯者納賓賓及庭公降一等揖賓賓辟【及至也辟逡遁不敢當盛】公升卽席【以賓將與主人爲禮不參之】

右命賓納賓

奏肆夏【肆夏樂章名今亡呂叔玉云肆夏時邁也時邁者太平巡守祭山川之樂歌其詩曰明昭有周式序在位又曰我求懿徳肆於時夏奏此以延賓其著宣王徳勸賢與周禮曰賓出入奏肆夏】賓升自西階主人從之賓右北面至再拜賓答再拜【主人宰夫也又掌賓客之獻飲食君於臣𨿽爲賓不親獻以其莫敢亢禮】主人降洗洗南西北面【賓將從降鄕之不於洗北辟正主】賓降階西東面主人辭降賓對【對答】主人北面盥坐取觚洗賓少進辭洗主人坐奠觚於篚興對賓反位【賓少進者所辭異宜違其位也獻不用爵辟正主】主人卒洗賓揖乃升【賓每先升揖之】主人升賓拜洗主人賓右奠觚答拜降盥賓降主人辭降賓對卒盥賓揖升主人升坐取觚【取觚將就瓦甒酌膳】執冪者舉冪主人酌膳執冪者蓋冪酌者加勺又反之【反之覆勺】筵前獻賓賓西階上拜受爵於筵前反位主人賓右拜送爵【賓旣拜於筵前受爵退復位】宰胥薦脯醢【宰胥宰官之吏也不使膳宰薦不主於飲酒變於燕】賓升筵庶子設折俎【庶子司馬之屬掌正六牲之體者也鄕射記曰賓俎脊脇肩肺不使膳宰設俎爲射變於燕】賓坐左執觚右祭脯醢奠爵於薦右興取肺坐絕祭嚌之興加於俎坐捝手執爵遂祭酒興席末坐啐酒降席坐奠爵拜告防執爵興主人答拜【降席席西也防美也】樂闋【闋止也樂止者尊賓之禮盛於上也○惟盛得有樂也燕禮記云賓及庭而奏肆夏賓拜酒主人答拜而樂闋亦謂啐酒告防時此燕已臣子法郊特牲云賓入大門而奏肆夏卒爵而樂闋彼燕朝聘之賓法也】賓西階上北面坐卒爵興坐奠爵拜執爵興主人答拜

右主人獻賓

賓以虛爵降【旣卒爵將酢也】主人降賓洗南西北面坐奠觚少進辭降主人西階西東面少進對賓坐取觚奠於篚下盥洗【篚下篚南】主人辭洗賓坐奠觚於篚興對卒洗及階揖升主人升拜洗如賓禮賓降盥主人降賓辭降卒盥揖升酌膳執冪如初以酢主人於西階上主人北面拜受爵賓主人之左拜送爵【賓南面授爵乃於左拜凡授爵鄕所受者】主人坐祭不啐酒【辟正主也未薦者臣也】不拜酒【主人之義燕禮曰不拜酒不告防】遂卒爵興坐奠爵拜執爵興賓答拜主人不崇酒以虛爵降奠於篚【不崇酒辟正君也崇充也謂謝酒惡相充實】賓降立於西階西東面【旣受獻矣不敢安盛】擯者以命升賓賓升立於西序東面【命公命也東西墻謂之序】

右賓酢主人

主人盥洗象觚升酌膳東北面獻於公【象觚觚有象骨飾也取象觚東面不言實之變於燕】公拜受爵乃奏肆夏【言乃者其節異於賓○賓及庭奏君受爵乃奏也】主人降自西階阼階下北面拜送爵宰胥薦脯醢由左房庶子設折俎升自西階【自由也左房東房也人君左右房鄕射記曰主人俎脊脇臂肺也】公祭如賓禮庶子贊授肺不拜酒立卒爵坐奠爵拜執爵興【凡異者君尊變於賓】主人答拜樂闋升受爵降奠於篚

右主人獻公

更爵洗升酌散以降酢於阼階下北面坐奠爵再拜稽首公答拜【更易也易爵不敢襲至尊古文更爲受】主人坐祭遂卒爵興坐奠爵再拜稽首公答拜主人奠爵於篚

右主人受公酢

主人盥洗升媵觚於賓酌散西階上坐奠爵拜賓西階上北面答拜【媵送也散方壺之酒也古文媵皆作騰】主人坐祭遂飲賓辭卒爵興坐奠爵拜執爵興賓答拜【辭者辭其代君行酒不立飲也比於正主酬也】主人降洗賓降主人辭降賓辭洗卒洗賓揖升不拜洗【不拜洗酬而禮殺也】主人酌膳賓西階上拜受爵於筵前反位主人拜送爵賓升席坐祭酒遂奠於薦東【遂者因坐而奠之不北面也奠之者酬不舉也】主人降復位賓降筵西東南面立【賓不立於序內位彌尊】

右主人酬賓

小臣自阼階下請媵爵者公命長【命之使選於長幼之中也卿則尊士則卑】小臣作下大夫二人媵爵【作使】媵爵者阼階下皆北面再拜稽首公答拜【再拜稽首拜君命】媵爵者立於洗南西面北上序進盥洗角觶升自西階序進酌散交於楹北降適阼階下皆奠觶再拜稽首執觶興公答拜【序次第也猶代也先者旣酌右還而反與後酌者交於西楹北相左俟於西階上乃降往來以右爲上古文曰降造阼階下】媵爵者皆坐祭遂卒觶興坐奠觶再拜稽首執觶興公答再拜媵爵者執觶待於洗南【待待君命】小臣請致者【請君使一人與二人與不必君命】若命皆致則序進奠觶於篚阼階下皆北面再稽首公答拜媵爵者洗象觶升實之序進坐奠於薦南北上降適阼階下皆再拜稽首送觶公答拜【旣酌而代進往來由尊北交於東楹北亦相左奠於薦南不敢必君舉】媵爵者皆退反位【反門右北面位】右二人媵觶將爲賓舉旅酬

公坐取大夫所媵觶興以酬賓賓降西階下再拜稽首小臣正辭賓升成拜【公起酬賓於西階降尊以就卑也正長也小臣長辭變於燕升成拜復再拜稽首先時君辭之於禮若未成然】公坐奠觶答拜執觶興公卒觶賓下拜小臣正辭賓升再拜稽首【不言成拜者爲拜故下實未拜也下不就拜禮也下亦降也發端言降拜因上事言下拜】公坐奠觶答拜執觶興賓進受虛觶降奠於篚易觶興洗【賓進以臣道也君受虛爵君不親酌凡爵不相襲者於尊者言更自敵以下言易更作新易有故之辭也不言公酬賓於西階上及公反位者尊君空其文也○公授賓爵卽反位】公有命則不易不洗反升酌膳下拜小臣正辭賓升再拜稽首公答拜【不易君義也不洗臣禮也○公答拜於阼階上】賓吿於擯者請旅諸臣擯者吿於公公許【旅序也賓欲以次序勸諸臣酒】賓以旅大夫於西階上擯者作大夫長升受旅【作使也使之以長幼之次先孤】賓大夫之右坐奠觶拜執觶興大夫答拜賓坐祭立卒觶不拜若膳觶也則降更觶洗升實散大夫拜受賓拜送遂就席大夫辯受酬如受賓酬之禮不祭酒卒受者以虛觶降奠於篚復位

右公取媵觶酬賓遂旅酬

主人洗觚升實散獻卿於西階上司宮兼捲重席設於賓左東上卿升拜受觚主人拜送觚卿辭重席司宮徹之【徹猶去也重席𨿽非加猶爲其重累辭之辟君】乃薦脯醢卿升席庶子設折俎【卿折俎未聞蓋用脊脇臑折肺卿有俎者射禮尊】卿坐左執爵右祭脯醢奠爵於薦右興取肺坐絕祭不嚌肺興加於俎坐捝手取爵遂祭酒執爵興降席西階上北面坐卒爵興坐奠爵拜執爵興【陳酒肴君之恵也不嚌肺亦自貶於君】主人答拜受爵卿降復位【復西面位不酢辟君】辯獻卿主人以虛爵降奠於篚擯者升卿卿皆升就席若有諸公則先卿獻之如獻卿之禮席於阼階西北面東上無加席【公孤也席之北面爲大尊屈之也亦因阼階上近君近君則親寵苟敬私暱之坐】

右主人獻卿

小臣又請媵爵者二大夫媵爵如初請致者若命長致則媵爵者奠觶於篚【命長致者使長者一人致也公或時未能舉自優暇】一人待於洗南【不致者】長致者阼階下再拜稽首公答拜【再拜稽首拜君命】洗象觶升實之坐奠於薦南降與立於洗南者二人皆再拜稽首送觶公答拜【奠於薦南先媵者上觶之處也二人皆拜如初共勸君飲之】

右二人再媵觶

公又行一爵若賓若長惟公所賜【一爵先媵者之下觶也若賓若長禮殺也長孤卿之尊者也於是言賜射禮明尊卑】以旅於西階上如初【賜賓則以酬長賜長則以酬賓大夫長升受旅以辯】大夫卒受者以虛觶降奠於篚

右公又行一觶爲卿舉旅

主人洗觚升獻大夫於西階上大夫升拜受觚主人拜送觚大夫坐祭立卒爵不拜旣爵主人受爵大夫降復位【旣盡也大夫卒爵不拜賤不備禮】胥薦主人於洗北西面脯醢無脀【胥宰官之吏主人下大夫也先大夫薦之尊之也不薦於上辟正主脀俎實】辯獻大夫遂薦之繼賓以西東上若有東面者則北上卒擯者升大夫大夫皆升就席【辯獻乃薦略賤也亦獻後布席也○每獻一人訖降階獻徧擯者乃總升之就席就席訖乃薦之】

右主人獻大夫

乃席工於西階上少東小臣納工工六人四瑟【工謂瞽蒙善歌諷誦詩者也六人大師少師各一人上工四人四瑟者禮大樂眾也】僕人正徒相大師僕人師相少師僕人士相上工【徒空手也僕人正僕人之長師其佐也士其吏也天子視了相工諸侯兼官是以僕人掌之大師少師工之長也凡國之瞽蒙正焉杜蒯曰曠也大師也於是分別工及相者射禮明貴賤○蒯苦怪反】相者皆左何瑟後首內挎越右手相【謂相上工者後首主於射略於此樂也內挎越以右手相工由便也越瑟下孔所以發越其聲者也古文後首爲後手】後者徒相入【謂相大師少師者也上列官之尊卑此言先後之位亦所以明貴賤凡相者以工出入】小樂正從之【從大師也後升者變於燕也小樂正於天子樂師也】升自西階北面東上【工六人】坐授瑟乃降【相者也降立於西縣之北】小樂正立於西階東【不統於工明工𨿽眾位猶在此○燕禮工四人樂正升立於工之西在西階東此工六人數眾疑位移近西乃樂正猶立西階東不變是統於階而不統於工也】乃歌鹿鳴三終【鹿鳴小雅篇也人君與臣下及四方之賓燕講道修政之樂歌也言己有防酒以召嘉賓與之飲者樂嘉賓之來示我以善道又樂嘉賓有孔昭之明徳可則效也歌庶鳴三終而不歌四牡皇皇者華主於講道略於勞苦與諮事】主人洗升實爵獻工工不興左瑟【工歌而獻之以事報之也洗爵獻工辟正主也獻不用觚工賤異之也工不興不能備禮左瑟便其右大師無瑟於是言左瑟者節也】一人拜受爵【謂大師也言一人者工賤同之也工拜於席】主人西階上拜送爵薦脯醢【輙薦之變於大夫】使人相祭【使人相者相其祭薦祭酒】卒爵不拜主人受虛爵眾工不拜受爵坐祭遂卒爵辯有脯醢不祭【相者相其祭酒而已】主人受爵降奠於篚復位大師及少師上工皆降立於鼓北羣工陪於後【鼓北西縣之北也言鼔北音與鼔齊面余長在後也羣工陪於後三人爲列也於是時小樂正亦降立於其南北面工立僕人立於其側坐則在後考工記曰鼔人爲臯陶長六尺有六寸○注鼔北西縣之北也句可疑】乃管新宮三終【管謂吹簜以播新官之樂其篇亡其義未聞笙從工而入旣管不獻略下樂也立於東縣之中○注立於東縣之中句可疑愚案燕禮笙入立於縣中注云縣中縣中央也鄕飲酒禮曰磬南北面疏云諸侯軒縣闕南面而已故得言縣中鄕飲酒惟以磬縣而已不得言縣中而云磬南注引鄕飲酒者欲見此𨿽軒縣近北面縣之南也此經初設樂無北面縣但移東縣建鼔在阼階西又設一建鼔在西階東正當北面一縣之處簜在建鼓之間注云簜謂笙簫之屬倚於堂又與燕禮笙入所立之位同疑設之左此者亦奏之於此至此管新宮三終注乃云立於東縣之中不知於經何據若云辟射位射事未至無可辟也且上文大師等立於鼓北亦當是此建鼓之北注以爲西縣之北不知西縣何以單名爲鼓竊疑大師等立此或亦以將奏管故臨之非徒立也至下管三終乃相率而東耳旣從工而入工升堂笙卽立堂下亦其宜也姑存此疑以質知者】卒管大師及少師上工皆東坫之東南西面北上坐【不言縣北統於堂也於是時大樂正還北面立於其南】

右作樂娛賓射前燕禮備

擯者自阼階下請立司正【三爵旣備上下樂作君將畱羣臣而射宜更立司正以監之察儀法也】公許擯者遂爲司正【君許其請因命用之不易之者俱相禮其事同也】司正適洗洗角觶南面坐奠於中庭【奠觶者著其位以顯其事威儀多也】升東楹之東受命於公西階上北面命賓諸公卿大夫公曰以我安賓諸公卿大夫皆對曰諾敢不安【以我安者君意殷勤欲畱之以我故安也○公曰以我安卽司正命眾之辭言公有命如此也】司正降自西階南面坐取觶升酌散降南面坐奠觶【奠於中庭故處】興右還北面少立坐取觶興坐不祭卒觶奠之興再拜稽首左還南面坐取觶洗南面反奠於其所北面立【皆所以自昭明於眾也將於觶南北面則右還於觶北南面則左還如是得從觶西往來也必從觶西往來者爲君在阼不背之也○還音旋後同】

右將射立司正安賓察儀

司射適次袒決遂執弓挾乘矢於弓外見鏃於弣右巨指鉤【司射射人也次若今時更衣處帳幃席爲之耦次在洗東南袒左免衣也決猶闓也以象骨爲之著右巨指所以鉤而闓之遂射韝也以朱韋爲之著左臂所以遂也方持矢曰挾乘矢四矢弣弓把也見鏃焉順其射也右巨指右手大擘以鉤在旁挾由便也古文挾皆作接○此下方及射事有三耦不釋獲之射有三耦眾耦釋獲之射有以樂射共三番射亦略如鄕射之節自此至左右撫之興反位皆言三耦不釋獲之射司射納器比耦司射誘射三耦乃射射巳取矢凡四節】自阼階前曰爲政請射【爲政謂司馬也司馬政官主射禮○司射請於君曰爲政之官請行射禮】遂告曰大夫與大夫士禦於大夫【因告選三耦於君禦由侍也大夫與大夫爲耦不足則士侍於大夫與爲耦也今文於爲於○旣請射得命遂告君以比耦也】遂適西階前東面右顧命有司納射器【納內也○有司士佐執事不射者也士在西階南東面故於西階前右顧命之必東面者君在阼宜向之也】射器皆入君之弓矢適東堂賓之弓矢與中籌丰皆止於西堂下眾弓矢不挾總眾弓矢楅皆適次而俟【中閭中算器也籌算也丰可奠射爵者眾弓矢三耦及卿大夫以下弓矢也司射矢亦止西堂下眾弓矢不挾則納公與賓弓矢者挾之楅承矢器今文俟作待】工人士與梓人升自北階兩楹之間疏數容弓若丹若墨度尺而午射正蒞之【工人士梓人皆司空之屬能正方圜者一從一橫曰午謂畫物也射正司射之長○左爲下物右爲上物】卒畫自北階下司宮埽所畫物自北階下【埽物重射事也工人士梓人司宮位在北堂下○旣畫復埽之取略辧縱橫而已】太史俟於所設中之西東面以聽政【中未設也太史俟焉將有事也鄕射禮曰設中南當楅西當西序東面○中尙未設而云所設中之西謂其擬設中之地之西也周禮春官太史職云凡射事飾中捨算執其禮事】司射西面誓之曰公射大侯大夫射參士射幹射者非其侯中之不獲卑者與尊者爲耦不異侯太史許諾【誓猶告也古文異作辭○侯以尊卑異同耦則卑者得與尊者共侯也】遂比三耦【比選次之也不言面者大夫在門右北面士西方東面○疏雲天子大射賓射六耦三侯畿內諸侯二侯四耦畿外諸侯三侯三耦若燕射則天子諸侯同三耦一侯而已卿大夫士例同一侯三耦】三耦俟於次北西面北上【未知其耦今文俟爲立○但知爲三耦未知孰與孰耦也】司射命上射曰某禦於子命下射曰子與某子射卒遂命三耦取弓矢於次【取弓矢不拾者次中隠蔽處○鄕射堂西取矢則拾取拾取更疊而取也】

右請射納器誓射比耦

司射入於次搢三挾一个出於次西面揖當階北面揖及階揖升堂揖當物北面揖及物揖由下物少退誘射【搢扱也挾一个挾於也个猶枚也由下物而少退謙也誘猶教也夫子循循然善誘人】射三侯將乘矢始射幹又射參大侯再發【將行也行四矢象有事於四方詩云四矢反兮以禦亂兮】卒射北面揖【揖於當物之處不南面者爲不背卿】及階揖降如升射之儀遂適堂西攺取一个挾之【攺更也不射而挾矢示有事也】遂取撲搢之以立於所設中之西南東面【撲所以撻犯教者也於是言立著其位也鄕射記曰司射之弓矢與撲倚於西階之西】

右司射誘射

司馬師命負侯者執旌以負侯【司馬師正之佐也欲令射者見侯與旌深志於侯中也負侯獲者也天子服不氏下士一人徒四人掌以旌居乏待獲析羽爲旌】負侯者皆適侯執旌負侯而俟司射適次作上耦射【作使也】司射反位上耦出次西面揖進上射在左並行當階北面揖及階揖上射先升三等下射從之中等【上射在左便射位也中猶間也○發位並行及升上射皆居左履物南面上射乃在右右物爲上也】上射升堂少左下射升上射揖並行【並並也並東行】皆當其物北面揖及物揖皆左足履物還視侯中合足而俟【視侯中各視其侯之中大夫耦則視參中參中十四尺士耦則視幹中幹中十尺】司馬正適次袒決遂執弓右挾之出升自西階適下物立於物間左執弣右執簫南揚弓命去侯【司馬正政官之屬簫弓末揚弓者執下末揚猶舉也適下物由上射後東過也命去侯者將射當獲也鄕射禮曰西南面立於物間】負侯皆許諾以宮趨直西及乏南又諾以商至乏聲止【宮爲君商爲臣其聲和相生也鄕射禮曰獲者執旌許諾古文聲爲磬】授獲者退立於西方獲者興共而俟【大侯服不氏負侯徒一人居乏相代而獲參侯幹侯徒負侯居乏不相代鄕射禮曰獲者執旌許諾聲不絕以至於乏坐東面偃旌興而俟古文獲皆作防非也○授獲者謂以旌授代已而獲之人指大侯也餘二侯則負侯獲者本一人但偃旌而俟如鄕射禮所云也】司馬正出於下射之南還其後降自西階遂適次釋弓說決拾襲反位【拾遂也鄕射禮曰司馬反位立於司射之南】司射進與司馬正交於階前相左由堂下西階之東北面視上射命曰毋射獲毋獵獲上射揖司射退反位【射獲矢中乏也從旁爲獵○司射位在所設中之西南東面】乃射上射旣發挾矢而後下射射拾發以將乘矢【拾更也將行也】獲者坐而獲【坐言獲也】舉旌以宮偃旌以商【等言獲也】獲而未釋獲【但言獲未釋算古文釋爲捨】卒射右挾之北面揖揖如升射【右挾之右手挾】上射降三等下射少右從之中等並行上射於左與升射者相左交於階前相揖適次釋弓說決拾襲反位【上射於左由下射階上少右乃降待之言襲者凡射皆袒】三耦卒射亦如之司射去撲倚於階西適阼階下北面吿於公曰三耦卒射反搢撲反位

右三耦射

司馬正袒決遂執弓右挾之出與司射交於階前相左【出出於次也袒時亦適次○疏曰凡袒襲皆於隠處】升自西階自右物之後立於物間西南面揖弓命取矢【揖推之】負侯許諾如初去侯皆執旌以負其侯而俟【俟小臣取矢以旌指教之○負侯許諾如初去侯如去侯時之諾以宮又諾以商也】司馬正降自西階北面命設楅【此出於下射之南還其後而降之】小臣師設楅司馬正東面以弓爲畢【畢所以教助執事者鄕射記曰乃設楅於中庭南當洗東肆○以弓爲畢謂以弓指授如載鼎之用畢然引鄕射記文證此設楅之處也】旣設楅司馬正適次釋弓說決拾襲反位小臣坐委矢於楅北括司馬師坐乘之卒【乘四四數之】若矢不備則司馬正又袒執弓升命取矢如初曰取矢不索乃復求矢加於楅卒司馬正進坐左右撫之興反位【左右撫分上下射此坐皆北面】右三耦射後取矢射禮第一番竟

司射適西階西倚撲升自西階東面請射於公【倚撲者將卽君前不敢佩刑器也升堂者欲諸公卿大夫辯聞也○此下言三耦眾耦釋獲之射其在方射時者有命耦有三耦取矢於楅有三耦再射釋獲有公與賓射有卿大夫士皆射凡五節其在射以後者有取矢有數獲有飲不勝者有獻服不及僕巾車獲者有獻釋獲者亦五節射之第二番也】公許遂適西階上命賓禦於公諸公卿則以耦告於上大夫則降卽位而後告【告諸公卿於堂上尊之也】司射自西階上北面吿於大夫曰請降司射先降搢撲反位大夫從之降適次立於三耦之南西面北上【適次由次前而北西面立○疏曰上云司射等適次謂入次中此適次大夫降自西階東行適次所過向堂東西面立因過次爲適次非入次也】司射東面於大夫之西比耦大夫與大夫命上射曰某禦於子命下射曰子與某子射卒遂比眾耦【眾耦士也】眾耦立於大夫之南西面北上若有士與大夫爲耦則以大夫之耦爲上【爲上居羣士之上○爲上指立位而言】命大夫之耦曰子與某子射告於大夫曰某禦於子【士𨿽爲上射其辭猶尊大夫】命眾耦如命三耦之辭諸公卿皆未降【言未降者見其志在射】

右將射命耦

遂命三耦各與其耦拾取矢皆袒決遂執弓右挾之【此命入次之事也司射旣命而反位不言之者上射出當作取矢事未訖】一耦出西面揖當楅北面揖及楅揖【三耦同入次其出也一上射出西面立司射作之乃揖行也當楅楅正南之東西】上射東面下射西面上射揖進坐橫弓卻手自弓下取一个兼諸弣興順羽且左還毋周反面揖【橫弓者南踣弓也卻手自弓下取矢者以左手在弓表右手從裏取之便也兼並也並矢於弣當順羽旣又當執順羽者手放而下備不整理也左還反其位毋周右還而反東面也君在阼還周則下射將背之古文且爲阻○踣步北反】下射進坐橫弓覆手自弓上取一个兼諸弣興順羽且左還毋周反面揖【橫弓亦南踣弓也人東西鄕以南北爲橫覆手自弓上取矢以左手在弓裏右手從表取之便也】旣拾取矢梱之【梱齊等之也古文梱作魁○梱疑當作捆孟子注捆猶叩椓也叩椓有取齊之義若梱則門橛耳】兼挾乘矢皆內還南面揖【內還者上射左下射右不皆左還亦以君在阼嫌下射故左還而皆之也上以陽爲內下以陰爲內因其宜可也】適楅南皆左還北面揖搢三挾一个【楅南鄕當楅之位也】揖以耦左還上射於左【以猶與也言以者耦之事成於此意相人耦也上射轉居左便其反位也上射少北乃東面】退者與進者相左相揖退釋弓矢於次說決拾襲反位二耦拾取矢亦如之後者遂取誘射之矢兼乘矢而取之以授有司於次中皆襲反位【有司納射器因畱主授受之○三耦反位反次北西面北上之位】

右三耦拾取矢於楅

司射作射如初一耦揖升如初司馬命去侯負侯許諾如初司馬降釋弓反位司射猶挾一个去撲與司馬交於階前適阼階下北面請釋獲於公【猶守故之辭於此言之者司射旣誘射恆執弓挾矢以掌射事備尙末知當教之也今三耦卒射眾以知之矣猶挾之者君子不必也】公許反搢撲遂命釋獲者設中以弓爲畢北面【北面立於所設中之南當視之也鄕射禮曰設中南當楅西當西序】大史釋獲小臣師執中先首坐設之東面退大史實八算於中橫委其餘於中西興共而俟【先猶前也命大史而小臣師設之國君官多也小臣師退反東堂下位鄕射禮曰橫委其餘於中西南末○中形爲伏獸竅其背以置獲籌執之則前其首設之則東其面面首一也】司射西面命曰中離維綱揚觸梱復公則釋獲眾則不與【離猶過也獵也侯有上下綱其邪制躬舌之角者爲維或曰維當爲絹絹綱耳揚觸者謂矢中他物揚而觸侯也梱復爲矢至侯不著而還復復反也公則釋獲優君也眾當中鵠而著古文梱作魁】惟公所中中三侯皆獲【值中一侯則釋獲】釋獲者命小史小史命獲者【傳告服不使知此司射所命】司射遂進由堂下北面視上射命曰不貫不釋上射揖司射退反位【貫猶中也射不中鵠不釋算古文貫作關】釋獲者坐取中之八算攺實八算興執而俟【執所取算】乃射若中則釋獲者每一个釋一算上射於右下射於左若有餘算則反委之【委余算禮貴異】又取中之八算攺實八算於中興執而俟三耦卒射

右三耦再射釋獲

賓降取弓矢於堂西【不敢與君並俟吿取之以升俟君事畢○君待告乃取弓矢】諸公卿則適次繼三耦以南【言繼三耦明在大夫北○此適次亦過次前至堂東三耦之南西面立也】公將射則司馬師命負侯皆執其旌以負其侯而俟【君尊若始焉】司馬師反位僕人埽侯道【新之】司射去撲適阼階下告射於公公許適西階東告於賓【告當射也今文曰阼階下無適】遂搢撲反位小射正一人取公之決拾於東坫上一小射正授弓拂弓皆以俟於東堂【授弓當授大射正拂弓去塵】公將射則賓降適堂西袒決遂執弓搢三挾一个升自西階先待於物北北一笴東面立【不敢與君並笴矢幹東面立鄕君也】司馬升命去侯如初還右乃降釋弓反位【還右還君之右也猶出下射之南還其後也今文曰右還】公就物小射正奉決拾以笥大射正執弓皆以從於物【笥萑葦器大射正捨司正親其職○大射正初爲擯者復自擯者立爲司正至此又捨司正來執弓也】小射正坐奠笥於物南遂拂以巾取決興贊設決朱極三【極猶放也所以韜指利放也以朱韋爲之三者食指將指無名指無極放契於此指多則痛小指短不用】小臣正贊袒公袒朱襦卒袒小臣正退俟於東堂小射正又坐取拾興贊設拾以笥退奠於坫上復位【旣袒乃設拾拾當以韝襦上】大射正執弓以袂順左右隈上再下壹左執弣右執簫以授公公親揉之【順放之也隈弓淵也揉宛之觀其安危也今文順爲循古文揉爲紐○隈烏回反揉而九反】小臣師以巾內拂矢而授矢於公稍屬【內拂恐塵及君也稍屬不搢矢○稍屬者發一矢乃復授一矢接續而授也○屬之玉反】大射正立於公後以矢行告於公【若不中使君當知而攺其度】下曰畱上曰揚左右曰方【畱不至也揚過去也方出旁也】公旣發大射正受弓而俟拾發以將乘矢【公下射也而先發不畱尊也】公卒射小臣師以巾退反位大射正受弓【受弓以授有司於東堂】小射正以笥受決拾退奠於坫上復位大射正退反司正之位小臣正贊襲公還而後賓降釋弓於堂西反位於階西東面【階西東面賓降位】公卽席司正以命升賓賓升復筵而後卿大夫繼射

右君與賓耦射

諸公卿取弓矢於次中袒決遂執弓搢三挾一个出西面揖揖如三耦升射卒射降如三耦適次釋弓說決拾襲反位眾皆繼射釋獲皆如初【諸公卿言取弓矢眾言釋獲互言也】卒射釋獲者遂以所執余獲適阼階下北面告於公曰左右卒射【司射不言告者釋獲者於是有事宜終之也余獲余算也無餘算則無所執古文曰余算】反位坐委余獲於中西興共而俟

右公卿大夫及眾耦皆射

司馬袒執弓升命取矢如初負侯許諾以旌負侯如初司馬降釋弓如初小臣委矢於楅如初【司馬司馬正於是司馬師亦坐乘矢】賓諸公卿大夫之矢皆異束之以茅卒正坐左右撫之進束反位【異束大夫矢尊殊之也正司馬正也進前也又言束整結之示親也】賓之矢則以授矢人於西堂下【是言矢人則納射器之有司各以其器名官職不言君矢小臣以授矢人於東堂下可知】司馬釋弓反位而後卿大夫升就席【此言其升前小臣委矢於楅○方司馬釋弓反位卿大夫卽升就席是其升在小臣委矢之前以上文類言如初諸事故至此始特言之】

右射訖取矢

司射適階西釋弓去撲襲進由中東立於中南北面視算【釋弓去撲射事巳也】釋獲者東面於中西坐先數右獲【固東面矣復言之者少南就右獲】二算爲純【純猶全也耦陰陽也】一純以取實於左手十純則縮而委之【縮從也於數者東西爲從古文縮皆作蹙】每委異之【易校數】有餘純則橫諸下【又異之也自近爲下】一算爲奇奇則又縮諸純下【又從之】興自前適左【從中前北也更端故起】東面坐【少北於故】坐兼斂算實於左手一純以委十則異之【變於右也】其餘如右獲【謂所縮所橫者○按釋獲者在中西東面而釋獲其右獲之算在中南左獲之算在中北故此數右獲則注云少南就右獲數左獲則注雲從中前北又云少北於故也】司射復位釋獲者遂進取賢獲執之由阼階下北面告於公【賢獲勝黨之算也執之者齊而取其餘】若右勝則曰右賢於左若左勝則曰左賢於右以純數告若有奇者亦曰奇【告曰某賢於某若干純若干奇】若左右鈞則左右各執一算以告曰左右鈞還復位坐兼斂算實八算於中委其餘於中西興共而俟

右數左右獲算多少

司射命設丰【當飲不勝者射爵】司宮士奉丰由西階升北面坐設於西楹西降復位勝者之弟子洗觶升酌散南面坐奠於丰上降反位【弟子其少者也不授者射爵猶罰爵略之】司射遂袒執弓挾一个搢撲東面於三耦之西命三耦及眾射者勝者皆袒決遂執張弓【執張弓言能用之也右手挾】不勝者皆襲說決拾卻左手右加弛弓於其上遂以執弣【固襲說決拾矣復言之者起勝者也不勝者執弛弓言不能用之也兩手執弣無所挾也】司射先反位【居前俟所命入次而來飲】三耦及眾射者皆升飲射爵於西階上【不勝之黨無不飲○疏曰大射者所以擇士以助祭今若在於不勝之黨𨿽數中亦受罰及其助祭𨿽飲射爵亦得助祭但在勝黨𨿽不飲罰爵若不數中亦不得助祭飲罰據一黨而言助祭取一身之藝義固不同也】小射正作升飲射爵者如作射一耦出揖如升射及階勝者先升升堂少右【先升尊賢也少右辟飲者亦因相飲之禮然○獻酬之禮獻者在右也】不勝者進北面坐取丰上之觶興少退立卒觶進坐奠於丰下興揖【立卒觶不祭不拜受罰不備禮也右手執觶左手執弓】不勝者先降【後升先降略之不由次也降而少右復並行】與升飲者相左交於階前相揖適次釋弓襲反位僕人師繼酌射爵取觶實之反奠於丰上退俟於序端【僕人師酌者君使之代弟子也自此以下辯爲之酌】升飲者如初三耦卒飲若賓諸公卿大夫不勝則不降不執弓耦不升【此耦謂士也諸公卿或闕士爲之耦者不升其諸公卿大夫相爲耦者不降席重恥尊也】僕人師洗升實觶以授賓諸公卿大夫受觶於席以降適西階上北面立飲卒觶授執爵者反就席【𨿽尊亦西階上立飲不可以已尊枉正罰也授爵而不奠丰尊大夫也】

若飲公則侍射者降洗角觶升酌散降拜【侍射賓也飲君則不敢以爲罰從致爵之禮也○角觶疏以爲以兕角爲之對下文飲君象觶而言仍是三升之觶非四升曰角之角也】公降一等小臣正辭賓升再拜稽首公答再拜賓坐祭卒爵再拜稽首公答再拜賓降洗象觶升酌膳以致下拜小臣正辭升再拜稽首公答再拜公卒觶賓進受觶降洗散觶升實散下拜小臣正辭升再拜稽首公答再拜【宵復酌自飲者夾爵也但如致爵則無以異於燕也夾爵亦所以恥公也所謂若飲君燕則夾爵○注末引鄕射文若云若飲君用燕禮致爵之法其異者夾爵耳】賓坐不祭卒觶降奠於篚階西東面立【不祭象射爵】擯者以命升賓賓升就席【擯者司正也今文席爲筵】

若諸公卿大夫之耦不勝則亦執弛弓特升飲【此耦亦謂士也特猶獨也以尊爲耦而又不勝使之獨飲若無倫匹孤賤也】眾皆繼飲射爵如三耦射爵辯乃徹丰與觶【徹除也】

右飲不勝者

司宮尊侯於服不之東北兩獻酒東面南上皆加勺設洗於尊西北篚在南東肆實一散於篚【爲大侯獲者設尊也言尊侯者獲者之功由侯也不於初設之者不敢必君射也君不射則不獻大侯之獲者散爵名容五升○獻素何反】司馬正洗散遂實爵獻服不【言服不者著其官尊大侯也服不司馬之屬掌養猛獸而教擾之者洗酌皆西面○服不卽獲者也前此皆言獲者以其事名之至此乃著其官是尊大侯也】服不侯西北三步北面拜受爵【近其所爲獻○服不得獻以侯之故則侯是其所爲獻也故近侯而不近乏】司馬正西面拜送爵反位【不俟卒爵略賤也此終言之獻服不之徒乃反位○此叚鄭注可疑當以經文爲正服不之徒或在司馬師所獻之中耳】宰夫有司薦庶子設折俎【宰夫有司宰夫之吏也鄕射記曰獲者之俎折脊脇肺】卒錯獲者適右个薦俎從之【不言服不言獲者國君大侯服不負侯其徒居乏待獲變其文容二人也司馬正皆獻之薦俎已錯乃適右个明此獻已已歸功於侯也適右个由侯內鄕射記曰東方謂之右个○信如注言司馬正並獻二人當用二爵經文明言實一散於篚安得有二爵乎司馬正所獻決是服不氏一人其徒則司馬師獻僕巾車後乃獻之服不本下士其徒庶人在官者故可後也○圖解錯音厝个音幹】獲者左執爵右祭薦俎二手祭酒【祭俎不奠爵不備禮也二手祭酒者獲者南面於俎北當爲侯祭於豆間爵反注爲一手不能正也此薦俎之設如於北面人焉天子祝侯曰惟若寜侯無或若女不寧侯不屬於王所故抗而射女彊飲彊食貽女曾孫諸侯百福諸侯以下祝辭未聞○祝之又反】適左个祭如右个中亦如之【先祭个後中者以外卽之至中若神在中鄕射禮曰獻獲者俎與薦皆三祭】卒祭左个之西北三步東面【北鄕受獻之位也不北面者嫌爲侯卒爵】設薦俎立卒爵【不言不拜旣爵司馬正已反位不拜可知也鄕射禮曰獲者薦右東面立飲】司馬師受虛爵洗獻僕人與巾車獲者皆如大侯之禮【僕人埽侯道巾車張大侯及參侯幹侯之獲者其受獻之禮如服不也僕人巾車於服不之位受之功成於大侯也不言量人者此自後以及先可知】卒司馬師受虛爵奠於篚【獲者之篚】獲者皆執其薦庶子執俎從之設於乏少南【少南爲復射妨旌也僕人巾車量人自服不而南】服不復負侯而俟

右獻獲者

司射適階西去撲適堂西釋弓說決拾襲適洗洗觚升實之降獻釋獲者於其位少南【獻釋獲者與獲者異文武不同也去撲者撲不升堂也少南辧中○釋獲君太史也少南辧中者獻釋獲者於其位之南欲其稍逺乎中與獻獲者近侯有異也】薦脯醢折俎皆有祭【俎與服不同惟祭一爲異○服不之俎與薦皆有三祭以其祭侯三處各用其一也】釋獲者薦右東面拜受爵司射北面拜送爵釋獲者就其薦坐左執爵右祭脯醢興取肺坐祭遂祭酒【祭俎不奠爵亦賤不備禮】興司射之西北面立卒爵不拜旣爵司射受虛爵奠於篚釋獲者少西辟薦反位【辟薦少西之者爲復射妨司射視算亦辟俎也】司射適堂西袒決遂取弓挾一个適階西搢撲以反位【爲將復射】

右獻釋獲者第二番射事竟

司射倚撲於階西適阼階下北面請射於公如初【不升堂賓諸公卿大夫旣射矣聞之可知○此下言第三番射以樂爲節之儀射前有諸公卿大夫拾取矢正射不鼓不釋射後三耦及眾射者又拾取矢此三事爲異其餘並如釋獲之射】反搢撲適次命三耦皆袒決遂執弓序出取矢【向言拾是言序互言耳】司射先反位【言先先三耦也司射旣命三耦以入次之事卽反位三耦入次袒決遂執弓挾矢乃出反次外西面位向不言司射先反位三耦未有次外位無所先也○注挾矢字衍】三耦拾取矢如初小射正作取矢如初【小射正司射之佐作取矢禮殺代之】三耦旣拾取矢諸公卿大夫皆降如初位與耦入於次皆袒決遂執弓皆進當楅進坐說矢束上射東面下射西面拾取矢如三耦【皆進當楅進三耦揖之位也凡繼射命耦而已不作射不作取矢從初○降如初位三耦南之位也注繼射謂繼三耦而射從初謂從三耦之法繼射者皆從耦法故不再命之也】若士與大夫爲耦士東面大夫西面大夫進坐說矢束退反位【說矢束自同於三耦謙也○欲與其耦拾取也】耦揖進坐兼取乘矢興順羽且左還毋周反面揖【兼取乘矢不敢與大夫拾】大夫進坐亦兼取乘矢如其耦北面搢三挾一个揖進大夫與其耦皆適次釋弓說決拾襲反位諸公卿升就席【大夫反位諸公卿乃升就席大夫與己上下位○諸公卿大夫自爲耦者拾取矢在前大夫與士耦者取矢在後前取矢者待於三耦之南至大夫與耦取矢反位乃與之同升就席以爵同故相待也】眾射者繼拾取矢皆如三耦遂入於次釋弓矢說決拾襲反位

右將以樂射射者拾取矢

司射猶挾一个以作射如初一耦揖升如初司馬升命去侯負侯許諾司馬降釋弓反位司射與司馬交於階前倚撲於階西適阼階下北面請以樂於公公許【請奏樂以爲節也始射獲而未釋獲復釋獲復用樂行之君子之於事始取苟能中課有功終用成法教化之漸也射用應樂爲難孔子曰射者何以聽循聲而發發而不失正鵠者其惟賢者乎】司射反搢撲東面命樂正曰命用樂【言君有命用樂射也樂正在工南北面○疏曰此時工在洗東西面樂正在工南北面司射在西階下東面經云命樂正者東面遙命之】樂正曰諾司射遂適堂下北面眡上射命曰不鼔不釋【不與鼔節相應不釋算也鼔亦樂之節學記曰鼔無當於五聲五聲不得不和凡射之鼓節投壺其存者也周禮射節天子九諸侯七卿大夫以下五】上射揖司射退反位樂正命大師曰奏貍首間若一【樂正西面受命左還東面命大師以大射之樂章使奏之也貍首逸詩曾孫也貍之言不來也其詩有射諸侯首不朝者之言因以名篇後世失之謂之曾孫曽孫者其章頭也射義所載詩曰曾孫侯氏是也以爲諸侯射節者采其旣有弧矢之威又言小大莫處禦於君所以燕以射則燕則譽有樂以時防君事之志也間若一者調其聲之疏數重節○聲之疏數必使勻適如一以射禮所重在於能循此節也○圖解貍裏之反】大師不興許諾樂正反位奏貍首以射三耦卒射賓待於物如初公樂作而後就物稍屬不以樂志其他如初儀【不以樂志君之射儀遲速從心其發不必應樂辟不敏也志意所擬度也春秋傳曰吾志其目○云如初者皆如上第二畨射法惟作樂爲異耳】卒射如初賓就席諸公卿大夫眾射者皆繼射釋獲如初卒射降反位釋獲者執余獲進告左右卒射如初

右以樂節射

司馬升命取矢負侯許諾司馬降釋弓反位小臣委矢司馬師乘之皆如初司射釋弓視算如初釋獲者以賢獲與鈞告如初復位

右樂射後取矢數獲

司射命設丰實觶如初遂命勝者執張弓不勝者執弛弓升飲如初卒退丰與觶如初

右樂射後飲不勝者

司射猶袒決遂左執弓右執一个兼諸面鏃適次命拾取矢如初【側持矢曰執面猶尙也兼矢於尙鏃將止變於射也】司射反位三耦及諸公卿大夫眾射者皆袒決遂以拾取矢如初矢不挾兼諸面鏃退適次皆授有司弓矢襲反位【不挾亦謂執之如司射】卿大夫升就席

右樂射後拾取矢

司射適次釋弓說決拾去撲襲反位司馬正命退楅解綱小臣師退楅巾車量人解左下綱司馬師命獲者以旌與薦俎退【解猶釋也今文司馬師無司馬】司射命釋獲者退中與算而俟【諸所退射器皆俟備君復射釋獲者亦退其薦俎】

右三番射竟退諸射器將坐燕以終禮

公又舉奠觶惟公所賜若賓若長以旅於西階上如初大夫卒受者以虛觶降奠於篚反位

右爲大夫舉旅酬

司馬正升自西階東楹之東北面告於公請徹俎公許【射事旣畢禮殺人倦宜徹俎燕坐】遂適西階上北面告於賓賓北面取俎以出諸公卿取俎如賓禮遂出授從者於門外【自其從者】大夫降復位【門東北面位○疏云大夫降者大夫𨿽無俎以賓公卿皆送俎不可獨立於堂故降復位雲門東北面位初小臣納卿大夫門東北面揖位也下文賓諸公卿皆入門東面北上謂在西階下知大夫不在西階下者以其西階下舊無位此云復位故知非西階下也公卿入西階下以將燕亦因從賓此時公卿未入大夫無可從不可獨居西階故在門東北面也】庶子正徹公俎降自阼階以東【降自阼階若親徹也以東去藏】賓諸公卿皆入門東面北上【諸公卿不入門而右以將燕亦因從賓】司正升賓賓諸公卿大夫皆說屨升就席公以賓及卿大夫皆坐乃安【向命以我安臣於君尙猶踧踖至此乃敢安】羞庶羞【羞進也庶眾也所進眾羞謂肝膋狗胾醢也或有炮鱉膾鯉雉鶉鴽】大夫祭薦【燕乃祭薦不敢於盛成禮○賓與卿皆於獻時祭薦】司正升受命皆命公曰眾無不醉賓及諸公卿大夫皆興對曰諾敢不醉皆反位坐【皆命者命賓命諸公命卿大夫皆鄕其位也興對必降席敬也司正退立西序端○疏云經直云興不言降席鄭知降席者以爲反坐故知降席也知司正退立西序端者案司正監酒此將獻士事未訖亦如鄕飲酒監旅時立於西序端也】

右徹俎安坐

主人洗酌獻士於西階上士長升拜受觶主人拜送【獻士用觶士賤也今文觶作觚】士坐祭立飲不拜旣爵其他不拜坐祭立飲【其他謂眾士也升不拜受爵】乃薦司正與射人於觶南北面東上司正爲上【司正射人士也以齒受獻旣乃薦之也司正大射正也射人小射正略其佐○疏曰案燕禮薦司正與射人一人司士一人執冪二人此不言其數又不言司士與執冪文不具】辯獻士士旣獻者立於東方西面北上乃薦士【士旣獻易位者以卿大夫在堂臣位尊東也畢獻薦之略賤】祝史小臣師亦就其位而薦之【亦者亦士也辯獻乃薦也祝史門東北面東上】主人就士旅食之尊而獻之旅食不拜受爵坐祭立飲【主人旣酌西面士旅食北面受之不洗者於賤略之也】主人執虛爵奠於篚復位

右主人獻士及旅食

賓降洗升媵觶於公酌散下拜公降一等小臣正辭賓升再拜稽首公答再拜【賓受公賜多矣禮將終宜勸公序厚意也今文觶爲觚公答拜無再拜】賓坐祭卒爵再拜稽首公答再拜賓降洗象觚升酌膳坐奠於薦南降拜小臣正辭賓升成拜公答拜賓反位【反位反席也此觚當爲觶○疏云戶牖之間位則有庶凡旅酬皆用觶故知觚當爲觶】公坐取賓所媵觚興惟公所賜受者如初受酬之禮降更爵洗升酌膳下再拜稽首小臣正辭升成拜公答拜乃就席坐行之【坐行之若今坐相勸酒】有執爵者【士有盥升主酌授之】惟受於公者拜【公所賜者拜其餘則否】司正命執爵者爵辯卒受者興以酬士【欲令恵均○司正以酬士命大夫下文方言酬節此其命之辭也】大夫卒受者以爵興西階上酬士士升大夫奠爵拜士答拜【興酬士者士立堂下與上坐者異】大夫立卒爵不拜實之士拜受大夫拜送士旅於西階上辯【祝史小臣師旅食皆及焉】士旅酌【旅序也士以次自酌相酬無執爵者】右賓舉爵爲士旅酬

若命曰復射則不獻庶子【獻庶子則正禮畢後無事○士旅酬後當獻庶子等如下節所陳若復射則暫止俟射畢乃獻】司射命射惟欲【司射命賓及諸公卿大夫射欲者則射不欲者則止可否之事從人心也】卿大夫皆降再拜稽首公答拜【拜君樂與臣下執事無已不言賓賓從羣臣禮在上】壹發中三侯皆獲【其功一也而和者益多尙歡樂也矢揚觸或有參中者○卿大夫主射參侯士主射豻侯矢或揚觸容中別侯皆得釋獲禮殺尙歡故優假之也】右坐燕時或復射

主人洗升自西階獻庶子於阼階上如獻士之禮辯獻降洗遂獻左右正與內小臣皆於阼階上如獻庶子之禮【庶子旣掌正六牲之體又正舞位授舞器與膳宰樂正聯事又掌國子戒令教治世子之官也左右正謂樂正僕人正也位在中庭之左右小樂正在頌磬之北右也工在西卽北面工遷於東則東面大樂正在笙磬之北左也工在西則西面工遷於東則北面僕人正相大師工升堂與其師士降立於小樂正之北北上工遷於東則陪其工後國君無故不釋縣二正君之近官也內小臣奄人掌君陰事陰令後夫人之官也獻三官於阼階別內外臣也同獻更洗以時事不聨也獻正下及內小臣則磬人鐘人鑮人鼔人僕人師僕人士盡獻可知也庶子內小臣位在小臣師之東少退西上】

右主人獻庶子等獻禮之終也

無算爵【算數也爵行無次數惟意所歡醉而止】士也有執膳爵者有執散爵者執膳爵者酌以進公公不拜受執散爵者酌以之公命所賜所賜者興受爵降席下奠爵再拜稽首公答再拜【席下席西】受賜爵者以爵就席坐公卒爵然後飲【酬之禮爵代舉今爵並行嫌不代也並行猶代者明勸恵從尊者來】執膳爵者受公爵酌反奠之【燕之歡在飲酒成其意也】受賜者興授執散爵者執散爵者乃酌行之【與其所歡者】惟受於公者拜卒爵者興以酬士於西階上士升大夫不拜乃飲實爵【乃猶而也】士不拜受爵大夫就席士旅酌亦如之【○亦如大夫之不拜而飲飲畢遂實爵也】公有命徹冪則賓及諸公卿大夫皆降西階下北面東上再拜稽首【命徹冪者公意殷勤欲盡酒】公命小臣正辭公答拜大夫皆辟升反位【升不成拜於將醉正臣禮】士終旅於上如初【卿大夫降而爵止於其反席卒之】無算樂【升歌間合無次數惟意所樂】

右燕未盡歡

宵則庶子執燭於阼階上司宮執燭於西階上甸人執大燭於庭閽人爲燭於門外【宵夜也燭燋也甸人掌共薪蒸者庭大燭爲其位廣也爲作也作燭賓出】賓醉北面坐取其薦脯以降【取脯重得君之賜】奏陔【陔夏樂章也其歌頌類也以鐘鼔奏之其篇今亡】賓所執脯以賜鐘人於門內霤遂出【必賜鐘人鐘人以鐘鼔奏陔夏賜之脯明𨿽醉志禮不忘樂】卿大夫皆出【從賓出】公不送【臣也與之安燕交歡嫌亢禮也】公入驁【驁夏亦樂章也以鐘鼔奏之其詩今亡此公出而言入者射宮在郊以將還爲入燕不驁者於路寢無出入也○諸侯大學在郊是其大射之所○驁音鰲】

右賓出公入

儀禮鄭注句讀卷七

欽定四庫全書

儀禮鄭注句讀卷八

濟陽張爾岐撰

聘禮第八【鄭目錄云大問曰聘諸侯相於久無事使卿相問之禮小聘使大夫周禮曰凡諸侯之邦交歳相問也殷相聘也世相朝也於五禮屬賓禮大戴第十四小戴第十五別錄第八○疏云事謂盟防之屬若有事事上相見故鄭據久無事而言又云大行人云上公九介侯伯七介子男五介諸侯之卿各下其君二等上公七介侯伯五介子男三介若小聘使大夫又下其卿二等此聘禮是侯伯之卿大聘以其經云五介又及竟張旜孤卿建旜據侯伯之卿之聘也殷相聘三年一大聘也】

聘禮君與卿圖事【圖謀也謀聘故及可使者謀事者必因朝其位君南面卿西面大夫北面士東面○自此至不辭言命使人之事疏云儀禮之內見諸侯三朝燕朝燕禮是也射朝大射是也不見路門外正朝當與二朝面位同燕禮大射皆云卿西面大夫北面士東面公降階南面揖之是以知正朝面位然也○聘匹正反】遂命使者【遂猶因也旣謀其人因命之聘使卿○使所吏反】使者再拜稽首辭【辭以不敏】君不許乃退【退反位也受命者必進○不許者不許其辭也】旣圖事戒上介亦如之【旣已也戒猶命也已謀事乃命上介難於使者易於介○亦如其再拜辭不許乃退也】宰命司馬戒眾介眾介皆逆命不辭【宰上卿貳君事者也諸侯謂司徒爲宰眾介者士也士屬司馬周禮司馬之屬司士掌作士適四方使爲介逆猶受也○疏雲天子有六卿諸侯兼官而有三卿立地官司徒兼冢宰立夏官司馬兼春官立冬官司空兼秋官故諸侯謂司徒爲宰也眾介不辭副使賤不敢辭】

右命使

宰書幣【書聘所用幣多少也宰又掌制國之用○自此至所受書以行言授幣】命宰夫官具【宰夫宰之屬也命之使眾官具幣及所宜賫○命之者宰也宰旣書用幣之數遂命宰夫使官具之周禮宰夫掌百官府之徴令】及期夕幣【及猶至也夕幣先行之日夕陳幣而視之重聘也】使者朝服帥眾介夕【視其事也古文帥皆作率】管人布幕於寢門外【管猶館也館人謂掌次捨帷幕者也布幕以承幣寢門外朝也古文管作官今文布作敷○鄭注布幕以承幣此幕非在上之幕乃布之地以爲借者】官陳幣皮北首西上加其奉於左皮上馬則北面奠幣於其前【奉所奉以致命謂束帛及纁也馬言則者此享主用皮或時用馬馬入則在幕南皮馬皆乘古文奉爲捲今文無則】使者北面眾介立於其左東上【旣受行同位也位在幕南○未受命行已前卿西面大夫北面士東面面位各異】卿大夫在幕東西面北上【大夫西面辟使者○疏曰此謂處者大夫常北面今與卿同西面故云辟使者】宰入告具於君君朝服出門左南鄕【入告入路門而告】史讀書展幣【展猶校錄也史幕東西面讀書賈人坐撫其幣舟者曰在必西而者欲君與使者俱見之也○疏云賈人當在幕西東而撫之○賈音嫁】宰執書告備具於君授使者使者受書授上介【史展幣畢以書還授宰宰旣告備以授使者其受授皆北面○疏曰云其授受皆北面者當宰以書授使者之時宰來至使者之東北面授使者使者北面授介三者皆北面向君故也】公揖入【揖禮羣臣】官載其幣捨於朝【待旦行也○官謂官人從賓行者捨止於朝須守幣也】上介視載者【監其安處之畢乃出】所受書以行【爲當復展○上介所受之書則將之以行爲至彼國竟上當復展也】

右授幣

厥明賓朝服釋幣於禰【告爲君使也賓使者謂之賓尊之也天子諸侯將出告羣廟大夫告禰而已凡釋幣設洗盥如祭○自此至亦如之言使者與上介將行告禰告無牲直用幣而已執幣須潔當有洗以盥手其設洗如祭時】有司筵幾於室中祝先入主人從入主人在右再拜祝告又再拜【更云主人者廟中之稱也祝告告以主人將行也○主人亦謂使者】釋幣制纁束奠於幾下出【祝釋之也凡物十曰束纁之率居三纁居二朝貢禮云純四尺制丈八尺○制纁束丈八尺之纁其數十卷也疏云純謂幅之廣狹制謂舒之長短○率音律只音紙】主人立於戶東祝立於牖西【少頃之間示有俟於神】又入取幣降捲幣實於笲埋於西階東【又入者祝也埋幣必盛以器若藏之然○笲音煩】又釋幣於行【告將行也行者之先其古人之名未聞天子諸侯有常祀在冬大夫三祀曰門曰行曰厲喪禮有毀宗躐行出於大門則行神之位在廟門外西方不言埋幣可知也今時民春秋祭祀有行神古之遺禮乎】遂受命【賓須介來乃受命也言遂者明自是出不復入】上介釋幣亦如之【如其於禰與行】

右將行告禰與行

上介及眾介俟於使者之門外【俟待也待於門外東面北上○自此至斂旜言賓介向君朝受命卽行】使者載旜帥以受命於朝【旜旌旗屬也載之者所以表識其事也周禮曰通帛爲旜又曰孤卿建旜至於朝門使者北面東上古文旜皆爲膳○疏云凡諸侯三門臯應路路門外有常朝位下文君臣皆朝列位乃使卿進使者使者乃入至朝卽此朝門者臯門外矣○旜之然反】君朝服南鄕卿大夫西面北上君使卿進使者【進之者使者謙不敢必君之終使已】使者入及眾介隨入北面東上君揖使者進之上介立於其左接聞命【進之者有命宜相近也接猶續也○接聞命者上介所立之位近於使者使者述命可接續而聞也】賈人西面坐啟櫝取圭垂繅不起而授宰【賈人在官知物賈者繅所以借圭也其或拜則奠於其上今文繅作璪○疏謂繅有二種一者以木爲中幹以韋衣之其或拜則以借圭一者以絢組爲之所以系玉於韋版此云垂繅屈繅則絢組之繅也愚謂據疏所言仍是一物韋版絢組相侍爲用何得言二也】宰執圭屈繅自公左授使者【屈繅者斂之禮以相變爲敬也自公左贊幣之義○少儀云詔辭自右贊幣自左】使者受圭同面垂繅以受命【同面者宰就使者北面並授之旣授之而君出命矣凡授受者授由其右受由其左】旣述命同面授上介【述命者循君之言重失誤○使者受命又重述之以告上介故上文云接聞命也】上介受圭屈繅出授賈人眾介不從【賈人將行者在門外北面○對上賈人是畱者】受享束帛加璧受夫人之聘璋享纁束帛加琮皆如初【享獻也旣聘又獻所以厚恩恵也帛今之璧色繒也夫人亦有聘享者以其與己同體爲國小君也其聘用璋取其半圭也君享用璧夫人用琮天地配合之象也圭璋特達瑞也璧琮有加往徳也周禮曰瑑圭璋璧琮以頫聘○束帛纁前授幣時已授矣此復言者以方授璧琮取其相配之物兼言之如雲享時束帛上所加之璧纁束帛上所加之琮耳周禮曰瑑圭璋璧琮以頫聘出聘之玉以瑑爲文非君所執之圭與璧也如初者如受圭之儀也○堟大轉反音篆】遂行舍於郊【於此脫捨衣服乃卽道也曲禮曰凡爲君使己受命君言不宿於家】斂旜【此行道耳未有事也斂藏也】右受命遂行

若過邦至於竟使次介假道束帛將命於朝曰請帥奠幣【至竟而假道諸侯以國爲家不敢直徑也將猶奉也帥猶道也請道己道路所當由○自此至執防立於其後言過他邦假道之禮】下大夫取以入告出許遂受幣【言遂者明受其幣非爲許故也容其辭讓不得命也】餼之以其禮上賓大牢積惟芻禾介皆有餼【凡賜人以牲生曰餼餼猶稟也給也以其禮者尊卑有常差也常差者上賓上介牲用大牢羣介用少牢米皆百筥牲陳於門內之西北面米設於中庭上賓上介致之以束帛羣介則牽羊焉上賓有禾十車芻二十車禾以秣馬○積惟芻禾謂所致之積惟芻與禾無米車也介但有餼無積○餼許气反積子賜反秣音末】士帥沒其竟【沒盡】誓於其竟賓南面上介西面眾介北面東上史讀書司馬執防立於其後【此使次介假道止而誓也賓南面専威信也史於眾介之前北面讀書以勑告士眾爲其犯禮暴掠也禮君行師從卿行旅從司馬主軍法者執策示罰○疏云此誓當在使次介假道之時止而誓因上說彼國禮法訖乃更卻本而言之不謂此士帥沒竟後】右過他邦假道

未入竟壹肄【謂於所聘之國竟也肄習也習聘之威儀重失誤○自此至不習私事言將至豫習威儀】爲壝壇畫階帷其北無宮【壝土象壇也帷其北宜有所鄕依也無宮不壝土畫外垣也○疏曰案覲禮與司儀同爲壇三成宮方三百步此則無外官其壇壝土爲之無成又無尺數象之而已愚案廣韻壝埓也壇也蓋壇之形埓也壇須築土髙厚有階級壝則略除地聚土令有形埓而已此壝壇兼言壝亦有壇名也○壝以垂反】朝服無主無執也【不立主人主人尊也不執玉不敢防也徒習其威儀而已】介皆與北面西上【入門左之位也古文與作豫】習享士執庭實【士士介也庭實必執之者皮則有攝張之節】習夫人之聘享亦如之習公事不習私事【公事致命者也○公事謂君聘享夫人聘享及問卿大夫皆致君命行之者私事謂私覿於君私面於卿大夫之事】

右豫習威儀

及竟張旜誓【及至也張旜明事在此國也張旜謂使人維之○自此至遂以入竟言賓至竟謁關迎入之事誓亦警戒從人使勿犯禮】乃謁關人【謁告也古者竟上爲關以譏異服識異言○周禮司關職云凡四方之賓客叩關則爲之告】關人問從者幾人【欲知聘問且爲有司當共委積之具○疏曰不問使人而問從者關人卑者不敢輕問尊者故問從者又云問得從者卽知使者是大聘是小聘卿行旅從大夫小聘當百人從也○幾居豈反】以介對【以所與受命者對謙也聘禮上公之使者七介侯伯之使者五介子男之使者三介以其代君交於列國是以貴之周禮曰凡諸侯之卿其禮各下其君二等○上公介九人諸侯介七人子男介五人卿下其君二等大夫又各下卿二等不以從者對而以介對注云謙也固是亦以知介數卽爲聘爲問可知其從者多少亦可知也】君使士請事遂以入竟【請猶問也問所爲來之故也遂以入因道之○賓向來猶停關外君使士請事訖因道以入本使士迎之而必先請事者君子不必人也】

右至竟迎入

入竟斂旜乃展【復校錄幣重其事斂旜變於始入○自此至賈人之館言入竟三度展幣之事】布幕賓朝服立於幕東西面介皆北面東上賈人北面坐拭圭【拭淸也側幕而坐乃開櫝】遂執展之【持之而立告在】上介北面視之退復位【言退復位則視圭進違位】退圭【圭璋尊不陳之】陳皮北首西上又拭璧展之防諸其幣加於左皮上上介視之退【防合也諸於也古文曰陳幣北首○疏曰璧言合諸幣者享時當合故今亦合而陳之】馬則幕南北面奠幣於其前【前當前幕上】展夫人之聘享亦如之賈人告於上介上介告於賓【展夫人聘享上介不視貶於君也賈人旣拭璋琮南面告於上介上介於是乃東面以告賓亦所謂放而文之類】有司展羣幣以告【羣幣私覿及大夫者有司載幣者自展自告】及郊又展如初【郊逺郊也周制天子畿內千里逺郊百里以此差之逺郊上公五十里侯伯三十里子男十里也近郊各半之】及館展幣於賈人之館如初【館捨也逺郊之內有侯館可以小休止沐浴展幣不於賓館者爲上國之人有勞問己者就焉便疾也】

右入竟展幣

賓至於近郊張旜君使下大夫請行反君使卿朝服用束帛勞【請行問所之也𨿽知之謙不必也士請事大夫請行卿勞彌尊賓也其服皆朝服○自此至遂以賓入言賓至近郊君與夫人使人勞賓】上介出請入吿賓禮辭迎於捨門之外再拜【出請出門西面請所以來事也入告入北面告賓也每所及至皆有捨其有來者與皆出請入告於此言之者賓彌尊事彌錄】勞者不答拜【凡爲人使不當其禮】賓揖先入受於捨門內【不受於堂此主於侯伯之臣也公之臣受勞於堂○疏曰知公之臣受勞於堂者案司儀云諸公之臣相爲國客及大夫郊勞三辭拜辱三讓登聽命是公之臣受勞於堂之事】勞者奉幣入東面致命【東面鄕賓○疏曰賓在館如主人當入門西面故勞者東面向之也】賓北面聽命還少退再拜稽首受幣勞者出【北面聽命若君南面然少退象降拜】授老幣【老賓之臣】出迎勞者【欲儐之○司儀注云上於下曰禮敵者曰儐此言儐者欲見賓以禮禮使者】勞者禮辭賓揖先入勞者從之乘皮設【設於門內也物四曰乘皮麋鹿皮也○設乘皮以儐勞者每皮一人執之】賓用束錦儐勞者【言儐者賓在公館如家之義亦以來者爲賓○儐必刅反】勞者再拜稽首受【稽首尊國賓也】賓再拜稽首送幣【受送拜皆北面象階上○疏云案歸饔餼賓儐大夫時賓楹間北面授幣大夫西面受此賓亦宜與彼同北面授還北面拜送若然云受送拜皆北面者誤當云授送拜皆北面並據賓而言也愚謂如疏言則拜字不得連下讀當云授拜送不當作送拜】勞者揖皮出乃退賓送再拜【揖皮出東面揖執皮者而出○疏云執皮者在門內當門勞者在執皮之西故知東面揖皮揖之若親受之人執皮是賓之使者執皮者得揖從出勞者從人當訝受之】夫人使下大夫勞以二竹簠方被纁裏有蓋【竹簠方者器名也以竹爲之狀如簠而方如今寒具筥筥者圜此方耳○簠音甫】其實棗蒸栗擇兼執之以進【兼猶兩也右手執棗左手執栗】賓受棗大夫二手授栗【受授不遊手愼之也○疏云初兩手俱用旣授棗而不兩手共授栗則是遊暇一手不愼也】賓之受如初禮【如卿勞之儀○如其北面再拜也】儐之如初下大夫勞者遂以賓入【出以束錦授從者因東面釋辭請導之以入然則賓送不拜】

右郊勞

至於朝主人曰不腆先君之祧旣拚以俟矣【賓至外門下大夫入告出釋此辭主人者公也不言公而言主人主人接賓之辭明至欲受之不敢稽賓也腆猶善也遷主所在曰祧周禮天子七廟文武爲祧諸侯五廟則祧始祖也是亦廟也言祧者祧尊而廟親待賓客者上尊者○自此至皆少牢言賓初至不卽行禮主國致館設飱之事○拚方問反音僨】賓曰俟閒【賓之意不欲奄卒主人也且以道路悠逺欲沐浴齋戒俟閒未敢聞命○俟閒者俟君燕閒乃敢進見也○卒寸忽反齋側皆反】大夫帥至於館卿致館【致至也賓至此館主人以上卿禮致之所以安之也○以上卿禮致之謂使上卿以束帛之禮致之也周禮司儀職云諸公之臣相爲國客致館如初之儀鄭注云如郊勞也不儐耳郊勞用束帛則此致館亦用束帛可知也】賓迎再拜卿致命賓再拜稽首卿退賓送再拜【卿不俟設飱之畢以不用束帛致故也不用束帛致之者明爲新至非大禮也○注不用束帛致之指設飱而言也設飱禮輕故可略也致館有束帛致飱空以辭致君命無束帛○飱音孫】宰夫朝服設飱【食不備禮曰飱詩云不素飱兮春秋傳曰方食魚飱皆謂是】飪一牢在西鼎九羞鼎三腥一牢在東鼎七【中庭之饌也飪熟也熟在西腥在東象春秋也鼎西九東七凡其鼎實與其陳如陳饔餼羞鼎則陪鼎也以其實言之則曰羞以其陳言之則曰陪○疏曰雲中庭之饌也者對下文是堂上及門外之饌也云鼎西九東七者九謂正鼎九牛羊豕魚臘腸胃膚鮮魚鮮臘東七者腥鼎無鮮魚鮮臘故七陪鼎三則下云膷臐膮是也】堂上之饌八西夾六【八六者豆數也凡饌以豆爲本堂上八豆八簋六鉶兩簠八壺西夾六豆六簋四鉶兩簠六壺其實與其陳亦如饔餼】門外米禾皆二十車【禾稁實並刈者也諸侯之禮車米視生牢禾視死牢牢十車大夫之禮皆視死牢而已𨿽有生牢不取數焉米陳門東未陳門西○刈魚廢反】薪芻倍禾【各四十車凡此之陳亦如饔餼】上介飪一牢在西鼎七羞鼎三堂上之饌六門外米禾皆十車薪芻倍禾【西鼎七無鮮魚鮮臘】眾介皆少牢【亦飪在西鼎五羊豕腸胃魚臘新至尙熟堂上之饌四豆四簋兩鉶四壺無簠】

右致館設飱

厥明訝賓於館【此訝下大夫也以君命迎賓謂之訝訝迎也亦皮弁○自此至賓不顧皆主國廟中所行之禮其爲公禮者有五聘一享一聘夫人一享夫人一若有言者又一於是主君禮賓其爲私禮者有二賓私覿一介私覿一公乃送賓出又有問君問大夫之儀此聘之正禮也分爲四節】賓皮弁聘至於朝賓入於次【服皮弁者朝聘主相尊敬也諸侯視朔皮弁服入於次者俟辦也次在大門外之西以帷爲之○下記云宗人授次次以帷少退於君之次○辦蒲莧反】乃陳幣【有司入於主國廟門外以布幕陳幣如展幣焉圭璋賈人執櫝而俟】卿爲上擯大夫爲承擯士爲紹擯擯者出請事【擯爲主國之君所使出接賓者也紹繼也其位相承繼而出也主君公也則擯者五人侯伯也則擯者四人子男也則擯者三人聘義曰介紹而傳命君子於其所尊不敢質敬之至也旣知其所爲來之事復請之者賓來當與主君爲禮爲其謙不敢斥尊者啟發以進之於是時賓出次直闑西北面上擯在闑東閾外西面其相去也公之使者七十步侯伯之使者五十步子男之使者三十步此旅擯耳不傳命上介在賓西北東面承擯在上擯東南西面各自次序而下末介末擯旁相去三丈六尺上擯之請事進南面揖賓俱前賓至末介上擯至末擯亦相去三丈六尺止揖而請事還入告於公天子諸侯朝覲乃命介紹傳命耳其儀各鄕本受命反面傳而下及末則鄕受之反面傳而上又受命傳而下亦如之此三丈六尺者門容二徹參个旁各加一步也今文無擯○注云此旅擯耳不傳命者謂卿大夫聘問上擯受公命出門南面遙揖賓使前上擯漸南行賓至末介北東面上擯至末擯南西面東西立定乃揖而請所爲來之事賓對訖上擯入告公上擯與賓親自問對是旅擯不傳命也若諸侯朝天子受享於廟或諸侯自相朝則擯受命而出遞傳於介介傳於賓介又受賓之辭遞傳於擯擯又傳而入謂之交擯此介紹傳命法也注雲門容二轍參个者車轍廣八尺天子之門容二十四尺是爲八尺者三又加二步一十二尺爲三丈六尺】公皮弁迎賓於大門內大夫納賓【公不出大門降於待其君也大夫上擯也謂之大夫者上序可知從大夫總無所別也於是賓主人皆裼○裼西曆反】賓入門左【內賓位也眾介隨入北面西上少退擯者亦入門而右北面東上上擯進相君】公再拜【南面拜迎】賓辟不答拜【辟位逡遁不敢當其禮】公揖入每門每曲揖【每門輙揖者以相人偶爲敬也凡君與賓入門賓必後君介及擯者隨之並而鴈行旣入則或左或右相去如初玉藻曰君入門介拂闑大夫中棖與闑之間士介拂棖賓入不中門不履閾此賓謂聘卿大夫也門中門之正也不敢與君並由之敬也介與擯者鴈行卑不逾尊者之迹亦敬也賓之介猶主人之擯○棖直庚反】及廟門公揖入立於中庭【公揖先入省內事也旣則立於中庭以俟賓不復出如此得君行一臣行二於禮可矣公迎賓大門內卿大夫以下入廟門卽位而俟之○方君在大門內時卿大夫當於廟中在位矣】賓立接西塾【接猶近也門側之堂謂之塾立近塾者已與主君交禮將有出命俟之於此介在幣南北面西上上擯亦隨公入門東東上少進於士】幾筵旣設擯者出請命【有幾筵者以其廟受宜依神也賓至廟門司宮乃於依前設之神尊不豫事也席西上上擯待而出請受賓所以來之命重停賓也至此言命事彌至言彌信也周禮諸侯祭祀席蒲筵繢純右雕幾○依前之依於豈反本又作扆爾雅釋宮牖戶之間謂之扆但天子以屛風設於扆諸侯無屛風爲異】賈人東面坐啟櫝取圭垂繅不起而授上介【賈人鄕入陳幣東面俟於此言之就有事也授圭不起賤不與爲禮也不言裼襲者賤不裼也繅有組系也】上介不襲執圭屈繅授賓【上介北面受圭進西面授賓不襲者以盛禮不在於已也屈繅並持之也曲禮曰執玉其有借者則裼無借者則襲○疏以屈繅爲無借垂繅爲有借曲禮陳氏注以圭璋特達爲無借琮璧有束帛爲有借陳說得之詳見記中】賓襲執圭【執主盛禮而又盡飾爲其相蔽敬也玉藻曰服之襲也充美也是故屍襲執玉襲也○觀此注知疏以垂繅屈繅爲有借無借誠誤也○盡津忍反】擯者入吿出辭玉【擯者上擯也入告公以賓執圭將致其聘命圭贄之重者辭之亦所以致尊讓也○疏云致尊讓鄕飲酒義文案文公十二年左氏傳云秦伯使西乞術來聘襄仲辭玉賓對曰不腆敝器不足辭也】納賓賓入門左【公事自闑西○玉藻云公事自闑西注云聘享也又云私事自闑東注云覿面也】介皆入門左北面西上【隨賓入也介無事止於此今文無門○此後惟擯者得入相君禮介則止於此也】三揖【君與賓也入門將曲揖旣曲北面又揖當碑揖○疏云公先在庭南面賓入門將曲揖旣曲賓又揖二者主君皆向賓揖之再揖訖主君亦東面向堂塗北行當碑賓主又相向揖是君行一臣行二非謂賓入門時主君更向內霤相近而揖也】至於階三讓【讓升】公升二等【先賓升二等亦欲君行一臣行二】賓升西楹西東面【與主君相鄕】擯者退中庭【鄕公所立處退者以公宜親受賓命不用擯相也】賓致命【致其君之命也】公左還北鄕【當拜】擯者進【進阼階西釋辭於賓相公拜也】公當楣再拜【拜貺也貺恵賜也楣謂之梁】賓三退負序【三退三逡遁也不言辟者以執圭將進授之】公側襲受玉於中堂與東楹之間【側猶獨也言獨見其尊賓也佗日公有事必有贊爲之者凡襲於隠者公序坫之間可知也中堂南北之中也入堂深尊賓事也東楹之間亦以君行一臣行二○兩楹之間爲賓主處中今於東楹之間更侵東半間故云君行一臣行二】擯者退負東塾而立【反其等位無事】賓降介逆出【逆出由便】賓出【聘事畢】公側授宰玉【使藏之授於序端】裼降立【裼者免上衣見裼衣凡當盛禮者以充美爲敬非盛禮者以見美爲敬禮尙相變也玉藻曰裘之裼也見美也又曰麛裘靑豻褎絞衣以裼之論語曰素衣麑裘皮弁時或素衣其裘同可知也裘者爲溫表之爲其防也寒暑之服冬則裘夏則葛凡襢裼者左降立俟享也亦於中庭古文裼皆作賜○以上聘禮○褎詳又反豻五旦反絞戶交反】擯者出請【不必賓事之有無】賓裼奉束帛加璧享擯者入告出許【許受之】庭實皮則攝之毛在內內攝之入設也【皮虎豹之皮攝之者右手並執前足左手並執後足毛在內不欲文之豫見也內攝之者兩手相鄕也入設亦參分庭一在南言則者或以馬凡君於臣臣於君麋鹿皮可也】賓入門左揖讓如初升致命張皮【張者釋外足見文也○當賓於堂上致命之時庭實卽張之見文相應爲節也】公再拜受幣士受皮者自後右客【自由也從東方來由客後西居其左受皮也執皮者旣授亦自前西而出○當公於堂上受幣士亦於堂下受皮】賓出當之坐攝之【象受於賓○士初受皮仍如前張之及賓出降至庭乃對賓坐而攝之當對也】公側授宰幣皮如入右首而東【如入左在前皮右首者變於生也○執皮者初入時行在前者立在左此受皮者東行亦立在左者行在前故云如入也曲禮云執禽者左首此右首是變於生○以上享禮】聘於夫人用璋享用琮如初禮【如公立於中庭以下○此約言聘享夫人之禮亦公受之】若有言則以束帛如享禮【有言有所告請若有所問也記曰有故則束帛加書以將命春秋臧孫辰告糴於齊公子遂如楚乞師晉侯使韓穿來言汶陽之田皆是也無庭實也○此容有告請之禮】擯者出請事賓告事畢【公事畢】

右聘享

賓奉束錦以請覿【覿見也鄕將公事是欲交其歡敬也不用羔因使而見非特來○自此至訝受馬言賓請私覿主君不許而先禮賓】擯者入告出辭【客有大禮未有以待之】請禮賓賓禮辭聽命擯者入告【告賓許也】宰夫徹幾攺筵【宰夫又主酒食者也將禮賓徹神幾攺神席更布也賓席東上公食大夫禮曰蒲筵常緇布純加萑席尋帛純此筵上下大夫也周禮曰筵國賓於牖前莞筵紛純加繅席畫純左彤幾者則是筵孤也孤彤凡卿大夫其漆幾與○莞音官】公出迎賓以入揖讓如初【公出迎者已之禮更端也】公升側受幾於序端【漆幾也今文無升】宰夫內拂幾三奉兩端以進【內拂幾不欲塵坋尊者以進自東箱來授君○坋蒲悶反】公東南鄕外拂幾三卒振袂中攝之進西鄕【進就賓也】擯者告【告賓以公授幾】賓進訝受幾於筵前東面俟【未設也今文訝爲梧○梧五故反】公壹拜送【公尊也古文壹作一】賓以幾辟【辟位逡遁】北面設幾不降階上答再拜稽首【不降以主人禮未成也凡賓左幾○云凡賓左幾者對神右幾也】宰夫實觶以醴加柶於觶面枋【酌以授君也君不自酌尊也宰夫亦洗升實觶以醴自東箱來不面擸不訝受也○公西面向賓宰夫以醴自東箱來公旁並授與公公不訝受故面枋不面擸也】公側受醴【將以飲賓】賓不降壹拜進筵前受醴復位公拜送醴【賓壹拜者醴質以少爲貴】宰夫薦籩豆脯醢賓升筵擯者退負東塾【事未畢擯者不退中庭以有宰夫也○事未畢當在中庭今負東塾者以有宰夫陳飲食也】賓祭脯醢以柶祭醴三庭實設【庭實乘馬】降筵北面以柶兼諸觶尙擸坐啐醴【降筵就階上○擸音獵又音拉折也又持也於義並難通案冠禮昏禮面葉葉柶大端也古文葉作擖擖音叶箕舌也與匙頭相類可以借用擸字或擖字之譌尙擸卽尙葉也尙葉者仰柶端向上也○擸以涉反】公用束帛【致幣也言用尊於下也亦受之於序端】建柶北面奠於薦東【糟醴不啐○啐字誤】擯者進相幣【贊以辭】賓降辭幣【不敢當公禮也】公降一等辭【辭賓降也】栗階升聽命【栗階趨君命尙疾不連步○聽命聽致幣之命旣命又降拜以受也】降拜【拜受】公辭【不降一等殺也】升再拜稽首受幣當東楹北面【亦訝受而北面者禮主於己巳臣也○疏云前行聘享時賓東面主君西面訝授受但以奉君命故不北面此以主君禮己巳臣也故北面受異於聘享時也】退東面俟【俟君拜也不北面者謙若不敢當階然】公壹拜賓降也公再拜【不俟公再拜者不敢當公之盛也公再拜者事畢成禮】賓執左馬以出【受尊者禮宜親之也效馬者並左右靮授之餘三馬主人牽者從出也○靮丁歷反】上介受賓幣從者訝受馬【從者士介】

右主君禮賓

賓覿奉束錦總乘馬二人贊入門右北面奠幣再拜稽首【不請不辭鄕時已請也覿用束錦辟享幣也總者總八轡牽之贊者居馬間扣馬也入門而右私事自闑右奠幣再拜以臣禮見也贊者賈人之屬介特覿也○自此至序從之言私覿之事不升堂入幣是以臣禮見也不以介從故贊者止是賈人之屬以其介將各自特覿也】擯者辭【辭其臣】賓出【事畢】擯者坐取幣出有司二人牽馬以從出門西面於東塾南【將還之也贊者有司受馬乃出凡取幣於庭北面】擯者請受【請以客禮受之】賓禮辭聽命【賓受其幣贊者受馬】牽馬右之入設【庭實先設客禮也右之欲人居馬左任右手便也於是牽馬者四人事得申也曲禮曰效馬效羊者右牽之】賓奉幣入門左介皆入門左西上【以客禮入可從介】公揖讓如初升公北面再拜【公再拜者以其初以臣禮見新之也】賓三退反還負序【反還者不敢與授圭同】振幣進授當東楹北面【不言君受略之也】士受馬者自前還牽者後適其右受【自由也適牽者之右而受之也此亦並授者不自前左由便也便其已授而去也受馬自前變於受皮○牽馬者四人各在馬西右手牽馬北面立士受馬者從東方來由馬前各繞牽馬者之後在人東馬西而受之牽馬者自前西行而出此受馬亦視堂上受幣以爲節也○還戶患反】牽馬者自前西乃出【自由也】賓降階東拜送君辭【拜送幣於階東以君在堂鄕之○疏云賓拜送幣私覿已物故也前享幣不拜送致君命非己物也】拜也君降一等辭【君乃辭之而賓由拜敬也】擯者曰寡君從子𨿽將拜起也【此禮固多有辭矣未有著之者是其志而煥乎未敢明說】栗階升公西鄕賓階上再拜稽首【成拜】公少退【爲敬】賓降出公側授宰幣馬出【廟中宜淸】公降立【○以上賓覿】擯者出請上介奉束錦士介四人皆奉玉錦束請覿【玉錦錦之文纎縟者也禮有以少文爲貴者後言束辭之便也○縟音辱】擯者入告出許上介奉幣儷皮二人贊【儷猶兩也上介用皮變於賓也皮麋鹿皮】皆入門右東上奠幣皆再拜稽首【皆者皆眾介也贊者奠皮出】擯者辭【亦辭其臣】介逆出【亦事畢也】擯者執上幣士執眾幣有司二人舉皮從其幣出請受【此請受請於上介也擯者先卽西面位請之釋辭之時眾執幣者隨立門中而俟】委皮南面【擯者旣釋辭執眾幣者進卽位有司乃得委之南面便其復入也委皮當門】執幣者西面北上擯者請受【請於上介也上言其次此言其位互約文也○疏云以理推之上當言擯者執幣士四人北面東上坐取幣從有司二人坐舉皮從其幣出隨立於門中擯者出門西面於東塾南請受士執幣者進立擯南西面北上執皮者南面委皮於門中北上如是乃爲文備也】介禮辭聽命皆進訝受其幣【此言皆訝受者嫌擯者一一受之】上介奉幣皮先入門左奠皮【皮先者介隨執皮者而入也入門左介至揖位而立執皮者奠皮以有不敢授之義古文重入○注入門左介至揖位而立揖位卽門左北面之位賓至此待揖而後進故云揖位享禮庭實使人執之以授主人有司此奠之於地介出後有司二人坐舉皮是不敢授也】公再拜【拜中庭也不受於堂介賤也】介振幣自皮西進北面授幣退復位再拜稽首送幣【進者北行參分庭一而東行當君乃復北行也】介出宰自公左受幣【不側受介禮輕】有司二人坐舉皮以東【○上介覿禮竟】擯者又納士介【納者出道入也】士介入門右奠幣再拜稽首【終不敢以客禮見】擯者辭介逆出擯者執上幣以出禮請受賓固辭【禮請受者一請受而聽之也賓爲之辭士介賤不敢以言通於主君固衍字當如而大夫也】公答再拜擯者出立於門中以相拜【擯者以賓辭入告還立門中閾外西面公乃遙答拜也相者贊告之】士介皆辟【辟於其東面位逡遁也】士三人東上坐取幣立【俟擯者執上幣來也○士介之幣奠者四擯者執其上幣出請故別用士三人執其餘幣俟擯者入而同授之宰也】擯者進【就公所也○疏曰以公在庭故擯者自門外來進向公左授幣與宰也】宰夫受幣於中庭以東【使宰夫受於士士介幣輕也受之於公左賓幣公側授宰上介幣宰受於公左士介幣宰夫受於士敬之差○注云使宰夫受於士實則宰夫止受擯者所執其餘則執幣者執以從之而東經文自明】執幣者序從之【序從者以宰夫當一一受之○以上眾介覿】

右私覿

擯者出請賓吿事畢【賓旣告事畢眾介逆道賓而出也】擯者入告公出送賓【公出眾擯亦逆道紹擯及賓並行間亦六步】及大門內公問君【鄕以公禮將事無由問也賓至始入門之位北面將揖而出眾介亦在其右少退西上於此可以問君居處何如序殷勤也時承擯紹擯亦於門東北面東上上擯往來傳君命南面蘧伯玉使人於孔子孔子問曰夫子何爲此公問君之類也】賓對公再拜【拜其無恙公拜賓亦辟】公問大夫賓對公勞賓賓再拜稽首公答拜【勞以道路之勤】公勞介介皆再拜稽首公答拜賓出公再拜送賓不顧【公旣拜客趨辟君命上擯送賓出反告賓不顧於此君可以反路寢矣論語說孔子之行曰君召使擯色勃如也足躩如也賓退必復命曰賓不顧矣】

右賓禮畢出公送賓

賓請有事於大夫【請問問卿也不言問聘聘亦問也嫌近君也上擯送賓出賓東面而請之擯者反命因告之○自此至亦如之言賓請問卿卿先往勞賓其請辭宜云有事於某子】公禮辭許【禮辭一辭】賓卽館【少休息也卽就也○疏云此一日之間其事多矣明旦行問卿暫時止息】卿大夫勞賓賓不見【以己公事未行上介以賓辭辭之○仍有問大夫之公事未行也】大夫奠鴈再拜上介受【不言卿卿與大夫同執鴈下見於國君周禮凡諸侯之卿見朝君皆執羔○注見朝君見來朝之君也卿見來朝之君執羔此見來聘之賓執鴈是下於見朝君也】勞上介亦如之【○亦如之者亦勞於其館上介不見而士介代受鴈】

右卿勞賓

君使卿韋弁歸饔餼五牢【變皮升服韋弁敬也韋弁韎韋之弁兵服也而服之者皮韋同類取相近耳其服蓋韎布以爲衣而素裳牲殺曰饔生曰餼今文歸或爲饋○自此至無儐言主君使卿大夫饋饔餼之事此下言卿饋賓周禮春官司服祭服下先云韋弁服後云皮弁服韋弁尊於皮弁故云敬也】上介請事賓朝服禮辭【朝服示不受也受之當以尊服】有司入陳【入賓所館之廟陳其積】饔【謂飪與腥】飪一牢鼎九設於西階前陪鼎當內廉東面北上上當碑南陳牛羊豕魚臘腸胃同鼎膚鮮魚鮮臘設扃鼏膷臐膮蓋陪牛羊豕【陪鼎三牲臛膷臐膮陪之庶羞加也當內防辟堂塗也腸胃次臘以其出牛羊也膚豕肉也惟燖者有膚此饌先陳其位後言其次重大禮詳其事也宮必有碑所以識曰景引陰陽也凡碑引物者宗廟則麗牲馬以取毛血其材宮廟以石窆用木○臘音昔膷音香臐許云反膮許堯反燖音尋窆彼驗反】腥二牢鼎二七無鮮魚鮮臘設於阼階前西面南陳如飪鼎二列【有腥者所以優賓也】堂上八豆設於戶西西陳皆二以並東上韭菹其南醓醢屈【戶室戶也東上變於親食賓也醓醢汁也屈猶錯也今文並皆爲並○公親食賓則設豆西上此東上是變於親食賓也屈猶錯也菹醢不自相當交錯陳之也防云謂其東上醓醢醓醢西昌本昌本西麋臡麋臡西菁菹菁菹北鹿臡鹿臡東葵菹葵菹東蝸醢蝸醢東韭菹此兼用朝事饋食之豆○菹莊居反醓他感反】八簋繼之黍其南稷錯【黍在北○疏云繼者繼八豆以西陳之錯者黍稷二種相間錯也】六鉶繼之牛以西羊豕豕南牛以東羊豕【鉶羹器也○不言防屈錯者防文自具故不言也】兩簠繼之粱在北【簠不次簋者粱稻加也凡饌屈錯要相變】八壺設於西序北上二以並南陳【壺酒尊也酒蓋稻酒粱酒不錯者酒不以雜錯爲味】西夾六豆設於西墉下北上韭菹其東醓醢屈六簋繼之黍其東稷錯四鉶繼之牛以南羊羊東豕豕以北牛兩簠繼之粱在西皆二以並南陳六壺西上二以並東陳【東陳在北墉下統於豆○疏曰六豆者先設韭菹其東醓醢又其東昌本南麋臡麋臡西菁菹又西鹿臡此陳還取朝事之豆】饌於東方亦如之【東方東夾室】西北上【亦韭菹其東醓醢也○疏曰云西北上者則於其東壁下南陳西北有韭菹東有醓醢次昌本次南麋臡次西有菁菹次北有鹿臡亦屈錯也岐案兩夾之饌方位順同非相對而陳也】壺東上西陳【亦在北墉下統於豆】醯醢百罋夾碑十以爲列醯在東【夾碑在鼎之中央也醯在東醯谷陽也醢肉陰也○疏云罋瓦器其容一觳旊人云簋實一觳又云豆實三而成觳四升曰豆則罋與簋同受斗二升也禮器注云壺大一石瓦甒五斗卽此壺大一石也○罋烏弄反】餼二牢陳於門西北面東上牛以西羊豕豕西牛羊豕【餼生也牛羊右手牽之豕束之寢右亦居其左】米百筥筥半斛設於中庭十以爲列北上黍粱稻皆二行稷四行【庭實固當庭中言當中庭者南北之中也東西爲列列當醯醢南亦相變也此言中庭則設碑近如堂深也○上享時直言庭實入設不言中庭則在東西之中其南北三分庭一在南此更言中庭欲明南北之中也上文公立於中庭宰受幣於中庭皆南北之中也知東西爲列者以經言北上故知之若南北縱陳止得言東西不得言北上醯醢南北列未筥東西列是相變也米在中庭其北有醯醢夾碑知碑之設近庭北如堂之深也○筥居呂反行戶郎反】門外米三十車車秉有五防設於門東爲三列東陳【大夫之禮米禾皆視死牢乘防數名也乘有五防二十四斛也防讀若不數之數今文防或爲逾○疏云飪一牢腥二牢是三牢死故米禾皆三十車十斗曰斛十六斗曰防十防曰乘一秉十六斛又五防爲八斛是二十四斛也○防色縷反】禾三十車車三秅設於門西西陳【秅數名也三秅千二百秉○四百秉爲一秅○秅丁故反】薪芻倍禾【倍禾者以其用多薪從米芻從禾四者之車皆陳北輈凡此所以厚重禮也聘義曰古之用財不能均如此然而用財如此其厚者言盡之於禮也盡之於禮則內君臣不相陵而外不相侵故天子制之而諸侯務焉爾○輈丁畱反】賓皮弁迎大夫於外門外再拜大夫不答拜【大夫使者卿也○大夫卽君所使卿韋弁者也】揖入及廟門賓揖入【賓與使者揖而入使者止執幣賓俟之於門內謙也古者天子適諸侯必捨於大祖廟諸侯行舍於諸公廟大夫行舍於大夫廟】大夫奉束帛【執其所以將命】入三揖皆行【皆猶並也使者尊不後主人】至於階讓大夫先升一等【讓不言三不成三也凡升者主人讓於客三敵者則客三辭主人乃許升亦道賓之義也使者尊主人三讓則許升矣今使者三讓則是主人四讓也公𨿽尊亦三讓乃許升不可以不下主人也古文曰三讓○注意謂凡升者必三讓敵者則客三辭主人先升以道之是成三讓也客尊則主人三讓而客卽升如此經大夫先升是也主人三讓客不三辭故云不成三也假使客三辭而猶先升則是主人四讓矣禮固無四讓法也故卽經文大夫先升知大夫木嘗三辭是謂不成三也公𨿽尊當其爲主人亦必三讓乃先升此主人自下之義也】賓從升堂北面聽命【北面於階上也】大夫東面致命賓降階西再拜稽首拜餼亦如之【大夫以束帛同致饔餼也賓殊拜之敬也重君之禮也○大夫東面致命在西階上也賓降階西再拜東階之西也殊拜者分別兩次拜之成拜訖又降拜也】大夫辭升成拜【尊賓○成拜處亦當東階之西】受幣堂中西北面【趨主君命也堂中西中央之西】大夫降出賓降授老幣出迎大夫【老家臣也賓出迎欲儐之】大夫禮辭許入揖讓如初賓升一等大夫從升堂【賓先升敵也皆北面】庭實設馬乘【乘四馬也】賓降堂受老束錦大夫止【止不降使之餘尊○主人降賓亦降敵體之禮也今主人降而大夫止是使命之餘尊】賓奉幣西面大夫東面賓致幣【不言致命非君命也】大夫對北面當楣再拜稽首【稽首尊君客也致對有辭也】受幣於楹間南面退東面俟【賓北面授尊君之使】賓再拜稽首送幣大夫降執左馬以出【出廟門從者亦訝受之】賓送於外門外再拜明日賓拜於朝拜饔與餼皆再拜稽首【拜謝主君之恩恵於大門外周禮曰凡賓客之治令訝聽之此拜亦皮弁服○周禮秋官有掌訝注引之者明賓客發館至朝來往皆掌訝前驅爲之導】上介饔餼三牢飪一牢在西鼎七羞鼎三【飪鼎七無鮮魚鮮臘也賓介皆異館○此下言下大夫饋上介】腥一牢在東鼎七堂上之饌六【六者賓西夾之數】西夾亦如之筥及罋如上賓【凡所不貶者尊介也言如上賓者明此賓客介也○無東方之饌】餼一牢門外米禾視死牢牢十車薪芻倍禾凡其實與陳如上賓【凡凡飪以下○實其物陳其位也】下大夫韋弁用束帛致之上介韋弁以受如賓禮【介不皮弁者以其受大禮似賓不敢純如賓也】儐之兩馬束錦【○使者受儐禮當亦如卿受賓儐也】士介四人皆餼大牢米百筥設於門外【牢米不入門略之也米設當門亦十爲列北上牢在其南西上○此下言宰夫饋士介】宰夫朝服牽牛以致之【執紖牽之東面致命朝服無束帛亦略之士介西面拜迎○下記云士館於工商則此致者在工商之館門外也】士介朝服北面再拜稽首受【受於牢東拜自牢後適宰夫右受由前東面授從者】無儐【旣受拜送之矣明日眾介亦各如其受之服從賓拜於朝】

右歸饔餼於賓介

賓朝服問卿【不皮弁別於主君卿每國三人○自此至如主人受幣禮不拜皆言賓問主國卿大夫之事賓初以君幣問卿次以私幣面卿次上介特面次眾介皆面次上介以君幣問下大夫嘗使至者次上介以私幣面下大夫凡六事分爲三節次又設言大夫不見之禮賓自聘覿主君禮畢君送賓後賓卽請有事於大夫至明日拜饔餼於朝返卽備舉此禮此下賓問卿】卿受於祖廟【重賓禮也祖王父也○初賓請有事於大夫君禮辭許是以卿不敢更辭】下大夫擯【無士擯者旣接於君所急見之○設擯多者示相見有漸卿與賓旣接於君所故不須士擯】擯者出請事大夫朝服迎於外門外再拜賓不答拜揖大夫先入每門每曲揖及廟門大夫揖入【入者省內事也旣而俟於寧也○疏云寧門屋寧也不俟於庭下君也】擯者請命【亦從入而出請不幾筵辟君也】庭實設四皮【麋鹿皮也】賓奉束帛入三揖皆行至於階讓【皆猶並也古文曰三讓】賓升一等大夫從升堂北面聽命【賓先升使者尊】賓東面致命【致其君命】大夫降階西再拜稽首賓辭升成拜受幣堂中西北面【於堂中央之西受幣趨聘君之命】賓降出大夫降授老幣無儐【不儐賓辟君也】擯者出請事賓面如覿幣【面亦見也其謂之面威儀質也○此下賓面卿】賓奉幣庭實從【庭實四馬】入門右大夫辭【大夫於賓入自階下辭迎之】賓遂左【見私事也𨿽敵賓猶謙入門右爲若降等然曲禮曰客若降等則就主人之階主人固辭於客然後客復就西階】庭實設揖讓如初【大夫至庭中旋並行】大夫升一等賓從之【大夫先升道賓】大夫西面賓稱面【稱舉也舉相見之辭以相接】大夫對北面當楣再拜受幣於楹間南面退西面立【受幣楹間敵也賓亦振幣進北面授】賓當楣再拜送幣降出大夫降授老幣

右賓問卿面卿

擯者出請事上介特面幣如覿介奉幣【特面者異於主君士介不從而入也君尊眾介始覿不自別也上賓則眾介皆從之○此下上介特面卿注上賓眾介從之者謂賓問卿面卿時也】皮二人贊【亦儷皮也】入門右奠幣再拜【降等也】大夫辭【於辭上介則出】擯者反幣【出還於上介也】庭實設介奉幣入大夫揖讓如初【大夫亦先升一等今文曰入設】介升大夫再拜受【亦於楹間南面而受】介降拜大夫降辭介升再拜送幣【介旣送幣降出也大夫亦授老幣】擯者出請眾介面如覿幣入門右奠幣皆再拜大夫辭介逆出擯者執上幣出禮請受賓辭【賓亦爲士介辭○此下眾介面卿】大夫答再拜擯者執上幣立於門中以相拜士介皆辟老受擯者幣於中庭士三人坐取羣幣以從之擯者出請事賓出大夫送於外門外再拜賓不顧【不顧言去】擯者退大夫拜辱【拜送也○拜其相已行禮也】

右介面卿

下大夫嘗使至者幣及之【嘗使至已國則以幣問之也君子不忘舊○此下問下大夫舊使已國者】上介朝服三介問下大夫下大夫如卿受幣之禮【上介三介下大夫使之禮也】其面如賓面於卿之禮【○旣致公幣而又私面也】右問下大夫

大夫若不見【有故也○此下主國大夫不親受幣之禮】君使大夫各以其爵爲之受如主人受幣禮不拜【各以其爵主人卿也則使卿大夫也則使大夫不拜代受之耳不當主人禮也】

右大夫代受幣

夕夫人使下大夫韋弁歸禮【夕問卿之夕也使下大夫下君也君使之云夫人者以致辭當稱寡小君○自此至賓拜禮於朝言主君夫人歸禮於賓與上介】堂上籩豆六設於戶東西上二以並東陳【籩豆六者下君禮也臣設於戶東又辟饌位也其設脯其南醢屈六籩六豆○疏云先於北設脯卽於脯南設醢又於醢東設脯以次屈而陳之皆如上也】壺設於東序北上二以並南陳醙黍淸皆兩壺【醙白酒也凡酒稻爲上黍次之粱次之皆有淸白以黍間淸白者互相備明三酒六壺也先言醙白酒尊先設之○稻黍粱三酒白者淸者各一壺並之而陳也疏曰醙白也上言白明黍粱皆有白下言淸明稻黍亦有湇於淸白中言黍明醙卽是稻淸卽是粱也故言互相備也○醙所九反】大夫以束帛致之【致夫人命也此禮無牢下朝君也○夫人於來朝之君有牢此於聘卿無牢是下朝君】賓如受饔之禮儐之乘馬束錦上介四豆四籩四壺受之如賓禮【四壺無稻酒也不致牢下於君也】儐之兩馬束錦明日賓拜禮於朝【於是乃言賓拜明介從拜也今文禮爲醴】

右夫人歸禮賓介

大夫餼賓大牢米八筐【其陳於門外黍粱各二筐稷四筐二以並南陳無稻牲陳於後東上不饌於堂庭辟君也○自此至牽羊以致之言主國大夫餼賓及介記云凡餼大夫黍粱稷筐五斛案掌客鄰國之君來朝卿皆見以羔膳太牢侯伯子男膳特牛彼又無筐米此侯伯之臣得用太牢有筐米者彼爲君禮此是臣禮各自爲差降】賓迎再拜老牽牛以致之賓再拜稽首受老退賓再拜送【老室老大夫之貴臣】上介亦如之眾介皆少牢米六筐皆士牽羊以致之【米六筐者又無粱也士亦大夫之貴臣○室老家相也士邑宰也故爲大夫之貴臣】

右大夫餼賓介

公於賓壹食再饗【饗謂享太牢以飲賓也公食大夫禮曰設洗如饗則饗與食互相先後也古文壹皆爲一今文饗皆爲鄕○自此至致食以侑幣槪言主國君臣於賓介食饗燕獻之數及不親食饗之法食禮無酒饗禮有酒○食音嗣】燕與羞俶獻無常數【羞謂禽羞鴈鶩之屬成熟煎和也俶始也始獻四時新物聘義所謂時賜無常數由恩意也古文俶作淑○俶昌淑反鶩音木】賓介皆明日拜於朝上介壹食壹饗【饗食賓介爲介從饗獻矣復特饗之客之也○饗禮介從饗若食禮介𨿽從入不從食】若不親食使大夫各以其爵朝服致之以侑幣如致饔無儐【君不親食謂有疾及他故也必致之不廢其禮也致之必使同班敵者易以相親敬也致禮於卿使卿致禮於大夫使大夫非必命數也無儐以己本宜往古文侑皆作宥○侑幣食禮有侑食之幣周禮典命大國小國卿大夫命數不同此所使致禮但取爵同耳不計命數也食禮賓當往君所受禮無儐使者之法今𨿽使人致禮以賓本宜赴廟故仍無儐也】致饗以酬幣亦如之【酬幣饗禮酬賓勸酒之幣也所用未聞也禮幣束帛乘馬亦不是過也禮器曰琥璜爵蓋天子酬諸侯】大夫於賓壹饗壹食上介若食若饗若不親饗則公作大夫致之以酬幣致食以侑幣【阼使也大夫有故君必使其同爵者爲之致之列國之賓來榮辱之事君臣同之疏云此直言饗食不言燕當亦有燕也】

右主國君臣饗食賓介之法

君使卿皮弁還玉於館【玉圭也君子於玉比徳焉以之聘重禮也還之者徳不可取於人相切厲之義也皮弁者始以此服受之不敢不終也○自此至賓送不拜言主君使卿詣賓館還玉及報享之事】賓皮弁襲迎於外門外不拜帥大夫以入【迎之不拜示將去不純爲主也帥道也古文曰迎於門外古文帥爲率】大夫升自西階鉤楹【鉤楹由楹內將南面致命致命不東面以賓在下也必言鉤楹者賓在下嫌楹外也】賓自碑內聽命升自西階自左南面受圭退負右房而立【聽命於下敬也自左南面右大夫且並受也必並受者若鄕君前耳退爲大夫降逡遁今文或曰由自西階無南面○碑內碑之北聽命畢乃升受圭受畢大夫降賓遂退因負右房而立俟也】大夫降中庭賓降自碑內東面授上介於阼階東【大夫降出言中庭者爲賓降節也授於阼階東者欲親見賈人藏之也賓還阼階下西面立○賓自阼階向西階自西階向阼階皆由碑內𨿽升降西階賓不由西向堂塗也故下經注云出入猶東】上介出請賓迎大夫還璋如初入【出請請事於外以入告也賓𨿽將去出入猶東惟升堂由西階凡介之位未有攺也】賓裼迎大夫賄用束紡【賄子人財之言也紡紡絲爲之今之防也所以遺聘君可以爲衣服相厚之至也○防息絹反】禮玉束帛乘皮皆如還玉禮【禮禮聘君也所以報享也亦言玉璧可知也今文禮皆作醴○皆者謂賄紡與禮玉二事其升受皆如還玉之儀也】大夫出賓送不拜

右還玉報享

公館賓【爲賓將去親存送之厚殷勤且謝聘君之義也公朝服○自此至賓退言明日賓將發君往存賓賓來請命之事館賓者拜賓於館也】賓辟【不敢受國君見已於此館也此亦不見言辟者君在廟門敬也凡君有事於諸臣之家車造廟門乃下○注云此亦不見亦勞賓時也】上介聽命【聽命於廟門中西面如相拜然也擯者每贊君辭則曰敢不承命告於寡君之老】聘享夫人之聘享問大夫送賓公皆再拜【拜此四事公東面拜擯者北面○擯者歷舉四事而君拜之】公退賓從請命於朝【賓從者實爲拜主君之館已也言請命者以已不見不敢斥尊者之意】公辭賓退【辭其拜也退還館裝駕爲旦將發也周禮曰賓從拜辱於朝明日客拜禮賜遂行】右賓將行君館賓

賓三拜乘禽於朝訝聽之【發去乃拜乘禽明已受賜大小無不識○他賜皆卽拜於朝惟日歸乘禽不勝其拜故於發時總三拜之自此至送至於竟言賓行主君贈送之禮】遂行舍於郊【始發且宿近郊自展軨】公使卿贈如覿幣【贈送也所以好送之也言如覿幣見爲反報也今文公爲君】受於捨門外如受勞禮無儐【不入無儐明去而宜有己也如受勞禮以贈勞同節】使下大夫贈上介亦如之使士贈眾介如其覿幣大夫親贈如其面幣無儐贈上介亦如之使人贈眾介如其面幣士送至於竟

右賓行主國贈送

使者歸及郊請反命【郊近郊也告郊人使請反命於君也必請之者以己久在外嫌有罪惡不可以入春秋時鄭伯惡其大夫髙克使之將兵逐而不納此蓋請而不得入○自此至拜其辱言使者歸反命於朝】朝服載旜【行時稅捨於此郊今還至此正其故行服以俟君命敬也古文旜作膳】禳乃入【禳祭名也爲行道累歷不祥禳之以除災凶】乃入陳幣於朝西上上賓之公幣私幣皆陳上介公幣陳他介皆否【皆否者公幣私幣皆不陳此幣使者及介所得於彼國君卿大夫之贈賜也其或陳或不陳詳尊而略卑也其陳之及卿大夫處者待之如夕幣其禮於君者不陳上賓使者公幣君之賜也私幣卿大夫之幣也他介士介也言他容眾從者○注云禮於君者不陳謂賄用束紡禮玉束帛乘皮不陳之者以使者將親執以告】束帛各加其庭實皮左【不加於其皮上榮其多也○不令相掩蔽也】公南鄕【亦宰告於君君乃朝服出門左南鄕○疏云此陳幣當如初夕幣之時是以鄭此注亦依夕幣而言之】卿進使者使者執圭垂繅北面上介執璋屈繅立於其左【此主於反命士介亦隨入並立東上○疏云今此賓執圭賓則裼注言亦者亦初行受於朝時】反命曰以君命聘於某君某君受幣於某宮某君再拜以享某君某君再拜【君亦揖使者進之乃進反命也某君某國名也某宮若言桓宮僖宮也某君再拜受也必言此者明彼君敬己君不辱命○注君亦揖使者初受命於朝位立定時君揖使者乃進受命明反命亦然】宰自公左受玉【亦於使者之東同面並受也不右使者由便也○疏云此言亦者亦於出使初受玉時宰自公左授使者圭同面凡並授者授由其右受由其左此受由其右者因東藏之便】受上介璋致命亦如之【變反言致者若云非君命也致命曰以君命聘於某君夫人某君再拜以享於某君夫人某君再拜不言受幣於某宮可知略之○受上介璋賓受之也賓受璋當亦垂繅而致命本以君夫人聘君夫人但婦人無外事亦君命之故言致命若非君命然也】執賄幣以吿曰某君使某子賄授宰【某子若言髙子國子凡使者所當以告君者上介取以授之賄幣在外也】禮玉亦如之【亦執束帛加璧也告曰某君使某子禮宰受之士隨自後左士介受乘皮如初上介出取玉束帛士介後取皮也○賓將告君之時上介出取玉帛士介取皮賓執玉帛以告宰受玉帛士卽自士介後居其右而受皮向東藏之】執禮幣以盡言賜禮【禮幣主國君初禮賓之幣也以盡言賜禮謂自此至於贈○自郊勞至贈行八度禮賓皆有幣執郊勞之幣而歷舉其全以告也○盡津忍反】公曰然而不善乎【善其能使於四方而猶女也】授上介幣再拜稽首公答再拜【授上介幣當拜公言也不授宰者當復陳之】私幣不告【亦略卑也】君勞之再拜稽首君答再拜【勞之以道路勤苦】若有獻則曰某君之賜也【言此物某君之所賜予爲恵者也其所獻𨿽珍異不言其爲彼君服禦物謙也其大夫出反必獻忠孝也】君其以賜乎【不必其當君也獻不拜者爲君之答己也○所獻是賓入己之物蓋彼國之君於常幣外別有賜予者曰君其以賜乎言未必可當君用或以爲賜下之需乎】上介徒以公賜告如上賓之禮【徒謂空手不執其幣】君勞之再拜稽首君答拜勞士介亦如之【士介四人旅答壹拜又賤也○疏云上介再拜稽首君答拜不言再拜則君答上介一拜矣勞士介不言皆則總答一拜矣勞上介君答一拜已是賤士介四人共答一拜故云又賤也此一拜答臣下周禮九拜七曰奇拜是也】君使宰賜使者幣使者再拜稽首【以所陳幣賜之也禮臣子人賜之而必獻之君父不敢自私服也君父因以予之則拜受之如更受賜也旣拜宰以上幣授之】賜介介皆再拜稽首【士介之幣皆載以造朝不陳之耳與上介同受賜命俱拜旣拜宰亦以上幣授上介】乃退【君揖入皆出去】介皆送至於使者之門【將行俟於門反又送於門與尊長出入之禮也】乃退揖【揖別也】使者拜其辱【隨謝之也再拜上介三拜士介○士三人每人一拜士卑】右使者反命

釋幣於門【門大門也主於闑布席於闑西閾外東面設洗於門外東方其餘如初於禰時出於行入於門不兩告告所先見也○自此至亦如之言使還禮門奠禰之事】乃至於禰筵幾於室薦脯醢【告反也薦進也】觴酒陳【主人酌進奠一獻也言陳者將復有次也先薦後酌祭禮也行釋幣反釋奠略出謹入也】席於阼【爲酢主人也酢主人者祝取爵酌不酢於室異於祭】薦脯醢【成酢禮也】三獻【室老亞獻士三獻也每獻奠輙取爵酌主人自酢也○注當以輙取爵酌主人爲句言室老酌主人因自酢也疏於酌字句未是】一人舉爵【三獻禮成更起酒也主人奠之未舉也】獻從者【從者家臣從行者也主人獻之勞之也皆升飲酒於西階上不使人獻之辟國君也】行酬乃出【主人舉奠酬從者下辯室老亦與焉也】上介至亦如之

右使還奠告

聘遭喪入竟則遂也【遭喪主國君薨也入竟則遂國君以國爲體士旣請事已入竟矣關人未告則反○自此至卒殯乃歸皆聘者遭喪之禮或所聘國君薨及夫人世子喪或出聘後本國君薨或聘賓有私喪或賓死及介死凡四節】不郊勞【子未君也】不筵幾【致命不於廟就屍柩於殯宮又不神之】不禮賓【喪降事也○疏曰云不禮者謂旣行聘享訖不以醴酒禮賓也】主人畢歸禮【賓所飲食不可廢也禮謂饔餼饗食】賓惟饔餼之受【受正不受加也○疏曰饔餼大禮是其正自饗食之等是其加也】不賄不禮玉不贈【喪殺禮爲之不備○賄謂束紡禮玉謂以束帛乘皮報享贈謂賓出至郊以物贈之】遭夫人世子之喪君不受使大夫受於廟其他如遭君喪【夫人世子死君爲喪主使大夫受聘禮不以凶接吉也其他謂禮所降○禮所降謂郊勞禮賓饗食賄贈之類】遭喪將命於大夫主人長衣練冠以受【遭喪謂主國君薨夫人世子死也此三者皆大夫攝主人長衣素純布衣也去衰易冠不以純凶接純吉也吉時在裏爲中衣中衣長衣繼皆掩尺表之曰深衣純袂寸半耳君喪不言使大夫受子未君無使臣義也○疏云向來所釋皆是君主始薨假令君薨逾年嗣子卽位鄰國朝聘以吉禮受之於廟𨿽逾年而未葬則亦使人受之】

右遭所聘國君喪及夫人世子喪

聘君若薨於後入竟則遂【旣接於主國君也】赴者未至則哭於巷衰於館【未至謂赴告主國君者也哭於巷者哭於巷門未可爲位也衰於館未可以凶服出見人其聘享之事自若吉也今文赴作訃】受禮【受饔餼也】不受饗食【亦不受加】赴者至則衰而出【禮爲鄰國闕於是可以凶服將事也○禮爲鄰國闕襄公二十三年傳語謂鄰國有喪爲之徹樂也】惟稍受之【稍稟食也○饔餼亦不受矣】歸執圭復命於殯升自西階不升堂【復命於殯者臣子之於君父存亡同】子卽位不哭【將有告請之事宜淸淨也不言世子者君薨也諸臣待之亦皆如朝夕哭位】辯復命如聘【自陳幣至於上介以公賜告無勞○徧復命於殯如聘禮之常但不代君作勞辭耳】子臣皆哭【使者旣復命子與羣臣皆哭】與介入北鄕哭【北鄕哭新至別於朝夕○疏云復命之時介在幣南北面去殯逺復命訖除去幣賓更與介前入近殯北向哭朝夕哭位在阼階下西面今賓介新至故於殯前北鄕也】出袒括發【悲哀變於外臣也○子奔喪則袒括發於殯東矣】入門右卽位踴【從臣位自哭至踴如奔喪禮】右出聘後本國君喪

若有私喪則哭於館衰而居不饗食【私喪謂其父母哭於館衰而居不敢以私喪自聞於主國凶服於君之吉使春秋傳曰大夫以君命出聞喪徐行而不反○衰而居謂服衰居館行聘享卽皮弁吉服春秋傳宣公八年公羊傳文】歸使眾介先衰而從之【已有齊斬之服不忍顯然趨於往來其在道路使介居前歸又請反命已猶徐行隨之君納之乃朝服旣反命出公門釋服哭而歸其他如奔喪之禮吉時道路深衣】

右賓聘有私喪

賓入竟而死遂也主人爲之具而殯【具謂始死至殯所當用○疏云若未入竟卽反來殯非謂殯於館斂於棺而已】介攝其命【爲致聘享之禮也初時上介接聞命○上介接聞君命故賓死得攝其命】君弔介爲主人【𨿽有臣子親姻猶不爲主人以介與賓並命於君尊也】主人歸禮幣必以用【當中奠贈諸喪具之用不必如賓禮】介受賓禮無辭也【介受主國賓已之禮無所辭也以其當陳之以反命也有賓喪嫌其辭之○主國待賓之禮介代爲受而不辭】不饗食【○前經云上介壹食壹饗】歸介復命柩止於門外【門外大門外也必以柩造朝達其忠心○疏云君有三門臯應路又有三朝內朝在路寢庭正朝在路門外應門外無朝外朝應在臯門外經直云止於門外無入門之言明知止於大門外外朝之上】介卒復命出奉柩送之君弔卒殯【卒殯成節乃去○柩旣殯君與大夫乃盡去以殯是喪之大節】若大夫介卒亦如之【不言上介者小聘上介士也○亦如之謂在聘國及反本國諸事】士介死爲之棺斂之【不具他衣物也自以時服也】君不弔焉【主國君使人弔不親往】若賓死未將命則旣斂於棺造於朝介將命【未將命請俟間之後也以柩造朝以已至朝志在達君命○疏云上介國外死不以柩造朝可知】若介死歸復命惟上介造於朝若介死𨿽士介賓旣復命往卒殯乃歸【往謂送柩】

右出聘賓介死

小聘曰問不享有獻不及夫人主人不筵幾不禮面不升不郊勞【記貶於聘所以爲小也獻私獻也面猶覿也○前經旣詳聘禮未復言小聘之異不禮者聘訖不以醴禮賓也面不升者謂私覿庭中受之不升堂也】其禮如爲介三介【如爲介如爲大聘上介○禮主國待賓之禮謂饔餼食饗之屬如待大聘時大夫之爲上介者其賓則士三人爲之介也】右小聘

記

久無事則聘焉【事謂盟防之屬】若有故則卒聘束帛加書將命百名以上書於防不及百名書於方【故謂災患及時事相告請也將猶致也名書文也今謂之字防簡也方板也○有故如告糴乞師之類卒聘倉猝而聘不待殷聘之期也字多書於防防以眾簡編連也字少書於方一板可盡也】主人使人與客讀諸門外【受其意旣聘享賓出而讀之不於內者人稠處嚴不得審悉主人主國君也人內史也書必璽之○讀諸門外就門外燕閒之處讀之】客將歸使大夫以其束帛反命於館【爲書報也】明日君館之【旣報館之書問尙疾也】

右記有故卒聘致書之事

旣受行出遂見宰問幾月之資【資行用也古者君臣謀密艸創未知所之逺近問行用當知多少而已古文資作賫○賫子兮反】使者旣受行日朝同位【謂前夕幣之間同位者使者北面介立於左少退別於其處臣也○未受命行以前卿大夫士面位各異】出祖釋軷祭酒脯乃飲酒於其側【祖始也旣受聘享之禮行出國門止陳車騎釋酒脯之奠於軷爲行始也詩傳曰軷道祭也謂祭道路之神春秋傳曰軷渉山川然則軷山行之名也道路以險阻爲難是以委土爲山伏牲其上使者爲軷祭酒脯祈告也卿大夫處者於是餞之飲酒於其側禮畢乘車轢之而遂行舍於近郊矣其牲犬羊可也古文軷作祓○疏曰在國內釋幣於行者謂平適道路之神出國門釋奠於軷者謂山行道路之神○軷蒲末反騎其義反轢力狄反】

右記使者受命將行之禮

所以朝天子圭與繅皆九寸剡上寸半厚半寸博三寸繅三采六等朱白蒼【圭所執以爲瑞節也剡上象天圓地方也雜采曰繅以韋衣木板飾以三色再就所以薦玉重愼也九寸三公之圭也古文繅或作藻今文作璪○疏云凡圭天子鎭圭公桓圭侯信圭皆博三寸厚半寸剡上左右各寸半惟長短依命數不同以韋衣木板木板大小一如玉制然後以韋衣包之大小一如其板經云三采六等注云三色再就就卽等也一采爲再就三采卽六等也一匝爲一就三采據公侯伯天子五采子男則二采】問諸侯朱綠繅八寸【二采再就降於天子也於天子曰朝於諸侯曰問記之於聘文互相備○降於天子降於朝天子也疏謂諸侯自相朝亦同圭與繅九寸侯伯以下依命數諸侯遣臣問天子圭與繅亦八寸故注云於天子曰朝於諸侯曰問文互相備也又云此言八寸據上公之臣侯伯之臣則六寸子男之臣則四寸各下其君二等】皆纁系長尺絢組【采成文曰絢系無事則以系王因以爲飾皆用五采組上以下以絳爲地今文絢作約○繅以借玉系以聨玉與繅組卽所以飾系者其質上下纁而又加五采之組也○系音計長直亮反組音祖約音巡】問大夫之幣俟於郊爲肆又賫皮馬【肆猶陳列也賫猶付也使者旣受命宰夫載問大夫之禮待於郊陳之爲行列至則以付之也使者初行舍於近郊幣云肆馬云賫因其宜亦互文也不於朝付之者辟君禮也必陳列之者不夕也古文肆爲肄○賫子兮反】

右記朝聘玉幣

辭無常遜而說【孫順也大夫使受命不受辭辭必順且說○孫音遜說音悅】辭多則史少則不達【史謂策祝】辭苟足以達義之至也【至極也今文至爲砥○聘問之辭難豫爲成說其大要在謙遜而和悅辭多則近史祝辭少則不足以逹意苟足以逹意而又不失之多修辭之義於是爲至】辭曰非禮也敢對曰非禮也敢【辭辭不受也對答問也二者皆卒曰敢言不敢】

記修辭之節因及辭對二言

卿館於大夫大夫館於士士館於工商【館者必於廟不館於敵者之廟爲大尊也自官師以上有廟有寢工商則寢而已】管人爲客三日具沐五日具浴【管人掌客館者也客謂使者下及士介也】

記賓館

飱不致【不以束帛致命艸次饌飱具輕】賓不拜【以不致命】沐浴而食之【自潔淸尊主國君賜也記此重者沐浴可知○重者謂饔餼】

記設飱

卿大夫訝大夫士訝士皆有訝【卿使者大夫上介也士眾介也訝主國君所使迎待賓者如今使者防客○按周禮秋官有掌訝彼謂天子設官此諸侯因賓至以降一等者訝之使待事於客通所求索也】賓卽館訝將公命【使已迎待之命○謂以君使已迎待之命告之於賓】又見之以其摯【又復也復以私禮見者訝將捨於賓館之外宜桐親也大夫訝者執鴈士訝者執雉】賓旣將公事復見訝以其摯【旣已也公事聘享問大夫復報也使者及上介執鴈羣介執雉各以見其訝】

記賓訝往復之禮

凡四器者惟其所寶以聘可也【言國獨以此爲寶也四器謂圭璋璧琮○注據公侯伯而言若子男聘用璧琮享用琥璜四器惟其所寶故以行聘非所寶則不足以通誠好矣】釋聘用圭璧之故

宗人授次次以帷少退於君之次【主國之門外諸侯及卿大夫之所使者次位皆有常處○疏云朝聘陳賓介上公九十步侯伯七十步子男五十步使其臣聘又各降二等其次皆依其步數就西方而置之未行禮之時止於次中至將行禮賓乃出次凡爲次君次在前臣次在後故云少退於君之次】

記授賓次

上介執圭如重授賓【愼之也曲禮曰凡執主器執輕如不克○此謂將聘主君廟門外上介屈繅授賓時】賓入門皇升堂讓將授志趨【皇自莊盛也讓謂舉手平衡也志猶念也念趨謂審行步也孔子之執圭鞠躬如也如不勝上如揖下如授勃如戰色足蹜蹜如有循古文皇皆作王○疏云賓入門皇謂未至堂時升堂讓謂升堂東面向主君之時將授志趨謂賓執玉向楹將授玉之時念鄕入門在庭時執玉徐趨今當亦然愚謂注所云審行步者謂審乎君行一臣行二之節也疏又云曲禮云執天子之器則上衡注云謂髙於心國君則平衡注云謂與心平】授如爭承下如送君還而後退【爭爭鬭之爭重失隊也而後猶然後也○疏云授謂就東楹授玉於主君時如與人爭接取物恐失墜下如送者謂聘享每訖君實不送而賓之敬如君送然君回還賓則退出廟門更行後事非謂賓出大門也愚謂下如送當與論語下如授同解言其授玉時手容也君還謂君轉身將授玉於宰而後賓退而下階若以下爲下階退爲出廟門恐非文次】下階發气怡焉再三舉足又趨【發气捨息也再三舉足自安定乃復趨也至此云舉足則志趨捲豚而行也孔子之升堂鞠躬如也屏气似不息者出降一等逞顏色怡怡如也沒階趨進翼如也○豚大本反】及門正焉【容色復故此皆心變見於威儀○出門將更行後事此皆心變見於威儀統指賓入門以下而言】執圭入門鞠躬焉如恐失之【記異說也○疏云亦謂方聘執圭入廟門時】及享發气焉盈容【發气舍气也孔子之於享禮有容色○注舍气卽捨息】眾介北面蹌焉【容貌舒揚○疏云此謂賓行聘眾介從入門左北面】私覿愉愉焉【容貌和敬○疏云舒於盈容也】出如舒鴈【威儀白然而有行列舒鴈鵝也○兼指賓介○疏云此出廟門之外又舒緩於愉愉也】皇且行入門主敬升堂主愼【復記執玉異說】

右三記賓介聘享之客

凡庭實隨入左先皮馬相間可也【隨入不並行也間猶代也上物有宜君子不以所無爲禮畜獸同類可以相代古文間作幹】賓之幣惟馬出其餘皆東【馬出當從廐也餘物皆東藏之內府】多貨則傷於徳【貨天地所化生謂玉也君子於玉比徳焉朝聘之禮以爲瑞節重禮也多之則是主於貨傷敗其爲徳○圭璧璋琮聘享君與夫人各用一而已本取相厲以徳多之是所重在貨而傷於徳也】幣美則沒禮【幣人所造成以自覆幣謂束帛也受之斯欲衣食之君子之情也是以享用幣所以副忠信美之則是主於幣而禮之本意不見也○注以自覆幣謂束帛也幣字疑當作蔽字自覆蔽謂其可爲衣也受之當作愛之忠信卽其愛之之情】賄在聘於賄【賄財也於讀曰爲言主國禮賓當視賓之聘禮而爲之財也賓客者主人所欲丰也若苟丰之是又傷財也周禮曰凡諸侯之交各稱其邦而爲之幣以其幣爲之禮古文賄皆作悔○在視也賄謂賄用束紡禮用玉帛乘皮及贈之屬是也】

記庭實貨幣之宜

凡執玉無借者襲【借謂繅也繅所以緼借玉○按疏以屈繅爲無借垂繅爲有借又以繅有二種其說愈支而難通曲禮陳氏注云所謂無籍謂圭璋特達不加束帛當執圭璋之時其人則襲有借者謂璧琮加於束帛之上當執璧琮時其人則裼此定說也又按曲禮鄭注亦云圭璋特而襲璧琮加束帛而裼疏引熊氏云朝時用圭璋特賓主俱襲行享時用璧琮加束帛賓主俱裼亦是也先儒已有此說亦非陳氏創爲之也】

記襲裼之節

禮不拜至【以賓不於是始至今文禮爲醴○禮爲聘享畢公禮賓也疏以爲聘時似非經意】醴尊於東廂瓦大一有丰【瓦大瓦尊丰承尊器如豆而界○大音泰】薦脯五膱祭半膱橫之【膱脯如版然者或謂之脡皆取直貌焉○脡大頂反】祭醴再扱始扱一祭卒再祭【卒謂後扱○扱初洽反】主人之庭實則主人遂以出賓之士訝受之【此謂餘三馬也左馬賓執以出矣士士介從者○主人牽者從賓以出至門外士介迎受之】

記公禮賓儀物

旣覿賓若私獻奉獻將命【時有珍異之物或賓奉之所以自序尊敬也猶以君命致之】擯者入告出禮辭【辭其獻也】賓東面坐奠獻再拜稽首【送獻不入者奉物禮輕】擯者東面坐取獻舉以入告出禮請受【東面坐取獻者以宜並受也其取之由賓南而自後右賓也】賓固辭公答再拜【拜受於賓也固亦衍字】擯者立於閾外以相拜賓辟【相贊也古文閾爲蹙】擯者授宰夫於中庭【東藏之旣乃介覿】若兄弟之國則問夫人【兄弟謂同姓若婚姻甥舅有親者問猶遺也謂獻也不言獻者變於君也非兄弟獻不及夫人】

記覿後賓私獻

若君不見【君有疾若他故不見使者】使大夫受【受聘享也大夫上卿也】自下聽命自西階升受負右房而立賓降亦降【此儀如還圭然而賓大夫易處耳今文無而○還圭之儀見前經】不禮【辟正主也○聘享訖以醴禮賓主君之禮也】

記君不親受之禮

幣之所及皆勞不釋服【以與賓接於君所賓又請有事於己不可以不速也所不及者下大夫未嘗使者也不勞者以先是賓請有事於己同類旣聞彼爲禮所及則已往有嫌也所以知及不及者賓請有事固曰某子某子】

記大夫勞賓

賜饔惟羮飪筮一屍若昭若穆【羹飪謂飪一牢也肉謂之羹惟是祭其先大禮之盛者也筮屍若昭若穆容父在父在則祭祖父卒則祭禰腥餼不祭則士介不祭也士之初行不釋幣於禰不祭可也古文羹爲羔飪作腍○腍而甚反】僕爲祝祝曰孝孫某孝子某薦嘉禮於皇祖某甫皇考某子【僕爲祝者大夫之臣攝官也○上文云若昭若穆故此亦兩言之○祝祝上之六反下之又反】如饋食之禮【如少牢饋食之禮不言少牢今以大牢也今文無之○疏云致爵加爵及獻兄弟弟子等固當略之】假器於大夫【不敢以君之器爲祭器】朌肉及廋車【朌猶賊也廋廋人也車巾車也二人掌視車馬之官也賦及之明辯也古文朌作紛○祭訖頒胙無不徧也夏官廋人職掌養馬○朌音班廋所求反】

記賓受饔而祭

聘日致饔明日問大夫【不以殘日問人崇敬也古文曰問夫人也】夕夫人歸禮【與君異日下之也今文歸作饋】旣致饔旬而稍宰夫始歸乘禽日如其饔餼之數【稍稟食也乘謂乘行之禽也謂鴈鶩之屬其歸之以雙爲數其賓與上介也古文旣爲餼○十日之後賓不得時反則致稍廩與乘禽鴈鶩之屬行有行列故曰乘禽如饔餼之數者一牢當一雙故聘義雲乘禽日伍雙是饔餼五牢者也上介則日三雙士介日一雙】士中日則二雙【中猶間也不一日一雙大寡不敬也】凡獻執一雙委其餘於面【執一雙以將命也面前也其受之止上介受以入告之士舉其餘從之賓不辭拜受於庭上介執之以相拜於門中乃入授人上介受亦如之士介拜受於門外】禽羞俶獻比【比放也其致之禮如乘禽也禽羞謂成熟有齊和者俶獻四時珍美新物也俶始也言其始可獻也聘義謂之時賜】

記賓主行禮之節次及禽獻之等殺

歸大禮之日旣受饔餼請觀【聘於是國欲見其宗廟之好百官之富若無尊大之焉】訝帥之自下門入【帥猶道也從下門外入遊觀非正也】

記賓遊觀

各以其爵朝服【此句宜在凡致禮下】

士無饔無饔者無儐【謂歸餼也】

記士介之殺禮

大夫不敢辭君初爲之辭矣【此句宜在明日問大夫之下】

凡致禮皆用其饗之加邊豆【凡致禮謂君不親饔賓及上介以酧幣致其禮也其其賓與上介也加籩豆謂其實也亦實於罋筐饗禮今亡】無饔者無饗禮【士介無饗禮】記不親饗與無饗

凡餼大夫黍粱稷筐五斛【謂大夫餼賓上介也器寡而大略】

記大夫餼賓上介之實與器

旣將公事賓請歸【謂己問大夫事畢請歸不敢自専謙也主國畱之饗食燕獻無日數盡殷勤也】凡賓拜於朝訝聽之【拜拜賜也惟稍不拜】

記賓請歸拜賜

燕則上介爲賓賓爲苟敬【饗食君親爲主尊賓也燕私樂之禮崇恩殺敬也賓不欲主君復舉禮事禮己於是辭爲賓君聽之從諸公之席命爲苟敬苟敬者主人所以小敬也更降迎其介以爲賓介大夫也𨿽爲賓猶界於君君則不與亢禮也主人所以致敬者自敵以上】宰夫獻【爲主人代公獻】記燕聘賓之禮

無行則重賄反幣【無行謂獨來復無所之也必重其賄與反幣者使者歸以得禮多爲榮所以盈聘君之意也反幣謂禮玉束帛乘皮所以報聘君之享禮也昔秦康公使西乞術聘於魯辭孫而說襄仲曰不有君子其能國乎厚賄之此謂重賄反幣者也今文曰賄反幣】

記特聘宜加禮

曰子以君命在寡君寡君拜君命之辱【此贊君拜聘享辭也在存也○此及下三節卽前經公館賓賓辟時公皆再拜之四事此其贊拜之辭也】君以社稷故在寡小君拜【此贊拜夫人聘享辭也言君以社稷故者夫人與君敞體不敢當其恵也其卒亦曰寡君拜命之辱】君貺寡君延及二三老拜【此贊拜問大夫之辭貺賜也大夫曰老】又拜送【拜送賓也其辭蓋云子將有行寡君敢拜送此宜承上君館之下】

記公館賓拜四事之辭

賓於館堂楹間釋四皮束帛賓不致主人不拜【賓將遂去是館畱禮以禮主人所以謝之不致不拜不以將別崇新敬也】

賓謝館主人

大夫來使無罪饗之【樂與嘉賓爲禮】過則餼之【餼之生致其牢禮也其致之辭不云君之有故耳聘義曰使者聘而誤主君不親饗食所以愧厲之也不言罪者罪將執之○君有故亦不親饗此以使者有過不饗故致辭異也】其介爲介【饗賓有介者尊賓行敵禮也○疏云饔賓於廟之時還以聘之上介爲介上經云上介一食一饗則是從賓爲介之外復別饗也】有大客後至則先客不饗食致之【卑不與尊齊禮】

記饗不饗之宜

惟大聘有幾筵【謂受聘享時也小聘輕𨿽受於廟不爲神位】

記受聘大小不同

十斗曰斛十六斗曰藪十藪曰秉【秉十六斛今江淮之間量名有爲防者今八防爲逾】二百四十斗【謂一車之米秉有五防○致饔時每車米數】四秉曰筥【此秉謂刈禾盈手之秉也筥穧名也若今萊陽之間刈稻聚把有名爲筥者詩云彼有遺秉又云此有不斂穧○穧才計反】十筥曰稯十稯曰秅四百秉爲一秅【一車之禾三秅爲千二百秉三百筥三十稯也古文稷阼緵○致饔時禾三十車車三秅此其秉數○稯音總緵子工反】

明致饔米禾之數

儀禮鄭注句讀卷八﹤經部﹐禮類﹐儀禮之屬﹐儀禮鄭注句讀﹥

欽定四庫全書

儀禮鄭注句讀卷九

濟陽張爾岐撰

公食大夫禮第九【鄭自錄云王國君以禮食小聘大夫之禮於五禮屬嘉禮大戴第十五小戴第子六別錄第九○疏云篇中薦豆六黍稷六簋庶羞十六豆此等皆是下大夫小聘之禮下及別言食上大夫之法聘禮據侯伯之大聘此篇小聘夫夫者周公設經互見爲義又云不言食賔與上介直言大夫者小聘上介乃是士是以直云大夫兼得大夫聘賔與上介亦兼小聘之賔○食音嗣】

公食大夫之禮使大夫戒各以其爵【戒猶告也告之必使同班敵者易以相親敬○自此至饌於東房皆將食大夫戒備之事疏云此篇𨿽據子男大夫爲正兼見五等諸侯大聘使卿之事故云各以其爵也】上介出請入告【問所以爲來事】三辭【爲旣先受賜不敢當○旣先受賜謂聘日致饔】賔出拜辱【拜使者屈辱來迎已】大夫不答拜將命【不答拜爲人使也將猶致也】賔再拜稽首【受命】大夫還【復於君】賔不拜送遂從之【不拜送者爲從之不終事】賔朝服卽位於大門外如聘【於是朝服則初時端如聘亦入於次俟○疏曰云大門外如聘者則賔主設擯介以相待如聘時又云賔在館拜所戒大夫卽端賔遂從大夫至君大門外入次乃去端著朝服出次卽位也】

右戒賔

卽位具【主人也擯者俟君於大門外卿大夫士序及宰夫具其饌物皆於廟門之外○卽位者待賔之人具者待賔之物】羮定【肉謂之羮定猶熟也著之者下以爲節】甸人陳鼎七當門南面西上設扃鼏鼏若束若編【七鼎一大牢也甸人冡宰之屬兼亨人者南面西上以其爲賔統於外也扃鼎扛所以舉之者也凡鼎鼏蓋以茅爲之長則束本短則編其中央今文扃作古文鼏皆作密】設洗如饗【必如饗者先饗後食如其近者也饗禮亡燕禮則設洗於阼階東南古文饗或作鄕○注引燕禮欲見設洗之法燕與饗食同】小臣具槃匜在東堂下【爲公盥也公尊不就洗小臣於小賔客饗食掌正君服位○夏官小臣職云小祭祀賔客饗食如大僕之法○匜以支反】宰夫設筵加席幾【設筵於戶西南面而左幾公不賔至授幾者親設湇醬可以略此】無尊【主於食不獻酬】飲酒漿飲俟於東房【飲酒淸酒也漿飲酨漿也其俟奠於丰上也飲酒先言飲明非獻酬之酒也漿飲先言漿別於六飲也○食禮不獻酬設淸酒以擬酳口故言飲酒漿人共王六飲水漿醴涼醫酏此云漿飲明是漿之一種不兼六飲漿亦以酳口也注云漿飲酨漿也疏云酨之言載以其汁滓相載故云酨漢法有此名也】凡宰夫之具饌於東房【凡非一也飲食之具宰夫所掌也酒漿不在凡中者𨿽無尊猶嫌在堂】

右陳具

公如賔服迎賔於大門內【不出大門降於國君○自此至階上北面再拜稽首言主君迎賔拜至之事】大夫納賔【大夫謂上擯也納賔以公命】賔入門左公再拜賔辟再拜稽首【左西方賔位也辟逡遁不敢當君拜也】公揖入賔從【揖入道之】及廟門公揖入【廟禰廟也○疏云儀禮之內單言廟者皆據禰廟若非禰廟則言廟祧又云受聘在祖廟食饗在禰燕禮又在寢是其差次也】賔入三揖【毎曲揖及當碑揖相人偶】至於階三讓【讓先升】公升二等賔升【逺下人君】大夫立於東夾南西面北上【東夾南東西節也取節於夾明東於堂序西爲堂序東有夾室○此謂主國卿大夫立位並下文士小臣宰內官等皆從公入立於其位也】士立於門東北面西上【統於門者非其正位辟賔在此○按燕禮大射士在西方東面北上是其正位也】小臣東堂下南面西上宰東夾北西面南上【宰宰夫之屬也古文無南上】內官之士在宰東北西面南上【夫人之官內宰之屬也自卿大夫至此不先卽位從君而入者明助君饗食賔自無事】介門西北面西上【西上自統於賔也然則承擯以下立於士西少進東上○疏云承擯以下立於士西少進東上者以介統於賔而西上則擯統於君而東上可知又承擯是大夫尊於士故知少進東上也】公當楣北鄕至再拜賔降也公再拜【楣謂之梁至再拜者興禮俟賔嘉其來也公再拜賔降矣】賔西階東北面答拜【西階東少就主君敬也】擯者辭【辭拜於下】拜也公降一等辭曰寡君從子𨿽將拜興也【賔降再拜公降擯者釋辭矣賔猶降終其再拜稽首興起也】賔栗階升不拜【自以己拜也栗實栗也不拾級連步趨主國君之命不拾級而下曰辵○按疏及燕禮記注疏所言升降有四法拾級連步謂兩足相隨不相過是尋常升階法栗階者始升猶聚足連步至近上二等左右足各一發而升堂是趨君命之法故燕禮記云凡栗階不過二等又此經注不拾級而下曰辵疏以爲越三等是下階近地三等卽不聚足也又云越一等爲歷階共爲四法○辵音綽】命之成拜階上北面再拜稽首【賔降拜主君辭之賔𨿽終拜於主君之意猶爲不成】

右賔入拜至

士舉鼎去鼏於外次入陳鼎於碑南南面西上右人抽扃坐奠於鼎西南順出自鼎西左人待載【入由車出由西明爲賔也今文奠爲委古文待爲持○自此至逆退復位言鼎入載實於俎以待設次入序入也】雍人以俎入陳於鼎南旅人南面加匕於鼎退【旅人雍人之屬旅食者也雍人言入旅人言退文互相備也出入之由亦如舉鼎者匕俎毎器一人諸侯官多也】大夫長盥洗東南西面北上序進盥退者與進者交於前卒盥序進南面匕【長以長幼也序猶更也前洗南】載者西面【載者左人也亦序自鼎東西面於其前大夫匕則載之】魚臘飪【飪熟也食禮宜熟饗有腥者】載體進奏【體謂牲與臘也奏謂皮膚之理也進其理本在前下大夫體七个○其載牲臘之體進其奏理之本使之向人體七个者疏以爲當用右胖肩臂臑肫骼脊脇其左胖爲庶羞下文十六豆二十豆是也】魚七縮俎寢右【右首也寢右進鬐也幹魚近腴多骨鯁○魚在俎爲縱於人爲橫】腸胃七同俎【以其同類也不異其牛羊腴賤也此俎實凡二十八○同類者同是腴也二十八牛羊各十四也】倫膚七【倫理也謂精理滑脆者今文倫或作論】腸胃膚皆橫諸俎垂之【順其在牲之性也腸胃垂及俎拒】大夫旣匕匕奠於鼎逆退復位【事畢宜由便也士匕載者又待設俎】

右載鼎實於俎

公降盥【將設醬○此下乃詳食賔之節爲賔設正饌賔祭正饌爲賔設加饌賔祭加饌賔三飯侑賔以束帛賔卒食凡七節而禮終賔出】賔降公辭【辭其從己】卒盥公壹揖壹讓公升賔升【揖讓皆一殺於初古文壹皆作一】宰夫自東房授醯醬【授授公也醯醬以醯和醬○疏曰按記云蒲筵常長丈六尺於堂上戶牖之間南面設之乃設正饌於中席已東自中席已西設庶羞也】公設之【以其爲饌本】賔辭北面坐遷而東遷所【東遷所奠之東側其故處○所處也君設當席中賔稍東遷之不敢當君設故辟其故處】公立於序內西鄕【不立阼階上示親饌】賔立於階西疑立【不立階上以主君離阼也疑正立也自定之貌今文曰西階】宰夫自東房薦豆六設於醬東西上韭菹以東醓醢昌本昌本南麋臡以西菁菹鹿臡【醓醢醢有醓昌本昌蒲本菹也醢有骨謂之臡菁蓂菁菹也今文臡皆作麋○臡奴兮反】士設俎於豆南西上牛羊豕魚在牛南臘腸胃亞之【亞次也不言防錯俎尊也○防側耕反】膚以爲特【直豕與腸胃東也特膚者出下牲賤】旅人取匕甸人舉鼎順出奠於其所【以其空也其所謂當門】宰夫設黍稷六簋於俎西二以並東北上黍當牛俎其西稷錯以終南陳【並並也今文曰並古文簋皆作軌】太羮湇不和實於鐙宰右執鐙左執蓋由門入升自阼階盡階不升堂授公以蓋降出入反位【太羮湆煮肉汁也太古之羮不和無鹽菜瓦豆謂之鐙宰謂大宰宰夫之長也有蓋者饌自外入爲風塵今文湇爲汁又曰入門自阼階無升○宰位在東夾北西面南上今以蓋降出送門外乃更入反此位也○鐙音登】公設之於醬西賔辭坐遷之【亦東遷所】宰夫設鉶四於豆西東上牛以西羊羊南豕豕以東牛【鉶菜和羮之器○下記云牛藿羊苦豕薇是菜和羮以鉶盛之○鉶音刑】飲酒實於觶加於豊【豊所以承觶者也如豆而卑】宰夫右執觶左執豊進設於豆東【食有酒者優賔也設於豆東不舉也燕禮記曰凡奠者於左○凡奠者於左舉者於右鄕飲酒鄕射記皆有此文注以爲燕禮記誤也】宰夫東面坐啟簋防各郤於其西【防簋蓋也亦一一合郤之各當其簋之西】贊者負東房南面告具於公【負東房負房戶而立也南面者欲得鄕公與賔也】

右爲賔設正饌

公再拜揖食【再拜拜賔饌具】賔降拜【答公拜】公辭賔升再拜稽首【不言成拜降未拜】賔升席坐取韭菹以辯擩於醢上豆之間祭【擩猶染也今文無於○臡亦醢也少牢云屍取韭菹辯擩於三豆○擩五經文字汝主反】贊者東面坐取黍實於左手辯又取稷辯反於右手興以授賔賔祭之【取授以右手便也賔亦興受坐祭之於豆祭也獨云贊興優賔也少儀曰受立授立不坐】三牲之肺不離贊者辯取之壹以授賔【肺不離者刌之也不言刌刌則祭肺也此舉肺不離而刌之便賔祭也祭離肺者絕肺祭也壹猶稍也古文壹作一○離而不殊畱中央少許相連謂之離肺刌則切斷之故云不離祭離肺者必用手絕斷其連處刌肺則否故注云便賔祭也壹說文訓專壹廣韻訓合當是總合授賔使之祭如上文祭黍稷之例注云猶稍也下文注云毎肺興受恐與經未合食禮本殺節文不宜如是其繁】賔興受坐祭【於是云賔興受坐祭重牲也賔亦毎肺興受祭於豆祭】捝手扱上鉶以柶辯擩之上鉶之間祭【扱以柶扱其鉶菜也捝拭也拭以巾】祭飲酒於上豆之間魚臘醬湇不祭【不祭者非食物之盛者】右賔祭正饌

宰夫授公飯粱公設之於湇西賔北面辭坐遷之【旣告具矣而又設此殷勤之加也遷之遷而西之以其東上也】公與賔皆復初位【位序內階西】宰夫膳稻於粱西【膳猶進也進稻粱者以簠】士羞庶羞皆有大蓋執豆如宰【羞進也庶眾也進眾珍味可進者也大以肥美者特爲臠所以祭也魚或謂之膴膴大也惟醢醬無大如宰如其進大羮湆右執豆左執蓋○蓋執豆兼蓋而執之也】先者反之【釋曰反之者以其庶羞十六豆羞人不足故先至者反取之下文云先者一人升設於稻南其人不反則此云先者反之謂第二已下爲先者也○此叚有釋曰字疑是疏文俟質別本】由門入升自西階【庶羞多羞人不足則相授於階上復出取也○注兼上文】先者一人升設於稻南簋西間容人【簋西黍稷西也必言稻南者明庶羞加不與正豆並也間容人者賔當從間往來也】旁四列西北上【不綂於正饌者𨿽加自是一禮是所謂羮胾中別】膷以東臐膮牛炙【膷臐膮今時臛也牛曰膷羊曰臐豕曰膮皆香美之名也古文膷作香臐作薰】炙南醢以西牛胾醢牛鮨【先設醢防之以次也內則謂鮨爲膾然則膾用鮨今文鮨作鰭○鮨圖解臣之反】鮨南羊炙以東羊胾醢豕炙炙南醢以西豕胾芥醬魚膾【芥醬芥實醬也內則曰膾春用蔥秋用芥】眾人騰羞者盡階不升堂授以蓋降出【騰當作媵媵送也授授先者一人】贊者負東房告備於公【復告庶羞具者以其異饌】右爲賔設加饌

【飲酒丰

膚俎昌本麋臡豕俎腸胃俎】

【醓醢菁菹羊俎臘俎韭菹鹿臡牛俎魚俎】

席東正饌【牛鉶牛鉶黍簋稷簋羊鉶豕鉶稷簋黍簋】

戶

【醯醬

黍簋稷簋太羮】

北

【蒲筵】

牖

【粱簠稻簠

牛炙醢

豕炙醢】

席西加饌【漿飲丰

豕膮牛胾醢

豕胾羊臐醢

羊胾芥醬

牛膷牛鮨羊炙魚膾】

贊升賔【以公命命賔升席】賔坐席末取粱卽稻祭於醬湇間【卽就也祭稻粱不以豆祭祭加宜於加○醬湇不得言加注偶誤梁是公所親設醬湆亦公所親設公設是饌尊處故祭粱不於豆而於此耳】贊者北面坐辯取庶羞之大興一以授賔賔受兼壹祭之【一一受之而兼壹祭之庶羞輕也自祭之於膷臐之間以異饌也○一以授賔者品授之也兼壹祭之者總祭之也】賔降拜【拜庶羞○前疏云上文正饌公先拜賔答拜此賔先拜公公答拜】公辭賔升再拜稽首公答再拜

右賔祭加饌

賔北面自間坐左擁簠粱右執湇以降【自間坐由兩饌之間也擁抱也必取粱者公所設也以之降者堂尊處欲食於階下然也】公辭賔西面坐奠於階西東面對西面坐取之栗階升北面反奠於其所降辭公【奠而後對成其意也降辭公敬也必辭公者爲其尊而親臨已食待食贊者之事○成其意者成其降食階下之意降辭公辭公之親臨也】公許賔升公揖退於箱【箱東夾之前俟事之處】擯者退負東塾而立【無事】賔坐遂捲加席公不辭【贊者以告公公聽之重來優賔○公聽之而不輕來所以優賔使不煩勞也】賔三飯以湇醬【每飯歠湆以殽擩醬食正饌也三飯而止君子食不求飽不言其殽優賔○疏曰按特牲少牢屍食時舉殽皆言次第此不言者任賔取之是優賔也】宰夫執觶漿飲與其丰以進【此進潄也非爲卒食爲將有事緣賔意欲自潔淸】賔捝手興受【受觶】宰夫設其丰於稻西【酒在東漿在西是所謂左酒右漿】庭實設【乘皮○設之將以侑賔】賔坐祭遂飲奠於丰上【飲潄】

右賔食饌三飯

公受宰夫束帛以侑西鄕立【束帛十端帛也侑猶勸也主國君以爲食賔殷勤之意未至復發帛以勸之欲用深安賔也西鄕立序內位也受束帛於序端】賔降筵北面【以君將有命也北面於西階上】擯者進相幣【爲君釋幣辭於賔】賔降辭幣升聽命【降辭幣主國君又命之升聽命釋許辭】降拜【當拜受幣】公辭賔升再拜稽首受幣當東楹北面【主國君南面授之當東楹者欲得君行一臣行二也】退西楹西東面立【俟主國君送幣也退不負序以將降】公壹拜賔降也公再拜【賔不敢俟成拜】介逆出【以賔事畢】賔北面揖執庭實以出【揖執者示親受】公降立【俟賔反】上介受賔幣從者訝受皮【從者府史之屬訝迎也今文曰梧受○上介士介也子男小聘使大夫士介一人而已故知訝受者是府史之屬也】

右公以束帛侑賔

賔入門左沒霤北面再拜稽首【便退則食禮未卒不退則嫌更入行拜若欲從此退○沒霤門檐霤盡處嫌謂貪食之嫌】公辭【止其拜使之卒食】揖讓如初【如初入也】升賔再拜稽首公答再拜【賔拜拜主國君之厚意賔揖介入復位】賔降辭公如初【將復食】賔升公揖退於箱賔卒食防飯三飲【卒已也已食防飯三潄漿也防飯謂黍稷也此食黍稷則初時食稻粱○上文宰夫設黍稷云啟防是簋兼防設之稻粱不言啟防是簠不兼防故經以黍稷爲防飯也前三飯一飲潄此云三飲當九飯也】不以醬湇【不復用正饌也初時食加飯用正饌此食正飯用庶羞互相成也後言湇或時後用】

右賔卒食

捝手興北面坐取粱與醬以降西面坐奠於階西【示親徹也不以出者非所當得又以己得侑幣○公所親設賔亦親徹】東面再拜稽首【卒食拜也不北面者異於辭○前受侑出更入門北面拜其時欲辭退故北面此卒食禮終故東面】公降再拜【答之也不辭之使升堂明禮有終】介逆出賔出公送於大門內再拜賔不顧【初來揖讓而退不顧退禮略也示難進易退之義擯者以賔不顧告公公乃還也】

右禮終賔退

有司卷三牲之俎歸於賔館【捲猶收也無遺之辭也三牲之俎正饌尢尊盡以歸賔尊之至也歸俎者實於篚他時有所釋故○特牲及士虞俎歸屍三个是有所釋此無所釋故稱捲也】魚臘不與【以三牲之俎無所釋故也禮之有餘爲施惠不言腸胃膚者在魚臘下不與可知也古文與作豫】

右歸俎於賔

明日賔朝服拜賜於朝拜食與侑幣皆再拜稽首【朝謂大門外】訝聽之【受其言入告出報也此下大夫有士訝】

右賔拜賜

上大夫八豆八簋六鉶九俎魚臘皆二俎【記公食上大夫異於下大夫之數豆加葵菹蝸醢四四爲列俎加鮮魚鮮臘三三爲列無特○此下別言食禮之異者食上大夫之禮君不親食之禮大夫相食之禮大夫不親食之禮凡四事】魚腸胃倫膚若九若十有一下大夫則若七若九【此以命數爲差也九謂再命者也十一謂三命者也七謂一命者也九或上或下者再命謂小國之卿次國之大夫也卿則曰上大夫則曰下大國之孤視子男○小國之上大夫次國之下大夫皆再命故鼎實皆以九爲數疏云大國之孤四命與子男同十三侯伯十五上公十七差次可知】庶羞西東毋過四列【謂上下大夫也古文毋爲無○下大夫庶羞十六東西四行南北亦四行上大夫庶羞二十東西四行南北則五行】上大夫庶羞二十加於下大夫以雉鶉鴽【鴽無母○疏云案爾雅釋鳥云鴽鴾母郭璞曰防也莊子曰田鼠化爲鶉淮南子云蝦防所化月令曰田鼠化爲鴽然則鴽鶉一物也據經鶉鴽並列還是兩物○圖解鶉音淳鴽音如】右食上大夫禮之加於下大夫者

若不親食【謂主國君有疾病若他故○他故謂死喪及賔有過或大客繼至之屬按聘禮聘遭喪主人畢歸禮賔惟饔餼之受謂有死喪而致饗與食則賔不受之若疾病及餘事不親食者其致之皆可受也】使大夫各以其爵朝服以侑幣致之【執幣以將命】豆實實於罋陳於楹外二以並北陳簋實實於筐陳於楹內兩楹間二以並南陳【陳罋筐於楹間者象授受於堂中也南北相當以食饌同列耳罋北陳者變於食罋數如豆醢芥醬從焉筐米四今文並作並】庶羞陳於碑內【生魚也魚臘從焉上大夫加鮮魚鮮臘雉兔鶉鴽不陳於堂辟正饌】庭實陳於碑外【執乘皮者也不參分庭一在南者以言歸宜近內】牛羊豕陳於門內西方東上【爲其踐污館庭使近外】賔朝服以受如受饔禮【朝服食禮輕也】無儐【以己本宜往】明日賔朝服以拜賜於朝訝聽命【賜亦謂食侑幣】

右君不親食使人往致

大夫相食親戒速【記異於君者也速召也先就告之歸具旣具復自召之】迎賔於門外拜至皆如饗拜【饗大夫相饗之禮也今亡古文饗或作鄕】降盥受醬湇侑幣束錦也皆自阼階降堂受授者升一等【皆者謂受醬受湇受幣也侑用束錦大夫文也降堂謂止階上今文無束】賔止也【主人三降賔不從○疏曰以主人降堂不至地故賔止不降也愚案注言三降不數降盥者盥時賔亦從降自如常法也】賔執粱與湇之西序端【不敢食於尊處】主人辭賔反之捲加席主人辭賔反之辭幣降一等主人從【從辭賔降】受侑幣再拜稽首主人送幣亦然【敵也】辭於主人降一等主人從【辭謂辭其臨己食】卒食徹於西序端【亦親徹】東面再拜降出【拜亦拜卒食】其他皆如公食大夫之禮【釋曰云其他謂豆數俎體陳設皆不異上陳但禮異者謂親戒速君則不親迎賔公不出此大夫出大門公受醬湇幣不降此大夫則降也公食大夫大夫降食於階下此言西序端上公食捲加席公不辭此則辭之皆是異也○愚以爲降而盥侑用錦降辭幣時主人從而辭降受幣時主人稽首送幣降辭主人主人從降卒食徹於西序端不拜階下亦皆異於公食者】

右大夫相食之禮

若不親食則公作大夫朝服以侑幣致之【作使也大夫有故君必使其同爵者爲之致禮列國之賔來榮辱之事君臣同】賔受於堂無儐【與受君禮同】右大夫不親食君使人代致

記

不宿戒【食禮輕也此所以不宿戒者謂前期三日之戒申戒爲宿謂前期一日】戒不速【食賔之朝夙興戒之賔則從戒若而來不復召】不授幾【異於醴也】無阼席【公不坐】亨於門外東方【必於門外者大夫之事也東方者主陽】司宮具幾與蒲筵常緇布純加萑席尋帛純皆捲自末【司宮大宰之屬掌宮廟者也丈六尺曰常半常曰尋純緣也萑細葦也末經所終有以識之必長筵者以有左右饌也今文萑皆爲莞○疏曰上陳饌之時正饌在左庶羞在右陳饌𨿽不在席上皆陳於席前當席左右其間容人故必長筵也】宰夫筵出自東房【筵本在房宰夫敷之也天子諸侯左右房】賔之乘車在大門外西方北面立【賔車不入門廣敬也凡賔卽朝中道而往將至下行而後車還立於西方賔及位而止北面卿大夫之位當車前凡朝位賔主之間各以命數爲逺近之節也○疏曰云卿大夫之位當車前者案大行人云上公立當軹侯伯立當前疾子男立當衡又云大國之孤朝位當車前則卿大夫立亦與孤同一節云凡朝位賔主之間各以命數爲逺近之節者案大行人云上公朝位賔主之間九十步侯伯七十步子男五十步注云朝位謂大門外賔下車及王車出迎所立處又云凡諸侯之卿其禮各下其君二等云依命數者據君而言其臣依君命數而降之愚按經文北面立者指其車而言前經賔朝服卽位於大門外如聘是下行入俟於次矣則所云立當車前者何時乎此叚注疏未能詳俟質】鉶芼牛藿羊苦豕薇皆有滑【藿豆葉也苦苦荼也滑菫荁之屬今文苦爲芐○菫音謹荁音丸芐音戶】贊者盥從俎升【俎其所有事○贊者佐賔祭故盥升以待事俎先設故俎升亦升】簠有蓋冪【稻粱將食乃設去防於房蓋以冪冪巾也今文或作鼏】凡炙無醬【已有咸和】上大夫蒲筵加萑席其純皆如下大夫純【謂三命大夫也孤爲賔則莞筵紛純加繅席畫純也】卿擯由下【不升堂也○此謂上擯於堂下詔賔主升降周旋之事而不升堂】上贊下大夫也【上謂堂上擯贊者事相近以佐上下爲名○堂上之贊以下大夫爲之擯佐於堂下贊佐於堂上故曰事相近言其相終始也】上大夫庶羞酒飲漿飲庶羞可也【於食庶羞宰夫又設酒漿以之食庶羞可也以優賔○前經下大夫不言食庶羞言飲潄不言飲酒亦其禮之殊者】拜食與侑幣皆再拜稽首【嫌上大夫不稽首○𨿽上大夫必執臣禮故記特明之】

儀禮鄭注句讀卷九

欽定四庫全書

儀禮鄭注句讀卷十

濟陽張爾岐撰

覲禮第十【鄭目錄云覲見也諸侯秋見天子之禮春見曰朝夏見曰宗秋見曰覲冬見曰遇朝宗禮備覲遇禮省是以享獻不見焉三時禮亡惟此存爾覲禮於五禮屬賔大戴第十六小戴十七別錄第十○疏曰按曲禮下雲天子當扆而立諸侯北面而見天子曰覲天子當寧而立諸公東面諸侯西面曰朝鄭注諸侯春見曰朝受摯於朝受享於廟生气文也秋見曰覲一受之於廟殺气質也朝者位於內朝而序進覲者位於廟門外而序入王南面立於扆寧而受焉夏宗依春冬遇依秋春秋時齊侯唁魯昭公以遇禮相見取易略也是朝宗禮備覲遇禮省可知】

覲禮至於郊王使人皮弁用璧勞侯氏亦皮弁迎於帷門之外再拜【郊謂近郊去王城五十里小行人職曰凡諸侯入玊則逆勞於畿則郊勞者大行人也皮弁者天子之朝朝服也璧無束帛者天子之玉尊也不言諸侯言侯氏者明國殊捨異禮不凡之也郊捨狹寡爲帷宮以受勞掌捨職曰爲帷宮設旌門○此下言侯氏入覲初至之事至郊則郊勞至國則賜捨凡二節疏云引小行人職者小行人旣勞於畿明近郊使大行人也案大行人上公三勞侯伯再勞子男一勞小行人云凡諸侯入王則逆勞於畿不辧尊卑則五等同有畿勞其子男惟有此一勞而已侯伯又加逺郊勞上公又加近郊勞則此云近郊據上公而言】使者不答拜遂執玉三揖至於階使者不讓先升侯氏升聽命降再拜稽首遂升受玉【不答拜者爲人使不當其禮也不讓先升奉王命尊也升者升壇使者東面致命侯氏東階上西面聽之】使者左還而立侯氏還璧使者受侯氏降再拜稽首使者乃出【左還還南面示將去也立者見侯氏將有事於己俟之也還玉重禮○疏曰直云使者左還不云拜送玉者凡奉命使皆不拜送若身自致者乃拜送】侯氏乃止使者使者乃入侯氏與之讓升侯氏先升授幾侯氏拜送幾使者設幾答拜【侯氏先升賔禮統焉幾者安賔所以崇優厚也上介出止使者則已布席也】侯氏用束帛乘馬儐使者使者再拜受侯氏再拜送幣【儐使者所以致尊敬也拜者各於其階】使者降以左驂出侯氏送於門外再拜侯氏遂從之【騑馬曰驂左驂設在西者其餘三馬侯氏之士遂以出授使者之從者於外從之者遂隨使者以至朝】右王使人郊勞

天子賜捨【以其新至道路勞苦未受其禮且使卽安也賜捨猶致館也所使者司空與小行人爲承擯今文賜作錫○疏云賜捨猶致館者猶聘禮賔至於朝君使卿致館也知小行人爲承擯者案聘禮致館賔主人各擯介故知此亦陳擯介必知使小行人爲承擯者案小行人云及郊勞眂館將幣爲承而擯是其義也】曰伯父女順命於王所賜伯父捨【此使者致館辭○女音汝】侯氏再拜稽首【受館】儐之束帛乘馬【王使人以命致館無禮猶儐之者尊王使也侯氏受館於外旣則儐使者於內○外館捨之門外也】

右王賜侯氏捨

天子使大夫戒曰某日伯父帥乃初事【大夫者卿爲訝者也掌訝職曰凡訝者賔客至而往詔相其事戒猶告也其爲告使順循其事也初猶故也今文帥作率○此下言將覲之事王使人告覲期諸侯先期受次於廟凡二事帥乃初事者遵循朝覲之舊典也】侯氏再拜稽首【受覲日也】

右王戒覲期

諸侯前朝皆受捨於朝同姓西面北上異姓東面北上【言諸侯者明來朝者眾矣顧其入覲不得並耳受捨於朝受次於文王廟門之外聘禮記曰宗人授次次以帷少退於君之次則是次也言捨者尊捨也天子使掌次爲之諸侯上介先朝受焉此覲也言朝者覲遇之禮𨿽簡其來之心猶若朝也分別同姓異姓受之將有先後也春秋傳曰寡人若朝於薛不敢與諸任齒則周禮先同姓○疏云春夏受贄於朝無迎法受享於廟有迎禮秋冬受贄受享皆在廟並無迎法是以大門外無位旣受覲於廟故在廟門外受次又云天子春夏受享諸侯相朝聘迎賔客者皆有外次卽聘禮記宗人授次是也有外次於大門外者則無廟門外之內次天子覲遇在廟者有廟門外之內次無大門外之外次此文是也又云下曲禮雲天子當依而立諸侯北面而見天子曰覲彼諸侯皆北面不辧同姓異姓與此不同者此謂廟門外爲位時彼謂入見天子時岐案受捨於廟康成以爲受次於文王廟門之外蓋以下文有肉袒廟門之東一語遂以爲宗廟戴氏駁之甚當天子三朝臯門內庫門外之朝謂之外朝路門外之朝謂之內朝亦曰治朝其後路寢謂之燕朝燕朝非接見諸侯之所則受享於廟者路門外之朝天子當扆而立者也受贄於朝者庫門外之朝天子當寧而立者也鄭旣以廟爲宗廟遂以朝爲路門外之內朝故其注曲禮者曰朝者位於內朝而序進覲者位於廟門外而序入當亦誤也】

右受次於廟門外

侯氏裨冕釋幣於禰【將覲質明時也裨冕者衣裨衣而冠冕也裨之爲言埤也天子六服大裘爲上其餘爲裨以事尊卑服之而諸侯亦服焉上公衮無升龍侯伯鷩子男毳孤絺卿大夫此差司服所掌也禰謂行主遷主矣而云禰親之也釋幣者告將覲也其釋幣如聘大夫將受命釋幣於禰之禮旣則祝藏其幣歸乃埋之於祧西階之東○此下至升成拜降出備言入覲之事質明先以將覲告行主乃入覲以瑞玉爲贄次行三享次肉袒請罪凡三節王勞之乃出裨冕者上公衮冕侯伯鷩冕子男毳冕也案玉藻諸侯冕以祭不得服衮冕以下而此裨冕釋幣於禰者以將入天子之廟故服之也○裨婢支反】乘墨車載龍旂弧韣乃朝以瑞玉有繅【墨車大夫制也乘之者入天子之國車服不可盡同也交龍爲旂諸侯之所建弧所以張縿之弓也弓衣曰韣瑞玉謂公桓圭侯信圭伯躬圭子谷璧男蒲璧繅所以借玉以韋衣本廣袤各如其玉之大小以朱白蒼爲六色今文玉爲璧繅或爲璪○案巾車云同姓金路異姓象路四衛革路各得天子五路之一今乃乘大夫之墨車者以金象等路皆在本國所乘旣入天子之國方服裨冕以朝不可更乘此車同於王者故注云車服不可盡同也弧韣與龍旂並言注以爲張縿之弓仍是旂上一物信然否俟考○韣音獨繅音早】天子設斧依於戶牖之間左右幾【依如今綈素屏風也有繡斧文所以示威也斧謂之黼幾玉几也左右者優至尊也其席莞席紛純加繅席畫純加次席黼純○依讀如扆於豈反孔安國顧命傳云扆屏風畫爲斧文置戶牖間是也莞席紛純等並周禮司幾筵文】天子衮冕負斧依【衮衣者裨之上也繢之繡之爲九章其龍天子有升龍有降龍衣此衣而冠冕南鄕而立以俟諸侯見○自衮冕至冕五者皆裨衣惟衮爲最尊天子與上公同服以有升龍爲異九章一曰龍二曰山三日華虫四曰火五曰宗彛皆繢於衣六曰藻七曰粉米八曰黼九曰黻皆繡於裳凡九也】嗇夫承命告於天子【嗇夫蓋司空之屬也爲末擯承命於侯氏下介傳而上上擯以告天子天子見公擯者五人見侯伯擯者四人見子男擯者三人皆宗伯爲上擯春秋傳曰嗇夫馳○疏云此所陳擯介當在廟之外門東陳擯從北鄕南行西陳介從南鄕北各自爲上下嗇夫承命告於天子則命先從侯氏出下文天子得命呼之而入命又從天子下至侯氏卽令入此覲遇之禮略惟有此一辭而已司儀云交擯三辭者據諸侯自相見於大門外法其天子春夏受享於廟見於大門外亦可交擯三辭矣又云大宗伯爲上擯小行人爲承擯嗇夫爲末擯若子男三擯此則足矣若侯伯四擯別增一士上公五擯更別增二士若時防殷同則肆師爲承擯○注引嗇夫馳者欲見嗇夫是卑官爲末擯也顧炎武云此文在書徵不引書而曰春秋傳者孔氏古文康成時未見也】天子曰非他伯父實來予一人嘉之伯父其入予一人將受之【言非他者親之辭嘉之者美之辭也上擯又此而下至嗇夫侯氏之下介受之而上上介以告其君君乃許入今文實作寔嘉作賀】侯氏入門右坐奠圭再拜稽首【入門右執臣道不敢由賔客位也卑者見尊奠摯而不授】擯者謁【謁猶告也上擯告以天子前辭欲親受之如賔客也其辭所易者曰伯父其升】侯氏坐取圭升致命王受之玉侯氏降階東北面再拜稽首擯者延之曰升升成拜乃出【擯者請之侯氏坐取圭則遂左降拜稽首送玉也從後詔禮曰延延進也○侯氏得擯者之告坐取圭遂向門左從左堂塗升自西階致命也】

右侯氏執瑞玉行覲禮

四享皆束帛加璧庭實惟國所有【四當爲三古書作三四或皆積畫此篇又多四字字相似由此誤也大行人職曰諸侯廟中將幣皆三享其禮差又無取於四也初享或用焉或用虎豹之皮其次享三牲魚臘籩豆之實龜也金也丹漆絲纊竹箭也其餘無常貨此地物非一國所能有惟所有分爲三享皆以璧帛致之○疏云三牲魚臘籩豆之實以下皆禮器文云璧帛致之者據享天子而言若享後卽用琮錦但三享在庭分爲三叚一度致之據三享而言非謂三度致之爲皆也】奉束帛匹馬卓上九馬隨之中庭西上奠幣再拜稽首【卓讀如卓王孫之卓卓猶的也以素的一馬以爲上書其國名後當識其何產也馬必十匹者不敢斥王之乘用成數敬也○疏雲中庭亦是南北之中不參分庭一在南者以其三享同陳須入庭深設之故也】擯者曰予一人將受之【亦言王欲親受之】侯氏升致命王撫玉侯氏降自西階東面授宰幣西階前再拜稽首以馬出授人九馬隨之【王不受玉撫之而已輕財也以馬出隨侯氏出授王人於外也王不使人受馬者至於享王之尊益君侯氏之卑益臣○疏云幣卽束帛加璧並玉言幣故小行人合六幣宰卽太宰太宰主幣周禮太宰職云大朝覲防同贊玉幣玉獻玉几玉爵注云助王受此四者是也春夏受贄於朝𨿽無迎法王猶在廟至受享又迎之而稱賔主覲禮受享皆無迎法不下堂而見諸侯已是王尊侯卑王猶親受其玉至於三享使自執其馬玉不使人受之於庭是王之尊益君侯氏之卑益臣也又云諸侯覲天子享天子訖亦當有幣問公卿大夫】事畢【三享訖】右覲已卽行三享

乃右肉袒於廟門之東乃入門右北面立告聽事【右肉袒者刑宜施於右也凡以禮事者左袒入更從右者臣益純也告聽事者告王以國所用爲罪之事也易曰折其右肱無咎○告聽事者告王以己所爲多罪願聽王譴責之事也】擯者謁諸天子天子辭於侯氏曰伯父無事歸寧乃邦【謁告寧安也乃猶女也】侯氏再拜稽首出自屏南適門西遂入門左北面立王勞之再拜稽首擯者延之曰升升成拜降出【王辭之不卽左者當出隱於屏而襲之也天子外屏勞之勞其道勞也】

右侯氏請罪天子辭乃勞之

天子賜侯氏以車服迎於外門外再拜【賜車者同姓以金路異姓以象路服則衮也鷩也毳也古文曰迎於門外也○自此至乃歸皆言王賜禮侯氏之事疏云案周禮巾車掌五路玉路以祀尊之不賜諸侯金路同姓以封象路異姓以封革路以封四衛木路以封蕃國鄭云同姓謂王子母弟率以功徳出封𨿽爲侯伯其畫服猶如上公賜魯侯鄭伯服則衮冕得乘金路以下與上公同則太公與杞宋𨿽異姓服衮冕乘金路矣異姓謂舅甥之國與王有親者得乘象路異姓侯伯同姓子男皆乘象路以下四衛謂要服以內庶姓與王無親者自侯伯子男皆乘革路以下蕃國據外爲總名皆乘木路而已案司服上陳王之吉服有九下云公之服自衮冕而下如王之服侯伯自鷩冕而下如公之服子男自毳冕而下如侯伯之服也】路先設西上路下四亞之重賜無數在車南【路謂車也凡君所乘車曰路路下四謂乘馬也亞之次車而東也詩云君子來朝何錫予之𨿽無予之路車乘馬又何與之衮及黼重猶善也所加賜善物多少由恩也春秋傳曰重錦三十兩○鄭注周禮雲路大也君之居以大爲名是以雲路寢路門之等】諸公奉篋服加命書於其上升自西階東面大史是右【言諸公者王同時分命之而使賜侯氏也右讀如周公右王之右是右者始隨入於升東面乃居其右古文是爲氏也○疏云言諸非一之義以諸侯來覲者眾各停一館故命諸公分往賜之周公右王左傳晉祁奚語引之者證大史是右是佐公而在公右之義也大史卑始時隨公後升訖公東面大史於是乃居公右而並東面以宣王命也○大音泰】侯氏升西面立大史述命【讀王命書也】侯氏降兩階之間北面再拜稽首【受命】升成拜【大史辭之降也春秋傳曰且有後命以伯舅耋老毋下拜此爵之類○春秋傳僖九年王使宰孔賜齊侯語引之者證此大史述王辭侯氏下拜亦如此但彼未降已辭齊侯亦不升成拜以年老故也】大史加書於服上侯氏受【受篋服】使者出侯氏送再拜儐使者諸公賜服者束帛四馬儐大史亦如之【旣云拜送乃言儐使者以勞有成禮略而遂言○使者兼公與大史而言儐使者在拜送前乃於送後略言之者以前經郊勞時已詳載成禮故略言已足也】右王賜侯氏車服

同姓大國則曰伯父其異姓則曰伯舅同姓小邦則曰叔父其異姓小邦則曰叔舅【據此禮云伯父同姓大邦而言】

右王辭命稱謂之殊

饗禮乃歸【禮謂食燕也王或不親以其禮幣致之略言饗禮互文也掌客職曰上公三享三食三燕侯伯再享再食再燕子男一享一食一燕】

右略言王待侯氏之禮以上廟受覲禮竟

諸侯覲於天子爲宮方三百步四門壇十有二尋深四尺加方明於其上【四時朝覲受之於廟此謂時防殷同也宮謂壝土爲埒以象墻壁也爲宮者於國外春防同則於東方夏防同則於南方秋防同則於西方冬防同則於北方八尺曰尋十有二尋則方九十六尺也深謂髙也從上曰深司儀職曰爲壇三成成猶重也三重者自下差之爲三等而上有堂焉堂上方二丈四尺上等中等下等毎面十二尺方明者上下四方神明之象也上下四方之神者所謂明神也防同而盟明神監之則謂之天之司盟有象者猶宗廟之有主乎王巡守至於方嶽之下諸侯防之亦爲此宮以見之司儀職曰將防諸侯則命爲壇三成宮旁一門詔王儀南鄕見諸侯也○自此至篇末皆言時防殷同及王巡守爲壇而見諸侯之事疏云案大宗伯云時見曰防殷見曰同鄭注云時見者言無常期諸侯有不順服者王將有徵討之事則旣朝覲王爲壇於國外合諸侯而命事焉春秋傳曰有事而防不協而盟是也殷猶眾也十二嵗王如不巡守則六服盡朝朝禮旣畢王亦爲壇合諸侯以命政焉所命之政如王巡守殷見四方四方四時分來終嵗則徧若如注則時防殷同亦有朝覲在廟假命當方諸侯有不順服則順服者皆來朝王其中若當朝之嵗者自於廟朝覲若不當朝之歳者當在壇朝十二年王不巡守則殷朝六服之內若當嵗者卽在廟其餘在壇朝故鄭言旣朝覲乃爲壇於國外也朝事儀未在壇朝而先言帥諸侯拜日亦謂帥已朝者諸侯而言也南鄕見諸侯者王在堂上公於上等侯伯於中等子男於下等奠玉拜皆升堂授玉乃降也○埒音劣】方明者木也方四尺設六色東方靑南方赤西方白北方黑上下黃設六玉上圭下璧南方璋西方琥北方璜東方圭【六色象其神六玉以禮之上宜以蒼璧下宜以黃琮而不以者則上下之神非天地之至貴者也設玉者刻其木而著之○據注與疏方明之制合六木而爲之上下四方各異色刻木爲防而飾以玉蓋以一物而象上下四方之神非六物也】上介皆奉其君之旂置於宮尙左公侯伯子男皆就其旂而立【置於宮者建之豫爲其君見王之位也諸公中階之前北面東上諸侯東階之東西面北上諸伯西階之西東面北上諸子門東北面東上諸男門西北面東上尙左者建旂公東上侯先伯伯先子子先男而位皆上東方也諸侯入壝門或左或右各就其旂而立王降階南鄕見之三揖土揖庶姓時揖異姓天揖同姓見揖位乃定古文尙作上○疏雲中階之前已下皆朝事儀明堂位文言上者皆以近王爲上土揖庶姓之等是司儀職鄭彼注云土揖推手小下之也時揖平推手也天揖推手小舉之】四擯【王旣揖五者升壇設擯升諸侯以防同之禮其奠瑞玉及享幣公拜於上等侯伯於中等子男於下等擯者每延之升堂致命王受玉撫玉降拜於下等及請事勞皆如覲禮是以記之覲云四擯者每一位畢擯者以告乃更陳列而升其次公也侯也伯也各一位子男俠門而俱東上亦一位也至庭乃設擯則諸侯初入門王官之伯帥之耳古文傳作傅○據注疏推其次第上介先期置旂質明王帥諸侯拜日東郊反祀方明二伯帥諸侯入壝門左右立王降階南鄕三揖諸侯皆就其旂而立乃擯執瑞玉以覲璧帛以享請事勞皆如前經所陳也】天子乘龍載大旂象日月升龍降龍出拜日於東門之外反祀方明【此謂防同以春者也馬八尺以上爲龍大旂大常也王建大常縿首畫日月其下及旒交畫升龍降龍朝事儀曰天子冕而執鎭圭尺有二寸繅借尺有二寸搢大圭乘大路建大常十有二旒樊纓十有二就貳車十有二乘帥諸侯而朝日於東郊所以教尊尊也退而朝諸侯由此二者言之己祀方明乃以防同之禮見諸侯也凡防同者不協而盟司盟職曰凡邦國有疑防同則掌其盟約之載書及其禮儀北面詔明神旣盟則藏之言北面詔明神則明神有象也象者其方明乎及盟時又加於壇上乃以載辭告焉詛祝掌其祝號○疏云邦國有疑則有盟事朝日旣畢乃祀方明於壇祀方明禮畢退去方明於下天子乃升壇與諸侯相見朝禮旣畢乃更加方明於壇與諸侯行盟誓之禮若邦國無疑王帥諸侯朝日而已無祀方明之事】禮日於南門外禮月與四瀆於北門外禮山川丘陵於西門外【此謂防同以夏冬秋者也變拜言禮者客祀也禮月於北郊者月太陰之精以爲地神也盟神必云日月山川焉者尙著明也詩曰謂予不信有如皦日春秋傳曰縱子忘之山川神只其忘諸乎此皆用明神爲信也○鄭云變拜言禮者客祀也拜日於東門之外日實在東故言拜日月四瀆山川丘陵不在其處但於此致敬而已故云客祀不言拜而言禮也禮畢亦反祀方明而見諸侯矣】祭天燔柴祭山丘陵升祭川沈祭地瘞【升沈必就祭者也就祭則是謂王巡守及諸侯之盟神也其盟掲其著明者燔柴升沈瘞祭禮終矣備矣郊特牲曰郊之祭也迎長日之至也大報天而主日也宗伯職曰以實柴祀日月星辰則燔柴祭天謂祭日也柴爲祭日則祭地瘞者祭月也日月而雲天地靈之也王制曰王巡守至於岱宗柴是王巡守之盟其神主日也春秋傳曰晉文公爲踐土之盟而傳雲山川之神是諸侯之盟其神主山川也月者太陰之精上爲天使臣道莫貴焉是王官之伯防諸侯而盟其神主月與古文瘞作殪○此言天子巡守四嶽各隨方向祭之以爲盟主於山言升於川言沈是就其處而舉此禮故知是王者巡守之事鄭前注云王巡守至於方嶽之下諸侯防之亦爲此宮以見之爲此經設也鄭又以祭天爲祭日祭地爲祭月皆非正祭天地之神前經春夏皆祭日則此言祭天燔柴亦謂春夏東巡南巡也前經秋祭西郊此言祭山丘陵升亦西巡事前經冬祭月與四瀆此言祭川沈祭地瘞亦北巡事未知然否姑據注疏釋之】

記

幾俟於東箱【王卽席乃設之也東箱東夾之前相翔待事之處】偏駕不入王門【在旁與己同曰偏同姓金路異姓象路四衛革路蕃國木路駕之與王同謂之偏駕不入王門乘墨車以朝是也偏駕之車捨之於館與○周禮巾車掌王五輅玉輅以祀金輅以賔象輅以朝革輅以卽戎木輅以田此五輅者天子乘之爲正諸侯分受其四則爲偏也駕之爲偏其猶冕之爲裨與】奠圭於繅上【謂釋於地也○侯氏入門右奠圭於地時以所垂之繅承借之】

儀禮鄭注句讀卷十

欽定四庫全書

儀禮鄭注句讀卷十一

濟陽張爾岐撰

喪服第十一子夏傳【鄭目錄雲天子以下死而相喪衣服年月親疎隆殺之禮不忍言死而言喪喪者棄亡之辭若全存居於彼焉已亡之耳大戴第十七小戴第九劉向別錄第十一○疏云案喪服上下十有一章從斬至緦麻升數有異異者斬有正義不同爲父以三升爲正爲君以三升半爲義其冠同六升三年齊衰惟有正服四升冠七升繼母慈母𨿽是義以配父故與因母同是以略爲節有正而已杖期齊衰有正而已父在爲母與爲妻同正服齊衰五升冠八升不杖齊衰期章有正有義二等正則五升冠八升義則六升冠九升齊衰三月章皆義服齊衰六升冠九升曾祖父母計是正服但正服合以小功以尊其祖不服小功而服齊衰非本服故同義服也殤大功有降有義爲夫之昆弟之長子殤是義其餘皆降服也降服衰七升冠十升義服衰九升冠十一升大功章有降有正有義姑姊妹出適之等是降婦人爲夫之族類爲義自餘皆正衰冠如上釋也繐衰惟有義服四升半皆冠七升而已以諸侯大夫爲天子故同義服也殤小功有降有義婦人爲夫之族類是義自餘皆降服降則衰冠同十升義則衰冠同十二升小功亦有降有正有義如前釋緦麻亦有降有正有義皆如上陳但衰冠同十五升抽去半而已自斬以下至緦麻皆以升數升數少者在前升數多者在後要不得以此升數爲敍者一則正義及降升數不得同在一章又繐衰四升半在大功之下小功之上鄭下注云在小功之上者欲審著縷之精粗若然喪服章次𨿽以升數多少爲前後要取縷之精粗爲次第也】

喪服斬衰裳苴絰杖絞帶冠繩纓菅屨者【者者明爲下出也凡服上曰衰下曰裳麻在首在要皆曰絰絰之言實也明孝子有忠實之心首絰象緇布冠之缺項要絰象大帶又有絞帶象革帶齊衰以下用布○喪服二字此一篇總目斬衰裳謂斬三升布以爲上衰下裳也苴絰杖絞帶苴字冒下三事謂以苴麻爲首絰要絰苴竹爲杖又以苴麻爲絞帶苴惡貌又黎黒色也冠繩纓以六升布爲冠又屈一條繩爲武垂下爲纓也疏云此繩纓不用苴麻用枲麻菅屨以菅艸爲屨周公設經上陳其服下列其人故以者字截句言喪服如此等者臣子爲君爲父然也故注云者者明爲下出也注齊衰以下用布單指絞帶一事而言○苴七餘反絰大結反絞戶交反一如字菅古顏反屨九具反】

傳曰斬者何不緝也苴絰者麻之有蕡者也苴絰大搹左本在下去五分一以爲帶齊衰之絰斬衰之帶也去五分一以爲帶大功之絰齊衰之帶也去五分一以爲帶小功之絰大功之帶也去五分一以爲帶緦麻之絰小功之帶也去五分一以爲帶苴杖竹也削杖桐也杖各齊其心皆下本杖者何爵也無爵而杖者何擔主也非主而杖者何輔病也童子何以不杖不能病也婦人何以不杖亦不能病也【盈手曰搹搹扼也中人之扼圍九寸以五分一爲殺者象五服之數也爵謂天子諸侯卿大夫士也無爵謂庻人也擔猶假也無爵者假之以杖尊其爲主也非主謂眾子也○蕡麻子麻之有子者質色粗惡以之爲首絰要絰與絞帶也苴絰大搹者首絰之大其圍九寸應中人大指食指之一扼也左本在下者本謂麻根首絰之制以麻根置左當耳上從額前繞項後復至左耳上以麻之末加麻根之上綴束之也賈疏以爲此對爲母則右本在上也去五分一以爲帶帶要絰也去首絰五分之一以爲要絰之數首絰九寸則要絰七寸二分也齊衰首絰七寸二分其要絰則五寸零二十五分寸之十九自大功至緦麻其首絰要絰降殺之法並放此苴杖斬衰所用削杖齊衰所用因釋杖而兼及之削謂削之令方喪服小記云絰殺五分而去一杖大如絰鄭注云如要絰也傳云童子婦人皆不杖疏以爲此庻童子不杖若當室童子則免而杖矣又喪服小記云女子子在室爲父母其主喪者不杖則子一人杖鄭注云無男昆弟使同姓爲攝主不杖則子一人杖謂長女也是婦人亦有時當杖疏又云禮記諸文言婦人杖者甚眾何言無杖愚意禮記雜出漢儒當據此爲正○蕡扶云反搹音革擔市艶反】絞帶者繩帶也冠繩纓條屬右縫冠六升外畢鍜而勿灰衰三升菅屨者菅菲也外納【屬猶著也通屈一條繩爲武垂下爲纓著之冠也布八十縷爲升升字當爲登登成也今之禮皆以登爲升俗誤已行久矣雜記曰喪冠條屬以別吉凶三年之練冠亦條屬右縫小功以下左縫外畢者冠前後屈而出縫於武也○絞帶者絞麻爲繩以作帶也疏云大如要絰要絰象大帶此象革帶又云絰帶至虞後變麻服絞帶至虞後亦當變麻服布蓋以意推之冠繩纓條屬者冠以繩爲纓同條而連屬也疏曰案禮記云喪冠條屬以別吉凶若然吉冠則纓武別材凶冠則纓武同材是以鄭云通屈一條繩爲武謂將一條繩從額上約之至項後交過兩廂各至耳於武綴之各垂於頤下結之云著之冠者武纓皆上屬著冠冠六升外畢是也右縫者其冠三辟積向右爲之小功以下冠亦三辟積向左爲之不同也外畢者疏云冠廣二寸落項前後兩頭皆在武下鄕外出反屈之縫於武而爲之兩頭縫畢鄕外故云外畢由在武下出反屈之故喪冠又謂之厭冠鍜者用水濯之以冠是首飾故布倍衰裳而又鍜之但勿加灰耳衰三升裳與衰同可知此子爲父正服若臣爲君義服則衰三升半菅屨卽菅菲以菅艸爲屨也疏云周公時謂之屨子夏時謂之菲外納者鄭氏以納爲收餘謂編屨畢以其餘頭向外結之○屬音燭升鄭音登登成也鍜丁亂反】居倚廬寢苫枕塊哭晝夜無時歠粥朝一溢米夕一溢米寢不脫絰帶旣虞翦屏柱楣寢有席食疏食水飲朝一哭夕一哭而已旣練捨外寢始食菜果飯素食哭無時【二十兩曰溢爲米一升二十四分升之一楣謂之梁柱楣所謂梁闇疏猶麤也捨外寢於中門之外屋下壘墼爲之不塗塈所謂堊室也素猶故也謂復平生時食也斬衰不書受月者天子諸侯卿大夫士虞卒哭異數○居倚廬一叚言居三年喪之大節自居倚廬至不脫絰帶言未時事旣虞謂畢卒哭後練謂小祥後也居倚廬者疏云孝子所居右門外東壁倚木爲廬旣夕鄭注云倚木爲廬在中門外東方北戶又喪大記云凡非適子者自未倚於隱者爲廬注云不欲人屬目蓋廬於東南角若然適子則廬於其北顯處爲之以當應接弔賔故不於隱者哭畫夜無時者疏云哭有三無時始死未殯已前哭不絕聲一無時旣殯已後卒哭祭已前阼階之下爲朝夕哭在廬中思憶則哭二無時旣練之後無朝夕哭惟有廬中或十日或五日思憶則哭三無時也卒哭之後未練之前惟有朝夕哭是一有時也據疏則傳言哭晝夜無時謂未殯前哭不絕聲卒哭前哀至則哭也歠粥三句三日始食後之食節也旣虞翦屏柱楣疏云旣虞之後乃攺舊廬西鄕開戶翦去戶傍兩廂屏之餘艸柱楣者前梁謂之楣楣下兩頭竪柱施梁乃夾戶傍之屏也練十三月之祭此日以練布爲冠服故以名祭卽小祥也旣練捨外寢者注以爲堊室明非正寢但於中門外舊廬處爲屋以居而已是月男子除首絰而帶獨存婦人除要帶而絰獨存其服期者則卽吉注云復平生時食此據谷食而言謂精鑿如平生不復用粗糲非謂飲酒食肉也注云斬衰不言受月疏云服隨哀降殺以冠爲受斬衰裳三升冠六升旣後以其冠爲受衰裳六升冠七升小祥又以其冠爲受衰裳七升冠八升自余齊衰以下受服之時差降可知然後有受有不受經皆有文此斬衰及齊衰應言受月而不言者以天子以下期不同其期逺者虞而受服期近者卒哭而受服有此異數經言其上下合同者故略之不言也枕之鴆反塊苦對反歠昌悅反粥之六反柱丁主反楣亡悲反疏食音嗣墼古狄反塈其旣反】

父

傳曰爲父何以斬衰也父至尊也

諸侯爲天子

傳曰天子至尊也

君

傳曰君至尊也【天子諸侯及卿大夫有地者皆曰君○疏曰士無臣𨿽有地不得君稱故僕等爲其長弔服加麻不服斬也】

父爲長子【不言嫡子通上下也亦言立嫡以長】

傳曰何以三年也正體於上又乃將所傳重也庻子不得爲長子三年不繼祖也【此言爲父後者然後爲長子三年重其當先祖之正體又以其將代已爲宗廟主也庶子者爲父後者之弟也言庻者逺別之也小記曰不繼祖與禰此但言祖不言禰容祖禰共廟】

爲人後者

傳曰何以三年也受重者必以尊服服之何如而可爲之後同宗則可爲之後何如而可以爲人後支子可也爲所後者之祖父母妻妻之父母昆弟昆弟之子若子【若子者爲所爲後之親如親子○受重者受宗祧祭祀之重也所後者之祖父母卽其曾祖父母所後者之妻卽其母所後者之妻之父母昆弟昆弟之子卽其外祖父母及舅與內兄弟皆如親子爲之著服也不徧言他親其並如親子可推知也】

妻爲夫

傳曰夫至尊也【○自此以下論婦人服】

妾爲君

傳曰君至尊也【妾謂夫爲君者不得體之加尊之也𨿽士亦然】

女子子在室爲父【女子子者子女也別於男子也言在室者闗已許嫁】

布緫箭笄髽衰三年【此妻妾女子子喪服之異於男子者緫束髮謂之緫者旣束其本又緫其末箭笄篠也髽露紒也猶男子之括發斬衰括發以麻則髽亦用麻也蓋以麻自項而前交於額上郤繞紒如著防頭焉小記曰男子冠而婦人笄男子免而婦人髽凡服上曰衰下曰裳此但言衰不言裳婦人不殊裳衰如男子衰下如深衣深衣則衰無帶下又無衽○疏云經之體例皆上陳服下陳人此服之異在下言之者欲見與男子同者如前與男子異者如後故設文與常不例也又曰上文列服之中冠繩纓非女子所服此布緫笄髽等亦非男子所服是以爲文以易之也○髽側反防七消反】

傳曰緫六升長六寸箭笄長尺吉笄尺二寸【緫六升者首飾象冠數長六寸謂出紒後所垂爲飾也○緫六升注云象冠數謂象斬衰冠之數余服當亦各象其冠布之數長六寸注知其指紒後者以其束髮處人所不見無寸可言也疏云此斬衰六寸南宮縚妻爲姑緫八寸以下𨿽無文大功當與齊同八寸緦麻小功同一尺吉緫當尺二寸與笄同也又云此斬之笄用箭下記云女子子適人爲父母婦爲舅姑用惡笄鄭以爲榛木爲笄則檀弓南宮縚之妻之姑之喪云蓋榛以爲笄是也吉時大夫士與妻用象天子諸侯之後夫人用玉爲笄今於喪中惟有此箭笄及榛二者若言寸數亦不過此二等五服皆用一尺而已是以女子子爲父母旣用榛筓卒哭之後折吉筓之首歸於夫家以榛笄之外無可差降也○長直亮反】

子嫁反在父之室爲父三年【謂遭喪後而出者始服齊衰期出而虞則受以三年之喪受旣虞而出則小祥亦如之旣除喪而出則已凡女行於大夫以上曰嫁行於士庶人曰適人○疏云嫁女爲父五升衰八升緫虞後受以八升衰九升緫今未虞而出虞後受服當與在室之女同以三年之喪受三年之喪始死三升衰裳六升冠旣以其冠爲受六升衰裳七升冠此被出之女亦受以衰六升緫七升也旣虞而出已受以出嫁齊期之受矣至小祥後練祭乃受以衰七升緫八升與在室之女同若旣小祥而出以其嫁女本爲父母期至此已除則不復更爲父母著服也又云若天子之女嫁於諸侯諸侯之女嫁於大夫出嫁爲夫斬仍爲父母不降以其外宗內宗及與諸侯爲兄弟者爲君皆斬明知女𨿽出嫁反爲君不降】公士大夫之眾臣爲其君布帶繩屨【士卿士也公卿大夫厭於天子諸侯故降其眾臣布帶繩屨貴臣得伸不奪其正布帶與齊衰同繩屨與大功同自二事外並如斬衰之制也貴臣與眾臣異則得依上文絞帯菅屨○厭一葉反】

曰公卿大夫室老士貴臣其餘皆眾臣也君謂有地者也眾臣杖不以卽位近臣君服斯服矣繩屨者繩菲也【室老家相也士邑宰也近臣閽寺之屬君嗣君也斯此也近臣從君喪服無所降也繩菲今時不借也○傳言公卿大夫之家臣惟家老與邑宰二者是貴臣其餘皆眾臣經所言爲其君布帶繩屨者皆是屬也公卿大夫有有地有無地此所謂君謂有地者也有地者其眾臣又不但帯屨有別𨿽有杖不得與嗣君同卽東階下朝夕哭位無地者之臣則得以杖卽位若夫近君之小臣又與眾臣不同嗣君所服近臣斯服之矣】

疏衰裳齊牡麻絰冠布纓削杖布帶疏屨三年者【疏猶麤也○以四升麤布爲衰裳而緝之牡麻爲首絰要絰冠以七升布爲武垂下爲纓削桐爲杖七升布爲帶以象革帶疏艸爲屨服此服以至三年者下文所列者其人也○牡茂後反】

傳曰齊者何緝也牡麻者枲麻也牡麻絰右本在上冠者沽功也疏屨者藨蒯之菲也【沾猶麤也冠尊加其麤麤功大功也齊衰不書受月者亦天子諸侯卿大夫士虞卒哭異數○牡麻麻之華而不實者牡麻爲絰其本在冠右而居末上此首絰結束之法也齊衰冠用七升布而麤加人功以冠尊故升數恆多而加飾也藨蒯皆艸名以此艸爲屨也受哀必於虞卒哭虞卒哭異數故齊衰不言其受月亦如斬衰章也○枲子似反沽音古後同藨皮表反蒯古怪反】

父卒則爲母【尊得伸也○疏云父卒三年之內而母卒仍服期要父服除後而母死乃得伸三年】繼母如母

傳曰繼母何以如母繼母之配父與因母同故孝子不敢殊也【因猶親也】

慈母如母

傳曰慈母者何也傳曰妾之無子者妾子之無母者父命妾曰女以爲子命子曰女以爲母若是則生養之終其身如母死則喪之三年如母貴父之命也【此謂大夫之妾也不命則亦服庶母慈己之服可也大夫之妾子父在爲母大功則士之妾子爲母期矣父卒則皆得伸也○疏曰傳別舉傳者是子夏引舊傳證成已義故也又云妾之無子者謂舊有子今無者若未經有子恩慈淺則不得立後而養他子不云君命妾曰而云父者對子而言父故言父也雲貴父之命者一非骨肉之屬二非配父之尊但惟貴父之命故也又云案喪服小記云爲慈母后者爲庻母可也爲祖庻母可也鄭云緣爲慈母后之義父之妾無子者亦可命已庻子爲後疏又云鄭知此主謂大夫士之妾知非天子諸侯之妾與妾子者下記云公子爲其母練冠麻衣縓緣旣葬除之父沒乃大功何有命爲母子爲之三年乎又云不命則亦服庻母慈己之服者謂但使養之不命爲母子爲之服小功若不慈己則緦麻矣注父卒則皆得伸謂皆得爲其母三年愚嘗疑爲祖庻母后之說陳氏注云若父之妾有子而子死已命已之妾子後之亦可故云爲祖庶母可也徐氏注云凡妾之有子者稱庻母祖庻母其無子者則稱父妾祖妾而已但爲庻母后卽後此母爲祖庻母后卽後其子之受室者此爲不同耳顧炎武云父命妾曰女以爲子謂憐其無母視之如子長之育之非立之以爲妾後也喪服小記以爲爲慈母后此漢儒之誤吾未之敢信也得之】

母爲長子

傳曰何以三年也父之所不降母亦不敢降也【不敢降者不敢以巳尊降祖禰之正體○疏雲母爲長子不問夫之在否】

疏衰裳齊牡麻絰冠布纓削杖布帶疏屨期者【○疏云此章𨿽止一期而禫杖具有案雜記云期之喪十一月而練十三月而祥十五月而禫注云此謂父在爲母卽是此章者也】

傳曰問者曰何冠也曰齊衰大功冠其受也緦麻小功冠其衰也帶緣各視其冠【問之者斬衰有三其冠同今齊衰有四章不知其冠之異同爾緣如深衣之緣今文無冠布纓○疏曰云齊衰大功冠其受也者降服齊衰四升冠七升旣以其冠爲受衰七升冠八升正服齊衰五升冠八升旣以其冠爲受衰八升冠九升義服齊衰六升冠九升旣以其冠爲受衰九升冠十升降服大功衰七升冠十升旣以其冠爲受受衰十升冠十一升正服大功衰八升冠十升旣以其冠爲受受衰十升冠十一升義服大功衰九升冠十一升旣以其冠爲受受衰十一升冠十二升以其初死冠升與旣衰升數同故云冠其受也云緦麻小功冠其衰也者以其降服小功衰十升正服小功衰十一升義服小功衰十二升緦麻十五升抽其半七升半冠皆與衰升數同故云冠其衰也云帯緣各視其冠者帶謂布帯象革帶者緣謂喪服之內中衣緣用布緣之二者之布升數多少各比擬其冠也按注斬衰有三指爲父爲君爲子之三等齊衰四章謂三年杖期不杖期三月凡四章也疏又云喪服中衣用布亦當各視其冠○緣以絹反】

父在爲母

傳曰何以期也屈也至尊在不敢伸其私尊也父必三年然後娶達子之志也【○吳澄云夫爲妻之服旣除則子爲母之服亦除家無二尊也子服𨿽除而居喪之實如故所殺者三年之文而巳】

妻

傳曰爲妻何以期也妻至親也【適子父在則爲妻不杖以父爲之主也服問曰君所主夫人妻大子適婦父在子爲妻以杖卽位謂庶子○疏雲天子以下至士庻人父皆不爲庻子之妻爲喪主故夫皆爲妻杖得伸也】

出妻之子爲母【出猶去也】

傳曰出妻之子爲母期則爲外祖父母無服傳曰絕族無施服親者屬出妻之子爲父後者則爲出母無服傳曰與尊者爲一體不敢服其私親也【在旁而及曰施親者屬母子至親無絕道○妻出則與其族絕卽無旁及之服惟母子至親爲相連屬故爲服也爲父後者謂父沒適子代父承宗廟祭祀之事故云與尊者爲一體】

父卒繼母嫁從爲之服報【○疏云父卒繼母嫁此母已爲父服斬衰三年恩意之極故子爲之一期得伸禫杖雲從爲之服者以其繼母又嫁便是路人子仍著服故生從爲之文也報者兩相爲服也喪服上下並記云報者十有二皆無降殺之差吳氏以從爲從之攺嫁顧炎武雲從字句謂年幼不能自立從母而嫁也母之義旣絕於父故不得三年而其恩猶在於子不可以不爲之服也○爲於僞反】傳曰何以期也貴終也【嘗爲母子貴終其恩】

不杖麻屨者【此亦齊衰言其異於上○疏曰此章與上章𨿽杖與不杖不同其正服齊衰裳皆同五升而冠八升則不異也】

祖父母

傳曰何以期也至尊也

世父母叔父母

傳曰世父叔父何以期也與尊者一體也然則昆弟之子何以亦期也旁尊也不足以加尊焉故報之也父子一體也夫妻一體也昆弟一體也故父子首足也夫妻牉合也昆弟四體也故昆弟之義無分然而有分者則辟子之私也子不私其父則不成爲子故有東宮有西宮有南宮有北宮異居而同財有餘則歸之宗不足則資之宗世母叔母何以亦期也以名服也【宗者世父爲小宗典宗事者也資取也爲姑在室亦如之○世叔父與尊者一體於祖爲父子於父爲兄弟是與巳之尊者爲一體也以其爲旁尊不足以加尊於人故爲昆弟之子亦如其服以報之若祖之正尊則孫爲祖期而祖但爲孫大功矣下文皆廣明一體之義且以見尊之有正有旁恩禮所由隆殺也末言有餘不足皆綂於宗仍以明一體之義世叔母曰以名服者二母本是路人以牉合於世叔父故有母名因而服之卽上所云夫妻一體也○旁薄浪反牉普半反】

大夫之適子爲妻【○疏曰云大夫之適子爲妻在此不杖章則上杖章爲妻者是庻子爲妻父沒後適子亦爲妻杖亦在彼章也愚按下經大夫庶子爲妻大功不知注疏何以云當杖】

傳曰何以期也父之所不降子亦不敢降也何以不杖也父在則爲妻不杖【大夫不以尊降適婦者重適也凡不降者謂如其親服服之降有四品君大夫以尊降公子大夫之子以厭降公之昆弟以旁尊降爲人後者女子子嫁者以出降○案下經適婦在大功章庻婦在小功章父之所不降謂不降在小功也子亦不敢降大夫眾子爲妻皆大功今適子爲妻期是亦不敢降也前章注云父在子爲妻以杖卽位謂庻子者蓋士禮也若大夫之庻子父在僅得服大功何以得以杖卽位乎】

昆弟【昆兄也爲姊妹在室亦如之】

爲眾子【眾子者長子之弟及妾子女子在室亦如之士謂之眾子未能逺別也大夫則謂之庻子降之爲大功天子國君不服之內則曰子未食而見必執其右手適子庻子已食而見必循其首○注引內則證眾子之異於長子也】

昆弟之子

傳曰何以期也報之也【檀弓曰喪服兄弟之子猶子也蓋引而進之】

大夫之庻子爲適昆弟【兩言之者適子或爲兄或爲弟】

傳曰何以期也父之所不降子亦不敢降也【大夫𨿽尊不敢降其適重之也適子爲庻昆弟庻昆弟相爲亦如大夫爲之○疏曰云父之所不降者卽斬章父爲長子是也云子亦不敢降者於此服期是也按後經大夫爲庻子降服大功適子爲庻昆弟庻昆弟相爲並大功故注曰如大夫爲之】

適孫

傳曰何以期也不敢降其適也有適子者無適孫孫婦亦如之【周之道適子死則立適孫是適孫將上爲祖後者也長子在則皆爲庻孫耳孫婦亦如之適婦在亦爲庶孫之婦凡父於將爲後者非長子皆期也○傳言有適子者無適孫明此言適孫是長子死其適孫承重者祖爲之期若長子在則同於庻孫但爲服大功也顧炎武云子身之副貳也家無二主亦無二副故有適子者無適孫唐髙宗有太子而復太孫非矣注言凡父於將爲後者非長子皆期也謂無適長子而立眾子爲後亦但爲之期曰凡父刖士以上皆然也】

爲人後者爲其父母報【○子出後於人爲本生父母服期其本生父母亦報之以期者顧炎武云重其繼大宗故不以出降也】

傳曰何以期也不貳斬也何以不貳斬也持重於大宗者降其小宗也爲人後者孰後後大宗也曷爲後大宗大宗者尊之綂也禽獸知母而不知父野人曰父母何算焉都邑之士則知尊禰矣大夫及學士則知尊祖矣諸侯及其大祖天子及其始祖之所自出尊者尊統上卑者尊統下大宗者尊之統也大宗者收族者也不可以絕故族人以支子後大宗也適子不得後大宗【都邑之士則知尊禰近政化也大祖始封之君始祖者感神靈而生若稷契也自由也及始祖之所由出謂祭天也上猶逺也下猶近也收族者謂別親疎序昭穆大曰系之以姓而弗別綴之以食而弗殊𨿽百世婚姻不通者周道然也○持重於大宗謂旣爲大宗服重服也大宗者尊之統謂其爲族中尊貴之統緒也爵尊者其尊統所及者逺天子諸侯是也爵卑者其尊統所及者近大夫士是也上下𨿽不同凡爲大宗則其族中尊貴之統緒也凡爲大宗皆以收合族人使不乖者也故不可以絕故爲之後者卽其降本宗適子不得後大宗以其自當主小宗之事故也】

女子子適人者爲其父母昆弟之爲父後者

傳曰爲父何以期也婦人不貳斬也婦人不貳斬者何也婦人有三從之義無専用之道故未嫁從父旣嫁從夫夫死從子故父者子之天也夫者妻之天也婦人不貳斬者猶曰不貳天也婦人不能貳尊也爲昆弟之爲父後者何以亦期也婦人𨿽在外必有歸宗曰小宗故服期也【從者從其教令歸宗者父𨿽卒猶自歸宗其爲父後服重者不自絕於其族類也曰小宗者言是乃小宗也小宗明非一也小宗有四丈夫婦人之爲小宗各如其親之服避大宗也○出嫁之女爲本宗期者三父一母一昆弟爲父後者一婦人𨿽巳嫁在外必有所歸之宗此昆弟之爲父後者卽繼禰之小宗故爲之服期也注小宗有四者謂繼髙祖之宗繼曾祖之宗繼祖之宗繼禰之宗丈夫婦人爲四等小宗各如其親疏尊卑服之無所加減大宗則五服外皆爲齊衰三月五服內則依其月算爲之齊衰故云辟大宗也女子適人爲其私親皆降一等於兄弟之爲父後者則不降也】

繼父同居者

傳曰何以期也傳曰夫死妻稺子幼子無大功之親與之適人而所適者亦無大功之親所適者以其貨財爲之築宮廟歳時使之祀焉妻不敢與焉若是則繼父之道也同居則服齊衰期異居則服齊衰三月也必嘗同居然後爲異居未嘗同居則不爲異居【妻稺謂年未滿五十子幼謂年十五已下子無大功之親謂同財者也爲之築宮廟於家門之外神不歆非族妻不敢與焉恩𨿽至親族已絕矣天不可二以此恩服爾未嘗同居則不服之○必嘗同居然後爲異居者前時三者具爲同居後三者一事闕卽爲異居乃爲齊衰三月若初往繼父家時三者卽不具是未嘗同居全不爲服○適施只反】

爲夫之君

傳曰何以期也從服也【○從夫而服也】

姑姊妹女子子適人無主者姑姊妹報

傳曰無主者謂其無祭主者也何以期也爲其無祭主故也【無主後者人之所哀憐不忍降之○姑姊妹女子子巳適人應降服大功以其無祭主不忍降還爲之期其姑姊妹亦爲侄兄弟報女子子不言報者爲父母自然猶期不須言報也】

爲君之父母妻長子祖父母

傳曰何以期也從服也父母長子君服斬妻則小君也父卒然後爲祖後者服斬【此爲君矣而有父若祖之喪者謂始封之君也若是繼體則其父若祖有廢疾不立父卒者父爲君之孫宜嗣位而早卒今君受國於曾祖○注言繼體之君容有祖父之喪者謂父有廢疾不立而受國於祖或祖有廢疾不立父宜立而又早卒受國於曾祖故身巳爲君而又有父若祖之喪皆爲之三年其臣從服爲之期也疏又載趙商問巳爲諸侯父有廢疾不任國政不任喪事而有祖喪欲言三年則父在欲言期復無主其制度年月如何答曰天子諸侯之喪皆服斬無期彼志與此注相兼乃具按此經所言君之父祖皆未嘗爲君者若已爲君則嗣立者不得稱君而臣亦不敢僅爲之期矣】

妾爲女君

傳曰何以期也妾之事女君與婦之事舅姑等【女君君適妻也女君於妾無服報之則重降之則嫌○注報之則重二句解女居於妾無服之故嫌謂嫌若姑爲婦降服也】

婦爲舅姑

傳曰何以期也從服也

夫之昆弟之子【男女皆是】

傳曰何以期也報之也

公妾大夫之妾爲其子

傳曰何以期也妾不得體君爲其子得遂也【此言二妾不得從於女君尊降其子也女君與君一體惟爲長子三年其餘以尊降之與妾子同也○疏云諸侯爲眾子無服大夫爲眾子大功其妻體君亦從夫而降妾賤不得體君故自爲其子得伸遂而服期也】

女子子爲祖父母

傳曰何以期也不敢降其祖也【經似在室似巳嫁明𨿽有出道猶不降○疏云已嫁之女可降旁親祖父母正期故不降也又云經互言之欲見在室出嫁同不降】

大夫之子爲世父母叔父母子昆弟昆弟之子姑姊妹女子子無主者爲大夫命婦者惟子不報【命者加爵服之名自士至上公凡九等君命其夫則後夫人亦命其妻矣此所爲者凡六命夫六命婦○大夫之子得行大夫禮降其旁親一等此十二人皆合降至大功以其爲大夫爲命婦尊與已同故不降惟子不報者子爲父母三年女子適人自當服期不得言報餘人則皆報也】

曰大夫者其男子之爲大夫者也命婦者其婦人之爲大夫妻者也無主者命婦之無祭主者也何以言惟子不報也女子子適人者爲其父母期故言不報也言其餘皆報也何以期也父之所不降子亦不敢降也大夫曷爲不降命婦也夫尊於朝妻貴於室矣【無主者命婦之無祭主謂姑姊妹女子子也其有祭主者如眾人惟子不報男女同不報爾惟據女子子似失之矣大夫曷爲不降命婦據大夫於姑姊妹女子子旣巳出降大功其適士者又以尊降在小功也夫尊於朝與巳同婦貴於室從夫爵也○其有祭主者如眾人謂亦服大功】

大夫爲祖父母適孫爲士者

曰何以期也大夫不敢降其祖與適也【不敢降其祖與適則可降其旁親也】

公妾以及士妾爲其父母【○自公妾及士妾中包孤卿大夫之妾】

曰何以期也妾不得體君得爲其父母遂也【然則女君有以尊降其父母者與春秋之義𨿽爲天王后猶曰吾季姜是言子尊不加於父母此似誤矣禮妾從女君而服其黨服是嫌不自服其父母故以明之】

疏衰裳齊牡麻絰無受者【無受者服是服而除不以輕服受之不著月數者天子諸侯異月也小記曰齊衰三月與大功同者繩屨○凡受服皆因練祥乃行此至後卽除故無變服之理𨿽不言月數大夫士三月故以三月爲主】

寄公爲所寓【寓亦寄也爲所寄之國君服】

曰寄公者何也失地之君也何以爲所寓服齊衰三月也言與民同也【諸侯五月而而服齊衰三月者三月而藏其服至又更服之旣而除之】

丈夫婦人爲宗子宗子之母妻【婦人女子子在室及嫁歸宗者也宗子繼別之後百世不遷所謂大宗也】

曰何以服齊衰三月也尊祖也尊祖故敬宗敬宗者尊祖之義也宗子之母在則不爲宗子之妻服也【○喪服小記云別子爲祖繼別爲大宗別子謂始有家者也國君太子嗣爲國君其次子卽是別子如魯桓公太子同旣爲君次子慶父叔牙季友等爲別子後皆各爲其家之祖其世世嫡長是謂大宗也故曰敬宗者尊祖之義也疏云必爲宗子母妻服者以宗子燕食族人於堂其母妻亦燕食族人之婦於房皆序以昭穆故族人爲之服也宗子母在則不爲宗子之妻服者疏以爲宗子母在則其妻不得與祭燕食族人故不爲服必待其母七十以上宗子妻得與祭乃爲之服也顧炎武雲家無二主也】

爲舊君君之母妻

曰爲舊君者孰謂也仕焉而巳者也何以服齊衰三月也言與民同也君之母妻則小君也【仕焉而巳者謂老若有廢疾而致仕者也爲小君服者恩深於民】

庶人爲國君【不言民而言庶人庻人或有在官者天子畿內之民服天子亦如之】

大夫在外其妻長子爲舊國君【在外待放巳去者○疏云大夫在外不言爲舊君服與不服者案雜記云違諸侯之大夫不反服違大夫之諸侯不反服以其尊卑不敵若然其君尊卑敵乃反服舊君服】

曰何以服齊衰三月也妻言與民同也長子言未去也【妻𨿽從夫而出古者大夫不外娶婦人歸宗往來猶民也春秋傳曰大夫越境逆女非禮君臣有合離之義長子去可以無服】

繼父不同居者【嘗同居今不同】

曾祖父母

傳曰何以齊衰三月也小功者兄弟之服也不敢以兄弟之服服至尊也【正言小功者服之數盡於五則髙祖宜緦麻曾祖宜小功也據祖期則曾祖大功髙祖宜小功也髙祖曾祖皆有小功之差則曾孫孫爲之服同也重其衰麻尊尊也減其日月恩殺也】

大夫爲宗子

傳曰何以服齊衰三月也大夫不敢降其宗也

舊君【大夫待放未去者】

傳曰大夫爲舊君何以服齊衰三月也大夫去君埽其宗廟故服齊衰三月也言與民同也何大夫之謂乎言其以道去君而猶未絕也【以道去君謂三諌不從待放於郊未絕者言爵祿尙有列於朝出入有詔於國妻子自若民也○此章言爲舊君者三爲舊君及其母妻此昔仕今已在其故國者也大夫在外此其身巳去其子尙在本國者也此言舊君則大夫去而未絕孟子所謂三有禮者也埽其宗廟謂使宗族爲之祭祀爵祿有列謂舊位仍在出入有詔於國疏以爲兄弟宗族猶存吉凶書信相告不絕】

曾祖父母爲士者如眾人

傳曰何以齊衰三月也大夫不敢降其祖也【○按此上三節並承大夫爲三字】

女子子嫁者未嫁者爲曾祖父母

傳曰嫁者其嫁於大夫者也未嫁者其成人而未嫁者也何以服齊衰三月不敢降其祖也【言嫁於大夫者明𨿽尊猶不降也成人謂年二十巳笄醴者也此者不降明有所降】

大功布衰裳牡麻絰無受者【大功布者其鍜治之功麤沽之○此降服大功疏云降服大功衰七升冠十升功謂人功用灰鍜治大功者用功麤小功者用功細】

子女子子之長殤中殤【殤者男女未冠笄而死可哀殤者女子子許嫁不爲殤也○疏云兄弟之子亦同此】

傳曰何以大功也未成人也何以無受也喪成人者其文縟喪未成人者其文不縟故殤之絰不樛垂蓋未成人也年十九至十六爲長殤十五至十二爲中殤十一至八歳爲下殤不滿八歳以下皆爲無服之殤無服之殤以日易月以日易月之殤殤而無服故子生三月則父名之死則哭之未名則不哭也【縟猶數也其文數者謂變除之節也不樛垂者不絞其帶之垂者雜記曰大功以上散帶以日易月謂生一月者哭之一日也殤而無服者哭之而已爲昆弟之子女子子亦如之凡言子者可以兼男女又云女子子者殊之以子闗適庻也○凡喪至小斂大功以上皆散其麻帶之垂者至成服乃絞之小功以下初卽絞之此殤大功亦於小斂服麻散垂至成服亦不絞以其未成人也○縟音辱樛居紏反】

叔父之長殤中殤姑姊妹之長殤中殤昆弟之長殤中殤夫之昆弟之子女子子之長殤中殤適孫之長殤中殤大夫之庻子爲適昆弟之長殤中殤公爲適子之長殤中殤大夫爲適子之長殤中殤【公君也諸侯大夫不降適殤者重適也天子亦如之○自叔父至適昆弟皆是成人齊衰期公與大夫之適子皆是成人斬衰以其殤並入大功】

其長殤皆九月纓絰其中殤七月不纓絰【絰有纓者爲其重也自大功巳上絰有纓以一條繩爲之小功巳下絰無纓也】

大功布衰裳牡麻絰纓布帶三月受以小功衰卽葛九月者【受猶承也凡天子諸侯卿大夫旣虞士卒哭而受服正言三月者天子諸侯無大功主於大夫士也此𨿽有君爲姑姊妹女子子嫁於國君者非內喪也○非內喪則彼國自於五月後受服此自以三月受服同於大夫士也】

傳曰大功布九升小功布十一升【此受之下也以傳者明受盡於此也又受麻絰以葛絰間傳曰大功之葛與小功之麻同○大功有降有正有義降則衰七升冠十升正則衰八升冠亦十升義則衰九升冠十一升卒哭後各以其冠爲受或受十升或受十一升受十升者降小功之布受十一升者正小功之布也今傳曰大功布九升小功布十一升據義服大功而言故注云受之下也自此而下小功後惟有變麻卽葛因故衰更無受服之法故又云明受盡於此也受麻絰以葛絰解經文卽葛引間傳者以證大功葛絰大小之制也】

姑姊妹女子子適人者

傳曰何以大功也出也【出必降之者蓋有受我而厚之者○此等並是本期今降大功以其夫自爲之禫杖期故於此從薄也】

從父昆弟【世父叔父之子也其姊妹在室亦如之】

爲人後者爲其昆弟

傳曰何以大功也爲人後者降其昆弟也【○疏曰若然於本宗余親皆降一等】

庶孫【男女皆是下殤小功章曰爲侄庶孫丈夫婦人同】

適婦【適婦適子之妻】

傳曰何以大功也不降其適也【婦言適者從夫名】

女子子適人者爲眾昆弟【父在則同父沒乃爲父後者服期也】

侄丈夫婦人報【爲侄男女服同】

傳曰侄者何也謂吾姑者吾謂之侄【○此名對姑生稱若對世叔惟得言昆弟之子不得名侄】

夫之祖父母世父母叔父母

傳曰何以大功也從服也夫之昆弟何以無服也其夫屬乎父道者妻皆母道也其夫屬乎子道者妻皆婦道也謂弟之妻婦者是嫁亦可謂之母乎故名者人治之大者也可無愼乎【道猶行也謂弟之妻爲婦者卑逺之故謂之婦嫂者尊嚴之稱防猶叟也叟老人稱也是爲序男女之別爾若巳以母婦之服服兄弟之妻兄弟之妻以舅子之服服巳則是亂昭穆之序也治猶理也父母兄弟夫婦之理人倫之大者可不愼乎大傳曰同姓從宗合族屬異姓主名治際防名著而男女有別○婦人與夫之昆弟不相爲服常情所疑故傳於此之以爲從父之妻可名爲母從子之妻可名爲婦故可相與爲服若弟之妻不可謂之婦兄之妻不可謂之母是路人也路人而復爲之服近於亂矣故推而逺之塞亂源也其謂之防謂之婦者立此名以尊嚴之卑逺之爾顧炎武曰外親之同爨猶緦而獨兄弟之妻不爲制服者以其分親而年相亞故聖人嫌之嫌之故逺之而大爲之坊不獨以其名也存其恩於娣姒而斷其義於兄弟聖人之所以處此者精矣】

大夫爲世父母叔父母子昆弟昆弟之子爲士者【子謂庶子】傳曰何以大功也尊不同也尊同則得服其親服【尊同謂亦爲大夫者親服期】

公之庶昆弟大夫之庶子爲母妻昆弟【公之庶昆弟則父卒也大夫之庶子則父在也其或爲母謂妾子也○疏云若云公子是父在今繼兄而言弟又公子父在爲母妻在五服之外今服大功故知父卒也大夫之庶子繼父而言又大夫卒子爲母妻得伸今但大功故知父在也於適妻君大夫自不降其子皆得伸今爲母但大功明妾子自爲巳母也】

傳曰何以大功也先君余尊之所厭不得過大功也大夫之庶子則從乎大夫而降也父之所不降子亦不敢降也【言從乎大夫而降別於父卒如國人也昆弟庶昆弟也舊讀昆弟在下其於厭降之義宜蒙此傳也是以上而同之父所不降謂適也○據注及疏此經文昆弟二字舊在傳後鄭君始移在傳前與母妻合文】

皆爲其從父昆弟之爲大夫者【皆者言其互相爲服尊同則不相降其爲士者降在小功適子爲之亦如之○疏曰此文承上公之庶昆弟大夫之庶子之下則是二人爲此從父昆弟之爲大夫者以其二人爲父所厭降親今此從父昆弟爲大夫故此二人不降而服大功依本服也愚謂經文皆字謂上文公庶昆弟大夫庶子並然也注以互相爲釋之恐未當注其爲士者從父昆弟之爲士者也適子爲之亦如之明不特大夫之庶子不爲之降也此又依經推言之】

爲夫之昆弟之婦人子適人者【婦人子者女子子也不言女子子者因出見恩疏○疏云此謂世叔母爲之服在家期出嫁大功】

大夫之妾爲君之庶子【下傳曰何以大功也妾爲君之黨服得與女君同指爲此也妾爲君之長子亦三年自爲其子期異於女君也士之妾爲君之眾子亦期】

女子子嫁者未嫁者爲世父母叔父母姑姊妹【舊讀合大夫之妾爲君之庶子女子子嫁者未嫁者言大夫之妾爲此三人之服也】

傳曰嫁者其嫁於大夫者也未嫁者成人而未嫁者也何以大功也妾爲君之黨服得與女君同下言爲世父母叔父母姑姊妹者謂妾自服其私親也【此不辭卽實爲妾遂自服其私親當言其以見之齊衰三月章曰女子子嫁者未嫁者爲曾祖父母經與此同足以見之矣傳所云何以大功也妾爲君之黨服得與女君同文爛在下爾女子子成人者有出道降旁親及將出者明當及時也○愚按舊讀與傳文甚協鄭君必欲破之不知何故且女子未嫁而逆降旁親於義亦自可疑兩存其說可也】

大夫大夫之妻大夫之子公之昆弟爲姑姊妹女子子嫁於大夫者○君爲姑姊妹女子子嫁於國君者【○疏云大夫大夫之妻若子公之昆弟皆降旁親姑姊妹已下一等大功又以出降當小功但嫁於大夫尊同無尊降直有出降故皆大功也又云大夫妻爲夫之姑姊妹在室及嫁皆小功若不爲大夫妻又降在緦麻今在大功科中者此命婦爲本親姑姊妹巳之女子子也又云國君絕期巳下今爲尊同故亦不降依嫁服大功】傳曰何以大功也尊同也尊同則得服其親服諸侯之子稱公子公子不得禰先君公子之子稱公孫公孫不得祖諸侯此自卑別於尊者也若公子之子孫有封爲國君者則世世祖是人也不祖公子此自尊別於卑者也是故始封之君不臣諸父昆弟封君之子不臣諸父而臣昆弟封君之孫盡臣諸父昆弟故君之所爲服子亦不敢不服也君之所不服子亦不敢服也【不得禰不得祖者不得立其廟而祭之也卿大夫以下祭其祖禰則世世祖是人不得祖公子者後世爲君者祖此受封之君不得祀別子也公子若在髙祖以下則如其親服後世遷之乃毀其廟爾因國君以尊降其親故終說此義云○疏云諸侯絕旁期大夫降一等今此大功所以亦爲服者各自以其尊同故服之也諸侯之子稱公子巳下因尊同遂廣說尊不同之義也諸侯支庶不稱諸侯子變名公子卑逺之也不得禰不得祖者以其廟巳有適子爲君者立之支庶不得並立廟故云不得也其後子孫自以此公子公孫爲祖所謂別子也公子之後有封爲諸侯者則其子孫以此始封之君爲祖不以公子爲祖凡此者皆以著尊卑之別也自由也由其位之或尊或卑各自爲別也下言有不臣者有臣者其不臣者則爲之服其臣者則不爲之服也】

繐衰裳牡麻絰旣除之者

傳曰繐衰者何以小功之繐也【治其縷如小功而成布四升半細其縷者以恩輕也升數少者以服至尊也凡布細而疏者謂之繐今南陽有鄧繐○疏云傳云小功之繐則帶屨亦同小功可知】

諸侯之大夫爲天子

傳曰何以繐衰也諸侯之大夫以時接見乎天子【接猶防也諸侯之大夫以時防見於天子而服之則其士庶民不服可知○謂諸侯使大夫來見天子適有天子之喪則其服如此愚意諸侯若來防其從行者或亦然】

小功布衰裳澡麻帶絰五月者【澡者治去莩垢不絕其本也小記曰下殤小功帶澡麻不絕其本屈而反以報之○大功巳上絰帶有本小功以下防本此殤小功重於成人小功故帯不絕本與大功同疏曰屈而反以報之者謂先以一股麻不絕本者爲一條展之爲繩報合也以一頭屈而反鄕上合之乃絞垂又云不言屨者當與下章同吉屨無絇也又云此亦無受○莩音敷】

叔父之下殤○適孫之下殤○昆弟之下殤○大夫庶子爲適昆弟之下殤○爲姑姊妹女子子之下殤○爲人後者爲其昆弟從父昆弟之長殤【○叔父至女子子八人皆是成人期長殤中殤則大功下殤則小功爲人後者爲其昆弟與凡人之爲從父昆弟二者本服大功其長殤則小功】傳曰問者曰中殤何以不見也大功之殤中從上小功之殤中從下【問者據從父昆弟之下殤在緦麻也大功小功皆謂服其成人也大功之殤中從上則齊衰之殤亦中從上也此主謂大夫之爲殤者服也凡不見者以此求之也○此章有從父昆弟之長殤緦麻章有從父昆弟之下殤惟不見中殤故發此問成人當服大功者其中殤與長殤同成人當服小功者其中殤與下殤同凡不見於經者皆當以此例求之此男子服殤者之法若婦人爲夫族服殤法又在後緦麻傳也】

爲夫之叔父之長殤【不見中殤者中從下也】

昆弟之子女子子夫之昆弟之子女子子之下殤【○此皆成人爲之齊衰期者】

爲侄庶孫丈夫婦人之長殤【○姑爲侄祖爲庶孫皆成人大功】

大夫公之昆弟大夫之子爲其昆弟庶子姑姊妹女子子之長殤【大夫爲昆弟之長殤小功謂爲士者若不仕者也以此知爲大夫無殤服也公之昆弟不言庶者此無服無所見也大夫之子不言庶者闗適子亦服此殤也云公之昆弟爲庶子之長殤則知公之昆弟猶大夫○疏云此三人爲此六種人成人以尊降至大功故長殤小功中亦從上】

大夫之妾爲庶子之長殤【君之庶子○疏云妾爲君之庶子成人在大功今長殤在小功】

小功布衰裳牡麻絰卽葛五月者【卽就也小功輕三月變麻因故衰以就葛絰帶而五月也間傳曰小功之葛與緦之麻同舊說小功以下吉屨無絇也】

從祖祖父母從祖父母報【祖父之昆弟之親○疏雲從祖祖父母是曾祖之子祖之兄弟從祖父母者是從祖祖父之子父之從父昆弟報者恩輕兩相爲服】

從祖昆弟【父之從父昆弟之子○疏云此是從祖父之子己之再從兄弟】

從父姊妹【父之昆弟之女○疏云不言出適與在室皆小功以姊妹旣逆降宗族亦逆降報之此說可疑當通下文孫適人者爲一節皆爲出適而降小功也】

孫適人者【孫者子之子女孫在室亦大功也】

爲人後者爲其姊妹適人者【不言姑者舉其親者而恩輕者降可知】爲外祖父母

傳曰何以小功也以尊加也

從母丈夫婦人報【從母母之姊妹○疏云云丈夫婦人者馬氏雲從母報姊妹之子男女也】傳曰何以小功也以名加也外親之服皆緦也【外親異姓正服不過緦丈夫婦人姊妹之子男女同○傳云外親之服皆緦者明小功之爲加重也有母名故加之】

夫之姑姊妹娣姒婦報【夫之姑姊妹不殊在室及嫁者因恩輕略從降】

傳曰娣姒婦者弟長也何以小功也以爲相與居室中則生小功之親焉【娣姒婦者兄弟之妻相名也長婦謂穉婦爲娣婦娣婦謂長婦爲姒婦○經言婦與夫之姑姊妹相爲服傳則單言二婦相爲服然所謂相與居室中者實兼姑姊娣姒等也】

大夫大夫之子公之昆弟爲從父昆弟庶孫姑姊妹女子子適士者【從父昆弟及庶孫亦謂爲士者○從父昆弟庶孫本大功此降小功故注謂爲士者以尊降也】

大夫之妾爲庶子適人者【君之庶子女子子也庶女子子在室大功其嫁於大夫亦大功○疏云此適人者謂適士也】

庶婦【夫將不受重者】

君母之父母從母【君母父之適妻也從母君母之姊妹○疏云此謂妾子爲適母之父母及姊妹】

傳曰何以小功也君母在則不敢不從服君母不在則不服【不敢不服者恩實輕也凡庶子爲君母如適子】

君子子爲庶母慈巳者【君子子者大夫及公子之適妻子】

傳曰君子子者貴人之子也爲庶母何以小功也以慈巳加也【云君子子者則父在也父沒則不服之矣以慈巳加則君子子亦以士禮爲庶母緦也內則曰異爲孺子室於宮中擇於諸母與可者必求其寛裕慈惠溫良恭敬愼而寡言者使爲子師其次爲慈母其次爲保母皆居子室他人無事不往又曰大夫之子有食母庶母慈巳者此之謂也其不慈已則緦可矣不言師保慈母居中服之可知也國君世子生卜士之妻大夫之妾使食子三年而出見於公宮則劬非慈母也士之妻自養其子○加謂於緦麻上加至小功也注父沒則不服謂不服其加服仍爲服緦以此慈母本庶母也引內則國君養子之法證大夫公子之適妻子亦得立三母耳又言士妻大夫妾是國君養子於三母之外又有食子者不與慈母同類也國君子於三母無服士妻自養其子故注知爲大夫公子之適妻子也】

緦麻三月者【緦麻布衰裳而麻絰帯也不言衰絰略輕服省文○疏云以緦如絲者爲衰裳又以澡治莩垢之麻爲絰帶故曰緦麻】

傳曰緦者十五升抽其半有事其縷無事其布曰緦【謂之緦者治其縷細如絲也或曰有絲朝服用布何衰用絲乎抽猶去也雜記曰緦冠澡纓○縷細如朝服而數則半之細而疎也事鍜治之事治其縷不治其布也澡纓者以澡治之布爲冠纓也】

族曾祖父母○族祖父母○族父母○族昆弟【族曾祖父者曾祖昆弟之親也族祖父者亦髙祖之孫則髙祖有服明矣○疏曰此卽禮記大傳云四世而緦服之窮也名爲四緦麻者也族曽祖父母者巳之曾祖親兄弟也族祖父母者巳之祖父從父昆弟也族父母者巳之父從祖昆弟也族昆弟者巳之三從兄弟也皆名爲族族屬也骨肉相連屬又云此四緦麻與巳同出髙祖巳上至髙祖爲四世旁亦四世旁四世旣有服於髙祖有服明矣】

庶孫之婦庶孫之中殤【庶孫者成人大功其殤中從上此當爲下殤言中殤者字之誤爾又諸言中者皆連上下也○疏曰庶孫之婦緦者以其適子之婦大功庶子之婦小功適孫之婦小功庶孫之婦緦是其差也】

從祖姑姊妹適人者報從祖父從祖昆弟之長殤【不見中殤中從下○此皆本服小功以或出適或長殤降一等】

外孫【女子子之子】

從父昆弟侄之下殤夫之叔父之中殤下殤【言中殤者中從下○此皆成人大功大功中殤從下婦人服夫族殤法也】

從母之長殤報【○從母成人小功】

庶子爲父後者爲其母

傳曰何以緦也傳曰與尊者爲一體不敢服其私親也然則何以服緦也有死於宮中者則爲之三月不舉祭因是以服緦也【君卒庶子爲母大功大夫卒庶子爲母三年士𨿽在庶子爲母皆如眾人○注言庶子爲母大功及三年者皆謂不承後者若承後則皆緦士在庶子爲母如眾人謂亦齊衰期也士卑無厭故如眾人也】

士爲庶母

傳曰何以緦也以名服也大夫以上爲庶母無服

貴臣貴妾【此謂公士大夫之君也殊其臣妾貴賤而爲之服貴臣室老士也貴妾侄娣也天子諸侯降其臣妾無服士卑無臣則士妾又賤不足殊有子則爲之緦無子則巳】

傳曰何以緦也以其貴也【○愚按大夫以上爲庶母無服而服其貴臣貴妾於義似難彊通此殆承上士爲庶母之文言士禮耳其私屬亦可謂之臣妾之有子者卽貴者也】

乳母【謂養子者有他故賤者代之慈巳】

傳曰何以緦也以名服也

從祖昆弟之子【族父母爲之服○與其父同曾祖爲其子服緦】

曾孫【孫之子】

父之姑【歸孫爲祖父之姊妹○爾雅云女子謂昆弟之子爲侄謂侄之子爲歸孫】

從母昆弟

傳曰何以緦也以名服也

甥【姊妹之子】

傳曰甥者何也謂吾舅者吾謂之甥何以緦也報之也【○甥旣服舅以緦舅亦報甥以緦也】

壻【女子子之夫也】

傳曰何以緦報之也【○壻旣從妻而服妻之父母妻之父母遂報之服】

妻之父母

傳曰何以緦從服也【從於妻而服之】

姑之子【外兄弟也】

傳曰何以緦報之也【○姑之子旣爲舅之子服舅之子亦爲姑之子服也】

舅【母之兄弟】

傳曰何以緦從服也【從於母而服之】

舅之子【內兄弟也】

傳曰何以緦從服也【○從服者亦從於母而服之】

夫之姑姊妹之長殤【○婦人爲夫之姑姊妹成人小功】

夫之諸祖父母報【諸祖父母者夫之所爲小功從祖祖父母外祖父母或曰曾祖父母曾祖於曾孫之婦無服而云報乎曾祖父母正服小功妻從服緦○或以諸祖爲有曾祖故鄭破其非】君母之昆弟

傳曰何以緦從服也【從於君母而服緦也君母在則不敢不服君母卒則不服也】

從父昆弟之子之長殤昆弟之孫之長殤爲夫之從父昆弟之妻【○二長殤本服皆小功夫之從父昆弟之妻同堂娣姒也降於親娣姒】

傳曰何以緦也以爲相與同室則生緦之親焉長殤中殤降一等下殤降二等齊衰之殤中從上大功之殤中從下【同室者不如居室之親也齊衰大功皆明其成人也大功之殤中從下則小功之殤亦中從下也此主謂妻爲夫之親服也凡不見者以此求之】

記

公子爲其母練冠麻麻衣縓緣爲其妻縓冠葛絰帶麻衣縓緣皆旣除之【公子君之庶子也其或爲母謂妾子也麻者緦麻之絰帶也此麻衣者如小功布深衣爲不制衰裳變也詩云麻衣如雪縓淺絳也一染謂之縓練冠而麻衣縓緣三年練之受飾也檀弓曰練練衣黃裏縓緣諸侯之妾子厭於父爲母不得伸權爲制此服不奪其恩也爲妻縓冠葛絰帶妻輕】

傳曰何以不在五服之中也君之所不服子亦不敢服也君之所爲服子亦不敢不服也【君之所不服謂妾與庶婦也君之所爲服謂夫人與適婦也諸侯之妾貴者視卿賤者視大夫皆三月而】

大夫公之昆弟大夫之子於兄弟降一等【兄弟猶言族親也凡不見者以此求之也】

爲人後者於兄弟降一等報於所爲後之兄弟之子若子【言報者嫌其爲宗子不降○注所謂宗子指爲人後者恐人疑入繼大宗主宗事本親不爲降服故云報明兩相爲服皆降也】

兄弟皆在他邦加一等不及知父母與兄弟居加一等【皆在他邦謂行仕出逰若辟仇不及知父母父母早卒】

傳曰何如則可謂之兄弟傳曰小功以下爲兄弟【於此兄弟傳者嫌大功已上又加也大功已上若皆在他國則親自親矣若不及知父母則固同財矣○所爲加服者小功以下兄弟也若大功以上恩自隆重不容再加】

朋友皆在他邦袒免歸則已【謂服無新者當爲之主每至袒時則袒袒則去冠代之以免舊說云以爲免象冠廣一寸已猶止也歸有主則止也主若幼少則未止小記曰大功者主人之喪有三年者則必爲之再祭朋友虞袝而已○袒時謂小斂訖正主人袒而括發之時朋友在外無主則爲之袒而以免代冠小記所言旁人主喪之法大功之親必爲之練祭祥祭乃已朋友則虞袝而已】

朋友麻【朋友𨿽無親有同道之恩相爲服緦之絰帶檀方曰羣居則絰出則否其服弔服也周禮曰凡弔當事則弁絰弁絰者如爵弁而素加環絰也其服有三錫衰也緦麻也疑衰也王爲三公六卿錫衰爲諸侯緦衰爲大夫士疑衰諸侯及卿大夫亦以錫衰爲弔服當事則弁絰否則皮弁辟天子也士以緦衰爲喪服其弔服則疑衰也舊說以爲士弔服布上素下或曰素委貌冠加朝服論語曰羔裘冠不以弔何朝服之有乎然則二者皆有似也此實疑衰也其弁絰皮弁之時則如卿大夫然又攺其裳以素辟諸侯也朋友之相爲服卽士弔服疑衰素裳庶人不爵弁則其弔服素冠委貌○麻者謂服如弔服而加緦之絰帶緦服蓋以澡麻爲首絰要帶引周禮者見天子以下各有弔服士之弔服則疑衰其或弁絰或皮弁如卿大夫而攺其裳也疑者擬也擬於吉也吉服十五升而此服用十四升是近於吉朋友之服卽此服而加麻也周禮司服凡弔事弁絰服此經注引之作凡弔當事則弁絰誤當事則弁絰者諸侯卿大夫也當正之】

君之所爲兄弟服室老降一等【公士大夫之君○公卿大夫對其室老亦有君稱其爲兄弟服已降一等室老從之而服又降一等】

夫之所爲兄弟服妻降一等【○惟夫之昆弟之子不降】

庶子爲後者爲其外祖父母從母舅無服不爲後如邦人【○若不爲後亦如邦人爲母黨服也】

宗子孤爲殤大功衰小功衰皆三月親則月算如邦人【言孤有不孤者不孤則族人不爲殤服服之也不孤謂父有廢疾若年七十而老子代主宗事者也孤爲殤長殤中殤大功衰下殤小功衰皆如殤服而三月謂與宗子絕屬者也親謂在五屬之內算數也月數如邦人者與宗子有期之親者成人服之齊衰期長殤大功衰九月中殤大功衰七月下殤小功衰五月有大功之親者成人服之齊衰三月卒哭受以大功衰九月其長殤中殤大功衰五月下殤小功衰三月有小功之親者成人服之齊衰三月卒哭受以小功衰五月其殤與絕屬者同有緦麻之親者成人及殤皆與絕屬者同○緦麻之親與絕屬者同謂成人則齊衰三月殤則如記所言也】

攺緦【謂墳墓以他故崩壞將亡失屍柩者也攺者明棺物毀敗攺設之如時也其奠如大斂從廟之廟從墓之墓禮宜同也服緦者臣爲君也子爲父也妻爲夫也必服緦者親見屍柩不可以無服緦三月而除之】

童子惟當室緦【童子未冠之稱也當室者爲父後承家事者爲家主與族人爲禮於有親者𨿽恩不至不可以無服也】

傳曰不當室則無緦服也

凡妾爲私兄弟如邦人【嫌厭降之也私兄弟目其族親也女君有以尊降其兄弟者謂士之女爲大夫妻與大夫之女爲諸侯夫人諸侯之女爲天王后者父卒昆弟之爲父後者宗子亦不敢降也○疏云妾言凡者緫天子以下至士故凡以該之也妾爲私親疑爲君與女君所厭降實則不厭故服同邦人常法謂如女子適人者之服也】

大夫弔於命婦錫衰命婦弔於大夫亦錫衰【弔於命婦命婦死也弔於大夫大夫死也小記曰諸侯弔必皮弁錫衰服問曰公爲卿大夫錫衰以居出亦如之當事則弁絰大夫相爲亦然爲其妻往則服之出則否】

傳曰錫者何也麻之有錫者也錫者十五升抽其半無事其縷有事其布曰錫【謂之錫者治其布使之滑易也錫者不治其縷哀在內也緦者不治其布哀在外也君及卿大夫弔士惟當事皮弁錫衰而已士之相弔則如朋友服疑衰素裳凡婦人相弔吉笄無首素緫】

女子子適人者爲其父母婦爲舅姑惡笄有首以髽卒哭子折笄首以笄布緫【言以髽則髽有著笄者眀矣○疏云正服齊衰冠八升則正齊衰緫亦八升長八寸此卒哭後宜從大功十升之布緫也】

傳曰笄有首者惡笄之有首也惡笄者櫛笄也折笄首者折吉笄之首也吉笄者象笄也何以言子折笄首而不言婦終之也【櫛笄者以櫛之木爲笄或曰榛笄有首者若今時刻鏤摘頭矣卒哭而喪之大事畢女子子可以歸於夫家而著吉笄折其首者爲其大飾也吉笄尊變其尊者婦人之義也據在夫家宜言婦終之者終子道於父母之恩○按傳言終之者因記本以女子子與婦並言惡笄有首以髽下單言子折笄首布緫而不言婦當如何故解之曰終之也謂當以惡笄終期也注云據在夫家宜言婦仍指女子子而言誤防傳文又疏云出適女子與在家婦俱著惡笄以女子外成旣以哀殺事人故獨折笄首耳此卽傳文正解下文則不免曲狥鄭注矣○櫛恥一反鏤音陋摘他狄反】

妾爲女君君之長子惡笄有首布緫

凡衰外削幅裳內削幅幅三袧【削猶殺也大古冠布衣布先知爲上外殺其幅以便體也後知爲下內殺其幅稍有飾也後世聖人易之以此爲喪服袧者謂辟兩側空中央也祭服朝服辟積無數凡裳前三幅後四幅也○疏云自此已下盡袪尺二寸記衰裳之制用布多少尺寸之數也云凡者緫五服而言云衰外削幅者謂縫之邊幅向外裳內削幅者亦謂縫之邊幅向內云幅三袧者據裳而言爲裳之法前三幅後四幅幅皆三辟攝之又云七幅布幅二尺二寸兩畔各去一寸爲削幅共十四尺故須辟積要中也○袧音鉤】

若齊裳內衰外【齊緝也凡五服之衰一斬四緝緝裳者內展之緝衰者外展之○上言五服衰裳之縫斬衰裳亦在其中此言衰裳之下用鍼功緝之者斬衰裳不緝故言若以別之】

負廣出於適寸【負在背上者也適辟領也負出於辟領外旁一寸○疏曰以一方布置於背上上畔縫著領下畔垂放之以在背上故有負名適辟領卽下文適也出於辟領外旁一寸緫尺八寸也】適博四寸出於衰【博廣也辟領廣四寸則與濶中八寸也兩之爲尺六寸也出於衰者旁出衰不著寸數者可知也○適以在兩肩者而言則四寸並濶中共八寸兩之則爲尺六寸上文負廣出適旁各一寸故疏以爲緫尺八寸也衰在胸前出於衰者以兩肩辟領向前望衰之外也疏云衰廣四寸辟領橫廣緫尺六寸除中央四寸當衰兩旁各出衰六寸也】

衰長六寸博四寸【廣袤當心也前有衰後有負板左右有辟領孝子哀戚無所不在○綴於外衿之上故得廣長當心】

衣帶下尺【衣帶下尺者要也廣尺足以掩裳上際也○此謂帶衣之帶非大帶革帶類也用布髙一尺上綴衣身繞要前後據疏衣帶言其物下尺者向下量之一尺言其度也今則目之曰帯下尺矣】衽二尺有五寸【衽所以掩裳際也二尺五寸與有司紳齊也上正一尺燕尾二尺五寸幾用布三尺五寸○疏云取布三尺五寸廣一幅畱上一尺爲正不破一尺之下從一畔旁入六寸乃向下邪向下一畔一尺五寸去下畔亦六寸橫斷之畱下一尺爲正如是則用布三尺五寸得兩條衽衽各二尺五寸然後兩旁皆綴於衣垂之向下掩裳際此謂男子之服婦人則無】

袂屬幅【屬猶連也連幅謂不削○疏云屬幅者謂整幅二尺二寸不削去其邊取其與衣縱橫皆二尺二寸正方也】

衣二尺有二寸【此謂袂中也言衣者明與身參齊二尺二寸其袖足以容中人之肱也衣自領至要二尺二寸倍之四尺四寸加濶中八寸而又倍之凡衣用布一丈四寸○二尺二寸據衣身之長而言鄭注則緫計用布多少之數也其云加濶中八寸而又倍之者卽別用布一尺六寸以爲領者也】

袪尺二寸【袪袖口也尺二寸足以容中人之並兩手也吉時拱尙左手喪時拱尙右手】衰三升三升有半其冠六升以其冠爲受受冠七升【衰斬衰也或曰三升半者義服也其冠六升齊衰之下也斬衰正服變而受之此服也三升三升半其受冠皆同以服至尊宜少差也○疏云自此至篇末皆論衰冠升數多少也以其冠爲受謂至虞時服三升三升半之衰者攺用六升之布爲衰如其初喪之冠也受冠七升者旣以六升布爲衰卽亦更以七升布爲冠也注其冠六升齊衰之下者疏云齊服降服四升正服五升義服六升以其六升是義服故云下也】

齊衰四升其冠七升以其冠爲受受冠八升【言受以大功之上也此謂爲母服也齊衰正服五升其冠八升義服六升其冠九升亦以其冠爲受凡不著之者服之首主於父母○疏云此據父卒爲母齊衰三年而言注受以大功之上以降服大功衰七升也】

繐衰四升有半其冠八升【此諸侯之大夫爲天子繐衰也服在小功之上者欲著其縷之精麤也升數在齊衰之中者不敢以兄弟之服服至尊也】

大功八升若九升小功十升若十一升【此以小功受大功之差也不言七升者主於受服欲其文相值言服降而在大功者衰七升正服衰八升其冠皆十升義服九升其冠十一升亦皆以其冠爲受也斬衰受之以下大功受之以正者重者輕之輕者從禮聖人之意然也其降而在小功者衰十升正服衰十一升義服衰十二升皆以卽葛及緦麻無受也此大功不言受者其章旣著之】

儀禮鄭注句讀卷十一﹤經部﹐禮類﹐儀禮之屬﹐儀禮鄭注句讀﹥

欽定四庫全書

儀禮鄭注句讀卷十二

濟陽張爾岐撰

士喪禮第十二【鄭目錄云士喪其父母自始死至於旣殯之禮喪於五禮屬凶大戴第四小戴第八別錄第十二○疏云鄭直云士喪父母不言妻與長子一者亦依士禮】

士喪禮死於適室幠用斂衾【適室正寢之室也疾者齊故於正寢焉疾時處北牖下死而遷之南牖下有牀祍幠覆也斂衾大斂所並用之衾衾被也小斂之衾當陳喪大記曰始死遷屍於牀幠用斂衾去死衣○疾者齊以正性情故必於正寢若卽安燕寢與側室者是不得其正君大夫士皆小斂一衾大斂二衾始死大斂未至故且以其一覆屍至大斂則一以爲薦一以爲覆故注云大斂所並用之衾也不用小斂衾者以小斂時近其衾當陳故不用死衣病時所加新衣也○幠火吳反斂力艶反】復者一人以爵弁服簪裳於衣左何之扱領於帶【復者有司招防復防也天子則夏采祭僕之屬諸侯則小臣爲之爵弁服純衣纁裳也禮以冠名服簪連也○復者招防使反檀弓所謂孝子盡愛之道有禱祀之心焉者是也復者人數多少各如其命之數士一命故一人簪裳於衣連綴其裳於衣之下也扱領於帶者平疊衣裳使領與帶齊並何於左臂以便升屋也夏采祭僕周禮二官名掌復事者但用純衣纁裳不用爵弁而云爵弁服是以冠名其服也○簪側林反純側其反】升自前東榮中屋北面招以衣曰臯某復三降衣於前【北面招求諸幽之義也臯長聲也某死者之名也復反也降衣下之也喪大記曰凡復男子稱名婦人稱字○榮屋翼也復聲必三者禮成於三前謂前檐○中如字】受用篚升自阼階以衣屍【受者受之於庭也復者其一人招則受衣亦一人也人君則司服受之衣屍者覆之若得防反之○此復衣以覆屍浴則去之不以襲斂○衣於旣反】復者降自後西榮【不由前降不以虛反也降因徹西北厞若云此室凶不可居然也自是行死事○注言徹西北厞蓋以喪大記云將沐甸人取所徹廟之西北厞薪用之故云復者降時徹之其爲說近誣○厞扶味反】

右復防復者猶冀其生復而不生始行死事

楔齒用角柶【爲將含恐其口閉急也○楔息結反】綴足用燕幾【綴猶狗也爲將履恐其辟戾也今文綴爲對○案記云綴足用燕幾校在南禦者坐持之注云校脛也屍南首幾脛在南以拘足則不得辟戾矣是幾兩頭有脛側立此幾並排兩足於兩脛之間以夾持之也○綴丁劣反】奠脯醢醴酒升自阼階奠於屍東【鬼神無象設奠以憑依之○案檀弓曾子曰始死之奠其餘閣也與余閣者閣中之餘食也疏以爲無過一豆一籩醴酒亦科用其一】帷堂【事小訖也○案檀弓曾子曰屍未設飾故帷堂小斂而徹帷以此時尙未襲斂暫帷堂以爲蔽故鄭云事小訖】

右事死之初事喪禮凡二大端一以奉體魄一以事精神楔齒綴足奉體魄之始奠脯醢事精神之始也

乃赴於君主人西階東南面命赴者拜送【赴告也臣君之股肱耳目死當有恩○大夫以上父兄命赴者士則主人親命】有賔則拜之【賔僚友羣士也其位猶朝夕哭矣○因命赴遂拜賔不然則不出疏曰云其位猶朝夕哭矣者謂賔弔位猶如賔朝夕哭位其主人之位則異於朝夕而在西階東南面拜之拜訖西階下東面下經所云拜大夫之位是也朝夕哭位詳見後】右使人赴君

入坐於牀東眾主人在其後西面婦人俠牀東面【眾主人庶昆弟也婦人謂妻妾子姓也亦適妻在前○入坐云者承上文出命赴拜賔訖復入此位也○俠古洽反】親者在室【謂大功以上父兄姑姊妹子姓在此者】眾婦人戶外北面眾兄弟堂下北面【眾婦人眾兄弟小功以下】

右主人以下室中哭位愚案主人哭位惟小斂以前在此小斂後則在階下矣

君使人弔徹帷主人迎於寢門外見賔不哭先入門右北面【使人士也禮使人必以其爵使者至使人入將命乃出迎之寢門內門也徹帷防之事畢則下之○防羗據反】弔者入升自西階東面主人進中庭弔者致命【主人不升賤也致命曰君聞子之喪使某如何不淑○疏云大夫之子得升受命乃降拜】主人哭拜稽顙成踴【稽顙頭觸地成踴三者三】賔出主人拜送於外門外

右君使人弔記曰屍在室有君命眾主人不出

君使人襚徹帷主人如初襚者左執領右執要入升致命【襚之言遺也衣被曰襚致命曰君使某襚○疏曰云主人如初者如上弔時迎於寢門外以下之事也】主人拜如初禭者入衣屍出主人拜送如初【○疏曰云主人拜如初者亦如上主人進中庭哭拜稽顙成踴】惟君命出升降自西階遂拜賔有大夫則特拜之卽位於西階下東面不踴大夫𨿽不辭入也【惟君命出以明大夫以下時來弔禭不出也始喪之日哀戚甚在室故不出拜賔也大夫則特拜別於士旅拜也卽位西階下未忍在主人位也不踴但哭拜而已不辭而主人升入明本不爲賔出不成禮也】右君使人襚疏云君襚𨿽在襲前襲與小斂俱不得用大斂乃用之

親者襚不將命以卽陳【大功以上有同財之義也不將命不使人將之致於主人也卽陳陳在房中】庻兄弟襚使人以將命於室主人拜於位委衣於屍東牀上【庶兄弟卽眾兄弟也變眾言庻容同姓耳將命曰某使某襚拜於位室中位也○委衣者將命者委之也】朋友襚親以進主人拜委衣如初退哭不踴【親以進親之恩也退下堂反賔位也主人徒哭不踴別於君襚也○委衣如初如其於屍東牀上委之者朋友也】徹衣者執衣如襚以適房【凡於襚者生有司徹衣○疏曰執衣如襚者上文君襚之時襚者左執領右執要此徹衣者亦左執領右執要故云如襚也】

右親者庶兄弟朋友襚

爲銘各以其物亡則以緇長半幅防末長終幅廣三寸書銘於末曰某氏某之柩【銘明旌也雜帛爲物大夫之所建也以死者爲不可別故以其旗識識之愛之斯錄之矣亡無也無旗不命之士也半幅一尺終幅二尺在棺爲柩今文銘爲斾也○防醜貞反】竹杠長三尺置於宇西階上【杠銘橦也宇梠也○宇檐下也疏云此始造銘且置宇下西堦上待爲重訖置於重卒塗殯置於肂○橦丈江反】

右爲銘

甸人掘坎於階間少西爲垼於西墻下東鄕【甸人有司主田野者垼塊竈西墻中庭之西今文鄕爲西○坎以埋沐浴余潘及巾柶等塊竈以煮潘水○掘其物反垼音役鄕許亮反】新盆槃瓶廢惇重鬲皆濯造於西階下【新此瓦器五種者重死事盆以盛水槃承渜濯瓶以汲水也廢惇惇無足者所以盛米也重鬲鬲將縣於重者也濯滌漑也造至也猶也以造言之喪事遽○槃承渜濯置屍牀下承之○惇音對重直客反鬲音歷造七到反】

右沐浴含飯之具陳於階下者

陳襲事於房中西領南上不綪【襲事謂衣服也綪讀爲防屈也襲事少上陳而下不屈江之間謂縈收繩索爲防古文綪皆爲精○不防者以衣裳少單行列去可盡不須屈轉重列也綪注作防側庚反】明衣裳用布【所以親身爲圭潔也】鬠防用桑長四寸纋中【桑之爲言喪也用爲防取其名也長四寸不冠故也纋防之中央以安發○鬠髻也防聚其發也纋中者兩頭濶中央狹則於發安也○鬠音膾纋音憂】布巾環幅不鑿【環幅廣袤等也不鑿者士之子親含反其中而已大夫以上賔爲之含當口鑿之嫌有惡古文環作還○布巾爲飯含而設所以覆死者面廣古曠反袤音茂】掩練帛廣終幅長五尺析其末【掩裹首也析其末爲將結於頤下又還結於項中】瑱用白纊【瑱充耳纊新綿○瑱他見反】幎目用緇方尺二寸防裏著組系【幎目覆面者也幎請若詩曰葛藟縈之之縈防赤也著充之以絮也組系爲可結也○四角有系於後結之○幎音縈】握手用纁里長尺二寸廣五寸牢中旁寸著組系【牢讀爲樓樓謂削約握之中央以安手也今文樓爲纋旁爲方○牢中旁寸者削約其中一叚之兩旁各一寸兩頭皆廣五寸中央容四指處廣三寸也○牢音樓】決用正王若檡棘組系纊極二【決猶闓也挾弓以橫執詩云決拾旣俠正善也王與釋棘善理堅刅者皆可以爲決極猶放也以沓指放令不挈指也生者以朱韋爲之而三死用纊又二明不用也古文王爲三今文檡爲澤世俗謂王棘矺鼠○決著於右手巨指極冒於食指中指無名指皆射所用具備之以象生平組系極之系也○檡音澤矺音托】冒緇質長與手齊防殺掩足【冒韜屍者制如直上曰質下曰殺質正也其用之先以殺韜足而上後以質韜首而下齊手上下纁象天地也喪大記曰君錦冒黼殺綴旁匕大夫冒黼殺綴旁五士緇冒防殺綴旁三凡冒質長與手齊殺三尺○綴旁者綴質與殺相接之處使相連也○冒亡報反殺所界反】爵弁服純衣【謂生時爵弁所衣之服也純衣者纁裳古者以冠名服死者不冠○爵弁服卽士之常服以助祭者也○純莊其反】皮弁服【皮弁所衣之服也其服白布衣素裳也○皮弁者於天子爲視朝之服諸侯大夫士則爲視朔之服也】褖衣【黑衣裳赤緣之謂褖褖之言緣也所以表袍者也喪大記曰衣必有裳袍必有表不禪謂之一稱古丈褖爲緣○疏云此褖衣則端又云連衣裳以其用之以表袍袍連衣裳故也又引雜記子羔襲用稅衣纁袡曽子曰不襲婦服則此褖衣不用赤緣注云赤緣之謂禒者只證其名同耳○褖他亂反】緇帶【黑繒之帶○疏云上陳三服同用一帶】韎韐【一命緼韍○合赤韋爲之故名韎韐亦名緼韍三服共設韎韐亦如帶矣○韎音妹韐古答反緼音溫韍音弗】竹笏【笏所以書思對命者玉藻曰笏天子以璆玉諸侯以象大夫以魚須文竹士以竹本象可也又曰笏度二尺有六寸其中博三寸其殺六分而去一又曰天子搢珽方正於天下也諸侯荼前詘後直讓於天子也大夫前詘後詘無所不讓今文笏作忽】夏屨冬白屨皆繶緇絇純組綦系於踵【冬皮屨變言白者明夏時用亦白也此皮弁之屨士冠禮曰素積白屨以魁柎之緇絇繶純純博寸綦屨系也所以拘止屨也綦讀如馬絆綦之綦○按士冠禮云素積白屨此皮弁之屨也疏云三服相參帶用端屨用皮弁韎韐用爵弁各用其一以當三服又云繶謂絳在牙底相接之縫中絇在屨鼻純謂緣口皆以絳爲之○繶於力反綦音其絇其於反拊方於反】庻襚繼陳不用【庻眾也不用不用襲也多陳之爲榮少納之爲貴○庶襚親者庶兄弟朋友所襚繼陳謂繼襲衣之下陳之此不用以襲至小斂則用之惟君襚至大斂乃用也】

右陳襲事所用衣物於房中

貝三實於笲【貝水物古者以爲貨江水出焉笄竹器名】稻米一豆實於筐【豆四升】沐巾一浴巾二皆用綌於笲【巾所以拭污垢浴巾二者上體下體異也綌麤葛○疏云此士禮上下同用綌玉藻云浴用二巾上絺下綌彼據大夫以上】櫛於簞【簞笥】浴衣於篋【浴衣已浴所衣之衣以布爲之其制如今通裁○浴衣旣浴著之以脪身】皆饌於西序下南上【皆者皆貝以下東西墻謂之序中以南謂之堂】

右沐浴飯含之具陳於序下者

管人汲不說繘屈之【管人有司主館捨者不說繘將以就祝濯來屈縈也○喪事遽故汲水者不解脫其繘但縈屈之往就用處○繘君必反】祝淅米於堂南面用盆【祝夏祝也淅沃也】管人盡階不升堂受潘煮於垼用重鬲【盡階三等之上喪大記曰管人受沐乃煮之甸人取所徹廟之西北厞薪爨之○潘淅米汁所用以沐者也○潘芳元反】祝盛米於惇奠於貝北【復於筐處也○盛音成】士有冰用夷槃可也【謂夏月而君加賜冰也夷槃承尸之槃喪大記曰君設大槃造冰焉大夫設夷槃造冰焉士並瓦槃無冰設牀襢笫有枕○夷槃造冰本大夫禮君加賜有冰則用夷槃可也造猶內也○襢之善反笫莊矣反】外禦受沐入【外禦小臣侍從者沐管人所煮潘也】主人皆出戶外北面【象生平沐浴裸裎子孫不在旁主人出而襢笫○襢笫去席盝水便也】乃沐櫛挋用巾【挋晞也淸也古文挋皆作振○疏云挋謂拭也櫛訖又以巾拭發拭訖仍未作紒待蚤揃訖乃鬠用組是其次也○挋之愼反揃同翦】浴用巾挋用浴衣【用巾用拭之也喪大記曰禦者二人浴浴水用盆沃水用枓○枓音主】渜濯棄於坎【沐浴余潘水巾櫛浴衣亦並棄之古文渜作緣荊之間語】蚤揃如他日【蚤讀爲爪斷爪揃須也人君則小臣爲之他日平生時○蚤字一讀如雲蚤則揃之揃須𨿽本喪大記恐非此處經意○蚤音爪下鬊蚤同揃子前反】鬠用組乃防設明衣裳【用組組束髮也古文鬠皆爲括○疏云鬠紒乃可設明衣以蔽體是其次也】主人入卽位【已設明衣可以入也】右沐浴

商祝襲祭服褖衣次【商祝祝習商禮者商人教之以敬於接神宜襲布衣牀上祭服爵弁服皮弁服皆從君助祭之服大蠟者皮弁素服而祭送終之禮也襲衣於牀牀次含牀之東衽如初也喪大記曰含一牀襲一牀遷屍於堂又一牀○此但布衣牀上尙未襲而云襲者衣與衣相襲而布之也其布衣先祭服次褖衣至襲於屍則褖衣近明祭服在外】主人出南面左袒扱諸面之右盥於盆上洗貝執以入宰洗柶建於米執以從【俱入戶西鄕也今文宰不言執○扱諸面之右面前也謂袒左防扱於右腋之下帶之內盆卽前淅米盆盥手洗貝洗柶並於其上洗貝執以入洗訖還於笲內執以入宰洗柶建於米亦於廢惇之內建之】商祝執巾從入當牖北面徹枕設巾徹楔受貝奠於屍西【當牖北面直屍南也設巾覆面爲飯之遺落米也如商祝之事位則屍南首明矣○疏曰云受貝者就屍東主人邊受取笲貝從屍南過奠屍西牀上以待主人親含也】主人由足西牀上坐東面【不敢從首前也祝受貝米奠之口實不由足也○祝受貝由屍南奠屍西故主人空手由足過】祝又受米奠於貝北宰從立於牀西在右【米在貝北便扱者也宰立牀西在主人之右當左飯事○祝於宰邊受米訖宰亦從主人由足而西】主人左扱米實於右三實一貝左中亦如之又實米惟盈【於右屍口之右惟盈取滿而已○疏云右謂口東邊也】主人襲反位【襲復衣也位在屍東】

右飯含

商祝掩瑱設幎目乃屨綦結於跗連絇【掩者先結頤下旣瑱幎目乃還結項也跗足上也絇屨飾如刀衣鼻在屨頭上以余組連之止足坼也○疏云掩有四腳後二腳先結頤下待設瑱塞耳並設幎目乃結項後也連絇者屨系旣結以余組穿連兩屨之絇使兩足不相離也○跗芳於反】乃襲三稱【遷屍於襲上而衣之凡衣死者左衽不紐襲不言設牀又不言遷屍於襲上以其居當牖無大異○三稱爵弁服皮弁服褖衣也上文已布之含東牀上今飯含訖乃遷屍就其上而衣之也左衽不紐出喪大記衽鄕左反生時也不紐謂束畢結之示不復解也○稱尺證反】明衣不在算【算數也不在數明衣禪衣不成稱也○注疏皆以明衣禪不成稱故不算愚謂此親體之衣非法服故不算也】設韐帶搢笏【韐帶韎韐緇帶不言韎緇者省文亦欲見韐自有帶韐帶用革搢揷也揷於帶之右旁古文韐爲合也○疏云生時緇帶以束衣革帶以佩韍玉之等生時有二帶死亦備此二帶】設決麗於掔自飯持之設握乃連掔【麗施也掔手後節中也飯大擘指本也決以韋爲之籍有彄彄內端爲紐外端有橫帶設之以紐擐大擘本也因沓其彄以橫帶貫紐結於掔之表也設握者以綦系鉤中指由手錶與決帶之餘連結之此謂右手也古文麗亦爲連掔作捥○其左手無決者則下記云設握裏親膚系鉤中指結於掔是也○掔烏亂反彄苦侯反擐音患】設冒櫜之幠用衾【櫜韜盛物者取事名焉衾者始死時斂衾今文櫜爲橐○櫜古刀反】巾柶鬊蚤埋於坎【坎至此築之也將襲辟奠旣則反之○巾柶用以飯含者鬊亂髮蚤手足爪辟奠卽始死之奠設於屍東者方襲時辟之襲訖則反之屍東此奠襲後又名襲奠○鬊音舜】

右襲屍

重木刋鑿之甸人置重於中庭三分庭一在南【木也懸物焉曰重刋斵治鑿之爲縣簪孔也士重木長三尺○設重以依神以其木有物懸於下相重累故得重名卽下文二鬲粥也參分庭一在南者其置重處當中庭三分之一而在其南其北一分其南二分也據旣夕篇置重如初疏云亦如上篇三分庭一在南二在北而置之是置重處在中庭近南愚謂重以依神若置之近南殆若推而逺之矣且參分庭句一在南句亦覺不文案本經言參分庭一在南者不一其自外入而言參分庭一在南者據外而言近南者也其自內出而言參分庭一在南者據內而言近北者也重固自內出者也】夏祝鬻余飯用二鬲於西墻下【夏祝祝習夏禮者也夏人教以忠其於養宜鬻余飯以飯屍余米爲鬻也重主道也士二鬲則大夫四諸侯六天子八與簋同差○上文甸人爲竈西墻下至此夏祝以飯屍余米煮爲粥而盛於鬲】冪用疏布久之系用靲縣於重冪用葦席北面左衽帶用靲賀之結於後【久讀爲炙謂以蓋塞鬲口也靲竹防也以席覆重辟屈而反兩端交於後左衽西端在上賀加也古文冪皆作密○以粗布爲鬲之冪塞令堅固可久以竹防爲索系鬲貫重木簪孔中而懸之又以葦席北向掩重東端爲下向西西端爲上向東又以竹防爲帶加東之而結於後○靲圖解靲蔑通張鳯翔本靲音今字彚音琴防音蔑】祝取銘置於重【祝習周禮者也】

右設重以上並始死之日所用之禮

厥明陳衣於房南領西上綪絞橫三縮一廣終幅析其末【綪屈也絞所以收束衣服爲堅急者也以布爲之縮從也橫者三幅從者一幅析其末者令可結也喪大記曰絞一幅爲三○厥明者繼昨日而言死之第二日也此下爲將小斂陳其衣物奠牲○從子容反】緇衾赬裏無紞【紞被識也斂衣或倒被無別於前後可也凡衾制同皆五幅也○紞丁感反】祭服次【爵弁服皮弁服】散衣次【禒衣以下袍繭之屬】凡十有九稱【祭服與散衣】陳衣繼之【庶襚】不必盡用【取稱而已不務多○盡津忍反】

右陳小斂衣

饌於東堂下脯醢醴酒冪奠用功布實於簞在饌東【功布鍜濯灰治之布也凡在東西堂下者南齊坫古文奠爲尊○坫在堂隅】設盆盥於饌東有巾【爲奠設盥也喪事略故無洗也○爲設奠人設】

右饌小斂奠及設東方之盥

苴絰大鬲下本在左要絰小焉散帶垂長三尺牡麻絰右本在上亦散帶垂皆饌於東方【苴絰斬衰之絰也苴麻者其貌苴以爲絰服重者尙麤惡絰之言實也鬲搤也中人之手搤圍九寸絰帶之差自此出焉下本在左重服統於內而本陽也要絰小焉五分去一牡麻絰者齊衰以下之絰也牡麻絰者其貌易服輕者宜差好也右本在上服輕本於陰而統於外散帶之垂者男子之道文多變也饌於東方東坫之南苴絰爲上○疏云此小斂絰有散麻帶垂之至三日成服絞之婦人初而絞之與小功以下男子同饌於東方堂上坫南非堂下也○鬲音革差初賣反】婦人之帶牡麻結本在房【婦人亦有苴絰但言帶者記其異此齊衰婦人斬衰婦人亦有苴絰也】

右陳小斂絰帶

牀笫夷衾饌於西坫南【笫簀也夷衾覆尸之衾喪大記曰自小斂以往用夷衾夷衾質殺之裁猶冒也○夷衾之制如作冒者上以緇爲質下以防爲殺但連而裁之爲不同耳】西方盥如東方【爲舉者設盥也如東方者亦用盆布巾饌於西堂下○舉者爲將舉屍者】

右陳牀笫夷衾及西方之盥

陳一鼎於寢門外當東塾少南西面其實特豚四鬄去蹄兩胉脊肺設扃鼏鼏西末素俎在鼎西西順覆匕東柄【鬄解也四解之殊肩髀而已喪事略去蹄去其甲爲不潔淸也胉脇也素俎喪尙質旣饌將小斂則辟襲奠今文鬄爲剔胉爲迫古文鼏爲密○疏云辟襲奠亦當於室之西南隅如將大斂辟小斂奠於序西南也○鬄他歷反胉音博】

右陳鼎實○以上小斂待用衣物計五節

士盥二人以並東面立於西階下【立俟舉屍也今文並爲倂○舉屍謂從襲牀遷屍於戶內服上】布席於戶內下莞上簟【有司布斂席也】商祝布絞衾散衣祭服祭服不倒美者在中【斂者趨方或傎倒衣裳祭服尊不倒之也美善也善衣後布於斂則在中也旣後布祭服而又言善者在中明毎服非一稱也○按疏云斂衣半在屍上是有借者有覆者旣云十九稱取法天地之終數當以十爲借九爲覆也其斂法於戶內地上布席席上布絞衾絞衾上布衣遷屍衣上復用衣加屍上乃結絞衾也】士舉遷屍反位【遷屍於服上】設牀笫於兩楹之間衽如初有枕【衽寢臥之席也亦下莞上簟○此牀待斂後侇屍衽如初如戶內之莞簟也】卒斂徹帷【屍已飾】主人西面馮屍踴無算主婦東面馮亦如之【馮服膺之○馮音憑下同】主人髺發袒眾主人免於房【始死將斬衰者雞斯將齊衰者素冠今至小斂變又將初喪服也髺發者去筓纚而紒眾主人免者齊衰將袒以免代冠冠服之尢尊不以袒也免之制未聞舊說以爲如冠狀廣一寸喪服小記曰斬衰髺發以麻免而以布此用麻布爲之狀如今之著防頭矣自項中而前交於額上郤繞紒也於房於室釋髺發宜於隱者今文免皆作絻古文髺作括○髺音括免音問絻音問】婦人髽於室【始死婦人將斬衰者去筓而纚將齊衰者骨筓而纚今言髽者亦去笄纚而紒也齊衰以上至筓猶髽髽之異於髺發者旣去纚而以發爲大紒如今婦人露紒其象也檀弓曰南宮縚之妻之姑之防夫子誨之髽曰爾無縱縱爾爾毋扈扈爾其用麻布亦如著防頭然○髽側反】士舉男女奉屍侇於堂幠用夷衾男女如室位踴無算【侇之言屍也夷衾覆屍柩之衾也堂謂楹間牀笫上也今文侇作夷○疏云初死幠用大斂之衾以小斂之衾當陳今小斂後大斂之衾當擬大斂故用覆棺之夷衾以覆屍也○侇音夷】主人出於足降自西階眾主人東卽位婦人阼階上西面主人拜賔大夫特拜士旅之卽位踴襲絰於序東復位【拜賔鄕賔位拜之也卽位踴東方位襲絰於序東東夾前○主人降西階拜賔訖向東方阼階下卽西面位踴踴訖襲絰主人至此始卽阼階下位也】

右小斂侇屍及主人主婦袒髺免髽襲絰之節

乃奠【祝與執事爲之】舉者盥右執匕郤之左執俎橫攝之入阼階前西面錯錯俎北面【舉者盥出門舉鼎者右人以右手執匕左人以左手執俎因其便也攝持也西面錯錯鼎於此宜西面錯俎北面俎宜西順之○錯故反下同】右人左執匕抽扃予在手兼執之取鼏委於鼎北加扃不坐【抽扃取鼏加扃於鼏上皆右手今文扃爲古文予爲於鼏爲密】乃朼載載兩髀於兩端兩肩亞兩胉亞脊肺在於中皆覆進柢執而俟【乃朼以朼次出牲體右人也載受而載於俎左人也亞次也凡七體皆覆爲塵柢本也進本者未異於生也骨有本末古文朼爲匕髀爲脾今文胉爲迫柢皆爲胝○皆覆謂牲體皆覆設之○朼必李反柢丁計反胝音帝】夏祝及執事盥執醴先酒脯醢俎從升自阼階丈夫踴甸人徹鼎巾待於阼階下【執事者諸執奠事者巾功布也執者不升已不設祝旣錯醴將受之】奠於屍東執醴酒北面西上【執醴酒者先升尊也立而俟後錯要成也】豆錯俎錯於豆東立於俎北西上醴酒錯於豆南祝受巾巾之由足降自西階婦人踴奠者由重南東丈夫踴【巾之爲塵也東反其位○立於俎北西上奠豆俎之人也俟祝畢事同由足降自西階疏云主人位在阼階下婦人位在上故奠者升丈夫踴奠者降婦人踴各以所見先後爲踴之節也奠者由重南東丈夫踴者奠者奠訖主人見之更與主人爲踴節也又以其重主道神所憑依故必由重南東過是以主人又踴也】賔出主人拜送於門外【廟門外也○此賔爲小斂來者注云廟卽此適室蓋以鬼神所在則曰廟故名適寢爲廟也】右小斂奠

乃代哭不以官【代更也孝子始有親喪悲哀憔悴禮防其以死傷生使之更哭不絕聲而已人君以官尊卑士賤以親疏爲之三日之後哭無時周禮挈壺氏凡喪縣壺以代哭○喪大記君喪縣壺乃官代哭大夫官代哭不縣壺士代哭不以官】

此小斂後節哀之事

有襚者則將命擯者出請入告主人待於位【喪禮略於威儀旣小斂擯者乃用辭出請之辭曰孤某使某請事】擯者出告須以賔入【須亦待也出告之辭曰孤某須矣】賔入中庭北面致命主人拜稽顙賔升自西階出於足西面委衣如於室禮降出主人出拜送【○如於室禮亦委衣屍東牀上也】朋友親襚如初儀西階東北面哭踴三降主人不踴【朋友旣委衣又還哭於西階上不背主人】襚者以褶則必有裳執衣如初徹衣者亦如之升降自西階以東【帛爲褶無絮𨿽復與襌同有裳乃成稱不用表也以東藏以待事也古文褶爲襲執衣如初謂左執領右執要如君襚時○褶音牒】右小斂後致襚之儀○以上皆親喪第二日禮

宵爲燎於中庭【宵夜也燎大燋○按下記云旣襲宵爲燎於中庭是未殯時夜皆設燎也○燎力召反】厥明滅燎陳衣於房南領西上綪絞紟衾二君襚祭服散衣庶襚凡三十稱紟不在算不必盡用【紟單被也衾二者始死斂衾今又復制也小斂衣數自天子達大斂則異矣喪大記曰大斂布絞縮者三橫者三○紟其鴆反】東方之饌兩瓦甒其實醴酒角觶木柶毼豆兩其實葵菹芋蠃醢兩籩無縢布巾其實栗不擇脯四脡【此饌但言東方則亦在東堂下也毼白也齊人或名全菹爲芋縢緣也詩云竹柲緄縢布巾籩巾也籩豆具而有中盛之也特牲饋食禮有籩巾今文蠃爲蝸古文縢爲甸○甒亡甫反毼音曷蠃力禾反縢大登反脡大頂反緄古本反】奠席在饌北斂席在其東【大斂奠而有席彌神之】掘肂見衽【肂埋棺之坎也掘之於西階上衽小要也喪大記曰君殯用輴欑至於上畢塗屋大夫殯以幬欑置於西序塗不曁於棺士殯見衽塗上帷之又曰君蓋用漆三衽三束大夫蓋用漆二衽二束士蓋不用漆二衽二束○見衽者其所掘坎淺深之節也衽小要也所以聨合棺蓋縫者今謂之銀錠扣見衽者坎不沒棺其衽見於上注引喪大記三衽三束謂毎一面三處用衽又以皮三處束之也○肂以二反衽而甚反要一遙反輴喪大記音春欑在官反】棺入主人不哭升棺用軸蓋在下【軸輁軸也輁狀如牀軸其輪挽而行○軸長六反輁九勇反】熬黍稷各二筐有魚臘饌於西坫南【熬所以惑蚍蜉令不至棺旁也爲舉者設盆盥於西○熬五刀反】陳三鼎於門外北上豚合升魚鱄鮒九臘左胖髀不升其他皆如初【合升合左右體升於鼎其他皆如初謂豚體及匕俎之陳如小斂時合升四鬄亦相互耳○鱄市轉反鮒音附胖音判】燭俟於饌東【燭燋也饌東方之饌有燭者堂𨿽明室猶闇火在地曰燎執之曰燭】

右陳大斂衣奠及殯具

祝徹盥於門外入升自阼階丈夫踴【祝徹祝與有司當徹小斂之奠者小斂設盥於饌東有巾大斂設盥於門外彌有威儀○祝徹謂祝與徹二事之人疏云陳大斂饌訖當設盥於門外】祝徹巾授執事者以待【授執巾者於屍東使先待於阼階下爲大斂奠又將巾之祝還徹醴也○巾覆小斂奠者也今徹奠故先徹巾待設大斂奠復用之】徹饌先取醴酒北面【北面立相待俱降】其餘取先設者出於足降自西階婦人踴設於序西南當西榮如設於堂【爲求神於庭孝子不忍使其親須防無所馮依也堂謂屍東也凡奠設於序西南者畢事而去之○疏云但將設後奠則徹先奠於西序南後奠事畢則去之】醴酒位如初執事豆北南面東上【如初者如其醴酒北面西上也執醴尊不爲便事變位○醴酒執醴執酒之人執事執豆俎之人立於豆北相待設酒醴訖同東適新饌也】乃適饌【東方之新饌○執事者適新饌處以待事】

右徹小斂奠

帷堂【徹事畢○殆爲大斂將遷屍故帷之】婦人屍西東面主人及親者升自西階出於足西面袒【袒大斂變也不言髽免髺髮小斂以來自若矣】士盥位如初【亦旣盥並立西階下】布席如初【亦下莞上簟鋪於阼階上於楹間爲少南】商祝布絞紟衾衣美者在外君襚不倒【至此乃用君襚主人先自盡】有大夫則告【後來者則告以方斂非斂時則當降拜之○注解有大夫爲後來者以此日大夫皆爲視斂來其蚤至者則升自西階北面視斂如記所陳也】士舉遷屍復位主人踴無算卒斂徹帷主人馮如初主婦亦如之【疏曰士舉遷屍謂從戶外夷牀上遷屍於斂上】右大斂

主人奉屍斂於棺踴如初乃蓋【棺在肂中斂屍焉所謂殯也檀弓曰殯於客位】主人降拜大夫之後至者北面視肂【北面於西階東】眾主人復位婦人東復位【阼階上下之位】設熬旁一筐乃塗踴無算【以木覆棺上而塗之爲火備】卒塗祝取銘置於肂主人復位踴襲【爲銘設拊樹之肂東】

右殯

乃奠燭升自阼階祝執巾席從設於奧東面【執燭者先升堂照室自是不復奠於屍祝執巾與執席者從入爲安神位室中西南隅謂之奧執燭南面巾委於席右】祝反降及執事執饌【東方之饌】士盥舉鼎入西面北上如初載魚左首進鬐三列臘進柢【如初如小斂舉鼎執匕俎扃鼏朼載之儀魚左首設而在南鬐脊也左首進鬐亦未異於生也凡未異於生者不致死也古文首爲手鬐爲耆○疏云案公食右首進鬐此云左首則與生異而云亦未異於生者彼公食言右首據席而言此左首據載者而言若設於席則亦右首也○鬐巨之反】祝執醴如初酒豆籩俎從升自阼階丈夫踴甸人徹鼎【如初祝先升】奠由楹內入於室醴酒北面【亦如初】設豆右菹菹南栗栗東脯豚當豆魚次臘特於俎北醴酒在籩南巾如初【右菹菹在醢南也此左右異於魚者載者統於執設者統於席醴當栗南酒當脯南○注載者二句言方其載俎時則以執者之左右爲左右及設於席則以席之左右爲左右也】旣錯者出立於戶西西上祝後闔戶先由楹西降自西階婦人踴奠者由重南東丈夫踴【爲神馮依之也○闔戶臘反】

右大斂奠

賔出婦人踴主人拜送於門外入及兄弟北面哭殯兄弟出主人拜送於門外【小功以下至此可以歸異門大功亦存焉】眾主人出門哭止皆西面於東方闔門【○東方門外之東方闔門內人闔廟門】主人揖就次【次謂斬衰倚廬齊衰堊室也大功有帷帳小功緦麻有牀笫可也○揖就次相揖各就其次也○堊於各反】

右大斂畢送賔送兄弟及出就次之儀

君若有賜焉則視斂旣布衣君至【賜恩惠也斂大斂君視大斂皮弁服襲裘主人成服之後往則錫衰】主人出迎於外門外見馬首不哭還入門右北面及眾主人袒【不哭厭於君不敢伸其私恩】巫止於廟門外祝代之小臣二人執戈先二人後【巫掌招彌以除疾病小臣掌正君之法儀者周禮男巫王弔則與祝前喪祝王弔則與巫前檀弓曰君臨臣喪以巫祝桃茢執戈以惡之所以異於生也皆天子之禮諸侯臨臣之喪則使祝代巫執茢居前下天子也小臣君行則在前後君升則俠阼階北面凡宮有鬼神曰廟】君釋采入門主人辟【釋采者祝爲君禮門神也必禮門神者明君無故不來也禮運曰諸侯非問疾弔喪而入諸臣之家是謂君臣爲謔○采七代反】君升自阼階西鄕祝負墉南面主人中庭【祝南面房中東鄕君墻謂之墉主人中庭進益北○祝相君之禮故須鄕君】君哭主人哭拜稽顙成踴出【出不敢必君之卒斂事】君命反行事主人復位【大斂事】君升主人主人西楹東北面【命主人使之升】升公卿大夫繼主人東上乃斂【公大國之孤四命也春秋傳曰吾公在壑谷○繼主人繼主人而西】卒公卿大夫逆降復位主人降出【逆降者後升者先降位如朝夕哭弔之位○疏云卒者謂卒斂也主人降出者亦是不敢久畱君出謂主人出鄕門外立】君反主人主人中庭君坐撫當心主人拜稽顙成踴出【撫手案之凡馮屍興必踴今文無成】君反之復初位眾主人辟於東壁南面【以君將降也南面則當坫之東○疏云初位卽中庭位○辟婢亦反】君降西鄕命主人馮屍主人升自西階由足西面馮屍不當君所踴主婦東面馮亦如之【君必降者欲孝子盡其情○不當君所不當君所撫之處也】奉屍斂於棺乃蓋主人降出君反之入門左視塗【肂在西階上入門左由便趨疾不敢久畱君】君升卽位眾主人復位卒塗主人出君命之反奠入門右【亦復中庭位○眾主人復位自東復阼階下位注亦復中庭位釋入門右謂在門右南北當中庭也】乃奠升自西階【以君在阼○疏云凡奠皆升自阼階爲君在阼故辟之而升西階也】君要節而踴主人從踴【節謂執奠始升階及旣奠由重南東時也】卒奠主人出哭者止【以君將出不敢讙囂聒尊者也】君出門廟中哭主人不哭辟君式之【辟逡遁辟位也古者立乘式謂小俛以禮主人也曲禮曰立視五嶲式視馬尾○嶲曲禮音攜】貳車畢乘主人哭拜送【貳車副車也其數各視其命之等君出使異姓之士乘之在後君弔蓋乘象輅曲禮曰乘君之乘車不敢曠左左必式】襲入卽位眾主人襲拜大夫之後至者成踴【後至布衣而後來者○疏云若未布衣時來卽入前卿大夫從君之內】賔出主人拜送【自賔出以下如君不布之儀○謂如前章所陳賔出諸儀】

右君臨視大斂之儀以上皆喪親第三日事

三日成服杖拜君命及眾賔不拜棺中之賜【旣殯之明日全三日始歠粥矣禮尊者加惠明日必往拜謝之棺中之賜不施已也曲禮曰生與來日○疏曰引曲禮者彼注云與猶數也生數來日謂成服杖以死明日數也死數往日謂殯斂以死日數也】

右成服經云三日除死日數之實則喪之第四日

朝夕哭不辟子卯【旣殯之後朝夕及哀至乃哭不代哭也子卯桀紂亡日凶事不辟吉事闕焉】婦人卽位於堂南上哭丈夫卽位於門外西面北上外兄弟在其南南上賔繼之北上門東北面西上門西北面東上西方東面北上主人卽位辟門【外兄弟異姓有服者也辟開也凡廟門有事則開無事則閉○疏云此外位丈夫亦哭但文不備】婦人拊心不哭【方有事止讙囂○疏云方有事謂徹大斂奠設朝奠○拊芳甫反】主人拜賔旁三右還入門哭婦人踴【先西面拜乃南面拜東面拜也○主人朝自廬中詣殯宮門外卽位哭此時眾賔來弔其拜之如此拜畢乃入門】主人堂下直東序西面兄弟皆卽位如外位卿大夫在主人之南諸公門東少進他國之異爵者門西少進敵則先拜他國之賔凡異爵者拜諸其位【賔皆卽此位乃哭盡哀止主人乃右還拜之如外位矣兄弟齊衰大功者主人哭則哭小功緦麻亦卽位乃哭上言賔此言卿大夫明其亦賔爾少進前於列異爵卿大夫也他國卿大夫亦前於列尊之拜諸其位就其位特拜○主人入卽堂下之位賔入哭其拜之如此疏云此內位不言外兄弟以其𨿽在主人之南少退故卿大夫繼主人而言諸公少進謂進於士此所陳位不言士之屬吏當亦在門右又在賔之後也○直音値】徹者盥於門外燭先入升自阼階丈夫踴【徹者徹大斂之宿奠】祝取醴北面取酒立於其東取豆籩俎南面西上祝先出酒豆籩俎序從降自西階婦人踴【序次也○疏云祝執醴在先次酒次豆籩次俎爲次第也】設於序西南直西榮醴酒北面西上豆西面錯立於豆北南面籩俎旣錯立於執豆之西東上酒錯復位醴錯於西遂先由主人之北適饌【遂先者明祝不復位也適饌適新饌將復奠】乃奠醴酒脯醢升丈夫踴入如初設不巾【入入於室也如初設者豆先次籩次酒次醴也不巾無菹無栗也菹栗具則有俎有俎乃巾之】錯者出立於戶西西上滅燭出祝闔門先降自西階婦人踴奠者由重南東丈夫踴賔出婦人踴主人拜送【哭止乃奠奠則禮畢矣今文無拜○注哭止乃奠約略朝夕奠之節而言也】眾主人出婦人踴出門哭止皆復位闔門主人卒拜送賔揖眾主人乃就次

右朝夕哭奠自第四日至前並用此禮

朔月奠用特豚魚臘陳三鼎如初東方之饌亦如之【朔月月朔日也自大夫以上月半又奠如初者謂大斂時】無籩有黍稷用瓦惇有蓋當籩位【黍稷並於甒北也於是始有黍稷死者之於朔月月半猶平常之朝夕大祥之後則四時祭焉○朝夕之奠有醴酒豆籩而無黍稷至月朔殷奠乃有黍稷如平時常食者以下室又自有燕養之饌故𨿽不設黍稷而不爲薄也旣奠殯官又饋下室者莫必神之所在故也】主人拜賔如朝夕哭卒徹【徹宿奠也】舉鼎入升皆如初奠之儀卒朼釋匕於鼎俎行朼者逆出甸人徹鼎其序醴酒菹醢黍稷俎【俎行者俎後執執俎者行鼎可以出其序升入之次】其設於室豆錯俎錯臘特黍稷當籩位惇啟防郤諸其南醴酒位如初【當籩位俎南黍黍東稷防蓋也今文無惇○疏曰知當籩位俎南黍黍東稷者依特牲所設爲之也○防古外反】祝與執豆者巾乃出【共爲之也】主人要節而踴皆如朝夕哭之儀月半不殷奠【殷盛也士月半不復如朔盛奠下尊者】有薦新如朔奠【薦五穀若時果物新出者】徹朔奠先取醴酒其餘取先設者惇啟防面足序出如入【啟防徹時不復蓋也面足執之令足間鄕前也惇有足則惇之形如今酒惇】其設於外如於室【外序西南】

右朔月奠及薦新

筮宅冢人營之【宅居也冢人有司掌墓地兆域者營猶度也詩云經之營之】掘四隅外其壤掘中南其壤【爲將北首故也】旣朝哭主人皆往兆南北面免絰【兆域也新營之處免絰者求吉不敢純凶○免如字】命筮者在主人之右【命尊者宜由右出也少儀曰贊幣自左詔辭自右】筮者東面抽上韇兼執之南面受命【韇藏防之器也兼與防執之今文無兼○韇音獨】命曰哀子某爲其父某甫筮宅度玆幽宅兆基無有後艱【某甫且字也若言山甫孔甫矣宅居也度謀也玆此也基始也言爲其父筮葬居今謀此以爲幽冥居兆域之始得無後將有艱難乎艱難謂有非常若崩壊也孝經曰卜其宅兆而安厝之古文無兆基作期○注某甫且字也且者聊且虛擬之謂以其人無可指故曰某以虛擬之兆基域兆之基址也古文期無有後艱義意自備】筮人許諾不述命右還北面指中封而筮卦者在左【述循也旣受命而申言之曰述不述者士禮略凡筮因防命筮爲述命中封中央壤也卦者識爻卦畫地者古文述皆作術】卒筮執卦以示命筮者命筮者受視反之東面旅占卒進告於命筮者與主人占之曰從【卒筮卦者寫卦示主人乃受而執之旅眾也反與其屬共占之謂掌連山歸藏周易者從猶吉也】主人絰哭不踴若不從筮擇如初儀【更擇地而筮之】歸殯前北面哭不踴【易位而哭明非常○疏曰朝夕哭當在阼階下西面今筮宅來北面哭者是易位非常故也】

右筮宅兆

旣井槨主人西面拜工左還槨反位哭不踴婦人哭於堂【旣已也匠人爲槨刋治其材以井構於殯門外也反位拜位也旣哭之則往施之竁中矣主人還槨亦以旣朝哭矣○左還槨循行一周視其良楛也】獻材於殯門外西面北上綪主人徧視之如哭槨獻素獻成亦如之【材明器之材視之亦拜工左還形法定爲素飾治畢爲成○檀弓云旣殯旬而布材與明器經言還槨獻材在筮宅卜日之間知彼二事俱在旬內外也○徧音徧】

右哭槨哭器

卜日旣朝哭皆復外位卜人先奠於西塾上南首有席楚焞置於燋在東【楚荊也荊焞所以鉆灼者燋炬也所以燃火者也周禮菙氏掌共燋契以待卜事凡卜以明火燋遂灼其焌契以授卜師遂以役之○周禮所謂燋卽此燋所謂焌契卽此楚焞也○焞存悶反燋哉約反菙時髓反焌音俊如悅反】族長涖卜及宗人吉服立於門西東面南上占者三人在其南北上卜人及執燋席者在塾西【族長有司掌族人親疏者也涖臨也吉服服端也占者三人掌玉兆瓦兆原兆者也在塾西者南面東上○疏云宗人掌禮之官非卜筮者】闔東扉主婦立於其內【扉門扉也】席於闑西閾外【爲卜者也古文闑作縶閾作蹙○闑魚列反】宗人告事具主人北面免絰左擁之涖卜卽位於門東西面【涖卜族長也更西面當代主人命卜】卜人抱燋先奠西首燋在北【旣奠燋又執以待之○疏曰卜人抱燋謂從塾上抱鄕閾外待也】宗人受卜人示髙【以腹甲髙起所當灼處示涖卜也】涖卜受視反之宗人還少退受命【受涖卜命授宜近受命宜郤也】命曰哀子某來日某卜其父某甫考降無有近悔【考登也降下也言卜此日魂神上下得無近於咎悔者乎○考父也降骨肉歸復於土也卜得吉則體魄永安不近於悔矣】許諾不述命還卽席西面坐命興授卜人負東扉【宗人不述命亦士禮略凡卜述命命異重威儀多也負東扉俟之兆也】卜人坐作興【作猶灼也周禮卜人凡卜事示髙揚火以作致其墨興起也】宗人受示涖卜涖卜受視反之宗人退東面乃旅占卒不釋告於涖卜與主人占曰某日從【不釋復執之也古文曰爲日】授卜人龜告於主婦主婦哭【不執龜者下主人也】告於異爵者使人告於眾賔【眾賔僚友不來者也○疏曰上云旣朝哭皆復外位外位中有異爵卿大夫等故就位告之】卜人徹龜宗人告事畢主人絰入哭如筮宅賔出拜送若不從卜擇如初儀

右卜葬日

儀禮鄭注句讀卷十二

欽定四庫全書

儀禮鄭注句讀卷十三

濟陽張爾岐撰

旣夕第十三【鄭目錄云士喪禮之下篇也旣已也謂先葬二日已夕哭時與葬間一日凡朝廟日請啟期必容焉此諸侯之下士一廟其上士二廟則旣夕哭先葬前三日大戴第五刪小戴第十四別錄名士喪禮下篇第十三】

旣夕哭【旣已也謂出門哭止復外位時】請啟期告於賔【將葬當遷柩於祖有司於是乃請啟肂之期於主人以告賔賔宜知其時也今文啟爲開○請啟期主人曰在明旦有司遂以告賔】右請啟期

夙興設盥於祖廟門外【祖王父也下士祖禰共廟○疏云此設盥亦在門外東方如大斂也】陳鼎皆如殯東方之饌亦如之【皆皆三鼎也如殯如大斂旣殯之奠】侇牀饌於階間【侇之言屍也朝正柩用此牀○疏云謂柩至祖廟兩楹之間屍北首之時乃用此牀】右豫於祖廟陳饌

二燭俟於殯門外【早闇以爲明也燭用蒸○大曰薪小曰蒸】丈夫髽散帶垂卽位如初【爲將啟變也此互文以相見耳髽婦人之變喪服小記曰男子免而婦人髽男子冠而婦人筓如初朝夕哭門外位○據疏當云丈夫免婦人髽此或偶脫去三字注以爲互見也疏又云啟殯之後𨿽斬衰亦免而無括發】婦人不哭主人拜賔入卽位袒【此不蒙如初者以男子入門不哭也不哭者將有事止讙囂也】商祝免袒執功布入升自西階盡階不升堂聲三啟三命哭【功布灰治之布也執之以接神爲有所拂仿也聲三三有聲存神也啟三三言啟告神也舊說以爲聲噫興也今文免作絻○三息暫反】燭入【炤徹與啟肂者○疏云一燭入室中照徹奠一燭於堂照開殯肂也】祝降與夏祝交於階下取銘置於重【祝降者祝徹宿奠降也與夏祝交事相接也夏祝取銘置於重爲啟肂遷之吉事交相左凶事交相右今文銘皆作名○燭入室時祝從而入徹宿奠徹奠者降至階下夏祝升取銘亦至階下故曰交降階者近東升階者近西是交相右也○夏戶雅反祝之六反】踴無算【主人也○此開殯之時】商祝拂柩用功布幠用夷衾【拂去塵也帷覆之爲其形露○柩出自肂故拂之覆之疏云夷衾當隨柩入壙○注疏無幠字圖解有帷字似當有】

右啟殯

遷於祖用軸【遷徙也徙於祖朝祖廟也檀弓曰殷朝而殯於祖周朝而遂蓋象平生時將出必辭尊者軸輁軸也軸狀如轉轔刻兩頭爲軹輁狀如長牀穿桯前後著金而闗軸焉大夫諸侯以上有四周謂之輴天子畫之以龍】重先奠從燭從柩從燭從主人從【行之序也主人從者丈夫由右婦人由左以服之親疏爲先後各從其昭穆男賔在前女賔在後○此從奠啟殯時所徹去日之夕奠也疏云柩前後有燭以柩車隔闇故各有燭以炤道及至廟燭在前者升炤正柩在後者在階下炤升柩】升自西階【柩也猶用子道不由阼也】奠俟於下東面北上【俟正柩也】主人從升婦人升東面眾主人東卽位【東方之位○疏云舉主婦東面主人西面可知又云惟主人主婦升眾主人從柩至西階下遂鄕東階下卽西面位】正柩於兩楹間用夷牀【兩楹間象鄕戶牖也是時柩北首○疏云戶牖之間賔客之位亦是人君受臣子朝事之處父母神之所在故於兩楹之間北面鄕之】主人柩東西面置重如初【如殯宮時也○亦如上篇三分庭一在南而置之】席升設於柩西奠設如初巾之升降自西階【席設於柩之西直柩之西當西階也從奠設如初東面也不統於柩神不西面也不設柩東東非神位也中之者爲禦當風塵○此宿奠從殯宮來還依室中東面設法設之於席前也】主人踴無算降拜賔卽位踴襲主婦及親者由足西面【設奠時婦人皆室戶西南面奠畢乃得東面親者西面堂上迫疏者可以居房中○前者主人從殯宮中降拜賔入卽位袒至此乃襲未設奠時主人方在柩東設奠訖主人降拜賔婦人乃得由柩足鄕東西面也】

右遷柩朝祖

薦車直東榮北輈【薦進也進車者象生時將行陳駕也今時謂之魂車輈轅也車當東榮東陳西上於中庭○以明旦將行故豫陳車乘車道車槀車也非載柩之車○輈竹求反】質明滅燭【質正也】徹者升自阼階降自西階【徹者辟新奠不設序西南已再設爲防○徹者徹去從奠也】乃奠如初升降自西階【爲遷祖奠也奠升不由阼階柩北首辟其足○奠夙興所陳三鼎及東方之饌如初者亦於柩西當階之上東面席前奠之】主人要節而踴【節升降○奠升時主人踴降時婦人踴由重南主人踴也】薦馬纓三就入門北面交轡圉人夾牽之【駕車之馬毎車二疋纓今馬鞅也就成也諸侯之臣飾纓以三色而三成此三色者蓋絳絲也其著之如罽然天子之臣如其命數王之革路絳纓圉人養馬者在左右曰夾旣奠乃薦馬者爲其踐污廟中也凡入門參分庭一在南○疏云此三色如聘禮記三色朱白蒼也】禦者執策立於馬后哭成踴右還出【主人於是乃哭踴者薦車之禮成於薦馬○主人哭踴訖馬則右還而出】賔出主人送於門外

右薦車馬設遷祖之奠

有司請祖期【亦因在外位請之當以告賔毎事畢輙出將行而飲酒曰祖祖始也】曰日側【側昳也謂將過中之時○主人應有司之辭】主人入袒乃載踴無算卒束襲【袒爲載變也乃舉柩郤下而載之束束棺於柩車賔出遂匠納車於階間謂此車○賔出卽納柩車主人送賔返入乃載柩在堂北首今以足鄕前下堂載於車也○注無乃字案疏當有乃字】降奠當前束【下遷祖之奠也當將束猶當屍腢也亦在柩車西束有前後也○疏云未束以前其奠使人執之待束訖乃降奠之當束也】商祝飾柩一池紐前防後緇齊三采無貝【飾柩爲設墻栁也巾奠乃墻謂此也墻有布帷栁有布荒池者象宮室之承霤以竹爲之狀如小車笭衣以靑布一池縣於栁前士不揄絞紐所以聨帷荒前赤後黒因以爲飾左右面各有前後齊居栁之中央若今小車蓋上蕤矣以三采繒爲之上朱中白下蒼著以絮元士以上有貝○飾柩在旁爲墻墻有帷在上爲栁栁有荒墻栁自其縛木爲格者而言帷荒自其張於外者而言池象承霤卽檐也紐垂於四隅齊者栁之頂結也○紐女九反揄音遙霤力又反】設披【披輅栁棺上貫結於戴人居旁牽之以備傾虧喪大記曰士戴前纁後緇二披用纁今文披皆爲藩○以帛系棺紐著栁骨謂之戴又以帛系戴而出其餘於帷外使人牽之謂之披注文輅字當是絡字】屬引【屬猶著也引所以引柩車在軸輴曰紼古者人引柩春秋傳曰坐引而哭之三○引謂紼繩屬著於柩車】

右將祖時先載柩飾柩車

陳明器於乘車之西【明器藏器也檀弓曰其曰明器神明之也言神明者異於生器竹不成用瓦不成味木不成斵琴瑟張而不平竽笙備而不和有鐘磬而無筍簴陳器於乘車之西則重之北也】折橫覆之【折猶庪也方鑿連木爲之蓋如牀而縮者三橫者五無簀窆事畢加之壙上以承抗席橫陳之者爲苞筲以下防於其北便也覆之見善面也○折加於壙時善者鄕下今陳之反善面鄕上也○庪九委反】抗木橫三縮二【抗禦也所以禦止土者其橫與縮各足掩壙○抗音剛】加抗席三【席所以禦塵○加者加於抗木之上】加茵用疏布緇翦有幅亦縮二橫三【茵所以借棺者翦淺也幅緣之亦者亦抗木也及其用之木三在上茵二在下象天三合地二人藏其中焉今文翦作淺○茵設壙中先布橫三乃布縮二厝柩後施抗壙上先用縮二乃用橫三注云木三在上茵二在下據旣設後人所見而言也其實抗茵皆三者在外二者在內如渾天家地之上下周匝皆有天也故疏云木與茵皆有天三合地二○茵音因】器西南上綪【器目言之也陳明器以西行南端爲上綪屈也不容則屈而反之】茵【茵在抗木上陳器次而北也○愚意茵字當連上綪字爲句言陳器當從茵屈轉而北也不然前已詳茵豈合重舉】苞二【所以裹奠羊豕之肉○奠謂遣奠】筲三黍稷麥【筲畚種類也其容蓋與簋同一觳也○疏云筲以菅艸爲之畚器所以盛種此筲與畚同類也】罋三醯醢屑冪用疏布【罋瓦器其容亦蓋一觳屑姜桂之屑也內則曰屑桂與姜冪覆也今文冪皆作密○觳音斛】甒二醴酒冪用功布【甒亦瓦器古文甒皆作廡】皆木桁久之【桁所以庪苞筲罋甒也久當爲灸灸謂以蓋案塞其口毎器異桁○桁戶庚反】用器弓矢耒耜兩惇兩杅槃匜匜實於槃中南流【此皆常用之器也杅盛湯漿槃匜盥器也流匜口也今文杅爲桙○杅音於】無祭器【士禮略也大夫以上兼用鬼器人器也】有燕樂器可也【與賔客燕飲用樂之器也】役器甲冑幹笮【此皆師役之器甲鎧冑兜鍪幹楯笮矢箙○笮側白反鎧苦代反兜丁侯反鍪音矛楯當允反】燕器杖笠翣【燕居安體之器也笠竹蓋也翣扇○翣所甲反】

右陳器與具載柩陳器二事畢則日及側矣

徹奠巾席俟於西方主人要節而踴【巾席俟於西方祖奠將用焉要節者來象升丈夫踴去象降婦人踴徹者由明器北西面旣徹由重東南不設於序西南者非宿奠也宿奠必設者爲神馮依之久也○此所徹遷祖之奠爲將旋柩鄕外更設祖奠故遷之巾席卽所徹奠之巾席俟者奠已東去而巾席猶執以俟也注象升象降者此奠在庭徹者無升降之事止有往來主人以其往來爲踴節與徹室中之奠升階降階者同故云象也】袒【爲將祖變】商祝禦柩【亦執功布居前爲還柩車爲節】乃祖【還柩鄕外爲行始○旋柩車使轅鄕外也○還音患】踴襲少南當前束【主人也柩還則當前束南○疏云前袒爲祖變今旣祖訖故踴而襲車未還之時當前束近北今還車則當前束少南】婦人降卽位於階間【爲柩將去有時也位東上○疏云云位東上者以堂上時婦人在阼階西面統於堂下男子今柩車南還男子亦在車東故婦人降亦東上統於男子也婦人不鄕車西者以車西有祖奠故辟之在車後愚案婦人在車後南面故注云東上】祖還車不還器【祖有行漸車亦宜鄕外也器之陳自己南上○車前所薦之乘車道車稾車也陳器本自南上不須更還也】祝取銘置於茵【重不藏故於此移銘加於茵上○銘本置於重今將行隨柩故移置茵上也】二人還重左還【重與車馬還相反由便也○疏云車馬在中庭之東以右還鄕門爲便重在門內面鄕北人在其南以左還鄕門爲便】布席乃奠如初主人要節而踴【車已祖可以爲之奠也是之謂祖奠○疏云祖奠旣與遷祖奠同車西人皆從車西來則此要節而踴一與遷祖奠同】薦馬如初【柩動車還宜新之也】賔出主人送有司請期【亦因在外位時】入復位【主人也自死至於殯自啟至於主人及兄弟恆在內位○主人旣以期命有司而遂入疏云自死至於殯在內位據在殯宮中自啟至於在內位據在祖廟中又云始死未小斂以前位在屍東小斂後位在阼階下若自啟之後在廟位亦在阼階下也】

右還柩車設祖奠

公賵纁束馬兩【公國君也賵所以助主人送也兩馬士制也春秋傳曰宋景曹卒魯季康子使冉求賵之以馬曰其可以稱旌繁乎○春秋傳見哀公二十三年引之者證以馬賵人之事○賵芳鳳反】擯者出請入告主人釋杖迎於廟門外不哭先入門右北面及眾主人袒【尊君命也眾主人自若西面】馬入設【設於庭在重南】賔奉幣由馬西當前輅北面致命【賔使者幣纁也輅轅縛所以屬引由馬西則亦當前輅之西於是北面致命得鄕柩與奠柩車在階間少前三分庭之北輅有前後】主人哭拜稽顙成踴賔奠幣於棧左服出【棧謂柩車也凡士車制無漆飾左服象授人授其右也服車箱今文棧作輚疏云主人哭拜仍於門右北面柩車四輪迫地無漆飾故言棧也此車南鄕以東爲左屍在車上以東爲右故奠左服象授人右也○棧士板反】宰由主人之北舉幣以東【柩東主人位以東藏之○此時主人仍在門東北面經云主人之北指柩東定位而言此位𨿽無主人宰不得履之以過故由其北也】士受馬以出【此士謂胥徒之長也有勇力者受馬聘禮曰皮馬相間可也】主人送於外門外拜襲入復位杖

右國君賵禮

賔賵者將命【賔卿大夫士也○疏云言將命者身不來遣使者將命告主人】擯者出請入告出吿須【不迎告曰孤某須】馬入設賔奉幣擯者先入賔從致命如初【初公使者】主人拜於位不踴【柩車東位也旣啟之後與在室同○疏云始死時庶兄弟襚使人以將命於室主人拜於位此主人亦拜於位俱是不爲賔出有君命亦出迎矣】賔奠幣如初舉幣受馬如初擯者出請【賔出在外請之爲其復有事○疏云若無事賔報事畢送去也】若奠【賔致可以奠也○致其堪祭之物】入告出以賔入將命如初士受羊如受馬又請【士亦謂胥徒之長又復也】若賻【賻之言補也助也貨財曰賻】入告主人出門左西面賔東面將命【主人出者賻主施於主人】主人拜賔坐委之宰由主人之北東面舉之反位【坐委之明主人哀戚志不在受人物反位反主人之後位○宰位在主人之後】若無器則捂受之【謂對相授不委地○捂五故反】又請賔告事畢拜送入【○主人入】贈者將命【贈送○謂以幣若器送死者也】擯者出請納賔如初【如其入告出告須】賔奠幣如初【亦於棧左服】若就器則坐奠於陳【就猶善也贈無常惟翫好所有陳明器之陳○謂乘車之西陳明器之處所也】凡將禮必請而後拜送【𨿽知事畢猶請君子不必人意】兄弟賵奠可也【兄弟有服親者可且賵且奠許其厚也賵奠於死生兩施】所知則賵而不奠【所知通問相知也降於兄弟奠施於死者爲多故不奠】知死者贈知生者賻【各主於所知】書賵於方若九若七若五【方板也書賵奠賻贈之人名與其物於板每板若九行若七行若五行】書遣於防【防簡也遣猶送也謂所當藏物茵以下○疏云聘禮記云百名以上書於防不及百名書於方以賔客贈物名字少故書於方遣送死者明器之等並贈死者玩好之物名字多故書之於防】乃代哭如初【棺柩有時將去不忍絕聲也初謂旣小斂時】宵爲燎於門內之右【爲哭者爲明○門內之右門東也哭者在柩車東故於門內右照之】右賔賵奠賻贈之禮以上並前一日事

厥明陳鼎五於門外如初【鼎五羊豕魚臘鮮獸各一鼎也士禮特牲三鼎盛奠加一等用少牢也如初如大斂奠時○亦如大斂陳鼎在廟門外】其實羊左胖【反吉祭也言左胖者體不殊骨也○特牲少牢吉祭皆升右胖此則用左體不殊骨者左邊共爲一段也】髀不升【周貴肩賤髀古文髀作脾○髀步禮反】腸五胃五【亦盛之也○疏云少牢用腸三胃三今加至五亦是盛此奠也】離肺【離防○防離之不絕中央少許○防苦圭反】豕亦如之豚解無腸胃【如之如羊左胖髀不升離肺也豚解解之如解豚亦前肩後肫脊脇而已無腸胃者君子不食混腴○豚解總有七段今取左胖則爲四叚豚解無腸胃言其不與羊同者也】魚臘鮮獸皆如初【鮮新殺者士臘用加鮮獸而無膚者豕旣豚解略之○疏云臘與鮮皆用又云奠用少牢攝盛則當用膚與少牢同以豕旣豚解喪事略則無膚亦略之而加鮮獸也】東方之饌四豆脾析蜱醢葵菹蠃醢【脾讀爲雞脾肶之脾脾析百葉也蜱蜯也今文蠃爲蝸○脾析牛百葉此用少牢無牛當是羊百葉○蜱皮佳反肶尺之反蜯步講反】四籩糗栗脯【糗以豆糗粉餌○據疏引籩人鄭注籩實有糗餌粉餈二物此經云糗但糗餌也二物皆稻黍米粉所爲合蒸則爲餌作餅熟之則爲餈又糗與粉皆大豆末初之則爲粉熬之則爲糗糝二物使不粘著也注云以豆糗粉餌謂以豆之糗而粉此餌也餌類今蒸糕餈類今胡餅○糗去九反】醴酒【此東方之饌與祖奠同在主人之南當前輅北上巾之○疏云祖奠與大斂奠同二豆二籩此葬奠四豆四籩籩豆𨿽不同而同處耳云北上者蓋兩甒在北次南饌四豆豆南饌四籩也】陳器【明器也夜斂藏之○疏云至此厥明更陳之也】滅燎執燭俠輅北面【照徹與奠也○疏云輅西者照徹祖奠輅東者照奠之饌】賔入者拜之【明自啟至此主人無出禮】徹者入丈夫踴設於西北婦人踴【猶阼階升時也亦旣盥乃入入由重東而主人踴猶其升也自重北西面而徹設於柩車西北亦猶序西南○將設奠先徹祖奠】徹者東【由柩車北東適奠之饌○疏云以其徹訖當設奠故徹者由柩車北東適奠之饌取而設於柩車西也】鼎入【舉入陳之也陳之蓋於重東北西面北上如初】乃奠豆南上綪籩蠃醢南北上綪【籩蠃醢南辟醴酒也○如疏所釋先饌脾析於西南次北蜱醢蜱醢東葵菹菹南蠃醢是謂南上綪籩於蠃醢以南爲次先設棗棗南設糗糗東設栗栗北設脯是謂北上防籩之西脾析之南設醴酒故注云辟醴酒也】俎二以成南上不綪特鮮獸【成猶並也不綪者魚在羊東臘在豕東古文特爲俎○如疏所釋以羊豕魚臘之次自南而北而東而南回環設之爲綪羊豕魚臘並設皆自南始爲不綪鮮獸在北無偶爲特也】醴酒在籩西北上【統於豆也】奠者出主人要節而踴【亦以往來爲節奠由重北西旣奠由重東南○疏云此奠饌在輅東言由重北者亦是由車前明器之北鄕柩車西設之設訖由柩車南而東者禮之常也】

右日陳大遣奠

甸人抗重出自道道左倚之【還重不言甸人抗重言之者重旣虞將埋之言其官使守視之抗舉也出自道出從門中央也不由闑東西者重不反變於恆出入道左主人位今時有死者鑿木置食其中樹於道側由此○疏云道左倚之者當倚於門東北壁】薦馬馬出自道車各從其馬駕於門外西面而俟南上【南上便其行也行者乘車在前道稾序從○疏云案下記雲乘車載道車載朝服稾車載蓑笠是序從也】徹者入踴如初徹巾苞牲取下體【苞者象旣饗而歸賔俎者也取下體者脛骨象行又俎實之終始也士苞三个前脛折取臂臑後脛折取骼亦得俎釋三个雜記曰父母而賔客之所以爲哀○牲陳於俎其脛骨在兩端故脛骨爲俎實之終始士一苞之中有三个牲體臂也臑也骼也前陳器云苞二羊豕各一苞也俎釋三个者苞取之餘尙畱三个疏以爲羊俎有二段豕俎有四叚相通計之爲俎釋三个畱之爲分禱五祀也】不以魚臘【非正牲也】行器【目行明器在道之次○行器運動明器使行也】茵苞器序從【如其陳之先後】車從【次器】徹者出踴如初【於是廟中當行者惟柩車】

右將抗重出車馬苞器以次先行鄕壙

主人之史請讀賵執算從柩東當前束西面不命毋哭哭者相止也惟主人主婦哭燭在右南面【史北面請旣而與執算西面於主人之前讀書釋算燭在右南面炤書便也古文算皆爲防】讀書釋算則坐【必釋算者榮其多○疏云讀書者立讀之敬也釋算者坐爲釋之便也】卒命哭滅燭書與算執之以逆出【卒已也】公史自西方東面命毋哭主人主婦皆不哭讀遣卒命哭滅燭出【公史君之典禮書者遣者入壙之物君使史來讀之成其得禮之正以終也燭俠輅○讀賵讀遣皆以告死者】

右讀賵讀遣

商祝執功布以禦柩執披【居柩車之前若道有低仰傾虧則以布爲抑揚左右之節使引者執披者知之士執披八人今文無以○引柩者執披者皆視商祝所執布以用力也○仰五郎反】主人袒乃行踴無算【袒爲行變也乃行謂柩車行也凡從柩者先後左右如遷於祖之序○疏云上遷於祖時注云主人從者丈夫由右婦人由左以服之親疏爲先後各從其昭穆男賔在前女賓在後此從柩向壙之序一亦如之也】出宮踴襲【哀次○疏云大門外有賔客次捨之處父母生時接賔之所主人至此感而哀此次是以有踴踴訖卽襲襲訖而行也】至於邦門公使宰夫贈纁束【邦門城門也贈送也○至壙窆訖時贈用制幣纁束所用卽此幣】主人去杖不哭由左聽命賔由右致命【柩車前輅之左右也當時止柩車○疏云在廟柩車南鄕左則在東此出國北門柩車鄕北左則前輅之西也】主人哭拜稽顙賔升實幣於蓋降主人拜送復位杖乃行【升柩車之前實其幣於棺蓋之栁中若親授之然復位反柩車後○疏云賔升實幣於蓋載以之壙此贈専爲死者故若親授之然又云云復位反柩車後者上在廟位在柩車東此行道故在柩車後也】右柩車行及在道君使宰贈之儀

至於壙陳器於道東西北上【統於壙○疏云廟中南上此則北上故云統於壙也】茵先入【當借柩也元士則葬用輁軸加茵焉】屬引【於是說載除飾更屬引於緘耳古文屬爲燭○緘耳棺束之末結爲耳以紼貫之而下棺】主人袒眾主人西面北上婦人東面皆不哭【俠羨道爲位】乃窆主人哭踴無算【窆下棺也今文窆爲封○疏云主人哭踴不言處還於壙東西面也】襲贈用制幣纁束拜稽顙踴如初【丈八尺曰制二制合之束十制五合○丈八尺曰制是其一端二端合爲一匹束十制計五匹也此所用至邦門公所贈者】卒袒拜賔主婦亦拜賔卽位拾踴三襲【主婦拜賔拜女賔也卽位反位也○疏云卒謂贈卒更袒拜賔云反位者各反羨道東西位其男賔在眾主人之南女賔在眾婦之南○拾其業反】賔出則拜送【相問之賔也凡弔賔有五去皆拜之此舉中焉○案雜記云相趨也出宮而退相揖也哀次而退相問也旣封而退相見也反哭而退朋友虞祔而退注所云弔賔有五也】藏器於旁加見【器用器役器也見棺飾也更謂之見者加此則棺柩不復見矣先言藏器乃云加見者器在見內也內之者明君子之於事終不自逸也檀弓曰周人墻置翣○見棺飾也棺設帷荒池紐之等周人名爲墻其外又置翣爲飾】藏苞筲於旁【於旁者在見外也不言罋甒相次可知四者兩兩而居喪大記曰棺槨之間君容柷大夫容壺士容甒○柷尺六反】加折卻之加抗席覆之加抗木【宜次也○折陳之美面向上今用則美面向下故謂卻之注云宜次謂三者之用有宜有次也】實土三主人拜鄕人【謝其勤勞○疏云勤勞謂在道助執紼在壙助下棺及實土也】卽位踴襲如初【哀親之在斯○疏云旣拜鄕人乃於羨道東卽位踴無算如初也】右窆柩藏器事畢

乃反哭入升自西階東面眾主人堂下東面北上【西階東面反諸其所作也反哭者於其祖廟不於阼階西面西方神位○反諸其所作也檀弓文謂親所行禮之處注西方神位未詳其義抑欲慟諸祖禰之側歟】婦人入丈夫踴升自阼階【辟主人也】主婦入於室踴出卽位及丈夫拾踴三【入於室反諸其所養也出卽位堂上西面也拾更也○反諸其所養也亦檀弓文謂親所饋食之處自小斂主婦等位皆在阼階上西面故注云出卽位堂上西面也拾踴者更疊而踴也】賔弔者升自西階曰如之何主人拜稽顙【賔弔者眾賔之長也反而亡焉失之矣於是爲甚故弔之弔者北面主人拜於位不北面拜賔東者以其亦主人位也古文無曰字○主人拜賔於西階上東面注云亦主人位疏云特牲少牢助祭之賔主人皆拜送於西階東面故此東面不移以其亦主人位故也未知果經意否始死拜賔於西階此反而亡亦拜賔於西階將無同歟】賔降出主人送於門外拜稽顙【○疏云此於雜記五賔當相見之賔】遂適殯宮皆如啟位拾踴三【啟位婦人入升堂丈夫卽中庭之位○疏云此如啟位婦人亦卽位於堂東西面主人卽位於堂下直東序西面直東序西面卽中庭位也】兄弟出主人拜送【兄弟小功以下也異門大功亦可以歸】眾主人出門哭止闔門主人揖眾主人乃就次【次倚廬也】

右反哭於廟於殯宮出就次於是將舉初虞之奠矣

猶朝夕哭不奠【是日也以虞易奠○經言葬後至練皆朝夕哭與未同但不奠耳大斂以來朝夕有奠後乃不奠也注言是日謂之日下注所云朝而葬日中而虞是也疏以爲釋不奠之故尙未是】三虞【虞喪祭名虞安也骨肉歸於土精气無所不之孝子爲其彷徨三祭以安之朝日中而虞不忍一日離○三虞謂日初虞再虞用柔日後虞用剛日共三祭也】卒哭【卒哭三虞之後祭名始朝夕之間哀至則哭至此祭止也朝夕哭而已○後虞之後又遇剛日舉此祭旣祭則惟朝夕哭不無時哭故名其祭曰卒哭也】明日以其班祔【班次也祔卒哭之明日祭名祔猶屬也祭昭穆之次而屬之】右略言後儀節及喪祭之目

記

士處適寢寢東首於北墉下【將有疾乃寢於適室今文處爲居於爲於○疏云若不疾則在燕寢○首手又反】有疾疾者齊【正情性也適寢者不齊不居其室○齊側皆反】養者皆齊【憂也○養於亮反】徹琴瑟【去樂】疾病外內皆埽【爲有賔客來問也疾甚曰病○埽素倒反】徹防衣加新衣【故衣垢污爲來人穢惡之○疏云徹防衣據死者而言徹防衣謂故端加新衣謂更加新朝服蓋其齊時已著端至此更徹去易朝服也新衣不言朝服互見之也】禦者四人皆坐持體【爲不能自轉側禦者今時侍從之人】男女攺服【爲賔客來問病亦朝服主人深衣○按下主人啼注於是始去冠而笄纚服深衣則此主人深衣四字羨文也】屬纊以俟絕气【爲其气防難節也纊新絮】男子不絕於婦人之手婦人不絕於男子之手【備防】乃行禱於五祀【盡孝子之情五祀博言之士二祀曰門曰行】乃卒【卒終也】主人啼兄弟哭【哀有甚有否於是始去冠而笄纚服深衣檀弓曰始死羔裘冠者易之○疏云引檀弓者證深衣易去朝服之事也】設牀笫當牖衽下莞上簟設枕【病卒之間廢牀至是設之事相變衽臥席古文笫爲茨○笫側幾反】遷屍【徙於牖下也於是幠用斂衾○疏云徙於牖下者卽上丈牀笫當牖者也】

此據經士死於適室幠用斂衾之文而記君子正終人子侍養之事

復者朝服左執領右執要招而左【衣朝服服未可以變○方冀其生故復者服朝服不變凶服也其所執則經所云爵弁服也○朝直遙反要一遙反】楔貌如軛上兩末【事便也今文軛作厄○上兩末楔屈如軛以屈處入口使兩末向上也○軛於革反】綴足用燕幾校在南禦者坐持之【校脛也屍南首幾脛在南以拘足則不得辟戾矣古文校爲枝】卽牀而奠當腢用吉器若醴若酒無巾柶【腢肩頭也用吉器器未變也或卒無醴用新酒○疏云卽就也謂就屍牀而設之屍南首則在牀東當屍肩頭也又云若醴若酒科有其一不得並用○腢古口反卒七忽反】

記始死時復魂楔綴設奠諸禮中儀法器物

赴曰君之臣某死赴母妻長子則曰君之臣某之某死【赴走告也今文赴作訃】

記赴君之辭

室中惟主人主婦坐兄弟有命夫命婦在焉亦坐【別尊卑也○疏云案大記士之喪主人父兄主婦姑姊妹皆坐鄭云士賤同宗尊卑皆坐此命夫命婦之外立而不坐者此謂有命夫命婦來兄弟爲士者則立若無命夫命婦則同宗皆坐也】

記室中哭位經所未及

屍在室有君命眾主人不出【不二主○疏云眾主人不出在屍東耳】經於君命弔襚直言主人不言眾主人故記之

襚者委衣於牀不坐【牀髙由便】其襚於室戶西北面致命【始死時也○小斂後襚於堂者則中庭北面致命】

記襚者儀位

夏祝淅米差盛之【差擇之○差七何反盛音成】禦者四人抗衾而浴襢笫【抗衾爲其裸裎蔽之也襢袒也袒簀去席盝水便盝音祿○抗音剛襢之善反】其母之喪則內禦者浴鬠無筓【內禦女禦也無筓猶大夫之不冠也】設明衣婦人則設中帶【中帶若今之褌襂○褌音裩襂音衫】卒洗貝反於笲實貝柱右齻左齻【象齒堅○卒洗洗貝也齻謂牙兩畔最長者實貝者實之於此以象生平齒堅也○齻丁千反】夏祝徹余飯【徹去鬻○余飯飯屍余米也夏祝徹去煮之爲鬻以實重鬲也】瑱塞耳【塞充窒○不同生人但懸耳旁】掘坎南順廣尺輪二尺深三尺南其壤【南順統於堂輪從也今文掘爲坅○以埋棄潘者】垼用塊【塊堛也古文垼爲役○以煮潘者】明衣裳用幕布袂屬幅長下膝【幕布帷幕之布升數未聞也屬幅不削幅也長下膝又有裳於蔽下體深也○疏云屬幅不削幅者布幅二尺二寸凡用布皆削去邊幅旁一寸爲二寸計之則此不削幅謂繚使相著還以袂二尺二寸雲長下膝者謂爲此衣長至膝下】有前後裳不辟長及觳【不辟積也觳足跗也凡他服短無見膚長無被土○前後裳謂前三幅後四幅也○觳苦角反】縓綼緆【一染謂之縓今紅也飾裳在幅曰綼在下曰緆○在幅裳之側緣也○縓七絹反綼毗皮反緆他計反】緇純【七入爲緇緇黑色也飾衣曰純謂領與袂衣以緇裳以縓象天地也】設握裏親膚系鉤中指結於掔【掔掌後節中也手無決者以握系一端繞掔還從上自貫反與其一端結之○前經言設握言右手有決者此記左手之無決者】甸人築坅坎【築實土其中堅之穿坎之名一曰坅○築之坅之皆甸人也○坅張鳯翔丘錦反】人湼厠【人罪人也今之徒役作者也湼塞也爲人復往防之又亦鬼神不用○湼乃結反】旣襲宵爲燎於中庭【宵夜】

記沐浴含襲時職司服物自記首至此皆始死日事也

厥明滅燎陳衣【記節○當襲之明日滅燎之時卽陳小斂之衣】凡絞紟用布倫如朝衣【凡凡小斂大斂也倫比也今文無紟古文倫爲輪○朝服十五升此用布亦如之】設棜於東堂下南順齊於坫饌於其上兩甒醴酒酒在南篚在東南順實角觶四木柶二素勺二豆在甒北二以並籩亦如之【棜今之舉也角觶四木柶二素勺二爲夕進醴酒兼之也勺二醴酒各一也豆籩二以並則是大斂饌也記於此者明其他與小斂同陳古文角觶爲角柶○奠用醴酒但用二觶一柶而觶有四柶有二者朝夕二奠各饌其器也小斂一豆一籩大斂乃二豆二籩記云二以並言大斂奠之不同於小斂奠者惟此也棜於庶反】凡籩豆實具設皆巾之【籩豆偶而爲具具則於饌巾之巾之加飾也明小斂一豆一籩不巾○皆者皆東堂與奠所也二籩二豆者饌於東堂設於奠所二處皆巾之也小斂一籩一豆惟至設於牀東乃巾之方其饌堂東時則不巾矣】觶俟時而酌柶覆加之面枋及錯建之【時朝夕也檀弓曰朝奠日出夕奠逮日○觶𨿽豫陳必待奠時乃酌其酌醴之法旣酌醴以柶覆於觶上使柄向前及其錯於奠所則扱柶醴中○錯七故反】小斂辟奠不出室【未忍神逺之也辟襲奠以辟斂旣斂則不出於室設於序西南畢事而去之○注不出於室設於序西南不字貫下八字大斂辟奠及朝夕奠則皆出設於序西南矣】無踴節【其哀未可節也○承上文小斂】旣馮屍主人袒髺發絞帶眾主人布帶【眾主人齊衰以下】大斂於阼【未忍便離主人位也主人奉屍斂於棺則西階上賔之】大夫升自西階階東北面東上【視斂】旣馮屍大夫逆降復位【中庭西面位○疏云上篇朝夕哭云主人入堂下直東序西面卿大夫在其南卿大夫與主人同西面向殯故知大夫位在中庭西面也】巾奠執燭者滅燭出降自阼階由主人之北東【巾奠而室事已】

記小斂大斂二節中衣物奠設時防處所儀法

旣殯主人說髦【旣殯置銘於肂復位時也今文說皆作稅兒生三月鬋發爲鬌男角女羈否則男左女右長大猶爲飾存之謂之髦所以順父母幼小之心至此屍柩不見喪無飾可以去之髦之形象未聞○疏引喪大記鄭注云士旣殯說髦小斂說髦蓋諸侯禮士旣殯諸侯小斂於死者俱三日也○鬌丁果反】三日絞垂【成服日絞要絰之散垂者】冠六升外縪纓條屬厭【縪謂縫著於武也外之者外其餘也纓條屬者通屈一條繩爲武垂下爲纓屬之冠厭伏也○解已詳喪服篇首章○縪音必厭一渉反】衰三升【衣與裳也】履外納【納收餘也】杖下本竹桐一也【順其性也】居倚廬【倚木爲廬在中門外東方北戶】寢苫枕塊【苫編稾塊堛也】不說絰帶【哀戚不在於安】哭晝夜無時【哀至則哭非必朝夕】非喪事不言【不忘所以爲親】歠粥朝一溢米夕一溢米不食菜果【不在於飽與滋味粥糜也二十兩曰溢爲米一升二十四分升之一實在木曰果在地曰蓏】主人乘惡車【拜君命拜眾賔及有故行所乘也雜記曰端衰喪車皆無等然則此惡車王喪之木車也古文惡作堊】白狗幦【未成豪狗幦覆笭也以狗皮爲之取其臑也白於喪飾宜古文幦爲冪○玉藻君羔幦虎犆陳注云幦者覆式之皮此白狗幦亦是以狗皮覆車式○幦亡狄反】蒲蔽【蔽藩○謂車兩邊禦風者以蒲艸爲之】禦以蒲菆【不在於驅馳蒲菆牡蒲莖也古文菆作騶○蒲菆楊栁之堪爲箭者禦者以之策馬與爲蔽之蒲同名而異類○菆則畱反】犬服【笭間兵服以犬皮爲之取堅也亦白○服盛矢器注云兵服似泛言五兵之服】木錧【取少聲今文錧爲鎋○錧音管】約綏約轡【約繩綏所以引升車】木鑣【亦取少聲古文鑣爲苞○鑣彼苖反】馬不齊髦【齊翦也今文髦爲毛主人之惡車如王之木車則齊衰以下其乘素車繅車駹車漆車與○駹步江反】主婦之車亦如之疏布裧【裧者車裳帷於蓋弓垂之○疏云疏布裧在亦如之之下見不與男子同○裧屍占反】貳車白狗攝服【貳副也攝猶緣也狗皮緣服差飾○服亦謂盛兵器之服】其他皆如乘車【如所乘惡車○惟白狗攝服爲異也】記殯後居喪者冠服飲食居處車馬之制

朔月童子執帚郤之左手奉之【童子子弟若內防寺人之屬執用左手郤之示未用○疏云下文埽室聚諸窔故不用箕】從徹者而入【童子不専禮事○徹徹宿奠者】比奠舉席埽室聚諸窔布席如初卒奠埽者執帚垂末內鬛從執燭者而東【比猶先也室東南隅謂之窔○比必二反窔一弔反鬛音獵】燕養饋羞湯沐之饌如他日【燕養平常所用供養也饋朝夕食也羞四時之珍異湯沐所以洗去污垢內則曰三日具沐五日具浴孝子不忍一日廢其事親之禮於下室日設之如生存也進徹之時如其頃○朝夕之奠與朔月之奠設於殯宮燕養之饌設於下室下室燕寢也】朔月若薦新則不饋於下室【以其殷奠有黍稷也下室如今之內堂正寢聽朝事○常奠無黍稷故食時又饋於下室今此殷奠自有黍稷故不須更饋也】

記朔月及常日掃潔奉養之事

筮宅冢人物土【物猶相也相其地可葬者乃營之○經但言筮記明其先相之乃筮之也】卜曰吉告從於主婦主婦哭婦人皆哭主婦升堂哭者皆止【事畢○經但言主婦哭不言眾婦人皆哭與哭止之節故記詳之又此條止言卜日事竊意筮宅得吉亦當凖此儀也】

記筮宅卜日首末事

啟之昕外內不哭【將有事爲其讙囂旣啟命哭古文啟爲開○昕音欣】夷牀輁軸饌於西階東【明階間者位近西也夷牀饌於祖廟輁軸饌於殯宮其二廟者於禰亦饌輁軸焉古文輁或作拱○疏云夷牀在祖廟輁軸在殯宮以其西階東是同故並言之注云明階間者位近西也者以經直云階間恐正當兩階之間故記人明之○輁軸遷柩之車其二廟者將自禰朝祖故亦饌輁軸朝祖下柩訖明日適壙用蜃車不復用輁軸矣】

記啟殯朝祖之事

其二廟則饌於禰廟如小斂奠乃啟【祖尊禰卑也士事祖禰上士異廟下士共廟○將啟先具此一鼎一豆一籩之奠於禰廟旣啟朝禰徹從奠乃設之至明日朝祖則設奠如大斂於祖廟如經文所陳也】朝於禰廟重止於門外之西東面柩入升自西階正柩於兩楹間奠止於西階之下東面北上主人升柩東西面眾主人東卽位婦人從升東面奠升設於柩西升降自西階主人要節而踴【重不入者主於朝祖而行若過之矣門西東面待之便也○正柩兩楹間疏以爲奠位在戶牖之間則此於兩楹間亦稍近西乃當奠位也奠謂從奠要節而踴者奠升主人踴設者降婦人踴也】燭先入者升堂東楹之南西面後入者西階東北面在下【照正柩者先先柩者後後柩者適祖時燭亦然互記於此○疏云此燭本是殯宮中照開殯者在道時一在柩前一在柩後今又一升堂一在堂下】主人降卽位徹乃奠升降自西階主人踴如初【如其降拜賔至於要節而踴不薦車不從此行○徹者徹從奠乃奠者奠其如小斂之饌也經文朝祖時正柩設從奠訖主人降拜賔以後有徹奠設奠哭踴之節此亦如之也】

記二廟者啟殯先朝禰之儀

祝及執事舉奠巾席從而降柩從序從如初適祖【此謂朝禰明日舉奠適祖之序也此祝執醴先酒脯醢俎從之巾席爲後旣正柩席升設設奠如初祝受巾巾之凡喪自卒至殯自啟至主人之禮其變同則此日數亦同矣序從主人以下今文無從】薦乘車鹿淺幦幹笮革靾載旜載皮弁服纓轡貝勒縣於衡【士乘棧車鹿淺鹿夏毛也幦覆笭玉藻曰士齊車鹿幦豹犆幹盾也笮矢箙也靾韁也旜旌旗之屬通帛爲旜孤卿之所建亦攝焉皮弁服者視朔之服貝勒貝飾勒有幹無兵有箙無弓矢明不用古文靾爲殺旜爲膳○疏云此並下車三乘謂之魂車○靾息列反犆音直】道車載朝服【道車朝夕及燕出入之車朝服日視朝之服也衣素裳○疏云士乘棧車更無別車而上雲乘車下云稾車此云道車𨿽有一車所用各異故有乘車道車稾車之名又云士之道車而用朝君之服不用私朝端服者亦攝盛也】稾車載簔笠【稾猶散也散車以田以鄙之車蓑笠備雨服今文稾爲潦凡道車稾車之纓轡及勒亦縣於衡也○田謂田獵鄙謂巡行縣鄙○散悉但反】將載祝及執事舉奠戶西南面東上卒束前而降奠席於柩西【將於柩西當前束設之○載載柩於車卒束前而降謂舉奠者當束柩於車將畢之前卽降也奠席柩西爲設奠先設席也】巾奠乃墻【墻飾柩也○卽帷荒之屬】抗木刋【剝削之古文刋爲竿○抗木必刋治之】茵著用荼實綏澤焉【荼茅秀也綏廉姜也澤澤蘭也皆取其香且禦濕○茵內所著非直用荼兼實綏與澤○荼大奴反】葦苞長三尺一編【用便易也○以葦爲苞葦之長三尺一道編之】菅筲三其實皆瀹【米麥皆湛之湯未知神之所享不用食道所以爲敬○以菅艸爲筲其中所盛黍稷麥皆淹漬之】祖還車不易位【爲鄕外耳未行○車乘車道車槀車旣祖則還之向外但不易初薦時位】執披者旁四人【前後左右各二人○一旁四人共八人也】凡贈幣無常【賔之贈也玩好曰贈在所有○以賔客不一故贈幣無定制】凡糗不煎【以膏煎之則防非敬○奠籩實有糗】

記二廟者自禰適祖之儀及祖廟中薦車載柩陳器奠贈諸事

惟君命止柩於堩其餘則否【不敢畱神也堩道也曾子問曰旣引至於堩○堩古鄧反】車至道左北面立東上【道左墓道東先至者在東○疏云當是陳器之南又云以乘車道車稾車三者次第爲先後先至者乘車也】柩至於壙斂服載之【柩車至壙祝說載除飾乃斂乘車道車稾車之服載之不空之以歸送形而往迎精而反亦禮之宜○服三車所載皮弁服朝服蓑笠等也】卒窆而歸不驅【孝子往如慕反如疑爲親之在彼】

記柩在道至壙卒窆而歸之事

君視斂若不待奠加蓋而出不視斂則如蓋而至卒事【爲有他故及辟忌也○卒事謂大斂奠訖乃去】

記君於臣有視斂不終禮者有旣斂加蓋而後至者二者之節

旣正柩賔出遂匠納車於階間【遂匠遂人匠人也遂人主引徒役匠人主載柩窆職相左右也車載柩車周禮謂之蜃車雜記謂之團或作輇或作摶聲讀皆相附耳未聞孰正其車之轝狀如牀中央有轅前後出設前後輅轝上有四周下則前後有軸以輇爲輪許叔重說有輻曰輪無輻曰輇○旣朝祖正柩於兩楹主人送賔出以此時納柩車也○蜃市軫反輇市専反】祝饌祖奠於主人之南當前輅北上巾之【言饌於主人之南當前輅則旣祖祝乃饌○旣還柩向外祝卽饌祖奠於主人之南及還車還重俱訖乃奠之柩車西如初】

記朝祖納柩車之節與饌祖奠之處

弓矢之新沽功【設之宜新沽示不用今文沽作古○弓矢謂入壙用器舉弓矢以例餘者】有弭飾焉【弓無緣者謂之弭弭以骨角爲飾○弭回爾反】亦張可也【亦使可張】有柲【柲弓檠弛則防之於弓裏備損傷以竹爲之詩云竹柲緄縢古文柲作柴○檠音景】設依撻焉【依纒也撻弣側矢道也皆以韋爲之今文撻爲銛○疏云依者謂以韋依纒其卽今時弓是也撻所以撻矢令出生時以骨爲之】有韣【韣弓衣也以緇布爲之】翭矢一乘骨鏃短衞【翭猶候也候物而射之矢也四矢曰乘骨鏃短衞亦云不用也生時翭矢金鏃凡爲矢五分笴長而羽其一○衞矢羽也矢笴長三尺五分羽一則六寸是生時之矢羽固不短矣○翭音侯鏃於木反】志矢一乘軒輖中亦短衞【志猶擬也習射之矢書云若射之有志輖也無鏃短衞亦示不用生時志矢骨鏃凡爲矢前重後輕也○鄭解輖也與輊同軒輊中謂前後輕重均也注凡爲矢前重後輕亦欲明此軒輊中之異於生用耳疏引周禮八矢六者前重後輕恆矢庳矢不前重後輕非鄭意也○輖音周音至】

記入壙用器弓矢之制

儀禮鄭注句讀卷十三﹤經部﹐禮類﹐儀禮之屬﹐儀禮鄭注句讀﹥

欽定四庫全書

儀禮鄭注句讀卷十四

濟陽張爾岐撰

士虞禮第十四【鄭目錄云虡安也士旣其父母迎精而反日中而祭之於殯宮以安之虞於五禮屬凶大戴第六小戴第十五別錄第十四○疏云虞卒哭在寢祔乃在廟】

士虞禮特豕饋食【饋猶歸也○疏云卜日曰牲此虞爲喪祭又日虞因其吉日略無卜牲之禮故指豕體而言不云牲以物與神及人皆言饋○饋其位反】側亨於廟門外之右東面【側亨亨一胖也亨於爨用鑊不於門東未可以吉也是日也以虞易奠袝而以吉祭易喪祭鬼神所在則曰廟尊言之○疏云案吉禮皆全左右胖皆亨此亨一胖者以其虞不致爵自獻賔已後則無主人主婦及賔已下之俎故惟亨一胖也特牲吉禮鼎鑊皆在門東此雲門外之右是門之西未可以吉也愚案此虞實在殯宮卽適寢也而曰廟故注曰尊言之也】魚臘爨亞之北上【爨竈○三鑊皆在西方】饎爨在東壁西面【炊黍稷曰饎饎北上上齊於屋宇於虞有亨饎之爨彌吉○疏云案特牲云主婦視饎爨於西堂下今在東亦反吉也小斂大斂未有黍稷朔月薦新始有黍稷向吉仍未有爨至此始有亨饎之爨故云彌吉○饎尺志反】設洗於西階西南水在洗西篚在東【反吉也亦當西榮南北以堂深○吉時設洗皆當東榮】尊於室中北墉下當戶兩甒醴酒酒在東無禁冪用絺布加勺南枋【酒在東上醴也絺布屬○冪亡狄反】素幾葦席在西序下【有幾始鬼神也】苴刌茅長五寸束之實於篚饌於西坫上【苴猶借也○刌度也截也苴刌茅者借祭之刌茅也度而截之故謂刌茅○苴子徐反刌七本反】饌兩豆菹醢於西楹之東醢在西一鉶亞之【醢在西南面取之得左取菹右取醢便其設之○疏云一鉶亞之菹以東也屍在奧東面設者西面設於屍前菹在南醢在北今於西楹東饌之菹在東醢在西是南面取之得左菹右醢至屍前西面設之便也】從獻豆兩亞之四籩亞之北上【豆從主人獻祝籩從主婦獻屍祝北上菹與棗不東陳別於正○疏云此從獻豆籩𨿽文承一鉶之下而云亞之下別云北上是不從鉶東爲次宜於鉶東北以北爲上向南陳之然則東北菹爲首次南醢醢東栗栗北棗棗東棗棗南栗故鄭云北上菹與棗也云不東陳別於正者以二豆與鉶在屍爲獻前爲正此皆在獻後爲非正故東北別也】饌黍稷二惇於階間西上借用葦席【借猶薦也古文借爲席】匜水錯於槃中南流在西階之南簞巾在其東【流匜吐水口也○錯七故反】陳三鼎於門外之右北面北上設扃鼏【門外之右門西也今文扃爲】匕俎在西塾之西【不饌於塾上統於鼎也塾有西者是室南鄕】羞燔俎在內西塾上南順【南順於南面取縮執之便也肝俎在燔東】

右陳虞祭牲羞酒醴器具

主人及兄弟如服賔執事者如弔服皆卽位於門外如朝夕臨位婦人及內兄弟服卽位於堂亦如之【服者旣夕曰丈夫髽散帶垂也賔執事者賔客來執事也○疏云始虞與服同三虞皆同至卒哭則作其喪服乃變麻服也賔客來執事以其虞爲喪祭主人未執事案曾子問士則朋友奠不足則取於大功以下○臨力防反】祝免澡絰帶布席於室中東面右幾降出及宗人卽位於門西東面南上【祝亦執事免者祭祀之禮祝所親也澡治也治以爲首絰及帶接神宜變也然則士之屬官爲其長弔服加麻矣至於旣卒哭主人變服則除右幾於席近南也○祝執事而免者以其身親祭祀之禮不嫌於重也○免音問】宗人告有司具遂請拜賔如臨入門哭婦人哭【臨朝夕哭】主人卽位於堂眾主人及兄弟賔卽位於西方如反哭位【旣夕曰乃反哭入則升自西階東面眾主人堂下東面北上異於朝夕】祝入門左北面【不與執事同位接神尊也○上兄弟賔卽位於西方者皆是執事】宗人西階前北面【當詔主人及賔之事○宗人在堂下是主人在堂時若主人在室宗人卽升堂戶外北面】

右主人及賔自門外入卽位

祝盥升取苴降洗之升入設於幾東席上東縮降洗觶升止哭【縮從也古文縮爲蹙】主人倚杖入祝從在左西面【主人北旋倚杖西序乃入喪服小記曰虞杖不入於室袝杖不升於堂然則練杖不入於門明矣】贊薦菹醢醢在北【主婦不薦齊斬之服不執事也曾子問曰士祭不足則取於兄弟大功以下者○疏云齊斬不執事惟爲今時至於屍入之後亦執事兩籩棗栗設於防南至於祔祭𨿽陰厭亦主婦薦主人自執事也】佐食及執事盥出舉長在左【舉舉鼎也長在左在西方位也凡事宗人詔之】鼎入設於西階前東面北上匕俎從設左人抽扃鼏匕佐食及右人載【載載於俎佐食載則亦在右矣今文扃爲古文鼏爲密】卒朼者逆退復位【復賔位也】俎入設於豆東魚亞之臘特【亞次也今文無之】贊設二惇於俎南黍其東稷【簋實尊黍也○西黍東稷西上故云尊黍經言惇注言簋者惇有虞氏之器周制士用之同姓之士容得從周制用簋】設一鉶於豆南【鉶菜羮也】佐食出立於戶西【饌已也今文無於戶西】贊者徹鼎【反於門外】祝酌醴命佐食啟防佐食許諾啟防郤於惇南復位【防合也謂惇蓋也復位出立於戶西今文啟爲開○特牲少牢有酒無醴故厭亦用酒此酒醴兼設以醴陰厭以酒酳屍亦其異於吉祭也】祝奠觶於鉶南復位【復位復主人之左】主人再拜稽首祝饗命佐食祭【饗告神饗也此祭祭於苴也饗神辭記所謂哀子某哀顯相夙興夜處不寧下至適爾皇祖某甫饗是也○是陰厭饗神辭詳下記】佐食許諾鉤袒取黍稷祭於苴三取膚祭祭如初祝取奠觶祭亦如之不盡益反奠之主人再拜稽首【鉤袒如今露臂擐衣也苴所以借祭也孝子始將納屍以事其親爲神疑於其位設苴以定之耳或曰苴主道也則特牲少牢當有主象而無可乎】祝祝卒主人拜如初哭出復位【祝祝者釋孝子祭辭○按上疏云迎屍上釋孝子辭經記無文宜與少牢迎屍祝孝子辭同但稱哀爲異】右設饌饗神是爲陰厭

祝迎屍一人衰絰奉篚哭從屍【屍主也孝子之祭不見親之形象心無所系立屍而主意焉一人主人兄弟檀弓曰旣封主人贈而祝宿虞屍○封彼驗反】屍入門丈夫踴婦人踴【踴不同文者有先後也屍入主人不降者喪事主哀不主敬○疏云主人在西序東面眾兄弟西階下亦東面婦人堂上當東序西面見屍有先後故踴有先後】淳屍盥宗人授巾【淳沃也沃屍盥者賔執事者也】屍及階祝延屍【延進也告之以升】屍升宗人詔踴如初【言詔踴如初則凡踴宗人詔之】屍入戶踴如初哭止【哭止尊屍】婦人入於房【辟執事者】主人及祝拜妥屍屍拜遂坐【妥安坐也妥他果反】右延屍妥屍

從者錯篚於屍左席上立於其北【北席北也○此篚象特牲肵俎擬爲屍盛余饌】屍取奠左執之取菹擩於醢祭於豆間祝命佐食墮祭【下祭曰墮墮之猶言墮下也周禮曰旣祭則藏其墮謂此也今文墮爲綏特牲少牢或爲羞失古正矣齊魯之間謂祭爲墮○屍取奠取祝所反奠於鉶南之觶也左執之者以右手將祭也下祭曰墮謂從俎豆上取下當祭之物以授屍使之祭佐食但下之而已疏以爲向下祭之誤】佐食取黍稷肺祭授屍尸祭之祭奠祝祝主人拜如初屍嘗醴奠之【如初亦祝祝卒乃再拜稽首○其祝辭卽下記云哀子某圭爲而哀薦之饗】佐食舉肺脊授屍屍受振祭嚌之左手執之【右手將有事也屍食之時亦奠肺脊於豆○右手將有事爲下文祭鉶嘗鉶此肺脊至屍卒食佐食方受之實於篚中間食時亦須奠之於豆】祝命佐食邇惇佐食舉黍錯於席上【邇近也】尸祭鉶嘗鉶【右手也少牢曰以柶祭羊鉶遂以祭豕鉶嘗羊鉶○此但豕鉶祭之嘗之亦用柶】泰羮湆自門入設於鉶南胾四豆設於左【博異味也湆肉汁也胾切肉也○鉶南觶北初設時畱空處以待泰羮胾設於左正豆之北也】屍飯播余於篚【不反余也古者飯用手吉時播余於防古文播爲半】三飯佐食舉漧屍受振祭嚌之實於篚【飯間防肉安食气○幹脇也○防大敢反】又三飯舉胳祭如初佐食舉魚臘實於篚【屍不受魚臘以喪不備味】又三飯舉肩祭如初【後舉肩者貴要成也○周人貴肩故以後舉爲貴要成】舉魚臘俎俎釋三个【釋猶遺也遺之者君子不盡人之歡不竭人之忠个猶枚也今俗或名枚曰个音相近此臘亦七體如其牲也○牲七體魚臘各七佐食所舉以授屍者皆盛於篚所餘毎俎三个將以攺饌於西北隅也○个古貨反】屍卒食佐食受肺脊實於篚反黍如初設【九飯而已士禮也篚猶吉祭之有肵俎○特牲少牢有肵俎以盛屍所舉牲體此篚亦盛屍所舉牲體○肵音祈】右饗屍屍九飯

主人洗廢爵酌酒酳屍屍拜受爵主人北面答拜尸祭酒嘗之【爵無足曰廢爵酳安食也主人北面以酳酢變吉也凡異者皆變吉古文酳作酌○疏云特牲少牢屍拜受主人西面拜送與北面相反○酳以刅反】賔長以肝從實於俎縮右鹽【縮從也從實肝炙於俎也喪祭進柢右鹽於俎近北便屍取之也縮執俎言右鹽則肝鹽並也○注右鹽於俎近北據執俎者而言左肝右鹽西面向屍則鹽在肝之北並於俎上故云於俎近北屍右取肝左擩鹽爲便也○柢丁計反】屍左執爵右取肝擩鹽振祭嚌之加於俎賔降反俎於西塾復位【取肝右手也加於俎從其牲體也以喪不志於味○加於俎盛牲體之俎賔所反則肝俎也復位復西階前眾兄弟之南東面位】屍卒爵祝受不相爵主人拜屍答拜【不相爵喪祭於禮略相爵者特牲曰送爵皇屍卒爵】祝酌授屍屍以醋主人主人拜受爵屍答拜【醋報○醋才各反】主人坐祭卒爵拜屍答拜【○主人受酢當亦北面】筵祝南面【祝接神尊也筵用萑席】主人獻祝祝拜坐受爵主人答拜【獻祝因反西面位】薦菹醢設俎祝左執爵祭薦奠爵興取肺坐祭嚌之興加於俎祭酒嘗之肝從祝取肝擩鹽振祭嚌之加於俎卒爵拜主人答拜祝坐授主人【今文無擩鹽○薦設皆執事者祝俎不升鼎詳見下記授主人者虛爵也】主人酌獻佐食佐食北面拜坐受爵主人答拜佐食祭酒卒爵拜主人答拜受爵出實於篚升堂復位【篚在庭不復入事已也亦因取杖乃東面立○上文哭時主人升堂西序東面至此獻屍畢不復入室故復東面位也】

右主人獻屍並獻祝及佐食

主婦洗足爵於房中酌亞獻屍如主人儀【爵有足輕者飾也昏禮曰內洗在北堂直室東隅○如主人儀如上文主人酳尸之儀也】自反兩籩棗栗設於防南棗在西【尙棗棗美○自反者自往取之而反也此兩籩及下獻祝籩卽上饌時亞豆東四籩也】尸祭籩祭酒如初賔以燔從如初尸祭燔卒爵如初酌獻祝籩燔從獻佐食皆如初以虛爵入於房【初主人儀】右主婦亞獻

賔長洗繶爵三獻燔從如初儀【繶爵口足之間有篆又彌飾○當亦兼獻祝及佐食】

右賔長三獻

婦人復位【復堂上西面位事已屍將出當哭踴】祝出戶西面告利成主人哭【西面告告主人也利猶養也成畢也言養禮畢也不言養禮畢於屍間嫌】皆哭【丈夫婦人於主人哭斯哭矣】祝入屍謖【祝入而無事屍則知起矣不告屍者無遣尊者之道也古文謖或爲休○謖所六反】從者奉篚哭如初【初哭從屍】祝前屍出戶踴如初降堂踴如初出門亦如之【前道也如初者出如入降如升三者之節悲哀同】

右祝告利成屍出

祝反入徹設於西北隅如其設也幾在南厞用席【攺設饌者不知鬼神之節攺設之庶幾歆饗所以爲厭飫也幾在南變右文明東面不南面漸也厞隱也於厞隱之處從其幽闇○如其設謂攺設尸之薦俎惇於西北隅次第一如陰厭時設法也注漸也以設幾與吉祭同爲向吉之漸厞用席疏以爲以席爲障使之隱較注有異○厞扶未反厭一艶反】祝薦席徹入於房祝自執其俎出【徹薦席者執事者祝薦席則初自房來】贊闔牖戶【鬼神尙居幽闇或者逺人平贊佐食者】

右攺設陽厭

主人降賔出【宗人詔主人降賔則出廟門】主人出門哭止皆復位【門外未入位】宗人告事畢賔出主人送拜稽顙【送拜者明於大門外也賔執事者皆去卽徹室中之饌者兄弟也】

右禮畢送賔

記

虞沐浴不櫛【沐浴者將祭自潔淸不櫛未在於飾也惟三年之喪不櫛期以下櫛可也今文曰沐浴】陳牲於廟門外北首西上寢右【言牲臘在其中西上變吉寢右者當升左胖也臘用棜檀弓曰旣反哭主人與有司視虞牲○疏云案少牢二牲東上是吉祭東上】日中而行事【朝葬日中而虞君子舉事必用辰正也再虞三虞皆質明】

記沐浴陳牲及舉事之期

殺於廟門西主人不視豚解【主人視牲不視殺凡爲喪事略也豚解解前後脛脊脇而已熟乃體解升於鼎也今文無廟○疏云特牲吉祭故主人視牲又視殺】羮飪升左肩臂臑肫胳脊脇離肺膚祭三取諸左膉上肺祭一實於上鼎【肉謂之羮飪熟也脊脇正脊正脇也喪禮略七體耳離肺舉肺也少牢饋食禮曰舉肺一長終肺祭肺三皆刌膉脰肉也古文曰左股上字從肉從殳殳矛之殳聲○士之正祭禮九體此七體故云略引少牢禮明此舉肺祭肺之制亦然膚祭擇肉之美者以備祭○肫音純膉音益】升魚鱄鮒九實於中鼎【差減之○特牲魚十有五此略而用九】升臘左胖髀不升實於下鼎【臘亦七體牲之類】皆設扃鼏陳之【嫌旣陳乃設扃鼏也今文扃作古文鼏作密】載猶進柢魚進鬐【猶猶士喪旣夕言未可以吉也柢本也鬐脊也今文柢爲防古文鬐爲耆○吉祭牲進下魚進腴變於食生此喪祭與吉反是未異於生人也】祝俎髀脰脊脇離肺陳於階間惇東【不升於鼎賤也統於惇明神惠也祭以離肺下尸○尸祭用刲肺】

記牲殺體數鼎俎陳設之法

淳屍盥執槃西面執匜東面執巾在其北東面宗人授巾南面【槃以盛棄水爲淺污人也執巾不授巾卑也○淺音義如濺○淺音箭】

記沃屍面位

主人在室則宗人升戶外北面【當詔主人室事○經惟言主人在堂宗人所詔之事】佐食無事則出戶負依南面【室中尊不空立戶牖之間謂之依】記宗人佐食麵位

鉶芼用苦若薇有滑夏用葵冬用荁有柶【苦苦荼也荁堇類也幹則滑夏秋用生葵冬春用幹荁古文苦爲枯今文或作�○荁音丸夏葵冬荁皆所以爲滑也芼音毛】豆實葵菹菹以西蠃醢籩棗烝栗擇【棗烝栗擇則菹刌也棗烝栗擇則豆不防籩有藤也】

記鉶芼與豆籩之實

屍入祝從屍【祝在主人前也嫌如初時主人倚杖入祝從之初時主人之心尙若親存宜自親之今旣接神祝當詔侑屍也】屍坐不說屨【侍神不敢燕惰】屍謖祝前鄕屍【前道也祝道屍必先鄕之爲之節】還出戶又鄕屍還過主人又鄕屍還降階又鄕屍【過主人則西階上不言及階明主人見屍有踧踖之敬】降階還及門如出戶【及至也言還至門明其間無節也降階如升時將出門如出戶時皆還向屍也每將還必有辟退之容凡前尸之禮儀在此○祝之道屍必先以面鄕屍乃轉身前行謂之還上降階謂正降時此時祝以面鄕屍下降階謂旣降時祝則轉身前行直至及門乃又鄕屍也】屍出祝反入門左北面復位然後宗人詔降【○復位上文祝入門左北面之位詔降詔主人降】屍服卒者之上服【上服者如特牲士端也不以爵升服爲上者祭於君之服非所以自配鬼神士之妻則宵衣耳】男男屍女女屍必使異姓不使賤者【異姓婦也賤者謂庶孫之妾也屍配尊者必使適也○喪祭男女別屍吉祭則共屍必使異姓謂女屍以婦不以族女】

記虞屍儀服與侍尸之儀爲尸之人

無屍則禮及薦饌皆如初【無屍謂無孫列可使者也殤亦是也禮謂衣服卽位升降○喪祭而無屍者其衣服位面升降之禮與薦饌之具皆與有屍者同】旣饗祭於苴祝祝卒【記異者之節】不綏祭無泰羮湆胾從獻【不綏言獻記終始也事尸之禮始於綏祭終於從獻綏當爲墮】主人哭出復位【於祝祝卒○其不同者當饗祝旣卒無墮祭以下事尸之禮主人卽哭出復戶外東面位】祝闔牖戶降復位於門西【門西北面位也】男女拾踴三【拾更也三更踴○疏云凡言更踴者主人踴主婦踴賔乃踴三者三爲拾也○拾其業反】如食間【隱之如屍一食九飯之頃也】祝升止哭聲三啟戶【聲者噫歆也將啟戶警覺神也今文啟爲開】主人入【親之】祝從啟牖鄕如初【牖先闔後啟扇在內也鄕牖一名也如初者主人入祝從在左】主人哭出復位【堂上位也○仍前戶外東面】卒徹祝佐食降復位【祝復門西北面位佐食復西方位不復設西北隅者重閉牖戶防也】宗人詔降如初【初贊闔牖戶宗人詔主人降之○禮畢降堂宗人詔之亦如上經也】

右虞祭無屍者陰厭之儀

始虞用柔日【葬之日日中虞欲安之柔日陰取其靜○古人日例用柔日】曰哀子某哀顯相夙興夜處不寧【曰辭也祝祝之辭也喪祭稱哀顯相助祭者也顯明也相助也詩云於穆淸廟肅雍顯相不寧悲思不安】敢用絜牲剛鬛【敢昧冒之辭豕曰剛鬛】香合【黍也大夫士於黍稷之號合言普淖而已此言香合蓋記者誤爾辭次黍又不得在薦上○疏云曲禮所云黍稷別號是人君法】嘉薦普淖【嘉薦菹醢也普淖黍稷也普大也淖和也徳能大和乃有黍稷故以爲號云○淖若孝反音閙】明齊溲酒【明齊新水也言以新水溲釀此酒也郊特牲曰明水涗齊貴新也或曰當爲明視謂兔臘也今文曰明粢粢稷也皆非其次今文溲爲醙】哀薦祫事【始虞謂之祫事者主欲合先祖也以與先祖合爲安今文曰古事】適爾皇祖某甫【爾女也女死者告之以適皇祖所以安之也皇君也某甫皇祖字也若言尼甫】饗【勸彊之也】再虞皆如初曰哀薦虞事【丁日則巳日再虞其祝辭異者一言耳○皆如初謂用日祝辭皆與初虞同】三虞卒哭他用剛日亦如初曰哀薦成事【當祔於祖廟爲神安於此後虞攺用剛日剛日陽也陽取其動也士則庚日三虞壬日卒哭其祝辭異者亦一言耳他謂不及時而者喪服小記曰報者報虞三月而後卒哭然則虞卒哭之間有祭事者亦用剛日其祭無名謂之他者假設言之文不在卒哭上者以其非常也令正者自相亞也檀弓曰日中而虞弗忍一日離也是日也以虞易奠卒哭曰成事是日也以吉祭易喪祭明日祔於祖父如是虞爲喪祭卒哭爲吉祭今文他爲它○愚按鄭以經文他字爲有非常之祭似涉彊解此殆羨文不然當在亦字上謂他祝辭耳○報讀爲赴疾之赴】

記三虞卒哭用日不同及祝辭之異者

獻畢未徹乃餞【卒哭之祭旣三獻也餞送行者之酒詩云出宿於泲飲餞於禰屍旦將始祔於皇祖是以餞送之古文餞爲踐○卒哭祭之明日將祔於廟故卒哭祭畢餞之於寢門之外此下所記卽其儀也】尊兩甒於廟門外之右少南水尊在酒西勺北枋【少南將有事於北有酒卽吉也此在西尙凶也言水者喪質無鼎不久陳古文甒爲廡也○廟門寢門也】洗在尊東南水在洗東篚在西【在門之左又少南】饌籩豆脯四脡【酒宜脯也古文脡爲挺○脯以爲籩實也】有幹肉折俎二尹縮祭半尹在西塾【幹肉牲體之脯也如今涼州鳥翅矣折以爲俎實優屍也尹正也𨿽其折之必使正縮從也古文縮爲蹙○二正體縮陳俎上又截正體之半以備授祭】屍出執幾從席從【祝入亦告利成入前屍屍乃出幾席素幾葦席也以幾席從執事也】屍出門右南面【俟設席也】席設於尊西北東面幾在南賔出復位【將入臨之位士喪禮賔繼兄弟北上門東北面西上門西北面東上西方東面北上】主人出卽位於門東少南婦人出卽位於主人之北皆西面哭不止【婦人出者重餞屍○疏云婦人有事自堂及房而已今出寢門之外故云重餞屍也】屍卽席坐惟主人不哭洗廢爵酌獻屍屍拜受主人拜送哭復位薦脯醢設俎於薦東胊在南【胊脯及幹肉之屈也屈者在南變於吉○曲禮云以脯修置者左胊右末是吉時屈者在左今屍東面而云朐在南則屈在右末在左故云變於吉也○朐其俱反】屍左執爵取脯擩醢祭之佐食授嚌【授幹肉之祭】屍受振祭嚌反之祭酒卒爵奠於南方【反之反於佐食佐食反之於俎屍奠爵禮有終○爵不酢而奠之是爲禮有終】主人及兄弟踴婦人亦如之主婦洗足爵亞獻如主人儀無從踴如初賔長洗繶爵三獻如亞獻踴如初佐食取俎實於篚屍謖從者奉篚哭從之祝前哭者皆從及大門內踴如初【男女從屍男由左女由右及至也從屍不出大門者由廟門外無事尸之禮也古文謖作休】屍出門哭者止【以餞於外大門猶廟門】賔出主人送拜稽顙【送賔拜於大門外○從屍不出大門者有事屍限送賔大門外自是常禮但禮有終賔無答拜之禮也】主婦亦拜賔【女賔也不言出不言送拜之於闈門之內闈門如今東西掖門】丈夫說絰帶於廟門外【旣卒哭當變麻受之以葛也夕日則服葛者爲祔期今文說爲稅○是日之夕主人因告賔祔期則服葛帶也】入徹主人不與【入徹者兄弟大功以下言主人不與則知丈夫婦人在其中古文與爲豫】婦人說首絰不說帶【不說帶齊斬婦人帶不說也婦人少變而重帶帶下體之上也大功小功者葛帶時亦不說者未可以輕文變於主婦之質至祔葛帶以卽位檀弓曰婦人不葛帶○檀弓所言亦謂婦人服齊斬者大功以下是日𨿽不說麻明日袝祭則葛帶以卽位矣】無屍則不餞猶出幾席設如初拾踴三【以餞屍者本爲送神也丈夫婦人亦從幾席而出古文席爲筵○𨿽無屍送神不異故云如初】哭止告事畢賔出

記卒哭祭畢餞屍與無屍可餞者送神之禮

死三日而殯三月而遂卒哭【謂士也雜記曰大夫三月而五月而卒哭諸侯五月而七月而卒哭此記更從死起異人之間其義或殊○疏云士三日殯三月皆通死日死月數是以士之卒哭在三月內大夫以上殯除死日死月數大夫三月除死月則通四月又有五虞則卒哭在五月諸侯以上可知注異人謂記者不一人故言有更端】將旦而祔則薦【薦謂卒哭之祭○旦謂明日之旦】卒辭曰哀子某來日某隮祔爾於爾皇祖某甫尙饗【卒辭卒哭之祝辭隮升也尙庶幾也不稱饌明主爲告祔也今文隮爲齊○疏云迎尸之前祝釋孝子辭云爾】女子曰皇祖妣某氏【女孫祔於祖母】婦曰孫婦於皇祖姑某氏【不言爾曰孫婦差疏也】其他辭一也【來日某隮祔尙饗】饗辭曰哀子某圭爲而哀薦之饗【饗辭勸彊尸之辭也圭絜也詩曰吉圭爲饎凡吉祭饗屍曰孝子○疏云祔及練祥吉祭其辭亦用此但攺哀爲孝耳】

記卒哭祭告祔於神之辭與饗尸之辭

明日以其班祔【卒哭之明日也班次也喪服小記曰祔必以其昭穆亡則中一以上凡祔已復於寢如旣祫主反其廟練而後遷廟古文班或爲辧辧氏姓或然今文爲胖○疏云祔祭與練祭祭在廟祭訖主反於寢其大祥與禫祭其主自然在寢祭之案下文禫月逢四時吉祭之月卽得在廟祭但未配而已】沐浴櫛搔翦【彌自飾也搔當音爪今文曰沐浴搔翦或爲蚤揃揃或爲鬋○搔注音爪翦子淺反】用專膚爲折俎取諸脰膉【專猶厚也折俎謂主婦以下俎也體盡人多折骨以爲之今以脰膉貶於純吉今文字爲折俎而說以爲肵俎亦甚誣矣古文脰膉爲頭益也○吉祭折俎用體骨此用膚爲不同○膉音益】其他如饋食【如特牲饋食之事或云以左胖虞右胖祔今此如饋食則屍俎肵俎皆有肩臂豈復用虞臂乎其不然明矣○疏云上文有俎則夫婦致爵以祔時變麻服葛其辭稱孝夫婦致爵與特牲同注或云以下鄭君以經文破當時左胖虞右胖祔之說也】用嗣屍【虞祔尙質未暇筮屍○用嗣屍者從虞至祔相繼嗣而用一屍也】曰孝子某孝顯相夙興夜處小心畏忌不惰其身不寧【稱孝者吉祭】用尹祭【尹祭脯也大夫士祭無雲脯者今不言牲號而云尹祭亦記者誤矣】嘉薦普淖普薦溲酒【普薦鉶羮不稱牲記其異者今文溲爲醙】適爾皇祖某甫以隮祔爾孫某甫尙饗【欲其祔合兩告之曾子問曰天子崩國君薨則祝取羣廟之主而藏諸祖廟禮也卒哭成事而後主各反其廟然則士之皇祖於卒哭亦反其廟無主則反廟之禮未聞以其幣告之乎○上句告死者下句謂皇祖】

記祔祭之禮與告祔之辭

期而小祥【小祥祭名祥吉也檀弓曰歸祥肉古文期皆作基】曰薦此常事【祝辭之異者言常者期而祭禮也古文常爲祥○此謂練祭】又期而大祥曰薦此祥事【又復也○初喪至此二十五月】中月而禫【中猶間也禫祭名也與大祥間一月自喪至中凡二十七月禫之言澹澹然平安意也古文禫或爲導○禫徒感反】是月也吉祭猶未配【是月是禫月也當四時之祭月則祭猶未以某妃配某氏哀未忘也少牢饋食禮祝祝曰孝孫某敢用柔毛剛鬛嘉薦普淖用薦歳事於皇祖伯某以某妃配某氏尙饗○疏云謂是禫月得禫祭仍在寢此月當四時吉祭之月則於廟行四時之祭於羣廟而猶未得以某妃配注引少牢祝辭明吉祭用配之常也】

記小祥大祥禫祭吉祭之節與祝辭之異

儀禮鄭注句讀卷十四

欽定四庫全書

儀禮鄭注句讀卷十五

濟陽張爾岐撰

特牲饋食禮第十五【鄭目錄云特牲饋食之禮謂諸侯之士祭祖禰非天子之士而於五禮屬吉禮○注疏本不詳他書目次吳氏補之云大戴第七小戴第十三別錄第十五疏云案曲禮云大夫以索牛士以羊豕彼天子大夫士此儀禮特牲少牢故知是諸侯大夫士也祭法云適士二廟官師一廟官師謂中下之士祖禰共廟亦兼祭祖無問一廟二廟皆先祭祖後祭禰若祭無問尊卑廟數多少皆同日而祭畢以此及少牢惟筮一日】

特牲饋食之禮不諏日【祭祀自孰始曰饋食饋食者食道也諏謀也士賤職防時至事暇可以祭則筮其日矣不如少牢大夫先與有司於廟門諏丁巳之日○祭祀自孰始曰饋食者初祭卽薦飪熟之牲體及黍稷是用生人食道以事其親若天子諸侯之祭先有灌鬯朝踐饋獻之事至迎屍後乃進熟體黍稷也不諏日者不預諏前月下旬之丁巳以筮來月上旬之丁巳但可以筮則筮而已自此以下筮日筮屍宿屍宿賔視濯與牲凡五節皆祭前戒備之事○諏子須反】

及筮日主人冠端卽位於門外西面【冠端冠端下言者冠有不端者門謂廟門○冠有不端者助祭者冠而著朝服是也此則冠與端皆】子姓兄弟如主人之服立於主人之南西面北上【所祭者之子孫言子姓者子之所生小宗祭而兄弟皆來與焉宗子祭則族人皆侍】有司羣執事如兄弟服東面北上【士之屬吏也○疏云左傳云士有子弟謂此】席於門中闑西閾外【爲筮人設之也古文闑作栔閾作蹙】筮人取筮於西塾執之東面受命於主人【筮人官名也筮問也取其所用問神明者謂蓍也】宰自主人之左贊命命曰孝孫某筮來日某諏此某事適其皇祖某子尙饗【宰羣吏之長自由也贊佐也達也贊命由左者爲神求變也士祭曰嵗事此言某事又不言妃者容大祥之後禫月之吉祭皇君也言君祖者尊之也某子者祖字也伯子仲子也尙庶幾也○疏云少儀曰贊幣自左詔辭自右此祭祀宰自左贊命爲神求吉故變於常禮也】筮者許諾還卽席西面坐卦者在左卒筮寫卦筮者執以示主人【士之筮者坐蓍短由便卦者主畫地識爻爻備以方寫之】主人受視反之【反還】筮者還東面長占卒告於主人占曰吉【長占以其年之長幼旅占之】若不吉則筮逺日如初儀【遠日旬之外日】宗人告事畢

右將祭筮日

前期三日之朝筮屍如求日之儀命筮曰孝孫某諏此某事適其皇祖某子筮某之某爲屍尙饗【三日者容宿賔視濯也某之某者字屍父而名屍連言其親庶幾其馮依之也大夫士以孫之倫爲屍○云三日者容宿賔視濯也者爲筮尸之後祭日之前有二日容此二事也必連言尸之父者屍父與所祭者彌親欲其神馮依之也】右筮屍

乃宿屍【宿讀爲肅肅進也進之者使知祭日當來凡宿或作速記作肅周禮亦作宿】主人立於屍外門外子姓兄弟立於主人之後北面東上【不東面者來不爲賔客子姓立於主人之後上當其後○子姓東頭爲上者立當主人之後不得過主人也】屍如主人服出門左西面【不敢南面當尊】主人辟皆東面北上【順屍○隨順屍意也】主人再拜屍答拜【主人先拜尊屍○疏云此決下文宿賔賔先拜主人乃答拜今此尊屍是以主人先拜也案少牢宿屍祝先釋辭訖屍乃拜此屍答拜後宗人乃擯辭者士屍卑大夫之屍尊】宗人擯辭如初卒曰筮子爲某屍占曰吉敢宿【宗人擯者釋主人之辭如初者如宰贊命筮尸之辭卒曰者著其辭所易也○如初者如初筮屍曰孝孫某諏此某事適其皇祖某子乃易去下二語而曰筮子爲某屍占曰吉敢宿】祝許諾致命【受宗人辭許之傳命於屍始宗人祝北面至於傳命皆西面受命東面釋之】屍許諾主人再拜稽首【其許亦宗人受於祝而告主人】屍入主人退【相揖而去屍不拜送屍尊】

右宿屍

宿賔賔如主人服出門左西面再拜主人東面答再拜宗人擯曰某薦歲事吾子將涖之敢宿【薦進也涖臨也言吾子將臨之知賔在有司中今特肅之尊賔耳○士前祭二日選屬吏爲賔特肅一人以備三獻屬吏必來助祭故云吾子將涖之疏云屬吏有公有司有私臣若在門外時同在門西東面北上及其入爲賔及眾賔者適西階以俟行事公有司不選爲賔者門西北面私臣不選爲賔門東北面】賔曰某敢不敬從主人再拜賔答拜主人退賔拜送

右宿賔

厥明夕陳鼎於門外北面北上有鼏【厥其也宿賔之明日夕門外北面當門也古文鼏爲密○宿賔之明日夕祭前一日之夕也少牢陳鼎在門東此當門士卑辟大夫也】棜在其南南順實獸於其上東首【順猶從也棜之制如今大木轝矣上有四周下無足獸臘也○特牲三鼎有豕魚臘臘野獸之全幹者○舉音預】牲在其西北首東足【其西棜西也東足者尙右也牲不用棜以其生○豕北首東足寢其左故云尙右】設洗於阼階東南壺禁在東序豆籩鉶在東房南上幾席兩惇在西堂【東房房中之東當夾北西堂西夾室之前近南耳○大夫士直有東房西室故他經直言房不言東此經特言東房故注知是房內近東言當夾北者兩夾皆堂半以南爲之壁外相望當夾之北也西堂西夾室之前近南亦謂堂上遙望夾室耳】主人及子姓兄弟卽位於門東如初【初筮位也】賔及眾賔卽位於門西東面北上【不象如初者以賔在而宗人祝不在○兼之宰在門西與賔同行皆與筮位異也】宗人祝立於賔西北東面南上【事彌至位彌異宗人祝於祭宜近廟】主人再拜賔答再拜三拜眾賔眾賔答再拜【眾賔再拜者士賤旅之得備禮也○案有司徹主人降南面拜眾賔於門東三拜眾賔門東北面皆答一拜是大夫尊眾賔不得備禮】主人揖入兄弟從賔及眾賔從卽位於堂下如外位【爲視濯也】宗人升自西階視壺濯及豆籩反降東北面告濯具【濯漑也不言惇鉶者省文也東北面告緣賔意欲聞也言濯具不言絜以有幾席○主人在東階下宗人降自西階宜東面告乃行至賔南而東北面告者故兼聞之於賔也】賔出主人出皆復外位【爲視牲也】宗人視牲告充雍正作豕【充猶肥也雍正官名也北面以策動作豕視聲气○雍正有司之主割烹者】宗人舉獸尾告備舉鼎鼏告絜【備具】請期曰羮飪【肉謂之羮飪熟也謂明日質明時而曰肉熟重豫勞賔宗人旣得期西北面告賔有司】吿事畢賔出主人拜送

右視濯視牲

夙興主人服如初立於門外東方南面視側殺【夙早也興起也主人服如初則其餘有不端者側殺殺一牲也○自此至立於中庭言祭日陳設及位次之事主人服如初謂端也案下記惟屍祝佐食與主人同服賔及兄弟筮日筮屍視濯亦端至祭日則皆朝服冠緇帶緇韠】主婦視饎爨於西堂下【炊黍稷曰饎宗婦爲之爨竈也西堂下者堂之西下也近西壁南齊於坫古文饎作糦周禮作】亨於門外東方西面北上【亨煮也煮豕魚臘以鑊各一爨詩云誰能亨魚漑之釡鬵○鬵音尋】羹飪實鼎陳於門外如初【初視濯也】尊於戶東酒在西【戶東室戶東酒在西尙之凡尊酌者在左○鄭注云凡尊酌者在左酒不酌故在右是以東西爲左右少儀云尊者以酌者之左爲上尊又據酌者北面臨尊而言左右以西爲左其位置𨿽同而言有殊也】實豆籩鉶陳於房中如初【如初者取而實之旣而反之】執事之俎陳於階間二列北上【執事謂有司及兄弟二列者因其位在東西祝主人主婦之俎亦存焉不升鼎者異於神】盛兩惇陳於西堂借用萑幾席陳於西堂如初【盛黍稷者宗婦也萑細葦古文用爲於○借慈夜反萑音丸】屍盥匜水實於槃中簞巾在門內之右【設盥水及巾屍尊不就洗又不揮門內之右象洗在東統於門東西上凡鄕內以入爲左右鄕外以出爲左右○以匜貯水而置之槃待屍盥則執匜沃水而槃承之簞巾簞中貯巾也門內之右門東也】祝筵幾於室中東面【爲神敷席也至此使祝接神】主婦纚笄宵衣立於房中南面【主婦主人之妻𨿽姑存猶使之主祭祀纚笄首服宵綺屬也此衣染之以黒其繒本名曰宵詩有素衣朱宵記有宵衣凡婦人助祭者同服也內則曰舅沒則姑老冢婦所祭祀賔客毎事必請於姑○注引內則者證主婦爲主人之妻也○纚山買反】主人及賔兄弟羣執事卽位於門外如初宗人告有司具【具猶辧也】主人拜賔如初揖入卽位如初【初視濯也】佐食北面立於中庭【佐食賔佐屍食者立於宗人之西○疏云案下記云佐食當事則戶外南面無事則中庭北面此經謂無事時也又云主人行事阼階宗人亦在阼階南擯主人佐食北面於中庭明在宗人之北可知】右祭日陳設及位次

主人及祝升祝先入主人從西面於戶內【祝先入接神宜在前也少牢饋食禮曰祝盥於洗升自西階主人盥升自阼階祝先入南面○自此至主人再拜稽首言主人主婦祝佐食初行陰厭之祭注引少牢者明此經主人及祝盥升面位亦與彼同也】主婦盥於房中薦兩豆葵菹蝸醢醢在北【主婦盥盥於內洗昏禮婦洗在北堂直室東隅○蝸力禾反】宗人遣佐食及執事盥出【命之盥出當助主人及賔舉鼎】主人降及賔盥出主人在右及佐食舉牲鼎賔長在右及執事舉魚臘鼎除鼏【及與也主人在右統於東主人與佐食者賔尊不載少牢饋食禮魚用鮒臘用麋士臘用○疏云鼎在門外北上東爲右人西爲左人右人尊入時在鼎前左人卑入時在鼎後又載牲體於俎又設俎神坐前主人升乃以東爲主今在堂下主人在右故云統於東也賔主當相對爲左右以賔尊不載牲體故使佐食對主人使賔爲右人而使執事在左而載也○鮒音附】宗人執畢先入當阼階南面【畢狀如義蓋爲其似畢星取名焉主人親舉宗人則執畢導之旣錯又以畢臨匕載備失脫也雜記曰朼用桑長三尺畢用桑長三尺刋其本與末朼畢同材明矣今此朼用棘心則畢亦用棘心舊說云畢似禦他神物神物惡桑義則少牢饋食及虞無義何哉此無義者乃主人不親舉耳少牢大夫祭不親舉虞喪祭也主人未執事祔練祥執事用桑義自此純吉用棘心義○朼音匕】鼎西面錯右人抽扃委於鼎北【右人謂主人及二賔旣錯皆西面俟也】贊者錯俎加匕【贊者執俎及匕從鼎入者其錯俎東縮加匕東柄旣則退而左人北面也○少牢云俎皆設於鼎西西肆又云匕皆加於鼎東枋】乃朼【右人也尊者於事指使可也左人載之】佐食升肵俎鼏之設於阼階西【肵謂心舌之俎也郊特牲曰肵之爲言敬也言主人之所以敬尸之俎古文鼏皆作密○肵音祈】卒載加匕於鼎【卒已也已載畢亦加焉】主人升入復位俎入設於豆東魚次臘特於俎北【入設俎載者臘特饌要方也凡饌必方者明食味人之性所以正○俎入設於豆東豕俎當菹豆之東也魚次魚又次豕東也臘特俎北則與醢相直而正方】主婦設兩惇黍稷於俎南西上及兩鉶芼設於豆南南陳【宗婦不贊惇鉶者以其少可親之芼菜也】祝洗酌奠奠於鉶南遂命佐食啟防佐食啟防郤於惇南出立於戶西南面【酌奠奠其爵觶少牢饋食禮啟防乃奠之○防古外反】主人再拜稽首祝在左【稽首服之甚者祝在左當爲主人釋辭於神也祝祝曰孝孫某敢用剛鬛嘉薦普淖用薦某事於皇祖某子尙饗○淖女孝反】卒祝主人再拜稽首

右陰厭

祝迎屍於門外【屍自外來代主人接之就其次而請不拜不敢與尊者爲禮周禮掌次凡祭祀張屍次○自此以下言迎屍入行正祭初屍食九飯次主人酳屍次主婦亞獻屍次賔長三獻屍次獻賔及兄弟次長兄弟爲加爵次眾賔長爲加爵次嗣舉奠次旅酬次佐食獻屍凡十節事屍者八節其獻賔及兄弟與旅酬皆承屍意而行神惠者也此九飯節內有妥屍祝饗有挼祭有初三飯有再三飯有終三飯有盛肵俎又其六細節】主人降立於阼階東【主人不迎屍成屍尊屍所祭者之孫也祖之屍則主人乃宗子禰之屍則主人乃父道事神之禮廟中而已出迎則爲厭○厭一葉反】屍入門左北面盥宗人授巾【侍盥者執其器就之執簞者不授巾賤也宗人授巾庭長尊少牢饋食禮曰祝先入門右屍入門左○盥器設門右今屍入門左各執器就屍盥也】屍至於階祝延屍屍升入祝先主人從【延進在後詔侑曰延禮器所謂詔侑武方者也少牢饋食禮曰屍升自西階入祝從主人升自阼階祝先入主人從○詔侑武方彼注武無也引少牢者見此經屍入次序與彼同法也○武音無】屍卽席坐主人拜妥屍【妥安坐也】屍答拜執奠祝饗主人拜如初【饗勸彊之也其辭取於士虞記則宜云孝孫某圭爲孝薦之饗舊說云明薦之○以上妥屍祝饗○彊其丈反】祝命挼祭屍左執觶右取菹防於醢祭於豆間【命詔屍也挼祭祭神食也士虞禮古文曰祝命佐食墮祭周禮曰旣祭則藏其墮墮與挼讀同耳防醢者染於醢○鄕者設饌陰厭以飫神今屍來當食神食故先挼祭之也挼陸氏作許恚反注云墮挼讀同墮亦作呼回反墮取降下挼取切摩各於祭義有似也○挼注音墮防如悅反】佐食取黍稷肺祭授屍尸祭之祭酒啐酒告防主人拜屍奠觶答拜【肺祭刌肺也防美也祭酒谷味之芬芬者齊敬共之惟恐不美告之美達其心明神享之】祭鉶嘗之告防主人拜屍答拜【鉶肉味之有菜和者曲禮客絮羮主人辭不能亨○以上尸挼祭】祝命爾惇佐食爾黍稷於席上【爾近也近之便尸之食也】設大羮湆於醢北【大羮湆煮肉汁也不和貴其質設之所以敬屍也不祭不嚌大羮不爲神非盛者也士虞禮曰大羮湆自門入今文湆皆爲汁○疏曰云醢北者爲薦左案公食大夫昏禮大羮湆皆在薦右此在左者神禮變於生人】舉肺以授屍屍受振祭嚌之左執之【肺气之主也正體之貴者先食啗之所以導食通气】乃食食舉【舉言食者明凡解體皆連肉○舉肺脊也從俎舉向口因名爲舉】主人羞肵俎於臘北【肵俎主於屍主人親羞敬也神俎不親設者貴得賔客以神事其先】屍三飯告飽祝侑主人拜【三飯告飽禮一成也侑勸也或曰又勸之使又食少牢饋食禮侑辭曰皇屍未實侑也○屍三飯】佐食舉漧屍受振祭嚌之佐食受加於肵俎舉獸幹魚一亦如之【幹長脇也獸臘其體數與牲同】屍實舉於菹豆【爲將食庶羞舉謂肺脊】佐食羞庶羞四豆設於左南上有醢【庶眾也眾羞以豕肉所以爲異味四豆者膮炙胾醢南上者以膮炙爲上以有醢不得防也】屍又三飯告飽祝侑之如初【禮再成也○屍又三飯】舉骼及獸魚如初屍又三飯告飽祝侑之如初【禮三成獸魚如初者獸骼魚一也】舉肩及獸魚如初【不復飯者三三者士之禮大成也舉先正脊後肩自上而郤下防而前終始之次也○屍又三飯不復飯】佐食盛肵俎俎釋三个【佐食取牲魚臘之餘盛於肵俎將以歸屍俎釋三个爲攺饌於西北隅遺之所釋者牲臘則正脊一骨長脇一骨及臑也魚則三頭而已个猶枚也今俗言物數有若干个者此讀然】舉肺脊加於肵俎反黍稷於其所【屍授佐食佐食受而加之反之也肺脊初在菹豆○佐食盛肵俎】

右屍入九飯

主人洗角升酌酳屍【酳猶衍也是獻屍也云酳者屍旣卒食又卻頤衍養樂之不用爵者下大夫也因父子之道質而用角角加人事略者今文酳皆爲酌○此初獻節內有主人獻屍有屍醋主人且親嘏有主人獻祝主人獻佐食凡四細節】屍拜受主人拜送尸祭酒啐酒賔長以肝從【肝肝炙也古文無長○疏云此直云肝從亦當如少牢賔長羞牢肝用俎縮執俎肝亦縮進末鹽在右】屍左執角右取肝防於鹽振祭嚌之加於菹豆卒角祝受屍角曰送爵皇屍卒爵主人拜屍答拜【曰送爵者節主人拜○主人獻屍】祝酌授屍屍以醋主人【醋報也祝酌不洗屍不親酌尊屍也古文醋作酢】主人拜受角屍拜送主人退佐食授挼祭【退者進受爵反位屍將嘏主人佐食授之挼祭亦使祭屍食也其授祭亦取黍稷肺祭古文挼作綏】主人坐左執角受祭祭之祭酒啐酒進聽嘏【聽猶待也受福曰嘏嘏長也大也待屍授之以長大之福也○嘏古雅反】佐食摶黍授祝祝授屍屍受以菹豆執以親嘏主人【獨用黍者食之主其辭則少牢饋食禮有焉○少牢云祝以嘏於主人曰皇屍命工祝承致多福無疆於女孝孫來女孝孫使女受祿於天宜稼於田眉壽萬年勿替引之彼命祝致嘏故云皇屍命工祝此屍親嘏當省去此語直用承致多福以下○大官反】主人左執角再拜稽首受復位詩懷之實於左袂掛於季指卒角拜屍答拜【詩猶承也謂奉納之懷中季小也實於左袂掛袪以小指者便卒角也少牢饋食禮曰興受黍坐振祭嚌之○引少牢文明此亦當興受坐祭復嚌之也○掛俱賣反】主人出寫嗇於房祝以籩受【變黍言嗇因事托戒欲其重稼嗇嗇者農力之成功○屍醋主人且親嘏】筵祝南面【主人自房還時】主人酌獻祝祝拜受角主人拜送設菹醢俎【行神恵也先獻祝以接神尊之菹醢皆主婦設之佐食設俎】祝左執角祭豆興取肺坐祭嚌之興加於俎坐祭酒啐酒以肝從祝左執角右取肝防於鹽振祭嚌之加於俎卒角拜主人答拜受角【○主人獻祝】酌獻佐食佐食北面拜受角主人拜送佐食坐祭卒角拜主人答拜受角降反於篚升入復位【○疏云下記云佐食俎觳折脊脇○主人獻佐食】

右主人初獻

主婦洗爵於房酌亞獻屍【亞次也次猶貳主婦貳獻不俠拜者士妻儀簡耳○此下主婦亞獻節內有獻屍有屍醋有獻祝有獻佐食亦四節】屍拜受主婦北面拜送【北面拜者辟內子也大夫之妻拜於主人北西面】宗婦執兩籩戶外坐主婦受設於惇南【兩籩棗栗棗在西】祝贊籩祭屍受祭之祭酒啐酒【籩祭棗栗之祭其祭之亦於豆祭】兄弟長以燔從屍受振祭嚌之反之【燔炙肉也○反之謂反燔於長兄弟】羞燔者受加於肵出【出者俟後事也○俟後事謂俟主婦獻祝更當羞燔於祝】屍卒爵祝受爵命送如初【送者送卒爵○主婦獻屍】酢如主人儀【屍酢主婦如主人儀者自祝酌至屍拜送如酢主人也不易爵辟內子○少牢屍酢主婦則易爵也】主婦適房南面佐食挼祭主婦左執爵右撫祭祭酒啐酒入卒爵如主人儀【撫挼祭示親祭佐食不授而祭於地亦儀簡也入室卒爵於尊者前成禮明受恵也○屍酢主婦】獻祝籩燔從如初儀及佐食如初卒以爵入於房【及佐食如初如其獻佐食則拜主人之北西面也○如初如主人獻佐食之拜位獻屍獻祝皆北面此獨西面者以佐食北面不宜同面拜送也○主婦獻祝獻佐食】

右主婦亞獻

賔三獻如初燔從如初爵止【初亞獻也屍止爵者三獻禮成欲神恵之均於室中是以奠而待之○此下言賔長三獻疏云此一科之內乃有十一爵賔獻屍一也主婦致爵於主人二也主人酢主婦三也主人致爵於主婦四也主婦酢主人五也屍舉奠爵酢賔長六也賔長獻祝七也又獻佐食八也賔又致爵於主人九也又致爵於主婦十也賔受主人酢十一也愚案自主婦致爵主人以下皆所謂均神恵於室中者約略分之爲六節○賔獻屍屍暫止爵】席於戶內【爲主人鋪之西面席自房來】主婦洗爵酌致爵於主人主人拜受爵主婦拜送爵【主婦拜拜於北面也今文曰主婦洗酌爵】宗婦贊豆如初主婦受設兩豆兩籩【初贊亞獻也主婦薦兩豆籩東面也】俎入設【佐食設之】主人左執爵祭薦宗人贊祭奠爵興取肺坐絕祭嚌之興加於俎坐捝手祭酒啐酒【絕肺祭之者以離肺長也少儀曰牛羊之肺離而不提心豕亦然捝拭也捝手者爲絕肺染汗也刌肺不捝手古文捝皆作說】肝從左執爵取肝防於鹽坐振祭嚌之宗人受加於俎燔亦如之興席末坐卒爵拜【於席末坐卒爵敬也一酌而備再從而次之亦均】主婦答拜受爵酌醋左執爵拜主人答拜坐祭立飲卒爵拜主人答拜【○主婦致爵於主人因自酢】主婦出反於房主人降洗酌致爵於主婦席於房巾南面主婦拜受爵主人西面答拜宗婦薦豆俎從獻皆如主人主人更爵酌醋卒爵降實爵於篚入復位【主人更爵自酢男子不承婦人爵也祭統曰夫婦相授受不相襲處酢必易爵明夫婦之別今文授爲受○主人致爵於主婦更爵自酢】三獻作止爵【賔也謂三獻者以事命之作起也舊說云賔入戶北面曰皇屍請舉爵】屍卒爵酢【○賔作爵屍酢賔其酢當亦祝酌屍拜送】酌獻祝及佐食【○賔獻祝及佐食】洗爵酌致於主人主婦燔從皆如初更爵酢於主人卒復位【洗乃致爵爲異事新之燔從皆如初者如亞獻及主人主婦致爵也凡獻佐食皆無從其薦俎獻兄弟以齒設之賔更爵自酢亦不承婦人爵○賔致爵主人主婦更爵自酢】

右賔三獻

主人降阼階西面拜賔如初洗【拜賔而洗爵爲將獻之如初視濯時主人再拜賔答拜三拜眾賔眾賔答再拜者○此下獻賔獻眾賔設尊酬賔獻長兄弟獻眾兄弟獻內兄弟凡六節以三獻屍訖事神禮成順神意以達恵六節共爲一科其設尊兩階先以酬賔又所以爲旅酬發端也】賔辭洗卒洗揖讓升酌西階上獻賔賔北面拜受爵主人在右答拜【就賔拜者此禮不主於尊也賔卑則不專階主人在右統於其位】薦脯醢設折俎【凡節解者皆曰折俎不言其體略云折俎非貴體也上賔骼眾賔儀公有司設之】賔左執爵祭豆奠爵興取肺坐絕祭嚌之興加於俎坐捝手祭酒卒爵拜主人答拜受爵酌酢奠爵拜賔答拜【主人酌自酢者賔不敢敵主人主人達其意】主人坐祭卒爵拜賔答拜揖執祭以降西面奠於其位位如初薦俎從設【位如初復其位東面少牢饋食禮宰夫執薦以從設於祭東司士執俎以從設於薦東是則皆公有司爲之與○賔位在西階下東面今受獻於西階上言位如初明復西階下東面位也】眾賔升拜受爵坐祭立飲薦俎設於其位辯主人備答拜焉降實爵於篚【眾賔立飲賤不備禮鄕飲酒記曰立卒爵者不拜旣爵備盡盡人之答拜○獻賔及眾賔】尊兩壺於阼階東加勺南枋西方亦如之【爲酬賔及兄弟行神惠不酌上尊卑異之就其位尊之兩壺皆酒優之先尊東方示惠由近禮運曰澄酒在下】主人洗觶酌於西方之尊西階前北面酬賔賔在左【先酌西方者尊賔之義】主人奠觶拜賔答拜主人坐祭卒觶拜賔答拜主人洗觶賔辭主人對卒洗酌西面賔北面拜【西面者鄕賔位立於西階之前賔所答拜之東北】主人奠觶於薦北【奠酬於薦左非爲其不舉行神惠不可同於飲酒】賔坐取觶還東面拜主人答拜賔奠觶於薦南揖復位【還東面就其位薦西奠觶薦南明將舉○疏曰云揖復位者則初奠時少南於位可知云還東面者則初賔坐取觶薦東西面可知故鄭注云還東面就其位薦西也○設尊酬賔以啟旅酬】主人洗爵獻長兄弟於阼階上如賔儀【酬賔乃獻長兄弟者獻之禮成於酬先成賔禮此主人之義亦有薦脀設於位私人爲之與○疏雲長兄弟初受獻於阼階上時亦薦脯醢設折俎於阼階上祭訖乃執以降設於下位皆當如賔儀愚案注疏皆不言酢旣云如賔儀當亦主人自酢也】洗獻眾兄弟如眾賔儀【獻卑而必爲之洗者顯神惠此言如眾賔儀則如獻眾賔洗明矣○獻長兄弟及眾兄弟】洗獻內兄弟於房中如獻眾兄弟之儀【內兄弟內賔宗婦也如眾兄弟如其拜受坐祭立飲設薦俎於其位而立內賔位在房中之尊北不殊其長略婦人也有司徹曰主人洗獻內賔於房中南面拜受爵○下記云尊兩壺於房中西墉下南上內賔立於其北東面南上宗婦北堂東面北上注引有司徹見拜受爵面位與彼同也】主人西面答拜更爵酢卒爵降實爵於篚入復位【爵辯乃自酢以初不殊其長也內賔之長亦南面答拜○獻內兄弟】

右獻賔與兄弟

長兄弟洗觚爲加爵如初儀不及佐食洗致如初無從【大夫士三獻而禮成多之爲加也不及佐食無從殺也致致於主人主婦○此三獻之外復爲加爵云如初儀者如賔長三獻之儀但賔長獻十一爵此長兄弟加獻惟六爵洗觚獻屍一也屍酢長兄弟二也獻祝三也致爵主人四也致爵主婦五也受主人酢六也】

右長兄弟加爵

眾賔長爲加爵如初爵止【屍爵止者欲神惠之均於在庭○此眾賔長爲加爵云如初亦如賔長三獻但屍受爵祭啐之後卽止而不飲待旅酬西階一觶畢加爵者乃請屍舉爵眾賔長非三獻之賔在庭眾賔中之長者也】

右眾賔長加爵

嗣舉奠盥入北面再拜稽首【嗣主人將爲後者舉飲酒也使嗣子飲奠者將傳重累之者大夫之嗣子不舉奠辟諸侯○此下言主人嗣子飲奠獻屍舉奠者舉前陰厭時祝所奠於鉶南之爵而飲之舉奠本言其事下文遂以目其人謂嗣爲舉奠】屍執奠進受復位祭酒啐酒屍舉肝舉奠左執觶再拜稽首進受肝復位坐食肝卒觶拜屍備答拜焉【食肝受尊者賜不敢余也備猶盡也每拜答之以尊者與卑者爲禮略其文耳古文備爲復】舉奠洗酌入屍拜受舉奠答拜尸祭酒啐酒奠之舉奠出復位【啐之者答其欲酢已也奠之者復神之奠觶嗣齒於子姓凡非主人升降自西階】

右嗣舉奠獻屍

兄弟弟子洗酌於東方之尊阼階前北面舉觶於長兄弟如主人酬賔儀【弟子後生也○此下言旅酬前主人酬賔已舉西階一觶此弟子復舉東階一觶皆爲旅酬啟端因於此時告祭設羞先旅西階一觶加爵者卽作止爵次旅東階一觶又次並旅東西二觶而神惠均於在庭矣凡六節○兄弟弟子舉觶】宗人告祭脀【脀俎也所告者眾賔眾兄弟內賔也獻時設薦俎於其位至此禮又殺告之祭使成禮也其祭皆離肺不言祭豆可知】乃羞【羞庶羞也下尸胾醢豆而已此所羞者自祝主人至於內賔無內羞○告賔祭設庶羞】賔坐取觶阼階前北面酬長兄弟長兄弟在右【薦南奠觶○賔所取者主人所用酬賔賔奠於薦南者也疏曰賔主相酬主人常在東其同在賔中則受酬者在左】賔奠觶拜長兄弟答拜賔立卒觶酌於其尊東面立長兄弟拜受觶賔北面答拜揖復位【其尊長兄弟尊也此受酬者拜亦北面○長兄弟尊阼階東之尊也疏云旅酬無算爵以飲者酬已尊酬人之時酌彼尊】長兄弟西階前北面眾賔長自左受旅如初【旅行也受行酬也初賔酬長兄弟】長兄弟卒觶酌於其尊西面立受旅者拜受長兄弟北面答拜揖復位眾賔及眾兄弟交錯以辯皆如初儀【交錯猶言東西○旅西階一觶】爲加爵者作止爵如長兄弟之儀【於旅酬之間言作止爵明禮殺並作○如長兄弟之儀其受屍酢獻祝致爵主人主婦受主人酢皆同也前作止爵待致爵訖此作止爵在旅酬之間故注云禮殺並作○作止爵】長兄弟酬賔如賔酬兄弟之儀以辯卒受者實觶於篚【長兄弟酬賔亦坐取其奠觶此不言交錯以辯賔之酬不言卒受者實觶於篚明其相報禮終於此其文省○此所舉奠觶卽上弟子舉於其長者也○旅阼階一觶】賔弟子及兄弟弟子洗各酌於其尊中庭北面西上舉觶於其長奠觶拜長皆答拜舉觶者祭卒觶拜長皆答拜舉觶者洗各酌於其尊復初位長皆拜舉觶者皆奠觶於薦右【奠觶進奠之於薦右非神惠也今文曰奠於薦右○賔弟子兄弟弟子各舉觶於其長將交相酬爲無算爵也】長皆執以興舉觶者皆復位答拜長皆奠觶於其所皆揖其弟子弟子皆復其位【復其位者東西面位弟子舉觶於其長所以序長幼教孝弟凡堂下拜亦皆北面】爵皆無算【算數也賔取觶酬兄弟之黨長兄弟取觶酬賔之黨惟己所欲亦交錯以辯無次第之數因今接防使之交恩定好優勸之○二觶並舉爲無算爵】

右旅酬

利洗散獻於屍酢及祝如初儀降實散於篚【利佐食也言利以今進酒也更言獻者以利待屍禮將終宜一進酒嫌於加爵亦當三也不致爵禮又殺也○以進酒名利利者養也】

右佐食獻屍

主人出立於戶外西南【事屍禮畢】祝東面告利成【利猶養也供養之禮成不言禮畢於屍閒之嫌○疏曰少牢云主人出立於阼階上南面祝出立於西階上東面祝告曰利成此戶外告利成彼階上告利成以尊者稍逺於屍若天子諸候禮畢於堂下告利成】屍謖祝前主人降【謖起也前猶導也少牢饋食禮曰祝入屍謖主人降立於阼階東西面祝先屍從遂出於廟門前尸之義士虞禮備矣○士虞禮有室中出戶降階出廟前尸之事故云備矣】祝反及主人入復位命佐食徹屍俎俎出於廟門【俎所以載肵俎少牢饋食禮曰有司受歸之】徹庶羞設於西序下【爲將餕去之庶羞主爲屍非神饌也尙書傳曰宗室有事族人皆侍終日大宗已侍於賔奠然後燕私燕私者何也已而與族人飲也此徹庶羞置西序下者爲將以燕飲與然則自屍祝至於兄弟之庶羞宗子以與族人燕飲於堂內賔宗婦之庶羞主婦以燕飲於房】

右屍出歸屍俎徹庶羞

筵對席佐食分簋鉶【爲將餕分之也分簋者分惇黍於防爲有對也惇有虞氏之器也周制士用虞變惇言簋容同姓之士得從周制耳祭統曰餕者祭之末也不可不知也是故古之人有言曰善終者如始餕其是已是故古之君子曰屍亦餕鬼神之餘也惠術也可以觀政矣○此下言嗣子共長兄弟對餕筵對席者對屍席而設筵以待下也上坐屍席東向此在其東西向】宗人遣舉奠及長兄弟盥立於西階下東面北上祝命嘗食者舉奠許諾升入東面長兄弟對之皆坐佐食授舉各一膚【命告也士使嗣子及兄弟其惠不過族親古文皆作餕○少牢大夫則二佐食及二賔長餕命嘗食卽命餕也○子峻反】主人西面再拜祝曰有以也兩奠舉於俎許諾皆答拜【以讀如何其久也必有以也之以祝告釋辭以戒之言女此當有所以也以先祖有徳而享於此祭其坐其餘亦當以之也少牢饋食禮不戒者非親眤也舊說曰主人拜下席南】若是者三【丁寧戒之○謂告者三諾者三拜者三】皆取舉祭食祭舉乃食祭鉶食舉【食乃祭鉶禮殺○前正祭之時尸祭鉶乃爾黍食之○食】卒食主人降洗爵宰贊一爵主人升酌酳上上拜受爵主人答拜酳下亦如之【少牢饋食禮曰贊者洗三爵酌主人受於戶內以授次舊說云主人北面授下爵○引少牢者欲見此亦主人受於戶內以授下】主人拜祝曰酳有與也如初儀【主人復拜爲戒也與讀如諸侯以禮相與之與言女酳此當有所與也與者與兄弟也旣知似先祖之徳亦當與女兄弟謂教化之○諸侯以禮相與禮運文彼言諸侯防同聘問一徳以尊天子此戒嗣子與長兄弟及眾兄弟相教化相與以尊先祖之徳也】兩執爵拜【答主人也○上文曰如初儀當亦三告三諾則拜亦當三拜也】祭酒卒爵拜主人答拜兩皆降實爵於篚【○酳】上洗爵升酌酢主人主人拜受爵【下復兄弟位不復升也】上卽位坐答拜【旣授爵戶內乃就坐】主人坐祭卒爵拜上答拜受爵降實於篚【○上酢主人】主人出立於戶外西面【事餕者禮畢】

右嗣子長兄弟○愚於此節不能無疑嗣子子也主人拜祝拜酳拜受酢如事嚴賔然爲之子者何以安乎

祝命徹阼俎豆籩設於東序下【命命佐食阼俎主人之俎宗婦不徹豆籩徹禮略各有爲而已設於東序下亦將燕也○此下言徹薦俎攺設饌爲陽厭】祝執其俎以出東面於戶西【俟告利成少牢下篇曰祝告利成乃執俎以出】宗婦徹祝豆籩入於房徹主婦薦俎【宗婦旣並徹徹其卑者士虞禮曰祝薦席徹入於房】佐食徹屍薦俎惇設於西北隅幾在南厞用筵納一尊佐食闔牖戶降【厞隠也不知神之所在或諸逺人乎屍謖而攺饌爲幽闇庶其饗之所以爲厭飫少牢饋食禮曰南面如饋之設此所謂當室之白陽厭也則屍未入之前爲陰厭矣曾子問曰殤不備祭何謂陰厭陽厭也○室中未前先已徹去庶羞此時佐食又徹阼俎豆籩祝自執其俎出宗婦又徹祝豆籩入房惟餘屍兩薦豆三俎各三个兩惇兩鉶自西南隅攺饌於西北隅爲陽厭也疏云引少牢者見彼大夫禮陽厭南面此士禮東面𨿽面位不同當室之白則同又云祭於奧中不得戶明故名陰厭攺饌西北隅以向戶明故爲陽厭○厭一艶反】祝告利成降出主人降卽位宗人告事畢

右攺饌陽厭

賔出主人送於門外再拜【拜送賔也凡去者不答拜】佐食徹阼俎堂下俎畢出【記俎出莭兄弟及眾賔自徹而出惟賔俎有司徹歸之尊賔者○方祝命佐食徹阼俎之時堂下眾俎畢出先徹室中乃徹堂下故云記俎出節也】

右禮畢送賔

記

特牲饋食其服皆朝服冠緇帶緇韠【於祭服此也皆者謂賔及兄弟筮日筮屍視濯亦端至祭而朝服朝服者諸侯之臣與其君日視朝之服大夫以祭命賔兄弟緣孝子欲得嘉賔尊客以事其祖禰故服之緇韠者下大夫之臣夙興主人服如初則固端】惟屍祝佐食端裳黃裳雜裳可也皆爵韠【與主人同服周禮士之齊服有端素端然則裳上士也黃裳中士雜裳下士】

記祭時衣冠

設洗南北以堂深東西當東榮【榮屋翼也】水在洗東【祖天地之左海】篚在洗西南順實二爵二觚四觶一角一散【順從也言南從統於堂也二爵者謂賔獻爵止主婦當致也二觚長兄弟酌眾賔長爲加爵二人班同迎接並也四觶一酌奠其三長兄弟酬賔卒受者與賔弟子兄弟弟子舉觶於其長禮殺事相接禮器曰貴者獻以爵賤者獻以散尊者舉觶卑者舉角舊說云爵一升觚二升觶三升角四升散五升】壺棜禁饌於東序南順覆兩壺焉蓋在南明日卒奠冪用綌卽位而徹之加勺【覆壺者盝瀝水宜爲其不宜塵冪用綌以其堅潔禁言棜者祭尙厭飫得與大夫同器不爲神戒也○覆壺者謂倒置其壺口下腹上以漉滌濯之水且免塵坋至明日尊於戶東時始注酒其中蓋在南蓋卽綌冪未奠不設冪卒奠乃設之奠者祝洗酌奠鉶南也卽位屍卽席也】籩巾以綌也纁裏棗烝栗擇【籩有巾者果實之物多皮核優尊者可烝裏之也烝擇互文舊說云纁裏者皆被】鉶芼用苦若薇皆有滑夏葵冬荁【苦苦荼也荁堇屬幹之冬滑於葵詩云周原膴膴堇荼如飴云今文苦爲芐芐乃地黃非也】棘心匕刻【刻若今龍頭】牲爨在廟門外東南魚臘爨在其南皆西面饎爨在西壁【饎炊也西壁堂之西墻下舊說雲南北直屋梠稷在南】肵俎心舌皆去本末午割之實於牲鼎載心立舌縮俎【午割從橫割之亦勿沒立縮順其牲心舌知食味者欲尸之饗此祭是以進之】賔與長兄弟之薦自東房其餘在東堂【東堂東夾之前近南○疏曰其餘謂眾賔兄弟之薦也】

記器具品物陳設之法

沃屍盥者一人奉槃者東面執匜者西面淳沃執巾者在匜北【匜北執匜之北亦西面每事各一人淳沃稍注之今文淳作激】宗人東面取巾振之三南面授屍卒執巾者受【宗人代授巾庭長尊】屍入主人及賔皆辟位出亦如之【辟位逡遁】

記事尸之禮

嗣舉奠佐食設豆鹽【肝宜鹽也】佐食當事則戶外南面無事則中庭北面【當事將有事而未至】凡祝呼佐食許諾【呼猶命也】宗人獻與旅齒於眾賔【尊庭長齒從其長幼之次】佐食於旅齒於兄弟記佐食所事因及宗人佐食齒列

尊兩壺於房中西牖下南上【爲婦人旅也其尊之節亞西方○尊之亞西方者謂設尊兩階時先阼階次西方又次乃於房中故云亞也】內賔立於其北東面南上宗婦北堂東面北上【二者所謂內兄弟內賔姑姊妹也宗婦族人之婦其夫屬於所祭爲子孫或南上或北上宗婦宜統於主婦主婦南面北堂中房而北○姑姊妹賔類自取曲禮云東鄕西鄕以南方爲上宗婦取統於主婦主婦北堂南面故也】主婦及內賔宗婦亦旅西面【西面者異於獻也男子獻於堂上旅於堂下婦人獻於南面旅於西面內賔象眾賔宗婦象兄弟其節與其儀依男子也主婦酬內賔之長酌奠於薦左內賔之長坐取奠於右宗婦之娣婦舉觶於其姒婦亦如之內賔之長坐取奠觶酬宗婦之姒交錯以辯宗婦之姒亦取奠觶酬內賔之長交錯以辯內賔之少者宗婦之娣婦各舉觶於其長並行交錯無算其拜及飲者皆西面主婦之東南】宗婦贊薦者執以坐於戶外授主婦

記設內尊與內兄弟面位旅酬贊薦諸儀

屍卒食而祭饎爨雍爨【雍孰肉以屍享祭竈有功也舊說云宗婦祭饎爨亨者祭雍爨用黍肉而已無籩豆俎禮器曰燔燎於爨夫爨者老婦之祭盛於盆尊於瓶】

記祭竈之節

賔從屍俎出廟門乃反位【賔從屍送屍也士之助祭終其事也俎屍俎也賔旣送屍復入反位者宜與主人爲禮乃去之】

記賔送屍反位之節

屍俎右肩臂臑肫胳正脊二骨橫脊長脇二骨短脇【屍俎神俎也士之正祭禮九體貶於大夫有並骨二亦得十一之名合少牢之體數此所謂放而不致者凡俎食之數奇脊無中脇無前貶於尊者不貶正脊不奪正也正脊二骨長脇二骨者將舉於屍屍食未飽不欲空神俎○放而不致禮器文】膚三【爲用二厭飫一也】離肺一【離猶防也小而長午割之亦不提心謂之舉肺】刌肺三【爲屍主人主婦祭今文刌爲切】魚十有五【魚水物以頭枚數陰中之物取數於月十有五日而盈少牢饋食禮亦云十有五而俎尊卑同此所謂經而等也○經而等亦禮器文】臘如牲骨【不但言體以有一骨二骨者】祝俎髀脡脊二骨脇二骨【凡接於神及屍者俎不過牲三體以特牲約加其可並者二亦得奇名少牢饋食禮羊豕各三體○疏云加其可並者二骨者是尊祝也】膚一離肺一阼俎臂正脊二骨橫脊長脇二骨短脇【主人尊欲其體得祝之加數五體又於可並者二亦得奇名臂左體臂】膚一離肺一主婦俎觳折【觳後足折分後右足以爲佐食俎不分左臑折辟大夫妻】其餘如阼俎【余謂脊脇膚肺】佐食俎觳折脊脇【三體卑者從正】膚一離肺一賔骼長兄弟及宗人折其餘如佐食俎【骼左骼也賔俎全體尊賔不用尊體爲其已甚卑而全之其宜可也長兄弟及宗人折不言所分略之】眾賔及眾兄弟內賔宗婦若有公有司私臣皆殽脀【又略此所折骨直破折余體可殽者升之俎一而已不備三者賤祭禮接神者貴凡骨有肉曰殽祭統曰凡爲俎者以骨爲主貴者取貴骨賤者取賤骨貴者不重賤者不虛示均也俎者所以惠之必均也善爲政者如此故曰見政事之均焉公有司亦士之屬命於君者也私臣自己所辟除者】膚一離肺一

記諸俎牲體之名數

公有司門西北面東上獻次眾賔私臣門東北面西上獻次兄弟升受降飲【獻在後者賤也祭祀有上事者貴之亦皆與旅○上事堂上之事羣吏中擇取爲賔爲眾賔是皆有上事者在門外時同在門西東面北上及其入賔與眾賔適西階以俟行事其不在選中者則北面如此記所陳其得獻之序或次眾賔或次兄弟也亦皆與旅謂此二等得獻𨿽後與旅則同也】

記羣吏面位獻法

儀禮鄭注句讀卷十五

欽定四庫全書

儀禮鄭注句讀卷十六

濟陽張爾岐撰

少牢饋食禮第十六【鄭目錄云諸侯之卿大夫祭其祖禰於廟之禮羊豕曰少牢少牢於五禮屬吉禮大戴第八小戴第十一別錄第十六○疏曰鄭知諸侯之卿大夫者曲禮下云大夫以索牛用太牢是天子卿大夫明此用少牢爲諸侯之卿大夫可知賔屍是卿不賔屍爲下大夫爲異也】

少牢饋食之禮【禮將祭祀必先擇牲系於牢而芻之羊豕曰少牢諸侯之卿大夫祭宗廟之牲○疏曰自此盡如初論卿大夫祭前十日先筮日之事又云羊豕曰少牢者對三牲具爲太牢但非一牲卽得牢稱一牲卽不得牢名可言特牲也○少詩召反】日用丁巳【內事用柔日必丁巳者取其令名自丁寜自變攺皆爲敬謹必先諏此日明日乃筮○己音紀】筮旬有一日【旬十日也以先月下旬之己筮來月上旬之已○注言已以例丁言上旬者先近日也】筮於廟門之外主人朝服西面於門東史朝服左執筮右抽上韇兼與筮執之東面受命於主人【史家臣主筮事者○疏云主人朝服者爲祭而筮還服祭服○朝直遙反韇徒木反】主人曰孝孫某來日丁亥用薦歲事於皇祖伯某以某妃配某氏尙饗【丁未必亥也直舉一日以言之耳禘於太廟禮曰日用丁亥不得丁亥則己亥辛亥亦用之無則苟有亥焉可也薦進也進嵗時之祭事也皇君也伯某且字也大夫或因字爲諡春秋傳曰魯無駭卒請諡與族公命之以字爲展氏是也若仲叔季亦曰仲某叔某季某某妃某妻也合食曰配某氏若言姜氏子氏也尙庶幾饗歆也○疏云禘於太廟日用丁亥大戴禮文不得丁亥則己亥辛亥亦用之者以吉事先近日惟用上旬若上旬內不得丁巳配亥苟有亥焉可也若並無亥則余陰辰亦用之春秋所書有事太廟固不盡丁巳配亥也經云伯某是正祭之稱若時有告請而非常祭祀則去伯直云且字言某甫卿大夫無諡正祭與非常祭一皆言五十字在子上與士正祭禮同直云某子聘禮記皇考某子是也若士告請之祭則稱且字○注伯某且字也以其字無可指故且言某以擬之且者聊且解經言某之意也非謂人之字爲且字也疏乃云如何祭則直云且字如何祭則言五十字似人之字有且有不且大失注意矣此其立言之未善也士防禮筮宅注云某甫且字也若言山甫孔甫矣彼處疏云孔甫之等是實字以某甫擬之是且字卻甚分明可以證此處之失注又云大夫或因字爲諡未聞其說顧炎武云諡乃氏之譌鄭君因左氏傳而誤耳經文某氏在某妃配之下文義亦未詳】史曰諾西面於門西抽下韇左執筮右兼執韇以擊筮【將問吉凶焉故擊之以動其神易曰蓍之徳圓而神○疏云筮者是蓍以其用蓍爲筮故名蓍爲筮】遂述命曰假爾大筮有常孝孫某來日丁亥用薦歲事於皇祖伯某以某妃配某氏尙饗【述循也重以主人辭告筮也假借也言因蓍之靈以問之常吉凶之占繇○注以常爲吉凶占繇謂易卦爻之辭愚詳文義似謂蓍有常徳卽知吉知凶之徳所謂圓而神者也顧炎武云假大也大筮之大音太○繇直又反】乃釋韇立筮【卿大夫之蓍長五尺立筮由便○對士蓍三尺則坐筮爲便】卦者在左坐卦以木卒筮乃書卦於木示主人乃退占【卦者史之屬也卦以木者每一爻畫地以識之六爻備書於板史受以示主人退占東面旅占之】吉則史韇筮史兼執筮與卦以告於主人占曰從【從者求吉得吉之言】乃官戒宗人命滌宰命爲酒乃退【官戒戒諸官也當共祭祀事者使之具其物且齊也滌漑濯祭器埽除宗廟】若不吉則及遠日又筮日如初【及至也逺日後丁若後已】右筮祭日

宿【宿讀爲肅肅進也大夫尊儀益多筮日旣戒諸官以齋戒矣至前祭一日又戒以進之使知祭日當來古文宿皆作羞○疏曰自此盡攺筮屍論筮屍宿屍及宿諸官之事云大夫尊儀益多者大夫宿戒兩有士有宿而無戒是儀略】前宿一日宿戒屍【皆肅諸官之日又先肅屍者重所用爲屍者又爲將筮○當祭前二日先戒當爲屍者】明日朝服筮屍如筮日之儀命曰孝孫某來日丁亥用薦歲事於皇祖伯某以某妃配某氏以某之某爲屍尙饗筮卦占如初【某之某者字屍父而名屍也字屍父尊鬼神也不前期三日筮屍者大夫下人君祭之朝乃視濯與士異】吉則乃遂宿屍祝擯【筮吉又遂肅屍重屍也旣肅屍乃肅諸官及執事者祝爲擯者屍神像】主人再拜稽首祝告曰孝孫某來日丁亥用薦歲事於皇祖伯某以某妃配某氏敢宿【告屍以主人爲此事來】屍拜許諾主人又再拜稽首主人退屍送揖不拜【屍不拜者屍尊】若不吉則遂攺筮屍【卽攺筮之不及逺日】右筮屍宿屍宿諸官

旣宿屍反爲期於廟門之外【爲期肅諸官而皆至定祭早晏之期爲期亦夕時也言旣肅屍反爲期明大夫尊肅屍而已其爲賔及執事者使人肅之○疏曰自此盡曰諾乃退論宗人請祭期之事】主人門東南面宗人朝服北面曰請祭期主人曰比於子【比次早晏在於子也主人不西面者大夫尊於諸官有君道也爲期亦惟屍不來也○比推量也推量祭時之早晚惟在於子子謂宗人】宗人曰旦明行事主人曰諾乃退【旦明旦日質明】

右爲祭期

明日主人朝服卽位於廟門之外東方南面宰宗人西面北上牲北首東上司馬刲羊司士擊豕宗人告備乃退【刲擊皆謂殺之此實旣省告備乃殺之文互者省文也尙書傳羊屬火豕屬水○疏曰自此盡東榮論視殺視濯之事又云人君視牲視殺別日大夫視牲視殺同日人君殺牲於門內大夫士殺於門外○刲苦圭反】雍人摡鼎匕俎於雍爨雍爨在門東南北上【雍人掌割烹之事者爨竈也在門東南統於主人北上羊豕魚臘皆有竈竈西有鑊凡摡者皆陳之而後告絜○摡濯拭之也】廩人摡甑甗匕與惇於廩爨廩爨在雍爨之北【廩人掌米入之藏者甗如甑一孔匕所以匕黍稷者也古文甑爲烝○雍爨以烹牲廩爨以熟黍稷○甑子孕反甗魚展反惇音對】司宮摡豆籩勺爵觚觶幾洗篚於東堂下勺爵觚觶實於篚卒摡饌豆籩與篚於房中放於西方設洗於阼階東南當東榮【放猶依也大夫攝官司宮兼掌祭器也○司宮摡此九種祭器其酌酒之器則實之於篚西方房中近西處也篚謂實酒器者○放方往反】

右祭日視殺視濯

羮定雍人陳鼎五三鼎在羊鑊之西二鼎在豕鑊之西【魚臘從羊膚從豕統於牲○疏曰自此盡簞巾於西階東論鼎及豆籩盤匜等之事】司馬升羊右胖髀不升肩臂臑膊胳正脊一脡脊一橫脊一短脇一正脇一代脇一皆二骨以並腸三胃三舉肺一祭肺三實於一鼎【升猶上也上右胖周所貴也髀不升近竅賤也肩臂臑肱骨膊胳股骨脊從前爲正脇旁中爲正脊先前脇先後屈而反猶器之防也並並也脊脇骨多六體各取二骨並之以多爲貴舉肺一屍食所先舉也祭肺三爲屍主人主婦古文胖皆作辯髀皆作脾今文並皆爲並○膊音純又說文之允反】司士升豕右胖髀不升肩臂臑膊胳正脊一脡脊一橫脊一短脇一正脇一代脇一皆二骨以並舉肺一祭肺三實於一鼎【豕無腸胃君子不食混腴】雍人倫膚九實於一鼎【倫擇也膚脇革肉擇之取美者】司士又升魚臘魚十有五而鼎臘一純而鼎臘用麋【司士又升副倅者合升左右胖曰純純猶全也○此司士與前升豕者非一人故注云是其副貳也】卒脀皆設扃冪乃舉陳鼎於廟門之外東方北面北上【北面北上向內相隨古文冪皆爲密○脀以牲體實鼎也○脀之承反】司宮尊兩甒於房戶之間同棜皆有冪甒有酒【房戶之間房西室戶東也棜無足禁者酒戒也大夫去足攺名優尊者若不爲之戒然古文甒皆作廡今文冪作鼏】司宮設罍水於洗束有枓設篚於洗西南肆【枓防水器也凡設水用罍沃盥用枓禮在此也○篚中實勺爵觚觶鄭云禮在此者謂全經中言設水之法其文詳於此也○枓音主防九於反】攺饌豆籩於房中南面如饋之設實豆籩之實【攺更也爲實之更之威儀多也如饋之設如其陳之左右也饋設東面○此承上文亦司宮爲之前饌豆籩房中依於西方今欲實之乃更陳如饋時之次第也豆籩之實謂菹醢等】小祝設槃匜與簞巾於西階東【爲屍將盥】右羮定實鼎饌器

主人朝服卽位於阼階東西面【爲將祭也○疏曰自此盡革順論祭時將至布設舉鼎上載之事】司宮筵於奧祝設幾於筵上右之【布陳神坐也室中西南隅謂之奧席東面近南爲右】主人出迎鼎除鼏士盥舉鼎主人先入【道之也主人不盥不舉○士禮自舉鼎則盥】司宮取二勺於篚洗之兼執以升乃啟二尊之蓋冪奠於棜上加二勺於二尊覆之南柄【二尊兩甒也今文柄爲方○勺以挹酒者】鼎序入雍正執一匕以從雍府執四匕以從司士合執二俎以從司士贊者二人皆合執二俎以相從入【相助】陳鼎於東方當序南於洗西皆西面北上膚爲下匕皆加於鼎東枋【膚爲下以其加也南於洗西陳於洗西南○旣有豕鼎復取膚別爲一鼎故謂之加也】俎皆設於鼎西西肆肵俎在羊俎之北亦西肆【肵俎在北將先載也異其設文不當鼎】宗人遣賔就主人皆盥於洗長朼【長朼者長賔先次賔後也主人不朼言就主人者明親臨之古文朼作匕】佐食上利升牢心舌載於肵俎心皆安下切上午割勿沒其載於所俎末在上舌皆切本末亦午割勿沒其載於肵橫之皆如初爲之於爨也【牢羊豕也安平也平割其下於載便也凡割本末食必正也午割使可絕勿沒爲其分散也肵之爲言敬也所以敬屍也周禮祭尙肺事屍尙心舌心舌知滋味今文切皆爲刌】佐食遷肵俎於阼階西西縮乃反佐食二人上利升羊載右胖髀不升肩臂臑胳正脊一脡脊一橫脊一短脇一正脇一代脇一皆二骨以並腸三胃三長皆及俎拒舉肺一長終肺祭肺三皆切肩臂臑膊胳在兩端脊脇肺肩在上【升之以尊卑載之以體次各有宜也拒讀爲介距之距俎距脛中當橫節也凡牲體之數及載備於此○脊脇肺肩在上肩字殆誤唐石本吳澄本並同今按上文已言肩不當重出且遺胃則肩字卽胃字之誤可知】下利升豕其載如羊無腸胃體其載於俎皆進下【進下變於食生也所以交於神明不敢以食道敬之至也鄕飲酒禮進腠羊次其體豕言進下互相見○食生人之法進腠腠骨之本下骨之末進下者以骨之末向神也○腠千候反】司士三人升魚臘膚魚用鮒十有五而俎縮載右首進腴【右首進腴亦變於食生也有司載魚橫之少儀曰羞濡魚者進尾○有司載魚橫之卽下篇有司徹引此及少儀欲見正祭與儐屍載魚禮異】臘一純而俎亦進下肩在上【如羊豕凡臘之體載禮在此】膚九而俎亦橫載革順【列載於俎令其皮相順亦者亦其骨體○亦橫載上牲體橫載此膚亦然革順者膚相次而作行列則其皮順也】

右將祭卽位設幾加勺載俎

卒脀祝盥於洗升自西階主人盥升自阼階祝先入南面主人從戶內西面【將納祭也○疏曰自此盡主人又再拜稽首論先設置爲陰厭之事也○載牲於俎亦謂之脀】主婦被錫衣侈袂薦自東房韭菹醓醢坐奠於筵前主婦贊者一人亦被錫衣侈袂執葵菹蠃醢以授主婦主婦不興遂受陪設於東韭菹在南葵菹在北主婦興入於房【被錫讀爲髲鬄古者或剔賤者刑者之髮以被婦人之紒爲飾因名髲鬄焉此周禮所謂次也不纚笄者大夫妻尊亦衣綃衣而侈其袂耳侈者蓋半士妻之袂以益之袂三尺三寸袪尺八寸韭菹醓醢朝事之豆也而饋食用之丰大夫禮葵菹在防今文蠃爲蝸○周禮追師掌王后以下副編次鄭彼注云副首飾若今步搖編編列髮爲之若今假紒次次第髮長短爲之所謂髲鬄髲鬄者卽此文也特牲主婦士妻纚笄而綃衣此大夫妻則首服次亦綃衣而侈其袂侈袂者士妻綃衣袂二尺二寸袪尺二寸此大夫妻綃衣則三分益一袂三尺三寸袪尺八寸故注云半士妻之袂以益之韭菹醓醢本天子祭祀薦腥所用之豆共有八種此用其二以饋食故注云丰大夫禮韭菹在醓醢之南葵菹在蠃醢之北菹醢錯對是在防也○髲皮義反鬄大計反醓他感反】佐食上利執羊俎下利執豕俎司士三人執魚臘膚俎序升自西階相從入設俎羊在豆東豕亞其北魚在羊東臘在豕東特膚當俎北端【相助也○特膚者膚俎單設在四俎之北也】主婦自東房執一金惇黍有蓋坐設於羊俎之南婦贊者執惇稷以授主婦主婦興受坐設於魚俎南又興受贊者惇黍坐設於稷南又興受贊者惇稷坐設於黍南惇皆南首主婦興入於房【惇有首者尊者器飾也飾蓋象周之禮飾器各以其類有上下甲今文曰主婦入於房○設黍稷亦防也】祝酌奠遂命佐食啟防佐食啟防蓋二以重設於惇南【酌奠酌酒爲神奠之後酌者酒尊要成也特牲饋食禮曰祝洗酌奠奠於鉶南重累之】主人西面祝在左主人再拜稽首祝祝曰孝孫某敢用柔毛剛鬛嘉薦普淖用薦歲事於皇祖伯某以某妃配某氏尙饗主人又再拜稽首【羊曰柔毛豕曰剛鬛嘉薦菹醢也普淖黍稷也普大也淖和也徳能大和乃有黍稷春秋傳曰奉粢以告曰潔粢丰盛謂其三時不害而民和年丰也○牲物異號以殊人用也春秋傳桓六年隨季梁之言引之者以證普淖之義】

右陰厭

祝出迎屍於廟門之外主人降立於阼階東西面祝先入門右屍入門左【主人不出迎屍伸尊也特牲饋食禮曰屍入主人及賔皆辟位出亦如之祝入門右者辟屍盥也旣則後屍○疏曰自此盡牢肺正脊加於肵論屍入正祭之事愚案此正祭內屍入妥屍屍十一飯又自二節】宗人奉槃東面於庭南一宗人奉匜水西面於槃東一宗人奉簞巾南面於槃北乃沃屍盥於槃上卒盥坐奠簞取巾興振之三以授屍坐取簞興以受屍巾【庭南沒霤○疏曰庭南者於庭近南是沒盡門屋霤近門而盥也】祝延屍屍升自西階入祝從【由後詔相之曰延延進也周禮曰大祝相屍禮祝從從屍升自西階】主人升自阼階祝先入主人從【祝接神先入宜也】屍升筵祝主人西面立於戶內祝在左【主人由祝後而居右尊也祝從屍屍卽席乃卻居主人左】祝主人皆拜妥屍屍不言屍答拜遂坐【拜妥屍拜之使安坐也屍自此答拜遂坐而卒食其間有不啐奠不嘗鉶不告防大夫之禮屍彌尊也不告防者爲初亦不饗所謂曲而殺○特牲有啐酒嘗鉶告防主人拜屍答拜不得遂坐鄭解此經遂坐而卒食以其間皆無此禮又特牲有祝饗之禮士賤不嫌與君同故屍亦告防此經初不祝饗故屍亦不告旨是殺於君禮也曲而殺禮器文】祝反南面【未有事也墮祭爾惇官各肅其職不命○方陰厭之初祝入南面此旣無事故反其位○墮許規反】

右迎屍入妥屍

屍取韭菹辯防於三豆祭於豆間上佐食取黍稷於四惇下佐食取牢一切肺於俎以授上佐食上佐食兼與黍以授屍屍受同祭於豆祭【牢羊豕也同合也合祭於菹豆之祭也黍稷之祭爲墮祭將食神余尊之而祭之今文辯爲徧○合祭於豆祭豆祭卽韭菹之祭於豆間者祭黍稷者就器減取而祭故名墮祭祭畢斂而藏之肺與黍稷皆名爲墮周禮守祧職旣祭則藏其墮是也先陳設爲陰厭屍後來卽席食是屍餕鬼神之餘故尊而祭之非盛主人之饌而祭也】上佐食舉屍牢肺正脊以授屍上佐食爾上惇黍於筵上右之【爾近也或曰移也右之便屍食也重言上佐食明更起不相因○吳氏云授屍下有屍受祭肺四字今案唐石本亦無四字惟下文食舉疏云云舉牢肺正脊也者上文云上佐食舉屍牢肺正脊以授屍屍受祭肺明今食先云食舉是上牢肺正脊也據此文則賈作疏時經文尙有屍受祭肺四字故吳云然也】主人羞肵俎升自阼階置於膚北【羞進也肵敬也親進之主人敬尸之加】上佐食羞兩鉶取一羊鉶於房中坐設於韭菹之南下佐食又取一豕鉶於房中以從上佐食受坐設於羊鉶之南皆芼皆有柶屍扱以柶祭羊鉶遂以祭豕鉶嘗羊鉶【芼菜也羊用苦豕用薇皆有滑○芼亡報反】食舉【舉牢肺正脊也先食啗之以爲道也】三飯【食以黍○疏云以前文先言爾黍故知先食黍上爾黍條下疏云特牲黍稷此及虞皆不云稷者文不具也其實亦爾之不虛陳而不食也】上佐食舉屍牢漧屍受振祭嚌之佐食受加於肵【幹正脇也古文幹爲肝】上佐食羞胾兩瓦豆有醢亦用瓦豆設於薦豆之北【設於薦豆之北以其加也四豆亦防羊胾在南豕胾在北無臐膮者尙牲不尙味】屍又食食胾上佐食舉屍一魚屍受振祭嚌之佐食受加於肵橫之【又復也或言食或言飯食大名小數曰飯魚橫之者異於肉○疏云一口謂之一飯故云小數曰飯大夫不儐屍者於此時亦當設大羮○數所角反】又食上佐食舉屍臘肩屍受振祭嚌之上佐食受加於肵【臘魚皆一舉者少牢二牲略之臘必舉肩以肩爲終也別舉魚臘崇威儀○少牢二牲略之者對特牲三舉獸魚別舉魚臘崇威儀者對特牲魚獸常一時同舉以肩爲終者牲體貴肩以所貴者終也】又食上佐食舉屍牢骼如初【如舉幹也】又食【不舉者卿大夫之禮不過五舉須侑屍○疏曰云五舉者舉牢肺一也又舉牢幹二也又舉一魚三也又舉臘肩四也又舉牢骼五也】屍告飽祝西面於主人之南獨侑不拜侑曰皇屍未實侑【侑勸也祝獨勸者更則屍飽實猶飽也祝旣侑復反南面○祝獨侑者不與主人共侑也疏曰云祝旣侑復反南面者戶內主人及祝有事之位屍席北祝無事之位今侑訖亦復屍北南面位也】屍又食上佐食舉屍牢肩屍受振祭嚌之佐食受加於肵【四舉牢體始於正脊終於肩尊於終始○正脊及肩皆牲體之貴者】屍不飯告飽祝西面於主人之南【祝當贊主人辭】主人不言拜侑【祝言而不拜主人不言而拜親疏之宜】屍又三飯【爲祝一飯爲主人三飯尊卑之差屍十一飯下人君也】上佐食受屍牢肺正脊加於肵【言受者屍授之也屍受牢幹而實舉於菹豆食畢操以授佐食焉○牢肺正脊卽上文所云食舉也初食舉不言置舉之所至此十一飯後乃言上佐食受屍牢肺正脊加於肵以特牲禮約推之方屍三飯上佐食舉牢幹時屍蓋置舉於菹豆至此食畢屍乃於菹豆上取而授上佐食也】右屍十一飯是謂正祭

主人降洗爵升北面酌酒乃酳屍屍拜受主人拜送【酳猶羨也旣食之而又飲之所以樂之古文酳作酌○疏曰自此盡折一膚論主人酳尸之事云酳猶羨也者取饒羨之義故以爲樂之也愚案此初獻禮主人獻屍屍醋主人遂致嘏主人獻祝主人獻佐食凡四節】尸祭酒啐酒賔長羞牢肝用俎縮執俎肝亦縮進末鹽在右【羞進也縮從也鹽在肝右便屍防之古文縮爲蹙○疏云鹽在肝右據賔長西面手執而言若至屍前鹽在尸之左屍以右手取肝向左防之便也】屍左執爵右兼取肝防於俎鹽振祭嚌之加於菹豆卒爵主人拜祝受屍爵屍答拜【兼兼羊豕】右主人獻屍

祝酌授屍屍醋主人主人拜受爵屍答拜主人西面奠爵又拜【主人受酢酒俠爵拜彌尊屍○疏云祝代屍酌已是尊屍今拜受訖又拜是彌尊屍也】上佐食取四惇黍稷下佐食取牢一切肺以授上佐食上佐食以綏祭【綏或作挼挼讀爲墮將受嘏亦尊屍余而祭之古文墮爲肵○取四惇黍稷於四惇中各取少許也上佐食以綏祭者以此黍稷及切肺授主人爲墮祭也綏許規反挼及墮讀並同○綏許規反】主人左執爵右受佐食坐祭之又祭酒不興遂啐酒【右受佐食右手受墮於佐食也至此言坐祭之者明屍與主人爲禮也屍恆坐有事則起主人恆立有事則坐】祝與二佐食皆出盥於洗入二佐食各取黍於一惇上佐食兼受之以授屍屍執以命祝【命祝以嘏辭○命祝使出嘏辭也】卒命祝祝受以東北面於戶西以嘏於主人曰皇屍命工祝承致多福無疆於女孝孫來女孝孫使女受祿於天宜稼於田眉壽萬年勿替引之【嘏大也予主人以大福工官也承猶傳也來讀曰釐釐賜也耕種曰稼勿猶無也替廢也引長也言無廢止時長如是也古文嘏爲格祿爲福眉爲微替爲袂袂或爲臷臷替聲相近○女音汝袂音決臷大結反】主人坐奠爵興再拜稽首興受黍坐振祭嚌之詩懷之實於左袂掛於季指執爵以興坐卒爵執爵以興坐奠爵拜屍答拜執爵以興出宰夫以籩受嗇黍主人嘗之納諸內【詩猶承也實於左袂便右手也季猶小也出出戶也宰夫掌飲食之事者收斂曰嗇明丰年乃有黍稷也復嘗之者重之至也納猶入也古文掛作卦】右屍酢主人命祝致嘏

主人獻祝設席南面祝拜於席上坐受【室中迫狹○室中迫狹故祝拜席上也疏曰士大夫廟皆兩下五架正中曰棟棟南兩架北亦兩架棟南一架名曰楣前承檐以前名曰庪棟北一架爲室南壁而開戶卽是一架之開廣爲室故云迫狹也】主人西面答拜【不言拜送下尸】薦兩豆菹醢【葵菹蠃醢】佐食設俎牢髀橫脊一短脇一腸一胃一膚三魚一橫之臘兩髀屬於尻【皆升下體祝賤也魚橫者四物共俎殊之也臘兩髀屬於尻尢賤不殊○注云四物謂羊豕魚臘也臘用左右胖故用兩髀尻比髀爲尢賤因不殊別之也○尻苦刀反】祝取菹防於醢祭於豆間祝祭俎【大夫祝俎無肺祭用膚逺下尸不嚌之膚不盛○疏云特牲屍俎有祭肺離肺祝俎有離肺無祭肺是下尸今大夫祝祭肺離肺俱無是逺下尸也離肺祭訖嚌之加於俎今以膚替肺是不盛故不嚌】祭酒啐酒肝牢從祝取肝防於鹽振祭嚌之不興加於俎卒爵興【亦如佐食授爵乃興不拜旣爵大夫祝賤也○疏云特牲祝卒爵則拜士卑祝不賤也】

右主人獻祝

主人酌獻上佐食上佐食屍內牖東北面拜坐受爵主人西面答拜佐食祭酒卒爵拜坐授爵興【不啐而卒爵者大夫之佐食賤禮略○疏云特牲士之佐食亦啐】俎設於兩階之間其俎折一膚【佐食不得成禮於室中折者擇取牢正體余骨折分用之有脀而無薦亦逺下尸○疏云有脀卽俎實是也無薦謂無菹醢也無肺已是下尸又無薦是逺下尸也】主人又獻下佐食亦如之其脀亦設於階間西上亦折一膚【上佐食旣獻則出就其俎特牲記曰佐食無事則中庭北面謂此時○西上者上佐食俎在西此在其東】

右主人獻兩佐食初獻禮竟

有司贊者取爵於篚以升授主婦贊者於房中【男女不相因特牲饋食禮曰佐食卒角主人受角降反於篚○疏曰自此盡入於房論主婦亞獻屍祝與佐食之事○此亞獻禮內主婦獻屍屍醋主婦主婦獻祝主婦獻佐食亦四節注引特牲禮者見此亦主人受佐食爵反於篚贊者別取爵授主婦是男女不因爵而用也】婦贊者受以授主婦主婦洗於房中出酌入戶西面拜獻屍【入戶西面拜由便也下北面者辟人君夫人也拜而後獻者當俠拜也婚禮曰婦洗在北堂直室東隅○引昏禮者明此經婦洗所在亦然也】屍拜受主婦主人之北西面拜送爵【拜於主之北西面婦人位在內此拜於北則上拜於南由便也】尸祭酒卒爵主婦拜祝受屍爵屍答拜

右主婦獻屍

易爵洗酌授屍【祝出易爵男女不同爵】主婦拜受爵屍答拜上佐食綏祭主婦西面於主人之北受祭祭之其綏祭如主人之禮不嘏卒爵拜屍答拜【不嘏夫婦一體綏亦當作挼古文爲肵】右屍酢主婦

主婦以爵出贊者受易爵於篚以授主婦於房中【贊者有司贊者也易爵亦以授婦贊者婦贊者受房戶外入授主婦】主婦洗酌獻祝祝拜坐受爵主婦答拜於主人之北卒爵不興坐授主婦【不俠拜下尸也今文曰祝拜受】

右主婦獻祝

主婦受酌獻上佐食於戶內佐食北面拜坐受爵主婦西面答拜祭酒卒爵坐授主婦主婦獻下佐食亦如之主婦受爵以入於房【不言拜於主人之北可知也爵奠於內篚】

右主婦獻兩佐食亞獻禮竟

賔長洗爵獻於屍屍拜受爵賔戶西北面拜送爵尸祭酒卒爵賔拜祝受屍爵屍答拜【○自此至於其筵前論賔長終獻之禮賔長獻屍屍醋賔長賔長獻祝凡三節】

右賔長獻屍

祝酌授屍賔拜受爵屍拜送爵賔坐奠爵遂拜執爵以興坐祭遂飲卒爵執爵以興坐奠爵拜屍答拜

右屍醋賔長

賔酌獻祝祝拜坐受爵賔北面答拜祝祭酒啐酒奠爵於其筵前【啐酒而不卒爵祭事畢示醉也不獻佐食將儐屍禮殺○疏曰案特牲賔長獻爵止注云欲神惠之均於室中待夫婦致爵此大夫禮或有儐屍者致爵在儐尸之上故不致爵爵不止也若然有司徹屍作止爵三獻致爵於主人主人不酢主婦又不致爵於主婦下大夫不儐屍賔獻屍止爵主婦致爵於主人酢主婦主人不致於主婦特牲主人與主婦交相致爵參差不同者此以尊卑爲差降之數故有異也上大夫得儐屍故致爵上辟人君下大夫不儐屍故增酢主婦而已士卑不嫌與君同故致爵具也】

右賔長獻祝終獻禮竟

主人出立於阼階上西面祝出立於西階上東面祝告曰利成【利猶養也成畢也孝子之養禮畢】祝入屍謖主人降立於阼階東西面【謖起也謖或作休○謖所六反】祝先屍從遂出於廟門【事尸之禮訖於廟門外】

右祭畢屍出廟

祝反復位於室中主人亦入於室復位祝命佐食徹肵俎降設於堂下阼階南【徹肵俎不出門將儐屍也肵俎而以儐屍者其本爲不反魚肉耳不云屍俎未歸屍○疏曰自此盡篇末論徹肵俎行餕之事○肵俎之設本爲屍食魚肉不可反於俎故加於肵俎今擬儐屍將更食魚肉故畱此肵俎以俟後加儐屍訖乃歸屍家也】司宮設對席乃四人【大夫禮四人明惠大也○設對席者對屍席而設西向之席四人二在屍席二在對席凡餕之道施惠之象故四人餕爲惠大對特牲二人餕爲惠小也】上佐食盥升下佐食對之賔長二人備【備四人餕也三餕亦盥升○備者兩佐食之外又以賔二人充此數也上佐食升居屍席下佐食西向對之疏云下佐食𨿽云西向對實近北不得東西相當以其一賔長在上佐食之北一賔長在下佐食之南也】司士進一惇黍於上佐食又進一惇黍於下佐食皆右之於席上【右之者東面在南西面在北】資黍於羊俎兩端兩下是餕【資猶減也減置於羊俎兩端則一賔長在上佐食之北一賔長在下佐食之南今文資作賫○兩下是餕者二賔長在二佐食之左於位爲下故云兩下分減惇黍置羊俎兩端二賔於此取食也】司士乃辯舉者皆祭黍祭舉【舉舉膚今文辯爲徧○司士徧授者各一膚也疏云者下尸不舉肺當舉膚】主人西面三拜者者奠舉於俎皆答拜皆反取舉【三拜旅之示徧也言反者拜時或反其席在東面席者東面拜在西面席者皆南面拜】司士進一鉶於上又進一鉶於次又進二豆湆於兩下乃皆食食舉【涪肉汁也○疏云神坐止有二鉶分進兩佐食兩下無鉶故進湆也】卒食主人洗一爵升酌以授上贊者洗三爵酌主人受於戶內以授次若是以辯皆不拜受爵主人西面三拜者者奠爵皆答拜皆祭酒卒爵奠爵皆拜主人答壹拜【不拜受爵者大夫餕者賤也答一拜略也古文壹爲一也○特牲嗣子與兄弟餕故拜受爵】者三人興出【出降實爵於篚反賔位】上止主人受上爵酌以醋於戶內西面坐奠爵拜上答拜坐祭酒啐酒【主人自酢者上獨止當尸位尊不酌也○疏云上餕將嘏主人故在尸位不可親酌】上親嘏曰主人受祭之福胡壽保建家室【親嘏不使祝授之亦以黍○亦摶黍以授主人而致辭也】主人興坐奠爵拜執爵以興坐卒爵拜上答拜上興出主人送乃退【送佐食不拜賤○退謂主人退】

右餕

儀禮鄭注句讀卷十六

欽定四庫全書

儀禮鄭注句讀卷十七

濟陽張爾岐撰

有司徹第十七【鄭目錄云少牢之下篇也上大夫旣祭儐屍於堂之禮若下大夫祭畢禮屍於室中無別行儐屍於堂之事天子諸侯之祭明日而繹有司徹於五禮屬吉大戴第九小戴第十二別錄少牢下篇第十七○疏曰言大夫旣祭儐屍於堂之禮者謂上大夫室中事屍行三獻禮畢別行儐屍於堂之禮又云祭畢禮屍於室中者據下大夫室內事屍行三獻無別行儐屍於堂之事卽於室內爲加爵禮屍卽下文云若不儐屍以下是也】

有司徹【徹室中之饋及祝佐食之俎卿大夫旣祭而儐屍禮崇也儐屍則不設饌西北隅以此薦俎之陳有祭象而亦足以厭飫神天子諸侯明日祭於祊而繹春秋傳曰辛巳有事於大廟仲遂卒於垂壬午猶繹是也爾雅曰繹又祭也○疏曰自此盡如初論徹室內之饋並更整設及溫屍俎之事○有司謂司馬司士宰夫之屬徹徹去祭時之饌不儐屍者屍出之後設饌於西北隅以厭飫神謂之陽厭此旣儐屍有祭象故不設饌西北隅爲陽厭也此儐屍與祭同日天子諸侯則明日爲之名曰繹繹之禮設祭於廟門外之西室謂之祊而事屍於堂則爲繹故注曰天子諸侯明日祭於祊而繹祊繹同時而大名曰繹又正祭時亦有祊祭但正祭之祊在廟門內明日又祭之祊於廟門外○徹直列反祊百庚反】埽堂【爲儐屍新之少儀曰泛埽曰埽埽席前曰拚○拚方問反】司宮攝酒【更洗益整頓之今文攝爲聶○疏云洗益當作橈益謂橈擾添益之】乃燅屍俎【燅溫也溫屍俎於爨肵亦溫焉獨言溫屍俎則祝與佐食不與儐尸之禮古文燅皆作尋記或作燖春秋傳曰若可燖也亦可寒也○春秋傳哀十二年子貢對吳大宰嚭語鄭引之證燅屍俎是重溫之義今左傳本燖作尋○燅音尋】卒燅乃升羊豕魚三鼎無臘與膚乃設扃鼏陳鼎於門外如初【臘爲庶羞膚從豕去其鼎者儐尸之禮殺於初如初者如廟門之外東方北面北上今文扃爲古文鼏爲密】

右將儐屍整設

乃議侑於賔以異姓【議猶擇也擇賔之賢者可以侑屍必用異姓廣敬也是時主人及賔有司己復內位古文侑皆作宥○疏曰自此盡侑答拜論選侑並迎屍及侑之事】宗人戒侑【戒猶告也南面吿於其位戒曰請子爲侑○疏曰知南面告於其位者以賔位在門東北面請以爲侑明面鄕其位可知】侑出俟於廟門之外【俟待也待於外當與屍更入主人興禮事屍極敬心也】右選侑以輔屍

司宮筵於戶西南面【爲屍席也】又筵於西序東面【爲侑席也】屍與侑北面於廟門之外西上【言與殊尊卑北面者賔屍而屍益卑西上統於賔客】主人出迎屍宗人擯【賔客屍而迎之主人益尊擯贊】主人拜屍答拜主人又拜侑侑答拜主人揖先入門右【道屍】屍入門左侑從亦左揖乃讓【沒霤相揖至階又讓】主人先升自阼階屍侑升自西階西楹西北面東上【東上統於其席○疏云賔席以東爲上故也】主人東楹東北面拜至屍答拜主人又拜侑侑答拜【拜至喜之】

右迎屍及侑

乃舉【舉舉鼎也舉者不盥殺也○自此盡西枋論門外舉鼎匕俎入陳之事】司馬舉羊鼎司士舉豕鼎舉魚鼎以入陳鼎如初【如初如阼階下西面北上○疏云如初者如上經正祭時陳鼎之事也】雍正執一匕以從雍府執二匕以從司士合執二俎以從司士贊者亦合執二俎以從匕皆加於鼎東枋二俎設於羊鼎西西縮二俎皆設於二鼎西亦西縮【雍正羣吏掌辧體名肉物者府其屬凡三匕鼎一匕四俎爲屍侑主人主婦其二俎設於豕鼎魚鼎之西陳之宜具也古文縮皆爲蹙】雍人合執二俎陳於羊俎西並皆西縮覆二疏匕於其上皆縮俎西枋【並並也其南俎司馬以羞羊匕湆羊肉湆其北俎司士以羞豕匕湆豕肉湆豕脀湆魚疏匕匕柄有刻飾者古文並皆作並○此二俎以爲益送之用匕涪無肉直汁注於疏匕故爲匕湆肉湆則肉之從湆中出者實無汁也】

右陳鼎階下設俎俟載

主人降受宰幾屍侑降主人辭屍對【幾所以坐安體周禮大宰掌贊玉几玉爵○自此盡主人及屍侑皆升就筵言主人初獻之儀獻屍獻侑受酢凡三大節此獻屍一節內授幾獻爵主婦薦豆籩司馬載羊俎賔長設羊俎次賔進匕涪司馬羞肉湆次賔羞燔又自有八細節主人拜送爵而主婦薦賔長設正俎而尸祭薦司馬挹匕湆而尸祭俎次賔授匕湆而屍啐酒告防司馬羞肉湆而屍嚌肺次賔羞燔而屍卒爵此其相承相應之次有不容稍紊者若司馬載羊俎之下並列十一俎則欲以類從著諸俎之差等耳不以其次也】宰授幾主人受二手橫執幾揖屍【獨揖屍幾禮主於屍】主人升屍侑升復位【位阼階賔階上位○卽上文東楹東西楹西之位也】主人西面左手執幾縮之以右袂推拂幾三二手橫執幾進授屍於筵前【衣袖謂之袂推拂去塵示新】屍進二手受於手間【受從手間謙也】主人退屍還幾縮之右手執外亷北面奠於筵上左之南縮不坐【左之者異於鬼神生人陽長左鬼神陰長右不坐奠之者幾輕】主人東楹東北面拜【拜送幾也】屍復位屍與侑皆北面答拜【侑拜者從於屍○立侑本以輔屍故從屍拜也○以上授屍幾】

主人降洗屍侑降屍辭洗主人對卒洗揖主人升屍侑升屍西楹西北面拜洗主人東楹東北面奠爵答拜降盥屍侑降主人辭屍對卒盥主人揖升屍侑升主人坐取爵酌獻屍屍北面拜受爵主人東楹東北面拜送爵【降盥者爲土污手不可酌○以上獻爵】

主婦自東房薦韭菹醢坐奠於筵前菹在西方婦贊者執昌菹醢以授主婦主婦不興受陪設於南昌在東方興取籩於房防蕡坐設於豆西當外列防在東方婦贊者執白黑以授主婦主婦不興受設於初籩之南白在西方興退【昌昌本也韭菹醓醢昌本麋臡防麥也蕡枲實也白稻黒黍此皆朝事之豆籩大夫無朝事而用之儐屍亦丰大夫之禮主婦取籩興者以饌異親之當外列辟鉶也退退入房也○疏云正祭先薦後獻若繹祭則先獻後薦此儐屍禮與天子諸侯繹祭同故亦先獻後薦也天子諸侯之祭坐屍於堂北面而事之謂之朝事特牲少牢正祭無朝事於堂直有室中之事儐屍用韭菹等皆朝事所用是謂丰大夫之禮然八籩八豆之中各取其四耳○以上主婦薦豆籩○防方中反】

乃升【升牲體於俎也】司馬朼羊亦司馬載載右體肩臂肫骼臑正脊一脡脊一橫脊一短脇一正脇一代脇一腸一胃一祭肺一載於一俎【言燅屍俎復序體者明所舉肩骼存焉亦著脊脇皆一骨也臑在下者折分之以爲肉湆俎也一俎謂司士所設羊鼎西第一俎○此屍正俎載已卽當設之豆南者】羊肉湆臑折正脊一正脇一腸一胃一嚌肺一載於南俎【肉湆肉在汁中者以增俎實爲屍加也必爲臑折上所折分者嚌肺離肺也南俎雍人所設在南者此以下十一俎俟時而載於此歷說之爾今文湆爲汁○疏曰十一俎者卽尸之羊肉湆一也豕脀俎二也侑之羊俎三也豕俎四也主人羊俎五也羊肉湆俎六也豕脀七也主婦羊俎八也屍侑主人三者皆有魚俎是其十一通屍羊正俎爲十二俎其四俎屍侑主人主婦載羊體俎皆爲正俎其餘八俎雍人所執二俎益送往還故有八其實止二俎也】司士朼豕亦司士載亦右體肩臂肫骼臑正脊一脡脊一橫脊一短脇一正脇一代脇一膚五嚌肺一載於一俎【臑在下者順羊也俎謂雍人所設在北者○此與上羊肉湆並事屍加俎用雍人所設二俎傳送之者】侑俎羊左肩左肫正脊一脇一腸一胃一切肺一載於一俎侑俎豕左肩折正脊一脇一膚三切肺一載於一俎【侑爼用左體侑賤其羊俎過三體有肫尊之加也豕左肩折折分爲長兄弟俎也切肺亦祭肺互言之爾無羊湆下尸也豕又祭肺不嚌肺不備禮俎司士所設羊鼎西之北俎也豕俎與屍同○羊左肩一俎是侑正俎豕俎則加俎注云豕俎與屍同謂亦用雍人所設俎加之也】阼俎羊肺一祭肺一載於一俎羊肉湆臂一脊一脇一腸一胃一嚌肺一載於一俎豕脀臂一脊一脇一膚三嚌肺一載於一俎【阼俎主人俎無體逺下尸也以肺代之肺尊也加羊肉湆而有體崇屍惠亦尊主人臂左臂也侑用肩主人用臂下之也不言左臂者大夫尊空其文也降於侑羊體一而增豕膚三有所屈有所申亦所謂順而摭也阼俎司士所設豕鼎西俎也其湆俎與屍俎同豕俎又與屍豕俎同○羊肺一俎主人正俎其下二俎皆加俎亦皆用雍人所設俎益送之故注云與屍俎同】主婦俎羊左臑脊一脇一腸一胃一膚一嚌羊肺一載於一俎【無豕體而有膚以主人無羊體不敢備也無祭肺有嚌肺亦下侑也祭肺尊言嚌羊肺者文承膚下嫌也膚在羊肺上則羊豕之體名同相亞也其俎司士所設在魚鼎西者○主婦有正俎無加俎】司士朼魚亦司士載屍俎五魚橫載之侑主人皆一魚亦橫載之皆加膴祭於其上【橫載之者異於牲體彌變於神膴讀如殷哻之哻刳魚時割其腹以爲大臠也可用祭也其俎又與屍豕俎同○正祭升魚縮載於俎爲縮於屍爲橫右首進腴若食生人亦縮載右首但進鰭脊向人爲異今儐屍升魚乃橫載於人爲縮是不與正祭同又與生人異也魚三俎皆用屍豕俎益送之亦若侑主人之豕脀故注云其俎又與屍豕俎同○以上言司馬載屍正俎遂歷數十一俎體物皆俟事至乃載非此時遽已載也○膴火吳反刳空吳反】卒升【卒已也已載屍羊俎】賔長設羊俎於豆南賔降屍升筵自西方坐左執爵右取韭菹防於三豆祭於豆間屍取防蕡宰夫贊者取白黑以授屍屍受兼祭於豆間【賔長上賔○以上賔長設羊俎】

雍人授次賔疏匕與俎受於鼎西左手執俎左亷縮之卻右手執匕枋縮於俎上以東面受於羊鼎之西司馬在羊鼎之東二手執挑匕枋以挹湆注於疏匕若是者三【挑謂之防讀如或舂或抌之抌字或作挑者秦人語也此二匕者皆有淺升狀如飯槮挑長枋可以抒物於器中者注猶瀉也今文挑作抌挹皆爲扱○槮匕肖反抒食汝反】屍興左執爵右取肺坐祭之祭酒興左執爵【肺羊祭肺○屍興承上文屍坐祭豆籩之節】次賔縮執匕俎以升若是以授屍屍卻手受匕枋坐祭嚌之興覆手以授賔賔亦覆手以受縮匕於俎上以降【嚌湆者明湆肉加耳甞之以其汁尙味○將進湆肉先進其湆嘗之湆在鼎已調故云尙味若太羹則不在鼎不調也以降者以此匕俎而降○覆芳伏反】屍席末坐啐酒興坐奠爵拜告防執爵以興主人北面於東楹東答拜【防美也拜告酒美答主人意古文曰東楹之東○以上次賔授匕湆】

司馬羞羊肉湆縮執俎屍坐奠爵興取肺坐絕祭嚌之興反加於俎司馬縮奠俎於羊湆俎南乃載於羊俎卒載縮執俎以降【絕祭絕肺末以祭周禮曰絕祭湆使次賔肉使司馬大夫禮多崇敬也○司馬縮執縮奠之俎羊肉湆俎也卽雍人所設益送之南俎也載於羊俎者載此羊肉湆於尸之正俎也經文司馬縮奠俎於羊湆俎南疑誤觀下受酢羞肉涪節當是縮奠湆俎於羊俎南○以上司馬羞肉湆】

屍坐執爵以興次賔羞羊燔縮執俎縮一燔於俎上鹽在右屍左執爵受燔防於鹽坐振祭嚌之興加於羊俎賔縮執俎以降【燔炙】屍降筵北面於西楹西坐卒爵執爵以興坐奠爵拜執爵以興主人北面於東楹東答拜主人受爵屍升筵立於筵末【○以上次賔羞燔】

右主人獻屍從獻者凡五豆籩正羊俎匕湆羊肉湆羊燔也

主人酌獻侑侑西楹西北面拜受爵主人在其右北面答拜【不洗者俱獻間無事也主人就右者賤不專階○此下主人獻侑節獻爵薦豆籩設羊俎設羊燔有四細節疏云凡爵行爵從尊者來向卑者俱獻間無事則不洗爵從卑者來向尊𨿽獻間無事亦洗賤不專階對主人不就屍階者屍尊得專階也○獻侑爵】

主婦薦韭菹醢坐奠於筵前醢在南方婦贊者執二籩防蕡以授主婦主婦不興受之奠防於醢南蕡在防東主婦入於房【醢在南方者立侑爲戶使正饌統焉○薦侑豆籩】

侑升筵自北方司馬橫執羊俎以升設於豆東侑坐左執爵右取菹防於醢祭於豆間又取防蕡同祭於豆祭興左執爵右取肺坐祭之祭酒興左執爵【○設侑羊俎】次賔羞羊燔如屍禮侑降筵自北方北面於西楹西坐卒爵執爵以興坐奠爵拜主人答拜【答拜拜於侑之右○設侑羊燔】右主人獻侑從獻之儀降於屍者二羊匕湆與肉湆也

屍受侑爵降洗侑降立於西階西東面主人降自阼階辭洗屍坐奠爵於篚興對卒洗主人升屍升自西階主人拜洗屍北面於西楹西坐奠爵答拜降盥主人降屍辭主人對卒盥主人升屍升坐取爵酌【酌者將酢主人○此下尸酢主人節主人受爵主婦薦豆籩長賔設俎次賔羞匕湆司馬羞肉湆次賔羞燔主人拜崇酒凡七細節特牲少牢主人獻屍屍卽酢主人主人乃獻祝及佐食此屍待主人獻侑乃酢主人不同者此屍卑達主人之意欲得先進酒於侑彼屍尊欲自達己意故先酢主人也】司宮設席於東序西面主人東楹東北面拜受爵屍西楹西北面答拜【○主人受酢爵】

主婦薦韭菹醢坐奠於筵前菹在北方婦贊者執二籩防蕡主婦不興受設防於菹西北蕡在防西主人升筵自北方主婦入於房【設籩於菹西北亦辟鉶○疏云特牲少牢皆致爵乃設席此受酢卽設席以其儐屍屍益卑主人益尊故也○主婦薦主人豆籩】

長賔設羊俎於豆西主人坐左執爵祭豆籩如侑之祭興左執爵右取肺坐祭之祭酒興【○設主人羊俎】

次賔羞匕湆如屍禮席末坐啐酒執爵以興【○羞主人匕湆】司馬羞羊肉湆縮執俎主人坐奠爵於左興受肺坐絕祭嚌之興反加於湆俎司馬縮奠湆俎於羊俎西乃載之卒載縮執虛俎以降【奠爵於左者神惠變於常也言受肺者明有授言虛俎者羊湆俎訖於此虛不復用○羞主人肉湆】

主人坐取爵以興次賔羞燔主人受如屍禮【○羞主人燔】主人降筵自北方北面於阼階上坐卒爵執爵以興坐奠爵拜執爵以興屍西楹西答拜主人坐奠爵於東序南【不降奠爵於篚急崇酒】侑升屍侑皆北面於西楹西【見主人不反位知將與己爲禮】主人北面於東楹東再拜崇酒【崇充也拜謝屍侑以酒薄充滿】屍侑皆答再拜主人及屍侑皆升就筵【○拜崇酒】

右主人受屍酢薦設亦有五事尊主人故與屍同也主人初獻禮竟

司宮取爵於篚以授婦贊者於房東以授主婦【房東房戶外之東○自此至屍主人及侑皆就筵凡四節皆主婦亞獻之事獻屍一也獻侑二也致爵於主人三也受屍酢四也】主婦洗爵於房中出實爵尊南西面拜獻屍屍拜於筵上受【尊南西面拜由便也○疏曰賔主獻酢無在筵上受法今屍於筵上受者以婦人所獻故屍不與行賔主之禮故不得各就其階】主婦西面於主人之席北拜送爵入於房取一羊鉶坐奠於韭菹西主婦贊者執豕鉶以從主婦不興受設於羊鉶之西興入於房取糗與腶修執以出坐設之糗在蕡西修在白西興立於主人席北西面【飲酒而有鉶者祭之餘鉶無黍稷殺也糗糗餌也腶修肉之脯今文腶爲斷○腶丁亂反】屍坐左執爵祭糗修同祭於豆祭以羊鉶之柶挹羊鉶遂以挹豕鉶祭於豆祭祭酒次賔羞豕匕湆如羊匕湆之禮屍坐啐酒左執爵嘗上鉶執爵以興坐奠爵拜主婦答拜執爵以興司士羞豕脀屍坐奠爵興受如羊肉湆之禮坐取爵興次賔羞豕燔屍左執爵受燔如羊燔之禮坐卒爵拜主婦答拜

右主婦獻屍從獻亦五主婦旣獻爵設兩鉶又設糗修次賔羞豕匕湆司士羞豕脀次賔羞豕燔儀節與主人獻屍並相當

受爵酌獻侑侑拜受爵主婦主人之北西面答拜【酌獻者主婦今文無西面】主婦羞糗修坐奠糗於防南修在蕡南侑坐左執爵取糗修兼祭於豆祭司士縮執豕脀以升侑興取肺坐祭之司士縮奠豕脀於羊俎之東載於羊俎卒乃縮執俎以降侑興【豕脀無湆於侑禮殺】次賔羞豕燔侑受如屍禮坐卒爵拜主婦答拜

右主婦獻侑其從獻同於屍者亦三主婦旣獻爵羞糗修司士羞豕脀次賔羞豕燔降於屍者二無鉶羮與豕匕湆

受爵酌以致於主人主人筵上拜受爵主婦北面於阼階上答拜【主婦易位拜於阼階上辟並敬】主婦設二鉶與糗修如屍禮主人其祭糗修祭鉶祭酒受豕匕湆拜啐酒皆如屍禮嘗鉶不拜【主人如屍禮尊也其異者不告防○疏云按前主婦獻屍屍啐酒嘗鉶拜彼拜𨿽在嘗鉶下其拜仍爲啐酒是以特牲少牢屍嘗鉶皆不拜或此經啐酒之上無拜文有者衍字也○愚按疏言謂經嘗鉶不拜正謂啐酒不拜耳啐酒上拜字衍又注云其異者不告防其意亦然主婦獻屍屍啐酒拜亦告防之意也】其受豕脀受豕燔亦如屍禮坐卒爵拜主婦北面答拜受爵

右主婦致爵於主人從設並與屍同

屍降筵受主婦爵以降【將酢主婦】主人降侑降主婦入於房主人立於洗東北西面侑東面於西階西南【俟屍洗】屍易爵於篚盥洗爵【易爵者男女不相襲爵】主人揖屍侑【將升】主人升屍升自西階侑從主人北面立於東楹東侑西楹西北面立【俟屍酌】屍酌主婦出於房西面拜受爵屍北面於侑東答拜主婦入於房司宮設席於房中南面主婦立於席西【設席者主婦尊今文曰南面屍於席西】婦贊者薦韭菹醢坐奠於筵前菹在西方婦人贊者執防蕡以授婦贊者婦贊者不興受設防於菹西蕡在防南【婦人贊者宗婦之少者】主婦升筵司馬設羊俎於豆南主婦坐左執爵右取菹防於醢祭於豆間又取防蕡兼祭於豆祭主婦奠爵興取肺坐絕祭嚌之興加於俎坐捝手祭酒啐酒【捝手者於帨帨佩巾內則曰婦人亦左佩紛帨古文捝作說○捝由鋭反】次賔羞羊燔主婦興受燔如主人之禮主婦執爵以出於房西面於主人席北立卒爵執爵拜屍西楹西北面答拜主婦入立於房屍主人及侑皆就筵【出房立卒爵宜鄕尊不坐者變於主人也執爵拜變於男子也○鄕尊謂對屍而卒爵】

右主婦受屍酢從獻亦三與侑同等主婦亞獻禮竟

上賔洗爵以升酌獻屍屍拜受爵賔西楹西北面拜送爵屍奠爵於薦左賔降【上賔賔長也謂之上賔以將獻異之或謂之長賔奠爵爵止也】右上賔三獻屍屍奠爵不舉欲神惠均於庭待徧得獻乃舉之

主人降洗爵屍侑降主人奠爵於篚辭屍對卒洗揖屍升侑不升【侑不升屍禮益殺不從】主人實爵酬屍東楹東北面坐奠爵拜屍西楹西北面答拜坐祭遂飲卒爵拜屍答拜降洗屍降辭主人奠爵於篚對卒洗主人升屍升主人實爵屍拜受爵主人反位答拜屍北面坐奠爵於薦左【降洗者主人】

右主人酬屍○特牲及下不儐屍皆無酬尸之事此特有之奠而不舉

屍侑主人皆升筵乃羞宰夫羞房中之羞於屍侑主人主婦皆右之司士羞庶羞於屍侑主人主婦皆左之【二羞所以盡歡心房中之羞其籩則糗餌粉餈其豆則酏食糝食庶羞羊臐豕膮皆有胾醢房中之羞內羞也內羞在右陰也庻羞在左陽也○內羞是穀物谷本地產故爲陰庶羞是牲物牲本天產故爲陽】

右羞於屍侑主人主婦

主人降南面拜眾賔於門東三拜眾賔門東北面皆答壹拜【拜於門東明少南就之也言三拜者眾賔賤旅之也眾賔一拜賤也卿大夫尊賔賤純臣也位在門東今文壹爲一○眾賔自長賔而下也自此至主人就筵皆主人酌獻外庭內庭之事所謂均神惠也凡七節獻長賔一也獻眾賔二也主人自酢於長賔三也酬長賔四也獻兄弟五也獻內賔六也獻私人七也】主人洗爵長賔辭主人奠爵於篚興對卒洗升酌獻賔於西階上長賔升拜受爵主人在其右北面答拜宰夫自東房薦脯醢醢在西司士設俎於豆北羊骼一腸一胃一切肺一膚一【羊骼羊左骼上賔一體賤也薦與設俎者旣則俟於西序端古文骼爲胳】賔坐左執爵右取脯防於醢祭之執爵興取肺坐祭之祭酒遂飲卒爵執爵以興坐奠爵拜執爵以興主人答拜受爵賔坐取祭以降西面坐委於西階西南【成祭於上尊賔也取祭以降反下位也反下位而在西階西南已獻尊之祭脯肺】宰夫執薦以從設於祭東司士執俎以從設於薦東

右主人獻長賔

眾賔長升拜受爵主人答拜坐祭立飲卒爵不拜旣爵【旣盡也長賔升者以次第升受獻言眾賔長拜則其餘不拜】宰夫贊主人酌若是以辯【主人毎獻一人奠空爵於棜宰夫酌授於尊南今文若爲如辯皆作徧】辯受爵其薦脯醢與脀設於其位其位繼上賔而南皆東面其脀體儀也【徧獻乃薦略之亦宰夫薦司士脀儀者尊體盡儀度余骨可用而用之尊者用尊體卑者用卑體而已亦有切肺膚今文儀皆爲曦或爲議】

右辯獻眾賔

乃升長賔主人酌酢於長賔西階上北面賔在左【主人酌自酢序賔意賔卑不敢酢】主人坐奠爵拜執爵以興賔答拜坐祭遂飲卒爵執爵以興坐奠爵拜賔答拜賔降【降反位】

右主人自酢於長賔

宰夫洗觶以升主人受酌降酬長賔於西階南北面賔在左主人坐奠爵拜賔答拜坐祭遂飲卒爵拜賔答拜【宰夫授主人觶則受其虛爵奠於篚○注受其虛爵指上文酢爵也】主人洗賔辭主人坐奠爵於篚對卒洗升酌降復位賔拜受爵主人拜送爵賔西面坐奠爵於薦左【○按此爵至旅酬後與兄弟之長交酬爲無算爵】右主人酬賔

主人洗升酌獻兄弟於阼階上兄弟之長升拜受爵主人在其右答拜坐祭立飲不拜旣爵皆若是以辯【兄弟長幼立飲賤不別大夫之賔尊於兄弟宰夫不贊酌者兄弟以親暱來不以官待之】辯受爵其位在洗東西面北上升受爵其薦脀設於其位【亦辯獻乃薦旣云辯矣復言升受爵者爲眾兄弟言也眾兄弟升不拜受爵先著其位於上乃後云薦脀設於其位明位初在是也位不繼於主人而云洗東卑不統於尊此薦脀皆使私人○疏云先著其位於上乃云升受爵者謂發此位升堂受爵又云薦脀設於其位者謂受爵時設薦脀於洗東西面位】其先生之脀折脇一膚一【先生長兄弟折豕左肩之折】其眾儀也

右主人獻兄弟

主人洗獻內賔於房中南面拜受爵主人南面於其右答拜【內賔姑姊妹及宗婦獻於主婦之席東主人不西面尊不與爲賔主禮也南面於其右主人之位恆左人】坐祭立飲不拜旣爵若是以辯亦有薦脀【亦設薦脀於其位特牲饋食禮記曰內賔立於房中西墉下東面南上宗婦北堂東面北上】

右主人獻內賔

主人降洗升獻私人於阼階上拜於下升受主人答其長拜乃降坐祭立飲不拜旣爵若是以辯宰夫贊主人酌主人於其羣私人不答拜其位繼兄弟之南亦北上亦有薦脀【私人家臣已所自謁除也大夫言私人明不純臣也士言私臣明有君之道北上不敢專其位亦有薦脀初亦北面在眾賔之後爾言繼者以爵旣獻爲文凡獻位定】主人就筵【古文曰升就筵】

右主人獻私人均神惠徧

屍作三獻之爵【上賔所獻爵不言三獻作之者賔屍而屍益卑可以自舉○自此盡降實於篚屍舉所奠上賔之爵以成三獻之禮以上賔舉三獻因號上賔爲三獻是以事名官此一禮內凡有四節屍作爵一也獻侑二也致爵於主人三也受屍酢四也】司士羞湆魚縮執俎以升屍取膴祭祭之祭酒卒爵【不羞魚匕湆略小味也羊有正俎羞匕湆肉湆豕無正俎魚無匕湆隆污之殺】司士縮奠俎於羊俎南橫載於羊俎卒乃縮執俎以降屍奠爵拜三獻北面答拜受爵【○屍作賔爵】

酌獻侑侑拜受三獻北面答拜司馬羞湆魚一如屍禮卒爵拜三獻答拜受爵【司馬羞湆魚變於屍○賔獻侑】

酌致主人主人拜受爵三獻東楹東北面答拜【賔拜於東楹東以主人拜受於席就之】司士羞一湆魚如屍禮卒爵拜三獻答拜受爵【○賔致爵主人】屍降筵受三獻爵酌以酢之【旣致主人屍乃酢之遂賔意】三獻西楹西北面拜受爵屍在其右以授之屍升筵南面答拜坐祭遂飲卒爵拜屍答拜執爵以降實於篚【○賔受酢】

右上賔三獻禮成

二人洗觶升實爵西楹西北面東上坐奠爵拜執爵以興屍侑答拜坐祭遂飲卒爵執爵以興坐奠爵拜屍侑答拜皆降【三獻而禮小成使二人舉爵序殷勤於屍侑○自此以下言旅酬及無算爵二人舉觶爲旅酬兄弟後生舉觶於長賔長加獻屍次賔舉爵又旅酬兄弟舉止爵賔舉奠觶交錯爲無算爵又凡五節而儐尸之禮畢矣】洗升酌反位屍侑皆拜受爵舉觶者皆拜送侑奠觶於右【奠於右者不舉也神惠右不舉變於飲酒○𨿽二爵並舉止用屍一爵酬於下】屍遂執觶以興北面於阼階上酬主人主人在右【屍拜於阼階上酬禮殺】坐奠爵拜主人答拜不祭立飲卒爵不拜旣爵酌就於阼階上酬主人【言就者主人立待之】主人拜受爵屍拜送【酬不奠者急酬侑也】屍就筵主人以酬侑於西楹西侑在左坐奠爵拜執爵興侑答拜不祭立飲卒爵不拜旣爵酌復位侑拜受主人拜送【言酌復位明授於西階上】主人復筵乃升長賔侑酬之如主人之禮【遂旅也言升長賔則有贊呼之】至於眾賔遂及兄弟亦如之皆飲於上【上西階上】遂及私人拜受者升受下飲【私人之長拜於下升受兄弟之爵下飲之】卒爵升酌以之其位相酬辯【其位兄弟南位亦拜受拜送升酌由西階○私人位在兄弟之南其長飲於西階下余私人皆飲於其位】卒飲者實爵於篚【末受酬者𨿽無所旅猶飲】乃羞庶羞於賔兄弟內賔及私人【無房中之羞賤也此羞同時羞則酌房中亦旅其始主婦舉觶於內賔遂及宗婦】

右二人舉觶爲旅酬

兄弟之後生者舉觶於其長【後生年少也古文觶皆爲爵延熹中詔校書定作觶】洗升酌降北面立於阼階南長在左坐奠爵拜執爵以興長答拜【長在左辟主人】坐祭遂飲卒爵執爵以興坐奠爵拜執爵以興長答拜洗升酌降長拜受於其位舉爵者東面答拜爵止【拜受答拜不北面者儐屍禮殺長賔言奠兄弟言止互相發明相待也○前主人酬賔賔奠爵薦左此後生舉觶長亦暫止不舉待後面旅酬畢乃與賔所奠之爵交錯爲無算爵故注曰相待】右兄弟後生舉觶

賔長獻於屍如初無湆爵不止【賔長者賔之長次上賔者非卽上賔也如初如其獻侑酌致主人受屍酢也無湆爵不止別不如初者不使兄弟不稱加爵大夫尊也不用觚大夫尊者也○眾賔之長獻屍其儀節與上賔獻屍同但無魚湆與旣獻卽飲二者爲異耳前上賔獻屍待獻堂下畢乃舉觶是其止爵也注不使兄弟三句言其與特牲禮異特牲雲長兄弟洗觚爲加爵】

右賔長加獻於屍

賔一人舉爵於屍如初亦遂之於下【一人次賔長者如初如二人洗觶之爲也遂之於下者遂及賔兄弟下至於私人故言亦遂之於下也上言無湆爵不止互相發明○之適也往也謂行此爵於堂下爲旅酬也】

右次賔舉爵於屍更爲旅酬

賔及兄弟交錯其酬皆遂及私人爵無算【算數也長賔取觶酬兄弟之黨長兄弟取觶酬賔之黨惟已所欲無有次第之數也○長賔所取者主人酬賔賔奠薦左之觶長兄弟所取者後生所舉之觶也】

右二觶交錯爲無算爵

屍出侑從主人送於廟門之外拜屍不顧【拜送之】拜侑與長賔亦如之眾賔從【從者不拜送也】司士歸屍侑之俎【屍侑尊送其家】主人退【反於寢也】有司徹【徹堂上下之薦俎也外賔屍𨿽堂上婦人不徹】

右儐屍禮畢

若不賔屍【不賔屍謂下大夫也其牲物則同不得備其禮耳舊說云謂大夫有疾病攝昆弟祭曾子問曰攝主不厭祭不旅不假不綏祭不配布奠於賔賔奠而不舉而此備有似失之矣○自此至終篇皆言下大夫不賔尸之事○綏許恚反】則祝侑亦如之【謂屍七飯時○下大夫之不賔屍者自祝侑以前皆與上大夫賔屍者同此下乃陳其異者祝侑少牢篇屍七飯告飽祝侑曰皇屍未實侑是也】屍食【八飯○祝旣侑而屍又飯也】乃盛俎臑臂肫脡脊橫脊短脇代脇皆牢【盛者盛於肵俎也此七體羊豕其脊脇皆取一骨也與所舉正脊幹骼凡十矣肩未舉旣舉而俎猶有六體焉○盛音成盛於肵俎將以歸屍特牲屍食訖乃盛賔屍則不盛全以歸屍故也皆牢者謂此七體皆羊豕而非臘也注俎猶有六體謂三脊三脇各有一骨在俎不取以備陽厭也】魚七【盛半也魚十有五而俎其一已舉必盛半者魚無足翼於牲象脊脇而已】臘辯無髀【亦盛半也所盛者右體也脊屬焉言無髀者云一純而俎嫌有之古文髀作脾】卒盛乃舉牢肩屍受振祭嚌之佐食受加於肵【舉七前此舉牢肺舉正脊舉牢幹舉魚舉臘肩舉牢骼已六舉至此舉牢肩故云舉七也】右不賔屍者屍八飯後事

佐食取一俎於堂下以入奠於羊俎東【不言魚俎東主於尊】乃摭於魚臘俎俎釋三个其餘皆取之實於一俎以出【个猶枚也魚摭四枚臘摭五枚其所釋者臘則短脇正脇代脇魚三枚而已今文摭爲揲○所釋三个亦備陽厭也】祝主人之魚臘取於是【祝主人主婦俎之魚臘取於此者大夫之禮文待神余也三者各取一魚其臘主人臂主婦臑祝則骼也與此皆於鼎側更載焉不言主婦未聞】屍不飯告飽主人拜侑不言屍又三飯【凡十一飯士九飯大夫十一飯其餘有十三飯十五飯】佐食受牢舉如儐【舉肺脊○如儐者與少牢篇所載上大夫儐屍者儀節同也】右不賔屍者屍十一飯時事

主人洗酌酳屍賔羞肝皆如儐禮卒爵主人拜祝受屍爵屍答拜祝酌授屍屍以醋主人亦如儐其綏祭其嘏亦如儐【肝牢肝也綏皆當作挼挼讀爲藏其隋之隋古文爲防】其獻祝與二佐食其位其薦脀皆如儐

右不儐屍者主人初獻與儐屍者正祭初獻同

主婦其洗獻於屍亦如儐【自屍侑不飯告飽至此與儐同者在上篇】主婦反取籩於房中執棗糗坐設之棗在稷南糗在棗南婦贊者執栗脯主婦不興受設之栗在糗東脯在棗東主婦興反位【棗饋食之籩糗羞籩之實雜用之下賔屍也栗脯加籩之實也反位反主人之北拜送爵位】屍左執爵取棗糗祝取栗脯以授屍屍兼祭於豆祭祭酒啐酒次賔羞牢燔用俎鹽在右屍兼取燔防於鹽振祭嚌之祝受加於肵卒爵主婦拜祝受屍爵屍答拜【自主婦反籩至祝受加於肵此異於儐○賔屍者方其正祭主婦獻屍於室無籩燔從之事此有籩有燔爲異以不賔屍故加厚耳】祝易爵洗酌授屍屍以醋主婦主婦主人之北拜受爵屍答拜主婦反位又拜上佐食綏祭如儐卒爵拜屍答拜【主婦俠爵拜爲不賔屍降崇敬今文醋曰酢○儐屍者正祭主婦受酢不俠拜爵此俠拜爲異】主婦獻祝其酌如儐拜坐受爵主婦主人之北答拜【自屍卒爵至此亦與儐同者亦在上篇○謂同上篇正祭亞獻之節】宰夫薦棗糗坐設棗於菹西糗在棗南祝左執爵取棗糗祭於豆祭祭酒啐酒次賔羞燔如屍禮卒爵【內子不薦籩祝賤使官可也自宰夫薦至賔羞燔亦異於儐○自此下注異於賔賔皆當讀作儐】主婦受爵酌獻二佐食亦如儐主婦受爵以入於房

右不賔屍主婦亞獻

賔長洗爵獻於屍屍拜受賔戶西北面答拜爵止【屍止爵者以三獻禮成欲神惠之均於室中是以奠而待之○賔屍者正祭賔三獻屍卽卒爵酢賔並不止爵至事屍於堂賔三獻屍乃止爵待神惠均於庭乃作三獻之爵此不賔屍者亦三獻止爵待神惠均於室蓋略效其儀也此一節之內賔獻屍爵旣止主婦致爵於主人主婦自酢屍作止爵屍酢賔賔獻祝及佐食賔致爵主人致爵主婦賔自酢乃設羞亦十小節而禮成○賔獻屍止爵】

主婦洗於房中酌致於主人主人拜受主婦戶西北面拜送爵司宮設席【拜受乃設席變於士也○特牲禮未致爵已設席】主婦薦韭菹醢坐設於席前菹在北方婦贊者執棗糗以從主婦不興受設棗於菹北糗在棗西佐食設俎臂脊脇肺皆牢膚三魚一臘臂【臂左臂也特牲五體此三者以其牢與臘臂而七牢臘俱臂亦所謂臘如牲體○牢謂羊豕也臘如牲體特牲記文】主人左執爵右取菹防於醢祭於豆間遂祭籩奠爵興取牢肺坐絕祭嚌之興加於俎坐捝手祭酒執爵以興坐卒爵拜【無從者變於士也亦所謂順而摭也○特牲主婦致爵主人肝燔並從】主婦答拜【○主婦致爵於主人】

受爵酌以醋戶內北面拜【自酢不更爵殺】主人答拜卒爵拜主人答拜主婦以爵入於房【○主婦自酢】

屍作止爵祭酒卒爵賔拜祝受爵屍答拜【作止爵乃祭酒亦變於士自爵止至作止爵亦異於賔○士禮祭酒訖乃止爵○屍作止爵】

祝酌授屍賔拜受爵屍拜送坐祭遂飲卒爵拜屍答拜【○屍酢賔】

獻祝及二佐食【○賔獻祝與佐食】

洗致爵於主人【洗致爵者以承佐食賤新之】主人席上拜受爵賔北面答拜坐祭遂飲卒爵拜賔答拜受爵【○賔致爵主人】

酌致爵於主婦主婦北堂司宮設席東面【北堂中房以北東面者變於士妻賔屍不變者賔屍禮異矣內子東面則宗婦南面西上內賔自若東面南上○士禮宗婦北堂東面北上主婦南面】主婦席北東面拜受爵賔西面答拜【席北東面者北爲下】婦贊者薦韭菹醢菹在南方婦人贊者執棗糗授婦贊者婦贊者不興受設棗於菹南糗在棗東【婦人贊者宗婦之弟婦也】佐食設俎於豆東羊臑豕折羊脊脇祭肺一膚一魚一臘臑【豕折豕折骨也不言所折略之特牲主婦觳折豕無脊脇下主人羊豕四體與臘臑而五】主婦升筵坐左執爵右取菹防於醢祭之祭籩奠爵興取肺坐絕祭嚌之興加於俎坐捝手祭酒執爵興筵北東面立卒爵拜【立飲拜旣爵者變於大夫】賔答拜賔受爵【○賔致爵主婦】

易爵於篚洗酌醋於主人戶西北面拜主人答拜卒爵拜主人答拜賔以爵降奠於篚【自賔獻及二佐食至此亦異於賔○賔自酢】乃羞宰夫羞房中之羞司士羞庶羞於屍祝主人主婦內羞在右庶羞在左【○設羞】

右不賔屍者賔長三獻

主人降拜眾賔洗獻眾賔其薦脀其位其酬醋皆如儐禮【○眾賔謂自上賔而下】

主人洗獻兄弟與內賔與私人皆如儐禮其位其薦脀皆如儐禮

卒乃羞於賔兄弟內賔及私人辧【自乃羞至私人之薦脀此亦與儐同者在此篇不儐屍則祝猶侑耳卒已也乃羞者羞庶羞】

右不賔屍者三獻後主人徧獻堂下並內賔之事

賔長獻於屍屍醋獻祝致醋賔以爵降實於篚【致謂致爵於主人主婦不言如初者爵不止又不及佐食】

右不賔屍者次賔長爲加爵

賔兄弟交錯其酬無算爵【此亦與儐同者在此篇○主人獻賔時賔亦奠酬薦左主人徑獻堂下及內賔後兄弟後生亦舉觶於長至此交錯爲無算爵然闕旅酬直行無算爵是其與賔屍者異故經不言如儐也】

右不賔屍無算爵

利洗爵獻於屍屍醋獻祝祝受祭酒啐酒奠之【利獻不及主人殺也此亦異於儐】

右不賔屍佐食爲加爵

主人出立於阼階上西面祝出立於西階上東面祝告於主人曰利成祝入主人降立於阼階東西面屍謖祝前屍從遂出於廟門祝反復位於室中祝命佐食徹屍俎佐食乃出屍俎於廟門外有司受歸之徹阼薦俎【自主人出至此與賔雜者也先徹主人薦俎者變於士特牲饋食禮曰徹阼俎豆籩設於東序下○疏云與賔雜謂與賔屍者有同有不同士禮旣餕乃徹阼俎此餕前徹阼俎故云變於士引特牲者證徹阼俎所置之處】右不賔屍者禮終屍出

乃如儐【謂上篇自司宮設對席至此餕興出也古文作餕】

右

卒有司官徹饋饌於室中西北隅南面如饋之設右幾厞用席【官徹饋者司馬司士舉俎宰夫取惇及豆此於屍謖攺饌當室之白孝子不知神之所在庶其饗之於此所以爲厭飫不令婦人攺徹饌惇豆變於始也尙使官也佐食不舉羊豕俎親餕尊也厞隠也古文右作侑厞作茀】納一尊於室中【陽厭殺無酒】司宮埽祭【埽豆間之祭舊說云埋之西階東】主人出立於阼階上西面祝執其俎以出立於西階上東面司宮闔牖戶【閉牖與戶爲鬼神或者欲幽闇】祝告利成乃執俎以出於廟門外有司受歸之眾賔出主人拜送於廟門外乃反【拜送賔也者亦拜送其長不言長賔者下大夫無尊賔也○疏云下大夫賤無尊賔故不別其長也】婦人乃徹【徹祝之薦及房中薦俎不使有司者下上大夫之禮○上大夫祭畢則有司徹】徹室中之饌【有司饌之婦人徹之外內相兼禮殺】

右不賔屍者爲陽厭

儀禮鄭注句讀卷十七

儀禮監本正誤【附】

十三經監本讀書者所考據當時較勘非一手疎密各殊至儀禮一經脫誤特甚豈以罕習故忽不加意耶易書詩春秋論語孟子禮記充滿天下固不容或誤周禮孝經爾雅三人間猶多善本卽有誤亦易見儀禮旣不顯用於世所賴以不至墜地者獨此本尙在學宮耳顧不免脫誤至此坊間所刻如三禮解詁之類皆踵襲其訛無所是正而補石經闕字者不知以彼正此反以此本爲據竊恐疑誤方來大爲此經累者未必非監本也予旣僭定儀禮鄭注句讀乃取石本吳澄本與監本較摘其脫者誤者羨者倒置者經注互淆者錄之以質同志如左

士冠禮

士昏禮

婦說服於室禦受受誤作授【第二十七】

毋違命毋誤作母【第五十】

視諸衿鞶下脫壻授綏姆辭曰未教不足與爲禮也十四字【第五十一】

主人對曰某以得爲外昏姻之數昏從女誤【第五十三】某得以爲昏姻之故作某以得爲昏姻之故【第五十三】

士相見禮

若嘗爲臣者嘗誤作常【第八】

毋誤作母凡三見【第十三十四】

鄕飲酒禮

尊兩壺於房戶之間加二勺於兩壺壺並誤作壼【第六】

司正升立於序端序誤作席【第三十九】

遵者降席席東南面脫一席字【第三十九】

介俎脊脇肫胳肺脫肫字【第四十八】

鄕射禮

主人實觶賔之席前北面北誤作不【第十一】

樂正告於賔乃降樂字誤細書混疏文內【第十八】適堂西攺取一个挾之取誤作作【第三十】

以耦告於大夫脫以耦二字【第三十五】

與進者相左相揖退反位脫退字【第三十九】

適左个中皆如之皆如作亦如【第五十】

賔與大夫坐反奠於其所脫坐字【第六十一】

遂西取弓矢遂誤作送【第七十六】

各以其物獲下脫士鹿中翿旌以獲七字【第八十七】

燕禮

兩圜壺壺誤作壼【第四】

主人盥洗象觚升實之實誤作賔【第十四】

媵爵者洗象觶升實之實誤作賔【第十九】

降奠於篚易觶洗篚易二字之間誤用圈隔【第二十】射人乃升大夫大夫皆升就席脫下升字【第二十七】鵲巢采蘩采蘋蘩誤作繁【第三十二】

大師告於樂正脫於字【第三十三】

士長升拜受觶主人拜送觶送誤作受【第三十八】大夫立卒爵不拜實之實誤作賔【第四十二】

亨於門外東方上脫其牲狗也四字【第四十九】

大射儀

大射儀第七脫儀字【第一】

兩方壺兩圜壺兩壺獻酒三壺字幷誤作壼【第十一十二】大史在千侯之東北大史誤作大夫【第十四】

主人洗觚升實散觚誤作酬【第二十四】

命去侯侯作俟【第三十七】

司射進與司馬正交於階前於誤作與【第三十八】上射降三等三誤作二【第三十九】

中等並行上射於左於誤作與【第三十九】

司馬師坐乘之卒脫卒字【第四十】

司射東面於大夫之西比耦比誤作北【第四十一】梱之與梱復二梱字俱誤作棞【第四十三四十五】

退者與進者相左相揖退揖退二字之間羨一還字【第四十四】

司射作射如初射誤作揖【第四十四】

由阼階下北面告於公脫告字【第五十一】

司射遂袒執弓脫遂字【第五十二】

僕人師洗升實觶以授實誤作賔【第五十四】

司馬師受虛爵奠於篚脫師字【第五十九】

公答拜賔反位脫賔字【第六十九】

聘禮

門外米禾皆二十車二誤作一【第二十八】

賔辟不答拜賔誤作客【第十】

坐啐醴誤作啐酒【弟四千八】

君貺寡君延及二三老拜又拜送誤以又拜送句倒置君貺句之上【第百二十八】

公食大夫禮

眾人騰羞者盡階不升堂授以蓋降出注云授授先者一人誤以一人二字大書同經文連下贊者句【第十八】

賔北面自閒坐左擁簠梁左誤作右簠誤作簋【第十九】庶羞西東毋過四列毋誤作母【第二十五】

卿擯由下擯誤作賔【第三十三】

覲禮

侯氏裨冕裨誤從示【第八】

坐奠圭圭誤作主【第十三】

王受之玉玉缺一防【第十三另本不缺】

伯父無事歸寧乃邦邦誤作拜【第十八】

天子乘龍載大旂旂誤作斾【第二十八】

防服

妾爲君爲誤作謂【第二十】

持重於大宗者降其小宗也持重誤作特重【第四十三】適子不得後大宗子誤作人【第四十四】

異居則服齊衰三月也脫也字【第四十八】

大夫去君埽其宗廟埽誤作歸【第六十三】

不滿八歲以下皆爲無服之殤脫皆字【第六十五】小功布衰裳牡麻絰卽葛五月者脫者字【第八十五】壻曰何以緦也唐石經無也字【第九十七】

士防禮

有大夫則特拜之卽位於西階下於誤作如【第十】櫛於簞於誤作用【第二十一】

巾待於阼階下待誤作侍【第四十三】

其實葵菹芋芋字誤少趯勾【第四十七】

卜人先奠於西塾上塾誤作墪【第六十九】

哀子某來日某卜葬其父某甫脫第二某字【第七十二】

旣夕

眾主人東卽位脫主字【第七】

兩杅誤缺杅字趯勾【第十九】

擯者出請入告脫出字【第二十六】

藏苞筲於旁苞誤從竹【第四十二】

外內皆埽作內外【第四十六】

設握裏親膚裏誤作裹【第五十三】

不說絰帶說誤作設【第五十九】

主人降卽位徹乃奠升降自西階脫下降字【第六十六】亦可張也唐石經吳氏本俱亦張可也【第七十三】

士虞禮

簞巾在其東巾誤作布【第五】

祝饗饗誤作響【第九】

卒徹祝佐食降復位脫復字【第二十八】

適爾皇祖某甫饗饗誤作響【第三十一】

屍卽席坐惟主人不哭惟誤作帷【第三十四】

屍受振祭受誤作授【第三十四】

無屍則不餞猶出幾席設如初拾踴三下脫哭止告事畢賔出七字【第三十七唐石經剝蝕尙有賔出二字腳可辧補字缺或亦承監本之誤】

搔誤從木【第四十】

特牲饋食禮

壺禁在東序壺誤作壼【第十】

主人再拜賔答再拜誤作賔再答拜【第十一】

視壺濯壺誤作壼【第十一】

主人服如初立於門外東方南面方誤作房【第十二】佐食啟防郤於惇南出立於戶西南面脫戶字【第二十】洗獻眾兄弟如眾賔儀脫上眾字【第三十七】

尸祭酒啐酒奠之脫屍字【第三十九】

賔立卒觶酌於其尊卒誤作幹【第四十二】

眾賔長自左受旅如初脫自字【第四十二】

長皆答拜下脫舉觶者祭卒觶拜長皆答拜十一字【第四十三】

舉觶者洗各酌於其尊尊誤作奠【第四十三】

主人出立於戶外西面外誤作內【第四十八】

纁裏裏誤作裹【第五十三】

祝俎髀脡髀誤作脾【第五十八】

少牢饋食禮

明日朝服筮屍脫服字【第六】

用薦嵗事薦誤作爲【第六】

取巾興振之三下脫以授屍坐取簞興七字【第二十二】屍受同祭於豆祭誤倒作同受【第二十四】

賔戶西北面拜送爵戶誤作屍【第三十四】

屍謖主人降立於阼階東降誤作祭【第三十五】

有司徹

匕皆加於鼎東枋枋誤作祊【第六】

覆二疏匕於其上皆縮俎西枋枋誤作祊【第六】司士朼豕亦司士載亦右體作載右體【第十一】

屍郤手受匕枋受誤作授【第十六】

賔亦覆手以受受誤作授【第十六】

乃載於羊俎卒載下羨一俎字【第十七】

立於主人席北西面西面誤作面西【第二十一】

主人其祭糗修其誤作共【第二十三】

賔坐左執爵右取脯防於醢祭之脯誤作肺【第二十八】遂飲卒爵執爵以興脫下爵字【第二十八】

宰夫執薦以從薦誤作爵【第二十八】

其先生之脀折脇一膚一脫其字【第三十一】

受爵酌獻侑侑拜受三獻北面答拜重出此十四字【第三十四】

屍降筵受三獻爵酌以酢之脫爵字【第三十四】

祝易爵洗酌授屍授誤作受【第四十四】

主婦受爵酌獻二佐食婦誤作人【第四十五】

賔戶西北面答拜戶誤作屍【第四十五】

賔兄弟交錯其酬無算爵錯誤作醋【第五十】

共脫八十字誤八十八字羨十七字倒置者六處計十三字經文誤細書一字注文誤大書混經文二字誤隔一圈他如壹一貳二參三廟庿醋酢�棄於於視眡嫂嫂摯贄唯唯大太廾之爲二十卅之爲三十義旣不殊文難畫一與夫防畫小誤者槪置之

儀禮石本誤字【附】

唐石經當時學者以爲蕪累至於今日已爲老成典型矣乃儀禮亦不免多誤逮補字承譌則又魯魚莫辧玆因校正監本誤字遂並及之

士冠禮

啐醴捷柶興作建柶【醴冠者節捷初洽反】

士昏禮

降階受笲腵修腶誤作�【婦見舅姑節】

某得以爲昏姻之故監本作某以得爲昏姻之故【記文監本似長】

士相見禮

鄕飲酒禮

執觶興盥洗北面坐奠觶於其所疏云案鄕射大射禮皆直云取觶洗南面反奠於其所不云盥此俗本有盥者誤【司正表位節】

若有諸公大夫則使人受俎如賔禮受誤作授【徹俎節】

鄕射禮

司射適堂西袒決遂袒誤作祖【補字請射節】

楅髤橫而奉之奉誤作拳【記】

大夫與士射袒纁襦纁誤作薰【記】

燕禮

司宮筵賔於戶西東上筵誤作之【陳饌節】

卿升席坐左執爵右祭脯醢脯誤作酺【獻卿節】

小臣又請媵爵者二大夫大夫媵爵如初監本吳本俱不再出大夫二字【再媵爵節】

閽人爲大燭於門外無大字【終燕節】

大射儀

兩圜壺兩壺獻酒俱誤作壼【陳饌節】

主人卒洗賔揖升監本吳氏本俱賔揖乃升【獻賔節】賔升成拜拜誤作敗【補字公酬賔節】

坐授瑟乃降授誤作受【補字席工節】

主人洗升實爵實誤作賔【補字獻工節】

南面坐奠觶興奠誤作取【補字司正表位節】

司射適次袒決遂袒誤作祖【補字請射節】

南揚弓命去侯侯誤作俟【補字三耦射節】

聘禮

夫人使下大夫勞以二竹簠方簠作簋【郊勞節檡文云簠音甫或作簋固己疊簋不從】

若賔死未將命未誤作來【賔介死節】

使者旣受行日脫旣字【記】

繅三采六等朱白蒼蒼誤作倉【記】

又賫皮馬賫誤作賫【記】

對曰非禮也敢誤作敢辭【記】

賔旣將公事復見訝以其摯訝誤作之【記】

自西階升受階誤作門【記】

公答再拜再誤作爯【記】

聘日致饔日誤作自【記】

公食大夫禮

陳鼎於碑南南面西上脫一南字【載俎節】

如受饔禮無儐儐誤作擯【若不親食節】

覲禮

侯氏亦皮弁迎於帷門之外帷誤作惟【補字郊勞節】天子賜捨曰伯父脫曰字【賜捨節】

天子曰非他伯父實來脫曰字【補字入覲節】

幾俟於東箱俟誤作侯【記補字】

喪服

若是則生養之終其身如母如誤作慈【齊衰三年章補字】

士喪禮

祭服不倒倒誤作到【小斂節】

若不從卜擇如初儀擇誤作宅【卜日節】

旣夕

禦者四人皆坐持體之下脫男女攺服四字【記】鹿淺幦幹笮幹誤作幹【記補字】

士虞禮

特牲饋食禮

主婦設兩惇黍稷於俎南西上及兩鉶鉶芼設於豆南監本吳氏本止一鉶字【陰厭節】

少牢饋食禮

明日朝服筮屍脫服字【筮屍節】

如筮日之儀儀作禮【筮屍節】

司宮摡豆籩勺爵觚觶幾洗篚於東堂下幾誤作凡【視濯節】

主婦被錫衣移袂主婦贊者一人亦被錫衣移袂監本作侈袂當從【陰厭節】

祝延屍延誤作筵【屍入節】

有司徹

有司徹第十七脫徹字【篇目】

二手執挑匕枋以挹湆挑誤作桃【薦屍莭】

屍郤手受匕枋受誤作授【薦屍節】

主婦洗爵於房中脫爵字【主婦獻屍節】

主婦北面答拜受爵屍降筵受主婦爵以降誤作受屍爵【主婦致爵於主人節】

主人降洗爵作洗觶主人實爵作實觶【主人酬屍節】賔坐左執爵右取脯防於醢祭之脯誤作肺【主人獻賔節】主人降洗升獻私人於阼階上阼誤作降【補字獻私人節】主人拜受爵屍拜送脫爵字【旅酬節】

主婦受爵酌獻二佐食婦誤作人【不賔屍主婦亞獻節】

佐食設俎於豆東羊臑豕折羊脊脇祭肺一脫祭字【不賔屍賔致主婦節】

