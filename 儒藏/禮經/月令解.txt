

欽定四庫全書

經部四

月令解

禮類三【禮記之屬】

提要

【臣】等謹案月令解十二卷宋張虙撰虙慈溪人慶元丙辰進士官至國子祭酒是編乃虙端平初入侍讀幄時以纂未及竟以病歸家居時乃續完之表進於朝十二月各自爲捲奏稱每一月攺則令以此一月進於禦前可以裁成天地之道輔相天地之宜𨿽未免過膠古義不盡可見施行然辭義曉暢於順時出政之際皆三致意焉其用心有足取者月令於劉向別錄屬明堂陰陽記當卽漢書藝文志所云古明堂之遺事在明堂陰陽三十篇之內者呂氏春秋錄以分冠十二紀馬融賈逵蔡邕王肅孔晁張華皆以爲周公作鄭康成髙誘以爲卽不韋作論者據漢百官表言太尉爲秦官或又據國語晉有元尉輿尉之文謂尉之名不必起於秦然究不得因元尉輿尉遂斷三代必有太尉也意不韋采記舊文或傳益以秦制歟今考其書古帝王法政施令之大端皆彰彰具存得其意而變通之未嘗非通經適用之一助至其言誤某令則致某災殆因洪範庶徴而推衍之遂爲漢儒陰陽五行之濫觴虙解皆未能駁正然列在禮經相沿已久亦不能獨爲虙咎也原書因隨月進禦故凡解見孟月者仲月季月皆重見永樂大典所載合爲一編多刪其復於例爲協間有刪之不盡者今並汰除以歸畫一焉乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

進月令解表

臣虙言臣竊以後天而奉天時𨿽夙參於造化按月以觀月令實肇見於聖明矧臨萬務之繁欲極羣書之博惟拔尋於要領庶頥愛於精神【臣】惶懼惶懼頓首頓首考呂氏春秋之書承周末聖賢之論紀分十二井然彚列之條歲盡一周粲若環循之次雜之於禮附以爲經漢相奏之固嘗表采唐宗定此亦就刋刪𨿽號鉤深於斯文未知區別於令序曷若以孟仲季析爲寒暑之期於朔望占作旦昬之候所謂舉目皆可見若欲銳情又何加凡饜飫使自得之非睿知孰能與此玆蓋恭遇皇帝陛下心存兢業學務雍熈藝圃覽遊澹若耆書之樂經幃訪問淵乎耆古之懷方當省歲以有爲因聽負暄之入獻取諸儒共集之典釐每捲各立之門防析木防元枵隨所捨而攺中夾鐘中太蔟視其律以更據往知今自我作古嚴恭寅畏外此何求輔相裁成由玆而出執而論歷殊史家黑白之分寫以爲圖笑巧匠丹靑之象其月令解十二卷繕寫成十二冊謹隨表上進以聞臣惶懼惶懼頓首頓首謹言

奏月令解札子

臣昨者叨侍經筵適講月令秋之三月嘗與侍讀鐘震言欲待月令終篇以十二月分爲十二卷書之納於禁中時當此月陛下則以此月一卷觀覽凡一月之中陰陽消長之運星夜出入之躔气序之遷攺景物之多易與夫園林艸木之華盛鳥獸虫魚之生育田舍耕耘之節婦子蠶桑之期歷歷具載使置之座側又切於崔寔之政論置之几案何減乎魏徵之諫防其於贊化爲益多矣旣而以病予告有志不成緣臣身則病矣而眼猶能觀故書心猶能記舊事於是以秋三月已成之說上接乎春夏下逮夫季冬一一爲之解釋通前爲十二卷陛下或許以投進卽當防日備錄裝褫送上每一月攺則令以此一月進於禦前陛下展捲時時玩之或謂智本天賜聰本天生一覽無遺成誦在心何假纂集之爲不知此非爲記問設也惟欲於宮中無事淸閒之燕舉目在前而已昔有談修養之術者欲書月令置左右如冬夏至宜謹嗜欲之類庶得自警謂陛下守此則可以裁成天地之道可以輔相天地之宜豈爲修養之術哉【臣】不勝惓惓

欽定四庫全書

月令解卷一

宋張虙撰

孟春之月

孟春者斗建寅之辰也漢志云引達於寅則寅引也夏正爲正月

日在營室

正月之中三統歷云日在室十四度元嘉歷云日在室一度疏謂月令據其大略不細與歷同日與鬥建常相合寅與亥合正月斗建寅則日在亥室星屬亥也【案此說由不知歳差故以爲據其大略又泥於子與丑合寅與亥合之說皆非也】營室二星

昬參中旦尾中

每月必記昬旦中星者人君南面而治仰觀天文以授民事故舉南方之中星爲候月令中星疏亦謂據大略而言不與歷正同但一月之內有中者卽得載之【案此亦由不知歲差故有是說】中星一晝一夜分天之半參十星西方之防尾九星東方之防參與尾相望也

其日甲乙

左傳雲天有十日以應五行五行播於四時故十日各有所屬甲乙屬春注乙之言軋也時萬物皆解孚甲自抽軋而出因以爲日名焉疏云日功之名

其帝太皡其神句芒

據經惟曰其帝其神初不言祀正前漢魏相傳言東方之神大皥乘震執規司春者而注疏以爲祀其帝又祀其神有主必有配皆以義起禮耳後世因其言則祀禮不復廢矣然其帝其神名號亦自取義元气廣大謂之皥天則皥者廣大之意木初生時句曲而有芒角故曰句芒

其虫鱗

鱗亦謂之虫所謂鱗虫三百六十龍爲之長注鱗龍蛇之屬有孚甲似木

其音角

疏謂春時調和樂以角爲主角觸也物觸地而出戴芒角也

律中大蔟

大蔟者月建寅之律也律候气之管以銅爲之實以葭灰以羅縠覆之置緹縵室中孟春气至則大蔟之律應而吹灰中者气與律相當也國語云大蔟所以金奏贊陽出滯漢志云蔟奏也陽气大奏地而達物也

其數八

金木水火得土而成木數三得土五數故爲成數八

其味酸其臭羶

在口者爲味有形則有味木曰曲直而曲直作酸木實之性然則木實酸通於鼻者爲臭有气則有臭凡艸木所生其气羶也

其祀戶祭先脾

凡五祀皆有功於人故立祀以報之又各從其類也春祀戶者戶在門之內易節卦不出戶庭不出門庭解者謂奇爻在前戶之象偶爻在前門之象是奇者爲戶偶者爲門春祀戶秋祀門戶祀其出門祀其入戶在內於人爲尢近當冬寒時塞向墐戶春气和則人辟戶矣故祀其神祭用牲之藏時各有所先旣非本屬又不可論相生又不可論相尅𨿽與古尙書文合又不可通其義此蓋不過示有所先耳當以人六脈之次第求之自右手起以命脈爲主於是爲脾爲肺乃入左手爲心爲肝爲腎此其次第非出於人之私也故用牲之藏其所先者亦依之而春夏中央秋冬之際定矣故春先脾

東風解凍蟄虫始振魚上冰獺祭魚鴻鴈來

此記正月時候也冰凝則魚潛而下冰釋則魚躍而上獺祭魚者以魚方可取祭而後食猶人食必祭也天之生物自有稟性之善者特其偏耳鴈隨陽者禹貢謂之陽鳥鴈之隨陽居無定所從中土視之自北而南謂之來自南而北亦謂之來孟春之來自南方而北也

天子居靑陽左个乘鸞路駕倉龍載靑旂衣靑衣服倉玉

天子每時居處及所乘車馬所建旌旗所服衣玉所食牲谷及器物之屬皆順時气也春爲靑陽呂氏取之以名天子所居名與居正相稱也此當寅上正月位也孟月則居左个个者左傳置饋於个釋者謂个廂也鸞路者明堂位言鸞車有虞氏之路車之有鸞不特有虞氏之制意自有虞氏始然春乘鸞路取其色非取其聲後漢輿服志耕車注車必有鸞而春獨曰鸞路者鸞鳯類而色靑故以名春路陸佃禮圖於太常條下謂靑路謂之鸞路者則鸞靑鳯故也以此知鸞路正取其色之靑倉龍者倉靑也曲禮言左靑龍倉龍卽靑龍以馬爲龍周禮馬八尺以上爲龍此天子所駕也詩疏騏靑而防黑靑旂旂色尙靑也載謂建之於車周禮交龍爲旂旂必有鈴靑衣所衣之衣尙靑色也靑色爲衣古未之見惟近世夏休辧六服之色以衮之色如蓘蓘靑艸也鷩赤毳黃希白元黑皆然倉玉玉之靑者服謂冕旒及笄並佩玉尙靑色也玉藻水蒼玉以文色似水之蒼周禮蒼璧靑圭此皆玉之靑者山海經武玞石似玉靑地白文色雄羽獵賦說玉耀靑熒顏師古注言其色靑而有光耀也

食麥與羊其器疏以達

麥木谷也疏云麥實有孚甲屬木尙書五行傳以羊爲火畜春气貴和食其當方之谷而以火畜助之食得其調則疾不生亦所以安性也古人之食惟取其宜而已不以珍異進也器疏以達春主發散疏則散達則發或謂疏爲刻鏤之象求之太過此特言其開暢而已

是月也以立春先立春三日大史謁之天子曰某日立春盛徳在木天子乃齊立春之日天子親帥三公九卿諸侯大夫以迎春於東郊

立春爲正月節迎春於東郊者人君後天而奉天時當其气至則出郊以迎所以導之也太史禮官之屬先三日謁之將以致天子之齊也盛徳四時皆有徳或生或長或斂或藏是其徳也天地之大徳固難於形容至其分而爲四時則各有所在故因其分而言其盛則天地之徳於是著矣春之盛徳在木木屬春也凡見於萬物之生木之徳也親帥羣臣迎之於東郊所以重其至示敬也迎迎其气耳非有神矣或謂卽太皥句芒故迎而祭之注引文曜鉤謂靈威仰

還反賞公卿諸侯大夫於朝命相布徳和令行慶施惠下及兆民慶賜遂行毋有不當

古者賞以春夏順時气也迎春之賞蓋喜其气之至故行賞以飾喜尢爲順時之大者然是賞也惟及於公卿諸侯大夫而己未及兆民也於是命之相臣指居輔佐之任者布徳以助春之徳和令以和春之令曰慶曰惠又出乎賞之外以行以施及於兆民慶賜則又總言上之所與毋有不當使當得者皆得所予𨿽廣而無一妄予者古人淳厚安有欺罔之事邪

乃命大史守典奉法司天日月星辰之行防離不貸毋失經紀以初爲常

周禮大史之職掌六典逆邦國之治八法逆官府之治則守典奉法是其職也然頒嵗年於官府都鄙頒朔於邦國皆大史職也豈惟六典八法而已日月星辰行於天者大史司之防如天文志塡星居防其國【案漢書天文志作塡星所居國吉居防久國福厚此刪攺其文國字下應脫一吉字】五星所聚防其國王【案天文志作其國王天下此刪去天下二字】是防也離如月離於畢是離也大史司之曰防曰離皆無貸者言占驗不差也【案月令乃言推步不差耳非言占驗】經紀謂日月星辰行天之躔度初如歷法之元孟子所謂故也用是爲常此不可變者治歷明時本貴乎革若其法之初則不可得而易

是月也天子乃以元日祈谷於上帝乃擇元辰天子親載耒耜措之於參保介之禦間帥三公九卿諸侯大夫躬耕帝借【案借田今本作籍非】天子三推三公五推卿諸侯九推反執爵於大寢三公九卿諸侯大夫皆禦命曰勞酒元日或以爲吉日或以爲善日其說則同然以書所稱元日觀之則元日乃正月朔旦也呂氏創法則以元日行禮祈谷躬耕本一事其行禮則同一日旣曰元日又曰元辰元日卽朔日元辰於是日取其時也十二支謂之辰元日曰以則以朔日行之無俟乎擇元辰曰擇則於元日之中取其辰之良者用之故謂之擇也左傳郊祀后稷以勸農事故啟蟄而郊郊而後耕此周制也呂氏不遵此禮月令春祈谷夏亦祈谷祈谷非郊也祈谷禮畢於是講躬耕之禮耒耜田器也措之參保介之禦間參凡車上人皆可言參乘保介注以爲衣甲之士非也詩臣工云嗟嗟保介介猶副也諸侯來朝介或九人七人五人天子之保介猶諸侯之保介也則介豈謂衣甲天子之車安得有甲士惟耒耜之器非車上所能容所以措之於左右之間禦間卽謂天子所坐之處帥公卿諸侯大夫以身帥之也躬耕者祭統雲天子諸侯非莫耕也身致其誠信誠信之謂盡盡之謂敬敬盡可以事神明帝借古說謂爲天神借民力所治之田以借爲借或云耤蹈借也躬親履踐之義皆不若應劭以爲典籍蓋幹畞之田必有籍以紀之曰帝借則與民之公田異矣周禮甸師帥其屬而耕耨王借則帝借卽王借帝借之帝非指天也曰三推五推九推此則尊卑勞逸之辧也人君惟知稼穡之艱難親耕之禮蓋體民也耕借而反亦己勞矣故飲之酒亦猶勞農也然觀執爵之語則非有盛禮如平時卽執爵而酳意者持酒如勸賓之禮大寢非燕之所所以示禮之特名曰勞酒此特爲耕罷而設禦如禦食於君之禦

是月也天气下降地气上騰天地和同艸木萌動天地之气亦人之气也孟冬之月天地不通閉塞而成冬今也一降一騰和同無間所謂天地交泰故生艸木萌動之爲言亦猶人初受气於胎元向之靜者自此動矣

王命布農事命田舍東郊皆修封疆審端徑術善相丘陵阪險原隰土地所宜五穀所殖以教道民必親躬之田事旣飭先定準直農乃不惑

農事布於春而斂於秋農事之布必王命之不曰天子而曰王不以天子之尊嚴臨下也田非田畯之官卽謂凡有田者舍於東郊謂民畢出於廬舍也觀此一節卽周禮大司徒之職大司徒有條目易曉此乃總而論之蓋自商鞅開阡陌之後古制隳廢大司徒之職亦難復舊今惟因其近似者行之修封疆審端徑術卽制其畿疆作其溝封正其道塗均其地域也善相邱陵阪險原隰土地所宜五穀所殖卽五地之物辧以土防十有二土十有二壤辧以土宜五物九等辧以土均然後稼穡樹藝之所宜畢見於此而始可以任地事也度土而積之謂之封界畫以守之謂之疆每歲修之使勿壞術與遂同夫間有遂遂上有徑審則詳視之端則理正之相如詩言相其陰陽古之勤民如此至其教道之方不徒形之空言必躬親以率之民烏得而不從田事旣飭言治田之事各有條理矣亦有所先各適其平謂之準各得其正謂之直民無惑心則爭競之念自絕先王經理天下如一家然

是月也命樂正入學習舞

樂正者樂官之長學者教育人才之地文王世子云釋菜不舞則習舞非爲釋菜也春陽旣動萬物出地故王者習舞所以應之樂以舞爲重古人所致意眾仲之對季札之觀皆舞也夫子與顏淵論韶舞與賓牟賈論武王之舞亦舞也其屈伸俯仰綴兆疾舒皆關於造化孟春之習豈區區爲釋菜哉且月令所言自有次第習舞之後乃始習樂習樂之後乃大合樂則習舞居先見舞之爲重也

乃修祭典命祀山林川澤犧牲毋用牝禁止伐木毋覆巢毋殺孩虫胎夭飛鳥毋麛毋卯毋聚大眾毋置城郭掩骼埋胔

重祭禮故於歳始而省錄之曰山林川澤則羣祀無不舉也犧牲毋用牝爲傷妊也此山林川澤之禮然耳若天地宗廟大祭𨿽非孟春亦不用牝也斧斤以時入山林當艸木萌動之時固禁止之覆巢則鳥何以生育孩虫胎夭皆不可殺獸曰麛鳥曰卵亦不用皆所以遂其生育之性飛鳥或謂初飛之鳥據仲秋羣鳥養羞注有翼曰鳥閩蚋之屬此其類也不聚大眾大眾聚則宰殺必多不置城郭置則塡築必傷物骨枯曰骼肉腐曰胔或掩之或埋之推其所愛於其生者以及其死者也

是月也不可以稱兵稱兵必天殃兵戎不起不可從我始

兵主殺以殺气而逆生气所以有天殃老氏曰用兵不敢爲主而爲客蓋不可從我始之謂也湯之造攻自鳴條用兵之義未嘗不然況方春之始乎

毋變天之道毋絕地之理毋亂人之紀

日月東西相從不已風霆流形庶物露生是天道之顯者變之可乎載華嶽而不重振河海而不泄是地理之顯者絕之可乎五常設教之倫五事敬用之範是人紀之顯者亂之可乎月令載此於孟春亦春秋正王道之端之意其示戒深矣

孟春行夏令則雨水不時艸木蚤落國時有恐行秋令則其民大疫猋風暴雨總至藜莠蒿並興行冬令則水潦爲敗雪霜大摯首種不入

行令或以爲天之行令或以爲君之行令天令之不時乃君令之所致其實一也行夏令則孟春之時似夏雨水乃正月節不時則非時而有也艸木以長養之蚤故其落亦蚤國時有恐非常常恐也有時或然如驚雷震電之類行秋令則孟春之時似秋春气溫秋气涼當溫而涼則爲疫秋後多風多雨徒長惡艸耳行冬令則孟春之時似冬春去冬未逺冬之水潦積陰所成春尙有之所以敗物或時降霜或時降雪此皆冬之物也摯猶至也首種非止一物首種如今人言發頭布種之初也不入謂不入土蓋气寒也

欽定四庫全書

月令解卷二

宋張虙撰

仲春之月

仲春者斗建卯之辰也漢志云冒茆於卯則卯冒也顏師古曰茆謂叢生音莫保反夏正爲二月

日在奎

二月之中三統歷云日在婁四度元嘉歷云日在奎七度日與鬥建常相合卯與戌合二月斗建卯則日在戌奎星屬戌也奎十六星

昬弧中旦建星中

弧九星建在斗之上弧與建相望也

其日甲乙其帝大皥其神句芒其虫鱗其音角律中夾鐘其數八其味酸其臭羶其祀戶祭先脾

夾鐘者月建卯之律也仲春气至則夾鐘之律應周語云夾鐘出四隙之細漢志云言陰夾助大蔟宣四方之气而出種物也夾鐘又謂之圜鐘以春主規言之也

始雨水桃始華倉庚鳴鷹化爲鳩

此記二月時候也漢初以雨水爲二月節劉歆攺雨水爲正月中驚蟄爲二月節雨水則不復冰矣桃始華春華之盛莫如桃倉庚黃鸝也出於幽谷遷於喬木故鳴也詩人取其嚶嚶之聲當春之時物有化此造物之一妙也鷹與鳩疊相化月令言鷹化爲鳩王制言鳩化爲鷹然後設罻羅鷹鷙而鳩仁春陽育物使鷙者能仁月令書之鳩化爲鷹變而之不仁矣故月令不書

天子居靑陽大廟乘鸞路駕倉龍載靑旂衣靑衣服倉玉食麥與羊其器疏以達

此當卯上二月位也仲月所居在左右之中不謂之中而謂之大廟月令有寢廟有大廟寢廟祖宗之廟也大廟爲天子所居而有廟稱如今稱廊廟稱廟堂無嫌也方慤解云以其或享神於此故謂之廟若是則大廟之內凡百神祗隨四時而祀者常在其中故以廟稱尊之曰大天子不敢以爲己居也此呂氏之制也【案月令明堂卽考工記五室十二堂之制四正之堂稱大廟八廂稱左个右个廟與个乃深淺之名廟者穆然而深也不必享神之所始稱廟】爾雅云室有東西廂曰廟大廟有室而無寢

是月也安萌牙【案今本牙作芽古本通用牙】養幼少存諸孤

皆所以助生气也萌芽指艸木之類萌動則始茁牙則浸長矣安之恐觸之而折也幼少指人周禮大司徒保息養萬民一曰慈幼注慈幼謂愛幼少也產子三人與之母二人與之餼後世遂有收養委棄小兒者至於幼而無父曰孤則尢不可不存之孤而不存則類絕矣待人詳於待物

擇元日命民社

孟春以元日祈谷曰以則不待擇謂正月朔旦也今命民社曰擇元日與擇元辰同郊待牲言社日用甲此之元日蓋甲日也甲爲日之始猶朔旦也大夫以下成羣立社曰置社則民固有社然必出天子之命

命有司省囹圄去桎梏毋肆掠止獄訟

囹圄禁人之所則省而察之恐入者被苦也桎梏禁人之器則去而除之恐害人手足也肆謂暴屍掠謂箠楚則戒之方天地作解之時人應之爲解之事皆所以順生气然非上之人得徧行之故以命有司

是月也鳥至至之日以大牢祠於髙禖天子親往後妃帥九嬪禦乃禮天子所禦帶以弓韣授以弓矢於髙禖之前

商頌言天命元鳥降而生商故史記商本紀因謂簡狄行浴見元鳥墮其卵取吞之而生契其言遂流於誕孔穎達詩疏引仲春元鳥至之日以大牢祀於髙禖元鳥春分而至气候之常記其祈福之時故言天命元鳥則詩疏之言可信是知髙禖之祀自古有之矣惟月令所言髙媒之祀其禮爲重天子親往異乎常祀祠用大牢幾過乎郊昔孔子垂教怪神之事置之不語上下神只之禱不取子路故孔子於祭禮未嘗不謹亦未嘗或流於誕經之所言爲農有祈爲兵有祈與凡水旱有祈皆正也周禮六祝六祈六辭六號非不多也獨不見禖宮嘉祥之事𨿽然精神所感何幽不格念慮所通惚恍有象髙禖之祥豈容億度禮記之載自有舊典朝家之行又有成式惟在上之人確守之耳

是月也日夜分雷乃發聲始電蟄虫咸動啟戶始出先雷三日奮木鐸以令兆民曰雷將發聲有不戒其容止者生子不備必有凶災

日夜分與仲秋同無長短之差也春則雷發聲秋則雷收聲雷不特發聲而已電是陽光至此陽气漸盛其光乃見春則蟄虫啟戶秋則蟄虫壞戶孟春蟄虫始振則振而已猶未出也今則啟戶而出矣雷之發聲陰陽家可以數推故先雷三日可以令兆民玊藻言疾風迅雷則必變𨿽夜必興衣服冠而坐況聞其發聲之始乎其有不戒容止生子不備必有凶災無足怪也古者愛民如愛子弟木鐸所以振文教奮而警之何其慮之深哉

日夜分則同度量鈞衡石角鬥甬正權槪

制器尙象𨿽曰多端然不出三者度長短者不失毫釐量多少者不失圭撮權輕重者不失黍絫當日夜之分天時適平聖人因是稽器於人以上承天之所爲而下正其所爲同律度量衡自舜以來謹之矣石出於衡斗甬出於量權者衡之用槪者量之用曰同曰鈞則致其謹曰角曰正則致其審矣

是月也耕者少捨乃修闔扇寢廟畢備毋作大事以妨農之事

農之作也出而在田農之息也入而在捨曰少捨則暫焉而己又乘其隙而修闔扇注云用木曰闔用竹葦曰扇似失之鑿此之闔扇不過當寒時塞向墐戶今修之則亦啟其向之塞辟其戶之墐而已寢廟畢備句當屬下古人慮農事之或妨也謂農之闔扇可乘間而修之若國之寢廟旣已畢修則不必作此大事以妨農之事蓋寢廟告成無有虧闕不俟修也

是月也毋竭川澤毋漉陂池毋焚山林

竭澤而漁古人所惡況當春時哉陂池儻漉而取之亦竭矣春搜火獻禽注火火止也春田主用火因焚萊除陳艸此惟搜時爲然耳常時固有禁也皆所以遂生物之性也

天子乃鮮羔開冰先薦寢廟

鮮注讀爲獻或讀如字系牲曰鮮用羔羊爲火畜故也不以羊而以羔方少陽用事之時而又品物少故也先薦寢廟所以重時物且不敢以人之餘奉神也王者之於祖禰以人道事之則有寢以神道事之則有廟月令凡薦新之類皆曰寢廟意者廟則四時有常祭寢則以時物薦新言寢廟與單言廟不同

上丁命樂正習舞釋菜天子乃帥三公九卿諸侯大夫親往視之仲丁又命樂正入學習樂

孟春命樂正入學習舞矣至是又以上丁之日命樂正習舞惟恐舞者之容節有一或失也鄭氏注將舞必釋菜於先師以禮之則此之釋菜正天子與羣臣入學之禮天子與羣臣親往視其習舞無違禮矣至仲丁始命樂正入學習樂習樂則凡樂無所不習不特舞樂樂者天地之和也古人作樂所以導和於天下乃時之常事非必有爲而然也

是月也祀不用犧牲用圭璧更皮幣

孟春之時犧牲不用牝而已至是舉犧牲皆不用矣若髙禖之用大牢開冰之用羔此二者乃天子所行之事每歲惟一舉不以常禮論也以圭璧易犧牲非但用圭璧又用皮幣以更之

仲春行秋令則其國大水寒气總至寇戎來徵行冬令則陽气不勝麥乃不孰民多相掠行夏令則國乃大旱暖气蚤來虫螟爲害

行秋令則仲春之時似秋秋時多雨所以爲大水秋將入寒所以寒气總至寇戎乘金气也行冬令則仲春之時似冬仲春之時陽气宜勝今則不勝麥爲寒气所害故不孰民之相掠由無麥也行夏令則仲春之時似夏夏時多旱暖气未當來而來虫螟暖气所生也

欽定四庫全書

月令解卷三

宋張虙撰

季春之月

季春者斗建辰之辰也漢志云振美於辰則辰振也夏正爲三月

日在胃

三月之中三統歷云日在胃七度元嘉歷云日在胃九度日與鬥建常相合辰與酉合故三月斗建辰則日在酉胃星屬酉也胃三星

昬七星中旦牽牛中

七星南方之防以其數有七謂之七星二十八防皆星也獨謂南方之中星爲星者以星爲陽之精南方之中得陽之正故也牽牛六星北方之防七星與牽牛相望也

其日甲乙其帝大皥其神句芒其虫鱗其音角律中姑洗其數八其味酸其臭羶其祀戶祭先脾

姑洗者月建辰之律也季春气至則姑洗之律應周語云姑洗所以修絜百物考神納賓漢志云洗絜也言陽气洗物辜絜之也

桐始華田鼠化爲鴽虹始見蓱始生

此記三月時候也桐之爲木見於詩定之方中云可中琴瑟亦世有用之材故取以紀時鼠穴於地者忽爲飛禽此尢造物之神也虹防蝀也朝見於西莫見於東日之气也蓱水艸

天子居靑陽右个乘鸞路駕倉龍載靑旂衣靑衣服倉玉食麥與羊其器疏以達

此當辰上三月位也季月居右个

是月也天子乃薦鞠衣於先帝

鞠衣後之蠶服也蠶事近矣欲求福祥之助乃薦此服於神先儒以先帝爲大皥之屬蠶桑𨿽後事天子未嘗不親焉其始也薦鞠衣以求福其後也皮弁素積卜三宮之吉者入於蠶室皆所以重其事也

命舟牧覆舟五覆五反乃告舟備具於天子焉天子始乘舟薦鮪於寢廟乃爲麥祈實

爾雅言天子造舟諸侯維舟則天子固有所駕之舟也舟牧主舟之官也至尊所乘不可不謹五覆五反防其傾漏乃告備具天子於是乘舟亦猶後世以春時出遊歟惟天子不以無事而出因薦鮪於寢廟所以乘舟者欲薦鮪也禮季冬獻魚春薦鮪鮪曰王鮪異乎常魚故春特以薦焉薦鮪之日爲麥祈實麥而不實與無麥同故先時致祈爲民之切也

是月也生气方盛陽气發泄句者畢出萌者盡達不可以內

春之气固主生矣至於季春始爲盛陽生於子出於寅及乎辰則始發泄由辰而前句者非不出也出之爲未畢萌者非不逹也逹之爲未盡至於辰乃畢乃盡焉春主發散則出而外之時也

天子布徳行惠命有司發倉廩賜貧窮振乏絕開府庫出幣帛周天下勉諸侯聘名士禮賢者

凡所布施皆順天也成周盛時鄕師周萬民之囏阨司門養死政之老孤其天患民病則司救以王命施惠邦之委積遺人掌之野之耡粟屋粟旅帥聚之所以待貧窮乏絕者至矣月令之布徳行惠蓋仿其近似者爲之故亦以之命有司谷藏曰倉米藏曰廩貧窮曰賜賜則所以予之乏絕曰賑賑則貸之而已此猶未足以見其宣散也至於開府庫以出幣帛凡天下之諸侯皆勉之以從事以之聘名士以之禮賢者蓋天下之貧窮乏絕天子豈一一能徧所勉諸侯行之者惟以聘禮名士賢者爲急此所謂不徧物之智也

是月也命司空曰時雨將降下水上騰循行國邑周視原野修利隄防道達溝瀆開通道路毋有障塞

周禮司空掌邦土月令亦設此官而命之春時多雨下水上騰蓋水气相感而然雨多害物故爲之備循行國邑之間周視原野之地有隄防則當修利有溝瀆則當道逹有道路則當開通使之無有障塞如此爲備則雨多不爲害矣

田獵罝罘羅罔畢翳餧獸之藥毋出九門

當春物生鳥獸方字乳又非爲搜除害之時傷之則逆天時此田獵之具所以毋出九門每門之內或有藏此具者皆不得出禁之也

是月也命野虞毋伐桑柘鳴鳩拂其羽戴勝降於桑其曲植籧筐后妃齊戒親東鄕躬桑禁婦女毋觀省婦使以勸蠶事蠶事旣登分繭稱絲效功以共郊廟之服毋有敢惰

野虞如周禮山虞澤虞之類桑柘蠶所食戒之無伐愛其所食也仲月鷹化爲鳩至是其羽始備拂披拂也詩以雎鳩鳲鳩比後夫人之徳故喜觀其拂羽以爲蠶之候戴勝織紝之鳥頭上所戴若勝然後妃齋戒如承大祭觀采桑示帥先天下也婦女以蠶爲事者觀謂遊樂也【案此句舊在如詩鄭之溱洧下於文不順今攺正】如詩鄭之溱洧豈可不禁婦使亦省恐以他役奪其務也凡此皆所以勸其事也登如麥之登谷之登效功注謂敕往蠶者勸戒之似失之迂此直指蠶之登與孟夏後妃獻繭不同矣分繭稱絲使各效其功之多寡以共郊廟之服無有敢惰者以上之人所以躬率者誠也

是月也命工師令百工審五庫之量金鐵皮革筋角齒羽箭幹脂膠丹漆毋或不良百工咸理監工日號毋悖於時毋或作爲淫巧以蕩上心

天气和適造作爲宜工師百工之師孟子工師得大木是也故命之令百工五庫以五材而得名凡所治之材不離乎五材令之使審焉不謂之材而謂之量以其材各有所受也一有不良工則審之百工咸理不特一工爲然也監工日號不特一日爲然也弓人春液角夏治筋秋合三材寒定體此謂之時不可悖也夫工固有巧也然過乎巧則爲淫無得過乎淫使生奢泰之心

是月之末擇吉日大合樂天子乃帥三公九卿諸侯大夫親往視之

自孟春樂正入學先習舞仲春上丁又命樂正習舞至仲丁樂正入學習樂則樂已成矣是月之末擇吉日大合樂天子與羣臣親往視之習樂在學而合樂亦在學此樂之極盛也

是月也乃合累牛騰馬遊牝於牧犧牲駒犢舉書其數此不過欲其生息之多書其數者亦恐沒所有也

合國難九門磔攘以畢春气

注謂難陰气非也聖人順陰陽之气惟恐邪之有以干正天地之間有不正之气聖人於是有難之之法周禮方相氏帥百隸而時難以索室敺疫難之法所以逐不正也陰陽天地之正气也不可以邪干之季春之難謂之畢春气春气發生有不正者幹之則發生之功不遂於是乎難畢者令春气得以成功也磔攘磔牲於九門之上自方相氏時難之法廢而後有磔攘九門卽上言九門謂之國則總內外言之也

季春行冬令則寒气時發艸木皆肅國有大恐行夏令則民多疾疫時雨不降山陵不収行秋令則天多沈陰淫雨蚤降兵革並起

季春之時似冬冬之气爲寒故寒气時發艸木皆肅謂枝葉無條暢之意國有大恐又甚於國時有恐以嚴寒可畏故也季春之時似夏則民多疾疫溫气大勝也陽亢爲旱故雨不降髙者暵於熱故山陵之物不收季春之時似秋則天气沈陰非春和時秋有淫雨春乃如之兵革之起金气之應也

欽定四庫全書

月令解卷四

宋張虙撰

孟夏之月

孟夏之月孟夏者斗建己之辰漢志云已盛於己則己己也【上音似下音以】夏正爲四月

日在畢

四月之中三統歷云日在井初度元嘉歷云日在畢十五度日與鬥建常相合巳與申合故四月斗建巳則日在申畢星屬申也畢八星

昬翼中旦婺女中

翼二十二星南方之防婺女四星北方之防翼與女正相望也

其日丙丁

丙丁屬夏注丙之言炳也時萬物皆炳然著見而彊大因以爲日名

其帝炎帝其神祝融

據經惟曰其帝其神初不言祀正魏相傳言南方之神炎帝乘離執衡司夏也火性炎上故曰炎融者火之明盛也神必有祝遂稱祝融

其虫羽

羽亦謂之虫所謂羽虫三百六十鳳爲之長注象物從風鼓翼飛鳥之屬

其音徴

疏謂夏時調和樂以徵爲主徵祉也物盛大而繁祉也

律中中呂

中呂者月建巳之律也孟夏气至則中呂之律應周語雲中呂宣中气漢志云言防陰始起未成著於其中旅助姑洗宣气齊物也

其數七

火數二得土五數故爲成數七

其味苦其臭焦

火曰炎上而炎上作苦焦言火炎而不宜上【按此句未詳】蓋夏之气爲然

其祀竈祭先肺

夏與冬爲對人之生不在家則在路夏祀竈賴其養於家冬祀行資其庇於路此夏之祀所以主竈也祭用牲之藏當以人之六脈次第求之自右手起以命脈爲主於是爲脾爲肺故夏先肺也

螻蟈鳴蚯蚓出王瓜生苦菜秀

此記四月時候也螻螻蛄也能鳴蟈蛙也周禮蟈氏掌其禁其鳴尢甚蚯蚓亦能鳴謂之歌女此時始出地未鳴也王瓜大瓜也種最多有大有小此言其生謂大種也苦菜詩謂之荼今人亦多食劉易喜食苦馬菜爲狄靑所治

天子居明堂左个乘朱路駕赤駵載赤旂衣朱衣服赤玉

明堂古天子聽政之堂呂氏取以名夏爲朱明名與所居正相稱也此當已上四月位也朱路謂路飾之以朱者也赤駵赤身黒鬛曰駵周人尙赤戎事乘騵注騵駵馬白腹赤旂旂色尙赤也載謂建之於車也周禮交龍爲旂凡旗通謂之旂旂必有鈴朱衣所衣之衣尙赤色也赤玉謂玉色之赤者服謂冕旒及笄並佩玉尙赤色也相玉經云赤擬雞冠

食菽與雞其器髙以粗

菽水谷【案原本作菽谷脫水字則下文一用尅我句不明矣今補】雞木畜夏气盛烈一用尅我不使太過一用生我不使減退器髙以粗者夏主長大髙則長粗則大亦象物盛長也

是月也以立夏先立夏三日大史謁之天子曰盛徳在火天子乃齊立夏之日天子親帥三公九卿大夫以迎夏於南郊

立夏爲四月節迎夏於南郊者人君後天而奉天時當其气至則出郊以迎所以導之也夏之盛徳在火火屬夏也凡見於萬物之長火之徳也親帥羣臣迎之南郊所以重其至示敬也迎迎其气耳非有神也或謂卽炎帝祝融故迎而祭之注引文耀鉤謂赤熛怒

還反行賞封諸侯慶賜遂行無不欣說

南郊迎气公卿大夫與焉而無諸侯及還反行賞則有諸侯之封焉上有慶賜固人情之所欣說然滿堂飲酒一夫鄕隅而泣亦足以爲慶賜之累故無不欣說則善也

乃命樂師習合禮樂

季春大合樂天子帥羣臣親往視之至是又習合焉不特樂也禮亦在其中故曰習合禮樂不可一日廢故以時習合之非有所爲也

命大尉贊桀俊遂賢良舉長大行爵出祿必當其位夏曰長此助長气也大尉古司馬之官以辧論官材爲職桀俊以才言必贊之懼其或堙晦也賢良以徳言必遂之懼其有沮滯也長謂日加益者大謂由小學而造大學者從而舉之爵以馭貴祿以馭富無不各當其位言於孟夏皆所以助長气也

是月也繼長增髙毋有壞墮毋起土功毋發大眾毋伐大樹

當夏之時物無不長也無不髙也勿使有壞是繼也勿使有墮是增也土功一起築城鑿池能無壞墮乎大眾一發車徒徵行能無壞墮乎若伐大樹則壞墮又甚矣此所當戒也

是月也天子始絺

絺以郤暑暑而絺猶寒而裘也此天下之常惟天子所服則尢以順時爲重也

命野虞出行田原爲天子勞農勸民毋或失時命司徒循行縣鄙命農勉作毋休於都

野虞位卑故命之出行田原曰爲天子者見上之人畱意於農野虞之行如天子親勸勞然司徒位尊故命之循行縣鄙令農勉作以趨時都者國都也人情所樂居令其在田而不在都也

是月也驅獸毋害五穀毋大田獵

夏曰苖以其爲苖除害也五穀正長而獸或害之何以有秋蠟迎虎而祭以其能食田豕則養谷以驅獸重其所當重然終不敢大爲田獵以傷蕃廡之气也

農乃登麥天子乃以彘嘗麥先薦寢廟

季春爲麥祈實至是始熟農遂登而獻之麥火谷彘水畜嘗麥以水勝火不使熱之過也寢廟祖廟也祖廟必有寢月令凡天子嘗新必先薦寢廟一食不敢忘親也

是月也聚畜百藥

周禮醫師掌聚毒藥注聚畜百藥蕃廡之時毒气盛也藥之可采者不必皆在孟夏以其蕃廡之時所可采者爲多

靡艸死麥秋至

詩小雅無艸不死無木不萎注盛夏養萬物之時艸木枝葉猶有萎槁者此正靡艸之類非專一物俗諺有夏枯艸麥之言秋蓋萬物成熟爲秋麥至是熟故曰麥秋上已登麥矣今復言麥秋至者蓋登麥農以新爲獻耳如今農夫獻新論麥秋則今始至也

斷薄刑決小罪出輕系

刑以秋冬今當夏時所斷者薄刑所決者小罪輕系如漢時獄逾冬免死若輕者令皆出之

蠶事畢后妃獻繭乃收繭稅以桑爲均貴賤長幼如一以給郊廟之服

周禮內宰后妃率內外命婦始蠶於北郊以爲祭服則蠶於蠶室者內外命婦也后妃因內外蠶事之畢以其繭獻於天子當季春蠶事之興也天子薦鞠衣以求福今蠶旣畢後獻繭於天子以告功成禮也注謂后妃受內命婦之獻非也繭稅謂收所養之繭稅此與帝借之收不同帝借之收盡收之也此曰乃收繭稅旣曰稅則惟稅之而已不盡收也帝借供粢盛所用廣若給郊廟之服服不必常易新也以桑爲均其多寡則隨桑之多寡貴賤長幼如一什一則皆什一什二則皆什二也此一節不可從注防之說

是月也天子飲酎用禮樂

防引詩爲此春酒至此始成與漢嘗酎異觀注防之言則此飲酎非在廟也嘗酎之意載於左傳襄公二十二年見於嘗酎與執燔焉則酎在廟也至漢則髙廟酎惠帝廟酎酎禮行於宗廟若月令所言則無在廟之禮月令凡先薦寢廟皆天產之物麥稻鮪含桃如飲酎直曰天子飲酎用禮樂用禮樂則飲酎之禮在當時爲最盛此防所以言與漢嘗酎異也

孟夏行秋令則苦雨數來五穀不滋四鄙入保行冬令則艸木蚤枯後乃大水敗其城郭行春令則蝗虫爲災暴風來格秀艸不實

行秋令則孟夏之時似秋秋雨傷稼謂之苦雨此雨數來谷何以養鄙界上邑小城曰保入保慮饑也行冬令則孟夏之時似冬艸木未寒而枯冬徳屬水水尢爲盛故大水敗城郭也行春令則孟夏之時似春蝗虫以溫气而生夏宜熱而溫故蝗生也暴風卒然之風春多有之夏行春令故有此風艸當春則生今非時故秀而不實也

﹤經部﹐禮類﹐禮記之屬﹐月令解﹥

欽定四庫全書

月令解卷五

宋張虙撰

仲夏之月

仲夏者斗建午之辰漢志云咢布於午則午咢也夏正爲五月

日在東井

五月之中三統歷云日在井三十一度元嘉歷云日在東井十八度日與鬥建常相合午與未合故五月斗建午則日在未井星屬未也井八星

昬亢中旦危中

亢四星東方之防危三星北方之防時日長夜短昬旦不相望也

其日丙丁其帝炎帝其神祝融其虫羽其音徵律中蕤賓其數七其味苦其臭焦其祀竈祭先肺

蕤賓者月建午之律也仲夏气至則蕤賓之律應周語云蕤賓所以安靖神人獻酬交酢漢志云蕤繼也賓導也言陽始導陰气使繼養物也

小暑至螳蜋生防始鳴反舌無聲

小暑爲六月節今月建午而言小暑至者詩言七月流火火流則暑退暑退於孟秋則極盛於季夏當五月小暑爲六月節者此見暑至之漸也螳蜋方言云譚魯以南謂之蟷蠰三河之域謂之螳蜋燕趙之際謂之食厖齊杞以東謂之馬谷

天子居明堂大廟乘朱路駕赤駵載赤旂衣未衣服赤玉食菽與雞其器髙以粗

此當午上五月位也

養壯佼是月也命樂師修鞀鞞鼓均琴瑟管簫執干戚戈羽調竽笙竾簧飭鐘磬柷敔命有司爲民祈祀山川百源大雩帝用盛樂乃命百縣雩祀百辟卿士有益於民者以祈谷實

先命有司祈祀者於是始講雩禮曰大雩則雩帝也用盛禮則祀之也不特天子舉是禮於上又以命百縣百辟卿士有益於民如句龍后稷等月令言縣卽天子之縣內諸侯也夫雩將以求雨也今乃以祈谷實蓋祈雨正爲谷也以祈谷實猶爲麥祈實無非爲民也

農乃登黍是月也天子乃以雛嘗黍羞以含桃先薦寢廟

月令書登麥登稻之後天子必以牲嘗之而薦寢廟惟此月書登黍則獨以異文登者謂農以新獻於上非正熟時說文謂黍以暑得名今小暑至農遂登黍方慤謂非秬黍特其種類之早者雛鳥之始生以始生之鳥嘗新登之黍亦相宜也至於薦之寢廟又不直致而羞以含桃焉含桃注謂櫻桃漢叔孫通語惠帝取櫻桃獻宗廟諸果獻由此興通不過謂時新之物當先薦宗廟耳未必識月令所書之意觀家語載魯哀公賜孔子桃與黍孔子以桃雪黍古人以桃雪黍自有深意【案家語乃云孔子先食黍而後食桃公曰黍者所以雪桃非爲食之也其事於含桃絕不相涉】孔子獨知月令於薦黍之時加以含桃方慤云含桃實𨿽小而類桃故亦謂之桃不然月令薦新非一事何獨此加以含桃邪【案解內亦以月令爲呂不韋書不得云孔子獨知月令矣其下所云殊無意義應有脫誤】

令民毋艾藍以染毋燒灰毋暴布

藍以染靑故靑出於藍夏染之爲最美也聖人恐其取之多非所以助物長故戒之周禮染人注凡染當及盛暑熱潤則是月用藍以染正得其宜旣戒人無艾藍矣又令毋燒灰暴布此二事亦爲染髮也考工記防氏湅帛以欄爲灰言以欄木之灰漸釋其帛則灰爲染之用矣布爲人之服去地尺曰暴【案尺字原書作天今攺正據考工記云去地尺暴之非去地尺曰暴也語亦舛誤】晝暴諸日則布亦必暴矣燒灰暴布則耗傷陽气不欲張而用之也

門閭毋閉關市毋索挺重囚益其食

門閭毋閉欲陽气之宣也周禮設司關司市之職非欲罔民之利也上之人不窮民隱則貨賄倍出矣重囚與輕系不同輕系可出重囚則寛益其食恐以瘐死傷助長气也

遊牝別羣則執騰駒【案陸徳明經典釋文云執如字蔡本作縶】班馬政季春遊牝於牧至是則別羣春合累牛騰馬至是則執騰駒皆防物之性恐其傷生也馬政莫重於周禮大司馬掌邦政夫掌天下之政而以司馬名則其重可知至於趣馬巫馬之簡治校人廋人之乘阜圉師牧師之牧養無非政也班卽頒也左傳有班馬之聲與此班之義不同

是月也日長至陰陽爭死生分君子齊戒處必掩身毋躁止聲色毋或進薄滋味毋致和節耆欲定心气百官靜事毋刑以定晏陰之所成

此章與仲冬對文夏日長至冬日短至至之言極也陰陽爭者夏則陰方來而與陽遇冬則陽方來而與陰遇未各止其所故爭也天地造化陰陽消長著於易者何嘗有爭此亦以人所料度言之耳夏言死生分冬曰諸生蕩惟言生而不言死蓋自生而死如艸木昆虫之類有生於春夏而死於秋冬者顯然可見故言死生分自死而生則起於萌孽之微初無可見之迹故言諸生蕩然此則論時令而然若君子所以治身則冬夏若異而實同蓋人之一身嘗欲至誠滌慮退藏於密此道固無分於冬夏夏則戒以毋躁與冬之欲寧異者暑爲躁寒爲寧聲色人所欲止之毋使之進滋味人所欲薄之毋使致和耆欲則節之心气則欲定凡爾百官𨿽曰趨事又貴靜事毋刑則不尙殺戮凡此以微陰方生而未定故定之者君子也君子定其所成

鹿角解蟬始鳴半夏生木菫榮

又記時候也重紀時候者先紀時候以明應節後言時候以應分至所應不同故重紀之也麋鹿之生皆能解角猶蛟龍之蛻骨也而其時則不同鹿山獸所謂鹿走山林是也麋澤獸所謂澤中之麋是也山髙而澤卑鹿受髙燥之气多必資陰气麋受卑濕之气多必資陽气所以鹿感陰而解角麋感陽而解角解言生新而解舊也蟬以仲夏鳴若寒蟬則以孟秋鳴蟬與寒蟬異種也半夏生仲夏居夏之半而是藥生於此時故因以爲名木菫朝榮而暮隕

是月也毋用火南方可以居髙明可以逺眺望可以升山陵可以處臺榭

此四語當反觀之其曰可以者則惟仲夏爲宜也蓋髙明可居也或以生疾所以仲夏爲宜眺望可逺也或困目力所以仲夏爲宜山陵可升也或有嵐瘴所以仲夏爲宜臺榭可處也或有髙寒所以仲夏爲宜

仲夏行冬令則雹凍傷穀道路不通暴兵來至行春令則五穀晚孰百螣時起其國乃饑行秋令則艸木零落果實蚤成民殃於疫

行冬令則仲夏之時似冬冬有雹凍今其時似冬則有傷谷之害道路不通夏而寒故也行春令則仲夏之時似春夏去春未逺一气之差則谷遂晚熟螣蝗之屬言百者明眾類並爲害蝗起傷谷宜其饑也行秋令則仲夏之時似秋此是寒早也艸木於夏而零落果實於夏而早成气序不調民宜疫也

欽定四庫全書

月令解卷六

宋張虙撰

季夏之月

季夏者斗建未之辰也漢志云昧薆於未則未昧也夏正爲六月

日在柳

六月之中三統歷云日在張三度元嘉歷云日在柳十二度日與鬥建常相合未與午合故六月斗建未則日在午柳星屬午也柳八星

昬火中旦奎中

火心星也火三星東方之防奎十六星西方之防火與奎正相望也

其日丙丁其帝炎帝其神祝融其虫羽其音徴律中林鐘其數七其味苦其臭焦其祀竈祭先肺

林鐘者月建未之律也季夏气至則林鐘之律應周語雲林鐘和展百事俾莫不任肅純恪漢志雲林君也言陰气受任助蕤賓君主種物使長大楙盛也

溫風始至蟋蟀居壁鷹乃學習腐艸爲螢

皆記時候也孟春言東風孟秋言涼風此風應時也而夏之溫風乃言於夏末者蓋溫風至則陽气極也蟋蟀以羽翼未成而居壁鷹學習學搏擊也腐艸爲螢木之腐也虫生艸之腐也爲飛螢

天子居明堂右个乘朱路駕赤駵載赤旂衣朱衣服赤玉食菽與雞其器髙以粗

此當未上六月位也

命漁師伐蛟取鼉登龜取黿

四者甲類秋乃堅成皆水族也故以命漁師必於季夏者欲以盛暑之气燥其皮甲利其耐久故也

命澤人納材葦

葦荻之小者生於大澤故令澤人納之欲其柔韌可用故納於季夏之時織以爲薄必擇其材者

是月也命四監大合百縣之秩芻以養犧牲令民無不咸出其力以共皇天上帝名山大川四方之神以祠宗廟社稷之靈以爲民祈福是月也命婦官染采黼黻文章必以法故無或差貸黑黃倉赤莫不質良毋敢詐僞以給郊廟祭祀之服以爲旗章以別貴賤等給之度周禮婦官有典婦功典枲染人等此旣染采則獨指染人也黼黻文章則見於冕服者其事爲重不可以無法不可以無故法者古人所創故者古人所用一或差貸則爲不衷之服黑黃倉赤泛言五采又非冕服比矣必欲其質必欲其良質取其實良取其善一有詐僞則邪慝之物也郊廟祭祀之服蓋總言之且不特用之於服也以爲旗章則貴賤以分等給有度皆從此以定婦官之職可不謹哉

是月也樹木方盛乃命虞人入山行木毋有斬伐不可以興土功不可以合諸侯不可以起兵動眾毋舉大事以搖養气毋發令而待以妨神農之事也水潦盛昌神農將持功舉大事則有天殃

木生於春長於夏至夏末垂則盛矣虞蓋山虞也行木循而行之也毋有斬伐慮傷方盛之材也興土功合諸侯起兵動眾此皆大事也不可興而興不可合而合不可起不可動而起之動之皆所以搖養气也養气萬物作於春而气主生長於夏而气主養故謂之養气土將用事气欲靜也不可搖之發令謂將有徵役也發之過早而使民蹻足而待其不妨民事乎神農之事卽指民事也土神稱神農若先嗇之類此季夏也而言土知土用事也水潦盛昌土至此潤溽而易雨持功猶言用事也水潦盛昌神農將用事而人乃舉大事以妨之違盛逆天而天災適當之矣

是月也土潤溽暑大雨時行燒薙行水利以殺艸如以熱湯可以糞田疇可以美土疆

注潤溽謂塗濕也潤溽乃雨之證故大雨時行曰時行則非常有所謂涷雨者田家因之或燒或薙謂治艸也所以行水是水旣行則艸無不死如彼熱湯復以所除之艸糞其田疇美其土疆疆卽周禮疆防也

季夏行春令則谷實鮮落國多風欬民乃遷徙行秋令則丘隰水潦禾稼不孰乃多女災行冬令則風寒不時鷹隼蚤鷙四鄙入保

行春令則季夏之時似春當春之時萬物初榮至夏季谷垂成矣今行春令气不足以成之所以鮮落非衰而落也風欬肺受春風而欬民之遷徙亦以春主發散人情亦然行秋令則季夏之時似秋水潦以金生水故也稼不孰以水爲害也行冬令則季夏之時似冬因風而寒故曰風寒冬時如此鷹隼未陰而先擊注謂得疾厲之气孟夏行秋令季夏行冬令皆四鄙入保皆有所畏而然

中央土

四時五行固是天地所生而四時是气五行是物气輕虛所以麗天物質凝所以屬地四時系天年有三百六十日則春夏秋冬各分居九十日五行以配四時布於三百六十日間以木配春以火配夏以金配秋以水配冬以土則毎時寄王十八日也故九十日之間戊巳之日各有九也𨿽每分寄而位本未宜處於季夏之末火金之間故在此陳之也周人兆黃帝於南郊迎土气於季夏亦以是爾歷於立秋以前言土王用事卽其時也橫渠張載云以易言之八卦之位坤在西南致養之地當離兌之間離爲夏爲火兌爲秋爲金則坤爲土在中央宜也又木生火火生土土生金金生水則土自當在火金之間也

其日戊巳

戊己屬中央注戊之言茂也己之言起也萬物皆枝葉茂盛其含秀者抑屈而起因以爲日名

其帝黃帝其神后土

據經惟曰其帝其神初不言祀正魏相傳言中央之神黃帝乘坤艮執繩司下土也黃者中之色也五行獨土神稱後者後君也位居中統領四行故稱君也

其虫倮

倮亦謂之虫注象物露見不隱藏虎豹之屬恆淺毛

其音宮

疏謂宮中也居中央暢四方唱始施生爲四聲綱也

律中黃鐘之宮

春夏秋冬各有律以候气季夏十八日土之气至則黃鐘之律應黃鐘全律其應在十一月若季夏土气至則黃鐘之宮聲應耳黃鐘五聲與其最尊一聲應中者气與律聲相當也疏謂土寄王四季無候气之管取黃鐘宮聲以應土耳非也管卽律也無管何以言律中耶

其數五

五者土之正數

其味甘其臭香

甘者味之本也香者臭之本也

其祀中霤祭先心

中霤一室之主居中而奠四隅郊特牲雲家主中霤而國主社故中央祀中霤祭用牲之藏當以人六脈之次第求之自右手起以命脈爲主於是爲脾爲肺乃入左手爲心故中央先心也

天子居大廟大室乘大路駕黃駵載黃旂衣黃衣服黃玉食稷與牛其器圜以閎

大廟位左右个之中大室又爲大廟之中故中央土居之疏云周之明堂以夏世室推之大室在中央大於四角之室觀疏意則大室在夏明堂之內【案四正之堂稱大廟以其共一大室故曰大廟大室明大室居四正之堂中央耳疏內未嘗專主夏明堂言此語非也】大路獨尊於四路不以色稱也殷路之制而飾之以黃所駕者黃駵所載者黃旂所衣者黃衣黃衣爲後世人主常服稷土谷五穀之長牛土畜形最大位居中央食當方之谷畜亦異於他時也器圜者象土周帀於四時閎者取其髙廣【案殷路之制以下七十有八字原本誤在仲秋之末今移於此】

欽定四庫全書

月令解卷七

宋張虙撰

孟秋之月

孟秋者斗建申之辰也漢志云申堅於申則申堅也夏正爲七月

日在翼

七月之中三統歷云日在翼十五度元嘉歷云日在翼十度日與鬥建常相合申與已合故七月斗建申則日在巳翼猶在巳也翼二十二星

昬建星中旦畢中

建非二十八防由建星在斗上斗二十六度其度旣寛不知何日的至斗之中故舉星也畢八星建與畢相望也

其日庚辛

庚辛屬秋注庚之言更也辛之言新也萬物皆肅然攺更秀實新成因以爲日名

其帝少皥其神蓐收

據經惟言其帝其神初不言祀正魏相傳言西方之神少皥乘兌執矩司秋也元气廣大謂之皥春爲大皥秋爲少皥蓐收者秋時物摧辱而收斂

其虫毛

毛亦謂之虫所謂毛虫三百六十麟爲之長注象物應涼气而備寒狐貉之屬生旃毛也

其音商

疏謂秋時調和樂以商爲主商之爲言章也物成熟可章度也

律中夷則

夷則者月建申之律也孟秋气至則夷則之律應周語云夷則所以詠歌九則平民無貳漢志云則法也言陽气正法度而使陰气夷當傷之物也

其數九

金數四得土五數故爲成數九

其味辛其臭腥

金曰從革而從革作辛凡辛腥者皆屬金

其祀門祭先肝

春祀戶秋祀門奇曰戶偶曰門戶祀其出塞向墐戶至春而出也門祀其入寶藏告成至秋而入藏也故祀其神祭用牲之藏當以人六脈之次第求之自右手起以命脈爲主於是爲脾爲肺乃入左手爲心爲肝故秋先肝也

涼風至白露降寒蟬鳴鷹乃祭鳥始用行戮

此記七月時候也涼未至於寒故秋爲涼風若北風其涼則寒矣露四時皆有之惟白露則气肅白露爲霜是也蟬至秋則無聲非寒蟬何以能鳴秋鷹祭鳥與獺祭魚豺祭獸小異𨿽均是示有先之意惟鷹祭時鳥猶生也祭後始殺之故云始用行戮今鷹夜擒小鳥以溫爪曉則縱之則鷹誠有不直殺之理

天子居總章左个乘戎路駕白駱載白旂衣白衣服白玉

秋曰白藏不言白而言章赤白爲章則白在章之中矣四時惟秋繼夏爲尅我者尅我成章則曰赤曰白不相離故以總章名秋所居此當申上七月之位也秋所乘路色宜尙白今曰戎路者蓋以兵車言之如詩之元戎小戎也詩之兵車有飾而此秋所乘路爲戎路疏謂如周革路而飾之以白周革路鞔之以革而漆之無他飾白駱白馬黑鬛曰駱白旂旂色尙白也載謂建之於車周禮交龍爲旂旂必有鈴白衣衣色尙白也白玉玉色尙白相玉經云白如截肪

食麻與犬其器廉以深

麻木谷也金王之時食麻恐其或過取物之泄我者以殺之犬金畜也金王之時食犬恐其或悖取物之同類者以和之秋主刻制器廉以深廉稜也以對春觀疏則圓廣廉則方嚴矣逹則顯深則隱

是月也以立秋先立秋三日大史謁之天子曰某日立秋盛徳在金天子乃齊立秋之日天子親帥三公九卿諸侯大夫以迎秋於西郊

立秋爲七月節迎秋於西郊者人君後天而奉天時當其气至則出郊以迎所以導之也秋之盛徳在金金屬秋也凡見於萬物之斂金之徳也親帥羣臣迎之於西郊所以重其至示敬也迎迎其气耳非有神也或謂卽少皥蓐收故迎而祭之注引文耀鉤謂白招拒

還反賞軍帥武人於朝

夫與公卿大夫諸侯迎春旣反則賞公卿大夫諸侯於朝與公卿大夫迎秋旣反則移其賞公卿大夫諸侯者以賞軍帥武人𨿽各因其類亦見古人不専於文徳以奪武功也

天子乃命將帥選士厲兵簡練桀俊専任有功以徵不義詰誅暴慢以明好惡順彼逺方

迎秋之後先命將帥士必選欲其精也兵必厲欲其銳也人有桀俊之才必簡練之以發其才有功之人蓋見之已試者以徵不義収功必易人謂使功不如使過非也詰問其罪也誅責其罪也人人知暴慢者有罪則知上之好惡矣故逺方無不順服

是月也命有司修法制繕囹圄具桎梏禁止姦愼罪邪務摶執命理瞻傷察創視折審斷決獄訟必端平戮有罪嚴斷刑天地始肅不可以贏

迎秋之後又命有司欲其修明法制仲春省囹圄去桎梏至秋則繕囹圄具桎梏非有異也春主生秋主殺秋旣主殺則姦邪可借此搏執也若命理則又精矣傷欲其瞻創欲其察折欲其視斷決囚欲如片言折獄然不可以不審曰獄曰訟以端平爲尙端之爲言正也端則無偏無詖若輕重其心則非端矣平則無反無側若上下其手則非平矣有罪之人於是可戮嚴爲斷刑順天地肅殺之气也贏有餘也秋之爲言揫也揫斂也肅則揫斂非有餘矣皆順天也此章反覆用刑之道謂秋主肅殺天之道不可以不順然天之道好生聖人之道將以教民非以虐民又未嘗不寓其惻隱之仁也端之爲義何如門曰端門正其居也月曰端月正其始也爲治不在多言在循乎正而已所由必正道適堯舜文武爲正道也所用必正人選侍禦僕從亦正人也則端之義廣矣平之爲義何如書言迓衡平如衡也詩言如砥平如砥也治致太平豈有他術此心之平則溥博無私斯民無不被其澤一視同仁天下皆在我覆幬之中則平之義廣矣

是月也農乃登谷天子嘗新先薦寢廟

元日祈谷雩祈谷務農重谷也谷之種類多曰五穀曰九谷凡人資以養者皆谷也若仲秋所登之谷天子以新而嘗則嘉種之尢嘉者可爲百谷之長故惟以谷名之登麥登黍時之所嘗皆新也而惟於谷獨言新者以此種熟時始可言新谷之升也以彘嘗麥以雞嘗黍凡所嘗皆有配也而嘗谷無之者見谷之爲寶非他物所能配也至於寢廟之薦其事亦異魚如鮪必薦果如含桃必薦意非不誠也嘗穀嘗黍無不先薦禮非不嚴至於嘗新而薦則事歿如事生事亡如事存一飲食不敢先嘗此天子之孝也亦天下人心所同也

命百官始收斂完隄防謹壅塞以備水潦修宮室壞垣墻補城郭

經言收斂非止爲時物也向之疏逹者今廉以深矣向之開通者今修以補矣事事物物皆以應揫斂之義曰隄防曰壅塞或全或謹此爲水潦之備而已若宮室則當修垣墻則當壞城郭則當補此又治國之常經不可緩者治國猶治家也藩籬衰敗則盜得以生心棟宇傾敧則人得以肆侮國體所繋非止於禦災捍患而已也

是月也毋以封諸侯立大官毋以割地行大使出大幣此節若與祭統言於嘗出田邑發秋政不合然亦不悖也封諸侯謂始建國封之者割地謂有功而加地者諸侯始封則當立卿立大夫皆大官也割地則當遣使賜幣此大使大幣蓋其鋪張揚厲以表時之盛顯設藩飾以爲國之光殊失收斂之意所以戒之勿使爲也

孟秋行冬令則陰气大勝介虫敗谷戎兵乃來行春令則其國乃旱陽气復還五穀無實行夏令則國多火災寒熱不節民多瘧疾

行冬令則孟秋之時似冬當陰生之時而重陰固勝矣谷熟有年而介虫敗之爲災非小戎兵之來亦陰類也行春令則孟秋之時似春其國乃旱秋無苦雨可也旱則不可也秋而苦旱是陽已往而復還陽气復還宜萬物之所喜而反不能成實則出之非時非徒無益已行夏令則孟秋之時似夏陽愈盛矣陽盛則爲火周禮秋時有瘧寒疾矧又行夏令乎

欽定四庫全書

月令解卷八

宋張虙撰

仲秋之月

仲秋者斗建酉之辰也漢志云畱孰於酉則酉畱也夏正爲八月

日在角

八月之中三統歷云日在角十度元嘉歷云日在軫十五度日與鬥建常相合酉與辰合故八月斗建酉則日在辰角屬辰也角二星

昬牽牛中旦觜觿中

牽牛六星北方之初宿觜觿三星西方之末防牛與觜亦相望也

其日庚辛其帝少皥其神蓐収其虫毛其音商律中南呂其數九其味辛其臭腥其祀門祭先肝

南呂者斗建酉之律也仲秋气至則南呂之律應周語雲南呂者贊陽秀物【案國語無物字此張氏增成其義】漢志雲南任也言陰气旅助夷則任成萬物也

盲風至鴻鴈來元鳥歸羣鳥養羞

此記八月時候也疾風來至秋寖深矣月令以艸木虫鳥紀時候惟鴈則三時有之春也秋也冬也以鴈之知時尢爲可驗孟春言鴻鴈來仲秋言鴻鴈來鴈之隨陽初無常所南北皆其居也孟春之來自南來也仲秋之來自北來也元鳥燕也與鴈不同春至而秋歸歸其所也羣鳥養羞羞謂所食也養而蓄之以備冬藏以是知先時而備物猶能之人靈於物可不知有先具邪

天子居總章大廟乘戎路駕白駱載白旂衣白衣服白玉食麻與犬其器廉以深

此當酉上八月位也

是月也養衰老授幾杖行糜粥飲食

養老之禮古之盛禮也若指衰老之人則其禮不同矣然授以幾杖與致仕之人相似待之亦不薄至於行糜粥飲食毋乃視如饑餓者乎蓋飲食所以養其气而爲之糜粥焉惟恐有以傷之此其憫老之篤殆與祝哽祝噎之意類未可輕視也

乃命司服具飭衣裳文繡有恆制有小大度有短長【案今本訛作長短據宋本攺正】衣服有量必循其故冠帶有常

人知九月授衣故先期有司服之命不知古人深意自有在也夫衣服爲身之章亦爲身之檢也筋骸之束肌膚之防所以収斂者衣服也當揫斂之時具飭衣裳豈徒然哉正以合揫斂之義衣裳則盛服也衣服則泛指也上衣下裳此盛服也文繡以爲美宜常而不宜異制之小大度之短長一毫不容差也若衣服則泛指矣量猶數也過數則侈非其故矣人情莫不喜新而厭故不循其故則有奇衺不衷之患冠帶尢身之所重者亦有常而不變故曰衣服不貳從容有常此詩人所以思故也

乃命有司申嚴百刑斬殺必當毋或枉橈枉橈不當反受其殃

古人之於刑謹之重之孟秋旣命嚴斷刑矣至此又從而申嚴之刑章有五而曰百刑舉罪以言也傷膚毀發古人尙不忍若斷者不可復續死者不可復生則斬殺之辟可枉橈而不當乎此章不特戒之而已直以反受其殃警之非設爲之辭也觀呂刑一篇反覆用刑之道直謂苗民殺戮無辜上帝降咎乃絕厥世則反受其殃信不誣也夫人臣任用刑之責以枉橈而被殃固其所自取有不足念者惟國家以若人而掌刑一夫茹苦三年大旱一婦銜寃六月隕霜怨恨所鐘乖气成像至於促國之脈銷國之福殃在若人之身而毒流四海之大則掌刑之責其可輕付可不畏哉可不謹哉

是月也乃命宰祝循行犧牲視全具案芻豢瞻肥瘠察物色必比類量小大【案今本訛作大小據宋本攺正】視長短皆中度五者備當上帝其饗

季夏養犧牲蓋授充人而芻人至此命宰祝又循行之以物至此形成而不變也視其全具知所以養之者皆可用案其芻豢知所以食之者皆已至然後求之五者五者之分當依疏說蓋欲求之於牲也瞻肥瘠瞻肥腯與否也察物色察騂黝之別也必比類已行故事曰比品物相隨曰類五方異其色是比也大皥配東亦用靑其類也量小大大謂牛羊豕成牲者小謂羔豚之屬視長短者天地之牛角繭栗宗廟之牛角握之屬也惟一一皆中度斯謂備當一有不合非備當也古者聖王奉其祭祀敬之至則無一事不敬故不憚其委曲誠之極則無一物不誠故不嫌其反覆施之於神神其有不饗乎後世視肹蠁爲茫昩付幽深於不可測鹵莽之患生而怠慢之念起宜乎神之不格也

天子乃難以逹秋气

聖人有以順陰陽之气深慮天邪之得以干正天地之間有不正之气注陰慝不當言陰謂之邪慝可也【案鄭注無陰慝二字卽他處解釋難者亦無之不知何以云然】難之法固所以逐不正也季春之難所以畢春气春气發生有不正者幹之則發生之功不遂於是乎難曰畢者令春气得以成功也故在季春仲秋之難所以逹秋气時當仲秋正萬寶告成之時有不正者幹之則气必抑塞於是乎難曰逹者令秋气得以行也故在仲秋夏則不難當夏之時陽气極盛邪气自銷不待乎難至冬則又大難矣難則磔牲惟秋則不磔蓋逹秋气則有輔相裁成之意惟天子能之亦不假有所磔也

以犬嘗麻先薦寢廟

以犬嘗麻以金勝木也月令凡言嘗取義亦不同或勝之或生之或合之先薦寢廟麻始熟也

是月也可以築城郭建都邑穿竇窖修囷倉

孟秋嘗補城郭至是則築之城郭所以衛民王公設險以守其國此其所設也孟秋民未可役有破壊姑補之是月則可築矣城郭築則都邑建矣竇窖所以藏粟穿謂鑿土爲之修則理其舊也爲國有常經不可一朝廢凡此皆斂藏之事順而行之宜矣

乃命有司趣民収斂務畜菜多積聚乃勸種麥毋或失時其有失時行罪無疑

孟秋嘗命百官収斂矣至是令有司以之趣民古者視國如家視民如子惟恐不得其所也菜不熟曰饉詩我有防蓄亦以禦冬多積聚則不特菜而已旣戒之積其所已有又勸之殖其所未有麥者接乏之谷也於民尢切麥備四時之气當秋而種洎夏而熟一或失時將無以濟谷之所不及以失時而得罪亦猶今惰農有刑也夫聖人之愛民甚矣豈肯輕以刑加之至失時之罪懲之不少恕此固所以愛之也後世民自爲生上之人反因其有而取之一或犯禁小者鞭撲大者黥隸與古人用刑之意殊矣

是月也日夜分雷始収聲蟄虫壞戶殺气浸盛陽气日衰水始涸日夜分則同度量平權衡正鈞石角鬥甬又記年候也日夜分與仲春同無長短之差也仲春雷出地奮故發聲仲秋雷已潛藏故収聲雷無聲則百蟄皆藏猶人之壞戶也殺气秋之正气至是浸盛猶未爲極然陰气浸盛則陽气日衰一日霜降水涸天地間肅肅乎嚴矣至於度量權衡鈞石斗甬亦以此時而一其制舜覲羣後於四嶽同律度量衡此聖人急先務之也聖人所以一道徳而同風俗乃自器用始漢志云凡律度量衡用銅者所以同天下齊風俗也未知舜之所造其亦用銅否乎然舜講於守朝之日而月令以春秋分者後世政治又詳於古周禮質人同其度量壹其淳制犯禁者有罰其所以重之則一也

是月也易關市來商旅納貨賄以便民事四方來集逺鄕皆至則財不匱上無乏用百事乃遂

仲夏關市無索矣至秋則萬寶告成可以究貨賄所從出爲斯民之便也關譏而不徵市廛而不稅此爲來商賈之至要先王之時此道未嘗不易易也易則無險阻矣此固商賈所以願出於王之塗所以願藏於王之市貨賄者商賈之所有也上之人待之易則貨賄納於上納於上則民得所資其事爲便其或險阻艱難則貨賄隠於下隠於下則民失所資其事多缺矣夫四方之集逺鄕之至豈有以號召之哉成周之時司關司市設官分職無非爲民也以此理財財若無由而足而君有餘財民有餘力其道乃出於此然則財不匱而上無乏用百事乃遂蓋自易中得之後世設關則爲暴於市則防市利豈知易易之義哉

凡舉大事毋逆大數必順其時愼因其類

季夏之月言舉大事仲秋之月言舉大事季夏則戒之言舉大事之殃仲秋則教之言舉大事之道此道特言於仲秋者秋令逾半國之大事可舉也事𨿽欲舉當有順而無逆天下之事其成其否自有數默存乎其間謂之大數則尢其不可轉移者是烏可逆哉然數不可得而見能察時者是知數也時可爲則數亦可爲大如湯武之革命非知數也能知時也是謂順天時旣得矣乃因其類而推之聖人作事爲萬世法豈一一能自料哉亦不過觸類而通之故曰以類度類以道觀盡

仲秋行春令則秋雨不降艸木生榮國乃有恐行夏令則其國乃旱蟄虫不藏五穀復生行冬令則風災數起収雷先行艸木蚤死

行春令則仲秋之時似春秋而多雨禾頭生耳雨可畏也然或不降則無以助陰气之肅所以艸木榮而不枯國之有恐殺气不行人有玩心也行夏令則仲秋之時似夏旱則絕無雨矣甚於不降也虫當藏而不藏谷不當生而復生皆非正也行冬令則仲秋之時似冬秋而多風田野間尢畏之或有數起其傷必多雷已収聲謂之収雷而先行者非時而發也艸木未當死而死如冬時夫時正仲秋萬寶告成萬民之所說也一失其正則在天之時或旱或風艸木將歸根復命或生或死所以裁成輔相之道不可不謹也

﹤經部﹐禮類﹐禮記之屬﹐月令解﹥

欽定四庫全書

月令解卷九

宋張虙撰

季秋之月

季秋者斗建戌之辰也漢志云畢入於戌則戌畢也夏正爲九月

日在房

九月之中三統歷云日在房五度元嘉歷云日在氐七度日與鬥建常相合戌與卯合故九月斗建戌則日在卯房正屬卯也房四星

昬虛中旦栁中

虛二星北方之防柳八星南方之防虛與柳正相望也

其日庚辛其帝少皥其神蓐収其虫毛其音商律中無射其數九其味辛其臭腥其祀門祭先肝

無射者月建戌之律也季秋气至則無射之律應周語云無射所以宣布喆人之令徳示民軌儀漢志云射厭也言陽气究物而使陰气畢剝落之終而復始亡厭已也

鴻鴈來賓爵入大水爲蛤鞠有黃華豺乃祭獸戮禽鴈當仲秋自北而來至是則如賓言來而得所如賓之授館也造物之妙或變或化難以理詰爵入大水爲蛤旣非可以形求又非可以色求所可得而言者當春發生則鷹化爲鳩鼠化爲鴽其化者亦不自知其化此春時也當秋冬之時爵之爲蛤雉之爲蜃非化也入大水爲之此由得水而然也艸木雕零鞠始茂盛物皆黃而落鞠獨黃而華此其異也豺之性貪而忍祭獸知有先矣以獸爲未足又用禽而戮之凡此用物以紀時也

天子居總章右个乘戎路駕白駱載白旂衣白衣服白玉食麻與犬其器亷以深

此當戌上九月位也

是月也申嚴號令命百官貴賤無不務內以防天地之藏無有宣出

國之號令何嘗不嚴至是又申之使無懈惰皆所以順時也前乎此命百官始收斂今則命百官貴賤無不務內蓋人之品有貴賤其具天地之性則無貴賤當天地嚴肅之時務自收斂豈惟貴者當然賤者亦當然季春言不可以內至季秋則言無不務內皆因時也天地之气有發亦有藏人豈能自異於天地藏則不復宣出矣防猶參也以是而觀人之一身與天地並立而爲三頃刻之中或呼或吸皆有陰陽一日之中或作或息必順晝夜則一嵗之中或出或內豈能離春秋之舒慘乎

乃命冢宰農事備收舉五穀之要藏帝借之收於神倉祗敬必飭

仲秋趣民收斂猶未備也至是始備收言無一物之不收也冢宰於此時可以舉五穀之要要如宰夫之治要司防之月要多寡之總數也冢宰將以制國用不舉其要國用何由而制然此特舉其要而已漢文帝問宰相一嵗錢谷出入之數防何周勃辭以不知是失舉要之職陳平辭以有主者又失舉要之義唐至以宰相領度支領鹽鐵失之益逺矣帝借者借田所種之谷以供粢盛也倉謂神倉重粢盛之所委不敢待以常用曰祗曰敬而又飭之無或忽也古人事神之道寜過乎恭毋失之忽

是月也霜始降則百工休乃命有司曰寒气總至民力不堪其皆入室

工居四民之中亦居六職之中國之器用所資也霜降則休注謂寒而膠漆之作不復堅好此未盡古人之意蓋當休老勞農之時凡終嵗勤動者無不休矣百工之役使之少息此亦聖人順時之政也夫積陰成寒其气總至嵗時之所同也民生畏寒入此室處亦其情之所同也又何待上之人諄命之而後知所避哉聖人之於民不啻父母之視其子有害必使之逺惟恐或罹其害也有災必使之去惟恐或陷於災也癢癢疾痛甚於在己民未嘗以力之不堪告於上也而上之人探其情言之爲是恩勤之教嗚呼仁哉

上丁命樂正入學習吹是月也大饗帝嘗犧牲告備於天子

上丁上旬之丁丁取文眀之盛習吹則以是月將大饗也春習舞秋習吹注謂春夏重舞秋冬重吹諸解則謂各舉其一相備之辭竊謂舞之爲藝其綴兆疾舒之節當春習之熟矣惟有聲者隔而不習則聲必澀古詩所謂久不吹之澀欲無所以仲春之月上丁樂正習舞矣至仲丁又命習樂注習樂者習歌與八音豈非有聲者不可遽已邪然則饗帝之前俾之習吹正爲此耳矧秋屬金金有聲者亦因其時大饗帝者言徧祭五帝也嘗者宗廟之秋祭也以秋祭之犧牲告備於天子以物成可嘗之時尢所重故也仲秋視全具至此又告備古人於祭祀誠防如此不厭其煩也嘗與烝秋冬祭名不當別求義秋而嘗【案原本而嘗上脫秋字今補】則月令季秋有嘗犧牲之文冬而烝則月令孟冬有大飲烝之文周之嘗以仲此言於季者彼取時之仲此取時之盛飲烝則烝祭畢而飲也

合諸侯制百縣爲來歲受朔日與諸侯所稅於民輕重之法貢職之數以逺近土地所宜爲度以給郊廟之事無有所私

疏云諸侯謂畿外國百縣謂鄕遂是則畿外諸侯以在逺故合之縣內諸侯則徑施制焉皆欲令受正朔也秦以建亥爲正故於九月言來嵗之禮百縣在畿內取民之法一定此鄭氏言周禮畿內用貢法是也諸侯則如周禮邦國用助法所以上之人從而制之輕重之法諸侯所取乎下者貢賦之法諸侯所共乎上者逺近所宜則若周禮男服貢器物衞服貢財物之類土地所宜則若禹貢徐州貢土五色州貢金三品之類以此爲度昭然可考夫人君享四海九州之奉豈爲一己之私哉蓋以給宗廟之事爲主也大宰以九貢致邦國之用而一曰祀貢則天下之用未嘗先於祀事者

是月也天子乃教於田獵以習五戎班馬政命僕及七騶咸駕載旌旐授車以級整設於屏外司徒搢撲北面誓之天子乃厲飾執弓挾矢以獵命主祠祭禽於四方周禮大司馬中秋教治兵遂以狝田彼以中秋而此以季秋中秋則以順時气季秋則以農隙也夫田獵之教非觀美也正所以習武備也馬政有國之急務如周禮趣馬巫馬之簡治校人廋人之乘阜圉師牧師之牧養莫不有政焉平時講之熟矣至田獵之時又從而班之周禮夏官司馬則凡馬職皆屬夏官故仲夏班馬政所以順天時也今季秋又班馬政則以田獵故也僕掌車騶掌馬咸駕以馬駕車也旌旐所以爲表識授之以級自上而下不可亂行此整設也屏外則天子師田張幕有幕故亦有屏司徒設教八曰以誓教卹則民不怠誓以犯田法之罰搢撲於帶以示有事於教無事於刑北面則又以教兵本主殺也飾戎服之飾也從而厲之所以振其威武親執弓挾矢以獵以萬乘之尊而從事於弓矢以天光之穆穆而周旋於馳逐之樂則武事日以張軍容日以壯此田獵之禮古人之所重非若後世視爲觀美也主祠典祭祀者得禽則以祠四方之神周禮秋致禽以祀祊鄭康成云祊當爲方秋田主祭四方報成萬物

是月也艸木黃落乃伐薪爲炭蟄虫咸俯在內皆墐其戶

炭以禦寒人所資非不急也必待艸木黃落之後始取之物旣歸根用亦隨宜斧斤以時入山林此亦王政之一也蟄虫知避殺气使其首向內向知壞戶而已今又墐其戶壞益也謂稍小之也墐塗閉之虫知畏殺气如此人靈於物可不謹所避哉

乃趣獄刑毋畱有罪收祿秩之不當供養之不宜者趣之爲言督之也爲政無取於督趣爲獄刑則惡乎淹滯不惡乎督趣自入秋來孟則嚴斷刑仲則申嚴百刑至季則趣獄刑無一時不爲刑慮古人以刑爲重事諄諄於告戒之間易曰山上有火旅先王以明謹用刑而不畱獄旅爲不處而聖人以不畱獄象之信矣桎梏之苦箠楚之痛望而畏之此豈可畱也祿秩之不當供養之不宜皆從而收之亦以順天時也夫祿秩之不當無時不可收豈獨嚴於秋令天下猶一家耳一家之內凡所給予豈無幸得者豈無過受者予之於前而收之於後予之於平日而收之於秋此亦政也供養之物亦猶是也月令之所食多取乎時之生尅內則之所食多取乎時之肥美不宜則慮其反爲己害尢嚴於秋也大抵三秋之政𨿽條畫有不同然其大指惟務於嚴肅不欲其弛玩而無度惟務於收斂不欲其散漫而無統聖人因時而出政不如是則防於逆天

是月也天子乃以犬嘗稻先薦寢廟

稻卽周禮稻人掌稼下地所生者至是始熟故薦之谷之種最多惟稻之熟最晚薦新於孟秋之月薦晚於季秋之月或蚤或晚無不薦也

季秋行夏令則其國大水冬藏殃敗民多鼽嚏行冬令則國多盜賊邊竟不寜土地分裂行春令則暖風來至民气解惰師興不居

季夏水潦盛昌故行夏令則爲大水然其害猶未卽見而殃敗乃成於冬大水所積也鼽嚏之疾亦水气所成歟盜賊陰類也秋盡則爲冬令今未盡而行冬令所謂重陰盜賊之起亦時使然四境之不安土地之分裂皆生於盜賊之多也秋气肅殺而行春令則風爲暖風民失揫斂之義則有懈惰之情師興不居師興則勞民矣又遷徙無常民愈勞也此皆非時之災也

欽定四庫全書

月令解卷十

宋張虙撰

孟冬之月

孟冬者斗建亥之辰也漢志云該閡於亥則亥該也夏正爲十月

日在尾

十月之中三統歷云日在箕七度元嘉歷云日在尾十二度日與鬥建常相合亥與寅合故十月斗建亥則日在尾尾屬寅也尾九星

昬危中旦七星中

危三星北方之宿七星南方之宿危與七星相望

其日壬癸

壬癸屬冬注壬之言任也癸之言揆也時萬物懷任於下揆然萌芽因以爲曰名

其帝顓頊其神元防

據經惟言其帝其神初不言祀正前漢魏相傳言北方之神顓帝乘坎執權司冬者顓之爲言専也陰盛則靜而専頊之爲言正也冬气升而其位正故帝曰顓頊春爲蒼天知冬爲元南爲明方知冬爲防故神曰元防

其虫介

介亦謂之虫所謂介虫三百六十爲之長注介甲也象物閉藏地中鼈之屬

其音羽

疏謂冬時調和樂以羽爲主羽聚也聚藏宇覆之也

律中應鐘

應鐘者月建亥之律也孟冬气至則應鐘之律應周語云應鐘均利器用俾應復漢志云言陰气應無射該藏萬物而雜陽閡種也

其數六

水數一得土五數故爲成數六

其味鹹其臭朽

水潤下作咸凡咸朽者皆屬焉气若有若無爲朽

其祀行祭先腎

冬與夏爲對人之生不在家則在路夏祀竈賴其養於家冬祀行資其庇於路然行祀於冬者冬嵗之終役車其休故冬祀行也祭用牲之藏時各有所先惟冬先腎爲本屬若春夏秋與中央皆非本屬當以人六脈之次第求之自右手起以命脈爲主於是爲脾爲肺乃入左手爲心爲肝爲腎故冬先腎也

水始冰地始凍雉入大水爲蜃虹藏不見

此紀十月時候也水流物也至是成冰陰气凝沍也地堅物也至是合凍亦陰气凝沍也造物之妙或變或化難以理詰雉入大水爲蜃旣非可以形求又非可以色求所可得而言者當春發生則鷹化爲鳩鼠化爲鴽其化者亦不自知此春時也當秋冬之時爵之爲蛤雉之爲蜃非化也入大水爲之此由得水而然也虹天地之淫气見於春乘陽也藏於冬伏陰也天地之間無非气也其曰溫厚嚴凝之气此正也或爲愆或爲厲或爲淫皆非正也

天子居堂左个乘路駕鐵驪載旂衣黒衣服玉

冬爲元英所以呂氏取之以名天子所居此當亥上十月位也元路路之色元也在天之色則爲元在人之色則爲黒鐵驪鐵則元色之重者馬純黒曰驪夏后氏尙黒戎事乘驪元旂旂之色尙元也載謂建之於車周禮交龍爲旂旂必有鈴黒衣所衣之衣尙黒色也古六服有元衣元玉玉之黒也服謂冕旒及笄並佩玉尙元色也相玉經云黒侔純漆

食黍與彘其器閎以奄

黍火谷彘水畜寒气不可過故食火谷以減之寒气不可抑故食當方之牲以存之

是月也以立冬先立冬三日大史謁之天子曰某日立冬盛徳在水天子乃齊立冬之日天子親帥三公九卿大夫以迎冬於北郊

立冬爲十月節迎冬於北郊者人君後天而奉天時當其气至則出郊以迎所以導之也冬之盛徳在水水屬冬也凡見於萬物之藏水之徳也親帥羣臣迎之於北郊所以重其至示敬也迎迎其气耳非有神也或謂卽顓帝元防故迎而祭之注引文曜鉤謂葉光紀

還反賞死事卹孤寡

迎冬還反所行之賞與三時異蓋因殺气之盛而念死事之人慮其孤寡不得所養從而賞之順時之政於是爲至漢羽林孤兒者取從軍死事之子孫養羽林官教以五兵他時發以爲軍養之將以用之非古意

是月也命大史釁龜防占兆審卦吉凶是察阿黨則罪無有掩蔽

言釁防則不特釁防亦釁矣古者物成則釁此當物辧之初而釁焉示新也爲卜防爲筮以卜而有兆防以筮而有卦兆有象故言占卦有數故言審占兆審卦則吉凶見矣吉凶總承上辭也夫大史日官也以防之事命之可見矣而阿黨之察亦系焉何也意者古之史官實持褒貶之權人臣有罪皆得而大書之如董狐之書趙盾南史之書崔杼則阿黨之罪𨿽欲隠蔽得乎此古之史官非星翁歷士之比也

是月也天子始裘

隕霜而冬裘具故司裘以仲秋獻良裘以季秋獻功裘至是而天子始服矣天子所服衣以順時爲重也

命有司曰天气上騰地气下降天地不通閉塞而成冬天地交泰故春言和同天地不交否故冬言閉塞和同之時天下皆知春之爲春不必告詔也閉塞之時天下𨿽知之而或有不謹者所以命有司也人苟知閉塞之義則事事物物皆不敢肆矣

命百官謹蓋藏命司徒循行積聚無有不斂

蓋藏之當謹凡爾百官莫不皆然仲秋嘗以積聚趣民矣至是司徒循行之無有不斂猶恐有遺利也

壞城郭戒門閭修鍵閉愼管籥固封疆備邊竟完要塞謹闗梁塞蹊徑飭喪紀辧衣裳審棺槨之薄厚塋丘壠之大小髙卑厚薄之度貴賤之等級

三里之城七里之郭有國之常制壞之欲其厚固也有城郭則有門閭故從而戒之有門閭則有鍵閉又從而修之有鍵閉則必有管籥又從而謹之外而爲封疆欲其固又外而爲邊境欲其備下至於要害之當完闗梁之宜謹蹊徑之當塞無不致意此九者皆已略舉於秋至此總而命之則四海九州之廣無有闕漏之處至於喪紀之事此亦閉藏之具故順時飭正之其衣裳棺槨邱壠又因而辧之耳或謂喪紀人之終事以嵗之終飭人之終事又謂天地升降辧衣裳之時𨿽死猶謹曽子易簀似之此皆失之鑿也

是月也命工師效功陳祭器按度程毋或作爲淫巧以蕩上心必功致爲上物勒工名以考其誠功有不當必行其罪以窮其情

霜降而百工休休則無作矣故可以效功也君子不敢以私防同其所尊敬故陳祭器而不及燕器凡器有度有程皆從而案之毋或作爲淫巧以蕩上心栁宗元深病之以爲舎此時則可以爲之乎是不然當季春命工師審量之日因其作以此戒之孟冬命工師效功之日因其成又以此戒之功致者功之至者也功不至則器易壊矣誠則盡心於所造不敢滅裂者情則有不盡之處而功不至者物勒其名久之常存則誠可考矣功或不當必治其罪則情可窮矣古之人𨿽一器物其不苟也如此

是月也大飲烝天子乃祈來年於天宗大割祠於公社及門閭臘先祖五祀勞農以休息之天子乃命將帥講武習射禦角力

此皆當十月農工之畢故舉勞農之事而其事不一也烝宗廟之冬祭也月令有嘗犧牲之言有大飲烝之言烝嘗乃宗廟秋冬祭名嘗犧牲是以嘗祭之犧牲告備也飲烝烝不可以爲升蓋烝祭畢而飲故曰飲烝言飲此烝也大則非常飲烝祭最盛飲酒亦盛也天宗日爲陽宗月爲陰宗北辰爲星宗祈年則詩所謂以興嗣嵗也祈年之禮大而簡故不以牲言公社及門閭則大割以祠之大割大殺羣牲也先祖五祀則曰臘臘謂以獵得之肉祭之此等之祭總謂之蠟若別而言之天宗公社門閭謂之蠟其祭則皮弁素服葛帶榛杖其臘先祖五祀謂之息民之祭其服則黃衣黃冠要之皆是勞農以休息之也古者君民一體其借民之力固欲其趨時無怠其愛民之力又欲其順時少休𨿽然聖人之治天下不使民一日有怠心故曰爲政日新夫以息老勞農之日宜可以少休矣而講肄武事不容少弛射禦維精必使習而熟之力有小大使相角而自見故民心但覺其有事而無弛慢者

是月也乃命水虞漁師收水泉池澤之賦毋或敢侵削眾庶兆民以爲天子取怨於下其有若此者行罪無赦魚至冬而美故取魚以冬取魚則有賦故水泉池澤之賦命二官收之亦其職也先王之時川有衡澤有虞爲之厲禁非爲賦設也後世澤之葦蒲舟鮫守之海之鹽蜃祈望守之守之嚴則徵之嚴民始失利矣今月令戒其侵削或取怨於下若此者行罪無赦蓋亦恐有司苛取以病民乎

孟冬行春令則凍閉不宻地气上泄民多流亡行夏令則國多暴風方冬不寒蟄虫復出行秋令則雪霜不時小兵時起土地侵削

行春令則孟冬之時似春凍閉不宻地气上泄也民之流亡亦以發散故也行夏令則孟冬之時似夏夏風多暴陽气所作風而不寒蟄者亦不得其藏也行秋令則孟冬之時似秋秋令則寒气遲故雪霜皆不時降小兵非大軍旅時起金气勝也土地侵削揫斂所致也

欽定四庫全書

月令解卷十一

宋張虙撰

仲冬之月

仲冬者斗建子之辰也漢志云孳萌於子則子孳也夏正爲十一月

日在斗

十一月之中三統歷云日在斗初度元嘉歷云日在斗十四度日與鬥建常相合子與丑合故十一月斗建子則日在斗鬥屬醜也南斗六星冬至之日日在斗此歷家所占以定四時也漢志以仲冬之初在斗十二度後世歲差之法以爲七十五年差一度若爾則日之在斗積久而差殆將入箕矣或謂黃道歲差常不過推蕩於星紀三十度之間故邵雍立差法惟於日月交防之際以陰陽虧盈求之遂不差大抵陰常虧陽常盈只於此處差了歷上當通理程頥以此法冠絕古今【案歲差者以恆星考日躔而覺其差冬至日躔所起仍復其故處於黃道本無差數而恆星則移而東故唐虞時冬至日在虛周末在斗今在箕初矣此求之陰陽虧盈以斷天行非也】

昬東辟中旦軫中

辟六星北方之防軫四星南方之防辟與軫相望也

其日壬癸其帝顓頊其神冥其虫介其音羽律中黃鐘其數六其味鹹其臭朽其祀行祭先腎

黃鐘者月建子之律也仲冬气至則黃鐘之律應周語云黃鐘所以宣養六气九徳漢志云黃者中之色君之服也鐘者種也陽气施種於黃泉孳萌萬物爲六气元也

冰益壯地始坼鶡旦不鳴虎始交

此紀十一月時候也冰益壯則水之冰者愈壯其寒气增於地上矣地始坼則地之凍者以陽微升而坼其暖气生於地下矣鶡旦求旦之鳥至是不鳴與虎之交皆以陽生也

天子居堂太廟乘路駕鐵驪載旂衣黒衣服玉食黍與彘其器閎以奄

此當子上十一月位也

飭死事

孟冬嘗賞死事矣至仲冬又飭之皆所以順天時也人爲國事而死先王之所不忍故從而賞之然國之爲國不免用人於死地所以飭之欲其有死志也此所以人忘其死也

命有司曰土事毋作愼毋發蓋毋發室屋及起大眾以固而閉地气沮泄是謂發天地之房諸蟄則死民必疾疫又隨以防命之曰暢月

觀此一節聖人奉若天時知閉塞而成冬故凡發撤掩蓋等事一一禁之以固而閉言固而且閉惟恐沮泄地气有以發天地之房也蟄則死矣民必疾疫疫而繼以喪民亦死矣然聖人之心謂在天有時不可以不順而一气潛萌於無形又不可不審也夫當黃鐘動而萬物潛起則天地之房固自隱然萌動其气未嘗不暢非閉塞所可遏於是命之以名其名謂何曰暢月言其气之舒暢也他月未嘗特立一名也此見天地之气於閉塞之中而有調逹之理於謹固之中而有發生之意命之以名豈苟云乎哉

是月也命奄尹申宮令審門閭謹房室必重閉省婦事毋得淫𨿽有貴戚近習毋有不禁乃命大酋秫稻必齊麯糱必時湛熾必絜水泉必香陶器必良火齊必得兼用六物大酋監之毋有差貸

酒之用非一曰公酒曰禮酒曰秩酒以供祭祀以供賓客以共王反後之飲周禮設官掌之今曰大酋其酒正歟其酒人歟六物之數卽周禮所謂酒材也一物不具非式法也必有差貸之患然六物皆具而不得其時則所作未必善當冬而造則時之所宜酒宜寒故作於冬欲其溫故作之於陽生之月夫一酒之用古人致嚴如此固欲其防也而大禹反惡之何耶惟天下之美物足以溺人禹之兢兢正恐爲其所溺也然則大酋之所作固當遵月令所命而致嚴大酋之所共又當知大禹所惡而致懼也

天子命有司祈祀四海大川名源淵澤井泉

此皆謂水神也水之功在天地間大矣聚而爲海逹而爲川發而爲源瀦而爲淵澤鑿而爲井泉順盛徳之時而祭之所以答其利也

是月也農有不收藏積聚者馬牛畜獸有放佚者取之不詰山林藪澤有能取蔬食田獵禽獸者野虞教道之其有相侵奪者罪之不赦

此章之意惟欲民知所愛務自收斂以爲冬備其有積聚之不收藏馬牛畜獸之放佚此遊惰之民也不幸爲人所取上未嘗詰之惡有遊惰也其有能取蔬食田獵禽獸於山林藪澤者此勤力之民也野虞於此又教而道之喜其勤力也或有侵盜之者罪之不赦彼遊惰之民爲人所取上未嘗加問此勤力之民爲人侵奪上爲之罪其人或置而不詰或罪之而不赦上之人所以示民好惡者如此

是月也日短至陰陽爭諸生蕩君子齊戒處必掩身身欲寧去聲色禁耆欲安形性事欲靜以待陰陽之所定此章與仲夏對文夏日長至冬日短至至之言極也夏言死生分冬惟言諸生蕩言生而不言死蓋自生而死如艸木昆虫之類有生於春夏而死於秋冬者顯然可見故言死生分自死而生則起於萌蘗之微初無可見之迹故惟言諸生蕩蕩謂物動將萌芽也夏則戒以毋躁冬以身欲寧繼之皆欲其靜也至於聲色不徒止之而直欲去之耆欲不徒節之而直欲禁之外則養其形而毋勞內則養其性而毋悖凡事一歸於靜又重於日長至之時也凡此以微陽方生陰未退聽爭而未定故待之也月令一篇聖人所以順陰陽之序相天地之宜上焉爲國家計下焉爲民生計至纖至悉無遺恨矣惟未見其所以修身養心之要蓋至於二至之時見極其齊戒之誠聲色不邇耆欲不萌一遵其至靜而無所爲然後知聖人修身養心之要誠不苟也

蕓始生荔挺出蚯蚓結麋角解水泉動

又記時候也以物紀候月令皆然惟仲冬則以微陽生於地下凡物之生於地下者尢驗注以蕓爲香艸以荔挺爲馬防方慤引王氏以荔挺亦爲香艸蓋楚辭有薜荔亦香艸緣木而生也蚯矧在穴气動則交也孟冬水始冰至仲冬而冰益壯陰气凝涸也微陽旣生則凝涸者動矣

日短至則伐木取竹箭

木大竹小大者言伐小者取之而己箭又竹之小者

是月也可以罷官之無事去器之無用者塗闕廷門閭築囹圄此所以助天地之閉藏也【案今本脫所字據宋本】

罷無用之官去無用之器有塗者有築者無非收斂固護不使汗漫之意月令自入秋來凡所動作施爲無非示收斂之義至冬又從而閉藏矣今於仲月之末反覆之總括之無他以一陽旣生物皆向榮气不可少泄正雷在地中復後以至日閉關商旅不行之時惟持養之深則其銳無挫保護之堅則其鋒不折助天地之閉藏乃所以助天地之發逹也

仲冬行夏令則其國乃旱氛霧冥冥雷乃發聲行秋令則天時雨汁瓜瓠不成國有大兵行春令則蝗虫爲敗水泉咸竭民多疥癘

行夏令則仲冬之時似夏患旱與仲秋同氛霧則旱气使然雷聲遂先期而發行秋令則仲冬之時似秋雨汁者水雪雜下以雪雜水如物之有汁謂之雨汁瓜瓠至秋而堅至冬而成今或不成則民無濟渉之具孟月行秋令則有小兵仲月行秋令則有大兵皆金气勝也行春令則仲冬之時似春蝗虫之災與孟夏同水泉之竭陰气弱也疥癘虛陽作之也

欽定四庫全書

月令解卷十二

宋張虙撰

季冬之月

季冬者斗建丑之辰也漢志云紐牙於醜則醜紐也夏正爲十二月

日在婺女

十二月之中三統歷云日在危初度元嘉歷云日在女十度日與鬥建常相合丑與子合十二月斗建丑則日在女女亦屬醜也女四星

昬婁中旦氐中

婁三星西方之宿氐四星東方之宿婁與氐相望也

其日壬癸其帝顓頊其神冥其虫介其音羽律中大呂其數六其味鹹其臭朽其祀行祭先腎

大呂者月建丑之律也季冬气至則大呂之律應國語云大呂助陽宣气漢志云呂旅也言陰气大旅助黃鐘宣气牙物也

鴈北鄕鵲始巢雉雊雞乳

此紀十二月之時候也鴈將北矣不曰歸而曰鄕以北非鴈所居也

天子居堂右个乘路駕鐵驪載旂衣黑衣服玉食黍與彘其器閎以奄

此當丑上十二月位也

命有司大難旁磔出土牛以送寒气

難者所以驅不正之气邪气旣已難矣若寒气則非不正之气也故有以送之東漢志季冬立土牛六頭於國都郡縣城外丑地以送大寒又於立春之日立靑旛施土牛耕人於門外以示兆民至後世惟存立春之制而無季冬之制矣

徵鳥厲疾

徵鳥注以爲鷹隼似失之拘徵鳥猶言過鳥也以寒气之極凡飛禽之類爲寒所逼無雲飛之意行於空中者皆猛厲迅疾也

乃畢山川之祀及帝之大臣天之神只是月也命漁師始漁天子親往乃嘗魚先薦寢廟

冬寒魚不行乃性定而充肥應鏞云嘗者試而驗之也將薦於所尊敬不敢輕也藥必先嘗膳必品嘗此致敬於君與親也大饗帝則嘗犧牲薦寢廟則嘗魚致敬於天與親也然非必食而嘗之特展視而吿全具耳秋祭曰嘗亦謂物已備成嘗而後祭以見其孝也

冰方盛水澤腹堅命取冰冰以入令吿民出五種命農計耦耕事修耒耜具田器

水始冰水則冰矣而未壯冰益壯冰則壯矣而未盛至是則無處不冰水澤腹堅則其堅達於水之腹冰以入入淩室也耦耕二人相耦而耕計謀之也耕必資耒耜農所舊有故修之田器泛指鎡錤之類故具之

命樂師大合吹而罷

季春大合樂固有吹矣季秋又習吹至是大合吹而罷樂所以導和气至是大合而罷皆所以畢一歲之事

乃命四監收秩薪柴以共郊廟及百祀之薪燎

四監郊各有監以受其入也仲夏命之合百縣秩芻以養犧牲矣至是又命之收秩薪柴以共祭祀燔燎之用也

是月也日窮於次月窮於紀星回於天數將幾終歲且更始專而農民毋有所使天子乃與公卿大夫共飭國典論時令以待來歲之宜

十二月之辰在丑曰星紀蓋月當建丑日月星辰之行至此月皆周於故處旣防之後於是又分行焉至次年建丑之月復防如初周而復始次捨也紀防也日曰窮日盡於此月曰窮月盡於此星曰回非一星故也數於此而一終數未正終其謂之終蓋幾而近之也以去年季冬三百五十四日未滿三百六十五日未得正終然數之終乃歲之始時當更始事事物物悉爲變攺農事爲尢重專者欲其一意於耕稼之事徭役之則志散而失業尢上之所當戒也

乃命大史次諸侯之列賦之犧牲以共皇天上帝社稷之饗乃命同姓之邦共寢廟之芻豢命宰歷卿大夫至於庶民土田之數而賦犧牲以共山林名川之祀凡在天下九州之民者無不咸獻其力以共皇天上帝社稷寢廟山林名川之祀

國之大事在祀莫尊於天地莫親乎宗廟而山川諸祀次之凡祀無不用犧牲也惟宗廟以芻豢言蓋犧牲則泛指芻豢則見其畜養之精以同姓之邦共之所以親宗廟也諸侯之國有小大命太史書列之以共賦卿大夫采地亦有小大歷而數之則小宰之事其非采地以其邑之民多少賦之𨿽然民非神之福不生𨿽有邦國采地此賦要由民而出也古先聖王先成民而後致力於神惟能成於民則凡普天之下食土之毛者無不咸獻其力以共其祀也

季冬行秋令則白露蚤降介虫爲妖四鄙入保行春令則胎夭多傷國多固疾命之曰逆行夏令則水潦敗國時雪不降冰凍消釋

行秋令則季冬之時似秋白露降於秋者冬行秋令則白露降醜爲鼈蟹斂藏之气不厚故反爲妖四鄙入保畏兵之象以秋爲金故也行春令則季冬之時似春春則句者出萌者達今冬行春令則生气蚤至不充其性所以多傷生不充性疾久不差時運之逆莫大於此行夏令則季冬之時似夏水潦盛昌夏之時也冬行夏令則水潦至於敗國冬者雪之時謂之時雪時雪不降而冰凍消釋盛陽爍之也

