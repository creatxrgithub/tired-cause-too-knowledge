

欽定四庫全書

經部四

肆獻祼饋食禮

禮類二【儀禮之屬】

提要

【臣】等謹按肆獻祼饋食禮三卷

國朝任啟運撰是編以儀禮特牲少牢饋食禮皆士禮因據三禮及他傳記之有關於王禮者推之不得於經或求諸注疏以補之凡五篇一曰祭統二曰吉蠲三曰朝踐四曰正祭五曰繹祭其名則取周禮以肆獻祼享先生以饋食享先生之文毎篇之內又各爲節次每節先撮已說而自注其說之所出其後並附載經傳較之黃幹所續祭禮更爲精密其中如吉蠲篇省視視濯節曰饔人漑鼎廩人漑甑甗司空漑豆籩及勺爵今考周禮天官世婦掌祭祀之事帥女宮而濯漑爲齊盛賈疏謂少牢濯漑以雍人廩人司官者彼大夫家無婦官故並使男子官此天子禮有婦官與彼異啟運此書旣推天子之禮而仍據少牢之文則世婦帥女官濯漑之文遂無歸宿又列位節啟運謂同姓皆在阼階自北而南以序昭穆爵位則於一世中自西而東以尊卑爲序蓋世異則子不可先父世同則弟不妨先兄觀中庸於燕毛言序齒則昭穆不序齒可知案同姓之位舊說多岐文王世子公族在宗廟之中如外朝之位宗人授事以爵以官中庸宗廟之禮所以序昭穆也孔疏謂同姓無爵者從昭穆有爵者則以官與公侯列西階孔意蓋欲中庸與文王世子二義並歸一義其說尙爲意測祭統田凡賜爵昭爲一穆爲一昭與穆齒穆與穆齒羣有司皆以齒此之謂長幼之序注曰昭穆猶特牲少牢饋食禮之眾兄弟則兄弟賜爵以齒其位亦以齒確有明文啟運不用孔義又不用鄭義別創昭穆不序齒之說與經義殊爲不合又正祭篇有薦幣節自注云據薛氏禮圖鄭氏孔氏皆未及引大宰小宰文及大戴禮諸侯遷廟禮爲據今考大宰曰及祀之日贊玉幣爵之事上承祀五帝之文不與宗廟相渉小宰曰凡祭祀贊玉幣爵之事祼將之事賈疏云贊玉幣爵據祭天而下云祼將是據祭宗廟則贊幣非祭宗廟明矣大宗伯以玉作六器其幣各以其方之色亦是據祀五帝言惟諸侯遷廟禮有云祝聲三曰孝嗣侯某敢以嘉幣告於皇考今考宗廟之禮惟告奠有幣而祭無幣故曽子問曰凡吿用牲幣注曰牲當爲制字之誤也制幣一丈八尺又大祝注云告用牲幣諸侯遷廟禮明云成廟將徙敢吿又云吿事畢乃曰擇日爲祭焉則告

禮而非祭禮明甚而啟運以之證宗廟正祭亦爲牽附又正祭篇曰後又羞籩二糗餌粉餈羞豆二酏食糝食內饔贊薦自注云孔疏但云內饔薦玆據薛氏禮圗今考內饔職曰凡宗廟之祭祀掌割亨之事無薦內羞明文孔疏亦無所出又春官內宗曰掌宗廟之祭祀薦加豆籩夫加豆籩隆於內羞王后已不親薦況內羞乎啟運沿薛圖之誤亦爲失考然大致綜覈諸家首尾融貫極有倫要如後薦朝事豆籩啟運列在納牲之前薛圗列在三獻之後今考內宰疏曰王出迎特時祝延屍於戶外之西南面後薦八豆籩王牽牲入則啟運之說確有所本又考明堂位君肉迎牲於門夫人薦豆籩其下云君親牽牲大夫贊幣而從據此則朝事薦豆籩賈疏列在納牲之前甚確薛圖舛謬亦復顯然又後薦饋食之豆籩啟運列在五獻之前薛圖列在五獻之後今考鄭司奠彛注曰饋獻薦孰時後於是薦饋食之豆籩云薦孰時則其時初薦孰而未及五獻甚明故少牢禮主婦薦韮菹醓醢葵菹蠃醢尙在屍未入以前卽知後於饋食薦豆籩必不在五獻以下凡此之類啟運考正薛圗之誤俱精核分明存而錄之與續儀禮通解亦可以詳略互考焉乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

原序

禮莫重於祭儀禮之特牲少牢有司徹士大夫禮也而天子諸侯闕焉黃勉齋續通解宗廟禮在祭禮之第九混天子諸侯言之其節目則自廟制至告朔凡二十章大都割取三禮及他經傳文而全載注疏於其中未免傷於煩雜重復究於儀節之次第迄未之詳未可推而行之也夫勉齋續喪祭二門視朱子家鄕學邦國王朝禮其卷帙且多三之一惟博收而不加翦截聨絡故爲書旣繁僅同抄撮或謂其意蓋主於尊經不欲攺竄以就我馳驅然竊疑割裂諸經分類綦緝以自成一家言毅然爲其大者矣而猶復沿本經章句之舊不復輕逾短垣當不至是蓋此書猶爲朱子未定之書非勉齋第欲其止於是也釣臺先生深於禮爲天子肆獻祼饋食禮纂三卷凡五篇其大意仿朱子勉齋之所編次而其取諸翦截聨絡節目次第較然分明博而不蕪約而不略是固能成朱子勉齋未成之志者矣蓋天子祭禮散見於六官者爲多先生鱗次櫛比壹其統類使讀是書者如見成周廟祭之盛至今可行其文則薈萃古人絲牽魚貫爾雅深厚如出周公之所語孔門七十子之徒之所紀開卷散帙不復知爲三代以下之書至其間經無其文而意以義起者卽取特牲少牢之本經而防以爲凖舉類見義確不可易始信漢儒推士禮而致於天子之說未爲無稽乃知先生之學淵深達不拘於一隅其根柢純粹必本於考亭而其著述質有其文似乎轉有前人所未及者昔朱子甚善勉齋所立喪祭二禮規模因屬他日宜悉用此更定其所自著禮而勉齋用力於三禮自嘉定乙卯迄庚辰凡二十六年而書始成猶於祭禮遺槁有未及訂定之遺恨深望後之君子能繼其志嗚呼賢人君子講明正學繼往開來切切期以論著公之天下後世迄今六百年先生果起而成之然則儒者心心相印苟以斯文爲己任必不使先賢遺恨不伸於來玆豈非吾學之幸哉先生著禮記章句十卷編次前後各從其類其分章畫節多本朱子綦儀禮義例因所纂集者不出乎戴記故題曰禮記類纂此書本仿儀禮而第曰天子肆獻祼饋食禮纂者蓋亦有微意存焉夫旣取古人諸書裁制襞績以從吾之所說是卽爲自著書而猶冠以古經之名則於實已不稱萃嘗謂經傳通解此朱子之書而非周公之書然則先生此書不稱儀禮儻在斯乎先生講學最尊朱子朱子拳拳於三禮輔以勉齋迄未稱成書若使先生得盡將其所纂集家鄕學邦國王朝及喪祭二禮悉如此書例成一家言其文可誦卽可推而行之而以儀禮十七篇仍還之髙堂生之舊益大成朱子之志惜乎所傳者僅此也後賢有志其推先生此書之例而克成之當亦先生所望也夫乾隆癸巳桂月髙平後學檀萃謹序

欽定四庫全書

天子肆獻祼饋食禮卷上

宗人府丞任啟運撰

儀禮特牲饋食禮諸侯之士之祭禮也少牢饋食禮諸侯之士之祭禮也【特牲豕也少牢羊也天子之大夫得用太牢曲禮云大夫以索牛是也其禮與諸侯之大夫有同有異略見詩楚茨篇薦血腥爲朝事薦熟爲饋食諸侯之大夫士有饋熟無朝事故皆以饋食名篇】天子諸侯之祭禮亡矣今姑取其散見經傳者纂而輯之曰肆獻祼饋食禮纂使論禮者有考焉【周禮以肆獻祼享先王以饋食享先王鄭氏曰肆獻祼祫也饋食禘也王氏肅曰宗廟旣祼而獻而肆肆謂薦血腥也旣肆乃饋熟愚按孔子言禘自旣灌而往何以禘言饋食鄭說非也禮先祼後肆而先言肆者以血腥與薦熟對言之明非臣所有也或曰肆旅也及羣廟故旅獻祼】

祭統第一

天子宗廟之祭春曰礿夏曰禘秋曰嘗冬曰烝【據王制皇甫氐侃曰礿薄也春物未成祭品鮮薄禘第也次第舉之秋谷新熟可嘗故曰嘗孫氏炎曰冬物皆成可進者眾故曰烝愚按詩言禴祀烝嘗蓋礿卽禴禘卽祀古夏祭原以禘名後以禘爲大祭故變文以別之以其祭於已月故謂之祀晉人曰寡君來禘祀猶兼言之而其文又通爲祠也】

右時祭四周禮以祠春享先王以禴夏享先王以嘗秋享先王以烝冬享先王【春官按祠卽禘祀之祀此春夏文倒耳】記天子犆礿祫禘祫嘗祫烝【犆特也止用特牛若諸侯並不用牛故曰東鄰殺牛不如西鄰之禴祭其物薄其禮簡各於其廟祭之每日一廟卽於其日賔屍祫合也合於太廟祭之春物未成未可以祫至夏秋冬乃祫也】傳曰祭不欲數數則煩煩則不敬祭不欲疏疏則怠怠則忘故君子合諸天道春禘秋嘗【以禘屬春誤同周禮】霜露旣降君子履之必有淒愴之心春雨露旣濡君子履之必有怵惕之心如將見之【祭義】礿禘陽義也嘗烝陰義也禘者陽之盛也嘗者陰之盛也故曰莫重於禘嘗【祭統翔曰陽進而贏故禘爲陽盛陰退而縮故嘗爲陰盛】子曰嘗禘之禮所以仁昭穆也明乎嘗禘之禮治國其如示諸掌而已乎【仲尼燕居】

三年大事於太廟五年而再殷祭【據公羊傳大事杜預以爲大禘何休以爲大祫卽大烝也上祫烝止及七廟此大祫則兼毀廟並及功臣上祫禘亦止及七廟此大禘則追所自出與毀廟故特言大以別之殷盛也中也】

右大祭二周禮四時之間祀追享朝享【春官間祀不嘗舉也追享大禘也以追所自出故曰追享朝享大祫也合於太廟若大朝然故曰朝享】禮不王不禘王者禘其祖之所自出以其祖配之諸侯及其太祖【大傳鄭曰禘郊配天也王者感大防五帝之精以生若啇則白招拒周則靈威仰也祭法有虞氏禘黃帝鄭又曰禘祭昊天於圜丘也於南郊曰郊於圜丘曰禘王氏非之謂禘宗廟之大祭非於南郊於圜丘愚謂身所自出父也父所自出祖也推而上之至始祖止矣夫始祖所自出卽天也周祖后稷履大人迹而生故詩止言姜嫄周禮享先妣皆不言髙辛是周非髙辛後夫人之生其始以气化天地卽父母也其後形化父母卽天地也后稷有母而無父受气於天成形於母此气化形化之交天與人之際也周公禘所自出於廟無主虛位而東向以爲天也可以爲祖也可此聖人明於天人之故仁至而義盡也王氏據史記以帝嚳爲后稷父周公所不言而史遷知之乎】傳曰禘祭以夏四月夏者陽气在上陰气在下故正尊卑之義也祫祭以冬十月冬者五穀成熟物備禮成故合聚飲食也【邢昺爾雅疏】大祫毀廟之主陳於太祖未毀廟之主皆升合食於太祖【公羊傳按禘祫之說先儒互異以時而言三年一祫五年一禘劉向說也三十月祫又三十月禘徐邈說也四月祫五月禘趙匡說也四月禘十月祫張純說也禘可春可夏祫必以秋某氏說也三年喪畢遷主於廟曰禘在卽吉之月無有常期杜預說也喪畢遷主孫遞居王父之處禘之爲言遞也劉歆賈逵鄭眾說也三年喪畢合先君之主於祖廟曰祫明年乃禘於羣廟鄭說也以等而言祫大禘小鄭賈公彥說也禘大祫小王肅何休說也取其序昭穆曰禘取其合羣祖曰祫祫禘爲一孔穎達說也天子三年大祭曰禘諸侯三年大祭曰祫大夫三年大祭曰殷陳祥道說也王者有祫有禘諸侯有祫無禘張子說也以所祭而言祫取未遷廟主合食太廟禘取已遷廟主合食太廟通義說也祫及壇墠禘及郊宗石室馬融說也禘各於其廟祫則毀廟羣廟皆合太廟賈逵說也祫皆合食太廟禘則王季以上合食后稷廟成王以下凡穆合食文世室康王以下凡昭合食武世室鄭氏說也祫禘皆分此三廟陳祥道說也祫兼毀廟親廟禘不及羣廟趙匡說也祫止兼親廟毀廟禘兼親廟毀廟又追所自出程子說也禘及功臣祫不及功臣何休說也禘及者逺祀先後並及功臣蘇軾說也禘不及羣廟祫烝則及功臣楊復說也禘有大禘有夏禘祫有大祫有時祫馬端臨說也禘只時祭非大祭張存中說也烝嘗皆祫而不大惟祫禘爲大故名曰大祫天子之禘追所自出魯禘不追所自出近世萬斯大說也愚謂先王之祭有隆有殺有疏有數數而殺者所以親親疏而隆者所以尊尊殯宮之祭止於三年禮所謂朝夕奠國語所謂日祭也三年祔廟後曽祖考皆月一祭國語所謂月祀也七廟之主四時皆一祭春則犆夏秋冬則祫國語所謂時享也三時皆祫故謂之時祫至三年則於冬祫獨隆其禮親廟毀廟皆合食太祖功臣與焉以其大於常時之祫烝故謂之大祫又謂之大烝周禮所謂朝享也又三十月當夏禘時又獨隆其禮上追始祖所自出止及毀廟而親廟之主不復升合食功臣亦不與焉以其大於常時之祫禘故謂之大禘周禮所謂追享也其不謂之大祫者親廟不合食也禘以四月祫以十月首時之正卜而不吉則在仲月故周禮以仲月明其極趙匡因謂禘以五月也喪三年不祭喪畢則舉大祭以遷主而祔廟當春夏則舉大禘而親廟之主亦升合食以便於遷當秋冬則舉大烝故春秋文公二年八月大事於太廟公羊以爲大祫而杜預以爲大禘因以禘爲除喪劉賈以禘爲遷主鄭謂三年喪畢則祫而亦春禘春祠秋祫諸誤所自來也以追所自出則大禘重故王何謂禘大祫小以兼親廟及功臣則大烝煩故鄭賈謂祫大禘小諸侯不追所自出則祫與禘同故孔陳謂禘祫一也周末世逺主煩太廟之室不足以容故自成康以下分禘於文武之廟此又趙匡不及羣廟之說所自起而朱子因之並謂止以始祖配而毀廟親廟之主皆不及也惟權衡於隆殺之宜疏數之節則諸儒之說一以貫之矣】

吉蠲第二【吉言諏日擇士之吉蠲言齋戒滌濯之潔】

將祭必卜目先卜一日肆師爲期卜之日冡宰大宗伯帥職事而卜肆師詔相人奉龜太史眡墨太卜眡髙命卜師作【據周禮肆師下大夫人中士太史太卜皆下大夫卜師卽卜人下士五官皆宗伯之屬也冡宰無所不統而大宗伯尢禮官之長故帥職事以卜眡視通墨以墨塗當卜處使坼易見也髙骨近足可卜處春卜後左夏卜前左秋卜前右冬卜後右太卜指以示宗伯而遂告以所卜之事也作鑽灼之也按禮士筮不述命大夫卜述命諸侯再述命則天子當親命之宗伯受命命太史太史告太卜太卜乃命凡三述命也】

右卜日記曰外事用剛日內事用柔日【表記】日用丁巳【少牢外事徵伐巡狩之事剛日甲丙戊庚壬也內事冠昏喪祭諸事柔日乙丁巳辛癸也用丁巳所謂柔日賈氏公彥曰亦取其令名自丁寧自變攺皆致其敬謹之意也】凶事先逺日吉事先近日【曲禮】卜來月上旬【鄭注凶事奪情故先卜下旬下旬不吉乃及中旬上旬祭以致敬故先卜上旬上旬不吉乃及中旬下旬也】易抱南面天子衮冕北面【祭義】凡卜祭皆祭服【賈疏易掌易之人此謂當卜時若初受命則天子當西面禮享先王衮冕故卜以衮冕凡卜祭用祭服以交於神明也他事卜則異此】君占體大夫占色史占墨卜人占坼【周禮龜坼而後墨見墨見而後色著色著而後體定賤察其詳貴視其略也】辭曰孝王某卜日丁亥用薦嵗事於先王尙饗【某名也丁亥舉一以例之先公亦稱王統辭亦尊之也國語我先王后稷不窋】述命命曰假爾泰有常孝王某卜日丁亥用薦嵗事於先王尙饗【仿少牢若大祫禘則當曰大事】傳曰先筮而後卜卽事有漸也筮凶則不卜故曰卜筮不相襲也【鄭氏疏】卜不過三禮以三爲成也【王氏說】三卜不吉則以仲月上旬祭周禮祭宗廟以四仲非孟月不得祭言下限也【參左傳疏】

卜得吉遂戒內宰宿後夫人王齊於外後夫人齊於內冡宰誓戒百官大宗伯申戒大司冦涖誓並戒百族太史與羣執事讀禮書而協事宰夫以法式戒具與其薦羞祭僕警有司及百官之戒具司士戒士遂師審其戒誓布於國中王齊膳夫日三舉玉府共食玉鬯人共浴鬯巾車共齊車【據周禮參祭義內宰下大夫統治宮中之事宿肅通猶戒也宰夫下大夫掌朝廷之位二官皆冡宰之屬祭僕中士掌受命於王以眡祭祀司士下大夫掌羣臣之版皆司馬之屬遂師下大夫掌遂之戒令司徒之屬也百官有列於朝者百族無爵而得與祭者謂王之族姓鄭謂府史胥徒愚謂若私臣及賔弟子兄弟之子皆是也冡宰誓而司冦涖之者劉氏謂禮大人眾非刑不肅也內而宮中外而百官百族逺而至於六遂之地無不戒焉合眾人之敬以爲敬也膳夫下大夫掌王食飲膳羞玉府上士掌王金玉貨賄皆冡宰之屬殺牲盛饌曰舉日三舉舊云不食餕余惡防也鄧氏曰當作不舉防散志滑精也食玉鄭氏眾曰食玉之屑王氏曰助精明之養也鬯人下士掌共秬鬯巾車下大夫掌王之五路後之五路皆宗伯之屬王浴以鬯襲其香也】

右齊戒記齊必變食居必遷坐【論語】齊者不樂不弔【曲禮】冠丹組纓諸侯之齊冠也冠綦組纓士之齊冠也【玉藻天子當朱組纓朱深而丹稍淺綦蒼艾色傳曰齊之也以陰幽思也】齊則綪結佩而爵韠【同上綪屈也鄭曰屈而結之思神靈不在事也】必有明衣布【論語明衣浴竟著之貴潔也其以布貴誠也】必有寢衣長一身有半【同上不用防衾也】齊則角枕錦衾【詩毛傳夫子之寢衣或錦衾有不備歟或衣寢衣而加衾則心愈恭歟】君齊車羔幦豹犆【玉藻】天子齊車羔幦虎犆【幦覆式也犆緣也以虎豹皮緣羔皮覆之式上也】傳曰齊之爲言齊也心不苟慮必依於道手足不苟動必依於禮専致其精明之徳以交於神明也【祭統】卜之日王立於澤親聽誓命受教諫之義也獻命庫門之內戒百官也太廟之內戒百姓也【郊特牲】誓戒及於羣臣眾庶欲合臣民之敬以事其先王也

先期十日先戒屍戒者屍門外北面屍出門左西面儐者相戒者再拜祝致辭屍拜許諾戒者又拜稽首屍拜送【據賈疏推之擇可爲屍者先戒之以待卜】

右戒屍記外事屍異姓內事屍同姓非宗廟則屍不以同姓【孔疏外事郊社山川五祀若周公郊以太公爲尸祭泰山以召公爲屍也內事宗廟之事】孔子曰屍必以孫無孫則取於同姓【曽子問必以其人之後一气屬也】孫可爲王父屍【昭穆同也】子不可爲父屍【並曲禮昭穆異也】父在子不爲屍【內則嫌於父拜其子也】屍必以其適【鄭注不以庶不敢以賤者依吾親也】天子屍以卿諸侯屍以大夫【鄭注】大夫士屍用無爵者【孔疏天子屍不以公諸侯屍不以卿爲疑也明嫌之義也詩言公屍疏曰言此卿之尊比於下土諸侯諸侯得稱公實非公也卿不足則取諸卿以下大夫不足則取諸大夫以下尙爵也不敢以賤者依吾親也𨿽尙爵猶必取諸同姓昭穆之適也大夫屍無爵避君也孔子曰大夫士屍無問長幼故孔子曰孫幼使人抱之】無祿者稷饋稷饋者無屍也【大戴禮無祿謂庶人稷饋無牲也無屍賤不備禮】祭殤者亦無屍【據曽子問庶人無屍無威儀之可象也殤者無屍威儀未成亦無可象也】辭致命曰孝王來日丁亥用薦嵗事於先王將以子加諸言卜敢告【按天子不名廟中乃名此但稱孝王可也】孔子曰屍弁冕而出【曽子問屍入廟則象乎神故服先王先公之遺衣服未入廟則但服接神之服而已大夫之屍亦弁冕者孔曰大夫卑屈於君故屍服父祖自祭之上服人君禮伸故屍服助祭於君之上服】卿大夫士皆下之屍必式【卿大夫下敬其爲君屍也卿大夫下而屍式爲可爲君之屍則已尊不可與卿大夫敵也】君知所以爲屍者則自下之屍必式【俱曲禮孔曰君出與屍遇散齊時也君下而屍式廟門之外未全於尊不敢與君敵體也若敵則皆下矣】屍乘必以幾【曲禮安之也】必有前驅【曽子問使人避之尊也】

先期三日卜屍卜吉再宿屍【據賈疏前但戒以當卜此則以卜吉告也】右卜屍記卜不吉則攺卜【鄭注】辭命曰孝王某來日丁亥用薦嵗事於先王以某之子某爲屍尙饗【據少牢上某屍父字下某屍名也鄭曰字屍父屍父已亡尊鬼神不名也連其父者欲神易知而馮依之也】

宿者屍門外北面屍出門左南面宗人儐宿者再拜祝致辭屍拜許諾宿者又拜稽首屍送揖不拜【據賈疏推之按大夫士禮主人親宿尸天子諸侯尊不迎屍則不親宿屍可知君在廟門外則全乎君屍不可以君臨之不親宿以尊屍也凡祭祀天子有故則宗伯攝又大事則冡宰涖事是冡宰宗伯皆可攝也北面不東面不爲賔也屍南面天子諸侯屍尊也若大夫則屍西面而主人遂東面以順之士禮有祝有儐大夫卽以祝儐避君也天子諸侯必備祝儐可知儐之數天子當六人上公五侯伯四子男三也祝致辭以與神接也祝致辭則儐無辭矣士卑屍不送大夫尊屍𨿽宿猶送天子諸侯彌尊屍必送也不拜送屍旣宿則尊也不拜送而拜諾屍在廟門外未全乎尊也】

右宿屍辭致命曰孝王某來日丁亥用薦嵗事於先王卜子爲先王某屍得吉卜敢宿【先王某或字與諡也】

乃致齊王致齊於外後夫人致齊於內【祭統】申戒諸與祭者【據賈疏】

右致齊傳散齊七日致齊三日散齊於外致齊於內齊之日思其居處思其笑語思其志意思其所樂思其所嗜齊三日乃見其所爲齊者【祭義散齊若不樂不禦不弔之類其出入則猶有之致齊則更専一但居正寢之中不復出入也】

【齊之日以致齊言賈曰士不得散齊但致齊三日而已孔曰大夫散齊九日致齊一日故少牢禮前一日宿屍賔也】卜日得吉戒諸官散齊卜屍得吉戒諸官致齊【賈疏】

宗伯請祭期王曰比於子【據少牢祭期謂時之早晏祭期有定而必請者尊命也比於子言比次早晏在子尊禮也】

右請期記請期則朝服【卜日祭服聽於神也請期朝服聽於君也】傳夏后氏祭其闇殷人祭其陽周人祭日以朝及闇【祭義未鄕晨爲闇日尙黒也日旣出爲陽日色白也以朝及闇謂日始出日色赤也夏尙黒殷尙白周尙赤故始祭時其異如此方氏慤以日旣沒爲闇恐非】

先祭一日司徒奉牛封人飾牛設其楅衡置其絼宗伯奉雞司馬奉羊司冦奉犬司空奉豕服不氏奉猛獸冡宰大宗伯省牲小宗伯從充人告牷大宗伯眂滌濯宰夫從肆師詔相饔人漑鼎廩人漑甑甗司宮漑豆籩及勺爵祭僕糾百官之戒具禮畢告備於王【據周禮少牢禮封人中士充人下士皆司徒之屬飾謂刷治潔淸之楅衡施於牛角所以止觸絼著鼻繩也牛土畜雞木畜羊火畜犬金畜豕水畜故各以其官奉之天子有馬牲於易乾爲馬坤爲牛疑天官奉之周禮不言冡宰尊空其文也秋官大司冦喪祭奉馬牲知非喪司冦不奉也服不氏主服猛獸之不服者下士一人司馬之屬牲體全備曰牷饔人卽內饔中士冡宰之屬廩人中大夫司徒之屬司宮疑卽宮正也】

右省牲視濯記大夫攝官諸侯兼官天子六官具周禮牧人掌牧六牲祭祀供其犧牲以授充人充人系於牢芻之三月【士一牲豕大夫二牲加羊諸侯三牲加牛公卿四牲加犬】傳古者天子諸侯必有養獸之官擇其毛而卜之吉然後養之君皮弁素積朔月月半君巡牲所以致力孝之至也【祭義按孔疏士視牲視殺別日大夫視牲視殺不別日避君也則天子諸侯必前一日視牲】記諸侯夫人先夕視濯天子先夕大宗伯視濯【據詩采蘩疏按孔疏王后不親視濯故大宗伯代之士妻得與夫人同而特牲禮宗人視濯或士妻有故不得與則宗人代之也大夫妻前一日無事】

朝踐第三【踐音翦殺也殺牲之事在朝故名朝踐】

祭之日雞人夜嘑旦以百官巾車鳴軨以應雞人司烜共明燭墳燭庭燎宮正執燭掌次張旅幕張屍次太史執書以序位常【據周禮雞人下士宗伯之屬司烜下士司冦之屬宮正上士掌次下士皆冡宰之屬漏未盡三刻雞鳴之時則雞人呼旦以警百官早起而巾車卽鳴軨以應之見夙駕也明燭在堂以照陳饌墳燭在門內庭燎在門外以照出入旅幕公卿眾官之幕公卿以下皆於門外以待事人多不能獨設故張大幕以待之屍次屍更衣之次書尊卑昭穆位次之冊太史執以序之使不紊也】

右戒旦設位周禮司烜供明火【以陽燧取於日者】委人供祭祀之薪蒸木材【委人中士司徒之屬供之備炊及燎燭也】記天子百燎上公五十侯伯子男三十【大戴禮】

王夙興肆師築鬻鬯人共鬯郁人薦鬯犧人薦醴天府陳盥具王祼鬯饗醴乃出就路車典路贊駕齊右陪乘師氏從保氏從太史從天府執燭太僕左馭而前驅大馭馭王司常建常節服氏維太常司戈盾授旅賁殳旅賁執殳夾車而趨奏王夏【據周禮參國語築也香艸而煮以爲鬯也鬯人鬰人皆下士犧人周禮無之疑卽司尊彛亦下士天府上士皆宗伯之屬祼鬯以鬯酒浴也路玉路典路中士宗伯之屬贊助也師氏中大夫掌道王美保氏下大夫掌諫王惡皆司徒之屬齊右下大夫爲王車右太僕下大夫掌王服位大馭中大夫掌王玉輅皆司馬之屬王出則太僕爲王先驅居車左而自禦之避王也齊右則與王同乘而大馭禦之以行旗畫日月爲常有十二旒司常中士宗伯之屬節服下士世爲王節衣服旅賁中士有膂力者皆司馬之屬司常建太常於車上而節服六人共持之以行其旅賁則夾車而行不在車也王夏九夏之一金奏九夏與笙奏南陔六篇皆有聲無辭鄭謂樂崩而九夏亡是也呂叔玉以時邁爲肆夏非】右王入廟記玉輅以祀錫樊纓十有二就建太常十有二旒鐘師掌金奏鎛師掌金奏之鼓【周禮】傳旗十有二旒龍章而設日月以象天也【郊特牲】

後祼鬯饗醴如王出就重翟九嬪從世婦從內宗外宗從女史從女禦從小臣前驅閽人蹕奏齊夏【據周禮重翟重翟雉之羽以爲蔽從王祭祀所乘猶天子之有玉路也天子一娶九女或十二女自後而外爲九嬪爲世婦若外世婦則侯伯子男之妻其齒徳尢尊者則命爲三夫人夫人世婦皆贊後之禮事如冡宰宗伯之贊王若三夫人不必備猶王之三公不必備故略言之也內宗王同姓女嫁於大夫士者外宗王諸姑姊妹之女與王異姓者女史掌執簡記奉諱惡猶王之有太史後亦有師毋傅毋猶王之有師氏保氏女禦宮中執役者內小臣奄上士四人後出入則前驅有禮事則擯閽人掌蹕宮門廟門使人避後行也二者皆冢宰之屬齊夏亦九夏之一】右後入廟記後入廟升自側階【側階東下階也東阼天子所升降婦人不得由之故由庭入闈門至東下階升自東堂入於東房】重翟錫面朱總有容蓋

大宗伯省牲鑊小宗伯省齍鑊肆師告潔小史以書敍昭穆之俎簋司尊彛設四尊四彛郁人實彛冪人冪彛鬯人飾鬯肆師展器陳告備外宗贊後眂豆籩於堂東【據周禮小史中士司尊彛下士皆宗伯之屬或時祭或大祫或大禘其昭穆之數不同故小史以書敍之也尊彛各六祭用其二各二焉則四也其詳見後冪人奄一人冪尊以疏布冪彛以畫布王不親眂鼎鑊而後親眂豆籩中饋原婦人之事也若後有故不入廟亦小宗伯視之】

右省器傳祭必夫婦親之所以備外內之官也官備則具備【祭統】

王衮冕立於阼後副褘立於東房【據祭統】公侯卿西階之前東面北上同姓東階之前西面北上大夫門東北面西上士門西北面東上旅食在其後【據孔疏而略變之】肆師詔相誅怠慢者【周禮】

右列位記上公衮侯伯鷩子男毳【鄭注】王后褘衣夫人搖狄君命屈狄【玉藻鷩雉也毳藻也搖揄通狄翟通揄翟色靑刻而加采畫之君後也命謂命爲世婦屈狄色赤但刻而不畫】傳公族在宗廟之中如外朝之位宗人授事以爵以官以爵爲位崇徳也授事以官尊賢也【文王世子】宗廟之禮所以序昭穆也序爵所以辧貴賤也序事所以辧賢也【中庸孔曰天子諸侯祭祀其位無文以士禮公有司門西北面東上私臣門東北面西上推之同姓無爵者在阼階前西面北上卿西階前東面北上大夫門東北面西上士門西北面東上旅食在其後又少牢下篇眾賓位在門東旣獻在西階西南眾賓繼上賓而南天子諸侯之賓位當依此又曰同姓無爵者從昭穆有爵者則以官與公侯列西階愚按中庸言序昭穆世子記又言公族以爵爲位似乎迥別鄭孔合之謂無爵者則序昭穆有爵者則序爵庶可兼通然愚思之又有未安者周之宗盟異姓爲後有爵者入異姓不後之乎東階之下無一有爵者宗盟不太無色乎類族辧物禮之大者混同姓於異姓豈類族乎愚意阼階世次則自北而南以北爲上以序昭穆爵位則於一世中自西而東以尊卑爲序蓋世異則子不可先父故貴不敵親世同則弟不妨先兄故親不敵貴也觀中庸於燕毛言序齒則昭穆不序齒可知矣】

宗伯請賓王曰命某爲賓宗伯命賔賔少進禮辭反命又命之賔再拜稽首許諾宗伯反命賔出立門外之西請佐食亦如之門外東面北上宗伯納賔攝主拜賔答拜入奏納夏佐食以次入及庭王降一等揖之賔就西階南東面佐食賔之南門東北面西上宗伯就東階南北面【據詩疏其儀略放燕禮士前二日宿賔親之大夫前夕使人宿之天子諸侯已再戒故但於卽日命之也佐食賔客佐屍食者孔云大夫士於私人中擇賢者爲之知天子當於來聘卿大夫擇之也詩卷阿疏擇佐食亦在屍未入前士佐食一大夫二疑卿四諸侯六天子八也士大夫禮主人迎宗人儐天子尊知不親迎據燕禮以膳宰爲主人釁廟禮以宰夫攝主人知此當以小宰攝也大夫士再拜賔三拜眾賔攝主禮亦如之納夏亦九夏之一君特揖正賔汜揖眾賔】

右立賔及佐食書虞賔在位【舜典虞賔丹朱也】詩我有嘉客亦不夷懌【商頌嘉客先代之後】振鷺於飛於彼西雝我客戾止亦有斯容【周頌我客二王之後夏之後杞殷之後宋】傳天子不以公爲賔諸侯不以卿爲賔爲疑

也明嫌之義也賔入中庭君降一等而揖之禮之也【燕義吳紱云祭祀禮大恐未可以燕禮例之必先代後且豫戒之愚按諸侯朝覲有時未必四時之祭必杞宋特來助祭也若止圻內諸侯則凡與祭者皆戒之申戒之矣且立尸天子不以公爲屍則此所立之賔恐與泛來助祭不同則臨時立賔可也議禮者酌之】

司宮筵於奧司幾筵設席天府陳宗器乃迎屍祝迎屍門外小祝從掌祧以先公先王遺衣服授屍於次先公鷩冕先王衮冕屍入奏肆夏祝延屍王降立阼階下祝先入門右屍入門左賔佐食皆避位天府奉沃盥鬯人進鬯小祝沃屍盥屍升自西階祝從王升自阼階屍入於太室太祖主東面屍南面凡昭主南面其屍西面凡穆主北面其屍東面若禘則太祖所自出無主虛位東向其屍南面太祖主當宧穾之間西面其屍北面冡宰贊王授玉几祝負北墉南面立王出立阼階上西面賔復位佐食立於中庭【參周禮儀禮敷席之法在地一重曰筵筵上加者曰席司幾筵天府皆上士宗器若赤刀大訓之類掌祧奄人皆宗伯之屬肆夏亦九夏之一祝主接神故迎屍延屍皆以祝詔相在前曰延屍入門左將就西階也祝亦上西階而入門右避屍盥也槃匜在門之右屍尊不就盥故天府奉之室東北隅曰宧東南隅曰穾幾長五尺博二尺髙尺二寸按大全言禘祭嚳東向稷西向朱子文集嚳東向稷南向此從大全蓋配之義有二一訓合以皇妣某氏配是也一訓對以始祖配是也若稷南向則降於昭之班而不可言對矣又按士禮祝設幾筵大夫司宮設筵祝設幾諸侯司幾筵設席其幾筵司徒贊君設之也又大夫禮宗人三人奉盥】

右迎屍記陳其宗器設其裳衣【中庸】禘祫昭穆各用一屍【逸禘祫禮按時祭太祖屍一祧廟屍二親廟屍四凡七若二祧未備則五大祫太祖屍一羣昭屍一羣穆屍一凡三大禘所自出屍一太祖屍一羣昭屍一羣穆屍一凡四其親廟四屍各居其廟隋牛云周人祫享之時旅酬六屍並后稷爲七先公昭穆二屍先王昭穆二屍合十一屍丈八之室亦以隘矣恐未考禘祫禮也】有男屍無女屍同幾天子左右玉几諸侯右雕幾【周禮司幾筵薛氏曰諸侯祭祀陰事右之賔客陽事左之馬融曰幾長三尺兩端赤中央黒】享先王則衮冕享先公則鷩冕【周禮司服愚謂此分享時若祫祭則合一屍而皆衮】宗人擯王王階上西面則宗人階下北面王出門西面則宗人從王南面佐食佐賔當事戶外南面無事則中庭北面祝釋辭當事在王右無事則北墉下南面【此總記執事之異位】傳鋪筵設同幾爲依神也【祭統】喪祭異幾體實不同也廟祭同幾精气合也【賈疏精气合故祝曰以皇妣某氏配】君迎牲而不迎屍別嫌也屍在廟門外則疑於臣在廟中則全於君君在廟門外則疑於君入廟門則全於臣全於子是故不出者明君臣之義也【祭統】君不迎屍所以全屍尊也祝迎屍不拜不敢與尊者爲禮也【鄭注據此則宗伯疑拜矣】

樂作黃鐘爲宮大呂爲角太簇爲徵應鐘爲羽路鼓路鞀陰竹之管龍門之琴瑟九徳之歌九防之舞凡九變【周禮黃鐘人宮也夾鐘爲天宮林鐘爲地宮黃鐘爲人宮祭天則去地宮祭地則去天宮祭宗廟並去天地兩宮又祭祀去商聲不用蓋黃鐘子律虛危主宗廟故以黃鐘爲宮隔八相生則下生林鐘爲徵而林鐘爲地宮故避之而以林鐘上生之太簇爲徵由是下生則南呂當爲商而南呂與天宮夾鐘同位避之又商聲不用又上生姑洗爲南呂之合亦避之故用姑洗下生之應鐘爲羽由是上生則防賔當爲角而防賔爲地宮林鐘之配又避之故以防賔上生之大呂爲角路鼓路鞀前鄭曰二面後鄭曰四面陰竹生山之北者龍門山名九徳六府三事之徳也防韶同虞舜樂】

右樂作記屍入室乃作樂【孔疏】傳樂九變則人鬼可得而禮矣【周禮特牲少牢禮皆不言樂士大夫無樂也賜乃得用之大夫判縣士特縣其舞大夫四佾士二佾】先作樂乃下神下神乃薦獻薦獻訖乃合樂至敬不樂不敢散其志也【賈疏至敬謂祼獻時鄭云禘輕於祫無降神之樂按禘王者之大祭豈得言輕熊氏安云大祭皆】

【有三始皆有降神之樂疑熊得之】禘有樂而嘗無樂陰陽之義也【郊特牲孔曰周四時皆有樂殷詩庸鼓萬舞下言顧予烝嘗是殷嘗亦有樂此云無樂未詳熊曰秋冬但有管之樂愚按詩明言庸鼓是熊說亦非也】殷人尙聲臭味未成滌蕩其聲樂三闋然後出迎牲聲音之號所以詔告於天地之間也【郊特牲孔曰四時常祭三代各有所尙虞尙气周尙臭若大祫皆先用樂按此豈四時常祭周先祼後樂作歟】

王降盥小臣沃王盥禦僕相盥奉槃授巾王升入太室祼大司冦奉明水大宗伯涖鬯郁人詔王祼太宰贊王小宰贊太宰酌圭瓚獻屍祝命祭尸祭之啐之奠之祼畢王出復位【據周禮參詩疏禮疏小臣上士四人禦僕下士皆太僕之屬明水取於月者大司冦奉之司冦秋官淸明之至也鬯暢也鬰其中芬香條暢故謂之鬯又加郁焉乃謂之鬰鬯圭瓚以圭爲柄黃金爲勺靑金爲外而朱其中酒入口曰啐】

右初獻【屍不飲】記天子鬯諸侯薫大夫芑蘭士蒹庶人艾【王度記】諸侯孝道備賜以秬鬯【白虎通義】賜圭瓚然後爲鬯未得賜則資鬯於天子【王制】典瑞祼圭有瓚以肆先王【典瑞中士宗伯之屬肆朝踐也祼行於朝踐時】甸師共茅【甸師下士天官之屬茅以縮酒】鬯人共鬯器郁人共祼器肆師築鬻【祼器有彛有舟築鬻鬰金而煮之也】司尊彛掌六彛春祠夏禴祼用雞彛鳥彛秋嘗冬烝用斚彛

黃彛追享朝享用虎彛蜼彛皆有舟【並周禮鳥鳳也雞彛鳥彛皆刻而畫之斚爲禾稼黃爲黃目蜼禺屬仰鼻而長尾兩則以尾塞其鼻二彛一盛明水一盛鬯酒舟尊下臺也】傳獻之屬莫重於祼【祭統】加明水報陰也【郊特牲】黃目鬱气之上尊也黃者中也目者淸明之气也言酌於中而淸明於外也【同上】周人尙臭灌用圭璋用玉气也【同上玉气溫潤是亦用气】玉以象徳金以配情芬香條暢以通神靈玉飾其本君子之性金飾其中君子之道合天下之極美以通其志也其惟圭璋秬鬯乎【白虎通義金可從可革通乎人情】禘祭未毀廟各於其廟祼之【鄭注按此則春犆礿亦各於其廟祼之若祫則羣屍防於太廟以次受祼禘亦四屍以次受祼】

後入亞祼用璋瓚內宰贊後尸祭啐奠如初祼畢後出入於西房【同上半圭曰璋孔曰後從祼二獻也】

右亞獻【屍不飲按灌地以求神於陰屍啐之奠之丘氏濬家禮儀節盡傾茅沙盆疑與古不合又此二奠在主席疑正祭畢乃徹】傳君與夫人交獻以嘉魂魄是謂合莫【禮運人死則魂魄散然魂陽魄陰各以其气爲感君陽夫人陰是亦所以合之也易嘉防以合禮】後不與則大宗伯攝【周禮婦人有生育之事與其私喪也】詩左右奉璋【鄭箋亞祼卿士奉之愚按周禮酒人共五齊三酒以役世婦某氏曰世婦助後祭則酒奄十人共世婦在廟之役疑後祼當三夫人贊後九嬪世婦贊夫人不當使左右奉此或大宗伯攝祼時歟】

王出廟迎牲子從宗伯贊王卿大夫士序從牛人共其互與其盆簝以待事【據禮記周禮牛人中士地官之屬互懸肉格盆盛血祭器簝受肉籠也】

右迎牲傳旣祼然後出迎牲致陰气也【按薛氏禮圖後亦出迎牲愚謂婦人無門外之事牲非後事也疑不當出】

祝迎屍出於室太祖之屍戶外當戶牖之間南面其主在其右東面屍主異席昭屍西面北上其主南面穆屍東面北上其主北面若禘則自出之屍南面無主虛位東面太祖之屍北面其主西面後薦朝事之豆八韭菹醯醢昌本麋臡菁菹鹿臡茆菹麇臡籩八防蕡白黒形鹽膴鮑魚鱐外宗佐薦【據孔疏及周禮戶在室之東南牖在室之西南戶牖之間堂正北也凡菹長切之四寸昌本菖蒲根菁蔓菁茆鳬葵四者皆可爲菹醯肉汁也有骨曰臡無骨曰醢凡作醢臡必幹其肉莝之雜以梁麯及鹽漬以美酒塗置甀中百日乃成熬麥曰防麻曰蔶稻曰白黍曰黒形鹽築鹽爲虎形也膴防生魚爲大臠鮑糗幹之出江淮鱐幹析之出東海王者備物近者腥之逺者幹之】右後薦朝事豆籩【孔氏序次如此薛氏禮圖屍出在獻毛血下後薦豆籩在王三獻下更酌之】記室屍主同席【室狹也】堂屍主異席【堂寛禮得備也】室主爲主屍在其左堂屍爲主主在其右【室主相向堂屍相同】周禮將祭川衡供川奠澤虞供澤奠獸人供死獸生獸人供鱻魚薧魚掌畜供卵鳥鼈人供蠯蠃蚳以授醯人人供果蓏甸師供野果蓏籩人供籩實醢人供豆實醯人供齊菹醯醬鹽人供苦鹽散鹽臘人供臘脯膴胖庖人供好羞宰夫以法式戒具【川衡下士澤虞上士人下士皆屬地官獸人人庖人中士鼈人臘人下士籩人醢人醯人鹽人奄爲之皆屬天官掌畜下士屬夏官川奠魚鱐蜃蛤之類澤奠芹蔆茆芡之類鱻鮮同薧幹也蠯蜯嬴蛤也蚳蟻子可以爲醢有核曰果桃李之類無核曰蓏芋之類苦鹽出解池水得風以成散鹽出東海煮之乃成臘幹者脯潤者膴在膺胖在背也】後不與則大宗伯攝而薦豆籩外宗贊宗伯【必以外宗豆籩固婦人之職也男女得相授器祭嚴無嫌也禮非喪祭不相授器】傳水艸之菹陸產之醢小物備矣三牲之俎八簋之實美物備矣昆虫之異艸木之實陰陽之物備矣凡天之所生地之所長苟有可薦莫不咸在示盡物也【祭義】夫人薦豆執校執醴授之執鐙明男女之別也【祭統校豆中央直者鐙足下跗也執醴者亦兼執豆彼執鐙以授夫人而夫人受時執校以薦𨿽親授猶爲有別乎爾】

牲入王執靷牽牲穆答君大司冦前王卿大夫奉幣士執芻封人歌舞充人贊至庭麗於碑以幣告奏昭夏【據禮記周禮穆王太子也父昭則子穆故謂子爲穆牲入將殺之故用大司冦前重刑也明無故不敢殺也芻以借牲體歌舞以道其牲之美充人下士屬地官麗猶系也碑在中庭之南昭夏亦九夏之一】

右納牲詔於庭【鄭曰用幣告神而後殺】傳奉牲以告曰博碩肥腯謂民力之普存也謂其不疾瘯蠡也謂其備腯咸有也

王南面親射牲射人贊王王從碑北待之卿大夫袒助王殺王執鸞刀毛牛尙耳太僕贊祝出受血毛入告神於室王復位【參國語周禮禮記詩雅周禮夏官司弓矢供射牲之弓矢射人下大夫司馬之屬時太宰太僕射人俱贊王射牲鸞刀刀有鈴者】

右血毛詔於室記牛一豕一羊一謂之牢【按天子六牲則馬雞犬亦當於此殺之】凡廟一牢毀廟之主昭一牢穆一牢【據孔疏引逸禘祫禮凡牢之數視其屍】傳天子以犧牛諸侯以肥牛大夫以索牛士以羊豕【曲禮犧牛色純肥則不必盡純矣犧牛肥牛皆在滌三月索則不必三月矣楚語云牛羊必在滌三月犬豕不過十日】天子郊禘必射牲自射其牲諸侯宗廟之事必自射其牛刲羊擊豕【國語言射牲則牲無不射也逸烝嘗禮有射豕是天子羊豕皆射也諸侯射牛則羊豕不射矣】天子郊禘必射牲宗廟秋冬射春夏否【賈疏秋冬射時殺也春夏否時生不盡殺也然此亦指羊豕而言牛則必射】親殺致孝養也大夫士不親殺避君也天子諸侯殺於門內之庭大夫士殺於門外避君也【賈疏】取其毛告純也取其血告殺也【詩毛傳】毛血告幽全之物也告幽全之物者貴純之道也【郊特牲幽謂血全謂毛純內外皆善】毛尙耳貴聰也欲神之聽之也【孔疏】割刀之用而鸞刀之貴貴其義也聲和而後斷也【郊特牲】

大司冦奉明火祝取膟膋燎於鑪入詔神於室出墮於主前【據周禮及孔疏明火取於日者不於屍主而於虛位則曰神】

右祝詔於室一燔燎記合蕭焫之未有黍稷【但以膟膋焚之使神知牲已殺】甸師供其蕭【周禮】傳明水火陰陽之精气潔之至也刑官奉之刑秋也淸明之气也言聖人之自潔而以潔於人也【周禮疏】燔燎報陽也【郊特牲】燔燎羶薌見以蕭光以報气也此教眾反始也【祭義羶薌亦馨香也牛羊曰羶香黍稷曰馨香因物異文耳見謂光之著見鄭讀覸非人有气而後有形故報气所以教眾反始】

王袒執鸞刀割肝祝洗於郁鬯蒙之以膋入燔於室出王親宰之奉於主前拜屍答拜屍嚌之王拜屍答拜【據郊特牲及孔疏宰割也割之而不全離】

右宰祭記君親制祭【禮器陸佃曰天子曰宰祭諸侯曰制祭別尊卑也】傳君再拜稽首肉袒親割敬之至也敬之至

也服也拜服也稽首服之甚也肉袒服之盡也【郊特牲稽首首稽畱於地而後起拜以致敬而稽首尢服之甚親割致祭而肉袒尢服之盡】祭肝貴气主也【同上肝屬木气至則木先應之故爲气主】

祝升牲首於室置之北墉下【據孔疏以下節次皆據孔疏而儀文則取散見者實之】

右牲首記羊人祭祀升羊首【周禮賈曰據此則三牲首皆升知地官牛人升牛首冬官豕人升豕首愚意馬犬首亦當升之五官升首而言祝者以告神者祝也】傳升首報陽也【郊特牲陽前陰后首在前諸陽之防也】尊者尙气也【鄭注气陽血陰口者气之所出納】

祝出又薦血【據孔疏按前薦血於室此薦於堂前所薦之血埋之此則後食之】

右再薦血傳血祭盛气也【郊特牲孔云此堂上制祭後薦血腥時也然則血再薦矣】

王袒執鸞刀割牲解之太宰太僕贊王司士助王割諸子正六牲之體肩髀胉皆二脊一凡七旣割司士羞俎陳諸俎薦屍主前王拜屍答拜王退【據周禮少牢司士諸子皆下大夫夏官之屬前足爲肩後股爲髀肩髀間爲胉胉卽脇也】

右薦腥記郊禘之事則有全烝【國語烝升也牲體全而升之按此則禘祭牲不體解大祫時祭則必解矣】郊血大饗腥【禮器孔疏郊血先薦大饗血腥同薦崔氏靈恩曰郊以燔柴爲始宗廟以祼爲始社稷以血爲始小祀以疈辜爲始愚按宗廟再薦血社稷五祀降神時先埋血崔特據迎屍正祭而言國語言禘全烝則大禘薦腥以全者薦之歟】

旣薦司士帥其屬復體解之肩爲三曰肩曰臂曰臑髀爲四曰髀曰肫曰胳曰觳脊爲三曰正脊曰脡脊曰橫脊脇爲三曰代脇曰正脇曰短脇正脊前曰膉再薦之【據孔疏脊居上故以上爲正脇居旁故以中爲正】

右薦肆記肫曰膉曰脰【記異名也】七體曰牲解再解之曰體解【孔疏孔曰大夫士以薦熟爲始故有牲解無體解又曰體解而後爓之】

旣薦爓之小司冦實鑊水旣爓薦之去脾若膉凡三者七【據孔疏爓沈牲於湯使半熟也髀不薦近凥惡其穢也膉不薦近刀傷惡其污也】

右薦爓記雍爨在廟門外東南西面牛羊豕魚臘爨南順北上【少牢按天子尙當有馬雞犬之爨】詩執爨踖踖【小雅踖踖敬也】傳腥肆爓腍祭豈知神之所饗也主人自盡其敬而已矣【郊特牲腍熟也孔云或進腥醴或進解剔或進湯沈或進煮熟按此是腥肆再薦】爓祭祭腥而退敬之至也【祭義按此則必有禮文節目之詳而今不可考矣】

王以玉爵酌著尊泛齊獻屍太宰贊王屍拜受王拜送尸祭酒啐酒賔長以脯從屍嚌之加於菹豆上卒爵王拜祝受屍爵屍答拜【據孔疏參周禮儀禮玉爵受一升上爲觶身爲爵形下有底著尊受五升漆赤中無足泛齊酒初成而滓上泛也按獻必有從特牲禮初獻賔長以肝從二獻三獻兄弟以燔從天子宰祭旣用肝疑不當以肝從周禮量人制從獻脯燔之數是天子初獻從以脯也】

右三獻【屍飲一】記酒正辧五齊曰泛齊醴齊盎齊緹齊沈齊三酒曰事酒昔酒淸酒以實八尊酒貳齊不貳【五齊三酒詳各節下貳益之也酒正中士冡宰之屬酒飲諸臣故有益齊奉神故無益】郁齊獻酌醴齊縮酌盎齊涗酌凡酒修酌【鄭曰獻讀莎謂以郁金煮鬯摩莎之出其香汁縮以茅泲之而去其糟涗以淸酒和而泲之修讀滌以水和而泲之也】春祠夏禴用兩獻尊秋嘗冬烝用兩著尊追享朝享用兩大尊【俱周禮獻阮氏逸曰讀爲犧畫牛爲飾鄭曰讀莎刻爲鳳羽其狀莎莎然亦受五斗似著尊而有足大尊太古之尊上脰微狹脰下微濶平底亦受五斗】傳祭齊加明水報陰也【郊特牲】明水涗齊貴新也凡涗新之也其謂之明水也由主人之潔著此水也【同上五齊皆濁以明水泲之乃淸明水固取其潔要亦心之潔著於此水也】奉酒醴以告曰嘉栗防酒謂其上下皆有嘉徳而無違心也【左傳】

後以玉爵酌著尊醴齊獻屍內宰贊後內賔從其他如王禮【同上醴猶體也謂酒成而滓汁相將也其涗以淸酒涗之按大夫三獻則亞獻內兄弟從天子九獻宜內賔從內賔諸侯公卿之妻皆是】

右四獻【屍飲二】記酒在室醴醆在戶【禮運醴卽醴齊在戶之內醆卽盎齊在戶之外】醴醆以獻薦其燔炙【同上燔燒肉炙炙肝皆以從獻者】君與夫人交獻【此上公禮王與二王后同】君親制祭夫人薦盎【郊特牲此侯伯禮侯伯朝踐君無三獻故君制祭夫人卽薦盎孔曰上公有醴齊侯伯無醴止有盎故夫人卽薦盎屍始飲一若子男則君夫人皆不獻屍猶未飲】郁人及量人受舉斚之卒爵而飲之【周禮量人下士司馬之屬陸氏佃謂卒爵在屍飲二王四獻時愚意初獻亞獻屍皆未飲三獻以水涗泛齊猶未成乎酒也四獻以淸酒涗醴齊始成乎酒矣而屍或不能飲則不能卒爵而神之餘又不可棄故使鬰人量人受而飲之尊神之餘體尸之意而後之獻亦可深淺於其間蓋以郁人主鬯而量人主劑量多寡之數故也】傳薦以黍稷間以俠甒加以郁鬯以報魄也教民用愛也【祭義气陽魄陰故求之陰者皆以報魄有魄則可愛養故教民用愛】

王退乃合烹君就東廂西面祝就西廂東面避如食間【仿遷廟禮待熟烹且少休也陸氏佃曰屍適於小幄以待】

右合烹記內饔掌宗廟祭祀之割烹烹人掌共鼎鑊以給水火之齊【周禮內饔中士烹人下士皆屬天官鑊以煮牲及魚臘旣熟乃升之鼎齊謂多寡生熟之數】傳然後退而合烹體其犬豕牛羊實其簠簋籩豆鉶羮【禮運諸侯三牲牛羊豕上公四牲加犬天子六牲則又加馬與雞也簠簋以盛黍稷下將用之籩豆饋食所用者此亦謂上公禮孔云諸侯於饋食卽有鉶羮天子至繹祭乃設之】

天子肆獻祼饋食禮卷上

欽定四庫全書

天子肆獻祼饋食禮卷中

宗人府丞任啟運撰

正祭第四【正祭饋熟時也祭以饋熟爲正故曰正祭亦曰饋食禮】

羮定雍人陳鼎正鼎九陪鼎三凡十二六卿皆各舉其職【周禮鄭注正鼎羊一牛一豕一魚一臘一腸胃一膚一鮮魚一鮮臘一共九陪鼎臐一膷一曉一共三愚按六牲馬屬冡宰牛屬司徒雞屬宗伯羊屬司馬犬屬司冦豕屬司空諸侯有司徒無冡宰故有牛牲無馬牲有司馬無宗伯故有羊牲無雞牲有司空無司冦故有豕牲無犬牲天子六官備則六牲必入正鼎特無文以証之也或曰天子正鼎十二其陪鼎則三】牲升右胖髀不升肩臂臑胳正脊一脡脊一橫脊一短脇一正脇一代脇一皆二骨以並腸三胃三舉肺一祭肺三實於鼎【升右胖周所尙也髀不升近凥賤也數脊從前數脇從後舉之法也脊脇骨多故皆取二骨以並大夫腸胃不別鼎諸侯則別鼎舉肺一屍食所先舉也祭肺三尸及王與後所祭也】膚倫九而鼎魚十有五而鼎臘用麋一純而鼎【據少牢倫擇也骨剛屬陽陽以陰爲用故二骨以並膚柔屬陰陰以陽爲用故倫九而鼎魚水族亦陰故十五而鼎純全也麋則左右胖皆升之或曰鼎俎奇故牲用十一體而膚九魚十五皆奇也雞亦疑九而鼎】

右陳鼎記鼎各當其鑊【孔疏便於升也】舉以匕助以畢匕長三尺畢五尺皆以棘【雜記注煮牲於鑊升之於鼎又升之於俎皆以匕舉之而執事以畢助之也棘之爲言吉也吉祭以棘喪祭以桑桑之爲言喪也】君子不食圂腴【少儀豕曰圂其腸胃不入鼎】

王出迎鼎鼎序入陳於東方當序西面北上俎設於鼎西西肆肵俎在其北亦西肆宗伯導王及賔盥禦僕相王盥賔設心舌載於肵俎王以鸞刀割肺奠於肵俎心舌皆切本末心奠之舌橫之佐食遷肵俎於胙階西乃各載其俎肩臂臑在俎之上端胳在俎之下端脊脇肺居其中舉肺一祭肺三皆切【據少牢鄭曰鼎十二而俎九陪鼎不可載也或曰天子正鼎十二俎亦十二肆陳也肵俎在正俎北將先載也心舌皆知味者故特先之皆切本末割必正也上端下端載之之法肺前猶未制切以制之】

右載俎記俎各當其鼎【少牢亦便於載也】凡爲俎者以骨爲主殷入貴髀周人貴肩凡前貴於後【祭統殷尙質貴其隱者周尙文貴其顯者】詩於薦廣牡相予肆祀【周頌】傳肵之爲言敬也【郊特牲爲屍而有肵俎設於饌北每屍所食牲體皆置之是敬屍特設此俎】

饎人告饎舍人實簠簋於堂小宗伯小祝廟門外迎以入大宗伯涖粢舍人實簠簋陳於堂東肆師表粢盛告潔【據周禮及賈疏饎人奄爲之舍人上士皆屬地官表小旗也簠簋皆有蓋其種陳者難辧故以旗表之】右陳黍稷記廩爨在廟門外雍爨之北【少牢天子諸侯大夫同惟士爨在西堂下西壁】天子之粢六黍稷稻粱麥苽【周禮苽雕胡】黍曰薌合稷曰明粢稻曰嘉蔬粱曰薌萁【曲禮秫曰黍其性黏故曰合秔曰稻其性硬故曰疏粱有黃白二種萁莖也言其莖亦香也孔曰語辭】舂人供粢盛之米廩人供其接盛【周禮舂人奄爲之廩人下大夫皆屬地官接鄭讀扱愚謂如字舂人舂臼畢廩人以米接續之使再舂也】玉惇後親設其簋則九嬪執授後後設之【賈疏】周公盛魯公燾羣公廩【公羊傳盛新舂者燾覆也周公有王禮故純用新舂者魯公則半簋以上冒以盛羣公則直用禦廩所藏而已按此則天子皆盛而諸侯則或燾或廩也】詩龍旗十乘大饎是承【商頌按此則諸侯助祭當有奉盛之禮】傳天子親耕南郊以供粢盛諸侯亦耕於東郊以供粢盛甸粟而納之三宮三宮米而藏之禦廩將祭後夫人親舂身致其誠信誠信之謂盡盡之謂敬敬盡然後可以交於神明也【祭統參春秋傳甸甸師也上言舂人此言親舂意猶天子之親耕後三舂夫人五舂嬪七舂世婦九舂而舂人助以卒舂也盛必後親舂者廩則舂人接舂者亦可】奉盛以告曰潔粢丰盛謂其三時不害而民和年丰也【左傳】

王北面事屍於堂大宗伯奉粢尸祭賔佐食以次奉六粢屍徧祭太祝授心尸祭心嚌之奠於肵俎小祝授肺尸祭肺嚌之奠於肵俎賔佐食以次奉俎屍徧祭祝告王拜屍答拜【略據少牢嚌味及齒而未食】

右正祭記直祭祝於主【郊特牲直正也祭以薦熟爲正也】祝以孝告【禮運】辭祝曰孝王某敢以一元大武剛鬛柔毛明粢薌合嘉蔬淸滌用薦嵗事於先王以王后某氏配尙饗【據少牢參曲禮牛爲牲之最貴故曰一元武迹也牛肥則迹大豕肥則鬛剛羊肥則毛柔淸滌以明水涗齊也物不能悉舉舉其重者而言】傳祭齊加明水報陰也【鄭云正祭之時陳列五齊於五齊上又加明水之尊按此時無獻屍尸祭齊之事疑鄭所謂正祭通前後而言謂陳設如此耳】祭肺肝心貴气主也【俱郊特牲肺气之管肝气之母心气之帥故皆曰气主按少牢無祭心心至尊也避君也】屍神像也祝將命也【郊特牲】所使爲屍者於祭者子行也父北面而事之所以明子事父之道也【鄭曰天子諸侯之祭朝事延屍於戶外是以有北面事尸之禮大夫無之按天子宗廟之祭以此一節爲正祭則其節文必有委曲周詳者惜無可考姑存其槪而已陸氏佃曰祝出迎屍屍來席自北坐於主北】

祝又求神於門內之祊【據郊特牲祊廟門內平生待賔客之處又使祝求之意神之或在乎此也】

右索祭記門內之閍【爾雅閍門也以祭焉故文又爲祊】正祭之祊在廟門內繹祭之祊在廟門外西室【孔疏】詩祝祭於祊傳詔祝於室而出於祊此交神明之道也【祭統詔祝於室謂燔燎升首時】直祭祝於主索祭祝於祊不知神之所在於彼乎於此乎或諸逺人乎祭於祊尙曰求諸逺者與【郊特牲】祊之爲言倞也【同上倞逺也按言祝祭王在堂不出也然謂之祭則亦必有席有俎有獻且旣曰求之則必復入而祭之堂若迎而已入者特禮之詳無可復考】

饋熟乃大合樂【據孔疏】鎛師鼓金奏之樂笙師共鐘笙之樂磬師奏縵樂大師小師登歌淸廟下管象【周禮鎛師笙師磬師皆中士宗伯之屬鼓擊晉鼓以奏之鐘笙其鐘與笙相應金奏聲大笙奏聲小縵樂雜聲祭祀備樂故縵聲亦及之此三者以節音之大小正變者也大師下大夫小師上士亦屬宗伯淸廟周頌篇名以琴瑟歌之於堂上象樂名商人服象爲虐於東夷周公逐之作三象或曰卽周頌維淸之篇以管吹之於堂下此二者所奏之樂也】司幹授干司戈盾授兵籥師鼓羽籥之舞【周禮】朱幹玉戚以舞大武八佾以舞大夏【祭統司幹下士籥師中士亦屬宗伯司戈盾下士則屬司馬武舞用干戈文舞用羽籥此四者舞之器也大武武王樂大夏禹樂此二者所舞之樂也魯祭周公用之若天子必備樂王氏某曰前下神用一代之樂此薦神備六代之樂】旄人舞四夷之樂東夷曰昧南夷曰任西夷曰侏北夷曰禁鞮鞻氏龡而歌之【周禮旄人鞮鞻皆下士亦屬宗伯旄牛尾持以舞者鞮鞻革屨】

右大合樂記鼓人以路鼓鼓鬼享【鼓人中士屬地官路鼓鼓四面者】奏夷則歌小呂舞大濩以享先妣奏無射歌夾鐘舞大武以享先祖【俱周禮大濩湯樂先妣謂姜嫄先祖自後稷以下】聲莫重於升歌舞莫重於武宿夜【祭統皇甫師說武王至商郊停止宿夜士卒懽樂歌舞以達旦因以名曲】凡樂升歌三終笙入三終閒歌三終合樂三終【升歌在堂上笙入在堂下閒歌堂上一歌堂下一吹相閒而作合樂堂上堂下一齊並作】凡舞武用干戚文用羽籥其佾天子用八諸侯用六大夫四士二【服氏防曰每佾八人】諸子正舞位授舞器【周禮】司兵司戈盾各授舞者兵【同上司兵中士屬夏官】傳樂在宗廟之中君臣上下同聽之則莫不和敬【樂記】周公升歌淸廟苟在廟中常見文王者愀然如見文王焉【書大傳】升歌淸廟示徳也下而管象示事也【仲尼燕居周公之勤王室臣之事也】歌者在上貴人聲也【郊特牲】下特

言管亦貴人气也【鄭傳】舞列八以節八音而宣八風【左傳】歌象徳舞象功上徳而下功也【白虎通義】天子之祭也與天下樂之諸侯之祭也與竟內樂之君執干戚就舞位君爲東上冕而總幹率其羣臣以樂皇屍此與竟內樂之之義也【祭義孔曰天子亦親總幹愚謂朱幹玉戚者以象武王之待諸侯但冕而總幹者以象羣後之以師畢防故總幹諸侯可用而朱幹玉戚則爲僣也】作四夷之樂於太廟示一天下也【鄭傳】魯納蠻夷之樂於太廟言廣魯於天下也【明堂位蠻夷南蠻東夷按傳言以樂皇屍過此則屍入室矣故采諸書列之此】

祝薦幣告於室【據薛氏禮圖鄭氏孔氏皆未及】

右薦幣記幣曰量幣【曲禮謂廣狹長短皆中度】魯廣尺終幅【雜記幣之制廣二尺二寸長一丈八尺魯人短小如此非禮甚矣】太宰贊玉幣之事小宰贊玉幣之事【周禮此祝薦當小宰贊之】辭祝曰孝嗣王某敢用量幣告於皇祖某公某王【據遷廟禮按薛氏薦幣告於室之後言延屍入於室乃薦熟又言迎屍入室舉奠斚則上尸入乃主入之誤也故系之此所云薦幣禮文他書莫見姑闕之】

祝延主復入於室之奧太祖主東向昭主南向穆主北向徙堂上之饌於室中王入室事主王西面祝在左王再拜稽首祝曰圭而爲明薦之享王又再拜稽首王出祝以斚爵酌奠於鉶南祝亦出闔戶牖如食間【如屍一食九飯之頃】

右事主於室【鄭曰是謂陰厭陸氏佃曰厭殤祭之名鄭說悞】記天子奠斚諸侯奠角【鄭注斚受三升上畫禾稼角受四升上畫雲气】傳入室僾然必有見乎其位周還出戶肅然必有聞乎其容聲出戶而聴愾然必有聞乎其嘆息之聲【祭義孔曰此謂陰厭時】孔子曰有陰厭有陽厭【曽子問】厭也者無屍直使神厭飫之也當奧之幽是爲陰厭【鄭注按大夫士先陰厭祝告畢乃迎屍正祭避君也士祭畢有陽厭卑無嫌也大夫祭畢有儐屍無陽厭避君也諸侯先陽厭後陰厭別於天子也諸侯徹餕畱二簋黍爲陰厭則諸侯祭畢乃陰厭而此時爲陽厭可知矣陸氏不取厭名其論禮未聞有異】

祝取腸間脂焫蕭合黍稷再燔燎【據孔疏】

右再燔燎傳曰蕭合黍稷臭陽達於墻屋人死魂气歸於天形魄歸於地故祭求諸陰陽之義也殷人先求諸陽周人先求諸陰【郊特牲按王與後再祼故亦再燎求諸陰陽者必均也前燎無黍稷此加黍稷者前使神知牲旣殺此使神知黍稷旣陳也孔曰一祭再焫蕭取膟膋升首是朝踐時旣奠然後焫蕭合羶薌是饋熟時】

祝迎屍入於室祝詔王拜妥屍屍答拜舉奠斚祝告屍曰孝饗王拜祝命屍挼祭小祝贊挼祭屍左執斚右取菹防於醢祭於豆間佐食取黍稷肺授屍尸祭之祭酒啐酒告防王拜屍奠斚小祝贊奠屍答拜【據特牲妥安坐也恐屍坐未安故拜以安之也挼墮同謂置之豆間也前說饌以飫神今來挼祭祭訖當食神之餘也肺刌肺也其舉肺前已嚌之告防者達孝子之意惟恐不當於神故告之美明神享也】

右屍挼祭傳古之君子曰屍亦餕鬼神之餘也【祭統】祭黍稷加肺祭齊加明水報陰也【郊特牲孔曰祭黍稷加肺挼祭時事祭齊加明水總據祭時則此舉奠斚亦當祭而加明水】舉斚角詔妥屍古者屍無事則立有事而後坐也【郊特牲古謂夏時】夏立屍而卒祭殷坐屍周坐屍詔侑武方【禮器武鄭讀無愚如字言隨也殷坐屍視夏已文矣而周則不惟坐之且拜以使其安侑以勸其】

【飽隨方所而詔侑之禮益詳矣】大夫不告饗不告防避君也士告卑無嫌也故曰有曲而殺也有摲而播也有順而摭也

後薦饋食之豆八葵菹蠃醢脾析蠯醢蜃蚳醢豚拍魚醢籩八幹桃桃諸梅梅諸榛栗【周禮脾析牛百葉豚拍豚脇也諸菹也】

右後薦饋食豆籩【薛氏此節在五獻下】記凡祭男子進俎婦人設豆籩簠簋【賈疏】婦人之贄腵修榛栗以告防也【左傳】

王以玉爵酌壺尊盎齊獻屍兄弟以脯從如初禮【據孔疏壺尊受五斗上有頸下有足髙一尺六寸盎滃也酒初成而滃滃然蔥白色也】

右五獻【屍飲三】記春祠夏禴用兩象尊秋嘗冬烝用兩壺尊朝享追享用兩山尊【周禮象尊阮氏逸曰畫像爲飾朱子曰以象骨飾尊山尊聶氏崇義曰刻爲山而畫之皆受五斗】

後以玉爵酌壺尊緹齊獻屍內兄弟以燔從如初禮【據孔疏緹赤也酒成而紅赤色也】

右六獻【屍飲四】記君親割牲夫人薦酒【郊特牲上公禮與王同此侯伯禮侯伯饋熟亦不獻故君割牲夫人卽薦酒屍始飲二若子男君與夫人皆不獻屍猶未飲】

上佐食舉屍牢肺正脊授屍又邇黍於筵上右之王羞肵俎尸祭正脊嚌之加於菹豆佐食以次羞牛鉶羊鉶豕鉶馬從牛雞從羊犬從豕鉶有芼屍扱以柶祭徧祭嘗牛鉶食舉三飯上佐食又邇稷舉屍牢正脇尸祭嚌佐食受加肵俎如初佐食以次羞牛胾羊胾豕胾屍食又三飯上佐食邇稻佐食舉膚舉魚舉臘以次皆如初屍食又三飯上佐食邇粱舉屍牢骼屍又二飯告飽祝西面於王南獨侑不拜曰皇屍未實侑屍加一飯上佐食邇麥舉牢肩尸祭如初不飯告飽王拜不言屍爲王又三飯黍屍舉牢肺正脊上佐食受加於肵【仿少牢邇近也近之使便食也食舉食所舉也胾堅肉膚軟肉祝旣侑仍反南面王侑不言祝復西面代王稱言牢禮始於正脊終於肩終始以尊也六穀黍最貴屍爲王復三飯黍亦以尊終也孔曰士於此設太羮此不設者太羮不爲神直是爲屍士不儐屍故並設之天子諸侯至儐屍乃設也】

右屍飯【屍飯爲饋食正禮大夫士無朝事故曰少牢饋食禮特牲饋食禮】記士三飯告飽大夫五飯告飽上夫夫七飯告飽諸侯九飯告飽天子十一飯告飽【孔曰大名曰食小數曰飯飯一口也】士祝與主人共侑大夫以上祝與主人更侑祝侑言而不拜主侑拜而不言【賈疏】凡侑必以幣詩承筐是將六幣圭以馬璋以皮璧以帛琮以錦琥以繡璜以黼【周禮】太宰贊玉幣之事【同上此王侑當太宰贊之】

王以玉爵因朝踐之尊酳屍屍卒爵祝受之又酌著尊之醴齊授屍屍酢王王席戶內之東西面受酢王俠拜【據孔疏玉爵薛作玉斚食畢而潄其口曰酳因朝踐之尊故又名朝獻長賔又以脯從王先拜送屍卒爵乃答王拜俠猶兩也屍酢王王卽拜受屍拜送王旣受爵奠之又拜是屍一拜而王再拜也】

右七獻【酳屍又謂之朝獻屍飲五】記太宰贊王爵【周禮賈曰此卽天子加爵也按侯伯禮至此屍飲三子男禮屍飲一】

上佐食取黍稷下佐食取刌肺授上佐食上佐食授王王左執爵右授肺祭之又祭酒啐酒

右王挼祭

祝與佐食出盥於洗入佐食取黍摶之以授屍屍執以命祝祝嘏王王奠爵興再拜稽首宰夫受黍以筐祝徧取黍稷牢肉魚臘擩於醢以授屍屍授王王前宰夫受以筐王拜屍答王卒爵郁人量人受王爵歷而皆飲之【據少牢參周禮歷猶更也更歷而飲之者鄭曰郁人贊祼屍量人制從獻之脯燔其事相成故也】右屍嘏王記士出寫嗇於房祝以籩受大夫出戶祝以籩受王使宰夫受以筐士屍親嘏大夫以上不親嘏士致爵乃席王受屍酢席司幾筵設酢席郁人大祭祀與量人受舉斚之卒爵而飲之量人凡宰祭與郁人受斚歷而皆飲之【周禮鄭司農曰斚亦爵也後鄭曰斚讀作嘏宰冡宰亦容攝王祭賈曰大夫士祭受嘏後有獻祝及佐食事天子無獻祝及佐食事故有獻郁入量人之法愚謂本文言受而飲似不得爲獻蓋歷瀝通王卒爵而不盡則二人受其餘瀝而飲之也又按祝與佐食於執事爲最尊大夫士一獻卽獻祝佐食在獻賔前天子之祭於祝於佐食且未獻其餘可知蓋意主於事神未暇及人也】辭祝曰皇屍命工祝承致多福於女孝孫來女孝孫使女受祿於天宜稼於田眉壽萬年勿替引之【少牢禮】詩永錫爾極時萬時億【孔曰天子嘏辭多此言其略按此則嘏天子必不僅如少牢禮也姑引之以存其式】傳祝以孝告嘏以慈告【禮運】嘏長也大也【郊特牲】祝嘏莫敢易其常古是謂大假【禮運常古常行之古法易之則矯誣矣假家語作嘉謂大福也】王使宰夫受不親受王尊也屍使祝嘏不親嘏屍尊也王受屍酢卽席王尊也

王洗玉爵獻二王后歌振鷺

右獻二王后傳修其禮物作賔王家天子有事膰焉有喪拜焉【左傳】天子存二代之後猶尊賢也尊賢不過二代【禮器若陳則三代之後以備三恪四代以上若焦祝薊則皆臣之】詩振鷺於飛於彼西雝我客戾止亦有斯容徹以振羽【二王后出卽徹其俎歸於其館】

王洗玉爵獻公歌烈文

右獻公傳屍飲五君洗玉爵獻卿【祭統孔曰此據上公九獻言之若侯伯則三獻獻卿子男一獻獻卿在君一獻酳屍後按諸侯無公孤則天子獻公當在比】反饋樂成薦其薦俎序其禮樂備其百官君子致其濟濟漆漆【祭義濟濟眾盛貌漆漆光顯貌君子謂助祭者按此則獻時當有樂】詩烈文辟公錫玆祉福恵我無彊子孫保之【王受屍嘏因言我之受福而子孫保之皆辟公助祭有以致之是玆之錫福者皆辟公恵我也詳詩文意在此】

王降立阼階南南鄕臣當進爵祿者北面受命史由君右執防命之再拜稽首乃出命畢王升階西面立【祭統鄭曰命爵祿在一獻酳屍後】

右因祭防命辭臣曰臣敢對揚天子之丕顯休命記臣受書以歸釋奠於其廟傳爵有徳祿有功必賜爵祿於太廟示不敢専也【祭統按此乃防命之常禮若大封賞則特格於廟不因祭時若鄕吏以下則但命於朝不命於廟所謂爵人於朝與眾共之也】

後以瑤爵因饋食之尊酌緹齊酳屍內宰贊屍易爵酌壺尊之盎齊酢後後拜於室中北面【據孔疏瑤爵以瑤玉爲璧形飾角口又謂之璧角狀如觶而大受四升亦畫雲气因饋食之尊故又謂之饋獻內賔亦以燔從】

右八獻【後酳屍又謂之饋獻屍飲六】記爵用玉醆仍雕加以璧角璧散【明堂位玉醆卽玉爵王加用玉醆後加以璧角賔加以璧散魯視王降一等故正爵用玉醆君加以璧角夫人加以璧散也】屍酢夫人執柄夫人受屍執足【祭統柄爵之尾若柄也屍尊故親受然授受異處猶爲有別乎爾】傳授受不相襲處酢必易爵明男女之別也

【祭統】後不席無二尊也嘏王不嘏後從夫無二體也王拜西面後北面避王也大夫妻西面避君夫人也士妻拜亦北面卑無嫌也

後薦加豆八芹菹兔醢深蒲醓醢箈菹蜃醢筍菹魚醢加籩八菱二芡二脯二修二內宗贊薦【周禮深蒲蒲入水深者醓醢以肉汁爲醬箈前鄭雲水中魚衣後鄭云箭竹筍筍則大竹筍也菱芡屬二角曰菱四角曰芰芡雞頭實】右後薦加豆籩記士二籩大夫四籩諸侯六天子八【孔疏】士宗婦執兩籩於戶外主婦受設於惇南【特牲禮】大夫儐屍婦贊者執二籩防蕡主婦受奠之蕡在防東主婦又取糗及腵修設之糗在蕡西【少牢禮】傳恆豆之菹水艸之和气也其醢陸產也加豆陸產也其醢水物也不敢用常防味而貴多品所以交於神明之義也非食味之道也【賈曰加豆籩後酳屍時用之孔曰士不儐屍故設兩籩大夫主婦不設籩以當日儐屍也天子諸侯明日儐屍故正祭設籩】

諸侯之爲賔者以瑤爵酌壺尊盎齊獻屍屍卒爵祝受屍爵賔以酌罍尊淸酒自酢【據孔疏罍木爲之飾以金畫爲山云之形受一石淸酒冬釀而夏成】

右九獻【屍飲七】記凡四時之間祀追享朝享皆有罍諸臣之所自酢也傳諸臣酌罍自酢不敢與王之神靈共尊也

後又羞籩二糗餌粉餈羞豆二酏食糝食內饔贊薦【孔疏但言內饔薦今據薛氏禮圖糗餌粉稻米黍米合熬大豆爲之堅潔如珥故謂之餌粉餈亦粉稻米黍米合豆屑爲餅鄭曰合蒸曰餌餅之曰餈酏食先鄭言以酒酏爲餅後鄭言也取稻米舉糔溲之小切狼膏以與稻米爲糝食先鄭言菜餗蒸後鄭云取牛羊豕之肉三如一小切之與稻米二肉一合爲餌煎之】右後薦內羞記內羞在右庶羞在左【庶羞羊臛豕膮之類按薛氏止言後獻內羞而孔氏詩疏言正祭賔羞庶豆意此庶羞則賔薦之歟】未食

曰薦旣食曰羞【鄭注朝事饋食時屍未食故曰薦酳屍後屍已食故曰羞】庖人供祭祀之好羞【周禮鄭曰謂四時所爲膳食若荊州之防魚靑州之蟹胥𨿽非常物進之孝也按此當入庶羞內】牛修鹿脯田豕脯麋脯麕脯麋鹿田豕麕皆有軒雉兔皆有芼爵鷃蜩範芝栭蔆椇栗榛柿桃李梅杏查梨姜桂【內則薄析曰脯又修治之曰修腥食之時以藿葉起之而不細切曰軒以菜和之曰芼蜩蟬也範蜂也地生曰芝木生曰栭查果名鄭曰二十二物人君燕食加豆按此亦所謂庶羞】也傳祭典有之曰國君有牛享大夫有羊饋士有豚犬之奠【按此士亦可以犬祭也】庶人有魚炙之薦【牲異以辧分也】籩豆脯醢則上下共之【隨其所取不爲別異以致孝也】不羞珍異不陳庶侈【並國語𨿽無等亦不貴異物不求太多以禮節之也】惟君用鮮眾給而已【左傳按賈疏上大夫當日儐屍故正祭不設內羞天子諸侯明日儐屍則正祭設內羞孔氏說亦同但賈於下大夫不儐屍言宰夫羞房中之羞司士羞庶羞於屍祝主人主婦天子賔長受酢後亦當設此內羞庶羞於屍祝及王后則誤矣王不獻祝王與後未交致爵內羞庶羞於何用乎若謂繹祭獻祝致爵王后時則善】

王洗玉爵獻諸侯之爲賔者歌來雝【據薛氏八獻受酢後獻賔按賔獻屍爲九獻不應賔未獻屍王先獻賔也故移其序】

右王獻賔詩有來雝雝至止肅肅相維辟公天子穆穆於薦廣牡相予肆祀假哉皇考綏予孝子【凡牲體皆賔與主人對舉而升之俎言惟此大賔旣和且敬以助我之祭祀故皇考享之以安我孝子之心蓋歸徳於賔亦猶烈文之意】記客出以雍徹【唐李善文選注有此蓋今逸也按大夫士禮主人於賔祝佐食眾賔眾兄弟皆親獻而周禮郁人鬯人二條言受王爵飲之卽爲獻是王不親獻但使之飲卽當獻也夏官司士凡賜爵呼昭穆而進之是王不往獻但呼之使前而賜之爵卽名獻也賔於禮爲尊不當在使呼之例或使宰夫致爵於賔賔西階上拜受王東階上拜送賔卒爵又再拜歟】

長兄弟洗觶酌卣尊之沈齊爲加爵如賔儀【卣尊漆尊也周禮作修沈酒滓下沈也亦作澄正獻之外爲加爵】

右長兄弟加爵十獻【屍飲八】記酒在室醴醆在戶粢醍在堂澄酒在下【禮運酒水也醴體齊也醆盎齊也粢醍以粢釀醍卽醍齊也澄與沈同酒三酒也下謂階下】祫備五齊禘四齊時祭二齊【孔疏按鄭孔謂祫大禘小故云然愚謂禘追所自出不可言小疑禘祫皆備五齊時祭無泛耳】彛爲上卣爲中罍爲下【孔疏彛爲上故盛正祭四齊卣爲中故盛加爵之沈齊罍爲下故盛諸臣之酢酒也】卣有四修蜃槪散廟用修山川四方用蜃祼事用槪疈事用散【周禮鄭讀修爲卣言畫犧象爲飾愚謂修卣之名不當讀修爲卣也蜃畫蜃爲飾先鄭云蜃一作模蓋模者摹修之形爲之模以形名蜃以飾名一也祼鄭讀埋謂祭山林槪飾以朱帶疈辜祭四方百物散尊無飾四者皆漆尊也】祫十有三獻禘及四時九獻【鄭注按鄭謂祫大禘小故云然愚謂禘不可言小當是禘祫皆十三獻四時則九獻耳】

眾賔長加爵如長兄弟之儀【此眾賔乃助祭之諸侯非佐食】

右眾賔長加爵十一獻【飲九】

王洗玉爵獻外諸侯之來助祭者歌載見

右獻眾諸侯傳王於諸侯不純臣【鄭詩箋按侯伯子男來朝王皆賔之其禮有祼是尊之如神明也內卿大夫則皆臣之疑卿大夫未獻外諸侯當得一獻也或但獻而不酢視公禮爲稍殺耳】詩載見辟王曰求厥章率見昭考以孝以享以介眉壽薄言保之思皇多祜烈文辟公綏以多福俾緝熙於純嘏【愚按賔有載牲諸事故曰於薦廣牡余諸侯無事故但言率見昭考】

次兄弟爲加爵如初爵止【爵止屍不飲禮將終故也】

右眾兄弟加爵十二獻【屍不飲按祫禘十三獻則有此三加爵四時之祭無此三加爵止九獻耳】

嗣子入舉奠北面再拜稽首屍舉鉶南所奠斚授之子受斚拜屍答拜卒奠斚拜屍答拜洗斚獻屍屍拜受子答拜屍卒斚子拜祝受虛斚屍答拜祝酌授屍屍酢子子拜受屍拜送子卒斚又拜降【據特牲禮參詩疏】

右嗣子舉奠十三獻【屍飲十】記嗣子之班齒於昭穆【按此謂無事時將嗣世而齒於昭穆何也父在則禮然無生而貴者也】王世子舉斚諸侯世子舉角【詩疏】傳嗣子舉奠將傳重累之也【鄭傳】登餕受爵以上嗣尊祖之道也【文王世子嗣子者父之正體】大夫之嗣子不舉奠避君也士子舉

之卑無嫌也【鄭傳按特牲禮嗣子舉奠在加爵之後弟子舉觶之前而詩賔筵疏言天子奠斚諸侯奠角在饋獻前天子九獻後乃舉之又曰祭末乃舉之是時祭九獻後卽舉也又特牲疏言時祭九獻祫祭十三獻是九獻不得爲祭末當俟三加爵乃舉也但祫通舉奠爲十三而時祭舉奠在九獻外者九獻爲正爵當止以世子國本不可缺故特系之也九獻外皆加爵禮成於三則三加爵外必通舉奠數之乃得十三耳又賈疏言因舉奠而獻是士之禮若天子諸侯除此酌入之外別有子孫獻屍禮按子孫獻屍於此無所屬疑在繹祭之中其詳見後】

屍卒食祭廩爨饔爨用黍肉無籩豆【特牲記饔熟肉也】

右祭爨記宗婦祭饎爨烹人祭饔爨【特牲饎飯也士無廩故曰饎爨天子諸侯有禦廩則曰廩爨】傳夫奧者老婦之祭也盛於盆尊於瓶【禮器鄭曰奧當作爨字之誤也廟中尸食竟乃祭之按古者蘇伯吉利之妻名摶頰死托於爨是爲先炊孔曰其神卑賤故但盛食於盆盛酒於瓶與祀竈禮異也】以屍享祭爨有功也【鄭注】

又祭爟禮亦如之【據周禮】

右祭爟記司爟凡祭祀祭爟【周禮司爟下士屬司馬】傳報其明之功也【鄭注用之必報之按禮不言祭爟何時以其類相次】

王出東階下西面祝出西階下東面告利成於王王諾祝入復告於屍【據詩疏利養也利成屍告王以利養成畢也】

右告利成記士禮主人出戶外祝告利成【特牲】大夫禮主人出立階上告【少牢】天子阼階下乃告【詩傳】詩禮儀旣備鐘鼓旣戒孝孫䢐位工祝致告傳士戶外大夫階上尊者出稍逺也天子阼

階下乃告彌尊故彌逺也告利成致屍意也孝子事親有尊親賔客之義命從尊出讓從賔來義由於屍非主人所當發也大夫士祝告主人而止天子祝告更致天子意於屍彌尊備儀盡飾益有節文也【詩疏】

屍謖金奏肆夏祝令小祝送屍出廟門祝不出屍入於次釋服掌祧受之屍乃歸掌祧藏屍隋與其服【據周禮及詩疏謖起也祝令令樂師鼓鐘而樂人遂入奏肆夏也隋屍所祭肺黍稷之屬掌祧埋之】

右祭畢屍出記隋埋兩階之東服各藏於寢【周禮疏】詩神具醉止皇尸載起鼓鐘送尸神保聿歸傳迎屍以祝送屍以小祝禮殺也祝不出門事屍以門斷也

遣助祭諸侯歸其國歌臣工【據詩毛傳及蔡氏邕筆斷孔曰諸侯春來朝於王必待助王之祭而去故於祭末因廟中遣之按祭以首時而詩言維暮之春者周攺時攺月而巡狩烝享皆自夏時建寅之月於周爲莫春也春諸侯助祭歸歌此詩不知夏秋冬何歌或詩皆逸歟抑周重農故但以農事之首告之歟】

右遣助祭諸侯歸其國詩嗟嗟臣工敬爾在公王釐爾成來咨來茹【臣工孔謂指其從行之臣不斥其身故呼其卿大夫及車右以警切之欲諸侯聞之亦敬其事而不敢自専也】傳諸侯有不純臣之義故於其歸因廟中正君臣之禮焉【按諸侯於此時歸國則前必得一獻可知】

太祝令徹後徹豆籩九嬪贊後徹內宗受之傳外宗外宗受之傳有司諸宰徹玉齍玉惇黍稷牲俎小祝贊徹樂師帥學士而歌徹【據周禮及詩婦人徹止豆籩婦人弱也學士謂國子】右徹記非祭不相授器【內則】王后不與則大宗伯攝而徹【周禮大宗伯徹則外宗贊宗伯有其薦之必有其徹之也】詩諸宰君婦廢徹不遲傳不遲以疾爲敬不畱神惠之意也【朱傳】外宗傳有司男女親授祭嚴也大宗伯攝徹內宗親受祭嚴也𨿽親授受不相襲處猶爲有別乎爾【禮疏按鄭氏謂徹者歌雍朱子謂雍本武王祭文王而徹之詩後遂用之他廟亦名爲徹王氏謂徹必歌雍取其肅肅雝雝也凡人之情樂於始或倦於終篤於暫或怠於久至徹而終不失其和敬誠之至也愚按此詩並無一言及於徹俎有來至止亦不似祭畢徹俎語且周人以諱事神恐無祭文王而歌克昌厥後明犯其諱之理若必以文母爲太姒何以不稱文考而曰烈考乎觀周禮言歌徹不言歌雍疑周公制禮本有徹詩而逸之鄭氏特據論語遂因附防之也仲尼燕居篇言徹以振羽又唐人引禮記客出以雍徹句竊疑獻二王后獻賔皆卽徹其俎以歸於其館故槪名其詩爲徹亦未可知又按小序以雍爲禘太祖愚謂周之禘自當歌后稷而及其所自生今按其文不及姜嫄后稷則亦非也或魯以禘禮祀周公以右烈考文母於公爲近故假以歌而魯習傳之歟】

祝命佐食以六簋陳於堂王餕王謖世子餕世子謖公卿大夫士以次餕【據文王世子及祭統謖猶起也】

右餕記天子之禮餕以上嗣【文王世子】諸侯禮屍謖君與卿四人餕君起大夫六人餕大夫起士八人餕士起各執其具以出陳於堂百官餕徹之【祭統餕者出君不送君尊也】大夫禮司宮設對席上佐食下佐食賔長二人餕上餕親嘏主人士禮嗣子及長兄弟二人對餕主人西面再拜戒族人【少牢特牲按士餕止及兄弟鄭曰恵不過族親也而諸侯之餕止及其臣大夫之餕止及賔與佐食恵】

【皆有所不能徧蓋順而討摲而播各得天子之禮節而已天子內親九族外撫萬邦則於族於臣於執事必皆有以及之矣】士二簋餕以一大夫四簋餕以二諸侯六簋餕以四天子八簋餕以六【按不以餕者士畱爲陽厭諸侯畱爲陰獻大夫無陽厭不知何用意卽賔屍用之歟】辭大夫之禮上餕親嘏曰主人受祭之福胡壽保建宜家士之禮主人親祝曰餕有以也又曰酳有與也【少牢特牲胡壽胡考之壽有以言今得此餕者以祖考之徳有與言今得此酳者當似祖考之徳皆戒辭也按天子備儀盡飾則嘏祝二者當必兼之而辭更詳矣】傳餕以上嗣尊祖之道也【文王世子】王世子餕諸侯世子不餕避王也【禮疏按此據祭統不言世子然疑屬畿內諸侯若外諸侯世國自當餕也若外諸侯不餕則大夫無爲避君矣】大夫之世子不餕避君也士之嗣子亦餕卑無嫌也凡餕之道毎變以眾所以別尊卑之等而興施恵之象也是故以四簋黍見其修於廟中也廟中者境內之象也【祭統此諸侯禮若天子則六簋】

佐食徹屍薦俎及二簋黍入於室當屋漏下納一尊於房祝入室王入室事主再拜稽首祝以孝告王又再拜稽首出佐食闔牖戶如食間祝告利成於王【據特牲及詩疏此尊當系饋食之尊】

右再事主於室【鄭曰是謂陽厭陸說已見於前】記大夫陽厭南面士陽厭東面【少牢特牲按抑詩疏天子有陽厭諸侯並同惟諸侯上大夫無陽厭以卽賔屍也又按儀禮諸侯下大夫不賔屍則亦有陽厭】傳孔子曰當室之白尊於東房是謂陽厭【曽子問】天子諸侯陽厭東面大夫陽厭南面避君也士亦東面卑無嫌也【孔疏按天子諸侯東面亦謂各於其廟耳若祫則太祖主東面余當南北相向禘則太祖主與所自出東西相向】

宗伯告事畢賔出小宗伯送奏陔是小宗伯不出門王出奏王夏后出奏齊夏祝命徹佐食徹以出與祭者各復其齊宮以俟

右事畢記及祭之後陶陶遂遂如將復入然【陶陶舒遲貌遂遂竦敬貌】已徹而退敬齊之色不絕於面【俱祭義】詩被之僮僮夙夜在公被之祁祁薄言還歸【此言諸侯之夫人也夜在公先夕視濯漑朝在公祭朝視饎爨王后先夕無事】傳詩曰明發不寐有懷二人文王之詩也祭之明日明發不寐饗而致之又從而思之【鄭曰祭之明日謂繹日也按明發謂繹日將旦之時言正祭旣饗而致之而孝思未已於此明發時又從而思之遂起而爲繹祭也二人父母也孔以明日爲繹之明日或以二人爲指屍侑皆非】

天子肆獻祼饋食禮卷中﹤經部﹐禮類﹐儀禮之屬﹐天子肆獻祼饋食禮﹥

欽定四庫全書

天子肆獻祼饋食禮卷下

宗人府丞任啟運撰

繹祭第五【繹尋繹也尋繹昨日之祭以儐屍也鄭氏曰大夫禮小故同日以事名曰賔尸天子諸侯禮大故別日又別名曰繹】

明日遂繹祭夙興祝佐食百官子姓復於廟位以俟右復位傳繹又祭也夏曰復胙商曰肜周曰繹【爾雅胙肉也復胙復用昨日之胙也肜亦肉也言肜者肜肜祭不絕也書髙宗肜日按復胙及肜之名是夏殷繹祭不別牲】繹祭之明日也【公羊傳】繹旦日之享賔也【谷梁傳】天子諸侯曰繹大夫曰賔屍士曰宴屍【何休說孔曰賔屍以賔禮事屍也士無賔屍禮儀禮下大夫無賔屍禮者卽於室內爲加爵上大夫室內事屍三獻禮畢別行賔屍禮於堂鄭曰卿大夫旣祭而賔屍禮崇也卿大夫有賔屍則正祭末無陽厭以此薦俎之陳有祭象亦足以飫神也天子諸侯禮備故有陽厭又有賔屍愚按特牲禮終無宴尸之說何氏不知何據】

王至止於廟門外西塾之基後入於東房【將有事於祊故王不入廟孔謂廟門外西夾室之堂是也劉氏謂爲內塾之基似悞】

右王后入廟傳門側之堂謂之塾【爾雅按門凡五間東二間爲東夾室西二間爲西夾室又於其脊中分之向南者曰外塾向北者曰內塾也】門堂三之二室三之一【考工記廟屋丈尺未詳大約廟五間除東西兩夾室以中三間爲堂堂之後爲室與房門堂卽以東西兩間夾室爲堂是門堂得正堂三分之二而又分堂後三分之一爲室也余詳宮室考】

士絲衣爵弁升門堂視壺濯及籩豆降往於基告濯具於王又視牲告充於王又舉鼎冪告潔於王【據絲衣詩傳士宗伯之屬濯漑也充肥也】

右視濯省牲詩絲衣其紑載弁俅俅自堂䢐基自羊䢐牛鼐鼎及鼒【孔疏云弁爵弁士服也天子官多所以不使服冕者繹之禮輕也若正祭則小宗伯視濯滌愚按朱子於詩序斥其誕攺爲祭而飲酒之詩則天子他祭無使士省牲視濯者故今引用仍據小序】

王迎牲親牽之不親殺【據祭義疏不親殺繹禮輕也】

右殺牲傳大夫禮小賔屍仍正祭之牲天子諸侯禮大別日又別牲【鄭傳按鄭據周禮牛人供享牛求牛鄭言享牛正祭所用求終也終事之牛繹祭所用愚謂享牛在滌三月者求牛求得卽用所謂帝牛必在滌三月稷牛惟具者求訓爲終𨿽見爾雅但指求牛爲繹祭之牛亦不甚確】

後奠壺尊之盎齊以待獻【據祭義不用灌尊神猶在也不用著尊之泛齊醴齊繹輕也】

右後奠盎傳君牽牲夫人奠盎【皇謂盎以洗牲孔曰洗牲之說無據熊氏曰繹祭君牽牲時後預設盎齊之尊以待獻若正祭設盎不於此時】卿大夫相君命婦相夫人齊齊乎其敬也愉愉乎其忠也勿勿諸其欲其饗之也【祭義齊齊整一之貌愉愉婉順之貌勿勿志有所切而不自必之貌明發不寐從而思之故繹祭之初意象如此】

祝薦血毛於室【據祭義疏室塾之室鄭云君牽牲爲薦血毛】

右薦血毛【繹祭非専爲神故不親殺然祭於祊則猶有神事焉故鄭云君牽牲爲薦血毛也若他賔禮則並不牽牲】

遂合烹並燅昨日之俎【參少牢不薦腥肆爓繹祭禮輕也鄭曰繹主賔屍非専爲神也燅昨日之牲將以爲賔俎也愚按屍與侑之俎則今日新殺者】

右合烹

薦熟於祊之室王入室再拜稽首祝致辭王又再拜稽首出佐食闔戶牖如食間祝告利成於王

右薦熟以上祊祭傳爲祊乎外【禮器言外別於門內之祊也孔曰繹祭在門不在廟鄭曰旣設祭於室後事屍於堂】詔祝於室而出於祊此交神明之道也【祭統詔祝於室謂昨日正祭出於祊謂今日繹祭也楊方達云繹主於接屍無取於求神鄭孔謂有二祊謬愚謂記言饗而致之又從而思之思神也非思此爲尸之人也則不得謂繹無取於求神也】

王入廟賔有司皆從王入於廟王立於阼階下宗人請侑王曰命某爲侑宗人南面戒侑侑少進禮辭反命又命之侑再拜稽首宗人反命侑出俟於廟門之外【據少牢參燕禮侑以佐屍爲之勸也】

右立侑記議侑於賔以異姓辭曰請子爲侑傳曰必用異姓以廣敬也待於外當與屍更

入主人興禮事屍極敬心也【按禮不言侑幾人疑當每屍一侑辭曰請子爲某屍侑其出入升降當各隨其屍也】

司宮筵於堂戶西南面又筵於西序東面屍與侑北面於廟門之外西上祝迎屍屍揖侑偕入及庭王降迎屍拜屍答拜王升自阼階屍侑升自西階王東楹東北面拜至屍侑西楹序北面東上答拜【據少牢略變之堂廟堂也戶西屍席西序侑席太祖屍南面昭屍西面穆屍東面太祖尸之侑西序東面疑昭屍侑南面穆屍侑北面席各隨其尸之右橫設之少牢禮主人出迎宗人儐此王尊故不出迎也少牢禮祝不與儐屍故宗人儐此方祭於祊祝在廟故知必祝迎也王迎屍答拜王拜爲屍非爲侑也拜至侑亦拜與偕至也】

右屍侑入傳屍門外北面執臣道也賔屍而屍益卑也王賔客屍而迎之王益尊也【鄭傳】廟門外西上統於賔升堂東上統於席也【孔疏孔氏曰爲賔者在門西東面北上今屍並不敢爲賔而居臣道故北面是屍益卑也正祭時王不迎屍以伸尸之尊至此迎之以屍同於賔客是王益尊也愚按屍者神之所憑也有其憑之必有其離之憑之則神離之則人也憑之則吾祖吾父離之則吾子吾臣也然旣已憑之敢遂以爲臣子乎故賔屍者處乎神與人之間者也始猶疑於神之終則全乎人之者也而其間又有異焉士之屍未出廟未出廟則疑乎神未離之故屍不與乎旅酬屍尊也大夫賔屍屍出廟而復入屍出廟而復入則疑於神旣離之故屍亦與乎旅酬屍卑也若天子諸侯則屍且出廟而越宿矣士屍出而後陽厭欲神畱此厭飫以與人離也大夫屍出不陽厭而遂賔屍若曰苟其未厭則此薦俎亦足飫神矣是亦離之之漸也天子旣陽厭矣而於繹又祊焉祊不用屍明乎神旣離之也旣祊而後迎屍明乎神旣離之也屍升堂不入室明乎神旣離之也故大夫迎屍門外賔客而屍北面禮敵也不全乎臣之猶恐未盡離之也王迎屍不於門外而屍亦北面賔而且臣之疑乎已盡離之也故曰王彌尊屍彌卑也】

乃設饌升牲右胖於屍俎左胖於侑俎羞牛羞羊羞豕各以其官【不備六牲繹禮輕也屍右胖而侑左胖以右爲尊也】凡體載皆橫之【鄭云正祭縮之以屍爲神變於生人也繹祭橫之以屍爲賔客從生人禮也凡於俎爲橫則於人爲縮】右設饌記設祭於室設饌於堂【鄭云旣設祭於室亦事屍於堂按大夫賔屍凡四俎屍俎右肩臂肫胳臑正脊一脡脊一橫脊一短脇一正脇一代脇一侑】

【俎左肩肫正脊一脇一主人俎左臂脇一脊一主婦俎左臑脊一脇一是四俎共一牲也天子禮大疑與屍侑別牲或屍侑取諸今日新殺之牲天子與後取諸昨日左胖之未薦者歟】大司馬羞牲魚授其祭【周禮】橫之加膴【少牢孔氏曰正祭縮載進鰭此異於正祭又不全同生人之禮也】

王設玉几薦玉爵小宰贊太宰太宰贊王屍北面拜受王東楹東北面拜送尸祭酒後薦豆屍取菹防於醢祭之又祭防蕡祝取黍稷授屍尸祭黍稷祭肺適席未坐啐酒興坐奠爵拜告防執爵興王答拜屍取俎徧祭之降筵北面於西楹西坐卒爵執爵興坐奠爵拜王東楹東答拜小宰以爵奠於篚【據少牢按大夫降階親洗天子尊疑小宰洗而太宰酌也豆之品未詳疑賔屍降於正祭同加豆也先祭防蕡正祭未及也又祭黍稷於六谷爲貴也吳紱謂繹祭疑無黍稷愚謂內則常食亦具黍稷恐無賔屍獨去黍稷之理大夫屍卒爵主人親受之天子尊疑亦小宰受之也】右王獻屍加爵一【按賔屍視正祭皆加爵也故鄭曰不賔屍者卽於室內爲加爵】記周禮太宰贊玉几玉爵小宰贊玉幣之事

【按少牢禮正宮設幾於筵上不親授賔屍乃親授周禮天官大祭祀贊玉几玉爵是正祭卽親設幾也意大夫避君故至繹祭乃設歟】

後亞獻內宰取玉爵於篚授外宗於房中外宗洗後出於房外宗實爵後尊南西面拜獻屍屍拜於筵上受後於王席北西面拜送爵薦鉶羮及糗餌腵修立於王席北西面屍左執爵祭糗祭修祭鉶祭酒啐酒嘗鉶執爵興坐奠爵拜後答拜屍坐卒爵拜後答拜【據少牢前小宰受爵奠於篚故內宰取之少牢禮主婦洗後尊不親洗也鄭曰拜於尊南由便也孔云屍拜席上婦人不爲賔主也鄭曰正祭無鉶羮此設之爲飲酒也正祭有黍稷此無之禮殺也】

右後亞獻加爵二記周禮內宰後祼獻贊瑤爵凡賔客之獻皆贊內宗贊王后之獻君獻屍夫人薦豆【祭義鄭云此繹祭時若正祭時則薦豆乃獻】

王命獻侑侑西楹西北面拜受攝主在其右北面拜送內宰薦菹醢防蕡司馬薦俎侑登筵祭如屍降筵自北方西楹西坐卒爵執爵興坐奠爵拜王答拜【據少牢侑卑於屍知王不親獻後不親薦也周禮大賔客則大宗伯攝而載祼是宗伯得攝主也後不與則宗伯攝亞獻是宗伯得攝後也燕禮膳宰爲主人是宰夫亦得爲攝主但王與後不在則冡宰大宗伯攝王與後在則冡宰大宗伯不攝爲疑也然則此時王與後皆在廟意小宰攝王內宰攝後歟】

右王獻侑

後命內宰獻侑如之【據少牢禮主人獻侑主婦乃獻屍及侑鄭曰婦人禮從便故連之也天子禮大不宜從便又後不親獻侑則獻屍必在其前故進後獻屍於王獻侑上】

右後獻侑

司宮設王席於阼【按大夫禮屍酌乃設席此先設席王尊也大夫席於東序此於阼王尊也】屍受侑爵降洗侑降立於西階西東面【避屍也】王降立阼階東小宰以王命辭洗【王不親辭王尊也】屍洗升王升屍酌酢王太宰受屍爵屍西楹西北面拜送王答拜太宰奉王爵王祭卒爵太宰受爵授小宰王拜屍答拜屍親嘏王王拜屍答拜【據少牢參賈疏孔曰特牲禮主人獻屍屍卽酢主人主人乃獻祝佐食彼屍尊欲達已意也少牢禮賔屍待主人獻侑乃酢主人此屍卑達主人之意欲得先進酒於侑乃自飲故也愚按天子禮屍彌卑宜並達後意欲先進於侑故序在此】

右屍酢王周禮膳夫徹王之阼俎【據此知王席在阼也】記凡賔客酢王之事太宰於賔客處受而奉王王飲畢太宰受爵以授小宰【賈疏賔屍屍亦賔也據此知太宰受爵以授小宰也】詩令終有俶公屍嘉告其告維何籩豆靜嘉【令終謂繹祭乃正祭之終事有俶謂王及後獻又繹祭之始事也公屍嘉告屍親嘏王也正祭命祝嘏此親嘏者賔屍而屍益卑也按詩鄭箋以旣醉篇爲繹祭細玩之良然故此悉據之】

後致爵於王王在阼筵上西面拜受後阼階上王席西北面答拜王不告防其餘如屍禮【據少牢孔曰特牲禮三獻爵止乃致爵此未三獻已致爵正祭已獻屍故不待三獻也主與婦拜易位者拜屍侑在王席之北此避並敬屍侑故在席西也不告防酒固王有之也如屍禮王尊也按此一節先儒不言天子諸侯禮異同愚細思之亦誠不能有異但大夫席東序君席阼階微異耳】後酌自酢左執爵拜王答拜坐祭立飲卒爵內宰受後爵後拜王答拜【據特牲後自酢達王意也】右後致爵於王自酢傳大夫內子不自酢避君夫人也士妻亦自酢卑無嫌也

司宮設後席於西房南面【先設席後亦尊也】屍降筵受內宰爵後入於房立於席西【待屍酢也】屍降侑亦降【侑亦降以從屍也少牢禮主人亦降代內子辭洗也王禮尊知王不降】屍易爵於篚洗升侑升立西楹西【俟屍酌也】屍酌內宰受爵傳內宗後出於房南面拜受屍於侑東北面拜送後入於房飲於房中之俎出立卒爵執爵拜屍答拜內宗受後爵傳內宰後入於房屍侑就筵【據少牢少牢禮大夫內子西面拜避君夫人也此後南面拜後尊也少牢禮主人立東楹東主婦立主人席此卒爵王禮尊知王不與後偕也立而卒爵執爵而拜皆變於男子也又按大夫士無西房故其妻出東房西面拜後夫人在西房故出房南面拜】

右屍酢後周禮內小臣徹後之俎【鄭云後受屍爵飲於房中之俎按大夫禮主人受屍酢長賔設羊俎司馬羞羊肉主婦受屍酢司馬設羊俎其餘以次設之則天子諸侯牛俎必司徒設之且天子備官知各以序設之也】記酢必易爵士屍酢主婦不易爵【孔曰避內子也按他禮皆大夫避君士卑得與君同獨此士避大夫大夫不避君所謂放而文者也】傳屍酢夫人執柄夫人受屍執足明男女之別也【祭統按他禮夫人多與後同各居一國逺無嫌也獨此夫人與後異夫人與屍親授受後不親授受知不親授受者以屍酢王有太宰之受爵王不親受則後可知且後獻屍不親授更可知矣】

王致爵於後後房中筵上拜受王西面房外答拜其餘如王禮王更爵酌亦自酢後拜王答拜坐卒爵拜後答拜【據特牲後

爵於王卽酌自酢達王之意不敢煩王答已也王爵於後亦酌自酢夫婦之義其體敵也後自酢先拜達王之意如受王賜也王自酢亦後先拜尊王之答已如更受賜也且酢宜致之者也】右王致爵於後自酢傳夫婦相授受不相襲處酢必易爵明夫婦之別也【祭統夫婦親者也何嫌乎爾𨿽無嫌猶示別也君子興敬爲親也】大夫不致爵於主婦避君也士致之卑無嫌也

王命獻祝席戶外南面拜受攝主拜送內宰薦菹醢佐食設俎祝徧祭卒爵拜攝主答拜【愚按此攝主宜小宰爲之以下凡攝主皆小宰】

右王命獻祝記尊者舉觶卑者舉角【按士禮屍祝佐食皆用角此王禮獻祝佐食宜玉爵】傳先獻祝以常接神尊之也【鄭傳】

後命獻祝祝拜受如王禮【此攝主宜內宰爲之以下凡攝後皆內宰】

右後命獻祝

王命獻佐食有司設席兩階間佐食北面拜受攝主拜送佐食坐祭卒爵拜攝主答拜

右王命獻佐食記執事之俎陳於兩俎間【特牲】獻佐食俎卽設兩階間【少牢按少牢禮正祭獻祝佐食皆有俎賔屍祝有俎佐食無俎天子諸侯正祭未獻祝佐食知此獻佐食必有俎也】傳次獻佐食以執事爲勞也

後命獻佐食佐食拜受如王禮

右後命獻佐食

上賔洗爵升酌獻屍屍拜受爵賔西楹西北面拜送爵屍奠爵於薦左賔降【少牢禮不卽舉者禮成於三且俟賔之獻王不欲先舉屍彌卑也】右賔三獻加爵三【通正祭言則繹祭皆爲加爵就繹祭言則此三獻猶爲正爵也】詩朋友攸攝攝以威儀【攝猶代也正祭王三獻而此賔三獻是攝】

【王也】

王世子入獻屍北面再拜送屍答拜屍卒爵世子拜屍答拜屍酌酢世子拜屍答拜世子卒爵拜屍答拜右王世子獻屍加爵四詩威儀孔時君子有孝子孝子不匱永錫爾類【孝子王世子也按詩旣醉篇毛傳云旣者盡其禮終其事鄭箋云禮謂旅酬之屬事謂施恵先後及歸俎之類成王祭宗廟旅酬下徧羣臣至於無算爵莫不醉焉又賔筵篇孔疏云王世子不止正祭舉奠天子諸侯子孫別有獻屍禮則卽此二詩反覆玩味而當時行禮次第亦大略可覩矣】

王適孫入獻屍如世子禮無適孫則適庶子攝【適庶子世子之同母弟也】

右王適孫獻屍加爵五詩其類維何室家之壼君子萬年永錫祚【子孫也謂孝子又有孝孫也】錫爾純嘏子孫其湛其湛曰樂各奏爾能【錫爾純嘏謂屍酢王而嘏卽所謂公屍嘉告也子孫見屍嘏王故喜樂而各進爵謂之能者屍尊而子孫能獻之是其能也朱子曰謂子孫各酌獻屍屍酢而卒爵知子獻孫又獻卽所謂孝子不匱永錫祚也按虞喜言有適子者無適孫顧炎武云冡子身之副也家無二主亦無二副唐髙宗有太子復立太孫非矣然則未立太孫者無二副之義而世嫡相承之序已於此黙寄之歟】

賔就阼致爵於王太宰小宰贊王如受屍酢禮【據少牢王席在阼故就之賔不敢拜於西階而就王者王尊而賔卑也】賔酌自酢拜王答拜【據孔疏】右賔致爵於王自酢【按少牢禮主人先獻賔酬賔賔乃獻主人大夫尊故避王也特牲禮賔先獻主人主人乃獻賔士卑無嫌也據此則王禮賔獻王及後自當在獻賔前】

賔房外之西致爵於後內宰贊後受如王禮賔酌自酢拜後答拜【按後亦尊獻王於阼知獻後亦就房外也】

右賔致爵於後自酢【按少牢禮賔不獻主婦大夫妻尊避君夫人也特牲禮賔獻主婦士妻卑無嫌也據此則王禮賔必致爵於後】

屍作三獻之爵司馬羞魚俎屍取膴祭之祭酒卒爵奠爵拜賔北面答拜【據少牢作起也猶舉也前賔獻奠而未舉俟賔獻王及後乃舉之大夫不備官故司士羞魚俎此言司馬據周禮也膴腹下厚肉】

右屍作三獻之爵【按特牲禮三獻作屍止爵士賤則屍尊屍尊故賔請之乃舉也大夫尊則屍卑屍卑故不待賔請自舉之據此則王彌尊屍彌卑知屍必自作也按此一條亦大夫不避君士異大夫】

賔受屍爵酌獻侑侑拜受賔北面答拜司馬羞魚俎侑祭卒爵拜如屍禮賔答拜【據少牢】

右賔獻侑

屍降筵受賔爵酌酢賔賔西楹西北面拜受屍在其右授之屍升筵南面答拜賔坐祭遂飲卒爵拜屍答拜執爵降實於篚【據少牢屍親酢賔由右授屍卑也祭不拜遂卒爵禮殺也】

右屍酢賔傳屍不卽酢俟獻侑乃酢之遂賔意也侑受獻不酢賔禮彌殺也

賔獻祝如初禮

右賔獻祝

賔獻佐食亦如初禮

右賔獻佐食

王命獻賔設席西階上賔升受爵拜攝主在其右答拜坐祭卒爵執以興坐奠爵拜執爵興攝主答拜酌自酢坐奠爵拜賔客拜坐祭卒爵拜賔答拜賔取祭降右王命獻賔記賔尊俎設於西階上凡獻有脯醢有折俎賔祭肺禮畢執祭降奠於其位宰夫執薦以從設於祭東司士執俎以從設於薦東傳成祭於上尊賔也取祭以降反下位也賔卑不敢酢自酢達賔意也【鄭傳正祭王拜此惟攝主拜屍卑賔亦卑也】詩執爨踖踖爲俎孔碩或燔或炙【按特牲禮主人獻屍賔長以肝從主婦獻屍兄弟以燔從主婦致爵主人一獻而肝燔俱從鄭云凡獻佐食皆無從是長賔及祝有俎有從眾賔佐食有俎無從矣】

王命獻公如賔禮若有羣公者以次升如賔禮

右王命獻公【按王不以公爲賔而以卿爲賔爲疑也以卿爲賔則獻亦先賔尊賔也然公𨿽不爲賔而爵尊於賔故異之先於眾賔也】

長兄弟入獻屍侑北面拜自酢皆如賔不拜旣爵無從【旣卒也卒爵不拜禮殺也有俎無從禮殺也從謂燔炙】

右長兄弟獻屍侑加爵六

又酌獻王自酢皆如屍禮

右長兄弟獻王

又酌獻後不自酢餘如王禮【不自酢婦人禮殺也】

右長兄弟獻後

又酌獻祝如賔獻祝禮無從不獻佐食【不獻佐食兄弟禮殺也】右長兄弟獻祝【按少牢禮大夫兄弟不獻主人避君也據此知王禮兄弟必獻王及後也特牲禮主人獻兄弟兄弟乃獻屍祝致爵主人及主婦士卑故主人先獻兄弟也據此知王尊必長兄弟先獻王及後也】

王酬屍小宰洗太宰酌贊王王東楹東北面拜屍西楹西北面答拜坐祭遂飲卒爵拜屍答拜【王先自飲以導屍】小宰受爵降洗屍侑降【小宰洗而屍降屍彌卑也】洗升屍升侑不升【鄭氏曰侑不從屍禮益殺也】太宰酌屍受爵拜王反位西面答拜屍北面奠於薦左未舉侑升【據少牢王東楹東北面拜賔之禮敵也反位西面拜非敵也王彌尊屍彌卑也】

右王酬屍加爵七【此酬之始按特牲禮士不酬屍屍未出廟猶全乎尊故不敢與酬也少牢禮大夫酬屍屍旣出廟而復入不全乎尊故賔之與相酬也據此則王屍出廟越宿復入知必與之相酬也】

屍侑各就筵羞者薦羞於屍侑及王與後內羞皆右之庶羞皆左之【據少牢孔曰內羞在右陰也庶羞在左陽也】

右薦羞詩君婦莫莫爲豆孔庶爲賔爲客傳繹而賔屍及賔客也【毛傳莫莫淸淨而敬至也豆所以盛內羞庶羞言爲豆甚多故自屍及賔客皆有之也鄭曰正祭夫人先薦豆君後獻繹祭君先獻夫人後薦豆是先後異也少牢禮賔屍宰夫設內羞司士設庶羞孔氏詩疏言正祭時賔用之爲薦其言君婦者推本言之謂豆先於祭時豫作非謂祭時君婦薦之是後夫人不親薦也然孔氏禮疏言後薦朝事之豆饋食之豆而朱子詩傳言豆盛庶羞內羞主婦薦之是又後夫人親薦也愚謂正祭之豆後夫人親設之繹祭之豆宰夫司士設之若賔用爲薦意惟九獻後之庶羞耳又按正祭時賔客無豆繹乃設之蓋以內羞庶羞皆爲飲酒設故至旅酬乃用也】

王命獻眾賔攝主不自酢餘如賔禮【不酢禮殺也】

右王命獻眾賔記俎設於其位

王命獻卿其長一人升受獻不拜旣爵主不自酢余以次升坐祭立飲不酢而降【不拜旣爵猶坐飲也立飲則禮又殺矣】

右王命獻卿記屍飲五君洗玉爵獻卿【此上公正祭時之禮】其俎皆設於其位【不於階上禮又殺也按臣工詩鄭箋諸侯助祭畢卽遣之歸不從繹祭以禮輕也若有畱者其受獻當在諸卿上皆從公禮蓋以命數論則侯伯七命卿六命子男五命似子男當在諸卿下然子男外君陽爵宜從伸卿內臣陰爵宜從屈也論者裁之】傳至於眾賔升受坐祭立飲不酢而降隆殺之義辧矣【鄕飲酒義此亦可例推】

屍舉奠爵拜王東楹東答拜卒爵拜王答拜

右屍舉酬

太宰受屍爵酌奉王以次酬眾屍屍不止爵徧王復位

右王酬眾屍

尊兩壺於階間先尊東方加杓南柄次尊西方亦如之又尊兩壺房中西墉下南上【據特牲尊兩壺於階間爲酬賔及兄弟設也尊兩壺於房中爲酬內賔及內兄弟設也杓所以酌者不用酒主於味也】

右設旅酬尊記澄酒在下【澄沈齊也酒事酒昔酒淸酒也】酬行神恵也不酌上尊卑異之也【鄭傳】獻嚴正故酌上尊酬禮防不敢與神靈共尊也大夫不設尊避君也士卑得與君同也【孔疏士屍未出廟故曰神靈天子繹祭於屍但賔之而已而必別尊者酬恵將徧之於下不可同於所尊也意其所設者亦罍尊歟】設尊先東方恵由近也

王命酬賔攝主酌西方之尊西階上北面酬賔賔在左主在右主奠觶拜賔答拜主坐祭卒觶拜【先自飲以導賔】賔答拜主洗觶賔辭主對卒洗酌西面賔北面拜主奠於薦北賔西面坐取觶還東面拜主北面答拜賔奠觶於薦南揖復位

右王命酬賔傳酌先西方尊賔之義也凡奠者於左舉者於右奠於左非不舉也行神恵不可同於飲酒之義也於薦南明將舉也

乃設觥【據詩觥兕觥所以罰失禮者】

右設觥詩兕觥其觩防酒斯柔不吳不敖胡考之休【孔曰至施酬而設觥變於正祭也旅酬之前無可罰至旅而獻酬交錯或恐失禮宜於此設之大夫賔屍不設觥者禮小卽以祭日行事未宜有失也】

立司正【據詩司正察儀法之官】

右立司正詩凡此飲酒或醉或否旣立之監或佐之史【賔筵之詩凡此飲酒承上射與祭而言蓋祭至旅酬客有失禮者故立司正以察儀法猶設觥意也】

王命獻宗人如眾賔儀【宗人宗伯之屬周禮有都宗人掌王子弟有封邑及公卿大夫有采邑者之禮家宗人掌諸侯之大夫有食邑者之禮故少牢特牲禮皆有宗人相大夫士之禮猶大宗伯相王之禮也但天子禮大而節煩非宗伯一人所能相小宗伯肆師以下皆有事焉大宗伯之獻列於卿則小宗伯以下受獻宜在此蓋以禮官特別異之也】

右王命獻宗人記宗人之獻齒於眾賔

王命獻長兄弟於阼階上如賔儀【按此時王西面立獻主及兄弟拜皆北面】右王命獻長兄弟記其俎設阼階上祭訖執以降傳酬賔乃獻兄弟者獻之禮成於酬先成賔禮故也【鄭傳】

王命獻眾兄弟如眾賔儀

右王命獻眾兄弟記其俎皆設於其位周禮凡賜爵司士呼昭穆而進之傳凡賜爵昭爲一穆爲一昭與昭齒穆與穆齒此之謂長幼有序【鄭曰齒謂眾兄弟也孔曰獻時不以昭穆旅酬乃以昭穆君賜爵卽若酬之愚按如孔說則前獻長兄弟此獻眾兄弟必以爵之尊卑爲序未以齒也】

兄弟二人入舉觶於屍及侑洗觶升實爵西楹西北面東上坐奠爵拜執爵興屍侑答拜坐祭遂飲卒爵執爵興坐奠爵拜【亦先自飲以導屍侑】屍侑答拜皆降洗升及位屍侑皆拜受爵二人拜送【據少牢】

右兄弟二人舉觶於屍侑加爵八【此正酬之始】

侑奠觶於右未舉

右侑奠觶傳凡奠者於左舉者於右此未舉奠於右行神恵不可同於飲酒之義也【按燕飲之禮奠酬有不舉者君子不盡人之歡宗廟之酬無不舉者神恵不敢虛也獨大夫少牢禮侑此奠觶不舉侑以輔屍故舉觶必並及於侑屍觶舉以酬主人侑觶無可行也王禮旅酬時止有一人舉觶於屍則意侑於此時舉以酬侑歟詳見後】

屍遂執觶興北面阼階上酬王王在右坐奠觶拜王答拜不祭立飲卒爵不拜旣酌酬王王拜受屍拜送【屍就東階王尊也不祭不拜旣禮殺也立飲屍從賤者禮王禮彌尊屍彌卑也】

右屍酬王

屍就筵王以屍觶酬侑西楹西侑在左太宰執爵王拜侑答拜王立飲卒爵太宰酌授侑王復位侑拜受王答拜【王亦立飲從屍禮也復位乃答拜王彌尊也】

右王酬侑

侑以王觶升長賔酬之如王酬侑禮【侑於西階上賔在其左】

右侑酬長賔

長賔升次賔酬之以次徧

右長賔酬眾賔

王命獻大夫及公有司如眾兄弟儀公有司升受降飲【降飲禮卑也】

右王命獻大夫及公有司記屍飲七以瑤爵獻大夫公有司門西北面東上獻次眾賔【按公有司亦執事者如舉鼎匕載之類本在士中而先得獻者以有執事貴之也孔雲天子諸侯之大夫準士之公有司亦門西北面東上則大夫於屍飲七受獻而公有司次之可知矣】

王命獻內賔內兄弟於房中【據特牲】不殊其長爵徧乃自酢【疑內宰就房外拜獻內賔內賔三人房中同答拜獻內兄弟內兄弟三人同答拜內宰退其酬爵奠未舉】右王命獻內賔內兄弟不殊其長略婦人也【鄭傳】

末賔酬宗人如侑酬賔儀【據鄭傳】

右末賔酬宗人

王賜兄弟爵司士呼而進之長兄弟升次兄弟酬之以次徧

右長兄弟酬次兄弟傳凡賜爵昭爲一穆爲一昭與昭齒穆與穆齒此之謂長幼有序【按特牲禮於賔有酬於兄弟無酬故以兄弟子舉觶爲酬之始王於兄弟有賜爵則以賜爵爲酬之始也王於賔使人酬之尊而疎於兄弟呼而進之親之也周道親親於此可見前獻時以爵至此乃以昭穆齒】

眾兄弟酬及佐食以次徧

右眾兄弟酬佐食

宗人酬公有司佐食酬私人以次徧卒飲者實爵於篚【孔曰後𨿽無所行酬亦自飲訖】

右公有司私人以下徧記宗人於旅齒於眾賔佐食於旅齒於兄弟公有司於旅齒於宗人私人於旅齒於佐食【孔氏曰天子諸侯之士凖士之私人亦門東北面西上愚按諸侯之大夫入天子之國皆曰士則諸侯之大夫以聘問來者得與於祭皆名私臣其位與天子之士齒列門東也其賢者擇之爲佐食孔云獻食則在前賢賢也旅則於後從其黨也愚按𨿽從其黨猶以賢勞在眾私臣先也】宗人以上飲於西階上大夫以下升受下飲【據大夫少牢禮兄弟飲於上私人飲於下推之按此酬屍與屍酬在西者賔與賔酬宗人與宗人酬公有司與公有司酬在東者兄弟與兄弟酬佐食與佐食酬私臣與私臣酬東西分行一黨畢乃及一黨】

乃薦庶羞於賔兄弟內賔兄弟下及私臣

右薦羞於賔以下傳其薦羞爲飲食也有庶羞無內羞賤也

後舉旅於內賔內兄弟外宗內宗以次徧【據鄭傳按王以酬爵舉旅後則自舉疑亦內宰贊酌也】

右後舉旅於內記內賔立於尊之北東面南上宗婦北堂東面北上【東房半以北曰北堂凡席東向西向以南方爲上內賔南上如常禮也宗婦亦東向而北上者後北堂之北南面統乎後也按此亦當酬一黨畢乃及一黨如堂下之儀】

眾賔之長一人舉觶於屍爵不止【眾賔之長乃眾賔中之長者非長賔也】

右賔一人舉觶加爵九【此旅酬之始】

太祖屍發爵行旅不受旅昭酬穆穆酬昭以次徧【末屍自飲卒爵而止】

右屍旅酬傳旅酬六屍曽子曰周禮其猶醵與【鄭曰旅酬使之相酌也后稷之屍發爵不受旅合錢飲酒曰醵旅酬相酌似之發愚按此一條殊不分明鄭所云使者不知誰使之豈太祖屍自飲而使昭穆六屍相酬歟兄弟酬賔且待子弟舉觶豈屍尊而有自酌之禮歟考少牢禮有眾賔之長一人舉觶於屍爵不止又賔一人舉觶於屍如初疑先一人舉觶於屍在此時爲旅酬始後一人舉觶爲無算爵始大夫禮避君無交行之酬故略之而井屬一時也又按天子酬禮凡有三一直行爲正酬一交行爲旅酬一錯行爲無算爵前後直行錯行皆自屍始無緣中間交行獨從賔與兄弟始之理據鄭云太祖屍發爵又云六屍相酌則交行而爲旅酬之始明矣故斷屬此又本節孔疏言后稷屍在室西壁余自文武二屍親廟四屍凡六在后稷屍東南北相對愚按天子諸侯正祭有室事堂事之分士不賔屍故旅酬時屍在室而不與乎旅酬大夫賔屍則屍在堂而與乎旅酬天子諸侯賔屍於堂無緣旅酬屍得在室疑孔說悞也】

侑取前奠觶行酬亦昭侑酬穆侑穆侑酬昭侑以次徧【末侑自飲卒爵而止】

右侑旅酬【按此條諸禮無文但旅酬無一人不及必無侑不與酬之禮而六屍昭穆相酬又無從及於侑因思前兄弟二人舉觶於屍侑屍觶旣行侑觶未行此賔一人舉觶於屍不及侑必以侑有觶未行故也則此時太祖屍發爵六屍相酬亦必太祖之侑發爵六侑相酬矣】

兄弟之弟子洗酌於東方之尊阼階前北面舉觶於其長奠於薦南長兄弟還西面奠於薦北餘如攝主酬賔儀【據特牲階以下謂之前】

右兄弟弟子舉觶於其長傳旅酬下爲上所以逮賤也【此時長賔有奠觶主不酬長兄弟長兄弟無奠觶無以相酬故弟子舉觶然後行旅】

長賔取薦南之奠觶阼階前北面酬長兄弟長兄弟在其右賔奠觶拜長兄弟答拜賔立卒觶酌於其尊東面立長兄弟拜受觶賔答拜揖復位【據特牲其尊東階之尊也】

右長賔酬長兄弟

長兄弟取賔觶西階前北面酬眾賔長眾賔長左如初長兄弟卒觶酌於其尊西面立受旅者拜受長兄弟北面答拜揖復位【據特牲其尊西階之尊也】

右長兄弟行酬眾賔長【行者達於下也】

眾賔長取觶酬次兄弟於阼階禮率初

右眾賔長酬次兄弟

長兄弟取薦北之奠觶酬長賔禮率初【薦北之觶弟子所舉者】

右長兄弟報酬長賔【報者以爲反也】

長賔行酬次兄弟禮亦如之次兄弟報酬眾長賔禮亦如之以次徧禮盡如之

右賔及兄弟相酬以徧

王命獻士及私臣不升階於其位其餘如大夫儀【於其位禮彌卑也】

右王命獻士及私臣記屍飲九以散爵獻士及羣有司皆以齒【按同姓兄弟序以昭穆親親也而同昭穆之中以爵爲序獻以爵酬以齒於親親之中亦兼貴爵之義焉異姓諸臣序以爵貴貴也而同爵之中受獻與酬卿與卿齒大夫與大夫齒士與士齒及羣有司皆以齒於貴貴之中亦兼尙齒之義焉此先王之禮所爲仁與義兼至也】凡獻必有俎傳凡爲俎者以骨爲主殷人貴髀【尙質故貴髀之厚】周人貴肩【尙文故貴肩之顯】凡前貴於後【據周言之】貴者取貴骨賤者取賤骨貴者不重賤者不虛示均也俎者所以明恵之必均也故曰見政事之均焉【祭統】羔豚而祭百官皆足太牢而祭不必有餘此之謂稱也【禮器羔豚用之小祀太牢用之大祀】夫祭有逮煇胞翟閽者恵下之道也【祭統煇鄭讀防甲吏之賤者胞肉吏之賤者翟樂吏之賤者閽守門之賤者】

祝宗人旅齒於眾賔佐食旅齒於兄弟禮如賔兄弟相酬以次徧【宗人亦大夫佐食亦士孔云佐食受獻在賔前以接神貴之也受旅齒於兄弟接神將終仍從其官也據此則祝受旅當在賔之下宗人之上】

右宗人佐食相酬以徧

大夫公有司旅齒於宗人士私臣旅齒於佐食禮亦如之以次徧卒飲者實觶於篚

右大夫士及公有司私臣相酬以徧【按此酬屍以昭穆相酬賔兄弟以東西相酬宗人與佐食相酬大夫與士相酬公有司與私臣相酬皆東西往來所謂交也】

眾賔之長又一人舉觶於屍如初【據少牢】

右賔又一人舉觶加爵十【此無算爵之始】詩賔載手拘【載再也謂再舉觶拘防同酌之也】

太祖屍發爵昭酬穆穆酬昭無算爵【算數也飲視其量不爲限制也】

右屍無算爵

屍及侑侑相酬亦無算爵【前屍酬不及侑別之也人之乎猶未盡人之也此屍酬遂及侑盡人之無爲復別也】

右侑無算爵【按此酬屍得及侑故亦眾賔之長一人舉觶】

賔弟子兄弟弟子各舉觶於其長奠皆於薦右余禮皆率初其爵皆無算

右賔弟子兄弟弟子舉觶無算爵傳前之酬也奠於右舉於左行神恵不可同於飲酒之義也玆之酬也奠於右卽舉無算爵漸同於飲酒之義也

宗人佐食公有司私臣爵皆無算遂之於下【遂之於下煇胞翟閽亦得飲焉】

右無算爵及下徧詩獻酬交錯

後夫人內賔宗婦房中亦無算爵以徧

右無算爵房中徧【按此酬不以爵不以齒隨其量之能飲與情之夙好而相酬焉所謂錯也】

無算爵無算樂

右無算樂傳升歌三終笙入三終間歌三終合樂三終

遂合語拜善言

右合語記於旅也語【儀禮】傳凡祭合語之禮皆小樂正詔之於東序【合語謂稱說先王之善道小樂正樂師也東序東學名合語有威儀小樂正豫教之】詩禮儀卒度笑語卒獲書禹拜昌言辭敢不夙夜以求從祝防【按孔疏言君賔屍堂上而堂下別尊故旅酬無算爵並行大夫不敢與君禮同故堂下亦與神靈共尊不行旅酬但行無算爵而已士禮堂下得獻之後與神靈別尊故旅酬無算爵並皆行之士賤不嫌與君同故得禮備也愚按士禮𨿽得與君同然多放而不致者故必兼少牢禮及他書推之然後其節文略可見】

佐食洗散獻於屍屍酢佐食【散容五升畫以雲气】

右佐食獻屍加爵十一詩室人入又【室人佐食也祭時有事於室故謂之室人按孔疏惟言士大夫加爵二天子諸侯禮大不止此又言天子禮大佐食亦爲加又言四時之祭及禘祭正祭九獻祫祭十三獻愚反覆思之參互考訂知正祭九獻而止若大祭則合長兄弟眾賔長眾兄弟及嗣子舉奠爲十三也繹祭連正祭言則通謂之加爵又別言之則王與後二獻爲正餘九獻爲加蓋正祭重在正故正爵九繹祭重在加故加爵九也】傳宗廟之祭貴者獻以爵賤者獻以散此以小爲貴也【禮器爵受一升最小】

佐食獻祝祝受祭酒奠之不旣爵

右佐食獻祝傳佐食獻無從禮殺也祝不旣爵禮將終也佐食獻不及王禮殺也【鄭傳】

王降阼階下尸出侑從眾賔從王不送祝送不出門【按大夫禮拜送屍廟門外王不送者屍在廟門外則疑於臣賔尸之事旣終則全乎臣也不送所以明君臣之義也】右屍出詩鼓鐘送尸神保聿歸【鼓鐘屍出入奏肆夏也神保尸之嘉號言常爲神憑依也保猶依也按大夫正祭祝告利成屍乃出賔屍屍出祝不告者孝子之利養爲神非爲屍也賔屍旣終則屍全乎人非神也故不告也士禮旅酬無算爵屍乃出亦告利成者屍未出廟不與乎旅酬則猶神之也王屍旣出廟其與於酬也詳且久焉賔屍旣終非特人之直臣之矣楚茨之詩鄭以爲王禮朱子以爲公卿有田祿者則朱子爲當蓋王朝之公卿其爵𨿽視侯伯而近天子則壓而不伸故禮有視諸侯之大夫者有視諸侯之士者如言濟濟蹌蹌絜爾牛羊則不親殺也避王也工祝致告皇尸載起則告利成在屍將出其不賔屍猶士禮也若夫鼓鐘送尸樂具入奏其禮皆非諸侯之大夫士所有蓋其爵本尊故也惟於屈伸進退之間一一思其故則禮之所以然可識矣】

祝命佐食徹屍俎佐食乃出屍俎於廟門外有司受歸之【佐食徹而有司歸屍尊也】司士歸侑俎歸賔俎【亦歸之尊之次也】其公有司以下則自徹以出【自徹卑也】祝命徹阼俎豆籩設於東序下徹庶羞設於西序下【此將用以燕宗族者】祝佐食各執其俎以出【此將用以燕宗婦者】

右徹俎詩諸宰君婦廢徹不遲【諸宰膳宰也爲冡宰之屬故謂之諸宰君婦主婦也王后不親徹九嬪徹豆籩而已卿大夫則主婦親徹豆籩不遲以疾爲敬亦不畱神恵之意也孔曰祭末嫌其惰慢故以疾爲敬】周禮膳夫徹王之阼俎【按大夫禮祝命佐食徹王禮則祝命之佐食涖之膳宰徹之】記凡祭於公者必自徹其俎【曲禮鄭云此謂大夫以下若卿以上則使人歸之愚謂王禮大夫亦當使人歸之】

遂以薦羞及屍祝之庶羞燕宗人於寢

右燕宗人詩諸父兄弟備言燕私【鄭曰異姓旣歸賔客之俎同姓則畱與之燕所以尊賔客親骨肉】戚戚兄弟莫逺具邇或肆之筵或授之幾【鄭曰王與族人燕兄弟之親皆揖而進之年稚者爲設筵而已老者加之以幾】肆筵設席授幾有緝禦【設席重席也亦爲老者設之愚按賔或單席而酢也緝禦鄭曰惇史也亦爲老者設之】或獻或酢洗爵奠斚醓醢以薦或燔或炙嘉殽脾臄或歌或咢【孔曰王與族燕則以異姓爲賔宰夫爲主人旣設幾筵族人升堂受燕乃立賔主人獻之賔卒爵酢主人主人卒爵又酌以酬賔賔受奠之不舉鄭曰斚殷爵用殷爵尊兄弟也孔曰賔主皆非兄弟而言尊兄弟者賔主爲兄弟而有之其器之設皆爲兄弟也正薦用醓醢並韭菹嘉殽則脾與臄又作樂助歌以燕樂族人是王能內睦之也臄函也卽舌也或曰口上曰臄下曰函】惇旣堅四鍭旣鈞捨矢旣均序賔以賢惇旣句旣挾四鍭四鍭如樹序賔以不侮【毛曰惇畫也天子雕鈞愚謂矢彊弱與調也賢多中也不侮敬也朱子曰射以中多爲雋以不侮爲徳按大射主於射故未舉旅則射燕禮主於飲酒故旅酬後行之此亦燕而先射者備賔禮使早出也呂祖謙曰射𨿽畢而燕未終舉觶無算爵獻酌尙多故言酌大斗祈黃耉於旣射之後】曾孫維主酒醴維醹酌以大斗以祈黃耉【孔曰賔射旣中可以助行養老曾孫於是承先王之法度爲主人以養老焉愚按老不能射於是觀其勝負以爲樂是所以助養老也埤雅曰燕賔則膳夫爲主此曽孫爲主則以尊事黃耉所以爲厚也愚按此當在賔讓而止之後】湛湛露斯匪陽不晞厭厭夜飲不醉無歸湛湛露斯在彼丰艸厭厭夜飲在宗載考【鄭曰此燕同姓諸侯也下二章燕異姓及二王之後文不錄】記祭於廟燕於寢【詩疏朱子曰凡廟之制前廟以奉神後寢以藏衣冠按此寢廟寢也卽詩所謂在宗載考也燕禮注以爲路寢豈此燕在廟寢臣之燕則於路寢歟鄭云燕於堂蓋寢之堂也】燕宵則兩階及門庭設大燭【儀禮燕禮庶子執燭於阼階上甸人執大燭於庭閽人爲燭於門外】公與族人燕則以異姓爲賔膳宰爲主人【世子記孔曰燕飲必有禮儀獻酬交錯故宜立賔以行禮但使族人爲賔則賔禮疎隔非親親之道公欲與族人親故以異姓爲賔也而賔必與王相對君尊不敵故又以膳宰爲主人使得執禮酬酢若與異姓燕則以宰夫爲獻主】公與父兄齒【族旣不爲賔公又不爲主故公與族人相齒見親親也】族食世降一等【並世子孔曰齊衰之親一年四防食大功三小功二緦麻一】於異姓讓則止同姓則成之【鄭箋異姓舉酬則止所謂過三爵非禮也族燕則不醉無歸】傳燕毛所以序齒也【中庸前序昭穆猶兼序爵至此乃専以齒序篤親親也愚始於此常疑異姓旣歸賔客之俎似不宜復與此燕又疑先飲後射射而又燕非窮日之力不足行之此祭末之燕爲時或無多思之十年乃得其說蓋此賔乃取於姑姊妹之夫禮所稱父之黨非卿非外諸侯以內賔例之可知也其節文次第則行葦詩盡之蓋此燕以盡私恩非爲賔客故詩先言戚戚兄弟其禮主於養老故卽言授幾緝禦酢卽行射禮故止言獻酬奠斚異於賔筵之舉酬在射前燕止以薦羞及屍祝之庶羞故止言醓醢燔炙異於伐木之肥牡肥羜燕重在娛老故賔主甫獻酢而已或歌或咢異於舉旅而後樂作賔之射亦所以娛老故但於賔之中序以賢序以不侮而不於賔主之不勝者行罰爵獻賔以膳宰爲主賔讓而出卽王自爲主故詩遂言曽孫惟主凡旅酬必設兕觥以懲不敬此燕止以明恩故惟言酌以大斗然則此燕𨿽略與燕臣同而其所異者亦從可想矣大約王席在阼階西向父兄席在王之右南向弟子在階下北向賔席在父兄之右中堂南向司宮先設同姓之席宗人請賔王曰命某爲賔始設賔席也】宗子有事族人皆侍已侍於賔奠然後燕私不醉而出是無親也醉而不出是渫宗也【渫慢也伏生書作是不敬也】故曰飲而醉者宗室之意也徳將無醉族人之志也【書大傳】

以祝籩豆燕內賔及宗婦於房【據特牲疏內賔不歸之俎婦人禮略也】右燕內賔及宗婦【按有內賔則亦宜有外賔而外賔之所取亦可知矣】

鐘師奏燕樂

右燕樂詩樂具入奏以綏後祿【鄭曰燕而祭時之樂皆入奏於寢孔云燕祭不同樂而云皆入者歌詠𨿽異樂器則同也愚按鳬鷖詩傳祭之明日繹而賔尸之樂鄭曰首章賔宗廟之屍二章賔四方百物之屍三章賔天地之屍四章賔社稷山川之屍五章賔七祀之屍是各祭之繹止用其一章也然此一詩只可用之王酬屍若屍酬王必又有詩朱子以假樂爲屍答鳬鷖理或然也其餘若賔致爵於王兄弟獻王必皆歌一詩則大雅自文王而下猶多受釐陳戒之辭或者隨其人所取耳有樂必有獻工之禮因未有所據姑闕之俟知禮者補定】

宗人祝王及陳戒於王

右祝戒詩爾殽旣將莫怨具慶旣醉旣飽小大稽首神嗜飲食使君壽考孔恵孔時維其盡之子子孫孫勿替引之【按燕必有儀小大稽首其儀之一節也燕必有辭神嗜飲食云云其辭之大略也其他皆無所考或亦可用儀禮諸侯之燕臣推之歟】

旣祭畢祭僕反命於王以王命勞有司百官之敬者誅其不敬者【據周禮誅謂責讓之】

右旣祭而誅賞傳卿大夫贊君命婦贊夫人各揚其職百官廢職服大刑【明堂位】

使使頒胙於二王后及有功諸侯及兄弟之國【據左傳及周禮】右頒胙傳夏之後杞殷之後宋於周爲客天子有事膰焉【存二代之後以尊賢也】周襄王使宰孔賜齊侯小白胙曰天子有事於文武使孔賜伯舅胙齊侯下拜登受【左傳宗廟之胙不及異姓其賜比於二王后褒有功也】周禮以脤胙之禮親兄弟之國【𨿽不與祭猶賜及之以親親也】

臣受胙者歸頒之

右臣頒君胙記祭於公不宿肉傳助祭於公所得胙肉歸卽頒賜不畱神恵也【朱注其不以祭食之餘也禮餕余不祭】

天子肆獻祼饋食禮卷下

