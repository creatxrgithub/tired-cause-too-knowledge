

欽定四庫全書

經部四

儀禮商

禮類二【儀禮之屬】提要

【臣】等謹案儀禮商二卷附錄一卷

國朝萬斯大撰斯大字充宗鄞縣人是書取儀禮十七篇篇爲之說頗有新義而亦勇於信心前有應防謙序稱喜其覃思而嫌其自用亦篤論也其聘禮解衣之裼襲謂裘外之衣謂之裼衣裼衣卽禮服聘禮旣聘而享賔主皆裼以將事推此則凡裘外之裼衣皆禮服矣考聘禮鄭注曰裼者免上衣見裼衣則裼衣之上更有衣明矣賈疏曰假令冬有裘襯身有襌衫又有襦袴襦袴之上有裘裘上有裼衣裼衣之上有上服皮弁祭服之等則禮服也如斯大之說則裼衣之上不得更有皮弁祭服之等矣至玉藻所謂君衣狐曰裘錦衣以裼之蓋諸侯皮弁視朔特以錦衣爲裼未聞其不加皮弁服而専用錦衣也玉藻又謂君子狐靑裘豹褏元綃衣以裼之大夫助祭服爵弁純衣亦特以元綃衣爲裼未聞其不用純衣而用元綃衣也然則謂裼衣之上無禮服不特迕注且悖經矣斯大又謂襲衣乃於裼衣上加深衣蓋裼衣直衿故露美深衣交衽故不露美也今卽以聘服皮弁考之皮弁服之下爲朝服朝服之下爲元端元端之下爲深衣深衣爲庶人之服聘禮重聘而輕享若享時皮弁而裼聘時深衣而襲則聘服反殺於享服三等矣隆殺之義何在乎且主國之君與使臣行聘於廟而各服庶人之服以相見以爲此其充美無是理也其廟寢圖列東西箱在東西堂之下如今廊廡考公食大夫禮云賔升公揖退於箱下又云公降再拜若箱在堂下則旣退於箱何降乎故鄭注以箱爲堂上東夾之前漢書董賢太皇太后召大司馬賢引見東箱則東箱非廊廡間明矣王延壽魯靈光殿賦曰右个淸宴李善注引杜預左注曰个東西廂也東西个在堂上則東西廂不在堂下明矣斯大所圖亦非經義也然斯大學本淹通用思尢鋭其合處往往前人所未捲未附答應嗣寅書辧治朝無堂尢爲精核取其所長亦深有助於考證耳乾隆四十三年五月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

儀禮商原序

今之世有經濟之學有禪之學有詩賦之學有四六之學有刑名之學有舉業之學而性命之學則未之見也獨孜孜於經學者吾見充宗萬子萬子於禮經專志殫精者數十年矣有所著尺許爲回祿所忌失去而萬子益自喜不衰其所爬羅剔抉頗能見先儒所不及而自負其能每有欲推倒一世獨擴心胸之意余喜其覃思嫌其自用時欲切磋之而萬子防其所見未肯動步往復之際動盈卷軸非余兩人不適時宜癡且癖莫肯爲此也余謂萬子經之己訛者注疏承而訛之不可也經之己明者駁議從而殽之亦不可也世之儒者或取前儒已廢之說而示博示奇如建文之欲復臯雉更不可也去此幾失庶不負數十年忘食忘憂之苦志愚敢不與萬子勉之哉舉業之學本近於經學其失也惟功名之是狥𨿽明見舊習之不可從而惟恐稍有違法以落於主司則其從違不出於所見趨時而已非有益於身心也萬子讀禮深有明其明析者余固已錄之卷帙而有相持不下者則不能爲之唯唯萬子喜其能知己志曰子爲我序之其未合者闕之可也余曰然是爲序嵗在庚申孟秋之月錢塘同學弟應防謙嗣寅氏拜撰

欽定四庫全書

儀禮商卷一

鄞縣萬斯大撰

士冠禮第一

士冠禮士爲其子加冠之禮也古人二十而冠當十五入大學以來爲博習親師之候【學記曰比年入學指十五時也中年考校一年視離經辧志十六時也三年視敬業樂羣十八時也五年視博習親師二十時也】又二年而論學取友學始小成【學記曰七年視論學取友謂之小成指二十二時也】再二年而知類通達彊立而不反乃爲大成【學記曰九年知類通達彊立而不反謂之大成二十四時也】夫然後足以化民易俗則冠時猶未得爲士也故始加祝詞有云棄爾幼志順爾成徳嗣是而壯而彊始仕爲士【曲禮四十曰彊而仕】特以其讀書學道於化民易俗之理有厚望焉且士之子恆爲士故𨿽未爲士而得以士稱之亦以禮不下庶人故自士以上一依乎士禮以爲之準𨿽天子諸侯之子亦不得異焉彼諸侯之有冠禮止惟先君早世世子年幼爲君如魯襄邾隱者乃行之推此於天子亦惟幼而卽位如周成王者或有異焉故曰天子之元子猶士也則諸侯大夫之子可知矣緇布冠缺項項指冠之後與初加緇布冠賓右手執項再加皮弁賓右執項之項同【賈疏冠後爲項】以其冠時附著於項故曰項缺項謂冠後兩開不相屬靑組纓屬於缺謂以靑組系缺冠時合兩組結之而垂其餘爲纓也鄭注讀缺如有頍者弁之頍謂著頍圍髮際結項中隅爲四綴以固冠則鑿矣

三加之後筵於戶西南面贊者洗【句】於房中側酌醴此謂冠畢醴子贊者就阼階下直東榮之洗洗觶而入房中酌醴以授賓耳鄭氏讀贊者洗於房中爲句謂房中之洗在北堂直室東隅篚在洗東北面盥此據昏禮婦洗爲說非也昏禮舅姑饗婦舅洗於南洗姑洗於北洗南洗在庭東北洗在北堂男女有別之義也冠禮無婦人與事贊者何容別洗況考上文陳器第云設洗直於東榮無北堂別置洗之文又上文陳服於房中下卽云側尊一甒醴在服北是醴固在房中也然則降洗於階下而升酌於房中又何疑乎

冠者取脯見母繼而見兄弟見贊者見姑姊又繼而見君見鄕大夫鄕先生詳矣獨父與賓之拜不之及何與天下固有禮之所決然而無疑者更不必繁其文而後見父爲冠主賓以成禮理無不拜當三加旣畢未醴之前時父在東序端也賓在西序也子卽是而拜無煩他適固與見母於東壁入見姑姊者不同此拜父與賓所以不著也見兄弟贊者【時亦在廟】何以著之贊者見於兄弟之後固與兄弟同在階下且兄弟卑於父贊次於賓不著則疑於不拜也

東壁東堂下也何以知之特牲禮主婦視饎爨於西堂下記又云饎爨在西壁特牲一禮饎爨無兩旣云西堂下復云西壁則西堂下卽西壁矣然則東壁非東堂下乎鄭注冠者適東壁見母爲出闈門且云時母在闈門之外婦人入廟由闈門非惟於解不明抑亦乖古人左祖之制

冠者取脯見母母拜受子拜送母又拜孔氏謂奠廟之脯重從尊者處來故拜之非拜子也呂氏謂母有從子之義故屈庸敬以伸斯須之敬王氏則謂此適子代父承祖與祖爲正體故禮之與眾子異愚以爲皆非也按禮婦人之拜有二肅拜也手拜也肅拜者足不跪防俯其躬而肅之如今婦人揖也手拜者足跪地而拜如今婦人拜也少儀曰婦人吉事𨿽有君賜肅拜君賜至重尙止肅拜況其他乎故知此受脯俠拜亦肅拜也冠者取脯至母前先揖而後拜送旣拜而更揖母於斯時子揖則肅子拜則受成人而與爲禮也豈拜子乎今世尊長於卑幼揖則偕拜則受約略如是

素積白屨以魁柎之舊說以魁爲蜃炭塗注屨上夫屨已白矣何煩更注蜃炭其注更於何所又蜃炭著屨旋復剝落將一注而已乎抑屢注不已乎竊意魁以木爲之卽今俗制屨者之模範也明時民間用馬尾制巾帽以木爲範名曰魁頭蓋本此柎之謂納魁於屨令附著充滿使屨端好左傳楄柎所以借幹【棺中借屍木】此蓋借以狀魁之入屨耳獨於白屨言之者舉中以該上下也

士昏禮第二

昏禮有六一曰納采二曰問名三曰納吉四曰納徴五曰請期六曰親迎篇首言下達蓋包六禮爲文言上自天子下至庶人爲其子娶婦者皆行此六禮故曰下達其儀物不必相同故記云大夫無冠禮而有昏禮說者曰古者三十而有室五十服官政乃爲大夫大夫亦不當有昏禮有之備攺娶耳愚謂先王之制仕者世祿不世官官有尊卑祿卽有厚薄書云世祿之家鮮克由禮言祿丰而怙侈也因是以思足知卿之子孫卽食卿之祿大夫之子孫卽食大夫之祿旣食卿大夫之祿卽行卿大夫之禮固不必身爲卿大夫也大夫之有昏禮曷足怪若以爲備攺娶不思昏屬嘉禮聖人豈預爲不祥之目哉然則大夫何以無冠禮曰成人之始固不得而假之也

曲禮云男女異長謂男子子女子子各自爲伯仲如魯女有伯姬叔姬是也問名之禮敢請女爲誰氏誰者何誰伯叔也氏者何姓也如問魯女名則曰敢請女爲伯姬乎爲叔姬乎

記云婦入三月然後祭行謂行祭於髙曾祖禰之廟而以婦見卽曾子問所謂三月而廟見也此就舅姑在者言上文云舅姑旣沒婦入三月乃奠菜則曾子問所謂擇日而祭於禰也【曾子問廟見言三月祭禰言擇日互見也】鄭注三月祭行爲助祭而不指爲廟見孔氏又因儀禮無見祖廟正文故於曾子問疏謂廟見奠菜祭禰是一事然則舅姑在者髙曾祖禰之廟婦可以不見乎觀曾子問又曰女未廟見而死不遷於祖不祔於皇姑【祖髙曾祖也皇姑祖姑也祔必以其昭穆】所以不遷不祔者以未廟見也曰祖曰皇姑則知廟見及髙曾祖矣見則必祭故曰祭行必三月然後行者四時之祭率三月一舉旣來爲婦則於祭時有主祭助祭之職故必先時祭而行廟見然婦入而遇時祭或一月或二月三月逺不逾三月舉逺以該近故言三月非必定於三月也

昏禮至親迎而成記乃著不親迎壻見婦父母之禮何歟玩上文云宗子親皆沒已躬命之此禮卽承其下知不親迎者宗子自主昏者也蓋親迎必有所受命宗子上承宗廟之重伯叔旁尊不得加之命無所受故已命人迎而不親往所以重宗廟順先典也或曰古惟天子無親迎詩言親迎於渭者文王也迎於蹶裏者韓侯也哀公問冕而親迎孔子重許之彼皆諸侯繼世者豈有所受命乎余以爲不然春秋之法昏姻常事合禮者不書故莊書親迎譏之也彼渭涘之迎在爲世子之時【鄭氏據此謂天子親迎尢謬】蹶裏之迎則因入覲之便卽冕而親迎亦指世子言之耳【世子昏禮得從君父禮】大抵昏姻之事多父母主之他記第言其常【父母主昏故言親迎】此經特窮其變【宗子自主昏故言不親迎】不親迎之禮自士而推之可也支子則何如曰有宗子之命【後有辧書】

士相見禮第三

士相見之禮當於未相見之前想見其殷殷鄕往之懷更當於旣相見之後想見其欣欣視效之意始非積誠不可以見終非相師則爲徒見君子不爲也觀其請見有辭奉摯還摯有辭落落然如不可得而親所謂君子之接如水者非乎觀其言必妥而後必各從其類諄諄然若惟恐其弗至所謂君子淡以成者非乎惟其然故𨿽始相見也而愼此以往可以暫可以恆可以常可以變可以上交而不謟可以下交而不瀆易曰君子之道或出或處二人同心其利斷金率是道也子曰晏平仲善與人交久而敬之其知此乎君子讀是篇並取劉氏士相見義而深味之知古聖人以禮全交愼始而圖終如此不禁嘆息於今人之交道也

鄕飲酒禮第四

呂氏曰鄕飲酒禮者鄕人以時防聚飲酒之禮也注疏謂鄕飲有四一則鄕大夫賓賢能二則黨正正齒位三則州長習射於州序四則鄕大夫飲國中賢者而以此禮爲賓賢能戴記鄕飲酒義爲正齒位支離其說莫能通貫其實鄕飲之禮儀禮著其儀戴記詳其義義所以明禮相爲表裏二而一者也其儀禮有未備者則義文補之【如賓坐西北介坐西南及六十者坐五十者立侍六十者三豆七十者四豆之類】讀者取而並觀互爲考訂其中首尾脈絡本自明通卽或用此禮者其名不同要不得謂儀禮之禮與戴記之義有殊禮也經解曰鄕飲酒之禮所以明長幼之序也樂記曰射鄕食饗【鄕指鄕飲酒禮下同】所以正交接也仲尼燕居曰射鄕之禮所以仁鄕黨也觀此可以知凡鄕人防聚飲酒皆行此禮不特四事爲然矣呂氏說是

鄕飲酒禮席次第云乃席賓主人介眾賓之位皆不屬焉不詳何方何鄕當於鄕飲酒義及鄕射禮考之【射義云卿大夫之射也先行鄕飲酒之禮二禮本同可以互考鄕飲義詳賓介主人僎席射禮著眾賓席兼考乃明】義曰坐賓於西北坐介於西南主人坐於東南坐僎於東北此言其方也又曰賓必南鄕介必東鄕主人坐於東方【明爲西鄕】此言其鄕也鄕射禮曰賓南面眾賓之席繼而西主人阼階上西面略著其方與鄕也鄭本此二者注飲酒云賓席牖前南面主人席阼階上西面介席西階上東面眾賓席於賓席之西其方其鄕各得其正但古人房室在堂之北鄭謂惟天子諸侯有左右房大夫士東房西室無右房若是則賓席牖前固當西北矣然而實逼西序【墻也】席西餘地無防何能容眾之席陳用之云鄕飲禮薦脯出自左房鄕射籩豆出自東房大射宰胥薦脯醢由左房夫鄕射大夫禮大射諸侯禮其言相類蓋言左以有右言東以有西則大夫士房室與諸侯同可知如其言則賓席之西得容眾賓之席乃得其解矣或疑如此則賓席不當西北不知堂𨿽一統有三間形制賓席西北就堂中言也僎坐東北何鄕曰如賓飲酒義曰賓主有事俎豆有數考之此禮俎惟賓主介僎有之豆則徧及眾賓以及樂工司正無不預然第曰薦脯醢而已其數未詳也故義著之曰六十者三豆七十者四豆八十者五豆九十者六豆在賓主介僎豆數有常不容增減其因年爲多寡者眾賓耳蓋鄕黨尙齒故飲酒禮眾賓皆以齒序故主人獻眾賓眾賓之長一人辭洗其受爵也眾賓之長升拜受者三人眾賓則不拜受爵據此足知長者禮隆少者禮殺然而長者豆多少者豆寡亦卽此可知注疏以此禮爲賓賢能無正齒位事賓介眾賓皆年少者爲之【此禮記孔疏語】而義所云六十者三豆云云爲黨正正齒位法然則此禮眾賓何以有長後記又何以云樂正與立者【與立者謂眾賓五十以下者】皆薦以齒乎【薦薦豆也】夫旣云皆薦以齒則所謂六十者三豆七十者四豆八十者五豆九十者六豆卽指此禮眾賓斷斷無疑也

升歌三終笙入三終間歌三終皆各取三詩一詩爲一終故曰三終獨至合樂用周南關雎葛覃捲耳召南鵲巢采蘩采蘋凡六詩而曰三終賈疏謂堂上歌瑟堂下笙磬合奏六詩曰三終者二南各三終也孔疏鄕飲義則曰合樂三終者謂工歌關雎笙吹鵲巢合之工歌葛覃笙吹采蘩合之工歌捲耳笙吹采蘋合之二說不同如賈疏於合樂則是矣以上文升歌笙入間歌之三終例之則六詩當爲六終而非三終也如孔疏於三終則是矣而關雎與鵲巢葛覃與采蘩捲耳與采蘋言乎文詞則多寡殊言乎音節則長短別且鵲巢采蘩采蘋皆有詞非笙詩比𨿽欲合之其何以合之愚謂旣云合樂無歌笙異詩之理旣云三終無並用六詩之理蓋周南召南各自三終惟其所用不必同時並奏也觀上文升歌笙入間歌皆小雅之詩而不言小雅以其篇什有定不必言也於合樂獨指言周南召南者非以或周南或召南惟所用之乎

孟子言鄕黨莫如齒王制云習鄕尙齒知飲酒之禮賓介之外眾賓皆以年爲序大約以年之最髙者三人爲長卽鄕飲酒義所謂立三賓以象三光者也其餘謂之眾賓而長者在堂上次者在堂下長者坐次者立故記云立者東面北上若有北面者則東上特其年未顯故義著之曰六十者坐五十者立侍以聽政役言六十者坐卽知此禮席於堂上者皆六十以上者也言五十者立卽知此禮立於堂下者皆五十以下者也五十者𨿽立亦與於飲酒故記又曰樂正與立者皆薦以齒言薦則飲酒可知先儒不互通其說而謂此禮爲賓賢能無正齒位之事抑獨何歟

鄕射禮第五

射必張侯地須空曠非寢堂可行故鄕射必行於鄕學據孟子周之鄕學曰庠而此篇有云豫【序】則鉤楹內堂則由楹外又云序則物當棟堂則物當楣是射有序與堂之別矣初射時司馬升堂命去侯鉤楹由上射之後初射後司馬升堂命取矢鉤楹由右物之後【再射三射如初】是此禮行於序矣先儒因謂此州長防民而射於州序之禮夫禮名鄕射而偏屬之於州也可乎且謂鄕大夫射於庠用兕中其禮與士射於序有別是不知周國學之外凡鄕學皆曰庠而禮文凡行禮於序者卽學中之序【就國學中有東序及瞽宗諸處】庠中之序也【就鄕學言】蓋一鄕入學者眾設教非一端施教非一地【如文王世子春夏學干戈秋冬學羽籥皆於東序春誦夏詔之瞽宗秋學禮在瞽宗冬讀書在上庠之類】故庠中之堂有正有偏正者曰庠偏者曰序其制不甚異堂階房序皆備焉故射可行於序可行於堂特堂階有淺深之差故物有當棟當楣之異升有鉤楹由外之殊主人或爲士或爲大夫故中有用鹿用兕之別而或疑一鄕非止一學不知學𨿽多而庠名不可變也

再射釋獲皆就一耦以分左右【一耦二人上射於右物下射於左物】故釋余之算必反委而攺實之【以算計勝者之數曰釋獲亦曰釋算人發四矢故一耦凡八算】是一耦自分勝負也故飲罰觶時亦就一耦之勝負以爲進退蓋賢否由其自致彼此不得相掩也獨其數獲而告於賓也左右皆總計而不復比耦以數將毋中多者以不中者而隱其賢不中者又因中多者而藏其拙乎曰此聖人隱動不勝者以羞惡之心使之自勉於有徳也夫射者志必正體必直其容必比於禮其節必比於樂而後射得中中得多其射而不中中而不多者必志不正也體不直也容不比於禮節不比於樂也吾中多而爲人所掩非吾過也吾自安也吾射不中中不多而因以蔽人之賢能無自歉乎吾射不中中不多縱因人之中多而得與於賢能無自愧乎歉愧交並而反求正己之心不自知其何以興也故曰動其羞惡之心而使之自勉於有徳也迨夫勝飲不勝乃復比耦以行之則明示勸懲以分其優劣斯以嘆先王制禮其所以示激勸於人者固非一術也哉

按射義雲天子以騶虞爲節諸侯以貍首爲節大夫以采蘋爲節士以采蘩爲節鄕射大夫士之射也節不以采蘋采蘩而以騶虞何也細按戴記所輯冠昏鄕飲燕聘諸義皆就儀禮經文所有爲之闡明間補其闕略獨射儀一篇皆泛言其義未嘗及鄕射大射中一事而周官射人王射以騶虞九節諸侯射以貍首七節孤卿大夫以采蘋五節士以采蘩五節適與射義文侔周官晚出射義蓋因之以立文也觀上文飲酒合樂取周南召南騶虞非召南詩乎安見其必爲天子節也陳用之爲兩可之詞而曰王射以騶虞大夫士鄕射亦以騶虞者鄕射之詢眾庶亦欲官備於天子也意欲合周官於儀禮豈知其牽彊不倫哉

燕禮第六

古者飲食賓客之禮曰食曰饗曰燕食主於飯而已其禮簡饗則幾設而不倚爵盈而不飲禮𨿽盛而情未洽惟燕所以示慈惠主於飲酒恩意懇款盡醉飽之歡故其用至廣天子諸侯大夫士皆得行之據此經君不自爲主人而以宰夫爲主人爲臣不亢君之義然則天子之凡燕禮無不別有獻主也可知據晉昭之燕齊景不言立主季孫宿飲大夫公甫文伯飲敬叔亦不別立主然則凡敵體者皆不別立獻主也可知惟齊景之燕魯昭使宰獻以其出奔故卑之也此經不言主人爲誰燕義云宰夫爲獻主蓋補其闕也聘禮記云燕則宰夫獻是燕外臣亦立主矣乃此記又云若與四方之賓燕則公迎之於大門內揖讓升又君自爲主何也意者送迎則君爲主惟獻則宰夫爲主乎

燕禮卿大夫皆與而賓惟大夫一人故記云與卿燕大夫爲賓與大夫燕亦大夫爲賓而燕義曰不以公卿爲賓而以大夫爲賓爲疑也明嫌之義也則専就此篇君燕其臣者言觀記云與四方之賓燕【聘使命卿】其介爲賓【大夫爲上介】賓爲茍敬此燕外臣也而賓惟大夫豈亦所以明嫌乎又季孫宿飲大夫酒以臧紇爲客公父文伯飲敬叔酒以路睹父爲客此卿大夫私燕也而賓亦以大夫豈亦有嫌可明乎要知古人之燕不卽以所燕者爲賓而必別立一人者燕有安養之義賓主酬酢實惟敬勝卽以爲賓慮非所以安之也此通上下燕禮皆然惟君燕己臣則兼取明嫌耳

鄕飲酒爲士大夫之禮此燕則諸侯之禮何以升歌笙入間歌合樂無少別異且經旣詳笙歌矣何記於升歌鹿鳴下管新宮笙入三成遂合鄕樂更有其文嘗考之郊特牲曰歌者在上【指升歌】匏竹在下【匏指笙竹指管】文承賓入大門其賓指他國之賓知記言有管有笙指燕他國之臣也經指燕己臣己臣在邇燕以示慈惠略君臣而講賓主猶之鄕飲酒也故樂不嫌同外臣則情意疎矣故有下管無間歌且又有房中之樂若然因知記云若以樂納賓及庭而奏肆夏𨿽通指內外賓而內賓或不用也然此及庭而奏與郊特牲入大門而奏不同者容此指燕臣彼指兩君之好與仲尼燕居曰兩君相見揖讓而入門入門而縣興此言大饗也亦可以通之矣

大射儀第七

射義曰諸侯之射也必先行燕禮故大射未射之先與旣射之後其儀節與燕禮略同惟樂人設縣及歌工用六人爲異所以然者燕主於飲酒爲歡其禮略射以觀徳諸侯大射將卽此選公卿大夫士之徳行以爲進退故其禮隆惟然故燕禮納賓有不用樂而大射納賓無不用樂也升歌鹿鳴亦及四牡皇華故曰三終經不言文略也觀鄕飲義言升歌三終可見管新宮亦在下此不言具燕禮互見也此新宮曰三終則燕禮新宮亦三終可見

射時畫物於堂上若丹若墨射者立於物以射不得稍逾蓋射者之軌範也推此而言人之爲人無在而無物故詩曰天生烝民有物有則孟子曰萬物皆備於我皆是物也孔子曰仁人不過乎物孝子不過乎物不過乎物之爲格物易曰盈天地之間者惟萬物萬物云者物物必有物故還命之爲物也聖人不過乎物卽是盡其性因物付物卽是盡人物之性

聘禮第八

主國之擯其爵一視聘賓賓卿也則卿爲上擯接之上介大夫也則大夫爲承擯接之眾介士也則士爲紹擯接之承者承乎上也紹者繼乎承也諸擯𨿽羣列及贊君行事【如出請入告之類】惟上擯一人猶之諸介咸在而致聘者惟賓一人也聘義曰介紹而命此専指介言無與擯事鄭注於此禮擯者出請事援以爲說且引司儀旅擯詳言立次與其步數見此禮無序立遞之事則又曰此旅擯耳不命天子諸侯朝覲乃命介紹命耳不思介紹命之言見於聘義則當就聘禮通其說尢當就諸介求其解當主君迎賓於大門內時介隨賓入及廟門賓入門左介皆入門左賓乃升堂致命致命惟賓而介必相繼而入立於門左此之謂介紹而命也節次了然何嘗有旅擯之事如鄭說則介當爲擯【指介紹命】而聘義兼言覲禮矣豈不謬哉

聘君用圭聘夫人用璋禮器曰圭璋特謂用圭璋以聘皆特達無所承借其時賓襲衣執圭入授主君主君亦襲衣而受故記曰無借者襲旣聘而享則束帛加璧如物有承借然其時賓裼衣奉之以入主君亦裼衣而受故曲禮有云有借者則裼所以然者玉藻曰裘之裼也見美也服之襲也充美也又曰禮不盛服不充聘禮盛故襲而充美以爲敬享禮殺故裼而見美以爲敬也注疏說非陳用之陸農師楊信齋三家辧明確

按裼有與袒連言者見於詩見於孟子大都皆傲慢不恭之狀有與襲對言者見於曾子子遊之弔見於此禮之聘享而最詳於玉藻之篇大都皆行禮時文質相變之宜二者不得相混鄭注聘禮云裼者免上衣見裼衣凡襢裼者左注玉藻云裼衣之上復有衣袒而有衣曰裼賈疏云冬時襯身襌衫又有襦袴襦袴上有裘裘上有裼衣裼衣上又有上服皮弁祭服之等裼者袒衿前上服見裼衣也襲者掩之孔疏云近體有袍襗之屬其外有裘裘上有裼衣裼衣上有襲衣襲衣上有常著之服則皮弁之屬也掩而不開謂之襲開皮弁及中衣左袒出其裼衣謂之裼皆不免與袒裼混愚考玉藻言諸裘皆言衣以裼之知裘外之衣謂之裼衣也又言裘之裼也見美也君在則裼盡飾也則裼衣卽禮服矣卽此禮旣聘而享賓主皆裼以將事謂裼衣非禮服可乎推此則凡裘外之裼衣皆禮服矣其謂之裼者何說文裼從衣從易裘因事變衣因裘易也又裼有袒義古人禮服皆直領無衿裘上衣裼衣胸前裘色自然防露如袒者然是之謂見美是之謂盡飾故曰裼襲者何玉藻云服之襲也充美也夫於裼曰裘之裼裼在裘外也於襲曰服之襲襲在裼外也裼見美盡飾而加衣以掩之使美充於內而不外見故曰襲然經不詳襲衣之制說文襲左衽袍古惟大小斂衣皆左衽生人左衽聖人所不許反復思之疑卽深衣也古人禮服無衽惟深衣有左右衽當兩旁【左衽在內無嫌深衣云衽當旁】且衣裳相連全體深邃服之以掩蓋裼衣則美不外著深衣篇曰可以爲文可以爲武可以治擯相可以治軍旅聘文事也擯相類也禮盛而服之以襲不亦可乎吾爲約言之曰裘上有裼衣不加深衣曰裼加深衣曰襲裼襲之解如是而已矣古人之屋從堂棟後第一楣隔斷前爲堂後中爲室左右爲房鄭氏謂天子諸侯有左右房大夫士有左房無右房後儒多從其說余於鄕飲酒謂大夫士若無右房則賓坐西北已逼西序不容眾賓之席以爲必有西房玆於聘禮還玉賓升自西階受圭退負右房而立則明言有右房矣據此經云卿館於大夫大夫館於士士館於工商而曾子問有言卿大夫士之家曰私館公館與公所爲曰公館賈疏因謂此負右房或不在大夫廟而於正客館故有右房意若以捨於大夫則不當有右房也予謂古者諸侯之邦交不一所以待客者當必非一處而古者上下之等威甚辧所以待國君與待外臣者當必不從同卽令捨聘賓於公館亦必大夫之館而非諸侯之館也在此經明言館於大夫乃因有右房而指之爲諸侯之公館可乎且賓之去也釋皮帛於館堂賓不致主人不拜果公館而有主人乎【若公館當稱館人不得稱主人】蓋宮室之制如天子之堂九尺諸侯七尺大夫五尺士三尺天子諸侯臺門此則尊卑之差也若夫右房無之不爲卑有之不爲僭而且有之則於言禮合無之則於言禮疎謂之爲有於禮何礙而必斤斤焉持之以爲不可言有也且使果必天子諸侯而後可有右房也果大夫士而必無右房也徧考禮經何無一言及之乎

聘義云主國待客出入三積說者謂饋之牢禮米禾薪芻之屬曰積考聘禮賓初至館宰夫致飱是一積也聘之日使卿致饔餼是二積也此所以供其在館之資也臨行當更有饋遺以供其在道之需是三積也故曰出入三積注疏見聘禮不言積因謂出入三積專指待上公之臣儀禮是待侯伯之臣故無積然則致飱之禮飪腥凡二牢米禾皆二十車而薪芻倍之歸饔餼之禮飪腥餼凡五牢米禾皆三十車而薪芻倍之【此饋賓者上介眾介別具】獨非積也耶詳觀飱饔之具繁多充塞方疑用財之過厚若更有三積恐授者難繼而受者亦無所用之矣蓋分言之曰飱曰饔合言之則曰積聘禮著入後二積而出時一積不見故聘義總言出入三積以見之讀者善防焉可也

公食大夫禮第九

食禮主於食飯而無賓主之酬酢其食飯也亦止賓一人而主君不與共食故其禮視燕饗爲輕然而鼎俎具陳庶羞畢備其侑勸則皮幣咸有其執事則大夫士皆在其食旣也則捲牲俎以歸賓是其禮又與燕饗而並重蓋待賓之禮燕主於飲饗主於恭而食主於飯禮之以盡變爲敬者此也此禮前言六豆六簋七俎四鉶庶羞十六後復言上大夫八豆八簋九俎六鉶庶羞二十知前爲下大夫也此禮公親設者醬湆飯梁而牲不親割樂舞不具樂記言食三老五更也天子袒而割牲執醬而饋執爵而酳冕而總幹然則食禮通乎上下而行禮之隆殺與儀物之多寡則視乎食之之人與所食之人以爲之節也

爾雅云室有東西廂曰廟無東西廂有室曰寢考之儀禮惟公食大夫賓升將飯公揖退於箱及侑幣後卒食公揖退於箱鄭注云箱東夾之前俟事之處郭璞爾雅注乃云夾室前堂夫古人屋制堂之東西有序【墻也】序外之屋【東序東西序西】後爲室卽東西夾室也前爲堂卽東堂西堂也今以夾室前堂爲箱必凡寢無夾室前堂而後可考燕禮小臣師立於東堂下士喪禮小斂奠饌於東堂下棜亦設焉二禮皆行於寢是諸侯及士其寢皆有夾室前堂矣然則廟寢奚別乎因思鄭注東夾之前乃指東堂下之南非謂夾室前堂也蓋東西序外之屋分言之則前堂後室統言之皆夾也所以名爲夾者以夾輔乎中堂也賈疏云其夾皆在序外此爲得之東西堂下之南別有小屋以爲待事之處形制如箱故曰箱東西相鄕若今之軒而廣不及庭之半【就南北言】此惟廟有之故爾雅云然郭氏不防鄭注以東西堂爲箱旣不思東西堂寢廟俱有且不知旣名東西堂不得更名爲箱也儀禮商卷一

欽定四庫全書

儀禮商卷二

鄞縣萬斯大撰

覲禮第十

嘗讀周官大宗伯春朝夏宗秋覲冬遇之文疑諸侯之見天子一也何因時而異其名再讀曲禮天子當依而立諸侯北面而見天子曰覲天子當寧而立諸公東面諸侯西面曰朝更疑臣之見君必北面東面西面者何以行拜稽之禮乃今卽覲禮考之知朝覲止是一禮曲禮之言可以補覲禮之略而周官不足據也覲禮云侯氏乘墨車載龍旂弧韣乃朝【行覲之日】此所謂朝非卽天子當寧而立諸公東面諸侯西面之禮乎蓋受覲必於廟廟在路寢左方天子未就廟時諸侯皆俟於外舍【在大門外】及天子出自寢先至於寧諸侯遂東西分立以通姓名卽所謂朝曲禮云諸侯見天子曰臣某侯某亦卽此時也旣朝之後天子始入廟受覲故覲禮乃朝之下始有天子負斧依之文節次固自分明詳略不妨互見防而通之先朝後覲原非二禮又豈有四禮哉所以知曲禮爲可通者考覲禮其入覲也自奠圭至致命其行享也自奠幣至授幣皆北面再拜稽首不旣與諸侯北面之言有合乎北面曰覲則東面西面爲朝必非無據矣況覲止行於天子而朝禮下通諸侯故王制雲天子無事與諸侯相見曰朝而春秋書來朝者屢見蓋惟取相見爲義故諸侯得相爲而覲天子卽以朝爲始事上下不嫌同號也鄭氏謂春朝受摯於朝受享於廟秋覲一受之於廟夏宗依春冬遇依秋然則春夏來朝者無北面拜稽之禮於冠履之分謂何故知周官不足據也旣覲饗禮乃歸覲禮終矣下復云諸侯覲於天子爲宮方三百步四門壇十有二尋深四尺加方明於其上果何說歟反復思之乃指天子巡守諸侯防朝之所也周書云王乃時巡諸侯各朝於方嶽方嶽無廟故四嶽之下皆有明堂以受朝【戰國時東嶽明堂尙存齊宣欲毀之】此所謂宮卽方嶽之明堂也其方三里【古者步百爲裏方三百步爲方三里】明堂在其中堂以明名以祀方明也大戴明堂篇謂其宮方三百步與此合特所云茅屋蒿宮說近怪妄不若考工之制近理可信【考工記周人明堂度九尺之筵東西九筵南北七筵堂崇一筵五室凡室二筵】畿內明堂爲宗祀文王之所覲行於廟其布政當在明堂特禮文未之詳也虞書言舜巡守柴望而後覲郊特牲亦言天子適四方先柴知天子巡守凡畿內羣神之祭皆於是舉行見天子無外四海爲家之義此經云拜日於東門外春朝朝日之禮也禮日於南門外南郊祭天之禮也禮月與四瀆於北門外北郊祭地之禮也禮山川邱陵於西門外望祀山川之禮也鄭注過信周禮指此爲時防殷同且引司盟之文謂天子設壇郊外與諸侯同盟豈知經固明言諸侯覲於天子耶或曰畿內明堂以大饗上帝【宗祀文王配之】方明壇卽日至郊天之大壇也【圓丘明堂同在一處】說頗通貫宜詳味之

喪服第十一

喪服之重者有變有除【斬齊大功有之】所以然者親喪至痛日月甚長而衰麻之麤不可以久故每因吉祭而爲變除之節【據禮虞曰喪祭卒哭祔練祥禫曰吉祭小記云祭不爲除喪然除喪必因乎祭】觀先王制禮𨿽曰親喪外除而所以節哀順變者尙使之由漸之輕故哭踴亦皆有節蓋不如是賢者無由俯而就不肖無所跂而及此禮不可以傳不可以繼也內哀且當以漸殺外服自宜以漸輕彼夫始死不食旣殯食粥旣塟疏食小祥而菜果大祥而醯醬禫而醴酒飲食以漸而加也始死居倚廬旣塟柱楣小祥堊室大祥復寢居處以漸而進也何獨衣服而不然乎孔子有言戚容稱其服言內心之哀視外以爲之節也是則服之變除與哀情相終始矣然變者不遽除而除者不更變故變有受而除無受夫變則變矣而謂之受者何也孝子於此有不忍遽變之心若人授之而已受之者然也考禮喪冠爲父六升【升八十縷】旣卒哭受七升爲母七升旣卒哭受八升【見後記】至練而易爲練冠【間傳小祥練冠】祥而更易爲縞素【玉藻縞冠素紕旣祥之冠間傳大祥素縞】禫更易而纎【間傳禫而纎】此冠之變也喪衰爲父三升旣卒哭受以成布六升爲母四升旣卒哭受以成布七升【布幅廣二尺二寸三升四升稀疏未成布六升七升乃成布】練後易衰不見於經雜記曰有父母之喪尙功衰間傳曰三年之喪旣練矣服其功衰注疏謂練後之衰升數與大功衰同【父七升母八升】又間傳注大祥除衰杖此衰之變也初喪承衰之衣經無可攷觀檀弓云練練衣黃裏縓緣則前此不練不緣可知大祥變而麻衣【見間傳】禫後變而素端黃裳此衣之變也首要之絰【要亦曰帶】父喪以苴麻母喪以牡麻男子婦人所同也卒哭後男子以葛絰變要麻婦人以葛絰變首麻蓋男子重首婦人重要輕者變而重者不變故至練男子除首絰而要葛猶存婦人除要絰而首葛不去間傳小記所謂易服者易輕者除服者先重者此也至於屨父喪初以菅母喪則藨蒯卒哭後父與母同而練後皆易以麻檀弓所謂練繩屨無絇者此也合而觀之冠也衰也衣也男之要絰婦之首絰也屨也則變而不遽除者也男之首絰婦之要絰也則除而不更變者也喪服之變除如此此經有所及有所未及因取禮記中可見者以明之

齊衰三年首言父卒則爲母下卽及繼母慈母因知妾子之爲其母當與此同經不言者包於父卒爲母之中也觀慈母之傳曰妾之無子者妾子之無母者父命妾曰女以爲子命子曰汝以爲母若是則生養之終身如母死喪之三年如母妾子子於他妾者且然況生母乎惟大夫之妾子從乎大夫而降故爲其母大功公子於君之所不服者已亦不敢服故爲其母練冠麻麻衣縓緣旣塟除之經表此二者之異則士而下皆從同不必言也又庶子爲父後則與尊者爲一體不敢服其私親故爲其母緦經表此爲後者之異則不爲後者皆從同亦不必言也推此則齊衰杖期止言父在爲母則繼母慈母與妾子之爲其母皆父在齊衰杖期可知更推大夫之妾子大夫已卒而服其母必同此齊衰三年可知小記云庶子在父之室則爲其母不禫然則生母之服父在期而父卒三年益從可知矣

母爲長子齊衰三年此母專指宗子之妻非凡爲母者皆爲長子三年也據經云父之所不降母亦不敢降是母之服重從乎父也上斬衰章父爲長子傳云正體於上又乃將所傳重也注云重其繼祖禰之正體又以其將代已爲宗廟主也是父之服重尊乎祖也故傳又云庶子不得爲長子三年不繼祖也小記亦曰庶子不爲長子斬不繼祖與禰故也然則庶子之妻其服長子也亦從夫而殺矣豈得三年乎當與爲眾子不杖期同又小記云妾爲君之長子與女君同此記云妾爲君之長子惡笄有首布總然則母之爲長子因父爲隆殺妾爲君之長子視女君爲輕重可也

齊衰杖期章父卒繼母嫁從爲之服【注疏從爲之服連讀】傳曰貴終也王肅雲從乎繼母而寄育則爲服不從則不服此說是也鄭注謂嘗爲母子貴終其恩則是因其未嫁前有母子之恩而服之非從嫁而爲之服也崔凱因鄭說而推之曰此服之者庶子耳爲父後者不服也愚攷上文出妻之子爲母非爲父後者皆齊衰杖期此無論從嫁與非從如一所以然者傳所謂親者屬而注謂母子無絕道也然豈可語於繼母乎繼母不嫁則母子也嫁則路人矣奚服之有奚爲父後與非爲父後之有惟是父卒子孤幼無依不得已從繼母而往繼母亦不之棄而保抱攜持則其母子之恩無間於親母如是而不爲服則於母子之情爲不終而反之於心未免過恝彼繼父同居者猶齊衰期異居者猶齊衰三月亦惟以恩之不可忘也繼母𨿽非親母其撫育之恩獨可忘乎縱身爲父後業從母往已不能如常禮行爲後事其服自不容無果能如禮爲父後則己克自立不從繼母往矣不從又奚服哉

祖爲適孫不杖期傳云有適子者無適孫孫婦亦如之此言適子在則長孫與庶孫同祖爲之大功長孫之婦亦與庶孫婦同祖爲之緦也古人子𨿽多惟立長子一人爲後曰適子有適子則適子之長子未卽爲適孫必適子亡始立爲適孫以爲祖後下文云父卒然後爲父後者服斬是也適子在旣不立適孫則適子之長子婦亦不得爲適孫婦蓋夫庶亦庶夫適亦適婦人從夫之義也鄭氏謂適婦在則亦爲庶孫之婦是不夫之從而以姑爲主矣豈禮意哉

大功九月章大夫之妾爲君之庶子女子子嫁者未嫁者爲世父母叔父母姑姊妹傳曰嫁者其嫁於大夫者也未嫁者成人而未嫁者也何以大功也妾爲君之黨服得與女君同下言爲世父母叔父母姑姊妹者謂妾自服其私親也此條言大夫之妾當服大功者在君之家有君之庶子女子子嫁者未嫁者在私家有世父母叔父母姑姊妹經傳甚明鄭氏不從舊讀分大夫之妾爲君之庶子自爲一條復援齊衰三月章女子子嫁者未嫁者爲曾祖父母之例析女子子嫁者未嫁者爲世父母叔父母姑姊妹別爲一條而以傳文何以大功也妾爲君之黨服得與女君同爲大夫之妾爲君之庶子之傳謂文爛在下如其言則爲世父母叔父母姑姊妹者非大夫之妾故又謂傳文妾自服其私親爲不辭非經誣傳莫此爲甚今爲通攷前後經文以正之大凡妾爲君黨之服皆從乎女君父母爲眾子及女子子未嫁者本期大夫則降而大功故此條上有大夫爲子之文【子謂庶子包女子子未嫁者父母同服】父母爲女子子嫁者本大功大夫則降而小功【小功章有大夫爲女子子適士者】嫁於大夫則尊同不降故此條下有大夫大夫之妻爲女子子嫁於大夫者之文妾從女君故爲此三人【庶子女子子嫁者未嫁者】皆服大功也夫大夫庶子父母爲之大功妾亦從而大功此禮易明不煩詞說傳特恐人之疑於女子子嫁者同於未嫁者故特著之曰嫁者其嫁於大夫者也明其本服大功大夫宜降小功因尊同而不降也未嫁者成人而未嫁者也明本期而以尊降且明惟成人故大功否則當爲殤服也【大夫爲女子子長殤小功】恐人之疑於大夫及妻降而妾不降也復著之曰妾爲君之黨服與女君同明爲從服也更恐疑於爲世父母叔父母姑姊妹亦爲君黨之服也又著之曰妾自服其私親也明其亦服大功故得以類相從也詞明義顯有何可疑而乃謂之爲文爛謂之爲不辭也哉朱子謂女子子嫁者爲父母及昆弟之爲父後者已見於齊衰期章爲眾兄弟又見於此大功章惟伯叔父姑姊妹之服無文而獨見於此當從鄭注夫女子子嫁者固爲伯叔父姑姊妹大功矣成人未嫁者應期而亦在大功何以處之豈以鄭氏明當及時之言爲足據也

服貴妾緦夫妾何以貴也以有子也故小記曰士妾有子而爲之緦無子則已此貴妾與貴臣文連鄭指服之者爲公士大夫之君是也獨於齊衰期妾爲女君條謂女君於妾無服竊以爲未然夫妾爲君斬爲女君期服已重矣傳曰妾之事女君與婦之事舅姑等文不及於君亦以妾之服君君之服妾已見於前後【前指斬衰章後指此條】獨女君服妾無文故於妾爲女君條舉婦之事舅姑以例妾之事女君俾讀之者卽舅姑之於婦還以例女君之於妾也故縱不得如爲適婦大功爲庶婦小功降而緦焉亦宜也縱不得凡妾皆爲之服從夫而貴妾緦焉亦宜也鄭謂報之則重報之則誠重也降之則嫌降之果何所嫌乎賈疏乃云並後匹適傾覆之階故抑之夫惟君之志淫而溺愛也故匹適之漸以萌豈緣女君服妾而生也若謂嫌於舅姑之爲婦則傳已明言與婦事舅姑等矣此義不明後世禮家於有子之妾惟適子眾子爲之服期而君與女君皆不爲之服此則注疏之失也

記云庶子爲父後者爲其外祖父母從母舅無服不爲後如邦人是古者妾子於其生母之黨皆有服惟爲父後者則否後世喪禮皆因之朱子家禮圖亦明著之今制直削之不載人皆不知有此禮妾子於母家視同奴愚以爲天下無無父之人亦無無母之人子生於是母而以其名位之卑遽忘乎母之所自於情於理豈曰能安因取此條詳爲之說以告凡爲妾子者【已載學禮質疑】或者曰古禮固然以言乎今實有未可拘者卽如三吳大家往往取僕婢之女爲妾妾旣生子子於生母固自無嫌獨是母之父母兄弟姊妹於此子素有主僕之分不容居外祖父母從母舅之名旣無其名安從制服余乃憮然曰此世衰道微先王之禮教不明不能正身齊家而惟色之求遂使末流之一至於此也君子於此惟正其本源而已矣曲禮云大夫不名侄娣士不名長妾妾之有亦禮所不禁然而買妾之法惟曰不知其姓則卜之不聞取諸僕婢之女也坊記有言諸侯不下漁色說者曰諸侯不內娶若下取本國大夫之女則如漁者之於魚但以貪欲之心求之也推此則爲卿大夫而取僕婢之女爲妾不謂之漁色而何古者仕於家曰僕禮運曰卿大夫與家僕雜居齊齒非禮也況可下漁其色至使其子絕母黨之親乎君子知其然愼獨以誠其意軌物以約其身閨門之內琴瑟宜焉主僕之間尊卑秩焉不必其有妾也不得已而有妾必取之以道使妾之有子者得母其母其母之父母兄弟姊妹得居其子之外祖父母從母舅之稱生而存也則親之死而喪也則服之子心旣安母心亦慰是則正其本源之謂也不此之務而惟色之求何怪乎此禮之同於贅疣也哉士喪禮第十二旣夕禮第十三【卽士喪禮下篇】

雜記云卹由之喪哀公使孺悲之孔子學士喪禮士喪禮於是乎書是前此喪禮已亡微孺悲之學防無可考故當時小斂之奠曽子云在西方子遊雲在東方未成服而弔曽子則襲裘子遊則裼裘負夏之反柩曽子以爲禮子遊以爲非兩賢並及聖門於禮尙未能歸一由無成書可執也是禮固先王所制之禮其書則孔子所授之書卽身習爲口傳而後世獲觀其備然則儀禮十七篇必謂盡出先王之舊殆亦不深攷也其有宜於古而不宜於今如復重之類亦禮隨時變學者第明其意而可矣或且議其非經抑何心歟

聖賢之學莫嚴於死生之際故喪禮爲人子送死之常而將死之時在其人尢當有以自主生平之學問持守皆於此驗焉苟生平無所得力至此鮮有不惘惘者觀曽子之啟手足子張之庶幾於終君子之正命也如此陳幹昔之大棺夾婢魏犨之屬以妾殉庸人之亂命也如彼嗚呼可以見其生平矣故就人子之心而論則方親之旣病惟欲其安而不欲遺以勞故曽元不忍易簀未始非情之至而君子得正而斃之心則不欲自逸以苟安於姑息也故必居適室必齊必廢牀沒於地必不死於婦人之手乃所謂全歸凡皆所當自主者而生人務有以玉成之庶幾兼盡之道也

握手所以交籠兩手者其制圍而縫之員如竹筩手從兩端而入兩手掌交疊疊處厚須寛大乃得容故牢中牢籠也中寛而兩端窄也旁寸謂於兩端折而縫之廣一寸也著組系貫組於兩端折縫中系手腕以爲固也蚤揃如他日蚤去手足爪甲也揃展同展其須使直也喪大記曰爪手翦須如他日如生時也或謂揃爲斷須生時豈斷須乎

設明衣裳檀弓所謂設飾也先時屍裸體惟幠斂衾至此始有飾故曰設飾曽子曰屍未設飾故帷堂

設決施決於右手之大指也麗於擥者指設握後兩手交疊【右手在內】其決附著左擥也【擥手下腕】方設決時未遽麗從其後而言耳自飯持之謂自飯含時已設決持之若然設決在襲前而文在後連設握者決有組以連左擥未襲則衣未加握未入兩手宜開未遽得連必旣襲旣設握乃得取決之組連於擥而系之故卽繼之曰設握乃連擥以見設決之事至此而始畢也記云設握裏親膚系鉤中指結於擥則設握法也手旣從兩端入握兩手交疊中指長出握外故取握之組鉤繞中指一帀而還結於擥以爲固也

襲衣三稱士禮也雜記載公襲九稱故鄭謂天子當十二稱諸侯當七大夫當五而子羔之襲五稱知其嘗爲大夫也古人死者惟襲衣親身服如生時而左袵爲異小斂大斂則取衣包裹櫜以質殺惟取結束堅牢形體方正所以然者生人日服之衣多不過襲衣之數而喪大記所載小斂衣十九稱【君大夫士同】大斂君衣百稱大夫五十稱士三十稱爲數旣多不能盡服於身不得不包之以爲固如是而入於棺屍乃安而不搖所謂祔於身者必誠必信勿之有悔也後世送死之衣止有古人襲衣之數故止有襲而大小斂之禮亡間有行之且笑其迂而訾爲公文一角也嗚呼古禮難復賢者不免遺譏滔滔流俗尙何言哉

君視大斂釋采入門說者曰釋采禮門神也夫以君之尊而下臨臣喪必禮其門神而後入竊疑於禮未安深求其故蓋先儒緣喪大記君視大斂條訛釋采爲釋菜遂以爲禮門神喪大記後人所述則因古有釋奠釋菜之禮遂訛釋采爲釋菜不知采與菜不同釋菜者祭禮之細釋采者釋去吉衣也服問云公爲卿大夫錫衰以居此指成服後言大斂時未成服君未錫衰吉服而來不可卽以吉服入故釋而去之以著其哀也豈禮門神之謂哉

朝祖之明日薦乘車道車稾車於廟爲遣送死者之車故亦謂之遣車檀弓云國君遣車七乘大夫五乘以降殺以兩之禮差之士遣車正當三乘先儒不察不謂此車卽遣車而釋遣車爲從塟之車其制甚小載遣奠苞牲置於槨中之四隅不思從塟之車謂之塗車孔子曰塗車芻靈自古有之明器之道也則知此禮陳明器時塗車亦在陳中而此三遣車則載皮弁服朝服簑笠之類塟畢則斂衣載之以歸檀弓著晏子遣車一乘及墓而反譏其以大夫而用一車爲儉其親也果此三車非遣車而別有載遣奠苞牲之遣車則下文言行器何以茵苞器序從不載苞於車也先儒因謂此禮指諸侯之士故無遣車則益支矣

士虞禮第十四

檀弓曰塟日虞弗忍一日離也攷旣夕禮旣塟反哭賓致弔卽降出主人送於門外是賓已退矣此虞禮卽行於送賓之後別無宿賓迎賓之事而卽位獻爵復有賓執事何歟按雜記云相見也反哭而退朋友虞祔而退蓋視恩義之厚薄爲去畱之遲速是則反哭之後相見之賓已退朋友之賓尙畱故得卽與於執事不俟更宿也

未塟之前有奠無祭塟之日以虞易奠謂之防祭終虞之明日卒哭有祭乃謂之吉祭【並見檀弓】然攷喪大記有云禫而從禦吉祭而復寢吉祭指四時常祭則卒哭祔練祥禫𨿽稱吉祭而猶未卽同於吉蓋視喪祭則已爲吉視四時嘗祭則猶在喪中也坊記曰賓禮每逢以讓喪禮每加以逺故始死及小斂之奠不席大斂後奠始有席虞祭不致爵【虞禮無主人主婦致爵以後諸事喪祭禮殺】練祭不旅酬【曽子問小祥主人練祭而不旅奠酬於賓賓弗舉】大祥無無算爵【曽子問注云然】以漸而進逺而神之以反於常此孝子喪親奠祭之節次也喪禮不言作主而虞禮及特牲少牢皆有屍無主先儒因謂主惟天子諸侯有之大夫士不得有主按檀弓云重主道也周主重徹焉【虞時作主則徹重而埋之】夫主所以依神重有主道者始死未作主而依神於重有主之道也重旣天子諸侯大夫士皆有之則主亦天子諸侯大夫士皆有之矣蓋人始死有屍旣殯有柩而死者遊魂爲變不可使之無歸故復刋木以依神有柩更有重有重見之義故名曰重旣塟則屍柩不見重之爲重於義無歸故旣虞則埋重作主所以名爲主者以死者之神主於此生者奉以烝嘗主於此主則一一則專義如此也左傳云祔而作主公羊云虞主用桑蓋作主本爲祔廟而其作則在虞時故二傳異文而同實在二傳𨿽指君禮言然大夫士之作主亦卽此可見然則特牲少牢何以不言主主以依神主在則祖考之神卽在祭時則立屍象神以行獻酬而無事於主故文不之及乃遂謂大夫士無主豈知禮意者哉

記云始虞用柔日曰哀薦祫事再虞皆如初曰哀薦虞事三虞【句】卒哭他用剛日【句】亦如初曰哀薦成事先儒謂惟始虞再虞用柔日三虞與卒哭皆剛日他不及時而塟者虞卒哭之間有祭亦用剛日其祭無名謂之他者假設言之此說非也詳玩記文始虞用柔日矣再虞皆如初包有三虞故曰皆文不及三虞故於哀薦虞事下出三虞二字以足之三虞不連卒哭讀卒哭他用剛日言別用剛日卽三虞之明日也檀弓云卒哭曰成事故祝曰哀薦成事如讀三虞連卒哭將祝辭亦同曰哀薦成事矣而可乎

卒哭之明日祔主於祖廟自此往而不返故卒哭後更有餞猶生人逺行而餞之也坊記云喪禮每加以逺子遊雲喪事有進而無退虞時作主於寢祔則主入於廟所謂自近而逺以漸而進也先儒謂祔後復反於寢至練而後遷於廟則是逺而復近進而復退矣然則何庸有餞乎

虞祭不筮日不筮屍不宿賓三獻卽止無主人主婦致爵以下諸事卒哭祔祭當亦如之虞禮後記於餞之後云明日以其班祔用專膚爲折爼取諸脰膉其他如饋食鄭注謂如特牲饋食之事蓋惟指牲酒豆籩之類耳其迎屍九飯及獻酢諸事仍當與士虞禮同

卒哭祔祭於三虞後相繼而行故日與屍不更筮賓不更宿小祥之去祔大祥之去小祥爲日逺矣日也屍也賓也無不筮不宿可知攷虞禮記第云期而小祥曰薦此常事又期而大祥曰薦此常事【皆祝詞】不著二祥之禮此當放特牲饋食禮爲節自筮日筮屍筮賓至獻兄弟及私臣內兄弟小祥之節也【所謂小祥不旅酬】自筮日筮屍宿賓至賓主黨旅酬交錯大祥之節也【所謂大祥無無算爵】冠服用練祥所宜不得端耳

雜記云自諸侯達諸士小祥之祭主人之酢也嚌之眾賓兄弟則皆啐之大祥主人啐之眾賓兄弟飲之考士虞禮喪祭也屍酢主人主人飲卒爵練祥喪祭何反止於嚌啐孔疏云此主人嚌之啐之謂正祭之後主人獻賓長賓長酢主人時也眾賓兄弟啐之飲之謂祭末受獻時也賓長之酢止於嚌啐而屍酢反卒爵者神惠重賓酢輕也通練祥二祭於特牲禮者不可不知

特牲饋食第十五【食音嗣】

特牲少牢二禮不曰祭而曰饋食者祭以粢盛爲重也孟子曰卿以下必有圭田圭田者所以給粢盛也王制云士有田則祭無田則薦蓋有田則粢盛具而牲殺器皿得因以傋無田則無以具粢盛也推而上之天子諸侯爲借秉耒躬耕以供宗廟之粢盛蓋自首重粢盛矣就二禮考之屍者祭祀之主食飯惟屍而他人不及嘏者受福之重嘏惟用黍而他物不及此食之所以重而特舉以爲名也士虞禮屍入之後亦先九飯而後三獻略與特牲禮同故篇首亦曰特豕饋食其謂之饋者何凡孝子養親曰饋養昏禮婦饋特豚以明婦順而二禮黍稷之設必主婦親之故曰饋食者事死如生之義也大傳言小宗之法曰宗其繼髙祖者五世則遷者也夫宗子爲主祭而立有繼髙祖之宗則士之祭自髙祖而下可知【士之後爲小宗】大夫更有太祖【見王制】其宗百世不遷故謂之大宗然大傳又云大夫士有大事省於其君幹祫及其髙祖干求也祫合祭也必求於君而後得祫則其常時但得特祭而不得合祭又可知考此特牲少牢二禮祝詞及命筮之詞惟及皇祖而自稱孝孫此常時之祭也其爲特祭昭昭矣蓋舉皇祖以爲例其祭髙曽也以此推之其祭禰也亦以此推之自稱則孝孫孝曽孫若孝子惟所易可也先儒不察謂大夫士惟得祭祖禰何其泥歟

特牲饋食禫月吉祭之禮也於何知之士虞禮記曰中月而禫是月也吉祭猶未配考少牢禮祝辭曰薦歲事於皇祖伯某以某妃配某氏此禮祝詞不及配故知爲禫月吉祭也旣曰吉祭則四時常祭矣何以不及配在禫月也禫月何以不及配防終矣哀未忘也因父防之禫而廢祖之配可乎曰喪三年不祭並廢久矣至是而始復焉復以其漸也旣不及配矣安知非卽祭父之禫乎曰祝辭稱孝孫則祭祖也非禫也旣曰祭祖而祝辭曰適其皇祖適者其誰也喪三年不祭廢久矣至是而復焉故爲是始適之辭云爾【後有辧書】

凡主祭者稱主人卽宗子也祝辭稱孝孫則適孫爲宗子也適孫爲宗子而祭祖則伯父叔父以下皆宗之以祭故特牲少牢二禮有子姓兄弟皆與主人同祖同父者也而伯父叔父獨未有見焉豈凡適孫主祭者其伯父叔父可以不預乎蓋祖者伯父叔父之所自出無不預祭之理禮文未有見已包於兄弟之中也其不別出爲文者宗子先祖之正體伯父叔父同祖之旁尊旁尊不以加宗故不別出伯父叔父之文所以全宗子之尊也推此而言宗子而祭曽祖也則從祖而下凡再從者皆在焉亦於兄弟包之也宗子而祭髙祖也則族曾祖而下凡三從者皆在焉無不於兄弟包之也禮文所稱長兄弟者此其最尊者歟

天子諸侯於祭之始有灌地降神之事而大夫士無之然特牲少牢二禮屍未入之前祝酌奠奠於鉶南主人再拜稽首祝祝畢然後迎屍此亦降神之意鄭氏釋曾子問陰厭援此以實之天子諸侯於祭之終不知神之所在於彼於此故設祭於堂爲祊乎外而大夫士無之然特牲禮旣籑佐食徹屍薦爼惇設於西北隅此亦於彼於此之義鄭氏釋曾子問陽厭援此以實之不思祭成喪者必有屍無屍曰厭故祭殤必厭陰厭以祭宗子之殤陽厭以祭凡殤曾子問昭昭明著非指祭祖禰時屍未入之始與屍旣出之終也且厭之爲言飽飫之義也祭方始而奠祝安得遽飽又陽厭當室之白以其在室西北隅屋漏處【牖光漏入此處獨明故曰屋漏】故曰陽也特牲禮之攺設𨿽於屋漏然而厞用筵【用席遮蔽】且闔戶牖俾之幽暗於陽厭之義謂何且使凡祭必備二厭則何以少牢之禮不儐屍者有攺設之事而儐屍者無之邪【後有辧書】曲禮曰大夫無故不徹縣士無故不徹琴瑟眾仲言羽數大夫四士二是大夫士皆有樂舞矣祭綂云禮有五經莫重於祭特牲少牢大夫士祭禮也皆不用樂何歟嘗攷之郊特牲云饗禘有樂而食嘗無樂凡飲養陽气也故有樂食養陰气也故無聲竊意古者大夫士四時之祭有用燕禮者有用食禮者用燕禮則有樂用食禮則無樂特牲少牢皆用食禮故名曰饋食而無樂也且不觀公食大夫乎以諸侯食賓而不用樂益知特牲少牢皆無樂決以食禮之故也特牲少牢之旅酬無算爵非燕乎曰祭以屍爲主特牲屍九飯少牢屍十一飯乃爲正祭故就二禮而觀卽酳屍加獻尙屬餘事況旅酬無算皆不及屍乎故不得名之爲燕也

少牢饋食禮第十六有司徹第十七【卽少牢禮下篇】

特牲禮牲用特豕士禮也故士虞禮牲亦特豕而雜記則云下大夫之虞也特牲則大夫亦特豕矣少牢禮牲用羊豕大夫禮也而曲禮則云大夫以索牛士以羊豕則士亦用少牢矣禮文所載大夫士之禮參錯不齊原其故由衰周之季列國大夫恣行僣罔學者各就所見筆以成書故或儉或丰斷難畫一𨿽然聖人制禮明者述焉羣言淆亂折衷諸聖彼前以三鼎後以五鼎者非孟子歟禮文大夫士降殺以兩則三鼎爲士時五鼎爲大夫時矣卽此証之儀禮士虞特牲俱三鼎其爲士禮無疑少牢五鼎其爲大夫禮無疑又士虞特牲皆九飯而少牢十一飯亦見降殺以兩之意

大夫之祭饋食後有儐尸之禮有司徹篇是也饋食室事也儐屍堂事也其禮至繁非其人莫勝禮器載季孫之祭逮闇行事日不足繼之以燭乃至於跛倚倦怠及子路與祭則室事交乎戶堂事交乎階質明始行晏朝而退孔子以爲知禮是故君子曰忠信之人可以學禮苟非忠信之人則禮不虛道是以得其人之爲貴也嗚呼豈獨祭爲然哉知此者可與語禮

季孫魯大夫也祭有室事堂事則少牢爲大夫禮益無疑後載不儐尸之事視特牲士禮爲隆視少牢儐屍爲殺其爲下大夫禮當不誣也

儀禮商卷二

欽定四庫全書

儀禮商附錄

鄞縣萬斯大撰

廟寢圖

儀禮十七篇喪服言服制不及於儀旣夕禮則士喪禮之下篇有司徹則少牢禮之下篇其始終儀節可攷者凡十四條就十四條中冠聘食覲饋食【凡六禮】行於廟相見燕喪虞【凡四禮】行於寢昏則六禮行於廟成昏於寢其不於寢廟者惟鄕飲酒二射耳故爲廟寢圖於後讀者考之有以知禮儀節次之所在卽飲酒二射亦可以類推云

﹤經部﹐禮類﹐儀禮之屬﹐儀禮商﹐附錄﹥

廟寢圖說

考工記匠人營國左祖右社面朝後市此指寢之前後左右爲言也於何徵之考玉藻云諸侯日視朝於內朝退適路寢聽政知朝在寢之前矣朝在寢之前則祖之左社之右市之後皆指寢之左之右之後可知君之祖在寢之左則大夫士之祖亦在寢之左可知故圖列廟於寢東略著其槪以見行禮之所在寢之後有燕寢廟之後亦有寢禮文不及故圖不著蓋正寢以行禮燕寢以退息前廟以接神後寢以藏衣冠因圖之所及以推所未及宮室之制大略可知也【後有辧書】

與陳令升書

海昌之有陳令升先生眞今日讀書種子文章作家也某聞聲向慕於二十載之前前嵗始接丰儀去年復承枉顧衝然自下若不知己之有可自足者而於某質疑一刻許可不容口詩云成人有徳小子有造以某之愚使不有長者提攜奬掖恐無以鼓其一往之气而進之有造之列深感用意之勤恆欲積誠肅叩函丈以畢先生之教客秋黃先生傳尊指授某儀禮圖俾之句讀且令明嘻先生豈以某有所知乎伏念儀禮一經與禮記相表裏考儀文則儀禮爲備言義理則禮記爲精在聖人卽吾心之義禮而漸著之爲儀文在後人必通達其儀文而後得明其義理故讀禮記而不知儀禮是無根之木無源之水也懸空無據豈能貫通某自丁未年同志有講經之防次及禮記乃取儀禮而讀之初上口卽病其難讀旣而反復推求思其所以難讀之故大要十七篇中以冠昏喪祭朝聘射鄕燕食相見爲之目以冕弁衣裳帶韠爲之飾以幣帛皮圭璧琮車馬爲之物以鼎爼豆籩簠簋惇鉶爲之器以升降拜跪揖讓爲之文委曲周詳至繁至宻讀者不苦其重復卽病其猥瑣而愚以爲難讀者不在是也古人之禮行於廟者十七行於寢者十三廟寢之制今昔不同不了然於胸中徒見其敷陳序列於堂階房室戶牖之間而處所無定將有於左而疑其右於上而疑其下於內而疑其外者如觀傀儡塲轉運變動非不極靈迨提挈一收終歸無有觀者究何所得此儀禮之所以難讀而楊信齋所以特爲此圖也就圖而論門庭堂階諸制亦皆明備獨房室與經不合鄭注天子諸侯有左右房大夫士東房西室無右房陳用之則謂經有明言左房東房者言左以有右言東以有西則大夫士房室與諸侯同信齋然其說而爲圖尙仍鄭注今考聘禮賓館明有右房而鄕飲酒席次若無右房則不合經不多見者或以爲藏服器之所而行禮不之及也竊依經文更爲廟寢圖門庭戶牖堂階房室昭昭布列明乎此則凡行禮之始終節次井然秩然𨿽其委曲周詳至繁至宻者無不言下立辧迎刃而觧矣豈有難讀之苦哉信齋諸圖間有脫誤稍爲補正其經文詮釋專取注疏朱子之說時有存者竊不自揆取先儒未盡之防稍爲論說凡若干條書之別紙以進先生於此經知有獨得箋注之暇取而觀之擇其是而削其非此則某之所禱祀而求者也郊特牲曰禮之所尊尊其義也失其義陳其數祝史之事也明乎門庭戶牖堂階房室之制𨿽足以見行禮之節次要不過與幣帛皮圭鼎爼豆籩同爲器數之末而禮之義不存焉茍不由行禮之節次因以熟察其精微則是得其淺而遺其深識其末而忘其本究且與祝史無異嘗觀昌黎之於儀禮掇其奇詞奧防且追慕其盛思欲進退揖讓於其間則是儀禮之義固有卽儀禮而可攷者況又有禮記可相哉人知昌黎謂儀禮難讀愚以爲古來善讀儀禮者莫昌黎若也惜其所掇之奇詞奧防不傳於今耳信齋傍通圖惟宮廟牲體鼎數禮器四者可相參攷余本之周禮愚嘗謂儀禮禮記與周禮決不可通故置弗論不宣

與應嗣寅書

日以儀禮商請教多有許可欣愧交生所賜辧論諸條不以某之所不知而棄之非相愛之深何以有此第某之據者經也辧以明經或有因辧而反晦者更不可以不辧某爲廟寢圖以寢爲居處之地非無說也玉藻云諸侯日視朝於內朝【路門外之朝也對庫門外之外朝而言故曰內朝文王世子謂之外朝以路寢庭朝爲內朝】退適路寢聽政然後適小寢釋服玩此文節次則朝在路寢之前小寢在路寢之後士大夫之正寢猶人君之路寢也其燕寢猶小寢也正寢以行禮燕寢以退息謂寢非居處之地而何尊辧謂如某說似堂室皆晝寢之地然則凡寢但可以寢息而不可行禮不幾混正寢燕寢於無別乎古人居室之制統言之則曰宮析宮中而言則大門之內爲寢門寢門之內卽正寢堂階房室皆具【喪大記疏正寢猶今防事】正寢之後爲燕寢觀曲禮云凡與客入者客至於寢門主人請入爲席然後出迎客檀弓孔子云師哭諸寢朋友哭諸寢門之外是正寢爲行禮之地可知矣如尊辧凡寢爲寢息之地而待客於斯哭師友於斯古人豈若是無別乎某之爲此圖因儀禮中冠聘食覲饋食行於廟相見燕喪虞行於寢昏則六禮行於廟成昏於寢廟在寢之東故著之首簡使讀者易於考見卽射鄕之行於庠序者亦可以類推今尊辧云大夫士有堂而室在其後寢又在其後似正寢之外更有堂意若以某之寢圖當易爲堂也姑弗論正寢之外別無堂卽有之禮文不及何暇並載於圖乎宗子不親迎某就儀禮記文詳玩謂當如此蓋昏姻之事皆父母爲主故凡禮文所載必言親迎皆父母主昏者也哀公問冕而親迎亦就世子爲言今日之世子卽他日之君故孔子謂合二姓之好以爲天地宗廟社稷主也宗子自主昏者其父旣亡其母復喪人生之最不幸最非常者命無所受故己命人迎而不親往他傳記止言父母主昏之常禮故皆言親迎獨儀禮並及宗子自主昏之變禮故言不親迎今尊辧謂如某言則不親迎之禮當在前而以親迎者附其後不當以親迎者在前而以不親迎附之不思昏禮父主子昏父乃宗子也故命子之詞曰往迎爾相承我宗事常禮先而變禮後柰何反以爲疑乎若謂宗子不親迎禮不當爲此闕文則儀禮簡要闕者甚多在此文實非闕也若謂禮載不親迎之非禮爲不備禮者權之則儀禮於正禮尙多未備恐未暇載及非禮之禮也特牲饋食祝詞不及配尊辧疑祖久在廟免喪之後妣不應不同祀因指爲承重適孫祀新祔之祖愚考曽子問攝主祭不配先儒謂祭不及妣意者特牲之不配亦以宗子禫後卽主吉祭不忍死其親已𨿽主祭猶若攝主故不及妣乎特牲少牢二禮某謂不當有厭尊辧𨿽亦不取陰厭陽厭之名然猶本攝主不厭祭之言而指祭後攺饌爲厭祭夫攝主不厭祭謂但祭正統之親而不祭宗子殤之陰厭不祭凡殤與無後者之陽厭也若指祭後攺饌爲厭祭則凡士大夫之祭皆當有之何以少牢儐屍者獨無攺饌之事乎諸疑更以相質幸垂教焉

再與應嗣寅書

儀禮商復防答辧反復再四猶有未安敢再就所見以請某謂大夫士有正寢燕寢而不別有堂尊辧引玉藻將適公所居外寢出揖私朝一節謂大夫士正寢之外有私朝私朝亦有堂有室按大夫士私朝玉藻𨿽有其名而堂室之有無則禮文不著大夫士之正寢猶君之路寢君之路寢爲內朝大夫士之正寢不卽可以爲私朝乎詳玩玉藻文將適公所宿齊戒居外寢謂宿於正寢之室也沐浴史進象笏書思對命旣服習容觀玉聲皆室中事也乃出揖私朝謂諸事旣畢出堂與家臣相見也朝卽正寢之堂豈正寢之外別有朝乎若以君有三朝疑大夫士有私朝考之曲禮天子當寧而立諸公東面諸侯西面曰朝爾雅雲門屏之間謂之寧夫天子外屏屏在路門之外而治朝卽路門之外知治朝卽當寧之朝在周官則司士所掌是也其位王南鄕三公北面東上孤東面北上卿大夫西面北上是王在路門外當寧而立諸臣在庭而見故師氏司王朝亦居路門之左也然則治朝別無堂矣外朝在庫門之外周官則朝士掌之孤卿大夫立於左棘公侯伯子男立於右棘三公立於前槐此非常視之朝惟斷罪人乃涖之亦未見有堂有室所以然者禮器雲天子諸侯臺門足知君門崇廣可卽此朝見臣民又玉藻云閏月闔門左扉立於其中益足證君門可以涖眾不必更有朝堂矣【後世禦門聽治卽此意】夫然則知朝之爲朝就君臣相見之所在以爲名見於路寢則路寢爲朝見於路門外則路門外爲朝見於庫門外則庫門外爲朝非必具堂階房室乃可言朝也天子諸侯且然況士大夫乎且古者宮室皆有等殺故大夫而臺門旅樹卽爲僭禮管仲山節而藻棁則難爲上使大夫士果有私朝是必卽於正寢而非別有朝堂也若疑寢外無朝大夫士妻喪不復可與家臣謀事則喪大記云期居廬終喪不禦於內者父在爲母爲妻是妻喪居中門外也【廬在中門外中門卽寢門】雜記云疏衰之喪【卽齊衰】旣人請見之則見不請見人是妻喪未不見人也況妻殯止於三月【三月而】防遽之中何所事於正寢而憂其不可哉若以內子士妻卒於男子之防事爲嫌則君夫人卒於路寢路寢固聽政之所也又寢有二義如寢不言寢不尸寢毋伏寢東首之寢偃臥之義也路寢適寢燕寢小寢之寢宮室之義也尊辧謂寢必晝寢之地然則路寢又何以得爲朝乎特牲饋食禫月之吉祭舉祭祖以爲例故祝詞不及禰尊辧謂不當越禰祭祖而疑爲祀新祔之祖然則少牢爲平時吉祭祝詞亦止及祖又將何說以處之諸侯不親迎而韓侯親迎者有母之命也【儀禮固云宗子父沒母命之】且以諸侯入覲而娶於王之卿士當必稟命於天子旣有母命又有君命安得不親迎乎

三與應嗣寅書

鄕奉書辧大夫士正寢之外無私朝玉藻所謂私朝卽正寢答教不以爲然更援魯語外朝內朝證鄙言之失某以爲先王之制荒逺難稽不得不憑諸傳記第傳記多後人所述有就古初之正禮以爲言者有就衰時之變禮以爲言者讀者要當擇善而從不可不愼也又禮文參錯一事之本末往往互見於他書苟非防通以考其詳則一隅之見或不無病於偏執此又言禮者所當知也魯語云自卿以下合官職於外朝合家事於內朝先生據以爲別有私朝之證必謂敬姜賢婦素稱知禮其語可信也亦知康子之時何時乎魯自季武子專政以來祿去宮室君若贅旒公廟立矣昭公出矣中軍作捨矣禮樂徵伐惟其所出何有於私朝至康子時僭逾旣久子孫臣庶視爲固然莫有覺其非度因遂有非禮之禮以相傳如敬姜之語康子者使先王之制卿大夫果得有外朝以業君之官職則冉有之謀政於私朝乃其常分孔子曷爲以其事抑之足以知敬姜之語從僭後爲言而非先王之制也先王之制合官職於公朝合家事於私室觀玉藻云朝辧色始入【謂大夫士】君日出而視之退適路寢聽政使人視大夫大夫退然後適小寢釋服據此卽知君聽政路寢之時卿大夫各治官職於外考工記云外有九室【路門外】九卿朝焉曲禮云在官言官玉藻云君命召在官不俟屨據此則知公門外旁皆有卿大夫治事之所迨其後諸侯微大夫僭政莫在公而私家遂有外朝內朝之號然其內朝當卽正寢其外朝當亦於門蓋君有臺門旅樹以爲治朝而郊特牲雲臺門而旅樹大夫之僭禮知衰世大夫之門皆儼然公門以爲外朝不獨季氏爲然矣惟晏子近市之宅湫隘囂塵不可以居若是者知其必不僭爲私朝也夫然玉藻所謂私朝疑亦就僭禮爲文何以言之玉藻言朝服以縞自季康子始康子卒於哀公二十七年死而後諡則記玉藻者在康子死後其時之有私朝也久矣至於君朝之在門前書所據確無可疑尊辧謂惟閏月居門常朝不爾是過泥周官太史之文而不知闔門左扉惟施於閏月則常朝特不闔扉可知蓋天子五門爲臯庫雉應路諸侯三門爲臯應路【魯則庫雉路】門皆直入無堂室相間路門內爲路寢卽內朝治朝外朝就門而立左傳邾子在門臺臨廷卽視朝時也然則𨿽天子諸侯路寢之外別無朝堂安得則敬姜之言謂大夫士正寢之外別有私朝也哉祔後反主於寢經無明文某謂如此背於喪事有進無退喪禮每加以逺之義已辧於虞禮篇中父母之喪卒哭國政入於家𨿽喪大記文然是金革之事故先儒謂爲權禮曾子問云三年之喪練不羣立不旅行雜記云三年之喪祥而從政王制云父母之喪三年不從政此乃常禮若據權禮以爲正是教人忘哀以從利後世凡奪情者皆孝子也如之何其可哉

四與應嗣寅書【治朝圖二】

朝堂之說前書已盡無復可疑蒙更賜辧且加諄誨深感用意勤懇第就尊辧再四尋譯尙多可商敢再竭鄙私請教尊辧云鄕黨入公門鞠躬如也然後從而過位過位之後攝齊升堂判然可知豈有朝而無堂者禮有三朝五門朝必有明堂而明堂爲人君寧立之處在門之外屏之內故曰門屏之間謂之寧某按公門就魯言則庫門雉門路門也位卽門屏間之寧人君日視朝寧立之處路門外之治朝也堂路寢內朝之堂也先生謂寧有明堂則孔子入公門之後當卽升堂今乃入門而過位過位而後升堂則知當寧之位無堂而攝齊升堂乃路寢之堂也若果寧有明堂其制如何宏大爾雅何僅以門屏之間四字略之經傳何無一字及之邪又云漢濟南公玊帶上明堂圖中有一殿四面無壁此卽朝堂與之同制按明堂之制見於考工見於大戴見淮南子見孝經緯而淳於登有說公玊帶有圖惟考工最古可信【見前覲禮】余俱不經無足道也先生獨據公玉圖以例朝堂之制恐未然又曰朝者天子立於中朝臣四面來朝故司士掌正朝儀之位王南鄕三公北面東上是北面朝也孤東面北上是東面朝也卿大夫西面北上是西面朝也王族故士虎士在路門之右南面東上太僕太右太僕從者在路門之左南面西上是南面朝也三公在南則王南面揖可知孤卿特揖在西卿亦特揖在東大夫以其等旅揖亦在西皆南面士旁三揖士眾王左右旁揖之皆南面也惟在門左右者居王之後王還而揖之揖門左門右此北面揖也可北面揖者四面無壁故也今吾兄不知此見周禮揖門左揖門右因謂朝在門而不復有堂則在門左右者當東面西面今與王皆南面豈朝王之義乎按四面來朝之說不經獨明堂位四裔之朝各立四方之門外今尊辧於常視之朝忽祖公玉之圖而創爲四面來朝之說是因司士朝位有四面之文而泥其解也考司士注疏約燕禮大射儀爲說燕禮大射儀卿大夫初入門右北面旣而西面士西方東面祝史門東士旅食者門西皆北面小臣師東堂下南面皆在廷也推此則知司士朝儀之位所謂王南鄕是王於門屏間之寧南面而立也三公北面是廷南鄕北立也孤東面是廷西鄕東立也卿大夫西面是廷東鄕西立也王族故士虎士此職司宿衛供使令者太僕太右太僕從者此職掌正朝儀者諸皆不與朝臣之列故立門左門右以待事與燕禮小臣師立東堂下南面者同若與朝臣之列當稱大夫士不當獨稱官矣立南鄕者廷之東西已立孤卿而下若亦東西鄕則駕出其上似使卑者逾尊也南面不偪君乎門左門右在門臺之側當塾之偏與君不相目睹卽南面自無嫌也觀王旣揖卿大夫士乃還【音旋轉身略向左右】揖門左揖門右以其不見故必還而揖之也如尊辧諸臣南面而立王北面而朝尊卑倒置豈不謬哉又云每月在朝堂以月之有中气也閏月在門以月之有節气而無中气也今曰惟閏月闔門左扉餘月不闔而皆朝於門此何義乎按閏月有節气無中气後世歷法皆然考之春秋經書閏二傳書閏六皆在嵗終左傳曰歸余於終是也文三年閏三月傳曰非禮也卽此見古歷置閏在嵗終非以無中气也然則諸月立於寧當門兩扉之中月之正也閏月立當左扉之中非月之正也豈以無中气乎始因寢廟而辧及私朝繼因私朝而辧及朝堂展轉牽連漸離其本某亦自悔多言矣﹤經部﹐禮類﹐儀禮之屬﹐儀禮商﹐附錄﹥

儀禮商附錄

