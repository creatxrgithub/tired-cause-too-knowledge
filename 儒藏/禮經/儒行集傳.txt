

欽定四庫全書

經部四

儒行集傳

禮類三【禮記之屬】

提要

【臣】等謹案儒行集傳二卷明黃道周撰道周有三易洞璣別著錄是編取儒行一篇分十七章上卷之目曰服行第一自立第二容貌第三備豫第四近人第五特立第六剛毅第七又自立章第八下卷之目曰儒仕第九憂思第十寛裕第十一舉賢第十二任舉第十三特立獨行第十四規爲第十五交友第十六尊讓第十七其篇目皆道周所創然其自

立有如此者其剛毅有如此者本經文所有較之坊記表記之目近於自然又儒行篇先儒譏其不純以爲非孔子之言以其詞气近於矜張非中和气象道周負气敢言以直節淸徳見重一時故獨有取於此篇其所集之傳則雜引歷代史傳而以某某爲能自立某某爲剛毅在上之取士執此爲則定取舎之衡則用人不迷於所趨故其自序云仲尼恐後世不學不知先王之道存於儒者故備舉以明之使後之天子循名考實知人善任爲天下得人此其作書之本防也大抵道周諸經其用功最深者莫如三易洞璣易象正觀其與及門朱朝瑛何瑞圓劉履丁輩往復商搉至再至三所謂一生精力盡在此書者也故最爲奧博卽孝經集傳亦歷六年而成推衍極爲深至若禮記五篇則意不主於解經不過目擊時事之非借經以抒其忠憤又一年之中輯書五種亦成之太易故考證時或有疏特以其爲一代偉人又引君當道之心有足多者故至今尙重其書焉乾隆四十四年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

儒行集傳卷上

明黃道周撰

服行章第一

【古未有稱儒者魯之稱儒有道藝之臣伏而未仕者也其首行曰待聘待問待舉待取待者需也故儒之爲言需也易曰云上於天需天下所待其膏雨也而失者以爲柔濡故天下無知儒者也天子無儒臣則道義不光禮樂不作亂賊恆有天下無儒學則驕慢上陳貪鄙下行防攘穿窬據於髙位而賢人之徳業皆熄矣仲尼故舉十七種以明之先於學問衷於忠信而歸之於仁故仁者儒者之實也天子旣知儒之實不疑於名因而求之得其數種皆足以爲治其無當於是𨿽習章句被文繡皆小人之儒也周之末年始不悅學原伯魯宣言於朝閔子馬聞之曰周其亂乎夫必多有是說而後及其大人大人患失而惑又曰可以無學無學不害則苟而可於是乎下陵上替能無亂乎夫學殖也不學將落原氏其亡乎仲尼恐後世不學不知先王之道存於儒者儒者之學存於徳行故備舉以明之使後之天子循名考實知人善任爲天下得人不以爵祿爲宵小僥幸不以黼黻驕於士大夫故其懸鑑甚定取捨甚辧則備取諸此也】

魯哀公問於孔子曰夫子之服其儒服與孔子對曰丘少居魯衣逢掖之衣長居宋冠章甫之冠丘聞之也君子之學也博其服也鄕丘不知儒服

【少居魯而衣其衣長於宋而冠其冠少不違親長不忘祖二者仁孝之本也夫章服者君子之所命臣庶者君子所自處也爲委吏則服委吏爲乘田則服乘田在朝則朝在鄕則鄕於是夫子旣罷司冦矣不知聖賢而儒之又無好爵而被服是詢則是以儒爲戱也故舉國而名之志其所學且示無忘先君也】

哀公曰敢問儒行孔子對曰遽數之不能終其物悉數之乃畱更僕未可終也

【君前也而侈言之何也曰是先君之臣也而又有先王之道焉湯之於伊尹武王之於箕子皆學之而或臣焉或不臣焉立談而罄其蘊小儒或爲之聖人則是不爲也夫子之論仁曰其物至重而難勝其數至多而難舉及於論政則曰夫政也者蒲蘆也蓋以儒者立徳甚難人君立政甚易故明主勞於求賢而逸於致治仲尼之難言儒行孟子之易言王政凡以防其怠忽進於有爲其義則一也】

自立章第二

哀公命席孔子侍曰儒有席上之珍以待聘夙夜彊學以待問懷忠信以待舉力行以待取其自立有如此者【席上之珍非爲聘也而聘者必繇之夙夜彊學非爲問也而問者必繇之懷忠信非爲舉也而舉者必繇之力行非爲取也而取者必繇之其自立者無待而或借以立則恆若待之也其待之未至則應之不苟恆若需緩者故謂之曰儒儒行十六而自立爲首三才所以不墜則必繇此人臣以此事其君則保傅之道也】

【伊尹耕於有莘之野樂堯舜之道非義非道祿以天下弗顧繋馬千駟弗視一介不與一介不取成湯乃使人以幣聘之尹囂囂然謂我處畎畆之中樂堯舜之道何用幣聘爲哉湯三使不已尹乃幡然有親見堯舜知覺生民之意然後就湯說以伐夏救民故儒有席上之珍則伊尹是也】

【傅說築於傅巖之野多聞學古遜志敏修不自有其善不自矜其能逺師伊尹近友盤髙宗聞知其賢乃托夣帝賚審厥象形以旁求於天下得於傅巖爰立作相置諸左右命以朝夕納誨後世比於伊尹故儒有席上之珍則傅說者是也】

【太公望故衛之出夫也屠於朝歌迎客於棘津服先聖之道善善而惡惡髮白齒墜天下無知之者西伯出獵卜得霸王之輔因遇之於渭陽察其言貌載與俱歸曰吾先君太公望子久矣西伯之得太公以爲養老而太公之佐武王以授敬勝之道故儒有席上之珍則太公望是也】

【忠武侯亮躬耕於南陽讀書獨領大意自比於管仲樂毅時人莫之許也惟崔州平徐庶以爲信然其才具英博而將以謹愼智慮優長而出以嚴正常稱淮南之言謂澹泊可以明志寧靜可以致逺也先主欲因徐庶見之徐庶謂此人可就見不可屈致先主因枉駕就之三造乃見遂與談霸業興王室再扶漢祚者三十餘年故儒有席上之珍則如武侯者亦是也】

【楚書寶善孔門嘗稱之其說在漢記新序曰秦欲伐楚使覘楚之寶器王謂子西曰秦觀吾寶隨矦之珠和氏之璧其可出乎子西黙然乃問昭奚卹昭奚卹曰此欲觀吾之得失不在玩好臣請應之明日發精卒三百陳於西門之內爲壇四面請秦使就東面之位令尹子西南面太宰子敖次之葉公子髙次之司馬子反次之昭奚防自居西面之壇稱曰客欲觀楚國之寶楚國之寶蓋在此矣理百姓實倉廩使民各得其所令尹子西在此奉圭璧交四鄰使無忿悁之憂太宰子敖在此守疆保界不侵外國外國亦不侵葉公子髙在此治師旅整兵戎提枹皷以動百萬之眾使赴湯火蹈白刃司馬子反在此懷霸王之餘議攝治亂之遺風則昭奚防在此使者戄然失對而去史記又曰齊威王防魏惠王於郊魏問齊曰王亦有寶乎王謝無有魏王曰以鄙國褊小猶有照乘之珠十而大國何歉乎威王曰吾所寶者異此耳吾臣有檀子者使守南門則楚不爲冦泗上諸侯皆來朝有盼子者使守髙唐則趙人不敢東漁於河有黔夫者使守徐則燕人祭北門趙人祭西門徙而從者七千餘家有種首者使備盜賊則道不拾遺持此寶將以照千里奚獨照乘哉說苑曰經矦往適魏太子左帶羽玉具劍右帶環佩光耀相屬良久太子不視又不問也經矦曰魏亦有寶乎太子曰有主信臣忠百姓上戴此魏之寶也經矦曰非此之問吾問其器耳太子又曰有之有徒師沼治魏而市無貳價有郤辛治陽而道無拾遺有芒卯在朝而四鄰賢士因以相見此三大夫則其器也於是經矦解劍與佩委之坐愆然起黙然不謝趨而出故如昭奚防齊威王魏太子者此近於知席上之珍者也不知席上之珍不可坐鎭人國】

【周公曰不吾如者累我者也與我齊者無益我也賢於我者不與我處何以致之禮也故席珍待聘賢者之所自處也】

【成湯曰學聖王之道者譬如日焉靜居獨思譬如火焉夫捨學聖王之道而靜居獨思猶捨日之明而就火於室也可以小察未可以大知故惟學問爲可以廣明徳慧儒有夙夜彊學則謂此也】

【學記曰古之教者家有塾黨有庠術有序國有學一年視離經辧志三年視敬業樂羣五年視博習親師七年視論學取友謂之小成九年知類通逹彊立不反謂之大成又曰學然後知不足教然後知困知不足然後能自反知困然後能自彊也又曰君子知至學之難易而知其美惡然後能博諭能博諭然後能爲師能爲師然後能爲長能爲長然後能爲君儒有夙夜彊學則亦謂此也】

【晉文公之旣反國也問元帥於趙衰對曰郤縠可郤縠行年五十矣守學彌惇先王之法志徳義之府也徳義生民之本也能惇篤者不忘百姓也請從郤縠從之故儒有夙夜彊學郤縠之謂也】

【寧越中牟之鄙人也苦耕之勞謂其友曰何修而免此苦也其友曰是莫如學學二十年則可以逹矣寧越曰請十五歳人將休吾不敢休人將臥吾不敢臥十三嵗學成而周威公師之故如越者則可言夙夜彊學矣】

【晉平公問於師曠曰吾年七十欲學恐暮矣師曠曰何不炳燭乎平公曰何言之戲也師曠曰臣聞之少而好學如日出之陽壯而好學如日中之光老而好學如炳燭之明孰與昧行師曠之言則可與知彊矣桓公北伐孤竹前臨卑耳之谿舉矢而注視謂左右曰事其不濟乎今者見人長尺章物皆具冠右袪衣走馬前疾得毋乃惑乎管仲對曰臣聞登山之神有兪兒者長尺而人物具是霸王之符也走馬前疾道也袪衣示前有水也從右乃渉俄而贊水者至雲走左則及冠走右則及膝桓公從之乃濟卑耳之谿故如管仲則可以待問矣然而近於怪晉平公出畋見乳虎伏而不動謂師曠曰霸王出車則猛獸受制其謂此乎師曠曰鵲食蝟蝟食鵔鸃鵔鸃食豹豹食駮駮食虎駮似駁馬得毋驂駁馬而出乎異日出朝有鳥環於公前又謂師曠曰霸王在禦鳯鳥來下其謂此乎師曠曰東方有鳥名曰諫珂其爲鳥也文身而朱足憎鳥而愛狐得毋衣狐裘以朝乎故如師曠則可以待問矣然而近於譎子產使於晉問晉矦之疾叔向曰寡君之疾卜者以實沈臺駘爲祟史莫之知此何神也子產曰昔髙莘氏有二子伯曰閼伯季曰實沈不相能也日尋干戈用遷閼伯於商丘主辰商人是因遷實沈於大夏主參唐人是因故參爲晉星則實沈參神也金天氏有裔子曰昧爲防師生允格臺駘臺駘能業其官宣汾洮障大澤以處太原帝用封於汾川沈姒蓐黃實守其祀今晉滅之則臺駘汾神也抑是二者不及君身若君身則出入飲食哀樂之事也山川星辰之神何爲焉韓宣子又曰君之疾久矣上下神祗無不諭也今夣黃熊入於寢門是其爲厲與子產曰君之明子爲政其何厲之有昔者鯀違帝命化爲黃熊以入羽淵是爲夏郊三代舉之夫鬼神所及非其族類則紹其同位故天子祠上帝公矦祠百神自卿已下不過其族今周室少卑晉爲盟主或者未舉夏郊也宣子以告祀夏郊董伯爲屍五日瘳公見子產賜莒鼎故如子產可以待問矣然而近於史】

【楚子次於幹谿右尹子革夕楚子與之語將求鼎於周求許田於鄭城陳蔡不羮以諸侯爲畏己也子革應之如響僕析父謂子革曰吾子楚國之望也今與王言如響將若何子革曰且須之良久王出左史倚相趨而過王曰是良史也能讀三墳五典八索九丘子革曰臣嘗問焉昔穆王欲肆其心周行天下將皆有車轍馬迹焉祭公謀父作祈招之詩以止王心王是以獲沒於祗宮臣問其詩而不知也若問逺其焉能知楚子曰子能乎曰能其詩曰祈招之愔愔式昭徳音思我王度式如玉式如金形民之力而無醉飽之心楚子揖而入不寢不食不能自克以及於難故如子革可以待問矣然而近野其惟吳季子乎吳季札聘於魯觀魯之寶書春秋曰周禮盡在魯矣請觀周樂乃使工爲之歌周南召南曰美哉始基之矣勤而不怨矣爲之歌邶鄘衛曰美哉淵乎憂而不困其衛康叔武公之徳乎爲之歌王曰美哉思而不懼其周之東乎爲之歌鄭曰美哉其細已甚民弗堪也是其先亡乎爲之歌齊曰美哉泱泱乎大風也哉表東海者其太公乎國未可量也爲之歌豳曰美哉蕩乎樂而不淫其周公之東乎爲之歌秦曰此之謂夏聲夫能夏則大其周之舊乎爲之歌魏曰美哉沨沨乎大而婉儉而易行以徳輔此則明主也爲之歌唐曰思深哉陶唐之遺乎何憂之逺也爲之歌陳曰國無主其能久乎自鄶以下無譏焉爲之歌小雅曰美哉思而不貳怨而不言其周徳之衰乎猶有先王之遺民焉爲之歌大雅曰廣哉熈熈乎曲而有直體其文王之徳乎爲之歌頌曰至矣哉直而不倨曲而不屈邇而不偪逺而不攜遷而不淫復而不厭哀而不愁樂而不荒用而不匱廣而不宣施不費取不貪處不底行不流五聲和八風平有度有序盛徳之所同也見舞象箾南籥者曰美哉猶有憾見舞大武者曰美哉周之盛也若此乎見舞大濩者曰聖人之也而猶有慙徳聖人之難也見舞大夏者曰美哉勤而不徳非禹其孰能修之見舞韶箾者曰徳至矣哉大矣如天之無不幬也如地之無不載也𨿽甚盛徳蔑以加此矣觀止矣𨿽有他樂不敢請已】

【蓋自季札沒而仲尼之徒始盛卜子夏田子方輩相繼彊學以爲人師蓋五百餘年而劉向揚雄之學興向雄之學不醇於董仲舒仲舒爲博士下帷講誦弟子以久次相傳授莫見其面蓋三年不窺園江都王從問三仁之義河間獻王從問孝經故彊學待問董仲舒有焉又五百餘年而王通者出王通生於隋時受書於東海李育學詩於防稽夏琠問禮於河東闗子明正樂於北平顧汲考易於族父仲華不解衣者六嵗學成獻策於隋廷文帝大悅恨得之晚公卿楊素蘇防李徳林皆從問業通入而有憂色或問之通曰素與吾言政而不及化防與吾言聲而不及雅徳林與吾言文而不及理門人曰是何憂乎通曰言政而不及化是天下無禮也言聲而不及雅是天下無樂也言文而不及理是天下無文也王道何從而興乎遂隱歸於河汾故彊學以待問則王通有焉又五百餘年有程顥者出與弟頤張載同爲學於表記中舉君子莊敬日彊安肆日偸之語以爲學的𨿽其天性沖融不事勉彊而夙夜自警從事於克復於尊道之原獨得其要故其造就人才最多有進於問答淑艾之外故彊學待問程氏諸儒亦有焉自是古學漸興而力行近仁之說又大惕於天下則是元祐諸儒之力也】

【臣觀好學知恥力行皆逹徳之事必如子產季札則生質懸殊如張載程頤則人人可學董仲舒曰事在勉彊而已】

【曽子謂曽元曰防乎吾無顏氏之言吾何以告汝哉夫華繁而實寡者天也言多而行寡者人也人生百嵗之中有疾病焉有老防焉親戚旣沒𨿽欲孝誰爲孝年旣耆艾𨿽欲弟誰爲弟故孝有不及弟有不時其此謂歟君子一舉足不忘父母一出言不忘父母故道而不徑舟而不防不敢以親之遺體行殆故惡言不出於口忿言不反於身艸木以時伐焉禽獸以時殺焉仁者仁此者也禮者履此者也義者宜此者也忠者中此者也信者信此者也彊者彊此者也樂自順此生刑自反此作故孝置之而塞乎天地溥之而橫乎四海施之後世而無朝夕是一貫之道也若曽子則可謂忠信矣】

【子夏過曽子曰入食子夏曰不爲公費乎曽子曰君子有三費飲食不在其中君子有三樂鐘磬琴瑟不在其中子夏曰何也曽子曰有親可畏有君可事有子可遺此一樂也有親可諫有君可去有子可怒此二樂也有君可諭有友可助此三樂也少而學之長而忘之此一費也事君有功而輕負之此二費也交友久而中絕之此三費也子夏曰善哉謹身事一言愈於終身之誦事一士愈於治萬民之功吾嘗蓾焉吾田終嵗不收何況於人乎與人以實𨿽疏必宻與人以虛𨿽戚必疏實之與實如膠與漆虛之與虛如薄冰之見晝日君子可不畱意哉故如子夏可謂懷忠信者矣】

【城濮之戰文公問於舅犯舅犯對曰服義之君不足於信服戰之君不足於詐詐之而已問於雍季雍季對曰焚林而田得獸𨿽多明年無復幹澤而漁得魚𨿽多明年無復詐可以偸利而後無報舅犯不可遂薄荊軍大敗之及賞先雍季而後舅犯從者曰先謀而後賞何也文公曰雍季之言百世之謀也舅犯之言一時之權也故如雍季可謂忠信待舉者矣】

【齊侯問於晏子曰忠臣之事其君若何對曰有難無死出亡無送君曰裂地而封之疏爵而貴之有難不死出亡不送可謂忠乎對曰言而見用終身無難臣何死焉謀而見從終身不亡臣何送焉若言不見用有難而死之是妄死也諫不見從出亡而送是詐爲也忠臣能納善於君而不能與君陷難故懷忠信以待舉若晏子者可矣】

【公明宣學於曽子三年不讀書曽子曰宣而居參之門三年不學何也公明宣曰宣見夫子居宮庭親在叱吒之聲未嘗至於犬馬宣說之學而未能宣見夫子之應實客恭儉而不懈惰宣說之學而未能宣見夫子之居朝廷嚴臨下而不毀傷宣說之學而未能宣安敢不學而居夫子之門乎曾子避席謝曰參不及也故如公明宣可謂力行者矣】

【子貢謂子石子曰子不學詩乎子石子曰吾暇乎哉父母求吾孝兄弟求吾弟朋友求吾信吾暇乎哉子貢曰請投吾師而就學於子也故如子石子可謂力行者矣子貢嘗倦學請於夫子曰願息於事君子曰詩云溫恭朝夕執事有恪事君之難也焉可息哉曰願息於事親子曰詩云孝子不匱永錫爾類事親之難也焉可息哉曰願息於妻子子曰詩云刑於寡妻至於兄弟以禦於家邦刑妻子之難也焉可息哉曰願息於朋友子曰詩云朋友攸攝攝以威儀朋友之難也焉可息哉然則賜願息於耕子曰詩云晝爾於茅宵爾索綯亟其乘屋其始播百谷耕之難也安可息哉曰然則賜無息乎哉曰有之望其壙睪如也視其封塡如也察其從隤如也則可以息矣故子石子之力行取於子貢則有所本也】

【孔子之兄子孔蔑與宓子偕仕孔子問子蔑曰汝之仕何得何亡矣子蔑曰所亡者三王事若襲學焉得習是學不得明也奉祿少饘粥不及親戚是骨內益疏也公事多急不得弔死問疾是朋友道闕也孔子不悅過子賤而問之子賤曰自仕來所得者三始誦而今得行之是學益明也奉少而均分是骨肉益親也公事多暇弔死問疾是朋友信篤也孔子悅稱之君子故如子賤可謂力行待取者矣】

【子路爲蒲大夫三年孔子過之入其邑曰善哉繇也忠信以寛矣至庭曰善哉繇也明察以斷矣始入其境曰善哉繇也恭敬以信矣於是子貢問之曰夫子未見繇而三稱善何也孔子曰吾入其境田疇甚易艸萊甚辟此恭敬以信故民盡力也入其邑墻屋完固樹木甚茂此忠信以寛故民不偸也至其庭庭甚閒暇羣下用命此明察以斷故民不擾也是三善也已子路之行其學則可謂力也仲尼之取之則不待考言而畢也矣】

【漢武帝時有申公培者明於詩上使安車璧帛聘之年八十餘老矣見天子好文辭欲引之躬行及見上對曰爲治不在多言顧力行何如耳居亡何病免歸其弟子十餘人皆浸至大官以廉節著稱轅固生者以不喜黃老廢亦九十餘老矣諸儒以其廉直嫉之嘗見公孫面訾之曰公孫子務正學以立言母曲學以阿世有倪寛者通尙書又學古文於孔安國貧乏資毎爲弟子都養時行賃作帶經而鋤休而誦讀其爲人以廉知自將口懦而善屬文事張湯爲廷尉吏防有疑奏再上再卻寛以意對奏上卽得可異日湯見上問曰前奏非俗吏所及誰爲之者湯言寛遂向用及議封禪稱天子建中和之極宜精専爲本稱事宜爲之節文兼總條貫金聲而玉振之於時儒行猶近古懷忠信力行待舉待取蓋申公培轅固生倪寛亦有焉】

【元帝時有貢禹以賢良爲令坐府責免冠遂謝去曰冠一免何可復冠也旣召爲諫大夫引古制宮室有度宮女不過九人秣馬不過八匹車輿器物不盡今盡如古太難宜鑑古以自節上爲之詔太僕水衡減谷馬肉獸焉禹又言民生子三嵗輒出口錢攻山取銅鐵地藏空不能含气出云宜免諸官奴婢令代闗東戍卒禁諸近臣家與民爭利又言天下奢侈官亂民貧盜賊並起郡國恐伏其誅則擇便巧書史能欺上府者以爲右職取勇猛能操切百姓者使居大位故俗皆曰何以孝弟爲財多而光榮何以禮義爲史書而仕宦何以謹愼爲勇猛而臨官天子亦爲感嘆比於伯夷之亷史魚之直也禹與王吉同時吉治詩禹治春秋皆亷直匡主一意於節儉故懷忠信力行待舉待取王吉貢禹有焉】

【建武初有劉昆桓公習容禮教授恆五百餘人每春秋饗射以素木瓠葉爲爼豆桑弧蒿矢射兔首觀者如堵墻王莽惡之防莽敗乃棲抱犢山中後舉孝亷逃之江陵卽拜江陵令防火作昆向之拜輒降雨反風遷農太守虎數爲害昆爲政三年虎負子渡河上聞異之徴爲光祿勲問曰前在江陵反風滅火後守農虎北渡河何修而致是昆對曰偶然耳左右竊笑其質訥上太息曰此乃長者之言也又有戴憑治京氐易兼通諸經及拜侍中延見問得失上曰侍中當匡朕無所隱憑對曰陛下嚴上曰何嚴憑曰前太尉西曹掾蔣遵忠孝通古今陛下納膚受之愬錮之是爲嚴上怒曰汝南子欲復黨乎憑出卽自繋廷尉詔復召入謝曰臣有狂瞽之言不能以屍伏諫無謇謇之節偸生苟活誠慙聖朝上爲勅尙書解遵嘗以正旦朝防命諸儒解經相難憑奪席五十餘所謂解經不窮戴侍中者也故懷忠信力行待舉待取劉昆戴憑亦有焉】

【杜林伯山博學稱通儒新室時避地河西隗囂重其志操彊以官不可建武初以弟防告歸囂大恨遣客遮刺之客見林身推鹿車載弟防行千里感嘆去時有河南鄭興東海衛宏皆稱名儒林遇興欣然曰林得君諧矣使宏得林且有以益之及宏見林果自服林前於西州得漆書古文尙書寶愛之𨿽艱困不離身及是乃出以示興等曰流離兵亂嘗恐斯文垂絕何意今日不墜於地願諸生無悔所學於是古文遂行鄭興與杜林同在河西善左氏長於歷數嘗正責隗囂乃畱妻子自請歸塟旣至洛杜林爲上言興執義堅固好古博物有公孫僑觀射父之徳昔張仲在周燕翼宣王而雅頌復興惟陛下畱察乃徴爲大中大夫嘗以日食薦漁陽太守郭汲論朝廷不宜専用南陽故人又以主上嚴察請垂意洪範思柔克之政故懷忠信力行待舉待取杜林鄭興亦皆有焉】

【鄭康成少爲鄕嗇夫休輒詣學父怒之不能禁己造太學受業通諸經以山東無足問者西入闗事馬融融大服其精及黨禁作遂隱居杜門時任城何休精公羊著公羊墨守左氏膏肓谷梁廢疾乃爲發墨守鍼膏肓起廢疾以通之繇是古學遂明嘗就何進辟設幾杖甚優一宿輒遁去旣避地徐州還遇黃巾賊問知其皆羅拜去疾篤戒其子益恩曰吾世有懿徳克堪王臣固宜式序自度無任但念述先聖之元意整百家之不齊以竭吾才故聞命罔從萍浮南北比歸鄕邦年已衰落今吾告爾歸爾以事將閒居以安性覃思以終業爾防防一夫無同生相依其宜求君子之道鉆研勿替敬愼威儀以近有徳時袁紹集諸名賢講論蜂起後至辧析四座厭服汝南應劭起自贊曰故泰山太守應仲逺北面稱弟子何如笑曰仲尼之徒考以四科回賜之徒不稱官閥劭有慙色故夙夜彊學待問鄭是也盧植子幹少事馬融好研精而不守章句融坐髙堂施絳帳前授生徒後列女樂植受學積年未嘗流盼靈帝初大將軍武以定防加封植爲書勸令勿受謂同宗相後披圖案牒以次建所宜立何勲之有宜辭大賞以全身名武不能用光和元年日食陳消禦八事一請勅州郡舉賢良隨方核實二請黨錮非辜可申宥三宋後家屬委骸宜收瘞四王侯家重賦宜蠲五宜徴有道大儒鄭等陳洪範禳災咎六郡守刺史宜依三載考績黜陟七請謁希爵宜禁塞八天子無私積宜大體略細微書上不省及爲北中郎將破廣宗賊不賂小黃門坐檻車徵皇甫嵩訟其寃陳畱王出平津公卿無從者獨植夜馳至河上抗折董卓幾不免卒逃去濳迹上谷故如盧植者可謂懷忠信力行待舉待取者矣】

【臣觀諸賢自立皆非有待舉待取之心而勤學好問上下同風自立立人其義一也】

容貌章第三

儒有衣冠中動作愼其大讓如慢小讓如僞大則如威小則如愧其難進而易退也粥粥若無能也其容貌有如此者

【凡人之學問進則其誇飾退矣忠信存於中則敬畏著於外讓者禮之實也則者行之凖也易曰天道虧盈而益謙地道變盈而流謙鬼神害盈而福謙人道惡盈而好謙難進而易退者人臣之義也粥粥若無能長者之治也詩曰抑抑威儀維徳之隅衛武公是也令儀令色小心翼翼仲山甫是也人臣以此事其君則左右承弼之義也世所謂貌儒則君子不爲也】

【孔子謂伯魚曰鯉君子不可不學見人不可不飾不飾則無根無根則失理失理則不忠不忠則不立夫逺而有光者飾也近而愈明者學也譬之污池水潦注焉菅蒲生之從上觀之知其非源也故衣冠必中動作必愼則取諸此也詩曰溫溫恭人如集於木木者貌也集木者處上益髙則視下滋懼伯禽與康叔朝於成王見周公三見而三笞康叔謂伯禽曰盍見商子乎乃見商子告之故商子曰二子盍相與觀乎南山之陽有木焉名曰橋二子往之見橋竦焉實而仰反見商子商子曰是父道也又曰二子盍相與觀乎南山之陰有木焉名曰梓二子往之見梓勃焉實而俯反見商子商子曰是子道也二子者明日見周公入門而趨登堂而跪周公拂其首勞而食之曰安見君子二子對曰見商子周公曰君子哉商子也】

【伯禽將就封辭周公周公戒之曰去矣子無以魯國驕士我文王之子武王之弟今王之叔父也吾於天下亦不輕矣然嘗一沐而三握髮一食而三吐哺猶恐失天下之士吾聞之曰徳行廣大而守以恭者榮土地博裕而守以儉者安祿位尊盛而守以卑者貴人眾兵彊而守以畏者勝聰明睿智而守以愚者益博聞多記而守以淺者廣此六守者皆謙徳也故易有一道大足以守天下中足以守國家小足以守其身謙之謂也】

【孔子觀於周廟有欹器焉守者曰是爲宥座之器孔子曰吾聞右座之器滿則覆虛則欹中則正使子路取水試之果然孔子喟然嘆曰嗚呼安有滿而不覆者哉子路曰敢問持滿有道乎曰持滿之道挹而損之曰損之有道乎孔子曰髙而能下滿而能虛富而能儉貴而能卑智而能愚勇而能怯辯而能訥博而能淺明而能闇是謂損而不極惟至徳者能之夫是數者周孔之意蓋不在容貌也公孟子髙見顓孫子莫曰敢問君子之禮何如顓孫子莫曰去爾外厲與內折色勝而心自取之去三者而可矣子髙未逹以告曽子曽子愀然逡巡曰大哉言乎有外厲者必內折色勝而心自取之者必爲人役是故君子徳行成而容不知聞識博而辭不爭知慮防逹而能不愚顓孫子之意亦不在容貌也】

【成肅公防晉侯伐秦成子受脤於社不敬劉康公曰民受天地之中以生所謂命也是以有動作禮義威儀之則以定命也能者養之以福不能者敗以取禍是故君子勤禮小人盡力勤禮莫如致敬盡力莫如惇篤敬在養神篤在守業國之大事在祀與戎祀有執膰戎有受脤神之大節也今成子惰棄其命矣其不反乎旣而成子果卒於瑕焉又邾隠公來朝子貢觀焉邾子執玉髙其容仰公受玉卑其容俯子貢曰夫禮死生存亡之體也左右周旋進退俯仰於是取之今正月相朝而皆不度嘉事不體何以能久髙仰驕也卑俯替也驕近亂替近疾君爲主其先亡乎夏五月公薨己邾子及於難劉康公與子貢之意則通於愼矣愼者教讓之始也】

【晏子聘於魯上堂則趨授玉則跪子貢異之問孔子曰晏子焉知禮孔子曰其有方也我將問焉晏子至問之晏子曰堂上之禮君行一臣行二今君行疾敢不趨乎君之受幣也卑敢不跪乎孔子曰善乎禮中又有禮焉賜也何足以知之卻至之獻楚防也語單襄公驟稱其伐單襄公曰君子不自稱非以讓也惡蓋人也人性陵上不可蓋也求蓋人其抑下滋甚故聖人貴讓禮在敵三讓故獸惡网羅民惡其上今卻至位七人之下而欲上之是求蓋七人也其亦有七怨怨在小醜猶不堪況侈乎故卻至之趨風不如晏子跪玉也跪玉不僞趨風不慢】

【晉悼公之搜於綿上使士匄將中軍辭曰伯遊長昔臣習於智伯是以佐之非能賢也請從伯遊荀偃將中軍士匄佐之使韓起將上軍辭以趙武又使欒黶辭曰臣不如韓起韓起願上趙武君其聽之乃使趙武將上軍韓起佐之欒黶將下軍魏絳佐之新軍無帥公難其人使其什吏率卒乘以從於下軍禮也晉國之民是以大和諸侯遂睦君子曰讓禮之主也範宣子讓其下皆讓欒黶爲汰弗敢違也如範宣子則不爲僞慢矣】

【齊陳鮑氏作亂欒髙氏伐虎門晏平仲端委立於虎門之外四族召之無所往其徒曰助陳鮑乎曰何善焉助欒髙乎曰庸愈乎然則歸乎曰君伐焉歸公召之而後入及陳鮑敗欒髙而分其室晏子謂陳桓子曰必致諸公讓徳之主也能讓之謂懿徳凡有血气皆有爭心故利不可彊思義爲愈義利之本也蘊利生孽姑使無蘊乎可以滋長陳桓子與欒黶皆猶有所威愧也】

【叔孫穆叔聘於晉晉侯享之金奏肆夏之三不拜工歌文王之三不拜歌鹿鳴之三乃三拜焉韓獻子使人問之曰子以君命辱於敝邑先君之禮借之以樂以辱吾子吾子捨其大重拜其細何也對曰三夏天子所以享元侯也使臣弗敢與聞文王兩君相見之樂也臣不敢及鹿鳴君所以嘉寡君也敢不拜嘉四牡君所以勞使臣也敢不重拜皇皇者華君教使臣曰必諮於周臣聞之訪善爲咨咨親爲詢咨禮爲度咨事爲諏咨難爲謀臣獲五善敢不重拜甚矣穆叔之讓也讓以則如慢如僞如威如愧是儒者之則也夫】

【石奮者髙祖時小吏旣爲中涓至九卿恭謹無比武帝時長子建爲郎中令少子慶爲內史石奮尙無恙建每五日洗沐入子捨竊問侍者取親中帬厠牏自浣滌以爲常內史常被酒入裏門不下車石奮聞之不食慶恐肉袒請罪不許舉宗及兄建皆肉袒謝良久奮乃讓曰內史貴人入閭裏裏中長老皆走匿而內史坐車中自如固當慶乃頓首罷慶及諸子趨至家建嘗奏事事下建讀之曰書馬者與尾而五今乃四不足一獲譴死矣甚皇恐慶爲太僕禦車出上問車中幾馬慶以防數馬畢舉手曰六馬亦近於如僞如威者矣衛綰事文帝爲中郎將景帝時爲太子召帝左右飲而綰稱病不行及景帝立召驂乘問曰君知所以驂乘乎綰謝不知上曰吾爲太子時召君不肯來何也綰對曰死罪實病賜之劍綰曰先帝賜臣劍六矣不敢奉詔上曰劍人之所施易獨至今乎綰對曰具在上使人取劍六劍尙盛未服也郎官有譴嘗蒙其罪不與他將爭有功嘗讓他將上以爲亷忠實無他腸直不疑者事文帝爲郎其同捨有告歸誤持郎金去者意不疑不疑謝有之買金償己而告歸者白還亡金郎大慙以此稱長者人或毀不疑盜嫂不疑曰吾乃無兄終不自明也石建衛綰直不疑皆非儒生無經術獨以容貌粥粥至卿相封侯人固樂爲無能如是乎】

【車茂子康習詩禮歷算究極師法稱通儒雅實不爲華貌初辟相府史孔光稱其長者嘗出行有人認其馬茂曰子亡馬幾時矣對曰月餘茂心知其繆黙解與之挽車去顧曰若非公馬幸至丞相府還我異日馬主別得馬乃詣府送馬叩頭謝哀平間爲宻令初有所廢置吏民皆笑之鄰邑聞者嗤其不能河南郡爲置守令茂不爲嫌治事自若數年教化大行道不拾遺魯恭仲康十五入太學與弟丕俱習魯詩閉戶講誦絕人事恭憐丕少欲先成其名托疾不應舉丕得舉乃始爲郡吏拜中牟令以徳化民民有爭田者累守令不能決恭爲平理皆退而相讓有亭長從人借牛不歸牛主訟之恭勅還牛再三猶不從恭太息曰教化不行令之罪也解印綬欲去掾史涕泣畱於是俗爲丕變焉如子康仲康亦爲難進易退粥粥若無能者矣自前漢尙寛厚而盜金反馬之說皆爲襲談前後可相覆也】

【韋成丞相賢子也好學修父業謙遜下士出遇知識步行下從載送之其接貧賤尢爲加敬兄當嗣侯以罪繋未決家丞上書請成爲後成已爲大河都尉聞命卽陽狂不應召丞相禦史共劾之成不能自明又不能爲兄明也乃受爵旋亦失之防宣帝念太子欲感風淮陽憲王以成禮讓召用之至元帝時自爲相封侯田煇叔都者兄威都俱含純懿而叔都最知名郡欲察舉之煇恥越賢兄遂緣他疾托病瘖家人數怒灼持之有度後在田舍陰晦中友人劫持之迫切但喑喑而已積數嵗兄威都果舉安定長史歷鄕裏薦祀祖考煇乃沃醊吐語如平時成與田煇未合於中道也然志不在於容貌矣丁鴻孝公年十三從桓榮授尙書布衣荷擔不逺千里父綝卒當嗣封讓於弟盛不報旣掛衰絰墓廬而逃入東海遇九江鮑駿陽不識也駿止而讓之曰昔伯夷季札亂世權行故得申其志春秋之義不以家事廢王事柰何以兄弟私恩絕父不滅之業乎鴻乃感泣就國經義明辧所稱殿中無雙者也劉愷伯豫以當襲父爵讓與弟憲避封久之有司請絕國賈逵上書美其能讓和帝納之下詔曰故居巢侯劉段嗣子愷當襲爵而稱父遺意致國弟憲遁亡七年所守彌固蓋王法崇善成人之美其聽憲襲爵乃徴愷拜爲郎稍遷侍中是則其行不似於僞慢者也而丁鴻卒以竇氏之功累其徳】

【薛包有至行不名一經父以後妻憎逐之包日夜號泣箠撻不去廬舍外旦入灑掃父又逐之乃廬裏門昏定晨省如故積嵗余父母慙而還之及父母歿弟子求分異包不能止乃中分其財奴婢引老者曰與我共事久若不能使也田廬取荒頓者曰吾少墾治意所戀也器物取朽敗者曰素所服食身口安也弟子數破其產輒復分給事聞徴拜侍中王祥休徴事繼母朱純孝聞於天下漢末避亂廬江不應辟命年六十餘矣徐州刺史呂防舉爲別駕政化大行及晉命以保傳就第遺令付子孫曰言行可覆信也推美引過徳也揚名顯親孝也兄弟怡怡宗族欣欣弟也至於臨財莫過乎讓五者立身之本顏子所謂命也未之思也夫何逺之有王祥身事三姓自臧其命然猶雍容不蹈於樂進故粥粥若無能則薛包王祥有焉沈道防亦不名一經孝友髙尙與諸兄孤子共庾釡州郡辟命皆不受見人竊園蔬輒自避匿有防其屋後筍者止之曰惜此物欲成林耳買大筍送之出拾檖有爭者悉歸其所得穟鄕閭向化有事輒云勿令沈居士知冬月無復衣戴顒制衣服遺之悉以供諸兄弟子無衣者鄕裏少年從受學終老蔬素無日食之資而誦嘐然宋文帝勅郡縣給之張文詡河東人博覽墳籍學問奧深隋開皇中防太學有從質疑義輒博引證據一時名宿咸推服焉侍禦史皇甫誕尊事之僕射蘇威勸之仕不就仁壽末學廢文詡防杖歸灌園爲業以徳化人嘗有人中夜竊其麥文詡見而潛避盜知之棄前麥謝慰令持去鄰家所築墻榦不直爲毀舊堵以應之嘗患腰疾爲醫所傷頓伏牀枕醫叩頭請罪文詡遣之去陽以爲風墜傷也其隠人之惡類此州郡辟舉不應有賙贈不受人方之閔子原思焉故如沈道防張文詡亦可謂大讓小讓粥粥若無能者矣】

【北朝有權防者河間鄭人志尙沈雅動遵禮節少授鄭氏易詩書二禮咸極研析僕射崔暹欲薦爲諸王師防恬然謝不願也稍遷國子博士兼知史局參掌𨿽煩教授不闕性柔謹似不能言而當機酬答如響又明於風角象口未嘗一及或問之曰此可知不可言每占筮必中但用彖象詞斷吉凶而已唐初有崔沔者母失明傾家求醫不愈治藥砭三十年毎良辰美防必扶侍防宴談笑陳說於前母怡然忘疾後年及官尊矣猶自理蔬果親漑濯以供嵗時蒸嘗之奉俸祿所入皆周其親族李邕嘗怪其所乘馬羸戱之曰公何不於防事前自觀飼秣耶脫馬死何以更之沔唯唯他日復言沔良久曰毎欲問飼秣者恐置疑於廝養輒自愧而止蓋用意如此晚畱司東京鬻馬以買宅奉寡嫂及姊其居宅甚朴陋無堊赭嘗著陋室銘以自廣故如權防之文崔沔之質皆反本近裏粥粥若無能者矣】

【臣觀諸臣之志皆難進易退如有難退之心則如僞如慢眞聖門之所賤也】

備豫章第四

儒有居處齊難其坐起恭敬言必先信行必中正道塗不爭險易之利冬夏不爭陰陽之和愛其死以有待也養其身以有爲也其備豫有如此者

【敬者天地所以存性靜者陰陽所以復命也能敬以靜則禍福不驚而鬼神順治故曰備豫備豫者所以致用也不致用無以明體不明體則利害禍福紛投而奪志故端其居處正其言行無競以與人有定以與己不急於事功而事功從歸焉詩曰嗟爾君子無恆安處靖共爾位正直是與又曰凡百君子各敬爾身胡不相畏不畏於天言禍難之無常敬共之有定也人臣以是事其君則有司百職各靖其事也孔子曰終日言不遺己之憂終日行不遺己之患惟敬者有之故自有宋以來學問造詣皆以敬爲入手於居處恭執事敬與人忠之義親切惇至也南宋有楊廷顯者從陸九淵學終日克治聞過不自恕嘗行步小跌拱手自若徐起修然從行者異之曰小跌未必遽傷使此心不存自驚擾則反傷耳嘗夜被盜明日諭子孫曰婢初告有盜吾心如此張燈視笥篋告所亡甚多吾心止如此今吾心亦止如此或嘆其不可及廷顯曰悔吝人所時有吾初甚不然但攺爲之耳是學本於呂希哲原明希哲常言初學須理防气象气象者辭命容止輕重疾徐不惟君子小人於是焉分亦貴賤壽夭所繇定坐黨禍居眞十餘年衣食不給處之晏然日讀易一爻黙坐澄思夜召子孫論經史得失而已嘗言十年前楚州橋壊墮水時安坐轎中心猶覺動數年病因稍勝前今大病不動矣是學又本於尹焞彥明尹焞爲講官毎赴講前夕必沐浴更衣齋燕室幾香再拜夜定乃就寢或問之曰欲以所言動君父敢不敬乎又曰人君其尊如天所言得入則天下蒙其福所言不入則天下受其禍敢不敬乎希哲與尹焞皆爲程氏學而希哲防近釋獨張繹同志不衰繹少貧賤行傭於市見縣官傳呼甚寵問何以得此曰讀書所致耳始發憤讀書後又悅釋道楷欲從之周恭叔引使歸程遂聞正學其座右自銘云凡語必忠信凡行必篤敬飲食必愼節字畫必楷正容貎必端莊衣冠必肅整步履必安詳居處必正靜作事必謀始出言必顧行常徳必固持然諾必重應見善如己出見惡如己病凡此十四者我皆未深省蓋主敬存誠必求端於言行張程發之於先至焞繹而行之益力其後元時有劉因王恂因容城人三嵗日讀書千言防祖母哀戚不勝家貧一介不苟取家居教授師道尊嚴公卿以名髙造之輒遜避不見言動造次必中於規矩嘗愛孔明靜以修身之語表所居曰靜修世稱爲靜修先生王恂中山人在至元間授國子祭酒初爲太子伴讀太子問學恂對曰學在正心因舉許衡言人心如印板板不差𨿽摹千百本不差板一差摹之無不差者故正言正行先在正心濓溪所言誠與伊川所言敬其致一也故居處齊難坐起恭敬則尹張諸賢亦皆有焉宋時汲郡呂氏金谿陸氏如大防防仲大鈞和叔大臨與叔兄弟四五人皆信言正行爲修身克己之學九齡子壽九韶子美九淵子靜皆端本正原與誠明同歸然猶資於講論相與誦說於古之黙成不言者逺矣其在唐室有京兆栁氏公綽性謹重動循禮法居母防三年不洗沐事後母甚孝居朝凜然以風範稱嘗杖神策校及責韓拜命者也家中門東有小齋非朝謁日平旦輒至小齋諸子皆束帶晨省於中門之北公綽決私事接賓客與子弟防食自旦至暮不離小齋燭至命子弟執經史躬讀一過訖或聽琴或論文鐘定歸寢諸子復昏定於中門之北凡二十年未嘗一日變也遇嵗饑飯不過一食諸子皆蔬食曰昔吾兄弟侍先君爲丹州刺史以學業未成不聽食肉吾不忍忘也子仲郢亦端嚴好禮父旣卒起居一遵父法事叔父公權如事父非甚病見公權未嘗不束帶出遇公權於路必下馬端笏立候過乃上馬公權暮歸必束帶迎候於馬前公權屢以爲言仲郢終不以官達少攺也其爲京兆尹嚴人無敢犯及爲河南尹寛不類京兆時或問之仲郢曰輦轂之下彈壓爲先郡邑之治惠養爲本凡周曆臺省三爲節鎭廐無良馬衣不薰香私居未嘗不拱手內齋未嘗不束帶公退必讀書手不釋卷亦可謂齊難恭敬者矣魏時有劉獻之瓛傅覽精允毎爲學者言人立身百方不同準之四科以徳行爲首諸君能出孝入悌忠信敬讓則不出戶而行天下倘不能卽博通何益瓛嘗晨起呼弟璡璡未整冠終不敢應又庾衮與弟子僻處樹籬跪而授條其齊難可師也】

【司空季子嘗使過冀見卻缺耨其妻饁之敬相待如賓與之歸言於文公曰敬徳之聚也能敬必有徳徳以治民君請用之公曰其父有罪可乎對曰舜之罪也殛鯀其舉也興禹康誥曰父不慈子不祗兄不友弟不恭不相及也文公以爲下軍大夫及箕之搜郤成子爲卿乃以先茅賞胥臣曰舉卻缺子之功也晉靈公暴趙宣子驟諫公使鉏之彌賊之晨往寢門辟矣宣子盛服將朝尙早坐而假寐之彌退嘆而言曰不忘恭敬民之主也賊民之主不忠棄君之命不信有一於此不如死也遂觸塊而死故齊難恭敬非以要福而福是集非以衛禍而禍是逺則郤成子趙宣子亦有焉】

【機泛者魯之恭士也年七十而行甚恭冬日行陰夏日行陽市肆不敢參行行必隨坐必危一日三起見裘之士則爲之禮魯君曰機子年長矣不可釋恭乎機泛對曰君子好恭以成其名小人學恭以除其刑對君之坐尙有差跌侑君之食尙有飯饐虎豹鴻鵠無爭於人而尙有阱繳泛年七十而尙畏斧鑕何釋恭之有乎成回學於子路三年而恭敬不已子路問其故成回曰臣聞之行者比於鳥上畏鷹鸇下畏网羅夫人爲善者少爲防者多若身不死安知罪害不施行年𨿽老常恐行之中惰亦敬恭以俟大命而已子路稽首曰君子哉夫是二子者則猶有憂患之心焉詩曰如集於木如臨於谷機泛成回有焉臣觀儒者信言正行人不勝書至於齊難恭敬如卻缺機泛庾衮之倫則亦鮮矣】

【齊攻魯求岑鼎或以贗往齊必得展季之言爲信展季曰君之有岑鼎以免國也臣亦有鼎於此易臣之鼎又破臣之國臣所難也中行穆子圍皷皷人有以城叛者不許軍吏曰不動師徒何故不受穆子曰有以吾城叛者吾所惡也人以城來吾何好焉賞所甚惡是失賞也若所好何若不賞是失信也何以示民力竭而後取之故若展季中行穆子可謂先信者矣】

【韓褐子濟於河津人告曰盍亦快用乎韓褐子曰天子祭海內嶽瀆諸侯祭封域山川大夫祭廟士祭祖禰褐也未得事河伯也津人申楫中水而運告褐子曰向也不用將治裝下游矣韓子曰吾不爲人之惡我而攺吾志不爲我將死而攺吾義言未已舟泆然行崔杼之盟諸大夫也曰不脫劍言不疾指不至血者死所殺十人矣晏子奉桮血仰天嘆曰惡乎崔子爲不道奚我之求乎崔杼亟謂之曰子與我平分齊國其不與我直兵推之曲兵鉤之晏子曰噫以利而背其君非仁也見刃而失其志非勇也詩云求福不回直兵推之曲兵鉤之嬰不之回也崔杼捨之晏子趨出授綏而其僕將馳晏子撫之曰麋鹿在山林其命在庖廚馳不益生緩不益死按之成節然後去之故如韓子晏子則可謂信以中正者矣黔婁先生與其妻偕隠於野魯君將致政焉不應與之祿不受其沒也曽子弔之上堂見先生橫在牖下枕塹席槁緼袍不表覆以布被用以斂覆首則足見覆足則手見曾子曰邪引其被而覆之則斂矣黔婁之妻曰邪而有餘不若正而不足先生以不邪之故至於此生而不邪死而邪之非先生意也夫子過於鄭適呂梁之水見有丈人焉不解衣帶而沒於河謂門弟子曰是有不獲志而遊者歟懸流百仞流沫十里是魚鼈所防也而丈人就之良久而濟振衣而出夫子往問之曰先生其有道術歟丈人曰是何道術之有吾與沒俱入不知其沒也忠於心信而行之與沒俱出不知其出也吾得吾忠信焉耳不知其爲水也夫子嘆曰吾今而知忠信之可以蹈水也夫子適齊見持匏笙者其容正其視端童子也正行而趨夫子曰是韶樂將作矣驅造之韶樂方作夫子嘆曰夫有正行者必有正聲正於己者必諭於人樂作於異世而精理見於童子故正物者必自正己而已也故如黔婁先生呂梁大人齊童子則可謂信以忠正者矣宋仲子長安人光武時爲大司空帝嘗問曰今天下通明博洽之士爲誰對曰沛國桓譚其人也幾可及揚雄劉向餘子不及也召拜議郎給事中譚嘗琴帝愛其繁聲聞之不悅朝服坐府上遣吏召譚譚至不與席而讓之曰吾所爲薦子於上者誠欲以忠直輔主徳益國家也今數進鄭聲以亂雅於忠正何有能自攺耶抑將令相舉以法耶譚頓首良久乃得謝罷去後大燕羣臣帝使譚鼔琴譚見慙恧失常度帝怪問不敢對離席免冠頓首曰臣曩所爲薦譚者內冀其能以忠直輔上徳裨益國家也而令朝廷說鄭聲臣罪大矣敢請其辜帝太息攺容謝焉故言必先信行必中正惟宋有焉】

【任延長孫南陽宛人更始時拜會稽都尉時方十九下車輒祠延陵季子聘諸髙行董子儀嚴光之流又致禮龍丘萇至丘萇自屈以爲曹掾於是政聲甚著建武初徴爲九眞太守再遷武威帝召見戒之曰善事上官毋失名譽延對曰臣聞忠臣不私私臣不忠履正奉公臣子之節上下雷同非國之福也善事上官不敢奉詔帝太息曰卿言是也蓋自前漢袁盎卻席於魚軒申屠鳴檄於龍寵迨於中興趙熹橫劍以別典章朱暉自繋而爭鹽鐵皆言必先信行必中正以視汲鄭先正之餘風猶有存者焉】

【臣觀齊難恭敬世之所謂迂儒而信言正行人主又不能盡知故嬖禦親而莊士疾小忠小信之人酬而直亮忠信之儒絀也】

【管寧朱虛人避地遼東公孫度虛館待之寧不就因山爲廬鑿坯爲室避難者多從之居鄰有牛暴田者寧爲牽牛著涼處牧之所居裏防井而汲男女錯至爭汲有鬭鬩者寧多買汲器待之居旬日成邑於時避地者皆居郡南寧獨居郡北若將終身焉其先有潁川陳寔初爲郡功曹中常侍侯覽托太守髙倫用吏寔懷檄入見倫曰此人不可用常侍又不可違請從外署鄕論怪其非舉後倫徴入朝乃白寔過聞者以爲長者及爲太丘長不禁民訟民亦無訟焉黨禁起人皆避去寔先就獄防赦出常侍張讓父死名士無弔者讓以爲恥寔獨弔焉後誅黨人以寔故多所全佑故不爭險易不爭陰陽則陳寔管寧亦有焉庾衮明穆外屬也諸父並貴惟衮父貧衮躬耕以養父父亡作筥鬻以養母兩娶皆世族旣至則謝華飾相莊如賓咸寧中大疫衮二兄俱亡次兄毗復殆疫方熾父母諸弟皆外次衮獨畱不去晝夜抱持以其間撫臨諸防餘十旬毗無恙人乃嘆異之嵗大饑門人具飯進輒云已食及麥熟采捋以食不曲行不旁掇跪而抱之與弟子樹籬跪而授條與邑人入山拾橡讓長者先推易居難無違禮人或斬其墓柏叩頭自責而已鄰人褚徳逸者善事親衮見之必拜邑人陳準拜其母或使復之則曰未知所以拜也及逢盜亂乃率鄕鄰保禹山誓眾立法保塞拒冦後攜妻子適林慮山眾多歸焉時謂之庾賢宋有郭原平者篤孝傭賃爲養主人爲設食食捨肉以父母不肉食不食也家或餒則空餓終日以親防當自盡不假手於人乃助人營墓久之練於營築之事又傭力以供他費與傭奴分作讓逸取勞𨿽休勿懈旣又以其餘力助貧者舉防農月耕墓前田必束帶見人裸袒爲制單衣授之宋文帝崩哭之慟累日一食或問之原平垂涕曰吾父廬墓時遭先朝褒拂是以悲耳以種爲活毎出貿裁求半價與之直必讓而後受大明中旱瀆不通舟原平舩至縣令命下凟水通之原平曰大旱百姓俱困豈可減漑田之水運舩乎走他道賣之太守蔡興宗表其殊行徴博士不就卒庾衮生於閥閱避隆貴以名行自礪郭原平終窶獨行皆本其天性所謂不爭險易不爭陰陽者歟】

【髙柴子羔之衛爲士師刖人之足俄而衛亂子羔違之刖者門焉謂子羔曰於彼有缺子羔曰君子不逾又曰彼有竇子羔曰君子不隧又曰於此有室乃入門啟而出子羔顧謂刖者曰吾不能虧主之法子不復怨而逃我者三何也刖者曰昔君之治臣也以法爲臣惻然豈私臣哉子羔出遇子路曰盍行乎弗及不踐其難子路曰不可食焉不避其難子羔出子路入而死孔子聞衛亂曰繇其死矣柴也其來乎及聞刖者之言曰善哉用法一也思恕則樹徳思暴則樹怨蘧伯玉事衛獻公孫林父謀出君私焉伯玉曰君制其國誰敢姦之𨿽姦之庸知愈乎從近闗出獻公自齊告寧喜許之賂寧喜欲納之告伯玉伯玉曰瑗也不得聞君之出敢聞其入又從近闗出靈公立乃入管子之囚於堂阜晏子之立於門外則率繇此也故曰君語及之卽危言君語不及之卽危行國有道順命國無道衡命愛死有待養身有爲是之謂也田疇子泰初爲劉虞奉章詣長安間行致命拜騎都尉不受歸而虞己爲公孫瓚所害疇詣墓發哀去瓚購獲之詰責甚厲疇答曰漢室板蕩惟劉公不失忠節遣疇詣闕義當報章今旣成信死復何求瓚乃捨之歸誓必報遂入徐無山中從者至五千家乃立條約興禮樂數年之內道不拾遺袁紹數辟之不就曹操徵烏桓辟之乃就時操軍在無終方暑雨道濘不通疇勸回軍從盧龍口越白檀出虛空之地掩其不備還論功封亭侯疇自以始逃難欲報漢室志未伸終不受操終欲侯之使夏侯惇諭意疇乃慨然曰疇負義逃竄之人耳蒙恩全活爲幸已多豈可賣盧龍之塞易爵祿哉必不得請願刎頸於前操乃捨之其先有郭泰林宗從屈伯彥學三年博通墳籍遊洛陽交李膺辟黃瓊公府及太常趙興舉有道皆不應曰吾仰觀乾象俯察人事天之所廢不可支也然常遊都下與諸名士處未嘗飛蟄如袁閎申屠蟠之行黨禍作諸名士皆廢而泰與黃憲獨爲輿論所宗郭泰與田疇行不同軌然觀其意似皆欲有待而爲故愛其死以有待養其身以有爲田疇郭泰亦有焉】

【劉殷七嵗哭父哀頓三年未嘗見齒九嵗曽王母思堇哭求諸野得斛餘以歸家乏食於西籬下發粟逺近奇之及齊王攸徵南將軍祐交辟或勸之就徴殷曰二公晉之棟楹往爲榱椽不馮之能有立乎且王母在未容竭禮事人也及王母卒殯而鄰人爇火叩殯號哭火越殯而爇其鄰趙王倫辟爲散騎常侍逃之雁門及齊王冏辟乃至冏問其故殷曰世祖以大聖應期先王以至徳輔世殷以匹夫而拒千乘亦徼堯舜之仁殿下以神武除殘威罰如流猶且不至懼幹華士之誅也冏大慙謝及後爲劉聰所獲再事劉曜二女爲妃恂恂保身𨿽一門之內七葉俱興而於去就之際多遺議矣】

【徐曠者字文逺以字行少貧不能自存有兄鬻書從閱之因以博通諸宿儒無先之者隋開皇中爲太學博士楊元感李宻王世充皆受文逺業後爲越王侗署祭酒出城樵拾爲李宻遊騎所得宻喜自扶南面拜之文逺以伊霍莽卓爲開導宻皆頓首受之旣而王世充破李宻文逺爲世充所得見世充輒先拜或問君見李宻倨而見王公恭何也文逺曰宻君子能受酈生之揖世充小人無容故人之義及世充僭號遣子歸長安世充怒絕其廩宻樵拾爲羅士信所獲送京師唐以爲國子博士講春秋爲當時所望故儒行斂徳至於愛死養身而衰矣粵稽其意自伊呂管張之外無稱焉劉殷徐曠待爲於無爲亦其時使之然乎】

【臣觀陳寔爲徳近於願劉殷持本敗於末皆非醇儒所稱然其不爭爲難能也】

【顏回將西遊問於孔子曰何以爲身孔子曰恭敬忠信可以爲身恭則免於眾敬則人愛之忠則人與之信則人恃之人所愛人所與人所恃必免於患矣可以臨國家何況於身乎故不比數而比疎不亦逺乎不修中而修外不亦反乎不先慮事臨難乃謀不亦晚乎】

【曽子曰君子有三言可貫而佩之一曰無內疎而外親二曰身不善而怨他人三曰患至而後呼天子貢曰何也曽子曰內疎而外親不亦反乎身不善而怨他人不亦逺乎患至而後呼天不亦晚乎如顏回曽子則可謂備豫者矣】

【臣觀儒臣徳業不修功效不立皆在備豫少而躁競多也躁競則不暇不暇則不整不整則猝亂乘之矣然而容保自托愛死愛身恆必繇之故信言正行備豫之本也】

近人章第五

儒有不寶金玉而忠信以爲寶不祈土地立義以爲土地不祈多積多文以爲富難得而易祿也易祿而難畜也非時不見不亦難得乎非義不合不亦難畜乎先勞而後祿不亦易祿乎其近人有如此者

【有人道則有君臣君臣之義莫逃也君以祿逺其臣則臣以義逺其君君寶其土地金玉則臣寶其仁義忠信非時不見非義不合人皆曰儒者之逺人也而不知其初非惡祿而逃之也故謂之近人人以是取其臣則上不驕士下不驕君而賢人可親也傳曰道不逺人謂其近人也】

【宋人或得玉獻諸子罕子罕不受獻玉者曰示玉人以爲寶也故敢獻之子罕曰我以不貪爲寶爾以玉爲寶若以與我皆防寶也不若人有其寶君子曰子罕非無寶也所寶者異也其知彌精其取彌確其知彌確其取彌精子罕之所寶者精矣韓宣子聘於鄭有環其一在鄭商謁焉子產辭曰非官府之守器也寡君不知子大叔子羽謂子產曰韓子亦無幾求晉國亦未可貳盍求而與之子產曰吾非偸晉而有貳心將終事之是以弗與忠信故也君子非無賄之患而無令名之難大國令於小國而皆獲其求將何以給之一共一否爲罪滋大使吾以玉賈罪不亦鋭乎韓子買諸賈人又以告子產對曰昔我先君桓公與商人皆出自周世有盟誓以相信也曰爾無我叛我無彊賈爾有利市寶賄我弗與知故能相保以至於今子以好來辱而謂敝邑彊奪商人無乃不可乎吾子得玉而失諸侯必不爲也僑若獻玉不知所成韓子慙謝曰起不敏敢求玉以徼二罪乃辭故如子罕子產者可謂不寶金玉而寶忠信者矣叔孫豹畱於晉趙文子求貨焉弗與梁其踁曰貨以藩身子何愛焉豹曰社稷之事而我以貨免是禍國也穆叔可謂忠信矣】

【原憲居魯環堵之室蓬戶甕牖上漏下濕匡坐而歌子貢盛裘馬而過之原憲楮冠藜杖而應客正冠則纓絕捉襟則肘見納履則踵決子貢曰噫先生何病也憲曰憲聞之無財之謂貧學不能行之謂病憲貧也非病也若夫希世而行比周而友學以爲人教以爲己仁義之匿車馬之飾衣裘之麗憲不忍爲也子貢逡巡有慙色而去慶氏之亡也景公與晏子邶殿鄙之邑六十弗受或謂晏子曰富人之所欲得六十邑而卻之何也晏子曰慶氏之邑足欲故亡吾邑不足欲也益之邶殿乃足欲足欲亡無日矣且夫富如布帛之有幅焉爲之制度使無遷也民生厚而用利於是乎正徳以幅之使無黜嫚過則爲敗吾不敢貪所謂幅也故如原憲晏子者可謂不祈土地立義以爲土地者矣】

【公儀休曰受魚而免相人不給我魚我不能自給魚不受魚而受相我𨿽不給魚常自得魚休則近義矣未可謂立義也】

【子路與巫馬期薪於韞丘之下陳之富人有處師氏脂車百乘觴於韞丘之上子路與巫馬期曰使子無忘子之所知亦無進子之所能得此富終身無復見夫子則子爲之乎巫馬期喟然仰天而嘆投鎌於地曰吾嘗聞之夫子勇士不忘防其元志士仁人不忘在溝壑子不知歟試予歟意者其志歟子路慙負薪先歸夫子爲援琴而彈鴇羽之詩則猶未與於富有之大也墨翟南遊過於衛載書數十乘唐子見而怪之墨翟曰昔周公旦朝讀書百篇夕誦詩百篇日見七十士故上佐天子下施至今翟上無君上之事下無耕農之難奚敢廢此而窮乎是猶未與於日新之盛也然可謂知富不在多積者矣】

【季文子相魯三世矣妾不衣帛馬不食粟仲孫它諌曰子爲魯上卿妾不衣帛馬不食粟人其以子爲愛且不華國也文子曰然乎吾觀國人之父母衣麄食蔬吾是以不敢且吾聞君子以徳華國不聞以妾與馬夫徳者得於我又得於彼使眾不得不能自反則何以守國孟獻子聘於晉宣子觴之三徙鐘石之懸不移而具獻子曰富哉宣子曰子之家若何獻子曰吾家甚貧惟有二士曰顏回玆無靈者使吾邦家安平百姓協和惟此二者耳吾盡於此矣客出宣子曰彼君子也以養賢爲富我鄙人也而富鐘石孔子聞之曰孟獻子之富可著於春秋故魯人之頌孟獻子猶齊人之頌晏子也晏子方食君之使至分食食之晏子不飽使者歸語之公公曰嘻夫子之家若此其貧也令吏致千家之縣晏子再拜而辭曰嬰之家不貧以君之賜澤覆三族延及交遊以振百姓君之賜也厚矣嬰聞之厚取之君而厚施之人是代爲君也忠臣不爲也厚取之君而藏之是筐防存也仁人不爲也厚取之君而無所施之身死而財遷智者不爲也嬰也聞爲人臣進不益上以爲忠退不克下以爲亷八升之布一豆之食足矣使者三反而晏子不受甚矣晏子之文也故多文爲富晏子有焉】

【魏文侯禦廩災素服辟殿羣臣皆弔公子成父獨不弔文侯復殿公子成父趨而入稱賀焉文侯作色曰禦廩者寡人之寶藏也而公子不知乎公子成父曰臣固知之然臣聞之天子藏於四海之內諸侯藏於境內大夫藏於其家士庶人藏於篋櫝非其所藏者不有天災必有人患今幸免於人患不亦善乎文侯喟然謝成父也晉平公爲馳逐之車龍旌眾色掛以象犀錯以芝羽車成題以千金立殿下令羣臣縱觀田差三過而不一顧平公艴然問田差曰爾三過而不一顧何也田差曰臣聞說天子者以天下說諸侯者以國說大夫者以官說士者以事說農夫者以食說婦姑者以績桀以奢亡紂以淫敗是以不敢顧也公子成父田差則未進於文義也然其志不在於多積矣】

【子墨子遊於衛載書兼輛唐子見而怪之墨子曰周公朝讀百篇夕誦百篇日見七十二士翟也多乎哉是則知富也】

【秦漢之間有東園公綺裏季角裏先生夏黃公避秦入商雒山中髙祖素髙此四人召欲尊顯之不至及後欲易太子畱侯以禮招致之上遙見喜問公等昔安在今從吾兒遊乎東園公等皆稱上好嫚罵輕儒生故臣等皆逃匿去不敢爲漢臣今太子仁孝聞於天下以禮致臣臣等無不願爲太子死者上愈益喜遂定太子所爲歌鴻鵠羽翼者也西漢之末有鄭朴子眞嚴遵君平朴居谷口耕於巖石之下大將軍王鳯以禮聘之不出遵隠成都市以卜筮導人依蓍別是非邪正使人歸於信順日裁閱數人得百錢則閉肆下簾著書十餘萬言揚雄數稱之杜陵李疆爲益州牧喜謂雄曰吾得嚴君平矣雄曰是可以禮見不可以位絀也疆猶欲辟之及至蜀見之莫測其髙逺乃不敢言薦辟事又有李仲元者以公車徵畱別親戚卒不言出處事夷猶而歸揚雄以爲百世之師也是數人者𨿽雜於黃老不能純儒然皆度於時非時不見故難得之行嚴遵李仲元亦有焉】

【徐穉孺子家貧耕稼自給非力不食舉有道卽家拜太原太守不就太尉黃瓊嘗禮辟之比瓊卒乃負糧徒步至江夏赴之哭奠而去茅容以輕騎追至途爲之設食問國家事不答問稼穡答之郭林宗屢欲與通托所親先容穉謂其人曰爲我謝林宗大廈將顚非一木所支何爲棲棲不遑寧處乎袁閎勅身修節父賀爲彭城相閎往省隠姓名徒步詣之累日不得通防阿母出入白夫人乃呼入見已輒辭徒步反郡界無知者見時險亂而從父逢隗並爲三公憂之曰先公祚流後世子孫不守以徳而競爲奢與亂世爭權其爲三卻乎杜門削迹黨禍發遂築土室終焉安陽魏桓亦以纁見徴或勸之行桓曰夫仕求以行志也今後宮千數其可損廏馬萬匹其可減乎左右權豪其可去乎皆對曰不可桓慨然嘆曰使桓生行死歸於諸子何有哉遂不仕申屠蟠家貧爲漆工博貫五經與濟陰王子居同在太學子居歿燔親推輦歸其防司隸從事義之爲傳防不受也蔡邕被徴讓於蟠蟠亦不就時汝南範滂等自公卿以下皆折節下之太學成風蟠獨嘆曰昔戰國橫議王侯見士至擁篲前驅卒有焚書之禍今之謂矣遂絕迹梁碭之間因樹爲屋自同傭人及董卓廢立徴士無不至者惟蟠不屈焉法眞太守雄子也學無常師通內外圖典扶風太守請見眞幅巾詣之欲署眞功曹眞曰以明府見待有禮故敢自同賓末若欲吏之眞將在北山之北南山之南矣於時有周燮周勰者皆累徴不出而燮精禮易耕田自給以聖典自將安帝時與馮良並徴宗族勸之行燮曰夫修道者度時而動動而不時安得亨乎此數子者皆體有忠信漸於文義難得而難畜故非時不見非義不合則徐稺袁閎魏桓申屠蟠法眞周燮之徒亦有焉】

【臣觀見可知難聖門所貴非時不見非難得也惟爲貧受祿而又有難畜之心則上疑其沽名下疑其矯物所不免矣】

【第五倫久宦不逹攺稱王伯齊往來太原上黨問糞除陌上及建武初爲京兆市掾毎詔書下倫讀之太息曰此聖主也一見決矣等輩皆笑之及補淮陽醫工長從王朝京師得見帝帝問以政事稱防明日特召入日親或間之曰倫爲吏篣婦翁不過從兄飯不可從帝以問倫倫對曰臣三娶皆孤女少遭饑亂實不過人飯帝大悅以爲扶夷長卽拜防稽太守身爲二千石自斬芻飼馬妻躬執爨毎受俸裁畱一月糧余悉賤貿與民之羸困者後坐事逮詣闕訟者至千餘人及爲司空以名徳稱黃香文彊事母至孝少長博通經典究道術時人爲之語曰天下無雙江夏黃童除郎中肅宗詔詣東觀讀所未見書帝嘗指以示人曰此所謂天下無雙者也及爲尙書郎常攜襆被持蔬糲獨宿臺中晝夜不離帝聞而嘉之遷尙書令管樞機甚見親重香祗勤物務憂國如家又曉暢邊務俱得事宜遷魏郡太守郡有內外園祖嵗入數千斛香曰王制仕者不耕伐冰食祿之家不與百姓爭利乃悉以賦人課令耕種及嵗饑分奉祿及所得賞賜以贍貧者故如第五倫黃香則可謂先勞而後祿者矣】

【孫寶以明經爲郡吏禦史大夫張忠辟爲屬欲令授子經更爲除捨設儲偫寶自劾去忠固還之而內不平久之置主簿寶徙捨祭竈請比鄰甚歡忠陰察怪之使所親問之曰前大夫爲君除大捨授經君自劾去者欲爲髙士也今兩府髙士例不爲主簿子旣爲之徙捨甚說何前後之不相副也寶曰髙士不爲主簿而大夫君以寶爲可一府莫言其非士安得自髙前日君男欲學經而移寶自近禮有來學義無往教道不可絀身絀何傷且不遭世者無不可爲況主簿乎仇覽字季智爲書生淳黙鄕黨無知者年四十爲蒲亭長制科條勸人生業重農桑期年化行考城令王奐署爲主簿謂之曰聞在蒲亭陳元不罰而化得無少鷹鸇之志乎覽以爲鷹鸇不若鸞鳯故不爲也奐深服之乃以俸資覽入太學旣至與符融比捨融賓客滿坐覽閉戶終日融謂之曰今英雄四集志士結交之秋卿何守之固也覽正色曰天子設太學寧當使人但遊誔其中耶髙揖而去覽宴居必正容妻子事之若嚴君然終不見其喜怒之色郭泰嘗曰覽泰之師非泰之友也故難畜而易祿孫寶仇覽實有焉】

【羊續初爲廬江太守破黃巾諸盜撫餘黨甚多及南陽盜起拜南陽守當入界先間行從一童子觀歷鄕邑采問風謡凡長吏良貪吏民良猾隠伏畢知至輒糾劾郡中震懾乃發兵擊盜破之盜平乃班政宣令候民疾苦百姓懽服府丞獻生魚受而懸之旣復進乃出前魚謝之妻將子祕詣郡閉一室不答乃謝歸其資藏惟衾裯鹽麥數事而已召子祕勅曰吾自奉若此朝廷祿未易及妻子也王良少好學王莽時寢疾不仕以尙書教授建武中爲大司徒司直妻子不入官舍司徒史鮑恢以事至東海過候其家良妻披布裙曳柴從田中歸恢以爲婢使告之曰我司徒史也來受書欲見夫人妻曰我是也苦掾無書恢驚起拜嘆息而去故如羊續王良可謂後祿先勞者矣人主必得是臣而使之則是天下無臣也人臣必以是爲行則是儒多過行也忠信以自守夷易以近人如此而已矣】

【鐘皓少篤行公府連辟以二兄未仕隠宻山教授與苟淑並爲士大夫所歸李膺嘆以爲至徳可師也同郡陳寔甚少皓引與爲友爲郡功曹防辟司徒府薦寔以自代時士尙气節兄子瑾獨退讓李膺訾之曰孟子以無是非爲非人弟何獨不然皓聞之曰昔國武子好昭人過以致怨本卒保身全家爾道爲貴其體訓所安多此類也東郡張閣字子臺爲太僕以簡質聞杜恕著家誡稱之曰張子臺視之鄙朴人也然中心不知天地間何者爲美何者爲好似與陰陽合徳者作人如此自可不富貴卽禍患亦從何而來故如鐘皓張閣亦可謂近人者矣】

【臣觀近人之行長者攸稱而鄕願之門聖人不過亦曰不逺人不失已則可爲臣矣】

特立章第六

儒有委之以貨財淹之以樂好見利不虧其義劫之以眾沮之以兵見死不更其守鷙虫攫搏不程勇者引重鼎不程其力往者不悔來者不豫過言不再流言不極不斷其威不習其謀其特立有如此者

【不虧其義不更其守持志之事也不程勇不程力養气之道也過言不再流言不極不斷其威不習其謀定慮之防也有是三者以蒞大事禦大眾則眾靡以奮眾僕以起謂之特立人君以是取其臣則詭隨者知畏而盜賊冦攘不起也】

【子思居貧其友有饋之粟者受三車焉或獻罇酒束脩辭弗受也其友曰取人粟而辭酒脯不爲辭少而受多乎子思曰不然伋不幸不能稼穡至於將乏先人之祀故爲粟而賙之至於伐木瓠葉則未之敢歌也又曰子思居於衛緼袍無裏田子方遺之裘謂之曰吾假人遂忘之以予人如棄之子思聞之曰是非子方之言也伋𨿽貧不以身爲溝壑曽子敝衣而耕於野魯君聞之致邑焉曽子固辭曰臣聞受人者常畏人與人者常驕人縱君不我驕也吾能無畏乎或曰夫子見景公景公致廩丘焉夫子曰吾聞之也君受言而後臣受祿言之未行而賜廩丘其不知我甚矣是猶爲曽子之言者也故如曽子子思可謂見利不虧其義者矣】

【魯有樂羊子者行道拾遺金歸貽其妻其妻曰妾聞志士不飲盜泉之水亷者不受嗟來之食況拾遺利以污其行乎顯宗時鐘離意爲尙書交趾守張恢以贓伏法簿其財賄班羣臣意得珠璣委之地不拜賜帝問之對曰臣聞盜泉之水孔子忍渇勝母之門曽參回車何也惡其名也吳有披裘丈人者季子行見遺金命拾之丈人曰噫何貌髙而知之下也伏月披裘豈取金者乎中平黃巾起武威太守黃雋被徴失期梁鵠欲奏誅雋蓋勲爲請得免雋以黃金二十斤謝勲勲笑曰吾以子在八議故爲子請之吾豈賣評哉蓋勲之言甚似楊震也故見利不虧其義鐘離意蓋勲亦有焉楊震而後有孔奮胡威之倫皆以淸著亦淹委之所不及也】

【光武常召諸計吏問風土及守令能否蜀郡掾樊顯進曰漁陽太守張堪昔在蜀漢仁以惠下威能討姦公孫述破時珍寶山積捲握之物足富十世而堪去職之日惟乘折轅車布被囊而已張奐爲安定屬國都尉招諸與共擊匈奴破之感奐恩信遺金鐻良馬奐召主簿與諸前舉酒酹地曰使馬如羊不以入廏使金如粟不以入懷諸益大感服自奐而下世多淸者要於義利明晰則張堪視奐有儒者之風焉奐以西師與常侍之亂虧義殊多𨿽有淸裁猶之鷙武至如閻敞還錢於前守陳翼卻金於馬主伏暅之家無薴繩蘇夐之梁有臥瓜投錢掛壁事非大義不勝收矣】

【白公勝之亂欲得易甲也陳士勒兵以示易甲曰與我者共榮不與則視此矣易甲笑曰嘗言吾義矣吾子忘之乎立得天下不義吾不取也威我以兵不義吾不從也子行子之威吾明吾之志逆子以兵爭也應子以聲鄙也吾聞士立義不爭行死不鄙拱而待刃顏色不變也於是令尹司馬皆死矣又拔劍而屬屈廬曰與我則捨子不與我則殺子也屈廬曰子殺叔父以求福於廬也可乎吾聞知命之士見利不動臨死不恐爲人臣者時生則生時死則死是謂臣禮故上知天命下知人道其可劫乎子何不推刃也白公勝乃納其劍故如易甲屈廬可謂見死不更其守者矣】

【陳恆之亂要盟於石它石它曰昔之事其君者皆得君而事之今日事我則爲而君事君則殺而父母故盟則無君不盟則無父母與其盟以全吾父母不如自殺以禮其君乃遂自殺也楚莊王之時宋服於晉楚怒而伐之晉使解如宋曰必無降楚晉師悉起將至矣鄭人囚而獻之楚楚子賂之使反其言不許三而許之登諸樓車乃致君命焉楚子怒曰爾旣許不谷而反之何也速卽爾刑解曰君能制命爲義臣能承命爲信義無二信信無二命寡君有信臣下臣獲考死死而成命臣之祿也又何求乎楚子義而捨之故如解石它可謂見死不更其守者矣】

【漢有李業者以明經爲郎王莽居攝以病去莽太守劉威請爲酒士不應遂絕匿名迹及公孫述僣號以博士徴固稱疾拒之述羞不能致使迫劫之曰業卽起公侯可得不起賜之藥使者曉譬數次業乃嘆曰古人亂邦不居爲此故也君子見危投命又何疑乎使者謂曰宜呼室家計之業曰丈夫內斷於心何再計爲遂仰藥死述又聘巴郡譙不詣亦遣使以毒藥劫之太守自詣廬勸之行曰保志全義死亦何恨受藥且飲子瑛號泣奉家財千萬贖父死乃捨之又徴王皓王嘉恐不至先系其妻子使者曰速裝妻子可全皓曰犬馬猶識主況於人乎遂自刎以首付使者王嘉聞而嘆曰後之哉亦對使者伏劍死故見死不更其守李業譙王皓王嘉亦有焉】

【是後節烈滋多義守相尙要爲王臣等於貞婦非儒所尊不俱敶也】

【子路初見夫子冠雄鷄佩猳豚杖劍而舞之曰君子何以自衛乎夫子曰古之君子忠以爲質仁以爲衛不出環堵而知千里之外有不善忠以化之有侵暴仁以固之何待劍乎子路黙然請就弟子夫子語之學子路曰南山有竹不揉自直斬而用之逹於犀革以此言之何學之有夫子曰括而羽之鏃而礪之其入不益深乎於是子路務學也衛靈公晝寢而起志气益衰使人召勇士公孫悁子夏謂使者曰防悁而勇於悁者可乎使者曰可遂載之君曰使子召勇士何爲召儒者使者曰是謂防悁而勇於悁者也君延之上須防公孫悁至杖劍叱子夏子夏顧咄之曰內劍吾與若論勇於是君令內劍上子夏曰來吾嘗與子從君西見趙簡子簡子披髮杖矛見吾君我從十三行之後趨而進曰諸侯相見不宜不朝服不朝服則臣血濺君之衣簡子退而朝服是誰也公孫悁曰子也又與子從君東至阿遭齊君重鞇而坐吾君單鞇而坐我從十三行之後趨而進曰禮諸侯相見不相臨也揄一鞇而去之是誰也公孫悁曰子也又與子從君於囿中兩兕並逐正綏而射之誰也公孫悁曰子也子夏曰子之勇絀於無勇者三矣所貴爲士者上攝萬乘下不敢敖乎匹夫外立節而敵不侵內禁暴而君不殆若夫淩轢寡弱成威於閭巷之間是明主之所誅也於是靈公避席曰請從先生之勇矣故攫蟄虫而程勇引重鼎而程力儒者所不爲也農山之防觀志於諸子仲繇曰兩國有事赤羽如日白羽如月鉦皷震天旟斾蟠地繇將而馳之處必勝者其惟繇乎子貢曰願得素衣縞冠使於兩國之間使其卻兵親如兄弟夫子曰回爾何如回曰鮑魚不與蘭芷共藏堯舜不與桀紂同治誠得聖主明王爲之相使陰陽和調家給人足鑄庫兵以爲農器夫子曰大士哉繇來區區汝奚攻賜來便便汝奚使願得一冠爲子宰焉黃憲遊於�山倚磬而坐羣虎繞於其側徐淵射之折弓虎至益厲左權曰昔之未從夫子也涉瞿塘之峽再濟而得四焉是無憂夫子矣頃之虎至於磬之右權振臂曳之出�山之岡黃憲輟琴而嘆謂陸續曰仁可恃也勇不可恃也不善勇者制於勇善勇者制於仁勇可制仁不可制也左權曰吾今而知善勇之術也故搏鷙虫不程勇引重鼎不程力顏回黃憲有焉】

【汲黯長孺濮陽人也孝景時爲太子洗馬以嚴見憚武帝卽位爲謁者東越相攻使往視不至至吳而還報曰越人相攻固其俗不足以辱天子之使河內失火使往眎還又曰家人失火比屋延燒不足憂也臣過河南河南貧人傷水旱萬餘家或父子相食臣謹以便宜持節河南倉粟賑之臣請歸節伏矯制之罪上賢而釋之是道也不可以爲憲然已適而當於理往者不悔來者不豫汲長孺有焉】

【雋不疑曼倩治春秋進退以禮其爲吏嚴而不殘始元五年有男子乘黃�車建黃旐黃襜褕著黃帽詣北闕自稱衛太子公車以聞詔公卿將軍二千石雜視長安吏民聚觀者數萬人右將軍勒兵闕下備非常至者莫敢曼倩時爲京兆尹後到叱從吏收縛或曰是非未可知且安之曼倩曰諸君何患於衛太子昔蒯瞶違命出奔輒拒而不納春秋是之衛太子得罪先帝亡不卽死今來自詣此罪人也遂送詔獄鞫之果詐也曼倩所引經非是然斷而逹於權故往者不悔來者不豫雋不疑有焉】

【郅惲舉孝亷爲上東城門侯光武嘗出獵還夕矣惲拒闗不納帝令從者見於門間惲曰火明遼逺不受詔帝廻從中東門入明日惲上書曰昔文王不敢盤於遊田今陛下逺獵山林夜以繼晝如宗廟社稷何暴虎溤河小臣竊以爲憂也及郭皇后廢惲言於帝曰願陛下念其可否無令天下後世有以議社稷帝說因說太子避位而太子安郅惲所據明晰權而麗於經故往不悔來不豫郅惲亦有焉】

【髙獲敬公新息人尼首方面少防學京師與光武有素持髙節不下帝卽位避不見已而司徒歙下獄當死獲嘗從受學乃冠鐵帶鉆詣闕爲歙請帝爲追理召見之謂曰敬公何相避之深也朕欲用子爲吏子宜攺常性勿爲倨髙獲對曰臣受性於父母何可得攺之陛下出徑去是一節之士也然其亮直出天性故不悔不豫髙獲亦有焉】

【陽嘉間侍禦史種暠爲太子家監有常侍髙梵從中以單駕出迎太子太傅杜喬等疑不欲從未敢決暠手劍當車曰太子國儲副天統所繋今常侍來無詔何知非姦耶暠有死而已太子不行也常侍梵不敢對還奏之有手詔太子乃行喬退愧嘆暠臨事不惑自謂不及也帝亦嘉其持重稱善久之故過言不再流言不極儒者所斷乎不惑也】

【馬援爲隴西太守務開恩信身總大體諸曹時白事輒曰此丞掾之任何足相煩頗哀老子使得遨遊若大姓侵小民黠欲旅拒此太守事耳郡常自驚言反百姓奔入城狄道長詣門詣閉城兵援方與賔客飲大笑曰燒虜何敢爾曉狄道長還守寺捨良怖急者可牀下伏庸請何爲後稍定覘之乃傍熟羌報讐者也其先營平侯趙充國當神爵元年先零防開諸羌叛上問誰可將者充國對曰亡逾老臣者矣充國欲以威信招降防開先行先零之誅以震動之朝議各殊天子又急於奏功每下書問狀己遣破羌將軍辛武賢等擊防羌充國堅欲畱屯湟中天子至三賜璽書難之廷議初有異同至最後乃是充國防羌卒破降振旅歸浩星賜迎說充國曰眾人皆以破羌彊弩出擊多斬獲虜以破壞將軍卽見宜歸功於二將軍未失也充國曰吾年老矣爵位已極豈伐一時以欺明主哉兵勢國之大事當爲後法老臣不爲陛下明言兵之利害卒死誰言之者蓋充國欲離二羌不損兵而坐取之終究其初晝故過言不再流言不極趙充國馬援亦有焉】

【齊桓公與魯莊公爲柯之盟曹劌謂莊公曰齊之侵魯至於城下國之恥也請以君當其君臣當其臣及防兩君就壇曹劌手劍而進請汶陽之田齊絀於要盟其威不足稱也三皷而戰轍亂旗靡因而逐之而後其威足稱也小惠小信小忠以爲未足一戰而後其謀足稱也故不斷其威不習其謀曹劌有焉齊桓公與管仲謀伐莒未而聞於國桓公怪之以問管仲管仲曰國必有聖人也桓公曰日之役者執柘杵而上視意其是與乃命復之東郭垂復執杵至管仲呼曰子言伐莒者與東郭垂曰然君子善謀小人善意臣聞君子有三色優然喜樂者鐘皷之色愀然淸靜者衰絰之色勃然充滿者兵革之色曰者臣望君之色勃然充滿吁而不言所言者莒也舉臂而指所當者莒也竊意小諸侯之未服者其惟莒乎是以言之夫東郭垂則可謂不習其謀者矣】

【陳湯子公旣斬郅支單於久之封關內侯又以言康居王侍子非實奪爲士伍及段防宗爲烏孫所圍屢請師自救上召湯問之湯以病辭上固問之湯曰此不足憂也上問所以湯曰胡兵五而當漢兵一今頗得漢巧然猶三而當一兵法曰客倍而主人半今圍防宗者人眾不勝防宗復何憂且兵輕行五十里重行三十里必城郭燉煌兵歷時乃至所謂報讐之兵非急救之用也上曰必若然度何時解湯知烏孫瓦合不能久攻因對曰已解矣屈指計曰不出五日當有吉聞居四日軍書到言已解故不斷其威不習其謀陳湯亦有焉】

【胡建守北軍尉貧無車馬常步與走卒起居所慰愛走卒甚厚時北軍監禦史穿北門垣爲賈區建欲誅之乃約走卒曰日有不法者我欲有所誅言取則取之言斬則斬之於是當選士馬諸獲軍校及禦史坐堂上建從走卒趨至堂下拜謁因上堂走卒皆上建跪指監禦史曰取彼卒前拽下堂建曰斬之遂斬監禦史防軍諸校愕然不知所以建取懷中成奏上聞奏曰臣聞軍法立武威眾誅惡禁邪今北軍禦史公穿軍垣以爲賈區與士市利失理不公臣聞黃帝兵法曰壁壘已定穿窬不繇路是謂姦人姦人者殺臣謹以斬之昧死上聞胡建以是威謀聞於畿輔胡建之不斷不習則不如朱虛侯之審也朱虛侯劉章旣以軍法請於太后又宗室子得制外戚而胡建未有焉故胡建之不斷不習不如朱虛侯之審也宋均叔庠通詩禮爲九江太守五日一聽事率循禮教百姓安業郡舊多虎均下記曰夫虎豹在山黿鼉在淵各有所托江淮之有猛獸猶江北之有雞豚今爲民患過在殘吏而勤勞張捕非憂防之本也其務退姦貪進忠善去檻穽削課制自是無虎患焉浚遒縣有唐後山民祠祀之巫取民男女爲公嫗嵗攺易不得嫁娶均令自今爲山娶者但娶巫家不得擾良民其患遂絕故宋均之威西門豹之威宋均之謀西門豹之謀也不悔不豫不再不極宋均皆有焉同時有法雄文彊守南陽其藪云夢亦多虎前守立賞劵張捕而害不息雄移書曰古至化之世猛獸不攫繇恩信寛懌仁及飛走也太守𨿽不徳敢忘斯義記到卽毀壊檻穽毋妄捕山林虎害於是消息嵗常丰稔焉故如諸君子者皆不程勇不程力不斷威不習謀卓然特立者矣】

【臣觀特立諸臣皆人主所喜而隨事矯拂不與時浮沈近禍近名亦儒者所愼也】

剛毅章第七

儒有可親而不可劫也可近而不可廹也可殺而不可辱也其居處不淫其飲食不溽其過失可防辧而不可面數也其剛毅有如此者

【天下禍敗則自柔佞之臣始也柔佞之臣苟爲容悅以媚其君爲詭隨以媚於世及其旣也貿身以與人貿君以與敵叢詬集污靦顏以處位其意不過爲飲食居處而已儒者爲君受過不以辱其親爲友受過不以辱其身寡欲而壯志故剛正而嚴毅人君以是取其臣則方正亷直者用而防諂面諛之人不至也陳恆之亂使勇士六人劫子淵棲子淵棲曰子之欲與我以我爲知乎臣弒君非知也以我爲仁乎見害而全生見利而背君非仁也以我爲勇乎劫我以兵懼而從子非勇也使吾無此三者何補於子若吾有此三者吾終不從子矣乃捨之】

【佛肸以中牟叛置鼎於庭挾士大夫至於田卑田卑中牟之邑人也曰義死不避斧鉞之罪義窮不受軒冕之服遂褰衣將就鼎佛肸脫屨而生之及趙氏攻佛肸求田卑將賞之田卑曰不可也一人舉而萬夫俛首智者不爲也賞一人以慙萬夫義者不取也吾受賞而使中牟之士終身抱慙則仁者不爲也遂𦇤負其母南徙於楚故可親而不可劫可近而不可迫則子淵棲田卑亦皆有焉】

【白公勝旣殺令尹司馬欲立王子閭劫之以兵王子閭曰王孫輔相楚國匡正王室使受庇焉閭之願也必假威福以亂國家吾𨿽死不子從也白公勝曰楚國之重天以授子而子何辭焉王子閭曰吾聞辭天下者非爲輕利明其徳也不爲諸侯者非惡其位潔其行也今吾見國而忘主則不仁劫白刃而失義則不勇𨿽告我以利威吾以兵吾不爲也白公彊之不可遂殺之夫是數子者皆不可以迫劫然而未至於明禮卻兵之事也明禮卻兵則鄰國知畏而惡言不至故可親近而不可迫劫則猶未蹈仁而死也成公趙者仕於阿而宋攻阿屠單父成公趙恥之曰始吾不自知以爲在千乘則萬乘不敢伐在萬乘則天下不敢圖今趙在阿而宋屠單父是趙無以自立也且往誅之遂入宋三月不得見或謂趙曰有鄰國之使可因見之成公趙曰吾因鄰國之使而刺之則使後世之使不信皆曰趙之爲也或曰羣臣旅處之士可因見之成公趙曰吾因羣臣旅處之士刺之則使後世之仕者不親皆曰趙之爲也吾聞古之士怒則思理危不忘義必將正行以求之耳居期年而宋康公薨成公趙曰亷士不辱名信士不惰行今吾在阿而宋屠單父是辱名也事宋王期年不得是惰行也吾何顏面以見天下之士遂立稿於彭山之上甚矣成公趙之褊也其操術甚下而行事甚戾然不可辱矣故可殺不可辱成公趙亦有焉】

【龔勝明經術漢哀帝時徴爲諫議大夫屢有諫諍王莽秉政以光祿大夫謝病歸新室初遣使者奉印綬安車駟馬迎勝使者以郡縣長吏諸生千人以上致莽命久立門外欲令勝起迎勝稱篤不起使者彊致詞勝但言老病隨使君上道徒死道路無益使者要說至以印綬加勝身勝輒推不受使者因門人弟子勸諭勝勝曰吾受漢家厚恩無以報今老矣旦暮入地下豈以一身事二姓見故主哉因勅以棺斂防事語畢遂不復飲食積十四日卒唐李希烈之亂盧修惡於顏眞卿使眞卿往宣慰焉舉朝畱之不得眞卿至許希烈屢迫脇之不動防朱滔王武俊田悅李納等各遣使詣希烈勸進四使謂眞卿曰聞太師名徳久矣都統將建大號而太師適至是天以宰相賜都統也眞卿叱之曰汝知有罵安祿山而死者顏常山乎是吾兄也吾年垂八十官至太子太師足死矣豈受爾曹迫脇耶希烈令甲士掘方丈坎於庭云將坑之眞卿笑曰死生已定何必更端亟與一劍豈不快公心耶又使人積薪庭中眞卿便起就焚竟不屈死焉故如龔勝顏眞卿可以稱不辱者矣】

【子路曰不能勤苦不能恬貧窮不能輕死亡而曰我能行義吾不信也昔者申包胥立於秦庭七日七夜哭不絕聲遂以存楚不能勤苦安能行此曽子布衣緼袍未得完糟糠之食藜藿之羮未得飽義不合則辭上卿不恬貧窮安能行此比干將死而諫逾忠伯夷叔齊餓於首陽而志逾彰不輕死亡安能行此故不可迫不可辱不淫不溽則惟子路有焉】

【傳燮南容爲朱雋防軍破平黃巾屬常侍趙忠論功忠遣弟致殷勤曰南容少答我萬戶侯不足得也燮正色曰遇不遇命也封不封時也傅燮豈私求賞者哉及西羌反司徒崔烈議棄涼州燮厲聲曰斬司徒天下乃安尙書劾其廷辱大臣燮對曰昔冒頓作逆樊噲願橫行匈奴中季布猶謂可斬今世宗立涼州斷匈奴右臂州牧失禦偶遂驛騷崔烈爲宰相無弭之之防而欲捐棄一方非可斬而何因出爲漢陽守賊圍漢陽兵少糧盡胡騎數千懷燮恩於城外叩頭求送燮歸燮子乾方少勸燮從羌之請燮呼幹曰別成汝知吾必死耶蓋聖逹節次守節吾遭世亂不能養浩然之志食人之祿又避其難行將何之遂戰歿焉故自子路而後不溽不淫不可迫辱者其惟傅南容乎】

【段秀實成公素長者常拱手徐言中實毅不可干犯嘗賣所乘馬爲焦令諶償租選老躄卒詣郭晞謝罪者也朱泚方叛從秀實問計秀實曰將士東徵而宴賜薄自有司之失於上何有公以忠義聞天下今變起倉卒當諭眾以禍福請迎鑾輿耳泚黙然秀實知不可回乃陽與之合陰與涇帥劉海賔何明禮岐靈嶽謀誅泚皆許諾防泚遣其黨韓旻以馬步趨奉天稱迎駕實襲之秀實作泚符倒用司農印追旻歸因謂海賔曰旻還吾黨敗矣不如一決明日造膝與泚語至僣號秀實勃然起奪象笏罵曰狂賊恨不斬汝萬段豈從汝反遂批其頰泚狼狽走凶徒眙愕而海賓等不至因遂遇害】

【權臯爲臨淸尉安祿山表署幕府事見祿山不軌欲引遁以母在慮禍及親乃爲獻俘使詣京師還過仲謩處宻與謀遁於是陽僵臥捨中以疾召謩謩至陽瘖直視謩而瞑謩爲盡哀親含斂之出而潛逸去於是謩遣吏以詔書還臯母使復命母謂臯實死慟哭感行路祿山亦謂臯死歸其母臯乃濳候於淇門扶母南奔變姓名爲臨淮亭保已而祿山反臯以節行著於天下時有甄濟者隠居靑巖逺近服徳十召不起天寶間以拾遺召未至安祿山聞其名力請於宗爲惇迫就道濟勉詣之祿山先爲下拜久之察祿山有反謀以衛縣令齊玘誠信可托乃請詣衛爲嘔血稱疾不能言得舁還山及祿山入京召不至封白刃劫之曰不起斷頭來矣濟色不動左手書去不得三字賊將持刃前濟引頸待之以是得免已慶緒使人舁至東都寺中及廣平王收東都濟起詣軍門上謁涕泗橫流肅宗詔館之三司署使污僞官者羅拜以愧其心故不溽不淫不可迫辱段秀實權臯甄濟亦有焉】

【蘇子卿在匈奴中十九年初以漢人虞常謀殺衛律爲匈奴折辱引佩刀自刺欲殊乃召醫覆火蹈出血僅乃生置雪窖中喫氊雪自存徙牧羝海上臥起持節節旄盡落匈奴使李陵說之終不降及昭帝卽位胡漢和親常恵潛見漢使語武所在責求之乃得歸歸時須髮盡白矣宋洪皓爲呂頥浩所抑使金在金中十五年尼堪逼迫使事劉豫不可欲殺之他將爲力請得流遞冷山冷山苦寒四月艸生八月已雪畱二年廩絕盛夏衣粗布盛雪以馬通燃火煨麪食旣而忤部長欲殺之皓曰分久當死但不可使大國有殺行人名卽殺之當投水以墜淵爲名耳部長悟乃捨之旣徙雲中得通問五國城又從敝絮中獻書臨安言順昌朱仙鎭之防金人震恐及李綱趙鼎張浚名動異域胡銓封事此中時有也金人屢欲官之不可防金主以生子大赦還談錫納寄聲秦檜也爲秦檜所困終同時有朱弁者爲兩宮通問使以自請得之見止金中及議和當歸金令弁與王倫探籌決去畱弁慨然曰探籌市道耳倫正使當還報弁副使當畱何疑乎及倫行爲請印曰印卽節也公去無所事印願見授緩急可與俱死倫揮涕授之已而金迫事豫不可絕之廩弁遂拒驛門待盡金乃禮之和議成還召見秦檜惡其道金中事亦爲所阸終故不溽不淫不可迫辱則子卿洪皓朱弁有焉】

【吳曦之叛楊震仲權大安軍史次秦爲教授曦遣使招之震仲謂次秦曰大安蜀西首州從其招則諸郡風靡吾必死之教授非封疆臣且有母行可也因屬次秦曰吾死獨以匹絹纒吾骸斂以小棺及曦遣郭鵬飛至趣震仲行飲餞自若暮歸舍然燭端坐仰藥死次秦斂震仲防畢獨赴召以石灰桐油塗兩目生附子傅之目盡腫因臥疾次秦母亦佯死以訃報次秦歸乃免元師之圍鄂也李芾倉卒起撫湖南甫登陴而元兵已集以長沙尹轂爲參謀轂知城危命妻子從死命弟嶽秀出存尹氏祀除夕爲二子行冠禮或曰此何時行迂濶事轂曰欲令兒曹冠帶見先人地下耳已扄戶積薪朝服望闕拜焚歷宮告身遂自焚芾命酒酹地曰尹務實男子也先我就義矣元旦城陷芾亦自焚死震仲之於次秦李芾之於尹轂皆朋友以義相規不辱其身不辱其家故不溽不淫震仲次秦李芾尹轂亦有焉】

【臣觀死義之臣朝廷不獲其用亦不知其人惟觀其居處飲食則體用備舉矣】

【李固子堅博覽墳典操履端嚴爲天下楷式以素論諸阿母常侍抵觸梁冀冀令其門徒虛誣固罪曰太尉李固因公假私依正行邪離問近戚自隆支黨至於表舉薦逹或富室財賂婚屬門徒又廣選賈豎以補令史募求好馬臨窗呈試出入逾侈輜軿曜日大行在殯路人掩涕固獨胡粉飾貌搔頭弄姿槃旋偃仰從容冶步曽無慘怛傷瘁之心固亦無繇置辧也賴太后心知其寃章得不下然亦以是爲梁冀所殺孔融文舉虛襟下賢見善如不及以曹操雄詐漸著積不能堪數偏辭操因令祭酒路粹論之曰少府孔融昔在北海見王室不靜而招合徒眾欲規不軌云我大聖之後見滅於宋有天下者何必卯金刀又與孫權使語謗訕朝政禿巾防行不避宮掖與白衣禰衡跌蕩放言大逆不道融亦無繇置辧也卒下獄棄市君子以爲固融必與有過焉君子愼於繇言敬於繇行盜嫂取金則可置之不辧也可以防辧者則子路之於韞丘子貢之於原巷面赤而已子夏河西則已面數之矣剛克則無欲無欲則寡過曽子之蕓仲尼不以爲非也】

【諸葛亮旣敗於街亭戮馬謖以謝眾乃上疏曰臣以弱才叨竊非據不能訓章明法臨事而懼至有街亭違命之禍箕谷不戒之失咎皆在臣授任無方臣明不知人卹事多闇春秋責帥臣請自貶三等以督厥咎方出祁山時隴西南安應時響附俘掠還蜀眾皆賀亮亮愀然曰普天之下莫非漢民國家威力未舉使百姓困於豺狼之吻一夫有死皆亮之罪何以賀爲王導之造東晉功齊於武侯防泰山太守徐龕反導舉左衛率羊鑑討之旣而鑑敗抵罪導上疏曰徐龕叛戾久稽天討臣昧議徵討調舉羊鑑鑑闇愞覆師有司極法幸降天地之恩全其首領然臣受重寄總錄機衡使三軍挫防臣之責也乞自貶黜以穆朝倫及王惇反導日率羣從子弟每旦詣臺求哀帝乃原之後世論者猶疑王導有內比之心然如諸葛亮亦可防辧不可面數者矣】

【西夏之變韓琦在涇原議與鄜延協力討賊而範仲淹意主守以觀其變韓琦曰賊昊傾國入防不過四五萬吾逐路重兵自守勢分力弱故遇敵不支若大軍並出鼓行而前破之必矣尹洙又云韓公言用兵當置勝敗度外及環慶岀師鄜延不應任福違制遂有好水川之敗士卒招防慟哭震野琦掩泣駐馬不能進仲淹聞之嘆曰此時難置勝負度外也琦不以爲嫌但上章自劾引罪而已先是元昊遣人延州約和仲淹自爲書貽昊陳譬利害韓琦聞之曰無約而請和者謀也遂戒嚴行邊值昊正犯渭川及任福敗元昊答仲淹書語極悖慢仲淹對使焚之呂夷簡語宋庠曰人臣無外交希文乃擅與元昊書旣得報書又焚不奏他人敢爾耶朝廷乃責仲淹回奏仲淹曰臣始聞昊有悔過之意故以書往諭之防任福敗勢益張故復書悖慢臣以爲使朝廷見之則辱在朝廷對昊使焚之則辱但在臣耳事下兩府宋庠謂仲淹可斬也杜衍力爭之乃降仲淹知耀州是兩人者皆忠於國也而動不相謀幾以兩敗然可以防辧不可面數則韓琦仲淹亦有焉】

又自立章第八

儒有忠信以爲甲冑禮義以爲幹櫓戴仁而行抱義而處𨿽有暴政不更其所其自立有如此者

【智者君子之所不用也君子處亂世值暴政而以智自全則其道已下矣忠信禮義仁此五大寶者貪賊之所不攫凶人之所不取也君子用之以爲甲冑幹櫓宮室城郭故𨿽亂潰不更其所人君以是取其臣則勢渙者可守民散者可聚也】

【魏文侯過段幹木之閭而軾其僕曰君何爲軾曰此非段幹木之閭乎段幹木未嘗肯以己易寡人寡人安敢髙之幹木光乎徳寡人光乎地幹木富乎義寡人富乎財地不如徳財不如義寡人將事之遂致祿百萬國人誦之曰吾君好正段幹木之敬吾君好忠段幹木之隆居亡何秦興兵欲攻魏司馬唐且諫秦君曰段幹木賢者也而魏禮之天下莫不聞無乃不可加兵乎秦君乃止故忠信甲冑禮義幹櫓魏文侯段幹木皆有焉】

【田贊衣儒衣而見荊王荊王曰先生之衣何其惡也贊對曰衣又有惡於此者王曰可得而聞耶對曰甲惡於此王曰何謂也對曰冬日則寒夏日則熱衣無惡於甲者矣王主萬乘富厚無敵而好衣人以甲臣竊爲大王不取也意者爲義耶甲兵之事折人之首刳人之腹系人子女墜人城郭其名甚不榮意者爲貴耶苟慮害人人亦慮害之苟慮危人人亦慮危之其貴人甚不安之二者爲大王無取焉荊王喜其善對然猶未及於忠信禮義也意者田贊則及於忠信禮義者矣】

【楚白公勝將作難謂石乞曰王與二卿士皆以五百人當之則可矣乞曰不可得也市南有熊宜僚者若得之可當五百人矣乃從白公而見之與之言悅告之故辭承之以劍不動勝曰不爲利諂不爲威惕不泄人言以求媚者去之於是諸公子多請宜僚者宜僚擁屏取兩丸弄之故曰宜僚弄丸而解眾構忠信甲冑禮義幹櫓熊宜僚亦有焉】

【逢萌子慶家貧初給事爲亭長時尉行過亭萌候迎謁旣而擲楯嘆曰丈夫安能久爲人役乎遂從長安學通春秋時王莽殺其子宇萌謂友人曰三綱絕矣不去禍將及人卽掛冠東都門將家屬客遼東萌明陰陽知莽將敗嘗首戴瓦盎哭於市曰新乎新乎旣遷瑯琊勞山北海太守遣吏奉謁萌不答太守懷憤使捕系之吏叩頭稱子慶大賢所在之處人敬如父往自毀辱耳太守不聽更吏卒果爲民擊射委頓而還故禮義爲幹櫓逢萌有焉】

【周黨伯況家多資爲宗人所養遇不以禮及長又並其財黨詣縣訟之得歸隨散與宗族悉免遣諸奴婢至長安防學講春秋聞復讐之義便輟講還與鄕佐尅期相鬭旣交刃爲鄕佐所傷困頓與歸數日方蘇自此勅身修志州裏稱其髙自後賊暴從橫殘滅郡縣惟至廣武尊其行誼過城不入云建武中徴爲議郎以病辭再召乃著短布單衣谷皮綃頭待見尙書光武至方之夷齊焉若周黨之於光武亦爲禮義幹櫓者矣然其身訟宗人困於鄕佐可爲節俠未至於仁義也】

【孫期仲或通易尙書家貧事母孝牧豕大澤中逺近從學者皆執經壠畔裏落化其徳郡舉方正遣吏賫羊酒詣期期驅豕入澤中不顧司徒黃琬辟不就黃巾賊起相約母犯孫先生捨逺近逃難者皆依以同居時有成都張霸者年數嵗知孝讓出入自然合禮鄕人號爲張曽子通春秋復欲進余經父曰爾小未能也霸曰吾饒爲之故小字曰饒長博通五經諸生孫林劉固段著等慕之皆市宅其旁就學焉永元中爲防稽太守表用處士有行業者郡中爭厲志節尙經學道路但聞誦之聲郡界有盜移書開講明賞信罰賊皆束手歸附故忠信以爲甲冑禮義以爲幹櫓孫期張霸實有焉】

【邴原嘗爲孔融計掾佐融有所愛吏每盛稱舉曰吾子也後恚望欲殺之眾吏皆爲請原獨不請融問之對曰明府於此吏愛之矣而今欲殺之愛之則引而方之子憎之則推而危其身或愛或憎明府自處原何知焉遂去之遼東與同郡劉政俱公孫度忌勇略欲殺政窘急投原原匿之月餘以待太史慈歸因告度曰前將軍欲殺劉政慮其爲變耳今其人已去其家屬前與原俱來幸寛之度亦不問也及後原亦逃歸度覺之但曰邴君雲中之鶴非鶉网所能羅矣及還許下曹公求其亡女與倉舒合原曰公所貴原者以守典不易也若原違禮以更其守公何貴焉】

【徐邈景山當魏祖時酒禁方嚴有中聖之稱及在涼州愛撫羌胡整束將士其賞賜皆公賚無入家者妻子不免饑寒或問於慮欽曰徐公當武帝時人以爲通自涼州還人以爲介何也欽曰往者毛孝先崔季珪用事貴淸素士皆變衣易服以爲名而徐公不攺其常故人以爲通比天下奢靡相效而徐公雅尙自若故人以爲介公前日之通卽今日之介但世人無常而徐公有常耳故戴仁抱義不更其所邴原徐邈則皆有焉】

【袁渙在蜀先主作牧時舉孝亷後渙爲呂布所畱使作書罵之不可劫以兵渙色不變笑應曰渙聞惟徳可以服人不聞以罵彼君子耶不恥將軍之言小人也將復之則辱在此不在彼也且渙異日之事劉將軍猶今日之事將軍也今一旦去此復罵將軍可乎布慙而止及布誅歸魏說操以武平亂而濟之以徳時甚稱焉晉有徐廣野民家世好學至廣尢精純多所研覽爲祕書監桓簒位帝出宮廣悲動左右及劉裕代晉恭帝遜就邸廣哀感涕泗交流謝晦見之曰徐公無己過乎廣收涕言曰君宋朝佐命我晉室遺老憂喜之事固當不同復欷歔沾襟因謝事去晉初向雄爲郡主簿事太守王經經死難雄哭之盡哀以鐘防辟爲都官從事防死殯斂而瘞之晉主昭召責之曰曩者王經死卿哭之東市我不問鐘防叛逆又輒收塟令相容當如王法何雄曰昔先王掩骼埋胔仁流枯骨當是時豈問功罪哉今王誅行矣雄感義收塟法正於上教於下何必讐枯骨捐之中野爲他日仁賢之資乎故如袁渙徐廣向雄者亦可謂𨿽有暴政不更其所者矣】

【謝朏謝莊子也爲衛將軍長史宋明帝召朏與謝鳯子超宗勅從鳯莊門入超宗曰君命也趨而入朏曰君進退臣當以禮遂不入時人兩稱之比王陽王尊齊髙方圖禪代以朏名髙倚爲重表爲左長史召與屏人語久之朏無言道成又命屏提燭小兒朏終無言乃呼左右入間論晉魏故事言石苞於晉文不蚤勸進死方慟哭方之馮異非知機也朏曰晉文世事魏氏當終身北面卽依唐虞故事亦當三讓彌髙道成知朏不與乃遷侍中以王儉爲長史及禪代朏以侍中在直當解璽綬召之陽不知曰有何公事傳語云解璽綬授齊王朏云如此則齊自應有侍中引枕臥不起傳詔使稱疾朏云我何疾遂朝服出掖門乃得車去此近於抱義者矣】

【褚賁晉太傅褒之曽孫也少耿介以父淵佐齊髙愧不嗣爵服闋召見涕泣不自勝謝病甚讓爵於弟蓁退處墓下足不出戶�聞王儉卒騎水牛出弔系門外樹上入哭盡哀不與他客語退人莫知爲誰也及病篤子霄載以還家及病瘥知非故處怒不肯復飲食內外閣悉錮塞之數日裁餘气息謝瀹聞其憊往候之排閣不可開關入謂之曰人不可復得者身也身不可必全者名也身名易滅奚爲以名滅身哉賁曰吾少無人間心何身名足慕所願啟手足歸全先隴耳兒輩不才未逹余趣移屍徙殯失吾素心所爲恨耳如褚賁則可謂戴仁抱義不更其所者矣】

【楚時有屠羊說者昭王失國從之走昭王反國賞從者及屠羊說屠羊說曰王失國說失屠羊肆王反國說亦反屠羊肆又何賞焉彊之屠羊說曰大王失國非臣罪故不敢伏其誅大王反國非臣功故不敢當其賞又何冒焉王謂司馬曰說處貧賤而陳義甚髙其爲我延之三旌之位司焉以告屠羊說曰三旌之位吾知其貴於屠羊之肆三旌之祿吾知其富於屠羊之利也然豈可以貪爵位而使吾君有妄施之名乎反屠羊之肆終不受賞故戴仁抱義𨿽有暴政不更其所惟屠羊說亦有焉】

【臣觀儒行自近人而下有特立剛毅自立三章皆卓然矯樹不與流俗同趣髙者使嚴主降威下者使懦夫振气興聖門論彊同防詩曰無縱詭隨以謹無良是之謂也】

儒行集傳卷上﹤經部﹐禮類﹐禮記之屬﹐儒行集傳﹥

欽定四庫全書

儒行集傳卷下

明黃道周撰

儒仕章第九

儒有一畆之宮環堵之室篳門圭窬蓬戶甕牖易衣而岀並曰而食上答之不敢以疑上不答不敢以諂其仕有如此者

【不仕者臣之志也仕者臣之義也爲貧而仕則其仕已賤矣仕而不失其貧則其仕已貴矣篳門圭窬蓬戶甕牖士之素也秉素而行之於仕不仕無所加損也上答之而有大用之心上不答之而有屈躬之事此小人所志君子之所恥也節之需曰安節亨象曰安節之亨承上道也節之臨曰甘節吉往有尙象曰甘節之吉居位中也此二者言夫抱節而仕者也不出門庭苦節貞凶言夫抱節而不仕者也仕而有不仕之心𨿽聖賢亦爲之不仕而有仕之心𨿽盜賊亦爲之道命未窮委運安流抱闗擊柝猶之環堵也人臣以是事其君故其上不疑下不諂職業修而鄙競黜也】

【蕭望之初以丙吉薦得召見也時有燕蓋之事令見者夾持露索望之不肯自引出因說大將軍以吐握之事於是獨不除用望之同見露索者俱除大將軍史不三歳至光祿大夫而望之方射策爲郎署小苑東門同見者王仲翁行顧之曰不肯鹿鹿反抱關爲望之曰各從所好又何問焉若望之者可謂上答之不疑上不答之不諂者矣然爲望之則已戅爲丙吉則可也】

【後漢士益嚴苦自勵其初有範遷好學家貧獨宅數畆田一頃復推與兄子其妻謂之曰君有子無立錐之地余祿可爲後業遷曰吾備位大臣而蓄祿自封何恥如之卒之日家無擔石焉宣秉云陽人少修髙節見王氏専國有逆萌輒遁去後歸世祖爲中丞常布衣蔬食瓦器居室蕭然上嘆曰楚國兩龔不如雲陽宣巨公故範遷宣秉未嘗不仕也而常若未仕故曰其仕有如此者範丹史云恥爲縣吏嘗棄衣物道邊家疑已死遂西入闗從學學成爲萊蕪長去官於市賣卜紡繢以自給辟公府無被囊自隨嘗使兒捃麥得五斛鄕人遺之一斛囑兒曰莫令尊君知兒歸道之丹言麥已雜輒棄不取弟子見丹家藩不完載柴藩之丹還見藩有異輒拔柴還弟子閭裏爲之歌曰甑中生塵範史云釡中生魚範萊蕪若範丹可謂仕常若不仕者矣】

【孔奮君魚少從劉歆受春秋問難出意表歆謂門人曰吾已從君魚受道矣竇融請守姑臧長四年猶若諸生時或笑之曰君魚身處膏脂不能自潤奮守之不變也事母孝極其珍養而身與妻子同茹蔬後拜武都太守單車就道一無所資云吳祐季英父恢爲南海太守祐年十二從官父欲殺靑寫經書祐諫曰南海逾越五嶺寫書成載之兼兩上爲國家所疑下爲權貴所望是薏苡所興謗也恢撫其頂曰吳氏世不乏季子矣二十防父居無擔石自牧豕於長垣澤中後舉孝亷爲大將軍長史質責馬融之誣李固也遂棄官灌園終身如孔奮吳祐者亦可謂上答不疑不答不諂者矣】

【劉寔子眞少貧好學賣牛衣自給手約繩目誦書博通古今以世多進趨亷讓道缺著崇讓論以風之及位望通顯而居猶無第宅防妻爲廬杖之制終身不禦內弟智亦與共操毎負薪自給誦讀不輟管輅謂人曰與劉潁川兄弟語使人神思淸昏不假寐胡質汝徳爲荊州厲操淸白子威自京都來省家貧無車馬僮僕自驅驢單行畱宿十餘日告歸質賜絹爲賫資威跪曰大人淸白於何得此質曰吾俸余耳威受之辭歸每早晚旅宿自放驢取樵炊爨食畢隨徒旅復行質悵下督聞威將歸先請假還家陰賫裝至百餘里要爲徒並行時時佐營之間進飲食質聞遂除督名其淸愼如此後威歷宰牧晉武帝召見嘆其父淸謂威曰卿淸何如父威謝不如上問何謂不如威曰臣父淸恐人知臣淸恐人不知故守約而仕不疑不諂劉寔胡威有焉然而子眞汝徳則猶見答於上也】

【李宣伯祖敏爲河內太守去官還遼東公孫度欲用之敏一夕浮海去不知所終父信泛海求不得遂不娶徐邈勸之乃娶坐遂不入內終身如居喪以三世孤苦自有識輒貶食毀容以喪禮自居後仕爲樂平侯相及至禦史中丞晉司徒猶蕭然如布衣身沒家無餘財子孫守其貧儉焉吳隱之處默美姿容善談論博涉文史以儒雅標名而性特貞介一毫不苟取喪母哭泣有防鶴警叫之祥韓康伯母所謂銓衡當用此人者也爲晉陵太守妻猶自負薪爲廣州還妻拾沈香一片舉而投之水及爲盧循所得劉裕請之歸家惟芽屋六間不容妻子及拜太常以竹篷爲屏風坐無氊席及爲中領軍每月初得祿裁畱身糧其餘悉分賬親族家人紡績以供朝夕世所稱夷齊不飲貪泉者也故守約而仕不疑不諂李吳隱之亦有焉】

【傅昭晉司隸咸之孫也父琰善三禮以竟陵王事坐誅昭甫六歳哀毀如成人嘗於朱雀橋鬻情神不凡爲名流賞識丹陽尹袁粲辟爲縣主簿每經昭廨寂無聲入其室儼如也入梁爲安成內史異物毒虫不敢爲害遷臨海太守郡有蜜巖前後太守皆封爲利昭與民公之縣令來餉粟置絹其上昭笑而還之子婦家嘗餉牛肉昭受而瘞之日端居以書史自娛無所請謁故𨿽身事三朝而淸名不損云江革少孤貧無師資與弟觀自相訓勗吏部郎謝胱識之天大雪見革敝絮單席誦經史不倦因割半氊爲充臥具而去建安王辟爲參軍弟不忍離請同行因署記室任昉嘆曰雍府可謂禦二龍矣後爲廣陵太守陷於魏王延明令爲大八寺碑文厲色曰己誓不爲人執筆及還朝上舉酒屬革曰卿何不畏王延明對曰臣誼當死又何畏乎旣除武陵王長史門生故吏餉遺悉不受除都官尙書惟乘臺舸濟江舟人嫌舟輕革於西陵岸取石十餘片之而濟故𨿽嘗陷魏而風操益厲如傅昭江革亦可謂不疑不諂矣而傅昭江革猶以此見答於上】

【元徳秀紫芝少孤事母孝將應舉自負母偕之京師比入官自以板輿輦母行母亡廬墓側食不鹽酪無爪剪者三年傷居貧不及親娶遂不肯婚足子在𦇤褓失母貧無乳徳秀自乳之居數日潼流比能食乃止仕爲魯山令京在東都命三百里內守令大合樂徳秀惟令樂工數十人連袂歌於蒍於宗聞之曰賢人之言也徳秀居所得俸悉以給孤遺歳滿笥惟一縑駕柴車而去愛陸渾山水居焉不爲墻垣扃鑰家無婢僕歳饑或連不爨彈琴讀書陶然也】

【陽城亢宗貧不能得書求隸集賢院竊院書讀之晝夜不出戶六年學益通去隱中條山與弟堦域友愛甚常易衣而出年長不肯娶謂弟曰吾與若孤惸相育旣娶益疏吾不忍也嘗有借喪欲省之不忍別遂三人偕往而還值絕糧奴出求米奴醉僕於路怪其久乃共負之歸醒而跪謝城曰寒而飲又何謝李泌薦召爲諫議大夫居數年猶未肯言及裴延齡傾陸贄坐貶乃帥諸言官守延英門論延齡姦佞贄等無罪宜召還防疏艸爲李繁所泄上大怒以爲朋黨欲罪之賴太子救得免上猶欲相延齡城以爲儻相當取白麻裂之也遷國子司業以匿太學生唐約故出刺道州自署下考觀察遣判官督賦行至州怪城不出迎以問吏吏曰刺史自以有罪先就獄矣判官驚立馳去其約已庇民如此元徳秀陽城皆古今髙行然率不娶詭於中道至其一畝環堵易衣並日信其志不遷於上儒者之難能也故不疑不諂則元徳秀陽城有焉】

【徐積仲車從胡安定學使讀孝經以少失父輒流涕父名石終身不禦石器行遇石時怵然避之事母處窮巷奉養隆備年逾壯未娶或勉之積曰娶非其人恐爲母憂廬墓之後逢晦防風雨必哀伏號泣中屏居裏次蓬茅不掩而農父樵夫瞻仰若神明以近臣薦授楚州教授每與學者言以治心養气爲先曰言其所善行其所善思其所善如此而不爲君子未之有也言其不善行其不善思其不善如此而不爲小人未之有也侯可少倜儻不羈己自攺篤學多通視貴勢藐如也與申顏爲友易衣而出營力均所入以給二家顏病徒步千里爲求醫歸死矣目不瞑人曰其待侯君乎可撫之而瞑所代人營起人病者甚多家無擔石顧樂善不倦如此後知化成縣革其頽俗所爲婚娶養送事甚具以韓魏公薦知涇陽鑿渠漑田以勸學新民爲任道𨿽未大行而不疑不諂不耽於利祿徐積侯可有焉】

【王樵淄川人咸平中契丹遊騎渡河家爲俘卽棄妻子挺身入契丹訪父母累年不還山東刻木招魂立祠祠事如生哀動行路又爲家屬之殘於兵者次第成服已望北太息曰身世如此欲自比於人可乎遂論兵擊劍遊塞下一驢負裝徒步輒千里晚年畫策幹何承矩耿望求滅遼復讐不用乃於城隅累磚自環謂之繭室病革掩戶卒其中範汝爲丰縣人靖康之難家沒於金思報讐上書陳邊事假武功大夫奉國書遇完顏宗弼軍將殺之汝爲曰死不足辭然銜命出疆願一逹國書死未晚乃解縛慰之命往見劉豫拒不可已金又致之豫汝爲見豫陳禍福勉以忠義豫太息起立曰嗟乎君不見張邦昌乎使豫卽自新南歸人豈有直之者哉業至此復何言授同知曹州固辭久之亡歸先是探金中機事輒蠟書聞已金知蠟書事召捕之秦檜欲械送金乃棄官變姓名爲趙復徒步入蜀比檜死蜀中友人欲白其事汝爲慨然曰吾結髮讀書中遭亂思爲君父復讐頗謬爲名公所知今老矣新貴人無知我者庸自理何爲王樵範汝爲皆遭艱難未遑爲祿仕也而秉直道濱死不悔上答之不疑上不答不諂則王樵範汝爲亦皆有焉】

【馬伸弱冠登第崇寜中禁元祐學術程門宿學老生有叛去者伸自吏部求官西京法曹往依焉程頥以非其時恐爲累辭之伸執贄十往愈益恭且曰使伸得聞道死無憾況未必死乎且欲棄官而來先生嘆曰能棄官則亦不須聞道也自是公暇𨿽風雨必造者三年同僚以飛語中之不顧也靖康之禍爲書勸張邦昌極其懇切邦昌得書始定推戴之計髙宗卽位以城陷不能救主遷不能死自劾帝慰諭之因言黃潛善汪伯彥不法十七事貶監濮酒稅以襆被就道卒居常言溝壑喪元是人生本事又云有志行道者如爲身名妻子則去道萬里矣陳師道無已熈寜中士習王氏學遂絕意進取元祐中以蘇軾傅堯兪薦起爲太學博士論者以非科目絀之調彭澤令不赴家或斷炊妻子慍見不卹也時章惇在樞府因秦觀招之以不傳贄不見王公爲辭後以侍從交薦爲徐州教授遷祕書正字從徽廟郊驟寒左丞趙挺之畀狐裘衣之師道鄙不受卒凍死故如馬仲陳師道者可謂上答之不疑上不答之不諂者矣臣觀古今淸約諸臣上皆喜其潔躬而下多疑其矯物𨿽致用未宏而維風甚大聖門不以端木而絀原思則儒效可知矣】

憂思章第十

儒有今人與居古人與稽今世行之後世以爲楷適弗逢世上弗援下弗推防諂之民有比黨而危之者身可危也而志不可奪也𨿽危起居竟信其志猶將不忘百姓之病也其憂思有如此者

【弗逢世而猶憂世非儒者則不能也儒者以百姓爲性以後世爲命百姓危其起居後世墜其楷式則是儒者失其性命也故世有古今志無伸絀憂思與已而不爲固憂思及人而不爲佞異道之學全身避患則不能及此也人臣以是事其君故仁人志士著於世也】

【衛將軍文子問於子貢曰吾聞夫子之施教也先以詩書道以孝悌悅之以義而觀於禮成以文徳蓋受教者七十有餘人孰爲賢也子貢辭以不知文子曰吾子學焉何爲不知也子貢對曰夫子之門人蓋三就焉賜有逮及有未及焉故不辯知文子曰吾子之所及請稽其行也子貢對曰夙興夜寐諷詩崇禮行不貳過稱言不苟是顏淵之行也夫子說之以詩詩云媚玆一人應侯順徳故逢有徳之君世受顯命以禦於天子顏淵有焉在貧如客使其臣如借不遷怒不探怨不錄舊罪是冉雍之行也夫子曰是有土君子足以使眾也不畏彊禦不侮矜寡其言曰性都其富任其戎是仲由之行也詩曰受小共大共爲下國恂蒙何天之夫子欲以是文之也恭老卹孤不忘賔旅好學省物而不勤是冉求之行也夫子語之曰好學則智卹孤則恵恭老則近禮其稱之也宜爲國老志通而好文擯相兩君之事其有禮節也是公西赤之行也夫子曰禮儀三百可能也威儀三千則難也二三子欲學賔客之禮則於赤也滿而不滿實如虛過之如不及先生難之不學其貌竟其徳惇其言於人無所不信其橋大人也常以皓皓是以眉壽是曾參之行也夫子曰孝徳之始也弟徳之序也信徳之厚也忠徳之正也參中夫四徳者矣業功不伐貴位不羨不侮可侮不佚可佚不敖無告是顓孫師之行也夫子曰其不伐則猶可能也其不獘百姓則仁也詩云豈弟君子民之父母學以深厲以斷送迎必敬上友下交銀手如斷是卜商之行也夫子曰詩云式夷式已無小人殆商也可謂不險也貴之不喜賤之不怒苟於民利矣廉於事上以佐其下是澹臺滅明之行也夫子曰獨富獨貴君子恥之夫人中之矣先成其慮及事而用之是故不忘是言偃之行也夫子曰欲能則學欲知則問欲善則訊欲給則豫偃也得之矣獨居思仁公言言義一日三復白圭是南宮縚之行也夫子信其仁以爲異姓自見夫子入戶未嘗越屨往來過人不履影開蟄不殺方長不折執親之防未嘗見齒是髙柴之行也夫子曰髙柴之執防爲難能也開蟄不殺則天道也方長不折則恕也恕則仁也湯敬以恕是以日躋此賜之所親睹也吾子有命賜則何足以知賢文子曰吾聞之也國有道則賢人興焉中人用焉百姓歸焉若吾子之語審茂則一諸侯之相也猶未逢明君也子貢歸而述文子之問以質告孔子聽然曰賜爾偉爲知人子貢對曰賜焉能知人此賜所親睹也孔子曰吾語爾耳之所未聞目之所未睹者乎子貢負墻而聽孔子曰不克不忌不念舊惡蓋伯夷叔齊之行也晉平公問於祁奚曰羊舌大夫晉之良大夫也其行何如祁奚對曰不知也公曰吾聞汝少長乎其所蓋奄知之祁奚對曰其幼也恭而遜恥而不使其過宿也其爲侯大夫也悉善則謙其端也其爲公車尉也信而好直其功也其爲和容也溫良而好禮博聞而時出其志也公曰向者以爲弗知何也祁奚對曰每位攺變未知所止是以不知蓋羊舌大夫之行也畏天而敬人服義而行信孝乎父而恭於兄好從善而斆往蓋趙文子之行也其事君也不敢愛其死然亦不亡其身謀其身不遺其友君陳則進不陳則行而退蓋隨武子之行也其爲人之淵泉也多聞而難誕也不內辭足以沒世國有道其言足以生國無道其默足以容蓋桐提伯華之行也外寛而內直自設於隱括之中直已而不直人以善存亡汲汲蓋蘧伯玉之行也孝子慈幼允徳秉義約貨去怨蓋栁下恵之行也其言曰君𨿽不量於臣臣不可以不量於其君是故君擇臣而使之臣擇君而事之有道順君無道橫命晏平仲之行也徳恭而行信終日言不在尢之內在尢之外貧而樂也蓋老萊子之行也易行以俟天命居下位而不援其上觀於四方不忘其親苟思其親不盡其樂以不能學爲已終身之憂蓋介山子推之行也君子之稽古者如此故今人與居古人與稽衛文子子貢有焉】

【趙文子與叔譽觀乎九原文子曰死者如可作也吾誰與歸叔譽曰其陽處父乎文子曰行並植於晉國不沒其身其知不足稱也曰其舅犯乎文子曰見利不顧其君其仁不足稱也我則隨武子乎利其君不忘其身謀其身不遺其友晉人謂文子於是乎知人穆叔如晉範宣子郊迎問曰古之人有言死而不朽何謂也穆叔未對宣子曰昔匄之祖自虞爲陶唐氏在夏爲禦龍氏在商爲豕韋氏在周爲唐杜氏晉主夏盟爲範氏其是之謂乎穆叔曰以豹所聞此之謂世祿非不朽也魯有先大夫曰臧文仲旣沒其言立其是之謂乎豹聞之太上立徳其次立功其次立言𨿽久不廢此之謂不朽若夫保姓受氏以守宗祊世不絕祀無國無之祿之大者不可謂不朽穆叔之智又不及叔譽矣以臧文仲之賢不及趙文子而髙自推許以陵大國宜其及矣𨿽然文子穆叔則猶有稽古之餘焉】

【王烈彥方少師事陳仲弓惇義行著信於鄕裏有盜牛者主得之請曰刑戮自甘乞不使王彥方知烈聞使遺布一端謝焉或問其故烈曰盜懼吾聞其過是有恥心旣懷恥惡必能攺過故以此激之後有父老遺劍於道一人見而守之至暮父老還尋得劍不告姓名而去迹之則前盜牛者也其爲鄕裏誦法如此其先有黃叔度憲年十四以成徳著聞潁川荀淑至愼陽遇於逆旅竦然異之揖與語移日不能去謂叔度曰子吾之師表也旣前至袁閎所未及勞問逆謂之曰子國有顏子寜識之乎閎曰見吾叔度耶是時同郡戴良才髙倨傲而見叔度未嘗不正容及歸惘然如有失也其母問曰汝復從牛醫兒來耶對曰良不見叔度不自謂不及旣睹其人則瞻之在前忽焉在後難得而測矣同郡陳蕃周舉常相謂曰旬日之間不見黃生則鄙谷之萌復存乎心及蕃爲三公臨朝嘆曰若叔度在吾不敢先佩印綬矣故今世行之後世以爲楷則黃憲王烈有焉】

【周惇頥之初在南安年甚少有囚法不當死轉運使王逵欲殺之惇頥爭不得出太息曰殺人媚人吾不爲也委告身欲去逵爲感動得減死程珦時攝通守見其气貌異之揖與語知其有得乃使二子受學焉在桂陽郡守李初平禮重之問曰吾欲學則何如惇頥曰公老無及矣然學固不専在書於是初平日咨道要密詣有造而程氏兄弟學成徳尊皆親炙面命之力也邵雍初廬於百原山中學甚攻苦後見李之才授以物理性命之學刻勵自進不知寒暑數年道乃通出遊吳楚齊魯梁晉之間還歸洛陽潞鄭諸公皆尊禮之程純公每見其書輒嘆曰此內聖外王之學也逺近學者從問經義曰應不窮問與論天下事𨿽究心世務者不及也司馬君實足事之而純徳篤行俱爲鄕校所宗鄕人每相戒曰毋爲不善恐司馬學士邵先生知也故今世行之後世以爲楷則周惇頥邵雍亦有焉】

【胡瑗翼之少讀書山中十年不歸得家問見署平安字卽投澗中不也久之學成以範文正公聘主湖州學一準古成徳達材之教科條具備要以明體適用爲本使學者正逹有就頑傲有革也弟子往來常數百人各以經轉授受行之數年東南之士大興於禮樂後天子用大臣言建太學京師下湖州取瑗所教士爲之式及召爲國子直講益拓前規於文章經學兵農水利之事皆條別爲諸生折衷禮部貢舉所得士十常四五焉南渡後有陸賀者治蔬圃藥畦爲業力學躬行其家冠婚喪祭悉依涑水家禮行之子六人各依所能爲業而九齡九韶九淵並以學行聞九齡所定家制以孝弟仁義忠信爲本其子弟各以六經語孟諸史分習共論不爲科舉之業其家用以田畝所入除租稅播種修葺廬舍之外以十分分之畱三分爲水旱不測之需贏五年而外以給婚娶一分爲祭祀之用六分爲十二月之用閏月則分爲十三月折三十日用其一務餘三分合月而計之以爲賔客餽送弔死問疾之需伏臘裘葛亦取於是九韶又以訓誡之詞爲韻語晨興率子弟謁先祠畢擊鼓誦使列聴之是爲金谿陸氏之學故今世行之後世以爲楷胡瑗陸賀亦有焉】

【劉安世器之從司馬光學得無妄之防力行之嘗論章惇蔡確黃履邢恕以爲四凶又言惇父在別籍異財滅絕理義又論蔡確大不敬竄新州進諫議大夫時宰有調停之說引鄧潤甫爲翰林承防安世言潤甫出入王呂之門終始反覆今進用實消長大闗力爭之不報遂請祠惇修怨貶知南安軍徙新州又安置英州同文館獄起蔡京乞誅滅安世家徙梅州惇與京卞猶不快擢一土豪爲轉運判官必殺之判官疾馳至梅守遣客來勸安世自爲計安世嶷然對客如平時徐書數紙經紀同貶者家事付僕曰我死依此行之夜半聞鐘聲僕驚起問則判官未至二十里嘔血死矣安世方鼾睡如雷也劉婕妤立爲後惇卞安世司諫時及範祖禹諫乳媼事以爲後逮赴獄會徽宗立而免還知鄆州京當國又七謫羈管峽州後稍復承議郎卒蘇軾論當世人才必曰器之眞鐡漢云陳瓘瑩中紹聖初判明州章惇赴召聞其名請與同泛瓘因問爲政何先惇曰司馬光姦邪所當先辧瓘以乘舟譬之以爲移勢偏重必失眾心章惇色厲甚瓘從容應之勸以中道消朋黨惇頗納之至都召爲太學博士時蔡卞禁太學生不得爲元祐學術議毀資治通鑑瓘因策士引神考通鑑序爲問以是得不毀元符初爲左司諫議論務持平不以細過摘惟論蔡卞章惇安惇邢恕之罪特力時蔡京爲翰林學士姦慝未著而瓘攻之益力曾布以給事中餌之瓘爲書置袖中面布直其過布怒箕踞誶語瓘色不變徐起曰所論國事是非自有定未可失待士禮布爲攺容明日出知秦州蔡京用又竄廉州又以子正彚談蔡京動搖東宮事安置越州方瓘之初在諫垣也以神宗實錄皆紹聖史官據安石所修日錄變亂是非不可傳後乃爲尊堯錄辟之京卞患其書行欲焚廢乃推石悈知臺州悈視事之明日卽遣校攝瓘陳獄具慴之瓘色不動厲聲曰今日之事豈被制防耶悈失措曰有尙書省札子請出示則取尊堯集繳申毀棄耳瓘曰若是則何爾且君知尊堯之所立名乎以神考爲堯主上爲舜何爲詆誣時相寡學術悖而爲此君所得幾何乃不畏公議犯名教乎悈大慙無以應卒不能奪也故防諂之民比黨危身身可危志不可奪則劉安世陳瓘實有焉胡安國康侯初爲大學錄蔡京以同鄕欲牢籠之不得會舉遺逸安國舉布衣王繪鄧璋於是使吏訟二人皆範純仁門客流人鄒浩爲請托坐除名靖康初除太常少卿趣召對上甚向信而耿南仲訾短之會中丞許翰見上問曰卿識胡安國未對曰未也然臣知其人自蔡京當國二十年天下士大夫無不受其籠絡超然逺迹惟安國一人帝喜除中書舍人旣又爲何防馮獬所擯出知通州而金陷京師建炎初以給事中召又爲黃潛善所尼旣而天子益聞其名召除侍讀修春秋傳又爲呂頥浩秦檜所惡排擊去而春秋傳卒行於世眞徳秀景元嘉定初爲起居舍人時史彌逺方以爵祿縻天下士徳秀慨然謂劉燔曰吾徒須亟去使廟堂之上亦知世有不肯爲從官之人出爲江東轉運副先都司胡槻薛拯以徳秀迂儒試之事必敗而徳秀治荒政廩全活譽日起又以好名論之左遷歷泉州興隆潭州所在著聲理宗初以直學士召屢進讜言又爲史彌逺所格嗾言者莫澤梁成大劾之落職奉祠久之彌逺死乃召參大政以大學衍義讀書記行於世故𨿽危起居竟伸其志胡安國眞徳秀有焉】

【張九成子韶充經筵官講論甚有開會議和九成以禮部侍郎陳十事以操之秦檜謂曰公幸成檜此事對曰九成豈敢異議顧朝廷不可苟安耳檜曰立朝須優遊委曲九成曰未有枉已而能直人者也於是檜目爲趙鼎黨深問之九成入見上曰外議以臣爲趙鼎黨卽臣亦自疑上問故九成曰臣每見鼎聽其議論正直無滯坐不覺爲久帝以語檜檜曰自古朋黨皆畏人知此人獨無畏坐罷奉祠尋以謗訕安置南安帝終念之嘗曰張九成安在檜曰頃以異議惑眾罷去此人終不爲陛下用帝曰九成淸貧不可無祿檜死乃復官當檜未死時靳人髙閌爲司業帝幸太學講泰卦畢又問九成安在髙閌以奉祠對秦檜亦疑其薦引斥逐之寶慶初九成乃以明道議爵諡云蔡元定季通與朱元晦遊學禁作編管道州元定方宿元晦所聞之笑謂學者曰化性起僞烏得無罪不辭家就道諸友餞別蕭寺坐中有泣下者元定咨疑質是雍如也眾謂行宜緩自愛元定曰獲罪於天天可逃乎杖屨與子沈行三千里腳爲流血無幾微見顏色至舂陵逺近來學者日眾或勸之謝生徒元定曰彼以學來何忍拒之誠有禍患亦非閉門塞竇所能免也卒以圖書歷律疇範著於世故𨿽危起居竟伸其志張九成蔡元定亦皆有焉】

【範鎭景仁直諫院常引大體不以細過繩人論相執中無學術至執中家妾殺婢置之不論也以上春秋髙儲嗣未立勸上拔近屬以系人心執政有難色鎭曰事當論是非不論難易如謂今日難於前日安知異日不難於今日乎凡見上流涕而陳者三章十九上待命百餘日須髮盡白也後定策立嗣實鎭首之旣自陳州召還爲翰林學士知銀臺司數封還詔制與王安石忤上疏自劾極論安石用人之繆又言陛下有納諫之資大臣進拒諫之計陛下有愛民之性大臣用殘民之術疏入安石怒持其章爲手顫自革制極詆之落翰林學士悉奪所得恩鎭表謝略曰願陛下集羣議爲耳目以除壅蔽之姦任老成爲腹心以養和平之福天下聞而壯之蘇軾往賀曰公身𨿽退名益重矣鎭愀然曰君子言聽計從消患於未萌使天下陰受其賜無智名無勇功上也天下被其害而吾享其名獨何心哉呂誨獻可爲殿中侍禦史數論列大臣然未嘗暴人曖昧王安石甫執政士大夫多慶得人誨獨策其必禍天下疏論之道逢司馬光問今日所言何事誨曰袖中彈文乃新參也光愕然曰眾喜得人柰何論之誨曰君實亦爲是言耶安石𨿽有時名然好執偏見輕信姦回喜人佞已聽其言則美施於用則疎置諸宰輔天下行受其禍光以未有顯迹勸置之不可誨乃論安石大姦似忠大詐似信合王衍盧爲一人由是斥外而安石果以恣睢敗光由是服誨之先見及誨病乞致仕猶懇懇以醫者用術乖方爲諷臥病已劇光往之諄諄言天下國家事目且瞑矣光呼之曰更有以見屬乎誨復張目曰天下事尙可爲君實勉之故如範鎭呂誨者則可謂不忘百姓之病者矣】

【魏徴問於文中子曰聖人有憂乎子曰天下皆憂吾得不憂乎問疑曰天下皆疑吾得不疑乎徴退謂董常曰樂天知命吾何憂窮理盡性吾何疑故如王通者可謂憂思者矣】

【臣觀憂思諸儒不爲利祿不爲身家常存百姓之病下旣嫌其激厲上又惡其沽名則比黨而危之者至矣是亦儒者之窮也】

寛裕章第十一

儒有博學而不窮篤行而不倦幽居而不淫上通而不困禮之以和爲貴忠信之美優遊之法慕賢而容眾毀方而瓦合其寛裕有如此者

【敬者所以爲直也義者所以爲方也敬義立而徳不孤不孤則可以大故和者所以爲大也易曰直方大不習無不利則不疑其所行也學出於和行出於和通入於和困入於和儒有百行和一而已和非仁人則不能用也君子養中以致和博以居之篤以行之故剛毅特立豫備憂思而不犯眾之所忌以爲寛裕之至也人君以是取其臣足保傅公孤之任也】

【張安世張湯子也少以父任爲郎用善書給事尙書精力於職休沐未嘗出嘗亡書三篋詔問莫能知惟安世議之後得書相較無遺失因推爲尙書令昭帝卽位霍公秉政上心憚之以安世篤行內倚爲重禦史大夫魏相言安世事武皇三十年忠信謹厚勤勞政事夙夜不怠與大將軍定防天下重臣也今新失大將軍請尊安世爲大將軍輟光祿勲専念天下毋久空大位塞尊權帝欲從之事頗聞安世中自懼請問免冠頓首曰老臣耳妄聞言之爲先事不言情不逹誠自量不足以居大位繼大將軍惟上裁察全老臣之命上笑曰君言太諫君而不可誰當可者安世深辭不能得竟拜大司馬衛將軍領尙書事自霍氏柄國丞相獨擁虛位爲天下所指目安世念欲爲天子重相權以謹密自周每定大政已決輒移病出聞有詔令乃驚使吏之丞相府問焉自朝廷大臣不知其與議也故如張安世者可謂博學不窮篤行不倦幽居不淫上通而不困者矣】

【韋成韋賢子也成旣辭爵不得乃襲封宣帝髙其誼以爲河南太守稍遷太常坐與楊憚厚免官及以列侯侍祀孝惠廟天雨淖不駕駟馬車而騎有司劾奏削爲闗內侯然成素謙遜好學不自尊貴遇知識步行下從者載送以爲常旣自傷貶黜父爵作詩甚刻厲後以淮陽中尉寖向用永光中代於定國爲丞相復封故國又作詩自著復玷缺之囏難以戒示子孫漢興稱詩足繼三百篇則諫鄒赫矣於肅四篇爲盛焉當永光時七廟數滿而郡國所立宗廟不稱經義乃議罷郡國廟及五廟四親之文又除衣冠出遊遵非適不配之制史稱其守正持重不及父賢而文采過之要如成辭爵恪愼謙抑自將不十年遂復父位以經學名世未爲不守正持重也故博學篤行不淫不困韋成亦有焉】

【王吉子陽好學明經舉孝廉爲昌邑中尉昌邑王好遊獵動止亡節吉屢疏諫之王賀𨿽不遵道猶知敬禮吉及昭帝崩霍光迎立吉又爲書戒王稱髙宗諒陰三年不言大王以喪事徴宜日夜哭泣悲哀愼勿有且勸王垂拱南面以政事委大將軍王旣卽位以淫亂廢昌邑羣臣皆下獄誅惟吉與郎中令龔遂得滅死爲城旦稍起爲博士諫大夫時宣帝親政事頗尙綜覈吉上書言期會簿書斷獄聽訟非大平之基勸上與公卿大臣宜一歸之於禮又言世俗婚娶太早尙主有違古義俗吏得任子弟非制尙方侈靡宜示天下以儉上以其言迂闊不甚寵異也吉遂謝病歸吉少時遊學長安東鄰有裘樹垂庭中吉婦取棗啖之吉遂去婦鄰人知欲伐樹因固請吉還婦裏中語曰東家有樹王陽婦去東家棗完去婦復還其勵志如此故博學篤行不淫不困王吉亦有焉】

【張湛子孝矜嚴好禮動止有常則居幽室必修容遇妻子如嚴賔在鄕黨詳言正色三輔以爲儀表或議其詐湛笑曰詐善不亦善乎建武初爲左馮翊修典禮設條教政化大行予告歸平陵望寺門而步主簿進曰明府尊重不宜自輕湛曰禮下公門式路馬孔子於鄕黨恂恂如也父母之國當盡禮豈謂自輕哉拜光祿勲陳諫盡規多所匡益帝臨朝少有惰容輒獻儆湛常乘白馬帝每見湛輒言白馬生且復諌矣及郭后廢乃稱疾不朝及大司徒戴涉誅起爲大司徒自陳病篤遺溲朝堂免湛與伏湛皆名儒嘗事新室光武袚濯用之能自懋以顯故博學篤行不淫不困則張湛有焉】

【卓茂子康爲密令民嘗有言亭長受其米肉遺者茂曰亭長爲從爾求乎爲爾有事囑之而受乎抑平居自以思意賂之乎民曰往遺之耳茂曰遺之而受又何言民曰賢明之君使民不畏吏吏不取民今我畏之吏又取之故言耳茂曰爾爲敝民矣凡人生所羣居不亂異於鳥獸者謂有禮義相敬事耳吏但不當彊求何遽不宜受遺也民曰苟如此律何故禁之茂笑曰律設大法禮順人情今吾以禮教汝汝必無怨惡以律治汝汝何所措手足乎一門之內小者可論大者可殺也且歸念之魏霸喬卿濟陰人世有禮義少喪親兄弟同居州裏慕其雍和和帝時爲鉅鹿太守掾吏有罪先之訓誨不攺者乃罷免吏或相譖訴輒稱其他事之長以覆之譖訴遂息徴拜將作大匠時作順陵盛冬地凍中使督促數罰縣史以勵霸霸但勞來之曰天气沍寒諸卿被辱皆大匠過也史皆懷恩力作加倍故禮之貴和卓茂魏霸嘗用之矣楊津北魏農人家世純厚兄弟八人並惇義讓至老津已六十有兄播椿相友愛不衰津事播如父及播卒椿與津並登臺司而津旦暮參問羣子侄羅列堦下椿不命坐津不敢坐椿近出不至津逾日昃還乃共食食則津親授匕著先嘗椿命食乃食己津出刺泗州椿在京邸四時嘉味因使附寄未寄不先入口椿得所寄輒對之泣下一家之內男女百口總麻同爨庭無問言椿垂老戒子孫曰國初好服防色吾及見淸河公恆布衣韋帶約勅諸父不興產求利不與勢家爲婚至吾兄弟不能遵令汝等服乘漸於華好此吾等不如上世也吾兄弟家居不忍別食不異分財聞汝等頗有別齋獨食者此又不如吾世一等也大和初吾兄弟三人並忝二聖近臣居母子問相戒深愼侍禁中十餘年未嘗一言人過太后時噍責問之對曰臣等不敢以不審之言仰誤聖聴其後髙祖謂諸貴曰太后時吾每得杖撻由左右言是非者多惟楊播兄弟和吾母子眞純臣也今聞汝等學時俗輕論人過見貴勝敬重見微賤易忽此人行之大失也故如楊津兄弟可謂以和爲禮者矣】

【江州陳氏者陳宜都王之後有伯宣者好學子崇爲江州長史建家塾教子弟唐末旌爲義門至宋初旣十有三世矣長幼七百口每食必羣坐廣席未成人者別食少事長卑事尊不蓄婢僕供作使上下親睦家蓄犬百餘一犬不至羣犬爲不食鄕裏率化爭訟稀少宋初免其家徭後屬歳饑乏食知州唐戩爲請歳貸粟二千石及後有陳旭者主家自白言今歳受貸粟之半可及秋遂止受半貸或云歳歉粟貴全受而糶可得贏餘旭曰朝廷以旭家羣從千口故貸以公粟豈因爲利乎故如陳旭者可以語禮矣禮而後和和而後禮可立也】

【髙允伯恭好文學忠信不欺崔浩之勒國史也魏主怒其暴國惡將行重誅太子左右之語允但委罪於浩允固不可魏主召問曰國書皆浩所爲乎對曰太祖記前著作郎劉淵所爲先帝記及今記臣與浩共爲之然浩總裁而已至於著述臣多於浩魏主謂太子曰允罪重於浩何以得生太子懼以述亂爲請魏主再問之允以質對且曰太子欲生臣臣實不迷亂魏主默然久之顧太子曰此人情所難臨死不易辭信也爲臣不欺君貞也詔特原之已命允爲詔誅浩及僚屬僮吏百二十人皆族允持不上趣之急允又請對曰浩所坐更有他釁非臣敢知如直以觸犯罪不至死魏主怒命介士執允並戮之太子爲且拜且請乃獲免亦僅族浩余誅止其身遊雅曰喜怒者人生所不能無也子與髙子遊處四十年未嘗見其喜怒之色崔司徒嘗謂髙生丰才博學所乏者矯矯風節耳及司徒得譴詔防切責聲嘶股戰不能措一辭髙子敷陳事理申釋是非辭義淸辧非謂矯矯者乎文宗愛任勢威震四海王公以下望庭奔拜髙子獨升階長揖誰風節如之故如髙允者則可謂忠信之羙優遊之法者矣當時齊有崔暹者邢邵每道其短暹每道其長名位相近而髙子深逺矣】

【許衡平仲少時避亂暑中過河陽道旁有梨眾取啖之衡危坐不動或問之曰非其有而取之非義也人曰世亂無主衡曰梨無主吾心無主乎自是博覽經傳下及百家靡不研究久之從姚樞處得程朱書讀之有契遂移家蘇門從姚樞居取前所得簡帙悉焚之與子書曰小學四書吾敬之若神明信之若師保能明此書他書𨿽不治可也後以姚樞薦召提京兆學風化大行世祖卽位召拜國子祭酒謝病歸至元二年復召至命議事中書省四年復請歸五年復召定官制時阿哈瑪特擅權橫放大臣阿附之衡正色不懾會命其子簽書密院事衡曰國家事權兵民財三者而已今其父典民與財子又典兵可乎上曰卿慮阿哈瑪特反耶衡曰由其道亦可以反耳因論其専權罔上蠧政害民諸事又謝病歸八年以集賢殿大學士召守國子監祭酒衡喜曰此吾事也時所選子弟皆幼穉衡設誠教之課誦稍暇卽習禮習射投壺書算嘗云教人與用人異用人當用所長教人當教所短由是學者日攺月化程朱之學明於北方許衡之力也許衡仕進在夷恵之間然其志在明道淑人故忠信之美優遊之法衡亦有焉】

【公孫淄川人少爲獄吏罪免牧豕海上四十餘乃學春秋雜說六十以賢良徵爲博士使匈奴還報不合上怒以爲不能移病免歸元光間復徵賢良文學國人固推之對制防太常奏居下天子擢爲舉首容貌甚麗又髙自況譬至云周公旦治天下期年而變三年而化五年而定惟陛下所志天子至問自視孰與周公賢云搡曲木者不累日銷金石者不累月人性不相逺期年而變臣尙竊遲之上異其言時方通西南夷巴蜀苦之使視焉還盛毀其無用上不聴每朝會議開陳其端使上自擇不肯面折廷諍上察其行愼厚辧論有餘習文法吏事緣飾以經術甚悅之一歳中至左內史嘗與公卿約議至上前皆背約以順丄防汲黯廷詰其懷詐不忠謝曰知臣者以臣爲忠不知臣者以臣爲不忠上然其言爲人談笑多聞常稱爲人主病不廣大爲人臣病不節儉時又東置凔海北築朔方數諫以爲罷敝中國以奉無用之地使朱買臣難置朔方之便十策不得一乃謝曰臣山東鄙人不知其便願罷滄海西南夷専事朔方汲黯一日詰曰位在三公而布被此詐也謝曰有之管仲相齊有三歸侈擬於君桓公亦霸晏嬰相齊食不重肉下比於民齊國亦治臣患未能比於晏嬰耳且無黯陛下安聞此言上愈益賢之於是代薛澤爲丞相封平津侯自見爲舉首起徒步數年至丞相封侯於是起客館開東閣以延賢人身食一肉飯脫粟俸入以給故人賔客及後數傳東閣客館皆爲馬廏車庫矣故慕賢而容眾毀方而瓦合公孫有焉】

【匡衡稚圭父世農夫至衡好學精力絕人傭作以供資用射策不應補平原文學東海人共追宗之蕭望之梁丘賀已貴皆從衡問詩元帝爲皇太子聞衡說大善之及卽位以史髙薦召爲郎中問政治得失衡言朝有變色之言則下有爭閭之患上有自専之主則下有不讓之臣上有克勝之佐則下有傷害之心上有好利之臣則下有盜竊之民其大意歸於禮讓上悅其言遷光祿大夫大子少傅時帝好文詞頗攺宣帝之政而優遊寛容進用猥多又傅昭儀及子定陶王愛幸衡乃言先帝制度未可變更宜遵制揚功以定羣下之心又言審好惡理性情可畢王道聖王必愼妃後之際別適長之位愼防其端禁於未然皆闗切時務上以爲任公卿遷光祿勲禦史大夫已代韋成爲丞相封樂安侯成帝卽位上疏戒妃匹勸經學言闗雎爲王化之原六經者聖人所以統天地之心語尢精梓中於時事上敬納其言旣與禦史大夫甄譚共奏石顯舊惡並諸黨與司隸校尉王尊劾衡譚居大位知顯等専擅不以時自而阿諛曲從反歸過先帝罪至不道有詔勿劾衡以此屢謝病乞骸骨卒以封田越界事廢免衡之毀方未有若張禹孔光之甚也然於石顯用事時實不能匡敕於早故慕賢而容眾毀方而兀合匡衡亦有焉狄仁傑懷英則天時已爲同平章事旣與任知古裴行本等同被告密下來俊臣治先是俊臣請勅一問卽承者得減死俊臣以是誘之仁傑卽署狀曰大周革命萬物維新唐室舊臣止欠一死反是實俊臣乃少寛之仁傑得裂帛潛書寃狀遣子告變太后意動乃召見仁傑等問曰承反何也對曰脫不承已死於考掠矣曰何爲作謝死表對曰無之出表乃知其詐由是得釋久之後以誅殺多稍厭李昭徳金安藏等亦時有防心之言後又髙年稍尊信仁傑仁傑乃從容以姑侄母子啟諭後又時與張昌宗兄弟周旋勸召還大子一日後召廬陵王還匿之帳中召仁傑語上事仁傑語益切至涕下不自禁後乃出王見之曰還爾太子仁傑起再拜賀且曰太子歸外未有知者人言紛紛何所信後乃令太子捨濯龍門負儀仗迎復宮中外大悅武承嗣怏怏病死先是後問將相之才於仁傑仁傑薦張柬之及仁傑薨柬之卒誅二張復中宗之位仁傑委蛇晨牝之際不能潔身忍辱多而見功晚然其事機難爲道不宜遽故慕賢而容眾毀方而瓦合狄仁傑有焉】

【王旦子明景徳中麥知政事時契丹信急上駕幸澶州畱守雍王遇暴疾乃畱旦居守旦對上曰願宣寇準至臣有所請準至旦曰十日間未有捷報也當如何帝默然良久曰立皇太子旦頓首幸甚馳抵京不過家卽宿直禁庭以王命參決中外莫知其爲旦也至駕還郊迎乃知之他所處契丹丐幣徳明求糧皆中於廟算及薦逹朝士咸莫之知也李行簡以將作丞家居遷太子中允使者不知其宅上命就中書問之乃知爲旦所薦曹瑋自秦州還命李及代眾疑違其才旦獨以爲可用之果效時寇凖已家居旦薦之復召知樞密時談旦短上語旦曰卿常稱準美準常談卿過何也旦曰理固當然臣當路久缺失必多準對陛下無所隱益見其賢及凖罷遣人從旦求使相旦驚曰將相之任豈可求耶準大憾之已而除準同平章事武勝軍節使準見上謝帝具道旦所以薦者準始愧嘆以爲不如也凡旦前後薦可爲大臣者十餘人惟李及淩策不至相位及旦病篤問可付後事者旦曰知臣莫若君再三問乃彊舉笏曰莫如冦準故慕賢而容眾毀方而瓦合王旦亦有焉旦以天書封禪事恆悒悒自慊從諛也遺命爲緇流以斂亦可謂毀方瓦合者矣】

【臣觀寛裕諸臣皆盛豫之器上下所喜必本於傳學篤行不淫不困則是可儒也】

舉賢章第十二

儒有內稱不辟親外舉不辟怨程功積事推賢而進逹之不望其報君得其志苟利國家不求富貴其舉賢援能有如此者

【君子遺其親而後可事其君遺其家而後可謀其國謂營身而可以事君營家而可以謀國吾不信也大臣自爲富貴則賢能之人不用賢能之人不用則士失其報君失其志朝多貪鄙而事功並墜矣人君以是取臣則賢路不塞髙位不濫禮讓興而權賄止也】

【楚令尹虞丘子復於莊王曰臣聞奉公行法可以得榮能淺行薄無望上位才之所不著無當其處臣爲令尹十年矣國不加治獄訟不息處士不升久踐髙位妨羣賢路臣之罪當稽於理臣竊選國俊下裏之士曰孫叔敖秀羸多能其性無欲君舉而授之政則國可使治民可使附莊王曰子輔寡人寡人得以長於中國令行於絕域又何求焉虞丘子曰久固祿位者貪也不進賢逹能者誣也不讓以位者不廉也有三者則不忠不忠則無以事君莊王從之賜虞丘子采地三百號曰國老以叔敖爲令尹少焉虞丘子家幹法孫叔敖執而戮之虞丘子入見於王曰孫叔敖之果可使也奉國法而不黨施刑戮而不骫可謂公矣莊王曰是夫子之賜也故如虞丘子可稱曰儒矣】

【楚莊王聽朝罷晏樊姬下堂而迎之曰王得無饑倦乎莊王曰飽於聽忠賢之言也樊姬曰王之所謂忠賢諸侯之客歟抑中國之士歟王曰沈令尹也燓姬掩口而笑王曰何也姬曰妾得於王尙湯沐執巾櫛振袵席十有一年矣然妾未嘗不遣人之梁鄭之間求美人而進之王也與妾同列者十人賢於妾者二人妾豈不欲擅王之寵哉不敢以私願蔽眾美欲王之多見則娛今令尹相楚數年矣未嘗見進賢而退不肖也又焉得爲忠賢乎莊王旦朝以樊姬之言告沈令尹令尹避席而進孫叔敖叔敖治楚三年而楚國霸楚史載之曰楚之霸樊姬之力也故如樊姬賢於虞丘矣】

【秦穆公徵鹽於虞人虞人以百里奚將車公觀鹽牛車之下見其牛肥問百里奚曰任重致逺而牛何肥也對曰臣飲食以時使之不以暴有險先後之以身是以肥也穆公知其君子也令有司沐浴爲衣冠與坐問所以肥國者公大悅異日見公孫支公孫支曰君其得聖人乎君之聰明思慮類得聖人也公曰然吾見百里奚類聖人也公孫支歸見百里奚取雁以賀曰君得社稷之臣敢賀社稷之福公不辭再拜而受明日公孫支乃致上卿以讓百里奚公不許公孫支曰君不用賔相而得社稷之臣君之祿也臣見賢而讓之臣之祿也今君旣得其祿矣而使臣失祿可乎請終致之公不許公孫支曰臣不肖而處上位是君失倫也進賢退不肖君之明也終處髙位廢君之徳安上失倫逆臣之行臣請逃公乃受之以百里奚爲上卿而公孫支副之故如公孫支可謂儒者矣】

【齊將軍田瞶出將張生往送之告曰昔者堯讓許繇天下洗耳而不受將軍知之乎曰惟然知之伯夷叔齊辭諸侯而不爲將軍知之乎曰惟然知之於陵仲子辭三公而爲人灌園將軍知之乎曰惟然知之知過去君弟變姓名爲庶人將軍知之乎曰惟然知之孫叔敖三去相而不悔將軍知之乎曰惟然知之此五大夫者而在則不送將軍矣今將軍合一國之權提師十萬擅斧鉞之權愼毋以所知傲所不知者也田瞶曰惟受教矣夫是則猶未及於舉士也而舉士之意具焉推其意也可以不辟】

【趙宣子言韓獻子於晉侯曰其爲人不黨治眾不亂臨死不恐晉侯以爲中軍尉河曲之役趙宣子之車干行獻子戮其僕人皆曰韓獻子不終矣其主朝升之而暮戮其僕誰能待之役罷趙宣子觴大夫爵三行曰二三子可以賀我二三子曰不知所賀宣子曰我言韓厥於君言之而不當必受其刑今吾車失次而戮之僕可謂不黨矣是吾言當也二三子再拜曰夫子之言不惟晉國賴之唐叔實享之其先有祁大夫請老問嗣焉稱解狐其讐也將立之而卒又問對曰午也可於是羊舌職死矣晉侯曰孰可代對曰赤也可於是使祁午爲中軍尉羊舌赤佐之君子謂祁奚能舉善矣稱其讐不爲諂立其子不爲比舉其偏不爲黨其先有舅犯者文公問舅犯曰誰可使爲西河守者舅犯曰虞子羔可也公曰非汝之讐耶對曰君問可爲守者非問臣之讐也羔見舅犯而謝之曰幸赦臣之過又薦之於朝舅犯曰薦子者公也怨之者私也吾不以私事害公義子去矣顧吾射子也故趙宣子之學於祁奚猶祁奚之學於舅犯也內舉不辟親外舉不辟讐則三大夫皆有焉】

【管仲言於齊桓公曰夫墾田創邑辟土植谷盡地之利則臣不如寧戚請置以爲田官登降揖讓進退閒習臣不如隰朋請置以爲大行蚤入晏出犯君顏色進諫必忠不重富貴不避死亡則臣不如束郭牙請置以爲諫臣決獄折中不誣無罪不虐無辜則臣不如寜請置以爲大理平原廣囿車不結軌士不旋踵鼓之而三軍之士視死若歸則臣不如王子成甫請置以爲大司馬君如欲治國彊兵則五子者在矣如欲霸王則夷吾在此故程功積事推賢而進則管夷吾有焉】

【田忌去齊奔楚楚王郊迎至舎問曰楚萬乘之國齊亦萬乘之國也常欲相並柰何對曰易知耳齊使申孺將則楚五萬人使上將軍將之至馘首而反耳齊使田居將則楚二十萬人使上將軍將之分別而相去也齊使盼子將則楚發四封之內王自出將而忌從相國上將軍爲左右司馬如是則王僅得全耳於是齊使申孺將楚五萬人上將軍至擒馘而反於是齊王忿然更使盼子至楚悉出四封之內王自出將田忌從相國上將軍爲左右司馬益王屬車九乘僅得免耳至捨王北面正領齊袪問曰先生何知之審也田忌曰此易知耳申孺爲人侮賢者而輕不肖俱不爲用是以亡也田居爲人尊賢者而賤不肖賢者負任不肖者退是以分別而相去也盼子之爲人也尊賢者而愛不肖俱負任是以王僅得全耳田忌之言則未至於推賢也然以一將之賢絀萬乘之敵故萬乘之富不如一士之貴也】

【子路問於孔子曰治國何如孔子曰在於尊賢而賤不肖子路曰範中行氏尊賢而賤不肖其亡何也曰範中行氏尊賢而不能用也賤不肖而不能去也賢者知其不己用而怨之不肖者知其賤己而讐之賢者怨之不肖者讐之怨讐並前𨿽欲無亡得乎君子推賢不營報施不解讐怨曰利於君國而爲之𨿽如田忌之言未逺於道也孔子閒居喟然而嘆曰銅鞮伯華而無死天下其有定矣子路曰願聞其爲人也孔子曰其幼也敏而好學其壯也有勇而不屈其老也有道而能以下人子路曰其幼也敏而好學則可其壯也有勇而不屈則可夫有道又誰下哉孔子曰由也不知吾聞之以眾攻寡無不消也以貴下賤無不得也周公制天下之政而下士七十人豈無道哉不能下士則不能推賢不能推賢則君子畔棄而小人慢亂介之推行年十五而相荊仲尼聞之使人往視還曰廊下有二十五俊士堂上有二十五老人仲尼曰合二十五人之智智於神合二十五人之力力於彭祖以相萬乘其免己乎故推賢而進逹銅鞮伯華介之推有焉】

【楚令尹卒景公謂成公幹曰令尹將安歸成公幹曰殆於屈春乎景公怒曰吾資何少於屈春乎成公幹曰義獲天下之至憂也而子以爲友鳴鶴芻狗其知甚少而子玩之鴟夷子皮日侍於屈春損頗爲友二人者智足以爲令尹不敢専其智而委之屈春故曰其歸之屈春乎魏文侯將置相置於季成子與翟黃翟黃謂李克曰君問相於先生誰屬者李克曰其季成子乎翟黃不悅李克曰君問相於我對曰君視之矣貴視其所舉富視其所與窮視其所不爲貧視其所不取君曰先生出矣寡人之相定矣以是知其爲季成子也翟黃曰觸之所舉多矣昔者西河無守吾舉吳起鄴無令吾舉西門豹酸棗不治吾舉北門可王欲攻中山吾舉樂羊王欲使治之臣吾舉先生欲傅太子吾舉屈侯附觸何負於季成子李克曰季成子食祿千鐘什九居外是以束得卜子夏田子方段幹木三人者君皆師之子之所舉皆臣之耳於是翟黃自愧失對他日見段幹木道其故段幹木曰進賢之難也子之六舉者皆賢季子爲相子終其次也夫李克之言則猶有未盡也季子之進賢也不望報而翟黃望報也】

【齊威王遊於瑤臺成侯卿來車從甚都王望之謂左右曰國至貧也何出之盛也左右曰與人者有以責之受人者有以易之王試問其說俄而成侯卿至謁曰忌也來王不應如是者三王徐曰以國之貧也何出之盛也成侯曰死罪幸赦之得言其說是忌之舉賢也是王之用人也昔者忌舉田居子爲西河而秦梁弱舉田解子爲南城而楚人抱綺羅而朝舉黔涿子爲冥州而燕人給牲趙人給盛舉田種首爲卽墨而於齊足究舉刁勃子爲大士而民益富九族益舉此數良人者王安枕臥耳何患貧哉夫成侯卿舉賢則爲富貴也晏子則不爲富貴者也晏子與繚遊十餘年景公欲從而見之晏子曰臣聞爲地者不能成王爲祿仕者不能成政髙繚與嬰爲兄弟久矣未嘗幹嬰之過補嬰之闕特仕進之臣何足以補君晏子之言是矣不爲望報不爲富貴而惜乎晏子之未有所舉也】

【晏子之晉見披裘負芻息於途者以爲君子也使人問之曰是越石甫也齊人累之晏子曰噫解左驂贖之載與歸不辭而入越石甫請絕焉晏子使人應之曰嬰未得交也而免子於患猶爲罪乎越石甫曰吾聞士絀於不知已而仲於知己者歸而不辭是以請絕也晏子乃出謝之曰向也見客之容今也見客之意嬰聞察實者不畱聲觀行者不幾辭嬰可以辭而無棄乎以是尊之以爲上客夫以爲人才不及晏子耳何晏子之未有所舉也淳於髠侍於宣王與之論好曰古者好馬王亦好馬古者好味王亦好味古者好色王亦好色古者好士王獨不好士宣王曰國無士耳有則寡人亦好之矣淳於髠曰古者驊驑騏驥今無有王選於眾亦好馬矣古者豹象之胎今無有王選於眾亦好味矣古者有毛廧西施今無有王選於眾亦好色矣王必待堯舜禹湯之士而後好之則禹湯之士亦不好王矣故晏子猶未有與於推賢也孔子謂宓子賤曰子治單父而眾說語我所以治之者曰不齊父其父子其子卹諸孤而哀喪紀孔子曰善小節也小民附矣猶未足也曰不齊所父事者三人所兄事者五人所友者十一人孔子曰父事三人可以教孝矣兄事五人可以教弟矣友十一人可以教學矣中節也中民附矣猶未足也曰此地有賢於不齊者五人不齊事之教不齊所以教之術孔子曰欲其大者乃在於此矣昔者堯舜淸微其身以觀聽天下務來賢人夫舉賢者百福之宗也神明之主也不齊之所治者小也不齊之所治者大其與堯舜繼矣夫子賤亦未嘗推賢而逹之也然其道有大於推賢者曰有利於國家晉平公問於叔向曰昔者齊桓公九合諸侯一匡天下不識其君之力乎其臣之力乎叔向對曰管仲善制割隰朋善削縫賔胥無善純緣桓公知衣而已亦其臣之力也師曠侍曰臣請譬之以五味管仲善斷割隰朋善煎熬賔胥無善齊和羮以熟矣奉而進之而君不禦誰能彊之亦君之力也夫管仲諸賢則猶求富貴也然其道有進於富貴曰使君得其志】

【趙烈侯好音謂相國公仲連曰寡人有愛可以貴之乎相連曰富之則可貴之則否烈侯曰然有鄭歌者槍石二人可與之田萬畝居久不與烈侯又命與之相連未有以易也番吾君謂相連曰君實好善而未知所持今公相趙四年亦有所進士乎曰未也番吾君曰牛畜荀欣徐越此三人者皆足以移君所好矣相連乃進是三人者明日牛畜侍道以仁義約以王道明日荀欣侍教以選綀任官使能明日徐越侍教以節財儉用察度功徳使國無不烈侯乃謂相國曰歌者之田且止矣益其祿以官三人故如相連可謂使君得志不求富貴者矣】

【晉文公田於虢遇一叟問焉曰虢之爲虢久矣子處此聞虢亡其有說乎叟對曰虢君斷則不能諫則無與也不能斷又自謂賢是以亡也文公輟田歸遇趙衰而告之趙衰曰其人安在公曰未與之來也趙衰仰首而嘆曰哀哉古之君子聽其言則用其人今之君子聽其言則棄其身故晉國之推賢者莫如趙衰也或論趙衰與舅犯之賢也有士欲達於文公因舅犯終歳不逹因趙衰三日而逹之故晉國之推賢者莫如趙衰也晉平公過九原而嘆曰嗟乎此地之蘊吾良臣多矣若使死者起也吾誰與歸乎叔向對曰其趙武乎平公曰子黨於子之師也對曰臣敢言趙武之爲人也立若不勝衣言若不出於口然其身舉士於白屋之下者四十六人皆得其意而君賴其利及文子之死也四十六人皆就賔位故晉國之推賢者莫文子若也漢末邑仲卿舒人也以治行入爲大司農惇厚公直不可交以私膠東相張敞與之書曰明主遊心太古廣延茂士此誠忠臣竭思之時也敞逺守劇郡馭於繩墨胸臆約結固無奇耳卽有亦安所施足下以淸明之徳掌周稷之業猶饑者甘糟糠穰歳余梁肉有無之勢異也昔陳平𨿽賢須魏倩而後進韓信𨿽奇賴蕭公而後信故事因時各逹英雄如必伊尹呂望而後薦之則此人不因足下而進矣邑感其言始薦達賢士大夫朝廷多得其助焉昔子貢問於夫子曰春秋之大夫孰爲賢也夫子曰其鮑叔子皮乎子貢曰抑其管仲子產也夫子曰吾聞鮑叔之薦管仲子皮之薦子產至於管仲子產則未有所舉也故舉賢推能則惟鮑叔子皮有焉】

【臣觀舉賢之說春秋尙之後世以權歸於上外避朋黨而陰固爵祿是或一道也】

任舉章第十三

儒有聞善以相告也見善以相示也爵位相先也患難相死也久相待也逺相致也其任舉有如此者

【任舉之事人主之所惡也然不任舉則人臣無以事其君通者相讓任者相助有善相引有過相規名位相讓功過共事久而不渝逺而不疑故朋友之誼正而後君臣之道備使爲人臣者自私其身聞見違人利祿與已得則據之不任一人不舉一事上諛其君下悅妻子此則傭之所治也儒者以善公之人以賢分之友以爵祿公之天下人君以是取臣則朋黨之疑消彚徵之途辟也】

【方春秋時列國卿士相與善者有吳季子鄭子產晉叔向範宣子季札過鄭子產貽之縞帶季子報以紵衣防就學焉病就宿焉語執政而必歸之禮也子產之鑄刑書叔向以書告之曰始吾有虞於子今則已矣昔先王議事以制不爲刑辟懼民之有爭心也是故閒之以義糾之以政行之以禮守之以信奉之以仁制爲祿位以勸其從猶懼其未也故誨之以忠使之以和涖之以彊斷之以剛猶求聖哲之士忠信之長慈惠之師民於是可任使也不生禍亂民知有辟則不忌於上並有爭心以徴於書微幸而成之不可爲矣夏有亂政而作禹刑商有亂政而作湯刑周有亂政而作九刑三辟之興皆叔世也今吾子相鄭國作封洫立謗政制參辟鑄刑書欲以靖民不亦難乎詩曰儀式刑文土之典日靖四方又曰儀刑文王萬邦作孚如是何辟之有民知爭端則將棄禮而徴之書錐刀之末將盡爭之亂獄滋丰賄賂並行終子之世鄭其敗乎肸聞之國將亡必多制其此之謂矣子產復之書曰若吾子之言僑不才不能及逺吾以救世也旣不承命敢忘大恵及範宣子聽晉政諸侯之幣重子產寓書於子西以告宣子曰子爲晉國不聞令徳而聞重幣僑也惑之僑聞君子長國家者非無賄之患而無令名之難諸侯之賄聚於公室則諸侯貳若吾子賴之則晉國貳諸侯貳則晉國壊晉國貳則子之家壞何沒沒也夫令名徳之輿也徳國家之基也有基無壊無亦是務乎有徳則樂樂則能久詩云樂只君子邦家之基有令徳也上帝臨汝無貳爾心有令名也恕思以明徳則令名載而行之是以逺至邇安毋寧使人謂子實生我而謂浚我以生乎象有齒以焚其身賄也宣子悅乃輕幣故如叔向子產則可謂聞善相告見善相示者矣】

【被廬之搜晉始作三軍謀元帥於趙衰趙衰曰郤縠可臣亟聞其言矣說禮樂而惇詩書詩書義之府也禮樂徳之則也徳義利之本也君其試之乃使郤縠將中軍郤溱佐之使狐偃將上軍讓於狐毛而佐之命趙衰爲卿讓於欒枝先軫佐之荀林父禦戎魏犨爲右郤縠卒先軫將中軍胥臣佐下軍上徳也及後狐毛卒使趙衰代之辭曰城濮之役先且居之佐軍也善軍伐有賞善其君有賞能其官有賞且居有三賞不可廢也且臣之倫箕鄭胥嬰先都在乃使先且居將上軍公曰趙衰三讓其所讓皆社稷之衛也以趙衰之故搜於淸源作五軍趙衰將新上軍箕鄭佐之胥嬰將新下軍先都佐之晉諸君子於是多讓也故爵位相先則趙衰狐偃諸賢之謂夫夷之搜時先軫已沒於秦師趙成子欒貞子霍伯臼季皆卒矣公欲使箕鄭父先都將上軍士谷梁益耳將中軍先克曰狐趙之勲不可廢也使狐射姑將中軍趙盾佐之綿上之搜則範匄爲政故晉人三搜而卿大夫之名著於天下爵位相先之謂也】

【宣王之末年王政始衰杜伯驟諫王欲殺之左儒不可王遂殺之左儒曰臣而失言於君不忠失情於友不信遂死之蓋自是周無諍臣也荀林父之敗歸而請死晉侯欲許之士貞子諫曰不可城濮之役晉師三日谷文公猶有憂色左右曰有喜而憂如有憂而喜乎公曰得臣猶在憂未艾也困獸猶鬭況國相乎及楚殺子玉而後喜可知也曰莫餘毒也己是晉再克而楚再敗也今天或者大警晉也而又殺林父以重楚勝何以競乎林父之事君也進思盡忠退思補過社稷之衛也若之何殺之於是晉侯使復其位叔孫豹防諸侯於虢而季孫宿伐莒取鄆莒人告於防曰尋盟未退而魯伐莒凟齊盟矣請戮其使於是趙文子求貨於叔孫弗與梁其踁曰貨以藩身子何愛焉叔孫豹曰諸侯之防衛社稷也我以貨免魯必受師是禍之也𨿽怨季孫魯國何罪叔出季處有自來矣吾又誰怨晉人猶請乃裂裳帛而與之趙孟聞之曰臨患不忘國忠也思難不越官信也圖國忘死貞也有是三者又可戮乎乃爲請於楚而捨之故爵位相先患難相死士貞子叔孫豹有焉】

【建武中徴範升爲博士範升讓曰臣與博士梁恭山陽守呂羌俱修梁丘易二臣年並耆艾經學深明臣不及也而不以時退與恭並立知羌學又不能引逹誠慙負無以立於世夫誦而不行知而不言不可以爲人師願推博士以避恭羌上不許而愈嘉其賢後升爲出婁所告出系論死楊政以箭貫耳抱升子伏道旁艸間望駕至持章叩頭白升寃且曰升三娶僅一子今適三歳孤之可哀虎賁懼驚乘輿引弓射不退旄頭刅之傷胸又不退上爲下尺一出升詔理官曰乞楊生師故如範升楊政可謂爵位相先患難相死者矣自是而後志節之士浸習成風然非仁人不能也】

【鐘興嘗受公羊春秋於丁恭興以授皇太子諸王得封闗內侯引拜興前謝曰臣無功不敢受爵上曰生教訓太子諸王明先聖之道非功而何對曰臣經受之師丁恭臣適傳誦耳於是詔封恭歐陽尙書尙書博士缺上欲用桓榮榮叩頭讓曰臣經術淺薄不如同門生郎中彭閎揚州從事睪凱上不許乃拜榮爲博士引閎爲議郎當建武中豫章何陽以選明經授太子書上從容問若本師誰也曰臣師沛國桓榮上卽召榮問尙書大善之曰得生幾晚當時司徒歙坐汝南度田不實論死諸生守闕求哀者千餘人至有自髠剔者平原禮震十七自系求代死而歙已瘐死獄中於是掾陳元上書追理得賜印綬贈賻焉及後黨錮禍發李固杜喬先死非命有詔暴屍敢臨者族固弟子汝南郭湸年甫成童左持章奏右貫鈇鑕乞收不許乃往臨哭前陳辭與南陽董班守固喪不去太后聞而不誅會喬故掾楊匡聞喬死號泣星行至洛著故赤幘爲門亭史守防屍驅蠅蚊積十二日乃要鈇鑕詣闕請收骸太后許焉蓋是時重經師气節相勵故爵位相先患難相死則東漢諸賢盛於春秋矣】

【防範叔度永平初隴西太守鄧融辟爲功曹防融爲刺史所案當得重譴欲以權相濟托病去融大恨之範東至洛變姓名爲廷尉獄卒居亡何融果系獄範侍衛左右甚勞苦融怪其爲範而殊不意謂之曰卿何似我廉功曹範詭之曰君困瞀耶融系久疾病範隨養視竟融死不言身自將車送喪至南陽畢乃去後辟公府所受學師薛漢坐楚獄誅眾莫敗視範往斂收之帝召入詰責範叩頭曰臣愚無以爲漢已伏誅亦足示國法矣誠不忍師資之情罪當坐帝以其詞直壯之問曰若豈防頗後耶與右將軍褒大司馬丹有屬乎對曰褒臣曾祖丹臣祖也帝曰怪卿膽志乃爾知是也以爲雲中守其後有戴就者爲郡倉曹掾太守成公浮坐誣贓罪部從事薛安按之收就下獄使證太守備五毒不易辭又燒鋘斧使就挾於肘腋就語獄卒熾之勿冷也每上彭考因止飯食掇體中焦肉墜者自啗食之又覆舩下薰以馬通以大鍼刺指中卒不肯服安乃呼謂之曰太守罪穢狼籍卿何故以骨肉相扞就對曰太守剖符大臣以死報國卿𨿽銜命宜申斷寃毒柰何誣枉忠良彊相掠理令臣謗其君子證其父乎安奇其節乃解械更與美談表釋其事故防範而降至於戴就亦可謂患難相死者矣當戴就時有繆肜仕縣爲主簿縣令被章見考諸吏皆畏懼自誣彤獨證據其事掠考備至體生虫蛆更換五獄逾涉四年令卒以免隴西梁湛召爲決曹史湛病卒彤送還隴西會西羌亂湛家皆避去他郡彤獨畱不去爲起墳冡潛穿土窟晝防夜作及賊平而墳已立是皆未至於中道也而激勵名節爲難能𨿽通儒無譏焉】

【漢魏而後士怵於死黨之誽蓋自杜眾與李云並誅而廷無危論又自陳容與臧洪俱死而世少安瀾至於孫丞斷踝以明二陸劉濂結衣以從其兄南北人才雕墜盡矣唐宋之薦舉與晉魏之表讓半爲空名其悃愊推遜惟婁師徳盧懷愼有足稱焉師徳稱戰將有邊功而黽勉受唾以承垢師徳甞薦狄仁傑可爲宰相仁傑不知也數短之武后謂仁傑曰師徳賢乎仁傑曰師徳往爲將謹守著勞賢則不知也又問師徳知人乎仁傑曰臣與共事久未見其知人後曰朕知卿乃師徳所薦也亦可謂知人矣出其奏示之仁傑慙出而太息曰婁公盛徳包容我久我終不能測其涯際矣盧懷愼以淸儉聞不營產業得祿賜遂散於故人親戚輒盡及在大位自以才不及姚崇每事皆推崇久之以疾乞骸又薦宋璟李傑李朝隱盧從願旣屬疾宋璟盧從願往之見敝簀單席門不具帷箔防風雨至舉席自障日晏食蒸豆二器酒數杯別己執二人手曰上求治業倦勤將有憸人乘間而進者公等志之其逺慮如此武后時嘗問仁傑曰朕要一好人任使有乎仁傑對曰何所用之武后曰使爲將相耳仁傑曰料陛下若求文章資歷則今之李嶠蘇味道足矣豈非文士齷齪思得大才用之以成天下之務乎武后悅曰是也仁傑曰荊州長史張柬之其人𨿽老眞宰相才也且久不遇若用之必盡忠於國家後卽徵爲洛州司馬他日又求賢仁傑曰臣前言張柬之未用也後曰已遷之矣仁傑曰臣以爲可相非可爲司馬乃遷秋官侍郎及姚崇將赴靈武后又令舉內外可爲宰相者崇曰張東之沈厚有謀能斷大事且其人年老惟陛下亟用之卽時召見爲同鳳閣侍郎平章事故如婁師徳盧懷愼狄仁傑姚崇者可謂知所任舉者矣】

【唐時天子猶畱意於人才如常何之於馬周張循憲之於張嘉貞皆發一策核一事奮迹天衢之上最後稱李吉甫之納裴垍取筆疏列二十餘人數日之內拔用殆盡然互有短長不臻於純儒宋時稱呂蒙正聖功爲相孜孜以薦引人才爲先務每四方官吏請謁必問其所在人才姓名行事去輒疏記藏素袋中有一人數見稱引輒先用故在位朝列咸稱得人眞宗束封行過洛卽其家省之引見諸子問誰可用者對曰臣諸子皆駑不足用有侄夷簡任潁州推官宰相才也客有富言者白見其子請得侍太祝學許之旣見大驚曰此兒他日名位與吾埓而勲望過之勅諸子禮貌則鄭公弼也嘗問諸子曰我爲相外議云何對曰大人居位甚稱但外人頗云無能蒙正笑曰我信無能但有一能能用人耳其後有虞允文彬甫初在郎署爲秦檜所擯不用旣與相康伯有舊亦不相往來乾道初始以陳俊卿薦參大政尋出撫蜀已復召爲相嘗稱宰相以人才爲要務每以人才列爲三等有聞見輒記之號館才錄次第舉用其所甄薦如洪適汪應辰胡銓周必大王十朋趙汝愚李燾之倫皆一時名賢又舉梁克家自代遂與並相允文生於衰朝以采石之勲動主知不能與前宋比績而其薦名士抑金使薦朱熹識器邁於時賢故任舉之道呂蒙正虞允文有焉】

【史魚數薦蘧伯玉於靈公靈公曰諾其後未用史魚入曰臣聞抱玉入庭不如貢賢夫國危者則思安安國以人思人以賢君何疑焉靈公未之信也以謂史魚庭褒虛飾良久乃應之火魚出謂其子曰昔禽息碎首以薦百里奚吾則未能也今言伯玉於公而公不信則不如死也將自殺以明之曰我死勿斂用伯玉乃斂靈公聞之曰痛哉寡人徒以史魚謙退欲進士也而不意其信如此也是寡人之罪也乃拜伯玉而後哭史魚也伯玉使於楚逢公子晢濮水之上接艸而待曰聞上士可以托色中士可以托詞下士可以托財三言者固可得托乎伯玉曰謹受命伯玉見楚王使事畢從容言士王曰何國最多士伯玉曰惟楚多士而楚不能用王曰何也伯玉曰子胥生於楚而吳善用之賁皇生於楚而晉善用之今者臣之來逢子哲濮水之上是將使吳用之乎使晉用之乎於是楚王發使者追子晳於濮水之上是非伯玉之言而楚先臣之言也由其道亦可以久逺故久相待逺相致則史魚蘧伯玉有焉】

【臣觀任舉之事回遹易生漢人救以連坐其獘愈滋要以儒術相資不爲黨耳】

特立獨行章第十四

儒有澡身而浴徳陳言而伏靜而正之上弗知也麤而翹之又不急爲也不臨深而爲髙不加少而爲多世治不輕世亂不沮同弗與異弗非也其特立獨行有如此者

【道在天下徳在一身専而治之以爲靜公而與之以爲正言者不得已而鳴之也急於知則有智名急於爲則有勇功臨深爲髙非勇也加少爲多非智也以爲可爲而輕爲之則與世同治以爲不可爲而不爲則與世同亂異同在於世是非正於己易曰上火下澤暌君子以同而異火之與澤皆靜也或上或下皆正也火不臨深澤不加多二女異志不言而分行故謂之暌易曰澤滅木大過君子以獨立不懼遁世無�兌者少也防者長也兌陳而防伏少女將外長女在內則必有取之者矣失是不取過不在我故謂之大過君子之在同而異獨立不懼則取之此也人臣以是事君則怨惡少而禍譴不至也】

【魯有周丰者哀公執贄請見之不可公使人問焉曰有虞氏未施信於民而民信夏后氏未施敬於民而民敬敢問何施而得此於民也丰對曰君不察乎墟墓之問未施哀於民而民哀宗廟社稷之中未施敬於民而民敬殷人作誓而民始畔周人作防而民始疑苟無禮義忠信誠慤之心以涖之𨿽固結之民其有不解乎是非周丰之言而夫子之言也哀公問孔子曰寡人生乎深宮之中長乎婦人之手寡人未嘗知哀也未嘗知憂也未嘗知勞也未嘗知懼也未嘗知危也孔子辟席曰吾君之問乃聖君之問也丘小人也何足以言之哀公曰微吾子吾無所聞之矣孔子就席曰然君入廟門升自阼階仰見榱桷俯見幾筵其器存其人亡君以此思哀則哀安不至矣君昧爽櫛冠平旦聽朝一物不應亂之端也以此思憂則憂安不至矣君平旦聽朝日昃而退諸侯之子孫必有在君之門廷者以此思勞則勞將安不至矣君出魯之四門以望魯之四郊亡國之墟列可數也以此思懼則懼安不至矣丘聞之君者舟也庶人水也水以載舟亦以覆舟以此思危則危妥不至矣夫執國之柄履民之上凜乎以朽索馭奔馬易曰履虎尾詩曰如履薄冰危之至也周丰之言蓋本於此故澡身浴徳陳言而伏靜而正之則周丰有焉】

【桓公田至於麥丘見丈人焉問曰子年幾何矣曰八十有三公曰美哉壽乎子以壽祝寡人麥丘丈人曰祝主君使主君甚壽金玉是賤人民是寶桓公曰善哉至徳不孤善言必再麥丘丈人曰祝主君使主君無羞學無恥下問賢者在側誎者得人桓公曰善哉至徳不孤善言必三麥丘丈人曰祝主君使主君無得罪於羣臣百姓桓公怫然曰此一言者非夫前二言之匹也請更之丈人再拜而起曰君熟思之此一言者前二言之長也臣聞子得罪於父可因姑姊妹以謝也臣得罪於君可因左右以謝也昔者夏桀殷受得罪於羣臣百姓莫爲謝者至今不赦公曰善扶而載之自禦以歸夫麥丘之言甚似夫祝鳬已疵之言也桓公踐位令釁社塞禱祝鳬已疵獻胙焉祝曰使除君之苛疾與君之多虛而少實桓公不悅瞠目而視祝鳬巳疵又授酒更祝之曰使去君之多虛少實又與君之若賢桓公怒將誅之以告管仲管仲曰是善祝也君不自賢則受胙永年故麥丘丈人祝鳬已疵亦可謂陳言而伏靜而正者矣】

【魏文侯見箕季其墻壊而不築文侯曰何爲不築對曰不時其墻枉而不端問曰何爲不端曰固然從者掇園之桃箕季禁之少焉日晏進疏糲之食瓠之羹文侯出其僕曰君亦無得於箕季矣文侯曰何謂無得於季也吾一見季而得四焉墻壊不築云待時者教我無奪農時也墻枉不端云固然者教我無侵封疆也園不掇桃豈愛桃哉教我下無侵上也食我以糲羹豈不能具五味哉教我無多斂以省飲食之養也甚矣箕季之似子罕也士尹池爲楚使於宋子罕享之宿子罕之舍南家有墻擁於前而直西家之潦經其宮而不止士尹池問之子罕曰南家挽工也徙之曰吾待挽而食三世矣今徙則邦之求挽者不知吾處也吾將不食是以不徙西家髙吾宮卑潦之經吾宮也利何可禁也士尹池歸謂楚人曰宋不可攻也其君賢其相仁賢者得民仁者能用人故子罕與箕季可謂靜而正之上弗知者矣魏文侯則可謂知也】

【晏子之宅近市而湫隘景公命更之辭曰君之先臣容焉臣不足以嗣之於臣侈矣且小人近市朝夕得所求小人之利也敢煩裏旅公笑曰子近市識貴賤乎對曰踴貴屨賤蓋時系刑鬻踴者多公聞之爲之省刑及晏子如晉公更其宅反則成矣旣拜而毀之謂里人曰非宅是卜惟鄰是卜二三子先卜鄰矣違卜不祥君子不犯非禮小人不犯不祥因陳桓子以請乃復其舊甚矣晏子之言似管子也桓公觀於廏問廏吏曰廏何事最難廏吏未對管仲對曰夷吾嘗爲圉人矣傳馬棧最難先傳曲木曲木又求曲木則曲木已傳直木無所施矣先傳直木直木又求直木則直木己傳曲木亦無所施矣如管仲晏子之言則所謂靜而正之上不知者矣】

【張釋之從文帝登虎圈帝問上林尉禽獸簿十餘問不能對虎圈嗇夫從旁代對甚悉文帝曰吏不當如是耶尉無賴召釋之拜嗇夫上林令釋之久之前曰陛下以絳侯周勃何如人帝曰長省也又問東陽侯張相如何如人帝復曰長者釋之曰夫絳侯東陽侯稱長者此兩人言事曽不能出口豈效此嗇夫喋喋利口防給哉且秦以任刀筆吏亟疾苛察相髙無惻隱之實以故不聞其過今陛下以嗇夫口辧超遷之臣恐天下風靡不可不察也於是拜釋之公車令太子與梁王入朝不下司馬門釋之劾之太后使使赦太子梁王乃得入故如釋之者非急爲麤翹者也汲黯爲主爵都尉武帝對汲黯言治云吾欲云云汲黯對曰陛下內多欲而外施仁義柰何欲效唐虞之治乎帝默然變色罷朝或訾黯黯曰天子置公卿輔弼之臣寧令從諛承意陷主於不義乎張湯滅定律令黯於帝前質責之曰湯爲正卿上不褒先帝之功業下不能化天下之邪心安國富民使囹圄空虛何乃取髙皇帝約束紛更之爲也至乃罵曰天下謂刀筆吏不可爲公卿果然如汲黯則可謂麤翹者矣然觀其斥公孫揖衛靑諌殺近臣正廟樂章何其靜而正也】

【張釋之從帝出中渭橋有人從橋下出走驚乘輿馬使騎捕屬廷尉釋之訊無他比犯蹕當罰金上怒曰此人親驚吾馬吾馬賴和桑不敗安得輕比釋之曰法者天子所與天下共也今法如此而更重之是法不信於民也其後有人盜髙廟座前玉環捕得下廷尉當棄市上大怒曰人無道乃至盜先帝廟器吾欲致之族而君以法奏之非所以共承宗廟也釋之免冠頓首曰法如是足也今盜廟器而族有如萬一愚民取長陵一抔土將何以加其法乎上白太后乃許廷尉是故如釋之則可謂靜正者矣當汲黯時渾邪王率眾來降漢發軍二萬乘迎之縣官無錢從民貰馬民或匿馬不具上怒欲斬長安令黯進曰長安令無罪獨斬臣黯民乃肯出馬且匈奴畔其主而降漢漢徐以縣次傳之何至令天下騷動罷獘中國以事夷狄之人乎帝默然及渾邪王至賈人與市者生當死五百餘黯請見髙門曰夫匈奴攻當路塞絕和親中國興兵誅之死傷糜費不可勝計臣以爲陛下得胡人皆以爲奴婢賜從軍死事之家所鹵獲因子之以謝天下塞百姓之心今旣不能又虛府庫賞賜發良民侍養若奉驕子愚民何知市買長安中物而文吏繩以爲闌出財物如邊闗陛下縱不能得匈奴之資以謝天下又以防文殺無知者五百餘人是所謂庇其葉而傷其枝也由是而觀則是汲黯之靜正汲黯之不急爲也】

【鮑永君長司隸校尉宣子也事更始系靑犢有功封中陽侯光武卽位徴之不至知更始亡乃發喪封上將軍列侯印綬幅巾詣河陽謁帝帝問永卿眾安在永辟席稽首曰臣事更始不能安全誠慙以其眾幸富貴悉罷之矣帝曰卿言大而意不悅時攻懷未拔拜諫大夫謂之曰闗東素畏卿卿可將故人詣城下曉譬竟降之還賜洛陽裏第謝不受又爲司隸校尉劾趙王良不敬朝廷肅然時扶風鮑恢亦抗直不避彊禦帝所謂貴賤斂手以避二鮑者也永行縣道經更始墓下引車入陌前趨拜從事止之永曰寧有親北面事人而過墓不拜者乎竟下拜盡哀去至扶風椎牛上苟諫冡帝意頗不平張湛進曰仁者行之宗忠者義之至仁不遺親忠不忘君思之薦也帝意乃釋故不臨深爲髙不加少爲多鮑永有焉史弼公謙少篤學辟公府遷北軍中劾渤海王險僻乞露章宣示帝以至親不忍下其事也遷尙書出爲平原相時詔舉鉤黨郡國所奏連至數百弼獨無所上詔書前後切責從事案問曰朝廷疾惡黨人防意懇惻靑州六郡其黨有五近國甘陵分南北部平原何理而得獨無弼曰先王疆理天下畫界分境水土異齊風俗夐異他郡自有平原自無何可相比若承望上司誣陷善民濫刑以逞則平原之人戶可爲黨相有死耳所不能也從事大怒卽收郡僚下獄爲章劾弼會黨禁解得贖免旣當舉孝庶中常侍侯覽遣諸生賫書請之並求假鹽稅弼收付安邑獄遂考殺之覽因誣弼誹謗檻車徴下廷尉平原吏人奔走詣闕訟之前孝防魏劭毀變形服爲家僮防弼弼遂受誣當棄市劭與同郡人賣郡邸以賂覽得減死輸作故不臨深爲髙不加少爲多史弼有焉】

【皇甫規威明當西羌叛時冦三輔規方年少策將軍馬賢必敗旣而果然乃上書自請討羌不許衝質間舉賢良方正對策論大將軍冀河南尹不疑爲權貴所惡自免歸冀誅拜泰山太守會諸羌復叛復自請討羌詔以爲中郎將持節監闗西兵討零吾破之諸羌慕義降者十餘萬諸中貴又共誣陷之乃上疏自訟曰臣前糾李翕等五臣五臣支黨半國中交構豪門競流謗讟云臣私結諸羌酬以金錢若臣私財則家無擔石如出官物則文簿可稽就臣愚惑審如人言能賂羣羌令來降者前世尙賂匈奴以宮姬鎭烏孫以公主臣以私財桑服叛羌何罪之有自永初來將出覆軍者五動費鉅億有旋車完封寫之權門而名成功立厚加封爵今臣還督本土絕交離親眾謗陰害固其宜也乃得徴還竟輸作左較後復拜度遼將軍以送客越境及附黨自劾不報如皇甫規者𨿽麤翹亦可謂世治不輕世亂不阻者矣蓋勲元固爲漢陽長史與從事蘇正和有仇及正和案武威太守罪權貴恨之刺史梁鵠欲殺正和以爲解勲力保全之正和詣謝勲亦不見也後刺史左昌盜軍資十萬苦勲數諫遂與勲別屯及爲賊所圍勲亟還救之而免後救夏育於畜官兵少爲羌所敗身被三創不動羌滇吾者知勲曰蓋長史賢人殺之爲負天下與之馬勲叱死不肯上羣羌服其義乃送還漢陽及董卓廢少帝不道勲質責之曰昔伊霍權以立功猶可寒心足下何以終此賀者在門弔者在廬矣卓心憚之是時公卿而下見卓皆不敢仰視惟勲與亢禮防司隸校尉缺王允欲推勲卓曰此人明智有餘不可假以雄職乃以爲越騎校尉一日朱雋詣卓卓忽怒曰我百戰百克皆決於心卿勿妄言污我刀勲正色曰昔武王明聖猶求箴諌況如卿者而欲杜天下之口乎故如蓋勲亦可謂世治不輕世亂不沮同弗與異弗非者矣】

【用世之士特立獨行宜其難也出世之士皆非異己者見阻於亂世臨深爲髙收聲而伏隱約而已矣夷考其行澡身浴徳不輕不沮捐同異冺髙多動靜合宜有裨於世道其惟黃憲仇香管寧陳寔鐘皓邴原諸君稱焉間見諸篇故不復陳也】

【臣觀特立之儒不以陳言自見間亦有之必以艸野麤翹見譏故聖人特著之於此】

規爲章第十五

儒有上不臣天子下不事諸侯愼靜而尙寛彊毅以與人博學以知服近文章砥厲廉隅𨿽分國如錙銖不臣不仕其規爲有如此者

【天子無不仕之臣則有豢畜臣下之心儒者有仕宦之心則其規爲賤於奴隸矣愼靜尙寛彊毅與人博學知服亷隅文章此四者皆大臣之器也然非其道義不臣不事孟子曰達可行之天下而後行之達不可行之天下而行之則其規爲有不足觀者矣易曰嘉遁貞吉以正志也肥遁無不利無所疑也正志則幹祿者知愧無疑則終遁者不悔火在於山天用其明澤在於山天用其淸二者嘉肥之藪也天子以是取其臣故頑貪絀而先王之道舉也】

【建武初物色嚴光久之未得也後齊國有得之釣澤者三聘乃至上卽日幸其館光臥不起上卽光所撫光腹曰咄咄子陵獨不可相助爲理乎又臥不應良久乃張目熟視曰昔唐堯著徳巢父洗耳士固有志何相迫乎帝曰子陵我竟不能下汝耶升輿嘆息去司徒侯霸遣吏奉書前迓光光書竟謂吏曰君房素癡今爲三公寜小差否吏對曰位已鼎足不癡也光曰遣卿來何言吏述霸言屈相顧也光笑曰是非癡而何吏求報乃投札口授之曰君房足下位至鼎足甚善懷仁輔義天下悅阿諛順防要領絕吏求益光笑曰買菜乎求益也霸得書封奏之帝笑曰狂奴故態也帝每引光入道舊故相對累日從容問光曰朕何如昔時對曰陛下差增於往除諫議大夫不屈耕於富春山以終其後順帝時有樊英者通五經善風角河洛七緯推災異輒效隱壺山之陽前後徴辟皆不至乃備纁切責州郡趣駕上道至京復稱疾不起彊輿入殿不爲禮上怒謂英曰朕能生君能殺君能富君能貧君君何爲慢朕英曰臣受命於天生盡其命天也死不得其命亦天也陛下安能生臣安能殺臣臣見暴君如仇讐立其朝猶不肯況得而貴之乎布衣環堵之中晏然自得𨿽萬乘不易又得而賤之乎臣非禮之服萬鐘不受伸其志𨿽簞食不厭陛下又安能富臣貧臣哉帝不能屈而重其名髙爲設壇塲供幾杖待以師傳之禮數月稱疾篤以光祿大夫賜告歸井丹大春通五經善談論京師謂曰五經紛綸井大春建武末五王居北宮皆好賔客更請丹不能致信陽侯陰就以外戚貴寵詭說五王求錢千萬約當致丹而別遣人刼之丹不得已至就故爲設麥飯蔥葉之食丹推去之曰君侯不能供甘防安用饌先生乎俄而左右進輦丹笑曰吾聞桀駕人車豈謂此耶坐中皆失色就不得已去輦自是隱閉不闗人事以壽終臺佟字孝威隱武安山鑿穴爲居采藥自給建初中州辟不就刺史執贄見之謂佟曰孝威居身甚苦如何佟曰佟幸得保全性命存神養和何苦之有如明使君奉宣詔書日夕惕庶事乃爲苦耳遂去終隱不見如嚴光樊英井丹臺佟者亦可謂不臣不事者矣愼靜尙寛彊毅與人博學知服砥厲文章或未之兼舉也韓康伯休采藥名山賣以自給口不二價者三十年有女子從買藥康守價不移女子怒曰若豈韓伯休耶乃不二價乎康嘆曰本欲逃名而爲市中女子所知何用隱爲乃遁入霸陵山中使者奉詔造康彊之康不得已辭安車自乘柴車往亭長方修道奉徴君而康柴車至亭長奪其牛旣乃知其徵君也使者欲治奪牛罪康曰自老子與之何罪旣卽路乃從車後逃去龎徳公居峴山之南未嘗至城府夫婦相莊如賔獨與襄陽司馬徽善一日渡沔上冢未反徽至徑入呼徳公妻作黍云徐元直當來俄而徳公與元直至不知孰主客也劉表數延請不能致乃就見之龎公釋耕壠上妻子耘於前表問曰士全一身孰與全天下乎龎公笑曰鴻鵠巢於髙林之上暮而得所棲黿鼉穴於深淵之下夕而得所息趣舎亦人之巢穴也各得所棲息而已故愼靜尙寛彊毅與人則韓康龎徳公有焉】

【張霸嘗云人生一世但當畏敬於人人不善加已直爲受之豈顧報哉用是道亦可以入世其後有孫登公和者於汲郡北山爲土窟居焉夏編艸爲裳冬散髮自覆好讀易撫一琴見者皆親樂之人或擠之水中觀其怒獨出水顧笑而已魏文使阮籍詣之箕踞相對籍談笑終日登一無所應嵇康從之遊三年乃誠其保曜全年見其寢處惟竹實數斛杵臼一具而已夏統仲禦者會稽人也事母孝每采梠求食星行夜歸或勸之試仕統作色曰諸君之遇我至此耶使統屬太平之時當與元凱敷謨賡歌過濁代當與屈生同污共泥污隆之際自與沮溺耦耕豈有辱身降志州郡之下耶以母疾詣洛市藥會上已王公遊洛車騎如雲統曝藥了不一顧賈充怪問之因爲談風土上下大禹泰伯曹娥伍胥之事慷慨刺舟而去故愼靜尙寛彊毅與人則孫登夏統有焉】

【皇甫謐曰貧者士之常賤者道之實處常得實沒齒不憂生不爲人所知死不爲人所惜至矣介之推曰身旣隱矣安用文之然而文卒不廢於巖谷張臶子明遊太學兼通內外後歸裏袁紹屢辟皆不應移居上黨再遁常山太和中詔求隱學之士通消復災異者郡累上以病老不行廣平太守盧毓到官三日綱紀白承前致版謁謝不敢但遣主簿奉書致禮而已靑龍中張掖元川溢寶石負圖臶見之以爲將來之徴正始中戴鵀巢於門陰臶謂門人曰戴鵀陽鳥也而巢於門陰此凶羊也援琴歌之旬日卒凡百有五歲戴逵安道少博學善屬文不樂當世以琴書自娛太宰武陵王晞召鼔琴逵對使者破琴曰戴安道豈王門伶人哉徙會稽剡山性髙潔以禮度自將深以放逹爲非嘗著論曰儒家尙譽本以興賢也旣失其本則容貌相欺至於末僞道家去名欲以篤實也旣失其本則情禮俱虧至於末薄非二木之失而獘者托二本以自縱也夫道有常經而獘無定情苟乖其本聖賢亦如之何哉故如張臶戴逵者可謂博學知服近文章砥厲廉隅者矣】

【沈麟士武康人愽通經史有髙尙之心執喪盡禮居貧手織簾口誦書嘗織作誤傷手而泣或云此不足痛何泣也曰傷不痛但毀遺體而悲耳或有認其所著屐者麟士曰是卿屐耶笑而與之已送屐還謝前誤麟士曰非卿屐耶笑而受之元嘉末以抄書至都下歷觀四部畢乃嘆曰古人何人希之則是耳遂歸隱吳差山或勸之仕答曰魚懸獸檻天下一契聖人前悟所以吉先誠未能景行坐忘柰何不希企日損乎吳興守張永欲請爲功曹麟士笑曰君欲飾渾沌以蛾眉冠越客以文冕僕寧蹤東海不受此黥劓也故如沈麟士可謂博學知服者矣阮孝緒陳畱人以不樂爲從父後旣冠之後嘗欲迹赤松於灜海追許繇於穹谷父喪不服綿纊卽茹蔬有味輒吐之外兄王晏旣貴孝緒避不見嘗食醤而美問之從晏所得也遂覆醤及晏誅親戚交爲之危孝緒曰親而不黨何懼竟獲免嘗入鐘山母驟病兄弟趣召之母曰孝緒行至矣果心動而反世母病須葠孝緒從鹿行得葠者也毋沒後遂絕交遊惟劉歊兄弟時一造見之梁兵圉建業樵蘇不宿僮婢樵鄰墓以繼火孝緒聞之不食終日故博學而知服近文章砥厲防隅沈麟士阮孝緒有焉孝緒初撰髙隱傳上自黃炎下迄天監分爲三品以言行超逸姓氏弗傳爲上始終不撓姓名可錄次之掛冠人世棲心塵表又次之凡百三十七人以示劉歊劉訐歊謂昔嵇康爲贊缺一自擬今四十之數將俟吾輩成之耶孝緒笑曰荀君𨿽少後事當付鐘君若素車白馬之日當獲麟於二子矣歊訐果前卒孝緒益爲二傳及孝緒卒訐兄絜錄其行次篇末故如孝緒可謂博學以知服者矣孝緒之先有孔淳之雷次宗朱百年褚伯玉之流皆湛泉石自處在文質之間其文學砥厲者有顧歡元平世寒素爲農夫歡貧無從受業嘗詣鄕學倚壁聽誦夕燃松節讀書聞東遷邵元之通五經遂假傭書從之受業母亡水漿不入口者六日廬於墓卒防遂隱於天臺山每日出戶山鳥皆就其掌取食同時有山陰孔佑隱四明山嘗於山谷中見錢數百斛視之與瓦石無異嘗有鹿中箭來投佑佑爲拔箭日飼之飼愈乃去故近文章砥厲防隅顧歡孔佑亦有焉蓋自阮孝緒而後巖谷混於緇黃巢許簒於道釋隱居之士幾絕閭巷伏處者其於髙隱無稱焉】

【齊宣王召田過而問焉曰君與父孰重田過曰父重王忿然曰曷爲士去親而事君也對曰非君之土地無以處吾親非君之祿無以養吾親非君之爵無以尊顯吾親受之於君致之於親凡事君以爲親也宣王悒然無以應之若是則不及事其親者不宜仕於君也漢有周磐者汝南人治古文尙書洪範五行左氏傳言行爲諸儒所宗居貧養母儉薄不充讀詩至汝墳之卒章慨然嘆始就孝廉之舉和帝初令三邑有惠政以母老棄官母卒毀頓廬墓教授常千人公府三辟有道慨然曰吾親沒矣從物役何爲遂不應辟有何琦者廬江人少孤居陽谷事母孜孜色養患甘鮮不贍吏以養及母喪泣血杖而後能起殯而火匍匐撫棺哭天爲反風服闋慨然曰向所爲出身仕者微祿飬親也今無恃怙復仕何爲於是恬澹養性耽玩典籍終老不交人事故如周磐何琦者親沒之後不臣不仕𨿽分國之半猶如鎘銖也故親沒之後而猶且仕者宜天子之所賤也】

【田饒事哀公三年而不見察乃請於公曰臣將去此而黃鵠舉矣哀公曰何謂也曰君不見夫雞乎戴冠文也傅距武也敢鬭勇也得食相告仁也守夜不失時信也雞有此五徳君猶日瀹而食之何也以其從來近也黃鵠一舉千里止君園池食君魚鼈啄君梁黍無彼五徳君猶貴之以其所從來逺也今臣將去君而云鵠舉矣然則愼靜彊毅博服廉隅不見察於君則不宜臣仕也桓帝嘗徴姜肱不至乃下彭城使畫工圖其形狀可謂見察矣而姜肱不出靈帝踐阼陳竇見誅曹節思致天下名賢以弭己謗於是聘姜肱爲犍爲太守姜肱慨然曰吾以虛獲實徒長聲價盛明之際尙不委質況政在私家哉遂浮海去莫知所之延篤叔堅嘗爲侍中帝數問政事婉辭密對可謂見察矣李公又稱其有王佐之才而延篤款款安於將廢之命消搖內階詠詩南軒願沒牖下以見父祖故如姜肱延篤者或臣不臣或仕不仕要其規爲有以自處也故人臣事君不見察於君而猶且臣且仕者亦明天子之所惡也】

交友章第十六

儒有合志同方營道同術並立則樂相下不厭久不相見聞流言不信其行本方立義同而進不同而退其交友有如此者

【合志同方非爲比也營道同術非爲黨也並立則樂故能和相下不厭故能讓久不相見聞流言不信故志有終而道相濟也本天者圓本地者方方而後能立立而後能行行而後義起馬立義同而進不同而退故進不爲利退不爲害也同人之離先號咷而後笑子曰君子之道或出或處或默或語二人同心其利斷金同心之言其臭如蘭聖人之貴同也如此故同義者君子之事同利者小人之道也人主不知利義但曰惡同故小人防險以敗善類人主惡同君子尙獨而旅進者進易退者退上下蹲沓無與事君詩曰民有肅心荓云不逮又曰自有肺腸俾民卒狂天子以此察臣故和衷可致而防諂不作也少昊髙陽氏娶鄒屠氏之女分姓九人曰駱明蒼舒隤敳檮戭大臨龎降庭堅仲容叔逹駱明長自爲族蒼舒而下所謂八愷也皆能率少昊之徳齊聖廣淵明允篤誠舜實舉之使布五教於四方父義母慈兄友弟恭子孝內平外成此八愷者非其性殊皆服少昊之教志同道同故其趣捨進退亦同也帝嚳髙辛氏娶娵訾氏之女分姓九人曰摯伯奮仲堪叔獻季衝伯虎仲熊叔豹季貍摯自爲族伯奮而下所謂八元也皆能率帝嚳之徳忠肅恭懿宣慈惠和舜實舉之使主后土以揆百事莫不時序地平天成此八元者非其性殊皆服帝嚳之教志同道同故其趣捨進退亦同也帝鴻氏有不才子掩義隱賊好行凶徳醜類惡物頑嚚不友是與比周天下之民謂之渾惇渾惇者北方之獸無官竅自爲淫樂者也少皥氏有不才子毀信廢忠崇飾惡言靖譖庸回服防搜慝以誣盛徳天下之民謂之窮奇窮奇者西方之獸遇姦回則負戴飲食遇忠信仁義之人則搏之噬之顓頊氏有不才子不可教訓不知話言告之則頑捨之則嚚傲狠明徳以亂天常天下之民謂之檮杌檮杌者東方之獸人面虎足喜鬭不退者也縉雲氏有不才子貪於飲食冒於貨賄侵欲崇侈不可盈厭天下之民以比三凶謂之饕餮饕餮者南方之獸飲食無極者也此四凶者非有殊性爲不率先王之教畔堯舜之化陰懷異志凶徳相比欲竊聖明之祿位與元凱親爲仇敵者也故合志同方營道同術元凱有馬元凱而後民獻十夫繼之者希矣】

【垂隴之會鄭伯享趙孟焉子展伯有子西子產子太叔二子石從趙孟曰七子從君以寵武也請皆賦以卒君貺武亦以觀七子之志子展賦艸虫趙孟曰善哉民之主也抑武也不足以當之伯有賦鶉之奔奔趙孟曰牀第之言不逾閾非使人所得聞也子西賦黍苗之四章趙孟曰寡君在武何能焉子產賦隰桑趙孟曰武請受其卒章子大叔賦野有蔓艸趙孟曰吾子之惠也印段賦蟋蟀趙孟曰善哉保家之主也吾有望矣公孫段賦桑扈趙孟曰匪交匪敖福將焉往保是言也欲辭福祿得乎卒享文子告叔向曰伯有將爲戮矣詩以言志志誣其上而公怨之以爲賔榮其能久乎叔向曰然已侈不及五稔文子曰其餘皆數世之主也故六穆者合志而營道也伯有敗類而卒以戮其喪志之謂歟】

【韓起之聘鄭也鄭六卿餞之於郊韓宣子曰二三子諧皆賦也亦以知鄭志子齹賦野有蔓艸宣子曰孺子善哉吾有望矣子產賦羔裘宣子曰起不堪也子太叔賦褰裳宣子曰起在此敢動子至於他人乎子太叔拜宣子曰善哉子之言是不有是事其能終乎子遊賦風雨子旗賦有女同車子柳賦萚兮宣子喜曰鄭其庶乎二三子以君命貺起賦不出鄭志皆暱燕好也二三子數世之主也可以無患矣宣子皆獻馬馬而賦我將子產拜使五卿皆拜曰吾子靖亂敢不拜徳故合志同方營道同術六穆而後五卿有焉齊侯田晏子侍於遄臺子猶馳而造焉公謂晏子曰惟據與我和夫晏子對曰據亦同也安得爲和公曰和與同異乎對曰和如羮馬水火醯醢鹽梅以烹魚肉燀之以薪宰夫和之齊之以味濟其不及以泄其過君子食之以平其心君臣亦然君所謂可而有否焉臣獻其否以成其可君所謂否而有可焉臣獻其可以去其否是以政平而不幹民無爭心故詩曰亦有和羮旣戒旣平鬷嘏無言時靡有爭先王之濟五味和五聲也以平其心成其政也聲亦如味一气二體三類四物五聲六律七音八風九歌以相成也淸濁大小長短疾徐哀樂剛柔遲速髙下出入周旋以相濟也君子聴之以平其心心平徳和故詩曰徳音不瑕今據不然君所謂可據亦曰可君所謂否據亦曰否若以水濟水誰能食之若琴瑟之專一誰能聴之同之不可也如是夫天下之不同者可否可同者志也道也志同而通道同而謀猶之和羮而鬼同享和聲而神同聴之也故子猶之於晏子所謂合不同方營不同術者也】

【當漢初時如蕭曹張季馮分汲黯鄭當時杜延年於定國黃霸龔遂張安世金日防皆志同方而道同術也鄭當時行不純儒墓長者惟恐不見誡門下客無貴賤無畱門者執賔主之禮性庶不治產奉賜以給賔客每朝候帝問說未嘗不言天下長者其推轂士及官屬丞史常引以爲賢於己未嘗名吏與臣屬聞人言如恐傷之也至於張安世而密矣安世嘗有所薦引其人來謝安世大恨以爲舉賢逹能豈有私謝耶絕弗與通有郎功髙不調來自言安世曰君功髙明主所知人臣執事何所短長而自言乎絕不許而郎遷莫府長史遷去辭之官安世問以過失長火曰將軍爲明主股肱而無所薦士論者頗以爲譏安世曰明主在上賢不肖較然臣下自修而已何與薦士其匿名迹逺權勢如此杜延年爲大將軍故吏大將軍光持法嚴延年輔之以寛防桑羊以反誅其子遷亡過父故史侯史吳大將軍欲坐史吳匿反者罪丞相千秋屢言之不聴丞相乃召二千石博士議史吳法大將軍怒且及丞相延年乃奏記光言吏縱罪人有常法今更詆吳恐於法已深又丞相素無守持爲好言於下其素也擅召二千石𨿽甚無狀然及先帝時用事非有大故未可棄其後丞相千秋死子爲洛陽武庫令而魏相方守河南治郡嚴丞相子自免去相私自恨曰殆矣大將軍聞此必謂我因丞相死薄其子也已而果然故魏相之用法亦猶與杜延年同術也於定國之爲廷尉人以方之張釋之嘗念居平處大事當依經義而自傷淺學乃迎師受春秋身執經北面備弟子禮經術士𨿽卑賤徒步往過定國皆與鈞禮其決獄平法務在哀鰥寡釋疑滯致愼重之意及後黃霸爲廷尉正數決疑獄廷中稱平遷丞相長史坐長信少府夏侯勝非毀詔書不舉劾系獄因從勝受尙書獄中積三幾乃出故杜延年於定國營道同術而又與魏相黃霸合志同方也黃霸外寛內明習文法溫良有讓用潁川起至丞相人以爲不及丙魏於定國功名損於治郡時蓋其時治法嚴痛繩羣下俗吏相歐霸有所不樂故黃霸之損乃所以爲益也方張安世時爲光祿勲郎有醉溺殿上者主事白行法安世曰何知其不反水漿耶郎污官婢婢兄自言安世曰奴以恚怒蔑衣冠署責之其隱人過類此及丙吉爲相掾吏有贓罪不稱職輒與長休告終無所案驗或謂吉曰君侯爲相姦吏得成其私然無所懲艾吉曰以三公之府有案吏之名吾竊鄙焉故不爲也有馭吏嗜酒數逋蕩嘗從吉出醉嘔丞相車上吏曹白斥之吉曰是不過污我車茵耳以醉飽之過斥士令此人何以自容則是與安世同術也凡前漢士多大體爲長者髙行至京兆郡守乃激發要於有爲其志趣畢睹矣武昭而後丙吉最爲長者魏相之相則丙吉引致之丙吉疾篤上自臨視問曰君卽不諱誰可代者吉辭謝白羣臣行能明主所自知臣愚無所識上固問頓首曰西河太守杜延年明國家法度習故事廷尉於定國執憲詳明天下自爲不寃太僕陳萬年養後母孝惇厚備於行止三人行能皆在臣右惟上察之後三人者居位皆稱有盛名故並立則樂相下不厭丙定侯有焉】

【當顯宗時有鐘離意第五倫魯恭皆志道相同施歷三世而後名節之士並立相下近於名髙激以宦寺而茅茹誼喪矣意當永平間爲尙書司農上簿有誤字帝怒召郎笞之意入叩頭曰過誤人所時有若以爲罪臣位髙罪重郎位小罪輕臣當坐乃解衣就格帝意解貰郎又言百姓可以徳勝難以巧服先王有至徳要道民用和睦故能致天下和平災害不生禍亂不作鹿鳴之詩必言燕樂者以人神之心洽然後天气和也願詔有司愼人命緩刑罰順時气以調陰陽帝頗采納焉肅宗時天子厭吏治苛刻下寛大之令倫亦言臣嘗讀書記知秦以酷急亡國王莽亦以苛政自殘光武承王芥之餘頗尙嚴猛後代因之遂成風俗不可得反郡國所舉類多辦職俗吏未有寛博之選以應上求宜申明其制自太守以下拜除自京師及道出洛陽者宜皆召見可因博問四方兼以觀察其人諸上書言事有不合者但可報罷不宜加以喜怒以明在寛魯恭本魏相之意推明陰陽易十二月君子議獄緩死則亦與意倫同術也意倫亦寡所薦士惟恭所辟選髙第至列卿郡守數十人而門下耆生或不防薦舉有怨望者恭聞之但曰學之不講是吾憂也如魯恭非爲苟同者矣】

【羊祜叔子九世淸徳郭奕嘗比之顏子累中書侍郎典樞要有違覆輒焚艸所薦達朝士人無知者或謂其愼密已過祜曰君未三復於不密之誡乎吾懼其不及也及在荊襄墾田塞險與吳爲鄰時鼎足已成進趣未定不欲以疆起爭始與吳人戰必尅日不爲掩襲有進譎詐之策者必飲以醇酒每出畋遊獵必止晉地獲禽皆分界護還之陸抗嘗病祜饋之藥抗立服之左右交諫抗曰豈有酖人羊叔子哉及吳主戾虐祜始發平吳之策又曰取吳不必臣行但旣平之後當勞聖慮耳中朝初欲以祜爲儀同三司祜表讓曰今光祿李喜秉節髙亮在公正色光祿魯芝潔身寡欲和而不同光祿李淸亮簡素正身在朝皆服事華髮以禮終始𨿽歷外內之寵不異寒賤之家而猶未蒙此選臣何以塞天下之望又封南城郡侯祜引畱侯辭十萬戶事謝之故晉臣之稱和粹者必曰羊祜如羊祜可謂並立則樂相下不厭者矣魏舒陽元少不爲鄕望所知常著韋衣入山澤以漁獵爲事怱一日自課百日習一經輒登第稍遷爲尙書郎時欲汰郎官非才者舒卽持襆被而出曰吾其人也後將軍鐘毓每與參佐射舒爲長史常與畫籌後遇朋不足命舒充之舒容範閒雅發無不中舉坐愕然莫有敵者毓謝而嘆曰吾之不足以盡卿才有如此射矣山濤沒舒領司徒所得祿賜皆散之九族時有陳畱周震不利公辟世稱爲殺公椽舒竟辟之無患也年將及舒輒以老病遜位辭讓惇切司空衛瓘與之書曰每與足下共論此事日日未果可謂瞻之在前怱焉在後矣故並立則樂相下不厭魏舒亦有焉】

【朱勃叔陽年十二能誦詩書衣方領行矩步馬援裁知書見而愧之援兄況謂援曰朱勃速成智盡此耳卒當從汝稟學勿畏也旣而朱勃未二十已試渭城宰及援爲將軍封侯勃位不過縣令以故舊往來時聞卑侮之言不問也及援遭薏苡之謗惟勃上書白焉章帝初詔故云陽令朱勃建武中以防波將軍爵土不上書陳狀不顧罪戾懷旌善之志有烈士之風詩云無言不讐無徳不報其以縣見谷二千斛賜勃子若孫勿令詣闕謝故如朱勃所謂久不相見聞流言不信者矣】

【參軍張裔以武侯委意岑述內不平至交怨武侯與書曰君昔在柏下柏下城壞吾食不知味後流道南海吾寢不安席今付大任自以爲古之石交石交之道舉讎以相益割肉以相明終不相卻也況吾但委意元倫而君曾不能居忍耶張裔聞之以是愧服魏將軍張遼與防軍武周有隙後求交於吳質吳質辭之遼一日遇質就之曰僕托溫承委意於君何以相孤如此吳質曰古人之交也多取知其不貪奔北知其不怯聞流言而不信故可終也武伯南身爲雄士往者將軍稱之不輟口今以睚眥之恨反成嫌隙況質才薄豈終好是以不願也遼感其言復與周平故聞流言不信武侯吳質有焉當其時許泛以豪气而詆陳登先主獨信其文武膽智造次難比雍丘以袁曹而疑臧子張超獨信其天下義士惇本能來是𨿽武健仗俠亦有儒者之一端焉其先有霤義仲公舉茂才推讓於陳重閔貢含菽水盟心於周黨又有扶風太守引令長爲拜母之交同邑前賢托妻子於後來之彥如梁統之於孔奮張堪之於朱暉或交臂杵臼之間或分手傭舂之外皆本方立義道同而進不同而退使明主見之不敢疑其黨小人值之不敢行其謗無他其道信於同其志信於獨也】

【臣觀書稱一徳一心又稱同心同徳人主惡同亦於義利辧之耳立義同則方術無不同者儒者不言方術而言志義術圓而義方內方謂之君子內圓謂之小人和同之間辧之此耳】

尊讓章第十七

溫良者仁之本也敬愼者仁之地也寛裕者仁之作也孫接者仁之能也禮節者仁之貌也言談者仁之文也歌樂者仁之和也分散者仁之施也儒皆兼此而有之猶且不敢言仁也其尊讓有如此者

【儒者之務至於仁而止矣仁以盡人事發人理達人情以爲人子爲人臣爲人弟視天下之人道無不可尊讓也而又獨尊讓仁者猶曰是天命之畎畆而王故嚴毅別察中有之而不敢用也曰吾積和敬以漸通於禮樂如此而已矣天下而有仁人者出將體五徳以君臨天下則吾勉彊從事焉易曰和順於道徳而理於義蓋謂此也詩曰仲山甫之徳柔嘉維則令儀令色小心翼翼古訓是式威儀是力天子是若明命使賦儒者有是八徳以從事於仁則若天子賦明命庶乎其可矣人臣以是事其君則克導凝承庶常吉士之任也】

【書易皆稱九徳禮樂兼言六行其専言仁者斷自孔門爲始其要歸於仁者則儒行其至矣儒行所舉十六行事皆動足經世存爲人師而終之曰猶且不言仁也與論語所論由求赤陳文子諸人同意子曰中心好仁者天下一人而已好仁尙難而況於仁者乎曾子曰君子以仁爲尊天下之富何富則仁富也天下之貴何貴則仁貴也昔者舜匹夫也土地之厚得而有之人徒之眾得而使之惟仁以得之也伯夷叔齊死於溝澮之間成名於天下非有土地爵祿之借也言爲文章行爲裘綴於天下故君子思仁晝則忘食夜則忘寐日旦自省以役其身亦可謂守業矣孟子尊爵安宅之說出於此】

【江都易王問董仲舒曰粵王句踐與大夫泄庸種蠡謀伐吳遂滅之孔子稱殷有三仁寡人亦以爲粵有三仁也何如仲舒對曰昔者魯君問柳下惠曰吾欲代齊如何柳下惠曰不可歸而有憂色曰吾聞伐國不問仁人此言何爲至於我哉徒見問耳猶且羞之況設詐以欺人國乎由此言之粵未嘗有一仁也夫仁人者正其誼不謀其利明其道不計其功是以仲尼之門五尺童子蘆稱五霸爲其先詐力而後仁義也孔子見客客去顏淵曰客仁也乎孔子曰恨兮其心顙兮其口仁則吾不知也言之所聚也顏淵蹙然變色曰良玉度尺𨿽有十仞之土不能掩其光良珠度寸𨿽有百仞之水不能掩其瑩夫形體也色心也閔閔乎其薄也苟有溫良在其中則眉睫與之矣瑕疵在其中則眉睫不能匿之故曰溫良者仁之本也曾子有疾曾元抱首曾華抱足曾子曰吾無顏氏之仁也何以告汝夫華多實少者天也言多行少者人也飛鳥以山爲卑而層巢其巓魚鼈以淵爲淺而穿穴其中然所以得者餌也君子苟能無以利害身則辱安從至乎官怠於有成病加於少愈禍生於懈惰孝衰於妻子察此四者愼終如始故曰敬愼者仁之地也】

【子貢問孔子曰賜爲人下而未知所爲人下之道也孔子曰爲人下者其猶土乎種之則五穀生焉掘之則甘泉出焉艸木植焉禽獸育焉生人立焉死人入焉多其功而不言作其報而不知爲人下者其猶是乎是非獨寛裕之謂也然而培塿不生松栢磽確不長禾黍故曰寛裕者仁之作也】

【子夏問仲尼曰顏淵之爲人也何若曰回之信賢於丘也曰子貢之爲人何若曰賜之敏賢於丘也曰子路之爲人何若曰由之勇賢於丘也曰子張之爲人何若曰師之莊賢於丘也於是子夏避席而問曰然則四子何爲事光生曰坐吾語汝回能信而不能反賜能敏而不能絀由能勇而不能怯師能莊而不能同兼此四者丘不爲也所謂至仁之士必見進退之利屈伸之用也故曰孫接者仁之能也是非獨孫接之謂也】

【子夏三年之喪畢見於孔子孔子與之琴援而之衎衎而樂作而曰先王制禮不敢不及也子曰君子也閔子騫三年之喪畢見於孔子孔子與之琴援而之切切而悲作而曰先王制禮不敢過也孔子曰君子也子貢問曰閔子之哀不盡子夏之哀已盡而皆爲君子何也孔子曰閔子哀未盡能斷之以禮子夏哀已盡能引而致之各中其節也夫禮之有節固優者之所絀劣者之所勉也故曰禮節者仁之貌也子路曰人善我我亦善之人不善我我不善之子貢曰人善我我亦善之人不善我我則引之進退而已耳顏回曰人善我我亦善之人不善我我亦善之三子者所言各異問於夫子夫子曰由之所言蠻貊之言也賜之所言朋友之言也回之所言親屬之言也持是三言者可以觀人矣故曰言談者仁之文也仲尼將遊泰山行於郕之野見丈人焉鹿裘帶索拾穗而行歌瑟瑟然適也問其年九十有五矣是榮啟期者也問先生何樂也對曰吾樂甚多天生萬物惟人爲貴而吾得爲人一樂也人有男女男尊女卑而吾得爲男二樂也人生有不見日月不免𦇤褓者吾行年旣九十有五三樂也故有匡之歌臨河而動操援戚之起舞曳屨而頌詩皆有所取之也故曰歌樂者仁之和也】

【曾子三仕於莒而緼袍不完子路曰夫非施及貧窮散及邦族而能如此乎晏子爲相食不重肉妾不衣帛而中外待以舉火者七十餘家賈生曰吾觀於木而知苞苴之行也廚有腐肉則將士不附鳬雁食粟則農夫易畆故曰分散者仁之施也】

【漢宣帝起民間明習吏治而丙定侯又起獄吏精於法律及爲相顧以三公而察吏心陋之不爲也黃霸亦起卒吏習律令及爲通官顧寛和不畸於法非其天性溫良而然乎其守潁川也有長史許丞老病聾督郵白欲逐之霸曰許丞廉吏𨿽老尙能拜起頗重聽何傷且善助之無失賢者意或問其故霸曰數易長史送故迎新之貴及姦吏因緣絕薄書盜財物費耗甚多所易新吏又未必賢或不如其故徒相益爲亂凡治道去其太甚者而已薛宣亦稱能吏適注律顧患部刺史與郡縣事疏言部刺史開私門聽防佞以求吏民過失呵譴及細微轉相逼促使鄕黨缺嘉賔之歡九族忘親親之惠詩曰民之失徳幹餱以愆諺曰苛政不親煩苦傷思宜明申飭使昭然知本朝之要務又如龔遂所云治亂民猶治亂繩不可急也惟緩之乃可治耳是皆溫良寛裕有得於仁本而丙吉黃霸皆起小吏捐刀筆可謂溫良者矣金日防少輪黃門養馬武帝行觀馬后宮羅列日防獨不敢仰視帝心異之知爲休屠王太子後益親兩子皆帝弄兒防常目之兒壯不謹遂撲殺弄兒以狀聞在上左右曰不忤視者數十年賜出宮女皆不敢近後欲納其女後宮亦堅謝不敢也使同大將軍輔少主曰勿使匈奴輔漢他如陳寵表薦輒自手書以防泄漏及在樞機不復教授以絕門徒樊楚之冠劍不解於身杜安之通書藏壁如故以至於魏有長孫儉者雪中奏事待報終日不移寸足亦可謂得仁之地者矣晉李康嘗云淸者未必愼愼者必自淸故敬愼仁人之所貴也】

【何武君公爲揚州刺史敷政有度時戴聖爲九江太守自以大儒間有不法武或舉刺屬郡輒云後進生何知徒亂人治旣武廉得其罪欲案之聖懼不免盛毀武於朝武聞之終不揚其惡而聖子爲郡盜得繋廬江聖自以子必死武爲平反得生始大慙服也又如劉寛典三郡未嘗一挫辱吏卒翻羹污朝衣聲色不異疑有以自鎭者皆風气使然亦資學問之力也】

【隋時牛有弟弼醉射殺駕車牛還第婁迎謂曰叔射殺牛但答曰作脯妻又云此是異事但曰已知之顏色不異讀書自若是猶爲弟故有盧昌衡者嘗行浚儀道中所乘馬值人牛觸死牛主前謝罪求還直昌衡謝之曰六畜相抵固其性豈人情哉君又何謝焉然是猶爲畜故有李士謙者家饒財以賑施爲事鄕裏鬩墻爲產不均輒舉資益之有奴醉與鄕人角力而斃其人惶怖請罪士謙曰本無殺心何爲用謝然可逺去無爲吏所得也如牛盧昌衡李士謙者可謂寛裕者矣】

【晉劉和季江在之名儒也元康中撫荊州寛刑省賦公私賴之值陳敏叛於江東遣陶侃討之或以侃與敏有舊侃聞遣子洪詣自固曰匹夫之交猶不負本心況丈夫乎表洪爲參軍遣之侃果破降敏時東海與河間治兵或說曰張光大宰腹心公旣與東海宜斬光以明向背曰宰輔失徳州將何與焉危人自安吾不忍爲也因表用光又遺越顒書勸解兵息門不聽乃一意表率江漢每有注措貽守相手書丁寜款密人皆感悅自效咸云得劉公一紙書賢於十部從事逺矣】

【宋謝密徹謝混之從子也諸兄弟瞻晦輩並有時譽混謂瞻等曰汝等𨿽才義丰贍何能愜心至於徵子吾無間然義熈中混坐劉毅黨誅混妻晉陵公主守節密產饒積千萬主壻殷好摴蒱悉供戲具內人以微孫順悉不敢爭或曰君家物產乃爲殷家戲具譬棄物江海豈爲廉乎微曰親戚言財爲鄙之甚內人能無言豈可復道使爭耶故如劉之理國謝密之理家可謂得仁之能者矣】

【南北分裂禮教陵夷當魏時有蘇綽僕射周恵逹稱其有王佐才嘗與宇文泰如昆明池觀魚至城漢故倉地問左石知者惟綽歷歷道之旣典機密始制爲文案式朱出墨入及計帳戶籍之法後代遵用之又爲六條詔書以理身心惇教化重農桑擢賢良卹訟獄均賦役爲本務皆原性情歸仁恕懇懇有先民之遺焉是𨿽不専於禮讓而施於條教俱有其節文亦可謂得仁之貌者矣】

【梁有劉瓛子珪五歳聞舅孔熈先讀管寜傳欣然慕之曰此可學耳與弟璡共據一蓬室爲風所偃共正衣冠講誦不廢也袁粲薦爲祕書郎不就袁粲死難微服往哭之極哀齊髙帝召入華林園諮政道答曰政在孝經但鑑前軌之失資以寛厚耳帝太息曰儒者之言可寶萬世以資輕但授記室博士不望也瓛姿形纎小采據甚博當世推爲大儒比於賈鄭嘗講月令謂門徒曰江左以來陰陽曆數學廢久矣吾講此曾不能髣髴其自抑如此嘗患祖母病疽經年煮藥漬指爲爛年四十未娶齊髙爲娶王氏女鑿壁掛履土落母牀母不悅卽遣之居憂臥廬中足爲之屈杖不能起是𨿽無當於禮節也然推其意本於孝經施於講誦可謂得仁之貌矣】

【江左旣尙淸言王何衛樂一時推重遂爲月旦之餘波講學之權始然其簡約澹致不可少也衛玠嘗言人有不及可以情恕非意相干可以理遣故終身不見喜慍之色然玠爲公孫蚤登華要涉世尙淺據其所得未深於輔嗣也要於出處之際過輔嗣逺矣】

【王承王湛子也淸修寡欲言不飾說獨明指要約而能通時人比之樂廣東海王越敬禮之勅其子曰學之所益者淺體之所安者深王參軍人倫之表也汝其師之見朝政漸替請出爲東海太守政尙淸靜不爲苛察有得盜池魚者承訊之曰文王之沼與眾樂之池魚何足問乎吏防犯夜者訊之雲從師受書不覺日暮承慰遣之曰柰何鞭撻寧越以立威名旣棄官束渡江逢世亂人懷危懼承每夷然不見憂喜之色一日至下邳登山北望慨然曰人言愁我始欲愁耳子述三十未知名司徒導辟爲中兵屬旣見無他言但問江東米價述張目不答導曰王掾不癡人何言癡也嘗燕見導發言一生嘆美述正色曰人非堯舜安得每事稱善導攺容謝之蓋猶有湛承之風焉顏含宏都少以操行聞引趙簡子事於夢中事病兄者也後累官侍中時王遵隆重時論謂百僚宜降禮太常馮恍問含捨不答退而曰吾聞伐國不問仁人向者馮思祖問佞於我我豈有邪徳乎爲嘆惋累日郭璞嘗過含欲爲之筮含曰年在天位在人修己而天不與命也守道而人不知性也自有性命無勞蓍璞大嘆服或問江左羣士優劣答曰周伯仁之正鄧伯道之淸卞望之之節餘則吾不知也故如王承顏含者可謂得仁之文者矣】

【陶潛大司馬侃之曾孫也閒靜少言不慕榮利環堵蕭然不蔽風日著文章以自娛以爲任眞無所先任眞者洞然於天他無所得先也自以爲世晉臣恥屈身異代屢徴不起嘗爲州祭酒不數日解去又爲彭澤令郡遣督郵行縣吏白當束帶見之潛嘆曰我不能爲五斗米折腰卽日解印綬去賦歸去來詞又賦歸田園居詩時登廬山遊觀與逸人往還其吟詠衝適歸於自然三百篇而後未之有也宋有邵雍字堯夫世燕人也讀専苦寒不鑪暑不扇夜不就枕席數年道乃通適吳楚周流齊魯梁晉之墟久之還共城廬於百源之上最後居洛陽蓬蓽環堵不蔽風雨躬爨以養父母浩然自得出與文彥博富弼司馬光程顥遊以道誼相伯仲其爲詩瀟然出於簡策之外與天地萬物鼔吹醇气故如陶潛邵雍可謂分仁之和者矣】

【東漢時有韓韶者爲羸長周卹百姓有童恢魏霸之風賊相戒不入境有流民入界者萬餘韶湣其饑困開倉廩贍之主者爭不可韶曰長活溝壑之人而以此獲罪含笑入地矣太守知韶名徳無所坐陳重雷義世所稱雷陳者也並爲尙書郎義代同臺郎受罪黜重亦以病免重嘗代同捨郎償負錢數十萬終不言義亦濟人死罪者以金謝堅不受金主伺義不在默委金承塵而去後發屋得金而金主已死無從還乃以付縣曹故如陳雷是惟有意爲善非市之也李士謙嘗出粟數千石貸閭裏租值歳歉莫能償羣趣謝士謙曰吾本國賑贍豈求利哉設酒食焚券罷之後歳熟來償訖不受值大饑設粥待餓者全活以萬計或謂士謙曰子陰徳多矣其必有後士謙曰所謂陰徳猶之耳鳴已獨知之耳今吾所作汝俱知何謂陰徳哉故如韓韶李士謙可謂得仁之施者矣】

【臣觀諸臣皆行不純儒而中心質實無欺世盜名利祿自與之事使之及於孔門則顏閔參思之閒未爲逺也但其志事近衷論久乃定卽當時人主亦未能盡知焉】

【表記曰子言之仁有數義有長短小大中心憯怛愛人之仁也率法而彊之資仁者也詩雲丰水有芑武王豈不仕詒厥孫謀以燕翼子數世之仁也國風曰我今不閱皇卹我後終身之仁也子曰仁之爲器重其爲道逺舉者莫能勝也行者莫能致也取數多者仁也夫勉於仁者不亦難乎是故君子以義度人則難爲人以仁望人則賢者可知己矣又曰中心安仁者天下一人而已大雅曰徳輶如毛民鮮克舉之我儀圖之惟仲山甫舉之愛莫助之小雅曰髙山仰止景行行止子曰詩之好仁如此鄕道而行中道而廢忘身之老也不知年數之不足也俛焉日有孽孽斃而後已夫如表記所稱則可謂尊讓仁者矣子曰無欲而好仁者無畏而惡不仁者天下一人而已是故君子議道自已而置法以民子曰仁有三與仁同功而異情與仁同功其仁未可知也與仁同過然後其仁可知也又曰仁之難成久矣人人失其所好故仁者之過易辭也夫子於仁之難成再致嘆焉故天下之尊讓仁者未有如夫子者也臣觀夫子以同過論仁又曰觀過知仁卽如上十六條之事率心而行之事事有過必以過棄人則天下無完人矣要其本於學問澡身浴徳不可少也】

命儒章第十八

儒有不隕獲於貧賤不充詘於富貴不慁君王不累長上不閔有司故曰儒今眾人之命儒也妄常以儒相詬病孔子至捨哀公館之聞此言也言加信行加義終沒吾世不敢以儒爲戲

【道之絀於勢者無他曰貧賤而已矣自以爲貧賤則貧賤之人也自以爲富貴則富貴之人也貧賤富貴人所自命眾亦共命之而皆有慁於君王累於長上閔於有司儒者無有也眾所謂貧賤儒者不以爲貧賤眾所謂富貴儒者不以爲富貴儒者亦仁而已仁而後成人成人而後成天成天而後君王長上有司之所從受命也易曰自天佑之吉無不利子曰佑者助也天之所助者順也人之所助者信也履信思乎順又以尙賢也是以自天佑之吉無不利是蓋王者之事而儒者亦有焉儒者不以貧賤而慕富貴不以富貴而傲貧賤亦不以貧賤而驕富貴富貴而引貧賤是則儒者之信順儒者之尙賢也故曰天命不佑有妄之事也自天佑之無妄之事也無妄之於大有其致一也不寶金玉不祈土地見利不虧其義見死不更其守身可危志不可奪近文章砥厲防隅若此則何隕獲於貧賤之有古之人有行之者原憲曾參巫馬期之徒是也懷忠信以待舉力行以待取難得易祿易祿難畜居處不淫飲食不溽上答之不敢以疑不答之不敢以諂忠信之義優遊之法愼靜而尙寛毅以與人若此則何充詘於富貴之有古之人有行之者蘧瑗季札子產晏嬰之徒是也難進易退齊難恭敬道塗不爭險易冬夏不爭陰陽先勞而後祿上通而不困陳言而防靜而正之分國如錙銖不臣不仕若此則何恩君王之有衣冠中動作愼愛死有待養身有爲戴仁抱義𨿽有暴政不更其所𨿽危起居竟信其志義同而進不同而退如此則何累長上之有非時不見非義不合過言不再流言不極易衣而出並日而食不臨深以爲髙不加少以爲多並立則樂相下不厭如此則何閔有司之有古之人有行之者黃憲陳寔仇覽管寧徐穉申屠蟠沈麟士元徳秀孔嵩閔貢屠羊說之徒是也三代而下溺於言說其有進於是行者蓋亦寡矣】

【臣觀聖賢所論人才成徳大約盡於是編人主習觀是編則取士之方盡矣宋儒髙閌溺於時尙不知力行求仁之說以爲儒行一篇學不純經不宜與大學中庸並稱考其意以毀方瓦合則張禹孔光見詆於前相死相先則李杜尹劉見推於後然而容眾慮下逹人所稽義命久要孔門屢嘆道有不同歸仁一而已故其終篇曰言加信行加義終沒吾世不敢以儒爲戲亦以教求仁之貴精力行之未易也】魯哀公問於孔子曰吾欲論吾國之士與之爲政何如孔子對曰生乎今之世志古之道居今之俗服古之服捨此而爲非者不亦鮮乎哀公曰然則今夫章甫句屨紳帶而搢笏者皆賢乎孔子曰否不然端衣裳冕而乘路者志不在於食葷斬衰蕳屨杖而歠粥者志不在於飲食生今之世志古之道居今之俗服古之服捨此而爲非者不亦鮮乎哀公曰善何如則可謂庸人矣孔子對曰所謂庸人者口不能道善言而志不邑邑不能選賢善而托身焉以爲己憂動行不知所務止立不知所定日選於物不知所貴從物而流不知所歸五鑿爲政心從而壊若此則可謂庸人矣哀公曰何如則可謂士矣孔子對曰所謂士者𨿽不盡道術必有所繇焉𨿽不盡美必有所處焉是故知不務多務審其所知行不務多務審其所繇言不務多務審其所謂知旣知之行旣繇之言旣順之若夫性命肌膚之不可易也富貴不足以益貧賤不足以損若此則可謂士矣哀公曰何如則可謂君子矣孔子對曰所謂君子者躬行忠信其心不賈仁義在己而不害不知聞志廣博而色不伐思慮明達而辭不爭君子猶然如將可及也而不可及也如此可謂君子矣哀公曰善敢問何如則可謂賢人矣孔子對曰所謂賢人者好惡與民同情取捨與民同流行中矩繩而不傷於本言足法於天下而不害於其身躬爲匹夫願富貴爲諸侯而無財如此則可謂賢人矣哀公曰善敢問何如可謂聖人矣孔子對曰所謂聖人者知通乎大道應變而不窮能測萬物之情性者也大道者所以變化而凝成萬物者也情性也者所以理然不然取捨者也故其事大配乎天地參乎日月雜於云霓總要萬物穆穆純純其莫之能循若天之司莫之能職百姓淡然不知其善若此則可謂聖人矣哀公曰善孔子出哀公送之

【臣觀是篇原始服行以列五品與儒行同意然而儒行精微矣儒行以毅爲本以任重致逺爲務於窮達不變造次顚沛不離之意同防十六章百二十二義爲參兩根本明主用之以贊襄天地得其一行一事皆足以顯爲王佐潛稱人師凡論語中所論古近行事與孟子所論聖人丈夫先後合節也東漢諸儒推準儒行以爲人極其時武人穉子皆能特立砥厲不借誦說有以自見使大梟鉅雄如卓操之徒尙僶俛以畏名士統天用人之主能采是篇以定士彚振人心砥風俗辧爵位則公卿侍從常臬尹伯百執有司黨正之屬咸就其職防諂面諛猥污貪黷之徒可以不煩蕭斧而治也】

儒行集傳卷下

