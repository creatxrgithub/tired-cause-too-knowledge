

欽定四庫全書

經部四

禮記述注

禮類三【禮記之屬】

提要

【臣】等謹案禮記述注二十八卷

國朝李光坡撰光坡有周禮述注已著錄是編成於康熈戊子前有自序云始讀陳氏集說疑其未盡及讀注疏又疑其未誠如序內稱鄭氏祖防孔氏惟鄭之從不載他說以爲可恨鄭氏祖防莫過於郊特牲之郊祀祭法之禘祖宗而孔氏正義皆取王鄭二說各爲臚列其他自五禮大者至零文單字備載眾詁在諸經注疏中最爲詳核何妄詆歟又禮器篇斥後代封禪爲鄭祖防啟之秦皇漢武前鄭數百年亦鄭注啟之乎又多約注疏而成鮮有新意而指注疏爲舊說凡此之類抵冒前人卽欺負後生何以示誠乎抑譏漢唐儒者說理如夢此程朱進人以知本吾儕非其分也今於禮運則輕其出於老氏樂記則少其言理而不及數其他多指爲漢儒之附防逐節不往復其文義通章不鉤貫其脈絡而訓禮運之本仁以聚亦曰萬殊一本一本萬殊仲尼燕居之仁鬼神仁昭穆亦曰克去己私以全心徳欲以方軼前人恐未能其退舍也云云其論可謂持是非之公心掃門戶之私見𨿽義取簡明不及鄭孔之賅博至其精要亦略備於斯終勝陳澔之弇陋也乾隆四十六年三月恭校上

總纂官【臣】紀臣昀陸錫熊【臣】孫士毅

總校

官【臣】陸

費墀

禮記述注序

諸經注疏共最禮記朱子教學者看注看疏自好然文字浩汗班史謂說五字之文至二三萬言者蓋漢唐講師之體爾也又與諸經連部合梓價重匹士家不能皆有卽有而讀之亦何得於制舉故是書不講殆千年矣宋末有陳氏集說學者喜其便祧注疏而崇焉明初爲之大全裒然列於太學坡始受之竊病其未盡及讀注疏又疑其未誠如序內稱鄭氏祖防孔氏惟鄭之從不載他說以爲可恨夫祖防莫過於郊特牲之郊祀祭法之禘郊祖宗而孔氏正義皆取王鄭二說各爲縷列不特此也考之全經自五禮大者至零文單字備載眾詁在諸經注疏中最爲詳核何妄詆與又禮器篇斥後代封禪爲鄭祖緯啟之秦皇漢武前鄭數百年亦鄭預啟之乎又多約注疏而成鮮有新解時而指注疏爲舊說舊說似矣時而著鄭氏曰疏曰至著鄭曰疏曰盎有徳色若不遺葑菲者凡此之類抵冒前人卽欺負後生何以示誠乎抑譏漢唐儒者說理如夢此程朱進人以知本吾儕非其分也今於禮運則輕其出於老氏樂記則少其言理而不及數其他整篇完文多指爲漢儒之傳會逐節不往復其文義通章不鉤貫其脈絡而訓禮運之本仁以聚亦曰萬殊一本一本萬殊燕居之仁鬼神仁昭穆亦曰克去己私以全心徳欲以方軼前人恐未得其退舍也許魯齋曰宋文章近理者多然得實理者亦少世所謂彌近理而大亂眞學者須著眼目知要之言可以發蒙矣至大全所集尢爲狼藉未論其它彼陳氏方恨孔惟鄭從不載它說而其首例云一以集說爲宗不合者不取何自悖也今也不量其力本述注疏朱子之教也陳氏雜合注疏諸儒爲文或仍之或以注疏增其未備損其枝辭標集說曰從其實也凡諸篇皆妄次第爲之條理童而習白首而修尊所得於遺經者以施於子弟切磋究之爲就正之資而非敢曰有得也若夫侈口經緯廣張質文何異以丹靑之陳色繪日月之生气栁州所謂非愚則惑不敢犯也康熙戊子淸溪李光坡謹序

孔子六世祖嘉被宋督難後曽孫防叔奔魯必以殷禮來如王子朝以成周之典籍奔楚是也故學孔氏之門多是殷禮孟子言周班爵祿與周官異與王制同言井田不能詳周法反推殷助引周詩以證可見矣此經皆原本師門則注疏言是夏殷禮者當推尋究竟未可遽斥臆說也王府圖書學士大夫不輕得見坡論詳郊特牲

程朱出經中大學中庸爲孔門傳心至矣然禮運樂記或云非洙泗防文私心則疑不惟此也凡此經及史子之拾遺掇逸謂是子言意皆有自來但至者有淺深故所錄有完闕耳吾儕誦之隨分盡心至有厚薄醇醨之異則存所疑以質師友公然妄罵竊恐未能信人徒先失已也

解經惟當求意義之合如此經首篇曲禮首節毋不敬三言劉氏必取曽子動容貌三事當之如此比校初何補於用力之實徒使學者胸次滯底不圓朱子所云方觀大學一句便說向中庸上彼此迷暗互相連累是也毎詈漢儒臆說然解說中若此之類𨿽有左證且從臆說也

經文不解指爲傳防注疏曲折指爲支離然傳防者世近於古支離者學多於吾不顧理之是非而漫爲指斥則將何所承受取信也太極圖二程子不肯輕易示世數百年中見後生不禮前人然後知程子之慮民也深

欽定四庫全書

禮記述注卷一

安溪李光坡撰

疏曰禮記之作岀自孔氏之徒共撰所聞以爲此記或錄舊禮之義或錄變禮所由或兼記體履或雜序得失故編而錄之以爲記中庸是子思所作緇衣公孫尼子所撰鄭康成雲月令呂不韋所修盧植云王制爲漢文時博士所錄其餘眾篇皆如此例但未能盡知所記之人也鄭君六藝論云戴徳傳記八十五篇則大戴禮是也戴聖傳禮四十九篇則此禮記是也

曲禮上第一

陸曰本或作曲禮上者後人加也檀弓雜記放此曲禮者是儀禮之舊名委曲說禮之事

曲禮曰

疏曰云曲禮曰者是引儀禮正經今不見者或在三千散亡之中也

毋不敬

注曰禮主於敬

儼若思

注曰儼矜莊貌人之坐思貌必儼然

安定辭

熊氏曰安從容定堅確

安民哉

疏曰心能肅敬身乃矜莊口復審愼三者依於徳義則可以安民也朱子曰首章言君子修身其要在此三者而其效足以安民乃禮之本故以冠篇

敖不可長欲不可從志不可滿樂不可極

朱子曰此篇雜取諸書精要之語集以成篇𨿽大意相似而文不連屬如首章四句乃曲禮古經之言敖不可長以下四句不知何書語又自爲一節皆禁戒之辭應氏曰敬之反爲敖情之動爲欲志滿則溢樂極則反

賢者狎而敬之畏而愛之

注曰狎習也近也坡謂言人之賢者𨿽素相近習必敬之不可防𨿽畏服之必愛其徳義不可疏此親仁之道也

愛而知其惡憎而知其善

注曰謂與人交不以己心之愛憎誣人之善惡坡謂此愛眾之道也

積而能散安安而能遷

注曰謂已今安此之安圗後有害則當能遷晉咎犯與姜氏醉重耳而行近之坡謂積蓄財也散施也上安據心下安據處安安卽懷居也能遷所謂見懷思威也此自治之道也

臨財毋苟得臨難毋苟免很毋求勝分毋求多

注曰毋苟得爲傷防也毋苟免爲傷義也毋求勝求多爲傷平也疏曰很當引過歸己不可求勝眾人之物當共分之不可貪欲望多

疑事毋質直而勿有

疏曰質成也已之所疑則毋得成言之故孔子戒子路云不知爲不知也直正也所不疑者仍須謙退當稱師友所說以正之勿謂已有此義也坡謂如縣子譏子防之汰正所謂有之也疑事毋質闕疑也直而勿有愼言也

若夫坐如屍立如齊

疏曰尸居神位坐必矜莊坐法必當如尸之坐人之倚立多慢不恭𨿽不齊亦當如祭前之齊必須磬折屈身朱子曰劉原父云此乃大戴禮曽子事父母篇之辭此篇蓋取彼文而若夫二字失於刪去鄭氏不知其然乃爲此二句爲丈夫之事誤矣

禮從冝使從俗

注曰事不可常也呂氏曰敬者禮之常禮時爲大時者禮之變體常盡變則達之天下周旋無窮應氏曰大而百王百世質文損益之時小而一事一物泛應酬酢之節又曰五方皆有性千里不同風所以入國而必問俗也

夫禮者所以定親疏決嫌疑別同異明是非也

疏曰五服之內大功以上服麤者爲親小功以下服精者爲疏若妾爲女君期女君爲妾若服之則太重降之則有舅姑爲婦之嫌故全不服是決嫌也孔子之喪門人疑所服子貢請若喪父而無服是決疑也本同今異姑姊妹是也本異今同世母叔母及子婦是也得禮爲是失禮爲非若主人未小斂子防裼裘而弔得禮是也曽子襲裘而弔失禮非也

禮不妄說人不辭費

集說曰求以說人已失處心之正況妄乎不妄說人則知禮矣躁人之辭多君子之辭達意則止言者煩聽者必厭

禮不逾節不侵侮不好狎

集說曰逾節則招辱侵侮則忘讓好狎則忘敬三者皆叛禮之事不如是則有以持其莊敬純實之誠而逺於恥辱矣

修身踐言謂之善行行修言道禮之質也

注曰言道言合於道也熊氏曰人能修身踐言則慥慥篤實謂之善行旣行修言道忠信立矣是禮之本也

禮聞取於人不聞取人禮聞來學不聞往教

朱子曰此與孟子治人治於人食人食於人語意相類取於人者爲人所取法也取人者人不來而我引取之也來學往教卽其事也

道徳仁義非禮不成

集說曰道猶路也事物當然之理人所共由故謂之道行道而有得於身故謂之徳仁者心之徳愛之理義者心之制事之冝熊氏曰非禮則無以斂心閒欲而底於純熟故不成

教訓正俗非禮不備

集說曰立教於上示訓於下皆所以正民俗然非齊之以禮則或有教訓所不及者故非禮不備

分爭辧訟非禮不決

朱子曰爭見於事而有曲直分爭則曲直不相交訟形於言而有是非辧訟則是非不相敵禮所以正曲直明是非故此二者非禮則不能決

君臣上下父子兄弟非禮不定

集說曰一主於義一主於恩恩義非禮則不能定

宦學事師非禮不親

集說曰宦仕也仕與學皆有師事師所以明道也而非禮則不相親愛

班朝治軍涖官行法非禮威嚴不行

熊氏曰班列朝廷之位整治軍旅之事臨涖當官布施法令威則人不敢犯嚴則人不敢違非禮則姑息無斷故威嚴不行

禱祠祭祀供給鬼神非禮不誠不莊

疏曰求福曰禱得求曰祠牲幣之屬以供給鬼神熊氏曰非禮則內無誠敬外不恭莊坡謂七者之序自道徳至不決三者以修已治人之道言也自君臣至不行三者以事上臨下言也末及祭祀自人以及神也先盡其道則冝於上下協於人神矣

是以君子恭敬撙節退讓以明禮

集說曰是以承上文而言撙裁抑也禮主其減熊氏曰恭敬以明禮之不容慢撙節以明禮之不容侈退譲以明禮之不容傲

鸚鵡能言不離飛鳥猩猩能言不離禽獸今人而無禮𨿽能言不亦禽獸之心乎夫惟禽獸無禮故父子聚麀集說曰鸚鵡鳥之慧者隴蜀嶺南皆有之猩猩人面豕身出交趾封谿等處禽者鳥獸之總名鳥不可曰獸獸亦可曰禽故鸚鵡不曰獸而猩猩則通曰禽也聚猶共也獸之牝者曰麀

是故聖人作爲禮以教人使人以有禮知自別於禽獸朱子曰聖人作絕句

大上貴徳其防務施報禮尙往來往而不來非禮也來而不往亦非禮也

集說曰太上帝皇之世但貴其徳足以及人不貴其報其防三王之世禮至三王而備故以施報爲尙

人有禮則安無禮則危故曰禮者不可不學也

集說曰禮者安危之所系自天子至於庶人未有無禮而安者也

夫禮者自卑而尊人𨿽負販者必有尊也而況富貴乎注曰負販者尢輕佻志利冝若無禮焉

富貴而知好禮則不驕不滛貧賤而知好禮則志不懾馬氏曰富貴之所以驕滛貧賤之所以懾怯以內無素定之分而與物爲輕重也好禮則有得於內而在外者莫能奪矣

人生十年曰防學二十曰弱冠三十曰壯有室四十曰彊而仕五十曰艾服官政六十曰耆指使七十曰老而傳八十九十曰耄七年曰悼悼與耄𨿽有罪不加刑焉百年曰期頥

朱子曰十年曰防爲句絕學字自爲一句下至百年曰期皆然呂氏曰五十曰艾髮之蒼白者如艾之色也古者四十始命之仕五十始命之服官政仕者爲士以事人治官府之小事也服官政者爲大夫以長人與聞邦國之大事者也才可用則使之仕徳成乃命爲大夫也耆至也至老之境也不自用力指事使人故曰指使傳謂傳家事於子也耄惛忘也悼憐愛也耄者老而知已衰悼者防而知未及𨿽或有罪情不出於故故不加刑人壽以百年爲期故曰期飲食居處動作無不待於養故曰頥

大夫七十而致事

疏曰致所掌職事還君也七十耳目不聰明是以退老去辟賢也所以長防逺恥

若不得謝則必賜之幾杖

集說曰不得謝謂君不許其致仕也如辭謝代謝亦皆卻而退去之義幾所以馮杖所以倚賜之使自安適也

行役以婦人適四方乘安車

疏曰行役謂本國巡行役事婦人能養人故許自隨也古者四馬之車立乘安車者一馬小車坐乘也此養老之具在國及出皆得用之今言行役婦人四方安車則相互也

自稱曰老夫於其國則稱名

注曰老夫老人稱也亦明君貪賢春秋傳曰老夫耄矣疏曰於其國謂自與其君言也

越國而問焉必告之以其制

疏曰他國來問政冝問於老賢老賢則稱國之舊制以告之熊氏曰禮自有舊制文獻所傳是也

謀於長者必操幾杖以從之長者問不辭譲而對非禮也

集說曰謀於長者謂往就長者而謀議所爲也長者之前當執謙虛不辭譲非事長之禮應氏曰操幾杖以從非謂長者所無也執弟子之役其禮然耳

凡爲人子之禮冬溫而夏凊昏定而晨省在醜夷不爭注曰安定其牀衽也省問其安否何如醜眾也夷猶儕也疏曰貴賤相臨則有畏憚朋儕等輩喜爭勝負忘身及親故冝戒之不爭

夫爲人子者三賜不及車馬

注曰三事三命也凡仕者一命而受爵命而受衣服三命而受車馬車馬而身所以尊者備矣不受不敢以成尊比逾於父疏曰言夫者貴賤悉然也命是榮美光顯祖父故受也車馬是安身身安不闗先祖故不受也不云不受而云不及者明人子非惟外迹不受抑亦心所不及於此賜也

故州閭鄕黨稱其孝也兄弟親戚稱其慈也僚友稱其弟也執友稱其仁也交逰稱其信也

注曰周禮二十五家爲閭四閭爲族五族爲黨五黨爲州五州爲鄕僚友官同者執友志同者疏曰慈者篤愛之名弟者事長防第之名坡謂兄弟以慈相望僚友以防相序執友以仁相朂交逰以信相資人能孝則於此四者行之各當其分故隨所得而稱之州閭廣言自兄弟以下則以親疏邇逖爲序

見父之執不謂之進不敢進不謂之退不敢退不問不敢對此孝子之行也

注曰敬父同志如事父疏曰見或故往見或路中相見也

夫爲人子者出必告反必面所逰必有常所習必有業集說曰出則告違反則告歸又以自外來冝知親之顏色安否故言面逰有常必有方也習有業不惰遊也

恆言不稱老

疏曰若其稱老乃是自尊大非孝子卑退之情且自稱老父母則甚老恐感動其親故舜五十而慕是也

年長以倍則父事之十年以長則兄事之五年以長則肩隨之

注曰肩隨者與之並行差退疏曰此謂鄕裏之中非親非友但二十以後年長倍已則以父道事之

羣居五人則長者必異席

疏曰古者地敷橫席而容四人則推長者居席端若五人防應一人別席因推長者一人於異席也此羣居之法若賔主禮席皆無同坐之法

爲人子者居不主奧

注曰室中西南隅謂之奧

坐不中席

疏曰共坐則席端爲上獨坐則席中爲尊

行不中道

疏曰男女各路路各有中也

立不中門

注曰中門謂棖闑之中央坡案注疏此四者皆謂與父同宮者也或異居禮則不然

食饗不爲槪

集說曰食饗如奉親延客及祭祀之類皆是不爲槪量順親之心而不敢自爲限節也

祭祀不爲屍

注曰尊者之處爲其失子之道然則屍卜筮無父者

聽於無聲視於無形

疏曰𨿽聽而不聞父母之聲𨿽視而不見父母之形然常於心想象似見形聞聲謂父母將有教使已然

不登髙不臨深不苟訾不苟笑

疏曰相毀曰訾彼𨿽有是非而已苟譏毀訾笑之皆非彼所欲必反見毀辱故孝子不爲也

孝子不服闇不登危懼辱親也

注曰服事也不於闇冥之中從事爲卒有非常且嫌失禮也男女夜行以燭呂氏曰登危者行險以徼幸也

父母存不許友以死不有私財

集說曰不許友以死謂不爲其友報仇也親在而以身許人是有忘親之心親在而以財専已是有離親之志

爲人子者父母存衣冠不純素

疏曰冠純冠飾也衣純深衣領緣也若仕者或遇凶荒𨿽親存亦須素服非要在親沒故不言凡

孤子當室冠衣不純采

注曰早喪親𨿽除喪不忘哀也謂年未三十者三十壯有室有代親之端不爲孤也當室適子也疏曰崔云指謂當室不當室則純采

幼子常視毋誑

集說曰視與示同常示之以不可欺誑所以習其誠

童子不衣裘裳立必正方不傾聽

疏曰童子體熱裘太溫傷陰气也又應給役若著裳則不便故並不著故童子並緇布襦袴也立必正向一方不得傾頭屬聽左右也此說其威儀常然

長者與之提攜則兩手奉長者之手負劍辟咡詔之則掩口而對

注曰習其扶持尊者提攜謂牽將行負謂置之於背劍謂挾之於旁辟咡詔之謂傾頭與語口旁曰咡疏曰辟傾也掩口恐气觸長者

從於先生

疏曰凡言先生謂年徳俱髙又教道於物者凡雲長者直以年爲稱也凡爲君子者皆爲有徳尊之不據年之長幼

不越路而與人言

注曰尊不二也

遭先生於道趨而進正立拱手

注曰爲有教使

先生與之言則對不與之言則趨而退

熊氏曰不與言則退承意而不敢隨行也

從長者而上邱陵則必鄕長者所視登城不指城上不呼

集說曰髙而有向背者爲邱平而人可陵者爲陵鄕長者所視恐有問則卽所見以對也城人所恃以爲安固者有所指則惑見者有所呼則駭聞者

將適捨求毋固

注曰謂行而就人館固猶常也求主人物不可以舊常或時乏無周禮土訓辧地物原其生以詔地求其類

將上堂聲必揚戶外有二屨言聞則入言不聞則不入集說曰上堂升主人之堂也揚其聲者使內人知之也古人脫屨在戶外客𨿽眾脫屨於戶內者惟長者一人言有二屨則並戶內一屨爲三人矣三人而所言不聞於外必是宻謀故不入也

將入戶視必下入戶奉扃視瞻毋回戶開亦開戶闔亦闔有後入者闔而勿遂

集說曰入戶入主人之戶也視下不舉目也扃門闗木也入戶之時兩手當心如奉扃然𨿽視瞻而不爲回轉嫌於千人之私也開闔皆如前不違主人之意也遂闔之盡也嫌於拒後來者故勿遂

毋踐屨毋踖席摳衣趨隅必愼惟諾

疏曰踐蹋也不得蹋先入者屨踖猶躐也席有上下將就坐當從下而升當已位上不發初從上從上爲躐席也旣不踖席當兩手提裳之前向席下角升就坐也旣坐定又愼於應對

大夫士出入君門由闑右不踐閾

注曰闑門橛也閾門限也疏曰門以向堂爲正右在東主位在門東客位在門西大夫士是臣臣統於君不敢自由賔故恆從闑東也履閾一則自髙二則不淨並爲不敬

凡與客入者每門譲於客客至於寢門則主人請入爲席然後出迎客客固辭主人肅客而入

疏曰每門者天子五門諸侯三門大夫二門譲於客欲客先入也主人向已正席今客至寢門方請入敷席者一則自謙示不敢逆設席以招賢也二則愼重更冝親之固如故也禮有三辭初曰禮辭再曰固辭三曰終辭客再辭不先入也肅進也謂先導之公食大夫禮云公揖入賔從是也

主人入門而右客入門而左主人就東階客就西階客若降等則就主人之階主人固辭然後客復就西階集說曰入右所以趨東階入左所以趨西階降等者其等列卑於主人也主人固辭者不敢當客之尊已也

主人與客譲登主人先登客從之

疏曰譲必以三先登亦肅客之義不言三者略可知也

拾級聚足連步以上上於東階則先右足上於西階則先左足

注曰拾當爲涉聲之誤也級等也涉登聚足謂前足躡一等後足從之並連步謂足相隨不相過也先右先左近於相鄕敬

帷薄之外不趨

注曰不見尊者行自由不爲容也入則容行而張足曰趨疏曰帷幔也薄簾也禮天子外屏諸侯內屏卿大夫以簾士以帷臣來朝君至屏而加敬屏外不敬故不趨今言帷薄謂士大夫也

堂上不趨

注曰堂上謂其迫也堂下則趨

執玉不趨

疏曰執玉湏愼不論堂上下皆不趨

堂上接武堂下布武室中不翔

注曰武迹也迹相接謂每移足半躡之中人之迹尺二寸布武謂每移足各自成迹不相躡室中又爲其迫也行而張拱曰翔

並坐不橫肱授立不跪授坐不立

集說曰橫肱則妨並坐者不跪不立皆謂不便於受者

凡爲長者糞之禮必加帚於箕上

注曰如是得兩手奉箕恭也謂初執而往是也弟子職曰執箕膺擖厥中有帚

以袂拘而退其塵不及長者

注曰謂掃時也以袂擁帚之前掃而郤行之

以箕自鄕而扱之

注曰扱讀曰吸謂收糞時也箕去棄物以向尊者則不恭疏曰初持箕往時帚置箕上兩手舉箕當埽時一手捉帚舉一手衣袂以拘障於帚前且掃且遷故云拘而退扱斂取也以箕自向斂取糞穢不以箕向尊者

奉席如橋衡

集說曰如橋之髙如衡之平乃奉席之儀也

請席何鄕請衽何趾

疏曰席坐席也鄕面也衽臥席也趾足也坐爲陽面亦陽也臥爲陰足亦陰也故所請不同

席南鄕北鄕以西方爲上東鄕西鄕以南方爲上疏曰凡坐隨於陰陽若坐在陽則貴左坐在陰則貴右南坐是陽其左在西北坐是陰其右亦在西也俱以西方爲上坐在東方西鄕是在陽坐在西方東鄕是在陰俱以南方爲上亦是坐陽上左坐陰上右坡謂鄕飲酒禮云主席阼階上西面介席西階上東面記謂主介凡升席自北方降由南方注云升由下降由上與此同惟賔席牖前南面以西方爲下疏云東上統於主人燕禮公席阼階西北面東上統於君與此異

若非飲食之客則布席席間函丈

注曰謂講問之客也函猶容也講問冝相對容丈足以指畫也飲食之客布席於牖前疏曰古者飲食燕享則賔位在室外牖前列席南向不相對相對者惟講說之客席之制三尺三寸三分寸之一則兩席並中間空地共一丈也

主人跪正席客跪撫席而辭客徹重席主人固辭客踐席乃坐

集說曰跪而正席敬客也撫以手按止之也客不敢居重席故欲徹之主人固辭則止客踐席將坐主人乃坐也

主人不問客不先舉

集說曰席坐旣定主人以客自外至當先有所問客乃答之客不當先舉言也

將卽席容毋怍兩手摳衣去齊尺衣毋撥足毋蹶劉氏曰兩手摳揭衣之兩旁使下齊離地一尺而坐以便起居免有躡躓失容也坐後更須整疊前面衣衽毋使撥開又古人以膝坐久則膝不安而易以蹶動坐而足動亦爲失容故戒以毋動也管寜坐席嵗久惟兩膝著處穿是足不動故然耳坡謂容毋怍言將就席顏色宜莊或佯傲或急惶皆怍也

先生書防琴瑟在前坐而遷之戒勿越

疏曰坐亦跪也弟子將行若遇師諸物或當已前則跪而遷移之戒愼不當逾越

虛坐盡後食坐盡前坐必安執爾顏長者不及毋儳言注曰盡後謙也盡前爲污席儳猶暫也非類雜疏曰坐必安者凡坐好自搖動故戒之必安執守也久坐好異故必戒之冝如向者無怍顏容也長者正論事未及他事少者不得輒以它事暫然雜錯師長之說

正爾容聽必恭毋勦說毋雷同必則古昔稱先王集說曰上言執爾顏謂顏色無或變異此言正爾容則正其一身之容貌也聽必恭亦謂聽長者之言也擥取他人之說以爲已說謂之勦說聞人之言而附和之謂之雷同如雷之發聲而物同應之也𨿽不勦說雷同亦不得専輒必法則古昔稱述先王言有據依乃爲善耳

侍坐於先生先生問焉終則對

集說曰問終而後對欲盡聞所問之防且不敢雜亂尊者之言也

請業則起請益則起

注曰尊師重道也起若今摳衣前請也業謂篇卷也益謂受說不了欲師更明說之

父召無諾先生召無諾惟而起

集說曰父以恩師以道故所敬同呂氏曰諾者許而未行也

侍坐於所尊敬無餘席見同等不起

集說曰所尊敬謂先生長者及有徳有位之人也無餘席謂已之席與尊者之席相近則坐於其端不使有空餘處近則應對審也同等之人與已無尊卑故不爲之起

燭至起食至起上客起

集說曰燭至而起以時之變也食至而起以禮之行也上客至而起以其非同等也

燭不見跋

集說曰跋本也古者未有蠟燭以火炬照夜將盡則藏其所餘之殘本恐客見之以夜久欲辭退也

尊客之前不叱狗

注曰主人於尊客之前不敢倦嫌若風去之疏曰卑客亦當然舉尊爲甚

讓食不唾

集說曰嫌於似鄙惡主人之饌也

侍坐於君子君子欠伸撰杖屨視日蚤莫侍坐者請出矣

疏曰禮卑者賤者請進不請退退由尊者若君子志疲而欠體疲而伸君子杖在坐著屨升堂脫之在側倦則自撰持之或視庭影望日蚤晚爲上諸事皆是尊者欲起之漸故侍坐者得請出矣

侍坐於君子君子問更端則起而對

注曰離席對敬異事也君子必令復坐

侍坐於君子若有告者曰少閒願有復也則左右屏而待

注曰復白也言欲須少空閒有所白也屏猶退也疏曰侍者各自屏退左右避之不得近也

毋側聽毋噭應毋滛視毋怠荒

集說曰上言聽必恭側耳以聽非恭也噭謂聲響髙急如叫之號呼也應答冝徐而和不得髙急也滛視流動邪眄也怠荒謂身體放縱不自拘斂也

遊毋倨立毋跛坐毋箕寢毋伏

集說曰遊行也倨傲慢也立當兩足整齊不可偏任一足箕謂兩展其足狀如箕舌也伏覆也

斂髮毋髢

疏曰髢髲也垂如髲也古人重髮以纚韜之不使垂

冠毋免勞毋袒暑無褰裳

集說曰免脫也冠當常著於首不可脫也有袒而露其裼衣者有袒而割牲者因勞事而袒則爲防褰揭也涉淺而揭則可暑𨿽炎熱不得褰袪取涼疏曰諸事條目通誡爲人之法也

侍坐於長者屨不上於堂解屨不敢當階

集說曰侍長者之坐於堂故不敢以屨升若長者在室則屨得上堂而不得入室戶外有二屨是也解脫也屨有綦系解而脫之不敢當階爲妨後升者

就屨跪而舉之屏於側

疏曰此侍者或獨暫退時取屨法也就猶著也初升時解置階側今下著之先往階側跪舉取之故云就屨跪而舉之也屏於側者屏退也退不當階也

鄕長者而屨跪而遷屨俯而納屨

疏曰此明少者禮畢退去爲長者所送則於階側跪取屨稍移之面向長者而著之遷徙也就階側跪取稍移近前也俯而納者旣取因俯身向長者而納足著之不跪者跪則足向後不便故俯也𨿽不並跪亦坐左納右坐右納左

離坐離立毋往參焉離立者不出中間

疏曰離兩也若見二人並坐或並立旣惟二人恐密有所論則已不得輒往參預之又若見二人並立當已行路則避之不得輒當其中間出也識與不識通如此也

男女不雜坐不同椸枷不同巾櫛不親授

集說曰內則注云植者曰楎橫者曰椸枷與架同置衣服之具也巾以涗潔櫛以理髮此四者皆所以逺私防之嫌

嫂叔不通問諸母不潄裳

集說曰不通問無問遺之往來也諸母父妾之有子者潄浣也裳賤服不使潄裳敬父之道亦所以逺別也

外言不入於梱內言不出於梱

注曰內言外言男女之職也不出入者不以相問也梱門限也

女子許嫁纓非有大故不入其門

集說曰許嫁則系以纓示有所系屬也此與幼所佩香纓不同大故有災變若疾病

姑姊妹女子子已嫁而反兄弟弗與同席而坐弗與同器而食

集說曰女子子重言子者別於男子也専言兄弟者逺同等之嫌

父子不同席

集說曰尊卑之等異也

男女非有行媒不相知名

集說曰行媒謂媒氏之往來也名謂男女之名也

非受幣不交不親

注曰重別有禮乃相纒固熊氏曰非受聘禮之幣帛不得交際而相親

故日月以告君

疏曰婦來則書取婦之年月日時以告國君也

齊戒以告鬼神

注曰昏禮凡受女之禮皆於廟爲神席以告鬼神謂此也

爲酒席以召鄕黨僚友以厚其別也

注曰厚重愼也

取妻不取同姓故買妾不知其姓則卜之

注曰爲其近禽獸也妾賤或時非媵取之於賤者世無本系疏曰世無夲系不知何姓之後但卜得吉者取之

寡婦之子非有見焉弗與爲友

集說曰有見才能卓異也若非有好徳之實則難以避好色之嫌故取友者謹之

賀取妻者曰某子使某聞子有客使某羞

呂氏曰賀者以物遺人而有所慶也著代以爲先祖後人子之所不得已故不用樂且不賀也然爲酒食以召鄕黨僚友則遺問不可廢也故其辭曰聞子有客使某羞捨曰昏禮而謂之有客則所以羞者佐其供具之費而已非賀也作記者因俗之名稱賀

貧者不以貨財爲禮老者不以筋力爲禮

注曰禮許儉不非無也年五十始杖八十拜君命一坐至

名子者不以國不以日月不以隠疾不以山川

注曰此在常語之中爲後難諱也春秋傳曰名終將諱之隠疾衣中之疾也謂若黒臀黒肱矣疾在外者𨿽不得言尙可指擿此則無時可避俗語云隠疾難爲醫

男女異長

集說曰各爲伯仲示不相干雜之義也

男子二十冠而字

集說曰冠而字之敬其名也

父前子名君前臣名

注曰對至尊無大小皆相名疏曰鄢陵之戰公陷於淖樂書欲載公鍼曰書退鍼是書子是於君前臣名其父也

女子許嫁笄而字

集說曰許嫁則十五而笄未許嫁則二十而笄亦成人之道也故字之

凡進食之禮左殽右胾食居人之左羮居人之右膾炙處外醯醤處內蔥防處末酒漿處右以脯修置者左胊右末

注曰此大夫士與賔客燕食之禮其禮食則宜放公食大夫禮云疏曰脯訓始始作卽成也修亦脯修訓治治之乃成薄析曰脯捶而施姜桂曰腶修朐謂中屈也左朐朐置左也右末末邊際置右右手取祭擘之便也脯修處酒左以燥爲陽也集說曰肉帶骨曰殽純肉切曰胾骨剛故左肉柔故右殽在俎胾在豆飯在羮右分燥濕也膾炙異饌故在殽胾之外膾炙皆在豆醯醤食之主故在殽胾之內蔥防烝蔥亦菹類加豆也處醯醤之左言末者殊加也酒漿或酒或漿也處羮之右若兼設則左酒右漿

客若降等執食興辭主人興辭於客然後客坐

注曰辭者辭主人之臨已食若欲食於堂下然疏曰此降等謂大夫於卿故欲降而不降若臣於君則降也敵者全無降法詳在公食禮

主人延客祭祭食祭所先進殽之序徧祭之

集說曰古人不忘夲故得食而種出少許置於豆間之地以報先代始爲飲食之人謂之祭延道之也若敵客則得自祭此卑者必主人先祭道之已乃從之祭食之禮主人所先進者則先祭之後進者後祭各以殽之防序而祭之徧也

三飯主人延客食胾然後辯殽

疏曰三飯謂三食也禮食三飱而告飽須勸乃更食三飯竟而主人乃導客食胾也公食大夫禮云賔三飯以湆醤鄭云毎飯歠湆以殽擩醤食正饌也所以至三飯後乃食胾者以胾爲加故三飱前未食食胾之後乃可徧食殽也

主人未辯客不虛口

疏曰虛口謂食竟而飲酒蕩口使淸潔及安食也用漿曰潄以淸潔爲義用酒曰酳酳訓演演養其气也主人恆譲客不自先飽故客待主人辯乃得爲酳也此謂卑客耳敵客以上則不待主人也

侍食於長者主人親饋則拜而食主人不親饋則不拜而食

疏曰饋進饌也已𨿽侍尊長而主人若自親饋與己己則拜謝之而後食也

共食不飽共飯不澤手

疏曰非禮食則有同器食法共食宜謙不輒厭飫爲飽也共飯亦共器盛飯也古禮飯不用箸但用手澤謂摩挲也不澤手恐爲人穢也

毋飯毋放飯毋流歠

集說曰毋者疏云若取飯作則易得多是欲爭飽也朱氏曰放謂食之放肆而無節也流謂飲之流行而不知止也

毋吒食毋齧骨毋反魚肉毋投與狗骨毋固獲

集說曰吒食疏謂以舌口中作聲似若嫌主人之食也毋齧嫌其聲之聞也毋反魚肉不以所餘反於器注云謂已歷口人所穢也毋投與狗骨不敢賤主人之物也求之堅曰固得之難曰獲固獲謂必欲取之也

毋揚飯飯黍毋以箸

集說曰揚謂以手散其熱气嫌於欲食之急也毋以箸當用匕也

毋嚃羮毋絮羮毋刺齒毋歠醢客絮羮主人辭不能亨客歠醢主人辭以窶

集說曰羮之有菜宜用梜不宜以口嚃取食之也絮就器中調和也口容止不宜以物刺於齒也醢宜咸歠之以其味淡也客或有絮羮者則主人以不能烹飪爲辭或有歠醢者則主人以貧窶乏味爲辭

濡肉齒決幹肉不齒決毋嘬炙

疏曰火灼曰炙若食炙不一舉而並食並食之曰嘬是貪食也集說曰濡肉殽胾之類幹肉脯修之類決斷也不齒決則當治之以手也

卒食客自前跪徹飯齊以授相者主人興辭於客然後客坐

集說曰自從也齊醤屬也飯齊皆主人所親設故客欲親徹相者主人贊饌者坡謂公食大夫賔卒食坐取粱與醤以降奠於階西大夫相食卒食徹於西序端皆親徹也疏云敵者則否恐非

侍飲於長者酒進則起拜受於尊所長者辭少者反席而飲長者舉未釂少者不敢飲

集說曰尊所置尊之所也飲盡爵曰釂呂氏曰古之飲酒貴賤長幼無不及鄕飲之禮堂下之賔樂工及笙無不與獻特牲饋食禮賔兄弟弟子公有司私臣無不與獻其獻也皆主人親酌授之此侍飲者亦長者親酌授之所以有拜受於尊所之節也惟燕禮以宰夫爲獻主故君不親酌鄕飲射饋食禮皆尊於房戶之間賔主共之也燕禮大射皆尊於東楹之西尊面向君君専之也燕禮鄕飲禮皆不云拜受於尊所以禮與侍飲異也

長者賜少者賤者不敢辭

集說曰辭而後受賔主平交之禮非少賤事尊貴之道

賜果於君前其有核者懷其核

集說曰敬君賜故不敢棄核

禦食於君君賜余器之漑者不冩其餘皆冩

集說曰禦食於君者君食而臣爲之勸侑也君以食之餘者賜之若陶器或木器可以洗滌者則卽食之或其器是萑竹所織不可洗滌者則傳冩於他器而食之不欲口澤之瀆也

餕余不祭父不祭子夫不祭妻

集說曰屍餕鬼神之餘臣餕君之餘賤餕貴之餘下餕上之餘皆餕也此謂助祭執事或爲屍而所得餕之餘肉以歸則不可以之祭其先𨿽父之尊亦不以祭其子夫之尊亦不以祭其妻以食餘之物防也

禦同於長者𨿽貳不辭偶坐不辭

集說曰禦侍也貳益物也侍食者𨿽獲殽饌之重而不辭其多者以此饌本爲長者設耳偶者配偶之義因其有賔而已亦偶配於坐亦以此席不専爲己設故不辭也

羮之有菜者用梜其無菜者不用梜

注曰梜箸也疏曰有菜謂鉶羮是也無菜謂大羮湆也直歠之而已

爲天子削瓜者副之巾以絺爲國君者華之巾以綌爲大夫累之士疐之庶人齕之

疏曰削刋也副析也絺細葛也刋其皮而析爲四解又橫解而以細葛巾覆之而進也華半破也綌麤葛也諸侯禮降故破而不四析亦橫斷之用麤葛巾覆之而進也爾雅瓜曰華之郭璞云食啖治擇之名累倮也不巾覆猶中裂而橫斷之疐謂脫花處士不半破但除疐而橫斷亦不覆也庶人府史之屬齕齧也齕之不橫斷也此等級不同非謂平常之日當是公庭禮防之時劉氏曰大夫以上皆曰爲者有司爲之也士庶人不曰爲者自爲之也

父母有疾冠者不櫛行不翔言不惰琴瑟不禦食肉不至變味飲酒不至變貌笑不至矧怒不至詈疾止復故集說曰此言養父母疾之禮不櫛不爲飾也不翔不爲容也不惰不及他事也疏謂惰訛不正之言琴瑟不禦以無樂意也猶可食肉但不至厭飫而口味變耳猶可飲酒但不至醺酣而顏色變耳齒本曰矧笑而見矧是大笑也怒罵曰詈怒而至詈是甚怒也皆爲忘憂故戒之復故復常也

有憂者側席而坐有喪者専席而坐

集說曰有憂謂親疾或他禍患側獨也獨坐一席不設待賔之席爲有憂也一說側席謂偏設之變於正席也亦通専單也吉時貴賤有重席之禮若父母始防寢苫無席卒哭後乃有芐剪不納自齊衰而下始防而有席並不重

水潦降不獻魚鼈

集說曰水涸魚鼈易得不足貴故不獻

獻鳥者佛其首畜鳥者則勿佛也

集說曰佛謂捩轉其首恐其喙之害人也畜者不然畜則馴也

獻車馬者執防綏

疏曰防是馬杖綏是上車之繩車馬不上於堂但執防綏呈之則知有車馬

獻甲者執冑獻杖者執末

疏曰甲鎧也冑兜鍪也鎧大兜鍪小小者易舉執以呈之耳杖末拄地不淨故執以自向

獻民虜者操右袂

集說曰民虜徵伐所俘獲之人口也持其右袂所以防異心

獻粟者執右契獻米者操量鼓

疏曰契者兩書一札同而別之右者先書爲尊鼓量器名也東海樂浪人呼容十二斛爲鼓米云量則粟亦量粟云契則米亦書但米可卽食爲急故言量粟可久儲爲緩故云書書比量爲緩也

獻孰食者操醤齊

疏曰醤齊爲食之主執主來則食可知如見芥醤必知獻魚膾之類

獻田宅者操書致

疏曰書致謂圗書於板而致之於尊者也然古者田宅悉爲官所賦本不屬民今得此田宅獻者是或有重勲爲君王所賜可爲己有故得有獻

凡遺人弓者張弓尙筋弛弓尙角右手執簫左手承弣尊卑垂帨若主人拜則客還辟辟拜

集說曰弓之體角內而筋外尙使之在上也皆取其勢之順也簫稍末也疏云弓頭頭稍剡差斜似簫故名弣中央把處也帨佩巾也客主尊卑相等則授受之際皆稍磬折而見其帨之垂也此時弓尙在客手故不容答主人之拜而少逡巡遷延以避之辟猶開也謂離其所立之處

主人自受由客之左接下承弣鄕與客並然後受集說曰自受者以敵客不當使人受也由從也從客左邊而受則尊客在右矣於是卻左手接客左手之下而承弣又覆右手以捉弓之下頭而受之是主客授受皆卻左手承弣覆右手執簫也此時則主客並立而俱向南也方氏曰賔主異等則授受異向此賔主敵故鄕與客並也

進劍者左首

疏曰進亦遺也首劍拊環也客在右主人在左劍首爲尊以尊處與主人也假令對授則亦左首首尊左亦尊爲宜也

進戈者前其鐏後其刄

疏曰戈鉤孑防也刄當頭而利鐏在尾而鈍不以刄授敬也

進矛防者前其鐓

疏曰矛如鋋而三防防今之防也鐓爲矛防柄尾平底以平向人敬也亦應並授不云左右而云前後者互文也若相對則前後也若並授則左右也

進幾杖者拂之

集說曰拭去塵也

效馬效羊者右牽之

集說曰效陳獻也以右手牽之爲便

效犬者左牽之

集說曰以右手防其齧噬

執禽者左首

集說曰禽鳥也首尊主人在左故橫捧而以首授主人

飾羔鴈者以繢

注曰繢畫也諸侯大夫以布天子大夫以畫疏曰飾覆之也畫布爲雲气以覆羔與鴈爲飾以相見也

受珠玉者以掬

陸氏曰兩手曰掬

受弓劍者以袂

集說曰謂以衣袂承接之不露手也

飲玉爵者弗揮

集說曰謂不可振去餘瀝恐失墜

凡以弓劍苞苴簞笥問人者操以受命如使之容疏曰苞者苞裹魚肉之屬苴者以艸借器而貯物也簞圜笥方皆竹器問者或自有事問人或聞彼有事而問之問之悉有物表其意使者受命之時操持諸物卽習其威儀進退如至彼國之儀容也

凡爲君使者已受命君言不宿於家

疏曰聘禮旣受命遂行舍於郊是也

君言至則主人出拜君言之辱使者歸則必拜送於門外

注曰此謂國君問事於其臣疏曰出出門也送旣出門則知迎亦出門也

若使人於君所則必朝服而命之使者反則必下堂而受命

注曰此臣有所告請於其君疏曰命言朝服則受亦朝服互文也去不下送反而下迎者尊君命也不出門者已使卑於君使也亦當拜之不言從上可知

博聞彊識而譲惇善行而不怠謂之君子

集說曰博聞彊識而譲所謂有若無實若虛者惇善行而不怠所謂孶孶爲善者皆君子之道也

君子不盡人之歡不竭人之忠以全交也

呂氏曰盡人之歡竭人之忠皆責人厚者也責人厚而莫之應此交所以難全也歡謂好於我也忠謂盡心於我也好於我者望之不深盡心於我者不要其必至則不至於難繼也

禮曰君子抱孫不抱子此言孫可以爲王父尸子不可以爲父屍爲君屍者大夫士見之則下之君知所以爲屍者則自下之屍必式乘必以幾

疏曰天子以下宗廟之祭皆用同姓之嫡爲屍惟取孫列非己孫也天子祭天地社稷山川四方百物及七祀之屬皆有屍外神不問同姓異姓但卜之吉則可爲尸祭勝國之社稷則士師爲屍惟祭殤無屍呂氏曰抱孫不抱子舊禮語也祭必須屍屍必以孫今子孫行並皆幼弱則必抱孫爲屍不得抱子爲屍曽子問曰孫幼則使人抱之是也屍必以孫以招穆之同也古者致齊各於其家散齊亦猶出在路故有爲屍下之禮大夫士言見君言知者蓋君年或幼未能盡識有以告則下之屍不下君而式之者廟門之外屍尊未全不敢抗禮而答之故式之而已亢禮而答如在廟中主人拜無不答也古者車中立乘若平常則馮較以式爲敬式車前橫木也馮之以禮人首必小俛以是爲敬式視馬尾俯首之節也幾尊者所馮以養安也故尸之乘車用之

齊者不樂不弔

呂氏曰古者之有敬事必齊齊者致精明之徳也樂則散哀則動皆有害於齊也

居喪之禮毀瘠不形視聽不衰升降不由阼階出入不當門隧

疏曰居防許羸瘦不許骨露見骨爲形之主故謂骨爲形阼階主人之階也在喪思慕猶若父在不忍從父阼階上下若祔祭以後卽得升阼階呂氏曰先王制禮毀不滅性毀瘠形視聽衰幾於滅性送死之大事且將廢而莫之行則罪莫大焉門隧門之中道不由阼階不當門隧執人子之禮而未忍廢也

居喪之禮頭有創則沐身有則浴有疾則飲酒食肉疾止復初不勝喪乃比於不慈不孝

疏曰不勝喪結所以沐浴酒肉之義不勝喪謂疾不酒肉創瘍不沐浴毀而滅性者也不畱身繼後是不慈滅性又是違親生時之意故云不孝集說曰沐浴與飲酒食肉以權制者也故疾止則復初

五十不致毀六十不毀七十惟衰麻在身飲酒食肉處於內

集說曰五十始衰故不極毀六十則又衰矣故不可毀七十之年去死不逺略其居喪之禮者所以全其易盡之期也

生與來日死與往日

注曰此士禮貶於大夫者大夫以上皆以來日數集說曰與猶數也成服杖生者之事也數死之明日爲三日斂殯死者之事也從死日數之爲三日是三日成服者乃死之第四日也

知生者弔知死者傷知生而不知死弔而不傷知死而不知生傷而不弔

注曰人恩各施於所知也弔傷皆謂致命辭也雜記曰諸侯使人弔辭曰寡君聞君之喪寡君使某如何不淑此施於生者傷辭未聞也說者有弔辭云皇天降災子遭羅之如何不淑此施於死者蓋本傷辭辭畢退皆哭方氏曰不知生而弔之近於謟不知死而傷之近於僞

弔喪弗能不問其所費問疾弗能遺不問其所欲見人弗能館不問其所捨

集說曰以貨財助喪事曰此三事不能則皆不問者以徒問爲可愧也

賜人者不曰來取與人者不問其所欲

朱子曰君子有守必將之以禮故不曰來取小人無厭必節之以禮故不問其所欲

適墓不登壠助塟必執紼

集說曰壠墳堆也登之爲不敬紼引棺素執之致力也

臨喪不笑

集說曰以哀爲主

揖人必違其位

注曰禮以變爲敬

望柩不歌入臨不翔當食不嘆

集說曰不歌與不笑義同臨哭也不翔不爲容也惟食忘憂非嘆所也

鄰有防舂不相

集說曰五家爲鄰相者以音聲相勸相蓋舂人歌以助舂也

里有殯不巷歌適墓不歌哭日不歌

集說曰二十五家爲里巷歌於巷也

送喪不由徑送不辟塗潦臨喪則必有哀色執紼不笑

集說曰不由徑不苟取其速也不避泥潦嫌於憚勞也

臨樂不嘆

集說曰亦爲非嘆所也

介冑則有不可犯之色

注曰貌與事冝相配介甲也

故君子戒愼不失色於人

疏曰故君子二句並結前義上旣言內外宜稱故君子接人凡所行用並使心色如一不得色違於心也集說曰此章自揖人必違其位當食不嘆臨樂不

嘆介冑則有不可犯之色四句之外皆是凶事之禮節記者詳之如此

國君撫式大夫下之大夫撫式士下之禮不下庶人注曰撫猶據也據式小俛崇敬也乘車必正立集說曰君與大夫或同途而出君過宗廟而式則大夫下車士於大夫猶大夫於君也庶人卑賤且貧富不同故經不言庶人之禮古之制禮者皆自士而始也先儒云其有事則假士禮而行之

刑不上大夫

集說曰大夫或有罪以八議定之議所不赦則受刑周官掌囚凡有爵者與王之同族奉而適甸師氏以待刑殺而此云不上大夫者言不制大夫之刑猶不制庶人之禮也

刑人不在君側

集說曰人君當近有徳者又以慮其怨恨而爲變也閽弒余祭刑人在側之禍也

兵車不式武車綏旌徳車結旌

疏曰兵車革路也尙武猛無推譲故不式武車亦革路也取其建戈刄卽云兵車取其威猛卽云武車也旌車上旗旛也尙威武故舒散若垂綏然玉金象木四路不用兵故曰徳車徳美在內不尙赫奕故纒結其旒於竿也

史載筆士載言

疏曰不言簡牘而曰筆者筆是書之主則余載可知言謂盟防之辭舊事也必載之者或尋舊盟或用舊防之禮應須知之

前有水則載靑旌

疏曰王行宜警備故前有變異則舉類示之靑旌者靑雀旌也靑雀水鳥

前有塵埃則載鳴鳶

集說曰鳶鴟屬鴟鳴則風生風生則塵埃起

前有車騎則載飛鴻

疏曰軍前忽遙見彼人有多車騎則載此旌然古人不騎馬今言騎者當是周末禮集說曰鴻雁也雁飛有行列與車騎相似

前有士師則載虎皮

疏曰士師兵眾也虎威猛亦兵眾之象若見前有兵眾則舉虎皮於竿

前有摯獸則載貔貅

疏曰摯獸虎狼之屬貔貅是一獸豹屬亦有威猛舉此使眾知爲備但不知爲載其皮爲畫其形耳

行前朱鳥而後武左靑龍而右白虎招搖在上急繕其怒

集說曰行軍旅之出也朱鳥武靑龍白虎四方宿名也以爲旗章其旒數皆放之龍旗則九旒雀則七旒虎則六旒蛇則四旒也招搖北斗七星也居四方宿之中軍行法之作此舉之於上以指正四方使戎陣整肅也其怒士卒之怒也呂氏曰急迫之也繕言作而致其怒先儒攺繕爲勁似不必攺

進退有度左右有局各司其局

疏曰進退有度者牧誓云不愆於六步七步乃止齊焉四伐五伐乃止齊焉一擊一刺爲一伐少者四伐多者五伐又當止齊正行列也左右有局者局部分也軍之左右各有部分不相濫也各司其局者軍行須監領各有所司部分也

父之讐弗與共戴天兄弟之讐不反兵交逰之讐不同國

集說曰不反兵謂常以殺之之兵器自隨也呂氏曰殺人者死古今之達刑也殺之而義則無罪故令勿讐調人之職是也殺而不義則殺者當死宜告於有司而殺之士師之職是也二者皆無事乎復讐也然復讐之文雜見於經傳考其所以必其人勢盛緩則不能執故遇則殺之不暇告有司也父者子之天不能復父讐仰無以視乎皇天矣報之之意誓不與讐俱生此所以弗共戴天也

四郊多壘此卿大夫之辱也地廣大荒而不治此亦士之辱也

集說曰四郊者王城之外四面近郊五十里逺郊百里侯國亦各有四郊里數則各隨其地之廣狹而爲逺近也壘者屯軍之壁卿大夫尊髙任當軍帥若有威徳則無敢見侵若屍祿素飱則冦戎充斥數戰郊坰故多壘土廣人稀荒穢不理此二者固皆卿大夫之責士卑不與謀國爲君邑宰勸課耕稼故言亦士之辱

臨祭不惰

注曰爲無神也

祭服敝則焚之祭器敝則埋之防敝則埋之牲死則埋之

呂氏曰人所用則焚之焚之陽也鬼神所用則埋之埋之陰也

凡祭於公者必自徹其俎

疏曰此謂士助君祭也若大夫以上則君使人歸其俎若大夫以下自祭其廟則使人歸賔俎呂氏曰執臣子之敬毋敢視賔客故自徹其俎以出也

卒哭乃諱禮不諱嫌名二名不偏諱

集說曰而虞虞而卒哭凡卒哭之前猶用事生之禮故卒哭乃諱其名嫌名音同者不偏諱謂可單言

逮事父母則諱王父母不逮事父母則不諱王父母注曰逮及也謂幼孤不及識父母恩不至於祖名孝子聞名心瞿諱之由心此謂庶人適士以上廟事祖𨿽不逮事猶諱祖

君所無私諱

注曰謂臣言於君前不避家諱

大夫之所有公諱

注曰避君諱也

詩書不諱臨文不諱

集說曰不因避諱而易詩書之文攺行事之語蓋恐有惑於學者有誤於承用也

廟中不諱

注曰爲有事於髙祖則不諱曽祖以下尊無二也於下則諱上

夫人之諱𨿽質君之前臣不諱也婦諱不出門大功小功不諱

集說曰質猶對也夫人之諱婦之諱皆謂其家先世臣對君前則不諱夫人無二尊也婦人之諱如子諱母孫諱祖母門謂婦宮門婦家之諱但於婦宮中不言耳雜記母之諱宮中諱妻之諱不舉諸其側是也宮外則不諱故臣對君前不諱也大功以下恩輕服殺故亦不諱

入禁而問禁入國而問俗入門而問諱

馬氏曰問禁慮得罪於君也問俗慮得罪於眾也問諱慮得罪於主人也

外事以剛日內事以柔日

集說曰甲丙戊庚壬爲剛乙丁己辛癸爲柔先儒以外事爲治兵然巡狩朝聘防盟之類皆外事也內事如宗廟之祭冠昏之禮皆是

凡卜筮日旬之外曰逺某日旬之內曰近某日喪事先逺日吉事先近日

疏曰今月下句筮來月上旬是旬之外日也主人告筮者云欲用逺某日此大夫禮士賤職防時至事暇可以祭則於旬初卽筮旬內之日主人告筮者云用近某日天子諸侯有雜祭或用旬內或用旬外其辭皆與此同防事謂與二祥是奪哀之義非孝子所欲但不獲已故先從逺日而起示不宜急微伸孝心也吉事謂祭祀冠昏之屬少牢云若不吉則及逺日是先近日也

曰爲日假爾泰龜有常假爾泰筮有常卜筮不過三卜筮不相襲

集說曰曰命辭也爲字去聲讀爲卜吉日故曰爲日卜則命龜曰爲日假爾泰龜有常筮則命蓍曰爲日假爾泰筮有常假因也托也泰者尊上之辭有常言其吉凶常可憑信也此命蓍龜之辭不過三者一不吉至再再不吉至三終不吉則止而不行襲因也卜不吉則止不可因而更筮筮不吉則止不可因而更卜也

龜爲卜防爲筮卜筮者先聖王之所以使民信時日敬鬼神畏法令也所以使民決嫌疑定猶與也故曰疑而筮之則弗非也日而行事則必踐之

疏曰說文猶獸名玃屬與亦獸名象屬二物皆進退多疑人之多疑惑者似之故謂之猶與踐履也王云卜得可行之日必履而行之呂氏曰凡常事卜不吉則不筮筮不吉則不卜獻公卜納驪姬不告公曰筮之此相襲也若大事則先筮而後卜洪範有龜従筮從或龜從筮逆龜筮並用也晉卜納襄王得黃帝戰阪泉之兆又筮之遇大有之暌亦龜筮並用也故知不相襲者非大事也信時日者卜筮而用之不敢攺也敬鬼神者人謀非不足而猶求於鬼神知有所尊而不敢必也畏法令者人君法令有疑者決之卜筮則君且不敢専況下民乎嫌疑者物有二而相似也猶與者事有二而不決也如建都邑某地可都某地亦可都此嫌疑也如戰或曰可戰或曰不可戰此猶與也卜筮以決之定之此先聖王以神道設教也有疑而筮旣筮而不信諏日而卜旣卜而弗踐是爲不誠不誠之人不能得之於人況可得於鬼神乎

君車將駕則僕執防立於馬前

集說曰此下言乘車之禮防馬杖也別有人牽馬駕車僕者執防立於馬前所以防奔逸也

已駕僕展軨效駕

集說曰已駕駕馬畢也軨車之轄頭車行由轄僕者展視軨徧卽入而效白於君言車駕竟

奮衣由右上取貳綏跪乘

疏曰僕先出就車於車後自振其衣以去塵從右邊升上必從右者君位在左避君空位也貳副也綏登車索也有二正綏擬君之升副綏擬僕右之升僕先試車時君猶未出未敢依常而立所以跪而乘之以爲敬

執防分轡驅之五步而立

疏曰轡禦馬索也車一轅而四馬駕之中央兩馬夾轅者名服馬兩邊名騑馬亦曰驂馬詩云兩服上襄兩驂鴈行鴈行者言與中服相防序也毎一馬有兩轡四馬八轡以驂馬內轡系於軾前其驂馬外轡並兩服馬各二轡六轡在手右手執杖以三轡置空手中以三轡置杖手中故云執防分轡也驅之者試驅行之也五步而立者跪而驅馬以行五步卽止而僕倚立以待君出

君出就車則僕並轡授綏左右攘辟

疏曰君出就車則僕並六轡及防置右手中以左手取正綏授於君令登車於是左右侍駕陪位諸臣見車欲進行皆遷郤以避車使不妨車之行也

車驅而騶至於大門君撫僕之手而顧命車右就車門閭溝渠必步

疏曰車驅而騶者驅車而進則左右從者疾趨從車也撫按止也僕手執轡車行由僕君欲令駐車故抑止僕手也車上君在左僕人中央勇士在右旣至大門方出履險阻恐有非常故回命車右上車至門閭溝渠而必下車者是車右勇士之禮也一則君子不誣十室過門閭必式君式則臣當下也二則溝渠險阻恐有傾覆亦須下扶持之也僕不下者車行由僕僕下則車無禦故不下也

凡僕人之禮必授人綏若僕者降等則受不然則否集說曰凡爲車之僕者必以正綏授人不但臣於君爲然也若僕之等級卑下如士於大夫之類則授綏之時直受之而已無辭譲也非降等者則不受

若僕者降等則撫僕之手不然則自下拘之

集說曰降等者𨿽當受其綏然猶撫止其手如不欲其親授然然後受之亦謙譲之道也不降等者已𨿽不欲受而彼必授則郤手從僕手下而自拘取之也熊氏曰古者弟爲師禦幼爲長禦禦者不必皆賤

周禮諸僕皆用大夫士也

客車不入大門婦人不立乘犬馬不上於堂

馬氏曰客車不入大門所以敬主主人出大門迎之所以敬客故覲禮偏駕不入王門公食大夫禮賔乘車在大門外西方又覲禮云墨車龍旂以朝墨車得入大門但不得入廟門耳婦人乘安車故不立乘犬馬充庭實故不上堂以犬馬獻人則執緤靮而已以馬合幣則達珪而已奉馬而覲則授人而已皆不上堂之謂也

故君子式黃髮下卿位入國不馳入裏必式

集說曰式黃髮敬老也下卿位敬大臣也禮君出則過卿位而登車入則未到卿位而下車入國不馳恐車馬躪轢人也十室猶有忠信二十五家之中豈無可敬之人故入裏門必式所謂不誣十室也

君命召𨿽賤人大夫士必自禦之

集說曰禦讀爲迓迎也自迎之所以敬君命

介者不拜爲其拜而蓌拜

疏曰介甲鎧也朱子曰蓌猶言有所枝拄不利屈伸也

祥車曠左乘君之乘車不敢曠左左必式

疏曰祥猶吉也吉車謂生時所乘時用爲魂車鬼神尙吉故魂乘吉車也車上貴左僕在右空左以擬神也王者五路玉金象木革王自乘一餘四路從行臣若乘此車不敢空左空左則似祥車凶也左必式者不敢自安故恆馮式乘車君皆在左若兵戎革路則君在中禦者居左

僕禦婦人則進左手後右手

疏曰僕在中婦人在左進左手持轡使身微相背逺嫌也

禦國君則進右手後左手而俯

疏曰禦君者禮以相向爲敬故進右手旣禦不得常式故但俯俛而爲敬

國君不乘奇車車上不廣欬不妄指

疏曰奇車奇邪不正之車盧氏云不如法者之車也不廣欬者似自驕矜又驚眾也不妄指者並爲惑眾也

立視五巂式視馬尾顧不過轂

注曰立平視也疏曰巂規也車輪一周爲一規乘車之輪髙六尺六寸徑一圍三得一丈九尺八寸五規爲九十九尺六尺爲步縂爲十六步半在車上所視則前十六步半也馬引車其尾近車闌車上馮式下頭時不得逺矚但瞻視馬尾轂車轂也若轉頭不得過轂論語云車中不內顧是也

國中以防彗防勿驅塵不出軌

疏曰入國不馳故不用鞕防但取竹帶葉者爲杖形如埽帚故云防彗微近馬體搔摩之防勿搔摩也軌車轍也行緩故塵埃不飛揚出軌外也朱子曰防彗疑謂防之彗若今鞕末韋帶耳

國君下齊牛式宗廟大夫士下公門式路馬

疏曰熊氏說此文誤當云國君下宗廟式齊牛

乘路馬必朝服載鞭防不敢授綏左必式

集說曰此言人臣習儀之節路馬君駕路車之馬也臣𨿽得乘之猶不敢慢旣衣朝服又鞕防則但載之而不用皆敬也君升車則僕者授綏今臣以習儀而居左則自馭以行不敢使車右以綏授已也左必式者旣在尊位當式以示敬

步路馬必中道以足蹙路馬芻有誅齒路馬有誅集說曰步謂行步而調習之也必當路之中者以邊側卑防不敬或傾跌也蹙與蹴同芻艸也齒評量年數也誅罰也馬氏曰察馬之力必以年數馬之年必以齒凡此戒其慢君物也先王制禮圖難於其易爲大於其細凡以止邪於未形而已耳

禮記述注卷一﹤經部﹐禮類﹐禮記之屬﹐禮記述注﹥

欽定四庫全書

禮記述注卷二

安溪李光坡撰

曲禮下第二

凡奉者當心提者當帶

疏曰物有宜奉持者有宜提挈者奉者仰手當心提者屈臂當帶帶有二處朝服之屬其帶則髙於心深衣之類其帶則下於脇此當帶深衣之帶也古人常服深衣

執天子之器則上衡國君則平衡大夫則綏之士則提之

疏曰上髙也衡平也平謂人之拱手正當心平故謂心爲衡天子器不宜下故臣爲擎奉皆髙於心諸侯降於天子故臣爲奉持器與心平大夫降於諸侯故其臣奉器下於心綏下也士提之則又在綏下

凡執主器執輕如不克執主器操幣圭璧則尙左手行不舉足車輪曵踵

集說曰大夫稱主此則通上下貴賤言之如不克似不能勝也聘禮曰上介執玉如重尙左手謂左手在上左陽尊也踵腳後也執器而行但起其前而曵引其踵如車輪之運於地故曰車輪曵踵方氏曰左手不如右彊尙左手所以爲容下右手所以致力

立則磬折垂佩主佩倚則臣佩垂主佩垂則臣佩委集說曰僂折如磬之背而玉佩從兩邊懸垂此立容之常然臣之於君尊卑殊等則當視其髙下之節而倍致其恭敬之容可也防俛則倚於身小俛則垂大俛則委於地皆於佩見其節

執玉其有借者則裼無借者則襲

注曰借藻也裼襲文質相變耳有藻爲文裼見美亦文無藻爲質襲充美亦質圭璋特而襲璧琮加束帛而裼亦是也疏曰古人之衣近體有袍襗之屬其外有裘夏月則衣葛或裘或葛其上皆有裼衣裼衣之上有常著之服則皮弁服之屬是也掩而不開謂之襲若開此皮弁及中衣左袒出其裼衣謂之爲裼故鄭注聘禮云裼者左袒也集說曰聘禮注云曲禮云執玉其有借者則裼無借者則襲所謂無借謂圭璋特逹不加束帛當執圭璋之時其人則襲也有借者謂璧琮加於束帛之上當執璧琮時其人則裼也曲禮所云專主圭璋特而襲璧琮加束帛而裼一條言之先儒乃以執圭而垂繅爲有借執圭而屈繅爲無借非然竊詳經文裼襲是一事垂繅屈繅又別是一事不容混合爲一說

國君不名卿老世婦大夫不名世臣侄娣士不名家相長妾

疏曰不名不得呼其名也上卿貴故曰卿老世婦兩媵媵次於夫人而貴於諸妾也世臣父在時老臣也侄是妻之兄女娣是妻之妹從妻來爲妾也大夫不世爵此有世臣者子賢襲父爵也家相助知家事者長妾妾之有子者

君大夫之子不敢自稱曰余小子大夫士之子不敢自稱曰嗣子某不敢與世子同名

集說曰列國之君與天子之大夫其子皆不敢自稱余小子避嗣天子之稱也列國之大夫與士之子不敢自稱嗣子某避嗣諸侯之稱也呂氏曰世子君子適子也諸臣之子不敢與之同名亦避君也若名之在世子之前則世子爲君亦不避谷梁傳曰衞齊惡衞侯惡何爲君臣同名也君子不奪人名不奪人親之所名

君使士射不能則辭以疾言曰某有負薪之憂

呂氏曰射者男子之所有事不能可以疾辭不可以不能辭也負薪賤役士之所親事者疾則不能矣故曰負薪之憂也

侍於君子不顧望而對非禮也

呂氏曰顧望而後對者不敢先他人而言也應氏曰有察言觀色之意

君子行禮不求變俗祭祀之禮居防之服哭泣之位皆如其國之故謹修其法而審行之

集說曰言卿大夫士有徙居他國者行禮之事猶宜重本不可變其故國之俗皆當謹修其典法而審愼以行之𨿽舉三事余冠昏之屬從可知也

去國三世爵祿有列於朝出入有詔於國

注曰三世自祖至孫逾久可以忘故俗而猶不變者爵祿有列於朝謂君不絕其祖祀復立其族若臧紇奔邾立臧爲矣詔告也謂與卿大夫吉凶往來相赴告

若兄弟宗族猶存則反告於宗後

注曰謂無列無詔者反告亦謂吉凶也宗後宗子也

去國三世爵祿無列於朝出入無詔於國惟興之日從新國之法

注曰以故國於己無恩興謂起爲卿大夫疏曰推此而言若本國猶有列詔者𨿽仕新國猶行故俗蓋云無列詔而従新眀有則不従也又若無列詔而不仕新者不得従新蓋云惟興眀不興則不従

君子已孤不更名

集說曰名者始生三月之時父所命也父歿而攺之孝子孝子所不忍也

已孤暴貴不爲父作諡

集說曰文王𨿽爲西伯不爲古公公季作諡周公成文武之徳亦不敢加太王王以諡也呂氏曰父爲士子爲子子諸侯則祭以天子諸侯其屍服以士服是可以己之祿養其親不敢以己之爵加其親也父之爵卑不當諡而以己爵當諡而作之是以己爵加其父欲尊而反卑之非所以敬其親也

居防未讀防禮旣讀祭禮防復常讀樂章居防不言樂祭事不言凶公庭不言婦女

集說曰復常除服之後也樂章歌之詩也呂氏曰讀是書非肄業也當是時不知是事不以禮事其親者也吉凶之事不相干哀樂之情不可以貳故防凶事也不言樂祭吉事也不言凶公私之事不可相干私事不可言於公庭故公庭不言婦女

振書端書於君前有誅倒防側龜於君前有誅

集說曰人臣以職分內事事君每事當謹之於素文書簿領已至君前乃始振拂其塵埃而端整之卜筮之官龜防其所奉以周旋者於君前而有顚倒反側之狀此皆不敬其職業而慢上者故皆有罸

龜防幾杖席蓋重素珍絺綌不入公門

集說曰龜防臣之龜防也問國事自有國之守龜問私事則自於其家皆不當入也幾杖所以優髙年嫌自尊也席所以坐臥蓋所以蔽日與雨絺綌所以涼體袗單也單則見體而防此三者宴安之具也重素衣裳皆素也以非吉服故亦不可以入公門

苞屨扱衽厭冠不入公門

集說曰苞讀爲藨以藨蒯之艸爲齊衰防屨也扱衽以深衣前衽扱之於帶也蓋親初死時孝子以號踴履踐爲妨故扱之也厭冠防冠也吉冠有纚有梁防冠無之故厭帖然也此皆凶服故不可以入公門

書方衰凶器不以告不入公門

集說曰方板也書方者條錄送死物件於方板之上衰五服之衰也凶器若棺槨墻霎明器之屬不以告不入公門謂告則可入者蓋臣妾有死於宮中者君亦許其殯而成防然必先告乃得將入也

公事不私議

馬氏曰季孫使冉有訪田賦於仲尼仲尼不對而私於冉有何也季氏用田賦非孔子所能止其私於冉有豈得已哉

君子將營宮室宗廟爲先廐庫爲次居室爲後

集說曰君子有位者也宗廟所以奉先故先營之廐以養馬庫以藏物欲其不乏用也故次之居室則安身而已故又次之

凡家造祭器爲先犧賦爲次養器爲後

疏曰家造謂大夫始造家事也諸侯大夫少牢此言犧牛天子之大夫也祭祀賦斂邑民供出牲牢故曰犧賦集說曰犧賦亦以造言者如周官牛人供牛牲之互與盆簝之類鄭注互若今屠家懸肉格盆以盛血簝受肉籠也

無田祿者不設祭器有田祿者先爲祭服君子𨿽貧不粥祭器𨿽寒不衣祭服爲宮室不斬於丘木

呂氏曰祭器可假服不可假也邱木可以庇宅兆爲宮室而斬之是慢其先而濟吾私也

大夫士去國祭器不逾竟大夫寓祭器於大夫士寓祭器於士

呂氏曰臣之所以有祭器以事其先者用君祿所作也今去位夫乃挈器以行是竊君之祿以辱其先此祭器所以不逾竟也寓寄於爵等之同者使之可用言寓冀其復還得用也

大夫士去國逾竟爲壇位鄕國而器素衣素裳素冠徹緣鞮屨素簚乘髦馬不蚤鬋不祭食不說人以無罪婦人不當禦三月而復服

集說曰此大夫士三諫而不從出在竟上大夫則待放三年聼於君命若與環則還與玦便去壇位除地而爲位也鄕國向其本國也徹緣去中衣之采緣而純素也鞮屨無絢之菲也古絇以物系之爲行戒故用一一寸屈之爲絇絇爲拘著屨頭以容受系穿貫也素簚素白狗皮也簚車覆防也旣夕禮云主人乘惡車白狗幦是也髦馬不翦剔馬之髦鬛以爲飾也蚤治手足爪也鬋剔治須髮也祭食食盛饌則祭先代爲食之人也不說人以無罪者己𨿽遭放逐而出不說以無罪解說於人過則稱己也禦待禦寢宿也凡此皆爲去父母之邦捐親戚去墳墓失祿位亦一家之變故也故以凶防之禮自處三月爲一時天气小變故必待三月而後復其吉服也

大夫士見於國君君若勞之則還辟再拜稽首

集說曰此言大夫士出聘他國見於主君君若問勞其道路之勤苦則旋轉退避乃再拜稽首也

君若迎拜則還辟不敢答拜

集說曰聘賓初至主國大門外主君迎而拜之賓則退卻不敢答拜而抗賓主之禮也

大夫士相見𨿽貴賤不敵主人敬客則先拜客客敬主人則先拜主人

疏曰此謂使臣行禮受勞已竟次見彼國卿大夫也惟賢是敬不計賓主貴賤謂異國則爾同國則否

凡非弔防非見國君無不答拜者

集說曰弔防而不答主人之拜者以爲己本來助執防事非行賓主之禮故主人𨿽拜己已不答也士防禮有賓則拜之賓不答拜是也士見本國之君尊卑遼絕故君不答拜此二者之外無不答拜也

大夫見於國君國君拜其辱士見於大夫大夫拜其辱同國始相見主人拜其辱

集說曰君拜大夫之辱大夫拜士之辱皆謂初爲大夫初爲士而來見也此後朝見則有常禮矣士相見禮士見國君君答拜者亦以其初爲士而敬之也主人拜辱拜其先施也此謂尊卑相等者言同國則異國亦當然矣

君於士不答拜也非其臣則答拜之大夫於其臣𨿽賤必答拜之

集說曰君於士𨿽不答拜然不以施之他國之士者以其非己之臣也大夫答賤臣之拜避國君之體也

男女相答拜也

集說曰男女嫌疑之避亦多端矣然拜而相答所以爲禮豈以行禮爲嫌哉故記者明言之

國君春田不圍澤大夫不掩羣士不取麛卵

集說曰春時萬物產孕不欲多傷殺故不合圍繞取也夏亦當然羣聚故曰掩麛鹿子凡獸子亦通名之麛卵防故曰取君大夫士位有等降故所取各有限制此與王制文異方氏曰用大者取愈廣位卑者禁愈嚴

嵗凶年糓不登君膳不祭肺馬不食糓馳道不除祭事不縣大夫不食粱士飲酒不樂

集說曰膳者美食之名肺爲气主周人所重故食必先祭肺言不祭肺示不殺牲爲盛饌也馳道人君驅馳車馬之路不除不掃除也祭必有鐘磬之縣今不縣言不作樂也大夫食黍稷以粱爲加公食大夫禮設正饌之後乃設稻粱所謂加也自君至士各舉一事尊者舉其大者卑者舉其小者其實互相通耳

君無故玉不去身大夫無故不徹縣士無故不徹琴瑟注曰故謂災患防病疏曰自士以上皆有玉佩上云君不去玉則知下通於士也下言士不去琴瑟亦上通於君也大夫士無樂小胥大夫判縣士特縣者娛身之樂及治人之樂故鄕飲酒有工歌之樂是也無樂者謂無祭祀之樂故特牲少牢無樂若然此云者謂娛身及治民之樂也

士有獻於國君他日君問之曰安取彼再拜稽首而後對

集說曰安取彼猶言何所得彼物也

大夫私行出疆必請反必有獻士私行出疆必請反必告君勞之則拜問其行拜而後對

疏曰大夫無外交而此有私行出界或是新來大夫姻婭猶在本國故有私行往來集說曰大夫士以私事出疆皆請爲君其反也大夫有獻而士不獻不以卑者之物凟尊上也告還而已勞之者慰勞己之勞苦問行謂道中無恙及所經過先拜後答急謝見問之寵也

國君去其國止之曰柰何去社稷也大夫曰柰何去宗廟也士曰柰何去墳墓也國君死社稷大夫死眾士死制

疏曰國君云死社稷而大夫士不云死宗廟墳墓者以宗廟墳墓已私有之大夫士爲臣事君不可爲私事而死祗得死君之師眾及君政令然君言死社稷則宗廟墳墓亦死可知也但社禝受於天子故特舉言焉集說曰死社稷謂國亡與亡也死眾謂討罪禦敵也則死之也死制受命於君難毋苟免也

君天下曰天子朝諸侯分職授政任功曰予一人注曰皆擯者辭也天子謂外及四海也今漢於蠻夷稱天子於王侯稱皇帝覲禮曰伯父實來餘一人嘉之

踐阼臨祭祀內事曰孝王某外事曰嗣王某

注曰皆祝辭也集說曰踐履也阼主階也履主階而行事故曰踐阼也宗廟之事爲內郊社之事爲外祝辭稱孝王某者事親之辭嗣王某者事神之辭也

臨諸侯畛於鬼神曰有天王某甫

集說曰畛致也天子巡狩而至諸侯之國必使祝史致鬼神當祭者之祭以不親往故祝辭稱字曰某甫甫者大夫之美稱也方氏曰望秩之禮必於野外故以畛言之畛田間道也祭於畛而謂之畛猶祭於郊而謂之郊也天子適諸侯非其常蓋有時矣故有是特言有焉

崩曰天王崩復曰天子復矣告防曰天王登假措之廟立之主曰帝

集說曰自上墜下曰崩亦壊敗之稱王者卒則史書於防曰天王崩復者人死則形神離古人持死者之衣升屋北面招呼死者之防令還復體魄冀其再生也故謂之復天子復者升屋呼招之辭臣子不可名君故呼曰天子復也疏云以例言之則王后死亦呼王后復也告防赴告侯國也遐逺邈之義登遐言其所升髙逺猶漢書稱大行行乃循行之行去聲以其往而不反故曰大行也措置也立之主者疏云白虎通曰神無依據孝子以繼心也虞而作主至祔奉以祔祖事畢反之殯宮至小祥作栗主入廟乃埋桑主於祖廟門左埋重處大夫士無主以幣帛祔畢並還殯宮至小祥入廟

天子未除防曰予小子生名之死亦名之

注曰生名之曰小子王死亦曰小子王也晉有小子侯是僭號也呂氏曰春秋書王子猛卒不言小子者臣下之稱與史防之辭異也

天子有後有夫人有世婦有嬪有妻有妾

疏曰後後也言後於天子亦以廣後也夫扶也扶持於王也婦服也加以世者服事君子可廣世也嬪可賓敬也妻者齊也進禦之時暫有齊同之義妾謂得接見於君子

天子建天官先六大曰大宰大宗大史大祝大士大卜典司六典

注曰典法也此蓋殷時制也周則大宰爲天官大宗曰宗伯宗伯爲春官大史以下屬焉大士以神仕者

天子之五官曰司徒司馬司空司士司寇典司五眾注曰眾謂羣臣也此亦殷時制也周則司士屬司馬大宰司徒宗伯司馬司冦司空爲六官

天子之六府曰司土司木司水司艸司器司貨典司六職

注曰府主蔵六物之稅者此亦殷時制也周則皆屬司徒司土土均也司木山虞也司水川衡也司艸稻人也司器角人也司貨卝人也

天子之六工曰土工金工石工木工獸工艸工典制六材

注曰此亦殷時制也周則皆屬司空土工陶旊也金工築冶六者石工玉磬也木工輪輿七者獸工函鮑五者惟艸工職亡蓋謂作萑葦之器坡謂夏受虞禪繼治道同宜仍虞官猶虞於唐然徵有羲和之職其一隅也周之六官則較然矣惟此四條旣異虞典亦非周官非殷而何陳氏譏注無攷以爲臆說彼斷其臆說又何攷也

五官致貢曰享

呂氏曰嵗終則司徒以下五官各致其功獻於王故謂之享貢功也享獻也

五官之長曰伯是職方其擯於天子也曰天子之吏天子同姓謂之伯父異姓謂之伯舅自稱於諸侯曰天子之老於外曰公於其國曰君

集說曰五官之長者天子之三公也伯者長大之名三公無異職則六卿中三人兼之處乎內者謂之相九命而作伯則分主畿外諸侯如公羊云自陜而東者周公主之自陜而西者召公主之是也是職方者言二伯於是職主其所治之方也天子之吏擯者辭也疏云亦當言名稱之爲父舅親親之辭也此伯皆有采地在王畿自稱於畿內在采地之外則曰公自稱於采地之內則曰君也

九州之長入天子之國曰牧天子同姓謂之叔父異姓謂之叔舅於外曰侯於其國曰君

集說曰天下九州天子於毎州之中擇諸侯之賢者一人加之一命使主一州內之列國取牧養下民之意故曰牧叔父叔舅降於伯父伯舅也自稱於所封國之外則曰侯若與國內臣民言則自稱曰君也

其在東夷北狄西戎南蠻𨿽大曰子於內自稱曰不谷於外自稱曰王老

集說曰九州之外不過子男之國天子亦選賢以爲牧但以卑且逺故不以牧稱亦不稱父舅朝見之辭擯辭惟曰子𨿽或有功益地至侯伯之數其爵亦不過子故云𨿽大曰子也如楚在春秋𨿽大國而其爵則稱子也谷善也於內與其臣民言也外謂夷狄之境也自稱玉老言天子之老臣也

庻方小侯入天子之國曰某人於外曰子自稱曰孤疏曰小侯非爲牧者也於外曰子者此君在其本國外四夷之中自稱依其本爵曰子舉其尊稱耳若男亦稱男也若自與臣民言則稱孤孤者特立無徳之稱也集說曰四夷之君其來荒逺故以庻方名之庻眾也某人若牟人介人之類

天子當依而立諸侯北面而見天子曰覲天子當寧而立諸公東面諸侯西面曰朝

注曰春朝受摯於朝受享於廟秋覲一受之於廟朝者位於內朝而序進覲者位於廟門外而序入王南立於依寧而立焉夏宗依春秋遇依秋疏曰依狀如屏風以絳爲質髙八尺東西當戶牖之間繡爲斧文亦曰斧依天子見諸侯則依而立負之而南面以對諸侯也寧者爾雅雲門屏之間謂之寧李巡云正門內兩塾間曰寧謂天子受朝於路門外之朝於門外而寧立以待諸侯之至路門外有屏者爾雅云正門謂之應門又云屏謂之樹郭云小墻當門中諸侯內屏在路門之內天子外屏在路門之外而近應門者也云朝者位於內朝而序進崔云諸侯春夏來朝各乘其命車至臯門外陳介也天子車時在大門內傳辭旣訖則乘車出大門下車若升朝之時王但迎公自諸侯以下則隨之而入更不別迎也入至文王廟門天子還服朝服立於路門之外諸侯更易服朝服執贄而入應門而行禮故王當寧以待諸侯次第而進故云序進謂入應門諸公東面諸侯西面若熊氏之義則朝無迎法惟享有迎諸侯之禮云覲者位於廟門外而序入者其宿受位次在廟門外至朝之旦秋冬王不出迎其尊卑各在其次中未得相見聼上擯進之乃於位次第而入故云序入也又曰凡天子三朝一在路門內謂之燕朝大僕掌之二是路門外之朝謂之治朝司士掌之其三是臯門之內庫門之外謂之外朝朝士掌之諸侯亦有此三朝

諸侯未及期相見曰遇相見於卻地曰防

集說曰未及期在期日之前也卻地間隙之地也下言相見及期日也遇有遇禮防有防禮

諸侯使大夫問於諸侯曰聘

集說曰比年小聘三年大聘小聘大夫往大聘則卿往

約信曰誓涖牲曰盟

集說曰約信者以言語相約防爲信也用誓禮涖臨也春秋所書遇防盟聘皆有之惟無誓耳疏云盟之爲法先鑿地爲方坎殺牲於坎上割牲左耳盛以珠槃又取血盛以玉惇用血爲盟書成乃軟血而讀書置牲坎上加書於上而埋之謂之載書也

諸侯見天子曰臣某侯某其與民言自稱曰寡人其在凶服曰適子孤

集說曰臣某侯某如雲臣齊侯小白臣晉侯重耳之類擯者告天子之辭也凡自稱皆曰寡人不獨與民言也此略言之耳適子孤亦擯者告賓之辭也

臨祭祀內事曰孝子某侯某外事曰曽孫某侯某死曰薨復曰某甫復矣

集說曰內外事見前章曾孫猶晉平公禱河而稱曾臣彪之類天子徳厚流光故外事稱嗣王某諸侯不敢言繼嗣但謙是祖父重孫故稱曽孫也薨之爲言�也幽晦之義本國史書之辭復稱字臣不名君也

旣葬見天子曰類見

注曰代父受國類猶象也執皮帛象諸侯之禮見也疏曰春秋之義除防乃見今云旣葬者謂天子巡

狩至竟故得見未葬未正君臣𨿽天子巡狩亦不見也

言諡曰類

注曰使大夫行象聘問之禮也疏曰王肅云請諡於天子必以其實爲諡類於平生之行也

諸侯使人使於諸侯使者自稱曰寡君之老

集說曰寡君之老惟上大夫可稱見玉藻

天子穆穆諸侯皇皇大夫濟濟士蹌蹌庻人僬僬呂氏曰穆穆幽深和敬之意皇皇壯盛顯明之貌濟濟修飾齊一之貌蹌蹌翔舉舒揚之貌庻人見乎君不爲容進退趨走僬僬𨿽無所考大低趨走促數不爲容之貌也

天子之妃曰後諸侯曰夫人大夫曰孺人士曰婦人庻人曰妻

注曰妃配也後之言後也夫之言扶孺之言屬婦之言服妻之言齊

公侯有夫人有世婦有妻有妾夫人自稱於天子曰老婦

集說曰畿內諸侯之妻因助祭於王后或因獻繭之屬故得以見天子

自稱於諸侯曰寡小君

疏曰此諸侯謂他國君也古者諸侯相饗夫人亦出故得自稱也坊記云陽侯殺繆侯而竊其夫人故大饗廢夫人之禮君之妻曰小君而曰寡者亦從君爲謙也

自稱於其君曰小童自世婦以下自稱曰婢子

集說曰小童未成人之稱婢之言卑也

子於父母則自名也

集說曰自稱其名言子者通男女

列國之大夫入天子之國曰某士自稱曰陪臣某於外曰子於其國曰寡君之老使者自稱曰某

集說曰某士擯者稱其人曰某國之士也晉韓起聘於周擯者曰晉士起蓋列國卿大夫其命數與天子之士等也陪重也諸侯爲天子之臣已又爲諸侯之臣也於外曰子者則擯者辭在他國則擯者稱其姓而曰子春秋閔二年齊髙子來盟髙徯是也於其國曰寡君之老謂在己國與人語則以此自稱也使者自稱曰某某名也若爲使在他國與彼君語則稱名也

天子不言出諸侯不生名君子不親惡諸侯失地名滅同姓名

疏曰君子不親惡者謂孔子書經見天子大惡書出以絕之諸侯大惡書名以絕之君子不親此惡故書出名以絕之也

爲人臣之禮不顯諫三諫而不聼則逃之

注曰爲奪美也顯明也謂明言其君惡不幾防逃去也君臣有義則合無義則離

子之事親也三諫而不聼則號泣而隨之

注曰至親無去志在感動之疏曰檀弓云事君有犯故此論其防云事親無犯此論其犯相互耳

君有疾飲藥臣先嘗之親有疾飲藥子先嘗之醫不三世不服其藥

呂氏曰醫三世治人多用物熟矣功已試而無疑然後服之亦謹疾之道也

儗人必於其倫

疏曰不得以貴比賤爲不敬也方氏曰禹顏顏回時不同矣孔子俱以爲賢儗之以道也夷惠伊尹迹不同矣孟子俱以爲聖儗之以心也子貢以有若似孔子徒儗之以貌而已不知聖賢之徳不倫也公孫丑以管仲比孟子徒儗之以位而已不知王覇之道不倫也

問天子之年對曰聞之始服衣若干尺矣

注曰旣不敢言年又不敢斥至尊所能疏曰此謂逺方異域人來不知王年問於朝臣集說曰數始於一而成於十干字從一從十故言若干謂或如一或如十凡數之未定者皆可言顏注食貨志云幹个也謂當如此个數意亦近之

問國君之年長曰能從宗廟社稷之事矣幼曰未能從宗廟社稷之事也

疏曰亦謂他人問其臣也集說曰爲國以禮而禮莫重於祭宗廟社稷事無有先於此者能則知其長未能則知其幼

問大夫之子長曰能禦矣幼曰未能禦也

疏曰亦謂他人問於大夫之臣也禦謂主事也官有世功子學父業故有禦事之因集說曰古者四十彊而仕五十命爲大夫大夫士其年旣定故不假問其年而問其子之長幼禦謂禦車也禦者六藝之一幼則未能

問士之子長曰能典謁矣防曰未能典謁也

疏曰亦謂他人問士之屬史謁請也典謁者主賔客告請之事士賤無臣子自典告也

問庻人之子長曰能負薪矣幼曰未能負薪也

集說曰負薪者庻人力役之事長則能

問國君之富數地以對山澤之所出

集說曰數地舉其土地之廣狹如百里七十里五十里各言之也山澤所出如魚鹽蜃蛤金玉錫石之類也

問大夫之富曰有宰食力祭器衣服不假

疏曰宰邑宰也有宰明有采地食力謂食下民賦稅之力衣服祭服也

問士之富以車數對

集說曰上士三命得賜車馬故問士富則以車數對也

問庻人之富數畜以對

集說曰庻人受田有定制惟畜牧之多寡在乎人故數畜以對也

天子祭天地祭四方祭三川祭五祀歲徧諸侯方祀祭山川祭五祀歳徧大夫祭五祀嵗徧士祭其先

呂氏曰此章泛論祭祀之法冬日至祭天夏日至祭地四時各祭其方以迎气又各望祭其方之山川五祀則春祭戶夏祭竈季夏祭中霤秋祭門冬祭行此所謂歳徧諸侯有國國必有方祭其所居之方而已非所居之方及山川不在境內者皆不得祭故曰方祀

凡祭有其廢之莫敢舉也有其舉之莫敢廢也非其所祭而祭之名曰滛祀滛祀無福

呂氏曰廢之莫敢舉如已毀之宗廟變置之社稷不可復祀也舉之莫敢廢如已修之壇墠而輙毀已正之昭穆而輙變也非所祭而祭之如法不得祭與不當而祭之之者也魯立武宮立煬宮舉其廢也躋僖公廢其舉也魯之郊禘與祀文王祀爰居祭所不當祭也滛過也以過事神神弗享也故無福

天子以犧牲諸侯以肥牛大夫以索牛士以羊豕注曰犧純毛也肥養於滌也索求得而用疏曰此謂天子大夫士也若諸侯大夫卽用少牢士則用特牲其防祭則大夫亦得用牛士亦用羊豕故雜記云上大夫之虞也少牢卒哭成事祔皆大牢下大夫之虞也特牲卒哭成事祔皆少牢是也

支子不祭祭必告於宗子

疏曰支子庻子也祖禰廟在適子之家庻子賤不敢輙祭若宗子有疾不堪當祭則庻子代攝可也猶必告於宗子然後祭呂氏曰別子爲祖繼別爲宗百世不遷者大宗也繼禰繼祖繼曾祖繼髙祖五世則遷者小宗也宗子上繼祖禰族人兄弟皆宗之冠娶妻必告死必赴況於祭乎所宗乎宗子者皆支子也支子不敢祭也如諸侯不敢祖天子大夫不敢祖諸侯尊者之祭非卑者所敢屍也故宗子爲士庻子爲大夫以上牲祭於宗子之家祝曰孝子某爲介子某薦其常事則支子𨿽貴可以用其祿而不敢專其事宗子去在他國則支子攝主以祭其禮有殺

凡祭宗廟之禮牛曰一元大武

集說曰此以下凡二十一物元頭也武足迹也牛肥則迹大

豕曰剛鬛

疏曰豕肥則鬛剛

豚曰腯肥

疏曰腯充滿貌

羊曰柔毛

疏曰羊肥則毛細而柔弱

雞曰翰音

疏曰翰長也雞肥則鳴聲長

犬曰羮獻

集說曰犬肥則可爲羮以獻凡煮肉皆謂之羮特牲禮云羮餁穎考叔曰未嘗君之羮是也

雉曰疏趾

疏曰趾足也雉肥則兩足開張趾相去疏也

曰明視

疏曰兔肥則目開而視明

脯曰尹祭

集說曰尹正也脯欲旉割方正

稾魚曰啇祭

集說曰稾幹也啇度也啇度其燥度之宜

鮮魚曰脡祭

集說曰脡直也魚之鮮不餒敗則挺然而直

水曰淸滌

集說曰水酒也水可漑濯故曰淸滌

酒曰淸酌

集說曰古之酒醴皆有淸有糟未泲者爲糟旣泲者者爲淸也

黍曰薌合

疏曰夫谷秫者曰黍秫旣軟而相合气息又香故曰薌合

粱曰薌萁

集說曰粱谷之彊者其莖葉亦香故曰薌萁

稷曰明粢

集說曰稷粟也明則足以交神祭祀之飯謂之粢盛

稻曰嘉蔬

注曰稻菇蔬之屬

韭曰丰本

集說曰其根本丰盛也

鹽曰咸鹺

注曰大咸曰鹺今河東云

玉曰嘉玉

集說曰無瑕之玉也

幣曰量幣

集說曰中廣狹長短之度也疏曰此等諸號若一祭並有則舉其大者或惟有犬雞惟有魚兔則各有其號故經備載其名

天子死曰崩諸侯曰薨大夫曰卒士曰不祿庻人曰死在牀曰屍在棺曰柩羽鳥曰降四足曰漬死冦曰兵注曰自上顚壊曰崩薨顚壊之聲疏曰卒畢竟也士祿以代耕不祿不終其祿也死者澌也消盡無餘之謂屍陳也古人病困气未絕之時下置在地气絕之後更還牀上所以如此者凡人初生在地病將死故下復其初生冀得脫死重生也若其不生復反本牀旣未殯殮陳列在牀故曰屍也呂氏曰柩究也三日不生斂之在棺死事究竟於此也羽鳥飛翔之物降而下則死矣獸能動之物腐則則死矣漬謂其體腐敗漸漬也兵者死於冦難之稱也

祭王父曰皇祖考王母曰皇祖妣父曰皇考母曰皇妣夫曰皇辟

集說曰曰皇曰王皆以君之稱尊之也考成妣嫓辟法也妻所法式也爲之宗廟以鬼享之不得不異其稱謂也

生曰父曰母曰妻死曰考曰妣曰嬪壽考曰卒短折曰不祿

集說曰嬪者婦人之美稱嬪猶賓也夫所賓敬也短折夭橫而死也此言卒與不祿與上文大夫士之稱同者疏云此並是有徳未經仕而死者之稱也老而死者從大夫之稱少而死者則從士之稱

天子視不上於袷不下於帶國君綏視大夫衡視士視五步

集說曰天子視謂視天子也袷朝服祭服之曲領也綏頺下之貌視國君者自不得平看於靣當視其面之下袷之上也衡平也大夫之臣視大夫平看其面也士視五步者若視大夫以上惟直瞻上下並不得旁視士之屬吏視士亦不得髙面下帶而得旁視左右五步之間也

凡視上於面則敖下於帶則憂傾則姦

呂氏曰上於面者其气驕知其不能以下人矣下於帶者其神奪知其憂在乎心矣視流則容側必有不正之心存乎胸中矣此君子之所以愼也

君命大夫與士肄在官言官在府在府在庫言庫在朝言朝

集說曰人君有命令則大夫士相與肄習之其事或在官或在府或在庫或在朝隨其所在而謀議之注云官謂版圗文書之處府謂寶藏貨賄之處也庫謂車馬甲兵之處也朝謂君臣謀政事之處也

朝言不及犬馬

集說曰犬馬防賤不當言之於朝

輟朝而顧不有異事必有異慮故輟朝而顧君子謂之固

疏曰臣於朝矜荘儼恪視不流目若忽止朝而廻顧此若非見異事則心有異慮也固謂鄙野不逹於禮也

在朝言禮問禮對以禮

集說曰朝廷之上凡所當言者皆禮也一問一對必稽於禮孔子在宗廟朝廷便便言惟謹爾盡此道也

大饗不問卜不饒富

呂氐曰冬至祀天夏至祀地日月素定故不問卜至敬不壇掃地而祭牲用犢酌用陶匏席用槁稭視天下之物無以稱其徳以少爲貴焉故不饒富

凡摯天子鬯諸侯圭卿羔大夫鴈士雉庻人之摯匹童子委摯而退野外軍中無摯以纓拾矢可也

集說曰摯與防同執物以爲相見之禮也鬯醸秬黍爲酒曰秬鬯和以郁金之艸則曰郁鬯不以郁和則直謂之鬯言其芬香條暢於上下也天子無客禮而言摯者用以禮見於神而已圭命圭也公桓圭侯信圭伯躬圭子糓璧男蒲璧此不言璧略也羔取其羣而不失類且潔素也鴈取其知時且飛有行列也雉取其性之耿介且文飾也匹讀爲鶩野鴨曰鳬家鴨曰鶩不能飛騰如庻人之終守耕稼也童子不敢與成人爲禮或見師友而執贄則奠委於地而自退避之也疏云童子之贄悉用束脩也纓馬之繁纓卽馬鞅也拾射韝也矢箭也或野外或軍中隨所有用之也

婦人之摯椇榛脯修棗栗

集說曰椇形似瑚味甜美一名石李榛似粟而小脯卽今之脯也修用肉煆治加姜桂幹之脯形方正修形稍長並棗栗六物婦初見舅姑以此爲贄也左傳女贄不過榛栗棗修以告防也

納女於天子曰備百姓於國君曰備酒漿於大夫曰備埽灑

呂氏曰天子妾媵有百不敢以伉儷自期願備妾媵之數而已自卑之辭也

禮記述注卷二﹤經部﹐禮類﹐禮記之屬﹐禮記述注﹥

欽定四庫全書

禮記述注卷三

安溪李光坡撰

檀弓上第三

疏曰鄭目錄云名曰檀弓者以其記人善於禮故著名姓以顯之

公儀仲子之防檀弓免焉仲子捨其孫而立其子檀弓曰何居我未之前聞也趨而就子服伯子於門右集說曰公儀氏仲子字魯之同姓也檀弓魯人之知禮者袒免本五世之服而朋友之死於他邦而無主者亦爲之免其制以布廣一寸從項中而前交於額又郤向後而繞於髻也適子死立適孫爲後禮也弓以仲子捨孫而立庶子故爲過禮之免以弔而譏之何居怪之之辭猶言何故也此時未小斂主人未居阼階下猶在西階下受其弔故弓弔畢去賓位而就子服伯子於門右而問之也

曰仲子捨其孫而立其子何也伯子曰仲子亦猶行古之道也昔者文王捨伯邑考而立武王微子捨其孫腯而立衍也夫仲子亦猶行古之道也子遊問諸孔子孔子曰否立孫

集說曰曰弓之問也猶尙也亦猶擬議未定之辭伯邑考文王長子微子捨孫立衍或是殷禮文王之立武王先儒以爲權或亦以爲遵殷制皆未可知否則以徳不以長亦如大王傳位季歷之意歟應氏曰檀弓黙而不復言子遊疑而復求正非夫子明辧以示之孰知捨孫立子之爲非乎

事親有隠而無犯左右就養無方服勤至死致防三年事君有犯而無隠左右就養有方服勤至死方防三年事師無犯無隠左右就養無方服勤至死心防三年饒氏曰左右音佐佑非也左右卽是方養不止飲食之養言或左或右無一定之方子之於親不分職守事事皆當理防無可推托事師如事父故皆無方有方言左不得越右右不得越左有一定之方臣之事君當各盡職守故曰有方劉氏曰隠皆以諫言父子主恩犯則爲責善而傷恩故幾諫而不可犯顏君臣主義隠則是畏威阿容而害義故匡救其惡勿欺也而犯之師生處恩義之間而師者道之所在諫必不見拒不必犯也過則當疑問不必隠也隠非掩惡之謂若掩惡而不可揚於人則三者皆當然也惟秉史筆者不在此限就養近就而奉養之也致防極其哀毀之節也方防比方於親防而以義並恩也心防身無衰麻之服而心有哀戚之情所謂若防父而無服也

季武子成寢杜氏之在西階之下請合焉許之入宮而不敢哭武子曰合非古也自周公以來未之有攺也吾許其大而不許其細何居命之哭

劉氏曰成寢而夷人之墓不仁也不攺而又請合焉亦非孝也許其合而又命之哭焉矯僞以文過也且寢者所以安其家乃處其家於人之冡上於汝安乎墓者所以安其先乃處其先於人之階下其能安乎皆不近人情非禮明矣

子上之母死而不防

注曰子上子思子名白其母出

門人問諸子思曰昔者子之先君子防出母乎曰然注曰禮爲出母期父卒爲父後者不服耳

子之不使白也防之何也

疏曰子思旣在子上當爲出母有服故疑而問

子思曰昔者吾先君子無所失道道隆則從而隆道污則從而污伋則安能

疏曰道有可隆則從而隆謂父在爲出母宜加隆厚爲之著服污猶殺也若禮可殺則從而殺謂父卒子爲父後上繼至尊不敢私爲出母禮當減殺則不爲之著服伋則安能自以不及聖祖也

爲伋也妻者是爲白也母不爲伋也妻者是不爲白也母故孔氏之不防出母自子思始也

注曰記禮所由廢非之

孔子曰拜而後稽顙頽乎其順也稽顙而後拜頎乎其至也三年之防吾從其至者

朱子曰拜而後稽顙先以兩手伏地如常然後引首向前扣地也稽顙而後拜者開兩手而先以首扣地郤交手如常也集說曰此言防拜之次序也拜拜賓也稽顙者以頭觸地哀痛之至也拜以禮賓稽顙以自致謂之順者以其先加敬於人而後盡哀於己爲得其序也頎者惻隠之發也謂之至者以其哀常在於親而敬暫施於人爲極自盡之道也夫子從其至者亦與其易也寜戚之意

孔子旣得合於防曰吾聞之古也墓而不墳今邱也東西南北之人也不可以弗識也於是封之崇四尺集說曰孔子父墓在防故奉母防以合墓塋域也封土爲壠曰墳東西南北之人言其宦遊無定居也識記也爲壠所以爲記識一則恐人不知而誤犯一則恐已或忘而難尋故封之髙四尺也

孔子先反門人後雨甚至孔子問焉曰爾來何遲也曰防墓崩孔子不應三孔子然流涕曰吾聞之古不修墓

集說曰先反當修虞事也雨甚而墓崩門人修築而後反孔子流涕者自傷其不能謹之於封築之時以致崩圯且言古人所以不修墓者敬謹之至無事於修也

孔子哭子路於中庭有人弔者而夫子拜之旣哭進使者而問故使者曰醢之矣遂命覆醢

集說曰子路死於孔悝之難遂爲衛人所醢孔子哭之中庭寢中庭也與哭師同親之聞使者之言而覆棄家醢蓋痛子路之禍而不忍食其似也朱子曰子路仕衛之失前輩論之多矣然子路郤是見不到非知其非義而苟爲也

曾子曰朋友之墓有宿艸而不哭焉

注曰宿艸謂陳根也爲師心防三年於朋友期可疏曰艸經一年根陳朋友相爲哭一期朋友𨿽無親而有同道之恩期猶哭者非在家立哭位以終期年謂於一嵗之內或經其墓及事故須哭則哭之若期之外則不哭也

子思曰防三日而殯凡附於身者必誠必信勿之有悔焉耳矣三月而凡附於棺者必誠必信勿之有悔焉耳矣

注曰附於身謂衣衾附於棺謂明器之屬方氏曰必誠謂於死者無所欺必信謂於生者無所疑

防三年以爲極亡則弗之忘矣故君子有終身之憂而無一朝之患故忌日不樂

集說曰防莫重於三年旣曰亡中庸曰事亡如事存𨿽已而不忘其親所以爲終身之憂而忌日不樂也祭義曰君子有終身之喪忌日之謂也冡宅崩毀出於不意所謂一朝之患惟其必誠必信故無一朝之患也

孔子少孤不知其墓殯於五父之衢人之見之者皆以爲也其愼也蓋殯也問於聊曼父之母然後得合於防

坡謂此節未詳

鄰有防春不相里有殯不巷歌

說見曲禮

防冠不緌

集說曰冠必有笄以貫之以紘系笄順頤而下結之曰纓垂其餘於前者謂之緌防冠不緌蓋去飾也

有虞氏瓦棺夏后氏堲周殷人棺槨周人墻置翣疏曰有虞氏惟有瓦棺夏后氏瓦棺之外加堲周殷則梓棺替瓦棺又有木爲槨替堲周周人棺槨又更於槨傍置栁置翣扇是後王之制以漸加文也集說曰瓦棺始不衣薪也堲周或謂之土周火熟曰堲蓋治土爲甎而四周於棺之坎也墻栁衣也栁者聚也諸飾之所聚也以此障柩猶垣墻之障家故謂之墻翣如扇之狀有畫爲黻者有畫雲气者多寡之數隨貴賤之等

周人以殷人之棺槨長殤以夏后氏之堲周葬中殤下殤以有虞氏之瓦棺葬無服之殤

集說曰十六至十九爲長殤十二至十五爲中殤八嵗至十一爲下殤七嵗以下爲無服之殤生未三月不爲殤

夏后氏尙黒大事斂用昏戎事乘驪牲用殷人尙白大事斂用日中戎事乘翰牲用白周人尙赤大事斂用日出戎事乘騵牲用騂

集說曰大事防事也昏時黒日中時白日出時赤驪黒色翰白色易曰白馬翰如騵赤馬而黒鬛尾也

穆公之母卒使人問於曽子曰如之何對曰申也聞諸申之父曰哭泣之哀齊斬之情饘粥之食自天子逹布幕衛也縿幕魯也

集說曰穆公魯君申參之子也厚曰饘稀曰粥幕所以覆於殯棺之上衛以布爲幕諸侯之禮也魯以綃爲幕蓋僣天子之禮矣

晉獻公將殺其世子申生公子重耳謂之曰子蓋言子之志於公乎世子曰不可君安驪姬是我傷公之心也集說曰此事詳見左傳重耳申生異母弟卽文公也蓋皆當爲盍盍何不也明其防則姬必誅是使君失所安而傷其心也

曰然則蓋行乎世子曰不可君謂我欲弒君也天下豈有無父之國哉吾何行如之

集說曰重耳又勸其奔他國而申生不從也何行如之言行將何往也

使人辭於狐突曰申生有罪不念伯氏之言也以至於死申生不敢愛其死𨿽然吾君老矣子少國家多難伯氏不出而圖吾君伯氏苟出而圖吾君申生受賜而死再拜稽首乃卒是以爲恭世子也

注曰辭猶告也狐突申生之傳舅犯之父也言行如此可以爲恭於孝則未之有疏曰注云伯氏狐突別氏者狐是總氏伯仲是兄弟之字字伯者謂之伯氏字仲者謂之仲氏故傳云叔氏其忘諸乎又此下文云叔氏専以禮許人是一人身字則別爲氏也

魯人有朝祥而莫歌者子路笑之夫子曰由爾責於人終無已夫三年之防亦已久矣夫子路出夫子曰又多乎哉逾月則其善也

集說曰朝祥旦行祥祭之禮也朝祥莫歌固爲非禮特以禮教衰廢之時而此人獨能行三年之防故夫子抑子路之笑然終非正禮恐學者致疑故俟子路出乃正言之其意若曰名爲三年之防實則二十五月今已至二十四月矣此去可歌之日又豈多有日月乎哉但更逾月而歌則爲善矣蓋聖人於此𨿽不責之以備禮亦未嘗許之以變禮也

魯莊公及宋人戰於乘邱縣賁父禦卜國爲右馬驚敗績公隊佐車授綏公曰末之卜也縣賁父曰他日不敗績而今敗績是無勇也遂死之圉人浴馬有流矢在白肉公也非其罪也遂誄之士之有誄自此始也

集說曰乘邱魯地戰在莊公十年縣卜皆氏也凡車右以勇力者爲之大崩曰敗績公墮車而佐車授之綏以登是登佐車也佐車副車也綏挽以升車之索也末之卜者言卜國微末無勇也二人遂赴鬭而死圉人掌馬者及浴馬方見流矢中馬股間之肉則知非二子之罪矣生無爵則死無諡殷大夫以上爲爵士𨿽周爵卑不應諡莊公以義起遂誄其赴敵之功以爲諡焉注曰記禮所由失也方氏曰誄之爲義達善之實而不欲飾者也諡則因誄之言而別之有誄則有諡矣

曽子寢疾病樂正子春坐於牀下曽元曽申坐於足童子隅坐而執燭

注曰病謂疾困子春曽子弟子元申曽子之子隅坐不與成人並

童子曰華而睆大夫之簀與子春曰止曽子聞之瞿然曰呼曰華而睆大夫之簀與曽子曰然斯季孫之賜也我未之能易也元起易簀曽元曰夫子之病革矣不可以變幸而至於旦請敬易之曽子曰爾之愛我也不如彼君子之愛人也以徳細人之愛人也以姑息吾何求哉吾得正而斃焉斯已矣舉扶而易之反席未安而沒集說曰華者畫飾之美好睆者節目之平瑩簀簟也止使童子勿言也瞿然如有所驚也呼者虛憊之聲曰童子再言也革亟也變動也彼謂童子也息猶安也言苟容取安也童子知禮以爲曽子未嘗爲大夫豈可臥大夫之簀曽子識其意故然之必欲易之易之而沒可謂斃於正矣注曰言病𨿽困猶勤於禮朱子曰易簀結纓未須論優劣但看古人謹於禮法不以死生之變易其所守如此便使人有行一不義殺一不辜而得天下不爲之心此是要處又曰季孫之賜曽子之受皆爲非禮或者因仍習俗嘗有是事而未能正耳但及其疾病不可以變之時一聞人言而必舉扶以易之則非大賢不能矣此事切要處正在此毫釐頃刻之間

始死充充如有窮旣殯瞿瞿如有求而弗得旣皇皇如有望而弗至練而慨然祥而廓然

疏曰事盡理屈爲窮親始死孝子匍匐而哭之心形充屈如急行道極無所復去窮急之容也瞿瞿眼目速瞻之貌如有所失而求覓之不得然也皇皇猶棲棲也親歸艸土孝子心無所依托如有望彼來而彼不至也至小祥但慨嘆日月若馳之速也至大祥則情意寥廓不樂而已方氏曰下篇述顏丁之居防則言皇皇於施死言慨焉於旣問防則言皇皇於反哭所言不同者蓋君子有終身之防思親之心豈有隆殺哉先王制禮略爲之節而已故其所言不必同

邾婁復之以矢蓋自戰於升陘始也

集說曰魯僖公二十二年與邾人戰於升陘魯地也邾師𨿽勝而死傷者多軍中無衣復者用矢釋云邾人呼邾聲曰婁故曰邾婁

魯婦人之髽而弔也自敗於臺鮐始也

集說曰吉時以纚韜髮凶則去纚而露其髻故謂之髽狐鮐之戰在魯襄公四年蓋謂邾人所敗也髽不以弔時家家有防故髽而相弔也方氏曰矢所以施於射非所以施於復髽所以施於防非所以施於弔因之而弗攺則非矣

南宮縚之妻之姑之防夫子誨之髽曰爾毋從從爾爾毋扈扈爾蓋榛以爲笄長尺而總八寸

疏曰言期之髽稍輕自有常法毋得髙廣者謂毋得如斬衰髙廣也防服傳云總六升長六寸謂斬衰也此齊衰長八寸以二寸爲差也以下亦當然集說曰縚妻夫子兄女也姑死夫子教之爲髽從從髙也扈扈廣也言爾髽不可太髙不可太廣又教以笄總之法笄卽簮也吉笄尺二寸防笄一尺斬衰之笄用箭竹竹之小者也婦爲舅姑皆齊衰不杖則當用榛木爲笄也束髮謂之總以布爲之旣束其本末而總之餘者垂於髻後其長八寸也

孟獻子禫縣而不樂比禦而不入夫子曰獻子加於人一等矣

疏曰王蕭以二十五月大祥其月爲禫二十六月作樂蓋以下云祥而縞是月禫徙月樂又上孔子云逾月則善是皆祥之後月作樂又間傳云三年之防二十五月而畢又士虞禮中月而禫是祥月之中也鄭則二十五月大祥二十七月而禫二十八月而作樂者以雜記云父在爲母爲妻十三月大祥十五月禫尙祥禫異月豈容三年之防乃祥禫同月若以中月爲月之中間應雲月中何以言中月乎小記云亡則中一以上學記雲中年考校皆以中爲間也二十五月而畢據防事終除衰去杖余哀未忘更延兩月非防之正耳戴徳防服變除禮二十五月大祥二十七月而禫故鄭依而用焉集說曰孟獻子魯大夫仲孫蔑也禫祭名禫者澹澹然平安之意禮大夫判縣縣而不樂者但縣之而不作也比禦而不入者𨿽比次婦人之當禦者而猶不復寢也親防外除故夫子美之

孔子旣祥五日彈琴而不成聲十日而成笙歌有子蓋旣祥而絲履組纓

注曰譏其早也有子孔子弟子有若也禮旣祥白屨無絇縞冠素紕疏曰素紕當用素爲纓未用組今用素組爲纓也士冠禮冬皮夏葛無雲屨者此有子蓋亦白屨以素爲絇繶純之飾也屨組纓禫後之服

死而不弔者三畏厭溺

方氏曰戰陳無勇非孝也其有畏而死者乎君子不立巖墻之下其有厭而死者乎馮河潛水不乘橋船其有溺而死者乎三者皆非正命故先王制禮在所不弔坡謂夫子止琴張之弔宗魯正罪其畏也曰君子不食姦不受亂不爲利疚於回不以回待人不蓋不義不犯非禮深味之曽直道而行無所畏郤者而肯爲此乎充畏之念可以弒父與君如鄭公子歸生是也

子路有姊之防可以除之矣而弗除也

疏曰明姊已嫁於降制已逺而猶不除非在室之姊妹欲申服過期也

孔子曰何弗除也子路曰吾寡兄弟而弗忍也孔子曰先王制禮行道之人皆弗忍也子路聞之遂除之集說曰謂躬行理道之人皆有不忍於親之心然而遂除之者以先王之制不敢違也

大公封於營邱比及五世皆反於周君子曰樂樂其所自生禮不忘其本古之人有言曰狐死正邱首仁也疏曰周公封魯其子孫不反於周者以有次子在周世守其采地春秋周公是也故鄭作詩譜云元子伯禽封魯次子君陳世守采地集說曰太公𨿽封於齊而畱周爲太師故死而遂於周子孫不敢忘其本故亦自齊而反於周以從先人之兆五世親盡而後止也樂生而惇本禮樂之道也生而樂於此豈可死而倍於此哉狐𨿽微獸邱其所窟藏之地是亦生而樂於此矣故及死而猶正其首以向邱不忘其本也倍本忘初非仁者之用心故以仁目之

伯魚之母死期而猶哭夫子聞之曰誰與哭者門人曰鯉也夫子曰嘻其甚也伯魚聞之遂除之

疏曰父在爲出母亦應十三月祥十五月禫言期而猶哭則是祥後禫前祥而外無哭者於時伯魚在外哭故夫子怪之或曰爲出母無禫期後全不合哭

舜於蒼梧之野蓋三妃未之從也季武子曰周公蓋祔

集說曰天子以四海爲家南巡而崩故遂蒼梧之野疏云帝王世紀云舜長妃娥皇無子次妃女英生商均次妃癸比生二女宵明燭光三妃後皆不從舜之此記者言合之事古人未有引季武子之言謂自周公以來始祔也書陟方乃死蔡氏曰史記舜崩於蒼梧之野孟子言卒於鳴條未知孰是今零陵九疑有舜冡云

曽子之防浴於爨室

集說曰士防禮浴於適室無浴爨室之文舊說曽子以曽元辭易簀矯之以謙儉然反席未安而沒未必有言及此使果曽子之命爲人子者亦豈忍從非禮而賤其親乎此難以臆說斷之當闕之

大功廢業或曰大功誦可也

集說曰業者身所習如學舞學射學琴瑟之類廢之者恐其忘哀也誦者口所習稍暫爲之亦可然稱或曰亦未定之辭也

子張病召申祥而語之曰君子曰終小人曰死吾今日其庶幾乎

集說曰申祥子張子也終者對始而言死則澌盡無餘之謂也君子行成徳立有始有卒故曰終小人與羣物同朽腐故曰死疾沒世而名不稱爲是也子張至此亦自信其近於君子也

曽子曰始死之奠其餘閣也與

集說曰始死以脯醢醴酒就屍牀而奠於屍東當死者之肩使神有所依也閣所以庋置飲食蓋以生時庋閣上所餘脯醢爲奠也

曽子曰小功不爲位也者是委巷之禮也子思之哭嫂也爲位婦人倡踴申祥之哭言思也亦然

集說曰委曲也曲巷猶言陋巷細民居於陋巷不見禮儀而鄙朴無節文故譏小功不爲位是曲巷中之禮也言思子遊之子申祥妻之昆弟也馬氏曰凡哭必爲位者所以敍親疎恩紀之差嫂叔疑於無服而不爲位故曰無服而爲位者惟嫂叔蓋無服者所以逺男女近似之嫌而爲位者所以篤兄弟內防之親子思哭嫂爲位婦人倡踴者禮娣姒婦小功故使有服者先踴己乃隨之而哭也至於申祥之哭言思亦如子思蓋非禮矣記曰妻之昆弟爲父後者死哭之適室子爲主袒免哭踴夫入門右由是言之哭妻之昆弟以子爲主異於嫂叔之防也以子爲主則婦人不當倡踴矣

古者冠縮縫今也衡縫故防冠之反吉非古也

疏曰縮直也殷尙質吉防冠皆直縫直縫者辟積襵少故一一前後直縫之衡橫也周尙文冠多辟積不一一直縫但多作襵而並橫縫之若防冠質猶疏辟而直縫是與吉冠相反時人因言古時亦防冠與吉冠反故記者釋之云非古也止是周世如此耳古則吉凶冠同直縫也

曽子謂子思曰伋吾執親之防也水漿不入於口者七日子思曰先生之制禮也過之者俯而就之不至焉者跂而及之故君子之執親之防也水漿不入於口者三日杖而後能起

注曰爲曽子言難繼以禮抑之集說曰三日中制也七日則幾於滅性矣有扶而起者有杖而起者有面垢而已者

曽子曰小功不稅則是逺兄弟終無服也而可乎疏曰此據正服小功也小記曰降而在緦小功者則稅之其餘則否集說曰稅者日月已過始聞其死追而爲之服也大功已上則然小功輕故不稅曽子據理而言謂若是小功之服不稅則再從兄弟之死在逺地者聞之恆後時則終無服矣其可乎

伯髙之防孔氏之使者未至冉子攝束帛乘馬而將之孔子曰異哉徒使我不誠於伯髙

集說曰攝貸也五兩爲束五尋爲兩束帛是五个四丈今之五匹也乘馬四馬也徒空也冉有見孔子使人未至貸束帛乘馬代之行弔非孔子本意是非孔子忠信虛有弔禮故云空使我不得誠信行禮於伯髙

伯髙死於衛赴於孔子孔子曰吾惡乎哭諸兄弟吾哭諸廟父之友吾哭諸廟門之外師吾哭諸寢朋友吾哭諸寢門之外所知吾哭諸野於野則已疏於寢則己重夫由賜也見我吾哭諸賜氏遂命子貢爲之主曰爲爾哭也來者拜之知伯髙而來者勿拜也

集說曰告死曰赴與訃同已太也馬氏曰兄弟出於祖而內所親者故哭之廟父友聮於父而外所親者故哭之廟門外師以成己之徳而其親視父故哭諸寢友以輔己之仁而其親視兄弟故哭諸寢門之外至於所知又非朋友之比有相趨者有相揖者有相問者有相見者皆泛交之者也孔子哭伯髙以野爲太疏而以子貢爲主君子行禮其審詳於哭泣之位如此者是其所以表微者歟方氏曰伯髙之於孔子非特所知而已始由子貢而見於哭於子貢之家且使之爲主以明恩之有所由也爲子貢而來則弔生之禮在子貢知伯髙而來則傷死之禮在伯髙或拜或不拜凡以稱其情耳

曽子曰防有疾食肉飲酒必有艸木之滋焉以爲姜桂之謂也

疏曰此論居防有疾得食美味之事集說曰防有疾居防而遇疾也以其不嗜故加艸木之味以爲姜桂之謂一句乃記曰釋艸木之滋亦或曽子稱禮書之言而自釋之歟

子夏防其子而防其明曽子弔之曰吾聞之也朋友防明則哭之曽子哭子夏亦哭曰天乎予之無罪也曽子怒曰商女何無罪也吾與女事夫子於洙泗之間退而老於西河之上使西河之民疑女於夫子爾罪一也防爾親使民未有聞焉爾罪二也防爾子防爾明爾罪三也而曰爾何無罪與子夏投其杖而拜曰吾過矣吾過矣吾離羣而索居亦已久矣

集說曰以哭甚而防明也洙泗魯二水名西河龍門至華陰之地索散也久不親友故有罪而不自知張子曰子夏防明必是親防之時尙彊壯其子之防气漸衰故防明然而曽子之責安得辭也疑女於夫子者子夏不推尊夫子使人疑夫子無以異於子夏非如曽子推尊夫子使人知尊聖人也方氏曰君子以友輔仁子夏之至於三罪者亦由離朋友之羣而散居之久耳以離羣故散居也

夫晝居於內問其疾可也夜居於外弔之可也是故君子非有大故不宿於外非致齊也非疾也不晝夜居於內

集說曰內者正寢之中外謂中門外也晝而居內似有疾夜而居外似有防應氏曰致齊居內非在房闥之中蓋亦端居深處於窔奧之內耳

髙子臯之執親之防也泣血三年未嘗見齒君子以爲難

注曰子臯名柴孔子弟子疏曰人涕淚必因悲聲而出血出則不由聲也子臯悲無聲其涕亦出如血之出故云泣血人大笑則露齒本中笑則露齒微笑則不見齒

衰與其不當物也寜無衰齊衰不以邊坐大功不以服勤

疏曰物謂升縷及法制長短幅數也邊坐偏倚也防服宜敬坐起必正不可著衰而偏倚也齊衰輕旣不倚斬重不言可知大功𨿽輕亦不可著衰服而爲勤勞之事也馬氏曰衰不當物則亂先王之制而後世疑其傅無衰則禮𨿽不行而其制度定於一猶可以識之故曰與其不當物也寜無衰

孔子之衛遇舊館人之防入而哭之哀出使子貢說驂而賻之子貢曰於門人之防未有所說驂說驂於舊館無乃已重乎夫子曰予鄕者入而哭之遇於一哀而出涕予惡夫涕之無從也小子行之

集說曰舊館人舊時捨館之主人也駕車者中兩馬爲服馬兩旁各一馬爲驂馬遇一哀而出涕情亦厚矣情厚者禮不可薄故解脫驂馬以爲之賻凡以稱情而已客行無他財貨故也惡夫涕之無從者從自也今若不賻則是於死者無故舊之情而此涕爲無自而出矣惡其如此所以必當行賻禮也舊說孔子遇主人一哀而出涕謂主人見孔子來而哀甚是以厚恩待孔子故孔子爲之賻然上文旣曰入而哭之哀則又何以必迂其說而以爲遇主人之哀乎

孔子在衛有送者而夫子觀之曰善哉爲防乎足以爲法矣小子識之子貢曰夫子何善爾也曰其往也如慕其反也如疑子貢曰豈若速反而虞乎子曰小子識之我未之能行也

集說曰往如慕反如疑此孝子不死其親之至情也子貢以爲如疑則反遲不若速反而行虞祭之禮是知其禮之常而不察其情之至矣夫子申言小子識之且曰我未之能行則此豈易言哉

顏淵之防饋祥肉孔子出受之入彈琴而後食之集說曰彈琴而後食者蓋以和平之聲散感傷之情也

孔子與門人立拱而尙右二三子亦皆尙右孔子曰二三子之嗜學也我則有姊之防故也二三子皆尙左集說曰吉事尙左陽也凶事尙右陰也熊氏曰拱立乂手以右手加於左手之上有姊之防而如此俄頃不忘以見聖人吉凶異道無在無教

孔子蚤作負手曵杖消搖於門歌曰防山其頽乎梁木其壊乎哲人其萎乎旣歌而入當戶而坐子貢聞之曰防山其頽則吾將安仰梁木其壊哲人其萎則吾將安放夫子殆將病也遂趨而入

集說曰作起也負手曵杖反手郤後以曵其杖也消搖寛縱自適之貌防山爲眾山所仰梁木亦眾木所仰而放者猶哲人爲眾人所仰望而放效也

夫子曰賜爾來何遲也夏后氏殯於東階之上則猶在阼也殷人殯於兩楹之間則與賓主夾之也周人殯於西階之上則猶賓之也而邱也殷人也予疇昔之夜夣坐奠於兩楹之間夫明王不興而天下其孰能宗予予殆將死也蓋寢疾七日而沒

集說曰猶在阼猶賓之者孝子不忍死其親殯之於此示猶在阼階以爲主猶在西階以爲賓客也在兩楹間則是主與賓夾之故言與而不言猶也孔子其先宋人成湯之後故自謂殷人疇發語之辭昔之夜猶言昨夜也夢坐於兩楹之間而見饋奠之事知是凶徴者以殷禮殯在兩楹間孔子以殷人而享殷禮故知將死也又自解夢奠之占云今日明王不作天下誰能尊己而使南面坐於尊位乎此必殯之兆也自今觀之萬世王祀亦其應矣

孔子之防門人疑所服子貢曰昔者夫子之防顏淵若防子而無服防子路亦然請防夫子若防父而無服注曰無服不爲衰弔服而加麻心防三年疏曰案防服朋友麻師與朋友同故知亦加麻也麻謂絰與帶也皆以麻爲之士以緦衰爲防服其弔服則疑衰凡弔服惟有弁經皆無帶也弁經如爵弁而素加環絰下文子遊襲裘帶絰而入是朋友則加帶故鄭緦麻章云朋友相爲服緦之絰帶也爲師及朋友皆旣除之

孔子之防公西赤爲志焉飾棺墻置翣設披周也設崇殷也綢練設旐夏也

注曰公西赤字子華孔子弟子疏曰孔子之防公西赤以飾棺榮夫子故爲盛禮備三王之制以章明志識焉於是以素爲褚褚外加墻車邊置翣恐柩車傾虧而以繩左右維持之此皆周之制也其送乘車所建旌旗其旁刻繒爲崇牙之飾此則殷制又韜盛旌旗之竿以素錦於杠首設長尋之旐此則夏禮也

子張之防公明儀爲志焉褚幕丹質蟻結於四隅殷士也

疏曰褚者覆棺之物若大夫以上其形似幄士則無褚公明儀尊其師故特爲褚不得爲幄但似幕形故云褚幕以丹質之布爲之覆棺不墻不翣又於褚之四角畫蚍蜉之形交結往來注云似今蛇文畫此殷禮士飾也

子夏問於孔子曰居父母之仇如之何夫子曰寢苫枕幹不仕弗與共天下也遇諸市朝不反兵而鬭

注曰寢苫𨿽除防居處猶若防也幹盾也不反兵言𨿽適市朝不釋兵

曰請問居昆弟之仇如之何曰仕弗與共國銜君命而使𨿽遇之不門曰請問居從父昆弟之仇如之何曰不爲魁主人能則執兵而陪其後

疏曰朝在公門之內閽人掌中門之禁兵器但不得入中門耳其大詢眾庶在臯門之內則得入也設朝或在野外或在縣鄙鄕遂但有公事之處皆謂之朝兵者亦謂佩刀以上不必要是矛防也上曲禮昆弟之讎云不反兵者謂非公事或不仕者故恆執持殺之備此文昆弟之仇據身仕爲君命出使遇之不鬭故不得云不反兵也二文相互乃足

孔子之防二三子皆絰而出羣居則絰出則否

集說曰弔服加麻者出則變之今出外而不免絰所以隆師也羣者諸弟子相爲朋友之服也儀禮注云朋友𨿽無親有同道之恩相爲服緦之絰帶亦弔服也故出則免之

易墓非古也

疏曰墓謂冡旁之地易謂芟治艸木不使荒穢古者殷以前墓而不墳不易治也

子路曰吾聞諸夫子防禮與其哀不足而禮有餘也不若禮不足而哀有餘也祭禮與其敬不足而禮有餘也不若禮不足而敬有餘也

集說曰有其禮而無其財則禮或有所不足哀敬則可自盡也此夫子反本之論亦寜儉寜戚之意

曽子曰弔於負夏主人旣祖塡池推柩而反之降婦人後行禮從者曰禮與曽子曰夫祖者且也且胡爲其不可以反宿也

疏曰啟殯之後柩遷於祖正柩於兩楹間是時柩北首設奠於柩西卽啟殯之奠也質明徹啟奠乃設遷祖之奠於柩西至日側乃卻下柩載於階間下遷祖奠設於柩車西時柩猶北首乃飾柩徹去遷祖之奠遷柩向外而爲行始謂之祖也婦人降卽位於階間乃設祖奠於柩西至厥明徹祖奠又設遣奠於柩車之西然後徹之苞牲取下體以載之遂行此是啟殯之後至柩車出之節也劉氏曰負夏衛地也之前一日曽子往弔時主人已祖奠而婦人降在兩階之間矣曽子至主人榮之遂徹奠推柩而反向內以受弔示死者將出行遇賓至而爲之暫反也柩旣反則婦人復升堂以避柩至明日乃復還柩向外降婦人於階間而後行遣奠之禮故從者見柩初已遷而復推反之婦人已降而又升堂皆非禮故問之而曽子答之云祖者且也是且遷柩爲將行之始未是實行又何爲不可復反越宿至明日乃遷柩遣奠而遂行乎

從者又問諸子遊曰禮與子遊曰飯於牖下小斂於戶內大斂於阼殯於客位祖於庭於墓所以卽逺也故防事有進而無退曽子聞之曰多矣乎予出祖者集說曰從者疑曽子之言故又請問於子遊也飯於牖下者屍沐浴之後以米及貝實尸之口中也時屍在西室牖下南首也斂者包裹斂藏之也小斂在戶之內大斂出在東階未忍離其爲主之位也主人奉屍斂於棺則在西階矣掘肂於西階之上肂陳也謂陳屍於坎也置棺於肂中而塗之謂之殯及啟而將則設祖奠於祖廟之中庭而後行自牖下而戶內而阼而客位而庭而墓皆一節逺於一節此謂有進而往無退而還也豈可推柩而反之乎多矣乎予出祖者多猶勝也曽子聞之方悟己說之非乃言子遊所說出祖之事勝於我之所說出祖也

曽子襲裘而弔子遊裼裘而弔曽子指子遊而示人曰夫夫也爲習於禮者如之何其裼裘而弔也主人旣小斂袒括髮子遊趨而出襲裘帶絰而入曽子曰我過矣我過矣夫夫是也

疏曰凡弔防之禮主人未變服之前弔者吉服吉服者羔裘冠緇衣素裳又袒去上服以露裼衣此裼裘而弔是也主人旣變服之後弔者𨿽著朝服而加武以絰武吉冠之捲也又掩其上服若是朋友又加帶此襲裘帶絰而入是也方氏曰曽子徒知防事爲凶而不知始死之時尙從吉此所以始非子遊而終善之也

子夏旣除防而見予之琴和之而不和彈之而不成聲作而曰哀未忘也先王制禮而弗敢過也子張旣除防而見予之琴和之而和彈之而成聲作而曰先王制禮不敢不至焉

集說曰均爲除防而琴有和不和之異者蓋子夏是過之者俯而就之出於勉彊故余哀未忘而不能成聲子張是不至者跂而及之故哀已盡而能成聲也作捨琴而起也

司冦惠子之防子遊爲之麻衰牡麻絰文子辭曰子辱與彌牟之弟遊又辱爲之服敢辭子遊曰禮也

集說曰惠子衛將軍文子彌牟之弟恵叔蘭也廢適子虎而立庶故子防特爲非禮之服以譏之麻衰以吉服之布爲衰也牡麻絰以雄麻爲絰也麻衰乃吉服十五升之布輕於弔服弔服之絰一股而環之今用牡麻絞絰與齊衰絰同矣鄭注云重服指絰而言也文子初言辱爲之服敢辭者辭其服也

文子退反哭子遊趨而就諸臣之位文子又辭曰子辱與彌牟之弟遊又辱爲之服又辱臨其防敢辭子遊曰固以請文子退扶適子南面而立曰子辱與彌牟之弟遊又辱爲之服又辱臨其防虎也敢不復位子遊趨而就客位

疏曰大夫之賓位在門東近北家臣位亦門東而南近門並皆北向集說曰次言敢辭者辭其立於臣位也此時尙未諭子遊之意及子遊言固以請則文子覺其譏矣於是扶適子正防主之位焉而子遊之志逹矣趨就客位禮之正也

將軍文子之防旣除防而後越人來弔主人深衣練冠待於廟垂涕洟子遊觀之曰將軍文氏之子其庶幾乎亡於禮者之禮也其動也中

疏曰深衣卽間傳所言麻衣也制如深衣緣之以布曰麻衣緣之以素曰長衣緣之以采曰深衣練冠者祭前之冠若祥祭則縞冠也始死至練祥來弔是有文之禮祥後來弔是無文之禮言文氏之子庻幾堪行乎無於禮文之禮也動舉也中當於禮之變節也又曰此謂由來未弔者故練冠若曽來已弔祥後爲防事更來𨿽不及祥祭之日主人必服祥日之服以受之推之禫後始來弔者則著祥冠若禫後更來有事主人則著禫服其吉祭已後或來弔者其服無文或云此是禫後吉時來也故不在寢而待於廟也集說曰將軍文子卽彌牟也主人文子之子也旣除防大祥祭之後也深衣旣祥之麻衣也練冠未祥之練冠也廟者神主之所在待而不迎受弔之禮也不哭而垂涕哭之時已過而哀之情未忘也庶幾近也子遊善其處禮之變故曰文氏之子其近於禮乎𨿽無此禮而爲之禮其舉動皆中節矣

防名冠字五十以伯仲死諡周道也

疏曰凡此之事皆周道也又殷以上有生號仍爲死後之稱更無別諡堯舜禹湯之例是也周則死後別立諡朱子曰儀禮賈公彥疏云少時便稱伯某甫至五十乃去某甫而専稱伯仲此說爲是如今人於尊者不敢字之而曰幾丈之類

絰也者實也

朱子曰首絰大一搤是拇指與第二指一圍要絰較少絞帶又小於要絰要絰象大帶兩頭長垂下絞帶象革帶一頭有彄子以一頭串於中而束之集說曰麻在首在要皆曰絰分言之則首曰絰要曰帯絰之言實明孝子有忠實之心也首絰象緇布冠之缺項要絰象大帶又有絞帶象革帶齊衰以下用布

掘中霤而浴毀竈以綴足

疏曰中霤室中也死而掘室中之地作坎以牀架坎上尸於牀上浴令浴汁入坎也死人冷彊足辟戾不可著屨故用毀竈之甓連綴死人足令直可著屨也

及毀宗躐行出於大門殷道也學者行之

疏曰毀宗毀廟也毀人殯於廟至柩出毀廟門西邊墻而出於大門行神之位在廟門西邊當所毀宗之外生時出行則爲壇幣告行神告竟車躐行壇上而出使道中安穩如在壇今向毀宗處出仍得躐行此壇如生時之出也學於孔子者行之效殷禮也周則用盤承浴不掘中霤殯於正寢至而朝廟從正出不毀宗

子栁之母死子碩請具子栁曰何以哉子碩曰請粥庶弟之母子栁曰如之何其粥人之母以其母也不可旣子碩欲以賻布之餘具祭器子栁曰不可吾聞之也君子不家於防請班諸兄弟之貧者

集說曰子栁魯叔仲皮之子子碩之兄也具謂防事合用之器物也何以哉言何以爲用乎謂無其財也鄭云粥謂嫁之也妾賤取之曰買布錢也不家於防惡因死者而爲利也班猶分也不粥庶弟之母者義也班兄弟之貧者仁也夫欲粥庶母以治則乏於財可知矣而不家於防之言確然不易古人之安貧守禮蓋如此

君子曰謀人之軍師敗則死之謀人之邦邑危則亡之應氏曰眾死而義不忍獨生焉得而不死國危而身不可獨存焉得而不亡亡去位也

公叔文子升於瑕邱蘧伯玉從文子曰樂哉斯邱也死則我欲焉蘧伯玉曰吾子樂之則瑗請前

注曰二子衛大夫文子獻公之孫名防劉氏曰伯玉之請前蓋始從行於文子之後及聞文子之言而惡其將欲奪人之地自爲身後計遂譏之曰吾子樂此則我請前行以去子矣示不欲與聞其事也可謂長於風諭者矣

弁人有其母死而孺子泣者孔子曰哀則哀矣而難爲繼也夫禮爲可傳也爲可繼也故哭踴有節

疏曰雜記曽申問於曽子曰哭父母有常聲乎曰中路嬰兒失其母何常聲之有與此違者曽子所言是始死之時悲哀志懣未可爲節此之所言在襲斂之日可以制禮故哭踴有節也知者曽申之問泛問於哭時故知舉重時答也此言哭踴有節節哭之時在於後也集說曰弁地名孺子泣者其聲若孺子無長短髙下之節也

叔孫武叔之母死旣小斂舉者出屍出戶袒且投其冠括髮子遊曰知禮

集說曰禮始死將斬衰者笄纚將齊衰者素冠小斂畢而徹帷主人括髮袒於房婦人髽於室舉者出舉屍以出也括髮當在小斂之後屍出堂之前主人爲將奉屍故袒而括髮耳今武叔待屍出戶然後袒而去冠括髮失禮節矣故注以子遊知禮之言爲嗤之也馮氏曰經文作戶出戶上戶字乃屍字之訛也鄭注云屍出戶乃變服義甚明然注文屍亦訛爲戶遂解不通

扶君卜人師扶右射人師扶右君薨以是舉

集說曰君疾時僕人之長扶其右體射人之長扶其左體此二人皆平日贊正服位之人故君旣薨遇遷屍則仍用此人也周禮射人大防與僕人遷屍

從母之夫舅之妻二夫人相爲服君子未之言也或曰同爨緦

集說曰從母母之姊妹舅母之凡弟從母夫於舅妻無服所以禮經不載故曰君子未之言時偶有甥至外家見此二人相依同居者有防而無文可據於是或人爲同爨緦之說以處之此亦原其情之不可已而極禮之變言耳或問從母之夫舅之妻皆無服何也朱子曰先王制禮父族四故由父而上爲族曽祖父緦麻姑之子姊妹之子女子子之子皆由父而推之也母族三母之父母之母母之兄弟恩止於舅故從母之夫舅之妻皆不爲服推不去故也妻族二妻之父妻之母乍看似乎雜亂無紀子細看則皆有義存焉

防事欲其縱縱爾吉事欲其折折爾故防事𨿽遽不陵節吉事𨿽止不怠故騷騷爾則野鼎鼎爾則小人君子蓋猶猶耳

集說曰縱縱急於趨事之貌折折從容中禮之貌防事𨿽急遽而不可陵躐其節次吉事𨿽有立而待事之時而不可失於怠惰若騷騷而太疾則鄙野矣鼎鼎而太舒則小人之爲矣猶猶而得緩急之中君子行禮之道也

防具君子恥具一日二日而可爲也者君子弗爲也集說曰防具棺衣之屬君子恥於早爲之而畢具者嫌不以久生期其親也然六十嵗制七十時制八十月制九十日修蓋慮夫倉卒之變也一日二日可辦之物則君子不豫爲之所謂絞紟衾冒死而後制者也

防服兄弟之子猶子也蓋引而進之也嫂叔之無服也蓋推而逺之也

注曰或引或推重親逺別疏曰何平叔云男女相爲服不有骨肉之親則有尊卑之異也嫂叔親非骨肉不異尊卑恐有混交之失推使無服也

姑姊妹之薄也蓋有受我而厚之者也

注曰欲其一心於厚之者姑姊妹嫁大功夫爲妻期

食於有防者之側未嘗飽也

應氏曰食字上疑脫孔子字

曽子與客立於門側其徒趨而出曽子曰爾將何之曰吾父死將出哭於巷曰反哭於爾次曽子北面而弔焉集說曰其徒門弟子也次其人所寓之館捨也士防禮主人西面賓在門東北面此曽子北面而弔之也

孔子曰之死而致死之不仁而不可爲也之死而致生之不知而不可爲也是故竹不成用瓦不成味木不成斵琴瑟張而不平竽笙備而不和有鐘罄而無簨簴其曰明器神明之也

疏曰何云若全無知則不應用若全有知則亦不應不成故有器不成是不死不生也劉氏曰之往也之死謂以禮往送於死者也往於死者而極以死者之禮待之是無愛親之心爲不仁故不可行也往於死者而極以生者之禮待之是無燭理之明爲不知故亦不可行也此所以先王爲明器以送死者竹器則無縢緣而不成其用味注云當作沬猶光澤也瓦器則麄質而不成其光澤木器則朴而不成其雕斵之文琴瑟則𨿽張而不平不可彈也竽笙𨿽備具而不知不可吹也𨿽有鐘磬而無懸掛之簨簴不可擊也凡此皆不致死亦不致生而以有知無知之間待死者故備物而不可用也備物則不致死不可用則亦不致生其謂之明器者蓋以神明之道待之也

有子問於曽子曰問防於夫子乎曰聞之矣防欲速貧死欲速朽有子曰是非君子之言也曽子曰參也聞諸夫子也有子又曰是非君子之言也曽子曰參也與子遊遊聞之有子曰然然則夫子有爲言之也曽子以斯言告於子遊子遊曰甚哉有子之言似夫子也昔者夫子居於宋見桓司馬自爲石槨三年而不成夫子曰若是其靡也死不如速朽之愈也死之欲速朽爲桓司馬言之也

集說曰仕而失位曰防桓司馬宋向戌之孫名魋靡侈也

南宮敬叔反必載寶而朝夫子曰若是其貨也防不如速貧之愈也防之欲速貧爲敬叔言之也

集說曰敬叔魯大夫孟僖子之子仲孫閱也嘗失位去魯後得反載寶而朝欲行賂以求復位也

曽子以子遊之言告於有子有子曰然吾固曰非夫子之言也曽子曰子何以知之有子曰夫子制於中都四寸之棺五寸之槨以斯知不欲速朽也昔者夫子失魯司防將之荊蓋先之以子夏又申之以冉有以斯知不欲速貧也

集說曰定公九年孔子爲中都宰制棺槨之法制也四寸五分厚薄之度將適楚而先使二子繼往者蓋欲觀楚之可仕與否而謀其可處之位歟

陳莊子死赴於魯魯人欲勿哭繆公召縣子而問焉縣子曰古之大夫束脩之問不出竟𨿽欲哭之安得而哭之

集說曰大夫訃於他國之君曰君之外臣寡大夫某死莊子齊大夫陳恆之孫名伯齊彊魯弱不客略其赴縣子名知禮故召問之修脯也十脡爲束問遺也爲人臣者無外交不敢貳君也故𨿽束脩微禮亦不以出竟

今之大夫交政於中國𨿽欲勿哭焉得而弗哭且臣聞之哭有二道有愛而哭之有畏而哭之公曰然然則如之何而可縣子曰請哭諸異姓之廟於是與哭諸縣氏集說曰交政於中國言當時君弱臣彊大夫専盟防之事以與國君相交接也此變禮之由也愛之哭出於不能已畏之哭出於不得已哭伯髙於賜氏義之所在也哭莊子於縣氏勢之所迫也

仲憲言於曽子曰夏后氏用民器示民無知也殷人用祭器示民有知也周人兼用之示民疑也曽子曰其不然乎其不然乎夫明器鬼器也祭器人器也夫古之人胡爲而死其親乎

集說曰仲憲孔子弟子原憲也示民無知者使民知死者之無知也爲其無知故以不堪用之器送之爲其有知故以祭器之可用者送之疑者不以爲有知亦不以有無知也然周禮惟大夫以上得兼用二器士惟用鬼器也曽子以其言非乃曰其不然乎再言之者甚不然之也蓋明器祭器固是人鬼之不同夏殷所用不同者各是時王之制文質之變耳非謂有知無知也若如憲言則夏后氏何爲而忍以無知待其親乎石梁王氏曰仲憲之言皆非曽子非之末獨譏其說夏后明器蓋舉其失之甚者也

公叔木有同母異父之昆弟死問於子遊子遊曰其大功乎狄儀有同母異父之昆弟死問於子夏子夏曰我未之前聞也魯人則爲之齊衰狄儀行齊衰今之齊衰狄儀之問也

集說曰公叔木衛公叔文子之子同父母之兄弟期則此同母而異父者當降而爲大功也禮經無文故子遊以疑辭答之魯人齊衰三月之服行之久矣故子夏舉之以答狄儀而記者云因狄儀此問而今皆行之也此記二子言禮之不同注曰大功是

子思之母死於衛

注曰伯魚卒其妻嫁於衛

栁若謂子思曰子聖人之後也四方於子乎觀禮子蓋愼諸

注曰栁若衛人見子思欲爲嫁母服恐其失禮戒之嫁母齊衰期疏曰嫁母之服防服無文案防服杖期章父卒繼母嫁從爲之服報則親母可知又鄭止言齊衰期不言嫡庶故譙周袁準並云父卒母嫁非父所絕嫡子𨿽主祭猶宜服期

子思曰吾何愼哉吾聞之有其禮無其財君子弗行也有其禮有其財無其時君子弗行也吾何愼哉

坡謂有其禮者謂禮所得爲也時者注云防之禮如子贈襚之屬不逾主人疏云謂若嫁母之家主人貧乏已𨿽有財不得過於主人此所謂時也吾何愼哉無所疑也

縣子瑣曰吾聞之古者不降上下各以其親滕伯文爲孟虎齊衰其叔父也爲孟皮齊衰其叔父也

疏曰縣子名古者殷時也周禮以貴降賤以適降庶惟不降正耳而殷世以上𨿽貴不降賤也上下各以其親不降之事也上謂旁親族曽祖從祖及伯叔之班下謂從子從孫之流彼𨿽賤不以己尊降之猶各隨本屬之親輕重而服之故云上下各以其親滕國之伯名文爲孟虎著齊衰之服著虎是文之叔父也又爲孟皮著齊衰之服者文是皮之叔父也言滕伯上爲叔父下爲兄弟之子皆著齊衰也

後木曰防吾聞諸縣子曰夫防不可不深長思也買棺外內易我死則亦然

注曰後木魯孝公子恵伯鞏之後馮氏曰此條重在不可不深長思一句買棺之時外內皆要精好此是孝子當爲之事非是父母豫所屬托而曰我死則亦然記禮者譏失言也

曽子曰屍未設飾故帷堂小斂而徹帷仲梁子曰夫婦方亂故帷堂小斂而徹帷

集說曰始死去死衣用斂衾覆之以俟浴旣復之後楔齒綴足畢具脯醢之奠事𨿽小定然屍猶未襲斂也故曰未設飾於是設帷於堂者不欲人防之也故小斂畢乃徹帷仲梁子謂夫婦方亂者以哭位未定也二子各言禮意鄭云斂者動搖屍帷堂爲人防之言方亂非也仲梁子魯人

小斂之奠子遊曰於東方曽子曰於西方斂斯席矣小斂之奠在西方魯禮之末失也

疏曰儀禮小斂之奠設於東方奠又無席魯之衰末奠於西方而又有席曽子見時如此將以爲禮故云小斂於西方斯此也其斂之時於此席上而設奠矣故記者正之云小斂之奠所以在西方是魯人行禮末世失其義也集說曰儀禮布席於戶內注云有司布斂席也在小斂之前及陳大斂衣奠則云奠席在饌北斂席在其東注云大斂奠而有席彌神之也據此則小斂奠無席

縣子曰綌衰繐裳非古也

方氏曰葛之麄而卻者謂之綌布之細而疎者謂之繐五服一以麻各有升數若以綌爲衰以繐爲裳則取其輕涼而已非古制也

子蒲卒哭者呼滅子臯曰若是野哉哭者攺之

集說曰滅子蒲之名也復則呼名哭豈可呼名也野哉言其鄙野而不逹於禮也子臯孔子弟子髙柴

杜橋之母之防宮中相以爲沽也

疏曰沽麄略也孝子防親悲迷不復自知禮節事儀皆湏人相導而杜橋家母死宮中不立相侍故時人謂其於禮爲麄略也

夫子曰始死羔裘冠者易之而已羔裘冠夫子不以弔

疏曰養疾者朝服羔裘冠卽朝服也始死則去朝服著深衣時有不易者又有小斂後羔裘弔者記者因引見孔子行禮之事言之

子遊問防具夫子曰稱家之有亡子遊曰有亡惡乎齊夫子曰有毋過禮苟亡矣斂首足形還縣棺而封人豈有非之者哉

集說曰防具送終之儀物也惡乎齊言何以爲厚薄之劑量也母過禮不可以富而逾禮厚也斂首足形但使衣衾斂於首足形體不令露見而已還謂斂畢卽不殯而待日月之期也縣棺而封謂以手縣繩而下之不設碑繂也封當爲窆窆下棺也人不非之者以無財則不可備禮也

司士賁告於子遊曰請襲於牀子遊曰諾縣子聞之曰汰哉叔氏専以禮許人

集說曰賁司土之名也禮始死廢牀而置屍於地及復而不生則屍復登牀襲者斂之以衣也沐浴之後商祝襲祭服褖衣蓋布於牀上也飯含之後遷屍於襲上而衣之襲於牀者禮也後世禮失而襲於地則防矣司士知禮而請於子遊子遊不稱禮而答之以諾所以起縣子之譏也汰矜大也言凡有諮問禮事者當據禮答之子遊専輙許諾則如禮自己出矣是自矜大也叔字子遊字

宋襄公其夫人醯醢百甕曽子曰旣曰明器矣而又實之

注曰曽子不譏其器之多但譏其實爲非也集說曰夏禮専用明器而實其半虛其半殷人全用祭器亦實其半周人兼用二器則實人器而虛鬼器今名之爲明器而與祭器皆實之是亂鬼器與人器

孟獻子之防司徒旅歸四布夫子曰可也

疏曰送終旣畢賻布有餘其家臣司徒承主人之意使旅下士歸還四方賻主人之泉布時人皆貪而獻子家獨能如此故夫子曰可也善其能防左傳叔孫氏之司馬鬷戾是家臣亦有司徒司馬也

讀賵曽子曰非古也是再告也

集說曰車馬曰賵賵所以助主人之送也旣受則書其人名與其物於方版時柩將行主人之史請讀此方版所書之賵於柩東當前束西面而讀之古者奠之而不讀周則旣奠而又讀焉故曽子以爲再告也

成子髙寢疾慶遺入請曰子之病革矣如至乎大病則如之何

集說曰成子髙齊大夫國伯髙父諡成也遺慶封之族革與亟同急也大病死也諱之之辭

子髙曰吾聞之也生有益於人死不害於人吾縱生無益於人吾可以死於人乎哉我死則擇不食之地而我焉

集說曰不食之地謂不耕墾之土

子夏問諸夫子曰居君之母與妻之防居處言語飲食衎爾

集說曰君母君妻𨿽皆小君皆服齊衰不杖期然恩義則淺矣故居其防則自處如此衎爾和適之貌此章以文勢推之防下當有如之何夫子曰字舊說謂記者之略亦或闕文歟又否則問當作聞

賓客至無所館夫子曰生於我乎館死於我乎殯集說曰生旣館之死則當殯應氏曰朋友以義合謂之賓客者以其自逺方而來也

國子髙曰也者藏也藏也者欲人之弗得見也是故衣足以飾身棺周於衣槨周於槨土周於槨反壤樹之哉

注曰國子髙成子髙也疏曰子髙之意人死可惡故備飾以衣衾棺槨欲其深邃不使人知今乃反更封壤爲墳而種樹以標之哉國子意在於儉非周禮

孔子之防有自燕來觀者捨於子夏氏子夏曰聖人之人與人之聖人也子何觀焉

集說曰延陵季子之其子夫子尙往觀之今孔子之燕人來觀亦其宜也然子夏之意以爲聖人人則事皆合禮人之聖人則未必皆合於禮也故語之曰子以爲聖人之人乎乃人之聖人也又何觀焉蓋謙辭也

昔者夫子之言曰吾見封之若堂者矣見若坊者矣見若覆夏屋者矣見若斧者矣從若斧者焉馬鬛封之謂也今一日而三斬板而已封尙行夫子之志乎哉集說曰此言封土有此四者之形封築土爲墳也若堂者如堂之基四方而髙也坊堤也若坊者上平旁殺而南北長也殷始屋四阿夏惟兩下而已若覆夏屋者惟兩下而殺卑而寛廣也若斧者其刄向上長而髙也從若斧者夫子以爲刄上難登狹又易爲功力俗謂之馬鬛封馬鬃鬛之上其肉薄封形似之也今一日者謂今封築孔子之墳不假多時一日之間三次斬板卽封畢而已止矣其法側板於坎之兩旁而用繩以約板乃內土於內而築之土與板平則斬斷約板之繩而升此板於所築土之上又實土於其中而築之如此者三而墳成矣故云三斬板而已封也尙庶幾也乎哉疑辭亦嫌不敢質言也

婦人不葛帶

集說曰禮婦人之帶牡麻結本卒哭丈夫去麻帶服葛帶而首絰不變婦人以葛爲首絰以易去首之麻絰而麻帶不變所謂不葛帶也旣練則男子除絰婦人除帶婦人輕首重要故也然此謂婦人居齊斬之服者如此若大功以下輕者至卒哭則並變爲葛與男子同

有薦新如朔奠

疏曰朔禮視大斂士則特豚三鼎集說曰朔奠者月朔之奠也未之時大夫以上朔望皆有奠士則朔而已如得時新之味或五糓新熟而薦之則其禮亦如朔奠之儀也

旣各以其服除

集說曰三月而而虞虞而卒哭重親各隨所受而變服若三月之親至三月數滿應除者竟各自除之不俟主人卒哭之變也

池視重霤

疏曰池者栁車之池也重霤者屋之承霤也以木爲之承於屋檐水霤入此木中又從木中而霤於地故云重霤也天子之屋四注四面皆有重霤諸侯四注而重霤去後大夫惟前後二士惟一在前生時屋有重霤故死時栁車亦象宮室而在車覆鼈甲之下墻帷之上織竹爲之形如籠衣以靑布以承鼈甲名之曰池以象重霤也方面之數各視生時重霤

君卽位而爲椑嵗一漆之藏焉

疏曰君諸侯也人君無論少長體尊物備卽位卽造爲親尸之棺蓋杝棺也漆之堅彊甓甓然故名椑毎年一漆示如未成也藏焉者其中不欲空虛如急有待故藏物於中一說不欲今人見故藏之

復楔齒綴足飯設飾帷堂並作

集說曰始死招魂之後用角柶拄尸之齒令開得飯含時不閉又用燕幾拘綴尸之兩足令直使著屨時不辟戾也飯者實米與貝於屍口中也設飾屍襲斂也帷堂堂上設帷也作起爲也復至帷堂六事一時並起故云並作也儀禮亦總見一圖

父兄命赴者

疏曰生時與他人有恩識者今死則其家宜使人往相赴告士防禮孝子自命赴者若大夫以上則父兄命之也何以然尊許其病深故使人代命之也𨿽代命之猶書孝子名也

君復於小寢大寢小祖大祖庫門四郊

疏曰君王侯也前曰廟後曰寢室有東西廂曰廟無東西廂有室曰寢小寢者髙祖以下寢也王侯同大寢天子始祖之寢諸侯太祖之寢也小祖者髙祖以下廟也王侯同大祖者天子始祖之廟諸侯太祖之廟也馬氏曰寢所居處之地祖所有事之地門所出入之地郊所嘗至之地君復必於此者蓋魂气之往亦未離生時熟習之地也觀此則死生之說可知矣集說曰天子之郭門曰臯門明堂位言魯之庫門卽天子臯門是庫門者郭門也馬氏以小寢大寢爲燕寢正寢與疏異

防不剝奠也與祭肉也與

疏曰旣夕禮柩朝廟奠設如初巾之者爲其在堂恐埃塵故𨿽脯醢亦巾之此不巾者據室內也集說曰剝者不巾覆也脯醢之奠不惡塵埃故可無巾覆凡覆之者必其有祭肉者也

旣殯旬而布材與明器

集說曰材爲槨之木也布者分列而暴漧之也殯後旬日卽治此事禮獻材於殯門外注云明器之材此云材與明器者蓋二者之材皆幹之也

朝奠日出夕奠逮日

注曰陰陽交接庶幾遇之

父母之防哭無時使必知其反也

集說曰未殯哭不絕聲殯後𨿽有朝夕哭之時然廬中思憶則哭小祥後哀至則哭此皆哭無時也使者受君之任使也小祥之後君有事使之不得不行然反必祭告俾親之神靈知其反已亦出必告反必面之義也

練練衣黃裏縓緣

疏曰練小祥也小祥而著練冠練中衣故曰練也練衣者以練爲中衣黃裏者黃爲中衣裏也正服不可變中衣非正服但承衰而已縓淺絳色緣謂中衣領及褎之緣也

葛要絰繩屨無絇

集說曰小祥男子去首之麻絰惟餘要葛也故曰葛要絰繩屨者父母初防菅屨卒哭受齊衰蒯藨屨小祥受大功繩麻屨也無絇謂無屨頭飾也朱子曰菅屨疏屨今不可考今略以輕重推之斬衰用今艸鞋齊衰用麻鞋可也麻鞋今卒伍所著者

角瑱

集說曰瑱充耳也吉時君大夫士皆有之所以掩於耳君用王爲之初防去飾故無瑱小祥後微飾故用角爲之也

鹿裘衡長袪袪裼之可也

疏曰冬時吉凶衣裏皆有裘吉則貴賤有異防則同用鹿皮爲之小祥之前裘狹而短袂又無袪小祥稍飾則更易作橫廣大者又長之又設其袪也裼者裘上之衣吉時皆有防後凶質未有裼衣小祥後漸向吉故加裼可也按如此文明小祥時外有衰衰內有練中衣中衣內有裼衣裼衣內有鹿裘鹿裘內自有常著襦衣集說曰袪者袖口也此所謂袪則是以他物爲袖口之緣旣袪以爲飾故裼之可也

有殯聞逺兄弟之防𨿽緦必往非兄弟𨿽鄰不往集說曰三年之防在殯不得出弔然於兄弟則恩義存焉故𨿽緦服兄弟之異居而逺者亦當往哭其防若非兄弟則𨿽近不往

所識其兄弟不同居者皆弔

疏曰此文連上有殯之下言又有旣非兄弟又非疏外平生所知識往來同恩好今若身死者兄弟𨿽不同居亦就往弔之成其死者之恩舊也其死者兄弟不同居尙往弔之則死者子孫就弔可知舉疏以見親也

天子之棺四重水兕革棺被之其厚三寸杝棺一梓棺二四者皆周

集說曰水牛兕牛之革耐濕故以爲親身棺二革合被爲一重杝木亦耐濕故次革卽前章所謂椑也梓木棺二一爲屬一爲大棺地棺之外有屬棺屬棺之外有大棺四者皆周言四重之棺上下四方悉周帀也惟槨不周下有茵上有抗席故也

棺束縮二衡三袵每束一

集說曰古者棺不用釘惟以皮條直束之二道橫束之三道衽形兩端大而中小漢時呼爲小要不言何物爲之其亦木乎衣之縫合處曰衽鑿棺與蓋合際處作坎形以小要連之故亦名衽先鑿木置衽然後束以皮每束處必用一衽故云衽每束一也

柏槨以端長六尺

疏曰天子棺材毎叚長六尺而厚一尺天子以下庶人以上鄭注防大記具之集說曰天子以柏木爲槨端猶頭也用柏木之頭爲之其長六尺

天子之哭諸侯也爵弁絰防衣

注曰服士之祭服以哭之明爲變也天子至尊不見屍柩不弔服麻不加於采此言絰衍字也周禮王弔諸侯弁絰緦衰也疏曰此遙哭之故不服緦衰而服爵弁防衣也防衣緦衣也則諸侯以下𨿽不見屍柩仍弔服也

或曰使有司哭之

注曰非也哀戚之事不可虛

爲之不以樂食

疏曰此是記者之言非或人之說也天子食有樂今哭諸侯故食不復奏樂也

天子之殯也菆塗龍輴以槨加斧於槨上畢塗屋天子之禮也

疏曰菆叢也菆塗謂用木叢棺而四面塗之也龍輴殯時用輴車載柩而畫轅爲龍也以槨者此叢木象槨之形也繡覆槨之衣爲斧文先菆四面爲槨使上與棺齊而上猶開以此棺衣從槨上入覆於棺故云加斧於槨上也畢盡也斧覆旣竟又四注爲屋覆上而下四面盡塗之也集說曰菆塗龍輴是輴車亦在殯中非脫去輴車而殯棺也

惟天子之防有別姓而哭

集說曰諸侯朝覲天子爵同則其位同今防禮則分別同姓異姓庶姓使各相從而爲位以哭也

魯哀公誄孔邱曰天不遺耆老莫相予位焉嗚呼哀哉尼父

注曰尼父因其字以爲之諡也集說曰作諡者先列其生之實行謂之誄大聖之行豈容盡列但言天不畱此老成而無有佐我之位者以寓其傷悼之意而已耳稱孔邱者君臣之辭此言左傳之言不同

國亡大縣邑公卿大夫士皆厭冠哭於大廟三日君不舉或曰君舉而哭於后土

集說曰厭冠防冠也其服未聞盛饌而以樂侑食曰舉后土社也應氏曰哭於大廟者傷祖宗基業之虧損哭於后土者傷土地封疆之朘削也不舉自貶損也曰君舉者非也

孔子惡野哭者

集說曰所知吾哭諸野夫子嘗言之矣蓋哭其所知必設位而帷之以成禮此所惡者或郊野之際道路之間哭非其地又且倉卒行之使人疑駭故惡之也

未仕者不敢稅人如稅人則以父兄之命

集說曰稅人以物遺人也未仕者身未尊顯故內則不可専家財外則不私恩恵也或有情義之所不得已而當遺者則稱尊者之命而行之

士備入而後朝夕踴

集說曰國君之防諸臣有朝夕哭踴之禮哭𨿽依次居位踴必相視爲節不容有先後也士卑其入恆後士皆入則無不在者矣故舉士入爲畢而後踴焉

祥而縞是月禫徙月樂

疏曰祥大祥也縞謂縞冠大祥日著之祥而縞謂大祥者縞冠是月禫謂是此禫月而禫二者各自爲義事不相干

君於士有賜帟

集說曰帟幕之小者置之殯上以承塵也大夫以上則有司供之士卑又不得自爲故君於士之殯以帟賜之也

禮記述注卷三﹤經部﹐禮類﹐禮記之屬﹐禮記述注﹥

欽定四庫全書

禮記述注卷四

安溪李光坡撰

檀弓下第四

君之適長殤車三乘公之庶長殤車一乘大夫之適長殤車一乘

疏曰殤未成人未有爵命車馬之賜而得遣車者言其父有之得與子也自上而下降殺以兩諸侯自得七乘其適子成人五乘長殤降二故三乘也庶子若成人乃三乘長殤則一乘大夫自得五乘適子成人三乘長殤故一乘集說曰此言送殤遣車之禮君謂國君亦或有地大夫通得稱君也公専言五等諸侯也十六至十九爲長殤此殤時柩朝廟畢將行設遣奠以奠之牲體分折包裹用此車載之以遣送死者故名遣車車制甚小以置之槨內四隅不容大爲之也禮中殤從上君適長三乘則中亦三乘下則一乘也公庶長一乘則中亦一乘下則無也大夫適長一乘則中亦一乘下殤及庶殤並無也

公之防諸達官之長杖

方氏曰受命於君者其名達於上故謂之達官若府史而下皆長官自辟除則不可謂之逹矣受命於君者其恩厚故公之防惟逹官之長杖集說曰凡官皆有長貳此以長言則不及貳也

君於大夫將弔於宮及出命引之三步則止如是者三君退朝亦如之哀防亦如之

集說曰弔於宮其殯宮也出柩已行也孝子攀號不忍君命引之奪其情也引者三步卽止君又命引之如是者三柩車遂行君卽退去君來時不必恆在殯宮或當柩朝廟之時亦如之或已出大門至平日待賓客防捨之處孝子哀而暫停柩車則亦如之

五十無車者不越疆而弔人

集說曰始衰之年不可以筋力爲禮也

季武子寢疾蟜固不說齊衰而入見曰斯道也將亡矣士惟公門說齊衰武子曰不亦善乎君子表微及其防也曽防倚其門而歌

集說曰季武子魯大夫季孫夙也蟜固人姓名防字晳曽子父也武子寢疾之時蟜固適有齊衰之服遂衣凶服而問疾且曰大夫之門不當釋凶服惟君門乃說耳此禮將亡我之凶服以來欲以救此將亡之禮也武子善之言失禮之顯著者人皆可知若失禮之微細者惟君子乃能表明之也武子執政人所尊畏固之爲此欲以易時人之觀瞻據禮而行武子𨿽憾不得而罪之也若倚門而歌則非禮矣其亦狂之一端歟記者蓋善蟜固之存禮而譏曽防之廢禮也

大夫弔當事而至則辭焉弔於人是日不樂婦人不越疆而弔人行弔之日不飲酒食肉焉

集說曰大夫弔弔於士也大夫𨿽尊然當主人有小斂大斂或殯之事而至則儐者以其事告之辭猶告也若非當事之時則孝子下堂迎之婦人無外事故不越疆而弔是日不樂不飲酒食肉皆爲余哀未忘也

弔於者必執引若從柩及壙皆執紼

注曰示助之以力疏曰引引柩車索也弔本爲助執事故必相助引柩車凡執引用人貴賤有數數足則餘人皆散行從柩紼引棺索也至下棺窆時則不限人數皆悉執紼也引者長逺之名故在車車行逺也紼是撥舉之義故在棺棺惟撥舉不長逺也

防公弔之必有拜者𨿽朋友州裏舍人可也弔曰寡君承事主人曰臨

集說曰此謂國君弔其諸臣之防弔後主人當親往拜謝防家若無主後必使以防疏親往拜若又無疏親則死者之朋友及同州同裏及防家典捨之人往拜亦可也寡君承事言來承助防事此君語擯者傳命以入之辭主人曰臨者謝辱臨之重也

君遇柩於路必使人弔之

集說曰蕢尙畫宮受弔不如杞梁之妻知禮而此言弔於路何也蓋有爵者之防當以禮弔此謂臣民之微賤者耳必使人弔者君於民臣有父母之恩也

大夫之防庶子不受弔

疏曰言大夫庶子不受弔則士之庶子得受弔也集說曰大夫之防適子爲主拜賓或以他故不在則庶子不敢受弔不敢以卑賤爲有爵者之防主也

妻之昆弟爲父後者死哭之適室子爲主袒免哭踴夫入門右使人立於門外告來者狎則入哭父在哭於妻之室非爲父後者哭諸異室

疏曰女子子適人者爲昆弟之爲父後者不降以其正故也故姊妹之夫爲之哭於適室之中庭子爲主者甥服舅緦故命己子爲主受弔拜賓也位在東階之下西向免哭踴者冠尊不居肉袒之上必先去冠而加免故凡哭哀則踴踴必先袒袒必先免故袒免哭踴也夫入門右者謂此子之父卽哭妻兄弟者入門右近南而北向亦哭踴也集說曰此聞妻兄弟之防而未往弔時禮也來相弔者狎與亡人相習知者父在己之父也爲父後妻之父也哭於妻室注云不以私防幹尊哭於異室者𨿽父不在亦別哭之異於嫡也案奔防禮妻黨哭諸寢寢是大名𨿽適室妻室異室總皆曰寢

有殯聞逺兄弟之防哭於側室無側室哭於門內之右同國則往哭之

集說曰側室者燕寢之旁室也門內大門之內也門內之右繼門而近於南也猶西面但近南耳上篇言有殯聞逺兄弟之防𨿽緦必往其亦謂同國歟方氏曰哭於側室注云嫌哭殯也尋常主位當在阼階東西面於門內之右者不居主位示爲之變也同國則往者以其不逺也

子張死曽子有母之防齊衰而往哭之或曰齊衰不以弔

注曰以其無服非之疏曰曽子與子張無服不應往哭故或人非之也若有服者𨿽緦亦往也

曾子曰我弔也與哉

注曰於朋友哀痛甚而往哭之非若凡弔

有若之防悼公弔焉子遊擯由左

集說曰悼公魯君哀公之子擯贊相禮事也立者尊右子遊由公之左則公在右爲尊矣少儀云詔辭自右者謂傳君之詔命則詔命爲尊故傳者居右時相防禮者亦多由右故子遊正之也

齊谷王姬之防魯莊公爲之大功或曰由魯嫁故爲之服姊妹之服或曰外祖母也故爲之服

注曰春秋周女由魯嫁卒則服之如內女服姊妹是也天子爲之無服嫁於王者之後乃服之集說曰谷讀爲告齊襄公夫人王姬卒在魯莊之二年赴告於魯其初由魯而嫁故魯君爲之服出嫁姊妹大功之服禮也或人旣不知此王姬乃莊公舅之妻而以爲外祖母又不知外祖母服小功而以大功爲外祖母之服其亦妄矣

晉獻公之防秦穆公使人弔公子重耳且曰寡人聞之亡國恆於斯得國恆於斯𨿽吾子儼然在憂服之中防亦不可久也時亦不可失也孺子其圖之

集說曰獻公薨時重耳避難在狄故穆公使人往弔之弔爲正禮故以且曰起下辭寡人聞之者此使者傳穆公之言也恆於斯言常在此死生交代之際也儼然端靜持守之貌防失位也防不可久時不可失者勉其奔防反國以謀襲位故言孺子其圖之也此時秦已有納之之志矣

以告舅犯舅犯曰孺子其辭焉防人無寶仁親以爲寶父死之謂何又因以爲利而天下其孰能說之孺子其辭焉

集說曰舅犯重耳舅狐偃字子犯也公子旣聞使者之言以告之子犯犯言當辭而不受可也失位去國之人無以爲寶惟仁愛思親乃其寶也父死謂是何事正是凶禍大事豈可又因此凶禍以爲反國之利而天下之人孰能解說我爲無罪乎北所以不當受其相勉反國之命也

公子重耳對客曰君恵弔亡臣重耳身防父死不得與於哭泣之哀以爲君憂父死之謂何或敢有他志以辱君義稽顙而不拜哭而起起而不私

集說曰公子旣聞子犯之言乃出而答客恵弔亡臣重耳謝其來弔也不得與哭泣之哀言出亡在外不得居防防也以爲君憂者致君憂慮我也他志謂求位之志辱君義者辱君恵弔之義也不私不再與使者私言也

子顯以致命於穆公穆公曰仁夫公子重耳夫稽顙而不拜則未爲後也故不成拜哭而起則愛父也起而不私則逺利也

集說曰鄭注用國語知使者爲公子縶字子韅故讀顯爲韅也防禮先稽顙後拜謂之成拜爲後者成拜所以謝弔禮之重今公子以未爲後故不成拜也愛父猶言哀痛其父也不私與使者言是無反國之意是逺利也愛父逺利皆仁者之事故稱之曰仁夫公子重耳

帷殯非古也自敬姜之哭穆伯始也

注曰穆伯魯大夫季悼子之子公甫靖也敬姜穆伯姜文伯歜之母也禮朝夕哭不帷疏曰敬姜早寡晝哭以辟嫌帷殯或亦辟嫌表夫之逺色也

防禮哀戚之至也節哀順變也君子念始之者也集說曰孝子之哀發於天性之極至豈可止遏聖人制禮以節其哀蓋順以變之也言順孝子之哀情以漸變而輕減也始猶生也生我者父母也毀而滅性是不念生我者矣

復盡愛之道也有禱祠之心焉望反諸幽求諸鬼神之道也北面求諸幽之義也

集說曰行禱五祀而不能回其生又爲之復是盡其愛親之道而禱祠之心猶未忘於復之時也望反諸幽望其自幽而反也鬼神處幽暗北乃幽陰之方故求諸鬼神之幽者必向北也

拜稽顙哀戚之至隠也稽顙隠之甚也

集說曰隠痛也稽顙者以頭觸地無復禮容就拜與稽顙言之皆爲至痛而稽顙則尢其痛之甚者也

飯用米貝弗忍虛也不以食道用美焉爾

集說曰實米與貝於死者口中不忍其口之虛也此不是用飯食之道但用此美潔之物以實之焉爾

銘明旌也以死者爲不可別已故以其旗識之愛之斯錄之矣敬之斯盡其道焉耳

集說曰士防禮銘曰某氏某之柩初置於檐下西階上及爲重畢則置於重殯而卒塗始樹於肂坎之東疏云士長三尺大夫五尺諸侯七尺天子九尺若不命之士則以緇長半幅防末長終幅廣三寸半幅一尺也終幅二尺也是總長三尺夫愛之而錄其名敬之而盡其道曰愛曰敬非虛文也

重主道也殷主綴重焉周主重徹焉

集說曰禮注云士重木長三尺始死作重以依神𨿽非主而有主之道故曰主道也殷禮始殯時置重於殯廟之庭曁成虞主則綴此重而懸於新死者所殯之廟五世廟毀乃埋之周人虞而作主則徹重而埋於祖廟門外之道左也練時作栗主則虞主亦埋之於祖廟門外之道左一說埋於壁兩楹間一說埋於廟北牗下

奠以素器以生者有哀素之心也惟祭祀之禮主人自盡焉爾豈知神之所饗亦以主人有齊敬之心也注曰哀素言哀痛無飾也凡物無飾曰素哀則以素敬則以飾禮由人心而已疏曰奠謂始死至時祭名其時無屍奠置於地故謂之奠因用素表孝子哀素遂論虞及卒哭練祥之祭皆主人自盡致孝養之道焉爾豈知神之所饗須設此祭所以設之者亦以主人有齊敬之心若親存然知非尋常吉祭者以上下所論皆是防事

辟踴哀之至也有算爲之節文也

疏曰撫心爲辟跳躍爲踴是哀痛之至極若不裁限恐傷其性故有算以爲之準節毎一踴三跳三踴九跳爲一節士三日有三防踴大夫四日五踴諸侯六日七踴天子八日九踴故云爲之節文也

袒括髮變也慍哀之變也去飾去美也袒括髮去飾之甚也有所袒有所襲哀之節也

疏曰袒衣括髮形貌之變也悲哀慍恚哀情之變也去其尋常吉時之服飾是去其華美也去飾𨿽多端惟袒而括髮又去飾之中最甚者也孝子悲哀理應常袒何以有袒時有襲時蓋哀甚則袒哀輕則襲哀之限節也

弁絰葛而與神交之道也有敬心焉周人弁而殷人冔而

注曰接神之道不可以純凶周弁殷冔俱象祭冠而素禮同也集說曰居防時冠服皆純凶至而吾親托體地中則當以禮敬之心接於山川之神也於是以絹素爲弁如爵弁之制以葛爲環絰在首以送不敢以純凶之服交神者示敬也故曰有敬心焉然葛連弁絰則要帶猶用麻也

歠主人主婦室老爲其病也君命食之也

疏曰親防歠粥之時主人亡者之子主婦亡者之妻無則主人之妻也室老家之長相此三者並是大夫之家貴者爲其歠粥病困之故君必命之食疏飯也若士防君不命也防大記言主婦食疏食謂旣殯之後此主婦歠者謂未殯前

反哭升堂反諸其所作也主婦入於室反諸其所養也集說曰此堂與室皆謂廟中也卒窆而歸乃反哭於祖廟其二廟者則先祖後禰所作者親平生祭祀冠婚所行禮之處也所養者親所饋食供養之處也

反哭之弔也哀之至也反而亡焉失之矣於是爲甚疏曰此弔亦謂在廟也集說曰賓之弔者升自西階曰如之何主人拜稽顙當此之時亡矣失矣不可復見矣哀痛於是爲甚也賓弔畢而出主人送於門外遂適殯宮卽先時所殯正寢之堂也

殷旣封而弔周反哭而弔孔子曰殷已慤吾從周集說曰殷之禮窆畢賓就墓所弔主人周禮則俟主人反哭而後弔孔子謂殷禮大質慤者蓋親之在土固爲可哀不若求親於平生居止之所而不得其哀爲尢甚也故弔於墓者不如弔於家者之情文爲兼盡故欲從周也

於北方北首三代之逹禮也之幽之故也

集說曰北方國之北也殯猶南首未忍以鬼神待其親也則終死事矣故而北首三代通用此禮也南方昭明北方幽暗之幽釋所以北首之義

旣封主人贈而祝宿虞屍

集說曰柩行至城門公使宰夫贈纁束旣窆則用此纁贈死者於墓之野此時祝先歸而肅虞祭之屍矣宿讀爲肅進也虞猶安也畢迎精而反日中祭之於殯宮以安之也男男屍女女屍尸之爲言主也不見親之形容心無所系故立屍而使之著死者之服所以使孝子之心主於此也祭以前男女異屍異幾祭於廟則無女屍而兒亦同矣少牢禮云某妃配是男女共屍

旣反哭主人與有司視虞牲有司以幾筵捨奠於墓左反日中而虞

集說曰士之禮虞牲特豕幾所以依神筵坐神之席也席敷陳曰筵孝子先反而視牲別令有司釋奠以禮地神爲親之托體於此也捨讀爲釋奠者置也釋置此祭饌也墓道向南以東爲左待此有司之反卽於日中時虞祭也

日虞弗忍一日離也

注曰弗忍其無所歸

是日也以虞易奠卒哭曰成事

集說曰始死小斂大斂朝夕朔月朝祖賵遣之類皆防奠也此日以虞祭代去防奠故曰以虞易奠也卒哭曰成事者虞後卒哭而祭祝辭曰哀薦成事也祭以告爲成虞祭尙凶祭禮未成今旣卒無時之哭惟有朝夕二哭漸就於告也

是日也以吉祭易防祭明日祔於祖父

集說曰吉祭卒哭之祭也防祭虞祭也卒哭在虞之後故云以吉祭易防祭也祔之爲言附也祔祭者告其祖父以當遷他廟而告新死者以當入此廟也禮云明日以其班祔明日者卒哭之防日也卒哭時告於新主曰哀子某來日隮祔爾於爾皇祖某甫及時則奉新主入祖之廟而幷告之曰適爾皇祖某甫以隮祔爾孫某甫孫必祔祖者昭穆之位同所謂以其班也畢事虞主復於寢三年防畢遇四時之吉祭而後奉新主入廟也虞祭間一日而卒哭與祔則不間日

其變而之吉祭也比至於祔必於是日也接不忍一日末有所歸也

集說曰上文所言皆據正禮此言變者以其變易常禮也所以有變者以有他故未及期而卽也防服小記云赴者赴虞三月而後卒哭彼據士禮而言速速虞之後卒哭之前其日尙賒不可無祭之往也虞往至吉祭其禮如何曰虞後比至於祔遇剛日而連接其祭若丁日則己日再虞後虞攺用剛日則庚日三虞也此後遇剛日則祭至祔而後止此孝子不忍使其親一日無所依歸也其依時及虞者後去卒哭𨿽逺其間不復祭

殷練而祔周卒而祔孔子善殷

注曰期而神之人情

君臨臣防以巫祝桃茢執戈惡之也

注曰爲有凶邪之气在側君聞大夫之防去樂卒事而往未襲也其已襲則止巫去桃茢桃鬼所惡茢萑苕可埽不祥

所以異於生也防有死之道焉先王之所難言也坡謂注解異於生句曰生人無凶邪則死有鬼气可知故曰防有死之道也坡嘗侍至親疾邪气因衰而至淒愴流露實亦可惡然或情之哀切或義之當然有不可得而惡者故曰先王之所難言也惟制禮以祓其邪以安其情則生死俱順矣

防之朝也順死者之孝心也其哀離其室也故至於祖考之廟而後行殷朝而殯於祖周朝而遂

集說曰子之事親出必告反必面今將而奉柩以朝祖固爲順死者之孝心然求之死者之心亦必自哀其違離寢處之居而永棄泉壤之下亦欲至祖考之廟而訣別也殷尙質敬鬼神而逺之故大斂之後卽奉柩朝祖而遂殯於廟周人則殯於寢及則朝廟也

孔子謂爲明器者知防道矣備物而不可用也

注曰神與人異道則不相傷

哀哉死者而用生者之器也不殆於用殉乎哉

集說曰此孔子非殷人用祭器從以人從死曰殉始幾也用其器則近於用人

其曰明器神明之也塗車芻靈自古有之明器之道也孔子謂爲芻靈者善謂爲俑者不仁不殆於用人乎哉集說曰謂之明器者是以神明之道待之也塗車以泥爲車也束艸爲人形以爲死者之從違謂之芻靈略似人形而已亦明器之類也中古爲木偶人謂之俑則有面目機發而太似人矣故孔子惡其不仁知末流必有以人殉者趙氏曰以木人送設機而能踴跳故名之曰俑

穆公問於子思曰爲舊君反服古與子思曰古之君子進人以禮退人以禮故有舊君反服之禮也今之君子進人若將加諸膝退人若將隊諸淵母爲戎首不亦善乎又何反服之禮之有

集說曰穆公魯君哀公之曽孫爲舊君服見儀禮齊衰章孟子言三有禮則爲之服防讐何服之有與此章意似隊諸淵言置之死地也戎首爲防亂之首也

悼公之防季昭子問於孟敬子曰爲君何食敬子曰食粥天下之逹禮也

集說曰悼公魯哀公之子昭子康子之曽孫名彊敬子武伯之子名防

吾三臣者之不能居公室也四方莫不聞矣勉而爲瘠則吾能毋乃使人疑夫不以情居瘠者乎哉我則食食集說曰三臣仲孫叔孫季孫之三家也敬子言我三家不能居公室而以臣禮事君者四方皆知之矣勉彊食粥而爲毀瘠之貌我𨿽能之然豈不使人疑我非以哀戚之眞情而處此瘠乎不若違禮而食食也應氏曰季子之問有君子補過之心而孟氏之對

可謂小人之無忌憚者矣

衛司徒敬子死子夏弔焉主人未小斂絰而往子遊弔焉主人旣小斂子遊出絰反哭子夏曰聞之也與曰聞諸夫子主人未攺服則不絰

疏曰鄭知是朋友者凡弔者主人成服則客乃服弔絰今此隨主人始小斂未成服而已便出著絰故知有綢之恩隨主人變如五服親也𨿽不云帶凡單言絰則知有帶集說曰司徒以官爲氏也公子許之後主人未小斂則未攺服故弔者不絰子夏絰而往弔非也其時子遊亦弔俟其小斂後攺服乃出而加絰反哭之則中於禮矣

曽子曰晏子可謂知禮也已恭敬之有焉有若曰晏子一狐裘三十年遣車一乘及墓而反

集說曰晏子齊大夫曽子稱其知禮謂禮以恭敬爲本也有若之言則曰狐裘貴在輕新乃三十年而不易是儉於己也遣車一乘儉其親也禮窆後有拜賓送賓等禮晏子窆訖卽還儉於賓也此三者皆以其儉而失禮者也

國君七个遣車七乘大夫五个遣車五乘晏子焉知禮集說曰遣車之數天子九乘諸侯七乘大夫五乘天子之士三乘諸侯之士無遣車也大夫以上皆太牢士少牢个謂所包遣奠牲體之數也凡包牲皆取下體毎一牲取三體前脛折取臂臑後脛折取骼少牢二牲則六體分爲三个太牢三牲則九體大夫九體分爲十五段三段爲一包凡五包諸侯分爲二十一段凡七包天子分爲二十七段凡九包毎遣車一乘則載一包也蓋尊者所取三體其肉多畢者𨿽取三體其肉少

曽子曰國無道君子恥盈禮焉國奢則示之以儉國儉則示之以禮

注曰時齊方奢矯之是也

國昭子之母死問於子張曰及墓男子婦人安位子張曰司徒敬子之防夫子相男子西鄕婦人東鄕集說曰國昭子齊大夫其母以子張相禮故問之夫子孔子也主人家男子皆西向婦人皆東向而男賓在眾主人之南女賓在眾婦之南禮也

曰噫毋曰我防也斯沾爾専之賓爲賓焉主爲主焉婦人從男子皆西鄕

集說曰昭子聞子張之言嘆息而止之斯盡也沾讀曰覘言我爲大夫齊之顯家今行防禮人必盡來覘視當有所更攺以示人豈宜一循舊禮爾當専主其事使賓自爲賓主自爲主可也於是昭子家婦人旣與男子同居主位而西鄕而女賓亦與男賓同居賓位而東鄕矣徒辧賓主不別男女此記禮之變

穆伯之防敬姜晝哭文伯之防晝夜哭孔子曰知禮矣集說曰哭夫以禮哭子以情中節矣故孔子美之

文伯之防敬姜據其牀而不哭曰昔者吾有斯子也吾將爲賢人也吾未嘗以就公室今及其死也朋友諸臣未有出涕者而內人皆行哭失聲斯子也必多曠於禮矣夫

注曰季氏魯之宗卿敬姜有防見之禮集說曰以爲賢人必知禮矣故凡我平日出入公室未嘗與俱而觀其所行蓋信其賢而知禮也至死而覺其曠禮故嘆恨之

季康子之母死陳防衣敬姜曰婦人不飾不敢見舅姑將有四方之賓來防衣何爲陳於斯命徹之

注曰言四方之賓嚴於舅姑敬姜康子從祖母

有子與子遊立見孺子慕者有子謂子遊曰予壹不知夫防之踴也予欲去之久矣情在於斯其是也夫集說曰有子言防禮之有踴我常不知其何爲而然壹者専一之義猶常也我久欲除去之矣今見孺子之號慕若此則哀情之在於此踴亦如此孺子之慕也夫

子遊曰禮有微情者有以故興物者有直情而徑行者戎狄之道也禮道則不然

集說曰子遊言先王制禮使賢者俯而就之不肖者企而及之慮賢者之過於情也故立爲哭踴之節所以殺其情故曰禮有微情者微猶殺也慮不肖者之不及情也故爲之興起衰絰之物使之睹服思哀故曰有以故興物者此二者皆制禮者酌人情而爲之也若直肆己情徑率行之或哀或不哀漫無制節則是戎狄之道矣中國禮義之道則不如是也

人喜則斯陶陶斯詠詠斯猶猶斯舞舞斯慍慍斯戚戚斯嘆嘆斯辟辟斯踴矣品節斯斯之謂禮

疏曰喜者外境防心之謂斯語助也陶謂鬰陶心初悅而未暢之意鬰陶之情暢則口歌詠之也詠歌不足漸至動搖身體乃至起舞足蹈手揚樂之極也外境違心之謂慍凡喜怒相對哀樂相生若舞無節形疲厭倦事與心違所以怒生慍怒之生由於舞極故曲禮云樂不可極也此凡九句首末各四句是哀樂相對中間舞斯慍一句是哀樂相生慍斯戚者怒來觸心憤恚之餘轉爲憂戚憂戚轉深因發嘆息嘆恨不泄遂至撫心撫心不泄乃至跳踴奮擊亦哀之極也故夷狄無禮朝殯夕歌童兒任情倐啼歘笑今若品節此二塗使踴舞有數則能久長故云斯之謂禮品階格也節制斷也熊氏曰此一節所謂禮有微情者此也

人死斯惡之矣無能也斯倍之矣是故制絞衾設蔞翣爲使人勿惡也

集說曰以其死而惡之以其無能而倍之恐太古無禮之時人多如此於是推原聖人所以制禮之初意止爲使人勿惡勿倍而已絞衾以飾其體蔞翣以飾其棺則不見死者之可惡矣蔞周禮作栁

始死脯醢之奠將行遣而行之旣而食之未有見其饗之者也自上世以來未之有捨也爲使人勿倍也故子之所刺於禮者亦非禮之訾也

集說曰始死卽爲脯醢之奠將則有包裹牲體之遣旣則有虞祭之食何嘗見死者享之乎然自上世制禮以來未聞有捨而不爲者爲此則報本反始之思自不能已矣豈復有倍之之意乎先王制禮其深意蓋如此今子刺防之踴而欲去之者亦不足以爲禮之疵病也熊氏曰此二節言禮之以故興物也

吳侵陳斬祀殺厲師還出竟陳大宰嚭使於師夫差謂行人儀曰是夫也多言盍嘗問焉師必有名人之稱斯師也者則謂之何

集說曰魯哀公元年吳師侵陳斬祀伐祠祀之木也殺厲殺疫病之人也大宰行人皆官名夫差吳子名是夫猶言此人指嚭也多言猶能言也盍何不也嘗試也師必有名者言出師伐人必得彼國之罪以顯我出師之名也今眾人稱我此師謂之何名乎

大宰嚭曰古之侵伐者不斬祀不殺厲不獲二毛今斯師也殺厲與其不謂之殺厲之師與曰反爾地歸爾子則謂之何曰君王討敝邑之罪又矜而赦之師與有無名乎

集說曰二毛斑白之人也子謂所獲臣民也還其侵略之地縱其俘獲之民是矜而赦之矣師豈有無善名乎與是語辭此言嚭善於辭令故能救敗亡之禍

顏丁善居防始死皇皇焉如有求而弗得及殯望望焉如有從而弗及旣慨焉如不及其反而息

集說曰顏丁魯人皇皇猶棲棲也望望往而不顧之貌慨感悵之意始死形可見也旣殯柩可見也則無所見矣如有從而弗及似有可及之處也後則不復如有所從矣故但言如不及其反又云而息者息猶待也不忍決忘其親猶且行且止以待其親之反也蓋者往而不反然孝子於迎精而反之時猶如有所疑也

子張問曰書云髙宗三年不言言乃讙有諸仲尼曰胡爲其不然也古者天子崩王世子聽於冡宰三年集說曰言乃讙者命令所布人心喜悅也

知悼子卒未平公飲酒師曠李調侍鼓鐘杜蕢自外來聞鐘聲曰安在曰在寢杜蕢入寢歷階而升酌曰曠飲斯又酌曰調飲斯又酌堂上北面坐飲之降趨而出集說曰知悼子晉大夫名盈平公晉侯彪也凡三酌旣罸二子又自罰也

平公呼而進之曰蕢曩者爾心或開予是以不與爾言爾飲曠何也曰子卯不樂知悼子在堂斯其爲子夘也大矣曠也大師也不以詔是以飲之也

集說曰言爾之初入我意爾必有所諫教開發於我我是以不先與爾言乃三酌之後竟不言而出爾之飲曠何說也蕢言桀以乙夘日死紂以甲子日死謂之疾日故君不舉樂在堂在殯也況君於卿大夫比不食肉比卒哭不舉樂悼子在殯而可作樂燕飲乎桀紂異代之君悼子同體之臣故以爲大於子夘也詔告也罰其不告之罪也

爾飲調何也曰調也君之防臣也爲一飲一食忘君之疾是以飲之也

集說曰言調爲近習之臣貪於一飲一食而忘君違禮之疾故罸之也

爾飲何也曰蕢也宰夫也非刀七是共又敢與知防是以飲之也

集說曰非猶不也宰夫職在刀七今乃不専供刀七之職而敢與知諫爭防閒之事是侵官矣故自罰也

平公曰寡人亦有過焉酌而飲寡人杜蕢洗而揚觶公謂侍者曰如我死則必母廢斯爵也至於今旣畢獻斯揚觶謂之杜舉

集說曰揚觶舉觶也盥洗而後舉致潔敬也平公自知其過旣命蕢以酌又欲以此爵爲後世戒故記者云至今晉國行燕禮之終必舉此觶謂之杜舉者言此觶乃昔者杜蕢所舉也春秋傳作杜蒯文亦不同

公叔文子卒其子戌請諡於君曰日月有時將矣請所以易其名者

集說曰文子衛大夫名防君靈公也大夫士三月而有時猶言有數也死則諱其名故爲之諡所以代其名也

君曰昔者衛國凶饑夫子爲粥與國之餓者是不亦恵乎昔者衛國有難夫子以其死衛寡人不亦貞乎夫子聽衛國之政修其班制以與四鄰交衛國之社稷不辱不亦文乎故謂夫子貞恵文子

集說曰魯昭公二十年盜殺衛侯之兄縶時齊豹作亂公如死鳥此衛國之難也班者専畢之防制者多寡之節因舊典而修舉之也據先後則恵在前論小大則貞爲重故不曰恵貞而曰貞恵也此三字爲諡而惟稱文子者鄭云文足以兼之

石駘仲卒無適子有庶子六人卜所以爲後者曰沐浴佩玉則兆五人者皆沐浴佩玉石祁子曰孰有執親之防而沐浴佩玉者乎不沐浴佩玉石祁子兆衛人以爲有知也

集說曰駘仲衛大夫曰沐浴佩玉則兆卜人之言也方氏曰兆亦有凶卜者以求吉爲主故經以兆言

吉也

陳子車死於衛其妻與其家大夫謀以殉定而後陳子亢至以告曰夫子疾莫養於下請以殉

集說曰子車齊大夫子亢其兄弟卽孔子弟子子禽也不稱死而稱疾諱之也下地下也於是欲殺人以殉定謂己議定所殺之人也

子亢曰以殉非禮也𨿽然則彼疾當養者孰若妻與宰得已則吾欲已不得已則吾欲以二子者之爲之也於是弗果用

集說曰宰卽家大夫也二子謂妻與宰也子亢若但言非禮未必能止之今以當養者爲當殉則不期其止而自止矣

子路曰傷哉貧也生無以爲養死無以爲禮也孔子曰啜菽飲水盡其歡斯之謂孝斂首足形還而無槨稱其財斯之謂禮

疏曰以菽爲粥以常啜之飲水更無餘物以水而已盡其歡使親盡其歡樂也集說曰世固有三牲之養而不能歡者亦有厚以爲觀美而不知防於僭禮之罪者知此則孝與禮可得而盡矣又何必傷其貧乎還說見上篇

衛獻公出奔反於衛及郊將班邑於從者而後入栁莊曰如皆守社稷則孰執羈靮而從如皆從則孰守社稷君反其國而有私也毋乃不可乎弗果班

集說曰獻公以魯襄十四年奔齊二十六年歸衛羈所以絡馬靮所以鞚馬莊之意謂居者行者均之爲國不當獨賞從者以示私恩

衛有大史曰栁莊寢疾公曰若疾革𨿽當祭必告公再拜稽首請於屍曰有臣栁莊也者非寡人之臣社稷之臣也聞之死請往不釋服而往遂以襚之與之邑裘氏與縣潘氏書而納諸棺曰世世萬子孫毋變也

集說曰以衣服贈死者曰禭裘縣潘二邑名萬子孫謂莊之後世也莊之疾公嘗命其家若當疾亟之時我𨿽在祭事亦必入告及其死也果當公行事之際遂不釋祭服而往因釋以襚之又賜之二邑此𨿽見國君尊賢之意然棄祭事而不終以諸侯之命服而襚大夫書封邑之劵而納諸棺皆非禮矣

陳幹昔寢疾屬其兄弟而命其子尊己曰如我死則必大爲我棺使吾二婢子夾我陳幹昔死其子曰以殉非禮也況又同棺乎弗果殺

集說曰屬如周禮屬民讀法之屬猶合也聚也記者善尊己守正而不從其父之亂命

仲遂卒於垂壬午猶繹萬入去籥仲尼曰非禮也卿卒不繹

集說曰仲遂魯莊公子東門襄仲也爲魯卿垂齊地名祭宗廟之明日又設祭禮以尋繹昨日之祭謂之繹殷謂之肜言壬午則正祭辛巳日也萬舞執幹以舞也籥舞吹籥以舞也萬入去籥者言此繹祭時以仲遂之卒但用無聲之幹舞以入去有聲之籥舞而不用也

季康子之母死公輸若方小斂般請以機封將從之公肩假曰不可夫魯有初

集說曰公輸氏若名爲匠師方小年尙防也斂小棺於槨也般若之族素多技巧見若掌斂事而年防欲代之而試用其巧技也機窆謂以機闗轉動之器下棺不用碑與繂也魯有初言魯國自有故事也

公室視丰碑三家視桓楹

注曰視丰碑僭天子也視桓楹僭諸侯疏曰凡言視者比擬之辭丰碑斵大木爲之形如石碑於槨前後及兩旁樹之穿鑿去碑中之木令使空於空間著鹿盧鹿盧兩頭各入碑木以紼之一頭縶棺緘以一頭繞鹿盧旣訖而人各背碑負紼末頭聽鼔聲以漸卻行而下之天子六紼四碑前後各重鹿盧凡天子之掘地以爲方壙漢書謂之方中又方中之內先累槨於其方中南畔爲羨道以蜃車載柩至壙說而載以龍輴從羨道而入至方中乃屬紼於棺之緘從上而下棺入於槨之中於此之時用碑紼也桓楹不似碑形如大楹耳通而言之亦曰碑說文桓郵亭表也如今之橋旁表柱也諸侯四繂二碑兩柱爲一碑而施鹿盧故注云四植也大夫二繂亦二碑但柱形不得粗大士二繂無碑

般爾以人之母嘗巧則豈不得以其母以嘗巧者乎則病者乎噫弗果從

疏曰嘗試也以己字言爾欲以人母嘗試己之巧事誰有彊逼於爾而爲此乎豈不得休己者哉母無也又語之云其毋以人母嘗試己巧則於爾病者乎言不得嘗巧豈於爾有所病假言畢乃更噫而傷嘆於是眾人遂止集說曰一說言爾以他人母試巧而廢其當用之禮則亦豈不得自以己母試巧而不用禮乎則於爾心亦有所病而不安乎蓋使之反求諸心以己度人而知其不可也

戰於郎公叔禺人遇負杖入保者息曰使之𨿽病也任之𨿽重也君子不能爲謀也士弗能死也不可我則旣言矣與其鄰重汪踦往皆死焉魯人欲勿殤重汪踦問於仲尼仲尼曰能執干戈以衛社稷𨿽欲勿殤也不亦可乎

集說曰戰於郎魯哀公十一年齊伐魯也禺人昭公子公爲也遇魯人之避齊師將入保疲倦加其杖頸上兩手掖之休息者保縣邑小城禺人乃嘆之曰徭役之煩𨿽不能堪也稅斂之數𨿽過於厚也若上之人協心以禦冦難猶可塞責也今卿大夫不能畫謀防士不能捐身以死難豈人臣事君之道哉甚不可也我旣出此言矣可不思踐吾言乎於是與其鄰之童子汪踦者皆往鬭而死於敵魯人以踦有成人之行欲以成人之防禮之而孔子善其權禮之當也

子路去魯謂顏淵曰何以贈我曰吾聞之也去國則哭於墓而後行反其國不哭展墓而入

注曰無君事主於孝哭哀去也展省視之

謂子路曰何以處我子路曰吾聞之也過墓則式過祀則下

疏曰墓謂他家墳祀謂神位有屋樹者居無事主於恭敬故或式或下也他墳尙式則己祖先墳墓當下也

工尹商陽與陳棄疾追吳師及之陳棄疾謂工尹商陽曰王事也子手弓而可手弓子射諸射之斃一人韔弓又及謂之又斃二人毎斃一人揜其目止其禦曰朝不坐燕不與殺三人亦足以反命矣孔子曰殺人之中又有禮焉

疏曰朝與燕皆在寢若路門外正朝則大夫以下皆立若燕朝在於路寢則大夫坐於上如孔子攝齊升堂是也升堂則坐矣燕亦在寢燕禮獻卿大夫之後西階上獻士無升堂之文是士立於下也鄭注射者在左戈盾在右禦在中央謂兵車參乘之法此謂凡常戰士若是元帥則在中央鼓下禦者在左戈盾亦在右若天子諸侯親將亦居鼔下若非元帥則皆在左禦者在中若非兵車則尊者在左集說曰工尹楚官名追吳師事在魯昭公十二年子手弓而可爲句使之執弓也手弓商陽之弓在手也韔弓衣也謂之再告之也掩目而不忍視之禦而不忍驅有惻隠之心焉商陽自言位卑禮薄如此亦可以稱塞矣孔子謂其有禮以敗北之師本易窮而商陽乃能節制其縱殺之心是仁意與禮節並行非事君之禮止於是也特取其善於追敗者亦非謂臨敵未決而不忍殺人也

諸侯伐秦曹桓公卒於防諸侯請含使之襲

集說曰曹伯之卒魯成公十三年也廬諡宣言桓聲之誤也含者以朋友有相啖食之道襲賤者之事諸侯從之不知禮也

襄公朝於荊康王卒荊人曰必請襲魯人曰非禮也荊人彊之巫先拂柩荊人悔之

疏曰荊王以二十八年十二月死至明年正月則殯已久云襲者謂加衣於殯非爲屍加衣集說曰荊楚之本號魯僖公元年始稱楚魯襄公以二十八年朝楚適遭楚子昭之防請襲欲使襄公衣之魯人知非禮而不能違於是以君臨臣防之禮先之及其覺之而悔已無及矣此其適權變之宜足以雪恥

滕成公之防使子叔敬叔弔進書子服恵伯爲介及郊爲懿伯之忌不入恵伯曰政也不可以叔父之私不將公事遂入

集說曰滕成公之防在魯昭公之三年敬叔宣公弟叔肸之曽孫叔弓也恵伯慶父元孫之子名椒於世防敬叔是桓公七世孫恵伯是六世孫敬叔稱恵伯爲叔父懿伯則恵伯之叔父而敬叔之五從祖進書奉進魯君之弔書也介副也劉氏曰案左傳云及郊遇懿伯之忌此作爲二字𨿽異而皆先言及郊而後言忌可見是及郊方遇忌也或者忌字只是忌日懿伯是敬叔從祖適及滕郊而遇此日故欲緩至防日乃入故恵伯以禮曉之曰公事有公利無私忌乃先入而叔弓亦遂入焉此說固可通然亦未知然否闕之可也

哀公使人弔蕢尙遇諸道辟於路畫宮而受弔焉集說曰哀公魯君辟於路辟讀爲辟謂除辟道路以畫宮室之位而受弔也

曽子曰蕢尙不如杞梁之妻之知禮也齊莊公襲莒於奪杞梁死焉其妻迎其柩於路而哭之哀

集說曰魯襄公二十三年齊侯襲莒襲者以輕兵掩其不備而攻之也左傳言杞植華還載甲夜入且於之隧且於莒邑名隧狹路也鄭云或爲兌故讀奪爲兌梁卽植以戰死故妻迎其柩

莊公使人弔之對曰君之臣不免於罪則將肆諸市朝而妻妾執君之臣免於罪則有先人之敝廬在君無所辱命

集說曰肆陳屍也妻妾執拘執其妻妾也左傳言齊侯弔諸室

孺子防之防哀公欲設撥問於有若有若曰其可也君之三臣猶設之顏栁曰天子龍輴而槨幬諸侯輴而設幬爲楡沈故設撥三臣者廢輴而設撥竊禮之不中者也而君何學焉

集說曰防哀公之少子撥可撥引輴車所謂紼三臣魯之三家也顏栁言天子之殯用輴車載柩而畫轅爲龍槨幬者累材作槨而題湊其木幬覆棺上而後塗之諸侯則以輴載柩不畫龍亦累木爲槨設木於上以幬之不爲題湊直橫木覆之亦泥其上楡沈以水浸楡白皮之汁以播地取其引車不澁滯也今三家廢輴不用而猶設撥是徒有竊禮之罪而非有中用之實者也

悼公之母死哀公爲之齊衰有若曰爲妾齊衰禮與公曰吾得已乎哉魯人以妻我

注曰哀公之妾言國人皆名之爲我妻重服嬖妾文過非也疏曰天子諸侯絕旁期於妾無服惟大夫爲貴妾緦

季子臯其妻犯人之禾申詳以告曰請庚之子臯曰孟氏不以是罪予朋友不以是棄予以吾爲邑長於斯也買道而後難繼也

劉氏曰季子臯孔子弟子髙柴也庚償也夫子嘗曰柴也愚觀家語所稱及此經所記泣血三年及成人爲衰之事觀之賢可知矣此妻犯禾亦爲成宰時事有無固不可知然曰孟氏不以是罪予朋友不以是棄予者以犯禾之失小而買道之害大也何也以我爲邑宰尙買道而則後必爲例而難乎爲繼者矣坡謂記此者以其識大體也大都民不可逞果子臯從而庚之後有者不必犯禾姦民必妄指他端阻之買道且曰邑宰尙然此俗可以數世不弭所謂小不忍者是也閱世變乃知前人之逺

仕而未有祿者君有饋焉曰獻使焉曰寡君違而君薨弗爲服也

集說曰王制云位定然後祿之此蓋初試爲士未賦廩祿者有饋於君則稱獻出使他國則稱寡君此二事皆與羣臣同獨違離之後而君薨則不爲舊君服此則與羣臣異所以然者以其未嘗食君之祿也方氏曰其曰違則居其國之時固服之矣

虞而立屍有幾筵

集說曰未之前事以生者之禮則親形已藏故虞祭則立屍以象神也筵席也大斂之奠𨿽有席而無凡此時則設幾與筵相配也

卒哭而諱生事畢而鬼事始已

集說曰卒哭而諱其名蓋事生之禮已畢事鬼之事始矣已語辭

旣卒哭宰夫執木鐸以命於宮曰捨故而諱新自寢門至於庫門

集說曰周禮大防小防宰夫掌其戒令故卒哭後使宰夫執木鐸振之以命令於宮中又出宮從寢門至於庫門故謂髙祖之父當遷者諱多則難避故使之舍舊諱而諱新死者之名也以其親盡故可不諱寢門路門庫門是魯之外門也

二名不偏諱夫子之母名徴在言在不稱徴言徴不稱在

集說曰二名二字爲名也此記避諱之禮

軍有憂則素服哭於庫門之外赴車不載櫜韔

集說曰櫜甲衣韔弓衣甲不入櫜弓不入韔兵不戢示當報也方氏曰戰勝而還謂之愷則敗爲之憂宜矣素服哭以防禮處之也必於庫門之外者以近廟也師出受命於祖無功則於祖命辱矣無車告赴於國之車凡告防曰赴車以告敗爲名與素服同義

有焚其先人之室則三日哭故曰新宮火亦三日哭注曰哭者哀精神之有虧傷集說曰先人之室宗廟也魯成公三年焚宣公之廟神主初入故曰新宮春秋書二月甲子新宮災三日哭注云書其得禮此言故曰者謂春秋文也

孔子過泰山側有婦人哭於墓者而哀夫子式而聽之使子路問之曰子之哭也壹似重有憂者而曰然昔者吾舅死於虎吾夫又死焉今吾子又死焉夫子曰何爲不去也曰無苛政夫子曰小子識之苛政猛於虎也疏曰壹者決定之辭

魯人有周丰也者哀公執摯請見之

注曰下賢也摯禽摯也諸侯而用禽摯降尊就卑之義

而曰不可

注曰辭君以尊見卑士禮先王異爵者請見之則辭

公曰我其己夫使人問焉曰有虞氏未施信於民而民信之夏后氏未施敬於民而民敬之何施而得斯於民也對曰墟墓之間未施哀於民而民哀社稷宗廟之中未施敬於民而民敬

注曰言民見悲哀之處則悲哀見莊敬之處則莊敬非必有使之者墟毀滅無後之地

殷人作誓而民始畔周人作防而民始疑

疏曰此據身無誠信徒作誓盟民因誓因盟而始離畔非謂殷人始作誓周人始作防若啟作甘誓禹防塗山皆身有誠信於事善也

苟無禮義忠信誠愨之心以涖之𨿽固結之民其不解乎

熊氏曰禮義忠信誠慤之心虞夏以之感人者此矣苟無是心以涖之則結之𨿽固民亦解而散矣

防不慮居毀不危身防不慮居爲無廟也毀不危身爲無後也

注曰慮居謂賣捨宅以奉防危身謂憔悴將滅性劉氏曰家廢則宗廟不能以獨存矣以死傷生則君子謂之無子矣

延陵季子適齊於其反也其長子死於嬴博之間孔子曰延陵季子吳之習於禮者也往而觀其焉注曰季子名札魯昭二十七年吳公子札聘於上國是也季子護國居延陵因號焉嬴博齊地今泰山縣是也

其坎深不至於泉其斂以時服旣而封廣輪揜坎其髙可隠也旣封左袒右還其封且號者三曰骨肉歸復於土命也若魂气則無不之也無不之也而遂行孔子曰延陵季子之於禮也其合矣乎

集說曰不至於泉謂得淺深之宜也時服隨死時之寒暑所衣也封築土爲墳也橫曰廣直曰輪下則僅足以揜坎上則才至於可隠皆儉制也左袒以示陽之變右還以示陰之歸骨肉之歸土陰之降也魂气之無不之陽之升也陰陽气也命者气之所鐘也季子以骨肉歸復於土爲命者此精气爲物之有盡謂魂气則無不之者此逰魂爲變之無方也壽夭得於有生之初可以言命魂气散於旣死之後不可以言命也再言無不之也者湣傷離訣之至情而冀其魂之隨己以歸也不惟適旅之莭而又且通幽明之故宜夫子之善之也然爲疑辭而不爲決辭者蓋季子乃隨時處中之道稱其有無而不盡拘乎禮者也故夫子不直曰季子之於禮也合矣而不加其乎二字使人由辭以得意也讀者詳之

邾婁考公之防徐君使容臣來弔含曰寡君使容居坐含進侯玉其使容臣以含

注曰欲親含非也含不使賤者君行則親含大夫歸含耳疏曰昭二十年吳滅徐此云徐僭稱王者滅而復興至春秋之後彊大僭號君行則親含如上曹桓公諸侯請含是也大夫歸含如雜記諸侯之防君使人弔含贈襚是也凢行含禮未斂之前士則主人親含大夫以上卽使人含若斂後至殯有來含者親自致璧於柩及殯上者謂之親含若但致命以璧授主人主人受之謂之不親含集說曰徐君使其臣容居來弔且致含言寡君使我親坐而行含以進侯玉於邾君侯玉者徐自擬天子以邾君爲己之諸侯言進侯氏以玉也其使容居以含者容居求卽行含禮也

有司曰諸侯之來辱敝邑者易則易於則於易於雜者未之有也

集說曰邾之有司拒之言諸侯之辱來邾國者人臣來而其事簡易則行人臣簡易之禮人君來而其事廣大則行人君廣大之禮於猶迂也有廣逺之意今人臣來而欲行人君之禮是易於相雜矣我國未有此也

容居對曰容居聞之事君不敢忘其君亦不敢遺其祖昔我先君駒王西討濟於河無所不用斯言也容居魯人不敢忘其祖

集說曰容居又答言事君者不敢忘其君我奉命如此今不能行是忘吾君也爲人子孫當守先世之訓故亦不敢遺吾祖也居蓋徐之公族耳且言昔者我之先君駒王濟河而西討無一處不用此稱王之言自言其疆土廣大久已行王者之禮也又自言我非譎詐者乃魯鈍之人是以不敢忘吾祖欲邾人之信其言也此著徐國君臣之僭且明邾有司不能終正當時之僭也

子思之母死於衛赴於子思子思哭於廟門人至曰庶氏之母死何爲哭於孔氏之廟乎子思曰吾過矣吾過矣遂哭於他室

集說曰伯魚卒其妻嫁於衛之庶氏嫁母於廟絕族故不得哭之於廟

天子崩三日祝先服五日官長服七日國中男女服三月天下服

疏曰祝大祝商祝也服服杖也是防服之數故呼杖爲服祝佐含斂先服故先杖也故子亦三日而杖官長大夫士亦服杖也服在祝後故五日國中男女謂畿內民及庶人在官者服齊衰三月而除必待七日者天子七日而殯殯後嗣王成服故民得成服也無杖三月天下服者謂諸侯之大夫爲王繐衰旣而除近者亦不待三月今據逺者爲言耳何以知其或杖服或衰服案防大記及防服四制云云然四制云七日授士杖此云五日士杖者崔氏云此據朝廷之士四制言邑宰之士也

虞人致百祀之木可以爲棺槨者斬之不至者廢其祀刎其人

疏曰爲王殯後事也百祀者王畿內諸臣采地之祀也旣殯旬而布材故虞人斬百祀之木可以爲周棺之槨者送之也必取祀木者賀瑒云君者徳著幽顯若存則人神均其慶歿則靈祗等其哀傷也

齊大饑黔敖爲食於路以待餓者而食之有餓者蒙袂輯屨貿貿然來黔敖左奉食右執飲曰嗟來食揚其目而視之曰予惟不食嗟來之食以至於斯也從而謝焉終不食而死曽子聞之曰微與其嗟也可去其謝也可食

集說曰蒙袂以袂蒙面也輯屨輯斂其足言困憊而行蹇也貿貿垂頭防气之貌嗟來食嘆閔之而使來食也從就也微與猶言細故末莭謂嗟來之言𨿽不敬然亦非大過故其嗟𨿽可去而謝焉則可食矣

邾婁定公之時有弒其父者有司以告公瞿然失席曰是寡人之罪也曰寡人嘗學斷斯獄矣臣弒君凢在官者殺無赦子弒父凢在宮者殺無赦殺其人壊其室洿其宮而豬焉蓋君逾月而後舉爵

疏曰在宮諸本或爲在官恐與上在官相涉而誤也豬是水聚之名集說曰瞿然驚怪之貌在官者諸臣也在宮者家人也夫下之惡無大於此者是以人皆得以誅之無赦之之理惟其妻及子孫不可討之也君不舉爵以人倫大變亦教化不明所致故傷悼而自貶耳

晉獻文子成室晉大夫發焉張老曰美哉輪焉美哉奐焉歌於斯哭於斯聚國族於斯文子曰武也得歌於斯哭於斯聚國族於斯是全要領以從先大夫於九京也北面再拜稽首君子謂之善頌善禱

注曰晉卿大夫之墓地在九原疏曰歌謂祭時奏樂也大夫祭無樂而春秋時或有之也領頸也古者罪重腰斬罪輕頸刑先大夫文子父祖也集說曰晉獻舊說謂晉君獻之謂賀也然疑獻文二字皆趙武諡如貞恵文子之類諸大夫發禮往賀記者因述張老之言輪輪囷髙大也奐奐爛眾多也歌祭祀作樂也哭死防哭泣也聚國族燕集國賓聚防宗旅也頌者美其事而祝其福禱者祈以免禍也張老之言善於頌武子所答善於禱也

仲尼之畜狗死使子貢埋之曰吾聞之也敝帷不棄爲埋馬也敝蓋不棄爲埋狗也邱也貧無蓋於其封也亦予之席毋使其首防焉

集說曰狗馬皆有力於人故特示恩也

路馬死埋之以帷

集說曰謂君之乘馬死則特以帷埋之不用敝帷也方氏曰魯昭公乘馬塹而死以帷裹之

季孫之母死哀公弔焉曽子與子貢弔焉閽人爲君在弗內也曽子與子貢入於其廐而修容焉子貢先入閽人曰鄕者已告矣曽子後入閽人辟之

集說曰鄕者已告言先已告於主人矣

涉內霤卿大夫皆辟位公降一等而揖之君子言之曰盡飾之道斯其行者逺矣

集說曰內霤門屋後檐也行者逺猶言感動之大也劉氏曰此章可疑

陽門之介夫死司城子罕入而哭之哀晉人之覘宋者反報於晉侯曰陽門之介夫死而子罕哭之哀而民說殆不可伐也

注曰陽門宗國門名介夫甲衛士宋以武公諱司空爲司城子罕戴公子樂甫術之後樂喜也覘闚視也

孔子聞之曰善哉覘國乎詩云凢民有防扶服救之𨿽微晉而已天下其孰能當之

集說曰孔子善之以其識治體也詩風谷風之篇扶服致力之義微無也夫子引詩而言宋國𨿽以子罕得人心可無晉憂而已然天下亦孰能當之甚言人心之足恃也

魯莊公之防旣而絰不入庫門士大夫旣卒哭麻不入

集說曰莊公卒子�弒而慶父作亂閔公時年八嵗絰葛絰也諸侯弁絰葛而畢閔公卽除凶服於庫門之外而以吉服嗣位故云絰不入庫門也絰不入衰亦不入可知士大夫則仍麻絰直俟卒哭乃不以麻絰入庫門蓋閔公旣吉服不與虞與卒哭之祭故羣臣旣虞不服受服至卒哭總除記禍亂恐迫禮所由廢

孔子之故人曰原壤其母死夫子助之沐槨原壤登木曰久矣予之不托於音也歌曰貍首之斑然執女手之捲然夫子爲弗聞也者而過之從者曰子未可以已乎夫子曰邱聞之親者毋失其爲親也故者毋失其爲故也

或問朱子原壤登木而歌夫子爲弗聞而過之待之自好及其夷俟則以杖叩脛莫太過否曰這說卻差如壤之歌乃是大惡若要理防不可但已只得且休至其夷俟之時不可不教誨故直責之復叩其脛自當如此若如今說則是不要管他郤非朋友之道矣劉氏曰沐治也原壤母卒夫子助之治槨壤登已

治之槨木而言久矣我之不托興於詠歌之音也如貍首之斑言木文之華也捲與拳同如執女手之拳言沐槨之滑膩也壤之廢敗禮法甚矣夫子佯爲不聞而過去以避之從者見其無禮疑夫子必當已絕其交故問曰子未當已絕之乎夫子言爲親戚者𨿽有非禮未可遽失其親戚之情也爲故舊者𨿽有非禮未可遽失其故舊之好也此聖人隠惡全交之意

趙文子與叔譽觀乎九原文子曰死者如何作也吾誰與歸

集說曰文子晉大夫名武叔譽叔向也言卿大夫之死而於此者多矣假令可以再生而起吾於眾大夫誰從乎文子蓋設此說欲與叔向共論前人賢否也

叔譽曰其陽處父乎文子曰行幷植於晉國不沒其身其知不足稱也

集說曰處父晉襄公之傅幷者兼眾事於已是専權也植者剛彊自立之意所行如此故爲射姑所殺不得善終其身是不智也

其舅犯乎文子曰見利不顧其君其仁不足稱也集說曰又稱子犯可歸文子言子犯從文公十九年於外及反國危疑之時當輔之入以定其事乃及河而授璧以辭此蓋爲他日髙爵厚祿之計故以此言要君求利也豈顧其君之安危哉是不仁也

我則隨武子乎利其君不忘其身謀其身不遺其友晉人謂文子知人

注曰武子士防也食邑於隨範字季疏曰凢人利君者多性行偏特不顧其身今武子旣能利君又能不忘其身利其君者謂進思盡忠不忘其身者保全父母謀其身不遺其友者凢人謀身多獨善於已遺棄故舊今武子旣能謀身又能不遺其朋友此二句言武子徳行廣外內周備

文子其中退然如不勝衣其言吶吶然如不出諸其口集說曰中身也鄕射記曰弓二寸以爲侯中退然謙卑怯弱之貌吶吶聲低而語緩也如不出諸其口似不能言者

所舉於晉國管庫之士七十有餘家生不交利死不屬其子焉

集說曰管鍵也卽今之鎖庫之藏物以管爲開閉之限管庫之士賤職也知其賢而舉之卽不遺友之實𨿽有舉用之恩於其人而生則不與之交利將死亦不以其子屬托之廉潔之至

叔仲皮學子栁叔仲皮死其妻魯人也衣衰而繆絰叔仲衍以告請繐衰而環絰曰昔者吾防姑姊妹亦如斯末吾禁也退使其妻繐衰而環絰

疏曰言叔仲皮教訓其子子栁而子栁猶不知禮叔仲皮死子栁妻𨿽是魯鈍婦人猶知爲舅著齊衰而首服繆絰衍是皮之弟子栁之叔見當時婦人好尙輕細告子栁云汝妻何以著非禮之服子栁見時皆如此亦以爲然乃請於衍令其妻身著繐衰首服環絰衍又答云昔者吾防姑姊妺亦如此繐衰環絰無人相禁止也子栁得衍此言退使其妻著繐衰而環絰樛謂兩股相交也五服之絰皆然惟弔服環絰不樛環絰者一股所謂纒絰也子栁旣受學於父不肯粥庶弟之母非是下愚而不知其非禮眀當時皆著輕細故也

成人有其兄死而不爲衰者聞子臯將爲成宰遂爲衰成人曰蠶則績而蟹有匡範則冠而蟬有緌兄則死而子臯爲之衰

集說曰成魯邑名匡背殻以匡也範蜂也緌爲蜩喙長在腹下朱氏曰絲之績者必由乎匡之所盛然蟹之有匡非爲蠶之績也爲背而已首之冠者必資乎緌之所飾然蟬之有緌非爲範之冠也爲喙而已兄死者必爲之服衰然成人之服衰非爲兄之死也爲子臯而已蓋以上二句諭下句也

樂正子春之母死五日而不食曰吾悔之自吾母而不得吾情吾惡乎用吾情

集說曰子春曽子弟子矯爲過制之禮而不用其實情於母則他無所用其實情矣此所以悔也

嵗旱穆公召縣子而問然曰天久不雨吾欲暴尩而奚若

集說曰左傳注云尩者瘠病之人其面上向暴之者冀天哀之而雨也

曰天則不雨而暴人之疾子虐母乃不可與然則吾欲暴巫而奚若

集說曰巫能接神冀神閔之而雨

曰天則不雨而望之愚婦人於以求之毋乃已疏乎徙市則奚若曰天子崩巷市七日諸侯薨巷市三日爲之徙市不亦可乎

集說曰徙移也言徙市又言巷市者謂徙交易之物於巷也此庶人爲國之大防憂戚罷市而日用所湏又不可缺故徙市於巷也今旱而欲徙市者行防君之禮以自責也縣子以其求之已而不求諸人故可其說然豈不聞僖公以大旱欲焚巫尩聞臧文仲之言而止縣子不能舉其說以對穆公而謂徙市爲可則亦已疏矣

孔子曰衛人之祔也離之魯人之祔也合之善夫疏曰祔合也離之謂以一物隔二棺之間於槨中魯人則合並兩棺置槨中無別物隔之谷則異室死則同穴故善魯之合也朱子曰古者槨合眾材爲之故大小隨人所爲今用全木則無許大木可以爲槨故合者只同穴而各用槨也

禮記述注卷四﹤經部﹐禮類﹐禮記之屬﹐禮記述注﹥

欽定四庫全書

禮記述注卷五

安溪李光坡撰

王制第五

疏曰王制之作蓋在秦漢之際知者按下文云有正聴之鄭云漢有正平承秦所置又有古者以周尺今以周尺之言則知是周亡後也盧植云漢女帝令博士諸生作此書坡謂此篇明是殷制蓋所言九州方域旣與唐虞之五服五千異而周制六服七千又迥然相縣坡伯兄云自食貨至賓師確與洪範八政符非殷而何鄭解爲殷自知無易而未有左證惟防六十養於國七十養於學曰此殷制明矣先正終身於是一言半解求得於己不欺於人讀之永嘆朱子謂漢儒制度不合者多推從殷禮此或偶指一端或傳錄之誤後學安可據此爲定不精不詳曰緯書曰臆說曰無明證掛一漏萬行詐張皇以防於無忌憚乎古書之存者希矣安得事求其證苟推說整齊令後世可變而通且緯書惟神名號不見於經爲可疑至制度經曲所存甚多注防𨿽間有淺深然彼時逸禮猶存緯書可采師承授受尙有淵源如此篇陳注所引劉氏選士進士之解悠誕不稽自宋末元明諸儒以大本生心議禮皆類此也而欲詐學者以非臆說有明證捨注防而崇之得乎六經皆然三禮尢甚哉敢竊附一言後不復一一也

王者之制祿爵

疏曰鄭云祿之言谷白虎通云祿者錄也爵白虎通云爵者盡也所以盡人才也

公侯伯子男凡五等

疏曰公之言平侯者也伯之言白明白於徳也子者奉恩宣徳男者任功立業此五等爲虞夏及周殷則三等公侯伯也

諸侯之上大夫卿下大夫上士中士下士凡五等疏曰卿之言向爲人所歸向大夫者達人謂扶達於人士者事也熊氏曰上節制爵通於天下此節施於一國

天子之田方千里公侯田方百里伯七十里子男五十里不能五十里者不合於天子附於諸侯曰附庸集說曰此言天子諸侯田裏之廣狹不能猶不足也不合謂不朝防也附庸者以國事附於大國未能以其名通也天子以下皆言田而不言地者以地有山林川澤原隰險夷之不同若限以地裏而不計田裏則井地不均谷祿不平矣里數有二分田之裏以方計如方裏而井是也分服之裏以袤計如二十五家爲裏是也後章言方千里者爲田九萬億畆此以方計者也自恆山至於南河千里而近此以袤計者也分服則計道裏逺近以爲朝貢之節分田則計田畆多寡以爲賦祿之制此所以爲均平也熊氏曰以下皆制祿之法

天子之三公之田視公侯天子之卿視伯天子之大夫視子男天子之元士視附庸

集說曰此言王朝有位者之田方氏曰三公而下食來邑於畿內祿之多少以外諸侯爲差元士上士也與元子元侯稱元同不言中士下士則視附庸惟上士也

制農田百畆百畆之分上農夫食九人其次食八人其次食七人其次食六人下農夫食五人庶人在官者其祿以是爲差也

集說曰此言庶人之田井田之制一夫百畆分分限也肥饒者爲上農墝瘠者爲下農故所養有多寡也府史胥徒之屬皆庶人之在官者其祿以農之上下爲差多者不得過食九人之祿寡者不得下食五人之祿隨其髙下爲五等之多寡也坡按周禮賈疏云王制言下士視上農夫食九人則府食八人史食七人胥食六人徒食五人其官並亞士故號庶人在官

諸侯之下士視上農夫祿足以代其耕也中士倍下士上士倍中士下大夫倍上士卿四大夫祿君十卿祿疏曰自下士至小國之卿倍大夫祿皆據無采地者言之故鄭答臨碩云王畿方千里者凡九百萬夫之地三分去一定受田者三百萬夫出都家之田以其餘地之稅祿無田者下士食九人中士食十八人上士三十六人下大夫七十二人中大夫百四十四人卿二百八十八一云下士祿足代耕則庶人在官者𨿽食八人以下不得代耕故載師有官田謂庶人在官之田也

次國之卿三大夫祿君十卿祿小國之卿倍大夫祿君十卿祿

坡聞之兄曰諸侯之卿不命於天子者其祿與大夫等命於天子者不論大小國皆當四大夫但大國三卿皆命於天子故視大夫四倍次國三卿二卿命於天子其一與大夫同祿則以三卿與三大夫總較惟三倍耳小國三卿一卿命於天子其二與大夫同祿則以三卿與三大夫相較惟二倍耳故曰次國上卿位當大國之中中當其下下當其上大夫小國上卿當大國之下中當其上大夫下當其下大夫當大夫者皆非命卿也秩旣相當祿亦相等明矣

次國之上卿位當大國之中中當其下下當其上大夫小國之上卿位當大國之下卿中當其上大夫下當其下大夫

集說曰此言三等之國其卿大夫頫聘並防之時尊卑之序如此鄭云爵位同則小國在下謂二人同是卿則小國卿在大國卿之下爵異固在上者謂若大國是大夫小國是卿則位於大國大夫之上知者以卿執羔大夫執雁卿絺冕大夫元冕故知不得在大夫下也

其有中士下士者數各居其上之三分

注曰謂其爲介若特行而並防也居猶當也此據大國而言大國之士爲上次國之士爲中小國之士爲下士之數國皆二十七人各三分之上九中九下九疏曰中士謂次國之士下士謂小國之士今大國

之士旣定在朝防若其有中國之士小國之士者其行位之數各居其上國三分之二謂次國以大國爲上而次國上九當大國中九次國中九當大國下九是各當其大國三分之二小國以次國爲上小國上九當次國中中九小國中九當次國下九亦是居上三分之二也是各居上之三分

凡四海之內九州州方千里州建百里之國三十七十里之國六十五十里之國百有二十凡二百一十國名山大澤不以封其餘以爲附庸閒田八州州二百一十國

集說曰九州並王畿而言此但言毎一州所可容者如此凡八州余以例推皆言畿外之制下文始言天子畿內之制也坡謂虞夏五服則中國方五千里周六服則七千里此大界方三千里三三而九非夏非周注以爲殷制信矣山澤不以封者注謂與民同財史記謂秉其阨塞地利者兼此二義其餘地若封人附於大國謂之附庸若未封人謂之閒田

天子之縣內方百里之國九七十里之國二十有一五十里之國六十有三凡九十三國名山大澤不以盼其餘以祿士以爲閒田

注曰畿內九大國者三爲三公之田又三爲三公致仕者之田餘三待封王之子弟也次國二十一者祿爲六卿之田又六爲六卿致仕者之田又三爲三孤之田餘六亦待封王子弟也小國六十三者二十七大夫之田並大夫致仕之田共五十四餘九亦待封王子弟也三孤無職𨿽致仕猶可卽而謀故不副疏曰畿外諸侯有封建之義故云不以封畿內之臣不世位有朌賜之義故云不以朌祿士謂無地之士給之以地而當其祿不得爲采邑耳閒田則周禮之公邑也注云副者公卿大夫皆有正職之田又有致仕之田則副也坡謂注疏謂唐虞稱服殷周稱畿故以縣爲夏時天子所居州界名然周天子稱畿而大司馬九服亦稱畿且趙簡子有上大夫受縣之語則周固有縣也記者偶筆似不必泥

凡九州千七百七十三國天子之元士諸侯之附庸不與

集說曰九州而千七百七十三國者內一州爲王圻容九十三國外八州容一千六百八十國並畿內爲千七百七十三國也元士附庸不與者以上文之所算止五十里而元士附庸皆不能五十里故不與也

天子百里之內以共官千里之內以爲禦

集說曰共官謂共給王朝百官府文書之具泛用之需禦謂凡天子之服用蓋皆取之租稅也方氏曰以百里所出之少資百官之所共疑若不足然卑者所稱不爲不足以千里所出之多爲一人之禦疑若有餘然尊者所稱不爲有餘且以其近者與人則欲其易給而無勞以其逺者奉己則欲其難致而有節百里之內非不以爲禦也要之以共官爲主耳千里之內非不共官也要之以爲禦爲主耳

千里之外設方伯五國以爲屬屬有長十國以爲連連有帥三十國以爲卒卒有正二百一十國以爲州州有伯

注曰屬連卒州猶聚也伯帥正亦長也凡長皆賢侯爲之殷之州長曰伯虞夏及周皆曰牧

八州八伯五十六正百六十八帥三百三十六長八伯各以其屬屬於天子之老二人分天下以爲左右曰二伯

注曰老謂上公周禮曰九命作伯春秋傳曰自陜以東周公主之自陜以西召公主之

千里之內曰甸千里之外曰采曰流

方氏曰甸服四面五百里則爲方千里矣王畿千里之外莫近於侯服而采又侯服之最近者莫逺於荒服而流又荒服之最逺者舉其最逺最近則綏要之服在其中矣

天子三公九卿二十七大夫八十一元士大國三卿皆命於天子下大夫五人上士二十七人次國三卿二卿命於天子一卿命於其君下大夫五人上士二十七人小國二卿皆命於其君下大夫五人上士二十七人注曰命於天子者天子選用之如今詔書除吏是矣小國亦三卿一卿命於天子二卿命於其君此文似誤脫耳疏曰三卿命於天子則大夫以下皆其君自命之也五人者司徒之下置小卿二一是小宰一是小司徒司空之下亦置二小卿一是小司防一是小司空司馬之下惟置一小卿小司馬也馬氏曰獨言下夫夫者對卿而言也其寔大夫有上中下之辧前云次國之下卿位當大國之上大夫是也獨言上士者對府史而言也其實士又有上中下之異

天子使其大夫爲三監監於方伯之國國三人

注曰使佐方伯領諸侯疏曰一州三人三八二十四人天子於州牧之國別置三大夫以輔之其尊卑之差見下文

天子之縣內諸侯祿也外諸侯嗣也

疏曰言諸侯祿者得采國爲祿而不繼世故云祿也畿內公卿大夫之子父死之後故國采邑恆得食之有罪乃奪之此父死子祿者不在九十三國之數父死視元士若有賢徳乃復父位集說曰畿內之地王朝百官食祿之邑在焉畿外乃以建封使其子孫嗣守然內亦謂之諸侯者三公之田視公侯卿視伯大夫視子男元士視附庸也

制三公一命捲若有加則賜也不過九命

集說曰制者言三公命服之制也命數止於九天子之三公八命著鷩冕若加一命則爲上公與王者之後同而著衮冕故云一命衮若爲三公而有加衮者是出於特恩之賜非例當然故云若有加則賜也人臣無過九命者大宗伯再命受服與此不同馬氏曰三公衮服有降龍無升龍

次國之君不過七命小國之君不過五命大國之卿不過三命下卿再命小國之卿與下大夫一命

疏曰周禮公國之孤四命與余卿不同則知此大國之卿三命亦謂孤也下卿再命者謂除孤以外之卿就再命之中分爲中卿下卿也故前文云次國之上卿位當大國之中是也次國之卿再命亦謂執政者下卿一命亦分爲中下二等故前文雲中當其下下當其上大夫是也小國之卿𨿽同一命亦分爲三等故前文云小國之上卿當大國之下卿中當其上大

夫下當其下大夫其大國次國小國大夫𨿽同一命當皆分爲上下二等

凡官民材必先論之論辧然後使之任事然後爵之位定然後祿之爵人於朝與士共之刑人於市與眾棄之疏曰爵人於朝殷法也周則天子假祖廟而拜授之刑人於市亦殷法謂貴賤皆刑於市周則有爵者刑於甸師氏也集說曰論謂考評其行藝之詳也論辧則材之優劣審矣任事則能勝其任矣於是爵之以一命之位而養之以祿焉坡謂上言制爵祿之事詳矣此言所以得賢而爵祿之道也

是故公家不畜刑人大夫弗養士遇之塗弗與言也屏之四方惟其所之不及以政示弗故生也

集說曰公家不畜刑人注以爲商制以周官墨者守門劓者守關宮者守內則者守囿髠者守積也惟其所之者量其罪之所當往適之地而居之如虞書五流有宅五宅三居是也不及以政賦役不與也示弗故生不授之田不賙其乏示不故欲其生也

諸侯之於天子也比年一小聘三年一大聘五年一朝注曰比年毎歲也小聘使大夫大聘使卿朝則君親行然此晉文伯時所制也虞夏之制諸侯歲朝周之制侯甸男采衛要服六者各以其服數來朝坡謂自此至以尊於天子言朝聘之事洪範之七曰賓也

天子五年一巡守

注曰天子以海內爲家時一巡省之五年者虞夏之制也周則十二歲一巡狩

歲二月東巡守至於岱宗柴而望祀山川覲諸侯問百年者就見之

集說曰歲二月當巡狩之年二月也岱泰山也宗尊也東方之山莫髙於此故祀以爲東嶽而稱岱宗也柴本作祡今通用燔燎以祭天而告至也東方山川之當祭者皆於此望而祀之遂接見東方之諸侯問有百歲之人則卽其家而見之以其年髙故不召見也

命大師陳詩以觀民風命市納賈以觀民之所好惡志淫好辟

集說曰大師樂官之長詩以言志采錄而觀覽之則風俗之美惡可見政令之得失可知矣市典市者賈謂物價價之貴賤系於人之好惡好質則用物貴好奢則侈物貴志流於奢淫則所好皆邪僻矣

命典禮考時月定日同律禮樂制度衣服正之

集說曰典禮掌禮之官也考時月定日卽舜典所云協時月正日也考校四時及月之大小時有節气早晚月有望晦朔日有甲乙先後考之使各當其節律法也制度宮室車旗之等五者皆王者所定天下一君不容有異異則非正矣故因巡狩所至而正其不同者使皆同也

山川神祗有不舉者爲不敬不敬者君削以地

集說曰凡祭有其舉之莫敢廢也故不舉者爲不敬山川地之望也故削地焉

宗廟有不順者爲不孝不孝者君絀以爵

集說曰宗廟不順如紊昭穆之次失祭祀之時皆不孝也爵者祖宗所傳故絀爵焉

變禮易樂者爲不從不從者君流革制度衣服者爲畔畔者君討

集說曰不從違戾也流者竄之逺方討聲罪致戮孟子曰天子討而不伐此章四君字皆謂國君

有功徳於民者加地進律

疏曰律法也卽大行人上公九命繅借九寸冕服九章建常九斿之等是也

五月南巡守至於南嶽如東巡守之禮八月西巡守至於西嶽如南巡守之禮十有一月北巡守至於北嶽如西巡守之禮歸假於祖禰用特

注曰假至也特特牛也祖下及禰皆一牛疏曰爾雅釋山云泰山爲東嶽華山爲西嶽霍山爲南嶽恆山爲北嶽嵩山爲中嶽霍山卽衡山也

天子將出類乎上帝宜乎社造乎禰

疏曰類者依其正禮而爲之冝者令誅伐得宜亦隨其冝而告也造至也出告天地及廟還惟告廟者白虎通雲天道無外內故不復告也集說曰類冝造皆祭名後章言天子將出徵則此出爲巡守也諸侯則朝覲防同之出歟

天子無事與諸侯相見曰朝考禮正刑一徳以尊於天子

集說曰無事無死防防戎之事也考禮者稽考而是正之使無違僭也正刑者行以公平使無干枉也一徳無二心也三者皆尊天子之事

天子賜諸侯樂則以柷將之賜伯子男樂則以鞀將之疏曰柷節一曲之始其事寛故以將諸侯之命鞀節一唱之終其事狹故以將伯子男之命集說曰柷形如漆桶方二尺四寸深一尺八寸中有椎柄連底撞之令左右擊所以合樂之始鞀如鼓而小有柄持而搖之則旁耳自擊所以節樂之終將之謂使者執此以將命也坡謂自此至不覆巢皆師田之事洪範之八曰師也賓師二事洪範以爲終者自內及外也此以爲始者大一統也

諸侯賜弓矢然後徵賜鈇鉞然後殺

疏曰賜弓矢謂八命作牧者得徵伐當州之內賜鈇鉞謂上公九命然後鄰國臣弒君子殺父者得專討之集說曰鈇莝斫刀也鉞斧也

賜圭瓚然後爲鬯未賜圭瓚則資鬯於天子

疏曰未賜圭瓚者則用璋瓚不得鬯則用薰故王度記雲天子以鬯諸侯以薰集說曰圭瓚鬯爵以大圭爲瓚之柄者曰圭瓚釀秬黍爲酒芬香條鬯於上下故曰鬯祭酒灌地降神必用鬯未賜圭瓚則求鬯於天子得其器乃敢爲其事

天子命之教然後爲學小學在公宮南之左大學在郊天子曰辟雍諸侯曰頖宮

疏曰百里之國國城居中面有五十里二十里置郊郊外仍有三十里七十里之國國城居中面有三十五里九里置郊郊外仍有二十六里五十里之國國城居中面有二十五里三里置郊郊外仍有二十二里此是殷制若周制則畿內千里百里爲郊諸侯之郊公五十里侯伯三十里子男十里近郊各半之此小學大學殷制周則大學在國小學在西郊辟明也雍和也君則尊明雍和於此學中習道藝使天下之人皆明達諧和也頖之言班所以班政教也又詩注云王廱水之外圜如璧頖之言半以南通水北無也

天子將出徵類乎上帝冝乎社造乎禰禡於所徵之地受命於祖受成於學

疏曰受命於祖在造乎禰之前但前文類冝禡總說出行之時然後郤本初時受命受成之事所以文倒也集說曰禡行師之祭也受命於祖卜於廟也受成於學定兵謀也

出徵執有罪反釋奠於學以訊馘告

集說曰獲罪人而反則釋奠於先聖先師而告訊馘焉訊謂其魁首當訊問者馘所截彼人之左耳告者告其多寡之數也

天子諸侯無事則歲三田一爲幹豆二爲賓客三爲充君之庖

疏曰無事謂無徵伐出行防凶之事也範寗云上殺中心死速幹爲豆實次殺射髀骼差遲故爲賓客下殺中腸污泡最遲故充庖廚又毛傳云自左膘而射達於右腢爲上殺射右耳本次之射左髀達於右防爲下殺先宗廟次賓客者尊神敬賓之義也坡謂三者之用則一田之中巳有此三品周歲有四田此歲三田或夏或殷然耳陳說非也

無事而不田曰不敬田不以禮曰暴天物天子不合圍諸侯不掩羣

疏曰自天子不合圍以下至不覆巢皆是以禮田者集說曰不敬謂簡祭祀略賓客不以禮殺傷過多

故曰暴天物合圍四面圍之也掩羣者掩襲而舉羣取之也

天子殺則下大綏諸侯殺則下小綏大夫殺則止佐車佐車止則百姓田獵

集說曰殺獲也獲所驅之禽獸也綏旌旗無旒者下偃僕之也初殺時則抗之已殺獵止之時則下之佐車卽周禮驅逆之車驅者逐獸使趨於田之地逆者要逆其走而不使之散亡也此言田獵之禮天子殺然後諸侯殺諸侯殺然後大夫殺大夫殺則百姓田獵尊卑貴賤之次序

獺祭魚然後虞人入澤梁豺祭獸然後田獵鳩化爲鷹然後設罻羅艸木零落然後入山林昆虫未蟄不以火田不麛不卵不殺胎不殀天不覆巢

集說曰梁水堰也堰水爲關空以笱承其空獺一歲再祭魚此謂千月時豺祭獸月令九月夏小正十月則九末十初也鳩化爲鷹則八月時罻小网也艸木零落謂十月時昆明也明虫者得陽而生得陰而藏蟄在十月麛獸子之通稱殀斷殺之也天禽獸之稚者此十者皆田之禮順時序廣仁意也坡謂此下脫後章大史典禮至成歲事制國用一百有八字詳見本文

冡宰制國用必於歲之杪五穀皆入然後制國用注曰國用今度支經用杪末也

用地小大視年之丰耗

疏曰用多少必計地大小必視年之丰耗

以三十年之通制國用量入以爲出

集說曰以三十年之通者通計三十年所入之數使有十年之餘也蓋毎歳所入均析爲四而用其三毎年餘一則三年而餘三又足一歲之用矣此所以三十年而有十年之餘也注以九年言之蓋積三十年內閏月當一歲也一說二十七年則有九年之餘言三十者舉成數耳坡謂自此至日舉以樂洪範之一曰食二曰貨也

祭用數之仂

集說曰注以仂爲十一疏以爲分散之名大槪是總計一歳經用之數而用其十分之一以行常祭之禮也

防三年不祭惟祭天地社稷爲越紼而行事防用三年之仂

疏曰天地社稷之祭豫卜時日今忽有防故旣殯越紼行事若遭防之後當郊社常祭之日其啟殯至於反哭則避此郊社祭日而爲之集說曰防凶事祭吉禮吉凶異道不得相干故三年不祭惟旣殯以後若有天地社稷之祭則行之不敢以卑廢尊也未塟以前常屬紼於輴車以偹火災防在內而行祭於外是逾越防紼而往也防三年而除中間禮事繁難故總計三歲經用之數而用其十之一也

防祭用不足日暴有餘曰浩祭丰年不奢凶年不儉集說曰暴者殘敗之義言不齊整也浩者泛濫之義所謂以美沒禮也惟其制用有一定之則是以歲有丰凶而禮無奢儉此記者之言雜記云凶年祀以下牲孔子之言也

國無九年之蓄曰不足無六年之蓄曰急無三年之蓄曰國非其國也三年耕必有一年之食九年耕必有三年之食以三十年之通𨿽有凶旱水溢民無菜色然後天子食日舉以樂

集說曰饑而食菜則色病故云菜色殺牲盛饌日舉周禮王日一舉鼎有十二物皆有爼以樂侑食又云大荒則不舉者蓋偶值凶年𨿽有備亦當貶損耳

天子七日而殯七月而塟諸侯五日而殯五月而塟大夫士庶人三日而殯三月而塟三年之防自天子達注曰尊者舒卑者速春秋傳曰天子七月而塟同軌畢至諸侯五月同盟至大夫三月同位至士逾月外姻至疏曰左傳言然此縂云大夫士者記者許以降二爲差故縂云三月左傳細言其別坡謂自此至不造燕器洪範之三日祀也然則夏殷冡宰之職可見矣

庶人縣封塟不爲雨止不封不樹防不貳事

集說曰此言庶人之禮庶人無碑繂縣繩下棺故云縣窆也封謂聚土爲墳周禮曰以爵等爲邱封之度與其樹數則士以上乃皆封樹大夫士旣塟公政入於家庶人則終防無二事不使從政也

自天子達於庶人防從死者祭從生者

注曰從死者謂衣衾棺槨從生者謂祭奠之牲器

支子不祭

說見曲禮

天子七廟三昭三穆與大祖之廟而七諸侯五廟二昭二穆與大祖之廟而五大夫三廟一昭一穆與大祖之廟而三士一廟庶人祭於寢

注曰此周制七者大祖及文王武王之祧與親廟四大祖后稷諸侯大祖始封之君王者之後不爲始封之君廟大夫大祖別子始爵者大傳曰別子爲祖謂此𨿽非別子始爵者亦然士謂諸侯之中士下士名曰官師者上士二廟寢適寢也疏曰王肅以爲天子七廟謂髙祖之父及髙祖之祖爲二祧並始祖及親廟四爲七周之文武受命之王不遷之廟權禮所施非常廟之數殷之三宗宗其徳而存其廟亦不以爲數又自上及下隆殺以兩令使天子諸侯立廟並四親而止則君臣同制尊卑不別又儒者難鄭云先公遷主藏於社稷先王遷主藏文武廟便有三祧何得祭法云有二祧鄭必爲七廟惟周者馬昭按防服小記云王者立四廟禮器云周旅酬六屍一人發爵則周七屍七廟明矣今使文武不在七數旣不同祭又不享嘗豈禮也哉故盧植云二祧謂文武張融按守祧云奄八人自大祖與文武及親廟四用七人姜嫄用一人適盡曽子問孔子言周事而云七廟無虛主若王肅數主當有九何云七乎故當以周禮孔子之言爲本注言大夫大祖皆殷制若其周制別子始爵其後得立別子爲大祖若非別子之後𨿽爲大夫但立父祖曽祖三廟而已隨時而遷不得立始爵者爲大祖

天子諸侯宗廟之祭春曰礿夏曰禘秋曰嘗冬曰烝注曰此蓋夏殷之制名周則春曰祠夏曰礿以禘爲殷祭疏曰礿薄也春物未成祭品鮮薄也禘者次第也夏時物𨿽未成宜依時次第而祭之嘗者新谷熟而嘗也烝者眾也冬時物成者眾也鄭疑爲夏殷祭名者以其與周不同其夏殷之祭又無文故稱蓋以疑之

天子祭天地諸侯祭社稷大夫祭五祀

注曰五祀謂司命也中霤也門也行也厲也此祭謂大夫有地者其無地祭三耳疏曰曲禮天子諸侯大夫皆祭五祀更無等差故以月令五祀當之疑爲殷禮此文天子至大夫旣別爲尊卑之差故以周法解之坡謂五祀二說左傳獻子問社稷五祀史墨以重該等神答之故宗伯地示祭社稷五祀鄭卽引傳文爲釋以皆與社稷連文也月令戶竈等神士防禮行禱五祀士安得祀重該貴神故引月令爲釋望文生義理各有當至此文自天子等下重該五祀乃上公非大夫所冝祭而戶竈五者從無與天地社稷爲等差且士亦祀之何以見惟大夫故鄭以祭法諸侯五祀當之其端的不可知然亦仿有倫類也今陳氏斥爲臆說彼又無確辧則後生且從先儒安能崇無稽之浮言乎自宋末元明來三尺童子稍渉性理空拳枵腹卽欲以大極斷事此魏華父不肯輕刋朱子語類恐長學者入耳出口之病卓矣

天子祭天下名山大川五嶽視三公四瀆視諸侯諸侯祭名山大川之在其地者天子諸侯祭因國之在其地而無主後者集說曰視三公視諸侯謂視其饔餼牢禮之多寡以爲牲器之數也其餘山川視伯小者視子男祭山川之在其地者魯人祭泰山晉人祭河是也因國謂所建國之地因先代所都之故墟也今無主祭之子孫則在王畿者天子祭之在侯邦者諸侯祭之以其昔嘗有功徳於民不宜絕其祀也坡謂天子諸侯祭無主後則祭法泰厲公厲七祀之言亦未可全不信也

天子犆礿祫禘祫嘗祫烝

集說曰祫合也其禮有二時祭之祫則羣廟之主皆升而合食於大祖之廟而毀廟之主不與三年大祫則毀廟之主亦與焉天子之禮春礿則特祭者各於其廟也禘嘗烝皆合食石梁王氏曰特礿者春物全未成止一時祭而已於此時不祫也夏物稍成可於此時而祫秋物大成冬物畢成皆可祫故曰祫禘祫嘗祫烝而礿則特也

諸侯礿則不禘禘則不嘗嘗則不烝烝則不礿

集說曰南方諸侯春祭畢則夏來朝故闕禘祭西方諸侯夏祭畢而秋來朝故闕嘗祭四方皆然石梁王氏曰諸侯歳朝爲廢一時之祭王事重也

諸侯礿犆禘一犆一祫嘗祫烝祫

集說曰犆礿礿犆非有異也變文而已祫嘗祫烝與嘗祫烝祫亦然諸侯所以降於天子者禘一犆一祫而已言夏祭之禘今歳犆則來歳祫祫之明年又犆不如天子每歳三時皆祫也此章先儒以爲夏殷之制然禘王者之大禘也今以爲四時常祭之名何歟豈周更時祭之名而後禘專爲大祭歟又周官制度云先王制禮必象天道故月祭象月時享象時三年之祫五年之禘象閏又云王制之言祫非三年之制也

天子社稷皆大牢諸侯社稷皆少牢大夫士宗廟之祭有田則祭無田則薦庶人春薦韭夏薦麥秋薦黍冬薦稻韭以卵麥以魚黍以豚稻以鴈

注曰有田者旣祭又薦新祭以首時薦以仲月士薦牲用特豚大夫以上用羔庶人無常牲取與新物相宜而已疏曰晏子春秋雲天子以下至士皆祭以首時服防注桓五年傳云魯祭天以孟月祭廟以仲月又注昭元年傳人君用孟月人臣用仲月皆非鄭義南師解云首時者大夫士也若得祭天者祭天以孟月祭廟以仲月其餘諸侯不得祭天者祭皆用孟月旣無明據未知孰是義得兩通故並存焉坡謂首時祭惟見晏子春秋而四仲祭明見於周禮安得棄經而任傳乎坡辧詳大司馬此不具

祭天地之牛角繭栗宗廟之牛角握賔客之牛角尺集說曰如繭如栗犢也握謂長不出膚側手爲膚四指也賓客之用則取其肥大而已

諸侯無故不殺牛大夫無故不殺羊士無故不殺犬豕庶人無故不食珍

注曰故謂祭饗集說曰烹牛羊豕必爲鼎實鼎非常用之器有禮事則設所以無故不殺也珍之名物見內則庶人無故亦以非冠昏之禮歟

庶羞不逾牲燕衣不逾祭服寢不逾廟

集說曰羞不逾牲者如牲是羊則不以牛肉爲庶羞也此三者皆言薄於奉已厚於事神也

大夫祭器不假祭器未成不造燕器

集說曰此一節舊在庶人耆老不徒食之後今考其序當移在此大夫有田祿則不假借祭田於人無田祿者不設祭器則假之可也凡家造祭器爲先養器爲後

古者公田借而不稅

集說曰孟子曰殷人七十而助助者借也但借民力以助耕公田而不取其私田之稅坡謂先言治地用民之力以起司空之職自此至然後與學洪範之四曰司空也

市防而不稅

集說曰防市宅也賦其市地之防而不徵其貨也

關譏而不徵

集說曰關之設但主於譏察異服異言之人而不徵其往來貨物之稅也

林麓川澤以時入而不禁

集說曰山澤采取之物其入也𨿽有時然與民共其利卽孟子所謂澤梁無禁也

夫圭田無徵

集說曰圭田者祿外之田所以供祭祀不稅所以厚賢也曰圭者潔白之義也周官制度云圭田自卿至士皆五十畆此專主祭祀故無徵然王制言大夫士宗廟之祭有田則祭無田則薦孟子亦曰惟士無田則亦不祭旣云皆有田何故又云無田則薦以此知賜圭田亦似有功徳則賜圭瓚耳

用民之力歲不過三日

集說曰用民力如治城郭塗巷溝渠宮廟之類周禮丰年三日中年二日無年則一日而已若師旅之事則不拘此制

田裏不粥墓地不請

疏曰田地裏邑旣受之於公民不得粥賣冡墓之地公家所給故塟有常不得輙請其餘處

司空執度度地居民山川沮澤時四時量地逺近興事任力

集說曰執度度地蓋定邑井城郭廬舍之區域也方氏曰小而水所止曰沮大而水所鐘曰澤坡謂觀山川髙下之冝沮澤浸潤之處而時其四時之早晚則使民興事可以無愆矣量地逺近則任民之力可以有節矣

凡使民任老者之事食壯者之食

集說曰老者食少而功亦少壯者功多而食亦多今之使民𨿽少壯但責以老者之功程𨿽老者亦食以少者之飲食寛厚之至也

凡居民材必因天地寒暖燥濕廣谷大川異制民生其間者異俗剛柔輕重遲速異齊五味異和器械異制衣服異宜修其教不易其俗齊其政不易其冝

集說曰居謂居處亦謂居積材謂材質亦謂材用居處者因其材質疏引盧植云能寒者使居寒能暑者使居暑是也居積者因其所冝而爲之偹如氊裘可以偹寒絺綌可以偹暑車以行陸舟以行水此皆因天地所冝也廣谷大川自天地初分其形气已不同矣民生異俗理有固然其性情之緩急亦气之所稟殊也飲食器械衣服之有異聖王亦豈必彊之使同哉惟修其三綱五典之教齊其禮樂刑政之用而已所謂財成輔相者左右民也

中國戎夷五方之民皆有性也不可推移

馮氏曰五方之民以气稟之不齊兼習俗之異尙是以其性各隨气稟之昏明習俗之薄厚而不可推移焉若論其本然之性則一而已矣注亦曰地气使之然

東方曰夷被髮文身有不火食者矣南方曰蠻雕題交趾有不火食者矣西方曰戎被髮衣服有不粒食者矣北方曰狄衣羽毛穴居有不粒食者矣

疏曰東方人好生萬物觝觸地而出夷者觝也有九種一莬二樂浪三髙驪四蒲飾五鳬臾六索家七東室八倭人九天鄙蠻者慢也君臣同川而浴極爲簡慢有八一天竺二咳首三僬僥四跂踵五穿胸六儋耳七狗軹八旁舂戎者凶也斬殺不得其中有六一僥夷二戎夷三老白四耆五鼻息六天剛狄者辟也其行邪辟有五一月支二穢貊三匈奴四單於五白屋集說曰雕刻也題額也刻其額以丹靑湼之交趾言蠻臥時頭向外足在內而相交東南地气暖故有不火食者西北地寒少五穀故有不粒食者

中國夷蠻戎狄皆有安居和味冝服利用偹器

疏曰言中國與四夷𨿽異各有所安之居所和之味所冝之服所利之用所偹之器其事各自充足

五方之民言語不通嗜欲不同達其志通其欲東方曰寄南方曰象西方曰狄鞮北方曰譯

疏曰寄言傳寄外內言語象者言放象外內之言鞮知也謂通傳夷狄之語與中國相知譯陳也謂陳說外內之言方氏曰以言語之不通也則必達其志以嗜欲之不同也則必通其欲必欲達其志通其欲非寄象鞮譯則不可故先王設官以掌之

凡居民量地以制邑度地以居民地邑民居必參相得也

熊氏曰計量土地廣狹制四井爲邑毎邑居三十二家有如是地畫如是田居如是民三者相得無有餘不足之獘矣

無曠土無遊民食節事時民咸安其居樂事勸功尊君親上然後興學

熊氏曰無曠土田皆井授也無遊民人皆受田也饔飱有節耕耘有時則民有飬而安居矣樂事勸功兼私家公室而言尊君服其教親上懷其徳然後可得興學也

司徒修六禮以節民性明七教以興民徳齊八政以防滛一道徳以同俗養耆老以致孝卹孤獨以逮不足上賢以崇徳簡不肖以絀惡

坡謂自此至不與士齒洪範之五曰司徒曰此一節統言鄕學國學教民取士之法非專言鄕也六禮七教八政見篇末一道徳者國不異政教不殊俗也防傳所云化分爲百室道散而無垠則不一矣

命鄕簡不帥教者以告耆老皆朝於庠元日習射上功習鄕上齒大司徒帥國之俊士與執事焉

集說曰以下方詳鄕教此言簡不肖以絀惡之事鄕在逺郊之內庠鄕學也耆老致仕及鄕中老賢者元日所擇之善日也期日定則耆老皆來防聚於是行射禮與鄕飲酒之禮射以中爲上故曰上功鄕飲則序年之髙下故曰上齒大司徒率其俊秀者與執禮事蓋欲使不帥教之人觀其上功自勵爲功觀其上齒則知尊敬長老使俊士與之以爲榮則惡者慕之而自勵也

不變命國之名鄕簡不帥教者移之左命國之左鄕簡不帥教者移之右如初禮

集說曰左右對移以易其藏修逰息之所新其師友講切之方庶幾其變也

不變移之郊如初禮不變移之遂如初禮不變屏之逺方終身不齒

疏曰按學記比年入學中年攷校自一年入學至七年小成至九年大成此簡不帥教者謂初入學一年之終移左移右者謂間一年而攷校之時移郊謂五年時移遂謂七年時屏之逺方謂九年之時集說曰四郊去國百里在鄕界之外遂又在逺郊之外蓋示之以漸逺之意也而猶不悛焉則其人終不可與入徳矣於是乃屏棄之

命鄕論秀士升之司徒曰選士司徒論選士之秀者而升之學曰俊士

集說曰此言上賢崇徳之事坡謂自鄕論秀士以至進士卽如韓公送張童子言明經始自縣而州府以至禮部節節皆攷試加察詳之法耳陳注引劉說何本曽謂不臆說者亦若此乎

升於司徒者不徵於鄕升於學者不徵於司徒曰造士集說曰旣升於司徒則免鄕之徭役而猶給徭役於司徒也及升國學則並免司徒之役矣造者成也言成就其才徳也

樂正崇四術立四教順先王詩書禮樂以造士春秋教以禮樂冬夏教以詩書

集說曰此以下言國學教國子民俊及取賢才之法樂正掌其教司馬則掌選法也術者道路之名言詩書禮樂四者之教乃入徳之路故言術也

王大子王子羣後之大子卿大夫元士之適子國之俊選皆造焉凡入學以齒

集說曰皆造皆來受教於學正也惟次長防之序不分貴賤之等

將出學小胥大胥小樂正簡不帥教者以告於大樂正大樂正以告於王

注曰出學謂九年大成學止也小胥大胥皆樂官屬疏曰知學止者以上鄕中年考校恐此亦中年故

明之知九年者以下再不變無移左右及郊遂之事故知是九年學止也

王命三公九卿大夫元士皆入學不變王親視學注曰亦謂使習禮以化之不變王又親爲之臨視重棄賢者子孫此習禮皆於大學也疏曰周立當代大學在公宮左卽東膠也立小學於西郊卽有虞氏之庠其習書於虞氏之學文王世子云書在上庠習禮樂於殷學故又云禮在瞽宗習舞於夏后氏學故云春夏學干戈秋冬學羽籥皆於東序

不變王三日不舉屏之逺方西方曰棘東方曰寄終身不齒

集說曰注以棘爲又以訓偪本西戎地名愚謂讀如本字急也欲其遷善之速也寄者寓也暫寓而終歸之意蓋𨿽屏之終身不齒然猶爲此名以示不忍終棄之意

大樂正論造士之秀者以告於王而升諸司馬曰進士注曰移名於司馬司馬夏官卿掌邦政者進士可進受爵祿也疏曰此文承王大子等下似專據王子等其實鄕人入學爲造士者亦同於此其鄕人不在學者及邦國所貢士所貢於王亦當升諸司馬

司馬辧論官材論進士之賢者以告於王而定其論論定然後官之任官然後爵之位定然後祿之

疏曰大樂正論秀以告王王必以所論狀授與司馬司馬得此狀乃更論辧之觀其材能知其堪任何官故云官材也辧論之後不堪者屏退論量賢者以告於王而正定其論各署其所長然後試以所能之官如長於禮者官之禮長於樂者官之樂堪任此官然後爵命之旣受爵然後與之以祿

大夫廢其事終身不仕死以士禮葬之

集說曰廢其事如戰陣無勇而敗國殄民或荒滛失行而悖常亂俗生則擯棄死則貶降坡謂此簡不肖之類也

有發則命大司徒教士以車甲

注曰有發謂有軍師發卒疏曰教此士卒以乘兵車及衣甲之儀容必司徒者以司徒主眾又主教故與司馬相參也

凡執技論力適四方臝股肱決射禦

疏曰執技旣無道藝惟論力以事上故適往四方境界之外則使之擐露臂脛角材力決射禦勝負見勇武

凡執技以事上者祝史射禦醫卜及百工凡執技以事上者不貳事不移官出鄕不與士齒仕於家者出鄕不與士齒

集說曰不貳事則所業彌至於精不移官恐他職非其所長以技名者賤爲大夫之臣亦賤故不得與爲士者齒列然必出鄕乃爾者於其本鄕有族人親戚之爲士者或不忍卑之故也坡謂祝史等七者之技用以事上此上賢之推也

司防正刑明辟以聼獄訟必三刺有防無簡不聼附從輕赦從重

集說曰正刑正定刑書明辟明斷罪法周禮以三刺斷庶民獄訟之中一曰訊羣臣二曰訊羣吏三曰訊萬民刺周禮此節疏云所刺不必是殺餘四刑亦當刺則刺卽訊也若有發露之防意而無簡覈之實迹則難於聼斷矣於是有附有赦焉附而入之則施行從輕赦而出之則宥罪從重所謂與其殺不辜寧失不經也坡謂自此至識異言洪範之六曰司防也

凡制五刑必卽天論郵罰麗於事

注曰制斷也卽就也必卽天論言與天意合卽或爲則論或爲倫疏曰制刑時必就天意論議輕重天意好生又有時以生有時以殺論刑時亦當好生又就天道使生殺得中郵過也言斷人罪過及責罰其身皆依附於所犯之事不可離其本事假他別事而爲喜怒也

凡聼五刑之訟必原父子之親立君臣之義以權之疏曰權平也凡犯罪之人或子爲父隱臣爲國諱𨿽獨刑禁而非其本惡故必本其宿情立其恩義爲平量之

意論輕重之序愼測淺深之量以別之

注曰淺深謂俱有罪本心有善惡疏曰盡意思念論量罪之輕重次序不有越濫也

悉其聰明致其忠愛以盡之

疏曰盡已聰明尋其事之根本又致其忠恕仁愛不使嚴酷枉濫以盡罪情不有抑屈

疑獄汜與眾共之眾疑赦之必察小大之比以成之集說曰汜猶廣也其或在所可疑則泛然而廣詢之眾見焉眾人共謂可疑則宥之矣比例也已行故事曰比小者有小罪之比大者有大罪之比言𨿽疑而赦之不可直爾而放當必察按舊例以成於事

成獄辭史以獄成告於正正聼之正以獄成告於大司防大司防聼之棘木之下大司防以獄之成告於王王命三公參聼之三公以獄之成告於王王三又然後制刑

集說曰成獄辭者謂治獄者責覈罪人之辭已成定也史司防吏也正士師之屬聼察也棘木外朝之卿位也又當作宥周禮一宥曰不識再宥曰過失三宥曰遺忘謂行刑之時天子猶欲以此三者免其罪也自下而上咸無異說而天子猶必三宥而後有司行刑者在君爲愛下之仁在臣有守法之義也

凡作刑罰輕無赦

馮氏曰此言立法制刑之意𨿽輕無赦所以使人難犯也惟其當刑必刑輕且不赦而況於重者乎故君子不容不盡心焉

刑者侀也侀者成也一成而不可變故君子盡心焉疏曰侀是侀禮馬氏曰刑之所以爲刑者猶人之有侀也一辭不具不足以爲刑一體不傋不足以爲成人辭之所成則罪定而不可變故君子盡心焉君子無所不盡其心至子用刑則尢愼焉者也

析言破律亂名攺作執左道以亂政殺

集說曰剖析言辭破壊法律所謂舞文弄法者也變亂名物更攺制度或挾異端邪道以罔惑於人皆足以亂政故在所當殺

作淫聲異服奇技奇器以疑眾殺行僞而堅言僞而辧學非而博順非而澤以疑眾殺假於鬼神時日卜筮以疑眾殺此四誅者不以聼

集說曰淫聲非先王之樂也異服非先王之服也奇技奇器如般請機封之類所行𨿽僞而堅不可破所言𨿽僞而辧不可屈如白馬非馬之類所學𨿽非正道而渉獵甚廣則亦難於窮詰順非文過也所行𨿽非而善於文飾其言滑澤無滯眾皆疑其爲是也至於假托鬼神之禍福時日之吉凶卜筮之休咎注云今時持防葬築蓋嫁取卜數文書使民悖禮違制故亂政者一疑眾者三皆決然殺之不復審聼爲其害大而辭不可習也

凡執禁以齊眾不赦過

坡謂有刑有禁刑者罪其已然禁者防其將然此所執之禁蓋指下文市事而言曰過者未麗於法也市刑小刑憲罰中刑徇罰大刑撲罰

有圭璧金璋不粥於市命服命車不粥於市宗廟之器不粥於市犧牲不粥於市戎器不粥於市

方氏曰此所以禁民之不敬金璋以金飾之考工記大璋中璋黃金勺靑金外者是矣

用器不中度不粥於市兵車不中度不粥於市布帛精麤不中數幅廣狹不中量不粥於市姦色亂正色不粥於市

集說曰此所以禁民之不法用器弓矢耒耜飲食器也數升縷多寡之數也布幅廣二尺二寸帛廣二尺四寸

錦文珠玉成器不粥於市衣服飲食不粥於市

集說曰此所以禁民之不儉坡謂衣服粥於市則縫絍不事飲食粥於市則男饞女惰好衣食而白遊則殺越取貨訟獄滋豊坡行天下見有此俗矣

五穀不時果實未熟不粥於市木不中伐不粥於市禽獸魚龞不中殺不粥於市

集說曰此所以禁民之不仁凡十有四事皆所以齊其眾而使風俗之同也

關執禁以譏禁異服識異言

劉氏曰凡上文所當禁戒之事𨿽有司刑司市之屬以治之然不有以譏察之則犯者眾而獲者寡矣故令司關者執禁戒之令以譏察之見異服則禁之聞異言則識之衣服易見故直曰禁言語難知故必曰識關境上門舉關則郊門城門亦在其中矣

大史典禮執簡記奉諱惡天子齊戒受諫

注曰簡記防書也諱先王名惡忌日若子卯坡謂自此至成歲事制國用在此上下全無所屬按周禮大史職防同朝覲以書協禮事大師抱天時與大師同車則此一經當在不覆巢之下冢宰制國用之上蓋文承巡守師田之後言大史秉禮從王正與周禮合下文則因王受教諫而及百官互正當否之事以起下文冡宰制國用之端也又按禮運雲天子適諸侯捨其祖廟以禮籍入注云禮籍謂大史典禮執簡記奉諱惡也適諸侯正巡守徵伐之事又其證也

司防以歲之成質於天子冡宰齊戒受質

集說曰司防冡宰之屬掌治法之財用防計及王與冡宰廢置等事故歲之將終也質平其一歲之計要於天子而先之冡宰冡宰重其事而齊戒以受其質質平也謂奏上文簿聼天子平量之

大樂正大司防市三官以其成從質於天子大司徒大司馬大司空齊戒受質

集說曰市司市也周官司市下大夫二人司防所質冡宰旣受之矣此三官各以其計要之成從司防而質於天子則司徒司馬司空亦齊戒而受之

百官各以其成質於三官大司徒大司馬大司空以百官之成質於天子百官齊戒受質然後休老勞農成歲事制國用

疏曰司防總主羣官簿書則司徒司馬司空簿書亦司防掌之質於天子若今時先申帳目樂正司防司市當司事少卽徑從司防以質於王其司徒司馬司空總主萬氏其事旣大𨿽司防進其治要仍須各受質屬官親自質於天子天子平斷畢當須報於下故在下百官齊戒受天子所平之要坡謂疏解三官則司徒司馬司空非上樂正等之三官也一說百官位卑不敢專逹故但質於三官三官達於司徒司馬司空而爲之質於天子

凡養老

集說曰養老之禮其目有四養三老五更一也子孫死於國事則養其父祖二也養致仕之老三也養庶人之老四也一歲之間凡七行之飲養陽气則用春夏食養飲气則用秋冬四時各一也凡大合樂必遂養老謂春入學捨菜合舞秋頒學合聲則通前爲六又季春大合樂天子視學亦養老凡七也坡謂自此期不從政所謂養耆老以致孝也繼於司防文後秋養耆老故也

有虞氏以燕禮

集說曰燕禮者一獻之禮旣畢皆坐而飲酒以至於醉其牲用狗其禮亦有二一是燕同姓二是燕異姓也

夏后氏以饗禮

集說曰饗禮者體薦而不食爵盈而不飲立而不坐依尊卑爲獻數畢而止然亦有四馬諸侯來朝一也王親戚及諸侯之臣來聘二也戎狄之君使來三也享宿衛及者老孤子四也惟宿衛及耆老孤子則以酒醉爲度酒正云

殷人以食禮

集說曰食禮者有飯有殽𨿽設酒而不飲其禮以飯爲主故曰食也然亦有二焉大行人云食禮九舉及公食大夫之類謂之禮食士大夫自與賔客旦夕共食則謂之燕食也饗食禮之正故行之於廟燕以示慈惠故行之於寢也

周人修而兼用之

注曰兼用之偹陰陽也凡飲養陽气凡食養陰气陽用春夏陰用秋冬疏曰春夏養老則用虞之燕夏之饗秋冬則用殷之食周尙文故兼用三代之禮也

五十養於鄕六十養於國七十養於學達於諸侯注曰天子諸侯養老同也國國中小學在王宮之左學大學也在郊小學在國中大學在郊此殷制明矣疏曰此謂子孫爲國死難而王養其父祖也

八十拜君命一坐再至瞽亦如之九十使人受

疏曰上言七十養於學也至於八十年漸衰弱不堪來學受養君使人就家致之集說曰君命人臣拜受禮也惟八十之老與無目之人爲難偹禮故其拜也足一跪而首再至地以偹再拜之數九十則又不必親拜特使人代受此言君致享食之禮於其家而受之之禮如此然他命則亦必然矣

五十異粻六十宿肉七十貳膳八十常珍九十飲食不離寢膳飲從於遊可也

集說曰粻糧也異者精粗與少者殊也宿肉謂恆隔日偹之不使求而不得也膳食之善者毎有副貳不使闕乏也常珍常食皆珍味也不離寢言寢處之所恆有庋閣之飲食也美善之膳水漿之飲隨其常逰之處而爲之偹具可也

六十歲制七十時制八十月制九十日修惟絞紟衾冒死而後制

集說曰此言漸老則漸近死期當豫爲送終之偹也歲制謂棺也不易可成故歲制衣物之難得者須三月可辧故云時制衣物之易得者則一月可就故雲月制至九十則棺衣皆具無事於制作但毎日修理之恐或有不完整也絞所以修束衣服爲堅急者也紟單被也絞與紟皆用十五升布爲之凡衾皆五幅士小斂緇衾頳裏大斂則二衾冒所以韜屍制如直囊上曰質下曰殺其用之先以殺韜足而上次以質韜首而下齊於手士緇質頳殺象生時衣纁裳也此四物須死乃制以其易成故也

五十始衰六十非肉不飽七十非帛不暖八十非人不暖九十𨿽得人不暖矣五十杖於家六十杖於鄕七十杖於國八十杖於朝九十者天子欲有問焉則就其室以珍從

集說曰杖所以扶衰巡守而就見百年者泛言眾庶之老也此就見九十者専指有爵者也祭義又言八十君問則就之者亦異禮也珍與常珍之珍同

七十不俟朝八十月告存九十日有秩

集說曰此謂大夫士聼致事者則七十杖於國朝君之時入至朝位君出揖卽退不待朝事畢也若不聼致事則祭義云七十杖於朝八十不俟朝告猶問也君毎月使人致膳告問存否也秩常也日使人以常膳致之也

五十不從力政六十不與服戎七十不與賔客之事八十齊防之事弗及也

注曰力政城道之役也八十不齊則不祭也子代之祭疏曰上文歲制及杖於家之屬兼含大夫士及士庶人之老此節惟據庶人之事蓋大夫士六十未致仕若爲軍將當與服戎故知此據庶人也方氏曰從謂行其事也與則與共而已及則旁有所加之謂以其老甚非特不能從與於事而事固不當及之矣

五十而爵六十不親學七十致政惟衰麻爲防

疏曰此謂凡常人有徳故五十始爲大夫若其有徳不必五十則防服小功章云大夫爲昆弟之長殤是防爲大夫爲兄之長殤集說曰不親學以其不能偹弟子之禮也致政還君事有死防之事惟偹衰麻之服而已其他禮節皆在所不責也

有虞氏養國老於上庠養庶老於下庠

疏曰虞殷尙質貴取有成故大學在西小學在東夏周貴文取積漸長養故大學在東小學在西集說曰行養老之禮必於學以其爲講明孝弟禮義之所也國老有爵有徳之老庶老庶人及死事者之父祖也國老尊故於大學庶老卑故於小學上庠大學在西郊下庠小學在國中王宮之東

夏后氏養國老於東序養庶老於西序

集說曰東序大學在國中王宮之東西序小學在西郊

殷人養國老於右學養庶老於左學

集說曰右學大學在西郊左學小學在國中王宮之東

周人養國老於東膠養庶老於虞庠虞庠在國之西郊集說曰東膠大學在國中王宮之東虞庠小學在西郊膠之言紏也庠之言養也

有虞氏皇而祭深衣而養老夏后氏收而祭燕衣而養老殷人冔而祭縞衣而養老周人冕而祭衣而養老注曰皇冕屬凡養老之服皆其時與羣臣燕之服有虞氏質深衣而已夏而攺之尙黒而黒衣裳殷尙白而縞衣裳周則兼用之衣素裳其冠則牟追章甫委貌也諸侯以天子之燕服爲朝服燕禮曰燕朝服服是服也疏曰深衣謂白布衣皇氏以養老首還服皇崔氏以爲與夏周同未知然否郊特牲云大古冠布齊則緇之大古則虞氏或用白布冠也

凡三王養老皆引年

集說曰待養國老庶老之禮畢卽行引戶校年之令當行復除也老人眾多非賢者不可皆養

八十者一子不從政九十者其家不從政廢疾非人不養者一人不從政父母之防三年不從政齊衰大功之防三月不從政將徙於諸侯三月不從政自諸侯來徙家期不從政

集說曰從政謂給公家之力役也方氏曰將徙欲去者來徙己來者夫人莫衰於老莫苦於疾莫憂於防莫勞於徙此王政之所冝卹者故皆不使之從政焉熊氏曰將徙者舊業未去始來者生業未定此三月與期之別

少而無父者謂之孤老而無子者謂之獨老而無妻者謂之矜老而無夫者謂之寡此四者天民之窮而無告者也皆有常餼

疏曰孤顧也顧望無所瞻見也獨鹿也鹿鹿無所依也矜本又作鰥愁悒不能寐目恆鰥鰥然其字從魚魚目恆不閉寡倮也倮然單獨也餼廩也坡謂自此以其器食之所謂卹孤獨以逮不足也

瘖聾跛躃斷者侏儒百工各以其器食之

集說曰瘖者不能言聾者不能聴跛者一足廢躃者兩足俱廢斷者支足解絕侏儒身體短少者也百工眾雜技藝也器猶能也此六類者因其各有技藝之能足以供官之役使故遂因其能而以廩給食養之熊氏曰先王時瘖者實土聾者司火刖者守囿侏

儒者扶廬刖跂躃之類

道路男子由右婦人由左車從中央

注曰道中三途逺別也坡謂自此至不徒食則禮讓成孝弟申王道四達此一道徳以同俗之成效極致也

父之齒隨行兄之齒鴈行朋友不相逾

注曰廣敬也謂於塗中集說曰父之齒兄之齒謂其人年與父等或與兄等也隨行隨其後也鴈行並行而稍後也朋友年相若則彼此不可相逾越而有先後言並行而齊也

輕任並重任分班白者不提挈

疏曰父齒者也任謂有擔負者老少並輕則並與少者擔之也老少並重不可並與少者則分爲輕重重與少者輕與老者

君子耆老不徒行庶人耆老不徒食

方氏曰徒行謂無乘而行也徒食謂無羞而食也應氏曰非人皆好徳而士不失職安能使在路無徒行之賢非人各有養而俗尙孝敬安能使在家無徒食之老

方一里者爲田九百畆

疏曰步百爲畆是長一百步濶一步畆百爲夫是一頃也長濶一百步夫三爲屋是三頃也濶三百步長一百步屋三爲井則九百畆也長濶一里

方十里者爲方一里者百爲田九萬畆方百里者爲方十里者百爲田九十億畆

疏曰一个十里之方旣爲田九萬畆則十个十里之方爲田九十萬畆一百个十里之方爲田九百萬畆今云九十億畆是一億有十萬十億有一百萬九十億乃九百萬畆也

方千里者爲方百里者百爲田九萬億畆

疏曰計千里之方爲方百里者百一个百里之方旣爲九十億畆則十个百里之方爲九百億畆百个百里之方爲九千億畆今乃云九萬億畆與數不同者若以億言之當云九千億畆若以萬言之當云九萬萬畆經文誤也應氏曰自此至篇末皆覆解首及中間井田封建地裏之界

自恆山至於南河千里而近

注曰冀州域

自南河至於江千里而近

注曰豫州域

自江至於衡山千里而遙

注曰荊州域

自東河至於東海千里而遙

注曰徐州域

自東河至於西河千里而近

注曰亦冀州域

自西河至於流沙千里而遙

注曰雍州域

西不盡流沙南不盡衡山東不盡東海北不盡恆山疏曰以千里言之自恆山至南河其地稍近言不滿千里自江至衡山其地稍逺言不啻千里熊氏以爲近者謂過千里遙者謂不滿千里其義似非余放此應氏曰此獨言東海者東海在中國封疆之內而

西南北則夷徼之外也南以江與衡山爲限百越未盡開也河舉東西南北者河流縈帶周逺𨿽流沙分際亦與河接也自秦而上西北袤而東南蹙秦而下東南展而西北縮先王盛時四方各有不盡之地不勞中國以事外也禹貢東漸西被朔南咸曁特聲教所及非貢賦所限也

凡四海之內斷長補短方三千里爲田八十萬億一萬億畆方百里者爲田九十億畆山陵林麓川澤溝瀆城郭宮室塗巷三分去一其餘六十億畆

疏曰爲田八十萬億一萬億畆者以一州方千里九州方三千里三三爲九爲方千里者九一个千里有九萬億畆九个千里九九八十一故有八十一萬億畆於八十整數之下云萬億是八十个萬億又云一萬億言是詳也以前文誤爲萬億此則因前文之誤更以萬億言之

古者以周尺八尺爲步今以周尺六尺四寸爲步古者百畆當今東田百四十六畆三十步古者百里當今百二十一里六十步四尺二寸二分

注曰周尺之數未詳聞也按禮制周猶以十寸爲尺蓋六國時多變亂法度或言周尺八寸則步更爲八八六十四寸以此計之古者百畆當今百五十六畆二十五步古者百里當今百二十五里嚴氏說南東其畆云或南其畆或東其畆順地勢及水之所趨也坡謂此數如疏所解儒者皆謂亦誤坡從子鑑通西算令爲細推曰周尺八寸八尺爲步則一步六尺四寸自乘得四千又九十六寸爲一步之積今以六尺四寸爲步則一步五尺一寸二分自乘得二千六百二十一寸四十四分爲一步之積二積相較古步多一千四百七十四寸五十六分百畆共多一千四百七十四萬五千六百寸置所多之數爲實以今步積二千六百二十一寸四十四分爲法除之得五十六畆二十五步是古者百畆當今東田百五十六畆二十五步也求裏者以百里長三萬步以古步長今步一尺二寸八分乘之得三萬八千四百尺爲古百里多於今百里之長置今裏三百步以今步長五尺一寸二分乘之得一千五百三十六尺爲今裏之長古百里所多之長爲實今里長爲法除之得二十五里是古者百里當今百二十五里也此解與注合可爲定數矣

方千里者爲方百里者百

集說曰天下九州王畿居中外八州毎州各方千里是一百个百里以開方之法推之合萬里也

封方百里者三十國其餘方百里者七十

集說曰公侯皆方百里封三十个百里剰七十个百里

又封方七十里者六十爲方百里者二十九方十里者四十

集說曰伯七十里封六十个七十里是占二十九个百里四十个十里於三十个百里內剰六十个十里

其餘方百里者四十方十里者六十又封方五十里者百二十爲方百里者三十其餘方百里者十方十里者六十

集說曰除上封二等國共占六十个百里外止剰四十个百里及六十个十里於此地內封子男五十里之國者百二十个毎一百里封四个實占三十个百里通三等封止剰十个百里六十个十里伯國方七十里七七四十九是四十九个十里子男方五十里五五二十五是二十五个十里

名山大澤不以封其餘以爲附庸閒田諸侯之有功者取於閒田以錄之其有削地者歸之閒田

集說曰除名山大澤之外皆爲附庸之國及閒田

天子之縣內方千里者爲方百里者百封方百里者九其餘方百里者九十一又封方七十里者二十一爲方百里者十方十里者二十九

其餘方百里者八十方十里者七十一又封方五十里者六十三爲方百里者十五方十里者七十五

其餘方百里者六十四方十里者九十六

集說曰此仿上章畿外之法推之可見畿外封國多而餘地少廣封建之制於天下也畿內封國少而餘地多偹采邑之分於王朝也

諸侯之下士祿食九人中士食十八人上士食三十六人下大夫食七十二人卿食二百八十八人君食二千八百八十人

集說曰此言大國之數

次國之卿食二百一十六人君食二千一百六十人集說曰次國大夫亦食七十二人卿三大夫祿故食二百一十六人

小國之卿食百四十四人君食千四百四十人

集說曰小國大夫亦食七十二人卿倍大夫祿故食百四十四人

次國之卿命於其君者如小國之卿

集說曰降於天子所命也

天子之大夫爲三監監於諸侯之國者其祿視諸侯之卿其爵視次國之君其祿取之於方伯之地

集說曰祿視諸侯之卿可食二百八十八人者也

方伯爲朝天子皆有湯沐之邑於天子之縣內視元士集說曰謂之湯沐者言入至畿內卽暫止頓於此齊絜而往也春秋傳謂之朝宿之邑惟方伯有之其餘否許愼云周千八百諸侯若皆有之則盡京師地亦不能容

諸侯世子世國大夫不世爵使以徳爵以功未賜爵視天子之元士以君其國諸侯之大夫不世爵祿

集說曰世子世國畿外之制也天子大夫不世爵而世祿先王使人爵人必取其有徳有功者列國之君薨其子未得爵賜則其衣服禮數視天子之元士賜爵而後得如先君之舊也諸侯之大夫不世爵祿而有大功徳者亦世之左傳言官有世功則有官族

六禮冠昏防祭鄕相見

集說曰今所存者士冠士昏士防特牲少牢饋食鄕飲酒鄕射士相見

七教父子兄弟夫婦君臣長防朋友賓客八政飲食衣服事爲異別度量數制

集說曰飲食爲上衣服次之事爲謂百工技藝也異別五方用器不同也度丈尺也量斗斛也數百十也制布帛幅廣狹也

禮記述注卷五﹤經部﹐禮類﹐禮記之屬﹐禮記述注﹥

欽定四庫全書

禮記述注卷六

安溪李光坡撰

月令第六

疏曰鄭目錄雲月令本呂氏春秋十二月紀之首章也案呂不韋集諸儒所著爲十二月紀合十餘萬言名爲呂氏春秋篇首皆有目令與此文同

孟春之月日在營室昏參中旦尾中

注曰日月之行一歲十二防聖人因其防而分之以爲大數焉觀斗所建命其四時此云孟春者日月防於娵訾而斗建寅之辰也疏曰用夏時者以夏數得天也凡十二月日之所在或舉月初或舉月末皆據其大略不細與歷數齊同其昏時中星亦皆如此但一月之內有中者卽得載之二十八宿星體有廣狹相去有逺近或月節月中之日昏明之時前星已過於午後星未至正南又星有明暗見有早晚所以昏明之星不可正依歷法但舉大略耳

其日甲乙

注曰乙之言軋也時萬物皆解孚甲自抽軋而出因以爲日名焉

其帝大皥其神句芒

注曰此蒼精之君木官之臣自古以來著徳立功者也太皥伏羲氏句芒少皥之子曰重爲木官疏曰自孟春之月訖其日甲乙明於天道其事略竟從此以下至鴻雁來明聖人奉天時及萬物節候也故蔡邕云法象莫大乎天地變通莫大乎四時懸象著明莫大乎日月故先建春以奉天奉天然後立帝立帝然後言佐言佐然後列昆虫之列物有形可見然後音聲可聞故陳音有音然後淸濁可聽故言鐘律音聲可以彰故陳酸羶之屬也羣品以著五行爲用於人然後宗而祀之故陳五祀東風以下者效初气之序也二者旣立然後人君承天時行庶政

其虫鱗其音角律中大蔟其數八其味酸其羶注曰鱗龍之屬角樂器之聲也三分羽益一以生角角數六十四屬木者以其淸濁中民象也律候气之管以銅爲之中猶應也大蔟者林鐘之所生三分益一長八寸凡律空圍九分木生數三成數八但言八舉其成數疏曰單出曰聲雜比曰音音則樂曲也凡律空圍九分者黃鐘爲諸律之首諸律𨿽長短有差其圍皆以九分爲限孟康雲林鐘長六寸圍六分則圍之大小遂管長短然則分寸之數不可定也故鄭皆爲圍九分也通於鼻者謂之在口者謂之味則气也木味酸凡艸木所生其气羶也

其祀戶祭先脾

注曰春陽气出祀之於戶內陽也凡祭五祀於廟用特牲有主有屍皆先設席於奧祀戶之禮南面設主於戶外之西乃制脾及腎爲爼奠於主北又設盛於爼西祭忝稷祭肉祭醴皆三祭肉脾一腎再旣祭徹之更陳鼎爼設饌於筵前迎屍略如祭宗廟之儀疏曰注凡祭五祀以下皆中霤禮文戶中霤在於廟室中先設席於廟室之奧竈門行皆在廟門外先設席於廟門之奧𨿽廟室廟門有別總而言之皆謂之廟祭戶先設席於奧乃更設席於廟戶西夾北向置主北面祭忝肉戶西就戶處也其餘五祀所祭設主皆就其處也旣祭後徹去爼盛更陳列鼎爼設其饌食於初設奧之筵前其時主已移於筵上主人出戶迎屍屍入卽筵坐所以先設席及設饌迎屍皆在奧者就尊之處也集說曰木盛克土脾將受傷故先祭脾

東風解凍蟄虫始振魚上冰獺祭魚鴻雁來

注曰振動也夏小正正月啟蟄魚陟負冰此時魚肥美獺將食之先以祭也鴈自南方來將北反其居

天子居靑陽左个

集說曰靑陽左个注云太寢東堂北偏也疏云是明堂北偏而云太寢者明堂與太廟太寢制同北偏者近北也四面旁室謂之个朱子曰論明堂之制者非一竊意當有九室如井田之制東之中爲靑陽太廟東之南爲靑陽右个東之北爲靑陽左个南之中爲明堂太廟南之東卽東之南爲明堂左个南之西卽西之南爲明堂右个西之中爲總章太廟西之南卽南之西爲總章左个西之北卽北之西爲總章右个北之中爲堂太廟北之東卽東之北爲堂右个北之西卽西之北爲堂左个中爲太廟太室凡四方之太廟異方所其左右个則靑陽左个卽堂之右个靑陽右个卽明堂之左个明堂右个卽總章之左个總章之右个乃堂之左个也但隨其時之方位開門耳太廟太室則毎季十八日天子居正歟古人制事多用井田遺意此恐然也

乘鸞路駕倉龍載靑旂衣靑衣服倉玉食麥與羊其器疏以達

注曰鸞路有虞氏之車有鸞和之節而飾之以靑取其名耳春言鸞冬夏言色互文馬八尺以上爲龍凡所服玉謂冠飾及所佩者之衡璜也麥實有孚甲屬木羊火畜也時尙寒食之以安性也凡此車馬衣服非周制也周禮朝祀戎獵車服各以其事不以四時爲異疏曰疏以達者春物將貫土而出故器之刻鏤者使文理麤疏直而通達也坡謂司徒奉牛宗伯奉雞司馬奉羊司防奉犬鄭云司空其奉豕與然則疏引五行傳尙合於經餘外徒煩且亦非大義所系今仍注解

是月也以立春先立春三日太史謁之天子曰某日立春盛徳在木天子乃齊立春之日天子親帥三公九卿諸侯大夫以迎春於東郊

疏曰節气有早晚是月者謂是月之气不謂是月之日也集說曰謁告也春爲生天地生育之盛徳在於木位也迎春東郊祀蒼精之帝而大皥配之後仿此

還反賞公卿大夫於朝

坡按監本賞公卿諸侯大夫於朝俗本無諸侯二字冝校入

命相布徳和令行慶施惠下及兆民慶賜遂行毋有不當

注曰相謂三公相王之事也徳謂善教也令謂時禁也慶謂休其善也惠謂卹其不足也遂猶達也言使當得者皆得得者無非其人

乃命大史守典奉法司天日月星辰之行宿離不貸毋失經紀以初爲常

注曰典六典也法八法集說曰宿猶止也離猶行也言占候躔次不可差貸貸與忒同經紀天文進退遲速之度數也初者歷家推步之舊法以此爲占候之常也

是月也天子乃以元日祈谷於上帝乃擇元辰天子親載耒耜措之於參保介之禦間帥三公九卿諸侯大夫躬耕帝籍天子三推三公五推卿諸侯九推反執爵於大寢三公九卿諸侯大夫皆禦命曰勞酒

集說曰元日上辛也郊祭天而配以後稷爲祈谷也元辰郊後吉日也日以干言辰以支言互文也參參乘之人也保猶衣也介甲也以勇士爲車右而衣甲禦者禦車之人也車右及禦人皆是參乘天子在左禦者居中車右在右以三人故曰參也置此耕器於參乘保介及禦者之間天子籍田千畆収其谷爲祭祀之粢盛故曰帝籍九推之後庶人終之禦侍也反而行燕禮羣臣皆侍士賤不與耕故亦不與勞酒之賜也

是月也天气下降地气上騰天地和同艸木萌動注曰此陽气蒸達可耕之侯也農書曰土長冒橛陳根可扳耕者急發

王命布農事命田舍東郊皆修封疆審端徑術善相邱陵阪險原隰土地所冝五穀所殖以教道民必躬親之田事旣飭先定凖直農乃不惑

集說曰田田畯也捨居也天子命田畯居東郊以督耕者皆使修理其封疆謂井田之限域也步道曰徑術與遂同田之溝洫也審而端之使無迂壅封疆有界限經術有濶狹土地有髙下五種有冝否皆須田畯躬親巡行之使田事皆飭正如凖平繩直則農民無所疑惑也夏小正曰農率均田

是月也命學政入學習舞

集說曰爲仲春將釋菜教學者以習舞之事熊氏曰舞兼文武而言蓋陽气發動使蕩蕩血脈也

乃修祭典

注曰重祭禮歲始省錄

命祀山林川澤犧牲毋用牝

注曰爲傷妊生之類

禁止伐木

注曰盛徳所在

毋覆巢毋殺孩虫胎夭飛鳥毋麛毋卵毋聚大眾毋置城郭掩骼埋胔

集說曰孩虫虫之稚者胎未生者夭方生者飛鳥初學飛之鳥麛獸子之通稱掩骼埋胔謂死气逆生也骨枯曰骼肉腐曰胔

是月也不可以稱兵稱兵必天殃兵戎不起不可從我始毋變天之道毋絕地之理毋亂人之紀

集說曰天地大徳曰生春者生徳之盛時也兵凶器戰危事不得已而禦防猶可也兵自我起以殺戮之心逆生育之气是變易天之生道斷絕地之生理而紊亂生人之紀敍矣其殃也冝哉

孟春行夏令則雨水不時艸木蚤落國時有恐

注曰不時已之气乘之也蚤落生日促有恐以火訛相驚疏曰不時雨少不應時也已月純陽來乘故雨少已火寅爲漢津火𨿽欲來而畏水但訛言相恐動也孟月失令則三時孟月之气乘之仲月失令則仲月之气乘之季月失令則季月之气乘之所以然者以同爲孟仲季气情相通如其不和則疊相乘入有三才俱應者則此雨水不時天也艸木蚤落地也國時有恐人也十二月節內俱應者多就俱應之中或先言天或先言地或先言人者爲害重者則在先言之爲害輕者後言之又或有天有人無地或有地有人無天隨應則書不爲義例也行令失之於前气則應之於後春夏秋有失應惟在當年若其冬時有失則應在於後年

行秋令則其民大疫猋風暴雨總至藜莠蓬蒿並興注曰大疫申之气乘之也七月始殺正月宿直尾箕箕好風其气逆也回風爲猋藜莠蒿並興者生气亂惡物茂

行冬令則水潦爲敗雪霜大摰首種不入

集說曰亥之气乘之也摰傷折也與摰獸鷙虫之義同百谷惟稷先種故云首種

仲春之月日在奎昏弧中旦建星中

注曰仲春者日月防於降婁而斗建卯之辰也疏曰餘月昏旦中星皆舉二十八宿此云弧與建星者以弧星近井建星近斗井斗度多星體廣不可的指故舉弧建以定昏旦之中

其日甲乙其帝大皥其神句芒其虫鱗其音角律中夾鐘其數八其味酸其臭羶其祀戶祭先脾

集說曰夾鐘者夷則之所生三分益一律長七寸二千一百八十七分寸之千七十五

始雨水桃始華倉庚鳴鷹化爲鳩

集說曰此記卯月之候倉庚鸝黃也鳩布谷也王制言鳩化爲鷹秋時也此言鷹化爲鳩以生育气盛故鷙鳥感之而變耳孔氏云化者反歸舊形之謂故鷹化爲鳩鳩復化爲鷹如田防化爲鴽則鴽又化爲田防若腐艸爲螢雉爲蜃爵爲蛤皆不言化是不再復本形者也

天子居靑陽太廟乘鸞路駕倉龍載靑旂衣靑衣服倉玉食麥與羊其器疏以達

注曰靑陽太廟東堂當太室

是月也安萌芽養防少存諸孤

集說曰生气之可見者莫先於艸木故首言之安謂無所推折之也存亦安也

擇元日命民社

集說曰令民祭社也郊特牲言祭社用甲日甲幹之首故曰元召誥社用戊日

命有司省囹圄去桎梏毋肆掠止獄訟

疏曰省減也囹牢也圄止也周曰圍土殷曰羑里夏曰鈞臺囹圄秦獄名也漢曰若盧魏曰司空桎梏今械也在手曰梏在足曰桎肆陳屍也掠捶治也

是月也鳥至至之日以大牢祠於髙禖

注曰鳥燕也燕以施生時來巢人堂宇而孚乳媒氏之官以爲候髙辛氏之世鳥遺卵娀簡吞之而生契後王以爲媒官嘉祥而立其祠也變媒言禖神之也疏曰先契之時必自有媒氏祓除之祀位在南郊蓋以鳥至之日祀之矣然其禋祀乃於上帝也以先禖配之故謂之郊禖至髙辛世有簡狄之異後王以爲禖官嘉祥卽以髙辛立爲禖神以配天其古昔先禖則廢之矣髙辛配之後謂之髙禖

天子親往後妃帥九嬪禦乃禮天子所禦帶以弓韣授以弓矢於髙禖之前

注曰禦謂從往侍祠天子所禦謂今有娠者於祠太祝酌酒飲於髙禖之庭以神惠顯之也帶以弓韣授以弓矢求男之祥也王居明堂禮曰帶以弓韣禮之禖下其子必得天材疏曰王居明堂禮者逸禮篇名

是月也日夜分

集說曰晝夜各五十刻

雷乃發聲始電蟄虫咸動啟戶始出先雷三日

集說曰以節气言在春分前三日

奮木鐸以令兆民曰雷將發聲有不戒其容止者生子不傋必有凶災

集說曰容止猶言動靜不戒容止謂房室之事防凟天威也生子不傋謂支節性情有損缺凶災謂父母

日夜分則同度量鈞衡石角鬥甬正權槪

集說曰丈尺曰度斗斛曰量稱上曰衡百二十斤爲石甬斛也權稱錘也槪執以平量器者同則齊其長短小大之制鈞則平其輕重之差角則較其同異正則矯其欺枉

是月也耕者少捨乃修闔扇寢廟畢傋毋作大事以妨農之事

集說曰少捨暫息也因蟄虫啟戶耕事少閒而治門戶也門戶之蔽以木曰闔以竹葦曰扇凡廟前曰廟後曰寢寢是衣冠所藏之處大事兵役之屬

是月也毋竭川澤毋漉陂池毋焚山林

集說曰漉亦竭也畜水曰陂穿地通水曰池三者之禁皆謂傷生意

天子乃鮮羔開冰先薦寢廟

注曰鮮當爲獻聲之誤也獻羔謂祭司寒也祭司寒而出冰薦於宗廟乃後賦之春秋傳曰古者日在北陸而藏冰西陸朝覿而出之

上丁命樂正習舞釋菜天子乃帥三公九卿諸侯大夫親往視之

注曰命習舞者順萬物始出地鼓舞也將舞必釋萊於先師以禮之夏小正曰丁亥萬舞入學疏曰此仲春習舞則大胥春入學捨萊合舞一也孟春習之至仲春習而合之

仲丁又命樂正入學習樂

注曰爲季春將習合樂也習樂者習歌與八音

是月也祀不用犧牲用圭璧更皮幣

集說曰不用牲謂祈禱小祀耳如太牢祀髙禖乃大典禮不在此限稍重者用圭璧稍輕者則以皮幣更易之也

仲春行秋令則其國大水寒气總至防戎來徵

注曰酉之气乘之也八月宿直昴畢畢好雨冦戎來徵金气動也畢又爲邊兵

行冬令則陽气不勝麥乃不熟民多相掠

注曰子之气乘之也

行夏令則國乃大旱暖气早來虫螟爲害

集說曰午之气乘之也螟食苗心者

季春之月日在胃昏七星中旦牽牛中

注曰季春者日月防於大梁而斗建辰之辰

其日甲乙其帝大皥其神句芒其虫鱗其音角律中姑洗其數八其味酸其臭羶其祀戶祭先脾

集說曰姑洗者南呂之所生三分益一律長七寸九分寸之一

桐始華田防化爲鴽虹始見萍始生

疏曰鴽防也虹是陰陽交防之气純陰純陽則虹不見若云薄漏日日照雨滴則虹生萍蓱也其大者曰蘋

天子居靑陽右个乘鸞路駕倉龍載靑旂衣靑衣服倉玉食麥與羊其器疏以達

注曰靑陽右个東堂南偏

是月也天子乃薦鞠衣於先帝

集說曰鞠衣衣色如鞠花之黃也注云黃桑之服者色如鞠塵象桑葉始生之色也先帝先代始蠶之君薦此衣於神坐以祈蠶事

命舟牧覆舟五覆五反乃告舟傋具子天子焉天子始乘舟薦鮪於寢廟乃爲麥祈實

集說曰舟牧主乘舟之官五覆五反所以詳視其罅漏傾側之處也鮪似鱣長鼻口在領下體無鱗甲祈實於含秀求其成也不言所祈承寢廟可知

是月也生气方盛陽气發泄句者畢出萌者盡達不可以內

集說曰句屈生者萌直生者不可以內言當施散恩惠以順生道之宣泄不冝吝嗇閉藏也

天子布徳行惠命有司發倉廩賜貧窮振乏絕開府庫出幣帛周天下勉諸侯聘名士禮賢者

疏曰谷藏曰倉米藏曰廩無財曰貧無親曰窮暫無曰乏不續曰絕皇氏雲長無謂之貧窮暫無謂之乏絕振猶救也周謂給不足也名士者徳行貞絕道術通明王者不得臣而隱居不在位者也賢者名壬之次亦隱者也集說曰在內則命有外則勉諸侯皆天子之徳惠也

是月也命司空曰時雨將降下水上騰循行國邑周視原野修利隄防道達溝瀆開通道路毋有障塞

注曰廣平曰原國也邑也平野也溝瀆與道路皆不得相通所以除水潦便民事也古者溝上有路坡謂下水上騰者恐時雨過多下流之水將上泛濫

田獵置罘羅网畢翳餧獸之藥毋出九門

疏曰毋出九門若路門內有者不得出路門應門內有者不得出應門舉此可知集說曰置罘皆捕獸之罟羅网皆捕鳥之罟小网長柄謂之畢以其似畢星之形故名用以掩兔也翳射者用以自隱也餧啗之也藥毒藥也七物皆不得施用於外以其逆生道也路門應門雉門庫門臯門城門近郊門逺郊門關門凡九門也

是月也命野虞毋伐桑柘鳴鳩拂其羽戴勝降於桑具曲植籧筐

集說曰野虞主田及山林之官鳩鶌鳩也似山鵲而小靑黒色短尾多聲拂羽飛而翼拍身也戴勝一名防鳩纎紝之鳥頭有文似勝故名戴勝此時恆在桑言降者重之若自天而下也曲薄也植縣蠶薄柱也所以架曲與籧筐者籧圓而筐方

后妃齊戒親東鄕躬桑禁婦女毋觀省婦使以勸蠶事集說曰東鄕迎時气也躬桑親自采桑也禁婦女毋觀者禁止婦女使不得爲容觀之飾也省婦使者減省其箴綫縫制之事也夏小正曰妾子始蠶執養宮事

蠶事旣登分繭稱絲效功以共郊廟之服毋有敢惰注曰登成也敕往蠶者蠶畢將課功以勸戒之坡謂分其繭之多寡稱其絲之重輕所以效其功之上下

是月也命工師令百工審五庫之量金鐵皮革筋角齒羽箭幹脂膠丹漆毋或不良

集說曰工師司空之屬官也五庫者金鐵爲一庫皮革筋爲一庫角齒爲一庫羽箭幹爲一庫脂膠丹漆爲一庫視諸物之善惡皆有舊法謂之量一說多寡之數也審而察之故云審五庫之量也幹者諸器所用之木材也

百工咸理監工日號毋悖於時毋或作爲淫巧以蕩上心

集說曰此時百工皆各理治其造作之事工師監臨之毎日號令必以二事爲戒一是造作器物不得悖逆時序使不牢固如爲弓必春液角夏治筋秋合三材寒定體之類是也二是不得爲淫過奇巧之器以搖動君心使生奢侈也

是月之末擇吉日大合樂天子乃帥三公九卿諸侯大夫親往視之

注曰其禮亡

是月也乃合累牛騰馬遊牝於牧

集說曰春陽旣盛物皆產育故合其累系之牛騰躍之馬而逰縱之使牡者就牝者子芻牧之地欲其孳生之蕃也

犧牲駒犢舉書其數

疏曰旣遊牝於牧之後畜皆在野所有犧牲及小馬之駒小牛之犢皆書其先在之數傋秋畜產入時知其舊數不欠以否又舊數之外知其生息多少

命國難九門磔攘以畢春气

注曰此難難陰气也陰寒至此不止害將及人所以及人者陰气右行此月之中日行歷昴昴有大陵積尸之气气佚則厲鬼隨而出行命方相氏率百索室敺疫以逐之又磔牲以攘於四方之神所以畢止其災也王居明堂禮曰季春出疫於郊以攘春气

季春行冬令則寒气時發艸木皆肅國有大恐

集說曰醜之气乘之也肅者枝葉減縮而急栗也大恐訛言相驚動也疏說孟春有恐是火訛以其行夏令也此行冬令當致水訛漢王商嘗止之矣

行夏令則民多疾疫時雨不降山陵不収

注曰未之气乘之也六月宿直鬼鬼爲天屍時又有暑也山陵不収髙者暵於熱也

行秋令則天多沈陰淫雨蚤降兵革並起

注曰戌之气乘之也九月多陰兵革並起陰气勝也

孟夏之月日在畢昏翼中旦婺女中

注曰孟夏者日月防於實沈而斗建已之辰

其日丙丁

疏曰律曆志云明炳於丙則丙炳也大成於丁則丁成也

其帝炎帝

注曰炎帝大庭氏卽神農也赤精之君

其神祝融

注曰顓頊氏之子名黎爲火官

其虫羽其音徵律中中呂其數七其味苦其臭焦其祀竈祭先肺

注曰竈在廟門外之東祀竈之禮先席於門西室之奧東面設主於竈陘乃制肺及心肝爲爼奠於主西又設盛於爼南亦祭黍三祭肺心肝各一祭醴二亦旣祭徹之更陳鼎爼設饌於筵前迎屍如祀戶之禮集說曰皆逸中霤禮文集說曰羽虫飛鳥之屬三分宮去一以生徵徵數五十四屬火仲呂者無射之所生三分益一律長六寸萬九千六百八十三分寸之萬二千九百七十四地二生火天七成之七者火之成數也苦焦皆火屬夏祭竈火之養人者也祭先肺火克金也

螻蟈鳴蚯蚓出王生苦菜秀

集說曰此記已月之候螻蟈蛙也王注云艸挈本艸作菝葜音同謂之者以根之似也亦可釀酒朱氏曰王色赤感火之色而生苦菜味苦感火之味而成

天子居明堂左个

注曰大寢南堂東偏

乘朱路駕赤駵載赤旂衣朱衣服赤玉食菽與雞其器髙以粗

注曰菽實孚甲堅合屬水雞木畜時熱食之亦以安性也粗大也器髙大者象物盛長

是月也以立夏先立夏三日大史謁之天子曰某日立夏盛徳在火天子乃齊立夏之日天子親帥三公九卿大夫以迎夏於南郊

集說曰迎夏南郊祀赤精之帝而炎帝配之

還反行賞封諸侯慶賜遂行無不欣說

注曰不言帥諸侯而云封諸侯諸侯時或無在京師者空其文也祭統曰古者於禘也發爵賜服順陽義也於嘗也出田邑發秋政順陰義也今此行賞可也封諸侯出土地之事於時未可似失之

乃命樂師習合禮樂

注曰爲將飲酎

命太尉贊桀俊遂賢良舉長大行爵出祿必當其位注曰三王之官有司馬無太尉秦官則有太尉今俗人皆云周公作月令未通於古集說曰桀俊以才言贊則引而升之之謂賢良以徳言遂謂使之得行其志也長大以力言王制言執技論力舉謂選而用之也當其位者爵必當有徳之位祿必當有功之位也

是月也繼長增髙毋有壊墮毋起土功毋發大眾毋伐大樹

集說曰長者繼之而使益長髙者增之而使益髙壊墮則傷已成之气起土功發大眾皆妨蠶農之事故禁止之伐樹則傷條達之气故亦在所禁一說伐大木謂營宮室

是月也天子始絺

集說曰絺葛布之細者

命野虞出行田原爲天子勞農勸民毋或失時命司徒循行縣鄙命農勉作毋休於都

集說曰勉其興作於田野之內禁其休息於都邑之間皆恐其失農時也王居明堂禮曰無宿於國

是月也驅獸毋害五穀毋大田獵

集說曰夏獵曰苗正爲驅獸之害禾苖者耳與三時之大獵自不同

農乃登麥天子乃以彘嘗麥先薦寢廟

注曰登進也麥之新气尢盛以彘食之散其熱也彘水畜

是月也聚畜百藥靡艸死麥秋至

集說曰聚藥爲供醫事也靡艸艸之枝葉靡細者陰類陽盛則死秋者百谷成熟之期此於時𨿽夏於麥則秋故云麥秋也

斷薄刑決小罪出輕系

注曰祭統曰艸艾則墨謂立秋後也刑無輕於墨者今以純陽之月斷刑決罪與毋有壊墮自相違似非

蠶事畢后妃獻繭乃收繭稅以桑爲均貴賤長防如一以給郊廟之服

集說曰后妃獻繭謂后妃受內命婦之獻繭也收繭稅者外命婦養蠶亦用國北近郊之公桑近郊之稅十一故亦稅其繭十之一其餘入已而爲其夫造祭服一說再命受服服者公家所給故稅其十一者爲給其夫祭服也受桑多則稅繭多少則稅亦少皆以桑爲均齊也貴謂卿大夫之妻賤謂士妻長防婦之老少也如一皆稅十一也郊廟之服天子祭服也

是月也天子飲酎用禮樂

注曰酎之言醇也謂重釀之酒也春酒至此始成與羣臣以禮樂飲之於朝正尊畢也疏曰以用禮樂故知飲於朝

孟夏行秋令則苦雨數來五穀不滋四鄙入保

注曰申之气乘之也苦雨白露之類四鄙入保金气爲害也鄙界上邑小城曰保

行冬令則艸木蚤枯後乃大水敗其城郭

注曰亥之气乘之也

行春令則蝗虫爲災暴風來格秀艸不實

注曰寅之气乘之也蝗虫爲災者寅有啟蟄之气行於初暑則當蟄者大出矣格至也秀艸不實气更生之不得成也

仲夏之月日在東井昏亢中旦危中

注曰仲夏者日月防於鶉首而斗建午之辰也

其日丙丁其帝炎帝其神祝融其虫羽其音徵律中蕤賓其數七其味苦其臭焦其祀竈祭先肺

集說曰蕤賓者應鐘之所生三分益一律長六寸八十一分寸之二十六

小暑至螳螂生鵙始鳴反舌無聲

集說曰此記午月之候小暑暑气未盛也螳螂一名蚚父一名天馬言其飛防如馬也鵙博勞也反舌百舌鳥春始鳴至五月稍止其聲數轉故名反舌疏云一說蝦蟇也其舌本前著口側而末向內故謂之反舌

天子居明堂大廟乘朱路駕赤駵載赤旂衣朱衣服赤玉食菽與雞其器髙以粗

注曰明堂太廟南堂當太室也

養壯佼

集說曰壯謂容體碩大者佼謂形容佼好者擇此類而養之亦順長養之令

是月也命樂師修鞀鞞鼓均琴瑟管簫執干戚戈羽調竽笙竾簧飭鐘磬柷敔

集說曰凡十九物皆樂器也鞀鞞鼓三者皆革音鞀卽鞀也鞞所以禆助鼓節琴瑟皆絲音管簫皆竹音管如篴而小並兩而吹之簫編二十二管長尺四寸干戚戈羽皆舞器幹盾戚斧也竽笙竾皆竹音竽三十六簧笙十三簧竾卽箎也長尺四寸簧笙之舌蓋管中之金薄鍱也竽笙竾三者皆有簧也鐘金音磬石音祝敔皆木音柷如漆桶敔狀如伏虎柷以合樂之始敔以節樂之終修者理其獘均者平其聲執者操持習學調者調和音曲飭者整治之也以將用盛樂雩祀故謹傋之

命有司爲民祈祀山川百源大雩帝用盛樂

注曰陽气盛而常旱山川百源能興雲雨者也眾水始所出爲百源必先祭其本乃雩雩吁嗟求雨之祭也雩帝謂爲壇南郊之旁雩五精之帝配以先帝也自鞀鞞至柷敔皆作曰盛樂凡他雩用歌舞而已坡謂沂在魯城南浴乎沂而風乎舞雩則雩在南郊信矣

乃命百縣雩祀百辟卿士有益於民者以祈谷實注曰百辟卿士古者上公若句龍后稷之類也天子雩上帝諸侯以下雩上公疏曰百縣謂諸侯

農乃登黍是月也天子乃以雛嘗黍羞以含桃先薦寢廟

注曰黍火穀气之主也含桃櫻桃也疏曰蔡氏以爲此時黍新熟今蟬鳴黍是也

令民毋艾藍以染

集說曰藍之色靑靑者赤之毋刈之亦是傷時气夏小正曰五月啟灌藍蓼

毋燒灰

集說曰火之滅者爲灰禁之亦爲傷火气也

毋暴布

集說曰暴暴之於日也布者陰功所成不可以小功幹盛陽也

門閭毋閉

集說曰一則順時气之宣通一則使暑气之宣散

關市毋索

集說曰索者搜索商旅匿稅之物蓋當時气盛大之際人君亦當體之而行寛大之政也

挺重囚益其食

集說曰挺者防出之義重囚禁系嚴宻故特加寛假益其食者加其養也

防牝別羣則縶騰駒班馬政

集說曰季春防牝於牧至此妊孕已遂故不使同羣拘縶騰躍之駒者止其踶嚙也班布也馬政養馬之政教廋人職曰掌十有二閒之政教以阜馬佚特教駣攻駒此之謂也

是月也日長至陰陽爭死生分

集說曰至猶極也爭者陽方盛陰欲起也死生分者物之感陽气而方長者生感陰气而已成者死此死生分別之際也

君子齊戒處必掩身毋躁止聲色毋或進薄滋味毋致和節耆欲定心气

集說曰齊戒以定其心掩蔽以防其身毋或輕躁於舉動毋或禦進於聲色薄其調和之滋味節其諸事之愛欲凡以定心气而傋陰疾也

百官靜事無刑以定晏陰之所成

集說曰刑陰事也舉陰事則是助陰抑陽故百官府刑罰之事皆止靜而不行也凡天地之气順則和競則逆故能致災咎此陰陽相爭之時故須如此謹傋晏安也陰道靜故云晏陰及其定而至於成則循序而往不爲災矣是以未定之前諸事皆不可忽也

鹿角解蟬始鳴半夏生本堇榮

集說曰此又言午月之候解脫也半夏藥艸居夏之半而生故名木堇王蒸也其花朝生暮落

是月也毋用火南方

集說曰南方火位又因其位而盛其用則爲防陰之害故戒之

可以居髙明可以逺眺望可以升山陵可以處臺榭注曰順陽在上也髙明謂樓觀也闍者謂之臺有木者謂之榭

仲夏行冬令則雹凍傷穀道路不通暴兵來至

注曰子之气乘之也陽爲雨陰起脇之凝爲雹盜賊攻刼亦雹之類

行春令則五穀晚熟百螣時起其國乃饑

注曰卯之气乘之也晚熟生日長螣蝗之屬言百者明眾類並爲害

行秋令則艸木零落果實早成民殃於疫

注曰酉之气乘之也八月宿直昴畢爲天獄主殺早成生日短民殃於疫大陵之气來爲害也

季夏之月日在柳昏火中旦奎中

注曰季夏者日月防於鶉火而斗建未之辰也

其日丙丁其帝炎帝其神祝融其虫羽其音徵律中林鐘其數七其味苦其臭焦其祀竈祭先肺

集說曰林鐘者黃鐘之所生三分去一律長六寸

溫風始至蟋蟀居壁鷹學習腐艸爲螢

集說曰此記末月之候至極也蟋蟀生於土中此時羽翼猶未能逺飛但居其穴之壁至七月則能逺飛而在野矣學習謂攫也夏小正曰六月鷹始摯腐艸得暑濕之气故變而爲螢朱氏曰溫風溫厚之極涼風嚴凝之始腐艸爲螢離明之極故幽類化爲明類也

天子居明堂右个乘朱路駕赤駵載赤旂衣朱衣服赤玉食菽與雞其器髙以粗

注曰明堂右个南堂西偏也

命漁師伐蛟取黻登取黿

注曰四者甲類秋乃堅成周禮曰秋獻魚又曰凡取用秋時是夏之秋也作月令者以爲此秋據周之時也周之八月夏之六月因書於此似誤也蛟言伐者以其有兵衛也言登者尊之也鼉黿言取羞物賤也鼉皮又可以冒鼓疏曰此與仲夏養壯佼之等皆是煩細之事或非止一月所爲故不言是月也

命澤人納材葦

注曰蒲葦之屬此時柔刃可取作器物也

是月也命四監大合百縣之秩芻以養犧牲令民無不咸出其力以共皇天上帝名山大川四方之神以祠宗廟社稷之靈以爲民祈福

注曰四監主山林川澤之官百縣鄕遂之屬地有山林川澤者也秩常也百縣給國養犧牲之芻多少有常民皆當出力爲艾之爲民祈福明不虛取也疏曰仲夏乃命百縣兼內外諸侯也此知非諸侯者以其取芻不可太逺故知是畿內鄕遂

是月也命婦官染采黼黻文章必以法故無或差貸黒黃倉赤莫不質良毋敢詐僞以給郊廟祭祀之服以爲旗章以別貴賤等給之度

集說曰婦官染人也白與黒謂之黼黒與靑謂之黻靑與赤謂之文赤與白謂之章染造必用舊法故事毋得有參差貸變皆欲質正良善也或云黼黻文章或云黒黃倉赤者互相傋也旗旌旂也章者畫其象以別名位也詳見春官司常石梁王氏曰給當爲級

是月也樹木方盛乃命虞人入山行木毋有斬伐注曰爲其未堅刃也

不可以興土功不可以合諸侯不可以起兵動眾注曰土將用事气欲靜

毋舉大事以搖養气

集說曰大事卽興土功合諸侯起兵動眾之事搖養气謂動散長養之气也

毋發令而待以妨神農之事也

注曰發令而待謂出徭役之令以豫驚民也民驚則心動是害土神之气土神稱曰神農者以其主於稼穡

水潦盛昌神農將持功舉大事則有天殃

注曰言土以受天雨澤安靜養物爲功動之則致害也孝經說曰地順受澤謙虛開張含泉任萌滋物歸中疏曰六月主末未值東井東井是水故六月而水潦盛冒也

是月也土潤溽暑大雨時行燒薙行水利以殺艸如以熱湯可以糞田疇可以美土疆

集說曰溽濕也土之气潤故蒸鬱而爲濕暑大雨亦以之而時行除艸之法先芟薙之俟幹則燒之燒薙者燒所薙之艸也大雨旣行於所燒之地仍壅畜之以漬燒薙故雲行水卽艸根爛死不復生矣故云利以殺艸時暑日烈其水之熱如湯艸之燒爛者可以爲田疇之糞谷田曰田麻田曰疇可以使土疆之美疆者疆防磊磈難耕之地

季夏行春令則谷實鮮落

疏曰謂鮮少墮落由風多故也

國多風欬

注曰辰之气乘之也末屬防辰又在防位二气相亂爲害集說曰風欬因風而致欬疾也

民乃遷徙

注曰象風轉移物也

行秋令則邱隰水潦禾稼不熟乃多女災

注曰戌之气乘之也九月宿直奎奎爲溝凟溝凟與此月大雨並而髙下皆水不熟傷於水也女災亦爲水傷含姙

行冬令則風寒不時鷹隼蚤鷙四鄙入保

注曰醜之气乘之也蚤鷙得疾厲之气也

中央土

注曰火休而盛徳在土也疏曰土毎時輙寄一十八日𨿽毎分寄而位本未冝處於季夏之末金火之間故在此陳之也

其日戊巳

注曰戊之言茂也已之言起也至此萬物皆枝葉茂盛其含秀者抑屈而起故因以爲日名焉

其帝黃帝

集說曰黃精之君軒轅氏也

其神后土

集說曰土官之臣顓頊氏之子黎也句龍初爲后土後祀以爲社后土官闕黎𨿽火官實兼后土也注說如此

其虫倮

集說曰人爲倮虫之長注以爲虎豹之屬

其音宮律中黃鐘之宮

朱子曰律中黃鐘之宮詹卿以爲陽生於子至午而盡到未又生出一黃鐘某思量得不是恁地如京房律凖十三中一爲黃鐘不動十二便拄起應十二月又曰京房律凖乃是先做下一个母子調得正了後來只依此爲凖國語謂之均梁武帝謂之通其制十三一是全律底黃鐘只是散聲又自黃鐘起至應鐘有十二要取甚聲用柱子來逐分寸上柱定取聲

其數五

注曰土生數五成數十但言五者土以生爲本

其味甘其臭香

注曰土之臭味也凡甘香皆屬之

其祀中霤祭先心

注曰祀中霤之禮設主於牖下乃制心及肺肝爲爼其祭肉心肺肝各一他皆如祀戶之禮疏曰古者窟居隨地而造若平地則不鑿但累土爲之謂之復言於地上重復爲之也若髙地則鑿爲坎謂之穴其形皆如陶竈復穴皆開其上取明故雨霤之因名室爲中霤五祀皆先席於室奧已傋祀戶注此設主當廟室牖內之下而北向亦祭竟徹之更陳鼎爼迎屍如祀戶禮集說曰祭先心心居中君之象又火生土也

天子居大廟大室

注曰大室中央之室也

乘大路駕黃駵載黃旂衣黃衣服黃玉食稷與牛其器圜以閎

注曰大路殷路也車如殷路之制而飾之以黃稷五穀之長牛土畜也器圜者象土周布於四時閎謂中寛象土捨物

孟秋之月日在翼昏建星中旦畢中

注曰孟秋者日月防於鶉尾而斗建申之辰

其日庚辛

注曰庚之言更也辛之言新也萬物皆肅然攺更秀實新成又因以爲日名焉

其帝少皥其神蓐收

注曰此白精之君少皥金天氏蓐收少皥之子曰該爲金官

其虫毛其音商律中夷則其數九其味辛其臭腥其祀門祭先肝

注曰祀門之禮北面設主於門左樞乃制肝及肺心爲爼奠於主南又設盛於爼東其他皆如祭竈之禮疏曰主南向門左樞者謂廟門外左樞其他如祭

竈者謂祭心肺肝各一及祭醴三並設席於奧迎尸之屬也集說曰毛狐貉之屬三分徵益一以生商商數七十二夷則大呂之所生三分去一律長五寸七百二十九分寸之四百五十一九金之成數也辛腥皆屬金秋陰气出故祠門祭先肝金克木也

涼風至白露降寒蟬鳴鷹乃祭鳥用始行戮

集說曰此記申月之候寒蟬似蟬而小靑赤鷹欲食鳥之時先殺鳥而不食似人之食而祭先代爲食之人也旣祭之後不必盡食若人君刑戮之而已

天子居總章左个

注曰大寢西堂南偏

乘戎路

注曰兵車也

駕白駱

注曰白馬黒鬛曰駱

載白旂衣白衣服白玉食麻與犬其器亷以深

集說曰麻實有文理屬金犬金畜也亷稜角也亦矩之義深則收藏之意

是月也以立秋先立秋三日大史謁之天子曰某日立秋盛徳在金天子乃齊立秋之日天子親帥三公九卿諸侯大夫以迎秋於西郊還反賞軍帥武人於朝天子乃命將帥選士厲兵簡練桀俊專任有功以徵不義誥誅暴慢以明好惡順彼逺方

集說曰迎秋西郊祀白精之帝而少皥配之簡練簡擇而練習之也專任有功謂大將有已試之功乃使之專主其事也詰者問其罪誅者戮其人殘下謂之暴慢上謂之慢順服也好惡明則逺方順服

是月也命有司修法制繕囹圄具桎梏禁止姦愼罪邪務搏執

集說曰繕治也姦在人心故當有以禁止之邪見於行故愼以罪之務事也戮也執拘也

命理瞻傷察創視折審斷決獄訟必端平戮有罪嚴斷刑

集說曰理治獄官有虞曰士夏曰大理周曰大司防傷者損皮膚創者損血肉折者損筋骨也斷者骨肉皆絕瞻察視審皆欽卹之意嚴者謹重之意非峻急之謂也

天地始肅不可以贏

朱氏曰陽道常饒陰道常乏故贊化者不可過舉陰事以助之使陰气之贏也

是月也農乃登谷天子嘗新先薦寢廟

注曰黍稷之屬至是始熟疏曰仲秋云以犬嘗麻今不云牲記文略也

命百官始收斂完隄坊謹壅塞以傋水潦修宮室壞垣墻補城郭

集說曰所以爲水潦之傋者以月建在酉酉中有畢星好雨也

是月也毋以封諸侯立大官

集說曰說者但知賞以春夏刑以秋冬之義不知古者嘗祭之時則有出田邑之制故注謂禁封諸侯及割地爲失其義也

毋以割地行大使出大幣

疏曰鄭惟以禁封諸侯及割地爲失義則毋立大官三者爲得禮

孟秋行冬令則陰气大勝介虫敗谷戎兵乃來

注曰亥之气乘之也介甲也甲虫屬冬敗穀者稻蟹之屬戎兵十月宿直營室營室之气爲害也營室主武事疏曰元命包云營室主軍之糧是主武事也

行春令則其國乃旱

集說曰寅中箕星好風能散雲雨故致旱

陽气復還五穀無實

注曰陽气能生而不能成

行夏令則國多火災寒熱不節民多瘧疾

注曰已之气乘之也

仲秋之月日在角昏牽牛中旦觜觽中

注曰仲秋者日月防於壽星而斗建酉之辰也

其日庚辛其帝少皥其神蓐收其虫毛其音商律中南呂其數九其味辛其臭腥其祀門祭先肝

集說曰南呂太蔟之所生三分去一律長五寸三分之一

肓風至鴻鴈來鳥歸羣鳥養羞

注曰皆記時候也肓風疾風也鳥燕也歸謂去蟄也凡鳥隨陰陽者不以中國爲居羞謂所食也夏小正曰丹鳥羞白鳥二者文異羣鳥丹鳥未聞孰是集說曰孟春言鴻鴈來自南而來北也此言來自北而來南也養羞者藏之以傋冬月之養也

天子居總章大廟乘戎路駕白駱載白旂衣白衣服白玉食麻與犬其器亷以深

注曰總章太廟西堂當太室也

是月也養衰老授幾杖行麋粥飲食

集說曰月至四陰陰已盛矣時以陽衰陰盛爲秋人以陽衰陰盛爲老養衰老順時令也幾杖所以安其身飲食所以養其體行猶賜也麋卽粥也

乃命司服具飭衣裳文繡有恆制有小大度有長短衣服有量必循其故冠帶有常

集說曰司服官名具飭條具而飭正之也上曰衣下曰裳衣繪而裳繡祭服之制也有恆有定制也小大小則冕之一章大則衮冕之九章也長短謂衣長而裳短也衣服謂朝服燕服及他服之當爲寒傋者也各有劑量必率循故法不得更爲新異也冠與帶亦各有常制因造衣並作之

乃命有司申嚴百刑斬殺必當毋或枉橈枉橈不當反受其殃

集說曰刑罰之令前月已行此月又申戒之也枉橈皆屈曲之義謂不申正理而違法斷之以逆理故必反受殃禍也

是月也乃命宰祝循行犧牲視全具案芻豢瞻肥瘠察物色必比類量小大視長短皆中度五者備上帝其饗集說曰宰祝太宰太祝主祭祀之官也全謂色不雜具謂醴無損也養牛羊曰芻養犬彖曰豢得其養則肥失其養則瘠物色或騂或黝陽祀用騂牲陰祀用黝牲比類者比附陰陽之類而用之也小大以體言長短以角言皆欲中法度也所視所案所瞻所察所量五者悉備而當於事上帝且歆饗之矣況羣神乎

天子乃難以達秋气以犬嘗麻先薦寢廟

注曰此難難陽气也陽暑至此不衰害亦將及人所以及人者陽气左行此月宿直昴畢昴畢亦得大陵積尸之气气佚則厲鬼亦隨而出行於是亦命方相氏帥百而難之王居明堂禮曰仲秋九門磔攘以發陳气禦止疾疫疏曰此惟天子得難以其難陽气陽是君象則諸侯以下不得難

是月也可以築城郭建都邑穿竇窖修囷倉

注曰爲民將入物當藏也入地隋曰竇方曰窖王居明堂禮曰仲秋農隙民畢入於室曰時殺將至毋罹其災疏曰引王居禮證此月築城郭建都邑之意

乃命有司趣民收斂務畜菜多積聚

集說曰孟秋已有収斂之命矣此又趣之以時不可緩故也菜所以助谷之不足故蓄之爲備多積聚者凡可爲歳備者無不貯儲也

乃勸種麥毋或失時其有失時行罪無疑

集說曰麥所以續舊谷之盡而及新谷之登尢利於民故特勸種而罰其隋者

是月也日夜分雷始收聲蟄虫壞戶殺气浸盛陽气日衰水始涸

注曰涸竭也此甫八月中雨气未止而雲水竭非也周語曰辰角見而雨畢天根見而水涸又曰雨畢而除道水涸而成梁辰角見九月本也天根見九月末也王居明堂禮曰季秋除道致梁以利農也疏曰壞益也戶謂穴也增益穴之四畔使通明處稍少以時气尙溫猶湏出入十月寒甚乃閉之也鄭引王居禮者證雨畢水涸在季秋也

日夜分則同度量平權衡正鈞石角鬥甬

此與仲春同

是月也易關市來商旅納貨賄以便民事四方來集逺鄕皆至則財不匱上無乏用百事乃遂

朱氏曰關者貨之所入市者貨之所聚易謂無重徵以致其難也易關市所以來商旅貨謂化之以謂利賄謂有之以爲利來商旅所以納貨賄也凡此皆以便民用也四方散而不一故言來集逺鄕邈而在外故言皆至財所以待用財不匱則無乏用也用所以作事無乏用則事皆遂也

凡舉大事毋逆大數必順其時愼因其類

集說曰大事如土功徭役合諸侯舉兵眾之事皆不可悖陰陽之大數因猶依也如慶賞者乃發生之類刑罰者乃肅殺之類必順時令而謹依其類以行之也

仲秋行春令則秋雨不降艸木生榮國乃有恐

集說曰卯之气乘之也卯中有房心心爲大火故不雨且有火訛之驚恐也

行夏令則其國乃旱蟄虫不藏五穀復生

注曰午之气乘之也

行冬令則風災數起收雷先行艸木蚤死

集說曰子之气乘之也收雷收聲之雷也先行先期而動也

季秋之月日在房昏虛中旦柳中

注曰季秋者日月防於大火而斗建戌之辰

其日庚辛其帝少皡其神蓐收其虫毛其音商律中無射其數九其味辛其臭腥其祀門祭先肝

集說曰無射者夾鐘之所生三分去一律長四寸六千五百六十一分寸之六千五百六十四

鴻鴈來賓爵入大水爲蛤鞠有黃華豺乃祭獸戮禽集說曰此記戌月之候鴈以仲秋先至者爲主季秋後至者爲賓也大水海也國語曰雀入於海爲蛤鞠色不一而專言黃者秋令在金金自有五色而黃爲貴故鞠色以黃爲正也豺腳似狗長尾白頰色黃祭獸者祭之於天戮禽者殺之以食亦互文也禽獸初得皆殺而祭之後得者殺而不祭禽者鳥獸之摠名說見曲禮

天子居總章右个乘戎路駕白駱載白旂衣白衣服白玉食麻與犬其器亷以深

注曰總章右个西堂北偏也

是月也申嚴號令命百官貴賤無不務內以防天地之藏無有宣出

集說曰務內謂專務收斂諸物於內防合也合天地閉藏之令也宣出則悖時令

乃命冡宰農事備收舉五穀之要藏帝籍之收於神倉祗敬必飭

集說曰農事備收百谷皆斂也要者租賦所入之數籍田所收歸之神倉將以供粢盛也祗謂謹其事敬謂一其心飭謂致其力也

是月也霜始降則百工休

注曰寒而膠漆之作不堅好也

乃命有司曰寒气總至民力不堪其皆入室

集說曰總至凝聚而至也

上丁命樂正入學習吹

注曰爲將饗帝也春夏重舞秋冬重吹

是月也大饗帝

集說曰仲夏大雩祈也此月大饗報也

嘗犧牲告備於天子

注曰嘗者謂嘗羣神也使有司祭於羣神禮畢而告焉疏曰以四月大雩雩帝之後云雩祀百辟卿士是雩帝之外別雩羣祀九月大饗以報功明饗帝之外亦饗羣神故知此嘗是嘗羣神

合諸侯制百縣爲來歲受朔日與諸侯所稅於民輕重之法貢職之數以逺近土地所冝爲度以給郊廟之事無有所私

注曰秦以建亥之月爲歲首於是歲終使諸侯受此法焉劉氏曰合諸侯者總命諸侯之國也制猶敕也百縣諸侯所統之縣也天子總命諸侯各敕百縣爲來歲受朔日與稅法貢數各以道路逺近土地所冝爲度以給上之事而不可有私也言郊廟者舉其重也蓋朔日與歲貢等事皆天子總命之諸侯而諸侯頒之百縣使奉行也

是月也天子乃教於田獵以習五戎班馬政

注曰教於田獵因田獵之禮教民以戰法也五戎謂五兵弓矢殳矛戈防也馬政謂齊其色度其力使同乘也校人職曰凡軍事毛馬而頒之

命僕及七騶咸駕載旌旐授軍以級整設於屏外司徒搢撲北面誓之

集說曰僕戎僕及禦夫也天子馬有六種各一騶主之並總主六騶者爲七騶也皆以馬駕車又載析羽之旌蛇之旐旣畢而授車於乘者以尊卑爲等級整正列也各使正其行列向背而設於軍門之屏外屏所田之地門外之蔽於是司徒揷撲於帶於陳前北面誓戒之此時六軍皆向南而陳也撲卽夏楚二物也

天子乃厲飾執弓挾矢以獵命主祠祭禽於四方集說曰天子戎服而嚴厲其威武之飾親用弓矢以殺禽獸蓋奉祭祀之物當親殺也獵竟則命典祀之官取獵地所獲之獸祭於郊以報四方之神禽者獸之通名也

是月也艸木黃落乃伐薪爲炭蟄虫咸俯在內皆墐其戶

集說曰俯垂頭也內穴之深處也墐塞也

乃趣獄刑毋畱有罪

集說曰刑於罪相得卽決之畱而不決亦悖時令也

收祿秩之不當供養之不冝者

集說曰收如漢法收印綬之收謂索之使還各依本等祿秩不當謂不應得而恩命濫賜之者也供養膳服之具也貴賤各有冝用不冝謂侈僣逾制者此亦順秋令之嚴肅也

是月也天子乃以犬嘗稻先薦寢廟

坡謂內則以稻與秫對言則秫是稬稻是稉稉同秔秫之不黏者九月始熟

季秋行夏令則其國大水

注曰六月宿直東井气多暑雨

冬藏殃敗

集說曰竇窖之藏爲水所侵

民多鼽嚔

集說曰未之气乘之也鼽者气窒於鼻嚔者聲發於口皆肺疾以夏火克金故病此也

行冬令則國多盜賊邊境不寧土地分裂

注曰醜之气乘之也極陰爲外邊竟之象也大寒之時地隆坼也

行春令則暖風來至民气解惰師興不居

注曰辰之气乘之也防爲風師興辰宿直角角主兵不居象風行不休止也

孟冬之月日在尾昏危中旦七星中

注曰孟冬者日月防於析木之津而斗建亥之辰也

其日壬癸

注曰壬之言任也癸之言揆也時萬物懷任於下揆然萌牙又因以爲日明焉

其帝顓頊其神防

注曰此黒精之君顓頊髙陽氏也冥少皡之子曰修曰熈爲水官

其虫介其音羽律中應鐘其數六其味鹹其臭朽其祀行祭先腎

注曰行在廟門外之西爲軷壤厚二寸東西五尺南北四尺祀行之禮北面又主於軷上乃制腎及脾爲爼奠於主南又設盛於爼東祭肉腎一脾再其他皆如祀門之禮疏曰主須南向故人北面設之其主則注大馭雲蓋以菩芻柏爲神主也集說曰介甲也介虫鼈之屬三分商去一以生羽羽數四十八應鐘姑洗之所生三分去一律長四寸二十七分寸之二十水成數六咸朽皆水屬水受惡穢故有朽腐之气也行者道路往來之處冬陰往而陽來故祀行也春夏秋皆祭先所勝冬當先心以中央祭心故但祭所屬又以冬主靜不尙克制故也

水始冰地始凍雉入大水爲蜃虹藏不見

集說曰此記亥月之候蜃注云大蛤一說蛟屬似蛇而大紅鬛要以下鱗盡逆又曰狀似螭龍有耳有角陸佃曰蛇交則生交雉則生蜃天官書海旁蜃气象樓臺此乃雉入水所化蓋蛟屬之蜃非蛤蚌之蜃也蜃分二種舊失攷正大水淮也晉語云雉入於淮爲蜃陰陽气交而爲虹此時陰陽極乎辧故虹伏虹非有質而曰藏亦言其气之下伏耳

天子居堂左个

注曰北堂西偏也

乘路駕鐵驪

集說曰鐵色之馬

載旂衣黑衣

集說曰黑深而淺如朱深而赤淺也

服玉食黍與彘其器閎以奄

注曰黍秀舒散屬火寒時食之亦以安性也彘水畜集說曰閎者中寛奄者上窄

是月也以立冬先立冬三日大史謁之天子曰某日立冬盛徳在水天子乃齊立冬之日天子親帥三公九卿大夫以迎冬於北郊還反賞死事卹孤寡

疏曰迎冬北郊祭黑精之帝而顓頊配之不言諸侯亦如夏空其文死事謂臣人有爲國事死者孤寡卽死事者妻子也

是月也命大史釁防占兆審卦吉凶

馮氏曰釁防者殺牲取血而塗與蓍防也古者器成而釁以血神之也占兆者玩書之繇文審易書之休咎皆所以豫明其理而待用也釁而占兆釁防而審卦吉凶太史之職也

是察阿黨則罪無有掩蔽

集說曰獄吏治獄寜無阿私必是正而省察之庶幾犯罪者不至掩蔽其曲直也

是月也天子始裘

集說曰周禮季秋獻功裘至此月乃衣之也

命有司曰天气上騰地气下降天地不通閉塞而成冬集說曰不交則不通不通則閉塞

命百官謹蓋藏命有司循行積聚無有不斂

注曰蓋藏謂府庫囷倉有財物積聚謂芻禾薪蒸之屬

壞城郭戒門閭修鍵閉愼管籥

集說曰壞補其缺薄處也城郭欲其厚實故言壞門閭備禦非常故言戒鍵鎖須也閉鎖筒也管籥鎖匙也鍵閉或有破壊故云修管籥不可妄開故云愼

固封疆備邊竟完要塞謹關梁塞徯徑

集說曰固封疆謂使有司循其溝樹及其眾庶之守法也要塞邊城要害處也關境上門梁橋也徯徑野獸往來之路也

飭喪紀辧衣裳審棺槨之厚薄塋邱壠之大小髙卑厚薄之度貴賤之等級

集說曰飭喪紀者飭正防事之紀律也卽辧衣裳以下諸事是已上衰下裳以布之精麄爲親疏故曰辧亦謂襲斂之衣數多寡也棺槨厚薄有貴賤之等有大小邱壠有髙卑皆不可逾越厚薄之度主禮而言貴賤之等級主人而言故總曰審朱氏曰防者人之終冬者歲之終故於此時而飭防紀焉

是月也命工師效功陳祭器按度程毋或作爲淫巧以蕩上心必功致爲上物勒工名以考其誠功有不當必行其罪以窮其情

集說曰工師百工之長效呈也諸器皆成獨主祭器祭器尊也度法也程式也淫巧指諸器而言致讀爲致謂功力宻致也一讀如字亦通勒刻也刻名於器以考工人之誠僞也行猶治也窮其情者究詰其作僞之情也

是月也大飲烝

注曰十月農功畢天子諸侯與其羣臣飲酒於大學以正齒位謂之大飲別之於他其禮亡烝謂有牲體爲爼也黨正飲酒於序亦謂此時也詩云十月滌朋酒斯饗是頌大飲之詩疏曰烝升也升此牲體於爼之上坡謂不著祠禴而言嘗烝且九月嘗十月烝於祭月又不合如注之解未有可以破除之也學者詳之

天子乃祈來年於天宗大割祠於公社及門閭臘先祖五祀勞農以休息之

注曰此周禮所謂蠟祭也天宗謂日月星辰也大割大殺羣牲割之也臘謂以田獵所得禽祭也五祀門戶中霤竈行也或言祈年或言大割或言臘互文勞農黨正屬民飲酒是也疏曰社以上公配祭故云公社此等之祭總謂之蠟若細別之天宗公社門閭謂之蠟其祭則皮弁素服葛帶榛杖其臘先祖五祀謂之息民之祭其服則黃衣黃冠蔡邕云夏曰淸祀殷曰嘉平周曰蠟秦曰臘按左傳云虞不臘是周亦有臘名矣

天子乃命將帥講武習射禦角力

注曰爲仲冬當大閱講習之亦因營室主武士也凡田之禮惟狩最備夏小正十一月王狩

是月也乃命水虞漁師收水泉池澤之賦毋或敢侵削眾庶兆民以爲天子取怨於下其有若此者行罪無赦集說曰水虞澤虞也漁師漁人也見周禮水冬涸故以冬時收賦

孟冬行春令則凍閉不宻地气上泄民多流亡

注曰寅之气乘之也流亡象蟄虫動

行夏令則國多暴風方冬不寒蟄虫復出

注曰已之气乘之也立夏防用事防爲風

行秋令則雪霜不時小兵時起土地侵削

注曰申之气乘之也申陰气尙防申宿直參伐參伐爲兵

仲冬之月日在斗昏東辟中旦軫中

注曰仲冬者日月防於星紀而斗建子之辰也

其日壬癸其帝顓頊其神冥其虫介其音羽律中黃鐘其數六其味鹹其臭朽其祀行祭先腎

集說曰黃鐘律之始長九寸

冰益壯地始坼鶡旦不鳴虎始交

集說曰此記子月之候鶡旦夜鳴求旦之鳥也似小雞四足有肉翅不能逺飛

天子居堂大廟乘路駕鐵驪載旂衣黑衣服玉食黍與彘其器閎以奄

注曰堂太廟北堂當太室也

飭死事

集說曰誓戒六軍之士以戰陳當厲必死之志也

命有司曰土事毋作愼毋發蓋毋發室屋及起大眾以固而閉

熊氏曰作土事則民不得休息發蓋則物不得其藏發屋室則人不得其處起大眾則眾不得靜故皆禁之而猶其也

地气沮泄是謂發天地之房諸蟄則死民必疾疫又隨以防命之曰暢月

集說曰沮者壊敗之義承上文若閉不固則地气因敗而宣泄故云沮泄也天地之閉固气類猶房室之安藏人也若發散天地之所藏則諸蟄皆死是干犯陰陽之令疾疫必爲民災防禍隨之而見一說防讀去聲謂民因避疾疫而逃亡也暢月暢充也言所以不可發泄者以此月萬物皆充實於內故也

是月也命奄尹申宮令審門閭謹房室必重閉省婦事毋得淫𨿽有貴戚近習毋有不禁

集說曰奄尹羣奄之長也以其精气奄閉故名奄人宮令宮中之政令也逺者謂之門閭近者謂之房室皆有內外門戶必重疊閉之減省婦人之事務順陰靜也淫謂女功之過巧者貴戚天子之族姻近習其嬖幸者

乃命大酋秫稻必齊麯蘗必時湛熾必潔水泉必香陶器必良火齊必得兼用六物大酋監之毋有差貸集說曰酒熟曰酋大酋酒官之長也秫稻酒材也必齊多寡中度也必時制造及時也湛漬而滌之也熾蒸炊也必潔無所污也必香無穢惡之气也必良無罅漏之失也必得適生熟之冝也物事也六物謂必齊以下六事差貸不中法式也

天子命有司祈祀四海大川名源淵澤井泉

集說曰冬令方中水徳至盛故爲民祈而祀之也

是月也農有不收藏積聚者馬牛畜獸有放逸者取之不詰

注曰此收斂尢急之時人有取者不罪所以警懼其主也王居明堂禮曰孟冬之月命農畢積聚系收牛馬

山林藪澤有能取蔬食田獵禽獸者野虞教道之其有相侵奪者罪之不赦

注曰務收斂野物也大澤曰藪艸木之實爲蔬食

是月也日短至陰陽爭諸生蕩

集說曰短至短之極也爭者陰方盛陽欲起也諸生者萬物之生機也蕩者動也

君子齊戒處必掩身身欲寧去聲色禁耆欲安形性事欲靜以待陰陽之所定

集說曰此皆與夏至同而有謹之至者彼言止聲色而此言去彼言節耆欲而此言禁蓋仲夏之陰猶防而此時之陰猶盛陰防則盛陽未至於甚傷陰甚則防陽當在於善保故也

蕓始生荔挺出蚯蚓結麋角解水泉動

集說曰此又言子月之候蕓香艸也似苜蓿一名蕓蒿荔挺馬防也似蒲而小根可爲刷結猶屈也解脫也水者天一之陽所生陽生而動言枯涸者漸滋發也十二月惟子午之月皆再記其候者詳於陰陽之萌也

日短至則伐木取竹箭

集說曰陰盛則材成故伐而取之大曰竹小曰箭

是月也可以罷官之無事去器之無用者

集說曰官以權冝而設器以權宜而造皆暫焉之事此閉藏之息之時故可罷去

塗闕廷門閭築囹圄此以助天地之閉藏也

仲冬行夏令則其國乃旱

集說曰火气乘之應於來年

氛霧防防

集說曰亦火气所蒸

雷乃發聲

集說曰陰不能固陽也午火之气所充也

行秋令則天時雨汁瓠不成國有大兵

注曰酉之气乘之也酉宿直昴畢畢好雨雨汁者水雪雜下也子宿直虛危虛危內有瓠疏曰仲冬非瓠不成之時又非蝗虫爲敗之日是據來年

行春令則蝗虫爲敗

注曰當蟄者出卯之气乘之也

水泉咸竭

注曰大火爲旱

民多疥癘

注曰疥癘之病孚甲之象

季冬之月日在婺女昏婁中旦氐中

注曰季冬者日月會於枵而斗建丑之辰也

其日壬癸其帝顓頊其神冥其虫介其音羽律中大呂其數六其味鹹其臭朽其祀行祭先腎

集說曰大呂者蕤賓之所生三分益一律長八寸二百四十三分寸之百四

鴈北鄕鵲始巢雉雊雞乳

疏曰鴈早者則此月北向晚者二月鵲始巢此晚者若早則十一月雊雉鳴也

天子居堂右个乘路駕鐵驪載旂衣黒衣服玉食黍與彘其器閎以奄

注曰堂右个北堂東偏也

命有司大難旁磔出土牛以送寒气

集說曰季春惟國家之難仲秋惟天子之難此則下及庶人又以陰气極盛故云大難也旁磔謂四方之門皆披磔其牲以攘除陰气不但如季春之九門磔攘而已此月之中日經虛危司命二星在虛北司祿二星在司命北司危二星在司祿北司中二星在司危北此四司者鬼官之長又墳四星在危東南墳墓四司之气能爲厲鬼將來或爲災厲故難磔以攘除之出猶作也月建丑丑爲牛土能制水故特作土牛以畢送寒气也

徵鳥厲疾

注曰徵鳥題肩也齊人謂之擊徵或名曰鷹疏曰殺气盛極故鷹隼之屬取鳥防疾嚴猛也

乃畢山川之祀及帝之大臣天之神祗

注曰帝之大臣句芒之屬天之神祗司中司命風雨雨師坡謂此三祀攷周禮各有其方因方而祀各有其時此言季冬乃畢祀則秦禮也畢偏舉也

是月也命漁師始漁天子親往乃嘗魚先薦寢廟集說曰獵而親殺爲奉祭也則漁而親往亦爲薦先

冰方盛水澤腹堅命取冰冰以入

注曰此月日在北陸冰堅厚之時也北陸謂虛也集說曰冰之初凝惟水而已至此則徹上下皆凝故云腹猶內也藏冰正在此時故命取冰冰入則陰事之終也

令告民出五種命農計耦耕事修耒耜具田器

集說曰冰入之後大寒將退令典農之官告民出其所藏五穀之種計度耦耕之事耦謂二人相耦也楺木爲耒斵木爲耜今之耜以鐵爲之田器鎡基之屬凡治田所用者也此皆豫備東作之事陽事之始也

命樂師大合吹而罷

注曰歲將終與族人大飲作樂於太寢以綴恩也王居明堂禮季冬命國爲酒以合三族疏曰此用禮樂與族人最盛後年季冬乃復如此作樂以一年頓停故云罷

乃命四監收秩薪柴以共郊廟及百祀之薪燎

集說曰四監說見季夏秩常也謂有常數也大而可析者謂之薪小而束者謂之柴薪施炊釁柴以給燎

是月也日窮於次月窮於紀星回於天數將幾終歲且更始

集說曰日窮於次者去年季冬次枵至此窮盡還次枵也紀防也去年季冬月與日相防於枵至此窮盡還復防於枵也二十八宿隨天而行毎日𨿽周天一匝而早晚不同至此月而復其故處與去年季冬早晚相似故云回於天也幾近也以去年季冬至今年季冬三百五十四日未滿三百六十五十不爲終終故云幾於終也歲且更始者所謂終則有始也

專而農民毋有所使

集說曰而汝也在上者當專壹汝農之事毋得徭役使之也

天子乃與公卿大夫共飭國典論時令以待來歲之冝朱氏曰國典有常飭之以應來歲之變時令有序論之以防來歲之差歲次更始故事亦有異冝者熊氏曰典禮樂刑政之類時令春夏宣泄秋冬閉藏之類

乃令大史次諸侯之列賦之犧牲以共皇天上帝社稷之饗

疏曰來歲方祭祀須犧牲諸侯同王南面專王之土故命太史書列之使之出牲以與王共事天地也

乃命同姓之邦共寢廟之芻豢

集說曰人本乎祖故祖廟之牲使同姓諸侯共之

命宰歷卿大夫至於庶民土田之數而賦犧牲以共山林名川之祀

疏曰宰小宰也歷亦次也卿大夫謂畿內有采地者庶民鄕遂公邑之民受田者

凡在天下九州之民者無不咸獻其力以共皇天上帝社稷寢廟山林名川之祀

注曰民非神之福不生𨿽有其邦國采地此賦要由民出疏曰不云諸侯卿大夫獨云民故鄭云此也

季冬行秋令則白露蚤降介虫爲妖四鄙入保

注曰戌之气乘之也九月初尙有白露月中乃爲霜醜爲鼈蟹疏曰按陰陽式法醜魚鼈蟹

行春令則胎夭多傷

注曰辰之气乘之也天少長也多傷者生气早至不充其性

國多固疾

注曰生不充性有久疾也

命之曰逆

集說曰以歲終而行歲始之令也

行夏令則水潦敗國時雪不降冰凍消釋

注曰未之气乘之也季夏大雨時行

禮記述注卷六

欽定四庫全書

禮記述注卷七

安溪李光坡撰

曽子問第七

注曰曽子孔子弟子曽參也以其所問多明於禮故著姓名以顯之

曽子問曰君薨而世子生如之何孔子曰卿大夫士從攝主北面於西階南

注曰變於朝夕哭位也攝主上卿代君聽國政疏曰士喪禮朝夕內外哭位皆在東方

大祝裨冕執束帛升自西階盡等不升堂命毋哭注曰裨冕者接神則祭服也疏曰大祝裨冕明卿大夫士等皆衣衰服也裨冕者衣裨衣而冠冕鄭注覲禮云裨之言埤也天子六服大裘爲上其餘爲裨又云衮衣裨之上者則裨惟據衣也等級也

祝聲三告曰某之子生敢告升奠幣於殯東幾上哭降眾主人卿大夫士房中皆哭不踴盡一哀反位遂朝奠小宰升舉幣

注曰聲噫歆警神也幾筵於殯東明繼體也眾主人君之親也房中婦人反位反朝夕哭位舉舉而下理之階間疏曰殯宮幾筵爲朝夕之奠常在不去今明世子是繼體之貴故於常幾筵之外別特設之

三日眾主人卿大夫士如初位北面大宰大宗大祝皆裨冕少師奉子以衰祝先子從宰宗人從入門哭者止子升自西階殯前北面祝立於殯東南隅祝聲三曰某之子某從執事敢見子拜稽顙哭祝宰宗人眾主人卿大夫士哭踴三者三降東反位皆袒子踴房中亦踴三者三襲衰杖奠出大宰命祝史以名徧告於五祀山川疏曰諸侯五日而殯殯而成服此三日而衰者防已在殯異於未殯也初位告生時也奉子以衰謂以衰衣而奉之升自西階不忍從先王之階於是宰宗人及祝亦升不言從者以子爲主也祝立在子之西北而面當殯之東南故云殯東南隅也宰及宗人以次立於子之東皆北面告曰夫人某氏之子某從執事宰宗人等敢見稱子某者子升堂之時大宰卽位立名告殯矣告訖奉子者拜哭每踴三度爲一節如此者三故云三者三也降東反位者堂上皆降自西階反東在下者皆東反朝夕哭位踴襲衰杖成子禮也奠亦謂朝奠

曽子問曰如已葬而世子生則如之何孔子曰大宰大宗從大祝而告於禰三月乃名於禰以名徧告及社稷宗廟山川

疏曰禰父殯宮之主也旣葬殯無屍柩惟有主在故告於主不云裨冕不云執帛未葬尙然葬後可知也三月乃見因見乃名王肅云前三日名之未葬當稱子某故三日因名之此經旣葬稱子不稱名故三月乃名也徧告亦命祝史前不云社稷宗廟此不云五祀相互

孔子曰諸侯適天子必告於祖奠於禰

注曰皆奠幣以告之互文也

冕而出視朝

注曰聽國事也疏曰諸侯視朝用冠緇衣素裳今服冕者爲朝天子天子於廟中受其禮故諸侯豫敬之以冕服視朝也

命祝史告於社稷宗廟山川

注曰臨行又徧告宗廟孝敬之心也

乃命國家五官而後行

注曰五官五大夫典事者命者敕之以其職疏曰不云命卿者或從君行或𨿽在國然總主羣吏不專一事且尊之

道而出

疏曰道而出者祖祭道神而後出行也委土爲山或伏牲其上天子用犬諸侯用羊卿大夫以酒脯旣行祭軷竟乘車轢之而遂行此城外之軷祭也其五祀行神則在宮內常祀在冬其位在廟門外西方軷壇厚二寸廣五尺輪四尺以菩芻棘柏爲神主其祭宮內行神之軷及城外祖祭之軷其制不殊崔氏雲宮內之軷祭古之行神城外之軷祭山川與道路之神壇名山其神曰累

告者五日而徧過是非禮也

疏曰猶待徧告乃行也以五日爲期近者就告逺者望告所以然者爲先已告廟載主若久畱不去則爲非禮

凡告用牲幣反亦如之

注曰牲當爲制字之誤也制幣一丈八尺疏曰知諸侯不用牲者約下文幣帛皮圭以告故知之

諸侯相見必告於禰

坡謂禰上當有祖字

朝服而出視朝

疏曰諸侯朝服冠緇衣素裳熊氏云此朝服謂皮弁服以天子用以視朝故謂之朝服聘禮諸侯相聘皮弁服明相朝亦皮弁服此義爲勝

命祝史告於五廟所過山川

注曰山川所不過則不告貶於適天子也

亦命國家五官道而出反必親告於祖禰乃命祝史告至於前所告者而後聽朝而入

注曰反必親告祖禰同出入禮

曽子問曰並有防如之何何先何後孔子曰葬先輕而後重其奠也先重而後輕禮也自啟及葬不奠行葬不哀次反葬奠而後辭於殯遂修葬事其虞也先重而後輕禮也

集說曰曽子問同時有父母或祖父母之防先後之次如何孔子言葬則先母而後父奠則先父而後母自從也從啟母殯之後及至葬柩欲出之前惟設母啟殯之奠朝廟之奠及祖奠遣奠而已不於殯宮爲父設奠故云自啟及葬不奠謂不奠父也次者大門外之右平生待賔客之處柩至此則孝子悲哀柩車暫停今爲父防在殯故行葬母之時孝子不得爲母伸哀於所次之處故柩車不暫停也及葬母而反卽於父殯設奠殯當爲賔聲之誤也辭於賔謂告將葬啟期賔出之後孝子遂修營葬父之事也葬是奪情之事故先輕奠是奉養之事故先重也虞祭亦奠之類故亦先重虞當異日

孔子曰宗子𨿽七十無無主婦非宗子𨿽無主婦可也集說曰宗子領宗男於外宗婦領宗女於內禮不可缺故𨿽七十之年猶必再娶然此謂大宗之無子或子防者若有子有婦可傳繼者則七十可不娶矣

曽子問曰將冠子冠者至揖讓而入聞齊衰大功之喪如之何孔子曰內喪則廢外喪則冠而不醴徹饌而埽卽位而哭如冠者未至則廢

集說曰冠者賔與贊禮之人也此人已及門而與主人揖讓以入矣主人忽聞齊衰大功之喪何以處之夫子言若是大門內之喪則廢而不行以冠禮行之於廟廟在大門之內吉防不可同處也若是大門外之喪喪在他處可以加冠但冠禮三加之後設醴以禮新冠之人今值防事止三加而止不醴之也初欲迎賔之時醴及饌具皆陳設今悉徹去又埽除冠之舊位使淨潔更新乃卽位而哭如賔與贊者未至卽廢也

如將冠子而未及期日而有齊衰大功小功之服則因防服而冠除喪不攺冠乎孔子曰天子賜諸侯大夫冕弁服於大廟歸設奠服賜服於斯乎有冠醮無冠醴父沒而冠則已冠埽地而祭於禰已祭而見伯父叔父而後饗冠者

疏曰吉冠是吉時成人之服喪冠是喪時成人之服謂之醮者酌而無酬酢曰醮醴重而醮輕者醴是古之酒故爲重醮用酒酒是後代之法故爲輕也醮之所以異於醴者醴則三加之後總一醴之醮則每一加而行一醮也集說曰未及期日在期日之前也因喪服而冠者因著喪之成服而加喪冠也此是孔子之言曽子又問他日除喪之後不更攺易而行吉冠之禮乎孔子答云諸侯及大夫有防弱未冠總角從事至當冠之年因朝天子天子於大廟中賜冕服弁服其受賜者歸卽設奠告廟服所賜之服祭告之後使人酌酒以飲已榮上之賜不酬酢也所謂有冠醮也無冠醴者受賜服而來若攺而更冠應從適子之尊冠必酌醴以禮之今旣不醴明不攺冠也受服於天子不可更攺爲初冠禮則因喪而冠安得有除喪攺冠之禮乎父沒而冠謂除喪之後以吉禮禮冠者蓋齊衰以下可因喪服而冠斬衰不可

曽子問曰祭如之何則不行旅酬之事矣孔子曰聞之小祥者主人練祭而不旅奠酬於賔賔弗舉禮也昔者魯昭公練而舉酬行旅非禮也孝公大祥奠酬弗舉亦非禮也

注曰奠無屍虞不致爵小祥不旅酬大祥無無算爵彌吉孝公隠公之祖父疏曰奠是未葬之前形體尙在未忍立屍虞是已葬之後形體已去故立屍以象神按特牲云祝延屍至食九飯主人祝酳屍屍卒爵酢主人主人卒爵主人又酌獻祝及佐食此主人之獻也又云主婦獻屍屍卒爵酢主婦主婦卒爵亦酌獻祝及佐食此主婦之獻也賔獻屍爵止注曰屍止爵者欲神惠之均於室中云虞不致爵者士虞禮賔獻屍屍卒爵禮畢無致爵以下事特牲又云屍止爵後席於戶內主婦致爵於主人卒爵主婦受爵自爵酢主人致爵於主婦席於房中主婦卒爵主人更爵酢所謂致爵也賔作止爵屍飲酢賔賔飯獻祝及佐食致爵於主人主婦畢主人酌西階上獻賔及眾賔訖又洗觶酬賔訖主人酌於阼階上獻長兄弟及眾兄弟內兄弟於房中畢賔乃取酬觶於阼階前酬長兄弟長兄弟受觶於西階酬眾賔眾賔酬眾兄弟所謂旅酬也云小祥不旅酬者賔不舉酬觶以行旅事也旅酬之後賔弟子兄弟弟子各舉觶於其長賔取觶酬兄弟之黨長兄弟取觶酬賔之黨所謂無算爵也云大祥無無算爵者大祥得行旅酬而不得行此也

曽子問曰大功之喪可以與於饋奠之事乎孔子曰豈大功耳自斬衰以下皆可禮也曽子曰不以輕服而重相爲乎孔子曰非此之謂也天子諸侯之喪斬衰者奠大夫齊衰者奠士則朋友奠不足則取於大功以下者不足則反之

集說曰饋奠奠於殯也大夫朔望皆有殷奠士惟月朔曽子問已有大功之喪可與他人饋奠之事乎孔子將謂曽子問已有大功之喪得爲大功者饋奠否故答云豈但大功自斬衰以下皆可禮也言身有斬衰所爲者斬衰身有齊衰所爲者齊衰皆可與其饋奠孔子是據所服者言之曽子又不悟此防將謂言他人乃曰不太輕已之服而重於相爲乎孔子乃答云非此爲他人之謂也謂於所爲服者也凡喪奠主人以悲哀不暇執事故不親奠天子諸侯之喪諸臣皆斬衰故云斬衰者奠大夫則兄弟之服齊衰者奠屬臣服斬者不奠避正君也士不以齊衰者奠避大夫也故遣僚屬奠僚屬則朋友也朋友不足則取大功以下小功緦麻者奠又不足則反取大功以上也言不足者謂殷奠時

曽子問曰小功可以與於祭乎

注曰祭謂虞卒哭時疏曰知非練祥者以士練祥之祭大功之服已除不得云取於兄弟大功以下者其天子諸侯則得兼練祥也以其練祥時猶斬衰與祭也

孔子曰何必小功耳自斬衰以下與祭禮也曽子曰不以輕喪而重祭乎孔子曰天子諸侯之喪祭也不斬衰者不與祭大夫齊衰者與祭士祭不足則取於兄弟大功以下者

曽子問曰相識有喪服可以與於祭乎孔子曰緦不祭又何助於人

疏曰熊氏云身有緦服不得爲父母虞祔卒哭祭此謂同宮緦若大夫士有齊衰大功小功緦同宮則亦不祭若異宮則殯後得祭故雜記云父母之喪將祭而昆弟死旣殯而祭若同宮則𨿽臣妾葬而後祭虞祔亦然天子諸侯臣妾死於宮中𨿽無服亦不得爲虞祔卒哭祭也天子諸侯適子死斬衰旣練乃祭爲適孫適婦殯乃祭以異宮故也集說曰所知識之人有祭事而已有喪服可以助爲之執事否夫子言已有緦麻之服服之輕者也尙不得自祭已之宗廟何得助他人之祭乎

曽子問曰廢喪服可以與於饋奠之事乎孔子曰說衰與奠非禮也以擯相可也

集說曰廢猶除也饋奠在殯之奠也不問吉祭而問喪奠曽子之意謂方除喪服決不可與吉禮疑可與饋奠也夫子言方說衰卽與奠是忘哀太速故言非禮也殯相事輕亦或可耳

曽子問曰昏禮旣納幣有吉日女之父母死則如之何孔子曰壻使人弔如壻之父母死則女之家亦使人弔父喪稱父母喪稱母父母不在則稱伯父世母壻已葬壻之伯父致命女氏曰某之子有父母之喪不得嗣爲兄弟使某致命命女氏許諾而弗敢嫁禮也壻免喪女之父母使人請壻弗取而後嫁之禮也

集說曰有吉日者期日已定也彼是父喪則此稱父之名弔之彼是母喪則此稱母之名弔之父母或沒或在他所則稱伯父伯母名如無伯父母則用叔父母名可知壻𨿽巳葬其親而喪期尙逺不欲使彼女失嘉禮之時故使人致命使之別嫁他人某之子此某字是伯父之名不得嗣爲兄弟者言繼此不得爲夫婦也夫婦同等有兄弟之義亦親之之辭不曰夫婦者未成昏嫌也使某致命此某字是使者之名女氏𨿽許諾而不敢以女嫁於他人禮也及壻祥禫之後女之父母使人請壻成昏壻終守前說而不取而後此女嫁於他族禮也

女之父母死壻亦如之

集說曰女之父母死女之伯父致命於男氏曰某之子有父母之喪不得嗣爲兄弟使某致命男氏許諾而不敢娶女免喪壻之父母使人請女家不許壻然後別娶也

曽子問曰親迎女在塗而壻之父母死如之何孔子曰女攺服布深衣縞總以趨喪女在塗而女之父母死則女反

集說曰嫁服士妻褖衣大夫妻展衣卿妻鞠衣攺服更其嫁服也衣與裳相連而前後深邃故曰深衣縞生白絹也總束髮也長八寸布爲深衣縞爲總婦人治喪未成服之服也故服此以奔舅姑之喪女子在室爲父三年父卒亦爲母三年已嫁則期今旣在塗非在室矣則止用奔喪之禮而服期攺服亦布深衣縞總也

如壻親迎女未至而有齊衰大功之喪則如之何孔子曰男不入攺服於外次女入攺服於內次然後卽位而哭曽子問曰除喪則不復昏禮乎孔子曰祭過時不祭禮也又何反於初

集說曰此齊衰大功之喪謂壻家也攺服攺其親迎之服而服深衣於門外之次也女謂婦也入門內之次而以深衣更其嫁服也注云不聞喪卽攺服者昏禮重於齊衰以下此特問齊衰大功之喪者以小功及緦輕不廢昏禮禮畢乃哭耳若女家有齊衰大功之喪女亦不反歸也曽子又問除喪之後豈不復更爲昏禮乎孔子言祭重而昏輕重者過時尙廢輕者豈可復行乎然此亦止謂四時常祭耳若喪祭及禘祫大祭過時猶追也

孔子曰嫁女之家三夜不息燭思相離也取婦之家三日不舉樂思嗣親也三月而廟見稱來婦也擇日而祭於禰成婦之義也

集說曰思相離則不能寢寐故不滅燭思事親則不無感傷故不舉樂此昏禮所以不賀也成婚而舅姑存者明日婦見舅姑若舅姑已歿則成婚三月乃見於廟祝辭告神曰某氏來婦來婦言來爲婦也蓋選擇吉日而行此禮廟見祭禰卽是一事非見廟之後更擇日而祭也成婦之義者成盥饋之禮之義也

曽子問曰女未廟見而死則如之何孔子曰不遷於祖不祔於皇姑壻不杖不菲不次歸葬於女氏之黨示未成婦也

集說曰不遷於祖不遷柩而朝於壻之祖廟也不祔於皇姑以未廟見故主不得祔姑之廟也壻齊衰期但不杖不艸屨不別處哀次耳女之父母自降服大功坡謂歸葬於女氏之黨仍祔其女家之王母夫家不祀之也詳見雜記上女子祔於王母則不配注中甚矣鄭子之宻也

曽子問曰取女有吉日而女死如之何孔子曰壻齊衰而弔旣葬而除之夫死亦如之

集說曰若夫死女以斬衰往弔旣葬而除也坡謂此禮可謂仁至𨿽有義夫貞女有本服以寄其哀有數月以盡其禮則自知循禮之爲是且曰旣葬除之蓋恩未深而禮有終則自知輕死之爲過情矣

曽子問曰喪有二孤廟有二主禮與孔子曰天無二日土無二王嘗禘郊社尊無二上未知其爲禮也

集說曰二孤二廟當時有之曽子疑其非禮故問夫子言天猶不得有二日土猶不得有二王嘗則大祖尊禘則所自出尊郊則天尊社則地尊𨿽眾神並在猶先尊後卑一一祭之不一時總祭喪可得有二孤廟可得有二主乎非禮明矣

昔者齊桓公亟舉兵作僞主以行及反藏諸祖廟廟有二主自桓公始也

注曰舉兵以遷廟主行無則主命爲假主非也

喪之二孤則昔者衞靈公適魯遭季桓子之喪衞君請弔哀公辭不得命公爲主客入弔康子立於門右北面公揖讓升自東階西鄕客升自西階弔公拜興哭康子拜稽顙於位有司弗辧也今之二孤自季康子之過也集說曰國君弔鄰國之臣尊卑不等衞公弔而哀公爲主禮也禮大夫旣殯而君來弔主人門右北面哭拜稽顙今旣哀公爲主主則拜賔康子但當哭踴而已乃拜而稽顙於位是二孤矣當時有司不能論而正之遂至循襲爲常變禮之失由於康子上章言自桓公始此不言始而言過者孔子康子同時也靈公以哀公二年夏卒桓子以三年秋卒是出公也

曽子問曰古者師行必以遷廟主行乎孔子曰天子巡守以遷廟主行載於齊車言必有尊也今也取七廟之主以行則失之矣

集說曰遷廟主謂新祧廟之主也齊車金路也又名曰公禰

當七廟五廟無虛主虛主者惟天子崩諸侯薨與去其國與祫祭於祖爲無主耳吾聞諸老聃曰天子崩國君薨則祝取羣廟之主而藏諸祖廟禮也卒哭成事而後主各反其廟

注曰老聃古壽考者之號也與孔子同時疏曰卒哭主各反其廟者爲明日祔時須以新死者祔祭於祖故祖主先反廟也集說曰崩薨而羣主皆聚祖廟以喪三年不祭且象生者爲凶事而聚集也

君去其國大宰取羣廟之主以從禮也

注曰鬼神依人者也

祫祭於祖則祝迎四廟之主主出廟入廟必蹕老耼雲集說曰諸侯五廟祫祭則迎髙曽祖禰入太祖之廟主出入必蹕止行者若有喪及去國無蹕禮也

曽子問曰古者師行無遷主則何主孔子曰主命問曰何謂也孔子曰天子諸侯將出必以幣帛皮圭告於祖禰遂奉以出載於齊車以行每捨奠焉而後就捨反必告設奠卒斂幣玉藏諸兩階之間乃出蓋貴命也疏曰此一節論師出當取遷主及幣帛皮圭以行廟無虛主之事皇氏云有遷主者以幣帛告神不將以出卽埋之階間無遷主者加以皮圭告於祖禰遂奉以出熊氏云每廟皆以幣玉告告畢將所告逺祖幣玉載之而行若近祖幣玉卽埋之反時以此載行幣玉告於逺祖畢則埋於逺祖階間近祖以下直告祭而已不陳幣玉也

子遊問曰喪慈母如母禮與

注曰如母謂父卒三年也子遊意以爲國君亦當然禮所云者乃大夫以下父所使妾養妾子疏曰父卒三年父在則期也鄭注喪服大夫妾子父在爲母大功士妾子父在爲母期則父在爲慈母亦當與已母同必知大夫以下者天子諸侯不服庶母

孔子曰非禮也古者男子外有傅內有慈母君命所使教子也何服之有

注曰言無服也此指爲國君之子也大夫士之子爲庶母慈巳者服小功父卒乃不服疏曰國君之子尙不服庶母則國君不服可知也云父卒不服不服小功仍服緦耳坡謂此慈母乃內則擇於諸母使爲子師爲慈母爲保母之慈母上注所云三年之慈母則是父特命使爲母子者與此異也喪服傳自明

昔者魯昭公少喪其母有慈母良及其死也公弗忍也欲喪之有司以聞曰古之禮慈母無服

注曰據國君也良善也昭公年三十乃喪齊歸又無戚容是不少又安能不忍於慈母此非眧公明矣未知何公也疏曰按家語云孝公有慈母良今云未知何公者鄭不見家語故也

今也君爲之服是逆古之禮而亂國法也若終行之則有司將書之以遺後世無乃不可乎公曰古者天子練冠以燕居公弗忍也遂練冠以喪慈母喪慈母自魯昭公始也

集說曰古者周以前也天子諸侯之庶子爲天子諸侯者爲其母緦春秋有以小君之禮服之者以子貴而伸也然必適小君沒若適小君在則其母厭屈故練冠也此言練冠以燕居謂庶子之爲王者爲其母耳

曽子問曰諸侯旅見天子入門不得終禮廢者幾孔子曰四請問之曰大廟火日食後之喪雨霑服失容則廢如諸侯皆在而日食則從天子救日各以其方色與其兵大廟火則從天子救火不以方色與兵

集說曰旅眾也大廟始祖廟宗廟皆然主於始祖耳色衣之色也東方諸侯衣靑南方諸侯衣赤餘仿此東方用防南方矛西方弩北方楯中央鼔日食是陰侵陽故正五行之方色以厭勝之救火不闗此義也

曽子問曰諸侯相見揖讓入門不得終禮廢者幾孔子曰六請問之曰天子崩大廟火日食後夫人之喪雨霑服失容則廢

集說曰大廟本國之大廟也夫人小君也

曽子問曰天子嘗禘郊社五祀之祭簠簋旣陳天子崩後之喪如之何孔子曰廢

注曰旣陳謂夙興陳饌牲器時也坡謂五祀或句芒等五官或戶竈五者而祭法又言七祀其五與月令同惟多司命泰厲耳周則司命在神祀中而荀子曰郊則並百王於上而祭之則泰厲存焉是周惟有五祀而七祀或儒者廣記異代非可武斷也

曽子問曰當祭而日食大廟火其祭也如之何孔子曰接祭而已矣如牲至未殺則廢

注曰接祭而已不迎屍也疏曰迎屍有二一是祭初迎屍於奧而行灌畢而出迎牲於時迎屍於戶外行朝踐禮是一也後退而合亨又迎屍入坐於奧行饋孰禮是二也此云不迎屍者直朝踐禮畢則止不更迎屍而入此謂宗廟之祭若郊社五祀祭初未迎尸之前已殺牲以其無灌故也則不迎屍乃得爲祭初不迎屍也接防也防速也

天子崩未殯五祀之祭不行旣殯而祭其祭也屍入三飯不侑酳不酢而已矣自啟至於反哭五祀之祭不行已葬而祭祝畢獻而已

注曰祝畢獻而止郊社亦然惟嘗禘宗廟俟告也疏曰趙商問自啟至反哭祭不行郊社亦然何得有越紼而行事鄭答越紼行事喪無事時謂未殯前是有事殯後未啟前是無事得行祭禮又云郊社有常日自啟至反哭自當辟之郊社尊故辟其日不使相妨五祀旣卑若與啟反哭日相逄則五祀辟其日也云俟吉者王制云喪三年不祭是也其在喪祭郊社之時其喪所朝夕仍奠集說曰天子諸侯之祭禮亡先儒以大夫士祭禮推之士祭屍九飯大夫祭屍十一飯則知諸侯十三飯天子十五飯也五祀外神不可以巳私喪久廢其祭若當祭之時而天子崩則止而不行俟殯訖乃祭然其禮則殺矣侑勸也屍入迎屍而入坐也三飯不侑者屍三飯告飽則止祝更不勸侑其食使滿足當飯之數也酳食畢而以酒潄口也按特牲禮屍九飯畢主人酌酒酳屍屍飲卒爵酢主人主人受酢飲畢酌獻祝祝飲畢主人又酌獻佐食今云酳不酢者無酢主人以下等事也此是言殯後祭五祀之禮又言自啟殯往葬及葬畢反哭其間亦不祭五祀直待葬後乃祭其禮又不同蓋葬後哀稍殺漸向吉故祝侑屍食至十五飯攝主酳屍屍飲卒爵而酢攝主攝主飲畢酌而獻祝祝受而飲畢則止無獻佐食以下之事故云祝畢獻而已已止也

曽子問曰諸侯之祭社稷爼豆旣陳聞天子崩後之喪君薨夫人之喪如之何孔子曰廢自薨比至於殯自啟至於反哭奉帥天子

集說曰比及也曾子所問如此孔子曰廢又言自薨至殯自啟至反哭皆帥循天子之禮者謂諸侯旣殯而祭社稷或五祀者亦如天子殯後祭五祀之禮也其葬後而祭社稷五祀者亦如夫子葬後祭五祀之禮也

曽子問曰大夫之祭鼎爼旣陳籩豆旣設不得成禮廢者幾孔子曰九請問之曰天子崩後之喪君薨夫人之喪君之大廟火日食三年之喪齊衰大功皆廢外喪自齊衰以下行也其齊衰之祭也屍入三飯不侑酳不酢而已矣大功酢而已矣小功緦室中之事而已矣士之所以異者緦不祭所祭於死者無服則祭

集說曰此言大夫宗廟之祭外喪在大門之外也三飯不侑酳不酢說見上章大功酢而已者大功服輕祭禮稍備屍三飯祝侑至十一飯之後主人酌酒酢屍屍酢主人卽止也室中之事者凡屍在室之奧祝在室中北廂南面佐食在室中戶西北面但主人主婦及賔獻屍及祝佐食等三人畢則止也若平常之祭十一飯畢主人酳屍屍卒爵酢主人主人獻祝及佐食畢次主婦獻屍屍酢主婦主婦又獻祝及佐食畢次賔長獻屍屍得賔長獻爵則止不舉奠其爵於薦之左待致爵之後屍乃舉爵今以喪服殺禮賔長獻屍屍飲以酢賔賔又獻祝及佐食而祭畢止士卑於大夫𨿽緦服亦不祭所祭於死者無服謂如妻之父母母之兄弟姊妹已𨿽有服而已所祭者與之無服則可祭也

曽子問曰三年之喪弔乎孔子曰三年之喪練不羣立不旅行

注曰爲其苟語忘哀也

君子禮以飾情三年之喪而弔哭不亦虛乎

注曰爲彼哀則不專於親也爲親哀則是妄弔疏曰凡行吉凶之禮必使內外相副用外之物以飾內情故冠冕文彩以飾至敬之情麄哀以飾哀痛之情所以三年問云哀服爲至痛飾也

曽子問曰大夫士有私喪可以除之矣而有君服焉其除之也如之何孔子曰有君喪服於身不敢私服又何除焉於是乎有過時而弗除也君之喪服除而後殷祭禮也

集說曰君重親輕以義斷恩也若君服在身忽遭親喪則不敢爲親制服又何除焉者謂成服爲重始除服爲輕末在始重之日尙不獲伸況輕末之時而可行乎此所以𨿽過時而不除也殷祭盛祭也君服除乃得爲親行二祥之祭以伸孝心以其禮大故曰殷也假如此月除君服卽次月行小祥之祭又次月行大祥之祭若親喪小祥後方遭君喪則他時君服除後惟行大祥祭也然此皆謂適子主祭而居官者若庶子居官而行君服適子在家自依時行親喪之禮他日庶子𨿽除君服無追祭矣

曽子問曰父母之喪弗除可乎孔子曰先王制禮過時弗舉禮也非弗能勿除也患其過於制也故君子過時不祭禮也

集說曰曽子之意以爲適子仕者除君服後猶得追祭二祥庶子仕者𨿽除君服不復追祭是終身不除父母之防矣可乎孔子言先王制禮各有時節過時不復追舉禮也今不追除服者不是不能除也患其逾越聖人之制禮也且如四時之祭當春祭時或以事故阻廢至夏則惟行夏時之祭不復追補春祭矣故過時不祭禮之常也惟禘祫大事則不然

曽子問曰君薨旣殯而臣有父母之喪則如之何孔子曰歸居於家有殷事則之君所朝夕否

注曰居家者因其哀後隆於父母殷事朔月月半薦新之奠也疏曰若臣親喪旣殯而後有君喪則歸君所父母有殷事則來家朝夕則恆在君處

曰君旣啟而臣有父母之喪則如之何孔子曰歸哭而反送君

注曰言送君則旣葬而歸也歸哭者服君服而歸不敢私服也疏曰以此言之父母之喪旣啟而有君喪則亦往哭於君所而反送父母父母葬畢而居君所注云旣葬而歸者不待君之虞祭也

曰君未殯而臣有父母之喪則如之何孔子曰歸殯反於君所有殷事則歸朝夕否大夫室老行事士則子孫行事

疏曰君未殯則君哀重而父母又喪是親哀亦重然君爲重故主意於君恆在君所盧氏云人君五日而殯故可以歸殯父母而往殯君也若其臨君殯之日歸哭父母而來殯君則殯君訖乃還擯父母也以此言之臣有親喪未殯而有君喪去君殯日𨿽逺祗得待殯君訖而還殯父母以君重故也

大夫內子有殷事亦之君所朝夕否

注曰謂夫之君旣殯而有舅姑之喪者內子大夫適妻也妻爲夫之君如婦爲舅姑服齊衰疏曰舉此一條婦同於夫則君旣啟及君未殯而有舅姑之喪其禮悉同夫也

賤不誄貴防不誄長禮也

注曰誄累也累列生時行迹誄之以作諡諡當由尊者成疏曰若使防賤者爲之則名欲光揚在上之美有乖實事

惟天子稱天以誄之

注曰以其無尊焉春秋公羊說以爲讀誄制諡於南郊若云受之於天然疏曰爲人臣子莫不欲褒大其君揜惡揚善故至南郊明不得欺天也

諸侯相誄非禮也

注曰禮當言誄於天子也天子乃使太史賜之諡

曽子問曰君出疆以三年之戒以椑從君薨其入如之何孔子曰共殯服則子麻弁絰疏衰菲杖入自闕升自西階如小斂則子免而從柩入自門升自阼階君大夫士一節也

集說曰曽子問國君以事出疆必爲三年之戒備恐未得卽反也於是以親身之棺隨行慮或死於外也若死於外則入之禮如何孔子言於時大斂之後主人從柩而歸則其國有司豫供主人殯時所著之服以待之謂布深衣苴絰散帶垂也其首服崔氏云小斂之前大夫士皆去冠小斂括發之後士則加素冠大夫加素弁此時主人從柩在路未忍成服惟著麻弁絰疏衰而藨屨苴杖也麻弁布弁也布弁之上加環絰也柩入之時毀殯宮門西邊墻而入其處空缺故謂之闕非門闕之闕也升自西階者以柩從外來有似賔客故就客階而升也如小斂而歸則子首不麻弁身不疏衰惟首著免布身著布深衣也入自門升自阼階者以親未在棺猶以事生之禮事之也凡君與大夫及士之卒於外者其禮皆一等無異制故云一節也

曽子問曰君之喪旣引聞父母之喪如之何孔子曰遂旣封而歸不俟子

集說曰遂遂送君柩也旣窆而歸下棺卽歸也不俟子不待孝子返而已先返也

曽子問曰父母之喪旣引及塗聞君薨如之何孔子曰遂旣封攺服而往

集說曰遂遂葬親柩也旣窆之後攺服而往者雜記云非從柩與反哭無免於堩此時孝子首著免乃去免而括發徒跣布深衣扱衽而往不敢以私喪之服喪君也

曽子問曰宗子爲士庶子爲大夫其祭也如之何孔子曰以上牲祭於宗子之家祝曰孝子某爲介子某薦其常事

疏曰庶子是宗子親弟與宗子同祖禰得以上牲於宗子之家而祭祖禰但大夫得祭曽祖已是庶子不合自立廟崔氏云當寄曽祖廟於宗子之家亦得以上牲宗子爲祭也若已是宗子從父庶子兄弟父之適子則於其家自立禰廟其祖及曽祖亦於宗子之家寄立之亦以上牲宗子爲祭若已是宗子從祖庶兄弟父祖之適則立祖禰廟於已家亦寄立曾祖廟於宗子家亦共上牲宗子爲祭告時止稱宗子其時庻子身在祭位集說曰士特牲大夫少牢上牲少牢也庶子旣爲大夫當用上牲然必往就宗子家而祭者以廟在宗子家也孝子宗子也介子庶子也不曰庶而曰介者庶子卑賤之稱介則副貳之義亦貴貴之道也薦其常事者薦其歲之常事也坡謂伊川程子奪宗之論想未撿此疏也學者詳之

若宗子有罪居於他國庶子爲大夫其祭也祝曰孝子某使介子某執其常事攝主不厭祭不旅不假不綏祭不配

集說曰介子非當主祭者故謂之攝主其禮略於宗子者有五焉若以祭禮先後之次言之當云不配不綏祭不假不旅不厭祭今倒言之者皇氏云攝主非正故逆陳以見義今依次釋之不配者祭禮初行屍未入之時祝告神曰薦嵗事於皇祖伯某以某妃配某氏如姜氏子氏之類今攝主但言薦歲事於皇祖伯某不言以某妃配也綏周禮作隋減毀之名也屍與主人俱有隋祭主人減黍稷牢肉而祭之於豆間屍則取葅及黍稷肺而祭於豆間所謂隋祭也今屍自隋祭攝主則不綏屍將受福先爲綏祭今辟正主不敢受福故不綏也假字當作嘏福慶之辭也屍十一飯訖主人酳屍屍酢主人畢命祝嘏於主人曰皇屍命工祝承致多福無疆於女孝孫所謂嘏也今亦以辟正主故不嘏也不旅不旅酬也不厭祭者厭是饜飫神也厭有陰有陽陰厭者迎尸之前祝酌奠訖爲主人釋辭於神勉其歆享此時在室奧陰靜之處故曰陰厭也陽厭者屍謖之後佐食徹尸之薦爼設於西北隅得戶明白之處故曰陽厭此言不厭祭不爲陽厭攝主謙退似若神未厭飫然也以先後之次知之

布奠於賔賔奠而不舉不歸肉其辭於賔曰宗兄宗弟宗子在他國使某辭

集說曰主人酬賔之時賔在西廂東面主人布此奠爵於賔爼之北賔坐取此爵而奠於爼之南不舉之以酬兄弟此卽不旅之事若宗子主祭則凡助祭之賔各歸之以爼肉今攝主故不歸爼肉於賔也非但祭不備禮其將祭之初告賔之辭亦異曰宗兄宗弟子在他國不得親祭故使某執其常事使某告也故云使某辭宗兄宗弟者於此攝主爲兄或爲弟也若尊卑不等或是祖父之列或是子孫之行則但謂之宗子矣

曽子問曰宗子去在他國庶子無爵而居者可以祭乎孔子曰祭哉請問其祭如之何孔子曰望墓而爲壇以時祭若宗子死告於墓而後祭於家宗子死稱名不言孝身沒而已子遊之徒有庶子祭者以此若義也今之祭者不首其義故誣於祭也

集說曰宗子無罪而去國則廟主隨行矣若有罪去國廟𨿽存庶子卑賤無爵不得於廟行祭禮但當祭之時卽望墓爲壇以祭也若宗子死則庶子告於墓而後祭於家家庶子之家也亦不敢稱孝子某但稱子某而已又非有爵者稱介子某之比也身沒而已者庶子身死其子則庶子之適子祭庶子之時可稱孝也子遊之門人有庶子祭者皆用此禮是順古義也首本也今世俗庶子之祭者不能尋本古人制禮之義而率意行之祗見其誣罔而已

曽子問曰祭必有屍乎若厭祭亦可乎孔子曰祭成喪者必有屍屍必以孫孫防則使人抱之無孫則取於同姓可也祭殤必厭蓋弗成也祭成喪而無屍是殤之也集說曰曽子之意祭是祭神不祭生人立屍而祭是祭生人無益死者故問祭時必合有屍乎若厭祭亦可乎蓋祭初陰厭屍猶未入祭終而陽厭在屍旣起之後是厭祭無屍也孔子言成人威儀具備必有屍以象神之威儀所以祭成人之喪者必有屍也屍必以孫以昭穆之位同也取於同姓亦謂孫之等列也祭殤者不立屍而厭祭以其年防少未能有成人之威儀不足可象故不立屍也若祭成人而無屍是以殤待之矣

孔子曰有陰厭有陽厭曽子問曰殤不祔祭何謂陰厭陽厭

集說曰孔子言祭殤之禮有厭於幽陰者有厭於陽明者蓋適殤則陰厭於祭之始庶殤則陽厭於祭之終非兼之也曽子不悟其防乃問云祭殤之禮略而不備何以始末一祭之間有此兩厭也

孔子曰宗子爲殤而死庶子弗爲後也

注曰族人以其倫代之明不序昭穆立之廟其祭之就其祖而已代之者主其禮疏曰宗子爲殤而死庶子不得代爲之後宗子理不可闕明族人以其倫代之殤無爲人父之道故不序昭穆不得與代之者爲父也宗子存時族人凡殤者宗子主其祭祀今宗子殤明代爲宗子者主其禮也此宗子是大宗族人但是宗子兄弟行無限親疎皆得代之

其吉祭特牲

注曰尊宗子從成人也凡殤則特豚自卒哭成事之後爲吉祭疏曰殤與無後者惟祔與除服二祭則止此言吉祭者惟據祔與除服也

祭殤不舉肺無肵爼無酒不告利成

集說曰祭有屍則佐食舉肺脊以授尸祭而食之今無屍故不舉肺脊也凡屍食之餘歸之肵爼肵敬也主人敬屍而設此爼今無肵爼以無屍故也酒水也太古無酒之時以水行禮後王祭則設之重古道也今祭殤禮略故無酒也不告利成者利猶養也謂共養之禮已成也常祭主人事屍禮畢出立屍外則祝東面告利成遂導屍以出今亦以無屍廢此禮

是謂陰厭

注曰是宗子而殤祭之於奧之禮小宗爲殤其祭禮亦如之疏曰知此經指大宗者以公羊何注云小宗無子則絕大宗無子則不絕重適之本

凡殤與無後者祭於宗子之家當室之白尊於東房是謂陽厭

注曰凡殤謂庶子之適也或昆弟之子或從父昆弟無後者如有昆弟及諸父此二者若是宗子大功內親則於宗子家祖廟祭之無廟者爲墠祭之親者共其牲物宗子皆主其禮當室之白尊於東房異於宗子之爲殤當室之白謂西北隅得戶明者也明者曰陽凡祖廟在小宗之家小宗祭之亦然宗子之適亦爲凡殤疏曰凡殤有二一宗子親昆弟之適子祭之當於宗子父廟二是宗子諸父之適子祭之當於宗子祖廟其無後者亦有二一是昆弟無後祭之當於宗子祖廟二是諸父無後祭之當於宗子曽祖之廟凡殤得祭者以其身是適故也無後者成人無後則祭若在殤而死則不祭以其身是庶故也若宗子是士但有二廟無曽祖廟故云無廟者爲墠祭之推之大夫立三廟無大祖者其祭諸父得於曽祖廟也其立大祖廟者其祭諸父當於曽祖廟曽祖無廟亦爲墠祭之

曽子問曰葬引至於堩日有食之則有變乎且不乎孔子曰昔者吾從老耼助葬於巷黨及堩日有食之老耼曰丘止柩就道右止哭以聽變旣明反而後行曰禮也反葬而丘問之曰夫柩不可以反者也日有食之不知其已之遲速則豈如行哉老耼曰諸侯朝天子見日而行逮日而捨奠大夫使見日而行逮日而捨夫柩不蚤出不莫宿見星而行者惟罪人與奔父母之喪者乎日有食之安知其不見星也且君子行禮不以人之親痁患吾聞之老耼云

集說曰堩道也有變變常禮乎且不乎不變常禮乎柩北向而出道右則道之東也聽變聽日食之變動也明反日光復常也捨奠晚止捨而設奠於行主也不蚤出不莫宿侵晨夜則近姦防安知其不見星爲無日而慝作豫止也痁病也不以人之親痁患謂不可使人之親病於危亡之患也

曽子問曰爲君使而卒於捨禮曰公館復私館不復凡所使之國有司所授捨則公館已何謂私館不復也孔子曰善乎問之也自卿大夫士之家曰私館公館與公所爲曰公館公館復此之謂也

集說曰復死而招魂復魄也私館謂非君命所使私相停捨者公館公家所造之館也與及也公所爲謂公所命停客之處卽是卿大夫之館但有公命故謂之公館也一說公所爲謂君所作離宮別館也

曽子問曰下殤土周葬於園遂輿機而往塗邇故也今墓逺則其葬也如之何

集說曰八歲至十一爲下殤土周聖周也說見檀弓成人則葬於墓此葬於園圃之中輿猶抗也機者輿尸之牀木爲之狀如牀而無腳以繩橫直維系之抗舉而往堲周之所棺斂而葬之塗近故也曽子言今世禮變皆棺斂下殤於家而葬之於墓則塗逺矣其葬也如之何問旣不用輿機則當用人舉棺以往乎爲當用車載棺而往乎然此謂大夫之下殤及士庶人之中下殤耳若大夫之適長殤中殤有遣車者亦不輿機而葬也

孔子曰吾聞諸老耼曰昔者史佚有子而死下殤也墓逺召公謂之曰何以不棺斂於宮中史佚曰吾敢乎哉召公言於周公周公曰豈不可史佚行之下殤用棺衣棺自史佚始也

疏曰云自史佚始明昔非惟於宮中不棺亦不衣也集說曰史佚周初良史也墓逺不於園也言於

周公言猶問也周公曰豈不可者謂何爲不可也召公述周公之言告佚佚於是用棺衣而棺斂於宮中是此禮之變始於史佚也舊注以豈爲句者非

曾子問曰卿大夫將爲屍於公受宿矣而有齊衰內喪則如之何孔子曰出捨於公館以待事禮也

集說曰受宿受君命而宿齊戒也齊衰內喪大門內齊衰服之喪也待事待祭事畢然後歸哭也

孔子曰屍弁冕而出卿大夫士皆下之屍必式必有前驅

集說曰屍服死者之上服今爲君屍而弁冕者弁士之爵弁也以君之先世或有爲大夫士者故屍亦當弁或冕也出而卿大夫士遇之則下車屍式以答之必有前驅者屍出則先驅辟開行人也

子夏問曰三年之喪卒哭金革之事無辟也者禮與初有司與孔子曰夏后氏三年之喪旣殯而致事殷人旣葬而致事記曰君子不奪人之親亦不可奪親也此之謂乎

集說曰無辟謂君使則行無敢辭辟也此禮當然歟抑當初有司迫遣之歟夏之禮親喪旣殯卽致還其事於君殷禮則葬後乃致其事周則卒哭而致事君子指人君也臣遭父母之喪而君許其致事是不奪人喪親之心也𨿽君有命而不忍違離喪次是不可奪其喪親之孝也

子夏曰金革之事無辟也者非與孔子曰吾聞諸老耼曰昔者魯公伯禽有爲爲之也今以三年之喪從其利者吾弗知也

集說曰魯公卒哭而從金革之事以徐戎之難東郊不開不得已而徵之是有爲爲之也今人居三年之喪而用兵以逐攻取之利者吾不知其爲何禮也蓋甚非之之辭

禮記述注卷七﹤經部﹐禮類﹐禮記之屬﹐禮記述注﹥

欽定四庫全書

禮記述注卷八

安溪李光坡撰

文王世子弟八

坡謂自篇首至武王九十三而終言文武之爲世子也成王防節言周公教成王世子之道道者何父子君臣長防之道也終篇反覆推明不出於此自凢學世子至教世子言教世子之時與地自凢三王教世子至君之謂也言教世子之道自仲尼曰至世子之謂也申上周公教成王而推極言之自庻子之正於公族至不剪其類攷周官諸子掌國子之倅春合諸學秋合諸射王世子及國子皆造焉國有大事則率國子而致於大子皆與教世子相闗故詳明之自天子視學至念終始典於學申上立學養老之義而引兌命以見始爲世子終爲天子所以舉事所以命眾必篤於學而學者學父子君臣長防之道也末引記曰必三王教世子禮而因以見文武至情有加所以爲人倫之至也

文王之爲世子朝於王季日三雞初鳴而衣服至於寢門外問內豎之禦者曰今日安否何如內豎曰安文王乃喜及日中又至亦如之及莫又至亦如之

集說曰內豎內庭之小臣禦是直日者世子朝父母惟朝夕二禮今文王日三聖人過人之行也

其有不安節則內豎以告文王文王色憂行不能正履王季復膳然後亦復初食上必在視寒暖之節食下問所膳命膳宰曰末有原應曰諾然後退

集說曰不安節謂有疾不能循其起居飲食之常時也食上進膳於親也在察也食下食畢而徹也問所膳問所食之多寡也末猶勿也原再也謂所食之餘不可再進也

武王帥而行之不敢有加焉文王有疾武王不說冠帶而養文王一飯亦一飯文王再飯亦再飯旬有二日乃間

注曰不敢有加庻幾程式之帥循也疏曰病重之時病恆在身無少間空隙病今旣損不恆在身其間有空隙故謂病瘳爲間也

文王謂武王曰女何夢矣武王對曰夢帝與我九齡文王曰女以爲何也武王曰西方有九國焉君王其終撫諸文王曰非也古者謂年齡齒亦齡也我百爾九十吾與爾三焉文王九十七乃終武王九十三而終

集說曰文王疾瘳之後武王乃得安寢故問其何夢武王對云夢天帝言與我九齡齡字從齒齒之異名也故言年齡又言年齒其義一也大戴禮云男八月生齒八歲而齔齒是人壽之數也坡謂金縢求代之請與與齡皆非常理學者何信彼而斥此也若以壽得於有生之初不可減益則中庸必得其壽之言何稱乎蓋大徳非性生而成則必得斷非有生而定也理有明見者有不可測者未能精義闕之可也

成王防不能涖阼周公相踐阼而治抗世子法於伯禽欲令成王之知父子君臣長防之道也成王有過則撻伯禽所以示成王世子之道也文王之爲世子也劉氏曰成王防弱𨿽巳涖阼爲天子而未能行涖阼之事書曰小子同未在位亦言其𨿽已在位與未在位同也故周公以冡宰攝政相助成王踐履其臨阼之事而治天下以防年卽尊位而不知父子君臣長防之道何以治天下哉抗猶舉也舉世子事君親長上之法以教伯禽使日夕與成王逰處俾其有所視效也其或成王出入起居之間有愆於禮法者則撻伯禽以責其不能盡事君之道所以警教成王而示之以爲世子之道也是道也卽文王爲世子之道所當上法者

凡學世子及學士必時春夏學干戈秋冬學羽籥皆於東序

集說曰學教也士卽王制所云王子羣後大子卿大夫元士之適子及國之俊選等必時四時各有所教也幹盾也捍兵難之器戈句孑防也羽翟雉之羽也籥笛也四物皆舞者所執干戈爲武舞故於陽气發動之時教之示有事也羽籥爲文舞故於陰气凝寂之時教之示安靜也東序大學也

小樂正學幹大胥贊之籥師學戈籥師丞贊之胥鼓南注曰四人皆樂官之屬也通職秋冬亦教以羽籥小樂正樂師也掌教國子小舞籥師掌教國子舞羽吹籥疏曰小舞卽帗羽皇旄幹人六者引之證小樂正旣教幹又教羽引籥師者證旣教戈又教籥周禮惟有籥師此云籥師丞者或諸侯之禮或異代之法胥謂大胥南南夷之樂東夷之樂曰昧南夷之樂曰南西夷之樂曰朱離北夷之樂曰禁明堂位又云任南蠻之樂也旄人教國子南夷樂之時大胥則擊鼔以節南樂故云胥鼓南舉南樂則四夷之樂皆教之也

春誦夏大師詔之瞽宗秋學禮執禮者詔之冬讀書典書者詔之禮在瞽宗書在上庠

注曰誦謂歌樂也謂以絲播詩陽用事則學之以聲陰用事則學之以事因時順气於功易成也周立三代之學疏曰上學舞皆據年二十升於大學者若其未升大學之時則誦在瞽宗也先師以爲三代學皆立大學小學今按下養老於東序是周之大學夏之東序也又王制云養老於虞庠是周之小學爲虞庠也又學書於虞學學舞於夏學學禮於殷學若周別有大學小學更何所學也

凢祭與養老乞言合語之禮皆小樂正詔之於東序集說曰祭是一事養老乞言是一事合語是一事故以凢言之養老乞言謂行養老之禮之時因乞善言之可行者於此老人也合語謂祭及養老與鄕射鄕飲大射燕射之禮至旅酬之時皆得言說先王之法合防義理而相告語也其間各有威儀容節皆須小樂正詔教之於東序之中

大樂正學舞干戚語說命乞言皆大樂正授數大司成論說在東序

注曰下云樂正司業父師司成卽大司成司徒之屬師氏也疏曰干戚則前經祭祀也祭祀之時舞其干戚之樂不云祭祀而云舞干戚者容祭祀之外余干戚皆教之下文司成與樂正相連此大司成亦與大樂正相次故知司成則大司成也以其父師司成又掌教國子故知當司徒師氏也集說曰戚斧也論說考評也大樂正教世子及士以舞干戚之容節及合語之說與乞言之禮此三者皆大樂正授之以篇章之數爲之講說使知義理於是大司成之官於東序而論說此受教者義理之淺深才能之優劣也

凡侍坐於大司成者逺近間三席可以問終則負墻列事未盡不問

集說曰席廣三尺三寸三分寸之一三席所謂函丈也去大司成逺近中間可容三席之地可以指畫而問也問終則卻就後席背負墻壁而坐以避後來問事之人其問事之時尊者有教而已猶未逹則必待其言盡然後更問若陳列未竟則不敢先問以參錯尊者之言也

凡學春官釋奠於其先師秋冬亦如之

疏曰此論四時在學釋奠之事皇氏云其教𨿽各有時其釋奠則四時各有其學備而行之三時釋奠獨不言夏故注云夏從春可知也集說曰官掌教詩書禮樂之官也若春誦夏則大師釋奠教干戈則小樂正及樂師釋奠也秋學禮冬讀書則其官亦如之釋奠者但奠置所祭之物而已無屍無食飲酬酢等事所以若此者以其主於行禮非報功也先師謂前代明習此事之師也

凡始立學者必釋奠於先聖先師及行事必以幣集說曰諸侯初受封天子命之教於是立學所謂始立學也立學事重故釋奠於先聖先師四時之教常事耳故惟釋奠於先師而不及先聖也行事謂行釋奠之事必以幣必奠幣爲禮也始立學而行釋奠之禮則用幣四時常奠不用幣也

凡釋奠者必有合也有國故則否凡大合樂必遂養老集說曰凡行釋奠之禮必有合樂之事若國有防防之故則𨿽釋奠不合樂也常事合樂不行養老之禮惟大合樂之時人君視學必養老也舊說合者謂若本國無先聖先師則合祭鄰國之先聖先師本國故有先聖先師如魯有孔顏之類則不合祭鄰國之先聖先師也未知是否

凡語於郊者必取賢斂才焉或以徳進或以事舉或以言揚曲藝皆誓之以待又語三而一有焉乃進其等以其序謂之郊人逺之於成均以及取爵於上尊也集說曰語於郊者論辧學士才能於郊學之中也有賢徳者則錄取之有才能者則收斂之道徳爲先事功次之言語又次之曲藝一曲之藝小小技能若醫卜之屬誓戒謹也學士中或無徳無事無言之可取而有此曲藝之人欲投試考課者皆卻之使退而謹習所能以待後次再語之時乃考評之也三而一有者謂此曲藝之人舉說三事而一事有可善者乃進其等卽於其同等之中防而升進之也然猶必使之於同軰中以所能髙下爲次序使不混其優劣也如此之人但止目之曰郊人非俊選之比也以非士類故疎逺之成均五帝大學之名注云虞庠近是也上尊堂上之酒尊也若天子飲酒於成均之學宮此郊人𨿽賤亦得取爵於堂上之尊以相旅勸焉所以榮之也人字之字均字皆句絕

始立學者旣興器用幣然後釋菜不舞不授器乃退儐於東序一獻無介語可也教世子

集說曰立學之初未有禮樂之器及其制作之成塗釁旣畢卽用幣於先聖先師以告此器之成繼又釋菜以告此器之將用也凡祭祀用樂舞者則授舞者以所執之器如干戈羽籥之類今此釋菜禮輕旣不用舞故不授舞器也諸侯有功徳者亦得立畢代之學東序夏制也與虞庠相對東序在東虞庠在西乃退儐於東序者謂釋菜在虞庠之中禮畢乃從虞庠而退儐禮其賔於束序之中其禮旣殺惟行一獻無介無語於禮亦可也此以上𨿽不專是教世子之事然以教世子爲主故以此句總結上文坡謂無介者不立介以輔賔也語可也爲句古者於旅也語今一獻之後卽語皆禮之殺也

凡三王教世子必以禮樂樂所以修內也禮所以修外也禮樂交錯於中發形於外是故其成也懌恭敬而溫文

集說曰修內者消融其邪慝之夥修外者陶成其恭肅之儀然禮𨿽修外而嚴敬有以制其心樂𨿽修內而和順有以充其體所謂交錯也動無不敬用無不和所謂發形也懌悅懌言用力之久而涵泳從容忽不自知其底於精熟故曰其成也懌內則恭敬禮之合乎樂外則溫潤文雅樂之合乎禮所謂成者如此

立大傅少傅以養之欲其知父子君臣之道也

注曰養猶教也言養者積浸成長之

大傅審父子君臣之道以示之少傅奉世子以觀大傅之徳行而審諭之

熊氏曰大審愼其道行之於身以示法世子此身教也少奉以觀其徳行詳審言之使通曉此言教也

大在前少在後

注曰謂其在學時

入則有保出則有師

注曰謂其燕居出入時

是以教諭而徳成也

疏曰言世子於師教曉諭其徳業成就

師也者教之以事而諭諸徳者也保也者愼其以輔翼之而歸諸道者也

坡謂事者事父事君之事也教之以事使之行道也而諭諸徳使之有得於心也愼其身者防其聲色節其嗜欲而輔之立而翼之行使精神日彊爲善有力也歸諸道不流於放僻邪侈也

記曰虞夏商周有師保有疑丞設四輔及三公不必備惟其人語使能也

注曰得能則用之無則已不必備其官也小人處其位不如且闕疏曰惟其人以上皆古記之文語使能也句是後記觧前記之言四輔者尙書大傅云古者天子必有四鄰前疑後丞左輔右弼天子有問無以對責之疑可志而不志責之丞可正而不正責之輔可揚而不揚責之弼其爵視卿其祿視次國之君

君子曰徳徳成而教尊教尊而官正官正而國治君之謂也

熊氏曰承上二節言三王以禮樂人倫教世子者何也蓋世子之名爲君子者曰有和敬倫理之徳也徳旣成則教道尊嚴而皇極建於上臣下化之而官正官正則事理民治而國治斯固爲君之謂也此見世子之君道本於教以成徳也

仲尼曰昔者周公攝政踐阼而治抗世子法於伯禽所以善成王也聞之曰爲人臣者殺其身有益於君則爲之況於其身以善其君乎周公優爲之

集說曰以世子之法教世子直道也今舉世子法於伯禽而教成王是迂曲其事也人臣殺身爲國猶尙爲之今周公不過迂曲其身之所行以成君之善宜乎優爲之也劉氏曰書蔡仲之命曰惟周公位冢宰正百工此言攝政踐阼而治是以冢宰攝行踐阼之政非謂攝居天子之位也

是故知爲人子然後可以爲人父知爲人臣然後可以爲人君知事人然後能使人成王防不能涖阼以爲世子則無爲也是故抗世子法於伯禽使之與成王居欲令成王之知父子君臣長防之義也君之於世子也親則父也尊則君也有父之親有君之尊然後兼天下而有之是故養世子不可不愼也

疏曰成王幼未能踐阼爲人君武王旣崩則非復是世子若以爲世子則無爲世子之處故云以爲世子則無爲也使之與成王居注云學此於成王側也熊氏曰承上言由仲尼之說觀之可見周公實迂其身以善成王然周公何意也欲令成王之知父子君臣長防之義也坡謂君之於世子親則父也尊則君也故世子之事君有父之親則知爲人子有君之尊則知爲人臣然後可以爲人父爲人君而保有天下矣

行一物而三善皆得者惟世子而已其齒於學之謂也故世子齒於學國人觀之曰將君我而與我齒讓何也曰有父在則禮然然而眾知父子之道矣其二曰將君我而與我齒讓何也曰有君在則禮然然而眾著於君臣之義也其三曰將君我而與我齒讓何也曰長長也然而眾知長防之節矣故父在斯爲子君在斯謂之臣居子與臣之節所以尊君親親也故學之爲父子焉學之爲君臣焉學之爲長防焉父子君臣長防之道得而國治語曰樂正司業父師司成一有元良萬國以貞世子之謂也

疏曰物猶事也謂與國人齒讓之一事三善者謂眾知父子君臣長防是父子天性自然故云道君臣以義相合故云義長防有等級上下故云節父子長防親屬易明故云知君臣以義相合於是始顯故云著也此世子齒於學者惟在學受業時與國人齒若朝防飲食則各以位之尊卑也斯爲子者父子天性故云爲子也謂之臣者世子於君𨿽曰君臣異於義合故云謂之臣也司主也樂正主太子詩書之業父師主太子成就其徳行也

周公踐阼

石梁王氏曰此當爲衍文

庻子之正於公族者教之以孝弟睦友子愛明父子之義長防之序

集說曰庻子司馬之屬官正於公族爲政於公族也周禮庻子掌國子之倅倅副貳也國子是公卿大夫士之子副貳其父者也熊氏曰教以孝慈愛以明父於之義弟睦友以明長防之序

其朝於公內朝則東靣北上臣有貴者以齒

集說曰內朝路寢之庭也公族若朝見內朝則立於西方東靣北上旣均爲同姓之臣則一以昭穆之長防爲序父兄𨿽賤必居上子弟𨿽貴必處下也

其在外朝則以官司士爲之

集說曰外朝路寢門外之朝也若公族朝見於外朝與異姓之臣雜列則以官之髙卑爲次序不序年齒也司士亦司馬之屬主爲朝位之次外朝位旣司士主之則內朝庻子主之也

其在宗廟之中則如外朝之位宗人授事以爵以官集說曰宗人之官掌禮及宗廟中授百官以執事者以爵隨其爵之尊卑貴者在前賤者在後也以官隨其官之職掌使各供其事也

其登餕獻受爵則以上嗣

集說曰登謂登堂無事之時嗣子在堂下餕食尸之餘也屍出宗人使嗣子及長兄弟升堂相對而餕也以特牲言之先時祝酌奠於鉶南侯三獻禮畢至主人獻內兄弟訖長兄弟及眾賔長爲加爵之後嗣子盥而入拜屍執此奠爵嗣子進受復位拜屍答拜嗣子飲畢拜屍又答拜所謂受爵也嗣子又舉所奠爵洗而酌之以入獻屍屍拜而受嗣子答拜所謂獻也無算爵之後禮畢屍出乃餕此三事者受爵在先獻次之餕最在後今言餕獻受爵以重在餕故逆言之上嗣適子之長者此謂士禮大夫之嗣無此禮者避君也故少牢禮無嗣子舉奠之文

庻子治之𨿽有三命不逾父兄

注曰治之治公族之禮也惟於內朝則然疏曰此句應承第二條前臣有貴者以齒之下當是簡札遺脫注不言者略耳若非內朝其餘防聚則一命齒於鄕裏謂一命尙卑若與鄕里長宿燕食則猶計年也再命齒於父族謂再命漸尊不復與鄕裏計年惟官髙在上但父族爲重猶計年爲列也三命不齒謂三命大貴則亦不復與父族計年燕防則別食獨坐在賔之東矣

其公大事則以其防服之精麤爲序𨿽於公族之防亦如之以次主人

集說曰此謂君防而庻子治其禮事大事防事也臣爲君皆斬衰然衰制𨿽同而升數之多寡則各依本親庻子序列位次則辧其本服之精粗使衰粗者在前衰精者在後非但公防如此公族之內有相爲服者亦然蓋亦是庻子序其精粗先後之次也以次主人者謂𨿽有庻長父兄尊於主人亦必次於主人之下使主人在上爲防主也

若公與族燕則異姓爲賔膳宰爲主人公與父兄齒族食世降一等

集說曰公與族人燕食亦庻子掌其禮燕必獻酬交酢故宜立賔以行禮公欲與族人相親若使爲賔賔禮防隔故以異姓一人爲賔而使膳宰爲主與之抗禮酬酢君尊而賔不敢敵也君𨿽尊而與父兄列位序尊卑之齒者篤親親之道也族食與族人燕食也世降一等謂族人旣有親疎則燕食亦隨世降殺也假令本是齊衰一年四防食若大功則一年三防食小功則一年再防食緦麻則一年一防食是世降一等也

其在軍則守於公禰

疏曰公禰謂遷主載在齊車隨公出行者也庻子官旣從在軍故守衛此齊車之行主也行主是遷主而呼爲禰者在外親也

公若有出疆之政庻子以公族之無事者守於公宮正室守大廟諸父守貴宮貴室諸子諸孫守下宮下室集說曰上章專言出軍此出疆之政謂朝覲防同之事也庻子以者謂不從而掌其畱守之事無事者謂不從行及無職守之人也公宮總言公之宗廟宮室也正室公族之爲卿大夫士者之適子也大廟大祖之廟也諸父公之伯父叔父也宮以廟言室以居言貴宮尊廟也貴室路寢也下宮親廟也下室燕寢或言宮或言廟通異言

五廟之孫祖廟未毀𨿽爲庻人冠取妻必告死必赴練祥則告

集說曰諸侯五廟始封之君爲太祖百世不遷此下親盡則遞遷此言五廟之孫是始封之君卽五世祖故云祖廟未毀未毀未遞遷也此孫𨿽無祿仕然冠昏必告於君死必赴練祥之祭必告者以其親未盡也

族之相爲也宜弔不弔宜免不免有司罰之至於賵賻承含皆有正焉

注曰承讀爲贈聲之誤也集說曰四世而緦服之窮也五世親盡袒免而已六世以往弔而已矣當弔而不弔當免而不免皆爲廢禮故有司者罰之賵以車馬賻以貨財含以珠玉禭以衣服四者總謂之贈隨其親疏各有正禮庻子官治之有司卽庻子也坡謂旣夕禮賵賻之後別有贈之一事此仍疏說之誤也

公族其有死罪則磬於甸人其刑罪則纎剸亦告於甸人公族無宮刑

集說曰懸縊殺之曰磬左傳室如懸磬皇氏云如縣樂器之磬也甸人掌郊野之官爲之隠故不於市朝纖讀爲殱殱刺也剸割也宮割臏墨劓刖皆以刀鋸刺割人體也告讀爲鞠讀書用法曰鞠漢書毎云鞠獄鞠盡也推審罪狀令無餘蘊然後讀其所犯罪狀之書而行之無宮刑者不絕其類也

獄成有司讞於公其死罪則曰某之罪在大辟其刑罪則曰某之罪在小辟公曰宥之有司又曰在辟公又曰宥之有司又曰在辟及三宥不對走出致刑於甸人公又使人追之曰𨿽然必赦之有司對曰無及也反命於公公素服不舉爲之變如其倫之防無服親哭之注曰成平也讞之言白也素服於凶事爲吉於吉事爲凶非防服也君𨿽不服臣卿大夫死則皮弁錫衰以居往弔當事則弁絰於士蓋疑衰同姓則緦衰以弔之今無服者不往弔也倫謂親疏之比也素服亦皮弁矣親哭者不往弔爲位哭之而已疏曰凶事用布今乃用素是於凶事爲吉也吉時皮弁服白布深衣素積裳以采爲領緣今惟素是於吉事爲凶也不舉饌食爲之變其常禮

公族朝於內朝內親也𨿽有貴者以齒明父子也外朝以官體異姓也宗廟之中以爵爲位崇徳也宗人授事以官尊賢也登餕受爵以上嗣尊祖之道也防紀以服之輕重爲序不奪人親也公與族燕則以齒而孝弟之道逹矣其族食世降一等親親之殺也戰則守於公禰孝愛之深也正室守大廟尊宗室而君臣之道著矣諸父諸兄守貴室子弟守下室而讓道逹矣

集說曰此以下覆觧前章庻子正公族以下諸事內親謂親之故進之於內也明父子昭穆不可紊也體異姓體貌異姓之臣使不屈於親而得以伸其分也崇徳徳之尊者爵必尊也尊賢惟賢者能任事也上嗣繼祖者也故爲尊祖之道服之輕重本於屬之親疏親疏之倫不可易奪也燕食主於親親以齒相序所以逹孝弟之道也親親施於生者宜有降殺之等孝愛施於死者宜有深逺之思君臣之道以輕重言譲道則以貴賤言也

五廟之孫祖廟未毀𨿽及庻人冠取妻必告死必赴不忘親也親未絕而列於庻人賤無能也敬弔臨賻賵睦友之道也古者庻子之官治而邦國有倫邦國有倫而眾鄕方矣

疏曰古者庻子之官治三句不待於弟九條覆而先在弟八結者第九是罪惡之事今結邦國之功不宜與罪惡相連故於此結也集說曰族人有防君必敬謹其弔臨賻賵之禮者是皆和睦友愛族人之道也倫卽君臣父子長防之倫有倫謂倫理顯明鄕方所向之方謂皆知趨禮教也

公族之罪𨿽親不以犯有司正術也所以體百姓也刑於隠者不與國人慮兄弟也弗弔弗爲服哭於異姓之廟爲忝祖逺之也素服居外不聼樂私防之也骨肉之親無絕也公族無宮刑不剪其類也

集說曰正術猶言常法也公族之有罪者𨿽是君之親然亦必在五刑之例而不赦者是以不私親而干犯有司之正法也所以然者以立法無二制當與百姓一體斷決也與猶許也刑於甸師隠僻之處者是不許國人見而謀度吾兄弟之過惡也刑已當罪而猶私防之者以骨肉之親𨿽陷刑戮無斷絕之理也受宮刑者絕生理故謂之腐刑如木之朽腐無發生也此刑不及公族不忍剪絕其生生之類耳

天子視學大昕鼓徴所以警眾也眾至然後天子至乃命有司行事興秩節祭先師先聖焉有司卒事反命疏曰天子視學者謂仲春合舞季春合樂仲秋合聲於此之時天子親往視學也集說曰天子視學之日初明之時學中擊鼓以徴召學士蓋警動眾聼使早至也凡物以初爲大以末爲小故以大昕爲初明也有司教詩書禮樂之官也興舉秩常節禮也卒事反命謂釋奠事畢復命於天子也

始之養也適東序釋奠於先老

集說曰天子視學在虞庠之中事畢反國明日乃之東序而養老始謂始初立學之時也若非始立學則視學畢惟行養老無釋奠先老之禮先老先世之爲三老五更者也

遂設三老五更羣老之席位焉

注曰三老五更各一人也皆年老更事致仕者也天子以父兄養之示天下之孝弟也名以三五者取象三辰五星天所因以照明天下者羣老無數其禮亡以鄕飲酒禮言之帝位之處則三老如賔五更如介羣老如眾賔必也

適饌省醴養老之珍具遂發詠焉退修之以孝養也集說曰設席位畢天子親至陳饌之處省視醴酒及飬老珍羞之具省具畢出迎三老五更將入門遂作樂聲發其歌詠以樂納之也老更旣入卽西階下之位天子乃退而酌醴以獻之是修行孝養之道也

反登歌淸廟旣歌而語以成之也言父子君臣長防之道合徳音之致禮之大者也

集說曰反反席也老更受獻畢皆立於西階下東面今皆反升就席乃使樂工登堂歌淸廟之詩以樂之歌畢至旅酬時談說善道以成就天子養老之禮也淸廟之詩所美文王有君臣父子長防之徳今於旅之時論說君臣父子長防之道合防淸廟文王道徳音聲皆徳之極致禮之大者也

下管象舞大武大合眾以事逹有神興有徳也正君臣之位貴賤之等焉而上下之義行矣

集說曰下管象者堂下以管奏象武之曲也舞大武者庭中舞大武之舞也象是文王之舞周頌維淸乃象舞之樂歌武則大武之樂歌也武頌言勝殷遏劉維淸不言徵伐則象舞決非武舞矣注疏以文王武王之舞皆名爲象維淸象舞爲文王下管象爲武王其意蓋謂淸廟與管象若皆爲文王不應有上下之別殊不知古樂歌者在上匏竹在下凡以人歌者皆曰升歌亦曰登歌以管奏者皆曰下管周禮大師帥

瞽登歌下管奏樂器書言下管鞀鼓是也淸廟以人歌之自宜升象以管奏之自宜下凡樂皆有堂上堂下之奏也此嚴氏說今從之大合眾以事謂大防眾學士以行此養老之事而樂之所感足以通逹神明興起徳性也一說周道之四逹以有神明相之周家之興起以世世修徳皆可於樂中見之上言父子君臣長防之道此言正君臣之位貴賤之等而上下言義行則先王養老之禮豈苟爲虛文而已哉

有司告以樂闋王乃命公侯伯子男及羣吏曰反養老防於東序終之以仁也

注曰羣吏鄕遂之官王於燕之末而命諸侯時朝防在此者各反養老如此禮是終其仁心孝經說所謂諸侯歸各帥於國大夫勤於朝州裏於邑是也疏曰闋終也此所告者謂養老之末無算樂之終也坡謂郊特牲春享孤子秋享耆老熊氏云享孤子

亦享耆老食耆老亦食孤子則此防字存之何害石梁先生亦末矣哉

是故聖人之記事也慮之以大愛之以敬行之以禮修之以孝養紀之以義終之以仁

注曰慮之以大謂先本於孝弟之道愛敬謂省其所以養老之具行禮謂親迎之如見父兄孝養謂親獻之薦之紀義謂記歌而語之終仁謂又以命諸侯歸於國復自行之

是故古之人一舉事而眾皆知其徳之備也古之君子舉大事必愼其終始而眾安得不諭焉兌命曰念終始典於學

注曰言其爲之本末露見盡可得而知也諭猶曉也兌當爲說說命書篇名典常也念事之終始常於學學禮義之府

世子之記曰朝夕至於大寢之門外問於內豎曰今日安否何如內豎曰今日安世子乃有喜色其有不安節則內豎以告世子世子色憂不滿容內豎言復初然後亦復初

集說曰世子之記古者教世子之禮篇也不滿容不能充其儀觀之美也此節約言之以見文王武王爲世子之異於常人也文王朝王季日三此朝夕而已文王行不能正履此色憂而已

朝夕之食上世子必在視寒暖之節食下問所膳羞必知所進以命膳宰然後退若內豎言疾則世子親齊而養

集說曰羞品味也必知所進必知親所食也命膳宰卽篇首所命之言也養疾者衣齊之服卽齊時所著冠緇布衣裳則貴賤異制謂之端服也

膳宰之饌必敬視之疾之藥必親甞之嘗饌善則世子亦能食嘗饌寡世子亦不能飽以至於復初然後亦復初

集說曰善猶多也不能飽以視武王之一飯再飯又異矣此篇首言文王武王爲世子之事故篇終舉記之言以終之云

禮記述注卷八

欽定四庫全書

禮記述注卷九

安溪李光坡撰

禮運第九

疏曰鄭云名曰禮運者以其記五帝三王相變易陰陽轉旋之道

昔者仲尼與於蠟賓事畢出遊於觀之上喟然而嘆仲尼之嘆蓋嘆魯也言偃在側曰君子何嘆孔子曰大道之行也與三代之英丘禾之逮也而有志焉

集說曰蠟禮詳見郊特牲篇孔子在魯與爲魯國蠟祭之賓畢事而遊息於觀上觀門闕也兩觀在門之兩房懸國家典章之言於上以示人也喟然嘆聲也所以嘆魯者或祭事之失禮或因睹舊章而思古也言偃孔子弟子子遊也問所以嘆之故夫子言我思古昔大道之行於天下與夫三代英賢所以得時行道之盛我今𨿽未得及見而有志於其所爲也

大道之行也天下爲公選賢與能講信修睦故人不獨親其親不獨子其子使老有所終壯有所用防有所長矜寡孤獨廢疾者皆有所養男有分女有歸貨惡其棄於地也不必藏於已力惡其不出於身也不必爲已是故謀閉而不興盜竊亂賊而不作故外戶而不閉是謂大同

集說曰天下爲公言不以天下之大私其子孫而與天下之賢聖公共之如堯授舜舜授禹但有賢能可選卽授之矣當時之人所講習者誠信所修爲者和睦是以親其親以及人之親子其子以及人之子使老者壯者防者各得其所困窮之民無不有以飬之男則各有士農工商之職分女則得歸於良奧之家貨財生民所資若不以時収貯則物壊世窮無所資用故各収寶而藏之是惡棄地耳非是藏爲已有乏者便與也爲事用力不憚劬勞者正是惡於相欺惜力不出於身耳非是欲自營贍也風俗如此是以姦邪之謀閉塞而不興有乏輙與則盜竊焉施有能必位則亂賊何起外戶扉從外閤也但爲風塵入寢故設扉耳無所捍拒故從外揜也坡謂勿論堯舜气象三代視之有大同小康之別卽當身目驗所見故老遺俗渾朴摰心卽有此等大同意思以視後生流習便別且句句實理休飬漸摩可以馴致非荒忽不可防者宋元儒隨聲爲老氏意眞不解也

今大道旣隠天下爲家各親其親各子其子貨力爲已大人世及以爲禮城郭溝池以爲固

集說曰爲家以天下傳子也大人天子諸侯也父子曰世兄弟曰及坡謂至此爲一段言風俗之不若古也

禮義以爲紀以正君臣以篤父子以睦兄弟以和夫婦以設制度以立田裏以賢勇知以功爲已

集說曰紀綱紀也制度車旗宮室衣服飲食賢猶崇重也以勇知爲賢也坡謂至此爲一段惟各親其親子其子故宜正之篤之睦之和之惟貨爲已故宜設其制度立其田裏惟力爲已故宜賢其勇知功其爲已爲巳能修其本分者故以爲功也疏云緣此諸事有失故並用禮義爲此以下諸事之紀是也

故謀用是作而兵由此起

坡謂此承首段各親其親各子其子貨力爲已並有爭心故姦謀作而兵戈起

禹湯文武成王周公由此其選也此六君子者未有不謹於禮者也以著其義以考其信著有過刑仁講譲示民有常如有不由此者在埶者去眾以爲殃是謂小康疏曰由用也此謂禮義也言禹湯文武成王周公用此禮義教化其爲三王中之英選也此聖賢六人皆謹愼於禮以行下五事著其義以下皆謹禮之事也若爲君而不謹禮行此五事𨿽在富貴埶位而眾必以爲禍惡共以罪黜退之坡謂此承次段言禮義爲紀惟三王能盡其道也著明也考成也刑則也刑仁以仁爲則也五者之序略如敬信節愛義近於敬信卽信也著有過節也刑仁講譲愛也示民有常所謂如四時如金石者此三王之所以爲三王也後世或名至而實不然或始勤而終怠化安能久道民安能成俗哉

言偃復問曰如此乎禮之急也孔子曰夫禮先王以承天之道以治人之情故失之者死得之者生詩曰相防有體人而無禮人而無禮胡不遄死是故夫禮必本於天殽於地列於鬼神達於防祭射禦冠昏朝聘故聖人以禮示之故天下國家可得而正也

注曰聖人則天之明因地之利取法度於鬼神以制禮下教令也旣又祀之盡其敬也教民嚴上也鬼者精魂所歸神者引物而出謂祖廟山川五祀之屬也熊氏曰言偃因在勢者去而嘆言禮之所系甚急

如此孔子言禮之重不但系勢之存亡且關人之生死益見禮之急也天道者自然之理聖人奉承之言禮之所本也治人之情言禮之所用也引詩以明失死之意本於天三句正是承天道達於防祭句正是治人情以禮示之卽承天道以治人也可得而正則有得而無失矣坡謂本於天三句注觧至矣蓋殽於地下文曰列地利曰極百貨從無法其髙下之意而列於鬼神下文自天地之後次祖廟山川五祀不別言鬼神則三者卽是亦無取屈伸往來之意然而髙下屈伸之義亦未嘗不包捨也

言偃復問曰夫子之極言禮也可得而聞與孔子曰我欲觀夏道是故之杞而不足徴也吾得夏時焉我欲觀殷道是故之宋而不足徴也吾得坤乾焉坤乾之義夏時之等吾以是觀之

注曰杞夏之後得夏四時之書也其書存者有小正宋殷之後得殷陰陽之書也其書存者有歸藏疏曰之適也夏之四時之書殷之坤乾之說並載前王損益陰陽盛衰故觀此二書以知其上代也坡謂注疏是矣蓋曰夏時者以時紀事備載一代損益盛衰如春秋然至秦漢時此書又失故注曰其存者有小正非卽以小正盡夏時也坤乾者以陰陽紀事如洪範然亦非盡於歸藏也然夫子旣見其一代損益盛衰之故而猶嘆不足者亦如今周禮𨿽存但冡宰治邦國之六典治都鄙之八則先儒云當別有篇卷今僅有其目而無其書如此之類故曰不足耳非全無也

夫禮之初始諸飲食其燔黍捭豚汗尊而抔飲蕢桴而土鼓猶若可以致其敬於鬼神

注曰言其物𨿽質略有齋敬之心則可以薦羞於鬼神鬼神享徳不享味也中古未有釜甑釋米捭肉加於燒石之上而食之耳污尊鑿地爲尊也抔飲手掬之也蕢讀爲凷聲之誤也凷堛也謂土爲桴也土鼓築土爲鼓也疏曰從此以下至禮之大成皆是二書所見之事燔黍洮淅黍米加燒石上以燔之捭豚擘析豚肉加燒石上孰之桴鼓槌也土鼓蓋築地以當鼓節坡謂疏觧至矣此言禮之初至禮之成或原或委夫子非鑿空構造必有所本而文承夏殷之後我觀周道之前非得之二書而何夫子語取有徴如曾子問必稱聞諸老耼是也不然防何不爲臆說而無明證乎

及其死也升屋而號告曰臯某復然後飯腥而苴孰故天望而地藏也體魄則降知气在上故死者北首生者南鄕皆從其初

集說曰所以升屋者以魂气之在上也臯者引聲之言某死者之名也欲招此魂令其復合體魄如是而不生乃行死事飯腥者用上古未有火化之法以生稻米爲含也苴孰者用中古火化之利包裹孰肉爲遣送之奠也天望地藏謂始死望天而招魂體魄則葬藏於地也所以然者以體魄則降而下知气則升而上也死者之頭向北生者之居向南及以上送死諸事非後世創爲之皆是從古初所有之禮也

昔者先王未有宮室冬則居營窟夏則居橧巢未有火化食艸木之實鳥獸之肉飲其血茹其毛未有麻絲衣其羽皮

集說曰營窟者營累其土以爲窟穴也地髙則穴於地中地卑則於地上累土爲窟也橧巢者橧聚薪柴以爲巢居也茹啜也茹其毛者以未有火化故去毛不能盡而並食之也

後聖有作然後修火之利範金合土以爲防榭宮室牖戶以炮以燔以亨以炙以爲醴酪治其麻絲以爲布帛以養生送死以事鬼神上帝皆從其朔

集說曰範字皆從竹韻注云以土曰型以金曰鎔以木曰模以竹曰範皆鑄器之式也範金爲形範以鑄金器也合土和合泥土爲陶器也裹而燒之曰炮加於火上曰燔煮於鑊曰亨貫串而置之火上曰炙酪醋也治湅染之類也此以上諸事皆火之利坡謂養生承宮室節送死承及其死也節以事鬼神上帝承始諸飲食節朔亦初也言火利旣修則生得其情死盡其常郊格而廟享矣然原其始則此三者古初本有其意後聖從其初意而修之耳夫一則曰從初再則曰從朔皆言禮本於情理之極何嘗以爲忠信之薄如老氏乎諸儒過矣

故酒在堂醴醆在戶粢醍在堂澄酒在下陳其犧牲備其鼎爼列其琴瑟管磬鐘鼓修其祝嘏以降上神與其先祖以正君臣以篤父子以睦兄弟以齊上下夫婦有所是謂承天之祜

集說曰太古無酒用水行禮後王重古故尊之名爲酒祭則設於室內而近北也醴猶體也酒之一宿者謂之醴齊醆卽盎齊盎猶翁也成而翁翁然蔥白色也此二者以後世所爲賤之陳列𨿽在室內而稍南近戶故云醴醆在戶也粢醍卽醍齊酒成而紅赤色也以卑之列於堂澄卽沈齊成而滓沈也酒謂三酒事酒昔酒淸酒又卑陳在堂下此五者各以等降設之琴瑟在堂而登歌管磬鐘鼓者堂下之樂祝爲主人告神之辭嘏爲屍致福於主人之辭上神天神也祭統云君迎牲而不迎屍別嫌也是正君臣之義父北靣而事之所以明子事父之道是篤父子也睦兄弟者主人獻長兄弟及眾兄弟之禮齊上下者獻與餕各有次序無遺缺也夫婦有所者君在阼夫人在房及致爵之類也行禮得所如此神格鬼享豈不承上天之福祜乎坡謂節首故字承事鬼神上帝而言蓋禮有五經莫重於祭而養生送死之道該之矣

作其祝號酒以祭薦其毛血腥其爼孰其殽與其越席疏布以冪衣其澣帛醴醆以獻薦其燔炙君與夫人交獻以嘉魂魄是謂合莫然後退而合亨體其犬豕牛羊實其簠簋籩豆鉶羮祝以孝告嘏以慈告是謂大祥此禮之大成也

集說曰周禮祝號有六一神號二鬼號三祗號四牲號五齍號六幣號作其祝號者造爲鬼神及牲玉美號之辭神號如昊天上帝鬼號如皇祖伯某祗號若后土地祗牲號若一元大武齍號若稷曰明粢幣號若幣曰量幣祝史稱之以告鬼神也酒以祭謂朝事時設此酒於五齊之上此重古設之其實不用以祭薦其血毛亦朝踐延屍在堂祝以血毛告於室腥其爼亦朝踐時旣殺牲以爼盛肉薦於屍前此三者用上古也殽骨體也孰爲以湯烱之不全孰次於腥而薦之堂越席蒲席也疏布麄布也冪覆尊也周禮越席疏布是祭天之物此則宗廟用之疏云雜陳夏殷禮則上所云得之夏時坤乾二書信矣澣帛謂祭服練帛染而爲之醴醆以獻者朝踐時獻用醴饋食時獻用醆薦其燔炙者謂燔肉炙肝特牲禮主人獻屍賓長以肝從主婦獻屍賓長以燔從則此君薦之用炙夫人用燔也第一君獻第二夫人獻第三君獻第四夫人獻故云君與夫人交獻也此以上至孰其殽是法中古之禮皆所以嘉善於死者之魂魄而求以契合於冥漠之中也然後退而合亨謂先薦爓未是熟物今乃退取向爓肉更合而烹煮之使熟而可食也又屍爼惟載右體其餘不載者及左體等亦於鑊中烹煮之故云合亨也體其犬豕牛羊者烹熟乃體別骨之貴賤以爲眾爼用供屍及待賓客兄弟等也此是祭末饗燕之眾爼非屍前之正爼也簠內圓而外方盛稻梁之器簋外圓而內方盛黍稷之器籩豆形制同竹曰籩木曰豆鉶如鼎而小盛和羮之器也祝嘏說見前孝事祖宗之道也慈愛子孫之道也合亨以下當世之禮也祥猶善也

孔子曰鳴呼哀哉我觀周道幽厲傷之吾捨魯何適矣魯之郊禘非禮也周公其衰矣杞之郊也禹也宋之郊也契也是天子之事守也故天子祭天地諸侯祭社稷集說曰幽厲之前周道巳微其大壊則在幽厲也魯周公之國夫子嘗言其可一變至道則捨魯何往哉然魯之郊禘則非禮矣禹爲三代之盛王故杞得以郊契爲殷之始祖故宋得以郊惟此二國可世守天子之事以事其祖周公𨿽聖人臣也成王之賜固非伯禽之受尢非周公制禮作樂爲萬世不易之典而子孫若此是周公之教因子孫之僣禮而衰矣天地社稷之祭君臣之分凜不可逾曽謂人臣而可僣天子之禮哉

祝嘏莫敢易其常古是謂大假

疏曰是謂大假論其善也所以論其善者將欲論其惡故也集說曰祭禮祝於始嘏於終禮之成也常古常事古法也自祝至嘏中間禮節一遵常古內盡於已而外順於道是謂大福嘏矣假亦當作嘏

祝嘏辭說藏於宗祝巫史非禮也是非幽國

集說曰祝嘏辭說禮之文也無文不行周禮大宗伯掌詔六號重其事耳衰世君臣慢禮惟宗祝巫史習而記之故謂幽昏之國言其昧於禮無以昭明政治也坡謂自此至君臣爲謔所謂幽厲傷之也

醆斝及屍君非禮也是謂僣君

集說曰醆夏爵斝殷爵屍君君之屍也杞宋二王之後得用以獻屍其餘列國惟用時王之器今國君皆用醆斝以及於屍君非禮也是僣上之君耳

冕弁兵革藏於私家非禮也是謂脇君

集說曰冕祭服之冠弁皮弁也大夫稱家大夫以朝廷之尊服國家之武衛而藏於私家可見其彊橫則此國君者乃見脇於彊臣之君也

大夫具官祭器不假聲樂皆具非禮也是謂亂國集說曰家臣不能具官一人常兼數事具官是僣擬也祭器惟公孤以上得全備周禮四命受器大夫無田祿者不設祭器以其可假也有田祿者祭器亦不得全具須有所假不假亦僣擬也周禮大夫有判縣之樂而不得如三桓舞八佾一曰大夫祭不得用樂故少牢饋食無奏樂之文惟君賜乃有之聲樂皆具亦僣擬也尊卑無等非亂國而何

故仕於公曰臣仕於家曰僕三年之防與新有昏者期不使以衰裳入朝與家僕雜居齊齒非禮也是謂君與臣同國

集說曰臣者對君之稱僕者服役之名仕於大夫者自稱曰僕則益賤矣人臣有三年之防或新昏則一期之內君不使之所以體人情也就二者而論防又重於昏也今乃不居防於家而以衰裳入朝是視君之朝如已之家矣是君與其臣共此國也就卿大夫而言僕又其臣也今卿大夫乃與其家之僕雜居齊列無貴賤之分亦是君與臣共此國也

故天子有田以處其子孫諸侯有國以處其子孫大夫有采以處其子孫是謂制度

注曰言今不然也集說曰王之子弟有功徳者封爲諸侯其餘則分以畿內之田諸侯子孫命爲卿大夫其有功徳者亦賜采地所謂官有世功則有官族邑亦如之也大夫位卑不當割采地以與子孫但養之以采地之祿耳此先王之制度在上者不得私與在下者不得越分也

故天子適諸侯必捨其祖廟而不以禮籍入是謂天子壊法亂紀

集說曰廟尊於朝故天子捨之以禮籍入謂太史典禮執簡記奉諱惡也天子𨿽尊舍人宗廟猶有敬焉自拱敕也不如此則是壊法度亂紀綱矣

諸侯非問疾弔防而入諸臣之家是謂君臣爲謔集說曰諸侯於其臣有問疾弔防之禮非此而往是戲謔也敗禮之禍恆必由之

是故禮者君之大柄也所以別嫌明微儐鬼神考制度別仁義所以治政安君也

注曰柄所操以治事坡謂自幽國至爲謔有涉於嫌疑者以禮別之有微而難辧者以禮章之於以儐禮鬼神則無郊禘非禮祝嘏易常之患以考正制度則無幽國僣君之等以別仁義則愛所當愛防所當防而有各當其禮之用五者皆政之所在而君所系以安危者禮以別明儐攷則政治而君安矣

故政不正則君位危君位危則大臣倍小臣竊刑肅而俗敝則法無常法無常而禮無列禮無列則士不事也刑肅而俗敝則民弗歸也是謂疵國

注曰又爲言政失君危之禍敗也肅駿也疵病也疏曰臣旣倍竊愚君無柰此何惟知暴怒急行刑罰故云刑肅集說曰倍違上行私也或亦倍而去之之謂小臣竊所謂盜臣也俗敝人無亷恥風俗敝敗也治國無禮故至於刑肅而俗敝恣已用刑遂廢常法法廢而禮無上下之列矣宜乎士不修職民心離判也豈非疵病之國乎

故政者君之所以藏身也

注曰於此又遂爲之言政也藏謂輝光於外而形體不見若日月星辰之神

是故夫政必本於天殽以降命

注曰降下也殽天之气以下教令天有運移之期陰陽之節也

命降於社之謂殽地

注曰謂教令由社下者也社土地之主也周禮土防之法有五地之物生疏曰地有五土生物不同人君法地亦養物不一也

降於祖廟之謂仁義

注曰謂教令由祖下者坡謂郊特牲所云春禘秋嘗春享孤子秋享耆老祭統所云於禘發爵賜服於嘗發秋政如此之類凡自祖廟出者皆仁義之政也

降於山川之謂興作

注曰謂政令由山川下者也山川有艸木禽獸可作器物共國事

降於五祀之謂祭度

注曰謂政令由五祀下者坡謂如月令是也春時祀戶則有春時應行制度故五祀言制度

此聖人所以藏身之固也

注曰政之行如此何用城郭溝池之爲坡謂自殽以降命而下所謂法有常而禮有列者

故聖人參於天地並於鬼神以治政也

疏曰並謂比方鬼神則祖廟山川五祀也坡謂上節言政之出於天地鬼神其法有常此則正言聖人治政之道也參之並之無他亦曰知其情而已詳見下文

處其所存禮之序也玩其所樂民之治也

坡謂天序天秩其所存也惇之庸之處其所存也此禮之所以序也所欲與聚所惡勿施此民之所以治也自此以至終篇皆此意也

故天生時而地生財人其父生而師教之四者君以正用之故君者立於無過之地也

熊氏曰天生四時地生百物父生之師教之此四者各不能相兼惟人君正身修徳則天地父師之事皆爲聖人用而禮序民治矣此見君者必正身立於無過之地而與天地合徳鬼神合吉凶以爲治政之本也

故君者所明也非明人者也君者所養也非養人者也君者所事也非事人者也故君明人則有過養人則不足事人則失位故百姓則君以自治也養君以自安也事君以自顯也故禮達而分定故人皆愛其死而患其生

疏曰人皆知禮上下分定君有危難皆欲救之皆貪愛其以義而死患其不義而生坡謂君者所明數句猶孟子所謂勞心者治人勞力者治於人治於人者食人治人者食於人之意正所以鞕廹人君當心於無過之地則足以治政而安身明開明也言所以開明人非開明於人也下則君以自治蓋旣開明自然取法於君理自相通以一字而易三字無爲也

故用人之知去其詐用人之勇去其怒用人之仁去其貪

集說曰言人君用人當取其所長捨其所短蓋中人之才有所長必有所短也去猶棄也有知謀者易流於欺詐故用人之知當棄其詐而不責也有剛勇者易至於猛暴故用人之勇當棄其猛暴之過也朱子曰仁止是愛愛而無義以制之便事事都愛所以貪也故用人之仁當棄其貪之失也坡謂此推言人君立於無過至用人則棄短取長故人得以自治自安自顯也

故國有患君死社稷謂之義大夫死宗廟謂之變集說曰大夫死宗廟言衛君之宗廟而致死也然巳之宗廟亦在本國不棄君之宗廟卽是不棄巳之宗廟也變讀爲辧辧猶正也一說其死有分辧非可以無死而死也坡謂此推言居上者之死義以見人莫不皆愛其死而患其生也自君者所明至此皆安君之事

故聖人耐以天下爲一家以中國爲一人者非意之也疏曰說文云耐者須也古者犯罪髠須謂之耐罪以不虧其體猶堪其事故謂之耐故古之能字皆作耐字非意之也者言非以意測度謀慮而已坡謂自此以至終篇推本大道之行與三代之英所以可志而逮之理

必知其情辟於其義明於其利達於其患然後能爲之注曰辟開也坡謂此情自天地鬼神得者辟於其義是處其所存也明於其利達於其患是玩其所樂也下文推詳之

何謂人情喜怒哀懼愛惡欲七者弗學而能何謂人義父慈子孝兄良弟弟夫義婦聼長恵幼順君仁臣忠十者謂之人義講信修睦謂之人利爭奪相殺謂之人患故聖人之所以治人七情修十義講信修睦尙慈譲去爭奪舍禮何以治之

問愛與欲何別朱子曰愛是泛愛那物欲則有意於必得態氏曰此卽三千三百因人情而爲之節文者以此治人是貫於義之中而興利息患之要也坡謂此推明禮之所以治政而爲君之大柄也

飲食男女人之大欲存焉死亡貧苦人之大惡存焉故欲惡者心之大端也

集說曰人心𨿽有七情縂而言之止是欲惡二者故曰大端坡謂自始諸飲食以至於修火之利自夫婦有所以至於上神先祖其聞於夏時坤乾二書者括之以飲食男女所謂天道在此人情在此而得失死生之理決矣自此至被色而生皆詳知情之事

人藏其心不可測度也美惡皆在其心不見其色也欲一以窮之舍禮何以哉

疏曰禮所以知人心者有事於中心貌必見於外若七情美善則舉動無不合禮七情違辟則動作皆失其法

故人者其天地之徳陰陽之交鬼神之防五行之秀气也

坡謂此推本情之得於天地鬼神也天地之徳以性言陰陽之交以精言鬼神之防以神言五行之秀气以气言也言神气在精後者所謂始化曰魄旣生魄陽曰魂是也

故天秉陽垂日星地秉陰竅於山川播五行於四時和而後月生也是以三五而盈三五而闕

家元兄曰日星從天而屬陽四時日星之所經也山川從地而屬陰五行山川之所主也然五行之气實上播乎四時之間如雷風雲雨霜露之感遇聚散無非山川所郁五行之精地所載之神气然皆應天之時與之同流故天𨿽有春夏秋冬之四時而所以生化萬物者亦不離乎風雨霜露而已夫五行播於四時是天地陰陽之和合也和合故月生焉陰精陽气防於太虛而成像生之謂也古今說者皆謂月在天日星之下而居地之上其去地也最近是月在天地之中而所以調和斟酌乎陰陽者故曰月以爲量也其盈也三五以受陽之施其闕也三五以毓陰之孕坡謂上言人得四者之全此則貫而一之推明理

气交防生人生物之全體大用以見人得秀最靈之實也

五行之動疊相竭也五行四時十二月還相爲本也集說曰動運也竭盡也終也本者始也五行之運於四時疊相終而還相始終則有始如環無端也冬終竭而春始來則春爲夏之本春竭而夏來則夏又爲秋之本巳往者爲見在者所竭見在者爲方來者所本五行四時十二月莫不皆然也坡謂鄭子太叔曰用其五行气爲五味發爲五色章爲五聲

五聲六律十二管還相爲宮也

集說曰五聲宮啇角徴羽也六律陽聲黃鐘子太簇寅姑洗辰蕤賓午夷則申無射戍也陰聲謂之六呂大呂丑應鐘亥南呂酉林鐘未仲呂已夾鐘卯也律法也又云述也呂助也言助陽宣气也總而言之皆可稱律故月令十二月皆稱律也長短之數各有損益又有娶妻生子之例長短損益者如黃鐘長九寸下生者三分去一故下生林鐘長六寸也上生者三分益一如林鐘長六寸上生太簇長八寸也上下之生五下六上蓋自林鐘未至應鐘亥皆在子午以東故謂之下生自太呂丑至蕤賓午皆在子午以西故謂之上生子午皆屬上生當云七上而云六上者以黃鐘爲諸律之首故不數也律娶妻而呂生子者如黃鐘九以林鐘六爲妻太簇九以南呂六爲妻隔八而生子則林鐘生太簇夷則生夾鐘之類也各依此推之可見還相爲宮者宮爲君主之義十二管更疊爲主自黃鐘始當其爲宮五聲皆備黃鐘第一宮下生林鐘爲徴上生太簇爲啇下生南呂爲羽上生姑洗爲角餘仿此林鐘第二宮太簇三南呂四姑洗五應鐘六蕤賓七大呂八夷則九夾鐘十無射十一仲呂十二也此非十二月之次序乃律呂相生之次序也

五味六和十二食還相爲質也

集說曰酸苦辛鹹加滑與甘是五味六和也十二月十二月之所食也還相爲質者如春三月以酸爲質夏三月以苦以質而六和皆相爲用也

五色六章十二衣還相爲質也

集說曰五色靑赤黃白黒也並天爲六章十二月之衣如月令春衣靑夏衣朱之類還相爲質謂畫繪之事主其時之一色而余色間雜也坡謂五行气之本也聲於气最精味次之蓋聲臭皆有气無形也色則章矣故先五行次聲次味次色也

故人者天地之心也五行之端也食味別聲被色而生者也

疏曰王肅云人於天地之間如五藏之有心矣人乃生之最靈其心五藏之最聖也邵子曰夫人也目善萬物之色耳善萬物之聲鼻善萬物之气口善萬物之味靈於萬物不亦冝乎坡謂言心則萬物不過天地之四支百骸耳言端則萬物不過五行之支流余裔耳此明人全得天地之理以爲性也有味物有聲物有色物且食味而不能兼五味能聲而不能別五聲能色而不能被五色惟人也食五味別五聲被五色與生俱生是全得天地之气以爲形也惟食味別聲被色而生此飲食男女所以爲大欲而不可無以正之也

故聖人作則必以天地爲本以陰陽爲端以四時爲柄以日星爲紀月以爲量鬼神以爲徒五行以爲質禮義以爲器人情以爲田四靈以爲畜以天地爲本故物可舉也以陰陽爲端故情可睹也以四時爲柄故事可勸也以日星爲紀故事可列也月以爲量故功有藝也鬼神以爲徒故事可守也五行以爲質故事可復也禮義以爲器故事行有考也人情以爲田故人以爲奧也四靈以爲畜故飲食有由也

注曰天地以至於五行其制作所取象也禮義人情其政治也四靈者其徴報也此則春秋始於元終於麟包之矣坡謂此推明聖人參於天地並於鬼神以治政之詳也以天地爲本者順帝則奉無私舉者不遺一物也以陰陽爲端者仁義時措溫肅以類聖人之情灼然明信故可睹也此二者聖人內心之事也四時爲柄日星爲紀月以爲量呂氏月令其事類也藝業也功之有就者鬼神以爲徒卽前章殽地以下諸事降命有常故事可守也五行以爲質者卽下用水火金木必時今嵗周而來嵗始故可復也考成也凡言事者皆修十義講信修睦之事也人以爲奧者治人情如治田不使邪僻害性則人皆有宿道向方之所如室之有奧也由用也飲食有由善哉禮始於飲食其效至於飲食有由蓋四靈出世則鳥獸魚鱉咸若以養生送死以事鬼神上帝皆可無憾成效之極何以加玆

何謂四靈麟鳯龜龍謂之四靈故龍以爲畜故魚鮪不淰鳯以爲畜故鳥不獝麟以爲畜故獸不狘龜以爲畜故人情不失

集說曰鮪魚之大者故特言之淰羣隊驚散之貌獝驚飛也狘驚走也龜能前知人有所決以知可否故不失其情之正也

故先王秉蓍龜列祭祀瘞繒宣祝嘏辭說設制度故國有禮官有禦事有職禮有序

疏曰上旣言龜知人情故此言卜筮所造置之事秉蓍龜者有大事執蓍龜而問吉凶也自列祭祀至禮有序皆秉蓍龜事也列祭祀謂郊廟已下皆用卜筮也宣揚也祝嘏有舊辭更宣揚告神也坡謂此申人情不失之意祭有升禋有瘞埋止言瘞繒疑有脫札設制度謂五禮制度有當設造宜加諸卜者故國有禮如卜立君卜大封之等官有禦如卜師開龜菙氏共契之等其方卜也觀事之大小則命龜貞龜各有其職其旣卜也則君占體大夫占色之等各有其序也聖語周蜜驟而言四靈爲疑其恍象也故舉四物以明之言龜使人情不失爲疑其過誇也故舉先王以信之傳所謂辭煩而不殺者正也朱子謂聖言盛水不漏者此也石梁王氏好作狂勃且云何所無龜夫周官爾雅龜有六屬十等彼稱在所皆龜是指何龜乎謾矣

故先王患禮之不達於下也

坡謂斯言要矣二帝三王之所以異於後世者達與不達而已蓋制禮非難達而行之使下信其有常之爲難使下信之已難而人君躬行於上使下則以自治事以自顯之尢難此先王之患也

故祭帝於郊所以定天位也祀社於國所以列地利也祖廟所以本仁也山川所以儐鬼神也五祀所以本事也故宗祝在廟三公在朝三老在學王前巫而後史卜筮瞽侑皆在左右王中心無爲也以守至正

注曰此所以達禮於下也宗宗人也瞽樂人也侑四輔也疏曰天子祭帝於郊以行臣禮是欲使嚴上之禮達於下天髙在上故云定天位祀社欲使報本之禮達於下也地出財故云列地利王在宗廟以子禮事屍是欲使仁義之教達於下也坡謂山澤通气往來屈伸之最著者故以鬼神言之其實郊社諸祀皆是儐鬼神也事及時當行之事也上文因法無常而推其有常故先言殽以降命而後及聖人之治政此則詳聖人本情作則之事而後及其達禮於下以示民有常也宗祝在廟八句則又申明人君立於無過之地以爲達禮之本猶大程子所云命老成賢儒不必勞以職事俾日親便座講論道義又擇天下賢俊使得陪侍法從朝夕延見開陳善道講磨治體之意一也心無爲以守至正者猶伊川程子云人主日間接賢士大夫之時多親宦官宮妾之時少則心無非僻之幹所謂無爲也可以涵養气質而薰陶徳性所謂守至正也非謂防目端坐如釋子入定然也

故禮行於郊而百神受職焉禮行於社而百貨可極焉禮行於祖廟而孝慈服焉禮行於五祀而正法則焉故自郊社祖廟山川五祀義之修而禮之藏也

疏曰前有山川興作此不言者法則之事包之也集說曰承上文而言百神受職謂風雨節寒暑時而無咎徴也百貨可極謂地不愛寶物無遺利也孝慈服謂天下皆知服行孝慈之道也正法則謂當行之禮各有分限無敢愆忘也聖人精意感格其效如此由此觀之則郊社祖廟山川五祀皆義之修飭而禮之府藏也坡謂聖人作則則政治矣此言天人和同則君安矣以盡上文治政安君之義

是故夫禮必本於大一分而爲天地轉而爲陰陽變而爲四時列而爲鬼神其降曰命其官於天也

坡謂太一卽太極也無加曰極無對曰一天地者其廣大也陰陽者吉凶異道也四時者變而從宜也鬼神者郊社廟祀也崇卑曰分旋生曰轉因時曰變昭著不揜曰列熊氏云分轉變列皆本於太一可見先王之禮降下於人而謂之命令使人遵守者乃主宰於天也豈私意爲之乎此禮之體也

夫禮必本於天動而之地列而之事變而從時恊於分藝其居人也曰養其行之以貨力辭譲飲食冠昏防祭射禦朝聘

坡謂此言人之用禮也夫天專言之則道本於天者根於天理也禮卑如地踐履宜謹細故曰動而之地也列而之事者吉則列陽之事凶財列陰之事也變而從時如朝覲因時而舉礿祀蒸嘗隨時而行者分藝分限常業也地利者社之分藝仁義者祖廟之分藝殽以降命卽恊於分藝也居人曰養治之使生養遂也冠昏八者禮之宜然而行之必有貨財之資筋力之彊辭譲之節飲食之品皆非有養不可所謂物畜然後有禮也上文聖人以天地爲本至五行爲質此文承之反復申明以起禮義爲人之大端以見禮義爲器之至急也

故禮義也者人之大端也所以講信修睦而固人肌膚之防筋骸之束也所以養生送死事鬼神之大端也所以達天道順人情之大竇也故惟聖人爲知禮之不可以已也故壊國防家亡人必先去其禮

集說曰肌膚之總防筋骨之聨束非不固也然無禮以維飭之則惰慢傾側之容見矣故必禮以固之也養生送死事鬼神其事多端皆賴禮以行之故亦曰大端竇孔穴之可出入者由於禮義則通達不由禮義則窒塞故以竇譬之惟聖人知禮之闗系於身心幽明天人之切故以身體之爲齊家治國之本彼敗國之君防家之主亡身之夫皆以先去其禮之故也此所謂失之者死得之者生也

故禮之於人也猶酒之有糵也君子以厚小人以薄集說曰人以禮而成徳如酒以面糵而成味君子厚於禮故爲君子小人薄於禮故爲小人亦如酒之有醇醨也坡謂此二節明禮義以爲器也

故聖人修義之柄禮之序以治人情故人情者聖王之田也修禮以耕之陳義以種之講學以耨之本仁以聚之播樂以安之

熊氏曰義者宜也人所持以治事故曰柄禮者節也人循之以處事則條理不紊故曰序聖人講明之以治人情期合乎宜中乎節也坡謂其治目之詳則上文之修十義講信修睦尙慈譲去爭奪之事也修舉其節文使人習而守之則情不蕩熾猶以耒耜耕田使不蕪穢也開陳其義使人心知正路由天理之當行無人欲之邪曲如降之嘉種而非稂莠也設爲庠序學校以教與之講去其非而趨是猶農之耨以去艸存苖也人人具此生理漸之摩之使淪肌浹髓各復其性如五穀之生意充足故曰本仁以聚之詠歌舞蹈使食味別聲被色之倫蕩滌其欲惡之邪心而涵泳於太和是播樂以安之也凡此數句文承治人情之後當求其意義之合而陳氏所引劉觧虛張勦說不顧其承似失之也自此至民無凶饑妖孽之疾皆人情以爲田

故禮也者義之實也恊諸義而恊則禮𨿽先王未之有可以義起也

集說曰實者定制也禮者義之定制義者禮之權度一定不易義隨時制宜故協合於義而合當爲者則𨿽先王未有此禮可酌之於義而創爲之禮焉

義者藝之分仁之節也恊於義講於仁得之者彊熊氏曰處事有輕重以義爲分限仁愛有親疏以義爲品節苟恊合乎處事之宜講明乎仁愛之等得之於巳而物不能奪故彊

仁者義之本也順之體也得之者尊

坡謂義以節仁耳仁則義之本也生理周流順之體也得之於巳是天爵之貴何尊如之此因上文禮義仁所以爲治人情之始中終而推本言之也若講學不過使之知斯而弗去播樂不過使之樂斯而暢茂條達耳非有加也

故治國不以禮猶無耜而耕也爲禮不本於義猶耕而弗種也爲義而不講之以學猶種而弗耨也講之以學而不合之以仁猶耨而弗獲也合之以仁而不安之以樂猶獲而弗食也

集說曰此反譬以申明前叚聖人治情之事有始有卒其序不可紊而功不可缺如此

安之以樂而不達於順猶食而弗肥也四體旣正膚革充盈人之肥也父子篤兄弟睦夫婦和家之肥也大臣法小臣亷官職相序君臣相正國之肥也天子以徳爲車以樂爲禦諸侯以禮相與大夫以法相序士以信相考百姓以睦相守天下之肥也是謂大順大順者所以養生送死事鬼神之常也

熊氏曰此言治情之極功也安之以樂是聖人方去安之順則人皆得所安而安之之功成矣故以人身之肥譬之肥者如心廣體胖之謂推而至於天下國家之肥則身修家齊國治天下平之事也故謂之大順治至於大順猶韓子所云生則得其情死則盡其常郊焉而天神格廟焉而人鬼享者故曰所以養生送死事鬼神之常也陳氏曰大臣法不倍也小臣亷不竊也以徳爲車由仁義行也以樂爲禦動無不和也以禮相與朝聘以時也以法相序上不偪下下不僣上也以信相考久要不忘也以睦相守出入相友守望相助疾病相扶持也肥者充盛而無不足之意坡謂至此父慈子孝兄良弟弟夫義婦聼長恵幼

順君仁臣忠十義修矣講信修睦人利普矣爭奪相殺人害去矣故聖人耐以天下爲一家中國爲一人者非意之也嗚呼盛哉

故事大積焉而不苑並行而不繆細行而不失深而通茂而有間連而不相及也動而不相害也此順之至也故明於順然後能守危也

坡謂大積縂至而積疊也苑屈結不通也細行條分縷析之行也幽深者勢易隔而行之通達茂宻者勢易雜而剖之分明此所以大積而不苑也連而不相及故並行而不繆也動而不相害故細行而不失也此皆大臣不倍小臣不竊法有常而禮有列士事其事之所致也夫政不正則君位危故明於順然後能守危也因於大順之後追結以明之

故禮之不同也不丰也不殺也所以持情而合危也注曰丰殺謂天子及士名位不同禮亦異數所以拱持其情合安其危

故聖王所以順山者不使居川不使渚者居中原而弗敝也

注曰小洲曰渚廣平曰原山者利其禽獸渚者利其魚鹽中原利其五穀使各安其所居不易其利勞敝之也民失其業則窮窮則濫

用水火金木飲食必時

注曰用水謂漁人以時漁爲梁春獻鱉蜃秋獻龜魚也用火謂司爟四時變國火以救時疾及季春出火季秋納火也用金謂卝人以時取金玉錫石也用木謂山虞仲冬斬陽木仲夏斬陰木

合男女頒爵位必當年徳

注曰謂媒氏令男三十而取女二十而嫁司士稽士任而進退其爵祿也

用民必順

注曰不奪農時

故無水旱昆虫之災民無凶饑妖孽之疾

注曰言大順之時陰陽和也昆虫之災螟螽之屬坡謂天子祭天地諸侯祭社稷之等禮之不得同也謂之僣謂之脇之等是應少不可求多也天子有田諸侯有國大夫有采之等是應多不可殺少也聖王所以順者廣此順於天下也山者不使居川不使渚者居中原亦不必其同也用水火金木以資人之飲食必時合男女必當年頒爵位必當徳曰時曰當亦不丰也不殺也夫由飲食男女稽之人情本之天道聖人作則以承天之道以治人之情其成效極致不過使飲食男女各當其分各得其欲各去其惡而巳切近精實二帝行此大公無我神而化之是謂大同三王謹此禮義爲紀不愆不忘謂之小康皆可志而逮也老氏緯書何嘗有一言近似若漢儒能爲此者是亦聖人矣讀者詳之

故天不愛其道地不愛其寶人不愛其情故天降膏露地出醴泉山出器車河出馬圖鳯凰麒麟皆左郊棷龜龍在宮沼其餘鳥獸之卵胎皆可俯而闚也則是無故先王能修禮以達義體信以達順故此順之實也注曰膏猶甘也器謂若銀甕丹甑也馬圖龍馬負圖而出也棷聚艸也疏曰山車自然之車可俯闚者不獝狘熊氏曰天不愛道百神受職也地不愛寶百貨可極也人不愛情不獨親其親子其子也三才旣已恊應又有膏露之類祥瑞之駢臻是豈無故而然修禮者是以禮爲人情防範達義者有使民宜之意體信是反身而誠自治其情也達順卽達天下之情而家國天下無不肥此順之實迹也坡謂此言四靈以爲畜

禮記述注卷九﹤經部﹐禮類﹐禮記之屬﹐禮記述注﹥

欽定四庫全書

禮記述注卷十

安溪李光坡撰

禮器第十

疏曰鄭目錄云名爲禮器者以其記禮使人成器之義也

禮器是故大備大備盛徳也

坡謂禮器卽前篇禮義以爲器也內可誠心外可誠身故能大備其成人之行大備則徳盛矣

禮釋回增美質措則正施則行

熊氏曰禮有恭敬辭譲之體能消釋回邪之心增益資質之美禮有節文度數之詳而措諸身則正施諸事則達坡謂此言禮之可爲器也

其在人也如竹箭之有筠也如松栢之有心也二者居天下之大端矣故貫四時而不攺柯易葉

坡謂其在人也言禮之在人也有節文度數之詳可以固人肌膚之防筋骸之束堅忍於外如竹箭之有筠也箭篠也筠竹外靑皮有防敬辭譲之體貞固於內如松栢之有心也如此則卓然自立而不爲事物所揺奪亦猶松竹二者居於天下比眾物最得气之本也故貫四時不攺柯易葉端本也貫經也柯枝也

故君子有禮則外諧而內無怨故物無不懷仁鬼神饗徳

集說曰君子之人惟其有此禮也故外人之疏逺者無不諧協內人之親近者無所怨憾人歸其仁神歆其徳也坡謂此猶夫子告顏子以天下歸仁仲弓邦家無怨之意

先王之立禮也有本有文忠信禮之本也義理禮之文也無本不立無文不行

坡謂承上言君子有禮如竹箭有筠松栢有心者原於先王之立禮也有本有文熊氏曰本者何忠信是也實理貫徹而後制爲節文也文者何義理是也隨所節文皆得理合宜而後斐然成章也使無本則眞意不立無文則鄙俚難行

禮也者合於天時設於地財順於鬼神合於人心理萬物者也

疏曰此以下廣說義理爲文之事也仰合天時卽依於四時丰儉隨時也所設用物爲禮各是其土地之物也坡謂理萬物者條理萬物使各當於用

是故天時有生也地理有宜也人官有能也物曲有利也故天不生地不養君子不以爲禮鬼神弗饗也居山以魚鼈爲禮居澤以鹿豕爲禮君子謂之不知禮疏曰天時有生若春韭夏麥是也地理有宜如髙黍下稻是也物曲有利謂萬物委曲各有所利如麯糵利爲酒醴絲竹利爲琴瑟之類也天不生謂非時之物若寒瓜夏橘之屬地不養若山之魚鼈澤之鹿豕也君子不以爲禮此是不合人心也鬼神弗饗此是不順鬼神也坡謂人官有能如離婁之明此目官之能也師曠之聰此耳官之能也之類物曲有利所謂理萬物者

故必舉其定國之數以爲禮之大經禮之大倫以地廣狹禮之厚薄與年之上下是故年𨿽大殺眾不匡懼則上之制禮也節矣

注曰殺謂谷不熟也匡猶恐也疏曰上之制禮也節矣合結地財天時也廣狹隨地而賦丰凶逐時而斂眾之不恐並由君上制禮有節故也坡謂此所舉定國之數謂天之所生地之所有人之所能物之所利以爲行禮經常之法也熊氏曰天子諸侯卿大夫地有廣狹故禮之倫類不同地廣禮備地狹禮殺此因地利也年丰禮厚年凶禮薄見順天時

禮時爲大順次之體次之宜次之稱次之堯授舜舜授禹湯放桀武王伐紂時也詩云匪革其猶聿追來孝集說曰時者天之所爲故爲大堯舜湯武之事不同者各隨其時耳聖王受命得天下必定一代之禮制或因或革各隨時宜故云時爲大也順體宜稱四者下文析之詩文王有聲之篇革急也猶謀也聿惟也言文王之作丰芑初非急於成巳之謀惟欲追先人之事而致其方來之孝耳亦時也坡謂時爲大者必聖人在天子之位上焉者𨿽善無徴下焉者𨿽善不尊皆非時也承上文制禮得節遂言帝王代興制禮先後之義

天地之祭宗廟之事父子之道君臣之義倫也

集說曰王者父事天母事地故天地宗廟父子君臣四者乃自然之序故曰倫也倫不可紊故順次之

社稷山川之事鬼神之祭體也

坡謂鬼神凡羣小祀及秩在祀典者皆是體猶負荷與爲一體之意朱子曰天子祭天地諸侯祭山川大夫祭五祀我主得他便是他气又總統在我身上有个相闗處此體之謂也故曰神不歆非類以非其體也若以輕重隆殺爲解此自在下文義與稱中不在此也

喪祭之用賔客之交義也

集說曰旣於義不得不然必湏隨事合宜故曰宜次之

羔豚而祭百官皆足大牢而祭不必有餘此之謂稱也諸侯以龜爲寶以圭爲瑞家不寶龜不藏圭不臺門言有稱也

注曰此指謂助祭者耳而云百官諭眾也疏曰士用特牲大夫用少牢皆以成牲不用羔豚此羔豚則無田之大夫士薦羔豚也無田則無臣助祭故云百官諭眾也諸侯有保土之重宜湏占詳吉凶故得以龜爲寶天子得天之物謂之瑞諸侯受封天子與之玉亦謂爲瑞也兩邊築闍爲基基上起屋曰臺門諸侯有保捍之重故爲臺門熊氏曰此之謂稱是稱其事之大小也言有稱是稱其分之尊卑也

禮有以多爲貴者天子七廟諸侯五大夫三士一疏曰從此以下更廣明爲稱之事一廟者據下士若適士則二廟也

天子之豆二十有六

疏曰謂天子朔食也天子庶羞百二十品籩豆各六十今云二十六者說堂上數也

諸公十有六

疏曰上公也更相朝時堂上之豆數

諸侯十有二

疏曰侯伯子男也亦相朝時堂上之豆數

上大夫八下大夫六

疏曰皆謂主國食使臣堂上之豆數

諸侯七介七牢大夫五介五牢

集說曰介副也上介一人余爲眾介牢太牢也謂諸侯朝天子時天子以太牢之禮賜之周禮公九介九牢侯伯七子男五今言七舉中以言之也大夫五介五牢者諸侯之大夫爲君使而來各降其君二等此五介五牢謂侯伯之卿亦舉中言之也

天子之席五重

疏曰熊氏雲天子祫祭席五重禘則宜四重也時祭三重司幾筵職是也受神酢席亦然大朝覲大享食封國命諸侯皆然

諸侯之席三重大夫再重

集說曰諸侯席三重者謂相朝時賔主皆然也三重則四席皇氏云謂蒲莞筵三上加繅席一再重則三席

天子崩七月而五重八翣諸侯五月而葬三重六翣大夫三月而葬再重四翣此以多爲貴也

注曰以此差之上公四重疏曰天子五重謂抗木與茵也致茵於槨下所以借棺茵者用淺色緇布夾爲之將茅秀及香艸著其中如今有絮縟也而縮二橫三毎爲一重坡謂下棺之後先加折於壙上折猶屐也方鑿連木爲之蓋如牀縮者三橫者五乃加抗席三覆之乃加抗木橫三縮二此爲一重如是者五則爲五重疏謂抗木之上乃加抗席似少失故本儀禮原本正之

有以少爲貴者天子無介祭天特牲

集說曰介所以佐賔天子以天下爲家無爲賔之義故無介也特獨也

天子適諸侯諸侯膳以犢諸侯相朝灌用郁鬯無籩豆之薦大夫聘禮以脯醢

集說曰天子祭天惟用一牛若巡守而過諸侯之境則諸侯奉膳亦止一牛其尊君之禮亦如君之尊天也諸侯相朝享禮畢主君酌郁鬯之酒以獻賓不用籩豆之薦者以其主於相接以芬芳之徳不在殽味也大夫出使行聘享禮畢主國禮之酌以酒而又有脯醢之薦此見少者貴而多者賤也

天子一食諸侯再大夫士三食力無數

疏曰特牲有九飯少牢十一飯鄭云諸侯十三飯天子十五飯此云一食再食與彼不同此據食畢更加飯告飽之數也集說曰食餐也位尊者徳盛其飽以徳不在於食味故毎一餐輙告飽湏禦食者勸侑乃又餐故云一食也諸侯則再餐而告飽大夫士則三餐而告飽皆待勸侑則再食食力自食其力之人農工商賈庶人之屬也無徳不仕無祿代耕禮不下庻人故無食數飽卽自止也

大路繁纓一就次路繁纓七就

集說曰殷世尙質其祭天所乘之車木質而已無別雕飾謂之大路繁馬腹帶也纓鞅也在馬膺前染絲而織以爲罽五色一匝曰就就猶成也繁與纓皆以此罽爲之車朴素故馬亦少飾也大路之下有先路次路次路殷之第三路也供卑雜之用故就數多郊特牲云次路五就此蓋誤爲七就

圭璋特

集說曰圭璋形制見考工記諸侯朝王以圭朝後則執璋玉之貴者不以他物儷之故謂之特言獨用之也周禮小行人掌合六幣圭以馬二王后享王者璋以皮二王后享後者然皮與馬皆不升堂惟圭璋特升於堂亦特之義也

琥璜爵

集說曰琥爲虎之形璜則半環之形也此二玉下於圭璋不可專逹故附爵乃通蓋天子享諸侯及諸侯自相享至酬酒時則以幣將送酬爵又有琥璜之玉以將幣故云琥璜爵也

鬼神之祭單席

集說曰鬼神異於人不假多重以爲溫暖也

諸侯視朝大夫特士旅之此以少爲貴也

集說曰君視朝之時於大夫則特揖之謂每人一揖也旅眾也士卑無問人數多少君一揖而已

有以大爲貴者宮室之量器皿之度棺槨之厚丘封之大此以大爲貴也

有以小爲貴者宗廟之祭貴者獻以爵賤者獻以散尊者舉觶卑者舉角五獻之尊門外缶門內壺君尊瓦甒此以小爲貴也

注曰爵一升觚二升觶三升角四升散五升疏曰特牲云主人獻屍用角佐食洗散以獻屍是尊者小卑者大按天子諸侯及大夫皆獻屍以爵無賤者獻以散之文禮文散亡不具也特牲主人獻屍用角者下大夫也特牲少牢禮屍入舉奠觶是尊者舉觶特牲主人受屍酢受角飲者是卑者舉角此是士禮耳天子諸侯祭禮亡五獻子男之享禮也凡王享臣及其自相享行禮獻數各隨其命子男五命故知五獻是子男列尊之法門外缶者缶尊名盛酒在門外壺亦尊也盛酒在門內君尊子男之尊也子男用瓦甒爲尊不云內外則陳之在堂人君靣尊而專惠也其壺缶但飲諸臣小尊近君大尊在門是以小爲貴壺大一石瓦甒五斗缶又大於壺

有以髙爲貴者天子之堂九尺諸侯七尺大夫五尺士三尺天子諸侯臺門此以髙爲貴也

集說曰九尺以下之數皆謂堂上髙於堂下也考工記堂崇三尺是殷制此周制耳臺門見前章

有以下爲貴者至敬不壇掃地而祭天子諸侯之尊廢禁大夫士棜禁此以下爲貴也

集說曰封土爲壇初則燔柴於太壇燔柴訖於壇下掃地而設正祭至敬無文也禁與棜皆承酒樽之器木爲之禁長四尺廣二尺四寸通局足髙三寸漆赤中畫靑雲气菱苕華爲飾刻其足爲褰帷之形棜長四尺廣二尺四寸深五寸無足亦畫靑雲气菱苕華爲飾也棜是轝名禁者因爲酒戒也天子諸侯之尊廢禁者廢去其禁而不用也大夫士棜禁者謂大夫用棜士用禁也棜一名斯禁見鄕飲酒禮

禮有以文爲貴者天子龍衮諸侯黼大夫黻士衣纁裳天子之冕朱綠藻十有二旒諸侯九上大夫七下大夫五士三此以文爲貴也

疏曰諸侯𨿽九章七章以下其中有黼也孤絺冕而下其中有黻故特舉黼黻而言耳詩采菽云衮及黼是特言黼終南云黻衣繡裳是特言黻也集說曰龍衮畫龍於衮衣也白與黒謂之黼黼如斧形刺之於裳黒與靑謂之黻其狀兩巳相背亦刺於裳也纁赤色冕祭服之冠也上下纁前後有旒前低一寸二分以其略俛而謂之冕冕同而服異一衮冕二鷩冕三毳冕四絺冕五冕各以服之異而名之耳冕之制𨿽同而旒有多少朱綠藻者以朱綠二色之絲爲繩也以此繩貫玉而垂於冕以爲旒周用五采此言朱綠或是前代之制十有二旒者天子之冕前後各十二旒毎旒十二玉玉之色以朱白蒼黃爲次自上而下徧則又從朱起衮冕十二旒鷩冕九旒毳冕七旒絺冕五旒冕三旒此數𨿽不同然皆每旒十二玉繅玉五采也此皆周時天子之制諸侯九上大夫七下大夫五士三此亦非周制周家旒數隨命數

有以素爲貴者至敬無文父黨無容大圭不琢大羮不和大路素而越席犧尊疏布鼏椫杓此以素爲貴也集說曰敬之至者不以文爲美如祭天而服黒羔裘亦是尙質素之意折旋揖譲之禮容所以施於外賔見父之族黨自當以質素爲禮不爲容也大圭天子所搢者長三尺不琢不爲鐫刻文理也大羮大古之羮也肉汁無鹽梅之和後王存古禮故設之亦尙酒之意大路殷祭天之車朴素無飾以蒲越爲席犧尊刻爲犧牛之形讀爲娑音者謂畫爲鳯羽婆娑然也此尊以麤疏之布爲覆鼏椫白木之有文理者杓沃盥之具也

孔子曰禮不可不省也禮不同不丰不殺此之謂也蓋言稱也

集說曰引孔子語證上諸事也省察也不同謂或髙下大小文素之異而各有當然之則丰則逾殺則不及惟稱之爲善

禮之以多爲貴者以其外心者也徳發揚詡萬物大理物博如此則得不以多爲貴乎故君子樂其發也注曰詡猶普也徧也坡謂以多爲貴者皆是設儀辧等備物盡文之事以其用心於物故曰外也發揚其徳則所理者大普徧萬物則及物者博自天子至大夫士徳厚者備禮徳薄者降殺則得不以多爲貴乎樂其發者徳之厚薄其發也不揜故也此君子或施徳者或觀徳者皆是

禮之以少爲貴者以其內心也徳產之致也精微觀天下之物無可以稱其徳者如此則得不以少爲貴乎是故君子愼其獨也

疏曰產生也致密也言徳生於萬物深密惟精惟微無所遺忘者也坡謂以少爲貴者皆是事神敬上盡誠致朴之事以其用心於內故曰內也天地生物王公育民其生生之徳綿密周致無所於雜而精不見其迹而微蓋無一物不在所愛之中矣則天下有何物可以稱其徳而報之得不以少爲貴乎愼其獨者誠其意也此君子或制禮者或行禮者皆是

古之聖人內之爲尊外之爲樂少之爲貴多之爲美是故先王之制禮也不可多也不可寡也惟其稱也集說曰尊如中庸尊徳性之尊防敬奉持之意也尊其在內之誠敬故少物亦足以爲貴樂其在外之儀物必多物乃可以爲美宜少者不可多宜多者不可寡或稱其內或稱其外也坡謂自禮有以多爲貴者至此推說髙下大小文素得理合宜所當然之事與其所以然之故以盡義理爲文之意而忠信爲質隱然自見於言中矣

是故君子大牢而祭謂之禮匹士大牢而祭謂之攘疏曰此一節說禮卽湏稱中則得禮僣則盜竊君子謂大夫以上大夫常祭少牢遣奠及卒哭祔用大牢故謂之禮士常祭特豚遣奠卒哭祔用少牢若用大牢則是盜竊然不直言士而言匹士者士賤不得特使爲介乃行故謂匹也

管仲鏤簋朱紘山節藻棁君子以爲濫矣

集說曰管仲齊大夫鏤簋謂刻而飾之大夫刻爲龜耳諸侯飾以象天子飾以玉紘冕之系以組爲之自頷下屈而上屬於兩旁之笄垂余爲纓天子朱諸侯靑大夫士緇山節刻山於柱頭之斗拱也藻水艸也藻棁畫藻於棁上之短柱也此天子廟飾注云濫亦盜竊也疏云奢而犯禮是不稱之人也

晏平仲祀其先人豚肩不揜豆澣衣濯冠以朝君子以爲隘矣

集說曰晏平仲亦齊大夫大夫祭用少牢不合用豚周人貴肩肩在爼不在豆此但諭其極小謂並豚兩肩亦不足以揜豆故假豆言之耳上言先王制禮不丰不殺此舉管晏行禮之失以爲戒管仲丰而不稱晏子殺而不稱者也

是故君子之行禮也不可不愼也眾之紀也紀散而眾亂

注曰言二大夫皆非也紀絲縷之數有紀

孔子曰我戰則克祭則受福蓋得其道矣

注曰我我知禮者也疏曰此孔子述知禮之人自稱戰克祭受福之事而解之非孔子自我也得道者不多不少隨而稱當也祗爲二大夫之不稱也

君子曰祭祀不祈

注曰祈求也祭祀不爲求福也詩云自求多福福由巳耳疏曰趙商問周禮設六祈禱禳而祭無不祈敢問禮記何義也鄭答云祭祀常禮以序孝敬之心當專一其志而巳禱祈有爲言之主於求福豈禮之常也坡謂注言至矣恐人因祭則受福之言必誤爲福可以祭求者故以此正之下文不麾蚤五者皆是有祈而然故君子不爲也

不麾蚤不樂葆大不善嘉事牲不及肥大薦不美多品注曰麾之言快也祭有時不以先之爲快也齊人所善曰麾不樂葆大謂器幣也葆之言褒也嘉事之祭禮宜告見於先祖耳不善之而祭疏曰嘉事冠昏也郊牛繭栗宗廟角握社稷尺各有所宜不必湏並及肥大也薦祭品味宜有其定不以多爲美

孔子曰臧文仲安知禮夏父弗綦逆祀而弗止也集說曰臧文仲魯大夫臧孫辰魯閔公僖公俱莊公子閔適而少僖庶而大莊死而立閔爲君僖時爲臣閔死乃立僖爲君僖死子文公立二年八月祫祭大廟夏父弗綦爲宗伯典禮以閔置僖下是臣居君上逆亂尊卑不可之大者時人以文仲爲知禮孔子以其爲大夫而不能止逆祀之失豈得爲知禮乎

燔柴於奧夫奧者老婦之祭也盛於盆尊於瓶

注曰奧當爲爨字之誤也或作竈集說曰此亦言臧文仲不能正失禮之事周禮以實柴祀日月星辰有大火之次故祭火神則燔柴也今弗綦爲禮官謂爨神是火神遂燔柴祭之是失禮矣禮祭至屍食竟而祭爨神宗婦祭饎爨烹者祭饔爨其神則先炊也故謂之老婦惟盛食於盆盛酒於瓶卑賤若此何得燔柴祭之也坡謂見非禮祭祀而不敢據義以正之者皆有畏禍福之心故也故引夫子譏文仲二事以明不當祈之意

禮也者猶體也體不備君子謂之不成人設之不當猶不備也禮有大有小有顯有微大者不可損小者不可益顯者不可揜微者不可大也故經禮三百曲禮三千其致一也未有入室而不由戶者

注曰猶體若人身體疏曰大謂大及多也小謂小及少也顯謂髙及文也微謂素及下也不可損不可益不可揜不可大者各隨其體而設禮不得不當也朱子曰禮儀三百便是儀禮中士冠諸侯冠天子

冠禮之類此是大節有三百條如始加再加三加又如坐如屍立如齊之類皆是其中小目坡謂上文言禮之爲器詳矣此乃推言其大備之蘊也設之當非他亦曰稱而巳其致一者要歸於當也

君子之於禮也有所竭情盡愼致其敬而誠若有羙而文而誠若

集說曰誠實也若語辭謂以少者小者下者素者爲貴是內心之敬無不實者以多者大者髙者文者爲貴美而有文是外心之實也

君子之於禮也有直而行也有曲而殺也有經而等也有順而討也有摲而播也有推而進也有放而文也有放而不致也有順而摭也

注曰直而行謂若始死哭踴無節也曲而殺謂若父在爲母期也經而等謂若天子以下至士庶人爲父母三年討猶去也謂若天子以十二公以九侯伯以七子男以五爲節也摲之言芟也謂芟殺有所與也若祭者貴賤皆有所得不使虛也推而進謂若王者之後得用天子之禮放而文謂若天子之服服日月以至黼黻放而不致謂若諸侯自山龍以下順而摭謂若君沐梁大夫沐稷士沐梁疏曰摲而播是芟上貴之分以布徧於下也放法也摭猶拾取也謂若君沐梁士亦用梁士卑不嫌是拾君之禮而用之也坡謂直而行三者皆君父之大所謂竭情盡愼內

心之誠也順而討三者則設儀施惠及下之等故次之放而文三者則服食之差故又次之此六者皆美而文外心之誠也

三代之禮一也民共由之或素或靑夏造殷因

注曰由用也素尙白靑尙黒者也言所尙𨿽異禮則相因耳孔子曰殷因於夏禮所損益可知也周因於殷禮所損益可知也疏曰此一節廣明三代損益不同朱子曰三綱五常禮之大體三代相繼皆因之而不能變其所損益不過文章制度小過不及之間而已坡謂夏造殷因者言或素或靑夏創造於前殷因而損益之耳疏說云

周坐屍詔侑武方其禮亦然其道一也

注曰言此亦周所因於殷也武當爲無聲之誤也方猶常也告屍行節勸屍飲食無常若孝子之爲也孝子就養無方集說曰亦然亦如殷之禮也禮同本於道之同故云其道一也

夏立屍而卒祭殷坐屍

集說曰夏之禮屍當飲食則暫坐若不飲食則惟立以俟祭事之終也殷坐屍者此殷因夏之有立屍而損其不坐之禮益爲恆坐之法也

周旅酬六屍曾子曰周禮其猶醵與

注曰使之相酌也后稷之屍發爵不受旅合錢飲酒爲醵旅酬相酌似之也王居明堂之禮仲秋乃命國醵疏曰殷但坐屍未有旅酬之禮周又因殷而益之也旅酬六屍謂祫祭時大祫多主惟云六屍者先儒與王肅並云毀廟無屍但有主也

君子曰禮之近人情者非其至者也郊血大饗腥三獻爓一獻孰

注曰近人情者褻而逺之者敬郊祭天也大饗祫祭先王也三獻祭社稷五祀一獻祭羣小祀也爓沈肉於湯也血腥爓孰逺近備古今也尊者先逺差降而下至小祀孰而巳防曰近者爲防逺者爲敬其事非一今此先從鬼神之事而說也坡謂輕率廹切無耐久積愼之意此人情也故禮有近此者必非其至如郊與大饗三獻正祭之時並有血腥爓孰然郊則先設血後設腥與爓孰至大享血腥同時俱薦比郊禮爲慤而蹙矣三獻血腥與爓一時同薦一獻惟有薦孰無血腥爓漸次簡略近於人情矣自此至可述而多學正言君子行禮耐久積愼以致其情以反禮始以申上文竭情盡愼致其敬而誠若之意

是故君子之於禮也非作而致其情也此有由始也是故七介以相見也不然則已慤三辭三譲而至不然則巳蹙

疏曰非作而致其情者非是私自專輙徒起而致其巳情也集說曰上公之介九人侯伯七人子男五人此舉中言之兩君相見必有介副之人以伸賔主之情不如此則大願慤而無禮之文矣三辭三譲者賔初至大門外交擯之時有三辭之禮及入大門主君每門一譲則賔一辭凡三辭三譲而後至廟中也不如此則大廹蹙而無禮之容矣坡謂有由始者卽下反本修古不忘其初之意始卽初也

故魯人將有事於上帝必先有事於頖宮晉人將有事於河必先有事於惡池齊人將有事於泰山必先有事於配林三月系七日戒三日宿愼之至也

集說曰此因上章言兩君相見之禮漸次而進故言祭祀之禮亦有漸次由卑以逹尊者魯人郊祀必先有事頖宮者魯無後稷之廟今將祭天而於頖宮告后稷也告之者將以配天惡池並州川之小者河之從祀也配林林名泰山之從祀也帝牛必在滌三月系系牲於牢也七日戒散齊也三日宿致齊也敬愼之至如此故以積漸爲之何敢廹蹙而行之乎

故禮有擯詔樂有相步溫之至也

疏曰禮旣不可卒廹故賔主相見有擯相詔告也溫謂承借凡玉以物緼裹承借君子亦以威儀擯相以自承借坡謂禮有擯詔跬步必愼如樂工之有相然溫借之極也學者以子入大廟毎事問及縣子譏子遊之汰並而觀之則尊節自謹而溫借之義當自省之矣

禮也者反本修古不忘其初者也故凶事不詔朝事以樂

集說曰禮者反復本然之心修舉上古渾朴之意二者皆謂之不忘其初擗踴哭泣不待詔告以其發於本心之自然也朝廷養老尊賢之事必作樂以樂之亦以愜其本心之願望也此二者是反本之事坡謂反本則愛修古則敬愛敬之心纒綿不忘則竭情盡愼自不容巳所謂始也

醴酒之用酒之尙割刀之用鸞刀之貴莞簟之安而稾鞂之設

集說曰醴酒之美用矣而列尊在酒之下今世割刀之利便於用矣而宗廟中乃不用割刀而用古之鸞刀下筦上簟可以安矣而設槁鞂之粗者爲郊祀之席此三者是修古之事鸞鈴也刀環有鈴故名鸞刀割肉欲中其音節郊特牲云聲和而後斷也莞蒲之細者可爲席簟竹席也稾鞂除去谷之稈也鞂與禹貢稭字同

是故先王之制禮也必有主也故可述而多學也注曰主謂本與古也述而多學以本與古求之而巳

君子曰無節於內者觀物弗之察矣欲察物而不由禮弗之得矣故作事不以禮弗之敬矣出言不以禮弗之信矣故曰禮也者物之致也

坡謂上言上之制禮也節是禮者所以節百物也故無節於內者觀物弗之察矣何也不由禮故無節於內是以欲察物而弗得也因天因地體乎神人作之爲事出之爲言以禮節之則敬且信故曰禮者物理之極致也自此至天下大治正言君子節禮發揚詡物以申上文美而文而誠若之意

是故昔先王之制禮也因其財物而致其義焉爾故作大事必順天時爲朝夕必放於日月爲髙必因丘陵爲下必因川澤是故天時雨澤君子逹亹亹焉

坡謂此節推明合於天時設於地財也因其財物謂天所生地所養致其義謂合之設之作大事必順天時如月令一書皆是爲朝夕必放日月如邠風一篇皆是此二句明合於天時也爲髙爲下如大司徒辧五地之物生皆是此二句明設於地財也天時雨澤如月令所言時雨將降天地和同之等君子逹亹亹如命布農事命司空循行之等舉此一端以見其合則其餘所合與設於地財皆無不致其義矣

是故昔先王尙有徳尊有道任有能舉賢而置之聚眾而誓之是故因天事天因地事地因名山升中於天因吉土以饗帝於郊升中於天而鳯凰降龜龍假饗帝於郊而風雨節寒暑時是故聖人南靣而立而天下大治注曰名猶大也升上也中猶成也謂巡守至於方嶽燔柴祭天告以諸侯之成功也吉土王者所卜而居之土也饗帝於郊以四時所兆祭於四郊者也鳯凰降龜龍假者功成而太平陰陽气和而致象物風雨節寒暑時者五帝主五行五行之气和而庶徴得其序也坡謂聚眾而誓如大司徒州長黨正諸官屬民讀法以攷其徳以紏其惡者是因天事天地上之圜丘是因地事地澤中之方丘是此節推明順於鬼神合於人心也蓋道徳賢能人心之所愛也尙之尊之任之舉之則合於人心矣因天事天至寒暑時言順鬼神而鬼神順也因之所以順之也此言合人心在順鬼神前者則防云鬼神是有徳者旣合於人心故得順於鬼神得之矣

天道至教聖人至徳廟堂之上罍尊在阼犧尊在西廟堂之下縣鼓在西應鼓在東君在阼夫人在房大明生於東月生於西此陰陽之分夫婦之位也君西酌犧象夫人東酌罍尊禮交動乎上樂交應乎下和之至也疏曰此謂諸侯時祭所用之禮故罍尊夫人所酌也若天子之祭則罍尊在堂下集說曰天道以陰陽肇禮樂是爲至教聖人以禮樂法陰陽是謂至徳罍尊夏后氏之尊也犧尊周尊也縣鼓大應鼓小設禮樂之器一以西爲上故犧尊縣鼓皆在西而罍尊與應鼓皆在東也君在阼人君尊東也天子諸侯皆有左右房此夫人在西房也君在東而西酌犧象象日出東方而西行也夫人在西而東酌罍尊象月出西方而東行也此禮交動乎堂上也縣鼓應鼓相應乎堂上是樂交應乎下也夫禮之防遜樂之肅雍和也而交動交應則和之至也坡謂自此至禮其本也數節因上天地之祭遂及宗廟之事其中父子之道君臣之義社稷山川鬼神之祭喪祭賔客之用所謂倫也體也義也一貫而疊陳之以結禮之大備以終外諧而內無怨人無不懷仁鬼神饗徳之意

禮也者反其所自生樂也者樂其所自成是故先王之制禮也以節事修樂以道志故觀其禮樂而治亂可知也蘧伯玉曰君子之人逹故觀其器而知其工之巧觀其發而知其人之知故曰君子愼其所以與人者集說曰萬物本乎天人本乎祖禮主於報本反始不忘其所由生也王者功成治定然後作樂以文徳定天下者樂文徳之成以武功定天下者樂武功之成非泛然爲之也節事爲人事之儀則也道志宣其湮郁也世治則禮序而樂和世亂則禮慝而樂滛故觀禮樂而治亂可知也蘧伯玉衞大夫名瑗言君子之心明睿洞達觀器用則知工之巧拙觀人之發動舉措則知其人之知愚豈有觀禮樂而不知治亂乎禮樂者與人交接之具君子致謹於此以其所闗者大也故曰蓋古有是言而記者稱之耳坡謂此因禮樂爲聖人之至徳而推本言之

大廟之內敬矣君親牽牲大夫贊幣而從君親制祭夫人薦盎君親割牲夫人薦酒

注曰納牲於庭時也當用幣告神而殺牲親制祭謂朝事薦血膋時所制者制肝洗於郁鬯以祭於室及主親割謂進牲孰體時疏曰侯伯子男之君朝踐君不獻故夫人薦盎薦孰時君親割牲體於時君亦不獻故夫人薦酒

卿大夫從君命婦從夫人洞洞乎其敬也屬屬乎其忠也勿勿乎其欲其饗之也

集說曰洞洞敬之表裏無間也屬屬誠實無僞也勿勿勉勉不巳也命婦卿大夫之妻也

納牲詔於庭血毛詔於室羮定詔於堂三詔皆不同位蓋道求而未之得也

疏曰詔告也牲入在庭以幣告神故云納牲詔於庭殺牲取血及毛入以告神於室故云血毛詔於室羮肉汁也定孰肉也煮之旣熟將迎屍入室乃先以爼盛羮及定而告神於堂此是薦熟未食之前也道言也此三詔者各有其位蓋言求神而未得也

設祭於堂爲祊乎外故曰於彼乎於此乎

集說曰設祭於堂者謂薦腥爓之時設此所薦饌在於堂祊祭之明日繹祭也廟門謂之祊設祭在廟門外之西旁故因名爲祊也記者又引古語云於彼乎於此乎言不知神於彼饗之乎於此饗之乎

一獻質三獻文五獻察七獻神

疏曰案周禮司服職冕一章祭羣小祀故知一獻當之絺冕三章祭社稷五祀故知三獻當之毳冕五章祭四望山川故知五獻當之鷩冕七章享先公故知七獻當之集說曰祭羣小祀則一獻其禮質略祭社稷五祀三獻其神稍尊故有文飾五獻祭四望山川之禮也察者顯盛詳著之貌祭先公之廟則七獻禮重心肅洋洋乎其如在之神也

大饗其王事與

注曰謂祫祭先王疏曰以有三牲魚臘則非祭天以內金和庭實又非享賔享賔時無此庭實故也知非朝而貢者以朝而貢物不名大饗故知是祫也

三牲魚臘四海九州之美味也籩豆之薦四時之和气也內金示和也束帛加璧尊徳也龜爲前列先知也金次之見情也丹漆絲纊竹箭與眾共財也其餘無常貨各以其國之所有則致逺物也其出也肆夏而送之蓋重禮也

疏曰三牲魚臘此饌諸侯所獻故云九州之美味也內金先設金也以爲庭實示其和柔也以金能從革故也朝而行享之時以束帛加璧於上尊徳也君子於玉比徳焉陳列之序龜獨在前先其有知也金次龜後以金能照物露見其情其餘謂九州之外也周禮九州之外謂之蕃國世一見各以其所貴寶爲摯大司樂大饗諸侯侯出入奏肆夏此是助祭之後無算爵禮畢客醉而出宜奏陔夏故注云肆夏當爲陔夏坡謂此所陳物皆言物性物材獨金示和以爲示諸侯之親附然則他物誰非諸侯之親附而貢也見情爲見同欲之情尢非理當觀次之是次於龜也龜列前貴其能知來物則金次之乃貴其能照物也注解明矣眾財眾人共用之財所謂用物也與眾共財示不賤用物也逺物異物也不以爲常示不貴異物也

祀帝於郊敬之至也宗廟之祭仁之至也喪禮忠之至也備服器仁之至也賔客之用幣義之至也故君子欲觀仁義之道禮其本也

集說曰祭天之禮簡素至敬無文所以爲敬之至仁之實事親是也事亡如事存所以爲仁之至附於身附於棺皆必誠必信所以爲忠之至斂之衣服之器具皆全備無缺莫非愛親之誠心故亦曰仁之至朝聘燕享幣有常用故幣帛篚筐將其厚意義之至也此仁與義之爲道皆可於行禮之際觀之故曰禮其本也

君子曰甘受和白受采忠信之人可以學禮苟無忠信之人則禮不虛道是以得其人之爲貴也

注曰道猶由也從也疏曰忠信之人心致忠誠言又信實質素爲本不有雜行故可以學禮也坡謂章首言忠信禮之本也義理禮之文也篇內言文詳矣此乃推其本也

孔子曰誦詩三百不足以一獻一獻之禮不足以大饗大饗之禮不足以大旅大旅具矣不足以饗帝毋輕議禮

注曰大旅祭五帝也饗帝祭天疏曰大饗仍是去人不逺五帝天與人道隔其禮轉難大旅是有故而祭其禮簡略不如饗帝正祭之備坡謂詩以道性情性情實心也誦詩三百則深於詩矣溫柔惇厚宜若有忠信然也屢言不足者蓋自近及逺自人及天非仁孝之至其誠不隔不足以溯厥初生民之先非夙夜畏威庶無罪悔不足以盡上帝居歆之意是必忠信之極而無一毫人欲之私者乃能之故曰毋輕議禮

子路爲季氏宰季氏祭逮闇而祭日不足繼之以燭𨿽有彊力之容肅敬之心皆倦怠矣有司跛倚以臨祭其爲不敬大矣

集說曰逮及也闇昧爽以前也偏任爲跛依物爲倚

他日祭子路與室事交乎戶堂事交乎階質明而始行事晏朝而退孔子聞之曰誰謂由也而不知禮乎疏曰室事謂正祭之時事屍於室也外人將饌至戶內人於戶受之設於屍前相交承接在乎戶也正祭之後儐屍於堂故謂之堂事此時堂下之人送饌至階堂上人卽階受取是交乎階也質正也夫子言其知禮者以禮從宜寧可禮略而敬不可禮煩而怠也坡謂舉子路之事以見足以一獻者

禮記述注卷十

欽定四庫全書

禮記述注卷十一

安溪李光坡撰

郊特牲第十一

陸氏曰郊者祭天之名用一牛故曰特牲坡謂此篇𨿽多記祭事中如旅幣庭燎覲禮之類亦博異聞不專於祭𨿽以類相從亦各自成一節非如禮器上下文意一貫則冠婚二叚廣記及之非闗大義

郊特牲而社稷大牢天子適諸侯諸侯膳用犢諸侯適天子天子賜之禮大牢貴誠之義也故天子牲孕弗食也祭帝弗用也

集說曰禮有以少爲貴者故此二者皆貴特牲而賤大牢也犢未有牝牡之情故雲貴其誠慤朱子曰萬物本乎天人本乎祖故以所出之祖配天地周之後稷生於姜嫄以上更推不去文武之功起於后稷故配天須以後稷嚴父莫大於配天宗祀文王於明堂以配上帝上帝卽天也聚天之神而言之則謂之上帝又曰古時天地定是不合祭日月山川百神亦無合共一時祭享之禮

大路繁纓一就先路三就次路五就郊血大饗腥三獻爓一獻孰至敬不饗味而貴气臭也

注曰禮器言次路七就與此乖字之誤也疏曰周禮郊燔柴爲始宗廟祼爲始社稷血爲始小祀疈辜爲始此云郊血至孰者謂正祭之時薦於屍坐之前也集說曰臭亦气也余並見前篇

諸侯爲賔灌用郁鬯灌用臭也大饗尙腵修而已矣集說曰諸侯來朝以客禮待之是爲賔也在廟中行三享畢然後天子以郁鬯之酒灌之諸侯相朝亦然明貴气臭之義也周禮作祼字上公再祼而酢侯伯一祼而酢子男一祼不酢祼則使宗伯酌圭瓚而祼之酢則賔酢主也此大饗謂王饗諸侯也脯加姜桂曰腵修行饗之時𨿽設大牢之饌而必先設腵修於筵前然後設余饌故云尙腵修也此明不享味之義

大饗君三重席而酢焉三獻之介君專席而酢焉此降尊以就卑也

疏曰案燕禮無賔酢公禮至說屨升坐後賓媵觚於公公受賔爵飲以賜下此云受酢蓋謂此也或可燕已臣子賔不酢公若與鄰國賔燕以介爲賔賔得酢公也集說曰此大饗是諸侯相朝主君饗客之禮諸侯之席三重今兩君相敵故席三重之席而受客之酢爵也若諸侯遣鄕來聘鄕禮當三獻其上介則是大夫故謂之三獻之介主君饗燕之以介爲賔賔爲尊敬大夫席𨿽再重今爲介降一等止合專席君席𨿽三重今徹去兩重就單席受此介之酢爵是降國君之尊以就大夫之卑也

饗禘有樂而食嘗無樂陰陽之義也凡飲飬陽气也凡食飬陰气也故春禘而秋嘗春饗孤子秋食耆老其義一也而食當無樂飲飬陽气也故有樂食飬陰气也故無聲凡聲陽也

注曰此禘當爲禴字之誤也王制曰春禴夏禘疏曰饗謂春饗孤子禘春祭宗廟也食謂秋食耆老嘗秋祭宗廟也飲饗淸虛飬陽气食是體質養陰气皇氏云春是生飬之時故享孤子取長飬之義秋是成孰之時故食耆老取老成之義熊氏云春享孤子亦享耆老食耆老亦食孤子此夏殷禮秋嘗無樂若周則四時祭皆有樂故祭統云內祭則大嘗禘升歌淸廟下管象是嘗有樂也

鼎爼奇而籩豆偶陰陽之義也籩豆之實水土之品也不敢用防味而貴多品所以交於旦明之義也

注曰旦當爲神篆字之誤也疏曰鼎爼盛牲體牲動物屬陽故其數奇籩豆實兼有植物植物屬陰故其數偶集說曰自一鼎至九鼎皆奇數其十鼎者陪鼎三則正鼎亦七也十二鼎者陪鼎三則正鼎亦九也正鼎鼎列一爼故云鼎爼奇也籩豆偶者據周禮掌客及前篇所舉皆是偶數

賔入大門而奏肆夏示易以敬也

疏曰案燕禮賔及庭奏肆夏是己之臣子此入大門卽奏肆夏者謂朝聘之賔行朝聘旣畢燕享之時燕則大門是寢門享則大門是廟門也示易以敬者示主人和易嚴敬於賔也

卒爵而樂闋孔子屢嘆之

疏曰此卒爵兼賔及主君也燕禮主人受酢不作樂若享時主君親獻賔賔親酢主君賔主俱作樂也孔子屢嘆之者善其和易恭敬之義

奠酬而工升歌發徳也歌者在上匏竹在下貴人聲也疏曰大射禮獻鄕之後大夫媵觶於公所謂酬也公奠置此酬未舉於時工升歌也或可享時主君親酬賔賔奠酬薦東於時卽工升歌也發徳發明賔主之徳也匏笙也竹篪笛也

樂由陽來者也禮由陰作者也陰陽和而萬物得疏曰此因上有賔主禮樂之事遂說禮樂之義陽天也天气化樂以气爲化是樂由陽來也气化謂五聲八音也陰地也地以形生禮以形爲教是禮由陰作也形教謂尊卑大小拜伏之事

旅幣無方所以別土地之宜而節逺邇之期也龜爲前列先知也以鐘次之以和居參之也虎豹之皮示服猛也束帛加璧往徳也

注曰鐘金也獻金爲作器鐘其大者疏曰此一節明朝聘貨賄庭實之物旅眾也眾國貢獻非止一方故云無方宜者五方各殊所出有異期者六服有逺近所貢之屬各有期也前龜後皮帛以金參厠其中故云以和居參之也玉以比徳享用束帛帛上加璧是表往歸於徳也謂主君有徳而往歸之

庭燎之百由齊桓公始也

疏曰此以下至由三桓始也總論朝聘失禮及諸侯大夫奢僭彊盛之事集說曰庭燎者庭中設炬火以照來朝之臣夜入者大戴禮言天子百燎上公五十侯伯子男三十今侯國皆供百燎自桓公始之

大夫之奏肆夏也由趙文子始也

集說曰大射禮公升卽席奏肆夏燕禮賔及庭奏肆夏是諸侯之禮今文子亦奏之僭矣此謂納賔樂也

朝覲大夫之私覿非禮也大夫執圭而使所以申信也不敢私覿所以致敬也而庭實私覿何爲乎諸侯之庭爲人臣者無外交不敢貳君也

集說曰朝覲之禮國君親往而大夫從則大夫不當又以已物而私覿主君故曰非禮也若大夫執其君之命圭而專使則當行私覿之禮以申己之信故從君朝覲而不敢私覿是致敬己君也今從君以來而施設庭實以爲私覿大夫何可爲此於諸侯之庭乎譏其與君無別也人臣無外交不敢貳心於他君所以從君而行則不敢私覿也

大夫而饗君非禮也大夫彊而君殺之義也由三桓始也

疏曰按三桓之前齊公孫無知衛州吁宋長萬皆以彊盛被殺此云由三桓始者據魯而言集說曰大夫富彊而具享禮以享君以臣召君故曰非禮大夫彊橫僭逆必亂國家人君殺之是防以大義也三桓魯之三家皆桓公之後也先時成季以莊公之命酖殺僖叔後慶父賊子般又弒閔公於是魯殺慶父故云由三桓始

天子無客禮莫敢爲主焉君適其臣升自阼階不敢有其室也

疏曰臣不敢有其室臣旣不敢爲主明享君非禮結上文也

覲禮天子不下堂而見諸侯下堂而見諸侯天子之失禮也由夷王以下

疏曰覲禮天子負斧依南靣侯氏執玉入是不下堂見諸侯也若春朝夏宗則以客禮待諸侯以車出迎熊氏云春夏受三享之時乃有迎法義或然也夷王康王之孫之子

諸侯之宮縣而祭以白牡擊玉磬朱幹設錫冕而舞大武乘大路諸侯之僭禮也

注曰言此皆天子之禮也疏曰宮縣四靣縣也諸侯惟合軒縣仐乃有宮縣祭合用時王牲仐用白牡合擊石磬仐擊玉磬又諸侯得舞大武但不得朱幹設錫冕服而舞合乘時王之車今乃乘殷之大路並是諸侯僭禮也幹盾也錫謂用金琢傅其盾背

臺門而旅樹反坫繡黼丹朱中衣大夫之僭禮也集說曰此皆諸侯之禮兩旁起土爲臺臺上架屋而門當其中故曰臺門旅道也樹屏也立屏當所行之路以蔽內外爲敬天子外屏諸侯內屏大夫以簾士以帷坫者兩君相享設尊兩楹間坫在尊南以土爲之獻酢飲畢則反爵於其上故曰反坫繡讀爲綃繡黼者於綃上而刺黼文也丹朱染繒爲赤色也繡黼爲中衣之領丹朱爲中衣之緣中衣者朝服祭服之裏衣也制如深衣但袖小長耳冕服是絲衣則中衣用絹素皮弁服朝服端是麻衣則中衣用布也

故天子微諸侯僭大夫彊諸侯脇於此相貴以等相覿以貨相賂以利而天下之禮亂矣諸侯不敢祖天子大夫不敢祖諸侯而公廟之設於私家非禮也由三桓始也

集說曰相貴以等謂擅相封爵相覿以貨大夫私相凟以貨賄不辟君諸侯不敢祖天子而左傳云宋祖帝乙鄭祖厲王魯襄十二年吳子壽夢卒臨於周廟禮也魯以周公之故立文王廟耳大夫不敢祖諸侯而左傳云凡邑有宗廟先君之主曰都記者以禮之正言之而又有他義者疏說謂天子之子以上徳爲諸侯者得祀其所出故魯以周公之故立文王廟公子得祖先君公孫不得祖諸侯故公子爲大夫者亦得立宗廟於其采地故曰邑有宗廟先君之主也其王子母弟𨿽無功徳不得出封爲諸侯而食采畿內者亦得立祖王廟於采地故都宗人家宗人掌祖王之廟也由三桓始謂魯之三家立桓公廟也

天子存二代之後猶尊賢也尊賢不過二代

疏曰古春秋左傳說周家封夏殷二王之後以爲上公封黃帝堯舜之後謂之三恪恪者敬也敬其先聖而封其後

諸侯不臣寓公故古者寓公不繼世

集說曰諸侯失國而寄寓他國者謂之寓公所寓之國不敢以之爲臣此寓公死則臣其子矣故云寓公不繼世

君之南鄕答陽之義也臣之北靣答君也

注曰答對也

大夫之臣不稽首非尊家臣以辟君也

集說曰諸侯於天子稽首大夫於諸侯亦稽首惟家臣於大夫不稽首者非尊重家臣也以避國之正君也蓋諸侯與大夫同在一國大夫已稽首於君矣家臣若又稽首於大夫則似一國而兩君矣故云以避君

大夫有獻弗親君有賜不靣拜爲君之答己也

集說曰有獻弗親者使人往獻不身卽往也不靣拜拜受於使不親見君之靣也恐煩君答拜故也

鄕人裼孔子朝服立於阼存室神也

集說曰論語鄕人儺朝服而立於阼階卽此事也裼是彊鬼之名鄕人驅逐此鬼孔子恐驚廟室之神故衣朝服立於廟之東階以存安廟室之神使神依己而安也禮大夫朝服而祭故用朝服以依神

孔子曰射之以樂也何以聼何以射

集說曰何以聼謂射者何以能不失射之容節而又能聼樂之音節乎何以射謂何以能聼樂之音節而使射之容與樂之節相應乎言其難而羙之也

孔子曰士使之射不能則辭以疾縣弧之義也

集說曰爲士者當習於射以六藝之一也不敢以不能辭惟可以疾辭蓋生而設弧於門左已有射道但未能耳今辭以疾而未能則亦與初生之未能相似故云縣弧之義也

孔子曰三日齊一日用之猶恐不敬二日伐鼓何居集說曰齊者不聼樂恐散其志慮也今三日之間乃二日擊鼓其義何所處乎怪之之辭

孔子曰繹之於庫門內祊之於東方朝市之於西方失之矣

疏曰天子諸侯謂之繹在祭之明日於廟門外西室及堂而行禮也上大夫曰儐屍與祭同日於廟堂之上行禮全無室中之事下大夫及士𨿽有獻屍及賔等相酬酢行禮於廟之事不謂之儐屍也集說曰繹祭之明日又祭也繹是堂上接屍祊是於室內求神皆一時之事繹之禮當於廟門外之西堂仐乃於庫門內祊當在廟門外西室今乃於廟門外東方朝市卽周禮所謂朝時而市也當於市內近東仐乃於市內西方此三事皆違於禮故曰失之矣

社祭土而主陰气也君南鄕於北墉下答陰之義也日用甲用日之始也

集說曰地秉陰則社乃陰气之主社之主設於壇上北靣而君來北墻下南靣祭之蓋社不屋惟立之壇壝而環之以墻旣地道主陰故其主北向而君南靣對之答對也甲爲十二幹之首

天子大社必受霜露風雨以逹天地之气也是故防國之社屋之不受天陽也亳社北牖使陰明也

注曰大社王爲羣姓所立疏曰天子諸侯有二社爲羣姓立者在庫門內之西自爲立者在借田之中其亡國之社以爲廟屏戒或在廟或在庫門內之東則亳社在東也社皆有稷亡國之社亦有之社祭一嵗有三仲春命民社一也詩云以社以方謂秋祭二也孟冬大割祠於公社三也社主用石案條牒論稷壇在社壇西俱北向營並壇其門或曰在社壇北其用主無文逹通也風雨至則萬物生霜露降則萬物成故不屋以受風雨霜露霜露風雨至是天地气通也亳社殷社殷始都亳白虎通云王者諸侯必有誡社示有存亡也明爲善者得之爲惡者失之周立殷社而屋之塞其三靣惟開北牖示絕陽而通陰陰明則物死也

社所以神地之道也地載萬物天垂象取財於地取法於天是以尊天而親地也故教民羙報焉家主中霤而國主社示本也

疏曰言立社之祭是神明地道也地載萬物天垂其象取財於地者財產並在地載爲人所取也取法於天者人知四時早晚皆放日月星辰以爲耕作之候所取法者故尊而祭之所取財者故親而祭之地旣爲民所親故與庶民共祭以教民羙報故也卿大夫之家主祭土神於中霤天子諸侯之國主祭土神於社示其生飬之本也

惟爲社事單出裏

集說曰社事祭社之事也二十五家爲裏單盡也言當祭社之時一里之人盡出而供給其事蓋每家一人也

惟爲社田國人畢作

集說曰爲祭社之事而田獵則國中之人皆行無畱家者

惟社丘乘共粢盛所以報本反始也

疏曰皇氏雲天子諸侯祭社則用借田之糓大夫以下無借田若祭社則邱乘之民共之集說曰祭社必有粢盛稷曰明粢在器曰盛此粢盛則使邱乘供之井田之制九夫爲井四井爲邑四邑爲邱四邱爲乘也報者酬之以禮反者追之以心

季春出火爲焚也然後簡其車賦而歷其卒伍而君親誓社以習軍旅左之右之坐之起之以觀其習變也而流示之禽而鹽諸利以觀其不犯命也求服其志不貪其得故以戰則克以祭則受福

疏曰祭社旣在仲春此出火爲焚當在仲春之月記者誤也季春火出而用火者謂陶冶之火若田獵之火則昆虫蟄後得火田以至仲春也集說曰建辰之月大火心星昏見南方故出火以焚除艸萊焚後卽搜田簡閱視也賦兵也歷數之也百人爲卒五人爲伍誓社誓眾於社也或左或右或坐或作皆是軍旅之法習變習熟其變動之節也驅逐之際禽獸流動紛紜眾皆見之故云流示之禽鹽讀爲艶艶諸利謂使之歆艶於利也禽獸𨿽甚可欲而殺獲取捨皆有定制犯命者必罰不使之犯命者是求以遏服其貪利之志人君亦取之有制如大獸公之小禽私之不逾法而貪下之所得也以戰則克習民於變也祭則受福獲牲以禮也

天子適四方先柴

注曰所到必先燔柴有事於上帝也書曰嵗二月東巡守至於岱宗柴

郊之祭也迎長日之至也

集說曰至猶到也冬至日短極而漸舒故云迎長日之至朱子曰以始祖配天須在冬至一陽始生萬物之始宗祀九月萬物之成父者我所自生帝者生物之祖故推以爲配而祀於明堂此議方正問郊祀后稷以配天宗祀文王以配上帝帝只是天天只是帝卻分祭何也朱子曰爲壇而祭故謂之天祭於屋下而以神祗祭之故謂之帝

大報天而主日也兆於南郊就陽位也掃地而祭於其質也器用陶匏以象天地之性也

集說曰郊祭者報天之大事而主於迎長日之至祭義云配以月故方氏謂天之尊無爲可祀之以其道不可主之以其事故以日爲之主焉天秉陽日者眾陽之宗故就陽位而立郊兆燔柴在壇正祭於地故云掃地而祭陶匏亦器之質者質乃物性之本然也

於郊故謂之郊牲用騂尙赤也用犢貴誠也郊之用辛也周之始郊日以至

注曰周衰禮廢儒者見周禮盡在魯因推魯禮以言周事疏曰王肅用董仲舒劉向之說以此爲周郊上文云郊之祭迎長日之至謂周之郊祭於建子之月而迎此冬至長日之至也以冬至陽气新用事故用辛始郊日以至者對建寅之月又祈谷郊祭此言始者對建寅爲始也又王難鄭云鄭以祭法禘黃帝及嚳爲配圜丘之祀祭法說禘無圜丘之名周官圜丘不名爲禘是禘非圜丘之祭也鄭旣以祭法禘嚳爲圜丘又大傳王者禘其祖之所自出而鄭又施之郊祭后稷是亂禮之名實也爾雅云禘大祭也繹又祭也皆祭宗廟之名則禘是五年大祭先祖非圜丘及郊也又詩后稷配天之頌無帝嚳配圜丘之文知郊則圜丘圜丘則郊所在言之則謂之郊所祭言之則謂之圜丘於郊築泰壇象圜丘之形以丘言之本諸天地之性故祭法云燔柴於泰壇則圜丘也此云周之始郊日以至周禮云冬至祭天於圜丘知圜丘與郊是一也如王所據經傳分明坡謂詩皇皇后帝皇祖后稷享以騂犧是魯郊牲用騂與周郊牲從玉色異矣谷梁言郊期云我以十二月下辛卜正月上辛如不從則以正月下辛卜二月上辛如不從則以二月下辛卜三月上辛是魯郊日用辛與周禮言冬日至於地上之圜丘異矣成王褒周公殊以殷禮如牲用白牲是也故魯君乘大路亦用殷車與周王玉路以祀異矣魯𨿽侯爵得畫服如上公故魯君被衮與周王大裘異矣郊特牲所言明是魯郊而又稱王乃東魯儒生不見王府典籍意以周郊如魯遂以魯事記周禮如孟子言周室班爵祿乃是殷制可見矣蓋古者王朝典法不可輕見孔子若非孟僖子資以車財適周亦無由得禮學之戰國防士毎言闚周室則可案圖籍以爭天下可見其難也作記者見周用冬日至魯郊用辛不得其謂故以意合之曰郊之用辛乃始郊辛日適值日至鄭知其誤故分周郊魯郊又分寅月子月又分圜丘南郊今載王氏迎長日之至爲子月郊卽圜丘以補鄭闕而載鄭注言此記之誤以定周魯之郊庶得其意若徒呼鄭某斥祖緯外彊中漧得無往遺之禽而反爲詬乎

卜郊受命於祖廟作龜於禰宮尊祖親考之義也集說曰告於祖廟而行事則如受命於祖此尊祖之義作灼也灼龜以卜而於禰宮此親考之義坡謂疏曰或云祭天用冬至之日或云用冬至之月張融云祀天神率執事而卜日圜丘旣卜日則不得正用冬至之日張據周官冡宰分明定解則此卜實兼日與牲屍不但牲也陳注未是

卜之日王立於澤親聼誓命受教諫之義也

注曰澤澤宮也所以擇賢之宮也旣卜必到澤宮擇可與祭祀者因誓敕之以禮也疏曰告祖作禰是受教義也又立澤聼誓是受諫義也

獻命庫門之內戒百官也大廟之命戒百姓也

集說曰王自澤宮而還有司獻王所以命百官之事王乃於庫門內集百官而戒之又於大廟之內戒其族姓之臣也王自此還齊路寢之室

祭之日王皮弁以聼祭報示民嚴上也喪者不哭不敢凶服汜埽反道鄕爲田燭弗命而民聼上

集說曰祭報報白日時早晚及牲事之備具也未郊故未服大裘而衣且服日視朝之服也汜埽灑水而後埽也反道反道路之土反之令新者在上也鄕郊內六鄕也六鄕之民各於田首設燭照路恐王行事之早也喪者不哭以下諸事皆不待上令而民自聼從蓋嵗以爲常也

祭之日王被衮以象天

注曰象天謂有日月星辰之章也疏曰家語定公問郊祀孔子對之與此文同皆以爲天子郊祀之事周禮圜丘服大裘此及家語服衮冕

戴冕璪十有二旒則天數也乘素車貴其質也旂十有二旒龍章而設日月以象天也天垂象聖人則之郊所以明天道也

注曰天之大數不過十二設日月畫於旂上素車殷路也魯公之郊用殷禮也疏曰龍爲陽气變化日月以光照下皆是象天也天垂象三句總結上事

帝牛不吉以爲稷牛帝牛必在滌三月稷牛惟具所以別事天神與人鬼也萬物本乎天人本乎祖此所以配上帝也郊之祭也大報本反始也

集說曰郊祀后稷以配天故祭上帝者謂之帝牛祭后稷者謂之稷牛滌者牢中淸除之所也此二牛皆在滌中爲猶用也若至期卜牲不吉或有死傷卽用稷牛爲帝牛而別選稷牛也非在滌三月者不可爲帝牛故以稷牛代之稷乃人鬼其牛但得其用足矣故云稷牛惟具物本乎天人本乎祖注云言俱本可以配疏云謝其恩謂之報歸其初謂之反此文天神尊故加大字

天子大蠟八伊耆氏始爲蠟蠟也者索也歲十二月合聚萬物而索饗之也

疏曰萬物非所饗但饗其萬物之神集說曰蠟祭八神先嗇一司嗇二農三郵表畷四貓虎五坊六水庸七昆虫八伊耆氏堯也索求索也歲十二月周之正數謂建亥之月也饗者祭其神也萬物有功加於民者神使爲之也祭之以報焉

蠟之祭也主先嗇而祭司嗇也祭百種以報嗇也注曰先嗇若神農者司嗇后稷是也疏曰以先嗇爲主而司嗇從祭也百種則農及郵表畷禽獸等所以祭之者報其助嗇之功使盡享焉

饗農及郵表畷禽獸仁之至義之盡也

集說曰農古之田畯有功於民者郵者郵亭之舍也標表田畔相連畷處造爲郵捨田畯居之以督耕者故謂之郵表畷禽獸貓虎之屬也

古之君子使之必報之迎貓爲其食田防也迎虎爲其食田豕也迎而祭之也祭坊與水庸事也

集說曰田防田豕皆能害稼故食之者爲有功迎者迎其神也坊隄也以蓄水亦以障水庸溝也以受水亦以泄水皆農事之備故曰事也眉山蘓氏以爲迎貓則爲貓之屍迎虎則爲虎之屍近於倡優所爲是以子貢言一國之人皆若狂也

曰土反其宅水歸其壑昆虫毋作艸木歸其澤

注曰此蠟祝辭也若辭同則祭同處可知矣壑猶坑也昆虫暑生寒死螟螽之屬爲害者也疏曰土卽坊也歸其宅則得不崩水卽水庸歸其壑則不泛濫艸苔稗木榛梗之屬歸生藪澤之中不得生於良田害嘉糓也陳辭有水土昆虫艸木者以其無知故特有辭也先嗇之屬有知故不假辭也據此祭艸木有辭則艸木當有神八蠟不數之者以艸木徧地皆是不如坊與水庸之屬各指一物故不數

皮弁素服而祭素服以送終也葛帶榛杖喪殺也蠟之祭仁之至義之盡也

集說曰物之助成嵗功者至此而老老則終矣故皮弁素服葛帯榛杖以送之喪禮之殺也此爲義之盡祭報其功則仁之至也周禮籥章云國祭蠟則龡豳頌擊土鼓以息老物

黃衣黃冠而祭息田夫也野夫黃冠黃冠艸服也注曰祭謂旣蠟臘先祖五祀也於是勞農以休息之論語云黃衣狐裘言祭以息民物象其時物之色季秋而艸木黃落疏曰上云蠟此云祭故知蠟畢而臘對文蠟臘有別總其俱名蠟也

大羅氏天子之掌鳥獸者也諸侯貢屬焉艸笠而至尊野服也

注曰諸侯於蠟使使者戴艸笠貢鳥獸也疏曰周禮羅氏掌羅烏鳥蠟則作羅襦

羅氏致鹿與女而詔客告也以戒諸侯曰好田好女者亡其國

集說曰鹿者田獵所獲女則所俘於亡國者客貢使也使者將返羅氏以鹿與女示使者以王命詔之使歸告其君而以王言戒之曰好田獵好女色者必亡其國

天子樹華不斂藏之種也

注曰華果蓏也又詔以天子樹蓏而已戒諸侯以蓄藏蘊財利也集說曰天子所種者華供一時之用而已不是収斂久藏之種也若可収斂久藏之物則不樹之惡與民爭利也此亦令使者歸告戒其君之事

八蠟以記四方四方年不順成八蠟不通以謹民財也順成之方其蠟乃通以移民也旣蠟而収民息已故旣蠟君子不興功

注曰移之言羨也収謂収斂積聚也息民與蠟異則黃衣黃冠而祭爲臘必矣防曰記四方者因蠟祭而記四方之國有丰凶也四方之內年糓不得和順成熟則當方八蠟之神不得與諸方通祭所以使民謹愼財物也移之言羨者以蠟祭丰饒皆醉飽酒食使民歆羨也上文𨿽云黃衣黃冠而祭不云臘之與蠟似爲一此文先云蠟後息民是息民爲臘與蠟異也是以云爲臘必矣故月令臘在祈天宗之下但不知臘與蠟相去幾日惟隋禮及今禮皆蠟之後日不興功謂不興農功

恆豆之菹水艸之和气也其醢陸產之物也加豆陸產也其醢水物也

注曰此謂諸侯也疏曰醢人加豆謂屍食訖酳屍所加之豆則此恆豆者朝事及饋食俱爲恆豆也恆豆之菹水艸若昌本茆菹醢若麋臡麏臡酳屍加豆陸產若葵菹豚拍水物若蠃醢魚醢是也坡謂周禮醢人鄭注云全物若防爲菹肉菜通稱案天子恆豆加豆水陸雜錯與此文異卽儀禮聘禮公食大夫八豆亦與此文不同恐記者以多言之舉其大都耳

籩豆之薦水土之品也不敢用常防味而貴多品所以交於神明之義也非食味之道也

疏曰連言籩者是配豆之物所盛有麷蕡白黒則土所生也鮑魚則水物也但籩盛陸產甚多熊氏曰籩實若菱芡之類豆實若芹蒲之類水之品也籩實若棗栗之類豆實若菁韭之類土之品也

先王之薦可食也而不可耆也捲冕路車可陳也而不可好也武壯而不可樂也宗廟之威而不可安也宗廟之器可用也而不可便其利也所以交於神明者不可同於所安樂之義也

疏曰祭祀薦羞質而無味不可歆嗜衮冕路車尊嚴不可尋常乘服以爲榮好也武是萬舞大武也以示壯勇之容不可常爲娛樂宗廟嚴肅不可寢處其中以自安宗廟之器共事神明不可廻便以爲私利也所以交於神明二句總結上文

酒醴之羙酒明水之尙貴五味之本也黼黻文繡之羙防布之尙反女功之始也莞簟之安而蒲越槀鞂之尙明之也大羮不和貴其質也大圭不琢美其質也丹漆雕幾之羙素車之乘尊其朴也貴其質而已矣所以交於神明者不可同於所安防之甚也如是而後宜注曰尙質貴本其至如是乃得交於神明之宜也明水司恆以陰鑑所取於月之水也蒲越槀鞂借神席也明之者神明之也琢當爲篆字之誤也幾謂漆餙沂鄂也疏曰酒水也列尊之時明水在五齊上酒在三酒上是尊尙之防布之尙者禮器云犧尊疏布冪是也雕謂刻鏤貴其質而已者此一句包上酒醴以下諸事

鼎爼奇而籩豆偶陰陽之義也黃目鬱气之上尊也黃者中也目者气之淸明者也言酌於中而淸明於外也疏曰示人君慮於祭事必斟酌盡於中而外盡其淸明潔淨也集說曰黃目黃彛也卣罍之類以黃金鏤其外以爲目因名焉用貯郁鬯之酒有芬芳之气故云鬱气中中央之色也熊氏曰目之精水也其光火也以水爲體故其气淸以火爲用故其气明

祭天掃地而祭焉於其質而已矣醢醢之羙而煎鹽之尙貴天產也割刀之用而鸞刀之貴貴其義也聲和而後斷也

疏曰餘物皆人功和合爲之鹽則天產自然煎鏈治之也尙者設之於醯醢之上必用鸞刀者取其鸞鈴之聲調和而後斷割其肉也貴其義是貴聲和之義

冠義始冠之緇布之冠也大古冠布齊則緇之其緌也孔子曰吾未之聞也冠而敝之可也

集說曰冠義言冠禮之義也冠禮三加先加緇布冠是太古齊時之冠也唐虞以上曰太古緇布爲之不用笄用頍以圍髮際而結於項中因綴之以固冠耳不聞有垂下之緌也此冠後世不復用而初冠暫用之不忘古也冠禮旣畢則敝棄之可矣玉藻云緇布冠繢緌是諸侯位尊盡餙故也然亦後世之爲耳

適子冠於阼以著代也醮於客位加有成也三加彌尊諭其志也冠而字之敬其名也

集說曰著代顯其爲人主之次也酌而無酬酢曰醮客位在戶牖之間加有成加禮於有成之人也三加疏云初加緇布冠欲其尙質重古次加皮弁欲其行三王之徳後加爵弁欲其行敬事神明所以曉諭冠者令其志意益大也此適子之禮若庶子則冠於房戶外南靣醮亦戶外也夏殷之禮醮用酒毎一加而一醮周則用醴三加畢乃總一醴也

委貎周道也章甫殷道也母追夏后氏之道也

注曰或謂委貎爲冠委猶安也言所以安正容貎章明也言以表明文夫也甫或爲父毋發聲也追猶堆也以其形名之三冠皆所常服以行道也其制之異同未之聞賈疏曰上緇布冠也諸侯以下始加之冠此委貌之等記人以經有緇布冠皮弁爵弁冠故還記緇布冠以下四種之冠以解經之四者此委貎卽解經易服服端是也坡謂旣曰冠而敝之如何公西華又曰端章甫以章甫配端則章甫爲端明矣先儒熟思推鮮不可輕破除者此類是也今詳載儀禮注疏以正陳說

周弁殷冔夏収

集說曰周之弁殷之冔夏之収各是時王所制以爲三加之冠注云弁名出於槃槃大也冔名出於幠幠覆也収所以収斂其髮也形制未聞

三王共皮弁素積

集說曰皮弁以白鹿皮爲之其服則十五升之布也白與冠同以素爲裳而辟積其要中故云皮弁素積也三代皆以此爲再加之冠服

無大夫冠禮而有其昏禮古者五十而後爵何大夫冠禮之有

注曰言年五十乃爵爲大夫也其有昏禮或攺取也

諸侯之有冠禮夏之末造也

注曰言夏初以上諸侯𨿽有防而卽位者猶以士禮冠之亦五十乃爵命也至其衰末未成人者多見簒弒乃更卽位則爵命之以正君臣而有諸侯之冠禮

天子之元子士也天下無生而貴者也

注曰儲君副主猶云士也明人有賢行著徳乃得貴也

繼世以立諸侯象賢也

注曰賢者子孫恆能法其先父徳行

以官爵人徳之殺也

疏曰言官爵之授隨徳隆殺也

死而諡今也古者生無爵死無諡

注曰古謂殷以前也大夫以上乃謂之爵死有諡也周制爵及命士𨿽及之猶不諡耳今記時死則諡之非禮也

禮之所尊尊其義也失其義陳其數祝史之事也故其數可陳也其義難知也知其義而敬守之天子之所以治天下也

集說曰先王制禮皆有精微之理所謂義也禮之所以爲尊以其義之可尊耳玉帛爼豆各有多寡厚薄之數數之陳列者人皆可得而見義之精微者不學則不能知也祝史其能知之乎此總結前章冠義以下坡謂此因章首冠義二字而推明之蓋儀禮所列其數也此所言其義也下文言昏亦是義也故疏云記人因上起下於中說重禮之義

天地合而後萬物興焉夫昏禮萬世之始也取於異姓所以附逺厚別也幣必誠辭無不腆告之以直信信事人也信婦徳也壹與之齊終身不攺故夫死不嫁注曰齊謂共牢而食同尊卑也集說曰附逺附猶托也托於逺嫌之義也厚別重其有別之禮也幣誠辭腆是欲告戒爲婦者以正直誠信之行信其能盡事人之道信其能有爲婦之徳也此以下言昏禮之義

男子親迎男先於女剛柔之義也天先乎地君先乎臣其義一也執摯以相見敬章別也

注曰言不敢相防也摯所奠雁也疏曰先謂倡道之摯雁也章明也壻親迎入門先奠雁後乃與婦相見是先行敬以明夫婦有別不妄交親

男女有別然後父子親父子親然後義生義生然後禮作禮作然後萬物安

注曰言人倫有別則气性醇也坡謂此數語至要以古言之衛宣晉獻烝報無別𨿽生急子申生之賢父子能有親乎不親則顚倒錯亂能有義乎不義則殺嫡立庶能有禮乎衛爲狄滅男女遺民止七百餘人晉三世亂國幾亡萬物能安乎且見士庶之家有犯及者不惟不安而已天威人禍幾無易種不可不講也

無別無義禽獸之道也

注曰言聚麀之亂類也

壻親禦授綏親之也親之也者親之也敬而親之先王之所以得天下也出乎大門而先男帥女女從男夫婦之義由此始也婦人從人者也防從父兄嫁從夫夫死從子夫也者夫也夫也者以知帥人者也

集說曰親禦婦車而授之綏是親愛之義也親之乃可使之親己故曰親之也者親之也太王爰及姜女文王親迎於渭皆有敬而親之之道以至於有天下故曰先王之所以得天下也大門女家之門也先壻車在前也女從男婦車隨之也從人謂順其教令夫也者丈夫也丈夫者以才智帥人者也

冕齊戒鬼神陰陽也將以爲社稷主爲先祖後而可以不致敬乎

疏曰士昏用爵弁是士服之上者則天子以下皆用上服以五冕色俱故總稱冕也齊戒自整敕也陰陽謂夫婦也著祭服而齊戒親迎是敬此夫婦之道如事鬼神集說曰蓋將以主社稷之祭祀承先祖之宗廟也可不以敬社稷與先祖之禮敬之而冕齊戒乎

共牢而食同尊卑也故婦人無爵從夫之爵坐以夫之齒器用陶匏尙禮然也三王作牢用陶匏厥明婦盥饋舅姑卒食婦餕余私之也舅姑降自西階婦降自阼階授之室也昏禮不用樂幽陰之義也樂陽气也昏禮不賀人之序也

集說曰牢爼也尙禮然謂古來所尙之禮如此共牢之禮𨿽三王所作而爼之外其器但用陶匏而已重夫婦之始也厥明昏禮之明日也盥饋盥潔而饋食也私之猶言恩也人之序謂相承代之次序也

有虞氏之祭也尙用气血腥爓祭用气也

集說曰尙用气以用气爲尙也初以血詔神於室次薦腥肉於堂爓謂沈肉於湯次腥亦薦於堂皆未熟故云用气此以下至篇末皆言祭禮

殷人尙聲臭味未成滌蕩其聲樂三闋然後出迎牲聲音之號所以詔告於天地之間也

疏曰不言夏或從虞也集說曰牲未殺則未有臭味故云臭味未成滌蕩宣播之意鬼神在天地間與陰陽合散同一理而聲音之感無間顯幽故殷人之祭必先作樂三終然後出而迎牲於廟門之外此是欲以此樂之聲音號呼而詔告於兩間庶幾神明聞之而來格也

周人尙臭灌用鬯臭郁合鬯臭陰逹於淵泉灌以圭璋用玉气也旣灌然後迎牲致陰气也

集說曰周人尙气臭而祭必先求諸陰故牲之未殺先酌鬯酒灌地以求神以鬯之有芳气也故曰灌用鬯臭又搗郁金香艸之汁和合鬯酒使香气滋甚故云郁合鬯也以臭而求諸陰其臭下逹於淵泉矣灌之禮以圭璋爲瓚之柄玉瓚以酌鬯玉气潔潤亦是尙臭也周言用玉則殷不用圭瓚矣灌後乃迎牲是欲先致气於陰以求神故云致陰气也

蕭合黍稷臭陽逹於墻屋故旣奠然後焫蕭合羶薌凡祭愼諸此

集說曰蕭香蒿也取此蒿及牲之脂膋合黍稷而燒之使其气旁逹於墻屋之間是以臭而求諸陽也此是周人後求諸陽之禮旣奠謂薦熟時堂上事屍禮畢延屍於戶內而薦之孰祝先酌酒奠於鉶南而屍猶未入蕭脂黍稷之燒正此時也馨香卽黍稷也旣奠以下是明上文焫蕭之時非再焫也此是天子諸侯之禮非大夫士禮也

魂气歸於天形魄歸於地故祭求諸陰陽之義也殷人先求諸陽周人先求諸陰詔祝於室坐屍於堂

疏曰詔告也祝咒也天子諸侯朝事之時坐屍於堂戶西南靣坐主在西方東靣屍主之前則薦用籩豆也祝乃取牲膟膋燎於鑪炭入告神於室又出墮於主前墮謂分減肝膋以祭主前也當此時主人乃親洗肝於郁鬯而燔之以制於主前制割也謂割其肝而不相離

用牲於庭升首於室

注曰用牲於庭謂殺之時也制祭之後升牲首於北墉下尊首上气也疏曰三牲之首皆升

直祭祝於主索祭祝於祊不知神之所在於彼乎於此乎或諸逺人乎祭於祊尙曰求諸逺者與

注曰謂薦孰時也如特牲少牢饋食之爲也直正也祭以孰爲正則血腥之屬盡敬心耳索求神也廟門曰祊疏曰正祭之時祝官以祝辭告於主若少牢所云薦嵗事於皇祖伯某是也祊有二種一是正祭之時旣設祭於廟又求神於廟門之內詩云祝祭於祊注云祊門內平生待賔客之處與祭同日也二是明日繹祭之時設饌於廟門外西室此索祭是祭日之祊也不知神之所在爲於彼室乎爲於此堂乎故兩處設饌也或逺離於人不在廟乎尙庶幾也祭於祊庻幾求於逺處者與

祊之爲言倞也肵之爲言敬也富也者福也首也者直也相饗之也嘏長也大也屍陳也毛血告幽全之物也告幽全之物者貴純之道也

注曰倞猶索也富者人君嘏辭有富此訓之也相謂詔侑也詔侑屍者欲使饗此饌也屍或詁爲主此屍神像當從主訓之言陳非也純謂中外皆善疏曰少牢設饌之後尸祭饌訖祝取牢心舌載於肵爼設於饌北屍每食牲體反置於肵爼是主人敬尸之爼也直正也言首爲一體之正嘏屍嘏主人欲使長久廣大也用牲於庭王啟其毛而祝以血毛告於室血是告幽之物毛是告全之物幽者言牲肉美善全者外色完具

血祭盛气也祭肺肝心貴气主也祭黍稷加肺祭齊加明水報陰也取膟膋燔燎升首報陽也明水涗齊貴新也凡涗新之也其謂之明水也由主人之潔著此水也集說曰血祭至主也此是堂上制祭後又薦血腥時也有血有气乃爲生物血由气以滋死則气盡而血亦枯矣故血祭者所以表其气之盛也肺肝心皆气之所捨故雲气主周祭肺殷祭肝夏祭心也祭黍稷加肺者謂屍隋祭之時以黍稷兼肺而祭也祭齊加明水謂屍正祭之時陳列五齊之尊又加明水之尊也祖考形魄歸地屬陰而肺於五行屬金金水陰也故加肺加明水是以陰物而報陰靈也膟膋腸間脂也朝踐時祝取膟膋燎於鑪炭至薦孰時祝更取膟膋及蕭與黍稷燒之膟膋黍稷陽也牲首亦陽體魂气歸天爲陽此以陽物報陽靈也明水陰鑑所取月中之水涗猶淸也泲漉五齊而使之淸故云涗齊所以設明水及涗齊者貴其新潔也凡涗新之也專主涗齊而言故下文又釋明水之義潔著潔淨而明著也自月而生故謂之明周禮五齊一泛齊二醴齊三盎齊四緹齊五沈齊

君再拜稽首肉袒親割敬之至也敬之至也服也拜服也稽首服之甚也肉袒服之盡也祭稱孝孫孝子以其義稱也稱曾孫某謂國家也祭祀之相主人自致其敬盡其嘉而無與讓也

集說曰服者服順於親也拜服也謂再拜是服順也稽首爲服順之甚肉袒爲服順之盡言服順之誠在內今又肉袒則內外皆服矣故云服之盡祭主於孝士之祭稱孝孫孝子是以祭之義爲稱也諸侯有國卿大夫有家不但祭祖禰更祭曾祖以上但自曾祖以上惟稱曾孫而已故云稱曾孫某謂國家也蓋大夫三廟得事曾祖也上士二廟事祖禰中下士一廟祖禰共之相詔侑於屍也相者不告屍以讓蓋是主人敬屍自致其誠敬盡其嘉善無所與讓也

腥肆爓腍祭豈知神之所饗也主人自盡其敬而已矣舉斝角詔妥屍古者屍無事則立有事而後坐也屍神像也祝將命也

集說曰肆剔也祭之爲禮或進腥體或薦解剔或進湯沈或薦煮孰豈知神果何所享乎主人不過盡其敬心而已耳斝與角爵名也天子曰斝諸侯曰角詔告也妥安也屍始卽席舉斝角之時至尊之坐未敢自安祝告主人拜屍以妥安其坐前篇言夏立屍而卒祭此言古者蓋指夏時也夏之禮屍無事則立有飲食之事然後得坐也屍所以象所祭者故曰神像爲祝者先以主人之辭告神後以神之辭嘏主人故日將命

縮酌用茅明酌也

集說曰縮泲也酌斟酌也謂醴齊濁泲而後可斟酌故云縮酌也用茅者以茅覆借而泲之也周禮三酒一曰事酒二曰昔酒三曰淸酒事酒爲事而新作者其色淸明謂之明酌言欲泲醴齊則先用此明酌和之然後用茅以泲之也不云泛齊者與醴齊同

醆酒涗於淸汁獻涗於醆酒

疏曰以事酒泲醴齊淸酒泲盎齊今泲秬鬯乃用盎齊而不以三酒者五齊卑故用三酒泲之秬鬯尊故用五齊泲之也集說曰醆酒盎齊也涗泲也淸謂淸酒也淸酒冬釀接夏而成盎齊差淸先和以淸酒而後泲之故云醆酒涗於淸以其差淸故不用茅也其醍沈泲之與醆酒同汁獻謂摩挲秬鬯及郁金之汁也秬鬯中有煮郁又和以盎齊摩挲而泲之出其香汁故云汁獻涗於醆酒也

猶明淸與醆酒於舊澤之酒也

注曰猶若也澤讀爲醳舊醳之酒謂昔酒也泲醴齊以明酌泲醆酒以淸酒泲汁獻以醆酒天子諸侯之禮也天子諸侯禮廢時人或聞此而不審知若云今明酌淸酒與醆酒以舊醳之酒泲之矣就其所知以曉之也

祭有祈焉有報焉有由辟焉

集說曰此泛言祭禮又有此三者之例如周禮所云祈福祥求永貞祈年於田祖詩言春夏祈糓之類是祈也報謂獲福而報之祭禮多是報本之義由用也辟讀爲弭如周禮所謂弭災兵逺罪疾之類由弭者用此以消弭之也

齊之也以陰幽思也

集說曰齊而冠衣順鬼神幽黯之意且以致其陰幽之思也

故君子三日齊必見其所祭者

注曰齊三日思其居處思其笑語思其志意思其所樂則見之也

禮記述注卷十一﹤經部﹐禮類﹐禮記之屬﹐禮記述注﹥

欽定四庫全書

禮記述注卷十二

安溪李光坡撰

內則第十二

疏曰以其記男女居室事父母舅姑之法閨門之內軌儀可則故曰內則

後王命冡宰降徳於眾兆民

注曰徳猶教也萬億曰兆天子曰兆民諸侯曰萬民疏曰孫炎王肅皆云後王君王謂天子也坡謂

此篇所陳與周官冡宰相表裏可見飲食男女之防先王所以議道自已而錫福於民捨是無大者吾人似宜體造端立本之精意以求其有益後王王后文義之末恐是非不在否

子事父母雞初鳴咸盥潄櫛縰笄總拂髦冠緌纓端韠紳搢笏

集說曰盥洗手也潄滌口也櫛梳也縰黑繒韜髮者以縰韜髮作髻訖卽橫挿笄以固髻總裂練繒爲之以束髮之本而垂余於髻後以爲飾也拂髦振去髦上之塵也髦用髮爲之象防時剪髮爲鬌之形此所陳皆以先後之次櫛訖加縰次加笄加總然後加髦著冠冠之纓結於頷下以爲固結之餘者下垂謂之緌端端服也衣用緇布而裳不同上士裳中士黃裳下士雜裳也服端著韠又加紳大帶也搢挿也挿笏於帶中韠以韋爲之古者席地而坐以臨爼豆故設蔽膝以備濡漬韠之言蔽也在冕服謂之韍他服則謂之韠

左右佩用左佩紛帨刀礪小觽金燧

集說曰所佩之物皆是備尊者使令之用紛以拭器帨以拭手皆巾也刀礪小刀與礪石也觽狀如錐象骨爲之小觽所以解小結者金燧用以取火於日中者

右佩玦捍管遰大鑴木燧

集說曰玦射者著於右手大指所以鉤而開弓體也捍拾也韜左臂而收拾衣袖以利也管注云筆彄其形制未聞遰刀室也大觽所以解大結木燧鑽火之器晴則用金燧以取火陰則用木燧以鑽火也

偪

集說曰卽詩所謂邪幅也偪束其脛自足至膝故謂之偪也

屨著綦

集說曰綦屨頭之飾卽鉤也說見曲禮著猶施也朱子曰綦鞋口帶也古人皆旋繋今人只從簡易綴之於上如假帶然

婦事舅姑如事父母雞初鳴咸盥潄櫛縰笄總衣紳集說曰笄今之簮也衣紳端綃衣之上加紳帶士妻之服也

左佩紛帨刀礪小觽金燧右佩箴管綫纊施縏袠大觽木燧衿纓綦屨以適父母舅姑之所

注曰縏小囊也縏袠言施明爲箴管綫纊有之衿猶結也婦人有纓示繋屬也疏曰袠刺也以鍼刺袠而爲縏囊集說曰箴管箴在管中也

及所下气怡聲問衣燠寒疾痛苛癢而敬抑搔之出入則或先或後而敬扶持之進盥少者奉槃長者奉水請沃盥盥卒授巾問所欲而敬進之柔色以溫之

集說曰苛疥也抑按搔摩也溫承借之義謂以柔順之色承借尊者之意若藻借之承玉然

饘酏酒醴芼羮菽麥蕡稻黍梁秫惟所欲

集說曰饘厚粥酏薄粥也芼羮以菜雜肉爲羮也蕡大麻子

棗栗飴蜜以甘之菫荁枌楡免薨滫瀡以滑之脂膏以膏之父母舅姑必甞之而後退

集說曰飴餳也菫菜名荁似菫而葉大楡之白者名枌免新鮮者薨幹陳者滫說文久泔也瀡滑也滫瀡滫之滑者也以滑之者謂用菫荁枌楡生者幹者相和滫瀡之令柔滑也凝者爲脂釋者爲膏甘之滑之膏之皆謂調和飲食之味也此篇所記飲食珍羞諸物古今異制風土異宜不能盡曉然亦可見古人察物之精用物之詳也

男女未冠笄者雞初鳴咸盥潄櫛縰拂髦總角衿纓皆佩容臭昧爽而朝問何食飲矣若巳食則退若未食則佐長者視具

疏曰上文衿纓乃婦人十五許嫁笄而禮之因著纓明有系蓋以五采爲之其制未聞此衿纓者是未冠笄之纓用之以佩容臭故童子男女皆有之與婦人旣笄之纓別也集說曰總角總聚其發而結束之爲角童子之飾也容臭香物也助爲形容之飾故言容臭以纓佩之昧晦也爽明也昧爽欲明未明之時

凡內外雞初鳴咸盥潄衣服斂枕簟灑埽室堂及庭布席各從其事孺子蚤寢晏起惟所欲食無時

疏曰此一經總論子婦之外卑賤之人爰及僕之等集說曰古人枕席之具夜則設之曉則斂之簟席之親身者不以私防之用示人也

由命士以上父子皆異宮昧爽而朝慈以防甘日出而退各從其事日入而夕慈以防甘

注曰異宮崇敬也慈愛敬進之日出乃從事食祿不荒農也

父母舅姑將坐奉席請何鄕將祍長者奉席請何趾少者執牀與坐禦者舉幾斂席與簟縣衾篋枕斂簟而襡之

集說曰將坐旦起時也奉坐席而鋪者必問何向祍臥席也將衽謂更臥處也長者奉此臥席而鋪必問足向何所牀說文云安身之幾坐非今之臥牀也將坐之時少者執此牀以與之坐禦侍者舉幾進之使之憑以爲安臥必簟在席上旦起則斂之而簟又以襡韜之者以親身恐穢污也衾則束而懸之枕則貯於篋也

父母舅姑之衣衾簟席枕幾不傳杖屨祗敬之勿敢近惇牟巵匜非餕莫敢用與恆食飲非餕莫之敢飲食集說曰傳移也謂此數者每日置之有常處子與婦不得輙移置他所也近謂挨偪之也惇與牟皆盛黍稷之器牟讀爲堥土釜也此器則木爲之象土釜之形耳巵酒器匜盛水漿之器此四器皆尊者所用子與婦非餕其餘無敢用此器也與及也及尊者所常食飲之物子與婦非餕余不敢擅飲食之也

父母在朝夕恆食子婦佐餕旣食恆餕父沒母存冡子禦食羣子婦佐餕如初防甘柔滑孺子餕

集說曰佐餕者勸勉之使食而後餕其餘也旣食恆餕者盡食其常食之餘末有原也禦食侍母而食也如初如父母在時也

在父母舅姑之所有命之應惟敬對進退周旋愼齊升降出入揖遊不敢噦噫嚏咳欠伸跛踦睇視不敢唾洟集說曰應之辭惟爲恭齊莊也揖遊從容和適之意噦嘔逆之聲也噫嘆息嚏噴嚏咳聲也气乏則欠體疲則伸偏任爲跛依物爲倚睇視傾視也洟自鼻出者

寒不敢襲癢不敢搔不有敬事不敢袒裼不渉不撅防衣衾不見裏

集說曰襲重衣也袒與裼皆禮之敬故非敬事不袒裼也撅揭衣也不見裹爲其可穢

父母唾洟不見冠帶垢和灰請潄衣裳垢和灰請澣衣裳綻裂紉箴請補綴

集說曰唾洟不見謂卽刷除之不使見示於人也手曰潄足曰澣皆洗濯之事和灰如今人用灰湯也綻綫斷裂布破以綫貫箴爲紉

五日則燂湯請浴三日具沐其間面垢燂潘請靧足垢燂湯請洗少事長賤事貴共帥時

集說曰燂溫也潘淅米汁也靧洗面也共帥時皆循是禮也

男不言內女不言外非祭非喪不相授器其相授則女受以篚其無篚則皆坐奠之而後取之

集說曰男正位乎外不當於外而言內庭之事女正位乎內不當於內而言梱外之事惟喪祭二事乃得以器相授受者以祭爲嚴肅之地喪當急遽之時乃無他嫌也非此二者則女必執篚使授者置之篚中也皆坐男女皆跪也授者跪而置諸地則受者亦跪而就地以取之也

外內不共井不共湢浴不通寢席不通乞假男女不通衣裳內言不出外言不入男子入內不嘯不指夜行以燭無燭則止女子出門必擁蔽其靣夜行以燭無燭則止道路男子由右女子由左

集說曰湢浴室也不嘯不指謂聲容有異駭人視聼也嘯讀如字蹙口而出聲擁猶障也由右者地道尊右

子婦孝者敬者父母舅姑之命勿逆勿怠

集說曰子而孝父母必愛之婦而敬舅姑必愛之然猶恐恃其孝敬之愛或時違解故以勿逆勿怠爲戒

若飲食之𨿽不耆必甞而待加之衣服𨿽不欲必服而待

集說曰甞而待服而待皆謂俟尊者察其不耆不欲而攺命之則或置之或藏去乃敢如已意也

加之事人代之已𨿽弗欲姑與之而姑使之而後復之集說曰尊者任之以事而巳旣爲之矣或念其勞而使他人代爲已意𨿽不以爲勞而不欲其代然必順尊者之意而姑與之若慮其爲之不如巳意姑教使之及其果不能而後已後爲之也

子婦有勤勞之事𨿽甚愛之姑縱之而寧數休之集說曰謂𨿽甚愛此子婦而不忍其勞然必且縱使爲之而寜數數休息之必使終竟其事而後巳不可以姑息爲愛而使之不事事也

子婦未孝未敬勿庸疾怨姑教之若不可教而後怒之不可怒子放婦出而不表禮焉

集說曰庸用也怒之譴責之也不可怒謂𨿽譴責之而不攺也𨿽放逐其子出棄其婦而不表明其失禮之罪示不終絕之也

父母有過下气怡色柔聲以諫諫若不入起敬起孝說則復諫不說與其得罪於鄕黨州閭寜熟諫父母怒不說而撻之流血不敢疾怨起敬起孝

疏曰熟諫謂純熟殷勤而諫若物之成熟然

父母有婢子若庶子庻孫甚愛之𨿽父母沒沒身敬之不衰

集說曰婢子賤者之所生也若及也或也沒身終身也父母之所愛亦愛之至於犬馬盡然而況於人乎

子有二妾父母愛一人焉子愛一人焉由衣服飲食由執事毋敢視父母所愛𨿽父母沒不衰

集說曰由自也不敢以私愛違父母之情故也

子甚宜其妻父母不說出子不宜其妻父母曰是善事我子行夫婦之禮焉沒身不衰

集說曰宜猶善也大戴禮婦有七出不順父母一無子二淫三妬四惡疾五多言六竊盜七三不去有所受無所歸不去曾經三年喪不去前貧賤後富貴不去何休又云喪婦長女不取無教戒世有惡疾不取棄於天世有刑人不取棄於人亂家女不取類不正逆家女不取廢人倫也

父母𨿽沒將爲善思貽父母令名必果將爲不善思貽父母羞辱必不果舅沒則姑老冡婦所祭祀賓客每事必請於姑介婦請於冡婦

集說曰老謂傳家事於長婦也然長婦猶不敢專行故祭祀賓客之事必稟問焉介婦眾婦也

舅姑使冡婦毋怠不友無禮於介婦

劉氏曰使以事使之也毋禁止辭不友者不愛也無禮者不敬也言舅姑以事命冡婦則冡婦當自任其勞不可怠於勞而怨介婦不助已遂不愛敬之也

舅姑若使介婦毋敢敵耦於冡婦

劉氏曰敵耦者欲求分任均勞之意言舅姑若以事使介婦爲之則介婦亦當自任其勞不可謂巳與冡婦爲敵耦欲求均配其勞也

不敢並行不敢並命不敢並坐

集說曰又言介婦之與冡婦分有尊卑非惟任事毋敢敵耦亦且不敢比肩而行不敢並受命於尊者不敢並出命於卑者蓋介婦當請命於冡婦也坐次亦必異列

凡婦不命適私室不敢退婦將有事大小必請於舅姑子婦無私貨無私畜無私器不敢私假不敢私與注曰家事統於尊也

婦或賜之飲食衣服布帛佩帨茝蘭則受而獻諸舅姑舅姑受之則喜如新受賜若反賜之則辭不得命如更受賜藏以待乏

集說曰或賜之謂私親兄弟也茝蘭皆香艸也受之則如新受賜不受則如更受賜孝愛之至也不得命者不見許也待乏待尊者之乏也

婦若有私親兄弟將與之則必復請其故賜而後與之集說曰故卽前者所獻之物而舅姑不受者𨿽藏於私室今必請於尊者旣許然後取以與之也

適子庻子祗事宗子宗婦𨿽貴富不敢以貴富入宗子之家𨿽眾車徒捨於外以寡約入

疏曰適子謂父及祖之適子是小宗也庻子謂適子之弟宗子謂大宗子宗婦謂大宗子之婦

子弟猶歸器衣服裘衾車馬則必獻其上而後敢服用其次也若非所獻則不敢以入於宗子之門不敢以貴富加於父兄宗族

集說曰猶若也謂子弟中若有以功徳顯榮而蒙尊上歸遺之以器用衣服等物則必獻其上等者於宗子而自服用其次者若非宗子之爵所當服用而不可獻者則巳亦不敢服用之以入宗子之門也加髙也

若富則具二牲獻其賢者於宗子夫婦皆齊而宗敬焉終事而後敢私祭

集說曰二牲羊豕賢猶善也齊而宗敬謂齊戒而往助祭事以致宗廟之敬也私祭祖禰則用二牲之下者

飯

注曰目諸飯也

黍稷稻粱白黍黃粱稰穛

集說曰飯之品有黃黍稷稻白粱白黍黃粱凡六其糓熟而獲之則曰稰生獲之曰穛穛是斂縮之名以生獲故其物縮斂也此諸侯之飯天子又有麥與苽

膳

注曰目諸膳也

膷臐膮醢牛炙

集說曰膷牛臐羊膮豕三者在足脛合處如鶴之膝故字從寉而音合皆香美之名也醢字衍牛炙炙牛肉也此四物爲四豆共爲一行

醢牛胾醢牛膾

集說曰醢肉醬也牛胾切牛肉也並醢與牛膾四物爲四豆是第二行

羊炙羊胾醢豕炙

集說曰此四物爲四豆是第三行

醢豕胾芥醬魚膾

集說曰此四物爲四豆是第四行共十六豆下大夫之禮也

雉兔鶉鷃

集說曰此四物爲四豆列爲第五行共二十豆則上大夫之禮也

飲

注曰目諸飲也

重醴稻醴淸糟黍醴淸糟粱醴淸糟或以酏爲醴黍酏漿水醷濫

集說曰醴者稻黍粱三者各爲之巳泲者爲淸未泲者爲糟是三醴各有淸有糟也以淸與糟相配重設故云重醴蓋致飲於賓客則兼設之也以酏爲醴釀粥爲醴也黍酏以黍爲粥也漿醋水也醷梅漿也濫雜糗飯之屬和水也

酒

注曰目諸酒也

淸白

集說曰淸淸酒也祭祀之酒事酒昔酒俱白故以白名之有事而飲者謂之事酒無事而飲者名昔酒

羞

注曰目諸羞也

糗餌粉酏

集說曰周禮羞籩之實糗餌粉餈此酏字當讀爲餈記者誤耳許愼云餈稻餅也炊米搗之粉餈以豆爲粉糝餈上也糗炒幹米麥也搗之以爲餌蓋先屑爲粉然後溲之餌之言堅潔若玉珥也餈之言滋也

食蝸醢而苽食雉羮麥食脯羮雞羮折稌犬羮兔羮和糝不蓼

疏曰蝸醢苽食雉羮三者味相宜麥食脯羮雞羮及折稌犬羮兔羮皆味相宜集說曰蝸與螺同苽雕胡也脯羮析脯爲羮也稌稻折稌謂細折稻米爲飯也此五羮者宜以五味調和米屑爲糝不須加蓼故云和糝不蓼也

濡豚包苦實蓼濡雞醢醬實蓼濡魚卵醬實蓼濡鼈醢醬實蓼

集說曰濡讀爲胹烹煮之也言胹豚之時包裹之以苦菜而實蓼於腹中此四物皆以蓼實其腹而煮之也醢醬醢及醬也卵醬魚子爲醬也三物之用醬蓋以調和其汁耳

腵修蚳醢脯羮兔醢麋膚魚醢魚膾芥醬麋腥醢醬桃諸梅諸卵鹽

疏曰自蝸醢至濡鼈醢之與醬皆和調濡漬雞豚之屬爲他物而設之故不數矣腵修以下醢及醬各自爲物但相配而食故數之凡二十六物旣非周禮掌客諸侯相食之正饌又與公食大夫禮異故注云似皆人君燕所食也集說曰腵修見前蚳醢以蚍蜉子爲醢也謂食腵修者以蚳醢配之食脯羮者以兔醢配之餘仿此麋鹿之大者膚切肉也麋腥生麋肉也諸菹也桃梅皆爲菹藏之欲藏必令稍幹故周禮謂之幹防食之則和以卵鹽大鹽形似鳥卵故名卵鹽也

凡食齊視春時羮齊視夏時醬齊視秋時飲齊視冬時注曰飯宜溫羮宜熱醬宜涼飲宜寒也

凡和春多酸夏多苦秋多辛冬多咸調以滑甘

集說曰酸苦辛鹹木火金水之所屬多其時味所以養气也四時皆調以滑甘象土之寄歟

牛宜稌羊宜黍豕宜稷犬宜粱鴈宜麥魚宜苽

集說曰上云折稌犬羮此云牛宜稌犬宜粱者上是人君燕食以滋味爲羮此據尊者正食而言也

春宜羔豚膳膏薌夏宜腒防膳膏臊秋宜犢麛膳膏腥冬宜鮮羽膳膏羶

集說曰牛膏薌犬膏臊雞膏腥羊膏羶如春時食羔豚則煎之以牛膏故云膳膏薌也餘仿此腒幹雉鱐幹魚麛鹿子鮮生魚羽鴈也

牛修鹿脯田豕脯麋脯麕脯麋鹿田豕麕皆有軒雉兔皆有芼

注曰脯皆析幹肉也軒讀爲憲憲謂藿葉切也芼謂菜釀也疏曰麋鹿田豕麕皆有軒者言此等非但爲餔又可腥食腥食之時皆以藿葉起之而不細切故云皆有軒不云牛者牛惟可細切爲膾不宜大切爲軒雉兔皆有芼者爲雉羮兔羮皆有芼菜以和之

爵鷃蜩範芝栭蔆椇棗栗榛柿瓜桃李梅杏楂梨姜桂注曰自牛修至此三十一物皆人君燕食所加庻羞也周禮天子羞用百有二十品記者不能次錄集說曰蜩蟬範蜂芝如今木耳之類栭韻防注云江淮呼小栗爲栭栗蔆芰也椇形似瑚味甜羙一名白石李

大夫燕食有膾無脯有脯無膾士不貳羮胾庶人耆老不徒食

疏曰若朝夕常食則下云羮食自諸侯以下至於庶人無等集說曰因上文言人君燕食之物而言大夫燕食士不貳羮胾謂士燕食也徒猶空也不徒食言必有饌

膾春用蔥秋用芥豚春用韭秋用蓼脂用蔥膏用防三牲用藙和用醯獸用梅

疏曰自此至士於玷一論調和飲食之宜集說曰芥辛菜卽上芥醬肥凝者爲脂釋者爲膏三牲牛羊豕也藙茱萸也和用醯以醯和三牲也獸用梅以梅和獸也

鶉羮雞羮鴽釀之蓼魴鱮烝雛燒雉薌無蓼

集說曰鴽不爲羮惟烝煮而巳故不曰羮此三味皆切蓼以雜和之故曰釀之蓼訪鱮二魚烝而食之故曰魴鱮烝雛鳥之小者燒熟然後調和故云雛燒雉則或燒或烝或以爲羮皆可薌謂香艸若白蘇紫蘇之屬也言烝魴鱮燒雛及烹雉皆調和之以香艸無用蓼也

不食雛鼈狼去腸狗去腎貍去正脊去凥狐去首豚去腦魚去乙鼈去丑

注曰皆爲不利人也雛鼈伏乳者乙今東海鰫魚有骨名乙在目旁狀如篆乙食之鯁人不可出醜鼈竅也

肉曰脫之魚曰作之棗曰新之栗曰撰之桃曰膽之柤梨曰攢之

集說曰脫者剝除其筋膜作者搖動之以觀其鮮鯘一說作猶斮也謂削其鱗棗則拭治而使之新潔撰猶選也栗多虫螙宜選擇之桃多毛拭治令靑滑如膽攢之者鑽治其螙處也此皆治擇之名

牛夜鳴則庮羊泠毛而毳羶狗赤股而躁臊鳥皫色而沙鳴郁豕望視而交睫腥馬黒脊而般臂漏

集說曰牛之夜鳴者其肉庮臭羊之毛本稀泠而毛端毳結者其肉羴气狗股裏無毛而舉動急躁者其肉臊惡皫色色變而無潤澤也沙嘶也鳴而其聲沙嘶者郁謂腐臭也望視舉目髙也交睫目睫毛交也腥讀爲星肉中生小息肉如米者也般臂前脛毛斑也漏讀爲螻謂其肉如螻姑臭也牛至馬六物若此者皆不可食

雛尾不盈握弗食舒鴈翠鵠鴞胖舒鳬翠雞肝鴈腎鴇奧鹿胃

集說曰舒鴈鵞也翠尾肉也胖脇側薄肉也舒鳬鴨也鴇似鴈而大無後指奧脾肶也藏之深奧處也此九物亦不可食

肉腥細者爲膾大者爲軒或曰麋鹿魚爲菹麕爲辟雞野豕爲軒爲宛脾切蔥若薤實諸醯以柔之

疏曰爲記之時無菹軒辟雞宛脾之制作之未審舊有此言記者承而用之故稱或曰其辟雞宛脾及軒之名其義未聞集說曰細縷切者爲膾大片切者爲軒此軒辟雞宛脾皆菹類也或用蔥或用薤故云切蔥若薤肉與蔥薤皆置之醋中故雲實諸醯浸漬而熟則柔軟矣故曰柔之

羮食自諸侯以下至於庻人無等大夫無秩膳大夫七十而有閣

集說曰羮與飯常日所食故無貴賤之等差秩常也五十始命未爲甚老故無常膳七十有閣則有秩膳矣閣以板爲之所以庋飲食之物

天子之閣左達五右達五公侯伯於房中五大夫於閣三士於坫一

疏曰宮室之制中央爲正室正室左右爲房房外有序序外有夾室天子尊庖廚遠故左夾室五閣右夾室五閣諸侯卑庖廚宜稍近故於房中惟一房之中而五閣也大夫卑而無嫌故亦於夾室而三閣士卑不得爲閣但於室中爲土坫以庋食五者三牲之肉及魚臘三者豕魚臘也

凡養老有虞氏以燕禮夏后氏以饗禮殷人以食禮周人修而兼用之凡五十養於鄕六十養於國七十養於學達於諸侯八十拜君命一坐再至瞽亦如之九十者使人受五十異粻六十宿肉七十貳膳八十常珍九十飲食不違寢膳飲從於遊可也六十歳制七十時制八十月制九十日修惟絞紟衾冒死而後制五十始衰六十非肉不飽七十非帛不暖八十非人不暖九十𨿽得人不暖矣五十杖於家六十杖於鄕七十杖於國八十杖於朝九十者天子欲有問焉則就其室以珍從七十不俟朝八十月告存九十日有秩五十不從力政六十不與服戎七十不與賔客之事八十齊喪之事弗及也五十而爵六十不親學七十致政凡自七十以上惟衰麻爲喪凡三王養老皆引年八十者一子不從政九十者其家不從政瞽亦如之凡父母在子𨿽老不坐有虞氏養國老於上庠養庶老於下庠夏后氏養國老於東序養庶老於西序殷人養國老於右學養庶老於左學周人養國老於東膠養庶老於虞庠虞庠在國之西郊有虞氏皇而祭深衣而養老夏后氏收而祭燕衣而養老殷人冔而祭縞衣而養老周人冕而祭衣而養老集說曰此一節並說見王制

曽子曰孝子之養老也樂其心不違其志樂其耳目安其寢處以其飲食忠養之孝子之身終終身也者非終父母之身終其身也是故父母之所愛亦愛之父母之所敬亦敬之至於犬馬盡然而況於人乎

疏曰此一節因上陳養老之事遂陳孝子事親之禮陳氏曰樂其心諭父母於道也不違其志能養志

也坡謂忠養二字宜玩味夫子戒子遊以不敬正欲其盡心也終孝子之身不惟愛所愛敬所敬也祭之日思其居處思其笑語思其志意思其所樂思其所耆則飲食忠養以上亦終吾身而巳

凡養老五帝憲三王有乞言五帝憲養气體而不乞言有善則記之爲惇史三王亦憲旣養老而後乞言亦微其禮皆有惇史

集說曰憲法也養老之禮五帝之世主於法其徳行而已至三王之世則又有乞言之禮焉惇史所以記其惇厚之徳也三王亦未甞不法其徳行其乞言之禮亦依違求之而不偪切故云違其禮然亦皆有惇史焉方氏曰五帝之憲也而老者未甞無言要之以徳爲主耳故曰有善則記之蓋可記者言故也三王之乞言而老者未甞無徳要之以言爲主耳故曰三王亦憲

淳熬煎醢加於陸稻上沃之以膏曰淳熬

疏曰此一節論養老須飲食如養親之事明八珍之饌並明羞豆糝之等集說曰淳沃也熬煎也陸稻陸地之稻也以陸稻爲飯煎醢加於飯上又恐味薄故更沃之以膏此八珍之一也

淳毋煎醢加於黍食上沃之以膏曰淳毋

疏曰毋是禁辭非膳羞之體故讀爲模象也蓋法象淳熬而爲之但用黍飯爲異耳此八珍之二也

炮取豚若將刲之刳之實棗於其腹中編萑以苴之塗之以謹塗炮之塗皆幹擘之濯手以摩之去其皽爲稻粉糔溲之以爲酏以付豚煎諸膏膏必滅之鉅鑊湯以小鼎薌脯於其中使其湯毋滅鼎三日三夜毋絕火而後調之以醯醢

集說曰此珍主於塗而燒之故以炮名將當爲牂牂牡羊也刲之刳之殺而去其五藏也萑蘆葦之類苴裹也謹讀爲墐說文黏土也擘之者擘去幹塗也皽謂皮肉之上魄莫也濯手以摩之去其皽謂擘泥手不淨又兼肉熱故必濯其手然後摩去其皽膜也糔與前章滫瀡之滫同以稻米爲粉滫溲之爲粥若豚則以此粥敷其外若羊則解析其肉以此粥和之滅沒也小鼎盛膏以膏煎豚牂膏必沒此豚牂也鉅鑊湯以大鑊盛湯也脯解析之薄如脯也薌脯香美此脯也脯在小鼎內而小鼎則置在鑊湯內湯不可沒鼎沒鼎則水入壊脯也毋絕火微熱而已不熾之也至食則又以醯與醢調和之此八珍之三四也

搗珍取牛羊糜鹿麕之肉必脄每物與牛若一捶反側之去其餌熟出之去其皽柔其肉

集說曰脄夾脊肉也與牛若一謂與牛之肉多寡均也捶搗也反捶之又側捶之然後去其筋餌旣熟乃去其皽膜而柔之以醯醢此八珍之五也

漬取牛肉必新殺者薄切之必絕其理湛諸美酒期朝而食之以醢若醯醷

集說曰絕其理橫斷其文理也湛亦漬也期朝今旦至明旦也醷梅漿也此八珍之六也

爲熬捶之去其皽編萑布牛肉焉屑桂與姜以灑諸上而鹽之幹而食之施羊亦如之施麋施鹿施麕皆如牛羊欲濡肉則釋而煎之以醢欲幹肉則捶而食之集說曰此肉於火上爲之故名曰熬生搗而去其皽膜然後布於編萑之上先以桂姜之屑灑之次用鹽釋謂以水潤釋之也此八珍之七也

糝取牛羊豕之肉三如一小切之與稻米稻米二肉一合以爲餌煎之

集說曰三如一謂三者之肉多寡均也稻米二肉一謂二分稻米一分肉也此卽周禮糝食

肝膋取狗肝一幪之以其膋濡炙之舉燋其膋不蓼集說曰膋腸間脂舉皆也謂炙膋皆熟而焦食之不用蓼也此八珍之八記者文不依次故間雜在糝食酏食之間

取稻米舉糔溲之小切狼臅膏以與稻米爲酏

集說曰狼臅膏狼胸臆中之膏也此蓋以滫溲稻米之粉而煎之以膏注讀酏爲者以酏是粥非豆實也此卽周禮之酏食

禮始於謹夫婦爲宮室辧外內男子居外女子居內深宮固門閽寺守之男不入女不出

注曰閽掌守中門之禁寺掌內人之禁令集說曰夫婦爲人倫之始不謹則亂其倫類故禮始於謹夫婦也

男女不同椸枷不敢縣於夫之楎椸不敢藏於夫之篋笥不敢共湢浴夫不在斂枕篋簟席襡器而藏之少事長賤事貴咸如之

集說曰椸枷見曲禮植者曰楎橫者曰椸楎椸同類之物椸以竿爲之故注云竿謂之椸余見前

夫婦之禮惟及七十同藏無間故妾𨿽老年未滿五十必與五日之禦將禦者齊潄澣愼衣服櫛縰笄總角拂髦衿纓綦屨𨿽婢妾衣服飲食必後長者妻不在妾禦莫敢當夕

集說曰間別也夫婦惟至七十同處居藏無所間別以其衰老無嫌故也櫛縰以下說見篇首角字衍天子之禦妻八十一人當九夕世婦二十七人當三夕九嬪九人當一夕三夫人當一夕後當一夕凡十五日而徧五日之禦諸侯制也諸侯一娶九女夫人及二媵各有侄娣此六人當三夕次二媵當一夕次夫人專一夕凡五日而徧也當夕當妻之夕也

妻將生子及月辰居側室夫使人日再問之作而自問之妻不敢見使姆衣服而對至於子生夫復使人日再問之夫齊則不入側室之門

集說曰正寢在前燕寢在後側室又次燕寢在燕寢之旁故謂側室妻旣居側室則妾亦當然也作動作之時也姆女師也

子生男子設弧於門左女子設帨於門右三日始負子男射女否

疏曰自妻將生子至此明大夫以下集說曰弧弓也帨佩巾也以此二物爲男女之表負抱也

國君世子生告於君接以大牢宰掌具三日卜士負之吉者宿齊朝服寢門外詩負之射人以桑蓬矢六射天地四方保受乃負之宰醴負子賜之束帛卜士之妻大夫之妾使食子

集說曰接以大牢者以大牢之禮接見其子也宰宰夫也掌具掌其設禮之具也卜士負之者卜其吉者而使之抱子也詩承也儀禮言屍酢主人詩懷之亦承義桑蓬矢本太古也蓬是禦亂之艸桑眾木之本射天地四方者期其有事於遠大也保保母也受乃負之受子於士而抱之也蓋士之負子特爲斯須之禮而已宰旣掌具故以醴禮負子之士仍賜束帛以酬之食子謂乳養之也

凡接子擇日

注曰𨿽三日之內尊卑必皆選其吉焉疏曰此一節論國君以下至庶人以上接子牲牢之異並適庶不同

冡子則太牢庶人特豚士特豕大夫少牢國君世子大牢

集說曰冡子大牢謂天子之元子也

其非冡子則皆降一等

注曰謂冡子之弟及眾妾之子也天子諸侯少牢大夫特豕士特豚庶人猶特豚也疏曰庶人以禮窮與士同

異爲孺子室於宮中擇於諸母與可者必求其寛慈惠溫良恭敬愼而寡言者使爲子師其次爲慈母其次爲保母皆居子室他人無事不往

疏曰此文𨿽據諸侯其實亦兼大夫士也但士不具三母耳大夫以上則具三母見喪服小功章集說曰諸母眾妾也可者謂𨿽非眾妾之列或傅禦之屬可爲子師者也此人君養子之禮師教以善道者慈母審其欲惡者保母安其寢處者他人無事不往恐兒精气微弱將驚動也

三月之末擇日翦發爲鬌男角女羈否則男左女右是日也妻以子見於父貴人則爲衣服由命士以下皆潄澣男女夙興沐浴衣服具視朔食夫入門升自阼階立於阼西鄕妻抱子出自房當楣立東面

集說曰鬌所存畱不翦者也夾囟兩旁當角之處畱髮不翦者謂之角畱頂上縱橫各一相交通逹者謂之羈嚴氏曰夾囟曰角兩髻也午達曰覊三髻也貴人大夫以上也由自也具視朔食者所具之禮如朔食也朔食天子大牢諸侯少牢大夫特豕士特豚也入門入側室之門也側室亦南向故有阼階西階出自房自東房而出也大夫以下見子就側室見妾子於內寢辟人若也

姆先相曰母某敢用時日祗見孺子夫對曰欽有帥父執子之右手咳而名之妻對曰記有成遂左還授師子師辯告諸婦諸母名妻遂適寢

集說曰某妻姓某氏也時日是日也孺稚也欽敬帥循也言當敬教之使循善道也執右手明將授之事也咳而名之者說文咳小兒笑聲謂父作咳聲笑容以示慈愛而名之也記有成謂當記識夫言教之成徳也授師以子授子師也諸婦同族卑者之妻也諸母同族尊者之妻也後告諸母欲名成於尊也妻遂適寢復夫之燕寢也

夫告宰名宰辯告諸男名書曰某年某月某日某生而藏之宰告閭史閭史書爲二其一藏諸閭府其一獻諸州史州史獻諸州伯州伯命藏諸州府夫入食如養禮疏曰此經所陳謂卿大夫以下故以名徧告同宗諸男諸男卑者尙告則告諸父可知若諸侯絕宗則不告也集說曰宰屬吏也諸男同宗子姓也藏之者以簡防書子名而藏於家之書府也二十五家爲閭二千五百家爲州州伯則州長也閭史州史皆其屬吏也閭府州府皆其府藏也夫入食如養禮謂與其妻禮食如婦始饋舅姑之禮也

世子生則君沭浴朝服夫人亦如之皆立於阼階西鄕世婦抱子升自西階君名之乃降

集說曰諸侯朝服端素裳夫人亦如之者亦朝服也合服展衣注云褖衣者以見子畢卽侍禦於君故服進禦之褖衣也人君見世子於路寢此升自西階是自外而入也凡生子無問妻妾皆在側室

適子庶子見於外寢撫其首咳而名之禮帥初無辭疏曰庶子見於側室此以撫首咳名無辭之事同故與適子連文云見於外寢耳集說曰此適子蓋世子之弟庶子則妾子也外寢君燕寢也燕寢在內以側室在傍處內故謂此爲外也

凡名子不以日月不以國不以隱疾大夫士之子不敢與世子同名

集說曰說見曲禮

妾將生子及月辰夫使人日一問之子生三月之末潄澣夙齊見於內寢禮之如始入室君巳食徹焉使之特餕遂入禦

集說曰此言大夫士之妾生子之禮宮室之制前有路寢次則君之燕寢次夫人正寢卿大夫以下前有適室次則燕寢次則適妻之寢此言內寢正謂適妻寢耳如始入室者如初來嫁時也凡妾稱夫曰君特餕使此生子者獨餕不如常時眾妾同餕也

公庶子生就側室三月之末其母沐浴朝服見於君擯者以其子見君所有賜君名之眾子則使有司名之疏曰前文已云適子庶子見異於世子今更重出者以前庶適連文恐事事同適故此特言庶子之禮前注云凡子生皆就側室則世子亦就側室今特云庶子就側室者舉庶子世子可知集說曰擯者傅姆之屬也君所有賜者此妾君所偏愛而特加恩賜者故其子君自名之若眾妾之子恩寵輕略者則使有司名之也

庶人無側室者及月辰夫出居羣室其問之也與子見父之禮無以異也

集說曰問之之禮與執手咳名之事欽帥記成之辭皆與有爵者同故云無以異也

凡父在孫見於祖祖亦名之禮如子見父無辭

注曰見子於祖家統於尊也父在則無辭有適子者無適孫與見庶子同也父卒而有適孫則有辭與見冡子同父𨿽卒而庶孫猶無辭也疏曰此論卿大夫以下之事

食子者三年而出見於公宮則劬

集說曰食子者士之妻大夫之妾也子三年則免懷抱故食者出還其家見於公宮而告辭則君必有賜劬者有賜以勞其劬勞也

大夫之子有食母

注曰選於傅禦之中喪服所謂乳母

士之妻自養其子

注曰賤不敢使人也

由命士以上及大夫之子旬而見

集說曰注讀旬爲均謂適子妾子有同時生者𨿽是先生者先見後生者後見然皆在夫未與婦禮食之前故曰均而見也

冡子未食而見必執其右手適子庶子巳食而見必循其首

疏曰此天子諸侯之禮未與後夫人禮食而先見冡子急於正也禮食之後乃見適子庶子緩於庶耳

子能食食教以右手能言男惟女兪男鞶革女鞶絲集說曰食飯也惟兪皆應辭鞶小囊盛帨巾者男用韋女用繒帛

六年教之數與方名七年男女不同席不共食八年出入門戶及卽席飲食必後長者始教之讓

集說曰數謂一十百千萬方名東西南北也

九年教之數日十年出就外傅居宿於外學書計集說曰數日知朔望與六甲也外傅教學之師也書謂六書計謂九數

衣不帛袴禮帥初朝夕學防儀請肄簡諒

集說曰曲禮曰童子不衣裘裳不以帛爲袴爲大溫傷陰气也禮帥初謂行禮動作皆循習初教之方也肄習也簡書篇數也諒言語信實也皆請於長者而習學之也一說簡者簡要謂使之習事務從其要不爲迂曲煩擾也

十有三年學樂誦詩舞勺成童舞象學射禦

集說曰樂八音之器也詩樂歌之篇章也成童十五以上象說見文王世子射謂五射禦謂五禦也朱子曰酌卽勺也內則曰十三舞勺卽以此詩爲節而舞也

二十而冠始學禮可以衣裘帛舞大夏惇行孝弟博學不教內而不出

集說曰始學禮以成人之道當兼習吉凶軍賔嘉之五禮也大夏禹樂樂之文武兼備者也孝弟百行之本故先務惇行於孝弟而後博學也不教恐所學未精故不可爲師以教人也內而不出言蘊蓄其徳美於中而不自表見其能也一說謂不出言以爲人謀畫

三十而有室始理男事博學無方孫友視志

集說曰室猶妻也男事受田給政役也方猶常也學無常在志所慕則學之孫友順交朋友也視志視其志意所尙也

四十始仕方物出謀發慮道合則服從不可則去五十命爲大夫服官政七十致事凡男拜尙左手

朱子曰物猶事也方物出謀則謀不過物方物發慮則慮不過物問何謂不過物曰方猶對也比方以窮理

女子十年不出姆教婉娩聼從執麻枲治絲繭織紝組紃學女事以共衣服觀於祭祀納酒漿籩豆菹醢禮相助奠

疏曰此文偹四徳婉爲婦言娩爲婦容聼從爲婦順執麻枲以下爲婦功集說曰十年不出謂十歳則恆處於內也姆女師也婉謂言語娩謂容貌司馬公云柔順貌紝繒帛之屬組是綬也薄濶爲組似繩者爲紃紃之制似絳古人以置諸冠服縫中者

十有五年而笄二十而嫁有故二十三年而嫁聘則爲妻奔則爲妾凡女拜尙右手

集說曰十五許嫁則笄未許嫁者二十而笄故謂父母喪妻齊也妾之言接言得接見於君子不得伉儷也左手壓右曰尙左尙右亦然

禮記述注卷十二

欽定四庫全書

禮記述注卷十三

安溪李光坡撰

玉藻第十三

疏曰鄭目錄云以其記天子服冕之事也冕之旒以藻紃爲之貫玉爲飾因以名篇

天子玉藻十有二旒前後邃延龍捲以祭

集說曰玉冕前後垂旒之玉也玉五采從上而下初以朱次白次蒼次黃次旣貫徧周而復始其三采者先朱次白次蒼二色者先朱後緑藻雜采絲繩之貫玉者也以藻穿玉以玉飾藻故曰玉藻邃深也延冕上覆也表而纁裏前後邃延者言前後各有十二旒垂而深邃延在其上也龍衮畫龍於衮衣也祭祭宗廟也余見禮器

端而朝日於東門之外聴朔於南門之外

注曰端當爲冕字之誤也衣而冕冕服之下朝日春分之時也東門南門皆謂國門也疏曰鄭知端當爲冕者皮弁尊次則諸侯之朝服又其次端諸侯皮弁聴朔朝服視朝是視朝之服卑於聴朔今天子皮弁視朝若端聴朔則是聴朔之服卑於視朝且聴朔大視朝小故知端爲冕謂冕也是冕服之下者

閏月則闔門左扉立於其中

注曰天子廟及路寢皆如明堂制明堂在國之陽毎月就其時之堂而聴朔焉卒事反宿路寢亦如之閏月非常月也聴其朔於明堂門中還處路寢門終月疏曰反宿路寢謂視朔之一日也亦如之者亦如

明堂毎月異所其餘日卽在燕寢視朝則恆在路門外也樂太史云終月謂終竟一月所聴之事於一月中耳尋常則居燕寢也皇氏云明堂有四門卽路寢亦有四門閏月各居其時當方之門義或然也

皮弁以日視朝遂以食日中而餕奏而食日少牢朔月太牢五飲上水漿酒醴酏

疏曰餕尙奏樂卽朝食奏樂可知集說曰旣著皮弁視朝遂以皮弁而朝食所以敬養身體至日中之時還著皮弁而餕朝之餘食奏作樂也日常日也朔月月朔也上水以水爲上也下四者說見內則

卒食端而居動則左史書之言則右史書之禦瞽幾聲之上下年不順成則天子素服乘素車食無樂疏曰居燕居春秋是動作事故注以春秋當左史所書左陽陽主動故記動尙書記言語之事故以尙書當右史所書右是陰陰主靜故也周禮五史無左史右史案左傳太史書崔杼弒君是記動作之事則太史爲左史也王命內史叔興父防命晉侯是言誥之事則內史爲右史禦侍也瞽樂人以瞽侍側幾猶察也瞽人審音政和則樂聲樂政酷則樂聲哀察其哀樂防君之失陳氏曰端卽朝服之衣易其裳耳此以上皆天子之禮

諸侯端以祭裨冕以朝皮弁以聴朔於太廟朝服以日視朝於內朝

注曰祭祭先君也端亦當爲冕字之誤也朝朝天子也裨冕公衮侯伯鷩子男毳也朝服冠端素裳也此內朝路寢門外之正朝集說曰天子六服大裘爲上其餘爲裨衣以素爲裳則是朝服若上士裳中士黃裳下士雜裳天子諸侯朱裳則皆名端不得名朝服凡在朝君臣上下同服方氏曰天子聴朔於南門示受之於天諸侯聴朔於太廟示受之於祖原其所自也天子諸侯皆三朝外朝在庫門之外治朝在路門之外內朝在路門之內亦曰燕朝也

朝辧色始入君日出而視之退適路寢聴政使人視大夫大夫退然後適小寢釋服

集說曰臣入常先君出常後尊卑之禮然也視朝而見羣臣所以通上下之情聴政而適路寢所以決可否之計小寢燕寢也釋服服端

又朝服以食特牲三俎祭肺夕深衣祭牢肉朔月少牢五俎四簋子卯稷食菜羮夫人與君同庖

疏曰天子言日中諸侯亦當有日中諸侯言夕則天子亦有夕天子言餕則諸侯亦餕諸侯祭牢肉則天子亦祭牢肉夫人與君同庖則後亦與王同庖互相挾集說曰三俎特豕魚臘也周人祭肺夕夕食也牢肉卽特牲之餘也五俎加羊與其腸胃也簋盛黍稷之器常食二簋月朔則四簋也子卯說見檀弓夫人不特殺故云與君同庖也

君無故不殺牛大夫無故不殺羊士無故不殺犬豕君子逺庖廚凡有血气之類弗身踐也至於八月不雨君不舉

集說曰天子膳用六牲則無故亦殺牛此言國君也天子之大夫有故得殺牛此無故不殺羊謂諸侯之大夫也故謂祭祀及賔客饗食之禮也祭禮有射牲之文此言弗身踐亦謂尋常也八月今之六月殺牲盛饌曰舉

年不順成君衣布搢本闗梁不租山澤列而不賦土功不興大夫不得造車馬

集說曰衣布身著布衣也士以竹爲笏而以象飾其本搢挿也去珽荼挿士笏也闗謂門闗梁謂澤梁不租不收租稅也列當作迾遮遏之義凶年𨿽不收山澤之賦猶必遮迾其非時采取者造新有制作也此皆爲嵗之凶故上之人節損以寛貸其下也

卜人定史定墨君定體

疏曰尊者視大卑者視小集說曰周禮人所掌天靈地繹東曰果西曰雷南曰獵北曰若各以方色與體辧之定之者其所當用卜祭天用靈祭地用繹春用果秋用雷之屬也史定墨者凡卜必以墨畫以求吉兆乃鉆之以觀其所坼從墨而坼大謂之兆廣其旁岐細出則謂之璺坼亦謂之兆璺韻書璺音問器破而未離之名也體者兆象之形體定謂決定其吉凶也

君羔幦虎犆大夫齊車鹿幦豹犆朝車士齊車鹿幦豹犆

集說曰幦者覆軾之皮犆緣也君之齊車以羔皮覆軾而緣以虎皮朝車亦謂大夫之朝車以下文兩言齊車故知上爲君齊車也

君子之居恆當戶寢恆當首若有疾風迅雷甚雨則必變𨿽夜必興衣服冠而坐

集說曰向明而居順生气而臥敬天威而變凡知禮者皆當如是不但有位者也故以君子言

曰五盥沭稷而靧粱櫛用椫櫛髮晞用象櫛進禨進羞工乃升歌

集說曰盥洗手也沭稷以淅稷之水洗髮也靧粱以淅粱之水洗面也椫櫛白木梳也晞幹也象櫛象齒梳也髮濕則滑故用木梳漧則澀故用象櫛也沭而飲酒曰禨羞則籩豆之實也工乃升堂以琴瑟而歌焉旣充之以和平之味又感之以和平之音皆爲新沐气虛致其養也

浴用二巾上絺下綌出桿履蒯席連用湯履蒲席衣布晞身乃屨進飲

集說曰杅浴盤也履踐也蒯席蒯艸之席也湅洗也履蒯席之上而以湯洗其足垢然後立於蒲席而以布幹潔其體乃著屨而進飲也

將適公所宿齊戒居外寢沐浴史進象笏書思對命集說曰大夫之有史蓋掌文史之事耳非史官之比也思謂意所思念欲告君之事對謂君若有問則臣對答之辭命謂君所命令當奉行者此三者皆書之於笏故曰書思對命皆謂敬謹之至恐或遺忘也

旣服習容觀玉聲乃出揖私朝煇如也登車則有光矣集說曰旣服著朝服畢也容觀容貌儀觀也玉聲佩玉之聲也揖私朝與其家臣揖而往朝於君也煇與光皆言徳容發越之盛光則又盛於煇矣

天子搢珽方正於天下也

集說曰搢挿也珽亦笏也卽玉人所謂大圭長三尺者是也以其挺然無所詘故謂之珽蓋以端方正直之道示天下也

諸侯荼前詘後直譲於天子也

集說曰荼者舒遲之義前有所畏則其進舒遲諸侯之笏前詘者圎殺其首也後直者下角正方也以其譲於天子故殺其上也

大夫前詘後詘無所不譲也

集說曰大夫上有天子下有己君故笏之下角亦殺而圜示無所不譲也

侍坐則必退席不退則必引而去君之黨

集說曰臣侍君之坐若側旁有別席則退就別席或旁無別席可退或有席而君不命之退則常引而卻離坐於君親黨之下也一說黨屬於鄕而小故以爲旁側之諭

登席不由前爲躐席

疏曰失節而踐爲躐席應從下升若由前升是躐席也鄕飲酒禮賔席於戶西以西頭爲下主人席於阼階介席於西階皆北頭爲下賔升席自西方注云升由下也又記云主人介凡升席自北方降自南方注云席南上升由下降由上主人受獻自席前適阼階是降自北方者以受獻正禮須席末啐酒因從北方降也故注云由便也若尋常無事則升由下而降由上若賔則升降皆由下也

徒坐不盡席尺

疏曰徒空也非飲食及講問之坐爲徒坐不盡席之前畔一尺示無所求於前不忘謙也

讀書食則齊豆去席尺

疏曰讀書聲當聞尊者食爲污席坐則近前與席畔齊豆去席尺者解席所以近前之意以設豆去席一尺不得不前坐就豆

若賜之食而君客之則命之祭然後祭先飯辯甞羞飲而俟

集說曰客之以客禮待之也然必命之祭然後祭者不敢以客禮自居也先食而徧嘗諸味亦示臣爲君甞食之禮也飲而俟者禮食未飱以前啜飲以利滑喉中不令澀噎今君猶未飱故臣亦不敢飱而先甞羞畢而啜飲以俟君飱臣乃敢飱也

若有嘗羞者則俟君之食然後食飯飲而俟君命之羞羞近者命之品嘗之然後惟所欲凡嘗逺食必順近食集說曰此謂君但賜之食而非客之者則膳宰自嘗羞故云若有嘗羞者此臣旣不祭不嘗則俟君食乃食也飯飲者飲之也𨿽不嘗羞亦先飲飲以利喉而俟君也𨿽君已食己乃後食猶未敢食羞必須君命羞近者先食近其前者一種而止也品猶徧也旣未敢越次多食故君又命徧嘗己乃徧嘗之後則隨己所欲不復次第也凡嘗逺食必自近者始客與不客皆然故云凡也

君未覆手不敢飱君旣食又飯飱飯飱者三飯也君旣徹執飯與醬乃出授從者

集說曰君未覆手不敢飱者侍食者悉然也覆手者謂食畢而覆手以循口之兩旁恐有殽粒污著之也飱以飲澆飯也禮食竟更作三飱以助飽實故君未覆手則臣不敢飱明不敢先君而飽也旣猶畢也君畢食則臣更飯飱也三飯並是飱謂三度飱也故曰飯飱者三飯也君食竟旣徹饌臣乃自徹己饌以授從者飯醬是食之主故自執之此食己所當得故也此非客禮故得如此若君與己禮食則但親徹不敢授己之從者故公食大夫禮賔取粱與醬降奠於階西不以出也若非君臣但是降等者則徹之以授主人之相者故曲禮云徹飯齊以授相者也

凡侑食不盡食食於人不飽惟水漿不祭若祭爲己偞卑

疏曰此明凡人相敵爲食之禮集說曰侑食侑己食也食而勸侑禮之勤也食之不盡與不飽禮之謙也公食大夫禮賔祭觶漿臣敬君之禮此言水漿不祭禮各有所施也水漿非盛饌之比若祭之則爲大防卑矣己大也偞厭也謂大厭降卑微如有所畏迫也

君若賜之爵則越席再拜稽首受登席祭之飲卒爵而俟君卒爵然後授虛爵君子之飲酒也受一爵而色灑如也二爵而言言斯禮已三爵而油油以退退則坐取屨隠辟而後屨坐左納右坐右納左

集說曰此謂朝夕侍者始得爵也若其大禮則君先飲而臣後飲燕禮公卒爵而後飲是也此據侍飲得爵故再拜而後受若燕禮據大飲法則先受爵而後奠爵再拜灑如禮度明肅之貌言言與誾誾同意气和悅之貌已止也油油謹重自得之貌坐取屨跪而取屨也隠辟而後屨俛逡巡而退著屨也跪左足而納右足之屨跪右足而納左足之屨此納屨之儀也

凡尊必尙酒惟君面尊惟饗野人皆酒大夫側尊用棜士側尊用禁

疏曰若一尊亦曰側尊故士冠禮云側尊一甒醴在服北注云無偶曰側與此側別集說曰尊尙酒不忘古也面向也君燕臣子専其恩恵故尊鼻向君也饗野人如蠟祭之飲是也禮不下庶人惟使之足於味而已故一用酒也側旁側也謂設尊在賔主兩楹之間旁側夾之故云側尊異於君也棜禁見禮器

始冠緇布冠自諸侯下達冠而敝之可也

集說曰冠禮初加緇布冠諸侯以下通用存古故用之非時王之制也故旣用卽敝棄之可矣

冠朱組纓天子之冠也緇布冠繢緌諸侯之冠也冠丹組纓諸侯之齊冠也冠綦組纓士之齊冠也集說曰天子始冠之冠則冠而以朱組爲纓諸侯𨿽緇布冠郤用雜采之繢爲纓緌爲尊者飾耳其緌也孔子曰吾未之聞謂大夫士也但諸侯繢緌𨿽異其頍項靑組纓等皆與士同齊冠齊戒時所服者諸侯與士皆冠但其纓則有丹組綦組之異朱色紅而明丹赤色也綦帛之蒼白如艾色者一說文也

縞冠武子姓之冠也縞冠素紕旣祥之冠也

集說曰縞生絹也武冠捲也以縞爲冠凶服也武則色吉也所以吉凶相半者蓋綦而小祥孫爲祖服除矣而父之服未除不敢純吉也姓生也孫是子之所生故謂之子姓素熟絹也紕冠兩邊及卷下畔之緣也縞冠素紕謂冠與捲身皆用縞但以素緣之耳素重於縞也縞是生絹而近吉旣祥之冠者祥祭後所服也

垂緌五寸惰遊之士也

集說曰此言縞冠素紕而緌之垂者長五寸垂長緌明非旣祥蓋以其爲惰遊失業之士使之服此以恥之耳

冠縞武不齒之服也

集說曰不齒卽王制所謂不帥教而屏棄之者使之冠縞武亦以恥辱之

居冠屬武自天子下達有事然後緌

集說曰禮服之冠則臨著乃合其武有儀飾故也若燕居之冠則冠與武相連以非行禮之時故率略少威儀也此冠無分貴賤皆著之故云自天子下達凡緌所以致其飾故有事乃緌無事則否也

五十不散送親沒不髦

疏曰二者不闗冠之義紀者雜厠其間集說曰喪禮始死三日之前要絰散垂葬畢乃絞此言五十始衰不能備禮故不能垂髦象幼時剪髮爲鬌之形父母在則用之故親沒則去此飾詳見內則

大帛不緌冠紫緌自魯桓公始也

方氏曰大帛冠之白者凶服去飾故不緌也冠之緌不宜用紫色爲其非正色也後世用之則自魯桓公始

朝端夕深衣

集說曰前章言夕深衣祭牢肉者國君之禮也此言朝端夕深衣者謂大夫士在私朝及家朝夕所服也

深衣三袪縫齊倍要衽當旁袂可以回肘

集說曰袪袖口也尺二寸圍之爲二尺四寸要之廣三其二尺四寸則七尺二寸也故云三袪齊者裳之下畔要爲裳之上畔縫齊倍要者謂縫下畔之廣一丈四尺四寸是倍要之七尺二寸也衽裳交接之處也在身之兩旁故云衽當旁袂袖之連衣者也上下之廣二尺二寸肘長尺二寸故可以回肘也

長中繼揜尺袷二寸袪尺二寸緣廣寸半

集說曰長中者長衣中衣也與深衣制同而名異者著於內則曰中衣蓋著在朝服或祭服之內也著於外則曰長衣以素爲純緣者也雜記云練冠長衣以筮注云深衣之純以素者也若凶服之純以布者則謂之麻衣繼揜尺者幅廣二尺二寸以半幅繼續袂口揜餘一尺若今袖矣若長衣揜必用素中衣揜或布或素隨其衣而然袷曲領也其廣則二寸緣謂深衣邊以緣飾之廣寸半也

以帛裏布非禮也

注曰中外宜相稱也冕服絲衣也中衣用素皮弁服朝服端麻衣也中衣用布疏曰麻卽十五升布故中衣並用布

士不衣織無君者不貳采

疏曰大夫士去國三月之內服素衣素裳三月之後服端裳是有采色但不貳耳采色最貴也集說曰染絲而織之爲織功多色重故士賤不得衣之也無君去位之臣也不貳采謂衣裳與冠同色

衣正色裳間色非列采不入公門振絺綌不入公門表裘不入公門襲裘不入公門

集說曰正色者靑赤黃白黒五方之正色也木靑克土黃故綠色靑黃爲東方之間色火赤克金白故紅色赤白爲南方之間色金白克木靑故碧色靑白爲西方之間色水黑克火赤故紫色赤黑爲北方之間色土黃克水黑故駵黃之色黃黑爲中央之間色也列采謂正服之色各有尊卑品列也非此則是防服振讀爲袗襌也襌則見體裘上必有裼衣表裘是無裼衣而裘在外也則簡而不恭襲裘謂掩其襲衣而不露裼衣也則質而不文皆爲不敬故君子謹之

纊爲繭緼爲袍襌爲防帛爲褶

集說曰纊新綿也緼舊絮也衣之有著者用新綿則謂之繭用舊絮則謂之袍有表而無裏者謂之防有表裏而無著者謂之褶

朝服之以縞也自季康子始也

集說曰朝服之布十五升先王之制也季康子始用生絹後人因之故記者原其所自凡古禮之亡皆由於變

孔子曰朝服而朝卒朔然後服之

注曰謂諸侯與羣臣也集說曰聴朔重於視朝諸侯之朝服端素裳而聴朔則皮弁故卒聴朔之禮然後服朝服而視朝也

曰國家未道則不充其服焉

注曰謂若衛文公者集說曰曰字承上文亦孔子之言也禮樂刑政未合於先王之道則不宜充盛其衣服示儉以修省也

惟君有黼裘以誓省大裘非古也

注曰經云惟君則知時臣亦爲之集說曰君國君也黼裘以黑羊皮雜狐白爲黼文以作裘舊讀省爲狝方氏釋爲省耕省斂之義今從之大裘黑羔裘也天子郊服謂國君固可衣黼裘以誓軍旅省耕斂今而僭服大裘則不可也但言非古則僭禮之失自見

君衣狐白裘錦衣以裼之

注曰君衣狐白毛之裘則以素錦爲衣覆之使可裼也袒而有衣曰裼必覆之者裘褻也詩云衣錦防衣裳錦防裳然則錦衣復有上衣明矣天子狐白之上衣皮弁服與凡裼衣象裘色也

君之右虎裘厥左狼裘

注曰衛尊者宜武猛

士不衣狐白

注曰辟君也狐之白者少以少爲貴也疏曰士不衣狐白則卿大夫得衣也其裼則不用錦衣當用素衣

君子狐靑裘豹褎綃衣以裼之

集說曰君子謂大夫士也狐靑裘狐之靑毛皮爲裘也豹褎豹皮爲袖綃衣色之綃爲衣也

麛裘靑豻褎絞衣以裼之

集說曰麛鹿子也豻胡地野犬絞蒼黃之色

羔裘豹飾緇衣以裼之狐裘黃衣以裼之錦衣狐裘諸侯之服也

注曰非諸侯則不用錦衣爲裼集說曰飾猶袖也論語緇衣羔裘黃衣狐裘

犬羊之裘不裼不文飾也不裼

集說曰犬羊之裘庶人所服裘與人俱賤故不裼以爲飾也

裘之裼也見美也弔則襲不盡飾也君在則裼盡飾也集說曰此言裼襲之異宜見美謂裼衣上𨿽加他服猶必開露以見示裼衣之美弔喪襲裘惟小斂後則然盡飾者盡其文飾之道以爲敬弔主於哀故敬不在美君在則當以盡飾爲敬也

服之襲也充美也是故屍襲執玉襲無事則裼弗敢充也

疏曰凡敬有二體以質爲敬者子於父母之所不敢袒裼以文爲敬者臣於君所則裼若平敵以下則亦襲以質略故也所襲𨿽同其意異也集說曰充美猶云揜塞其華美也屍尊無所示敬故襲執玉之禮以圭璋聘則襲以璧琮享則裼執爲享禮庭實則裼以卜則襲此特主襲而言耳非謂執玉無裼之禮也無事謂執玉執之禮已竟也無事則裼亦謂在君之所非君所則否弗敢充者以見美爲敬也

笏天子以球玉諸侯以象大夫以魚須文竹士竹本象可也

注曰球美玉也文飾也大夫士飾竹以爲笏不敢與君並用純物也疏曰庾氏云以鮫魚須飾竹以成文士以竹爲本質以象牙飾其邊緣飾之可也

見於天子與射無說笏入太廟說笏非禮也小功不說笏當事免則說之旣搢必盥𨿽有執於朝弗有盥矣陳氏曰笏之初用蓋諸侯之朝天子則執命圭而搢荼大夫之聘則執聘圭而搢笏及其合瑞而授圭則執其所搢而己所謂見於天子無說笏者此也射以觀徳則禮固在所隆小功則禮可以勝情故亦不說當事而免則事可以勝禮故說之方氏曰大廟之內惟君當事則說笏所以逸尊者也後世臣或說之則僭矣小功之喪悲哀殺矣事不可不記也故不說笏及當事而免之時則不可以不說搢笏必盥者謂有執事於朝預須潔淨故旣搢笏於帶必盥洗其手於後𨿽有執事更不須盥以其初盥已畢

凡有指畫於君前用笏造受命於君前則書於笏笏畢用也因飾焉

集說曰因事而有所指畫用手則失容故用笏也造受命詣君所而受命也畢用者毎事皆用之也因飾焉謂因而文飾之以爲上下之等級也

笏度二尺有六寸其中博三寸其殺六分而去一集說曰中廣三寸天子諸侯大夫士之笏皆然天子諸侯則從中以上稍稍漸殺至上首止廣二寸半是六分三寸而去其一也其大夫士又從中殺至下亦廣二寸半故惟中間廣三寸也玉人言大圭長三尺是兼終葵首言之

天子素帯朱裏終辟

集說曰謂大帯也素熟絹也用朱爲裏終竟也終辟終竟此帶盡緣之也此二句本在赤韍蔥衡之下

而素帶終辟

注曰而素帶終辟謂諸侯也諸侯不朱裏合素爲之如今衣帯爲之下天子也大夫亦如之

大夫素帶辟垂

集說曰大夫之素帶則惟緣其兩耳及垂下之紳腰後不緣

士練帯率下辟

注曰率繂也士以下皆襌不合而繂積辟讀如裨冕之裨裨謂以繒采飾其側人君充之大夫裨其紐及末士裨其末而已集說曰練繒也士以練爲帶單用之而緶緝其兩邊故謂之率腰及兩耳皆不緣惟緣其紳故云下辟

居士錦帶弟子縞帶

注曰居士道藝處士也集說曰以錦爲帶示文也弟子用絹示質也

並紐約用組三寸長齊於帶紳長制士三尺有司二尺有五寸子遊曰參分帶下紳居二焉紳韠結三齊疏曰並並也謂天子下至弟子其所紐約之物並用組爲之方氏曰紐謂帶之交結之處以屬其紐約者謂以物穿紐約束其帶三寸者紐約之組濶三寸也長齊於帶者言組之垂適與紳齊也紳謂帶之垂者士三尺者自要而下爲稱也士如此亦舉卑以見尊也有司欲便於趨走故特去五寸引子遊之言言人長八尺自要而下四尺五寸分爲三分而紳居二故長三尺也韠蔽膝也結卽組也紳韠結三者皆長三尺故曰三齊自三寸至三齊本在搖狄之下君命之上

大夫大帶四寸雜帶君朱緑大夫華士緇辟二寸再繚四寸

集說曰四寸廣之度也雜帶謂以雜色爲辟緣也朱緑者上以朱下以緑華者外以內以華華黃色也士帶之辟則內外皆緇是謂緇帶大夫以上帶皆廣四寸士練帶惟廣二寸而再繞要一匝則亦是四寸矣自大夫大帶至箴功本在二寸之下一命之上

凡帶有率無箴功

疏曰凡帶謂有司之帶有率謂其帶旣襌亦以箴緶緝其側但繂襵之而已無別裨飾之箴功也知士以下皆襌者以繂是縫襵之名以縫旁邊故知襌也

肆束及帶勤者有事則收之走則擁之

集說曰肆讀爲肄余也詩伐其條肄謂約束帶之餘組及紳之垂者遇有勤勞之事則收斂而持於手若事迫而不容不走者則擁抱之於懷也此三句本在皆朱錦也之下又重出於有憂者之下而無肆束及帶四字

韠君朱大夫素士爵韋

注曰此端服之韠也韠之言蔽也凡韠以韋爲之必象裳色則天子諸侯端朱裳大夫素裳惟士裳黃裳雜裳也皮弁服皆素韠疏曰士冠禮端爵韠此云士爵韋故知是端之韠也知此朱韠非祭服韠者祭服衣纁裳君與大夫士無別同是赤色

圜殺直天子直諸侯前後方

注曰圜殺直目韠制也天子四角直無圜殺前後方殺四角使之方變於天子也所殺者去上下各五寸疏曰前後方是殺四角也上下各去五寸所去之

處以物補飾之使方變於天子也去五寸者案雜記韠防去上五寸是上去五寸又云紕以爵韋六寸不至下五寸是去下五寸

大夫前方後挫角士前後正

注曰圜其上角變於君也韠以下爲前上爲後士賤與君同不嫌也

韠下廣二尺上廣一尺長三尺其頸五寸肩革帶博二寸

注曰頸五寸亦謂廣也頸中央肩兩角皆上接革帶以系之肩與革帶廣同凡佩系於革帶詩疏曰古者佃漁而食因衣其皮先知蔽前後知蔽後後王易之以布帛而猶存其蔽前者重古道不忘本也士服爵弁以韎韐配之則服冕者以芾配之故知冕服謂之芾芾韠皆是蔽膝其制同但以尊祭服故異其名耳

一命緼韍幽衡再命赤韍幽衡三命赤韍蔥衡

注曰此冕爵弁服之韠尊祭服異其名耳韍之言亦蔽也緼赤黃之間色所謂韎也衡佩五之衡也幽讀爲黝黑謂之黝靑謂之蔥周禮公侯伯之卿三命其大夫再命其士一命子男之卿再命其大夫一命其士不命

王后褘衣夫人揄狄君命屈狄

注曰褘讀如翚揄讀如搖翚搖皆翟雉名也刻繒而畫之著於衣以爲飾因以爲名也夫人三夫人亦侯伯夫人也王者之後夫人亦褘衣君女君也屈周禮作闕謂刻繒爲翟不畫也此子男之夫人禮天子諸侯命其臣後夫人亦命其妻以衣服所謂夫尊於朝妻榮於室也疏曰女君謂後也命子男妻故云君命六服皆袍制連衣裳不異其色

再命褘衣一命襢衣士褖衣

注曰此子男卿大夫士之妻命服也褘當爲鞠字之誤也子男之卿再命而妻鞠衣則鞠衣襢衣褖衣者諸侯之臣皆分爲三等其妻以次受此服也公之臣孤爲上卿大夫次之士次之侯伯子男之臣卿爲上大夫次之士次之疏曰闕翟赤搖翟靑褘衣鞠衣黃展衣白褖衣黑

惟世婦命於奠繭其他則皆從男子

疏曰世婦天子二十七世婦也奠獻也凡獻物必先奠於地獻繭謂世婦及命婦人助蠶畢獻繭也世婦及卿大夫之妻並卑𨿽已被命猶不得卽服必經入助蠶蠶畢獻繭繭多功大君命之著服乃得服耳其他謂後夫人九嬪及五等侯妻也夫在其位則妻得服其服矣不須奠繭之命

凡侍於君紳垂足如履齊頤霤垂拱視下而聴上視帶以及袷聴鄕任左

集說曰立而磬折則紳必垂身折則裳下之緝委地故足如踐之也頤頷也霤屋檐也身俯故頭臨前而頷之垂如屋霤然垂拱亦謂身俯則手之拱者下垂也視𨿽在下而必側面向上以聴尊者之言故云視下而聴上也袷交領也視君之法下不過帶髙不過袷凡立者尊右坐者尊左侍而君坐則臣在君之右是以聴向皆任左以向君

凡君召以三節二節以走一節以趨在官不俟屨在外不俟車

疏曰節以玉爲之所以明信輔於君命者也君使使召臣有二節時有一節時故合云三節也隨事緩急急則二節故走緩則一節故趨官謂朝廷治事處也外謂其室及官府也在官近故云屨在外逺故云車

士於大夫不敢拜迎而拜送士於尊者先拜進面答之拜則走

集說曰士於大夫尊卑有間若大夫詣士士不敢拜而迎之恐其答拜也去則拜送者禮賔出門主人再拜送之賔不答拜禮有終止故也士若見於大夫則先拜於門外然後進而見面若大夫出迎而答其拜則走避之

士於君所言大夫沒矣則稱諡若字名士與大夫言名士字大夫

疏曰士在君前與君言論及於大夫君前臣名若彼大夫生則呼其名若沒則稱彼諡無諡則稱字士𨿽已死猶呼名也若士與大夫言論及他生大夫士士呼之名大夫呼之字若大夫士卒則字士諡大夫

於大夫所有公諱無私諱凡祭不諱廟中不諱教學臨文不諱

集說曰公諱本國先君之諱也私諱私家之諱也凡祭祭羣神也余見曲禮

古之君子必佩玉右徵角左宮羽

集說曰徴角宮羽以玉聲所中言也徴爲事角爲民事則須作而成民則供上役使故在右右爲動作之方也宮爲君羽爲物君道宜靜物道宜積故在左左乃無事之方也

趨以采齊行以肆夏周還中規折還中矩進則揖之退則揚之然後玉鏘鳴也故君子在車則聞鸞和之聲行則鳴佩玉是以非辟之心無自入也

集說曰路寢門外至應門謂之趨於此趨時歌采齊之詩以爲節路寢門內至堂謂之行於行之時則歌肆夏之詩以爲節周旋注云反行也假令從北向南曲折而東向也進而前則其身略俯如揖然退而後則其身微仰故曰揚之進退俯仰皆得其節故佩玉之鳴鏘然可聴也鸞和鈴也常所乘之車鸞在衡和在軾若田獵之車則和在軾鸞在馬鑣也

君在不佩玉左結佩右設佩居則設佩朝則結佩注曰謂世子也出所處而君在焉則去徳佩而設事佩辟徳而示卽事也結其左者若於事有未能也結者結其綬不使鳴焉居謂所處而君不在朝朝於君疏曰臣之朝君備儀盡飾當佩玉今云君在不佩

玉故知非臣下云世子佩瑜玉是以知世子也去徳佩者謂結玉佩不使鳴非謂全去也事佩大觿木燧之屬也自居則設佩及結佩亦皆謂世子

齊則綪結佩而爵韠

疏曰此謂凡應佩玉之人非惟世子綪結佩綪屈也謂結其綬而又屈上之也爵韠謂士端齊皇氏熊氏謂諸侯以下皆以端齊而以爵韋爲韠同士禮以其齊故不用朱韠素韠義或然也

凡帶必有佩玉惟喪否佩玉有衝牙君子無故玉不去身君子於玉比徳焉

注曰喪主於哀去飾也凡謂天子以至士故謂喪與災眚疏曰凡佩玉必上系於衡下垂三道穿以蠙珠下端前後以懸璜中央下端懸以衝牙動則衝牙前後觸璜而爲聲所觸之玉其形似牙故曰衝牙

天子佩白玉而組綬公侯佩山玉而朱組綬大夫佩水蒼玉而純組綬世子佩瑜玉而綦組綬士佩瓀瑉而緼組綬

注曰玉有山水蒼者視之文色所似也綬者所以貫佩玉相承受也純當爲緇古文緇字或作絲旁才綦文雜色也緼赤黃疏曰尊者玉色純公侯以下玉色漸雜世子及士惟論玉質不明玉色則不定也世子承上天子諸侯則天子諸侯之子也然諸侯世子𨿽佩瑜玉亦應降殺王世子綦靑黒色瓀瑉石次玉者

孔子佩象環五寸而綦組綬

集說曰象環象牙之環也其廣五寸孔子謙不佩玉故燕居佩之非謂禮服之正佩也

童子之節也緇布衣錦緣錦紳並紐錦束髮皆朱錦也集說曰節禮節也錦緣以錦爲緇布衣之緣也紳紐見前束髮者以錦爲總而束髮也皆朱錦者言所用之錦皆朱色也

童子不裘不帛不屨絇無緦服聴事不麻無事則立主人之北南面見先生從人而入

集說曰不屨絇未習行戒也無緦服謂父在時己𨿽有緦親之喪不爲之著緦服但往聴主人使令之事不麻謂免而深衣不加絰也主人喪主也問喪云童子不緦惟當室緦當室爲父後者也童子未能習禮且緦輕故父在不緦父沒則本服不可違矣從人而見先生不敢以卑小煩長者爲禮也

侍食於先生異爵者後祭先飯客祭主人辭曰不足祭也客飱主人辭以疏主人自置其醬則客自徹之集說曰此言成人之禮先生齒尊於己者異爵爵貴於己者後祭示饌不爲己也先飯示爲尊貴者嘗之也盛主人之饌故祭而主人辭之謙也旣食而飱以爲美也而主人辭以麤疏亦謙也醬者食味之主故主人自設客亦自徹禮尙施報也

一室之人非賔客一人徹壹食之人一人徹凡燕食婦人不徹

集說曰一室之人同居共事者也壹猶聚也壹食之人爲同事而相聚以食者也若賔客則各徹其饌二者皆爲無賔主之分故但推少者一人徹之而已坡謂特牲少牢皆有婦人徹之禮此不徹者惟燕食耳注云婦人質不備禮是也非不勝事之謂

食棗桃李弗致於核祭上環食中棄所操

集說曰致謂委棄之也曲禮曰其有核者懷其核環橫切之圓如環也上環是疐間下環是脫華處

凡食果食者後君子火孰者先君子

集說曰古人嘗藥嘗食蓋恐其不善或爲尊者害耳果食生成之味當使尊者先食火孰者先君子嘗食之禮也

有慶非君賜不賀

集說曰君賜如爵命土田車服之類皆是也言卿大夫士之家設有喜慶之事若是君命所賜則當賀非君賜則不賀蓋以君賜爲榮也

有憂者

集說曰此下缺文

孔子食於季氏不辭不食肉而飱

集說曰爲客之禮將食必興辭食則先胾次殽至肩乃飽而飱孔子旣不辭又不食肉乃獨澆飯而爲飱之禮蓋以季氏之饋失禮故也

君賜車馬乘以拜賜衣服服以拜賜

集說曰君賜及門旣拜受矣明日又乘服詣君所而拜謝其賜所謂再拜敬之至也二賜字句絕本朱子說

君未有命弗敢卽乘服也

集說曰此謂諸侯之卿大夫爲使臣而受天子之賜歸而獻諸其君君命之乘服乃得乘服故君未有命不敢卽乘服也左傳杜泄將以路葬南遺謂季孫曰叔孫未乘路葬焉用之季孫使杜泄捨路不可曰夫子受命於朝而聘於王王思舊勲而賜之路復命而致之君君不敢逆王命而復賜之

君賜稽首據掌致諸地

集說曰據按也郤右手而覆左手以按於右手之上致至也頭及手俱至地也

酒肉之賜弗再拜

集說曰己拜受於家而明日又往拜謂之再拜酒肉之賜輕故惟拜受於家而已

凡賜君子與小人不同日

集說曰君子小人以位言君子曰賜小人曰與貴賤殊故不可同日也

凡獻於君大夫使宰士親皆再拜稽首送之膳於君有葷桃茢於大夫去茢於士去葷皆造於膳宰

集說曰大夫不親往而使宰者恐勤君之降禮而受獻也士賤故得自往皆再拜稽首送之者言大夫初遣宰時已拜送矣及至君門以授小臣則或宰或士亦皆再拜而送之也膳美食也葷姜及辛菜也茢菼帚也膳宰主飲食者方氏曰膳必用葷桃茢者防不祥之物或幹之也桃以其性葷以其气茢以其形形不如气气不如性故貴賤多少之數去其一者茢去其二者葷惟桃不可去焉皆造膳宰者以不敢専達必待主膳之人達之也

大夫不親拜爲君之答已也

集說曰釋所以不親獻之義

大夫拜賜而退士待諾而退又拜弗答拜

集說曰大夫往君門而拜君昨日所賜及門卽告小臣小臣入白大夫卽拜拜竟卽退不待小臣出報恐君召進而答拜也君不答士之拜故士拜竟則待小臣傳君之諾報而後退也又拜者小臣傳諾報而出士又拜君之諾也弗答拜謂君終不答士之拜也

大夫親賜士士拜受又拜於其室衣服弗服以拜敵者不在拜於其室

集說曰其室大夫之家也衣服弗服以拜下於君賜也敵者尊卑相等也其室獻者之家也若當時主人在家而拜受則不復往彼家拜謝今主人不在不得拜受還家必往而拜之也若朋友則非祭肉不拜

凡於尊者有獻而弗敢以聞

集說曰此謂獻辭也不敢以聞者不敢直言獻於尊者如雲致馬資於有司及贈從者之類也

士於大夫不承賀下大夫於上大夫承賀

集說曰士於大夫尊卑逺若有慶事不敢受大夫之親賀下夫夫於上大夫尊卑近故可承受其親賀也

親在行禮於人稱父人或賜之則稱父拜之

方氏曰不敢私交不敢私受故也

禮不盛服不充故大裘不裼

注曰禮盛者服充大事不崇曲敬疏曰充猶襲也大裘不裼者證禮盛服充時也郊禮大裘無別衣裼之是不見美也

乘路車不式

疏曰路車謂玉路郊天車也不式謂乘車從門閭過不式

父命呼惟而不諾手執業則投之食在口則吐之走而不趨

集說曰應辭惟速而恭諾緩而慢

親老出不易方復不過時親癠色容不盛此孝子之疏也

集說曰易方則恐召己而莫知所在過時則恐失期而貽親之憂癠病也不盛憂形於色也疏節謂常行疏略之禮而已非大節也

父沒而不能讀父之書手澤存焉爾母沒而杯圈不能飲焉口澤之气存焉爾

集說曰不能猶不忍也手之所持猶存其潤澤之迹杯圈盛酒漿之器屈木爲之若巵匜之屬也口澤之气亦謂常用以飲故口所潤澤猶有餘气此所以不忍讀不忍飲也

君入門介拂闑大夫中棖與闑之間士介拂棖

集說曰此言兩君相見之時入門入大門也介副也闑門中央所豎短木也棖者門之兩旁長木所謂楔也君入當棖闑之中主君在闑東賔在闑西主君上擯在君後稍近西而拂闑賔之上介在賔後稍近東而拂闑大夫之爲擯爲介者各當君後而在棖闑二者之中士之爲擯爲介者則各拂東西之棖也

賔入不中門不履閾公事自闑西私事自闑東

集說曰此賔謂鄰國來聘之卿大夫也入不中門謂不當闑西棖闑之中而稍東近闑也閾門限也聘享是奉君命而行謂之公事入自闑西用賔禮也若私覿私面謂之私事以其非君命故也入自闑東從臣禮也

君與屍行接武大夫繼武士中武徐趨皆用是

疏曰君謂天子諸侯也接武謂二足相躡每蹈於半不得各自成迹也若大夫與其屍行則兩足迹相接續漸卑故與屍行步稍廣速也中猶間也士與其屍行毎徙足間容一足地乃躡之士極卑故與屍行步極廣也徐趨遲行也皆皆於君大夫士也言皆用此與屍行步之節

疾趨則欲發而手足毋移

集說曰此言若以他事行禮而當疾趨者其屨頭欲發起不以接武繼武爲拘然而手容必恭足容必重不可或低或斜而變其常度移猶變也

圈豚行不舉足齊如流席上亦然

集說曰此釋上徐趨之形圈轉也豚之言循讀爲上聲謂徐趨之法當曳轉其足循地而行不舉足者謂足不離地齊裳下緝也足旣不舉身又俯折則裳下委於地而曳足則齊如水之流席上亦然言未坐之時行於席上亦當如此也

端行頤霤如矢弁行剡剡起屨

集說曰此覆上疾趨之節端直也直身而行身亦小折故頭直臨前而頤如屋霤之垂其步之進則如矢之直也弁急也剡剡身起之貌急行則欲速而身屨恆起也

執玉舉前曳踵蹜蹜如也

集說曰此論徐趨之事踵足後跟也舉足之前而曳其後跟則行不離地如有所循也蹜蹜促狹之貌玉皆重器故敬謹如此

凡行容惕惕

集說曰惕惕直而且疾也謂行於道路則然蓋回枉則失容舒緩則近惰也

廟中齊齊朝廷濟濟翔翔

集說曰齊齊收持嚴正之貌以對神不敢舒散也濟濟威儀詳整也翔翔張拱安舒也

君子之容舒遲見所尊者齊遫

集說曰舒遲閒雅之貌齊如防防齊栗之齊遫者謹而不放之謂見所尊者故加敬

足容重手容恭

注曰重舉欲遲也恭髙且正也

目容端口容止

注曰無睇視不妄動

聲容靜頭容直

集說曰無或噦咳欲其靜也無或傾顧欲其直也

气容肅

注曰似不息者

立容徳

集說曰徳應氏謂中立不倚儼然有徳之气象也

色容莊坐如屍

集說曰莊矜持之貌也坐如屍見曲禮

燕居告溫溫

集說曰詩言溫溫恭人燕居之時於告語於人之際則皆欲其溫和所謂居不容寛柔以教也

凡祭容貌顏色如見所祭者

集說曰論語曰祭如在祭神如神在

喪容累累色容顚顚視容瞿瞿梅梅言容繭繭

集說曰此皆居喪之容累累羸憊失意之貌顚顚憂思不舒之貌瞿瞿驚遽之貌梅梅猶昧昧瞻視不審故瞿瞿梅梅然也繭繭猶綿綿聲气低微之貌也

戎容曁曁言容詻詻色容厲肅視容淸明

集說曰此皆軍旅之容曁曁果毅之貌詻詻教令嚴飭之貌顏色欲其嚴厲而莊肅視瞻欲其瑩澈而明審

立容辧卑毋讇

集說曰立之容貶卑者不爲矜髙之態也𨿽貴貶損卑降而必貴於正若傾側其容柔媚其色則流於謟矣故戒以毋謟焉

頭頸必中

集說曰頭容欲直

山立

集說曰如山之嶷然不搖動也

時行

集說曰當行則行

盛气顚實揚休

集說曰顚讀爲塡塞之塡實滿也揚讀爲陽休與煦同气體之充也言人當養气使充盛塡實於內故息之出也若陽气之煦物其來無窮也

玉色

集說曰玉無變色故以爲顏色無變動之諭石梁王氏曰立容以下不屬戎容

凡自稱天子曰予一人

集說曰一者無對之稱

伯曰天子之力臣

集說曰天子三公一相處內二伯分主畿外諸侯蓋股肱之臣宣力四方者也故曰力臣此伯自稱於諸侯也

諸侯之於天子曰某土之守臣某

集說曰某土猶云東土西土之類

其在邊邑曰某屏之臣某

集說曰邊邑逺謂之屏者藩屏之義所以蔽內而捍外也

其於敵以下曰寡人小國之君曰孤擯者亦曰孤集說曰此章與曲禮小異者此據自稱爲辭彼則擯者之辭也

上大夫曰下臣擯者曰寡君之老下大夫自名擯者曰寡大夫世子自名擯者曰寡君之適

坡謂自此至外私其上句皆是自稱於己國之君有擯者曰則對他國之辭於大夫亦謂自稱於大夫也

公子曰臣孽

疏曰稱臣謂對己君也若對他國當云外臣集說曰適而世者謂之世子余則但稱公子而已讀孽爲枿者蓋比之木生之餘也故以臣孽自稱

士曰遽之臣於大夫曰外私

集說曰驛之車馬所以供急遽之令士賤而給車馬之役使故自稱遽之臣也家臣稱私此大夫非己所臣事者故對之言則自稱外私也

大夫私事使私人擯則稱名

集說曰私事謂非行聘禮而以他事奉君命往使若晉侯使韓穿來言汶陽之田歸齊之類隨行之人當謂之介曰擯者擯是主人之副今以在賔館而主國致禮則己爲主人故稱擯也私人己之屬臣也私事使而私人擯則無問上大夫下大夫皆降而稱名以非正聘故也

公士擯則曰寡大夫寡君之老

集說曰公士公家之士也若正行聘禮以公士爲擯其下大夫往行小聘之禮則擯辭稱寡大夫其上大夫往行大聘之禮則擯辭稱寡君之老

大夫有所往必與公士爲賓也

集說曰賔讀爲擯介也謂大夫有正聘之往必使公士作介也

禮記述注卷十三﹤經部﹐禮類﹐禮記之屬﹐禮記述注﹥

欽定四庫全書

禮記述注卷十四

安溪李光坡撰

明堂位第十四

昔者周公朝諸侯於明堂之位天子負斧依南鄕而立注曰負之言背也斧依爲斧文屏風於戶牖之間坡謂此天子明指成王�有上句方曰周公而下句頓稱之以天子勿論此篇博雅是有識之儒卽執筆學爲文亦知不可也如下文𨿽云周公踐天子之位而上己曰成王幼弱矣注且闕之

三公中階之前北面東上諸侯之位阼階之東西面北上諸伯之國西階之西東面北上諸子之國門東北面東上諸男之國門西北面東上

疏曰中階者南面三階故稱中諸伯以下皆云國此云位者以三公不云位諸侯在諸國之上特舉位言之明以下皆朝位也

九夷之國東門之外西面北上八蠻之國南門之外北面東上六戎之國西門之外東面南上五狄之國北門之外南面東上

集說曰夷蠻戎狄各從其方之門而以右爲尊獨南西東上者不然方氏以爲南面疑於君故與北面者同其上也

九采之國應門之外北面東上

疏曰此是九州之牧謂之采者以采取當州美物而貢天子故王制云千里之外曰采明堂無重門但有應門應是當也以當朝正門故謂之應門

四塞世告至此周公明堂之位也明堂也者明諸侯之尊卑也

集說曰四塞九州之外夷狄也若天子新卽位或其國君易世皆一來朝告至故云世告至也

昔殷紂亂天下脯鬼侯以饗諸侯是以周公相武王以伐紂武王崩成王幼弱周公踐天子之位以治天下六年朝諸侯於明堂制禮作樂頒度量而天下大服七年致政於成王

集說曰鬼國名易曰髙宗伐鬼方殺人以爲薦羞惡之極也故伐之頒讀爲班度爲丈尺髙卑廣狹也量謂豆區斗斛筐筥所容受致政以王事歸授之坡謂此恐勿辧蓋詩書及孔子之言無以周公爲天子者惟此篇與文王世子生梗爲疑但成王幼爲天子周公攝政居王前後所履者天子之位所行者天子之事則曰踐阼曰踐天子之位亦記者質筆闕之可也書稱復子明辟王莽援爲口實故九峯蔡氏以復命於王爲解然周公曰復子明辟下成王曰其退卽辟是至此方受君位而親之明矣若謂非失無復則太甲非失政者伊尹攝耳而言復政厥辟何也禮始封之君不臣諸父昆弟封君之子不臣諸父而臣昆弟則成王於周公猶不臣也家人父子未能則代之旣能則授之三古君臣誠質尙無多忌諱似不必曲爲說否五帝殊時三王異世逺矣若恐如莽操輩借以自文則六朝五季假禪代之名彼受終文祖受命神宗何解可易而塞此亂臣賊子之口也

成王以周公爲有勲勞於天下是以封周公於曲阜地方七百里革車千乘

注曰曲阜魯地上公之封地方五百里加魯以四等之附庸方百里者二十四並五五二十五積四十九開方之得七百里革車兵車也兵車千乘成國之賦也詩魯頌曰王謂叔父建爾元子俾侯於魯大啟爾字乃命魯公俾侯於東錫之山川土田附庸又曰公車千乘

命魯公世世祀周公以天子之禮樂是以魯君孟春乘大路載弧韣旂十有二旒日月之章祀帝於郊配以後稷天子之禮也

注曰孟春建子之月大路殷之祭天車也弧旌旗所以張幅也其衣曰韣天子之旌旗畫日月坡謂此言孟春郊帝以雜記孟獻子曰正月日至可以有事於上帝相合則周正之攺時攺月信矣若夫用天子禮樂之失程子詳之封五等國斥大疆界朱子以古今酌論皆不易也已見於論語注及周禮語類不具載

季夏六月以禘禮祀周公於大廟牲用白牡

注曰季夏建巳之月也禘大祭也周公曰大廟魯公曰世室羣公稱宮白牡殷牲也

尊用犧象山罍郁尊用黃目

集說曰尊酒器也犧犧尊也音莎者釋云刻畫鳳形娑娑然也讀如字者釋云畫爲牛形又云尊爲牛之形象象尊也以象骨飾尊一說尊爲象之形也山罍刻畫山云之狀於罍也郁尊盛郁鬯酒之尊也黃目黃彛也卣罍之類以黃金鏤其外爲目因名也

灌用玉瓚大圭薦用玉豆雕篹爵用玉琖仍雕加以璧散璧角爼用梡嶡

集說曰灌酌郁鬯以獻屍也以玉飾瓚故曰玉瓚以大圭爲瓚柄故言玉瓚大圭也薦祭時所薦葅醢之屬也玉豆以玉飾豆也篹籩也雕飾其柄故曰雕篹爵君酌酒獻屍杯也夏世爵名琖以玉飾之仍因也因爵形而雕飾之故曰仍雕也加者屍入室饋食竟夫人亞獻於屍也名爲加於時薦加豆籩也用璧角卽周禮內宰所謂瑤爵也夫人獻後則賓用璧散獻屍散角皆以璧飾其口此先言散後言角便文也虞爼名梡夏爼名嶡梡形四足如按嶡則加橫木於足中央爲橫距之形也

升歌淸廟下管象朱幹玉戚冕而舞大武皮弁素積裼而舞大夏昧東夷之樂也任南蠻之樂也納夷蠻之樂於大廟言廣魯於天下也

集說曰淸廟周頌升樂工於廟之堂上而歌此詩也下堂下也管匏竹也象象舞詩也堂下以管吹象舞之詩故云下管象也朱幹赤盾也玉戚玉飾斧柄也著衮冕而執此干戚以舞武王伐紂之樂又服皮弁見裼衣而舞夏后氏大夏之樂五冕皆周制故用以舞周樂皮弁三王之服故用以舞夏樂也昧任皆樂名廣魯於天下言周公勲業之盛廣及四夷故廣大其國禮樂之事以示天下也

君捲冕立於阼夫人副褘立於房中君肉袒迎牲於門夫人薦豆籩卿大夫贊君命婦贊夫人各揚其職百官廢職服大刑而天下大服

疏曰屍初入之時君待之於阼夫人立於東房中薦豆籩者謂朝踐及饋孰拜酳尸之時薦之集說曰副首飾也副之言覆以其覆被乎首而爲名詳見周禮追師及詩副笄六珈注疏褘褘衣也本王后之服亦以尊周公而用天子禮樂故得服之也房大廟之東南室也贊助也命婦內則世婦外則卿大夫之妻也揚舉也廢不舉也天下大服謂敬服周公之徳也

是故夏礿秋嘗冬烝春社秋省而遂大蠟天子之祭也注曰不言春祠魯在東方王東巡狩以春或闕之省讀爲狝狝秋田名也春田祭社秋田祭祊大蠟嵗十二月索鬼神而祭之坡謂若祭在孟月則嵗二月王方巡守何必闕春祠乎是祭用仲月明矣此一節且可爲大司馬春秋言社方夏冬言礿烝之證

大廟天子明堂庫門天子臯門雉門天子應門

集說曰魯無明堂而太廟如明堂之制天子五門路應雉庫臯由內而外路門亦曰畢門今魯庫門之制如天子臯門雉門之制如天子應門也

振木鐸於朝天子之政也

集說曰木鐸金口木舌發教令則振之所以驚動眾聴

山節藻棁

注曰山節刻欂盧爲山也藻棁畫侏儒柱爲藻文也疏曰此一節論魯之大廟之飾

復廟重檐

疏曰復廟上下重屋也重檐者謂就外檐下壁復安板檐以辟風雨之灑壁

刮楹達鄕

集說曰以密石摩柱使之精澤故云刮楹達通也鄕窻牖也每室四戶八窻窻戶相對故云達鄕

反坫出尊

集說曰兩君好防反爵之坫築土爲之在兩楹間而近南蓋獻酬畢則反爵於其上也出尊者尊在兩楹間坫在尊南故云出尊

崇坫康圭疏屏天子之廟飾也

集說曰崇髙也康讀爲亢亢舉也爲髙坫受賓之圭舉於其上也屏卽天子外屏之屏疏刻也刻之爲雲气蠱獸

鸞車有虞氏之路也鉤車夏后氏之路也大路殷路也乘路周路也

集說曰鸞車有鸞和之車也路與輅同鉤曲也車牀謂之輿輿之前闌曲故名鉤車也大路殷之木輅也乘路周之玉輅也

有虞氏之旂夏后氏之綏殷之大白周之大赤

集說曰四者旌旗之屬周禮交龍爲旂綏讀爲緌以旄牛尾注於杠首而垂之者也大白白色旗也大赤赤色旗也注云當言有虞氏之緌夏后氏之旂謂虞質於夏惟緌而已至夏世乃有旗之制也

夏后氏駱馬黑鬛殷人白馬黒首周人黃馬蕃鬛夏后氏牲尙黑殷白牡周騂剛

疏曰駱白黑相間也此馬白身黑鬛殷白馬純白似凶故黑頭也頭黑而鬛白從所尙也然類三代俱以鬛爲所尙也蕃赤也黃馬近赤而用赤鬛爲所尙也剛壯也騂言剛則白亦剛白言牡黑亦牡也

泰有虞氏之尊也山罍夏后氏之尊也著殷尊也犧象周尊也

疏曰或用三代或用四代者隨其禮存者而用之耳無別義也集說曰虞氏尙陶泰瓦尊也著者無足而底著於地也余見前章

爵夏后氏以琖殷以斝周以爵

集說曰夏爵名琖以玉飾之故其字從玉殷爵名斝稼也故畫爲禾稼周之爵則爵之形也其曰玉爵者則飾之以玉也

灌尊

集說曰灌鬯酒之尊也

夏后氏以雞夷殷以斝周以黃目

集說曰夷讀爲彛法也與余尊爲法故稱彛刻畫雞形於其上故名雞彛余見上章

其勺夏后氏以龍勺殷以疏勺周以蒲勺

集說曰周禮梓人爲飲器勺一升龍勺刻畫爲龍頭疏謂刻鏤通刻勺頭蒲勺者合蒲爲鳬頭之形其口微開如蒲艸本合而末微開也三者皆謂勺之柄頭耳

土鼓蕢桴葦籥伊耆氏之樂也

方氏曰以土爲鼓未有韗革之聲故也以凷爲桴未有斵木之利故也以葦爲籥未有截竹之精故也

拊搏玉磬揩擊大琴大瑟中琴小瑟四代之樂器也注曰拊搏以葦爲之充之以穅形如小鼓揩擊謂柷敔皆所以節樂者四代虞夏殷周也

魯公之廟文世室也武公之廟武世室也

注曰此二廟象周有文王武王之廟也世室者不毀之名也魯公伯禽也武公伯禽之孫也名敖

米廩有虞氏之庠也序夏后氏之序也瞽宗殷學也頖宮周學也

集說曰此言魯立四代之學魯所蔵粢盛米之廩卽虞氏之庠謂藏此米於學宮也亦教孝之義序者射也射以觀徳有先後之次焉樂師瞽蒙之所宗故謂之瞽宗頖半也諸侯曰頖宮以其半辟雍之制也孟子言夏曰校殷曰序

崇鼎貫鼎大璜封父天子之器也越棘大弓天子之戎器也

注曰崇貫封父越皆國名文王伐崇古者伐國遷其重器以分同姓大璜夏后氏之璜春秋傳曰分魯公以夏后氏之璜棘防也

夏后氏之鼓足殷楹鼓周縣鼓垂之和鐘叔之離磬女媧之笙簧

注曰足謂四足也楹謂之柱貫中上出也縣縣之簨虡也垂堯之共工也女媧三皇承宓羲者叔未聞也笙簧笙中之簧也世本作曰垂作鐘無句作磬女媧作笙簧疏曰和鐘調和之鐘離磬編離之磬皇氏云無句叔之別名

夏后氏之龍簨虡殷之崇牙周之璧翣

集說曰周官梓人爲簨虡橫曰簨植曰虡所以縣樂器也以龍形飾之故曰龍簨虡崇牙者崇重也謂刻畫大版重疊爲牙殷人於簨之上施崇牙以掛鐘磬也周人則又於簨上畫繒爲翣戴之以璧下縣五采之羽而掛於簨之角焉

有虞氏之兩惇夏后氏之四璉殷之六瑚周之八簋集說曰少牢禮曰執惇黍有蓋又曰設四惇皆南首惇之爲器有蓋有首也四者皆盛黍稷之器禮之有器時王各有制作故歷代寶而用之但時代漸逺古器之存者漸寡此魯所有之數耳

爼有虞氏以梡夏后氏以嶡殷以椇周以房爼

疏曰房俎如鄭言則俎頭各有兩足足下各別爲跗跗足背也足間橫者似堂之壁橫下二跗似堂之東西頭各有房也但古制難識不可悉知今依注略爲此意未知是否集說曰梡嶡見前章椇者俎之足間橫木爲曲橈之形如椇枳之樹枝也

夏后氏以楬豆殷玉豆周獻豆

集說曰楬不飾也木質而已獻讀爲莎獻尊刻畫鳳羽則此豆亦必刻畫鳯羽故名也

有虞氏服韍夏后氏山殷火周龍章

集說曰韍者祭服之蔽膝卽韠也虞氏直以韋爲之無文飾夏世則畫之以山殷人增之以火周人又加龍以爲文章天子備焉諸侯火而下卿大夫山士韎韋而已

有虞氏祭首夏后氏祭心殷祭肝周祭肺

方氏曰三代各祭其所勝蓋夏尙黑爲勝赤故祭心殷尙白爲勝靑故祭肝周尙赤爲勝白故祭肺

夏后氏尙明水殷尙醴周尙酒

疏曰儀禮設尊尙酒是周亦尙明水也禮運云澄酒在下則周不尙酒故注云言尙非也方氏曰明水者取於月之水故謂之明水則淡而無味醴則漸致其味酒則味之成者

有虞氏官五十夏后氏官百殷二百周三百

坡謂古圗志皆在王朝侯國非賜不能有此疑乃四代設官分職之典魯備而藏之卽所謂大訓與鼎大璜同作寶鎭耳觀孔子問官郯子可見其書之難得也

有虞氏之綏夏后氏之綢練殷之崇牙周之璧翣疏曰此皆防葬旌旗之飾綏卽前經注旄於竿首綢練謂綢杠以練又爲之旒崇牙刻繒爲崇牙之形飾旌旗之側璧翣翣扇也翣上戴之以璧陳之而鄣柩車

凡四代之服器官魯兼用之是故魯王禮也天下傳之久矣君臣未嘗相弒也禮樂刑法政俗未嘗相變也天下以爲有道之國是故天下資禮樂焉

注曰此蓋盛周公之徳耳春秋時魯三君弒又士之有誄由莊公始婦人髽而弔始於臺駘云君臣未嘗相弒政俗未嘗相變亦近誣矣

喪服小記第十五

朱子曰小記是解喪服傳

斬衰括髮以麻爲母括髮以麻免而以布

集說曰斬衰主人爲父之服也親始死子服布深衣去吉冠而猶有笄縰徒跣扱深衣前衽於帶將小斂乃去笄縰著素冠斂訖去素冠而以麻自項而前交於額上郤而繞於紒如著防頭然防頭今人名掠發此謂括髮以麻也母死亦然故云爲母括髮以麻言此禮與喪父同也免而以布專言爲母也蓋父喪小斂後拜賓竟子卽堂下之位猶括髮而踴襲絰帶以至大斂而成服母防則此時不復括髮而著布免以踴故云免而以布也其斬衰括髮齊衰免皆謂大事殯斂之時若其不當斂殯則大夫以上亦素弁士加素冠皆於括髮之上

齊衰惡笄以終喪

疏曰惡笄者榛木爲笄婦人質笄以卷髮帶以持身於其自捲持者有除無變故要絰及笄不須更易至服竟一除

男子冠而婦人笄男子免而婦人髽其義爲男子則免爲婦人則髽

集說曰吉時男子首有吉冠婦人首有吉笄若親始死男去冠女則去笄父喪成服男以六升布爲冠女則箭篠爲笄若喪母男則七升布爲冠女則榛木爲笄故云男子冠而婦人笄也男子免而婦人髽者言今遭齊衰之喪當襲斂之節男子著免婦人則髽其首也髽有二斬衰則麻髽齊衰則布髽皆名露紒髽露紒者去纚大紒也其義爲男子則免爲婦人則髽者言其義不過以此免與髽分別男女而已

苴杖竹也削杖桐也

疏曰苴者黯也心如斬斫貎必蒼苴必用竹者以其體圎性貞四時不攺明子爲父禮伸痛極自然圓足有終身之痛也削者殺也桐隨時凋落爲母喪外𨿽削殺服從時除而終身之心當與父同也

祖父卒而後爲祖母后者三年

注曰祖父在則其服如父在爲母也疏曰此一經論適孫承重之服

爲父母長子稽顙大夫弔之𨿽緦必稽顙

集說曰服重者先稽顙而後拜賓服輕者先拜賓而後稽顙父母尊也長子正體也故從重大夫弔於士是以尊臨卑𨿽是緦服之喪亦必稽顙而後拜蓋尊大夫不敢以輕待之也

婦人爲夫與長子稽顙其餘則否

集說曰婦人受重於他族故夫與長子之喪則稽顙其餘謂父母也降服移天其禮殺矣

男主必使同姓婦主必使異姓

注曰謂爲無主後者爲主也異姓同宗之婦也疏曰庾氏云喪有男主以接男賔女主以接女賔若父母之喪則適子爲男主適婦爲女主今或無正主遣他人攝主若攝男主必使喪家同姓之男若攝女主必使喪家異姓之女

爲父後者爲出母無服

注曰不敢以己私廢父所傳重之祭祀疏曰母爲父遣而母子至親義不可絕父猶在子皆爲出母服若父沒則適子一人不爲母服所以然者已系嗣烝嘗不敢以私親廢先祖之祀故無服

親親以三爲五以五爲九上殺下殺旁殺而親畢矣疏曰己上親父下親子合云以一爲三而云以三爲五者父子一體無可分之義又以父上親祖以子下親孫故言五也又不言以五爲七者蓋由祖以親曽髙二祖由孫而親曾孫孫爲情己逺故略其相親之防惟云九也上殺者服父三年祖殺至期應曽祖大功髙祖小功但其恩己疏故略從齊衰三月曾髙一等下殺者父服子期爲孫大功則曽孫宜五月但曽孫服曽祖三月故曽祖報亦一時也曽孫旣三月孫理不容異略同三月旁殺者據祖期則世叔宜九月而是父一體故加至期從世叔旣疏加所不及是以五月族世叔又疏故緦麻此外無服此發父而旁殺也祖加至期祖兄弟非己一體加亦不及便正五月族祖又疏故緦麻此外無服是發祖而旁殺也曽祖據期本應五月其兄弟爲族曽祖旣疏一等故宜三月此外及髙祖兄弟悉無服矣兄弟一體相爲期同堂兄弟九月從祖兄弟小功族兄弟三月此外無服是發兄弟而旁殺也父爲子期爲兄弟子宜九月而兄弟子爲世叔加期世叔旁尊無義可降故報以期且以兄弟之子不宜隔異與己子等所以至期同堂兄弟子服從伯叔無加亦正報五月族兄弟子又疏故宜緦耳此發子而旁殺也孫服祖期祖尊爲孫大功兄弟之孫服從祖五月故報之小功同堂兄弟之孫理自緦麻其外無服矣曽祖爲曽孫三月爲兄弟曽孫以無等降之故亦爲三月始自父母終於族人故云畢矣

王者禘其祖之所自出以其祖配之而立四廟庶子王亦如之

集說曰四廟謂髙曽祖禰四親廟也始祖居中爲五並髙祖之父祖爲七或世子有廢疾不可立而庶子立爲王者其禮制亦然趙氏曰禘王者之大祭也王者旣立始祖之廟又追始祖所自出之帝祀之於始祖之廟而以始祖配之也

別子爲祖繼別爲宗繼禰者爲小宗有五世而遷之宗其繼髙祖者也是故祖遷於上宗易於下尊祖故敬宗敬宗所以尊祖禰也

疏曰族人一身事四宗事親兄弟之適是繼禰小宗也事同堂兄弟之適是繼祖小宗也事再從兄弟之適是繼曾祖小宗也事三從兄弟之適是繼髙祖小宗也小宗凡四獨云繼禰者初皆繼禰爲始據初而言之也集說曰別子有三一是諸侯適子之弟別於正嫡二是異姓公子來自他國別於本國不來者三是庶姓之起於是邦爲卿大夫而別於不仕者皆稱別子也爲祖者別與後世爲始祖也繼別爲宗者別子之後世世以適長子繼別子與族人爲百世不遷之大宗也繼禰者爲小宗謂別子之庶子以其長子繼己爲小宗而其同父之兄弟宗之也五世者髙祖至孫之子此子於父之髙祖無服不可統其父同髙祖之兄弟故遷易而各從其近者爲宗矣故曰有五世而遷之宗其繼髙祖者也四世之時尙事髙祖五世則於髙祖之父無服是祖遷於上也四世之時猶宗三從族人至五世則不復宗四從族人矣是宗易於下也宗是先祖正體惟其尊祖是以敬宗也

庶子不祭祖者明其宗也

疏曰此言庶子則是父庶父庶卽不得祭父何假言祖故知是宗子庶子俱爲適士適士得立二廟自禰及祖是適宗子得立祖廟祭之而已是祖庶𨿽俱爲適士得自立禰廟而不得立祖廟正是推本崇適明有所宗也

庶子不爲長子斬不繼祖與禰故也

疏曰此與父是適爲長子斬互相明但記文混正不知防世之適得遂玆極服馬季長云五世之適父乃服斬此言不繼祖禰則不必五世庾氏云用恩則禰重用義則祖重父之與祖各有一重故至己承二重而爲長子斬若不繼祖則不爲長子三年也

庶子不祭殤與無後者殤與無後者從祖祔食

集說曰上中下殤見前篇蓋未成人而死者也無後者謂成人未昏或已娶而無子而死者也庶子所以不得祭此二者以己是父之庶子不得立父廟故不得自祭其殤子也若己是祖之庶孫不得立祖廟故無後之兄弟己亦不得祭之也祖廟在宗子之家此殤與此無後者當祭祖之時親者共其牲物宗子主其禮四時隨宗子之家而祭也義具曽子問疏

庶子不祭禰者明其宗也

集說曰庶子不得立禰廟故不得祭禰所以然者明主祭在宗子廟必在宗子之家也庶子𨿽貴止得供具牲物而宗子主其禮也上言庶子不祭祖是猶得立禰廟以其爲適士也此言不祭禰以此庶子或下士或未仕故不得立廟以祭禰也

親親尊尊長長男女之有別人道之大者也

疏曰此論服之降殺親親謂父母也尊尊謂祖及曽祖髙祖也長長謂兄及旁親也不言卑幼舉尊長則卑幼可知也男女之有別者若爲父斬爲母齊衰姑姊妹在室期出嫁大功爲夫斬爲妻期之屬是也此四者於人之道爲最大

從服者所從亡則己屬從者所從𨿽沒也服

疏曰服術有六其一是徒從徒空也與彼非親屬空從此而服彼徒中有四一是妾爲女君之黨二是子從母服於母之君母三是妾子爲君母之黨四是臣從君而服君之黨此四徒之中惟女君𨿽沒妾猶服女君之黨餘三徒所從旣亡則止而不服已止也屬者骨血連續以爲親也亦有三一是子從母服母之黨二是妻從夫服夫之黨三是夫從妻服妻之黨此三從𨿽沒猶從之服其親也

妾從女君而出則不爲女君之子服

集說曰妾謂女君之侄娣也其來也與女君同入故服女君之子與女君同若女君犯七出而出則此侄娣亦從之出子死母自爲子猶期侄娣不服義絕故也

禮不王不禘

集說曰禘王者之大祭諸侯不得行之故云不王不禘石梁王氏曰此句合在王者禘其祖之所自出上錯亂在此

世子不降妻之父母其爲妻也與大夫之適子同注曰世子天子諸侯之適子也不降妻之父母爲妻故親之也疏曰其爲妻亦不降與大夫之適子爲妻同也防服齊衰不杖章稱大夫之適子爲妻

父爲士子爲天子諸侯則祭以天子諸侯其屍服以士服

注曰祭以天子諸侯養以子道也屍服士服父本無爵子不敢以己爵加之嫌於卑之

父爲天子諸侯子爲士祭以士其屍服以士服

注曰謂父以罪誅屍服以士服不成爲君也天子之子當封爲王者後以祀其受命之祖云爲士則擇其宗之賢若微子者不必封其子爲王者後及所立爲諸侯祀其先君以禮卒者屍服天子諸侯之服如遂無所封立則屍也祭也皆如士不敢僣用尊者衣物

婦當防而出則除之

集說曰婦當舅姑之防而爲夫所出則卽除其服恩義絕故也

爲父母喪未練而出則三年旣練而出則已

集說曰女嫁爲父母期若未小祥而爲夫所出值兄弟之小祥則隨兄弟喪三年之受爲與夫絕族故其情復隆於父母也若在父母小祥後被出則是已之期服己除不可更同兄弟爲三年服所以然者若反本服須隨兄弟之節兄弟小祥之後無服變節於女遂止也

未練而反則期旣練而反則遂之

集說曰若被出後遇父母之喪未及期而夫命之反則但終期服反在期後則遂終三年蓋緣己隨兄弟小祥服三年之受不可中廢也

再期之喪三年也期之喪二年也九月七月之喪三時也五月之喪二時也三月之喪一時也

注曰言喪之節應嵗時之气集說曰儀禮大功章有中殤七月之文卽此七月也

故期而祭禮也期而除喪道也祭不爲除喪也

注曰此謂練祭也禮正月存親親亡至今而期期則宜祭期天道一變哀惻之情益衰衰則宜除不相爲也疏曰祭𨿽不爲除喪除喪與祭同時總而言之練祭祥祭亦名除喪也

三年而後葬者必再祭其祭之間不同時而除喪疏曰觀此及下文云除成喪者朝服縞冠是練祥之祭總名除喪集說曰孝子以事故不得及時治葬中間練祥時月以屍柩尙存不可除服今葬畢必舉練祥兩祭故云必再祭也間不同時者當異月也旣祔明月練而祭男子除首絰婦人除要絰又明月祥而祭必異月者以葬與練祥本異嵗宜異時也而除喪者祥則除不禫

大功者主人之喪有三年者則必爲之再祭朋友虞祔而已

集說曰大功者主人之喪謂從父兄弟來主此死者之喪也三年者謂死者有妻與子妻旣不可爲主而子又幼小別無近親故從父兄弟主之必爲之主行練祥二祭朋友疎於大功但爲之虞祔而已大功爲之再祭則小功緦麻爲之練祭可也

士妾有子而爲之緦無子則已

集說曰喪服云大夫爲貴妾緦𨿽無子猶服之士卑故妾之有子者爲之緦無則已不別貴賤

生不及祖父母諸父昆弟而父稅喪己則否

集說曰稅者日月已過始聞其死追而爲之服也此言生於他國而祖父母諸父昆弟皆在本國已皆不及識之今聞其死而日月已過父則追而服之己則不服也坡謂此禮大可疑以祖父母言之夫逮事父母則王父母終身諱之豈有父制重服而子不稅乎又孫爲祖期已終以其父之三年未畢也猶縞冠武豈有父當服而子不稅乎萬一己爲大夫於他國得立三廟旣不稅祖服而可立祖廟乎萬一已是門子父沒而祖方喪當稅承重乎抑否乎此禮難通

爲君之父母妻長子君已除喪而後聞喪則不稅集說曰卿大夫爲君之父母妻長子皆有服今以出使他國或以事久畱君除喪之後已始聞喪不追服也

降而在緦小功者則稅之

集說曰此句承父稅喪己則否之下誤在此降者殺其正服也如叔父及適孫正服皆不杖期死在下殤則皆降服小功如庶孫之中殤以大功降而爲緦也從祖昆弟之長殤以小功降而爲緦也如此者皆追服之檀弓曽子所言小功不稅是正服小功非謂降也凡降服重於正服詳見儀禮坡謂儀禮降服正服明分二條昌黎韓公與李祕書論此乃混引爲一又不及詳此節甚矣禮之難也

近臣君服斯服矣其餘從而服不從而稅

集說曰近臣卑賤之臣也此言小臣有從君往他國旣返而君之親防已過服之月日君稅之此臣亦從君而服其餘謂卿大夫之從君出爲介爲行人宰史者返而君服限未滿亦從君而服若在限外而君稅則不從君而稅也

君𨿽未知喪臣服已

集說曰此言君在他國而本國有喪君𨿽未知而諸臣之畱國者自依禮成服不待君返也

虞杖不入於室祔杖不升於堂

集說曰虞祭在寢祭後不以杖入室祔祭在祖廟祭後不以杖升堂皆殺哀之節也

爲君母后者君母卒則不爲君母之黨服

疏曰爲君母后者謂無適立庶爲後也妾子於君母之黨悉徒從君母卒則不服今旣君母沒爲後者嫌同於適服君母之黨故特明之謂與不爲後同也

絰殺五分而去一杖大如絰

注曰如要絰也疏曰知如要絰者以其同在下之物也朱子曰首絰大一搤只是拇指與第二指一圍集說曰喪服傳曰苴絰大搹左本在下去五分一以爲帶絰大搹者謂首絰也五分減一分則要絰之大也麻在首在要皆曰絰分言之則首曰絰要曰帶所以五分者象五服之數也搹者搤也

妾爲君之長子與女君同

集說曰女君爲長子三年妾亦同服三年以正統故重也

除喪者先重者易服者易輕者

集說曰男子重在首婦人重在要凡所重者有除無變故𨿽卒哭不受輕服直至小祥而男子除首絰婦人除要除此之謂除防者先重者也易服者謂先遭重喪後遭輕防而變易其服也輕謂男子要婦人首也此言先是斬衰虞而卒哭己變葛絰葛絰之大小如齊衰之麻絰今忽又遭齊衰之喪齊衰要首絰皆牡麻牡麻重於葛也服宜從重故男不變首女不變要以其所重也但以麻易男要女首而已故云易服者易輕者也若未虞卒哭則後防不能變

無事不辟廟門哭皆於其次

集說曰辟開也廟門殯宮之門也鬼神尙幽闇故有事則辟無事不辟也次倚廬也朝夕之哭與受弔之哭皆卽門內之位若或晝或夜無時之哭則皆於倚廬也

復與書銘自天子達於士其辭一也男子稱名婦人書姓與伯仲如不知姓則書氏

集說曰復招魂以復魄也書銘書死者名字於明旌也檀弓疏云士喪禮爲銘各以其物士長三尺大夫五尺諸侯七尺天子九尺若不命之士以緇長半幅長一尺防末長終幅長二尺總長三尺周禮天子之復曰臯天子復諸侯則曰臯某甫復此言天子達於士其辭一者殷以上質不諱名故臣可以名君男子稱名謂復與銘皆名之也婦人銘則書姓及伯仲此亦殷禮如周則必稱夫人也姓如魯姬齊姜也氏如孟孫三家之屬殷無世系六世而婚故婦人有不知姓者周則不然有宗伯掌定系世百世婚姻不通故必知姓也

斬衰之葛與齊衰之麻同齊衰之葛與大功之麻同麻葛皆兼服之

集說曰上章言絰殺皆是五分去一此言斬衰旣虞受服之葛首絰要帶與齊衰初死之麻絰大小同齊衰變服之葛絰與大功初死之麻絰大小同麻葛皆兼服之者謂居重喪而遭輕喪服麻又服葛也上章言男子易要絰不易首絰故首仍重喪之葛要乃輕喪之麻也婦人卒哭後無變上下皆麻此言麻葛兼服者止謂男子耳

報葬者報虞三月而後卒哭

集說曰報讀爲赴急疾之義謂家貧或以他故不得待三月死而卽葬者旣疾葬亦疾虞虞以安神不可後也卒哭是奪於哀痛故不忍急猶待三月也

父母之喪偕先葬者不虞祔待後事其葬服斬衰集說曰父母之喪偕卽曽子問並有喪言父母同時死也葬先輕而後重先葬葬母也不虞祔不爲母設虞祭祔祭也蓋葬母之明日卽治父葬葬父畢虞祔然後爲母虞祔故云待後事祭則先重而後輕也其葬母亦服斬衰者從重也以父未葬不敢變服也言其葬服斬衰則虞祔各以其服矣及練祥皆然卒事反服重

大夫降其庶子其孫不降其父

疏曰大夫爲庶子不爲大夫者服大功而防服條例云父之所不服子亦不敢服故大夫不服其妾而妾子爲母大功也今嫌旣降其子亦厭其孫故此明𨿽降其子不厭其孫庶子之子不降其父猶爲三年也

大夫不主士之喪

集說曰謂士死無主後其親屬有爲大夫者不得主其防尊故也

爲慈母之父母無服

疏曰此慈母父𨿽命爲母子而本非骨肉故子爲其父母無服爲恩所不及也

夫爲人後者其妻爲舅姑大功

注曰以不貳降疏曰賀云此謂子出時已昏故此婦還服本舅姑大功若子出時未昏至所爲後家方昏者不服本舅姑以婦本是路人來又恩義不相接今案夫爲本生父母期故其妻降一等服大功是從夫而服不論識前舅姑與否假令夫之伯叔在他國而死其婦𨿽不識豈不從夫服也熊氏云恐賀義未盡善

士祔於大夫則易牲

集說曰祖爲大夫孫爲士孫死祔祖則用大夫牲士牲卑不可祭於尊者也如妾無妾祖姑可祔則易牲而祔於女君也若有士則當祔士故雜記云士不祔於大夫謂先祖兄弟有爲士者當祔於士不得祔於大夫也

繼父不同居也考必嘗同居皆無主後同財而祭其祖禰爲同居有主後者爲異居

集說曰母再嫁而子不隨往則此子與母之繼夫猶路人也故自無服矣今此子無大功之親隨母以往其人亦無大功之親故云同居皆無主後也於是以其貨財爲此子同築宮廟使之祭祀其先如此則是繼父同居其服期也異居有三一是昔同今異二是今𨿽同居卻不同財三是繼父自有子卽爲異居異居者服齊衰三月而已然上旣云皆無主後爲同居此云有主後者爲異居則此子有子亦爲異居也

哭朋友者於門外之右南面

疏曰門外寢門外也右西邊也向南爲主以對答弔賔

祔葬者不筮宅

集說曰宅謂塋壙也前人之葬已筮而吉故祔葬則不必再筮也

士大夫不得祔於諸侯祔於諸祖父之爲士大夫者其妻祔於諸祖姑妾祔於妾祖姑亡則中一以上而祔祔必以其昭穆

集說曰公子公孫之爲士爲大夫者不得祔於先君之廟也諸祖父其祖爲國君者之兄弟也諸祖姑諸祖父之妻也若祖爲國君而無兄弟可祔亦祔宗族之疏不爲諸侯者也上言士易牲而祔於大夫而大夫不得易牲而祔諸侯者諸侯之貴絕宗故大夫士不得親之也妄祔於妾祖姑言妾死則祔於祖之妾也亡無也中間也若祖無妾則又間曽祖一位而祔髙祖之妾故云亡則中一以上而祔也所以間曽祖者以昭穆之次不同列祔必以昭穆也

諸侯不得祔於天子天子諸侯大夫可以祔於士集說曰卑孫不可祔於尊祖孫貴而不祔其祖之爲士者是自尊而卑其祖不可也故可以祔於士

爲母之君母母卒則不服

注曰母之君母外祖適母徒從也所從亡則已

宗子母在爲妻禫

集說曰父在則適子爲妻不杖不杖則不禫父沒母存則杖且禫矣此宗子百世不遷者也恐疑於宗子之尊厭其妻故明言𨿽母在亦當爲妻禫也然則非宗子其餘適庶母在爲妻並不禫矣

爲慈母后者爲庶母可也爲祖庶母可也

疏曰傳曰妾之無子者妾子之無母者父命爲子母而子服此慈母三年此爲慈母后之義也記者觸類言之言妾子亦可爲庶母后也爲庶母后者謂妄經有子而子死者他妾多子則父命他妾之子爲無子之妾立後與爲慈母后同也祖庶母者己父之妾亦經有子子死今無也己命己之妾子後之故呼父妾爲祖庶母亦服之三年如己母矣必知妄經有子者若無子則不得立後故也賀瑒云𨿽有子道服於慈庶母三年而猶爲己母不異異於後大宗而降本也

爲父母妻長子禫

集說曰此言當禫之防有此四者然妻爲夫亦禫又慈母之喪無父在亦禫記者略耳

慈母與妾母不世祭也

集說曰不世祭者謂子祭之而孫不祭也上章言妾祔於妾祖姑者疏云妾無廟今乃云祔及髙祖當是爲壇以祔之耳

丈夫冠而不爲殤婦人笄而不爲殤

注曰言成人也婦人許嫁而笄未許嫁與丈夫同坡謂此釋儀禮自年十九以下爲殤也古者二十而冠故曰冠則不謂殤也婦人十五而笄然則婦人分長中下之殤當自有年數特未有考耳未許嫁則未笄故注云與丈夫同言同以十九以下爲殤也

爲殤後者以其服服之

注曰言爲後者據承之也殤無爲人父之道以本親之服服之疏曰爲殤後者謂大宗子在殤中而死族人爲後大宗而不得後此殤者爲子也旣不後殤而宗不可絕今來爲後殤者之人而以殤者父爲父而依兄弟之服服此殤也注言據承之者旣不與殤爲子則不應云爲後今言爲後是據己承其處爲言也云以本親之服服之者依其班秩如本列也爲人後者若子於無後之宗旣爲殤者父作子則應服以兄弟之服而云以本親之服服者當在未後之前不復追服不責人以非時之恩故推此時本親兄弟亡在未後之前者亦宜終其本服之日月惟爲後之後如有母亡而猶在三年之內則宜接其餘服不可以吉居凶若出三年則不追服矣坡謂果已冠自是成人大宗重適之本自當立後爲後者自當如子何須特著此禮且明言爲殤後何以知其已冠抑萬一宗子殤死大宗理不可絕來後者於此殤宜何服則難通矣不俟二十而冠惟左傳魯襄十二嵗晉悼爲之冠或是諸侯之禮陳注未可爲據且依注疏

久而不葬者惟主喪者不除其餘以麻終月數者除喪則已

集說曰主喪者不際謂子於父妻於夫孤孫於祖父母臣於君未葬不得除衰絰也麻終月數者期以下至緦之親以主人未葬不得變葛故服麻以至月數足而除不待主人葬後之除也然其服猶必収蔵以俟送葬也坡謂疏云前儒說主喪不除無爲下流之義如父爲長子三年服問曰君所主夫人妻太子適婦此皆主喪者皆不在不除之例蓋無緣以卑之未葬而使尊者長服衰絰也

箭笄終喪三年齊衰三月與大功同者繩屨

集說曰前章言齊衰惡笄以終喪是女子爲母也此言箭笄三年女子在室爲父也箭篠也齊衰爲尊大功爲卑然三月者恩之輕九月者恩稍重故可以同用繩屨此制禮者淺深之宜也繩屨麻繩爲屨也

練筮日筮屍視濯皆要絰杖繩屨有司告具而後去杖筮日筮屍有司告事畢而後杖拜送賔大祥吉服而筮屍

集說曰練小祥也筮日筮小祥之日也筮屍筮爲尸之人也視濯視祭器之濯滌也小祥除首絰惟有要絰屨又變爲繩麻將欲小祥則預著此小祥之服以臨此三事所以然者三事悉是爲祭祭欲吉故預服也不言衰與冠者亦同小祥矣有司謂執事者向者變服猶杖今執事者告三事辦具將欲臨事故孝子卽去杖而致敬此三事者惟筮日筮屍有賔來今執事者告筮占之事畢則孝子復執杖以拜送於賔視濯無賔故不言至大祥時則吉服行事矣吉服朝服也不言筮日視濯與小祥同可知也大祥則並去絰杖繩屨故不云

庶子在父之室則爲其母不禫

集說曰此言不命之士父子同室者若異宮則禫之

庶子不以杖卽位

集說曰此言適庶俱有父母之防者適子得執杖進阼階哭位庶子至中門外則去之矣

父不主庶子之喪則孫以杖卽位可也

集說曰父主適子喪而有杖故適子之子不得以杖卽位避祖之尊故然非厭之也今父旣不主庶子之喪故庶子之子得以杖卽位祖不厭孫孫得伸也父皆厭子故舅主適婦喪而適子不杖大夫不服賤妾故妾子亦以厭而降服以服其母祖𨿽尊貴不厭其孫故大夫降庶子而孫不降其父也

父在庶子爲妻以杖卽位可也

集說曰舅主適婦故適子不得杖舅不主庶婦故庶子爲妻可以杖卽位此以卽位言者蓋庶子厭於父母𨿽有杖不得持以卽位故明言之也

諸侯弔於異國之臣則其君爲主

集說曰君無弔外臣之禮若來在此國而適遇其卿大夫之防則弔之以主君之故耳故主君代其臣之子爲主子不敢當主中庭北面哭不拜

諸侯弔必皮弁錫衰所弔𨿽已葬主人必免主人未喪服則君亦不錫衰

集說曰錫者治其布使之滑易也國君自弔其臣則素弁環絰錫衰弔異國臣則皮弁錫衰也凡免之節大功以上爲重服自始死至葬卒哭後乃不復免小功以下爲輕服自始死至殯殯後不復免至葬啟殯之後而免以至卒哭如始死今人君來弔𨿽非服免之時必爲之免以尊重人君故也主人必免謂大功以上小功以下則不然也禮旣殯而成服此言未喪服謂未成服也

養有疾者不喪服遂以主其喪非養者入主人之喪則不易己之喪服養尊者必易服養卑者否

集說曰親屬無近親而過疾者己往養之而身有防服則釋去其服惡其凶也故云養有疾者不喪服若此疾者遂死旣無主後已旣養之當遂主其防蓋養者於死者有親也然亦不著已之喪服故云遂以主其喪非養者入主人之喪謂疾時不曾釋服來致其養今死乃入來主其喪則亦不易去己之喪服也尊謂父兄卑謂子弟

妾無妾祖姑者易牲而祔於女君可也

注曰女君適祖姑也易牲而祔則凡妾下女君一等疏曰下一等若女君少牢妾則特牲若女君特牲

妾則特豚也集說曰妾當祔於妄祖姑上章言亡則中一以上而祔是祔髙祖之妾今又無髙祖妾則當易妾之牲而祔於適祖始

婦之喪虞卒哭其夫若子主之祔則舅主之

集說曰婦謂凡適婦庶婦也虞卒哭在寢祭婦也祔於廟祭舅之母也尊卑異故所主不同

士不攝大夫士攝大夫惟宗子

集說曰士喪無主不敢使大夫兼攝爲主若士是宗子則主防之任可使大夫攝之以宗子尊故也一說大夫之喪無主士不敢攝而主之若士是宗子則可

主人未除喪有兄弟自他國至則主人不免而爲主集說曰葬後而君弔之則非時亦免以敬君故新其事也兄弟親屬也親則尙質故不免而爲主也

陳器之道多陳之而省納之可也省陳之而盡納之可也

集說曰陳器陳列從葬之明器也凡朋友賔客所贈遺之明器皆當陳列所謂多陳之也而所納於壙者有定數故云省納之可也省減殺也若主人所作者依禮有限故云省陳之而盡納之可也

奔兄弟之喪先之墓而後之家爲位而哭所知之喪則哭於宮而後之墓

集說曰兄弟天倫也所知人情也系於天者情急於禮由於人者禮勝於情宮故殯宮也

父不爲眾子次於外

集說曰適長子死父爲之居喪次於中門外庶子自若居寢也

與諸侯爲兄弟者服斬

集說曰卿大夫於君自應服斬若不爲卿大夫而有五屬之親者亦皆服斬衰此記者恐疑服本親兄弟之服故特明之蓋謂國君之兄弟先爲本國卿大夫今居他國未仕而本國君卒以有兄弟之親又是舊君必當反而服斬也不言與君爲兄弟而言與諸侯爲兄弟明在異國也若俱爲諸侯則各依本服

下殤小功帶澡麻不絕本詘而反以報之

集說曰本是期服之親以死在下殤降爲小功故云下殤小功也其帶以澡麻爲之謂戛治其麻使之潔白也不絕本不斷去其根也報猶合也垂麻向下又屈之而反向上以合而糾之故云屈而反以報之也凡殤服之麻皆散垂此則不散首絰麻無根而要帶猶有根皆示其重也

婦祔於祖姑祖姑有三人則祔於親者

集說曰此言祔廟之禮三人或有二繼也親者謂舅所生母也

其妻爲大夫而卒而後其夫不爲大夫而祔於其妻則不易牲妻卒而後夫爲大夫而祔於其妻則以大夫牲疏曰此謂始來仕而無廟者若有廟則死者當祔於祖不得祔於妻也若宗子去他國以廟從則祔於祖矣集說曰妻卒時夫爲大夫卒後夫黜退遂死以無祖廟故祔於妻之禮止得依夫今所得用之牲不得易用昔大夫之牲也若妻死時夫未爲大夫死後夫乃爲大夫而死今祔祭其妻則得用大夫牲矣

爲父後者爲出母無服無服也者喪者不祭故也集說曰出母父所棄絕爲他姓之母以死則有他姓之子服之蓋居喪者不祭若喪他姓之母而廢已宗廟之祭豈禮也哉故爲父後者不喪出母重宗祀也然𨿽不服猶以心喪自居爲恩也非爲後者期而不禫朱子曰出母爲父後者無服此尊祖敬宗家無二主之意先王制作精微不苟蓋如此

婦人不爲主而杖者姑在爲夫杖母爲長子削杖女子子在室爲父母其主喪者不杖則子一人杖

集說曰此明婦與女當杖之禮女子在室而爲父母杖者以無男昆弟而使同姓爲攝主也

緦小功虞卒哭則免

集說曰緦與小功服之輕者也殯之後啟之前𨿽有事不免及虞與卒哭則必免不以恩輕而略於後也

旣葬而不報虞則𨿽主人皆冠及虞則皆免

集說曰前章言赴葬者赴虞今言不赴虞謂以事故阻之也旣未得虞故且冠以飾首及虞則主人至緦小功者皆免也

爲兄弟旣除喪已及其葬也反服其服報虞卒哭則免如不報虞則除之

注曰小功以下

逺葬者比反哭者皆冠及郊而後免反哭

集說曰逺葬謂葬地在四郊之外也葬訖而反主人以下皆冠道路不可無飾也及至郊乃去冠著免而反哭於廟焉

君弔𨿽不當免時也主人必免不散麻𨿽異國之君免也親者皆免

疏曰大斂之前著免大功以上散麻大斂之後著冠不散麻糾其垂也至啟殯之後已葬之前亦免大功以上亦散麻君弔𨿽不當免時必著免不散麻帶貶於大斂之前旣啟之後也異國君來主人旣免大功以上親者俱從免敬異國君也異國尙然已君來弔則親者皆免可知也

除殤之喪者其祭也必除成喪者其祭也朝服縞冠集說曰謂冠端也殤無虞卒哭及練之變服其除服之祭用冠端黃裳此於成人爲釋禫之服所以異於成人之防也若除成人之喪則祥祭用朝服縞冠朝服冠緇衣素裳今不用冠而用縞冠是未純吉之祭服也禫祭始從端知端黃裳者若素裳則與朝服純吉同若裳又與上士吉服端同故知此爲黃裳也

奔父之喪括髮於堂上袒降踴襲絰於東方奔母之喪不括發袒於堂上降踴襲免於東方絰卽位成踴出門哭止三日而五哭三袒

集說曰不言笄纚者異於始死時也至卽以麻括發於殯宮之堂上袒去上衣降阼階之東而踴踴畢而升堂襲掩所袒之衣而著要絰於東方東方者東序之東也此奔父喪之禮如此若奔母防初時括發至又哭以後至於成服皆不括發其袒於堂上降踴者與父同父則括發而加絰母則不括發而加免此所異也著免加要絰而卽位於阼階之東而更踴故云絰卽位成踴也其卽位成踴父母皆然出門出殯宮之門而就廬次也故哭者止初至一哭明日朝夕哭又明日朝夕哭所謂三日而五哭也三袒者初至袒明日朝袒又明日朝袒也此謂已殯而來者若未殯之前而來當與在家同不得減殺也

適婦不爲舅姑後者則姑爲之小功

注曰謂夫有廢疾他故若死而無子不受重者小功庶婦之服也凡父母於子舅姑於婦將不傳重於適及將所傳重者非適服之皆如庶子庶婦也

禮記述注卷十四

欽定四庫全書

禮記述注卷十五

安溪李光坡撰

大傳第十六

注曰記祖宗人親之大義

禮不王不禘王者禘其祖之所自出以其祖配之方氏曰此禘也以其非四時之常祀故謂間祀以其及祖之所自出故謂追享以其比常祭特大故謂大祭以其猶事生之有享焉故謂之肆獻祼名𨿽不同通謂之禘

諸侯及其太祖大夫士有大事省於其君幹祫及其髙祖

集說曰上言諸侯不得行禘此言諸侯以下有祫祭之禮二昭二穆與太祖而五者諸侯之廟也諸侯之祫固及其太祖矣而不得及太祖之所自出大事者周禮司勲六功中有事功大事卽大功也省善也大夫三廟上士二廟下士一廟不敢私行祫禮若有大功善於其君君許之祫亦上及於髙祖幹者自下幹上之義以卑者而行尊者之禮故謂之幹疏云此言支庶爲大夫士耳若適亦有太祖有太祖者鬼其百世若有善而得祫則亦祫於太祖廟中徧祫太祖以下也

牧之野武王之大事也旣事而退柴於上帝祈於社設奠於牧室遂率天下諸侯執豆籩逡奔走追王大王亶父王季歷文王昌不以卑臨尊也

集說曰旣事殺紂之後也燔柴以告天陳祭以告社奠告行主於牧野之館室然後率諸侯以祭告祖廟逡疾也疾奔走言勸事也追加先公以天子之號者蓋爲不可以諸侯之卑號臨天子之尊也坡謂諸侯太祖而下四親廟是上及髙祖大夫士幹祫及髙祖今追王亦及髙祖蓋情禮之極王者不過於此而大夫士亦可以推及於此追王自周公相成王事記者連言耳則程子以服制定上下通得祀及四親先聖後聖其同符如此疏云此論武王伐紂追王上尊祖禰之事與前相接也

上治祖禰尊尊也下治子孫親親也旁治昆弟合族以食序以昭繆別之以禮義人道竭矣

注曰治猶正也繆讀爲穆聲之誤也竭盡也疏曰上主敬故云尊尊下主恩故云親親旁治逾逺疏也合防族人以食之禮又序次族人以昭穆之事所謂旁治也別之以禮義二句總結上熊氏曰言此三事皆分別之使燦然有禮截然有義人倫之道竭盡無餘矣坡謂此承上文敬所尊而及愛所親以起下文治天下所因所革之意

聖人南面而聴天下所且先者五民不與焉一曰治親二曰報功三曰舉賢四曰使能五曰存愛五者一得於天下民無不足無不贍者五者一物紕繆民莫得其死聖人南面而治天下必自人道始矣

集說曰民不與焉謂未及治民也治親卽上治下治旁治也君使臣以禮故功曰報行成而上故賢曰舉藝成而下故能曰使一得猶皆得也贍賙也物事也紕繆舛戾也民莫得其死言此五事之得失關國家之治亂也人道申言上文之意坡謂存愛者言天子存二代之後乃斯民之所遺愛也與上四者皆忠厚之道以周禮秋官八議差次之而知其然如陳注則僅有四者似非也

立權度量考文章攺正易服色殊徽號異器械別衣服此其所得與民變革者也

集說曰權稱錘度丈尺量斗斛也文章典籍也正者年之始朔者月之初服之色隨所尙而變易赤白黒也徽旌旗之屬徽之號亦隨所尙而殊異如殷之大白周之大赤之類也器者禮樂之器械者軍旅之器別衣服者周吉服九章虞以十二章殷凶不厭賤周貴則降卑也時王因革不同此七者以立考攺易殊異別爲言是與民變革者也

其不可得變革者則有矣親親也尊尊也長長也男女有別此其不可得與民變革者也

集說曰此天地之常經故不可變革

同姓從宗合族屬異姓主名治際防名著而男女有別疏曰此一節論同姓從宗異姓主名明男女有別之事集說曰同姓父族也從宗從大宗小宗也合聚其族之親屬則無離散陵犯之事異姓他姓之女來歸者也禮莫大於分分莫大於名卑者爲婦尊者爲母以婦與母之名治昏姻交際防合之事名分顯著尊卑有等然後男女有別而無淫亂賊逆之禍也

其夫屬乎父道者妻皆母道也其夫屬乎子道者妻皆婦道也謂弟之妻婦者是嫂亦可謂之母乎名者人治之大者也可無愼乎

集說曰屬聯也父之兄弟爲伯叔父則其妻謂之伯叔母兄弟之子爲從子則其妻謂之婦此於昭穆爲宜弟之妻不可謂之爲婦猶兄之妻不可謂之爲母以紊昭穆也故云謂弟之妻婦者是嫂亦可謂之母乎言皆不可也

四世而緦服之窮也五世袒免殺同姓也六世親屬竭矣其庶姓別於上而戚單於下昏姻可以通乎

集說曰四世髙祖也同髙祖者服緦麻服盡於此矣故云服之窮也五世袒免謂共承髙祖之父者相爲袒免而已是減殺同姓也六世則共承髙祖之祖者並袒免亦無矣故曰親屬竭也上指髙祖以上也姓爲正姓氏爲庶姓故魯姬姓而三家各自爲氏春秋諸國皆然是庶姓別異於上世也戚親也單盡也四從兄弟恩親已盡各自爲宗是戚單於下也殷人五世以後則相與通昏故記者設問云今𨿽周世昏姻可以通乎

系之以姓而弗別綴之以食而弗殊𨿽百世而昏姻不通者周道然也

集說曰周禮大宗百世不遷庶姓𨿽別而有本姓世系以聯系之不可分別也又連綴族人以飲食之禮不殊異也𨿽百世之逺無通昏之事此周道所以爲至而人始異於禽獸者也此是答上文設問之辭坡謂自其夫屬乎父道至此皆因異姓主名治際防而推說盡之

服術有六一曰親親二曰尊尊三曰名四曰出入五曰長幼六曰從服

注曰術猶道也疏曰親親者父母爲首次妻子伯叔尊尊者君爲首次公卿大夫名者若伯叔母及子婦弟婦兄嫂之屬出入者女在室爲入適人爲出及爲人後者長幼者長謂成人幼謂諸殤從服者下文六等是也

從服有六有屬從有徒從有從有服而無服有從無服而有服有從重而輕有從輕而重

集說曰屬親屬也子從母而服母黨妻從夫而服夫黨夫從妻而服妻黨是屬從也徒空也非親屬而空從之服其黨如臣從君而服君之黨妻從夫而服夫之君妾服女君之黨庶子服君母之父母子服母之君母是徒從也如公子之妻爲父母期而公子爲君所厭不得服外舅外姑是妻有服而公子無服如兄有服而嫂無服是從有服而無服也公子爲君所厭不得爲外兄弟服而公子之妻則服之妻爲夫之昆弟無服而服娣姒是從無服而有服也妻爲其父母期重也夫從妻而服之三月則爲輕母爲其兄弟之子大功重也子從母而服之三月則爲輕此從重而輕也公子爲君所厭自爲其母練冠輕矣而公子之妻爲之服期此從輕而重也

自仁率親等而上之至於祖名曰輕自義率祖順而下之至於禰名曰重一輕一重其義然也

疏曰自用也仁恩也率循也親父母也等差也子孫若用恩愛依循於親節級而上至於祖逺者恩愛漸輕故名曰輕也義主斷割用義循祖順而下之至於禰其義漸輕祖則義重故名曰重也義則祖重而父母輕仁則父母重而祖輕一輕一重宜合如是故云其義然也按喪服條例衰服表恩若髙曾之服本應緦麻小功而進以齊衰豈非爲尊重而然耶至親以期斷而父母三年寧不爲恩深乎坡謂自服術有六至此因上言服窮昏姻之義而推明親親尊尊長長男女服術之制

君有合族之道族人不得以其戚戚君位也

集說曰君恩可以下施故於族人有合聚燕飲之禮而族人則皆臣也不敢以族屬父兄子弟之親而上親於君者一則君有絕宗之道二則以嚴上下之辧而杜簒代之萌也石梁王氏曰詳注下文以十一字爲句然位也當自爲句蓋族人不敢戚君者限於位也

庶子不祭明其宗也庶子不得爲長子三年不繼祖也集說曰詳見前篇

別子爲祖繼別爲宗繼禰者爲小宗有百世不遷之宗有五世則遷之宗百世不遷者別子之後也宗其繼別子之所自出者百世不遷者也宗其繼髙祖者五世則遷者也尊祖故敬宗敬宗尊祖之義也

集說曰宗其繼別子者百世不遷者也之所自出四字朱子曰衍文也凡大宗族人與之爲絕族者五世外皆爲之齊衰三月母妻亦然爲小宗者則以本親之服服之餘並說見前篇

有小宗而無大宗者有大宗而無小宗者有無宗亦莫之宗者公子是也

集說曰君無適昆弟使庶兄弟一人爲宗以領公子其禮亦如小宗此之謂有小宗而無大宗也君有適昆弟使之爲宗以領公子更不得立庶昆弟爲宗此之謂有大宗而無小宗也若公子止一人無他公子可爲宗是無宗也則亦無他公子宗於已矣此之謂無宗亦莫之宗也前所論宗法是通言卿大夫有大宗小宗以相繼屬此則專言國君之子上不得宗君下未爲後世之宗不可無人主領之義

公子有宗道公子之公爲其士大夫之庶者宗其士大夫之適者公子之宗道也

注曰公子不得宗君君命適昆弟爲之宗使之宗之是公子之宗道也所宗者適則如大宗死爲之齊衰九月其母則小君也爲其妻齊衰三月無適而宗庶則如小宗死爲之大功九月其母妻無服公子惟已而已則無所宗亦莫之宗疏曰君尊族人不敢戚故公子不得宗君也齊衰九月者以君在厭降兄弟降一等故九月以爲大宗故齊衰與君同母故雲母則小君也爲其妻齊衰三月同喪宗子之義也死爲之大功九月者與尋常兄弟相爲君在厭降一等母則庶母妻則兄弟之妻故無服也熊氏曰此節明有大宗無小宗之意以例其餘注疏廣言之

絕族無移服親者屬也

集說曰三從兄弟同髙祖故服緦麻至四從則族屬絕無延及之服矣移讀爲施在旁而及之曰施服之相爲謂有親者各以其屬而爲之服故云親者屬也坡謂自君有合族至此申明同姓從宗合族屬之

意

自仁率親等而上之至於祖自義率祖順而下之至於禰是故人道親親也親親故尊祖尊祖故敬宗敬宗故收族收族故宗廟嚴宗廟嚴故重社稷重社稷故愛百姓愛百姓故刑罰中刑罰中故庶民安庶民安故財用足財用足故百志成百志成故禮俗刑禮俗刑然後樂詩云不顯不承無斁於人斯此之謂也

集說曰親親仁也而祖亦不可疏必自仁率親等而上之至於祖尊尊義也而禰亦不可輕必自義率祖順而下之至於禰王者親不遺祖尊不遺禰如此是故人倫之道以親親爲始而祖則親之所自出也故尊祖宗乃祖之所繼也故敬宗敬宗則族人統於五宗故曰收族收族則有事於宗廟子孫兄弟羣昭羣穆咸在而不失其倫故曰嚴內嚴宗廟之事故外重社稷之禮知社稷之不可輕則知百官族姓之當愛官得其人則政淸故刑罰中刑不濫而民安其生安生樂業而食貨所資上下俱足有恆產者有恆心倉廩實而知禮節故志向爲善之念得成就民心淳而行興故乖爭陵犯不作而謙讓之俗成刑猶成也如此則協气嘉生薰爲太和矣豈不可樂乎詩周頌淸廟之篇言文王之徳豈不光顯乎豈不見尊奉於人乎無厭斁於人矣引此以諭人君自親親之道推之而家而國而天下至於禮俗大成其可樂者亦無有厭斁也坡謂疏云自宗廟嚴以下並立宗之功也深得此篇總結之大防古人立宗敬祀其要在此親親尊尊相維自近及逺自小至大孟子言人人親其親長其長而天下平三代所以久安長治者實心行此而已

少儀第十七

疏曰鄭云名少儀者以其記相見及薦羞之小威儀少猶小也此一篇雜文細小威儀不復局以料叚各隨文解之朱子曰小學之支流余裔

聞始見君子者辭曰某固願聞名於將命者不得階主適者曰某固願見罕見曰聞名亟見曰朝夕瞽曰聞名集說曰記者謙言我嘗聞之於人云初見有徳有位之君子者其辭云某固願通聞己名於將命之人固如固辭之固不曰願而曰固願慮主人不卽見己而假此薦請之辭也將命者通客主言語出入之人也適者賓主敵體之人也則曰某固願見於將命者罕見謂久不相見也亦曰願聞名於將命者蓋疑疎濶之久未必主人肯見也亟見數見也於君子則曰某願朝夕聞名於將命者於敵者則曰某願朝夕見於將命者若瞽者來見無問貴賤惟曰某願聞名於將命者以無目故不言願見也坡謂階主注疏未明案士相見曰某也願見無由達某子以命命某見意某子卽階主也蓋所因緣之人爲階主

適有喪者曰比童子曰聽事

集說曰前明吉禮相見此明凶禮相見者也適往也其辭云某願比於將命者喪不主相見來欲比方於執事之人也童子未成人其辭則云某願聴事於將命者謂來聽主人以事見使令也

適公卿之喪則曰聽役於司徒

集說曰前往敵喪此適貴者喪也孟獻子之喪司徒旅歸四布則公卿之喪司徒掌其事也故云某願聽役於司徒

君將適他臣如致金玉貨貝於君則曰致馬資於有司敵者曰贈從者

集說曰前明吉凶相見之禮此以下明吉凶相遺送之禮此明送吉也適他謂以朝防之事而出也馬資謂資給道路車馬之費也

臣致襚於君則曰致廢衣於賈人敵者曰襚親者兄弟不以襚進

集說曰此明送凶也以衣送死者謂之襚襚者遂彼生時之意也稱廢衣者不敢必用之以斂也賈人識物價貴賤而主君之衣物者也敵者則直以襚言矣凡致襚若非親者則湏擯者傳辭將進以爲禮若親者兄弟之類但直將進而陳之不須執以將命故云不以襚進也士喪禮大功以上同財之親襚不將命卽陳於房中小功以下及同姓等皆將命

臣爲君喪納貨貝於君則曰納甸於有司賵馬入廟門賻馬與其幣大白兵車不入廟門

集說曰納入也甸田也臣受君之田邑此納者田野所出故云納甸也以馬送死曰賵賵副亡者之意也旣送亡者故可入廟門賻馬與幣所以助主人喪事之用故不入廟門大白革路之旗周禮建大白以卽戎兵車卽革路也𨿽並爲送喪之用以其本戰伐之具故亦不可入於廟門此謂國君之喪鄰國有以此爲賵者亦或本國自有之也

賻者旣致命坐委之擯者舉之主人無親受也

注曰喪者非屍柩之事則不親也舉之舉以東疏曰吉時若人饋物主人皆自拜受喪主於哀戚凡以物賻已悉不得拜受故使擯者受舉之而已

受立授立不坐性之直者則有之矣

集說曰受人之物而人立與以物授人之立者皆不跪此皆委曲以盡禮之當然耳然直情徑行之人亦或有跪者故曰性之直者則有之矣

始入而辭曰辭矣

集說曰賓始入門主人當辭讓令賓先入故擯者告主人曰辭矣謂當致辭以讓賓也至階亦然此不言者禮可知也

卽席曰可矣

集說曰及賓主升堂各就席擯者恐賓主再辭故告之曰可矣言可卽席不須再辭也

排闔說屨於戶內者一人而已矣有尊長在則否集說曰闔門扇也推排門扇而說屨於戶內者一人而已言止許最長者一人如此餘人不可也若先有尊長在堂或在室則後入之人皆不得脫屨於戶內故云有尊長在則否也

問品味曰子亟食於某乎問道藝曰子習於某乎子善於某乎

方氏曰人之情品味有偏嗜道藝有異尙問品味不可斥之以好惡而昭其癖故曰子亟食於某乎問道藝不可斥之以能否而暴其短故曰子習於某乎子善於某乎

不疑在躬不度民械不願於大家不訾重器

集說曰於卿大夫之家見彼富大不可願效之也非分而願必有亂心也訾鄙毀之也重器之傳寶之久矣乃從而毀之豈不起人之怒乎坡謂不疑在躬猶云不億不信械機械也不度民械猶云不逆詐也不疑在躬則直道而行不度民械則誠心待物

汜埽曰埽埽席前曰拚拚席不以鬛執箕膺擖

集說曰汜埽廣埽也拚除穢也鬛帚也席上不可用帚膺胸也擖箕舌也執箕而拚則以箕舌向己胸前不可持向尊者也

不貳問問卜筮曰義與志與義則可問志則否

集說曰不貳問謂謀之龜筮事𨿽正而兆不吉則不可以不正者再問之也見人卜筮欲問其所卜何事則曰義與志與義者事之宜爲志則心之隠謀也故義者則可問其事志則不可問其事也一說卜者問求卜之人義則爲卜之志則不爲之卜亦通

尊長於己逾等不敢問其年燕見不將命遇於道見則面不請所之喪俟事不犆弔

集說曰逾等祖與父之行也不敢問年嫌若序齒也燕見不將命謂卑幼者燕私來見不使擯者傳命用賓主之禮來則若子弟然若遇尊長於道路尊者見己則面見之不見則隠避不欲煩動之也不請所之不問其所往也若於尊者之喪則待主人朝夕哭之時而往不非時特弔

侍坐弗使不執琴瑟

集說曰侍坐於尊者不使之執琴瑟則不得擅執而鼓之

不畫地手無容不翣也寢則坐而將命

集說曰無故而畫地亦爲不敬手無容者不弄手也時𨿽暑熱不得揮扇若當尊者寢臥之時而傳命必跪而言之不可直立以臨之也

侍射則約矢

集說曰凡射必二人爲耦楅在中庭箭倚於楅上耦前取一矢次下耦又進取一矢如是更進各得四矢若卑者侍射則不敢更疊取之但一時並取四矢故謂之約矢也

待投則擁矢

集說曰投壺之禮亦賓主各四矢尊者則委四矢於地一一取而投之卑者不敢委於地故悉擁抱之也

勝則洗而以請客亦如之不角不擢馬

集說曰射與投壺之禮勝者之子弟酌酒置於丰上丰在西階上西楹之西其不勝者跪而飲之若卑者得勝則不敢徑酌當前洗爵而請行觴也客若不勝則主人亦洗而請所以優賓也角兕觥也今飲尊者及客不敢用角但如常獻酬之爵也擢進而取之也馬者投壺之勝算每一勝則立一馬至三馬而成勝若一朋得二馬一朋得一馬則二馬者取彼之一馬足成己之三馬今卑者𨿽得二馬不得取尊者之一馬以成己勝也

執君之乘車則坐僕者右帶劍負良綏申之面拖諸幦以散綏升執轡然後步

方氏曰執謂執轡也凡禦必立今坐者君未升車而車未行也劍在左以便右抽僕則右帶者以君在左嫌妨君也良綏正綏也散綏貳綏也正綏君所執貳綏則僕執之君由後升僕在車前向君取君綏由左腋下加左肩上繞臂入右腋下故曰負良綏申之面者言垂綏之末於前也拖諸幦者引之於車闌覆苓之上也苓亦名式以散綏升者復言僕初升時也執轡然後步者防馬之逸也

請見不請退朝廷曰退燕遊曰歸師役曰罷

方氏曰請見不請退者謂卑者有請見之理去必由尊者故不敢請退朝廷人之所趨故於其還曰退退則爲出故也燕遊不可以久故於其還曰歸歸有所止故也師役勞苦爲甚故於其還曰罷以其疲故也陳氏曰罷當讀如欲罷不能之罷

侍坐於君子君子欠伸運笏澤劍首還屨問日之蚤莫𨿽請退可也

疏曰前言侍者不得請退今若見君子有欠伸以下諸事皆是久坐體倦欲起或欲臥息之意故侍者當此時假令請退則可也運運動也澤玩弄則生光澤也還屨謂君子自轉屨也尊者屨恆在側

事君者量而後入不入而後量凡乞假於人爲人從事者亦然然故上無怨而下逺罪也

集說曰先度其君之可事而後事之則道可行而身不辱入而後量則有不勝其輕進之悔者矣或乞或假或任人之事亦必量其可而後行然故上無怨而下逺罪者然猶如此事君若能如此下不忤上故上無怨上不責下故下逺罪

不窺密不旁狎不道舊故不戱色

集說曰窺覘隠密之處論說故舊之非非重厚者所爲也應氏曰旁狎非必正爲玩狎旁近循習而流於狎也戱色非必見諸笑言外貌斯須不敬則色不荘矣

爲人臣下者有諌而無訕有亡而無疾頌而無讇諫而無驕怠則張而相之廢則埽而更之謂之社稷之役疏曰諫而無驕者謂君若從己之諫己不得恃己言行謀用而生驕慢也方氏曰君有過諫之使止可也訕之則不恭諫不從逃而去之可也疾之則太傷頌而無讇則所頌爲公諌而無驕則所諫爲正事弛而不力爲怠事獘而無用爲廢相之更之則君豈有失徳國豈有廢事防謂之社稷之役以其有勞於社稷也

毋拔來毋報往

注曰報讀爲赴疾之赴拔赴皆疾也人來往所之當有宿漸不可卒也朱子曰拔是急走倒從這邊來赴是又急再還倒向那邊去來往只是向背之意此兩句文義猶云其就義若熱則其去義若渴言人見有个好事火急歡喜去做這樣人不耐久少間心懶意闌則速去之矣所謂其進銳者其退速也

毋凟神毋循枉毋測未至

集說曰神不可凟必敬而逺之言行過而邪枉當攺以從直後復循襲是貳過矣君子以誠自處亦以誠待人不逆料其將然也未至而測之𨿽中亦僞

士依於徳遊於藝工依於法遊於說

集說曰依者據以爲常防則出入無定工之法規矩尺寸之制也說則講論變通之道焉

毋訾衣服成器毋身質言語

注曰質成也聞疑則傳疑若成之或有所誤也陳氏曰訾毀其不善也

言語之美

注曰五美字皆讀爲儀然皆如本字亦通

穆穆皇皇朝廷之美濟濟翔翔祭祀之美齊齊皇皇車馬之美匪匪翼翼鸞和之美肅肅雍雍

方氏曰穆穆者敬以和皇皇者正而美濟濟者出入之齊翔翔者翕張之善齊齊致齊而能定也皇皇有求而不得也匪匪言行而有文翼翼言載而有輔肅肅唱者之敬雍雍應者之和此卽保氏所教六儀也

問國君之子長幼長則曰能從社稷之事矣幼則曰能禦未能禦問大夫之子長幼長則曰能從樂人之事矣幼則曰能正於樂人未能正於樂人問士之子長幼長則曰能耕矣幼則曰能負薪未能負薪

集說曰社稷之事如祭祀軍旅之類皆是也禦治也謂治事國君尊故以社稷言樂人之事如周禮樂徳樂語樂舞之類大司樂以教國子者正者正其善否大夫下於君故以教子言士賤則以耕與負薪言熊氏曰此所謂問直問於其父也父以其子對故各從其謙耳與曲禮小異

執玉執龜防不趨堂上不趨城上不趨武車不式介者不拜

集說曰說見曲禮

婦人吉事𨿽有君賜肅拜爲屍坐則不手拜肅拜爲喪主則不手拜

集說曰肅拜如今婦人拜也但屈膝鞠躬以爲禮手拜則手至地而頭在手上如今男子拜也婦人以肅拜爲正故𨿽君賜之重亦肅拜而受爲屍虞祭爲祖姑之屍也爲喪主夫與長子之喪也爲喪主則稽顙故不手拜若有喪而不爲主則手拜矣或曰爲喪主不手拜則亦肅拜也

葛絰而麻帶

集說曰婦人遭喪卒哭後以葛絰易首之麻絰而要之麻絰不變故云葛絰而麻帶也

取俎進俎不坐

集說曰取俎就俎上取肉也進俎進肉於俎也俎有足立而取進爲便故不跪

執虛如執盈入虛如有人

熊氏曰此君子敬修之密也無物之器執之甚於持盈則無事不敬矣無人之地對之甚於有人則無所不敬矣

凡祭於室中堂上無跣燕則有之

集說曰凡祭通言君臣上下之祭也跣脫屨也祭禮主敬凡祭在室中者非惟室中不脫屨堂上亦不敢脫屨燕則有之者謂行燕禮則堂上可跣也又案下大夫及士陰陽二厭及燕屍皆於室中上大夫陰厭及祭在室若擯屍則於堂天子諸侯則有室有堂

未嘗不食新

集說曰嘗者薦新物於寢廟也未薦則孝子不忍先食一云嘗秋祭也

僕於君子君子升下則授綏始乘則式君子下行然後還立乘貳車則式佐車則否

集說曰君子或升或下僕者皆授之綏始乘之時君子猶未至則式以待君子之升凡僕之禮升在君子之先下在君子之後故君子下車而步僕者乃得下而還車以立以待君子之去也貳車朝祀之副車也朝祀尙敬故式戎獵尙武故不式

貳車者諸侯七乘上大夫五乘下大夫三乘有貳車者之乘馬服車不齒觀君子之衣服服劍乘馬弗賈集說曰周禮貳車公九乘侯伯七乘子男五乘又典命云卿六命大夫四命車服各如命數與此不同者注云此蓋殷制也乘馬所乘之馬服車所乘之車也馬有老少車有新舊皆不可齒次其年嵗服劍所佩之劍也弗賈不可評論其所直多少之價曲禮云齒路馬有誅此皆貴貴之道以廣敬也

其以乘壺酒束脩一犬賜人若獻人則陳酒執修以將命亦曰乘壺酒束脩一犬

注曰陳重者執輕者便也乘壺四壺也酒謂淸也糟也不言陳犬或無修者牽犬以致命也於卑者曰賜於尊者曰獻疏曰束脩十脡脯也無修𨿽牽犬以致命但犬馬不上於堂牽之當在下耳

其以鼎肉則執以將命

疏曰鼎肉謂肉之已解剔而可升鼎者故可執也

其禽加於一防則執一雙以將命委其餘

集說曰加於一雙不止一雙也委其餘陳列於門外也

犬則執緤守犬田犬則授擯者旣受乃問犬名牛則執紖馬則執靮皆右之

注曰緤紖靮皆所以系制之者守犬田犬問名畜養者當呼之名謂若韓盧宋鵲之屬右之者執之宜由便也疏曰犬有三種曰守犬守禦宅舎者曰田犬田獵所用也曰食犬充庖廚用也守犬田犬畜養馴善無可防禦故右之若食犬則左手牽之右手防禦曲禮云效犬者左牽之是也

臣則左之

集說曰臣徵伐所獲民虜也曲禮云獻民虜者操右袂左之以左手操其右袂而右手得以制其非常也

車則說綏執以將命甲若有以前之則執以將命無以前之則袒櫜奉冑

集說曰前之謂以他物先之也古人獻物必有先之者如左傳所雲乘韋先牛十二之類是也袒開也櫜弢甲之衣也冑兜鍪也袒其衣出兜鍪以致命

器則執蓋弓則以左手屈韣執拊

集說曰執蓋蓋輕便於執也韣弓衣拊弓把左手屈弓衣並於把而執之而右手執蕭以將命曲禮云右手執蕭左手承弣是也

劍則啟櫝蓋襲之加夫襓與劍焉

集說曰啟開也櫝劍匣也蓋者匣之蓋也襲郤合也夫襓劍衣也開匣以其蓋郤合於匣之底下乃加襓於匣中而以劍置襓上也

笏書修苞苴弓茵席枕幾穎杖琴瑟戈有刃者櫝防籥其執之皆尙左手刀郤刄授穎削授弣凡有刺刃者以授人則辟刃

集說曰笏也書也脯修也苞苴也苴借而苞裹之非特魚肉他物亦可苞苴以遺人也弓也茵褥也席也枕也幾也穎警枕也杖也琴也瑟也戈有刃者櫝而致之也防蓍也籥如笛而三孔也凡十六物左手執上右手捧下陰陽之義也郤仰也穎刀鐶也削曲刀也拊刀把也辟偏也謂不以刃正向人也

乘兵車出先刃入後刃軍尙左卒尙右

集說曰先刃刃向前也入後刃不以刃向國也左陽生道也右陰死道也左將軍爲尊其行伍皆尊尙左方欲其無覆敗也士卒之行伍尊尙右方示有必死之志也

賓客主恭祭祀主敬喪事主哀防同主詡軍旅思險隠情以虞

集說曰恭以容言敬以心言詡謂敏而有勇若子產爭承者軍行舎止經由之處必思爲險阻之防又當隠密已情以虞度彼情不可泄謀玩敵也

燕侍食於君子則先飯而後已毋放飯毋流歠小飯而亟之數噍毋爲口容客自徹辭焉則止

集說曰先飯猶嘗食之禮也後已猶勸食之意也放飯流歠見曲禮小飲則無噦噎之患亟之謂速咽下偹或有見問之言也數噍毋爲口容言數數嚼之不得弄口以爲容也若食訖而客欲自徹食器主人辭之則止也

客爵居左其飲居右介爵酢爵僎爵皆居右

疏曰鄕飲酒禮主人酬賓之爵賓受奠觶於薦東是客爵居左也旅酬之時一人舉觶於賓賓奠觶於薦西至旅酬賓取薦西之觶以酬主人是其飲居右也介賓副也酢客爵還答主人也僎鄕人來觀禮副主人者也皆居右者示爲飲之鄕飲禮介爵及主人受酢之爵並僎爵皆不明奠置之所故記者於此明之

羞濡魚者進尾冬右腴夏右鰭祭膴

集說曰擘濕魚從後起則脇肉易離故以尾向食者若干魚則進首也腴腹下肥處鰭脊也冬時陽气在下夏則陽在上凡陽气所在之處肥美右之者便於食也祭膴者刳魚腹下大臠以祭也此言尋常燕食進魚者如此非祭祀及饗食正禮祭魚在俎則縮載俎旣橫設魚則隨俎而從於人爲橫無進首進尾之理正享亦然公食大夫禮魚七縮俎是也

凡齊執之以右居之於左

疏曰凡齊者謂以鹽梅齊和之法執之以右者謂執此鹽梅以右手居之於左者謂居處羮食於左手之上以右手所執鹽梅調和正之於事便也

贊幣自左詔辭自右

集說曰此言相禮者爲君受幣則由君之左傳君之辭命於人則由君之右也

酌尸之僕如君之僕其在車則左執轡右受爵祭左右軌範乃飲

集說曰尸之僕禦屍車者軌轂末範軾前也屍僕君僕之在車以左手執轡右手執爵祭軌之左右及範乃飲之也

凡羞有俎者則於俎內祭

集說曰羞在豆則祭之豆間之地俎長而橫於人之前不得祭之俎外及兩俎間則祭之俎內也

君子不食圂腴

集說曰圂與豢同謂犬豕也腴腸也犬豕亦食米谷腴有似人穢

小子走而不趨舉爵則坐祭立飲

集說曰趨趨翔爲容也小子不敢與尊者並禮故行步舉爵皆異於成人也

凡洗必盥

集說曰洗洗爵也盥洗手也凡洗爵必先洗手示潔也

牛羊之肺離而不提心

集說曰提猶絕也心中央也牛羊之肺𨿽割離之而不絕中央少許使可手絕之以祭也不言豕事同可知

凡羞有湆者不以齊

集說曰湆大羮也大羮不和故不用鹽梅之齊也

爲君子擇蔥薤則絕其本末羞首者進喙祭耳

集說曰本根也根不淨末萎幹也喙口也以口向尊者而尊者先取耳以祭也

尊者以酌者之左爲上尊

集說曰尊者謂設尊之人也酌者酌酒之人也人君陳樽在東楹之西南北列之設尊者在尊西而向東以右爲上酌人在尊東而向西以左爲上設者之右則酌者之左二人俱以南爲上也上尊在南故云以酌者之左爲上尊

尊壺者面其鼻

集說曰尊與壺皆有面面有鼻鼻宜向尊者故云尊壺者面其鼻言設尊設壺皆面其鼻

飲酒者禨者醮者有折俎不坐未步爵不嘗羞

疏曰禨沐而飲酒者醮冠而飲酒者折俎謂折骨體於俎者折俎爲尊禨醮小事爲卑故不得坐也按鄕飲酒燕禮有折俎者皆不坐獨云禨醮者以禨者醮者無折俎之時則得坐嫌有折俎亦坐故特明之步行也此謂無算爵之時羞庶羞行爵之後始嘗之若正羞脯醢折俎謂飲酒之前則嘗之故鄕飲射燕禮大射獻後乃薦賓皆先祭脯醢嚌肺乃飲卒爵

牛與羊魚之腥聶而切之爲膾麋鹿爲菹野豕爲軒皆聶而不切麕爲辟雞兔爲宛脾皆聶而切之切蔥若薤實之醯以柔之

注曰聶之言防也先藿葉切之復報切之則成膾此軒辟雞宛脾皆菹類也其作之狀以醯與葷菜淹之殺肉及鮏气也疏曰聶而切之者謂先防爲大臠而後報切之爲膾也余見內則

其有折俎者取祭反之不坐燔亦如之屍則坐

疏曰鄕射禮云賓奠爵於薦西興取肺云興則立也少牢禮云屍左執爵右兼取肝肺不云興故知屍則坐集說曰有折骨體之俎者就俎立取肺升席坐祭之及祭竟而反此所祭之物於俎皆立而爲之惟祭時坐耳燔燒肉也此肉亦在俎其取祭與反亦皆不坐故云燔亦如之屍則坐者言不坐者賓客之禮耳屍尊祭反皆坐也

衣服在躬而不知其名爲罔

集說曰衣裳之制取諸乾坤有其名則有其義服之而不審名義是無知之人矣石梁王氏曰學而不思則罔當如此罔字

其未有燭而後至者則以在者告道瞽亦然凡飲酒爲獻主者執燭抱燋客作而辭然後以授人執燭不讓不辭不歌

集說曰獻主主人也人君則使宰夫燋未爇之炬也執燭夜時也飲酒之禮賓主有讓及更相辭謝又各歌詩以見意今以暮夜略此三事一說執燭在手故不得兼爲之

洗盥執食飲者勿气有問焉則辟咡而對

集說曰奉進洗盥之水於尊長及執食飲以進之時皆不可使口气直衝尊者若此時尊者有問則偏其口之所向而對咡口旁也

爲人祭曰致福爲己祭而致膳於君子曰膳

集說曰爲人祭攝主也其歸胙將命之辭言致福謂致其祭祀之福也曰膳則善味而已

祔練曰告

注曰祔練言告不敢以爲福膳也疏曰言以祭胙告君子使知己祔練而已故顏子之喪饋孔子祥肉是也

凡膳告於君子主人展之以授使者於阼階之南南面再拜稽首送反命主人又再辭稽首其禮大牢則以牛左肩臂臑折九个少牢則以羊左肩七个犆豕則以豕左肩五个

集說曰膳告承上文而言反命主人又再拜亦當在阼階南南面也臂臑肩腳也九个取肩自上斷折之至蹄爲九段也周人牲體尙右右邊已祭故獻其左

國家靡敝

集說曰謂師旅饑饉之餘財力靡散民庶雕敝也

則車不雕防甲不組縢食器不刻鏤君子不履絲屨馬不常秣

集說曰雕刻鏤之也防漆飾之畿限也縢者縛約之名不用組以連甲及爲紟帶也絲屨謂絇繶紃之屬不以絲飾之以谷食馬曰秣

學記第十八

疏曰鄭云名學記者以其記人學教之義坡謂古人論道紀事之文皆有所主大學主於修已治人則論學之條目工夫此篇主於建學立師則論教之終始興廢使學者各作一意求之通貫之後教學者或原或委則自求之大學志學者親師取友則自求之此篇何必支離漫衍參錯疊見而初無補於用力之實也石梁王氏不數漢儒而卑視此經故未求意義之合但作批剝浮誕不忌當分別觀之蓋恐未極髙明徒長虛防也

發慮憲求善良足以謏聞不足以動眾

集說曰發慮憲謂致其思慮以求合乎法則也求善良親賢也謏之言小也此二者可以小致聲譽不能感動眾人

就賢體逺足以動眾未足以化民

集說曰就賢禮下賢徳之士也體謂設以身處其地而察其心也逺疎逺之臣也此二者可以感動眾人未能化民也

君子如欲化民成俗其必由學乎

集說曰化民成俗必如唐虞之於變時雍乃爲至耳然則舎學何以防此學乃大學之道明徳新民之事也

玉不琢不成器人不學不知道是故古之王者建國君民教學爲先兌命曰念終始典於學其此之謂乎集說曰建國君民謂建立邦國以君長其民也教學爲先以立教立學爲先務也兌命商書典常也

𨿽有嘉肴弗食不知其防也𨿽有至道弗學不知其善也是故學然後知不足教然後知困知不足然後能自反也知困然後能自彊也故曰教學相長也兌命曰學學半其此之謂乎

注曰學則睹已行之所短教則見已道之所未達自反求諸已也自彊修業不敢倦學學半言學人乃益已之學半熊氏曰學然後知不足謂師資於人方知己所未至也教然後知困謂無以應人之求則自知困辱也惟知不足然後能自反以求足惟知困然後能自彊以求通自反是教有長於學自彊是學有長於教資人與資於人相爲長益故曰教學相長也兌命本言教人之功得學之半而此則謂教之功半以證相長之意坡謂上節言王者當以學教人此節言人當以學自益也

古之教者家有塾黨有庠術有序國有學比年入學中年考校一年視離經辧志三年視敬業樂羣五年視博習親師七年視論學取友謂之小成九年知類通達彊立而不反謂之大成

集說曰古者二十五家爲閭同在一巷巷首有門仕焉而已者歸教於閭裏朝夕坐於門門側之堂謂之塾民在家者朝夕受教於塾也五百家爲黨黨之學曰庠教閭塾所升之人也術當爲州萬二千五百家爲州州之學曰序周禮鄕大夫春秋以禮防民而射於州序是也序則教黨學所升之人天子所都及諸侯國中之學謂之國學以教元子眾子及卿大夫士之子與所升俊選之士焉比年每嵗也每嵗皆有入學之人中年間一年也每間一年而考校其藝疏云應入大學者自國家考校之其未入大學者鄕遂大夫考校也離經離絕經書之句讀也辧志辧別其趨向之邪正也敬業則於所習無怠忽樂羣則於朋徒無暌貳博習則不以程度爲限制親師則於訓誨知嗜好論學講求學問之蘊奧也取友擇取益者而友之也能如此是學之小成也至於九年則理明義精觸類而長無所不通有卓然自立之行而外物不得以奪之矣是大成也

夫然後足以化民易俗近者說服而逺者懷之此大學之道也記曰蛾子時術之其此之謂乎

集說曰前言成俗成其美俗也此言易俗變其污俗也以此大成之士而官使之其功效如此是所謂大學教人之道也蛾子虫之微者亦時時述學銜土之事而成大垤以諭學者由積學而成大道也此古記之言故引以證其說坡謂人主果能專心教學孜孜不倦使比戶弦歌自然風移而俗易矣非只於官使大成之士乃有其效也自家有塾至此明立學所成就之次第也

大學始教皮弁祭菜示敬道也

集說曰始教學者入學之初也天子使有司衣皮弁之服祭先聖先師以蘋藻之菜示之以尊敬道藝也

宵雅肄三官其始也

集說曰當祭菜之時使歌小雅中鹿鳴四牡皇皇者華之三篇而肄習之此三詩皆君臣燕樂相勞苦之辭蓋以居官受任之美誘諭其初志故曰官其始也朱子曰聖人教人合下便要他用便要用賢以治

不賢舉能以教不能所以公卿大夫在下思各舉其職

入學鼓篋孫其業也

集說曰入學時大胥之官擊鼓以召學士學士至則發篋以出其書籍等物警之以鼔聲使以遜順之心進其業也書言惟學遜志

夏楚二物收其威也

集說曰夏榎也楚荊也榎形圓楚形方以二物爲朴以警其怠忽者使之收斂威儀也

未卜禘不視學防其志也時觀而弗語存其心也幼者聴而弗問學不躐等也

石梁王氏曰此學字如字讀之

此七者教之大倫也記曰凢學官先事士先志其此之謂乎

疏曰時觀謂教者時時觀之而不丁寧告語所以然者欲使學者存其心也旣不告語學者心憤口悱然後啟之學者則存其心也集說曰禘五年之大祭也不五年不視學所以優遊學者之心志也此又非仲春仲秋視學之禮幼者未必能問問亦未必知要故但聽受師說而無所請亦長幼之等當如是不可逾躐也劉氏曰自皮弁祭菜至聴而弗問凡七事皆大學爲教之大倫大倫猶言大節耳官先事士先志竊意官是已仕者士是未仕者謂已仕而爲學則先其職事之所急未仕而爲學則未得見諸行事故先其志之所尙也子夏曰仕而優則學是己居官而爲學也王子墊問士何事孟子曰尙志是未仕而學則先尙志也然大學之道明徳新民而已先志者所以明徳先事者所以新民七事上句皆教者之事下句皆學者之志坡謂此明入學科條之有序也

大學之教也時教必有正業退息必有居學不學操縵不能安不學博依不能安詩不學雜服不能安禮不與其藝不能樂學故君子之於學也藏焉修焉息焉遊焉

集說曰舊說大學之教也時句絕退息必有居句絕今讀時字連下句學字連上句謂四時之教各有正業如春秋教以禮樂冬夏教以詩書春誦夏弦之類是也退而燕息必有燕居之學如退而省其私亦足以發是也也詩也禮也此時教之正業也操縵博依雜服此退息之居學也凡爲學之道貴於能安安則心與理融而成熟矣然未至於安則在乎爲之不厭而不可有作輟也操縵調雜弄也初學者手與未相得故𨿽退息時亦必操弄之不廢乃能習熟而安於弦也詩人比興之辭多依托於物理而物理至博也故學詩者但講之於學校而不能於退息之際廣求物理之所依附者則無以驗其實而於詩之辭必有疑殆而不能安者矣雜服冕弁衣裳之類先王制作禮各有服極爲繁雜學者但講之於學而不於退息時防觀行禮者之雜服則無以盡識其制而於禮之文必有彷佛而不能安者矣興者爾雅云歆喜興也藝卽三者之學是也言退息時不興此三者之藝則生疎扞格於學不能安而樂之也故君子之於學也藏焉修焉之時必有正業則所習者專而志不分息焉遊焉之際必有居學則所養者純而藝愈熟故其學易成也朱子曰古人服各有等降若理防得雜服則於禮思過半矣

夫然故安其學而親其師樂其友而信其道是以𨿽離師輔而不反也兌命曰敬孫務時敏厥修乃來其此之謂乎

疏曰此則彊立不反也集說曰承上文而言藏修息遊無不在於學是以安親樂信𨿽離師友亦不畔於道也輔卽友也時敏無時而不敏也厥修乃來言其進修之益如水之源源而來也

今之教者呻其占畢多其訊

注曰呻吟也占視也簡謂之畢訊猶問也言今之師自不曉經之義但吟誦其所視簡之文多其難問也坡謂訊朱子云如公谷曷爲何以之類訊或時有

多則支而轉昧矣

言及於數

注曰其發言出說不首其義動云其所法象而已坡謂言及於數猶朱子云方觀大學一句便說向中庸上彼此迷暗互相連累是也

進而不顧其安

注曰務其所誦多不惟其未曉

使人不由其誠

注曰由用也使學者誦之而爲之說不用其誠疏曰使學者誦文而已爲之說義心皆不曉而孟浪是不用己之忠誠也

教人不盡其材

注曰材道也謂師有所隠也

其施之也悖其求之也佛

集說曰呻其占畢三者與藏修異不顧其安三者與息遊異是以師之所施者常至於悖逆學者之所求毎見其拂戾也

夫然故隠其學而疾其師苦其難而不知其益也坡謂隠痛也痛則不安矣苦其難苦友之責難也不知其爲益友則不信其道矣

𨿽終其業其去之必速

注曰速疾也學不心解則忘之易

教之不刑其此之由乎

坡謂刑成也自時教必有正業至此正言入學之後教者學者用功之實而推其得失有如此者

大學之法禁於未發之謂豫當其可之謂時不陵節而施之謂孫相觀而善之謂摩此四者教之所由興也集說曰豫者先事之謂時者不先不後之期也陵逾犯也節如節候之節禮有禮節樂有樂節人有長幼之節皆言分限所在不陵節而施謂不教幼者以長者之業也相觀而善如稱甲之善則乙者觀而效之乙有善可稱甲亦如之孫以順言摩以相厲而進爲言也方氏曰若七年男女不同席不共食幼子常視無誑則可謂之豫矣若十年學書計十三年舞勺成童舞象可謂之時矣

發然後禁則扞格而不勝時過然後學則勤苦而難成雜施而不孫則壤亂而不修獨學而無友則孤陋而寡聞燕朋逆其師燕辟廢其學此六者教之所由廢也疏曰發謂情欲旣生也扞謂拒扞也格謂堅彊扞格於教教之不復入也不勝教不能勝其情欲也學時已過則心情放蕩𨿽追悔欲學精明已散徒勤苦四體終難成也雜施謂教雜亂無次越節則大才輕其小業小才苦其大業並是壤亂之法不可復修治也燕朋謂燕褻朋友不相遵敬則違逆師之教道也辟諭也義理鉤深或直言難曉湏設諭然後可解而墮學之徒好褻慢笑師之辟諭是廢學之道也坡謂燕朋二句由上無友而生蓋旣不親益友相觀而善自然有淫朋慝友誘之以笑傲侮師但上四者之失或時有修補未便遂廢必燕朋二者然後日浸月淫究於污下坡蓋親見有此乃知其精切也

君子旣知教之所由興又知教之所由廢然後可以爲人師也故君子之教諭也道而弗牽彊而弗抑開而弗達道而弗牽則和彊而弗抑則易開而弗達則思和易以思可謂善諭矣

熊氏曰引道使行而弗牽彊其必進則學者有自得之趣而和彊振其志意而弗阻抑之使退則學者無消沮之患而易防開其緒而弗達以竟其防則學者知沈潛玩索故思夫能使學者和易以思可謂善教矣

學者有四失教者必知之人之學也或失則多或失則寡或失則易或失則止此四者心之莫同也知其心然後能救其失也

集說曰或失則多者知之過或失則寡者愚之不及或失則易賢者之過或失則止不肖者之不及多與易原於用心太過寡與止原於用心不及故曰心之莫同也約我以禮所以救其失之多博我以文所以救其失之寡兼人則退之所以救其失之易退則進之所以救其失之止也

教也者長善而救其失者也

疏曰使學者和易以思是長善使學者無此四者之失是救失惟善教者能爲之

善歌者使人繼其聲善教者使人繼其志其言也約而達微而臧罕譬而諭可謂繼志矣

集說曰約而達辭簡而意明也臧善也微而臧義理微妙而說之精善也罕少也罕譬而諭比方之辭少而感動之意深也繼志謂能使學者之志與師無間也

君子知至學之難易而知其美惡然後能博諭能博諭然後能爲師能爲師然後能爲長能爲長然後能爲君故師也者所以學爲君也是故擇師不可不愼也記曰三王四代惟其師其此之謂乎

熊氏曰隨材而施能廣博諭人而爲師矣由是推所以教人者治人而能爲長卽推所以治人者治國而能爲君師旣有君徳則弟子就師可學爲君之徳故前云君子如欲化民成俗其必由學乎卽是學能爲君也故人君擇師不可不愼也記曰三王四代所以治惟師之得人耳其此擇師之謂乎坡謂知教之興則至學易知教之廢則至學難知其美則長其善知其惡則救其失也自禁於未發至此承上教者學者用功之得失其失者不必言矣卽得者教者又當當可而施學者又當及時勉學也

凡學之道嚴師爲難師嚴然後道尊道尊然後民知敬學是故君之所不臣於其臣者二當其爲屍則弗臣也當其爲師則弗臣也大學之禮𨿽詔於天子無北面所以尊師也

注曰嚴尊敬也尊師重道焉不使處臣位也武王踐阼召師尙父而問焉曰昔黃帝顓頊之道有乎意亦忽不可得見與師尙父曰在丹書王欲聞之則齊矣王齊三日端冕師尙父亦端冕奉書而入負屏而立王下堂南面而立師尙父曰先王之道不北面王行西折而南東面而立師尙父西面道書之言

善學者師逸而功倍又從而庸之不善學者師勤而功半又從而怨之善問者如攻堅木先其易者後其節目及其久也相說以解不善問者反此善待問者如撞鐘叩之以小者則小鳴叩之以大者則大鳴待其從容然後盡其聲不善答問者反此此皆進學之道也

注曰庸功也功之受其道有功於己從讀如富父舂戈之舂舂容謂重撞擊也始者一聲而已學者旣開其端意進而復問乃極說之如撞鐘之成聲矣疏曰從讀爲舂者舂謂擊也以爲聲之形容言鐘之爲體必待其擊每一舂而爲一容然後盡其聲善答者亦待其一問然後一答乃盡說義理也朱子曰說字人以爲恱恐只是說字先其易者難處且放下少間見多了自然相證而解解物爲解自解釋爲解恐是相證而曉解也

記問之學不足以爲人師必也其聽語乎力不能問然後語之語之而不知𨿽舎之可也

集說曰記問謂記誦古書以待學者之問也以此爲學無得於心而所知有限故不足以爲人師聽語聽學者所問之語也不能問則告之不知而舎之以其終不可入徳也不以三隅反則不復亦此意坡謂自嚴師爲難至此則專責學者尊師勸學以爲受教之地也

良冶之子必學爲裘良弓之子必學爲箕始駕馬者反之車在馬前君子察於此三者可以有志於學矣疏曰善冶之家其子弟見其父兄陶鎔金鐵使之柔合以補治破器故此子弟能學爲袍裘補續獸皮片片相合以至完全也箕栁箕也善爲弓之家使幹角橈屈調和成弓故其子弟亦觀其父兄世業學取栁條和軟橈之成箕也馬子始學駕車之時大馬駕在車前將馬子系隨車後而行故云反之所以然者此駒未曽駕車若忽駕之必驚奔今以大馬牽車於前而擊駒於後使日日見車之行慣習而後駕之不復驚矣言學者亦湏先教小事操縵之屬然後乃示其業則易成也應氏曰皆自易而至於難自粗而至於精習之有漸而不可驟進學之以類而不可泛求是之謂有志矣坡謂此又申言學不可躐等教不可淩節以明上文比年入學至九年大成自易及難從容歳月先王所以成材使之趨善之專學者所以定志得以向善之一蓋一篇之大指也

古之學者比物醜類鼓無當於五聲五聲弗得不和水無當於五色五色弗得不章學無當於五官五官弗得不治師無當於五服五服弗得不親

集說曰比物醜類謂以同類之事相比方也當猶主也鼓聲不宮不商於五聲本無所主然而五聲不得鼓則無諧和之節水無色不在五色之列而繢畫者不得水則不章明五官身口耳目心之所職卽洪範之五事也學於吾身五者之官本無所當而五官不得學則不能治師於弟子不當五服之一而弟子若無師之教誨則五服之屬不相和親坡謂上言擇師言尊師矣此復反覆此類者誠以王者建國君民所先者學學之所賴者師蓋此篇之要防也程子云古有教今無教惟其無教直壊得人質如此不美知此者則知此記之不苟也師無當於五服五服不得不親此性命之言也石梁王氏尙輕爲泛論乎

君子曰大徳不官大道不器大信不約大時不齊察於此四者可以有志於本矣

注曰本立而道生言以學爲本則其徳於民無不化於俗無不成疏曰大徳聖人之徳也官謂分職在位者大遒聖人之道也器謂物堪用者大信聖人之信也約謂期要也大時天時也齊謂一時同也天生殺不共在一時猶春夏華卉自生薺麥自死秋冬艸木自死而薺麥自生故云不齊也陳氏曰凡此四者皆以本源盛大而體無不具故變通不拘而用無不周也君子察於此可以有志於學而洪其本矣

三王之祭川也皆先河而後海或源也或委也此之謂務本

疏曰源則河也委則海也申明先河而後海坡謂此之謂務本言祭之務本也詠嘆淫泆而務學爲本其味深長矣此篇以化民成俗爲末而曰其必由學乎是以學爲本注疏是也若夫本末終始爲學次第自在大學篇中不必於此相混

禮記述注卷十五﹤經部﹐禮類﹐禮記之屬﹐禮記述注﹥

欽定四庫全書

禮記述注卷十六

安溪李光坡撰

樂記第十九

疏曰鄭云名曰樂記者以其記樂之義蓋十一篇合爲一篇謂有樂本有樂論有樂施有樂言有樂禮有樂情有樂化有樂象有賓牟賈有師乙有魏文侯今則合焉次則奏樂第十二樂器十三樂作十四意始十五樂穆十六說律十七季札十八樂道十九樂義二十昭本二十一昭誦二十二竇公二十三此劉向校書得樂記二十三篇著於別錄者武帝時河間獻王好博古與諸生共采周官及諸子云樂事者以作樂記其內史丞王度傳之以授常山王禹禹成帝時爲謁者獻二十四篇樂記與向錄不同

凡音之起由人心生也人心之動物使之然也感於物而動故形於聲聲相應故生變變成方謂之音比音而樂之及干戚羽旄謂之樂

注曰雜比曰音單出曰聲幹盾也戚斧也武舞所執也羽翟羽也旄旄牛尾也文舞所執疏曰人心旣感外物而動口以宣心其心形見於聲旣有聲自然一髙一下或淸或濁而相應不同故云生變變謂不恆一聲變動淸濁也聲旣變轉和合次序成就文章謂之音也音則今之歌曲也次比音之歌曲而樂器播之並及干戚羽旄鼓而舞之乃謂之樂也

樂者音之所由生也其本在人心之感於物也是故其哀心感者其聲噍以殺其樂心感者其聲嘽以緩其喜心感者其聲發以散其怒心感者其聲粗以厲其敬心感者其聲直以廉其愛心感者其聲和以柔六者非性也感於物而後動

疏曰此一節復明上文感物而動之意合音乃成樂是樂由此音而生故曰音之所由生也方氏曰人之情得所欲則樂喪所欲則哀順其心則喜逆其心則怒於所畏則敬於所悅則愛熊氏曰哀則气郁故噍气歉故殺樂則辭气發揚故嘽辭气雍容故緩喜則冀其方來故發鳴其得意故散怒則气不平故粗气不和故厲敬則言語徑遂不阿故直言語剖析不混故廉愛則與物無競故和不拂人情故柔六者感物而動乃情也非喜怒哀樂未發之性也

是故先王愼所以感之者故禮以道其志樂以和其聲政以一其行刑以防其姦禮樂刑政其極一也所以同民心而出治道也

劉氏曰愼其政之所以感人心者故以禮而道其志之所以行使必中節以樂而和其聲之所言使無乖戾政以教不能而一其行刑以罰不率而防其姦禮樂刑政四者之事𨿽殊而其致則一歸於愼其所以感之者所以同民心而出治道也坡謂方愼感其心使形於聲音以爲作樂之本安得遽有樂可以和其聲董子曰王者未作樂之時乃用先王之樂宜於世者而以深入教化於民意此樂是歟

凡音者生人心者也情動於中故形於聲聲成

文謂之音是故治世之音安以樂其政和亂世之音怨以怒其政乖亡國之音哀以思其民困聲音之道與政通矣

集說曰此言音生於人心之感而人心哀樂之感由於政治之得失此所以愼其所以感之者也治世政事和諧故形於聲音者安以樂亂世政事乖戾故形於聲音者怨以怒將亡之國其民困苦故形於聲音者哀以思此聲音所以與政通也

宮爲君商爲臣角爲民徵爲事羽爲物五者不亂則無怗懘之音矣

注曰五者君臣民事物也凡聲濁者尊淸者卑怗懘敝敗不和貌疏曰按樂緯動聲儀雲宮爲君君者當寛大容眾故聲宏以舒其和情以桑動脾也商爲臣臣者當以發明君之號令其聲散以明其和溫以防動肺也角爲民民者當約儉不奢僣差故其聲防以約其和淸以靜動肝也徴爲事事者君子之功旣當急就之其事當久流亡故其聲貶以疾其和平以功動心也羽爲物物者不有委聚故其聲散以虛其和防以散動腎也又雲宮倡而商和是謂善太平之樂注云君臣相和角從宮是爲哀衰國之樂注云象人有怨訴羽從宮往而不反是爲悲亡國之樂注云悲傷於財竭又云音相生者和注云彈羽角應彈宮徴應是其和樂以此言之相生應卽爲和不以相生應則爲亂也爾雅曰宮爲重商爲敏角爲經徴爲疊羽爲栁管子曰凡聴徴如負豬豕覺而駭凡聴羽如鳴馬在樹【朱子云馬疑當作鳥】凡聴宮如牛鳴窌中凡聴商如離羣羊凡聴角如雉登木以鳴音疾以淸坡謂疏所載樂緯有事可紀有聲可別合之宗伯大師聴軍聲之注爾雅之字訓管子所形容三代之遺音猶可參訂也若徒求聲气於器數分毫之末僅以淸濁盡五聲之別恐未免附防而更成畫餅也

宮亂則荒其君驕商亂則陂其官壊角亂則憂其民怨徴亂則哀其事勤羽亂則危其財匱五者皆亂疊相陵謂之慢如此則國之滅亡無日矣

注曰君臣民事物其道亂則其音應而亂荒猶散也陂傾也坡謂宮爲君節以申明政和則音安樂也此節以申明政乖民困則音哀怨也

鄭衛之音亂世之音也比於慢矣桑間濮上之音亡國之音也其政散其民流誣上行私而不可止也

集說曰此慢字承上文謂之慢而言比近也桑間濮上衛地濮水之上地有桑間者在濮陽南史記言衛靈公適晉捨濮上夜聞琴聲召師涓聴而寫之至晉命涓爲平公奏之師曠曰此師延靡靡之樂武王伐紂師延投濮水死故聞此聲必於濮水之上也政散故民罔其上民流故行其淫蕩之私也坡謂上言聲之荒陂之等君臣驕壊之故不可言傳故舉鄭衛使學者攷其事玩其辭審其意而自有以得其實也

凡音者生於人心者也樂者通倫理者也是故知聲而不知音者禽獸是也知音而不知樂者眾庶是也惟君子爲能知樂是故審聲以知音審音以知樂審樂以知政而治道備矣是故不知聲者不可與言音不知音者不可與言樂知樂則幾於禮矣禮樂皆得謂之有徳徳者得也

注曰幾近也聽樂而知政之得失則能正君臣民事物之禮也疏曰倫類也理分也樂得則陰陽和樂失則羣物亂是樂能經通倫理也陰陽萬物各有倫類分理者也審樂知政者樂由聲音相生聲感善惡而起若能審樂則知善惡之理行善不行惡習是不習非知爲政化民而治道備矣者政善樂和音聲皆善人事皆無僻則治道備具矣方氏曰凡耳有所聞者皆能知聲心有所識者則能知音道有所通者乃能知樂若瓠巴鼔瑟流魚出聴伯牙鼔琴六馬仰秣此禽獸之知聲者也魏文侯好鄭衛之音齊宣王好世俗之樂此眾庶之知音者也若孔子在齊之所聞季札聘魯之所觀此君子之知樂者也應氏曰倫理之中皆禮之所寓知樂則通於禮矣不曰通而曰幾者辧析精微之極也坡謂上言政和政乖而形於音之哀樂君子得禮樂於心則審樂之哀樂可知政之和平矣

是故樂之隆非極音也食饗之禮非致味也淸廟之瑟朱而疏越壹倡而三嘆有遺音者矣大饗之禮尙酒而俎腥魚大羮不和有遺味者矣是故先王之制禮樂也非以極口腹耳目之欲也將以教民平好惡而反人道之正也

集說曰樂之隆盛不是爲極聲音之美食饗禘祫之重禮不是爲極滋味之美蓋樂主於移風易俗而祭主於報本反始也鼓淸廟之詩之瑟練朱絲以爲絲不練則聲淸練之則音濁疏通也越瑟底之孔也疏而通之使其聲遲緩瑟聲濁而遲是質素之聲非要妙之音也此聲初發一倡之時僅有三人従而和之言和者少也以其非極聲音之美故好者少然而其中則有不盡之餘音存焉故曰有遺音者矣尊以酒爲尙俎以生魚爲薦大羮無滋味之調和是質素之食非人所嗜恱之味也然而其中則有不盡之餘味存焉故曰有遺味者矣由此觀之是非以極口腹耳目之欲也教民平好惡謂不欲其好惡之偏私也人道不正必自好惡不平始好惡得其平則可以復乎人道之正而風移俗易矣坡謂此申樂通於倫理之大非徒如聲音之娯心志恱耳目僅足於眾庶禽獸之聞也先王是君子而在位者故有得於禮樂而制之以教民也

人生而靜天之性也感於物而動性之欲也物至知知朱子曰上知字是體下知字是用

然後好惡形焉好惡無節於內知誘於外不能反躬天理滅矣夫物之感人無窮而人之好惡無節則是物至而人化物也人化物也者滅天理而窮人欲者也於是有悖逆詐僞之心有淫泆作亂之事是故彊者脇弱眾者暴寡知者詐愚勇者苦怯疾病不養老幼孤獨不得其所此大亂之道也

劉氏曰人生而靜者喜怒哀樂未發之中天命之性也惑於物而動則性發而爲情也人心虛靈知覺事至物來則必知之而好惡形焉好善惡惡則道心之知覺原於義理者也好妍惡醜則人心之知覺發於形气者也好惡無節於內而知誘於外則是道心昧而不能爲主宰人心危而物交物則引之矣不能反躬以思其理之是非則人欲熾而天理滅矣況以無節之好惡而接乎無窮之物感則心爲物役而違禽獸不逺矣違禽獸不逺則爪剛者決力彊者奪此所以爲大亂之道也熊氏曰此原好惡之所自始而推好惡無節之害也大亂之道由不能平好惡不能反道之正也

是故先王之制禮樂人爲之節衰麻哭泣所以節喪紀也鐘鼓干戚所以和安樂也昏姻冠笄所以別男女也射鄕食饗所以正交接也禮節民心樂和民聲政以行之刑以防之禮樂刑政四達而不悖則王道備矣劉氏曰先王之制禮樂因人情而爲之節文因其哀死而喪期無數故爲衰麻哭泣之數以節之因其好逸樂而不能和順於義理故爲鐘鼓干戚之樂以和之因其有男女之欲而不知其別故爲昏姻冠笄之禮以別之因其有交接之事而或失其正故爲射鄕食饗之禮以正之節其心所以使之行而無過不及和其聲所以使之言而無所乖戾爲之政以率其怠倦而使禮樂之教無不行爲之刑以防其恣肆而使禮樂之道無敢廢禮樂刑政四者通行於天下而民無悖違之者則王者之治道備矣坡謂上言好惡無節故先王爲之節節則不極矣窮人欲者極也以申上文先王之制禮樂非以極口腹耳目之欲之意

樂者爲同禮者爲異同則相親異則相敬樂勝則流禮勝則離合情飾貌者禮樂之事也禮義立則貴賤等矣樂文同則上下和矣好惡著則賢不肖別矣刑禁暴爵舉賢則政均矣仁以愛之義以正之如此則民治行矣集說曰和以統同序以辧異樂勝則流過於同也禮勝則離過於異也合情者樂之和於內所以救其離之失飾貌者禮之檢於外所以救其流之失此禮樂所以相資爲用者也仁以愛之則相敬而不至於離義以正之則相親而不至於流此又見禮樂爲仁育義正之大者也故謂上文禮節樂和節者異和者同而因言其相資也樂文也好也爵也皆仁以愛之也禮義也惡也刑也皆義以正之也旣等旣和旣別旣均則行民治而民治行矣

樂由中出禮自外作樂由中出故靜禮自外作故文大樂必易大禮必簡樂至則無怨禮至則不爭揖譲而治天下者禮樂之謂也暴民不作諸侯賓服兵革不試五刑不用百姓無患天子不怒如此則樂達矣合父子之親明長幼之序以敬四海之內天子如此則禮行矣劉氏曰欣喜歡愛之和出於中進退周旋之序著於外和則情意安舒故靜序則威儀交錯故文大樂與天地同和如幹以易知而不勞大禮與天地同節如坤以簡能而不煩樂至則人皆得其所而無怨禮至則人各安其分而不爭如帝世揖譲而天下治者禮樂之至也達者徹於彼之謂行者出於此之謂行者達之本達者行之效天子自能合其父子之親明其長幼之序則家齊族睦矣又能親吾親以及人之親長吾長以及人之長是謂以敬四海之內則禮之本立而用行矣禮之用行而後樂之效達故於樂但言天子無可怒者而於禮則言天子如此是樂之達乃天子行禮之效也周子曰萬物各得其理而後和故禮先而樂後是也坡謂合情故自中出飾貌故自外作相親相敬根於人心之自然故易簡相親故無怨相敬故不爭無怨則樂達不爭則禮行自樂者爲同至此二節以申上文教民平好惡而反人道之正之意

大樂與天地同和大禮與天地同節和故百物不失節故祀天祭地明則有禮樂幽則有鬼神如此則四海之內合敬同愛矣禮者殊事合敬者也樂者異文合愛者者也禮樂之情同故明王以相沿也故事與時並名與功偕

注曰沿猶因述也事與時並爲事在其時也禮器曰堯授舜舜授禹湯放桀武王伐紂時也名與功偕爲名在其功也偕猶俱也堯作大章舜作大韶禹作大夏湯作大武王作大武名因其得天下之功疏曰天地气和而生萬物大樂之體順陰陽律呂生養萬物是同和也天地之形各有髙下大小爲限節大禮辧尊卑貴賤與天地相似是同節也同和能生成百物故不失其性也同節有尊卑上下報生成之功故祀天祭地朱子曰禮主減樂主盈鬼神亦止是屈伸之義禮樂鬼神一理又曰在聖人制作處便是禮樂在造化功用處便是鬼神禮有經禮曲禮之事殊而敬一樂有五聲六律之文異而愛一所以能使四海之內合敬同愛者皆大樂大禮之所感化也熊氏曰惟禮樂之情同一愛敬故明主疊興以此情相沿而不變制禮但因時異事而敬之情不異也作樂但因功異名而愛之情不異也坡謂祀天祭地不失其節則凡天地之中髙下萬有皆無有失節者矣亦上百物不失之意此一節言禮樂之情見非聖不知也

故鐘鼓管磬羽籥干戚樂之器也屈伸俯仰綴兆舒疾樂之文也簠簋俎豆制度文章禮之器也升降上下周還裼襲禮之文也

集說曰綴舞者行位相連綴也兆位外之營兆也裼襲說見曲禮坡謂此節言禮樂之文見非明不能識也

故知禮樂之情者能作識禮樂之文者能述作者之謂聖述者之謂明明聖者述作之謂也

熊氏曰情卽上文愛敬之情也情者禮樂之原惟能洞見之則因情立文創前人所未有而能作文卽上文器文之文也文者禮樂之成章惟能通曉之則攷文修墜衍旣往於無窮而能述作者生知安行聖人也述者多學多識明者也

樂者天地之和也禮者天地之序也和故百物皆化序故羣物皆別樂由天作禮以地制過制則亂過作則暴明於天地然後能興禮樂也

朱子曰樂由天作屬陽故有運動底意禮以地制如由地出不可移易劉氏曰過制則失其序如陰過而肅則物之成者復壊矣故亂過作則失其和如陽過而亢則物之生者反傷矣故暴熊氏曰此言樂不但同和實則天地之和禮不但同節實則天地之序天地惟和故百物皆化生惟序故羣物皆有別然和主气气行於天而樂則法之以作序主質質具於地而禮則法之以制倘過制而不法地則亂而無序過作而不法天則暴而不和必洞達乎天地之和序然後能制禮作樂也坡謂明於天地所謂知禮樂之情也自此以下至殷周之樂盡矣皆言作樂事所謂作者之聖也

論倫無患樂之情也欣喜歡愛樂之官也中正無邪禮之質也莊敬恭順禮之制也若夫禮樂之施於金石越於聲音用於宗廟社稷事乎山川鬼神則此所與民同也疏曰施於金石二句此明樂也用於宗廟二句此明禮也若通而言之則禮樂相將矣劉氏曰論者雅頌之辭倫者律呂之音惟其辭足論而音有倫故極其和而無患害此樂之本情也而在人者則以欣喜歡愛爲作樂之官主焉中者行之無過不及正者立之不偏不倚惟其立之正而行之中故得其序而無邪僻此禮之本質也而在人者則以莊敬恭順爲行禮之節制焉斯義也聖人之所獨知也若夫施之气而播之聲以事乎鬼神者則禮樂之數眾人之所共知者也坡謂論倫八句明禮樂爲天地和序之意

王者功成作樂治定制禮其功大者其樂備其治辯者其禮具干戚之舞非備樂也孰亨而祀非達禮也五帝殊時不相沿樂三王異世不相襲禮樂極則憂禮粗則偏矣及夫惇樂而無憂禮備而不偏者其惟大聖乎注曰功成治定同時耳功主於王業治主於教民辯徧也樂以文徳爲備若咸池者孔子曰韶盡美矣又盡善也謂武盡美矣未盡善也達具也郊特牲曰郊血大饗腥三獻爓一獻孰至敬不饗味而貴气臭也不相沿襲言其有損益也疏曰此論禮樂之迹損益有殊云不相襲也若論禮樂之情則聖王同用故前文云禮樂之情同故明王以相沿也樂人之所好好而不止放蕩奢佚故害在淫侉若朋淫於家俾晝作夜物極則反樂去憂來又煩手淫聲慆堙心耳則哀痛生也禮粗則偏者言人不能勤行於禮好生懈倦則致粗略偏謂不周備也惇厚也厚重於樂知足則止而無至於憂也行禮安靜委曲備具不至勤苦倦略能如此者其惟大聖乎坡謂樂極者過作也崇不效天則暴而不和故憂禮粗者過制也卑不法地則亂而無序故偏惟聖人建中和之極故能惇厚於樂全備其禮也所謂作者之謂聖也

天髙地下萬物散殊而禮制行矣流而不息合同而化而樂興焉春作夏長仁也秋斂冬藏義也仁近於樂義近於禮樂者惇和率神而従天禮者別宜居鬼而従地故聖人作樂以應天制禮以配地禮樂明備天地官矣熊氏曰申明禮樂本於造化而言聖人制作之功也天上地下萬物各正性命而散殊其間是自然之序而禮行於此矣天地之气周流不息萬物合同以化生是自然之和而樂興於此矣物作於春長於夏乃天地生物之仁也物斂於秋藏於冬乃天地成物之義也仁則藹然而和近於樂義則截然而序近於禮是以樂能惇厚其和率循其神之陽气而従天以生物禮能辧別其宜安定其鬼之陰气而従地以成物故聖人在上作樂以應天之和制禮以合地之宜至禮樂明備則以和序贊和序天地亦賴其助而生成萬物不失其職矣

天尊地卑君臣定矣卑髙以陳貴賤位矣動靜有常小大殊矣方以類聚物以羣分則性命不同矣在天成像在地成形如此則禮者天地之別也

集說曰定君臣之禮者取於天地尊卑之勢列貴賤之位者取於山澤卑髙之勢也動者陽之常靜者陰之常小大卽禮器有大有小之小大也小者不可益大者不可損故云小大殊矣大者外心揚詡故動而屬陽小者內心精微故靜而屬陰方猶道也聚猶處也君臣父子夫婦長幼朋友各有其道則各以其類而處之所謂方以類聚也物事也行禮之事卽昏姻冠笄所以別男女之類設之不止一端分之必各従其黨所謂物以羣分也所以然者以天所賦之命人所受之性自然有此三网五常之倫其間尊卑厚薄之等不容混而一之也故曰性命不同矣象者日月星辰之屬在天成像禮則合於天時形者山川動植之屬在地成形禮則設於地財由此言之禮之有別非天地自然之理乎應氏曰此卽所謂天髙地下萬物散殊而禮制行矣

地气上齊天气下降陰陽相摩天地相蕩鼓之以雷霆奮之以風雨動之以四時暖之以日月而百化興焉如此則樂者天地之和也

注曰齊讀爲躋躋升也摩猶迫也蕩猶動也奮迅也也百化百物化生也疏曰摩謂切迫陰陽二气相相切迫蕩動也天地之气相感動𨿽以气生而物未發故用雷霆以鼓動之萬物得風雨奮迅而出生長隨四時而動又須日月暖煦之皆相蕩之事細別言之耳應氏曰此卽所謂流而不息合同而樂而化興焉

化不時則不生男女無辧則亂升天地之情也

注曰辧別也升成也樂失則害物禮失則亂人坡謂化音之相生也不時相陵亂也則不能惇和率神而物不生此言禮樂闗於天地以反明禮樂明備則天地官意

及夫禮樂之極乎天而蟠乎地行乎陰陽而通乎鬼神窮髙極逺而測深厚樂著大始而禮居成物著不息者天也著不動者地也一動一靜者天地之間也故聖人曰禮樂云

注曰極至也蟠猶委也髙逺三辰也深厚山川也言禮樂之道上至於天下委於地則其間無所不之疏曰此盛論禮樂之大原𨿽取象於天地功徳又能徧滿於天地之間天髙故言至地下故言委日月嵗時無易百谷用成是行乎陰陽也作樂一變以至六變百神俱至是通乎鬼神也坡謂此言禮樂之成合天地所謂明備而天地官者語皆深切解之費辭以下文比之自見此言極天蟠地彼則奮至徳之光此言行陰陽而通鬼神彼則動四气之和此言窮髙測深彼則著萬物之理此言樂著大始彼則淸明象天此言禮居成物彼則廣大象地此言著不息者天彼則終始象四時周旋象風雨此言著不動者地彼則五色成文而不亂八風従律而不姦百度得數而有常此言一動一靜天地之間彼則小大相成終始相生倡和淸濁疊相爲經其成效一也但此言聖作故禮樂同天地彼言明述故禮樂贊天地亦未可差殊觀也故聖人曰禮樂云猶言道在是矣之意

昔者舜作五之琴以歌南風防始制樂以賞諸侯故天子之爲樂也以賞諸侯之有徳者也徳盛而教尊五穀時熟然後賞之以樂故其治民勞者其舞行綴逺其治民逸者其舞行綴短故觀其舞知其徳聞其諡知其行也

應氏曰勤於治民則徳盛而樂隆故舞列逺而長怠於治民則徳薄而樂殺故舞列近而短坡謂古者王朝樂官惟歌王功防推此意於侯邦但有治行爲作歌舞以爲賞典如魯僖公能遵伯禽之訓周天子命史克作爲駉駜泮閟之詩使聲於其廟之類三代行之而原其始實自後防耳非防制樂専爲賞諸侯也石梁王氏不注不疏但接一句卽作傲語似上下文理不暇卒讀何其遽也無禮哉

大章章之也咸池備矣韶繼也夏大也殷周之樂盡矣疏曰堯樂謂之大章者言堯徳章明於天下也咸皆也池施也黃帝樂名咸池言徳皆施被於天下無不周徧是爲備具矣韶繼也者言舜之道徳繼紹於堯也夏大也禹樂名夏者言能光大堯舜之徳也殷周之樂謂湯之大武王之大武也盡矣言於人事盡極矣

天地之道寒暑不時則疾風雨不節則饑教者民之寒暑也教不時則傷世事者民之風雨也事不節則無功然則先王之爲樂也以法治也善則行象徳矣

注曰教謂樂也以法治以樂爲治之法行象徳民之行順君之徳也坡謂此言王者法禮樂以善治也天地寒暑之分劑不時如愆陽伏陰則民感之而多疾風雨之气候不節如淒風苦雨則五穀不熟而民饑教爲民之寒暑者如春誦夏或藏修或息防必有其時一寒暑之發斂也作者過作則暴述以爲教而不時亦過作矣故暴而傷世事謂禮也事爲民之風雨者如邠風七月或作之或息之皆有其節一風雨之應候也作者過制則亂述以爲事而不節亦過制矣故亂而無功先王之爲樂凡單言樂者皆含禮也自此節至生民之道樂爲大焉皆是法禮樂以爲教所謂述者之明也

夫豢豕爲酒非以爲禍也而獄訟益繁則酒之流生禍也是故先王因爲酒禮壹獻之禮賓主百拜終日飲酒而不得醉焉此先王之所以備酒禍也故酒食者所以合歡也樂者所以象徳也禮者所以綴淫也是故先王有大事必有禮以哀之有大福必有禮以樂之哀樂之分皆以禮終樂也者聖人之所樂也而可以善民心其感人深其移風易俗故先王著其教焉

注曰以谷食犬豕曰豢爲作也言豢豕作酒本以饗祀養賢而小人飲之善酗以致獄訟壹獻士飲酒之禮百拜以諭多綴猶止也大事謂死喪也著猶立也疏曰案今鄕飲酒之禮是壹獻無百拜此云百拜

諭多也坡謂樂以象徳以上下文攷之是象其人之徳如子貢言聲歌各有宜者是也此節言禮樂之用所謂教之時也事之節也

夫民有血气心知之性而無哀樂喜怒之常應感起物而動然後心術形焉

疏曰樂聲善惡初則従民心而興後乃合成爲樂樂又下感於人善樂感人則人化之爲善惡樂感人則人隨之爲惡是樂出於人而還感人猶如雨出於山而還雨山火出於木而還燔木故此篇之首論人能興樂此章之意論樂能感人也人由血气而有心知故連言之其性𨿽一所感不恆故云無常也內心應感起於外物謂物來感已心遂應之念慮興動故云應感起物而動術所由也心術見者卽下文是也熊氏曰此心術乃隨教化世風轉移者

是故志微噍殺之音作而民思憂

劉氏曰志疑當作急急促微細噍枯殺減也其哀心感者其聲噍以殺故作樂而有急微噍殺之音則民心感之而哀思憂愁矣

嘽諧慢易繁文簡節之音作而民康樂

集說曰嘽寛諧和慢緩易平也繁文簡節多文理而略節奏也其樂心感者其聲嘽以緩故此等音作則民心感之而安樂矣

粗厲猛起奮末廣賁之音作而民剛毅

集說曰粗厲粗疏嚴厲也猛威盛貌奮振迅貌起初末終也猛起奮末者猛盛於初起而奮振於終末也廣大賁憤也廣賁言眾音皆怒也其怒心感者其聲粗以厲故此等音作則民感之而剛毅

廉直勁正莊誠之音作而民肅敬

集說曰亷有稜隅也勁堅彊也其敬心感者其聲直以亷故此等音作則民感之而肅敬

寛裕肉好順成和動之音作而民慈愛

集說曰考工記注云好璧孔也肉倍好曰璧好倍肉曰瑗肉好均曰環如此則肉乃璧之肉地也此言肉好則以璧諭樂音之圓瑩通滑耳其愛心感者其聲和以柔故此等音作則民感之而慈愛

流辟邪散狄成滌濫之音作而民淫亂

集說曰狄與逖同逺也成者樂之一終狄成言其一終甚長淫泆之意也滌洗也濫侵僣也言其音之泛濫侵僣如以水洗物而浸漬侵濫無分際也此是其喜心感者而其聲發以散聞此音之作則民感之而淫亂矣坡謂自民有血气至此申明上文其感人深其移風易俗之意

是故先王本之情性稽之度數制之禮義合生气之和道五常之行使之陽而不散陰而不密剛气不怒柔气不懾四暢交於中而發作於外皆安其位而不相奪也然後立之學等廣其節奏省其文采以繩徳厚律小大之稱比終始之序以象事行使親疎貴賤長幼男女之理皆形見於樂故曰樂觀其深矣

集說曰度數十二律上生下生損益之數也禮義貴賤隆殺淸濁髙下各有其義也生气之和造化發育之妙也五常之行仁義禮智信之徳也使其陽之動而不至於散陰之靜而不至於密剛者之气不至於怒柔者之气不至於懾由是三才和气與樂相湊泊四者和暢交錯於聲容中而精神气象露於聲音之外凡樂之宮君商臣之等皆安其位而不相奪倫也立之學若樂師掌國學之政大胥掌學士之版是也立之等若十三舞勺成童舞象之類是也廣其節奏增益學者之所習也省其文采省察其音曲之辭使五聲之相和相應若五色之雜以成文采也厚如書惟民生厚之厚徳厚五常之存諸身者繩謂檢約人固有之善而使之成徳也律以法度整齊之也比以次序聨合之也宮音至大羽音至小律之使各得其稱始於黃鐘之初九終於仲呂之上六比之使各得其序事行五常之行諸事者象示之法也民之事行非有所視法則無以爲觀感也人倫之理其得失皆可於樂而見之是樂之所觀其義深奧矣此古有是言記者引以爲證坡謂情性先王之情性也本之情性樂之本也稽度數以合生气之和制禮義以道五常之行自使之陽而不散至不相奪也申合生气之和自立之學等至皆形見於樂申道五常之行廣其節奏使多有可習而廣不容姦省減也省其文采使習於朴質而狹不思欲小大而律其稱不犯節也終始而比其序不忘本也此一節申明上文先王著其教之意

土敝則艸木不長水煩則魚龞不大气衰則生物不遂世亂則禮慝而樂淫是故其聲哀而不莊樂而不安慢易以犯節流以忘本廣則容姦狹則思欲感條暢之气而滅平和之徳是以君子賤之也

疏曰土之勞敝故艸木不長水之煩擾故魚龞不大陰陽之气衰亂故生物不得遂成上三事皆諭世道衰亂上下無序故禮慝男女不節故樂淫也男女相愛涕泗滂沱是其哀也男女相說歌舞於市井是不莊也俾晝作夜是其樂也終至滅亡是不安也廣謂節間疎緩言聲音寛緩多有奸淫之聲也狹謂節間迫促樂聲急則動發人心思其情欲而切急條逺也言淫聲感動於人損長逺舒暢之善气而毀滅和平之善徳也坡謂此反先王之教而亂者哀而不莊則陰柔之气不和樂而不安則陽剛之气不和慢易犯節則不能律小大之稱流湎忘本則不能比終始之序廣則容姦耳非多節奏也狹則思欲耳非省文采也感傷條暢之气則不能四暢而發作毀滅和平之徳則親疎等之理不能形見矣

凡姦聲感人而逆气應之逆气成像而淫樂興焉正聲感人而順气應之順气成像而和樂興焉倡和有應回邪曲直各歸其分而萬物之理各以類相動也

疏曰姦聲謂姦邪之聲逆气謂違逆之气卽姦邪之气也旣聞姦聲又感逆气二者相合而成像則淫樂興紂作靡靡之樂是也和樂興若周室太平頌聲作也倡和有應者姦聲正聲感人是倡也而逆气順气應之是和也回謂乖違邪謂邪僻言乖違邪僻及曲之與直各歸其善惡之分限善歸善分惡歸惡分而萬物之情理亦各以善惡之類自相感動也坡謂此承上文先王正樂亂世姦聲其感於人也有順逆之異以起君子反情比類之事以極移風易俗之理

是故君子反情以和其志比類以成其行姦聲亂色不畱聰明淫樂慝禮不接心術惰慢邪辟之气不設於身體使耳目鼻口心知百體皆由順正以行其義

集說曰反情復其情性之正也情不失其正則志無不和比類分次善惡之類也不入於惡類則行無不成曰不畱不接不設如論語四勿之謂皆反情比類之事坡謂此見必先有禮樂之徳乃能述禮樂之文明與聖一也反情以和志合生气之和也比類以成行道五常之行也姦聲四句和志之事也惰慢二句成行之事也和志則順成行則正以行其義者行先王所本情性之宜也

然後發以聲音而文以琴瑟動以干戚飾以羽旄従以簫管奮至徳之光動四气之和以著萬物之理是故淸明象天廣大象地終始象四時周還象風雨五色成文而不亂八風従律而不姦百度得數而有常小大相成終始相生倡和淸濁疊相爲故樂行而倫淸耳目聰明血气和平移風易俗天下皆寧

注曰淸明謂人聲也周還謂舞者五色五行也淸謂蕤賓至應鐘濁謂黃鐘至中呂倫謂人道也疏曰歌奏之淸潔顯明以象於天也寛廣壯大以象於地也終於羽始於宮象四時之變化終而復始也舞者周帀迥還象風雨之迥復也五色者五行之音各依其行色謂宮商角徴羽之聲和合成文不亂也八風八方之風也律十二月之律也白虎通云距冬至四十五日條風至條者生也四十五日明庶風至明庶者迎眾也四十五日淸明風至淸明者芒也四十五日景風至景者大也言陽气長養也四十五日涼風至涼寒也陰气行也四十五日閶闔風至閶闔者咸收藏也四十五日不周風至不周者不交也言陰气未合化矣四十五日廣莫風至廣莫者大莫也開陽气也小大相成者十二月律互爲宮羽而相成也終始相生者五行官商疊相用爲終始倡和者十二律先發聲者爲倡應者爲和長者濁短者淸疊相爲經者更相爲常卽還相爲宮是樂之常也熊氏曰言君子志和行成樂本立矣然後以行義而發之詩歌之聲文飾聲音以琴瑟振動形體以干戚裝飾樂具以羽旄隨従諸樂以管簫用奮君子至徳之光輝動蕩四時和暢之气以昭著人之倫理物之生理百度者五音十二律上生下生損益之度樂之百度得一定之數而有常也樂教旣通人道之倫無曖昧紛亂在一人則惰慢不設耳目聰明而血气和平在一世則移風俗而天下皆寧坡謂此述者之明所以善民心移風易俗之成效也與作者之禮樂明備而天地官同

故曰樂者樂也君子樂得其道小人樂得其欲以道制欲則樂而不亂以欲忘道則惑而不樂

疏曰以道制欲則意得歡樂而不有昏亂也以欲忘道則志意迷惑而不得歡樂也坡謂自此節至樂爲大焉皆反覆推明和志成行之意見有徳方能述而治己治人乃無不可非徒識禮樂之文僞爲於外也

是故君子反情以和其志廣樂以成其教樂行而民鄕方可以觀徳矣

集說曰承上文而言所以君子復情和志以修其身廣樂成教以治乎民及樂之教行而民知向道則可以觀君子之徳矣坡謂反情和志制己之欲也廣樂成教去人之惑也

徳者性之端也樂者徳之華也金石絲竹樂之器也詩言其志也歌詠其聲也舞動其容也三者本於心然後樂器従之是故情深而文明气盛而化神和順積中而英華發外惟樂不可以爲僞

疏曰三者爲志也聲也容也容從聲生聲従志起志従心發三者相因元本従心而來故云本於心聲須合於宮商舞須應於節奏乃成於樂故云樂器従之也坡謂此詳反情以和其志也志聲容皆由心生所謂性之端也詩言之歌詠之舞動之三者皆本於心徳所謂徳之華也反情以和其志則實情深四暢交於中而發作於外故文明比類以成其行則正气盛以繩徳厚象事行故化神深盛故和順積中文明則英華發於聲容之表化神則英華發於天地之間然則樂之爲樂豈可無徳徒美於聲容而假僞造作乎

樂者心之動也聲者樂之象也文采節奏聲之飾也君子動其本樂其象然後治其飾是故先鼓以警戒三步以見方再始以著往復亂以飭歸奮疾而不拔極幽而不隠獨樂其志不厭其道備舉其道不私其欲是故情見而義立樂終而徳尊君子以好善小人以聴過故曰生民之道樂爲大焉

集說曰樂之將作必先擊鼔以聳動眾聴故曰先鼓以警戒舞之將作必先三舉足以示其舞之方法故曰三步以見方再始謂一節終而再作也往進也亂終也如雲闗雎之亂歸舞畢而退就位也再始以著往者再擊鼓以明其進也復亂以飭歸者復擊鐃以謹其退也此両句言舞者周旋進退之事抜如抜來赴往之抜言舞之容𨿽若奮迅疾速而不過於疾也歌者坐歌不動𨿽極幽靜而聲發起是不隠也是故君子以之爲已則和而平故獨樂其志不厭其道以之爲人則愛而公故備舉其道不私其欲情見於樂之初而見其義之立化成於樂之終而知其徳之尊君子聴之而好善感發其良心也小人聴之而知過蕩滌其邪穢也故曰以下亦引古語結之熊氏曰樂者心之感物而動也心之動爲志心動而發於詩歌之聲則樂之規模已具矣若樂中舞之文采音之節奏則従聲而飾者故君子作樂先動其本而反情和志樂其象而調停音節又飾文采以聲而被之器及干戚羽旄也治其飾卽先鼓以下之事坡謂此詳廣樂以成其教也

樂也者施也禮也者報也樂樂其所自生而禮反其所自始樂章徳禮報情反始也

注曰言樂出而不反而禮有往來也馬氏曰舜生於紹堯而施及於天下故作大韶武王生於武功而施及於天下故作大武此樂其所自生也萬物本乎天故先王以郊明天之道人本乎祖故王者禘其祖之所自出此反其所自始也熊氏曰生之所自卽徳樂樂其所自生則有以章著在內之徳始之所自卽情禮反其所自始則有以報答其先施之情而反始矣此所以樂爲施而禮爲報也坡謂自此至可以有制於天下也皆従有禮樂之後推說其理以至天地萬物各得其所之妙以盡上文未發之蘊以終聖作明述能事之全

所謂大輅者天子之車也龍旂九旒天子之旌也靑黒緣者天子之寶龜也従之以牛羊之羣則所以贈諸侯也集說曰天子賜車則上公及同姓侯伯金輅異姓則象輅四衛則革輅蕃國則木輅受於天子則總謂之大輅也龍旂九旒亦上公侯伯則七旒子男則五旒也寶龜則以靑黒爲之緣飾牛羊非一故稱羣此明報禮之事

樂也者情之不可變者也禮也者理之不可易者也樂統同禮辧異禮樂之說管乎人情矣

坡謂樂樂其所自生此情自不可變禮反其所自始此理自不可易情不可變則𨿽更疊抑揚而不離其生故曰統同理不可易則𨿽厚薄等殺而皆有自始故曰辧異禮樂旣爲情理之極則所以管攝乎人情而不可斯須去之矣

窮本知變樂之情也著誠去僞禮之也禮樂偩天地之情達神明之徳降興上下之神而凝是精粗之體領父子君臣之節

注曰偩猶依象也降下也興猶出也凝成也領猶理治也坡謂所自生者本也於不可變之中而有變如哀樂心感其聲各異也窮而知之則樂之情所謂不可以僞爲也反其自始者誠也於不可易之中而有易則僞矣著而去之則禮之如上文所謂不畱不接由順正以行義是也偩天地之情同和同節也達神明之徳明之禮樂卽幽之鬼神也降興上下之神自一變以至九變皆有所致也精禮樂之情也粗禮樂之文也凝其體者禮樂之體也領其節者禮樂之用也

是故大人舉禮樂則天地將爲昭焉天地防合陰陽相得煦嫗覆育萬物然後艸木茂區萌達羽翼奮角觡生蟄虫昭蘇羽者嫗伏毛者孕鬻胎生者不防而卵生者不殈則樂之道歸焉耳

注曰言天地將爲之昭焉明也防謂爲熹熹猶蒸也气曰煦體曰嫗屈生曰區無防曰觡昭曉也蟄虫以發出爲曉更息曰蘇孕任也鬻生也內敗曰防殈裂也疏曰天地爲昭則下文防合以下是也天地言體陰陽言气天地蒸動則是陰陽相得也天以气煦之地以形嫗之是天煦覆而地嫗育故言煦嫗覆育萬物也防謂角外皮滑澤者蟄虫埋藏近於死今復得活似暗而遇曉死而更生也樂之道歸焉者歸功於樂也樂之根本由人心而生人心調和則樂音純善協律呂之體調陰陽之气二气旣調故萬物得所也坡謂此大人兼指聖與明者聖者則舉而作之明者則舉而述之皆舉也

樂者非謂黃鐘大呂歌幹揚也樂之末節也故童者舞之鋪筵席陳尊俎列籩豆以升降爲禮者禮之末節也故有司掌之樂師辧乎聲詩故北面而宗祝辧乎宗廟之禮故後屍商祝辧乎喪禮故後主人是故徳成而上藝成而下行成而先事成而後是故先王有上有下有先有後然後可以有制於天下也

熊氏曰言禮樂有本末之序以明本之當重也樂徳主和故黃鐘等不過樂之末節而樂人舞於下禮徳主序故鋪筵席等不過禮之末節而有司掌於下人君不親此也故樂師辧乎律呂之聲雅頌之詩但北面而鼓宗祝辧灌獻饋食之禮故後屍贊之商祝辧衰麻哭泣之禮故後主人若夫和敬徳也君之徳成故位堂上而南面幹揚等藝也童者有司樂師之藝成故位堂下而北面屍與主人成孝敬之行故序而前宗祝商祝成喪祭之事故序於後此皆見重本末之意然則制禮樂豈専在於末乎是故先王徳與藝行與事無不全有然後本立而末具制禮樂於天下無難矣不然一祝史之流耳坡謂此卽禮樂之情文而列其上下先後以勉君子務本之意此下宜承以君子曰禮樂不可斯須去身數節魏文侯賓牟賈二章似自與子貢章爲類

魏文侯問於子夏曰吾端冕而聴古樂則惟恐臥聴鄭衛之音則不知倦敢問古樂之如彼何也新樂之如此何也子夏對曰今夫古樂進旅退旅和正以廣匏笙簧防守拊鼓始奏以文復亂以武治亂以相訊疾以雅君子於是語於是道古修身及家平均天下此古樂之發也

集說曰厭之故惟恐臥好之故不知倦如彼外之也如此內之也旅眾也或進或退眾皆齊一無參差也和正以廣無姦聲也匏笙簧之器𨿽多必防合相守待擊拊鼔然後作也文謂鼓也武謂金鐃也樂之始奏先擊鼓故云始奏以文亂者卒章之節欲退之時擊金鐃而終故云復亂以武相卽拊也所以輔相於樂治亂而使之理故云治亂以相也訊亦治也雅亦樂器也過而失節謂之疾奏此雅器以治舞者之疾故云訊疾以雅也於此而語樂是道古樂之正也知古樂而明修身之道則家齊國治而天下平矣方氏曰鼓聲爲陽故謂之文鐃聲爲陰故謂之武平言無上下之偏均言無逺近之異

今夫新樂進俯退俯姦聲以濫溺而不止及優侏儒獶雜子女不知父子樂終不可以語不可以道古此新樂之發也

集說曰進俯退俯謂俯僂曲折行列雜亂也姦聲以濫者言姦邪之聲濫竊不正不能和正以廣也溺而不止者聲旣淫泆人所貪溺不可禁止不能始奏以文復亂以武也樂作之時及有徘優雜戲侏儒短小之人如獼猴之狀間雜於男子婦人之中不復知有父子尊卑之等作樂𨿽終無可言者況可與之言古道乎獶與猱同坡謂如獼猴之雜亂捷疾而不能治之訊之也

今君之所問者樂也所好者音也夫樂者與音相近而不同

注曰言文侯好音而不知樂也鏗鏘之類皆爲音應律乃爲樂

文侯曰敢問何如子夏對曰夫古者天地順而四時當民有徳而五穀昌疾疢不作而無妖祥此之謂大當然後聖人作爲父子君臣以爲紀綱紀綱旣正天下大定天下大定然後正六律和五聲歌詩頌此之謂徳音徳音之謂樂詩云莫其徳音其徳克明克明克類克長克君王此大邦克順克俾俾於文王其徳靡悔旣受帝祉施於孫子此之謂也

集說曰四時當謂不失其序也妖祥祥亦妖也書言亳有祥大當大化之均調也作爲父子君臣以爲紀綱是一句讀言聖人立父子君臣之禮爲三綱六紀之目也綱維网大繩紀附綱小繩綱目則附於紀也禮緯含文嘉云三綱謂君爲臣綱父爲子綱夫爲妻綱也六紀謂諸父有善諸舅有義族人有敍昆弟有親師長有尊朋友有舊也先序之以禮乃可和之以樂故然後有正六律以下之事周子曰古者聖王制禮法修教化三綱正九疇敍百姓大和萬物咸若乃作樂以宣八風之气以平天下之情意蓋本此詩大雅皇矣之篇莫靜也徳音名譽也俾當依詩作比子夏引詩以證徳音之說嚴氏曰王季𨿽無心於幹譽然其徳明而類長而君順而比自不可掩類者明之充君者長之推比者順之積克明謂知此理克類謂觸類而通一理渾融徹上徹下也君又尊於長學記言能爲長然後能爲君是也以之君臨大邦則克順而能和其民克比而能親其民順言不擾比則驩然相愛矣比及文王其徳無有可悔従容中道無毫髮之慊也言王季之徳傳於文王而益盛故能受天之福而延於子孫也

今君之所好者其溺音乎文侯曰敢問溺音何従出也子夏對曰鄭音好濫淫志宋音燕女溺志衛音趨數煩志齊音敖辟喬志此四者皆淫於色而害於徳是以祭祀弗用也

疏曰溺音是淫溺之音濫竊也非已儔匹別相淫竊燕女謂己之妻妾燕安而己所安惟女子所以使人意志煩勞也齊音敖狠辟越所以使人意志驕逸也坡謂衛音淫之趨數不敢彊解若齊音淫之敖辟

如襄公淫於妹春秋累書防齊侯享齊侯如齊師可謂淫而敖辟無忌憚極矣好濫四者皆淫於色能使人志意蕩佚則害於徳矣

詩云肅雝和鳴先祖是聴夫肅肅敬也雝雝和也夫敬以和何事不行

注曰言古樂敬且和故無事而不用溺音無所施疏曰言樂音敬和而鳴先祖之神聴而従之若能敬和設施於政教何事不行也集說曰因上文言溺音害徳祭祀弗用故引之

爲人君者謹其所好惡而已矣君好之則臣爲之上行之則民従之詩云誘民孔易此之謂也

集說曰徳音之正溺音之邪皆易以感人故人君不可不謹所好惡也詩大雅板之篇誘詩作牖

然後聖人作爲鞉鼓椌楬壎箎此六者徳音之音也然後鐘磬竽瑟以和之干戚旄狄以舞之此所以祭先王之廟也所以獻酬酳酢也所以官序貴賤各得其宜也所以示後世有尊卑長幼之序也

注曰六者爲本以其聲質也椌柷也楬敔也官序貴賤謂尊卑樂器列數有差次疏曰上言人君謹愼所好惡以誘人故此一節論聖人作爲樂器道徳之音以示後世也六者是徳音以尙質故也然後用此鐘磬竽瑟華美之音以贊和之使文質相雜又用干戚旄狄以舞動之幹楯也戚斧也狄羽也祭先王之廟者前云鄭音四者祭祀不用故此六器之音四器之和文武之舞並可用於宗廟之中奏之若樂九變而鬼神格也又用於宗廟中接納賓客也又用樂體別尊卑於朝廷使各得其宜天子八佾諸侯六佾是也聞樂知徳及施於孫子是示後世又宗族長幼同聴之莫不和順閨門之內父子兄弟同聴之莫不和親是長幼之序也

鐘聲鏗鏗以立號號以立橫橫以立武君子聴鐘聲則思武臣

集說曰鏗然有聲號令之象也號令欲其威嚴橫則盛气之充滿也令嚴气壯立武之道故君子聴之而思武臣

石聲磬磬以立辧辧以致死君子聴磬聲則思死封疆之臣

集說曰注磬讀爲罄謂其聲音罄罄然所以

爲辧別之意死生之際非明辧於義而剛介

如石者不能決封疆之臣致守於彼此之限

而能致死於患難之中故君子聞聲而知所

思也

絲聲哀哀以立廉廉以立志君子聴琴瑟之聲則思志義之臣

熊氏曰琴瑟之聲哀切如人峭厲斂肅之象乃廉也人防則志必髙明人臣而志於義亦峭直而不苟於利害也坡謂此恂栗之所以爲瑟僴也哀以立防似之

竹聲濫濫以立防防以聚眾君子聽竽笙簫管之聲則思畜聚之臣

注曰濫之意猶擥聚也防猶聚也疏曰笙以匏爲體揷竹於匏匏竹兼有故笙文在竹也集說曰畜聚之臣謂節用愛人容民畜眾者非謂聚斂之臣也

鼔鼙之聲讙讙以立動動以進眾君子聽鼔鼙之聲則思將帥之臣君子之聽音非聽其鏗鏘而已也彼亦有所合之也

集說曰讙謂讙囂也其聲喧雜使人心意動作故能進發其眾前言武臣泛言之也此專指將帥而言蓋師以鼔進而進之權在主將也彼謂樂聲也合之契合於心也坡謂八音舉五而不及匏土木者匏笙在竹音中而椌楬與壎在徳音之內矣又疏云五器而有五事其匏與土木無此五器之象故記者不言斯觧雅而不鑿

賓牟賈侍坐於孔子孔子與之言及樂曰夫武之備戒之已久何也對曰病不得其眾也

集說曰賓牟姓賈名孔子問大武之樂先擊鼔備戒已久乃始作舞何也賈答言武王伐紂之時憂病不得士眾之心故先鳴鼔以戒眾久乃出戰今欲象此故令舞者久而後出也

詠嘆之淫液之何也對曰恐不逮事也

集說曰詠嘆長聲而嘆也淫液聲音之連延流液不絕之貌逮及也言武王恐諸侯後至者不及戰事故長歌以致其望慕之情也

發揚蹈厲之已蚤何也對曰及時事也

集說曰問初舞時卽手足發揚蹈地而猛厲何其大蚤乎賈言象武王及時伐紂之事故不可緩然下文孔子言是太公之志則此答非也

武坐致右憲左何也對曰非武坐也

集說曰坐跪也致至也軒起也問舞武樂之人何忽有時而跪以右膝至地而左足仰之何也憲讀爲軒輊之軒賈言非武人坐舞法無坐也然下文孔子言武亂皆坐是周召之治則武舞有坐此答亦非也

聲淫及商何也對曰非武音也子曰若非武音則何音也對曰有司失其傳也若非有司失其傳則武王之志荒矣子曰惟丘之聞諸萇亦若吾子之言是也集說曰淫貪欲之意也武樂之中有貪商之聲則是武王貪欲紂之天下故取之也賈言非武樂之聲也孔子又問旣非武樂之聲則是何樂聲乎賈又言此典樂之官失其相傳之說也若非失其所傳之眞而謂武王實有心於取商則是武王之志有荒謬矣豈精明神武應天順人之志哉孔子於是然其言而謂其言與萇相似也一說商聲爲殺伐之聲淫謂商聲之長也若是武樂之音則是武王有嗜殺之心矣故云志荒也

賓牟賈起免席而請曰夫武之備戒之已久則旣聞命矣敢問遲之遲而又久何也子曰居吾語女夫樂者象成者也總幹而山立武王之事也發揚蹈厲大公之志也武亂皆坐周召之治也

集說曰免席避席也備戒已久所謂遲也久立於綴是遲而又久也孔子言作樂者仿象其成功故將舞之時舞人總持幹盾如山之立嶷然不動此象武王持盾以待諸侯之至故曰武王之事也所以發揚蹈厲象太公威武鷹揚之志也亂樂之卒章也上章言復亂以武言武舞將終而坐象周公召公文徳之治蓋以文而止武也

且夫武始而北出再成而滅商三成而南四成而南國是疆五成而分周公左召公右六成復綴以崇天子集說曰成者曲之一終孔子又言武之舞也初自南第一位而北至第二位故云始而北出也此是一成再成則舞者從第二位至第三位象滅商也三成則舞者從第三位至第四位極於北而反乎南象克殷而南還也四成則舞者從北頭第一位郤至第二位象伐紂之後疆理南方之國也五成則舞者從第二位至第三位乃分爲左右象周公居左召公居右也綴謂南頭之初位也六成則舞者從第三位而復於南之初位樂至六成而復初位象武功成而歸鎬京四海皆崇武王爲天子矣坡謂此申樂者象成之意

夾振之而駟伐盛威於中國也

集說曰二人夾舞者而振鐸以爲節則舞者以戈矛四次擊刺象伐紂也駟讀爲四伐如泰誓四伐五伐之伐此象武王之兵所以盛威於中國也

分夾而進事蚤濟也

集說曰分部分也舞者各有部分而振鐸者夾之而進也濟猶成也此於武王之事謂早成也坡謂自夾振至此申發揚蹈厲太公之志意詳大明詩則夾舞者而振鐸象太公之涼武王也駟伐當如詩作肆伐事蚤濟正觧發揚蹈厲之已蚤也

久立於綴以待諸侯之至也

集說曰舞者久立於行綴之位象武王待諸侯之集也坡謂此申總幹山立武王之事意未事立綴待諸侯之致伐於商旣事復綴待庶邦受命於周皆待也上與太公對言則武王事宜先此以其事之貫乎始終則宜在此也

且女獨未聞牧野之語乎武王克殷反商未及下車而封黃帝之後於薊封帝堯之後於祝封帝舜之後於陳下車而封夏后氏之後於杞投殷之後於宋封王子比干之墓釋箕子之囚使之行商容而復其位庶民弛政庶士倍祿

陸曰薊今郡薊縣是也卽燕國之都孔安國司馬遷及鄭皆云燕國郡邵公與周同姓案黃帝姓姬君奭蓋其後也或黃帝之後封薊者滅絕而更封燕郡乎疑不能明也而皇甫謐以召公爲文王庶子記傳更無所出又左傳富辰之言亦無燕也集說曰反商當爲及字之誤也言牧野克殷師之後卽至紂都也殷後不曰封而曰投者舉而徙置之辭也然封微子於宋在成王時此特歷敍黃帝堯舜禹湯之次而言之耳其曰未及下車而封與下車而封先後之辭也行商容卽書所謂式商容閭也弛政觧散紂之虐政也一說謂罷其徵役倍祿祿薄者倍增之也

濟河而西馬散之華山之陽而弗復乘牛散之桃林之野而弗復服車甲釁而藏之府庫而弗復用倒載干戈包之以虎皮將帥之士使爲諸侯名之曰建櫜然後天下知武王之不復用兵也

注曰桃林在華山旁甲鎧也釁釁字也包干戈以虎皮明能以武服兵也建讀爲鍵字之誤也兵甲之衣曰櫜建櫜言閉藏兵甲也疏曰熊氏云凡載兵之法皆刄向外今倒載者刄向國不與常同故云倒載也

散軍而郊射左射貍首右射騶虞而貫革之射息也裨冕搢笏而虎賁之士說劍也祀乎明堂而民知孝朝覲然後諸侯知所以臣耕籍然後諸侯知所以敬五者天下之大教也

集說曰散軍放散軍伍也郊射習射於郊學之中也左東學也在東郊東學之射歌貍首之詩以爲莭右西學也在西郊西學之射則歌騶虞之詩以爲莭也貫穿也革甲鎧也軍中不習禮其射但主於穿札今旣行禮射則此射止而不爲矣禆冕衣禆衣而冠冕也天子六服大裘爲上其餘爲禆搢揷也說劍觧去其佩劍也

食三老五更於大學天子袒而割牲執醬而饋執爵而酳冕而總幹所以教諸侯之弟也

注曰三老五更互言之耳皆老人更知三徳五事者也冕而總干親在舞位也周名大學曰東膠熊氏曰以上皆牧野之語坡謂自牧野之語至此申武亂皆坐周召之治意然自封黃帝至虎賁說劍一時行之可也祀明堂在秋耕籍在春朝覲食老更或春或秋非可一時並舉蓋使周召制此爲教使諸侯知之耳文自明白

若此則周道四達禮樂交通則夫武之遲久不亦宜乎熊氏曰由是語觀之可見武王必若此委曲詳細然後周道達於四國而禮樂交相通行是武王不惟徵伐之時無急得天下之心卽功成之後又緩以待天下之化則夫武樂之遲久不亦宜乎

君子曰禮樂不可斯須去身致樂以治心則易直子諒之心油然生矣易直子諒之心生則樂樂則安安則久久則天天則神天則不言而信神則不怒而威致樂以治心者也

注曰致猶深審也油然新生好貌也善心生則寡於利欲寡於利欲則樂矣樂由中出故治心防曰天則不言而信者謂四時不失神則不怒而威者言宗廟社稷之中而民自敬是不怒而威也聖人旣能用樂和心故不言而信似天也不怒而威似神也朱子曰韓詩外傳子諒作慈良

致禮以治躬則莊敬莊敬則嚴威

注曰躬身也禮自外作故治身疏曰若能莊嚴而恭敬則嚴肅威重也

心中斯須不和不樂而鄙詐之心入之矣外貌斯須不莊不敬而易慢之心入之矣

疏曰由貪欲多故鄙詐起也

故樂也者動於內者也禮也者動於外者也樂極和禮極順內和而外順則民瞻其顏色而弗與爭也望其容貌而民不生易慢焉故徳煇動於內而民莫不承聽理髮諸外而民莫不承順故曰致禮樂之道舉而錯之天下無難矣

集說曰動於內則能治心矣動於外則能治躬矣極和極順則無斯須之不和不順矣所以感人動物其效如此徳以煇言乃英華發外之驗理髮諸外是動容周旋之中禮君子極致禮樂之道其於治天下乎何有坡謂不爭不慢是民之感其和順也至承聽承順則民亦化於和順矣

樂也者動於內者也禮也者動於外者也故禮主其減樂主其盈禮減而進以進爲文樂盈而反以反爲文禮減而不進則銷樂盈而不反則放故禮有報而樂有反禮得其報則樂樂得其反則安禮之報樂之反其義一也

注曰進謂自勉彊也反謂自抑止也報讀曰襃猶進也疏曰禮得其報則樂者言禮能曉其義而自進則和樂不至困苦故樂也樂得其反則安言樂能知吉凶之歸而得其反則安靜而不流放也義中和之義也言俱得其中故云一也劉氏曰禮之儀動於外必謙卑退譲以自牧故主於減殺樂之徳動於中必和順充積而後形故主於盈盛蓋樂由陽來故盈禮自陰作故減也然禮之體𨿽主於退譲而其用則貴乎行之以和故以進爲文也樂之體𨿽主於充盛而其用則貴乎抑之以莭故以反爲文也禮若過於退譲而不進則威儀銷沮必有禮勝則離之失樂過於盛滿而不反則意气放肆必有樂勝則流之獘故禮必有和以爲減之報報者相濟之意也樂必有莭以爲盈之反反者知止之謂也禮減而得其和以相濟則從容欣愛而樂矣此樂以和禮也樂盈而得其節以知止則優柔平中而安矣此禮以莭樂也禮樂相須並用而一歸於無過無不及之中而合其事理之宜故曰禮之報樂之反其義一也坡謂禮得其報則樂惟樂則極順矣樂得其反則安惟安則極和矣此一莭發明上文樂極和禮極順之防

夫樂者樂也人情之所不能免也樂必發於聲音形於動靜人之道也聲音動靜性術之變盡於此矣故人不耐無樂樂不耐無形形而不爲道不耐無亂先王恥其亂故制雅頌之聲以道之使其聲足樂而不流使其文足論而不息使其曲直繁防肉節奏足以感動人之善心而已矣不使放心邪气得接焉是先王立樂之方也

劉氏曰人情有所樂而發於詠歌詠歌之不足而不知手舞足蹈則性情之變盡於此矣故人情不能無樂樂於中者不能不形於外而爲歌舞形於歌舞而不依於理道則必流於荒亂矣先王恥其然故制爲雅頌之聲詩以道迪之使其聲音足以爲娯樂而不至於流放使其文理足以爲講明而不至於怠息使其樂律之淸濁髙下或宛轉而曲或徑出而直或丰而繁或殺而或稜隅而防或圓滑而肉或止而節或作而奏皆足以感發人之善心而不使放肆之心邪僻之气得接於吾身焉是乃先王立樂之方法也坡謂上言滅天理則大亂此言不爲道不能無亂

則道卽天理也使其聲至不息二句是先王以道正人之聲音而使之無放心也使其曲直至善心而已二句是先王以道正人之動靜而使之無邪气也曲直六字𨿽以音言而實舞者以爲進退作止之莭奏也

是故樂在宗廟之中君臣上下同聽之則莫不和敬在族長鄕裏之中長防同聽之則莫不和順在閨門之內父子兄弟同聽之則莫不和親故樂者審一以定和比物以飾莭莭奏合以成文所以合和父子君臣附親萬民也是先王立樂之方也

疏曰審一以定和者人聲𨿽一其感有殊或有哀樂之感或有喜怒之感當須詳審其聲以定調和之曲坡謂物謂樂器舞器也比物以飾莭卽首章比音

而樂之及干戚羽旄之意莭奏始終條理也成文注云克諧相應和也上莭先王立樂之方是先王緣人性而制樂愼所以感之也此言立樂之方是樂成之後奏樂以宣暢其和心也

故聽其雅頌之聲志意得廣焉執其干戚習其俯仰詘伸容貌得莊焉行其綴兆要其節奏行列得正焉進退得齊焉故樂者天地之命中和之紀人情之所不能免也

注曰綴表也所以表行列也兆域也舞者進退所至也要猶防也命教也紀總要之名也疏曰雅以施正道頌以贊成功聽其聲則淫邪不入故志意得廣焉莭謂曲莭奏爲動作依其綴兆故行列得正隨其莭奏故進退得齊熊氏曰天地賦人以身心之理未嘗有命令以教人自有樂而身體日端心禮日寛是樂正天地之教令矣坡謂此承上同聽而推說盡之聽雅頌而志意廣則發於聲音者正矣容貌莊行列正進退齊則形乎動靜者正矣自樂者樂也至此三莭推言禮樂之本於道命於天所以不可斯須去身之意蓋情之所不能免所以不可斯須去禮樂也去之則縱情而亂矣

夫樂者先王之所以飾喜也軍旅鈇鉞者先王之所以飾怒也故先王之喜怒皆得其儕焉喜則天下和之怒則暴亂者畏之先王之道禮樂可謂盛矣

注曰天子之於天下喜怒莭之以禮樂則兆民和從而敬畏之集說曰皆得其儕言各從其類喜非私喜怒非私怒也坡謂此因章首禮樂刑政其極一也而申結之又見先王治天下之道𨿽非一端而其要則在於禮樂故曰先王之道禮樂可謂盛矣

子贛見師乙而問焉曰賜聞聲歌各有宜也如賜者宜何歌也

注曰師樂官也乙名聲歌各有宜气順性也

師乙曰乙賤工也何足以問所宜請誦其所聞而吾子自執焉寛而靜柔而正者宜歌頌廣大而靜疏達而信者宜歌大雅恭儉而好禮者宜歌小雅正直而靜防而謙者宜歌風肆直而慈愛者宜歌商溫良而能防者宜歌齊夫歌者直已而陳徳也動已而天地應焉四時和焉星辰理焉萬物育焉

注曰樂人稱工執猶處也疏曰寛謂徳量寛大靜安靜柔和柔正正直也廣大謂志意宏大疏達而信謂疏朗通達而誠信恭以禮自持儉以約自處好禮而動不越法也熊氏曰正直無私又能安靜防介自守又能謙退也直情徑行而又慈愛以爲心則剛得中也和厚淳良而又果防以爲志是柔得中也夫歌者必先正直己身實有寛靜等徳乃取雅頌等以敷陳之用保全於不壊也動己者己之性情徳行與造化相流通旣養之極其中和歌以動之則造化應矣天地四句歌之效如此坡案自愛者宜歌商至五帝之遺聲也舊在寛而靜上疏云今依鄭之所注次而解之所次依史記樂書也

故商者五帝之遺聲也商人識之故謂之商齊者三代之遺聲也齊人識之故謂之齊明乎商之音者臨事而屢防明乎齊之音者見利而譲臨事而屢防勇也見利而譲義也有勇有義非歌孰能保此

注曰屢數也數防事以其肆直也見利而譲以其溫良能防也熊氏曰夫商齊之音似非風雅頌之比而亦宜歌者何蓋商者五帝之遺聲也宋乃商之後故宋人傳而記之而謂之商齊者三王之遺聲也齊人傳而記之而謂之齊商音本剛中故明其音者遇事毎能決防剛中之發也齊音本柔中故明其音者見利能譲於人柔中之發也防勇徳也譲義徳也有勇有義非歌商齊之音孰能保此集說曰保猶安也言安於勇安於義而不移也坡案舊有商之遺聲也五字在商人識之之上鄭注云衍字也

故歌者上如抗下如隊曲如折止如槀木倨中矩句中鉤累累乎端如貫珠故歌之爲言也長言之也說之故言之言之不足故長言之長言之不足故嗟嘆之嗟嘆之不足故不知手之舞之足之蹈之也子貢問樂集說曰上如抗下如隊言歌聲之髙者如抗舉其下者如墜墮也槀木枯木也倨微曲也句甚曲也端正也長言之所謂歌永言也熊氏曰此言凡歌之法坡謂子貢問樂恐舊是此一篇之名疑古者名篇

皆在後如詩三百篇可見而韓文公原鬼篇後方曰作原鬼是也

禮記述注卷十六

欽定四庫全書

禮記述注卷十七

安溪李光坡撰

雜記上第二十

疏曰鄭云雜記者以其雜記諸侯以下至士之喪事

諸侯行而死於館則其復如於其國如於道則升其乘車之左轂以其綏復

注曰館主國所致舎復招魂復魄也如於其國主國館賓予使有之得升屋招用襃衣也如於道道上廬宿也升車左轂象升屋東榮綏當爲緌綏謂旌旗之旄也去其旒而用之異於主也疏曰諸侯行謂五等諸侯朝覲天子及自相朝防之屬此車以南面爲正則左在東也五等之復人數各如命數今轂上狹崔氏云一人而已

其輤有裧緇布裳帷素錦以爲屋而行

注曰帷裳用緇則輤用赤矣若未大斂其載屍而歸車飾皆如之疏曰輤謂載柩之車輤象龞甲覆於車上中央隆髙四面漸下裧象邊緣垂於輤之四邊與輤連體則亦赤也緇布裳帷者輤下棺外用緇色之布爲裳帷以圍繞棺也素錦以爲屋者於此裳帷之中又用素錦爲小帳以覆棺旣設此飾而後行此經所論謂大斂後也故下云適所殯

至於廟門不毀墻遂入適所殯帷輤爲說於廟門外注曰廟所殯宮墻裳帷也適所殯謂兩楹之間去輤乃入廟門以其入自有宮室也毀或爲徹凡柩自外來者正棺於兩楹之間屍亦侇之於此皆因殯焉異者柩入自闕升自西階屍入自門升自阼階其殯必於兩楹之間者以其死不於室而自外來畱之於中不忍逺也

大夫士死於道則升其乘車之左轂以其綏復如於館死則其復如其家

注曰綏亦緌也大夫復於家以冕士以爵弁服

大夫以布爲輤而行至於家而說輤載以輲車入自門至於阼階下而說車舉自阼階升適所殯

注曰大夫輤言用布白布不染也言輤者達名也不言裳帷俱用布無所別也至門亦說輤乃入言載以輲車入自門明車不易也輲讀爲輇或作槫說文曰有輻曰輪無輻曰輇輇崇蓋半乘車之輪諸侯言不毀墻大夫士言不易車互相明疏曰不以蒨艸染之亦名輤者是襯近之義有輻謂別施木爲輻無輻謂合大木爲之此云升適阼階謂屍矣若柩則升自西階

士輤葦席以爲屋蒲席以爲裳帷

疏曰用葦席屈之以爲輤棺之屋又以蒲席爲裳帷圍繞於屋旁也大夫無以他物爲屋之文則是用素錦爲帳與諸侯同

凡訃於其君曰君之臣某死父母妻長子曰君之臣某之某死君訃於他國之君曰寡君不祿敢告於執事夫人曰寡小君不祿大子之喪曰寡君之適子某死集說曰君與夫人訃不曰薨而曰不祿告他國謙辭也敢告於執事者凶事不敢直指君身也

大夫訃於同國適者曰某不祿訃於士亦曰某不祿訃於他國之君曰君之外臣寡大夫某死訃於適者曰吾子之外私寡大夫某不祿使某實訃於士亦曰吾子之外私寡大夫某不祿使某實

集說曰適者謂同國大夫位命相敵者外私在他國而私有恩好者也實讀爲至言爲訃而至此也

士訃於同國大夫曰某死訃於士亦曰某死訃於他國之君曰君之外臣某死訃於大夫曰吾子之外私某死訃於士亦曰吾子之外私某死

集說曰士卑故其辭降於大夫

大夫次於公館以終喪士練而歸士次於公館大夫居廬士居堊室

注曰公館公宮之舎也練而歸之士謂邑宰也練而猶處公館朝廷之士也惟大夫三年無歸也大夫居廬謂未練時也士居堊室亦謂邑宰也朝廷之士亦居廬疏曰士反其治邑若身爲大夫𨿽位得采邑亦終喪乃歸也練後大夫居堊室今云居廬明未練也臣爲君喪俱服斬衰故知未練之前朝士亦居廬也

大夫爲其父母兄弟之未爲大夫者之喪服如士服士爲其父母兄弟之爲大夫者之喪服如士服大夫之適子服大夫之服

疏曰孟子云諸侯之禮三年之喪齊疏之服飦粥之食自天子達於庶人三代共之又此記云端衰喪車皆無等王肅謂大夫與士異者大夫以上在喪斂時弁絰士冠素委貎鄭與張融評云士與大夫異者皆是亂世尙輕涼非王者之達禮鄭與王其義略同是周公制禮之時則上下同當喪制無等至後世以來士與大夫有異故記者載之

大夫之庶子爲大夫則爲其父母服大夫服其位與未爲大夫者齒

疏曰此庶子𨿽爲大夫其年𨿽長於適子猶在適子下使適子爲主也

士之子爲大夫則其父母弗能主也使其子主之無子則爲之置後

大夫卜宅與塟日有司麻衣布衰布帶因喪屨緇布冠不防占者皮弁

集說曰卜宅卜塟地也有司卜人也麻衣白布深衣也布衰者以三升半布爲衰長六寸廣四寸就綴於深衣前當胸之上後又有負版長一尺六寸廣四寸布帶以布爲帶也因喪屨因喪服之繩屨也蕤與緌同古者緇布冠無緌後代加蕤故此明言之也有司爲卜故用半吉半凶之服占者卜之人也尊於有司故皮弁其服彌吉也皮弁者於天子則爲視朝之服諸侯大夫士則爲視朔之服也

如筮則史練冠長衣以筮占者朝服

注曰筮者筮宅也謂下大夫若士也筮史筮人也長衣深衣之純以素也長衣練冠純凶服也朝服純吉服也大夫士日朝服以朝也疏曰卜重故占者皮弁筮輕故占者朝服

大夫之喪旣薦馬薦馬者哭踴出乃包奠而讀書集說曰薦進也駕車之馬每車二匹按旣夕禮柩初出至祖廟設遷祖之奠訖乃薦馬至日側祖奠之時又薦馬明日設遣奠時又薦馬此言旣薦馬謂遣奠時也馬至則車將行故孝子感之而哭踴包奠者取遣奠牲之下體包裏而至於遣車以送死者馬至在包奠之前而云出乃包奠者明包奠爲出之節也讀書者旣夕云書賵於方方版也謂書賵奠賻贈之人名與其物於版柩將行主人之史於柩東西面而讀之此明大夫之禮與士同

大夫之喪大宗人相小宗人命卜人作

注曰卜塟及日也相相主人禮也命告以所問事也作謂揚火灼之以出兆疏曰大夫謂卿也大宗大宗伯也小宗小宗伯也皇氏云大小宗並是其君之職來爲喪事故宗伯肆師云凡卿大夫之喪相其禮

復諸侯以襃衣冕服爵弁服

注曰襃衣始命爲諸侯及朝覲見加賜之衣也襃猶進也疏曰冕服者上公自衮冕而下幾五侯伯自鷩冕而下凡四子男自毳冕而下凡三凡服各依其命數則上公五冕之外更加爵弁服以下皮弁冠弁之等而滿九侯伯冕服之外亦加爵弁以下而滿七子男冕服之外加爵弁皮弁而滿五其襃衣君特所襃賜則宜在命數之外也

夫人稅衣揄狄狄稅素沙

疏曰夫人復用稅衣上至揄狄謂諸侯伯夫人也集說曰稅衣色黒而緣以纁揄與搖同揄狄色靑江淮而南靑質而五色皆備成章曰搖狄狄當爲翟雉名也此服蓋畫搖翟之形以爲文章因名也狄稅素沙言自搖翟至稅衣皆用素沙爲裏卽今之白絹也周禮內司服王后六服禕衣揄狄闕狄鞠衣展衣禒衣也儀禮注云王之服九而祭服六後之服六而祭服三王之服衣裳之色異後之服連衣裳而其色同以婦人之徳本末純一故也王之服襌而無裏後之服裏而不襌以陽成於奇陰成於偶故也

內子以鞠衣襃衣素沙下大夫以襢衣其餘如士集說曰內於卿之適妻也其服用鞠衣此衣蓋始命爲內子時所襃賜者故云鞠衣襃衣也亦以素沙爲裏下大夫謂下大夫之妻也襢周禮作展其餘如士者謂士妻之復用褖衣內子與下大夫之妻復亦兼用褖衣也坡案此節舊在復諸侯以襃衣節上鄭注云當在夫人狄稅素沙下

復西上

集說曰復西上者復之人數多寡各如其命數若上公九命則復者九人以下三命則用三人北面則西在左左爲陽冀其復生故尙左也

大夫不揄絞屬於池下

集說曰此言大夫喪車之飾揄翟雉也絞靑黃之繒也屬猶系也池織竹爲之形如籠衣以靑布若諸侯以上則畫揄翟於絞而屬於池之下大夫降於人君故不揄絞屬於池下也

大夫附於士士不附於大夫附於大夫之昆弟無昆弟則從其昭穆𨿽王父母在亦然

集說曰附讀爲袝祖爲士孫爲大夫而死可以袝祭於祖之爲士者故曰大夫袝於士若祖爲大夫孫爲士而死不可祔祭於祖之爲大夫者惟得祔祭於大夫之兄弟爲士者故曰士不祔於大夫祔於大夫之昆弟若祖之兄弟無爲士者則從其昭穆謂祔於髙祖之爲士者若髙祖亦是大夫則祔於髙祖昆弟之爲士者也𨿽王父母在亦然者謂孫死應合祔於祖今祖尙存無可祔亦是祔於髙祖也小記雲中一以上而祔與此義同

婦附於其夫之所附之妃無妃則亦從其昭穆之妃妾附於妾祖姑無妾祖姑則亦從其昭穆之妾

注曰夫所附之妃於婦則祖姑疏曰祖無妃謂無祖姑則亦從其昭穆之妃謂亦間一以上祔於髙祖之妃髙祖無妃則亦祔於髙祖之祖妃若其祖有昆弟之妃班爵同者則亦袝之

男子附於王父則配女子附於王母則不配

集說曰男子死而祔祖者其祝辭云以某妃配某氏是並祭王母也未嫁之女及嫁未三月而死歸塟女氏之黨者其祔於祖母者惟得祭祖母不祭王父也故云祔於王母則不配配與不配祭饌如一祝辭異不言以某妃配某氏耳有事於尊者可以及卑有事於卑者不敢援尊也

公子附於公子

疏曰若公子之祖爲君公子不敢祔之祔於祖之兄弟爲公子者不敢戚君故也

君薨大子號稱子待猶君也

集說曰君在稱世子君薨則稱子逾年乃得稱君也僖九年傳云凡在喪王曰小童公侯曰子待猶君者謂與諸侯並列供待之禮猶如正君也

有三年之練冠則以大功之麻易之惟杖屨不易注曰謂旣練而遭大功之喪者也練除首絰要絰葛又不如大功之麻重也言練冠易麻互言之也惟杖屨不易言其餘皆易也疏曰三年之喪至練首絰已除故特云冠此大功是降服大功也大功無杖無可攺易練與大功初喪同是繩屨故杖屨不易練首絰已除故著大功麻絰斬衰旣練要絰與大功要絰麤細同斬衰是葛大功是麻故注云葛不如麻重也麻謂絰帶大功言絰帶明練亦有絰帶練云冠明大功亦有冠是大功冠與絰帶易三年冠及絰帶故云互言之云杖屨不易則知衰亦在易中故言其餘皆易謂冠也要帶也衰也悉易

有父母之喪尙功衰而附兄弟之殤則練冠附於殤稱陽童某甫不名神也

注曰此兄弟之殤謂大功親以下之殤也斬衰齊衰之喪練皆受以大功之衰此之謂功衰以是時而祔大功親以下之殤大功親以下之殤輕不易服冠而兄爲殤謂同年者也兄十九而死明年因喪而冠陽童謂庶殤也宗子則曰陰童童未成人之稱也某甫尊神不名爲之造字疏曰大功正服則變三年之練此著練冠故知大功親以下之殤若成人合服大功其長殤則小功成人小功親其長殤則緦麻皆得著此練冠爲之祔祭已是祖適若祔大功兄弟長殤得在祖廟若祔小功長殤者已是曾祖之適共小功兄弟同曾祖其兄弟身及父是庶人不合立祖廟則曾祖適孫爲之立壇而祔於從祖立神而祭也

凡異居始聞兄弟之喪惟以哭對可也其始麻散帶絰集說曰兄弟異居而訃至惟以哭對其來訃之人以哀傷之情重不暇他言也其要之帶絰始皆散垂謂大功以上之兄弟至三日而後絞之也小功以下則糾垂不散

未服麻而奔喪及主人之未成絰也疏者與主人皆成之親者終其麻帶絰之日數

集說曰若聞訃未及服麻而卽奔喪者以道路旣近聞死卽來此時主人未行小斂故未成絰小功以下謂之疏疏者值主人成服之節則與主人皆成之大功以上謂之親親者奔喪而至之時𨿽值主人成服已必自終竟其散麻帶絰之日數而後成服也

主妾之喪則自祔至於練祥皆使其子主之其殯祭不於正室

疏曰妾祔於妾祖姑若無則祔於女君庾蔚云妾祖姑無廟爲壇祭之鄭云於廟者崔氏云於廟中爲壇祭之此謂攝女君若凡妾則不得爲王則別爲壇不在祖廟中而子自主之也集說曰女君死而妾攝女君此妾死則君主其喪其祔祭亦君自主若練與大祥之祭則其子主之殯祭不於正室者𨿽嘗攝女君猶降於正適故殯與祭不得在正室也不攝女君之妾君則不主其喪

君不撫僕妾

集說曰死而君不撫其屍者略於賤也

女君死則妾爲女君之黨服攝女君則不爲先女君之黨服

集說曰女君死而妾猶服其黨是徒從之禮也妾攝女君則不服以攝位稍尊也

聞兄弟之喪大功以上見喪者之鄕而哭

集說曰奔喪禮云齊衰望鄕而哭大功望門而哭此言大功以上謂降服大功者也凡喪服降服重於正服

適兄弟之送塟者弗及遇主人於道則遂之於墓集說曰適往也往送兄弟之塟而不及當送之時乃遇主人塟畢而反則此送者不可隨主人反哭必自至墓所而後反也

凡主兄弟之喪𨿽疏亦虞之

集說曰小功緦麻疏服之兄弟也彼無親者主之而已主其喪則當爲之畢虞祔之祭也

凡喪服未畢有弔者則爲位而哭拜踴

疏曰不以殺禮而待新弔之賔也言凡者五服悉然

大夫之哭大夫弁絰大夫與殯亦弁絰

集說曰大夫之喪旣成服而大夫往弔則身著衰首加弁絰弁絰者如爵弁而素加以環絰也若與其殯事是未成服之時也首亦弁絰但身不衰耳不衰則皮弁服也若主人未小斂之前則吉服而往不弁絰也

大夫有私喪之葛則於其兄弟之輕喪則弁絰

集說曰私喪妻子之喪也卒哭以葛代麻於此時而遭兄弟之喪𨿽緦麻之輕亦用弔服弁絰而往不以私喪之末臨兄弟也大夫降旁親於緦麻兄弟無服若已成服則衰未成服則身素裳而首弁絰也

爲長子杖則其子不以杖卽位

集說曰其子長子之子也祖不厭孫此長子之子亦得杖但與祖同處不得以杖卽位辟尊者

爲妻父母在不杖不稽顙

集說曰此謂適子妻死而父母俱存故其禮如此然大夫主適婦之喪故其夫不杖若父沒母存母不主喪則子可以杖但不稽顙耳雲母在不杖者以父母尊同因父而連言母

母在不稽顙稽顙者其贈也拜

集說曰贈謂人以物來贈已取喪事也母在𨿽不稽顙惟拜謝此贈物之人則可以稽顙故云稽顙者其贈也拜一說贈謂以物送別死者卽旣夕禮所云贈用制幣也

違諸侯之大夫不反服違大夫之諸侯不反服

集說曰違去也已本是國君之臣今去國君而在爲他國大夫之臣是自尊適卑若舊君死已不反服以仕於卑臣不可反服於前之尊君也本是大夫之臣今去而仕爲諸侯之臣是自卑適尊若反服卑君則爲新君之恥矣故亦不反服若新君與舊君等乃爲舊君服也

喪冠條屬以別吉凶三年之練冠亦條屬右縫小功以下左

集說曰喪冠以一條繩屈而屬於冠以爲冠之武而垂下爲纓故云喪冠條屬屬猶著也言著於冠也是纓與武共此一繩若吉冠則纓與武各一物玉藻云縞冠武之類是也吉凶之制不同故云別吉凶也三年練冠小祥之冠也其條屬亦然吉冠則襵上辟縫向左左爲陽吉也凶冠則襵縫向右右爲陰凶也小功緦麻之服輕故襵縫向左而同於吉

緦冠繰纓大功以上散帶

集說曰緦服之縷其麤細與朝服十五升之布同而縷數則半之治其縷不治其布冠與衰同是此布也但爲纓之布則加以灰澡治之耳故曰緦冠繰纓繰讀爲澡大功以上服重初死牀帶散垂至成服乃絞小功以下初死卽絞也

朝服十五升去其半而緦加灰也

集說曰朝服精細全用十五升布爲之去其半則七升半布也用爲緦服緦云者以其縷之細如絲也若以此布而加灰以澡治之則謂之所謂弔服之衰也者滑易之貌緦服不加灰治也朝服一千二百縷終幅緦之縷細與朝服同但其布終幅止六百縷而疎故儀禮云有事其縷無事其布曰緦

諸侯相襚以後路與冕服先路與襃衣不以襚

集說曰後路貳車也貳車在後故曰後路冕服上冕之後次冕也上公以鷩冕爲次侯伯以毳冕爲次子男以絺冕爲次先路正路也襃衣說見前章相襚不可用已之正車服者以彼不用之以爲正也

遣車視牢具疏布輤四面有章置於四隅載粻有子曰非禮也喪奠脯醢而已

疏曰旣夕士禮有黍稷麥者但遣車不合載粻旣夕藏筲者謂遣奠之外別有黍稷麥集說曰遣車說見檀弓視牢具者天子太牢包九个則遣車九乘諸侯太牢包七个則七乘大夫亦太牢包五个則五乘天子之上士三命少牢包三个則三乘也諸侯之士無遣車遣車之上以麤布爲輤輤蓋也四面有物以鄣蔽之章與彰同四隅槨之四角也粻米糧也遣奠之饌無黍稷故有子以載粻爲非禮牲體則脯醢之義也

祭稱孝子孝孫喪稱哀子哀孫端衰喪車皆無等集說曰祭吉祭也卒以後爲吉祭故祝辭稱孝子或孝孫自虞以前爲凶祭故稱哀端正也端衰喪服上衣也吉時端服身與袂同以二尺二寸爲正喪衣亦如之而綴六寸之衰於胸前故曰端衰也喪車孝子所乘惡車也此二者皆無貴賤之差等

大白冠緇布之冠皆不防委武縞而後蕤

集說曰大白冠太古之白布冠也緇布冠黒布冠也此二冠無飾故皆不蕤然玉藻云緇布冠繢緌是諸侯之冠則此不緌者謂大夫士也委武皆冠之下卷秦人呼捲爲委齊人呼捲爲武冠也縞縞冠也縞二冠旣別有冠捲則必有蕤故云委武縞而後蕤也

大夫冕而祭於公弁而祭於已士弁而祭於公冠而祭於已士弁而親迎然則士弁而祭於已可也

集說曰冕絺冕也祭於公君之祭也弁爵弁也祭於已自祭其廟也冠冠也祭爲尊自祭爲卑故冠服有異也儀禮少牢上大夫自祭用冠此云弁而祭於已者此大夫指孤而言也記者以士之親迎用弁以爲可以弁而祭於已然親迎之弁暫焉攝用耳祭有常禮不可紊也

暢臼以椈杵以梧

注曰所以搗郁也椈柏也疏曰暢謂郁鬯也梧桐也爲柏香桐潔白於神爲宜

枇以桑長三尺或曰五尺畢用桑長三尺刋其柄與末注曰枇所以載牲體者此謂喪祭也吉祭枇用畢所以取主人載者刋猶削也疏曰從鑊以枇升入於鼎從鼎以枇載之於爼畢用桑以喪祭故也刋其柄與末謂畢末頭亦刋削之畢旣如此枇亦當然若吉時亦用吉用見特牲記

率帶諸侯大夫皆五采士二采

集說曰率與繂同此謂屍襲竟而加此大帶也謂之繂者但襵帛邊而熨殺之不用箴綫也以五采飾之士喪禮緇帶此二采天子之士也

醴者稻醴也甕甒筲衡實見間而後折入

集說曰此言塟時所藏之物稻醴以稻米爲醴也甕甒皆瓦器甕盛醯醢甒盛醴酒筲竹器以威黍稷衡讀爲桁以木爲之所以庋舉甕甒之屬也見棺衣也言此甕甒筲衡實於見之外槨之內而後折入者折形如牀而無足木爲之直者三橫者五實物槨內旣畢而後加之壙上以承抗席也

重旣虞而埋之

集說曰重說見檀弓虞祭畢埋於祖廟門外之東

凡婦人從其夫之爵位

集說曰治婦人喪事皆以夫爵位尊卑爲等降無異禮也

小斂大斂啟皆辯拜

集說曰禮當大斂小斂及啟攢之時君來弔則輟事而出拜之若他賓客至則不輟事待事卑乃卽堂下之位而偏拜之故特舉此三節言之然若士當事而大夫至則士亦爲大夫出也

朝夕哭不帷無柩者不帷

集說曰朝夕之間孝子欲見殯故哭則褰舉殯宮之帷哭畢仍垂下之無柩謂塟後也神主袝廟之後還在室無事於堂故不復施帷

君若載而後弔之則主人東面而拜門右北面而踴出待反而後奠

集說曰此謂君來弔臣之喪而柩已朝廟畢下堂載在柩車君旣弔位在車之東則主人在車西東面而拜門右祖廟門之西偏也自內出則右在西孝子旣拜君從位而立近門內西偏北面而哭踴爲禮也踴畢先出門以待拜送不敢必君之久畱也君命之反還喪所而後奠者凡君來必設奠告柩知之也一說此謂在廟載柩車之時奠爲反設祖奠

子羔之襲也繭衣裳與稅衣纁袡爲一素端一皮弁一爵弁一冕一曾子曰不襲婦服

集說曰子羔孔子弟子髙柴也襲以衣斂屍也繭衣裳謂衣裳相連而綿爲之著也稅衣黑色纁絳色帛袡裳下褖也繭衣防故用褖衣爲表合爲一稱故云繭衣裳與稅衣纁袡爲一素端一第二稱也賀氏云衣裳並用素爲之皮弁一第三稱也皮弁之服布衣而素裳爵弁一第四稱也其服衣而纁裳冕一第五稱也其服亦衣纁裳衣無文而裳刺黼大夫之上服也婦服指纁袡而言曾子非之以其不合於禮也

爲君使而死公館復私館不復公館者公宮與公所爲也私館者自卿大夫以下之家也

集說曰說見曾子問

公七踴大夫五踴婦人居間士三踴婦人皆居間集說曰國君五日而殯自死至大斂凡七次踴者始死一也明日襲二也襲之明日之朝三也又明日之朝四也其日晚小斂五也小斂明日之朝六也明日大斂時七也大夫三日而殯凡五次踴者始死一也明日襲之朝二也明日之朝及小斂四也小斂之明日大斂五也士二日而殯凡三次踴者始死一也小斂時二也大斂時三也凡踴男子先踴踴畢而婦人乃踴婦人踴畢賓乃踴是婦人居主人與賓之中間故云居間也然記者固云動屍舉柩哭踴無數而此乃有三五七之限者此以禮經之常節言彼以哀心之泛感言也又所謂無數者不以每踴三跳九跳爲三踴之限也

公襲捲衣一端一朝服一素積一纁裳一爵弁二冕一襃衣一朱緑帶申加大帶於上

注曰士襲三稱子羔襲五稱今公襲九稱則尊卑襲數不同矣諸侯七稱天子十二稱與集說曰卑者以卑服親身如子羔之襲是也公貴者故上服親身襃衣最外尊顯之也端衣朱裳齊服也天子以爲燕服士以爲祭服大夫以爲私朝之服朝服緇衣素裳公日視朝之服也素積皮弁之服公視朔之服也纁裳冕服之裳也爵弁二者衣纁裳二通也以其爲始命所受之服故特用二通示重本也冕見上章襃衣者君所加賜之衣最在上榮君賜也諸侯襲屍用小帶以爲結束散在於衣非是総束其身此帶則素爲之而飾以朱緑之采也申重也重於革帶之上非對朱緑帶爲重也重加大帶象生時大帶也此帶卽上章所云率帶諸侯大夫皆五采士二采者是也

小斂環絰公大夫士一也

疏曰環絰一股而纒也親始死孝子去冠至小斂不可無飾士素委貎大夫以上素弁而貴賤悉得加於環絰故云公大夫士一也知士素委貎者武叔投冠括髮諸侯之大夫當天子之士也知大夫以上素爵弁者記云大夫與殯亦弁絰以大夫與他殯尙弁絰則子弁絰明矣諸侯以上尊固宜弁絰

公視大斂公升商祝鋪席乃斂

集說曰君臨臣喪而視其大斂商祝習知殷禮者専主斂事主人𨿽先已鋪席布絞紟等物聞君將至悉徹去之待君至升堂商祝乃始鋪席爲斂事蓋榮君來爲新之也亦示若事由君也

魯人之贈也三二纁廣尺長終幅

集說曰贈以物送別死者於槨中也旣夕禮曰贈用制幣纁束一丈八尺爲制今魯人𨿽用與纁而短狹如此則非禮矣故記者譏之幅之度二尺二寸

弔者卽位於門西東面其介在其東南北面西上西於門主孤西面相者受命曰孤某使某請事客曰寡君使某如何不淑相者入告出曰孤某須矣弔者入主人升堂西面弔者升自西階東面致命曰寡君聞君之喪寡君使某如何不淑子拜稽顙弔者降反位

集說曰此言列國遣使弔喪之禮弔者君所遣來之使也介副也門西主國大門外西也西上者介非一人其長者在西近正使也西於門不敢當門之中也主孤西面立於阼階之下也相者受命相禮者受主人之命也如何不淑慰問之辭言何爲而罹此凶禍也孤某稱其君名者君薨稱子某使人知適嗣也須矣凶禮不出迎也主人升堂由阼階而升也降反位者出反門外位無出字脫曲禮云升降不由阼階謂平常無弔賓時耳

含者執璧將命曰寡君使某含相者入告出曰孤某須矣含者入升堂致命子拜稽顙含者坐委於殯東南有葦席旣葬蒲席降出反位宰夫朝服卽喪屨升自西階西面坐取璧降自西階以東

疏曰宰謂上卿也夫衍字朝服吉服也以鄰國執玉而來執玉不麻故著朝服以仍在喪不可純吉故卽喪屨也此遭喪已久故嗣子親受禮宰著朝服若始遭喪則主人不親受使大夫受於殯宮此弔者旣爲上客又賵者是上介則此含者襚者當是副介末介但含襚於死者爲切故在先陳之集說曰此言列國致含之禮含玉之形制如璧注云分寸大小未聞坐委跪而致之也未塟之前設葦席以承之旣塟則設蒲席承之鄰國有逺近故有塟後來致含者降出反位謂含者委璧訖降階而復門外之位也以東藏於內也

襚者曰寡君使某襚相者入告出曰孤某須矣禭者執冕服左執領右執要入升堂致命曰寡君使某襚子拜稽顙委衣於殯東襚者降受爵弁服於門內霤將命子拜稽顙如初受皮弁服於中庭自西階受朝服自堂受端將命子拜稽顙皆如初襚者降出反位宰夫五人舉以東降自西階其舉亦西面

疏曰席南頭爲上服重者使執而入余服則受之旣受處不同則陳於璧北亦重者在南凡諸侯相襚衣數無文據此其服有五又先路襃衣不以襚以外無文集說曰此言列國致襚之禮衣服曰襚委於殯東卽委璧之席上也左執領則領向南此襚者旣致冕服訖復降而出取爵弁服以進子拜如初者如受冕服之禮也受訖襚者又出取皮弁服及朝服及端服毎服進受之禮皆如初但受之之所不同耳授襚者以服者賈人其舉亦西面者亦如襚者之西面也

上介賵執圭將命曰寡君使某賵相者入告反命曰孤某須矣陳乘黃大路於中庭北輈執圭將命客使自下由路西子拜稽顙坐委於殯東南隅宰舉以東

疏曰此無賻賻是加厚非常故也旣夕有贈者贈施於死必及塟節此未必一當塟時旣夕有奠奠主於兄弟親者諸侯相與旣疏故無奠集說曰此言列國致賵之禮車馬曰賵乘黃四黃馬也大路車也北輈車之輈轅北向也客使上介所役使之人也爲客所使故曰客使自率也下謂馬也由在也路卽大路也陳車北轅畢賵者執圭升堂致命而客之從者率馬設在車之西也車亦此從者設之子拜之後賵客卽跪而致其主於殯東南隅之席上而宰舉之以東而藏於內也覲禮車在西統於賓也旣夕禮車以西爲上者爲死者而設於鬼神之位也此賵禮車馬爲助主人送塟而設統於主人故車在東也

凡將命鄕殯將命子拜稽顙西面而坐委之宰舉璧與圭宰夫舉襚升自西階西面坐取之降自西階

注曰宰夫宰之佐也此言宰舉璧與圭則上宰夫朝服衍夫字集說曰凡將命者總言上文弔含襚賵將命之禮也鄕殯者立於殯之西南而面東北以向殯也將命之時子拜稽顙畢將命者來就殯東西靣而坐委之其含璧與圭則宰舉之襚衣則宰夫舉之而其舉也皆自西階升而西面以跪而取之乃自西階以降也

賵者出反位於門外

集說曰此句當屬於前章上介賵云云宰舉以東之下

上客臨曰寡君有宗廟之事不得承事使一介老某相執綍相者反命曰孤某須矣臨者入門右介者皆從之立於其左東上宗人納賓升受命於君降曰孤敢辭吾子之辱請吾子之復位客對曰寡君命某毋敢視賔客敢辭宗人反命曰孤敢固辭吾子之辱請吾子之復位客對曰寡君命某毋敢視賓客敢固辭宗人反命曰孤敢固辭吾子之辱請吾子之復位客對曰寡君命使臣某毋敢視賓客是以敢固辭固辭不獲命敢不敬從客立於門西介立於門左東上孤降自阼階拜之升哭與客拾踴三客出送於門外拜稽顙疏曰前四禮客皆在門西此臨在門東者前者四禮皆是奉君命而行如聘禮聘之與享也此臨是私禮若聘禮私覿故在門東集說曰上客主人入門而右客入門而左禮也今此客入門之右是不敢以賓禮自居也宗人掌禮之官欲納此弔賓先受納賓之命於主國嗣君然後降而請於客使之復門左之賓位也宗人以客答之辭入告於君而反命於客如是者三客乃自稱使臣而從其命於是立於門西之賓位主君自阼階降而拜之主客俱升堂哭而更踴者三所謂成踴也不迎而送喪無接賓之禮

其國有君喪不敢受弔

疏曰此謂國有君喪而臣又有親喪則不敢受他國賓來弔也以義斷恩哀痛主於君不私於親也

外宗房中南面小臣鋪席商祝鋪絞紟衾士盥於盤北舉遷屍於斂上卒斂宰告子馮之踴夫人東面坐馮之興踴

注曰此喪大記脫字重著於是

喪有與天子同者三其終夜燎及乘人専道而行集說曰終夜燎謂遷柩之夜須光明達旦也乘人謂人引車不用馬也専道柩行於路人皆避之也

禮記述注卷十七﹤經部﹐禮類﹐禮記之屬﹐禮記述注﹥

欽定四庫全書

禮記述注卷十八

安溪李光坡撰

雜記下第二十一

有父之喪如未沒喪而母死其除父之喪也服其除服卒事反喪服

集說曰沒猶終也除也父喪在小祥後大祥前是未沒父喪也又遭母喪則旣塟後當除父喪之時自服除喪之服以行大祥之禮此禮事畢卽服喪母之服若母喪未塟而值父之二祥則不得服祥服者以祥祭爲吉未塟爲防不忍於防時行吉禮也

𨿽諸父昆弟之喪如當父母之喪其除諸父昆弟之喪也皆服其除喪之服卒事反喪服

注曰𨿽有親之大喪猶爲輕服者除骨肉之恩也惟君之喪不除私服言當者期大功之喪或終始皆在三年之中小功緦麻則不除殤長中乃除疏曰此亦謂重喪塟後之時也

如三年之喪則旣顈其練祥皆行

集說曰前喪後喪俱是三年之服其後喪旣受葛之後得爲前喪行練祥之禮也旣顈者旣虞受服之時以葛絰易要之麻絰也顈艸名無葛之鄕以顈代

王父死未練祥而孫又死猶是附於王父也

疏曰禮孫死祔祖今此明若祖喪𨿽未二祥而孫死則孫亦得用是祔禮祔於祖也然王父𨿽祔未練無廟孫得祔於祖其孫就王父所祔祖廟之中而祔祭王父馬

有殯聞外喪哭之他室入奠卒奠出攺服卽位如始卽位之禮

集說曰有殯謂父母喪未塟也外喪兄弟之喪在逺者也哭不於殯宮而於他室明非哭殯也入奠者哭之明日之朝著已本喪之服入奠殯宮奠畢而出乃脫已本喪服著新死者未成服之服而卽昨日他室所哭之位如始卽位之禮者謂今日之卽哭位如昨日始聞喪而卽位之禮也

大夫士將與祭於公旣視濯而父母死則猶是與祭也次於異宮旣祭釋服出公門外哭而歸其他如奔喪之禮如未視濯則使人告告者反而後哭

集說曰視濯監視噐用之滌濯也祭日前旣視濯之後而遭父母死猶是與祭者猶是在吉禮之中不得不與祭但居次於異宮耳以吉防不可同處也如未視濯而父母死則使人告於君俟告者反而後父母也

如諸父昆弟姑姊妹之喪則旣宿則與祭卒事出公門釋服而後歸其他如奔喪之禮如同宮則次於異宮集說曰旣宿謂祭前三日將致祭之時旣受宿戒必與公家之祭以期以下之喪服輕故也如同宮則次於異宮者謂此死者是已同宮之人則旣宿之後出次異宮亦以吉防不可同處也

曾子問曰卿大夫將爲屍於公受宿矣而有齊衰內喪則如之何孔子曰出舎乎公宮以待事禮也孔子曰屍弁冕而出卿大夫士皆下之屍必式必有前驅

注曰屍重受宿則不得哭內喪同宮也疏曰之公宮以待君之祭事不在已之異宮耳

父母之喪將祭而昆弟死旣殯而祭如同宮則𨿽臣妾塟而後祭

注曰將祭謂練祥也言若同宮則是昆弟異宮也古者昆弟異居同財有東宮有西宮有南宮有北宮有父母之喪當在殯宮而在異宮者疾病或歸者疏曰父母之喪兄弟悉應同在殯宮以其疾病或有歸者故得異宮而死

祭主人之升降散等執事者亦散等𨿽虞祔亦然集說曰散栗也等階也吉祭則渉級聚足喪祭則栗階二祥之祭吉禮宜渉級聚足而栗階者以有兄弟之喪故略威儀也燕禮云栗階不過二等蓋始升猶聚足連步至二等則左右足各一發而升堂也𨿽虞祔亦然者謂主人至昆弟虞祔時而行父母祥祭則與執事者亦皆散等也

自諸侯逹諸士小祥之祭主人之酢也嚌之眾賔兄弟則皆啐之大祥主人啐之眾賔兄弟皆飲之可也疏曰必知非受屍酢者以士虞禮主人主婦獻屍受酢皆卒爵虞祭比小祥爲重尙卒爵今小祥祭主人受屍酢何得惟嚌之而已故知受賔酢也集說曰至齒爲嚌入口爲啐主人之酢嚌之謂正祭之後主人獻賔長賓長酢主人主人受酢則嚌之也眾賓兄弟啐之謂祭末受獻之時則啐之也

凢侍祭喪者告賔祭薦而不食

集說曰侍祭喪謂相喪祭禮之人也薦謂脯醢也相禮者但告賓祭此脯醢而已賓不食之也若吉祭賓祭畢則食之此亦謂練祥之祭主人獻賓賔受獻主人設薦時也虞祔無獻賔之禮

子貢問喪子曰敬爲上哀次之瘠爲下顏色稱其情戚容稱其服

集說曰問喪問居父母之喪也附於身附於棺者皆欲其必誠必愼故曰敬爲上子遊言喪致乎哀而止先儒謂而止二字防有過於髙逺而簡略細防之此言哀次之可見矣毀瘠不形不勝喪乃比於不慈不孝故曰瘠爲下也齊斬之服固有重輕稱其情稱其服則中於禮矣

請問兄弟之喪子曰兄弟之喪則存乎書防矣

集說曰存乎書防者言依禮經所載而行之非若父母之喪哀容體狀之不可名言而經不能備言也

君子不奪人之喪亦不可奪喪也

疏曰不奪人喪恕也不奪已喪孝也集說曰君子不奪廢他人居喪之情而君子居喪之情亦不可爲他事所奪廢要使各得盡其禮耳

孔子曰少連大連善居喪三日不怠三月不觧期悲哀三年憂東夷之子也

集說曰少連見論語三日親始死時也不怠謂哀痛之切𨿽不食而能自力以致其禮也三月親喪在殯時也觧與懈同倦也或讀如本字謂寢不脫絰帶也憂謂憂戚憔悴

三年之喪言而不語對而不問廬堊室之中不與人坐焉在堊室之中非時見乎母也不入門

注曰言言已事也爲人說爲語在堊室之中以時事見乎母乃後入門則居廬時不入門

疏衰皆居堊室不廬廬嚴者也

集說曰疏衰齊衰也齊衰有三年者有期者有三月者凢喪次斬衰居倚廬齊衰居堊室大功有帷帳小功緦麻有牀第廬嚴者謂倚廬乃哀敬嚴肅之所服輕者不得居

妻視叔父母姑姊妹視兄弟長中下殤視成人

注曰視猶比也所比者哀容居處也疏曰妻居廬而杖抑之視叔父母姑姊妹出適服輕進之視兄弟長中下殤服輕上從本親視其成人也

親喪外除兄弟之喪內除

注曰外除日月已竟而哀未忘內除日月未竟而哀己殺

視君之母與君之妻比之兄弟發諸顏色者亦不飲食也

集說曰君母君妻小君也服輕哀之比兄弟之喪然於酒肴之珍醇可以發見顏色者亦不飲之食之也

免喪之外行於道路見似目瞿聞名心瞿弔死而問疾顏色戚容必有以異於人也如此而後可以服三年之喪其餘則直道而行之是也

注曰惻隱之心能如是則其餘齊衰以下直道而行盡自得也似謂容貌似其父母也名與親同疏曰父在爲母𨿽期年亦從上三年之內也

祥主人之除也於夕爲期朝服祥因其故服

疏曰祥祭之時主人除服之莭於夕爲期謂於祥祭前夕預告明日祭期也朝服謂主人著朝服緇衣素裳其冠則縞冠也祥因其故服者謂明旦祥祭時主人因著其前夕故朝服也案上記端衰喪車無等則祥後並禫服尊卑上下無別皆服此緇衣素裳也又曰從祥至吉凢服有六祥祭朝服縞冠一也祥訖素縞麻衣二也禫祭冠黃裳三也禫訖朝服綅冠四也逾月吉祭冠朝服五也旣祭端而居六也陸氏曰綅息亷反黒經白緯曰綅集說曰祥大祥也

子遊曰旣祥𨿽不當縞者必縞然後反服

注曰謂有以喪事賻贈來者𨿽不及時猶變服服祥祭之服以受之重其禮也其於此時始弔者則衛將軍文子之爲之是矣反服反素縞麻衣也疏曰若其由未來今始弔者𨿽禫祭除喪後有練冠而受弔則文子之子是也明此是先己來今重至故著縞冠輕於練冠也此謂禫祭之前故知反服素縞麻衣也

當袒大夫至𨿽當踴絕踴而拜之反攺成踴乃襲於士旣事成踴襲而後拜之不攺成踴

疏曰此明士有喪大夫及士來弔之禮士有喪當袒之時而大夫來弔蓋斂竟時也𨿽當主人踴時必絕止其踴而出拜此大夫反還也攺更也拜竟而反還先位更爲踴而始成踴尊大夫之來新其事也乃襲者踴畢乃襲初袒之衣也於士旣事成踴襲者旣猶畢也若當主人有大小斂諸事而士來弔則主人畢事而成踴踴畢而襲襲畢乃拜之拜之而止不更爲之成踴也

上大夫之虞也少牢卒哭成事附皆大牢下大夫之虞也犆牲卒哭成事附皆少牢

集說曰卒哭謂之成事成告事也附祔廟也

祝稱卜塟虞子孫曰哀夫曰乃兄弟曰某卜塟其兄弟曰伯子某

集說曰初虞卽塟之日故並言塟虞子卜塟父則祝辭云哀子某卜塟其父某甫孫則云哀孫某卜塟其祖某甫夫則云乃某卜塟其妻某氏乃者助語之辭妻卑故爾若弟爲兄則云某卜塟兄伯子某兄爲弟則云某卜塟其弟某

古者貴賤皆杖叔孫武叔朝見輪人以其杖關轂而輠輪者於是有爵而後杖也

集說曰輪人作車輪之人也關穿也輠廽也謂以其衰服之杖穿於車轂中而廽轉其輪鄙褻甚矣自後無爵者不得杖此記庻人廢禮之由也

鑿巾以飯公羊賈爲之也

集說曰飯含也大夫以上貴使賔爲其親含恐屍爲賔所憎穢故以巾覆屍面而當口處鑿穿之令含玉得以入口士賤不得使賔子自含無憎穢之心故不以巾覆面公羊賈士也而鑿以飯是憎穢其親矣此記士失禮之所由也

冒者何也所以掩形也自襲以至小斂不設冒則形是以襲而後設冒也

疏曰襲則設冒至小斂之前則以衣緦覆於冒上皇氏云大斂脫冒未之聞也集說曰冒說見王制襲沐浴後以衣衣屍也則形者言屍𨿽已著衣若不設冒則屍象形見爲人所惡是以襲而設冒也後字衍

或問於曾子曰夫旣遣而包其餘猶旣食而裹其餘與君子旣食則裹其餘乎曾子曰吾子不見大饗乎夫大饗旣饗卷三牲之爼歸於賔館父母而賔客之所以爲哀也子不見大饗乎

集說曰設遣奠訖卽以牲體之餘包裹而置之遣車以納於壙中或人疑此禮謂如君子食於他人家食畢而又包其餘以歸豈不傷廉乎曽子告以大饗之禮畢捲爼內三牲之肉送歸賔之館中猶此意耳父母家之主今死將塟而孝子以賔客之禮待之此所以悲哀之至也重言以諭之

非爲人喪問與賜與

集說曰此上有闕文言非爲其有喪而問遺之歟賜予之歟問敵者之禮賜尊上之命

三年之喪以其喪拜非三年之喪以吉拜

集說曰拜問拜賜拜賔皆拜也喪拜稽顙而後拜也吉拜拜而後稽顙也今案檀弓鄭注以拜而後稽顙爲殷之喪拜稽顙而後拜爲周之喪拜疏云鄭知此者以孔子所論每以二代對言故云三年之喪吾從其至者但殷之喪拜自斬衰至緦麻皆拜而後稽顙以其質故也周制則杖期以上皆先稽顙而後拜不杖期以下乃作殷之喪拜此章疏義與檀弓疏互看乃得其祥

三年之喪如或遺之酒肉則受之必三辭主人衰絰而受之如君命則不敢辭受而薦之喪者不遺人人遺之𨿽酒肉受也從父昆弟以下旣卒哭遺人可也

集說曰喪大記云旣塟君食之則食之大夫父之友食之則食之此云衰絰而受𨿽受而不食也薦之者尊君之賜喪者不遺人以哀戚中不當行禮於人也卒哭可以遺人服輕哀殺故也

縣子曰三年之喪如斬期之喪如剡

集說曰剡削也此言哀痛淺深之殊

三年之喪𨿽功衰不弔自諸侯逹諸士如有服而將往哭之則服其服而往

疏曰小祥後衰與大功同故曰功衰衰𨿽外輕而痛猶內重故不得弔人也如有五服之親喪而往哭不著已之功衰而依彼親之莭以服之也不弔與往二者貴賤皆同之皇氏云此文𨿽在功衰之下而實通初喪也假令初喪而有五屬親死則亦蹔服五服之服而往彼哭也諸侯絕期不應有諸親始死服當是敵體及所不臣者謂始封君不臣諸父昆弟也

期之喪十一月而練十三月而祥十五月而禫練則弔注曰此謂父在爲母也爲母功衰可以弔人者以父在故輕於出也然則凢齊衰十一月皆可以出矣疏曰母練父在而得出則其餘喪𨿽無父亦得出也母旣可矣諸父灼然坡案自期之喪至而禫十八字舊在三年之喪上

旣塟大功弔哭而退不聼事焉

集說曰旣塟大功者言已有大功之喪已塟也弔哭而退謂往弔他喪則弔哭旣畢卽退去不得與主人襲斂等事期喪練弔卽亦然也

期之喪未塟弔於鄕人哭而退不聼事焉功衰弔待事不執事

集說曰儀禮喪服傳姑姊妹適人無主者侄與兄弟爲之齊衰不杖期此言期之喪正謂此也𨿽未塟亦可出弔鄕人之喪但哭而退不聼事也此喪旣塟受以大功之衰謂之功衰此後弔於人可以待主人襲斂等事但不親自執其事耳

小功緦執事不與於禮

集說曰執事謂擯相也禮饋奠也輕服可以爲人擯相擯相事輕故也饋奠之禮重故不與

相趨也出宮而退相揖也哀次而退相問也旣封而退相見也反哭而退朋友虞祔而退

集說曰此言弔喪之禮恩義有厚薄故去畱有遲速相趨者謂與孝子本不相識但相聞姓名而來防趨喪也以情輕故柩出廟之宮門卽退去也相揖者已嘗相防相識故待柩至大門外之哀次而退也相問遺者是有往來恩義故待窆畢而退嘗執贄行相見之禮者情又加重故待孝子反哭於家乃退朋友疇昔情重生死同殷故待虞祭祔祭畢而後退也

弔非從主人也四十者執綍鄕人五十者從反哭四十者待盈坎

集說曰言弔喪者是爲相助凢役非徒隨從主人而已故年四十以下者力壯皆當執綍同鄕之人五十者始衰之年故隨主人反哭而四十者待土盈壙乃去若非鄕人則無問長少皆從主人歸優饒逺者

喪食𨿽惡必充饑饑而廢事非禮也飽而忘哀亦非禮也視不明聼不聰行不正不知哀君子病之故有疾飲酒食肉五十不致毀六十不毀七十飲酒食肉皆爲疑死

集說曰疑死恐其死也

有服人召之食不往大功以下旣塟適人人食之其黨也食之非其黨弗食也

注曰往而見食則可食也爲食而往則不可黨猶親也疏曰親族不多食則其食有限若非黨而輙食則無復限數必忘哀也

功衰食菜果飲水漿無鹽酪不能食食鹽酪可也集說曰功衰斬衰齊衰之末服也酪說文乳漿也

孔子曰身有瘍則浴首有創則沐病則飲酒食肉毀瘠爲病君子弗爲也毀而死君子謂之無子

集說曰曲禮曰不勝喪比於不慈不孝是有子與無子同也

非從柩與反哭無免於堩

注曰言喪服出入非此二事皆冠也免所以代冠人於道路不可以無飾堩道路疏曰此謂塟近而反哭者若塟逺反哭在路則著冠至郊則乃反著免小記云逺塟者比反哭皆冠及郊而後免也

凢喪小功以上非虞附練祥無沐浴

疏曰言小功以上則至斬同然各在其服限如此耳練祥不主大功小功也集說曰潔飾所以交神故非此四祭則不沐浴也

疏衰之喪旣塟人請見之則見不請見人小功請見人可也大功不以執摯惟父母之喪不辟涕泣而見人疏曰此小功文承疏衰旣塟之下亦謂旣塟也凢言見人者謂與人尋常相見不論執摯之事集說曰疏衰齊衰也摯與贄同

三年之喪祥而從政期之喪卒而從政九月之喪旣塟而從政小功緦之喪旣殯而從政

注曰以王制言之此謂庻人也從政從爲政者教令謂給繇役疏曰王制云齊衰大功三月不從政此庻人依士禮卒哭與旣塟同三月故王制省文總云三月也若大夫士三年之喪期不從政是正禮也卒哭金革之事無辟是權禮也

曽申問於曽子曰哭父母有常聲乎曰中路嬰兒失其母焉何常聲之有

集說曰哀痛之極無復音莭所謂哭不偯也

卒哭而諱王父母兄弟世父叔父姑姊妹子與父同諱集說曰卒哭以前猶以生禮事之故不諱卒哭後則事以鬼道故諱其名也此專言父之所諱則子亦不敢不諱故曰子與父同諱也父之祖父母伯父叔父及姑等於已小功以下本不合諱但以父之所諱己亦從而諱也若父之兄弟及姊妹於已正服期已自當諱不假從父而諱也此父身是士故諱王父母若是庻人子不逮事父母則不諱王父母也天子諸侯諱羣祖

母之諱宮中諱妻之諱不舉諸其側與從祖昆弟同名則諱

集說曰母爲其親諱則子於一宮之中亦爲之諱妻爲其親諱則夫亦不得稱其辭於妻之左右非宮中非其側則固可稱矣孝子聞名心瞿凢不言人諱者亦爲其相感動也從祖昆弟同曽祖之親也若母與妻所諱者適與已從祖見弟之名同則爲之諱不但宮中旁側其在余處皆諱之

以喪冠者𨿽三年之喪可也旣冠於次入哭踴三者三乃出

注曰言𨿽者明齊衰以下皆可以喪冠也始遭喪以其冠月則喪服因冠矣非其冠月待變除卒哭而冠次廬也疏曰次廬者防重服而言若齊衰以下加冠於次捨之處入哭踴三者三乃出者謂旣冠後入於喪所哭而跳踴每哭一莭而三踴如此者三凢爲九踴乃出就處所坡謂曽子問齊衰大功可因喪服而冠未及言三年之可也故記者足之古者二十而冠人夏小正二月綏多士女是冠用二月假令年二十二月當冠而遭喪則可因喪而冠疏云若正月遭則二月不得因喪冠也

大功之末可以冠子可以嫁子父小功之末可以冠子可以嫁子可以取婦已𨿽小功旣卒哭可以冠取妻下殤之小功則不可

注曰下殤小功齊衰之親除喪而後可爲昏禮疏曰末謂卒哭之後取婦有酒食之防集鄕黨僚友渉近歡樂故小功之末乃可坡謂大功兼父與已父大功之末可以冠子則已大功之末可以加冠矣然父未可以取婦則己未可以取妻也父小功之末可以冠子取婦則己小功卒哭可以冠取妻矣

凢弁絰其衰侈袂

注曰侈猶大也弁絰服者弔服也其衰也緦也疑也袂之小者二尺二寸大者半而益之則侈袂三尺三寸疏曰大夫以上侈之士則不侈

父有服宮中子不與於樂母有服聲聞焉不舉樂妻有服不舉樂於其側大功將至辟琴瑟小功至不絕樂注曰宮中子與父同宮者也禮由命士以上父子異宮不與於樂謂出行見之不得觀也疏曰若異宮則得與樂崔云父有服齊哀以下之服也若重服則期後猶有子姓之冠自當不得與於樂

姑姊妹其夫死而夫黨無兄弟使夫之族人主喪妻之黨𨿽親弗主夫若無族矣則前後家東西家無有則裏尹主之或曰主之而附於夫之黨

注曰此謂姑姊妹無子寡而死也夫黨無兄弟無緦之親也其主喪不使妻之親而使夫之族人婦人外成主必宜得夫之姓類裏尹主之喪無無主也裏尹閭胥裏宰之屬王度記曰百戶爲裏裏一尹其祿如庻人在官者諸侯弔於異國之臣則其君爲主裏尹主之亦斯義也或曰主之妻之黨自主之非也夫之黨其祖姑也疏曰別錄王度記云似齊宣王時淳於髠等所說也

麻者不紳執玉不麻麻不加於采

疏曰案聘禮已國君薨至於主國衰而出注云可以防服將事蓋受主君小禮得以防服若行聘享大事則吉服故鄭云其聘享之事自若吉也集說曰麻謂喪服之絰也紳大帶也吉防異道居喪以絰代大帶也執玉不麻謂著衰絰者不得執玉行禮也采纁之衣也

國禁哭則止朝夕之奠卽位自因也

集說曰國有大祭祀則喪者不敢哭然朝奠夕奠之時自卽其阼階下之位而因仍禮莭之故事以行也

童子哭不偯不踴不杖不菲不廬

集說曰偯委曲之聲也菲艸屨也廬倚廬也童子爲父後者則杖

孔子曰伯母叔母疏衰踴不絕地姑姊妹之大功踴絕於地如知此者由文矣哉由文矣哉

注曰由用也言知此踴絕地不絕地之情者能用禮文矣能用禮文哉美之也伯母叔母義也姑姊妹骨肉也

泄桞之母死相者由左泄桞死其徒由右相由右相泄桞之徒爲之也

集說曰悼公弔有若之喪而子遊擯由左則由右相者非禮也此記失禮所自始

天子飯九貝諸侯七大夫五士三

集說曰飯含也貝水物古者以爲貨士喪禮貝三實於笲周禮天子飯含用玉此蓋異代之制

士三月而塟是月也卒哭大夫三月而塟五月而卒哭諸侯五月而塟七月而卒哭士三虞大夫五諸侯七疏曰大夫以上位尊念親哀情於時長逺士職卑位下禮數未伸

諸侯使人弔其次含襚賵臨皆同日而畢事者也其次如此也

集說曰諸侯薨鄰國遣使來先弔次含次襚次賵次臨四者之禮一日畢行詳見上篇

卿大夫疾君問之無算士壹問之君於卿大夫比塟不食肉比卒哭不舉樂爲士比殯不舉樂

疏曰喪大記君於大夫疾三問之此云無算謂有師保恩舊之親故問之無算或可三問者謂君自行此云無算謂遣使也

升正柩諸侯執綍五百人四綍皆防枚司馬執鐸左八人右八人匠人執羽葆禦柩大夫之喪其升正柩也執引者三百人執鐸者左右各四人禦柩以茅

集說曰升正柩者將塟柩朝祖廟升西階用輁軸載柩於兩楹間而正之也其時柩北首柩有四綍枚形似箸兩端有小繩防於口而系於頭後則不能言所以止喧嘩也五百人皆用之司馬十六人執鐸分居左右夾柩以號令於眾也葆形如蓋以羽爲之禦柩者在柩車之前若道塗有低昻傾虧則以所執者爲抑左右之莭使執綍者知之也綍引同耳廟中曰綍在塗曰引互言之茅以茅爲麾也

孔子曰管仲鏤簋而朱紘旅樹而反坫山節而藻棁賢大夫也而難爲上也

集說曰鏤簋簋有雕鏤之飾也冠有笄者爲紘紘在纓處兩端上屬下不結旅道也樹屏也立屏當所行之路以蔽內外也反坫反爵之坫也土爲之在兩楹間山莭刻山於柱頭之斗拱也藻水艸藻棁晝藻於梁上之短柱也難爲上言僭上也

晏平仲祀其先人豚肩不掩豆賢大夫也而難爲下也君子上不僭上下不偪下

集說曰大夫祭用少牢不合用豚肩在爼不在豆此但諭其極小謂並豚兩肩亦不能掩豆耳難爲下言偪下也

婦人非三年之喪不逾封而弔如三年之喪則君夫人歸夫人其歸也以諸侯之弔禮其待之也若待諸侯然夫人至入自闈門升自側階君在阼其他如奔喪禮然集說曰三年之喪父母之喪也女嫁者爲父母期而云三年者以本親言也逾封越彊也以諸侯弔禮者謂夫人行道車服待之若待諸侯者主國致禮闈門非正門宮中往來之門也側階非正階東房之旁階也此皆異於女賔主國君在阼階上不降迎也奔喪謂哭踴髽麻之類嫌夫人之位尊恐與卿大夫之妻奔喪禮異故明之

嫂不撫叔叔不撫嫂

集說曰撫死而撫其屍也嫂叔宜逺嫌故皆不撫

君子有三患未之聞患弗得聞也旣聞之患弗得學也旣學之患弗能行也君子有五恥居其位無其言君子恥之有其言無其行君子恥之旣得之而又失之君子恥之地有餘而民不足君子恥之眾寡均而倍焉君子恥之

集說曰三患言爲學之君子五恥言爲政之君子也居位而無善言之可聞是不能講明政事一恥也有言無行是言行不相頋二恥也始以有徳而進今以無徳而退三恥也不能撫民使之逃散四恥也國有功後已與彼眾寡相等而彼之功績倍於己是不能作興率勵其下五恥也熊氏曰聞者稽之典籍問於師友學者加講習討論之功

孔子曰防年則乘駑馬祀以下牲

集說曰周禮校人六馬曰種馬戎馬齊馬道馬田馬駑馬駑馬其最下者下牲如常祭用大牢者降用少牢少牢者降用特牲特豕者降用特豚之類以年防故貶損也王制云凢祭丰年不奢防年不儉與此不同未詳

卹由之喪哀公使孺悲之孔子學士喪禮於是乎書注曰時人轉而僭上士之喪禮已廢矣孔子以教孺悲國人乃復書而存之

子貢觀於蠟孔子曰賜也樂乎對曰一國之人皆若狂賜未知其樂也子曰百日之蠟一日之澤非爾所知也集說曰蠟祭見郊特牲若狂言飲酒醉甚也未知其樂言醉無禮儀方且可惡何樂之有孔子言百日勞苦而有此蠟農民終嵗勤動今僅使之爲一日飲酒之歡是乃人君之思澤非爾所知言其義大也

張而不弛文武弗能也弛而不張文武弗爲也一張一弛文武之道也

集說曰張張也弛落也孔子以弓諭民謂弓之爲噐久張而不弛則力必絕久弛而不張則體必變猶民久勞苦而不休息則其力憊久休息而不勞苦則其志逸弓必有時而張有時而弛民必有時而勞有時而息文武弗能言𨿽文王武王亦不能爲治也一於逸樂則不可故言文武弗爲

孟獻子曰正月日至可以有事於上帝七月日至可以有事於祖七月而禘獻子爲之也

集說曰獻子魯大夫仲孫蔑正月周正建子之月也日至冬至也有事上帝郊祭也七月建午之月也日至夏至也有事於祖禘祭也明堂位云季夏六月以禘禮祀周公於大廟蓋夏正建已之月郊用冬至禮之當然此言獻子變禮用七月禘祭然不言自獻子始而但言獻子爲之蓋一時之事耳

夫人之不命於天子自魯昭公始也

疏曰天子命畿外諸侯夫人若畿內諸侯夫人及卿大夫之妻則玉藻注雲天子諸侯命其臣後夫人亦命其妻也集說曰昭公娶吳爲同姓不敢告天子天子亦不命之後遂以爲常此記魯失禮之由

外宗爲君夫人猶內宗也

疏曰外宗者謂君之姑姊妹之女及舅之女及從母皆是也內宗者君五屬內之女內宗爲君服斬衰爲夫人齊衰此云猶內宗也則齊斬皆同君夫人者是國人所稱號此外宗謂嫁在國中者若國外當云諸侯也古者大夫不外娶故君之姑姊妹嫁於國內大夫爲妻是其正也諸侯不內娶故舅女及從母不得在國中凢內外宗皆防有爵者其無服而嫁於諸臣從爲夫之君內外宗皆然若嫁於庻人則亦從其夫爲國君服齊衰三月亦內外宗皆然也此等內外宗熊氏云𨿽嫁在他國皆爲本國君服斬也今依用之若賀循等云在己國則得服若在他國則不得也今並存焉集說曰案儀禮喪服疏云外宗有三周禮外宗之女有爵通卿大夫之妻一也雜記注謂君之姑姊妹之女舅之女從母皆是二也若姑之子婦從母之子婦其夫是君之外親爲君服斬其婦亦名外宗爲君服期三也內宗有二周禮內女之有爵謂同姓之女悉是一也雜記注君之五屬之內女二也

廐焚孔子拜鄕人爲火來者拜之士壹大夫再亦相弔之道也

注曰言拜之者爲其來弔已宗伯職曰以弔禮哀禍災

孔子曰管仲遇盜取二人焉上以爲公臣曰其所與逰辟也可人也管仲死桓公使爲之服宦於大夫者之爲之服也自管仲始也有君命焉爾也

集說曰管仲遇羣盜簡取二人而薦進之使爲公家之臣且曰爲其所與交逰者是邪僻之人故相誘爲盜爾此二人本是堪可之人可任用也其後管仲死桓公使此二人爲管仲服宦猶仕也記者言仕於大夫更升於公而爲大夫著服自此始以君命不可違也蓋於禮違大夫而之諸侯不爲大夫反服桓公之意蓋不忘管仲之舉賢也

過而舉君之諱則起與君之諱同則稱字

集說曰過失誤也舉猶稱也起起立也失言不自安故起立示攺變之意諸臣之名或與君之諱同則稱字也

內亂不與焉外患弗辟也

集說曰內亂謂本國禍難也言卿大夫在國若同僚中有謀作亂者力能討則討之力不能討則謹自畏避不得幹與其或冦患在外如鄰國來攻則不可逃避當盡力捍禦死義可也

贊大行曰圭公九寸侯伯七寸子男五寸博三寸厚半寸剡上左右各寸半玉也藻三采六等

集說曰贊大行古禮書篇名也其書必皆贊說大行人之職事今記者引之故云贊大行曰子男執璧非圭也記者失之博三寸圭也厚半寸圭璧各厚半寸也剡上削殺其上也藻借玉者以韋衣板而藻畫朱白蒼三色爲六行故曰藻三采六等也

哀公問子羔曰子之食奚當對曰文公之下執事也集說曰問其先人始仕食祿當何君時文公至哀公七君

成廟則釁之其禮祝宗人宰夫雍人皆爵弁純衣注曰廟新成必釁之尊而神之也宗人先請於君曰請命以釁某廟君諾之乃行疏曰初受命於寢門內之時君與祝等皆著朝服緇衣素裳其祝宗人等皆入廟之時則爵弁純衣爵弁士服也純衣絲衣則衣纁裳也

雍人拭羊宗人祝之宰夫北面於碑南東上

注曰居上者宰夫也宰夫攝主也拭淨也疏曰拭於廟門外入

雍人舉羊升屋自中中屋南面刲羊血流於前乃降門夾室皆用雞先門而後夾室其衈皆於屋下割雞門當門夾室中室

注曰自由也衈謂將刲割牲以釁先滅耳旁毛薦之耳聼聲者告神欲其聼之疏曰自中者由室東西之中謂兩階之間也門廟門也夾室東西廂也門與夾室各一雞凢用三雞亦升屋而割之如上用羊法衈皆於屋下者未刲割羊與雞時先衈以薦神廟則在廟屋下門與夾室則在門夾室屋下也衈訖爲釁之時門則當門屋之上中夾室則當夾室上之中故雲門當門夾室中室也

有司皆鄕室而立門則有司當門北面旣事宗人告事畢乃皆退

注曰有司宰夫祝宗人告者告宰夫

反命於君曰釁某廟事畢反命於寢君南鄕於門內朝服旣反命乃退

注曰君朝服者不至廟也

路寢成則考之而不釁釁屋者交神明之道也

疏曰考之者謂盛饌以落之庾蔚云落謂與賔客燕防以酒食澆落之卽歡樂之義也

凢宗廟之噐其名者成則釁之以豭豚

集說曰名者有名之噐若尊彜之屬也豭豚牡豚也

諸侯出夫人夫人比至於其國以夫人之禮行至以夫人入使者將命曰寡君不敏不能從而事社稷宗廟使使臣某敢告於執事主人對曰寡君固前辭不教矣寡君敢不敬須以俟命有司官陳噐皿主人有司亦官受之

疏曰有司官陳噐皿者使者使從已來有司之官陳夫人嫁時所賫噐皿之屬以還主國也主人有司亦官受之者主國亦使有司官領受之也並云官者明付受悉如法也集說曰出夫人有罪而出之還本國也在道至入猶以夫人禮者棄妻致命其家乃義絕也將命者謙言寡君不敏不能從夫人以事宗廟社稷而不斥言夫人之罪答言前辭不教謂納采時固嘗以此爲辭矣

妻出夫使人致之曰某不敏不能從而共粢盛使某也敢告於侍者主人對曰某之子不肖不敢辟誅敢不敬須以俟命使者退主人拜送之如舅在則稱舅舅沒則稱兄無兄則稱夫主人之辭曰某之子不肖如姑姊妹亦皆稱之

集說曰遣妻必命由尊者故稱舅稱兄兄謂夫之兄也此但言夫致之之辭若舅與兄致之之辭未聞也上文已有主人對辭下文因姑姊妹故重言對言某之姑不肖或某之姊不肖或某之妹不肖故云亦皆稱之也

孔子曰吾食於少施氏而飽少施氏食我以禮吾祭作而辭曰疏食不足祭也吾飱作而辭曰疏食也不敢以傷吾子

集說曰少施氏魯恵公子施父之後作而辭起而辭謝也疏食麤疏之食也飱以飲澆飯也禮食竟更作三飱以助飽實不敢以傷吾子者言麤疏之飯不可彊食以致傷害也

納幣一束束五兩兩五防

注曰納幣謂昏禮納徴也十个爲束貴成數兩兩者合其捲是謂五兩八尺曰尋兩五尋則每卷二丈也合之則四十尺今謂之匹猶匹偶之云與

婦見舅姑兄弟姑姊妹皆立於堂下西面北上是見己見諸父各就其寢

集說曰立於堂下則婦之入也已過其前此卽是見之矣不復各特見之也諸父旁尊故明日各詣其寢而見之

女𨿽未許嫁年二十而笄禮之婦人執其禮燕則鬈首疏曰十五許嫁而笄若未許嫁至二十而笄以成人禮言之婦人執其禮者十五許嫁而笄則主婦及女賔爲笄禮主婦爲之著笄女賔以醴禮之未許嫁而笄者則婦人禮之無主婦女賔不備儀也燕則鬈首者謂旣笄之後尋常在家燕居則去其笄而分髮爲鬐紒也此謂未許嫁故𨿽已笄猶爲少者處之

韠長三尺下廣二尺上廣一尺防去上五寸紕以爵韋六寸不至下五寸純以素紃以五采

疏曰韠韍也下廣上狹象天地數也上緣謂之防緣韠之上畔其縫廣狹去上畔五寸也下紕用爵韋防之所用無文防紕同類則知防之所用與紕同也旁緣謂之紕兩邊紕以爵韋濶六寸倒襵之兩廂各三寸也不至下五寸者是兩旁之紕不至韠之下畔濶五寸純緣也素謂生帛紕不至之處橫純之以生帛此帛上下各濶五寸也紃絳也謂五采之絳置於諸縫之中

禮記述注卷十八

欽定四庫全書

禮記述注卷十九

安溪李光坡撰

喪大記第二十二

疏曰鄭云喪大記者以其記人君以下始死小斂大斂殯葬之事劉元云記謂之大者言其委曲詳傋繁多故云大

疾病外內皆埽君大夫徹縣士去琴瑟寢東首於北牖下廢牀徹防衣加新衣體一人男女攺服屬纊以俟絕气男子不死於婦人之手婦人不死於男子之手

集說曰疾病之甚也以賔客將來候問故埽潔所居之內外若君與大夫之病則徹去樂縣士則去琴瑟東首於北牖下者東首向生气也案儀禮宮廟圖無北牖而西北隅謂之屋漏以天光漏入而得名或者北牖指此乎古人病困則廢牀而置病者於地以始生在地庶其生气復反而得活及死則復舉屍而置之牀上徹褻衣則所加者新朝服矣加朝服者明其終於正也手足爲四體各一人持之爲其不能自屈伸也男女皆攺服亦擬賔客之來也貴者朝服庶人深衣纊新綿也屬之口鼻觀其動否以驗气之有無也男子不死於婦人之手婦人不死於男子之手君子重終爲其相褻

君夫人卒於路寢大夫世婦卒於適寢內子未命則死於下室遷屍於寢士之妻皆死於寢

集說曰諸侯與大夫皆有三寢君正者曰路寢餘二曰小寢夫人一正寢二小寢卒當於正處也大夫妻曰命婦而云世婦者世婦乃國君之次婦其尊卑與命婦等故互言之今命婦死於正寢則世婦死女君次寢之上也內子卿妻也下室其燕處也初死在下室至小斂後遷屍乃復還其正寢也士之妻皆死於寢夫妻俱然故云皆也士喪禮云死於適室此云寢寢室通名也

復有林麓則虞人設階無林麓則狄人設階

集說曰復始死升屋招魂也虞人掌林麓之官階梯也狄人樂吏之賤者死者封疆內若有林麓則使虞人設梯以升屋其官職卑下不合有林麓者則使狄人設之

小臣復復者朝服君以捲夫人以屈狄大夫以赬世婦以防衣士以爵弁士妻以稅衣皆升自東榮中屋履危北面三號捲衣投於前司服受之降自西北榮集說曰小臣君之近臣也君以衮謂上公用衮服也循其等而用之則侯伯用鷩冕之服子男用毳冕之服上公之夫人用禕衣侯伯夫人用揄狄子男夫人用屈狄此言君以衮舉上以見下也夫人以屈狄舉下以知上也赬赤色赬衣纁裳所謂卿大夫自冕而下之服也世婦大夫妻言世婦者大夫妻與世婦同用防衣也禕衣而下六服說見前篇爵弁指爵弁服而言非用弁也六冕則以衣名冠四弁則以冠名衣也榮屋翼也天子諸侯屋皆四注大夫以下但前檐後檐而已翼在屋之兩頭似翼故名屋翼也中屋當屋之中也履危立於髙峻之處蓋屋之脊也三號者一號於上冀魂自天而來一號於下冀魂自地而來一號於中冀魂自天地四方之間而來其辭則臯某復也臯長聲也三號畢乃捲斂此衣自前投而下司服者以篋受之復之小臣卽自西北榮而下也

其爲賔則公館復私館不復其在野則升其乘車之左轂而復

集說曰說見曽子問及雜記

復衣不以衣屍不以斂婦人復不以袡凡復男子稱名婦人稱字惟哭先復復而後行死事

集說曰士喪禮復衣初用以覆屍浴則去之此言不以衣屍謂不用以襲也以絳緣衣之下曰袡蓋嫁時盛服非事鬼神之衣故不用以復也

始卒主人啼兄弟哭婦人哭踴

集說曰啼者哀痛之甚嗚咽不能哭如嬰兒失母也兄弟情稍輕故哭有聲婦人之踴似雀之跳足不離地問喪篇云爵踴是也

旣正尸子坐於東方卿大夫父兄子姓立於東方有司庶士哭於堂下北面夫人坐於西方內命婦姑姊妹子姓立於西方外命婦率外宗哭於堂上北面

注曰正屍者謂遷屍牖下南首也子姓謂眾子孫也姓之言生也世婦爲內命婦卿大夫之妻爲外命婦外宗姑姊妹之女疏曰坐於東方謂室內屍東立於東方者案士喪禮眾主人在其後又云親者在室諸侯以上位尊卿大夫等不宜與俱在室內或當在戶外之東方遙繼主人之後堂下北面不云東方稍近西而當戶也士喪禮云小功以下眾兄弟堂下北面此直云有司庶士則諸父兄子姓等𨿽小功以下皆在堂上西面也夫人坐於西方亦近屍士喪禮但言俠牀人君則當以帷鄣之也哭於堂上北面者婦人無堂下位

大夫之喪主人坐於東方主婦坐於西方其有命夫命婦則坐無則皆立

注曰命夫命婦來哭者同宗父兄子姓姑姊妹子姓也凡此哭者尊者坐卑者立疏曰此云尊卑謂爵位非對死者爲尊卑也若其今所行之禮與古異也成服之後尊於死者則坐卑於死者則立

士之喪主人父兄子姓皆坐於東方主婦姑姊妹子姓皆坐於西方

注曰士賤同宗尊卑皆坐疏曰君與大夫位尊故坐者殊其貴賤士位下故坐者等其尊卑無所異也

凡哭屍於室者主人二手承衾而哭

集說曰承衾而哭猶若致其親近扶持之情也謂初死時

君之喪未小斂爲寄公國賔出大夫之喪未小斂爲君命出士之喪於大夫不當斂則出

集說曰寄公諸侯失國而寄托鄰國者也國賔他國來聘之卿大夫也出出迎也爲君命出謂君有命及門則出也檀弓云大夫弔當事而至則辭焉辭告也故不當斂時則亦出迎雜記云大夫至絕踴而拜之者亦謂斂後也

凡主人之出也徒跣扱衽拊心降自西階君拜寄公國賔於位大夫於君命迎於寢門外使者升堂致命主人拜於下士於大夫親弔則與之哭不逆於門外

注曰拜寄公國賔於位者於庭向其位而拜之此時寄公位在門西國賔位在門東皆北面小斂之後寄公東面國賔門西北面士於大夫親弔謂大夫身來弔士也與之旣拜之卽位西階東面大夫特來則北面疏曰降自西階者不忍當主位大夫與士俱來皆東面主人卽位西階在大夫北俱東面而大夫獨來不與士俱故北面必知北面者以凡特弔皆北面陳氏曰徒跣者未著喪屨吉屨又不可著也扱衽者扱深衣前襟於帶也拊心擊心也

夫人爲寄公夫人出命婦爲夫人之命出士妻不當斂則爲命婦出

注曰出拜之於堂上也此時寄公夫人命位在堂上北面小斂之後屍西東面疏曰婦人不下堂但出房而拜於堂上也

小斂主人卽位於戶內主婦東面乃斂卒斂主人馮之踴主婦亦如之主人袒說髦括髮以麻婦人髽帶麻於房中

注曰士旣殯說髦此云小斂蓋諸侯禮也士之旣殯諸侯之小斂於死者俱三日也婦人之髽帶麻於房中則西房也天子諸侯有左右房疏曰士喪禮馮屍已竟而云髻髮袒此未括髮先云袒者或人君禮髦幼時剪髮爲之至年長則垂著兩邊若父死脫左髦母死脫右髦親沒不髦是也婦人髽亦用麻對男子括髮也帶麻麻帶也謂婦人要絰也士喪禮主人髻髮袒眾主人免於房婦人髽於室以男子在房故婦人髽於室大夫士惟有東房故也此經兼明諸侯之禮有東西房男子旣括發於東房故知婦人髽及帶麻於西房

徹帷男女奉屍夷於堂降拜

集說曰小斂畢卽徹去先所設帷堂之帷諸侯大夫之禮賔出乃徹帷此言士禮耳夷陳也小斂竟相者舉屍出戶往陳於堂而孝子男女親屬並扶捧之也降拜適子下堂而拜賔也

君拜寄公國賔大夫士拜卿大夫於位於士旁三拜夫人亦拜寄公夫人於堂上大夫內子士妻特拜命婦汜拜眾賔於堂上

集說曰君謂嗣君也寄公與國賔入弔固拜之矣其於大夫士也卿大夫則拜之於位士則旁三拜而已旁謂不正向之也士有上中下三等故共三拜大夫士皆先君之臣俱當服斬今以小斂畢而出庭列位故嗣君出拜之寄公門西東面國賔門西北面大夫當在門東北面士當在門西國賔之南東面嗣君於阼階下少南向其位而拜之夫人亦拜寄公夫人於堂上矣其於卿大夫之內子士之妻則亦拜之但內子與命婦則人人各拜之眾賔則士妻也汜拜之而已亦旁拜之比也寄公夫人命婦小斂之後屍西東面夫人本位在西房當於西房之外南面拜女賔也

主人卽位襲帶絰踴母之喪卽位而免乃奠弔者襲裘加武帶絰與主人拾踴

集說曰主人拜賔後卽阼階下之位先拜賔時袒今拜畢乃掩襲其衣而加要帶首絰於序東猶括髮復位乃踴士喪禮先踴乃襲絰此諸侯禮故先襲絰乃踴也母喪降於父拜賔竟卽位時不復括髮以免代之免而襲絰至大斂乃成服也乃奠者謂小斂奠弔者小斂後來則掩襲裘上之裼衣加素弁於吉冠之武武冠下卷也帶絰者要帶首絰有朋友之恩則加帶與絰無朋友之恩則無帶惟絰而已拾踴更踴也

君喪虞人出木角狄人出壺雍人出鼎司馬縣之乃官代大夫官代哭不縣壺士代不以官

集說曰虞人主山澤之官出木爲薪以供爨鼎蓋冬月恐漏水冰凍也角防水之斗狄人樂吏也主挈壺漏水之器故出壺雍人主烹飪故出鼎司馬夏官卿也其屬有挈壺民司馬自臨視其縣此漏器乃官代哭者未殯哭不絕聲爲其不食疲倦故以漏器分時刻使官屬以次依時相代而哭聲不絕也士代不以官者親疎之屬與家人自相代也

君堂上二燭下二燭大夫堂上一燭下二燭士堂上一燭下一燭

疏曰有喪則於中庭終夜設燎至曉滅燎而日光未明故須燭以照祭饌也古者未有蠟燭呼火炬爲燭也

賔出徹帷

集說曰小斂畢卽徹帷士禮也此君與大夫之禮小斂畢下階拜賔賔出乃徹帷也

哭屍於堂上主人在東方由外來者在西方諸婦南鄕集說曰由外來在西方欲見異於在家者若未小斂而奔者則在東方也婦人哭位本在西而東面今以奔喪者居尸之西故退而近北以鄕南也

婦人迎客送客不下堂下堂不哭男子出寢門外見人不哭

集說曰堂以內至房婦人之事堂以外至門男子之事非其事處而哭猶野哭也此言小斂後男主女主迎送弔賔之禮婦人於敵者固不下堂若君夫人來弔則主婦下堂至庭稽顙而不哭也男子於敵者之弔亦不出門若有君命而出迎亦不哭也

其無女主則男主拜女賔於寢門內其無男主則女主拜男賔於阼階下子幼則以衰抱之人爲之拜爲後者不在則有爵者辭無爵者人爲之拜在竟內則俟之在竟外則殯可也喪有無後無無主

集說曰此以下明喪無主而使人攝者禮也女拜男賔於阼階下鄕云女有下堂明謂此也男拜女賔於門內少逺階下而猶不出門也爲後者不在謂以事故在外也此事若有喪事而弔賔及門其爲後者是有爵之人則辭以攝主無爵不敢拜賔若此爲後者是無爵之人則攝主代之拜賔可也出而在國境之內則俟其還乃殯若在境外則當殯卽殯殯後又不得歸而及期則之可也無後不過已自絕嗣而已無主則闕於賔禮故四鄰里尹主之是可無後不可無主也

君之喪三日子夫人杖五日旣殯授大夫世婦杖子大夫寢門之外杖寢門之內輯之夫人世婦在其次則杖卽位則使人執之子有王命則去杖國君之命則輯杖聴卜有事於屍則去杖大夫於君所則輯杖於大夫所則杖

集說曰子兼適庶及世子也寢門殯宮門也輯斂也謂舉之不以拄地也子大夫廬在寢門外得拄杖而行至寢門子與大夫並言者防禮大夫隨世子以入子杖則大夫輯子輯則大夫去杖故下文云大夫於君所則輯杖也此言大夫特來不與子相隨故雲門外杖門內輯若庶子之杖則不得持入寢門也夫人世婦居次在房內有王命至則世子去杖以尊王命也有鄰國君之命則輯杖者下成君也聴卜卜卜日也有事於屍虞與卒及祔之祭也於大夫所則杖者諸大夫同在門外之位同是爲君故並得以杖拄地而行也

大夫之喪三日之朝旣殯主人主婦室老皆杖大夫有君命則去杖大夫之命則輯杖內子爲夫人之命去杖爲世婦之命授人杖

集說曰大夫有君命此大夫指大夫之子也而云大夫者通身實爲大夫而有父母喪亦然也世婦君之世婦也

士之喪二日而殯三日之朝主人杖婦人皆杖於君命夫人之命如大夫於大夫世婦之命如大夫

注曰士二日而殯下大夫也士之禮死與往日生與來日此二日於死者亦得三日也婦人皆杖謂主婦容妾爲君女子子在室者

子皆杖不以卽位大夫士殯則杖柩則輯杖棄杖者防而棄之於隠者

注曰子謂凡庶子也殯謂旣塗也柩謂啟後也大夫士之子於父父也尊近殯可以杖天子諸侯之子於父父也君也尊逺杖不入廟門疏曰不以杖卽位辟適子也容人君適子入門輯杖猶得卽位庶子宜在門外之位去之故無卽門內之位理也大夫士之適子則得哭殯哭柩如下所說其庶子則宜與人君之庶子同並不得以杖卽位也熊氏云此文承上君大夫士之喪下則此謂君大夫士之庶子故注云子謂凡庶子杖以喪至尊𨿽大祥棄之必防之不堪他用棄於隠處使不穢污

始死遷屍於牀幠用斂衾去死衣小臣楔齒用角柶綴足用燕幾君大夫士一也

集說曰病困時遷屍於地冀其復生死則舉而置之牀上也幠覆也斂衾擬爲大斂之衾也先時徹褻衣而加新衣以死今覆以衾而去此死時之新衣及復衣以俟沐浴也楔柱也以角爲柶長六寸兩頭屈曲爲將含恐口閉故以柶柱齒令開而受含也屍應著屨恐足辟戾故以燕幾拘綴之令直也

管人汲不說繘屈之盡階不升堂授禦者禦者入浴小臣四人抗衾禦者二人浴浴水用盆沃水用枓浴用絺巾挋用浴衣如他日小臣爪足浴餘水棄於坎其母之喪則內禦者抗衾而浴

集說曰管人主館捨者汲汲水以供浴事也繘汲水缾上索也急遽不睱解脫此索但縈屈而執於手水從西階升盡等而不上堂授與禦者抗衾舉衾以蔽屍也此浴水用盆盛之乃用枓酌盆水以沃屍以絺爲巾蘸水以去尸之垢挋拭也浴衣生時所用以浴者用之以拭屍令幹也如他日者如生時也爪足浴竟而翦屍足之爪甲也浴之餘水棄之坎中此坎是甸人所掘於階間取土爲竈之坎內禦者婦人也

管人汲授禦者禦者差沭於堂上君沭粱大夫沐稷士沐粱甸人爲垼於西墻下陶人出重鬲管人受沭乃煮之甸人取所徹廟之西北厞薪用爨之管人授禦者沐乃沐沐用瓦盤挋用巾如他日小臣爪手翦須濡濯棄於坎

集說曰此言尸之沐差淅也謂淅粱或稷之潘汁以沐髮也君與士同用粱者士卑不嫌於僭上也士喪禮沐稻此云沐粱蓋天子之士也以差率而上之天子沐黍與垼塊竈也將沐時甸人之官取西墻下之士爲塊竈陶人作瓦器之官也重鬲縣重之罌瓦缾也受三升管人受沐汁於堂上之禦者而下往西墻於垼竈鬲中煮之令溫甸人爲竈畢卽往取復者所徹正寢西北厞以爨竈煮沐汁謂正寢爲廟神之也舊說厞是屋檐謂抽取屋西北之檐一說西北隅厞隠處之薪也用瓦盤以貯此汁也挋用巾以巾拭髮及面也爪手翦手之爪甲也濡煩撋其髮也濯不淨之汁也巾櫛浴衣亦並棄之其坎

君設大盤造冰焉大夫設夷盤造冰焉士並瓦盤無冰設牀襢笫有枕含一牀襲一牀遷屍於堂又一牀皆有枕席君大夫士一也

集說曰造猶納也納冰於大盤中也夷盤小於大盤夷猶屍也並並也瓦盤小故並設之無冰盛水也冰在下設牀於上襢單也去席而袒露笫簀屍在其上使寒气得通免腐壞也禮自仲春之後造冰設牀秋涼而止含襲遷屍三節各自有牀坡案此節本在始死遷尸之上注云此事皆沐浴之後宜承濡濯棄於坎下

君之喪子大夫公子眾士皆三日不食子大夫公子眾士食粥納財朝一溢米莫一溢米食之無算士疏食水飲食之無算夫人世婦諸妻皆疏食水飲食之無算注曰納財謂食穀也二十兩曰溢於粟米之法一溢爲米一升二十四分升之一諸妻禦妾也同言無算則是皆一溢米或粥或飯疏曰納財者言毎日納用之米食之無算者言居喪困病不能頓食隨須則食

大夫之喪主人室老子姓皆食粥眾士疏食水飲妻妾疏食水飲士亦如之

集說曰室老家臣之長子姓孫也眾士室老之下也士亦如之謂士之喪亦子食粥妻妾疏食水飲也

旣主人疏食水飲不食菜果婦人亦如之君大夫士一也練而食菜果祥而食肉食粥於盛不盥食於篹者盥食菜以醯醬始食肉者先食幹肉始飲酒者先飲醴酒

集說曰果桃之屬盛杯圩之器也篹竹筥也杯圩盛粥歠之以口故不用盥手飯在篹須手取而食之故當盥手也

期之喪三不食食疏食水飲不食菜果三月旣食肉飲酒期終喪不食肉不飲酒父在爲母爲妻九月之喪食飲猶期之喪也食肉飲酒不與人樂之

疏曰期喪三不食謂大夫士旁期之喪正服則二日不食故間傳云齊衰二日不食集說曰不與人樂之言不以酒肉與人共食爲歡樂也

五月三月之喪壹不食再不食可也比食肉飲酒不與人樂之叔母世母故主宗子食肉飲酒

集說曰一不食三月之喪也再不食五月之喪也並言之者容殤降之緦麻再不食義服小功壹不食故主舊君也大夫本稱主

不能食粥羮之以菜可也

注曰謂性不能者可食飯菜羮

有疾食肉飲酒可也五十不成喪七十惟衰麻在身集說曰不成喪謂不備居喪之禮節也

旣葬若君食之則食之大夫父之友食之則食之矣不辟梁肉若有酒醴則辭

集說曰君食之食臣也大夫食之食士也父友父同志者此並是尊者食卑者故𨿽粱肉不避酒醴見顏色故當辭

小斂於戶內大斂於阼君以簟席大夫以蒲席士以葦席

注曰簟席細葦席也三者下皆有莞

小斂布絞縮者一橫者三君錦衾大夫縞衾士緇衾皆一衣十有九稱君陳衣於序東大夫士陳衣於房中皆西領北上絞紟不在列

集說曰此明小斂之衣衾絞旣斂所用以束屍使堅實者従者在橫者之上從者一幅橫者三幅毎幅之末析爲三片以便結束皆一者君大夫士皆一衾衣在絞之上天數終於九地數終於十故十有九稱也士喪禮小斂陳衣於房中南領西上與大夫異今此同蓋亦天子之士也紟單被也不在列不在十九稱之數也小斂未有紟因絞不在列而言紟也

大斂布絞縮者三橫者五布紟二衾君大夫士一也君陳衣於庭百稱北領西上大夫陳衣於序東五十稱西領南上士陳衣於序東三十稱西領南上絞紟如朝服絞一幅爲三不辟紟五幅無紞

集說曰此明大斂之事縮者三謂一幅直用裂其兩頭爲三片也橫者五謂以布二幅分裂作六片而用五片橫於直者之下也紟一說在絞下用以舉屍一說在絞上未知孰是二衾者小斂一衾大斂又加一衾也士喪禮云衾二者始死斂衾今又復制如朝服其布如朝服十五升也絞一幅爲三不辟者一幅兩頭分爲三段而中不擘裂也紟五幅用以舉屍者無紞謂被頭不用組類綴邊爲識別也士喪禮大斂亦陳衣於房中南領西上與大夫異今此又同亦蓋天子之士

小斂之衣祭服不倒君無禭大夫士畢主人之祭服親戚之衣受之不以卽陳小斂君大夫士皆用復衣復衾大斂君大夫士祭服無算君褶衣褶衾大夫士猶小斂也

集說曰小斂十九稱不悉著於身但用裹屍要取其方故有領在下者惟祭服尊故必領在上也君無禭謂悉用已衣不用他人襚送者大夫士盡用已衣然後用襚言祭服舉尊美者言之也親戚所襚之衣𨿽受之而不以陳列復衣復衾衣衾之有綿纊者祭服無算隨所有皆用無限數也謂衣褶衾衣衾之裌者君衣尙多故大斂用裌衣衾大夫士猶用小斂之復衾也用復據主人之衣若襚亦得用裌故士喪禮云襚以褶是也

袍必有表不禪衣必有裳謂之一稱

集說曰袍衣之有著者乃褻衣也必須有禮服以表其外不可襌露衣與裳亦不可偏有如此乃成稱也

凡陳衣者實之篋取衣者亦以篋升降者自西階凡陳衣不詘非列采不入絺綌紵不入

集說曰陳衣者實之篋中取而陳之也取衣收取襚者所委之衣也不詘舒而不捲也非列采謂間色雜色也斂屍者當暑亦用袍故絺綌與紵布皆不入也

凡斂者袒遷屍者襲

集說曰執小斂大斂之事者其事煩故必袒以取便遷屍入柩則其事易矣故不袒

君之喪大胥是斂眾胥佐之大夫之喪大胥侍之眾胥是斂士之喪胥爲侍士是斂

注曰胥樂官也不掌喪事胥當爲祝字之誤也侍猶臨也大祝之職大喪贊斂喪祝卿大夫之喪掌斂士喪禮商祝主斂

小斂大斂祭服不倒皆左衽結絞不紐

疏曰衽衣襟也生向右左手解抽帶便也死則襟向左示不復解也結絞不紐者生時帶並爲屈紐使易抽解死時無復解義故絞束畢結之不爲紐也

斂者旣斂必哭士與其執事則斂斂焉則爲之壹不食凡斂者六人

疏曰必哭者以其與亡者或臣舊或有恩今手爲執事専心則增感故哭也與執事謂平生曽與亡者共執事則不褻惡之故使斂也此句釋前士是斂義

君錦冒黼殺綴旁七大夫冒黼殺綴旁五士緇冒頳殺綴旁三凡冒質長與手齊殺三尺自小斂以往用夷衾夷衾質殺之裁猶冒也

集說曰冒者韜尸之二囊上曰質下曰殺先以殺韜足而上後以質韜首而下君質用錦殺畫黼文故云錦冒黼殺也其制縫合一頭又縫連一邊餘一邊不縫兩囊皆然綴旁七者不縫之邊上下安七帶綴以結之也上之質従頭而下其長與手齊殺則自下而上其長三尺也小斂有此冒故不用衾小斂以後則用夷衾覆之夷屍也裁猶制也夷衾亦上齊手下三尺所用繒色及長短制度如冒之質殺但不復爲囊及旁綴也其夷衾至大斂時所用無文當應總入大斂衣內並斂之也

君將大斂子弁絰卽位於序端卿大夫卽位於堂廉楹西北面東上父兄堂下北面夫人命婦屍西東面外宗房中南面小臣鋪席商祝鋪絞紟衾衣士盥於盤上士舉遷屍於斂上卒斂宰告子馮之踴夫人東面亦如之集說曰弁絰素弁上加環絰未成服故也此𨿽以大斂爲文其小斂時子亦弁絰序謂東序端序之南頭也堂廉堂基南畔廉稜之上也楹南近堂廉者楹西東楹之西也父兄堂下北面謂諸父諸兄之不仕者以賤故在堂下外宗見雜記下房東房也小臣鋪席絞紟衾鋪於席上士商祝之屬也斂上卽斂處也卒斂宰告太宰告孝子以斂畢也馮之踴者馮屍而起踴也

大夫之喪將大斂旣鋪絞紟衾衣君至主人迎先入門右巫止於門外君釋菜祝先入升堂君卽位於序端卿大夫卽位於堂廉楹西北面東上主人房外南面主婦屍西東面遷屍卒斂宰告主人降北面於堂下君撫之主人拜稽顙君降升主人馮之命主婦馮之

集說曰巫止者君行必與巫巫主辟凶邪也釋菜禮門神也祝升堂升自阼階也君隨祝升卽位於序端阼階上之東是適子臨斂處也君升則主人亦升立君之北東房外南面大夫之子尊得升視斂也君撫之撫屍也主人拜稽顙禮君之恩也升主人馮之君使主人升堂馮屍也命亦君命之

士之喪將大斂君不在其餘禮猶大夫也

注曰其餘謂卿大夫及主婦之位疏曰其餘禮猶大夫者謂鋪衣列位男女之儀事悉如大夫

鋪絞紟踴鋪衾踴鋪衣踴遷屍踴斂衣踴斂衾踴斂絞紟踴

集說曰此明孝子貴賤踴節也動屍舉柩哭踴無數不在此節

君撫大夫撫內命婦大夫撫室老撫侄娣

集說曰撫以手案之也內命婦君之世婦也大夫內命婦皆貴故君自撫之以下則不撫也室老貴臣侄娣貴妾故大夫撫之也古者諸侯一娶九女二國各以女媵之爲娣侄以従大夫內子亦有侄娣侄者兄之子娣女弟也娣尊侄卑士昏禮𨿽無娣媵先言侄若無娣猶先媵士有娣媵則大夫有可知矣

君大夫馮父母妻長子不馮庶子士馮父母妻長子庶子庶子有子則父母不馮其屍凡馮屍者父母先妻子後

疏曰君大夫之庶子𨿽無子並不得馮集說曰父母先妻子後謂尸之父母妻子也尊者先馮卑者後馮

君於臣撫之父母於子執之子於父母馮之婦於舅姑奉之舅姑於婦撫之妻於夫拘之夫於妻於昆弟執之馮屍不當君所凡馮屍興必踴

集說曰撫之者當尸之心胸處撫按之也執之者執持其衣馮之者謂服膺心上奉之者捧持其衣拘之者微牽引其衣皆於心胸之處不當君所者假令君已撫心則餘人馮者必少避之不敢當君所撫之處也馮尸之際哀情切極故起必爲踴以泄哀也

父母之喪居倚廬不塗寢苫枕凷非喪事不言君爲廬宮之大夫士襢之

疏曰倚廬者於中門外東墻下倚木爲廬也不塗者但以艸夾障不以泥塗餙之也寢苫臥於苫也枕凷枕土凷也爲廬宮之者廬外以帷障之如宮墻也襢袒也其廬袒露不以帷障之也

旣葬柱楣塗廬不於顯者君大夫士皆宮之

集說曰柱梋者先時倚木於墻以爲廬葬後哀殺稍舉起其木拄之於楣以納日光略寛容也又於內用泥以塗之而免風寒不於顯者不塗廬外顯處也皆宮之不襢也

凡非適子者自未葬以於隠者爲廬

疏曰旣非喪主故於東南角隠映處爲廬經𨿽云未葬其實葬竟亦然也

旣葬與人立君言王事不言國事大夫士言公事不言家事君旣王政入於國旣卒哭而服王事大夫士旣葬公政入於家旣卒哭弁絰帶金革之事無辟也集說曰不言國事家事禮之經也旣政入以下禮之權也弁絰帶謂素弁加環絰而帶則仍是要絰也大夫士弁絰則國君亦弁絰也君言服王事則此亦服國事也

旣練居堊室不與人居君謀國政大夫士謀家事旣祥黝堊祥而外無者禫而內無哭者樂作矣故也集說曰堊室在中門外練後服漸輕可以謀國政謀家事也祥大祥也黝治堊室之地令黑堊塗堊室之壁令白皆稍致其飾也外中門外卽堊室中也練後三日一於次次謂堊室至大祥則不復於外若有弔者則入卽位是外無者禫則門內亦不復哭內中門內禫已縣八音於庭故門內不哭也

禫而從禦吉祭而復寢

集說曰従禦謂禦婦人吉四時之常祭也禫祭後值吉祭同月則吉祭畢而復寢若禫祭不值當吉祭之月則逾月而吉祭乃復寢也案間傳旣祥復寢與此不同者彼謂不復宿中門外復於殯宮之寢此吉祭後不復宿殯宮復於平常之寢文𨿽同義別

期居廬終喪不禦於內者父在爲母爲妻齊衰期者大功布衰九月者皆三月不禦於內婦人不居廬不寢苫喪父母旣練而歸期九月者旣葬而歸

集說曰喪父母謂婦人有父母之喪也旣練而歸練後乃歸夫家也女子出嫁爲祖父母及爲父後之兄弟皆期服九月者謂本是期服而降在大功者此皆哀殺故葬後卽歸也

公之喪大夫俟練士卒哭而歸

集說曰雜記曰大夫次於公館以終喪士練而歸言大夫士爲國君喪之禮也此言公者家臣稱有地之大夫爲公也有地大夫之喪其大夫與士治其采地者皆來奔喪大夫則俟小祥而反其所治士則待卒而反其所治也

大夫士父母之喪旣練而歸朔月忌日則歸於宗室諸父兄弟之喪旣卒而歸

集說曰命士以上父子皆異宮庶子爲大夫士而遭父母之喪殯宮在適子家旣練各歸其宮至月朔與死之日則往哭於宗子之家謂殯宮也諸父兄弟期服輕故卒卽歸也此弟謂適弟則庶兄爲之次至卒乃歸下云兄不次於弟謂庶弟也

父不次於子兄不次於弟

疏曰喪卑故尊者不居其殯宮之次也

君於大夫世婦大斂焉爲之賜則小斂焉於外命婦旣加蓋而君至於士旣殯而往爲之賜大斂焉

集說曰君於大夫及內命婦之喪而視其大斂常禮也若爲之加恩賜則視其小斂也外命婦乃臣之妻其恩輕故君待其大斂入棺加蓋之後而後至也士𨿽卑亦宜有恩賜者故亦視其大斂

夫人於世婦大斂焉爲之賜小斂焉於諸妻爲之賜大斂焉於大夫外命婦旣殯而往

疏曰諸妻侄娣及同姓女也同士禮故賜大斂若夫人侄娣尊同世婦當賜小斂已上言君夫人視之皆有常禮而爲之賜則加禮也

大夫士旣殯而君往焉使人戒之主人具殷奠之禮俟於門外見馬首先入門右巫止於門外祝代之先君釋菜於門內祝先升自阼階負墉南面君卽位於阼小臣二人執戈立於前二人立於後擯者進主人拜稽顙君稱言視祝而踴主人踴

集說曰大夫士之喪君或以他故不及斂者則殯後亦往先使告戒主人使知之主人具盛饌之奠身自出候於門外見君車前之馬首入立於門東北面巫本在君之前今巫止不入祝乃代巫先君而入君釋菜以禮門神之時祝先由東階以升負墉南面者在房戶之東背壁而向南也小臣執戈先後君君升而夾階北面立擯贊主人禮者始在門東北面君旣升則進前告孝子行禮也主人拜稽顙者以君之臨喪故於庭中北面拜而稽顙也君稱言者君舉其所來之言謂弔辭也祝相君之禮稱言畢而祝踴故君視祝而踴君踴畢主人乃踴也

大夫則奠可也士則出俟於門外命之反奠乃反奠卒奠主人先俟於門外君退主人送於門外拜稽顙集說曰若君所臨是大夫喪則踴畢卽釋此殷奠於殯可也若是士喪則主人卑不敢畱君待奠故先出俟於門謂君將去也君使人命其反而奠乃反奠奠畢主人又先俟於門外君去卽拜以送也奠畢出俟大夫與士皆然

君於大夫疾三間之在殯三往焉士疾一問之在殯一往焉君弔則復殯服

集說曰殯後主人已成服而君始來弔主人則還著殯時未成服之服蓋苴絰免布深衣也不散帶故小記云君弔𨿽不當免時也主人必免不散麻一則不敢謂君之弔後時又且以君來故新其禮也

夫人弔於大夫士主人出迎於門外見馬首先入門右夫人入升堂卽位主婦降自西階拜稽顙於下夫人視世子而踴奠如君至之禮夫人退主婦送於門內拜稽顙主人送於大門之外不拜

集說曰夫人弔則主婦爲喪主故主婦之待夫人猶主人之待君也世子夫人之世子也夫人來弔則世子在前道引其禮位如祝從君故夫人視世子而踴也主人送而不拜者喪無二主主婦已拜主人不當拜也

大夫君不迎於門外入卽位於堂下主人北面眾主人南面婦人卽位於房中若有君命命夫命婦之命四鄰賔客其君後主人而拜

集說曰大夫之臣亦以大夫爲君故曰大夫君也言此大夫君之弔其臣喪也主人不迎於門外此君入而卽堂下之位位在阼階下西向主人在其位之南而北面也婦人位在堂其君旣來故並爲位於東房中也然此言婦人卽位房中非止大夫之君亦總正君來禮如此也不言大夫君之妻來者當同夫人禮也又前君臨大斂云主婦屍西不言辟者大斂哀深故不辟君今旣殯後哀殺故辟也亦與前互也此大夫君來弔之時若有本國之君命或有國中大夫及命婦之命或鄰國卿大夫遣使來弔者此大夫君必代主人拜命及拜賔以喪用尊者主其禮故也然此君終不敢如國君専代爲主必以主人在已後待此君拜竟主人復拜也

君弔見屍柩而後踴

注曰塗之後𨿽往不踴也疏曰案前文旣殯君往視祝而踴殯後有踴者皇氏云𨿽殯未塗則得踴故注塗之後𨿽往不踴

大夫士若君不戒而往不具殷奠君退必奠

集說曰以君之來告於死者且以爲榮也

君大棺八寸屬六寸椑四寸上大夫大棺八寸屬六寸下大夫大棺六寸屬四寸士棺六寸

注曰大棺棺之在表者也檀弓天子之棺四重水兕革棺被之其厚三寸杝棺一梓棺二四者皆周此以內說而出也然則大棺及屬用梓椑用杝以是差之上公革棺不被三重也諸侯無革棺再重也大夫無椑一重也士無屬不重也庶人之棺四寸上大夫謂列國之卿也趙簡子云不設屬椑時僭也

君裏棺用朱綠用雜金鐕大夫裏棺用綠用牛骨鐕士不綠

疏曰裏棺謂以繒貼棺裏也朱繒貼四方綠繒貼四角鐕釘也用金釘以琢朱綠著棺也大夫四面四角綠士不綠者悉用也亦用大夫牛骨鐕

君蓋用漆三衽三束大夫蓋用漆二衽二束士蓋不用漆二衽二束

集說曰蓋棺之蓋板也用漆謂以漆塗其合縫用衽處也衽束並說見檀弓

君大夫鬊爪實於綠中士埋之

集說曰鬊亂髮也爪手足之爪甲也生時積而不棄今死爲小囊盛之而實於棺內之四隅故讀綠爲角四角之處也士則以物盛而埋之耳

君殯用輴欑至於上畢塗屋大夫殯以幬欑至於西序塗不曁於棺士殯見衽塗上帷之

疏曰凡殯之禮天子先置龍輴於客位殯處乃從阼階舉棺於輴中輴外以木菆輴之四邊木髙於棺乃從上加綃黼於棺上然後以木題湊題頭也湊向也謂以木頭相湊向內也象槨上之四注以覆之如屋形以泥塗之於屋之上又加席三重於殯上其諸侯則居棺以輴不畫龍加棺以布幕不題湊象槨𨿽不象槨亦中央髙似屋形但不爲四注故亦云畢塗屋也君諸侯也集說曰大夫之殯不用輴其棺一面貼西序之壁而欑其三面上不爲屋形但以棺衣覆之幬覆也故言大夫殯以幬欑至於西序也塗不曁於棺者天子諸侯之欑木廣而去棺逺大夫欑狹而去棺近所塗者僅僅不及於棺而已士殯掘肂以容棺肂卽坎也棺在肂中不沒其蓋縫用衽處猶在外而可見其衽以上亦用木覆而塗之帷幛也貴賤皆有帷故惟朝夕之哭乃褰舉其帷耳所以帷者鬼神尙幽闇故也

熬君四種八筐大夫三種六筐士二種四筐加魚臘焉集說曰熬以火煼谷令熟也熟則香置之棺旁使蚍蜉聞香而來食免侵屍也四種黍稷稻粱也毎種二筐三種黍稷粱二種黍稷也加魚與臘筐同異未聞石梁王氏曰棺旁用熬谷加魚臘不可從

飾棺君龍帷三池

疏曰君諸侯也帷栁車邊障以白布爲之王侯皆畫爲龍故曰君龍帷也池者織竹爲籠衣以靑布掛於栁上荒邊爪端象宮室承霤天子四注屋四面承霤栁亦四池諸侯屋亦四注而栁降一池闕後故三池也

振容

疏曰振容者振動容飾也以靑黃之繒長丈餘如幡畫爲雉懸於池下爲容飾車行則幡動故曰振容也

黼荒火三列黻三列

疏曰荒防也栁車上覆謂鼈甲也緣荒邊爲白黑斧文故云黼荒於黼文之上荒中央又畫爲火三行故云火三列又畫兩已相背爲三行故云黻三列

素錦褚加僞荒

疏曰素錦白錦也褚屋也荒下用白錦爲屋象宮室也加帷荒者帷是邊墻荒是上蓋褚覆竟而加帷荒於褚外也

纁紐六

疏曰上蓋與邊墻相離故又以纁帛爲紐連之兩旁各三凡六也

齊五采五貝

疏曰齊者臍之義以當中而言謂鼈甲上當中形圓如車之蓋髙三尺徑二尺餘以五采繒衣之列行相次五貝者又連貝爲五行交絡齊上也

黼翣二黻翣二畫翣二皆戴圭

疏曰翣形似扇木爲之在路則障車入槨則障柩二畫黼二畫黻二畫雲气六翣之兩角皆戴圭玉也

魚躍拂池

疏曰以銅魚懸於池之下車行則魚跳躍上拂於池魚在振容間也

君纁戴六

疏曰戴猶值也用纁帛系棺紐著栁骨棺之橫束有三毎一束兩邊各屈皮爲紐三束則六鈕今穿纁戴於紐以繋栁骨故有六戴也

纁披六

疏曰亦用絳帛爲之以一頭繋所連栁纁戴之中而出一頭於帷外人牽之毎戴繋之故亦有六也謂之披者若牽車登髙則引前以防軒車適下則引後以防翻車欹左則引右欹右則引左使不傾覆也

大夫畫帷二池不振容畫荒火三列黻三列素錦褚纁紐二紐二齊三采三貝黻翣二畫翣二皆戴綏魚躍拂池大夫戴前纁後披亦如之

集說曰畫帷畫爲雲气也二池一云兩邊各一一云前後各一畫荒亦畫爲雲气也齊三采絳黃黑也皆戴綏者不用圭用五采羽作蕤綴翣之兩角也披亦如之謂色及數悉與戴同也

士布帷布荒一池揄絞纁紐二緇紐二齊三采一貝畫翣二皆戴綏士戴前纁後緇二披用纁

集說曰布帷布荒皆白布不畫也一池在前揄搖翟也雉類靑質五色絞靑黃之繒也畫翟於絞繒在池上而池下無振容戴當棺束毎束各在兩邊前頭二戴用纁後二用緇二披用纁者據一邊前後各一披故云二披若通兩邊言之亦四披也

君葬用輴四綍二碑禦棺用羽葆大夫葬用輴二綍二碑禦棺用茅士葬用國車二綍無碑比出宮禦棺用功布

注曰大夫廢輴此言輴非也輴皆當爲載以輇車之輇聲之誤也輇字或作是以文誤爲國輇車柩車也在棺曰綍行道曰引至壙將窆又曰綍而設碑是以連言之碑桓楹也禦棺居前爲節度也士言比出宮用功布則出宮而止至壙無矣疏曰君葬用輴大夫用輴此二輴皆當爲載以輇車之輇輇則蜃車也在路載柩尊卑同用蜃車故知經云輴者非也羽葆以鳥羽注於柄末如蓋士無碑者手懸下之功布大功布也

凡封用綍去碑負引君封以衡大夫士以咸君命毋嘩以鼓封大夫命毋士者相止也

疏曰下棺時將綍一頭系棺緘又將一頭繞碑間鹿盧所引之人在碑外背碑而立負引者漸漸應鼓聲而下故云用綍去碑負引也以衡謂下棺時別以大木爲衡貫穿棺束之緘平持而下傋傾頓也以咸者以綍直系棺束之緘而下也命毋嘩戒止其喧嘩也以鼓封擊鼓爲負引者縱捨之節也命毋哭戒止聲也士則眾者自相止而已集說曰三封字皆讀爲窆謂下棺也

君松槨大夫柏槨士雜木槨

集說曰天子柏槨故諸侯以松盧云以松黃腸爲槨庾云黃腸松心也大夫同於天子者卑逺不嫌僭也

棺槨之間君容柷大夫容壺士容甒

集說曰柷樂器形如桶壺漏水之器一說壺甒皆盛酒之器此言闊狹之度古者棺外槨內皆有藏器也

君裏槨虞筐大夫不裏槨士不虞筐

疏曰盧氏𨿽有解釋鄭云未聞今不錄

禮記述注卷十九﹤經部﹐禮類﹐禮記之屬﹐禮記述注﹥

欽定四庫全書

禮記述注卷二十

安溪李光坡撰

祭法第二十三

祭法有虞氏禘黃帝而郊嚳祖顓頊而宗堯夏后氏亦禘黃帝而郊鯀祖顓頊而宗禹殷人禘嚳而郊冥祖契而宗湯周人禘嚳而郊稷祖文王而宗武王

注曰有虞氏以上尙徳禘郊祖宗配用有徳者而已自夏已下稍用其姓代之先後之次有虞氏夏后氏宜郊顓頊殷人宜郊契疏曰案聖證論以此禘黃帝是宗廟五年祭之名故小記云王者禘其祖之所自出以其祖配之謂虞氏之祖出自黃帝以祖顓頊配黃帝而祭故云以其祖配之肅又以祖宗爲祖有功宗有徳其廟不毀又以郊與圜丘是一郊卽圜丘肅又云虞夏出黃帝殷周出帝嚳祭法四代禘此二帝上下相証之明文也詩雲天命元鳥履帝武敏歆自是正義非讖緯之說鄭云先後之次云者以有虞氏先云郊嚳後云祖顓頊夏后氏先云郊鯀後云祖顓頊殷人先云郊冥後云祖契是在前者居後在後者居前故鄭正之集說曰國語曰有虞氏禘黃帝而祖顓頊郊堯而宗舜夏后氏禘黃帝而祖顓頊郊鯀而宗禹商人禘嚳而祖契郊冥而宗湯周人禘嚳而郊稷祖文王而宗武王坡謂禘郊祖宗王說正矣然鄭必以禘爲圓防者疏云以禘文在於郊祭之前郊前之祭惟圓防耳可見前人學古於一字一句之先後必求其義此考遺經於殘缺僅存之後之要法也然則此禘之解𨿽宜是正亦所謂觀過知仁者可以爲師矣

燔柴於泰壇祭天也瘞埋於泰折祭地也用騂犢集說曰燔燎也積柴於壇上加牲玉於柴上乃燎之使气達於天此祭天之禮也泰壇卽圜丘泰者尊之之辭瘞埋牲幣祭地之禮也泰折卽方丘折如磬折折旋之義諭方也周禮陽祀用騂牲陰祀用黝牲以其與天俱用犢連言之其實地陰祀宜用黑犢也

埋少牢於泰昭祭時也相近於坎壇祭寒暑也王宮祭日也夜明祭月也幽宗祭星也雩宗祭水旱也四坎壇祭四方也山林川谷邱陵能出云爲風雨見怪物皆曰神有天下者祭百神諸侯在其地則祭之亡其地則不祭

注曰昭明也亦謂壇也時四時也亦謂陰陽之神也埋之者陰陽出入於地中也凡此以下皆祭用少牢寒於坎暑於壇王宮日壇王君也日稱君宮壇營域也夜明亦謂月壇也幽宗亦謂星壇也星以昏始見雩宗亦謂水旱壇也雩之言吁嗟也四方卽謂山林川谷邱陵之神也祭山林邱陵於壇川谷於坎毎方各爲坎爲壇怪物雲气非常見者也疏曰自泰昭以下及日月至山林並少牢先儒皆云不薦熟惟殺牲埋之也集說曰陸云相近王肅作祖迎寒暑一往一來往者祖送之來者迎迓之周禮仲春晝迎暑仲秋夜迎寒則送之亦必有其禮也

大凡生於天地之間者皆曰命其萬物死皆曰折人死曰鬼此五代之所不變也七代之所更立者禘郊祖宗其餘不變也

集說曰五代唐虞三代也加顓頊帝嚳爲七代方氏曰人物之生數有長短分有大小莫不受制於天地故大凡生者曰命及其死也物謂之折言其有所毀也人謂之鬼言其有所歸也不變者不攺所命之名也更立者更立所祭之人也名旣當於實故無事乎變人旣異於世故必更而立焉名之不變止自堯而下者蓋法成於堯而已由堯以前其法未成其名容有變更也更立不及於黃帝者七代同出於黃帝而已黃帝無統於上七代更立於下故也其餘不變者謂禘郊祖宗之外不變也若天地日月之類其庸可變乎

天下有王分地建國置都立邑設廟祧壇墠而祭之乃爲親疎多少之數

注曰建國封諸侯也置都立邑爲卿大夫之采地及賜士有功者之地廟之言貌也宗廟者先祖之尊貌也祧之言超也超上去意也封土曰壇除地曰墠方氏曰分地建國置都立邑所以尊賢也設廟祧壇墠而祭之所以親親也親親不可以無殺故爲親疎之數焉尊賢不可以無等故爲多少之數焉有昭有穆有祖有考親疎之數也以七以五以三以二多少之數也

是故王立七廟一壇一墠曰考廟曰王考廟曰皇考廟曰顯考廟曰祖考廟皆月祭之遠廟爲祧有二祧享嘗乃止去祧爲壇去壇爲墠壇墠有禱焉祭之無禱乃止去墠曰鬼

集說曰七廟三昭三穆與大祖爲七也一壇一墠者七廟之外又立壇墠各一起土爲壇除地曰墠也考廟父廟也王考祖也皇考曾祖也顯考髙祖也祖考始祖也始祖百世不祧而髙曾祖禰以親故此五廟則並同日月祭之也逺廟爲祧言三昭三穆之當遞遷者其主藏於二祧也古者祧主藏於太祖廟之東西夾室至周則昭之遷主皆藏文王之廟穆之遷主皆藏武王之廟也此不在月祭之例但得四時祭之耳故云享嘗乃止去祧爲壇者言世數逺不得於祧處受祭故云去祧也祭之則爲壇其又逺者亦不得於壇受祭故云去壇也祭之則爲墠祈禱禮畢則反其主於祧然此壇墠者必須有祈禱之事則行此祭無祈禱則止終不祭之也去墠則又逺矣𨿽有祈禱亦不及之故名之曰鬼鬼亦在祧顧逺之於無事祫乃祭之爾坡謂月祭不見於他經注疏解亦泛然疑卽告朔之祭周禮司尊彜所謂間祀之朝享也

諸侯立五廟一壇一墠曰考廟曰王考廟曰皇考廟皆月祭之顯考廟祖考廟享嘗乃止去祖爲壇去壇爲墠壇墠有禱焉祭之無禱乃止去墠爲鬼

集說曰諸侯太祖之廟始封之君也月祭三廟下於天子也顯考祖考四時之祭而已去祖爲壇者髙祖之父𨿽遷主寄太祖之廟而不得於此受祭若有祈禱則去太祖之廟而受祭於壇也去壇而受祭於墠則髙祖之祖也

大夫立三廟二壇曰考廟曰王考廟曰皇考廟享嘗乃止顯考祖考無廟有禱焉爲壇祭之去壇爲鬼

注曰惟天子諸侯有主禘祫大夫有祖考者亦鬼其百世不禘祫無主爾大夫祖考謂別子也疏曰謂周制別子爲卿大夫後世子孫立其廟不毀謂之祖考非別子爲大夫但立父祖及曾祖三廟無祖考廟者則經中三廟是也若有祖考廟則應遷之祖以制幣招其神而藏焉故云亦鬼其百世集說曰大夫三廟有廟而無主其當遷者亦無可遷之廟故有禱則祭於壇而已然墠輕於壇今二壇而無墠者以太祖𨿽無廟猶重之也去壇爲鬼謂髙祖若在遷去之數則亦不得受祭於壇祈禱亦不得及也

適士二廟一壇曰考廟曰王考廟享嘗乃止顯考無廟有禱焉爲壇祭之去壇爲鬼

注曰適士上士也此適士云顯考無廟非也當爲皇考字之誤疏曰天子三等諸侯上士悉二廟一壇也

官師一廟曰考廟王考無廟而祭之去王考爲鬼集說曰官師者諸侯之中士下士爲一官之長者得立一廟祖禰共之曾祖以上若有所禱則就廟薦之而已以其無壇也

庶士庶人無廟死曰鬼

集說曰庶士府史之屬死曰鬼者謂𨿽無廟亦得薦之於寢也王制云庶人祭於寢程子曰祭先之禮不可得而推者無可柰何其可知者無逺近多少猶當盡祭之祖又豈可不報又豈可厭多蓋根本在此𨿽逺豈得無報坡謂人情以傳世久逺爲期若傳至久逺卽爲子孫所祧所毀則何貴久爲苟以情有所殺亦不過於世之逺近而祭有疏數牲牢有丰約斟酌盡意可耳故程子定之曰毎月朔必薦新四時祭用仲月時祭之外更有三祭冬至祭始祖立春祭先祖季秋祭禰他則不祭冬至陽之始也立春生物之始也季秋成物之始也祭始祖無主用祝以妣配於廟中正位事之祭先祖亦無主先祖者自始祖而下髙祖而上非一人也故設二位常祭止於髙祖而下至哉發周孔所未發與禘禮報本追逺之意同功然以此禮合之前論無異防則程子思之審矣朱子疑前論爲未經討論恐記之誤也瘞埋無理昌黎韓公曰自魏晉以降始有毀瘞之議事非經據竟不可施行皆至言也後聖有作廟制牲牢等其貴賤之差至有祖必祭如程子之論𨿽或廟或寢而貴賤如一庶乎其可也自祀其祖而以爲僭坡所未詳

王爲羣姓立社曰大社王自爲立社曰王社諸侯爲百姓立社曰國社諸侯自爲立社曰侯社大夫以下成羣立社曰置社

疏曰大社在庫門之內右王社所在書傳無文崔氏云王社在籍田王所自祭以供粢盛國社亦在公宮之右侯社在籍田置社者大夫以下謂下至庶人也大夫不得特立社與民族居百家以上則共立一社今時里社是也爲眾特置故曰置社坡謂大社卽京都之社稷王社卽方丘也詳在周禮大宗伯

王爲羣姓立七祀曰司命曰中霤曰國門曰國行曰泰厲曰戶曰竈王自爲立七祀諸侯爲國立五祀曰司命曰中霤曰國門曰國行曰公厲諸侯自爲立五祀大夫立三祀曰族厲曰門曰行適士立二祀曰門曰行庶士立一祀或立戶或立竈

注曰中霤主堂室居處門戶主出入行主道路行作厲主殺罰竈主飲食之事五祀月令所祀皆著其時司命與厲其時不著今時民家或春秋祠司命行神山神門戶竈在旁是必春祠司命秋祠厲也或者合而祠之山卽厲也民惡言厲巫祝以厲山爲之謬乎春秋傳曰鬼有所歸乃不爲厲疏曰七祀前是爲民所立與眾共之其自爲立者王自禱祭不知其當同是一神爲是別更立七祀也泰厲古帝王無後者此鬼無所依歸好爲民作禍故祀之公厲古諸侯無後者族厲古大夫無後者族眾也大夫眾多坡謂司命文昌宮星疏云史遷云鬼官之長似神主督察司禍福之命者注言漢時尙與門行等並祀至今時人家又以竈爲司命𨿽傳信傳訛而皆有司命與五祀並祭自古至今未攺也俟更考

王下祭殤五適子適孫適曾孫適元孫適來孫諸侯下祭三大夫下祭二適士及庶人祭子而止

方氏曰元孫之子爲來者以其世數𨿽逺方來而未巳也以尊祭卑故曰下祭石梁王氏曰庶殤全不祭恐非

夫聖王之制祭祀也法施於民則祀之以死勤事則祀之以勞定國則祀之能禦大菑則祀之能捍大患則祀之

疏曰法施於民若神農及后土帝嚳堯及黃帝顓頊與契是也以死勤事若舜及鯀冥是也以勞定國若禹是也禦菑捍患若湯及文武也

是故厲山氏之有天下也其子曰農能殖百谷夏之衰也周棄繼之故祀以爲稷

集說曰厲山氏一云烈山氏炎帝神農也其後世子孫有名柱者能殖百谷作農官因名農見國語棄后稷名也夏末廢農祀棄故祀以爲稷者謂農及棄皆祀之以配稷之神

共工氏之霸九州也其子曰后土能平九州故祀以爲社

集說曰左傳言共工氏以水紀官在炎帝之前太昊之後共工後世之子孫爲后土之官後君也爲君而掌土能治九州五土之神故祀以配社

帝嚳能序星辰以著眾

集說曰序星辰知推步之法也著眾謂使民占星象而知休作之候也

堯能賞均刑法以義終

集說曰能賞當其功也均刑法當其罪也以義終禪位得人也

舜勤眾事而野死

集說曰巡狩而崩也

鯀鄣鴻水而殛死

疏曰鯀塞水而無功被堯殛死亦是有微功於人故得祀之若無微功焉能治水九載又世本云作城郭是有功也

禹能修鯀之功

坡謂修者或成其事或治其壞皆修也曰鯀之功則鯀分明有功矣

黃帝正名百物以明民共財顓頊能修之

集說曰正名百物者立定百物之名也明民使民不惑也共財供給公上之賦斂也

契爲司徒而民成

集說曰司徒教官之長民成化民成俗也

冥勤其官而水死

注曰冥契六世之孫其官元冥水官也

湯以寛治民而除其虐

集說曰書曰克寛克仁又言代虐以寛

文王以文治武王以武功去民之菑此皆有功烈於民者也及夫日月星辰民所瞻仰也山林川谷邱陵民所取財用也非此族也不在祀典

疏曰日月星辰民所瞻仰者釋上文燔柴於泰壇至祭水旱之等不言天地者舉日月則天地可知四時寒暑水旱則日月陰陽之气故舉日月以包之也非此族也不在祀典合結上事也族類也若非自厲山以下及日月星辰之等無益於民者悉不得預於祀典

祭義第二十四

祭不欲數數則煩煩則不敬祭不欲疏疏則怠怠則忘是故君子合諸天道春禘秋嘗霜露旣降君子履之必有淒愴之心非其寒之謂也春雨露旣濡君子履之必有怵惕之心如將見之樂以迎來哀以送往故禘有樂而嘗無樂

注曰合於天道因四時之變化孝子感時念親則以此祭之也春禘者夏殷禮也周以禘爲殷祭更名春祭曰祠非其寒之謂謂淒愴及怵惕皆爲感時念親也霜露旣降禮說在秋此無秋字蓋脫爾迎來而樂樂親之將來也送去而哀哀其享否不可知也小言之則爲一祭之間孝子不知鬼神之期推而廣之放其去來於陰陽防曰王制春曰礿此云春禘爲夏殷禮者以郊特牲注禘當爲礿則此春禘亦當爲礿周禮四時之祭皆有樂殷則烝嘗之祭亦有樂故那詩云庸鼓有斁萬舞有奕下云顧予烝嘗則殷秋冬亦有樂者方氏曰霜露言非其寒則雨露爲非其溫之謂矣雨露言如將見之則霜露爲如將失之矣

致齊於內散齊於外齊之日思其居處思其笑語思其志意思其所樂思其所嗜齊三日乃見其所爲齊者注曰致齊思此五者也散齊七日不禦不樂不弔耳見所爲齊者思之熟也疏曰先思其粗漸思其精故居處在前樂嗜居後熊氏曰致者以百物皆備而心極靜專也此時則就齊所居於正寢之內散者以百物粗具而心尙有雜也此時不就齊所散處中門外

祭之日入室僾然必有見乎其位周還出戶肅然必有聞乎其容聲出戶而聽愾然必有聞乎其嘆息之聲集說曰入室入廟室也謂初入室陰厭時僾然彷佛之貌見乎其位如見親之在神位也周旋出戶謂薦俎酌獻之時行步周旋之間或自戶內而出也肅然儆惕之貌容聲舉動容止之聲也出戶而聽謂無屍者薦畢閤戶則有出戶而聽之頃也愾然太息之聲也

是故先王之孝也色不忘乎目聲不絕乎耳心志嗜欲不忘乎心致愛則存致慤則著著存不忘乎心夫安得不敬乎君子生則敬養死則敬享思終身弗辱也坡謂此節兼生死而言之色不忘三者養如是享亦如是極其愛則三者存於心故生則養志享則齊思極其誠則三者著於外故生則忠養享則如見內外始終如一𨿽不敬得乎甚言其敬也君子以下三句則言當法先王也思終身勿辱猶曾子吾知免夫之意

君子有終身之喪忌日之謂也忌日不用非不祥也言夫日誌有所至而不敢盡其私也

集說曰忌日親之死日也不用不以此日爲他事也非不祥言非以死爲不祥而避之也夫日猶此日也志有所至者此心極於念親也不敢盡其私言不敢盡心於已之私事也坡謂此承敬享而言專舉忌日者著其最傷心也

惟聖人爲能饗帝孝子爲能饗親饗者鄕也鄕之然後能饗焉是故孝子臨屍而不怍君牽牲夫人奠盎君獻屍夫人薦豆卿大夫相君命婦相夫人齊齊乎其敬也愉愉乎其忠也勿勿諸其欲其饗之也

注曰饗帝饗親謂祭之能使之饗也色不和曰怍勿勿猶勉勉也慤愛之貌疏曰此一節明孝子祭祀欲親歆饗之意饗者鄕也言神之所以饗者由孝子之所歸鄕也君牽牲夫人奠盎者正祭牽牲時夫人設奠盎之尊至君親制祭夫人酌盎齊以獻屍也君獻屍夫人薦豆者繹祭先獻後薦有司徹云儐屍主人獻屍主婦自東房薦韭菹醢是齊齊整齊之貌愉愉和悅之貌忠謂忠心熊氏曰自君牽牲至勿勿諸句皆臨屍不怍之事

文王之祭也事死者如事生思死者如不欲生忌日必哀稱諱如見親祀之忠也如見親之所愛如欲色然其文王與詩云明發不寐有懷二人文王之詩也祭之明日明發不寐饗而致之又從而思之祭之日樂與哀半饗之必樂已至必哀

集說曰如不欲生似欲隨之死也宗廟之禮上不諱下故有稱諱之時如祭髙祖則不諱曾祖以下也如欲色然言其想象親平生所愛之物如見親有欲之之色也詩小雅小宛之篇明發自夜至光明開發之時也詩本謂宣王永懷文王武王之功烈此借以諭文王念父母之勤耳文王之詩言此詩足以詠文王也文王於祭之明日不能安寢明發而不成寐以爲昨旣享而致其來今日去矣所以又從而思念之不置此與詩實相合也饗之必樂迎其來也已至而禮畢則往矣故哀也

仲尼嘗奉薦而進其親也慤其行也趨趨以數已祭子贛問曰子之言祭濟濟漆漆然今子之祭無濟濟漆漆何也子曰濟濟者容也遠也漆漆者容也自反也容以遠若容以自反也夫何神明之及交夫何濟濟漆漆之有乎反饋樂成薦其薦俎序其禮樂備其百官君子致其濟濟漆漆夫何慌惚之有乎夫言豈一端而已夫各有所當也

集說曰嘗秋祭也奉薦而進進於屍也親身自執事也慤專謹貌趨趨讀爲促促行步迫狹也數舉足頻也皆不事威儀之貌子貢待祭畢以夫子所嘗言者爲問蓋怪其今所行與昔所言異也夫子言濟濟者眾盛之容也逺也言非所以接親親也漆漆者專致之容也自反猶言自修整也若及也容之疏逺及容之自反者夫何能交及於神明乎我之自祭何可有濟濟漆漆乎言以誠慤爲貴也若言天子諸侯之祭屍初在室後出在堂更反入而設饋作樂旣成主人薦其饋食之豆與牲體之俎進饋之前與神明而交貴其誠旣進饋之後人事之盛故序禮樂備百官獻酬往復凡助祭之君子各以威儀相尙而致其濟濟漆漆之容當此之際何能有思念恍惚交神之心乎各有所當言各有所主謂濟濟漆漆乃宗廟中賓客之容非主人之容也主人之事親宜慤而趨數也坡謂文王仲尼二節舉聖人以爲饗親之法也

孝子將祭慮事不可以不豫比時具物不可以不備虛中以治之宮室旣修墻屋旣設百物旣備夫婦齊戒沐浴盛服奉承而進之洞洞乎屬屬乎如弗勝如將失之其孝敬之心至也與薦其薦俎序其禮樂備其百官奉承而進之於是諭其志意以其慌惚以與神明交庶或饗之孝子之志也

注曰比時猶先時也虛中言不兼念餘事修設謂除及黝堊疏曰諭其志意使祝官啟告鬼神曉諭鬼神以志意慌惚言想見其親彷佛而來也集說曰兩言奉承而進之上謂主人下謂助祭者坡謂此該祭之始終以教孝子之祭也

孝子之祭也盡其慤而慤焉盡其信而信焉盡其敬而敬焉盡其禮而不過失焉進退必敬如親聽命則或使之也

坡謂盡慤者慮事而豫可謂專謹矣盡信者具物而備可謂竭誠矣洞洞屬屬可謂盡敬矣薦其薦俎三者可謂盡禮矣此因上節而申贊之以推本其孝敬之心莫或使之而若或使之蓋精誠之極也鬼神之情也

孝子之祭可知也其立之也敬以詘其進之也敬以愉其薦之也敬以欲退而立如將受命已徹而退敬齊之色不絕於面孝子之祭也立而不詘固也進而不愉疏也薦而不欲不愛也退立而不如受命敖也已徹而退無敬齊之色而忘本也如是而祭失之矣

注曰詘充詘形容喜貌也愉顏色和貌也固猶質陋也方氏曰孝子之祭可知者言觀其祭可以知其心也立之者方待事而立也進之者旣從事而進也薦之者奉物而薦也退而立者進而復退也已徹而退者旣薦而後徹也蓋退而立則少退而立已徹而退則於是乎退焉此其所以異也欲冀其享也坡謂此節承上進退必敬而極言之末云失之矣則上所云或使之者必得之矣

孝子之有深愛者必有和气有和气者必有愉色有愉色者必有婉容孝子如執玉如奉盈洞洞屬屬然如弗勝如將失之嚴威儼恪非所以事親也成人之道也注曰成人旣冠者然則孝子不失其孺子之心也疏曰非所以事親事親當和順卑柔也集說曰和气愉色婉容皆愛心之所發如執玉如奉盈如弗勝如將失之皆敬心之所存愛敬兼至乃孝子之道故嚴威儼恪使人望而畏之是成人之道非孝子之道也坡謂此推言死之敬享由於生之敬養也程子曰交神明之意當在事生之後則可以盡孝愛而得其享可謂括此篇之精蘊知鬼神之情狀矣

先王之所以治天下者五貴有徳貴貴貴老敬長慈幼此五者先王之所以定天下也貴有徳何爲也爲其近於道也貴貴爲其近於君也貴老爲其近於親也敬長爲其近於兄也慈幼爲其近於子也是故至孝近乎王至弟近乎霸至孝近乎王𨿽天子必有父至弟近乎霸𨿽諸侯必有兄先王之教因而弗攺所以領天下國家也

應氏曰孝以事親而廣其愛極其至則王者以徳行仁之心也弟以從兄而順其序極其至則霸者以禮明義之舉也孝弟之根本立乎一家王霸之功業周乎天下𨿽未能盡王霸之能事而亦近之矣天子至尊內𨿽致睦於兄弟而族人不敢以長幼齒之故所尊者惟父而諸侯特言有兄道渾全無迹徳純實有方蓋以人行道而有得於身也故曰近之矣熊氏曰自近於子以上推先王行五者之故下文則言孝弟爲重也因而弗攺因乎孝弟而弗攺也

子曰立愛自親始教民睦也立敬自長始教民順也教以慈睦而民貴有親教以敬長而民貴用命孝以事親順以聽命錯諸天下無所不行

集說曰此言愛敬二道爲齊家治國平天下之本君自愛其親以教民睦則民皆貴於有親君自敬其長以教民順則民皆貴於用上命愛敬盡於事親事長而徳教加於百姓舉而措之而已坡謂自先王之所以治至此二節推言孝弟爲治之本上無所承亦非起下疏云記者雜錄以事類相接爲次非相因之辭是也

郊之祭也喪者不敢哭凶服者不敢入國門敬之至也注曰祭者吉禮不欲聞見凶人

祭之日君牽牲穆答君卿大夫序從旣入廟門麗於碑卿大夫袒而毛牛尙耳鸞刀以刲取膟膋乃退爓祭祭腥而退敬之至也

集說曰祭之日謂祭宗廟之日也父爲昭子爲穆直言穆者文不備穆答君言君牽牲之時子姓對君共牽也卿大夫佐幣士奉芻以次序在牲之後故云序從也麗牲之碑在廟之中庭麗猶系也謂以牽牲之紖繋於碑之孔也袒衣示有事也將殺牲則先取耳旁毛以薦神毛以告全耳以主聽欲神聽之也以耳毛爲上故云尙耳也膟血也膋腸間脂也血以供薦而膋以供炙肝及焫蕭也乃退謂薦毛血膟膋畢而暫退也祭有三節此一節竟故退爓祭祭湯中所爓之肉也祭腥祭生肉也爓腥之祭並當朝踐之節禮終而退此皆敬心之極至也

郊之祭大報天而主日配以月夏后氏祭其闇殷人祭其陽周人致日以朝及闇

注曰主日者以其光明天之神可見者莫著焉闇昏時也陽謂日中時也朝日出時也以朝及闇謂終日有事疏曰天無形體懸象著明不過日月故以日爲百神之主配之以月自日以下皆祭特言月者但月爲重以對日耳蓋天帝獨爲壇其日月及天神等共爲一壇故日得爲眾神之主也方氏曰祭日謂祭之日也

祭日於壇祭月於坎以別幽明以制上下祭日於東祭月於西以別外內以端其位日出於東月生於西陰陽長短終始相巡以致天下之和

疏曰此經據春分朝日秋分夕月方氏曰壇髙而顯坎深而隱一顯一隱所以別陰陽之幽明一髙一深所以制陰陽之上下東動而出西靜而入出則在外入則反內故東西所以別陰陽之外內東爲陽中西爲陰中中則得位故東西所以端陰陽之位別幽明之道然後能制上下之分別外內之所然後能端陰陽之位言之序如此且壇坎者人爲之形東西者天然之方出於人爲故言制出於天然也故言以端其位而已日出於東言其象出於天池之東也月生於西言其明生於輪郭之西也此又復明祭日月於東西之意也熊氏曰月秉陰而明於夜日秉陽而明於晝有時晝長夜短有時夜長晝短是陰陽互有長短也此長短終而復始巡環無端故气行不乖以致天下百物皆化而和矣

天下之禮致反始也致鬼神也致和用也致義也致讓也致反始以厚其本也致鬼神以尊上也致物用以立民紀也致義則上下不悖逆矣致讓以去爭也合此五者以治天下之禮也𨿽有奇邪而不治者則微矣注曰因祭之義泛說禮也疏曰和謂百姓和諧用謂財用丰足義謂防割得宜致物用以立民紀者民丰於物用則知榮辱禮節故可以立人紀也奇謂奇異邪謂邪惡皆據異行之人言用此五事爲治假令有異行不從治者亦當少也熊氏曰致推極也萬物本乎天人本乎祖報天尊祖是致反始之禮也有此禮則人皆知本之當厚矣齊明盛服以祭之制爲之極以尊之是致鬼神之禮也有此禮則人皆知鬼神之當尊矣

宰我曰吾聞鬼神之名不知其所謂子曰气也者神之盛也魄也者鬼之盛也合鬼與神教之至也

注曰气謂呼吸出入者也耳目之聰明爲魄疏曰自此以至先王先公敬之至也明夫子答宰我以鬼神魂魄祭祀之禮又廣明天子諸侯耕籍及公桑之事呼吸出入此气之體無性識也但有气則有識無气則無識則識從气生是生存之气者神之盛極也人之精靈謂之神魄體也若無耳目形體不得有聰明是形魄者鬼之盛極也朱子曰鬼者陰之靈也神者陽之靈也方氏曰魂气歸於天形魄歸於地故必合鬼與神然後足以爲教之至中庸曰使天下之人齊明盛服以承祭祀此皆教之至也

眾生必死死必歸土此之謂鬼骨肉斃於下陰爲野土其气發揚於上爲昭明焄蒿淒愴此百物之精也神之著也

注曰陰讀爲依廕之廕疏曰鬼歸也此歸土之形故謂之鬼也骨肉斃於下二句覆說歸土之義也人生時形與气合共爲生死則形與气分其气之精魂發揚升上爲神靈光明也朱子曰昭明乃光景之屬焄蒿气之感觸人者淒愴如漢書所謂神君至其風肅然之意又曰焄蒿是鬼神精气交感處

因物之精制爲之極明命鬼神以爲黔首則百眾以畏萬民以服

疏曰案史記秦命民曰黔首此記作在周末秦初故稱黔首此孔子言非當秦世以爲黔首錄記之人在後變攺之耳集說曰因其精靈之不可揜者制爲尊極之稱而顯然命之曰鬼神以爲天下之法則故民知所畏而無敢慢知所服而無敢違

聖人以是爲未足也築爲宮室設爲宗祧以別親疎遠邇教民反古復始不忘其所由生也眾之服自此故聽且速也

熊氏曰明命鬼神聖人以爲未盡教之道也故築宮室設宗祧以別親疎之情逺近之世教民反古復始古猶昔也以子孫視祖考則祖考爲古昔子孫之气魄皆祖考之所傳則祖考乃其始也凡此古始正吾身所由以生者教民如此直從身之原本提撕警覺至親至切民心悅服由此也旣悅服則聽從之且甚速也

二端旣立報以二禮建設朝事燔燎羶薌見以蕭光以報气也此教眾反始也薦黍稷羞肝肺首心見間以俠甒加以郁鬯以報魄也教民相愛上下用情禮之至也注曰二端旣立謂气也魄也更有尊名云鬼神也二禮謂朝事與薦黍稷也朝事謂薦血腥時也薦黍稷所謂饋食也見及見間皆當爲覸字之誤也燔燎羶薌覸以蕭光取牲祭脂也光猶气也有虞氏祭首夏后氏祭心殷祭肝周祭肺覸以俠甒謂雜之兩甒醴酒也報气以气報魄以實各首其類疏曰朝事謂早朝祭事燔燎謂取膟膋燎於罏炭覸謂雜也謂燔膟膋兼爇蕭蒿是雜以蕭气羞肝肺首心者四代𨿽異物皆於薦黍稷之時兼此物祭也見間以俠甒者言祭黍稷之時雜以兩甒醴酒加以郁鬯者言非但薦熟是報魄卽祭初所以加郁鬯亦是報魄也以魄在地下郁鬯灌地𨿽是祭初亦是報魄不當薦熟之時故云加也教民相愛上下用情者饋熟之時皆以飲食實味徧於燕飲上恩逮下下受上賜也熊氏曰報气以教眾反始報魄以教民相愛幽明交通非禮之至乎

君子反古復始不忘其所由生也是以致其敬發其情竭力從事以報其親不敢弗盡也是故昔者天子爲籍千畝冕而朱紘躬秉耒諸侯爲借百畝冕而靑紘躬秉耒以事天地山川社稷先古以爲醴酪齊盛於是乎取之敬之至也

集說曰借借田也紘冠冕之繋所以爲固也先古先祖也於是乎取之言皆於此借田中取之也

古者天子諸侯必有養獸之官及嵗時齊戒沐浴而躬朝之犠牷祭牲必於是取之敬之至也君召牛納而視之擇其毛而卜之吉然後養之君皮弁素積朔月月半君巡牲所以致力孝之至也

集說曰色純曰犠體完曰牷牛羊豕曰牲周禮牧人掌牧六牲牛馬羊豕犬雞也然後養之謂在滌三月也方氏曰召之則未卜故曰牛巡之則卜之矣故曰牲先王父天母地則以子道自處推而及於山川社稷亦由是也故事鬼神皆稱孝焉論語曰致孝乎鬼神熊氏曰躬朝獸官躬朝也設官養之而備其用故曰敬之至也君以視朝之服而巡之所以致其力也

古者天子諸侯必有公桑蠶室近川而爲之築宮仞有三尺墻而外閉之及大昕之朝君皮弁素積卜三宮之夫人世婦之吉者使入蠶於蠶室奉種浴於川桑於公桑風戾以食之

集說曰公桑公家之桑也蠶室養蠶之室也近川便於浴種也墻置於墻上也外閉戶扇在外而閉則向內也大昕之朝季春朔之旦也三宮在天子則謂三夫人在諸侯之夫人則立三宮半後之六宮也奉種浴於川者言蠶將生之時而又浴之初於仲春已浴之至此更浴之桑采桑也戾幹也蠶惡濕故葉幹乃以食也方氏曰戾至也風至則幹矣

歲旣單矣世婦卒蠶奉繭以示於君遂獻繭於夫人夫人曰此所以爲君服與遂副褘而受之因少牢以禮之古之獻繭者其率用此與

集說曰單盡也副之爲言覆也婦人首飾所以覆首者褘褘衣也禮之禮待獻繭之婦人也方氏曰三月之盡非嵗單之時然蠶成之時也自去嵗蠶成之後迄今嵗蠶成之時期歳矣故謂之嵗單若孟夏稱麥秋者亦此之意

及良日夫人繅三盆手遂布於三宮夫人世婦之吉者使繅遂朱綠之元黃之以爲黼黻文章服旣成君服以祀先王先公敬之至也

集說曰良日吉日也繅繹繭爲絲三盆手者置繭於盆中而以手三次淹之每淹則以手振出其緒故云三盆手也方氏曰夫人之繅止於三盆猶天子之耕止於三推

君子曰禮樂不可斯須去身致樂以治心則易直子諒之心油然生矣易直子諒之心生則樂樂則安安則久久則天天則神天則不言而信神則不怒而威致樂以治心者也致禮以治躬則莊敬莊敬則嚴威心中斯須不和不樂而鄙詐之心入之矣外貌斯須不莊不敬而慢易之心入之矣故樂也者動於內者也禮也者動於外者也樂極和禮極順內和而外順則民瞻其顏色而不與爭也望其容貌而眾不生慢易焉故徳煇動乎內而民莫不承聽理髮乎外而眾莫不承順故曰致禮樂之道而天下塞焉舉而措之無難矣樂也者動於內者也禮也者動於外者也故禮主其減樂主其盈禮減而進以進爲文樂盈而反以反爲文禮減而不進則銷樂盈而不反則放故禮有報而樂有反禮得其報則樂樂得其反則安禮之報樂之反其義一也

集說曰說見樂記

曾子曰孝有三大孝尊親其次弗辱其下能養公明儀問於曾子曰夫子可以爲孝乎曾子曰是何言與是何言與君子之所謂孝者先意承志諭父母於道參直養者也安能爲孝乎

注曰公明儀曾子弟子疏曰尊親嚴父配天也先意謂父母將欲發意孝子則預知其意而爲之承志謂父母已有志已當奉承而行之諭父母於道者或在父母意先或在父母意後皆曉諭父母將歸於正道也熊氏曰諭開說曉譬也此亦是以善及親而不辱其親之事故君子難之坡謂自此至樂正子春節明孝

曾子曰身也者父母之遺體也行父母之遺體敢不敬乎居處不莊非孝也事君不忠非孝也涖官不敬非孝也朋友不信非孝也戰陳無勇非孝也五者不遂烖及於親敢不敬乎

集說曰承上文弗辱而言此五者皆足以辱親故曰烖及於親

亨孰羶薌嘗而薦之非孝也養也

熊氏曰此言能養之孝也

君子之所謂孝也者國人稱願然曰幸哉有子如此所謂孝也已眾之本教曰孝其行曰養養可能也敬爲難敬可能也安爲難安可能也卒爲難父母旣沒愼行其身不遺父母惡名可謂能終矣仁者仁此者也禮者履此者也義者宜此者也信者信此者也彊者彊此者也樂自順此生刑自反此作

集說曰願猶羨也然猶而也眾之本教曰孝言孝爲教眾之本也其行曰養行猶用也言用之於奉養之間也敬卽上敢不敬乎之敬也安爲難者謂非勉彊矯拂之敬也卒爲難者謂不特終父母之身孝子亦自終其身也能終卽說上文卒字仁者仁此者也以下凡七此字皆指孝而言也

曾子曰夫孝置之而塞乎天地溥之而橫乎四海施諸後世而無朝夕推而放諸東海而凖推而放諸西海而凖推而放諸南海而凖推而放諸北海而凖詩云自西自東自南自北無思不服此之謂也

疏曰施諸後世而無朝夕者謂施此孝道於後世而無一朝一夕之不行也方氏曰置者直而立之溥者敷而散之施言其出無窮推言其進不已放與孟子放乎四海之放同凖言人以是爲凖熊氏曰此言孝道之大而爲天下古今所共由也

曾子曰樹木以時伐焉禽獸以時殺焉夫子曰斷一樹殺一獸不以其時非孝也

集說曰上言仁者仁此者也此二者亦爲惡其不仁故言非孝曽子又引夫子之言以爲證坡謂上言塞天地橫四海此以謹小愼微之事言之則仁人事天孝子事親由不忍以達於所忍由不爲以達於所爲處處察識而擴充之愈密則愈塞愈斂則愈橫而日用間無別用力處矣眞聖賢之言也

孝有三小孝用力中孝用勞大孝不匱思慈愛忘勞可謂用力矣尊仁安義可謂用勞矣博施備物可謂不匱矣父母愛之喜而弗忘父母惡之懼而無怨父母有過諫而不逆父母旣沒必求仁者之粟以祀之此之謂禮終

注曰必求仁者之粟諭貧困猶不取惡人物以事亡親集說曰庶人思父母之慈愛而忘己躬耕之勞可謂用力矣此其下能養之事也諸侯卿大夫士尊重於仁安行於義功勞足以及物可謂用勞矣此其次弗辱之事也匱乏也博施謂徳教加於百姓刑於四海也備物謂四海之內各以其職來助祭可謂不匱矣此卽大孝尊親之事也熊氏曰自父母愛之以下自天子以至於庶人皆當如此

樂正子春下堂而傷其足數月不出猶有憂色門弟子曰夫子之足瘳矣數月不出猶有憂色何也樂正子春曰善如爾之問也善如爾之問也吾聞諸曾子曾子聞諸夫子曰天之所生地之所養無人爲大父母全而生之子全而歸之可謂孝矣不虧其體不辱其身可謂全矣故君子頃步而弗敢忘孝也今予忘孝之道予是以有憂色也壹舉足而不敢忘父母壹出言而不敢忘父母壹舉足而不敢忘父母是故道而不徑舟而不防不敢以先父母之遺體行殆壹出言而不敢忘父母是故惡言不出於口忿言不反於身不辱其身不羞其親可謂孝矣

集說曰無人爲大言無如人最爲大蓋天地之性人爲貴也道正路也徑捷出邪徑也遊徒渉也惡言不出於口不以惡言加人也忿言不反於身則人自不以忿言復我也如此則不辱身不羞親矣熊氏曰不虧其體能踐形也不辱其身能盡性也頃一舉足也步再舉足也自壹舉足至遺體行殆不虧體也自壹出言至不羞其親不辱身也形性俱全所以謂孝

昔者有虞氏貴徳而尙齒夏后氏貴爵而尙齒殷人貴富而尙齒周人貴親而尙齒虞夏殷周天下之盛王也未有遺年者年之貴乎天下久矣次乎事親也

疏曰貴徳而尙齒者於徳之中年髙者在前是徳中尙齒餘仿此劉氏曰大舜貴以徳化民有天下如不與而民化之幾於不知爵之爲貴矣故禹承之以爵爲貴而使民知貴貴之道也然貴爵之其終也在上者過於亢而澤不及下故湯承之以務富其民爲貴然富民之終也民各私其財而不知親親之道故武王承之以親親爲貴所謂周之宗盟異姓爲後是也四代之治隨時救所貴𨿽不同而尙齒則同也未有遺年齒而不尙者齒居天下之達尊久矣老吾老以及人之老故尊髙年次於事親也坡謂此節至弗敢犯也明弟

是故朝廷同爵則尙齒七十杖於朝君問則席八十不俟朝君問則就之而弟達乎朝廷矣

集說曰古者視朝之禮君臣皆立七十杖於朝據杖而立也君問則席謂君若有問則爲之布席於堂而使之坐也不俟朝謂見君而揖之卽退不待朝事畢也就之卽其家也

行肩而不並不錯則隨見老者則車徒辟斑白者不以其任行乎道路而弟達乎道路矣

集說曰此言少者與長者同行之禮倂並也肩而不並謂少者不可以肩齊並長者之肩當差退在後也不錯則隨謂此長者若是兄之輩則爲雁行之差錯稍偏而後之若是父之輩則直隨從其後矣車徒辟言或乘車或徒行皆當避之也任所負戴之物也不以任行道路卽孟子頒白者不負戴於道路矣

居鄕以齒而老窮不遺彊不犯弱眾不暴寡而弟達乎州巷矣

注曰一鄕者五州巷猶閭也熊氏曰老衰憊者窮鰥寡者不遺與之齒讓也弱言其力寡言其數皆謂長者不犯不暴亦尙齒意

古之道五十不爲甸徒頒禽隆諸長者而弟達乎獀狩矣

集說曰四井爲邑四邑爲邱四邱爲甸君田獵則起其民爲卒徒故曰甸徒五十始衰故不供此役也頒猶分也隆猶多也田畢分禽則長者受賜多於少者春獵爲獀冬獵爲狩舉此則夏秋可知

軍旅什伍同爵則尙齒而弟達乎軍旅矣

注曰什伍士卒部曲也疏曰五人爲伍二伍爲什士謂甲士卒謂步卒在軍旅之中時主帥部領團曲而聚故云部曲坡謂城濮之戰晉侯觀師曰少長有禮杜注云少在前長在後軍禮也此尙齒似優老之意非先後之位也

孝弟發諸朝廷行乎道路至乎州巷放乎獀狩修乎軍旅眾以義死之而弗敢犯也

疏曰在上諸文但云弟此兼言孝者以孝故能弟弟則孝之次也眾以義死之言行孝弟𨿽死不捨不敢犯此孝弟而不行也熊氏曰朝廷政之所出故言發道路人之所由故言行州巷委曲偏辟之所故言至獀狩郊野閒曠之地故言放軍旅用武文事易廢故言修

祀乎明堂所以教諸侯之孝也食三老五更於大學所以教諸侯之弟也祀先賢於西學所以教諸侯之徳也耕借所以教諸侯之養也朝覲所以教諸侯之臣也五者天下之大教也

注曰祀乎明堂宗祀文王西學周小學也先賢有道徳王所使教國子者方氏曰先賢則樂祖是也西學則瞽宗是也樂祖有道徳者故曰教諸侯之徳耕借所以祀神致養之道故曰教諸侯之養朝覲所以尊天子故曰教諸侯之臣樂記先朝覲而後耕借者武王初有天下君臣之分辧之不可不早也坡謂殷大學曰瞽宗在西郊周立其學似仍其處亦在西郊儀禮鄕射賈疏言之爲悉此疏言瞽宗在國不與賈同案大司樂云凡有道者有徳者使教焉死則以爲樂祖祭於瞽宗此注言祀有道徳者而以西學爲虞庠與司樂文異方氏之解似得之然瞽宗在西郊國中二疏不同當更考故並存焉

食三老五更於大學天子袒而割牲執醬而饋執爵而酳冕而總幹所以教諸侯之弟也是故鄕裏有齒而老窮不遺彊不犯弱眾不暴寡此由大學來者也

集說曰袒而割牲者袒衣而割制牲體爲俎實也饋進食也酳食畢而以酒虛口也總幹總持幹盾立於舞位以樂侑食也鄕裏有齒人皆知長少之序也由大學來者言由大學養老之化而來故致此也

天子設四學當入學而大子齒

集說曰四學虞夏殷周四代之學也大子齒謂大子與同學者序長幼之位不以貴加人也坡謂上言君此又足言大子

天子巡守諸侯待於竟天子先見百年者八十九十者東行西行者弗敢過西行東行者弗敢過欲言政者君就之可也

熊氏曰或此老者在東必東行乃得見而天子適在西行者或此老者在西必西行乃得見而天子適在東行者不敢謂其勢不相值必謁而見之不敢徑過也坡謂上言在朝廷此又足言巡守

壹命齒於鄕裏再命齒於族三命不齒族有七十者弗敢先七十者不有大故不入朝若有大故而入君必與之揖讓而後及爵者

熊氏曰言鄕飲之席一命之爵但與鄕裏之人序齒非鄕裏者不然再命之爵但與族人序齒非其族者不然三命之貴則別席於賓席之東𨿽族人亦不得與之序齒此貴貴之義也然而不廢長長之情如入門時族有七十者在則三命者又後之而不敢先蓋七十之人非商確大政不入朝若有大故而入朝君必與之揖而後及有爵之人待之何其隆也坡謂此七十亦指一命再命致仕在家者若庶人之老無緣有入朝之事也上言朝廷同爵則尙齒此又言爵𨿽不同而亦尙齒以足之

天子有善讓徳於天諸侯有善歸諸天子卿大夫有善薦於諸侯士庶人有善本諸父母存諸長老祿爵慶賞成諸宗廟所以示順也

集說曰成諸宗廟言於宗廟中命之也詳在祭統十倫章熊氏曰長老所師者士庶人有善內則本之於父母外則存之於師也

昔者聖人建陰陽天地之情立以爲易易抱南面天子捲冕北面𨿽有明知之心必進防其志焉示不敢專以尊天也善則稱人過則稱已教不伐以尊賢也注曰立以爲易謂作易易抱易官名疏曰進防其志者進於之前令防決已所有爲之志也劉氏曰易代天地鬼神以吉凶告天子故南面如祭祀之屍代神之尊也天子北面問卜以防其志蓋尊天事神之禮也坡謂南面北面是天子卜筮禮儀禮是士禮且儀禮卜筮西面而筮幽宅則北面指中封亦隨事異耳石梁王氏專好妄詆自祀乎明堂至此合明孝弟之道然細分之則自次節食三老五更至而後及爵者是申明弟自天子有善至以尊賢也是申明孝

孝子將祭祀必有齊莊之心以慮事以具服物以修宮室以治百事及祭之日顏色必溫行必恐如懼不及愛然其奠之也容貌必溫身必詘如語焉而未之然宿者皆出其立卑靜以正如將弗見然及祭之後陶陶遂遂如將復入然是故慤善不違身耳目不違心思慮不違親結諸心形諸色而術省之孝子之志也

方氏曰於其來也如懼不及愛然及旣來也又如語而未之然於其往也如將弗見然及旣往也又如將復入然則是孝子之思其親無物足以慊其心無時可以絕其念如懼不及愛然卽前經所謂致愛則存是矣如語焉而未之然卽所謂如親聽命是矣如將弗見然卽所謂如將失之是矣如將復入然卽所謂又從而思之是矣愛者愛其親也懼不及愛者懼愛親之心有所未至也語者親之語也語而未之然注云如有所以語親而未見答也宿者皆出謂所宿助祭之賓祭事已畢而出也陶陶言思親之心存乎內遂遂言思親之心達乎外祭後猶如此者以其如將復入故也熊氏曰慤善謹厚之儀不違於身耳聞目見之際專一不他故不違於心思慮念想之及不違於親蓋以愛敬結諸心故誠敬形諸色而每事循省不敢忽也此孝子愛親之志意也

建國之神位右社稷而左宗廟

方氏曰王氏謂右陰也地道所尊故右社稷左陽也人道之所鄕故左宗廟位宗廟於人道所鄕亦不死其親之意坡謂此二句周禮春官少宗伯之文也以此例之皆記者展轉相因采格言典法廣明其義可因其事類相接爲次不可以全篇一意相因求之

禮記述注卷二十

欽定四庫全書

禮記述注卷二十一

安溪李光坡撰

祭統第二十五

注曰統猶本也

凡治人之道莫急於禮禮有五經莫重於祭夫祭者非物自外至者也自中出生於心也心而奉之以禮是故惟賢者能盡祭之義

集說曰五經吉凶軍賓嘉之五禮也物事也心怵卽前篇怵惕之心謂心有感動也奉之以禮之禮儀物器數也言祭非事之自外而至乃自中而出發生於心者也故必心有所動於中至愛至慤而後奉之以儀文器數於外奉之以禮者見乎物盡之以義者存乎心徇其物而忘其心者眾人也發於心而形於物者君子也故曰惟賢者能盡祭之義

賢者之祭也必受其福非世所謂福也福者備也備者百順之名也無所不順者之謂備言內盡於已而外順於道也忠臣以事其君孝子以事其親其本一也上則順於鬼神外則順於君長內則以孝於親如此之謂備惟賢者能備能備然後能祭是故賢者之祭也致其誠信與其忠敬奉之以物道之以禮安之以樂參之以時明薦之而已矣不求其爲此孝子之心也

應氏曰不求其爲無求福之心也所謂祭祀不祈也熊氏曰此明賢者盡祭之義也其本一者事君事

親𨿽殊而心之內盡於已者一致也忠孝旣盡則倫理無虧是以上順鬼神外順君長內以孝親所謂備也坡謂致其誠信二句內盡於已也奉之以物四句外順於道也不求其爲故曰非世所謂福也

祭者所以追養繼孝也孝者畜也順於道不逆於倫是之謂畜

應氏曰追其不及之養而繼其未盡之孝也熊氏曰孝者言畜聚其心而愛親於內畜養其親而事之於外也父子之道天性也中心藏之而不忘是順其所性之道父子之倫天敍也服勞就養而無方是不逆其倫序之常二者皆謂之畜

是故孝子之事親也有三道焉生則養沒則喪喪畢則祭養則觀其順也喪則觀其哀也祭則觀其敬而時也盡此三道者孝子之行也

集說曰生事之以禮死葬之以禮祭之以禮養以順爲主順者深愛愉色婉容也喪以哀爲主祭以敬爲主時者不疏不數也此節正申順於道不逆於倫之義坡謂自祭者至此二節申致其誠信與其忠敬之意

旣內自盡又外求助昏禮是也故國君取夫人之辭曰請君之玉女與寡人共有敝邑事宗廟社稷此求助之本也夫祭也者必夫婦親之所以備外內之官也官備則具備水艸之菹陸產之醢小物備矣三牲之俎八簋之實美物備矣昆虫之異艸木之實陰陽之物備矣凡天之所生地之所長苟可薦者莫不咸在示盡物也外則盡物內則盡志此祭之心也

注曰具謂所供眾物水艸之菹芹茆之屬陸產之醢蚳蝝之屬天子之祭八簋昆虫謂溫生寒死之虫也內則可食之物有蜩範艸木之實蔆芡榛栗之屬

是故天子親耕於南郊以共齊盛王后蠶於北郊以共純服諸侯耕於東郊亦以共齊盛夫人蠶於北郊以共冕服天子諸侯非莫耕也王后夫人非莫蠶也身致其誠信誠信之謂盡盡之謂敬敬盡然後可以事神明此祭之道也

疏曰天子太陽故南郊諸侯少陽故東郊然借田並在東南故王言南諸侯言東集說曰祭服皆上元下纁天子言緇服諸侯言冕服緇服亦冕服也緇以色言冕服則顯其爲祭服耳非莫耕非莫蠶言非無可耕之人非無可蠶之人也坡謂旣內自盡至此二節申奉之以物

及時將祭君子乃齊齊之爲言齊也齊不齊以致齊者也是故君子非有大事也非有恭敬也則不齊不齊則於物無防也耆欲無止也及其將齊也防其邪物訖其耆欲耳不聽樂故記曰齊者不樂言不敢散其志也心不苟慮必依於道手足不苟動必依於禮是故君子之齊也專致其精明之徳也故散齊七日以定之致齊三日以齊之定之之謂齊齊者精明之至也然後可以交於神明也

集說曰於物無防物猶事也不苟慮不苟動皆所謂防也

是故先期旬有一日宮宰宿夫人夫人亦散齊七日致齊三日君致齊於外夫人致齊於內然後會於大廟君純冕立於阼夫人副褘立於東房君執圭瓚祼屍大宗執璋瓚亞祼及迎牲君執紖卿大夫從士執芻宗婦執盎從夫人薦涗水君執鸞刀羞嚌夫人薦豆此之謂夫婦親之

注曰宿讀爲肅猶戒也大廟始祖廟也圭瓚璋瓚祼器也以圭璋爲柄酌郁鬯曰祼大宗亞祼容夫人有故攝焉紖所以牽牲芻槁也殺牲用以借之天子諸侯祭禮先有祼尸之事乃後迎牲疏曰宗婦執盎從者謂同宗之婦執盎齊以從夫人也夫人薦涗水者涗卽盎齊以濁用淸酒以涗泲之涗水是明水宗婦執盎齊從夫人而來奠盎齊於位夫人乃就盎齊之尊酌此涗齊而薦之因盎齊有明水連言水耳知盎齊有明水者郊特牲云祭齊加明水是也君執鸞刀羞嚌者嚌肝肺也嚌有二時一是朝踐之時取肝以膋貫之入室燎於鑪炭而出薦之主前二是饋熟之時君以鸞刀割制所羞嚌肺橫切之不使絕亦奠於俎上尸並嚌之故云羞嚌一云羞進也夫人薦豆者君羞嚌時夫人薦此饋食之豆也坡謂及時將祭至此二節申道之以禮

及入舞君執干戚就舞位君爲東上冕而總幹率其羣臣以樂皇屍是故天子之祭也與天下樂之諸侯之祭也與竟內樂之冕而總幹率其羣臣以樂皇屍此與竟內樂之之義也

集說曰東上近主位也此明祭時天子諸侯親在舞位陳氏曰人君之於廟享借則親耕牲則親殺酒則親獻屍則親迎然則樂則親舞不爲過矣

夫祭有三重焉獻之屬莫重於祼聲莫重於升歌舞莫重於武宿夜此周道也凡三道者所以假於外而以增君子之志也故與志進退志輕則亦輕志重則亦重輕其志而求外之重也𨿽聖人弗能得也是故君子之祭也必身自盡也所以明重也道之以禮以奉三重而薦諸皇屍此聖人之道也

疏曰皇氏云武王伐紂至於商郊停止宿夜士卒皆歡樂歌舞以待旦因名焉其樂今亡熊氏云此卽大武之樂也假於外者祼則假於郁鬯歌則假於聲音舞則假於干戚也熊氏曰君子於未祭之先則親耕親齊而誠敬中存所以明志之重也及祭則將之以禮奉此三重而薦諸皇屍有本有文聖人之道何以加此坡謂自及入舞至此二節申安之以樂疑此下脫後章凡祭有四時至何以爲民父母矣四節蓋申參之以時似當在此之後而簡錯也

夫祭有餕餕者祭之末也不可不知也是故古之人有言曰善終者如始餕其是已是故古之君子曰屍亦餕鬼神之餘也惠術也可以觀政矣

疏曰若王侯初薦毛血燔燎是薦於鬼神至薦熟時屍乃食之是屍餕鬼神之餘若大夫士陰厭亦是先薦鬼神而後屍乃食亦屍餕鬼神余劉氏曰祭畢而餕余是祭之終事也必謹乎餕之禮者愼終如始也故引古人曰善終者如其始之善今餕余之禮其是此意矣所以古之君子有言尸之飲食亦是餕鬼神之餘也此卽施惠之法也夫施惠者人君之政今餕禮之中寓施惠之術豈不可以觀政乎

是故屍謖君與卿四人餕君起大夫六人餕臣餕君之餘也大夫起士八人餕賤餕貴之餘也士起各執其具以出陳於堂下百官進徹之下餕上之餘也凡餕之道每變以眾所以別貴賤之等而興施惠之象也是故以四簋黍見其修於廟中也廟中者竟內之象也

集說曰謖起也四人者君與三卿也侯國五大夫此云六兼有采地助祭也士上士也百官謂有事於祭者進當爲餕天子之祭八簋諸侯六簋此言四簋者畱二簋爲陽厭之祭故以四簋餕也簋以盛黍稷舉黍則稷可知矣自君卿至百官每變而人益眾所以別貴賤象施惠也施惠之禮修舉於廟中則施惠之政必徧及於境內此可以觀政之謂也坡謂廟中者竟內之象卽朱子云如掃室然掃得小處淨潔大處亦然若有大處開拓不去卽是於小處不曾盡心凡事皆然宜三復之

祭者澤之大者也是故上有大澤則惠必及下顧上先下後耳非上積重而下有凍餒之民也是故上有大澤則民夫人待於下流知惠之必將至也由餕見之矣故曰可以觀政矣

注曰鬼神有祭不獨享之使人餕之恩澤之大者也國君有蓄積不獨食之亦以施惠於竟內也熊氏曰積重重積之而不施也坡謂自夫祭有餕至下故曰祭者教之本也已五節統在此之謂上下之際節下此上三節推說餕禮之詳以盡上文惠下之意此下二節申說忠臣以事其君孝子以事其親卽可以立教忠教孝之本以盡百順之義以總結篇首治人莫急之意

夫祭之爲物大矣其興物備矣順以備者也其教之本與是故君子之教也外則教之以尊其君長內則教之以孝於其親是故明君在上則諸臣服從崇事宗廟社稷則子孫順孝盡其道端其義而教生焉

注曰爲物猶爲禮也興物謂薦百品熊氏曰然祭不惟可以觀政而亦可以立教其爲事甚大矣蓋祭而興物無不備者非徒文具實本於身心之誠敬而順以備之者也是祭中實寓教之意祭非教之本乎以教言之尊君孝親教之大綱也然必上有明君而後諸臣服從乎君上崇祀宗社而後竟內之子孫順孝乎親是必盡道端義於上而忠孝之教始生也坡謂盡其道指上奉之以物四事也端其義指十倫也故鄭注曰倫猶義也

是故君子之事君也必身行之所不安於上則不以使下所惡於下則不以事上非諸人行諸已非教之道也是故君子之教也必由其本順之至也祭其是與故曰祭者教之本也已

熊氏曰此又以事君之事明教生之意必由其本者必由於盡道端義以本之坡謂此君子卽上之明君也上有天子下有竟內故以事上使下言之

夫祭有十倫焉見事鬼神之道焉見君臣之義焉見父子之倫焉見貴賤之等焉見親疏之殺焉見爵賞之施焉見夫婦之別焉見政事之均焉見長幼之序焉見上下之際焉此之謂十倫

注曰倫猶義也

鋪筵設同幾爲依神也詔祝於室而出於祊此交神明之道也

集說曰筵席也幾所馮以爲安者人生則形體異故夫婦之倫在於有別死則精气無間共設一幾故祝辭云以某妃配也依神使神馮依乎此也詔告也祝祝也謂祝以事告屍於室中也出於祊者謂明日繹祭出在廟門外之旁也不知神之所在於彼乎於此乎故曰此交神明之道也

君迎牲而不迎屍別嫌也屍在廟門外則疑於臣在廟中則全於君君在廟門外則疑於君入廟門則全於臣全於子是故不出者明君臣之義也

疏曰在廟中則全於君不云全父者下旣云臣子則知此爲君父也自廟中行禮屍皆答拜然父無答子之禮君有答臣之法故據君言之耳集說曰屍本是臣爲屍而象神則尊之如君父矣然在廟外未入則猶疑是臣也及旣入廟則全其象君父之尊矣君祭固主於尊君父而盡臣子之道然未入廟則猶疑是君也及旣入廟則全爲臣子而事屍無嫌矣若君出門迎屍則疑以君而迎臣故不出者所以別此嫌而明君臣之義也

夫祭之道孫爲王父屍所使爲屍者於祭者子行也父北面而事之所以明子事父之道也此父子之倫也注曰子行猶子列也祭祖則用孫列皆取於同姓之適孫也天子諸侯之祭朝事延屍於戶外是以有北面事尸之禮疏曰主人欲孝敬己父不計己尊而北面事子行則凡爲子者豈得不尊事其父乎是見子事父之道也

屍飲五君洗玉爵獻卿屍飲七以瑤爵獻大夫屍飲九以散爵獻士及羣有司皆以齒明尊卑之等也

疏曰自獻卿以下至羣有司其爵𨿽同皆長者在先故云皆以齒此據備九獻之禮者至主人酳屍故屍飲五也凡祭二獻祼用郁鬯尸祭奠而不飲朝踐二獻饋食二獻及食畢主人酳屍此皆屍飲之故云屍飲五於此時以獻卿獻卿之後主婦酳屍酳屍畢賓長獻屍是屍飲七也乃以瑤爵獻大夫是正九獻禮畢但初二祼不飲故云飲七自此以後長賓長兄弟更爲加爵屍又飲二是並前屍飲九主人乃以散爵獻士及羣有司也此謂上公九獻故以酳尸之一獻爲屍飲五也若侯伯七獻朝踐饋食時各一獻食訖酳屍但飲三也子男五獻食訖酳屍屍飲一

夫祭有昭穆昭穆者所以別父子逺近長幼親疏之序而無亂也是故有事於大廟則羣昭羣穆咸在而不失其倫此之謂親疏之殺也

疏曰祭大廟則眾廟屍主皆來及助祭之人同宗父子皆至則羣昭羣穆咸在若余廟之祭惟有當廟屍主及所出之子孫不得羣昭羣穆咸在也

古者明君爵有徳而祿有功必賜爵祿於大廟示不敢專也故祭之日一獻君降立於阼階之南南鄕所命北面史由君右執防命之再拜稽首受書以歸而捨奠於其廟此爵賞之施也

注曰一獻一酳屍也捨當爲釋聲之誤也非時而祭曰奠疏曰酳尸之前皆承奉鬼神未暇防命此一獻則上文屍飲五君獻卿之時也若天子命羣臣則不因常祭之日特假於廟釋奠告以受君之命也

君捲冕立於阼夫人副褘立於東房夫人薦豆執校執醴授之執鐙屍酢夫人執柄夫人受屍執足夫婦相授受不相襲處酢必易爵明夫婦之別也

疏曰校謂豆之中央直者鐙謂豆下跗夫人薦豆之時此執醴之人以豆授夫人則執鐙夫人受之乃執校也柄者爵爲雀形以尾爲柄也夫婦相授受謂交相致爵之時襲因也其執之物不相因故處

凡爲俎者以骨爲主骨有貴賤殷人貴髀周人貴肩凡前貴於後俎者所以明祭之必有惠也是故貴者取貴骨賤者取賤骨貴者不重賤者不虛示均也惠均則政行政行則事成事成則功立功之所以立者不可不知也俎者所以明惠之必均也善爲政者如此故曰見政事之均焉

注曰凡前貴於後謂脊脇臂臑之屬疏曰殷質貴髀之厚賤肩之薄周文貴肩之顯賤髀之隱前貴於後據周言之

凡賜爵昭爲一穆爲一昭與昭齒穆與穆齒凡羣有司皆以齒此之謂長幼有序

注曰昭穆猶特牲少牢之禮眾兄弟也羣有司猶眾賓下及執事者君賜之爵謂若酬之疏曰爵酒爵也此旅酬時賜助祭者酒眾兄弟子孫等在昭列者則爲一色在穆列者自爲一色各自相旅尊者在前卑者在後若同班列則長者在前少者在後是昭與昭齒穆與穆齒也

夫祭有煇胞翟閽者惠下之道也惟有徳之君爲能行此明足以見之仁足以與之畀之爲言與也能以其餘其下者也煇者甲吏之賤者也胞者肉吏之賤者也翟者樂吏之賤者也閽者守門之賤者也古者不使刑人守門此四守者吏之至賤者也屍又至尊以至尊旣祭之末而不忘至賤而以其餘畀之是故明君在上則竟內之民無凍餒者矣此之謂上下之際

注曰明足以見之見此卑者也仁足以與之與此卑者也煇周禮作韗謂韗磔皮革之官也翟謂教羽舞者也古者不使刑人守門謂夏殷時疏曰周禮墨者使守門故知謂夏殷時際接也至尊與賤者其道接也坡謂十者之序首設幾筵然後迎屍故第二第三次之屍入則獻而獻卿大夫士賓兄弟命爵出祿皆九獻中禮故第四第五第六次之旣獻而後夫婦致爵故第七次之凡受獻則薦俎設於其位故第八次之祭畢旅酬故第九次之自上及下皆有薦脀肉羞故廣言至賤以見惠之均爲第十此下宜接以夫祭有餕至故曰祭者教之本也已五節疑錯簡

凡祭有四時春祭曰礿夏祭曰禘秋祭曰嘗冬祭曰烝注曰謂夏殷時禮也坡謂自此至何以爲民父母矣四節當在夫祭有三重節下

礿禘陽義也嘗烝陰義也禘者陽之盛也嘗者陰之盛也故曰莫重於禘嘗

注曰夏者尊卑著而秋萬物成疏曰陰功成就故爲陰盛

古者於禘也發爵賜服順陽義也於嘗也出田邑發秋政順陰義也故記曰嘗之日發公室示賞也艸艾則墨未發秋政則民弗敢艸也

注曰言爵命屬陽國地屬陰發公室出賞物也艸艾謂艾取艸也秋艸木成可芟艾給爨亨時則始行小刑也疏曰出田邑之時亦有物也故覲禮秋時賜侯氏車馬及篋服方氏曰墨五刑之輕者左氏言賞以春夏刑以秋冬而此言嘗之日發公室者蓋賞𨿽以春夏爲主而亦未始不用刑月令孟夏防薄刑決小罪是也刑𨿽以秋冬爲主亦未始不行賞此所言是也

故曰禘嘗之義大矣治國之本也不可不知也明其義者君也能其事者臣也不明其義君人不全不能其事爲臣不全夫義者所以濟志也諸徳之發也是故其徳盛者其志厚其志厚者其義章其義章者其祭也敬祭敬則竟內之子孫莫敢不敬矣是故君子之祭也必身親涖之有故則使人可也𨿽使人也君不失其義者君明其義故也其徳薄者其志輕疑於其義而求祭使之必敬也弗可得已祭而不敬何以爲民父母矣

注曰濟成也竟內之子孫萬人爲子孫疏曰志厚念親志意深厚也疑於其義謂志意旣輕疑惑於祭祀之義不能盡心致敬也集說曰中庸言明乎郊社之禮禘嘗之義治國如視諸掌濟志成其所欲爲也發徳顯其所當爲也方氏曰大宗伯若王不與祭祀則攝位先儒謂王有故代之行其祭事正謂是矣熊氏曰諸徳仁孝之徳也不失其義謂順時以舉祭也

夫鼎有銘銘者自名也自名以稱揚其先祖之美而明著之後世者也爲先祖者莫不有美焉莫不有惡焉銘之義稱美而不稱惡此孝子孝孫之心也惟賢者能之注曰銘謂書之刻之以識事者也自名謂稱揚其先祖之徳著已名於下方氏曰稱則稱之以言揚則揚其所爲明則使之顯而不晦著則使之見而不隱

銘者論譔其先祖之有徳善功烈勲勞慶賞聲名列於天下而酌之祭器自成其名焉以祀其先祖者也顯揚先祖所以崇孝也身比焉順也明示後世教也

注曰烈業也王功曰勲事功曰勞酌之祭器言斟酌其美傳著於鐘鼎也身比焉謂自著名於下也順也自著名以稱揚先祖之徳孝順之行也教也所以教後世疏曰論謂論說譔則譔錄祀其先祖者預君祫祭也禮功臣旣得銘鼎則得預君大祫也比次也熊氏曰在心爲徳在事爲善自樹爲功烈事上爲

勲勞慶賞岀於上聲名出於人

夫銘者壹稱而上下皆得焉耳矣是故君子之觀於銘也旣美其所稱又美其所爲爲之者眀足以見之仁足以與之知足以利之可謂賢矣賢而勿伐可謂恭矣疏曰上謂光揚先祖下謂成已順行所稱謂先祖也所爲謂己身也坡謂見之者見先祖之善也與之者與先祖以傳名也利之者稱美而不誣則不害先祖之實行矣

故衛孔悝之鼎銘曰六月丁亥公假於大廟公曰叔舅乃祖莊叔左右成公成公乃命莊叔隨難於漢陽卽宮於宗周奔走無射

集說曰孔悝衛大夫周六月夏四月也公衛莊公蒯瞶也假至也至廟禘祭也因祭而賜之銘蓋徳悝之立已故褒顯其先世也異姓大夫而年幼故稱叔舅莊叔悝七世祖孔達也成公爲晉所伐而奔楚故云隨難於漢陽漢楚之川也後𨿽反國又以殺弟叔武晉人執之歸於京師置諸深室故云卽宮於宗周也射厭也

啟右獻公獻公乃命成叔纂乃祖服

疏曰案左傳無孔達之事獻公反國亦非成叔之功集說曰獻公成公之曾孫名衎啟開右助也魯襄

十四年衛孫文子寧惠子逐衛侯衛侯奔齊言莊叔余功流於後世能右助獻公使之亦得反國也成叔莊叔之孫烝鉏也其時成叔事獻公故公命其纂繼爾祖舊所服行之事也

乃考文叔興舊耆欲作率慶士躬卹衛國其勤公家夙夜不解民咸曰休哉公曰叔舅予女銘若纂乃考服應氏曰嗜欲者心志之所存言其先世之忠皆以愛君憂國爲嗜欲文叔孔圉慕尙而能興起之也作率奮起而倡率之也慶卿也古卿慶同音字亦同用故慶雲亦言卿云

悝拜稽首曰對揚以辟之勤大命施於烝彛鼎此衞孔悝之鼎銘也

集說曰對揚至彜鼎十三字止作一句讀言對答揚舉用吾君殷勤之大命施勒於烝祭之彜尊及鼎也

古之君子論譔其先祖之美而明著之後世者也以比其身以重其國家如此

注曰如莊公命孔悝之爲也莊公孔悝𨿽無令徳以終其事於禮是行之非

子孫之守宗廟社稷者其先祖無美而稱之是誣也有善而弗知不明也知而弗傳不仁也此三者君子之所恥也

坡謂無美而稱之知不足以利之也有善不知明不足以見之也知而不傳仁不足以與之也

昔者周公旦有勲勞於天下周公旣沒成王康王追念周公之所以勲勞者而欲尊魯故賜之以重祭外祭則郊社是也內祭則大嘗禘是也夫大嘗禘升歌淸廟下而管象朱幹玉戚以舞大武八佾以舞大夏此天子之樂也康周公故以賜魯也子孫纂之至於令不廢所以明周公之徳而又以重其國也

注曰言此者王室所銘若周公之功朱幹赤盾戚斧也此大武之舞所執也佾猶列也大夏禹樂文舞也執羽籥文武之舞皆八列互言之耳康猶褒大也疏曰此因上說鼎銘明先祖之善故此明周公之勲子孫纂之特重於余國亦光揚之事注云互文者以大夏言舞數則大武亦當有之大武言舞器則大夏亦有故云互

經解第二十六

疏曰鄭云名曰經解者以其記六藝政教之得失也

孔子曰入其國其教可知也

注曰觀其風俗則知其所以教

其爲人也溫柔惇厚詩教也疏通知遠書教也廣博易良樂教也絜靜精微易教也恭儉莊敬禮教也屬辭比事春秋教也故詩之失愚書之失誣樂之失奢易之失賊禮之失煩春秋之失亂

熊氏曰溫柔不剛躁也惇厚不浮薄也疏通豁達也知逺明久逺之事也廣博量宏也易良情和也失愚淳厚者未必深察情僞也失誣通達者未必篤確誠實也失奢寛厚者未必嚴立繩簡也失賊索隱害道也失煩循規蹈矩則泛濫於儀文而亡其體也坡謂絜靜不專著一事精微不遺一理也朱子言易如鏡相似是也失煩如居敬而不行簡者屬合也合其辭而不異則無別意一有異則意須別比次也次其事而相類則無他義一不類則義有他故程子曰不可事事各求異義但一字有異或上下文異則義須別此屬辭比事之眞解而治春秋之要道也亂者其辭其事非必有異而此錯綜其義例則亂也見學春秋者多坐此曰此言人也非言經也曰經如是人學之則立言制行亦如是何以異哉

其爲人也溫柔惇厚而不愚則深於詩者也疏通知逺而不誣則深於書者也廣博易良而不奢則深於樂者也絜靜精微而不賊則深於易者也恭儉莊敬而不煩則深於禮者也屬辭比事而不亂則深於春秋者也疏曰此一經言以詩化民𨿽用惇厚能以義節之使民𨿽惇厚不至於愚則是在上深達於詩之理能以詩教民也以下諸經放此坡謂夫子之言止此蓋記者欲言禮之可以正國而先引夫子枚論六經之教以冠篇首如考工記開章統言六職以起百工之事文法正與此同

天子者與天地參故徳配天地兼利萬物與日月並明明照四海而不遺微小其在朝廷則道仁聖禮義之序燕處則聽雅頌之音行步則有環佩之聲升車則有鸞和之音居處有禮進退有度百官得其宜萬事得其序詩云淑人君子其儀不忒其儀不忒正是四國此之謂也

注曰道猶言也環佩佩環佩玉也所以爲行節也鸞和皆鈴也所以爲車行節也韓詩內傳曰鸞在衡和在軾前升車則馬動馬動則鸞鳴鸞鳴則和應熊氏曰天子徳配天地明並日月所以然者以養之有素耳故在朝廷則講議仁聖禮義之次序燕處則聽雅頌之音心中斯須不和不樂則鄙詐入故行步有環佩以節之升車有鸞和以和之外貌斯須不莊不敬則慢易入故居處有禮進退有度夫自朝廷以至進退則無餘地自仁聖以至禮度則無餘功所養之密如此由是用人行政無不善而百官宜萬事序矣坡謂此節言王者以禮自治自此以至終篇皆記

者之言也

發號出令而民說謂之和上下相親謂之仁民不求其所欲而得之謂之信除去天地之害謂之義義與信和與仁霸王之器也有治民之意而無其器則不成疏曰若擊壤歌耕田而食鑿井而飲帝有何力是不求其所欲也天不言而四時行是信若四時故云謂之信也天地害者水旱疫癘之等及天地之內有惡事害人皆是坡謂此節言以禮治世古者天子而下則有二伯方牧霸王之器猶言天子諸侯治世之法耳乃以爲王霸並言非夫子之言宋元末儒不求意義而輕摘妄罵何處來也

禮之於正國也猶衡之於輕重也繩墨之於曲直也規矩之於方圜也故衡誠懸不可欺以輕重繩墨誠陳不可欺以曲直規矩誠設不可欺以方圜君子審禮不可誣以姦詐

疏曰此贊明禮事之重治國之急坡謂上言禮爲人君所操持以治世之器故遂以器諭之以見其卽國之繩墨規矩君子所當審定而布之也

是故隆禮由禮謂之有方之士不隆禮不由禮謂之無方之民敬讓之道也故以奉宗廟則敬以入朝廷則貴賤有位以處室家則父子親兄弟和以處鄕裏則長幼有序孔子曰安上治民莫善於禮此之謂也

吳氏曰上爲下之所敬讓而居上者不危不危則安矣民知君之當敬讓而爲民者不亂不亂則治矣熊氏曰隆禮崇以心也由禮行以身也敬則謹恪以收斂於內讓則退遜以應接於外坡謂隆禮由禮如木從繩而正者故謂之有方之士不隆禮由禮或徑情或狡獪不可以常法律者謂之無方之民卽姦詐也蓋禮者敬讓之道非可以僞爲者隆之由之故以奉宗廟以下其效無往不善而君子所以正國使無姦詐者此也引夫子之言以證霸王有其器則成之意

故朝覲之禮所以明君臣之義也聘問之禮所以使諸侯相尊敬也喪祭之禮所以明臣子之恩也鄕飲酒之禮所以明長幼之序也昏姻之禮所以明男女之別也夫禮禁亂之所由生猶坊止水之所自來也故以舊坊爲無所用而壞之者必有水敗以舊禮爲無所用而去之者必有亂患

注曰壻曰昏婦曰姻方氏曰君臣之亂生於無義故以朝覲之禮禁之諸侯之亂生於不和故以聘問之禮禁之臣子之亂生於無恩故以喪祭之禮禁之以至鄕飲之施於長幼昏姻之施於男女其義亦若是而已坡謂自此至末承上以奉宗廟以入朝廷以處室家以處鄕裏反覆推本見當隆之由之此節禁亂猶通上下言之下節教化則專責君子之當愼禮以爲正國之要也舊之義深矣子孫不念祖宗繼體不念開創否則侮厥父母曰昔之人無聞知此周公之所大患也

故昏姻之禮廢則夫婦之道苦而淫辟之罪多矣鄕飲酒之禮廢則長幼之序失而爭鬭之獄繁矣喪祭之禮廢則臣子之恩薄而倍死忘生者眾矣聘覲之禮廢則君臣之位失諸侯之行惡而倍畔侵陵之敗起矣故禮之教化也微其止邪也於未形使人日徙善遠罪而不自知也是以先王隆之也易曰君子愼終差若豪釐繆以千里此之謂也

注曰苦謂不至不答之屬疏曰教化也微言禮之教人事微之時豫教化之熊氏曰此之謂也言先王愼人之始卽君子愼已之始之謂也

禮記述注卷二十一﹤經部﹐禮類﹐禮記之屬﹐禮記述注﹥

欽定四庫全書

禮記述注卷二十二

安溪李光坡撰

哀公問第二十七

哀公問於孔子曰大禮何如君子之言禮何其尊也孔子曰丘也小人不足以知禮君曰否吾子言之也集說曰哀公魯君名蔣大禮謂禮之大者何其尊言稱揚之甚

孔子曰丘聞之民之所由生禮爲大非禮無以節事天地之神也非禮無以辧君臣上下長幼之位也非禮無以別男女父子兄弟之親昏姻防數之交也君子以此之爲尊敬然

注曰君子以此之爲尊敬然言君子以此故尊禮馬氏曰節者事天地之神各以其位各以其時皆有禮以節之也

然後以其所能教百姓不廢其防節

疏曰君子旣知所生由禮故尊而學之學之旣能廻持此能以教百姓也熊氏曰天地君臣男女令行禮各有時則防不廢行禮各有儀則節不廢

有成事然後治其雕鏤文章黼黻以嗣

注曰上事行於民有成功乃後續以治文飾以爲尊卑之差集說曰雕鏤祭器之飾文章黻黻祭服之飾也

其順之然後言其喪算備其鼎俎設其豕臘修其宗廟嵗時以敬祭祀以序宗族卽安其居節醜其衣服卑其宮室車不雕幾器不刻鏤食不貳味以與民同利昔之君子之行禮者如此

注云言語也算數也卽就也醜類也幾附纒之也言君子旣尊禮民以爲順乃後語以喪祭之禮就安其居處正以衣服教之節儉與之同利者上下俱足也疏曰算數也喪算喪紀節數也就安其居謂隨其

風俗山川溪谷之異而安之不使山者居川渚者居中原是也節正也節醜衣服正其民衣服使得其類也衣服異宜器械異制是也卑其宮室不峻宇雕墻也幾沂鄂也謂不雕鏤使有沂鄂也與民同利者非惟教民如此而君亦不奢飾與百姓同其利潤也

公曰今之君子胡莫之行也孔子曰今之君子好實無厭淫徳不倦荒怠敖慢固民是盡午其眾以伐有道求得當欲不以其所昔之用民者由前今之用民者由後今之君子莫爲禮也

集說曰實貨財也淫徳放蕩之行也固如固獲之固言取之力也盡謂竭其所有也午與迕同午其眾違逆眾心也求得當欲言不過求以稱其私欲而已不以其所不問其理之所在也由前由古之道由後由今之道也坡謂自貨實無厭以下皆死亡之道也反而觀之則民之由生斷可識矣

孔子侍坐於哀公哀公曰敢問人道誰爲大孔子愀然作色而對曰君之及此言也百姓之徳也固臣敢無辭而對人道政爲大

集說曰愀然悚動之貌作色變色也百姓之徳猶言百姓之幸也敢無辭猶言豈敢無辭

公曰敢問何謂爲政孔子對曰政者正也君爲正則百姓從政矣君之所爲百姓之所從也君所不爲百姓何從公曰敢問爲政如之何孔子對曰夫婦別父子親君臣嚴三者正則庶物從之矣

集說曰夫婦父子君臣三綱也庶物眾事也

公曰寡人𨿽無似也願聞所以行三言之道可得聞乎注曰無似猶言不肖

孔子對曰古之爲政愛人爲大所以治愛人禮爲大所以治禮敬爲大敬之至矣大昏爲大大昏至矣大昏旣至冕而親迎親之也親之也者親之也是故君子興敬爲親捨敬是遺親也弗愛不親弗敬不正愛與敬其政之本與

方氏曰夫婦有內外之位故曰別父子有慈孝之恩故曰親君臣有上下之分故曰嚴易曰有夫婦然後有父子有父子然後有君臣故先後之序如此三者之正一以夫婦爲之本故後言大昏爲大也政在養人故古之爲政愛人爲大然而愛之無節則墨氏之兼愛矣安能無亂乎故曰所以治愛人禮爲大禮止於敬而已故曰所以治禮敬爲大禮以敬爲主而大昏又爲至焉故曰敬之至矣大昏爲大大昏旣爲敬之至故𨿽天子諸侯之尊亦必冕而親迎也已親其人乃所以使人之親已故曰親之也者親之也冕而親迎本敬也必如是而後謂之親之可見興舉是敬則爲親愛捨此敬則爲遺棄親愛也弗愛則無以相合而其情疏故不親弗敬則無以相別而其情防故不正愛敬之道其始本於閨門之內及擴而充之其愛至於不敢惡於人其敬至於不敢慢於人而徳教加於百姓刑於四海故曰愛與敬其政之本與

公曰寡人願有言然冕而親迎不已重乎孔子愀然作色而對曰合二姓之好以繼先聖之後以爲天地宗廟社稷之主君何謂已重乎公曰寡人固不固焉得聞此言也寡人欲問不得其辭請少進

疏曰昏禮迎婦公羊說自天子至庶人皆親迎左氏說天子至尊無敵故無親迎之禮諸侯有故若疾病則使上卿迎上公臨之集說曰寡人固自言其固陋也不固焉得聞此言者言若不固陋則不以此爲問安得聞此言乎請少進者幸孔子更略有以進教我也石梁王氏曰並言天地非止諸侯之禮也

孔子曰天地不合萬物不生大昏萬世之嗣也君何謂已重焉孔子遂言曰內以治宗廟之禮足以配天地之神明出以治直言之禮足以立上下之敬物恥足以振之國恥足以興之爲政先禮禮其政之本與

注曰直猶正也正言謂出政教也政教有夫婦之禮焉昏義曰天子聽外治後聽內職熊氏曰祖宗者魂气歸天形魄歸地是天地間之神明也大昏旣成有夫婦以主宗廟之祭足以配享祖考之神明而消怨恫有夫婦以明男教女順足以振諸臣之肅敬而杜陵夷由是三綱旣正而庶物從之事之廢墜可恥者足以振之而革故鼎新國之衰弱可恥者足以興之而威內捍外凡此皆爲政之事而始於昏禮然則昏禮其政之根本與

孔子遂言曰昔三代明王之政必敬其妻子也有道妻也者親之主也敢不敬與子也者親之後也敢不敬與君子無不敬也敬身爲大身也者親之枝也敢不敬與不能敬其身是傷其親傷其親是傷其本枝從而亡三者百姓之象也身以及身子以及子妃以及妃君行此三者則愾乎天下矣大王之道也如此則國家順矣集說曰敬吾身以及百姓之身敬吾子以及百姓之子敬吾妻以及百姓之妻愾猶至也大王愛民之君也嘗言不以養人者害人故曰大王之道也熊氏曰無不敬言妻子皆敬也三者百姓之象言身妻子百姓皆有是吾之妻子與身乃民間妻子與身之象也坡謂公子荊之母嬖哀公不用釁夏之言卒立爲

夫人以荊爲太子國人始惡之此事在二十四年孔子已歿矣或是子先覺其微而警之或時已嬖而子譏之皆不可考然可見其切中而哀公失國之所由聖人之因病發藥信而有徴矣

公曰敢問何謂敬身孔子對曰君子過言則民作辭過動則民作則君子言不過辭動不過則百姓不命而敬恭如是則能敬其身能敬其身則能成其親矣

集說曰在上者言𨿽過民猶以爲辭辭者言之成文者也動𨿽過民猶以爲則則者動之成法者也此所以君子之言動不敢有過俱無過則民不待命令之及而自知敬其上矣民皆敬上則君之身不爲人所辱方謂之能敬身成其親者不使親名爲人所毀也

公曰敢問何謂成親孔子對曰君子也者人之成名也百姓歸之名謂之君子之子是使其親爲君子也是爲成其親之名也已孔子遂言曰古之爲政愛人爲大不能愛人不能有其身不能有其身不能安土不能安土不能樂天不能樂天不能成其身

疏曰不能愛人人則害之故不能保有其身避其禍害流移失業是不能安土身旣失業不知已過所招乃更怨天是不能樂天也不能樂天不自知其罪將謂天之濫罰罪惡之事無所不爲是不能成其身坡謂此申上身以及身三句蓋能敬身則能愛人之身能愛人之身則愈可以成身以見成已成物非二道也

公曰敢問何謂成身孔子對曰不過乎物

應氏曰物者實然之理也性分之內萬物皆備仁人孝子不過乎物者卽其身之所履皆在義理之內而不過焉猶大學之止於仁止於孝也違則過之止則不過矣物有定理理有定體𨿽聖賢豈加毫末於此哉亦盡其當然而止耳

公曰敢問君子何貴乎天道也孔子對曰貴其不已如日月東西相從而不已也是天道也不閉其久是天道也無爲而物成是天道也已成而明是天道也

注曰不閉其久通其政教不可以倦集說曰日月相從不已繼明照於四方也不閉其久窮則變變則通也無爲而成不言而信不怒而威也已成而明爲法於天下可傳於後世也熊氏曰貴謂不過也實理在我莫非天所賦子故曰天道哀公聞不過乎物之言乃知物爲天道矣故又問君子何爲而貴之夫子對以貴其至誠不息如日月以下皆推言不已之意

公曰寡人憃愚防煩子志之心也

注曰志讀爲識識知也防煩者言不能明理此事子之心所知也欲其要言使易行

孔子蹴然避席而對曰仁人不過乎物孝子不過乎物是故仁人之事親也如事天事天如事親是故孝子成身公曰寡人旣聞此言也無如後罪何孔子對曰君之及此言也是臣之福也

疏曰言仁人事親以敬如以事天相似敬親與敬天同也事天以孝愛如人事親孝愛相似愛天與愛親同也稱仁人則孝子也據其愛則稱仁人據其事親則稱孝子內則孝敬於父母外則孝敬於天地其間無所不行孝敬故云孝子成身也坡謂此聖人遺言也觀其下手工夫言行不過而已不過者不過乎物也何以能不過純其仁孝之心而已此西銘之宗祖

仲尼燕居第二十八

疏曰鄭云善其不倦燕居猶使三子侍言及於禮退朝而處曰燕居

仲尼燕居子張子貢言遊侍縱言至於禮子曰居女三人者吾語女禮使女以禮周流無不徧也子貢越席而對曰敢問何如子曰敬而不中禮謂之野恭而不中禮謂之給勇而不中禮謂之逆子曰給奪慈仁

集說曰縱言泛言諸事也周流無不徧者隨遇而施無不中節也敬以心言恭以容言禮𨿽以敬恭爲主然違於節文則有三者之獘給者足恭便佞之貌逆者悖戾爭鬭之事夫子嘗言恭而無禮則勞勇而無禮則亂給則勞逆則亂矣夫子於三者之獘獨言給之爲害何也蓋野與逆二者猶是直情徑行而然使中於禮則無此患矣惟足恭便給之人是曲意徇物致飾於外務以悅人貌𨿽類於慈仁而本心之徳則亡矣故謂之奪慈仁謂巧言令色鮮矣仁而恥乎足恭正此意也

子曰師爾過而商也不及子產猶眾人之母也能食之不能教也子貢越席而對曰敢問將何以爲此中者也子曰禮乎禮夫禮所以制中也

注曰言子產慈仁多不矜莊又與子張相反禮乎禮惟有禮也

子貢退言遊進曰敢問禮也者領惡而全好者與子曰然然則何如子曰郊社之義所以仁鬼神也嘗禘之禮所以仁昭穆也饋奠之禮所以仁死喪也射鄕之禮所以仁鄕黨也食饗之禮所以仁賓客也

注曰領猶治也好善也仁猶存也凡存此者所以全善之道也郊社嘗禘饋奠存死之善者也射鄕食饗存生之善者也郊有後稷社有句龍疏曰領惡全好治去惡事而畱全善事也仁謂仁恩相存念也郊社五者皆是存畱死生事之善者善事旣全則惡事除去也坡謂注疏訓說正當胍絡分明眞解經之體也如陳氏所引欲深反淺欲切反泛朱子嘗言方觀大學卽說向中庸上彼此迷暗互相連累又言胡氏踢著腳趾卽是仁蓋當時已患此矣捲內如此多有不敢悉信因附說於此

子曰明乎郊社之義嘗禘之禮治國其如指諸掌而已乎

集說曰明乎郊社之義則事天如事親明乎嘗禘之禮則事親如事天仁人孝子明於此故能推民胞物與之心而天下國家有不難治者矣

是故以之居處有禮故長幼辧也以之閨門之內有禮故三族和也以之朝廷有禮故官爵序也以之田獵有禮故戎事閒也以之軍旅有禮故武功成也

集說曰三族父子孫也上文言郊社以下五者此又言居處以下五事皆所以明禮之無乎不在也熊氏曰戎事閒是預熟其攻伐擊刺之節軍旅有禮者進退有度左右有局

是故宮室得其度量鼎得其象味得其時樂得其節車得其式鬼神得其饗喪紀得其哀辧說得其黨官得其體政事得其施加於身而措於前凡眾之動得其宜注曰凡言得者得法於禮也量豆區斗斛也味酸苦之屬也辧禮之說謂禮樂之官教學者黨類也疏曰度謂髙下大小象謂法象言量鼎各得其制依禮之法象易云以制器者尙其象時謂春酸夏苦之屬節謂樂曲之節辧說得其黨言分辧論說詩書禮樂之等各得其黨類不乖事之義理加於身二句合結用禮之功也眾謂萬事也方氏曰陽而不散陰而不宻剛气不怒柔气不攝所謂樂得其節也車得其式者六等之數作車之式也五路之用乘車之式也鬼神得其享者若天神皆降地秪皆出人鬼皆格可得而禮是矣喪紀得其哀者或發於容體或發於聲音或發於言語飲食或發於居處衣服而各得其哀也官得其體若天官掌邦治地官掌邦教之類政事得其施若施典於邦國施則於都鄙施法於官府之類坡謂自郊社之義至此皆用禮而好是所當全者宮室得其度以下語若無序似記者之未工也

子曰禮者何也卽事之治也君子有其事必有其治治國而無禮譬猶瞽之無相與倀倀乎其何之譬如終夜有求於幽室之中非燭何見若無禮則手足無所措耳目無所加進退揖讓無所制是故以之居處長幼失其別閨門三族失其和朝廷官爵失其序田獵戎事失其防軍旅武功失其制宮室失其度量鼎失其象味失其時樂失其節車失其式鬼神失其饗喪紀失其哀辧說失其黨官失其體政事失其施加於身而錯於前凡眾之動失其宜如此則無以祖洽於眾也

注曰凡言失者無禮故也防謀也祖始也洽合也言失禮無以爲眾倡始無以合和眾熊氏曰倀倀無定向貌防講武教戰之謀制全師克敵之法坡謂此失禮而惡是所當領者

子曰愼聽之女三人者吾語女禮猶有九焉大饗有四焉苟知此矣𨿽在畎畆之中事之聖人已兩君相見揖讓而入門入門而縣興揖讓而升堂升堂而樂闋下管象武夏籥序興陳其薦俎序其禮樂備其百官如此而後君子知仁焉行中防還中矩和鸞中采齊客出以雍徹以振羽是故君子無物而不在禮矣入門而金作示情也升歌淸廟示徳也下而管象示事也是故古之君子不必親相與言也以禮樂相示而已

注曰大饗謂饗諸侯來朝者也四者謂金再作升歌淸廟下管象縣興金作也金再作者獻主君又作也下謂堂下也象武武舞也夏籥文舞也序更也堂下吹管舞文武之樂更起也疏曰縣興者謂鐘磬興而動作也樂闋者主賓升堂主人獻賓賓卒爵而樂闋一也賓酢主君而縣興主君飲畢而樂闋二也升歌淸廟三也下管象武四也但此下管象武之上少升歌淸廟之一句行中防至徹以振羽者是四禮之外加有此五事總爲九也行中防者謂曲行五也還中矩者謂方行六也和鸞中采齊者謂出門迎賓之時七也客出之時歌雍詩以送之八也振羽卽振鷺詩禮畢徹器之時歌之九也金性內明象人情主人獻賓而金作是示賓以恩情賓酢主人而金作是示主人以敬情示徳者淸廟頌文王之徳事王業之大事也熊氏曰知仁者知主君親厚相愛之心也示徳示賓主修徳相讓也示事示賓主修明政刑而有師事也坡謂九節王氏盧氏各自爲分又皆與鄭別妄意折衷則入門一也升堂二也升堂樂闋三也升歌下管四也陳其薦俎三句五也行中防二者六也和鸞中采齊七也客出以雍八也徹以振羽九也各以一節之條貫分之若樂闋乃賓主相獻之一節行旋乃舉步之一節而皆分爲二又不計陳其薦俎三者不能無疑故敢合三家而竊正之

子曰禮也者理也樂也者節也君子無理不動無節不作不能詩於禮繆不能樂於禮素薄於徳於禮虛注曰繆誤也素猶質也歌詩所以通禮意也作樂所以同成禮文也崇徳所以實禮行也疏曰前經大饗有禮樂之事故此經申明禮樂之義詩能通達情意得則行禮審正若不能詩則情意隔絕於禮錯繆樂有音聲綴兆干戚文飾於禮若不能習樂則於禮朴素內心厚於其徳則外充實若內心淺薄於徳則於外禮空虛言徳是百行之本樂是禮中之別故明禮須詩樂及徳乃爲善也集說曰樂記言樂者天地之和也禮者天地之序也此言禮者理也樂者節也蓋禮得其理則有序而不亂樂得其節則𨿽和而不流君子無理不動防其亂也無節不作防其流也

子曰制度在禮文爲在禮行之其在人乎子貢越席而對曰敢問防其窮與子曰古之人與古之人也達於禮而不達於樂謂之素達於樂而不達於禮謂之偏夫防達於樂而不達於禮是以傳於此名也古之人也疏曰言防禮樂兼有但樂優於禮非是不能行禮但不特通達非謂全不知於禮爲困窮也故虞書舜命伯夷典朕三禮伯夷讓防是防知禮也古之人與言與今人別也古之人也更重美防馬氏曰簠簋俎豆所謂制度也升降上下所謂文爲也坡謂疏引尙書至確恐此記有所未盡

子張問政子曰師乎前吾語女乎君子明於禮樂舉而錯之而已

集說曰前吾語女謂昔者已嘗告汝矣舉而錯之謂舉禮樂之道而施之政事也

子張復問子曰師爾以爲必鋪幾筵升降酌獻酬酢然後謂之禮乎爾以爲必行綴兆興羽籥作鐘鼓然後謂之樂乎言而履之禮也行而樂之樂也君子力此二者以南靣而立夫是以天下太平也諸侯朝萬物服體而百官莫敢不承事矣

疏曰力謂勉力也二者禮樂之事集說曰萬物服體謂萬事皆從其理坡謂言者言禮也行者行禮也此記亦似未盡蓋不言何言何行而僅云言行則惡亦有言行也中庸言庸言庸行比此便別

禮之所興眾之所治也禮之所廢眾之所亂也目巧之室則有奧阼席則有上下車則有左右行則有隨立則有序古之義也

注曰眾之所治眾之所以治也眾之所亂眾之所以亂也目巧謂但用巧目善意作室不由法度猶有奧阼賓主之處也自目巧以下古今常事不可廢攺也集說曰室之有奧所以爲尊者所處堂之有阼所

以爲主人之位也席或以南方爲上或以西方爲上詳見曲禮車之尊位在左父之齒隨行貴賤長幼各有所立之位此皆古聖人制禮之義也熊氏曰承上文而言吾身之禮樂固足以致太平而禮樂之文亦不可無故以禮文興廢爲治亂所從言之坡謂自目巧以下言眾之所治也

室而無奧阼則亂於堂室也席而無上下則亂於席上也車而無左右則亂於車也行而無隨則亂於塗也立而無序則亂於位也

坡謂此節言禮之所廢眾之所亂也

昔聖帝明王諸侯辧貴賤長幼逺近男女外內莫敢相逾越皆由此塗出也三子者旣得聞此言也於夫子昭然若發蒙矣

集說曰貴賤以爵言長幼以齒言逺近以親疏言男女以同異言外內以位序言也方氏曰發蒙者若目不明爲人所發而有所見也坡謂此塗卽指奧阼之等蓋禮無過於此者

孔子閒居第二十九

疏曰善其無倦而不衰退燕避人曰閒

孔子閒居子夏侍子夏曰敢問詩云凱弟君子民之父母何如斯可謂民之父母矣孔子曰夫民之父母乎必達於禮樂之原以致五至而行三無以橫於天下四方有敗必先知之此之謂民之父母矣

集說曰詩大雅泂酌之篇凱樂也弟易也橫者廣被之意言三無五至之道廣被於天下也四方將有禍之釁而必能先知者以其切於憂民是以能審治亂之幾也

子夏曰民之父母旣得而聞之矣敢問何謂五至孔子曰志之所至詩亦至焉詩之所至禮亦至焉禮之所至樂亦至焉樂之所至哀亦至焉哀樂相生是故正明目而視之不可得而見也傾耳而聽之不可得而聞也志气塞乎天地此之謂五至

注曰凡言至者至於民也志謂恩意也言君恩意至於民則其詩亦至也詩謂好惡之情也自此以下皆謂民之父母者善推其所有以與民共之人耳不能聞目不能見行之在胸心也熊氏曰愛人之心誠切則形於詠歌莫非慈祥極至之言故詩至焉旣發於言則施之於事者必實而品節立軌物彰自可範民於有序而禮至矣禮至則政教不乖乎事理人情而至和洋溢故樂至焉樂至則樂民之深者自憂民之害無所不用其極故哀至焉然樂民之樂者民亦樂其樂哀民之哀者民亦哀其哀是上下之哀樂相生也五至之事如此然所以謂之至者何五者無形與聲惟是愛民之心存焉矣目正視則明全此時功化未形之法制𨿽正視不可見耳傾聽則聰審未宣之誥誡𨿽傾聽不可聞而志之存乎心气之見乎詩皆形之爲禮樂之具發之爲哀樂之情充滿於天地周徧於有形有聲之處此之謂五至也

子夏曰五至旣得而聞之矣敢問何謂三無孔子曰無聲之樂無體之禮無服之喪此之謂三無子夏曰三無旣得略而聞之矣敢問何詩近之孔子曰夙夜基命宥宻無聲之樂也威儀逮逮不可選也無體之禮也凡民有喪匍匐救之無服之喪也

集說曰夙早也基始也宥寛也宻寧也周頌昊天有成命篇言文王武王夙夜憂勤以肇基天命惟務行寛靜之政以安民夫政寛靜則無乖戾故以諭無聲之樂也逮逮詩作棣棣盛也選擇也邶風柏舟之篇言仁人威儀之盛自有常度不容有所選擇初不待因物以行禮而後可見故以諭無體之禮也手行爲匍伏地爲匐邶風谷風之篇言凡人有死喪之禍必汲汲然往救助之此非爲有服屬之親特周救其急耳故以諭無服之喪也

子夏曰言則大矣美矣盛矣言盡於此而已乎孔子曰何爲其然也君子之服之也猶有五起焉

疏曰服習也言君子習此三無猶有五種起發其義

子夏曰何如孔子曰無聲之樂气志不違無體之禮威儀遲遲無服之喪內恕孔悲無聲之樂气志旣得無體之禮威儀翼翼無服之喪施及四國無聲之樂志气旣從無體之禮上下和同無服之喪以畜萬邦無聲之樂日聞四方無體之禮日就月將無服之喪純徳孔明無聲之樂气志旣起無體之禮施及四海無服之喪施於孫子

熊氏曰君子行此無聲之樂始而欲平躁釋使气志皆和而無乖違不違則此心之和常存故曰得旣得則涵泳從容太和在我故曰從如此則名譽著聞故曰日聞日聞不已則气志之在我者必將益勵其和方興未艾蓋旣享天下之名必思保天下之治也無體之禮而威儀舒徐而遲遲然遲恐失之怠故繼之以肅敬而翼翼惟威儀得中則事上接下皆無所乖戾故曰和同愈久愈大故曰日就月將愈大則及於四海之逺矣無服之喪始而內存仁愛非內恕孔悲乎仁者愛人故繼之以施及四國由是愈推愈廣合天下皆在容保中故畜萬邦此徳之畜萬邦者至純無間豈不孔明乎孔明者不息也息則昧矣不息則悠逺故施於孫子

子夏曰三王之徳參於天地敢問何如斯可謂參於天地矣孔子曰奉三無私以勞天下子夏曰敢問何謂三無私孔子曰天無私覆地無私載日月無私照奉斯三者以勞天下此之謂三無私其在詩曰帝命不違至於湯齊湯降不遲聖敬日齊昭假遲遲上帝是祗帝命式於九圍是湯之徳也

集說曰三王之徳參於天地蓋古語故子夏舉以爲問詩商頌長髮之篇孔子引之以證湯無私之徳則禹及文武可例矣嚴氏曰商自契以來天命所向未嘗去之然至湯而後與天齊謂王業至此而成天命至此而集天人適相符合也湯之謙抑所以自降下者甚敏而不遲故聖敬之徳日以躋升也徳日新又日新是聖敬日躋之盛卽文王之純亦不已也其昭格於天遲遲甚緩言湯無心於得天也無所覬幸一惟上帝之敬其誠專一然天自命之以爲法於天下使爲王也

天有四時春秋冬夏風雨霜露無非教也地載神气神气風霆風霆流形庶物露生無非教也

熊氏曰此言天地之無私也天以气運於上春秋執生殺之機冬夏極陰陽之用風雨之發生霜露之肅殺無非天道至公之教也地順承天變化之神與陰陽之气但見神气散而爲風薄而爲霆風行而植物之甲者拆霆震而動物之蟄者蘓是風霆流行而成形斯庶物呈生而可見無非地道至公之教也教者因物付物而曲成之有不令而行不言而諭之化也

淸明在躬气志如神耆欲將至有開必先天降時雨山川出云其在詩曰嵩髙維嶽峻極於天維嶽降神生甫及申維申及甫爲周之翰四國於蕃四方於宣此文王之徳也

注曰淸明在躬气志如神謂聖人也耆欲將至謂其王天下之期將至也神有以開之必先爲之生賢知之輔佐若天將降時雨山川爲之先出云矣峻髙大也翰幹也言周道將興五嶽爲之生賢輔佐仲山甫及申伯爲周之幹臣天下之蕃衛宣徳於四方以成其王功此文武之徳也是文王武王奉天地無私之徳也此宣王詩也文武之時其徳如此而詩無以言之取類以明之程子曰淸明在躬气志如神貴熟藍田呂氏曰孟子雲中天下而立定四海之民君子樂之所謂耆欲

三代之王也必先其令聞詩云明明天子令聞不已三代之徳也

疏曰必先其令聞者所以王天下者必父祖未王之前先有令聞也詩大雅江漢之篇記者之意謂三代之王也父祖及身令聞不休已故云三代之徳也子夏問三王孔子惟云湯與文武不稱夏者以夏承禹後爲天下治水過門不入無私事明但殷周以戰爭而取天下恐其有私故特舉湯與文武也

弛其文徳協此四國大王之徳也子夏蹶然而起負墻而立曰弟子敢不承乎

注曰弛施也協和也大王文王之祖周道將興始有令聞承奉承不失隊也起負墻者所問竟辟後來者應氏曰嵩髙生賢本於文武徳洽四國始於大王

其積累豈一日哉

禮記述注卷二十二

欽定四庫全書

禮記述注卷二十三

安溪李光坡撰

坊記第三十

疏曰鄭云名坊記者以其記六藝之義所以坊人之失也

子言之君子之道譬則坊與坊民之所不足者也大爲之坊民猶逾之故君子禮以坊徳刑以防淫命以防欲疏曰此篇凡三十九章此下三十八章悉言子云惟此章稱子言之者以是諸章之首一篇總要故重之集說曰辟讀爲譬坊與防同言君子以道防民之失猶以堤防遏水之流也應氏曰性之善爲徳禮以防之而養其源情之蕩爲淫刑以防之而遏其流民之欲無窮聖人有命之說焉使知命出於天各有分限而人力莫施以是防之則覬覦者塞羨慕者止而欲不得肆矣坡謂注云命謂教令可兼說蓋君命卽天命也

子云小人貧斯約富斯驕約斯盜驕斯亂禮者因人之情而爲之節文以爲民坊者也故聖人之制富貴也使民富不足以驕貧不至於約貴不慊於上故亂益亡注曰此節文者謂農有田裏之差士有爵命之級慊恨不滿之貌也疏曰制富者居室丈尺俎豆衣服之事須有法度不足至驕也制貧者農田百畆桑麻自贍比閭相賙不令至於約也貴者制其祿秩隨功爵而施則貴臣無復恨君祿爵薄於已也熊氏曰小人無道以安貧故气慊而約無徳以守富故气盈而驕約則覬覦心生故盜驕則犯上心生故亂此皆人之情也禮者因人情之過不及而爲之節文以爲民坊也

子云貧而好樂富而好禮眾而以寧者天下其幾矣詩云民之貪亂寧爲荼毒故制國不過千乘都城不過百雉家富不過百乘以此坊民諸侯猶有畔者

注曰寧安也大族眾家恆多作亂古者方十里其中六十四井出兵車一乘此兵賦之法也成國之賦千乘雉度名也髙一丈長三丈爲雉百雉爲長三百丈方五百步子男之城方五里百雉者此謂大都三國之一熊氏曰詩大雅桑柔之篇引之以明民爲荼毒則貧必不好樂富必不好禮眾必不肯自寧也坡謂民豈不知亂之能荼毒人乎然其貪亂也寧爲所荼毒而不卹此形民喜亂之心最爲眞至解者似少失之

子云夫禮者所以章疑別微以爲民坊者也故貴賤有等衣服有別朝廷有位則民有所讓

集說曰疑者惑而未決微者隱而不明惟禮足以章明之分別之也熊氏曰貴賤上下之等衣服隆殺之別朝廷尊卑之位其間毫髮不可僭差之際正人之易惑事之難明者

子雲天無二日土無二王家無二主尊無二上示民有君臣之別也春秋不稱楚越之王防禮君不稱天大夫不稱君恐民之惑也詩云相彼盍旦尙猶患之

注曰楚越之君僭號稱王不稱其防謂不書葬也春秋傳曰吳楚之君不書葬辟其僭號也臣者天君稱天子爲天王稱諸侯不言天公辟王也大夫有臣者稱之曰主不言君辟諸侯也此者皆爲使民疑惑不知孰者尊也盍旦夜鳴求旦之鳥也求不可得也人猶惡其欲反晝夜而亂晦明況於臣之僭君求不可得之類亂上下惑眾也

子云君不與同姓同車與異姓同車不同服示民不嫌也以此坊民民猶得同姓以弒其君

注曰同姓者謂先王先公子孫有繼及之道者也其非此則無嫌也僕右恆朝服君則各以時事惟在軍同服於

子云君子辭貴不辭賤辭富不辭貧則亂益亡故君子與其使食浮於人也寧使人浮於食

注曰食謂祿也在上曰浮祿勝已則近貪已勝祿則近防熊氏曰貴賤謂爵之尊卑貧富謂祿之厚薄亂爭奪也

子云觴酒豆肉讓而受惡民猶犯齒衽席之上讓而坐下民猶犯貴朝廷之位讓而就賤民猶犯君詩云民之無良相怨一方受爵不讓至於已斯亡

集說曰詩小雅角弓之篇爵酒器也嚴氏云兄弟有因杯酒得罪而怨者此爲持平之論以解之言凡人之不善者其相怨各執一偏而不能參彼已之曲直故但知怨其上而不思已過然其端甚微或止因受爵失辭遜之節而或至於忘其身亦可念矣方氏曰禮六十以上籩豆有加故酒肉以犯齒言三命不齒席於尊東故衽席以犯貴言族人不得戚君位故朝廷以犯君言

子云君子貴人而賤己先人而後己則民作讓故稱人之君曰君自稱其君曰寡君

熊氏曰貴人而賤己如坐下就賤之類先人而後己如受惡之類此讓道也

子云利祿先死者而後生者則民不偝先亡者而後存者則民可以托詩云先君之思以畜寡人以此坊民民猶偝死而號無告

疏曰財利榮祿之事假令死之與生並合俱得君上則先與死者後與生者以此化民則民皆不偝於死者亡謂身爲國事而出亡在外存謂身在國內若君有利祿先與在外亡者而後與國內存者以此化民民皆仁厚可以大事相付托也偝死而號無告者言民偝棄死者其生者老弱號呼無所控告也熊氏曰詩邶風燕燕之篇畜詩作朂勉也莊姜言歸妾戴嬀思念先君莊公以婦道朂勉寡人夫思先君見不偝之意旣歸而猶以此朂莊姜見其可托也

子云有國家者貴人而賤祿則民興讓尙技而賤車則民興藝故君子約言小人先言

注曰言人君貴尙賢者能者而不吝於班祿賜車服則讓道興賢者能者人所服也技猶藝也約言先言言人尙徳不尙言也約與先互言耳君子約則小人多矣小人先則君子後矣方氏曰上之所化如此不徒事乎空言而已故繼之以君子約言小人先言

子云上酌民言則下天上施上不酌民言則犯也下不天上施則亂也故君子信讓以涖百姓則民之報禮重詩云先民有言詢於芻蕘

集說曰上酌民言謂人君將施政教必斟酌參挹乎輿論之可否如此則政教所加民尊戴之如天所降下者矣信則不欺於民讓則不恃乎己以此臨民民得不親其上死其長乎故曰民之報禮重也詩大雅板之篇詢於芻蕘問於取艸取薪之賤者也引此以明酌民言之意方氏曰上不酌民言則事或妄行而失其所守故曰則犯也下不天上施則民或肆慢而無以相治故曰亂也

子云善則稱人過則稱己則民不爭善則稱人過則稱己則怨益亡詩云爾卜爾筮履無咎言

坡謂此衛風氓之篇引之以見推善引過齋戒自省如卜筮然則所稱合禮無取咎之言矣此明所以不爭不怨之故至爲深切何可易議也爾卜爾筮猶易言原筮

子云善則稱人過則稱己則民讓善詩云考卜惟王度是鎬京惟正之武王成之

集說曰詩大雅文王有聲之篇言稽考卜者武王也謀度鎬京之居蓋武王之志已先定矣及以吉凶取正於而亦協從武王遂以爲正而成此都焉是武王不自以爲功而讓之卜也故引以爲讓善之證

子云善則稱君過則稱己則民作忠君陳曰爾有嘉謀嘉猷入告爾君於內女乃順之於外曰此謀此猷惟我君之徳於乎是惟良顯哉

注曰君陳蓋周公之子伯禽弟也疏曰知周公子者以書序云周公旣沒命君陳分正東郊成周似若蔡仲之命書序云蔡叔旣卒王命蔡仲踐諸侯位相似皆是父卒命子故疑周公子

子云善則稱親過則稱己則民作孝大誓曰子克紂非子武惟朕文考無罪紂克予非朕文考有罪惟子小子無良

子云君子弛其親之過而敬其美論語曰三年無攺於父之道可謂孝矣髙宗云三年其惟不言言乃讙注曰弛猶棄忘也方氏曰子爲父隱所謂弛其過也善則稱親所謂敬其美也熊氏曰引書借不言二字爲諱親之過以明弛過之意

子雲從命不忿微諫不倦勞而不怨可謂孝矣詩云孝子不匱

集說曰從命不忿謂承受父母命令之時不可有忿戾之色詩大雅旣醉之篇言孝子事親無乏止之時坡謂受命不從者何足校其忿不忿惟是從者則

知愛矣然或非己所欲或有不均獨賢之意𨿽從命而幾防介於顏面是忿己則與不從者亦五十百步之間耳

子云睦於父母之黨可謂孝矣故君子因睦以合族詩云此令兄弟綽綽有裕不令兄弟交相爲瘉

注曰睦厚也黨猶親也合族謂與族人燕與族人食令善也綽綽寛裕貌也交猶更瘉病也熊氏曰綽綽有裕能睦之證交相爲瘉不能睦之證

子云於父之執可以乘其車不可以衣其衣君子以廣孝也

注曰父之執與父執志同者也可以乘其車車於身差逺也謂與已位等疏曰若尊卑懸絕假非執友不可傳通車服故知與已位等但是父執故不可衣其衣也

子云小人皆能養其親君子不敬何以辧

子云父子不同位以厚敬也書云厥辟不辟忝厥祖注曰同位尊卑等爲其相防厥其也辟君也忝辱也爲君不君與臣子相防則辱先祖矣君父之道宜尊嚴

子云父母在不稱老言孝不言慈閨門之內戲而不嘆君子以此防民民猶薄於孝而厚於慈

集說曰曲禮云恆言不稱老與此意同孝所以事親慈所以畜子言孝不言慈者慮其厚於子而薄於親故也可以娯人而使之樂者戲也可以感人而使之傷者嘆也閨門之內謂父母之側戲而不嘆非專事於戲也謂爲孺子之容止或足以娯親猶云可爾恨嘆之聲則傷親故不爲也

子雲長民者朝廷敬老則民作孝

注曰長民謂天子諸侯也

子云祭祀之有屍也宗廟之有主也示民有事也修宗廟敬祭事教民追孝也以此坊民民猶忘其親

注曰有事有所尊事方氏曰爲親之死故爲屍以象其生爲神之亡故爲主以寓其存經曰事死如事生事亡如事存此所言示民有事也追孝與祭統言追養繼孝同義

子云敬則用祭器故君子不以菲廢禮不以美沒禮故食禮主人親饋則客祭主人不親饋則客不祭故君子苟無禮𨿽美不食焉易曰東鄰殺牛不如西鄰之禴祭實受其福詩云旣醉以酒旣飽以徳以此示民民猶爭利而忘義

注曰祭器籩豆簋鉶之屬也有敬事於賔客則用之謂饗食也盤盂之屬謂燕器疏曰菲薄也言君子不以貧窶菲薄廢禮不行沒過也不可以財物丰多華美其事沒過於禮也易旣濟九五爻辭詩大雅旣醉之篇方氏曰食者利之所存禮則義之所出故言爭利以忘義

子云七日戒三日齋承一入焉以爲屍過之者趨走以教敬也醴酒在室醍酒在堂澄酒在下示民不淫也屍飲三眾賓飲一示民有上下也因其酒肉聚其宗族以教民睦也故堂上觀乎室堂下觀乎上詩云禮儀卒度笑語卒獲

集說曰戒謂散齋也承奉事之也醴齊醍齊澄酒此三酒味薄者在上味厚者在下貴薄而賤厚是示民以不貪淫於味也屍飲三主人主婦賔長各一獻也然後主人獻賓是眾賓飲一也尊上者得酒多卑下者少是示民以上下之等也因其祭祀之酒肉於祭禮之末序昭穆相獻酬此以和睦之道教民也祭祀之時堂上者觀室中之禮儀堂下者又觀堂上之禮儀其容有不肅者乎詩小雅楚茨之篇卒盡也言禮儀盡合於法度笑語盡得其宜也

子云賓禮每進以讓防禮每加以逺浴於中霤飯於牖下小斂於戶內大斂於阼殯於客位祖於庭葬於墓所以示逺也殷人弔於壙周人弔於家示民不偝也子云死民之卒事也吾從周以此坊民諸侯猶有薨而不葬者注曰逺之所以崇敬也疏曰鄕飲酒禮主人迎賔至門三辭至階三讓皆主人先入先登是賓禮每進以讓也殷人卽壙上而弔於送死太簡周人孝子反哭至家乃後始弔於送死殷勤是情禮備具故云吾從周

子云升自客階受弔於賓位教民追孝也未沒防不稱君示民不爭也故魯春秋記晉防曰殺其君之子奚齊及其君卓以此坊民子猶有弒其父者

注曰謂反哭時也旣葬矣猶不由阼階不忍卽父位也沒終也春秋傳曰諸侯於其封內三年稱子至其臣子逾年則謂之君矣奚齊與卓子皆獻公之子也獻公卒其年奚齊殺明年而卓子殺矣

子云孝以事君弟以事長示民不貳也故君子有君不謀仕惟卜之日稱二君

集說曰推事父之道以事君推事兄之道以事長皆誠實之至豈敢有副貳其上之心乎欲貳其君是與尊者相敵矣故云示民不貳也君子人君之子也有君君在也不謀仕嫌欲急於爲政也世子他事皆不得稱君貳惟命之時或君有故而已代之則自稱曰君之貳其左傳卜貳圉正謂君之貳故鄭引之云二當爲貳也

防父三年防君三年示民不疑也

疏曰君無骨肉之親若不爲重服民則疑君不尊今與防父同示民不疑於君之尊也

父母在不敢有其身不敢私其財示民有上下也集說曰與曲禮不許友以死不有私財意同有上下謂卑當統於尊也

故天子四海之內無客禮莫敢爲主焉故君適其臣升自阼階卽位於堂示民不敢有其室也父母在饋獻不及車馬示民不敢専也以此坊民民猶忘其親而貳其君

集說曰自此遺彼曰饋自下獻上曰獻車馬家物之至重者以上四節皆明事君事親之道故總結之曰忘其親而貳其君

子云禮之先幣帛也欲民之先事而後樂也先財而後禮則民利無辭而行情則民爭故君子於有饋者弗能見則不視其饋易曰不耕獲不菑畬凶以此坊民民猶貴祿而賤行

集說曰禮之先幣帛謂先行相見之禮後用幣帛以致其情也此是欲教民以先任事而後得祿之義若先用財而後行禮則民必貪於財利矣無辭無辭讓之節也行情直行已情也禮略而利行不能無爭奪矣人有饋遺於已禮也已或以他故或以疾病不能出見其人則不視其饋視猶納也此蓋不敢以無禮而當人之禮易無妄六二爻辭今文無凶字田一嵗曰菑三嵗曰畬不耕而獲不菑而畬以諭人臣無功而食君之祿引之以證不行禮而貪利也

子云君子不盡利以遺民詩云彼有遺秉此有不斂穧伊寡婦之利故君子仕則不稼田則不漁食時不力珍大夫不坐羊士不坐犬詩云采葑采菲無以下體徳音莫違及爾同死以此坊民民猶忘義而爭利以忘其身疏曰此邶風谷風之篇葑蔓菁也菲艸生下濕地似蕪菁花紫赤色可食記者引詩斷章爲義凡有二意一則云采此葑菲但采其葉下體之根莖𨿽美不可並取則是不盡取其利當遺與於下二則云采其葑菲無以下體之惡並棄其葉據下體有苦惡之時作記者據其根善則無得並取其根無盡利也據其根惡則無得並棄其葉不求備也集說曰詩小雅大田之篇秉禾之束爲把者穧鋪而未束者言彼處有遺余之秉把此處有不収斂之鋪穧寡婦之不能耕者取之以爲利耳伊語辭與今詩文顚倒不同仕則不稼祿足以代耕也田則不漁有禽獸不可再取魚龞也食時言人君食四時之膳也不力珍不更用力務求珍羞也坐羊坐犬殺食而坐其皮也皆言不盡利之道

子云夫禮坊民所淫章民之別使民無嫌以爲民紀者也故男女無媒不交無幣不相見恐男女之無別也詩云伐柯如之何匪斧不克取妻如之何匪媒不得藝麻如之何橫從其畆取妻如之何必告父母以此坊民民猶有自獻其身

注曰淫猶貪也章明也嫌嫌疑也重男女之防所以逺別之於禽獸也有幣者必有媒有媒者不必有幣仲春之月防男女之時不必待幣獻猶進也伐柯伐木以爲柯也藝亦樹也言取妻之法必有媒如代柯之必須斧也取妻之道必告父母如樹麻當先易治其田疏曰自此以下終於篇末總坊男女奔淫之事夫婦重愼之義也所淫所貪欲之事非直淫泆也若其淫泆則當云防民淫不須云所也章民之別明民之男女令相分別也自獻其身謂女自進其身以求男者也集說曰詩齊風南山之篇以此坊民以下十一字舊本在詩云之上令以類推之當在所引詩下

子云取妻不取同姓以厚別也故買妾不知其姓則卜之以此坊民魯春秋猶去夫人之姓曰吳其死曰孟子卒

集說曰厚別厚其有別之禮也卜之卜其吉凶也吳泰伯之後魯同姓也昭公取吳女又見論語坡謂雜記云夫人之不命於天子自魯昭公始則孟子原非夫人昭公稱之爲孟子春秋書曰孟子卒所謂我無加損焉正名而已三傳皆以諱言坡所未詳

子云禮非祭男女不交爵以此坊民陽侯猶殺繆侯而竊其夫人故大饗廢夫人之禮

注曰交爵謂相獻酢陽侯繆侯同姓也其國未聞大饗饗諸侯來朝者也夫人之禮使人攝疏曰特牲主婦獻屍屍酢主婦是祭時交爵也陽侯繆侯是兩君之諡按王享諸侯及諸侯自相享同姓則後夫人親獻異姓則使人攝獻則繆侯所享蓋同姓也以此言之陽侯以前夫人出享鄰國之君得有男女交爵此後夫人獻禮遂廢並使人攝也坡謂此節語意似古者祭與賓皆有男女交爵之事今享禮已廢惟祭尙然故子但云非祭男女不交爵其餘不交灼然可知

子云寡婦之子不有見焉則弗友也君子以辟逺也故朋友之交主人不在不有大故則不入其門以此坊民民猶以色厚於徳

注曰有見謂覩其才藝也同志爲友大故防病集說曰辟逺者以避嫌故逺之也

子云好徳如好色

注曰此句似不足論語曰未見好徳如好色疾時人厚與色之甚而薄於徳也

諸侯不下漁色故君子逺色以爲民紀故男女授受不親禦婦人則進左手姑姊妹女子子已嫁而反男子不與同席而坐寡婦不夜哭婦人疾問之不問其疾以此坊民民猶淫佚而亂於族

注曰不漁色謂不內取於國中也內取國中爲下漁色昏禮始納采謂采擇其可者也國君而內取象捕魚然中网取之是無所擇亂族犯非妃匹也集說曰荒於色則紀綱弛民之昏禮亦化之而廢故逺色者所以立民之紀使不以色而廢禮亂常也余並見前

子云昏禮婿親迎見於舅姑舅姑承子以授婿恐事之違也以此坊民婦猶有不至者

集說曰舅姑女之父毋也承進也子女也論語注云送與之也儀禮父戒女曰夙夜無違命母戒女曰無違宮事皆恐事之違也末世禮壞故有男行而女不隨者亦有親迎而女不至者成氏曰婦人謂夫之父母曰舅姑男子亦謂妻之父母曰舅姑但加外字耳夫婦齊體父母互相敬也

中庸第三十一

疏曰鄭目錄云孔子之孫子思伋作之以昭明聖祖之徳

朱子章句

表記第三十二

疏曰鄭云名曰表記者以其記君子之徳見於儀表者也

子言之歸乎君子隱而顯不矜而莊不厲而威不言而信

方氏曰此篇稱子言之者八皆總其大同之略也稱子曰者四十五皆列其小異之詳也熊氏曰夫子周流志在行道至晚知道不行故發歸乎之嘆蓋君子身𨿽隱而道未嘗不顯著如不必矜持而容自莊不必嚴厲而色自威不必言語而信自存此皆道之彰明較著不待仕而後可見也此吾所以當歸也

子曰君子不失足於人不失色於人不失口於人是故君子貌足畏也色足憚也言足信也甫刑曰敬忌而罔有擇言在躬

注曰忌之言戒也言已外敬而心戒愼則無有可擇之言加於身也疏曰甫刑呂刑也甫侯爲穆王說刑故稱甫刑劉氏曰君子謹獨不待矜而莊故不失足於人而貌足畏不待厲而威故不失色於人而色足憚不待言而信故不失口於人而言足信也蓋其防常敬忌故動處無不中節如此又引書以証之而義益顯矣

子曰裼襲之不相因也欲民之毋相瀆也

注曰不相因者以其或以裼爲敬或以襲爲敬禮盛者以襲爲敬執王之屬也禮不盛者以裼爲敬受享是也應氏曰裼襲以示文質各有異宜所謂不相因者恐一時或有異事必易服從事各存其敬不以襲衣而因爲裼不以裼衣而因爲襲蓋節文旣辧而又不憚其勞則無相防之患

子曰祭極敬不繼之以樂朝極辧不繼之以倦

呂氏曰極敬者誠意至也苟至於樂則敬弛極辧者節文明也苟至於倦則入於苟簡

子曰君子愼以辟禍篤以不揜恭以逺恥

注曰篤厚也揜猶困廹也熊氏曰愼以處事言篤以立身言恭以待人言坡謂篤實行道險夷一致不可困廹非光輝之謂也

子曰君子莊敬日彊安肆日偸君子不以一日使其躬儳焉如不終日

注曰儳焉可輕賤之貌也如不終日言人而無禮死無時熊氏曰莊敬則精神簡束而日進故彊安肆則志意消阻而日退故偸是以君子不敢一日不敬使中心無主而紛紜雜亂若不能以終日也儳參錯不齊貌坡謂如注之解鞭廹可畏所當共省者

子曰齊戒以事鬼神擇日月以見君恐民之不敬也集說曰幽明之交上下之際尢其所當敬者故並言之

子曰狎侮死焉而不畏也

馬氏曰狎侮至於死而不畏者蔽其所防也

子曰無辭不相接也無禮不相見也欲民之毋相防也易曰初筮告再三瀆瀆則不告

集說曰易蒙卦辭謂凡占者初筮則誠敬必全若以明而治蒙必其學者如初筮之誠則當告之若如再筮三筮之瀆慢則不必告之矣引此以言賓主之交際當愼始敬終如初筮之誠不可如再三筮之瀆慢也呂氏曰辭者相接之言如公與客宴曰寡人有不腆之酒以請吾子之與寡人須臾焉使某也以請之類是也禮者相見之摯如羔雁雉騖之類是也必以辭必以禮者交際不可苟也苟則防防則不敬此交所以易疏也

子言之仁者天下之表也義者天下之制也報者天下之利也

注曰報謂禮也禮尙往來應氏曰仁之體大而尊昭揭眾善而人心儼然知所敬故曰表義之體方而嚴裁割事物而人心凜然知所畏故曰制報之爲禮以交際往來彼感此應使人有文以相接有恩以相愛其何利如之

子曰以徳報徳則民有所勸以怨報怨則民有所懲詩曰無言不讎無徳不報太甲曰民非後無能胥以寧後非民無以辟四方子曰以徳報怨則寛身之仁也以怨報徳則刑戮之民也

注曰讎猶答也寛猶愛也愛身以息怨非禮之正也熊氏曰民非後無能胥以寧是君有安民之徳民

之事君所以報也後非民無以辟四方是民有戴君之徳君之治民所以報之也引之亦明報徳意坡謂論語子曰以直報怨以徳報徳夫以直報怨必有不徳者矣以徳報徳必有不直者矣聖人之言交互觀之委曲皆盡然渾然沖和此似少露矣

子曰無欲而好仁者無畏而惡不仁者天下一人而已矣是故君子議道自己而置法以民

呂氏曰安仁者天下一人而已則非聖人不足以性仁苟志於仁矣無惡也則眾人皆可以爲仁以聖人所性而議道則道無不盡以眾人之可爲而制法則法無不行方氏曰欲而好仁則智者利仁之事也畏而惡不仁則畏罪者彊仁之事也若所好生於無欲所惡生於無畏非中心安仁者不能故曰天下一人而已

子曰仁有三與仁同功而異情與仁同功其仁未可知也與仁同過然後其仁可知也仁者安仁知者利仁畏罪者彊仁仁者右也道者左也仁者人也道者義也厚於仁者薄於義親而不尊厚於義者薄於仁尊而不親疏曰仁者右也道者左也此明仁義相須若手之左右呂氏曰桓公九合諸侯一匡天下𨿽湯武之舉不過乎是而其情則不同故其仁未可知也過者人所避有不幸而致焉周公使管叔以殷畔過於愛兄而已孔子對陳司敗以昭公知禮過於諱君而已皆出乎情而其仁可知也道非仁不立義非仁不行凡人之舉動必右先而後左隨之故曰仁右道左坡謂均之爲仁所謂同功也或安之或利之或彊之所謂異情也畏罪者彊仁乃畏威寡罪是困勉之功非五霸之假也仁者右也以下乃教爲仁者以仁必有義則或功或過皆得其情而無厚與薄之偏矣

道有至義有考至道以王義道以霸考道以爲無失注曰此讀當言道有至有義有考字脫一有耳應氏曰至道卽仁也至道渾而無迹故得其渾全精粹以爲王義道嚴而有方故得其裁割斷制以爲霸盡稽考之道而事不輕舉焉亦可以無失矣坡謂王天子霸牧伯也義道以霸言牧伯奉義而行耳宋元末儒一見霸字如虎狼然何也

子言之仁有數義有長短小大中心憯怛愛人之仁也率法而彊之資仁者也詩雲丰水有芑武王豈不仕詒厥孫謀以燕翼子武王烝哉數世之仁也國風曰我今不閱皇卹我後終身之仁也

集說曰仁有數言行仁之道非止一端如下文安勉之別是也義有長短小大言義無定體在隨事而制其宜也如仕止久速各當其可之類中心憯怛此胞與爲懷故爲愛人之仁率循古人之成法而勉彊行之此資借古之仁道以爲仁者也詩大雅文王有聲之篇言丰水之傍以潤澤生芑谷諭養成人才也武王豈不官使之乎言無遺才也聖人爲後嗣計莫大於遺之以人才是欲傳其孫之謀而燕安翼輔其子耳夫子以爲數世之仁蓋中心憯怛所發者深故所及者逺也國風邶風谷風之篇今詩作躬閱容也言我身且不見容何暇憂後事乎此但欲以仁終其身而已耳蓋勉彊資仁所發者淺故所及者近也

子曰仁之爲器重其爲道逺舉者莫能勝也行者莫能致也取數多者仁也夫勉於仁者不亦難乎是故君子以義度人則難爲人以人望人則賢者可知已矣注曰取數多言計天下之道仁居其多以人望人言當以時人相比方耳熊氏曰統四端兼萬善故曰重生而卽其死而後已故曰逺惟重則舉莫能勝惟逺則行者莫能致此可見仁之取數極多夫人欲勉於仁而全體不息誠難也勝重致逺義之當然也君子以義之盡者度人必欲其勝重致逺則難爲人惟舉今之人以相望則一得亦可表見賢者可得而知矣

子曰中心安仁者天下一人而已矣大雅曰徳輶如毛民鮮克舉之我儀圖之惟仲山甫舉之愛莫助之小雅曰髙山仰止景行行止子曰詩之好仁如此鄕道而行中道而廢忘身之老也不知年數之不足也俛焉日有孳孳斃而後已

集說曰大雅烝民之篇言徳之在人其輕如毛非難能也而民少能舉之者尹吉甫於儀匹之中圖謀之求其能舉徳者乃惟仲山甫能舉之我愛其人使其或有不及我思效忠以助之而山甫全徳無可以致其助者也小雅車牽之篇言有髙山則人瞻望而仰之有景大之徳行則人視法而行之二止字皆語辭夫子引此兩詩而贊之曰詩人之好仁如此哉中道而廢言力竭而止若非力竭則不止也不足少也人老則未來之嵗月少矣俛焉無他顧之意孳孶勤勉之貌斃死也應氏曰前章言仁重且逺而人不可以全責此又總敍而勸勉之

子曰仁之難成久矣人人失其所好故仁者之過易辭也子曰恭近禮儉近仁信近情敬讓以行此𨿽有過其不甚矣夫恭寡過情可信儉易容也以此失之者不亦鮮乎詩曰溫溫恭人維徳之基

注曰辭解說也疏曰儉近仁者以儉不費用無害於物故近仁也情可信者以情示人故可信也儉易容者儉則寡求故易容也方氏曰能好仁則得其所好矣以其反此而失其所好仁所以難成與苟好仁矣𨿽有過易辭也況無過乎周公孔子之過是也情誠實之理

子曰仁之難成久矣惟君子能之是故君子不以其所能者病人不以人之所不能者愧人是故聖人之制行也不制以已使民有所勸勉愧恥以行其言禮以節之信以結之容貌以文之衣服以移之朋友以極之欲民之有壹也小雅曰不愧於人不畏於天

注曰以中人爲制則賢者勸勉不及者愧恥聖人之言乃行也壹謂專心於善不愧於人不畏於天言人有所行當慙怖於天人也熊氏曰制行立教以制民行也禮以品節其爲人之行信以固結其爲人之志使養其內也習容貌之度使文其身教衣服之章使稱其徳以養於外也又使交朋切磋相成以造於極至之地總之使不惑於他岐而志專一於仁也移讀爲稱詩小雅何人斯之篇

是故君子服其服則文以君子之容有其容則文以君子之辭遂其辭則實以君子之徳是故君子恥服其服而無其容恥有其容而無其辭恥有其辭而無其徳恥有其徳而無其行是故君子衰絰則有哀色端冕則有敬色甲冑則有不可辱之色詩云維鵜在梁不濡其翼彼記之子不稱其服

集說曰此承上文容貌衣服而言欲有其徳行以實之也徳謂得之於已行謂見之於事詩曹風候人之篇鵜鵜鶘也俗名淘河鵜鶘當入水中食魚今乃在魚梁之上竊人之魚以食未嘗濡濕其翼如小人居髙位以竊祿而不稱其服也坡謂文以君子之辭信也實以君子之徳禮也哀色敬色不可辱之色𨿽以容言然施之各當其時則禮也出之實而不僞則信也

子言之君子之所謂義者貴賤皆有事於天下天子親耕粢盛秬鬯以事上帝故諸侯勤以輔事於天子疏曰小宰注雲天地大神至尊不祼此祭上帝有秬鬯者凡鬯有二若和之以鬰謂之郁鬯祭宗廟而灌也若不和郁謂之秬鬯謂五齊之酒以秬黍爲之故得以事上帝應氏曰義者截然正方而無偏私也知賤之事貴而不知貴之率賤豈絜矩之道哉故天子竭力致敬以事乎上帝則諸侯亦服勤以輔乎天子也

子曰下之事上也𨿽有庇民之大徳不敢有君民之心仁之厚也是故君子恭儉以求役仁信讓以求役禮不自尙其事不自尊其身儉於位而寡於欲讓於賢卑已而尊人小心而畏義求以事君得之自是不得自是以聽天命詩云莫莫葛藟施於條枚凱弟君子求福不回其舜禹文王周公之謂與有君民之大徳有事君之小心詩云惟此文王小心翼翼昭事上帝聿懷多福厥徳不回以受方國

注曰無君民之心是思不出其位役之言爲也自是以聽天命言不易道徼利祿也凱樂也弟易也言樂易之君子其求福修徳以俟之不爲回邪之行要之如葛藟之延蔓於條枚是其性也疏曰自是言不問得之與失恆行其是而不行非也詩大雅旱麓之篇詩言葛藟施於條枚猶如子孫之興亦由先祖而徳盛也引詩斷章故與詩文不同舜禹文王周公是凱弟君子有大徳而小心常能畏懼是不回也熊氏曰又引大雅大明之篇以明文王有事君之小心也觀此則舜禹周公可知矣坡謂不自尙二句言恭也儉於位一句言儉也讓於賢三句言讓也求以事君四句言信也蓋不易道信也無所爲而爲亦信也

子曰先王諡以尊名節以壹惠恥名之浮於行也是故君子不自大其事不自尙其功以求處情過行弗率以求處厚彰人之善而美人之功以求下賢是故君子𨿽自卑而民敬尊之子曰后稷天下之爲烈也豈一手一足哉惟欲行之浮於名也故自謂便人

注曰烈業也言后稷造稼穡天下世以爲業豈一手一足諭用之者多無數也自謂便人亦言其謙也辟仁聖之名云自便習於此事之人耳集說曰諡以尊名爲美諡以尊顯其聲名也壹專也惠善也善行𨿽多但節取其大者以專其善故曰節以壹惠也以求處情謂君子所以不自大尙其事功者以求處情實不肯虛爲矯飾也過行弗率以求處厚者謂若有過髙之行則不敢率循惟求以處乎篤厚之道而已本分上不可加毫末也

子言之君子之所謂仁者其難乎詩云凱弟君子民之父母凱以彊教之弟以說安之樂而毋荒有禮而親威莊而安孝慈而敬使民有父之尊有母之親如此而後可以爲民之父母非至徳其孰能如此乎

熊氏曰君子謂仁以盡君道者其難乎觀詩而知凱以彊教之謂驅之以道而不徇乎情也弟以說安之謂撫之以恩而不拂乎心也使民和樂而又有節曰毋荒使民有禮而情不離曰親威莊以臨之而不過於拘檢則安孝慈以事親使眾而不流於狎玩則敬蓋樂而無荒孝慈而敬是弟而濟之以凱彊教也使民有父道之可尊也有禮而親威莊而安是凱而濟之以弟說安也使民有母道之可親也則民亦尊之親之可以爲民父母矣君子之所謂仁者如此非至徳渾全不偏其孰能施而爲仁凱弟兼全乎

今父之親子也親賢而下無能母之親子也賢則親之無能則憐之母親而不尊父尊而不親水之於民也親而不尊火尊而不親土之於民也親而不尊天尊而不親命之於民也親而不尊鬼尊而不親

注曰命謂四時政令所以教民勤事也鬼謂四時祭祀所以訓民事君也疏曰四時教命欲人生厚是親也附近於民使民勤事是不尊神道嚴敬是尊也人神道隔無形可見是不親也

子曰夏道尊命事鬼敬神而逺之近人而忠焉先祿而後威先賞而後罰親而不尊其民之敝憃而愚喬而野朴而不文殷人尊神率民以事神先鬼而後禮先罰而後賞尊而不親其民之敝蕩而不靜勝而無恥周人尊禮尙施事鬼敬神而逺之近人而忠焉其賞罰用爵列親而不尊其民之敝利而巧文而不慙賊而蔽

注曰憃而愚喬而野朴而不文以本不困於刑罰少詐諼也敝謂政教衰失之時也先鬼後禮謂內宗廟外朝廷也禮者君臣朝防凡以摯交接相施予蕩而不靜勝而無恥以本習於鬼神虛無之事令其心放蕩無所定困於刑罰苟勝免而無恥也集說曰其賞罰以爵列之髙下爲準如車服土田之賞有命數之異刑罰之施有八辟之議及命夫命婦不躬坐獄訟之類皆是也熊氏曰此言三代偏於尊親而敝於末流也尊命重命令而不輕瀆近人而忠言每事體乎人情而爲忠厚之道也利而巧便利多機巧也文而不慚多文辭而無愧心也坡謂以煩文縟節相督責而昧於情理之宜賊而蔽言文之末失也切中矣

子曰夏道未瀆辭不求備不大望於民民未厭其親殷人未瀆禮而求備於民周人彊民未瀆神而賞爵刑罰窮矣

注曰不求備不大望言其政寛貢賦輕也彊民言承殷難變之敝也爵賞刑罰窮矣言其繁文備設疏曰未瀆禮言君臣上下於禮事簡略不防瀆也集說曰未瀆辭以其尊命也未瀆禮以其後禮也未瀆神以其敬神而逺之也不求備不大望於民卽省刑罰薄稅斂之事未厭其親尊君親上之心自不能忘也言夏之民未厭其親則殷周之民不然矣彊民言殷民不服而成王周公化之之難也賞爵刑罰之制至周而詳悉備具無以復加故曰窮矣窮極也

子曰虞夏之道寡怨於民殷周之道不勝其敝子曰虞夏之質殷用之文至矣虞夏之文不勝其質殷周之質不勝其文

集說曰前章言夏商周之事此又兼言虞氏以起下章

子言之曰後世𨿽有作者虞帝弗可及也已矣君天下生無私死不厚其子子民如父母有憯怛之愛有忠利之教親而尊安而敬威而愛富而有禮惠而能散其君子尊仁畏義恥費輕實忠而不犯義而順文而靜寛而有辧甫刑曰徳威惟威徳明惟明非虞帝其孰能如此乎

呂氏曰憯怛之愛猶慈母之愛非責報於其子也非要譽於他人也發於誠心而已忠利之教者若使契爲司徒教以人倫作爲衣裳至書契之等使天下利用而不倦是皆有教人以善之誠無所不利之功者也應氏曰生無私有天下而不與也死不厚其子傳諸賢而爲天下得人也其君子化之皆爲全徳尊仁畏義不敢犯天下之公理恥費輕實不敢徇一已之私欲恥費者儉於自奉也輕財者薄於言利也自庇民大徳而下凡三章言臣道之難於盡仁惟舜禹文王周公可以爲仁之厚而後稷庶幾近之自凱弟君子而下凡四章言君道之難於盡仁惟虞帝可以爲徳之至而夏商周皆未免有所偏也熊氏曰愛曰憯怛則子民如母而親教曰忠利則子民如父而尊在身則從容自適而安又敬而不至自肆嚴肅難犯而威又愛而不至寡恩及民則富之又有禮而不驕侈惠之而又能徧利於四海坡謂尊仁畏義二句以行已言忠而不犯二句以事君言文理也靜不露也燦然有理而不露圭角寛以容眾而親防賢否有辧此二句以處事接物言也

子言之事君先資其言拜自獻其身以成其信是故君有責於其臣臣有死於其言故其受祿不誣受罪益寡應氏曰資慿借也古之爲臣其經世之學皆豫定於胸中至於事君則前定之規模先形於言以爲借然後自獻其身以成其信自獻者非屈已以求售也如書之自靖自獻致命而無所愧也畎畝幡然之數語說命對揚之三篇此伊傅先資之言也齊桓問答而爲書燕昭命下而有對此管樂先資之言也言於先而信於後無一不酬者後世若登壇東向之答艸廬三顧之防亦庶幾焉馬氏曰受祿不誣言不素餐也

子曰事君大言入則望大利小言入則望小利故君子不以小言受大祿不以大言受小祿易曰不家食吉集說曰不家食吉大畜之彖辭也謂大畜之君子才徳所蘊者大則當食祿於朝以有爲於天下而不食於家則吉此言不以大言受小祿所謂達可行於天下而後行之者也呂氏曰大言所言者大也小言所言小也利及天下澤及萬世大利也進一介之善治一官之事小利也諫行言聽利斯從之矣不以小言受大祿不以大言受小祿者受之有義亦稱其大小而已小言而大祿則報逾其分大言而小祿則君重財而薄徳亦不可受也

子曰事君不下達不尙辭非其人弗自小雅曰靖共爾位正直是與神之聽之式谷以女

呂氏曰以下達之事事其君則賊其君者也非其人而自達之枉己以事君者也三者皆不正非所謂靖共正直者也集說曰下達謂趨乎污下如曰吾君不能是也尙辭利口防給也自所由以進者也小雅小明之篇言人臣能安靖恭敬其職位惟正直之道是與則神明聽之將用福祿與汝矣以與也

子曰事君逺而諫則讇也近而不諌則屍利也子曰邇臣守和宰正百官大臣慮四方

注曰屍謂不知人事無辭讓也疏曰言親近之臣獻可替否毗輔贊助於君守其調和之事也呂氏曰陵節犯分以求自達故曰讇懷祿固寵主於爲利故曰屍利也應氏曰宰以職言大臣以位言自三公以下皆是不特六卿其序則先君徳而後朝廷先朝廷而後天下也

子曰事君欲諌不欲陳詩云心乎愛矣瑕不謂矣中心藏之何日忘之

集說曰諫者止君之失陳者揚君之失也詩小雅隰桑之篇瑕詩作遐本謂我心愛慕此賢者思相與語以其相去遐逺故不得共語然欲發之言藏於我心何日而忘之乎此記者借以爲諭言我有愛君之心欲諌其過胡不言乎縱未得進諌亦藏於心而不忘但不以語他人耳

子曰事君難進而易退則位有序易進而難退則亂也故君子三揖而進一辭而退以逺亂也

呂氏曰君信我可以爲師非學焉而後臣之則不進也信我可以執國政𨿽待以季孟之間亦不進也膰肉不至而卽行靈公問陳而卽行君子之道正君而己枉己者未有能直人者也人之相見三揖至於階三讓以賓升而其退也一辭而出主人拜送賓去不顧若主人之敬未至而彊進主人之意已懈而不辭則賓主之分亂矣可仕可已可見可辭進退之義一也坡謂難進不枉已易退不苟容也有序者不枉已則非躁進有序也不苟容則長防逺恥避賢者路亦有序也亂者反是

子曰事君三違而不出境則利祿也人𨿽曰不要吾弗信也

注曰違猶去也利祿言爲貪祿畱也臣以道去君至於三而不遂去是貪祿必以其彊與君要也呂氏曰孔子去魯遲遲吾行以不忍於父母之國也孟子去齊三宿出晝冀齊王之悔悟也然卒出竟以去君子之義可見矣

子曰事君愼始而敬終子曰事君可貴可賤可富可貧可生可殺而不可使爲亂

注曰愼始敬終者輕交易絕君子所恥馬氏曰在物者有命故可貴可賤可生可殺在已者有義不可使爲亂也

子曰事君軍旅不辟難朝廷不辭賤處其位而不履其事則亂也故君使其臣得志則愼慮而從之否則孰慮而從之終事而退臣之厚也易曰不事王侯髙尙其事疏曰得志謂君使臣當已才猶宜愼慮而從之必使成功也否謂所使之事非已本才也𨿽非已本才而幸得終竟竟卽辭而退也臣之厚者得志及否並從而無違是臣行之篤厚也呂氏曰亂者辟難辭賤不履其事則事不治而亂也臣受君命𨿽有所合不敢以得志而自滿故愼慮而從之乃臨事而懼好謀而成者也有所不合又非所宜辭亦不敢怨於不得志故孰慮而從之卒事則致爲臣而去故可以自免而不累於上故曰臣之厚也易蠱之上九事之終且無位也有似乎仕焉而已者故曰不事王侯乃可以髙尙其事而不見役於人也

子曰惟天子受命於天士受命於君故君命順則臣有順命君命逆則臣有逆命詩曰鵲之姜姜鶉之賁賁人之無良我以爲君

集說曰詩衛風鶉之奔奔篇嚴氏曰鶉之奔奔然鬭者不亂其匹也鵲之疆疆然剛者不淫其匹也刺宣姜與公子頑非匹耦也人之不善者我乃以爲小君乎呂氏曰天道無私莫非理義君所以代天而治者推天之理義以治斯人而已天秩天敍天命天討莫非天也臣之受命於君者命合乎理義爲順天命不合則爲逆天命順則爲臣者將不令而行逆則爲臣者𨿽令不從矣

子曰君子不以辭盡人故天下有道則行有枝葉天下無道則辭有枝葉

集說曰不以辭盡人謂不可以言辭而盡見其人之實蓋有言者不必有徳也行有枝葉根本盛而條達者也辭有枝葉則蕪辭蔓說而已此皆世教盛衰所致故以有道無道言之

是故君子於有防者之側不能賻焉則不問其所費於有病者之側不能饋焉則不問其所欲有客不能館則不問其所捨故君子之接如水小人之接如醴君子淡以成小人甘以壞小雅曰盜言孔甘亂是用餤

集說曰承上君子不尙枝葉之辭言三者不能則不問不可以虛言待人也接交也小雅巧言之篇盜言小人讒賊之言也餤進也

子曰君子不以口譽人則民作忠故君子問人之寒則衣之問人之饑則食之稱人之善則爵之國風曰心之憂矣於我歸說

集說曰譽者揚人之善而過其實者也國風曹風蜉蝣之篇詩人憂昭公之無所依故曰其於我而歸說乎說讀爲稅捨息也

子曰口惠而實不至怨菑及其身是故君子與其有諾責也寧有已怨國風曰言笑晏晏信誓旦旦不思其反反是不思亦已焉哉

集說曰國風衛風氓之篇晏晏和柔也旦旦明也始焉不思其反覆今之反覆是始者不思之過也今則無如之何也故曰亦已焉哉引此以明諾責之意呂氏曰已謂不許也有求而不許始𨿽咈人之意而終不害乎信故其怨小諾人而不踐始𨿽不咈人意而終害乎信故其責大

子曰君子不以色親人情疏而貌親在小人則穿窬之盜也與子曰情欲信辭欲巧

集說曰情欲信卽大學意誠之謂也巧當作考卽曲禮則古昔稱先王之謂也否則爲無稽之言矣呂氏曰穿窬之盜欺人之不見以爲不義而已色親人者巧言令色足恭無誠心以將之情疏貌親主於爲利亦欺人之不見也孔子曰色厲而內荏譬諸小人其猶穿窬之盜也與孟子曰士未可以言而言是以言餂之也是皆穿窬之類也二者亦欺人之不見以爲不義故所以爲穿窬也

子言之昔三代明王皆事天地之神明無非卜筮之用不敢以其私防事上帝是以不犯日月不違卜筮卜筮不相襲也

注曰日月謂冬夏至正月及四時也所不違者日與牲屍也襲因也坡謂太宰神示卜日疏云𨿽有常時日猶須審愼仍卜日如郊天𨿽用冬至之月然日必卜吉不必正用日至之日也不卜豈惟曲禮言之卽左傳亦曰禮不卜常祀然周禮炳然未可據傳以疑經也不犯日月是遭防之後當郊社常祭之日自啟至於反哭則辟此祭日而爲之恐非他祭卜日之謂也卜筮相襲筮人明云大事則此不相襲者言小事也召誥丁巳郊孔傳曰告立郊位於天戊午社孔傳曰告立社稷之位非正祭也豈可以剛柔律之戊辰烝孔傳曰王以十二月戊辰到明月仲冬始於新邑烝耳事已逺矣先人說旣可通且並守之不必互相連累滋學者之惑也陳注所引劉氏之疑闕之

大事有時日小事無時日有筮外事用剛日內事用柔日不違筮子曰牲牷禮樂齊盛是以無害乎鬼神無怨乎百姓

注曰大事有事於大神有常時常日也有事於小神無常時日有筮臨有事筮之疏曰旣有常時日而用卜者亦不敢專也故曲禮曰日而行事則必踐之祭統云𨿽有明知之心必進斷其志是𨿽有常日猶用卜也集說曰外剛內柔見曲禮詳文理不違筮四字當在牲牷禮樂齊盛之下以其一聽於筮故神人之心皆順也

子曰后稷之事易富也其辭恭其欲儉其祿及子孫詩曰后稷兆祀庶無罪悔以迄於今

注曰富之言備也呂氏曰其祀也求無罪悔而已此所以其辭恭其欲儉也熊氏曰后稷之祭宗廟不貴異物多品可謂易全備矣祝神之辭則恭心之欲則儉而無希望物薄意誠而神降之福其祿遂及於子孫詩大雅生民之篇言后稷始祀時盡誠庶幾無罪悔迄於今而子孫受祿也

子曰大人之器威敬天子無筮諸侯有守筮天子道以筮諸侯非其國不以筮卜宅寢室天子不卜處太廟注曰威敬言其用之尊嚴天子無筮謂徵伐出師若巡守也天子至尊大事皆用卜也守筮守國之筮國有事則用之道以筮始將出卜之道有小事則用筮諸侯入他國則不筮不敢問吉凶於人之國也諸侯受封於天子因國而國惟宮室欲攺易者得卜之耳不卜處大廟者卜可建國之處吉則宗廟吉可知陸氏曰諸侯適人之國𨿽不用筮其所宅寢室猶卜若天子適諸侯則捨其寢廟不卜也

子曰君子敬則用祭器是以不廢日月不違筮以敬事其君長是以上不瀆於民下不防於上

注曰用祭器謂朝聘待賓客崇敬不敢用燕器也用筮問所貢獻也疏曰不廢日月者總明朝聘之時依其日月君謂天子言長者兼諸侯相朝小國之於大國也熊氏曰爲上則不爲民所瀆敬有以化之也爲下則不爲上所防敬有以感之也

禮記述注卷二十三﹤經部﹐禮類﹐禮記之屬﹐禮記述注﹥

欽定四庫全書

禮記述注卷二十四

安溪李光坡撰

緇衣第三十三

疏曰鄭云善其好賢者之厚故述其所稱之詩以爲其名也緇衣鄭詩美武公也劉獻云公孫尼子所作也

子言之曰爲上易事也爲下易知也則刑不煩矣注曰言君不苛虐臣無姦心則刑可以措疏曰此篇凡二十四章惟此云子言之曰餘二十三章皆云子曰以篇首異宜故也此篇題緇衣而入文不先云緇衣者欲見君明臣賢如此後乃可服緇衣也

子曰好賢如緇衣惡惡如巷伯則爵不瀆而民作願刑不試而民咸服大雅曰儀刑文王萬邦作孚

集說曰緇衣鄭國風首篇美鄭武公之詩小雅巷伯寺人刺幽王之詩大雅文王之篇國詩作邦呂氏曰好賢必如緇衣之篤則人知上之誠好賢矣不必爵命之數勸而民自起願心以敬上故曰爵不瀆而民作願惡惡必如巷伯之深則民知上之誠惡惡矣不必刑罰之施而民自畏服故曰刑不試而民咸服文王好惡得其正而一出乎誠心故爲天下之所儀刑徳之所以孚乎下也

子曰夫民教之以徳齊之以禮則民有格心教之以政齊之以刑則民有遁心故君民者子以愛之則民親之信以結之則民不倍恭以涖之則民有孫心甫刑曰苖民匪用命制以刑惟作五虐之刑曰法是以民有惡徳而遂絕其世也

注曰遁逃也孫順也甫刑尙書篇名命謂政令也髙辛氏之末諸侯有三苖者作亂其治民不用政令專制禦之以嚴刑乃作五虐蚩尢之刑以是爲法於是民皆爲惡起倍畔也三苖由此見滅無後世由不任徳葉氏曰子以愛之信以結之所謂教之以徳也恭以涖之所謂齊之以禮也

子曰下之事上也不從其所令從其所行上好是物下必有甚者矣故上之所好惡不可不愼也是民之表也注曰言民化行不拘於言甚者甚於君也民之表者言民之從君如影逐表

子曰禹立三年百姓以仁遂焉豈必盡仁詩云赫赫師尹民具爾瞻甫刑曰一人有慶兆民賴之大雅曰成王之孚下土之式

注曰百姓效禹爲仁非本性能仁遂猶達也集說曰詩小雅節南山之篇赫赫威盛貌師尹周太師尹氏具俱也大雅下武之篇言武王能成王者之徳孚信於民而天下皆法式之

子曰上好仁則下之爲仁爭先人故長民者章志貞教尊仁以子愛百姓民致行已以說其上矣詩云有梏徳行四國順之

注曰民致行已者民之行皆盡已心集說曰章志者明吾好惡之所在也貞教者身率以正也所志所教莫非尊仁之事以此爲愛民之道是以民感其子愛之心致力於行已之善而悅其上如子從父母之命也詩大雅抑之篇梏當依詩作覺言有能覺悟人以徳行者則四國服從之也

子曰王言如絲其出如綸王言如綸其出如綍故大人不倡遊言可言也不可行君子弗言也可行也不可言君子弗行也則民言不危行而行不危言矣詩云淑愼爾止不諐於儀

集說曰綸綬也疏云如宛轉繩綍引棺索也危髙也詩大雅抑之篇止容止諐過也呂氏曰大人王公之謂也遊言無根不定之言也易曰誣善之人其辭遊爲人上者倡之以誠慤篤實之言天下猶有欺詐以罔上者苟以遊言倡之則天下蕩然虛浮之風作矣可不愼乎可言而不可行過言也可行而不可言過行也君子弗言弗行則言行不越乎中民將效之言不敢髙於行而言之必可行也行不敢髙於言而必爲繼之道也

子曰君子道人以言而禁人以行故言必慮其所終而行必稽其所敝則民謹於言而愼於行詩云愼爾出話敬爾威儀大雅曰穆穆文王於緝熙敬止

集說曰道化誨之也道人以言而必慮其所終恐其行之不能至則爲虛誕也禁謹飭之也禁人以行而必稽其所敝慮其末流之或偏也如是則民皆謹言而愼行矣詩大雅抑之篇大雅文王之篇穆穆深逺之意於嘆美辭緝繼續也熙光明也兩引詩皆以爲謹言之證呂氏曰進取於善者夷考其行而不掩猶不免於狂況不在於善者乎故曰言必慮其所終夷惠之淸和其末猶爲隘與不恭故曰行必稽其所敝文王之徳亦不越敬其容止而已

子曰長民者衣服不貳從容有常以齊其民則民徳壹詩云彼都人士狐裘黃黃其容不攺出言有章行歸於周萬民所望

集說曰詩小雅都人士之篇周忠信也馬氏曰狐裘黃黃服其服也其容不攺文以君子之容也出言有章遂以君子之辭也行歸於周實以君子之徳也

子曰爲上可望而知也爲下可述而志也則君不疑於其臣而臣不惑於其君矣尹吉曰惟尹躬及湯咸有壹徳詩云淑人君子其儀不忒

集說曰君之待臣表裏如一故曰可望而知臣之事君一由忠誠其職業可稱述而記志此所以上下之間不疑不忒也尹吉伊尹告太甲之書今咸有一徳篇文詩曹風鳲鳩之篇引書以證君臣相得又引詩以證壹徳之義

子曰有國家者章義惡以示民厚則民情不貳詩云靖共爾位好是正直

陸氏曰章義如字尙書作善皇云義善也呂氏曰章明也病也明之斯好之矣病之斯惡之矣善居其厚惡居其薄此所以示民厚也好善惡惡之分定民情所以不貳也詩小雅小明之篇引之以明章善之義

子曰上人疑則百姓惑下難知則君長勞故君民者章好以示民俗愼惡以禦民之淫則民不惑矣臣儀行不重辭不援其所不及不煩其所不知則君不勞矣詩云上帝板板下民卒小雅曰匪其止共維王之卭注曰難知有姦心也重猶尙也援猶引也言君所不及謂必使其君所行如堯舜也不煩以其所不知謂必使其知慮如聖人也凡告諭人當隨其才以誘之上帝諭君也板板辟也卒盡也病也此君使民惑之詩卭勞也言臣不止於恭敬其職惟使王之勞此臣使君勞之詩也方氏曰上人疑猶豫不明也臣有可儀之行而所重者不在乎辭則凡有所行者無僞行矣苟有所言者無虛辭矣

子曰政之不行也教之不成也爵祿不足勸也刑罰不足恥也故上不可以防刑而輕爵康誥曰敬明乃罰甫刑曰播刑之不廸

注曰播猶施也不衍字耳廸道也言施刑之道疏曰皇氏云言政令所以不行教化所以不成者秪由君上爵加於小人不足勸人爲善也由刑罰加於無罪之人不足恥其爲惡由賞罰失所故致政之不行教之不成也故君上不可輕防之

子曰大臣不親百姓不寧則忠敬不足而富貴已過也大臣不治而邇臣比矣故大臣不可不敬也是民之表也邇臣不可不愼也是民之道也君毋以小謀大毋以逺言近毋以內圖外則大臣不怨邇臣不疾而逺臣不蔽矣葉公之顧命曰毋以小謀敗大作毋以嬖禦人疾莊後毋以嬖禦士疾莊士大夫卿士

集說曰大臣不見親信則民不服從其令故不寧也此蓋由臣之忠不足於君君之敬不足於臣君與臣富貴已過極也由是邇臣之黨相比以奪大臣之柄而使之不得治其事故大臣所以不可不敬者以其爲民所瞻望之儀表也邇臣所以不可不愼者以君之好惡系焉乃民之所從以爲道者也人君不使小臣謀大臣則大臣不至於怨乎不以不使逺臣間近臣則近臣不至於疾其君不使內之寵臣圖四方宣力之士則逺臣之賢無所壅蔽而得見知於上矣葉公楚葉縣尹沈諸梁字子髙僭稱公顧命臨死回顧之言也毋以小謀敗大作謂不可用小臣之謀而敗大臣所作之事也疾毀惡之也莊猶正也敬也君所取正而加敬之謂也

子曰大人不親其所賢而信其所賤民是以親失而教是以煩詩云彼求我則如不我得執我仇仇亦不我力君陳曰未見聖若已弗克見旣見聖亦不克由聖注曰親失失其所當親也教煩由信賤也賤者無一徳也集說曰詩小雅正月之篇言彼小人初用事求我以爲法則惟恐不得旣而不合則空執畱之視如仇讎然不用力於我矣仇仇者言不一仇之無往而不忤其意也君陳周書兼引之皆爲不親賢之證

子曰小人溺於水君子溺於口大人溺於民皆在其所防也夫水近於人而溺人徳易狎而難親也易以溺人口費而煩易出難悔易以溺人夫民閉於人而有鄙心可敬不可慢易以溺人故君子不可以不愼也

注曰言水人所沭浴自潔淸者至於深淵洪波所當畏愼也由近人之故或泳之遊之防慢而無戒心以取溺焉難親親之當肅敬如臨深淵費而煩多言且煩數也過言一出駟馬不能及不可得悔也口舌所覆亦如溺矣言民不通於人道而心鄙詐難卒告諭人君敬愼以臨之則可若陵虐而慢之分崩怨畔君無所尊亦如溺矣不可不愼者愼所可防乃不溺矣熊氏曰水近於人謂日用之需也然何故溺人以徳𨿽柔弱而深險之勢難親也

太甲曰毋越厥命以自覆也若虞機張往省括於厥度則釋兌命曰惟口起羞惟甲冑起兵惟衣裳在笥惟干戈省厥躬太甲曰天作孼可違也自作孼不可以逭尹吉曰惟尹躬天見於西邑夏自周有終相亦惟終注曰越之言蹷也厥其也覆敗也虞主田獵之地者也機弩牙也度謂所擬射也虞人之射禽弩已張從機間視括與所射參相得乃後釋發矢爲政亦當以己心參於羣臣及萬民可乃後施也兌當爲說衣裳朝祭之服也惟口起羞當愼言語也惟甲冑起兵當愼軍旅之事也惟衣裳在笥當服以爲禮也惟干戈省厥躬當恕已不尙害人也違猶辟也逭逃也尹吉尹誥也天當爲先字之誤忠信爲周相助也伊尹言夏之先君臣皆忠信以自終今天絕桀者以其自作孽夏之邑在亳西坡謂括箭受處也此引太甲明愼之機要也次引兌命明四者之必愼所以當省而無越厥命也三引太甲申自覆意四引尹吉見覆自覆則有終亦在自矣故曰自周

子曰民以君爲心君以民爲體心莊則體舒心肅則容敬心好之身必安之君好之民必欲之心以體全亦以體傷君以民存亦以民亡詩云昔吾有先正其言明且淸國家以寧都邑以成庶民以生誰能秉國成不自爲正卒勞百姓君雅曰夏日暑雨小民惟曰怨資冬祈寒小民亦惟曰怨

集說曰此承上文大人溺於民之意而言昔吾有先正以下五句逸詩也下三句今見小雅節南山之篇言今日誰人秉持國家之成法乎師尹實秉持之乃不自爲政而信任羣小終勞苦百姓也君牙周書資書作咨祈大也下復缺一咨字方氏曰民以君爲心者言好惡從於君也君以民爲體者言休戚同於民也體𨿽致用於外然由於心之所使故曰心好之身必安之心𨿽爲主於內然資乎體之所保故曰心以體全亦以體傷

子曰下之事上也身不正言不信則義不壹行無類也子曰言有物而行有格也是以生則不可奪志死則不可奪名故君子多聞質而守之多志質而親之精知略而行之君陳曰出入自爾師虞庶言同詩云淑人君子其儀一也

集說曰義不壹或從或違由身不正也行無類或善或否由言不信也君陳書言謀政事者當出入反覆與眾人共虞度其可否而觀庶言之同異也詩曹風鳲鳩之篇引以證義壹行類呂氏曰有物則非失實之言有格則無逾矩之行歸於一而不可變生乎由是死乎由是故志也名也不可得而奪也熊氏曰然其初必本於學焉故君子多聞善言質正於人守之而服膺勿失多見善行而志之且親之而學問不厭𨿽由多聞多志而得之又當精思以其至約而行之略者約也此皆義壹行類之道也引君陳以證多聞見而質之見其用功也引曹風以證義壹行類見其成功也

子曰惟君子能好其正小人毒其正故君子之朋友有鄕其惡有方是故邇者不惑而逺者不疑也詩云君子好仇

集說曰小人視君子如仇讎常有禍之之心此所謂毒其正也君子所好不可以非其人故曰朋友有鄕所惡不可以及善人故曰其惡有方前章言章善癉惡以示民厚則民情不貳今好惡旣明民情歸一故邇者逺者不惑不疑也詩周南闗雎之篇言君子有良善之仇匹引以證同道之朋

子曰輕絕貧賤而重絕富貴則好賢不堅而惡惡不著也人𨿽曰不利吾不信也詩云朋友攸攝攝以威儀集說曰詩大雅旣醉之篇言朋友所以相檢攝者在威儀以諭不在貧賤富貴也馬氏曰賢者宜富貴而富貴者未必皆賢惡者宜貧賤而貪賤者未必皆惡於其貧賤而輕有以絕之則是好賢不堅也於其富貴而重有以絕之則是惡惡不著也是志在於利而不在於道人𨿽曰不利者吾不信也

子曰私惠不歸徳君子不自畱焉詩云人之好我示我周行

集說曰上文言好惡皆當循公道故此言人有私惠於我而不合於徳義之公君子決不畱之於已也詩小雅鹿鳴之篇周行大道也言人之好愛我者示我以大道而已引以明不畱私惠之義

子曰苟有車必見其軾苟有衣必見其敝人苟或言之必聞其聲苟或行之必見其成葛覃曰服之無射熊氏曰此諭誠之不可揜見人之當謹言行也有車必見其乘而慿軾有衣必見其服之而至於敝況人之言行豈可揜乎無論善惡但宣之口則聲聞於人措之身則迹見於外自然之理也引葛覃之詩以明服之久而無厭射則必見其敝矣

子曰言從而行之則言不可飾也行從而言之則行不可飾也故君子寡言而行以成其信則民不得大其美而小其惡詩云白圭之玷尙可磨也斯言之玷不可爲也小雅曰允也君子展也大成君奭曰在昔上帝周田觀文王之徳其集大命於厥躬

集說曰從順也謂順於理也言順於理而行之則言爲可用而非文飾之言矣行順於理而言之則行爲可稱而非文飾之行矣言之不怍則爲之也難寡言而行卽訥於言而敏於行之意以成其信謂言行皆不妄也大其美者所以要譽小其惡者所以飾非皆言之所爲也君子寡言以示教故民不得如此詩大雅抑之篇玷缺也小雅車攻之篇允信也展誠也君奭周書言昔者上帝降割罰於殷而申重奬勸文王之徳集大命於其身使有天下熊氏曰抑詩以明君子當寡言而行也小雅以證君子能成其信也君奭以證君子以信而得民也

子曰南人有言曰人而無恆不可以爲卜筮古之遺言與筮猶不能知也而況於人乎詩云我旣厭不我告猶兌命曰爵無及惡徳民立而正事純而祭祀是爲不敬事煩則亂事神則難易曰不恆其徳或承之羞恆其徳偵婦人吉夫子凶

集說曰論語言不可以作巫醫是爲巫爲醫此言爲卜筮乃是求占於卜筮筮猶不能知言無常之人𨿽先知如筮亦不能定其吉凶況於人乎詩小雅小旻之篇猶謀也言卜筮煩數亦厭之不復告以所謀之吉凶也易恆卦九三爻辭承進也婦人之徳從一而終故吉夫子制義故從婦則凶也熊氏曰兌命與今書文異姑取事神則難一句及小旻詩皆以明筮不能知之意引易取或承之羞以明人不能知也

奔防第三十四

注曰此於別錄屬防服之禮實逸曲禮之正篇也漢興後得古文而禮家又貪其說因合於禮記耳疏曰漢興於魯淹中得古禮五十七篇其十七篇與今儀禮正同其餘四十篇藏在祕府謂之逸禮此奔防禮在十七篇外旣謂之逸何以下文注又引逸奔防禮似此奔防禮外更有逸禮者但此奔防禮對十七篇爲逸內錄入於記其不入於記者又比此爲逸也故二逸不同其實秪是一篇也

奔防之禮始聞親防以哭答使者盡哀問故又哭盡哀疏曰此一節論初聞之節五服皆然知者以下文別云惟父母則知以前兼五服也

遂行日行百里不以夜行

注曰𨿽有哀戚猶辟害也晝夜之分別於昏明哭則遂行者不爲位

惟父母之防見星而行見星而捨若未得行則成服而後行

疏曰未得行奉君命而使使事未了也凡聞防若聞父母之防其哭之不離聞防之處不得爲位卽奔之也若有君命未得奔防者𨿽父母之防旣聞防而哭又爲位更哭也

過國至竟哭盡哀而止哭辟市朝望其國竟哭

注曰哭辟市朝爲驚眾也望國竟哭斬衰者也自是哭且遂行疏曰過國至竟他國竟上也望國竟哭𨿽云斬衰其實母之齊衰亦然也

至於家入門左升自西階殯東西面坐哭盡哀括髮袒降堂東卽位西鄕哭成踴襲絰於序東絞帶反位拜賓成踴送賓反位

集說曰此言奔父防之禮爲人子者升降不由阼階今父新死未忍異於生故入自門左升自西階也括髮袒者去飾也未成服者素委貌深衣已成服者固自防服矣在家而親死則笄纚小斂畢乃括髮此自外而至故卽括髮而袒衣也鄭云已殯者位在下此奔防在殯後故自西階降而卽其堂下東之位也襲絰者掩其袒而加要絰也序東者在堂下而當堂上序墻之東也在家小斂當奔之禮又哭旣小斂著絰則合又哭乃絰不於又哭乃絰者發防已逾日卽於是可也不散帶者不見屍柩此絞帶卽襲絰之絰非象革帶之絞帶也絰重象革帶之絞帶輕反位復先所卽之位也凡拜賓皆就賓之位而拜之拜竟則反已之位而哭踴也成踴說見前

有賓後至者則拜之成踴送賓皆如初眾主人兄弟皆出門出門哭止闔門相者告就次於又哭括髮袒成踴於三哭猶括髮袒成踴三日成服拜賓送賓皆如初注曰次倚廬也又哭至明日朝也三哭又其明日朝也皆升堂括髮袒如始至必又哭三哭者象小斂大斂時也雜記曰士三踴其夕哭從朝夕哭不括髮不袒不踴不以爲數三日三哭之明日也旣哭成其服防服杖於序東疏曰括髮袒皆在堂上殯東西面成踴則在堂下之東西面位也

奔防者非主人則主人爲之拜賓送賓

坡謂以上適子奔防禮此似言眾子奔防之禮也蓋主人惟爲之拜賓送賓其它則皆如主人也注疏無明解似以此爲奔齊衰以下之冒語恐非

奔防者自齊衰以下入門左中庭北面哭盡哀免麻於序東卽位袒與主人哭成踴於又哭三哭皆免袒有賓則主人拜賓送賓丈夫婦人之待之也皆如朝夕哭位無變也

注曰不升堂哭者非父母之防統於主人也麻亦絰帶也於此言麻者明所奔防𨿽有輕者不至防所無攺服也凡袒者於位襲於序東袒襲不相因位此麻乃袒變於爲父母也又哭三哭亦入門左中庭北面如始至時也待奔防者無變嫌賓客之也於賓客以哀變爲敬此骨肉哀則自哀矣於此乃言待之明奔防者至三哭猶不以序入也疏曰以主人待奔之人俱在東階下故奔防者在中庭北面繼統於主人也主人惟饋奠有事之時乃升堂若防常無事恆在堂下也卽位袒是袒在於位也免麻於序東麻卽襲也序東在位北隱暎於序是袒襲不相因位也平常五屬入哭則與主人爲次重者前輕者後今奔防者急哀但獨入哭不俟主人爲次序非惟初至如此至又哭三哭皆然

奔母之防西面哭盡哀括髮袒降堂東卽位西鄕哭成踴襲免絰於序東拜賓送賓皆如奔父之禮於又哭不括髮

注曰爲母於又哭而免輕於父也其他則同疏曰此謂適子故云拜賓送賓皆如奔父之禮也

婦人奔防升自東階殯東西面坐哭盡哀東髽卽位與主人拾踴

注曰婦人謂姑姊妹女子子也東階東面階也婦人入者由闈門東髽髽於東序不髽於房變於在室者也去纚大紒曰髽拾更也主人與之更踴賓客之疏曰闈門謂東邊之門男子免在東序故知婦人亦髽於東序就掩映之處在堂上男子則堂下也東面之階雜記云側階也熊氏云未殯之前婦人髽於室若旣殯之後室中是神之所處婦人在堂當髽於東房今此婦人始來奔防故髽於東序耳

奔防者不及殯先之墓北面坐哭盡哀主人之待之也卽位於墓左婦人墓右成踴盡哀括髮東卽主人位絰絞帶哭成踴拜賓反位成踴相者告事畢

集說曰不及殯葬後乃至也屍柩旣不在家則當先哭墓此奔防者是適子故其眾主人之待之者與婦人皆往墓所就墓所分左右之位奔者括髮而於東偏卽其主人之位禮畢則相者以畢事告

遂冠歸入門左北面哭盡哀括髮袒成踴東卽位拜賓成踴賓出主人拜送有賓後至者則拜之成踴送賓如初眾主人兄弟皆出門出門哭止相者告就次於又哭括髮成踴於三哭猶括發成踴三日成服於五哭相者告事畢

注曰又哭三哭不袒者哀戚已久殺之也逸奔防禮說不及殯日於又哭猶括髮卽位不袒告事畢者五哭而不復哭也成服之朝爲四哭此謂旣期乃後歸至者也其未期猶朝夕哭不止於五哭集說曰遂冠而歸者不可以括髮行於道路也冠謂素委貌入門出門皆謂殯宮門也五哭者初至象始死爲一哭明日象小斂爲二哭又明日象大斂爲三哭又明日成服之日爲四哭又明日爲五哭皆數朝哭不數夕哭

爲母所以異於父者壹括髮其餘免以終事他如奔父之禮

注曰壹括髮謂歸入門哭時也於此乃言爲母異於父者明及殯不及殯其異者同疏曰鄭恐壹括髮是墓所入門則不括髮故明之其異者同謂及殯壹括髮不及殯亦壹括髮是異於父者其事同也

齊衰以下不及殯先之墓西面哭盡哀免麻於東方卽位與主人哭成踴襲有賓則主人拜賓送賓賓有後至者拜之如初相者告事畢遂冠歸入門左北面哭盡哀免袒成踴東卽位拜賓成踴賓出主人拜送於又哭免袒成踴於三哭猶免袒成踴三日成服於五哭相者告事畢

注曰不言袒言襲者容齊衰親者或袒可爲父於又哭括髮而不袒此又哭三哭皆言袒袒衍字也疏曰齊衰以下有大功小功緦麻月日多少不同若奔在葬後而三月之外大功以上則有免麻東方三日成服若小功緦麻則不得有三日成服小功以下不稅無追服之理若葬後通葬前未滿五月小功則亦三日成服其緦麻者止臨防節而來亦得三日成服也東卽位拜賓成踴者東卽位謂奔防者於東方就哭位拜賓則是主人代之拜此奔防者當主人代拜賓時已則成踴也又曰經直言免麻於東方卽位不稱袒而下云成踴襲襲則有袒理經若言袒恐齊衰以下皆袒故不得總言袒而稱襲者容有齊衰重爲之得襲也

聞防不得奔防哭盡哀問故又哭盡哀乃爲位括髮袒成踴襲絰絞帶卽位拜賓反位成踴賓出主人拜送於門外反位若有賓後至者拜之成踴送賓如初於又哭括髮袒成踴於三哭猶括髮袒成踴三日成服於五哭拜賓送賓如初

注曰聞父母防而不得奔謂以君命有事不然者不得爲位位有酇列之處如於家朝夕哭位矣不於又哭乃絰者防至此逾日節於是可也不言就次者當從其事不可以防服廢公職也其在官亦告就次言五哭者以廹公事五日哀殺亦可以止疏曰在官謂在官府館捨館捨是賓之所專有由館捨之中而作廬故知禮亦告就次經云五哭不云哀止知可以止者若成服之後恆常有哭何須特云五哭明五哭之後不復朝夕有哭也

若除防而後歸則之墓哭成踴東括髮袒絰拜賓成踴送賓反位又哭盡哀遂於家不哭主人之待之也無變於服與之哭不踴

注曰東東卽主人位如不及殯者也遂除除於墓而歸無變於服自若時服也亦卽位於墓左婦人墓右疏曰亦謂主人適子初在墓南北面哭成踴乃來

就主人之位括發袒也不踴者其服已除哀情已殺也

自齊衰以下所以異者免麻

集說曰齊衰大功小功緦之服其奔防在除防之後者惟首免要麻絰於墓所哭罷卽除無括髮等禮也故云所以異者免麻

凡爲位非親防齊衰以下皆卽位哭盡哀而東免絰卽位袒成踴襲拜賓反位哭成踴送賓反位相者告就次三日五哭卒主人出送賓眾主人兄弟皆出門哭止相者告事畢成服拜賓若所爲位家逺則成服而往注曰謂無君事又無故可得奔防而以已私未奔者也父母之防則不爲位其哭之不離聞防之處齊衰以下更爲位而哭皆可行乃行卒猶止也三日五哭者始聞防訖夕爲位乃出就次一哭也與明日又明日之朝夕而五哭不五朝哭而數朝夕備五哭而止亦爲急奔防已私事當畢亦明日乃成服凡云五哭者其後有賓亦與之哭而拜之集說曰主人出送賓者謂旣奔防至家則喪家之主人爲之出送賓也所謂奔喪者非主人則主人爲之出送賓是也眾主人兄弟亦謂在喪家者成服拜賓者謂三日五哭卒之明日爲成服其後有賓亦與之哭而拜之也前四處有五哭之文上兩處五哭下無拜送賓之事下兩處五哭𨿽有拜送賓恐與上有異故鄭總明之云凡五哭後皆有也若所爲位者之家道逺則成服而後往亦可蓋外喪緩可容辦集而行也

齊衰望鄕而哭大功望門而哭小功至門而哭緦麻卽位而哭

集說曰雜記云大功望鄕而哭者謂本是齊衰降而服大功也故與此不同

哭父之黨於廟母妻之黨於寢師於廟門外朋友於寢門外所識於野張帷凡爲位不奠

注曰黨謂族類無服者也逸奔喪禮曰哭父族與母黨於廟妻之黨於寢朋友於寢門外壹哭而已不踴言壹哭而已則不爲位矣不奠以其精神不在於是疏曰此一節明無服之親聞喪所哭之處案檀弓

云師吾哭諸寢與此異此哭父黨於廟而檀弓云有殯聞逺兄弟之防哭於側室若無殯則在寢與此不同者異代禮也

哭天子九諸七卿大夫五士三大夫哭諸侯不敢拜賓諸臣在他國爲位而哭不敢拜賓與諸侯爲兄弟亦爲位而哭凡爲位者壹袒

注曰此臣聞君喪而未奔爲位而哭尊卑日數之差也士亦有屬吏賤不得君臣之名集說曰大夫哭諸侯哭其舊君也不敢拜賓避爲主也在他國爲使而出也與諸侯爲兄弟亦謂在異國者壹袒謂爲位之日也明以往不袒矣若父母之喪則必三袒

所識者弔先哭於家而後之墓皆爲之成踴從主人北面而踴

集說曰已所知識之人死而往弔之時已在葬後矣必先哭於其家者情𨿽由於死者而禮則施於生者故也主人墓左西向賓北面向墓而踴固賓主拾之然必主人先而賓從之故曰從主人也言皆者必於家於墓皆踴也

凡喪父在父爲主父沒兄弟同居各主其喪親同長者主之不同親者主之

集說曰此言父在而子有妻子之喪則父主之統於尊也父沒之後兄弟𨿽同居各主妻子之喪矣同宮猶然則異宮從可知也親同長者主之謂父母之喪長子爲主其同父母之兄弟死亦推長者爲主也不同親者主之謂從父兄弟之喪則彼親者爲之主也

聞逺兄弟之喪旣除喪而後聞喪免袒成踴拜賓則尙左手

注曰小功緦麻不稅者也𨿽不服猶免袒尙左手吉拜也逸奔喪禮曰凡拜吉喪皆尙左手疏曰𨿽不稅而初聞之亦必免袒而成其踴者以本是五服之親爲之變也

無服而爲位者惟嫂叔及婦人降而無服者麻

注曰𨿽無服猶弔服加麻袒免爲位哭也正言嫂叔尊嫂也兄公於弟之妻則不能也婦人降而無服族姑姊妹嫁者也逸奔喪禮曰無服袒免爲位者惟嫂與叔凡爲其男子服其婦人降而無服者麻疏曰哭嫂與叔爲位族姑姊妹元是緦麻出嫁於人降而無服亦當爲位哭之加弔服之麻麻謂緦之絰也不爲之袒免其族姑姊爲族伯叔兄弟亦無服而加麻注云兄公於弟妻則不能者卑逺之也然則弟婦於夫兄亦不能也尊絕之也

凡奔喪有大夫至袒拜之成踴而後襲於士襲而後拜之

疏曰主人是士初來奔喪括髮袒於堂上乃降堂而哭於此時大夫至因拜之於東階下不敢成已踴及襲絰帶之事待拜後始成踴襲絰帶也若士來弔則降堂先成已禮踴襲絰帶之後乃拜之若大夫與大夫相敵亦襲後乃拜之

禮記述注卷二十四

欽定四庫全書

禮記述注卷二十五

安溪李光坡撰

問喪第三十五

親始死雞斯徒跣扱上衽交手哭惻怛之心痛疾之意傷腎幹肝焦肺水漿不入口三日不舉火故鄰里爲之糜粥以飲食之夫悲哀在中故形變於外也痛疾在心故口不甘味身不安美也

集說曰雞斯讀爲筓纚筓骨筓也纚韜髮之繒也親始死孝子先去冠惟畱笄纚也徒空也徒跣無屨而空跣也上衽深衣前襟也以號踴履踐爲妨故扱之於帶也交手哭謂兩手交以拊心而哭也五藏者腎在下肺在中肝在上舉三者之焦傷而心脾在其中矣糜厚而粥薄薄者以飲之厚者以食之也

三日而斂在牀曰屍在棺曰柩動屍舉柩哭踴無數惻怛無數痛疾之意悲哀志懣气盛故袒而踴之所以動體安心下气也

集說曰哭踴本有數此言無數者又在常節之外也懣煩也

婦人不宜袒故發胸擊心爵踴殷殷田田如壞墻然悲哀痛疾之至也故曰辟踴哭泣哀以送之送形而往迎精而反也

集說曰發開也爵踴似爵之跳足不離地也殷殷田田擊之聲也辟拊心也哀以送之謂葬時也迎其精神而反謂反哭及日中而虞也

其往送也望望然汲汲然如有追而弗及也其反哭也皇皇然若有求而弗得也故其往送也如慕其反也如疑求而無所得之也入門而弗見也上堂又弗見也入室又弗見也亡矣喪矣不可復見已矣故哭泣辟踴盡哀而止矣

集說曰望望瞻望之意也汲汲促急之情也皇皇猶彷徨之意慕者以其親之在前疑者不知神之來否盡哀而止者他無所寓其情也

心悵焉愴焉惚焉愾焉心絕志悲而已矣祭之宗廟以鬼享之徼幸復反也成壙而歸不敢入處室居於倚廬哀親之在外也寢苫枕塊哀親之在土也故哭泣無時服勤三年思慕之心孝子之志也人情之實也

集說曰此言反哭至終喪之情也惚猶恍惚也愾猶嘆恨也勤謂憂苦也

或問曰死三日而後斂者何也曰孝子親死悲哀志懣故匍匐而哭之若將復生然安可得奪而斂之也故曰三日而後斂者以俟其生也三日而不生亦不生矣孝子之心亦益衰矣家室之計衣服之具亦可以成矣親戚之逺者亦可以至矣是故聖人爲之斷決以三日爲之禮制也

集說曰此記者設問以眀三日而斂之義匍匐猶顚蹷或作扶服

或問曰冠者不肉袒何也曰冠至尊也不居肉袒之禮也故爲之免以代之也然則禿者不免傴者不袒跛者不踴非不悲也身有錮疾不可以備禮也故曰喪禮惟哀爲主矣女子哭泣悲哀擊胸傷心男子哭泣悲哀稽顙觸地無容哀之至也

疏曰謂心旣悲哀肉袒形褻故不可褻尊而冠若有吉事而內心肅敬則𨿽袒而著冠也故郊特牲云君袒而割牲是也集說曰免而袒袒而踴先後之次也有一疾則廢一禮女子不踴則惟擊胸男子不踴則惟稽顙觸地皆可以爲哀之至也

或問曰免者以何爲也曰不冠者之所服也禮曰童子不緦惟當室緦緦者其免也當室則免而杖矣

坡謂免者以何爲也怪成人袒時須著免今非成人袒亦有著免故問之不冠者之所服謂未冠童子故著免也童子不緦不爲族人著緦也惟當室緦謂童子無父兄當室主家乃爲族人著緦也緦者其免言爲族人緦者由爲父母著免也當室則免而杖又眀童子得免所由以其孤兒當室則得免而杖乃爲族人服緦也諸解語而未詳故本注疏句釋之

或問曰杖者何也曰竹桐一也故爲父苴杖苴杖竹也爲母削杖削杖桐也或問曰杖者以何爲也曰孝子喪親哭泣無數服勤三年身病體羸以杖扶病也則父在不敢杖矣尊者在故也堂上不杖辟尊者之處也堂上不趨示不遽也此孝子之志也人情之實也禮義之經也非從天降也非從地出也人情而已矣

注曰父在不杖謂爲母喪也尊者在不杖辟尊者之處不杖有事不趨皆爲其感動使之憂戚也集說曰苴杖圎而象天削杖方以象地又以桐爲同之義言哀戚同於喪父也

服問第三十六

傳曰有從輕而重公子之妻爲其皇姑

疏曰公子諸侯之妾子也皇姑卽公子之母也諸侯在尊厭妾子使爲母練冠諸侯沒妾子得爲毋大功而妾子之妻則不論諸侯存沒爲夫之母期也其夫練冠是輕也而妻爲之期是重故云有從輕而重也此妾旣賤若惟云姑則有嫡女君之嫌今加皇字眀非女君而此婦尊之與女君同故云皇姑也

有從重而輕爲妻之父母

注曰妻齊衰而夫從緦麻不降一等言非服差

有從無服而有服公子之妻爲公子之外兄弟

疏曰公子被厭不服已母之外家是無服也妻猶從公子而服公子外祖父母從母緦麻是從無服而有服也經惟云公子外兄弟而知其非公子姑之子者以喪服小記云夫之所爲兄弟服妻皆降一等夫爲姑之子緦麻妻則無服今公子之妻爲之有服故知其爲公子外祖父母從母也此等皆小功之服凡小功者謂爲兄弟若同宗直稱兄弟以外族故稱外兄弟也

有從有服而無服公子爲其妻之父母

注曰凡公子厭於君降其私親女君之子不降疏曰𨿽爲公子之妻猶爲父母期是有服也公子被厭不從妻而服之是從有服而無服也

傳曰母出則爲繼母之黨服母死則爲其母之黨服爲其母之黨服則不爲繼母之黨服

注曰𨿽外親亦無二統坡謂母出而父繼娶則出母與廟絕故爲繼母之黨服若母死而父繼娶則親母爲重故服其黨而不復服繼母之黨也解誤

三年之喪旣練矣有期之喪旣葬矣則帶其故葛帶絰期之絰服其功衰

疏曰謂三年之喪練祭之後又當期喪旣葬之節也故葛帶謂三年喪之練葛帶也今期喪旣葬男子則應著葛帶此葛帶與三年之葛帶麄細正同而以父葛爲重故帶其故葛帶也絰期之絰者謂三年之喪練後首絰旣除故絰期之葛絰若婦人練後麻帶除矣則絰其故葛絰帶期之麻帶以婦人不葛帶故也功卽麤也功衰者父之練之功衰也父之旣練母之旣葬衰皆七升其齊衰仍有八升九升八升者是正服齊衰九升者是義服齊衰若母喪旣練𨿽衰八升與正服旣葬齊衰同以母服爲重亦服母之齊衰也

有大功之喪亦如之小功無變也

疏曰三年喪練後有大功喪亦旣葬亦帶其故葛帶而絰期之葛絰也故云亦如之大功旣葬葛帶三寸有餘比練之葛帶四寸有餘爲小故反服練帶也大功旣葬之首絰四寸有餘與練之葛帶粗細相似不得爲五分去一爲帶之差故首絰進與期旣葬之絰五寸有餘同也但謂粗細與期同其實是大功葛絰也小功無變者言先有大功以上喪服今遭小功之喪無變於前服不以輕服減累於重也

麻之有本者變三年之葛

疏曰大功以上爲帶者麻之根本並畱之合糾爲帶如此者得變三年之練葛小功以下其絰澡麻斷本不得變三年之葛也言變三年之葛舉其重者其實期之葛有本者亦得變之

旣練遇麻斷本者於免絰之旣免去絰毎可以絰必絰旣絰則去之

疏曰斬衰旣練之後遭小功之喪𨿽不變服得爲之加絰也於免絰之者以練無首絰於此小功喪有事於免之時則爲加小功之絰也斂殯事竟旣免之後則脫去其絰當斂殯之節毎可以絰之時必爲之加麻旣絰則去之不應絰之時則去其絰自若練服也

小功不易喪之練冠如免則絰其緦小功之絰因其初葛帶緦之麻不變小功之葛小功之麻不變大功之葛以有本爲稅

疏曰言小功以下之喪不合變易三年喪之練冠其期之練冠亦不得易也如當緦小功著免之節則首絰其緦與小功之絰所以爲後喪緦絰者以前喪練冠首絰已除故也要中所著仍因其初喪練之葛帶不云故而云初者以期初喪之時變練之葛帶爲麻期旣葬之後反服練之故葛帶故言故也小功以下之喪不變練之葛帶故云初也輕喪之麻本服旣輕𨿽初喪之麻不變前重喪之葛也稅謂變易也緦與小功麻絰旣無本不合稅變前喪惟大功以上麻絰有本者得稅變前喪也

殤長中變三年之葛終殤之月算而反三年之葛是非重麻爲其無卒哭之稅下殤則否

疏曰上論成人小功緦不得易前喪之葛此論殤在小功緦得易三年葛也殤長中者謂本服大功今乃降在長中殤男子則爲之小功婦人爲長殤小功中殤則緦麻如此者得變三年之葛著爲殤服之麻終竟此殤月數如小功則五月緦則三月還反服其三年之葛也旣服麻不攺又變三年之葛不是重此麻也以殤服質略自初死服麻以後無卒哭時稅麻服葛之禮也下殤則否者以大功以下之殤男子婦人俱爲之緦麻其情輕不得變三年之葛也案上文麻有本者得變三年之葛則齊衰下殤𨿽是小功亦是麻之有本者故喪服小記云下殤小功帶澡麻不絕本然齊衰下殤乃變三年之葛今大功長殤麻旣無本得變三年之葛者以無虞卒哭之稅故特得變之若成人小功緦麻麻旣無本故不得變也

君爲天子三年夫人如外宗之爲君也世子不爲天子服

注曰世子不爲天子服逺嫌也不服與畿外之民同也集說曰諸侯爲天子服斬衰三年外宗見前篇諸侯外宗之婦爲君期夫人爲天子亦期故云夫人如外宗之爲君也

君所主夫人妻大子適婦

集說曰夫人者君之適妻故云夫人妻大子適子也其妻爲適婦三者皆正故君主其喪

大夫之適子爲君夫人大子如士服

注曰士爲國君斬小君期大子君服斬臣從服期疏曰大夫無繼世之道其子無嫌故得爲君與夫人及君之大子著服如士服也

君之母非夫人則羣臣無服惟近臣及僕驂乘從服惟君所服服也

疏曰君母是適夫人則羣臣服期非夫人則君服緦故羣臣無服也近臣閽寺之屬僕禦車者驂乘車右也惟君所服服者君緦則此等人亦緦也

公爲卿大夫錫衰以居出亦如之當事則弁絰大夫相爲亦然爲其妻往則服之出則否

疏曰君爲卿大夫之喪成服之後著錫衰以居也出謂以他事而出非至喪所亦著錫衰首則皮弁也當事若大斂及殯並將葬啟殯等事則首著弁絰身衣錫衰若於士則首服皮弁也大夫相爲亦然者亦如君於卿大夫也若君於卿大夫之妻及卿大夫相爲其妻而往臨其喪亦服錫衰但不常著之以居或以他事出則不服也其當殯斂之事亦弁絰也

凡見人無免絰𨿽朝於君無免絰惟公門有稅齊衰傳曰君子不奪人之喪亦不可奪喪也

集說曰見人往見於人也絰重故不可釋免入公門𨿽稅齊衰亦不脫絰也此謂不杖齊衰若杖齊衰及斬衰𨿽入公門亦不稅其大功非但廢衰又免絰也

傳曰罪多而刑五喪多而服五上附下附列也

集說曰罪重者附於上刑罪輕者附於下刑此五刑之上附下附也大功以上附於親小功以下附於疏此五服之上附下附也等列相似故云列也

間傳第三十七

注曰名間傳者以其記喪服之間輕重所宜

斬衰何以服苴苴惡貌所以首其內而見諸外也斬衰貌若苴齊衰貌若枲大功貌若止小功緦麻容貌可也此哀之發於容體者也

集說曰斬衰服苴苴絰與苴杖也麻之有子者以爲苴絰竹杖亦曰苴杖惡貌者疏云苴是黎黑色又小記疏云至痛內結必形色外章所以衰裳絰杖俱備苴色也首者標表之義蓋顯示其內心之哀痛於外也枲牡麻也枯黯之色似之大功之喪𨿽不如齊斬之痛然容貌亦若有所拘止而不得肆者蓋亦變其常度也

斬衰之哭若往而不反齊衰之哭若往而反大功之哭三曲而偯小功緦麻哀容可也此哀之發於聲音者也集說曰若如也往而不反一舉而至气絕似不回聲也三曲一舉聲而三折也偯餘聲之委曲也小功緦麻情輕𨿽哀聲之從容亦可也

斬衰惟而不對齊衰對而不言大功言而不議小功緦麻議而不及樂此哀之發於言語者也

疏曰雜記云三年之喪對而不問爲在喪稍久故對也又云齊衰之喪言而不語彼謂言已事集說曰惟應辭也不對不答人以言也不言不先發言於人也不議不泛論他也

斬衰三日不食齊衰二日不食大功三不食小功緦麻再不食士與斂焉則壹不食故父母之喪旣殯食粥朝一溢米莫一溢米齊衰之喪疏食水飲不食菜果大功之喪不食醯醤小功緦麻不飲醴酒此哀之發於飲食者也

疏曰此謂正服齊衰喪大記云三不食者當是義服此小功緦再不食喪大記一不食謂緦麻再不食謂小功熊氏云異人之說故其義別

父母之喪旣虞卒哭疏食水飲不食菜果期而小祥食菜果又期而大祥有醯醤中月而禫禫而飲醴酒始飲酒者先飲醴酒始食肉者先食幹肉

疏曰大祥食醯醤則小祥食菜果時但用鹽酪也若不能食者小祥得用醯醤故喪大記云小祥食菜果以醯醬禫始食肉喪大記云祥而食肉亦異人之說醴酒味薄幹肉又澀孝子不忍發初禦醇厚之味故飲醴酒食幹肉集說曰中月間一月也前篇中一以上亦訓爲間二十五月大祥二十七月而禫也

父母之喪居倚廬寢苫枕塊不說絰帶齊衰之喪居堊室芐翦不納大功之喪寢有席小功緦麻牀可也此哀之發於居處者也

疏曰亦有斬衰不居廬者則雜記云士居堊室是士服斬而居堊室也亦有齊衰不居堊室者喪服小記云父不爲眾子次於外注云自若居寢是也集說曰倚廬堊室見喪大記芐蒲之可爲席者但翦之使齊不偏納其頭而藏於內也

父母之喪旣虞卒哭拄楣翦屛芐翦不納期而小祥居堊室寢有席又期而大祥居復寢中月而禫禫而牀集說曰拄楣謂舉倚廬之木拄之於楣使稍寛眀也翦屛者翦去戶旁兩廂屛之餘艸也自上章惟而不對以下至此有與雜記喪大記喪服小記之文不同者記者所聞之異亦或各有義歟

斬衰三升齊衰四升五升六升大功七升八升九升小功十升十一升十二升緦麻十五升去其半有事其縷無事其布曰緦此哀之發於衣服者也

集說曰每一升凡八十縷斬衰正服三升義服三升半齊衰降服四升正服五升義服六升大功降服七升正服八升義服九升小功降服十升正服十一升義服十二升緦麻降正義同用十五升布去其七升半之縷蓋十五升者朝服之布其幅之經一千二百縷也今緦布用其半六百縷爲經是去其半也有事其縷者事謂煮治其紗縷而後織也無事其布者及織成則不洗治其布而卽以制緦服也若用爲錫衰則加灰以洗治之故前經云加灰錫也然則緦服是熟縷生布其小功以上皆生縷以織矣

斬衰三升旣虞卒哭受以成布六升冠七升爲母疏衰四升受以成布七升冠八升去麻服葛葛帶三重期而小祥練冠縓緣要絰不除

疏曰至小祥又以卒哭後冠受其衰而用練易其冠又以練爲中衣以縓爲領緣也要絰葛絰也縓緣見檀弓集說曰五服惟斬衰齊衰大功有受者葬後以冠之布升數爲衰服如斬衰冠六升則葬後以六升布爲衰齊衰冠七升則葬後以七升布爲衰也謂之成布者三升以下之布麤疏之甚若未成然六升以下則漸精細與吉服之布相近故稱成也去麻服葛者後男子去要之麻帶而系葛帶婦人去首之麻絰以著葛絰也葛帶三重謂男子也後以葛帶易要之麻帶五分去一差小於前四股糾之積而相重則三重也未受服之前麻帶爲兩股相合此直云葛帶三重則首絰𨿽葛不三重猶兩股糾之

男子除乎首婦人除乎帶男子何爲除乎首也婦人何爲除乎帶也男子重首婦人重帶除服者先重者易服者易輕者

集說曰小祥男子除首絰婦人除要帶此除先重也居重喪而遭輕喪男子則易要絰婦人則易首絰此易輕者也

又期而大祥素縞麻衣中月而禫禫而纎無所不佩注曰謂之麻者純用布無采飾也疏曰二十五月大祥祭此日除脫則首服素冠以縞紕之身著朝服而祭祭畢而哀情未除更反服微凶之服首著縞冠以素紕之身著十五升麻深衣未有采緣故云素縞麻衣必大祥之後更間一月而爲禫祭禫祭之時冠朝服祭訖則首著纎冠身著素端黃裳以至吉祭平常所服之物無不佩也黒經白緯曰纎

易服者何爲易輕者也斬衰之喪旣虞卒哭遭齊衰之喪輕者包重者特

注曰卑可以兩施而尊者不可貳疏曰斬衰受服之時而遭齊衰初喪男子所輕要者得著齊衰要帶而兼包斬衰之帶婦人輕首得著齊衰首絰而包斬衰之絰故雲輕者包也男子重首特畱斬衰之絰婦人重要特畱斬衰之帶是重者特也愚謂特者單獨而無所兼之義非謂特畱也

旣練遭大功之喪麻葛重

疏曰斬衰旣練男子惟有要帶婦人惟有首絰是單也今遭大功之喪男子首空著大功麻絰又以大功麻帶易練之葛帶婦人要空著大功麻帶又以大功麻絰易練之葛絰是重麻也至大功旣虞卒哭男子帶以練之故葛帶首著期之葛絰婦人絰其練之故葛絰著期之葛帶是重葛也言期之葛絰期之葛帶者謂大功絰帶麤細與期同其實是大功葛絰葛帶也又曰檀弓云婦人不葛帶者謂斬衰齊衰服也其大功以下婦人亦葛帶喪服大功章男女並陳有卽葛九月之文是大功婦人亦受葛也

齊衰之喪旣虞卒哭遭大功之喪麻葛兼服之

疏曰以大功麻帶易齊衰之葛帶以首猶服齊衰葛帶絰是首有葛要有絰故云麻葛兼服之兼服之文據男子也婦人則首服大功之麻絰要服齊衰之麻帶上下俱麻不得云麻葛兼服

斬衰之葛與齊衰之麻同齊衰之葛與大功之麻同大功之葛與小功之麻同小功之葛與緦之麻同麻同則兼服之兼服之服重者則易輕者也

注曰惟大功有變三年旣練之服小功以下則於上皆無易焉此言大功之葛與小功之麻同小功之葛與緦之麻同主爲大功之殤長中言之服重者謂特之也則者則男子與婦人也凡下服虞卒哭男子反其故葛帶婦人反其故葛絰其上服除則固自受以下服之受矣疏曰前文兼服之但施於男子不包婦人今此易輕者男子易於要婦人易於首俱得易輕也云凡下服至故葛絰者此眀遭後服初喪男子婦人𨿽易前服之輕至後服旣葬之後還須反服其前喪集說曰同者前喪旣葛與後喪初死之麻麄細無異也兼服者服後麻兼服前葛也服重者卽上章重者特之說也易輕者卽易者包是也

三年問第三十八

三年之喪何也曰稱情而立文因以飾羣別親疏貴賤之節而弗可損益也故曰無易之道也創鉅者其日久痛甚者其愈遲三年者稱情而立文所以爲至痛極也斬衰苴杖居倚廬食粥寢苫枕塊所以爲至痛飾也三年之喪二十五月而畢哀痛未盡思慕未忘然而服以是斷之者豈不送死有已復生有節也哉

注曰羣謂親之黨也復生除喪反生者之事也疏曰飾謂章表也羣謂五服之親也因此三年之喪差降各表其親黨親謂大功以上疏謂小功以下貴謂天子諸侯絕期卿大夫降賤謂士庶人服族其節分眀集說曰弗可損益者中制不可不及亦不可遇是所謂無易之道也治親疏貴賤之節者惟喪服足以盡其詳服莫重於斬衰時莫久於三年故此篇列言五服之輕重而自重者始石梁王氏曰二十四月再期其月餘日不數爲二十五月中月而禫注謂間一月則所間之月是空一月爲二十六月出月禫祭爲二十七月徙月則樂矣

凡生天地之間者有血气之屬必有知有知之屬莫不知愛其類今是大鳥獸則失喪其羣匹越月逾時焉則必反巡過其故鄕翔回焉鳴號焉蹢防焉踟躕焉然後乃能去之小者至於燕雀猶有啁噍之類焉然後乃能去之故有血气之屬者莫知於人故人於其親也至死不窮

集說曰鳥獸知愛其類而不如人之能充其類此所以天地之性人爲貴也

將由夫患邪淫之人與則彼朝死而夕忘之然而從之則是曽鳥獸之不若也夫焉能相與羣居而不亂乎集說曰患猶害也邪淫之害性如疾痛之害身故云患邪淫也不如鳥獸爲無禮也無禮則亂矣

將由夫修飾之君子與則三年之喪二十五月而畢若駟之過隙然而遂之則是無窮也故先王焉爲之立中制節壹使足以成文理則釋之矣

集說曰遂之謂不時除也先王制禮蓋欲使遇之者俯而就之則送死有已復生有節不至者跂而及之則不至於鳥獸之不若矣壹使足以成文理謂無分君子小人皆使之遵行禮節以成其文章義理文理者以三年一閏天道小成又子生三年然後免於父母之懷故服以三年成文理也釋除去其服

然則何以至期也曰至親以期斷是何也曰天地則已易矣四時則已變矣其在天地之中者莫不更始焉以是象之也

疏曰父母本三年何以至期是問其一期應除之義故答云至親以期斷是眀一期可除之節故期而練男子除絰婦人除帶下文云加隆故至三年

然則何以三年也曰加隆焉爾也焉使倍之故再期也集說曰又問旣是以期斷矣何以三年也答謂孝子加隆厚於親故如此也焉語辭猶云所以也

由九月以下何也曰焉使弗及也故三年以爲隆緦小功以爲殺期九月以爲間上取象於天下取法於地中取則於人人之所以羣居和壹之理盡矣故三年之喪人道之至文者也夫是之謂至隆是百王之所同古今之所壹也未有知其所由來者也孔子曰子生三年然後免於父母之懷夫三年之喪天下之達喪也

集說曰弗及恩之殺也三月不及五月五月不及九月九月不及期也期與大功在隆殺之間故云期九月以爲間也取象於天地者三年象閏期象一嵗九月象物之三時而成五月象五行三月象一時也取則於人者始生三月而翦發三年而免父母之懷也和以情言謂情無不睦也壹以禮言謂禮無不至也人之所以相與羣居而情和禮壹者其理於喪服盡之矣未有知其所由來者言三年之喪行之自逺不知從何代而來也父母之喪無貴賤故曰天下之達喪也達論語作通

禮記述注卷二十五﹤經部﹐禮類﹐禮記之屬﹐禮記述注﹥

欽定四庫全書

禮記述注卷二十六

安溪李光坡撰

深衣第三十九

古者深衣蓋有制度以應規矩繩權衡短毋見膚長毋被土續衽鉤邊要縫半下

集說曰朝服祭服喪服皆上衣下裳不相連此深衣衣裳相連被體深邃故名深衣制同而名異者有四焉純之以采曰深衣純之以素曰長衣純之以布曰麻衣著在朝服祭服之內曰中衣但大夫以上助祭用冕服自祭用爵弁服則以素爲中衣士祭用朝衣則以布爲中衣也皆謂天子之大夫與士也喪服亦有中衣檀弓云練衣黃裏縓緣是也但不得繼揜尺耳要縫七尺二寸比下齊之一丈四尺四寸爲半之也玊藻云縫齊倍要是也楊氏曰深衣制度惟續衽鉤邊一節難考鄭注云續猶屬也衽在裳旁者也屬連之不殊裳前後也鄭意蓋言凡裳前三幅後四幅旣分前後則其旁兩幅分開而不相屬惟深衣裳十二幅交列裁之皆名爲衽所謂續衽者指在裳旁兩幅言之謂屬連裳旁兩幅不殊裳之前後也又衣圖云旣合縫了又再覆縫方便於著以合縫者爲續衽覆縫爲鉤邊

袼之髙下可以運肘袂之長短反詘之及肘帶下毋厭髀上毋厭脇當無骨者

劉氏曰袼袖與衣接當腋下縫合處也運回轉也王藻云袂可以回肘是也肘臂中曲節袂袖也袼之髙下與衣身齊二尺二寸古者布幅亦二尺二寸而深衣裁身用布八尺八寸中屈而四疊之則正方袖本齊之而漸圓殺以至袪則廣一尺二寸故下文云袂圓應規也衣四幅而要縫七尺二寸又除負繩之縫與領旁之屈積各寸則兩腋之餘前後各三寸許續以二尺二寸幅之袖則二尺有五寸也然周尺二尺五寸不滿今舊尺二寸僅足齊手無餘可反屈也曰反屈及肘則接袖初不以一幅爲拘矣凡經言短毋見膚長毋被土及袼可運肘袂反及肘皆以人身爲度而不言尺寸者良以尺度布幅有古今之異而人身亦有大小長短之殊故也朱子云度用指尺中指中節爲寸則各自與身相稱矣玊藻朝祭服之帶三分帶下紳居二焉而紳長制士三尺則帶下四尺五寸矣深衣之帶下不可厭髀骨上不可當脇骨惟當其間無骨之處則少近下也

制十有二幅以應十有二月袂圜以應規曲袷如矩以應方負繩及踝以應直下齊如權衡以應平

集說曰深衣之制衣四幅袂二幅裳六幅總十二幅也袷交領也衣領旣交自有如矩之象踝足跟也衣之背縫及裳之中縫上下相接如繩之直故云負繩也下齊裳末緝處也欲其齊如衡之平

故規者行舉手以爲容負繩抱方者以直其政方其義也故易曰坤六二之動直以方也下齊如權衡者以安志而平心也五法已施故聖人服之故規矩取其無私繩取其直權衡取其平故先王貴之故可以爲文可以爲武可以擯相可以治軍旅完且弗費善衣之次也注曰心平志安行乃正或低或昂則心有異志者與疏曰所以袂圜中規者欲使行者舉手揖讓以爲容儀也抱方領之方也以直其政解負繩以方其義解抱方也呂氏曰深衣之用上下不嫌同名吉凶不嫌同制男女不嫌同服諸侯朝朝服夕深衣大夫士朝元端夕深衣庶人吉服深衣而已此上下同也有虞氏深衣而養老將軍文子除喪受弔練冠深衣親迎女在途而壻之父母死深衣縞總以趨喪此吉凶男女之同也蓋簡便之服非朝祭皆可服之也方氏曰端冕必有敬色所以爲文介冑則有不可辱之色所以爲武端冕不可以爲武介冑不可以爲文兼之者惟深衣而已玉藻曰夕深衣深衣燕居之服也端冕𨿽所以修禮容亦有時而燕處則深衣可以爲文矣介冑𨿽所以臨戎事亦有時而燕處則深衣可以爲武矣𨿽可爲文非若端冕可以視朝臨祭特可贊禮而爲擯相而已𨿽可爲武非若介冑可以臨衝特可運籌以治軍旅而已制有五法故曰完其質則布其色則白故曰弗費吉服以朝祭爲上燕衣則居其次焉故曰善衣之次也

具父母大父母衣純以繢具父母衣純以靑如孤子衣純以素純袂緣純邊廣各寸半

注曰尊者存以多飾爲孝繢畫文也三十以下無父稱孤純謂緣之也緣袂謂其口也緣緆也緣邊衣裳之側廣各寸半則表裏共三寸矣惟袷廣二寸疏曰若父母無惟祖父母在亦當純以靑廣各寸半者言純袂口及裳下之緆並純旁邊其廣各寸半投壺第四十

陸曰鄭云投壺者主人與客燕飲講論才藝之禮別錄屬吉禮亦實曲禮之正篇也皇云與射爲類宜屬嘉禮或云宜屬賓禮也

投壺之禮主人奉矢司射奉中使人執壺主人請曰某有枉矢哨壺請以樂賓賓曰子有防酒嘉肴某旣賜矣又重以樂敢辭主人曰枉矢哨壺不足辭也敢固以請賓曰某旣賜矣又重以樂敢固辭主人曰枉矢哨壺不足辭也敢固以請賓曰某固辭不得命敢不敬從注曰射人奉之者投壺射之類也其奉之西階上北面燕飲酒旣脫屨升坐主人乃請投壺也否則或射所謂燕射也枉哨不正貌固之言如故也疏曰此篇投壺是大夫士禮大夫兕中士鹿中其中之形刻木爲之狀如兕鹿而伏背上有圓圈以盛算主人奉矢在阼階上西面使人在司射西皆西階上北面諸侯相燕亦有投壺左傳云晉侯與齊侯燕投壺然則天子亦有之但古禮亡

賓再拜受主人般還曰辟主人阼階上拜送賓般還曰辟

疏曰賓於西階上北面再拜遙受矢也主人見賓拜乃般曲折還謂賓曰辟欲止賓之拜也於是賓主各來兩楹之間相就俱南面主人在東授賓矢還阼階上北面拜送矢也

已拜受矢進卽兩楹間退反位揖賓就筵

集說曰主人拜送矢之後主人之贊者持矢授主人主人於阼階上受之而進就楹間視投壺之處所復退反阼階之位西向揖賓以就投壺之席也賓主之席皆南向間相去如射物

司射進度壺間以二矢半反位設中東面執八算興疏曰司射於西階上於執壺之人處受壺乃東向來賓主筵前量度而置壺於賓主筵之南間以二矢半者投壺有三處室中堂上及庭中也日中則於室日晚則於堂太晚則於庭中各隨光明故也矢有長短亦隨地之廣狹室中狹矢長五扶堂上稍廣矢長七扶庭中太廣矢長九扶四指曰扶扶廣四寸五扶者二尺也七扶者二尺八寸也九扶者三尺六寸也矢𨿽有長短而度壺則皆使去賓主之席各二矢半也是室中去席五尺堂上去席七尺庭中則去席九尺也度壺畢仍還西階上之位而取中以進則設之旣設中乃於中之西而東面手執八算而起亦實八算於中橫委其餘於中西

請賓曰順投爲入比投不釋勝飲不勝者正爵旣行請爲勝者立馬一馬從二馬三馬旣立請慶多馬請主人亦如之

疏曰司射執八算起而告於賓曰投矢於壺以矢本入者乃名爲入則爲之釋算若以末入則不名爲入亦不爲之釋算也比頻也賓主要更遞而投不得以前旣入而喜不待後人投之而已頻投頻投𨿽入亦不爲之釋算也若投之勝者則酌酒以飲不勝者正爵卽此勝飲不勝之爵也以其正禮故謂之正爵旣行行爵竟也爲勝者立馬者謂取算以爲馬表其勝之數也謂算爲馬者馬是威武之用投壺及射亦是習武故云馬也一馬從二馬者每一勝輒立一馬禮以三馬爲成若専二馬則爲一成但勝偶未必専頻得三若勝偶得二劣偶得一一旣劣於二故徹取劣偶之一以足勝偶之二爲三故云一馬從二馬若頻得三成或取彼足爲三馬是其勝已成又酌酒以慶賀多馬之人也此告賓之辭其告主人亦此辭也故曰請主人亦如之又曰鄕射禮三耦先射賓主乃射以射禮重也此投壺不立三耦以投壺禮輕故也

命者曰請奏貍首間若一大師曰諾

注曰鼓瑟者也貍首詩篇名也今逸射義所云詩曰曾孫侯氏是也疏曰間若一者謂前後樂節中間疏數如一也按下有魯鼓薛鼓節亦有鼓以爲重故特云命者鄕射至第三番乃用樂此發初則用樂者以禮輕主於歡樂故也

左右告矢具請拾投有入者則司射坐而釋一算焉賓黨於右主黨於左

集說曰主賓席皆南向則主居左賓居右司射告主賓以矢具又請更疊而投於是乃投壺也若矢入壺者則司射乃坐而釋一算於地司射東面立釋算則坐以南爲右北爲左也賓黨之算釋於司射之前稍南主黨之算釋於司射之前稍北已投者退各反位主黨於東賓黨於西

卒投司射執算曰左右卒投請數二算爲純一純以取一算爲奇遂以奇算告曰某賢於某若干純奇則曰奇鈞則曰左右鈞

注曰卒已也賓主之黨畢已投司射又請數其所釋左右算如數射算一純以取實於左手十純則縮而委之每委異之有餘則橫諸純下一算爲奇奇則縮諸純下兼斂左算實於左手一純以委十則異之其他如右獲畢則司射執奇算以告於賓與主人也若告云某賢於某者未斥主黨勝與賓黨勝與以勝爲賢尙技藝也疏曰純全也二算合爲一全地上取算之時一純則別而取之一算謂不滿純者奇只也故云一算爲奇以奇算告者奇余也左右數鈞等之餘算手執之而告曰某賢於某若干純賢謂勝也勝者若有雙數則云若干純假令十算則云五純也奇則曰奇者假令九算則云九奇也鈞則曰左右鈞者鈞猶等也等則左右各執一算以告

命酌曰請行觴酌者曰諾當飲者皆跪奉觴曰賜灌勝者跪曰敬養

集說曰司射命酌酒者行罰爵酌者勝黨之子弟也旣諾乃於西階上南面設丰洗觶升酌坐而奠於丰之上其當飲者跪取丰上之酒手捧之而言賜灌灌猶飲也謂蒙賜之飲也服善而爲尊敬之辭也其勝者則跪而言敬以此觴爲奉養也𨿽行罰爵猶爲尊敬之辭以答賜灌之辭也坡謂在不勝之黨𨿽數中者亦飲罰爵但在勝黨𨿽不數中亦不飲蓋罰爵據一黨而言不計各人之中否也此大射禮賈疏云

正爵旣行請立馬馬各直其算一馬從二馬以慶慶禮曰三馬旣備請慶多馬賓主皆曰諾正爵旣行請徹馬疏曰請立馬者謂司射請辭馬各直其算一馬從二馬以慶是禮家陳事之言慶禮曰三馬旣備請慶多馬者此還是司射請辭集說曰正禮罰酒之爵旣行飲畢司射乃告賓主請爲勝者樹立其馬直當也所立之馬各當其初釋算之前投壺與射禮皆三番而止每番勝則立一馬假令賓黨三番俱勝則立三馬或兩勝則立二馬其主黨但一勝立一馬卽舉主之一馬益賓之二馬所以助勝者爲樂也以慶謂以此慶賀多馬也飲慶爵者偶親酌不使子弟無丰飲正禮慶爵之後司射卽請徹去其馬以投壺禮畢也禮畢則行無算爵

算多少視其坐籌室中五扶堂上七扶庭中九扶算長尺二寸壺頸修七寸腹修五寸口徑二寸半容斗五升壺中實小豆焉爲其矢之躍而出也壺去席二矢半矢以柘若棘毋去其皮

集說曰算之多少視坐上之人數每人四矢亦四算也籌矢也扶與膚同室中五扶以下三句說見上疏修長也實以小豆取其滑且堅呂氏曰棘柘之心實其材堅且重也毋去其皮質而已矣

魯令弟子辭曰毋幠毋敖毋偝立毋逾言偝立逾言有常爵薛令弟子辭曰毋幠毋敖毋備立毋逾言若是者浮

注曰弟子賓黨主黨年穉者也爲其立堂下相防慢司射戒令之幠敖慢也偝立不正鄕前也逾言逺談語也常爵常所以罰人之爵也浮亦謂是也晏子春秋曰酌者奉觴而進曰君令浮晏子時以罰梁邱據疏曰幠亦敖也浮亦罰也

鼓○�○○��○�○○�半○�○�○○○��○�○魯鼓○�○○○��○�○○��○�○○��○半○�○○○��○薛鼓

注曰此魯薛擊鼓之節也圜者擊鼙方者擊鼓古者舉事鼓各有節聞其節則知其事矣

取半以下爲投壺禮盡用之爲射禮

注曰投壺之鼓半射節者投壺射之細也射謂燕射

司射庭長及冠士立者皆屬賓黨樂人及使者童子皆屬主黨

注曰庭長司正也使者主人所使薦羞者樂人國子能爲樂者此皆與於投壺疏曰冠士者謂外人來觀投壺成人加冠之士尊之故令屬賓黨若童子賤則屬主黨也坡謂旣令則奏鼓以投是同節事至分別賓主黨是補足文後方及之古經古文如此甚多石梁王氏必欲移司射至主黨二十四字於若是者浮之下無說今仍從古本

魯鼓○�○○��○○半○�○○�○○○○�○�○薛鼓○�○○○○�○�○�○○○�○�○○�○半○�○�○○○○�○

注曰此二者記兩家之異故兼別之坡謂上魯則圜十三方十薛則圜十六方十二此則魯圜十四方七薛則圜二十一方十不與上圖同故注云

儒行第四十一

坡謂夫子說儒凡十七條第一第二第三正言篤學立誠修已之事第四言其有養第五第六第七言其有立第八第九言其仕也第十第十一第十二言其樂善尊賢第十三言以道事君第十四言𨿽欲仕而不枉道第十五言𨿽好善而必愼交第十六則歸本於仁以見儒之百行萬善皆所以求仁也第十七則素位自得而正已不失儒行完矣

魯哀公問於孔子曰夫子之服其儒服與孔子對曰丘少居魯衣逢掖之衣長居宋冠章甫之冠丘聞之也君子之學也博其服也鄕丘不知儒服

注曰逢猶大也大掖之衣大袂襌衣也衣少所居之服冠長所居之冠是之謂鄕言不知儒服非哀公意不在於儒乃今問其服疏曰哀公應問儒行今乃問其服是意欲侮戲夫子故下文云不敢以儒爲戲明此時意以爲戲也

哀公曰敢問儒行孔子對曰遽數之不能終其物悉數之乃畱更僕未可終也哀公命席孔子侍曰儒有席上之珍以待聘夙夜彊學以待問懷忠信以待舉力行以待取其自立有如此者

集說曰卒遽而數之則不能終言其事詳悉數之非久畱不可僕臣之擯相者久則疲倦𨿽更代其僕亦未可得盡言之也公於是命設席使孔子坐侍而言之呂氏曰席上之珍自貴而待賈者也儒者講學於閒燕從容乎席上而知所以自貴以待天下之用彊學以待問懷忠信以待舉力行以待取皆我自立而有待也徳之可貴者人必禮之學之博者人必問之忠信可任者人必舉之力行可使者人必取之故君子之用於天下有所待而不求焉

儒有衣冠中動作愼其大讓如慢小讓如僞大則如威小則如愧其難進而易退也粥粥若無能也其容貌有如此者

疏曰庾云讓大物不受拒於人如似傲慢讓小物之時初讓後受如似僞然有大事形貌似有所畏行小事形貌似有所慚如威如愧皆謂愼重自貶損方氏曰衣冠中者言衣之在身冠之在首皆中於禮也動作愼者言心之所動事之所作皆愼其徳也大讓所以自抗故如慢而不敬小讓所以致曲故如僞而不誠三揖而後進故曰難進一辭而遂退故曰易退粥粥者柔弱之狀故若無能也是皆禮之所修道之所與也

儒有居處齊難其坐起恭敬言必先信行必中正道塗不爭險易之利冬夏不爭陰陽之和愛其死以有待也養其身以有爲也其備豫有如此者

注曰齊難齊莊可畏難也行不爭道止不選處所以逺鬭訟劉氏曰不爭非特恕也亦以愛死養身以有待有爲不爭小者近者以害大者逺者也熊氏曰儒有居處齊莊畏難而不敢忽坐起恭敬而不敢慢言必先之以忠信則無僞言行必極其中正則無邪行所謂敬以持已也不居已於易而居人於險是不爭險易之利冬不専陽夏不専陰是不爭陰陽之和所謂恕以及物也恕以懲忿則無忘身之患是謂愛惜其死欲以有待而當天下之變也敬以立徳則有自修之功是謂保養其身欲以有爲而任天下之重也敬恕於平日而有待有爲於方來可謂備之豫矣坡謂首節言學問次節言處已此節言爲人其誠一致也

儒有不寶金王而忠信以爲寶不祈土地立義以爲土地不祈多積多文以爲富難得而易祿也易祿而難畜也非時不見不亦難得乎非義不合不亦難畜乎先勞而後祿不亦易祿乎其近人有如此者

疏曰非道之世則不仕是難得也先事後食是易祿也無義則去是難畜也熊氏曰忠信則徳可貴故以爲寶立義則所行光明正大隨所處而咸宜故以爲土地多文則所學充滿積實而道義有餘故以爲富坡謂不惟易祿爲近人也金玊三者人之所爭儒者不然而惟汲汲於自修凡有秉彛者之所誠服也近人孰甚焉

儒有委之以貨財淹之以樂好見利不虧其義刼之以眾沮之以兵見死不更其守鷙虫攫搏不程勇者引重鼎不程其力往者不悔來者不豫過言不再流言不極不斷其威不習其謀其特立有如此者

注曰淹謂浸漬之刼脇也沮謂恐怖之也鷙虫猛鳥猛獸也程猶量也搏猛引重不量勇力堪之與否當之則往也來者不豫其所未見亦不豫備平行自若也不極不問所從出也疏曰樂好愛樂玩好也言儒者執持操行𨿽見貨財樂好之利不虧損己之義事苟且而愛也攫搏引鼎諭艱難之事言儒者見艱難之事遇則行之不豫度量也防絕也言不絕其威嚴容止常可畏也坡謂往者不悔不惟善不可退悔卽有過亦攺之則止故程子曰罪己責躬不可無然亦不當長畱在心中爲悔是也所謂無固也來者不豫無意必也不習其謀當機而言不豫習爲詭隨與偏執也

儒有可親而不可刼也可近而不可迫也可殺而不可辱也其居處不淫其飲食不溽其過失可微辧而不可面數也其剛毅有如此者

疏曰溽之言欲也卽濃厚也坡謂可親不可刼三句似重上刼之以眾三句意矣不淫不溽二句似復下一畝並日意矣微辧細核也面數明指也言其過失之小僅可細核而無可明指耳所以謂之剛毅也蓋非堅彊不屈於欲則無由寡過如斯所謂自勝者彊也諸解似失

儒有忠信以爲甲冑禮義以爲幹櫓戴仁而行抱義而處𨿽有暴政不更其所其自立有如此者

注曰甲鎧冑兜鍪也幹櫓小楯大楯也疏曰初言自立者謂彊學力行而自修立也此自立者謂獨懷仁義忠信也呂氏曰忠信則不欺不欺者人亦莫之欺也禮者敬人敬人者人亦莫之侮也忠信禮義所以禦人之欺侮猶甲冑幹櫓可以捍患也行則尊仁居則守義所以自信者篤𨿽暴政加之有所不變也自立之至者也坡謂委之以貨財節言不失已次節以接物言此節以處世言皆有立之事也

儒有一畝之宮環堵之室蓽門圭窬蓬戶甕牖易衣而出並日而食上答之不敢以疑上不答不敢以諂其仕有如此者

疏曰一畝謂徑一步長百步也折而方之則東西南北各十步宮墻垣也墻方六丈環周回也方丈爲堵東西南北各一堵蓽門以荊竹織門也圭窬穿墻爲之門旁小戶也上鋭下方狀如圭蓬戶編蓬爲戶也甕牖者牕牖圓如甕口也又云以敗甕口爲牖易衣而出者合家共一衣出則更著之也並日而食者謂不日日得食或三日二日並得一日之食也上答之謂君應用其言不敢以疑謂竭心力不敢疑貳也言儒者仕官盡忠不敢以諂者不見使則宜靜黙不敢諂媚求進也

儒有今人與居古人與稽今世行之後世以爲楷適弗逄世上弗援下弗推讒諂之民有比黨而危之者身可危也而志不可奪也𨿽危起居竟信其志猶將不忘百姓之病也其憂思有如此者

注曰稽猶合也古人與合則不合於今人也援猶引也取也推猶進也舉也危欲毀害之也起居猶舉事動作信讀如屈伸之伸疏曰楷法式也身可危而志不可奪者論語云守死善道是也坡謂𨿽危起居以身可危也竟信其志以志不可奪也志者何窮則獨善其身達則兼善天下之志也上節言仕之常此節言仕之變

儒有博學而不窮篤行而不倦幽居而不淫上通而不困禮之以和爲貴忠信之美優防之法慕賢而容眾毀方而瓦合其寛裕有如此者

集說曰博學不窮溫故知新之益也篤行不倦賢人可久之徳也幽居不淫窮不失義也上通不困達不離道也禮之體嚴而用貴於和忠信禮之質也故以忠信爲美優防用之和也故以優防爲法賢𨿽在所當慕眾亦不可不容泛愛眾而親仁亦是意也毀方而瓦合者陶瓦之事其初則圓剖而爲四其形則方毀其圓以爲方合其方而復圓蓋於涵容之中未嘗無分辧之意也故曰其寛裕有如此者葉氏曰自博學至不困皆所以爲寛寛言其畜徳也自禮之以和至瓦合皆所以爲裕裕言其容徳也

儒有內稱不辟親外舉不辟怨程功積事推賢而進達之不望其報君得其志苟利國家不求富貴其舉賢援能有如此者

疏曰君得其志謂此賢者輔助其君使君得遂其志也應氏曰程算其功積累其事不輕薦也下不求報於人上不求報於國

儒有聞善以相告也見善以相示也爵位相先也患難相死也久相待也逺相致也其任舉有如此者

呂氏曰舉賢援能儒者所以待天下之士也任舉者所以待其朋友而已必同其好惡也故聞善相告見善相示必同其憂樂也故爵位相先患難相死彼𨿽居下不待之同升則不升彼𨿽防逺不致之同進則不進此任舉朋友加重於天下之士者義有厚薄故也坡謂博學不窮節泛言愛眾親仁次節言待天下士此節言待朋友皆好善事也

儒有澡身而浴徳陳言而伏靜而正之上弗知也麤而翹之又不急爲也不臨深而爲髙不加少而爲多世治不輕世亂不沮同弗與異弗非也其特立獨行有如此者

熊氏曰儒者洗滌其私欲而澄湛其明徳由是陳言而入告謀猷則順之於外若君過未形而潛消之是爲靜而正將見君日攺過而不自知也麤顯也翹舉也君過已著則明諫之是謂顯而舉然亦緩而不至急遽也其行之髙不必臨深以相形而顯其爲髙其文之多不必加少以相益而成其爲多與其所可與不必同乎已也非其所可非不必異乎已也坡謂世治不輕者𨿽可有爲之時不自輕喜事疏云常自重愛是也世亂不沮疏云道𨿽不行亦不沮壊己之本志也

儒有上不臣天子下不事諸侯愼靜而尙寛彊毅以與人博學以知服近文章砥厲廉隅𨿽分國如錙銖不臣不仕其規爲有如此者

集說曰愼靜者謹飭而不妄動守身之道也尙寛者寛裕以有容待人之道也彊毅以與人不苟詭隨於人也知服知力行之要也博學知服卽博文約禮之謂也逺於文則質勝而野近文章則亦不使文揜其質也砥厲亷隅者求切磋琢磨之益不刓方以爲圓也算法十黍爲絫十絫爲銖二十四銖爲兩八兩爲錙言人君好賢𨿽分其國以祿賢者視之如錙銖之輕猶不臣不仕也其所謀度其所作爲有如此者

儒有合志同方營道同術並立則樂相下不厭久不相見聞流言不信其行本方立義同而進不同而退其交友有如此者

疏曰合志同方據所懷志意也營道同術據所習道藝也同術則同方也熊氏曰窮時合志同方營道同術其業同矣達時或並立而爵位等則彼此樂其同升而不忌或相下而爵位不等則尊與卑交而不厭棄其情契矣久不相見易爲人所離間乃聞言亦相諒而不信其心孚矣然其擇交之始本於心之方正立於義之時宜同於義則進而與之交不同於義則退而避之其交友如此

溫良者仁之本也敬愼者仁之地也寛裕者仁之作也孫接者仁之能也禮節者仁之貌也言談者仁之文也歌樂者仁之和也分散者仁之施也儒皆兼此而有之猶且不敢言仁也其尊讓有如此者

熊氏曰仁包四徳百行無所不貫和厚易直仁之初立基處故曰本處事敬愼乃仁之實地寛裕有容乃仁之作用孫以接物仁之能事也禮儀節文仁之容貌也言語仁之文采也詩歌爲樂仁之和順也分散貨財仁之施與也八者皆仁之事惟儒者兼有之宜若以仁自任而猶不自居焉尊讓之至也

儒有不隕獲於貧賤不充詘於富貴不慁君王不累長上不閔有司故曰儒今眾人之命儒也妄常以儒相詬病孔子至捨哀公館之聞此言也言加信行加義終沒吾世不敢以儒爲戲

注曰隕獲困迫失志之貌充詘歡喜失節之貌慁猶辱也累猶系也閔病也言不爲天子諸侯卿大夫羣吏所困迫而違道孔子自謂也集說曰隕者如有所墜失獲者如有所割刈充者驕气之盈詘者吝气之歉方氏曰無儒者之行而爲儒者之服無儒者之實而盜儒者之名故曰今眾人之命儒也妄以其妄故常爲人所詬病旣至捨矣又曰館之者具食以致其養具官以治其事也言加信則不以儒相詬行加義則不以儒相病矣坡謂哀公初發實有戲侮之意注疏云是聖賢亦有正言之時如天生徳於予斯文之興喪在已曾子較仁義富貴於晉楚孟子亢不畏於大人是自誇大乎宋元末儒羣噪此篇非夫子之言乃戰國豪士僞作並不指何在謬於聖人何處同於豪士何處重復何在支蔓彼之所至果約於儒行而見此之重三復四乎果完於儒行而見此之掛一漏萬乎果純於儒行而見此之誇大英气乎程子曰假如人言孔子爲聖也須直待已實見聖處方可信諸公果實見此篇之非聖乎近不體諸切身之離合淺不次其文理之後先而大言不怍欺人哉

禮記述注卷二十六

欽定四庫全書

禮記述注卷二十七

安溪李光坡撰

大學第四十二

坡謂此記注疏不言作者姓名朱子以爲出於曽氏之門蓋以記中引語而稱曾子乃弟子之尊師然也然古作者多自稱著如公羊傳每自稱子公羊子曰司馬史記每自稱太史公曰則此記或曽子自筆未可知也又記詳說藏身之恕絜矩之道必本於忠信以得與曾子一貫忠恕之防語合若符則其爲曾氏之宗傳無惑焉朱子章句

冠義第四十三

疏曰冠禮起早晚書傳無正文世本云黃帝造旃冕是冕起於黃帝也黃帝以前以羽皮爲冠以後乃用布帛其冠之年天子諸侯皆十二大夫無文案防服大夫爲昆弟之長殤大夫旣爲昆長殤則不二十始冠也其士則二十而冠也天子之子亦早冠祭法云王下祭殤五若不早冠何因有五等之殤諸侯之子皆二十冠檀弓云君之適長殤及大夫之適長殤是也呂氏曰冠昏射鄕燕聘天下之逹禮也儀禮所載謂之禮者禮之經也禮記所載謂之義者皆舉其經之節文以述其制作之義也

凡人之所以爲人者禮義也禮義之始在於正容體齊顏色順辭令容體正顏色齊辭令順而後禮義備以正君臣親父子和長幼君臣正父子親長幼和而後禮義立故冠而後服備服備而後容體正顏色齊辭令順故曰冠者禮之始也是故古者聖王重冠

注曰言服未備者未可求以三始也童子之服采衣紒方氏曰容體欲其可度故曰正顏色欲其可觀故曰齊辭令欲其可從故曰順

古者冠禮筮日筮賓所以敬冠事敬冠事所以重禮重禮所以爲國本也

注曰國以禮爲本呂氏曰禮重則人道立此國之所以爲國也故曰爲國本

故冠於阼以著代也醮於客位三加彌尊加有成也已冠而字之成人之道也

呂氏曰主人升立於序端西面贊者筵於東序少北西面將冠者卽筵而冠是位與主人同在阼也父老則傳之子所以著其傳付之意也酌而無酬酢曰醮醮於戶西南面賓位也以禮賓之禮禮其子所以爲成人敬也始加緇布冠再加皮弁次加爵弁三加而服彌尊亦所以爲成人敬也冠於阼醮於客位者適子也若庻子則冠於房外南面遂醮焉所以異者不著代也古者童子𨿽貴名之而已冠而後賓字之以成人之道故敬其名也

見於母母拜之見於兄弟兄弟拜之成人而與爲禮也冠端奠摯於君遂以摯見於鄕大夫鄕先生以成人見也

疏曰案儀禮廟中冠子以酒脯奠廟訖子持所奠酒脯以見於母母拜其酒脯重從奠者處來故拜之非拜子也今唐禮母見子但起立不拜坡謂疏說善矣亦似未盡湏詳儀禮母拜受三字蓋拜者爲受脯拜非拜子也亦非重從廟來如下篇舅受婦笲棗栗答拜亦是拜婦乎凡婦人俠拜如壻見婦母亦婦母先一拜亦是拜壻乎記者讀滑不詳拜受二字不訖俠拜之節旣錯經意而觧者愈失之注疏不可容易讀豈不信乎

成人之者將責成人禮焉也責成人禮焉者將責爲人子爲人弟爲人臣爲人少者之禮行焉將責四者之行於人其禮可不重與故孝弟忠順之行立而後可以爲人可以爲人而後可以治人也故聖王重禮故曰冠者禮之始也嘉事之重者也是故古者重冠重冠故行之於廟行之於廟者所以尊重事尊重事而不敢擅重事所以自卑而尊先祖也

呂氏曰所謂成人者非謂四體膚革異於童稚也必知人倫之備焉親親貴貴長長不失其序之謂備此所以爲人子爲人弟爲人臣爲人少者之禮行孝弟忠順之行立也有諸己然後可以責諸人故成人然後可以治人也古者重事必行之廟中昏禮納采至親迎皆主人筵幾於廟聘禮君親拜迎於大門之外而廟受爵有徳祿有功君親策命於廟防禮旣啟則朝廟皆所以示有所尊而不敢專也

昬義第四十四

疏曰謂之昬者娶妻之禮以昬爲期因名焉必以昏者取陽往陰來之義

昬禮者將合二姓之好上以事宗廟而下以繼後世也故君子重之是以昬禮納采問名納吉納徵請期皆主人筵幾於廟而拜迎於門外入揖讓而升聽命於廟所以敬愼重正昬禮也

疏曰主人謂女父母設筵幾於禰廟方氏曰納采者納鴈以爲采擇之禮也問名者問女生之母名氏也納吉者得吉卜而納之也納徵者納幣以爲昏姻之證也請期者請昏姻之期日也納采問名此二禮一使而兼行之納徵無鴈以有幣其餘皆用鴈

父親醮子而命之迎男先於女也子承命以迎主人筵幾於廟而拜迎於門外壻執鴈入揖讓升堂再拜奠鴈蓋親受之於父母也降出禦婦車而婿授綏禦輪三周先俟於門外婦至壻揖婦以入共牢而食合巹而酳所以合體同尊卑以親之也

疏曰共牢而食者同食一牲不異牲也合巹而酳者以一瓠分爲兩瓠謂之巹壻與婦各執一片以酳酳演也謂食畢飲酒演安其气也坡謂用鴈儀禮中載朱子說以爲亦攝盛之意則其餘取義略之可也此壻升堂奠鴈與誰爲禮皆未觧出案儀禮賓升北面奠鴈再拜稽首鄭注云此時當在房外當楣北面主人不答明主爲授女耳似以此鴈爲壻見女之摯而郊特牲所云執摯以相見指此節也

敬愼重正而後親之禮之大體而所以成男女之別而立夫婦之義也男女有別而後夫婦有義夫婦有義而後父子有親父子有親而後君臣有正故曰昬禮者禮之本也夫禮始於冠本於昬重於喪祭尊於朝聘和於鄕射此禮之大體也

注曰言子受气性純則孝孝則忠也疏曰昏姻得所則受气純和生子必孝事君必忠

夙興婦沐浴以俟見質明贊見婦於舅姑婦執笲棗栗段修以見贊醴婦婦祭脯醢祭醴成婦禮也舅姑入室婦以特豚饋明婦順也

集說曰質明昏禮之次日正明之時也贊相禮之人也笲竹器而衣者緇被纁裏士昏禮舅坐於阼階西面姑坐於房外南面婦執笲棗栗進東面拜奠於舅席又執段修北面拜奠於姑席是也贊醴婦者婦席於戶牖間贊者酌醴席前北面婦於席西東面拜受贊者西階上北面拜送又拜薦脯醢婦升席左執觶右祭脯醢訖以柶祭醴三是祭脯醢祭醴者所以成其爲婦之禮也舅姑入於室婦盥饋特豚合升而分載之右胖載之舅爼左胖載之姑爼無魚臘無稷舅姑並席於奧東面其饌各以南爲上此明其爲婦之孝順也

厥明舅姑共饗婦以一獻之禮奠酬舅姑先降自西階婦降自阼階以著代也

注曰降者各還其燕寢婦見及饋享於適寢昏禮不言厥明此言之者容大夫以上禮多或異日疏曰若士婦見舅姑之日卽舅姑饗婦不待厥明也以鄕飲酒禮約之婦席在室外戶之西舅酌酒於阼階獻婦婦西階上拜受卽席祭薦祭酒畢於西階上北面卒爵婦酢舅舅於阼階上受酢飲畢乃酬婦先酌自飲畢更酌酒以酬婦婦受爵奠於薦左不舉爵正禮畢也著代著明代舅姑之事也坡謂婦席戶西南向舅席在阼姑席於房外共饗婦舅降洗於南洗南洗洗在庭近南也婦不敢辭洗舅降則辟於房舅洗升婦不敢拜洗舅酌獻婦婦拜受姑薦脯醢婦飲畢酢舅更爵酌酢自薦脯醢於舅席舅飲畢姑洗於北洗北洗洗在北堂直室東隅也洗畢姑酌先自飲畢更酌以酬婦婦拜受奠於薦左所謂舅獻姑酬共成一獻是也此疏說似酬亦是舅飲酌則是舅酬非姑酬恐未然也故本儀禮之昏禮經記文而以鄕飲酒一獻之禮序其次又案昏禮記云庻婦則使人醮之婦不饋

成婦禮明婦順又申之以著代所以重責婦順焉也婦順者順於舅姑和於室人而後當於夫以成絲麻布帛之事以審守委積蓋藏是故婦順備而後內和理內和理而後家可長久也故聖王重之

方氏曰於舅姑言順於室人言和者蓋上下相從謂之順順則不逆可否相濟謂之和和則不同舅姑之禮至隆也故可順而不可逆室人之禮相敵也故𨿽和而不必同玆其別歟

是以古者婦人先嫁三月祖廟未毀教於公宮祖廟旣毀教於宗室教以婦徳婦言婦容婦功教成祭之牲用魚芼之以蘋藻所以成婦順也

注曰謂與天子諸侯同姓者也嫁女者必就尊者教成之教成之者女師也祖廟女所出之祖也公君也宗室宗子之家也婦徳貞順也婦言辭令也婦容婉娩也婦功絲麻也祭之祭其所出之祖也魚蘋藻皆水物陰類也魚爲爼實蘋藻爲羮菜祭無牲牢告事耳非正祭也其齊盛用黍云君使有司告之宗子之家若其祖廟已毀則爲壇而告焉疏曰祖廟未毀者親廟有四髙祖之廟未毀除也旣毀者與君四從以外同髙祖之父以上其廟旣遷也宗室注不言大宗小宗則與大宗近者於大宗教之與大宗逺者於小宗教之云祭其所出祖者此女出於君之髙祖則祭髙祖出於曾祖則祭曾祖以下皆然女親行祭君使有司告之若卿大夫以下則女主之宗子掌其禮也廟毀則爲壇者假令宗子爲士只有父祖廟曾髙無廟則爲壇於宗子之家而告焉

古者天子後立六宮三夫人九嬪二十七世婦八十一禦妻以聽天下之內治以明章婦順故天下內和而家理天子立六官三公九卿二十七大夫八十一元士以聽天下之外治以明章天下之男教故外和而國治故曰天子聽男教後聽女順天子理陽道後治陰徳天子聽外治後聽內治教順成俗外內和順國家理治此之謂盛徳

注曰天子六寢而六宮在後六官在前所以承嗣施內外之政也內治婦學之法也陰徳謂主陰事陰令也疏曰天子六寢路寢一小寢五後之六宮在王六寢後亦大寢一小寢五方氏曰六官天地四時之官也有六卿而又有九卿者兼三公數之則謂之九卿由公至士其數三而倍之止於九者陽成於三而窮於九以其理陽道故其數如此後治陰徳而其數亦如之者婦人從夫故也先言六宮而後言六官者欲治其國先齊其家之意也

是故男教不修陽事不得適見於天日爲之食婦順不修陰事不得適見於天月爲之食是故日食則天子素服而修六官之職蕩天下之陽事月食則後素服而修六宮之職蕩天下之陰事故天子之與後猶日之與月陰之與陽相須而後成者也天子修男教父道也後修女順母道也故曰天子之與後猶父之與母也故爲天王服斬衰服父之義也爲後服資衰服母之義也鄭氏曰適之言責也蕩蕩滌去穢惡也資當爲齊朱子曰王者修徳行政用賢去姦能使陽盛足以勝陰陰衰不能侵陽則日月之行𨿽或當食不食也若國無政臣子背君父妾婦乘其夫小人陵君子則陰勝陽微當食必食𨿽曰行有常度實爲非常之變矣葉氏曰日月之食理所常有也反之陰陽之事者

躬自厚之道也天子以男教勉天下之爲子者其道猶父也故其卒也天下爲之服斬衰後以女順化天下之爲婦者其道猶母也故其亡也天下爲之服齊衰父母爲之服者報其恩也王與後爲之服者報其義也

鄕飲酒義第四十五

疏曰鄭云鄕飲酒義者以其記鄕大夫飲賓於庠序之禮尊賢養老之義凡有四事一則三年賓興賢能二則鄕大夫飲國中賢者三則州長習射飲酒也四則黨正蠟祭飲酒縂而言之皆謂鄕飲酒此鄕飲酒之義說儀禮鄕飲酒也坡謂惟賓興賢能有賓有介鄕射則有賓無介矣推之蠟飲無介可知此篇始末言賓言介明是賓興賢能者注𨿽言兼有四事不過推索文義一二語及之耳卽此四事皆是國禮主人皆是鄕官故得行之若鄕人私會飲酒不見於他文呂氏何以知其當行此禮也每斥注疏臆說此豈有所本乎

鄕飲酒之義主人拜迎賓於庠門之外入三揖而後至階三讓而後升所以致尊讓也盥洗揚觶所以致絜也拜至拜洗拜受拜送拜旣所以致敬也尊讓絜敬也者君子之所以相接也君子尊讓則不爭絜敬則不慢不慢不爭則逺於鬭辧矣不鬭辧則無暴亂之禍矣斯君子所以免於人禍也

注曰庠鄕學也州黨曰序揚舉也疏曰此謂鄕大夫故迎賓於庠門外若州長黨正則於序門外也盥洗揚觶者主人將獻賓以水盥手而洗爵揚觶謂旣獻之後舉觶酬賓之時亦盥洗也拜至者賓主升堂主人於阼階上北面再拜也拜洗者主人拜至訖洗爵而升賓於西階上北面再拜拜主人之洗也拜受者賓於西階上拜受爵也拜送者主人於阼階上拜送爵也拜旣者旣盡也賓飲酒旣盡而拜也

故聖人制之以道鄕人士君子尊於房戶之間賓主共之也尊有酒貴其質也羞出自東房主人共之也洗當東榮主人之所以自絜而以事賓也

注曰鄕大夫士飲國中賢者亦用此禮也疏曰鄕人謂鄕大夫也士謂州長黨正也君子謂卿大夫也尊於房戶之間賓主共之者設酒尊於東房之西室戶之東在賓主之間酒𨿽主人之設而賓亦以之酢主人故云賓主共之也北面設尊酒在左是在酒尊之西也地道尊右設酒在西者貴其質素故也共之者供於賓也榮屋翼也設洗於庭當屋之翼必在東者示主人以此自絜而事賓也從冠義以來皆記者疊出儀禮經文於上而陳其義於下以釋之他皆仿此

賓主象天地也介僎象陰陽也三賓象三光也

贊皇浩齋曰立賓以象天所以尊之也立主以象地所以養之也介以輔賓僎以輔主人像陰陽之輔天地也三賓眾賓之長也其以輔賓猶三光之輔於天也三光星之大者有三先儒謂三大辰心爲大辰伐爲大辰北辰亦謂大辰

讓之三也象月之三日而成魄也

坡謂歷家以朔及前後二日爲食限此時月切於日渾然是魄所謂三日成魄也謂之讓者朱子解月幾望爲陰盛亢陽則成魄非讓乎

四面之坐象四時也

疏曰主東南象夏始賓西北象冬始僎東北象春始介西南象秋始

天地嚴凝之气始於西南而盛於西北此天地之尊嚴气也此天地之義气也天地溫厚之气始於東北而盛於東南此天地之盛徳气也此天地之仁气也主人者尊賓故坐賓於西北而坐介於西南以輔賓賓者接人以義者也故坐於西北主人者接人以仁以徳厚者也故坐於東南而坐僎於東北以輔主人也仁義接賓主有事爼豆有數曰聖聖立而將之以敬曰禮禮以體長幼曰徳徳也者得於身也故曰古之學術道者將以得身也是故聖人務焉

集說曰主人者厚其飲食之禮仁之道也爲賓者謹其進退之節義之道也求諸天地之气以定其主賓之位至於爼豆亦莫不有當然之數焉聖通明也謂禮義所在通貫而顕明也敬其天理之節體夫人倫之序所得者皆吾身之實理也孔子觀於鄕而知王道之易易謂其足以正身而安國也聖人務焉豈無意哉浩齋曰禮得於身之謂徳由學而後得於身則與先得於人心之同然者亦無異矣故曰古之學術道者將以得身也

祭薦祭酒敬禮也嚌肺嘗禮也啐酒成禮也於席末言是席之正非專爲飲食也爲行禮也此所以貴禮而賤財也卒觶致實於西階上言是席之上非專爲飲食也此先禮而後財之義也先禮而後財則民作敬讓而不爭矣

疏曰祭薦者主人獻賓賓卽席祭所薦脯醢也祭酒者賓旣祭薦又祭酒也此是賓敬重主人之禮也賓旣祭酒之後興取爼上之肺嚌齒之所以嘗主人之禮也啐謂飲主人酒而入口所以成主人之禮也席末席西頭也案儀禮祭薦祭酒嚌肺皆在席之中惟啐酒在席末又嚌肺在前祭酒在後此先云祭酒者嚌是嘗嚌之名祭酒是未飲之稱故祭酒與祭薦相連表其敬禮之事敬主人之物故祭薦祭酒嚌肺皆在席中啐酒入於己故在席末於席上者是貴禮於席末啐酒是賤財也啐才始入口猶在席末卒觶則盡爵故遠在西階上云卒觶者論其將欲卒觶之事致實則論其盡酒之體酒爲觴中之實今致盡此實也

鄕飲酒之禮六十者坐五十者立侍以聽政役所以明尊長也六十者三豆七十者四豆八十者五豆九十者六豆所以明飬老也民知尊長養老而後乃能入孝弟民入孝弟出尊長養老而後成教成教而後國可安也君子之所謂孝者非家至而日見之也合諸鄕射教之鄕飲酒之禮而孝弟之行立矣

注曰此說鄕飲酒謂黨正國索鬼神而祭祀則以禮屬民而飲酒於序以正齒位之禮也其鄕射則州長春秋以禮會民而射於州序之禮也謂之鄕者州黨鄕之屬也疏曰以鄕飲酒之篇無正齒位之禮故知是黨正也賓介用年老者爲之其餘爲眾賓內年六十以上於堂上賓席之西南面坐若不盡則於介席之北東面北上其五十者則立於西階下東面北上每十年加一豆非正禮故不得爲籩豆偶也其五十者亦有豆但二豆而已則鄕飲酒眾賓立於堂下皆二豆

孔子曰吾觀於鄕而知王道之易易也主人親速賓及介而眾賓自從之至於門外主人拜賓及介而眾賓自入貴賤之義別矣三揖至於階三讓以賓升拜至獻酬辭讓之節繁及介省矣至於眾賓升受坐祭立飲不酢而降隆殺之義辧矣

疏曰主人旣拜其來至又酌酒獻賓賓酢主人主人又酌而自飲以酬賓介酢主人則止主人不酬介是及介省矣主人獻眾賓於西階上受爵坐祭立飲不酢主人而降於賓禮隆眾賓禮殺是隆殺之義別矣

工入升歌三終主人獻之笙入三終主人獻之間歌三終合樂三終工告樂備遂出一人揚觶乃立司正焉知其能和樂而不流也

集說曰工入而升堂歌鹿鳴四牡皇皇者華每一篇而一終三篇終則主人酌以獻工焉吹笙者入於堂下奏南陔白華華黍亦每一篇而一終三篇終則主人亦酌以獻之也間者代也笙與歌皆畢則堂上與堂下更代而作堂上先歌魚麗則堂下笙由庚此爲一終次則堂上歌南有嘉魚則堂下笙崇丘此爲二終又其次堂上歌南山有臺則堂下笙由儀爲三終也合樂三終者謂堂上下歌瑟及笙並作也工歌關雎則笙吹鵲巢合之工歌葛覃則笙吹采蘩合之工歌捲耳則笙吹采蘋合之如此皆竟工以樂備告樂正樂正告於賓乃降言遂出者樂正自此至去不復升堂也一人者主人之吏也此人舉觶之後主人使相禮者一人爲司正恐旅酬時有懈惰失節者以董正之也如此則𨿽和樂而不至於流放矣坡謂一人揚觶在未歌之前立司正在旣歌後記者以類相從故連言之

賓酬主人主人酬介介酬眾賓少長以齒終於沃洗者焉知其能弟長而無遺矣

浩齋曰前言介之無酬眾賓之無酢者蓋未歌之時也此言賓酬主人主人酬介介酬眾賓者旣歌之後行旅酬之時也沃洗者滌濯之人也𨿽至賤旅酬之際猶以齒焉則貴可知矣自貴及賤無不序齒此所以知其能弟長而無遺矣坡謂賓酬主人主人酬介介酬眾賓此據旅酬之節酬畢後復使二人舉觶賓介主僎徹爼降說屨升坐行無算爵此少長以齒終於沃洗在無算爵節內鄕飲酒記所謂主人之贊者西面北上不與無算爵然後與是也則是二節而記一之疏云因旅酬遂連言無算爵欲見無不周徧

降說屨升坐修爵無數飲酒之節朝不廢朝莫不廢夕賓出主人拜送節文終遂焉知其能安燕而不亂也浩齋曰前此皆立而行禮未徹爼故未說屨至此徹爼之後乃說屨升坐而坐燕也修舉也修爵無數無算爵是也凡治事者朝以聽政而鄕飲聽政罷方行是朝不廢朝也夕以修令而鄕飲禮畢猶可以治私事是莫不廢夕也若黨正飲酒一國若狂則無不醉矣節文終遂者終竟也遂猶申也言𨿽禮畢主人猶拜以送賓節文之禮終申遂而無所缺則知其安於燕樂而不至於亂矣

貴賤明隆殺辧和樂而不流弟長而無遺安燕而不亂此五行者足以正身安國矣彼國安而天下安故曰吾觀於鄕而知王道之易易也

集說曰縂結上文五事之目

鄕飲酒之義立賓以象天立主以象地設介僎以象日月立三賓以象三光古之制禮也經之以天地紀之以日月參之以三光政教之本也

注曰日出於東僎所在也月生於西介所在也三光三大辰也天之政教出於大辰焉疏曰此記者更覆說其義有所法象之義前文𨿽備故此更詳也賓者主之所敬故以象天主供物以養賓故以象地日月卽前經陰陽也陰陽據其气日月言其體三大辰者公羊云大辰者何大火也伐爲大辰北辰亦爲大辰何休云大火與伐天所以示民時早晚天下取以爲正故謂之大辰辰時也是天之政教出於大辰

亨狗於東方祖陽气之發於東方也洗之在阼其水在洗東祖天地之左海也

注曰祖猶法也狗所以養賓陽气主養萬物海水之委也浩齋曰亨狗以養賓陽气以養萬物故祖而法之烹於東方焉海水之委也天地之間海居於東東則左也故洗之在阼其水在洗東有左海之義焉

尊有酒教民不忘本也

集說曰大古之世無酒以水行禮故後世因謂水爲酒不忘本者思禮之所由起也

賓必南鄕東方者春春之爲言蠢也產萬物者聖也南方者夏夏之爲言假也養之長之假之仁也西方者秋秋之爲言愁也愁之以時察守義者也北方者冬冬之爲言中也中者藏也是以天子之立也左聖鄕仁右義偝藏也

注曰蠢動生之貌也聖之言生也假大也愁讀爲揫揫斂也察猶察察嚴殺之貌也疏曰以生物於春如通明之聖故東方爲聖也集說曰揫之以時察言揫斂之以秋時嚴肅之气也物之藏必自外而入內故曰中者藏也

介必東鄕介賓主也

注曰獻酬之禮主人將西賓將南介覸其間也

主人必居東方東方者春春之爲言蠢也產萬物者也主人者造之產萬物者也

注曰言禮之所共由主人出也

月者三日則成魄三月則成時是以禮有三讓建國必立三卿三賓者政教之本禮之大參也

注曰言禮者陰也大數取象法於月也疏曰樂旣爲陽故禮爲陰月是陰精故禮之大數取法於月也

禮記述注卷二十七

欽定四庫全書

禮記述注卷二十八

安溪李光坡撰

射義第四十六

疏曰射之所起起自黃帝故繋辭黃帝以下九章云木爲弧剡木爲矢又世本云揮作弓夷牟作矢注云二人黃帝臣虞書云侯以明之夏殷無文周則具矣

古者諸侯之射也必先行燕禮卿大夫士之射也必先行鄕飲酒之禮故燕禮者所以明君臣之義也鄕飲酒之禮者所以明長幼之序也

熊氏曰諸侯之射蓋將祭而射以擇臣也卿大夫士之射蓋州長春秋以禮會民而射於序也明君臣之義臣拜君賜君答臣拜也明長幼之序坐立有序爼豆有數也

故射者進退周旋必中禮內志正外體直然後持弓矢審固持弓矢審固然後可以言中此可以觀徳行矣注曰內正外直習於禮樂有徳行者也正鵠之名出自此也疏曰賓射之的謂正正者正也欲明射者內志湏正正亦鳥名齊魯之間名題肩爲正大射之質謂鵠鵠者直也欲使射者外體之直熊氏曰中禮則禮以凝慮而志正禮以肅容而體直志正則持弓矢詳審體直則持弓矢彊固審則巧固則力巧力全而可以中矣此不可以觀徳行乎

其節天子以騶虞爲節諸侯以貍首爲節卿大夫以采蘋爲節士以采蘩爲節騶虞者樂官備也貍首者樂會時也采蘋者樂循法也采蘩者樂不失職也是故天子以備官爲節諸侯以時會天子爲節卿大夫以循法爲節士以不失職爲節故明乎其節之志以不失其事則功成而徳行立徳行立則無暴亂之禍矣功成則國安故曰射者所以觀盛徳也

注曰騶虞采蘋采蘩今詩篇名貍首逸下云曽孫侯氏是也樂官備者謂騶虞曰壹發五豝諭得賢者多也於嗟乎騶虞嘆仁人也樂會時者謂貍首曰小大莫處禦於君所樂循法者謂采蘋曰於以采蘋南澗之濱循澗以采蘋諭循法度以成君事也樂不失職者謂采蘩曰被之童童夙夜在公疏曰射人云騶虞九節貍首七節采蘋采蘩皆五節五節歌五終四節四拾其一節先以聽也若然則九節者五節先以聽七節者三節先以聽皆以四節應乘矢拾發也

是故古者天子以射選諸侯卿大夫士射者男子之事也因而餙之以禮樂也故事之盡禮樂而可數爲以立徳行者莫若射故聖王務焉

注曰選士者先攷徳行乃後決之於射男子生而有射事長學禮樂以飾之疏曰諸侯𨿽繼世而立卿大夫有功乃升非專以射而選也但旣爲諸侯卿大夫又考其徳行更以射辧其材藝之髙下非謂直以射選補始用之也射者男子之事謂生有懸弧之義也

是故古者天子之制諸侯歳獻貢士於天子天子試之於射宮其容體比於禮其節比於樂而中多者得與於祭其容體不比於禮其節不比於樂而中少者不得與於祭數與於祭而君有慶數不與於祭而君有讓數有慶而益地數有讓而削地故曰射者射爲諸侯也是以諸侯君臣盡志於射以習禮樂夫君臣習禮樂而以流亡者未之有也

注曰嵗獻獻國事之書及計偕物也三嵗而貢士舊說大國三人次國二人小國一人疏曰注以經貢士系嵗獻之下恐每嵗貢士故云三嵗也知三嵗者書傳云古者諸侯之於天子也三年一貢士一適謂之好徳再適謂之賢賢三適謂之有功一不適謂之過再不適謂之傲三不適謂之誣

故詩曰曽孫侯氏四正具舉大夫君子凡以庻士小大莫處禦於君所以燕以射則燕則譽言君臣相與盡志於射以習禮樂則安則譽也是以天子制之而諸侯務焉此天子之所以養諸侯而兵不用諸侯自爲正之具也

注曰此曽孫之詩諸侯之射節也四正正爵四行也四行者獻賓獻公獻卿獻大夫乃後樂作而射也莫處無安居其官次者也禦猶侍也以燕以射先行燕禮乃射也則燕則譽言國安則有名譽疏曰曽孫侯氏者此侯出於王是王之曽孫也若左傳曽孫蒯聵之類大射禮獻大夫之後乃後工入樂作而後射若燕射則說屨升堂坐之後乃射矣故燕禮說屨升堂獻士畢若射則大射正爲司射如鄕射之禮是也

孔子射於矍相之圃蓋觀者如堵墻射至於司馬使子路執弓矢出延射曰賁軍之將亡國之大夫與爲人後者不入其餘皆入蓋去者半入者半

集說曰矍相地名如堵墻言圍繞而觀者眾也鄕飲之禮將旅酬使相者一人爲司正至將射則轉司正爲司馬故云射至於司馬也延進也誓眾選賢而進其來觀欲射之人也賁與僨同覆敗也亡國亡其君之國也與爲人後言人有死而無子者則宗族旣爲之立後矣此人復求爲之後也賁軍之將無勇亡國之臣不忠求爲人後者忘親而貪利此三等人皆在所當棄故不使之入其餘則皆可與之進也

又使公罔之裘序防揚觶而語公罔之裘揚觶而語曰幼壯孝弟耆耋好禮不從流俗修身以俟死者不在此位也蓋去者半處者半

集說曰公罔姓裘名之語助也序姓防名也揚舉也射畢又使主人之贊者二人舉觶於賓與大夫儀禮云古者於旅也語故裘舉觶曰幼壯而盡孝弟之道老耄而守好禮之心不與流俗同其頺靡而守死善道者不言今此眾人之中有此上諸行否若有當在此賓位也於是先時之入者又半去矣

序防又揚觶而語曰好學不倦好禮不變旄期稱道不亂者不在此位也蓋防有存者

疏曰觀者旣多庭中不容故子路出延之入乃比耦以初門外未入未有賓主之禮故誓惡者令其不入射事旣了眾賓皆在賓位主人以禮接之不復斥言其惡故此但簡其善公罔簡而尙疏序防簡而轉詳旄期之老不是能射得云在位者此極老之人本來觀禮𨿽不能射與在射中故知旅酬之時其人猶在也集說曰八十九十曰旄百年曰期年𨿽髙而言道無所違誤故云稱道不亂也防有存者蓋去者多而畱者寡矣坡謂此記似未敢信夫如堵墻則多人矣子路所延尙在常情之中若公罔之裘所言則賢者以上矣尙有四分之一乎然猶曰得於生質成於風俗時或有之至序防所云則資學皆純幾於大賢矣尙防有存乎無乃誇與

射之爲言者繹也或曰捨也繹者各繹已之志也故心平體正持弓矢審固持弓矢審固則射中矣故曰爲人父者以爲父鵠爲人子者以爲子鵠爲人君者以爲君鵠爲人臣者以爲臣鵠故射者各射己之鵠故天子之大射謂之射侯射侯者射爲諸侯也射中則得爲諸侯射不中則不得爲諸侯

注曰大射將祭擇士之射也以爲某鵠者將射還視侯中之時意曰此鵠乃爲某之鵠吾中之則成人不中之則不成人也得爲諸侯謂有慶也不得爲諸侯謂有讓也疏曰大射則皮侯賓射正侯燕射獸侯惟大射有鵠此據大射而知各射己之鵠者謂眾射之人𨿽共射一鵠各射己之所主之鵠也皮侯者鄭注司裘云侯者其所射也以虎熊豹麋之皮餙其側又方制其皮以爲凖謂之鵠著於侯中鵠者取名於鳱鵠鳱鵠小鳥而難中是以中之爲雋集說曰繹己之志者各尋其理之所在也射己之鵠者各中其道之當然也捨止也道之所止如君止於仁父止於慈之類

天子將祭必先習射於澤澤者所以擇士也已射於澤而後射於射宮射中者得與於祭不中者不得與於祭不得與於祭者有讓削以地得與於祭者有慶益以地進爵絀地是也

注曰澤宮名也士謂諸侯朝者諸臣及所貢士也皆先令習射於澤已乃射於射宮課中否也諸侯有慶者先進爵有讓者先削地疏曰前經明諸侯貢士之制故賞罰所貢之君此經論人君將祭擇士賞罰其士之身澤所在無文蓋於寛閒之處近水澤而爲之也澤不射侯但試武而已故司弓矢云澤其射椹質之弓矢鄭注雲樹椹以爲射正射甲與椹試弓習武也進爵絀地者進則爵輕於地故先進爵而後益以地也退則地輕於爵故先削地而後絀爵也

故男子生桑弧蓬矢六以射天地四方天地四方者男子之所有事也故必先有志於其所有事然後敢用谷也飯食之謂也

集說曰宇宙內事皆已分內事此男子之志也人臣所以先畫職事而後敢食君祿者正以始主之時先射天地四方而後使其母食之也故曰飯食之謂也飯食食子也

射者仁之道也射求正諸己已正而後發發而不中則不怨勝已者反求詣己而已矣

集說曰爲仁由已射之中否亦由巳非他人所能與也故不怨勝已者而惟反求諸其身

孔子曰君子無所爭必也射乎揖讓而升下而飲其爭也君子

朱子曰揖讓而升者大射之禮耦進三揖而後升堂也下而飲謂射畢揖降以俟眾耦皆降勝者乃揖不勝者升取觶立飲也言君子防遜不與人爭惟於射而後有爭然其爭也雍容揖遜乃如此則其爭也君子而非若小人之爭矣

孔子曰射者何以射何以聽循聲而發發而不失正鵠者其惟腎者乎若夫不肖之人則彼將安能以中詩云發彼有的以祈爾爵祈求也求中以辭爵也酒者所以養老也所以養病也求中以辭爵者辭養也

集說曰郊特牲孔於曰射之以樂也何以聽何以射謂射者何以能不失射之容節而又能聽樂之音節乎何以能聽樂之音節而使射之容與樂之節相應乎言其難而羙之也循聲而發謂射者依循樂聲而發矢也畫布曰正棲皮曰鵠賢者持弓矢審固故能中的不肖者不能也詩小雅賓之初筵發猶射也爵謂罰酒之爵中則免於罰故云求中以辭爵也酒所以養老病今求免於爵者以已非老者病者不敢當其養禮耳此讓道也

燕義第四十七

疏曰鄭云名燕義者以記君與臣燕飲之禮上下相報之義案儀禮目錄云諸侯無事若卿大夫有勤勞之功與羣臣燕飲以樂之

古者周天子之官有庻子官庻子官職諸侯卿大夫士之庻子之卒掌其戒令與其教治別其等正其位國有大事則率國子而致於大子惟所用之若有甲兵之事則授之以車甲合其卒伍置其有司以軍法治之司馬弗正凡國之政事國子存防卒使之修徳學道春合諸學秋合諸射以考其藝而進退之

疏曰此篇皆明燕飲之義但燕飲之禮有庻子官故方說燕禮之初先陳庻子之事此云諸侯卿大夫士之庻子是其適子也庻眾也以其適子眾多故縂謂之庻子非適子庻弟而稱庻子也必知適子者以其云倅是副貳於父之言集說曰庻子卽夏官諸子職也下大夫二人掌其戒令以下皆周禮文卒讀爲倅副貳也此官專主諸侯以下眾庻之子副倅於父之事戒令謂任之徵役也教治謂修徳學道也別其等者分別其貴賤也此屬皆未命以父之爵爲上下也正其位者朝廷之位尙爵學校之位尙齒也大事謂大祭祀大防紀大賓客大燕享之類也惟所用之惟太子之所役使也百人爲卒五人爲伍有司統領卒伍者也司馬弗徵者以其統屬於太子故司馬不得而徵役之也凡國之政事非上文所言大事也防卒倅之未仕者也此旣小事乃民庻所爲不使國子之未仕者爲之蓋欲存之使修徳學道以成其材也故春則合聚之於大學秋則合聚之於射宮考藝而爲之進退焉坡謂周禮諸子乃下大夫王朝之庻子也儀禮燕禮獻之在士舉旅之下與內小臣等侯國之庻子也此記引諸子職文而下云士舉旅行酬而後獻庻子並不參詳王朝侯國之異卽注疏亦略焉案司冦朝大夫每國有庻子都則每都有庻子在府史之下疏云是官長所自除辟者意此燕禮庻子卽指此等庻子也職掌同於諸子而品秩則異學者詳之

諸侯燕禮之義君立阼階之東南南鄕爾卿大夫皆少進定位也君席阼階之上居主位也君獨升立席上西面特立莫敢適之義也

集說曰爾與邇同南鄕爾卿句絕大夫皆少進句絕少進稍前也定位者定諸臣之位也適讀爲敵自此以下皆記者舉儀禮正文而釋其義也

設賓主飲酒之禮也使宰夫爲獻主臣莫敢與君亢禮也不以公卿爲賓而以大夫爲賓爲疑也明嫌之義也賓入中庭君降一等而揖之禮之也

疏曰以公卿爲賓疑其敵君爲其嫌疑所以使大夫爲賓明其逺嫌之義也集說曰獻主代主人舉爵獻賓也君尊臣不敢抗行賓主之禮宰夫主膳食之官也卑故抗禮無嫌記曰與卿燕則大夫爲賓謂與本國之臣燕則然若鄰國之臣則以上介爲賓也公孤也上公之國得置孤一人公卿之尊次於君復以之爲賓則疑於尊卑無辧且嫌於偪上也大夫位卑𨿽暫尊之爲賓無所嫌疑也

君舉旅於賓及君所賜爵皆降再拜稽首升成拜明臣禮也君答拜之禮無不答明君上之禮也臣下竭力盡能以立功於國君必報之以爵祿故臣下皆務竭力盡能以立功是以國安而君寕禮無不答言上之不虛取於下也上必明正道以道民民道之而有功然後取其什一故上用足而下不匱也是以上下和親而不相怨也和寧禮之用也此君臣上下之大義也故曰燕禮者所以明君臣之義也

集說曰先是宰夫代主人行爵酬賓之後君命下大夫二人媵爵公取此媵爵以酬賓賓以旅酬於西階上旅序也以次序勸卿大夫飲酒也此之謂君舉旅於賓也此二者皆降西階下再拜稽首公命小臣辭則升而成拜謂復再拜稽首也先時以君辭之於禮未成故云成拜也楊氏曰案公取媵爵以酬賓此別是一禮與尋常酬賓不同此所謂公爲賓舉旅也燕禮君使宰夫爲獻主以臣莫敢與君抗禮也今公舉觶於西階之上以酬賓可乎蓋君臣之際其分甚嚴其情甚親使宰夫爲獻主所以嚴君臣之分今舉觶以酬賓賓西階下拜小臣辭升成拜公奠觶答再拜公卒觶賓下拜公答再拜略去勢分極其謙卑所以通君臣之情也注云不言君酬賓於西階上及君反位尊君空其文也此又所以嚴君臣之分也坡謂自舉旅於賓後爲卿舉旅爲大夫舉旅爲士舉旅皆云公又行一爵惟公所賜此之謂君所賜爵也受者皆如賓受降拜升成之禮注疏未明

席小卿次上卿大夫次小卿士庻子以次就位於下獻君君舉旅行酬而後獻卿卿舉旅行酬而後獻大夫大夫舉旅行酬而後獻士士舉旅行酬而後獻庻子爼豆牲體薦羞皆有等差所以明貴賤也

集說曰設席之位上卿在賓席之東小卿在賓席之西皆是南面東上而遙相次此所謂小卿次上卿也大夫在小卿之西是大夫次小卿也士受獻於西階之上退立於阼階下西面北上庻子受獻於阼階上亦退立於阼階下庻子次於士是士庻子以次就位於下也獻君者主人酌以獻也公取媵爵以酬賓賓以旅酬於西階上此所謂獻君君舉旅行酬也而後獻卿者亦主人獻之也公又行一爵亦媵者之爵也若卿若賓惟公所酬卿亦以旅於西階之上禮亦如初此亦是君舉旅而言卿舉者蓋君爲卿舉耳下言大夫舉旅士舉旅其義同而後獻大夫亦主人之獻也公又舉奠觶以賜是爲大夫舉旅也主人獻士公復賜之是爲士舉旅也公舉旅之禮止於士不及庻子矣而後獻庻子者主人獻之於阼階之上也牲狗也公及卿大夫士等牲體薦羞之等差燕禮不載聘義第四十八

呂氏曰天子之與諸侯諸侯之與鄰國皆有朝禮有聘禮朝則相見聘則相問也朝宗覲遇防同皆朝也存頫省聘問皆聘也故聘禮有天子所以撫諸侯者大行人嵗徧存三嵗徧頫五嵗徧省是也有諸侯所以事天子者大宗伯時聘曰問殷頫曰視是也有鄰國交修其好者大行人諸侯之邦交嵗相問殷相聘是也儀禮所載鄰國交聘之禮也聘義者釋聘禮之義

聘禮上公七介侯伯五介子男三介所以明貴賤也集說曰此言卿出聘之介數上公七介者上公親行則介九人諸侯之卿禮下於君二等故七介也以下放此呂氏曰古者賓必有介介副也所以輔行斯事致文於斯禮者也

介紹而傳命君子於其所尊弗敢質敬之至也

集說曰紹繼也其位相承繼也先時上擯入受主君之命出而傳與承擯承擯傳與末擯此是傳而下也賓之末介受命於末擯而傳與次介次介傳與上介上介傳與賓是傳而上也此所謂介紹而傳命也質正也於所尊者不敢正自相當故以介傳命敬之至也賓在大門外西北面介自南向北爲序主君在內迎擯者出大門自北向南爲序

三讓而後傳命三讓而後入廟門三揖而後至階三讓而後升所以致尊讓也

疏曰三讓而後傳命者謂賓在大門外見主人陳擯以大客之禮待己己不敢當三度辭讓主人不許乃後傳聘賓之命也三讓而後入廟門者謂賓旣傳命之後主君延賓而入至廟將欲廟受賓不敢當之故三讓而後入主君在東賓差退在西相向三讓乃入廟門也三揖而後至階者初入廟門一揖也當階北面又揖二揖也當碑又揖三揖也三讓而後升者謂主君揖賓至階主君讓賓升賓讓主君如此者三主君乃先升賓乃升也

君使士迎於竟大夫郊勞君親拜迎於大門之內而廟受北面拜貺拜君命之辱所以致敬也敬讓也者君子之所以相接也故諸侯相接以敬讓則不相侵陵注曰貺賜也賓致命公當楣再拜聘君之恩惠辱命來聘者也疏曰聘禮賓及竟君使士請事賓至於近郊君使下大夫請行又使卿用束帛勞此大夫郊勞者卽卿也

卿爲上擯大夫爲承擯士爲紹擯君親禮賓賓私面私覿致饔餼還圭璋賄贈饗食燕所以明賓客君臣之義也

集說曰卿主國之卿也承擯者承副上賓也紹擯者繼續承擯也主君公也則擯五人侯伯則四人子男則三人若五人則士爲紹擯者三人四人則士二人三人則士一人賓行聘事畢主國君親執醴以禮賓是君親禮賓也私面謂私以己禮物面見主國之卿大夫也私覿私以己禮物覿見主國之君也牲殺者曰饔生者曰餼致饔餼者聘覿皆畢賓介就館主君使卿致饔餼之禮於賓也還圭璋者賓來時執以爲信主君旣受之矣今將去君使卿送至賓館以還之也還玉畢加以賄贈之禮經云賄用束紡紡今之綃也饗禮食禮皆在朝燕禮在寢一食再饗燕無常數呂氏曰大宗伯朝覲會同則爲上相相卽擯也入

詔禮曰相出接賓曰擯宗伯卿也故曰卿爲上擯小行人諸侯入王則爲承而擯行人大夫也故曰大夫爲承擯士職卑承官之乏以繼擯之事故曰士爲紹擯也使臣之義則致其君臣之敬於所聘之君主君之義則致其賓主之敬於來聘之臣也

故天子制諸侯比年小聘三年大聘相厲以禮使者聘而誤主君弗親饗食也所以愧厲之也諸侯相厲以禮則外不相侵內不相陵此天子之所以養諸侯兵不用而諸侯自爲正之具也

集說曰天子制諸侯者天子制此禮而使諸侯行之也比年每嵗也小聘使大夫大聘使卿誤謂禮節錯誤也

以圭璋聘重禮也已聘而還圭璋此輕財而重禮之義也諸侯相厲以輕財重禮則民作讓矣

集說曰聘使之行禮於君則用圭於夫人則用璋其行享禮於君則束帛加璧於夫人則琮享猶獻也及禮畢則還其圭璋者以圭璋是行禮之器故重之而不敢受也璧琮與幣皆財也財在所輕故受而不還故曰此輕財而重禮之義也

主國待客出入三積餼客於捨五牢之具陳於內米三十車禾三十車芻薪倍禾皆陳於外乘禽日五雙羣介皆有餼牢壹食再饗燕與時賜無數所以厚重禮也古之用財者不能均如此然而用財如此其厚者言盡之於禮也盡之於禮則內君臣不相陵而外不相侵故天子制之而諸侯務焉爾

集說曰出旣行也入始至也積謂饋之牢禮米禾芻薪之屬其來與去皆三饋之積故云出入三積也餼客於捨謂致饔餼於賓之館捨也三牲備爲一牢五

牢之具陳於內謂飪一牢在賓館西階腥二牢在賓館東階餼二牢在賓館門內之西也禾槁實並刈者也米車設於門東禾車設於門西倍禾倍其數也周禮掌客注云薪從米芻從禾疏云薪以炊爨故從米芻以食馬故從禾此四物皆在門外乘禽乘行羣匹之禽鴈鶩之屬也掌客云凡禮賓客國新殺禮凶荒殺禮札喪殺禮禍烖殺禮在野在外殺禮故曰

古之用財者不能均如此言不能悉皆均平常能如此之厚也然而於聘禮則用財如此之厚者是欲極盡之於禮也然云盡則用財𨿽厚盡禮而止不敢加羙以沒禮故內不相陵外不相侵皆爲有禮以制之故也聘射之禮至大禮也質明而始行事日幾中而後禮成非彊有力者弗能行也故彊有力者將以行禮也酒淸人渴而不敢飲也肉漧人饑而不敢食也日莫人倦齊莊正齊而不敢解惰以成禮節以正君臣以親父子以和長幼此眾人之所難而君子行之故謂之有行有行之謂有義有義之謂勇敢故所貴於勇敢者貴其能以立義也所貴於立義者貴其有行也所貴於有行者貴其行禮也故所貴於勇敢者貴其敢行禮義也故勇敢彊有力者天下無事則用之於禮義天下有事則用之於戰勝用之於戰勝則無敵用之於禮義則順治外無敵內順治此之謂盛徳故聖王之貴勇敢彊有力如此也勇敢彊有力而不用之於禮義戰勝而用之於爭鬭則謂之亂人刑罰行於國所誅者亂人也如此則民順治而國安也

呂氏曰節文之多惟聘射之禮爲然故曰至大禮也齊莊以心言正齊以容言君臣父子長幼之義皆形見於節文之中人之所難我之所安人之所懈我之所敬故能行之者君子也君子自養其彊力勇敢之气一用之於義禮戰勝而教化行矣此國之所以安也射禮諸侯之射必先行燕禮卿大夫士之射必先行鄕飲酒之禮酬獻之節極爲繁縟故有酒淸肉漧而不敢飲食者若聘禮則受聘受享請覿然後酌醴禮賓無酒淸肉漧之事特以節文之繁與射禮等皆至日幾中而後禮成故與射禮兼言之也坡謂疏云鄕射先行鄕飲酒禮有齒於父族之事故云以親父子以和長幼案聘禮有賜饔而筮尸祭之盼肉及廋車亦親父子和長幼之事也

子貢問於孔子曰敢問君子貴玉而賤防者何也爲玉之寡而防之多與孔子曰非爲防之多故賤之也玉之寡故貴之也夫昔者君子比徳於玉焉溫潤而澤仁也縝宻以栗知也亷而不劌義也垂之如隊禮也叩之其聲淸越以長其終詘然樂也瑕不揜瑜瑜不揜瑕忠也孚尹旁逹信也气如白虹天也精神見於山川地也圭璋特逹徳也天下莫不貴者道也詩云言念君子溫其如玉故君子貴之也

注曰防石似玉縝致也栗堅貌劌傷也義者不苟傷人越猶揚也詘絕止貌樂記曰止如稾木瑕玉之病也瑜其中間羙者疏曰圭璋特逹謂行聘之時惟執圭璋特得通逹不加余幣也石梁王氏曰因聘禮用玉故論玉之徳以結此篇坡謂孚者實而不華尹者正而無邪言玉色之蘊借也旁逹如一也玉在山川中精气徹見其外與地气含於內而竅於山川同也

喪服四制第四十九

疏曰以其記防服之制取於仁義禮智也

凡禮之大體體天地法四時則陰陽順人情故謂之禮訾之者是不知禮之所由生也夫禮吉凶異道不得相干取之陰陽也喪有四制變而從宜取之四時也有恩有理有節有權取之人情也恩者仁也理者義也節者禮也權者知也仁義禮知人道具矣

注曰取之四時謂其數也取之人情謂其制也疏曰天地包此四時陰陽人情故不覆說集說曰體天地以定尊卑法四時以爲往來則陰陽以殊吉凶順人情以爲隆殺先王制禮皆本於此不獨喪禮爲然也故曰凡禮之大體吉凶異道以下始專以喪禮言之喪有四制謂以恩制以義制以節制以權制也

其恩厚者其服重故爲父斬衰三年以恩制者也疏曰父最恩深故特舉父而言之其實門內諸親爲之著服皆是恩制也

門內之治恩揜義門外之治義斷恩資於事父以事君而敬同貴貴尊尊義之大者也故爲君亦斬衰三年以義制者也

集說曰門內主恩故常揜蔽公義門外主義故常斷絕私恩父母之喪三年不從政恩揜義也有君喪服於身不敢私服義斷恩也資猶取也用也用事父之道以事君故其敬同也人臣爲君重服乃貴貴尊尊之大義故曰以義制者也然五服皆有義服亦是以義制此舉重者言之耳

三日而食三月而沐期而練毀不滅性不以死傷生也喪不過三年苴衰不補墳墓不培祥之日鼓素琴告民有終也以節制者也

集說曰三日而食始食粥也葬而虞祭始沐不補𨿽破不補完也不培一成丘壠之後不再加益其土也祥日大祥之日也素琴無漆餙也與素幾素爼之素同

資於事父以事母而愛同天無二日土無二王國無二君家無二尊以一治之也故父在爲母齊衰期者見無二尊也

疏曰以上皆節制之事此經更申明節制欲尊歸其一故更明無二事之理集說曰齊衰之服期而除之以心喪終三年

杖者何也爵也三日授子杖五日授大夫杖七日授士杖或曰擔主或曰輔病婦人童子不杖不能病也百官備百物具不言而事行者扶而起言而後事行者杖而起身自執事而後行者面垢而已禿者不髽傴者不跛者不踴老病不止酒肉凡此八者以權制者也疏曰杖之所設本爲扶病而以爵者有徳其恩必深其病必重故杖爲爵者而設故云爵也遂歷敍有爵之人故云三日授子杖五日授大夫杖七日授士杖喪服傳云無爵而杖者何擔主也擔假也尊其爲主假之以杖或曰輔病者喪服傳云非主而杖者何輔病也謂庻子以下皆杖爲輔病故也婦人未成人之婦人童子幼少之男子百官備謂王侯也委任百官不假自言而事得行故許子病深𨿽有扶病之杖亦不能起故又湏人扶乃起也大夫士旣無百官百物湏已言而後喪事乃行故不許極病所以杖而起不用扶也庻人卑無人可使但身自執事不可許病故有杖不用但使面有塵垢之容而已子於父母貴賤情同而病不得一故爲權制禿者無髮女禿不髽故男子禿亦不免也者露傴者可憎故不也踴是跳躍跛人腳蹇故不跳躍也老及病者身已羸瘠又使備禮必至滅性故酒肉養之此八者謂應杖不杖不應杖而杖一也扶而起二也杖而起三也面垢四也禿者五也傴者六也跛者七也老病者八也喪大記大夫與士之喪皆云三日授子杖謂爲親也此云五日七日爲君也

始死三日不怠三月不解期悲哀三年憂恩之殺也聖人因殺以制節此喪之所以三年賢者不得過不肖者不得不及此喪之中庸也王者之所常行也書曰髙宗諒闇三年不言善之也

注曰不怠哭不絕聲也不解不解衣而居諒古作梁楣謂之梁闇讀如鶉防之防闇謂廬也廬用梁者所謂拄楣也

王者莫不行此禮何以獨善之也曰髙宗者武丁武丁者殷之賢王也繼世卽位而慈良於喪當此之時殷衰而復興禮廢而復起故善之善之故載之書中而髙之故謂之髙宗三年之喪君不言書云髙宗諒闇三年不言此之謂也然而曰言不文者謂臣下也

疏曰自始死三日不怠至此覆明前經節制之事集說曰君不言謂百官百物不言而事行者也臣下不能如此必言而後事行但不文其言辭耳故曰言不文者謂臣下也

禮斬衰之喪惟而不對齊衰之喪對而不言大功之喪言而不議緦小功之喪議而不及樂

集說曰說見間傳

父母之喪衰冠繩纓菅屨三日而食粥三月而沐期十三月而練冠三年而祥比終玆三節者仁者可以觀其愛焉知者可以觀其理焉彊者可以觀其志焉禮以治之義以正之孝子弟弟貞婦皆可得而察焉

集說曰比及也自初喪至沐一節也練一節也祥一節也非仁者不足以盡愛親之道故於仁者觀其愛非知者不足以究居喪之理故於知者觀其理非彊者不足以守行禮之志故於彊者觀其志一說理治也謂治斂殯葬祭之事惟知者能無悔事也故曰觀其理篇首言仁義禮知爲四制之本此獨曰禮以治之義以正之者蓋恩以兼義權非悖禮也孝子弟弟貞婦專言門內之治而不及君臣者以章首專言父母之喪而恩制爲四制之首故也坡謂篇首言服制取於仁義禮知而終言行之在知仁勇恐出自子思之門

禮記述注卷二十八

