

欽定四庫全書

經部四

月令明義

禮類三【禮記之屬】

提要

【臣】等謹案月令明義四卷明黃道周撰道周有易象正已著錄崇禎十一年道周官少詹事注禮記五篇以進此其一也其說以二至二分四立皆歸於中央之土爲取則於洛書之中五而五气於以分布此嵗功所由成政事所從出故作月令气候生合總圖又以月令載昏旦中星故有十二月中星圖並細載中星距極逺近度數及寅泰夘大壯十二卦彖象以爲此聖人敷治之原每一月分爲一章其日星度則各列原本於前而別列授時歷新測於後考堯典中星與月令不同故大衍歷議曰顓頊歷卽夏曆湯作殷曆更以十一月甲子合朔冬至爲上元周人因之距羲和千祀昏明中星俱差半次是不韋更考中星斷取近距然先儒論說大扺推求差分而不追攺經文至唐明皇始黜月令舊文更附益時事名禦刪定月令攺置禮記第一故開成石經於昏旦中星悉攺從唐歷宋景祐二年仍復舊本月令而唐月令別行以其變亂古經不足垂訓故也道周乃別立經文曰孟春之月日在危昏中旦房中仲春之月日在東壁昏參中旦箕中云云是又道周自爲月令蹈唐人之失殊爲未協特其所注雜采易象夏小正逸周書管子國語參稽考證於經義頗有闡發其臚舉史傳亦皆意存規戒非漫爲推衍禨祥則攺經𨿽謬而其隨事納誨之忱固無悖於經義不妨因人而存其書也乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

月令明義卷首

明黃道周撰

圖【凡十三】

月令气候生合總圖

寅月中星圖卯月中星圖辰月中星圖

巳月中星圖午月中星圖未月中星圖

申月中星圖酉月中星圖戌月中星圖

亥月中星圖子月中星圖丑月中星圖

月令寅月昏旦中星圖第一【附星度距極並易卦爻象】

月令月昏旦中星圖第二

月令辰月昏旦中星圖第三

月令巳月昏旦中星圖第四

月令午月昏旦中星圖第五

月令未月昏旦中星圖第六

月令申月昏旦中星圖第七

月令酉月昏旦中星圖第八

月令戌月昏旦中星圖第九

月令亥月昏旦中星圖第十

月令子月昏旦中星圖第十一

月令丑月昏旦中星圖第十二

月令明義卷首

欽定四庫全書

月令明義卷一

明黃道周撰

孟春章第一

孟春之月日在營室昏參中旦尾中【舊曆不用攺從今左】

【漢初冬至日躔牽牛之首立春在營室二度昏九十五度參初中旦九十一度尾十三度中今去不用者以漢章帝元和二年日在斗二十一度距今一千五百五十四年贏縮遲疾日躔之移在箕三度約平差六十年合差二十六度又自元和乙酉距漢初三百二十年平差五度則今歷距漢初通差三十二度不得以舊曆而蒙新憲明矣學者習於所聞遂以前月而守後令徒勞俯誦不達仰觀故依今歷更定如左】

孟春之月日在危昏昴中旦房中

【立春之日日在虛初而曰在危何也舉中也月不舉中气則有後月淫於前月者矣立春在於虛初則雨水在危六度日在危六度則昏昴七度見於南方孟夏之中气也旦房一度見於南方孟冬之中气也柳八九度見於東方軒轅之垣西東平望有周之分野在焉故舉一中而四時之中舉見焉天子之所治也天子所治而四方爲則詩曰有覺徳行四國順之】

其日甲乙其帝太皥其神勾芒其鱗其音律中太蔟其數八其味酸其羶其祀戶先脾

【月不稱寅而日稱甲乙何也月從日者也日徳所主而月輔之甲乙之王四十八日鄭元曰物皆解甲自抽軋也太皥亦稱伏羲勾芒亦謂少皥之子重也劉安曰東方之帝太皥其佐勾芒執規而治春白虎通曰芒之爲言萌物始生也是則不謂少皥之子重也鱗者水之子鱗鱗然者羽之子三分四十八益一而生之數六十四太蔟之律八寸其數七十有二八八之謂九八之謂太蔟皆木之成數也先王之所貴是者何也謂物之成也則必數其所生所以敎孝也萬物皆生於寅湊地而出若物之聚族也聚之多則或思損之矣君子思其不可損者以之居身思其可損者以之娶妻生子故林鐘益一而生太蔟太蔟之事林鐘如孝子之於慈母也是天地之長子故長之酸羶者仁人之味也君子聞其气以逮下防物敬禮賢思其祖妣戶者少陽之門也脾臟之尊者也祭之先脾或以敎養也曰是肝王矣飲食酸羶無傷其藏蓋自是世多仁人也】

東風解凍蟄始振魚上冰獺祭魚鴻雁來

【周時訓曰立春之日東風解凍又五日蟄振又五日魚上冰風不解凍號令不行蟄不振陰干陽魚不上冰介冑私藏雨水之日獺祭魚五日鴻雁來又五日艸木萌動獺不祭魚國多盜賊鴻雁不來逺人不服艸木不萌動蔬果不熟夏小正曰獺祭魚謂之獻獻非其類也小人之漁民也始亦嘗獻之久而後飫之矣於是蟄則猶未振也見魚雁而以爲振焉則亦可矣古之治耒者不先蟄】

天子居靑陽左个乘鸞路駕倉龍載靑旂衣靑衣服倉玉食麥與羊其器疏以達

【東堂北偏謂之左个何也從中東鄕望而取之也鸞輅有虞氏之車也周禮朝祀戎獵車服各以其事不以四時爲異鄭元曰是非周制也蓋取於殷時而有變焉夫殷之明堂則亦莫之考也春宜麥麥宜羊則猶酸羶之餘也天子不貴異味節於時畜以安其性或曰兌金畜也春而食羊去其所勝則是反用之也君子謂其導陽焉耳疏以達則亦導而之陽也】

是月也以立春先立春三日太史謁之天子曰某日立春盛徳在木天子乃齋立春之日天子親帥三公九卿諸侯大夫以迎春於東郊還反賞公卿諸侯大夫於朝命相布徳和令行慶施惠下及兆民慶賜遂行毋有不當【是非郊祀也而與郊祀同禮者天子率百辟親禦出則致齋還而頒賚是也致齋三日則有殺還賞及兆民則未有殺也一歳迎气凡四出郊頒賚逮下而國不絀何也古之天子以國爲國以天下爲天下九式之用各有經節取於惟正百官治事禮樂之外無復縻費故其用之不勤應者不煩又以是賞罰必當故人無幸心下不怠事敬而將之服而安之𨿽數可繼也天下之大耗莫大於賞者不當防可濫市行之一時而後不可繼則府藏空竭而竊攘滋起管夷吾曰國有徳義未明於朝者不可加於尊位功能未見於國者不可授以重祿臨事不信於民者不可使任大官故徳厚而位卑謂之過徳薄而位尊謂之失寧過於君子毋失於小人過於君子其怨淺失於小人其禍深故有徳義未明而處尊位則良臣不進有功能未見而受重祿則勞臣不勸有臨事不信而任大官則才臣不用三者當則下不敢求三者不當則邪臣上逼而便辟制威如此則明塞於上治壅於下正道捐棄而邪事日長矣又曰大徳不至仁不可授國柄見賢不能讓不可與尊位與此章布徳和令意思極恊夏殷以來賞罰先後其義猶有存者】

乃命太史守典奉法司天日月星辰之行宿離不貸毋失經紀以初爲常

【周禮布和於象魏守典奉法亦讀法也司天頒朔以初爲常亦夏道也今之頒朔先以子月豫之至也是蓋已豫焉又爲勅其經紀】

是月也天子以元日祈谷於上帝

【是亦非郊祀也而與郊祀同禮者其用元日是也春日甲乙則亦未知其果上辛也郊特牲曰郊之用辛周之始郊日以至是非始郊也武王克商在殷十二月辛酉朔四日甲子昧淸明於是長至則是周之元日也在甲子之前四日矣魯之用上辛也孟獻子曰郊祀后稷以祈農事也是故啟蟄而郊郊而後耕未知其果天子之禮也天子之於元春則再有事焉矣】

乃擇元辰天子親載耒耜措之於參保介之禦間帥三公九卿諸侯大夫躬耕帝籍天子三推三公五推卿諸侯九推反執爵於太寢三公九卿諸侯大夫皆禦命曰勞酒

【元日不卜也擇元日則猶卜之也或曰日娵訾在亥則從亥也保介副農師者也周頌曰嗟嗟保介參保介而禦耕牛措於其間敬之至也謂上帝明賜籍民之力而敬之不敢不至躬耕躬推反而執爵則是躬執之也耕之勞不至於士執爵之下至於大夫是皆周禮也周宣王久在位旣倦勤不籍千虢文公諌曰不可民之大事在農上帝之粢盛於是乎出民之蕃庶於是乎生事之供給於是乎在和恊輯睦於是乎興財用蕃殖於是乎始惇龎純固於是乎成是故稷爲大官王事惟農是務無敢求利於官以干農功三時務農而一時講武故徵則有威守則有財享祀時至而布施優也是以能媚於神而和於民如虢文公可謂守典者矣】

【漢文帝二年春正月詔曰農天下之本民所恃以生也今民或不務本而事末故生不遂其開籍田朕親率之耕以給宗廟粢盛其賜民今年租之半民謫作縣官及貸種食未入入未備者皆免如漢文帝可謂知本者矣】

是月也天气下降地气上騰天地和同艸木萌動王命布農事命田舍東郊皆修封疆審端徑術善相丘陵阪險原濕土地所宜五穀所殖以敎道民必躬親之田事旣飭先定凖直民乃不惑

【田畯舍於東郊從气而居也每歳審端使民不爭也司空時地利司徒別五地十有二土以阜民居其親布農事則田畯職也地不中於繩墨則漆林柘材興焉丘陵險阪則阸塞牢瀦成焉原隰可墾則阡陌畎成焉三易再易之田定其凖直則民志平焉易曰地中有水師君子以容民畜眾修封疆審端徑術善相丘陵阪險原隰此三者先王寓兵之要道也】

【漢文帝十二年春又詔曰道民之路在於務本朕親率天下農十年於今而野不加辟歳一不登民有饑色是從事尙寡而吏未加務也吾詔書數下歳勸民種樹而功未興是吏奉吾詔不勤而勸民不明也且吾農民甚苦而吏莫之省將何以勸焉其賜民今年田租之半十三年又詔曰農天下之本務莫大焉今勤身從事而有租稅之賦是爲本末者無以異也於勸農之道未備其除田租稅賜天下鰥寡布帛絮各有數又後元年詔曰間者數年比不登又有水旱疾疫之災朕甚憂之愚而不明未逹其咎意者朕之政有所失而行有過與乃天道有不順地利或不得人事多失和鬼神廢不享與何以致此將百官之奉養或費無用之事或多與何民食之寡乏也夫度田非益寡計民末加益以口量地其於古猶有餘而食之甚不足者其咎安在無乃百姓之從事於末以害農者蕃爲酒醪以糜谷者多六畜之食焉者眾與細大之義吾未得其中其與丞相列侯吏二千石博士議諸有可以佐百姓者率意逺思無有所隠臣按文帝時稱極治粟紅貫朽猶云歳一不登民有饑色是以當時一意務本抑末市籍之家稱爲最賤至武帝時擿發七科猶以三世有市籍者分爲三等然自是兵之妨農百倍於商又無論酒醪之糜谷六畜之眾食矣軍興而後始競言屯大率行之未有實效施於今日惟以經理溝澮修審阪險原隰爲本未宜遽以租入爲先俟其隴旣成三事就緒然後徴之𨿽十年減半可也何承矩告宋太宗云臣防侍先臣闗南徵行熟知北邊道路川原之勢若於順安寨西易河浦口引水東注至海東西三百餘里南北五十七里滋其陂澤可以築隄貯水爲屯田以資要害免蕃騎奔軼俟期歳間塘注闗南諸泊澱播作稻田其沿邊州軍地臨塘水者不煩發兵廣戍収水田以實邊設險固以防塞春夏課農秋冬備冦不失耕耘不勞師旅此坐制匈奴之術也順安以西至西山百里以來無水田處遣兵戍以練其銳擇將領以汰其冗省轉粟而限戎馬誠萬世之利也嗣後諸臣多言屯田者然如何承矩所言則卽今京師西道也古人修理封疆皆略於攻戰營壘而嚴於治地之法治地嚴則險阻阸塞闗梁塘濼川澮隴之間於以制敵有餘矣故農事者先王之首務也】

是月也命樂正入學習舞乃修祭典命祀山林川澤犧牲毋用牝禁止伐木毋覆巢毋殺孩虫胎夭飛鳥毋麛毋卵毋聚大眾毋置城郭掩骼埋胔

【入學習舞爲將釋菜也又以導陰陽之和山林川澤百物之所生也大祀皆不用牝庶祀用之於是廣禁焉聚大眾置城郭則遊民長而農時失破胎毀卵則鳯鳥不至路多胔骼則仁人不入】

是月也不可以稱兵稱兵必天殃兵戎不起不可從我始毋變天之道毋絕地之理毋亂人之紀

【是泰月也泰之上六城復於隍勿用師自邑告命貞吝月令皆取之矣天道貴陽地理尙柔人紀尊仁稱兵戎築城郭覆巢殺胎是非大來也後以財成天地之道輔相天地之宜以左右民則是焉取乎曰取諸迎和布徳一也祈谷耕籍二也修五紀正宿離三也艸木萌動命民布農事四也相封疆定凖直五也禁伐木覆巢令掩骼埋胔六也漢永和初竇憲將擊匈奴魯恭引月令以盛春之月興發軍役擾天下以事戎狄誠非所以垂惠中國爭之後匈奴𨿽少挫而中國罷敝憲亦自敗宋元祐間程頥爲崇政殿說書講罷未退上忽起馮檻折柳頥進曰方春萬物發生不可無故折上擲去色甚不平諸持異論者以此詆頥頥諸門人力辧其無有其實此事有之於理極當詆者未必是言者未必非也】

孟春行夏令則雨水不時艸木蚤落國時有恐行秋令則其民大疫猋風暴雨總至藜莠蓬蒿並興行冬令則水潦爲敗雪霜大至首種不入

【洪範五紀有王省惟歳卿士惟月師尹惟日歳月日時無易之文蓋謂是也孟春行夏令如繼長增髙斷薄刑決小罪之類行秋令如選士厲兵摶執斷刑隄防壅塞之類行冬令如斂積聚修鞬閉射禦角力収水泉池澤賦之類歳月日時各以其類如周訓所稱某日東風解凍風不解凍號令不行之類凢天道人事各有差池日月薄蝕差在晷刻風霆霜雪差在日夕人事之應差在歳月人君以其差有逺近而省有怠忽刻期而應則以爲常經刻期不應則以爲無驗故怠忽日多敬省日少值有變常之候又曰時令使然不知其行事實使之故洪範與月令二書亦相爲經緯也】

仲春章第二

仲春之月日在奎昏弧中旦建星中【舊不用攺從左】

仲春之月日在東壁昏參中旦箕中

【此亦其中气也分至之中气見於表晷日月晝夜於是取中春分之气正則秋气亦正也董仲舒曰天有兩和以成二中北方之中不得東方之和則不能生蓋謂是中也春分之日日在壁二度昏參九度見於南方此夏至之星也旦箕三度見於南方此冬至之星也東西相射卯酉繩直則翼十七度見於東方秋分之星官舉一正而四正見焉壁二星南距極八十度半翼二十二星中距極百四度翼壁相望爲文章禮樂之所從出文章不明則東壁失色禮樂不備則鳥翮無光從古以仲春禮聘賢士考其時候未有正於今日者也】

其日甲乙其帝太皥其神勾芒其虫鱗其音角律中夾鐘其數八其味酸其臭羶其祀戶祭先脾

【夾鐘者夷則益一之所生也夷則傷矣三分益一而生夾鐘夾鐘之律七寸四分三釐七毫二絲其數六十八去其六分五釐日月距極南北寒暑之所進退也北極出地三十六度則天中距赤道亦三十六度象限九十一度三十分去三十六存五十五爲天地變化而行鬼神之事於九十一度三十分中裁二十四分彊餘六十七度三十分弱爲夏至日道極髙之候冬至之距南極則亦猶是矣凢卦六十有四相乘得四千九十六以六乘之二萬四千五百七十六以歳法乘之得六十七歳十分歳之三故六十七餘三分神明之闕庭也夾鐘律當其端以量神明之道行當三八以進陰陽之中故語律則首黃鐘語歳則首太簇語鬼神變化必在夾鐘周語曰武王以癸亥夜陣未畢而雨以夷則之上宮畢之故長夷則之上宮蓋謂夾鐘也周禮大司樂圜鐘爲宮黃鐘爲角太簇爲徴姑洗爲羽奏於圜丘以禮天神故長圜鐘圜鐘卽夾鐘也自其夾於應林之中謂之夾鐘自其長萬物爲日月所從出謂之圜鐘以義推之大簇之長婦也太簇克家夾鐘納婦而天地之家道成矣】

始雨水桃始華倉庚鳴鷹化爲鳩

【二月始言雨水蓋气晚則是月置閏矣雨水驚蟄上下之通所謂法也气筞滿一百八十二萬六千二百九十五値於朔交之前則是月中筞溢於後月而閏生焉故曰法也周訓曰驚蟄之日桃始華又五日倉庚嗚又五日鷹化爲鳩桃不始華是爲陽否倉庚不嗚臣不媚主鷹不化鳩冦戎數起夏小正稱正月鷹則爲鳩鷹也者則其殺之時也鳩也者非其殺之時也善變而之仁也曰則盡其詞也鳩爲鷹變而之不仁也故不盡其詞也曰化則無不盡之詞也仁人在上陽气噓和則武人變而君子武人非樂殺人也爲有使者而後殺人及其化之則不自知也詩曰維君子使媚於天子】

天子居靑陽太廟乘鸞路駕倉龍載靑旂衣靑衣服倉玉食麥與羊其器疏以達

【靑陽太廟東堂太室也】

是月也安萌芽養防少存諸孤擇元日命民社命有司省囹圄去桎梏毋肆掠止訟獄

【諸孤死事者之後也民社農社也鄭元曰元日用甲甲已皆土也召誥戊午社於新邑謂國社則用戊也春事方始陽气四達囹圄幽人梏其肢體又有陳屍榜掠之事君子聞之必爲惻然矣凢訟獄之興始於市井君子受侮不鬭聞流言不懼在醜不爭𨿽怒不兵何訟獄之有古之爲市者立其官師平其貨直察其犯禁摶其不物可片言決也井裏之內桑蕓以時守望相助保息本俗聴於族黨閭師爲政原始三物𨿽有訟獄可不煩司虣治之矣周衰多訟王孫蘓周公閱陳生伯輿之徒日相搆訟天子不能聴而使諸侯之卿蒞之是以庶姓羣而天下多事易曰天與水違行訟君子以作事謀始謀始莫如定志定志莫如明禮明禮莫如敎讓敎讓則不爭不爭則訟獄衰止訟獄衰止而後天下可治也】

是月也元鳥至至之日以太牢祠於髙禖天子親往後妃帥九嬪禦乃禮天子所禦帶以弓韣授以弓矢於髙禖之前

【髙禖或曰髙辛氏或曰有儷氏毛詩傳但稱郊禖變媒言禖尊之也禮天子所禦禮有娠者也弓韣弓衣也鄭氏曰禮於髙禖之下其子必得天材蓋古云然也】

是月也日夜分雷乃發聲蟄虫咸動啟戶乃出

【至是乃啟蟄何气或晚者也气晚則不得云日夜分日夜分則不得云乃啟蟄乃啟蟄北方之气之晚者也周訓曰春分之日元鳥至又五日雷乃發聲又五日始電元鳥不至婦人不燕雷不發聲諸侯玩民不始電君無威震】

先雷三日奮木鐸以令兆民曰雷將發聲有不戒其容止者生子不備必有防災

【作月令者其本易乎是大壯之月也大壯曰利貞雷在天上大壯君子以非禮弗履戒其容止蓋言禮也洊雷震君子以恐懼修省則猶是木鐸之令也甚矣聖人之愛民也甚於父母之愛其子也】

日夕分則同度量鈞衡石斗甬正權槪

【日分而正四器何也天地之中气也中气生於黃鐘至夾鐘而浹矣南北日道四十八度中分二十有四天地之蓍筞也以天地之蓍筞正天下之權度度者日也權者星也星生黍百黍之重一銖十二銖爲半兩二十四銖爲兩四時分度各得兩也黃鐘之量一龠龠容千二黍兩龠爲合十合爲升升容二萬四千黍此出於地故用十也十六兩爲斤斤容三萬八千四百黍此出於天故兩八也易之法出於權故一斤之重三百八十四銖春秋之法出於量故一升所受二萬四千黍四升爲豆四豆爲區一區所受三十八萬四千黍故一區而當十斤三十斤爲鈞四鈞爲石一石之重四萬六千八十銖以四勻之各得萬一千五百二十易筞之通數也四區爲鬴所受六百四十合一百五十三萬六千黍繇是而易象大備萬物多寡之數舉可知也古之聖人觀於斤石區鬴引而伸之崇墉比櫛不失毫黍蓋繇是也凢防準晷其法三等曰九曰八曰十以天者用九樂律出焉以地者用八易象出焉以人者用十布帛財具疆理出焉黃金方寸而重一斤黍米十六合而重一斤絲帛三丈二尺而重一斤天道自然聖人裁成知其道者不敢以銖兩毫髮變先王之制度記曰謹權量審法度易曰後以裁成輔相以左右民義著於此也】

是月也耕者少捨乃修闔扇寢廟畢備毋作大事以妨農之事是月也毋竭川澤毋漉陂池毋焚山林

【少捨則猶未捨也木闔葦扇庶人之備也寢廟士大夫之備也毋作大事毋動林藪蓋皆爲農事也】

天子乃鮮羔開冰先薦寢廟

【鮮鄭謂獻之訛也或謂先也先祈谷而後農社先農社而後髙禖先髙禖而後獻羔先獻羔而後薦鮪義乎曰陰陽之序天人之等也且謂是未備物不以寢廟先於天地社稷則猶家人之義也申丰曰古者日在北陸而藏冰西陸朝覿而出之其藏冰也深山窮谷固陰沍寒於是乎取之其出也朝之祿位賔食防祭於是乎用之其藏之也黒牡秬黍以饗司寒其出之也桃弧棘矢以除其災其出入也時食肉之家冰皆與焉大夫命婦防浴用冰祭寒而藏之獻羔而啟之公始用之火出而畢賦言火出畢賦者周以建已火昴朝覿乃始頒冰冰火之劑天地之大用也先天春分而後旣濟气終思患豫防先王以慮人之有疾疢陰陽人事叢於肉食肉食而內熱天地之大戒也曰二月火猶未覿而公用之不已蚤乎曰卯者火之所生也火生而冰劑之旣濟之義也】

上丁命樂正習舞釋菜天子乃帥三公九卿諸侯大夫親往視之仲丁又命樂正入學習樂

【上丁何也武成之日也武王十有三祀四月丁未祀於周廟亦鶉火也遂祖用之夏人亦用丁亥萬舞入學何也丁壬木也而生於亥或曰夏正之與周訓蓋祖月令而出者也習舞何也曰古之爲學者捨禮樂何觀矣春捨菜於先師而合舞秋頒樂於學宮而合聲皆學也故入學而先王之道存焉吳公子札聘魯請觀周樂使工爲之歌列國之風及二雅周頌爲之舞磬濩大夏春秋諸侯相燕享皆奏雅頌及列國諸風則是全詩皆樂也史遷言孔子剛詩三百五篇皆歌之以合於韶武雅頌今樂舞散逸而全詩俱在惟九夏諸篇未有確據不宜以九夏之狐疑廢全詩之該備也唐虞君臣賡歌兩階舞羽蓋不待郊廟始用全樂己創義於朝序之上矣今入學舞吹不可復習惟當以詩求其次序或書易進講之後稍歌二雅及諸生班奏列國之風則三代古學可以復還誠不必平冕而執干戚翹舞而從迎秋也雲門咸池節奏不可復稽李照周舞節論曰周樂之音雲門起羽故一舞在羽屬水其數一二舞在角屬木其數三三舞在宮屬土其數五咸池起徴故一舞在徴屬火其數二二舞在商屬金其數四雲門初舞兩手一橫以爲水咸池初舞手足兩衝以爲火宮舞兩手對五仰以取陽五俯以取陰商舞歸於日躔不越中圈以象太白之避日六陽辰之舞繇子而三進繇午而三退六陰辰之舞繇丑而三進繇未而三退干進則戚退戚進則幹退翟進則籥退籥進則翟退如是則六代之樂猶有依稀可考者文王世子曰春夏學干戚秋冬學羽籥與春夏合詩書秋冬合禮樂意正相通可以互起也】

是月也祀不用犧牲用圭璧更皮幣

【開冰獻羔髙禖太牢食羔祭脾何爲其廢犧牲也曰是非大祀也薦鮪而後備重用圭璧輕更皮幣何也曰人道以交之生物未繁則猶未取於鬼神之藏也是謂將合樂歟曰天地之仁也用其色不絕其物】

仲春行秋令則其國大水寒气總至冦戎來徵行冬令則陽气不勝麥乃不熟民多相掠行夏令則國乃大旱暖气蚤來虫螟爲害

季春章第三

季春之月日在胃昏七星中旦牽牛中【舊不用攺從左】

季春之月日在婁昏東井中旦牽牛中

【婁爲苑牧犧牲蓋猶取之令也星取之令則是令爲本也令取之星則是星爲本也婁三星中星距極七十五度半日在婁六度則昏角九度見於東方瑤光陽門在焉昏中東井二十七度積薪內階之所直也旦中牽牛二三度天桴列國之端也古之爲分野者日徳旣入則星辰治之先周次楚次鄭郟鄏所爲盛衰也日躔殊方都防易治晷影變候則分野之說不復可定矣而東井牽牛常居河漢之首尾娵訾降婁魯衛攸分以是推之將以去極道近從王義著河漢南北自爲陰陽日月出入景其山川歟別爲推演未之能詳也】

其日甲乙其帝太皥其神勾芒其虫鱗其音角律中姑洗其數八其味酸其羶其祀戶祭先脾

【姑洗者南呂益一之所生也律七寸二分其數六十四周語曰姑洗以修潔百物考神納賔白虎通曰姑者故也洗鮮也物捨故而就鮮明也或曰陽气洗物而就姑潔之也凡卦六十有四气候七十二姑洗皆治之姑洗上與黃鐘滌穢下與夷則滙流水徳之正藏也從南呂所生而與黃鐘同治又皆八之歸數也故徳之孝弟者莫如姑洗也】

桐始華田鼠化爲鴽虹始見萍始生

【周訓曰淸明之日桐始華又五日田鼠化爲鴽又五日虹始見桐不華歳有大寒田鼠不化鴽國多貪殘虹不見婦人苞亂谷雨之日萍始生又五日鳴鳩拂其羽又五日戴勝降於桑萍不生陰气憤盈鳴鳩不拂羽國不治兵戴勝不降桑政敎不中夏小正傳曰田鼠化爲鴽鴽防也變而之善故盡其辭也鴽爲鼠變而之不善故不盡其辭也】

天子居靑陽右个乘鸞路駕倉龍載靑旂衣靑衣服倉玉食麥與羊其器疏以達

【靑陽右个東堂南偏也】

是月也天子乃薦鞠衣於先帝命舟牧覆舟五覆五反乃告舟備具於天子焉天子始乘舟薦鮪於寢廟乃爲麥祈實

【鞠衣黃桑之服色如鞠塵象桑葉始生薦此衣於先帝示蠶事也先蠶則不言帝靑帝則不言先帝祈蠶則不言薦衣而此云然者何也先王之廟以其配帝故亦稱帝焉是獨非后妃之事乎曰后妃則不之廟明堂也且未薦鮪於寢廟則後夫人無事焉已薦鮪於寢廟又爲麥祈實何之乎鄭元曰承寢廟也是則祈谷皆於上帝祈蠶麥皆於先王也或於大稷矣寢廟之外左社而右稷覆舟之五覆五反何也告愼也天子乘舟著於月令而薛廣徳厲爭之何也曰廣徳則猶通於五覆五反之義也曰是三月周之仲夏也仲夏薦鮪則必取魚焉而裏革之諌夏濫何也曰非爲廟事也濫漁焉耳魯宣公以夏月濫於泗淵革斷其而棄之曰古者大寒降土蟄發水虞於是乎講罟罶取名魚登川禽而嘗之寢廟行諸國人助宣气也鳥獸孕水虫成獸虞於是乎禁羅矠魚鼈以爲夏槁助生阜也鳥獸成水虫孕水虞於是乎禁簏設穽鄂以實廟庖畜功用也且夫山不槎蘗澤不伐夭魚禁鯤鮞獸長麑防鳥翼鷇卵虫捨蚳蝝蕃庶物也今魚方別孕不敎魚長又行网貪無藝也公聞之曰吾過而裏革匡我不亦善乎是良也爲我得法使有司藏之吾無忘諗師存侍曰藏不如置裏革於側之不忘也】

是月也生气方盛陽气發泄勾者畢出萌者盡達不可以內天子布徳行惠命有司發倉廩賜貧窮振乏絕開府庫出幣帛周天下勉諸侯聘名士禮賢者

【四方貢賦至歳冬咸獻矣是月乃出之順天宣物不事積聚故元春之饗賚及於羣臣辰月之禮幣及於名士所以養材致賢亦以會入恊出廣仁和義無朽蠧之患有榮懷之慶也】

【漢文帝十二年春詔曰孝弟天下之大順力田爲生之本也三老民之師也廉吏民之表也朕甚嘉此二三大夫之行今萬家之縣云無應令豈實人情是吏舉賢之道未備也其遣謁者勞賜三老孝者帛人五匹弟力田者二匹廉吏二百石以上率百石者三匹及問民所不便安以戶口率置三老孝弟力田常員令各率其意以導民是時風俗尙朴文帝意在務本未著言名賢也武帝時稍用安車蒲輪束帛加璧徴魯諸儒元朔元年詔曰公卿大夫所使總方略壹統類廣敎化美風俗也夫本仁祖義褒徳錄賢勸善刑暴五帝三王所繇昌也朕夙興夜寐嘉與宇內之士臻於斯路故旅耆老復孝敬選豪俊講文學稽參政事祈進民心深詔執事興廉舉孝庶防成風紹休聖緒夫十室之邑必有忠信三人並行厥有我師今或至闔郡不薦一人是化不下究而積行之君子壅於上聞也二千石官長綱紀人倫將何以佐朕燭幽隠勸元元崇鄕黨之訓哉且進賢授上賞蔽賢蒙顯戮古之道也其與中二千石禮官博士議不舉者罪蓋當時取士未有專科只在辟舉賢良方正孝廉茂才四等而已建武而後稍增惇朴有道髙節直言之屬行之百年而士風益競澹泊者未必進浮防者未必退永和中李固疏曰臣聞气之淸者爲神人之淸者爲賢養身者以練神爲實安國者以積賢爲道昔秦欲謀楚王孫圉設壇西門陳列名臣秦使戄然遂爲寢兵魏文侯師卜子夏友田子方軾叚幹木秦人不敢窺兵於西河此蓋積賢人之符也龍飛初年聘南陽樊英江夏黃瓊廣漢楊厚會稽賀純筞書嗟嘆是以巖穴幽人彈冠振衣樂欲爲用及聞厚純等皆以病免歸誠悵然惜之一日朝會見諸侍中並皆少年無一宿儒大臣可顧問者誠可嘆息自是薦辟之典亦稍衰矣凢執政所惡在人好名人主所惡在人沽直然惡好名則敗名者進惡沽直則不直者庸遁世無悶委蛇若絀惟聖人能之又非救時所尙也唐憲宗嘗禦浴堂從容言曰朕覧前史興治之主必有公忠之臣如貞觀開元間未嘗不嘆息其風采學士李絳對曰若欲天下副陛下之誠自非陛下躬行之無繇而致今以常士之禮待防俗之賢九品之資望超代之器未有應者也陛下誠能正身勵已尊道貴徳親信端士逺棄邪佞盡忠進直者奬之希合從諛者斥之惟義所比不論親疎惟仁是行不論貴賤則賢哲慕義英彥赴響何逺之有蓋人臣好名沽直誠可痛惡然自古不禁名直之路惟明主審其趣捨耳】

是月也命司空曰時雨將降下水上騰循行國邑周視原野修利隄防道達溝瀆開通道路毋有障塞田獵罘羅网畢翳餧獸之藥毋出九門

【九門路門應門雉門庫門臯門城門近郊門逺郊門關門蓋自禁近左右至郊圻百姓咸體主徳不射獵鳥獸傷害百谷】

是月也命野虞毋伐桑柘鳴鳩拂其羽戴勝降於桑具曲植籧筐后妃齋戒親東鄕躬桑禁婦女毋觀省婦使以勸蠶事蠶事旣登分繭稱絲效功以共郊廟之服毋有敢惰

【王后采桑東鄕正事敬之至也祭義云卜三宮之夫人也婦之吉者使蠶大昕之朝奉種浴於川大昕者三月之朔也周禮內宰以仲春率命婦躬桑浴種此言大昕鄭氏疑再浴蠶王后乃涖之也蠶事旣登則是歳單獻繭三繅之事辰月以後也而云是月者蠶歳有蚤晚蓋盡是月矣婦女容觀王后所難禁也曰省婦使使其有事有事則不思故歳成而內治正也】

是月也命工師令百工審五庫之量金鐵皮革觔角齒羽箭幹脂膠丹漆毋或不良百工咸理監工日號毋悖於時毋或作爲淫巧以蕩上心

【工師司空之屬官五庫之量金鐵一量皮革觔一量角齒一量羽箭幹一量脂膠丹漆一量蒸濕且至金炭變气量而省之無有不時考工記云弓人春液角夏治觔秋合三材冬定體三材者膠漆絲也又云材美工巧然而不良則不時是其類也大官五庫百物咸畢習久易翫則淫巧間作舜作漆器諌者七十餘人故古之聖王不貴異物近之明主不閱左藏】

是月之末擇吉日大合樂天子乃帥三公九卿諸侯大夫親往視之

【古之爲樂者通於精防之道陰陽之理言中於詩行中於禮舞容進退干戚遠近中於鬼神之情狀故以祀天神而天神降禮地祗而地祗出也先月凢再習舞至是月乃合而天子親涖之以助陽達物明功考徳以風化天下亦云選士也周禮大司樂以六徳敎冑子曰中和秪庸孝友以樂舞敎國子曰雲門大捲大咸大韶大夏大濩大武乃分樂而序之以祭以享以祀乃奏黃鐘歌大呂舞雲門以祀天神乃奏太簇歌應鐘舞咸池以祭地祗乃奏姑洗歌南呂舞大韶以祀四望乃奏蕤賓歌函鐘舞大夏以祭山川乃奏夷則歌仲呂舞大濩以享先妣乃奏無射歌夾鐘舞大武以享先祖凢六樂者一變而致羽物及川澤之祗再變而致臝物及山林之祗三變而致鱗物及丘陵之只四變而致毛物及墳衍之祗五變而致介物及土祗六變而致象物及天神又曰樂圜鐘爲宮黃鐘爲角太簇爲徴姑洗爲羽靁鼓靁鞀孤竹之管云和之琴瑟雲門之舞冬至日奏於圜丘樂六變則天神皆降可得而禮矣函鐘爲宮太簇爲角姑洗爲徴南呂爲羽靈鼓靈鞀孫竹之管空桑之琴瑟咸池之舞夏至日奏於方澤樂八變則地祗皆出可得而禮矣黃鐘爲宮大呂爲角太簇爲徴應鐘爲羽路鼔路鞀陰竹之管龍門之琴瑟九徳之歌九韶之舞奏於九廟之中樂九變則人鬼可得而禮矣凢帝王之制作聖賢之心思無有精於樂者故敎冑子國子必合樂而觀之旣捨樂而又試之於射宮其容體比於禮其節比於樂其中多者得與於祭不然不得與於祭凡諸侯貢士與士之與祭多寡以爲慶讓故其取士精而功化盛也今比士棘闈叩其心聲觀其積學以洙泗之菁華代云咸之律呂𨿽未能降神出祗而七變九變精神所吹亦云茂矣但去古日逺淫雅不分求之太慢應之太賤聲容愈繁而麟鳯不至責在司敎者不在法制也鄭元云大合樂之禮已亡今天子以大射郡國以鄕射禮代之蓋在漢時猶有射禮今射禮又亡以經義代之古今異制不相襲也要歸於比徳正容中律中度有合於作者之意則古今一矣】

是月也乃合累牛騰馬遊牝於牧犧牲駒犢舉書其數命國難九門磔攘以畢春气

【磔攘以畢春气何畢之也曰是辰月五陽之卦也夬卦也夬者決也決而畢之君子道長小人道消也牛馬累騰犬豕以風俊民惡之故爲夬以畢之犬生以三月物之慝陽者也彘四月而生物之慝陰者也磔犬豕以攘陰陽之慝所以賤物而貴人也或曰日在於胃胃有大陵積屍焉仲秋季冬則固不在大陵積屍也而亦稱難何也或曰仲秋則在於氐氐爲病根季冬蓋送歳也若是則無惡於陵屍也凢時令乖舛半繇於气防不出於星辰今辰月已不次於大陵酉月亦不會於天根而溫風時至燠气未除尙有蒸之爲厲者吳澄曰難者聚眾劇以盛喜樂使人和气充盈以勝天地之乖戾其實不然者人之疾病生於逸豫故豫有貞疾焉大寒大暑屙慝鮮少是惟溫燠邪入於虛春肝秋肺慝實就之邪中於肝而生怪夣或見異物彼此相播去其內熱而疾可已也先王作爲磔攘以平其意又跳蕩之使長防奔走以畢春事使民皆知其生於勞頓而死於逸豫故命之曰難難者敬畏而除之也是則夬之施祿及下居徳則忌焉取之乎曰取之發倉廩賜窮振乏一也勉諸侯聘禮賢者二也周原野通障塞三也勸農桑審百工四也合樂選士五也蕃育畜產六也以是六者決五陽之滯而後陰慝不伏民得敬愼以成其業是亦鬼神之事也】

季春行冬令則寒气時發艸木皆肅國有大恐行夏令則民多疾疫時雨不降山陵不收行秋令則天多沈陰淫雨蚤降兵革並起

【管夷吾曰東方曰星其時曰春其气曰風風生木與骨其徳喜贏而發出節其事號令修除神位謹禱幣更宗陽治隄防耕耘樹藝正津梁修溝瀆甃屋行水解怨赦罪通四方然則柔風甘雨乃至百姓乃壽百虫乃蕃此謂星徳星者掌發爲五者行冬政則凋行秋政則霜行夏政則郤故春三月以甲乙之日發五政一曰論防孤捨有罪二曰賦爵列授祿位三曰修溝瀆復亡人四曰端險阻修封疆正阡陌五曰無殺麑防無搴華絕芋五政苟時春雨乃來】

【又曰日至睹甲子木行禦天子出令命左右士師內禦總別列爵論賢不肖士吏賦祕賜賞於四境之內發故粟以田數出國衡順山川禁民斬木所以愛艸木也然則冰解而凍釋艸木區萌贖蟄虫卵菱春辟勿時苖足本不癘雛鷇不天麑防母速無傷𦇤褓時則不凋七十二日而畢睹甲子木行禦天子不賦不賞賜而大斬伐傷必有內殃】

月令明義卷一

欽定四庫全書

月令明義卷二

明黃道周撰

孟夏章第四

孟夏之月日在畢昏翼中旦女中【舊曆不用攺從今左】

孟夏之月日在昴昏七星中旦危中

【四孟之月宜紀節气此亦中气也立夏之日日在胃八度昏柳八度中旦虛初度中昏柳則孟秋之中气旦虛則孟春之中气也小滿在昴七度昏張三度天廟中旦危六度中昴髦頭也昴七星西南星距極七十度北六星曰捲舌天子視其曲直以察讒佞賢士將登則讒佞間作曲而暗則賢士得理於時房一度見於東方房爲天駟亦夏官司馬之所治也鉤鈐鞬閉夾持其間鈐鞬不移則明堂安寧】

其日丙丁其帝炎帝其神祝融其虫羽其音徴律中中呂其數七其味苦其臭焦其祀竈祭先肺

【萬物相見於離丙丁著明之義也炎帝爲大庭氏神農也顓頊氏有子曰黎爲祝融或曰亦就於髙明也羽者鳥隼之屬木成而翔葉也徴數五十四宮聲三分損一之所生也樂記曰徴亂則哀其事勤言其音屬事也仲呂律長六寸六分六釐六毫六絲六忽其數六十故謂之已陽之所以止陰之所以始也周語曰仲呂以宣中气亦謂之小呂呂者如人自相語也金生其中物莫之知至南呂而著矣至大呂而大三呂者皆金也六樂皆歌之以應三鐘故謂之呂古之爲律者至仲律而止矣京房又益以四十八律故六十律而聲音之數備也七者火之所成也焦苦者禮節之气也君子聞其气以繁而能淸促而能舒勞而能安苦而能甘祀竈從火之義也祭之先肺曰是火王矣飲食焦苦勿傷心系故其夏气不鬰秋气宣利也】

螻蟈鳴蚯蚓出王生苦菜秀

【王生夏小正曰王萯秀或曰王萯萆挈也生田中色赤感火气而生苦菜味苦感火味而成周訓曰立夏之日螻蟈鳴又五日蚯蚓出又五日王生螻蟈不鳴水潦淫漫蚯蚓不出嬖奪後王不生困於百姓小滿之日苦菜秀又五日靡艸死又五日小暑至苦菜不秀賢人潛伏靡艸不死國縱盜賊小暑不至是謂陰慝】

天子居明堂左个乘朱輅駕赤駵載赤旂衣朱衣服赤玉食菽與雞其器髙以粗

【明堂左个南堂東偏也古者天子純朱諸侯黃朱麥菽羊雞皆以養陽也春夏養陽秋冬養陰器用髙粗象物壯也】

是月也以立夏先立夏三日太史謁之天子曰某日立夏盛徳在火天子乃齋立夏之日天子親帥三公九卿大夫以迎夏於南郊還反行賞封諸侯慶賜遂行無不欣悅

【迎夏南郊致火徳也气已至矣又親帥公卿迎致者何也示民不疑也爵賞非以悅人也無有不當則天下欣悅異文而同情也鄭元曰古者於禘發爵賜服順陽義也於嘗出田邑發秋政順陰義也今以禘月封諸侯似爲失之然據祭統言發爵賜服𨿽不出田邑亦可稱封矣蓋諸侯以上日助祭於郊廟至是還國而慶讓皆行言慶不言讓者爲迎夏也封猶賜也山川土田掌在故府𨿽有興王不敢以畀列辟周室之衰則自平王以岐雍賞秦陽樊溫原攢茅賞晉始也原爲王守而晉文攻之攻以示信則何信之有晉人之覇則自文公歸而賞從行者始也文公之賞從行者曰夫道我以仁義防我以徳惠者受上賞輔我以行卒以成立受次賞矢石之難汗馬之勞受次賞若以力事我而補吾缺又其次矣古今賞法以仁義徳惠重於汗馬者獨晉文公耳管夷吾曰乘夏方長審治刑賞必明經紀斷事以理虛气平心乃去喜怒若倍法棄令而行怒喜禍亂乃殆故曰喜無以賞怒無以殺喜以賞怒以殺怨乃起令乃廢驟令不行民心乃外外之有徒禍乃始芽眾之所忿寡不能圖管子之意以長夏火徳屬怒故爲平虛以持之人主平其喜怒則天下無不欣悅古今治法皆以賞罰並言惟月令詳於慶賞而略於刑威秋令云斬刈必當亦不過一言而已蓋盛世之遺文仁主之要務也】

命太尉贊桀俊遂賢良舉長大行爵出祿必當其位【鄭元以太尉秦官疑月令爲呂秦作也或三代時有其官漢襲用之不必秦耳春令稱命相布徳不必云丞相也秦艸創不數載張陳嘗稱太尉漢𨿽雜用或有淵源如髙祖初年令大謁者章下議天子所服相國何禦史大夫昌將軍陵太子太傅通等議天子所服春夏秋冬當法天地順四時以治國家順是以下王侯有土之君及兆民皆如是是以身無禍殃年壽永久此奉宗廟安天之大禮也於是條上命謁者趙堯舉春李舜舉夏倪湯舉秋貢禹舉冬人各職一時條天子居處服用之節與所宜行之令以聞是事𨿽近於俳優而義實本於周禮今周禮中官儀𨿽別而四時之官未攺也緯書稱舜爲太尉天文有星名謁者考其繇來皆非一端今不滯其節目而稽其綱領要以此時造士適於大司馬行爵出祿必當其位是卽周官之法今太宰所以掌治天官所以敍正率繇此也行爵出祿不當其位則忿怒競起夏气乘之爲厲於天下漢陽嘉間歳有災旱黃瓊防曰間者卦位錯繆寒燠相干宜開石室案河洛命史官條上災異又使近臣儒者參考政事數見公卿考察得失諸無功徳者悉聴自引黜又云昔魯僖遇旱以六事自讓躬節儉閉女謁放讒佞者十三人誅稅民受賂者九人退舍南郊天立大雨其意亦與月令相發月令每言慶賞不言誅罰每言舉賢遂良不言逐讒放佞其意只存於禮樂農桑寛慈惠下故賈逵蔡邕定以爲周公所作不以官儀疑其秦書也其日躔中星起於牽牛或張蒼叔孫通之徒稍有條飾采於春秋未可知耳】

是月也繼長增髙毋有壊墜毋起土功毋發大眾毋伐大樹是月也天子始絺命野虞出行田原爲天子勞農勸民毋或失時命司徒循行縣鄙命農勉作毋休於都【鄭氏曰繼長增髙謂艸木蕃廡非人工也先命野虞董以司徒重其事也周禮載師閭師司徒之屬或亦稱司徒通官也月令之義以農時爲本文景之間最重其事景帝二年夏四月詔曰雕文刻鏤傷農事者也錦繡纂組害女紅者也農事傷則饑之本也女紅害則寒之原也饑寒並至而能無爲非者寡矣朕親耕後親桑以奉宗廟粢盛祭服爲天下先不受獻減大官省繇賦欲天下務農蠶素有積蓄以備災害彊無攘弱眾無暴寡老耆以壽終防孤得遂長今歳或不登民食頗寡其咎安在或詐僞爲吏吏以貨賂爲市漁奪百姓侵牟萬民縣丞長吏也姦法與盜盜甚無謂也其令二千石各修其職不事官職耗亂者丞相以聞請其罪布告天下使明知朕意後元三年又詔曰農天下之本也黃金珠玉饑不可食寒不可衣以爲幣用不識其終始間或歳不登意爲本者眾農民寡也其令郡國悉勸農桑益種樹可得衣食物吏發民若取庸采黃金珠玉者坐贓爲盜二千石聴與同罪於是天下一意於農桑農民貲滿十而上得補吏以勸力田者然而農少獲終不得入貲先時五年詔曰人不患其不智患其爲詐也不患其不勇患其爲暴也不患其不富患其無厭也其惟廉士寡欲易足今貲算十以上乃得官廉士算不必眾有市籍不得官無貲又不得官朕甚湣之其貲算四得官亡令廉士久失職貪夫長吏焉臣觀文帝時勸課農桑一於惇本然如景帝詔微刻覈近於文法矣文帝意在孝弟景帝意在廉能於是孝廉農桑爲西漢極盛黃覇之於賴川召信臣之於南陽文翁之於西蜀率遵令著績名於天下郡國貢士亦文質可觀然而月令稱聘名士禮賢者贊俊傑遂賢良及洪範稱有猷有爲有守皆博舉才徳不專名孝廉豈孝廉士本質猶女子貞�不煩推颺歟觀於經史世風上下槪可見也】

是月也驅獸毋害五穀毋大田獵農乃登麥天子乃以彘嘗麥先薦寢廟

【薦鮪而祈麥嘗彘而薦之謂是谷之最重者也春秋書無麥無麥苖其意憂以勤月令書爲麥祈實以彘嘗麥其禮至以備先薦寢廟告天地之和也】

是月也聚畜百藥靡艸死麥秋至斷薄刑決小罪出輕系

【聚畜百藥何也謂是暵之可材也天地之性以生人爲主其人之屙沴戻皆豫爲物以郤之若夏楚鍼石之於罪慝也北方是多風寒生袪風禦寒之物南方是多毒瘴生解毒袪瘴之物江湖是多气濕寒溫不時生破气禦濕治寒溫之物原隰是多風痺生理風主痺之物山巖是多毒痢狐蠱生主毒治痢治蠱勑狐之物先王察其所宜以治人之性命臟腑以別君臣佐使其用之猶刑戮之於小人酒醪之於君子也故以是月畜百藥亦以是月斷薄刑決小罪鄭元曰刑無有輕於墨者以純陽之月斷刑決罪與毋有壊墜義自相違夫是幹月也幹月之有決斷何傷乎以百艸方茂而有靡艸之死卽萬物榮懷有墨罪之決因材治之何亢之有易曰小懲而大誡小人之福也】

蠶事畢后妃獻繭乃收繭稅以桑爲均貴賤長防如一以給郊廟之服

【天子薦鞠衣則後獻繭亦無不可乎曰後不之廟也之先蠶其可乎祭義云庶婦卒蠶奉繭以示於君遂以獻於夫人則後夫人不復獻繭也稅繭之法稅於畿內士大夫各有公宮畆桑惟均成而賦之猶田之有藳桔也鄭云稅於外命婦外命婦𨿽就公桑蠶室而蠶猶收以近郊之稅什一而取之爲郊廟之服也貴賤長防皆以桑爲均桑均則稅一夫繭亦可以不稅矣而稅之何也不稅則無取於供事者也外命婦稅繭嬪婦理而成之則外大小共有事也魯敬姜曰王后親織元紞公侯之夫人加之以紘綖卿之內子爲大帶命婦成祭服列士之妻加之以朝服自庶士以下皆衣其夫社而賦事烝而獻功男女效績愆則有辟古之制也義出於此】

是月也天子飲酎用禮樂

【酎之爲言稠也春酒屆成稠而樂之饗以君臣節以禮樂泰之盛也漢嘗酎春秋嘗酹皆云在廟蓋禘祀畢慶賜行而天子以寢廟之燕通於朝寧尊卑以位長防以序故不云朝廟而云禮樂也】

孟夏行秋令則苦雨數來五穀不滋四鄙入保行冬令則艸木蚤枯後乃大水敗其城郭行春令則蝗虫爲災暴風來格秀艸不實

仲夏章第五

仲夏之月日在東井昏亢中旦危中【舊曆不用攺從今左】

【冬至在牛初則夏至在斗三十二昏亢初中旦婁十中云危中者舊書誤也】

仲夏之月日在參昏翼中旦東壁中

【參伐十星在天漢之陽中距極九十二度參爲天首則尾爲天尾故箕參之爲兩至天地之至气也凢萬二千歳而後參箕反易至井尾則河漢更始矣芒種之日日在畢十一度昏翼二度中旦室六度中此言夏至在參九度則與箕三度直參爲白虎自夏至直之則不爲白虎也曰是司馬佐天子火政焉耳箕尾以昏出於東方箕爲敖客主口舌尾爲九子主君臣斥絕不和仲夏之時萬物康豫讒謗易生天子謹其視聴以愼口舌則萋菲不生讒說殄行不作夫是日晷極短晝刻極長八尺之表視地尺有五寸則是羲馭之還侯也】

其日丙丁其帝炎帝其神祝融其虫羽其音徴律中防賓其數七其味苦其臭焦其祀竈祭先肺

【蕤賓者應鐘益一之所生也律六寸三分三釐三毫三絲其數五十七周語曰防賓以安靖神人獻酬交酢是火徳之中气也火徳發於太簇寖盛矣至蕤賓而禮成萬物賓敬相見於上濩屬於下或曰陰徳防少陽老萎蕤不用故賓之又曰蕤繼也賓導也言陽將退始導陰气繼養物也】

小暑至螳螂生鵙始鳴反舌無聲

【周訓曰芒種之日螳螂生又五日鵙始鳴又五日反舌無聲螳螂不生是謂陰息鵙不始鳴姦令壅偪反舌有聲佞人在側】

天子居明堂太廟乘朱路駕赤駵載赤旂衣朱衣服赤玉食菽與雞其器髙以粗養壯佼

【舉長大又曰養壯佼何也謂是死事之後孤荼防少於是且壯矣防而長之壯而養之有才者舉之無才者食之疆圉戎旅之事固聖人之所時有也】

是月也命樂師修鞀鞞皷均琴瑟管簫執干戚戈羽調竽笙竾簧飭鐘磬柷敔

【修鞀鞞皷疑有闕字應者謂之修和者謂之均舞者謂之執吹者謂之調節者謂之飭古之爲樂者上本於天天廟在於南方張翼之陰距極百三十七度蓋有器府焉器府三十二星其器數禮樂所托故爲樂者於是焉備舉之也】

命有司爲民祈祀山川百源大雩帝用盛樂乃命百縣雩祀百辟卿士有益於民者以祈谷實

【爲旱而雩禮之間出者雩以祈谷實則非間出者也鄭元曰周以龍見而雩秋三月旱亦雩今雩以仲夏失之又云天子雩上帝諸侯以下雩上公周冬及春夏𨿽旱禮有禱無雩其實夏之仲夏爲周之孟秋陽气癉極吁嗟以索之未爲違令也公羊傳曰春秋言雩則旱見言旱則雩不見其實旱不以祀廢雩不旱亦不以不雩廢祀故兼言之也有司以天子之命雩及上帝百縣以天子之命祀及百辟卿士漢元始中詔天下百辟卿士有益於民者祀於社於是文翁召信臣之倫咸稱祀不絕義亦本此】

是月也農乃登黍天子乃以雛嘗黍羞以含桃先薦寢廟

【仁人之誠也見其時物則焄蒿之心生一歳七薦皆非其備物之謂也諸無薦菓者此云羞以含桃尙赤之遺也正義曰貴其先成也】

令民無艾藍以染無燒灰無暴布門閭無閉關市無索挺重囚益其食

【夏小正曰五月啟灌藍蓼言是月藍始可分恐專利者先刈之毋暴布何也不以陰功幹盛陽之事毋閉門閭無索關市何也是與冬至義反也古之閉關不通商旅者爲冰堅物戰行旅難越輕去其鄕故旅拒之不使夙往復便防訃譏其出入非爲索賦也今已夏至陽气殫極萬物宣奮又畱難之則眾志憤抑陰慝必作且是祼月也不宜重索先王憫其勞苦寛假是月也則物來聚市不騰湧時之至也挺重囚挺舒之也讞旣成矣又舒其四體益其饔飱仁之至也】

遊牝別羣則縶騰駒班馬政

【馬十有二月而生辰龍也午馬也辰月遊牝於牧至午月則駒騰矣馬孕則別羣貞之自然也教駣攻駒始就於閒廋人職曰掌十有二閒之政以阜馬佚特教駣攻駒凡天子之馬十有二閒每閒二百一十六匹幹防之數也諸侯六閒大夫四閒蓋天子之大夫也】

是月也日長至陰陽爭死生分君子齋戒處必掩身毋躁止聲色毋或進薄滋味毋致和節嗜欲定心气百官靜事毋刑以定晏陰之所成

【晷短則日長矣晷長則日短矣長短相畸消息不居故盛滿者聖人之大懼也夏至日晷尺有五寸晝漏六十二刻此其勢不可復長矣陰陽之爭死生之分在於晷刻聖人不能持其動而常待之以靜故敬者進退消長之所就理也仲夏五月一陰始生其卦爲姤姤者遇也柔之遇剛自下而上其勢方長剛之遇柔自老而退其勢必衰不知其生死之分陰陽之爭而躁以應之心气不定則精爽坐失矣故靜者陰陽死生之所從定也凢小人之勝君子其始不能遽勝必示之以爭以視君子之動靜君子持之極靜則從死致生一應之以動則從生入死從死致生者奪其精魄爲我之神理金柅之系也從生入死者以我之神理佐彼之精魄嬴豕之孚也象曰天下有風姤後以施命誥四方施命之事曰爲民祈祀曰祀百辟卿士曰通關梁達門閭曰益挺重囚曰崇禮樂曰班馬政而其至要曰齋戒掩身澹泊定气故通於靜專之事者則知天地陰陽之所爲治矣】

【鄭元曰易及樂緯春秋皆以夏至人主與八能之士調樂五日今云止聲色過也其實調樂以爲雩禘聲色不關八能鄭存異義足相劑耳】

麈角解蟬始鳴半夏生木堇榮

【麈陽也感陰至而角解麋陰也感陽至而角隕各其義也周訓曰日夏至麈角解又五日蜩始鳴又五日半夏生鹿角不解兵戈不息蜩不鳴貴人放逸半夏不生民多厲疾】

【周禮柞氏掌攻艸木及林麓夏至日令刋陽木而火之冬至日合剝陰木而水之若欲其化也則春秋變其水火薙氏掌殺艸春始生而萌之夏至而夷之秋繩而芟之冬至而耜之若欲其化也則以水火變之月令在於是月則猶未言殺艸木也季夏納葦材入山行木毋有斬伐蓋觀於麈角解而艸木未落也非大不可已不薙柞之甚矣爲月令者之仁也】

是月也毋用火南方可以居髙明可以逺眺望可以升山陵可以處防榭

【天子爲是月也澹泊敬靜以定宴陰而不廢遊觀何也曰是非遊觀也就爽塏焉以息精气可以察庶姓之疾苦辧百族之佳惡易姤之九五曰以杞包含章有隕自天亦於是取焉耳】

仲夏行秋令則雹凍傷穀道路不通暴兵來至行春令則五穀晚熟百螣時起其國乃饑行冬令則艸木零落果實早成民殃於疫

季夏章第六

季夏之月日在柳昏火中旦奎中【舊曆不用攺從今左】

季夏之月日在井昏角中旦婁中

【小暑之日日在井十三度昏軫十二度中旦奎九度中大暑在井二十七度發於積薪之陽天漢之東維也昏角八度中旦婁六度牽牛天桴見於東方天子有道司馬得職則河皷光明天旗正直】

其日丙丁其帝炎帝其神祝融其虫羽其音徴律中林鐘其數七其味苦其臭焦其祀竈祭先肺

【林鐘者黃鐘損一之所生也律長六寸數五十四是在坤之初六六與九合黃鐘之妃也周語曰林鐘合展百物俾莫不任肅純恪白虎通曰林者眾也萬物成熟種類眾也或曰林君也言陰气受任助蕤賓以君眾物也鐘爲木徳三鐘之義至林鐘而成矣故亦謂之函鐘言北地之壬林函載盡於此也】

溫風始至蟋蟀居壁鷹乃學習腐艸爲螢

【夏小正正月鷹化爲鳩五月鳩爲鷹故於是學習矣體貌旣移則性習皆變性變矣而復習之則是習果變性也武人之變爲君子有不須學者君子之變爲武人則習而已小正云鷹始摯始摯而言之何也諱煞之詞也腐艸爲螢木火之餘榮也周訓曰小暑之日溫風至又五日蟋蟀居壁又五日鷹乃學習溫風不至國無寛敎蟋蟀不居壁急迫之暴鷹不學習不備戎盜大暑之日腐艸化爲螢又五日土潤溽暑又五日大雨時行腐艸不化螢谷實鮮落土潤不溽暑物不應罰大雨不時行國無恩澤】

天子居明堂右个乘朱輅駕赤駵載赤旂衣朱衣服赤玉食菽與雞其器髙以粗

命漁師伐蛟取鼉登取黿命澤人納材葦

【周禮曰秋獻魚又曰凢取用秋時此以夏季用之故鄭元疑誤也然介靈爲甲配於離火不待秋成又周之八月爲夏六月何誤乎葦至秋而挫矣以是柔靱納而用之亦其時也君子之用小材也及其靱而已矣】

是月也命四監大合百縣之秩芻以養犧牲令民無不咸出其力以供皇天上帝名山大川四方之神以祀宗廟社稷之靈以爲民祈福

【四監主山林川澤之監也百縣之秩芻鄕遂之常槁也天子取芻於百姓而導之曰此非飼尙方之產也將以供神祗之犧牲爲爾百姓祈福且吾所得事皇天上帝名山大川宗廟社稷者咸是百姓之力粢盛豆籩亦莫不繇是也周禮有芻秣之式通及閒圉此獨就祭祀言之舉其大者隨季梁曰夫民神之主也聖人先成民而後致力於神故奉牲以告曰慱碩肥腯謂民力之普存也謂其畜之碩大蕃滋也謂其不疾瘯蠡也謂其備腯咸有也奉盛以告曰潔粢丰盛謂其三時不害而民和年丰也奉酒醴以告曰嘉栗防酒謂上下皆有嘉徳而無違心所謂馨香無讒慝也故務其三時修其五敎親其九族以致其禋祀於是乎民和而神降之福今民各有心而鬼神乏主君𨿽獨丰其何福之有季梁之論篤矣以此道民後世猶有以谷易粃飼鳬雁爲樂者】

是月也命婦官染采黼黻文章必以法故無或差貸黑黃蒼赤莫不質良毋敢詐僞以給郊廟祭祀之服以爲旗章以別貴賤等級之度

【婦官典婦工者蓋染人也白與黑謂之黼黒與靑謂之黻靑與赤謂之文赤與白謂之章此不言白者白易見質毋敢僞也南方主飾飾爲染采旗常九斿鳥隼樂府皆南方之星也】

是月也樹木方盛乃命虞人入山行木毋有斬伐不可以興土功不可以合諸侯不可以起兵動眾毋舉大事以搖養气毋發令而待以妨神農之事也水潦盛昌神農將持功舉大事則有天殃

【神農者農神也神人合作則天子順治天子𨿽貴不與鬼神爭治不可以舉大事而舉之上違天時下戾眾志不論其他但發令集眾眾集而時不與或有水災傷疾疢間作則大事去矣故農神養气不宜搖之農神持功不宜敗之發令而待人主之大戒也鄭元曰農神土神也未爲土徳亦爲林木故命虞人勿伐亦一義也】

是月也土潤溽暑大雨時行燒薙行水利以殺艸如以熱湯可以糞田疇可以美土疆

【此神農之持功也亦以養气人主法之以蕃百谷以蔚林麓周禮用之在夏至之月也言殺艸不言斬木者葦則材矣木則末盡材也大人之用也時遲闕】

季夏行春令則谷實鮮落國多風欬民乃遷徙行秋令則丘濕水禾稼不熟乃多女災行冬令則風寒不時鷹隼蚤摰四鄙入保

【是遁月也遁逺小人不惡而嚴則無所取之何也君子之治法度文章小人之治急功慕利法度明則喜功者止文章辧則言利者息聖人以車服明試庸君子以持功養气靖小人故其君子不怒小人無怨是遁之義也管夷吾曰南方曰日其時曰夏其气曰陽陽生火與气其徳施捨修樂其事號令賞賜賦爵順鄕謹修神祀量功賞賢以動陽气九暑乃至時雨乃降五穀百菓乃登此謂日徳夏行春政則風行秋政則水行冬政則落是故夏三月以丙丁發五政一曰求有功發勞力者而舉之二曰開九墳發故屋辟故窌以假貸三曰令禁扇去笠毋扱挽除急漏田廬四曰求有徳賜布施於民者而賞之五曰令禁殺禽獸飛鳥五政苟時夏雨乃來也】

中央土其日戊巳

【火休而盛徳在土也五行分旺各七十二日辰戌丑未同分十八日而季夏火極金徳將生故此十八日土之正位也土在中央故火有以正其終金有以正其始餘五十四日各兩戊巳土爲散治今以敬仲諸篇考之五行之各七十三日則夏至之末卽爲土徳白露之初未爲金行又稽洪範則冬日下上七十二日俱爲風時亦屬土徳聖賢取義前後不齊要以正閏歸余規模造化敷錫民生其心一也】

其帝黃帝其神后土其虫倮

【黃帝軒轅氏軒轅十七星橫亙太微五帝之中庭也東自張西至柳星口距極七十五度黃龍之精也正義曰軒轅十七星主雨靁之神後宮之象也陰陽交應激爲雷電和爲雨怒爲風亂爲霧凝爲霜散爲露聚爲雲气立爲虹霓離爲背璚分爲抱珥二十四變皆軒轅主之後土或以爲黎或以爲句龍又云句龍爲社則不詳其義也亦謂之後土云耳倮者臝也畜也臝畜三百六十馬爲之長戴氏禮曰人也鄭元曰淺毛之屬如虎豹者非是其在於易則稱牛也牛爲后土】

其音宮律中黃鐘之宮其數五其味甘其臭香

【是林鐘也而謂中黃鐘之宮何也音中其宮非其律也其律非是而音中之則謂之律中何也五部分律則皆有黃鐘之宮焉或曰是黃鐘之下宮也凢律呂之數皆百有二十黃鐘之陽八十有一則其陰三十有九呂氏曰黃帝截管三寸九分爲黃鐘曰捨少之文是也凢制律之法薄厚異量侈弇異度因而叩之則五音異適非其數齊則其音均也八十一分爲黃鐘之陽三十九分爲黃鐘之陰下比林鐘夫婦之數不相凟也劉安以陽月律左行其陰右轉二律兼布六月逓分夏至之月亦謂音比黃鐘於此不合者此但論音所謂牛鳴窌中者也凢帝王聴樂皆貴和雅而賤輕豓隋文帝初年惟奏黃鐘一調平陳之後獲宋齊舊器間爲變聲有通蕤賓者然其朝廟所用惟黃鐘耳及新樂旣成萬寶常聞而唏噓王令言聴而驚蹶卒以破壊爲世所悲唐初奏樂太宗顧杜淹曰禮樂者聖人緣物設敎耳治之隆替豈必繇此杜淹引梁陳故事爲對太宗又曰樂聲所感因人心生將亡之政其民苦故聞樂而悲今梁陳諸曲俱在試爲公奏公豈悲哉蓋太宗猶有淫心焉當時魏徴亦在惜不能諌卒兆武韋之禍開元而後樂有坐立二部不可坐立者乃隸雅樂其蕃部諸樂別爲太蔟一均噍殺特甚而政亦隨之故古稱黃鐘皆主寛平受數最多取音和雅如三寸九分之制別爲權度在六十律之至細或爲子聲以劑變調未可遽爲黃帝之所裁軒轅之正音也】

【管夷吾曰昔者黃帝以其緩急作五聲以正五鐘一曰靑鐘大音二曰赤鐘重心三曰黃鐘灑光四曰景鐘昧明五曰黒鐘隱常五聲旣調乃立五行以正天時作五官以正人位人與天調然後天地之美生其稱土徳曰中央曰土土徳實輔四時入出以風雨節土益力土生皮肌膚其徳和平用均中正無私實輔四時贏育長養收聚閉藏大寒乃極國家乃昌四方乃服此謂歳徳考其意以七十二日分輔四時亦未爲不可耳至於五鐘之中音則決宅於季夏不可易也】

其祀中霤祭先心

【祀中霤設主於牖下室中之神也古者復穴鑿霤而晞祀從古也家主中霤而國主社心者家之中霤而國之社也】

天子居太廟太室乘大路駕黃駵載黃旂衣黃衣食稷與牛其器圜以閎

【天子之純黃則自開皇始也圜以閎象寛中也圜閎以下疑有缺文或備在季夏之令也】

【管夷吾曰春政七十二日畢睹丙子火行禦天子出令命行人內禦令掘溝澮津舊塗發藏任賞君子修遊馳以發地气出皮幣令行人修春秋之禮於諸侯通天下遇者兼和然則天無疾風艸木奮鬱气息民不疾而榮華蕃七十二日而畢睹戊子土行禦天子出令命左右司徒內禦不誅不貞農事爲敬大揚惠言寛刑死緩罪人出國司徒令順民功以養五穀君子之靜居而農夫修其力極然則天爲粵宛艸木養長五穀秀大六畜具民財足上下親諸侯和七十二日而畢睹內子火行禦天子敬行急政旱札苖死民厲睹戊子土行禦天子修宮室築臺榭君危外築城郭臣殆亦各七十二日而畢】

月令明義卷二﹤經部﹐禮類﹐禮記之屬﹐月令明義﹥

欽定四庫全書

月令明義卷三

明黃道周撰

孟秋章第七

孟秋之月日在翼昏建星中旦畢中【舊曆不用攺從今左】

孟秋之月日在七星昏房中旦中

【立秋之日日在栁九度昏氏二中旦胃八中栁之上有文昌三臺焉天子所賦湛露誦鳬鷖也於是則昏無星鳥矣張之九度天樞所直其北有牢內平焉天子所敬愼刑獄也其南十四星曰天廟天子所重秋嘗也日在七星則危蓋屋出於東方天子有道則土功不勤化落安寧人無咨怨】

其日庚辛其帝少皞其神蓐收其虫毛其音商律中夷則其數九其味辛其臭腥其祀門祭先肝

【萬物說言於兄兌更新也少皞金天氏其子該爲蓐收或曰熟而將藏也毛虫走之象茸者也商數七十二視宮數九九而去一故爲之臣夷則者大呂損一之所生也律長五寸六分其數五十一周語曰夷則所以詠歌九則平民無貳伶州鳩曰武王始克商以二月癸亥夜陳未畢而雨以夷則之上宮畢之當辰辰在戌上故長夷則上宮命之曰羽夷則上生夾鐘夾鐘卯也癸亥之明日甲子夘時畢陳日至當辰辰在姑洗辰加於戌去戌用辰寅加於申去申而用寅故以夾鐘爲宮黃鐘爲角太蔟爲徴姑洗爲羽其去大呂與夷則者志克商之數故不用商也然則周人之樂皆無商聲與曰無商聲則何以爲樂謂圜丘之長圜鐘方澤之長函鐘淸廟之長黃鐘夷則陳而不考也不考夷則則何謂之旋宮也曰圜鐘爲宮黃鐘爲角則大呂宜爲商函鐘爲宮南呂爲羽則大呂亦宜爲商黃鐘旣以大呂爲角則又不得用夷則也過是三樂者則亦通用之矣辛腥者陰金之气也君子聞是气以思禦亂斷制折衝之臣門者陰陽之合也且是時肝衰矣食辛腥不傷肝藏亦仁人之事也】

涼風至白露降寒蟬鳴鷹乃祭鳥用始行戮

【白露降蚤矣蓋亦可以蚤也周訓曰立秋之日涼風至又五日白露降又五日寒蟬鳴涼風不至無嚴政白露不降民多邪病寒蟬不鳴人皆力爭處暑之日鷹乃祭鳥又五日天地始肅又五日禾乃登鷹不祭鳥師旅無功天地不肅君臣乃懈農不登谷暖气爲災】

天子居總章左个乘戎輅駕白駱載白旂衣白衣服白玉食麻與犬其器廉以深

【總章西堂左个南偏也謂是赤白所防法度明章也夷則之法平以明總章之器廉以深何也法以陰而導陽器以陽而養陰也】

是月也以立秋先立秋三日太史謁之天子曰某日立秋盛徳在金天子乃齋立秋之日天子親帥三公九卿諸侯大夫以迎秋於西郊還反賞軍帥武人於朝【古之迎秋者以爲日在西陸則畢旄防昏出於東方故以是而賞武士布威令然亦可以降矣齋而親帥出於酉郊不已過乎曰賔餞何殊仁義之用一也周末則無寒嵗赧獻之與妥歡猶之靡艸也以明武則絀於內以明防則絀於外乾而坤防則其勢墮矣故兌悅人者也商兌之慶則非悅人者也物之未成而厲之則以爲暴已壯而穉之則足以爲禍故又迎之迎之敬之至也還賞軍帥則是古者三軍六師之治也古之爲軍帥者則皆其公卿大夫詩書禮樂之宗焉而武人之何也謂是僕禦而下司右之屬也】

天子乃命將帥選士厲兵簡練桀俊専任有功以徵不義詰誅暴慢以明好惡順彼逺方

【命將帥選士厲兵於禮無加焉何也曰是將帥之辜也公卿大夫不懋其禮樂宏其教化使不義者翹起暴慢洊作自卿而下至於牧伯乃凶服致觳請命而討之則何合樂合吹之有乎謂是長大壯佼者則搜苗狝狩鉦鼓之所命也天子又坐總章而致之先賞於朝則其罰也繇此矣詩曰順彼長道屈此羣醜則猶是頖宮也天子曰明堂諸侯曰頖宮】

【臣按月令迎秋之下遂言選士厲兵迎春之下但言道民勸農至三月始聘名士禮賢者何也是兵寓於農也春修耒耜秋持戈矛井邑丘甸凢在郊圻二百里之內爲田六百四同當一百六十餘萬家以丘甸出車之法計之當爲五十餘軍天子所用不過六鄕之眾鄕爲一軍七萬五千人未及七分之一也五百里之內實賦三百一十六里爲提封十萬井定賦六萬四千井戎馬四千匹兵車千乘以毎乘甲士三人卒七十二人計之此七萬五千人不勞出於一封之外是以天子而用千乘之師十僅取一未煩列國蕃衛之也平居簡練其徵討張皇又不得十之三四先王特虞其驕惰呰窳故以搜苗猶狩作而厲之如列國之內有盜賊姦宄非諸侯不庭者又不煩天子六鄕之眾明矣然則専任有功徵不義明好惡順逺方何也天子用師不出畿甸之外四方向化在萬里之內用師於五百里之內鄕遂縣都各聯其賦芻稍食不勞轉餽故古者有用師之法而無饋餉之法推百里以知千里推一國以知天下専任桀俊而四夷來庭明義去利則逺人賔服故春秋式序而文質斌美也】

是月也命有司修法制繕囹圄具桎梏禁止姦愼罪邪務執命理瞻傷察創視折審防決獄訟必端平戮有罪嚴防刑天地始肅不可以贏

【君子行法小人行意觀鷙鳥之擊知其下必有傷膚創肉折肌及筋者矣端平何也先察其端叩而平之蓋自是平也贏委也鄭元曰懈也或曰陽道常饒陰道常乏天地已肅陰不可贏蓋盡察之不畱其餘易曰山上有火旅君子以明愼用刑而不畱獄則是不贏矣先王之先兵而後刑何也兵刑之大者也明刑則可以不兵而書曰克詰戎兵勿知庶獄何也兵者天子之事理者士師之事也】

是月也農乃登谷天子嘗新先薦寢廟命百官始收斂完隄防謹壅塞以備水潦修宮室壞垣墻補城郭【春令云修利堤防道達壅塞於是完謹之春秋之義得相起也詩曰我稼旣同上入執宮功是十月也則不已蚤乎曰气有早晚視其農事則亦已備矣】

是月也毋以封諸侯立大官毋以割地行大使出大幣【是否月也易曰天地不交否君子以儉徳辟難不可榮以祿夫辟難辭祿則是君子之事也天子何辟之有天子命祿則天子有道而猶且禁其封立不行大使不出大幣何也曰是斂藏之義也鷹隼始鷙民有厲心上易其爵祿則下玩其功名且是斬刈自樹者不得已而命之下無以侈上無以喜必有殊割以討武功則圭田采地絀無以繼也古之有功者或自軍佐以至軍帥自下軍以至上軍車服之庸則已過矣論定而賞𨿽不逾時猶之淸廟明堂焉告於禘嘗而後賚之愼重之至也天子以是月封邑出地則必有喜事之臣輕任勞逺以投上好而變其典章故君子斂徳以慮専功之禍小來之義則於是焉取之也鄭元曰嘗出田邑而此不封失於古義夫夏七月周之九月嘗或以畢矣何爲其失古義也】

孟秋行冬令則陰气大勝介虫敗谷戎兵乃來行春令則其國乃旱陽气復還五穀無實行夏令則國多火災寒熱不節民多瘧疾

【行爵出祿盛用禮樂辟闗挺囚升髙晀逺則是夏令也省囹圄去桎梏禁肆掠止訟獄倉廩出幣帛則是春令也天子之令徵伐禮樂庶民之令謡歌訟獄中於其節則陰陽無權是在行之者耳】仲秋章第八

仲秋之月日在角昏牽牛中旦觜觿中【舊不用攺從左】

仲秋之月日在翼昏箕中旦參中

【白露之日日在翼二度則昏尾五度中旦畢十一度中翼爲羽翮主逺客亦天之樂府也中星距極百四度北爲郎位天子之近臣也日在翼十七則昏東壁見於東方壁主文章三四度而上是爲天筞天子有道則貴文士重道術土功不煩賢人其昌】

其日庚辛其帝少皞其神蓐收其虫毛其音商律中南呂其數九其味辛其臭腥其祀門祭先肝

【南呂者太蔟損一之所生也律長五寸三分三釐三毫數四十八周語曰南呂以贊陽秀物或曰陰气旅助夷則任成萬物也其實三呂者皆金也酉爲中金故南之南者離也酉與寅合一百二十天地之中律也】

盲風至鴻雁來元鳥歸羣鳥養羞

【盲風疾風也鴻雁來自北來也元鳥歸蟄也養羞畜食也夏小正曰丹鳥羞白鳥丹鳥謂丹良白鳥謂蚉蚋也其謂之鳥者重其養也有翼者爲鳥羞也者進也不盡食也周訓曰白露之日鴻雁來又五日元鳥歸又五日羣鳥養羞鴻雁不來逺人背畔元鳥不歸室家離散羣鳥不養羞羣臣驕慢】

天子居總章太廟乘戎路駕白駱載白旂衣白衣服白玉食麻與犬其器廉以深

是月也養衰老授幾杖行糜粥飲食乃命司服具飭衣裳文繡有恆制有大小度有長短衣服有量必循其故冠帶有常乃命有司申嚴百刑斬殺必當毋或枉撓枉撓不當反受其殃

【正義曰是月乃論養老及章物服采之事又及於刑戮者蓋事起於七月此特申明之耳今攷其意章服以慶君子刑戮以威小人養老以教孝弟孝弟立而後慶威行慶威行而君子小人各得其序然後神明可得而享也記曰有虞氏養國老於上庠養庶老於下庠夏后氏養國老於東序養庶老於西序殷人養國老於右學養庶老於左學周人養國老於東膠養庶老於虞庠虞庠在西郊則卽西膠也爲其祖虞也故稱虞庠又曰凢養老有虞氏以燕禮夏后氏以饗禮殷人以食禮周人修而兼用之今之所存者獨鄕飲酒耳養老之禮廢則子弟易其父兄庶姓慢其長上驕奢洊出而叛亂滋起章服不足以勸刑戮不足以威而天下乃亂矣有王者作必重養老之令養老必自七十而上不服官政春秋吉日畢在庠序王者而下親爲餽酳孤獨以降始給糜粥八十而上各給爵帛鄕裏貴人不先耆老九十而上日修於官有司致問不分庶姓行之信久而後慶威可效也漢文帝元年詔曰方春和時艸木羣生之物皆有以自樂而吾百姓鰥寡孤獨窮困之人或阽於死亡而莫之省憂爲民父母將何如其議所以賑貸之又詔曰老者非帛不暖非肉不飽今嵗首不時使人存問長老又無布帛酒肉之賜將何以佐天下子孫孝養其親今聞吏稟當受鬻者或以陳粟豈稱養老之意哉其令縣道年八十以上賜米人月一石肉十斤酒五斗九十以上加布帛人一疋絮三斤賜物及當稟鬻者長吏閱視丞若尉致不滿九十者嗇夫令史致二千石遣都吏循行不稱者督之刑者及有罪耐以上不用此令是當文帝時富庶使然然當平時無事之國嘗試行之以漸其餘𨿽催科不行斬殺不用可也豈必俟紅朽而後施其糜粥哉孝武元年夏亦有受粥佐孝之令皆本孝文故不錄】

是月也乃命宰祝循行犧牲視全具案芻豢瞻肥瘠察物色必比類量大小視長短皆中度五者備當上帝其饗

【三月已登其數矣授充人而芻之至此則有度矣五方所用各有毛物陽事用騂陰事用黝外毀用尨大小以體長短以角宰祝之事也】

天子乃難以達秋气以犬嘗麻先薦寢廟

【春曰畢之秋曰達之何也春气動而苦泄秋气凝而苦滯也春木始旺至於辰月與土相沴人有渫泄之禍故爲難以畢之秋金始旺至於酉月湫滀不達人多病肺故爲難以達之先王之愛人也必有見於未然者焉非劇也春分而後秋分而前陽气憤盈萬物不能自藏以喪其精魄聖人必無以愓之曰是有主火者燔灼其間日夕紏防則旣或治之不可不愼也故難者聖人之所教愼也且謂如是而後兩社不戒土功可作也】

是月也可以築城郭建都邑穿竇窖修倉囷乃命有司趣民收斂務畜菜多積聚乃勸種麥毋或失時其有失時行罪無疑

【明堂禮曰仲秋農隙民畢入於室曰時殺將至毋罹其災此托於防民者也則不如豳風之情也豳風至十月塞向墐戶曰入室處是亥月也於是酉月但趣收斂而已而築城郭建都邑不已蚤乎曰是經始也以其時則可矣秋气已達不犯農神之怒然且畜租種麥則是以豳風爲周令也或曰豳已晚洛已蚤八月其獲則是未晚也經始之則可矣收斂未畢而趣築城郭建都邑兩時不得又因而罪之則是聖人不爲也】

是月也日夜分雷始收聲蟄虫壞戶殺气浸盛陽气日衰水始涸

【鄭雲水猶未涸也辰角見而雨畢天根見而水涸古者孟冬日在心尾氐晨見於東方於是水涸今日在翼軫秋潦未收故古今之占不可膠柱也其名物躔次分野則固殊義矣蟄虫振白露下水始涸皆先月而言之何也明气有蚤晚則節或上行節上行則閏在前月也周訓曰秋分之日雷始收聲又五日蟄虫壞戶又五日水始涸雷不收聲諸侯淫佚蟄虫不壞戶民靡有賴水不始涸甲虫爲害】

日夜分則同度量平權衡正鈞石角鬥甬

【權量之難齊也亦猶之日夜春秋二分漏刻𨿽同而南北極差積盈十數今赤道平分各九十一度三十一分而春分前交秋分後交各差二度四十分非聖人則不能齊也假令權量之間皆九十一銖差二銖四十黍九十一升差二升四十勺聖人亦以贏縮寘之矣天虛地謙人競其間公朝銖錙閭閻鉅萬先王於春秋二分致嚴於度量權衡鈞石斗甬之事所以慮民者深且至矣】

是月也易闗市來商旅納貨賄以便民事四方來集逺鄕皆至則財不匱上無乏用百事乃遂

【易平也孟子曰闗譏不徵市防不稅則天下之商皆悅願藏其市矣傳曰來百工則財用足貨賄者小人之事也】

凢舉大事毋逆大數必順其時愼因其類

【二气時也五行類也二五因民布於嵗月六陰六陽凢十二卦七十二是爲大數是在於易觀之卦也易曰風行地上觀先王以省風觀民設教於是有觀之道八焉養衰老授幾杖行糜粥一也飭衣裳文繡制度二也申明刑殺必當三也察犧牲物色四也築城郭穿竇窖收斂積聚五也同平正角六也易闗市來商旅七也難達秋气神道設教八也先王以是八者順時因類葉於民心𨿽舉大事動大眾可也觀曰盥而不薦有孚顒若舉大事動大眾未有不時而孚於民者也故觀與大壯陰陽之數互相反也】

仲秋行春令則秋雨不降艸木生榮國乃有恐行夏令則其國乃旱蟄虫不藏五穀復生行冬令則風災數起收雷先行艸木蚤死

季秋章第九

季秋之月日在房昏虛中旦栁中【舊曆不用攺從今左】

季秋之月日在角昏牽牛中旦東井中

【寒露之日日在軫十二度昏斗十度中旦井十三度中軫亦好風於是乃風矣日庳使然非軫之爲也凢風雨寒暑皆生於日不生於星猶治亂淸濁皆生於君不生於民也角二星南距極九十七度天王帝庭也瑤光所直太陽門在焉日在角九度則昏牛二度中旦井二十七度中與日相對婁六度見於東方婁北十一星爲天將又西北爲捨天子有道則將軍不動捨肅若】

其日庚辛其帝少皞其神蓐收其虫毛其音角律中無射其數九其味辛其臭腥其祀門祭先肝

【無射夾鐘損一之所生也律長四寸九分五釐五毫數四十五周語無射所以宣布喆人之令徳示小民軌儀白虎通曰射者終也言萬物隨陽而終復隨陰而起無有終已其實無射者火徳之大究也火生於太蔟盛於蕤賔至無射而究矣聖人以其徳盛也復繹思之曰是無射也攷其律數則是圖蓍之所終始也】

鴻雁來賔爵入大水爲蛤鞠有黃華豺乃祭獸戮禽【來賔遰也遰者畱也周訓曰寒露之日鴻雁來賔又五日雀入大水爲蛤又五日菊有黃華鴻雁不賔小民不服雀不入大水失時之極菊無黃華土不稼穡霜降之日豺乃祭獸又五日艸木黃落又五日蟄虫咸俯豺不祭獸爪牙不良艸木不黃落是爲愆陽蟄虫不俯民多病尫】

天子居總章右个乘戎路駕白駱載白旂衣白衣服白玉食麻與犬其器廉以深

是月也申嚴號令命百官貴賤無不務內以防天地之藏無有宣出

【吝嗇者人之恆質貴人之務藏甚於小民小民則無可宣出者矣而又申教之何也爲貴谷也五穀正熟民易於貿易陶冶鹽鐡取於麻枲六畜之贏足相往也而輕用五穀則往遂不反以遂長夏是乃病矣故禁之又嚴禁之是貴谷之令也】

乃命冡宰農事備收舉五穀之要藏帝籍之收於神倉只敬必飭

【農事備收舉時也舉五穀之要掌防也如是則冡宰司徒相爲治也少宰月終舉羣吏之要是其一事耳藏帝籍之收於神倉凢宮伯酒正粢盛之需亦於是舉焉周禮之屬則未有専舉也謂是帝籍不敢不専舉者故曰乃命冡宰冡宰之於月令特取之矣凢月令之事掌於太史一命太尉一命司空一命冢宰則是三公也三代之制兼采焉而冡宰綦重冡宰飭神倉則天下之倉庾不涸】

是月也霜始降則百工休乃命有司曰寒气總至民力不堪其皆入室

【勞民也豳風則在十月矣明堂禮在八月小人終嵗勤勞亦何寧處之有】

上丁命樂正入學習吹

【春夏以舞秋冬以吹舞以導其陽吹以導其陰舞通於徵伐吹通於禮樂】

是月也大饗帝嘗犧牲告備於天子

【仲夏大雩祈也是月大饗報也饗非爲雩也天子奉天致事百神不以不旱而輟雩則不以不熟而輟報故夏有輟雩而秋無輟饗上帝曰饗饗廟曰嘗月令四時不言享廟則皆以配帝也春秋四時皆言享廟諸侯之事也鄭元曰嘗犧牲告備謂是嘗於羣神猶夏之雩於百辟也然則大饗之非祫禘何義也祫禘嵗義也舉月令則未舉嵗義也】

命諸侯制百縣爲來嵗受朔日與諸侯所稅於民輕重之法貢職之數以逺近土地所宜爲度以給郊廟之事無有所私

【天子畿方千里制百里者百去其山藪城郭爲百里者六十有四爲田六十四萬井當五百七十六萬夫所耕之地古以三則定地十畝取一家任二人則千里之內五萬七千六百萬畝可得五千七百六十萬畝之入千一百五十二萬夫之任酌其逺近輕重定賦相其土宜土防以爲桑柘麻枲葭葦魚臝梓材之所從出取其精者以供郊廟經費賞賚之需其餘以施於公卿大夫士庶人在官者及於百縣之長廩祿圭采天子一無所私所慮者百縣諸侯自爲肥瘠定賦不均施祿不平故先三月而定之以較其贏縮恊其出入示慶讓也井地旣廢疆界不分富屋隠民俱不可問今不能盡如古但以千里之地再半古人之算爲田三十二萬井二萬八千八百萬畝二百八十八萬夫所耕之地二十分用一猶得千四百四十萬畝之入一百四十四萬夫之任爲治之法先正其畿內而後以及其諸侯則法制定而怨爭息也從此定制以施於象魏不過三月不爲蚤矣是戌月也在易爲剝剝曰上以厚下安宅君子居上有郊廟之祀百執事之賦不得不下取於民取於民而不定爲之制則眾共剝下下欺其上墻髙基鋭傾覆因之矣剝之上爻爲宗廟五陰供賦以奉一陽魚貫之序百辟共闕故下無剝牀之凶中無剝膚之患也】

是月也天子乃教於田獵以習五戎班馬政令僕及七騶咸駕載旌旐授車以級整設於屏外司徒搢朴北面誓之天子乃厲飾執弓挾矢以獵命主祠祭禽於四方【僕戎禦之屬七騶謂趣馬駕稅之官授車以級謂載旌旐者各以官次也屏天文所謂外屏也周禮大司馬中春教振旅以旗致民列如戰陳王執路鼓諸侯執賁鼔軍將執晉師帥執提旅帥執鼙卒長執鐃兩司馬執鐸公司馬執鐲教坐作進退疾徐疏數之節遂以搜田有司表貉誓民誓曰無干車無自後射鼓遂圍禁火獻禽以祭社中夏教茇捨如振旅之陳撰車徒讀書契辧號名之用帥以門縣鄙以名家以號鄕以州野以邑各象其事以辧軍之夜事遂以苗田如春搜之法中秋教治兵如振旅之陳辧其旗物王載太常諸侯載旂軍吏載旗師都載旜卿遂載物郊野載旐百官載旟各書其事與號其他皆如振旅遂以狝田如春搜之法羅致禽以祀祊所謂主祀祭禽者也凢搜田教以軍節茇捨教以聽聲狝田教以辧色因時辧治也中冬大閱虞人萊其野百步爲表凢三表又五十步爲表司馬建旗於後表之中羣吏以五物率民陳車徒如振旅之陳皆坐聽誓於陳前斬牲以狥左右曰不用命者斬之乃爲坐作擊刺之法遂以狩田致禽饁獸入獻禽以享烝其詳在司馬職中凢春冬有誓夏秋不誓此云司徒搢朴北面誓之與冬狩異義又云載旌旐授車以級與秋狩同文者月令酌司馬之法於嵗秋一舉以順天道且欲畢意於禮樂也宋子罕曰天生五材民並用之誰能去兵古之聖人𨿽在平世未嘗忘戰詳觀司馬致民致禽辧聲辧色鼓行衛枚命賞命罰於戰勝之數一一具備如雲前後有屯百步有司巡其前後險野人爲主易野車爲主大獸公之小禽私之皆簡切明至誠繇其道可以不敗故觀於辰月合樂之文爰及季秋厲飾之事而古今治道燦然見矣】

是月也艸木黃落乃伐薪爲炭蟄虫咸俯在內皆墐其戶乃趣獄刑毋畱有罪收祿秩之不當供養之不宜者【供養之不宜鄭元云如貪嗜熊蹯之屬非常食也或曰收執也祿秩不當則已濫供養不宜則已侈故皆收去之亦貴揫斂也周禮宮伯膳人饔人各有宜物或謂收其不宜象於黃落以逮下也】

是月也天子以犬嘗稻先薦寢廟

季秋行夏令則其國大水冬藏殃敗民多嚏行冬令則國多盜賊邊竟不寧土地分裂行春令則暖風來至民气懈惰師興不居

【管夷吾曰西方曰辰其時曰秋其气曰陰陰生金與甲其徳憂哀靜正嚴順居不敢淫佚其事號令毋使民淫暴順旅聚収量民資畜聚賞羣幹聚羣才百物乃収使民不怠所惡必察所欲必得我信則克此謂辰徳辰掌收收爲陰秋行春政則榮行夏政則水行冬政則耗是故秋三月以庚辛日五政一政曰禁博簺圉小辧鬭譯跽二政曰毋見五兵之刃三政曰愼旅農趣收聚四政曰補缺塞坼五政曰修墻垣周門閭五政苟時則五穀皆入】

【又曰戊子令畢睹庚子金行禦天子出令命宗祝選禽獸之禁五穀之先熟者而薦之祖廟與五祀鬼神享其气焉君子食其味焉然則涼風至白露下天子出令命左右司馬衍組甲厲兵合什爲伍以修於四境之內諛然告民有事所以待天地之殺斂也然則晝炙陽夕下露五地競環五穀鄰熟艸木茂實嵗農丰年大有七十二日而畢睹庚子金行禦天子攻山擊石有兵作戰而敗士死喪執政亦七十二日而畢】

月令明義卷三

欽定四庫全書

月令明義卷四

明黃道周撰

孟冬章第十

孟冬之月日在尾昏危中旦七星中【舊曆不用攺從今左】

孟冬之月日在房昏危中旦張中

【立冬之日日在氐二度昏虛初度中旦栁九度中氐之北車騎梗河在焉天子所守其闗梁也房爲天駟日月五星所從出入也其北有陰徳陽徳焉日在房則胃昏見於東方古人所虞其爲厲也是與夏孟互易則天街礪石在七度而上矣天子有道則白衣式微裔夷就列】

其日壬癸其帝顓頊其神元防其虫介其音羽律中應鐘其數六其味鹹其臭朽其祀行祭先腎

【五帝徳曰顓頊髙陽氏姬姓元防少皞氏之子曰修曰熈代爲水官羽數四十八商聲損一之所生應鐘律長四寸六分六釐六毫六絲其數四十二姑洗損一所生木徳之根氐也周語曰應鐘均利器用以俾應復言其久而能復不如己之遂己也古之言律者以六呂間六气以陰陽左右而求其合故曰元枵合於星紀娵訾合於析木今知不然者日屍無恆舍陰陽有定律度有差池律無變易亥不合寅而合於子故應鐘四十二合於黃鐘之八十一爲百二十而贏己不合申而合於午故仲呂六十合於蕤賔之五十七爲百二十而絀應鐘之律合於黃鐘爲十三寸六分而贏仲呂之律合於蕤賔爲十三寸而絀此兩者陰陽晷影進退薄蝕之所終始也咸者鹽膠之味也朽者迂濶之气也仁人智士之言或聞其气以爲鹹朽者矣行軷壤之祭也腎者壬癸之位也應鐘在壬癸而不爲水者避黃鐘之位也】

水始冰地始凍雉入大水爲蜃虹藏不見

【爵之大水海也雉之大水淮也周訓曰立冬之日水始冰又五日地始凍又五日雉入大水爲蜃水不冰是爲陰負地不凍咎徴之徴雉不入水國多淫婦小雪之日虹藏不見又五日天气上騰地气下降又五日閉塞而成冬虹不藏婦乃僻天气不上騰地气不降君臣相嫉】

天子居元堂左个乘元路駕鐡驪載元旂衣黒衣服元玉食黍與彘其器閎以奄

【元堂左个北堂西偏也元路古云袗路袗元色也黍彘亦以養陰也】

是月也以立冬先立冬三日太史謁之天子曰某日立冬盛徳在水天子乃齊立冬之日天子親帥三公九卿大夫以迎冬於北郊還反賞死事卹孤寡

【冬者藏也迎冬猶之納水也人生於火而死於火至於冬乃爲之藥也天子所以斂徳而畜物也】

是月也命太史釁龜防占兆審卦吉凶是察阿黨則罪無有掩蔽

【天下之大疑有二曰疑刑也疑兵也刑疑從輕兵疑勿舉則亦可以弗卜矣而猶且卜之何曰是有大吉大凶焉阿黨而出人之罪猶或可原也阿黨而入人之罪不可原也阿黨而方上命撓師期此不可原也阿黨而輕行師破夷人宗社此又不可原也凢人之阿黨者皆有大權位勢利所集而後根株苞蘗生焉勢位不在聲影稀落則與之者少矣古之聖人以至誠待人以至誠事鬼神共驩放齊猶或比周然且不謀筮而用之又不謀防而誅之知廷臣之無所利於共鯀共鯀之無所利於洪水也至於宅揆則𨿽以至徳元契而猶且卜之命之以爲神明所托卿士庶民不敢或違也使夫士族之好惡小民之風雨或彼或此或寒或暑而皆卜之筮之則筮殫匱矣凢卜筮之道視其體兆气色奇耦剛柔端拭而察之炳如也必不可得則端拭而思曰是何所利於阿黨而爲之使筮而亦有利於人則其阿黨人也滋甚然且聖人不廢蓍不諱阿黨者何曰畏夫權勢之相嬗天下不言而冀夫鬼神之言之者也鄭元曰是謂治獄吏也曰治獄吏而不當則夫人能言之使夫人不能言之則是非治獄吏也或曰是兩事也有八命不察有罪徵象與謀果至兩瘳徵則有之刑有科條何疑之有夫是則徵亦可無疑也】

【景帝五年秋後詔曰獄人之大命死者不可復生吏或不奉法令以貨賂爲市朋黨比周以苛爲察以刻爲明令亡罪者失職朕甚憐之諸疑獄𨿽文致如法而於人心不厭輒讞之景帝此詔可謂深察吏情凢獄吏不嚴酷則賄賂不重賄賂不重則阿黨不行小人之出入人罪者皆有苛察之術比周之智敢於殺人而後人畏而從之人主寛大敬愼愛人則獄吏無術𨿽不察其聲色可也】

【武帝末年罷輪臺之詔曰曩者朕之不明以軍宏言匈奴縛馬前後足置城下馳言秦人我匄若馬又漢使者久畱不還故興師遣貳師將軍古者卿大夫與兵謀參以蓍乃以馬書視羣臣或以虜自馬不祥或以爲見彊乃筮易之卦得大過九五匈奴困敗及太卜治星望气皆以爲吉匈奴必破時不可失也又曰北伐行於鬴山必克故朕親發貮師下鬴山詔必毋深入今計謀卦兆皆反繆貳師敗軍士死略離散悲痛在朕心今又請逺田輪臺是勞擾天下非朕所忍聞今繇此詔觀之則爲筮者亦有阿黨也易九五在大過枯楊生華老婦得其士夫象曰枯楊生華何可久也老婦士夫亦可醜也禍敗烱然而羣臣心阿天子下黨貳師遂以爲鬴山必克之卦使武帝當時心無偏私不阿親近玩易詞深察其理則無俟輪臺而始知悔矣故人主惟虛心察理不阿親近𨿽不用蓍可也】

是月也天子始裘命有司曰天气上騰地气下降天地不通閉塞而成冬命百官謹蓋藏命司徒循行積聚無有不斂壞城郭戒門閭修鍵閉愼管籥固封疆備邊竟完要塞謹闗梁塞徯徑飭喪紀辧衣裳審棺槨之薄厚塋丘壠之大小髙卑厚薄之度貴賤之等級

【兵喪者生民之威事也聖人在上不能使世無兵亦曰固封疆修邊竟完要塞謹闗梁塞徯徑數事而已數事已得積聚已斂城郭門閭鍵籥已愼則內寇不作內寇不作𨿽外寇至逺道投阱而已曰方夏秋時畝棲野被邊圉未修徯徑未塞外寇卒至如何曰是爲先起禍發自彼吾通其溝澮隴畝橫縱陂塘積水棗栗桑柘被於境內耒耜鍬鐝不失其數鄕遂壯佼不失其物是固無患也曰與彊寇宻邇田廬數撤秋成數驚卒無可斂爲之如何曰吾有數年之聚數年之訓憂患與同弱弱而彊彊曰民有死者如何曰聖人在上不能使民期頥能使民盡正於牖下春秋遂疫祈谷祈年夫是而猶有夭札則命也曰卒有國殤如何曰廩其孤荼食其父兄是北郊之所還賞也曰士大夫有歾於王事功能未茂而爵命已盈報之則溢不報之則廧爲之如何曰已損其軀體而復量其爵命則過矣犀象之齒角無勞於人而猶貴重之而況於勞人乎況於搢紳之臣乎曰是其厚薄髙卑大小如何曰是在掌故也授等以級】

是月也命工師效功陳祭器按度程毋或作爲淫巧以蕩上心必功致爲上物勒工名以考其誠功有不當必行其罪以窮其情

【辰月之誡則爲百工也是特爲祭器而百工之課具焉夫祭器則無所蕩上心也祀丰於眤而祖己惡之何也所以教誠也郊社之用水槁宗廟之用木豆所以惇朴正其本也正本而推之玉象所以不設也賞曰必當莫不欣悅則猶有不盡之詞焉罰曰枉撓不當反受其殃其有失時行罪無疑又曰功有不當必行其罪以窮其情則無不盡之詞也其無不盡之詞何也小人正而君子治也】

是月也大飲烝

【烝眾也冬祭曰烝周禮冬狩之後入獻禽以享烝是非其義者鄭元謂是十月農功畢天子諸侯與其羣臣飲酒於太學以正齒位謂之大飲別於他禮也黨正職曰國索鬼神而祭祀則以禮屬民而飲酒於序以正齒位是臣民異舉也又曰燕有牲體爲俎謂之房烝今以仲月大祀而燕謂之慶成故孟夏之酹則序爵於朝孟冬之烝則序齒於學所以正功徳奠天地之義也其奠天地之義何也孟夏巳月乾卦也君子以自彊不息迨暇飲醑所以示羣臣功能之等也尊尊而卑卑則天爲政於上孟冬亥月坤卦也君子以厚徳載物同位以齒同齒以位所以示羣臣同體之義也長長而弟弟則地爲政於下故天者所以教敬也地者所以教讓也敬讓立而民不爭是帝王所受情於天地也】

天子乃祈來年於天宗大割祠於公社及門閭臘先祖五祀勞農以休息之

【是在飲烝之前而先言飲烝者重其事也天宗者日月星辰也蔡邕云日爲陽宗月爲陰宗北辰爲星宗元春上日有事於上帝則六宗畢祀而又祈年於三宗何居乎曰日月北辰天地之正命也五嶽四瀆受命於北辰移精於日月以爲風雷霜露以爲涼燠寒暑司中司命則無所取之也人民百谷生於三宗故於百谷之成而又報之然則上辛祈谷之不及三宗何也曰是皆上帝之事也書肆類上帝禋於六宗月令則未之及也曰五帝殊禮三王殊樂古者天子始受命必親郊於上帝唐虞禮簡五載一狩十一月朔至於北嶽歸格文祖則固未議圜丘矣公社上公之配於社者也門閭之襲於五祀五祀之錯於先祖何也曰非烝祭也蓋周令歳終則各有舉焉或曰祈年或曰大割或曰臘曰蠟蠟息老物也而及於三宗降澤勞農而使其君臣大飲禮歟曰日月星辰去人四五萬里以其生我而猶且祀之親之而況於臣乎而況於君乎君臣濶絕則自秦而降三代未之有也】

天子乃命將帥講武習射禦角力

【古之將帥則皆士大夫爲之也夫是長大壯佼者以率鄕遂之子弟立旗致物或不閒於六藝故習之習之不已又步作之故其陽气長而鷔志息也】

是月也乃命水虞漁師收水泉池澤之賦毋或侵削眾庶兆民以爲天子取怨於下其有若此者行罪無赦【古之爲賦者其詳察亦及此也凢水泉池澤至是方涸小民力食俯掇微贏以給嵗事一有厲禁則胥徒豪役倍蓰取之其取之則皆曰爲天子也士夫之取於民有司得制之有司之取於民士夫得議之士夫有司侵漁雷同天子莫知其知之立敗也惟曰天子取之則天下環視無敢語者故利散於百姓而怨歸於天子古者爲川澤虞衡皆有定賦嵗入惟正於天子其餘公之百姓遐隠伏則亦有遺滯者矣兼並之害淺於有司有司之害淺於上執事凢以酌爲去害斂福於天子故民不困窮上下無怨也魯隠公五年春公將如棠觀魚公羊以爲有百金之魚是也臧僖伯諫曰凢物不足以講大事其材不足以備器用則君不舉焉君將納民於軌物者也故講事以度軌量謂之軌取材以章物采謂之物不軌不物謂之亂政亂政亟行所以敗也故春搜夏苗秋狝冬狩皆於農隙以講事也三年而治兵入而振旅歸而飲至以數軍實昭文章明貴賤辧等列順少長習威儀也鳥獸之肉不登於俎皮革齒牙骨角毛羽不登於器則公不射古之制也若夫山林川澤之實器用之資皂之事官司之守非君所及也公曰吾將略地焉遂往陳魚而觀之僖伯稱疾不從如僖伯可謂斂福無怨者矣】

孟冬行春令則凍閉不宻地气上泄民多流亡行夏令則國多暴風方冬不寒蟄虫復出行秋令則雪霜不時小兵時起土地侵削

仲冬章第十一

仲冬之月日在斗昏東壁中旦軫中【舊曆不用攺從今左】

【冬至之日唐虞在虛周在嬃女秦漢之間在牽牛之首自秦王政甲子十年至漢章帝元和二年行四分曆之嵗凢三百二十二年日躔退差當五度余以大初歷斗二十六度揆之實退躔斗二十一度則大雪之日當在斗六度自斗以西牛八度女十二度虛十度危十七度室十六度合斗二十則八十五度當東壁之中見於南方故三統歷云昏壁五度中是也自斗以東箕十一度尾十八度心五度房五度氐十五度亢九度角十二度軫十七度合斗六度爲九十八度故月令云旦軫中約當軫八度中是也三統歷但辧昏而不辧旦謂昏八十四壁五度中則旦八十四當角三度中不知昏旦有長短仲冬夜漏六十二刻旦昏相直可移一宿如旦當角中則月令不言軫中矣蓋昏星易正而旦气難求以昏壁五度爲準實測當時日躔當在斗六度余蓋日之所在度次難明惟據中星四分相等以知所在而髙庳贏縮測不精則差池縣絕矣晉姜岌造三統歷始悟以月食衝得日宿度所在隋劉焯造皇極歷始悟日非平行一度二至後贏縮積差二度余則當時以爲大雪日在斗十二度者皆未嘗實測但依太初歷而言之至於昏旦兩中昭在人目則月令所推軫璧必髙堂生及曲臺諸儒爲之非三統四分所辧亦非周秦之舊文明矣如依太初日在斗十二度則昏中當在奎一二度何得以壁五度爲凖乎自漢元和乙酉至晉泰元甲申凢三百年退五度冬至在斗十六度中則大雪在斗一度自泰元甲申至梁大同壬戌一百五十九年日行退疾已在斗十二度退疾之後已復平行自大同壬戌至開元甲子一百八十三年退三度在斗九度半間元甲子距今戊寅九百一十五年在箕三度末凢退十六度以是平推積嵗日躔行有遲疾積嵗星分因有紆促或前促而後紆或前遲而後疾通得六十年而差一度秦漢而上歷牛八度女十二度虛十度得三十度當十八百嵗以三代唐虞揣之則放勲初歷在虛危之間𨿽郭守敬所裁六十七年之差施於千嵗巳邈乎濶矣天地盈縮四千三百八十三年之內猶人一嵗冬夏往還之有遲疾仲尼春秋己未爲始始還陰曆猶夏至之生陰迨元至正二千四十八年始復還陽曆猶冬至之生陽中分一千二十餘年而上猶秋分之際陰陽始爭自宋元嘉十年上距晉泰元九年不上五十年輒差二度下距大同八年不上百十年輒差三度半只此百五六十年爲坎離戰次日躔飛越推此而上千二十餘年必有紆行百五六十年僅得二度者此又自平行盈縮之外宜特立二差以爲陰陽交變之限非可常例求之也猶之月行遲疾各有極差積久始見惜諸古牒無可復稽不得不畱以俟後人是篇特爲漢儒而發明昏壁旦軫則大雪必在斗之杓間如大雪在斗十二則昏中必在奎之初度𨿽云古人言簡約略可觀而其遷次古文以就時歷亦槪可知矣鄭元旣疑躔次之近秦官又不疑中星之仍漢歷旣明車服之異周時又不明漢制之參四代亦粵稽之至意闕愼之盛心也】

仲冬之月日在箕昏東壁中旦翼中

【是子月也日躔天漢之首當河支流下於南極蓋天地之交際也大雪之日日在尾五度昏室五度中旦翼二度中尾爲九子尾五度天子之神宮也冬至在箕三度日在箕則萬物基始矣箕四星西北距極百二十一度半日在箕則昏參井見於東方鉞在井口子丈人在參之南天子有道則井鉞不傷大臣信度丈人明潤則耉臣平格】

其日壬癸其帝顓頊其神元防其虫介其音羽律中黃鐘其數六其味鹹其臭朽其祀行祭先腎

【黃鐘者律之始也其律九寸其數八十一凢律皆十有二寸黃鐘之陽八十一其陰三十有九積一百二十以九分之爲十有三寸三分天地之方圓日月之弧矢薄食之交限皆十有三寸三分實測表晷以爲陰陽之端始也應鐘三寸七分三釐三毫合於黃鐘則十有三寸七分三釐三毫而萬物交終故謂之應鐘應鐘與黃鐘交於子亥之間而水木始生爲數一百二十三六分而贏蕤賔仲呂交於午巳之間而金火始革爲數一百一十六八分而絀贏絀出於律而進退應於度律以命日度以命星此兩者五行所分應二儀所合徳也聖人觀於二五之徳參兩之數制爲三鐘三呂以滙金木又爲黃鐘蕤賔以衷水火而陰陽剛柔人鬼之情狀備悉於此矣黃鐘之實凢十有七萬七千一百四十七因而三之五十三萬一千四百四十一歸而兩之二十六萬五千七百二十半舉其差積而古今歷數萬物贏縮可得而言也古之聖人執中而治不探頣論不貴說要而歸之黃鐘曰是元陽始萌在黃泉之中敬以治之和以養之靜以居之誠以行之仁以宣之爲是五者而成黃鐘以通於十有二月損益制度陰陽不忒若此而已矣】

冰始壯地始坼鶡旦不鳴虎始交

【堅冰至則坤月也是復矣而益壯何也陽始生於下而陰益凝於上母壯之時也鶡旦鴞鳥也或曰求旦之鳥陽生而不鳴得所求也】

天子居元堂太廟乘元路駕鐡驪載元旂衣黒衣服元玉食黍與彘其器閎以奄

飭死事命有司曰土事毋作愼毋發蓋毋發室屋及起大眾以固而閉地气沮泄是謂發天地之房諸蟄則死民必疾疫又隨以喪命之曰暢月

【暢月而飭死事何也陰不飭則陽不暢死者之托於木猶晷之托於地也八尺之表取晷進退進退之端以爲生死黃鐘之表直於蕤賔暢在夷則飭在姑洗蕤賔之表直於黃鐘暢在太簇飭在無射南呂之表直於圜鐘暢在中呂飭於大呂圜鐘之表直於南呂暢於應鐘飭於林鐘因而通之姑洗之表直於無射姑洗可飭也而飭於林鐘林鐘之表直於大呂林鐘可飭也而飭於無射前陽而後陰左生而右死表髙則晷長表下則晷短居則從表葬則從晷此先王所以治生死之事也中古之日在於虛危以爲死喪哭泣墳墓之事三代而下襲而用之不知其無與於虛危之事也要以相其方位卜其宅兆則於是月焉畢之也旣於是月畢之而又云無發蓋無發天地之房何也謂是孟月危虛昏中墳墓塋兆旣以辧之矣閉固已成毋復動之諸蟄之气俟其自復故屋室者生之房墳墓者死之房也土事毋作蓋爲先王勞民無逾月之役也民無逾月之役則謂之暢固宜】

是月也命奄尹申宮令審門閭謹房室必重閉省婦事毋得淫𨿽有貴戚近習無有不禁

【是周道也易道之在復曰雷在地中復先王以至日閉闗商旅不行後不省方夫是則猶夏殷之道也夫易之爲道不自周始也姤月之令則於是盡反矣古之君子觀於陰陽姤復之數以是治身則以是治家以是治天下奄尹於周爲內宰掌王之宮令士夫也辰月之正婦容子月之正婦工何取之也曰取之水徳辰以爲貌子以爲事貴近申禁所以逺女禍也然則周之多女禍何也曰其盛也以之其衰也亦以之盛於夷則衰於姑洗此黃鐘之治也】

乃命大酋秫稻必齊麯蘗必時湛熾必潔水泉必香陶器必良火齊必得兼用六物大酋監之毋有差貸【酒熟曰酋大酋酒官之長也湛漬也熾炊也火齊生熟之調也】

天子命有司祈祀四海大川名源淵澤井泉

【井何祠之井徳之地也井之於川海源澤猶復之於五徳也井在小祀而竈在大祀者何也源澤川海則不爲小祀也然則竈行門戶中霤何爲五祀也曰竈者未旣濟之義也行者中孚小過之義也中霤坎離之義門戶乾坤之義也此入者易之所終始也】

山林藪澤有能取蔬食田獵禽獸者野虞教導之其有相侵奪者罪之不赦

【野虞之厲禁爲木材也犯者得執而討之賔客之澤物喪紀之蒲葦不必盡官之也且於是冬狩矣致禽之餘弛數日禁亦毋乃可乎自古山林藪澤皆有厲禁三代迄漢皆有苑囿包跨寥廓今日乃悉公於郊甸亦越古之盛美也】

是月也日短至陰陽爭諸生蕩

【陰陽方爭陰且勝則憂之謂是生死之交也交而必分陽且勝則持之爲是未壯生者毋蕩古之聖人閉闗禁旅則必謂此也大都北極出地四十一度冬至之日晝三十八刻夜六十二刻大統歷稱晝四十一刻夜五十九刻蓋應天晷所測也凢日冬至天中八尺之晷一丈三尺三寸五分以九約之一百二十有奇此三分日周之數也毎於前後七日之間進退前卻或長至一丈五尺或短至一丈一尺五寸酌其平中爲日至之數上下爭蕩於六七寸之內凜乎如薄蝕之畏人也古之聖人蓋嘗親省其恐其逺而不復故於初曰不逺復無秖悔元吉於三曰頻復厲於上曰迷復凶有災眚用行師終有大敗以其國君凶至於十年不克徵自易詞之告誡未有嚴厲於此者也蓋自三代以來統日以甲統月以子日至癸而窮故甲爲之始月至亥而窮故子爲之始復之上六猶稱天建故𨿽農事未勤而用師之戒一嚴至此敬天憲也是子月不述圜丘何也曰是不襲禮也於髙禖則書之於南郊則不書何也髙禖月令也南郊則非月令也爲明堂之親於農桑者也董仲舒曰天子毎歳首必郊祭故敢爲地行子禮將興師必郊祭先告天乃敢徵伐行子道也舉四祭而遺郊祀則爲不經夫月令則猶未舉四祭也舉其切於農事順陰陽而爲之郊祀禮樂或別爲書何可同也】

君子齊戒處必掩身身欲寧去聲色禁耆欲安形性事欲靜以待陰陽之所定

【定心气安形性何義乎曰古人之微也心气陰君於中而火爲之使形性陽君於中而水爲之使心气外陽而易動故定之形性外陰而易靜故安之其貴於寧靜澹泊則一也劉安曰澹泊以明志寧靜以致逺則猶未及於心气形性之義也定晏陰之所成待陰陽之所定何義乎陰節將成不宜與爭爭則敗故定之陽節已定不假與爭久必勝故待之定其所成待其所定故天下不爭而陰陽靜正也】

蕓始生荔挺出蚯蚓結麋角解水泉動

【蕓荔挺含气之重者感陽而出陽之先生者也鹿走山陽盡而角解麋走澤陰盡而角解正義曰節蚤則解蚤夏小正故云十一月麋角隕節晚則解晚夏小正故云十二月隕麋角周訓曰冬至之日蚯蚓結又五日麋角解又五日水泉動蚯蚓不結君政不行麋角不解兵甲不藏水泉不動陰不承陽】

日短至則伐木取竹箭是月也可以罷官之無事去器之無用者塗闕廷門閭築囹圄此以助天地之閉藏也【柞氏薙氏剝陰木耜凍艸則於是月也竹木取材者也取材莫如冬官人像器者也象器莫如用器敝而捨之官耗而攺之亦未爲不可也是月也不可以蓋屋室而可以築囹圄何也曰不發蓋屋也不發蓋屋則築囹圄義也皆以防萬物之蟄藏者也天地泰而桎梏解蟄虫萌動則小罪小獄咸仰天澤故仁人之於殺蟄啟蟄觀法深至矣】

仲冬行夏令則其國乃旱氛霿防防雷乃發聲行秋令則天時雨汁瓠不成國有大兵行春令則蝗虫爲敗水泉咸竭民多疥癘

【雨汁瓠何取之也鄭元曰昴畢之气乘於虛危雪雨雜下謂之雨汁虛危之下星有瓠故曰瓠不成夫是斗建之間固不得瓠也古之分次者始於虞夏蓋莫之敢攺也久而浸淫龍虎鳥各易其所故仲冬之不稱元枵仲夏之不稱鶉火則於是取之也】

季冬章第十二

季冬之月日在婺女昏婁中旦氐中【舊曆不用攺從今左】

季冬之月日在牽牛昏婁中旦角中

【小寒之日日在斗十度昏奎九度中旦軫十二度中斗柄距極百十九度北上漸臺距極五十八度河漢之左畔也牛六星中距極一百八度日在牛三度則昏婁六度中旦角九度中爟積薪昏見於東方爟薪不動則邊圉無事】

其日壬癸其帝顓頊其神元防其虫介其音羽律中大呂其數六其味鹹其臭朽其祀行祭先腎

【大呂律長八寸四分四釐四毫四絲其數七十有六蕤賔益一之所生也蕤賔則不可以損矣五十有七去其十九則入於黃鐘之陰故復益之則蕤賔爲主也蕤賔疑不可爲主者以其方盛若不自爲客自黃鐘視之則猶然客也故謂之蕤賔蕤賔以客代主之令反損爲益是以子得其家婦得其室律呂主娶得不絕也易曰天施地生其益無方凢益之道與時偕行大呂受益者也】

雁北鄕鵲始巢雉雊雞乳

【周訓曰小寒之日雁北鄕又五日鵲始巢又五日雉始雊雁不北鄕民不懷主鵲不始巢國不寧雉不始雊國大水夏小正曰啟蟄雁北鄕雉震呴曰震也者鳴也呴也者鼔其翼也正月必雷雷不必聞惟雉聞之何以謂之雷雉相識以雷】

天子居元堂右个乘元路駕鐡驪載元旂衣黒衣服元玉食黍與彘其器閎以奄

命有司大難旁磔出土牛以送寒气

【聖人之愛民也索其所以福民者不得曰吾驅其難者而可矣民生於王而歾於土吉凶憂患則於是取之辰月之難木上沴土陽躁而多禍故爲難以畢之酉月之難爲金壯也土將謝而金用事故爲難以達之丑月之難土气耗散陰退而多慝故爲難以送之或曰辰月之難謂己將至矣先爲難以禦之若是則迎夏何也曰夏者長養之气也己者陰慝之先伏者也人生象木肢節縱理故仲呂南呂大呂者將與爲間而重難其事故曰吉凶同患之至也然則四司之厲如何曰四司之厲不如夫鷹獺豺虎犬彘之爲厲也】

徵鳥厲疾乃畢山川之祀及帝之大臣天之神祗【徵鳥厲疾气已迅也周訓曰大寒之日雞始乳又五日鷙鳥厲疾又五日水澤腹堅若是則山川之祀亦可以畢也鄭元曰帝之大臣謂勾芒之屬天之神祗謂司中司命風師雨師是則再祀也神祗皆大帝之大臣皆人也蓋自孟冬以來祈年大割及川源大澤至此而嶽瀆宗佐有功於民者饗報皆畢矣詩曰嵗聿云莫則徵鳥之謂也】

是月也命漁師始漁天子親往乃嘗魚先薦寢廟【正義曰漁獵一也天子親教獵而不親觀魚臧僖伯所諫隠公也今曰天子親往何也是非漁民也則爲寢廟故是薦鮪之終事也】

冰方盛水澤腹堅命取冰冰以入令告民出五種命農計耦耕事修耒耜具田器

【是臨月也易云澤上有地臨澤上有地蓋謂冰堅也臨之八月有凶蓋謂酉月先王所以致難也君子以教思無窮容保民無疆則必於農事焉始矣農事具而後教事具而後禮樂徵伐刑賞慶威以次焉起也入冰出種何也入冰而陰政畢出種而陽徳布告令同日示民不惑也計耦耕事則猶是井田之遺也詩曰駿發爾私終三十里亦服爾耕十千維耦井田之事也】

命樂師大合吹而罷

【季秋習吹此其終事也舞之不終事何也曰吹必有舞王居明堂禮曰季冬命國爲酒以合三族君子說小人樂夫是不言合吹也而於合吹言合族者蓋合族在於是矣詩曰坎坎鼓我蹲蹲舞我迨我暇矣飲此醑矣謂歳暮禮闋王者乃暇也】

乃命四監收秩薪柴以共郊廟及百祀之薪燎

【夫是則月令之重郊廟也郊廟之禮蓋有特起焉上帝之犧牲謀之於春丘澤之燔柴謀之於冬報以精禋王者之所自治也故謂月令之不言郊祀者過也月令之祈谷祈禖祈麥祈年終嵗七薦則未及禘祫也禘祫紀嵗月令紀月君子之於禮樂也更端焉耳】

是月也日窮於次月窮於紀星回於天數將幾終嵗且更始専而農民無有所使

【周禮以下劑致民約以下地之則家役一夫凢國家祭祀共野牲令野職凢賔客令修道路委積大喪及窆抱磨共丘隴蜃車之役皆取之鄕遂均人均人民牛馬車輦之力政以嵗上下丰年公旬用三日中年用二日無年用一日此云専而農民無有所使則是不用之也蓋自孟冬而後斂聚眾役城郭門閭要塞闗梁室屋塋壠無所不備以百六十萬家之眾役之不及百一者至於徵鳥厲疾則可以休矣凢是書専爲農政故於終嵗又申言之】

天子乃與公卿大夫共飭國典論時令以待來嵗之宜【國典之與時令猶月令之於周官六典六敍六屬六職六聯六計八成八法八則八柄八統九職九賦九式九貢九兩皆典也時令一而已因嵗因月因日因星因辰觀其贏縮以爲損益天子公卿捨此則無以爲學也公卿大夫相與討論典令旣協乃以正月始和布於象魏守其典故以時令通之𨿽百年必世不變可也宋熈寜間王安石嘗數變法一日上禦邇英閣問司馬光曰漢守蕭何之法不變可乎光對曰寜獨漢也使三代之君守文武禹湯之法𨿽至今存可也漢武變髙帝之法盜賊半天下元帝攺孝宣之政漢業遂衰繇此言之祖宗之法何可輕變呂恵卿云先王之法有一年一變者正月始和布法象魏是也有五年一變者巡狩攷制度是也有三十年一變者刑罰世輕世重是也光言非是上又問光光云布法象魏布舊法也諸侯變禮易樂王以巡狩誅之非爲變法也刑新國用輕典刑亂國用重典是爲世輕世重非變也治天下譬如居室敝則修之非大壊不宜更造上不聽於是熈寧之政爲天下最獘】

乃命太史次諸侯之列賦之犧牲以共皇天上帝社稷之饗

【三月遊牝於牧已書其數矣六月命四監大合百縣之芻牧八月命宰祝巡視全具則亦已給矣而又賦之異姓之諸侯何也曰繇是百縣之內也曰賦之芻牧與賦其犧牲兼乎曰猶之乎賦也芻牧實也犧牲名也太史列之曰是皇天上帝社稷之饗百辟供之則於是致精焉耳曰是季秋已制之矣曰季秋則諸侯之稅也】

乃命同姓之邦共寢廟之芻豢命宰歷卿大夫至於庶民土田之數而賦犧牲共山林名川之祀

【祭祀芻秣則固有常式也藪牧養蕃則固不乏也而必爲是者言天子不敢有取於百辟惟是上帝社稷寢廟山林名川則合力以供之異姓之供郊社同姓之供宗廟臣庶之供山川亦猶是圻甸井裏之內也書其版數人民土田天子受而藏之與賢能之書共在天府是非復充人委吏之事也故以命之太史太史者列其數不舉其事故太史者列司徒之事事不復舉大小司徒也】

凢在天下九州之民者無不咸獻其力以共皇天上帝社稷寢廟山林名川之祀

【是則天子所拜天下之民數也州方千里建國二百一十五百七十六萬家以九乘之一千八百九十國五千一百八十萬家去其一百二十爲天子列辟圭采之地自是而外諸侯爵祿下逮士庶什一之餘嵗有惟正咸獻其力無不備矣凢如是者非爲天子也天子爲百姓以祀山林名川社稷寢廟皇天上帝故先皇天而後上帝先上帝而後社稷先社稷而後寢廟先寢廟而後山林名川故古之爲仁孝者非自身致也達其大本而後合舉之以天下奉其天親猶以膚髮奉其心志也或曰山林名川則諸侯自祀之不獻於天子而曰咸獻何也曰是畿內之山川也名山大澤古不以封嶽瀆藪鎭則猶天子之祀也甚矣爲月令者之宏也其纎悉備至矣本於農事中於禮樂終於防計而皆曰是民之力也非聖人則誰能爲之】

季冬行秋令則白露蚤降介虫爲妖四鄙入保行春令則胎夭多傷國多固疾命之曰逆行夏令則水潦敗國時雪不降冰凍消釋

【管夷吾曰北方曰月其時曰冬其气曰寒寒生冰與血其徳淳越溫怒周宻其事號令修禁徙民令靜止地乃不泄防刑致罰無赦有罪以符陰气大寒乃至甲兵乃彊五穀乃熟國家乃昌四方乃備此謂月徳月掌罰罰爲寒冬行春政則泄行夏政則靁行秋政則旱是故冬三月以壬癸之日發五政一政曰論孤獨防長老二政曰善順陰修神祀賦爵祿授備位三政曰效防計毋發山川之藏四政曰捕姦遁得盜賊者有賞五政曰禁遷徙止流民圉分異五政苟時冬事不過所求必得所惡必伏】

【又曰秋令畢睹壬子水行禦天子出令命左右使人內禦禦其气足則發而止其气不足則發瀆盜賊數劋竹箭伐檀柘令民出獵禽獸不釋巨少而殺之所以貴天地之閉藏也然則羽卵者不叚毛胎者不婦不銷棄艸木根本美七十二日而畢睹壬子水行禦天子決塞動大水不利後宮不然則羽卵者叚毛胎者婦銷棄艸木根本不美亦七十二日而畢也】

【臣按管子四時五行凢二篇所制二十五政辭不雅馴或義不可解然其條貫明白以人事紀陰陽間可循舉也月令精微馴雅而人政天令久已相蒙推其四時十二月中大政八九十節目百二十分配乖異難以取倫必皆諉之天時則非作者之意故於終篇系綴管氏使以政徴時得尋其崖略云】

月令明義卷四

