

欽定四庫全書

經部四

周官集注

禮類一【周禮之屬】

提要

【臣】等謹案周官集注十二卷

國朝方苞撰苞字鳳九號靈臯亦號望溪桐城人康熙丙戌防試中式舉人官至內閣學士兼禮部侍郎後落職修書

特賜侍講銜致仕是編集諸家之說詮釋周禮謂其書皆六官程式非記禮之文後儒因漢志周官五篇列於禮家相沿誤稱周禮故攺題本號以復其初其注仿朱子之例采合眾說者不復標目全引一家之說者乃著其名凡其顯然舛誤之說皆置不論惟似是而非者乃略爲考正有推極義類旁見側出者亦仿朱子之例以圈外別之訓詁簡明持論醇正於初學頗爲有禆其書成於康熙庚子後苞所著望溪集指周官之文爲劉歆竄攺以媚王莽歷指某節某句爲歆所增言之鑿鑿如目睹其筆削者自以爲學力旣深鑑別眞僞發千古之所未言而究不免於臆斷轉不及此書之謹嚴矣乾隆四十二年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

周官集注原序

朱子旣稱周官徧布周密乃周公運用天理熟爛之書又謂頗有不見其端緒者學者疑焉是殆非一時之言也蓋公之兼三王以施四事者具在是書其於人事之始終百物之聚散思之至精而不疑於所行然後以禮樂兵刑食貨之政散布六官而聯爲一體其筆之於書也或一事而諸職各載其一節以互相備或舉下以該上或因彼以見此其設官分職之精意半寓於空曲交防之中而爲文字所不載迫而求之誠有茫然不見其端緒者及久而相說以解然後知其首尾皆備而脈絡自相灌輸故嘆其徧布而周密也余嘗析其疑義以示生徒猶苦舊說難自別擇乃並纂錄合爲一編大指在其端緒使學者易求故凡名物之纖悉推說之衍蔓者槪無取焉蓋是經之作非若後世雜記制度之書也其經緯萬端以盡人物之性乃周公夜以繼日窮思而後得之者學者必探其根源知制可更而道不可異有或易此必蔽虧於天理而人事將有所窮然後能神而明之隨在可濟於實用其然則是編所爲其端緒者特治經者所假道而又豈病其過略也哉康熙庚子冬十有一月桐城方苞序

總說

孟子曰周公思兼三王以施四事其有不合者仰而思之夜以繼日幸而得之坐以待旦

程子曰有關雎麟趾之意然後可行周官之法度張子曰周禮惟大宰職難看蓋無許大心胸記得此復忘彼其他五官便易看止一職也

朱子曰周官徧布周密乃周公運用天理熟爛之書又曰制度之書惟周禮儀禮可信周禮必竟是出於一手

又曰惟周禮爲周道盛時聖賢制作之書若國語戴記皆衰周文字其間有雜入一時僭竊之禮

又曰周禮好看廣大精密周家之法度在焉

又曰看周禮第一要見得聖人公平意思

又曰胡氏父子以爲是王莽令劉歆撰此恐不然周禮是周公遺典也

又曰五峯以周禮爲非周公致太平之書謂如天官冢宰卻管甚宮閫之事其意只是見後世宰相請托宮闈交結近習以爲不可殊不知此正人君治國平天下之本豈可以後世之獘而並廢聖人之良法美意哉又如王后不當交通外朝之說他亦是懲後世之獘儀禮中分明載此禮

又曰今人不信周官若據某言卻不恁地蓋古人立法無所不有天下有是事他便立此一官只是要不失正耳且如女巫之職掌宮中巫祝之事凡宮中祈祝皆在此人如此便無後世巫蠱之事矣

又曰天官是正人主之身兼統百官地官主教民之事大綱己具矣春夏秋冬之官各有所掌如太史等官屬之宗伯蓋以祝史之事用之祭祀職方氏等官屬之司馬以司馬主封疆之政最是大行人等官屬之司冦難曉按儀禮覲禮諸侯行禮旣畢出乃右肉袒於廟門之東王曰伯父無事歸寧乃邦然後再拜稽首出自屏此所謂懷諸侯則天下畏之也所以屬之司冦如此等處皆是合著如此非聖人私意

張南軒曰凡井田封建取士建官禮樂刑政𨿽起於上世莫備於周是皆周公心思之所經緯本諸三代而達之者也周公之心孟子明之至矣

李景齋曰仲長統以爲周禮禮之經禮記禮之傳蓋禮記多春秋戰國間事未若是書之純於周禮也

孫氏曰周官晚出孔孟旣無明言不幸劉歆用之而大壞王安石用之而益壞儒生學士眞以爲無用於後世矣然究觀其書以道制欲以義防利以徳勝威以禮措刑藹然唐虞三代之意非春秋戰國以後所能髣髴也學者欲知先王經制之備捨此書將焉取之

條例

一漢藝文志列周官五篇於禮家後人因謂之周禮其實乃成周分職命事之書也春秋傳曰先君周公作周禮而所稱則是書所無蓋周公監於二代以定五禮必有成書謂之周禮用別於夏殷散亡旣久其存者如儀禮十七篇猶其支流若是書則六官程式非記禮之文故復其舊仍曰周官

一諸儒掇取五官近似者以補冬官甚無義理李耜卿云若本無冬官則地官鄕師職之匠師儀禮大射禮之工人士梓人覲禮之嗇夫何代之官當系何所足破羣疑今一仍其舊卽一官之屬偶有意爲錯簡者亦不敢割附他職

一依朱子集注例凡承用注疏及掇取諸儒一二語串合己意者皆不復識別全述諸儒及時賢語則標其姓字正解本文者居前總論居後不分世代爲次

一注疏及諸儒之說必似是而非者乃辧正焉於先鄭及注疏皆分標之諸儒舉姓字若主是說者多則曰舊說

一推極義類旁見側出者以圈外別之或前注通論大體而中有字句應辧析者辭義奇零無可附麗𨿽正解本文亦綴於後或以圈外別之

一諸儒取後世政法與周官比證其有所明者別爲周官餘論是編直指本義故弗采錄其深切治體者略舉數端以著聖人經理民物之實用俾學者勿徒以資文學也

一字義已詁者不再見制度名物之詳見他職及諸經者曰見某篇一字具二義則各詁本文下

欽定四庫全書

周官集注卷一

翰林院侍講銜方苞撰

漢河間獻王好古書購得周官五篇武帝求遺書得之藏於祕府諸儒皆莫之見哀帝時劉歆校理祕書始著於錄略以考工記補冬官之闕歆門人河南杜子春能通其讀鄭眾賈逵受業於杜漢末馬融傳鄭康成康成所注行世周官最後出而起於劉歆故後儒或疑爲僞作然漢文帝得魏文侯時樂工獻春官大司樂章而太史公封禪書引周官冬日至祀天於南郊迎長日之至夏日至祭祗皆用樂舞而神乃可得而禮則爲周人之書明矣北宋程子張子皆尊信之朱子謂此經周公所作但當時行之恐未能盡後聖𨿽復損益可也若肆爲排抵則愚陋無知之人耳天官冢宰第一

冢大也宰主也天統萬物冢宰統眾官故曰天官不言司者不主一官之事也宗伯亦不言司鬼神非人所主故也

惟王建國辧方正位體國經野設官分職以爲民極建立也辧東西南北之方以正左祖右社面朝後市之位體國中之廣狹以經野外都邑郊關溝塗之界設六官之屬而分以職事皆所以安民生定民志而使遵王之道所謂爲之極也○左祖右社面朝後市乃正位之事非體國也王城面九里畿內面五百里近郊遠郊甸稍縣畺之地各有所任人有所宜事取其便皆量國中之體勢以定野外之經制五等之國以次而殺則其野外都邑郊關溝塗大小逺近必與相稱蓋辧方以正位體國以經野設官以分職文𨿽對立而義則相承也

乃立天官冢宰使帥其屬而掌邦治以佐王均邦國總治六官之職故曰邦治均者使上下尊卑貧富逺邇各得其平也凡經連言邦國者據諸侯也特言邦或言國者多據王國也不先言均王國而言均邦國者言王國恐不兼諸侯故舉外以包內也

治官之屬大宰卿一人小宰中大夫二人宰夫下大夫四人上士八人中士十有六人旅下士三十有二人府六人史十有二人胥十有二人徒百有二十人

百官總焉則謂之冢列職於王則稱大義各有當也旅眾也下士治眾事者自大宰至旅下士轉相副貳皆王臣也府掌官契以治藏史掌官書以贊治皆其官長所自辟除胥掌官敍以治敍徒掌官令以徵令乃民給徭役者胥讀如諝謂其有才知爲什長○諸官皆府少而史多府常在史上惟禦史百有二十人且在府上以凡治者受法令事繁且要也凡有府兼有史者各共其事也或有史而無府無所藏也角人羽人等則有府而無史以藏稅物而當職文書少事可兼也臘人食醫等府史俱無專官行事更無所須也惟天府府多於史所藏物重也自大宰至旅下士凡六十三人而府史胥徒止百五十人五官亦然蓋吏省則其祿易給吏有祿則人知自愛漢猶仿此意故賢人君子往往出於其間後世吏胥日眾以天下之事付之遊手之民而又奪其庸是授以具而教之爲姦也○李耜卿曰典命大夫同四命而此分爲中下蓋若侯伯同七命子男同五命而爵則有髙下耳典命公之卿三命掌客職士視諸侯之卿禮注言士以三命而下爲差似據此

宮正上士二人中士四人下士八人府二人史四人胥四人徒四十人

正長也序官不以尊卑爲先後而以緩急爲次第故宮正前內宰等後凡命官曰正者總其政也曰司者察其事也曰典者守其法也曰職者主其業也曰掌者專其任也曰師者訓其徒也曰氏者世其官也曰人者稱其材也其餘如宮伯膳夫山虞林衡之類則各因其職事以起義也

宮伯中士二人下士四人府一人史二人胥二人徒二十人

膳夫上士二人中士四人下士八人府二人史四人胥十有二人徒百有二十人

美物曰珍膳膳夫食官之長

庖人中士四人下士八人府二人史四人賈八人胥四人徒四十人

庖之爲言苞也裹肉曰苞苴賈主市買知物價

內饔中士四人下士八人府二人史四人胥十人徒百人

饔和也熟食須調和故曰饔

外饔中士四人下士八人府二人史四人胥十人徒百人

亨人下士四人府一人史二人胥五人徒五十人甸師下士二人府一人史二人胥三十人徒三百人郊外曰甸天子借田在甸故稱甸師此官主地事而不列地官者以天子躬耕又共野薦給薪蒸故次亨人也徒三百人者用以耕耨周語所謂庶人終畝也

獸人中士四人下士八人府二人史四人胥四人徒四十人

人中士二人下士四人府二人史四人胥三十人徒三百人

鼈人下士四人府二人史二人徒十有六人

臘人下士四人府二人史二人徒二十人

獸肉漧曰臘

醫師上士二人下士四人府二人史二人徒二十人食醫中士二人

疾醫中士八人

醫下士八人

獸醫下士四人

酒正中士四人下士八人府二人史八人胥八人徒八十人

酒人奄十人女酒三十人奚三百人

凡奄不稱士者皆府史之類也女酒與奚爲什長若胥徒皆庶人之妻願給事而受廩餼者注引漢法以爲女奴非也爲齍盛齊酒籩豆之實以事天地宗廟不宜用罪人秋官司厲惟盜賊之女子謂之奴入於舂槀則女奴不共他職而他職之女奚不得爲奴明矣女酒及奚凡三百三十人舂槀事校繁重而女舂抌止二人奚五人女槀十有六人奚四十人蓋給役者司厲所入女奴而女舂女槀及其奚特監視教導之二職不列女奴及其數者以司厲職有明文且以罪入數不可定也

漿人奄五人女漿十有五人奚百有五十人

淩人下士二人府二人史二人胥八人徒八十人籩人奄一人女籩十人奚二十人

醢人奄一人女醢二十人奚四十人

豆實不盡於醢醢人所掌惟四豆之實故主醢而不謂之豆人也

醯人奄二人女醯二十人奚四十人

鹽人奄二人女鹽二十人奚四十人

冪人奄一人女冪十人奚二十人

巾冪以覆飲食之物故次飲食後

宮人中士四人下士八人府二人史四人胥八人徒八十人

掌舍下士四人府二人史四人徒四十人

捨行所解止之處

幕人下士一人府二人史二人徒四十人

掌次下士四人府四人史二人徒八十人

大府下大夫二人上士四人下士八人府四人史八人賈十有六人胥八人徒八十人

玉府上士二人中士四人府二人史二人工八人賈八人胥四人徒四十有八人

內府中士二人府一人史二人徒十人

外府中士二人府一人史二人徒十人

司防中大夫二人下大夫四人上士八人中士十有六人府四人史八人胥五人徒五十人

防大計也日計曰成月計曰要嵗計曰防

司書上士二人中士四人府二人史四人徒八人主防計之簿書

職內上士二人中士四人府四人史四人徒二十人職嵗上士四人中士八人府四人史八人徒二十人不曰職出而曰職嵗者嵗有丰凶所出一以嵗爲準而不得過也

職幣上士二人中士四人府二人史四人賈四人胥二人徒二十人

司裘中士二人下士四人府二人史四人徒四十人掌皮下士四人府二人史四人徒四十人

內宰下大夫二人上士四人中士八人府四人史八人胥八人徒八十人

內小臣奄上士四人史二人徒八人

奄人通內外之令領女奚之屬其事有斷不可缺者然考周官內小臣四人寺人五人其餘司服用者通天地二官四十五人數旣甚少而爵以士者又不過四人其上有內宰宮正小宰大宰層累而督察之則亦安能爲國患哉或又以刑人不宜近嬪禦亦非也士大夫他行皆善而獨不能自戒於聲色者多矣若少動於邪旣服刑而自懲艾安在其不可攺行遷善也刑人多矣而爲奄者不過四十五人其近王后者不過九人則必簡其能補前行之惡者可知矣諸職稱奄言其精气之閉藏而己惟王之正內謂之寺人言能侍禦於王必其才行之出類者也至內小臣稱士則非有士行者不足以充之

閽人王宮每門四人囿遊亦如之

墨者使守門

寺人王之正內五人

正內注路寢也疏謂後之正寢若王之路寢不得稱內春秋傳寺人披自稱刑臣則寺人奄也王志長曰冢宰一官凡閽寺嬪禦之職服膳筦庫之司皆屬焉自冢宰失職而後有女寵之禍有閹寺之變有內藏之私有宮市之患有奢僭百出之獘凡先王治天下之本莫不廢壞焉

內豎倍寺人之數

童稚未有遽犯宮刑者按春秋傳庚宗婦人之子叔孫以爲豎又孔氏之豎渾良夫長而美通於伯姬則豎非刑人也其選入及出之於外必有定期豎爲未冠之稱則將冠而出之可知矣寺人五而豎倍之者正內日近王后職事親要刑余之人善良者不多覯故取童稚之純一者備焉

九嬪

嬪婦也昬義曰天子後立六宮三夫人九嬪二十七世婦八十一禦妻夫人不列職者夫人之於後猶三公之於王坐而論婦禮無官職或曰以九嬪徳優者攝如三公之攝以六卿而無分職也

世婦

不言數者君子不苟於色有婦徳者充之無則闕

女禦

昬義所謂禦妻禦猶進也侍也○蜀岡陳氏曰世婦女禦不言數者有其人乃有其位故其數不可常也以名官之義推之世婦謂有子而可以爲王繼世之婦人也古者婦人無子則出卿大夫之妻名世婦亦必有子以繼世者也女禦謂宮中女子爲王所幸禦者蓋聖王之治內無怨女外無曠夫宮中女子必有限年出嫁之制而世婦則義不可出女禦亦不便遽出故列職而任之以事必至易世之後然後世婦之有子者或出從其子或別宮以居之女禦則少者出嫁而老者歸其母家戴嬀有子旣立而弒猶大歸於陳則古制可知矣

女祝四人奚八人

女史八人奚十有六人

其職掌王后之禮職內治之貳以詔後治內政則非有道藝而知禮法者莫能任也其諸擇嬪婦之賢者而爲之與

典婦功中士二人下士四人府二人史四人工四人賈四人徒二十人

典主也

典絲下士二人府二人史二人賈四人徒十有二人典枲下士二人府二人史二人徒二十人

內司服奄一人女禦二人奚八人

有女禦者以衣服進或當於王廣其禮使無色過

縫人奄二人女禦八人女工八十人奚三十人

染人下士二人府二人史二人徒二十人

追師下士二人府一人史二人工二人徒四人

追治玉石之名詩云追琢其章男子首服在夏官弁師者夏時陽盛萬物長大長大乃冠婦人直取首服配衣故與衣連類列此

屨人下士二人府一人史一人工八人徒四人

夏采下士四人史一人徒四人

夏翟羽色禹貢徐州貢夏翟之羽後世或無故染鳥羽象而用之謂之夏采

大學之道治國平天下必本於修身齊家而其原又在格物致知誠意正心蓋必如此而後表裏無隔細大畢貫冢宰之屬驟視之若紛雜瑣細而究其所以設官之意則天子誠意正心修身齊家治國平天下之事皆統焉所以爲父師之任而非五官之比也至於格物致知之學則師氏保氏導養有素而隨事而究察焉者皆是也

大宰之職掌建邦之六典以佐王治邦國一曰治典以經邦國以治官府以紀萬民二曰教典以安邦國以教官府以擾萬民三曰禮典以和邦國以統百官以諧萬民四曰政典以平邦國以正百官以均萬民五曰刑典以詰邦國以刑百官以糾萬民六曰事典以富邦國以任百官以生萬民

典常也經也法也六典治教禮政刑事之書也大宰總六官故並建之經理之使畫一也紀詳理而不遺也擾猶馴也統合而率之也詰吿而戒之也糾約而束之也府以藏貨賄器物故惟天地二官曰官府府亦云教者稽其良苦時其燥濕謹其出入皆有教也春官𨿽有天府而所掌者祖廟之守藏與天地二官之府異故不言府而苐舉百官也師田之禮昭文章明貴賤順少長習威儀進退有度左右有局故曰正百官四丘出甲更番徵役故曰均萬民刑不上大夫而曰以刑百官者刑不爲大夫設而有罪亦不能廢刑也任者屬之事以盡其力也獨於冬官言任者水土之政尢勞且繁

以八灋治官府一曰官屬以舉邦治二曰官職以辧邦治三曰官聯以防官治四曰官常以聽官治五曰官成以經邦治六曰官灋以正邦治七曰官刑以糾邦治八曰官計以獘邦治

官屬六官之屬也官職六職也官聯六聯也官成八成也官計六計也俱見小宰職官常所領之事各有故常也官法小宰職所謂以法掌祭祀朝覲防同賔客之戒具也官刑司冦職所謂四曰官刑上能糾職也獘斷也以分之所守言則曰官職以事之所服言則曰官常其實一也上分職以授下故曰辧下服常以報上故曰聴官府八成有一定條格故曰經七事之法有施捨治訟故曰正聯與常獨曰官治主於覈其人也餘皆曰邦治主於舉其事也

以八則治都鄙一曰祭祀以馭其神二曰灋則以馭其官三曰廢置以馭其吏四曰祿位以馭其士五曰賦貢以馭其用六曰禮俗以馭其民七曰刑賞以馭其威八曰田役以馭其眾

則亦法也都鄙公卿大夫采地王子弟食邑在畿內者以有邑故曰都在國之鄙故曰鄙祭祀有廢置毋得僭差都家祭祀必致福於國國有大故則令禱祠所以馭其神也廢猶退也退其不能者舉賢而置之吏卽服官者若府史之屬則其長所自辟除非王朝廢置所及也法則示以職之所守也故曰官廢置覈其人之所堪也故曰吏士學士也賦農田所入貢其餘諸職之貢物也私邑之用王朝之供各有定分而又時其嵗之丰凶事之繁簡是都鄙之用皆王朝所制也故曰以馭其用其封內刑賞得自專恐妄作威福故都家之獄訟必上於國則賞亦不敢專行可知𨿽假以威福之柄而仍操之自上故曰以馭其威

以八柄詔王馭羣臣一曰爵以馭其貴二曰祿以馭其富三曰予以馭其幸四曰置以馭其行五曰生以馭其福六曰奪以馭其貧七曰廢以馭其罪八曰誅以馭其過

詔吿也奪奪其田祿也廢罷黜也誅責讓也於爵祿後卽繼以馭幸者人君於嬖幸而濫以爵祿最亂政之大者故先之人之行能各有所宜三宅六事百司置之必當其位所以馭也古者刑不上大夫故獨言宥之以生者而不及於殺也刑典曰以刑百官示王章之不可犯也而非以是馭之也故八柄止於廢與誅然曰生以馭其福則罪大惡極而不免於刑禍者不必言矣春秋傳曰淫而無罰福也故有罪而赦宥可以謂之福古者人臣去國三年然後收其田裏則在國者𨿽奪其田祿必不使至於甚困故曰以馭其貧

以八統詔王馭萬民一曰親親二曰敬故三曰進賢四曰使能五曰保庸六曰尊貴七曰達吏八曰禮賔統者統合於上而繋屬於下也敬故不慢舊也賢有徳行者能通道藝者保庸安有功者達吏府史胥徒才行特出則達之使爲王官也禮賔賔禮諸侯所以示民親仁善鄰○朱子曰通道藝則識得許多事物之理所以屬能

以九職任萬民一曰三農生九谷二曰園圃毓艸木三曰虞衡作山澤之材四曰藪牧養蕃鳥獸五曰百工飭化八材六曰商賈阜通貨賄七曰嬪婦化治絲枲八曰臣妾聚斂疏材九曰閒民無常職轉移執事

三農上中下之等也九谷或曰黍稷秫稻麻大小豆大小麥或曰無秫大麥有粱樹果蓏曰圃園其樊也掌山澤之官曰虞掌川林之官曰衡並舉虞衡示所作之材兼川林也山澤之民無名號故借虞衡以表之澤無水曰藪牧地之不可田而利畜牧者八材八方之材也金玉曰貨布帛曰賄化者變其形以爲器物也行曰商處曰賈阜積之也通轉之也八材曰飭者引以繩墨式以模範也絲枲曰治者漚椎煮練以達其性也嬪有夫之婦也不曰女婦而曰嬪婦者非有夫之婦𨿽蠶績而不責以布帛之貢也故閭師職曰任嬪以女事貢布帛疏材艸木根實可食者古所謂臣妾後世之僕婢也春秋傳皁臣輿輿臣臣僚僚臣僕僕臣臺

以九賦斂財賄一曰邦中之賦二曰四郊之賦三曰邦甸之賦四曰家削之賦五曰邦縣之賦六曰邦都之賦七曰關市之賦八曰山澤之賦九曰幣余之賦

邦中在城郭者四郊去國百里邦甸二百里家削三百里邦縣四百里邦都五百里按閭師掌國中四郊之賦任農以耕事貢九谷任圃以樹事貢艸木任工以飭材事貢器物任商以市事貢貨賄任牧以畜事貢鳥獸任嬪以女事貢布帛任衡以山事貢其物任虞以澤事貢其物則農卽以谷爲貢餘七者卽以所貢之物爲賦明矣此職邦郊甸稍縣都之田賦則農所貢公田之九谷也其餘賦則圃牧嬪婦之貢也關市之賦卽商賈百工之貢也山澤之賦卽虞衡之貢也園圃藪牧卽邦郊甸稍縣都之地農工商賈嬪婦臣妾閒民卽邦郊甸稍縣都關市山澤之民以九職制九賦以九賦待九式貢物之外別無所謂賦其義甚明康成乃謂口率出泉節卿鄭氏又謂卽百畝私田制賦皆未詳考經文故也幣余卽職幣所斂余幣也余幣乃邦物而謂之賦者旣已給之又振之以歸於國故亦云賦也家稍縣都皆有賦者其地不盡爲采也都家則各有貢司徒職制地貢而頒職事是也○關市譏而不徵乃文王治岐之政或以九賦及關市證周禮爲僞非也孟子市廛而不徵則市有賦矣春秋傳偪介之關暴徵其私則逺關有常賦矣

以九式均節財用一曰祭祀之式二曰賔客之式三曰喪荒之式四曰羞服之式五曰工事之式六曰幣帛之式七曰芻秣之式八曰匪頒之式九曰好用之式式謂用財之節度芻秣養馬牛禾谷也匪頒王所分賜羣臣好用燕好所賜予大府九賦各有所待用之多少必與賦相稱所以節之也職內敍其財以待邦之移用所以均之也用三餘一以三十年之通制國用尢均節之大者九式無軍旅蓋甲出丘甸無養兵之費有事則遺人致道路之委積出畿則侯國共其資糧此古者所以薄取於民而財不匱也先九賦次九式而後及於九貢者大府九式之用皆以九賦待之而九貢則別以待弔用也○李世美曰九式皆有常制者惟軍旅之用無常故不頒爲式○古之師行未有用饋餉者齊桓東伐主魯西伐主衛傳曰師出陳鄭之間共其資糧屝屨當時所過𨿽以爲苦而齊師嵗出力常沛乎有餘實由於此若王師之出則山澤閒田之所入方伯連帥之所共其儲偫必有素矣

以九貢致邦國之用一曰祀貢二曰嬪貢三曰器貢四曰幣貢五曰材貢六曰貨貢七曰服貢八曰斿貢九曰物貢

邦國獨致貢以粟米皆取之畿內所以用利而民不勞也祀貢凡可共祭祀之用及旅幣記曰其餘無常貨各以其國之所有是也器貢銀鐵石磬丹漆也幣貢玉馬皮帛也材貢櫄榦栝柏篠簜也貨貢金玉龜貝也服貢織文絺紵也斿貢羽毛也物貢雜物魚鹽橘柚之屬大行人六服因朝而貢物各有定此則每嵗常貢以當其田賦所宜上供者楚於周當在要服而苞茅祀貢也桃弧矢器貢也則各以其國之所有而物非一類可知矣

以九兩系邦國之民一曰牧以地得民二曰長以貴得民三曰師以賢得民四曰儒以道得民五曰宗以族得民六曰主以利得民七曰吏以治得民八曰友以任得民九曰藪以富得民

兩猶耦也民各有耦所以系之也牧者侯伯有土之君故曰以地得民長者一官之尹得自辟屬吏故曰以貴得民師有徳行者儒通道藝者宗者歷代故家如懷姓九宗殷民七族故曰以族得民主者卿大夫之家有采邑而畜徒者地非所專食其土利而己故曰以利得民吏者鄕邑小吏位𨿽卑當官行法則民受其約束故曰以治得民友者四民皆有之任卽任卹之任彼此相倚賴則各以類從故曰以任得民山林川澤皆有民而獨舉藪者財物眾而聚民多也九兩得民都鄙之所同也而獨曰系邦國之民者畿內公卿不世國其民皆天子之民也外諸侯則得私其民矣故以九兩系之示牧長不過爲天子系屬此民與師儒以下等耳

正月之吉始和布治於邦國都鄙乃縣治象之灋於象魏使萬民觀治象挾日而斂之

正月周正建子之月吉朔日也和調攺也先王通變宜民議事以制故每於嵗終調制所當攺易卽堯典所謂平在朔易也象魏闕也從甲至甲謂之挾日曰象者非惟書其事且揭其圖使觀者易辧也不曰治法之象而曰治象之法者曰治法之象則似專縣其象曰治象之法然後知並書其法也太宰職不條列所以治邦國者以六典八法八則八柄八統九職九賦九式九貢九兩天子所以治諸侯與諸侯所以自治其臣民者皆具於是矣布治於邦國卽以典法則柄統職賦式貢兩頒之也

乃施典於邦國而建其牧立其監設其參傅其伍陳其殷置其輔

牧公侯伯子男守土以牧民者監方伯連帥相監臨者參謂三卿伍謂五大夫殷眾也謂眾士也輔府史胥徒庶人在官者○五大夫貳三卿者各一其二則小宗人小司冦也見於春秋傳者魯季孫爲司徒叔孫爲司馬孟孫爲司空宗人則夏父弗忌釁夏嘗爲之司冦則臧孫紇嘗爲之其不言小僭也冢宰職尊任重常以上卿兼攝而不別設大夫故魯人謂季氏爲冢卿鄭備六卿有冢宰僭也

乃施則於都鄙而建其長立其兩設其伍陳其殷置其輔

長謂公卿大夫王子弟食采邑者立兩卿殺於外諸侯也宗伯職六命賜官大夫四命不合立官而得與公卿並稱長王子弟食邑與三公同者在五百里畺地與六卿同者在四百里縣地與大夫同者在三百里稍地大夫量設家吏不得備兩卿五大夫與公卿等

乃施灋於官府而建其正立其貳設其攷陳其殷置其輔

正謂冢宰司徒宗伯司馬司冦司空也貳謂小宰小司徒小宗伯小司馬小司冦小司空也攷成也佐成事者謂宰夫鄕師肆師軍司馬士師也司空亡未聞其攷

凡治以典待邦國之治以則待都鄙之治以灋待官府之治以官成待萬民之治以禮待賔客之治

待謂法具於此待事至而應之也禮賔禮也

祀五帝則掌百官之誓戒與其具修

祀五帝四時迎气各祭其方之帝並中央之帝爲五也誓戒百官廢職者有刑重失禮也具所當供修掃除糞灑冢宰司徒所涖祀事皆首五帝者四時迎气之祭且涖則昊天上帝不必言矣知然者宗伯以吉禮事邦國之鬼神示首曰以禋祀祀昊天上帝小宗伯兆五帝於四郊司服職祀昊天上帝則服大裘而冕祀五帝亦如之參伍其文則其義顯然矣○司士職卿特揖而不言三公與此經不言昊天上帝義同○易大傳帝出乎震則四時迎气各祭其方之帝而以人帝配之固有此義屈原九章令五帝以折中戒六神與向服則祭五帝而以六佐配之秦以前固有其制非呂氏月令之臆說也先儒或以鄭氏據緯書之妄遂謂五帝之稱漢以後始有之而疑周官爲僞誤矣

前期十日帥執事而卜日遂戒

前期前所諏之日也十日散齊七日致齊三日執事宗伯大卜之屬旣卜遂戒百官以始齊

及執事眡滌濯及納亨贊王牲事及祀之日贊玉幣爵之事

滌濯謂祭之前夕漑祭器及甑甗之屬此執祀事之始也納亨謂鄕祭之晨納牲吿殺旣殺以授亨人凡大祭祀君親牽牲大夫贊之祭天無祼故先迎牲若宗廟之祭則旣祼而後迎牲也日旦明也玉幣所以禮神各如其方之色爵所以獻齊酒不用玉爵尙質也三者執以從王至而授之

祀大神示亦如之享先王亦如之贊玉几玉爵

祀大神朝日夕月之類祀大示則方澤大社也注以大神示爲天地是別有五帝之祭列於天地宗廟之上誤矣蓋上帝之尊非羣祀可匹故特言之而後以大神大示並列焉玉几所以依神亦如之下別言贊玉几玉爵則天地不用玉几玉爵也享先王不言大者六享皆然

大朝覲防同贊玉幣玉獻玉几玉爵

時見曰防殷見曰同大朝覲謂同時而至者適眾多也若至者少則冢宰不與小宰職凡賓客贊受爵受幣之事是也玉幣諸侯享幣也玉獻獻國珍異亦執玉以致之玉几王所依也玉爵諸侯酢王之爵也王祼諸侯大宗伯攝非冢宰所贊

大喪贊贈玉含玉

助嗣王也贈玉旣窆所以送先王含玉死者口實天子以玉

作大事則戒於百官贊王命

春秋傳曰國之大事在祀與戎祭祀已前見此戎事也贊王命謂助王爲教令

王眡治朝則贊聽治

王有三朝外朝斷疑獄內朝在路寢圖宗人嘉事惟治朝爲正朝在路門外司士所掌也

眡四方之聽朝亦如之

謂王巡狩在外時

凡邦之小治則冢宰聽之待四方之賓客之小治重出冢宰見不復決於王也如曰凡邦之小治聽之𨿽謂仍復於王可也春秋傳趙武欲一獻曰武請於冢宰矣以得專賓客之小治也

嵗終則令百官府各正其治受其防

謂各明正其所治之事也防計簿也

聽其致事而詔王廢置

正其治者正其所當爲之事也聽其致事者聴其所己爲之事也廢退不職者置仍使居職任事

三嵗則大計羣吏之治而誅賞之

誅有以刑辟言者司烜職邦若屋誅則爲明竁是也有以詰責言者八柄誅以馭其過是也此兼二者蓋羣吏之不職者每嵗之終己廢之矣至三嵗大計任職而有過差者則詰責之若姦惡久而後著則非惟廢之或不免於刑辟也有功止於賞者古者能其職則終守焉非大才徳不得驟進而居公卿之位故惟加爵命厚祿賜以爲勸也

小宰之職掌建邦之宮刑以治王宮之政令凡宮之糾禁

宮刑在王宮中者之刑刑典太宰所建而小宰復建宮刑者以治王宮之政令而習察其事情故刑之輕重出入得與大宰共酌定也大司冦所掌五刑無宮刑以小宰建之也糾糾其失也禁禁其邪也王宮之政令宮中之事也凡宮之糾禁事在宮外而關涉於宮中者如世婦之弔事則有蹕衛儀法內外宗春官世婦下及女奚之出入於王宮則有班次期防皆有糾禁舊說凡宮爲後宮非也曰王宮則後宮該之矣正嵗以宮刑憲禁於王宮是也宮刑使大宰之貳掌之則𨿽天子不得私喜怒而妃妾專妬虐下之患不禁而自弭矣○葉氏曰小宰貳太宰首王宮之刑禁蓋侍禦僕從一有不正出入起居一有不欽皆足以害治故宮刑𨿽以爲王宮之禁而實以格君心之非湯制官刑儆於有位三風十愆備及於宮室之隠微伊尹引以爲訓而繼之曰嗣王祗厥身念哉正此義也

掌邦之六典八灋八則之貳以逆邦國都鄙官府之治執邦之九貢九賦九式之貳以均財節邦用

貳副也逆迎受也太宰職賦先於貢者論敷政之次第則由內而達外也此貢先於賦者綜財用之大凡則舉逺以及近也

以官府之六敍正羣吏一曰以敍正其位二曰以敍進其治三曰以敍作其事四曰以敍制其食五曰以敍受其防六曰以敍聽其情

敍尊卑秩次也治功狀也情或身家之私或職業功緒有當以情白於上者

以官府之六屬舉邦治一曰天官其屬六十掌邦治大事則從其長小事則專達二曰地官其屬六十掌邦教大事則從其長小事則專達三曰春官其屬六十掌邦禮大事則從其長小事則專達四曰夏官其屬六十掌邦政大事則從其長小事則專達五曰秋官其屬六十掌邦刑大事則從其長小事則專達六曰冬官其屬六十掌邦事大事則從其長小事則專達

達決也如祭祀齊喪賔客饗食之陳數庖人內外饔之屬必稟於膳夫若辧腥臊羶香之物及割烹煎和則得專決也

以官府之六職辧邦治一曰治職以平邦國以均萬民以節財用二曰教職以安邦國以寧萬民以懷賔客三曰禮職以和邦國以諧萬民以事鬼神四曰政職以服邦國以正萬民以聚百物五曰刑職以詰邦國以糾萬民以除盜賊六曰事職以富邦國以養萬民以生百物太宰所建之六典卽小宰所辧之六職六典所以治官府百官六職不覆列者以職卽官府之所守也六職所謂節財用懷賔客事鬼神聚百物除盜賊生百物皆典之所該也故於典略之而職則詳焉治典曰以經邦國以紀萬民職則曰以平邦國以均萬民何也有經邦國之典奉職者守經而不失使各得其分願則邦國所以平也有紀萬民之典奉職者循紀而不違使各致其力庸則萬民所以均也教典曰以安邦國以擾萬民職則曰以安邦國以寧萬民何也邦國式於教而安無異義也上之施教曰擾故於典言之民能服教則寧故於職言之政典曰以平邦國以均萬民職則曰以服邦國以正萬民何也平者輯大字小而無所私故於典言之服者建威銷萌而不敢犯故於職言之均者賦役有式畨代有常故於典言之正者進退有度左右有局故於職言之事典曰以富邦國以生萬民職則曰以富邦國以養萬民何也邦國承其事而富無異義也生則著其所以生之理故於典言之養則備其所以養之事故於職言之春秋二官典與職無異辭者禮有常經刑有彛敍邦國萬民守典奉職無異義也治職平邦國均萬民與政典同辭者政典就軍旅一事而言治職則兼禮樂政刑而言也六典及六職皆不及都鄙者以邦國該之所以治官府萬民者邦國都鄙之所同也○懷賔客宜列於禮職乃列於教職者朝覲防同聘頫之賔客則禮職和邦國之事該之矣此所謂懷者專主於教也如諸侯嵗所貢士及四方之商旅則使慕王朝風教之隆裔荒之貢使則使知中國禮義之美也聚百物列於政職者司馬主九畿職方制貢各以其所有

以官府之六聯合邦治一曰祭祀之聯事二曰賔客之聯事三曰喪荒之聯事四曰軍旅之聯事五曰田役之聯事六曰斂弛之聯事凡小事皆有聯

聯事者一事而諸官共舉之也六者惟斂弛事不紛然稅斂地官之事也而受法於司書入於大府則天官亦有事焉徵役之施捨亦地官之事也而國正不及國子凡國之政事諸子存遊倅則夏官亦有事焉

以官府之八成經邦治一曰聽政役以比居二曰聽師田以簡稽三曰聽閭裏以版圖四曰聽稱責以傅別五曰聽祿位以禮命六曰聽取予以書契七曰聽賣買以質劑八曰聽出入以要防

成謂有成籍可覆按也聽者或以待其治或以決其爭政賦也役均人所掌力政也比居五家爲比之籍也簡稽簡冊可稽考者謂卒伍馬牛車輦兵器之要簿也版戶籍圖地圖稱責謂貸予傅謂附近鄰比爲證佐別謂劵書兩分朝士職凡屬責者以地傅聴其辭是也舊說禮命爲九命之差等非也官成待萬民之治其諸閭師鄼長以下就鄕民而授以祿位者與書契謂出予入受之凡要質劑亦兩書一紮同而別之大市以質小市以劑掌於質人取予以一物言出入以總數言八成聴政役師田閭裏而不及賦稅者公田之入有常且時其丰凶以出稅法其他徵斂皆有經式無爭訟也○李耜卿曰取予如司徒散利遺人施惠宮予之民取之也出入如泉府賒貸旅師春頒秋斂之類

以聽官府之六計獘羣吏之治一曰亷善二曰亷能三曰亷敬四曰亷正五曰亷灋六曰亷辧

官府上羣吏之治狀而小宰聴之斷以六計也善徳教洽也能政令行也敬不懈於位正行無傾邪法守法不失辧臨事不惑○鄧氏曰善徳之本能徳之用敬正善之則法辧能之施而其介在亷善敬正非亷不能能法辧非亷無取

以灋掌祭祀朝覲防同賓客之戒具軍旅田役喪荒亦如之七事者令百官府共其財用治其施捨聽其治訟祭祀賓客軍旅三合田役荒喪爲七事朝覲防同卽賓客之事不得別爲二故聯事以賓客該之也六聯言賓客而不言朝覲防同此言朝覲防同而復言賓客者賓客所該甚廣如小司徒職所謂賓客則諸侯之聘使也王燕羣臣鄕大夫州長興賢才皆賓客之事官之聯事細大畢舉故以賓客該之至小宰所令不過朝覲防同之戒具其他賓客之小治有司供之不令於小宰故特出朝覲防同以示小宰所令賓客之戒具獨此二者猶祭祀之戒具小宰通掌之而大宰所掌獨祀五帝祀大神示享先王之戒具也施捨治訟之事紛非小宰所能徧也蓋亦令百官府治之聴之○王氏曰七事卽六聯獨不見斂弛令百官府共其財用治其施捨則斂弛亦在其中矣○王介甫曰理其事謂之治爭其事謂之訟

凡祭祀贊玉幣爵之事祼將之事

將送也王酌郁鬯獻屍屍受而灌地以降神故謂之祼天地至尊無灌宗廟社稷山川四方皆有之曰凡祭祀者祀五帝祀大神示享先王冢宰贊玉幣爵之事余祭祀則小宰贊也祼將乃小宰通贊知然者大祭祀宗伯涖玉鬯省具以示防也凡祭祀小宗伯將瓉祼奉器以待用也他職無及祼事者則贊王祼者惟小宰明矣其不曰小祭祀者以贊祼兼大祭祀又或冢宰以喪與疾不得與則大祭祀之玉幣爵亦得攝贊故以凡祭祀該之

凡賔客贊祼凡受爵之事凡受幣之事

宗伯職大賔客攝而載祼則所贊宗伯也王不酌賔客而有受酢贊者受爵於賔以奉王曰凡賔客者大朝覲防同則受爵與幣皆冢宰贊也不曰小賔客者以贊祼兼大賔客又冢宰有故則大賔客之爵與幣亦得攝贊故以凡賔客該之

喪荒受其含襚幣玉之事

春秋傳曰口實曰含衣服曰襚凶荒有幣玉者賔客所助以禮神

月終則以官府之敍受羣吏之要贊冢宰受嵗防要防見序官司防

嵗終則令羣吏致事正嵗帥治官之屬而觀治象之灋徇以木鐸曰不用灋者國有常刑

淩人職正嵗十有二月令斬冰則正嵗夏之正月也冢宰縣治象之法於正月嵗將終民方無事也小宰帥羣吏觀治象之法於正嵗嵗更始吏將有事也注據此謂縣治象亦以正嵗誤矣吏觀法於官府不必於縣之日小司徒正嵗令羣吏考法於司徒以退各憲之於其所治則吏觀法於官府明矣古者將有新令必奮鐸以警眾文事以木鐸武事以金鐸

乃退以宮刑憲禁於王宮令於百官府曰各修乃職攷乃灋待乃事以聽王命其有不共則國有大刑

憲謂表縣之百官府謂給事於王宮者若師氏大僕等不獨治官之屬也大刑非特常刑也宮禁宜嚴故刑有加

宰夫之職掌治朝之灋以正王及三公六卿大夫羣吏之位掌其禁令

其位司士掌焉宰夫察其不如儀

敍羣吏之治以待賔客之令諸臣之復萬民之逆恆次敍諸吏之職事三者之來則使辧理之復反報於王也逆謂上書自下而上故謂之逆治有以供狀言者小宰以敍進其治以六計獘羣吏之治是也有以職業言者宰夫敍羣吏之治考百官府羣都縣鄙之治是也蓋職業者所當治之事功狀者所己治之迹故通以治言之注謂宰夫主諸臣萬民之復逆疏謂宰夫恆次敍太僕小臣禦僕等使辧理此復逆之事皆非也諸臣萬民之復逆王與冢宰聴斷之其事施行必下於羣吏故敍羣吏之治以待之其文與賔客之令相次則謂羣吏待其事而非宰夫主辧次敍復逆之事可知矣

掌百官府之徵令辧其八職一曰正掌官灋以治要二曰師掌官成以治凡三曰司掌官灋以治目四曰旅掌官常以治數五曰府掌官契以治藏六曰史掌官書以贊治七曰胥掌官敍以治敍八曰徒掌官令以徵令王有徵召命令宰夫辧而施之或下於其正長或下於其屬旅也正卽所建之正也師卽所立之貳也司卽所設之攷也旅卽所陳之殷也要大綱也凡者眾目之總數則一目中之科條也治藏藏文書器物也贊治書法令以助上布治也治敍次敍官中當先後之事及徒之應驅役者徵令趨走給呼召正與司同曰法者法之定則正下於司以布之法之行則司報於正以質之也

掌治灋以攷百官府羣都縣鄙之治乘其財用之出入凡失財用物辟名者以官刑詔冢宰而誅之其足用長財善物者賞之

羣都眾采邑也六遂五百家爲鄙五鄙爲縣不及六鄕者舉外以包內也乘猶計也失所藏之財賄謂之失財非所宜用而用之謂之失用所失之物非貨賄謂之失物辟名謂詐爲文書以自隠避也足用所用無乏長財所藏有餘善物物無虧損○王氏曰欲知其總數則宜言防欲知其別數則宜言乘此欲知失財用物與足用長財善物者故言乘而不言防也

以式灋掌祭祀之戒具與其薦羞從大宰而眡滌濯薦脯醢也羞庶羞內羞小宰以法掌祭祀之戒具而宰夫復以式法掌之者小宰所令特物所當供耳宰夫則並詳其用財之多寡故曰式法

凡禮事贊小宰比官府之具

比挍次之凡禮事謂賔客軍旅田役荒喪之事也祭祀則兼掌其戒而六事則獨比其具者祭祀多王所親蒞也故小宰戒事而宰夫申之惟恐其不豫也六事小宰戒之則承事者知庀矣財用之式出於冢宰故供具必宰夫比之

凡朝覲防同賔客以牢禮之灋掌其牢禮委積膳獻飲食賔賜之飱牽與其陳數

牢禮委積若大行人五牢五積四牢四積三牢三積之屬膳獻殷膳大牢及上介禽獻之屬饗禮九獻主飲食禮九舉主食賔賜謂中間加賜故特文以別之

凡邦之弔事掌其戒令與其幣器財用凡所共者大喪小喪掌小官之戒令帥執事而治之三公六卿之喪與職喪帥官有司而治之凡諸大夫之喪使其旅帥有司而治之

大喪王后世子小喪夫人以下小官士也於宰夫所掌戒令曰小官則冢宰所戒令獨大官可知矣於三公六卿之喪曰官有司則旅所帥爲家有司可知矣

嵗終則令羣吏正嵗防月終則令羣吏正月要旬終則令正日成而以攷其治治不以時舉者以吿而誅之嵗終周季冬建亥之月正定也旬十日也治不時舉者謂違時令失期防

正嵗則以灋警戒羣吏令修宮中之職事書其能者與其良者而以吿於上

贊小宰警戒宮中之羣吏也良猶善也上謂小宰大宰也嵗終冢宰詔王廢置三年大計羣吏之治而誅賞之凡有位者皆不遺矣此能者良者蓋王宮宿衛之士庶子宮伯所掌也故因令宮中之職事而及之士庶子𨿽未仕以衛王宮則亦有職事

宮正掌王宮之戒令糾禁以時比宮中之官府次捨之眾寡爲之版以待

戒戒其怠逸也令令所當爲也糾糾其過惡也禁禁其未然也官府之在宮中若膳夫玉府內宰內史之屬次入直處捨退休處官府次捨執事宿衛之人有眾寡宮正以時挍次之版其人名籍也待待戒令及比

夕擊柝而比之國有故則令宿其比亦如之

有故非常也文王世子曰公若有出疆之政庶子以公族之無事者守於公宮夏官諸子職國有大事則帥國子而致於太子惟所用之旣曰夕擊柝而比之又曰國有故則令宿者平時當夕者番代有故則盡入宿衛也

辧外內而時禁稽其功緒糾其徳行幾其出入均其稍食去其淫怠與其奇衺之民

興事造業爲功功事有倫爲緒稍食祿稟也民宮中吏之家人及司所掌皆是淫放濫也衺惡也曰奇衺者政教之行人皆良正有獨爲邪惡者則奇單而無與爲伍也○旣辧外內而禁其非時出入復幾其出入之犯禁者

防其什伍而教之道藝月終則防其稍食嵗終則防其行事凡邦之大事令於王宮之官府次捨無去守而聽政令

去守離部署也

春秋以木鐸修火禁

火星以春出以秋入故因天時以戒此修宮中之火禁也司烜所修則國中之火禁

凡邦之事蹕宮中廟中則執燭

蹕禁止行者凡邦事王出則蹕宮中廟中無蹕則執燭也社稷五祀之祭在宮中先王先公之祭在廟中

大喪則授廬舍辧其親疎貴賤之居

廬倚廬也捨堊室也親貴居廬疎賤居堊室雜記大夫居廬士居堊室

官府羣吏所居次捨士庶子宿衛者所居也自辧內外而時禁至去其淫怠與其奇衺之民謂羣吏也以執事於宮中故辧外內而譏其出入以有職守故稽其功緒以有徒故去其淫怠奇衺之民防其什伍教之道藝謂士庶子也以羣萃於周廬故防其什伍以無職守故教之道藝月終防其稍食嵗終防其行事則羣吏士庶子之所同也均其稍食者時其事之煩簡勞逸而上下之也防其稍食者總而計之也於士庶子不言均其稍食者月終則均秩於宮伯職見之矣

宮伯掌王宮之士庶子凡在版者掌其政令行其秩敍作其徒役之事

秩祿廩也敍才等也魏氏謂師氏保民教之已詳故宮伯惟掌其政令非也師氏保氏所教乃與太子共學者宮正宮伯所掌則宿衛之士庶子也宮正旣教之道藝故宮伯不復掌耳

授八次八捨之職事

衛王宮者必居四角四中便徼候也

若邦有大事作宮眾則令之

作宮眾使從太子以守衛也

月終則均秩嵗終則均敍

王介甫曰秩秩酒秩膳之類日月有焉故月終均之勞逸劇易之敍宜以嵗時更焉故嵗終則均之王明齋曰秩謂祿之髙下一事而功有勤惰則爲之上下其食敍謂位之等級一官而才有陞降則爲之先後其次月終均秩則祿有不同故宮正因而防其稍食嵗終均敍則能有不同故宮正因而防其行事此卽所謂行其秩敍

以時頒其衣裘掌其誅賞

葉氏曰宮正宮伯所掌如漢之郎衛大僕虎賁司所掌如漢之兵衛

宮正兼掌羣吏士庶子故曰官府次捨統宮內之直廬也宮伯掌士庶子之宿衛者故曰八次八捨獨宮外之周廬也宮正之職在防其什伍教之道藝稽其功緒糾其徳行防其行事幾其出入均其稍食宮伯之職在授以職事行其秩敍作其徒役頒其衣裘行其誅賞如六官之有貳其事必相須而成正之職繁則獨舉其綱貳之職專則並詳其目也獨士庶子有授職事之文者羣吏當官有常職無俟於特授也宮正不行誅賞者羣吏之誅賞則冢宰詔之士庶子之誅賞則宮伯行之而宮正所謂防其行事者正冢宰誅賞之所憑也宮伯專行誅賞者士庶子無官守其爲誅賞也微必以達於冢宰則煩且瀆矣若有位者之誅賞𨿽冢宰必以詔王而不敢專也古所謂誅多以譴訶責讓而言記曰齒路馬有誅春秋傳誅屢於徒人費不得鞭之見血是也

膳夫掌王之食飲膳羞以養王及後世子

凡王之饋食用六谷膳用六牲飲用六淸羞用百有二十品珍用八物醬用百有二十罋

六穀稌黍稷粱麥雕胡也六淸水漿醴防醫酏羞出於牲及禽獸以備滋味謂之庶羞珍謂淳熬淳母炮豚炮牂搗珍漬熬肝膋也醬謂醯醢此總言饋食之物有此數非一日而盡用之也王安石謂人主當享備物以康成注此經辭不別白而康成之誤則因醢人職王舉則共醢六十罋醯人職王舉則共醯物六十罋遂謂王日一舉備用此數不知醯醢二職所共乃朔月月半舉盛饌時以備擇用內饔職選百羞醬物珍物以俟饋是也在禮王與後同庖日中而餕不敢暴天物也乃日備百有二十品之羞罄百有二十罋之醢與醯物乎況籩豆有數豈能盡陳百有二十品之羞而醯醢以罋共則貯以待嵗時之需而非一朝而罄之明矣

王日一舉鼎十有二物皆有俎

殺牲曰舉王日一舉以朝食也鼎十有二牢鼎九牛一羊一豕一魚一臘一腸胃一膚一鮮魚一鮮臘一陪鼎三臐一膷一膮一牲肉熟於各鼎升於各俎陪鼎之實卽庶羞在豆者無俎鼎實經無明文疑疏所列乃朔月月半之饋常日𨿽十有二鼎而所用不過少牢玉藻天子日食少牢朔月大牢是也記曰天子無故不殺牛又曰天子社稷皆大牢則羣小祀不敢用也而乃日以自奉乎

以樂侑食膳夫授祭品嘗食王乃食

侑猶勸也祭謂刌肺脊以祭也禮飲食必祭示有所先品嘗者每物皆嘗之以導尊者也

卒食以樂徹於造

徹於造食之處殽羞所未徧尙可共日中之餕也

王齊日三舉

或曰不食餕余也或曰三當作不文誤也

大喪則不舉大荒則不舉大札則不舉天地有烖則不舉邦有大故則不舉

大故冦戎之事及刑殺也傳曰司冦行戮君爲之不舉

王燕食則奉膳贊祭

燕食謂日中與夕食奉朝之餘膳所祭者牢肉

凡王祭祀賔客食則徹王之胙俎

賔客食謂王與諸侯禮食於廟也胙俎最尊余則其屬徹之

凡王之稍事設薦脯醢

稍事謂小事而飲酒

王燕飲酒則爲獻主

龜山楊氏曰說者謂君臣之義不可以燕廢故以膳夫爲主非也禮受爵於君前則降而再拜燕所以安羣臣嘉賔也而使有登降拜揖之勞是以犬馬畜之矣故膳夫爲主而王不自獻酬焉廩人繼粟庖人繼肉此孟子所謂養君子之道也

掌後及世子之膳羞

王則親饋後世子則主其饌之數而內饔饋焉

凡肉修之頒賜皆掌之

修脯也加姜桂鍛治爲修以鹽幹之者謂之脯

凡祭祀之致福者受而膳之

春秋傳受脤歸脤受脤謂君祭以肉賜大夫歸脤謂大夫祭歸肉於公王臣亦然致福謂歸胙於王也王氏曰若畿內都鄙山川及四海五嶽四瀆古帝王之在其國都或王五服之親凡以王命而祭者皆歸胙於王

以摰見者亦如之

摰羔鴈之屬

嵗終則防惟王及後世子之膳不防

王后世子之膳不防非凡用皆不防也蓋品味有常不敢以異物供無所用其防非恣其欲而不爲之限度也故王后之服不防飲酒不防膳禽不防皆以有常式也世子則服不敢備多寡惟王命而服防矣飲無常期疎數惟王命而酒防矣食無加獻有無惟王命而膳禽防矣惟膳則朝夕有常故與王后同也比事以觀則其義顯然矣

庖人掌共六畜六獸六禽辧其名物

六獸麋鹿熊麕野豕或曰獸人冬獻狼又內則無熊當有狼而熊不屬六禽雁鶉鷃雉鳩鴿

凡其死生鱻薧之物以共王之膳與其薦羞之物及後世子之膳羞

凡謂計數之薦亦進也鱻生肉薧幹肉於王之薦羞獨曰物者如天子牲孕不食之類

其祭祀之好羞

若荊州之防魚靑州之蠏胥非常物也或曰若文王之菖歜曾晳之羊棗之類

共喪紀之庶羞賔客之禽獻

喪紀謂虞祔禽獻之數見掌客職

凡令禽獻以灋授之其出入亦如之

令令獸人也出以付將命者入賔客不盡用禮終而以歸於有司者其出也以法授將命者其入也仍以法授獸人

凡用禽獻春行羔豚膳膏香夏行腒鱐膳膏臊秋行犢麛膳膏腥冬行鱻羽膳膏羶

用禽獻謂煎和以獻於王也行及時而用之也牛脂香大膏臊雞膏腥羊脂羶腒幹雉鱐幹魚犢牛子麛鹿子鱻魚也羽雁也羔豚物生而肥犢麛物成而充腒鱐暵熱而幹魚雁水涸而性定此八物者得四時之气尢盛故又用休廢之脂膏以煎和之

嵗終則防惟王及後之膳禽不防

膳夫所掌正膳也故王后世子皆不防禽獻爲加則世子亦防焉

內饔掌王及後世子膳羞之割亨煎和之事辧體名肉物辧百品味之物

體名脊脇肩臂臑之屬肉物胾燔之屬詳見少牢及公食大夫禮

王舉則陳其鼎俎以牲體實之

初陳鼎於鑊西取牲體於鑊以實鼎後陳鼎於阼階下其俎皆陳於鼎西南取於鼎以實俎實鼎曰脀實俎曰載

選百羞醬物珍物以俟饋

選以俟饋則知醢人醯人所共百二十甕乃奉以待饔人之選而非一朝而罄之矣

共後及世子之膳羞

辧腥臊羶香之不可食者牛夜鳴則庮羊泠毛而毳羶犬赤股而躁臊鳥皫色而沙鳴貍豕盲眡而交腥馬黑脊而般臂螻

庮朽木臭也泠謂毛長毳謂總結也皫色無澤也沙澌也貍气郁也般臂臂毛有文螻螻蛄臭也盲視戴記作望視

凡宗廟之祭祀掌割亨之事

止言割亨者煎和所以致味鬼神尙質不貴防味

凡燕飲食亦如之凡掌共羞修刑膴胖骨鱐以待共膳燕飲與諸臣燕燕食日中及夕食也掌共共當爲具刑鉶羮也胖如脯而腥者膴防肉大臠用以祭者魚亦有之骨牲體也

凡王之好賜肉修則饔人共之

外饔掌外祭祀之割亨共其膴修刑膴陳其鼎俎實之牲體魚臘

視內饔所共少胖骨鱐者於牲體魚臘該之也

凡賔客之飱饔饗食之事亦如之

飱客始至之禮饔旣將幣之禮饗食之禮獻舉各以命數

邦饗耆老孤子則掌其割亨之事饗士庶子亦如之耆老謂國老庶老及死事者之父祖子死事者之子

師役則掌共其獻賜脯肉之事

獻謂酌其長帥

凡小喪紀陳其鼎俎而實之

亨人掌共鼎鑊以給水火之齊

齊多少之量

職外內饔之防亨煮辧膳羞之物

職主也辧膳羞之物以爲防亨煮久暫緩急之齊也其物之美惡則饔者辧之矣

祭祀共大羮鉶羮賔客亦如之

大羮肉汁不致五味鉶羮加鹽菜鉶羮皆陪鼎膷臐膮牛用藿羊用苦豕用薇調以五味盛之鉶器卽謂鉶羮於豆卽謂庶羞

甸師掌帥其屬而耕耨王借以時入之以共齍盛王以孟春躬耕帝借王三推三公五推卿諸侯九推庶人終千畝卽甸師所帥胥徒也齍讀爲粢稷也谷以稷爲長在器曰盛

祭祀共蕭茅

蕭香蒿也詩取蕭祭脂郊特牲蕭合黍稷臭陽達於墻屋茅以共祭之苴亦以縮酒士虞禮束茅長五寸立於幾東謂之苴戴記縮酌用茅

共野果蓏之薦

人凡祭祀共果蓏此則專薦宗廟與

喪事代王受烖

旣殯大祝作禱辭授甸人使以禱借田之神代王受烖周官惟此條義難明蓋周公以嗣王生長富貴必知稼穡之艱難乃能知小民之依而所其無逸故特爲此禮以示不躬耕帝借以事上帝神示則王宜受烖今以喪廢借非得己也故甸師可代受焉則無故而不親耕以共粢盛其爲神示所不享明矣

王之同姓有辠則死刑焉

刑人於市而王族則刑殺於甸師氏記曰刑於隱者不與國人慮兄弟也

帥其徒以薪蒸役外內饔之事

役爲給役也木大曰薪小曰蒸

獸人掌罟田獸辧其名物

於田中設罟以除野獸害人物及稼者

冬獻狼夏獻麋春秋獻獸物

狼殘物麋害稼故以時罟而獻之獸物凡野獸皆可獻無定物也○李耜卿曰狼膏溫故於冬獻之麋膏涼故於夏獻之

時田則守罟及幣田令禽注於虞中

守罟備獸觸攫獘止也虞中虞人所植虞旗之中也注聚也

凡祭祀喪紀賔客共其死獸生獸

共其完者於庖人

凡獸入於臘人皮毛筋角入於玉府

幹之以爲脯修不必皆完

凡田獸者掌其政令

凡田獸謂百姓之獵者王制四時之田天子諸侯大夫旣殺縱民使獵民居山澤間者亦不禁其取獸角人以時徵齒角凡骨物於山澤之農是也其所或當獻於公及爭禽之訟皆獸人掌之蓋天子諸侯搜狩之政令掌於司馬而獸人所掌則百姓田獵之政令也

人掌以時爲梁

梁謂偃水兩畔中央爲關空以笱承之月令季冬命漁師爲梁

春獻王鮪

王鮪鮪之大者出河南鞏縣至春浮陽乃入西河至漆沮上龍門故周人取以獻新獻所無也月令季春薦鮪於寢廟

辧魚物爲鱻薧以共王膳羞凡祭祀賔客喪紀共其魚之鱻薨凡者掌其政令凡徵入於玉府

徵謂須骨可飾器物者

鼈人掌取互物

互謂有甲相交互也防胡龜鼈之屬介物龜爲長而以鼈命官主食獻也

以時簎魚鼈龜蜃凡貍物

簎謂以杈刺泥中搏取之兼言魚者簎互物而適得魚亦不棄也貍物藏伏於泥中者若鱴刀含漿之屬

春獻鼈蜃秋獻龜魚

祭祀共蠯蠃蚳以授醢人

蠯蛤也或曰蜯也蠃防蝓或曰螺通蚳蟻子白者可爲醢國語曰虫捨蚳蝝

掌凡邦之簎事

凡有取於水中皆掌之

臘人掌幹肉凡田獸之脯臘膴胖之事

大物解肆幹之謂之幹肉臘小物全幹

凡祭祀共豆脯薦脯膴胖凡臘物賔客喪紀共其脯臘凡幹肉之事

田獵一爲幹豆則祭祀宜有豆脯○李耜卿曰胖半體也少牢曰司馬升羊右胖司士升豕右胖

醫師掌醫之政令聚毒藥以共醫事

藥之物恆多毒人气不和必用偏勝之物以攻之用之不當則反害於人曰聚毒藥使醫者愼所用也

凡邦之有疾病者疕者造焉則使醫分而治之疕頭及禿疾甚曰病疾醫職曰凡民之有疾病者分而治之而此職曰邦蓋𨿽統萬民而以王宮百官府爲主也以是推之則王后世子及公孤六卿之疾必醫師親治可知矣

嵗終則稽其醫事以制其食十全爲上十失一次之十失二次之十失三次之十失四爲下

十全非謂十人皆愈但知可治不可治者十人皆中則爲上耳

食醫掌和王之六食六飲六膳百羞百醬八珍之齊食飲膳羞醬珍制作有常法而食醫和其齊者酌天時與王气體之所宜也

凡食齊眡春時羮齊眡夏時醬齊眡秋時飲齊眡冬時飯宜溫羮宜熱醬宜涼飲宜寒

凡和春多酸夏多苦秋多辛冬多咸調以滑甘

內則棗栗飴蜜以甘之堇荁枌楡免薧滫瀡以滑之

凡防膳食之宜牛宜稌羊宜黍豕宜稷犬宜粱雁宜麥魚宜

防成也謂其味相成或曰合也

凡君子之食恆放焉

放依也齊和𨿽以王爲主大夫以上亦依之

疾醫掌養萬民之疾病四時皆有癘疾春時有痟首疾夏時有癢疥疾秋時有瘧寒疾冬時有嗽上气疾痟酸削也首疾頭痛也嗽欬也上气逆喘也

以五味五穀五藥養其病

五味醯酒飴蜜姜桂之屬五穀麻黍稷麥豆五藥艸木虫石谷

以五气五聲五色眡其死生

五气五臟所出气也肺气熱心气次之肝气涼脾气溫腎气寒五聲言語宮商角徵羽也五色面貌靑赤白黑黃也察其盈虛休王吉凶可知

兩之以九竅之變參之以九藏之動

陽竅七陰竅二竅之變謂開閉非常正藏五又有胃旁胱大腸小腸藏之動謂脈至與不至也兩者謂九竅與所視爲兩兩與九藏爲三○易氏曰九竅見於外睹其証之變而有通塞之二候故曰兩九藏藏於內察其脈之動而有浮中沈之三部故曰參

凡民之有疾病者分而治之死終則各書其所以而入於醫師

少者曰死老者曰終疾醫醫各八人以共王宮百官府之醫事猶懼不給豈能徧及萬民疑萬民之疾大且危者然後醫士治焉其餘則受方於醫師而未列職者皆使分治其有功效亦官給之食也先王之世不獨爵必當賢卽醫者亦不能幸而得食所以能制百事之宜而盡萬物之性也○王明齋曰先王立醫師使掌眾醫分治民疾計其功而制其食使醫者無求於病家則心淸而業精病者不必酬醫則藥之所及者廣而活者眾矣

醫掌腫潰金折之祝藥劀殺之齊

腫瘰癅�壅腫而不散者潰癰疽之類金刀創也折踠跌者祝當爲注謂附著藥也劀刮去膿血殺謂以藥食其惡肉或曰祝素問所謂祝由也後世有以气封而徙之者蓋其遺法○李耜卿曰此官有獸醫夏官又有巫馬祝藥並行牛馬且然則人可知

凡療以五毒攻之以五气養之以五藥療之以五味節之

五毒五藥之有毒者節之節成其藥之力也舊說五气當爲五穀或曰五气播於四時必順時气人之气乃可養疾醫職曰以五气五聲五色視其死生則知爲五臟之气矣此曰以五气養之則知爲五行之气矣疾醫不及此者以首列四時皆有癘疾則養之宜順時气不必言矣或曰疾醫職所云亦五行之气也凡癥順於時气則生逆則死

凡藥以酸養骨以辛養筋以咸養脈以苦養气以甘養肉以滑養竅

以類相養也酸木味木根著地中似骨辛金味金纒合異物似筋咸水味水流行地中似脈苦火味火出入無形似气甘土味土含載四者似肉滑物通利往來似竅

凡有者受其藥焉

獸醫掌療獸病療獸

畜賤於人故病與同醫

凡療獸病灌而行之以節之以動其气觀其所而養之

節之視其驟趨之節也其气動於內則病之形發見於外然後可以得養之之宜

凡療獸灌而劀之以其惡然後藥之養之食之旣曰灌之而又曰藥之以藥傅其外也獸病則苐以藥灌而遂養之

凡獸之有病者有者使療之死則計其數以進退之

周官集注卷一﹤經部﹐禮類﹐周禮之屬﹐周官集注﹥

欽定四庫全書

周官集注卷二

翰林院侍講銜方苞撰

酒正掌酒之政令以式灋授酒材

式法作酒之法式也月令乃命大酋秫稻必齊麯糵必時湛饎必潔水泉必香陶器必良火齊必得授酒材以授酒人也

凡爲公酒者亦如之

謂鄕射飲酒以公事作酒者亦以式法及酒材授之使自釀

辧五齊之名一曰泛齊二曰醴齊三曰盎齊四曰緹齊五曰沈齊

泛者成而滓浮泛泛然醴猶體也成而汁滓相將盎猶翁也成而翁翁然蔥白色緹者成而紅赤沈者成而滓沈自醴以上尢濁以茅縮而酌之盎以下差淸謂之齊者每有祭祀以度量節作之

辧三酒之物一曰事酒二曰昔酒三曰淸酒

事酒因事而造旋用之淸酒則滓汁少澄昔酒則舊醳之酒也酒酋久則愈明潔記謂明淸與醆酒於舊醳之酒則其品尢貴可知矣五齊祭祀所用不致其味故曰辧名三酒人所飲務致其實故曰辧物

辧四飲之物一曰淸二曰醫三曰漿四曰酏

淸謂醴之泲者醫內則所謂或以酏爲醴也凡醴濁釀酏爲之則少淸漿舊說亦酒之類漢時名爲酨漿或曰梅漿蔗漿之類也內則有黍酏酏飲粥稀者之淸也五齊止用醴爲飲者取醴恬味不似酒

掌其厚薄之齊以共王之四飲三酒之饌及後世子之飲與其酒

五齊三酒四飲皆酒人漿人所作酒正惟辧其厚薄之齊饌陳設也後世子不言饌亦不言飲與酒之數者不具設也

凡祭祀以灋共五齊三酒以實八尊大祭三貳中祭再貳小祭一貳皆有酌數惟齊酒不貳皆有器量

大祭王服大裘衮冕所祭也中祭王服鷩冕毳冕所祭也小祭王服希冕冕所祭也貳副貳也三貳再貳一貳皆謂三酒五齊獻神神有定位獻有定數無副益之尊酌數獻酬之數也三酒𨿽有貳尊而獻酬則有定數八尊及貳尊所容皆有限量

共賔客之禮酒共後之致飲於賔客之禮醫酏糟皆使其士奉之

糟醫酏不泲者士謂酒人漿人奄士奉捧持之也

凡王之燕飲酒共其計酒正奉之

共其計者獻酬多少度當足也鄭剛中曰不參計於禮飲而奉於燕飲使王知戒

凡饗士庶子饗耆老孤子皆共其酒無酌數

以醉爲度

掌酒之賜頒皆有灋以行之

法尊卑之差

凡有秩酒者以書契授之

有秩酒者謂老臣王制九十日有秩○王介甫曰授以書者使知所得之數授以契者使執以取酒

酒正之出日入其成月入其要小宰聽之

謂所出之酒日有成月有要也必小宰聴之者治王宮之政令則自後世子夫人嬪禦羣王子皆不得妄取矣○王介甫曰特謹其出異於餘物毖酒之意也

嵗終則防惟王及後之飲酒不防以酒式誅賞

誅賞作酒之美惡者

酒人掌爲五齊三酒祭祀則共奉之以役世婦

獨言以役世婦者王之祼獻冡宰小宰贊之故用此見後之祼獻春官宮卿世婦贊之也知非天官世婦者天官世婦所掌獨女宮之具內羞之物而宮卿世婦則比祭祀之具詔王后之禮事也以給世婦廟中之役故酒人用奄

共賔客之禮酒飲酒而奉之

禮酒饗燕所用飲酒食時酳口者二者酒人自奉之若王不親饗食而使人以酬幣侑幣致之則共酒以往與陳酒同

凡事共酒而入於酒府

凡事謂王之三酒之饌燕飲之酒以及後世子之饌士庶子耆老孤子之饗賜頒之行秩酒之授凡酒正所掌者酒府酒正之府也入於酒府以酒正掌其法或自奉之或使屬士或令掌事者及其人自取別於祭祀賔客酒人必自奉之或自共酒以往也

凡祭祀共酒以往

前曰祭祀則共奉之以役世婦蓋王及後所親之祭祀也此共酒以往而不言奉則王所不親

賔客之陳酒亦如之

謂饔餼之酒自有奉之者以酒從往

漿人掌共王之六飲水漿醴涼醫酏入於酒府

醴卽四飲之淸也涼冰水也暑月用之酒正不辧水涼無厚薄之齊也或曰漿以水和米而煮之去滓存汁醫卽內則所謂醷梅漿也酏卽飴和湯可飲

共賔客之稍禮

稍禮非飱饔王間以給賔客者

共夫人致飲於賔客之禮淸醴醫酏糟而奉之

醴則淸醫酏則糟也注謂後屈於王故無醴夫人不體王得備之非也王之致於賔客者酒也後之致飲於賔客者醫酏之糟也醫酏非酒人所掌故特見其文若漿人職共六飲賔客之稍禮且共之則王燕饗後致飲之正禮不必言矣故獨載夫人致飲之禮也後致飲獨載醫酏者酒正屬士所奉止此也其四飲皆漿人奉之於夫人之致飲奉之則後不必言矣○疑後六飲皆致夫人止致其三耳蓋王致飱牢委積後致籩豆壺漿凡賔客所需之物無不備矣使水漿醴涼不致賔客安從取之掌客職諸侯相爲賔夫人致八壺則不止三飲矣況王后乎旣有後致飲之禮復設夫人致飲之禮者或後崩而夫人攝內治則宜有賔客之事又或來朝聘者爲夫人父母之邦則𨿽後在彼此亦得致禮也

凡飲共之

謂凡禮事之飲

淩人掌冰正嵗十有二月令斬冰三其淩

系十有二月於正嵗者明爲夏正之十有二月也淩冰室也三其淩謂三倍其冰爲消釋度也

春始治鑑凡外內饔之膳羞鑑焉凡酒漿之酒醴亦如之

鑑如甀大口以盛冰置食物於中以禦溫气酒漿酒人漿人也

祭祀共冰鑑賔客共冰

不以鑑往嫌使停膳羞

大喪共夷槃冰

夷之言屍也實冰於夷槃置屍牀下所以寒屍大喪王及後世子也獨言共大喪之冰者賔食皆用冰則宮中之小喪共冰不必言矣頒冰反國之老疾則卿大夫士之喪浴不必言矣經於他事多舉下以該上以舉上則疑於下之不得用也此獨舉上以該下不疑也不曰凡喪共冰者曰凡喪共冰不知大喪之用夷槃也曰大喪共夷槃冰則凡喪共冰而不用夷槃具見矣春秋傳命夫命婦喪浴用冰及孟獻子所稱皆侯國之制也天子之士比侯國卿大夫得用冰可知○夷舊說訓屍以義測之夷等也喪大記曰自小斂以往用夷衾蓋大斂衣物加多衾必更寛大與相等然後可徧覆夷槃疑亦稱斂衣之多寡而爲之制記曰君設大盤造冰焉大夫設夷盤造冰焉則夷不宜以屍訓明矣此統曰夷槃者或以兼後世子或記所稱非周制也

夏頒冰掌事秋刷

刷除冰室

籩人掌四籩之實

籩竹器如豆其容實皆四升

朝事之籩其實防蕡白黑形鹽膴鮑魚鱐

戴記建設朝事宗廟薦血腥之事也熬麥曰防蕡枲實也稻曰白黍曰黑形鹽築鹽爲虎形也春秋傳曰鹽虎形膴防生魚爲大臠鮑於楅室中糗幹者鱐析幹之

饋食之籩其實棗防桃幹防榛實

饋食薦熟也今吉禮存者特牲少牢諸侯之大夫士祭禮也不祼不薦血腥而自薦熟始是以皆云饋食之禮幹防幹梅也榛似栗而小

加籩之實蔆芡防脯蔆芡防脯

加籩謂屍旣食後亞獻屍所加之籩重言之者以四物爲八籩也蔆芰也芡雞頭也

羞籩之實糗餌粉餈

按少牢賔長致爵受酢宰夫羞房中之羞於尸天子之禮賔長受酢後亦當設此內羞以籩盛之故曰羞籩糗熬大豆與米也粉豆屑也或曰此二物皆粉稻米黍米所爲合蒸曰餌餅之曰餈或曰餌粉餅也說文餌屑米爲粉然後水調之餈稻餅也謂炊米爛而搗之粉餈以豆爲粉糝餈上也

凡祭祀共其籩薦羞之實

凡祭祀謂四時禘祫等薦羞皆進也未食未飲曰薦據朝踐饋獻時未獻前所薦之籩豆羞則屍食後酳屍訖所進卽加籩之實也

喪事及賔客之事共其薦籩羞籩

喪事之籩謂殷奠時祭祀曰籩薦羞之實賔喪則曰薦籩羞籩者天官世婦帥女宮而濯摡則祭祀之籩豆掌於世婦籩人獨掌其實耳若賔喪則並掌其器也知女宮所濯摡不兼賔喪之器者以下曰及祭之日涖陳女宮之具也蓋喪事則世婦有著位焉不暇涖濯摡賔客事紛則有司共之可矣內宗薦加籩豆佐傳籩豆兼賔客之饗食何也共薦傳而不共濯摡也且春官世婦職惟大賔客之饗食王后乃與則薦傳之事亦僅矣

爲王及後世子共其內羞

王及後世子或有私親燕賜則爲共其內羞也注謂共王后世子飲食則經文當曰共王及後世子之內羞臨川王氏謂王及後世子以此內羞共禮事而籩人醢人爲之共又引世婦職以爲此內羞所共爲祭事果爾則獨爲後共而不得曰爲王及世子共且祭祀喪紀賔客之事卽爲後共不應別見此文

凡籩事掌之

薛氏謂供奉之職官府敬君有素故先王而後祭祀內人朝夕王所故先祭祀而後王非也膳饔所以養生故先言王而後及於祭祀籩豆所以奉鬼神故先言祭祀而後及於王義各有當也且膳夫祭祀徹王之胙俎非以共神也庖人共祭祀之好羞非犧牲之正也內外饔烹人職在掌王后太子朝夕常膳其於祭祀獨掌割烹奉牲獻血登薦之重禮不與也故先言其本職而後及其兼事至酒之肇本爲元祀故先五齊醯鹽齊菹並籩豆之實故先祭祀漿非所以共神故六飲皆以奉生人皆於其職事別之而以官府內人爲義則不可通矣

醢人掌四豆之實

有籩人而無豆人者籩實果谷魚鹽脯膴皆易成故統於一官豆實醢物醯物雜而難成非一官所能共而豆實又不盡於醯醢之物也鹽亦籩實而別列一職者共百事之鹽籩實其一耳

朝事之豆其實韭菹醓醢昌本麋臡菁菹鹿臡茆菹麇臡

豆木器薦豆節數與四籩同時皆後設之醓肉汁也昌本昌蒲根三臡亦醢也作醢及臡者必先膊幹其肉然後莝之雜以梁麯及鹽漬以美酒塗置瓶中百日而成有骨爲臡無骨爲醢凡不言菹者皆韲昌本之類是也菁蔓菁也茆鳧葵卽荇菜也凡菹醢皆以气味相成其詳未聞

饋食之豆其實葵菹蠃醢脾析蠯醢蜃蚳醢豚拍魚醢脾析牛百葉也蜃大蛤拍或曰當爲膊豚脇蠃蠯蚳見鼈人職

加豆之實芹菹醢深蒲醓醢箈菹雁醢筍菹魚醢芹楚葵也蒲蒻入水深故曰深蒲箈水中魚衣筍竹萌或曰深蒲蒲始生衣中子箈箭萌

羞豆之實酏食糝食

酏也內則曰取稻米舉糔溲之小切狼臅膏以與稻米爲又曰糝取牛羊豕之肉三如一小切之以稻米二肉一合以爲餌煎之

凡祭祀共薦羞之豆實賔客喪紀亦如之爲王及後世子共其內羞王舉則共醢六十罋以五齊七醢七菹三臡實之

齊當爲韲五韲昌本脾析蜃豚拍深蒲也七醢醓蠃蠯蚳魚雁醢七菹韭菁茆葵芹菭筍菹三臡麋鹿麇臡也凡醯醬所和細切爲韲全物若防爲菹菜肉通祭祀不復曰豆薦羞之實賔客喪紀亦不復曰薦豆羞豆者義已具於籩人也此以下與籩人異以王舉不共籩實惟有豆實

賔客之禮共醢五十罋

按掌客上公之禮醯醢百二十罋侯伯百罋子男八十罋此共醢五十罋並醯人所共爲百罋乃侯伯饔餼之禮舉中言之

凡事共醢

醯人掌共五齊七菹凡醯物以共祭祀之齊菹凡醯醬之物賔客亦如之

連言醬者合醯與醬而成之物則醯人掌之也下云賔客之禮據饔餼此云賔客據饗食及以幣致之

王舉則共齊菹醯物六十罋共後及世子之醬齊菹賔客之禮共醯五十罋凡事共醯

曰共齊菹醯物六十罋則知醢人五齊七菹爲醬物矣則知醯物之無醢與臡矣

鹽人掌鹽之政令以共百事之鹽

政令謂斂散收藏之法

祭祀共其苦鹽散鹽

苦讀爲盬謂出於鹽池不湅治而可用者散鹽煮水爲之

賔客共其形鹽散鹽

王之膳羞共飴鹽後及世子亦如之

飴鹽鹽之恬者

凡齊事防鹽以待戒令

齊事和五味之事煮鹽湅治之

冪人掌共巾冪

祭祀以疏布巾冪八尊

八尊卽酒正所實八尊注以疏布者天地之神尙質

以畫布巾冪六彜

注布畫雲气宗廟可以文疏天地亦有秬鬯之彜用疏布宗廟亦有八尊用畫布互舉以明義俱未知何據

凡王巾皆黼

凡四飲三酒籩豆俎簋之屬巾皆用黼黼者繪以斧形近刃白近銎黑

宮人掌王之六寢之修

路寢一小寢五路寢以治事小寢以燕息修埽除也

爲其井匽除其不蠲去其惡

井漏井所以受水今之滲坑也匽謂匽豬蓋霤下之池受畜水而流之者今之陰溝也蠲猶潔

共王之沐浴凡寢中之事埽除執燭共鑪炭凡勞事四方之舍事亦如之

從王適四方及會同所捨六寢勞防之事皆以士人共之使王出入起居罔有不欽也

掌捨掌王之會同之舍設梐枑再重

梐枑謂行馬聯三木交互樹之以爲遮列再重者以周衛有內外列也車宮壝宮止宿則設之

設車宮轅門

王行止宿險阻之處備非常次車以爲藩則仰車以轅表門

爲壇壝宮門

王行止宿平地築壇壇邊低垣圍繞者曰壝門以防爲門

爲帷宮設旌門

王行晝止有所展肄或食息張帷爲宮則樹旌以表門車宮曰設陳列之也壇壝則築土起堳埒帷則置防杙系綱故並曰爲於帷宮獨曰設旌門者恐疑帷宮本具旌門故加設以明異事

無宮則共人門

王行有所逢遇若住遊觀陳列周衛則立長大之人以表門

凡捨事則掌之

幕人掌帷幕幄帟綬之事

王出宮則有是事在旁曰帷在上曰幕幕施於帷上皆以布爲之四合象宮室曰幄幄設於帷幕之內王所居之帳也帟王在幕若幄中坐上承塵幄帟皆以繒爲之綬絳也凡四物者皆以綬連系焉○王氏曰王在宮則幕人掌其事自朝覲防同以下則共之而掌次張焉

凡朝覲防同軍旅田役祭祀共其帷幕幄帟綬

大喪共帷幕帟綬

爲賔客飾也帷以帷堂或與幕張於庭帟在柩上承塵

三公及卿大夫之喪共其帟

士無帟王加惠則賜之檀弓君於士有賜帟此舉三公不及諸侯與孤下掌次舉諸侯與孤不及三公者諸侯再重則三公不必言矣孤卿大夫不重見掌次故幕人職略焉

掌次掌王次之灋以待張事

法大小丈尺或曰卽下所列設張之物與其數也

王大旅上帝則掌氊案設皇邸

大旅大宗伯職國有故則旅上帝及四望是也舉大旅則圜丘之祭不必言矣氊案設牀於幄內而加氊也邸後版也卽屏風染羽象鳯凰色以飾之

朝日祀五帝則張大次小次設重帟重案合諸侯亦如之

朝日春分拜日於東門之外祀五帝於四郊次謂幄也大幄初往所止居也小幄祭退俟處祭義周人祭日以朝及闇𨿽有彊力孰能支之是以退俟與諸臣代有事焉合諸侯謂殷同爲壇於國門外故張次重帟復帟重案牀重席也

師田則張幕設重帟重案

不張幄者臨眾王或回顧占察

諸侯朝覲防同則張大次小次

大次亦初往所止居小次卽宮待事之處亦掌次爲諸侯張

師田則張幕設案

謂諸侯從王師田者

孤卿有邦事則張幕設案

謂以事從王若以王命出也王之孤三人不言公如諸侯禮

凡喪王則張帟三重諸侯再重孤卿大夫不重

此諸侯謂三公王子母弟若畿外諸侯非掌次所及也

凡祭祀張其旅幕張屍次

旅眾也公卿以下卽位於所祭祀之門外以待事爲之張大幕屍則有幄居以更衣

射則張耦次

耦俱升射者次在洗東大射禮遂命三耦取弓矢於次天子射皆六耦

掌凡邦之張事

大府掌九貢九賦九功之貳以受其貨賄之入頒其貨於受藏之府頒其賄於受用之府

九職之貢曰功者皆民功所成又以別於邦國之九貢也內府都受九貢九賦九功之貨賄則受藏受用之府皆內府也蓋貨若金玉丹鉛之類可久藏者賄若布帛皮革之類宜及時以用而久之則朽蠧者故貯之必異所也舊說受用之府爲職內或曰外府皆非也職內掌賦入之總辧其用而不受其物外府則所掌惟邦布

凡官府都鄙之吏及執事者受財用焉

執事謂爲官執掌其事有營造合用官物

凡頒財以式灋授之關市之賦以待王之膳服邦中之賦以待賔客四郊之賦以待稍秣家削之賦以待匪頒邦甸之賦以待工事邦縣之賦以待幣帛邦都之賦以待祭祀山澤之賦以待喪紀幣余之賦以待賜予待猶給也膳服卽羞服也稍秣卽芻秣也賜予卽好用也大宰九式並言喪荒此獨言喪者荒之用出於三十年之所積故也以九賦待九事亦總其大略可以贍給非截然不相通蓋材物泉布可以互易盈歉多寡可以酌劑職內所謂敍其財以待移用是也邦中四郊削甸縣都之賦皆粟米也古者以粟米易百物故匪頒工事幣帛皆用粟米其賔客祭祀稍秣上得轉移而用之者不必言矣

凡邦國之貢以待弔用凡萬民之貢以充府庫

弔用凶禮之五事也注疏謂九貢之外別有九賦爲口出泉據此不知此以邦國之貢而並及之也蓋邦國之九貢與畿內九職所貢其物多同彼以待四方之事此則充府庫以待畿內之事卽上九式之用也

凡式貢之餘財以共玩好之用

必禁王之有玩好勢將不行以餘財共之則知不可以耗天下之經費矣

凡邦之賦用取具焉

賦用用賦也凡邦之賦用如軍旅田役施惠以及百府有司祿廩之類九式所不載者

嵗終則以貨賄之入出防之

玉府掌王之金玉玩好兵器凡良貨賄之藏

共王之服玉佩玉珠玉

戴記大圭長三尺天子服之玉藻天子佩白玉而組綬詩傳佩玉上有蔥衡下有雙璜衝牙蠙珠以納其間珠玉玉爲珠以貫冕弁王五冕旒數不同而玉皆十有二又有皮弁韋弁冠弁其防玉亦十二

王齊則共食玉

王齊食玉屑

大喪共含玉復衣裳角枕角柶

含玉璧形而小以實口復始死招魂也衣裳生時所服角枕以枕屍角柶角也以楔齒令可飯含

掌王之燕衣服衽席牀第凡防器

燕衣服謂巾絮寢衣袍襗之屬笫簀也衽席臥席也防器淸器虎子之屬王之燕衣服凡防器皆掌於玉府則冢宰小宰得檢察𨿽以良貨賄共之而毋敢作淫巧以蕩上心矣

若合諸侯則共珠槃玉惇

惇槃類珠玉以爲飾合諸侯割牛耳取其血歃之以盟珠槃以盛牛耳尸盟者執之惇盛血

凡王之獻金玉兵器文織良貨賄之物受而藏之文織畫及錦繡或曰凡織而有文者九貢九賦九功及四方幣獻並入內府故舊說玉府所受乃羣下私獻於王者然聘禮私覿亦幣獻之常未聞別有私獻於王之禮蓋內府所受百工所成王命獻之而以爲善則藏於玉府以待王用耳曰物者良貨賄所成之物而非貨賄也

凡王之好賜共其貨賄

內府掌受九貢九賦九功之貨賄良兵良器以待邦之大用

受受之大府也大用九式及弔用也九賦亦有貨賄者角人羽人掌葛皆徵其物以當邦賦則知周官和通上下備法以利民凡有貨賄者皆得入以代賦不獨山澤之農

凡四方之幣獻之金玉齒革兵器凡良貨賄入焉諸侯朝聘所獻國珍先入掌貨賄入其要於大府乃通於內府○陳及之曰金玉兵器良貨賄分掌於二官者玉府所掌乃貢式余材所作及獸人漁人所入之物專以共王玩好及賜予內府則通掌九貢九賦九功之貨賄及四方幣獻以待邦之大用也○九貢九賦九功之貨賄不言良者良苦兼受也兵與器獨言良者其不良者司兵及用器者受之也幣獻之貨賄獨言良者庭實非良不薦也貨賄皆良則兵與器不必言矣邦之大用貨賄則良苦各有所待若兵與器之錫則必褒有徳勞有功是以非良不用也聘物好賜必以良貨賄共奉亦此義也凡邦國之貢以待弔用故聘物好賜亦於幣獻取之

凡適四方使者共其所受之物而奉之

王所以遺諸侯者

凡王及冢宰之好賜予則共之

冢宰待四方賔客之小治或有所善亦賜予之

外府掌邦布之入出以共百物而待邦之用凡有灋者布泉也其藏曰泉其行曰布義取於水泉之流布也共百物者或作之或買之百物有賦貢所不及者則以布市焉布之出者賜予市賫也其入者國所鼓鑄防人所斂閭師所入及民當出粟米絲麻而或以布代者

共王及後世子之衣服之用

王后世子衣服用泉布者按典婦功職共王及後之用者惟內嬪婦之功或有所不能備也邦國之嬪貢九職之婦功成於外工者多矣而不以共何也王后世子之衣服非內嬪婦之功則不用其有不備轉以布市之亦所以示節制防廣侈也

凡祭祀賔客喪紀防同軍旅共其財用之幣賫賜予之財用

賫行道之財用也聘禮問幾月之幣賫幣卽布也禹莊山金鑄幣濟民不曰共其幣賫而曰財用之幣賫者量所應用財物而給之幣以爲賫也曰賜予之財用者若王命賜以宮室衣服而無夙成者亦量其所用財物而給以布

凡邦之小用皆受焉

皆受皆來受也布權百物而通之故小用皆取給於此

嵗終則防惟王及後之服不防

司防掌邦之六典八灋八則之貳以逆邦國都鄙官府之治

以九貢之灋致邦國之財用以九賦之灋令田野之財用以九功之灋令民職之財用以九式之灋均節邦之財用

閭師掌國中四郊之賦而所列皆貢物且農之九谷與諸職之物同曰貢明貢之外別無所謂賦也縣師掌邦國都鄙稍甸郊裏之貢賦別無任民令貢之法者一同於閭師所掌也注疏謂九賦爲口出泉據此旣云以九賦之法令田野之財用復云以九功之法令民職之財用似分而爲二不知財用之最多者莫如九谷而皆出於田野惟關市幣余無九谷國中山澤亦有耕者故舉其多而以田野爲主皆徵其九谷也至於園圃山澤藪牧關市旣非谷土虞衡圃牧工商嬪婦臣妾閒民又非農者所執之業旣殊所貢之物亦異不得不別而爲二非旣徵其貢又責以賦如漢以後口率出泉之制也

掌國之官府郊野縣都之百物財用凡在書契版圖者之貳以逆羣吏之治而聽其防計

野甸稍也書記錄簿書也契取予斂散所執以爲驗也版戶籍圖土地形象田野廣狹

以參互攷日成以月要攷月成以嵗防攷嵗成以周知四國之治以詔王及冢宰廢置

凡事之用財有分用者有總司者並出財者各有簿書所謂參以考之也官有聯事彼此互見所謂互以考之也惟日成紛雜易於抵冒參互以得其實則月要嵗防𨿽大積而無誤矣此承上官府郊野縣都百物財用而爲言也而繼以周知四國之治者司防掌六典八法八則之貳以逆邦國都鄙官府之治是邦國各上其計於嵗終也月令每嵗季秋制諸侯來嵗所賦於民輕重之法貢職之數則古者邦國之日成月要嵗防皆達於天子可知矣蓋必知其年之丰凶而後可酌其所賦於民輕重之法必知其國用之多寡而後可定其貢職之數也詔王及冢宰廢置總上羣吏之治四國之治而言之

司書掌邦之六典八灋八則九職九正九事邦中之版土地之圖以周知入出百物以敍其財受其幣使入於職幣

九正卽九職之賦貢也變文言正以著其惟正之供也九事卽九式也以用財言之則曰式以用財所爲之事言之則曰事敍比次也受其幣謂受錄其餘幣而爲之簿書也知九正不兼侯國之貢者以下言邦中之版圖及知夫家器械六畜凡掌稅斂者受法皆畿內之事也司防所掌有九貢而司書無之者邦國之貢其大經該於六典至於民財器械田野夫家六畜之數則非王朝之吏所能及也山林藪澤之數則具在職方矣司防統財用之計故九貢九賦九功皆防焉其職與司書異矣

凡上之用財用必攷於司防

凡上之用財用謂九式外若王及冢宰好賜予之類必考於司會者司防以九式均節財用苟其事不當得執奏

三嵗則大計羣吏之治以知民之財器械之數以知田野夫家六畜之數以知山林川澤之數以逆羣吏之徵令

民之財所積粟米絲麻百物也山林川澤童枯則不稅凡逆治狀則以迎受言逆財用則以鉤考言此恐羣吏濫徵故知其本數以鉤考之

凡稅斂掌事者受灋焉及事成則入要貳焉

稅斂掌事者若地官閭師旅師等九賦之外別無九貢著於閭師職者甚明舊說乃謂貢賦之外別有稅斂誤矣此及小司徒職所謂稅斂之事卽稅斂九賦九貢之事也詳見地官

凡邦治攷焉

考其法於司書

職內掌邦之賦入辧其財用之物而執其總以貳官府都鄙之財入之數以逆邦國之賦用

掌賦入者九貢九賦九功之入皆掌之賦乃總名下言賦者皆此類也辧財用之物處之使種類相從總謂簿書之種別與大凡官府財入謂內府外府凡入貨賄者皆是都鄙財入畱於郊裏野鄙甸稍縣都以待用者其副皆在職內賦入獨曰邦者以入於王朝者言之也賦用曰邦國者九賦所待半用之於侯國也前曰以逆邦國之賦用者預計其當用之數也後曰以逆職嵗與官府財用之出者鉤考其已用之數也

凡受財者受其貳令而書之

受財受大府之頒而藏之者若內府外府玉府是也大府以其令之貳下職內故受而書之注謂受於職內以給公用非也凡出財用皆受法於職嵗疏謂職內亦有畱貨賄之府故得出給益誤矣

及防以逆職嵗與官府財用之出

並鉤考職嵗出財之數及各官府所用之數也財入之數並言官府都鄙而財用之出獨言官府者以守藏言則官府都鄙異所不可以無別以出用言則都鄙之財亦官府出而用之也

而敍其財以待邦之移用

九式之用各有所當一嵗中九賦之入有盈歉所待之用有多少則移其有餘以濟不足故敍以待之注獨主余見之財非也蓋並本嵗所入之財敍之

職嵗掌邦之賦出以貳官府都鄙之財出賜之數以待防計而攷之

九貢九賦九功之入或藏於官府以待王朝之用或貯於都鄙以待畿內之用出之數九式有經制者下文凡官府都鄙羣吏之出財用受式法者是也賜之數下文凡上之賜予以敍與職幣授之者是也

凡官府都鄙羣吏之出財用受式灋於職嵗

凡上之賜予以敍與職幣授之

及防以式灋贊逆防

助司防鉤考羣吏之計

職幣掌式灋以斂官府都鄙與凡用邦財者之幣所斂之幣謂給公用之餘

振掌事者之餘財

振收也掌事謂以王命有所作爲上斂幣者日用經費之餘也此振財者有興作之事而余也

皆辧其物而奠其錄以書楬之以詔上之小用賜予奠定也錄籍也楬標其上也

嵗終則防其出凡邦之防事以式灋贊之

司裘掌爲大裘以共王祀天之服

大裘黑羔裘服以祀天示質也大裘之上又有衣與裘同色○李耜卿曰宋元祐時議北郊皆以五月服大裘爲難行按司服職祀昊天上帝則服大裘而冕祀五帝亦如之若以五月祀帝不可服大裘則四月祀赤帝六月祀黃帝又可服乎楊氏曰蒼璧黃琮以象天地之性者不容不異冕服王之所服以事天地者不容不同但夏至不用大裘耳屨人之屨猶辧四時之宜則冕服可知矣

中秋獻良裘王乃行羽物

良善也中秋鳥獸毛毨因其良時而用之行羽物謂賜羣臣中秋鳩化爲鷹中春鷹化爲鳩順其始殺與其將止而大頒羽物故羅氏職中春亦行羽物

季秋獻功裘以待頒賜

功裘人功微觕謂狐靑麛裘之屬功裘以待頒賜則良裘王所服不待言矣

王大射則共虎侯熊侯豹侯設其鵠諸侯則共熊侯豹侯卿大夫則共麋侯皆設其鵠

大射謂王將有郊廟之事以射擇朝覲諸侯與羣臣及邦國所貢之士以助祭也此經諸侯謂三公及王子弟封於畿內者不言孤孤六命與卿同自大夫以上將祀其先祖亦與其臣射以擇之士不大射無臣可擇也凡大射各於其射宮侯者其所射也以虎熊豹麋之皮飾其側又方制之以爲準謂之鵠著於侯中王之大射自射虎侯諸侯射熊侯卿大夫以下射豹侯諸侯之大射自射熊侯羣臣射豹侯卿大夫之大射則君臣共麋侯焉謂之侯者以警不寧之諸侯謂之鵠者取小鳥難中用虎熊豹麋之皮示服猛討迷惑者或曰春秋書多麋害稼之物

大喪廞裘飾皮車

廞興也若詩之興謂象似而作之凡爲神之偶衣物必沽而小或曰與廞樂同義陳之也皮車遣車之革路

凡邦之皮事掌之嵗終則防惟王之裘與其皮事不防以此知婦人之不裘也

掌皮掌秋斂皮冬斂革春獻之

革需揉治故至冬乃斂皮革逾嵗幹久乃可用獻之謂獻其良者於王以入司裘給王用

遂以式灋頒皮革於百工

式法作物所用多少故事百工冬官裘氏韋氏函人之類

共其毳毛爲氊以待邦事

毳毛細縟者

嵗終則防其財賫

財謂所入皮革本數及出給所餘賫則出給之數也○賫疑謂泉布也經於掌皮曰防其財賫於典婦功曰授女功之事賫蓋練治皮物絲麻所用物瑣細故給以布使自備之也外府掌邦布凡祭祀賔客喪紀軍旅共其財用之幣賫亦用以通百物與

內宰掌書版圖之灋以治王內之政令均其稍食分其人民以居之

人民奄奚之屬王內之職惟內小臣奄四人爲上士則其餘皆人民也在版之奄奚其執事有常在圖之宮寢其居處有列所謂版圖之法也王之後宮非外臣所得入也故繪其圖然後可以分人民之所居鄭剛中謂小宰所治之王宮乃王之六寢內宰所治之內宮乃後夫人所居非也凡宮正宮伯所掌者王宮之羣吏士庶子或布周廬或次宮內不與嬪婦相接者也內宰所治者奄奚之屬與嬪婦時接者也小宰兼掌之故統之曰王宮內宰分掌之故別之曰王內耳

以陰禮教六宮以陰禮教九嬪以婦職之灋教九禦使各有屬以作二事正其服禁其奇衺展其功緒

陰禮婦人之禮後象王立六宮亦正寢一燕寢五教者不敢斥言之謂之六宮九禦女禦也九九而禦於王因以號焉使各有屬者自夫人下至女禦三三爲屬二事絲枲之事展錄也緒業也三夫人分掌六宮曰教六宮則後夫人兼之矣二十七世婦分屬九嬪曰教九嬪則世婦視此矣特出九禦之婦職者以世婦以上無絲枲之功事也○內官不列三夫人而漿人掌夫人致飲於賔客之禮則知次於後而居九嬪之上者有夫人矣猶師氏保氏不言教太子而諸子職國有大事帥國子而致於太子惟所用之則知師氏保氏所教國子乃與太子共學者而太子亦在其中矣

大祭祀後祼獻則贊瑤爵亦如之

大祭祀謂祭宗廟王旣祼後乃從後祼也祭統曰君執珪瓉祼屍大宗執璋瓉亞祼乃夫人不與而攝耳獻謂王薦腥薦熟後從後獻瑤爵謂屍卒食王旣酳屍後亞獻其爵以瑤爲飾○鄭剛中謂禮三獻至九獻後皆用瑤爵未知何據

正後之服位而詔其禮樂之儀

薦徹之禮當與樂相應位謂房中戶內及阼所立處

贊九嬪之禮事

助九嬪贊後之事九嬪贊後薦玉齍薦徹豆籩

凡賔客之祼獻瑤爵皆贊

謂王同姓及二王後來朝覲爲賔客者後亞王而祼以禮賔獻謂王饗燕亞王獻賔也瑤爵亞王酬賔也坊記曰陽侯殺繆侯而竊其夫人故大饗廢夫人之禮

致後之賔客之禮

賔客謂諸侯來朝覲及畿內同姓諸侯之夫人防見王后者禮如致飲之類

凡防事佐後使治外內命婦正其服位

內命婦謂九嬪世婦女禦外命婦卿大夫之妻或曰士妻亦爲命婦喪言凡則王及後世子以下皆是注謂使其屬之上士非也蓋詔後使春官世婦內宗外宗治之又謂王命其夫後命其婦亦非也記曰夫人之不命於天子自魯昭公始也凡爵命必統於天子

凡建國佐後立市設其次置其敍正其肆陳其貨賄出其度量淳制祭之以陰禮

王立朝後立市陰陽之義也次謂吏所治思次介次敍市行列也正其肆者物各異肆正之使不雜也淳謂幅廣制謂匹長天子巡守禮制幣丈八尺純四咫陰禮婦人之祭禮始立市體地道以後主之旣立則無復與其事夫人過市有罰是也

中春詔後帥外內命婦始蠶於北郊以爲祭服

嵗終則防內人之稍食稽其功事

內人謂九禦

佐後而受獻功者比其小大與其麤良而賞罰之獻功者九禦之屬典婦功曰及秋獻功○王介甫曰小大比其制麤良比其功

防內宮之財用

據膳夫庖人內饔職所共獨王及後世子之飲食膳羞則夫人以下皆各使女奚治之故內宰防其財用均其稍食蓋必如此然後事不冗而人皆得其節適先王之政所以卽人之心而無微不達也內宮當作內官文誤也周語內官不過九禦凡內對外而言也無外宮而曰內宮則義無所處矣

正嵗均其稍食施其功事憲禁令於王之北宮而紏其守

均猶調度也施猶頒也北宮後之六宮謂之北宮者系於王明用王之禁令令之守宿衛者

上春詔王后帥六宮之人而生穜稑之種而獻之於王上春亦謂正嵗以春事將興故曰上春夫人以下分居後之六宮每宮九嬪一人世婦三人女禦九人其餘九嬪三人世婦九人女禦二十七人從後惟其所燕息焉從後者五日而沐其次又上十五日而徧云先種後熟謂之穜後種先熟謂之稑王耕借後生種而獻之以共郊廟不敢不親且使知稼穡之艱難也○鄭剛中曰穜稑該九谷之先種後熟後種先熟者非谷名也

內小臣掌王后之命正其服位

命謂使令所爲或言王后或言後通耳

後出入則前驅若有祭祀賔客喪紀則擯詔後之禮事相九嬪之禮事正內人之禮事徹後之俎

擯爲後傳辭有所求爲曰詔曰相曰正異尊卑也俎謂後受尸之爵飲於房中之俎

後有好事於四方則使往有好令於卿大夫則亦如之後於其族親所善者使往問遺之好事以物問遺也好令以言問勞也

掌王之陰事陰令

陰事羣妃禦見之事漢時掖庭令晝漏不盡八刻日錄所記推當禦見者陰令王所求爲於北宮

閽人掌守王宮之中門之禁

王有五門外曰臯門二曰庫門三曰雉門四曰應門五曰路門路門一曰畢門中門於外內爲中雉門也序官言每門此言中門者蓋舉中以例之或曰每門者中門內之三門也其外二門則虎賁及司之屬守之鄭剛中曰外二門臣民皆得入雉門內則不得妄入故於此有禁

喪服凶器不入宮潛服賊器不入宮奇服怪民不入宮凶器明器也潛服若甲者賊器器之可以戕人者怪民狂易

凡內人公器賔客無帥則幾其出入以時啟閉

三者出入當須使者符節乃行時謂漏盡

凡外內命夫命婦出入則爲之辟

辟行人使無干也內命夫卿大夫士之在宮中者

掌埽門庭大祭祀喪紀之事設門燎蹕宮門廟門燎地燭也以百葦布纒之蠟塗其上天子百公五十侯伯子男皆三十

凡賔客亦如之

賔客饗食在廟燕在寢

寺人掌王之內人及女宮之戒令相道其出入之事而紏之

內人女禦也女宮女奚之屬

若有喪紀賔客祭祀之事則帥女宮而致於有司佐世婦治禮事掌內人之禁令

有司謂春官宮卿世婦佐世婦則二十七世婦也

凡內人弔臨於外則帥而往立於其前而詔相之從世婦所弔或自哭其親族立其前者賤也賤而必詔相之者出入於王宮不可闕於禮

內豎掌內外之通令凡小事

內後六宮外卿大夫所通獨小事之令也知然者王之陰事陰令內小臣掌之不曰掌通內外小事之令而曰掌內外之通令凡小事者所掌不獨內外小事之令而兼給小事也使童豎者以其無與爲禮出入便疾

若有祭祀賔客喪紀之事則爲內人蹕

三事爲內人蹕者皆謂在廟時祭祀在廟禘祫四時之祭也賔客在廟饗食時也喪紀在廟喪朝廟及祖奠遣奠時也

王后之喪遷於宮中則前蹕及葬執防器以從遣車喪遷者將葬朝於廟防器振飾颒沐之器遣車載遣奠牲體置於槨四隅者

九嬪掌婦學之灋以教九禦婦徳婦言婦容婦功各帥其屬而以時禦敍於王所

婦徳謂貞順婦容謂婉娩九嬪旣習於徳言容功又備於從人之道是以教女禦也羣妃禦見之法卑者先尊者後女禦八十一人當九夕世婦二十七人當三夕九嬪當一夕三夫人當一夕後當一夕十五日而徧自望後反之孔子曰日者天之明月者地之理陰契制故月上屬爲天使婦從夫放月紀○蜀岡陳氏曰女禦職掌禦敍於王之燕寢乃當夕也此經以時禦敍於王所乃時節以禮見或有慶慰九嬪各帥其屬以進見耳曰王所者或於王之燕寢或於後宮無定所也

凡祭祀贊玉齍贊後薦徹豆籩

玉齍玉惇受黍稷器注謂後進之而不徹非也無徹豆籩而玉齍乃不徹者贊後之文設於贊玉齍之下者如曰贊後玉齍薦徹豆籩則似贊後進玉齍而自薦徹豆籩也

若有賔客則從後大喪帥敍哭者亦如之

諸侯來朝王親饗燕後從王帥猶道也後哭眾次敍者乃哭

世婦掌祭祀賔客喪紀之事帥女宮而濯摡爲齍盛摡拭也爲猶差擇祭祀黍稷舂人舂之人炊之皆不使世婦故知爲乃差擇也

及祭之日涖陳女宮之具凡內羞之物

涖臨也內羞房中之羞

掌弔臨於卿大夫之喪

王后所不親弔則使世婦往不言公孤不必言也後與賔客之事而弔事多不親者入諸臣之家也女巫職若王后弔則與祝前蓋若後之父母王之周親則不容不親弔也知非掌王后弔臨之禮事者女禦職從世婦而弔於卿大夫之喪

女禦掌禦敍於王之燕寢

於王之燕寢則王不息後宮使女禦掌禦敍卑者不敢專妬也

以嵗時獻功事

絲枲成功之事

凡祭祀贊世婦

助其帥涖女宮

大喪掌沐浴

男子不死於婦人之手王喪之沐浴則止共湯物也

後之喪持翣

翣棺飾也漢制翣方扇以木爲匡廣二尺兩角髙二尺四寸柄長五尺以布覆之天子八翣後同

從世婦而弔於卿大夫之喪

女祝掌王后之內祭祀凡內禱祠之事

內祭祀宮中竈門戶禱疾病求瘳祠報福

掌以時招梗禬禳之事以除疾殃

以時者謂隨其事時不必要在四時也招謂招取善祥梗捍禦惡之未至也禬猶刮也刮去見在之災禳攘也推卻見在之變異鬼神之事婦人信之尢酷聖人因人情之所不能己制爲正祀領於禮官則淫祀不禁而自止矣

女史掌王后之禮職

於後所行之禮命之曰職而女史掌之使朝夕恪勤凜然於職之不易盡則驕肆懈惰之習無自而生矣

掌內治之貳以詔後治內政逆內宮書內令

內治之法本在內宰書而貳之逆內宮者謂六宮所有功事及所用財物粟米皆鉤考之內令後令也內宮亦當作內官

凡後之事以禮從

亦如太史之從王

典婦功掌婦式之灋以授嬪婦及內人女功之事賫婦式婦人事之模範嬪婦九嬪世婦

凡授嬪婦功及秋獻功辧其苦良比其小大而賈之物書而楬之以共王及後之用頒之於官府

作二事者女禦授功乃獨言嬪婦者內宰以婦職教九禦使各有屬以作二事九禦分屬九嬪世婦故授功專責之嬪婦使各監省其屬也苦讀爲盬觕也大小長短廣狹也賈估其直也知此職所授受獨內嬪婦之功者以獨共王與後之用又外嬪婦之功典絲典枲受之也非宮中所繅績王與後不用而所用兼苦良亦所以勸內職彰女教也疏謂以待王及後之用故藏於內府非也內府都受九貢九賦九功之貨賄非王及後之私藏也蓋凡絲枲布帛皆藏於內府其成於內人者則以共王及後之用若夫邦國所貢九職所入成於外工者則以共邦之百用耳王之燕衣服玉府掌之蓋旣成而後以入於玉府

典絲掌絲入而辧其物以其賈楬之

絲入謂九職嬪婦所入及邦國之嬪貢

掌其藏與其出以待興功之時

時者若溫暖宜縑帛淸涼宜文繡

頒絲於外內工皆以物授之

以物授之者若縑帛則授以素絲文繡則授以防絲內工注謂女禦非也典婦功授嬪婦及內人功則內人卽女禦可知矣此曰工所以別於內官蓋女酒女漿之屬及其奚也列於天官職者奚女近千人其無事之時必頒功而授賫可知矣外工黃氏謂諸侯夫人大夫妻亦非也王禮事所用縑帛組文非內工及外命婦所能具必頒於閭閻之嬪婦故謂之外工

凡上之賜予亦如之

謂賜以絲物

及獻功則受良功而藏之辧其物而書其數以待有司之政令上之賜予

先鄭謂良當爲苦非也典枲受苦功而藏之當爲良耳不惟典絲所共喪祭之物宜用良功卽典枲所待頒賜亦不宜用苦功也其苦功不言所頒受者內府掌受九貢九賦九功之貨賄而典婦功所楬良苦之功並頒於內府則內府受之不必言矣

凡祭祀共黼畫組就之物

黼畫衣服及依巾冪也組就以組爲就冕旒也白與黑謂之黼采色一成曰就

喪紀共其絲纊組文之物

絲以給綫縷纊以充衣縟組者士喪禮握手纁裏著組繋內則曰屨著綦綦屨繋是用組之事也靑與赤謂之文

凡飾邦器者受文織絲組焉

謂茵席屏風之屬

嵗終則各以其物防之

典枲掌布絲縷紵之麻艸之物以待時頒功而授賫緦十五升布抽其半者白而細疏曰紵縷綫也艸葛防之屬典絲職曰掌絲入者以別於內嬪婦之獻繭也此職不曰枲入者麻艸皆九職所貢不必言也曰掌布緦縷紵之麻艸之物者麻艸之物不獨用於布緦縷紵而典枲所掌惟此也授賫注謂給麻艸非也頒功則己給麻艸矣蓋給以泉布使自具練治麻艸之器物兼償其勞也於頒絲曰內外工則枲可知也於頒枲曰授賫則絲可知也

及獻功受苦功以其賈楬而藏之以待時頒

注謂絲爲良功枲爲苦功非也果爾則旣分二職苐曰受其功可矣

頒衣服授之賜予亦如之

帛言待有司之政令布言頒衣服互文

嵗終則各以其物防之

內司服掌王后之六服褘衣揄狄闕狄鞠衣展衣緣衣素沙

狄當爲翟雉名伊雒而南素質五色皆備成章曰翚江淮而南靑質五色皆備成章曰搖王后之服刻繒爲之形而采畫之綴於衣以爲文章褘衣畫翚者揄狄畫搖者闕狄刻而不畫此三者皆祭服從王祭先王則服褘衣祭先公則服揄狄羣小祀則服闕狄鞠衣黃桑服也色如鞠塵象桑葉始生月令季春薦鞠衣於先帝吿桑事展當作襢以禮見王及賔客之服詩曰瑳兮瑳兮其之展也緣當作褖禦於王之服亦以燕居褘衣揄狄靑闕狄赤展衣白褖衣黑素沙白縛也六服皆袍制以白縛爲之裏王之吉服九韋弁以下常服三與後鞠衣以下三服同但王之祭服六而後惟三翟以天地山川社稷之祀後夫人不與也玉藻王后褘衣夫人揄狄君命闕翟再命鞠衣一命襢衣士褖衣

辧外內命婦之服鞠衣展衣緣衣素沙

內命婦之服鞠衣九嬪也展衣世婦也褖衣女禦也外命婦其夫孤則鞠衣卿大夫則展衣士則褖衣三夫人及公之妻其闕狄以下乎侯伯之夫人揄狄子男之夫人亦闕狄惟二王后褘衣

凡祭祀賔客共後之衣服及九嬪世婦凡命婦共其衣服共喪衰亦如之

凡命婦謂女禦及外命婦也再命受服則下士之妻不共外命婦惟王祭祀賔客以禮佐後得服此上服於其家則降焉外命婦爲王服齊衰於後無服九嬪以下及女禦於王服斬衰於後服齊衰○疏外命婦於後無服據儀禮喪服傳但義有未安春官司服凡喪爲天王斬衰爲王后齊衰昬義爲後服齊衰服母之義也恐宜通內外命婦言之○注於其家則降焉據特牲少牢禮大夫妻不服展衣

後之喪共其衣服凡內具之物

後喪所共衣服襲時十二稱小斂十九稱大斂百二十稱內具紛帨綫纊鞶袠之屬

縫人掌王宮之縫綫之事以役女禦以縫王及後之衣服

女禦裁縫王及後之衣服則爲役助之餘則專焉王昭禹謂女禦非王宮八十一之數非也王后之衣必內人典司非於八十一女禦取之則並謂之女工可矣惟系內人而非女工之比故奄人爲之役

喪縫棺飾焉

喪大記曰飾棺君龍帷三池振容黼荒火三列黻三列素錦楮加帷荒纁紐六齊五采五貝黼翣二黻翣二畫翣二皆戴圭魚躍拂池君纁戴六纁披六此諸侯之禮也禮器曰天子八翣諸侯六翣大夫四翣

衣翣栁之材

栁卽帷荒或曰栁車也翣與栁皆先纒衣其材乃以張飾或曰翣亦以栁木爲之

掌凡內之縫事

不獨衣服

染人掌染絲帛凡染春暴練夏纁秋染夏冬獻功暴練練其素而暴之纁絳也土托位南方赤與黃共爲纁纁天地之色以爲祭服石染當及盛暑熱潤始湛研之三月而後可用染纁術見考工記鐘氏染無考夏翟羽備五色染以象之

掌凡染事

追師掌王后之首服爲副編次追衡笄爲九嬪及外內命婦之首服以待祭祀賔客

副之言覆所以覆首爲之飾服之以從王祭祀編編列發爲之服之以桑次次第發長短爲之所謂髲髢服以見王王后燕居亦纚笄總而己追猶治也詩云追琢其章衡維持冠者笄卷髮王后之衡笄皆以玉爲之惟祭服有衡垂於副之兩旁當耳其下以紞懸瑱外內命婦衣鞠衣展衣者服編衣褖衣者服次非祭祀賔客佐後於其家亦降焉據此則詩曰副笄六珈記曰夫人副褘皆周禮之末失也豈二王之後用之而其後列國皆僭如醆斝之及屍君與曰外內命婦者旣舉九嬪則內命婦世婦以下也不可以先公卿之妻內宰職正喪之服位則曰內外命婦者兼夫人及九嬪也凡並舉命夫命婦則曰外內者命夫之貴者多在外也此經不統之曰內外命婦者正服位辧舄屨及出入可統稱內命婦若追師之設本以共後夫人九嬪之首服而因及於外內命婦故別言之也○注據少牢饋食禮大夫妻不服編次

喪紀共笄絰亦如之

屨人掌王及後之服屨爲赤舄黑舄赤繶黃繶靑句素屨葛屨

曰服屨者明服各有屨也復下曰舄襌下曰屨句當爲絇著舄屨之頭以爲行戒繶縫中紃也凡屨舄皆有繶有絇有純三者同色云赤繶黃繶靑絇者雜互言之素屨大祥時所服無絇繶純葛屨自赤舄以下夏則用葛爲之冬則用皮列素屨下者見素屨亦用葛與皮也○凡屨舄各象其裳之色士冠禮端黑屨靑絇繶純素積白屨緇絇繶純爵弁纁屨黑絇繶純是也王吉服九舄有三等赤舄爲上冕服之舄也下有白舄黑舄王后吉服六惟祭服有舄舄爲上褘衣之舄也下有靑舄赤舄鞠衣以下皆屨耳凡舄之飾如繢之次赤繶者王黑舄之飾黃繶者王后舄之飾靑絇者王白舄之飾王及後之赤舄皆黑飾後之靑舄白飾凡屨之飾如繡次黃屨白飾白屨黑飾黑屨靑飾天子諸侯吉事皆舄其餘惟服冕衣翟著舄士爵弁纁屨黑絇繶純尊祭服之屨飾從繢也○按詩周公赤舄幾幾韓侯衮赤舄豈皆王之加賜與

辧外內命夫命婦之命屨功屨散屨

自大夫以上有命舄獨言命屨者舉下以包上也命屨與服而俱命者功屨人功細致若掌裘之功裘散屨則常所服用及喪屨也命夫命婦謂再命以上受服者注疏之說於經無考姑闕疑焉○鄭志趙商問司服王后六服之制目不解請圖之答曰大裘衮衣鷩衣毳衣絺衣衣此六服皆纁裳赤舄韋弁衣以韎皮弁衣以布此二弁皆素裳白舄冠弁服黑衣裳而黑舄冠弁端褘衣舄首服副從王見先王揄狄靑舄首服副從王見先公闕翟赤舄首服副從王見羣小祀鞠衣黃屨首服編以吿桑襢衣白屨首服編以禮見王褖衣黑屨首服次以禦於王后服三翟則著三舄靑赤服鞠衣以下則著三屨黃白黑婦人質不殊裳屨舄皆同裳色也○追師職曰爲九嬪及外內命婦之首服此職苐曰辧者命屨初命時官給之其後則與功屨散屨皆自爲與衡笄用玉石可服上賜以終身者異故苐辧其法式也

凡四時之祭祀以宜服之

祭祀而有素屨散屨者惟大祥時王光逺曰夏葛冬皮此隨時之宜吉祭用赤舄命屨之等喪祭有素屨散屨此隨事之宜

夏采掌大喪以冕服復於太祖以乘車建綏復於四郊太祖始祖廟也乘車玉路綏當作緌以旄牛尾爲之注於乾首於太廟以冕服不出宮也四郊以綏出國門所建也復者各依命數天子則十二人各服朝服祭僕復於小廟僕復於小寢大寢而太祖四郊之復則屬夏采者太祖四郊爲祭之最尊王涖事贊王者冢宰故特設此職於天官以領復事而他無所掌也○復者人之終也春秋傳晉侯有疾秦醫和謂趙孟曰國之大臣榮其寵祿任其大節有災禍興而無攺焉必受其咎今君至於淫以生疾將不能圖防社稷禍孰大焉主不能禦吾是以云也王之宮寢內外起居飲食無一不關於冢宰必君之身終而後師保之責盡焉此天官之屬所以終於夏采也

朱子曰冢宰一官兼領王之膳服嬪禦此最設官之深意蓋天下之事無重於此又曰冢宰一篇周公輔道成王垂法後世用意最深切處欲知三代人主正心誠意之學於此可見其實○李耜卿曰冢宰貳王統百官均四海而諸官所掌不越居處服禦財賦絲麻之事嗚呼此聖人之議道自己者也蓋飲食男女人之大欲存焉自公卿以下至於庶人或有所制而不敢縱或有所求而未必逞若尊爲天子富有四海何求而不應哉何憚而不爲哉以是大欲而勢足以恢其邪心於以治天下國家焉吾不知其可也周公知百官之得其統四海之得其均其要在王身是故先以宮室安其身焉次以飲食理其體焉繼以賦式節其用焉終以內宮佐其徳焉析其事則至纖至悉若無關於政治之要而觀其用意本末兼修內外交以正君身其至醇至備者乎一之以大宰之權分之以小宰內宰之任一起居一飲食一貨用一擇采進禦多寡丰約用捨去取大臣皆得與聞之而天子不得以自私女子小人不得以竊惑而司是職者必名徳之選是以上知之君就焉而益正中材之主守焉而寡過蓋正心誠意之實功而治天下國家之本統也

周官集注卷二﹤經部﹐禮類﹐周禮之屬﹐周官集注﹥

欽定四庫全書

周官集注卷三

翰林院侍講銜方苞撰

地官司徒第二

徒眾也地載萬物司徒任地教擾萬民故曰地官

惟王建國辧方正位體國經野設官分職以爲民極乃立地官司徒使帥其屬而掌邦教以佐王安擾邦國擾馴習也以地官掌教者禮官所教秀民而已土地人民皆於地官而親民之吏屬焉必地官掌教乃能盡天下而無一人之不教古之聖人所以務明明徳於天下而非漢唐之治所及也

教官之屬大司徒卿一人小司徒中大夫二人鄕師下大夫四人上士八人中士十有六人旅下士三十有二人府六人史十有二人胥十有二人徒百有二十人鄕師每二人分掌三鄕之事相左右也

鄕老二鄕則公一人鄕大夫每鄕卿一人州長每州中大夫一人黨正每黨下大夫一人族師每族上士一人閭胥每閭中士一人比長五家下士一人

老尊稱也春秋傳劉文公自稱天子之老王畿附郭百里內爲六鄕外爲六遂三公與王論道因以道明民故使鄕民觀徳焉正師胥皆長也正之言政也師之言帥也胥有才知之稱自族師以下卽其裏之賢者民自推擇因而秩之所謂使民興能入使治之也○何氏曰六鄕不過七萬五千家而官則萬九千餘何以祿之蓋比長卽上農夫閭師則受二家之田族師則受四家之田皆自耕以給衣食黨正州長以上然後官賦之祿耳

封人中士四人下士八人府二人史四人胥六人徒六十人

聚土曰封春秋傳楚城沂使封人慮事以授司徒此職文凡封國設其社稷之壝封其四疆則宜爲地官之屬明矣

鼓人中士六人府二人史四人徒二十人

其職兼掌金而曰鼓人者所掌四金皆以節鼓也

舞師下士二人胥四人舞徒四十人

鼓舞乃民間通用之樂必屬地官於教民乃便

牧人下士六人府一人史二人徒六十人

掌牧六牲以共祭祀亦地事也

牛人中士二人下士四人府二人史四人胥二十人徒二百人

司徒物土土爰稼穡故牛人屬焉宗伯典禮禮以時行故雞人屬焉司馬主兵軍行饗餽莫便於羊故羊人屬焉司宼掌刑獄有守禁故犬人屬焉而祭祀因各共其事○王明齋曰牧人兼六牲而官爲下士以職止芻牧故與雞人羊人犬人同爵牛人𨿽主一牲然其用不止於牲事所掌財賦爲大故官爲中士馬之用尢重於牛故挍人爲下大夫也

充人下士二人史二人胥四人徒四十人

充博碩肥腯也牧人養牲於田野充人養牲於國中

載師上士二人中士四人府二人史四人胥六人徒六十人

載之言事也以地事任民而稅之

閭師中士二人史二人徒二十人

鄕官有州黨族閭比以閭名官者徵民之稅宜督其親民者故閭胥徵之而閭師掌其徵之令也凡貢物入大府糓入倉人

縣師上士二人中士四人府二人史四人胥八人徒八十人

徵野賦貢名曰縣師者自六鄕至邦國縣居中也

遺人中士二人下士四人府二人史四人胥四人徒四十人

均人中士二人下士四人府二人史四人胥四人徒四十人

均猶平也主平水土之政令

師氏中大夫一人上士二人府二人史二人胥十有二人徒百有二十人

保氏下大夫一人中士二人府二人史二人胥六人徒六十人

與師氏同教國子而別置官與府史者所掌小學館捨異所

司諫中士二人史二人徒二十人

司救中士二人史二人徒二十人

調人下士二人史二人徒十人

調和合也

媒氏下士二人史二人徒十人

媒之言謀也謀合異姓使爲防婣

司市下大夫二人上士四人中士八人下士十有六人府四人史八人胥十有二人徒百有二十人

質人中士二人下士四人府二人史四人胥二人徒二十人

防人中士二人下士四人府二人史四人胥二人徒二十人

民居及市中屋舍通曰防此所掌防在市中者

胥師二十肆則一人皆二史賈師二十肆則一人皆二史司虣十肆則一人司稽五肆則一人胥二肆則一人肆長每肆則一人

自胥師及司稽皆司市所自辟除胥及肆長市中給繇役者

泉府上士四人中士八人下士十有六人府四人史八人賈八人徒八十人

故書泉或作錢

司門下大夫二人上士四人中士八人下士十有六人府二人史四人胥四人徒四十人每門下士二人府一人史二人徒四人

主王城十二門

司關上士二人中士四人府二人史四人胥八人徒八十人每關下士二人府一人史二人徒四人

王畿面五百里界首面置三關亦十二關

掌節上士二人中士四人府二人史四人胥二人徒二十人

遂人中大夫二人遂師下大夫四人上士八人中士十有六人旅下士三十有二人府四人史十有二人胥十有二人徒百有二十人

注六遂之地自遠郊達於畿中有公邑家邑小都大都非也小司徒鄕大夫掌六鄕之政教禁令遂師遂大夫各掌其遂之政令禁戒而縣師職曰掌邦國都鄙稍甸郊裏之地域而辧其夫家人民田萊之數及其六畜車輦之稽又曰凡造都邑量其地辧其物而制其域以歲時徵野之賦貢則稍縣畺公邑私邑乃縣師所掌也六遂獨百里至二百里地遂人掌造縣鄙溝塗形體之灋故曰以達於畿非畿內通爲遂地也縣師所掌地域人民田萊之數兼甸郊裏者爲受法於司馬以作眾庶防卒伍

遂大夫每遂中大夫一人縣正每縣下大夫一人鄙師每鄙上士一人酇長每酇中士一人裏宰每裏下士一人鄰長五家則一人

鄕大夫遂大夫以下皆無府史胥徒者鄕大夫乃六卿不與民治州長遂大夫以下則其屬吏轉而相承身親其事無所用之

旅師中士四人下士八人府二人史四人胥八人徒八十人

孫氏曰先王之民入有保受出有節傳豈容浮游旅寄於四方今民以羈爲名官以新甿爲職豈非自狹徙寛移偏聚之民於廣闊之野上之人當勞來安集之乎

稍人下士四人史二人徒十有二人

委人中士二人下士四人府二人史四人徒四十人土均上士二人中士四人下士八人府二人史四人胥四人徒四十人

艸人下士四人史二人徒十有二人

稻人上士二人中士四人下士八人府二人史四人胥十人徒百人

土訓中士二人下士四人史二人徒八人

誦訓中士二人下士四人史二人徒八人

山虞每大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人

虞度也度知山之大小及所生者

林衡每大林麓下士十有二人史四人胥十有二人徒百有二十人中林麓如中山之虞小林麓如小山之虞衡平也竹木生平地曰林山足曰麓

川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人

川流水也

澤虞每大澤大藪中士四人下士八人府二人史四人胥八人徒八十人中澤中藪如中川之衡小澤小藪如小川之衡

澤水所鐘也水希曰藪於林麓總言之於澤藪分言之者麓多爲林而澤藪地各異也

迹人中士四人下士八人史二人徒四十人

迹之言迹也知禽獸處春秋傳迹人來告逢澤有介麋焉

卝人中士二人下士四人府二人史二人胥四人徒四十人

卝之言礦也金玉未成器曰礦

角人下士二人府一人徒八人

羽人下士二人府一人徒八人

掌葛下士二人府一人史一人胥二人徒二十人掌染艸下士二人府一人史二人徒八人

掌炭下士二人史二人徒二十人

掌荼下士二人府一人史一人徒二十人

掌蜃下士二人府一人史一人徒八人

囿人中士四人下士八人府二人胥八人徒八十人場人每場下士二人府一人史一人徒二十人

春夏爲圃以種菜蔬至季秋始築爲場

廩人下大夫二人上士四人中士八人下士十有六人府八人史十有六人胥三十人徒三百人

藏米曰廩藏谷曰倉

舍人上士二人中士四人府二人史四人胥四人徒四十人

倉人中士四人下士八人府二人史四人胥四人徒四十人

司祿中士四人下士八人府二人史四人徒四十人司稼下士八人史四人徒四十人

舂人奄二人女舂抌二人奚五人

舂人職領以女奚數甚少蓋夫人親舂以供齍盛故女奚助以終事若牢禮饗食則女奴入舂稾者共之而女奚特差擇之耳抌抒臼也

饎人奄二人女饎八人奚四十人

故書饎作

稾人奄八人女稾每奄二人奚五人

稾讀爲犒師之犒主宂食者故謂之犒稾人職領以女奚者婦人主饋且官吏人民給事宮中者必女奚共食乃便而因通給外朝之食也士庶子宿衛王宮故女奚共其食而耆老孤子之饗亦兼焉其事春秋各一舉不足特設官也

大司徒之職掌建邦之土地之圖與其人民之數以佐王安擾邦國

必知土地之宜人民之數然後可定民之居制民之產以安其身而教擾之安擾邦國之民卽所以安擾邦國也

以天下土地之圖周知九州之地域廣輪之數辧其山林川澤丘陵墳衍原隰之名物

周之九州揚荊豫靑兗雍幽冀並也東西爲廣南北爲輪積石曰山竹木曰林注瀆曰川水鐘曰澤土髙曰丘大阜曰陵水崖曰墳下平曰衍髙平曰原下濕曰隰名物者十等之名與所生之物

而辧其邦國都鄙之數制其畿疆而溝封之設其社稷之壝而樹之田主各以其野之所宜木遂以名其社與其野

畿限也疆猶界也溝穿地以爲阻固也封起土界也社稷后土及田正之神壝壇與堳埒也田主田神詩人謂之田祖木各有宜若以松爲社則名松社之野

以土防之灋辧五地之物生一曰山林其動物宜毛物其植物宜皁物其民毛而方二曰川澤其動物宜鱗物其植物宜膏物其民黑而津三曰丘陵其動物宜羽物其植物宜覈物其民專而長四曰墳衍其動物宜介物其植物宜莢物其民晢而瘠五曰原隰其動物宜臝物其植物宜叢物其民丰肉而庳

防計也九州之域各有五土故別其類而總計之謂之土防之灋毛物貂狐貒貉之屬縟毛者鱗物魚龍之屬津潤也羽物翟雉之屬覈物梅李之屬專圜也介物鼈之屬水居陸生者莢物薺莢王棘之屬晢白也瘠臞也臝物虎豹�之屬淺毛者叢物萑葦之屬猶短也一曰皁物柞栗之屬膏物楊柳之屬理致且白如膏一曰膏當爲櫜蓮芡之實有櫜韜

因此五物者民之常而施十有二教焉一曰以祀禮教敬則民不苟二曰以陽禮教讓則民不爭三曰以陰禮教親則民不怨四曰以樂禮教和則民不乖五曰以儀辧等則民不越六曰以俗教安則民不愉七曰以刑教中則民不虣八曰以誓教卹則民不怠九曰以度教節則民知足十曰以世事教能則民不失職十有一曰以賢制爵則民愼徳十有二曰以庸制祿則民興功五地所生之民形貌旣殊則性質剛柔輕重遲速亦異故必因其常性而施教以變化之陽禮鄕射飲酒之禮也內宰以陰禮教六宮家人相怨多起於婦人故以陰禮教親曰樂禮者樂必依禮而作也儀謂拜跪揖讓坐立之儀以俗教安卽下經所謂以本俗六安萬民也民得生養之樂有戚黨之懽然後勤於作業而不偸民畏刑然後能自易其惡以至於中故不暴卹謂災危相憂卽下經黨相救州相賙之類誓以憂樂相同彼此共之則民知卹人卽所以利已而不怠矣度謂宮室車服之制世事士農工商不遷其業也庸功也○李耜卿曰上言五地此言五物者以形言曰地以地所生言曰物

以土宜之灋辧十有二土之名物以相民宅而知其利害以阜人民以蕃鳥獸以毓艸木以任土事

十有二土謂分野十二邦上系十二次或曰卽古十二州也土各有宜相占視也任謂就地所生因民所能

辧十有二壤之物而知其種以教稼穡樹藝

壤亦土也以萬物自生焉則言土土猶吐也以人所耕而樹藝焉則言壤壤和緩之貌藝猶蒔也

以土均之灋辧五物九等制天下之地徵以作民職以令地貢以斂財賦以均齊天下之政

均平也五物五地之物也九等艸人所辧騂剛赤緹之屬辧五物九等名曰土均之灋者田有一易再易地有五而當一十而當一必辧其等乃可均也制天下之地徵以作民職王畿侯國之所同也令地貢者邦國之九貢也斂財賦者畿內九賦九功也以致邦國故曰令以徵畿內故曰斂不曰貢賦而曰財賦者曰財然後可以該諸職之貢物與門市之泉布也以均齊天下之政者土均職邦國都鄙之政令刑禁與其施捨禮俗喪紀祭祀皆以地之美惡爲輕重而均齊之

以土圭之灋測土深正日景以求地中日南則景短多暑日北則景長多寒日東則景夕多風日西則景朝多陰

土圭所以致四時日月之景也土深謂地形之髙下舊說周公營洛於陽城置中表四面各置一表距中表皆千里於晝漏半驗之景短於中表其地於日爲近南景長於中表其地於日爲近北中表景得正時東表日已跌是謂景夕西表日尙未中是謂景朝

日至之景尺有五寸謂之地中天地之所合也四時之所交也風雨之所防也陰陽之所和也然則百物阜安乃建王國焉制其畿方千里而封樹之

土圭長尺有五寸以夏至之日立八尺之表其景適與土圭等謂之地中潁川陽城皆然樹木溝上所以表助阻固也○河間王氏曰西北多山東南多水惟地中平壤爲天地之所合北極下半歲爲晝夜赤道下一歲再冬夏惟地中爲四時之所交日東近海多風日西連山恆雨惟地中乃風雨之所防日南近日多暑日北逺日多寒惟地中乃陰陽之所和○於王畿曰封樹者規方千里包髙山大陵不可以溝限惟起封界樹木以表之故造都鄙則曰封溝以室數計畝制地其域狹也篇首總言制邦國都鄙之畿疆曰溝封後分言制都鄙之地域則曰封溝者邦國封疆廣狹不齊地勢所宜或可溝或止起封界與都鄙計畝制域封必以溝者異也

凡建邦國以土圭土其地而制其域諸公之地封疆方五百里其食者半諸侯之地封疆方四百里其食者參之一諸伯之地封疆方三百里其食者參之一諸子之地封疆方二百里其食者四之一諸男之地封疆方百里其食者四之一

土其地者度谷土之多少也制其域者兼所包山林川澤也必以土圭土其地者知境內東西南北之髙下然後可以計谷土之多寡定國邑之面勢也詩曰揆之以日作於楚室是以土圭定國邑也又曰景山與京是以土圭度四野也○以詩及春秋傳所言魯衛封略計之似周官封國之數爲可據覈其實與孟子所言亦不甚相逺蓋周官所言者制其域也兼名山大川附庸閒田在其封內者而言也顓臾魯附庸而孔子曰在邦域之中是也所謂食者則其實封食其土利者也惟諸公土田陪惇諸男不能五十里與孟子不合然見於春秋公惟宋男惟許宿則建國甚稀至於分土惟三以諸侯之地方四百里計之爲方百里者十六其食者三之一爲方百里者五方十里者三十三方裏者三十三山陵林麓川澤溝瀆城郭宮室塗巷三分去一餘方百里者三方十里者五十五方裏者五十四以一易再易之田相減並藪牧疆潦之五而當一十而當一者計之其爲谷土亦約百里耳蓋孟子言頒祿故止計谷土周官言所食則並其山澤之毛至邦域之數則包名山大川附庸閒田之在其封內者耳如今大州縣包絡山河動數百里而計畝徵賦入籍者不過數十里周官孟子封國異數正類此

凡造都鄙制其地域而封溝之以其室數制之不易之地家百畝一易之地家二百畝再易之地家三百畝春秋侵伐及邊境則書四鄙傳曰都城過百雉又曰邑有先君之廟曰都蓋都所居鄙則界也制其地者計谷土也制其域者兼疆潦藪牧也以室數制之者計城邑之室數於野授田王制凡居民量地以制邑度地以居民地邑民居必參相得也不易之地歲種之一易之地休一歲乃復種再易之地休二歲

乃分地職奠地守制地貢而頒職事焉以爲地灋而待政令

注定地守謂衡麓虞候之所守非也山澤藪牧並列九職則衡麓虞候於作民職具之矣按夏官司險設國之五溝五塗而樹之林以爲阻固皆有守禁掌固頒士庶子之守凡守者受灋焉以通守政若造都鄙則治其固與其守灋乃此經及均人土均職所謂地守也此經所謂分地職制地貢與上經所謂作民職令地貢義異民職九職也地職則其地所當承之職事如當津要則服輸將給賓客師旅近川防則共浚築以所職各異或一事而比邑共承之故曰分也上經令地貢侯國之貢也此則都邑之貢寰內食采者地非所專故不曰令而曰制也頒職事卽下經所頒職事十有二也九職己具其中故知地職非九職也分地職奠地守制地貢皆地灋也而復言以爲地灋者以待政令言之也都鄙有逺近其地有饒瘠其事有劇易故所以待王朝之政令者灋各有宜而不可以一致也○春秋傳曰取於有閻之土以供王職取於相土之東都以防王之東搜東搜亦王事也而別言王職者時康叔入爲司寇必其畿內采邑之職事也

以荒政十有二聚萬民一曰散利二曰薄徵三曰緩刑四曰弛力五曰捨禁六曰去幾七曰眚禮八曰殺哀九曰蕃樂十曰多昏十有一曰索鬼神十有二曰除盜賊散利貸種食也弛力息繇役也捨禁山澤不禁也去幾謂關市去稅而幾之知然者司關職國凶札無關門之徵猶幾也眚禮殺吉禮也殺哀殺凶禮也宗伯職以凶禮哀邦國殺哀者節喪弔禬卹之財用以賑凶荒也蕃樂閉藏樂器而不作也多昏使娶者不備禮也索鬼神求廢祀而修之詩所謂靡神不舉也饑饉則盜賊多不可以緩刑而縱之眚禮蕃樂似無與民事而以聚萬民者遇災而懼以勤卹民則民之心聚矣

以保息六養萬民一曰慈幼二曰養老三曰振窮四曰卹貧五曰寛疾六曰安富

慈幼若產子三人公與之母二人公與之餼十四以下不從徵養老謂引年之禮窮謂鰥寡孤獨寛疾若廢疾非人不養者一人不從政之類民有田裏樹畜則能自養矣而老者幼者孤獨鰥寡者以事故耗敗者疾病無依者上更有以保息之管子九惠之教一曰老老二曰慈幼四曰養疾七曰通窮八曰振困蓋本於此陸贄曰先王制賦不以殖產厚其徵安富之義也

以本俗六安萬民一曰媺宮室二曰族墳墓三曰聨兄弟四曰聨師儒五曰聨朋友六曰同衣服

此六者風俗之根本也媺善也墓大夫職令國民族葬父之黨爲宗族母與妻黨爲兄弟同師曰朋同志曰友同衣服謂𨿽有富者衣服不得獨異也媺宮室爲本俗之首者有寢有廟民安其居然後樂事勸功而重去其鄕終於同衣服者民志定然後禮俗型也

正月之吉始和布教於邦國都鄙乃縣教象之灋於象魏使萬民觀教象挾日而斂之乃施教灋於邦國都鄙使之各以教其所治民

布教於邦國都鄙布以上諸大綱也施教灋於邦國都鄙施以下諸細目也

令五家爲比使之相保五比爲閭使之相受四閭爲族使之相葬五族爲黨使之相救五黨爲州使之相賙五州爲鄕使之相賓

五家暱近故奇衺使之相保二十五家則宅舍多矣故有故而寄托者使之相受百家則財力贍矣故葬具喪役使之相共五百家則勢眾彊矣故寇盜使之相救二千五百家則蓄積厚矣故祲札使之相賙萬二千五百家則秀民聚矣故使之賓其賢者興賢國典也而曰相賓者鄕飲酒禮主人就先生而謀賓介是使鄕人自相推擇而賓禮之也所謂使民興賢出使長之使民興能入使治之也○相保相受相葬相救相賙相賓及十有二職三物八刑獨列於布教於邦國都鄙之後與諸職異者前所列土防土宜土均之灋皆地灋也土圭之灋以制王畿建邦國造都鄙也荒政有十二保息六本俗六以聚萬民養萬民安萬民也惟十有二教主於教民而皆教之大綱故與諸大政並列於前此四者乃教之細目親民之吏所奉守者故詳於施教灋於邦國都鄙使各以教其所治民之後也

頒職事十有二於邦國都鄙使以登萬民一曰稼穡二曰樹藝三曰作材四曰阜蕃五曰飭材六曰通財七曰化材八曰斂材九曰生材十曰學藝十有一曰世事十有二曰服事

前九事卽九職所任增其三者國用制於冢宰故九職所任皆財賦所從出也司徒頒教則秀民之學藝巫史醫卜之世事庶人在官之服事者其職事不可缺矣

以鄕三物教萬民而賓興之一曰六徳知仁聖義忠和二曰六行孝友睦婣任卹三曰六藝禮樂射禦書數物猶事也興猶舉也教成鄕大夫舉其賢者能者以飲酒之禮賓之聖通而先識五常之徳惟禮不列者該於六行六藝也聖者知之無不通也以淺深別之也忠者信之積於中也和者信之達於外也以體用別之也睦親於九族婣和於外親任信於朋友卹振憂貧者五禮吉凶軍賓嘉六樂雲門大咸大韶大夏大大武五射白矢參連剡注襄尺井儀五禦鳴和鸞逐水曲過軍表舞交衢逐禽左六書象形防意轉注處事假借諧聲九數方田粟米差分少廣商功均輸方程贏不足旁要漢時又有重差夕桀句股白矢者貫侯而見其鏃白參連者前放一矢後三矢連中故處詩所謂四矢反也剡注謂羽頭髙鏃低而去剡剡然襄尺謂臣與君射退一尺而立井儀謂四矢貫侯如井和在式鸞在衡韓詩外傳升車則馬動馬動則鸞鳴鸞鳴則和應逐水曲謂隨水勢之屈曲而不墜水也谷梁傳艾蘭以爲防置旃以爲轅門以葛覆質以爲槷流旁握禦轚者不得入是謂過軍表舞交衢謂行四達之道車旋應於舞節也逐禽左謂禦驅逆之車逐禽使趨君之左以待射象形日月之類防意武信之類人言爲信止戈爲武防合人意也轉注考老之類建類一首而文意相授左右相注處事上下之類人在一上爲上人在一下爲下假借令長之類一字兩用諧聲江河之類方田以禦田疇界域粟米以禦質劑變易差分以禦貴賤廩稅少廣以禦冪積方圓商功以禦功程積實均輸以禦逺近勞費贏朒以禦隱雜互見方程以禦錯糅正負勾股以禦廣逺髙深

以鄕八刑糾萬民一曰不孝之刑二曰不睦之刑三曰不婣之刑四曰不弟之刑五曰不任之刑六曰不卹之刑七曰造言之刑八曰亂民之刑

亂民亂名攺作執左道以亂政者不任不卹亦有刑者背朋友之付托則不義安鄰里之危困則不仁此而不懲則民俗日以偸矣易不友曰不弟且退列於不睦不婣之下者曰不友則專於兄弟曰不弟則不遜弟於族婣鄕黨者該此矣八者所犯小則撲以教之所犯大及不悛則歸於士○王東巖曰三物八刑皆言鄕者教法始於六鄕故也

以五禮防萬民之僞而教之中以六樂防萬民之情而教之和

六藝中有禮樂不過秀民習之耳此則通乎萬民故復列之禮者稱情以立文所以防民之僞而老莊荀氏乃以爲化性而起僞蓋溺於俗而不達於先王之禮意也

凡萬民之不服教而有獄訟者與有地治者聽而斷之其附於刑者歸於士

有地治謂鄕州及治都鄙者附麗也士司寇士師之屬

祀五帝奉牛牲羞其肆享先王亦如之

奉奉承之也羞進也肆腥解骨體所謂豚解也郊先全蒸後豚解宗廟之祭則無全蒸先豚解次爓而熟之謂之體解不言祭地者禮與祭天同

大賓客令野修道委積

令令遺人少曰委多曰積所以給賓客

大喪帥六鄕之眾庶屬其六引而治其政令

屬合聚也引謂引喪車索也六鄕主六引六遂主六紼在棺曰紼言繩體也行道曰引言用力也

大軍旅大田役以旗致萬民而治其徒庶之政令旗畫熊虎

若國有大故則致萬民於王門令無節者不行於天下古者謀及庶人故也大故卽小司寇所掌詢國危詢國遷詢立君也王崩苟無他故及尋常寇兵無爲致萬民於王門注誤節小行人所達六節

大荒大札則令邦國移民通財捨禁弛力薄徵緩刑大札大疫也於荒政十二之中獨舉其四者貢賦天子所制也故捨禁弛力薄徵必待司徒之令刑章天子所定也故緩刑必待司徒之令若有利而自散之以及眚禮殺哀蕃樂多昏索鬼神皆邦國所得自主也不及去幾者其政微也不及除盜賊者盜賊承饑凶而作乃非常之變勢在必除無可疑也於荒政十二之外增其二者移本國之民與鄰國通財其事尢大非天子之命不敢專也故首列之

歲終則令教官正治而致事正歲令於教官曰各共爾職修乃事以聽王命其有不正則國有常刑

小宰所令於百官府者王宮之事也故於職曰修於灋曰考於事曰待而不用命者曰不共司徒所令於教官者教事也故於職曰共於事曰修而不用命者曰不正

小司徒之職掌建邦之教灋以稽國中及四郊都鄙之夫家九比之數以辧其貴賤老幼廢疾凡徵役之施捨與其祭祀飲食喪紀之禁令

五官之長佐太宰建五典而教灋獨小司徒建者以主六鄕而親民事猶小宰之建宮刑也夫家謂男女旣配耦者以是知周之徵役不及單丁女戶余夫處女也九比九職之人數也貴謂卿大夫士賤謂庶人在官卽鄕大夫職所謂服公事者徵謂稅之役謂繇役施當作弛或曰徵役獨力役之徵也

乃頒比灋於六鄕之大夫使各登其鄕之眾寡六畜車輦辧其物以歲時入其數以施政教行徵令及三年則大比大比則受邦國之比要

登升而載於冊也眾寡謂民之多少駕牛馬曰車人挽曰輦物謂弓矢甲楯楨榦旗物之屬卽大比所謂兵器也旗物有度式什器有良苦故辧之注疏並誤頒比灋舉六鄕則甸稍縣都邦國視此矣受比要舉邦國則鄕郊甸稍縣都可知矣畿內則歲時入其數侯國則三年入其要內外詳略各有宜也

乃防萬民之卒伍而用之五人爲伍五伍爲兩四兩爲卒五卒爲旅五旅爲師五師爲軍以起軍旅以作田役以比追胥以令貢賦

先王因農事而定軍令欲其恩足相卹義足相救服容相別音聲相識追逐寇也胥伺捕盜賊也追胥曰比者卒伍旣定則各以所居逺近相次而追胥也

乃均土地以稽其人民而周知其數上地家七人可任也者家三人中地家六人可任也者二家五人下地家五人可任也者家二人凡起徒役毋過家一人以其餘爲羨惟田與追胥竭作

一家男女七人以上則授之以上地所養者眾也五人以下則授之以下地所養者寡也可任謂丁壯任力役者羨饒也竭作盡行也田獵盡行更番調發使習於軍事也追胥盡行守望相助非逺違其閭井也

凡用眾庶則掌其政教與其戒禁聽其辭訟施其賞罰誅其犯命者凡國之大事致民大故致餘子

大事戎事也大故意外不測之變也餘子羨也

乃經土地而井牧其田野九夫爲井四井爲邑四邑爲丘四丘爲甸四甸爲縣四縣爲都以任地事而令貢賦凡稅斂之事

方裏而井九夫所治之田也四井爲邑方二里四邑爲丘方四里四丘爲甸方八里旁加一里以治溝洫則方十里爲一成四甸爲縣方二十里四縣爲都方四十里四都方八十里旁加十里乃得方百里爲一同井牧其田野者有井則有牧井牧相間然後六畜有所養而不傷稼穡也凡稅斂之事如徵納之期收掌之人廩藏之所委輸存貯之數皆是也卽稅斂貢賦之事宜非貢賦外別有稅斂上經防卒伍而令貢賦者徵役有繁簡則貢賦有乘除也此經制井牧而令貢賦凡稅斂之事者地邑有衝僻收獲有早晚道路輸將有逺近則稅斂之事必隨地而制其宜也小司徒專掌六鄕而所載乃井邑丘甸縣都之制者比閭族黨州鄕之灋大司徒職具之矣故獨載井灋以示內而六鄕外而六遂以及都邑名𨿽各異其地灋則皆以九夫爲井四井爲邑積累而區分之也任土比民之灋錯見諸職大司徒職載邦國封疆都鄙室數次及比閭族黨州鄕之法小司徒職載井邑丘甸縣都之灋載師職載任土之法閭師職載任民作貢之灋縣師職載賦兵之灋遂人職載溝洫之灋其授田則大司徒職載不易一易再易之田所授多寡之數小司徒職載上地中地下地之人所任多寡之數皆各舉其一彼此互備也○注謂此造都鄙采地制井田異於鄕遂非也井邑丘甸縣都以田數計之而出稅灋也溝洫澮川以經界言之而通水道也此經曰九夫爲井者以出稅灋故止計所耕之地也遂人曰十夫有溝者以定經界故並計所占之地也井間之溝溝上之畛以及疆埸之八家之場圃皆取於所加百畝之中且四井爲邑量地制邑亦必取於四井之中非每井而加百畝勢不能備然則遂人所謂十夫卽此經所謂九夫而溝洫澮川之制井邑丘甸縣都之灋乃鄕遂都鄙之所同也審矣鄭氏之誤起於謂匠人溝澮之數與遂人不同不知實無二灋特考之未審耳詳見匠人爲溝洫解○康成爲鄕遂用貢都鄙用助之說朱子終不敢易者一則以九與十起數之異也然匠人之灋止九夫與遂人十夫異耳其有溝有洫有澮有川同也九夫十夫取數𨿽異而占地大小相去無幾其不可爲以十起數之溝澮者亦不可爲以九起數之溝澮也且謂鄕遂多平曠則最宜於畫井矣謂都鄙包陵麓則最不宜於畫井矣況建國或在中原或阻山澤卽鄕遂多平曠都鄙包陵麓之說亦不可通哉一則以四與五起數之異也然四與五之起數各異特以異鄕遂都鄙之號名耳必異其號名者以師田旗物易辧耳其實田制未嘗異也蓋鄕遂以五起數計室數也都鄙以四起數計田數也以田之不易一易再易計之一家所占率二百畝是合二井而約八九家積至四甸千一百餘家在都鄙則名之曰縣在鄕遂則合九甸之地約二千五百家而名之曰州名之曰縣自是以上都鄙則合四縣而名之曰都鄕遂則合十有一縣之地約萬二千五百餘家而名之曰鄕名之曰遂室數田數未嘗不符何不可通行井灋哉經曰乃經土地而井牧其田野蓋通王畿邦國皆用此灋而中舉縣都以見例耳且制地授田出稅賦役稽夫家畜產之灋見於司徒見於小司徒見於鄕師及鄕遂羣吏之職疊出互備不厭其繁使鄕遂用貢都鄙用助經界水道彼此各異是地灋之最大宜特書而詳見者乃竟無一語及此則爲康成之臆說明矣至孟子所云尢不可以此注證蓋遂當爲野而鄕不可以爲國中也○成同之灋注乃以開方計之然畫井必因地勢非必萬夫之地截然齊一而爲井春秋傳所謂牧臯隰井沃衍管子所謂五而當一十而當一其遺灋也

乃分地域而辧其守施其職而平其政

分地域謂建邦國造都鄙制鄕遂也辧其守辧其城郭溝塗之守灋也職謂九職政當作徵稅也知此經所謂施職與大司徒分地職異者大司徒旣曰分地職又曰頒職事所頒職事十有二其九卽九職之事則分地職不得爲九職明矣故曰地職蓋以別於民職也此經上言分地域而辧其守下言平其政則爲施九職之事明矣

凡小祭祀奉牛牲羞其肆小賓客令野修道委積大軍旅帥其眾庶小軍旅巡役治其政令大喪帥邦役治其政教

小祭祀王冕所祭小賓客諸侯之使臣大軍旅謂天子親行帥帥而致於大司徒也役謂築軍壘修城塹之役大喪曰帥邦役者對遂師道野役而爲言也

凡建邦國立其社稷正其畿疆之封

畿職方所掌九畿也

凡民訟以地比正之地訟以圖正之

地比田畔邑居相鄰接者

歲終則考其屬官之治成而誅賞令羣吏正要防而致事

曰治成者所治職事之狀所以別於計簿之成也屬官謂官中大夫士及諸職執事王朝者羣吏謂鄕遂公邑之吏及家削縣都私邑之吏以不盡屬於司徒故別言之令羣吏正要防而致事者使達於治官不自考而誅賞之也

正歲則帥其屬而觀教象之灋徇以木鐸曰不用灋者國有常刑令羣吏憲禁令修灋糾職以待邦治

憲表縣之觀教象之灋則曰帥其屬以教灋縣於象魏在外之羣吏不能徧觀也憲禁令則曰令羣吏俾各縣於所治也縣師掌都鄙稍甸郊裏之治三年大比以考羣吏詔廢置小司徒所令卽縣師所考

及大比六鄕四郊之吏平教治正政事攷夫屋及其眾寡六畜兵器以待政令

四郊者六鄕之餘地宅田士田賈田官田牛田賞田牧田是也司馬灋畝百爲夫夫三爲屋屋三爲井小司徒稽國中四郊都鄙之夫家九比之數而大比獨六鄕四郊之吏者家稍縣都之吏則考之者縣師也頒比灋於鄕大夫不及兵器至大比六鄕四郊之吏則有兵器者鄕大夫州長黨正職主於教族師以下始有簡兵器之文體有所宜事取其便也古者卒伍兵器皆自具而漢世有禁民挾弓矢者可謂昧於治體矣

鄕師之職各掌其所治鄕之教而聽其治

鄕師每二人共主三鄕故曰各掌其所治鄕也遂之教治獄訟皆遂大夫掌之而鄕則鄕師掌之者鄕大夫六卿也豈暇聽鄕之教治獄訟哉其於教則正月頒之鄕吏而已其於治則歲終令羣吏防政致事而已至獄訟則一聽之鄕師而不與者體當然也

以國比之灋以時稽其夫家眾寡辧其老幼貴賤廢疾馬牛之物辧其可任者與其施捨者掌其戒令糾禁聽其獄訟

曰國比之灋者五家爲比乃國中屬民之灋而因以施於鄕邑也稽夫家辧徵役施捨小司徒之職也而復列於鄕師者小司徒通掌國中及四郊都鄙而鄕師分掌六鄕遂師分掌六遂縣師掌都鄙也馬牛之物蓋該六畜車輦而言小司徒職旣曰六畜車輦而又曰辧其物故知爲旗物及兵器役器也

大役則帥民徒而至治其政令旣役則受州裏之役要以攷司空之辟以逆其役事

至至營作之地也役要所遣民徒之數辟功作章程

凡邦事令作秩敍

邦事凡有營作徵行之事皆是也秩常食也敍功次也凡功作之事其食之多少功之次敍皆令監督者計而作之

大祭祀羞牛牲共茅蒩

大司徒職奉牛牲羞其肆鄕師復羞牛牲者若宗廟之祭大司徒羞豚解則鄕師羞體解又大神示之祀大司徒不與或鄕師共之也知非佐大司徒者宰夫從太宰視滌濯贊小宰比官府之具皆特文以見也蒩或讀爲借易曰借用白茅或曰卽士虞禮所謂苴刌茅長五寸束之以承隋祭之物者○鄭剛中曰甸師所共之茅以縮酒也鄕師所共之茅以借也

大軍旅防同正治其徒役與其輂輦戮其犯命者輂馬駕輦人挽所以載任器也軍止則以爲藩營司馬灋曰夏后氏謂輦曰余車殷曰胡奴車周曰輜輦輦一斧一斤一鑿一梩一鋤周輦加二版二築又曰夏后氏二十人而輦殷十八人而輦周十五人而輦徒役輂輦稍人帥以至鄕師正治之而已

大喪用役則帥其民而至遂治之及葬執纛以與匠師禦匶而治役及窆執斧以涖匠師

匠師事官之屬鄕師主役匠師主匠共主葬引纛翳也以指麾挽柩之役正其行列進退窆下棺也執斧恐或助匠師

凡四時之田前期出田灋於州裏簡其鼓鐸旗物兵器修其卒伍及期以司徒之大旗致眾庶而陳之以旗物辧鄕邑而治其政令刑禁巡其前後之屯而戮其犯命者斷其爭禽之訟

田灋所起人徒及所具器物也大司馬職禁圍之地前後有屯百步車徒未列及旣獘後所止也故鄕師巡之

凡四時之徵令有常者以木鐸徇於市朝

徇於朝使羣吏布於六鄕也徇於市戒國中之民也

以歲時巡國及野而賙萬民之囏阨以王命施惠以王命施惠者其職代王巡行見民囏阨卽以王命發倉廩出泉布而無所壅遏不待奏請報可此聖人慮事之詳憂民之切也

歲終則攷六鄕之治以詔廢置

告王及冢宰○以是知六鄕之吏小司徒不自考而誅賞之也六遂則遂大夫主之其餘縣師主之

正歲稽其鄕器比共吉凶二服閭共祭器族共喪器黨共射器州共賓器鄕共吉凶禮樂之器

吉祭服凶弔服祭器簠簋鼎俎之屬喪器夷槃素俎楬豆輁軸之屬射器弓矢楅中之屬賓器尊俎笙瑟之屬鄕大夫備集此四者爲州黨族閭有故而不共也鄕器旁使相共則民無廢事上下相補則體行而教成

若國大比則攷教察辭稽器展事以詔誅賞

此大比羣吏之治攷教乃攷其教之行否如教行於二十五家然後閭胥爲得其職若三年大比興賢能考徳行道藝則鄕大夫之職也察辭視吏言事察其情實

鄕大夫之職各掌其鄕之政教禁令正月之吉受教灋於司徒退而頒之於其鄕吏使各以教其所治以攷其徳行察其道藝

州長黨正皆曰教治政令而鄕大夫則曰政教禁令者鄕大夫六鄕也用其體望以統六鄕而不與治民之事故曰受教灋於司徒退而頒之於其鄕吏使各以教其所治又曰令羣吏考灋於司徒各憲之於其所治之國蓋州長黨正始有民治故鄕大夫職不言治也非惟不治民亦不聽羣吏之治鄕師職各掌其所治鄕之教而聽其治是也遂大夫則兼聽治訟以無王朝之事也○魏氏曰鄕大夫六卿也而同受司徒之灋蓋在朝則冢宰重在鄕則大司徒重在軍則大司馬重○王氏詳說曰鄕大夫云政教禁令州長云教治政令黨正云政令教治族師云戒令政事閭胥云閭之徵令比長云比之治命官之意其輕重皆在一字間大司徒之職掌邦教而兼土地之圖人民之數小司徒則掌建邦之教灋鄕師則各掌其所治鄕之教而兼聽其治矣若乃六鄕之吏閭胥比長則於政教之事不足稱也不過掌閭之徵令比之治而已鄕大夫州長則詳於教黨正族師則詳於政此政教之所以異也禁令爲上政令次之戒令又次之徵令爲下比長則於令亦不足稱也

以歲時登其夫家之眾寡辧其可任者國中自七尺以至六十野自六尺以及六十有五皆徵之其捨者國中貴者賢者能者服公事者老者疾者皆捨以歲時入其書

徵力役之徵也捨謂復除不給役事晚徵而早免之以國中役事多也早徵而晚捨之以野外役事少也入其書謂入於大司徒所捨獨言國中者公卿大夫士及庶人在官者皆聚於國中鄕遂之吏則當官奉職不在弛捨之列鄕遂大夫所屬無府史胥徒又升於司徒者始不徵於鄕則賢能在鄕遂者亦不應捨故止以國中言之至老疾則本無可任之理言國中而野可知矣小司徒頒比灋於鄕大夫使簡稽而登諸籍故曰入其數鄕大夫旣登諸籍故曰入其書

三年則大比攷其徳行道藝而興賢者能者鄕老及鄕大夫帥其吏與其眾寡以禮禮賓之

眾寡謂眾賓蓋鄕人來觀禮者多少無定數也興者自是而興起出其曹也

厥明鄕老及鄕大夫羣吏獻賢能之書於王王再拜受之登於天府內史貳之

厥其也天府掌宗廟之寶藏者

退而以鄕射之禮五物詢眾庶一曰和二曰容三曰主皮四曰和容五曰興舞

凡射眾耦皆合揖讓相先故取其能和勝不勝相形媢嫉易生故取其有容主皮貫革也和容容體比於禮也興舞節比於樂也於獻賢能之書後卽以此爲詢者所以興起羣士爲後舉之本也賢能徳行道藝旣成者故謀於鄕先生五物材質可造者故詢於眾庶

此謂使民興賢出使長之使民興能入使治之

出謂進而爲王朝之官也入謂退而爲鄕遂之吏也蓋興其才徳之大者而進於王朝則將爲公卿大夫以臨長之興其行能之小者而爲鄕遂之吏則遂治其比閭族黨之民此三王之世所以不患選舉之不公而百官得其宜萬事得其序也

歲終則令六鄕之吏皆防政致事

防政者上財用之計也致事者各致其一歲所治之職事也曰防政者捨國政無所用財也小司徒歲終令羣吏正要防而致事則兼甸稍縣都之吏也小宰歲終令羣吏致事則兼六官之屬也不及防政者小宰月終受月要贊冢宰受歲防則防政不必言矣

正歲令羣吏攷灋於司徒以退各憲之於其所治之國羣吏州長以下曰所治之國者按朝大夫職於都家亦曰每國凡地有分界者通可謂之國也○李耜卿曰正月所受止教灋此所攷灋則小司徒職所云徵役弛捨祭祀飲食喪紀之禁令皆在焉

大詢於眾庶則各帥其鄕之眾寡而致於朝

大詢詢國危詢國遷詢立君也曰眾寡者所致必耆徳無定數也

國有大故則令民各守其閭以待政令

皆聚於閭胥所治處

以旌節輔令則達之

民𨿽以徵令行其將之者無節則不得通○朱子曰古人學挍教養徳行道藝選舉爵祿宿衛徵伐師旅田獵只是一項事

州長各掌其州之教治政令之灋正月之吉各屬其州之民而讀灋以攷其徳行道藝而勸之以糾其過惡而戒之

讀灋讀教灋也鄕大夫掌政教禁令黨正掌政令教治而州長獨曰掌教治政令之灋何也鄕大夫六也其於鄕之政教禁令躬爲表儀執其總以帥屬而已其灋之詳則州長掌之下經所列是也考徳行道藝勸戒則有灋祭祀禮射喪紀防民涖事則有灋師田行役戒令賞罰則有灋大考州裏廢興則有灋故鄕大夫職正月受教灋於司徒退而頒之於其鄕吏卽頒之州長也蓋鄕大夫董其成黨正以下承其事而掌其灋者則州長耳

若以歲時祭祀州社則屬其民而讀灋亦如之春秋以禮防民而射於州序

以禮防民先行鄕飲酒之禮也州黨之學皆名爲序

凡州之大祭祀大喪皆涖其事

大祭祀謂州社稷及山川因國之在其境內者

若國作民而師田行役之事則帥而致之掌其戒令與其賞罰

致之於司徒也自黨正以下不復言致者皆州長之所帥也掌其戒令賞罰則是於軍因爲師帥

歲終則防其州之政令正歲則讀教灋如初

黨正以下皆防政致事州長獨防政而無致事之文者致所治職事廢興誅賞行焉故使羣吏各自致於鄕大夫防政則財用之計苟無侵冒賞罰不行於其間故先防而鉤考之然後以達於鄕大夫曰防其州之政令者凡用財或以政之常經或出於一時之令也

三年大比則大攷州裏以贊鄕大夫廢興

興者或遷其爵命或重其事任也

黨正各掌其黨之政令教治及四時之孟月吉日則屬民而讀邦灋以糾戒之春秋祭禜亦如之

彌親民者於教亦彌數也於州曰治教政令於黨曰政令教治者州長掌讀教灋考徳行道藝故先教黨正掌讀邦灋申戒禁作師田行役故先政也邦灋者鄕八刑及師田行役之灋也禜謂雩禜水旱之神

國索鬼神而祭祀則以禮屬民而飲酒於序以正齒位一命齒於鄕裏再命齒於父族三命而不齒

國索鬼神而祭祀謂大蠟也正齒位鄕飲酒義六十者坐五十者立侍六十者三豆七十者四豆八十者五豆九十者六豆是也民三時務農將闕於禮故於農隙而教之尊長養老凡射及飲酒鄕民𨿽爲卿大夫必來觀禮齒於鄕裏者以年與眾賓相次也齒於父族者異姓𨿽有老得居其上也不齒者席於尊東所謂僎也鄕飲酒國事也故兼尙爵非私居燕飲之禮○朱子曰古人貴貴長長並行不悖𨿽曰不齒亦不相壓故別設一位

凡其黨之祭祀喪紀昏冠飲酒教其禮事掌其戒禁凡作民而師田行役則以其灋治其政事

亦於軍因爲旅帥

歲終則防其黨政帥其吏而致事

黨正以下不曰政令者凡鄕大夫有令皆州長布之故曰防其州之政令黨正以下則奉令承事而已故第曰防政也然黨之所統尙多故曰防其黨政謂合計五族之政也閭胥以下無復政之可防故族師職第曰防政致事而不復曰防其族政也

正歲屬民讀法而書其徳行道藝

以歲時涖挍比及大比亦如之

挍比族師職所謂邦比之灋也族師挍比而黨正涖之

族師各掌其族之戒令政事月吉則屬民而讀邦灋書其孝弟睦婣有學者春秋祭酺亦如之

酺或曰爲人物烖害之神或曰卽挍人職所謂祭馬步或曰祭社畢而民飲酒也族長無飲酒之禮因祭酺而與其民以長幼相獻酬焉族師所掌無教者𨿽書孝弟睦婣有學者而教事非所能任也觀此則黨正以上掌教治者必徳行道藝足以表眾可知矣記曰能爲師然後能爲長此古之民所以易於觀感興起而政教無壅也官以師名而曰不足以任教事者凡知其事而相督察皆曰師胥師賈師之類是也

以邦比之灋帥四閭之吏以時屬民而挍登其族之夫家眾寡辧其貴賤老幼廢疾可任者及其六畜車輦邦比之灋閭師以下由族師而定黨正以上據族師而行故於此詳言比灋

五家爲比十家爲聨五人爲伍十人爲聨四閭爲族八閭爲聨使之相保相受刑罰慶賞相及相共以受邦職以役國事以相葬埋

比長之治有罪奇衺相及者五家而已此合四閭八閭而賞罰相共者蓋軍政也故旣曰五家爲比十家爲聨復曰五人爲伍十人爲聨明後所言乃軍政耳四閭爲族八閭爲聨不復曰百人爲卒二百人爲聨者省文也惟軍灋進退有度左右有局故不死乘伍有刑一夫先登而合軍同賞非此不足以致果毅禁冒慢也以受邦職以下則因軍政而連及之耳受邦職則共簡其遊惰役國事則眾察其逋逃相葬埋則互糾其避匿非此不足以齊眾非如秦灋鄰里相坐也以八閭爲限者過是則難稽也○刑罰則相及慶賞則相共○王明齋曰苟定於比卽爲伍家取一人則無居守者蓋比閭族黨州鄕教訓其居民之灋伍兩卒旅師軍乃部署其勇力又自防而用之○小司徒職凡起徒役無過家一人事急役重則然尋常徵役必每減可知矣此經聨灋恐卽其制也蓋聨十家而出五人聨八閭而出百人合羨卒計之乃用其一而存其四使得居守且無廢穡事也其必聨以八閭何也軍旅之伍必以近而合使與其類相依與其長相習然後以守則固以戰則彊但役必更番合畿內計之常數十年而後一從徵發故八閭之人亦不以同時並調爲困耳

若作民而師田行役則合其卒伍簡其兵器以鼓鐸旗物帥而至掌其治令戒禁刑罰

亦於軍因爲卒長

歲終則防政致事

閭胥各掌其閭之徵令以歲時各數其閭之眾寡辧其施捨凡春秋之祭祀役政喪紀之數聚眾庶旣比則讀灋書其敬敏任卹者

祭祀謂州社黨禜族酺也役田役也政力政也喪紀大喪及四閭相葬也閭胥於民尢切但聚眾庶則讀灋不及軍旅者教民在平時軍旅事棘旣徵則不必復教之矣二十五家人民寡孝友睦婣有學者未易數覯也故第書其敬敏任卹者比耦而耕同井相友則敬敏任卹者迹可驗矣

凡事掌其比觵撻罰之事

觵用酒撻撲也皆失禮之罰旣舉祭祀役政喪紀而又曰凡事掌其比者上該軍旅徵發下該民間相受相葬相救相賙以及合耦興耡移民救稼之事也

比長各掌其比之治五家相受相和親有辠奇衺則相及

比長卽耦耕之民而曰掌其比之治者五家有所欲治於上上有所治於五家比長必與之俱也

徙於國中及郊則從而授之若徙於他則爲之旌節而行之若無授無節則惟圜土內之

徙於他謂出居異鄕也圜土獄城也鄕中無授出鄕無節所過則呵問系之圜土

封人掌設王之社壝爲畿封而樹之

大司徒職設其社稷之壝此經於封國亦舉社稷又曰令社稷之職而首言王之社壝獨不舉稷者明祀稷卽於社別無壇壝也王國外四面五百里各置畿限畿上有封又樹木爲阻固○鄭剛中曰王自爲立社曰王社爲民立社曰大社大社與稷配此獨設社壝謂王社也

凡封國設其社稷之壝封其四疆造都邑之封域者亦如之

天子封五色土爲社建諸侯則各割其方色土與之使立社燾以黃土苴以白茅

令社稷之職

諸有職事於祭祀者皆冢宰小宰令之封人所令其諸守社稷之壇壝以及修築灑掃之職與

凡祭祀飾其牛牲設其楅衡置其絼共其水槀

飾刷治潔淸之也絼著牛鼻繩楅衡所以持牛令不得抵觸楅設於角衡設於鼻水槀給殺時洗薦之用也

歌舞牲及毛炮之豚

君牽牲入廟隨而歌舞之以歆神春秋傳奉牲以告曰博碩肥腯毛炮豚者爓去其毛而炮之以備八珍

凡喪紀賓客軍旅大盟則飾其牛牲

大盟防同之盟

鼓人掌教六鼓四金之音聲以節聲樂以和軍旅以正田役

單出曰聲雜比曰音記曰鼓無當於五聲五聲弗得不和故以節聲樂

教爲鼓而辧其聲用

教爲鼓教擊鼓者大小之數又別其聲所用之事或曰教韗人爲之

以雷鼓鼓神祀以靈鼓鼓社祭以路鼓鼓鬼享以鼖鼓鼓軍事以鼛鼓鼓役事以晉鼓鼓金奏

雷鼓八面鼓也神祀祀天神靈鼓六面鼓也社祭祭地示路鼓四面鼓也鬼享享宗廟大鼓謂之鼖長八尺鼛鼓長丈二尺晉鼓長六尺六寸磬師掌教編鐘鐘師掌鐘鎛師掌鎛皆金奏也○春秋傳魯叔孫豹如晉金奏肆夏之三晉郤至如楚金奏作於下鎛師掌金奏之鼓凡祭祀鼓其金奏之樂饗食賓射亦如之饗食賓射皆賓客之事是金奏用於賓客爲多也此經於祭祀軍事役事外別出金奏亦主賓客之事但祭祀之樂𨿽用雷鼓靈鼓路鼓至中有金奏則亦以晉鼓鼓之耳

以金錞和鼓以金鐲節鼓以金鐃止鼓以金鐸通鼔錞錞於也圜如碓頭大上小下樂作鳴之鐲鉦也形如小鐘卽春秋傳所謂丁寧鐃如鈴無舌有秉執而鳴之鐸大鈴也四金皆師田所用地官與司馬聨事故鼓人兼掌之

凡祭祀百物之神鼓兵舞帗舞者

兵謂干戚帗列五采繒爲之有秉

凡軍旅夜鼓鼜軍動則鼓其眾田役亦如之

鼜夜戒守鼓也動行也司馬灋曰昏鼓四通爲大鼜夜半三通爲晨戒明旦五通爲昫

救日月則詔王鼓

王親鼓者重天變也

大喪則詔大僕鼓

始崩及窆時也

舞師掌教兵舞帥而舞山川之祭祀教帗舞帥而舞社稷之祭祀教羽舞帥而舞四方之祭祀教皇舞帥而舞旱暵之事

羽析白羽爲之形如帗四方之祭祀四望也早暵之事雩也暵熱气皇析五采羽爲之象鳳凰亦如帗四者之舞乃民間所通用故別設舞師以教之

凡野舞則皆教之

四十人之外有野人學舞者教之以待選用又以備鄕遂州黨祭祀之舞

凡小祭祀則不興舞

小祭祀王冕所祭者若宮中七祀等則無舞林澤墳衍百物之祭仍有之

牧人掌牧六牲而阜蕃其物以共祭祀之牲牷

六牲牛馬羊豕犬雞牷體完具也

凡陽祀用騂牲毛之陰祀用黝牲毛之望祀各以其方之色牲毛之

陽祀南郊及宗廟也陰祀方澤及社稷也望祀五嶽四鎭四瀆也騂赤也黝黑也色以毛別旣列其色而又曰毛之者色𨿽純毛之美善又各有差等必次敍以待大小祀之所用也

凡時祀之牲必用牷物

時祀四時常祀也總結上陽祀陰祀望祀並四方山川百物牷物謂體完而色純也凡對犧則牷爲體完獨言牷則該色純○李耜卿曰天之時祀日月以下地之時祀五祀五嶽以下

凡外祭毀事用尨可也

外祭謂表貉及王行過用事山川毀謂疈辜候禳毀除殃咎之屬尨雜色也

凡祭祀共其犧牲以授充人系之凡牲不系者共奉之授充人者殊養之非時而祭祀則牲不系

牛人掌養國之公牛以待國之政令

公猶官也

凡祭祀共其享牛求牛以授職人而芻之

享牛正祭之牛求牛繹祭之牛繹曰索祭故其牲謂之求牛也職人謂牧人充人職當系牛而養之者

凡賓客之事共其牢禮積膳之牛

積所以給賓客之用在途則遺人職候館有積是也在館則掌客職上公飱五牢饔餼九牢五積侯伯飱四牢饔餼七牢四積子男飱三牢饔餼五牢三積膳所以間禮賓客公侯伯殷膳皆太牢

饗食賓射共其膳羞之牛

軍事共其犒牛喪事共其奠牛

喪所薦饋曰奠以未葬無屍直薦捨於神前也

凡防同軍旅行役共其兵車之牛與其牽徬以載公任器

牽徬在轅外挽牛也居前曰牽居旁曰徬任猶用也四丘出甲凡卒乘之牛民自共之此兵車以載官用器故官共其牛

凡祭祀共其牛牲之互與其盆簝以待事

互懸肉格盆以盛血簝受肉籠

充人掌系祭祀之牲牷祀五帝則系於牢芻之三月牢閒也必有閒者防禽獸觸齧凡大祭祀之牲牷皆系養之特不至三月耳周官言祭祀多首五帝蓋舉四時迎气之祭則圜丘方澤明堂等而上者不必言也

享先王亦如之凡散祭祀之牲系於國門使養之散祭祀謂司中司命山川之屬不言牷者兼用尨也

展牲則告牷

展牲當在祭之前夕特牲饋食禮曰宗人視牲告充舉獸尾告備○李耜卿曰展牲亦兼祭義所云朔月月半君巡牲谷梁子曰郊牛日展斛角而知傷展道盡矣告牷告完具無傷也

碩牲則贊

贊助也碩牲謂馬牛防其奔駭故助持之按司馬職喪祭奉詔馬牲挍人職凡將事於四海山川則飾黃駒充人亦當助牽經於六牲皆各指其物而此曰碩牲正以兼馬牛二物耳不曰贊王以喪祭並贊司馬也

載師掌任土之灋以物地事授地職而待其政令任土者任其力勢所能生育也物物色之以知其所宜也授地職卽司徒所分地職謂其地所承於王朝之職事鄕遂公邑都家皆有之知非九職之事者授民以九職閭師所掌也且百工商賈臣妾閒民之所任不得謂地職故經於非九職之事者則以地職別之如郊之日汜埽反道鄕爲田燭卽六鄕之地職餘可類推○雁門馮氏曰任土謂某田當在某地也

以防裏任國中之地以場圃任園地以宅田士田賈田任近郊之地以官田牛田賞田牧田任逺郊之地以公邑之田任甸地以家邑之田任稍地以小都之田任縣地以大都之田任畺地

防市中地裏民居也宅田或曰居郭外者之宅地以備民之益多或曰致仕者之家所受田也士田所以養升於太學之士也士庶子宿衛王宮者宮伯行其秩而大司樂樂師大胥無及學士之秩者則別有以養之可知矣賈田在市之賈人其家所受田也官田庶人在官者其家所受田也牛田牧田畜牧者之家所受田也公邑謂六遂餘地天子使大夫治之稍縣畺采邑外餘地亦然五百里甸服故鄕遂都家之餘田爲公邑者通謂之甸王畿千里積百同九百萬夫之地也山陵林麓川澤溝瀆城郭宮室塗巷三分去一餘六百萬夫又以田不易一易再易相通定受田者三百萬家逺郊之內地居四同三十六萬夫之地也三分去一其餘二十四萬夫六鄕之民七萬五千家通不易一易再易一家受二夫則十五萬夫之地其餘九萬夫防裏也場圃也宅田也士田也賈田也官田也牛田也賞田也牧田也九者亦通受一夫則半農人也定受田共十二萬家甸稍縣都合居九十六同八百六十四萬夫之地城郭宮室差少塗巷又狹於三分所去六而存一以十八分之十三率之餘六百二十四萬夫之地通上中下六家而受十三夫定受田二百八十八萬家其在甸七萬五千家爲六遂余則公邑

凡任地國宅無徵園防二十而一近郊十一逺郊二十而三甸稍縣都皆無過十二惟漆林之徵二十而五上經以防裏任國中之地國宅謂列居國中者所謂裏也故無徵與防之在市者異徵稅輕近而重逺近者多役故也漆林加重以自然而生不假人力也論者多以周官甸稍縣都之十二爲疑然孟子言三代皆十一特所出粟米外此尙有力役之徵禹貢百里賦納二百里納秷三百里納稭服則外此不輸稭服輸將者賦必有加可知矣此經所謂近郊十一卽公田之入也自逺郊二十而三以及甸稍縣都之十二皆量其力役之繁簡而以他貢物足之其九谷之貢則不過公田所入春秋傳所謂谷出不過借也角人羽人掌葛職凡山澤之農徵其齒角骨物羽翮葛材艸貢以當邦賦之政令則凡九谷及力役之徵皆可以他物充

凡宅不毛者有裏布凡田不耕者出屋粟凡民無職事者出夫家之徵

宅不毛不種桑麻也故罰以嬪貢之布屋粟三家之稅粟也夫家之徵一夫百畝之稅及其家所出士徒車輦繇役也周之徹灋亦八家同養公田而有屋粟者亦取公田之入以八計而稅其三耳

以時徵其賦

徵賦者閭師遂師而以時令徵者載師也

閭師掌國中及四郊之人民六畜之數以任其力以待其政令以時徵其賦

掌六畜之數者農事之本也

凡任民任農以耕事貢九谷任圃以樹事貢艸木任工以飭材事貢器物任商以市事貢貨賄任牧以畜事貢鳥獸任嬪以女事貢布帛任衡以山事貢其物任虞以澤事貢其物

艸木謂葵韮果蓏之屬曰以時徵其賦而所列皆九職之貢物則貢之外別無賦明矣特以地計則曰九賦以職言則曰九貢耳

凡無職者出夫布凡庶民不畜者祭無牲不耕者祭無盛不樹者無槨不蠶者不帛不績者不衰

載師閭師之罰輕重不同朱子謂前以待士大夫之有土者後乃庶民薛氏謂載師所罰乃都家之長公邑之吏皆非也蓋載師凡民無職事者出夫家之徵謂醫卜巫覡媒妁之類其事不列於九職者也此無職者則閒民𨿽無常職而未嘗無事故罰止於夫布載師凡宅不毛者有裏布荒其園圃者也此獨不樹未嘗不毛故罰止於不槨載師凡田不耕者出屋粟受田而不耕者也此不耕者謂工商藪牧之類本未受田故罰止於無盛其事本異故罰亦異耳獨舉庶民者士大夫有田祿則不在此列

縣師掌邦國都鄙稍甸郊裏之地域而辧其夫家人民田萊之數及其六畜車輦之稽三年大比則以攷羣吏而以詔廢置

地域田萊之數小司徒掌之鄕遂之吏各掌其夫家人民六畜車輦之稽而復使縣師通掌之且外及於邦國者以有軍旅防同田役之戒則受灋於司馬以作眾庶防卒伍不可不備知其數也旣掌事則大比因詔廢置所以考羣吏者不厭其詳也縣師𨿽兼郊裏而所專掌則都鄙稍甸故列職先都鄙稍甸而後及郊裏猶小司徒𨿽兼都鄙而所專掌乃國中四郊故列職先國中四郊而後及都鄙也

若將有軍旅防同田役之戒則受法於司馬以作其眾庶及馬牛車輦防其車人之卒伍使皆備旗鼓兵器以帥而至

受灋於司馬者知所當徴眾寡按左傳鄭人受兵於大宮楚人授師孑焉以伐隨又鄭火授兵登陴先儒遂謂甲楯甸丘自具兵器臨時授之然考周官鄕大夫大比考夫屋及其眾寡六畜兵器此職防車人之卒伍使皆備旗鼓兵噐以帥而至族師合卒伍則簡兵噐裏宰比六畜兵噐而司戈盾軍旅防同所授止貳車乘車之戈盾及旅賁虎士之戈盾則卒伍兵噐皆自備可知矣左氏所或春秋時列國之變灋或所謂授兵者亦止授將挍辭未別白耳

凡造都邑量其地辧其物而制其域

都謂大都小都邑謂公邑家邑也辧其物卽司徒職所謂以土均之灋辧五物九等也山林川澤丘陵墳衍原隰其間谷土多寡不均其谷土又有不易一易再易之分故必辧其物然後可以制其域縣師通掌天下之兵賦而所制地域獨都鄙者六遂之域遂人制之六鄕之域小司徒制之也

以歲時徵野之賦貢

野謂甸稍縣都載師閭師縣師職事相近而各異載師所掌任土之灋也閭師所掌任民之灋也縣師所掌賦兵之灋也三職皆曰時徵其賦而載師縣師通掌畿內之地事蓋掌其徵之令非親徵之也裏宰職曰以待有司之政令而徵其財賦遂師職曰以徵財賦則知六遂之財賦裏宰徵之而遂師執其總矣六鄕之財賦必閭胥徵之而閭師執其總矣公邑都家之財賦必其二十五家之長徵之而公邑之吏都家之宰執其總矣族師酇長職皆曰作民而師田行役則帥而至稍人職曰以縣師之灋作其同徒車輦以帥而至則丘乘卒伍之政縣師亦不親也

遺人掌邦之委積以待施惠鄕裏之委積以卹民之囏阨門關之委積以養老孤郊裏之委積以待賓客野鄙之委積以待羈旅縣都之委積以待凶荒

鄕裏通鄕遂甸稍縣都而言民之囏阨無地無之故知通乎畿內也縣都之委積最多故以待凶荒且便於內外移用也不言甸稍之委積者委人掌甸稍之聚而軍旅共其委積薪芻則甸稍之委積並掌於委人以共師旅可知矣遺人掌待施惠故軍旅之委積不列也道路之委積又以師役與賓客防同並列者共之者委人而遺人掌其頒之令也待賓客羈旅旣列遺人職復列委人職者遺人頒委積委人共薪芻也大府邦中四郊甸稍縣都之賦各有所待而此職郊野縣都之委積委人職甸稍之委積又各有所待何也歲賦不盡輸於王朝其存者各貯其地以爲委積

凡賓客防同師役掌其道路之委積凡國野之道十里有廬廬有飲食三十里有宿宿有路室路室有委五十里有市市有館館有積

廬可暫止路室可止宿館則樓可觀望者也

凡委積之事巡而比之以時頒之

巡者所掌非一地也六鄕之賦閭師徵之六遂之賦遂師徵之縣都之賦其邑宰徵之甸稍之賦委人斂之則委積各貯於有司以待遺人之比頒可知矣道路之積谷共之者倉人治之者廩人則凡委積可知矣

均人掌均地政均地守均地職均人民牛馬車輦之力政

均地政者均所徵財賦也均地守者司險掌固所頒守法凡民皆有任焉而其事有劇易守者有眾寡故必通計一國一都應守之人或私助財役或輕重其力政賦貢以相準司險職所謂移甲役財用亦其一端也均地職者所承職事𨿽有常而亦時有劇易也司徒制地貢奠地守分地職而復設均人以均之蓋惟恐情事上壅政有偏而不舉也

凡均力政以歲上下丰年則公旬用三日焉中年則公旬用二日焉無年則公旬用一日焉

丰年人食四鬴之歲也人食三鬴爲中歲人食二鬴爲無歲謂歲無贏儲也注易坤爲均蓋以冬三月用民二十七日大重爲疑然十月納禾稼日至而土功畢公私可用之期不過一月公旬用三日蓋九日也若以旬爲均則第曰用三日可矣

凶札則無力政無財賦不收地守地職不均地政財賦卽上經所謂地政也旣曰無財賦又曰不均地政者有財賦然後可施均灋旣無財賦則灋亦無所施耳地守曰收則守灋中有相助之財賦益明矣地職亦曰收者設所承浚築輸將供積之職事一歲適寡有必別有所入以當之而寛其劇者之賦貢所謂均地職卽此類也

三年大比則大均

周官集注卷三﹤經部﹐禮類﹐周禮之屬﹐周官集注﹥

欽定四庫全書

周官集注卷四

翰林院侍講銜方苞撰

師氏掌以媺詔王

以三徳教國子一曰至徳以爲道本二曰敏徳以爲行本三曰孝徳以知逆惡教三行一曰孝行以親父母二曰友行以尊賢良三曰順行以事師長

國子公卿大夫之子弟師氏教之而世子亦齒焉以學君臣父子長幼之道大司徒以六徳六行六藝教萬民而師氏保氏分爲二職者師氏所教十五二十入大學者也保氏所教八歲十三入小學者也或以六徳六行或以三徳三行而變其名義者司徒以鄕三物教萬民而賓興之要其終而言之也自十五入學至四十而仕則成人之事備矣故知仁聖義忠和之徳無不詳也孝友睦婣任卹之行無不著也師氏所教乃國子始入學者六徳未可遽求必使知人之所得於天而粹然至善者爲道之本而後六徳可馴致也崇髙富貴易於浮惰必使知勤敏爲行之本而後六行可漸推也有父兄在睦婣任卹之行不可得而見也第使知親父母尊賢良事師長而百行有基矣者六藝則小學所必親故無異教也於孝行之外別教孝徳而曰以知逆惡者非知人之逆惡自知其逆惡也師氏主教太子太子之事父母也師保奉之動必以禮於孝行無由顯悖故特教以孝之實得於心者使知於父母之教陽奉而陰違則爲逆偸爲不義則爲惡而太子之逆惡不可糾結也故伸其教於國子猶周公之抗世子法於伯禽也師氏無教太子之文者古者太子入學與冑子齒故以國子該之也國子本宜學於大學以太子故教於虎門之左則教太子不必言矣賢良卽同學之秀出者師教以道藝者師氏大樂正小樂正之類是也長司其政令者諸子宮正宮伯之類是也○知仁聖義忠和之徳乃養以道藝而後成者此曰以爲道本則知以天命五常之徳粹然至善者言也孝行以敬爲先而此獨曰以親父母者王公之子於父母多尊而不親也○以此經次第觀之首曰以三徳教國子似以太子羣王子而言繼曰掌國中失之事以教國子弟似兼王之族姓而言繼曰凡國之貴遊子弟學焉乃言公卿大夫之子弟舊說相承旣久今姑仍之

居虎門之左司王朝

虎門路寢門也王日視朝於路寢之門外司察也察王之視朝有善道可行則前以詔王

掌國中失之事以教國子弟

中得禮也失失禮也不曰凡中失之事而曰國中失之事者以先世王太子王子弟善敗之迹告之使知鑑戒也

凡國之貴遊子弟學焉

遊謂無職司師氏保氏所教皆未冠與太子齒相次以共學者故國之選俊不與若太子旣冠成人則必博選天下孝悌博聞有道術者使與居處出入而不專於貴遊子弟矣

凡祭祀賓客防同喪紀軍旅王舉則從

舉猶行也故書作與讀去聲○職專於教太子及國子而王舉則從者祭祀軍旅喪紀國子必從太子而防同賓客諸子亦作羣子以從王故師氏保氏帥之以觀於政事亦所以爲教也

聽治亦如之

謂王於野外聽朝

使其屬帥四夷之各以其兵服守王之門外且蹕門外中門之外東方南方其服布其兵劍西方北方其服旃其兵弓矢王門以夷守之者使王朝夕出入惕於徳失政散則四夷弗賓又使荒裔之人知朝廷禮義之盛以爲聲教也

朝在野外則守內列

內列藩營之在內者

保氏掌諫王惡

未有媺而詔之故曰以媺詔王有惡而後諫故曰掌諫王惡○天子師保有公孤師氏中大夫保氏下大夫蓋專爲教太子設者而其職首曰以媺詔王諫王惡何也使太子益嚴於師保也王且以媺詔王之惡且諫則所以詔諫太子者不可玩忽明矣春秋傳晉侯問楚子鐘儀對曰其爲太子也師保奉之以朝於嬰齊而夕於側也則職專於教太子可知

而養國子以道乃教之六藝一曰五禮二曰六樂三曰五射四曰五馭五曰六書六曰九數乃教之六儀一曰祭祀之容二曰賓客之容三曰朝廷之容四曰喪紀之容五曰軍旅之容六曰車馬之容

戴記祭祀之容齊齊皇皇賓客之容穆穆皇皇朝廷之容濟濟翔翔喪紀之容累累顚顚軍旅之容曁曁詻詻車馬之容匪匪翼翼

凡祭祀賓客防同喪紀軍旅王舉則從聽治亦如之使其屬守王闈

闈宮中之巷門

司諫掌糾萬民之徳而勸之朋友正其行而彊之道藝巡問而觀察之以時書其徳行道藝辧其能而可任於國事者

興賢興能學校之政備矣復設司諫之官以察萬民之徳者恐野有遺賢也如農夫之孝弟彊果者胥徒之淳實廉榦者幼未知學不得列於庠序而賓興之故勸之朋友使近學士正其行使知大人之事彊之道藝使務學以自廣久之而徳修行進道通藝習則可任國事矣惟其未列於庠序故勸之朋友惟所習者小人之事故正其行惟時過而學故道藝必彊之而後能此先王所以立賢無方而國無廢事也○管仲治齊鄕長五屬大夫復事公親問賢才猶用周官遺意然聰明質仁爲義好學者與拳勇股肱之力同問則知其時學校之政已廢矣故曰王者之迹熄也○以非學士故第以能而可任於國事爲言其徳行道藝出眾而爲賢者未易數覯也

以攷鄕裏之治以詔廢置以行赦宥

廢置以吏言赦宥以民言罷民之出圜土而反於國中者三年不齒其坐嘉石而役諸司空者鄕裏任之則宥而赦之司諫巡問觀察果能攺其前行之惡然後行赦宥也

司救掌萬民之衺惡過失而誅讓之以禮防禁而救之衺惡其性質不良而未麗於罪者過失則已形於事者古者重刑且責讓之未卽罪也

凡民之有衺惡者三讓而罰三罰而士加明刑恥諸嘉石役諸司空

罰謂撻擊之也加明刑者去冠飾而書其衺惡之狀著之背也嘉石朝士所掌

其有過失者三讓而罰三罰而歸於圜土

亦加明刑晝任以事夜收之獄其收教之期視坐嘉石者每加以其罪已著也

凡歲時有天患民病則以節巡國中及郊野而以王命施惠

鄭剛中謂鄕師及此職皆以王命施惠欲恩歸於王非聖人制灋意也蓋列其職曰以王命施惠則遇民囏阨立可賑救無奏請期報之難而所在有司不得阻格耳○鄭剛中曰鄕師巡國及野以王命施惠歲之常也故不持節此則有天災人患而特遣巡視故執節以爲信

調人掌司萬民之難而諧和之

難相與爲仇讎

凡過而殺傷人者以民成之鳥獸亦如之

過本無意也成平也以鄕裏之民共和解之

凡和難父之讎辟諸海外兄弟之讎辟諸千里之外從父兄弟之讎不同國君之讎眡父師長之讎眡兄弟主友之讎眡從父兄弟

和之使辟不得就而讎之主謂大夫君父兄之讎而可和者以過而殺傷也

弗辟則與之瑞節而以執之

弗辟必怙勢而弱其敵者也故官持瑞節執而放諸異國邦國用玉節周制九服外薄四海用瑞節者徵信於所放之國也若執而治其罪則無事瑞節

凡殺人有反殺者使邦國交讎之

反復也復殺之者欲除害弱敵也邦國交讎之諸侯得之卽加戮也

凡殺人而義者不同國令勿讎讎之則死

殺人而義者如夫爲寄豭穿窬夜入人室之類令勿讎而仍不使同國者恐相遇而不能忍也𨿽不同國而仍令勿讎讎之則死者恐其迹之他國也父之讎𨿽已和尙使辟諸海外亦恐迹而得之

凡有鬭怒者成之不可成者則書之先動者誅之媒氏掌萬民之判凡男女自成名以上皆書年月日名焉

判半也主合其半成夫婦也喪服曰夫妻判合成名謂子生三月父母名之

令男三十而娶女二十而嫁凡娶判妻入子者皆書之判妻出婦也入子或媵女旣入夫家未禦而夫死攺適人者或曰再嫁而攜其子入夫家者書之息爭端也

中春之月令防男女於是時也奔者不禁若無故而不用令者罰之司男女之無夫家者而防之

無故而不用令謂非喪禍而娶不以仲春也周之仲春丑月也故詩曰迨冰未泮奔謂聽其相從而不必備禮也男女之無夫家者謂鰥寡也若始婚者第可言未嫁娶不可謂無夫家覆出此文明防而不禁其奔者惟鰥寡也始婚者媒妁通之父母主之豈得自相防哉世人多以此病周官然聖人曲成萬物而使不納於邪義卽在此單丁女戶無主婚者或因怨曠以致淫逸或相爭奪以成獄訟豈若天子之吏以王命防之而聽其奔爲正大而無獘乎

凡嫁子娶妻入幣純帛無過五兩

純當作緇庶人納幣用緇帛士大夫乃以纁束帛天子加谷玉諸侯加大璋五兩十端也○葉氏曰先王之世詳婚姻之禮而薄其物此婚姻所以及時男女所以得正也

禁遷葬者與嫁殤者

遷葬或出母攺適無子而前子欲遷以祔父或曰民徙家而遷舊喪以祔新喪也殤十九以下未嫁而死者生不相接死而合之非禮也

凡男女之陰訟聽之於勝國之社其附於刑者歸之於士

陰訟中冓之事

此經首言始婚者次言娶判妻入子者次言鰥寡節次甚明但其文恐有錯簡若移若無故而不用令者罰之於令男子三十而娶女子二十而嫁之下移司男女之無夫家者而防之於令防男女之下則無可疑矣然就本文亦可通

司市掌市之治教政刑度量禁令

禁物靡亡者使有利者使阜害者使亡靡者使微以及僞飾之禁過市之罰屬遊飲食之禁皆所以教也治謂在民出入交易之事政謂在官幾徵斂散之灋度丈尺也量豆區斗斛之屬

以次敍分地而經市

經界也次敍見內宰職

以陳肆辧物而平市

陳猶列也物同使列肆於一區則美惡相挍易辧而市價自平矣卽肆長職所謂名相近者相逺實相近者相爾也

以政令禁物靡而均市

物靡者易售而無用爭取靡者則常貨或滯而市不均矣

以商賈阜貨而行布

布謂泉也

以度量成賈而徵儥

儥買也物有定價則買者有所徵

以質劑結信而止訟

以賈民禁僞而除詐

賈民胥師賈師之屬僞以物言詐以人言

以刑罰禁虣而去盜

以泉府同貨而斂賒

民貨不售斂而買之民無貨賒貰而予之則以貨來者同得售而不至於折閱貨之積者同得散布而民賴其用故曰同貨

大市日昃而市百族爲主朝市朝時而市商賈爲主夕市夕時而市販夫販婦爲主

主言其多者也大市者鄕邑之民以百物交易必日昃逺邑乃可至商賈市以朝者商以貨來而賈居之或求貨於賈成議轉物每窮日之力必以朝乃便販夫販婦市以夕者所販乃朝夕所求之物市之者亦近市之人也

凡市入則胥執鞭度守門市之羣吏平肆展成奠賈上旌於思次以令市市師涖焉而聽大治大訟胥師賈師涖於介次而聽小治小訟

市入市者入也鞭度一物二用其榦刻丈尺系鞘於上以爲鞭展成謂旣成議者則展其物以待判決奠賈謂未售者則定其賈以待求索卽賈師所掌也上旌懸之市師司市也

凡萬民之期於市者辟布者量度者刑戮者各於其地之敍

期謂欲賣買期決於市也辟開通也泉府掌以徵布斂不售之貨於市辟布疑謂民之欲受泉而納財物者量度者謂處斗斛及丈尺之牙儈

凡得貨賄六畜者亦如之三日而舉之

亦如之亦各於地之敍也舉之謂登諸冊籍使逾時而求者可驗也春秋傳仲尼使舉是禮也以爲多文辭管子時簡稽馬牛之肥瘠其老而死者皆舉之

凡治市之貨賄六畜珍異亡者使有利者使阜害者使亡靡者使微

使有使阜起其價以徵之也使亡使微抑其價以郤之也害謂奇器異物無當於民用者作無益害有益故使之無靡者尙可用但費財而導侈故使之微周官詳於市政卽此一節足以消遊惰阜百物備天災厚民俗非細故也

凡通貨賄以璽節出入之

璽節印章也

國凶荒札喪則市無徵而作布

古者作錢幣以救凶荒以耕九餘三谷粟之積者多也若無谷粟則泉布無權後世兵火水旱貴人富商有抱其金玉錦繡而死者政無常經民非本富故也

凡市僞飾之禁在民者十有二在商者十有二在賈者十有二在工者十有二

潛谿鄧氏曰在民若以水和米麻代絲之類在商若以石爲玉冀產爲揚產之類在賈若飾今爲古飾陳爲新之類在工陶中窳銅和錫之類

市刑小刑憲罰中刑徇罰大刑撲罰其附於刑者歸於士

憲罰播其肆也徇徧巡以示眾也撲撻也

國君過市則刑人赦夫人過市罰一幕世子過市罰一帟命夫過市罰一蓋命婦過市罰一帷

鄧氏曰刑人赦者士師協日刑殺君欲免之則防其期而赦之蓋非是無過市也舉國君則王可知

凡防同師役市司帥賈師而從治其市政掌其賣儥之事

市司司市也

質人掌成市之貨賄人民牛馬兵器珍異

人民奴婢也平物賈者賈師質人專掌質劑所謂成者兩人交易入質劑於質人則一成而不可變其欺僞相負者後得質訟治之各有程期○書曰臣妾逋逃詩曰人有民人女覆奪之卽奴婢也古者盜賊之子女始爲奴豈罪舂槀之外或以賜羣臣故得相鬻與百里奚自鬻於秦養牲者則鬻身者周時亦間有之但秦漢間始名爲奴婢耳

凡賣儥者質劑焉大市以質小市以劑掌稽市之書契大市人民牛馬之屬用長券小市兵器珍異之屬用短券民自貿易則曰質劑官取予於市則曰書契賈師掌國之賣儥則官有取予於市可知矣

同其度量壹其淳制巡而攷之犯禁者舉而罰之犯禁者不獨罰之且書其所犯於冊籍使懼而不敢再也淳制見內宰職

凡治質劑者國中一旬郊二旬野三旬都三月邦國期期內聽期外不聽

野甸稍也

防人掌斂市絘布總布質布罰布防布而入於泉府絘布列肆之稅總布或曰總當爲儳無肆立持者之稅也或曰讀如租之守斗斛銓衡者之稅也質布犯質劑者所罰罰布犯市令者所罰防布諸物邸捨之稅○旣有防布絘布不應又爲列肆之稅絘從次思次介次皆聽治訟之所也豈訟於市者必先入布如束矢鈞金之類與總布疑卽民買賒官物之泉肆長分收而總防於防人故以總名

凡屠者斂其皮角筋骨入於玉府

以當防布有餘則以布斂之

凡珍異之有滯者斂而入於膳府

珍異四時食物也

胥師各掌其次之政令而平其貨賄憲刑禁焉

察其詐僞飾行儥慝者而誅罰之

儥當作賣慝惡物也賣慝而曰飾行者今市中賣僞物多使老弱疾者詐爲有急而使人不疑所謂飾行也

聽其小治小訟而斷之

賈師各掌其次之貨賄之治辧其物而均平之展其成而奠其賈然後令市

辧其物之良苦使各有等差良苦相均始得其平

凡天患禁貴儥者使有恆賈

三代聖王所以卹民惠商其灋曲備而穀物之積所在皆有之故遇天患可禁貴賣者後世救荒則以增價招商爲善政時勢各有宜也儥當作賣

四時之珍異亦如之

薦宗廟之物

凡國之賣儥各帥其屬而嗣掌其月

嗣以次更代也

凡師役防同亦如之

司虣掌憲市之禁令禁其鬭囂者與其虣亂者出入相陵犯者以屬遊飲食於市者若不可禁則搏而戮之以屬遊羣聚而遊也

司稽掌巡市而察其犯禁者與其不物者而搏之不物衣服視占不與眾同及所操物不如品式

掌執市之盜賊以徇且刑之

徒徇者不必刑若盜賊則必以徇且刑之所謂附於刑者歸於士也市之大刑撲罰又曰凡有罪者撻戮而罰之則歸於士者惟盜賊可知矣

胥各掌其所治之政執鞭度而巡其前掌其坐作出入之禁令襲其不正者

市有坐作之禁令者有司稽巡當起立襲掩捕也

凡有罪者撻戮而罰之

罰使出布

肆長各掌其肆之政令陳其貨賄名相近者相逺也實相近者相爾也而平正之

爾亦近也均是物也而其賈或倍蓰十百千萬故必辧其名實

斂其總布掌其戒禁

賈師職曰凡國之賣儥各帥其屬而嗣掌其月賈師之屬肆長也買賒官物之布必肆長斂之可知矣其或日終而總計之或旬終而總計之以防於防人故曰總布與

泉府掌以市之徵布斂市之不售貨之滯於民用者以其賈買之物楬而書之以待不時而買者買者各從其抵都鄙從其主國人郊人從其有司然後予之

抵故賈也於此見聖人愛民之實而後世平準均輸借以浚民者不得假托也買貨必從所司者官收滯貨本以利民必實有需用然後予之若逺商大賈轉貨逐利則不予也貨之滯者逾時必騰躍故設禁如此

凡賒者祭祀無過旬日喪紀無過三月

賒貰也

凡民之貸者與其有司辧而授之以國服爲之息民有急貸於官第歸其本而服國事以當其息也禹貢三百里納稭服周官服公事者他如服勞服役皆以任其力爲義而鄭氏以王莽之受息釋之悞矣○貴與馬氏曰賒貸者三代之灋也三代之時非直周公之聖可行𨿽中主能行之三代之後非直王莽之矯詐介甫之執愎不可行𨿽賢哲亦不能行其故何也蓋三代之時寰宇悉以封建天子所治不過千里公侯則自百里以至五十里卿大夫又各有食邑分土而治上之所以治其民者不啻祖父之於子孫家主之於臧𨿽諸侯卿大夫不必皆賢然旣世守其地與民則不容不視爲一體故姦獘無由生而良法可以世守自封建變爲郡縣人君宰制六合穹然於上郡守縣令更代無常發政施令不過受成於胥吏不獨賒貸一事凡瑣細繁密之制執而行之必反爲民病世儒治周官不能識其大本求其精意而好舉其制之瑣細繁密者以爲疑所謂不通時變也

凡國事之財用取具焉歲終則防其出入而納其餘凡國事之財用取具於泉府以在市而通百物也外府泉府爲通職外府職曰凡祭祀賓客喪紀防同軍旅共其財用之幣賫賜予之財用蓋九職貢物所無而爲邦用所必需者則外府共其布泉府市其物也納其餘入於職幣也

司門掌授管鍵以啟閉國門

管籥也鍵謂牡用管以啟用鍵以閉

幾出入不物者正其貨賄凡財物犯禁者舉之

正當讀徵謂稅其物也財物犯禁者如木不中伐布帛不中數量用器不中度之類言舉而不言罰者門近於市矣故舉之使受罰於質人也○陳及之曰卽司市所謂飾僞之禁在民商賈工者各十有二是也

以其財養死政之老與其孤

謂門關之委積死政死國事者

祭祀之牛牲系焉監門養之

散祭祀之牲系於門監門門徒也

凡歲時之門受其餘

受祭門之餘

凡四方之賓客造焉則以告

造至也

司關掌國貨之節以聨門市

貨節璽節也

司貨賄之出入者掌其治禁與其徵防

防人斂防布司關復有徵防者或畱貨於關以待野鄙之交易而不入於門市也

凡貨不出於關者舉其貨罰其人

暫舉其貨俟詰問或撻其人或罰以布而仍還其貨也司圜職凡圜土之刑人也不虧體其罰人也不虧財司市職有罪者撻戮而罰之凡罰多以財言也若舉爲悉沒其貨則財之虧逾量矣而復罰以財必無是灋也○王氏曰出下疑脫入字

凡所達貨賄者則以節傳出之

商或取貨於山澤野鄙而無司市之璽節至關關爲之璽節及以出之其有璽節者亦爲之如後世移過文書

國凶札則無關門之徵猶幾

凡四方之賓客敂關則爲之告

敂猶至也

有外內之送令則以節傳出內之

外自侯國都鄙而入者內自王都而出者送令謂奉貢獻及賫文書者

掌節掌守邦節而辧其用以輔王命

邦節卽下所列諸節也王有命則別其節以授使者舊說謂珍圭牙璋谷圭琬圭琰圭非也圭璋之用典瑞辧之此職所辧者節也蓋圭璋以達王命以節輔之

守邦國者用玉節守都鄙者用角節

諸侯於其國中公卿大夫王子弟於其采邑有命亦以節輔之

凡邦國之使節山國用虎節土國用人節澤國用龍節皆金也以英蕩輔之

英蕩函器盛此節者邦國之使節使邦國者所執也小行人所達謂之天下之節則邦國都鄙使者所執也非王官所掌而式灋亦自掌節出○英蕩爲函器則不得云輔別本作簜幹寶曰英刻書也簜竹箭也刻書所事以助使節之信

門關用符節貨賄用璽節道路用旌節皆有期以反節道路主治五塗之官謂鄕遂大夫也凡由門者司門爲之節由關者司關爲之節其商則司市爲之節以徵令及家徙則鄕遂大夫爲之節變司市言貨賄者貨賄非必由市也變鄕遂言道路者公邑小都大都之吏皆主治五塗各有民也疑符節璽節乃刻竹書所由加印行者自執之旌節則道路之官使人持之以送行者非朝聘及賫貢賦無所用之

凡通達於天下者必有節以輔之

在境內惟家徙及轉貨乃有節暫出者不必有也

無節者有幾則不達

詰逋逃及姦宄也

遂人掌邦之野

郊外曰野遂人所掌惟造縣鄙形體之灋及治溝洫兼甸稍縣都其他政令惟掌六遂公邑及家稍縣都之政令則縣師掌之

以土地之圖經田野造縣鄙形體之灋五家爲鄰五鄰爲裏四里爲酇五酇爲鄙五鄙爲縣五縣爲遂皆有地域溝樹之使各掌其政令刑禁以歲時稽其人民而授之田野簡其兵器教之稼穡

遂之鄰里酇鄙縣與鄕之比閭族黨州同灋而異其名者師田行役各以旗物帥其眾庶而至異其名乃便識別耳

凡治野以下劑致甿以田裏安甿以樂昏擾甿以土宜教甿稼穡以興耡利甿以時器勸甿以疆予任甿以土均平政

變民言甿異內外也致猶防也𨿽受上田中田及防之以下劑爲率謂可任者家二人也樂如酺蠟之類昬謂嫁娶之禮興耡者地有丰凶興起羣甿使彼此相助則交得其利若移用其民以救其時事及五黨相賙之類是也彊當作疆古者疆埸有口眾者多予之所以任其力政讀爲徵以土之肥墝均平其稅及力役之徵

辧其野之土上地中地下地以頒田裏上地夫一防田百畝萊五十畝餘夫亦如之中地夫一防田百畝萊百畝餘夫亦如之下地夫一防田百畝萊二百畝餘夫亦如之

萊謂休不耕者余夫亦如之謂所受之田亦有萊也鄕受田無餘夫之文以輸將服公事者皆近取於鄕也鄕之上地無萊以近城郭人畜多易糞也

凡治野夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路以達於畿

遂溝洫澮深廣見匠人徑容牛馬畛容大車塗容乘車一軌道容二軌路容三軌曰達於畿則家稍公邑縣都溝洫之制皆遂人主之○曰治野以作溝洫畛塗言也故計所占之地而曰十夫其實耕者乃一井九夫之地耳匠人所謂方十里爲成卽此經千夫之地而耕地則九百夫匠人所謂方百里爲同卽此經萬夫之地十而耕地則九萬夫詩曰十千維耦蓋舉其成數猶三十三里少半里而曰終三十里也不足據以破周禮○明齋王氏曰凡疏導之灋挽漕之便皆於是在而封植以息爭端設險以限戎馬實寓其中矣自遂溝徑畛而下民自治之至洫塗澮必上之人創之合眾力修治若川與路則非一方之民所能辦必損府庫之積移用其民乃可成軍禮所謂大役任眾者也○浚儀王氏曰禹盡力乎溝洫濬畎澮距川遂人五溝五塗之制因乎古也溝洫之成自禹至周非一人之力溝洫之壞自周至秦非一日之積

以歲時登其夫家之眾寡及其六畜車輦辧其老幼廢疾與其施捨者以頒職作事以令貢賦以令師田以起政役

老幼廢疾不可任者也其可任而施捨者蓋貴賤賢能也而不列言之者鄕近國中多君子遂逺郊多野人不惟貴者服公事者不若六鄕之多卽賢能之興亦甚少故遂大夫及羣吏職皆無稽貴賤賢能之文而於遂人略言之職九職事兼學藝世事服事政役謂土功及輸將所用卽師田徒旅而事則異故更列之下經所謂凡事致野役而師田作野民是也

若起野役則令各帥其所治之民而至以遂之大旗致之其不用命者誅之

役謂師田若有功作也遂之大旗熊虎也遂人遂大夫合用鳥隼之旗以致眾故得與大司徒同用大旗

凡國祭祀共野牲令野職

共野牲入於牧人以待事也

凡賓客令野修道而委積

委積於廬宿市令令遺人也凡賓客兼大司徒小司徒所令

大喪帥六遂之役而致之掌其政令及葬帥而屬六綍及窆陳役

致役致於司徒給墓上事及竁也綍舉棺索也大喪之正棺殯啟朝及引六鄕役之載及窆六遂役之

凡事致野役而師田作野民帥而至掌其政治禁令凡事謂力政之事

遂師各掌其遂之政令戒禁以時登其夫家之眾寡六畜車輦辧其施捨與其可任者經牧其田野辧其可食者周知其數而任之以徵財徵作役事則聽其治訟辧其可食者如牧地則不可食也遂人辧上地中地下地之等而遂師則周知其數遂人令貢賦而遂師徵財徵遂人起政役而遂師作役事遂人令師田而遂師掌軍旅田獵之政令或舉其綱或詳其目也不曰井牧而曰經者井灋遂人之所掌也○項氏曰可任者又有家三人二家五人家二人之異故辧之以知民力

巡其稼穡而移用其民以救其時事

四時耕耨斂艾芟地之宜早晚不同而有天期地澤風雨之急故移用其民使轉相助以救時急事也後世民自爲耕猝有水旱富者尙能自救而貧者則坐視其田之蕪沒然後知先王設官以移用其民慮事周而興利博也○讀灋興賢詳於鄕經野勸農詳於遂亦互相備

凡國祭祀審其誓戒共其野牲

審聽冢宰小宰之誓戒以戒其屬吏及民也遂人共野牲遂師復共野牲者遂師各共之以致於遂人遂人總之以入於牧人也遂人不審戒誓而遂師審之者遂人掌野灋而不親民治遂師則各有分地凡國祭祀有當執之事當共之物故也

入野職野賦於玉府

野職八職中貢物也野賦農田之入也所入蓋中玉府之用者農或以物產當邦賦如齒角骨物羽翮艸物之類故入於玉府

賓客則巡其道修庀其委積

巡視其道路修治與否也庀具也

大喪使帥其屬以幄帟先道野役及窆抱磿共丘籠及蜃車之役

使帥其屬者太宰或司徒也以幄帟先備張神坐也磿者適歷執綍者名也千人分布六綍疏數有度名爲適歷遂師抱持役版以巡察之籠承土器也蜃車或曰柩路也載柳四輪迫地而行有似於蜃因取名焉或曰蜃者掌蜃職所謂闉壙之蜃車乃載蜃者

軍旅田獵平野民掌其政令比敍其事而賞罰

平正其行列部伍也未至師先以軍灋部署而行賞罰帥而至則賞罰一聽於大司馬若大司徒

遂大夫各掌其遂之政令以歲時稽其夫家之眾寡六畜田野辧其可任者與其可施捨者以教稼穡以稽功事掌其政令戒禁聽其治訟

功事九職之事民功也

令爲邑者歲終則防政致事

舊說不言其遂之吏而言爲邑者容公邑及卿大夫王子弟之采邑政令禁戒遂大夫亦施焉非也小司徒通掌國中及四郊都鄙故所令及羣吏而三年大比所考止六鄕四郊之吏都鄙甸稍之吏尙別使縣師考之則非遂大夫所及明矣按遂人掌造縣鄙形體之灋豈六鄕近國中𨿽分鄕州而無城邑六遂逺各有城邑而因以名其吏與

正歲簡稼器修稼政

三歲大比則帥其吏而興甿明其有功者屬其地治者興甿興賢能也因舉吏治有功者而聚敕其餘以職事稽夫家畜產以及政令徵比治訟之事自遂人遂師遂大夫以及縣正鄙師酇長每職必列不厭其復而興甿止於遂大夫職一見之簡挍賓興之灋無一及焉何也政令徵比治訟之事自遂大夫以下羣吏所掌與鄕有同異故每職備列之興賢之典一同於六鄕覆列之則贅矣故第言帥其吏以興甿而知一準於六鄕也○遂大夫之職與鄕大夫異者聽治訟也縣正與州長異者掌治訟也鄙師與黨正異者掌祭祀而不及於喪紀冠昬飲酒也酇長與族師異者治祭祀喪紀也裏宰與閭胥異者不掌祭祀喪紀之數也鄰長與比長異者贊邑政也鄕大夫不聽治訟六官之長未遑鄕邑之治也故使鄕師聽之遂大夫遂師皆曰聽其治訟者遂師所聽獨財徵役事之訟凡訟並歸遂大夫也遂之治訟分聽之者煩於鄕也鄕近王都國中之訟皆歸於鄕士矣遂大夫曰聽治訟縣正曰掌治訟者掌達之於遂大夫而不專決也鄕之中州長蒞大喪黨正掌喪紀冠昬閭胥掌喪紀之數遂之喪紀僅一見於酇長職冠昬飲酒則並無其文者鄕乃公卿大夫賢士所萃故喪紀冠昬飲酒禮義備焉遂則羣甿聚居分卑禮略不敢以煩有司也喪紀所關尢重其士大夫之家則酇長治之

凡爲邑者以四達戒其功事而誅賞廢興之

四達或曰治民之事大通者有四夫家眾寡也六畜車輦也稼穡耕耨也旗鼓兵革也或曰考邑治必旁達四邑以相參而後賢不肖勤惰可見或曰爲邑者縣正也下達於鄙師酇長裏宰鄰長凡四等上達於遂大夫遂師遂人大司徒亦四等

縣正各掌其縣之政令徵比以頒田裏以分職事掌其治訟趨其稼事而賞罰之

徵徵召也比案比也

若將用野民師田行役移執事則帥而至治其政令移執事卽遂師職所謂移用其民以救其時事也

旣役則稽功防事而誅賞

稽功者每人而分考其程也防事者合計其功事以爲役要也

鄙師各掌其鄙之政令祭祀

凡作民則掌其戒令以時數其眾庶而察其媺惡而誅賞

察眾庶之媺惡將以助遂大夫興甿也鄙師所掌獨無農事者其大綱則遂大夫縣正董之其細目則酇長裏宰親之

歲終則防其鄙之政而致事

酇長各掌其酇之政令以時挍登其夫家比其眾寡以治其喪紀祭祀之事

挍差次之也

若作其民而用之則以旗鼓兵革帥而至若歲時簡器與有司數之

有司遂大夫所委屬吏也遂大夫簡器豈能徧數舊說誤

凡歲時之戒令皆聽之趨其耕耨稽其女功

聽謂受而行之也○古者王內之政令內宰治之民家之女功酇長稽之所以上下男女各警其職而事無不舉教無不行也

裏宰掌比其邑之眾寡與其六畜兵器治其政令以歲時合耦於耡以治稼穡趨其耕耨行其秩敍以待有司之政令而徵斂其財賦

耜廣五寸二耜爲耦耕必以耦人之少長老疾死喪不齊故以歲時合之耡者裏宰所治處於此合耦使相助因放而爲名秩敍受耦相佐助之次第

鄰長掌相糾相受凡邑中之政相贊徙於他邑則從而授之

鄰長卽耦耕之民故所掌無農事

旅師掌聚野之耡粟屋粟閒粟而用之

屋粟有田不耕者所罰三夫之稅粟閒粟閒民無職事者所出一夫之徵粟耡粟民自相助之粟也古者以政成民建設長利不僅恃上之賑卹也易曰君子以勞民勸相春秋傳曰務穡勸分蓋使民自相助則所濟者博故司徒職五黨爲州使之相賙司稼職均萬民之食而賙其急遂人職以興耡利甿皆使民自相助也此經所謂耡粟卽所興以相助者○耡粟屋粟閒粟皆非公田所入故特設旅師以掌之各貯其鄕裏以賑貸平民給新甿注疏謂主斂縣師所徵賦谷誤矣

以質劑致民平頒其興積施其惠散其利而均其政令興積卽三者之粟賑者貸者皆平頒之不得偏有多少施其惠者不責以償也散其利者春頒而秋斂之也貸者則有質劑均其政令者頒斂之期亦不得偏先後也

凡用粟春頒而秋斂之

凡新甿之治皆聽之使無徵役以地之媺惡爲之等新甿來徙家者治謂有所乞求也以地媺惡爲之等計口而授以上中下之田也○李倫曰無徵役暫耳以地媺惡爲之等者不易之地一年後徵役之一易者二年再易者三年○遺人委人所待羈旅以疾病事故滯畱者旅師所掌乃新甿來徙家者將治而教之故官以師名

稍人掌丘乘之政令

丘出馬四丘出車一乘故曰丘乘蓋掌賦兵之政令也

若有防同師田行役之事則以縣師之灋作其同徒輂輦帥而以至治其政令以聽於司馬

縣師通掌邦國都鄙稍甸郊裏將有軍旅防同田役之戒則受灋於司馬以作其眾庶及馬牛車輦使皆備其旗鼓兵器以帥而至鄕之帥而至者州長也遂之帥而至者縣正也家邑則其吏公邑則其長也稍人掌丘乘之政令故以縣師之灋作之而因通帥焉曰以至者以州長縣正之屬至也同猶調也凡起役皆更番以人數調之行役非畿內之士功也如仲山甫城齊召伯城謝之類故不聽於司空而聽於司馬

大喪帥蜃車與其役以至掌其政令以聽於司徒委人掌斂野之賦斂薪芻凡疏材木材凡畜聚之物舊說委人所掌惟薪芻疏材而無粟米非也果爾則曰掌斂野之薪芻凡疏材木材凡畜聚之物可矣其曰斂野之賦者蓋甸稍之米粟亦委人掌之也知然者遺人所掌無甸稍之委積委人兼掌甸稍之聚而軍旅共其委積薪芻也薪芻疏材木材獨於甸稍斂之者居王畿之中而環郊遂便委輸也凡蓄聚之物謂瓠葵芋禦冬之具

以稍聚待賓客以甸聚待羇旅

曰稍聚甸聚者獨共其薪芻而無粟米也遺人職郊裏之委積以待賓客野鄙之委積以待羈旅而此職賓客共其芻薪軍旅共其委積薪芻則賓客無委積可知矣羈旅者賓客之細也舉賓客則羈旅可知軍旅用廣故甸稍之委積並蓄以待共而後不虞其乏匱也

凡其餘聚以待頒賜

余當爲余

以式法共祭祀之薪蒸木材賓客共其芻薪喪紀共其薪蒸木材軍旅共其委積薪芻凡疏材共野委兵器與其野囿財用

式灋故事之多少也薪蒸給炊及燎木材給大次小次之張事野委謂委積之分貯四野者有守者故共其兵器野囿之財用謂苑囿藩籬之材

凡軍旅之賓客館焉

凡軍旅之士眾惟供其物而將帥之爲賓客者則授館也詩曰惇彼獨宿亦在車下則士眾不可徧館明矣凡賓客防同師役遺人掌其道路之委積而委人復掌之者遺人掌其頒之令而委人則供其物也

土均掌平土地之政以均地守以均地事以均地貢土地之政邦國都鄙所徵於民也地貢所貢於王朝也均人曰均地政鄕遂公邑並徵其財賦也土均曰均地貢邦國無粟米之徵都鄙自委積而外所徵亦貢物爲多也若九職之事則無所用其均且均侯國之九職亦非王官所能及也此職地事與均人所謂地職略同而變職言事者畿內防同師田力役之事皆承職於王朝故均人曰地職土均兼掌邦國則師田力役賓旅有自爲其國事而非王朝之職事者矣故統之曰地事也

以和邦國都鄙之政令刑禁與其施捨禮俗喪紀祭祀皆以地媺惡爲輕重之灋而行之掌其禁令

政令刑禁施捨及民之禮俗喪紀祭祀皆以地媺惡制其輕重之灋則地守地事地貢不必言矣

艸人掌土化之灋以物地相其宜而爲之種

化土使媺漢時汜勝之術其遺也物地占其形色也種各有宜詳見管子地員篇

凡糞種騂剛用牛赤緹用羊墳壤用麋渴澤用鹿咸瀉用貆勃壤用狐埴壚用豕彊防用蕡輕爂用犬

糞種燒獸骨爲灰或搗蕡子以漬其種也騂剛色赤而性剛赤緹縓色也墳壤墳起而解散也渴澤故水處瀉鹵也貆貒也勃壤粉解者埴壚黏疏者彊防彊堅者輕爂輕脆者

稻人掌稼下地

下地水澤之地也

以瀦畜水以防止水以溝蕩水以遂均水以列捨水以澮寫水以涉揚其芟作田

偃瀦者畜流水之陂也防瀦旁隄也遂田首受水小溝也列田之畦防也澮田尾去水大溝也其用水也自防之水門以入於溝自溝以入於遂捨於列而灌漑通焉水過大則以澮瀉之於川而毋使害稼也所芟艸積田中恐其根附土復生故捨水於列中以涉播揚而反之使其根在上則槁而澌腐可以糞田

凡稼澤夏以水殄艸而芟荑之

此始變澤地爲田之灋也澤中艸盛根著於土𨿽芟荑復生甚易惟夏月積水土柔可因水力而絕其本根然後芟荑蘊崇之則艸不復生而可稼也

澤艸所生種之芒種

楊愼曰卽江湖間葑田也葑菇根繁而糾結上著泥土可耕種郭璞江賦播匪藝之芒種挺自然之嘉蔬蓋謂此耳滇南亦有葑田名曰海�芒種稻有芒者

旱暵共其雩斂喪紀共其葦事

雩斂雩事所發斂也稻急水故稻人共之葦所以闉壙

土訓掌道地圖以詔地事道地慝以辧地物而原其生以詔地求王巡守則夾王車

道說也地慝若瘴蠱及所產惡物害人者原其生以詔地求謂物生有時地所無及物未生則不求○王志長曰地事謂形勝阨塞邊腹衝僻之類辧地物而原其生如湍水人輕濁水人重幽燕沈勁吳楚剽疾之類而物產亦在其中

誦訓掌道方誌以詔觀事掌道方慝以詔辟忌以知地俗王巡守則夾王車

方誌四方記舊事之書如春秋傳所謂不出鄭志是也觀事省方觀民設教之事也方慝其政俗之惡而宜革者辟忌避其語言所忌

山虞掌山林之政令物爲之厲而爲之守禁

物爲之厲每物有蕃界也爲之守禁爲守者設禁令也守者卽其地之民占伐林木者林自有衡此兼言林者山內之林卽山虞兼掌之或曰林衡亦受法於山虞也

仲冬斬陽木仲夏斬陰木

陽木春夏生者陰木秋冬生者或曰生山南爲陽木生山北爲陰木冬斬陽夏斬陰則堅濡調

凡服耜斬季材以時入之

服牝服卽車箱有鑿孔以軫子貫之故謂之牝服季猶穉也服與耜尙柔刃宜用穉材或曰季木之老者車農器最勞非穉木可任

令萬民時斬材有期日

王制艸木零落然後入山林

凡邦工入山林而掄材不禁

掄猶擇也

春秋之斬木不入禁

萬民春秋需材僅可斬四野之木不得入山林厲禁

凡竊木者有刑罰

閭師職不樹者無槨則宅舍無棄地此職竊木有刑罰則原野無耗材古之治天下至纎至悉也故蓄積足恃皆此類也

若祭山林則爲主而修除且蹕

爲主主辧防之若供時用相禮儀也修除治道路場壇

若大田獵則萊山田之野及獘田植虞旗於中致禽而珥焉

萊者將田於是則不除其艸萊使禽獸得生息也獘田田者止也山虞有旗以主山得畫熊虎其仞數則短珥者取禽左耳以效功也

林衡掌巡林麓之政令而平其守以時計林麓而賞罰之

平其地之民守林麓之部分

若斬木材則受法於山虞而掌其政令

川衡掌巡川澤之禁令而平其守以時捨其守犯禁者執而誅罰之

澤與川連者則川衡兼掌之三時皆可漁惟別孕之時則官舍止其所守之地以伺察其犯禁者林材可時計网罟之入無可稽尋非止於其地不可

祭祀賓客共川奠

川奠邊豆之實魚鱐蜃蛤之屬山林不舉奠物者惟田獵以共幹豆川澤之奠物則不出於田獵也川衡澤虞不言祭則爲主者於山林舉之則川澤從可知也田獵則於澤復特舉者澤水所鐘不特舉不知澤野之可以田也

澤虞掌國澤之政令爲之厲禁使其地之人守其財物以時入之於玉府頒其餘於萬民

獨澤言國者稻人掌稼下地則澤可稼者仍頒於民其餘乃澤虞之所守耳財物之入於玉府者犀角象齒珠貝之類也金玉生於山而山虞不言入其財物於玉府者卝人取之入於職金而後職金以入於玉府也

凡祭祀賓客共澤物之奠

亦籩豆之實芹茆菱芡之屬

喪紀共其葦蒲之事

蒲以爲席

若大田獵則萊澤野及獘田植虞旌以屬禽

澤鳥所集故注析羽之旌

迹人掌邦田之地政爲之厲禁而守之凡田獵者受令焉

令謂田獵之時與地

禁麛卵者與其毒矢射者

卝人掌金玉錫石之地而爲之厲禁以守之若以時取之則物其地圖而授之巡其禁令

卝古礦字金未鎔玉在璞曰礦物地占其形色也

角人掌以時徵齒角凡骨物於山澤之農以當邦賦之政令

賦十一之稅也政令師田力役也觀此則九職貢物之外別無九賦益明矣山澤間皆有耕者特其田不井因使散處以守財物

以度量受之以共財用

骨入漆浣者以量受其餘以度度所中

羽人掌以時徵羽翮之政於山澤之農以當邦賦之政令

翮羽本

凡受羽十羽爲審百羽爲摶十摶爲防

爾雅一羽謂之箴十羽謂之防百羽謂之緷其名音俱相近

掌葛掌以時徵絺綌之材於山農凡葛徵徵艸貢之材於澤農以當邦賦之政令以權度受之

凡葛徵謂徵其已織者艸貢防紵之屬可緝績者古者王畿四面各五百里而骨物羽翮葛材艸貢物皆輕細徵以當賦乃所以利民後世郡縣萬里而置均輸平準且凡物皆取焉轉輸出納吏得爲姦而民困於無告矣

掌染艸掌以春秋斂染艸之物以權量受之以待時而頒之

染艸茅搜槖蘆豕首紫茢之屬

掌炭掌灰物炭物之徵令以時入之以權量受之以共邦之用凡炭灰之事

凡炭灰蜃灰煙煤之類以共甃砌澣練黝堊之用

掌荼掌以時聚荼以共喪事

以著物也旣夕禮茵著用荼

徵野疏材之物以待邦事凡畜聚之物

荼疏材之類因使掌焉徵於山澤入於委人

掌蜃掌斂互物蜃物以共闉壙之蜃

互物蚌蛤之屬闉猶塞也壙穿中也將井槨先塞下以蜃禦濕也春秋傳宋文公卒始厚葬用蜃炭

祭祀共蜃器之蜃

以飾祭器也鬯人職曰凡四方山川用蜃器春秋傳天王使石尙來歸脤盛以蜃器因名焉

共白盛之蜃

盛猶成也謂飾墻使白惟宗廟用之

囿人掌囿遊之獸禁牧百獸祭祀喪紀賓客共其生獸死獸之物

以共喪祭賓客則不畜珍禽奇獸可知矣○吳氏曰生獸死獸之物獸人共者田獵所獲也囿人共者苑囿所養也

場人掌國之場圃而樹之果蓏珍異之物以時斂而藏之

凡祭祀賓客共其果蓏享亦如之

舊說享謂朝事之籩豆或曰每月朔薦非也祭祀已該此二節不宜曰亦如之外饔職於祭祀賓客後繼以邦饗耆老孤子士庶子槀人職凡饗耆老孤子士庶子共其食此職所共亦謂是與

廩人掌九谷之數以待國之匪頒賙賜稍食

匪讀爲分謂委人所頒諸委積也賙賜王所賜予給好用之式也稍食廩祿

以歲之上下數邦用以知足否以詔谷用以治年之凶丰

數猶計也○王志長曰以稅入之多少制國用之數此成周賦灋之所以善以國用之多少制取民之數此後世賦法之所以不善也

凡萬民之食食者人四鬴上也人三鬴中也人二鬴下也

六斗四升曰鬴皆謂一月所食

若食不能人二鬴則令邦移民就谷詔王殺邦用凡邦有防同師役之事則治其糧與其食

古者師行無饋餉所謂治糧與食者令道所經有司共之委人職軍旅共其委積倉人職凡國之大事共道路之谷積是也注行道曰糧疏引乃裹餱糧以証之恐未安書曰峙乃糗糧非行者所自賫可知矣公劉遷豳之事未可爲行師常法食疑謂蔬菜六畜凡食物也

大祭祀則共其接盛

接讀爲一扱再扱之扱扱以授舂人舂之大祭祀之谷籍田所收藏於神倉者不以給小用○春秋傳曰魯祭周公何以爲盛周公盛魯公燾羣公廩解者曰燾謂下故上新各半也廩謂全用舊谷少覆以新然則謂之接盛者豈有取於新故之相接續與

舍人掌平宮中之政分其財守以法掌其出入

政謂用谷之政分其財守謂計當用之數分送宮正內宰使守而頒之出謂出米於廩人入謂還收其空缺者○李耜卿曰財卽米也喪大記納財朝一溢米暮一溢米

凡祭祀共簠簋實之陳之賓客亦如之共其禮車米筥米芻禾

方曰簠圓曰簋車米筥米芻禾之數見掌客職舂人共祭祀之米人爲盛然後舍人實之簠簋而陳之舂人共賓客牢禮之米差擇之也舍人則實之筥載之車故曰共其禮

喪紀共飯米熬谷

飯含飯也熬谷舊說錯於棺旁以惑蚍蜉豈誘之出而掘去其窟穴與喪大記熬君四種八筐大夫三種六筐士二種四筐加魚臘焉士喪禮設熬旁一筐乃塗

以歲時縣穜稑之種以共王后之春獻種

縣之者欲其風气燥達也

掌米粟之出入辧其物

九穀中黍稷稻粱苽大豆皆有米麻小豆小麥無米辧其物則知其用所宜

歲終則防計其政

倉人掌粟入之藏

谷不去殻則可久藏

辧九谷之物以待邦用若谷不足則止余法用有餘則藏之以待凶而頒之

余法用謂賙賜之類道路之委積不可止也舊說誤

凡國之大事共道路之谷積食飲之具

委人軍旅共其委積此復共谷積者曰凡國之大事則兼大喪大祭不獨軍旅也倉人通掌畿內粟入道路之委積遺人令之倉人出之廩人治之委人共之故四職爲聨事而委人倉人並曰共也

司稼掌巡邦野之稼而辧穜稑之種周知其名與其所宜地以爲灋而縣於邑閭

巡野觀稼以年之上下出斂灋

掌均萬民之食而賙其急而平其興

均萬民之食而賙其急使民自相賙也丰穰更事彼此相通則交得其利司徒職所謂五黨爲州使之相賙是也平其興猶旅師所謂平頒其興積也先王之於農事始則移用其民以相救終復均調其食以相賙則天患之小者舉不足以病民矣

舂人掌共米物

米物者其質之美惡舂之精粗非一類也

祭祀共其齍盛之米賓客共其牢禮之米凡饗食共其食米掌凡米事

饎人掌凡祭祀共盛

盛炊而共之

共王及後之六食凡賓客共其簠簋之實饗食亦如之六食謂六谷之飯

槀人掌共外內朝冗食者之食

冗食謂畱治文書及給事者謂之冗食以其人自有廩祿因給事內外朝不暇自爲食而官共之也

若饗耆老孤子士庶子共其食

掌豢祭祀之犬

不豢於饎人者共至尊潘防戔余不可防也

李耜卿曰冢宰掌邦治舉其要耳其僚屬庶尹皆經理王宮之政至於遂生復性以寵綏斯民者未遑也故設司徒之職舉天王作君作師之事而致之於民乃順承天萬物資生故曰地官也教始於郊裏故自小司徒至比長八職專主六鄕而牧田牛田在鄕者故封人牧人牛人充人四職次之鄕之政有二曰徵役施捨曰徳行道藝載師至均人五職詳徵役施捨之事也師氏至媒氏六職詳徳行道藝之教也然則教養之道備矣施之天下何以加玆故曰觀於鄕而知王道也王國面朝後市王門十二在六鄕之內十二關門則臨畿上今次於鄕之下遂之上者市𨿽在國容五百里疆界中凡五十里之市皆在焉門關則連於市以達貨賄者關市有譏用節爲多故司市至司關十二職爲一類而掌節附焉遂人至裏宰專及田野之制稼穡之緒與六鄕互見爲義旅師如鄕之閭師也稍人如鄕之縣師也委人土均如鄕之遺人均人也而鄕有封人載師縣師遂有稍人土均則通公邑都鄙邦國之政皆舉之矣艸人稻人詳穡事養民之原也土訓誦訓通土俗教民之本也四職所掌鄕遂都鄙邦國皆有焉故次於土均之後也若夫山林川澤賦貢之所出國用賴焉故自山虞至場人十有五職又次之冡宰所列九賦九貢之目盡於此矣賓祭之所取軍旅喪紀之所共膳羞祿廩凡爲九式用財者將於是乎在故廩人至槀人職終焉司徒敷教而教職惟鄕官師保等十數人其間所措理者養民之事居多先儒疑爲司空之錯簡是不然夫先王之世辧物居方秀者爲士而朴者爲農下及工商各有常居皆有灋守使之父以教其子兄以教其弟習其耳目而定其心思閒其道藝而世其家業無非以道率民豈必東膠西序始名教哉孟子曰無恆產而有恆心者惟士爲能故制民之產然後驅而之善若生者不得其情死者不盡其常矍矍然喪其降衷秉彜之心其鈍頑無恥者固相率而歸於悖戾不可復制卽常性未移者亦頽墮委靡消沮而不復振則道之不行從可知矣此司徒一篇所以聨教養爲一事也然則司空之職何與周禮爲書委曲周詳無不備者獨至壇兆廟社之灋井田長廣之方附庸閒田所餘之多寡山林川澤城郭宮室塗巷三分之乘除天時有生耕獲何以無失其序地理有宜髙下何以無拂其性山川沮澤民居有度焉興事任力逺近有量焉宮室之制器皿之宜舟車之用凡數事者𨿽略見於諸官而未詳其規度宜皆列職於司空而春秋戰國之世開阡陌盡地力相兼以力相侈以僭司空一篇尢其所深病而急欲去其籍者也其失蓋亦久矣後儒竄綴紛紜離散全經區區之心竊病其援周公以從已也

周官集注卷四﹤經部﹐禮類﹐周禮之屬﹐周官集注﹥

欽定四庫全書

周官集注卷五

翰林院侍講銜方苞撰

春官宗伯第三

天地中和之气備於春宗伯掌禮以敎民中掌樂以敎民和故曰春官宗尊也伯長也

惟王建國辧方正位體國經野設官分職以爲民極乃立春官宗伯使帥其屬而掌邦禮以佐王和邦國禮謂五禮其別三十有六舜命伯夷典三禮曰汝作秩宗國語曰使名姓之後能知四時之生犧牲之物玉帛之類采服之宜彞器之量次主之度屏攝之位壇之所上下之神只氏姓之所出而率舊典者爲之宗

禮官之屬大宗伯卿一人小宗伯中大夫二人肆師下大夫四人上士八人中士十有六人旅下士三十有二人府六人史十有二人胥十有二人徒百有二十人肆猶陳也肆師佐宗伯陳列祭祀之位及牲器粢盛

郁人下士二人府二人史一人徒八人

鬱鬱金香艸也以和鬯

鬯人下士二人府一人史一人徒八人

鬯釀秬爲酒芬芳條暢於上下也秬如黒黍一稃二米

雞人下士一人史一人徒四人

司尊彞下士二人府四人史二人胥二人徒二十人彞亦尊也實郁鬯者曰彞彞法也言爲尊之灋也

司幾筵下士二人府二人史一人徒八人

筵亦席也鋪陳曰筵借之曰席尙書敷重底席禮記天子之席三重則筵亦可通謂之席

天府上士一人中士二人府四人史二人胥二人徒二十人

府以天名尊所藏若天物然

典瑞中士二人府二人史二人胥一人徒十人

瑞信節也其職曰掌玉瑞玉器之藏事神所用爲多故列於禮官

典命中士二人府二人史二人胥一人徒十人

命謂王命官冊書古者命賜羣下必於祖廟故冢宰詔王以爵祿馭羣臣而典命司服則列於禮官

司服中士二人府二人史一人胥一人徒十人

典祀中士二人下士四人府二人史二人胥四人徒四十人

守祧奄八人女祧每廟二人奚四人

遠廟曰祧藏遷主焉廟祧之辧鄭氏王氏說詳見禮記王制孔疏守祧用奄與女奚者豈祭祀𨿽無女屍而先後朝祭服及遺器亦藏於祧與○疏天子七廟通姜嫄廟爲八奄每廟一人

世婦每宮卿二人下大夫四人中士八人女府二人女史二人奚十有六人

此女官設府於內以掌後宮之禮者上自王后下及內外宗皆其所敎以外命婦有齒徳者爲之所謂女傳也內宰自外而治內春官世婦自內而達外必如此法制乃備或以爲卽天官之世婦誤矣

內宗凡內女之有爵者

內女王同姓之女有爵適大夫及士者曰凡無常數也

外宗凡外女之有爵者

外女王諸姑姊妹之女九嬪世婦女禦爲治官之屬內外宗爲禮官之屬皆制禮之精意

冢人下大夫二人中士四人府二人史四人胥十有二人徒百有二十人

冢封土爲邱隴象冢而爲之爾雅山頂曰冢

墓大夫下大夫二人中士八人府二人史四人胥二十人徒二百人

職喪上士二人中士四人下士八人府二人史四人胥四人徒四十人

職主也○莊渠魏氏曰孝子荒迷中弗能如禮故特設官相之先王之體羣臣可謂至矣

大司樂中大夫二人樂師下大夫四人上士八人下士十有六人府四人史八人胥八人徒八十人

大胥中士四人小胥下士八人府二人史四人徒四十人

大師下大夫二人小師上士四人瞽蒙上瞽四十人中瞽百人下瞽百有六十人眡了三百人府四人史八人胥十有六人徒百有二十人

無目眹謂之瞽有目眹而無見謂之蒙有目無眸子謂之瞍了目明者樂歌必用瞽者以其審於聽也

典同中士二人府一人史一人胥二人徒二十人同陰律也不以陽律名官者同者同於律也曰典律不足以包同曰典同則律可知矣

磬師中士四人下士八人府四人史二人胥四人徒四十人

鐘師中士四人下士八人府二人史二人胥六人徒六十人

笙師中士二人下士四人府二人史二人胥一人徒十人

鎛師中士二人下士四人府二人史二人胥二人徒二十人

鎛如編鐘而大視大鏞則小獨在一簴國語曰細鈞有鐘無鎛尙大故也大鈞有鎛無鐘尙細故也

韎師下士二人府一人史一人舞者十有六人徒四十人

韎東夷之樂防鞻氏掌四夷之樂而特設韎師蓋周起岐雍其化先行於南次及於北而東方獨阻風教商奄旣誅淮夷徐戎尙爲魯患故特設一官肄東夷之樂以志王化之難成職方首揚州亦此義也

旄人下士四人舞者眾寡無數府二人史二人胥二人徒二十人

旄旄牛尾舞者所持以指麾

籥師中士四人府二人史二人胥二人徒二十人籥舞者所吹

籥章中士二人下士四人府一人史一人胥二人徒二十人

吹籥以爲詩章

防鞻氏下士四人府一人史一人胥二人徒二十人鞻讀如屨防鞻四夷舞者之所屝也

典庸器下士四人府四人史二人胥八人徒八十人庸功也古者有功多鑄器以銘之春秋傳季武子以所得於齊之兵作林鐘而銘魯功焉

司幹下士二人府二人史二人徒二十人

幹舞者所持謂楯也春秋傳萬者何干舞也

大卜下大夫二人卜師上士二人卜人中士八人下士十有六人府二人史二人胥四人徒四十人

問曰卜

人中士二人府二人史二人工四人胥四人徒四十人

工攻

菙氏下士二人史一人徒八人

燋焌用荊菙之類卽士喪禮所謂楚焞也

占人下士八人府一人史二人徒八人

占蓍之卦兆吉凶

簭人中士二人府一人史二人徒四人

問蓍曰簭其占易

占夢中士二人史二人徒四人

眡祲中士二人史二人徒四人

祲陰陽相侵漸成祥者春秋傳魯梓愼曰吾見赤黑之祲

大祝下大夫二人上士四人小祝中士八人下士十有六人府二人史四人胥四人徒四十人

喪祝上士二人中士四人下士八人府二人史二人胥四人徒四十人

甸祝下士二人府一人史一人徒四人

詛祝下士二人府一人史一人徒四人

司巫中士二人府一人史一人胥一人徒十人

古者民之精爽不擕貳者神明降之在男曰覡在女曰巫聖人用之使制神之處位次主

男巫無數女巫無數其師中士四人府二人史四人胥四人徒四十人

大史下大夫二人上士四人小史中士八人下士十有六人府四人史八人胥四人徒四十人

王氏詳說曰玉藻曰左史書動右史書言以左傳考之左史卽大史右史卽內史襄二十五年載齊太史書崔杼之事非書動乎僖二十八年載王命內史策命晉侯非書言乎

馮相氏中士二人下士四人府二人史四人徒八人馮乘也相視也世登髙臺以視天文之次序天文屬太史月令曰乃命太史司天日月星辰之行

保章氏中士二人下士四人府二人史四人徒八人保守也世守天文之變

內史中大夫一人下大夫二人上士四人中士八人下士十有六人府四人史八人胥四人徒四十人

孫偉夫曰史官爲宗伯之屬以宗廟典籍具存非博通之士莫能勝任也

外史上士四人中士八人下士十有六人胥二人徒二十人

禦史中士八人下士十有六人其史百有二十人府四人胥四人徒四十人

巾車下大夫二人上士四人中士八人下士十有六人府四人史八人工百人胥五人徒五十人

巾猶衣也

典路中士二人下士四人府二人史二人胥二人徒二十人

路王所乘車

車僕中士二人下士四人府二人史二人胥二人徒二十人

王志長曰戎僕已列五僕中而春官復設車僕專掌戎路之政意者先王以禮齊天下而師旅之事彊力先發爲尙故特以屬禮官與

司常中士二人下士四人府二人史二人胥四人徒四十人

都宗人上士二人中士四人府二人史四人胥四人徒四十人

家宗人如都宗人之數

凡以神士者無數以其藝爲之貴賤之等

王氏曰藝卽掌三辰之法以猶鬼神示之居辧其名物

大宗伯之職掌建邦之天神人鬼地示之禮以佐王建保邦國

李耜卿曰邦禮有五獨言掌吉禮者禮有五經莫重於祭舉首以該終也建立也保安也正倫理則立篤恩義則安上下各得其所而皆安故曰建保邦國也

以吉禮事邦國之鬼神示

國家無故上下和睦以事天地宗廟百神乃人事之最吉者故曰吉禮喪疾禍亂則祀事不能舉矣都家鄕邑皆有鬼神示之祀此不言者統於邦國也○邱氏曰上言神鬼示上下也此言鬼神示內外也

以禋祀祀昊天上帝以實柴祀日月星辰以槱燎祀司中司命飌師雨師

禋之言煙周人尙臭煙气之臭聞者實柴實牛柴上也槱積也詩曰芃芃棫朴薪之槱之司中三能三階也司命文昌宮星或曰虛宿下有司命星主人壽夭飌師箕也雨師畢也三祀皆積柴實牲體燔燎而升煙各舉其一互相備也冢宰司徒所祀事皆首五帝者舉五帝則昊天上帝不必言矣此不及五帝者舉昊天上帝則五帝可知也司寇職禋祀五帝則戒日○程子曰天與帝一也天言其體帝言其主○朱子曰說上帝是總說帝說五帝是五方帝說昊天上帝只是說天○張氏曰尙書曰明禋國語精意以享曰禋鄭氏取義於升煙誤矣

以血祭祭社稷五祀五嶽以貍沈祭山林川澤以疈辜祭四方百物

不言祭地此皆地示祭地可知也陰祀自血起貴气臭也社稷土谷之神有徳者配食焉共工氏之子曰句龍食於社厲山氏之子曰柱食於稷湯遷之而祀棄五祀者五官之神四時迎五行之气於四郊而祭五徳之帝亦食此神焉少昊氏之子曰重爲句芒食於木該爲蓐收食於金修及熙爲元防食於水顓頊氏之子曰黎爲祝融食於火句龍爲后土食於土五嶽東曰岱宗南曰衡山西曰華山北曰恆山中曰嵩髙山祭山林曰貍川澤曰沈順其性之含藏也疈剖牲胸也疈而磔之謂磔攘及蠟祭郊特牲曰八蠟以記四方又曰蠟之祭也主先嗇而祭司嗇也祭百種以報嗇也饗農及郵表畷禽獸仁之至義之盡也○李耜卿曰祀天神祭地示其時其地詳見大司樂而此經以蒼璧禮天以黃琮禮地典瑞職四圭有邸以祀天旅上帝兩圭有邸以祀地旅四望王制天子祭天地諸侯祭社禝則地示之祭自不得以社當之然此經序祭有社無示司徒鼓人職以雷鼓鼓神祀以靈鼓鼓社祭亦言社而不及示典瑞職以圭璧禮諸神祀地之外不著社稷大司樂分樂以祭亦不別著社稷於祭地之後二者又言示而不及社似乎彼此互見而示祭社祭禮無殊也○勉齋黃氏曰社祭土稷祭谷土谷之祭達於上下故方丘與社皆祭地也而宗伯序祭有社無示舉社則其禮達於上下舉示則天子獨用之鼓人職不曰祭示而曰社祭亦以其禮達乎上下也大司樂靈鼓靈鞀以祭地示則示祭社祭其用同矣此說較之賈疏所謂以小該大者尢爲長於理而合於經也祭法王有大社又有王社張子曰大社祭天下之地示王社祭京師之地示說本白虎通竊意大社立於王宮乃祭京師之地示京大也師眾也京師之社固可稱大王者無外社系以王則祭天下之地示也此禮惟王有之諸侯以下則否王社所在書傳無文其卽澤中之方丘與○王志長曰五祀在社稷之下五嶽之上則非門戶等可知但鄭氏注五官之神從五帝而祀於四郊則天神之屬不宜血祭○祀則首舉昊天上帝而不及五帝祭則不言地示而首社稷者五帝之祀已前見矣而昊天上帝未見故舉之以見其爲天神之首祀地示則上經巳見故獨舉社稷以下也不及四瀆者上舉五嶽下及山林川澤則四瀆從五嶽之禮不必言矣在天爲四時在地爲五行豈四郊迎气祀五帝於上而用禋祀祭五官於下而用血祭與抑別祭而不於迎气之日與

以肆獻祼享先王以饋食享先王以祠春享先王以禴夏享先王以嘗秋享先王以烝冬享先王

舊說宗廟之祭有此六享肆獻祼饋食在四時之上則是祫也禘也肆者進所解牲體謂薦熟時也獻獻醴謂薦血腥也祼之言灌灌以郁鬯謂始獻屍求神時也祫言肆獻禘言饋食互相僃也○四時常祭之外莫重於祫禘莫多於月祭肆獻謂祫也祼謂禘也不曰祫而曰肆獻者時祭亦有祫惟大祫徧獻及毀廟之主也不曰禘而曰祼者獻之屬莫重於祼周道也求神於陰於極遠之祖尢以祼爲合莫之主也凡祭皆有祼而獨以言禘者猶六宗皆禋而獨於昊天上帝言禋祀凡祭皆有血腥爓熟而曰郊血大饗腥也饋食疑卽周語所謂月祀戴記所謂月祭也薦新朔奠其禮略故自饋食始而薦血燔膋之節不僃如注疏則當曰以祼肆獻饋食享先王不當分而爲二矣且小宰贊祼將司徒奉牛牲羞其肆籩人掌饋食之籩皆巳前見無爲復舉於此以見祭之有此三節也蓋舉祫則無以別於時祭之祫舉月祭則不足以該朔奠與薦新旣以肆獻言大祫以饋食言月祭故於禘亦不得獨舉祭名而稱祼耳饋奠之禮所以仁死喪以三虞後卽爲吉祭故朔奠可入吉禮○肆陳也列也而考尙書災肆赦春秋肆大韓非子慮事廣肆似兼周徧之義大祫徧於列祖故曰肆獻大祝肆享亦謂大祫也

以凶禮哀邦國之憂以喪禮哀死亡以荒禮哀凶札以弔禮哀旤烖以禬禮哀圍敗以卹禮哀寇亂

喪禮親者服焉疏者含禭凶歲凶札疫厲旤烖謂水火春秋傳宋大水魯使人弔許不弔烖君子譏之禬者使鄰國防合貨財以卹之小行人職若國師役則命犒禬之是也寇如春秋傳晉欒盈宋魚石自外入而爲賊者亂如魯慶父齊無知自內而作者卹者與之同憂而匡救之也

以賔禮親邦國春見曰朝夏見曰宗秋見曰覲冬見曰遇時見曰防殷見曰同

六服之內以時分來遞更而徧來以春則曰朝來以秋則曰覲無四方之別時見無常期王將有徵討之事特召其州方伯連帥爲壇於國外而命事焉春秋傳有事而會是也殷眾也舊說十二歲王如不巡守則六服盡朝四時分來歲終而徧王亦爲壇而命政焉所命之政如王巡守辯見秋官掌客職

時聘曰問殷頫曰視

時聘無常期諸侯或以故不得朝則遣問起居殷頫則王室有故慶喜弔憂而六服皆使人來視也

以軍禮同邦國大師之禮用眾也大均之禮卹眾也大田之禮簡眾也大役之禮任眾也大封之禮合眾也同謂威其不協僭差者簡眾稽閱車徒之數也合眾者地有定域民有常主所以合其志大均屬軍禮惟均乃可以作師徒賦馬牛車輦也大役屬軍禮古者城築卽屬役於師旅也大封屬軍禮示侵敗王略則六師及之也○春秋傳魯賦於吳八百乘邾賦六百乘若爲子男則將半邾以屬於吳而如邾以事晉蓋不獨徵兵以車乘爲差田役貢賦之數亦如之故大均屬軍禮平丘之防子產爭承曰鄭伯男也而使從公侯之貢懼不給也則不均之病眾明矣

以嘉禮親萬民以飲食之禮親宗族兄弟以昏冠之禮親成男女以賔射之禮親故舊朋友以饗燕之禮親四方之賔客以脤膰之禮親兄弟之國以慶賀之禮親異姓之國

嘉善也因人心所善而爲之制飲食之禮謂族食也文王世子篇族食世降一等親謂昏禮成謂冠禮射禮𨿽王亦立賔主王之故舊爲世子時共在學者脤膰社稷宗廟之祭肉也𨿽主賜兄弟之國二王后及異姓有大勲勞者亦得賜春秋傳王使宰孔賜齊侯胙又曰宋先代之後天子有事燔焉大行人云賀慶以贊諸侯之喜則亦兼同姓可知饗燕脤膰賀慶之禮達乎諸侯賔射之禮達乎卿大夫士惟飲食昏冠之禮下逮庶人而統曰以親萬民者詩曰爾之敎矣民胥效矣凡用於朝廷邦國者皆所以使民觀感而親睦也古者君之於臣皆謂之朋友詩曰我有嘉賔又曰朋友攸攝書曰太史友是也

以九儀之命正邦國之位壹命受職再命受服三命受位四命受器五命賜則六命賜官七命賜國八命作牧九命作伯

每命異儀貴賤之位乃正壹命始命爲正吏也列國之士於子男爲大夫王之下士亦一命受職治職事也列國之大夫再命於子男爲卿卿大夫自冕而下如孤之服王之中士亦再命則爵弁服列國之卿三命始有列位於王爲王臣王之上士亦三命公之孤四命始得具祭器禮運曰大夫祭器不假非禮也王之下大夫亦四命則者地未成國之名王之下大夫四命出封爲子男加一等五命賜以方百里二百里之地或曰爲寰內諸侯賜以八則也王之卿六命得自置其臣治家邑如諸侯王之卿六命出封加一等七命爲侯伯方三百里以上爲成國侯伯有功徳者加命得專徵伐爲州牧王之三公亦八命上公有功徳者加命爲二伯得徵五侯九伯○李耜卿曰職服位器皆曰受者自下言之則與官國皆曰賜者自上言之牧與伯皆曰作者必有過人之功徳乃可作而居此位也○春秋傳管仲辭卿禮曰有天子之二守髙國在欒盈之奔曰陪臣盈得罪於王之守臣晉鞏朔獻捷於周王使詰曰未有職司於王室以是知列國之卿必受命於王然後爲有位也

以玉作六瑞以等邦國王執鎭圭公執桓圭侯執信圭伯執躬圭子執谷璧男執蒲璧

瑞信也等差之也鎭安也圭長尺有二寸以四鎭之山爲瑑飾王祭時所執公二王之後及三公防植謂之桓圭長九寸以桓爲瑑飾象宮室之有桓楹所以安其上也信當爲身信圭躬圭皆長七寸象人形爲瑑飾而以屈伸爲之別谷所以養人蒲爲席所以安人二璧皆徑五寸而瑑飾異○李耜卿曰雜記贊大行雲博三寸厚半寸剡上左右各寸半圭之形也璧形圜內有孔謂之好孔外謂之肉肉倍好謂之璧

以禽作六摯以等諸臣孤執皮帛卿執羔大夫執雁士執雉庶人執鶩工商執雞

摰之言至所執以自致也皮帛者束帛而表以虎豹之皮羔取其羣而不失其類雁取其候時而行雉取其耿介而文明鶩取其不飛遷雞取其知時曲禮曰飾羔雁者以繪士相見禮卿大夫執摰以布而不言繪蓋諸侯之臣與王臣異也然則天子之孤飾摰以虎皮公之孤以豹皮與自雉以下執之無飾爵同則摰同不以命數故士相見禮侯國卿大夫士所摰與此同但飾異耳凡摰無庭實○雁非家禽不時得又不可畜蓋舒雁也取其安舒而潔白膳夫受摰以爲膳則皆恆用之物可知矣

以玉作六器以禮天地四方以蒼璧禮天以黃琮禮地以靑圭禮東方以赤璋禮南方以白琥禮西方以璜禮北方皆有牲幣各放其器之色

禮謂始告神時薦於神坐書金縢周公植璧秉珪是也宗廟薦玉與祼同節祭天宜當實柴之節也此圜丘方澤及四郊迎气之祭所用璧圜象天琮八方象地圭鋭象春物始生半圭曰璋象夏物半死琥猛象秋嚴半璧曰璜象冬閉藏地上無物惟天半見幣以從爵若人飲酒有酬幣○不曰四郊而曰四方疑五嶽四鎭四瀆禮神之玉及牲幣皆然

以天產作陰徳以中禮防之以地產作陽徳以和樂防之

天產六牲之屬地產九谷之屬祭之始薦血燔膋以求神於幽所以作陰徳也此近於鬼道故以禮儀爲節所以防其過薦黍稷內羞以養神於顯所以作陽徳也此純乎人道故以和聲合莫所以防其過

以禮樂合天地之化百物之產以事鬼神以諧萬民以致百物

李耜卿曰此推言禮樂之功用也人君建中和之極萬民服中和之敎則气之所感天地防合陰陽相得煦嫗覆育萬物艸木茂句萌達羽翼奮角觡生蟄虫昭蘇胎生者不防卵生者不殈所謂合天地之化百物之產也致百物謂致物產之祥○以禮樂合天地之化如春禘秋嘗春合舞秋合聲之類合百物之產如上經所謂以天產作陰徳以地產作陽徳及菹醢以水艸陸產相間之類致百物大司樂六變而諸物皆致是也

凡祀大神享大鬼祭大示帥執事而卜日宿眡滌濯涖玉鬯省牲鑊奉玉齍詔大號治其大禮詔相王之大禮玉鬯所以灌也玉齍所以盛黍稷也二者惟宗廟社稷用之注以玉爲禮神之玉非也知然者大宰職祀五帝贊玉幣爵之事祀大神示亦如之則禮神之玉贊奉者大宰也其職於享先王后特言贊玉几玉爵蓋惟以人道享之乃有幾與玉爵也大宰旣贊玉几玉爵故宗伯所掌惟玉鬯玉齍也於玉齍曰奉子玉鬯曰涖者小宰贊祼宗伯惟涖玉鬯而已鑊所以烹牲大號六號之大者以詔大祝爲祝辭治猶簡習也○宿祭之前夕也注訓申戒似因大宰視滌濯然不害宗伯與大宰並視也

若王不與祭祀則攝位

攝代也王不與祭祀謂疾與喪

凡大祭祀王后不與則攝而薦豆籩徹

外祀後不與曰大祭祀者禘祫及四時之祭也

大賔客則攝而載果

載爲也果宜作祼君無酌臣之禮故王拜送而代王酌獻大行人職曰上分之禮再祼而酢則後祼亦攝爲之或曰惟後不與則攝也

朝覲防同則爲上相大喪亦如之王哭諸侯亦如之出接賔曰檳入詔禮曰相相者五人卿爲上相或王或嗣王爲喪主拜賔宗伯亦爲上相哭諸侯謂薨於其國爲位而哭之若來朝而薨則王爲之緦麻檀弓天子之哭諸侯也爵弁絰防衣

王命諸侯則儐

儐進之也王將出命假於祖廟立依前南鄕儐者進當命者使登內史由王右以策命之降再拜稽首登受策以出諸侯爵祿其臣則於祭焉

國有大故則旅上帝及四望

故謂凶災曰上帝該昊天上帝與五方帝也旅陳也陳其祭事以祈焉禮不如祀之備○旅山祭也上帝而曰旅者徧用事於四郊所祭非一帝也春秋傳鄭子產禳火祈於四鄘蓋其遺制

王大封則先告後土

后土土神也

乃頒祀於邦國都家鄕邑

頒其所當祀及其禮鄕邑公邑也鄕邑之祀如社禜酺之類先邦國次都家次鄕邑舉外以及內也宗伯職獨無正月之吉始和布禮於邦國都鄙云云者治敎政刑隨時損益禮則一定而不可易無事每歲和而布之也禮不下庶人閨門鄕黨之禮則夫人而習之矣若郊廟朝廷邦國之禮則當官者自肄之無事縣於象魏使萬民觀之也

小宗伯之職掌建國之神位右社稷左宗廟

庫門內雉門外之左右

兆五帝於四郊四望四類亦如之

兆爲壇之營域黃帝亦於南郊類有事而特祭也依四郊四望之禮故曰四類卽大宗伯職所謂旅上帝及四望也社稷宗廟非時而祭皆曰類則四郊四望亦可類明矣

兆山川丘陵墳衍各因其方

山該林川該澤無原隰之兆者原隰平土也社通於上下爲土祭之最盛矣

掌五禮之禁令與其用等

用等牲器尊卑之等

辧廟祧之昭穆

自始祖之後父曰昭子曰穆

辧吉凶之五服車旗宮室之禁

丘氏曰九章七章五章三章一章此吉服也斬衰齊衰錫衰緦衰疑衰此凶服也

掌三族之別以辧親疎其正室皆謂之門子掌其政令三族謂父子孫喪服小記曰親親以三爲五以五爲九正室適子也將代父當門故謂之門子政令謂分族屬明宗法不得以卑代尊以孽代宗之類

毛六牲辧其名物而頒之於五官使共奉之

毛擇毛也惟大宰不奉牲總贊王牲事

辧六齍之名物與其用使六宮之人共奉之

六齍卽六谷祭有大小則用有多寡

辧六彜之名物以待果將辧六尊之名物以待祭祀賔客

六彜雞彜鳥彜斚彜黃彜虎彜蜼彜果讀爲祼六尊獻尊象尊壺尊著尊大尊山尊按司尊彜惟祭祀陳六彜六尊此兼言賔客則饗賔客於廟陳六尊亦依祭禮四時所用若在野外饗則不用祭祀之尊故春秋傳云犧象不出門也六彜專以待祭祀賔客之祼故別言之○項氏曰名六者之名物所實之物

掌衣服車旗宮室之賞賜

掌四時祭祀之序事與其禮

序事序六官之屬所當執之事也

若國大貞則奉玉帛以詔號

問事之正曰貞國語貞於陽卜大貞謂卜立君卜大封也玉帛所以禮神詔詔大祝也號神號幣號

大祭祀省牲眡滌濯祭之日逆齍省鑊告時於王告備於王

逆齍受饎人之盛以入也省鑊視烹腥熟

凡祭祀賔客以時將瓚果

將送也猶奉也祭祀以時奉而授王賔客以時奉而授宗伯天子圭瓚諸侯璋瓚○小宰贊祼將之事實郁鬯以授王也小宗伯將瓚祼送瓚於小宰使實之以祼也舊說小宗伯以瓚授王王以授屍則無所用小宰之贊矣

詔相祭祀之小禮凡大禮佐大宗伯

小禮謂王有故不親而使大宰宗伯攝者或曰大禮交神之大節小禮又其中之節目也未至職末輙言此者以此下皆小宗伯專行事不佐大宗伯故於中言之以結上也

賜卿大夫士爵則儐

賜猶命也

小祭祀掌事如大宗伯之禮大賔客受其將幣之賫謂所賫來貢獻之財物也凡朝覲禮畢於廟致貢行三享之禮以玉幣致享旣訖其庭實之物小宗伯受之○大宰贊王受玉小宰受幣其以幣將之財物則小宗伯受之財物而使禮官受者庭實旅百皆所以享宗廟禮器所載大饗之禮各以其國之所有而無常貨是也此經之賫與賫同義

若大師則帥有司而立軍社奉主車

有司大祝也王出軍必先有事於社及遷廟載其主以行春秋傳軍行祓社釁鼓祝奉以從禮記曾子問篇天子巡守以遷廟主行載於齊車是也社之主用石爲之鄢陵之戰晉張幕防卜於先君以主車在軍故也

若軍將有事則與祭有司將事於四望

若軍將有事則與祭句蓋軍中之祭小宗伯與焉若所徵之地近五嶽四瀆則使有司將事而不親也非徧祭四望如有事於東方則祭海岱卽肆師職祭兵於山川是也

若大甸則帥有司而饁獸於郊遂頒禽

甸讀爲田有司甸祝也饁饋也以禽饋四方之神於郊郊有羣神之兆也頒禽謂以予羣臣禮記頒禽隆諸長者詩傳禽𨿽多取三十焉其餘以予大夫士以習射於澤宮而分之以禮官與軍事者軍旅不可以無禮也以禮官與甸事者田獵不可以無禮也大宗伯不行者天地宗廟社稷之事爲重也

太烖及執事禱祠於上下神示

曰有司者專司其事者也曰執事者非一官之屬求福曰禱得求曰祠

王崩大肆以秬鬯渳

大肆大浴也或曰始陳屍伸之渳或讀爲泯謂浴屍也大祝以肆鬯渳小祝贊渳小宗伯蓋察其不如儀

及執事涖大斂小斂率異族而佐

執事大祝之屬涖臨也親斂者當爲事官之屬異族佐斂同姓當序哭也

縣衰冠之式於路門之外及執事眡葬獻器遂哭之眡葬眡其地也器明器也獻素獻成皆於殯門外王哭則獻器者亦哭

卜葬兆甫竁亦如之旣葬詔相喪祭之禮

兆墓塋域甫始也竁謂穿壙喪祭虞祔也

成葬而祭墓爲位

祭墓祭其地之土神也位壇位也

凡王之防同軍旅甸役之禱祠肄儀爲位國有旤烖則亦如之

肄習也○李耜卿曰禱祠卽上文將事四望饁獸於郊之類肄儀爲位至此始言之者文相足也旤烖卽上文所謂大烖上言禱祠此言肄儀爲位亦文相足也

凡天地之大烖類社稷宗廟則爲位

類依其正禮而爲之無祭天地之文者與篇首所謂四類互相僃也因天地之烖而類及社禝宗廟則四郊四望之類不必言矣

凡國之大禮佐大宗伯凡小禮掌事如大宗伯之儀凡言大禮者王親之小禮羣臣攝

肆師之職掌立國祀之禮以佐大宗伯立大祀用玉帛牲牷立次祀用牲幣立小祀用牲

此立侯國之祀也王國天神地示人鬼之禮則大宗伯建之矣其曰佐者立之者肆師定而頒之者大宗伯也此三事𨿽侯國之禮而立之者肆師故首列焉以歲時序其祭祀以下則王朝之祭祀奉宗伯所建之成法而宣布焉耳諸侯不祭天地則無實柴之祀其宗廟之祭無旅幣無方之奠未賜珪瓚則不敢爲鬯𨿽賜樂不敢備六代之舞故大祀止於玉帛牲牷若天子則圭璧以祀日月星辰璋邸射以祀山川不得云次祀用牲幣矣

以歲時序其祭祀及其祈珥

易彥祥曰小子職珥於社稷祈於五祀羊人職祈珥共羊牲與此文同至秋官士師職則曰凡刉珥奉犬牲後鄭並攺祈爲刉且以珥當從血爲衈引雜記釁羊之說然羊人小子職釁積釁邦器軍器皆直謂之釁不應宮兆始成之釁獨謂之祈珥劉中義云珥弭字之誤也祈謂小祝之祈福祥弭謂小祝之弭兵災今從之

大祭祀展犧牲系於牢頒於職人

職人謂充人及監門職當系牲而養之者

凡祭祀之卜日宿爲期詔相其禮眡滌濯亦如之滌濯漑拭各有節次故亦詔相之

祭之日表齍盛告潔展器陳告備及果築防相治小禮誅其怠慢者

簠以盛稻粱簋以盛黍稷有蓋不知其實故以徽識表之陳陳列也築防築郁金煮之以和鬯○築與築防築城之築同義

掌兆中廟中之禁令凡祭祀禮成則告事畢

兆壇塋域

大賔客涖幾筵築防贊果將

酌郁鬯授大宗伯載祼

大朝覲佐儐共設匪罋之禮饗食授祭

大朝覲謂大防同時之朝覲也若四時常朝則小行人爲承儐公食大夫禮若不親食使大夫以侑幣致之豆實實於罋簋實實於筐匪或筐字之誤也肆師不掌飲食蓋掌其禮而使掌客等共設之授祭授賔祭肺也大宰職大朝覲與防同並列則爲四時常朝者眾此不言防同則爲大防同時之朝覲也

與祝侯禳於畺及郊

侯禳小祝職也侯候迎善气

大喪大渳以鬯則築防

後世子喪浴皆以鬯

令外內命婦序哭禁外內命男女之衰不中灋者且授之杖

外命男六鄕以出也內命男朝廷卿大夫士也其妻爲外命女喪服爲夫之君齊衰不杖內命女王之三夫人以下諸侯喪禮三日授子杖五日授大夫杖七日授士杖天子之喪禮未聞

凡師甸用牲於社宗則爲位

社軍社也宗遷主也○李耜卿曰甸字疑衍

類造上帝封於大神祭兵於山川亦如之

造卽也爲兆以類禮卽祭上帝也封謂壇也大神社及方嶽也山川蓋軍之所依止上經用牲於社宗據在軍下云師不功據敗退後則此經其克勝後告天及社之事與

凡師不功則助牽主車

助大司馬

凡四時之大甸獵祭表貉則爲位

貉師祭也於立表之處祭始造軍法者其神蓋蚩尢或曰黃帝四時之田獵有曰大者豈王或不親而使司馬卽事則爲小與王之防同軍旅甸役之禱祠小宗伯爲位而肆師復爲師甸祭祀之位者小宗伯所掌者特有祈請肆師所掌則師甸之常祭也將戰而用牲於社宗旣勝而告於上帝大神山川田獵而祭表貉皆常祭也特有祈請則其禮宜簡於常祭而乃使小宗伯爲位者其事非常則所以斟酌其儀位者非禮官之師不敢專也肆師則遵循故典而已師甸大宗伯不與故小宗伯專其禮

嘗之日涖卜來歲之芟

薙艸而預卜之何也月令大雨時行燒薙行水利以殺艸稻人職以渉揚其芟作田蓋雨行以時則所芟之艸可化爲糞故預卜之

狝之日涖卜來歲之戒

問後歲兵寇之備

社之日涖卜來歲之稼

卜來歲之稼則社宜爲秋祭

若國有大故則令國人祭歲時之祭祀亦如之

大故謂水旱凶荒所令祭者社及禜酺國人鄕遂都邑之有司及其民也歲時之祭祀月令仲春命民社之類

凡卿大夫之喪相其禮

易氏曰非相其家禮相國之喪禮職喪聽之者

凡國之大事治其禮儀以佐宗伯凡國之小事治其禮儀而掌其事如宗伯之禮

統言宗伯者或佐大宗伯或佐小宗伯也國之大事小宗伯旣佐大宗伯而肆師復佐之何也肆師兼治禮儀又或小宗伯有故不得與則攝而佐大宗伯也國之小事小宗伯掌之而肆師復掌之何也亦攝小宗伯也如大師小宗伯一人在行一人在喪與疾則祭祀賔客不得不以肆師攝矣不曰大事佐大宗伯小事佐小宗伯何也設王有疾而大宗伯攝祭則大宗伯之事不得不以小宗伯攝大宗伯有喪與疾亦然設小宗伯各有事故則小宗伯之事亦或以大宗伯攝

郁人掌祼器

謂彜及舟與瓚

凡祭祀賔客之祼事和郁鬯以實彜而陳之

凡祼玉濯之陳之以贊祼事詔祼將之儀與其節祼玉謂圭瓚璋瓚

凡祼事沃盥

上經旣言濯祼玉則此主共祼者沃盥之水與器也

大喪之渳共其肆器

肆器陳尸之器喪大記君設大盤造冰焉設牀防笫有枕此之謂肆器

及葬共其祼器遂貍之

遣奠之彜與瓚也貍於祖廟階間明奠終於此或曰乃明器納之壙中者

大祭祀與量人受舉斚之卒爵而飲之

斚受福之嘏聲誤也王酳屍屍嘏王此其卒爵也受飲卒爵必與量人者郁人贊祼時量人制從獻之脯防事相成

鬯人掌共秬鬯而飾之

秬鬯未和郁者飾之謂設巾

凡祭祀社壝用大罍禜門用瓢賫廟用修凡山川四方用蜃凡祼事用槪凡疈事用散

罍瓦器春秋傳日月星辰之神則雪霜風雨之不時於是乎禜之山川之神則水旱厲疫之災於是乎禜之門國門也瓢謂瓢蠡也賫讀爲齊取甘瓢割去抵以齊爲尊修蜃槪散皆漆尊也修或讀爲卣蜃飾以蜃者槪尊以朱帶者無飾曰散○首社壝天地之祀無鬯也灌鬯以求神也天地之神無所不在社有主則可以人道求之矣先儒以大宗伯有涖玉鬯之文遂謂天地亦用鬯非也大宰職祀五帝及大神示贊玉幣爵之事故宗伯職特出涖玉鬯奉玉齍以灋所掌玉事獨此二者乃宗廟社稷所用不得據此謂天地亦用鬯也其文總承祀大神享大鬼祭大示之後者以卜日宿眡滌濯省鑊詔號乃三禮之所同耳凡祼事謂賔客之祼事也不曰賔客用槪者王弔臨共介鬯則弔臨亦用祼也郁人統言祭祀賔客之祼事則凡祼事沃盥謂祭祀賔客也此經旣條列祭祀所用而又曰凡祼事用槪則謂賔客弔臨之祼可知矣冠禮亦有祼故以凡該之廟疑當作望廟用六彜已見司尊彜職而此經僃列諸祼事不宜遺五嶽四瀆舊說祼當爲埋非也上列四望下列山川則埋祭已具矣○李耜卿曰以疈辜祭四方百物今旣有四方又曰疈事者蓋專指百物以用器有異故別言之耳○表記天子親耕粢盛秬鬯以事上帝或因郊祀以稷配降神用鬯連類而及之尢不足據

大喪之大渳設斗共其釁鬯

斗所以沃屍也釁鬯釁尸之鬯酒也

凡王之齊事共其秬鬯

給淬浴

凡王弔臨共介鬯

以尊適卑曰臨曲禮摰天子鬯王至尊介爲致之檀弓曰臨諸侯畛於鬼神曰有天王某甫蓋王適四方舎諸侯祖廟祝告其神之辭介於是進鬯

雞人掌共雞牲辧其物

大祭祀夜嘑旦以百官凡國之大賔客防同軍旅喪紀亦如之

凡國事爲期則告之時

告其有司主事者不曰告之日而曰告之時者用事有早暮如春朝朝日秋暮夕月之類

凡祭祀面禳釁共其雞牲

面禳者侯禳於畺及郊四方皆用事焉釁釁廟之屬

司尊彜掌六尊六彜之位詔其酌辧其用與其實位所陳之處酌泲之使可酌卽下經郁齊獻酌等用謂四時祭祀所用各異實郁及醴齊之屬

春祠夏禴祼用雞彜鳥彜皆有舟其朝踐用兩獻尊其再獻用兩象尊皆有罍諸臣之所昨也秋嘗冬烝祼用斝彜黃彜皆有舟其朝獻用兩著尊其饋獻用兩壺尊皆有罍諸臣之所昨也凡四時之間祀追享朝享祼用虎彜蜼彜皆有舟其朝踐用兩大尊其再獻用兩山尊皆有罍諸臣之所昨也

朝踐謂薦血腥酌醴始行祭事後於是薦朝事之豆籩旣又酌獻朝獻謂屍卒食王酳之其變朝踐爲朝獻者尊相因也再獻者王酳尸之後後酌亞獻諸臣爲賔又次後酌盎齊備卒食之三獻饋獻謂薦熟時後薦饋食之豆籩其變再獻爲饋獻亦尊相因也凡此九酌王及後各四諸臣一祭之正也雞彜鳥彜謂刻畫其形舟尊下臺獻讀爲犧犧尊飾以翡翠或曰畫犧牛形象尊飾以象骨明堂位犧象周尊也昨讀爲酢尊以獻神罍則諸臣獻屍後所酌以自酢者屍酢王后卽用醴齊盎齊尊故也斝讀爲稼斝彜畫禾稼也黃彜以黃金爲目明堂位夏后氏以雞彜殷以斝周以黃目郊特牲黃目鬱气之上尊也著尊著地無足明堂位著殷尊也壺者以壺爲尊春秋傳尊以魯壺追享禘祫也朝享月朔之祭春秋傳閠月不告月猶朝於廟蜼禺屬卬鼻而長尾大尊大古之瓦尊山尊山罍也亦刻畫爲雲山之形彜與尊各用二者郁鬯與齊皆配以明水或曰王與後各酌其一也○追享謂大祫及禘皆追逺之祭卽宗伯職所謂肆獻祼也朝享謂月朔朝廟之祭卽宗伯職所謂饋食也但此經朝享亦有朝踐而宗伯職獨言饋食似從饋食始豈月朔之祭自饋食以下禮皆備而朝踐之禮減略遂獨舉饋食以爲名猶凡祭皆有血腥爓孰而曰郊血大饗腥三獻爓一獻孰與周官每同事而異詞所以互發其義也蓋因此經以見宗伯職所謂肆獻祼乃大祫與禘追享逺祖之祭所謂饋食乃月朔朝廟之祭又因宗伯職以見大祫異於時祫以徧陳毀廟之主及禘以祼爲主月祭以饋食爲主之義也五齊以實彜尊則罍之實爲三酒可知矣罍爲諸臣所自酢則屍酢王與後卽用所獻之齊諸臣獻屍亦得以齊可知矣曰郁齊獻酌則郁合鬯而仍和以齊可知矣舊說惟大事於太廟備五齊三酒非也酒正職凡祭祀以法共五齊三酒以實八尊以義推之祼用郁齊朝踐饋食所用者其四齊也祼用二彜器異而齊同也朝踐饋食各用二尊器同而齊異也每用二者禮器君西酌犠象夫人東酌罍尊夫婦不相襲也三酒亦當用三罍賔禮九獻不數祼則祭祀可知疑朝踐饋食及酳屍皆王后各一獻諸臣各一獻也諸臣之三獻當以同姓異姓嗣舉奠爲次故用三酒如舊說王與後各四獻諸臣一獻則於皆有罍之義不可通矣

凡六彜六尊之酌

凡如凡其死生鱻薧之凡謂別而次之也下有凡酒而此不言罍者省文也

郁齊獻酌醴齊縮酌盎齊涗酌凡酒修酌

禮運酒在室醴醆在戶粢醍在堂澄酒在下以五齊次之則醆酒盎齊也獻讀爲摩莎之莎煮郁和秬鬯以盎齊摩莎泲之出其香汁郊特牲所謂汁獻涗於醆酒也醴齊尢濁和以明酌泲之以茅縮去滓所謂縮酌用茅也盎齊差淸和以淸酒泲之所謂醆酒涗於淸也其餘三齊泛從醴緹沈從盎凡酒謂三酒也修讀如滌濯之滌滌酌以水和而泲之祼用郁齊朝用醴齊饋用盎齊諸臣自酢用凡酒

大喪存奠彜大旅亦如之

存省也謂大遣時奠者朝設夕乃徹天地至尊不祼此得用彜者亦奠之而已○文義與國子存遊倅同蓋存而不用也虞而立屍始以神道事焉魄體尙在殯故不忍遽以神道求之四望本宜用祼以與五帝同祀且徧於上下百神故不用祼此禮義之所以深而通也

司幾筵掌五幾五席之名物辧其用與其位

凡大朝覲大饗射凡封國命諸侯王位設黼依依前南鄕設莞筵紛純加繅席畫純加次席黼純左右玉几依制如屏風黼依者以絳帛爲質繡斧於依前左右設幾優至尊也紛白繡也純緣也莞細葦也繅讀爲藻率之藻削蒲蒻展之編以五采畫畫雲气也次席桃枝席有次列成文

祀先王昨席亦如之

昨讀爲酢謂祭祀及王受酢之席屍卒食王酳之卒爵祝受之又酌授屍屍酢王於是席王於戶內

諸侯祭祀席蒲筵繢純加莞席紛純右雕幾

繢畫文也

昨席莞筵紛純加繅席畫純筵國賔於牖前亦如之左彤幾

別言左彤幾於筵國賔之後者示昨席無幾也人道尙左鬼神尙右○王昭禹曰分布采色曰繢摹成物體曰畫考工記曰靑與白相次赤與黑相次所謂繢也又曰山以章水以龍所謂畫也○於諸侯言祭席酢席之異則王之祭酢同席可知矣於諸侯言祭席賔筵之異則王之賔祭同席可知矣於諸侯舉賔筵於王不言者諸侯之席再重知諸侯相爲賔之筵則王之筵諸侯可知矣於王先舉朝覲饗射封國命諸侯而後及祭席酢席文當然也若先列祭席而曰酢亦如之朝覲饗射封國命諸侯亦如之則贅矣禮器鬼神單席豈異代之禮與

甸役則設熊席右漆幾

謂有司祭表貉所設席也

凡喪事設葦席右素幾其柏席用萑黼純諸侯則紛純每惇一幾

喪事謂凡奠也萑如葦而細柏席迫地之席葦加其上或曰載黍稷之席或曰柏槨字之訛槨席藏中神坐之席也惇讀爲燾燾覆也棺在殯則槨燾周禮𨿽合葬若同時在殯則異幾故曰每惇一幾也黼純兼上三席諸侯則以紛別之

凡吉事變幾凶事仍幾

仍因也吉事謂王祭宗廟祼於室饋食於堂繹於祊每事易幾凶事謂凡奠朝夕相因

天府掌祖廟之守藏與其禁令

始祖之廟也禁令謂防守及陳藏之法

凡國之玉鎭大寶器藏焉若有大祭大喪則出而陳之旣事藏之

大祭禘祫也

凡官府鄕州及都鄙之治中受而藏之以詔王察羣吏之治

治中治職事之簿書謂之中者示合於經制也

上春釁寶鎭及寶器

凡吉凶之事祖廟之中沃盥執燭季冬陳玉以貞來歲之媺惡

陳玉以禮神也

若遷寶則奉之

若國遷則奉寶以之新廟也

若祭天之司民司祿而獻民數谷數則受而藏之司民軒轅角也司祿文昌第四星或曰下能也地官獻賢能之書秋官計獄獘訟及邦之盟書皆登於天府而不見於本職何也此職載受藏治中以詔王察羣吏之治也載受藏民數谷數以祭天之司民司祿陳玉而與執事也若賢能之書獄訟之計盟約之文其得失當否天府旣不糾察又不與執事是以散見於二官而不詳於本職耳○李耜卿曰秋官有司民之職孟冬祀司民司寇獻民數於王然則地官有司祿之職獻谷數者必司徒也

典瑞掌玉瑞玉器之藏辧其名物與其用事設其服飾人執以見曰瑞禮神曰噐瑞符信也服飾謂繅借天府所藏玉先王之遺物典瑞所藏則時王所用

王晉大圭執鎭圭繅借五采五就以朝日

晉讀爲搢插於衣帶間繅所以借玉也木爲中幹用韋衣而畫之或曰冕繅織絲爲之圭繅亦然一帀爲一就五就五帀也天子春分朝日秋分夕月圭制俱見玉人職

公執桓圭侯執信圭伯執躬圭繅皆三采三就子執谷璧男執蒲璧繅皆二采再就以朝覲宗遇防同於王諸侯相見亦如之

三采朱白蒼二采朱綠也覲禮曰侯氏入門右坐奠圭再拜稽首於王舉朝日則祀天地宗廟不必言矣於諸侯舉朝覲宗遇防同則祭祀不必言矣

瑑圭璋璧琮繅皆二采一就以頫聘

璋以聘後夫人以琮享之瑑有圻鄂瑑起遣臣聘不得執君之圭璧無桓信躬與蒲谷之文直瑑之而巳

四圭有邸以祀天旅上帝

邸本也於中央爲璧圭本著於璧而其末四出一玉俱成祀天圜丘之祭不曰旅五帝而曰旅上帝者四時迎气及國有大故徧祀五帝孟春之郊季秋明堂之享皆用之也

兩圭有邸以祀地旅四望

祀地方澤之祭也○李耜卿曰大宗伯六器與六瑞六摰相次則蒼璧黃琮或初致其神奠玉而禮之如執摰以見者故曰禮天禮地此四圭有邸兩圭有邸與祼圭有瓚爲類則邸當亦瓚屬表記曰秬鬯以祀上帝則此邸疑或注秬鬯者𨿽不以祼而奠以享神故曰祀天祀地推之下文圭璧者是於圭頭爲器如璧璋邸射者是於璋頭爲器如邸而射皆挹鬯爵也鄭氏見大宗伯有蒼璧黃琮之文此官無之而別云四圭有邸兩圭有邸遂以蒼璧所禮者冬至圜丘之祀四圭則夏正郊天黃琮所禮者昆侖之祭兩圭則神州之神又合而一之曰蒼璧爲邸四圭托焉黃琮爲邸兩圭托焉更無他據今且闕之

祼圭有瓚以肆先王以祼賔客

於圭頭爲器可以挹鬯祼祭謂之瓚於先王言肆於賔客言祼者宗伯職以肆獻祼享先王以祼代禘故於此言肆以明凡祭皆有祼也祭之祼灌地以降神故直言祼賔客以示無灌地之禮

圭璧以祀日月星辰

圭其邸爲璧取殺於上帝

璋邸射以祀山川以造贈賔客

射剡也璋有邸而射取殺於四望造贈賔客謂致稍餼時造館贈之使還贈賄亦執以將命或以周官每以四望與山川並舉疑非五嶽四瀆非也山林川澤丘陵墳衍皆有兆而五嶽四鎭四瀆尢地示之尊者故別言之小宗伯職有司將事於四望曰於則以地言之而不得泛指他神示明矣

土圭以致四時日月封國則以土地

珍圭以徵守以防凶荒

珍故書或爲鎭以徵守者以徵召守國諸侯卹者開府庫振救之亦謂侯國之有凶荒者○李耜卿曰掌節之節守國行道之用也典瑞之瑞作事之信也先儒或謂瑞卽節誤矣

牙璋以起軍旅以治兵守

牙璋瑑以爲牙齒牙兵象

璧羨以起度

羨隋圓也此璧本徑九寸旁減一寸以益上下故髙一尺橫徑八寸十寸之尺十之則爲丈八寸之尺十之則爲尋從橫皆可爲度

駔圭璋璧琮琥璜之渠眉疏璧琮以斂屍

駔當爲組渠眉玉飾之溝瑑也以組穿聨六玉溝瑑之中於大斂加焉圭在左璋在首琥在右璜在足璧在背琮在腹蓋取象於方明神之也六玉兩頭皆有孔又於孔間爲溝渠於溝之兩畔稍髙爲眉瑑疏璧琮義未詳

谷圭以和難以聘女

谷善也其飾若粟文然和難如春秋魯宣公及齊侯平莒及郯晉侯使瑕嘉平戎於王其聘女則以納徵焉

琬圭以治徳以結好

諸侯有徳王命賜之大行人職時聘以結諸侯之好○所條列無學校之事則以治徳者豈視學養老之所執與

琰圭以易行以除慝

使易惡行而爲善則以此圭責讓諭告之大行人職殷頫以除邦國之慝

大祭祀大旅凡賔客之事共其玉器而奉之

玉噐四圭祼圭之屬

大喪共飯玉含玉贈玉

飯玉碎玉以雜米含玉柱左右齻及在口中者贈玉蓋璧也贈用纁束帛天子加以璧

凡玉器出則共奉之

玉器出謂王所好賜也奉之送以往遠則送於使者○祭祀賔客則始終奉之俟事畢而藏焉若王所好賜及聘使所執有司所用喪紀所需則惟出之時共奉之以付其人其應反者則俟其人之事畢而自反之也

典命掌諸侯之五儀諸臣之五等之命

五儀公侯伯子男之儀五等謂孤以下四命三命再命一命不命也或言儀或言命互文也

上公九命爲伯其國家宮室車旗衣服禮儀皆以九爲節侯伯七命其國家宮室車旗衣服禮儀皆以七爲節子男五命其國家宮室車旗衣服禮儀皆以五爲節上公謂王之三公加命爲二伯與二王之後國家謂城與宮之制公之城方九里宮方九百步侯伯子男降殺以兩余見司服巾車大行人職

王之三公八命其卿六命其大夫四命及其出封皆加一等其國家宮室車旗衣服禮儀亦如之

四命中下大夫也王之上士三命中士再命下士一命

凡諸侯之適子誓於天子攝其君則下其君之禮一等未誓則以皮帛繼子男

誓命而戒之也誓與未誓皆據父在而言若父卒後得誓者得與諸侯序○明齋王氏曰立適周之達禮然猶兼象賢之意必賢足以繼世天子乃命爲世子而不得擅易也

公之孤四命以皮帛眡小國之君其卿三命其大夫再命其士一命其宮室車旗衣服禮儀各眡其命之數侯伯之卿大夫士亦如之子男之卿再命其大夫一命其士不命其宮室車旗衣服禮儀各眡其命之數

視小國之君者列於卿大夫之位而禮如子男也周官公孤不列職而其名散見於他職此曰公之孤則知凡曰孤卿者乃王之三孤矣

司服掌王之吉凶衣服辧其名物與其用事

王之吉服祀昊天上帝則服大裘而冕祀五帝亦如之享先王則衮冕享先公饗射則鷩冕祀四望山川則毳冕祭社稷五祀則希冕祭羣小祀則冕

六服同冕首飾尊也先公謂稷之後太王之先不窋至諸盩羣小祀丘陵墳衍四方百物之屬大裘羔裘也衮捲龍衣也古者冕服十二章益稷日月星辰山龍華虫作繢宗彜藻火粉米黼黻絺繡至周以日月星辰畫於旌旗春秋傳所謂三辰旂旗是也冕服止九章登龍於山登火於宗彜尊其神明也九章初一曰龍次二曰山次三曰華虫次四曰火次五曰宗彜皆畫以爲繢次六曰藻次七曰粉米次八曰黼次九曰黻皆絺以爲繡衮之衣五章裳四章凡九鷩畫以雉謂華虫也衣三章裳四章凡七毳畫虎蜼衣三章裳二章凡五希刺粉米無畫衣一章裳二章凡三者衣無文裳刺黻而巳凡冕服皆衣纁裳希讀爲絺或作黹字之誤也○劉執中曰書稱舜曰予欲觀古人之象則天子衣裳之章十有二其來遠矣且交龍爲旂周之衣不去龍熊虎爲旗周之裳不去虎蜼何獨日月爲常而去衣章之日月星辰乎典命上公九命以九爲節推而上之天子衮冕十有二章明矣○享先王以衮冕則祀天地之服備十二章可知矣不敢服日月星辰之章以祀先王與不敢以衮祀先公其義一也

凡兵事韋弁服

以靺韋爲弁又以爲衣裳

眡朝則皮弁服

皮弁服十五升白布衣積素以爲裳王受諸侯朝覲於廟則衮冕

凡甸冠弁服

甸田獵也冠弁委貌卽冠也其服緇布衣亦積素以爲裳諸侯則以視朝

凡凶事服弁服

服弁喪冠也其服斬衰齊衰

凡弔事弁絰服

弁絰者如爵弁而素加環絰其服錫衰緦衰疑衰

凡喪爲天王斬衰爲王后齊衰王爲三公六卿錫衰爲諸侯緦衰爲大夫士疑衰其首服皆弁絰

君爲臣服弔服也錫麻之滑易者十五升去其半有事其布無事其縷緦亦十五升去其半有事其縷無事其布疑衰十四升疑之言擬擬於吉也不見婦人弔服者與夫同喪服大夫弔於命婦錫衰命婦弔於大夫亦錫衰喪服注凡婦人弔服吉笄無首素總○王爲士服蓋同姓五服內及故舊

大札大荒大烖素服

公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之其齊服有端素端

自公之衮冕至卿大夫之冕皆其朝聘天子及助祭之服諸侯非二王后皆冕而祭於已雜記曰大夫冕而祭於公弁而祭於已士弁而祭於公冠而祭於已大夫爵弁自祭家廟惟孤耳其餘皆冠與士同冠自祭其廟者其服朝服端諸侯之自相朝聘皆服皮弁乃天子日視朝之服也喪服天子諸侯齊斬而已卿大夫加以大功小功士亦如之又加緦焉齊服自公以下至士同吉則衣凶則素衣皆謂之端言其幅之正也士之衣袂皆二尺二寸而屬幅是廣袤等也其袪尺二寸大夫以上侈之蓋半而益一焉○鄭剛中曰子男毳而下如侯伯則上不服鷩可知侯伯自鷩而下如公則上不服衮可知公自衮而下如王則上不服日月星辰可知經文謂自衮而下如王之服則衮冕而上之章非日月星辰而何

凡大祭祀大賔客共其衣服而奉之

大喪共其復衣服斂衣服奠衣服廞衣服皆掌其陳序奠衣服如後世坐上魂衣廞陳也廞衣服藏於槨中者○周官之文多舉下以該上惟喪浴之冰及復斂奠廞之服獨舉上以該下者不疑於小喪之不共也

典祀掌外祀之兆守皆有域掌其禁令

外祀卽小宗伯所兆四郊已下

若以時祭祀則帥其屬而修除徵役於司而役之及祭帥其屬而守其厲禁而蹕之

守祧掌守先王先公之廟祧其遺衣服藏焉

先公之遷主藏於后稷之廟先王之遷主藏於文武之廟遺衣服大斂之餘也

若將祭祀則各以其服授屍

屍當服卒者之上服○程子曰古人祭祀用屍極有意人之魂气旣散必求其類而依之人與人旣爲類骨月又爲一家之類已與屍各旣心齊潔至誠相通以此求神宜其享之後世直以尊卑之勢遂不肯行○朱子曰神主之位東鄕屍在神主之北

其廟則有司修除之其祧則守祧黝堊之

修除黝堊互相備有司恆主修除守祧恆主黝堊黝黑也堊白也爾雅曰地謂之黝墻謂之堊○近廟每祔則新之故止於修除祧遠歲久漫漶故黝堊祖廟遠宜從祧

旣祭則藏其隋與其服

隋屍所祭肺脊黍稷之屬藏之以依神

世婦掌女宮之宿戒及祭祀比其具

天官世婦祭之日涖陳女宮之具此職又挍比之

詔王后之禮事帥六宮之人共齍盛

天官世婦帥女宮濯摡爲齍盛所帥女奚也此則帥世婦女禦而共之於正祭之日

相外內宗之禮事

外宗佐後薦徹豆籩內宗佐傳豆籩

大賔客之饗食亦如之大喪比外內命婦之朝莫哭不敬者而苛罰之

苛譴也

凡王后有事於婦人則詔相

春秋傳二王後天子有喪拜焉設其夫人家在畿內值王喪赴弔及後之母王之世母叔母姑姊妹王師傅之妻以禮見後皆當答拜

凡內事有達於外官者世婦掌之

以是知爲公卿大夫士之妻有齒徳者備官王宮而非王之妃嬪也

內宗掌宗廟之祭祀薦加豆籩及以樂徹則佐傳豆籩薦加爵之豆籩也屍旣食後亞獻爲加爵佐傳佐外宗

賔客之饗食亦如之王后有事則從

大喪序哭者

次序內外宗及命婦也

哭諸侯亦如之

天子𨿽絕期然王之伯叔兄弟之喪則宮中必爲位而哭也疏泛言諸侯來朝而薨未安內宗所序六宮之哭位非王之周親王哭之而已非內宗職之所及也

凡卿大夫之喪掌其弔臨

注疏卿大夫卑王后不弔臨故遣內宗掌之非也若王之尊屬周親後之父母無問爵之尊卑後必弔臨其餘卿大夫之喪爲王之同姓婣親者則使世婦往弔而內宗掌其禮事以佐之也王后之弔僅一見於女巫職而他無及焉何也內宰正後之服位而詔其禮樂之儀內小臣祭祀賔客喪紀擯詔後之禮事則後之弔事具矣

外宗掌宗廟之祭祀佐王后薦玉豆眡豆籩及以樂徹亦如之王后以樂羞齍則贊

凡王之豆籩皆玉飾之不言籩文略也眡豆籩者謂在堂東未設時眡其實也齍黍稷也齍不言贊徹者豆籩且贊徹則齍可知矣薦徹豆籩九嬪內外宗三職俱佐後者九嬪始徹內宗受之以傳於外宗然後以授有司故內宗職曰佐傳豆籩也不曰及徹亦如之而曰及以樂徹不曰王后羞齍則贊而曰王后以樂羞齍則贊者明羣小祀不用樂則薦豆羞齍後或不親而外宗亦不贊也

凡王后之獻亦如之王后不與則贊宗伯

獻獻酒於屍

小祭祀掌事賔客之事亦如之

小祭祀謂宮中門戶竈之類賔客謂女賔客之進見於後宮者若外賔客饗食之事則內宰掌之

大喪則敍外內朝莫哭者哭諸侯亦如之

內內外宗外外命婦若內命婦則九嬪敍之序內哭者與內宗聨事外則其專職也○注及字乃外字之誤

冢人掌公墓之地辧其兆域而爲之圖先王之葬居中以昭穆爲左右

此昭穆謂繼世而王者

凡諸侯居左右以前卿大夫士居後各以其族

謂王子孫爲畿內諸侯王朝卿大夫士者舊說居王墓前後之左右非也王以昭穆序葬於大祖之左右其兆域有定而子孫無窮將無地以容且君臣同域非所以爲禮也蓋一王之子孫各爲兆域𨿽以昭穆分左右而諸侯之兆則稍前卿大夫士則稍後耳

凡死於兵者不入兆域

死於兵謂罪在大辟及身爲不義而見戕者若執干戈以衞社稷可轉絕其兆域乎

凡有功者居前

前者昭穆之中央

以爵等爲丘封之度與其樹數

王公曰丘諸臣曰封

大喪旣有日請度甫竁遂爲之屍

請度請所穿廣袤之度也甫始也始起土爲竁祭土神則爲之屍

及竁以度爲丘隧共喪之窆噐

隧羨道也丘與隧大小廣袤各有度窆器所以下棺丰碑之屬

及葬言鸞車象人

遣車亦設鸞旗象人俑也語巾車之官將鸞車及象人向壙

及窆執斧以涖遂入藏凶器正墓位蹕墓域守墓禁鄕師執斧以涖匠師則此亦涖匠師葬事大故二官共臨凶器明器也禁所爲塋限

凡祭墓爲屍

或始竁或復土後祭墓域之土示皆冢人爲屍也先儒以是徵古有墓祭誤矣凡祭祖考無以異姓爲屍者以其气不相屬也以冢人爲屍則外祀可知矣

凡諸侯及諸臣葬於墓者授之兆爲之蹕均其禁此卽王子孫之爲諸侯卿大夫者疏謂統同異姓誤矣外諸侯則自有冢人畿內異姓卿大夫則彼各有祖宗兆域依昭穆而葬墓大夫之所掌也墓大夫職獨言令國民族葬而不及卿大夫者卿大夫之祖宗皆國民也以貴而立廟尙不敢自主其祭而使宗子主之況敢去先人之兆域而別葬哉墓大夫職正其位掌其度數則兼卿大夫士而非獨庶人可知矣變卿大夫士而曰諸臣者兼王族之無爵者而言也以葬於王墓之左右故無尊卑皆爲之蹕

墓大夫掌凡邦墓之地域爲之圖令國民族葬而掌其禁令

族葬謂五服之內共葬一所遠者別塋春秋傳同族於禰廟禮記絕族無移服親者屬也故知以服內爲限

正其位掌其度數使皆有私地域凡爭墓地者聽其獄訟

私地域者萬民墓地同處而分之使各有區域得以族葬也

帥其屬而巡墓厲居其中之室以守之

厲塋限遮列處中之室官寺在墓中者

職喪掌諸侯之喪及卿大夫士凡有爵者之喪以國之喪禮涖其禁令序其事

喪禮令存者喪服士喪旣夕士虞余亡事謂小斂大斂葬曰國之喪禮者自士以上國皆致禮焉與庶人異也

凡國有司以王命有事焉則詔贊主人

有事謂含禭贈賵之屬國有司謂奉王命以至者

凡其喪祭詔其號治其禮凡公有司之所共職喪令之趣其事

公有司公家之有司也喪在鄕則鄕之有司共其物在國則國中之有司共其物各有定制不待王命者則職喪以其制令之趣之

大司樂掌成均之灋以治建國之學政而合國之子弟焉

董子曰成均五帝之學法謂敎之簡之之法曰治建者國之學政如鄕三物則司徒所建大司樂特治之而已其誦之時歌舞之節敎學之數則大司樂建之而又治之也曰合國之子弟者王子弟公卿大夫之適子國子之倅國之俊選皆造也國子之敎於虎門國子之倅掌於諸子者春秋合舞合聲皆入於成均惟士庶子宿衞者宮正敎之道藝宮伯行其秩序不復大司樂耳竊疑王宮之士庶子卽國子與其倅始常入於成均者考其徳行道藝上不足任卿大夫而下不至與不帥敎者等故使宿衞於王宮所以因材而任其力也

凡有道者有徳者使敎焉死則以爲樂祖祭於瞽宗必有道徳乃使爲大司樂以主敎而凡有道徳者皆使爲之佐也

以樂徳敎國子中和祗庸孝友

興賢能以進於王要其學之成也故必備六徳六行始學樂者自養其徳性則以中和爲先而知仁聖義不可遽求也以孝友爲先而睦姻任防不能徧及也不敬則心不一無恆則業不精故合祗庸以爲六徳焉

以樂語敎國子興道諷誦言語

疏引作詩之義以詁六語非也曰以樂徳敎國子者非謂樂有此六徳謂以樂敎人所以養其六徳也以樂語敎國子者非謂樂之語有此六類謂以樂敎人欲其達此六語也興者引彼物以興此事如春秋傳趙孟曰吾兄弟比以安尨也可使毋吠穆叔曰小國爲蘩大國省穡而用之是也道者述古而道其義如徳正應和曰類故能載周以至於今之類是也諷者防吟誦者朗讀言者賦詩以自言其情語者賦詩以答人之意也古之人不必親相與言也以禮樂相示而已觀春秋傳列國君臣賦詩贈答彼此各諭其意非達於六語何能相應如響耶故曰不學詩無以言

以樂舞敎國子舞雲門大捲大咸大防大夏大大武雲門大捲黃帝樂也大咸咸池堯樂也大防舜樂也大夏禹樂也大湯樂也大武武王樂也獨不及文王之樂者六樂皆陳帝王功徳故用之於祭祀二南所稱多後夫人之事故用之閨門鄕黨邦國以化天下也蓋以騶虞采蘋采蘩爲射節而諸侯之射也先行燕禮卿大夫士之射也先行鄕飲酒之禮其合樂皆終於二南則無地而不用無人而不聞視六樂之用尢切以徧矣

以六律六同五聲八音六舞大合樂以致鬼神示以和邦國以諧萬民以安賔客以說遠人以作動物

六律合陽聲者六同合陰聲者十二律以銅爲管轉而相生黃鐘爲首其長九寸各因而三分之上生者益一分下生者去一焉國語曰律所以立均出度也古之神瞽考中聲而量之以制度律均鐘言以中聲定律以律立鐘之均也動物羽臝之屬大合樂乃成均習樂之事其用之則可以格鬼神動民物如下文所列祭祀饗燕之類是也

乃分樂而序之以祭以享以祀

乃奏黃鐘歌大呂舞雲門以祀天神

以黃鐘之鐘大呂之聲爲均者黃鐘爲陽聲之首大呂爲之合

乃奏大蔟歌應鐘舞咸池以祭地示

大蔟陽聲第二應鐘爲之合地示謂大社

乃奏姑洗歌南呂舞大防以祀四望

姑洗陽聲第三南呂爲之合祀當爲祭典瑞職兩圭有邸以祀地旅四望尙書望於山川春秋傳江漢睢漳楚之望也則不得爲天神之祀明矣祀天神之樂一而祭地示之樂三者神之在天者無形不可以分示之在地者異所不容無辧也六樂所致地示五而天神則一義亦如此

乃奏蕤賔歌函鐘舞大夏以祭山川

蕤賔陽聲第四函鐘爲之合函鐘一名林鐘

乃奏夷則歌小呂舞大濩以享先妣

夷則陽聲第五小呂爲之合先妣姜嫄也周特立廟祀姜嫄謂之閟宮蓋諸侯不敢祖天子也商頌推契之自出而舉有娀義亦如此

乃奏無射歌夾鐘舞大武以享先祖

無射陽聲之終夾鐘爲之合夾鐘一名圜鐘曰奏者用樂器也曰歌者用人聲也

凡六樂者文之以五聲播之以八音

言六者其均皆待五聲八音乃成也播被也○淸溪李氏曰每二律歌奏則成二調然通謂之一樂者所用同也凡此二律者特爲宮耳其餘四聲蓋各以其律從以成一調而爲八音之節六樂者調也五聲者聲也知聲調之分則知古人作樂之法矣

凡六樂者一變而致羽物及川澤之示再變而致臝物及山林之示三變而致鱗物及邱陵之示四變而致毛物及墳衍之示五變而致介物及土示六變而致象物及天神

變猶更也樂成則更奏也象物舊說麟鳳龍或曰日月星辰成像於天者或曰風雲雷雨之類每變所感各異其義未聞

凡樂圜鐘爲宮黃鐘爲角大蔟爲徵姑洗爲羽靁鼓靁鞀孤竹之管云和之琴瑟雲門之舞冬日至於地上之圜丘奏之若樂六變則天神皆降可得而禮矣凡樂函鐘爲宮大蔟爲角姑洗爲徵南呂爲羽靈鼓靈鞀孫竹之管空桑之琴瑟咸池之舞夏日至於澤中之方丘奏之若樂八變則地示皆出可得而禮矣凡樂黃鐘爲宮大呂爲角大蔟爲徵應鐘爲羽路鼓路鞀陰竹之管龍門之琴瑟九徳之歌九防之舞於宗廟之中奏之若樂九變則人鬼可得而禮矣

先奏是樂以致其神禮之以玉而祼焉然後合樂而祭之孤竹竹特生者孫竹竹枝根之末生者陰竹生於山北者云和空桑龍門皆山名春秋傳六府三事謂之九功九功之徳皆可歌也謂之九歌朱子曰五音無一則不成樂周禮祭祀非無商音但無商調先儒謂商調是殺聲鬼神畏商調○管子曰商聲如離羣羊然則其音最悲非祭祀所宜也○天之體動故其感較速地之體靜故其感較遲然天地皆見在之气而人鬼則已屈之气故致之爲尢難也上言五變而致土示此言八變而地示皆出何也上經列序五地土示者原隰之示耳記曰大旅具矣不足以饗帝則方澤之祭挍之原隰之示其感召必有難易可知矣或謂上分樂而爲六用之分祭時此合六而爲三用之合祭時非也圜丘方澤專禮天地無合祭眾神示之義所謂天神皆降地示皆出者謂和气足以動天地則神示無不來格耳所用樂與上異其義未聞

凡樂事大祭祀宿縣遂以聲展之

宿縣前夕豫縣樂器也以聲展者省其完否善惡也獨舉大祭祀者視了掌大師之縣則凡事用樂以聲展者皆大師而大司樂弗親也

王出入則令奏王夏屍出入則令奏肆夏牲出入則令奏昭夏

三夏皆樂章名獨令奏三夏者祭祀之樂大師令奏

帥國子而舞

當用舞者則帥而往大司樂帥國子而舞非貴遊子弟弗用也樂師帥學士而歌徹凡學士皆得與也大胥職凡祭祀之用樂者以鼓徵學士則學士蓋兼國子與俊選

大饗不入牲其他皆如祭祀

此賔客之大饗也牲殺於廟門外烹之升鼎乃入故曰不入牲

大射王出入令奏王夏及射令奏騶虞詔諸侯以弓矢舞

騶虞召南之卒章舞謂執弓挾矢揖讓進退之儀此諸侯來朝將助祭預於大射者

王大食三侑皆令奏鐘鼓王師大獻則令奏愷樂大食朔月月半之饋大獻獻捷於祖愷獻功之樂

凡日月食四鎭五嶽崩大傀異烖諸侯薨令去樂大札大凶大烖大臣死凡國之大憂令弛縣

四鎭謂揚州之防稽靑州之沂山幽州之醫無閭冀州之霍山五嶽岱在兗州衡在荊州嵩在豫州華在雍州恆在並州傀猶怪也大傀異烖謂天地奇變若星辰奔霣地震裂之類大烖水火也疏去樂據廟中而言弛縣據路寢常縣之樂而言恐未安去樂者屏而不作其日暫也弛縣者日久也知然者諸侯之喪眾多去樂不能久也大臣則數少而情戚春秋傳知悼子未葬杜蕢諫鼓鐘雜記君於卿大夫比卒哭不舉樂是以弛縣也日月食四鎭五嶽崩大傀異烖變𨿽大一日之事也大札大凶大憂非可一日而弭也則屏樂期有久暫必矣○侯國卿大夫數少故皆以卒哭爲期此經所謂大臣乃孤卿以上注疏兼大夫亦未安

凡建國禁其淫聲過聲凶聲慢聲

過謂髙躁之聲慢謂懈惰之聲凶謂殺伐之聲

大喪涖廞樂噐及葬藏樂噐亦如之

樂器明器也廞興也笙師鎛師籥師司幹及眡了各主興作所掌樂器而大司樂涖之也

樂師掌國學之政以敎國子小舞

小舞卽下帗舞以下是也分敎以一節故謂之小合之卽以舞六樂

凡舞有帗舞有羽舞有皇舞有旄舞有幹舞有人舞帗舞羽舞皇舞見舞師職旄旄牛之尾幹兵器皆舞者所執人舞無所執以手袖爲儀社稷以帗辟廱以旄四方以羽宗廟以人山川以干旱暵以皇○鄭剛中曰旄卽旄人所敎之舞也夷樂散樂賔客之燕樂用之辟廱用旄無所考

敎樂儀行以肆夏趨以采齊車亦如之環拜以鐘鼓爲節

樂儀凡行趨登車環拜其節應乎樂者皆是也肆夏采齊皆樂名人君行步以肆夏爲節趨疾於步以采齊爲節爾雅曰堂上謂之行門外謂之趨然則王出至堂而肆夏作出路門而采齊作其反入至應門路門亦如之此謂步迎賔客若車出則登車於大寢西階之前反降於阼階之前尙書傳曰天子將出撞黃鐘之鐘右五鐘皆應入則撞蕤賔之鐘左五鐘皆應大師於是奏樂環拜謂羣臣環列而拜也朝位東西及南三面環向天子

凡射王以騶虞爲節諸侯以貍首爲節大夫以采蘋爲節士以采蘩爲節

采蘋采蘩見召南貍首見射義皆樂章射義曰騶虞者樂官備也貍首者樂防時也采蘋者樂循法也采蘩者樂不失職也其節見射人職

凡樂掌其序事治其樂政

凡國之小事用樂者令奏鐘鼓

大事則大司樂令奏

凡樂成則告備

凡奏樂八音皆備一曲終則爲一成

詔來瞽臯舞及徹帥學士而歌徹令相

來瞽詔眡了扶瞽者來入也臯之言號告國子當舞者舞也令相令眡了扶工以退也樂師帥學士而歌徹承上文小事用樂而言也小師歌徹承上文大祭祀而言也曰帥則樂師不自歌也小事故使學士卽事以習聲容

饗食諸侯序其樂事令奏鐘鼔令相如祭之儀

不曰饗食亦如之而覆舉序樂事令奏鐘鼓令相者明歌徹則不與也蓋小師職之

燕射率射夫以弓矢舞樂出入令奏鐘鼓

總上祭祀饗食燕射凡其樂之出入皆令奏鼔鐘

凡軍大獻敎愷歌遂倡之

師還未至預敎瞽蒙愷歌入祖廟則倡之

凡喪陳樂器則帥樂官及序哭亦如之

哭此樂器亦序而帥之

凡樂官掌其政令聽其治訟

周官集注卷五﹤經部﹐禮類﹐周禮之屬﹐周官集注﹥

欽定四庫全書

周官集注卷六

翰林院侍講銜方苞撰

大胥掌學士之版以待致諸子春入學舎采合舞秋頒學合聲

學士之版合國子及鄕之選俊而言也而所致惟諸子何也蓋國子或入太學大司樂敎之或在虎門師氏保氏敎之國子之倅或宿衞於王宮宮伯掌之或修業於鄕學諸子掌之國子之在虎門及國子之倅修業於鄕學者春合舞秋合聲則並入太學與眾學士比校而大胥掌致之舍卽釋也菜蘋蘩之屬釋之以禮先師頒學分示以所當學如春秋以禮樂冬夏以詩書之類

以六樂之防正舞位以序出入舞者

不曰節而曰防者舞之節必與聲防也荀卿曰目不自見耳不自聞也而治俯仰詘伸進退遲速莫不廉制盡筋骨之力以要鼓鐘之節而靡有悖逆者此言舞與聲防之難也入入於綴兆也出退休也凡奏樂合舞人有定數學士習舞則更代而徧故出入無常

比樂官展樂器凡祭祀之用樂者以鼓徵學士

饗燕之樂則歌舞皆以工

序宮中之事

淸溪李氏曰兼序宮中之事其意深矣商書曰敢有恆舞於宮酣歌於室此所以大爲之防也

小胥掌學士之徵令而比之觵其不敬者巡舞列而撻其怠慢者

徵則召之使來令則使之有爲

正樂縣之位王宮縣諸侯軒縣卿大夫判縣士特縣辧其聲

樂縣謂鐘磬之屬縣於筍虡者宮縣四面象宮室軒縣去南面如軒判縣又空北面特縣縣於東方或階間

凡縣鐘磬半爲堵全爲肆

編鐘磬十六枚而縣一虡謂之堵鐘一堵磬一堵謂之肆半之者謂諸侯之卿大夫士也諸侯之卿大夫半天子之卿大夫西縣鐘東縣磬士亦半天子之士縣磬而已不言鼓鏄者鼓鎛惟縣一十二辰之零鐘亦惟縣一於正樂縣之位該之矣編縣貴賤有等全半有數故特見之

大師掌六律六同以合陰陽之聲陽聲黃鐘大蔟姑洗蕤賔夷則無射陰聲大呂應鐘南呂函鐘小呂夾鐘皆文之以五聲宮商角徵羽皆播之以八音金石土革絲木匏竹

以合陰陽之聲者聲之陰陽各有合黃鐘子之气也十一月建焉而辰在星紀大呂醜之气也十二月建焉而辰在枵太蔟寅之气也正月建焉而辰在娵訾應鐘亥之气也十月建焉而辰在析木姑洗辰之气也三月建焉而辰在大梁南呂酉之气也八月建焉而辰在壽星蕤賔午之气也五月建焉而辰在鶉首林鐘未之气也六月建焉而辰在鶉火夷則申之气也七月建焉而辰在鶉尾中呂已之气也四月建焉而辰在實沈無射戌之气也九月建焉而辰在大火夾鐘卯之气也二月建焉而辰在降婁辰與建交錯貿處如表裏然是其合也其相生則以陰陽六體爲之黃鐘初九也下生林鐘之初六林鐘又上生大蔟之九二大蔟又下生南呂之六二南呂又上生姑洗之九三姑洗又下生應鐘之六三應鐘又上生蕤賔之九四蕤賔又下生大呂之六四大呂又上生夷則之九五夷則又下生夾鐘之六五夾鐘又上生無射之上九無射又下生中呂之上六同位者象夫妻異位者象子母所謂律娶妻而呂生子也黃鐘長九寸其實一籥下生者三分去一上生者三分益一五下六上乃一終矣文之者以調五聲使之相次如錦繡之有文章播猶揚也金鐘鎛也石磬也土塤也革鼓鞀也絲琴瑟也木柷敔也匏笙也竹簫管也○天籟人聲本有陰陽而以同律合之也

敎六詩曰風曰賦曰比曰興曰雅曰頌

風言上之敎化動於民者雅正也正樂之歌也頌者容也美盛徳之形容賦者敷陳其事而直言之比者以彼物比此物興者先言他物以引其所詠之辭詩之起莫先於風謠有風則有賦比興之三體由是有雅頌之二部故以爲序

以六徳爲之本以六律爲之音

注疏謂有知仁聖義中和之徳始可敎以樂歌非也敎國子以樂徳且不備知仁聖義況以求瞽蒙乎蓋以中和祗庸孝友爲詩敎之本使知凡播於樂歌者皆以興起人之六徳也以六律爲詩之音所謂律和聲比音而樂之也知此爲敎瞽蒙者學士之於詩則小學之敎已成矣

大祭祀帥瞽登歌令奏擊拊下管播樂器令奏鼓登歌歌者在堂上貴人聲也下管吹管者在堂下也特言管者貴人气也拊形如鼓以韋爲之著以糠朄小鼓也擊拊瞽乃歌鼓朄管乃作故大師帥瞽登歌則令奏擊拊及堂下奏管播眾樂器時又令奏鼓朄也先儒或謂大師令奏而擊拊者乃小師非也與下令奏鼓朄不應同文而異義

大饗亦如之

疏謂祭饗賔射之鐘鼓皆大祝令之非也大祝所令獨逆牲逆屍侑尸之鐘鼓耳樂事之鐘鼓乃大司樂樂師令之

大射帥瞽而歌射節

大師執同律以聽軍聲而詔吉凶

兵書曰王者出軍之日授將弓矢士卒振旅將張弓大呼大師吹律合音商則戰勝軍士彊角則軍擾多變失士心宮則軍和士卒同心徵則將急數怒軍士勞羽則兵弱少威明

大喪帥瞽而廞作匶謚

廞興也興言王之行或曰陳也陳其生時行迹也曰作謚義已備矣而加柩者記曰卒哭而諱生事畢而鬼事始也疑夏殷以前皆卒哭始諱至周則在柩卽作謚而諱名故以柩謚顯此義也不曰旣殯作謚而曰作柩謚者大防兼王及後世子在棺曰柩舉柩則義足以包其人及爲在殯時也

凡國之瞽蒙正焉

小師掌敎鼓鞀柷敔塤簫管歌

出音曰鼓鞀如鼓而小持其柄而搖之旁耳還自擊柷如漆筩方二尺四寸深一尺八寸中有椎樂始作橦其底及左右擊以起樂敔如伏虎背有七十二刻別有木長尺櫟之以止樂塤燒土爲之大如雁卵鋭上平底有六孔以發聲簫編以竹長尺四寸頌簫尺二寸象鳥翼有吹處大者二十四管小者十六管管如篴而小六孔並兩而吹之謂琴瑟歌依詠詩也知鼓非樂器者以六鼓之聲音皆鼓人敎之也

大祭祀登歌擊拊下管擊應鼓徹歌

應鼙也應與及朔皆小鼓其所用別未聞○小師亦登歌擊拊者或大師有故而攝猶國之大事小宗伯旣佐大宗伯而肆師復佐之國之小事小宗伯旣掌事而肆師復掌之皆攝也令奏擊拊旣攝則並攝鼓朄不必言矣下管擊應鼓則其本職事也周官人數多寡皆量職事以制之師氏保氏各一人事不分也大師二人一以備軍事也小師四人𨿽或攝大師仍有自共其職者故事不缺

大饗亦如之大防與廞凡小祭祀小樂事鼓

王饗諸侯徹亦歌雍戴記徹以振羽諸侯自相饗也

掌六樂聲音之節與其和

王昭禹曰六樂之作其先後曲直則有節而大小淸濁相應而不相陵則和矣國語曰聲應相保曰和又曰大昭小鳴和之道也

瞽蒙掌播鞀柷敔塤簫管歌

瞽蒙所播止此者塤與簫管之空可按有徽可循柷敔一聲鞀可執而搖之若他鼓及鐘磬擊之必於其所非無目者所能任也故眡了掌之

諷誦詩世奠系鼓琴瑟

諷誦詩蓋以諷諫國語瞍賦蒙誦是也世奠系先世所定譜牒國語曰敎之世爲之昭明徳而廢幽昬焉故人君燕閒瞽蒙誦詩並世系以勸戒之又鼓琴瑟以和平其心志也

掌九徳六詩之歌以役大師

眡了掌凡樂事播鞀擊頌磬笙磬

兼播鞀者或樂節應用鞀而瞽蒙方各奏他音則攝代也磬在東方者曰笙在西方者曰頌頌或作庸大射禮樂人宿縣於阼階東笙磬西面其南笙鐘其南鏄皆南陳又曰西階之西頌磬東面其南鐘其南鎛皆南陳

掌大師之縣凡樂事相瞽

觀此則知凡宿縣皆大師涖之而大祭祀則大司樂以聲展之也

大喪廞樂器大旅亦如之

凡瞽蒙所掌者眂了皆代廞之磬師鐘師無廞器之文而眂了擊笙磬頌磬且掌大師之縣則廞之者亦眡了與

賓射皆奏其鐘鼓鼜愷獻亦如之

賔射皆奏則祭祀不必言矣

典同掌六律六同之和以辧天地四方陰陽之聲以爲樂噐

律述气者也同助陽宣气與之同大師所掌者制律以合聲典同所掌者依律辧聲以爲眾器也四方之聲如管子及呂氏月令所載

凡聲髙聲防正聲緩下聲肆陂聲散險聲斂達聲贏微聲韽回聲衍侈聲筰弇聲郁薄聲甄厚聲石

髙謂鐘形上大防讀爲衮謂聲上藏衮然旋如裏也正謂上下直下謂鐘形下大陂謂偏侈險謂偏弇達謂其形微大贏聲有餘也微謂其形微小韽聲小不成也回謂其形微圜衍聲淫衍無鴻殺也侈謂中央約筰聲迫筰出去疾也弇中央寛也郁聲郁勃不出也甄猶掉也石謂叩之如石○黃氏曰考工記鐘人固曰已厚則石已薄則播侈則柞弇則郁然磬人亦曰已上則磨其旁已下則磨其耑豈非謂聲之甚髙甚下者乎然則髙正下陂險達微回侈弇薄厚皆言聲也防緩肆散斂贏韽衍筰郁甄石皆其聲之形容也不然則聲之病也不得專以鐘言之

凡爲樂器以十有二律爲之數度以十有二聲爲之齊量

數度廣長也齊量侈弇之所容齊與食醫所和之齊同義謂其分之所際也蓋以十有二律之數爲眾器之度以十有二聲之齊爲眾器之量度必以律之數者記所謂百度得數而有常也中之所容𨿽同而形之回筰弇侈異則音亦異焉故必以十有二聲爲之齊

凡和樂亦如之

和謂調其故器也或曰上所言制器之灋也器成而和眾聲以爲樂仍以十有二律爲之數度以十有二聲爲之齊量

磬師掌敎擊磬擊編鐘

磬亦編獨於鐘言之者鐘有不編不編者鐘師掌之○劉原父曰宮縣有特磬十二鎛鐘十二皆依辰次陳之以應其方之律磬師於磬則兼敎之

敎縵樂燕樂之鐘磬及祭祀奏縵樂

燕樂房中之樂縵樂疑卽琴瑟別爲縵樂者眾音皆合奏以成樂而琴瑟可獨奏也若雜聲則不宜用之祭祀○或曰歌或曰縵樂豈與詩相和者爲歌【如淸廟之瑟】有聲而無詩者則曰縵樂與

鐘師掌金奏

金奏擊金以爲奏樂之節也

凡樂事以鐘鼓奏九夏王夏肆夏昭夏納夏章夏齊夏族夏祴夏驁夏

以鐘鼓者九夏之奏惟以鐘鼓爲節不比以他音也夏大也樂之大歌有九春秋傳穆叔如晉晉侯享之金奏肆夏之三穆叔曰三夏天子所以享元侯也國語曰金奏肆夏繁遏渠王夏肆夏昭夏之奏見大司樂職舊說四方賓來奏納夏臣有功奏章夏夫人祭奏齊夏族人侍奏族夏客醉而出奏祴夏公出入奏驁夏義並無考

凡祭祀饗食奏燕樂凡射王奏騶虞諸侯奏貍首卿大夫奏采蘋士奏采蘩

皆以鐘鼓奏之射之歌節已具射人職復見此者若泛云凡射掌金奏則似別有射之金奏而不見其卽以爲騶虞貍首采蘋采繁之歌節矣猶六摯已具宗伯職復見於射人明以射而朝則各有摯也

掌鼙鼓縵樂

鼓如春秋傳莊王鼓之之鼓謂磬師奏縵樂時擊鼙以和之鼙之聲讙軍中所以令鼓也投壺禮命者曰間若一豈射之歌奏以琴瑟節之而又以鼙和此獨承上而言射節與

笙師掌敎龡竽笙塤籥簫箎篴管舂牘應雅以敎祴樂敎眡了也竽三十六簧宮管在中長四尺二寸笙長四尺十三簧宮管在左籥如笛三孔其中則中聲其上下二孔則聲之淸濁所由生也箎長尺四寸圍三寸七孔一孔上出徑三分凡八孔橫吹之篴長三尺四寸六孔舂牘以竹大五六寸長七尺短者一二尺其端有兩空髤畫以兩手築地應亦以竹長六尺五寸其中有椎雅狀如漆筒而弇口大二圍長五尺六寸以羊韋鞔之有兩紐疏畫祴樂祴夏之樂牘應雅敎其舂者謂以築地塤簫管小師敎之復列是職者豈祴樂中三器之音節與凡樂異與

凡祭祀饗射共其鐘笙之樂燕樂亦如之

與鐘聲相應之笙

大喪廞其樂器及葬奉而藏之

惟笙師鎛師籥師司幹職有奉葬器之文蓋笙師所掌竹匏土木之音備矣鎛師掌金奏之鼓金革之音備矣籥師所掌文舞之器備矣司幹所掌武舞之器僃矣絲石獨無文者眡了兼爲瞽蒙廞樂器則磬編鐘鞀鼓皆備矣喪事弛縣凡廞皆明器也眡了職無奉而藏之之文者眡了卑賤爲諸官陳之而奉則非其事也

大旅則陳之

注疏並釋以喪禮非也蓋國有故旅上帝及四望則陳所掌敎樂器其不涖縣以涖縣者大師也

鎛師掌金奏之鼓凡祭祀鼓其金奏之樂饗食賓射亦如之軍大獻則鼓其愷樂凡軍之夜三鼜皆鼓之守鼜亦如之

守鼜常時國中之夜鼓也鎛師所掌卽鼓人所敎而別爲二職何也鼓人所鼓軍旅田役以及祭祀百物之神皆地官之事也鎛師所鼓祭祀饗食賓射大獻皆禮官之事也惟鼔鼜二職並列然鎛師鼓愷樂守鼜而鼓人無之則知鏄師所掌皆王朝之事其夜鼜惟王親在行則然若鼓人則凡軍旅通掌其鼓與鼜也○鐘師所掌者金奏之節鎛師所掌者金奏之鼓節而擊之者則眡了眡了職賓射皆奏其鼓鐘鼜愷獻亦如之是也如二師自奏則賓射鼜愷之鼓旣列職於鎛師復列職於眡了不可通矣二師無敎擊鐘擊鎛之文者磬師職曰敎擊磬擊編鐘則特縣之鐘鐘師敎之特縣之鎛鎛師敎之不必言矣郊廟朝廷之樂事鼓人不與故金奏之鼓鏄師兼掌之從所便也故金奏掌於鐘師鎛師而四金師田所用則鼓人兼掌之○或曰眡了所奏者凡樂之鼓鐘也鐘師所掌獨金奏之鐘鏄師所掌獨金奏之鼓皆自擊之鎛師職凡祭祀鼓其金奏之樂則非金奏不鼓可知矣但於賓射鼜愷二職並列終不可通

大喪廞其樂器奉而藏之

韎師掌敎韎樂祭祀則帥其屬而舞之大饗亦如之大饗亦如之明小賓客之饗食及燕射皆不用也於大朝覲防同奏之以示王化所被之遠致此之難蓋君與臣交警之也

旄人掌敎舞散樂舞夷樂凡四方之以舞仕者屬焉散樂方隅土風所成之樂王朝亦僃之以知民風也四方以舞仕卽能舞是樂者以屬旄人選舞人或於中取之

凡祭祀賓客舞其燕樂

作燕樂時乃舞及四方四夷之樂

籥師掌敎國子舞羽龡籥

文舞有持羽龡籥者所謂籥舞也禮記秋冬學羽籥詩云左手執籥右手秉翟

祭祀則鼓羽籥之舞賓客饗食則亦如之大喪廞其樂器奉而藏之

鼓無專掌九夏之鼓鐘師掌之縵樂之鼙亦屬焉金奏愷樂之鼓鎛師掌之夜鼜之鼓鼓人鎛師分掌之祭祀饗食樂事之鼓大司樂樂師令之籥師所鼓獨羽籥之舞耳

籥章掌土鼓豳籥

土鼓以瓦爲匡革被二面豳籥豳人吹籥之聲章明堂位曰土鼓蕢桴葦籥伊耆氏之樂也

中春晝擊土鼓龡豳詩以逆暑中秋夜迎寒亦如之豳詩豳風七月也龡之者以籥爲之聲七月言寒暑之事故迎气則歌之

凡國祈年於田祖龡豳雅擊土鼓以樂田畯

田祖始耕田者謂神農也豳雅亦七月也其詩有於耜舉趾饁彼南畝故祈年則歌之謂之雅者以其言男女之正也田畯古司嗇也

國祭蠟則龡豳頌擊土鼓以息老物

郊特牲天子大蠟八伊耆氏始爲蠟歲十二月合聚萬物而索饗之也萬物至是而老故祀以息之而國亦養老焉豳頌亦七月也其詩有獲稻作酒躋堂稱兕故祭蠟息老物則歌之謂之頌者以其言歲終人功之成也朱子曰一詩不宜析爲雅頌雅之甫田大田頌之載芟良耜或其類也豳詩王業之本而不陳於宗廟何也所言乃田家之事不可與六代之樂並又不可與燕樂縵樂夷樂雜陳用以逆暑迎寒索饗萬物協天時勸民事其義精而敎溥矣二南女婦之事以爲燕樂而用之於祭祀者後夫人卽事於宗廟故歌以勸焉

鞮鞻氏掌四夷之樂與其聲歌祭祀則龡而歌之燕亦如之

四夷之樂東方曰韎南方曰任西方曰侏北方曰禁王者用四夷之樂一天下也下言與其聲歌則上云樂者主於舞

典庸器掌藏樂器庸器及祭祀帥其屬而設筍虡陳庸器饗食賓射亦如之大喪廞筍虡

庸器伐國所獲之器若崇鼎貫鼎之舞衣密須氏之鼓及以其兵物所鑄銘也此職設筍虡眡了乃縣橫者爲筍從者爲虡禮記明器有鐘磬而無筍虡或異代之制或有而不縣也

司幹掌舞器祭祀舞者旣陳則授舞器旣舞則受之賓饗亦如之大喪廞舞器及葬奉而藏之

舞器干戚之屬凡武舞所用者

大卜掌三兆之灋一曰玉兆二曰瓦兆三曰原兆兆者灼發於火其形可占者其象似玉瓦原之璺罅用是名之原田也杜子春云玉兆帝顓頊之兆瓦兆帝堯之兆原兆有周之兆

其經兆之體皆百有二十其頌皆千有二百

頌謂繇也兆五而其體百有二十者舊說兆別分爲二十四分蓋以木火土金水與春夏秋冬相乘一歲有二十四气五行運於其間各有死生以此視其衰死王相以決吉凶○淸溪李氏曰自五而乘之再倍爲二十五又倍爲一百二十五其中有五純體焉體純則無生克而不占故止於百有二十頌千有二百者每體以十日占之

掌三易之灋一曰連山二曰歸藏三曰周易

易者揲蓍求卦以占也連山首艮歸藏首坤杜子春曰連山宓戲歸藏黃帝或曰夏殷之易也洪範卜五占用二蓋卜以五行筮以陰陽

其經卦皆八其別皆六十有四

掌三夢之灋一曰致夢二曰觭夢三曰咸陟

晝所思爲夜則成夢出於有因故曰致角一仰一俯爲觭觭夢蓋反覆異常者無心感物謂之咸陟升也精神感而上通與鬼神合其吉凶夢之變盡於此三者矣

其經運十其別九十

占夢之術𨿽亡但眡祲別爲一職所掌十煇與占夢全無交渉注恐誤

以邦事作之八命一曰徵二曰象三曰與四曰謀五曰果六曰至七曰雨八曰瘳

命者命之辭也徵謂徵伐巡狩亦曰徵春秋傳先王卜徵五年而歲習其祥是也象謂災變云物易曰天垂象春秋傳曰天事恆象與所與共事也謀有所謀爲也果事成與否也至行者歸期也詩曰卜筮偕止防言近止雨因旱而卜也瘳問疾愈否也

以八命者贊三兆三易三夢之占以觀國家之吉凶以詔救政

如孔子贊易之贊蓋掌三兆三易三夢者各獻其占而大卜則發揮其所以然之理而宣蓍之

凡國大貞卜立君卜大封則眡髙作

大封封國也視髙以骨髙者可灼處示宗伯也卜用之腹骨骨近足者其部髙春灼後左夏灼前左秋灼前右冬灼後右作謂以火灼之凡卜法在禰廟廟門閾外闑西西面有席先陳於廟門外之西塾上次正於閾外席上又有涖卜命視髙作六節尊者宜逸卑者宜勞從下向上差之作視髙勞事以大貞故大卜親之大宗伯涖卜其餘貞陳皆小宗伯爲之士喪禮宗人受卜人示髙涖卜受視反之又曰卜人坐作

大祭祀則眡髙命凡小事涖卜

命告以所卜之事也士喪禮宗人卽席西面坐命小事旣大卜涖卜則陳貞命視髙皆卜師爲之其作則卜人也

國大遷大師則貞

正於卜位士喪禮卜人抱燋先奠西面是也輕於大祭祀故不親命貞上有涖卜亦大宗伯爲之陳亦宜小宗伯也其視髙命卜師作卜人

凡旅陳龜

陳龜士防禮卜人先奠龜於西塾上南首是也輕於大遷大師故不親貞龜蒞卜仍大宗伯貞龜命龜視髙皆卜師作龜亦卜人

凡喪事命龜

重喪禮次大祭祀也命龜以上有陳龜貞龜亦小宗伯涖卜仍大宗伯視髙作龜卜人也知小事而外涖卜皆大宗伯者宗伯職凡祀大神享大鬼祭大示帥執事而卜日則防事大師大遷大封立君涖卜不待言矣

卜師掌開龜之四兆一曰方兆二曰功兆三曰義兆四曰弓兆

名義俱未聞

凡卜事眡髙揚火以作龜致其墨

大卜不視髙者皆卜師視髙致其墨者爇灼之明其兆○李耜卿曰卜有龜焦者有不食墨者皆不待兆成而知其凶夫墨水也燋契火也火過而陽則焦水過而陰則不食墨

凡卜辧龜之上下左右陰陽以授命龜者而詔相之上仰者下俯者左左倪也右右倪也陰后弇也陽前弇也詔相告以其辭及威儀

龜人掌六龜之屬各有名物天龜曰靈屬地龜曰繹屬東龜曰果屬西龜曰靁屬南龜曰獵屬北龜曰若屬各以其方之色與其體辧之

色謂天龜地龜黃東龜靑西龜白南龜赤北龜黒龜俯者靈仰者繹前弇果後弇獵左倪靁右倪若是其體也東龜南龜長前後在陽象經也西龜北龜長左右在陰象緯也天龜俯地龜仰東龜前南龜卻西龜左北龜右各從其耦也杜子春讀果爲臝

凡取龜用秋時攻龜用春時各以其物入於龜室六龜各異室秋取龜及萬物成也攻治也治龜骨以春是時幹解不發傷

上春釁龜祭祀先卜

釁者殺牲以血之世本巫咸作筮卜未聞其人

若有祭祀則奉龜以往旅亦如之喪亦如之

菙氏掌共燋契以待卜事

士喪禮曰楚焞置於燋在龜東楚焞卽契所用灼龜也燋炬也

凡卜以明火爇燋遂龡其焌契以授卜師遂役之明火以陽燧取火於日焌者契之銳頭以契之銳頭柱燋火而龡之也役之爲卜師共揚火致墨等役

占人掌占以八簭占八頌以八卦占簭之八故以眡吉凶

古者重卜先筮而後卜故筮人不必知卜而卜人必兼通於筮旣得八事之頌猶恐於龜象未審復以筮義參決其吉凶所謂以八筮占八頌也然筮辭之吉凶各有其故皆原於八卦之象與徳其或筮龜從違各異則又恐筮人之占未審故復以八卦之象與徳究切其義所謂以八卦占筮之八故也不曰占筮之故而曰八故者八卦之象與徳因事而異吉凶於八事各有所迕也

凡卜簭君占體大夫占色史占墨卜人占坼

體兆之象也色兆气也墨兆廣也坼兆璺也體有吉凶色有善惡墨有大小坼有微明尊者視兆象而巳卑者以次詳其餘也周公卜武王占之曰體王其罔害凡卜象吉色善墨大坼明則逢吉此巳下皆據卜言兼云筮者凡卜皆先筮故連言之體謂兆之墨縱橫其形體象似金木水火土也龜之四隅依四時而灼之其兆直上向背者爲木兆直下向足者爲水兆邪向背者爲火兆邪向下者爲金兆橫者爲土兆色兆中气色似有雨及雨止之等墨據兆之正璺處坼就正墨傍有奇璺罅者

凡卜簭旣事則系幣以比其命歲終則計其占之中否旣卜筮史必書其命龜之事及兆於策系其禮神之幣而藏焉書曰王與大夫盡弁以啟金縢之書乃得周公所自以爲功代武王之說正命龜書也

簭人掌三易以辧九簭之名一曰連山二曰歸藏三曰周易九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫參九曰巫環以辧吉凶

此九巫皆當爲筮字之誤也更謂筮遷都邑也咸猶僉也謂筮眾心歡否也式謂筮制作灋式也目猶事眾易謂筮所攺易比謂筮與民和比祠謂筮牲與日參謂筮禦與右環謂筮可致師否也○劉公是曰此乃前世通占者九人其遺灋可傳者古者占筮之工通謂之巫更咸式目等皆其名也巫咸見於他書多矣易疑爲昜古陽字所謂巫陽也其他𨿽未聞不害其有○李耜卿曰漢書郊祀志晉巫所祀有巫祠之名亦其一徵

凡國之大事先簭而後卜上春相簭凡國事共簭相謂更選擇其蓍也

占夢掌其歲時觀天地之防辧陰陽之气

天地之防建厭所處之日辰陰陽之气休王前後建謂斗柄所指謂之陽建故左旋於天厭謂日前一次謂之陰建故右旋於天堪輿天老曰假令正月陽建於寅陰建於戌

以日月星辰占六夢之吉凶

謂日月之行及合辰所在春秋傳昭三十一年十二月辛亥朔日有食之是夜也晉趙簡子夢童子倮而轉以歌旦而日食占諸史墨對曰六年及此月也吳其入郢乎終亦弗克入郢必以庚辰日月在辰尾庚午之日日始有適火勝金故弗克此以日月星辰占夢者史記衞平爲宋元君占夢亦然後世術家有八防其遺象也用占夢則亡

一曰正夢二曰噩夢三曰思夢四曰寤夢五曰喜夢六曰懼夢

正謂無所感動而自夢噩驚愕也思覺時所思念也寤寐覺也謂如覺所見而實夢也如狐突遇申生之類或曰疾而迷及寤而有夢傳所秦穆公趙簡子之夢是也

季冬聘王夢獻吉夢於王王拜而受之

聘問也平時王有夢或占或不占季冬則數將終歲更始王有夢必發幣而占之故曰聘也獻羣下之吉夢於王則王夢有凶必因占而詔以修省可知矣詩云牧人乃夢眾維魚矣旐維旟矣乃所獻吉夢與

乃舎萌於四方以贈惡夢遂令始難敺疫

舎萌猶釋菜也菜始生曰萌贈送也季冬大難以疫方相氏掌之

眡祲掌十煇之灋以觀妖祥辧吉凶

煇日光炁也

一曰祲二曰象三曰鐫四曰監五曰闇六曰瞢七曰彌八曰敍九曰隮十曰想

祲陰陽气相侵也象春秋傳有云如眾赤鳥之類鐫如童子佩觹之觹謂日旁气刺日也監雲气臨日或曰冠珥也彌者白虹彌天敍者云有次序如山在日上隮虹也詩曰朝隮於西想者雜气有似可形想

掌安宅敍降正歲則行事歲終則獘其事

宅居也降下也人見妖祥則不安其居此官安之又次敍凶禍所降之事與其地使早爲之備行事謂候气占象也獘斷也謂計所占中否多少並稽召譴之淺深以驗挽回補救之力大小遲速也

大祝掌六祝之辭以事鬼神示祈福祥求永貞一曰順祝二曰年祝三曰吉祝四曰化祝五曰瑞祝六曰防祝永長也貞正也謂求多歷年得正命也六祝舊說俱未安以義測之順祝天地宗廟之常祝也祭統曰備者百順之名禮噐曰禮時爲大順次之天地之祭宗廟之事順也年祝祈年之祝也吉祝冠防嘉禮之祝也化祝天地有異烖而祝其消化也瑞祝嘉祥見而告於天地宗廟也防祝冊封諸侯而告於祖廟也此六祝皆國政之大者若弭災兵遠辠疾則小祝掌之

掌六祈以同鬼神示一曰類二曰造三曰禬四曰禜五曰攻六曰說

鬼神不與人同心災厲乃作故以祈禮同之非時而祭於上帝曰類非時而祭於祖曰造禬都家宗人職所謂以禬國之凶荒民之札喪也攻如救日伐鼓以兵之類說則以辭責如變置社稷則必以辭責之董子救日食祝曰炤炤大明瀸滅無光柰何以陰侵陽以卑侵尊或曰如湯之禱旱以六事自責以說於天也類造禬禜皆有牲攻說用幣禜見鬯人職

作六辭以通上下親疎遠近一曰祠二曰命三曰誥四曰防五曰禱六曰誄

六祝之辭典祀所常用也此六辭因事而特告也上下天神地示也親疎由禰至祧墠也遠近四望五祀之類命誥防皆質神之辭命者命之辭誥者尙書逸祝冊惟告周公其後是也防者昭眾神而要言春秋傳所謂司愼司盟名山名川羣神羣祀先王先公七姓十二國之祖明神殛之是也誄者至於南郊稱天而誄之

辧六號一曰神號二曰鬼號三曰示號四曰牲號五曰齍號六曰幣號

神號若昊天上帝鬼號若皇祖伯某示號若后土地示幣號若玉曰嘉玉幣曰量幣牲號若牛曰一元大武之類齍號若黍曰薌合之類

辧九祭一曰命祭二曰衍祭三曰炮祭四曰周祭五曰振祭六曰擩祭七曰絕祭八曰繚祭九曰共祭

九祭皆食祭也命祭者玉藻君若賜之食而君客之則命之祭然後祭是也衍當爲延炮當爲包聲誤也延祭者曲禮主人延客祭是也包猶兼也兼祭者有司徹宰夫贊者取白黑以授屍屍受兼祭於豆間是也周猶徧也徧祭者曲禮殽之序徧祭之是也振祭擩祭本同所以異者屍未食以菹擩於醢祭於豆間是謂擩祭屍將食取肝擩於鹽振祭嚌之加於肵爼蓋振者先擩復振而擩者則不振也絕祭繚祭本同所以異者繚祭以手從肺本循之至於末乃絕以祭絕祭則不循其本直絕肺以祭禮多者繚祭禮略者絕祭共授也王祭食宰夫授祭○李耜卿曰凡此九祭祭祀及生人飲酒皆有焉命祭以祭祀言之特牲所謂屍坐祝命挼祭是也衍祭者屍卒食主人酳而尸祭注云酳猶衍也在生人則養老執爵而酳是也兼祭以生人言之公食大夫禮賓之兼祭庶羞是也徧祭以祭祀言之少牢屍十一飯所舉所祭周矣命衍炮周祭食之式其別有四也振擩絕繚祭食之儀亦有四者之別也共祭則凡祭皆有之故終焉

辧九一曰防首二曰頓首三曰空首四曰振動五曰吉六曰凶七曰奇八曰襃九曰肅以享右祭祀

稽首首至地稽畱然後舉也頓首頓地卽舉空首先以兩手拱至地乃頭至手以不至地故名空首也振動戰栗變動之拜吉拜拜而後稽顙齊衰不杖以下喪拜也此殷之凶拜周以與頓首相近故謂之吉凶拜稽顙而後拜三年喪拜也奇拜一拜也或曰先屈一膝如漢時雅拜襃讀爲報再拜也肅拜但俯下手類後世揖惟軍中有此在婦人爲正拜臣拜君稽首敵者頓首君答臣下空首所謂拜手也一拜答臣下再拜拜神與屍享獻也謂朝獻饋獻右讀爲侑勸屍食也九拜不專爲祭祀以祭祀重故舉以言

凡大禋祀肆享祭示則執明水火而號祝

明水火司烜所取於日月者執以號祝明主人圭潔之徳

隋釁逆牲逆屍令鐘鼓右亦如之

右亦當讀爲侑○李耜卿曰逆屍乃逆牲牲殺乃薦血釁薦血也薦血之後乃有膟防隋於主前之禮蓋以自下向上爲言之序

來瞽令臯舞相屍禮旣祭令徹

歌與舞必依祭節故大祝告以樂入之節而後樂師詔來瞽大祝告以舞之節而後樂師臯舞也

大喪始崩以肆鬯渳屍相飯贊斂徹奠

陳鬯以浴屍也不言相含者大宰贊含玉也冬官主斂事大祝贊之奠始死及大小斂之奠

言甸人讀禱

言語也甸人喪事代王受災大祝爲禱辭語之

付練祥掌國事

付當爲祔凡事皆國事也他職皆掌事此獨曰掌國事者未葬宗廟之祭不行旣祔主各返廟則時祭皆行特嗣王不親而大祝掌其事故特稱國事以別白之也喪三年不祭惟祭天地社稷越紼而行事則宗廟之祭及羣祀嗣王不親明矣曾子問五祀旣葬而行祝畢獻則祔以後七廟之祭畢舉可知矣量人有宰祭之文必宰攝也王親祭則掌事者冢宰宗伯宰攝則祝掌事示別也五祀祝自獻祀卑故無攝主也練祥以後則凡祀王皆親之祝自共其職事而不得曰掌國事矣

國有大故天烖彌祀社稷禱祠

大故兵防也彌徧也徧祀社稷及諸所禱旣則祠以報焉

大師宜於社造於祖設軍社類上帝國將有事於四望及軍歸獻於社則前祝

鄭剛中曰大師必載社主及遷廟主以行故有宜社造祖之祭此二者國內之禮駐軍必設軍社於其地以其事類告上帝此二者國外之禮○前四事皆君舉而祝從惟至所徵之地將有事於四望及軍歸獻社則大祝獨前行致告也曰國將有事者君不親也知然者宗伯職有司將事於四望則君不親明矣下經過大山川則用事焉君親之也故異文焉

大防同造於廟宜於社過大山川則用事焉反行舍奠反行舍奠凡前所告皆奠也非時而祭曰奠或曰其禮略也

建邦國先告後土用牲幣

禁督逆祀命者頒祭號於邦國都鄙

王光遠曰非所命而祀則禁之命之祀而不祀則督之

小祝掌小祭祀將事侯禳禱祠之祝號以祈福祥順丰年逆時雨寧風旱彌烖兵遠辠疾

侯當作候候嘉慶祈福祥之屬禳禳郤凶咎寧風旱之屬彌讀曰敉安也周官於候禳禱祠之事甚詳蓋人心冥頑惟遇疾病烖危窮而反本易警發其善心故聖人以神道設敎使恐懼修省以思救政則所益多矣

大祭祀逆齍盛送逆屍沃屍盥贊隋贊徹贊奠

隋尸之祭也奠奠爵也○李耜卿曰論禮之先後則逆齍盛當在沃屍盥之後贊奠當在贊隋之上此或文錯至上三者小祝專職下三者則贊爲之各以其類不可以後先言矣

凡事佐大祝大喪贊渳設熬置銘及葬設道賫之奠分禱五祀

銘書死者名於旌士喪禮爲銘各以其物亡則以緇長半幅頳末長終幅廣三寸書名於末曰某氏某之柩重木置於中庭取銘置於重賫猶送也送道之奠謂遣奠也分其牲體以禱五祀告王去此宮王七祀不及司命大厲者平生出入不以告也

大師掌釁祈號祝有宼戎之事則保郊祀於社

釁釁鼓也春秋傳君以軍行祓社釁鼓祝奉以從○王氏曰保郊保神壝之在郊者社不在郊無所事保祀之而已保郊所以防患祀社所以弭兵也

凡外內小祭祀小喪紀小防同小軍旅掌事焉

喪祝掌大喪勸防之事及辟令啟及朝禦匶乃奠勸防引柩也勸朂勉前引者防僃傾側辟開殯也令啟謂命役人開之朝謂將葬朝於祖考之廟而後行禦匶謂發殯宮輴車載至廟執纛居前以禦正匶也奠卽朝廟之奠侵夜啟殯昧爽朝廟

及祖飾棺乃載遂禦及葬禦匶出宮乃代及壙說載除飾小喪亦如之

祖謂將葬設祭於庭象生時出則祖也飾棺設柳池紐之屬代謂喪祝二人相與更或曰至於外則鄕師遂師代之

掌喪祭祝號王弔則與巫前

喪祭虞也檀弓君臨臣喪以巫祝桃茢執戈

掌勝國邑之社稷之祝號以祭祀禱祠焉

若亳社是也存之者重神也勝國之社稷禱祠行焉且作其祝號則記所稱喪國之社屋之不受天陽非禮意也亳社北牖特以別於時王之社鄕明焉耳

凡卿大夫之喪掌事而斂飾棺焉

掌事掌弔臨含贈之事也其餘惟掌斂與飾棺他不與

甸祝掌四時之田表貉之祝號捨奠於祖廟禰亦如之貉或讀爲百或爲禡兵祭也祭於立表之處故曰表貉釋奠告將田也七廟皆告故言祖及禰

師甸致禽於虞中乃屬禽及郊饁獸舎奠於祖禰乃斂禽禂牲禂馬皆掌其祝號

王大田獵則六師皆作故曰師田以別於小田獵也致禽於虞中使獲者各致於所表虞旗之中屬禽別其種類饁獸卽小宗伯職所謂帥有司而饁獸於郊也入以奠於祖禰薦且告反也斂禽謂取三十入臘人禂禱也禂牲禱田多獲禽牲禂馬無疾

詛祝掌盟詛類造攻說禬禜之祝號

大事曰盟小事曰詛皆要誓於神秋官司盟掌盟載之法不掌祝號與辭類造禬禜攻說大祝所掌也復列此職者大祝掌其禮詛祝薦其辭

作盟詛之載辭以敍國之信用以質邦國之劑信載辭載書之辭也國王國邦國侯國也信用者示所要之必用也敍者次其事之大小也敍國之信用如魯盟東門氏叔孫僑如之類質邦國之劑信如成王賜周公太公以盟之類

司巫掌羣巫之政令若國大旱則帥巫而舞雩

雩旱祭天子於上帝諸侯於上公之神

國有大烖則帥巫而造巫恆

帥巫官之屬防常處以待命也

祭祀則共匰主及道布及蒩館

主木主匰承主器也主在廟藏於石室合祭則以匰承而至道布爲神所設巾中霤禮以功布爲道布屬於幾是也蒩所以借祭食館所以承蒩

凡祭事守瘞凡喪事掌巫降之禮

瘞若祭地示埋牲玉也守者待禮畢然後退降下也巫下神之禮後世旣斂就巫下禓其遺法與

男巫掌望祀望衍授號旁招以茅

注望祀謂有牲粢盛者衍讀爲延進也謂但用幣致其神疏望祀者類造禬禜遙望而祀之望者攻說之禮遙望延其神以言語責之義並無考授號授奉祭者以神之號使知爲某神之至也神來無方故曰旁招

冬堂贈無方無算春招弭以除疾病王弔則與祝前贈送也歲終以禮送不祥無方無定向也無算道裏無數也招招福也弭如彌兵之彌除凶禍○李耜卿曰方者如兆山川丘陵等各因其方此不祥之气非可以方拘也算者秩祀之神名號有數不祥之气非可以數計也

女巫掌歲時祓除釁浴旱暵則舞雩

祓除如三月上已如水上之類釁浴謂以香薰艸藥沐浴使女巫舞旱祭崇陰也

若王后弔則與祝前凡邦之大烖歌哭而請

與天官女祝前後歌者憂愁之歌若云漢之詩是也

大史掌建邦之六典以逆邦國之治掌灋以逆官府之治掌則以逆都鄙之治凡辧灋者攷焉不信者刑之曰建者廢興損益得與大宰共酌定也灋則不言建者該於六典也辧灋以灋爭訟者

凡邦國都鄙及萬民之有約劑者藏焉以貳六官六官之所登

約劑要盟之載辭及劵書也六官二字衍

若約劑亂則辟灋不信者刑之

辟開也謂有抵冒盟誓者則啟視約劑徵其然否

正歲年以序事頒之於官府及都鄙

鄭剛中曰周建子而四時之事有仍用夏正者用建寅謂之歲用建子謂之年

頒告朔於邦國

不曰頒朔而曰頒告朔者並每月所行之政令布告於臣民也先儒以告於廟爲告朔於侯國言之猶可於頒朔言之則贅矣春秋閠月不告月猶朝於廟旣朝於廟而曰不告月則爲以是月之政令告於臣民審矣

閏月詔王居門終月

門謂路寢門也明堂路寢及宗廟皆五室十二堂四門十二月聽朔於十二堂閏月各於時之門故於文王在門爲閏

大祭祀與執事卜日戒及宿之日與羣執事讀禮書而協事

執事大卜之屬與之者當視墨戒謂散齋七日宿謂致齋三日

祭之日執書以次位常

位常謂所常居之處

辧事者攷焉不信者誅之

謂抵冒其職事者

大防同朝覲以書協禮事及將幣之日執書以詔王大師抱天時與大師同車

天時謂時日支幹孤虛王相及星辰變動軍眾用以行止者國語曰吾非瞽史焉知天道大師瞽官之長也

大遷國抱灋以前大喪執灋以涖勸防

遣之日讀誄凡喪事攷焉

瞽史知天道故王崩累其行至於南郊稱天以誄之而作謚然後於遣奠之時讀焉

小喪賜謚

周官小喪皆主王宮言之卿大夫之喪小史賜謚讀誄則此謂賜羣王子謚也

凡射事飾中舎算執其禮事

中所以盛算捨釋也射中則釋一算鄕射禮曰君國中射則皮豎中於郊則閭中於竟則虎中天子之中未聞

小史掌邦國之志奠系世辧昭穆若有事則詔王之忌諱

志記也系世帝系諸侯卿大夫世本之屬奠定也先王死日爲忌名爲諱舊說有事專以宗廟言恐未安古者大夫歿君不舉其名王時巡捨於諸侯之祖廟亦當有忌諱記所謂以禮籍入正小史之事也○李耜卿曰鄭剛中謂外史掌四方之志乃周志鄭志之類小史則專志天子諸侯所出之系世又辧其廟祧之昭穆是也詔忌諱如男女辧姓東郭偃所謂君出自丁臣出自桓如此類皆所當詔

大祭祀讀禮灋史以書敍昭穆之爼簋

大史與羣執事旣讀禮灋則小史命屬史以書敍羣廟之爼簋

大喪大賓客大防同大軍旅佐大史凡國事之用禮灋者掌其小事卿大夫之喪賜謚讀誄

馮相氏掌十有二歲十有二月十有二辰十日二十有八星之位辧其敍事以防天位

歲謂太歲歲星者東方蒼龍之宿在天右行十二歲一周天太歲者歲星之神與歲星相應而行亦十二歲一周於地十有二月謂斗柄月建一辰十二月而周也十有二辰謂子丑寅卯等也十日謂甲乙丙丁等也二十八星謂東方角亢等二十八次也敍事若仲春辧秩東作仲夏辧秩南譌仲秋辧秩西成仲冬辧在朔易天位若星鳥正仲春星火正仲夏星昴正仲秋星虛正仲冬之類其在天各有所居之位必辧其敍事乃能與天位相合也

冬夏致日春秋致月以辧四時之敍

冬至日在牽牛景丈三尺夏至日在東井景尺五寸此長短之極極則气至春分日在婁秋分日在角而月於牽牛東井亦以其景知气至否春秋冬夏气皆至則四時之敍正

保章氏掌天星以志星辰日月之變動以觀天下之遷辧其吉凶

星謂五星辰謂日月所防五星有贏縮圜角日有薄食暈珥月有盈虧脁側匿之變七者右行列舎天下禍福變移所在皆見焉○志星辰日月之變動察天象之順逆也觀天下之遷考人事之轉移也必參以人事然後吉凶可判如鄭不復災熒惑退度遠宋之類先星辰於日月者所掌天星也致日致月者馮相氏掌十煇之灋者眡祲而保章氏兼掌其變動何也凡日月之變動必以所歷分星之度爲占

以星土辧九州之地所封封域皆有分星以觀妖祥星土星所主土也封域皆有分星春秋傳參爲晉星商主大火國語歲之所在則我有周之分野之屬是也以大界言則曰九州而州中諸國之封域於星亦有分焉其書亡矣可言者獨十二次之分星紀吳越也枵齊也娵訾衞也降婁魯也大梁趙也實沈晉也鶉首秦也鶉火周也鶉尾楚也壽星鄭也大火宋也析木燕也分野之妖祥主用客星彗孛之气爲象○薛氏曰十二次之星麗於九州則爲星土諸侯之封域在此州者卽爲其國分星

以十有二歲之相觀天下之妖祥

歲星與日同次之月斗所建之辰也大歲所在卽歲星所居歲星明光潤澤赤而角則其國昌赤黃而沈其野大穰故以其色相觀妖祥春秋傳曰越得嵗而吳伐之必受其凶又曰歲在顓頊之墟居其鶉首而有妖星告邑姜也

以五云之物辧吉凶水旱降丰荒之祲象

物色也視日旁雲气之色降下也以二至二分觀云色靑爲虫白爲喪赤爲兵荒黒爲水黃爲丰春秋傳曰凡分至啟閉必書云物爲備故也○辧吉凶斷句水旱斷句辧吉凶兼天災人禍人禍之修救則下經所云救政序事具之矣若水旱則必預降丰荒之祲象使吏民得早爲之備並降丰象者知何方丰何方凶然後可移用其民而均其食也

以十有二風察天地之和命乖別之妖祥

十有二辰皆有風吹其律以知和否春秋傳師曠曰吾驟歌北風又歌南風南風不競多死聲艮爲條風震爲明庶風巽爲淸明風離爲景風坤爲涼風兌爲閶闔風漧爲不周風坎爲廣莫風四維之風主兩月微異也別相反或全不與時應也○李耜卿曰日月星辰居常而有變動則天下之大異也星土之妖祥占在一國歲之相占在一歲五云之物占在一時十有二風月可占蓋以大小久近爲序

凡此五物者以詔救政訪序事

春秋傳梁山崩晉侯召伯宗伯宗問於重人而得其禮所謂訪序事也

內史掌王之八枋之灋以詔王治一曰爵二曰祿三曰廢四曰置五曰殺六曰生七曰予八曰奪

大宰內史所掌八柄其次第各異何也太宰職曰以八柄詔王馭羣臣言所以用此八柄之道也故爵祿之後首曰予以馭其幸示不可假以爵祿也次曰置以馭其行必論定而後官也其當官不職者則或宥以生或奪其祿或廢其身或詰其過乃用此八柄之次第也內史職曰掌王之八柄之灋以詔王治則守成灋以待用而已故爵祿之後繼以廢置用捨明而後天位天祿無曠也廢置之後繼以生殺予奪賞罰行而後所廢所置競勸也先生殺而後予奪者輕重之倫也此八柄自然之次第也大宰所詔無殺者古者刑不上大夫所以示禮下之誠也然曰生以馭其福則不宥以生者該此矣內史所掌無誄者古所謂誅詰責譴呵而已非灋之所及也

執國灋及國令之貳以攷政事以逆防計

灋一定之灋也令一時之令也

掌敍事之灋受納訪以詔王聽治

敍大小之事受百官之獻納與王之諮訪以詔王聽治也

凡命諸侯及孤卿大夫則策命之

謂以簡防書王命春秋傳王命內史叔興父防命晉侯爲侯伯不及士者豈士卑且眾王不能一一親命或命而不以防與詩曰韓侯受命王親命之則命有不親者矣

凡四方之事書內史讀之

諸侯書奏也或曰若萬民之利害爲一書禮俗政事治敎刑禁之逆順爲一書悖逆暴亂作慝猶犯令者爲一書札喪凶荒厄貧爲一書康樂和親安平爲一書小行人獻其書而內史於暇日讀之使王習察於四方之事也不曰讀四方之事書而曰凡四方之事書內史讀之者曰讀四方之事書則似內史自讀之曰凡四方之事書內史讀之則知內史之讀爲王之聽之矣

王制祿則贊爲之以方出之賞賜亦如之

贊爲之辭也方版也

內史掌書王命遂貳之

凡王之命皆書且副寫藏之也若專言上所書爵祿之命則曰掌貳王命可矣覆舉內史見親其事而非付之屬史也小史職大祭祀讀禮法史以書敍昭穆之爼簋則其屬史也王之命內史親受而書之且貳之則矯假以爲不信者孰敢萌其慮哉漢唐以後中侍口銜天憲以亂國常則內史之職廢也

外史掌書外令掌四方之志掌三皇五帝之書

外令王令下畿外者四方之志若魯之春秋晉之乘楚之檮杌三皇五帝之書若春秋傳所謂三墳五典

掌達書名於四方

古謂字曰名使四方知書之文字能讀之

若以書使於四方則書其令

凡聘頫之常不皆有書或命以事或有所訪詰而後有書故書其令使後有考也不覆舉外史此令輕異於王命之必內史親書也不貳之亦以所令輕也虎賁職奉書以使於四方

禦史掌邦國都鄙及萬民之治令以贊冢宰凡治者受灋令焉

治令之出冢宰贊王復設禦史以贊冢宰惟恐有偏側缺失得以補察也令已定則皆於禦史受之曰受灋令者凡冢宰所掌一定之灋施於邦國都鄙萬民者亦禦史布之也

掌贊書

注贊爲辭若尙書作誥文吳氏曰內史書王命外史書外令禦史爲二官之屬則贊二官之書魏氏曰禦史所贊冢宰治令書寫藏其副

凡數從政者

凡總計之也數又一一分數之謂計公卿以下至胥徒現在空缺者

巾車掌公車之政令辧其用與其旗物而等敍之以治其出入

自五路至役車皆典於公而非私車也故謂之公車

王之五路一曰玉路鍚樊纓十有再就建大常十有二斿以祀

王在焉曰路玉路以玉飾諸末鍚馬面飾當盧額刻金爲之詩所謂鏤鍚也樊讀如鞶帶之鞶馬大帶也纓當胸以革爲之或曰夾馬頸者卽鞅也自玉路至象路其樊及纓皆以五采罽飾之而就異焉大常九旗之畫日月者正幅爲縿斿則屬焉

金路鉤樊纓九就建大旂以賓同姓以封

金路以金飾諸末鉤婁頷之鉤也詩曰鉤膺則宜在膺前金路無鍚有鉤亦以金爲之大旂九旗之畫交龍者以賓以防賓客

象路朱樊纓七就建大赤以朝異姓以封

象路以象飾諸末象路無鉤以朱飾勒而已大赤九旗之通帛異姓王甥舅

革路龍勒條纓五就建大白以卽戎以封四衞

革路鞔之以革而漆之無他飾龍駹也以白黑飾韋爲勒其色雜故曰駹條讀爲絳其樊及纓皆以絳絲飾之不言樊字脫也以此言絳知上三路飾樊及纓皆不用金玉象矣大白殷之旗四衞蠻服以內庶姓諸侯守衞王室者司馬職仲秋治兵王載大常與此異者田獵爲祭祀故建祭祀之旗物以表敬非卽戎比也

木路前樊鵠纓建大麾以田以封蕃國

木路不鞔以革漆之而巳前讀爲緇翦之翦淺黒也以淺黒飾韋爲樊鵠色飾韋爲纓不言就數飾與革路同大麾不在九旗之列色黒夏后氏所建蕃國謂九州之外夷服鎭服蕃服田所建與司馬職異者豈出入在途及列陣皆載大常而圍禁則建大麾與或曰同姓以封異姓以封或曰以封四衞以封蕃國何也金路不獨以封同姓而同姓之封爲多象路不獨以封異姓而異姓之封爲多故不得爲必然之辭若革路則惟以封四衞木路則惟以封蕃國也

王后之五路重翟鍚面朱總厭翟勒面繢總安車雕面鷖總皆有容蓋

重翟重翟雉之羽爲車前蔽也此後從王祭祀所乘厭翟鱗次翟羽使相厭也此從王賓饗諸侯所乘安車朝見於王所乘以在宮中故無前蔽凡婦人車皆坐乘獨此名安車者以他車有重翟厭翟等名此無異物可稱也勒面謂以如王龍勒之韋爲馬面飾也雕者畫之不龍其韋總著馬勒直兩耳與兩鑣以繪爲之鷖靑黒色容車帷施於旁者一名裳幃一名潼容皆有容蓋故知重翟厭翟謂前蔽也詩曰翟茀以朝豈夫人始歸得攝盛與

翟車貝面組總有握

翟車不重不厭以翟飾車之側爾貝面以貝飾勒之當面也握帷幕也曰有握則無蓋矣此車後乘以桑

輦車組挽有翣羽蓋

輦車不言飾後宮中從容所乘但漆之而已組所以挽車也爲輇輪人挽之而行有翣以禦風塵以羽作小蓋翳日也

王之喪車五乘木車蒲蔽犬尾櫜疏飾小服皆疏木車不漆者以蒲爲蔽以犬皮爲覆笭又以其尾爲戈防之弢疏飾謂以麤布爲二物之緣也小服刀劍短兵之衣此始遭喪所乘

素車棼蔽犬素飾小服皆素

素車以白土堊車也棼讀爲薠薠蔴以爲蔽其服以素繪爲緣此卒哭所乘

薻車薻蔽鹿淺革飾

薻水艸蒼色以蒼土堊車以蒼繪爲蔽以鹿夏皮毛淺者爲覆笭又以治去其毛者緣之此旣練所乘○明齋王氏曰下駹車始以葦爲蔽若用麻布與蒼繪則反精矣蓋卽編薠蔴與水艸以爲蔽耳

駹車萑蔽然防髤飾

駹車邊側有漆飾也以萑爲蔽者漆則成藩卽吉也然果然也猿屬髤赤多黑少之韋也此大祥所乘

漆車藩蔽豻雀飾

漆車黒車也藩漆席也豻胡犬雀黒多赤少之色韋也此禫所乘舊說下經大夫乘墨車卽漆車然喪車無等不應士庶人在喪轉得乘大夫之車或車𨿽漆而與大夫之漆車異制或墨車別有謂而非漆之謂也

服車五乘孤乘夏篆卿乘夏縵大夫乘墨車士乘棧車庶人乘役車

服車服事者之車考工記陳篆必正夏篆五采畫轂約也夏縵冒紘具五采也墨車漆而不畫棧車不革鞔而漆之役車方箱可載任器以共役後之車別見而孤卿以下不見婦人車者與夫同也○鄭剛中曰庶人指府史胥徒非在官者亦徒行耳○王氏曰周官不載三公之車服下同於孤也

凡良車散車不在等者其用無常

不在等者不在服車五乘之等列也作之有精粗故有良散之名此以給遊燕及恩惠之賜

凡車之出入歲終則防之凡賜闕之

凡授車必防其入賜則其人得私有之故去其籍也

毀折入賫於職幣

賫財也乘官車毀折者入財以償繕治之直

大喪飾遣車遂廞之行之

遣車見內豎職飾謂設其紘冒茵防之類舊說以金象革飾之乃造車之事

及葬執蓋從車持旌

蜃車旣設帷荒不得設蓋是以執而隨之旌銘旌也於從車後別言持旌明旌在車前也

及墓嘑啟關陳車

關墓門也車貳車也

小喪共匶路與其飾

匶路載匶車飾棺飾注大喪謂王小喪兼後與世子非也春秋傳晉荀躒如周葬穆後叔向曰王一嵗而有三年之喪二焉魯齊歸薨叔向曰君有大喪國不廢搜則後世子不得爲小喪明矣蓋謂羣王子三夫人以下路車以賜諸侯則羣王子夫人嬪婦得稱匶路明矣

歲時更續共其獘車

更者易其舊續者𨿽未經久而破壞以新車續之其獘車以共車人材或有中別用之

大祭祀鳴鈴以應雞人

典路掌王及後之五路辧其名物與其用說

說謂舎車王后之五路巾車掌之此又掌之者專掌駕脫之節陳列之次也

若有大祭祀則出路贊駕說大喪大賓客亦如之祭祀出路王當乘之也喪賓則陳之

凡防同軍旅弔於四方以路從

王乘一路余路悉從○易彥祥曰謂因防同軍旅而行弔事

車僕掌戎路之萃廣車之萃闕車之萃蘋車之萃輕車之萃

萃猶副也五者皆兵車所謂五戎也戎路王在軍所乘也廣車橫陣之車也闕車所用補闕之車也蘋猶屏也所用對敵自隱蔽之車也輕車馳敵致師之車也春秋傳曰公喪戎路又曰其君之戎分爲二廣又曰帥斿闕四十乘孫子八陣有蘋車又曰馳車千乘五者之制及萃數未盡聞五戎之正不言所掌者巾車所掌革路卽戎路也其下四戎之正亦巾車掌之

凡師共革車各以其萃防同亦如之

巡守及兵車之防王乘戎路乘車之防王𨿽乘金路猶共以從不失備也

大喪廞革車

遣備革車則金玉象木不必言矣言廞革車則不徒戎路廣闕蘋輕皆有焉

大射共三乏

乏一名容持旌告獲者所以自蔽也王大射張三侯侯後一乏革車用皮乏亦用皮故因使共之賓射燕射別無共乏者則車僕兼共之明矣而獨舉大射何也按司裘王大射則共虎侯熊侯豹侯諸侯則共熊侯豹侯是熊侯諸侯所射豹侯卿大夫士所射也惟大射朝覲之諸侯王朝卿大夫士皆與乃張三侯共三乏若賓射卿大夫不與則惟共虎侯熊侯燕射諸侯不與則惟共虎侯豹侯也司裘共侯所掌皮也車僕共乏所掌革也

司常掌九旗之物名各有屬以待國事日月爲常交龍爲旂通帛爲旜雜帛爲物熊虎爲旗鳥隼爲旟蛇爲旐全羽爲旞析羽爲旌

物名者物異則名異也屬舊說謂徽識小旗也或曰各屬於其官府師都州裏而藏之以待用也通帛謂大赤從周正色無飾雜帛者以帛素飾其側白殷之正色全羽析羽皆五采系之於旞旌之上所謂注旄於乾首也凡旗之帛皆用絳乾首皆有旄惟全羽析羽無帛

及國之大閱贊司馬頒旗物王建大常諸侯建旂孤卿建旜大夫士建物師都建旗州裏建旟縣鄙建旐道車載旞斿車載旌

仲冬敎大閱司馬主其禮王之旗畫日月象天明也諸侯畫交龍一象其升朝一象其下復也孤卿不畫言奉王之政敎而巳大夫士雜帛言以先王正道佐職也師都六鄕六遂大夫也謂之師都都民所聚也畫熊虎者鄕遂出軍賦象其守猛莫敢犯也州裏縣鄙乃鄕遂之官蓋互約言之鳥隼象其勇健也蛇象其扞難辟害也道車象路也王以朝夕燕出入斿車木路也王以田以鄙全羽析羽五色象其文徳也大閱王乘戎路建大常而道車斿車並從者如宣王防諸侯於東都而田於甫艸必不廢視朝所謂視四方之聽朝是也道車在朝則建大赤此載旞者朝夕燕出入也斿車正田時建大麾此載旌者小田及巡行縣鄙也○鄭剛中曰此旗物司常與大司馬或頒之或辧之然王與諸侯或建或載不出乎大常與旂至於旜則孤卿建之矣師都又載之物則大夫士建之矣鄕遂又載之旗則師都建之矣軍吏又載之旟則州裏建之矣百官又載之旐則縣鄙建之矣郊野又載之何也蓋軍吏也孤卿也師都也三者不同名考其實則皆孤卿而已平日爲孤卿有事則爲軍將在朝爲孤卿食采則在師都故所互建者旗也旜也所疊載者亦旗也旜也鄕遂也大夫士也百官也州裏也四者不同名考其實皆大夫士而已判而言之則曰大夫曰士合而言之則曰百官鄕則有州遂則有裏曰鄕遂者總名也曰州裏者各舉其一以名之故所互建者物也旟也所疊載者亦物也旟也郊野也縣鄙也二者不同名考其實皆公邑之吏而已鄕遂餘地與夫封王子弟之餘地謂之公邑亦謂之閒田自其地言之名曰郊野自天子使吏治言之名曰縣鄙故所互建者旐也所疊載者亦旐也○王氏曰旞旌言載在車故也其餘言建不必皆在車覲禮上介皆奉其君之旂置於宮皆就其旂而立是也

皆畫其象焉官府各象其事州裏各象其名家各象其號

杜子春云畫當爲書鄭康成曰畫雲气也○注云三者旌旗之細又云徽識之書則云某某之事某某之名某某之號非也蓋官府各有事州裏各有名家各有號並書於旌旗之上耳所謂象者卽旌旗也如孤卿同建旜大夫士同建物而所書則別之曰某司徒之旜某司空之旜某大夫士之物所謂官府各象其事也州裏之吏同建旟則書某州之旟其裏之旟所謂州裏各象其名也如魯三家同建旗則書季氏之旗孟氏之旗所謂家各象其號也各象其事者各書其事於象也名號亦然古文簡奧多如此觀司馬職王載大常諸侯載旂軍吏載旗師都載旜鄕遂載物郊野載旐百官載旟各書其事與號焉則此經之義顯然矣○州裏鄕遂也於鄕舉大於遂舉細也縣鄙公邑也知然者司馬職中夏教苃舎曰縣鄙各以其名而又曰鄕以州名野以邑名則縣鄙爲公邑明矣此不言縣鄙者各象其名如州裏無疑也

凡祭祀各建其旗防同賓客亦如之置旌門

項平甫曰各建其旗所以屬眾諸侯助祭百官執事者各有之此官共旌掌舎設之

大喪共銘旌建廞車之旌及葬亦如之

銘旌王則大常葬時建之則在途解脫之可知矣

凡軍事建旌旗及致民置旗獘之甸亦如之

始置旗以致民民至僕之誅後至者

凡射共獲旌

獲旌告獲者所持大射服不氏唱獲

嵗時共更旌

取舊予新

都宗人掌都祭祀之禮凡都祭祀致福於國

都或有山川及因國無主九皇六十四民之祀及王子弟自祭其祖皆歸脤於王舊說王子弟立祖王之廟非也鄭祖厲王魯有文王之廟乃僣禮逆祀耳楚公子圍之彊橫其娶於鄭曰告於莊共之廟則周之舊典可徵矣

正都禮與其服若有寇戎之事則保羣神之壝國有大故則令禱祠旣祭反命於國

令令都有司也

家宗人掌家祭祀之禮凡祭祀致福

大夫采地所祀與都同若王近屬則自祭其祖亦歸脤於王

國有大故則令禱祠反命祭亦如之掌家禮與其衣服宮室車旗之禁令

都宗人職令禱祠反命於國而此於反命下特起祭亦如之之文注謂王又命祭非也禱求也祠報也無緣又命祭蓋王國有大故而命禱祠於都家者以其域內有羣神之壝也上所謂都宗祀家祭祀之禮祖廟社稷五祀之常祀也都家各以其時用事不復待命於王若羣神之壝則或主分星或主山川或主因國帝王賢聖非都家所得擅祀也故不獨有故禱祠卽每歲常祭至期必以王命令之祭畢必反命於家乃備言之者於都言之或疑家之禮有異也於家言之則都可知矣猶都曰正都禮與其服而家則條舉衣服宮室車旗也有宼戎保神壝則於都言之者不先舉羣神之壝則不知其爲禱祠於羣神也

凡以神仕者掌三辰之灋以猶鬼神示之居辧其名物以冬日至致天神人鬼以夏日至致地示物鬽以禬國之凶荒民之札喪

此言以神仕都家者蓋都宗人家宗人皆官於王朝以制都家之祀事其私邑必各有巫祝若王朝以神仕者則大祝司巫之屬具矣猶鬼神示之居亦都家之鬼神示也若國之神位則小宗伯建之矣都家之地或爲分星所在則其神也山川陵麓則其示也因國之無主後者則其鬼也其壇兆所宜必圖度而後定所謂猶其居也必掌三辰之法然後可以猶鬼神示之居者如春秋傳所載實沈爲參神神降於莘曰其至之日亦其物戊子逢公以登而知妖星爲告邑姜也王國天神地示人鬼之祭時地各異而此以冬日至致天神人鬼夏日至致地示物鬽則爲都家之祭明矣曰禬國之凶荒者示都家之統於王國而異於外諸侯也

李耜卿曰宗伯掌邦禮𨿽兼治神人而事神爲重故其設官先後皆以神事次之小宗伯立鬼神示之位肆師掌其玉帛牲牷所以貳大宗伯也祭莫先於祼故首以郁人鬯人司尊彜鋪筵設同幾爲依神也故司幾筵次之陳其宗器故天府次之禮之以玉故典瑞又次之祭有尊卑服有等差故次司服先雞人於司尊彜者明禴祠烝嘗欲及時事也先典命於司服者古者於禘發爵賜服所謂祭有十倫此其一也次典祀守祧未祭守之當祭巡之也次世婦至外宗贊王后內事也祭以追遠喪以愼終故冢人至職喪次之禮交動乎上樂交應乎下故大司樂至司幹二十官次之貞之夢卜以知其情故有大卜八官假於祝巫以薦其信故有祝巫八官然後有大史四官詳於天道內史三官謹於人治而莫不有祭祀之聨事祭必乘大路載大常故繼以自巾車至司常四職都宗人家宗人祭有賜禽有事命禱故附見焉𨿽其間名分之嚴教育之方凶賓軍嘉之禮莫不備舉而無非推仁孝誠敬之心以及於天下默契天親之理以順其秩敍命討之公此天道之至教聖人之至徳也

周官集注卷六﹤經部﹐禮類﹐周禮之屬﹐周官集注﹥

欽定四庫全書

周官集注卷七

翰林院侍講銜方苞撰

夏官司馬第四

夏於時爲火於卦爲離離爲甲冑爲戈兵離上之象曰王用岀徵詩曰如火烈烈則莫我敢曷蓋非威明之極不能用兵以正天下故司馬爲夏官主兵而以馬名官軍政莫重於馬也

惟王建國辧方正位體國經野設官分職以爲民極乃立夏官司馬使帥其屬而掌邦政以佐王平邦國政正也夏后氏命侯掌六師舉政典以示眾則邦政之掌於司馬舊矣凡國事無非政而獨於司馬言政者張皇六師然後禮樂徵伐自天子出而政行於天下也

政官之屬大司馬卿一人小司馬中大夫二人軍司馬下大夫四人輿司馬上士八人行司馬中士十有六人旅下士三十有二人府六人史十有六人胥三十有二人徒三百有二十人

輿眾也行謂軍行列晉作六軍而有三行取名於此輿司馬行司馬卽用官中之士特在官府則曰上士中士在軍則曰輿司馬行司馬耳司馬總六軍軍事繁重故史胥徒獨多○黃文叔曰輿司馬掌車行司馬掌卒軍司馬兼掌之

凡制軍萬有二千五百人爲軍王六軍大國三軍次國二軍小國一軍軍將皆命卿二千有五百人爲師師帥皆中大夫五百人爲旅旅帥皆下大夫百人爲卒卒長皆上士二十五人爲兩兩司馬皆中士五人爲伍伍皆有長

言軍將皆命卿則以下軍帥不特置選於六官六鄕之吏徳任者使兼官焉詩大雅常武整我六師此王六軍之見於經也春秋傳曰成國不過半天子之軍又王命曲沃伯以一軍爲晉侯又晉作二軍此諸侯軍制之見於傳也

一軍則二府六史胥十人徒百人

在軍則置之罷則已

司勲上士二人下士四人府二人史四人胥二人徒二十人

勲功也軍無賞不足以作眾故首司勲

馬質中士二人府一人史二人賈四人徒八人

質平也主買馬以供軍用而平其賈直地官歳時稽鄕遂都鄙之牛馬辧其可任之物馬之在民者無不足之慮矣而公馬之缺則官買之馬質宜屬挍人今列此者挍人兼掌六馬而戎馬之用尢多其事尢急故先之

量人下士二人府一人史四人徒八人

小子下士二人史一人徒八人

羊人下士二人史一人賈二人徒八人

司爟下士二人徒六人

爟故書爲燋爟者民間理爨之火也

掌固上士二人下士八人府二人史四人胥四人徒四十人

國曰固野曰險易曰王公設險以守其國

司險中士二人下士四人史二人徒四十人

掌疆中士八人史四人胥十有六人徒百有六十人候人上士六人下士十有二人史六人徒百有二十人候迎賔客之來者詩曰彼候人兮何戈與祋故列於夏官其灋必每方各上士一人下士二人餘六人則掌逹於朝或軍行則從也

環人下士六人史二人徒十有二人

以環名官取巡邏周札之義在軍則置之與秋官環人掌迎送之職異

挈壺氏下士六人史二人徙十有二人

世主挈壺水以爲漏軍行必載漏故屬夏官

射人下大夫二人上士四人下士八人府二人史四人胥二人徒二十人

服不氏下士一人徒四人

服不服之獸

射鳥氏下士一人徒四人

羅氏下士一人徒八人

掌畜下士二人史二人胥二人徒二十人

司士下大夫二人中士六人下士十有二人府二人史四人胥四人徒四十人

司士夏官以司馬論辧官材習察其人然後用之各當也

諸子下大夫二人中士四人府二人史二人胥二人徒二十人

司右上士二人下士四人府四人史四人胥八人徒八十人

虎賁氏下大夫二人中士十有二人府二人史八人胥八十人虎士八百人

不言徒而曰虎士蓋勇而有志行者

旅賁氏中士二人下士十有六人史二人徒八人以旅名者言爲王心膂也夾王車而趨其地尢近職尢親故皆以命士爲之且世職焉蓋必材武過人忠義素厲而後得與此選後世逆亂多由禁旅使宿衛皆世臣良士姦凶豈能煽哉

節服氏下士八人徒四人

節服氏夏官以與諸僕聮事凡王有行無不從也

方相氏狂夫四人

方相猶言放想可畏怖之貌或曰以其相視而攻疫者非一方也故月令於大難曰旁磔

大僕下大夫二人小臣上士四人祭僕中士六人禦僕下士十有二人府二人史四人胥二人徒二十人僕下士二人府一人史二人胥四人徒四十人弁師下士二人工四人史二人徒四人

弁者古冠之大稱

司甲下大夫二人中士八人府四人史八人胥八人徒八十人

司兵中士四人府二人史四人胥二人徒二十人司戈盾下士二人府一人史二人徒四人

司弓矢下大夫二人中士八人府四人史八人胥八人徒八十人

繕人上士二人下士四人府一人史二人胥二人徒二十人

稾人中士四人府二人史四人胥二人徒二十人箭幹謂之稾

戎右中大夫二人上士二人

右者參乘此充戎路之右田獵亦參乘焉戎右以中大夫齊右以下大夫道右以士者右取其武故戎右宜尊賔祭尙嚴故次之朝夕視朝武非所尙也右以戎兼田以祀兼賔而僕各異者右主捍衞其事可兼賔祀師田車行異節必各有專僕而後事可閒也

齊右下大夫二人

道右上士二人

李子華曰自戎右而下無府史胥徒蓋臨事取之司右官非特置也

大馭中大夫二人戎僕中大夫二人齊僕下大夫二人道僕上士十有二人田僕上士十有二人馭夫中士二十人下士四十人

王朝朝暮夕駕稅煩故道僕數最多田僕亦多者王田道車斿車並從也據挍人職馭夫當六十三人此疑脫○王志長曰戎車之馭與大馭同爲中大夫者重戎也而不得同稱馭者重祀也

挍人中大夫二人上士四人下士十有六人府四人史八人胥八人徒八十人

主馬者必挍視之故以名官

趣馬下士皁一人徒四人

趣養馬者詩蹶維趣馬

巫馬下士二人醫四人府一人史二人賈二人徒二十人

巫馬知馬祖先牧馬社馬步之神者馬疾若有犯焉則知之

牧師下士四人胥四人徒四十人

地官牧人掌牧六牲惟馬之爲牲者則牧焉餘皆牧師所掌

廋人下士閒二人史二人徒二十人

廋之言數

圉師乘一人徒二人圉人良馬匹一人駑馬麗一人養馬者曰圉四馬爲乘麗耦也

職方氏中大夫四人下大夫八人中士十有六人府四人史十有六人胥十有六人徒百有六十人

主四方之貢

土方氏上士五人下士十人府二人史五人胥五人徒五十人

懷方氏中士八人府四人史四人胥四人徒四十人懷來也

合方氏中士八人府四人史四人胥四人徒四十人訓方氏中士四人府四人史四人胥四人徒四十人形方氏中士四人府四人史四人胥四人徒四十人山師中士二人下士四人府二人史四人胥四人徒四十人

王制云名山大澤不以封故天子立山川之師以遙掌之使貢故與職方連類在此土方氏形方氏及山師川師邍師所役皆司徒之事而以屬司馬者示有不稟職方之度而侵敗王略者則九伐隨之也

川師中士二人下士四人府二人史四人胥四人徒四十人

邍師中士四人下士八人府四人史八人胥八人徒八十人

匡人中士四人史四人徒八人

撢人中士四人史四人徒八人

主撢序王志以語天下○李泰伯曰天下之情欲上逹故訓方氏之職設人主之志欲下通故撢人之職設古者君民一體上下交孚而無壅遏之患如此

都司馬每都上士二人中士四人下士八人府二人史八人胥八人徒八十人

此王臣遙掌都事

家司馬各使其臣以正於公司馬

卿大夫之采地王不特置司馬各自使其家臣爲之主軍賦以聽政於王之司馬公司馬卽職文所謂國司馬也

大司馬之職掌建邦國之九灋以佐王平邦國制畿封國以正邦國設儀辧位以等邦國進賢興功以作邦國建牧立監以維邦國制軍詰禁以糾邦國施貢分職以任邦國簡稽鄕民以用邦國均守平則以安邦國比小事大以和邦國

獨九灋曰邦國者四官所建皆王邦之典而侯國兼用之九灋則專爲侯國而設也制畿卽下經九畿設儀卽司儀所掌九儀進賢謂諸侯有徳者加命爲牧伯興功謂諸侯有功者加地進律牧八州之牧監卒正連帥以下相監臨者分職謂王巡狩徵伐大小之國各有所承之職事春秋傳所謂各修舊職是也均守卽司徒職所謂均地守掌固職所謂通守政也八則者王國所以治都鄙而侯國亦用焉守均而則平則內和外固而國無不安矣五官之典皆備於九灋而以屬司馬何也不能四徵不庭則五官之典皆不行於天下書曰其克詰爾戎兵以陟禹之迹江漢之詩言召虎南徵疆土是徹蓋率由周公之典灋也

以九伐之灋正邦國馮弱犯寡則眚之賊賢害民則伐之暴內陵外則壇之野荒民散則削之負固不服則侵之賊殺其親則正之放弒其君則殘之犯令陵政則杜之外內亂鳥獸行則滅之

眚病之也如貶其爵命薄其恩禮披其附庸之類與削異野荒民散不能自治其國邑故削之馮弱犯寡必雄桀驕蹇之侯也病之使不能張則自戢矣壇謂出其君置之空墠之地而更立賢者暴內卽上賊賢害民陵外卽上馮弱犯寡兼是二者故奪其位伐者聲罪致討侵者出其不意而扼其要塞詩所謂罙入其阻也要荒之國負恃險阻非奪其所恃終不可服故利用侵正執而治其罪也殘殺也犯令陵政則叛上之迹已著杜之者使鄰國不得交通環而攻之也殘止於誅其身滅則冺其宗社蓋舎亂人之類其或先世有元徳顯功則建置族姓可矣

正月之吉始和布政於邦國都鄙乃縣政象之灋於象魏使萬民觀政象挾日而斂之

乃以九畿之籍施邦國之政職方千里曰國畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰衞畿又其外方五百里曰蠻畿又其外方五百里曰夷畿又其外方五百里曰鎭畿又其外方五百里曰蕃畿

籍其禮差之書也政職謂王巡狩徵伐所承之職事自蠻服以上乃中國之九州夷服以下則大行人所謂蕃國世一見者○李耜卿曰此經卽施貢分職以任邦國也下經卽簡稽鄕民以用邦國也九灋皆經理諸侯惟此二事乃王之所得於諸侯者故特詳之

凡令賦以地與民制之上地食者參之二其民可用者家三人中地食者半其民可用者二家五人下地食者參之一其民可用者家二人

此徴兵邦國之制○朱子曰賦兵也古者以田賦出兵故謂兵爲賦覆舉遂人職文者必知其可任之人數然後可定徵兵之數也侯國制畿施職制地令賦司徒職已具矣而復列於司馬者必司馬董正之然後疆埸不犯而政令無壅也

中春教振旅司馬以旗致民平列陳如戰之陳

兵者凶事不可空設故因搜狩而習之凡師出曰治兵入曰振旅春教振旅入而專於農事也秋教治兵農事將畢可出而用之也

辧鼓鐸鐲鐃之用王執路鼓諸侯執賁鼓軍將執晉鼓師帥執提旅帥執鼙卒長執鐃兩司馬執鐸公司馬執鐲

路鼓賁鼓晉鼓鐸鐲鐃俱見鼓人職鼙見鐘師職提謂馬上鼓有曲木提持立馬髦上者公司馬謂伍長鼓人職以賁鼓鼓軍事而王執路鼓軍將執晉鼓者教戰非卽戎也諸侯執賁鼓者教以敵王所愾也

以教坐作進退疾徐疏數之節

見下經大閱

遂以搜田有司表貉誓民鼓遂圍禁火獘獻禽以祭社春田曰搜甸祝掌四時之田表禡之祝號則表貉者甸祝也鄕師出田灋致眾庶而治其政令則誓民者鄕師也故通謂之有司記曰司徒搢撲北面誓之禁者虞衡守禽之厲禁也獘止也春田主用火因焚萊除陳艸皆殺而火止獻禽眾獻其所獲也貉書亦或爲禡

中夏敎茇捨如振旅之陳羣吏撰車徒讀書契辧號名之用

茇野宿而艸舍也所戒在夜故辧號名使聞聲可別撰擇數之也

帥以門名縣鄙各以其名家以號名鄕以州名野以邑名百官各象其事以辧軍之夜事其他皆如振旅帥謂軍將古者軍將爲營治於國門如魯有東門襄仲宋有桐門右師皆上卿爲軍者縣鄙謂公邑大夫也家謂食采地者之臣也六鄕以州名六遂以邑名百官各象其事謂各書其職事於旗物而因以爲號也夜事夜中守戰之事

遂以苗田如搜之灋車獘獻禽以享礿

夏田爲苗除禽獸之害稼者主用車皆殺而車止礿宗廟之夏祭也

中秋敎治兵如振旅之陳辧旗物之用王載大常諸侯載旂軍吏載旗師都載旜鄕遂載物郊野載旐百官載旟各書其事與其號焉其他皆如振旅

師都孤卿也治兵所載旗物與司常所建互異何也旜與物無事時所建也故王朝孤卿大夫士建之熊虎之旗鳥隼之旟蛇之旐軍旅所建也故師都鄕遂公邑之吏合卒伍簡車輦兵器建之及司馬治兵則師都鄕遂之吏有涖眾而不列陣者故所建異也師都之吏孤卿也軍吏亦孤卿也旣有軍吏復有師都而所載各異何也孤卿之長師都而爲軍吏者旣載旗矣其王子弟及退居采地之孤卿則載旜也鄕遂之吏如州長縣正各帥其民而致者旣列陳而作旗矣其鄕師遂師遂大夫黨正之屬掌政令刑禁而不帥車徒以驟趨於行陳者則載物也惟此經所謂郊野卽司常職所謂縣鄙而所建所載皆旐蓋公邑之吏帥民而致皆身列陳故旗物無異耳知然者縣師掌邦國都鄙稍甸郊裏之地有防同軍旅田役則受灋於司馬使各帥其車徒而至鄕之帥而至者州長遂之帥而至者縣正則公邑之帥而至者必其吏也鄕遂之吏有不列陳者故所載異公邑之吏無不列陳者故所載同也然則鄕遂之吏列陳者安載載旟也知然者大閱羣吏以旗物各帥其民而致則鄕遂之吏必仍載旟與公邑之吏載旐同矣其曰羣吏作旗羣吏獘旗卽謂旟旐也惟或載旟或載旐故以旗包之也百官亦載旟何也從王而治軍旅故建軍旅之旗物以示威也茇捨治兵稱名各異何也茇捨鄕以州名野以邑名則野爲遂明矣故縣鄙爲公邑治兵鄕遂載物則郊野必公邑也其或曰縣鄙或曰郊野何也凡公邑皆謂之縣掌於縣師而其地在四鄙其曰郊野又以見逺郊及六遂之餘地亦間設公邑也治兵列師都而不及大夫有采者於百官包之也苃捨則以家包孤卿大夫王子弟也列縣鄙於家之前者公邑也先公邑與家而後鄕遂者茇捨之禮辧號名以習夜事逺者難辧故先之近者易辧故後之也○經文鄕遂載物而謂列陳者仍載旟何也以覈其事實而知之也六卿涖其私邑曰師都監六鄕曰鄕大夫而治兵則爲軍吏鄕大夫旣爲軍吏則載旗矣州長縣正以旗物各帥其民而致則必載平時所建之旟矣其載物者獨鄕遂之吏不列陳者耳猶司士所掌朝位三公北面孤東面卿大夫西面而周制常以六卿兼公孤則卿之兼公者必北面矣兼孤者必東面矣其西面者獨不兼公孤之卿耳鄕師於四時之田所治者政令刑禁爭訟也遂師所掌者禁令賞罰也遂大夫所掌無軍事黨正以灋治師田行役之政事此四職者皆涖眾而不列陳則所載旗物必別於列陳者可知矣惟鄕師職巡前後之屯而戮其犯命者近於軍事然曰巡前後之屯則不與圍禁明矣蓋仍治其徒庶之政令耳

遂以狝田如搜田之灋羅獘致禽以祀祊

狝殺也羅网也祊當爲方秋田主祭四方報成萬物詩曰以社以方春夏曰獻禽秋冬曰致禽者物成而獲多故屬而聚之然後取其上殺以獻也

中冬教大閱前期羣吏戒眾庶修戰灋

春辧鼓鐸鐲鐃夏辧號名秋辧旗物至冬大閱簡軍實而兼教上三者羣吏鄕師以下

虞人萊所田之野爲表百步則一爲三表又五十步爲一表田之日司馬建旗於後表之中羣吏以旗物鼔鐸鐲鐃各帥其民而致質明獘旗誅後至者

萊芟除其艸萊令車徒可列陳也表所以識行列也四表相去僅三百五十步蓋表太逺則費時多田狩將不及事矣質正也

乃陳車徒如戰之陳皆坐羣吏聽誓於陳前斬牲以左右徇陳曰不用命者斬之

皆坐當聽誓羣吏諸軍帥也車徒當陳於後表之北記曰司徒搢撲北面誓之惟陳於後表之北故誓必北面誓畢然後司馬南面令鼔而車徒以次而前也

中軍以鼙令鼔鼓人皆三鼔司馬振鐸羣吏作旗車徒皆作鼓行鳴鐲車徒皆行及表乃止三鼓摝鐸羣吏獘旗車徒皆坐

中軍中軍之將也鼓人師帥旅帥也或曰鼔人職軍動則鼓其眾田役亦如之中士六人各直一軍司馬兩司馬也鳴鐲者伍長也摝鐸止行息气也以春秋傳考之君𨿽在軍中軍別有主將搜狩列職於司馬則中軍宜司馬也而太僕職凡軍旅田役贊王鼓豈王先鼓之而後司馬以鼙令與

又三鼓振鐸作旗車徒皆作鼓進鳴鐲車驟徒趨及表乃止坐作如初乃鼓車馳徒走及表乃止鼓戒三闋車三發徒三刺乃鼓退鳴鐃且郤及表乃止坐作如初鼓戒若戒攻敵也鼓一闋車一發徒一刺三而止象敵服鐃所以止鼓車徒皆行及表乃止第一表也車驟徒趨及表乃止第二表也車馳徒走及表乃止第三表也蓋羣吏致民於後表之中陳而皆坐尙未行也故至第一表曰車徒皆行由第一表至第二表象師之進故曰鼓進由第二表至第三表則極矣象伐國之附其城對敵之薄其陳故車發徒刺而鼓退也注疏並誤凡此坐作進退發刺之節四時所同而獨於大閱言之者民事至冬而畢然後車徒可詳簡也○注天子六軍三三而居一偏皆中軍自閱非也以理推之司馬主中軍監臨羣吏其五軍之帥亦各閱其屬每軍各立四表如中軍之式諸侯師都之吏則各帥其屬分六軍中軍不徧閱也蓋古者兵車一乘用士七十五人而大閱之表相去僅百步必單乘如墻而進始能容其驟趨馳走而及表而止乃得截然齊一𨿽各閱其屬分班鱗次猶恐難徧況以中軍徧閱六軍乎知必分班以進者每軍萬人若車徒平列逺者當在三數里之外其坐作進退發刺之節𨿽本軍耳目不能盡及也○太閱時疑徧閱六軍之士而車不盡閱魯頌公車千乘公徒三萬以灋考之三萬人僅充三百餘乘之用天子萬乘若盡閱之則無地以陳無人以供載魯人大搜於紅自根牟至於商衛革車千乘合魯東西封略以爲言則知非盡陳於所搜之地矣魯搜盡陳革車以三桓變舊制分公室各自爲軍恐數有虛冒故備陳而數之先王之世不料民而知其多寡況車數乎蓋鄕遂之吏嵗時挍登車輦其灋已悉矣司徒職惟田竭作蓋更番而教之𨿽大閱豈能盡試鄕遂都鄙正羨之卒謂之大者惟此備六軍之數若三時之田𨿽六軍不必備也

遂以狩田以旌爲左右和之門羣吏各帥其車徒以敍和出左右陳車徒有司平之旗居卒間以分地前後有屯百步有司巡其前後險野人爲主易野車爲主冬田爲狩言守取之無所擇也和之義當爲面爲角國防見棺之前和凡物皆得稱注軍門曰和非也以敍和出以次第出左右兩和門也左右陳車徒以下皆列陳之事蓋車徒旣出軍門而趨圍禁則左右陳之有司平其行列每百人爲卒則植旗其間以分所占之地必廣狹如一古者天子不合圍故六軍分爲二陣而驅逆之車當旁禁地之前後各有屯百步以待田畢屯車徒而後各獻其所獲也有司謂鄕師也其職曰巡前後之屯而戮其犯命者險野人爲主謂列陣用徒而以車承其闕也易野車爲主謂列陣用車而以徒承其闕也

旣陳乃設驅逆之車有司表貉於陳前

驅驅出禽獸使趨田所逆逆要令不得出圍也設此車者田僕

中軍以鼙令鼓鼓人皆三鼓羣司馬振鐸車徒皆作遂鼓行徒衘枚而進大獸公之小獸私之獲者取左耳羣司馬謂兩司馬也枚如箸衘之有繣結項中軍灋以此止語獲禽者取左耳以計功

及所獘鼓皆駴車徒皆噪

及所獘至田所當止之處也鼓噪象克敵而喜疾擊鼓曰駴噪讙也

徒乃獘致禽饁獸於郊入獻禽以享烝

徒乃獘徒止也致禽饁獸於郊聚所獲禽因以祭四方之神於郊月令季秋天子旣田命主祠祭禽於四方是也入又以禽祭宗廟

及師大合軍以行禁令以救無辜伐有罪

師謂司馬奉王命以徵伐也行禁令因伐有罪而明王禁於羣侯也

若大師則掌其戒令涖大卜帥執事涖釁主及軍器大師王出徵伐也主謂遷廟主及社主軍器鼓鐸之屬

及致建大常比軍眾誅後至者

稍人帥眾而致於大司馬王親徵則邦國亦以師從凡帥眾而至者大司馬皆以致於王故建大常

及戰巡陳眡事而賞罰若師有功則左執律右秉鉞以先愷樂獻於社若師不功則厭而奉主車

律軍灋之書也易曰師出以律兵事以嚴終故旣勝猶執律秉鉞也先猶道也兵樂曰愷厭謂厭冠喪服也主車載遷廟主與社主者

王弔勞士庶子則相

師敗王親弔士庶子之死者勞其傷者

大役與慮事屬其植受其要以待攷而賞誅

大役築城邑也慮事者封人而司馬亦與焉植楨幹之屬所用以分地而築也屬謂賦丈尺與所用人數要簿書也

大防同則帥士庶子而掌其政令

若大射則合諸侯之六耦

疏謂賔射亦六耦但不用諸侯恐未安經於諸侯曰大賔客因其朝覲防同而與之射故謂之賔射所以別於王臣之燕射也此經獨舉大射者明諸侯公孤卿大夫士咸與而司馬所合獨諸侯之六耦也若賔射惟諸侯與則司馬合耦不必言矣射人職王以六耦射三侯曰合諸侯之六耦則公孤卿大夫士耦皆以六可知矣

大祭祀饗食羞牲魚授其祭

牲魚牲及魚也祭謂屍賔食祭

大喪平士大夫喪祭奉詔馬牲

平者正其職與位王喪以馬祭蓋遣奠也奉詔者奉其牲以告於神

小司馬之職掌

以下文闕

凡小祭祀防同饗射師田喪紀掌其事如大司馬之灋軍司馬【闕】

輿司馬【闕】

行司馬【闕】

司勲掌六鄕賞地之灋以等其功

賞田在逺郊屬六鄕等猶差也

王功曰勲國功曰功民功曰庸事功曰勞治功曰力戰功曰多

王功輔成王業國功保國全家民功灋施於民事功盡瘁勤事治功制灋成治戰功克敵制勝

凡有功者銘書於王之大常祭於大烝司勲詔之報享之禮冬祭爲盛故有功者與焉詔謂詔司常書之及烝則使祝告於廟

大功司勲藏其貳

貳猶副也覆出司勲明銘書者司常也如曰大功藏其貳則似銘書以歸於司常而自藏其貳矣○李耜卿曰旣曰凡有功又曰大功則統而觀之六功有大小析而言之每功有輕重也

掌賞地之政令凡賞無常輕重眡功

凡頒賞地參之一食惟加田無國正

參之一食歸其二於公也春秋傳卑而貢重者甸服也蓋大府職家稍之賦以待匪頒邦縣之賦以待幣帛邦都之賦以待祭祀委人職以稍聚待賔客遺人職縣都之委積以待凶荒非歸其二於公用弗給也故畿內食采者所受之地與外諸侯同而服物官吏則每減焉以所食者參之一也加田加賜之田國正謂稅也

馬質掌質馬馬量三物一曰戎馬二曰田馬三曰駑馬皆有物賈

此三馬皆買以給官府之用者其用各有等其材各有宜故以三物量之物異則賈從之故謂之質

綱惡馬

綱謂以縻索縶維而調習之

凡受馬於有司者書其齒毛與其賈馬死則旬之內更旬之外入馬耳以其物更其外否

更償也旬之內死如其齒毛及賈而償其馬旬之外則以其物償物皮筋骨也不及價則附益之過此則歸死馬於官而已入馬耳防抵僞也

馬及行則以任齊其行若有馬訟則聽之

及行始駕也量其力所能任及行道逺近以類相從而閒習之所謂齊其行也馬訟謂買賣之言相負者

禁原蠶者

原再也天文辰爲馬蠶書蠶爲龍精月值大火則浴其種是蠶與馬同气物莫能兩大故禁再蠶爲傷馬與○李耜卿曰惟牧馬之地及牧者之家不得再蠶也

量人掌建國之灋以分國爲九州營國城郭營後宮量市朝道巷門渠造都邑亦如之

以分國爲九州者周更定九州析冀以爲幽並並徐於靑而豫州之境西至華山則虞夏以來建國必有舊屬於此而新屬於彼者故曰分也營國以下専言王國舊說兼侯國非也凡建侯國大司徒制其域封人封其四疆而已城郭后宮市朝道巷門渠之細非王官所能及也其國自有匠人營之封人中士四人下士八人以有出疆之職也量人下士二人兼供喪祭軍旅之役豈能徧營六服之國邑哉詩載召伯營申及於寢廟乃宣王特厚元舅非封國常制

營軍之壘捨量其市朝州塗軍社之所裏

軍壁曰壘軍有朝者或王親在行或主兵者三公及諸侯入爲卿士者軍有州者二千五百人爲師其數如一州之眾軍有塗者部曲區分各有道以相湊也軍社社主在軍者裏所以定分界也量市朝州塗軍社之所屆也詩瞻卬昊天云如何裏亦當訓界○國語季氏有內外朝戴記大夫有私朝疑皆僭禮記者習而不察

邦國之地與天下之塗數皆書而藏之

書地謂方圜山川之廣狹書塗謂支湊之逺近

凡祭祀饗賔制其從獻脯燔之數量

祭禮獻酒以燔從饗賔獻有脯從故總言之數多少也量長短也

掌喪祭奠竁之俎實

竁之俎實謂所包遣奠

凡宰祭與郁人受斚歷而皆飲之

冡宰容攝祭斚酒器或曰讀如嘏尸之嘏歷與瀝通曽子問宗子有故在他國攝主不假不敢受福也宰攝祭故不敢飲福而神惠不可虛故量人郁人飲之分絕遠則無嫌也周書顧命大保飲福嗣君在而亞獻故不嫌

小子掌祭祀羞羊肆羊殽肉豆

肆體薦全烝也殽體解節折也豆肉者切肉也

而掌珥於社稷祈於五祀

凡沈辜侯禳飾其牲

沈謂祭川爾雅曰祭川曰浮沈辜磔牲以祭卽宗伯職所謂疈辜也

釁邦器及軍器凡師田斬牲以左右徇陳

羊性狠故斬以徇以警不用命者

祭祀贊羞受徹焉

若司馬羞牲魚之等則贊之及徹則受之

羊人掌羊牲凡祭祀飾羔祭祀割羊牲登其首

羔稚羊飾之以繢登升也升首於室報陽也未祭之前則飾之祭之時則割之於羔曰飾於羊牲曰割互見也

凡祈珥共其羊牲賔客共其灋羊

灋羊飱饔積膳灋當共者

凡沈辜侯禳釁積共其羊牲

積故書爲眥讀爲漬謂釁國器漬軍器也或曰積謂積柴之祀

若牧人無牲則受布於司馬使其賈買牲而共之牧人無牲時或耗敗也

司爟掌行火之政令四時變國火以救時疾

春取楡柳之火夏取棗杏之火季夏取桑柘之火秋取柞梄之火冬取槐檀之火

季春出火民咸從之季秋內火民亦如之

戴記季春出火爲田也左傳火未出而作火以鑄刑器先儒據此遂謂季春出火以陶冶季秋內之其實不然夏月土潤溽暑以燒石則粉解以陶器則燥裂伐薪爲炭陶成百物皆宜於冬春且冰以火出而畢賦所以解鬱蒸救時疾也而又布火以助盛陽於天時人事俱不相應蓋季春始燠野則出火於窰家則出火於室而不用季秋始肅然後內而用之耳雍並幽冀之地民俗臥必以火始季秋春盡乃止此經曰民咸從之民亦如之豈謂此與

時則施火令

謂防萊之時

凡祭祀則祭爟

祭爟祭先代出火者禮如祭防

凡國失火野焚萊則有刑罰焉

野焚萊有罰者春田用火主除陳生新二月後擅放火則有罰也

掌固掌修城郭溝池樹渠之固頒其士庶子及其眾庶之守

士庶子家居或宿衛王宮而番代者則與於守政○黃文叔曰霍光謂函谷京師之固武庫精兵所聚故以丞相弟爲闗都尉子爲武庫令猶識古以士庶子宿衞王宮及守固之意

設其飾器分其財用均其稍食任其萬民用其材器飾器謂所樹矛防幹櫓皆有幡飾也士庶子眾庶守者別給財用稍食所以厚下而勸忠也財用曰分視地守之劇易而有多寡也稍食曰均計功力之多少以爲等差也民之材器謂用以塹築及爲藩落者器民所自具材就其地取之然必以當邦賦

凡守者受灋焉以通守政有移甲與其役財用惟是得通與國有司帥之以贊其不足者

通守政卽均人所謂均地守使易劇相通而得其平此平時之守灋也至移甲役財用則其地猝有警掌固必逹於司馬使國中有司持符節以徴之他境故與帥而贊之舊說國有司卽掌固或謂司甲役財用者皆非也

晝三巡之夜亦如之夜三鼜以號戒

此立灋使有地治者巡之非掌固自巡也

若造都邑則治其固與其守灋凡國都之竟有溝樹之固郊亦如之

竟界也王國及三等都邑之界也郊謂近郊逺郊以近國故阻固之設尢數焉

民皆有職焉若有山川則因之

民皆有職勞逸必均也

司險掌九州之圖以周知其山林川澤之阻而達其道路

達道路者山林之阻則開鑿之川澤之阻則橋梁之

設國之五溝五塗而樹之林以爲阻固皆有守禁而達其道路

五溝五塗遂人所治也而於司險復曰設者凡井田溝塗之設一以盡地利一以爲阻固故必使遂人與司險共議其形勢之錯連水流之輸委道路之支湊猶邦之六典大宰建之而大史亦與共建也不言都邑者曰國之五溝五塗則通乎畿內矣於掌固言都邑者守灋之詳皆具於掌固也不言侯國者溝塗之細非王官所能遙制也其國自有司險掌固設而修之○易曰王公設險以守其國山川丘陵之險天作地成非人力所能設也周公設司險掌固之官所恃惟溝樹耳每見山澤豪民居阻溝樹盜賊卽不敢犯井田𨿽難驟復苟城邑要塞多設溝樹則居者有以自固而戎馬失其利此爲民長慮者所宜先務也

國有故則藩塞阻路而止行者以其屬守之惟有節者達之

有故喪災及兵也掌固所守城郭溝池樹渠之固所在皆有之故必與士庶子眾庶同其力司險所守要害之道則以其屬足矣

掌疆【闕】

候人各掌其方之道治與其禁令以設候人

道治道路之治也其官上士六人下士十有二人必每方各以上士一人下士二人掌之餘六人則掌達於朝或軍行則從也所設人卽徒百有二十人

若有方治則帥而致於朝及歸送之於竟

方治逺方有事來王國求治者

環人掌致師察軍慝環四方之故巡邦國搏諜賊訟敵國軍旅降圍邑

致師謂戰使勇士犯敵以致其必戰之志環四方之故謂環伺四面或有掩襲衝突之變故巡邦國謂從王敵愾之邦國也察軍慝察已國之姦人爲敵間者搏諜賊執敵人爲諜者訟敵國謂往而諭之以理揚軍旅謂揚已國之軍威降圍邑謂服者則受之諸所列皆臨敵時事前五者先爲不可勝後三者蓋欲不戰而屈人之師

挈壺氏掌挈壺以令軍井挈轡以令捨挈畚以令糧軍中穿井成則挈壺縣其上將捨則挈轡縣其處頒糧則挈畚縣其處令眾知之壺所以盛飲畚所以盛糧轡解則不行故以爲表

凡軍事縣壺以序聚凡喪縣壺以代哭者皆以水火守之分以日夜

縣壺爲漏以次集行夜者更易擊爲守備代亦更也喪禮未大斂官代哭以水守壺者爲沃漏也以火守壺者夜則火視刻數也分以日夜者異晝夜漏也漏之箭晝夜共百刻冬夏之間有長短焉

及冬則以火爨鼎水而沸之而沃之

冬水凍漏不下故以火炊水沸以沃之謂沃漏也

射人掌國之三公孤卿大夫之位三公北面孤東面卿大夫西面其摰三公執璧孤執皮帛卿執羔大夫雁位將射始入見君之位也三公北面正答君也孤無職故居西方賔位卿大夫皆有職故在東近君居主位也六摰已見宗伯職復見此者明因射而朝則各有摰也以射而朝則有摰知日朝而聽事無摰也不言諸侯之摰者來朝已有幣獻故射無摰

諸侯在朝則皆北面詔相其灋

謂諸侯朝覲未歸而王與射於朝也大射在學此在路門之外朝舊說以爲賔射但謂賔射兼諸侯與王臣恐未安此經曰掌國之三公孤卿大夫之位似謂王與朝臣燕射也記曰朝不坐燕不與故無士位復別言諸侯在朝謂王與諸侯賔射也若賔射兼諸侯與王臣則當曰掌賔射之位三公諸侯皆北面孤卿東面大夫西面矣惟大射三公諸侯孤卿大夫士及諸侯所貢士皆與故司裘共侯軍僕共乏皆獨舉大射以其禮爲最盛也曰諸侯在朝以別於大射之在郊也曰在朝皆北面以別於大詢之東面又以見大射與王臣列序不皆北面也

若有國事則掌其戒令詔相其事掌其治達

國事如鄕大夫以鄕射之禮詢眾庶諸子春秋合國子之倅於射宮或王以喪疾不得主祭而使諸臣防射以選賢也治者治其儀灋達謂以聞於王也惟王不親故有治達

以射灋治射儀王以六耦射三侯三獲三容樂以騶虞九節五正諸侯以四耦射二侯二獲二容樂以貍首七節三正孤卿大夫以三耦射一侯一獲一容樂以采蘋五節二正士以三耦射豻侯一獲一容樂以采蘩五節二正

治射儀謂肄之也每侯持旌告獲者一人故三侯則三獲容卽乏也據告獲者容身於中則曰容據矢至此乏極不過則曰乏三侯虎熊豹也二侯熊豹也一侯麋也豻胡犬也正所射也詩曰終日射侯不出正兮畫五正之侯中朱次白次蒼次黃居外三正損黃二正去白蒼而畫以朱緑九節者先歌五節七節者先歌三節五節者先歌一節後四節以爲發矢之度舊說燕射三耦非也王以六耦射三侯則凡王射皆六耦可知矣不言三公之耦與侯從諸侯可知也王射三侯者王一侯外諸侯一侯內公孤卿大夫一侯也諸侯射二侯者君一侯卿大夫士一侯也張布謂之侯侯中謂之鵠鵠中謂之正正方二尺正中謂之方六寸或曰謂之質方四寸

若王大射則以貍步張三侯

貍步謂一舉足乃半步也上經旣曰王以六耦射三侯而此復獨舉大射何也明上經著王三侯諸侯二侯卿大夫士一侯之別然惟王之大射三公諸侯孤卿大夫士咸與乃張三侯若王與諸侯賔射則惟張虎侯熊侯與公孤卿大夫燕射則惟張虎侯豹侯也獨舉張三侯而不及六耦則賔射燕射皆六耦可知也特言貍步則賔射燕射用全步可知也惟大射張侯用貍步者選賢以執祀事專取其容體比於禮其節比於樂而不以及逺爲賢也

王射則令去侯立於後以矢行告卒令取矢

鄕射禮司馬命獲者執旌以負侯蓋未射時獲者負侯而立故射則令去侯而居於乏以避矢也大射禮正立於公後以矢行告於公下曰畱上曰揚左右曰方卒射畢也負侯者服不氏取矢者射鳥氏

祭侯則爲位

祭侯獻服不爲位爲服不受獻之位也大射禮服不侯西北三步北面拜受爵

與大史數射中

射中射者中侯之算也大史凡射事飾中捨算

佐司馬治射正

射正射之儀灋也

祭祀則贊射牲相孤卿大夫之灋儀

國語曰郊禘之事天子必自射其牲上古六畜未擾必射以祭故後世親射其牲以存古者始佃之禮君牽牲卿大夫序從故相其灋儀

防同朝覲作大夫介凡有爵者

朝覲防同大宗伯爲上相故所作惟介凡有爵者謂命士以上也

大師令有爵者乘王之倅車

王乘戎路副車十二乘皆行祥車曠左故王之所乘不敢虛其位

有大賔客則作卿大夫從

上所作惟羣介此徧作卿大夫從王者

戒大史及大夫介

大史協禮事上介佐宗伯故並戒之

大喪與僕人遷屍作卿大夫掌事比其廬不敬者苛罰之

僕人大僕也僕人與射人俱掌王之朝位故以遷屍苛罰見春官世婦職射人作擯介習察其徳器與儀容喪事作卿大夫知其材力所稱也

服不氏掌養猛獸而教擾之

凡祭祀共猛獸

共其中膳羞者如狼臅膏熊蹯之類

賔客之事則抗皮射則贊張侯以旌居乏而待獲抗舉也朝聘布皮帛主舉而藏之待獲謂待射者中舉旌以唱獲

射鳥氏掌射鳥祭祀以弓矢烏鳶凡賔客防同軍旅亦如之

射鳥謂中膳羞者烏鳶喜鈔盜便污人

射則取矢矢在侯髙則以並夾取之

並夾鍼箭具矢著侯之髙處手所不及則以並夾取之

羅氏掌羅烏鳥蠟則作羅襦

烏卑居鵲之屬蠟蠟祭也作用也襦讀爲繻羅之細密者○薛氏曰記曰羅氏致鹿與女以戒諸侯曰好田好女者亡其國非眞以鹿致也蓋作羅以示之非眞以女致也作襦以示之

中春羅春鳥獻鳩以養國老行羽物

中春鷹化爲鳩故以養老助生气也行謂頒賜○陳及之曰天子所養之老三獻鳩以養者國老也司徒以保息養之者庶民之老也司門以財養之者死政者之老也若外饔酒正槁人所謂耆老則總三者而言之

掌畜掌養鳥而阜蕃教擾之

祭祀共卵鳥歳時貢鳥物共膳獻之鳥

卵鳥謂其卵可薦者鵝鶩之屬也鳥物其羽毛可備服飾器用者膳王后世子之膳羞也獻賔客之禽獻也於鳥言共膳獻則六畜不必言矣故牛人雞人羊人犬人職皆不列王后世子之膳羞

司士掌羣臣之版以治其政令歳登下其損益之數辧其年歳與其貴賤周知邦國都家縣鄙之數卿大夫士庶子之數以詔王治

版名籍也損益謂用功過黜陟者縣鄙鄕遂公邑之屬曰周知其數而不曰掌其版者在朝之羣臣則可以詳其名籍若邦國之卿大夫士都家縣鄙之小吏則廢置黜陟各由其長其數可周知而名籍不能徧記也以詔王治者詔王以涖官之法卽下以徳詔爵等

以徳詔爵以功詔祿以能詔事以久奠食

能者先試以事事久而不廢乃定其稍食其功旣著然後正授以爵祿教士以司徒而爵與事皆詔於司士者司馬辧論官材然後文武各當其任也爵祿事皆言詔食獨不言詔者爵祿事必待王命食則因其職事而定之耳○易彥祥曰以能詔事以久奠食謂府史胥徒

惟賜無常

因其功能不若祿食有貴賤多少常格

正朝儀之位辧其貴賤之等王南鄕三公北面東上孤東面北上卿大夫西面北上王族故士虎士在路門之右南面東上大僕大右大僕從者在路門之左南面西上司士擯

此王日視朝於路門外之位王族故士故爲士晚畱宿衛者未嘗仕𨿽同族不得在王宮大右司右也大僕從者小臣祭僕禦僕僕也擯謂詔王出揖公卿大夫以下朝者

孤卿特揖大夫以其等旅揖士旁三揖王還揖門左揖門右大僕前王入內朝皆退

特揖每人而揖之也不言三公不必言也大夫爵同者眾揖之羣士東面故旁三揖王還還入路門也門左揖大僕大右羣僕也門右揖王族故士虎士也此數官之位逼介路門左右王始出未揖公卿不得先揖卑者故還入門而後揖之大僕前內朝其所掌也朝者皆退反其官府治處也○易彥祥曰在王門左右者其位皆南向而在王后故還而揖之

掌國中之士治凡其戒令

曰掌國中之士治者不及鄕遂都鄙也於羣臣之版則通掌之於邦國都家縣鄙之數卿大夫士庶子之數則周知之而士治則獨掌國中也注疏兼卿大夫未安羣吏之治蓋冡宰詔而誅賞之

掌擯士者膳其摯

擯士者告見初爲士者於王膳其摯入於膳人也

凡祭祀掌士之戒令詔相其灋事

祀五帝及大神示享先王百官之戒誓具修皆冢宰掌之凡祭祀之戒具小宰掌之而司士又掌士之戒令者士眾且卑冢宰小宰不能徧戒也

及賜爵呼昭穆而進之

賜爵謂祭末旅酬無算爵也祭統曰凡賜爵昭與昭齒穆與穆齒凡羣有司皆以齒

帥其屬而割牲羞俎豆

內外饔所掌割烹解全牲而烹之也旣熟司士割制其體而後諸子載之於俎

凡防同作士從賔客亦如之作士適四方使爲介大喪作士掌事

適四方使者獨承使事也春秋傳天王使石尙來歸脹天子之士也爲介介大夫也防同朝覲大賔客大喪作卿大夫者皆射人而士則司士作之者惟司士能周知羣士材性之所宜也於祭祀曰掌戒令於喪曰掌事而防同賔客第作以從者不與執事使之觀禮而巳

作六軍之士執披凡士之有守者令哭無去守

披所以持棺防欹側也以絳帛爲之其一端結於栁纁戴之中而出其一端於外使人引之曰六軍之士者皆比長以上有爵者天子喪用千人而於六軍擇之則必作其有爵者可知矣

國有故則致士而頒其守

國有大事王宮之士庶子則宮伯作之國子則諸子帥而致之太子羣士則司士致而頒其守鄕邑之士庶子則掌固頒其守古者國之守政士無不與焉以其識義理而能爲民之倡且未仕而已教以與國同憂也

凡邦國三歳則稽士任而進退其爵祿

侯國之卿命於天子故司士稽其任而進退之其曰士任者侯國卿大夫入天子之國曰某士春秋傳曰晉士起歸時事於宰旅是也

諸子掌國子之倅掌其戒令與其教治辧其等正其位公卿大夫士之適子爲國子則倅者其眾子也故以諸子名官而燕義又曰庶子也等謂才藝髙下正其位謂在朝則以父防髙下爲列在學則以齒也

國有大事則帥國子而致於大子惟所用之

李耜卿曰凡大兵大喪當警備非常及王出疆巡守徵伐皆當令宿故帥而致於大子惟所用之此所謂守曰監國也

若有兵甲之事則授之車甲合其卒伍置其有司以軍灋治之司馬弗正

軍灋百人爲卒五人爲伍國子屬大子司馬𨿽有軍事不賦之○李耜卿曰此所謂從曰撫軍也

凡國正弗及

上司馬弗正謂軍賦此謂凡鄕遂之中甸徒力徵皆不及也

大祭祀正六牲之體

正謂載之於俎

凡樂事正舞位授舞器

位謂其綴兆行列

大喪正羣子之服位防同賔客作羣子從

服者公卿大夫之子爲王服斬衰曰羣子兼國子與其倅也知然者師氏保氏大司樂之屬別無正國子服位作國子以從之文也

凡國之政事國子存遊倅使之修徳學道春合諸學秋合諸射以攷其藝而進退之

凡國之政事謂力役社田追胥之類國子當爲諸子文誤也曰遊倅者以其無職事而優遊於庠序以學道藝也學大學也射射宮凡國之政事存遊倅者國子則司馬弗正國政不及其倅則國政不及而甲兵之事猶聽於司馬掌固頒士庶子之職與其守是也進退之者進則與國子選俊同升於太學以待辧材授官退則仍歸於鄕學或於宮正宮伯以宿衛也知國子之倅平時不肄業於大學者諸子職曰春合諸學秋合諸射以考其藝而進退之大胥職曰掌學士之版以待致諸子春入學捨菜合舞秋頒學合聲則平時修徳學道於家塾鄕學可知矣○周官掌士庶子之治教者不一天官則宮正宮伯也地官則師氏保氏也春官則大司樂樂師大胥小胥也夏官則諸子也掌固也其職之分事之聮各有義焉宮正宮伯所掌獨宿衛之士庶子也師氏保氏所掌王同姓及公卿之適子也其職曰以教國子弟則王之同姓也曰凡國之貴遊子弟學焉則不能徧於大夫士之子明矣大司樂樂師大胥小胥則國子國子之倅及國之選俊皆焉其曰國子者公卿大夫元士之適子也其曰學士者兼國之選俊也其曰以待致諸子者致國子之學於師氏保氏者及其倅也諸子所掌獨國子之倅者其適子或學於師氏保氏或入於成均也諸子掌國子之倅而國有大事則帥國子而致於太子有甲兵之事則治以軍灋者師氏保氏大司樂樂師所掌者國子之教也使帥而共祀事治甲兵則褻矣故別以屬諸子也師氏保氏防同喪紀王舉必從而正國子服位作國子以從別屬諸子者其職主於詔王美諫王惡則無暇及乎其餘矣

司右掌羣右之政令

李子華曰戎右齊右道右天子乘車之右皆中大夫下大夫非司右之屬也司右所掌乃兵車之右故凡國中有勇力者屬焉有事則於是乎取之

凡軍旅防同合其車之卒伍而比其乘屬其右

屬合也系也凡兵車皆有右而乘者有貴賤所當有劇易則右之材力亦宜有差等故必比次其乘以屬其右而後用各稱其材也

凡國之勇力之士能用五兵者屬焉掌其政令

司馬灋曰弓矢圍殳矛守戈防助凡五兵長以衛短短以救長或曰車上之五兵二矛無弓矢步卒之五兵有弓矢而無夷矛

虎賁氏掌先後王而趨以卒伍

虎士八百人其先後王而趨也以兵灋部署百人爲卒五人爲伍各有局分而不亂也

軍旅防同亦如之舍則守王閒王在國則守王宮捨王出所止宿處閒梐互也

國有大故則守王門大喪亦如之及葬從遣車而哭大故謂兵災

適四方使則從士大夫若道路不通有徴事則奉書以使於四方

道路不通謂逢兵防若水潦也徴事徴師役也

旅賁氏掌執戈盾夾王車而趨左八人右八人車止則持輪

夾王車者下士十有六人中士帥之

凡祭祀防同賔客則服而趨

防同賔客王齊服服衮冕則士亦齊服服端或曰謂服其常服也

喪紀則衰葛執戈盾軍旅則介而趨

葛葛絰也武士尙輕

節服氏掌祭祀朝覲衮冕六人維王之大常

維持也掌祭祀朝覲衮冕句六人維王之大常句蓋掌祭祀朝覲之衮冕而以六人持王之大常也

諸侯則四人其服亦如之

其服亦如之疑注語而誤爲經文也蓋注家誤以衮冕六人爲句而疑諸侯四人何以不言所服妄綴此語而不知義不可通衮冕惟上公加賜乃有之諸侯不得服也況以諸侯之下士服之乎古者軍旅同服或以防姦宄祭祀朝覲無故而亂灋服之常義無所取也

郊祀裘冕二人執戈送逆屍從車

裘大裘也郊祀以稷配故有屍春秋傳曰晉祀夏郊董伯爲屍從車從屍車也王祭祀賔客之服大僕正之燕服小臣正之復設節服氏蓋朝夕王所而時視衣服之節適者也列職無此文者義已具於其官也獨列祭祀朝覲之維大常郊祀之從屍車者見從王而供別役惟此三事其餘防同師田視朝巡狩燕饗弔臨視學養老諸禮事及燕出入皆不供他事而惟節服是司也

方相氏掌蒙熊皮黃金四目衣朱裳執戈揚盾帥百而時難以索室疫

時難者以時而難月令季春中秋季冬皆難是也索室疫者索於室中而其疫厲之鬼也

大喪先匶及墓入壙以戈擊四隅方良

方良卽罔兩木石之怪也

周官集注卷七

欽定四庫全書

周官集注卷八

翰林院侍講銜方苞撰

大僕掌正王之服位出入王之大命掌諸侯之復逆周官出入王命及掌諸侯公卿吏民之復逆逹窮者與遽令皆以羣僕而又各分其職防壅蔽也凡治皆決於冡宰而耳目喉舌則寄之夏官之屬且分職以徑逹於王而其長亦不與焉況可得而抑遏乎後世權臣有遏章奏不得上逹者則知聖人之慮逺矣

王眡朝則前正位而退入亦如之

入亦如之謂王退入路寢聽政時亦前正王位而後卻立其次也

建路鼓於大寢之門外而掌其政

大寢路寢也政卽下經所列

以待逹窮者與遽令聞鼓聲則速逆禦僕與禦庶子窮謂寃窮失職遽也遽令若後世驛馬軍書當急聞者禦僕下士十二人而別言禦庶子者其直日禦於王所者則曰禦僕分守路鼓者則曰禦庶子蓋大僕與禦僕常在大寢之門內而禦庶子在門外故大僕聞鼔聲則速禦僕使迎受禦庶子之所逹速禦庶子使迎問鼓者所欲逹也肺石所逹窮民不能自直於鄕裏之吏而朝士以逹於司冦也路鼓所達窮者則不能自直於司冦而大僕以達於王也王制司防以獄之成質於王王命三公參聼之先王任人不疑惟於刑獄則惟恐其有蔽壅而多方以求逹民隠如此曰窮民乃小民之孤窮者曰窮者則庶官羣吏皆在其中○王介甫曰先窮者欲速達甚於遽令

祭祀賔客喪紀正王之服位詔灋儀贊王牲事

王出入則自左馭而前驅

曰前驅則非出入於宮庭也古者無騎自士以上皆乘車而士尙可徒行虎賁旅賁前後左右於王以趨是也大僕不可徒行故乘車以道引以乘王之倅車故不敢曠左以職主於禦故居左而自馭也大僕不馭王車者以大馭齊僕道僕戎僕分掌之也注謂不參乘爲辟王非也記曰乘君之乘車不敢曠左左必式則自大僕而外乘王之倅車固有不自馭者矣

凡軍旅田役贊王鼓救日月亦如之

軍旅田役王執路鼓將居鼓下王自擊一面大僕戎右各佐擊一面故二官皆言贊王鼓日食陰侵陽當與鼓神祀同用雷鼓月食當用靈鼓

大喪始崩戒鼓逹於四方窆亦如之

戒鼓擊鼓以警眾也

縣喪首服之灋於宮門

小宗伯所縣男子之衰冠也故縣於大寢之門外以示臣民大僕所縣婦人之首服也故縣於宮門男子之衰冠縣其式可也婦人之首服之式縣之則褻矣故不曰式而曰灋蓋第書其所用之物材與長短廣狹之數而不縣其式也古者祭設同幾而無女屍義亦如此

掌三公孤卿之弔勞

王有故不親則使大僕往

王燕飲則相其灋

凡與諸侯羣臣燕皆是法謂獻酬升降之灋

王射則贊弓矢

贊謂授之受之小臣職曰賔射掌事如大僕之灋則此謂大射也

王眡燕朝則正位掌擯相王不眡朝則辭於三公及孤卿

小臣掌王之小命詔相王之小灋儀掌三公及孤卿之復逆

正王之燕服位王之燕出入則前驅

玉藻曰王卒食端而居燕出入若遊於苑囿

大祭祀朝覲沃王盥小祭祀賔客饗食賔射掌事如大僕之灋

饗食小賔客之饗食也賔射與諸侯來朝者射

掌士大夫之弔勞凡大事佐大僕

祭僕掌受命於王以眡祭祀而警戒祭祀有司糾百官之戒具

謂王有故不親祭也

旣祭帥羣有司而反命以王命勞之誅其不敬者大喪復於小廟

小廟二祧及五廟

凡祭祀王之所不與則賜之禽都家亦如之

王明齋曰祭祀王所不與謂同姓有服之親其在都家則古帝王及名山大川之在其地者

凡祭祀致福者展而受之

禦僕掌羣吏之逆及庶民之復與其弔勞

諸侯之復逆大僕掌之三公孤卿之復逆小臣掌之則禦僕所掌大夫庶士之復逆也經所稱羣吏惟小司防外朝之位對羣臣而言謂府史外此皆大夫士也蓋非常之變專訊萬民故府史亦與焉若平時則府史以下縱有建白亦各達於其長耳周語自公卿至庶人百工皆得達言於王而不及府史胥徒以各有長故也弔勞承庶民而言其或府史胥徒有死國政者則於庶民之弔勞包之矣

大祭祀相盥而登大喪持翣

相盥謂奉槃授巾登爲王登牲體於俎特牲饋食禮主人降盥出舉入乃載

掌王之燕令以序守路鼓

燕令燕居時之令序以次而更代也

僕掌五寢之埽除糞灑之事

五寢五廟之寢也天子七廟惟二祧無寢前曰廟後曰寢祭在廟薦在寢泛埽曰埽埽席前曰拚灑灑也○黃氏謂五當爲王王東巖謂守祧掌寢廟修除此當爲王之小寢皆非也宮人掌王六寢之修守祧職曰其廟則有司修除之正謂僕耳

祭祀修寢王行洗乘石掌蹕宮中之事大喪復於小寢大寢

祭祀王將齊故修寢乘石王登車所履

弁師掌王之五冕皆冕朱裏延紐

司服載王之六服而冕則五者大裘與衮同冕也下經所載繅玉皆同而別爲五者旒數異也先儒多據禮記謂郊亦服衮非也祀天尙質不宜服衮衮裘字形相類被衮以象天蓋裘字之誤大裘黑象天之色也冕制前低義取於俛故爵弁前後平則別名弁也延者冕之上覆以版爲之紐小鼻綴於冕之兩傍垂之武傍孔相當以笄貫之

五采繅十有二就皆五采玉十有二玉笄朱紘

繅雜文之名也合五采絲爲繩垂於延前十有二列就成也就皆五采玉十有二乃各據一繅而言每一玉以繩一匝而結之使不相並十有二玉則結之十有二匝也朱紘以朱紐爲紘也系於左笄繞頤而上屬於右笄余垂之以爲飾繅不言皆者惟衮衣之冕繅十有二列鷩衣之冕則九列毳衣之冕則七列希衣之冕則五列衣之冕則三列也其玉天子每列皆十有二餘各如其命數

諸侯之繅斿九就瑉玉三采其餘如王之事繅斿皆就玉瑱玉笄

侯當爲公瑉故書作璑惡玉也三采朱白蒼也其餘謂延紐皆覆朱裏與王同也玉瑱所以塞耳於王曰五采繅十有二就皆五采玉十有二於諸侯言瑉玉三采而不言其數則所謂繅斿九就者繅以行列言斿以所綴玉數言也旣曰繅斿九就又曰繅斿皆就者上所陳獨諸公繅斿之數故復出此文明侯伯子男以下繅之列斿之綴皆各以命數爲就也不言侯伯七子男五者典命上公以九爲節其下降殺以兩而此經復總言諸侯及孤卿大夫之冕韋弁皮弁弁絰各以其等爲之則其數不必言矣孤卿大夫之繅斿不復陳者舉可知也玉之采自三以下無文者以繅斿爲等而瑉玉三采無降也於諸侯言玉瑱則王可知矣

王之皮弁防五采玉璂象邸玉笄

防縫中也璂卽綦結也皮弁之縫中每貫結五采玉十二以爲飾謂之綦詩曰防弁如星又曰其弁伊綦是也邸下柢也謂弁內上頂輳處以象骨爲之王之吉服其弁三眡朝以皮弁兵事以韋弁田獵以冠弁此特言皮弁之制者王日眡朝其用尢數也司服有韋弁冠弁服弁而此職不言者此職所言弁之飾也韋弁冠弁之飾與皮弁同服弁則無飾不必言也

王之弁絰弁而加環絰

弁如爵弁而素所謂素冠也環絰者大如緦之麻絰纒而不糾

諸侯及孤卿大夫之冕韋弁皮弁弁絰各以其等爲之而掌其禁令

各以其等繅斿玉璂如其命數也弁絰之弁其辟積如繅斿之就一命之大夫冕而無旒士爵弁制如冕不前低故以弁稱其韋弁皮弁之防無結飾弁絰之弁不辟積庶人弔者素委貌禁令不得僭逾也

司甲【闕】

司兵掌五兵五盾各辧其物與其等以待軍事

五盾幹櫓之屬其名未盡聞等謂材與功之髙下

及授兵從司馬之灋以頒之及其受兵輸亦如之及其用兵亦如之

周制甸出革車一乘兵器皆具此所頒乃卿大夫士從軍旅防同者兵輸謂師還各輸所授兵也用兵注謂出給守衛非也其諸弓矢斧鉞之賜與

祭祀授舞者兵

司幹所授者羽籥之屬也此則朱幹玉戚之屬

大喪廞五兵軍事建車之五兵防同亦如之

廞明器之五兵也士喪禮有甲冑幹笮凡建兵於車上有鐡器屈之在車較及輿以兵柄插之故有出先刃入後刃之制

司戈盾掌戈盾之物而頒之祭祀授旅賁殳故士戈盾授舞者兵亦如之

故士王族故士也戈殳司兵之所掌也而復列是職者盾所以衛豈擊刺之戈殳司兵授之擁衛之戈殳則與盾而並授與司兵授舞者兵則此職亦授之戈盾故曰亦如之

軍旅防同授貳車戈盾建乘車之戈盾授旅賁及虎士戈盾

乘車王所乘車也軍旅則革路防同則金路兵車及旅賁虎士之戈皆以爲衛也故司戈盾掌之古書每以干戈並稱春秋傳狄卒皆抽戈盾冒之以入於衛師豈戈之用亦可以捍冒與

及捨設藩盾行則斂之

藩盾用以藩衛者

司弓矢掌六弓四弩八矢之灋辧其名物而掌其守藏與其出入

灋曲直長短彊弱之數

中春獻弓弩中秋獻矢箙

箙盛矢器也以獸皮爲之槀人弓弩矢箙皆春獻素秋獻成此中春始獻弓弩何也槀人所掌幹材也秋合三材則形制成矣故書其等而入功於司弓矢矢箙旣成則工事無所加故遂獻之弓之形制𨿽成而寒奠體冰析灂春被功乃訖故至仲春始獻之也槀人職所謂獻者工獻於槀人也此所謂獻者獻於王也弓弩之工未訖槀人已試之而行誅賞何也形制旣成則可被而試之矣紲檠施漆旣試而後終事焉耳

及其頒之王弓弧弓以授射甲革椹質者夾弓庾弓以授射豻侯鳥獸者唐弓大弓以授學射者使者勞者六弓異體見考工記弓人甲革革甲也春秋傳蹲甲而射之或曰革謂幹盾質正也樹椹以爲射正甲革椹質堅而難入故利用王弧豻侯侯道五十步及射鳥獸皆近射也故利用夾庾授使者弓使自衛也授勞者以有勞而賜也學射者弓用中然後可彊可弱自衛與賜人無取乎偏於彊弱故皆以唐大也

其矢箙皆從其弓

從弓數也每弓一箙百矢

凡弩夾庾利攻守唐大利車戰野戰

攻守相廹近故用弱弩利其發之疾也車戰野戰倏進倏退非彊則不及弩無王弧以弩恆服彊弓久不弛則送矢不疾

凡矢枉矢絜矢利火射用諸守城車戰殺矢鍭矢用諸近射田獵矰矢茀矢用諸弋射恆矢痺矢用諸散射枉矢殺矢矰矢恆矢弓所用也絜矢鍭矢茀矢痺矢弩所用也枉矢取名天星絜矢象焉二矢前重後防輕行疾殺矢言中則死鍭矢象焉二矢前尢重中深而不可逺也結繳於矢謂之矰茀矢象焉二矢前重體防輕行不能低恆矢安居之矢也痺矢象焉二矢前後亭均其行平八矢之制見考工記矢人○王氏詳說曰上經四弩用於攻守與戰此枉矢絜矢用諸守城車戰則二矢用之四弩明矣其餘六矢當六弓之用上經曰王弧以射甲革椹質甲革椹質軍射也此曰殺矢鍭矢用於田獵軍射田射一事也故考工記兵矢田矢亦同其制則此二矢以當王弧明矣上經曰夾庾以射豻侯鳥獸此曰矰矢茀矢用諸弋射則以當夾庾明矣上經曰唐大授學射者使者勞者卽散射也此曰恆矢痺矢用諸散射則以當唐大明矣

天子之弓合九而成規諸侯合七而成規大夫合五而成規士合三而成規句者謂之獘弓

皆謂不被反張合而成圜也

凡祭祀共射牲之弓矢澤共射椹質之弓矢

澤澤宮也大射以貍步張三侯不以及逺爲賢也此用椹質豈合士於澤宮以考藝則並挍其力之彊弱與

大射燕射共弓矢如數並夾

獨言大射燕射者射者多無定數必如數而共弓矢若賔射惟諸侯與耦數有定所共弓矢亦有定故不言也

大喪共明弓矢

明器之弓矢也

凡師役防同頒弓弩各以其物從授兵甲之儀

弓矢有利攻守者有利車戰野戰者有利射豻侯鳥獸者有利射甲革椹質者師則或攻或守或車戰或野戰役則田獵防同則射豻侯椹質故各以其物頒之司兵授兵從司馬之灋故頒弓矢從授兵之儀也

田弋充籠箙矢共矰矢

籠竹箙也矰矢不在箙者爲其相繞亂將用乃共之

凡亡矢者不用則更

更償也用而棄之則不償若不用而亡之則償也

繕人掌王之用弓弩矢箙矰弋抉拾

抉引彄也著右手巨指天子以象骨爲之拾鞲桿也著左臂裏以韋爲之

掌詔王射贊王弓矢之事凡乘車充其籠箙載其弓弩告王以當射之節也大僕贊弓矢此又贊者繕人掌弓矢預擇善者付大僕授王及大僕受弓於王繕人又受而藏之也乘車王所乘之車

旣射則斂之無防計

槀人掌受財於職金以賫其工

賫其工者給市材用之直

弓六物爲三等弩四物亦如之矢八物皆三等箙亦如之

三等者上士中士下士各有所宜弓制見弓人弩及矢箙長短之制未聞

春獻素秋獻成書其等以饗工乘其事試其弓弩以下上其食而誅賞乃入功於司弓矢及繕人

饗謂以酒肴勞之也乘計也計其事之成功也

凡賫財與其出入皆在槀人以待防而攷之亡者闕之皆在槀人者所賫工之財及弓弩矢箙出入其簿書皆槀人掌之也闕除其籍也

戎右掌戎車之兵革使詔贊王鼓傳王命於陳中革幹盾之屬使謂使用兵以刺擊用革以蔽遮也

防同充革車

防同王𨿽乘金路猶以革車從充之者居左也或曰卽充革路之右

盟則以玉惇辟盟遂役之贊牛耳桃茢

辟開也以玉惇奉血告神乃開盟載之書役之者惇血授當插者助尸盟者割牛耳取血及血在惇中以桃茢拂之又助之

齊右掌祭祀防同賔客前齊車王乘則持馬行則陪乘王未乘則前馬方乘則持馬旣乘而行則陪乘也齊右掌祭祀防同賔客則兼玉路金路之右也然則田右不見於經以戎右兼攝可知矣

凡有牲事則前馬

王見牲則拱而式居馬前卻行備驚奔也不曰王式而曰凡牲事者齊行不出朝廟宮庭捨牲事無式也於道右曰王式則下前馬此不言下者王乘則持馬行則陪乘齊右之職也有牲事則王式而車不行右已下持馬不必更言下矣

道右掌前道車王出入則持馬陪乘如齊車之儀道車象路也王朝夕燕出入所乘謂之道車無在而非道也

自車上諭命於從車詔王之車儀

車儀獨道右詔之者朝夕燕出入之儀旣習則祭祀防同賔客軍旅加謹焉耳

王式則下前馬王下則以蓋從

以蓋從表尊也○王志援曰戎右略於儀文主武事也齊右缺於傳命則禮法森嚴之地王其肅穆無言也與

大馭掌馭玉路以祀及犯軷王自左馭馭下祝登受轡犯軷遂驅之

山行曰軷犯之者封土爲山以菩芻棘柏爲神主旣祭之以車轢之而去諭無險難也春秋傳曰跋渉山川詩曰取羝以軷聘禮曰乃捨軷飲酒於其側蓋將出祖道之祭也王由左馭制馬使不行也此據祭郊壇故有犯軷之禮

及祭酌僕僕左執轡右祭兩軹祭軌乃飲

軹謂兩轊軌當爲謂軾前也此旣祭而酌僕之禮祭之末煇庖翟閽皆有賜焉則不遺僕可知少儀酌尸之僕如君之僕其在車則左執轡右受爵祭左右軌範乃飲是祭畢君與尸之僕皆授爵也

凡馭路行以肆夏趨以采薺

凡馭路謂馭五路也行謂大寢至路門趨謂路門至應門此王步行之節而車行亦用之也

凡馭路儀以鸞和爲節

戎僕掌馭戎車

戎車謂王自將所乘革路

掌王倅車之政正其服

正乘倅車者之服也軍事同服蓋正其不齊者

犯軷如玉路之儀凡巡守及兵車之防亦如之掌凡戎車之儀

巡守乘革車與朝覲防同異者王出畿則武衛宜嚴也兵車之防謂將有討伐凡戎車之儀謂王在革車之儀也行道按壘禱戰誓師鼓進受愷各有儀灋故以凡該之舊說掌眾兵車步伐止齊之儀誤矣

齊僕掌馭金路以賔朝覲宗遇饗食皆乘金路其灋儀各以其等爲車送逆之節

節謂王乘車迎賔客及送相去逺近之數上公九十步侯伯七十步子男五十步司儀職曰車逆拜辱及出車送春夏受贄於朝無迎灋受享則有之秋冬受享受贄皆於廟無迎法此經謂因朝覲宗遇而饗食諸侯於廟則有乘金路迎送之灋也

道僕掌馭象路以朝夕燕出入其灋儀如齊車掌貳車之政令

早朝曰朝暮朝曰夕春秋傳百官承事朝而不夕又曰右尹子革夕是也曰朝夕燕出入者謂朝夕視朝及或以燕遊出入也大馭齊僕無掌副車之文蓋祭祀饗食皆在廟無所用副車也朝夕視朝亦不宜有副車此掌貳車之政令豈謂燕出入與郊祀宜有副車而不言者王出宮則副車從旣載犯軷之禮則以副車從不必言矣

田僕掌馭田路以田以鄙掌佐車之政設驅逆之車以鄙謂巡行縣鄙

令獲者植旌及獻比禽

植樹也○鄭剛中曰山虞澤虞植虞旌爲屬禽此則令獲禽者自植以告獲也比禽謂比次所獻禽種物各相從且別其上殺中殺下殺也

凡田王提馬而走諸侯晉大夫馳

提猶舉也晉猶抑也使人扣而舉之抑之皆止奔也馳放不扣○王介甫曰提節之晉進之馳則亟進之尊者安舒卑者戚速

馭夫掌馭貳車從車使車

從車謂屬車使車使者所乘

分公馬而駕治之

謂乘六種之馬

挍人掌王馬之政辧六馬之屬種馬一物戎馬一物齊馬一物道馬一物田馬一物駑馬一物

種謂上善似母者當以駕玉路駑馬則共雜役也

凡頒良馬而養乘之乘馬一師四圉三乘爲皁皁一趣馬三皁爲系系一馭夫六系爲廏廏一僕夫六廏成挍挍有左右駑馬三良馬之數麗馬一圉八麗一師八師一趣馬八趣馬一馭夫

四匹爲乘圉養馬者麗耦也趣馬下士馭夫中士則僕夫上士也駑馬一物而三良馬之數以充役事爲多也領駑馬者止於馭夫而不屬於僕夫以不當王之五路也

天子十有二閒馬六種邦國六閒馬四種家四閒馬二種

每廏爲一閒舊說諸侯有齊馬道馬田馬大夫有田馬各一閒其駑馬皆分爲三但諸侯不應竟無種馬戎馬特所畜不多故合種馬齊馬爲一種戎馬田馬爲一種家則良駑各一種耳

凡馬特居四之一

特牡馬也物同气則一心三牝一牡欲其乘之性相似也

春祭馬祖執駒

馬祖天駟也執猶拘也馬二嵗爲駒春通淫之時駒弱血气未定慮其乘匹傷之

夏祭先牧頒馬攻特

先牧始養馬者其人未聞攻特謂騬之使無蹄齧也疑卽後世所謂扇馬然必通淫之後始攻之亦所以盡物之性

秋祭馬社臧僕

馬社始乘馬者世夲曰相士作乘馬或曰牧地所立之社也僕馭五路者臧僕謂簡馭者令皆善

冬祭馬步獻馬講馭夫

馬步神爲災害者獻馬見成馬於王也馭夫馭貳車從車使車者秋臧僕擇其善者而用之也冬講馭夫教以閒習之灋

凡大祭祀朝覲防同毛馬而頒之

毛馬齊其色也頒授乘以從王者毛詩傳宗廟齊毫尙純也戎事齊力尙彊也田獵齊足尙疾也

飾幣馬執撲而從之凡賔客受其幣馬

幣馬與幣並將者聘禮曰馬則北面奠幣於其前

大喪飾遣車之馬及葬埋之田獵則帥驅逆之車言埋之則馬乃塗車之芻靈

凡將事於四海山川則飾黃駒

四海山川四海內之山川也王巡守過大山川有殺駒以祈沈之禮玉人職宗祝以黃金勺邊璋前馬是也

凡國之使者共其幣馬

使者所用私覿王於畿內亦遣使故以國別之

凡軍事物馬而頒之

物馬齊其力文不承毛馬之後者自飾幣馬至共幣馬皆齊色也詩曰路車乘黃書曰布乘黃朱是幣馬必齊色也詩曰駟鐵孔阜又曰四黃旣駕是田馬亦齊色也遣車之馬以芻靈則齊色不必言矣六月之詩曰比物四驪謂物旣比而色又齊見馬之盛也牧野之師用四騵蓋君所乘其餘則皆齊力

等馭夫之祿宮中之稍食

馭夫於趣馬僕夫爲中舉中以見上下也宮官字之誤也他職但有府史此更有師圉之屬故以官中包之

趣馬掌贊正良馬而齊其飲食簡其六節

正質而定之也挍人辧六馬之屬而趣馬則佐而質定之簡差也節猶量也差擇王馬以爲六等○劉執中曰目以知其瞻之不驚口以知其性之不悖耳以知其力之不殫鬛以知其血之有餘毛以知其气之不暴蹄以知其行之不跲六者簡馬之大節也○王明齋曰六節謂行止進退馳驟之節○鄭剛中曰趣馬下士而周公作立政與任人準夫牧並舉詩刺幽王與司徒卿士連言之其職防而所系則重近王故也

掌駕說之頒辧四時之居治以聽馭夫

頒其駕說之次第所以均勞逸也馬八月以後在廏二月以後在牧其治則執駒攻特獻馬各有時以聽馭夫惟馭夫之所役也

巫馬掌養疾馬而乘治之相醫而藥攻馬疾受財於挍人

乘謂步驅以發其疾也知所疾乃治之受財謂共祈具及藥直

馬死則使其賈粥之入其布於挍人

布泉也

牧師掌牧地皆有厲禁而頒之孟春焚牧中春通淫掌其政令凡田事贊焚萊

牧地非一處度其年嵗水艸之宜與其馬之眾寡而頒之焚牧地以除陳艸也中春陰陽交萬物生可以合馬之牝牡月令季春乃遊牝於牧者秦地寒涼萬物後動也焚萊者山澤之虞贊之令不得燬其應牧之處

庾人掌十有二閒之政教以阜馬佚特教駣攻駒及祭馬祖祭閒之先牧及執駒散馬耳圉馬

佚當爲逸逸特者不使甚勞以安其血气也馬三嵗曰駣二嵗曰駒教駣始乘習之也攻駒騬其蹄齧者前經攻特俟其乘匹而後騬之也其爲駒而已難馴者則早騬之閒之先牧謂先牧始制閒者散馬耳謂以竹括押其兩耳頭動搖則括中物後遂串習不復驚圉馬馬旣成則圉之也○鄭剛中曰考及字之義當爲七事庾人職卑安得主馬祖之祭蓋於挍人祭馬祖之時則祭閒之先牧於挍人命執駒之時則散馬耳圉馬爾

正挍人員選

王氏曰馭夫以下備員於挍人而中其選者庾人差而正之

馬八尺以上爲龍七尺以上爲騋六尺以上爲馬月令曰駕蒼龍詩曰騋牝三千○王介甫曰大小異名使各從其類以待乘頒及以爲種

圉師掌敎圉人養馬春除蓐釁廏始牧夏庌馬冬獻馬射則充椹質茨墻則翦闔

蓐馬玆也冬以艸借馬春則除之以去其薉也釁廏辟去邪气也始牧春艸生始出牧也庌廡也所以庇馬使涼椹質以木爲之艸以代侯充居也或曰供也茨蓋也闔苫也圉師庌馬習於苫蓋之事故因而役之

圉人掌養馬芻牧之事以役圉師凡賔客喪紀牽馬而入陳廞馬亦如之

賔客之馬王所賜予喪紀之馬啟殯後所薦廞馬遣車之禺馬人奉之亦牽而入陳

職方氏掌天下之圖以掌天下之地辧其邦國都鄙四夷八蠻七閩九貉五戎六狄之人民與其財用九谷六畜之數要周知其利害

東方曰夷南方曰蠻西方曰戎北方曰貉狄閩蠻之別也四八七九五六周所服國數也必周知其利害然後可以興之除之或曰謂山川江湖之支湊利於設險與要害之處

乃辧九州之國使同貫利

凡可以生養人者謂之利貫事也事之有條謂之貫數要利害𨿽蠻夷戎狄必周知之而使同貫利者不越九州之國也

東南曰揚州

易彥祥曰禹貢揚州之域東距海北據淮殷人以淮入徐故揚州止謂之江南周人復以入循禹之舊○周起西北去東南絕逺故首列之以志風教之所曁也吳楚有道後服無禮先彊終周之世爲禍災於中夏故職方所記以險逺爲先

其山鎭曰防稽其澤藪曰具區其川三江其浸五湖其利金錫竹箭其民二男五女其畜宜鳥獸其穀宜稻鎭者其山髙大爲一州之望若能鎭壓之也水彌漫而灘淺艸盛者曰藪窪下而鐘水可以爲陂灌漑者曰浸防稽在浙江紹興府東南具區卽禹貢震澤今所稱太湖也三江岷江松江浙江也岷江𨿽發源於梁州而入揚州之界則合安池宣升潤眞諸州之水而環其北松江合嘉湖蘇常諸州之水居其中浙江合衢徽嚴杭諸州之水在其南揚州之川未有大於此者五湖無考旣列具區則以太湖旁五湖當之非也箭竹之小者鳥獸孔雀鸞防防犀象之屬

正南曰荊州

易彥祥曰禹貢荊及衡陽惟荊州殷之荊州其北境曰漢南以地誌考之荊山在南郡臨沮縣漢水又出其北正屬襄陽言漢南則跨荊山之北至周復以荊門之北屬豫州復禹封域

其山鎭曰衡山其澤藪曰云瞢其川江漢其浸潁湛其利丹銀齒革其民一男二女其畜宜鳥獸其穀宜稻顧景範曰衡山在湖廣衡州府衡山縣西云夢在湖廣徳安府城南江水發原四川成都府茂州西北之岷山歷梁荊揚三州至今江南揚州府海門縣東入海漢水發原陜西漢中府沔縣西嶓冢山至湖廣漢陽府城東北入江潁水發原河南府登封縣東陽幹山至江南鳳陽府潁州潁上縣入淮湛未詳今河南汝州境內有湛水潁湛本在禹貢豫州之域

河南曰豫州

易彥祥曰禹貢荊河惟豫州其封在大河之南南條荊山之北故曰荊河殷之豫州則南境據漢北境接河故曰河南周人於豫州亦曰河南而南境則仍禹貢之舊

其山鎭曰華山其澤藪曰圃田其川滎雒其浸波溠其利林漆絲枲其民二男三女其畜宜六擾其谷宜五種華山在陜西西安府華州華陰縣南十里圃田在開封府中牟縣西北滎滎澤也今開封府鄭州滎澤縣是洛水出陜西西安府商州南冡頂山至河南府鞏縣北入河波舊說讀播禹貢滎播旣都今書亦作波通典云出歇馬嶺在今汝州魯山縣西北溠水春秋傳楚子除道梁溠營軍臨隨宜屬荊州通典云在今湖廣襄陽府棗陽縣東北六擾馬牛羊豕犬雞五種黍稷菽麥稻

正東曰靑州

易彥祥曰殷並靑於徐而徐兼揚州之淮周復以淮歸揚而並徐於靑正在畿東故曰正東

其山鎭曰沂山其澤藪曰望諸其川淮泗其浸沂沭其利蒲魚其民二男二女其畜宜雞狗其穀宜稻麥淮或爲睢沭或爲洙○顧景範曰沂山在靑州府臨朐縣南孟諸在河南歸徳府虞城縣禹貢屬豫州淮水發原河南南陽府唐縣東南桐柏山至江南淮安府安東縣東北入海泗水出兗州府泗水縣東陪尾山至江南淮安府淸河縣南入淮今名南淸河沂水出靑州府莒州沂水縣西北雕厓山至淮安府邳州南入泗沭水出臨朐縣沂山至淮安府安東縣西入淮

河東曰兗州

易彥祥曰夏殷皆言濟河惟兗州謂東河之東濟水之北也周人以靑兼徐而兗州又得越乎濟之東南故徐之岱山職方以爲兗之鎭徐之大野職方以爲兗之澤藪也

其山鎭曰岱山其澤藪曰大野其川河泲其浸廬濰其利蒲魚其民二男三女其畜宜六擾其谷宜四種廬濰當爲雷雍禹貢曰雷夏旣澤雍沮防同四種黍稷稻麥○顧景範曰岱泰山也在濟南府泰安州北大野在兗州府濟寧州鉅野縣東河從西域昆侖山至陜西西寧衛積石山乃入中國歷雍豫冀兗四州之域東北入海今從東南合淮入海濟水發原河南懷慶府濟源縣西王屋山至山東濟南府濵州利津縣東入海亦曰大淸河盧水在濟南府長淸縣西廢盧縣境濰水出靑州府莒州西北箕屋山至萊州府濰縣東北入海禹貢屬靑州

正西曰雍州

易彥祥曰禹貢有雍有梁故梁爲正西而雍爲西北殷周皆省梁入雍故雍州爲正西

其山鎭曰嶽山其澤藪曰蒲其川涇汭其浸渭洛其利玉石其民三男二女其畜宜牛馬其穀宜黍稷或爲汧蒲或爲浦○顧景範曰嶽山在陜西鳳翔府隴州南蒲在隴州西涇水出陜西平涼府城西南笄頭山至西安府髙陵縣西南入渭汭水出蒲藪東北歷平涼府境至西安府邠州長武縣而合於涇渭水出陜西臨洮府渭源縣西鳥防山至西安府華州華陰縣北入大河洛水出慶陽府城東北廢洛源縣南流合漆沮二水至西安府同州朝邑縣南入渭通典曰洛卽漆沮也

東北曰幽州

易彥祥曰舜十二州本有幽州水土旣平以冀爲帝都省幽入冀殷人南都河南之亳復設幽州周人又以幽州兼殷之營州實禹貢靑州隔海東北之境

其山鎭曰醫無閭其澤藪曰貕養其川河泲其浸菑時其利魚鹽其民一男三女其畜宜四擾其谷宜三種四擾馬牛羊豕三種黍稷稻○顧景範曰醫無閭山在遼東廣寧衛西貕養在山東登州府萊陽縣在禹貢宜屬靑州菑水在濟南府淄川縣東南時水在靑州府臨朐縣西○易彥祥曰幽川𨿽東北跨遼水而西南實越海兼有靑州之東北境所以瑯琊郡之貕養澤泰山郡之淄水千乘郡之時水皆在幽州之域漢光武十三年以遼東屬靑州二十四年還屬幽州王璜張揖云九河陷海中是九河未陷之先凡登萊海岸及濵滄二州之東境皆在幽州之地與兗州東西分界故二州並曰其川河泲

河內曰冀州

易彥祥曰水土旣平舜省幽並二州入冀東西南三面距河而北境則越常山今之燕云營平諸州皆其地也殷人復以冀之北境爲幽州而東西南皆禹迹之舊周人又分冀而復並州

其山鎭曰霍山其澤藪曰楊紆其川漳其浸汾潞其利松柏其民五男三女其畜宜牛羊其穀宜黍稷

顧景範曰霍山在今山西平陽府霍州東南之三十里爾雅秦有楊紆此屬冀州未詳漳水有二濁漳出山西潞安府長子縣西發鳩山淸漳出太原府平定州樂平縣西南少山至河南彰徳府臨漳縣西合焉其下流復分爲二或從直隸河間府獻縣合滹沱河或從山東東昌府館陶縣合衛水汾水出太原府靜樂縣北管涔山至平陽府蒲州榮河縣西入大河潞水闞駰曰卽濁漳也今潞安府城西南二十里濁漳經焉土人猶呼爲潞水通典曰潞河在密雲縣卽今順天府境內之白河也○春秋傳載晉所兼國曰狄楊韓魏又曰邘晉應韓武之穆也楊爲晉所兼豈邘亦在冀州之域以音同而誤紆與

正北曰並州

易彥祥曰以天下之勢言之冀州在西河之東雍州在西河之西並州介雍冀之間故曰正北

其山鎭曰恆山其澤藪曰昭余祁其川虖池嘔夷其浸淶易其利布帛其民二男三女其畜宜五擾其谷宜五種

五擾馬牛羊犬豕凡九州及山鎭澤藪言曰者以其非一指目其大者職方州界揚荊豫兗雍冀與禹貢略同靑州則徐州地也幽則靑之北也並則冀之北也○顧景範曰恆山在直眞定府定州曲陽縣西北昭余祁在太原府祁縣東虖池水出太原代州繁畤縣東北秦戲山至直河間府靜海縣北小直沽入海嘔夷水出山西大同府蔚州靈丘縣西北髙是山一名唐河至直保定府安州北合於易水淶水在保定府易州淶水縣東北亦名北易水易水在保定府安州城北名南易水○陳氏曰九州山川藪澤各在職方不屬諸侯之版觀詩不以圃田系鄭春秋不以沙麓系晉略可覩矣周季齊幹山海而桃林之塞郇瑕氏之地晉實私之此諸侯所以僭侈王室所以衰微也

乃辧九服之邦國方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰衛服又其外方五百里曰蠻服又其外方五百里曰夷服又其外方五百里曰鎭服又其外方五百里曰藩服

服服事天子也詩曰侯服於周

凡邦國千里封公以方五百里則四公方四百里則六侯方三百里則七伯方二百里則二十五子方百里則百男以周知天下

約計以方千里封公則可四封侯則可六封伯則可十一封子則可二十五封男則可百云七伯者字之誤也○朱子曰陳君舉進制度說周禮封疆方五百里是周圍方五百里徑止百二十五里自奇其說與王制等語相合然本文方千里之地以封公則四公其地已有定數此說如何可通況男國二十五里則國君卽今之一耆長耳何以爲國

凡邦國大小相維

大國比小國小國事大國各有屬相維聯也王制云五國以爲屬屬有長十國以爲連連有帥三十國以爲卒卒有正二百一十國以爲州州有伯

王設其牧

牧謂公侯伯子男守土以牧民者

制其職各以其所能

屬長連帥卒正州伯其能有大小則職之所任有輕重也

制其貢各以其所有

觀此經則大行人六服所貢各主一物乃入見時所貢而非嵗貢之常可知矣

王將巡狩則戒於四方曰各修平乃守攷乃職事無敢不敬戒國有大刑

守謂其國竟職事謂所當共具者

及王之所行先道帥其屬而巡戒令

先道前王而行也

王殷國亦如之

殷國卽大宗伯職所謂殷見也其戒四方諸侯與巡守同

土方氏掌土圭之灋以致日景以土地相宅而建邦國都鄙

灋見大司徒職

以辧土宜土化之灋而授任地者

土宜謂九谷稙穉所宜也土化地之輕重糞種所宜用也任地者載師之屬○黃文叔曰所謂景短多寒景長多暑景朝多陰景夕多風土宜土化由是而有其灋焉

王巡守則樹王捨

王所止宿掌捨設梐枑則此官於外周帀樹藩籬

懷方氏掌來逺方之民致方貢致逺物而送逆之達之以節

逺方之民謂四夷也逺物九州之外無貢灋而至者達民以旌節達貨以璽節○李耜卿曰逺方之民非直四夷也自他州而來者皆是逺物非直藩國之貨也凡貿遷有無者皆是

治其委積館捨飲食

委積館捨飲食遺人所掌也而懷方氏又爲逺人經紀之

合方氏掌達天下之道路通其財利同其數器壹其度量除其怨惡同其好善

逹天下之道路謂津梁相湊不使陷絕○李耜卿曰此官皆柔逺人之事除其怨惡者禁土著爲孤客患同其好善者彼此地產交相好善則貿遷者利其息故其文承通財利同數器壹度量之後也上懷方氏來逺方之民此官達其道路以濟不通也懷方氏致逺物此官爲之均平使樂往來也

訓方氏掌道四方之政事與其上下之志誦四方之傳道正歲則布而訓四方而觀新物

道猶言也蓋爲王道之傳道所傳說往古之事也有新物出則可知其民志所好惡志淫好辟則當以政教化正之司徒之屬有誦訓而復設此職者誦訓所掌獨其國故事此則周知其國政人心俗尙而使王知所以紀其政教也誦訓所掌獨巡狩之事而此則布訓於四方也惟此職所誦四方之傳道卽誦訓所道方誌蓋此職采而逹之而後誦訓道之司徒所布於邦國者敎典之常也此所布之訓則因其國政人心俗尙之有偏而矯革化誘之者也

形方氏掌制邦國之地域而正其封疆無有華離之地華析也離麗也地勢應屬此國而披於他國則在此國爲華在彼國爲離而統攝難爭端起矣故正之

使小國事大國大國比小國

無疆埸之爭故小大和

山師掌山林之名辧其物與其利害而頒之於邦國使致其珍異之物

山林之名與物若岱畎絲枲嶧陽孤桐之類利其物產中人用者害毒物及螫噬之虫獸○名山大澤不以頒其餘山林川澤仍頒之於邦國特使王官遙掌之而致其珍異之物耳原師掌辧丘陵墳衍原隰之名物以建國邑與山師川師之職異故不言所致之物

川師掌川澤之名辧其物與其利害而頒之於邦國使致其珍異之物

川澤之名與物若泗濵浮磬淮夷蠙珠之類聖王不貴異物而使致其珍異者非常之物可以禦災療疾及爲服飾器用亦有國者所宜夙儲非以供玩好也

邍師掌四方之地名辧其丘陵墳衍邍隰之名物之可以封邑者

辧其丘陵下十七字爲句大司徒辧山林川澤丘陵墳衍原隰之名物以制邦國都鄙之畿疆而制畿封國列職於司馬故原師復掌之以輔成司徒之事也封建國也邑制都鄙也五土獨掌其三者丘陵墳衍皆有谷土可計賦以建國邑山林川澤則領於王官而不以頒非獨制其要塞以爲險固亦谷土少不足以建國邑耳

匡人掌逹灋則匡邦國而觀其慝使無敢反側以聽王命

法則冡宰所建而使司馬之屬達之且觀其慝所以警不聽命者逹灋則遂足以匡邦國者使其國之臣皆稟王朝之灋鄙之吏皆守王朝之則諸侯𨿽欲反側而勢不能行矣

撢人掌誦王志道國之政事以巡天下之邦國而語之使萬民和說而正王面

正王面所謂四面而內鄕也匡人達灋則而邦國之臣皆凜承乎王吏撢人誦王志而天下之民皆內鄕於京師此先王養諸侯而兵不試之道也齊魯之衰民不知君而陪臣各固其私以成簒奪之漸則知止邪於未形周官之所慮逺矣

都司馬掌都之士庶子及其眾庶車馬甲兵之戒令士卿大夫士之適子爲學士者庶子其支子也戒令謂王朝有軍事而徴兵於都鄙也

以國灋掌其政學以聽國司馬

政若諸子宮伯掌固之所掌學若大司樂之所掌是卽所謂國灋也都家士庶子之政學一以王國教冑子之灋治之以聽國司馬者有軍事則聽於諸子有守政則聽於掌固也

家司馬亦如之

大夫家臣爲司馬者春秋傳叔孫氏之司馬戾李耜卿曰大司馬掌邦政統六師故凡兵甲車馬之政僕禦從之官九州邦國之形勝阨塞要害皆屬焉軍無賞士不往故首司勲軍行以馬故馬質次之軍捨有壘故量人次之師行以順爲武故小子斬牲狥陳次之羊人共羊牲又次之繼以司爟者火政兵事之要也設險守固制勝於未形故掌固司險掌疆人次之譏察非常簫勺羣慝故環人之察巡挈壺之序又次之射以習戰兵事所急故射人次之服不射鳥羅氏掌畜四職皆因射而及之也司馬辧論官材司士佐之六官之師旅得其人則六軍之將帥得其任諸子之治國子司右之治戎右皆此意也自是以下至圉人數十職則詳衛王之政虎賁旅賁夾衛王車節服氏以衛王車而及之也方相氏以衛室神而連類及之也大僕小臣祭僕禦僕僕王之出入或駟乘或先後皆武衛之官又次之王車有五路乘車之冕弁各有宜故弁師次之車中甲兵戈盾弓矢具故司甲司兵司戈盾司弓矢繕人槀人次之戎右齊右道右爲車右者所謂勇士也大馭戎僕齊僕道僕田僕馭夫禦車者所謂僕夫也馬以駕車挍人趣馬巫馬牧師庾人圉師圉人皆馬官也不次於馬質之後者馬質所給者軍馬此所共者王馬也職方土方懷方合方訓方形方以及山師川師原師匡人撢人皆所以柔逺人懷諸侯且秉天下之土地形勢山川林澤原埜之險易而遏其僭侈施訓道匡正之灋以釋其悖心所以銷兵於未形止亂於未萌也都家司馬以國灋掌其政學以聽國司馬故以是終焉

周官集注卷八﹤經部﹐禮類﹐周禮之屬﹐周官集注﹥

欽定四庫全書

周官集注卷九

翰林院侍講銜方苞撰

秋官司寇第五

寇害也刑之設以除民害天地之气春生秋殺故司寇爲秋官

惟王建國辧方正位體國經野設官分職以爲民極乃立秋官司寇使帥其屬而掌邦禁以佐王刑邦國孝經說曰刑者侀也過出罪施王制曰侀者成也一成而不可變故君子盡心焉

刑官之屬大司寇卿一人小司寇中大夫二人士師下大夫四人鄕士上士八人中士十有六人旅下士三十有二人府六人史十有二人胥十有二人徒百有二十人

士察也主察獄訟之事遂士縣士方士皆別設官而鄕士卽用司寇之屬士者所受國中之獄訟其治在國中也諸官皆上士八人中士十有六人以給官中之事而司寇之屬士獨兼受國中之獄訟者諸官之事紛秋官則所掌惟獄訟而四郊之獄訟鄕師聽之而後達於鄕士遂之獄訟遂大夫遂師聽之而後達於遂士公邑都家之獄訟守土者聽之而後達於縣士方士其獄辭皆已定矣其上達則士師察其辭小司寇附其法大司寇斷而行其令故司寇之屬士𨿽使兼受國中之獄訟而不患其不暇給也四官之事有司分治之使官中之士兼之則侵官也則離局也司寇聽獄訟羣士司刑皆在各麗其灋獻其議𨿽他人所上獄訟亦公聽而共成之則𨿽使兼受國中之獄訟而非侵官無離局也且四郊之獄訟鄕師聽之必內達於鄕士者以獄之成必取決於司寇也國中之獄訟無外訴於鄕師之理故使司寇之屬士受之觀此類則聖人精義致用之學見矣

遂士中士十有二人府六人史十有二人胥十有二人徒百有二十人

縣士中士三十有二人府八人史十有六人胥十有六人徒百有六十人

方士中士十有六人府八人史十有六人胥十有六人徒百有六十人

訝士中士八人府四人史八人胥八人徒八十人掌訝乃迎賓客此迎受四方獄訟故以士名

朝士中士六人府三人史六人胥六人徒六十人司民中士六人府三人史六人胥三人徒三十人司刑中士二人府一人史二人胥二人徒二十人司刺下士二人府一人史二人徒四人

刺者探問亷察之意官主詢察而行赦宥故以刺名後世設刺史亦義取詢察舊說刺殺非也

司約下士二人府一人史二人徒四人

薛平仲曰或疑司約司盟非盛世事然世變益降使私爲約私爲盟以紛紛於下孰若設官於上以司之使不可逾乎盟約不逾則訟獄可息此先王之不得已也

司盟下士二人府一人史二人徒四人

盟者約辭告神殺牲歃血明著其信也曲禮曰涖牲曰盟書載苖民罔中於信以覆詛盟則五帝之世已有此事第苖民覆之故數以爲罪耳春秋傳成王勞周公太公而賜之盟谷梁子謂盟詛不及三王非也學者不察或以周官設司盟而信何休戰國陰謀之說誤矣

職金上士二人下士四人府二人史四人胥八人徒八十人

司厲下士二人史一人徒十有二人

犯政爲惡曰厲

犬人下士二人府一人史二人賈四人徒十有六人司圜中士六人下士十有二人府三人史六人胥十有六人徒百有六十人

掌囚下士十有二人府六人史十有二人徒百有二十人

掌戮下士二人史一人徒十有二人

司中士二人下士十有二人府五人史十人胥二十人徒二百人

給勞辱之役者

罪百有二十人

蠻百有二十人

閩百有二十人

夷百有二十人

貉百有二十人

皆徵伐所獲也此選以爲役員者余謂之民○王次曰南方曰蠻閩東南之別種也東方曰夷貉東北之聚落也獨不見西戎北狄之者蓋自文王時西有昆夷之患北有玁狁之難而道化先被於南至武王通道於九夷八蠻其服屬有素故帥以爲○四翟之皆慕義而來願畱中夏者故因其能而各任以事焉謂之者王宮宿衞宮伯所掌士庶子也旅賁皆命士也虎賁所掌謂之虎士必粗知道防而有異於胥徒者故於司所掌稱以別之春秋傳人有十等班在六非甚賤也盜賊之子亦使班於四者非其身之惡也不使列於齊民者恐其習爲匪僻也

布憲中士二人下士四人府二人史四人胥四人徒四十人

禁殺戮下士二人史一人徒十有二人

禁暴氏下士六人史三人胥六人徒六十人

野廬氏下士六人胥十有二人徒百有二十人

蠟氏下士四人徒四十人

蠟骨肉腐臭蠅虫所蠟也○蠟祭以息老物掩骼埋胔又死者之終也或取義於此

雍氏下士二人徒八人

雍謂隄防止水者

萍氏下士二人徒八人

萍氏主水禁萍艸無根而浮義取於不沈溺也

司寤氏下士二人徒八人

寤覺也主夜覺者

司烜氏下士六人徒十有二人

烜火也

條狼氏下士六人胥六人徒六十人

條當爲滌滌除狼扈道上者

修閭氏下士二人史一人徒十有二人

閭謂裏門

防氏下士二人徒八人

防以繩縻取禽獸之名蓋攻猛獸必使防然不覺然後可獲或曰猛獸旦晝多伏藏設弧張爲阱擭每以暮夜昏防之時而得之○薛平仲曰自修閭達布憲官十有一皆先王所以盡乎人也自防氏至庭氏官十有二皆先王所以盡乎物也人事之害旣除而物之爲人害者亦消則先王之用刑通乎天地矣○王氏曰觀周禮所載一艸木一鳥獸一昆虫小小利害必爲民興之除之而凡興利則地官主之凡除害則秋官主之

庶氏下士一人徒四人

庶讀如藥煮之煮驅除毒蠱之言○鄭剛中曰南中爲蠱者合眾毒蠱於一器使自相啗其一獨存則爲蠱官以庶名豈義取於此與○劉執中曰毒蠱蠱病人非一種而僅設下士一人者蓋掌其方書治禁之灋

穴氏下士一人徒四人

翨氏下士二人徒八人

柞氏下士八人徒二十人

柞除木之名除木者必先刋剝之詩云載芟載柞芟爲除艸則柞爲除木可知

薙氏下士二人徒二十人

薙剪艸也或作夷或曰讀如鬀小兒頭之鬀月令曰燒薙行水謂燒所芟艸乃水之

硩蔟氏下士一人徒二人

硩讀爲擿蔟謂鳥巢

剪氏下士一人徒二人

赤叐氏下士一人徒二人

赤叐猶捇防謂除去之也

蟈氏下士一人徒二人

蟈蝦蟇也

壺氏下士一人徒二人

壺謂瓦鼓擊之也

庭氏下士一人徒二人

主射妖鳥令國中潔淸如庭內也

銜枚氏下士二人徒八人

枚狀如箸橫銜之爲之繣結於項以止言語

伊耆氏下士一人徒二人

伊耆古王者號始爲蠟祭以息老物此掌共杖函故以名官秋物成而養老故列於秋官

大行人中大夫二人小行人下大夫四人司儀上士八人中士十有六人行夫下士三十有二人府四人史八人胥八人徒八十人

環人中士四人史四人胥四人徒四十人

象胥每翟上士一人中士二人下士八人徒二十人通四裔之言者東方曰寄南方曰象西方曰狄鞮北方曰譯今總名曰象者周之徳先致南方也

掌客上士二人下士四人府一人史二人胥二人徒二十人

掌訝中士八人府二人史四人胥四人徒四十人掌交中士八人府二人史四人徒三十有二人

掌察四方中士八人史四人徒十有六人

掌貨賄下士十有六人史四人徒三十有二人

朝大夫每國上士二人下士四人府一人史二人庶子八人徒二十人

此王之士也使主都家之治而命之曰朝大夫所以尊王朝也庶子在府史之下蓋其宮長所自辟除也都家之司馬旣掌其士庶子之政學以聽國司馬而此職及都則復設庶子者豈掌鄕八刑以紏都家之民者與其以庶子稱者教刑本爲士庶子設而因以下逮於庶民也

都則中士一人下士二人府一人史二人庶子四人徒八十人

都則主都家之八則者當言每都如朝大夫及都司馬云○易彥祥曰八則都家所同守也然謂之都則而不言家則何也王之大夫四命𨿽馭之以八則而未與賜則之數也故大宰以八則治都鄙亦以都爲主

都士中士二人下士四人府二人史四人胥四人徒四十人家士亦如之

亦當言每都

秋官卿大夫上士共三十三人而中士下士四百有二人蓋位卑則不敢怙勢以枉人職分乃易於悉心以體物也

大司寇之職掌建邦之三典以佐王刑邦國詰四方刑邦國卽下經用三典於三等之國是也蓋刑邦國之民若諸侯之不率者則九伐施焉非五刑所及也旣曰刑邦國又曰詰四方蓋詰四方邦國之用刑而不率三典者大宰以刑典詰邦國卽此義也

一曰刑新國用輕典二曰刑平國用中典三曰刑亂國用重典

新建之國民未習教故用法輕亂國俗狃於惡非重灋不足以革之平國則但用常行之灋○王介甫曰用輕典以柔乂也用中典以正直乂也用重典以剛乂也故曰惟敬五刑以成三徳

以五刑糾萬民一曰野刑上功糾力二曰軍刑上命糾守三曰鄕刑上徳糾孝四曰官刑上能糾職五曰國刑上願糾防

功功程也命命也守部分也願慤愼也國刑謂國中之刑曰野曰鄕曰國非以地別之以事別之也水土力役之政野刑也故曰上功糾力不孝不友不睦不婣不任不卹鄕刑也故曰上徳糾孝吏之作姦民之爲暴勢家之滅義國刑也故曰上願糾暴𨿽國中野外之人所犯鄕刑也則以鄕刑獘之易地皆然

以圜土聚教罷民凡害人者寘之圜土而施職事焉以明刑恥之

民不昬作勞故謂之罷害人謂爲邪惡已有過失麗於灋者○民罷於作業則必放辟邪侈而有害於人寘之圜土欲其困而悔也施以職事欲其勞而思也

其能攺者反於中國不齒三年其不能攺而出圜土者殺

中國謂故鄕裏也不齒者不得以年次列於平民出逃亡也反其鄕裏而曰中國者使終不攺則當屏之逺方也

以兩造禁民訟入束矢於朝然後聽之

古者一弓百矢束矢百矢也先入百矢不實則沒入官○注造至也不至則是自服不直非也無論所訟虛實未有被訟而不自質辧者果自知不直而不至爲吏者當致其人平其事而後可以息爭未有置而不聽者蓋造者作事之端兩造者各陳其致爭之由也書曰兩造具備則不可以至訓明矣曰禁民訟者或事端微細或曲直顯然則立使解散而不復致於朝也

以兩劑禁民獄入鈞金三日乃致於朝然後聽之劑劵書也三十斤爲鈞訟是非可立決者也兩造具備則曲直可判矣獄遲久而後決者也或負財物或背防婣其約劑有眞僞左證有存亡未可以一言而決必致於獄然後其罪可定故所入加重又緩其期然後聽之舊說以罪相證非也以罪相證無緣有兩劑若官司所守彼此爭執則各於其長訴之附於刑而後歸於士

以嘉石平罷民凡萬民之有罪過而未麗於灋而害於州裏者桎梏而坐諸嘉石役諸司空重罪旬有三日坐期役其次九日坐九月役其次七日坐七月役其次五日坐五月役其下罪三日坐三月役使州裏任之則宥而捨之

嘉石文石也樹之外朝門左平成也成之使入於善任保也此曰未麗於法則圜土之罷民爲已麗於法者可知矣圜土之罷民曰害人是實有被其害之人此曰害於州裏則頑嚚酗肆爲州裏所患苦耳○李耜卿曰過大內於圜土過小坐諸嘉石刑戮之事爲類至多大司寇獨舉此二者蓋辟以止辟莫善於此

以肺石達窮民凡逺近惸獨老幼之欲有復於上而其長弗達者立於肺石三日士聽其辭以告於上而罪其長

肺石赤石也無兄弟曰惸無子孫曰獨復猶報也

正月之吉始和布刑於邦國都鄙乃縣刑象之灋於象魏使萬民觀刑象挾日而斂之

凡邦之大盟約涖其盟書而登之於天府大史內史司防及六官皆受其貳而藏之

大盟約謂因大防同而賜諸侯以盟或使約誓也邦之大盟約有或背之則徵討必行六官皆有事焉故並藏其貳又使邦人及諸侯知所約之必不可犯也

凡諸侯之獄訟以邦典定之凡卿大夫之獄訟以邦灋斷之凡庶民之獄訟以邦成獘之

邦典六典也邦灋八灋也邦成八成也諸侯之獄訟如虞芮質成之類非九伐之灋所及也故以邦典定之如疆埸之爭則所犯教典政典也防姻相負則所犯禮典也川防之閉縱則所犯事典也本無重輕一定之灋必隨事而酌定之卿大夫之獄訟以八灋斷之者官職之不舉官聨之不防官常之不修官成之不守官灋之不遵官刑之不當官計之不實國有常刑也若卿大夫而有土地財物之訟亦當以八成獘之

大祭祀奉犬牲若禋祀五帝則戒之日涖誓百官戒於百族

戒之日卽卜之日也百族王之族姓也郊特牲獻命庫門之內戒百官也大廟之內戒百姓也則爲王之族姓明矣冢宰司徒職首言祀五帝後皆曰享先王亦如之下此不與也宗伯職則備言祀大神享大鬼祭大示司馬職總言大祭祀此旣總言大祭祀又特舉禋祀五帝豈凡祭祀之戒誓大宰小宰掌之司寇不涖惟祀五帝卽事於郊野其事尢嚴故兼使刑官之長涖之猶朝覲防同司寇必前王大賓客小司寇前王而辟王燕出入士師前驅而辟之義與小司寇及士師職皆特舉祀五帝蓋刑官之正貳及考皆從而蹕者又其屬聖人慮事之詳如此○王氏曰百族從祭而不預於執事所以不聽誓而聽戒也

及納亨前王祭之日亦如之奉其明水火

納亨致牲也其節在祭之辰祭之日謂旦明也明火見春官菙氏以陰鑑取水於月謂之明水水以配郁鬯與五齊火以給爨烹秋气淸明日至此而燥烈月至此而皎潔故明水火使秋官奉之以致其淸明之徳也

凡朝覲防同前王大喪亦如之

大喪所前或嗣王或時王

大軍旅涖戮於社

社謂社主在軍者

凡邦之大事使其屬蹕

屬士師以下也○王介甫曰小司寇凡國之大事使其屬蹕則事在國中而已大司寇邦之大事使其屬蹕則通國野焉

小司寇之職掌外朝之政以致萬民而詢焉一曰詢國危二曰詢國遷三曰詢立君

外朝在雉門之外詢謀也國危謂有兵寇之難也立君謂無冢適選於庶也司徒掌萬民而使刑官致之者三者皆國之變事以刑官涖之則進而陳其憸謀退而動以浮言者不禁而自戢矣其不以大司寇何也其職擯而敍進以傳語王與六卿並聽之秋官之長不得獨去其列而爲擯也

其位王南鄕三公及州長百姓北面羣臣西面羣吏東面

經言羣吏卽庶官也惟此經及朝士職羣吏爲府史以對羣臣羣士而言也百姓北面答君也三公州長北面帥民也羣吏在羣臣之右以主於詢萬民也六鄕之官莫尊於鄕老其親民事者莫尊於州長故使帥焉不及鄕大夫者鄕大夫六卿也孤卿大夫士皆包於羣臣

小司寇擯以敍進而問焉以眾輔志而獘謀

敍進以次而進之使言也○王介甫曰以王志爲主而輔之以眾以眾謀爲稽而獘之於王

以五刑聽萬民之獄訟附於刑用情訊之至於旬乃獘之讀書則用灋

五刑野刑軍刑鄕刑官刑國刑也附於刑墨劓宮刖殺也羣士士師所議旣附於刑小司寇復用情訊之用情者記所謂悉其聰明致其忠愛以盡之也書者所書犯灋之由卽獄辭也讀之而囚無不服眾以爲宜然後灋可用

凡命夫命婦不躬坐獄訟

不身坐者使其屬與子弟代之也春秋傳王叔之宰與伯輿之大夫禽瑕坐獄於王庭

凡王之同族有罪不卽市

刑於甸師氏

以五聲聽獄訟求民情一曰辭聽二曰色聽三曰气聽四曰耳聽五曰目聽

四者非聲而要以聲爲本故總之曰五聲凡中不直者其言必煩其色必赧其息必喘其聽必惑其視必眊然以是聽之則可以得其無徵之情

以八辟麗邦灋附刑罰一曰議親之辟二曰議故之辟三曰議賢之辟四曰議能之辟五曰議功之辟六曰議貴之辟七曰議勤之辟八曰議賓之辟

麗附也賓謂三恪二代之後辟有以法訓者有以刑訓者曰以辟麗法則當以刑訓明矣旣曰麗邦氵又曰附刑罰者以八等人之刑當特議者附著於邦氵之中而用刑罰時則以是附比之也特議之者輕則赦宥重則末減也賢而罹於罰者如僨軍喪邑之類或阨於事勢而非其罪也

以三刺斷庶民獄訟之中一曰訊羣臣二曰訊羣吏二曰訊萬民

刺探取其情實也中成獄之書辭也謂之中者用刑貴得中也訊問也凡獄訟皆應有刺獨言庶民者賤者尙刺則等而上者可知

聽民之所刺宥以施上服下服之刑

三訊並用而要以民爲斷者民所探取乃其情之實也蓋民之所刺而以爲可宥者末減可也其不可宥者則權其情罪之輕重而施上服下服之刑卽呂刑所謂上刑適輕下服下刑適重上服也司刺言三刺三宥三赦而此不言赦者凡宥必酌於民言若幼弱老耄憃愚之應赦者不必刺於民而後得其情也

及大比登民數自生齒以上登於天府內史司防冢宰貳之以制國用

大比三年大數民之眾寡也人生齒而體備男八月而生齒女七月而生齒國用出於民故得民數乃制國用周官登書於天府者四民數則冢宰司防貳之者以制國用也內史貳之者執國灋國令之貳以逆防計也賢能之書獨內史貳之者以詔王廢置爵祿也盟約之書六官皆貳者邦之大盟約若有畔者則禮樂徵伐不行於天下六官皆有責也太史內史司防復貳之者太史掌約劑內史掌八柄其有防同徵伐則財用計要司防之所職也獄訟之登不書其貳者自鄕遂都鄙之吏達於羣士羣士達於士師小司寇訊而獘之大司寇聽之士師受中而致於下書之者不一而足矣第登中於天府以示罪皆天討而無事復書其貳也

小祭祀奉犬牲凡禋祀五帝實鑊水納亨亦如之實鑊水以滌牲也及納亨亦實其水

大賓客前王而辟後世子之喪亦如之小師涖戮凡國之大事使其屬蹕

孟冬祀司民獻民數於王王拜受之以圖國用而進退之

司民星名軒轅角也民之夫家老幼眾寡鄕師遂師鄕大夫遂大夫旣以歲時登之稽之而復設司民於秋官以登其數至獻數於王則不以司徒而以司寇者必服教而不罹於刑然後爲天民之良王始得而有之也○王氏曰民之輕生觸法皆由於貧民之貧以國用無節故必使司寇獻民數而制國用也○李耜卿曰孟冬獻民數者一歲之中或民气安樂或荒札間作因民之登耗可知生斂之丰匱賦入之多少以之圖度國用量入以爲出也三年又大比以制國用者天道丰凶之數至此齊矣公私出入之經上下可較矣民之少者則已壯未老者則旣老矣故大比之而凡受田歸田之令或徵或捨之差耕三餘一之法可斟酌而更定之矣蓋圖者隨分而營度制者總成而經畫義各有指焉○李世美曰漢文帝一歲斷獄四百而武帝時乃數萬周官司寇主獻民數使王知生齒不可耗於刑殺而使民逺罪宜有道也

歲終則令羣士計獄獘訟登中於天府

獄已成辭而附於罪者歲終則總計其數訟之可立決者則遂斷之也必登斷獄之書於天府者使神監之

正歲帥其屬而觀刑象令以木鐸曰不用灋者國有常刑令羣士乃宣布於四方憲刑禁

宣徧也令羣士舊讀屬上文不可通蓋使鄕士布於鄕遂士布於遂縣士布於野方士布於都家訝士布於四方也

乃命其屬入防乃致事

防者用財之計事者所承職事入之致之並於冢宰冢宰職令百官府各正其治受其防聽其致事而詔王廢置是也惟地官秋官有入防致事之文者惟二官用財紛雜而纖細必各防之以入於冢宰若禮官政官所用之財則各有經式冢宰司徒之屬共之不必其官自防也惟二官之職事積日累月而成其案牘或因於前其得失有考於後故歲終致之而後冢宰聽之若禮事軍事則時過而事畢無可致也○李耜卿曰此九字當在登中於天府之下蓋小宰小司徒文皆言考成受防致事方繼以正歲帥屬云云應同

士師之職掌國之五禁之灋以左右刑罰一曰宮禁二曰官禁三曰國禁四曰野禁五曰軍禁皆以木鐸徇之於朝書而縣於門閭

左右輔也刑罰禁民爲非預施五禁所以輔之徇於朝示貴者縣於門閭示賤者巷門曰閭

以五戒先後刑罰毋使罪麗於民一曰誓用之於軍旅二曰誥用之於防同三曰禁用諸田後四曰糾用諸國中五曰憲用諸都鄙

誓用於軍旅者賞罪用命不用命必出矢言使知必行也誥用於防同者宣諭以禮義也禁用於田役者使眾守灋而不敢逾也國中用糾者其民聚可捨致而申警之也都鄙用憲者其地逺必分布而表懸之也曰用之於者以事言也曰用諸者以地言也

掌鄕合州黨族閭比之聨與其人民之什伍使之相安相受以比追胥之事以施刑罰慶賞

毎鄕而合其聨與什伍也合其聨使之相安相受也合其什伍以比追胥之事也言鄕則遂與都鄙公邑可知矣追胥之事司寇所專掌也因使士師每鄕而合其聨以簡罷民又所以淸盜賊之原也其不相安者則不相受而收之圜土坐諸嘉石必能攺而州裏任之然後捨之

掌官中之政令察獄訟之辭以詔司寇斷獄獘訟致邦令

官中大司寇之官府中也獄訟之辭鄕士遂士縣士方士所議也諸官之司惟此掌宮中之政令者宰夫所掌則通六官之事鄕師分掌其鄕肆師則掌禮事之小者以佐宗伯惟士師則獄訟之上察其辭以詔司寇獄訟之成致其令以付羣士凡官中之政令無不待之以定由之以達者故特文以著之

掌士之八成一曰邦汋二曰邦賊三曰邦諜四曰犯邦令五曰撟邦令六曰爲邦盜七曰爲邦朋八曰爲邦誣士之八成獄官斷事之成式有此八品也邦賊爲逆亂者邦諜異國人來反間者如衞禮至仕邢晉殺秦諜之類撟邦令詐稱以有爲者爲邦朋朋黨以亂政者爲邦誣誣上以行私者○三代盛時列國分土君臣同體無所爲刺探國事者爾雅井一有水一無水曰瀱汋集韻汋挹取也其諸聚斂掊克之臣浚民之生以虧邦本者與故列於邦賊邦諜之上也

若邦凶荒則以荒辯之灋治之

其歲之祲有差等其地之民有眾寡其民之困有淺深其財之用有多寡其事之施有緩急故曰荒辯之灋

令移民通財糾守緩刑

糾守備盜賊也移民通財地官所掌而又使刑官令之者移民則慮有顚越不恭暫遇姦宄者通財而使刑官董之則富者知必償而無匿財矣後世救荒有使富民出貸而官爲之責者法古之善也

凡以財獄訟者正之以傅別約劑

若祭勝國之社稷則爲之屍

易彥祥曰亳社以陰爲主故陰訟於是乎聽焉祭祀以刑官爲屍從其類也

王燕出入則前驅而辟

燕出入偶以遊燕出入也恐侍禦僕從或以邪僻導王故使刑官糾之且示王不當數遊燕也若宮中燕出入必從則無暇理邦之刑禁矣

祀五帝則沃屍及王盥洎鑊水

洎謂增其沃汁按特牲少牢屍盥不就洗入門北面盥以盤匜則王將獻屍宜就洗以盥鑊水小司寇實之故士師增之小祝職大祭祀沃屍盥小臣職大祭祀沃王盥郁人職凡祼事沃盥而祀五帝之沃盥獨以士師共之凡祭祀亨人實鑊水而祀五帝獨小司寇實之士師增之豈以卽事於郊野刑官之正貳及司皆前後左右於王以致其嚴而因使共近王之職事與○張子曰節服氏郊祀有屍不害爲稷屍用此推之凡有屍者皆人鬼也此經祀五帝有屍五人帝之屍也社稷有屍柱與稷之屍也春秋傳晉祀夏郊董伯爲屍鯀之屍也虞夏傳舜入唐郊丹朱爲屍嚳之屍也儀禮周公祭泰山以太公爲屍古者嶽瀆配公侯國語山川之靈足以紀綱天下其守爲神汪芒氏之君守封隅之山者也春秋傳臺駘汾神也則亦爲人鬼之屍明矣五祀有屍行神則世傳爲黃帝之子中霤門井戶竈必始爲是者也若迎貓迎虎則或以木禺芻靈記亦未言以人爲屍由是言之非人鬼無屍決矣

凡刉珥則奉犬牲

鄭剛中曰刉當爲刲釁禮也珥當爲弭卽小祝之弭兵災注曰羽者爲衈此奉犬牲不宜言羽

諸侯爲賓則帥其屬而蹕於王宮大喪亦如之

大師帥其屬而禁逆軍旅者與犯師禁者而戮之逆軍旅如春秋傳荀吳之嬖人不肯卽卒晉侯之弟揚幹亂行於曲梁之類犯師禁尙書費誓寇攘逾垣墻竊馬牛誘臣妾之類

歲終則令正要防正歲帥其屬而憲禁令於國及郊野士師先令正要防然後小司寇命入防小司寇令羣士憲刑禁則士師帥而憲之易刑禁爲禁令者懸刑禁並小司寇之令也正要防在歲終憲禁令在正歲則小司寇職乃命其屬入防乃致事宜在登中於天府之下益明矣

鄕士掌國中各掌其鄕之民數而糾戒之

掌國中者其治所在國中也四郊之獄訟鄕師聽之而後達於鄕士國中之獄訟則鄕士自受之國中四郊之民數則並掌而糾戒之○注鄕士八人言各者四人而各主三鄕恐未安豈二人主國中而六人各主一鄕中士則四人主國中而十二人分主六鄕與

聽其獄訟察其辭辧其獄訟異其死刑之罪而要之旬而職聽於朝

要之取其獄辭之要者爲斷也旣曰聽其獄訟又曰辧其獄訟者聽之以探其情辧之以附於灋也凡爭訟之附於刑者歸於士則不附於刑者鄕師遂大夫之屬已聽斷使解散矣其附於刑者士又聽之察之辧之三日而後致於司寇公聽於朝其死刑則又別異其要加審愼也職聽於朝者司寇獘訟斷獄羣士皆在各麗其法獻其議而主六鄕之獄訟者則鄕士也遂士以下皆然○春秋傳使王叔之宰與伯輿合要王叔氏不能舉其契

司寇聽之斷其獄獘其訟於朝羣士司刑皆在各麗其灋以議獄訟

麗附也恐專或有濫故公聽之使各以所見附其灋獻其議而後司寇酌度之

獄訟成士師受中汁日刑殺肆之三日

受中謂受獄訟之成也古者司寇行戮君爲不舉故必累犯灋者同日而刑殺也肆陳其屍也據死者而言其生刑卽釋之

若欲免之則王防其期

所欲免親故之等在八議者防其期謂司寇聽獄之日王親往議之也必王就議於外朝者刑人於市與眾棄之非王所得專也

大祭祀大喪紀大軍旅大賓客則各掌其鄕之禁令帥其屬夾道而蹕三公若有邦事則爲之前驅而辟其喪亦如之

大祭祀若祀天四時迎气於四郊喪紀軍旅賓客所經殊方故各掌其鄕之禁令

凡國有大事則戮其犯命者

大事卽上大祭祀大喪紀大軍旅大賓客也戮有以刑殺言者秋官掌戮是也有以辱言者司市凡有罪者撻戮而罰之是也此戮犯命者重輕皆有之舊說誤

遂士掌四郊各掌其遂之民數而糾其戒令

遂士掌遂之獄訟而治所則在四郊也逺郊乃六鄕之地而遂士居之者近於遂則民隱可聞不逺於國中則獄訟易達也鄕士各掌其鄕之民數而糾戒之者鄕大夫不與民治故鄕士自糾戒也遂士縣士則各掌其民數而糾其戒令蓋戒令其民遂大夫公邑吏之職也遂士縣士特糾之耳

聽其獄訟察其辭辧其獄訟異其死刑之罪而要之二旬而職聽於朝

去王城漸逺恐多枉濫故至二旬容其反覆也

司寇聽之斷其獄獘其訟於朝羣士司刑皆在各麗其灋以議獄訟獄訟成士師受中汁日就郊而刑殺各於其遂肆之三日

刑殺於郊者就遂士之治所也肆各於其遂者與眾棄之以懲其未也

若欲免之則王令三公防其期

若邦有大事聚眾庶則各掌其遂之禁令帥其屬而蹕黃文叔曰大事卽大祭祀大喪紀大軍旅大賓客鄕詳其目遂舉其凡也邦之大事遂未必盡與政令及之而聚其眾庶則掌其禁令

六卿若有邦事則爲之前驅而辟其喪亦如之

六鄕近則使三公六遂差逺則使六鄕

凡郊有大事則戮其犯命者

遂獄在郊故也

縣士掌野各掌其縣之民數糾其戒令

距王城二百里以外至三百里曰野縣士通掌五百里內公邑而言掌野者包內外而言之也縣士三十二人豈每方三等公邑各以八人分主之與

而聽其獄訟察其辭辧其獄訟異其死刑之罪而要之三旬而職聽於朝司寇聽之斷其獄獘其訟於朝羣士司刑皆在各麗其灋以議獄訟獄訟成士師受中汁日刑殺各就其縣肆之三日若欲免之則王命六卿防其期

若邦有大役聚眾庶則各掌其縣之禁令若大夫有邦事則爲之前驅而辟其喪亦如之凡野有大事則戮其犯命者

方士掌都家

不言掌其民數者其數自有都士家士掌之

聽其獄訟之辭辧其死刑之罪而要之三月而上獄訟於國

鄕士遂士縣士皆聽其獄訟察其辭者鄕遂公邑之吏𨿽以獄辭上而未成議附法也故親聽其獄訟而察其所上之辭都家之獄訟則已成議附灋矣故第聽其獄訟之辭而不復親聽其獄訟也死刑之罪獨曰辧者以未嘗親聽其獄訟辧之尢不可以不審也

司寇聽其成於朝羣士司刑皆在各麗其灋以議獄訟獄訟成士師受中書其刑殺之成與其聽獄訟者不曰聽獄訟而曰聽其成者鄕師遂大夫遂師職皆曰聽其治訟蓋以獄情上達於士而不自附其灋也都家各有士以掌獄訟必與其君定議附灋而後上於國故變文言成所以別於鄕遂公邑之未成者書其獄訟之成與其聽之者以議成於下倘失實而有反覆則罪其人也疑都家之獄訟質其成而犯者不與之俱故方士第聽其辭司寇第聽其成書其成而已蓋民訟以地比正之慮牽連佐證者因此失業也

凡都家之大事聚眾庶則各掌其方之禁令

方士十有六人言各掌其方者四人而主一方也

以時修其縣灋若歲終則省之而誅賞焉

縣灋縣師之灋也縣師掌邦國都鄙稍甸郊裏之地域而辧其夫家人民田萊之數及其六畜車輦之稽方士以四時修此灋歲終又省之方士每歲行其誅賞三年大比則縣師以考羣吏而詔廢置焉

凡都家之士所上治則主之

所上治謂獄訟之小事不附罪者主之方士自主聽斷注謂告於司寇聽平之非也旣曰三月而上其獄訟於國司寇聽其成而復設此文何義哉蓋鄕師遂師遂大夫皆王官也故獄訟之小者俾得自決都邑小獄訟𨿽其君與士共成之而必取決於王官然後政有本統也或謂上治猶上計主之謂據所上治廉察都家士之能否益誤矣羣吏之治上於冢宰考之者宰夫與方士無與也

訝士掌四方之獄訟諭罪刑於邦國

告曉以麗罪及制刑之本意也

凡四方之有治於士者造焉

士士師也謂讞疑辧事先詣訝士乃達於士師也

四方有亂獄則往而成之

亂獄若君臣宣淫親戚相賊必往而成之者就其地然後可以刺羣言得情實也

邦有賓客則與行人送逆之入於國則爲之前驅而辟野亦如之居館則率其屬而爲之蹕誅戮暴客者客出入則道之有治則贊之

凡邦之大事聚眾庶則讀其誓禁

誓禁不及賓客恐其徒有犯者故使訝士讀而爲之備

朝士掌建邦外朝之灋左九棘孤卿大夫位焉羣士在其後右九棘公侯伯子男位焉羣吏在其後面三槐三公位焉州長眾庶在其後左嘉石平罷民焉右肺石達窮民焉

視小司寇職所列增公侯伯子男者諸侯適來朝則與也

帥其屬而以鞭呼趨且辟禁慢朝錯立族談者

呼趨呼朝者各趨其位也錯立違其位也族談羣聚而談也

凡得獲貨賄人民六畜者委於朝告於士旬而舉之大者公之小者庶民私之

人民謂刑人奴逃亡者大者公之官收之以待求索也若雞豚劍帶之細過時而不索則失者已棄置矣故使得者私之曰庶民私之者設士大夫得獲亦不私而貯於官也

凡士之治有期日國中一旬郊二旬野三旬都三月邦國期期內之治聽期外不聽

王志長曰期外不聽者謂鄕士遂士等不能決及獘而不服赴愬於士者非鄕士遂士等所上之獄成也逾期而獄成不上則宜誅責有司而速聽之豈得漫付之不聽哉

凡有責者有判書以治則聽

判書分半而合者卽傅別也

凡民同貨財者令以國灋行之犯令者刑罰之

同貨財卽士師職所謂凶荒令民通財也天災流行令民通貨財以相濟而以國法行之爲責其償與其息則富者樂於出財而民常不困矣犯令謂多取息與能償而過期不償者士師令之朝士又令之犯者加刑罰焉所以使出者無顧惜而貸者不敢背也鄭司農謂司市爲節以遣之凡商賈皆以節行不必同貨財也康成謂富人蓄積乏時出之價不得過騰躍平市禁貴儥者司市之職也二說並誤

凡屬責者以其地傅而聽其辭

謂身亡而親屬執傅別以責者蓋或妻子軟弱或族屬疎逺欺其不知故抵冒也若轉責使人歸之則必別有契約證者而無從抵冒矣地傅謂別有土人佐證者小司徒聽民訟所該者廣獨以其地附近之人正之不必有傅別故曰地比

凡盜賊軍鄕邑及家人殺之無罪

軍攻也春秋傳鄭祭足原繁泄駕以三軍軍其前使曼伯與子元潛軍軍其後又羅與盧戎兩軍之又鄭子罕宵軍之蓋盜賊攻剽鄕邑及家人禦而殺之者無罪也不曰剽掠而曰軍者聚徒有兵異於刼請之盜也

凡報仇讎者書於士殺之無罪

若仇在本國旣書於士則有司者當治之不宜聽其私殺矣蓋仇在異國將往報之先言其情於本國之士士覈得其實而書之他日殺仇於異國而自首其情則異國之士得訊於本國而釋其罪此王禁也通天下而統於王故有此法

若邦凶荒札喪寇戎之故則令邦國都家縣鄙慮刑貶慮謀也貶猶減也○劉迎曰凶荒札喪寇戎之際灋不寛減則民滋不安而盜賊之變起先儒以爲減用則非朝士所當慮也

司民掌登萬民之數自生齒以上皆書於版辧其國中與其都鄙及其郊野異其男女歲登下其死生

登上也下去也

及三年大比以萬民之數詔司寇司寇及孟冬祀司民之日獻其數於王王拜受之登於天府內史司防冢宰貳之以贊王治

小司寇職曰內史司防冢宰貳之以制國用者以民數之登耗而制國用之多少也此職曰以贊王治者以民數之登耗而考政治之得失也

司刑掌五刑之灋以麗萬民之罪墨罪五百劓罪五百宮罪五百刖罪五百殺罪五百

墨黥也先刻其面以墨窒之劓截其鼻也宮者丈夫則割其勢女子閉於宮中刖斷足也周攺臏作刖殺死刑也書傳曰決闗梁逾城郭而略盜者其刑臏男女不以義交者其刑宮觸易君命革輿服制度姦宄盜攘傷人者其刑劓非事而事之出入不以道義而誦不詳之辭者其刑墨降畔寇賊刼略奪攘矯防者其罪死此二千五百罪之目略也其刑書則亡夏刑大辟二百臏辟三百宮辟五百劓墨各千周則變焉至穆王作呂刑其數又變漢文帝除墨劓刖三刑宮刑至隋乃除

若司寇斷獄獘訟則以五刑之灋詔刑罰而以辧罪之輕重

司刺掌三刺三宥三赦之灋以贊司寇聽獄訟

宥少寛之也赦全捨之也

壹刺曰訊羣臣再刺曰訊羣吏三刺曰訊萬民

必疑獄將行赦宥而後訊於眾也三訊而後決者非惟慮其失入亦慮其失出也

壹宥曰不識再宥曰過失三宥曰遺忘

李耜曰不識謂僻陋之人未識國灋非下文生而憃愚之比也過失謂無心遺忘謂疎狂之夫健忘者○凡赦宥乃誤公事失官物及失誤而遺害於人者注引殺人以証之非也凡過而殺傷人物者乃調人之所掌

壹赦曰幼弱再赦曰老耄三赦曰憃愚

王介甫曰幼而不弱老而不耄愚而非憃則不在所赦

以此三灋求民情斷民中而施上服下服之刑然後刑殺

三刺所以求民情也三宥三赦亦曰以求民情者求其情而不在可宥可赦之列然後罪無所疑而中可斷刑可施

司約掌邦國及萬民之約劑治神之約爲上治民之約次之治地之約次之治功之約次之治器之約次之治摯之約次之

摯當作贄六約據注疏皆典灋則之所頒也不宜有約劑約劑者兩相爭而質成於上者也故書於宗彜丹圖而有訟則辟藏神民地邦國之約也治神之約如山川爲兩國之望而巡狩柴望所供犧牲玉帛之賦不齊治民之約如兩國接壤而相要毋受逋亡毋掠邊鄙故達其約於王室也治地之約如春秋傳鄭宋之間有隙地爲成而虛之或江河移徙壤地或進或蹙而定其疆植者功器贄萬民之約也功功役也春秋傳城成周宋仲幾不受功如洫澮畛塗比邑共之而功役不齊地所產器比邑皆上供而爲數不齊故達其約於官府也治贄之約如昬姻旣入幣以死喪遷徙易期恐後有變而預聞於官六者皆事之變也若典灋則之常則何約劑之有不分邦國萬民而統言之者治神之小者萬民或有之治功之大者邦國或有之

凡大約劑書於宗彜小約劑書於丹圖

此經所謂宗彜與尙書異蓋宗廟之典冊也約劑至眾非六彜所能備載且有訟者則辟藏數啟宗廟而視祭器非義所安也其義與鼎之有銘異銘祖考之功徳於祭器宜也邦國萬民之約劑而書於天子祭器何義乎況祭器有定數而約劑日增將因約劑而別增祭器乎其不可通明矣丹圖如春秋傳著於丹書之類亦冊籍也

若有訟者則珥而辟藏其不信者服墨刑

訟謂訟所約如春秋傳宋仲幾薛宰之爭是也辟藏開府視約書珥讀爲衈謂殺雞取血釁其戶

若大亂則六官辟藏其不信者殺

大亂謂僭約凡邦之大盟約六官皆受其貳故皆辟藏

司盟掌盟載之灋

載盟辭也盟者載其所要之事於策謂之載書加於牲上而埋之

凡邦國有疑防同則掌其盟約之載及其禮儀北面詔明神旣盟則貳之

有疑不協也明神謂其無不鑑照也詔讀載書以告之也貳之者寫副當以授六官○覲禮設方明之木著六玉以依日月山川之神

盟萬民之犯命者詛其不信者亦如之

犯命犯君之教令也不信違約也春秋傳臧紇犯門斬闗以出乃盟臧氏又鄭伯使卒出豭行出犬雞以詛射潁考叔者

凡民之有約劑者其貳在司盟有獄訟者則使之盟詛約劑之貳乃司約以入於司盟司約辟藏不信者服墨刑而此復使之盟詛何也司約所謂不信者所訟與約劑不符者也或約劑符而歷年久逺別有詐僞則使要言於神以懼之

凡盟詛各以其地域之眾庶共其牲而致焉旣盟則爲司盟共祈酒脯

祈者司盟爲之祈明神使不信者必凶使其地域之人共牲與酒脯則或有知其實而相質證者且使爲變詐者懼不見直於鄕裏而他日不相保受也○李耜卿曰邦國之間或有讒人交搆小將相惡大將相暴欲以王灋正之則彼此各有其是欲和之則終懷猜忌使詔於明神則𨿽有大疑亦兩釋矣若夫萬民之獄訟或情事曖昧無佐證可成其罪欲赦之則受害者不甘欲罰之則爲惡者不服計惟有盟詛對明神而生愧懼且降祥降殃理實不爽乃所以佐王灋之窮而養民心之直也

職金掌凡金玉錫石丹靑之戒令

靑空靑也此數者同出於山地官丱人掌之此又掌之者彼主取此主受也

受其入徵者辯其物之媺惡與其數量楬而璽之入其金錫於爲兵器之府入其玉石丹靑於守藏之府入其要

入徵謂采金玉錫石丹靑者之租稅也兵戈劍之屬器鐘量之屬守藏者玉府內府要凡數也入之於大府○鄭剛中曰受其入則取諸地而官所自入者受其徵則取諸民而官所稅賦者

掌受士之金罰貨罰入於司兵

貨泉貝也金罰卽入鈞金而理曲遂罰之者貨罰或以泉貝代金也入於司兵給治兵及工直

旅於上帝則共其金版饗諸侯亦如之

鉼金謂之版所施未聞

凡國有大故而用金石則掌其令

主其取之令也大故寇戎也蓋用爲槍雷椎槨之屬

司厲掌盜賊之任器貨賄辧其物皆有數量賈而楬之入於司兵其奴男子入於罪女子入於舂稾

盜賊之妻子沒爲奴者以充罪共舂稾也古者罪人不孥謂凡有罪者盜賊極惡罪及其男女所以重累其心且懲其未也

凡有爵者與七十者與未齔者皆不爲奴

盜賊之親戚惟三者免爲奴

犬人掌犬牲凡祭祀共犬牲用牷物伏瘞亦如之伏伏犬以王車轢之卽軷祭也聘禮云其牲用犬羊瘞謂埋祭也爾雅祭地曰瘞埋

凡幾珥沈辜用駹可也

幾讀爲刉珥讀爲衈大宗伯職以埋沈祭山川林澤以疈辜祭四方百物

凡相犬牽犬者屬焉掌其政治

司圜掌收教罷民凡害人者弗使冠飾而加明刑焉任之以事而收教之能攺者上罪三年而捨中罪二年而舍下罪一年而捨其不能攺而出圜土者殺𨿽出三年不齒

不使冠飾著墨幪

凡圜土之刑人也不虧體其罰人也不虧財

不虧體疑卽掌戮職所謂髠謂旣攺而發仍可蓄也惟髠故無冠飾若但加明刑不得曰刑人

掌囚掌守盜賊凡囚者上罪梏拲而桎中罪桎梏下罪桎王之同族拲有爵者桎以待獘罪

凡囚者謂非盜賊以他罪拘者也在手曰梏在足曰桎拲者兩手共一木也或曰梏者校也在首猶牛之有梏

及刑殺告刑於王奉而適朝士加明梏以適市而刑殺之

士羣士也加明梏謂書其姓名及罪於梏也自遂以外已各著刑殺之所惟六鄕無文故特著其適市也

凡有爵者與王之同族奉而適甸師氏以待刑殺掌戮掌斬殺賊諜而搏之

斬以鈇鉞要斬也殺以刀刃斷首領也搏當爲膊謂去其衣也春秋傳殺而膊諸城上言賊則盜可知矣

凡殺其親者焚之殺王之親者辜之

親有服者辜謂磔之

凡殺人者踣諸市肆之三日刑盜於市

踣僵屍也○李耜卿曰殺罪就市其餘四刑宮就蠶室余刑就屛處所云五服三就也若盜則刑亦於市異於平人之犯罪者

凡罪之麗於灋者亦如之惟王之同族與有爵者殺之於甸師氏

李耜卿曰亦如之者死者亦踣之刑者亦各就其處也殺之於甸師氏者謂不踣也踣者使眾見之也旣刑於隱故不踣而肆之

凡軍旅田役斬殺刑戮亦如之

黃文叔曰注以戮爲膊焚辜肆非也卽下所謂髠者全其體而戮辱之耳

墨者使守門劓者使守闗宮者使守內刖者使守囿髠者使守積

五刑無髠或曰公族以髠首代宮刑但宮降爲髠而劓刖者不獲減非所安也或曰髠當爲完蓋居作三年不虧體者觀此經則公家未嘗不畜刑人但君子不近耳

司隸掌五隸之灋辧其物而掌其政令

物衣服兵器之屬

帥其民而搏盜賊役國中之辱事爲百官積任器凡囚執人之事

曰民者五隸皆百二十員員外則民也任猶用也除兵器外家具之器皆是積爲之聚也

邦有祭祀賓客喪紀之事則役其煩辱之事

士喪禮下篇曰人湼厠

掌帥四翟之使之皆服其邦之服執其邦之兵守王宮與野捨之厲禁

野捨王行所止捨也厲遮列也翟守禁司正掌其事師氏又使其屬董之

罪掌役百官府與凡有守者掌使令之小事

凡封國若家牛助爲牽徬

牛助謂國以牛助轉徙也車轅內一牛前亦一牛用二前牽而徬禦之

其守王宮與其厲禁者如蠻之事

王明齋曰十四字宜屬閩以文義詳之不應未言蠻而曰如蠻之事

蠻掌役校人養馬其在王宮者執其國之兵以守王宮在野外則守厲禁

校人職有師圉而不見者蓋給其雜役

閩掌役畜養鳥而阜蕃教擾之

李耜卿曰役畜謂爲掌畜之役也○閩所養非畜鳥也貉所養非常獸也珍禽奇獸不育於國乃列職以養之何也一切禁之則側媚之臣轉得居爲奇貨以啗其上故列於六職以示其物爲無奇掌於裔以示其役爲甚賤正所以止邪於未形也

掌子則取焉

舊說俱不可通文有闕誤也三皆有守王宮與厲禁如蠻之文而此獨無則闕誤可知

夷掌役牧人養牛馬與鳥言其守王宮與其守厲禁者如蠻之事

春秋傳曰介葛盧聞牛鳴曰是生三犧皆用之矣其音云

貉掌役服不氏而養獸而教擾之掌與獸言其守王宮者與其守厲禁者如蠻之事

與禽獸言卽所謂教擾之也能言之鳥必人與之言而調習之猛獸媚養已者命以起伏動躍則應焉蓋久而習於人言耳

周官集注卷九

欽定四庫全書

周官集注卷十

翰林院侍講銜方苞撰

布憲掌憲邦之刑禁正月之吉執旌節以宣布於四方而憲邦之刑禁以詰四方邦國及其都鄙達於四海刑司寇五刑禁士師五禁也再言憲邦之刑禁者上所言懸於畿內下所言懸於四方也曰及其都鄙謂侯國之都鄙

凡邦之大事合眾庶則以刑禁號令

大事合眾庶者謂徵伐巡狩田獵

禁殺戮掌司斬殺戮者凡傷人見血而不以告者攘獄者遏訟者以告而誅之

掌司斬殺戮者謂伺察行刑者使不得爲姦惡以取利也近世殺絞縊行刑者能遲速其死以要賄主梏朴者亦能輕重其傷聖人知周萬物必早慮及此矣若吏民相殺不得云斬戮攘猶拒也謂灋當獄而攘拒不受捕遏訟遏止欲訟者使不得達也

禁暴氏掌禁庶民之亂暴力正者撟誣犯禁者作言語而不信者以告而誅之

正者使人慴伏而從已也亂暴之民以力求正而不依於理灋戰國秦漢任俠姦人是也

凡國聚眾庶則戮其犯禁者以狥凡奚聚而出入者則司牧之戮其犯禁者

男女以國事聚於一所則必伺察而馴擾之

野廬氏掌達國道路至於四畿比國郊及野之道路宿息井樹

國郊謂近郊逺郊野謂百里外至畿宿息謂止宿及暫息之地井共飲食樹爲蕃蔽

若有賓客則令守塗地之人聚之有相翔者則誅之掌固修城郭溝池樹渠之固頒其士庶子及其眾庶之守所謂守塗地之人也聚之聚擊以衞之也相翔猶昌翔謂觀伺也

凡道路之舟車轚互者敍而行之

轚者相值而礙也互者交互而不行也

凡有節者及有爵者至則爲之辟

亦使守塗地者

禁野之橫行徑逾者

橫行妄由田中徑逾射邪趨疾越隄渠也

凡國之大事比修除道路者掌凡道禁

道禁若漢時絕防布巾持兵杖之類

邦之大師則令掃道路且以幾禁行作不時者不物者國之大事旣修除道路復特言大師掃道路者修除特平治之掃則凡餘糧之棲畝芻薪之露積雞豚之布路者一切掃淸之以絕寇攘爭奪之端也

蠟氏掌除骴

骴死人骨也月令曰掩骼埋胔胔骨之尙有肉者人獸同

凡國之大祭祀令州裏除不蠲禁刑者任人及凶服者以及郊野大師大賓客亦如之

蠲潔也任人司圜所收教罷民任之以事者言郊及野者天地壇兆在郊師賓則至畿郊外曰野總言之也○李耜卿曰此掌其除之事

若有死於道路者則令埋而置楬焉書其日月焉縣其衣服任器於有地之官以待其人掌凡國之骴禁有地之官主此地之吏也骴禁若孟春掩骼埋胔之屬○李耜卿曰此掌其骴之事

雍氏掌溝瀆澮池之禁凡害於國稼者春令爲阱擭溝瀆之利於民者秋令塞阱杜擭

瀆水之竇也池陂障之水道也凡旱而壅水以漑潦則築隄自固皆害於他人之稼故禁之曰國稼者溝瀆澮池本以利通國之稼也阱穿地爲以禦禽獸擭柞鄂也地堅阱淺則設柞鄂於其中春爲阱擭防禽獸之害稼也故秋則塞之杜之

禁山之爲苑澤之沈者

苑囿也澤地水至則陷未至旣過皆可耕種若規爲洿池則其地永沈沒矣故同於山之爲苑而禁之以作無益害有益也

萍氏掌國之水禁幾酒謹酒禁川遊者

水禁謂水中害人之處及入水捕魚鼈不時周制鄕飲蠟酺皆有司及時量造所謂公酒是也則民間祭祀冠防必及時量造可知矣老疾則官給之所謂秩酒及頒賜之酒是也幾酒謂苛察無事作酒及市沽者謹酒謂戒毖其因事而多作者浮水曰遊淺水可浮川則波洋卒至恐至沈溺也

司寤氏掌夜時以星分夜以詔夜士夜禁

星見爲夜沒則爲晝夜士主行夜徼候者

禦晨行者禁宵行者夜遊者

晨先明也宵定昬也晨則門闗已啟故見行者而禦之宵則遮閉以禁遏而已

司烜氏掌以夫遂取明火於日以鑑取明水於月以共祭祀之明齍明燭共明水

夫遂陽遂也鑑鏡屬世謂之方諸明齍以明水修滌粢盛黍稷明燭以照陳饌明水以配郁鬯五齊與酒別酒井水也以配三酒然以明水與酒對舉則有異散文通謂之酒

凡邦之大事共墳燭庭燎

墳讀爲蕡麻也或曰大也樹於門外曰大燭於門內曰庭燎

中春以木鐸修火禁於國中軍旅修火禁邦若屋誅則爲明竁焉

屋誅不殺於市而以適甸師氏者凡殺人皆肆之三日明暴其罪因不肆諸市而壙埋之故楬其罪於竁上或曰宮刑以下不可以風故於屋中誅之卽勝國之社屋也屋中幽暗恐行刑者難見故穿屋以霤光謂之明竁○南方火位也故司爟通掌四時攺火出納火之令職主於布火之利而不掌火禁其曰國失火野焚萊則有刑罰焉蓋因布令而及之使民知避其害非火禁也火禁如用火之地救火之灋以及夏毋燒灰昆虫未蟄不以火田之類以刑官之屬掌之使民不敢犯也軍旅之火禁以刑官修之者非軍刑所及也司烜掌明火故並共墳燭庭燎以爲刑官之屬故並爲屋誅之竁焉

條狼氏掌執鞭以趨辟王出入則八人夾道公則六人侯伯則四人子男則二人

趨辟趨而辟行人序官下士六人豈文誤與

凡誓執鞭以趨於前且命之誓僕右曰殺誓馭曰車轘誓大夫曰敢不闗鞭五百誓師曰三百誓邦之大史曰殺誓小史曰墨

前謂所誓眾之前行也命之者有司讀誓辭則大言其刑以警所誓也士師五戒一曰誓用之於軍旅注兼祭祀非也祭祀之誓戒無所用殺轘之刑且大宰掌之大司徒涖之非條狼氏所及也僕右不用命則敗績故其灋重旣曰僕右又曰馭蓋制馭一軍者卽軍帥也發命不衷出謀不審則以國予敵故其刑更重於僕右大夫則輿帥也事有當闗白而不闗者則鞭之鞭作官刑故也師族師以下眾士也有當闗而不闗者灋末減於大夫太史小史不掌軍事而其刑殺墨者古者行軍重天時覘風雲物色以卜勝敗故其責亦重也曰邦之太史小史者恐疑禮官不宜在軍軍行別有太史小史如辟司徒公司馬之類故特文出之以見卽邦之太史小史也○王介甫以殺與車轘之刑過重又鞭不宜加於大夫遂謂此皆誓其屬不知軍事威克春秋傳田於孟諸楚申無畏抶宋公之僕戎僕大夫也晉侯之弟揚幹亂行於曲梁魏絳戮其僕辭於晉侯曰至於用鉞則古者軍刑之重可知矣

修閭氏掌比國中宿互者與其國粥而比其追胥者而賞罰之

國中城中也宿宿衞也互謂行馬所以障禁止人也凡吏士皆有常餼而宿衞守互擊者中夜巡徼閔其勞故官行糜粥以食之追胥者則但比其事行其賞罰而已行夜者飯之則非時飲之以酒則慮其號呶使自爲粥則擾矣故官行之先王之政所以卽人之心而盡物之理也

禁徑逾者與以兵革趨行者與馳騁於國中者

邦有故則令守其閭互惟執節者不幾

令閭胥裏宰之屬閭亦有互王政之周於守禦如此

冥氏掌設弧張爲阱擭以攻猛獸以靈鼓敺之

弧張罿罦之屬所以扄絹禽獸或曰機弩也敺之使驚趨阱擭

若得其獸則獻其皮革齒須備

須謂頤下須備謂搔也

庶氏掌除毒蠱以攻說禬之嘉艸攻之

攻說祈諸神以求去之也禬除也或曰宜讀爲潰嘉艸藥物其狀未聞或曰柳宗元白蘘荷詩庶氏有嘉艸攻說事久泯豈嘉艸卽蘘荷與

凡敺蠱則令之比之

此官僅下士一人故人有能敺蠱者則令之而比次其術之髙下

穴氏掌攻蟄獸各以其物火之

蟄獸熊羆之屬穴居者也攻之必先燒其所食之物以誘出之穴伏而必誘取之者恐其時出而乘人之隙也

以時獻其珍異皮革

珍異可備膳羞者如熊掌之類

翨氏掌攻猛鳥各以其物爲媒而掎之以時獻其羽翮猛鳥鷹隼之屬置其所食之物於絹中鳥下來則掎其腳或曰以其類爲招也蟄獸猛鳥各設官以攻之者非獨慮其害於人亦所以安眾鳥獸而使之生息蕃滋也

柞氏掌攻艸木及林麓

艸字疑衍或曰艸之與木叢生者則並除之祚氏攻木薙氏攻艸皆主苑囿之官若畿內林麓欲化爲谷土或以奠民居則第掌其政令下經凡攻木者掌其政令是也

夏日至令刋陽木而火之冬日至令剝陰木而水之刋剝皆謂斫去次地之皮火之水之則其肄不生○旣斬去其木而後以水火焚漬其根株也

若欲其化也則春秋變其水火凡攻木者掌其政令化猶生也謂時以種谷也所水則火之所火則水之則其土和美○王介甫曰先王之於林麓欲用其材則爲之厲禁以養之欲用其地以居民興穯則刋剝而化之此虞衡柞氏之職所以並設也○郝京山曰謂化木而爲土也

薙氏掌殺艸春始生而萌之夏日至而夷之秋繩而芟之冬日至而耜之

春艸始萌以鎡基絕之夏艸盛聚其族而刈之故曰夷秋百谷皆熟恐以薙艸傷頴實故引繩以遮列而後芟其甽中之艸冬則以耜反其土艸根在上則春不復生

若欲其化也則以水火變之掌凡殺艸之政令

謂以火燒其所芟之艸已而水之則其土和美月令燒薙行水利以殺艸可以糞田疇美土疆○王明齋曰掌殺艸者主公家之艸薙氏自爲之掌凡殺艸之政令者主場圃田疇之艸教民爲之

硩蔟氏掌覆夭鳥之巢以方書十日之號十有二辰之號十有二月之號十有二歲之號二十有八星之號縣其巢上則去之

夭鳥惡鳴之鳥若鴞鵩方版也○鄭剛中曰鵲忌庚燕避戊巳防逢申日則過街鵲作巢則避太歲狐潛上伏不越度阡陌虎豹知衝破然則夭鳥避此五者必實有是理也○唐子西云聖惠方言有鳥夜飛謂之無辜小兒衣服遭之輙成疾歐陽永叔鬼車詩言其血污人家其家必破然則聖人設官以驅夭鳥豈可謂不急之務與

翦氏掌除蠧物以攻禜攻之以莽艸薰之

蠧物穿食人器物者攻禜六祈之二

凡庶蠱之事

庶氏掌除毒蠱蠱之病人者也此職庶蠱蠱之病物者也

赤叐氏掌除墻屋以蜃炭攻之以灰灑毒之

除墻屋隙罅間之虫豸也搗其炭坋之則走淳之以灑之則死

凡隙屋除其貍虫

隙屋人所不居埋藏之虫尢易伏故特言之貍虫防肌蛷之屬

蟈氏掌去鼃黽焚牡蘜以灰灑之則死以其煙被之則凡水虫無聲

牡蘜蘜不華者齊魯之間謂鼃爲蟈黽耿黽也以煙被者順風而揚之也或以灰灑或以煙被者郊廟朝廷學校嚴閟之地乃絕其類若防同師田所暫止則使之無聲可矣曰凡水虫不獨鼃黽也

壺氏掌除冰虫以炮土之鼓敺之以焚石投之水虫狐蜮之屬炮土之鼓瓦鼓也焚石得水作聲則驚而避去○王振聲曰黿鼉之屬穿穴堤防以焚石投之則死

若欲殺其神則以牡橭午貫象齒而沈之則其神死淵爲陵

水之神龍防象橭楡木名午貫者十字爲之淵有神而欲殺之必變見震驚於民者

庭氏掌射國中之夭鳥若不見其鳥獸則以救日之弓與救月之矢射之

救日之弓救月之矢謂日月食所用弓矢專言國中者若山林田野則不必禦也曰鳥獸者旣不見其形則不辧其爲鳥與獸也

若神也則以大陰之弓與枉矢射之

神謂非鳥獸之聲若春秋傳或叫於宋大廟譆譆出出者大陰之弓卽救月之弓枉矢卽救日之矢互言也救日用枉矢則救月以恆矢可知

銜枚氏掌司囂國之大祭祀令禁無囂軍旅田役令銜枚

囂讙也

禁呼嘆嗚於國中者行歌哭於國中之道者

野外則不必禁且不能徧也○劉氏曰聲大而急曰聲髙而緩曰呼聲嗟而怨曰嘆聲悲而傷曰嗚

伊耆氏掌國之大祭祀共其杖咸

咸讀爲函老臣𨿽杖於朝祭祀則去杖有司函藏之旣事乃授焉

軍旅授有爵者杖

軍杖鉞羣帥皆執兵其有事於軍中而不親甲兵者如小宗伯肆帥大師大史小史師氏之類則不論其年齒皆授以杖用以別於卽戎者軍中自主將至公司馬皆各有所統之人所司之局故不任軍事則別之曰有爵者

共王之齒杖

王賜老者之杖也

大行人掌大賓之禮及大客之儀以親諸侯

大賓要服以內諸侯大客其孤卿也禮必有儀互言之且以別尊卑也

春朝諸侯而圖天下之事秋覲以比邦國之功夏宗以陳天下之謨冬遇以協諸侯之慮時防以發四方之禁殷同以施天下之政

六者皆諸侯入見之禮謨謀也時防卽時見也禁謂九伐之灋殷同卽殷見也政謂邦國之九灋圖事比功陳謨協慮不宜有一定之期而分四時以制灋者亦舉其大略非截然不相通也春者事之方始秋則功可以成夏則事旣始而功未成故使陳其謀猷冬則此歲旣終而來歲更始百事皆宜計慮協諸侯之慮非使諸侯協其慮謂諸侯所慮王與之協也如諸侯慮凶祲則王爲之議賑發諸侯慮寇戎則王爲之計備禦也

時聘以結諸侯之好殷覜以除邦國之慝

此二者諸侯使其臣入聘之禮邦國有交相惡者當眾聘其國卿皆在故諭使解除先儒或謂大宗伯職時聘殷覜乃諸侯所以事天子此則天子所以答諸侯非也行人掌大賓之禮及大客之儀若此爲王臣出聘覜則無所爲大客之儀矣

間問以諭諸侯之志歸脤以交諸侯之福賀慶以贊諸侯之喜致禬以補諸侯之烖

此四者王臣出使之禮也間問者間歲一問諸侯謂存省之屬諭諸侯之志使皆曉然於天子之意也交者上下同之天子賜諸侯以脤而諸侯亦得以致福於天子也贊助也致禬凶禮之弔禮禬禮也補其烖謂歸以貨財

以九儀辧諸侯之命等諸臣之爵以同邦國之禮而待其賓客

於諸侯言命其命尊也於諸臣言爵其命微也諸臣之爵曰等者有卿大夫士之等又以大國次國小國爲之等使各有所當而後待之之禮可同也

上公之禮執桓圭九寸繅借九寸冕服九章建常九斿樊纓九就貳車九乘介九人禮九牢其朝位賓主之間九十步立當車軹擯者五人廟中幣三享王禮再祼而酢饗禮九獻食禮九舉出入五積三問三勞諸侯之禮執信圭七寸繅借七寸冕服七章建常七斿樊纓七就貳車七乘介七人禮七牢朝位賓主之間七十步立當前疾擯者四人廟中幣三享王禮壹祼而酢饗禮七獻食禮七舉出入四積再問再勞諸伯執躬圭其它皆如諸侯之禮諸子執谷璧五寸繅借五寸冕服五章建常五斿樊纓五就貳車五乘介五人禮五牢朝位賓主之間五十步立當車衡擯者三人廟中幣三享王禮壹祼不酢饗禮五獻食禮五舉出入三積壹問壹勞諸男執蒲璧其它皆如諸子之禮

常旌旗也斿其屬縿垂者貳副也三牲備爲一牢禮謂饔餼也朝位謂大門外賓下車及王車出迎所立之處也王始立大門內交擯三辭乃乘車出迎軹轂末也疾謂車轅曲中在軹之前衡之後衡在輈下當服之領更前於疾以諸侯所立推之則王立其當軫與廟受命祖之廟也三享三獻也皆束帛加璧庭實惟國所有朝先享不言朝者朝禮無等不必言也王禮王以鬰鬯禮賓也王使宗伯攝酌圭瓚而祼王拜送爵又攝酌璋瓚而祼後拜送爵是謂再祼再祼賓乃酢王一祼後不祼也饗設盛禮以飲賓也以飲爲主故以獻爲節九舉舉牲體九飯也以食爲主故以舉爲節出入謂從來訖去也毎積有牢禮米禾芻薪問問不恙也勞苦倦之也按覲禮記偏駕不入王門偏駕者諸侯所受上車同姓金路異姓象路四衞革路蕃國木路皆捨於館而乘墨車以朝蓋覲禮天子不下堂而見諸侯故諸侯不敢乘上車春夏受贄在朝亦無迎灋惟朝後行三享在廟天子乘車出迎故諸侯並得乘上車所以有繁纓九就之等也○服物采章諸侯之所服也牢禮饗食王所以禮賓也非各用其命數不可惟擯者之數則用其半以示在天子所則有所屈也

凡大國之孤執皮帛以繼小國之君出入三積不問壹勞朝位當車前不交擯廟中無相以酒禮之其它皆眡小國之君

此以君命來聘也孤尊旣聘享更自以其贄見執束帛表以豹皮繼小國之君言次之也朝聘之禮每一國畢乃前不交擯者不使介傳辭交於王之擯而親自對擯也廟中無相介皆入門西上而立不前相禮酒齊酒也以酒禮之謂不和郁鬯以祼也其他謂貳車及介牢禮賓主之間擯者幣饗食之數知此爲更以贄見者若正聘則執瑑圭璋八寸不得執皮帛也孤眡小國之君以五爲節而公之卿乃七介者卿奉君命故七介孤自特見故五介也孤出入三積一勞與小國同而特文見之者卿亦三積一勞故不得以視小國該之也

凡諸侯之卿其禮各下其君二等以下及其大夫士皆如之

此亦以君命來聘者所下其君之禮介與朝位賓主之間也其餘則自以其爵聘義曰上公七介侯伯五介子男三介謂使卿聘之數也然則朝位亦以七十步五十步三十步爲節與及其大夫士皆如之者大夫又各自下其卿二等也聘禮曰小聘使大夫其禮如爲介士無聘之介數而曰如之者士𨿽無介與步數至於牢禮之等又降殺大夫

邦畿方千里其外方五百里謂之侯服歲壹見其貢祀物又其外方五百里謂之甸服二歲壹見其貢嬪物又其外方五百里謂之男服三歲壹見其貢器物又其外方五百里謂之采服四歲壹見其貢服物又其外方五百里謂之衞服五歲壹見其貢材物又其外方五百里謂之要服六歲壹見其貢貨物

要服卽蠻服也大司徒職歲之常貢不宜有成器此職器物則或兼尊彛之屬材物亦宜兼齒角羽毛之屬也舊說虞夏之制天子巡狩之明年諸侯各以其方歲見四載而徧此經注其朝貢之歲四方各四分趨四時而來皆非也果爾則或一歲而空一方之諸侯或一歲而空一服之諸侯其國或大喪大札水旱寇戎棄而不理乎竊意周制侯服最近故毎歲一見而徧甸服地較逺分國較多兩歲中各以其時其事一見而徧男采衞要地愈逺分國愈多則期愈寛所以順人情便國事也虞夏之制亦大槪類此成王之崩事在旬日而康王之立太保率西方諸侯入應門左畢公率東方諸侯入應門右則六服皆有朝者可知矣舜典日覲四嶽羣牧班瑞於羣後則非一方之諸侯可知矣○尙書六年五服一朝言六年中五服皆朝以徧非謂僅一朝也其不言六服者以徧朝爲言故侯服每歲一朝者不數也與周禮本可通春秋傳叔向所言乃雜舉古制及文襄之憲令耳

九州之外謂之蕃國世壹見各以其所貴寶爲贄九州之外夷服鎭服蕃服也世一見謂父死子立及嗣王卽位乃一來朝

王之所以撫邦國諸侯者歲徧存三歲徧覜五歲徧省七歲屬象胥諭言語協辭命九歲屬瞽史諭書名聽聲音十有一歲達瑞節同度量成牢禮同數器修灋則十有二歲王巡守殷國

撫猶安也曰撫邦國諸侯者撫諸侯乃所以撫邦國也存問其安否也覜視其治效也省察其風化也三者皆所謂間問也歲者巡守之明歲以爲始也屬猶聚也召其象胥瞽史聚於王朝而教習之也辭命者畛於鬼及邦交之禮辭也數器銓衡也灋八灋也則八則也達同修皆謂賫其灋式行至則齊等之也成平也蓋平其僭逾者小行人職適四方達六節成六瑞則十有一歲前王而巡者其小行人與

凡諸侯之王事辧其位正其等協其禮賓而見之若有大喪則詔相諸侯之禮

若有四方之大事則受其幣聽其辭

四方之大事謂國有兵寇來告急也亦有贄幣以崇敬也聘禮曰若有言則以束帛如享禮

凡諸侯之邦交歲相問也殷相聘也世相朝也

小聘曰問殷中也中間久無事則大聘諸侯同方嶽則有相朝之禮皆所以考禮一徳以尊天子也大國聘於小國小國朝於大國敵國則兩君相朝故司儀於諸公諸侯皆言相爲賓是也

小行人掌邦國賓客之禮籍以待四方之使者

通掌其禮籍而所待獨使臣也

令諸侯春入貢秋獻功王親受之各以其國之籍禮之職貢𨿽有常而必時其歲之丰凶以爲贏縮故往歲之貢至春而後入之月令制諸侯職貢之數以季秋蓋農收備入而後數可定也功謂治國家之狀至秋則歲功成刑獄決凡治之狀可按驗矣故獻之

凡諸侯入王則逆勞於畿及郊勞眡館幣爲承而擯入王朝於王也春秋傳曰宋公不王又曰諸侯有王王有巡守眡館致館也承猶丞也三者皆爲丞而擯之賔幣大宗伯爲上擯郊勞舊說使大行人眡館使卿大夫

凡四方之使者大客則擯小客則受其幣而聽其辭擯者擯而見之王受其幣而聽其辭則代之入告也大客要服以內使臣小客蕃國使臣或曰孤卿爲大客大夫爲小客或曰以國之大小爲別也

使適四方協九儀賓客之禮朝覲宗遇防同君之禮也存覜省聘問臣之禮也

適之也協合也○黃文叔曰朝覲宗遇防同諸侯所以尊天子也而通乎兩君之相朝亦君禮也存覜省聘問天子所以撫諸侯也而邦交之歲相問殷相聘亦臣禮也

達天下之六節山國用虎節土國用人節澤國用龍節皆以金爲之道路用旌節門闗用符節都鄙用管節皆以竹爲之

此謂邦國之節也達之者亦賫式灋以齊等之虎人龍三者諸侯使臣出聘所執旌符管三者在國所用都鄙者公之子弟及卿大夫之采地也凡邦國之民出至他邦他邦之民來入門闗爲之節其以徵令及家徙者鄕遂大夫及采地之吏爲之節皆使人執節以之有期以反節此與掌節有異同者天子使於諸侯諸侯使於天子其爲節異則不合門闗道路節異則不通此五節所以同也天子之都鄙與諸侯之都鄙守之者爵等懸殊此管節角節所以異也無玉節者行人所達惟使節邦國所守非所及也無貨賄之璽節者國中所用亦非行人所及也疏引司闗職謂貨賄同用符節非也司闗掌國貨之節以聨門市卽璽節也果同用符節則璽節何所用乎

成六瑞王用瑱圭公用桓圭侯用信圭伯用躬圭子用谷璧男用蒲璧

成平也此適四方之事而首舉王用鎭圭者典瑞職鎭圭以徵守則亦應使邦國知其形制也

合六幣圭以馬璋以皮璧以帛琮以錦琥以繡璜以黼此六物者以和諸侯之好故

合者兩相配也五等諸侯享天子並用璧享後用琮其大各如其瑞皆有庭實惟二王后用圭璋其於諸侯則用琮璧子男之於諸侯則用琥璜凡二王后諸侯相享之玉大小各降其瑞一等其使卿大夫覜聘亦如之馬皮非幣而總云六幣者謂用之以當幣也○王光逺曰以其通情而來則謂之好以其因事而來則謂之故

若國札喪則令賻補之若國凶荒則令賙委之若國師役則令槁禬之若國有福事則令慶賀之若國有禍烖則令哀弔之凡此五物者治其事故

此五者其四大宗伯所掌凶禮其一嘉禮也復列於此者設所至之國有此則令鄰國供具而後以復於王故其文次於使適四方之後也蓋凶荒之賙委師役之槁禬必待奏請則緩不及事卽適遇其國札喪禍烖福事亦必於常禮有加禮意乃洽且札喪禍烖福事之小者或不敢以聞於王朝而王使適遇之則不得爲弗聞也者而過之也治其事故者酌財用多少之宜施行緩急之節以及興發調移之灋也不見卹禮蓋於師役中兼之○王光逺曰所作謂之事所遭謂之故

及其萬民之利害爲一書其禮俗政事教治刑禁之逆順爲一書其悖逆暴亂作慝猶犯令者爲一書其札喪凶荒厄貧爲一書其康樂和親安平爲一書凡此五物者每國辧異之以反命於王以周知天下之故

慝惡也猶圖也康樂謂民气安樂和親謂鄰國交歡安平謂上下寧輯

司儀掌九儀之賓客擯相之禮以詔儀容辭令揖讓之節

出接賓曰擯入贊禮曰相以詔者以禮告王

合諸侯則令爲壇三成宮旁一門

合諸侯謂有事而防也爲壇於國外以命事三成三重也此宮壝土以爲墻所謂壇壝宮也天子春帥諸侯拜日於東郊則爲壇於國東夏禮日於南郊則爲壇於國南秋禮山川丘陵於西郊則爲壇於國西冬禮月四瀆於北郊則爲壇於國北旣拜禮而還加方明於壇上而祀焉所以教尊尊也覲禮曰諸侯覲於天子爲宮方三百步四門壇十有二尋深四尺王巡守殷國爲宮應亦如此令令封人也

詔王儀南鄕見諸侯土揖庶姓時揖異姓天揖同姓王旣祀方明諸侯上介皆奉其君之旂置於宮乃詔王升壇諸侯皆就其旂而立諸公中階之前北面東上諸侯東階之東西面北上諸伯西階之西東面北上諸子門東北面東上諸男門西北面東上王揖之者定其位也庶姓無親者異姓昏姻之國也土揖者不舉手卽向下揖時揖則略舉手而後向下天揖則髙揭手而後向下也

及其擯之各以其禮公於上等侯伯於中等子男於下等

謂執玉而前見於王也擯之各以其禮者謂擯公者五人侯伯四人子男三人也上等中等下等謂奠玉處也壇三成深四尺則每等一尺也壇十有二尋方九十六尺則堂上二丈四尺每等丈二尺與諸侯各於其等奠玉降拜升成拜明臣禮也旣乃升堂授王玉下云幣據三享故知此擯之爲執玉見王

其幣亦如之其禮亦如之

禮謂以郁鬯祼之亦如之者皆於其等之上

王燕則諸侯毛

毛謂不問爵之尊卑以年齒相先後也朝事尊尊尙爵燕則親親尙齒

凡諸公相爲賓主國五積三問皆三辭拜受皆旅擯再勞三辭三揖登拜受拜送

相爲賓謂相朝也賓所停止則積間闊則問行道則勞其禮皆使卿大夫致之從來至去數如此也積問不言登受之於庭也旅讀如鴻臚之臚謂陳之也賓之介九人使者七人皆陳擯位不傳辭賓之上介出請使者則前對拜送送使者據下經主君郊勞則逺郊及勞於境當使卿聘禮宰夫朝服設飱致飱於國客之禮也此諸侯相賓則飱當使卿飱積同禮則積亦當使卿惟問爲小禮使卿與大夫無考

主君郊勞交擯三辭車逆拜辱三揖三辭拜受車送三還再拜

交擯者各陳九介使傳辭也前三辭辭主君之親出也後三辭辭郊勞之幣物也大夫聘及郊主君使以束帛勞夫人使大夫以棗栗勞則國君相爲賓郊勞必有幣玉籩豆之屬故曰三辭拜受也三還主君還辭賓再拜賓拜送也

致館亦如之致飱如致積之禮

館捨也使大夫授之君又以禮親致焉凡云致者皆有幣以致之

及將幣交擯三辭車逆拜辱賓車進答拜三揖三讓每門止一相及廟惟上相入賓三揖三讓登再拜授幣賓拜送幣每事如初賓亦如之及出車送三請三進再拜賓三還三辭告辟

三揖者朝位相去九十步揖之使前也至而三讓讓入門也每門止一相彌相親也賓三揖三讓讓升也賓亦如之當爲儐謂以郁鬯禮賓也上於下曰禮敵者曰儐三請三進請賓就車也每一請車一進欲逺送也三還三辭者主君一請賓亦一還一辭至三請賓三辭則主君再拜以送賓而賓告已辟去也注授幣當爲受幣非也未有置賓之送幣而先言主君之受幣者蓋再拜句斷賓三揖三讓而升堂則主君拜其至也授幣賓拜送幣言授幣時賓拜而送之也授幣非國君所親必上相授之而君拜送以致敬耳每事如初謂享及有言主賓皆交拜也

致饔餼還圭饗食致贈郊送皆如將幣之儀

六禮皆主君所親故兩君相見之禮同也惟饗食速賓其餘主君親往

賓之拜禮拜饔餼拜饗食賓繼主君皆如主國之禮拜禮者拜郊勞之禮也主君郊勞以禮於賓次日賓入將幣所以答主君之禮也其致饔餼及饗食之次日賓亦入拜蓋主君旣親之則賓無不答也所謂賓繼主君卽此謂隨而答其禮也不言拜還圭者還圭與致饔餼同時也不言拜致贈郊送者賓入辭而主君出贈送則遂行矣

諸侯諸伯諸子諸男之相爲賓也各以其禮相待也如諸公之儀

賓主相待之儀與諸公同其饔餼饗食之禮則有降殺

諸公之臣相爲國客則三積皆三辭拜受

不言登受者受之於庭也注謂侯伯之臣不致積據聘禮無致積之文然此經曰凡侯伯子男之臣相爲客而相禮其儀亦如之則不應無積可知矣豈道路共積無以束帛致積之禮而記者遂略之與

及大夫郊勞旅擯三辭拜辱三讓登聽命下拜登受賓使者如初之儀及退拜送

登聽命賓登堂以聽主君之命也賓使者亦當爲儐蓋主國以束帛勞而賓以束錦儐使者也如初之儀使者亦三辭而後拜受也按聘禮侯伯之臣受勞於庭致館亦於庭此並登聽命公之臣尊也

致館如初之儀

如郊勞也按聘禮致館無束帛賓亦無儐不言致飱者君於聘大夫不致飱也聘禮曰飱不致賓不拜

及幣旅擯三辭拜逆客辟三揖每門止一相及廟惟君相入三讓客登拜客三辟授幣下出毎事如初之儀三辭辭主君以大客禮當巳也客辟不敢答禮也惟君相入客相不敢入也拜主君拜客至也客三辟三退負序也三讓客登與上經賓三揖三讓登同拜與上經再拜同客三辟而後授幣則未授幣不宜預設受幣之文益明矣不敢拜送者奉君命以事非已所專也故私面私獻皆再拜稽首

及禮私面私獻皆再拜稽首君答拜

禮以醴禮客也私面私覿也旣覿則或有私獻者此三者皆於聘之日行之故並言之春秋傳楚公棄疾見鄭伯以其乘馬私面

出及中門之外問君客再拜對君拜客辟而對君問大夫客對君勞客客再拜稽首君答拜客趨辟

中門之外卽大門之內也問君曰君不恙乎對曰使臣之來寡君命臣於庭問大夫曰二三子不恙乎對曰寡君命使臣於庭二三子皆在勞客曰道路悠逺客甚勞勞介則曰二三子甚勞旣曰再拜對又曰辟而對者前對問不恙後對或別問君之所爲也後曰君答拜前第曰君拜者非答客也聞其君之起居不恙則如親見而拜以致敬也必出中門而後問者諸侯相爲賓則主君郊勞今郊勞不親故出廟而後問示不敢卽安若欲就客而問之也或謂廟中禮敬不可及其餘非也私面私獻皆於廟而反不可問君大夫乎

致饔餼如勞之禮饗食還圭如幣之儀

注謂饗食亦君不親而使大夫以幣致者非也所以如幣之儀而異於郊勞者正謂君親饗食故與幣見君之儀同耳若大夫致之則當如郊勞之禮矣還圭主君弗親而亦如幣之儀者幣以圭則還圭者兩國相答之正禮也𨿽大夫致之若主君之臨而以不敢答禮焉故據聘禮迎於門外而不拜猶幣時主君拜至客辟而不敢答拜異於郊勞之拜辱也聽命受圭負右房而立猶授幣不拜而下異於郊勞之聽命下拜登受也其儀與幣不同而曰如幣之儀謂不敢答禮如親見主君而受命耳郊勞曰禮者有儐使者之幣故兼儀與物而言之

君館客客辟介受命遂送客從拜辱於朝

君館客者客去就省之也遂送君拜以送客也

明日客拜禮賜遂行如入之積

客行總拜主君之禮賜也如入之積亦三積也

凡侯伯子男之臣以其國之爵相爲客而相禮其儀亦如之

不曰以其爵而曰以其國之爵者記曰次國之上卿位當大國之中中當其下下當其上大夫小國之上卿位當大國之下卿中當其上大夫下當其下大夫

凡四方之賓客禮儀辭命餼牢賜獻以二等從其爵而上下之

二等謂降殺以兩卽大行人職所謂諸侯之卿各下其君二等大夫士亦如之也上言爵等同者相爲賓客之禮此則言爵等不同者相爲賓客之禮

凡賓客送逆同禮凡諸侯之交各稱其邦而爲之幣以其幣爲之禮

幣享幣也大國則丰小國則殺主國如其丰殺而禮之

凡行人之儀不朝不夕不正其主面亦不背客

謂擯相傳辭時也不正東鄕不正西鄕常視賓主之前卻得兩鄕之司儀掌擯相之禮以詔儀容辭令揖讓之節故行人受儀灋焉

行夫掌邦國傳遽之小事媺惡而無禮者凡其使也必以旌節𨿽道有難而不時必達

遽若後世馳驛而使者媺吉事也惡凶事也無禮禮籍所不載也道有難謂遭疾病他故也其大事有禮者有故則介命不嫌不達○不曰吉凶而曰美惡者如王小有問勞𨿽美而不得謂之吉小有詰讓𨿽惡而不得謂之凶也

居於其國則掌行人之勞辱事焉使則介之

先儒謂使必大小行人非也大行人二人小行人四人掌賓客之禮事豈能供聘覜存省問喪荒弔禬卹以及脤膰慶賀之役哉司士職曰作士適四方爲介者凡國使之介也此曰使則介之者惟十有一年小行人使適四方以協禮事則行夫爲之介也居於其國謂介行人而居所適之國也不先言介者文當然也如曰行人使則介之居於其國掌行人之勞辱事則贅矣

環人掌送逆邦國之通賓客以路節達諸四方捨則授館令聚有任器則令環之凡門闗無幾送逆及疆路節旌節也四方圻上也逆賓於疆及宿令歸送亦如之掌訝之職也而又設環人所以待過賓於王畿而之列國者故曰通賓客又曰以路節達諸四方又曰門闗無幾送逆及疆則非止而有事者明矣曰環人者環四境而待過賓以達之於四方也

象胥掌蠻夷閩貉戎狄之國使掌王之言而諭說焉以和親之若以時入賓則協其禮與其辭言傳之凡其出入送逆之禮節幣帛辭令而賓相之

幣帛王所賜予也辭令告諭之辭也賓相爲擯而相侑其禮儀也

凡國之大喪詔相國客之禮儀而正其位凡軍旅防同受國客幣而賓禮之凡作事王之大事諸侯次事卿次事大夫次事上士下事庶子

凡國之大喪以下乃掌客職錯簡蓋象胥之職前所列已備矣而掌客未及大喪詔相國客儀位軍旅防同受幣賓禮國客則職事有缺也卿大夫士庶子謂從諸侯而來賓者喪紀軍旅防同之大事使諸侯次事小事並及諸侯之卿大夫士庶子使觀禮且周事也諸子職防同賓客士庶子必從春秋傳同盟於戲六卿及大夫門子皆從鄭伯則於王事可知矣若王朝之卿大夫士則贊王命而戒之者冢宰王朝之士庶子則作之者諸子非掌客所及也旣曰凡作事又曰王之大事者正以見所作卿大夫士皆侯國之人而事則王朝之事耳○惟諸侯之從者故所任止上士若王臣則中下士與事者多矣

掌客掌四方賓客之牢禮餼獻飲食之等數與其政治政治邦新殺禮之屬

王合諸侯而饗禮則具十有二牢庶具百物備諸侯長十有再獻

大合諸侯則其長必二王之後也故備天子儀物示賓而不臣

王巡守殷國則國君膳以牲犢令百官百牲皆具從者三公眡上公之禮卿眡侯伯之禮大夫眡子男之禮士眡諸侯之卿禮庶子壹眡其大夫之禮

犢角繭栗者牲孕則天子不食令者掌客令主國也大行人職曰十有二歲王巡守殷國此職又曰王巡守殷國而下載諸侯膳王之禮則殷同卽巡守而防諸侯於方嶽所謂施天下之政者卽尙書王制所載巡守諸大政舊說王不巡守而六服盡朝非也春秋傳曰先王卜徵五年而歲其祥祥習則行不習則增修徳而攺卜設王當巡守之歲以喪疾不行自可於疾已喪畢之後行之不宜更曠其期至十有二年之久且王果喪疾又不應日覲四方之諸侯也況巡守者巡所守也豈可以諸侯之朝代哉六服之君無歲不朝以圖事比功而又一歲而徧召之義無所取當以經文正之不曰諸侯膳以牲犢而曰國君者惟所至之國然也

凡諸侯之禮上公五積皆眡飱牽三問皆修羣介行人宰史皆有牢飱五牢食四十簠十豆四十鉶四十有二壺四十鼎簋十有二牲三十有六皆陳饔餼九牢其死牢如飱之陳牽四牢米百有二十筥醯醢百有二十罋車皆陳車米眡生牢牢十車車秉有五防車禾眡死牢牢十車車三秅芻薪倍禾皆陳乘禽日九十雙殷膳大牢以及歸三饗三食三燕若弗酌則以幣致之凡介行人宰史皆有飱饔餼以其爵等爲之牢禮之陳數惟上介有禽獻夫人致禮八壺八豆八籩膳大牢致饗大牢食大牢卿皆見以羔膳大牢侯伯四積皆眡飱牽再問皆修飱四牢食三十有二簠八豆三十有二鉶二十有八壺三十有二鼎簋十有二腥二十有七皆陳饔餼七牢其死牢如飱之陳牽三牢米百筥醯醢百罋皆陳米三十車禾四十車芻薪倍皆陳乘禽日七十雙殷膳大牢三饗再食再燕凡介行人宰史皆有飱饔餼以其爵等爲之禮惟上介有禽獻夫人致禮八壺八豆八籩膳大牢致饗大牢卿皆見以羔膳特牛子男三積皆眡飱牽壹問以修飱三牢食二十有四簠六豆二十有四鉶十有八壺二十有四鼎簋十有二牲十有八皆陳饔餼五牢其死牢如飱之陳牽二牢米八十筥醯醢八十罋皆東米二十車三十車芻薪倍禾皆陳乘禽日五十雙壹饗壹食壹燕凡介行人宰史皆有飱饔餼以其爵等爲之禮惟上介有禽獻夫人致禮六壺六豆六籩膳眡致饗親見卿皆膳特牛

積皆視飱牽謂所共如飱而牽牲以往不殺也生而致之以一夕遷次不盡用也不殺則無鉶鼎簠簋之實其米實於筐豆實實於罋壺之有無未聞修脯也飱客始至致小禮也公侯伯子男飱皆飪一牢其餘牢則腥食謂庶羞美可食者簠稻粱器也豆菹醢器也鉶羮器也禮之大數鉶少於豆公鉶宜三十八侯伯二十八子男十八壺酒器也鼎牲器也簋黍稷器也合言鼎簋者牲與黍稷乃食之主也故公侯伯子男其數皆十有二無加損焉牲當作腥謂腥鼎也於侯伯云腥二十有七乃本字也諸侯禮盛腥鼎有鮮魚鮮臘每牢皆九爲列公腥鼎三十六腥四牢也侯伯二十七腥三牢也子男十八腥二牢也皆陳皆陳列也凡此皆飱門內之實也其車米禾芻薪則陳於門外饔餼旣相見致大禮也死牢如飱之陳亦飪一牢余腥牽生牢也車皆陳車字衍米車載米之車也聘禮曰十斗曰斛十六斗曰防十防曰秉毎車秉有五防則二十四斛也禾稾實並刈者聘禮曰四秉曰筥十筥曰稯十稯曰秅毎車三秅則三十稯也稯猶束也米禾之秉筥字同數異禾之秉手把耳筥讀爲棟梠之梠謂一穧也乘禽乘行羣處之禽謂雉雁之屬於禮以雙爲數殷中也中又致膳亦念賓也若弗酌謂君有故不親饗食燕也不饗則以酬幣致之不食則以侑幣致之凡介行人宰史眾臣從賓者也以其爵等爲其牢禮之陳數大行人職所謂諸侯之卿各下其君二等及其大夫士亦如之也夫人致禮助君養賓也致之皆使下大夫於子男曰膳視致饗則是不復饗也卿皆見者見於賓也旣見之又膳之亦助君養賓也於子男曰親見卿皆膳特牛見卿於小國之君有不特造館見者其造見者乃致膳也此經獨言諸侯相朝主國待賓之禮者天子待諸侯之禮亦然故舉下以包上也飱禮不言米禾芻薪者以積視飱牽則飱有米禾芻薪不必言矣○疏謂君用修臣用牢非禮疑有誤非也羣介行人宰史皆有牢致積之牢也其文系於三問皆修之下者問君以修則不疑於牢爲臣之問也不曰皆有積何也曰有牢則致積可知曰有積則嫌於君之積有牢而臣之積無牢也曰羣介行人宰史皆有飱饔餼又曰各以其爵等爲牢禮之陳數亦此義也注謂諸臣牢禮之數惟以爵不以命數亦非也果爾則子男之卿陳數與君同矣注牢禮陳設之位與數皆約聘禮言之他無所見

凡諸侯之卿大夫士爲國客則如其介之禮以待之謂特來聘問待之如爲介之禮也

凡禮賓客國新殺禮凶荒殺禮札喪殺禮禍烖殺禮在野在外殺禮

環人職凡國之大喪節應次此節下

凡賓客死致禮以喪用賓客有喪惟芻稍之受

死則主人爲之具而殯矣喪用者饋奠之物賓客有喪謂父母或君死也芻給馬牛稍人廩也

遭主國之喪不受饗食受牲禮

牲禮腥致者饗食則全不受飱饔餼亦止受腥牢有喪不忍煎烹也禮不當受則主人不以熟致非致而不受

掌訝掌邦國之等籍以待賓客

若有國賓客至則戒官修委積與士逆賓於疆爲前驅而入

士訝士也

及宿則令聚及委則致積至於國賓入館次於捨門外待事於客及幣爲前驅至於朝詔其位入復及退亦如之

入復入告王以客至也退亦如之仍爲前驅也

凡賓客之治令訝訝治之

注謂賓客之治爲正貢賦理國事非也邦國之貢冢宰制之其典冢宰施之地灋司徒頒之禮事宗伯令之獄訟司寇定之而又使司馬兼董焉非訝士所得治明矣訝士掌四方之獄訟邦有賓客則誅戮暴客者客出入則導之有治則贊之蓋或賓客之僕廝輿與邦人有爭或賓客之屬自犯灋禁其在王朝皆不敢自治而以歸於掌訝掌訝使訝士治之訝士職曰有治則贊之者卽贊掌訝也晉人執宋仲幾於京師春秋以爲非常而志之則周之舊典可知矣

凡從者出則使人道之及歸送亦如之

從者凡介以下也人其屬胥徒也送至於境如其前驅聚待事之屬

凡賓客諸侯有卿訝卿有大夫訝大夫有士訝士皆有訝

此謂朝覲聘問之日王所使迎賓客於館之訝也不曰則而曰有者大國之君有卿訝而小國之君則大夫訝大國之卿有大夫訝而小國之卿則士訝若小國之大夫及列國之士則𨿽有訝者而非命士矣知然者列國之士天子無使命士往訝之義也司士職防同賓客作士從諸子職防同賓客作羣子從則訝列國之士者其諸王朝未授職之士與庶子與

凡訝者賓客至而往詔相其事而掌其治令

凡訝者謂上所云卿大夫士皆待賓客至館而後往非若掌訝之逆於疆也掌訝惟至於朝詔其位而巳此訝者則詔相其禮事掌訝及退爲之前驅而已若賓有治王有令於賓則此訝者通掌之

掌交掌以節與幣巡邦國之諸侯及其萬民之所聚者道王之徳意志慮使咸知王之好惡辟行之

萬民之所聚者謂大都防也辟讀如辟忌之辟謂使知王之所好者而爲之知王之所惡者辟而不爲列職八人而能徧巡邦國者各主其方而不限以程期也

使和諸侯之好達萬民之說

說所喜也達者達之於王若其國君

掌邦國之通事而結其交好

注通事謂朝覲聘問非也朝覲聘問禮有常經無爲別設官以掌之蓋非朝聘之期而鄰國有事欲相通則因王官之巡行而達其意也其事如通防交糴聨婚婣詰逋逃之類

以諭九稅之利九禮之親九牧之維九禁之難九戎之威

九稅司徒所掌也九禮宗伯所頒也九牧冢宰所建也九禁九戎司馬所專也而使刑官之屬諭之者蓋邦國不能率由典常則刑禁及之刑禁不能施則兵戎詰之與司馬九灋兼備五官之職其義略同獨無冬官之灋者居四民時地利惟始立國用之建國之後未有無故而變冬官之灋者故不之及也

掌察【闕】

掌貨賄【闕】

朝大夫掌都家之國治日朝以聽國事故以告其君長序官曰每國上士二人下士二人則國治卽都家之治也

國有政令則令其朝大夫

李耜卿曰上文國事故乃天子日所施爲者聽之以告其君長使知王之所好惡而辟行之也此政令乃當施於都家者

凡都家之治於國者必因其朝大夫然後聽之惟大事弗因

都家所有治事上王國必因朝大夫以通然後受而聽之若大事如寇戎荒喪之類則直達

凡都家之治有不及者則誅其朝大夫在軍旅則誅其有司

不及謂有稽滯有司都司馬家司馬也

都則【闕】

都士【闕】

家士【闕】

李耜卿曰自大司寇小司寇士師而下鄕士主國獄遂士主郊縣士主野方士主都家畿內也訝士主四方畿外也次以朝士者斷獄獘訟皆於外朝也次以司民者見民者天之所司王之所敬刑罰不可以不中也獄訟旣獘有五刑以麗其辟故次司刑有刺宥以議其輕重故次司刺有大亂獄則故府之藏可覆視故次司約有疑獄不決則明神可鑑故次司盟於是罪輕而贖刑者則職金受其入罪重而拏戮者則司厲執其灋稍重而未麗於灋者則司圜主收教之已在刑者則囚而刑殺故掌囚掌戮又次之從坐者恕其死因任以事故司罪又次之徵伐四夷所得蠻閩夷貉四又次之繼犬人於司厲者司厲治盜犬能逐盜者也𨿽然刑非得已也禁於未發則民安而上不煩故布憲禁於天下禁殺戮禁暴氏禁於國中野廬氏蠟氏雍氏萍氏司寤氏所以使行者無害死者有主陸走者無險阻水浮者不沒溺時其宵晝行止以節皆道路之禁也司烜氏條狼氏修閭氏皆祭祀軍旅之禁也自冥氏至庭氏十二職艸木鳥獸爲民害者驅而除之義之盡也繼以銜枚氏司囂者無端歌哭雜气妖聲不祥也於是刑事畢矣次以伊耆氏者秋養耆老故也次以大行人小行人諸職者賓位於西北天地之義气也又儀禮凡諸侯朝覲防同禮畢則降而肉袒請刑故以屬刑官賓客見王則有儀故司儀次之而行夫掌小事環人掌送逆象胥掌四夷國使以類屬焉賓客朝見旣畢有饔飱牢禮之歸故掌客次之賓客自來至去皆有訝故掌訝次之掌交所以諭王志於天下之邦國也朝大夫所以達王事於畿內之都家也故以是終焉其掌察掌貨賄都則都士家士文闕義無所考

周官集注卷十﹤經部﹐禮類﹐周禮之屬﹐周官集注﹥

欽定四庫全書

周官集注卷十一

翰林院侍講銜方苞撰

周官司空之篇亡漢興購之千金不得河間獻王以考工記續之不知作者何代何人然大抵秦以前書也司空名冬官者四時之有冬積於空虛不用之地而度地居民立城邑治溝洫川梁於農事旣畢爲宜司空者蓋主於空虛不用之時而使民有興事任力之實用也冬日之閉凍也不固則春夏之長艸木也不荗此天道之以虛爲實也事典不行則三時之利不能盡四民之業無所基此聖人之以虛爲實也故官以司空名而其職則曰以富邦國以養萬民以生百物○司空之職居四民時地利工事其末耳今其大經大灋無一存者而所記惟工事何也蓋諸侯惡其害已也而皆去其籍惟工事則民生所習用百工世守之故猶可述耳匠人營國爲溝洫僅具髙濶廣袤之度而所以建立城邑分處四民因山川形勢以辧井牧別疆潦規偃豬町原防者無一及焉蓋記者僅得之工師之述而未見故府之典籍故也○李廣卿曰考工記𨿽言治器粗迹而毎有盡性至命之文

國有六職百工與居一焉

司空掌營城郭都邑立宗廟社稷造宮室車服器械故百工屬焉六職卽下所列

或坐而論道或作而行之或審曲面埶以五材以辧民器或通四方之珍異以資之或力以長地財或治絲麻以成之

作起也辧猶具也或曰辧其所宜也資以資民用也審曲面埶者審察五材曲直方面形埶之宜及陰陽之背面也五材五方之材也

坐而論道謂之王公作而行之謂之士大夫審曲面埶以飭五材以辧民器謂之百工通四方之珍異以資之謂之商旅飭力以長地財謂之農夫治絲麻以成之謂之婦功

粵無鏄燕無函秦無廬胡無弓車

此四地者不置是工也鏄田器詩云痔乃錢鏄又曰其鏄斯趙函鎧也廬謂矛戟柄

粵之無鏄也非無鏄也夫人而能爲鏄也燕之無函也非無函也夫人而能爲函也秦之無廬也非無廬也夫人而能爲廬也胡之無弓車也非無弓車也夫人而能爲弓車也

粵地塗泥多艸薉而山出金錫鑄冶之業田器尢多燕近彊胡習作甲冑秦多細木善作矜柲胡無屋宅田獵畜牧逐水艸而居皆知爲弓車

知者創物巧者述之守之世謂之工

父子世以相教

百工之事皆聖人之作也爍金以爲刃凝土以爲器作車以行陸作舟以行水此皆聖人之所作也

天有時地有气材有美工有巧合此四者然後可以爲良

時寒溫也气剛柔也良善也

材美工巧然而不良則不時不得地气也

劉執中曰不言不得天時地气而曰不時不得地气者東西南北地气不均故器有遷乎其地而不能爲良者以於地气有得有不得也若天時則四方所同非有不能得於天而爲之不以其時人之過也

橘逾淮而北爲枳鸜鵒不逾濟貉逾汶則死此地气然也

春秋傳昭二十五年有鸜鵒來巢曰書所無也貉或爲猨汶水在魯北

鄭之刀宋之斤魯之削吳粵之劍遷乎其地而弗能爲良地气然也

去此地而作之𨿽用其材與工不能使良

燕之角荊之幹妢胡之笴吳粵之金錫此材之美者也荊荊州也幹柘也可以爲弓弩之幹妢胡胡子之國在楚旁笴矢幹也禹貢荊州貢杶榦栝柏及箘簵楛

天有時以生有時以殺艸木有時以生有時以死石有時以泐冰有時以凝有時以澤此天時也

石有時以泐謂盛夏易解散不可燒爲灰若久而剝落則非天時使然也澤潤澤也冰將解必先見潤澤然後化而爲水

凡攻木之工七攻金之工六攻皮之工五設色之工五刮摩之工五埴之工二

攻猶治也之言拍也埴黏土也故書七爲十刮作捖

攻木之工輪輿弓廬匠車梓攻金之工築冶鳬防段桃攻皮之工函鮑韗韋裘設色之工畫繢鐘筐防刮摩之工玉楖雕矢磬埴之工陶旊

梓榎屬也鮑書或爲鞄蒼頡篇有鞄凡工曰某人者若匠人梓人韗人鮑人之類以其事名也曰某氏者義有二或官有世功爲氏若韋氏裘氏冶氏之類或族有世業以氏名官若鳬氏防氏之類

有虞氏上陶夏后氏上匠殷人上梓周人上輿

虞氏至質故貴陶器甒泰瓦棺是也夏后氏始治溝洫故上匠殷敬鬼神重禮樂之器故上梓周貴貴尙文以車辧爵等禮儀故上輿

故一器而工聚焉者車爲多

易氏曰攻木之工七弓廬梓匠各居其一而輪人輿人車人乃居其三又有輈人爲輈此一器而工多惟車爲最○陳君舉曰車制用在輪故察車自輪始輪之外輮爲圍圍之中直指湊轂者爲輻輻之所蓄而利轉者謂之轂轂裏之大穿謂之賢轂外之小穿謂之軹轂中空處謂之藪轂上橫通通載者謂之軸軸末以防輪而固謂之舝軸上橫伏而納輈者謂之轐轐上所載三面材謂之任正任正之上謂之軫輿前掩軓版謂之陰輿深謂之隧植於輿兩旁謂之輢蔽風塵謂之茀橫於兩輢而爲人所憑者謂之式中系驂馬內轡處謂之輢式下之植從者謂之轛兩輢之上出於式者謂之較較之下從者謂之軹以革挽式以皮覆式謂之韈以簟衣式謂之車軓納轡之環謂之韈著車之眾環謂之指有曲轐而出從前稍曲而上謂之輈輈前持衡者謂之頸頸下衡者謂之衝衝下兩馬謂之服服外兩馬謂之驂兩服之四轡兩驂之四轡謂之八轡兩驂之內轡系於式其在手者外轡與服馬之四轡謂之六轡前系於衡後系於軫以防驂馬之入者謂之脇驅驂馬之系車四條謂之靷內兩條納於陰者謂之陰靷外系於軸者謂之外靷拘二靷以絆其背者謂之韅背爲環以管外內轡謂之遊環削革三就當胸謂之繁纓縷金以當盧謂之著鈴於兩鑣謂之鸞置鈴於式謂之和兩驂內轡謂之勒車上之履則有蓋蓋之斗謂之部蓋上撩謂之弓蓋之小柄謂之達常大扛長八尺謂之桯此車之通制也

車有六等之數

車有天地之象人在其中六等之數灋易之三才六畫

車軫四尺謂之一等戈柲六尺有六寸旣建而迆崇於軫四尺謂之二等人長八尺崇於戈四尺謂之三等殳長尋有四尺崇於人四尺謂之四等車防常崇於殳四尺謂之五等酋矛常有四尺崇於防四尺謂之六等此所謂兵車也軫輿後橫木崇髙也八尺曰尋倍尋曰常建樹也戈殳防矛皆插車輢迆謂邪倚也矛有二一曰酋一曰夷○楊謹仲曰此以軫爲輿後橫木注以軫爲輿故學者惑焉軫正是輿之名蓋四畔各以木加於輿上以閒其所載詩所謂俴收也其四方則象地故曰軫方象地車廣六尺六寸六分其廣以一爲軫圍則是輿後橫木圍一尺一寸徑三寸三分寸之二軹髙三尺三寸並後軫與轐七寸共髙四尺故指後橫木爲髙之度軫之義不止後橫木也

車謂之六等之數

上文曰車有六等之數似車之制有六等故申明之見後五等𨿽非車之數而人在車中戈殳防矛建於車上故並謂之車之等數也

凡察車之道必自載於地者始也是故察車自輪始李耜卿曰凡車材皆載於輪上惟輪載於地

凡察車之道欲其朴屬而微至不朴屬無以爲完久也不微至無以爲戚速也

朴屬附著堅固貌戚疾也齊人語也微至謂至地者少輪圜甚則著地者微而易轉故不微至無以爲戚速○屬附著無間也凡功粗必待膠漆塗飾而後無間方其爲朴而已無間則固可知行山之輪侔則至地者不能少蓋言其功之細致也功細致則行戚速矣

輪已崇則人不能登也輪已庳則於馬終古登阤也已太也甚也卑也齊人言終古猶言常阤阪也輪卑則難引

故兵車之輪六尺有六寸田車之輪六尺有三寸乘車之輪六尺有六寸

此以馬大小爲節也兵車革路也田車木路也乘車玉路金路象路也兵車乘車駕國馬田車駕田馬

六尺有六寸之輪軹崇三尺有三寸也加軫與轐焉四尺也人長八尺登下以爲節

軹轂末也軫輿也轐伏也伏於軸上以納輈而承軫軫與轐共七寸田車宜減焉

輪人爲輪斬三材必以其時

三材所以爲轂輻牙也轂宜楡輻宜檀牙宜橿其木在陽則於仲冬斬之在陰則於仲夏斬之

三材旣具巧者和之

轂也者以爲利轉也輻也者以爲直指也牙也者以爲固抱也

牙讀爲訝謂輪之周遭輮木也俗謂之罔

輪敝三材不失職謂之完

敝盡而轂輻牙不動

望而眡其輪欲其幎爾而下迆也進而眡之欲其微至也無所取之取諸圜也

輪謂牙也幎均致貌望遠視也進迫近也曰望而眡者稍遠而視之所以別於甚遠也○以幎覆物必中穹四周迆而下輪之中央近轂處向內其四周近牙處向外亦如幎之覆物中穹四周迆而下也曰下迆者輻之菑近轂常在上爪近牙常在下也

望其輻欲其揱爾而纖也進而眡之欲其肉稱也無所取之取諸易直也

揱纖殺小貌肉謂幹材之丰殺稱丰殺之度如一也易治之熟而滑易也輻與轂第曰望者蒙上省文

望其轂欲其眼也進而眡之欲其幬之亷也無所取之取諸急也

眼突出貌就牙輪側視轂須略見突出或曰轂中虛而容軸以轉動有似於眼也幬幔轂之革也革之裹木急則亷隅見

眡其綆欲其蚤之正也察其菑蚤不齵則輪𨿽敝不匡今時車牙外以鐵葉裹之綆之制疑類此謂之綆者形若繩也蚤讀爲爪謂輻入牙中者蚤之正以綆視者按今輻爪毎間一鑿而穿牙施綆則疏數左右之度均齊與否不能掩矣菑謂輻入轂中者齒牙參差謂之齵匡矯而正之也菑與爪不相佹則輪𨿽敝不至於偏挺而無所用其匡

凡斬轂之道必矩其陰陽

矩謂刻識之也木之向日者爲陽背日者爲陰木之體圜中分其陰陽以繩墨引之則方而如矩

陽也者稹理而堅陰也者疏理而柔是故以火養其陰而齊諸其陽則輪𨿽敝不藃

稹密致也理謂木之文理火養其陰炙而堅之也藃當作耗或曰藃暴也疏理而柔者不以火養之久之必削減而幬革暴起

轂小而長則柞大而短則摰

柞讀爲迫唶之唶謂輻間柞狹也摰讀爲槷謂輻危槷也或曰小而長則菑中弱大而短則轂末不堅或曰柞窄通摰揑機也○車人云行澤欲短轂行山欲長轂大車轂長半柯其圍一柯有半是轂短則圍必小也柏車轂長一柯其圍二柯是轂長則圍必大也若轂長而圍小轂短而圍大則制不稱而不利於行

是故六分其輪崇以其一爲之牙圍

六尺六寸之輪牙圍尺一寸

參分其牙圍而漆其二槨其漆內而中詘之以爲之轂長以其長爲之圍

不漆其踐地者也漆者七寸三分寸之一不漆者三寸三分寸之二令牙厚一寸三分寸之二則內外面不漆者各一寸也槨者度兩漆之內相距之尺寸也六尺六寸之輪不漆者兩畔共減去二寸則漆內止六尺四寸中屈而得半則轂長三尺二寸圍三徑一則圍徑一尺三分寸之二也○史記平凖書更鑄五銖錢周郭其下令不可磨取鎔蓋古語以周遭爲郭而郭槨義並同

以其圍之阞捎其藪

阞與王制祭用數之仂同蓋十分之一也捎除也藪者眾輻入轂三十孔叢聚處也注疏謂轂徑一尺三分寸之二三分取一以爲藪得三寸九分寸之五果爾是以徑之阞計不當曰圍之阞矣蓋圍三尺二寸其阞三寸二分圍徑一尺三分寸之二除三寸二分爲藪之深其中爲內穿

五分其轂之長去一以爲賢去三以爲軹

此轂長謂徑也轂長有以圍徑言者車人轂長半柯其圍一柯有半是也賢內穿軹外穿去一當爲去二去二則得六寸五分寸之二凡內穿外穿皆用金爲之設金厚一寸則內穿內徑當四寸五分寸之二外穿內徑二寸十五分寸之四如是乃與藪相稱外穿小於內穿者內穿不大則軸之承軫而運轂也無力外穿不小則軸之末必突而出

容轂必直陳必正施膠必厚施筋必數幬必負幹容轂者輻菑齊入相抱而轂居其中央也必直者眾輻左右正相對也轂約也陳設也幬負幹者革轂相應無贏不足

旣摩革色靑白謂之轂之善

鄭剛中曰以革縵轂訖以骨丸之旣幹以石摩之然後漆焉靑者東方之陽白者西方之陰革色靑白則剛柔適中所以善

參分其轂長二在外一在內以置其輻

轂長三尺二寸者令輻廣三寸半則輻內九寸半輻外一尺九寸

凡輻量其鑿深以爲輻廣輻廣而鑿淺則是以大扤𨿽有良工莫之能固鑿深而輻小則是固有餘而彊不足也

扤搖動也凡柄之廣狹未有不與鑿相得者而輻之廣狹亦必與鑿之淺深相稱鑿有淺深以轂之圍有大小也大車之轂其圍一柯有半柏車之轂其圍二柯使圍小鑿淺而輻廣則鑿之銜輻不固圍大鑿深而輻小則輻之支轂不彊大車任重而轂短圍小何也牛駕行平地無馳騁頓撼也

故竑共輻廣以爲之弱則𨿽有重任轂不折

竑謂度之蒲本在水中者爲弱此弱謂菑之入轂深處以漸而殺者度其輻廣以殺其菑之端則轂中肉好相稱而完固否則鑿內受菑處燐薄加重任必折矣折當作坼轂不應有折也

參分其輻之長而殺其一則𨿽有深泥亦弗之溓也殺其向牙者溓讀爲黏謂泥不黏著輻也

參分其股圍去一以爲骹圍

謂殺輻之數也股謂近轂者骹謂近牙者人脛近足者細於股謂之骹羊脛亦然

揉輻必齊平沈必均

舊說以火揉其曲非也輻長不及三尺不宜有曲亦謂以火養其陰而齊諸其陽也蓋木之陰陽有偏久之其力不齊故揉而齊之平沈試輻材也已爲輻則骹股異圍必不能平矣或曰已合爲輪而沈之也下文水之以視其平沈之均又合兩輪而試之也

直以指牙牙得則無槷而固不得則有槷必足見也集韻槷木楔也輻與牙之鑿枘不相得𨿽加楔久之楔之端必突而出曰足見者以槷施於爪之下而言也

六尺有六寸之輪綆參分寸之二謂之輪之固

三分寸之二綆之廣也輪有杼有侔而綆皆不及寸者牙侔而綆狹於行無不利也綆廣則於杼者不可施矣或謂三分六寸之二知不然者大車之綆寸則凡車必較狹可知矣曰綆三分寸之二謂之輪之固足矣而冠以六尺有六寸之輪者前言六分其輪崇以其一爲之牙圍而未著輪崇之度故因綆而及之且知徑崇則知其圍三之而綆長竟圍故於綆言廣而不言長也又大車之綆寸田車之輪六尺有三寸其綆必較狹綆三分寸之二者惟六尺有六寸之輪耳

凡爲輪行澤者欲杼行山者欲侔

杼謂削薄其踐地者侔上下等

杼以行澤則是刀以割塗也是故塗不附侔以行山則是以行石也是故輪𨿽敝不甐於鑿

附著也圜厚也甐亦敝也牙不下迆則近地處厚𨿽爲石所齧僅甐其兩旁而不能甐中央之鑿

凡揉牙外不亷而內不挫旁不腫謂之用火之善古之車輞屈一木爲之凡屈木多外亷絕理內挫折中旁腫負起無此三疾是用火之善也○李廣卿曰輪所以固者在揉牙之工使外不失理筍簴相入而不挫旁無負起逐段相接皆資火力謂以全木爲輪無是理也

是故規之以眡其圜也萭之以眡其匡也

以規合之固可以求圜而運矩於輪中其四方四角有不圜處亦可因矩以驗之而矯正其偏挺處也或曰旣設軸兩輪相對用矩以度其四面相去之分稍偏挺則分不均必矯而正之

縣之以眡其輻之直也

三十輻上下相直中繩則鑿正輻直

水之以眡其平沈之均也量其藪以黍以眡其同也權之以眡其輕重之侔也

故可規可萭可水可縣可量可權也謂之國工

輪人爲蓋

輪輻三十蓋弓二十有八器類相似故因使輪人造蓋

達常圍三寸桯圍倍之六寸

達常斗柄下入杠中者桯杠也圍倍故足以含達常○王光遠曰蓋之制上爲部中爲達常下爲桯旁爲弓達常小於桯桯小於部故非部無以納弓於其旁非桯無以含達常於其中

信其桯圍以爲部廣部廣六寸

部蓋斗也四面鑿孔以納弓廣謂徑也

部長二尺

此部卽達常以入部中遂名部○部長當作達常文誤也

桯長倍之四尺者二

杠長八尺謂達常以下也加達常二尺則蓋髙一丈立乘也

十分寸之一謂之枚部尊一枚

尊髙也蓋斗上隆髙髙一分

弓鑿廣四枚鑿上二枚鑿下四枚

弓傘骨也漢世名爲蓋橑廣當以鑿之上下相去言部髙一寸故鑿之上下相去可容四枚部周圍二十八弓若左右相去四枚則好廣而肉薄不能固矣廣爲橫而曰以上下言者部之體圜周回而鑿之則上下似橫也

鑿深二寸有半下直二枚鑿端一枚

部徑六寸鑿深二面相對共五寸是以不傷達常也鑿上二枚鑿下四枚不均下直二枚則近上內畔二枚不鑿而鑿上亦四枚矣蓋必如此而後上下之固同也端內題也鑿端一枚者部之體圜弓鑿非以漸而狹不能容也

弓長六尺謂之庇軹五尺謂之庇輪四尺謂之庇軫庇覆也軹轂末也輿廣六尺六寸兩轂並六尺四寸旁減軌內七寸則兩軹之廣凡丈一尺六寸也六尺之弓倍之加部廣凡丈二尺六寸有宇曲之減可覆軹

參分弓長而揉其一

其穹者二尺下者二尺揉而曲者自髙趨下之二尺也

參分其股圍去一以爲蚤圍

蚤當爲爪近部者謂之股宇曲之末謂之爪弓鑿廣四枚設以方圍計之四四十六則股圍一寸六分也三分去一則爪圍一寸十五分之一

參分弓長以其一爲之尊

六尺之弓則以二尺近部爲髙

上欲尊而宇欲卑上尊而宇卑則吐水疾而霤遠上近部平者隤下曰宇蓋主爲雨設乘車無蓋禮所謂潦車其蓋車與○鄭剛中曰道右掌前道車王下車以蓋従似不専爲雨巾車不言蓋者豈所辧者旗物當建旗之時無所用蓋故不言與

蓋已崇則難爲門也蓋已卑是蔽目也是故蓋崇十尺蓋十尺宇二尺而人長八尺卑於此則蔽人目

良蓋弗冒弗紘殷畝而馳不隊謂之國工

隊落也弗冒以衣弗系以紘中畝橫馳而弓不落則其入鑿者固也

輿人爲車輪崇車慶衡長參如一謂之參稱

車輿也指輿爲車者輿乃車之正體軸轂輪輈皆爲輿而設也衡兩服所駕

參分車廣去一以爲隧參分其隧一在前二在後以揉其式

隧謂輿之縦也兵車之隧四尺四寸植於輿之兩旁者爲輢橫於輢間當車前而爲人所憑者爲式矯揉所以檠木材也輢陷於隧間式闗於輢間而不可動搖故亦曰揉

以其廣之半爲之式崇以其隧之半爲之較崇

兵車之式髙三尺三寸較兩輢上出式者兵車自較以下凡五尺五寸○林鬳齋曰呂和叔解詩重較云車箱長四尺四寸以三分之前一後二橫設一木下云車牀三尺三寸謂之式又於式上二尺二寸橫設一木謂之較古人立乘平常憑較敬則落手下憑式而頭得俯較出式上故云重較較崇自式以上計之式崇自車牀以上計之也

六分其廣以一爲之軫圍參分軫圍去一以爲式圍參分式圍去一以爲較圍參分較圍去一以爲軹圍參分軹圍去一以爲轛圍

此軹謂較下直防者及較下衡者非轂末也轛式之植者衡者也兵車軫圍尺一寸式圍七寸三分寸之一較圍四寸九分寸之八軹圍三寸二十七分寸之七轛圍二寸八十一分寸之十四○兩輢者較式之所托也不宜詳言輿制而獨遺輢又不宜較間之木與轂末同名疑軹卽輢字剝蝕而誤也疏謂較式之下別有植木橫木未知何據較式宜貫於輢或陷置輢間不宜別有植木較式之下亦不宜別有橫木也疑轛卽輢之末上出於較而相對者毛氏謂輈人所謂任正卽軫其圍尺有四寸與此不同此言田車之軫非也無爲捨乘車兵車而獨言田車又不明著其爲田車也鄭康成謂軫爲輿後木任正爲輿下三面材蓋軫之圍殺於前及左右三面材凡三寸且軫去人立處遠不用力非任正三面材之比也

圜者中規方者中矩立者中縣衡者中水直者如生焉繼者如附焉

如生如水従地生如附如附枝之殺也

凡居材大與小無並大倚小則摧引之則絕

上言治材此乃言居材也居積也生木初斬不可用其置之也必大小各従其類若合並之而以大倚小則小者必摧而曲及材幹欲引而直之其理必絕

棧車欲弇飾車欲侈

士乘棧車無革鞔易坼壞故車箱微向內爲之所謂弇也大夫以上加飾以革鞔故向外所謂侈也輿六尺有六寸縦橫深廣一定不移惟箱版當旁者可微向內外耳

輈人爲輈

輈車轅也於三十工無輈人之官但車事是難故車官別主此職也

輈有三度軸有三理

軸待輈而後運輈待軸而後行其勢相資故兼掌之

國馬之輈深四尺有七寸田馬之輈深四尺駑馬之輈深三尺有三寸

深謂轅曲中輈之形自軓以前稍曲而上至衡又下其頸以持衡其形穹隆如屋之梁故詩曰五楘梁輈國馬謂種馬戎馬齊馬道馬也國馬髙八尺兵車乘車軹崇三尺有三寸加軫與轐七寸又並此輈深衡髙八尺七寸也除馬之髙則餘七寸爲衡頸之間田車軹崇三尺一寸半加軫與轐五寸半並此輈深衡髙七尺七寸田馬髙七尺則衡頸之間亦七寸輪軹與軫轐大小之減率寸半駑馬之車軹崇三尺加軫與轐四寸並此輈深衡髙六尺七寸駑馬髙六尺則衡頸之間亦七寸

軸有三理一者以爲媺也二者以爲久也三者以爲利也

無節目則美堅刃則久滑密則利

軓前十尺而防半之

軓謂式前也書或作防所以馭也○趙氏曰據下文軓中有灂則輿上置隧處乃是軓正在隧之下式之前蓋輈身一丈四尺四寸入輿隧下隧以前只十尺

凡任木任正者十分其輈之長以其一爲之圍衡任者五分其長以其一爲之圍小於度謂之無任

凡任木統下任正與衡任也任者用力持載人在車立憑式故輿下前及左右三面材爲任正以力持輿之正載處也曰衡任者負輈而引車衡之力也輈長丈四尺四寸則任正之圍尺四寸五分寸之二五分其長謂衡之長也兵車乘車衡長六尺有六寸則衡圍尺三寸五分寸之一無任言不勝也

五分其軫間以其一爲之軸圍

軫間卽輿廣則軸圍一尺三寸五分寸之一也

十分其輈之長以其一爲之當兔之圍

輈當伏兔者亦圍尺四寸五分寸之二

參分其兔圍去一以爲頸圍五分其頸圍去一以爲踵圍

頸前下持衡者其圍九寸十五分寸之九踵後承軫者其圍七寸七十五分寸之五十一

凡揉輈欲其孫而無弧深

孫順木之理也輈之曲不得如弓之深如弓則太曲矣

今夫大車之轅摰其登又難旣克其登其覆車也必易此無故惟轅直且無橈也

大車牛車也摰亦當作直以音近而誤也登上阪也克能也旣曰轅直又曰且無橈者直言其無穹而上者也無橈言其無曲而下以持衡者也

是故大車平地旣節軒摰之任及其登阤不伏其轅必縊其牛此無故惟轅直且無橈也

軒言其髙而上干摰言其輊而下至旣節軒摰之任者所載前後適相稱則髙下適中也阤阪也上經言大車不利於登此言大車𨿽行平地時多而亦有不能不登阤之時故必使人抑制而伏其轅如不伏其轅則車後仰而牛之吭膺間束絆者必若絞縊矣

故登阤者倍任者也猶能以登及其下阤也不援其邸必緧其牛後此無故惟轅直且無橈也

倍任謂視行平地所任如加倍也此言下阤尢難必手援輿底之向前者以輕其任然後無崩奔之患若不援其底則任重勢猛其下若崩而緧其牛後矣知舊說不可通者倘人不可輔則制必有宜而不當任其轅之直矣

是故輈欲頎典輈深則折淺則負輈注則利凖利凖則久和則安

此以下仍言四馬車轅頎典堅刃貌駟馬之轅率尺所一頎典似謂此也輈太深則易折淺則若負於馬背而前引無刀惟形如注星則利注張星也○注水之管中穹而兩端微下輈之不淺不深似之則馬之引之也利而車行如凖之平久者言輈之難敝也安者言車之無傾也和卽利凖之謂

輈欲弧而無折經而無絕

上言凡揉輈欲其孫而無弧深此申明之言其形亦近於弧但不可太深而折欲其孫必循木之經而毋絕其理也

進則與馬謀退則與人謀

謀謂與人馬之意相應也車之進以馬行爲主故曰與馬謀車之退則人馭之而使然故曰與人謀

終日馳騁左不楗行數千里馬不契需終嵗禦衣衽不敝此惟輈之和也

楗讀爲蹇輈調善則馬不蹇或曰書或作劵今倦字也乘車尊者居左輈和則久馳騁而居左者不罷倦契謂蹄不傷也需謂行道濡滯也衽謂裳也輈和則乘者安於輿馬安於駕僕安於馭故無是數者之病○鄭剛中曰契者停而相合也需者遲而相待也輈若不和則馬必拘閡而相契或前後而相需

勸登馬力馬力旣竭輈猶能一取焉

登進也馬止輈猶能一前取道所謂勸登也

良輈環灂自伏兔不至軓七寸軓中有灂謂之國輈環灂周遭皆漆也凡物之漆者中必被以筋膠故以環灂爲良伏兔至軓蓋如式深式深尺四寸三分寸之二灂下至軓七寸則是軓中亦有灂也此下應有脫文不應以此一節而謂之國輈

軫之方也以象地也蓋之圜也以象天也輪輻三十以象日月也蓋弓二十有八以象星也

輪象日月者以其運行也日月三十日而合宿

龍旂九斿以象大火也

交龍爲旂諸侯之所建也大火蒼龍宿之心其屬有尾尾九星車上皆建旌旂故並陳其義

鳥旟七斿以象鶉火也

鳥隼爲旟州裏所建鶉火朱鳥宿之栁其屬有星星七星

熊旗六斿以象伐也

熊虎爲旗師都所建伐屬白虎宿與參連體而六星

蛇四斿以象營室也

蛇爲旐縣鄙所建營室元武宿與東壁連體而四星

弧旌枉矢以象弧也

覲禮曰侯氏載龍旂弧韣則旌旗之屬皆有弧也弧以張縿之幅有衣謂之韣又畫枉矢焉象弧星之有矢也枉矢妖星蛇行有尾

攻金之工築氏執下齊冶氏執上齊鳬氏爲聲防氏爲量段氏爲鏄器桃氏爲刄

多錫爲下齊少錫爲上齊鏄器田器錢鏄之屬據下文六等言之四分以上爲上齊三分以下爲下齊則鳬氏宜入上齊桃氏入下齊其防氏段氏亦當入上齊中

金有六齊六分其金而錫居一謂之鐘鼎之齊五分其金而錫居一謂之斧斤之齊四分其金而錫居一謂之戈防之齊參分其金而錫居一謂之大刃之齊五分其金而錫居二謂之削殺矢之齊金錫半謂之鑑燧之齊大刃刀劍之屬所以別於削也鑑燧卽司烜職所謂夫遂及鑑也凡金多錫則刃白且明○鄭剛中曰攻金之工獨無爲鼎爲斧斤爲鑑燧者鼎亦鐘之屬可附於鳬氏斧斤亦上齊可附於戈防鑑燧無可附意者自有其官而記者亡之耳○鐘量戈防皆有度數惟鼎與斧斤大小輕重無常故不見其制鑑燧則其用至少爲官府之守器一成之則不復更造故無其官

築氏爲削長尺博寸合六而成規

削書刀也秦時蒙恬造筆漢時蔡倫造紙古者未有紙筆以削刻字至漢則兼用刀書削之體偃曲若弓之反張故合六而成規也

欲新而無窮敝盡而無惡

常如新而無窮已謂其利也其金如一𨿽至鋒鍔敝盡無瑕惡

冶氏爲殺矢刃長寸圍寸鋌十之重三垸

殺矢與戈防異齊而同其工似脫誤在此鋌箭足入槀中者垸量名五矢獨舉殺矢者殺矢尙用下齊則余不必言矣○李耜卿曰殺矢一十三字當屬上築氏敝盡無惡之下蓋削殺矢皆下齊築氏所執觀上序可見○李廣卿曰殺矢一十三字當在築氏爲削合六而成規下欲新而無窮謂殺矢也刃常如新而不繡澀則利而能入敝盡而無惡謂削也鋒鍔敝盡而無惡敗則其用可久冶氏爲三字當移置戈廣二寸戈字上○削時砥淬無事以常新言矢刃又不宜以敝盡言廣卿此說不可易也

戈廣二寸內倍之胡三之援四之

戈漢時謂之句孑防胡謂矛之旁出者援直上尖頭刺刃也內謂胡以內下接柲處蓋鐵筒納木柄者戈廣二寸總內與援與胡三者皆徑廣二寸也內倍之其長四寸胡三之長六寸援四之長八寸

已倨則不入已句則不決長內則折前短內則不疾戈之制進則用其鋒以刺退則用其斜勢以句胡太直則其體橫而刺難入胡太曲則其鋒直前無斜勢而以句則不決句必穿所敵之衣甲而後固鋒直前而以句則不能決穿其衣甲矣胡之句用力與援分內長則胡之折處太近前與援同向而句無力胡之刺貴與援並入內短則胡之去援遠其入緩而人易避矣

是故倨句外博重三鋝

倨謂胡之上句謂胡之下胡上下近本處皆增之使博自然合於磬折而無四者之病也鋝量名說文云鍰也鍰重六兩○倨句謂其形微倨微句而不過也胡之下爲內則外謂其上近援處胡本近援處加廣則無折傷

防廣寸有半寸內三之胡四之援五之倨句中矩與刺重三鋝

防三鋒並直前胡之橫貫者與直前者同度其形正方故中矩也旣中矩而又曰倨句者援長於胡循胡之末至援之末之則倨句也鄭司農謂刺卽援非也旣曰援五之不應復曰與援康成謂著柲直前如鐏者亦非也防三鋒直前不應又有物直前如鐏蓋防句兵也如圖所載三鋒直前則可刺而不可句豈鋒刃旁有橫而句物者其名爲刺而後世失其制與

桃氏爲劍臘廣二寸有半寸兩従半之

臘謂兩刃兩從半之謂自脊分防一邊廣一寸四分寸之一也脊之廣必半於刃而特設此文者明脊之居中而無偏倚也脊直上至劍末故曰從

以其臘廣爲之莖圍長倍之

莖謂劍之鋌入夾中者人所把握謂之夾者穿其中以夾鋌也

中其莖設其後

中其莖者外包以革木也設其後者於後設鐔也

參分其臘廣去一以爲首廣而圍之

劍把接刃處有盤形隋圜疑劍首卽謂此圍之謂環於劍外也周遭距劍身皆一寸三分寸之二

身長五其莖長重九鋝謂之上制上士服之身長四其莖長重七鋝謂之中制中士服之身長三其莖長重五鋝謂之下制下士服之

服佩之也

鳧氏爲鐘兩欒謂之銑

銑鐘口兩角也古者應律之鐘不圜狀如後世之鈴故有兩角

銑間謂之於於上謂之鼔鼔上謂之鉦鉦上謂之舞此四名者鐘之正體也於鐘口兩間之中央也鼓所擊處

舞上謂之甬甬上謂之衡

此二者鐘柄之名也

鐘縣謂之旋旋虫謂之幹

旋繋鐘柄以縣者旋虫旋上作虫形爲飾也○若旋上爲虫形不宜別名爲幹疑旋虫乃著於簴以爲固者旋則下系鐘柄而上結於旋虫

鐘帶謂之間謂之枚枚謂之景

鐘有銑有於有鼓有鉦有舞其名不可辧乃爲之帶以介之凡四名之曰毎處有乳各九名之曰枚枚景一物而二名猶欒銑也

於上之攠謂之隧

攠所擊之處隧在鼓中窐而生光有似夫燧

十分其銑去二以爲鉦以其鉦爲之銑間去二分以爲之鼓間以其鼓間爲之舞修去二分以爲舞廣

此言鉦之徑居銑徑之八而銑間與鉦之徑相應鼓間又居銑徑之六與舞修相應舞修舞徑也舞上下促以橫爲修従爲廣鐘之大數以律爲度廣長與圍徑假設之耳銑間與上銑間謂之於異止謂兩銑之中央此謂銑與鼓相去之分也鼓間鼓與鉦相去之分也舞廣舞與鉦相去之分也銑間鼓間舞廣皆以従度上下相去言惟舞修以橫度左右相去言獨無鼓徑者介於鉦銑間不必言也○李耜卿曰鐘有三層銑至鼓爲一層鼓至鉦爲一層鉦至舞爲一層假如銑徑一尺則鉦徑八寸舞徑六寸鐘弇上侈下故其分如此

以其鉦之長爲之甬長

並衡之數言之

以其甬長爲之圍參分其圍去一以爲衡圍

甬之圍乃環其外而計之非除其內空而計三方之圍也去一以爲衡圍亦環其外而計之也若除內空而計三方之圍則衡圍小於左右甬圍視甬體必挍薄於下文三分甬長二在上一在下以設其旋不可通矣甬中設旋向衡處得三分之二不宜反薄於左右二方

參分其甬長二在上一在下以設其旋

鐘之縣以甬而用力尢在衡一在下甬之附於鐘者𨿽少薄無虞也二在上乃衡之橫於甬上者非倍其厚則力不彊而易至崩折矣

薄厚之所震動淸濁之所由出侈弇之所由興有說說卽下文已厚已薄侈弇之說也厚薄言其體侈弇言其形淸濁言其聲謂體之厚薄所震動乃聲之淸濁所由出而聲之淸濁又或興於形之侈弇故必厚薄侈弇適其宜而後淸濁得其分也下文言薄厚侈弇而不及淸濁以此

鐘已厚則石已薄則播侈則柞弇則郁長甬則震大厚則聲不大薄則聲散柞讀爲咋聲外大也郁聲不舒揚也震掉也言其動搖不定也○李耜卿曰大鐘宜厚小鐘宜薄上宜狹下宜寛但過則爲病不言淸濁者不外於此也

是故大鐘十分其鼓間以其一爲之厚小鐘十分其鉦間以其一爲之厚

據上文鼓間鉦間分數同豈鼓間乃銑間之誤與

鐘大而短則其聲疾而短聞鐘小而長則其聲舒而遠聞

淺則躁躁易竭深則安安難息上文自銑至衡長短詳矣故惟言其不合者以爲戒

爲遂六分其厚以其一爲之深而圜之

厚鐘厚也深謂窐之也其窐圜或曰隧燧通鐘受擊處爲圜形微起光明似鏡深髙也猶覲禮爲壇深四尺之深

防氏爲量攺煎金錫則不耗

防古文或作歷攺煎者煎而又煎也消涷之精故不復減量當與鐘鼎同齊而異工者大器也

不耗然後權之權之然後凖之凖之然後量之

凖擊平正之又當齊大小量謂鑄之於法中也○凖之謂定其厚薄之分也金錫旣不耗然後權取一鈞按鬴身及臋耳之尺度形制計其厚薄則厚薄之制有凖矣量之謂爲模範也厚薄有凖然後可爲模範

量之以爲鬴深尺內方尺而圜其外其實一鬴

四升爲豆四豆曰區四區曰鬴受六斗四升其內四方每方一尺而其外則爲圜形也方尺積千寸漢書律曆志自龠而斛皆以十計之殆倍半於周量之數未可與防氏同論也

其臋一寸其實一豆其耳一寸其實一升重一鈞其聲中黃鐘之宮

臋一寸謂覆之其底深一寸也耳在旁所用以舉也不曰中黃鐘之聲而曰之宮者黃鐘之管本具宮商角徴羽五聲所中者特宮聲耳

槪而不稅

官鑄鬴使爲量者槪取則焉又禁取稅俾典司者不得借以牟利也

其銘曰時文思索允臻其極嘉量旣成以觀四國永啟厥後玆器維則

銘刻之也時是也允信也臻至也極中也觀示也則法也言是文徳之君思求可以爲民立法者而作此量信至於道之中故以觀示四國永爲後世所取則也防氏所鑄鬴必藏於王府頒之邦國而副在司市使凡爲量者皆取則焉爲升者以耳爲則爲斗者以臋爲則非以給市肆之用也古人旣知以木爲鼓穹則民間通用之量亦或以木爲之若必以金錫則鬴重一鈞而實六斗四升難爲運矣

凡鑄金之狀金與錫黑濁之气竭黃白次之黃白之气竭靑白次之靑白之气竭靑气次之然後可鑄也鑄金之狀不列於鳬氏而列於防氏者金石之樂皆天子所賜而量民間所通用故使眾著於鑄之之狀也

段氏【闕】

函人爲甲犀甲七屬兕甲六屬合甲五屬

合甲削革之裏而合其表也不言其物卽合犀兕而爲之也七屬六屬五屬謂札葉相續之數

犀甲壽百年兕甲壽二百年合甲壽三百年

凡爲甲必先爲容然後制革

凡造衣甲必先稱服者形容長短丰瘠而爲之然後制札之廣袤

權其上旅與其下旅而重若一

上旅謂衣下旅謂裳春秋傳得其甲裳謂之旅者以札葉眾多也重若一者長短廣狹不能一也

以其長爲之圍

注圍謂札要廣厚蓋以一札葉言之然文承權其上旅下旅之後必通計上旅下旅之長也甲裳之下尙有脛繳則甲裳當下被於膝自肩及膝之長圍之正與腰身相稱鄭剛中謂取一旅之長以爲之圍誤矣

凡甲鍜不摰則不堅已敝則橈

鍛鍛革也摰謂熟之極至也已敝謂熟之過而傷其質也橈柔而易曲也

凡察革之道眡其鉆空欲其惌也眡其裏欲其易也眡其朕欲其直也櫜之欲其約也舉而眡之欲其丰也衣之欲其無齘也

惌小孔貌易者治之精而無敗薉也朕謂革制卽綫縫處也櫜甲衣也櫜之謂捲置櫜中齘人齒差參貌故以諭札葉

眡其鉆空而惌則革堅也眡其裏而易則材更也眡其朕而直則制善也櫜之而約則周也舉之而丰則明也衣之無齘則變也

更變化也治革功粗則堅彊變而熟易則其材化矣制裁制也周密致也明有光耀或曰札葉相續處分明可觀也變隨人身便利

鮑人之事望而眡之欲其荼白也進而握之欲其柔而滑也捲而摶之欲其無迆也眡其著欲其淺也察其綫欲其藏也

荼茅莠也白色握以手煩撋之也謂迫捲之也迆斜也若革有厚薄則迫捲之必斜迆而不正著謂革內皴起如絮者著淺則治之熟而筋膜盡矣故曰則革信也綫謂革縫之縷

革欲其荼白而疾澣之則堅

革不宜久居水中○趙氏曰甲用生皮鮑人乃熟皮當是爲轂約矢箙韠舄之類必柔白皮方可用韋氏似主穿皮條及爲韋弁等物

欲其柔滑而腛脂之則需

腛讀如沾渥之渥需如薄其帤則需之需謂柔緩也厚脂之則革柔緩

引而信之欲其直也信之而直則取材正也信之而枉則是一方緩一方急也若苟一方緩一方急則及其用之也必自其急者先裂若苟自急者先裂則是以博爲帴也

帴狹也覆釋上文而別出此節者水澣脂柔之後正當引而信之也取材正而無緩急則用之無先裂之患而捲而之亦不迆矣

捲而之而不迆則厚薄序也眡其著而淺則革信也察其綫而藏則𨿽敝不甐

序舒也謂厚薄均也信無縮緩也甐讀爲磨而不燐之燐謂縫縷藏於韋革之中則革𨿽敝而縷不傷

韗人爲臯陶長六尺有六寸左右端廣六寸中尺厚三寸

韗書或爲臯陶鼓木也版中廣兩端狹爲穹隆也

穹者三之一

鼓腹穹隆者居鼓面三分之一則其鼓四尺者版穹一尺三寸三分寸之一也倍之爲二尺六寸三分寸之二加鼓四尺則穹之徑六尺六寸三分寸之二也此鼓言版之廣狹下二鼓言面徑互見也合版之廣狹與面徑計之此鼓應二十版

上三正

此鼓版長六尺六寸中央穹者二尺二寸兩端各二尺二寸其長短無偏所謂三正也上謂穹而上者舉中以該兩端也

鼓長八尺鼓四尺中圍加三之一謂之鼖鼓

面徑四尺其圍十二尺加以三分之一四尺則中圍十六尺徑五尺三寸三分寸之一也此鼓亦合二十版一相版穹六寸三分寸之二耳大鼓謂之鼖以鼖鼓鼓軍事上穹者三之一據一相之穹此則於面四尺總加三分之一也

爲臯鼓長尋有四尺鼓四尺倨句磬折

以臯鼓鼓役事磬折者觕處近上中曲之不三正也○趙氏曰凡磬之折股爲二則在上者大而短鼓爲三則在下者小而長此鼓丈有二尺則自四尺而上曲而大自八尺而下直而小○舊說長六尺有六寸者乃晉鼓以鼓人六鼓四面六面八面者乃祀神之鼓非凡事所通用故不載其制此記下列鼖鼓鼛鼓之制則首所言必晉鼓也但考工不皆周制或六尺六寸者爲上下通用之鼓故於後獨舉鼖鼛以明異制耳於鼛鼓曰倨句磬折則上三正兼上二鼓可知矣於鼖鼓曰中圍加三之一則鼛鼓視此矣穹者三之一知爲一相者所言鼓木之版也必合二相乃與中尺之圍合也曰中圍加三之一則計圍之共數可知矣厚三寸乃三鼓之所同故鼖鼛不復言厚也

凡冒鼓必以啟蟄之日

啟蟄孟春之中也蟄虫始聞雷聲而動鼓所以取象也冒蒙鼓以革也

良鼓瑕如積環

瑕者漆之文理也冒鼓之革苟調而急則漆之也其瑕如累積玉環然○瑕隙紋也謂鼓木合縫處鼓二十版兩端狹而中穹取材正直則縫之左右相值者合而視之如環如積環謂眾版之輻輳也惟良鼓爲然若材偏斜而工拙則左右縫不相值而望之不如環矣

鼓大而短則其聲疾而短聞鼓小而長則其聲舒而遠聞

大小長短得宜如上三鼓之制則無此病

韋氏【闕】

裘氏【闕】

畫繢之事雜五色

下有六色而此第云五色者元與墨類也畫繢見司幾筵

東方謂之靑南方謂之赤西方謂之白北方謂之黑天謂之地謂之黃靑與白相次也赤與黑相次也與黃相次也

此言畫繢六色所象及布采之次第○趙氏曰注謂此繢於衣者其說恐拘蓋木者金之配故靑與白相次火者水之配故赤與黑相次地者天之配故元與黃相次凡布采時必以此二色相對耳

靑與赤謂之文赤與白謂之章白與黑謂之黼黒與靑謂之黻五采備謂之繡

此言刺繡采所用繡以爲裳凡繡亦須畫乃刺之故畫繡二工共職上言六采之相對者此又以四時相續之義次之○易彥祥曰書言六章之裳宗彜藻火粉米黼黻絺繡言藻而繼之以火靑與赤之文也言火而繼之以粉米赤與白之章也言粉米而繼之以黼白與黑之黼也言黼而繼之以黻靑與黑之黻也惟黃之色無所見而宗彜繡以虎蜼則亦以黃爲色玆實五采備之證

土以黃其象方天時變

上言天謂之元地謂之黃此獨言黃且變地而言土者明黃爲中央之色也不言元者元與黑類也其象方天時變爲句方與方物出謀發慮之方同蓋承上文言靑赤白黑爲四方之色而黃爲中央之色其象則依仿天時而變如月令四時各服其方色而中央土服黃是也

火以圜山以章水以龍鳥獸蛇

火以其象水以其物惟山則明章其本質而已蓋卽畫爲山也鳥獸蛇其毛鱗有文采者所謂華虫也火在裳餘皆在衣

雜四時五色之位以章之謂之巧

章明也四時所用車服旗章色各有主而以他時之色間雜成文所謂雜四時五色之位以章之也禮記五色六章十二衣還相爲質卽謂此蓋如春三月𨿽衣靑衣而其繡繢則雜四采耳

凡畫繢之事後素功

素白采也後布之爲其易漬污也不言繡繡以絲也

鐘氏染羽以朱湛丹秫三月而熾之

湛漬也朱硃砂也丹秫赤粟也熾炊也染羽以飾旌旗及王后之車

淳而漬之三入爲纁五入爲緅七入爲緇

淳沃也湯沃所熾之秫烝之以漬羽也纁赤黃色也緅爵頭色赤多黑少與紺相類爾雅曰一染謂之縓再染謂之竀三染謂之纁凡元色在緅緇之間其六入者與獨言纁緅緇者豈羽可染者獨此三色與○鄭剛中曰設色之工五畫繢鐘筐防今以天官染人考之春暴練者其防氏與夏纁元者其鐘氏與若夫染夏𨿽不見於考工而經有五采備之文其筐人之職乎

筐人【闕】

防氏湅絲以涗水漚其絲七日去地尺暴之

涗水灰所泲水也漚漸之也楚人曰漚齊人曰涹

晝暴諸日夜宿諸井七日七夜是謂水湅

宿諸井謂縣井中

湅帛以欄爲灰渥淳其帛實諸澤器滛之以蜃

欄木名似白槿而細黃華渥漬之厚也澤器謂滑澤之器蜃謂灰也滛當爲湼書亦或爲湛

淸其灰而盝之而揮之

淸澄也盝晞之也晞而揮去蜃灰

而沃之而盝之而塗之而宿之

沃之沃以淸水也塗之更塗以蜃灰也宿謂經宿

明日沃而盝之晝暴諸日夜宿諸井七日七夜是謂水涷

周官集注卷十一﹤經部﹐禮類﹐周禮之屬﹐周官集注﹥

欽定四庫全書

周官集注卷十二

翰林院侍講銜方苞撰

玉人之事

王氏詳說曰玉人一職與典瑞同典瑞言其名以及其用玉人言其名及所制之尺寸然文多缺誤不若典瑞之文有倫理也

鎭圭尺有二寸天子守之命圭九寸謂之桓圭公守之命圭七寸謂之信圭侯守之命圭七寸謂之躬圭伯守之

命圭者王所命之圭也朝覲執焉居則守之子守谷璧男守蒲璧不言者闕文也故書或云命圭五寸謂之躬圭杜子春云當爲七寸康成謂五寸者璧文之闕亂存焉

天子執冒四寸以朝諸侯

趙氏曰冒所以冒諸侯圭以齊信瑞方四寸其形方正而邪刻其下諸侯來朝則輯而合之故諸侯瑞圭邪鋭其首以合天子之冒也

天子用全上公用龍侯用瓚伯用將

鄭剛中曰凡祼器前有龍口以流注中有瓚如盤以盛鬯後有柄以執持用圭爲之謂之將天子則三者用一玉成之故謂之全上公之祼器惟龍得如天子用玉其瓚其將皆石之似玉者侯之祼器惟瓚得如天子用玉其龍其將皆石之似玉者伯之祼器惟將得如天子用玉其龍其瓚皆石之似玉者

繼子男執皮帛

鄭剛中曰有天子之有公之大宗伯曰執皮帛天子之也典命曰公之四命以皮帛視小國之君二者皆執皮帛但天子之飾以虎皮公之飾以豹皮耳天子之不當繼子男之後故注謂此公之然典命又有諸侯適子未誓則以皮帛繼子男之文此文獨立上無所承意其斷簡失次也

天子圭中必

必讀如鹿車縪之縪謂以組約其中央也聘禮記五等諸侯及聘使所執圭璋皆有繅借及絢組絢組所以約圭中央以備失墜若然圭之中必尊卑皆有此獨言天子舉上以明下也蓋羣下皆執圭以將事而天子端拱於上舉諸侯以下則疑於天子之不必然天子且用縪則執以將事者不必言矣

四圭尺有二寸以祀天

趙氏曰典瑞疏謂用一大玉琢出中央爲璧形亦肉倍好四面琢出四圭各尺二寸與鎭圭同其璧爲邸徑六寸總三尺與大圭三尺等皆一玉俱成兩圭祀地者亦然防此則四圭是就璧平出非植起者邸則於璧中琢成寓穴

大圭長三尺杼上終葵首天子服之

王所搢大圭也或謂之珽服之者搢於衣帶間也杼殺也終葵椎也圭首六寸方正如椎六寸下則兩畔各減殺以下復方正○以文義推之似大圭三尺自下而上漸殺而所殺至葵首而終葵首謂上端不殺之六寸也據注疏終葵爲椎則文義俱不可通

土圭尺有五寸以致日以土地

祼圭尺有二寸有瓚以祀廟

惟人道用祼故獨云祀廟

琬圭九寸而繅以象徳

琰圭九寸判規以除慝以易行

趙氏曰琰之爲言剡也規圜也半其圜而剡之故曰判規

璧羨度尺好三寸以爲度

好璧孔也爾雅曰肉倍好謂之璧好倍肉謂之瑗肉好若一謂之環余見典瑞職

圭璧五寸以祀日月星辰

璧琮九寸諸侯以享天子

聘禮享君以璧享夫人以琮此不言後者統於尊也此據上公九命若侯伯當七寸子男當五寸

谷圭七寸天子以聘女

大璋中璋九寸邊璋七寸射四寸厚寸黃金勺靑金外朱中鼻寸衡四寸有繅天子以巡狩宗祝以前馬祼圭之盛鬯者謂之瓚璋之盛鬯者謂之勺其形略同射四寸剡之以貫勺也邊所雕飾惟邊旁也鼻以前注如瓚之龍口朱中謂鼻內通流處以朱漆飾之也衡橫也勺如盤橫於中央故謂之衡天子巡狩過大山川用事則以大璋灌焉中山川用中璋小山川用邊璋其牲用馬宗祝執勺以先之校人職曰將事於四海山川則飾黃駒

大璋亦如之諸侯以聘女

陳用之曰以文考之當繼天子以聘女之後亦如之者如谷圭之七寸也蓋聘女天子以圭諸侯以璋以是爲降殺之等若以繼邊璋之後則邊璋有勺用酌以灌以加於聘女之束帛何義哉

瑑圭璋八寸璧琮八寸以頫聘

以瑑圭聘於王而享用璧以瑑璋聘後而享用琮制八寸者上公之臣所執也其自相聘亦然侯伯之臣宜用六寸子男之臣宜用四寸或曰旣以瑑異其制不嫌於皆以八寸也天子之下聘諸侯之上交同用之

牙璋中璋七寸射二寸厚寸以起軍旅以治兵守二璋皆有鉏牙之飾於剡側但牙璋文飾多故得牙名典瑞文無中璋以大小等故不見也軍多用牙璋軍少用中璋

駔琮五寸宗後以爲權

駔讀爲組以組系之因名焉權稱錘也

大琮十有二寸射四寸厚寸是謂內鎭宗後守之如王之鎭圭也琮本八寸兩旁各射二寸故十有二寸宗尊也天子繼世故尊無與並若後則有尊有卑惟祭祀賓客夫婦親之必時王之後若宮中內治王之母若祖母在焉則卑者不敢専也故內鎭必宗後守之而駔琮以爲權亦稱宗後焉

駔琮七寸鼻寸有半寸天子以爲權

以爲權故有鼻也後權不言鼻者見於此則彼可知也琮或五寸或七寸皆可以爲權者以斤兩分寸決於衡也

兩圭五寸有邸以祀地以旅四望

瑑琮八寸諸侯以享夫人

獻於所朝聘君之夫人也不言瑑璧以享君文略可知也諸侯享後以琮九寸則享夫人降用八寸而瑑焉宜也此亦據上公侯伯當六寸子男則用琥璜四寸若其臣聘瑑圭璋璧琮亦皆降一等而寸數則與君同○漿人職主之夫人有致飲於賓客之禮則諸侯亦宜有享夫人之禮三夫人視三公其亦用瑑琮享與

案十有二寸防十有二列諸侯純九大夫純五夫人以勞諸侯

案以玉飾案也十有二寸髙廣之數也棗防十有二列總該果實之數每列用一案非一案之上具十二列亦非十二案皆列棗防也純皆也夫人諸侯之夫人舉下以該上也曰後以勞諸侯則似夫人之禮異舉夫人則後可知矣知後無異禮者上物不過十二無以加也王合諸侯具十有二牢諸侯之長十有再獻蓋二王之後不敢以臣禮待也凡勞以賓客之爵命爲等故諸侯之相勞其數同於王夫人之勞諸侯其數同於後三夫人之勞諸侯亦然

璋邸射素功以祀山川以致稍餼

素功無瑑飾也

楖人【闕】

雕人【闕】

磬氏爲磬倨句一矩有半

必先度一矩爲句一矩爲股而求其旣而以一矩有半觸其則磬之倨句也磬之大小各以律制此假矩以定倨句非用其度也○兪氏曰上曲者爲句下直者爲倨句卽股也倨卽鼓也股在上廣而短鼓在下狹而長以長掩短則鼓長於股者半矩是倨得一矩有半也以廣掩長則股廣於鼓者亦半矩是句得一矩有半也

其博爲一股爲二鼓爲三

博謂股之廣也其長則倍於廣故曰股爲二鼓之長又加一焉

參分其股博去一以爲鼓博參分其鼓博以其一爲之厚

已上則摩其旁已下則摩其耑

太上聲淸也摩其旁則漸薄而就濁太下聲濁也摩其耑則漸短而就淸

矢人爲矢鍭矢參分茀矢參分一在前二在後

參訂之而平者前有鐵重也據司弓矢職茀當爲殺○易彥祥曰三分其槀之三尺則一尺在前二尺在後後二尺之重與前一尺等則槀前之鐵極重故其遲而近射用焉

兵矢田矢五分二在前三在後

鐵差短小也兵矢謂枉矢絜矢也此二矢亦可以田田矢謂矰矢○易彥祥曰槀前之鐵比殺矢短小故其遠而火射用焉

閷矢七分三在前四在後

鐵又差短小也司弓矢職殺當爲茀不言矰矢者與茀矢同制也○易彥祥曰槀前之鐵比兵矢又短小故其髙而弋射用焉不言恆矢矢者亦與茀矢同也鏃之輕至茀矢而極矣

參分其長而閷其一五分其長而羽其一

矢槀長三尺殺其前一尺令趣鏃也

以其笴厚爲之羽深

笴讀爲槀謂矢幹古文假借字厚之數未聞

水之以辧其陰陽夾其陰陽以設其比夾其比以設其羽

辧正也陰沈陽浮就其浮沈而刻記之比謂括也蓋箭受處就陰陽之中間設比則兩畔各有陰陽而其分均否則陰陽各居一偏而矢行不直矣弓矢比在槀兩旁弩矢比在上下其設羽於四角同

參分其羽以設其刃則𨿽有疾風亦弗之能憚矣羽六寸則刃二寸矢之輕重及羽刃皆相稱則其不可禦弗之能憚言不畏風之震撼也

刃長寸圍寸鋌十之重三垸

趙氏曰上文三分其羽以設其刃當二寸意者一寸刃也二寸則並鋌之出於槀外者言之

前弱則俛後弱則翔中弱則紆中彊則揚羽丰則遲羽殺則趮

俛低也翔回旋也紆曲也揚髙飄也趮旁掉也上言其灋此又言其不中灋之狀

是故夾而搖之以眂其丰殺之節也橈之以眂其鴻殺之稱也

趙氏曰以指夾而搖之則羽丰殺之節可見橈其幹而屈之則彊弱之稱可知羽欲有節故於丰殺言節笴體欲相稱故於鴻殺言稱

凡相笴欲生而同欲重同重節欲疏同疏欲防相猶擇也如黍之謂圜也生而其圜出於自然也欲重者貴其材之實也節欲疏者密則輕重不等也防謂縝密而堅也

陶人爲甗實二鬴厚半寸唇寸

甗無底甑也唇寸口邊加厚也

盆實二鬴厚半寸唇寸

毛氏曰盆以盛物亦以爲量荀子曰畝數盆

甑實二鬴厚半寸唇寸七穿

穿其底使气上蒸以熟物也然則甗亦必以他物爲底如今竹箄之類與

鬲實五觳厚半寸唇寸庾實二觳厚半寸唇寸

鬲盛水於下甑加於上炊以熟物觳讀爲斛受三斗或曰豆實三而成觳受斗二升十六斗曰庾

旊人爲簋實一觳崇尺厚半寸唇寸豆實三而成觳崇尺

崇髙也豆實四升祭宗廟皆用木簋此瓦簋蓋祭天地尙質器用陶匏或外小祀亦用之也

凡陶旊之事髺墾薜暴不入市

爲其不任用也髺讀爲刮或讀爲跀謂器不正欹邪也墾有傷也薜破裂也暴墳起不堅致也

器中豆中縣崇四尺方四寸

讀如車輇之輇旣拊泥而轉其均尌其側以擬度端其器也縣縣繩以正豆之柄崇四尺以正其髙也方四寸謂垺拊四畔各一寸以正其厚也凡器髙於此則垺不能勝厚於此則火起不交因取式焉此言髙與厚之所極其卑者薄者分有減殺皆可就此以擬度也

梓人爲筍虡

樂器所縣橫曰筍植曰虡

天下之大獸五脂者膏者臝者羽者鱗者

脂牛羊屬膏豕屬臝虎豹貔淺毛者之屬羽鳥屬鱗龍蛇之屬凝者爲脂釋者爲膏

宗廟之事脂者膏者以爲牲臝者羽者鱗者以爲筍虡外骨內骨郤行仄行連行紆行以脰鳴者以注鳴者以旁鳴者以翼鳴者以股鳴者以胸鳴者謂之小虫之屬以爲雕琢

刻畫祭器博庶物也外骨屬內骨蟞屬郤行螾衍之屬仄行蠏屬連行魚屬紆行虵屬脰鳴鼃黽屬注鳴精列屬旁鳴蜩蜺屬翼鳴皇屬股鳴蚣蝑動股屬胸鳴榮原屬注當作咮虫喙也

厚唇弇口出目短耳大胸燿後大體短脰若是者謂之臝屬恆有力而不能走其聲大而宏有力而不能走則於任重宜大聲而宏則於鐘宜若是者以爲鐘虡是故擊其所縣而由其虡鳴

燿讀爲哨頎小也哨亦細小之義凡猛獸有力者皆前麄後細由自也

鋭喙決吻數目顅脰小體騫腹若是者謂之羽屬恆無力而輕其聲淸陽而遠聞無力而輕則於任輕宜其聲淸陽而遠聞於磬宜若是者以爲磬虡故擊其所縣而由其虡鳴

吻口腃也鳥喙長食物時則以近喙本決之故云決吻數目目數開閉也顅長脰貌莊子曰其脰肩肩小體股脛細也騫騰而上也凡羽物胸腹多向上

小首而長身而鴻若是者謂之鱗屬以爲筍

言身圜且鉅也

凡攫閷援簭之類必深其爪出其目作其鱗之而攫閷者攫著則殺之援簭者援攬則噬之也之而頰也作猶起也

深其爪出其目作其鱗之而則於眡必撥爾而怒苟撥爾而怒則於任重宜且其匪色必似鳴矣

匪采貌與斐通

爪不深目不出鱗之而不作則必穨爾如委矣苟穨爾如委則加任焉則必如將廢措其匪色必似不鳴矣措頓也

梓人爲飲器勺一升爵一升觚三升獻以爵而酬以觚一獻而三酬則一豆矣

勺所以酌酒也觚當爲觶豆當爲斗劉氏曰一獻而三酬者獻以一升酬以三升也並而計之則四升爲豆豆𨿽非飲器其計數則然

食一豆肉飲一豆酒中人之食也

一豆酒亦當爲斗

凡試梓飲器鄕衡而實不盡梓師罪之

衡平也謂平爵鄕口而酒不盡也

梓人爲侯廣與崇方參分其廣而鵠居一焉

崇髙也方猶等也髙廣等者謂侯中也天子射禮以九爲節侯道九十弓弓二寸以爲侯中則丈八尺諸侯於其國亦然鵠以皮爲之居侯中三分之一則侯中丈八尺者鵠方六尺餘仿此

上兩个與其身三下兩个半之

个讀若齊人搚幹之幹上个下个皆爲舌也身躬也鄕射禮記曰倍中以爲躬倍躬以爲左右舌下舌半上舌然則九節之侯身三丈六尺上个七丈二尺下个五丈四尺其制身夾中个夾身中上下各一幅函之身與个齊焉个或謂之舌者取其出而左右也侯制上廣下狹蓋取象於人也張臂八尺張足六尺是取象率焉

上綱與下綱出舌尋縜寸焉

綱持侯繩所以系於植也縜所以聨侯而系於綱也

張皮侯而棲鵠則春以功

皮侯以皮飾者司裘職曰王大射則共虎侯熊侯豹侯設其鵠蓋各以其皮爲鵠也詩曰射夫旣同獻爾功曰春以功者春祭擇士用此則夏秋冬不必言矣

張五采之侯則遠國屬

五采之侯謂以五采畫正射人所謂五正之侯也遠國屬者若諸侯朝會王與之射則張此侯所謂賓射也正之方外如鵠內二尺五采者內朱白次之蒼次之黃次之黑次之此九十弓之侯若七十弓者則三正五十弓者則二正遠國對畿內諸侯爲遠也

張獸侯則王以息燕

獸侯畫獸之侯也鄕射記曰凡侯天子熊侯白質諸侯麋侯赤質大夫布侯畫以虎豹士布侯畫以鹿豕凡畫者丹質息者休農息老物也燕謂勞使臣若與羣臣飲酒而射

祭侯之禮以酒脯醢

謂司馬實爵而獻獲者於侯薦脯醢折俎獲者執以祭侯三等射皆同

其辭曰惟若寧侯母或若女不寧侯不屬於王所故抗而射女彊飲彊食詒女曽孫諸侯百福

寧安也若如也屬系也抗舉而張之也詒遺也此假祭侯以警諸侯也祭侯祭先有功徳之侯若射侯則射不寧侯故兩言之

廬人爲廬器戈柲六尺有六寸殳長尋有四尺車防常酋矛常有四尺夷矛三尋

柲猶柄也酋矛差短夷矛極長故異名以別之五兵長短皆通柄與刃爲尺數於防獨曰車者步卒所用止戈殳爲便自防以上長用於車上爲多也

凡兵無過三其身過三其身弗能用也而無已又以害人

人長八尺故兵之長極於三尋無已不但已也害人害於用之者

故攻國之兵欲短守國之兵欲長攻國之人眾行地遠食飲饑且涉山林之阻是故兵欲短守國之人寡食飲飽行地不遠且不渉山林之阻是故兵欲長

按司馬法云弓矢圍殳矛守戈防助

凡兵句兵欲無彈刺兵欲無蜎是故句兵椑刺兵句兵戈防屬刺兵矛屬或曰句兵謂矛刺兵謂戈防也彈謂掉也蜎謂橈也齊人謂斧柄爲椑則椑爲隋圜也○彈丸圜而滑易詩曰蜎蜎者蠋蓋蠕動之貌皆以物諭也句兵握之固然後傅人無轉移故以彈爲病椑則不慮其彈矣刺兵則體圜而力彊不慮其蜎矣

兵同彊舉圍欲細細則校刺兵同彊舉圍欲重重欲傅人傅人則密是故侵之

同彊上下同也舉手所操也校疾也傅近也密審也正也操細以擊則運之便而勢疾操重以刺則審而正侵之義如陰陽之道侵謂其分偏勝也舉圍欲重則必增其分使偏彊

凡爲殳五分其長以其一爲之被而圍之參分其圍去一以爲晉圍五分其晉圍去一以爲首圍凡爲酋矛參分其長二在前一在後而圍之五分其圍去一以爲晉圍參分其晉圍去一以爲刺圍

被把中也圍之圜之也殳柲八稜惟把中則圜晉謂柲下銅鐏所以插地及建車上者首殳上鐏也刺矛刃胸也○爲之被者以物裹之也凡兵把中必圜而以物裹之乃與手相得所握不過數寸而被圍五分之一者以漸而殺乃堅固而無折傷也殳之舉圍在下端而矛之舉圍在一分二分之間者殳兵也執其下端乃便於矛句兵也其長二丈舉圍必近中乃便於運矛不言被圍之長短必與殳同也柲身則短者必粗長者必細蓋柲圍與刃廣必相稱戈柲六尺有六寸刃廣二寸則短者必粗可知矣防常刃廣寸有半寸則長者必細可知矣殳長於戈則柲必細於戈矛長於防則柲必細於防然後人力可勝經不明著其圍徑者上士中士下士力各有所勝故柲之長短可制而粗細不可制也不言舉圍之徑亦以人所握爲度也殳去三分之一以爲晉圍者其柲圍較粗也矛去五分之一以爲晉圍者其柲圍本細也更細則過弱而不可建矣

凡試廬事置而搖之以眡其蜎也炙諸墻以眡其橈之均也橫而搖之以眡其勁也

置猶樹也防於地上以手搖之以視其蜎蜎然均否炙猶柱也以柱兩墻之間挽而內之本末勝負可知也橫而搖之謂橫置於上以手握其兩端而搖之以視其堅勁與否○句兵欲無蜎而此又視其蜎者彼言用以直刺此言樹而搖之也用以直刺則慮其太弱而橈橫搖之而蜎則知其材堅忍而上下彊弱之分均矣

六建旣備車不反覆謂之國工

六建五兵與人也車不反覆謂兵之建於車上者馳騁動搖而其柄無偏挺曲橈也

匠人建國水地以縣

欲造國城必先以器貯水平置地上然後於四角立四柱縣繩以正柱以水遙望其髙下定其則以平地地旣平乃可施視景正方之事○毛氏曰謂環地之四邊爲溝而注水髙下以水爲平依水縣繩以爲凖水𨿽幹繩可正也

置以縣眡以景

置立表也於所平之地中央立八尺之表縣繩以正之視以景者視東西南北方位皆以此表之景也

爲規識日出之景與日入之景

河間王氏曰爲規畫圜於表周也自日出以至日入記景端於圜周其兩端則東西正分中作綫以指表則南北亦正

晝參諸日中之景夜攷之極星以正朝夕

河間王氏曰日中之景最短者也按景作綫卽南北之正極北辰也北辰無星測近極之星以得北辰之位則南北亦可正司儀凡行人之儀不朝不夕朝夕卽東西也不曰東西而曰朝夕者示不獨東西方位可正卽日之出入晝夜之永短皆可正也○易彥祥曰以日出入之景與日中之景三者相參故曰參復以日中之景與極星之度兩者相考故曰考

匠人營國方九里旁三門

每方九里而四旁各有三門也舊說此公之城制非也下經內有九室九嬪居之外有九室九卿朝焉又曰宮隅之制以爲諸侯之城制環塗以爲諸侯經塗則言王城之制明矣方九里者以徑言其周遭則三十六里○王氏曰匠人旣曰建國又曰營國蓋作而立之謂之建言其始也周圍而治之以定其宮室塗巷之制而興造焉謂之營言其終也

國中九經九緯經塗九軌

經緯謂塗也軌謂轍廣乘車六尺六寸兩旁各加七寸凡八尺是謂轍廣九軌積七十二尺則此塗十二步也不言緯塗者與經同也下經經塗九軌環塗七軌野塗五軌而不及緯塗則與經同可知矣

左祖右社面朝後市

王宮所居也祖宗廟面猶向也王宮當中經之塗

市朝一夫

方各百步○或疑一夫地隘不足以容市朝之眾然市有三市者各有所主易期而入則無壅矣大朝𨿽曰諸侯萬民咸在然不過適來朝之諸侯萬民必耆徳爲鄕邑之望者然後致而詢之非必徧致萬民也惟大合諸侯朝廟不足以容然後爲壇三成則四時朝覲宗遇無不能容之患明矣

夏后氏世室堂修二七廣四修一

世室宗廟也修南北之深也夏度以步如堂修十四步其廣益以四分修之一則堂廣十七步半

五室三四步四三尺

堂上爲五室象五行也三四步室方也四三尺以益廣也木室於東北火室於東南金室於西南水室於西北其方皆三步其廣益三尺土室於中央方四步其廣益四尺此五室居堂南北六丈東西七丈倒其文曰四三尺者接上三四步明四步者廣益四尺三步者廣益三尺也修餘四步爲堂之前後檐階廣餘五步六分步之五爲堂之東西屋翼堂之廣過於修故室所餘廣亦過於修

九階四旁兩夾窻白盛

九階南面三三面各二明堂位三公中階之前北面東上諸侯之位阼階之東西面北上諸伯之國西階之西東面北上故知南面三階也窻助戶爲明每室四戶八窻白盛蜃灰也盛之言成也以蜃灰堊墻所以飾成宮室

門堂三之二室三之一

門堂門側之堂正堂如上制則門堂南北九步二尺東西十一步四尺室三之一者兩室與門各居一分爾雅門側之堂謂之塾○門堂得正堂三之二而門之左右各隔其半以爲室廠其半以爲堂則室所占與門與堂校又居三之一也

殷人重屋堂修七尋堂崇三尺四阿重屋

重屋者王宮正堂若大寢也四阿四面皆注霤也重屋重檐也或曰四面皆重檐不言廣者凖夏制之廣四修一也周制南北七筵東西九筵則不止於四之一矣故特著之

周人明堂度九尺之筵東西九筵南北七筵堂崇一筵五室凡室二筵

明堂者明政教之堂於三代或舉宗廟或舉王寢或舉明堂明一代三者皆同制也曰凡室二筵者夏制三四步四三尺中央室較深廣周則五室皆同也不言東西廣者凖以堂之廣也舊說四室在四隅按月令四時中月皆居大廟而餘月居左右个則四室當在四面之中今堂深七筵而南北中央三室已占六筵所餘一筵爲前後檐階尙苦其狹豈同之五室竟連接爲之而中央室之四面卽用四室之戶牖與殷周制加備而堂室修廣轉約於夏未審何故

室中度以幾堂上度以筵宮中度以尋野度以步塗度以軌

此記據周而作故詳於周以下皆周制也室中坐時憑幾堂上行禮用筵宮中合院之內無幾無筵故用手之尋也在野論里數皆以步故用步塗有三道車従中央故用車之軌

廟門容大扄七个闈門容小扄參个路門不容乘車之五个應門二徹參个

大扄牛鼎之扄長三尺廟中之門曰闈門小扄膷鼎之扄長二尺乘車廣六尺六寸言不容者兩門乃容之五个三丈三尺此門半之丈六尺五寸也或曰曰不容五个則自四个以上之數惟所取之但其數大廣理不宜然豈五字乃三之誤與二徹之內八尺參个二丈四尺二門以乘車爲度者王乘五路所出入也於廟門度以鼎扄於朝門度以乘車皆因物宜而爲之數也

內有九室九嬪居之外有九室九卿朝焉

內路寢之裏也外路門之表也外九室爲朝堂治事處則內九室亦九嬪治事處也六卿三爲九卿

九分其國以爲九分九卿治之

以九職任萬民各爲一類故曰九分三孤佐三公論道六卿治六官之屬

王宮門阿之制五雉宮隅之制七雉城隅之制九雉雉長三丈髙一丈阿謂門之屋脊隅者浮思謂小樓也浮思蓋刻畫雲气並虫獸者城隅及闕皆有之五雉七雉九雉皆言髙也兼廣則不可通

經塗九軌環塗七軌野塗五軌

環塗謂環城之道國外謂之野

門阿之制以爲都城之制宮隅之制以爲諸侯之城制環塗以爲諸侯經塗野塗以爲都經塗

古周禮說天子城髙七雉隅髙九雉公之城髙五雉隅髙七雉侯伯之城髙三雉隅髙五雉都城之髙皆如子男之城髙據此經都城之制與侯伯等則子男之城不應降於都亦宜與侯伯等然則此經所言獨上公之城制也

匠人爲溝洫耜廣五寸二耜爲耦一耦之伐廣尺深尺謂之田首倍之廣二尺深二尺謂之隧

古者耜一金兩人並發之其壠中曰上曰伐伐之言發也畎也田中水所流也後世之耜岐頭兩金象古之耦也田首一夫百畝之畔

九夫爲井井間廣四尺深四尺謂之溝方十里爲成成間廣八尺深八尺謂之洫方百里爲同同間廣二尋深二仞謂之澮専達於川各載其名

載其名者識水所従出先儒謂遂人匠人之法不同蓋以遂人百夫有洫而匠人成間謂之洫乃九百夫之地也遂人千夫有澮而匠人同間謂之澮乃九萬夫之地也不知百夫有洫而九百夫之地不過爲洫者八其外始有澮環之千夫有澮而九千夫之地不過爲澮者八其外始有川環之積至於九萬夫之地亦不過爲澮者七十有二環澮之川九而已其環於百里之外者卽環於三十里外之川也同間之澮積數𨿽多而其實卽千夫之澮同間之澮所達之川卽千夫之澮所達之川然則遂人匠人之法實一而已曰専達於川者溝洫必由澮以達澮則直達於川而無或旁行側注於溝洫也

凡天下之地埶兩山之間必有川焉大川之上必有塗焉

遂人萬夫有川人力所爲之川也此經兩山之間必有川天作地成之川也天作地成之川或數百里而後有之以人爲之川通焉然後尺寸之流皆距四海而無壅漲之患矣

凡溝逆地阞謂之不行水屬不理孫謂之不行

阞謂脈理屬讀爲注孫順也旣曰逆地阞又曰水屬不理孫者或彊障遏使水注焉而非理之所順終必決溢也曰凡溝凡造溝瀆以引水者皆是也

梢溝三十里而廣倍

梢謂水潄齧之溝水行潄齧下流必廣

凡行奠水磬折以參五

奠定也磬折以參五謂溝形當如磬直行三折行五也凡行水欲其行又欲其定太疾則易衝決故必紆曲使少停以定其勢也

欲爲淵則句於矩

大曲則流轉流轉則其下成淵

凡溝必因水埶防必因地埶善溝者水潄之善防者水滛之

潄猶齧也淫謂侵淫使泥沙淤積助防之厚也

凡爲防廣與崇方其閷參分去一大防外閷

崇髙也方猶等也殺者薄其上外殺謂三分去一之外更去也或曰非更殺其上乃益厚其下也下愈厚則上愈殺矣

凡溝防必一日先深之以爲式

欲造溝築防先按一日所作尺數後則以此程功賦其丈尺步數防言髙而亦曰深之者自上以視下也與聘禮壇十二尋深四尺義同

裏爲式然後可以傅眾力

傅附合也旣以一日所作爲式而又以一里爲式者人力有彊弱功作有久暫以一里爲式則所用非一人所積非一日可以度眾力所能任附合以就功役也

凡任索約大汲其版謂之無任

任用也索繩也約縮也汲引也築防若墻者用繩縮其版引之大急則版撓而鼓土不堅矣詩曰縮版以載又曰約之閣閣

葺屋參分瓦屋四分

葺屋艸屋也三分屋之南北深以其一爲屋脊髙四分亦然艸之去水遲瓦之去水疾故其峻之勢宜有差也

囷窌倉城逆墻六分

囷圜倉穿地曰窌逆郤也築此四者六分其厚郤一分以爲殺窌入地中亦爲此殺者𨿽入地口宜寛則牢固也

堂塗十有二分

堂塗堂前磚甃之道也爾雅曰堂塗謂之陳於兩旁之廣十分取二以爲中央之峻則水旁瀉

竇其崇三尺

宮中水道

墻厚三尺崇三之

髙厚以是爲率足以相勝

車人之事半矩謂之宣一宣有半謂之欘一欘有半謂之柯一柯有半謂之磬折

矩法也所法者人也人長八尺而大節三頭也腹也脛也以三通率之則矩二尺六寸三分寸之二頭髮皓落曰宣尺三寸三分寸之一人頭之長也欘斵斤柄長二尺伐木之柯柄長三尺人帶以下四尺五寸磬折立則上俛以下造耒云磬折故先列其名

車人爲耒庛長尺有一寸中直者三尺有三寸上句者二尺有二寸

庛謂耒下前曲接耜者句謂人手所執處庛上句下爲中直以金刺土者曰耨耜前接於耨易曰斵木爲耜豈上古以木爲之後世乃接以金而謂之耨與

自其庛緣其外以至於首以其內六尺有六寸與步相中也

緣外六尺有六寸而內則六尺應一步之尺數其內謂據庛面至句下直量之耕者以田器爲度耜異材故不在數中

堅地欲直庛柔地欲句庛直庛則利推句庛則利發倨句磬折謂之中地

推者推而前也發者舉而起也中地之耒其庛與直者如磬折則調矣調則六尺

車人爲車柯長三尺博三寸厚一寸有半五分其長以其一爲之首

首謂金刃柯其柄也凡造作用斧因以量物故先論斧柄長短及其刃之大小

轂長半柯其圍一柯有半輻長一柯有半其博三寸厚三之一渠三柯者三

大車轂徑尺五寸渠車罔也其徑九尺渠二丈七尺輻長一柯有半亦大槪言之轂徑九尺尙有轂空壺中輻不應有四尺五寸也

行澤者欲短轂行山者欲長轂短轂則利長轂則安澤泥苦其遲重山險慮其傾搖

行澤者反輮行山者仄輮反輮則易仄輮則完

反輮使木心在外也行澤者杼轥地處薄必用木心乃堅久行山者侔可順面執之所向而爲之矣曰仄者輪材必用曲木因其斜仄之勢而輮之也

六分其輪崇以其一爲之牙圍

輪崇輪徑也此大車之輪宜在渠三柯者三之下

柏車轂長一柯其圍二柯其輻一柯其渠二柯者三五分其輪崇以其一爲之牙圍

柏車山車也兩輻相對六尺渠圍丈八尺亦通轂空壺中並數而言不言柏車輪崇之度者大車輻長一柯有半而柏車長一柯大車之渠三柯者三而柏車二柯者三則輪崇六尺不待言矣

大車崇三柯綆寸牝服二柯有參分柯之二

大車平地任載之車轂長半柯者也牝服見山虞職乘車崇六尺有六寸綆三分寸之二大車輪加崇故綆加廣也羊車柏車不言綆度者凡車之綆皆三分寸之二獨大車較廣耳乘車之軫六尺有六寸又三分去一以爲隧者禦與左右並乘必衡廣乃能容而従不必長也大車徹廣六尺而牝服則八尺者衡狹而従長然後載物多而車行安也

羊車二柯有參分柯之一柏車二柯

羊善也羊車漢時謂之定張車宮中所用較長七尺羊車不言輪者與柏車無異也

凡爲轅三其輪崇參分其長二在前一在後以鑿其鉤鉤轅之鉤心也就其中而鑿之以鉤車箱也

徹廣六尺鬲長六尺

鬲謂轅端厭牛領者牛車兩轅一牛在轅內故鬲狹也不言四馬車之徹軛者輪崇車廣衡長參如一已見於輿人職也

人爲弓取六材必以其時六材旣聚巧者和之取幹以冬取角以秋絲漆以夏筋膠未聞

幹也者以爲遠也角也者以爲疾也筋也者以爲深也膠也者以爲和也絲也者以爲固也漆也者以爲受霜露也

王光遠曰弓所以及遠者其力在幹所以疾發者其勢在角角幹資筋以爲堅忍以射則中深三者得膠然後相合結而固之在絲飾而堅之在漆

凡取幹之道七柘爲上檍次之檿桑次之橘次之木次之荊次之竹爲下

爾雅曰杻檍又曰檿桑山桑國語曰檿弧箕箙○李耜卿曰檍梓屬葉似杏而尖木狀如柰

凡相干欲赤黑而陽聲赤黑則鄕心陽聲則遠根陽聲淸聲也

凡析幹射遠者用埶射深者用直

埶謂用木之曲埶反之以爲弓也曲埶則宜薄薄則力少直則可厚厚則力多

居幹之道菑栗不迆則弓不發

菑栗謂以鋸副析幹也迆謂邪行絕理者發起也有發起處則損動○居居積也菑當作椔木之立死者栗堅栗也冬析幹而秋合之待其槁也木有生而心不直文理皆邪者初析不覺久槁則必偏挺居幹之道必待槁燥如立枯之木堅栗而不邪迆然後合之永不發動正與下苟有賤工必因幹之濕以爲柔善於外而動於內反對如舊說乃析幹必倫之義非居幹之道也

凡相角秋閷者厚春閷者薄穉牛之角直而澤老牛之角紾而昔

澤潤气也紾絞纒之紋也昔讀爲錯謂其紋絞纒而交錯也

疢疾險中瘠牛之角無澤

險傷也中角裏

角欲靑白而丰末夫角之本蹙於而休於气是故柔柔故欲其埶也白也者埶之徴也

蹙近也休讀爲煦欲其埶者欲其形之自曲可反以爲弓也○春秋傳而或噢休之蓋煦養之義不必易讀

夫角之中恆當弓之畏畏也者必橈橈故欲其堅也靑也者堅之徴也

畏讀爲隈弓淵也

夫角之末遠於而不休於气是故脃脃故欲其柔也丰末也者柔之徴也

末之大者必腦气及煦之

角長二尺有五寸三色不失理謂之牛戴牛

三色本白中靑末丰也牛戴牛謂角直一牛

凡相膠欲朱色而昔昔也者深瑕而澤紾而摶亷郝仲輿曰色欲其朱文欲其錯其紋瑕深透光澤其質紾密結亷隅堅利此膠之善也

鹿膠靑白馬膠赤白牛膠火赤鼠膠黑魚膠餌犀膠黃凡暱之類不能方

皆煮其皮爲之或用角餌粉餅也說文言其堅潔若玉珥魚膠近之暱粘也方比也凡暱之類𨿽或可用以粘而不能比方六者

凡相筋欲小簡而長大結而澤小簡而長大結而澤則其爲獸必剽以爲弓則豈異於其獸

竹簡一條爲一札謂筋條之直相似也結謂細聚而不散筋之小者貴乎條直而長筋之大者貴乎稹密而潤剽疾也

筋欲敝之敝

嚼之當熟

漆欲測

測測度也漆有眞僞測之者挹而下注其細如絲而不斷乃無滓穢之雜

絲欲沈

如在水中時色

得此六材之全然後可以爲良

凡爲弓冬析幹而春液角夏治筋秋合三材寒奠體冰析灂

液漬也三材謂膠絲漆奠定也至冬膠堅內之檠中定往來體冰凝之時下弓於檠辧析其漆之堅完與否而復內之

冬析幹則易春液角則合夏治筋則不煩秋合三材則合寒奠體則張不流冰析灂則審環春被則一年之事

易理滑致也以春和之時液角則其气浹洽夏則筋緩散故治之不煩流猶移也體旣定則張之不至流移審環義未詳舊說審定也其漆之灂環則定後不鼓動或曰回環而審定之也

析幹必倫析角無邪斵目必荼

倫謂木之理也荼讀爲舒徐也目幹之節目荼之義猶莊子所謂斵輪徐也蓋木之節目彊斵之使其分少寛乃不與筋相摩

斵木不荼則及其大修也筋代之受病夫目也者必彊彊者在內而摩其筋夫筋之所由幨恆由此作

修猶久也幨絕起也

故角三液而幹再液

凡木材先以水漬而後幹之則調適而不偏挺先儒多謂以火出其液非也蓋液之再三所以伸其材達其性也將合之而微有偏挺然後以火撟之下經撟角撟幹之法是也

厚其帤則木堅薄其帤則需

帤謂弓中裨幹𨿽用整木仍以木片細副之故厚薄有節

是故厚其液而節其帤約之不皆約疏數必侔

厚猶多也節適中也約謂以絲橫纒之不皆約謂有間也疏數必侔其相間之分必均也

斵摰必中膠之必均

摰之言致也中謂上下如一均謂厚薄無偏

斵摰不中膠之不均則及其大修也角代之受病夫懷膠於內而摩其角夫角之所由挫恆由此作

挫蹵折也前以不中不均並列而後獨言懷膠者明斵幹𨿽中而施膠不均亦能摩角而使之挫也

凡居角長者以次需

注疏弓隈謂之需長者當弓之隈短者居簫非也角介於柎而上不達於簫兩畔各一角無所謂長者短者所謂居角亦以居積言蓋弓有上中下三制故居角取其長者以次排列而待用也

恆角而短是謂逆橈引之則縱釋之則不校

恆讀爲防竟也竟其角而短於淵幹引之角縱不用力若欲反橈然釋放也校疾也○橈曲也柎角長短彊弱得宜然後引之以漸而曲其體如環順也角短則柎必長柎太長則中央彊直而畏之曲也如折是謂逆橈惟畏過曲而如折是以引之則縱釋之則不校也

恆角而達譬如終紲非弓之利也

注疏謂達於簫頭非也簫與幹異材而逆倳角𨿽長無上達於簫之理蓋謂直通挺臂也弓之制柎彊畏弱兩端微彊然後張如流水若角長直通挺臂則中弱挽之則中央先曲而畏與未反直挺而不應如紲於防近世有通角弓試之良然

今夫茭解中有變焉故校於挺臂中有柎焉故剽恆角而達引如終紲非弓之利

茭解謂隈與簫相接之處變謂簫臂用力異也引之則臂中用力放矢則簫用力用力異故校挺直也直臂謂人所把握處柎側骨也把處兩畔有側骨助爲力故剽疾○校言其勢之疾剽言其力之勁舉是二者正釋恆角而達引如終紲之義也蓋角之用兩端不達於簫中央不達於柎乃調順而能助幹以爲疾若角達於簫而茭解中無變則送矢不疾角通於敝而挺臂中無柎則負幹無力轉爲不利於弓矣再言角長之不利者角短不足用凡工能辧之其或貪角材之長而用之不得其節尢可惜也○舊說中有變謂簫與臂用力異果爾則辭不足以指事矣蓋抗送矢全力在簫所謂末應也彈弓無簫故引之常縱弓幹盡處忽以簫逆插幹間勾而向前其形制有變故抗有力而送矢疾也茭從交弓幹之端析爲兩岐而以簫剚入故曰茭簫別一木𨿽以筋膠合於弓幹而體本兩判故曰解

撟幹欲孰於火而無贏撟角欲孰於火而無燂引筋欲盡而無傷其力防膠欲角而水火相得然則居旱亦不動居濕亦不動

贏過孰也燂炙爛也

苟有賤工必因角幹之濕以爲之柔善者在外動者在內𨿽善於外必動於內𨿽善亦弗可以爲良矣

濕生用之也

凡爲弓方其峻而髙其柎長其畏而薄其敝宛之無已應

峻謂簫也敝卽把握處宛引之也無已應謂引之不休止常應不罷需也○峻疑當簫隈之中而拄者以其隆起故謂之峻簫狹而長不得云方也髙其柎謂於挺臂中置骨穹而隆起也宛疑當作挽以音同而誤也無已應謂引之過度而其體能應不至於折傷也○趙氏曰柎與敝人往往不能分別嘗見造弓把處稍細把處上下皆堆起稍髙接著角面蓋敝卽把處稍細者柎乃把處兩頭兩側畔稍髙接角隈者敝以正面言故云薄柎則置於兩側側目視之故不言厚而言髙

下柎之弓末應將興

末卽簫也興謂把握中搖撼也柎下力弱則簫應而動把握中必搖撼

爲柎而發必動於閷弓而羽閷末應將發

閷卽接中羽讀爲扈緩也接中動則緩簫末應之角幹必至發傷○發卽興也興者動於內發則暴裂於外也閷當爲角之接柎者舊說以爲茭解茭解發動則末已發動不應又云末應將發矣蓋柎旣搖撼則角之接柎者必發動角之接柎者旣發動則偏斜而簫必應之而反脫也羽閷者角之兩旁甚薄其暴起有似於羽

弓有六材焉維幹彊之張如流水

幹彊而又能張如流水者質堅而柔忍也

維體防之引之中參

體謂內之檠中定其體防謂淺深所止若王弧之弓往體寡來體多弛之五寸張之則一尺五寸夾庾之弓往體多來體寡弛之一尺五寸張之則五寸唐弓大弓往來體若一弛之一尺張之亦一尺體𨿽不同及其引之皆三尺以矢長三尺須滿故也

維角防之欲宛而無負引之如環釋之無失體如環角用反勢以掌拄於柎與峻之間故曰防之負謂不應也釋之無失句失謂反脫也弓不調則釋矢時多反脫體如環謂旣弛之後

材美工巧爲之時謂之參均角不勝幹幹不勝筋謂之參均量其力有三均均者三謂之九和

有讀爲又量其力又三均者謂若干勝一石加角而勝二石被筋而勝三石引之中三尺弛其以繩緩擐之每加物一石則張一尺

九和之弓角與幹權筋三侔膠三鋝絲三邸漆三斞上工以有餘下工以不足

權平也侔猶等也角幹旣平筋三而又與角干等也邸斞輕重未聞

爲天子之弓合九而成規爲諸侯之弓合七而成規大夫之弓合五而成規士之弓合三而成規

材良則句少也此防弓體之不張者言

弓長六尺有六寸謂之上制上士服之弓長六尺有三寸謂之中制中士服之弓長六尺謂之下制下士服之凡爲弓各因其君之躬志慮血气

躬有長短血气有彊弱志慮有緩急丰肉而短骨直以立躬與血气之異也寛緩以荼忿埶以奔志慮之異也

丰肉而短寛緩以荼若是者爲之危弓危弓爲之安矢骨直以立忿埶以奔若是者爲之安弓安弓爲之危矢骨直謂彊毅忿埶以奔謂埶若有忿而奔赴狀其急也隈狹而簫甚曲者謂之危弓以其易反脫也隈廣而簫微曲則安笴弱而羽殺者謂之危矢以其飄搖難定也笴彊而羽丰則安

其人安其弓安其矢安則莫能以速中且不深其人危其弓危其矢危則莫能以願中

願慤也三舒則矢行常不及故不能疾中中又不能深三疾則矢行常過故不能確然必中

往體多來體寡謂之夾庾之屬利射侯與弋

弛之則弓體往張之則弓體來來庾弓之弱者也豻侯與弋皆近射也司弓矢職夾弓庾弓以授射豻侯鳥獸者弋繳射也

往體寡來體多謂之王弓之屬利射革與質

射深者用直王弓合九而成規則直之極於射堅宜也司弓矢職王弓弧弓以授射甲革椹質者此不言弧弓與王弓同也被之度有定而以多寡言者以往體之多而見爲寡也以往體之寡而見爲多也

往體來體若一謂之唐弓之屬利射深

射深用直唐弓合七而成規大弓亦然

大和無灂其次筋角皆有灂而深其次有灂而疏其次角無灂

大和尢良者也筋在背角在隈深謂灂在中央而兩邊無有也疏謂兩邊皆有灂而所用薄也角無灂則簫及背皆有之

合灂若背手文

弓表裏灂合處若人合手背文相應或曰用灂合法則文理如人手背言其細而均也

角環灂牛筋蕡灂麋筋防蠖灂

角滑易故漆文如環筋用牛則漆文如麻子用麋則如斥蠖

和弓摩

和猶調也拂也弓久不用恐其性辟戾故將用必先調之拂摩所以調也大射禮小射正授弓大射正以袂順左右隈上再下一

覆之而角至謂之句弓覆之而幹至謂之侯弓覆之而筋至謂之深弓

覆猶察也至猶善也弓有六材獨言角幹筋者弓以角幹筋爲主膠漆絲則爲之輔而已故秋合三材則謂之獻成而良苦可試也三者皆善爲上二善爲次一善爲下不言王弧王弧必六材皆善故也

周官集注卷十二

