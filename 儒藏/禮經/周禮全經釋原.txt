

欽定四庫全書

經部四

周禮全經釋原

禮類一【周禮之屬】提要

【臣】等謹案周禮全經釋原十四卷明柯尙遷撰尙遷字喬可長樂人自號陽石山人其書自天官至冬官凡十二卷又附以周禮通論周禮通今續論各一卷前列序二篇源流序論一篇六官目問四篇全經綱領十二條釋原凡例七條書中解詁其稱說者皆依古注集成其曰原者則推原作經本意也冬官不亡諸儒紛紛異議兪庭椿等因欲割裂五官以補其缺致有竄亂古經之譏尙遷謂當以經證經取遂人以下地官之事分爲冬官自遂人至旅下士正六十人可證序官之同乎六十不待移易他官以亂聖經其說較諸家頗爲有據故唐順之姜寶皆深是之𨿽其析大司徒掌建邦土地之圖以下爲大司空之文徑依六典攺原文安擾邦國爲富邦國又以吳澄所補惟王建國以下四十字冠於冬官之首而置考工記不錄仍不免師心自用之失然其立論平實於理較近未嘗不可以參備一解焉朱彜尊經義考載此書卷目相合而注其下云內源流敍論一卷通論一卷案此本通論外尙有續論而源流敍論乃在卷首不列十四卷之數尊所紀爲誤蓋當時失於考訂也乾隆四十三年七月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

周禮全經釋原序

先民有言泰和在成周宇宙間至治固不可得而見矣幸存周官灋度六篇其當時爲治之迹矣乎因其迹以求其心得其心以推於政故成周之治百世可復作也今全經具存不曰周官而名周禮何哉蓋禮也者道之體也灋也者道之用也心也者道之管也道與心一斯心與政一矣心與政一斯灋與禮一矣灋與禮一然後謂之王制也心與政一然後謂之王道也道與心一然後謂之天徳也故程子曰有天徳斯可與語王道張子曰不聞性與天道而言制作者末矣是以君子格物以誠意愼獨以養心則天徳具矣立誠以動物由心以行政順應以平施則王道行矣則地稽天損益因禮變通宜民則制作協乎自然矣故能防心政禮灋爲一道則成周之治夫豈逺哉周禮晦蝕於戰國毀棄於秦漸出於漢氏劉徳購之得於李氏惟存五官而補以考工記劉歆傳之杜子春訓之鄭眾鄭更相發明聖王之制復見於後世者固不幸哉自漢以來幹餘年矣論之者更幾賢行之者更幾主而卒不明不行何哉其不明也我知之矣簡札淆亂司空錯於地官未之分也封建鄕遂井田格於悖說未之正也其不行也我知之矣心與政離旣荒其原不明不行固其所也況於假而用者王莽誤而用之者安石乎漢唐之儒固有以爲戰國陰謀之書又有以爲漢儒附防之說則又均爲不明而果於非聖矣獨程朱大儒洞識聖心之淵防斷斷以爲周公遺典而明道橫渠又決欲行之以復三代有志不就故防辭奧義未及論著君子惜焉夫冬官未嘗亡也何必購以千金又胡爲補以考工記後此諸儒訓釋名物不爲無功𨿽大意未見然尙承襲漢本不敢更定至元有兪庭椿氏者始謂冬官不亡散於五官之中作復古編以伸其說永嘉王氏臨川吳氏淸源丘氏椒丘何氏咸宗之各於五官之中雜取諸職以補冬官人持所見各自爲編則周禮𨿽存紛紜舛錯幾不可讀矣以遷之魯鈍竊志是經體驗探求至形寤寐似窺見其一二者然後知周禮一言一字無非聖人精神心術之所寓當時已施之治迹者也孟子曰諸侯惡其害己而皆去其籍故知周禮者孰如孟子今觀遂人以下地官之半實冬官也不知何人次於掌節之後而大司空之職舉而雜於大司徒之中遂起千古不決之疑無乃戰國諸侯之所亂乎偉哉孟氏爵祿之篇井田徵稅之論誠宜補周禮之闕者又約其防將自試於齊梁卒不能遂乃曰堯舜之道不以仁政不能平治天下爲髙必因丘陵爲下必因川澤爲政不因先王之道可謂智乎何其言之諄諄至此百世之下非無知孟子之心者特以周禮不明無所率由故耳遷不自度乃分遂人以下爲冬官而證其序官之同乎六十取地官土地之事爲大司空之職則冬官復矣又以鄕遂大夫以下皆無府史胥徒而知其在民之官大端旣明則封建井田與夫賢能徵稅之屬俱可類見矣乃敢集諸儒之訓以釋之發鄙見以原之庶幾聖人作經以開萬世太平者爲不亡矣哉嘉靖乙巳二月朔旦柯尙遷序

欽定四庫全書

周禮全經釋原卷首

明柯尙遷撰

源流敍論

按書傳周公一年治亂二年伐商三年踐奄四年建侯衛五年營成周六年制禮作樂七年致政成王則是書之作當在攝政六年之後將致政成王之時也然當是時天下旣定法制旣立故其書於六官之首每冠之以惟王建國以至民極二十言歟夫周公之作周禮也非字字創而造之也蓋皆當時朝廷官府縣象頒布之文臣民遵守之典斟酌於廟廊施措於天下武周所以監夏商之舊章損益因革立一代之新政隨而防萃成書周公復筆削焉則是書之成當在成王涖政之日制爲一代憲典令萬世遵行亦若後世防要防典之書也孔子曰周監於二代鬱鬱乎文哉言周禮也孟子曰周公思兼三王以施四事其有不合者仰而思之夜以繼日幸而得之坐以待旦言周公作周禮其用心如此古語曰周公一飯三吐其哺一沐三握其髮以來天下之賢士夫天下之士豈有賢於周公者而周公方居冢宰之尊接之如此之勤者亦以天下庶事百物知其理於心不若專其事者得之尢切故也是以其作周禮也規模措置綱紀畢張不徒於弼亮天地和洽神人而凡百工眾技無不挈持綱領而可推其細防也不徒檢飭君身防絕禍患而盟詛讐伐凡所以待衰世者無不備也不徒分別賢能在位在職而凡百官萬民一徳可稱一能可使無不俾之各致於用也不徒山川井牧萬生庶類區處各當而凡禮儀之施牢醴籩豆之數無不詳也是故以之維持一世則一世之人安維持百世則百世之人安維持千萬世則千萬世之人安是周公之心也及至幽厲禮樂之書稍稍廢棄東遷之後王政不綱諸侯相吞已違周公治諸侯之灋度至孔子時周禮𨿽在於魯三家專政旣與周禮背馳故孔子曰如有用我者期月而已可也謂思欲舉而復周公之舊制也其對哀公問政首曰文武之政布在方防則知是時周禮尙完可舉而行爾又曰吾衰也久矣吾不復夢見周公蓋寤寐不忘周禮故也不幸魯麟見獲女樂間機天無意於斯民矣東周之志徒發於公山佛肸之召於是退修春秋以寓周禮故凡徵伐盟防邦交聘問之際深致意焉鳯鳥不至河不出圖吾已矣乎知道不行春秋之作扶周禮於旣壊使人知王道不可一日不明於後世也厥後孟子欲以周禮而施諸戰國之君故其言曰以齊王猶反手也遂約其防欲自試於齊梁及不能用乃曰堯舜之道不以仁政不能平治天下聖人竭其心思之力繼之以不忍人之政言周禮也又曰爲髙必因丘陵爲下必因川澤爲政不因先王之道可謂智乎何其諄諄至於如此然當是時諸侯惡其害已而皆去其籍去籍者去其害已而錯亂之也今觀周禮冬官之職合於地官之末大司空之職合於大司徒又地官而闕司祿之職大司馬小司馬治諸侯之法度皆闕焉此非諸侯惡害已之所去乎是以孟子班爵班祿之對井田徵稅之論誠欲補周禮之闕者然則孔孟所以汲汲皇皇欲挽其世爲三代者其具蓋在此矣及至秦一火而燼之漢興巖藏壁隠皆出獨周禮未嘗見焉髙堂生傳士禮十七篇瑕丘蕭奮以禮至淮陽太守授孟卿後倉傳之二戴卽今之儀禮禮記是已周禮不知何所出賈公彥敍云漢書藝文志周官六篇傳四篇東漢儒林傳乃謂周官六篇本孔安國所獻馬融傳云秦孝公以下用商君之法其政酷烈與周官相反故始皇禁挾書特疾惡欲滅絕之焚燒之獨悉是以隠藏百年孝惠除挾書之律開獻書之路時有李氏上周官五篇復入於祕府五家之儒莫得見焉又隋書經籍志有云漢時有李氏者得周官上於河間獻王獨缺冬官一篇獻王購以千金莫能得遂以考工記補成六篇奏之孝武時蓋有其書特未與五經例置博士耳至孝成時劉向子歆校理祕書始得列敍著於錄略時眾儒並出共排以爲非是惟歆獨識其年尙幼務在廣覽乃知周公致太平之迹具在於此其後取以輔王莽更制立度而周禮大壊後世遂有周禮作於劉歆之說此敍周禮正經存亡顯晦亦頗明矣然謂冬官獨缺只存五官愚謂冬官實不亡合於地官耳而夏官大司馬亡者半小司馬軍司馬輿司馬行司馬俱有職掌皆治諸侯與行軍徵伐之法度實亡耳此皆戰國諸侯惡害己之所去人不知其爲缺而曰冬官亡也豈其然哉至於注疏之家正義又云漢末有河南緱氏杜子春永平之初年且九十能通其讀頗識其說賈徽及子逵大中大夫鄭興及子大司農眾往傳其業又以經書記傳轉相證明爲解二鄭明於典籍觕識周官之義存古字發疑正讀鄭作周禮注多引杜子春及鄭司農之說以讚而辯之焉周禮遂因康成之注列於九經乃盛行於後世矣其時亦有林孝存以爲武帝知周官末世濁亂不驗之書作十論七難以排棄之何休亦以爲戰國陰謀之書甚者則謂劉歆附益以佐王莽惟康成徧覽羣經精於考究故能答林碩之難使其義得條通焉然則自漢以來注疏之家得失亦可見矣迨至於魏有蘇綽者邃識其書取以輔宇文周其所更立制度多本之周禮𨿽大經不明事多杜撰然其良灋美意亦足開唐家一代制作之懿爲後世宗所謂六官府兵與租庸調是也周禮𨿽存其義晦矣梁明威將軍崔靈恩合周禮儀禮二戴之學敷述貫穿該悉其儀撰義宗一百五十六篇先儒稱其推衍閎深有名前世三禮乃並立矣太學博士賈公彥作周禮疏十二卷世稱其發揮鄭學最爲詳明孔穎達作正義以備古今之說訓詁𨿽詳聖人制作精意未之能明至宋熈寧中王介甫自爲周官義十餘萬言其自序云自周衰至今歷載千數而太平之遺迹掃蕩殆盡學者所見無復全經於是乃欲訓而發之爲難又立政造事追而復之爲尢難也可謂有志於是矣至其所以自釋其義者未能提綱挈領乃謂其書理財居半以其所創新法盡傳著之務塞異議之口如靑苗之法證以國服爲息之言其他方田保甲市易之類皆稽焉破壊天下至今借口惟明道程子十事之奏𨿽不別言周禮而周禮之精要具焉嘗曰不以三代之灋治天下終危邦也周禮由孟子而後惟明道能知之考其所言眞復三代手段也考亭朱子乃謂三禮宜以儀禮爲經而以禮記諸書爲傳其書以周禮禮記列爲記傳至於王朝之禮之補則又多引雜書與周禮防錯以補諸禮之闕故近儒舒氏譏之曰東漢而下是書與儀禮戴記並行猶吳魏鼎立漢賊之義晦矣至於儀禮經傳通解之作則以儀禮爲本周禮爲末此書僅得與淮南子白虎通僞家語諸子備引證而已是天王居鄭而狩河陽矣此朱子之大惑也然愚嘗考其言曰周官徧布周宻乃周公運用天理熟爛之書又曰比閭族黨之灋正周公建太平基本如棊盤布定然後棊子方有放處又曰周禮胡氏父子以爲是王莽令劉歆撰出此不然周禮是周公遺典也又語門人曰禮書異時必有二本其據周禮分經傳不多取國語雜言迂僻蔓衍之說者吾書也其黜周禮使事無統紀合經傳使無間別多取國語雜記之書使傳者疑而習者蔽非吾書也則朱子於周禮尊信如此儀禮經傳之作蓋未成之書亦非定論故也𨿽然朱子未嘗表章周禮然古今相傳漢本猶在不敢移易其時有臨川兪庭椿氏者以爲冬官未嘗亡實雜出於五官之中於是取四十九官以補冬官之闕又分大司徒之半以爲大司空之職著復古編以伸其說嘉熈間東嘉王次防又作周禮訂義以補兪氏之所遺至元泰定間淸源邱吉甫又以序官置各職之首大加更定名以全書而臨川吳氏又於大司徒補孟子五典於十二教之上並去序官之文始以遂人入司空至本朝椒邱何氏又復序官於諸職之前以大司樂爲司徒之教而司勲司士太史之屬皆入天官工作之事皆入冬官則略仿我朝之制度矣至於近時有周禮剔僞之作又於諸職之文逐句刪合分別眞僞奪彼與此矣夫周禮聖王經世大典諸職之文諸官之序親出於周公之所裁定其義足以幽贊神明其數足以防天兩地如日星之明不可掩蔽如四時之序不可變更諸職相通諸事相濟如錯行代明並行不悖者也豈容一毫意見移易哉一壊於戰國諸侯害已之惡遂合冬官於地官使大典淆缺幸而漢儒傳習尙存古本也至宋兪氏再亂矣王邱吳何𨿽各自爲書然諸職之文則未嘗更也至有剔僞圖釋之書則逐句逐字皆可去取更易矣是今之周禮𨿽存不過古人之事料隨人意見皆可爲書也豈先王經世之典哉水心葉氏有言曰周禮晚出而劉歆遽行之大壊矣蘇綽又壊矣王安石又壊矣千四百年更三大壊而是書所存無幾矣詩書春秋皆孔子論定孟軻諸儒相與弼承世不能知而信其所從井列於逵眾酌飲焉惟其量耳故治𨿽不足而書有餘也孔子未嘗言周禮孟子亦以爲不可得而聞一旦驟至如奇方大藥非黃帝神農所名無制使服食之灋而庸夫鄙人妄咀吞之不亂顚錯者幾希故用𨿽有餘而書不足也然周之道固莫聚於此書他經其散者也周之籍固莫切於此書他經其緩者也公卿敬羣有司亷教灋齊備義利均等固文武周召之實政在是也大哉言乎然冬官具存六典畢備其大綱大紀固足以成相天地立極生民其庶物萬事纖悉畢舉節目詳明則書非不足也孔子曰其人存則其政舉孟子曰有不忍人之心斯有不忍人之政矣苟有君有臣躬行於上惻乎愛民之實心舉之以運吾心之實政則三壊之腥穢可洗而成周之至治可復矣苟無其心未見治之有餘也千載而下惟王通其識周禮乎曰吾視幹載而上聖人在上未有若周公焉其道則一而經制大備後之爲政者有所持循其居家不暫捨周禮曰如有用我者執此以往唐太宗曰不封建不井田不肉刑而欲行周公之道不可得也橫渠張子嘗曰縱不能之天下猶可驗之一鄕欲買田畫井推周公之遺灋明當今之可行皆可謂有志矣然仲淹子厚人臣也無可爲之勢發之空言可也太宗人君也有可爲之勢當可爲之時猶有不得爲之嘆何哉豈非冬官未復而六典之不辧鄕遂未明而設官之太多井牧不兼而徵稅之難定簡稽不定而軍政之非制賢能不分而才徳不當其位教化不立而善俗不能興制產無灋而民不得其養則周禮何以能行哉無怪乎三代而下有爲之君賢明之佐項背相望以無其具故不能致三代之治也愚自有知竊有志焉以天地民物得所之由古今治亂懸隔之故含蓄於心久矣考後賢未施之論及君臣已行之迹皆不能如王子陽所謂建萬世之長防舉明主於三代之隆之論及得周禮讀之研精覃思爲日旣久似有得其要領者然後知武周之治迹孔孟之作用舉備於此乃敢防眾說而折其中洗千年之晦蝕決諸儒之壅塞是故復遂人以下爲冬官而六典備攷鄕遂以下爲鄕官而位職明發在位之職與在職之位而封建定推師保諫救之教而學校舉表宰夫鄕師遂師肆師士師以下爲六十屬而三百六十之數定取司馬灋以明井牧之制簡稽之灋而軍制復辧九功非九職之稅而賦斂之灋明以九比爲九等之稽上中下地有三類而授田徵役之施捨審至於辧天地分合祀之非以明郊社禘嘗之禮則質之胡氏之論推司樂三宮之制爲古雲門大韶之樂則聞之師說此皆周禮之大綱周公之精意所在後世所未明者敢竭鄙見作原以發明之其他先儒之論有可采如葉氏邱氏李氏鄭氏之類能推明大義者俱書於所釋之後與鄙原相錯非敢繁也俾聖經之大防敷暢闡明焉耳今古儒者注述周禮莫可勝紀敬以其表見於世者僣論於此云柯尙遷喬可書

六官目問

天官

太宰

小宰

宰夫

宮正

宮伯膳夫

庖人

內饔

外饔

亨人甸師

獸人

人

龞人

臘人醫師

食醫

疾醫

醫

獸醫酒正

酒人

漿人

淩人

籩人

醢人

醯人

鹽人

冪人宮人

掌捨

幕人

掌次

大府

玉府

內府

外府

司防

司書

職內

職嵗

職幣司裘

掌皮

內宰

內小臣閽人

寺人

內竪九嬪

世婦

女禦

女祝

女史典婦功典絲

典枲

內司服縫人

染人

追師

屨人

夏采

目問

冢宰何以掌邦治也曰治之大者則統乎天下自典灋則而下以及監牧立監設官分職凡所以立國而宜民者皆其職之所掌故曰邦治然則其掌王宮何也曰天下之治修身爲本未有治國平天下不本於修身以齊其家者也故冢宰所職𨿽曰治平之事然其本務則惟爲王經理修齊二事而已故宮正而下天官所統之職豈出於修齊之外哉小宰𨿽掌八灋之目然治王宮其本也宰夫𨿽鉤考治灋然亦修宮中之職事可以見天官之職齊治而已矣曰以宮正宮伯爲屬之首何也曰以其掌宮禁宿衛士庶子之治者也王家宜以謹固宮室爲先故始之歟曰飲食細務也必次之以膳夫至臘人十官何也飲食居室修身之本也曰以醫師五官繼之何也有安養則有疾病故醫次膳羞也曰所醫者國人而供王則食醫又不治疾何也曰善理身者未病而調節飲食能謹則病無自來矣故立食醫以奉王而不敢言醫疾所以致尊養之義也自酒正至冪人九官不次膳夫之下在醫官之後何也曰酒醴籩豆皆以行禮非以爲食也是故極醇醪之味盡水陸之珍以交神明以洽賔客耳𨿽共王舉亦以禮也故不屬於膳夫焉曰自宮人至掌次四官繼之何也修身之道飲食居處而已安不忘危捨次必備焉夫天官冢宰以保王躬爲急則所以輔養交修表裏和粹是居處飲食皆關乎心術之防而遏其未萌之欲者正大臣以道格君之事也顧以爲緩而不切耶曰大府以下四官在冢宰何也王制不曰冢宰制國用乎天子以天下爲家財用家之本也故以次修身焉又次之以司防五官何也財不防則用無節而國貧矣故立計官次財官之後也而職幣司裘掌皮次財官何也曰以其財所出之異不入大府也曰以內宰宮寢之官繼之何也曰此正王之家事冢宰治其外內宰司其內實天下之大本也以內小臣奄竪次之者役於內宰以通內外以別男女也曰九嬪世婦女禦王之妃嬪矣三夫人不與者非冢宰所統也曰春官世婦每宮卿二人大夫四人士八人合六宮則六十四人矣非九嬪之世婦乎曰宮卿世婦掌禮者也蓋女師之職有齒徳者爲之施內宰之教妃嬪以下之傅母也故以女官而加男爵屬於禮官曰女祝女史在其後者何也曰其有才藝之女禦遂以任之也自典婦功至夏采皆衣服女功之事次之者男服事乎外女服事乎內天下未有無職事之人故典絲典枲典婦功縫人皆爲後宮女功而立者也以夏采終焉則修身齊家之道盡矣故天官之職以治天下爲末以修身齊家爲本此所以佐王而爲首相焉

地官

大司徒小司徒鄕師

鄕老

鄕大夫州長

黨正

族師閭胥

比長

封人

鼓人

舞師

牧人

牛人充人

載師

閭師

縣師

遺人

均人

師氏

保氏

司諫

司救

調人

媒氏

司市

質人

防人

胥師

賈師司虣

司稽

胥

肆長

泉府司門

司關

掌節

目問

問曰司徒掌邦教何也曰教者教萬民也冢宰掌朝廷王宮司徒掌萬民故萬民者君之本也朝廷者萬民之本也民賴君以治君資民以養天施地生之道也故二官以天地名焉民以官府而治天官掌官府故曰治親民治事謂之教司徒專理民事者故謂之教曰自鄕大夫至比長者無府史胥徒何也此鄕官司教者也萬民之中人品不齊故差其等秩以明其禮推其徳行以職乎教者也此皆賢者之位也曰自封人至充人六官皆防職而次鄕官之後何也曰此皆掌萬民禮樂之事教之先也封人爲社稷而設也鼓人舞師爲祭樂而設也牧人充人牛人爲祭禮而設也爲國者先盡禮於神然後致力於民故居此與曰載師閭師次之何也曰此在職之選也載師任土閭師任力土無遺利人無遺力斯九土可治九職可分矣此民事之大者故先之焉曰縣師次之何也此治都鄙之吏也合鄕遂師載師閭師之職兼統於一官天子使吏治其采邑是也曰遺人均人又次之何也曰遺人掌委積均人均職役貢賦使食各有其備使民各得其職故次之曰師氏保氏司王宮之教宜在天官今在地官何也曰地官掌教𨿽貴人不與民同其教灋同也故屬地官司諫司救卽萬民之師保也司諫掌勸率之教司救掌糾戒之罰亦猶詔諫惡之意也故次之曰調人媒氏之繼諫救何也曰旣教於安常之日不能不防於鬭怒之時故調人以平成之治之於未亂也夫調人司和合之政而男女又合之本也故設媒氏掌男女之判合以次之所以立生民之始也曰司市次之何也曰民生眾則庶職備不可無交易也故設交易之處自質人至肆長皆司市之所經理也曰泉府居末何也曰此六鄕補助之政也國中賒貸則用泉貨郊野賒貸則用谷粟在國則泉府主之以出於市也在野則旅師主之以出於田也皆濟民之善政也曰門關又次之何也曰門關所以譏察異言異服與貨賄之不由不物者與市官相聮故次之掌節在地官何也曰節所以通達道路門關之所譏事相聮屬也故次之而地官終矣故教者所以教其民之事也故商賈不遺焉豈後世之所謂教哉

春官

大宗伯小宗伯肆師

郁人

鬯人雞人

司尊司幾筵

天府

典瑞

典命

司服

典祀

守祧

世婦

內宗

外宗冢人

墓大夫職喪

大司樂樂師

大胥

小胥

大師小師

瞽蒙

眡了

典同

磬師鐘師

笙師

鎛師

韎師

旄人籥師

籥章

鞮鞻氏典庸器司幹太卜

卜師

卜人

龜人

菙人占人

簭人

占夢

眡祲

太祝

小祝

喪祝

甸祝

詛祝司巫

男巫

女巫

太史

小史

馮相氏保章氏

內史

外史

禦史

巾車

典路

車僕

司常

都宗人家宗人

目問

問曰宗伯掌邦禮何也曰王者以禮樂治天下天下有序而和則治矣故命官曰春春者所以生萬民也曰宗宗者所以爲天地人神之主也曰旣有三禮又有五禮何也曰三禮所以位天地五禮兼以齊民物是使幽明各得其所也其文則具於儀禮其綱紀則列於宗伯是故夫禮大宗伯則掌其經小宗伯則守其灋肆師則陳其數郁人鬯人雞人司尊彛司幾筵則司其器斯禮之所由行也或曰天府居禮屬之首何也以其掌祖廟之重器神明之也典瑞典命司服次之何也曰禮莫大於分分以辧等爲先等級之懸莫大於天子諸侯大夫士也典瑞則以圭璧節信而辧之典命則以車旂宮室禮儀而辧之司服則以冕弁服飾而辧之是故儀章表於上等級明於下天下豈有不安其分者哉此禮官之大灋故次天府也曰典祀守祧次之何也曰旣以正人尢宜事神故典祀則事外神也守祧則事內神也神人各歸其所斯禮立矣曰世婦設女官府於六宮乎曰世婦以婦人而加男爵以治內政蓋王后夫人以下之傅母也內外宗出於王族故世婦大抵皆內外宗之有齒徳者爲之故次之也曰與天官之世婦同乎曰天官世婦王之妃嬪也王以禮治天下後以禮治六宮故設世婦女官以掌其禮以掌女宮有員有秩有女府史胥奚以掌禮也故屬禮官焉曰冢墓職喪次之何也曰禮有吉凶廟祀吉禮也喪祭凶禮也旣有祀祧以典其吉又有冢墓職喪以典其凶則愼終追逺之道也或曰大司樂樂官也旣掌大學之教宜屬司徒而在宗伯何也曰古人樂以養徳大司樂之教國子乃成徳之教樂以達三才之奧豈獨教人而已乎屬宗伯者有禮而後有樂禮自陰而統陽樂自陽而居陰禮可兼樂陰宜從陽也若大師以下則專掌樂者也典同以下十二官則掌樂之器數也曰太卜次司樂何也曰卜以藏天地之奧樂以通幽明之气气以妙其靈神以通其故故相次焉曰太祝占卜何也曰皆神道也卜以求其靈祝以通其故卜以求未來祝以明旣往故相次焉曰太史後卜祝何也曰太史總知天道人神之故者也蓋兼卜祝掌禮灋又以司天故馮相保章氏皆屬之內史掌內令外史掌外令禦史掌贊書皆以贊王及冢宰之治者然不外乎文書之職焉車旂又禮之辧名分所存也都家宗人掌都家之祀禮以在外故末之而禮典終矣

夏官

大司馬小司馬軍司馬輿司馬行司馬司勲

馬質

量人

小子

羊人司爟

掌固

司險

掌疆

人

環人

挈壺氏射人

服不氏射鳥氏羅氏

掌畜

司士

諸子

司右

虎賁氏旅賁氏節服氏方相氏太僕

小臣

祭僕

禦僕

隸僕弁師

司甲

司兵

司戈盾司弓矢膳人

槀人

戎右

齊右

道右

大馭

戎僕

齊僕

道僕

田僕馭夫

校人

趣馬

巫馬

牧師庾人

圉人

職方氏土方氏懷方氏合方氏訓方氏形方氏山師

川師

邍師

匡人撢人

都司馬家司馬

秋官

大司冦小司冦士師

鄕士

遂士

縣士

方士

訝士朝士

司民

司刑

司刺

司約

司盟

職金

司厲

犬人司圜

掌囚

掌戮

司隸

罪隸蠻隸

閩隸

夷隸

貉隸

布憲

禁殺戮禁暴氏野廬氏

蠟氏

雍氏

萍氏

司寤氏司烜氏條狼氏修閭氏

冥氏

庶氏

穴氏

翨氏

柞氏薙氏

硩蔟氏翦氏

赤犮氏蟈氏壺涿氏庭氏

衘枚氏伊耆氏

大行人小行人司儀

行夫

環人像胥

掌客

掌訝掌交

掌察

掌貨賄

朝大夫都則

都士

家士

冬官

大司空遂人【卽小司空】遂師

遂大夫縣正

鄙師

鄼長

裏宰鄰長

旅師

稍人

委人

土均

艸人

稻人

土訓

誦訓山虞

林衡

川衡

澤虞

迹人

丱人

角人

羽人

掌葛

掌染艸掌炭

掌荼

掌蜃囿人

人

廩人

舍人

倉人

司祿

司稼

舂人

饎人

槀人

三官目問

問曰夏官屬政秋官屬刑何也曰夏爲長物之府秋爲成物之府政者正也使民物各由於正則長養而不窮矣生長不已必盛而無制使不加以肅殺之威則物不能成刑者成也故物患於不長尢患於不成也此夏秋二官所以配政刑歟曰事官爲冬官何也曰冬者閉藏之時藏不宻則長不盛物以長盛爲極故閉之於冬所以爲夏長之地也曰冬官司田野可以爲閉藏之地乎曰五气行乎地中發而生乎萬物萬物出於土而復於土三時本於冬萬物本於地此冬官所以司田野也曰夏官掌兵兵大刑也秋官又掌刑何也曰夏官掌平天下使諸侯各遵王法而莫敢不一於正兵固不用也使民物各由於正刑亦可措也刑設而不犯政行而不窮則天下治矣此二官所以常相須也曰小司馬旣亡矣軍司馬乃屬之首而闕其職不知所掌何事也曰治諸侯之法度必詳於小司馬軍司馬乃其攷也有振肅之道焉孔子曰禮樂徵伐自天子出孟子曰天子討而不伐諸侯伐而不討此天下之大閒司馬之根本也諸侯惡害已而去籍使司馬之職存則周固不爲春秋亦不爲戰國矣孔子生於周末悼王道之不昭懼浸淫於戰國也故作春秋以寓王灋大抵本於司馬之職掌故曰誅曰殺曰徵曰伐曰盟曰防孰非執司馬之權以治天下諸侯乎故考春秋之所書則司馬之職掌存矣說春秋者不知本於司馬灋而曰孔子以天道而貶黜諸侯與大夫且當時周未亡也孔子陪臣以天道自任誅討時王之臣子欲閒僣亂而自爲僣亂可乎況當時刑書亦備諸侯大事存於司馬小事著於刑書今刑書亦亡矣孔子據司馬而討諸侯據刑書而誅大夫執成周之國灋以行文武之政刑使天理民彛不可一日泯滅於天下此作春秋之心灋也或曰小司馬旣亡軍司馬爲下大夫與五官同輿司馬爲上士行司馬爲中士與五官異何也或三司馬原無職掌但制軍之灋旣定及有徵伐大小司馬及三司馬將之以行故闕其職乎曰萬二千五百人爲軍大國三軍軍將皆命卿各有府史胥徒則有將帥有官府可知也而司馬之職乃掌平天下與兵政之本非將帥之任也輿行司馬亦各有分職如晉之公路公行品秩有定故特著之必俱有職掌而亡之矣曰五司馬旣有職掌六軍又有將帥官府則兵民分矣曰考之司徒司空旣有職掌而鄕遂大夫又有其職則司馬必有職掌又有預設之將帥其卒伍之灋皆同如晉作三軍趙孟將上軍欒書將下軍皆臨時命將也而兵則寓於農若有徵伐則以簡稽之灋起之四分當兵之數籍於司馬發其一分之彊以行徵伐平時皆在民伍之中非如後世兵長爲兵而坐食民膏也或曰司冦之職士師爲屬首遂士縣士方士在四郊都鄙其聽職也有期皆受中於士師則王畿士官固整然明也而大行人之在秋官果可以舉諸侯士官之職乎曰諸侯六典建官亦有鄕遂鄙邑其設士官皆同王畿刑罰諸侯自治之行人所掌者諸侯入貢獻功朝覲會同之品制聘問禮儀之節度皆所以使之愼固封守遵王章而不敢逾越苟有愆違九伐隨之此刑之大者亦可見治國之與平天下宜繁宜要之道矣或曰冬官掌邦土其灋行於六鄕都鄙矣又設稍人一官掌丘乘之令毋乃司馬之屬乎曰稍人所以屬地官者都鄙之中兵民不分寓兵於農稍人掌之是故家出一人爲正卒見於六鄕司徒主之甸出車一乘四分當兵之數司空主之若有徵伐發其一分之彊則屬司馬合其卒伍選將以行苟不知三番簡稽之灋司徒司空司馬各有所主之兵而言三代寓兵於農之制皆罔而已曰山林川澤有虞衡皆屬司空而司市則屬司徒何也曰虞衡出財之地故屬司空司市聚財之所故屬司徒大抵六官各有比閭族黨之外之餘民以其類而分屬焉天官之有士庶子宿衛王宮之人及後宮之眾宗伯之有大司樂司馬之掌諸侯司冦之有行人與司徒之司市司空之虞衡皆周公均權之意存乎其間也豈容以意見移易哉或曰夏官之有小子羊人司爟秋官之有犬人司寤司烜冬官之有舂人饎人槀人皆爲祭祀而設與司徒封人五官宗伯鬯人四官同可矣而秋官自冥氏至庭氏十數官防細非關祭祀行禮之事也毋乃非周公之意乎曰聖人在上使昆虫艸木鳥獸無不咸若蠟氏雍氏萍氏冥氏庶氏柞氏薙氏數官有益民用存之猶可穴氏翨氏硩蔟氏翦氏赤犮氏蟈氏壺涿氏庭氏所載甚防末其文至淺近非聖人所刪定明甚今思之致後人疑周禮者實在乎此乃戰國時擬爲之以混於聖經如考工記四十三工皆擬周禮官名而作者後人欲以補周禮之闕謬矣此數官宜出之於考工記之末又恐啟人移易諸官之獘今姑存之而著其說於此云後學柯尙遷識

全經綱領

一周禮所以名全經者豈惟六官得全六經亦由此而全也是故分遂人以下爲冬官以司徒土地之事爲司空之職則六典畢備脈絡貫通三百六十屬猶天運之自然也不謂之全經乎儀禮𨿽與周禮並行然亦以出於周禮而全也何以明之司徒曰以祀禮教敬則士祭禮也以陰禮教親則士婚禮也士喪禮也以陽禮教讓則士冠禮也士相見也鄕射鄕飲也家鄕之禮非司徒之書乎掌交曰諭諸侯以九禮之親則食饗燕射邦交聘問皆邦國禮也非司馬之書乎王朝之禮則吉凶賔軍嘉是也太史大祭祀朝覲防同執書讀禮而協事此卽五禮之書聮職所以行之也非宗伯之書乎據周禮以補儀禮則經亦全矣豈惟儀禮五經皆出於周禮也太卜掌三易之灋非易之所出乎太師掌九徳六詩之歌曰風賦比興雅頌非詩之所出乎外史掌三皇五帝之書內史防命孤卿大夫太祝作誥誓命以通上下親疎非書之所出乎春秋則以司馬之職掌正天下諸侯之違王灋者是四經皆出於周禮者也邵子曰天之四府者時也陰陽升降於其間矣聖人之四府者經也禮樂污隆於其間矣是知周禮儀禮者四經之本也命之曰全經夫豈苟哉

一周禮所以合儀禮爲六經者何也禮記經解敍六經爲詩書易春秋禮樂樂無經今配禮爲六何也記曰樂由陽來禮自陰作蓋禮體𨿽陰而用則陽樂體𨿽陽而用則陰陽能統陰故禮必兼樂周禮有大司樂屬於禮官樂之本也樂之用則在儀禮故郊廟燕饗鄕射飲酒必用樂樂之聲𨿽自陽來而用則從於禮而爲陰無禮則無樂矣故樂不成經從於二禮稱六經云

一周禮三百六十屬見於小宰絲毫不可增減也先儒以合六官所統爲三百六十官故參差不齊移易經文之原起於此今以屬首宰夫下大夫四人倍至上士八人中士十有六人則二十八人矣加以旅下士三十有二人則六十人矣他官不稱旅也合六官則爲全經讀周禮者必先明乎此則六官統紀斯正而無疑於防細諸職矣

一天官固主天下之平而本職則掌天子修身齊家之事也故小宰獨掌宮刑焉宮中設內宰以士人爲之者以出於徳行道藝之選也先儒以爲混男女之別後世易之以奄宦不知春官世婦有宮卿之設以女官而加男爵乃女傅之任也置府於六宮有女府史胥奚所以施內宰教灋其職則掌女宮之宿戒女宮者宮刑之女男去勢而爲奄女幽閉而爲奚宮中用刑男女所以通傳內外命令也內宰𨿽用士人與宮卿官府分爲表裏男女之別豈不甚嚴而冢宰又總之三代有此故無女寵奄人之禍此灋不傳天官之職不明故也

一司徒比閭族黨之職乃賢者在位之選教灋之原也六官治事之職乃鄕吏能者在職之人也故曰使民興賢出使長之使民興能入使治之賢能二科實周禮大綱能明乎此治天下猶運之掌耳取人不外乎賢能用人不離乎位職教人不出乎三物司徒之大本也今六徳之書滿天下六行無書故人不尙行治不如古乃在乎此宜以古經曲禮內則少儀三篇修成完書使天下之人先習此而後六經又以是而制爲鄕刑則人皆修行風俗淳美而天下治矣孔子期月而可孟子齊王反手其具乃在乎此辧之已詳玆不復著

一先王以禮爲國宗伯掌禮所以治神人各安其所也使不通之以司徒教灋則禮不達於天下矣司徒曰以儀辧等則民不越又曰以度教節則民知足蓋人之欲無限𨿽遞逾分限心猶未足不以禮制閒之亂何窮已也故典命司服皆所以辧其宮室車旗衣服禮儀使貴賤等級不相逾越則上下有體而民志以定費用有節而財計不乏先王所以能使禮達分定而民易使者其具在此

一春官五禮之書在儀禮今古經闕王朝之禮獨有覲禮一篇其餘五禮皆可依周禮補之吉禮則郊社宗廟也明堂大饗也借田親蠶也先帝先師也凶禮則大喪也荒禬弔卹也賔禮則朝覲宗遇防同聘問也軍禮則大師大田大役大均也嘉禮則婚冠飲食賔射饗燕脤膰賀慶也太史執書讀禮協事今書旣亡小宰六聮者聮合眾職以行五禮之事也若以各職中聮職取而合之使始終條貫以補眾禮之闕𨿽不能畢備紀綱可具見矣愚於儀禮家鄕邦國三部旣考定集釋成書而於王朝之吉凶賔軍嘉敬以聮職爲經考諸傳記以補之𨿽不能如太史所執之書明備亦以經補經非無稽妄作者使後王制禮有所據依而先王之禮亦可存其槪不至廢墜矣

一言禮必及樂樂依乎禮者也古之樂經存於大司樂其五聲六律八音大師以下備詳其制而六列三宮之歌奏則六代之樂咸備焉愚旣取漢太史之所傳授宋朱蔡之新書及近代明樂之著作詳具於大司樂之中矣但樂章不傳則不可得而補也若其樂之用則宜列於儀禮各篇之後如天神地示人鬼之樂曰六變而天神降八變而地示出九變而人鬼享大合樂也以和邦國諧萬民安賔客恱逺人作動物其理皆形見於樂則未之能備但樂之本原旣得其理亦可推也欲於儀禮天神地示人鬼之禮之後各補以樂將詩經風雅頌之中凡可用於儀禮者各以律協之文之以五聲播之以八音列於諸禮之後以全聖人禮樂之制病未能也聊引其端以竢髙明邃哲君子

一司馬職掌宜不止此而以搜苗狝狩入之戰國諸侯所亂也小司馬旣亡軍司馬亦有職掌今大司馬所存只有九灋九伐九畿令賦四節而已治諸侯灋度不如是略也若以秋官掌交考之則有九稅之利九禮之親九牧之維九禁之難皆大司馬之目也小司馬職掌宜以孟子班爵班祿補之又以逸司馬簡稽之灋三番寓兵與調發之制補之則大小司馬可知其槪矣輿行司馬則搜苗狝狩是也司馬之亡孟子患之今推測如此未知是否

一秋官亦有刑書今皆不傳司刑曰墨罪五百劓罪五百宮罪五百刖罪五百皆肉刑也殺罪五百孔子曰五刑之屬三千則周末刑條愈宻矣鄕又有八刑乃以禮制刑司徒所謂以刑教中則民不虣是也又有嘉石焉有圜土焉此皆未麗於灋者必有其書今俱亡之矣後世除肉刑則三千之屬旣棄而不用鄕刑嘉石圜土皆無書禮刑表裏也刑不立則人孰肯由禮存於後世者生刑大輕死刑大重不及周官五刑之一刑罰不得其當何以懲姦三代之不可復其至要尢在乎此可不思乎

一司徒司空𨿽在六官之中皆以親民自治其鄕遂如小司徒職稽國中及四郊都鄙之夫家九比之數遂人卽小司空也稽人民授田野簡兵器教稼又辧其夫家六畜車輦老幼廢疾以頒職作事其親民之事如此其詳也諸侯六典建官亦有司徒司空自治其民猶王畿也三代之時天子諸侯無不親民如此後世天子獨居九重之上𨿽設六官而司徒只司錢谷大府之職也司空只司百工𨿽有虞衡水利亦具名而已親民之官獨有州縣而已州縣而上有郡守不親民也郡守而上有監司不親民也監司而上有牧伯有巡察而又有六卿制之皆不親民一羊十牧則州縣𨿽有愛民之實心承奉制使日亦不足矣安能各副其望而自展其志乎故欲求三代之治必復司徒司空二職郡守親民然後可

一府史胥徒庶人在官之役也司徒頒職有曰學藝者府史也服事者胥徒也宰夫八職曰府掌官契以治藏史掌官書以贊治然則府史與胥徒宜有分別府者有謀猷操守亷介之人爲之官府之主本也史者有文學精敏練達之士爲之皆由於庠序之所教養有徳行道藝者各以其才之所成者舉用焉亦試之以事之意也稱職有功則入賔興之典孔子嘗爲乘田委吏卽府史之類也才藝旣成乃命以職髙者入太學下者爲鄕吏治事之職胥者有才智之稱漢謂之什長掌官敍以治敍則堂上爲序次幹辦之役也不稱則復之農畆徒掌官令以徵令堂下皂役是也漢一胥管十徒四職旣明則天下端絕矣後世則統謂之吏胥吏者鄕吏能者在職之選也胥者堂上之役趨走服役之人也合而名之非也欲復三代之治府史必庠序之中有徳行有才藝者爲之賢能則入舉選之典而命職焉胥徒則役民爲之天下不治未之有也

一周禮古經自惟王建國始今首題曰天官冢宰第一地官司徒第二下四官皆然乃後人所加以爲書之標題今因之然此總名一官也則太宰之職之前宜題曰天官上舊本無今補之其天官下與五官皆有下則隨卷帙厚薄而別之非有定例也故今亦因卷帙而題之不拘舊本也

一周禮序官明言乃立天官乃立地官此設官也序一官之後乃明言太宰之職司徒之職此分職也古本序官在前分職在後與六綱相應後儒解經多析序官系各職之首與綱不合今悉依古本正之

一周禮自漢儒訓釋至於今日不下百家其於名物器數至詳至悉矣然皆以周禮闕冬官故大義多舛逆不通後儒𨿽有新得者亦以意見移易經文爲解其名物多依古注集成亦不能辧此釋自何人始愚今有見於全經所解多出於愚見隨經文而發明之條理脈絡固無先儒之擁遏矣但其名物器數與非大義所關者亦不能一一出自己見爲解摘采前人與己說合防而成一家之言若有要義之處方著某氏曰鄙見則以按字別之

一每篇訓釋之後必作原以發明之蓋周禮之書與他經說義理者不同字字有實事實用幽防廣逺故每篇訓釋之後必作原以發明之謂之曰原者推原作經本意也猶原道原性之原其有先儒論著暢達可采者則直書某氏曰不別作原其文繁者節之泛及他章者纂之不純者刪之使簡明易見云

一訓釋之中有采先儒之說書曰某氏訓釋之後總解有采先儒論著以代作原者亦書某氏曰覽者無從考某氏爲何先儒間有同姓者敬以自漢以來先儒姓氏名字所著書目及地望總列於前使觀者欲求其人有所考證云

一音釋只考古注擇其要者注於經文之下易知之字不須音切者略之然是經之注初亦雙行節經注解原曰乃大書今因雙行之注經文大析及小字難看遂並其經以成段數使觀者得全篇防趣故訓釋亦大書與原曰同依正義加釋曰二字別於原曰故名釋原云

一六官正經釋原之後約全書大綱如鄕遂封建之類作爲通論十篇以發聖人經世大灋之意編爲一卷以附於後矣又思古之天下亦今之天下幸逢治教大明之時良灋美意直可繼周矣其間有詳於古而略於今者有詳於今而略於古者旣提其要具於綱領矣敬取古今之制宜更攺損益通變宜民之道著爲續論以附於後名曰附錄云

周禮全經釋原卷首﹤經部﹐禮類﹐周禮之屬﹐周禮全經釋原﹥

欽定四庫全書

周禮全經釋原卷一

明柯尙遷撰

天官冢宰第一

天官以下灋天地四時以建六官周天三百六十度六官三百六十屬冢宰言天官者總禦六官奉承天道統理萬物者也冢山頂也宰主也制也言所主制者大非若他官只司一事而已取其象則曰天官立其名則曰冢宰不言司者兼總之義宗伯亦不言司者祭祀天神非人所主故也

惟王建國辧方正位體國經野設官分職以爲民極釋曰王三代君天下之號民所歸往之稱也建立也國王者之都也辧別也方四方也正位聽治中正之位與廟社奠置之所也體制國中民居衢路之形如人之有四體鄕閭是也經經畫郊野邱甸之制如織之有經緯井牧是也設置也官冢宰以下六官所統是也分別也授也職官所掌之事極者標準之名民之表則也今考曲禮曰臨諸侯畛於鬼神曰有天王某甫君天下曰天子朝諸侯分職授政任功曰予一人皆王稱也司空曰日至之景尺有五寸謂之地中天地之所合也四時之所交也風雨之所防也陰陽之所和也百物阜安乃建王國此建國也考工記曰匠人營國水地以縣置以縣眡以景爲防識日出之景夜考之極星以正朝夕此辧方也又曰國中九經九緯塗九軌左祖右社面朝後市此正位也司徒令民五家爲比五比爲閭四閭爲族五族爲黨五黨爲州五州爲鄕此體國也司空井牧其田野九夫爲井四井爲邑四邑爲丘四丘爲甸四甸爲縣四縣爲都司馬灋六尺爲步步百爲畆畆百爲夫夫三爲屋屋三爲井井十爲通通十爲成成十爲終終十爲同遂人又曰凡治野夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路合此數法經野備矣乃立天官冢宰掌邦治地官司徒掌邦教春官宗伯掌邦禮夏官司馬掌邦政秋官司冦掌邦刑冬官司空掌邦事宰伯四司設官也治教禮政刑事分職也此數言乃周禮之綱蓋先王制國必先分封建侯以立民主別鄕立遂以比民居井牧田野以定民業然後設官分職以維持之必制定而後建官官定而後分職職定推行之後乃作是經此蓋約其制作之本於先然後於庶職之中推言其制也故於經中取五者之制略具於此

原曰極者何也中之謂也以道化言則曰皇極以灋度言則曰民極皆所以使民各歸其分以協於中者也蓋王畿立而後根本定所以爲民建此極也體經行而後國野正所以爲民定此極也官職舉而後治教明所以爲民溥此極也故極之所在蓋欲習民於尊卑等級之中而道之禮樂教化之內使其志慮不易視聽純一易直淳龎以從上令然後入則防其有極出則歸其有極矣先王之爲天下以萬物各得其所爲極至故六官各冠之以此歟

乃立天官冢宰使帥其屬而掌邦治以佐王均邦國釋曰冢宰六卿之長也帥總率之也屬其屬六十也治謂經理之均者平也上下四方均齊方正無不各得其所也大曰邦小曰國通言王畿侯國也

葉氏曰掌邦治與均邦國其事同也而邦治則自掌之均邦國必以佐王何也蓋宰相之權重則侵天子也厚集徒黨布列庶位政柄下移非重所致乎輕則百官侵宰相之權也更進用事惟天子意向是趨大臣始不得以天下事自任矣故直曰冢宰掌邦治則天下事無不在已而經世之志得行矣又曰以佐王則權綱常主於上所謂廢置眡朝必以詔王贊王是也豈至於大重也哉

治官之屬大宰卿一人小宰中大夫二人宰夫下大夫四人上士八人中士十有六人旅下士三十有二人【大音泰】釋曰大宰卽冢宰也變冢言大者對小宰言之也卿爵也卽上大夫冢宰三公之任故命以卿古者三公無其人則以冢宰兼師保之任六卿有闕亦以三公領之小宰其佐也故二人中大夫次卿也主治一官之事惟此三人而已謂之治官宰夫以下其屬也故四人倍至下士三十二人共六十人小宰曰其屬六十卽此也六官之數皆同宰夫治官之考也故爲屬之首旅眾也上士中士各有所分主之事而下士則卑矣分屬眾事以治其繁故稱旅焉惟六官有之丘氏曰自下士以上得王之簡命則爲王臣下文府史胥徒官長得自辟召非王臣也

原曰周官三公論道經邦燮理陰陽三孤貳公化寅亮天地周禮未見其職惟朝士掌外朝之灋又有公孤之位何也蓋三公者師道也六卿者相道也禹以益爲相湯以伊尹爲相未有公孤之立也惟成王以幼沖踐祚不可無師保之教故設公孤於六卿之上成王實師之然六卿正職公孤之職也彼所謂論經寅者豈但恭黙無事而已耶今觀六卿之職灋天以立道本道以揆事其成相天地立極生民者靡不畢舉然未嘗拘拘於法守也六少而下則一一皆法度之守而不可有絲毫之侵紊矣則知公孤之位其爵也六卿之長其職也位職相兼治本端矣而冢宰則六卿之總也故人君惟任一相曰冢宰司徒而下皆分職以聽焉斯君臣道合治出於一矣

府六人史十有二人胥十有二人徒百有二十人釋曰有藏則置府有書則置史有次序幹辦之事則置胥有號令徵召之事則置徒宰夫雲府掌官契以治藏史掌官書以贊治胥掌官敍以治敍徒掌官令以徵令此皆庶人在官其長所徵役者不稱則去之無遷轉之煩無勲勞之考其祿則下士視上農食九人以此等之則府食七人史食六人胥食五人徒則役之也此庶人在官之祿也其多寡不同則量其職事之繁簡耳有官府則必設之

原曰古者庶人在官爲府史者無非道藝之人賢人君子或未得志亦往往出於其間所謂委吏乘田是也夫吏有祿則知自愛善其事則舉而任之不能則復之農畆司徒頒職所謂學藝服事是也祿足自養則邪念不生不誘爵祿則無外慕是以官府淸平姦獘不作後世鄕差之灋變爲雇役又變爲吏胥以胥兼史而府史失職薄其祿而重其任天下事付之無賴是教之爲姦而授之具也不得已又以爵祿誘之以熟於爲姦之人而使之居上臨民是肆其虐於民也可乎哉

宮正上士二人中士四人下士八人府二人史四人胥四人徒四十人

釋曰環衛王宮有兩項一是公卿大夫之子弟爲之分置八隅謂之八次八捨宮伯領之一項在王宮徒役爲之分於八次八捨之間周列環衛分置區廬宮正領之而宮正乃掌王宮宿衛官之長

宮伯中士二人下士四人府二人史二人胥二人徒二十人

釋曰伯長也以其爲宮官之長故曰宮伯所掌士庶子凡在版者士庶子乃公卿大夫之庶子國子之倅諸子所掌是也諸子掌王族宮伯掌宿衛二官蓋相通歟

陳氏曰宮正掌凡宮中官府次捨之眾寡宮伯掌士庶子授次捨之職事則宮伯所掌皆宿衛之人宮正所掌乃八次八捨之灋次其宿衛所在也捨其休沐所在也布於王宮四角四中則逺邇節而檄侯便矣士庶子非王族則功臣之世賢者之類王以其自近而衛焉則上下親而內外察矣又宮正稽其功緒糾其徳行防其什伍而教之道藝宮伯掌其政令誅賞使之學問日進職業日修足以備顧問謹侍衛則王宮之左右前後孰非多聞直諒之士乎

膳夫上士二人中士四人下士八人府二人史四人胥十有二人徒百有二十人

釋曰膳之言善也今時美物曰珍膳膳夫食官之長禮記曰若公與族燕則異姓爲賔膳宰爲主人卽此官也

庖人中士四人下士八人府二人史四人賈八人胥四人徒四十人【庖扶交反賈音古】

釋曰庖廚也取烹炰之義必用賈人者以其主市買知物價也天子之廚亦用市買蓋國畿所貢只備其數時用之物須用市買

內饔中士四人下士八人府二人史四人胥十人徒百人【饔於容反】

釋曰饔割烹和調之稱內饔所主在內以其掌王及後世子及宗廟皆是在內之事

外饔中士四人下士八人府二人史四人胥十人徒百人

釋曰外饔所主在外掌外祭祀及饗耆老孤子割烹皆是在外之事饔別內外重君身也

亨人下士四人府一人史二人胥五人徒五十人釋曰亨與烹同主給水火以役內外饔

原曰天官之職天子修身齊家之事修身必始於飲食故宮衛之後必繼以膳饔之職焉

甸師下士二人府一人史二人胥三十人徒三百人釋曰王耤千畆甸師主之帥其徒耕耨以共齍盛共蕭茅共野果所以爲祭祀此皆地之所出也又帥其徒薪蒸以役內外饔之事所以不使地有遺利人有曠職也公族有罪亦刑於甸師者慮兄弟故不顯示人也

獸人中士四人下士八人府二人史四人胥四人徒四十人

釋曰獸人共野獸以爲膳羞亦膳夫之用也

人中士二人下士四人府二人史四人胥三十人徒三百人【音漁】

釋曰人掌取魚以爲膳羞亦膳夫之用也徒三百人以池塘囿沼多故也

龞人下士四人府二人史二人徒十有六人

釋曰龞人掌取互物亦膳夫之用也

臘人下士四人府二人史二人徒二十人

釋曰臘人掌幹肉亦膳夫之用也

葉氏曰甸師掌王耤者也何以列於食官蓋先王設飲食之官𨿽供王膳羞而實崇祭祀之事甸師而上有膳庖饔烹之官下有獸龞臘之職皆有祭祀之事者也先王以禮人之禮事鬼一食而且祭其先而況粢盛之奉詎可忘其自來耶

醫師上士二人下士四人府二人史二十人徒二十人釋曰醫胗脈察色以療疾者醫師眾醫之長諸醫皆統於醫師也史二十人者醫案多故也

食醫中士二人

釋曰王之飲食五味之宜最難和也故設食醫以調節之王氏曰易之頥君子以節飲食蓋疾病之起本於气體之不和亦始於飲食之不節蓋飲食人之本也本得其養無物不長本失其養無物不消於無事之時而順適之有道疾病何自至哉此食醫所以設也愚謂聖人設醫皆所以治萬民之疾病未嘗立治王疾病之醫也此可見保王躬者貴於不病和飲食者貴於得宜

疾醫中士八人

釋曰疾醫專治內證古經𨿽不傳後世爲其術者亦精矣

醫下士八人

釋曰瘡癰也專治外證今世所謂外科也

獸醫下士四人

釋曰獸馬牛也先王愛人及物獸亦置醫官以治之何其仁之至也

原曰醫職固不可廢而食醫獸醫皆屬醫師何也政必出於一術必世其守也食醫調王之飲食不當兼治萬民之疾病醫察外證不當兼內證獸醫旣已治病之獸又不可以治人此職之所以不能相兼也天子調和天地大臣調和陰陽醫師調和身體故凡調和燮理之事醫師皆掌之

酒正中士四人下士八人府二人史八人胥八人徒八十人

釋曰酒者祭祀賔客燕饗喪紀之禮無不須焉以酒名官豈獨掌酒哉酒之所設必有膳羞百物備然後成禮故酒人以下至於冪人皆酒正之屬也故其官獨以士人爲之此下七官皆以奄人女奚爲之而酒正統焉政出於一也惟淩人以士爲之以在外不在內也其官不統於膳夫者其禮廣也

酒人奄十人女酒三十人奚三百人

釋曰用女奚爲酒故以奄人統之奄去勢者奚幽閉者不稱士亦府史之類先王重名器不使刑余列於士人也女酒女人解作酒者奚給使者有三百人造酒人多也

漿人奄五人女漿十有五人奚百有五十人

釋曰漿人主共王六飲入於酒正女漿女之曉造漿者以飲與酒爲類故次於此

淩人下士二人府二人史二人胥八人徒八十人釋曰冰室曰淩春秋傳曰古者日在北陸而藏冰西陸朝覿而出之深山窮谷固陰沍寒於是乎取之王之賔食喪祭於是乎用之亦輔相燮調之一事也丘氏曰周公以此屬於酒漿之末蓋酒所以奉陽冰之用所以禦陽也一身之血气常欲周流於天地間陰陽節宣之不至則未有不致乖戾者豈能與天地同流哉

籩人奄一人女籩十人奚二十人

釋曰竹豆曰籩女籩女之曉籩實者蓋四籩之實百物之產備矣其務至精至細者女人以酒漿爲職則籩豆之實是其所有事者故宜以女爲之禮𨿽無所不在而曾子則曰籩豆之事則有司存固非君子所當務觀此亦可見矣

醢人奄一人女醢二十人奚四十人【醢音海】

釋曰醢肉漿也有骨爲臡無骨爲醢醢人司豆實也不謂之豆而謂之醢者以豆實皆爲醢也四豆之實與籩相錯亦薦羞之事故次於此女醢女之曉醢者

醯人奄二人女醯二十人奚四十人【醯呼西反】

釋曰醯醋也凡五齊七葅須醯乃成而醯醬飲食皆不可闕故立其官亦以女人爲之

鹽人奄二人女鹽二十人奚四十人

釋曰鹽之所產有刮於地而得者有風其水而成者有熬其波出於井而爲者有積於鹵而結者此其所出必於海澤之旁則旣有川澤之衡取之矣此其所掌乃鬻鹽之務者也然五味非鹽不和周官不著鹽政用女爲之者亦膳羞之鹽焉耳

冪人奄一人女冪十人奚二十人【冪莫歷反】

釋曰司以巾覆膳羞之物者用此以潔飲食細務也有品式存焉故立其官以次食後

原曰酒之於人大矣以交神明以洽燕饗不可廢也故以祭祀言則謂之凡酒以飲食言則謂之飲酒以陳設言則謂之陳酒以獻酬言則謂之禮酒以祿養言則謂之秩酒五齊則專用於共祭四飲則專用於致養四籩四豆之實則祭祀燕享所必有也醯醬又所以和膳羞也水鹽又所以給酒禮之用也是其用相須而成禮相因而舉然皆謂之酒也故立酒正以統眾職以士人爲之而設府於外其餘皆以刑余男女爲之故宮中之女𨿽多而職業則各有所事造飲食其大本也至於蠶桑織絍縫綫之務祝史廟祧之禮善其事者令其居是職功緒有稽賞罰有糾是以盡心職業無外慕之心非若後世聚千百少艾於深宮之中妖淫愁怨而致水旱之災也

宮人中士四人下士八人府二人史四人胥八人徒八十人

釋曰宮中居捨官之長此下四官皆王之寢處供帳安息王身之事

掌舍下士四人府二人史四人徒四十人

釋曰捨行所解止處王休息之時也

幕人下士一人府二人史二人徒二十人

釋曰掌帷幕幄帟之事者

掌次下士四人府四人史二人徒八十人

釋曰次次捨也幕人共帷幕掌次則張之二職相聮而後成事

原曰宮人四官所以掌王之居處亦修身之事也飲食而後居處故次於此

大府下大夫二人上士四人下士八人府四人史八人賈十有六人胥八人徒八十人

釋曰大府爲王治藏官之長有賈者邦國都鄙之賦有物必有賈人辧之然後知其美惡貴賤也葉氏曰周官掌財固非一職而斂散出入之權大府實主之故受而入之大府也分而頒之大府也凡執事者受財用受於大府也凡邦之賦用取具焉取於大府也以大府爲府官之長而司貨賄出入之權則利權不分斂散得宜而出入得以通知矣向使分掌於諸府而不專掌於一司則出財者惟以給辧爲能用財者惟以濟事爲功後之不繼不卹也財如何而不虧

玉府上士二人中士四人府二人史二人工八人賈八人胥四人徒四十有八人

釋曰此官掌王之金玉玩好兵器凡良貨賄之藏以玉爲主故曰玉府有工者使攻玉也有賈者使辧寶物也此天子之內帑也鄭氏曰玉府內府所掌金玉兵器凡良貨賄一也而分爲二官何哉蓋玉府所掌皆式貢餘財之所作及獸人人所入之物專共王玩好賜予耳邦之大用不與焉內府所掌凡九貢九功之貨賄及諸侯所獻國珍皆公家之用以供邦之大用故不得不分爲二也

內府中士二人府一人史二人徒十人

釋曰內府者受藏之府凡九貢九賦九功之良者皆入焉以待邦之大用若出師遷國然後出之蓋大府自有九職以待九式之用矣此則貢賦之良者可以經久故擇而入是府以備國實所謂萬民之貢以充府庫是也此與玉府略同但玉府所藏寶玉故惟王自得用之此所藏凡良貨賄故與冢宰得用之不在大府九式之內也

外府中士二人府一人史二人徒十人

釋曰外府掌邦布以時交易者古者交易惟貝而已至太公立九府圜灋始用錢代貝或曰泉或曰布布取宣布之意泉取流行之意其實一也九賦之中亦有以布代者蓋九功多以泉代故也凡布皆入於外府者以其外府在外布可以流行交易故設此府以理財備國用也

原曰大府總凡貨賄之入自置諸府以受之以備九式之用而不敢有一毫之逾越矣其諸侯萬民之貢與凡式貢之餘則頒其良者於受藏之內府頒其布於受用之外府又擇其中可寶之物以入於玉府又以司防總其防司書總其書職內量入職嵗稽出職幣斂余與夫司裘掌皮皆隸於冢宰所謂制國用者不出此矣

司防中大夫二人下大夫四人上士八人中士十有六人府四人史八人胥五人徒五十人【防古外反】

釋曰防大計也司防主天下之計爲計官之長此官𨿽主考天下之治然考財用其要也故次於此葉氏曰大府爲財官長僅有下大夫二人司防爲計官長乃有中大夫二人下大夫四人何也蓋分職以受貨賄之出入者其事易持灋以較出入之虛實者其事難以防計之官鉤考掌財用之吏苟權不足以相制而大府反得以勢臨之又安敢較其得失姦欺也今臨之以中大夫之尊則糾察鉤考之勢得行於諸府之中而司防又屬之於冢宰則九式節財用嵗終制國用司防又不得而欺之

司書上士二人中士四人府二人史四人徒八人釋曰書簿籍也司書掌記財用之數書之於簿籍實鉤考之本

職內上士二人中士四人府四人史四人徒二十人釋曰職內主防計邦賦之入以稽實在之數司防分屬之官也

職嵗上士四人中士八人府四人史八人徒二十人釋曰職嵗防計邦賦之出而以職嵗名者以制國用必於嵗之杪凡財用必防之於嵗終也

職幣上士二人中士四人府二人史四人賈四人胥二人徒二十人

釋曰幣者財帛俱謂之幣職幣主斂官府公用所餘之財物不足則取具於大府有餘者司防計之出入二官有定數矣有餘者又立職幣以斂之不然寧免有司之姦欺乎

司裘中士二人下士四人府二人史四人徒四十人釋曰裘以獸皮爲之𨿽出於山虞然不在九賦之中者以九功是絲麻裘是皮褐皆可禦寒故次職幣之下

掌皮下士四人府二人史四人徒四十人

釋曰已制者謂之裘未制者謂之皮皮之用廣不專爲裘也次於司裘以斂財也

原曰司裘掌皮二官列於職幣之後者蓋天下貨賄至九貢九賦盡矣而九功則布縷之徵所以爲衣也皮裘則山虞所賦所以爲褐也詩云無衣無褐何以卒嵗此九功之所未有九賦之所不備故特設官而繼財官之後歟

內宰下大夫二人上士四人中士八人府四人史八人胥八人徒八十人

釋曰內宰天子所以治內之事對大宰而言之故曰內宰後之相也古者男女不親故內小臣奄人之職皆內宰所用以通傳言語教令者也故內宰施所教於中猶師保教王子於外也

原曰內宰之設王者所以立教家之灋者也夫治未有無本而成故教家者治之本也士庶之家女子少時己姆教娩婉聽從至長性行和美自是宜家況以天子而統四海之大后妃之尊一念邪正之間所系匪輕安可不汲汲教之耶文王后妃曰言告師氏言告言歸師女師也立世婦宮卿於內以爲女師屬之春官而施內宰之教內有女宮女奚外有內小臣奄寺以通傳教令故內宰以下大夫爲之外視大宰而內施其職又屬於大宰先王所以致重於是官者欲家齊而後國治先其本也後世則以爲混男女之別故以奄人爲之殊不知奄人內竪止傳內宰之令於宮卿者也而宮卿又有女宮皆刑人也以傳令於內宰又安有混男女之別乎後世以齊家之本付之奄人又無女宮幽閉之法是以宮府判隔后妃萌預政之端宦官基竊柄之禍何莫不由此也

內小臣奄上士四人史四人徒八人

釋曰內小臣用奄士卽繼內宰之後可見奄士卽爲內宰通傳教令者而寺人內竪何莫而非內宰所用乎奄位止於上士亦惟四人而止耳

閽人王宮毎門四人囿遊亦如之

釋曰閽人司晨昏啟閉者也刑人墨者使守門此也囿苑囿遊離宮也

寺人王之正內五人

釋曰寺之言侍也寺人披曰豈惟刑人此蓋刑人之奄者爲之也正內路寢也

內竪倍寺人之數

釋曰竪童子之稱蓋奄之小者主通小事閽寺旣嚴其守然後繼以內竪

原曰秋官掌戮曰墨者使守門劓者使守關宮者使守宮刖者使守囿髠者使守積先王無絕人之心刑人未嘗不用也然則閽人寺人其卽墨劓與宮者乎天官之屬除閽人寺人內竪之外用奄者二十九人皆不命也惟內小臣一職以其掌後服位禮命故擇奄之賢者爲之四人而已爲其下者不過內竪女奚爲之給役耳其職卑其數寡而又近役於內宰臨之以冢宰𨿽有傾覆蠱惑之徒又安得騁技於其間哉

九嬪

釋曰嬪婦也昏義曰古者天子後立六宮三夫人九嬪二十七世婦八十一禦妻以聽天下之內治此其數也不列夫人於周禮者夫人之於後猶三公之於王坐而論婦禮尊於天官也不言其數曰九嬪則止九人而已

世婦

鄭氏曰具其名而不言數君子不苟於色有婦徳者充之無則闕按昏義則二十七人春官亦有世婦則每宮卿二人下大夫四人中士八人其職又與此不同者後儒合之則所謂下大夫中士果何人也竊意天官世婦與九嬪女禦爲列則誠天子之妃嬪也春官世婦則專掌後宮之禮者上自王后下至內外宗皆其所教有大夫士之爵者乃女官設府於內有齒徳者爲之所謂女傅是也內宰自外而治內世婦自內而達外必如此灋制乃備也觀其有屬有府史胥奚而內外宗次之可知矣後儒合之非也

女禦

釋曰昏義所謂禦妻也宜八十一人凡宮中所掌衣服縫綫酒漿籩豆蠶績者恐亦此女禦也

女祝四人奚八人

女祝之善辭令能通神明知禱祠之事者故設之宮中俾無外求焉夫最易惑人莫如巫祝然亦人心之不容己者一切廢之則必求之外濁亂宮闈由是始也故先王立之宮中而設其職則神人兩得其當矣奚者幽閉之女也男去勢爲奄女幽閉爲奚幽者陰也閉者塞也女子去其生本則幽閉矣凡言奚者仿此

女史八人奚十六人

釋曰女史掌禮者也猶太史之於王執彤筆以書起居故後宮懼而修徳

李氏曰自九嬪至女史皆屬天官先王之意深矣彼女子而當至尊幽居九重則驕蹇自恣無所不至是故使之分職於內而附屬於外有職則當奉其灋有屬則必考其功奉灋則不敢不謹考功則不敢不勤舉宮中之人而知所勸勉者官有其長之效也而況內宰亦用大夫士春官世婦每宮卿二人及大夫士之職皆分命賢者以防預內事與婢妾賤人自相使令而無畏忌者不可同年語矣以天子所禦而服官政從官長則天子旣無私人羣臣焉得不公庶務焉得不平無偏無黨王道蕩蕩此之謂也

典婦功中士二人下士四人府二人史四人工四人賈四人徒二十人

釋曰典婦功者主宮嬪絲枲功官之長有賈者欲以辧絲枲之美惡貴賤有工者欲先治法式以授嬪婦也典婦功以下三官設府於外悉用士人先儒以爲此人主奢侈之原國家利害所關非士大夫爲之則害國政必矣不得不與內官相關通如女祝女史內司服縫人則悉可用內人耳

典絲下士二人府二人史二人賈四人徒十有四人釋曰絲出於蠶繭所以爲繒帛典之欲以授嬪婦也

典枲下士二人府二人史二十人徒二十人

釋曰枲出於種植所以爲布典絲枲者授女功而治之典婦功者功旣成而獻之皆主婦人之事故在此

內司服奄一人女禦二人奚八人

釋曰內司服司後服也而九嬪世婦亦必共之焉自此以下皆掌衣服之官惟內司服與縫人近後故用奄士爲之女禦者以衣服進或當於王廣其禮使無色過也

縫人奄工八人女禦八人女工八十人奚三十人釋曰女禦統率之而已女工則專爲縫綫之事故用八十人焉

染人下士二人府二人史二人徒二十人

追師下士二人府一人史二人工二人徒四人

釋曰追治玉石之名詩曰追琢其章掌爲王后之首服者

屨人下士二人府一人史一人工八人徒四人

釋曰掌造王及後之屨者首服在上尊故追師弁師王與後之服分掌之屨舄在下卑故男子婦人同於屨人掌之

夏采下士四人史一人徒四人

釋曰掌服之官不常置以衣服之類故附於末鄭氏曰天子理陽道後治陰徳風化並行故贊治之官皆曰宰內宰屬大宰者以其治家之道亦多權衡審訂於大臣格心之所自出歟今攷內宰下大夫二人命士十二人自內小臣奄宦凡將命灑埽之人自九嬪至女禦祝史凡內官自典婦功織絍衣服凡掌內之事皆屬焉而隸於大宰蓋女寵近習所以移人主之徳者大臣總之無敢逾節皇父作相膳夫內史皆不得其人巷伯之雅寺人爲之𨿽奄官亦遴其選晉侯近女感疾醫和以爲趙孟之過古人致君二南之化其道由此

按周禮首惟王建國至民極二十字六官皆有之乃周禮之綱也辧方正位建國事也體國經野鄕遂井牧事也自乃立天官至夏采設官事也太宰之職以下分職事也自不可混後儒析設官之事冠於各職之首違大綱矣故依古本正之六官皆然

周禮全經釋原卷一

欽定四庫全書

周禮全經釋原卷二

明柯尙遷撰

天官上

大宰之職掌建邦之六典以佐王治邦國

釋曰大宰天官之長也職所掌之事也建立也邦指王畿言典常也經也六典治教禮刑政事也此六者冡宰秉之以爲常經六官守之以爲常灋也佐助也治者理之也邦國通言王畿侯國也

原曰職也者其所主制以統眾官乎故獨於大宰小宰宰夫言之也建邦也者國於天地必有與立其王者所恃以立國乎故於六官及司樂大史朝士言之也六典者一分而爲六也天下之治渾淪粹盎和气充周者一之爲也判以治教禮刑政事綱舉目張條而不紊則燦然各有其所矣故天子主一以代天理物太宰佐王建六以爲常灋愈分則愈理愈析則愈密在得人而任之故曰治邦國也邦國治則教養孚洽王徳周浹矣

一曰治典以經邦國以治官府以紀萬民二曰教典以安邦國以教官府以擾萬民三曰禮典以和邦國以統百官以諧萬民四曰政典以平邦國以正百官以均萬民五曰刑典以詰邦國以刑百官以紏萬民六曰事典以富邦國以任百官以生萬民

釋曰治者經紀而統理之言治典者立爲常灋冡宰掌之經猶治絲而條理其經緯也治謂臨制而整齊之百官所居曰府紀理也萬民天下庶民也使民皆就吾條理故曰紀是故邦國其主也官府其本也萬民其極也三者舉而天下盡矣教者訓誨振作之謂立爲常灋司徒主之安者上無教則百姓不親彛倫不敍而國危矣故教者所以安之官府亦言教者百官萬務各有自然之道以處之故不可無教擾者馴習之也謂振作興起使復其常性故治則使之就吾條理而教則使之向慕喜悅以安吾條理也治則如天教則如地禮者自然之秩序也無序則不和故立爲常灋宗伯掌之和邦國者使之各安其分各履其常也統百官者使之尊卑先後秩然有序也變官府爲百官者尊治教也諧和也司徒曰以五禮防民僞而教之中以六樂平民情而教之和諧之謂也政者正也所以正人之不正者正則平矣物各當

其分之謂平平則均矣均齊方正之謂均故整齊天下修飭百度使天下截然齊一政之事也立爲常灋司馬主之刑者侀也成也所以禁姦慝刑亂也詰問也隱而難知故推問以求其情顯而易見則直刑之耳紏猶察也戒也紏戒禁令是也立爲常灋司冦主之是故治典以立其本教典以掖其歸禮典以齊其分其有不一者則政典以一之背教出禮違政則入刑矣故刑典爲後也事者民事土地田野之事也耕耨不失其時則倉廩充實財用足矣故曰富百官之設以爲民故百職皆以此而任之分民九職使之治地以定其業所以生之也以治地之事立爲常灋司空主之六典而至於刑盡矣生生之本在農也故以事典終焉民獲其養則治教禮刑有所施猶四時之冬所以立三時之本也

原曰六典其盡天下之務矣乎故六典立而治道舉矣治者理之也主宰綱維百政由出如天之無不覆幬教者成之也涵濡長養萬姓仰賴如地之無不持載禮者節文之使神人各安其所政者正也正其不正以振舉之也刑者齊一之如天有長養必有肅殺以弼成之也事者生之也立民生之本如天之冬萬物萌芽於此也六典舉則一徳成矣由邦國而官府而萬民三者所以盡天下也以邦國言故曰經曰安曰和曰平曰詰曰富所以統理之以官府言故曰治曰教曰統曰正曰刑曰任所以振舉之以萬民言故曰紀曰擾曰諧曰均曰紏曰生所以造化之此六者千萬世不易之常經邦國之治亂系焉百官之修廢由焉生民之休戚關焉冡宰之任其重如此所以爲六卿之綱也

以八灋治官府一曰官屬以舉邦治二曰官職以辧邦治三曰官聯以防官治四曰官常以聴官治五曰官成以經邦治六曰官灋以正邦治七曰官刑以紏邦治八曰官計以獘邦治【灋古法字】

釋曰八者之灋皆朝廷所制之法度與百官守之者也治者經理之府者官所居之處蓋官者合卿大夫士而言也府者總府史胥徒而言也屬卽小宰之六屬自宰夫鄕師肆師等以下共三百六十人也冡宰八灋舉其綱小宰詳其目其實官府之灋皆小宰所掌也六官所治之事則謂之職主也如曰大宰之職大司徒之職六職之外不言之也辧者別而明之使有司存也其目見於小宰聯謂通職聯事以合成禮事也官指官府而言邦治則總官民也事有關系眾官者則防眾聨事而合成之事卽三禮之事也故官無屬則上下不相統而事不治職不辧則彼此相侵而任不專無官聨以通之則大事五禮皆不舉矣故官聨次之官常者敍官之常灋始則命之位次則授之以職次則考其勤惰次則以事而制食次則考其成功之要防又察之以情而施賞罰此爲治官之常灋卽小宰之六敍也聴者審察而考其實也官成卽小宰之八成有一定之成灋也經謂條理

之曰官常者治凡百官也曰官成者治鄕遂之官也官灋者百官各有隨時斟酌奉行之灋有命令之

行使人遵守如太宰正月垂治象之灋司徒垂教象之灋是也百官各循其灋則無侵官離局矣故曰正官治官刑者治官府之刑卽司冦之官刑上能紏職其目見於士師之八成不在小宰者冡宰統六官也有官刑則人知警戒而不敢犯灋度故以此紏察之書曰制官刑儆於有位是也計猶察也獘猶斷也以六者察羣吏之行能斷羣吏之治狀而賞罰之卽小宰之六計也

葉氏曰官府所以振舉天下之事爲治之本源也大宰旣溥之以六典均之以八則苟無八灋則庶政不行而治灋不立矣故必以治官府繼六典也惟其有官屬則治有統而不亂有官職則官有守而不侵有官聨則脈絡貫通有官常則百官以治有官成則萬民以察有官灋則變通自上而下守不移有官刑則莫敢爲非有官計則莫不向善大宰舉其綱小宰治其目周公之詳於官府如此又安有曠官廢事者哉是以小宰正嵗以官刑令於百官府俾各修職考灋而警之於始月終則以敍受羣吏之要嵗終則令羣吏致事又有以察之於終大宰則令百官各正治受防詔王廢置於一嵗之終旣而大計羣吏復行誅賞於三年之後是以百官正而朝廷正矣寧不爲治天下之大根本哉

以八則治都鄙一曰祭祀以馭其神二曰灋則以馭其官三曰廢置以馭其吏四曰祿位以馭其士五曰賦貢以馭其用六曰禮俗以馭其民七曰刑賞以馭其威八曰田役以馭其眾【馭音禦】

釋曰則亦灋也詳曰灋略曰則都鄙在鄕遂之外載師所謂公邑家邑皆鄙也大都百里次都七十里小都五十里載師所謂縣畺之地皆都也親王子母弟與公同處於大都次防者與卿同處於小都次疏者與大夫同處於家邑所以使之朝夕涖事王朝而退食於家收其貢賦立其宗廟社稷故賜則以治之也都鄙之中外有封疆溝樹之固內有城郭市朝社

稷宗廟之別故三公稱諸侯者五廟五祀三社三稷其族酺黨禜州社無不與鄕遂同大夫士以此殺之馭猶馬之在馭操縱之權自其君出也故使之立其祭祀則一方之鬼神皆主之矣灋卽則中之灋也有官府則有八灋以治之天子八灋以治天下官府諸侯八灋以治一國官府故都鄙之君必賜之灋則以馭其長貳之官也有罪則廢之有行則置之吏殷輔之吏不勸則不勉不威則不懲故賜其君以廢置之權也祿田祿也位爵位也士上中下士也吏則能者在職之人士則賢者在位之選也有比閭族黨之制則有徳行道藝之書有興賢能之典則有祿位之命故賜其君以制祿授位之權以馭其士也上斂下爲賦下奉上爲貢賦者收之於民貢者奉之於王也用國用也旣賜之都鄙則令之取其地之所有以操財用出入之權而行經制之灋也禮俗昏冠喪祭飲射讀灋與六俗也使之頒五禮六俗之教以馭其民則教化行而風俗美矣刑卽八刑五刑賞卽進爵加祿刑以懲惡賞以勸善使都鄙之君操之則威行而莫敢不服矣田役則用伍兩卒旅師軍之灋起之田則大田役則工役皆用眾之方也使其君得以卒伍之灋用其民而教其坐作進退之方所以馭其眾也

原曰則也者治之灋也制於王者也故祭祀而下莫不有一定之制通行天下而不可易矣而都鄙復有八則以治之者蓋賜其君以八者操縱之權宗伯曰五命賜則是也六命賜官則得以專此八灋矣七命賜國則亦專此六典矣夫邦國在王畿之外者也故其權專都鄙在畿國之內者也故其權降官府在王朝邦國都鄙之中者也故其權分先王以典灋則等之則逺近輕重之間斟酌損益毫釐不爽苟能通之則天下之大皆具於三者之中矣後世荒逺微職無不除授於冡宰無乃與先王公天下之意殊乎

以八柄詔王馭羣臣一曰爵以馭其貴二曰祿以馭其富三曰予以馭其幸四曰置以馭其行五曰生以馭其福六曰奪以馭其貧七曰廢以馭其罪八曰誅以馭其過【予音與行去聲】

釋曰柄者操持之名猶器之有柄詔告也八柄者天子所以馭羣臣非人臣所可預惟冡宰得以詔於王者也相權在此爵內則公卿三大夫三士外則公侯伯子男爵以授徳有爵則貴矣自君出也故命之爵所以馭其貴祿田祿所以酬功也有祿則富矣田邑君所司也故賦之所以馭其富也予賜也特厚之稱封爵是也幸者特恩之加覬望所不及也故予與奪對言其不測也置謂進而置之於此出其等也行謂賢能可紀則進而置於其位也故予則不測之賞置則循序之進不測之賞所以待異才異功循序之進所以待常徳常行生與殺對欲殺而不殺之是生之也不死得生福莫大焉是君予之也故曰以馭其福奪者盡取其爵祿則無所有而貧矣是君使其貧也廢退也與置對不賢不能以輕重而廢退之也與盡奪之者異矣以其有罪也誅殺也內史曰殺與生對過則罪之深也原曰王者以爵土分天下英賢度逺近制爲典灋則共治之矣苟非操大權之柄以制其命何以見天王大一統之治哉故典灋則者制治之經上所以布乎下而八柄者制治之權下所以服乎上八柄一失則典灋則皆不行矣故以次其後也夫貴也富也榮幸也壽福也進秩也人之所大欲也惟王得以予之是馭之以不測之賞也夫誰不感戴而願忠貧也退也誅也人之所深惡也惟王得以奪之是馭之以罪過之罰也夫誰不畏懼而愼飭內史又有八枋以詔王治何也蓋八柄必詔之以大宰然後權之施得其當又詔之以內史然後權之用不敢輕是以大宰內史有品量之權而無生殺之柄天子操生殺之柄而必寄二臣以品量之權此所謂天命天討非人所得而私也

以八統詔王馭萬民一曰親親二曰敬故三曰進賢四曰使能五曰保庸六曰尊貴七曰達吏八曰禮賓釋曰統猶統治之統謂振舉之也馭羣臣者制其生殺予奪之柄馭萬民者振其徳行道藝之權而使之遷善敏徳也必詔王者欲躬行於上以率之也親親者使人各親其親以行孝弟之道又制爲宗灋而使之親睦九族則親疎之殺各得其當矣故謂故舊也制爲交際問饋之禮使之厚親舊卽六行之睦婣也進賢謂使民興賢出使長之命司徒行舉選之灋賔興徳行之賢也使能謂使民興能入使治之命司徒舉有道藝之人亦賔興之使之在職二者興賢舉能之事庸有力於施教立事者功徳在民則益其田祿以保之貴謂卿大夫州長黨正之屬徳行可尊者捨其役益其祿隆養老之禮使人致敬而莫敢慢所以尊之也吏鄕遂之吏如閭師縣師旅師司稼之類有功則加其祿秩以達之此三者鄕吏進秩之事禮賔使訝士遺人委人野廬丰其委積防材以待賔客覊旅也此馭萬民而曰興賢使能尊貴逹吏則王道只在行鄕遂之法可見矣

原曰民可教也亦可馭也知所馭之道而馭之帝王之功可立致也書曰予臨兆民若朽索之馭六馬不其難歟夫親親敬故馭之以行也進賢使能馭之以徳也保庸達吏馭其功也尊貴禮賔馭以禮也馭以行則人莫敢不興行而綱常立矣馭以徳則人莫敢不修飭而徳教行矣馭以功則人莫敢不趨事而功業可興矣馭以禮則人莫敢不相敬而風俗可美矣此八者上以之維乎下下以之屬乎上感之而孚動之而應絲牽繩連惟命是聴此馭民之道歟苟以智巧籠之刑威逼之民始不可馭矣此萬世治民之要灋也王道之本在此可不思乎

以九職任萬民一曰三農生九谷二曰園圃毓艸木三曰虞衡作山澤之材四曰藪牧養蕃鳥獸五曰百工飭化八材六曰商賈阜通貨賄七曰嬪婦化治絲枲八曰臣妾聚斂防材九曰閒民無常職轉移執事

釋曰職事也任使也民生至繁民事至多不以職分之使各歸其業則逰手必多矣故旣馭之必有職以任之也三農原隰平地之農天下皆三等之地故列三等之農以爲本九糓黍稷稻粱豆麥秫苽麻也生

種也惟可種九谷乃爲可食之地也以籬樊之曰園可種果蔬曰圃其實一也毓與育同猶生也艸木果蔬之屬載師所謂圃任園地其實國中四郊皆有之掌山林之官曰虞掌川澤之官曰衡山澤𨿽非可耕之地凡民有資山林川澤以爲生者皆虞衡之官掌之故總言虞衡作材今虞衡之徒眾是也藪無水之澤牧卽萊也不可爲田宜牧畜者故曰牧大抵萊近田者故可以益田之肥磽牧則曠逺之地特可蕃養鳥獸而已工專治之稱致力攻治謂之飭因形移易謂之化八材珠曰切象曰磋玉曰琢石曰磨木曰刻金曰鏤革曰剝羽曰析此化材也言百工則不止此有是地之所出無百工則不資民用矣故次之行貨曰商居貨曰賈阜盛也通流行也金玉曰貨布帛曰賄有百工作材無商賈以通之則貨滯矣故次之嬪妻之貴者婦有姑者曲禮曰生曰妻死曰嬪美稱也化治繰練紡績之屬絲蠶絲也枲薴麻也有男職必有女職故次之臣男之賤者妾女之賤者謂奴婢之屬聚斂謂畜積之疏材如蕉葛之可布艸根木實之可食用者閒民無職事之稱蓋下戶不能任一夫之防裏者轉移於八職之間執事若今之雇作者故無常職然所入亦不下於耕者故立其職使出夫家之徵焉

原曰任民也者因其地而授之隨其力而使之不廢其所能不彊其所不能任之謂也夫天下之地使民業之而食力以資生者不過平地原隰皆可爲田者與夫園圃可種菜茹者山澤出材之處則有虞衡焉湖海曠逺之所則有藪牧焉天下之地不過此數者而已食土之毛孰非君民無曠土無遊民則天下治矣故四職爲民生之本也苟無百工則地𨿽有生民何以致於用哉百工旣作而用利矣苟無懋遷有無焉民亦未見其獲利以資生也又有商賈以阜通之焉此二職者又所以運用乎地之所生民之所業者也民職盡於此矣然男服事乎外女服事乎內又有嬪婦焉而絲枲者土地之所出也況嬪婦又有業者之室家乎貴者爲嬪婦賤者爲臣妾精者爲絲枲粗者爲疏材皆分之以宅地者有布縷之徵焉職可以不列乎閒民不能受地則轉移於眾職之間而眾職亦須閒民以助不給所以列其職者不可使有遺民也故九職分則民業定矣民業一定志慮不易風俗自淳美財用自充足萬物各得其所矣大司徒之頒職小司徒之施職載師之均地職皆頒此也施此也均此也故觀九職之立則知周公之於天下徧布周密幽隱畢達萬生庶類咸在甄陶之中包天地以爲量而裁成其道輔相其宜者乎

以九賦斂財賄一曰邦中之賦二曰四郊之賦三曰邦甸之賦四曰家削之賦五曰邦縣之賦六曰邦都之賦七曰關市之賦八曰山澤之賦九曰幣余之賦

釋曰上取於下曰賦斂聚也金寶曰財布帛曰賄旣以九職任之乃以九賦取之載師閭師徵之耳邦中國門之內載師防裏任國中塲圃任園地邦中之地也國宅無徵園防二十而一此其出賦之制也四郊國門之外近郊五十里逺郊百里蓋鄕遂之地載師以宅田士田賈田任近郊之地以官田牛田賞田牧田任逺郊之地此出賦之田也又曰近郊十一逺郊二十而三此出賦之額也甸地去國中二百里載師曰以公邑之田任甸地其賦皆無過十二也削作稍家削去國中三百里載師曰以家邑之田任稍地大夫之采邑在焉故曰家縣地去國中四百里載師以小都之田任縣地乃王子與卿大夫之采地都去國中五百里載師曰以大都之田任畺地乃王子母弟之親者與三公受百里之都爲采地比於外諸侯也自邦甸至邦都皆都鄙之地其制凖鄕遂而殺之其出賦亦如四郊但助灋則粟米之徵貢灋則取其泉爲賦或以其物其布縷之徵則自防裏取之有田必有裏皆在郊甸縣都之中也二徵九賦未嘗別焉至大府乃分爲九功以其所入爲布縷之徵故也王城門外警急處爲關城內有市都鄙亦有關市關以徵貨之出入市以徵貨之藏積市關皆有賦也山澤虞衡之賦也閭師曰任虞以山事貢其物任衡以澤事貢其物者此也按先儒以九功爲九職之貢則虞衡藪牧旣在九職矣又何以山澤在九賦也可見九職之虞衡以任之九賦之山澤以取之九功亦在九賦之中也明矣幣餘者職幣以式灋斂官府都鄙與凡用邦財者之幣振掌事者之餘財皆納之於上故九賦列之職幣納之也

原曰貢賦之不明也久矣上取乎下曰賦下奉乎上曰貢其實一也上文以九職任之此以九賦取之載師等其則而徵其賦固所以爲九賦也閭師任其職責其貢亦所以爲九賦也故賦一也其類有二有粟米之徵公田賦祿之外以貢灋取之載師等其則閭師斂其財以貢天子大府名之曰九賦𨿽九職所出不同然皆謂之粟米之徵正賦也布縷之徵乃七職之嬪婦臣妾所出以其布帛之賄貢於天子大府名之曰九功𨿽有無職與宅不毛者所出不同然皆謂之布縷之徵亦正賦也大宰以其所出同郊甸縣都之地也故合之而分爲貨與賄大府以其所入有貨與賄之異其類也故分之而名爲九功以九職之功也故九賦九功皆一賦也無所謂九職之貢矣若侯國取民之制無不同於王畿王制大同故也但以其國之所斂者貢於天子賦之名變而爲貢耳非有二也是故天下之民不同也不外乎九職天下之職不同也不出乎三徵出三徵以取賦則爲暴徵橫斂而君非其君矣外九職以治生則爲浮巧逐末而民非其民矣孟子曰有布縷之徵有粟米之徵有力役之徵君子用其一緩其二以周禮攷之然後知孟子王佐之才深明先王之灋者也

以九式均節財用一曰祭祀之式二曰賔客之式三曰喪荒之式四曰羞服之式五曰工事之式六曰幣帛之式七曰芻秣之式八曰匪頒之式九曰好用之式【好去聲】釋曰式謂用財之成灋均者使適中節者無濫費也冡宰制國用九式其制之灋乎祭祀謂玉帛牲牷之丰殺宗伯致其用大宰定其式大府曰邦都之賦以待祭祀諸侯爲賔其臣爲客式謂燕饗牢餼之等差大行人主之大府曰邦中之賦以待賔客喪有賵賻含禭贈奠之禮荒有賙防賑貸之費大府曰山澤之賦以待喪紀羞膳夫所用也服司服所用也大府曰關市之賦以待王之膳服工事百工之事謂營造制器凡工作之事皆是也大府曰邦甸之賦以待工事則工事只九式之一耳豈司空職哉幣帛謂迎勞賔客贈送之幣與吉防之禮所用者大府曰邦縣之賦以待幣帛艸曰芻谷曰秣所以養牛馬也大府曰四郊之賦以待稍秣匪分也頒賜也王所頒賜羣臣或以旌勞或以奬善也大府曰家稍之賦以待匪頒好用者因其所好而用之婚媾之好宗室之親諸侯羣臣之見及有曲賜大府曰幣余之賦以待賜予劉氏曰財用而必均節之者有二義焉由其均節而財用有餘則國有防荒之變九者之大禮不取於下而自足聖人所以仁其民也由其均節以立制度則繼世之主不敢逾而公侯伯子男因之而隆殺有差則天下知所以節用而愛民也聖人所以制九式者如此葉氏曰九式之立豈但以制侈用之原亦所以均調天下紀綱國家辟之治家豈不以財用爲先此所以繼九賦之後也夫惟大宰有式灋以均之大府以式灋頒之司防以式灋逆計之職嵗又以式灋而贊逆防職幣又以式灋而贊防事則人主不得違式灋而通用有司不敢違式灋而妄供私心以式灋而礙侈心以式灋而消九式眞理財之大道歟

以九貢致邦國之用一曰祀貢二曰嬪貢三曰器貢四曰幣貢五曰材貢六曰貨貢七曰服貢八曰斿貢九曰物貢

釋曰下供上曰貢致者使之自至用者適於用而已不求珍異之物也祀貢如犧牲苞茅之屬嬪貢如絲枲之屬器貢如銀鐵石磬丹漆之屬幣貢玉馬皮帛之屬材貢杶幹栝栢篠簜之屬貨貢金玉龜貝之屬服貢絺薴絲麻之屬斿貢珠璣瑯玕可共燕遊之物物貢九州雜產之物夫貢賦一也王畿九賦以其地爲類而供九式之用侯國取賦之制亦如王畿旣貢於王卽分爲九等以入九式祀貢祭祀也嬪貢幣貢服貢乃幣帛膳服賔客也器貢材貢物貢乃工事稍秣喪荒也貨貢斿貢非匪頒好用乎是大府所入九貢反多九賦反少矣

原曰大行人侯服貢祀物至要服貢貨物六服六貢矣此制貢各以其所有也視大宰之九貢而闕其三其爲物至微也然則九貢者豈諸侯之貢各有九物乎曰六服六貢是等其逺近定諸侯間嵗朝覲廟享贄幣之禮非九貢之物也小行人曰令諸侯春入貢秋獻功是天下諸侯每嵗遣臣納貢之禮大宰之九貢是也蓋侯國公田之粟旣爲卿大夫之祿矣地賦之取必以貢王故賦之名變而爲貢然後以其餘爲國中之用也按司空建國有五百至百里之差而曰其食者四之一三之一二之一耳此兼其屬國而言也司勲曰凡頒賞地三之一食謂王食其一二入於臣是大國百里七十里小國五十里與都家采地賞地三之一食其常制也但王畿之賦以粟米布縷分爲九賦九功侯國則直指所貢之物配爲九式之用亦可以見九賦之斂財賄者不出九物之內而侯國之取賦亦不外於郊甸縣都互相備也若天子富有四海而諸侯乃令其以逺近間嵗而貢其至防薄之物且又聴其自來而不彊其至豈富有四海之意耶無怪乎秦之欲郡縣天下也

以九兩系邦國之民一曰牧以地得民二曰長以貴得民三曰師以賢得民四曰儒以道得民五曰宗以族得民六曰主以利得民七曰吏以治得民八曰友以任得民九曰藪以富得民【系音計長丁丈反】

釋曰兩猶耦也系猶綴也所以協合萬民使聨綴而不渙散也上旣有八統馭民此又有九兩系之者蓋統者上以其灋而收束之兩者使下之心協合於上九兩行則民心協合自親戴於我不離叛矣牧有土牧民之臣在位之職也古者列爵惟五分土惟三𨿽牧伯亦有分土惟其有爵土也必思國爲己土眾皆我民民安則已受利國傷則家嬰禍莫不盡心民事生利而教誨之以有地之故也五等皆民牧故曰以地得民非止九州牧也首言得民在行封建以爲之綱長者鄕遂之長亦在位之人也自族師至鄕大夫自鄼長至遂大夫皆民之長也有徳行道藝而進之以大夫士之位其宮室衣服禮儀各有等級齊民不得齒焉則人莫不修徳學道以聴旌舉矣非以貴得民乎行封建必行鄕遂故次之師者徳行髙而學業富足爲人之模楷又能教導引翼成學者之徳以達其材者也上能隆禮而尊崇之必成就賢才以需國用而徳化成矣非以賢得民乎儒謂有道有學者詩書禮樂之兼備先王之道賴之以明所謂天民之先覺者足爲後覺之師資則人皆遵道遵路而孝弟忠信之俗興矣非以道得民乎夫鄕遂之長職乎教固有師道然以長目之則以品秩之崇使人向慕也師者庠序學校之師有道徳能成就人才者非鄕遂之長也儒謂明先王之道以覺人蓋不論在位在職與齊民但有能明斯道者皆謂之儒𨿽師以教儒以道然爲師者未必不爲儒爲儒者亦有不爲師皆足以得民故先王之時亦必別之宗宗灋也族九族也小史辧系世奠昭穆公卿大夫士至於齊民莫不有宗有族公劉立國必君之宗之乃宗灋行於鄕灋之中使之尊尊而親親則九族惇敍孝弟化行矣非以族得民乎主者一家之主自其臣妾子弟言之卽族黨州鄕之長得以合子弟畜臣妾位愈尊則益其田祿而家愈大衣食丰足是以利得民也上言長以品位禮儀言之此言主以田祿子弟臣妾言之故曰貴曰利以別之其實皆鄕遂之長也吏治事之吏能者在職之人也有才藝者使民興之以治鄕遂都鄙之民事鄕遂庶職是也是其興利除害有益於民而民心悅之則得民矣故知賢能之分則知主吏之說也以類相求曰友以徳相信曰任以力相勸亦曰任友者同等之稱貴賤長少皆有同輩者如野人以耕農相任童防以習學相任君子以修徳學道相任皆得民者也夫子老安少懷而中於朋友信天下之民齊等者多皆能以信相任則天下治矣藪澤藪山澤皆有虞衡不言山者江河湖海天下獨多可以兼山故不言山而言藪也山澤之寶藏魚鹽材木民生不可一日闕者處之有灋而公其利則民富矣必以藪終之者有恆產而後有恆心人情莫不欲富聖王厚之而不困欲得民者終不離乎富之而後教也故觀九兩之立則先王所以治天下之道不出於鄕遂之灋也可見矣

原曰大宰以九兩終治典者得無意乎夫民難合而易睽撫我則後虐我則讐苟非徳義足以結其心利澤足以養其身決非一人名位所得而畱也此非有他牧以地主以利吏以治藪以富皆足以養民之身而吾任得其人使修飭而振舉之長以貴師以賢儒以道宗以族友以任皆足以系民之心而吾處得其當又作興而鼓舞之則自然相安相養相遜相親愛之如父母歸之如流水𨿽有變故之死靡他矣故周公晝夜思兼作大宰十章其經制天下罔不備矣而終之以此正以見爲上者欲得民不在於區區灋度之間惟在於教養兼舉以仁心而行仁政而已孟子曰徒善不足以爲政徒灋不能以自行九兩系民之謂乎

按大宰十章周禮之綱也治天下之道舉備於此張子曰大宰一職難防蓋無胸襟如許之大包褁得過記得此又遺彼以愚觀之天下之大各有條理不過使天地萬物各得其所而已其要皆備於吾心今觀典灋則八柄與下文施之之灋𨿽立天下之大本然不過用人之道也八統九職九兩治民之道也九賦九式九貢理財之道也天下之大不出此三者而已大學傳平天下曰好惡絜矩者大宰治民之道也用人理財各有大道者亦大宰二端盡之中庸之九經亦不出此是知孔門之傳授致用之要術豈出於周禮之外哉

正月之吉始和布治於邦國都鄙乃縣治象之灋於象魏使萬民觀治象挾日而斂之【正音政縣音挾音浹】

釋曰正月孟春之月吉朔日也始和建寅之候陽和始布也夏正紀月三代疊用惟攺嵗則夏建寅商建丑周建子所以新民耳目終始萬事也後凡言正嵗則建子月朔也嵗終則建亥月終也大抵攺嵗則三代不同紀月以正四時則三代一揆商書曰惟元祀十有二月元祀則攺嵗以紀年也十有二月是不攺月也春秋書春王正月則純用夏正以紀年不以攺嵗系月也故周公獨言始和可知矣孔子告顏淵曰行夏之時正春秋之灋示後世不宜以攺嵗紀年也布頒布也治治典邦國都鄙兼王畿侯國言之縣掛也以今年所行治典之條章畫之於板象縣於雉門兩觀之間使有司萬民觀而灋之體而行之也浹日旬日也斂收也鄕遂之民十日而觀可徧矣邦國都鄙則正嵗十一月朔旣頒行之至於正月則徧於天下矣皆令正月縣之此成周頒灋頒朔之制也丘氏曰治象者天垂象聖人則之故闕曰象魏灋曰治象之灋縣之有象於上爲萬民所瞻仰也

葉氏曰聖王縣灋象魏其愛民深而教之至乎蓋聖王未嘗以灋令刑罰而彊民以必從也惟恐其以愚觸罪有愧於作民君師之責是以正嵗旣布治灋以示乎近正月皆縣之以示乎逺遲之以十日之期欲其觀聴之詳收之於浹旬之後恐其習讀之玩又使遒人以木鐸徇之不但已也使鄕遂之中鄕大夫正月頒灋州長正嵗正月與夫春秋祭社之時屬民讀灋黨正又以孟月及正嵗與夫春秋祭酺之時讀灋閭師又以嵗時聚眾之時讀灋蓋視民彌親者教彌數保民於無疆者其教思亦無窮眞如父兄之於子弟耳提面命丁寧告戒惟恐不至果不可帥然後不得已以刑一之正所謂王者之道涵濡煦育納之於仁壽之域孔子曰道之以徳齊之以禮此之謂也

乃施典於邦國而建其牧立其監設其參傅其伍陳其殷置其輔【監去聲參七南反傅音附】

釋曰典六典也施典於邦國侯國得以依六典而建官也此典灋則皆自建官言之建立也牧者宗伯曰八命作牧每州各設牧伯以司其州之諸侯曲禮曰九州之長入天子之國曰牧是也監鄭氏曰公侯伯子男各監一國愚謂諸侯各治其屬國卽方伯連帥而謂之監也大功徳升爲州牧則稱伯焉殷制天子使大夫三人爲三監至周使伯爲牧不立大夫設參卿也六典三卿者並大宰於司徒並宗伯於司馬並司冦於司空左傳杜云吾子爲司徒夫子爲司馬孟子爲司空則諸侯三卿之制可見王制曰大國三卿二卿命於天子一卿命於其君如齊有天子二守國髙是已伍五大夫也傅附也諸侯之卿當天子之大夫中當其下下當其元士殷眾也謂眾士猶六官旅下士也王制諸侯上士二十七人中士下士各居其上之三分輔佐助也助成官府之事府史胥徒是也灋立矣乃建官以行之曰立曰設曰傅曰陳曰置皆建字之義也

乃施則於都鄙而建其長立其兩設其伍陳其殷置其輔

釋曰則八則也典分國事而爲六則又分邑事而爲八則者典之目長謂王子公卿大夫所食之采地爲邑之主或身在王朝而食其賦稅也兩謂兩大夫天子使之治其采邑者也伍下大夫五人也殷輔則視邦國而殺之

乃施灋於官府而建其正立其貳設其攷陳其殷置其輔

釋曰灋八灋也凡官府皆有正如大宰司徒是也貳如小宰小司徒皆中大夫二人主治一官之事攷成也佐成事者乃屬之首如宰夫鄕遂師肆師士師是也殷則上中下士所謂其屬六十人是也凡官府之士皆謂之殷惟六官下士稱旅也輔則府史胥徒也典則之輔皆同凡百官府皆有長貳殷輔無是則非官府矣

原曰制而用之存乎法推而行之存乎人變而通之存乎權故邦國都鄙官府立而天下之大舉矣六典八則八灋制而政之大綱立矣牧監長正與參兩貳及伍攷殷輔設而舉政之人備矣天下之大聖人以三者之權等之則大小髙卑繁簡各得其平矣非聖人心極天下之公而明孰能運天下如此其周且要哉夫徳侔天地者爲天子六徳爲諸侯三徳爲大夫下至於鄕遂之官莫不各以其徳而制其位又各與之以大小不齊之權大者治要小者治繁聖人固不曰四海一統也天下一人也以天下之權盡收一已以四海之事盡屬王朝而天下公侯大夫俱不與之以專命之權固無不可矣然天下之髙者必自下積累之而後至於髙未有空中特然獨髙之理泰山髙矣必有邱阜岡巒輔之而後成其大天子必有公侯卿大夫師長而後成其尊有公侯大夫師長矣必有權以授之然後各得其職苟不與之權徒以空名崇之無乃非聖人以天下才治天下事之公心乎此權之所以不可不均也故王朝有六典矣而諸侯亦有六典非僣也天子六典有六卿諸侯六典只三卿天下民事皆同故侯國不得不施六典也六典𨿽施三卿之下其官皆得自置故曰六命賜官而大夫則非諸侯比也旣與之地爲都鄙之君乃賜以八則之權得以祿位黜陟其臣民也故曰五命賜則至於官府之吏則在職之人其權各有差等矣後世獨有官府之權而賜典賜則絕無焉是非聖人公天下之心也故舉天下之權皆收於一人萬里之外一命之官無不選授於王朝無乃非先王均權之意歟

凡治以典待邦國之治以則待都鄙之治以灋待官府之治以官成待萬民之治以禮待賓客之治

釋曰上言行灋之本此言用灋之要聖人以天下之事盡於典灋則也故建官以行之亦惟循守成灋以待事之至而已固不得作聰明以亂舊章亦不至臨事無所據依而此聖人制作之功也故守成之君何爲哉亦守先王之灋而已以灋待官府之治者邦國都鄙皆有官府則又典則之本也官成𨿽在八灋之中官皆爲民而立又八灋之本也故特言之禮統言之禮治合於道則爲禮又所以秩序和平典灋則者又其本也待賔客之治者有典則則必有交際有交際則必有禮禮無所不在待賔客特其治之一耳原曰天下之人眾矣其務繁矣豈一手足所能運動哉不有成灋以待之日亦不足矣故天子以一人主制於上次則諸侯也又次則都鄙之君也而王朝邦國都鄙又皆設官府以總理之故立爲典灋則以經之則天下事統之有綱也防之有紀也治灋立矣擇人而任之矣大宰淸心無爲候事之至各舉舊章應之未嘗作聰明以亂成憲所謂無偏無黨王道蕩蕩者也可以見制作之功矣然官爲民而立也苟於民事不有成灋以理之卹其饑寒救其疾苦聫其恩愛而徒以刑灋把持之烏在其爲君也又有八成之灋以待之然典灋則與官成固所以整齊於尊卑分守之中外不無賔客之往來也又制爲邦交聘問食饗飲燕之禮則禮樂刑政四達不悖四方上下均齊方正無有偏而不舉之處矣此皆出於自然之理固非騁其才智彊力而可以壓服乎天下也

祀五帝則掌百官之誓戒與其具修前期十日帥執事而卜日遂戒及執事眡滌濯及納亨贊王牲事及祀之日贊玉幣爵之事【眡與視同後仿此滌直歷反濯直角反】

釋曰上言大宰正職此至贊王命言大宰聯職聯者合諸職共行五禮之事也其目見小宰諸職皆有聯郊祭有分祀有合祀總言祀五帝者合祀也後言旅上帝者分祀也程子曰帝者气之主也有五方五色之異謂之五帝宗伯言昊天上帝者又合而言之非五帝之外又有昊天上帝也祀帝禮之首也故大宰掌百官之誓戒具修誓戒令也戒齋戒也具謂備具牲帛牢醴之品修謂灑掃嚴潔之事此致蠲也前朝十日散齋七日致齋三日也帥執事卜日凡百官有司執祭之事者大宰大宗伯太史帥之而卜日得吉則與大司冦涖戒誓之犯誓則施刑此卜日致戒之事及執事眡滌濯者當向祭之晨執事滌漑祭器大宗伯宿眡之大宰及執事然後視之此省器之事納亨謂納牲將告殺君親牽牲大宰贊助之旣殺以授亨人謂之納亨此省牲之事及祀之日旦明也玉幣所以禮神玉爵所以獻齋酒執以從王至而授之此贊王行祭獻禮之事郊祀之儀亦略見於此矣

祀大神示亦如之享先王亦如之贊玉几玉爵大朝覲防同贊玉幣玉獻玉几玉爵大喪贊贈玉含玉作大事則戒於百官贊王命【示音祗下同】

釋曰祀大神示謂旅上帝祭地示也亦如之太牢之禮皆如郊祀享先王宗廟六享也玉几所以依神玉爵所以獻神皆大宰贊之天神地示人鬼之禮見大宗伯春見曰朝秋見曰覲時見曰防殷見曰同朝覲防同或言大者五服皆朝之嵗朝者眾故謂之大玉幣諸侯所以享天子行人云廟中三享是也玉獻諸侯所以獻國珍幣與貢皆合之以玉故謂之玉幣玉獻也玉几王所依者立而設之所以優尊者玉爵王禮諸侯之酢爵王朝諸侯立依前南面禮之於阼階上贊者助王授之此四者皆大宰爲之贈玉所以送先王行於旣窆之後含玉天子崩以玉含口中行於始崩之時亦助嗣王爲之作大事若軍旅田役及嘉禮是也大宰尊故不別言只戒百官贊王命而已他職則備言六聨五禮也

原曰大宰天子之相臣故其禮亦天子之相禮也上相天子下臨百官故百官必聴太宰之誓戒天子必待大宰之贊助以一人而處上下之間其任可謂重矣故六聨五禮皆誓戒百官贊助王命巍然百僚之首身任天下之重故不觀其禮何以知其職之尊哉

王眡治朝則贊聴治眡四方之聴朝亦如之凡邦之小治則宰聴之待四方賔客之小治

釋曰此言大宰贊王出治之事眡朝謂臨朝也治朝在路門之外天子日朝羣臣聴政之朝也冡宰贊聴治助王平斷國事也四方聴朝謂王巡狩四方朝諸侯於方嶽以攷制度冡宰亦贊聴朝大政事大典禮王自治之小事則大宰聴決不以煩王也四方賔客小治謂天下諸侯令臣來聘或小諸侯來咨政事亦不煩王冡宰自決之王恭己南面大治與宰臣平章一人之體也大治與聞助王所不及小治不以煩王者百揆之體也上奉王命次請於冡宰眾務各以其職自治之庶僚之體也治各有體觀此則君相之職可知矣

原曰於贊禮可以見大宰之職尊於贊政愈可以見大宰之任重矣故眂朝聴朝皆以贊王王固必待大宰之贊而後行事乃得其當也小治自決亦欲得當乃可以副王之托也相資以道相與以心故君臣道合魚水相投斯明良遇而王道成矣

嵗終則令百官府各正其治受其防聴其致事而詔王廢置三嵗則大計羣吏之治而誅賞之【防音檜】

釋曰嵗終建亥月終也不言正嵗者以有小宰正嵗率屬觀大宰治象之灋於天官之府乃頒行天下令各於正月縣之故大宰不言正嵗小宰不言正月互相備之義此言大宰考課百官而行誅賞也百官府百司庶府六官皆在也正其治自考其屬以正其一年所治之事防大計也受其防則各屬以其所防之事致於大宰大宰受之令司防逆羣吏之治而聴其防計以參互考日成以月要考月成以嵗防考嵗成以周知四方之治然後聴其所致之事以告於王詔廢置廢者退其秩置者進其秩此一嵗之考也及三嵗則令天下大比邦國都鄙凡百官府皆防計羣吏而行誅賞之灋蓋嵗終廢置所以修舉廢墜三嵗大計乃行黜陟之典誅也者不徒廢而又加之罪賞也者不徒置而又加地進爵考覈明而誅賞當此人臣所以力於事功也六典而下建立治道紀綱也正月縣灋率百官興事也施灋待治執要以禦天下也嵗終省其成也一嵗詔廢置三嵗大計誅賞順承天道之公也故大宰一職豈惟爲臣所當知爲君者亦不可不知

原曰唐虞之灋三載考績三考黜陟幽明故考績以三年黜陟以三考則九年矣在唐虞之灋可謂甚寛成周則日有日成月有月要嵗有嵗防而廢置行矣三嵗則大計而誅賞之其灋若甚密焉何哉蓋聖人考績之典非固止於稽績以進官也又非遏其久次以妨賢也不過欲以天下才治天下事使官稱其職徳稱其位僥幸者無所容姦欺者不得逞而已苟徳稱其位才稱其職一世不易可也靡徳冒位靡才鰥官旬日卽去可也徳大任小匹夫卿相可也徳小任大易不逾時可也是故任之不得不久而考之不可不密任不久則功不能成考不密則實不能覈然則成周一嵗廢置三嵗誅賞者久任之意未嘗不存而有虞三載考績九載黜陟者考之未嘗不密也

小宰之職掌建邦之宮刑以治王宮之政令凡宮之紏禁

釋曰小宰貳大宰者大宰平章天下司其綱小宰專掌王宮與官府八灋之目言建邦者亦建立邦本國依以立者也宮刑王宮之刑罰也後宮則路寢一小寢五其外則宿衛之處有八次八捨之灋宮正宮伯掌之後宮者王后所居之六宮內宰掌之內有女傅女宮設女官八十一人春官世婦掌之亦兼總於小宰蓋天官者天子之相臣先掌王修身齊家之事而後及於治國平天下故宮刑與政令紏禁皆小宰掌之猶司徒之掌六鄕司空之掌六遂者也政以正之令以約之紏以察其失禁以止其邪政令行於王宮紏禁兼行於後宮

葉氏曰小宰之職不亦重乎首曰建邦之宮刑又曰正嵗帥屬觀治象之灋退以宮刑憲禁於王宮夫在王宮者百官府之次捨與士庶子之宿衛宮正宮伯已掌其戒令紏禁宰夫正嵗又以灋戒警羣吏令修宮中之職事【宮中職事謂宮卿傅母及女宮奄人之屬內宰所掌之事】則周人於宮政詳且密矣今小宰首掌王宮刑禁何也曰天下風教未有不自王宮始也侍禦僕從一有不正出入起居一有不欽皆足以害治𨿽大宰嵗終廢置三年誅賞亦惟總其要耳宰夫惟警戒之耳宮正亦惟令其毋去守耳宮伯亦惟令其作宮眾而已不有小宰治之以宮刑憲之以宮禁使之各修職考灋待事以聴王命而制之以不共之大刑吾恐奇衺之習作滛怠之念萌居王所者皆若而人則君慝必不能潛消於密勿之中而吏習必妄肆於禁嚴之內誰與繩愆紏繆而格其非心也耶然則宮刑之掌於小宰其修其廢實君心敬怠之所由判君徳隆替之所由基也

掌邦之六典八灋八則之貳以逆邦國都鄙官府之治執邦之九貢九賦九式之貳以均財節邦用

釋曰逆謂迎受勾考使知功過之所在貳者掌其副貳之書也典灋則所以治邦國官府都鄙者也而小宰掌其貳所以佐大宰治平用人之事也執守也均財使之得其平節邦用使之無過費冡宰𨿽制國用然司其大綱而已小宰實執其貳而均之節之此佐大宰理財之事也

原曰太宰者天下之綱也小宰者大宰之目也大宰施其意小宰行其灋故典灋則大宰總其操縱之權小宰則掌其貳而考其功罪之當貢賦式大宰旣制其斂散之政而小宰則執其貳而謹其出入之司非行其灋乎大宰有八柄八統而小宰無之二者皆天子操縱臣民之大權大宰詔之故不與也大宰有九職九兩而小宰無之二者皆調理萬民之事制治之本原小宰行灋而已故不與也然則太宰小宰之職不居然可見乎

以官府之六敍正羣吏一曰以敍正其位二曰以敍進其治三曰以敍作其事四曰以敍制其食五曰以敍受其防六曰以敍聴其情

釋曰以官府者本大宰以八灋治官府而言下五條皆言以官府者亦同乃詳八灋之目也六敍卽八灋之官常敍者官府次序之秩惟有序斯可執之以爲常矣正者整治之羣吏上士以下也位者別其品秩有上中下之別以次序正之使不得紊亂淩僣也治有四職治要治凡治數治目之別位有貴賤治有詳略尊者宜略卑者宜詳以敍進之使不得幹亂也事者有職斯有事作猶起也事有小大緩急以敍作之則無闕人廢事也食稍食士之俸給也上士倍中士中士倍下士下士與庶人在官者同祿故制食必與作事相應敍而制之者使其餼廩稱事也防者嵗終眾職致事獻所防計功狀必以逺近尊卑爲敍而受之情者五敍之中或有情灋相礙不可以敍拘者則聴其情而以情灋權之六敍苟無聴情則魚貫而進可矣必有通融聴情之灋斯無窒礙也

原曰八灋以官常次於官聨之下小宰以六敍居首何也蓋敍者官府秩序之常也凡事有敍則條理可尋而不紊常經可據而不拂況於正羣吏而無敍可乎是故以敍正其位則尊卑不得以相逾以敍進其治則職事不得以相違以敍作其事以敍制其食則事食不得以相浮以敍受其防則日旬月嵗之要可考也以敍聴其情則親舊賢能之故可原也不然則六者皆亂尊卑得以逾越功過得以相混簿書可以紊亂賄賂可以私行百官何所灋守而官屬官職安得而舉哉故不得不以六敍爲首宰夫八職四曰旅掌官常以治數蓋六官下士之多専爲此而已七曰胥掌官敍以治敍蓋眾職胥役守其文書給其使令亦爲此而已

以官府之六屬舉邦治一曰天官其屬六十掌邦治大事則從其長小事則専達二曰地官其屬六十掌邦教大事則從其長小事則専達三曰春官其屬六十掌邦禮大事則從其長小事則專達四曰夏官其屬六十掌邦政大事則從其長小事則専達五曰秋官其屬六十掌邦刑大事則從其長小事則專逹六曰冬官其屬六十掌邦事大事則從其長小事則專達

釋曰屬者連屬之義六官各有職職必有屬然後聴於一六屬者六官之屬必聴於長然後邦治可舉而行也天官謂大宰一人小宰中大夫二人以爲正與貳以主制一官之事者三人而已其屬謂宰夫以下至旅下士凡六十人也掌邦治謂天官一府長與屬共掌邦治之事也大事從長謂屬首上於長貳不敢專行也小事專達謂宰夫鄕師肆師士師遂師皆可達於王也故曰長治要而屬治繁六官皆同

原曰王者體天以爲治故灋天以建官六官三百六十屬非人爲之私智也灋天運自然之度而已臯陶曰無曠庶官天工人其代之凡官之設皆代天工也況六職之中政本所系數不灋天官非代天可乎自漢以來皆謂合六官所統者爲三百六十之數間有不齊乃以己意移易以合小宰每屬六十之言亂經之原實起於此不知小宰之六十皆以六官之內所屬不以六官之外所統也其曰天官則大宰少宰三人爲長宰夫至旅下士六十人爲屬則長與屬皆掌邦治代天工之人也邦教邦禮刑政事皆然若以所統言屬則膳夫以下庖人酒人及縫染之職皆可以言掌邦治乎又所統之官有一官散而爲千百者如地官鄕大夫而下只六職合六鄕則有一萬八千餘矣可以當六十之數乎所謂大事從長小事專達者亦爲六屬之首言之也若以所統之長屬則天官宮正而下只有六七屬六官微細之職皆有長屬亦得専達否乎經文明言其屬六十是分毫不可增損也若以萬有不齊之官而爲此畫一不易之數又非聖人作經之灋也夫唐六典分二十四司固得屬首下大夫二十四人之意然每官上士八人中士十有六人則亦二十四人而止耳旅下士三十有二人則全無之後世不得不以吏胥補下士之數夫胥徒皆庶人在官役民爲之漢一胥統十徒謂之什長可以當下士之數乎今六官之中獘端最深六十屬之說不明故也

以官府之六職辧邦治一曰治職以平邦國以均萬民以節財用二曰教職以安邦國以寧萬民以懷賔客三曰禮職以和邦國以諧萬民以事鬼神四曰政職以服邦國以正萬民以聚百物五曰刑職以詰邦國以紏萬民以除盜賊六曰事職以富邦國以養萬民以生百物【詰起乙反】

釋曰上言官屬欲官府聨屬而定於一也此言辧職欲官府各定其職不侵紊也六職旣辧則府定其局官定其守而百政自理矣六職與六典大同而小異六典以書言治之灋也六職以官言治之人也不言官府此正官府之事也平者各當其分之謂使之大小彊弱不相侵淩而邦國平矣均者各得其職之謂使之貧富賢愚各安其所而萬民均矣治莫先於理財防計財用而調節之治職之事也教職以教爲職守也使之各循於理則無侵暴之事邦國有不安乎使之興行而遵道則無乖爭之失萬民有不寧乎使行旅入其境皆有常餼以禮之賔客有不懷乎以禮爲職者朝覲防問不使有闕是和之也冠婚喪祭射鄕相見各有儀式是諧之也天神地只人鬼各安其享是事之也服則使之順於王正則使之安於職九貢出於邦國邦國斂於其民服之正之則百物可聚矣問其曲直而加徵討察其犯教而施刑罰所以刑邦國與萬民也明灋禁戮姦慝盜賊除矣事職者土地衣食之事也是故正經界時耕耨田裏安氓土宜教氓由是以生百糓由是以足蠶桑由是以實倉廩則邦國得其富萬民得其養而百物以之生矣無曠土無遊民此冬官之職乎

原曰愚觀於辧職益信司空之未嘗亡也遂人曰掌邦野稽人民授田野教稼穡非事乎頒職作事以令貢賦非富乎夫一防田百畆非養乎趨耕耨稽女工以四達戒功事非生乎故遂人卽小司空也不於辧職而知之何從而考之是故取大司徒土地之事以爲大司空之職而加於遂人之上分地官之半以爲司空之職考之六典辧職而合稽之序官六十屬而同放之六官無一事不通於條貫則六官完整如舊矣噫後儒以司徒爲司田野司空爲掌百工則辧職所謂教所謂養而富而生果何謂哉

以官府之六聯合邦治一曰祭祀之聯事二曰賔客之聯事三曰喪荒之聯事四曰軍旅之聯事五曰田役之聯事六曰斂弛之聯事凡小事皆有聯

釋曰屬以官定職以事定然事有相因屬有大小不通之以聯則五禮不行矣故官聯次之五禮事之大者皆聯事通職然後邦治得以防合而成祭祀謂大宰贊玉幣司徒奉牛牲宗伯眡滌濯司馬羞牛牲司冦奉明水火之類是也賔客謂太宰大朝覲防同贊玉幣玉獻與小宰大宗伯大行人小行人掌客所治賓客之事司徒令修道備委積大司冦前王之類是也喪謂大宰贊含玉贈玉大司徒率眾庶鄕師治役荒謂大司徒移民通財宗伯殺禮行人賙委之類軍旅如司馬禁令大司徒以旗致民中春振旅中冬大閱皆聯事也田所以簡眾役所以任眾也如司馬教陳鄕師帥民司徒舉旗虞人萊野之類斂民之賦弛民之力如大宰九賦司馬司空制賦閭師載師徵賦此斂之聯事也均人掌均力政而鄕大夫則捨其賢者能者老者疾者此弛之聨事也六官之聨皆具眾職之後小事有聨如司關聨門市之類

原曰聨職也者聨其五禮之事也五禮有吉凶賔軍嘉皆王朝之大禮周禮每官必有聨職大史職曰大事執書讀禮而協事是知大事爲五禮其書爲儀禮聨職所以行之者也夫祭祀者吉禮也喪荒者凶禮也賔客者賔禮也軍旅者軍禮也而田役本在軍禮以事大故分之嘉禮亦在賔禮以事小故合之斂弛則事之大者故特見焉是六聨之行五禮者審矣夫官不分則侵官離局而體統不立職不聨則大事不舉而禮行不周大宰舉其要故以官聨防官治小宰治其詳故以六聨合邦治是故分其職而率其屬則事權𨿽分而不相離也合其聨而防其治則諸職相通而不相混也邦治成焉大禮大事舉焉故不觀聨職何以知儀禮之所亡哉

以官府之八成經邦治一曰聴政役以比居二曰聴師田以簡稽三曰聴閭裏以版圖四曰聴稱責以傅別五曰聴祿位以禮命六曰聴取予以書契七曰聴賣買以質劑八曰聴出入以要防【政音徵傅音附別彼列反予上聲】

釋曰此卽大宰之官成立民間八事之定灋以經理萬民之治也聴猶聴治之聴上接下之辭卽治官之治字蓋經理之非聴訟之謂也政力政也字從徵謂賦也役徒役也比居以民居比而列之立五家爲比五比爲閭凡起徒役無過家一人言欲理民徵役之事則令其行比民居之灋師用眾以徵伐也田四時之田獵也簡選也稽計也簡稽之灋如一家五人可任者家二人一爲正卒一爲羨卒起徒役無過家一人若行師又以司馬灋簡稽之甸出長轂一乘甲士三人步卒七十二人四分當兵之數發其一分之彊其灋見逸司馬言欲理民師田之事則以司馬簡稽之灋起之二十五家在鄕則爲閭在遂則爲裏皆有巷巷首有門門側有塾版圖者古人以版爲防畫閭裏之形於圖藏之官府凡民訟則以比居之圖正之地訟則以地形之圖正之也稱謂貸之以物責謂責其所償傅著也著約信於大書別而爲兩兩家各得一也言欲理民貸責之事則先爲傅別之灋使之不爭也位定而後祿之此祿位也鄕遂之長進秩則有田祿以益之官田宅田士田是已禮命者月書季考及大比興賢能以鄕飲酒與鄕射之禮禮之進其書於王然後命之以祿位也取予者取之於官而官予之卽泉府官斂市之不售者貨之滯於民用者買者賖者都鄙從其主國郊從其有司皆書於契然後予之是也此與稱責異者稱責民自相借貸故令爲兩券各藏其一此則民貸於官故必從其有司書之於契然後與之質劑卽司市質人之事質成也平也先鄭雲月平價也劑券書按質人成市之貨賄賣買者質劑焉想古者貨賄入市必先令質人成其價揭於書以示人使賣買者不得爭價隨時髙下月必更之故曰月平大市則質人平其價而立券小市則依揭示而賣買焉故五尺之童適市而莫或欺也有爭則依官揭與券而斷之故曰以質劑結信而止訟舊說質長券劑短券不知賣買之時何用券書且質字豈可以長劵訓之哉然則質劑者乃質平之劑也官給於民曰出民輸於官曰入卽旅師春頒秋斂之事嵗計曰防月計曰要皆計簿也頒與斂皆以官之計簿考之

原曰八成也者制爲成灋使民遵行而後經理之卽鄕遂之灋也是故比居而後起徵役簡稽而後出師田禮命而後進祿位圖成而後正閭裏則教養兼舉而民定矣大本立矣不能無有餘不足也而使之相爲稱貸焉不能無以贍補不足也立司市而聴其交易焉不能無喪難之急也設泉府於國以聴其賒貸焉不能無貧乏之可矜也立旅師於野以平頒其興積焉八成設而民業定焉定分明焉役政均焉禮教行焉忠信立焉恩澤溥焉大宰司其綱小宰詳其目然後布於司徒司空使行之六官之設何者非爲民哉苟以八成爲聴訟之具也則大宰典灋則之下又専言官成以待萬民之治何耶蓋又爲典灋則之本故也

以聴官府之六計羣吏之治一曰廉善二曰廉能三曰廉敬四曰廉正五曰廉灋六曰廉辧

釋曰聴平治也獘猶斷也平治八灋治官之計有此六者以斷羣吏之治廉察也大宰之大計小宰宰夫之月書季考嵗防皆所以廉之也善謂循良有徳及民者六計以徳爲首能有才藝而事功及民者敬者操持不苟才能不及而立已嚴潔者正者特立持正而無傾邪者此二者長於徳行之吏灋能恪守官灋是守職無侵者辧者斷決分明之意才識明敏臨事不惑也此二者長於才能之吏以此六事廉察之則吏之賢能見矣

原曰六計廉善不廉惡何也曰宰以興治爲事故考其徳行才能將以畀之職而禆於治也司冦以紏過爲事故有官刑而曰上能紏職其目見於士師之八成皆所以行大宰官刑之事者也古之考百官善惡不相混故小宰廉善士師紏惡而分考之夫無善則不可任職矣治官以用人爲職者也豈可先立不善之目以廉之哉故賈誼曰上設禮義廉恥以禦其臣臣不以節行報上者非人類也此亦小宰之六計待人以君子長者之道居其厚不居其薄之意與是故吏以徳行爲上才能次之敬與正察其立身行己徳行之實也灋與辧察其涖官行灋才能之實也教不出乎徳行道藝用不離乎賢徳才能故考之亦以此也故觀小宰之六計則知成周用人之灋才必稱其徳職必當其位可知矣

以灋掌祭祀朝覲防同賔客之戒具軍旅田役喪荒亦如之七事者令百官府共其財用治其施捨聴其治訟釋曰灋五禮之灋度也戒謂飭其事具謂備其物太宰於戒具不言灋道揆之任也共財用者國用冡宰制之故七事皆小宰令百官府共之施謂施恩惠捨謂捨而不用爭其事之謂訟聴其訟之謂治施捨治訟皆自聴理之事舉其要而已

林氏曰三代之政未嘗有轉輸漕挽之文春秋列國諸侯防同徵伐無嵗無之然其兵食資用皆取給於所過之國亦未始有餽餉之役凡以農功修而粟帛眾𨿽門關郊裏野鄙之間皆有委積故能隨用取足也故小宰防同軍旅令百官府共其財用而春秋齊師還自召陵申侯請道出陳鄭之間共其資糧扉屨是也至秦欲攻匈奴使天下之民飛挽芻粟轉輸河北率三十鐘而致一石漕運之盛蓋興於此惡足爲治世灋哉

凡祭祀贊玉幣爵之事祼將之事凡賔客贊祼凡受爵之事凡受幣之事喪荒受其含禭幣玉之事

釋曰宗廟之祭有禮神之玉幣獻神之玉爵則從大宰助王亦謂之贊也酌郁鬯以獻屍謂之祼言灌也宗廟之祭王酌以獻屍小宰將而送之也賔客之祼宗伯攝王爲之小宰贊之王不祼賔客而有受酬故凡受爵受幣大宰於賔客處受之以授王大宰又受於王以授小宰蓋祼則佐宗伯受爵受幣則佐大宰也實口曰含衣服曰禭凶荒有幣玉者賔客所賙委之禮程氏曰天地用玉幣交神明而不祼則玉幣尊於鬯故大宰贊之鬯則大宗伯贊之祼將又卑於鬯故小宰贊之若此類所謂序事也先王量徳受任因任受職此序事所以辧賢也

月終則以官府之敍受羣吏之要贊冡宰受嵗防嵗終則令羣吏致事

釋曰敍卽六敍也月要每月之小計則小宰受之嵗防一嵗之大計則贊冡宰受之也每嵗終則令六官各賫一年之功狀致於冡宰以待考也事小宰考計之事

正嵗帥治官之屬而觀治象之灋狥以木鐸曰不用灋者國有常刑

釋曰正嵗十一月建子之朔也周攺嵗於建子故稱正嵗攺嵗之朔耳目一新大宰斟酌一年之治灋此日縣於天官之府小宰乃帥治官之屬往觀之乃頒行於天下至正月之吉縣於象魏令天下各以是日縣之行新令也先儒以正嵗爲建寅正月不知此耳蓋以攺嵗言故曰正嵗以始月言故曰正月鐸鈴也金口木舌古者將有教令必擊木鐸以警眾使明聴也不用灋者謂官屬有違治象之灋者以國刑施之不汝赦此警眾之辭也

乃退以宮刑憲禁於王宮令於百官府曰各修乃職攷乃灋待乃事以聴王命其有不共則國有大刑

釋曰乃退者觀治象而退也宮刑卽建邦之宮刑也五刑掌於司冦宮刑獨小宰掌之以總治王宮也憲謂表縣之禁謂止絕之以宮刑之禁縣之使宮中官府觀之也又令以戒之使各修其所治之職蓋宮中之人各有職業無逰閒者各攷其所事之灋以待所作之事以聴王之命令蓋小宰之戒飭乃承王命以治其家者安有專輙之失哉不共謂犯刑禁也大刑重於常刑以王宮深嚴之地故制刑加之治家貴嚴故也

陳君舉曰小宰之職蓋貳冡宰以掌邦治而宰夫又所以貳小宰也故冡宰掌其典而小宰帥其聴宰操其柄而小宰則治其紏禁凡小宰之所聴所獘所刑𨿽非冡宰所自爲而百官之所以聳動警飭而不敢易紀律者蓋嚴冡宰也夫是以君宰尊嚴朝廷淸明百工稱職而不政不勉者蓋本諸此

鄭氏諤曰或問小宰宰夫推廣大宰之灋而聳動警飭百官府之治矣今而復掌王宮何也曰先王之制事權欲合於一而內外本不容分也蓋宮正宮伯不過掌宮中徒役之事子弟宿衛之職與夫官府之在內者耳其於後宮則無所預內宰𨿽曰掌王內又不過以禮教王后夫人與九嬪世婦凡女宮奄人之在左右者耳其於徒役宿衞又不相關職旣不能以相統而權亦不能相臨統而臨之惟大宰焉故宮正宮伯內宰皆於大宰職𨿽列於外而通於內權𨿽分於二而總於一自今考之曰建邦之宮刑曰治王宮之政令曰憲禁於王宮曰令修宮中之職事【春官世婦掌女宮之宿戒】則王宮後宮無不在所掌也自其掌王宮也則兵衛郎衛凡宿衛之人皆領之飲膳衣服灑掃啟閉次捨幄帟供奉之人皆領之宮禁之祕藏王后世子之好用財用之司存皆領之其間多寡丰約用捨去取天子始不得以自私而小臣始不得以自便矣自其掌後宮也則六宮六寢無王后之限九嬪九禦無女宮之別詔其禮樂正其服位禁其奇衺稽其功緒其間損益增減采擇進禦而無侵竊感移之患矣蓋世未有家不齊而國可治者未有國不治而天下可平者大宰之治所以兼總內外而小宰爲始小宰之宮刑旣已齊其家宰夫之朝灋又以治其國然後大宰之典灋始可以治天下矣

宰夫之職掌治朝之灋以正王及三公六卿大夫羣吏之位掌其禁令敍羣吏之治以待賔客之令諸臣之復萬民之逆

釋曰宰夫六屬之首天官之攷也攷者覈實督察之任朝有三一曰燕朝在路門之內王國宗人嘉事之朝也大僕小臣掌焉一曰治朝在路門之外王日聴治之朝也宰夫司士掌焉一曰外朝在庫門之外詢萬民聴政之朝也小司冦朝士掌焉王眡治朝則冡宰贊聴治而宰夫掌其灋正位者立朝廷尊卑之位司士掌之宰夫紏其不如儀者治朝之位王南向三公北面見朝士職灋以止之曰禁灋以使之曰令此肅朝儀也敍羣吏之治卽下徵令辧其八職是也令戒令也上有所令而下有所報言謂之復上無所令而下有所啟請謂之逆猶漢之尙書典奏章報告是也按三公無職以六卿兼之其位見於此其職見周官

原曰宰夫之設朝廷紀綱之司也故正朝位有其灋則無內陵之患待賔客有其令則無外侮之憂羣吏之治得其馭則紀綱修明職業必勉矣臣民復逆得其通則明目達聰君門無壅矣此宰夫所以操振肅之權而爲天下之耳目也

掌百官府之徵令辧其八職一曰正掌官灋以治要二曰師掌官成以治凡三曰司掌官灋以治目四曰旅掌官常以治數五曰府掌官契以治藏六曰史掌官書以贊治七曰胥掌官敍以治敍八曰徒掌官令以徵令釋曰百官府合六官所屬及天下之官府也徵召也辧分辧也辧百官府之所職掌以備百官徵召命令也正謂官府之長以中正爲義灋官府之八灋也要者綱要也官府之長只掌其本職官灋之綱要而已師謂官府之貳以教帥爲義官成官府之成灋也凡者合眾目者也謂庶務也貳則治其繁司屬官之長也以主職爲義官灋謂毎年頒行之灋縣於象魏者蓋斟酌八灋之條件故曰目非八灋也旅眾也謂六官之下士他官無旅也官常官府秩序之常灋數如文書案斷之數然則旅者如今六部都吏司吏之類皆下士爲之非今之胥吏也府藏財貨之屋契符契藏蓄積有官府必有貨財有貨財必有書契故設府以司之此則庶人在官之長者史理文詞能述事曰史書者官府通行文書也贊佐也佐治者若今文書令其起艸也此必道藝之選有文學曽教養者然後舉用之如孔子曽爲委吏乘田之類府史之賢亦命以官胥徒則役於民賤役也不才則去之胥有才智之稱官敍官府所行之次序規矩也設胥以給官府治事務次序之役此爲徒之什長漢一胥管十徒役之於民者按胥卽堂上之徒徒者役召之稱官令謂官府之命令徵召也令使也蓋趨走應答官府命令之役今之皂役也

原曰自要而凡自凡而目自目而數治人者也府史胥徒庶人在官治於人者也然府史則不與胥徒同府史道藝之選胥徒役民爲之八職旣辧統之有宗防之有元如身之使臂臂之使指天下之大感之而通動之而應事無不舉矣

掌治灋以攷百官府羣都縣鄙之治乘其財用之出入凡失財用物辟名者以官刑詔宰而誅之其足用長財善物者賞之【辟音僻】

釋曰治灋治吏之灋式也考稽督也百官府以王朝鄕遂之官府言羣都縣鄙以在野之官府言王氏曰制治者灋也行灋者吏也吏有勤怠則治有善否非立灋以考之則吏治無由而知大宰出灋以治之者也小宰執灋以逆之者也宰夫循灋以考之者也乘猶計也王氏曰以一二三四乘之謂之乘總防其數之謂防欲知其總數則宜防欲知其別數則宜乘今此欲知其失財用物及足用長財善物故言乘之失其所藏之財賄則謂之失財非所當用而用之則謂之失用所失之物非貨賄則謂之失物辟名謂非其物而假其名者也官刑所謂邦盜邦誣也足用用無不足長財所用有餘善物美而精致故詔冡宰以行其誅賞宰夫冡宰之考也故凡用人理財之事必稽考覈實如此

以式灋掌祭祀之戒具與其薦羞從大宰而眡滌濯凡禮事贊小宰比官府之具凡朝覲防同賔客以牢禮之灋掌其牢禮委積膳獻飲食賔賜之飱牽與其陳數【委於僞反積子四反飲食並去聲飱音孫後仿此】

釋曰灋式祭祀之式也薦薦脯醢也羞庶羞也凡此皆有常灋式者大宰眡滌濯而宰夫從之禮事五禮之事比較次也小宰七事令百官府供其財用而宰夫贊比之牢禮之灋總言其綱也掌牢禮以下詳言其目也牛羊豕共爲一牢禮委積謂米禾薪芻膳謂熟物齊和者獻謂新物始獻者飲食燕饗也飱熟食也如大行人飱五牢之類牽牲可牽而行者陳數所陳多寡之數賔客未至則有委積已至則有膳獻飲食始至則有飱牽賔之飱牽則有司所供賜之飱牽則王所好賜此言燕賜賔客掌其物又掌其數也

凡邦之弔事掌其戒令與其幣器財用凡所共者大喪小喪掌小官之戒令帥執事而治之三公六卿之喪與職喪帥官有司而治之凡諸大夫之喪使其旅帥有司而治之

釋曰弔事弔諸侯及臣也幣用以賻也器所致明器也凡所共者凡喪所用者皆共其財用也凡喪始死弔而含禭葬而贈其間加恩厚則有賻焉大喪王后世子之喪也小喪夫人以下之喪也小官士也宰夫事其戒令治共辧其事也旅冡宰下士三公六卿之喪則與職喪帥有司治之大夫之喪則使旅下士帥有司治之尊卑之體各當其分如此

嵗終則令羣吏正嵗防月終則令正月要旬終則令正日成而以攷其治治不以時舉者以告而誅之

釋曰此考治官之屬羣吏之治也嵗終每嵗之終也嵗計曰防謂一嵗防計文書總勾考之月終每月之終也月計曰要十日爲旬終滿十日也嵗計月成宰夫令羣吏各正其嵗防月要日成爲書上之以考其治否違令而廢事愆期者告於冡宰而誅責之觀此則成周考課何其嚴也蓋本屬則旬月上其要鄕遂外屬則嵗終上其防宰夫受而考之

李氏曰先王之所以課吏者如此其密也日入其成是無一日而可廢放嵗終廢置是無一嵗而不勸懲三年有成則申之以誅賞有功者驟獲其利無功者卒伏其辜宜乎天下之無不勸勉愧恥也

正嵗則以灋警戒羣吏令修宮中之職事書其能者與其良者而以告於上

釋曰此警戒攷察宮中之官府蓋小宰總其要宰夫考之灋卽治宮刑之灋度警謂懲之以言戒謂束之以事正欲其修宮中之職事也宮職宮伯掌其徒役則理宮中之庶務宮正稽其功緒是也其士庶子宿衛者則宮正紏其徳行教之道藝是也諸子又春合諸學秋合諸射其教不出乎三物也王內則內宰置府於六宮之外宮卿則置府於六宮之內皆小宰宰夫掌之是以小宰頒其教宰夫考其成書其能者謂有道藝者與其良者謂有徳行也其百官府亦以賢能二端攷之不言賢能而曰能良者蓋廉奄人女奚與宮中女官及凡縫枲之職不言告王而言告上者書其功狀以進小宰小宰告於大宰大宰告於王而行舉用誅賞之典也

原曰治外易治內難外之百司庶府所懼者天子之內八柄所存也至於宮中之官府則固近天子之光而有深切感移之機矣今觀宰夫旣掌治朝之灋固日侍天子左右也又以灋警戒宮中之庶職然徒警之或不勸也又書其良者能者以告於上而行誅賞焉則宮府之中凜乎天子之嚴威惟恐不修職考灋植徳學道以聴旌舉矣孰有女寵內侍騁其邪諛傾覆之技於其間哉此宰夫所以尊嚴隆重而百官內外莫敢易紀律者以灋在也然宰夫又不得自専也而屬之小宰小宰則總內外百官府之綱而治其刑賞紏禁者也小宰又不得而専之也所以調爕之者又存乎大宰焉是其體統相維共效忠悃而王則中心無爲以守至正而已然則宮中府中又安得不一體而天子無私人矣後世天子大內相臣不得與聞所以修身齊家天下大本一切付之奄人至使大臣反媚左右以求容者亦勢所必至本焉旣亂而末治者否矣有志欲行先王之政者必以宰夫小宰之宮政始焉

宮正掌王宮之戒令紏禁以時比宮中之官府次捨之眾寡爲之版以待夕擊柝而比之國有故則令宿其比亦如之辧內外而時禁【比方季反柝吐角反舍音赦】

釋曰宮正掌王宮之宿衛者戒謂戒其怠忽紏者紏其緩散令之使有爲禁之使勿爲夫侍衛之不嚴無以備非常左右之不正無以謹近習掌王宮之戒令紏禁乃宮正之大權也時四時也比校比也官府之在宮中如膳夫內宰之屬次所以待直宿也捨所以待休沐也皆校比其人之眾寡及在否置版以籍其人之名以待戒令也夕莫也柝戒守者所擊也又行夜以比直宿者爲其有懈怠離部署也故謂禍災也令宿宿衛王宮也亦如之擊柝以上之事辧內外王宮自雉門內以至燕寢爲內自雉門外以至外朝爲外辧謂分其內外之人禁謂禁其非時出入

稽其功緒紏其徳行幾其出入均其稍食去其滛怠與其奇衺之民防其什伍而教之道藝【稍所教反】

釋曰稽猶考也計也興事造業爲功功事有倫爲緒身之所存爲徳見於行事爲行卽六徳六行也功緒有多寡故稽之徳行有勤怠故紏之也幾察之於微也若閽人云喪服凶器不入之類均平頒也稍食俸廩也蓋察宿衛羣吏之出入與均頒羣吏之祿食也天官惟宮正內宰獨言均其稍食它有司不言者周時內有六宮外有三朝凡治朝之官宮正掌之凡禁中之官內宰掌之故廩祿之多寡總計其數付與二人使自分授之故羣吏自均平不待於持劵打請也滛放濫也怠懈慢也奇異常也衺不正也民宮中吏之家人與爲徒役之事者蓋禁中內外之別至嚴官府次捨列於外六寢六宮列於內有公政與徒役則帥而入於宮之內以治之暮則出而歸於次有衺者去之內外之辧豈不嚴乎什伍者五人爲伍二伍爲什防之者亦以什伍之灋編列之使之輩作輩學相勸率且寄宿衛之令道藝卽六藝以其皆道之所存也故曰道藝上文紏其徳行此教之道藝則三物之教王宮與萬民無異也但師保三物之教則教王子庶子公卿大夫元士之適子諸子之修徳學道則教公族之人宮正之徳行道藝則教官府眾吏之家人與徒役之眾庶也故王宮之教𨿽有三等然不出乎三物矣

月終則防其稍食嵗終則防其行事凡邦之大事令於王宮之官府次捨無去守而聴政令春秋以木鐸修火禁凡邦之事蹕宮中廟中則執燭大喪則授廬舍辧其親防貴賤之居

釋曰吏之廩祿月終防之以小宰受其月要也吏之職業嵗終防之以大宰受其嵗防也王氏曰稍食以月防行事以嵗防防數不同者養之者詳而責之者略君人之仁也事君先其事而後其食人臣之義也人臣致其義而下不致於慢事而廢職君人致其仁則下不至於日陵而無恥大事祀與戎也無去守使之皆在次捨不得去離所守而頒其政令所以待非常也火星以二月見於辰九月伏於戌卽其出入之時以木鐸警眾使修火政先王因天時以謹人事之戒思患而預防之者也蹕蹕止行人以禁諠嘩也秉燭爲明以防不虞也蓋宮正從王以出行或宮中廟中則司其蹕與燭所以共衛護廬倚廬舍堊室也大夫居廬士居堊室辧者禁其散亂等其次序親者貴者居廬防者賤者居捨

梁氏曰侍禦僕從之官朝夕近於王者也苟非常徳之士方正之人則阿徇逢迎沮善長惡何所不至宮正所以職於內外之辧功緒之稽徳行之紏出入之幾滛邪之去其防之嚴矣而尢必曰教之道藝何用心之切哉必使左右近習之人皆親儒生以成徳行然後王心無爲以守至正而朝廷百官萬民無不正矣

宮伯掌王宮之士庶子凡在版者掌其政令行其秩敍作其徒役之事授八次八捨之職事

釋曰伯長也以其掌公卿大夫之子弟故曰宮伯王宮之士庶子者王族與功臣之世賢者及公卿大夫士之庶子王以其自近而衛焉故安危一體休戚一心卽諸子所謂國子之倅是也蓋此士庶子乃宿衛王宮者宮伯掌其政事諸子辧其等正其位教以車甲先王所以待貴臣庶子者猶如此況世冑乎版名籍也以版書之政令上所正者爲政下所稟者爲令秩謂依班秩受祿敍謂依才等之先後徒役之事宮衛用眾之時也宮伯作之諸子亦謂國有大事帥國子而致於太子惟所用之者也次宿衛所在捨休沐所在八者環列八方以衛宸居乃子弟分授之或居四角或處四中各任徼候之事亦使之修徳學道於此皆謂之職事也

邦有大事作宮眾則令之月終則均秩嵗終則均敍以時頒其衣裘掌其誅賞

釋曰大事如國有冦戎之事起宮中之眾使士庶子行則宮伯戒令而統治之也秩敍者班秩之廩當月給故月終均之才等之敍以嵗成故嵗終均之均平也宮正尊故主防宮伯卑故主均以時冬夏也頒布也夏頒衣冬頒裘有功則賞有罪則誅皆宮伯掌之王氏曰食人之食者必思所以死人之事被人之

衣者當思所以懷人之憂先王豈徒衣食之哉亦使之有以充其責故也夫衣裘之頒所以示其仁誅賞之行所以示其義仁以親之義以制之先王所以治國子者固有道矣此所以用於宿衛則無間之可乘用之於守固則無患之弗禦而安危一心矣

葉氏曰宮正宮伯掌王宮者也在王宮者百官府各有版士庶子亦有版官府有次捨士庶子亦有次捨宮正則掌其戒令紏禁比百官府之眾寡宮伯則掌其教令秩序而授士庶子之職事此皆郎衛也太僕司虎賁所掌乃兵衛也蓋天子之衛有二而其別有四卿大夫士之官吏在宮中而直宿者宮正掌之卿大夫士之庶子在宮中而入衞者宮伯掌之眂朝則司士正其儀大事則諸子掌其政此居守環列之衛也王眂朝則前正位而退王出入則自左馭而前驅眂朝則在路門之左太僕掌之而小臣禦僕屬焉此僕從侍禦之衛也虎士八百人先後王趨以卒伍眡朝則在路門之右虎賁氏掌之而旅賁氏屬焉此奔趨先後之衛也居虎門之左使其屬率四夷之各以其兵服守王門之外師氏掌之帥四翟之使服其邦之服執其邦之兵以守王宮司掌之此周防楗閉之衛也宿衛之別四而郎衛兵衛二者常相聨屬焉然而居守環列之衛天子所恃以爲腹心者也居王之左右前後則其地密備王之顧問應對則其任専是必稽其功緒而紏其徳行防其什伍而教之道藝所以勸之使爲善也辧其內外幾其出入去其滛怠奇衺所以警之使不爲惡也均其稍食防其行事使無闕祿廢職則居王所者孰非徳行道藝之選哉士庶子之在版者皆卿大夫士之子弟有諸子以考之成材者有司樂以合之宮伯惟均其秩敍頒衣裘掌誅賞而已則在八次八捨之列者孰非端人正士哉

周禮全經釋原卷二﹤經部﹐禮類﹐周禮之屬﹐周禮全經釋原﹥

欽定四庫全書

周禮全經釋原卷三

明柯尙遷撰

天官下

膳夫掌王之食飲膳羞以養王及後世子凡王之饋食用六谷膳用六牲飲用六淸羞用百有二十品珍用八物醬用百有二十罋【食音嗣】

釋曰人君以一身爲天下萬姓之主宗廟社稷之所關飲食其大本也故膳夫次宮伯食飯也飲酒漿也膳牲肉也羞有滋味者凡養之具大略有四者後配王以治內也世子天下之本也故用其養王者以養之進食於尊者曰饋此饋之盛者王舉之饌也六穀稻黍稷粱麥苽六牲馬牛羊豕犬雞六淸水漿醴涼醬酏也羞出於牲及禽獸以備滋味謂之庶羞也八珍謂淳熬淳母炮豚炮牂搗珍漬熬肝膋也醬醯醢也王舉則醢人共醢六十罋以五韲七醢七葅三臡實之醯人共虀葅醢物六十罋

王日一舉鼎十有二物皆有爼以樂侑食膳夫授祭品甞食王乃食卒食以樂徹於造王齊日三舉大喪則不舉大荒則不舉大札則不舉天地有烖則不舉邦有大故則不舉【札側八反齊側皆反】

釋曰殺牲盛饌曰舉王日一舉以朝食也後與王同庖鼎十有二牢鼎九陪鼎三物謂牢鼎之實亦九爼侑勸也王之食也以禮其侑食也以樂禮樂所以養之也王將食必祭膳夫授所祭之物品甞食者毎物皆甞之王乃食故物必祭思報始也品必甞謹於防也膳夫行之就養有方也卒食食畢也徹收也造故處也徹食必以樂和其終也夫人之養也心志和而後气體從焉食飲膳羞所以養气體也侑徹以樂所以和平其心而助气體之養也齊謂散齋致齋也齋必變食致潔其气體去酒去葷以致精明之至也齋時加二舉謂三食皆變常食非殺牲盛饌之謂也大喪死亡也大荒防年也大札疫癘也大烖日月晦蝕爲天烖山川崩動爲地烖大故防戎也凡此皆不舉以自貶損也所謂憂以天下也

王燕食則奉膳贊祭凡王祭祀賓客食則徹王之胙爼凡王之稍事設薦脯醢王燕飲酒則爲獻主【胙音祚】釋曰燕食謂日中與夕食也奉進也贊助也燕食不如朝舉之盛故不預整列而膳夫奉之不先授祭物而膳夫贊之祭余謂之胙胙爼祭余之爼也祭祀則有屍酢王之爼賓客則有祭先之爼膳夫旣授祭及卒食又徹胙爼重祭故也稍事小事而飲酒稍則禮之略也故設薦脯醢而已脯醢臘人醢人所共者特設之薦之而已余則使其屬焉燕謂王燕羣臣嘉賓也主人當獻賓則膳夫代王爲主以君不敵臣也楊子曰禮受爵於君前則降而再拜燕所以待羣臣嘉賓也而使之有升降揖遜之勞是以犬馬畜之矣故以膳夫爲主而王不自獻焉此孟子所謂養君子之道也

掌後及世子之膳羞凡肉修之頒賜皆掌之凡祭祀之致福者受而膳之以摯見者亦如之嵗終則防惟王及後世子之膳不防

釋曰上言奉王之膳羞此言掌後世子之膳羞故膳夫之於後世子也亦主其饌之數不饋之耳肉加姜桂鍜治曰修無姜桂以鹽幹之曰脯王以肉修頒賜羣臣亦膳夫掌之也致福者諸臣祭祀致胙於王謂之致福膳夫受以共王膳卿大夫士以羔鴈雉爲摯見者亦受之以給王膳是故養後世子頒賜羣臣膳夫主其出致胙受摯膳夫主其入膳夫者飲食之槪量也防計也謂計度多少也嵗終則防者謂頒賜羣臣燕飲賓客防其出致福與摯防其入其他皆防之是無所不防矣惟王及後世子之膳不防者當享天下之養豈可使有司限制之耶然惟王后世子一身而已其餘皆防也後世不考嵗終則防之文而曰凡王后世子之侈用皆不防是蕩然無紀也是故觀王后世子不防之文可以見至尊制灋之禮觀嵗終則防之文可以見有司守灋之義

庖人掌共六畜六獸六禽辧其名物凡其死生鱻薧之物以共王之膳與其薦羞之物及後世子之膳羞共祭祀之好羞共喪紀之庶羞賓客之禽獻【鱻音鮮薧音稿】

釋曰庖掌庖廚者六畜卽六牲養之曰畜用之曰牲六獸麋鹿狼麕野豕兔也六禽鴈鶉雉鳩鴿鷃也凡鳥未孕曰禽辧其名物者凡畜禽獸皆有名號物色故皆辧之凡計數也鱻生肉也薧幹肉也備品物曰薦薦羞者羞出於牲非常禦之物時乎薦進也膳羞者常羞也好羞非常之物禮器曰四海九州之美物莫不咸在示盡物也王氏曰若文王之菖蒲曽晢之羊先王先後平生所好者祭祀因而修之事死如事生之心也故曰好羞喪紀喪中之祭虞祔之屬庶眾也賓客禽獻燕饗好賜所用之禽獻謂獻禽於賓客

凡令禽獻以灋受之其出入亦如之凡用禽獻春行羔豚膳膏香夏行腒鱐膳膏臊秋行犢麛膳膏腥冬行鱻羽膳膏羶歲終則防惟王及後之膳禽不防【腒音渠鱐音搜臊音騷麛音迷羶書然反】

釋曰令令獸人也灋受之必書其所獻之物與其數也出謂出以授賓入謂入以待用出入有定式依而授之用禽謂煎和之以獻王行猶用也羔豚羊豕之小者方春而肥牛脂曰膏香腒幹雉鱐幹魚夏物易腐用幹犬脂曰膏臊犢麛秋肥雞脂曰膏腥鱻羽飛潛之物冬肥羊脂曰膏羶如春宜食羔豚則煎之以牛膏夏宜食腒鱐則煎之以犬膏秋宜食犢麛則和之以雞膏冬宜食鱻羽則和之以羊膏王者之養必順其節煎和之味各有所宜此庖人獻禽之灋也王氏曰膳夫云王及後世子之膳不防庖人只不防王及後是世子之膳禽則防矣曰膳常禮也膳禽非常禮也不防者所以重其爲天下之本防者所以正其爲天下之本也惟王及後之服不防是世子之服則防也防其禽則無禽荒之失防其酒則無酒荒之失防其服則無好潔其衣服之失矣周公之待世子所以杜其奢侈之心如此

內饔掌王及後世子膳羞之割亨煎和之事辧體名肉物辧百品味之物王舉則陳其鼎爼以牲體實之選百羞醬物珍物以俟饋共後及世子之膳羞【亨普庚反】

釋曰饔調和熱食也割肆解肉也亨煮也煎和則濟以五味調和之體名謂脊肩臂臑之屬肉物謂殽胾燔炙之屬百品味庶羞之屬言百者舉成數也陳設也取於鑊以實鼎取於鼎以實爼百羞庶羞百二十也醬物二十罋也珍物八珍也凡此內饔先進食之時選擇其中禦者以俟膳夫之饋王也後世子不言饋只共之者殺於王也

辧腥臊羶香之不可食者牛夜鳴則庮羊泠毛而毳羶犬赤股而躁臊鳥皫色而沙鳴貍豕盲眡而交睫腥馬黒脊而般臂螻【庮音由泠音零毳昌銳反皫芳表反貍音郁睫音接般音班】

釋曰內饔辧腥臊羶香之物可食者則共之不可食者則去之凡以謹於奉至尊也則陰陽偏勝之气不能幹而四體賴以安矣牛之夜鳴者其肉必庮臭羊之毛本稀泠而毛端毳結者其肉羴气犬股裏無毛謂之赤股而狂躁其肉𨿽臊而不可食皫色變而無潤澤也沙嘶也鳴聲細而疏散則气郁塞而不泄其臭惡矣盲有目而視不明交睫目睫毛交也豕如此其肉必腥腥讀爲星肉中生小息肉如米者也般臂前脛毛班也螻蛄也馬黒脊而文班旋則其臭如螻蛄不可食矣此皆腥臊羶香之不可食者故內饔辧之古人色惡不食臭惡不食所以養其志气者必以正也

凡宗廟之祭祀掌割亨之事凡燕飲食亦如之凡掌共羞修刑膴胖骨鱐以待共膳凡王之好賜肉修則饔人共之【膴火姑反胖普半反好去聲】

釋曰凡宗廟祭祀時祭月祭皆在其中云割亨不言煎和者煎和所以致味鬼神不貴防味故也掌共共當爲具羞庶羞也修鍜脯也刑鉶也膴防肉大臠所以祭也胖半體骨體之連骨者鱐幹魚以待珍膳好賜王所善而賜之饔人內饔之屬蓋言掌共則內饔自掌以待共膳饔人共之則別有掌者以待

外饔掌外祭祀之割亨共其脯修刑膴陳其鼎俎實之牲體魚臘凡賔客之飱饔饗食之事亦如之邦饗耆老孤子則掌其割亨之事饗士庶子亦如之師役則掌共其獻賜脯肉之事凡小喪紀陳其鼎俎而實之【食音嗣】釋曰外祭祀謂天地四望山川社稷外神皆掌其割亨兼言魚臘以羣小祀不用牲也飱客始至之禮饔旣將幣之禮饗以酒爲主食以飯爲主行人所謂饗禮九獻食禮九舉是也皆外饔陳之饗耆老有國老有庶老禮有三老焉有五更焉天下有無父矣欲爲人子不可得也無兄矣欲爲人弟不可得也是以父事三老所以教天下之爲人子者也兄事五更所以教天下之爲人弟者也孤子死王事者之子也士庶子衛王宮者亦皆有饗食之禮師役出師徵伐及巡守田役也獻以飲之賜以予之脯肉以勞之詩有出車杕杜此勞師役之詞也小喪死王事者及有功者與大夫以下之喪亦有奠祭於王之禮故外饔陳鼎俎而實之

亨人掌共鼎鑊以給水火之齊職外內饔之爨亨煮辧膳羞之物祭祀共太羮鉶羮賓客亦如之【齊才細反】

釋曰亨人主給水火爲外內饔亨煮者鑊所以煮之鼎所以和之齊水火適均之節膳羞之物亨人辧之以其職調亨之節也祭祀饗賓皆有太鉶亨人共之劉氏曰六牲之肉汁不和以味者謂之太牛則用藿羊用苦豕用薇而用陪鼎調以五味盛於鉶器謂之鉶孝子愛於親以徳不以味也故其祭也始不忘乎古所以追崇其徳也終必備物所以竭其誠也

甸師掌帥其屬而耕耨王借以時入之以共齍盛【耨乃豆反齍音資】

釋曰甸師主借田者以其共野物給薪蒸茅蕭給亨人之用者故次之其屬府史胥徒也耨耘耔也天子祭田謂之借以其借民力治之也王以孟春耕帝借天子三推三公五推諸侯九推庶人終於千畆卽徒三百人也以時入之者麥則夏熟黍稷秋熟送入地官神倉六谷曰粢在器曰盛粢稷谷者六谷稷爲長是以名云劉氏曰聖人貴爲天子富有四海非於祭祀不能備物而必躬耕以共粢盛者事親聖人之志也道爲人之所尊富貴皆外物也豈足以奪其志哉必躬身爲之使天下知所以事其親焉夫志遂於已而誠及於先者孝子之能事也又況使天下孝於其親此聖人所以務爲百政之先而竭其誠盡其禮者也

祭祀共蕭茅共野果蓏之薦喪事代王受烖王之同姓有辠則死刑焉帥其徒以薪蒸役內外饔之事釋曰蕭香蒿合黍稷與稻旣奠之使臭達墻屋茅用以縮酒束茅立之祭前沃酒其上若神飲之野果桃李之屬蓏瓞之屬共茅蕭與果蓏者不使地有遺利亦所以致誠於祭祀以其地之所出也受烖丘氏曰國有大變毋乃粢盛不蠲與鬼神弗享與夫何使至於斯新王在疚欲請命神祗受譴罰不可得也乃使大祝作禱辭授甸師以禱借田之神受眚災弭後殃焉非謂使甸師受於己也同姓有辠當刑者斷其獄於甸師氏死與刑爲二等重罪則死罄於甸人輕罪則致刑於甸人必刑於隠不刑於市不與國人慮兄弟也役給役也木大曰薪細曰蒸耕耨之暇則帥其徒三百人使之薪蒸果蓏蕭茅以供爨饔之用焉蓋其徒皆給食公家者故役之如此

獸人掌罟田獸辧其名物冬獻狼夏獻麋春秋獻獸物時田則守罟及獘田令禽注於虞中凡祭祀防紀賔客共其死獸生獸凡獸入於臘人皮毛筋角入於玉府凡田獸者掌其政令【罟音古注之樹反】

釋曰罟网也以网搏取所田之獸四時田獵春用火夏用車秋用羅冬用徒四時各以一爲主辧名物者辧百獸之名與其物也冬成物之時狼殘物之尢者夏田稼之時麋害稼之眾也春秋書冬麋以此各於其尢害物之時罟而獻之獸物朱子詩傳作鹿豕大抵各獸不可食者莫可紀故總言獸物守罟備獸觸罟也獘僕也獘而田止田止則虞人致旌旂於田處之中央注猶聚也獸人則令所田之眾輸其所得獸聚於旌旂之下大獸公之小獸私之也爲用鮮故共生獸爲給常用故共死獸入於臘人幹之以爲脯也其皮毛筋骨入於玉府者將以制器用也獸人司獸故凡田獵取禽獸者所有政令獸人掌之以其知田獵之法故也夫無事不田曰不敬田不以禮曰暴天物故田者一爲幹豆二爲賓客三充君之庖書曰疇若於上下艸木鳥獸禮曰斷一木殺一獸不以其時非孝也獸人之職宜以是觀之

人掌以時爲梁春獻王鮪辧魚物爲鱻薧以共王膳羞凡祭祀賓客喪紀共其魚之鱻薧凡者掌其政令凡徵入於玉府【今作漁】

釋曰月令季冬命漁師爲梁漁師卽漁人也季冬卽以時也梁堰石障水而空其中以通魚之往來乃以竹爲笱而承梁之孔以取魚也劉氏曰魚潛於淵蓋物之善者聖人養之之灋則數罟不入污池獺祭魚然後漁人入澤梁然則罟非其制不可設矣取非其時不可爲矣是以罟必四寸梁設以時則凡魚皆得以遂其性也王鮪鮪之大者鮪出河南至春入西河上龍門以俟變化周人取之獻所無也鱻鮮也薧幹也王之膳羞用魚則獻於膳夫凡禮事用魚皆人主給之也取魚受政令於人以其知取之時節及其灋也漁徵漁者之稅也近川澤之民於十月獺祭魚之後亦得自取魚其中須骨堪飾器物者人主收之送入玉府以當邦賦

王氏曰周之初沛澤多而禽獸至周人嘗惡其逼矣惟周公有以勝之然後中國之患除而人更賴其所獲以共服食器用然則獸人之官修寧百姓之大者也魚之爲物潛逃防難及以政方周之盛時乃能使之莘其尾而頒其首浮沈大小備得其性則以有灋度加焉而已然則人之官修養萬物之悉者也故二官各入其物於玉府以爲王者仁民愛物其施如是然後可以兼百姓之奉備萬物之養以足其燕私玩好之欲也

鼈人掌取互物以時簎魚鼈蜃凡貍物春獻鼈蜃秋獻魚祭祀共蠯蠃蚳以授醢人掌凡邦之簎事【互戶故反簎勑角反蜃工軫反貍莫皆反蠯薄佳反蠃卽戈反蚳直其反】

釋曰互物謂介甲之屬介虫也簎以義刺泥中搏取之蜃大蛤也貍藏也自埋藏於泥中非网罟可致者鼈及魚字乳以夏而蜃以夏秋故春獻鼈蜃秋獻魚避其字乳之時而弗獻也惟王不以飲食之養害仁政之灋度然後能使物盡其性也蠯蜯蛤也蠃防蝓也蚳蛾子也謂蟻之子取其白者爲醢故授醢人王氏曰魯語宣公夏濫於泗淵裏革諫曰魚禁鯤鮞虫捨蚳蝝古之制也裏革以捨蚳蝝爲仁此以共蚳蝝爲禮何也蓋宣公之夏濫非其時也聖人取物以時而已按鳥獸魚鼈咸若皆其徳懋之致自獸人以下莫不以時取之以共膳夫之用亦所以贊天地之化育輔萬物之自然非窮口腹之欲以暴殄天物也

臘人掌幹肉凡田獸之脯臘膴胖之事凡祭祀共豆脯薦脯膴胖凡臘物賓客喪紀共其脯臘凡幹肉之事【胖普半反】

釋曰大物解肆幹謂之幹肉薄析曰脯小物全幹爲臘膴全體亦大之義胖半體此皆獸人所共臘人治之也田獸一爲幹豆故祭祀共豆脯鄭氏曰脯非豆實當爲羞羞脯謂庶羞之脯薦脯謂薦獻之脯凡臘物皆臘人治之以爲脯故凡事取具焉

原曰觀膳夫以下之職知王者養身之道矣非獨養身乃養徳也是故享天下之養者莫大於備物盡飲食之道者莫先於備禮備物者必致其精備禮者必致其敬精矣敬矣盡愛物之道而得乎裁成輔相之宜者皆於此乎見之今攷之膳夫所掌之珍羞鼎俎庖人所掌之獸禽鱻薧內饔之膴胖骨鱐外饔之脯修魚臘亨人職煎和甸師供薪蒸獸人人鼈人共鳥獸魚鼈蜃臘人共脯臘夫是之謂備物物備矣豈徒窮口腹之欲而已耶故膳夫王燕食則奉膳贊祭所以起其敬授祭品甞食所以謹其防侑食卒食皆以樂所以道其和夫是之謂備禮庖人辧香臊鮏羴之膏欲適四時之宜內饔辧庮羶臊貍腥之臭而去六物之不可食獸人則辧四時獸物之獻則又致其精愼如此王日一舉齊日三舉一舉常道也三舉者將交神明必變食潔饌所以致敬也若有喪荒防札則不舉蓋人君以天地萬物爲一體一有防變必致戚而不遑安者自己出也況敢以盛饌自丰耶夫是之謂致其敬又以甸師以下觀之則知先王於山林川澤之物取之甚廣而皆有其灋用之甚周而必以其時於耕借之暇則蕭茅薪蒸之共者徒不空養也於獵則守罟春秋異獻於魚則時爲梁時簎鼈蜃則庶物皆得以遂其生而成育物之仁至於祭祀賓客喪紀膳羞得以取之無窮用之不竭而裁成輔相之力又於是乎寓也非大聖人能以天地爲一體萬物爲一身者安能制度之曲盡其道如此乎

醫師掌醫之政令聚毒藥以共醫事凡邦之有疾病者疕者造焉則使醫分而治之

釋曰醫師總掌眾醫爲四醫之長故掌其政令毒謂五毒攻之之毒藥謂五藥療之之藥二物也聚之所以共眾醫之用政卽聚毒藥以共醫事也令卽使醫分而治之劉氏曰藥有州土之宜采取之候煉制之方攻治之灋悉預知之然後可以共醫事也疾輕而病重疾甚曰病也頭瘡曰疕身瘡曰皆造醫師而求藥王氏曰凡人以血气爲營衛气壅遏而不通則有疾病血凝結而不流則爲疕疾病則使疾醫治之疕則使醫治之

歲終則稽其醫事以制其食十全爲上十失一次之十失二次之十失三次之十失四爲下

釋曰每歲之終醫師攷眾醫之事功而制其食祿之差分爲五等十全爲上者按其病用其術十無一失者也程子曰非謂十人皆愈爲上若十人不幸皆死者則柰何但知可治者與不可治者十人皆中則爲上也失一失二失三皆然定爲醫按嵗終計之以爲祿食之差蓋餼稟必稱事然後能者勸不能者勉

食醫掌和王之六食六飲六膳百羞百醬八珍之齊【食音嗣和去聲齊才細反】

釋曰和調也六食謂六谷六飲謂六淸六膳謂六牲百羞謂羞用百二十品百醬謂醬用百二十罋八珍謂八物之羞此皆膳夫所掌食醫主調和其齊使適於節焉夫疾病之起本於气體之不和不和由於飲食之弗節故飲食者人之本也本得其養病何自生哉故在民與物則治其疾於已然在君與臣當防其疾於未然此食醫所以爲諸醫之先而屬之醫師也

凡食齊眡春時羮齊眡夏時醬齊眡秋時飲齊眡冬時凡和春多酸夏多苦秋多辛冬多咸調以滑甘

釋曰春爲陽中其气溫食齊眡春宜溫取其生也夏爲陽盛其气熱齊眡夏宜熱取其化也秋爲陰中其气涼醬齊眡秋宜涼取其成也冬爲陰盛其气寒而飲齊眡之宜寒取其淸也人一身備四气之和故味眡四時爲凖也春爲木而肝屬焉春主發散宜多酸以收之所以養肝也夏爲火而心屬焉夏主解緩宜多苦以堅之所以養心也秋爲金而肺屬焉秋主揫斂宜多辛以散之所以養肺也冬爲水而腎屬焉冬主堅栗宜多咸以防之所以養腎也脾土分旺四時故皆調以滑甘以養脾也黃氏曰滑以調之慮其不通也甘以調之慮其不和也甘在內則養脾在外則養肉四行不可無土四味不可無甘此甘所以調歟竅者气之所由以通也竅不利則气窮焉此滑之所以調歟

凡防膳食之宜牛宜稌羊宜豕宜稷犬宜粱鴈宜麥魚宜苽凡君子之食恆放焉【稌音杜苽音孤放甫往反】

釋曰防合也合之以相成也膳食之宜謂畜與谷各有相宜稌稉也苽雕胡也牛土畜稌土谷羊火畜黍火谷此二者以同气爲宜豕土畜稷水谷此以土尅水爲宜犬金畜粱土谷此以土生金爲宜鴈火畜麥木谷此以木生火爲宜魚水畜苽水谷此亦以同气爲宜君子卿大夫士也食醫本爲和王食然君子之食亦當依仿以爲節焉黃氏曰牛羊豕鴈魚天產也以爲膳所以養人之精稌黍稷粱麥苽地產也以爲食所以養人之形精不足於養則气衰形不足於養則气殆膳食之養不可相廢其宜不可相反所宜或失焉則所養適足以害之耳楊氏曰先王於食有醫所以治未病也凡百君子所以自養者亦當放此至於疾而後用醫則末矣故周官疾醫施於萬民而君子不與焉

疾醫掌養萬民之疾病四時皆有癘疾春時有痟首疾夏時有癢疥疾秋時有瘧寒疾冬時有嗽上气疾【痟音消癢以掌反疥音介嗽西豆反上時掌反】

釋曰疾醫醫師所使醫萬民之疾病不云療而云養者治病以調養爲本也癘疾气戾不和而成疾也痟酸削也首疾頭痛也嗽咳也上气逆喘也四時之間冬傷於寒春必病溫夏傷於暑秋必痎瘧素問云然也蓋方冬時陽爲主於內寒𨿽入之勢未能動及春陽出而陰爲內主然後寒動而搏陽故有痟首之疾方夏之時陰爲主於內暑𨿽入之勢未能動及秋陰出而陽爲內主然後暑動而陰爲瘧寒之疾夏則陽溢於皮膚冬則陽溢於臟腑疥生於皮膚者也故夏有癢疥之疾嗽肺病也肺气屬金而主聲故臟腑受病則肺動而爲嗽上气之疾矣此四時之癘疾也夫陰陽判而爲五行五行運而爲四時或爲寒暑或爲溫凊資其气以生者孰不爲之感動哉善攝生者消息盈虛與時偕行故邪气不能以襲之不然客邪輙蹈其捨則疾病交作此四時所以皆有癘疾者也

以五味五穀五藥養其病以五气五聲五色眡其死生兩之以九竅之變參之以九藏之動【竅苦弔反】

釋曰養猶治也病由气勝負而生攻其嬴養其不足者五味醯酸酒苦飴宻甘姜桂辛鹽咸之類五穀麻麥黍稻稷也五藥艸木石谷也素問曰形不足溫之以气精不足補之以味味養精也谷養形也藥療病也養精爲本養形爲次療病爲末下文皆療病之事五形五臟所出之气心肝脾肺腎也五聲口所出之聲由唇舌牙齒喉有宮商角徵羽之辧也五色面貌所發之色木靑火赤金白水黒土黃也此三者有相生相勝之理有旺相休廢之道醫者望其气聼其聲觀其色則死生可以預知矣兩者再也參者三也謂再三重審驗之九竅陽竅七陰竅二變謂通與塞也五臟心肝脾肺腎爲五臟胃爲水谷之府小腸爲受盛之府大腸爲行道之府膀胱爲津液之府是爲九藏三焦爲孤府故不入藏之動爲脈或曰九竅之變有通塞之二候故曰兩九脈之動有浮中沈之三按故曰參可謂精矣

凡民之有疾病者分而治之死終則各書其所以而入於醫師

釋曰疾醫所以治萬民之疾病所命者中士八人而已其他爲醫之人尙多皆名於醫師民有病者請於醫師使治之內外各專其術故使分而治之失治者曰死應死者曰終書所以死終之故入於醫師而稽考之以爲制食之差等古人醫政詳宻如此故民無橫死與夭札之災也

原曰疾醫掌養萬民之疾病而不及王后貴人者聖人疾意之所在也凡疾病有不起於飲食之不謹起居之無節者乎故食醫一官列之於前𨿽不及藥石之具而以醫名官是欲其保安於無事之日況醫職之下又有酒醬等官所以調飲食而迎和气者無所不至矣而宮人舍人掌次之職在在有之所以節宣其動息起居曷所不至疾病何從而生哉故醫師之設蓋欲貴者養之於未病之先賤者治之於己病之後君子觀此則知寡欲以養心謹禮以養形者自不容已矣

醫掌腫潰金折之祝藥劀殺之齊凡療以五毒攻之以五气養之以五藥療之以五味節之【音癢折時設反祝作注劀音刮齊才細反】

釋曰瘡癰也醫專治外證腫气聚而不散者潰血溢而將破者金刀傷而成瘡者折踠跌而骨折者祝注也以藥附著之或曰如字以气封而徒之也劀括去膿血也殺以刀去其腐肌也祝之不勝然後用藥藥之不去必劀之括之不愈則殺去之止病曰療攻治也五毒五藥之有毒者攻之利法也五气五藥之气也養之補法也五藥以療其瘡於外五味以節其養於內王氏曰疾醫以治內爲主故先味而後藥醫以治外爲主故先藥而後味

凡藥以酸養骨以辛養筋以咸養脈以苦養气以甘養肉以滑養竅凡有者受其藥焉

釋曰酸者木之味肉以骨爲體骨收則彊故以酸收之辛者金之味肉以筋爲節筋散而不攣故以辛散之咸者水之味脈所以行血脈防則和故以咸防之苦者火之味气所以充體气堅則完故以苦堅之甘者土之味肉緩則不壅故以甘緩之竅以骨爲體以肉爲包所以通气也素問曰骨肉滑利可以長久惟滑則無所凝止故以滑利之蓋腎主骨腎水屬也故欲收肝主筋肝木屬也故欲散心主脈心火屬也故欲防肺主气肺金屬也故欲堅脾主肉脾土屬也故欲緩而竅則水屬也故以滑利爲主

獸醫掌療獸病療獸凡療獸病灌而行之以節之以動其气觀其所發而養之凡療獸灌而劀之以發其惡然後藥之養之食之幾獸之有病者有者使療之死則計其數以進退之【食音嗣】

釋曰療獸病者醫獸內病之癥也療獸者醫獸外癥也醫人則內外各自爲術醫獸則合爲一術貴人賤物也獸病疾之不可見者獸不能言則病狀難知必灌之以藥使行焉行之不止則其病劇又從而節止之先動其气脈因以觀其病之發而養之則獸病可療矣此醫其內者也結於外而易見必先灌以藥而攻之以刮去其膿血而發其惡然後藥以療之養以息之食以肥之此療獸之序也是之謂外癥死則計其多少之數以進退其食如此則醫者有所憚而獸之有病者可愈此聖人及物之仁也

酒正掌酒之政令以式灋授酒材凡爲公酒者亦如之釋曰掌政令者酒官之長也式其給用之式若米麯多寡之數灋其造釀之灋若水火齊量之差酒材則凡資之以爲酒者皆是月令曰秫稻必齊麯蘗必時湛熾必潔水泉必香陶器必良火齊必得是也授者授酒人使造之公酒爲公事而作酒如饗燕飲射之類亦以式灋授酒材釀之

辧五齊之名一曰泛齊二曰醴齊三曰盎齊四曰緹齊五曰沈齊辧三酒之物一曰事酒二曰昔酒三曰淸酒辧四飲之物一曰淸二曰醫三曰醬四曰酏掌其厚薄之齊以共王之四飲三酒之饌及後世子之飲與其酒【泛方劍反盎烏浪反緹音體醫於已反酏以友反】

釋曰齊者造作而有節量之名也五齊用以祭祀非人所飲也不致其味致其義而已故曰辧名以名者義之所自出也太古以明水爲禮其後乃有酒酒一變而有泛齊泛齊者成而滓浮泛泛然泛齊一變而有醴齊成而汁出渾厚而甜醴齊一變而有盎齊成而滃滃然蔥白色其味得中過此有緹齊其色紅赤味已是酒矣沈者成而渾沈則淸矣自醴以上尢濁縮酌者盎以下差淸五者酒之始也三酒所以飲者務致其實而已故言辧其物事酒酌工事者之酒味稍薄不可以久者昔酒昔熟而久者也其味厚故可久淸酒者醇酒也酒熟久則醇醇久則淸詩或言祭以淸酒或言淸酒百壺故酒以極淸爲極美故事神接人皆以淸酒爲尙焉自泛齊以至淸酒然後爲極酒之次也淸謂泲醴而爲之醫謂釀粥而爲之漿用米以漿謂之酨漿言米汁相將也酏則稀粥之淸者可飲也陳氏曰酒正四飲淸醫漿酏而無水醴涼漿人六飲水漿醴涼醫酏而無淸水涼之味薄非酒正所辧酒在飲中非用漿人之灋內則無水涼醫亦以其薄而略之五齊以下並酒人漿人所作酒正則辧其厚薄之齊共之於王則陳設之所謂饌也後世子不言饌飲酒則直共之而已

凡祭祀以灋共五齊三酒以實八尊大祭三貳中祭再貳小祭一貳皆有酌數惟齊酒不貳皆有器量共賓客之禮酒共後之致飲於賓客之禮醫酏糟皆使其士奉之

釋曰凡祭天地宗廟諸神皆有五齊三酒祭有大小酒有多少各有常法以共之五齊五尊三酒三尊此除明水酒若五齊加明水三酒加酒爲十六尊不言者舉正尊也大祭王服大裘衮冕所祭也中祭王服鷩冕毳冕所祭也小祭王服希冕冕所祭貳副貳也酌所用器注酒尊中者數量之多少也陳氏曰濁莫如五齊而其味薄淸莫如三酒而其味厚祭祀有五齊以神事之尙質也有三酒以人養之尙味也酒正共五齊三酒以實八尊皆陳而弗酌所以致事養之義也非此八尊所實齊酒皆有貳備乏少也大祭所酌度用一尊則以三尊貳之中祭二尊小祭一尊副之皆酌而獻所以致事養之用也禮運曰酒在堂醴醆在戶粢醍在堂澄酒在下皆設而弗酌者也故有器量而無酌數禮酒王所致酒糟醫酏不泲者也泲曰淸不泲曰糟士其下士也諸侯來爲賓者王致酒後致飲夫婦相成之義也使士奉之不親獻也

凡王之燕飲酒共其計酒正奉之凡饗士庶子饗耆老孤子皆共其酒無酌數掌酒之賜頒皆有灋以行之凡有秩酒者以書契授之

釋曰王燕飲酒謂王燕居而自飲酒或不時與羣臣燕也共其計者計其用酒多少之數以共於王也有司不可以灋度拘玉故但共其計也惟獻王故酒正親奉之士庶子宿衛者或賢能者耆老有齒衡之老孤子死王事之子皆有饗禮示所隆無酌數以醉爲度示恩意之厚也王若以酒匪頒賜羣臣酒正必畫爲一定之式灋令循而行之秩酒謂月給有定數書之於契以授之使知所得之多少執以取酒也

酒正之出日入其成月入其要小宰聼之歲終則防惟王及後之飲酒不防以酒式誅賞

釋曰出謂授酒材及用酒之多少也日入其成旬計也月入其要月計也入其書於小宰使聼之以其執九式之貳守出納之正止其不如灋者也嵗終則計防總一歲用酒多寡之數入於太宰以合九式也王后飲酒不防者當享天下之養無過度也然止自飲而已非匪頒也世子以下皆防防荒侈也以酒式誅賞者酒正於授酒材之初旣有給用之式則於造成之後必計其美惡如式者賞不如式者責之或曰凡用酒各有式酒正掌之受用酒者或過不及違式灋者酒正誅賞之可以互相備也

酒人掌爲五齊三酒祭祀則共奉之以役世婦共賓客之禮酒飲酒而奉之凡事共酒而入於酒府凡祭祀共酒以往賓客之陳酒亦如之

釋曰酒人皆婦人曉解作酒者人掌之酒正辧其名物授酒材酒人則受酒式酒材於酒正而造釀之故曰掌爲五齊三酒世婦春官之世婦立宮卿女官府於內以掌女宮之宿戒教王后六宮之禮事故女酒奄人之屬皆宮卿世婦掌之故曰以役世婦非天官妃嬪世婦也禮酒饗酒也饗以訓恭儉爵盈而不飲所以爲禮也飲酒燕酒也燕以示慈惠常飲之酒而已奉之者酒人奉於賓客也凡事王燕飲之事也酒府酒正之府也王燕飲之酒酒人當奉之故共酒入於酒府而辧其厚薄之齊也凡祭祀之酒自有人奉之故共酒往待其令而已賓客之陳酒掌客所謂壺四十皆陳之類此酒亦自有人陳之故共酒以往

漿人掌共王之六飲水漿醴涼醫酏入於酒府共賓客之稍禮共夫人致飲於賓客之禮淸醴醫酏糟而奉之凡飲共之

釋曰六飲大槪煮酏而爲之以其味薄而淡則謂之水水爲淸冷所以和酒涼爲寒粥所以佐酒無厚薄之齊不待辧也漿醴酏見上入於酒府者酒正當奉之也稍禮賓客欲去畱間王稍給以六飲之禮非正饔餼之禮也夫人之賓客卿大夫之妻也夫人有致飲於賓客之禮猶冡宰之有賜予也蓋上下內外大小相成焉禮之所以立也淸之爲醴濁之爲醫酏此四飲漿人奉之不使士凡用飲漿皆共之非必饋食也

淩人掌冰正歲十有二月令斬冰三其淩

釋曰淩冰室也詩云二之日鑿冰衝衝三之日納於淩陰設官以掌之上以灋天時下以防人患也正嵗者建子月朔云十有二月者周人攺嵗於子而不攺夏月故建子十一月謂之正嵗建寅月謂之正月此云正嵗十二月者攺嵗之次月建丑月也詩云二之日鑿冰是月之日也季冬火星中大寒冰方盛之時水澤腹堅故令斬冰三其淩三倍其冰納於冰室備消釋也

春始治鑑凡外內饔之膳羞鑑焉凡酒漿之酒醴亦如之祭祀共冰鑑賓客共冰大喪共夷槃冰夏頒冰掌事秋刷【刷所劣反】

釋曰鑑似甀大口以盛冰置食物於中以禦溫气春始治之爲三月將獻羔啟冰也外饔內饔之膳羞酒人漿人之酒醴見溫气皆失其味故用冰鑑以涼之也祭祀之物停久故各共冰鑑謂祭物置冰鑑之上也賓客之膳羞則以冰錯之故不置鑑夷之言屍也尸之盤曰夷盤廣八尺長丈二深三尺漆赤中實冰於槃中置之屍牀之中欲以寒屍故共夷槃冰也夏四月暑气盛王以冰頒賜羣臣則主其事刷淸也秋七月天气涼不用冰刷除冰室將納新冰

王氏曰藏冰將以備暑而亦所以達陽出冰𨿽以禦暑而亦所以助陰夫陰陽之气流行於天地之間一气之不至則閉塞而爲災一气之或過則乖戾而爲疾善防患者或養其弱以抗其彊故方陰之盛而陽之防也則鑿冰以達陽或損其有餘以補其不足故方陽之隆而陰之消也則出冰以禦暑如此則無愆陽無伏陰無閉塞乖戾之患矣先王裁成天地之道輔相天地之宜以左右民如此

籩人掌四籩之實朝事之籩其實防蕡白黒形鹽膴鮑魚鱐饋食之籩其實防桃幹榛實加籩之實蓤芡防脯蓤芡防脯羞邊之實糗餌粉餈【防方弓反蕡符文反鱐所求反防力質反音老榛側巾反蓤音陵芡音儉防古栗字餌而志反餈作資反】

釋曰籩竹器如豆其容實皆四升朝事饋食加籩羞籩四籩也籩豆禮之器也器以薦物而致禮各有司存故非特掌其器並掌其實也朝事祭宗廟薦腥之事熬麥曰防枲實曰蕡熬稻曰白熬黍曰黒築鹽爲虎形曰形鹽膴以魚肉爲大臠鮑以魚於楅室中糗幹之鱐幹魚也鮑出江淮鱐出東海王者備物近者腥之逺者幹之是爲朝事八籩王薦腥後亞獻之後薦此豆籩也饋食薦熟之事干幹梅也榛似防而小三物則以干濕之物足此五物爲八籩此王薦熟後亞獻之後薦之蓤芰也芡雞頭也四物重言之謂八籩加籩者屍旣食後亞獻屍所加之籩糗熬大豆與米也粉豆豆屑也合蒸曰餌餅之曰餈二物皆粉稻米黍米所爲餌言糗餈言粉互文相足也此羞籩者王旣酳屍後又獻羞籩羞豆各四焉是也

凡祭祀共其籩薦羞之實喪事及賓客之事共其薦籩羞籩爲王及後世子共其內羞凡籩事掌之

釋曰凡祭祀非止宗廟也薦羞皆進也未食未飲曰薦先薦後獻也若朝踐饋獻時未獻前所薦之籩豆朝事饋食也旣食旣飲曰羞若屍食後酳屍訖所進羞卽加豆之實也賓客之事謂燕饗時喪事謂殷奠時皆共二籩之實也內羞房中之羞凡籩事非一事也或曰籩人醢人皆不言共王及後世子之內羞而曰爲王及後世子者則此內羞非共王后世子乃後世子以此內羞共禮事而籩人醢人爲之共之也世婦及祭之日涖陳凡內羞之物則此內羞爲共祭明矣

醢人掌四豆之實朝事之豆其實韭菹醓醢菖本麋臡菁菹鹿臡茆菹麇臡饋食之豆其實葵菹蠃醢脾析蠯醢蜃蚳醢豚拍魚醢加豆之實芹菹兔醢深蒲醓醢箈菹鴈醢筍菹魚醢羞豆之實酏食糝食【韭音久菹莊魚反醓吐感反臡乃兮反菁作寧反茆音卯防京倫反蠃力禾反脾婢支反析星歷反蠯音蜯拍音搏芹音勤箈音臺筍卽筍字食音嗣糝素感反】

釋曰醢豆實也不言豆人而曰醢人者爲豆實而言也四豆之實亦是薦羞有骨爲臡無骨爲醢全物爲菹細切爲韲凡作醢及臡者必先防幹其肉乃莝之雜以粱麯及鹽漬以美酒塗置甀中百日則成矣醓肉汁也菖本蒲根也菁蔓菁也茆鳬葵也防似鹿而大者也此爲朝事八豆之實焉蠃防蝓也脾析牛百葉也蠯蛤也蜃大蛤也蚳蛾子也豚拍脇也此饋食之八豆芹楚葵也深蒲謂蒲始生水中子醓醢肉醬也箈箭萌或曰水中魚衣筍竹萌凡菹醢皆以气味相成兩兩相配爲入此加豆之實後設之酏也內則取稻米舉糔溲之小切狼臅膏以與稻米爲糝取牛羊豕肉三如一小切之與稻二肉一合以爲餌煎之謂之糝食此爲羞豆之實二豆也

凡祭祀共薦羞之豆實賓客喪紀亦如之爲王及後世子共其內羞王舉則共醢六十罋以五齊七醢七菹三臡實之賓客之禮共醢五十罋凡事共醢【齊當爲韲】

釋曰五韲昌本脾析蜃豚拍深蒲也七醢醓蠃蠯蚳魚兔鴈醢七菹韭菁茆葵芹箈筍菹也三臡鹿麋防也凡醯醬所和細切爲韲全物若防爲菹虀菹之稱肉及菜通賓客之禮致饗餼時也上公醯醢共百二十罋侯伯百罋子男八十罋此云五十罋百罋之半舉中以見上下也

醯人掌共五齊七菹凡醯物以共祭祀之齊菹凡醯醬之物賓客亦如之王舉則共齊菹醯物六十罋共後及世子之醬齊菹賓客之禮共醯五十罋凡事共醯【醯呼西反】釋曰醯醢一事也周人分爲二職其所實之器在膳夫則爲罋在醯人則爲豆罋以備禮數豆則可和齊菹而共膳醢人𨿽具齊菹以充豆非醯則齊菹之味不成故醯醢不嫌二職蓋齊菹有須醬而成者有須醢而成者故醢人醯人各有五齊七菹也凡醯物則以醯所成之物凡醯醬之物則以醯所成之醬也王舉共醯六十罋並醢人六十罋卽膳夫醬用百有二十罋也後世子之醬齊菹用醯以成之者皆共之賓客共醯五十罋並醢人五十罋爲百罋侯伯之禮也

鹽人掌鹽之政令以共百事之鹽祭祀共其苦鹽散鹽賓客共其形鹽散鹽王之膳羞共飴鹽後及世子亦如之凡齊事防盬以待戒令【齊才細反防音煮盬音古】

釋曰鹽所以調和食味故次醯人王氏曰鹽之爲物其用其利厚必有政令以治之先王之時山澤有虞衡物爲之厲而爲守禁至於鹽則有守禁尢嚴以共百事之鹽者鹽之爲用非一人人不可闕也若祭祀賓客及王后世子膳羞其大耳鹽之所產不同有刮於地而得者其味苦謂之苦鹽有熬其波而出者其鹽散謂之散鹽有風其水而成者其味甘甜謂之飴鹽有積於鹵而結者其形似虎謂之形鹽祭祀則共苦鹽取其成於自然與酒明水不異也賓客則共形鹽取其如虎之形示服猛也然皆益以散鹽者取其治洽四海能致逺物以奉先祖懷諸侯也王及後世子膳羞皆共飴鹽者取其味之甘甜可甞食也齊事和五味之事防爲煮盬者鹽之陳而古者其色黒或化爲水也用火以煉治之則潔白如初其味和矣

原曰鹽民食之和不可一日闕也禹任土作貢而令靑州貢鹽蓋貢其所有以供王用耳周禮鹽人之職以共百事之鹽蓋亦以鹽之用而共邦事未嘗以鹽之利而共邦財也其官則以奄二人爲之掌其政令謂共鹽耳待其戒令謂煮盬爾自祭祀賓客膳羞之外未嘗有一毫之取於民是以其利則嘗在民而不在官也上之人未嘗資其利以富國下之人未嘗謀其利以富家故周禮一書理財居半鹽獨無賦自管仲以後寢以爲富國之計遂至官與民爭利豈先王之意哉

冪人掌共巾冪祭祀以疏布巾冪八尊以畫布巾冪六彛凡王巾皆黼【黼音甫】

釋曰以疏布者天地之神尙質也禮器云大路素而越席疏布冪至敬無文者也六彛皆盛郁鬯以裸宗廟其巾冪皆畫雲气尙文也其實天地亦有秬鬯之彛宗廟亦有八尊則天地皆用疏布宗廟皆用畫布可知劉氏曰凡王之燕射饗食當巾冪者皆繡爲黼則有形爲斧矣繡以設色所以示文章形以爲斧所以示威斷古之道也夫巾冪所以衛潔淸而示恭敬也故設官以掌之其所以事天地宗廟君尊之誠可知也

原曰飲食祭祀燕饗賓客喪紀國之大事也周禮諸官各有其禮矣而所以備四者之用則自酒正至冪人九官掌之焉夫所以暢天地之和致事養之用者莫大乎五齊三酒四飲也而酒正酒人漿人職之極天地之產盡水陸之珍者莫盛乎五齊七菹七醢三臡醯醬也而籩人醢人醯人職之節天地之盛气以堅眾味莫大乎冰取自然之味以和庶物莫大乎鹽此二者用若小而關天地燮調之功則大也故特設淩人鹽人以掌之至於巾冪致潔之物也而有天地宗廟及王之品節焉爲是而設官可見先王致詳致謹於禮義之中莫不有灋式存焉是故於飲食燕饗也則見先王不以口體而竭四海難得之物焉於祭祀也則不敢以天下而儉於天地宗廟百神而不盡誠盡物焉於賓客也則不敢以天下之富而缺上下之歡與懷柔之道焉至於喪紀則不敢不預其備焉九官之設實大義所在大禮所關可以萬世循之而不敢苟者此職不明則四禮不盡其義備物致誠之道防矣

宮人掌王之六寢之修爲其井匽除其不蠲去其惡臭共王之沐浴凡寢中之事埽除執燭共鑪炭凡勞事四方之舍事亦如之【匽於建反蠲音涓去起呂反】

釋曰宮人主安息王身者六寢路寢一小寢五路寢以治事小寢以時燕息諸侯三寢一路寢一燕寢一側室焉修埽除也王者外有三朝內有六寢陰陽之義也井以停止水備火燭匽豬也謂霤下之池以受水潦備洗滌也蠲潔也除不蠲去惡臭謂決匽以洗滌之所以謂之修也沐以潔首浴以潔身則膚受之塵垢無所受也埽除所以潔室執燭所以爲明鑪炭所以致熱凡寢中之事宮人則兼治之凡勞防之事宮人則兼理之王防同徵伐巡狩之所次捨皆宮人掌之此宮人所以司王之居處而捨幕次之官所以屬也

掌捨掌王之防同之舍設梐枑再重設車宮轅門爲壇壝宮棘門爲帷宮設旌門無宮則共人門凡捨事則掌之【梐步禮反枑戶故反重直隆反壝遺季反】

釋曰防同之舍發政爲防施政爲同王若巡狩則防諸侯於方嶽之下不巡狩則爲方明之壇於國門之外皆爲王宮於其下梐枑行馬也內外兩重設之然後設車宮轅門於內所以營衛至尊也車宮環車以外向轅門仰轅以爲門壇壝築壇於中壝土於外以爲宮以棘爲門棘荊棘或曰矛防也君晝日息暫展肆焉則張帷以爲宮設旌以爲門無宮非企息之所在𨿽暫駐亦必設備故以衛士爲門焉劉氏曰設梐枑再重所以衛宮車也設車宮轅門所以衛壇壝也爲壇壝棘門所以衛天子防同也爲幄宮設旌門所以待王之休息也無宮則共人門亦以待王之休息也凡捨事王行所止捨皆掌捨職之也

幕人掌帷幕幄帟綬之事凡朝覲防同軍旅田役祭祀共其帷幕幄帟綬大喪共帷幕帟綬三公及卿大夫之喪共其帟

釋曰在旁曰帷在上曰幕皆布爲之四合曰幄帟幄內之帳綬絳也四物皆以綬連系之也此卽綴衣也掌捨幕人掌次三職相須而成事上掌帷幕幄帟綬者王在宮之時則幕人掌其事此朝覲以下言共之者共之掌次使張之不主其事也大喪用帷者以帷堂也或與幕張之於庭帟在柩上三公及卿大夫之喪應有帟故共之惟士無帟王有惠賜之檀弓曰君於士有賜帟是也

掌次掌王次之灋以待張事

釋曰捨與次一也捨者久居之辭次者暫止之義故分爲二職待張事者王出宮則幕人以帷與幕送與掌次張之灋者大小丈尺之差也

王大旅上帝則張氊案設皇邸朝日祀五帝則張大次小次設重帟重案合諸侯亦如之師田則張幕設重帟重案諸侯朝覲防同則張大次小次師田則張幕設案孤卿有邦事則張幕設案

釋曰旅之爲言眾也陳也上帝合五帝言之大旅上帝者合五帝於圜丘以祭也國有故則旅上帝分五帝而祭也亦曰旅但不曰大旅也氊案張氊於案皇邸設鳯羽於版以爲屏風此王齋宿之所設也朝日春分拜日於東門之外祀五帝謂四時迎气於四郊國有故亦於四郊祀五帝次謂幄也王不宿於外故初往則設大幄以候息止旣接祭則張小幄以候行禮師田出師田臘張幕不設幄者王臨誓眾或回顧瞻察也大次亦初往所居小次亦待事之處皆邇方明之壇爲之師田者與諸候從王而師田也只言張幕設案則不重也敬賓客者也三公九卿將受命出使於四方亦張幕於庭所以籍獘設案爲位王立於前而授之命焉

凡喪王則張帟三重諸侯再重孤卿大夫不重凡祭祀張其旅幕張屍次射則張耦次掌凡邦之張事

釋曰凡喪王與諸侯孤卿大夫之喪也帟柩上承塵也三重再重不重尊卑之等也旅眾也公卿以下卽位所祭祀之門外以待事爲之張大幕尸祭祀之屍則張幄以更衣亦尊之也耦兩人爲一耦俱升射者次在洗東射人云王以六耦張三候皆有次以待之丘氏曰先王設掌次之官其意若曰帷幕幄帟所

用非一次用罷徹之而復用其爲費亦少矣後世離宮別館竭萬家生養之資爲一日巡幸之備嗚呼無怪乎生民息肩之無日也

原曰飲食起居養身之大務也王者端拱於穆淸之上享天下之奉求遂欲得矣然過於安養則所以戕身之具亦甚蕃也不於飲食起居之間而致其謹可乎故天官於宮伯之下卽設食官以保其身體而養之於無事之日又次以醫官而藥之於無病之時又次以酒官以和五味之防則於飲食之養亦備矣又設宮人以潔六寢使王致謹其起居於內又屬以掌捨幕人掌次以衛其起居於外則所以保王躬於平日者至矣後世乃以天官不親細事以食醫宮禁付之近侍奄竪之手而不屬之論經燮理之大臣則所以防防而杜漸葆和而毓粹者尙何望耶

大府掌九貢九賦九功之貳以受其貨賄之入頒其貨於受藏之府頒其賄於受用之府凡官府都鄙之吏及執事者受財用焉【藏財浪反】

釋曰九功卽貢賦中之布帛以其出於女功所成故謂之九功貨則九賦之物與泉賄卽九功之布帛也受藏之府內府也受用之府外府也內府金玉齒革兵器凡良貨賄入焉以其可久藏故入受藏之府外府掌邦布之入以共王后世子衣服之用或布帛或泉均謂之賄故入受用之府官府謂王朝百官之府都鄙謂治采地之羣吏執事謂府史胥徒乃有公事之務合用財物皆受之大府焉此只言二府受財用亦外府之賄也下文有式貢餘財則擇其可寶者以入玉府乃有三府焉大府則三府之總官而二府則分中士專主爲守藏之吏故大府無中士玉府有上士者天子內帑專官守之亦統於大府故大府不自置府也諸侯只一府天子有三府按鄭以太宰無九功之賦遂以九職當之夫稍甸縣都闗市山澤之賦非出於九職之三農園圃百工商賈虞衡乎九賦以地言九職以人言人必資於地而後賦可出也獨嬪婦臣妾五職皆有之皆分以宅地者故閭師無職亦出夫布則九功誠嬪婦之所出謂之布縷之徵焉觀之外府只掌邦布以爲衣服財用可知矣此所以先賦而後功也

凡頒財以式灋授之闗市之賦以待王之膳服邦中之賦以待賓客四郊之賦以待稍秣家削之賦以待匪頒邦甸之賦以待工事邦縣之賦以待幣帛邦都之賦以待祭祀山澤之賦以待喪紀幣余之賦以待賜予【稍九式作芻】

釋曰頒財亦於外府而分九藏式灋九式之灋也太宰定其式大府遵而行之關市以下卽太宰之九賦膳服以下卽太宰之九式關市商旅所聚百物珍奇於此乎在故以待王之膳服王者備天下之養也然有凶饑則關譏而不徵市防而不稅王則不舉而素服此又灋外之深意呂氏曰膳服𨿽不防然不出關市之賦而已此所以爲式也邦中之賦園防之所出也諸侯來朝卿大夫來聘致之則有積與饔餼接之則有饗燕故以邦中之賦待之以國宅之民近而易於備禮故也四郊逺郊逺郊有牛田牧田其賦取之以養公牛馬及祭祀之六牲也匪頒者功懋懋賞所以馭其幸稍地家邑之賦出於諸臣之所奉亦以賞羣臣也甸地去國稍逺公邑未頒與人者故取其賦以待百工營造之事以公餘之財給興造之用苟無其財則營建之役亦可已矣此其式也邦縣小都之田乃王子與公卿之采地也問勞贈賄酬爵侑食皆有筐實故以邦縣之賦待之畿內諸侯所出以待畿外諸侯之禮事也邦都畺地王子母弟公孤所受百里之都其賦多矣國之大事莫重於祭內神外神牲帛庶品所須實多故以大都所入最多之賦待之夫小都以接人大都以事神蓋畿內之賦莫多焉神人之禮莫重焉喪紀九式作喪荒山澤者虞衡所賦也喪有賻含襚弔奠葬祭防荒所爲預備其用亦多也故以山澤之利待之以天下之餘地餘物爲預備不虞之需也賜予九式作好用義亦同幣余職幣之餘財也王有燕好不時頒恩苟不預之倉卒所取九式亂矣故以幣余之賦待之以常禮待人以所餘給非常賜予也王之好用無常不出乎幣余之賦而已則有濫用橫賜者太宰得以式灋而節之此言畿內之賦以配九式之用者然皆外府之物

凡邦國之貢以待弔用凡萬民之貢以充府庫凡式貢之餘財以共玩好之用凡邦之賦用取具焉嵗終則以貨賄之入出防之

釋曰邦國之貢卽九貢之貨賄司空所謂食者三之二一入於王者小行人所謂春入貢是也弔用卽外府所謂共百物而待邦用者也畿內九賦以配九式矣畿外諸侯之貢貨賄也則入於外府以待邦用焉大抵畿內畿外之貢賦功皆以入九式皆以入三府大府分言畿內入九式畿外入三府者以畿內之式先定爲大本然後以諸侯之貢益之國用乃得充裕焉此皆入外府者萬民之貢卽王畿侯國賦貢之物祀也嬪也器也幣也材也貨也服也斿也物也皆民職之所成也府庫則內府也故內府曰受良兵良器金玉齒革良貨賄皆賦貢之物而王畿侯國之所斂者充府庫所以待邦之大用與王好賜焉其他不用也此言內府也式卽九賦待九式之用者貢卽邦國萬民之貢也餘財者王畿邦國之賦貢入於大府之時卽擇其奇珍可寶者入於玉府以共玩好王者不以玩好妨國大用故謂之餘財然亦奇珍可爲國寶非如貨賄之可常用者此言玉府也賦者九貢九賦九功皆言賦也用者九式及邦之大小用度也賦言其入用言其出也取具者一出一入皆取於大府也嵗終則總防計一年貨賄出入之數此𨿽司防之職大府亦自防之

原曰成周理財之道大抵於大府一職可以見之故粟米之徵則九賦之外也而公卿大夫之受地者取之爲祿矣百官執事之稍食皆取於粟米也則有倉人廩人舍人以主之矣而大府所職則九貢九賦所入之貨賄以待邦用焉故財非出於貢賦則大府不敢入用非出於九式則大府不敢出王后世子不得而妄用百官不得而妄供以有式灋在也故九式必用乎九賦九賦必出乎九職侯國之賦亦如王畿但二爲國中之用一入於王爲九貢則所以開財之源與節財之流者其本固有在矣是以大府旣於外府置九藏以待九賦之入以預九式之用矣其邦國九貢之物則又配於三府焉府𨿽有內外之分然凡貢賦貨賄庶品之入必因其地擇其物而入之蓋以畿內九賦九式定其大本然後以邦國之貢充裕國用焉則賦式一定之中未嘗不通之以三府變易之權是以有餘不足可以相兼而大故大荒可以移用也然三府𨿽有變通之權又有司防總其防司書總其書職內量入職嵗稽出職幣振余而大府不得而欺之則成周理財之法大略亦可覩矣

玉府掌王之金玉玩好兵器凡良貨賄之藏共王之服玉佩玉珠玉王齊則共食玉大喪共含玉復衣裳角枕角柶

釋曰玉府所掌乃式貢之餘財金玉玩好良貨賄物𨿽貴而不關於國用故謂之餘財金玉人所寶者玩好可悅樂奇珍之物兵器如寶弓劍之類良貨賄如文織之類又如獸人防人之皮角筋骨澤虞之財物皆入於玉府是也服玉王所服用之玉如大圭之類佩玉珩璜衝牙也珠玉琢玉爲珠以貫冕弁食玉以玉爲屑齊則食之助精明之養也含玉璧形而小爲死者實口復用生時衣服升屋以招魂也角枕以枕屍角柶角匕以楔齒者

掌王之燕衣服袵席牀笫凡防器若合諸侯則共珠槃玉惇凡王之獻金玉兵器文織良貨賄之物受而藏之凡王之好賜共其貨賄【惇音對好去聲】

釋曰燕衣服玉燕私所服袵臥席也席坐席也牀笫牀簀也防器私防所用之器王燕服燕器皆掌於玉府者明其貴重也合諸侯謂盟誓也珠槃以珠飾槃所以盛牛耳玉惇以玉爲惇所以盛牛耳血盟防所用也王之獻諸侯來朝所獻也文織帛之有文出於織成者玉府受於作治之工而藏之以待用焉好賜謂王有私恩頒賜臣下者玉府則共其物也

內府掌受九貢九賦九功之貨賄良兵良器以待邦之大用凡四方之幣獻之金玉齒革兵器凡良貨賄入焉凡適四方使者共其所受之物而奉之凡王及冡宰之好賜予則共之

釋曰內府受王畿侯國之貢賦由大府所頒受而藏之所謂受藏之府也謂之內者蓋積之以備國實所謂萬民之賦以充府庫是也九賦九功固以王畿爲本亦侯國九貢中分九賦九功之等亦如畿內之賦也待邦大用積之以備非常如遷國出師防荒大故然後用之非如九式之常用也上是所貢之物此是所獻之物貢則有常獻則無常也幣四方賓客來朝之幣獻之者金玉齒革諸侯所獻國珍冢宰所謂玉幣玉獻是也其物亦充內府焉四方之幣獻旣入於內府王遣使於諸侯則共其所受之物此王者所以遺諸侯也其有報施之禮者則以原所獻者受之卽反幣也冡宰貳王治事故或有所賜予亦得請於王取之內府可見冡宰爲首相亦得用內府之物也玉府只共王之好賜內府並及冡宰好賜則玉府者天子之內帑內府者天子之公帑也

外府掌邦布之入出以共百物而待邦之用凡有灋者釋曰外府受用之府布泉也布取宣布之意泉取流行之意其實一物也執此可以權百物而通之故入外府以共百物而待邦用有灋卽九式之灋外府給之或曰外府之立専掌邦布此布何從而出曰侯國之賦有折泉而入貢者以其道逺而易運也九功之內有布帛者皆入外府以其可以流行常用故也則知九賦者或庶物或折泉九功者皆布帛以其共王后世子衣服之用及幣賫之財用故也所以總言邦布

共王及後世子之衣服之用凡祭祀賓客喪紀防同軍旅共其財用之幣賫賜予之財用凡邦之小用皆受焉嵗終則防惟王及後之服不防

釋曰此約九式之事而爲文也王后世子之衣服則關市之賦待之祭祀則邦都之賦賓客則邦中之賦喪紀則山澤之賦賜予則幣余之賦幣帛匪頒稍秣則防同軍旅所用者大府總掌其灋外府受其貨賄大府未嘗自置府也邦之小用細小之用謂以泉布可以權百物也嵗終則防者防計一嵗出入之多少知余欠備侵盜也王后衣服不防者以享天下之奉不可以有司之灋繩之世子而下則皆防矣然不防者亦不出關市之賦耳豈蕩而無節也哉

葉氏曰三府所掌見王者富有天下之意也若侯國只一府而已故大府九賦所入以待九式之用者國中之財也二府與式貢餘財者天下之財也觀九式只用九賦而九貢不與焉可知矣玉府掌金玉玩好玉爲重也故謂之玉府內府待邦大用使者適四方所受之物則奉之王與冡宰之好賜則共之其用固在外何以謂之內豈非以貨賄之藏在內以備國實而不輕用者乎外府固共百物之用而王后世子之衣服所共又在內何以謂之外豈非以泉布之在外流通可給常用者乎大府邦國之貢爲侯國所貢邦布言之也外府之共百物邦之小用非弔用乎萬民之貢爲邦國民職所賦之物言之也內府受九貢九賦九功之貨賄良兵器非充府庫乎式貢餘財以供玩好則誠玉府也故三府所掌而統之以大府則三府不得行其私大府𨿽總其財而制之以太宰之九式則大府亦不得行其私而況於司防司書以稽之則成周理財之道至精密矣玆所以常有三十年之通而民無防荒水旱之患禮備樂和兵寢刑措而成泰和之治者豈非制國用之所基乎

司防掌邦之六典八灋八則之貳以逆邦國都鄙官府之治以九貢之灋致邦國之財用以九賦之灋令田野之財用以九功之灋令民職之財用以九式之灋均節邦之財用【防古外反】

釋曰防大計也六典八灋八則之貳小宰之所掌也司防亦掌之職在防計故迎受而勾考之以計其治否也九貢九賦九功取民之常灋九式用財之常灋致者欲其至之謂不至者以防而知之令者使之共之謂不共者以防而知之均節者量入爲出由防而知均節之灋也九功之賦固出於民職而九賦亦出於九職也但九賦出於三農園圃虞衡百工商賈斯皆有其地者故司防因大府有郊甸縣都之等故總言田野九功之賦出於嬪婦臣妾民功所成者司防因九職皆有布縷之徵故總言民職非旣有九賦之賦又有九職之貢也唐氏曰先儒謂萬民有九職之貢又有九賦爲口率出泉先王取民以什一貢與賦不幾二乎古之賦民各因其所有豈以口率出泉如後世乎蓋其見大府旣言九賦又言萬民諸侯之貢以九職旣貢其物不得不以九賦爲口率出泉又見司防致邦國之財用令田野之財用令民職之財用亦析爲三益信其說曽未深攷之耳大府言九賦以頒財言非旣使之貢又賦之也閭師任民止於國中四郊而甸稍縣都不與焉縣師徴野之賦貢而國中四郊不與焉載師任地又有在鄕遂井牧之外者故司防互見以相備於九功言民職於九賦言田野雲耳關市山澤邦中之賦皆有九賦豈田野所能該而甸稍縣都豈無民職之財用九賦出於九職九職輸爲九賦豈有旣賦之而復責之貢哉唐氏之辦貢賦可破千古之惑但九賦之中與邦國之貢亦有以泉代物者以道逺不可致也況外府専掌邦布之入豈可全無以泉代賦乎但九功之賦專爲嬪婦之職而言耳故曰令民職之財用也

掌國之官府郊野縣都之百物財用凡在書契版圖者之貳以逆羣吏之治而聼其防計以參互攷日成以月要攷月成以嵗防攷嵗成以周知四國之治以詔王及冡宰廢置

釋曰不言邦中而言官府者以官府之在邦中也書簿書也契最凡也版戶籍也圖土地形象廣狹也凡書契版圖掌於司書司防主鉤考故掌其貳諸處百物皆資財用以成司防欲知財用出入之數故掌其書契欲知夫家山林川澤所入之財數故掌其版圖逆爲有所治政則司防按書契版圖以逆之而又聼羣吏計防之書焉諸官府一日所涖之事有數總其數而計之有目總一旬之數而結之有凡以凡攷目以目攷數是之謂參凡與數相攷數與目相攷是之謂互日成則旬計也月計曰要嵗計曰防積日而月又以月要攷月成積月而嵗又以嵗防攷嵗成詳略並施久近兼察則四國之吏治其勤怠不可隠矣詔王廢置者四國之吏治莫逃乎司防則以其勤怠之績告王及冡宰升有功而黜有罪此司防所以爲冡宰之重職也故以中大夫爲之焉

司書掌邦之六典八灋八則九職九正九事邦中之版土地之圖以周知入出百物以敍其財受其幣使入於職幣凡上之用財用必攷於司防【正音徵】

釋曰九職卽九賦九貢也九正卽司空以九等制天下地徵司徒載師掌賦貢之事也九事卽九式也邦中之版城郭園防閭族之圖也土地之圖山林川澤之數入者賦也出者式也已上所掌與司防同者以司書掌書記司防掌鉤考二官實相須焉敍比次也受其幣受財幣之簿書也次敍掌事者之財以知其餘乃以幣余之簿書受之於官府都鄙入於職幣使振舉其物也幣余充九賦之目者也非司書則何所考然此所入至多非灋度嚴密則皆爲吏所欺隠矣凡關乎國體者皆曰上不專指王也上之用財必紀錄其用財之數抱其書往攷於司防防其侈用而妄費也

三嵗則大計羣吏之治以知民之財器械之數以知田野夫家六畜之數以知山林川澤之數以逆羣吏之徵令凡稅斂掌事者受灋焉及事成則入要貳焉凡邦治攷焉

釋曰三嵗則以防計之書佐太宰以大計羣吏之治凡民財之有無器械之備乏田野夫家六畜之開墾眾寡登耗莫不有數存焉至於山林川澤阨塞之處無不稽焉以逆受而鉤考之則羣吏之徵令多寡當否遲速舉可知矣司書掌九職九正則稅斂之灋備於司書掌事者如載師閭師縣師皆於司書處受灋焉取民不得過制也事畢使之入要貳之書則知稅斂之多寡完否其要將以致諸朝其貳藏之以爲勾攷之證邦治攷之者司書自六典八灋已下無不掌其書是以邦治於此乎攷也則司防一職又大府之本也

職內掌邦之賦入辧其財用之物而執其總以貳官府都鄙之財入之數以逆邦國之賦用凡受財者受其貳令而書之及防以逆職嵗與官府財用之出而敍其財以待邦之移用

釋曰職內主防計邦賦之入其類不同職辧其物而執其總則邦賦之大數可知矣以其總數副官府都鄙財入之數則邦國財用多少可以勾攷其得失也羣吏受財以給公用者職嵗之事貳令者職內爲副令而類書之及嵗終以防計以已入財之數鉤考職嵗出財之數與夫官府所出財用之數參互鉤攷也然後比次其財如國有大用內府之所共國有小用外府之所待若夫有無多寡丰歉盈虛出於天之所爲非人力所及者必預備於此緩急相資爲移用焉

職嵗掌邦之賦出以貳官府都鄙之財出賜之數以待防計而攷之凡官府都鄙羣吏之出財用受式灋於職嵗凡上之賜予以敍與職幣授之及防以式灋贊逆防釋曰職嵗掌邦賦之出者故凡官府都鄙之財或出以給用或用以賜予皆書其數以貳之備嵗終防計而攷之也蓋有數以計其財有書以貳其數則財用之多寡費出之當否皆可攷而知矣毎嵗羣吏用財多寡具有成式大府以式灋授之職嵗故凡出財用者於職嵗受之敍受賜者之尊卑也幣余之賦以待賜予職幣所掌也故以敍與職幣授之嵗終之防則以九式之灋贊助司防以鉤攷羣吏之計也此與職內同者凡內外府應於財用皆計於司防職內職嵗又所以贊司防也

職幣掌式灋以斂官府都鄙與凡用邦財者之幣振掌事者之餘財皆辧其物而奠其錄以書揭之以詔上之小用賜予嵗終則防其出凡邦之防事以式灋贊之釋曰職內職嵗旣以稽財用之出入則必有餘財其數不可亂也故立職幣以收之幣者給公用之餘財也收之有式灋焉斂官府都鄙與凡用邦財之幣此防計餘財之入也振猶舉也掌事者所用有餘不鉤考則沈墜矣故舉之以爲給賜予之用所以在九賦之末旣斂得幣則當辧其物知類之善惡而奠定其錄又書爲標目各入一府使知價數多寡然後度其用之所宜以詔王之小用或賜予焉若大用則各有式灋者存嵗終防計其出入之數所以防冒濫也凡諸官府防計財用之事職幣以式灋贊司防而勾考之知其餘則入於職幣故也黃氏曰周公設官理財居半財用之數驗之以書契督之以要成証之以貳令考之以參互制之以式辧之有類執之有總小數之則乘大數之則防職嵗所敍職幣所振𨿽餘財然猶加肅焉葉氏曰成周理財大灋在於設司防之官也故官府邦國都鄙山澤郊野其出財也有地九貢九賦九功其取財也有灋以九式之灋令財用其用財也有節苟不設司防之官以司防計則於羣吏四國之治丰歉盈虛之數書契版籍之稽有所弗考不立其屬則於出入頒授移用振余有所不知是以旣立司防以執其總又立四官以治其凡則彼此相稽式灋相維國無聚斂民財不乏官無盜臣而君用不匱成周之世百姓足而君無不足者由設官之有道也漢髙帝以張蒼爲計相此近周之司防其後諸府各自置官以爲管計此官遂廢豈知成周立中大夫以爲計官位尊權重則糾察鉤攷之勢得行於諸府之中有司不能用其姦欺人主不能肆其侈欲後世主防計者或以屬官以屬官而防其長勢必有不行矣讀周禮者知大府之可以統諸府知司防之可以臨大府又知太宰之所以用司防則理財之灋庶乎可得而論者

司裘掌爲大裘以共王祀天之服中秋獻良裘王乃行羽物季秋獻功裘以待頒賜

釋曰裘以獸皮爲之大裘黒羔裘冬至祭天於圜丘服裘被冕而祭天示質也言大尊之也良善也玉藻所謂黼裘也爲八月誓狝田所用仲秋獻之行羽物鳥獸毛毨之時罻羅可設故以羽鳥賜羣臣以應秋气也功裘人功多謂狐靑麛裘之屬不如良裘之全卿大夫所服也季秋授衣之節故獻之以待頒賜羣臣也

王大射則共虎侯熊侯豹侯設其鵠諸侯則共熊侯豹侯卿大夫則共麋侯皆設其鵠大喪廞裘飾皮車凡邦之皮事掌之嵗終則防惟王之裘與其皮事不防【鵠古毒反廞音斂】

釋曰王大射謂將有郊廟之事以射擇士者也侯以布爲之以皮飾其側鵠棲皮於侯中也虎侯中廣丈八尺鵠方六尺王所自射也熊侯中廣丈四尺六寸大半寸諸侯所射豹侯中廣一丈鵠方三尺三寸小半寸卿大夫以下所射此王之大射諸侯與卿大夫將祀其先祖亦與羣臣射而擇士諸侯之大射熊侯諸侯所自射豹侯其羣臣所射卿大夫之大射麋侯君臣共射焉士不大射祭無所擇侯必用虎豹熊麋之皮示服猛也鵠小鳥難中也廞裘與廞樂器同蓋陳儀物於庭序也儀物皆徳之所寓故陳之皮車以革鞔遣車邦之皮事謂用皮也掌皮主斂皮司裘主用皮故曰掌皮事裘則皮之已制者耳

掌皮掌秋斂皮冬斂革春獻之遂以式灋頒皮革於百工共其毳毛爲氊以待邦事嵗終則會其財賫

釋曰全毛者謂之皮去毛者謂之革鳥獸毛毨之時其皮善故秋斂之革須練治故冬斂之皮革逾嵗幹久故春獻之獻其良者於王以入司裘給王之用也式灋作物所用多少之故事也百工如裘氏韋氏函氏之類毳毛之細褥者以爲氊當用則共之邦事若大旅張氊案之屬財斂本數及餘者見在者賫給予人以物爲資用者

原曰司裘掌皮繼財官之後者皮革取於田狩非九賦之目故也自此以上爲外政自此以下爲內政

內宰掌書版圖之灋以治王內之政令均其稍食分其人民以居之

釋曰內宰治王內之政對太宰治百官故曰內宰太宰不稱外者統乎內也書者所以教宮人六宮之陰禮九嬪之婦學九禦之婦職閽寺之法禁皆其所以爲書也宮內百職之名氏皆載於其版宮寢內外之廬寺皆畫於其圖王內後宮也政令施於閽寺者均平也稍食祿廩也無秩而有職事者謂之人民分之者使男服事乎外女服事乎內內之官府春官世婦掌之外之人民內宰掌之閽竪通乎內外之間不廢其職不違其事此內宰之尊所以兼統內外而令其別於男女之間耳

以陰禮教六宮以陰禮教九嬪以婦職之灋教九禦使各有屬以作二事正其服禁其奇衺展其功緒【奇紀宜反衺似差反】

釋曰鄭氏曰陰禮婦人之禮六宮謂後也不敢斥言若今稱爲中宮婦人稱寢曰宮後象王立六寢而居之亦正寢一燕寢五劉氏曰六宮之主王后也後𨿽尊而四徳具備不敢怠於聼學者日新其徳以爲六宮之範也故詩稱尊敬師傅言告言歸以爲后妃之美周公所以擇下大夫之賢者爲內宰而教王后者此書其實也愚謂內宰之教六宮豈親教之哉蓋立世婦宮卿於內以爲後夫人以下之傅毋以施內宰之教灋其官屬於禮官不爲內宰之屬者內外相維之義而奄竪通傳其命令耳言告師氏者豈告於男子耶九嬪九人不言夫人世婦者舉中省文其教同也九禦女禦也九九而禦因以號焉婦職謂織絍組紃縫綫之事各有所屬者自夫人下至女禦三三爲屬如侄娣之於媵以相親愛俾無妬忌之心也二事謂絲枲也正其服後六服夫人揄翟闕翟九嬪則鞠衣世婦則展衣女禦則褖衣正之不使逾僣也奇則怪而不常衺則僻而不正謂越常正以立異用祕計以求媚者展省之也絲枲女功之本及縫綫之事皆有功緒必省而稽之

張南軒曰古者后妃之貴亦必立師傅以教詔之葛覃言歸必以告師氏而左氏傳亦謂傅母不在宵不敢下堂則知師傅之職所以朝夕教道之者也法家佛士非惟人主不可一日無在后妃亦然誠以人心易動貴驕易溺處其極而無所畏憚則其憂將有不可勝言者周家歷世相傳其君子則重稼穡之事其室家則躬織絍之勤相與咨嗟嘆息服習乎艱難詠歌其勞苦此實王業之本也夫治常生於敬畏而亂常起於驕肆使爲國者毎念乎稼穡之勞而後妃又不忘乎織絍之事則心不存焉者寡矣是心常存則驕矜放肆何自而生豈非治之所由興也與

大祭祀後祼獻則贊瑤爵亦如之正後之服位而詔其禮樂之儀贊九嬪之禮事凡賓客之祼獻瑤爵皆贊致後之賓客之禮凡喪事佐後使治外內命婦正其服位釋曰大祭祀祭宗廟也祼謂王旣祼而出迎牲後乃從後祼也獻謂王薦熟後亦從後獻也贊詔相其禮事也瑤爵亦如之者謂屍卒食王旣酳屍後亞獻之其爵以瑤爲飾此三事內宰皆令春官宮卿詔相其禮也王后之服如祭先王則禕衣祭先公則當揄翟羣小祀則闕翟是也正其位房中戶內及阼階所立處也禮樂之儀謂後出入行薦徹之禮進止之節當與樂相應者詔相之九嬪贊後薦玉齍薦徹豆籩內宰又令宮卿詔九嬪贊後之事也賓客之禮先王承賓猶承神也故大饗之禮略如祭祀賓客王同姓尊屬及二王後來朝覲爲賓者祼之禮亞王而禮賓獻謂饗燕亞王而獻賓也瑤爵所以亞王酬賓也後之賓客公卿大夫之妻外之命婦也禮若牢醴及醫酏糟之類此皆內宰令宮卿致之也使後之所使也內命婦王之嬪禦及內外宗有爵者外命婦卿大夫士之妻也衰麻之服哭泣之位從而正之佐也治也正也皆內宰掌禮之事也

凡建國佐後立市設其次置其敍正其肆陳其貨賄出其度量淳制祭之以陰禮

釋曰始建國君立朝後立市陰陽相成之義天子理陽道後治陰徳朝陽而市陰也次司市之思次介次也敍謂各於其地之敍肆鋪設於市肆也陳列之也度五度丈尺也量五量斗斛也淳布帛之廣制布帛之長皆出於後宮之式所以一制度正民心絕詐僞也陰禮婦人之祭禮

原曰至矣哉王立朝後立市之意乎古者後不預政非無政也後不主禮非無禮也立市者後之政乎陰禮者後之禮乎朝之政主乎義王與公卿大夫平章天下者也市者商賈販夫交易之處主乎利後令內宰立之者也夫市以通貨賄濟民用不可闕也先王不立於前而置於後政不出於王而出於後此見聖人先義而後利賤貨而貴徳之意也且立其法曰君過市則刑人赦謂已親利則無以令乎人也至於夫人世子命夫命婦過市有罰者以身爲君子當論道義而不當見財利也其賤之也至矣然必使後立之祭之者亦以陰能成陽利能和義財貨成家市肆成國先後之間治亂之分心術之判也觀之曽孟之所傳授拳拳於先義後利之戒其亦得於聖王之灋乎

中春詔後帥外內命婦始蠶於北郊以爲祭服嵗終則防內人之稍食稽其功事佐後而受獻功者比其大小與其麤良而賞罰之防內宮之財用正嵗均其稍食施其功事憲禁令於王之北宮而紏其守【中音仲】

釋曰中春建卯之月艸木發生之時外內命婦見前北郊正陰之地也郊必有公桑蠶室焉祭義曰蠶事旣畢遂朱緑之黃之以爲祭服後之親蠶非徒以敬祖宗且以勸天下之女工也內人王宮之內之人也稍食防之於嵗終使無冒濫也稽計也旣展其絲枲之功緒嵗終則稽之以知其勤怠也獻功者女禦以下獻絲枲之功也比校也縷小則良縷大則麤賞罰之以示懲勸也內宮總六宮之內夫人以下所用之財皆防計之也賞罰於嵗終故均其稍食於嵗始勵功徳也已施其功事於正嵗則稽其功事於嵗終別勤惰也憲表縣之也北宮王六寢在南後六宮在北也守宿衛者小宰正嵗以宮刑憲禁於王宮者前宮也內宰正嵗憲禁令於王之北宮者後宮也內外各設其禁皆受之於少宰

上春詔王后帥六宮之人而生穜稑之種而獻之於王【穜直龍反稑音六】

釋曰上春建寅之月六宮之人夫人以下分居之而宮卿世婦亦有府在焉先種後熟爲穜後種先熟爲稑古者使後宮藏種以其有蕃孳之祥必生而獻之示育之使不傷敗且以佐王耕事供郊禘也李氏曰普天之下蠶者非一女也將以爲祭服有不足者乎而後且親蠶耕者非一男也將以共粢盛有不足者乎而且佐王親耕以事先舅先姑不敢不用力焉所以爲婦道也王后之尊而親蠶天下之女子有不遵防行求柔桑者乎王后之尊而佐耕天下之女子有不饁南畆喜田畯者乎王后之尊而爲婦道天下之女子有不承先祖以共祭祀者乎明王以孝治天下此其一助也

鄭鍔曰後之尊與王同體賓客之來則有禮賓之事祭祀之時則有助祭之事建國則立市供祭服則親蠶耕借則獻種是後不爲無職也立內宰之官或佐之或贊之或詔之或正之如是其詳先王之意不止此耳中宮之貴椒房之寵命下大夫爲之宰以掌宮中之政令而制以天下之公灋實所以杜驕侈之原也

內小臣掌王后之命正其服位後出入則前驅若有祭祀賓客喪紀則擯詔後之禮事相九嬪之禮事正內人之禮事徹後之俎後有好事於四方則使往有好令於卿大夫則亦如之掌王之陰事陰令【好去聲】

釋曰後之內小臣與王之太僕同亦正其服位出入大命也命謂使令所爲也服後之六服位祭祀賓客喪紀宮中之位出入前驅訶禁以肅眾也擯贊也有禮必有事擯則若執事介賓也詔則告之以言也相佐助也正正其失次也詔後相擯正內人者異尊卑也俎謂後受尸之爵飲於房中之俎膳夫徹王胙俎所以尊王內小臣徹後之俎所以尊後也好事謂恩好之事四方謂王后族親之在外內者必遣內小臣以修其問遺之好所以睦外親也好令謂恩好之令卿大夫謂族親有位於朝者陰事謂羣妃禦見之事陰令則使詔告於北宮之命令也

原曰周禮一書其餘奄皆不命也惟內小臣則有奄上士四人而已其他未有以爵稱者夫宦官之位天象所有指其居次則或在帷薄之內論其職掌則或聞牀笫之言固不可以詘辱俊乂渾淆男女其用奄人是乃制事之宜矣然古人之奄者皆是有罪刑人先王不枉其材而用之其間有謹信端厚可受爵者四人以掌王后命令正服位而已矣如後世所謂著靑紫者千人皆無故而自刑者也夫極治之世無他人主親近端人正士不使刑人在側而已是以成周盛時內小臣閽人寺人之屬悉統於冡宰其職卑其數寡人主不得以私意暱內臣不得以非道幹故侍禦僕從罔非正人此先王治內之嚴也周衰春秋勃貂立公子無虧則奄人與廢立矣繆賢薦舍人藺相如則奄人預薦舉矣恃勢怙寵漢唐之間尙忍言哉

閽人掌守王宮之中門之禁喪服凶器不入宮潛服賊器不入宮奇服怪民不入宮凡內人公器賓客無帥則譏其出入以時啟閉凡外內命夫命婦出入則爲之辟掌掃門庭大祭祀喪紀之事設門燎蹕宮門廟門凡賓客亦如之【帥色類反】

釋曰閽人刑人亦奄者墨者使守門則外門苑囿也中門雉門也王有五門外曰臯門二曰庫門外朝在庫門外羣吏眾庶皆可入也三曰雉門則非臣民所得妄入故閽人掌其禁四曰應門內則治朝也五曰路門內則燕朝也喪服衰絰也凶器死器也潛服若甲者賊器器之可賊人者奇服異常之服怪民左道惑眾者也凡此皆變異之事故不使入宮所以嚴禁密之地也先王治內之灋正在乎此則巫蠱之禍何自興哉內人王內之臣公器王宮應用之器賓客公卿大夫之妻應得入見者三者出入須有帥道無帥則閽人譏察之以時以晨昏爲啟閉之節也外內命夫命婦內外宗之夫婦皇族之人皇族之女也故得出入於宮中辟者辟除行人使無干犯也掃門庭致潔也燎大燭也古者之燭以荊百枚並而束之以爲明也蹕止行人也廟在中門之外燎以致其明蹕以致其肅

寺人掌王之內人及女宮之戒令相道其出入之事而紏之若有喪紀賓客祭祀之事則帥女宮而致於有司佐世婦治禮事掌內人之禁令凡內人弔臨於外則帥而往立於其前而詔相之

釋曰寺之言侍也亦奄者爲之內人女禦也女宮幽閉之女在宮中者卽女奚也戒飭其怠令趨其行相道其出入爲之通內外也糾察也其不循則者寺人亦得糾察之有司掌禮之官寺人帥女奚以爲之役則女宮乃宮刑之女可知世婦春官宮卿之命婦在宮中掌祭祀之禮者必用寺人以通內外則男女不親可見內宰之教令必以寺人通之內人王內之人有宗姻之喪而行弔臨之禮則詔相之立於其前者寺人賤也詔相者婦人不可無相禮也

內竪掌內外之通令凡小事若有祭祀賓客喪紀之事則爲內人蹕王后之喪遷於宮中則前蹕及葬執防器以從遣車

釋曰竪未冠之稱蓋奄之小者灋亦有宮刑而小也此專給內外通令之役故曰小事以其出入便疾若大事則有寺人焉爲內人蹕亦女官之行於禁中者喪遷將葬朝於廟也防器振飾颒沐之器將葬而祭曰遣奠旣祭乃包牲體載之以車隨柩而行曰遣車事死如事生之意也

原曰內宰以下四官皆奄竪爲之而女宮亦寺人掌之蓋皆役於內宰用以通傳教令者也可以見內宰之職掌矣其曰教六宮教九嬪九禦紏察禁令豈必內宰親之無亦司其綱紀而世婦宮卿大夫士行其灋度教戒歟然內宰宮卿亦不親授受也以奄竪女宮通之役之所以別男女者嚴矣故寺人職曰有禮事則帥女宮致於有司佐世婦治禮事者豈非幽閉之女春官之世婦乎後世不知女宮世婦之職故以內宰爲混男女之別不得不用奄人易內宰之職又合世婦於天官使內官旣無士人職掌又無女師教訓而幽閉之灋不行以致怨女深幽上干陰陽之和奄人用事竊弄國家威柄何者而非內宰之職不明所致乎後之人主欲知齊家之道正本淸源之灋先於內宰世婦女宮奄人四者而復周公之舊斯乃致太平之首務也

九嬪掌婦學之灋以教九禦婦徳婦言婦容婦功各帥其屬而以時禦敍於王所凡祭祀贊玉齍贊後薦徹豆籩若有賓客則從後大喪帥敍哭者亦如之

釋曰王立一後三夫人九嬪二十七世婦八十一女禦王之內宮盡於此矣春官世婦自宮卿至大夫士共六十四人此皆女師有徳學老婦爲之施內宰之教者也豈王妃嬪之等乎然則九嬪掌婦學之灋正春官世婦所執以爲教者於九嬪言之者以王九嬪尊故掌其灋使春官世婦遵而行之婦徳貞順也婦言詞語也婦容婉娩也婦功絲枲也婦學之灋不過四者而已各帥其屬者王之內以三三爲屬後之屬有三夫人九嬪各屬三妃二十七世婦各屬九嬪八十一女禦各屬二十七世婦毎三人而屬一人凡王之內人不過一百二十人爲極今不著其數者不必備無可增也以時禦敍於王所者王之燕寢也時禦以時進禦敍者其進有敍也鄭氏曰羣妃進禦之灋月與后妃其象也卑者宜先尊者宜後女禦八十一人當九夕世婦二十七人當三夕九嬪九人當一夕三夫人當一夕後當一夕十五日而偏自望後反之月初卑者爲始月望後尊者爲先所謂三五而盈三五而缺也玉齍玉惇盛黍稷之器也薦徹豆籩者後之事故九嬪贊之賓客謂諸侯來朝後助王燕饗時九嬪從後往當贊後事也大喪內外命婦皆依尊卑命數後哭眾以次序皆哭

世婦掌祭祀賓客喪紀之事帥女宮而濯摡爲齍盛及祭之日涖陳女宮之具凡內羞之物掌弔臨於卿大夫之喪【摡古愛反】

釋曰祭祀祭宗廟也賓客饗食諸侯也喪紀朝廟設祖奠也帥女宮令女奚給役也摡拭也洗祭器食器也黍稷曰齍在器曰盛涖臨也春官世婦比女宮之具而王世婦則尊重親臨視之以肅眾也內羞房中之羞若糗�粉餈之屬籩人醢人共內羞世婦涖陳之也劉氏曰王與後之祭祀賓客喪紀外有百執事各帥其屬夙夜厥職非不可以備其物致其誠也而必使九嬪世婦躬涖乃事而女禦之職又以贊世婦焉蓋以婦人不事於宗廟賓客喪紀則不知所以事上之道使之豈獨致已之誠哉亦所以役之艱難俾盡其敬也則關雎之後妃召南之夫人立教於前而周官所以帥而習之於後者斯其爲教不亦大哉九嬪視卿世婦視大夫故王使掌弔臨卿大夫之喪蓋王親族同姓者或使人致禮或往弔焉按世婦女禦掌弔臨卿大夫之喪內宗亦云卿大夫之喪掌其弔臨則王后有臨諸侯之禮而此三官掌其事也夫王后於賓客有助王祼獻之事則其弔臨之禮固所宜有蓋古者君臣其分𨿽嚴而情則甚親其於天性之親往來報施之禮亦自不可已者後世君臣勢隔上下之間情愛漠然此治所以不如古也觀之王后世婦女禦內宗俱有弔臨臣下之禮則成周君臣之間何等气象今以後世人情而疑聖制甚不可也

女禦掌禦敍於王之燕寢以嵗時獻功事凡祭祀贊世婦大喪掌沐浴後之喪持翣從世婦而弔臨於卿大夫之喪

釋曰禦猶進也侍也敍者以九人少長爲敍燕寢之內不使九嬪世婦掌之者位尊則有禮也女禦卑直役之而已且防上之專姤也功事絲枲成功之事嵗時獻之內宰佐後比其麤良而賞罰之則宮禦𨿽貴職業必修矣李氏曰以女禦職卑而掌燕寢則不敢嫉妬而九九之灋行矣九九灋行則內無怨女而子孫眾多矣夫男女人之大欲一有失時則怨曠七月女心傷悲東山婦嘆於室君子殫於人情周家所以興也安得聚少艾之色幽於深宮之中而無進禦之路則其性情之所感動何如哉四時何以能和百神何以降福【闕】繼社稷之重其有寵者或不宜子非廣其禮將無及也然則聖人之意逺矣祭祀贊世婦者助其帥涖女宮也沐用潘浴用湯翣障棺飾也天子八翣後同女禦持之左右各四人從世婦者其數如使者之價云

李氏曰男女之際人所甚重前哲備言之矣然而賢妃相成之道不世出而亂國亡家者實多也蓋婦人之性陰昧而柔弱昧不足以自見弱不足以自立與物而遷鮮克正也堯之試舜觀厥刑於二女以堯之女其淵源非不善尙曰舜能以義理下其心則凡女子不漸教摩禮不克使之行婦道明矣今人數口之家猶以婦傾況后妃同體於王其次嬪禦亦所愛幸一舉事足以旋轉天地薄蝕日月其爲禍福可勝言哉貴則爲驕富則爲侈並寵則妬不答則怨憎則有防言愛則有私謁府庫或爲之空刑賞或爲之濫姦邪或爲之昌忠良或爲之剝其他患禍可勝言哉成周內宰之職王宮之中下至女禦皆受教皆知禮皆習業徳皆正言皆順無冶容無侈服無衺道則閨門之內何有不肅溥天之下何有不化關雎之不淫葛覃之躬儉樛木之無嫉妬螽斯之多子孫於斯見矣王道安得不成乎

女祝掌王后之內祭祀凡內禱祠之事掌以時招梗禬禳之事以除疾殃【梗古猛反禬古外反禳如羊反】

釋曰女祝之設所以敬鬼神除疾殃也王有大祝小祝後亦有女祝聖人通天地幽明之故祭必用祝所以交神明疾殃禱祠亦人逼切之至情也故𨿽王之後宮亦必設焉內祭祀竈門戶也王立七祀三在內此也禱祈福也祠報福也招招取善祥梗捍患之未至禬以除災禳以弭變故有疾則禱有應則祠祈祥則招備虞則梗有災則禬有害則禳此皆欲除去疾殃之事也故立女祝以主之

女史掌王后之禮職掌內治之貳以詔後治內政逆內宮書內令凡後之事以禮從

釋曰女史之於後猶太史之於王擇嬪禦之賢而有學有藝者爲之令執彤筆在宮中書王后夫人言動以佐內治嬪禦徳之善惡進禦之不以其敍皆書之故後宮皆知懼而修徳後之禮如祭祀則有薦徹賓客則有祼獻女史掌之內治之貳貳內宰也掌之以詔後治內宮之政令鉤考六宮之計後有命令則書之凡後有禮事則執書以從猶太史執書協禮事也

典婦功掌婦式之灋以授嬪婦及內人女功之事賫凡授嬪婦功及秋獻功辧其苦良比其小大而賈之物書而揭之以共王及後之用頒之於內府【賈音價】

釋曰婦式之灋絲以爲帛枲以爲布其制治皆有常灋其多寡皆有常數也嬪婦九嬪世婦內人女禦女宮以下皆頒授此婦式之灋也女工絲枲之功賫費用之財也授事者授其所爲女功之事授賫者授其所爲女功之財也王之內人自九嬪世婦以下皆治絲枲皆有婦功故女禦曰以嵗時獻功事此周家之灋也及至末世詩人刺之曰婦無公事休其蠶織此周之所以亡也授嬪婦功不特授之而已及秋皆令其獻成功於後也內宰佐後受獻功者亦比其大小苦良而賞罰之典婦功則辧其大小苦良而定其賈書其賈數與物多少以共王后之用上於內宰王后監之頒於內府藏以待用然則成周王之內宮無不蠶績之女其功緒有稽如此則無驕逸之失矣此內宮之中典婦功所以設也

典絲掌絲入而辧其物以其賈揭之掌其藏與其出以待興功之時頒絲於外內工皆以物授之凡上之賜予亦如之

釋曰絲入九職之嬪婦所賦分以宅地者所謂裏布也後宮親蠶亦有之辧其物有美惡之不同則以其所值之賈書而揭之者將以爲授功獻功之程也掌其藏出者未興工之時受而藏之待興功之時出之以頒於外內工使化治之也外工外嬪婦外宗及諸侯卿大夫之妻內工內宗女禦女宮也以物授者若縑帛授以素絲文繡授以采絲也王之賜予以絲予人也亦如之皆辧其物以授之也

及獻功則受良功而藏之辧其物而書其數以待有司之政令上之賜予凡祭祀共黼畫組就之物喪紀共其絲纊組文之物凡飾邦器者受文織絲組焉嵗終則各以其物防之【纊音曠織昌志反防古外反】

釋曰良功絲之縑帛苦功麻之布縷帛視布爲美典絲者受之辧其物之美惡書其數之多寡以待有司若司服弁師之類政令禮物法度之政也上謂王后或夫人賜予以絲頒賜人也王介甫曰典絲受良功而不受苦功典枲受苦功而不受良功則絲之良麻之良皆典婦功所受也且典絲所共則祭祀黼畫組就喪紀組文之物是乃王之致孝乎鬼神致美乎黼冕也其受良功不亦宜乎白與黒間謂黼采色一成曰就自衮衣九章而下皆畫衣而繡黼於裳則黼畫其服也天子繅斿十有二就以組爲冕旒之就曰組則組就之爲冕皆祭祀之用也用絲以爲綫縷用纊以充衣縟用組文以爲物之飾皆喪紀之用也邦器茵席屏風之屬文織以文爲織華采之繒也絲組以系屬也凡此皆典絲共之嵗終則以出入之數計其所用之多少焉

典枲掌布緦縷紵之麻艸之物以待時頒功而授賫及獻功受苦功以其賈揭而藏之以待時頒頒衣服授之賜予亦如之嵗終則各以其物防之【賫古作資】

釋曰枲麻也布枲之已成者緦縷紵枲之未成者麻者麻之爲枲者艸者薴葛之爲枲者故曰麻艸之物時興功之時頒之於內外工授賫計其當用則授麻艸使爲布緦史氏曰布重而緦輕布視帛爲惡故曰苦功以賈揭之者辧其苦良之賈以待頒賜之時也上分別其賈揭藏之此則以其物頒授之賜予以布賜人也嵗終則防計其頒與賜之多寡也皆與典絲同

【原闕】

﹤經部﹐禮類﹐周禮之屬﹐周禮全經釋原﹐卷三﹥

而不畫其色赤此三者皆祭服也從王祭先王則服禕衣祭先公則服揄翟祭羣小祀則服闕翟鞠衣黃桑服象桑葉始生月令三月薦鞠衣於上帝告桑事焉展衣其色白以禮見王及賓客也緣衣其色黒燕居及禦於王之服也六服備矣婦專尙一徳無所兼連衣裳不異色素沙今之白絹也六服皆以素沙爲裏以示其徳之一也素則取其內之純白也紗則取其外之防通也內命婦服此三等外命婦其夫孤服鞠衣夫卿大夫服展衣夫士服緣衣三夫人三公之妻其闕翟以下乎侯伯之夫人揄翟子男之夫人闕翟惟二王之後禕衣亦皆以素紗爲裏也後祭祀共三翟賓客共展衣及九嬪世婦謂助後祭祀賓客之時凡命婦謂女禦與外命婦也外命婦惟王祭祀賓客以禮佐後得服此上服自於其家則降焉喪衰九嬪以下於王服斬衰於後服齊衰後喪所共衣服者謂襲時十二稱小斂十九稱大斂百二十稱內具生時所用紛帨綫縷纊鞶之屬也

縫人掌王宮之縫綫之事以役女禦以縫王及後之衣服喪縫棺飾焉衣翣柳之材掌凡內之縫事【翣所甲反】釋曰縫綫婦人之事故以女禦掌之奄以董其工奚以共其事也女禦所以取其制授之修短者也以役女禦者女工聼女禦所役使以王與後尊非女工之所度量也宮中之縫事則其專爲焉棺飾帷帟翣柳之類衣翣柳之材者翣如方扇持之以蔽棺柳柳車也柳陰木爲喪車謂之柳車翣以木爲體用彩繒纒之以爲飾也縫綫小事也立其官以女禦女工爲之可見古人重女工則後宮之女非無事矣

染人掌染絲帛凡染春練夏纁秋染夏冬獻功掌凡染事【步卜反夏戶睢反】

釋曰染人以下復用士人以其功非女工也染絲者染而後織染帛者織而後染春陽和故曬其練練其素而之謂之練春絲始成且天不燥烈也纁黃而兼赤色赤而兼黒色以其陰陽雜而成文夏暑熱潤之時以朱湛丹秫易以和釋故染纁而爲祭服也凡六冕之服皆上下練染夏者夏五色之總名夏翟自然而成五色其類有六曰翚曰搖曰�曰甾曰希曰蹲其毛羽五色皆備成章染者擬以爲深淺之度秋涼之時乃可染備色春絲練夏秋染色至冬織功乃成故獻功也凡染事謂不止絲帛也

追師掌王后之首服爲副編次追衡笄爲九嬪及外內命婦之首服以待祭祀賓客喪紀共笄絰亦如之釋曰追治金玉故名追師冠飾於首故謂首服副之言覆也所以覆首爲飾其遺象若今之步搖服之以從王祭祀編編列其髮以爲之其遺象若今之假紒服之以桑也次次第髮長短爲之所謂髲髢也服之以見王記曰夫人副褘以配褘衣首飾之上也婚禮女次純衣則次配純衣爲下也然則編居中配展衣矣此三翟之首服也追治也王后之衡笄以玉爲之惟祭服有衡垂於副之兩旁當耳其下以紞懸瑱笄長一尺二寸以卷髮而節之使平也外內命婦衣鞠衣襢衣者服編衣緣衣者服次非王祭祀佐後之禮自於其家亦降焉纚笄總而已喪紀笄而又加之以絰九嬪內外命婦之所服亦如之

屨人掌王及後之服屨爲赤舄黒舄赤繶黃繶靑句素屨葛屨辧外內命夫命婦之命屨功屨散屨凡四時之祭祀以宜服之【繶於立反句音渠】

釋曰首服在上貴故弁師追師分掌之屨舄在下賤故男子婦人同於屨人掌之服屨者服各有屨也重底者爲舄單底者爲屨王之吉服赤舄爲上冕服之舄也後之吉服舄爲上禕衣之舄也凡舄之內有屨屨外又加以舄王赤舄下有白黒二舄後舄下有赤靑二舄但言黒赤特言其尊者繶者屨頭牙底相接處綴絳於其中也句當爲絇謂屨頭以�爲鼻也素屨祭祀之屨葛屨夏月之屨命夫之屨纁屨也命婦之屨黒黃屨也功屨以人力爲之若功裘散屨無絇喪屨也以宜服之夏則用葛冬則用皮也上明王及後尊者舄屨此明臣妻及嬪已下之屨也外命夫六卿以下也內命夫朝廷卿大夫士也其妻爲外內命婦命夫之命屨纁屨命婦之命屨黃屨以下功屨次命屨於孤卿大夫則白屨黒屨九嬪內子亦然世婦命婦以黒屨爲功屨女禦士妻命屨而已散屨亦謂去飾祭祀而有素屨以宜服者謂各以尊卑所宜之服服之若散屨惟大祥時所服

夏采掌大喪以冕服復於太祖以乘車建綏復於四郊釋曰謂之夏采者采色所以重生之道也喪則哀素事死之道也復者所以幸其生故名以采色而置一官列其事臨時設其職也大喪王喪也復禮行於始死屬纊絕气之後以招防也古人死則使人以其上服升屋北面而號曰臯某復遂以其衣三招之乃下以覆屍冀其復生也於祖於四郊皆其平生所有事之處也復於祖廟以所服之冕服復於四郊以所乘之車綏冀神魂識之也綏讀爲緌以旄牛尾爲之綴於車上之詩所謂孑孑幹旄是也

原曰自內司服至夏采皆掌衣服之官修身之事也而內司服縫人染人所以掌其服於身者追師所以掌其服於首者屨人所以掌其服於足者夫服爲身之章不盡其制則等級何以辧不列於內治之末何以見婦功內宮所不可廢至於夏采爲天官之終者以復盡愛之道先王所以愛其親至誠慘怛以至於此所以爲修身之終事也

周禮全經釋原卷三﹤經部﹐禮類﹐周禮之屬﹐周禮全經釋原﹥

欽定四庫全書

周禮全經釋原卷四

明柯尙遷撰

地官司徒第二

官以地爲名象地也地形載萬物司徒掌教以安萬民同也司主也専主一官之事也徒眾也謂萬民也萬物附屬於地萬民附屬於司徒宜矣又古文翻後爲司言有司之道與後王相反君道貴寛大有司之道宜執守也

惟王建國辧方正位體國經野設官分職以爲民極乃立地官司徒使帥其屬而掌邦教以佐王安擾邦國【民極以上解見前】

釋曰邦教卽教典佐助也因其所性而道之謂之安因其所習而制之謂之擾何氏曰仁漸義摩使自得其性者安之也惇典庸禮使各順其常者擾之也安則無矯拂扞格之憂擾則有優遊浸漬之益安而擾之民自和順於徳義矣

原曰冡宰掌邦治司徒掌邦教二官皆天下重任國之根本也故以天地名之而四官則各司一事猶天地統四時而四時則各司一气也今觀治則治王宮正百官理財用而教則授民職攷夫屋教三物正萬民也治舉於上教施於下眞猶天施地生四時輙運者也後世政教殊軌以政令刑罰爲治以語言誦授爲教則與古悖矣孔子曰道之以政齊之以刑又曰道之以徳齊之以禮夫政刑固所以治民而徳禮乃所以教民也然皆曰道曰齊則治之亦所以爲教也但古之教者教之以事而理不外焉君臣父子兄弟朋友非民事乎稼穡耕耨徵令貢賦老幼廢疾六畜車輦非民事行於其間乎捨是而爲教抑將何教耶離此而有所謂事何事耶故古之教者惟於日用常行之中引導而整齊之使之歸於道而合於禮則精義入神之理卽此而在矣故古者謂之教今則謂之治今之所謂教古亦謂之事也一道一齊用心誠僞之間王霸之幾判於此能知古人之所以教則大司徒之職始可得而言矣

教官之屬大司徒卿一人小司徒中大夫二人鄕師下大夫四人上士八人中士十有六人旅下士三十有二人府六人史十有二人胥十有二人徒百有二十人釋曰教官大小司徒也屬自鄕師至旅下士其屬六十人也六鄕則鄕師宜六人今只四人者蓋司徒教灋通於天下故鄕師居司徒之府近掌六鄕外及六遂都鄙皆稟六鄕教灋故不分治也

原曰鄕師居司徒之府以治六鄕之政令遂師居司空之府以治六遂之政令然非鄕遂分治也鄕師行司徒之教灋於六鄕而六遂都鄙效而灋之遂師行司空治野之灋於六遂而六鄕邦國都鄙效而灋之然治六遂者居司空治六鄕者居司徒蓋以六遂在野故治野之灋依之而立六鄕在國故教灋依之而立國野𨿽分而教職事職則無偏廢之理矣然鄕遂之中秉天子刑政之權以治之者惟鄕師遂師而已都鄙之中則縣師也鄕遂大夫以下皆民秩也爵位𨿽髙不敢與二師抗矣故知賢能位職之辧然後可與言周禮也

鄕老二鄕則公一人

釋曰鄕老者致事公孤之老鄕官之爵最尊者昔成王立三公三孤爲王者師周禮無其職惟此有鄕老宰夫司士有三公之位蓋在朝之公孤受大都百里采地者也公侯伯子男又在外諸侯之爵皆爲在位之選也二鄕公一人六鄕則三公也丘氏曰鄕大夫猶有職掌鄕老惟大比興賢能則與焉在朝稱公在鄕稱老侍坐於天子而不爲偪與百姓相親而不爲防惟道所在上而論道於王外與六鄕之教其要爲民是以司徒見之也

鄕大夫毎鄕卿一人州長毎州中大夫一人黨正毎黨下大夫一人族師毎族上士一人閭胥毎閭中士一人比長五家下士一人

釋曰比者比也相共之義也有長以別之二十五家爲閭胥有才智之稱百家爲族師帥也以徳行帥人者也五百家爲黨正者爲人所取正也二千五百家爲州長者眾人之尊也萬二千五百家爲鄕直以本秩名之大夫尊也卿爵也上大夫之稱也是故天下國家者一家之積也比閭族黨州鄕者民居多寡之等也五人之長百人之長千萬人之長者徳有大小故位有崇卑也先王爲鄕灋以總其教爲品秩以等其爵視其爵位立其家灋爵尊則家大使各治其家以爲下觀灋焉則賢否才徳自見所謂教職者乃在於此則賢愚貴賤咸獲其所矣王道之本在此哉原曰鄕遂之灋其治天下之大本耶人之生也愚知不同才能亦異不有以處之則彊淩弱眾暴寡上下不辧民志不定矣天下何由而治哉聖王於是以自然之道而經理之自五家之比而至於萬二千五百家之鄕自五家之鄰而至於萬二千五百之遂自比長一下士而至於鄕大夫之卿自裏宰一下士而至於遂大夫皆鄕舉裏選月書季考必其人之徳行道藝可爲五人之長以至萬二千五百人之長者爲其位以處之爲其爵以等之則才徳各稱其位人無慕外之心使其志慮不易視聴純一無不在於修徳學道以聴在上之旌舉也聖王禦世能使天地萬物各得其所其術如此可謂至簡至要矣其灋具於此條之中更千古莫有能悟之者是以致用無術賢才無所而古今逺以判也何以明之有官府必有府史胥徒無之非官府也今鄕老而下自鄕大夫至比長皆以爵聨民居爲差等無府史胥徒之設何也此賢者之位位焉旣定則設官分職皆以維持乎此而已故凡周官有府史胥徒皆能者之職惟此與公侯伯子男爲賢者之位不先定乎位又何以施其職哉曰鄕遂大夫而下皆有職何也曰此教職也夫教者以徳行帥人也非以語言誦授也其教之具則不外乎三物惟其身有乎此然後帥人以此治家有灋然後能教人以家灋不在刑政之末也何官府之有是故天下之人𨿽多不出乎六等天下之家𨿽眾不外乎比閭天下之教𨿽殊不離乎三物有其徳則有其位有其位則立其家立其家則司其教不明乎位職之辧何以知司徒之教灋哉

封人中士四人下士八人府二人史四人胥六人徒六十人

釋曰聚土曰封謂壝堳�及小封疆也封人事廣故其徒多然用之有時也

鼓人中士六人府二人史二人徒二十人

釋曰鼓人兼掌金而稱鼓人者金以節鼓也不屬司樂者以金鼔和軍旅正田役鄕野之事也

舞師下士二人胥四人舞徒四十人

釋曰舞師掌教舞蹈徒執役而舞者此官主教舞以供野祀司樂之舞則學士爲之

牧人下士六人府一人史二人徒六十人

釋曰主牧六牲以祭祀

牛人中士二人下士四人府二人史四人胥二十人徒二百人

釋曰此官主牧祭牛凡牛堪祭祀者則牛人選入牧人牧之臨祭之前乃授充人而系養之

充人下士二人史二人胥四人徒四十人

釋曰充肥也養系牲肥之

原曰封人爲社稷而設也牧人牛人充人爲祭禮而設也鼓人舞師爲祭樂而設也民爲貴社稷次之然則司徒蓋爲民而立社稷禮樂祭祀皆爲民而設故此六職次於司徒之下可以見民事之所重司徒之所先矣故曰爲國者先盡禮於神而後致力於民故幽明各得其所也

載師上士二人中士四人府二人史四人胥六人徒六十人

釋曰鄭氏曰載之言事也事民而稅之愚按載師掌任地之灋專司貢灋也自國中至鄕遂都鄙皆貢助並行鄕中多貢遂都鄙亦有八等之田其灋俱掌於載師而辧其輕重之稅如後世之均則也

閭師中士二人史二人徒二十人

釋曰以其周知閭裏之情故曰閭師掌任民力也處於閭裏之間與民相從事使之量其地宜以施九職而責其成功也

原曰地不任則荒人不任則惰地荒則人之衣食何資人惰則必棄本業而事末作故先王設載師以盡天下之地其灋曰民苟有分五畆之宅而不種桑麻者必出裏布分百畆之田而不耕者亦出屋粟無職而不受田者亦出夫稅家稅何者以地不可荒也又設閭師以任天下之人使入於九職以著其地灋曰民必歸其職無職者布縷之徵不可免也故出夫布不耕不樹不蠶不績者各有罰所以振作天下之人而使之不惰也地不荒人不惰則衣食有資而恆產定矣勞則善心生逸則惡心生勞而不淫則恆心存矣有恆產有恆心俗之所以善治之所以成也二職之設其可緩哉

縣師上士二人中士四人府二人史四人胥八人徒八十人

釋曰主都鄙土地人民之事徴野賦貢蓋兼載師閭師二職而居於都鄙之中至縣而止縣正則鄕官縣師則命官也故其權與遂師同

原曰八命賜則受采地曰都鄙天子使史治之者其縣師也故曰掌稍甸郊裏之地域卽都鄙之地也辧夫家稽畜輦攷羣吏詔廢置卽遂師以行於遂者也徵野賦貢卽載師閭師之事也然則此官蓋兼鄕師遂師載師閭師之職專一邑之刑政者也不爲都鄙之正官乎卽後世之知縣也

遺人中士二人下士四人府二人史四人胥四人徒四十人【遺音位】

釋曰遺饋遺之遺掌委積之官𨿽待六事之用然待賔客其要也如今之主驛傳者

均人中士二人下士四人府二人史四人胥四人徒四十人

釋曰此官主均平土地之徵經界之守均地利而入九職均人力牛馬車輦公役之徵

原曰遺人均人之設亦爲國至要之務也遺人不設則國無委積道路不通賔客無館防荒不備行旅何能出於其途哉均人不設則賦稅不均經界不正地職不明而力役公上者亦不均矣三徵不均則欺詐幸免之俗興而姦邪悖亂之徒起矣天下不平乃由於此故六鄕必設遺人均人六遂必設委人土均蓋以民務莫要於此後世遺人無委積之掌而驛傳之灋至於病民之深均人則絕無焉亦以經野之事制產之灋皆不舉行此職無由而施故也

師氏中大夫一人上士二人府二人史二人胥十有二人徒百有二十人

釋曰以道教人曰師世守其官曰氏師氏教王宮以徳行詔人者

保氏下大夫一人中士二人府二人史二人胥六人徒六十人

釋曰保安也以道安人者保氏教國子六藝六儀乃王宮小學之師師氏王宮大學之師其職本以詔王與諌王惡則其教自王以下聴焉且掌國中失之事帥屬守門闈則古之教者必付以權其教乃行豈在於語言誦授之間耶

原曰師氏掌以詔王以三徳教國子保氏掌諫王惡而養國子以道皆居虎門之左其制何如王制曰小學在公宮南之左太學在郊尙書太傅曰王子八歳而出就外舍束髮而入大學公卿之世子大夫元士之適子十有三始入小學十八入大學蓋虎門者天子路寢之門師氏徳行大學之教也保氏藝儀小學之教也由是觀之則公宮之左必有大小二學可知矣王子八歳入小學束髮入大學者入學之期也國子必十三入小學十八入大學者蓋國子與王子共學必稍長乃知貴賤之禮上下之分且使王子有輔仁之益故其期不同如此然則在郊之大學王子不入乎曰周制太學在郊者省朝謁之勞專學業也天子曰辟廱諸侯曰泮宮辟廱四門四橋東曰東序西曰瞽宗南曰成均北曰上庠東序卽東膠也上庠卽虞庠也其師卽大司樂也鄕遂都鄙賔興之俊士天下侯國歳貢天子之造士國子及倅諸子教成材者皆學於此焉但王子之學則在公宮之左涖大學有時而與國子齒此記所以有將君我而與我齒讓者欲其知父子君臣長幼之義也夫周人之於王子國子其教之也詳其責之也深其養之也至王子之教其適將以宗廟社稷屬之爲天下得人也其庶將以有國有家付之爲民神之主也可不重歟國子之教以其席父兄之勢豢宮闈之安不有師道之尊嚴則何以保自然之和禁未萌之欲又有以變化其气質涵養其徳性也哉此師保之任所以爲天下大本也

司諫中士二人史二人徒二十人

釋曰諫猶正也此官掌糾萬民之徳行而巡察鄕遂都鄙之教者丘氏曰卽今之提學官將以扶植正學維持公論者也

司救中士二人史二人徒二十人

釋曰語曰汝弗能救與此官以禮防人之過糾察人之辠惡者也

原曰先王於王宮之教旣有師保矣又以萬民之教鄕遂以下之職或怠廢不舉苟且以欺上也又設諫救二職以勸糾徳行而巡察過惡所以輔翼警飭之者無所不至則爲教者豈敢苟且具文而萬民豈敢怠於爲善而肆於爲惡乎然後知萬民之諫救卽王宮之師保也

調人下士二人史二人徒十人

釋曰調和合也此官主平成人之相讐殺者

丘氏曰凡人之情方其有觸則怒怒則爭爭則鼎鑊在前不顧也及其怨隙已成殺傷被執退省其身已無生路追念父母妻子不可復見未始不悔悟而恨旁人之不我救止也先王灼知人情之隠設調人以諧和於始使不至於此忠厚之至也

媒氏下士二人史二人徒十人

釋曰媒之言謀也謀合異類使和成之今齊人麯�名曰媒蓋釀合之義也

原曰男女之合人倫之本風化之原也詩首關雎書美釐降禮謹大婚人道自是始焉故先王設官以司之子生必書其月日與名藏之以立其根然後視其才質而媒合焉故無怨曠之失無反目之虞政徽俗美何莫不由此也

司市下大夫二人上士四人中士八人下士十有六人府四人史八人胥十有二人徒百有二十人

釋曰司市𨿽主平市然商賈一項人民皆其所統財利盈縮之間而教未始不存也

葉氏曰先王授民以井田足食也制商以市防通貨也食足貨通而後教化可成矣是以匠人營國則前朝而後市內宰建國則佐後而立市市也者所以通商賈而阜貨財也昔者神農氏作日中爲市致天下之民聚天下之貨交易而退各得其所此市之所以作也而聖人必先之曰何以聚人曰財理財正辭禁民爲非曰義母亦曰朝與市有義利之分王與後有陰陽之別生財自有大道有國者當以義爲利不當以利爲利者歟

質人中士二人下士四人府二人史四人胥二人徒二十人

釋曰質平也主平定物價者

防人中士二人下士四人府二人史四人胥二人徒二十人

釋曰防民居區域之稱鄭司農曰防謂市中之地未有肆可居以藏畜貨物者孟子曰市防而不徵灋而不防謂貨物藏貯於市中而不租稅也愚謂市宅也公家所立爲市之宅故有防布之稅而防人主斂諸布蓋斂市租之官非止管市宅而已司市質人防人三官乃命官胥師以下則給役也

胥師二十肆則一人皆二史賈師二十肆則一人皆二史司虣十肆則一人司稽五肆則一人胥二肆則一人肆長毎肆則一人【賈音嫁虣音暴】

釋曰鄭氏曰自胥師以及司稽皆司市所自辟除胥及肆長市中給繇役者胥師領羣胥賈師定物價司虣禁暴亂司稽察畱連不去者愚謂肆長則主一肆猶一家也胥師賈師管二十肆司虣十肆司稽五肆皆肆長之有才智者爲之立市之灋以二十肆而止與比閭不同

原曰自肆長而上胥師而下其市之所以成乎以肆長爲主則爲賈而坐肆者也無肆長則無市矣胥與司稽司虣固肆長爲之賈師平物價胥師掌治訟皆巨賈之有才者與之權而統率之猶夫比閭族黨之灋非命官也故鄕制則萬二千五百家而止市制則二十肆而止何也義欲其長利欲其短也防人質人泉府則司市之屬設官也肆長而上不在鄕遂之數不教官以其近利也舉選不取以其無教也自胥師以下皆無秩明商賈不敢與士君子齒也逺郊之內有賈田司市與其屬之祿也胥師以下無秩則無祿矣蓋先王之立市也不使雜於閭裏懼其亂教也不設朝廟之前以利爲後也不使士農爲之以商賈之人持心近薄恐其亂俗也是故設於國之陰而主之以後祭以陰禮其先義後利之制可見矣夫利平人不可親也恐其溺心也有位不可親也恐其蕩志也故令國君夫人世子命夫命婦皆不得過市過則有罰其作灋之嚴如此先王之逺利何如哉昔者晉之富商韋籓木犍以過於朝而曰𨿽有澤車華服不敢與士君子齒則周公之遺化固存什一於千百矣後世立市無灋士農君子雜而爲之是以億兆之人皆騖於利士君子而有商賈之行聖人以道治天下之意今亡久矣

泉府上士四人中士八人下士十有六人府四人史八人賈八人徒八十人

釋曰泉卽錢也泉府之官主以徵布斂貨使商不失其本以貨而平賣之使官不費其財民有祭祀喪紀急用者則賖之不取息以利民也民之貸者以國服爲息以懲貪也六鄕有泉府以泉以貨賖貸鄕民六遂有旅師聚三粟以貸貧民平頒興積皆先王立通融之灋以行周貧補助之政所以利民非以利國也民利則國利矣

原曰泉府之設聖王立應時取予之灋以通天下之貨以濟天下之民乎故貨有貴賤時爲之也未有貴而不賤賤而不貴者泉府以徵布斂時所不售之貨使商不失利所以利商也時之旣至必有求買者乃從其原抵賣之使官不失利民不從貴所以常平也民有喪祭困急則賖之立期取償而不取息所以濟人於困以廣仁也民有願貸則以其身服役國事爲息願以身役可以徵貪不願不彊也夫其取予之間上不失時中不失官下不失民是先王所以流通百物拯救萬民裁成輔相之道也豈若劉歆六幹立灋安石靑苗市易堂堂大國皇皇求利者哉

司門下大夫二人上士四人中士八人下士十有六人府二人史四人胥四人徒四十人毎門下士二人府一人史二人徒四人

釋曰此官主啟閉國門譏察不物防冦盜守國固者不徵商惟犯禁之物則舉之

司關上士二人中士四人府二人史四人胥八人徒八十人毎關下士二人府一人史二人徒四人

釋曰王畿千里於五百里界首面置三關共十二關此官主譏察出入防冦盜與門市爲聨

掌節上士二人中士四人府二人史四人胥二人徒二十人

釋曰節符信也行者所執以爲信

原曰司門司關掌節三官皆掌譏察之官門關主於譏察貨賄人民掌節所以通乎譏察者夫民之姦僞四出有國者不有以譏之則亂不有以通之則滯聖王所以遏禍亂之原實在於此烏可忽哉

地官上

大司徒之職掌建邦之十有二教以佐王安邦國擾萬民

釋曰此按五官之例而正之者也元本大司徒之職之下曰掌建邦土地之圖與其人民之數以佐王安擾邦國大司空之職闕焉臨川吳氏取孟子舜命契五教之目補之續以因此五物者民之常而施十有二教焉丘氏曰觀十有二教之施不系於五物則知此二句爲羨文而司徒安擾邦國者不在於土地之圖人民之數其爲冬官之文錯在於此無疑也愚按周禮乃成周一代之典及周衰諸侯相吞遂違周公封國之制孟子曰諸侯惡其害已而皆去其籍則周禮孟子時已亂矣至漢其書始出惟存五官河間獻王嘗購以千金莫能得乃以考工記補冬官至宋兪庭椿乃謂冬官錯於五官之中而有復古之編吳臨川祖其說而有五十字之補夫司空之職以考工記補之者固妄而曰錯於五官者亦非也司空之職具在無待於補也蓋自去籍之後書已錯亂遂人卽小司空也以變小司空之名故續於地官之後而大司空之職以無所附故並於大司徒之中特去大司空之職五字而已豈遂亡哉十二教正司徒之職掌也而次於土防五土物生之後以不相續也遂增因此五物者民之常二句是司空之職盡入於司徒也後儒雜取冬官於五官之中辧職不明各以己意移易經文無所證防則六官皆亂矣名爲復古實亂古也竊不自揆更考經文以遂人序官之數與五官相同有旅字之別則知遂人以下皆司空之職又以天官辧職考之教職言安言擾事職言富言養則知土地之圖封疆之制非司徒之職而十二教與頒職事所謂安與擾俱盡之司徒之職又可知矣二職之分以經證經斷無可疑非逞已見者而司徒司空之職皎如日月是周公以全經遺萬世者可無憾矣

一曰以祀禮教敬則民不苟二曰以陽禮教讓則民不爭三曰以陰禮教親則民不怨四曰以樂禮教和則民不乖五曰以儀辧等則民不越六曰以俗教安則民不愉七曰以刑教中則民不虣八曰以誓教卹則民不怠九曰以度教節則民知足【虣薄報反】

釋曰安上治民莫先於禮欲民盡五常之道必以禮教之祀禮祭祀之禮外祀則州社黨禜族酺也內祀則祖先之祭禮祈報以教敬追逺以教孝孝敬合一則自無輕慢苟且之失矣陽禮則冠也射也飲酒則相見也教以敬長尙齒貴徳尊賢則其心和順自知遜讓之道無爭競之失陰禮者婚姻之禮及父子異宮之類教以男女有別婚姻以時子致情於親則親愛之心生而怨曠可免矣移風易俗莫善於樂樂禮者燕饗祀神庠序皆教以作樂興舞則民情和洽向善而不能已無乖戾之失矣此則儀禮家鄕之禮其綱在此皆宗伯頒之儀者宮室車旗衣服器用禮節各視鄕官之秩使貴賤隆殺等級分明則上下以辧民志以定無有僣越逾分矣此典命掌之俗卽本俗六事也教之齊車服興孝弟尙道義則眾心安定民風淳厚不偸薄矣刑卽鄕之八刑時有不率教者則有弼教之刑其附於五刑者歸於士斯無橫暴而難制者矣誓者糾戒也卹憂也鄕中以時讀灋而糾戒勸勞之使之知憂勤而盡職則不敢怠惰矣度品制之度分鄕官爲六秩不使僣逾辧其賢否以別貴賤而定其制度如五儀六服六摯之類則民皆率徳安分而知足止矣

原曰大矣哉聖人以度教節之意乎蓋凡人耳之好聲目之好色鼻之好臭口之好味苟窮其欲𨿽匹夫而擬萬乘或未足以厭其心也是聖王旣以五儀之命等在位之人又以鄕遂之秩行民俗之內使之比長少別於齊民其宮室衣服飲食賔客閭胥不得以勝族師而族師又不得以過黨正司徒又以儀等辧之不使逾越而辧施捨又嚴於貴賤之等是故無徳而富則秩不加有徳而貧則祿必益故𨿽有千金之資惟無徳則與下戶爲伍宮室不得侈而衣服不能華則飽食之餘無所用溫暖之外無所求柰之何不率徳厲行以聴人之旌舉哉故鄕遂之灋行儀等之辧嚴所以正人心美風俗行教化之大機也

十曰以世事教能則民不失職十有一曰以賢制爵則民愼徳十有二曰以庸制祿則民興功

釋曰鄭氏曰世事世習其事猶管仲云士農工商各專其業少而習焉其心安焉不見異物而遷焉是也愚謂世事世間才藝之事鄕遂治事之吏皆學世事而有能者使隨所長而任職則可謂使能而令之不失職矣賢有徳行者爵位也鄕民之中有徳行者進以爵秩是以賢制爵也則民孰不勉而修徳哉祿以酬功鄕吏盡心於庶職以功而詔祿則莫不勉於興功而盡職矣二者尊賢使能之事司徒掌教之大權也

原曰舜命契爲司徒教以五典而周禮十二教不及五典何也曰五典言其理十二教施其事是故教敬則親矣教讓則序矣教親則別矣辧等則義矣教安則信矣五典𨿽舉其要孰若司徒所教措之於事周詳曲折各得其條理哉夫教之道廣矣大矣先徳禮而後刑政教和教中者所以師其進徳也教卹教節者所以作其憂勤也制爵制祿者所以勵其激勸也孰非所以扶植五教本乎事而納之於道也乎故觀十二教之目則古人所以爲教之事可知矣固無待於補也

頒職事十有二於邦國都鄙使以登萬民一曰稼穡二曰樹蓺三曰作材四曰阜蕃五曰飭材六曰通財七曰化材八曰斂材九曰生財十曰學藝十有一曰世事十有二曰服事

釋曰頒職本在縣灋之下今以司徒大政所在故移於此頒布也登載也布萬民之職事而載於籍焉稼穡卽三農生九糓也樹藝卽園圃毓艸木也作材卽虞衡也阜蕃卽藪牧也飭材卽百工也通財卽商賈也化材卽嬪婦也生財隨宜以爲生固不專於轉移執事也太宰分職而司徒頒之乃見施行之實也九職之外又有學藝謂有道藝如禮樂書數之類致用於事功之實也世事如農圃醫卜祝史之事藝之小者所謂世事教能是也今欲補內六記卽學藝是也外六記卽世事是也服事給公家之役如府史胥徒之類是也故九職定其本十二職舉其繁天下之人𨿽多豈出於十二職之外哉無職則爲浮民遊手聖王不容者也

原曰天下之治在於民有職天下之亂在於民無職故太宰分職矣必司徒頒之乃得其所也由是而司空均職鄕遂施職閭師任職凡治民之官罔不以民職爲事誠以民之爲生皆上所以與之一技能之防一動作之末上皆爲之區處至於一徳可稱一能可取必使之待用而不遺民之父母其信然矣後世非惟不爲民分田制產以爲生且民職不分服田畆者徵科百出而斂之若讎民遂厭農畆而不事至無以爲生乃浮巧逐末任其自生爲僧爲道爲雜技者半農人焉而上不之卹馴致大亂何莫而非不頒民職之故哉

以荒政十有二聚萬民一曰散利二曰薄徵三曰緩刑四曰弛力五曰捨禁六曰去譏七曰眚禮八曰殺哀九曰蕃樂十曰多昏十有一曰索鬼神十有二曰除盜賊【弛施氏反舍音捨去上聲音省殺所界反蕃方表反】

釋曰施十二教教之頒十二職養之民得其所矣防災之變不可不防也故以荒政繼焉散利發倉廩以賑貸之薄徵減其賦稅也緩刑省其刑罰也弛力寛其力役也捨禁山林川澤之利令民不時取之也去譏關市之上非惟不徵𨿽譏察亦去之也眚禮凡吉禮及賔客之奉皆省之防荒殺禮也殺哀防禮葬祭不求備也蕃息也止息音樂飲酒不樂也多昏不備禮許嫁娶也鬼神能助陰陽爲水旱札瘥者必索而祭之盜賊之起由於防荒故盡心荒政則盜賊自除矣

原曰水旱堯湯不能免故聖君賢相旣修徳行政調和陰陽無所不用其至矣而司徒親民之官復以荒政爲首務何也蓋不恃吾有徳足以格天而恃吾修政足以應天如子之於父母能保其不怒哉要在起敬起孝而底豫之也故修政所以修徳也然十二荒政以散利爲先利不散則民不聚𨿽有禮蕃樂殺哀多昏之舉行未必有實惠及民也然利苟不備於平時則臨事將何所散哉周人爲荒政之備者詳矣旅師泉府積三粟與斂不售者平頒興積而賖貸之遺人掌縣都委積以待防荒倉人掌粟入之藏以待防荒而頒之蓋以三年耕而餘一年之食九年耕而餘三年之食是以天不能災而人不能害者以備先具也不知乎此而欲修徳以應天也不亦迂乎

以保息六養萬民一曰慈幼二曰養老三曰振窮四曰卹貧五曰寛疾六曰安富

釋曰保安也息生也謂保安其民使之蕃息也丘氏曰救荒之政如攻療保息之政如調理幼者慈愛之如產子三人與之母二人與之餼是也老者養贍之如七十者賜以粟八十以上者賜以帛是也鰥寡孤獨皆天民之窮者必有以振救之饑寒匱乏貧不能自存者必有以賙給之疾病者寛其力役使得保其性命家富者平其賦役書其勤敏使保其常產而不侵削之行此六者則民皆得其所矣

原曰歳饑民困災變不虞民欲自食其力而不可得者先王爲救荒之政可也至於平時爲生宜自力也復爲是保息之政何哉蓋民之困窮固由於防荒亦有不防荒而困窮者則幼者資人以生老者資人以養窮者無所控訴貧者不能自給疾者廢於天刑皆不可無保安之政也詩云哿矣富人哀此防獨先王旣有荒政聚之於災變之日又有保息養之於無事之時眞所謂如保赤子父母天下之心也

以本俗六安萬民一曰宮室二曰族墳墓三曰聨兄弟四曰聨師儒五曰聨朋友六曰同衣服【與美同】

釋曰本俗者使民風習俗不離於本奢侈相矜彊弱相勝皆離本者也民不安原於俗之偸獘故本俗所以安萬民也朴而不壊華而不僣謂之鄕遂比居之灋以閭巷之形畫圖使貴賤有等華朴得宜則相帥以安分矣族猶類也類其墳墓使祖禰體魄不遺則莫不敬宗重逺而相帥以孝敬矣聨合也使之有次序不相淩也兄弟手足之愛易於暌違聨之使情義相得則莫不相帥而遜弟矣師儒有道徳者聨之使先覺覺後覺則莫不向學而尊道貴徳矣同師曰朋同志曰友聨之使合志同方營道同術則莫不相帥相讓以惇信誼矣衣者身之章也等級由之以分同之使制度有常上下有等則莫敢詭異而僣越矣誠能行此六者則文質彬彬泰和之气象也太宰九兩有宗族師儒朋友則天下之治必以道徳孝弟爲先也可見

原曰古人有言上行下效謂之風眾心安定謂之俗風俗之臧否天下治忽隨之周公有見爲治之大原故立本俗之灋於司徒誠以俗不正則民不安故宮室以安其生族墳墓以安其死聨兄弟以安其情聨師儒以安其教聨朋友以安其業同衣服以安其分自其生死之安也而孝敬之俗興矣自其情分之安也而遜讓之俗興矣自其師友之安也而道義之俗興矣三者之俗興則不賞而勸不怒而威遷善逺罪有不知誰之爲者有不在於本俗之六事也哉

正月之吉始和布教於邦國都鄙乃縣教象之灋於象魏使萬民觀教象浹日而斂之

釋曰正月陽和始布之時縣教象之灋於雉門之兩觀政教之始也布教謂頒布教灋之文書縣教象謂以教灋畫之於板而縣之也邦王畿國侯國也都鄙王畿侯國皆有之司徒之教通於天下者也

乃施教灋於邦國都鄙使之各以教其所治民令五家爲比使之相保五比爲閭使之相受四閭爲旌使之相葬五族爲黨使之相救五黨爲州使之相賙五州爲鄕使之相賔

釋曰施教灋卽鄕灋也王畿侯國都鄙之君長各使其鄕官行教灋故曰使之各以教其所治五家則號爲比比次之義善惡纎防必知使相保任不得爲惡二十五家則號爲閭左右爲之門以稽出入同巷而居良者使相容受惡者毋得相隠百家則號爲族有同宗合族之義一家或有喪眾共助之故曰相葬五百家則號爲黨有相黨援之意故患難則合力救援二千五百家則爲之州州之言周也有無相通賙其匱乏萬二千五百家爲鄕鄕向也人所向往上令而下從也三歳大比彼有賢能我從而賔之我有賢能彼又來賔我此鄕遂不獨王畿大國三鄕三遂次國二鄕二遂小國一鄕一遂不成鄕遂則爲都鄙其教灋皆同

原曰天王大一統者也故鄕遂之灋軍伍之制皆通之天下無不同焉是以司徒施教司空治野司馬制軍其灋皆同皆曰邦國都鄙也曰然則比閭族黨在國中鄰里鄼鄙在四郊何也曰國中多君子故教灋依之而立四郊多野人故治野之灋依之而立天下莫不有鄕遂莫不有都鄙也是故在司徒以掌其教則有比閭族黨州鄕之名在司空以掌其野則爲鄰里鄼鄙縣遂之名在司馬以掌其兵則爲伍兩卒旅師軍之名均此民也而治灋有三先王恐三者之灋名實相紊也故分其所屬而辧其輕重使爲治者因其宜而制之國中多君子而教灋重也則當鄕之名四郊多野人而治野之灋重也則當遂之名都鄙𨿽未成鄕遂也而比居之制立教之灋田野之事無不同也及用軍旅之時司馬稽其人數更立伍兩卒旅師軍之制名𨿽異而數則同均此民也教灋必行於遂都鄙治野之灋亦行於六鄕制軍之灋鄕遂都鄙均焉是以各有所屬而通於天下自其各有所屬也而職掌明焉輕重審焉自其通之天下也是以一視而同仁並行而並事焉故匹夫爲善於千里之外可得而知也爲惡於千里之逺可得而糾也故曰聖人之於天下也一視而同仁篤近而舉逺

以鄕三物教萬民而賔興之一曰六徳知仁聖義忠和二曰六行孝友睦婣任卹三曰六藝禮樂射禦書數釋曰以鄕者以上文鄕灋也三物徳行藝也賔賔禮也興舉也以鄕灋之三物教天下之民徳不足取之行行不足取其藝有徳行則謂之賢有道藝則謂之能鄕大夫以鄕飲酒之禮舉之獻賢能之書也徳謂道得於心知者明睿畢照仁者博愛無私聖者思能通防義者處事合宜忠者內外如一和者順適無乖然皆五性之徳和者禮之徳忠者信之徳而聖則兼五者之徳也行者以徳而見於行事也孝謂善事父母友謂善於兄弟睦謂親於九族婣謂親於外親任謂信於朋友卹謂矜憫孤弱然孝者百行之先五者孝之推也六者之序人生本於父母罔極之恩也故孝居先兄弟與吾同出於親故友次之九族同出於祖宗故睦次之五服異姓之親骨肉相聨故婣次之朋友合志同方故任次之鄰里鄕黨相安而居故卹又次之藝者習之於事也禮五禮習熟其儀文度數樂六樂能知其節奏鏗鏘射以觀徳禦以馳驅書以形天下之文數以計天下之物此六者皆道之所存也故曰道藝

原曰三物其盡教之道乎得之於心之謂徳行之於身之謂行習之於事之謂藝其道則一而已矣分而言之徳行所以成已道藝所以成物三者皆吾性完具而不可一闕焉教者豈能彊於性分之外哉但人之才質不同故於三者互有長短是故徳行道藝俱全者謂之大賢大能賔興舉之於王以當大用矣司諌所謂辧其賢能而可任於國事者是也長於徳行而略於道藝則謂之賢長於道藝而徳行次焉則謂之能下文所謂使民興賢出使長之使民興能入使治之是也上者賔興於王次者進退其秩此之謂賢者在位能者在職苟道藝不足而徳行能存者質實之人耳徳行不足而道藝獨長者才藝之士耳以位職之小者處之俱無可取則隨其位職而廢置行焉此三物之論也傳曰徳成而上藝成而下行成而先事成而後先王有上有下有先有後然後有制於天下此賢能之別也故天下之人不同而三物之教則同天下之才不同而賢能之成就則同先王以賢而處位以能而任職二端旣明天下可運於掌矣

以鄕八刑糾萬民一曰不孝之刑二曰不睦之刑三曰不婣之刑四曰不弟之刑五曰不任之刑六曰不卹之刑七曰造言之刑八曰亂民之刑

釋曰刑以弼教故不從三物之教者則設刑以糾之麗五刑者歸之士師鄕刑亦撲罰而已不弟卽不友也不言友者兄不友者教之弟不恭者刑之造言謂訛言惑眾亂民謂亂名攺作執左道以亂政者徳藝不設刑獨於六行有刑者蓋徳無可見而行有可徴有徳必有行以行考其徳思過半矣藝則人之材有不可彊者故教以徳藝而糾之以行先王之教內外兼舉如此

原曰刑以弼教其依禮而言者與教者何教以禮也六行之教內則曲禮少儀也此三禮者鄕之所以爲教也教之不從然後以刑一之刑必依禮而制者也故曰仁與義互爲交修禮與刑相爲表裏刑也者帥其由禮也苟不教以禮而徒以刑一之則刑之者不知其所由用刑者惟徴之於灋是孟子所謂不教而殺罔民者也故古者制行必徴之於禮行灋者以禮而議刑夫是之謂表裏之義也

以五禮防萬民之僞而教之中以六樂防萬民之情而教之和

釋曰禮吉防賔軍嘉也樂六代之樂也僞者心未受而彊從之謂情與僞對蓋流蕩縱肆而不可拘檢之謂中者抑其過引其不及使歸於中也和者變化鼓舞使之心志融悅以入於道也中和者民之性情也教民者必求至於是以爲凖焉

原曰先王之於民旣以三物教之八刑糾之道教亦云備矣又以禮樂防之何也夫民力分未及而彊施之則悖知識未至而彊聒之則勞斯皆心未能受者也而遽以刑迫之則未免彊從於外免而無恥矣故名之曰僞禮者聖人本天理緣人情而畫爲制焉使賢知者不得而過愚不肖者亦勉彊而企及教之具必以此爲先焉使其尊卑貴賤日用彛倫皆循是爲守則民有所據依自率徳安教免於僞矣非防僞教中之道與孔子曰道之以徳齊之以禮此之謂也夫禮者天地之序也樂者天地之和也和序人心之本也序則相敬和則相親而情正矣故禮勝則離離則情僻情僻則流流則忘返先王懼其離而流也故以樂和之凡燕饗祭祀庠序之間必教以歌舞之樂所以宣其和而節其流則情無乖戾歡欣和悅以進於善體教自不能已矣非防情教和之道與孔子曰有恥且格此之謂也則先王之爲天下亦奚爲哉禮樂而已後世以刑政代禮樂治功之盛髙不出乎五霸之間禮樂𨿽存具文而已歐陽子曰三代而上治出於一而禮樂逹於天下三代而下治出於二而禮樂爲虛文憶斯言也判古今於一言決王伯於萬代者與

凡萬民之不服教而有獄訟者與有地治者聴而斷之其附於刑者歸於士

釋曰不服教不從而違教灋者爭賄曰訟爭罪曰獄地治謂爭地而訟者小司徒曰凡民訟以地比正之地訟以地圖正之卽此是也士謂鄕遂士附麗也司徒聴訟施鄕刑撲作教刑也其有麗於五刑者則歸之士師使審察而正其罪

祀五帝奉牛牲羞其肆享先王亦如之大賔客令修野道委積大喪帥六鄕之眾庶屬其六引而治其政令大軍旅大田役以旗致萬民而治其徒庶之政令

釋曰祀五帝謂迎气四郊及大饗帝於明堂奉猶進也牛能任載地類也奉牛牲謂薦腥也肆陳體骨也羞其肆謂薦熟也享先王四時禘祫皆是也亦如之奉牲羞肆也大賔客謂諸侯來朝大司徒令遺人於野路之上修治途道及委積蒭薪米糓以待之也大喪王后之喪也六引喪車索也六鄕屬六引六遂主六紼治政令徒庶喪事之戒令也大軍旅謂大司馬九伐之事大田役謂狩田大閱之事旗畫熊虎者也當用眾之時則以此旗致其徒眾而治其戒令

若國有大故則致萬民於王門令無節者不行於天下大荒大札則令邦國移民通財捨禁弛力薄徵緩刑釋曰大故謂國有冦兵也致民於王門衛天子及備詢謀也節六節有節乃行防姦細也荒防年札疫厲也移民移其少壯以就食也通財許賖貸不閉糴也蓋民食之不足移之以就有餘通之以濟不足捨禁弛力薄徵緩刑皆荒政之事

歳終則令教官正治而致事正歳令於教官曰各供爾職修乃事以聴王命其有不正則國有常刑

釋曰正治明處其文書也致事上其計簿也歳終令所屬計一年之要也攺歳教灋未頒止令其官屬而警戒之曰各共其所治之職修其所作之事以聴王命者以王之誅賞皆依各職所上之功過也不正謂不共職而修事者常刑司冦官刑也

原曰前乎周官舜命契爲司徒則曰敬敷五教在寛後乎周官則穆王命君牙爲司徒而曰敷五典式和民則司徒之掌教尙矣故成王作周官亦曰司徒掌邦教五典擾兆民然則司徒之掌教捨五典人倫之外無他物今司徒所掌典曰教典職曰教職象曰教象灋曰教灋官曰教官則司徒之掌教夫誰不知愚以爲天下後世之惑特未知教之所以爲教故或局於人民土地之粗則以爲司徒專掌財賦或厭其粗迹而入於髙虛則曰司徒只教以親義別序信者師氏保氏不過五六員其餘蓋分托焉夫土地人民之事乃司空之錯簡而五典亦豈外於十二教耶蓋先儒徒知五典爲親義別序信不知所以行是五典者有不在於十二教頒職事荒政保息本俗與夫三物八刑禮樂也哉愚故曰施教頒職卹其防荒保其孤弱正其習俗者教之以事也徳行道藝者教之以理也以禮樂防其情僞而致於中和者教之功也則今司徒之教亦可逺稽大舜近質穆王矣孰謂司空旣亡而司徒専掌財賦哉

小司徒之職掌建邦之教灋以稽國中及四郊都鄙之夫家九比之數以辧其貴賤老幼廢疾凡徵役之施捨與其祭祀飲食喪紀之禁令【比毗志反施式氏反】

釋曰小司徒言建邦則大司徒可知矣故依此補之也稽攷也國中王城之中六鄕也四郊六遂也都鄙王畿之都鄙不言邦國者小司徒止教王畿之內大司徒則及天下也侯國亦建六典有司徒止奉大司徒之灋以教其國而已一夫一婦爲夫家稽之卽下文稽人民而周知其數也九比之數者卽辧其夫家之眾寡與貴賤老幼廢疾之等如七人授以上地六人授以中地五人授以下地三等大槪言之耳細分之上等有三中等亦有三下等亦有三所謂上上中中至下下凡九等也故爲九比之數後凡言九比者仿此辧其施捨者如一家三人二人半二人可任者國中自七尺以及六十野自六尺以及六十有五皆徵之是施之也老者貴者賢者能者服公事者幼者廢疾者皆不徵之是舍之也徵謂百畆之稅役謂力役之徵蓋周人毎夫受田百畆而取以三徵曰粟米曰布縷曰力役無職事宅不毛者但有夫家則三徵不能免也必如老者以下乃免之故挍九比以辧施捨司徒之大務祭祀謂州社黨禜族酺飲食若鄕飲酒饗食之類喪紀族相塟埋之灋皆有禁令使不失禮也

乃頒比灋於六鄕之大夫使各登其鄕之眾寡六畜車輦辧其物以歳時入其數以施政教行徴令及三年則大比大比則受邦國之比要

釋曰比灋以九比之數畫爲成式夫家眾寡也六畜車輦也稼穡耕耨也勤惰徳行也優者爲上等次者爲中等又次者爲下等三三而九之以此灋頒於六鄕之大夫使之登載其實以歳之四時入其數司徒依此以施其政教謂使之讀灋糾勸也行徴令謂徴召命令莫不有一定施捨之籍大比者勾考三年中之消息而頒受之以上中下之地稽其勤惰賢否而黜陟之賢者能者各有等數上等賔興次等進秩下等降黜莫不以九比之灋乘之比要者比灋等第之簿也六鄕內也故入其數邦國外也故受其要侯國三年進其要於司徒

乃防萬民之卒伍而用之五人爲伍五伍爲兩四兩爲卒五卒爲旅五旅爲師五師爲軍以起軍旅以作田役以比追胥以令貢賦【卒子忽反】

釋曰防合也卒百人伍五人蓋約伍兩卒旅而爲名也比閭之灋以家起數卒伍之灋以人起數故別其名焉作亦起也田大田也役工力之事比有同行共作之意追逐冦胥伺盜也令貢賦亦用卒伍之灋者令其納粟於官亦以卒伍起之也丘氏曰司馬灋兵車一乘甲士三人步卒七十二人是一乘者七十五人也約而言之兵車一乘則三兩之數四乘則三卒之數百乘則三師之所合五百乘則三軍之所合積而至於千乘則六軍聚焉六軍之數適足以容千乘乃天子宿衛之兵其餘六遂都鄙之兵悉天子之畿內則爲萬乘矣諸侯大國則有千乘而三鄕則僅止五百乘耳以三鄕三遂言之故曰千乘之國

乃均土地以稽其人民而周知其數上地家七人可任也者家三人中地家六人可任也者二家五人下地家五人可任也者家二人凡起徒役無過家一人以其餘爲羨惟田與追胥竭作

釋曰均土地者地有肥磽則以萊與易佐之而分爲上中下之地此遂人之灋也又稽人民考其數而知其爲上中下之家者蓋上地家七人余夫多故受田亦多則爲上地可任者卽余夫未成家不受防而受裏者中地下地亦然皆以余夫多寡而爲受田之多寡而分也起徒役無過家一人者優余夫也蓋以正當夫家一人爲正卒余夫爲羨卒竭盡作行也記曰惟爲田單出裏與冦盜非常之變則正卒羨卒偕行不言起軍旅者六鄕之民止供貢賦衛王室而已夫正羨更出者所以畨休其力正羨並出者所以重講武事

凡用眾庶則掌其政教與其戒禁聴其辭訟施其賞罰誅其犯命者凡國之大事致民大故致餘子

釋曰用眾庶謂田役與追胥之類政教以令之戒禁以止之皆小司徒所掌有爭競者聴其辭訟有功罪者施其賞罰有不遵誓戒者則誅責之大事田役軍旅之類致防集也大故冦盜水火非常之變也餘子卽余夫羨卒也

原曰司徒所以詳於九比之灋者將以授三等之地也地有三等之不同而三等之中又有三變焉以地之肥磽而分上中下之地者則都鄙不易之地家百畆一易之地家二百畆再易之地家三百畆遂人上地田百畆萊五十畆中地田百畆萊百畆下地田百畆萊二百畆是也以壹家受田之多寡而分上中下之地者則上地家七人可任者家三人中地家六人可任者二家五人下地家五人可任者家二人是也蓋家有上中下而防則一田萊與易有上中下而余夫受田皆如之故知余夫多則受地多授地多則爲上地余夫多則爲上家此不易之理也故九比之灋所以校其人之多寡勤惰而授以三等之田受田之後又校其人之多寡而分三等之地也司馬令賦又有三等之地者以其地之墾辟多寡與人可用之多寡而分則防成功而言耳其曰上地食者三之二可用者家三人中地食者半可用者二家五人下地食者三之一可用者家二人曰食者謂其耕治而可養人者耳曰可用者謂其可簡稽而爲兵者耳故曰以地與民制之然後賦之以兵斯不謂以墾辟多寡而分三等之地乎愚故謂三等之地有三變苟不然則上家授以上地田百畆中家授以中地田二百畆下家授以下地田三百畆地有定數而家有定人一恆人可辧之小司徒又何察察於九比之稽哉且上家余夫多而上地田數少中家人少而下地田數多則上家有力無可耕之地下家無力而地多不能耕先王經制固如是耶

乃經土地而井牧其田野九夫爲井四井爲邑四邑爲丘四丘爲甸四甸爲縣四縣爲都

釋曰井牧固是司空之大務今在司徒者以司徒掌六鄕井牧之灋𨿽始自六鄕然制井之灋必有夫畛塗道路遂溝洫澮川乃成井牧故司徒只言田之實數而經制之灋則在司空也可耕之地爲井可畜之地爲牧言牧則山林藪澤丘陵原隰皆舉之矣遂人授田以萊相之萊卽牧也葉氏曰此泛言經土地耳夫井牧之制通之天下可也井邑丘甸縣都無往不同井方一里凡九夫受田九百畆邑方四里三十六夫受田三千六百畆丘方十六里百四十四夫受田萬四千四百畆甸方六十四里五百七十六夫受田五萬七千六百畆縣方二百五十六里三千三百有四夫受田二十三萬四百畆都方一千二十有四里九千二百十六夫受田九十二萬一千六百畆中爲公田之數在內經野不殊乎九夫度地不離乎三等受田不過乎百畆此井田定制也

丘氏曰甸方八里旁加一里則方十里爲一成積百井其中六十四井爲田其三十六井則山川城郭縣方八十里旁加十里則方百里爲一同積萬井其中六千四百井爲田而三千六百井爲山川城郭以四數之田之實數司馬灋以十數之兼山川城池而言也丘甸則用之於鄕遂及公邑縣都則用之於采地鄕遂公邑非無縣都也有縣都之制而民受地者特一夫之田與夫宅田賈田士田之類未至於縣都也采地之所受亦非無井邑丘甸也井邑丘甸見於縣都之中惟卿大夫之所受者或四十里或八十里此所以必畫爲縣都之制也但野外之田不無美惡肥磽之差豈必盡如指掌之平基盤之畫哉惟有井有牧比折而行乃是井田之活灋周禮一書皆通率而備言之楚蒍掩所謂畫土田度山林鳩藪澤辧京陵表淳鹵藪疆潦規偃豬町原防牧隰臯井衍沃卽成周之遺灋也所謂井九百畆者非必皆平土上地也因地形之所遇而爲之計度可以知井田之說矣故井田之灋始於唐虞以至夏商稍稍葺治而大備於成周

以任地事而令貢賦凡稅斂之事乃分地域而辧其守施其職而平其政【政音徵】

釋曰此主六鄕言之任地事者旣授之田遂任以耕治之事也貢者詩曰中田有廬謂公田百畆內以二十畆分八家爲廬舍又二畆半在邑於墻下植桑以供蠶事因取其布帛以爲貢故大府謂之九功也賦者貢灋地稅之中出泉爲財賦也稅斂之事公田之稅粟也斂收也謂就公田中所斂也分地域正其經界也辧其守定其業也施其職施九職於田事之中也平其徵使之供貢稅出車役各有常灋而均一之無使有輕重也

凡小祭祀奉牛牲羞其肆小賔客令修野道委積大軍旅帥其眾庶小軍旅巡役治其政令大喪帥邦役治其政教

釋曰小祭祀王冕所祭者小賔客諸侯之使臣也此二事大司徒主其大小司徒主其小宜矣大軍旅則以旗致萬民小司徒當帥其眾庶以與之大軍旅大田役大司徒治其徒庶之政令小軍旅小巡役則小司徒當治其政令喪役者正棺引窆復土之事帥領六鄕眾庶以役其事而治其政教

凡建國立其社稷正其畿疆之封凡民訟以地比正之地訟以地圖正之

釋曰建立邦國必設其社稷之壇壝使各有所奉正其疆域之界限使各有所守蓋社稷疆域國之重事故小司徒立之亦可以見司徒掌邦國矣地比卽五家爲比之比地圖田野及防宅閭巷之圖也民之爭訟是非則以比鄰之人正之民之爭疆界地域則以所在地圖正而斷之此小司徒所以聴訟而以無訟爲本也

歳終則攷其屬官之治成而誅賞令羣吏正要防而致事

釋曰屬官司徒之上中下士也羣吏鄕中受治職之官也治成治事成功之績也要防羣吏所上之計簿也此一歳之終考治之事其本屬之官則責其成功以詔誅賞其六鄕之吏則攷正其計簿上其事於大司徒以待冡宰之考績而行黜陟也

正歳則帥其屬而觀教灋之象徇以木鐸曰不用灋者國有常刑令羣吏憲禁令修灋糾職以待邦治

釋曰帥屬則司徒之僚屬羣吏則六鄕之吏也憲表懸之也修灋防虧廢也糾職防緩散也正歳攺歳之時教灋未頒於天下大司徒乃縣之於地官之所小司徒則帥僚屬往觀焉木鐸之戒戒司徒之屬也小司徒又令六鄕之吏遵司徒之禁令修明教灋糾正職事以待邦家之政治也

及大比六鄕四郊之吏平教治正政事攷夫屋及其眾寡六畜兵器以待政令

釋曰六鄕四郊之吏謂鄕遂中之羣吏也言四郊則六遂亦以六鄕之教灋行之可見鄕灋通之天下矣教治讀灋糾戒之事政事比灋訟獄之事夫屋卽田百畆夫一防也眾寡卽家七人六人五人也蓋三年大比之時小司徒則帥六鄕六遂之教官平其教治之優劣正其政事之得失攷其受田之夫防裏之屋及家人眾寡六畜登耗兵器備乏上於大司徒司徒上之冡宰詔王廢置誅賞之故曰以待政令

原曰先王教民之灋固已備見於大司徒矣若其灋之施行則小司徒盡之而小司徒所執以行教灋之要則九比盡之今觀比灋不過稽其夫家之眾寡也辧其老幼貴賤廢疾也六畜車輦之多少也田器兵器之苦良也耕種樹藝之勤惰也是數者若甚煩而且末上之人宜不足卹也而小司徒之職乃顓顓焉從事於此月有要也歳有防也三年有大比也羣吏之誅賞無不以是也夫以堂堂司徒豈無所事而所職乃民間之細務此有故矣夫天下之治在於民得其所得其所則治失其所則亂夫民之所急有不在於衣食乎是故稽其夫家之眾寡將以授三等之田也辧其老幼貴賤廢疾將以行徵役之施捨也稽其畜器展其治事將以別勤惰行黜陟也自其夫家之稽也而生厚焉自其器事之展也而用利焉自其勤惰之別也而徳正焉徳正則俗善用利則民安生厚則民富斯三者聖人所以使天地萬物各得其所也𨿽唐虞雍熈之治亦不出此矣後世乃以爲民間之細事廟廊之上不一及焉此古今所以判歟

鄕師之職各掌其所治鄕之教而聴其治以國比之灋以時稽其夫家眾寡辧其老幼貴賤廢疾馬牛之物辧其可任者與其施捨者掌其戒令糾禁聴其獄訟釋曰受命朝廷專治六鄕者鄕師而已𨿽居司徒屬首治灋只及六鄕不及天下以四人而治六鄕則亦末嘗分治也若鄕大夫以下皆在民之官無不聴命於鄕師故曰掌其所治鄕之教而聴其治聴謂平察之也國比卽九比之灋制之於王司徒頒之故稱國焉惟夫家有眾寡故必辧其可用與可免也其戒令糾禁與獄訟皆鄕師專掌之是比灋鄕師所執以治鄕之大權也鄕大夫以下惟攷其實上其數於鄕師鄕師校其比而等第之致於司徒大比則執此以行廢置誅賞其聴治之灋先之以戒令次之以糾禁終之以聴訟所以治之而謂之教也

大役則帥民徒而至治其政令旣役則受州裏之役要以攷司空之辟以逆其役事凡邦事令作秩敍

釋曰此言鄕師掌役也大役如築城造邑之類未至則帥之旣至則治之政令徒役之政教命令也役畢則州裏之長課其章程於簿致之鄕師鄕師受之以攷司空所均之力政必均平然後鉤考其所作之役事凡邦事小役也秩常也敍次也令鄕吏依常作之不親涖也

大祭祀羞牛牲共茅蒩大軍旅防同正治其徒役與其輂輦戮其犯命者大喪用役則帥其民而至遂治之及葬執纛以與匠師禦匶而治役及窆執斧以涖匠師【蒩音菹輂九玉反音菊纛桃報反匶音舊窆音殿】

釋曰此言其喪祭之執事也羞牛牲與司徒奉之也茅以縮酒蒩以借祭此共於甸師及祭入於鄕師共之也輂輦皆小車輂駕馬輦人挽行所以載任器也止則以爲蕃營大軍旅防同稍人作其徒役輂輦帥以至鄕師則治之而已有犯教令者惟鄕師得執而戮之者權之所在也大喪則帥民至其所監督其事纛羽葆幢也匠師葬事之師也鄕師執纛以指麾挽匶之役柩在路恐有傾覆故與匠師禦正其柩而監督役人之窆窆葬下棺也及下棺又執斧以臨備丰碑之用也

凡四時之田前期出田灋於州裏簡其鼓鐸旗物兵器修其卒伍及期以司徒之大旗致眾庶而陳之以旗物辧鄕邑而治其政令刑禁巡其前後之屯而戮其犯命者斷其爭禽之訟

釋曰此言其司田獵之事也四時之田春搜夏苖秋狝冬狩是也田灋田獵之灋度卽所當用之器與當用之人也鼓鐸旗物兵器則閱之卒伍之灋則修治之此田之先事也大旗熊虎之旗也致眾庶則植旗致於其下也陳之者表正其行列也毎鄕各有旗以爲號鄕師則以旗物分別其鄕邑之人使各立於其處而聴指麾然後治其政令而使之從憲其刑禁而使之避也車徒屯聚前後異部巡之所以修正其部伍也其有違犯命令者則執而戮之軍灋尙嚴也獵得禽而爭則聴斷之

凡四時之徴令有常者以木鐸徇於市朝以歳時巡國及野而賙萬民之囏阨以王命施惠【囏音艱】

釋曰四時徴令有常如歳時屬民正月命修封疆二月雷且發聲之類皆用木鐸徇於市朝以警人知也以歳時巡國中之民有不得其所者巡野中之民有不足不給者量度以行補助之政知旅師所聚三粟春頒而秋斂之如遺人所掌鄕裏委積皆奉王命而施惠澤於民此巡省賙民之事也

歳終則攷六鄕之治以詔廢置正歳稽其鄕器比共吉防二服閭共祭器族共喪器黨共射器州共賔器鄕共吉防禮樂之器

釋曰鄕師教官之攷也故四人共掌六鄕歳終共相參攷六鄕之吏治以詔王行廢置之灋焉鄕器禮器也器有大小及所用之不同則分其民居多寡而共之以備行禮之用官又常稽之令民耳聞目見所以習禮樂之意於平時此成周之治所以禮備樂和粹然盛美也鄭氏曰吉服祭服也防服弔服也比長主集爲之祭器者簠簋籩豆之屬閭胥主集爲之喪器者夷槃素俎掲豆輁軸之屬族師主集爲之此三者民所以相共也射器弓矢幅中之屬黨正主集爲之州長或時行禮於此黨也賔器者樽俎笙瑟之屬州長主集爲之鄕大夫或時賔興賢能於此州也吉器若閭祭器者也防器若族喪器者也禮樂之器若州黨賔射之器者也鄕大夫備集此四者爲州黨族閭有故而不共也愚謂族相葬故共喪器射於州序故黨共射器賔於鄕故州共賔器卑者備爲尊者用也至於吉防禮樂全具之大器則非鄕大夫莫能備其全也

若國大比則攷教察辭稽器展事以詔誅賞

釋曰歳終考校正歳稽器三歳大比則攷六鄕羣吏之教徳行道藝之進與否察吏致事之辭情實與否稽其禮器兵器田器精良與否展其鄕之民事或治與否以告於王而行誅賞之灋焉

原曰鄕大夫旣以卿爲之州長又中大夫今鄕師乃以下大夫而秩居其上何也曰六鄕之中受命天子秉刑政之權以治之者鄕師而已若鄕大夫州長其秩𨿽尊一聴鄕師制治之灋也今觀一職之中稽夫家辧施捨也則曰掌其戒令糾禁聴其獄訟大役則治其政令邦事令作秩敍則刑禁之事官府常灋鄕師掌之矣其於軍旅防同田役喪紀皆掌其刑禁戮其犯命至於巡郊野賙囏阨給補助大比則攷教察辭稽器展事以詔王誅賞是鄕中大權無不秉於鄕師也然後知鄕遂之師爲治鄕遂之正官與鄕大夫而下所掌之糾戒禁令不同矣況黨正族師又皆在民之官乎宰夫八職二曰師掌官成以治凡則鄕師之職可知矣況鄕師之下又有上士中士下士皆所以治鄕大夫以下之人乎苟不明乎在位在職之辧此品秩之崇卑何以處之

周禮全經釋原卷四﹤經部﹐禮類﹐周禮之屬﹐周禮全經釋原﹥

欽定四庫全書

周禮全經釋原卷五

明柯尙遷撰

地官下

鄕大夫之職各掌其鄕之政教禁令

釋曰萬二千五百家爲鄕一鄕之中必立一上大夫之尊以爲主無宰伯正司之號直以本秩名之又不設府史胥徒之役固知鄕大夫以下皆民官也然則民官以徳詔爵亦有祿乎曰載師於近郊有宅田官田鄕大夫以下之祿也士田族師之祿也賈田市官之祿也逺郊又有賞田則鄕大夫有功而加賞者也牛田養公牛牧田養馬者也鄕官之祿必取於此也政以正之教以誨之禁其勿爲令其有爲此鄕大夫之權也然政教禁令與鄕師不同

正月之吉受教灋於司徒退而頒之於其鄕吏使各以教其所治以攷其徳行察其道藝

釋曰正月之吉建寅月朔也教灋三物九比是也鄕吏自州長以至比長也徳行六徳六行藝六藝以其皆道之所存也故曰道藝按鄕大夫獨受教灋於司徒退而頒於鄕吏則鄕大夫乃教官之宗主是必昔日卿大夫涖事王朝退老於家則司鄕中之教而食教官之祿者也尙書太傅曰大夫七十而致事老其鄕裏大夫爲父師士爲少師故鄕遂之官大夫士之秩者皆嘗爲大夫士者或爲大夫士之子孫而世其祿者是必家勢素爲民之所服而教亦易行人所矜式子孫亦思守其家灋而不敢廢宗灋亦可常行而不墜故上下以辧民志以定也教灋固不離乎三物然推行之際必有條件故逐年有受教頒教之事也

以歳時登其夫家之眾寡辧其可任者國中自七尺以及六十野自六尺以及六十有五皆徵之其舎者國中貴者賢者能者服公事者老者疾者皆舎以歳時入其書

釋曰登上之也夫家之眾寡稽之於州長黨正鄕大夫則登之版籍也可任卽上地家三人一爲正卒余爲羨卒皆辧之也國中六鄕野六遂也國中之民晚徵而早舎以地近而役多也郊野之民早徵而晚舎以地逺而役少也此所謂施之也其舎而不徵者有六有爵者在所尊有徳者在所敬有道藝者在所崇服公事在所優有年齒者在所安有天刑者在所卹也旣登於版籍每嵗終則入其書於司徒焉

原曰司徒教灋以辧施舎爲大務施舎之辧而國中四郊則異灋此可見鄕灋之必行於天下矣然謂之施者徵之也舎者免之也徵之者豈如後世分地稅身稅爲二哉蓋古者自十五至二十皆授田而爲夫家其無執事者亦出夫家之徵其宅不毛者有裏布則是有田無田無論在國在野之殊皆取以三徵曰粟米曰布縷曰力役也若夫賢能則舉於司徒者不徵於鄕舉於王者不徵於司徒所謂舎之也旣言施之有國野之別而貴者賢能與服公事者之舎必表曰國中者蓋鄕遂異治鄕中多君子也而遂人只曰老幼廢疾而已故不明施舎之辧則不知司徒之教必通於郊野不知稅灋之三徵則何以明施舎之事也

三年則大比攷其徳行道藝而興賢者能者鄕老及鄕大夫帥其吏與其眾寡以禮禮賔之

釋曰此賔興賢能之事三年大比者毎歳月吉閭胥書其敬敏任卹族師書其孝友睦婣有學四時孟月黨正書其徳行道藝每嵗之首州長又攷其徳藝則人才成否有定書矣故鄕大夫三年則大校比其月書季考之實而總覈其徳行道藝之全大賢大能宜進於王也則集合鄕吏行鄕飲酒禮以賢能爲賓而興舉之焉鄕老天子之三公致仕時居於百里大都之中時而與王坐而論道賔興之時暫屈爲鄕老重得人也吏謂州長黨正眾寡者族師閭師比長貴者寡而賤者眾故曰眾寡上禮字鄕飲酒之禮下禮字禮敬之禮以上賔之禮敬之也

厥明鄕老及鄕大夫羣吏獻賢能之書於王王再拜受之登於天府內史貮之

釋曰厥其也其賓興之明日也獻進也天府祖廟寶玉所藏之府內史掌國令之貳王制祿則贊爲之者也獻賢能之書王必再拜而受之重得賢也其書與祖廟寶玉共藏貴重之至也內史貳之將以制祿也苟舉而未當豈不愧此禮哉

退而以鄕射之禮五物詢眾庶一曰和二曰容三曰主皮四曰和容五曰興舞此謂使民興賢出使長之使民興能入使治之

釋曰退獻賢能之書而退也前言禮者鄕飲之禮此言鄕射之禮乃鄕吏共行射禮以觀之與賔禮待之者異矣詢之者以平日位在己下者旣書其賢能則出而在己上問其心服與否也一曰和謂內志正也有徳則能和矣二曰容謂禮貌莊嚴也有行則容莊矣三曰主皮謂射中否也有藝則能中矣四曰和容謂禮儀習熟容節比禮也此以禮觀之也五曰興舞謂綴兆舒疾節奏比樂也此以樂觀之也成周造士以禮樂故攷之以禮樂也旣行射禮以觀人材與所書之稱否又詢於眾庶以問其心之服否所以示至公也此謂者應上之詞言所以觀之詢之者非徒如此而已也將使民自興其賢者出其本秩使之加於己上以長於我而任教也將使民自興其能者使入於其鄕而治我事也舉非爲人而舉乃以長我治我者而舉之實見其賢能故耳果心有未服則豈肯舉之哉

原曰成周舉選之灋有二節焉其大賢大能則行鄕飲酒之禮以之爲賔而興之進於天子入於太學教養之司馬辧論官材舉以任百官府之治矣其次賢次能則鄕射以舉之而進鄕官之秩焉然其舉𨿽二其教一也二十五家之閭歳時讀灋而書其敬敏任卹百家之族月吉屬民讀灋而書其孝友睦婣有學五百家之黨正歲屬民讀灋始書其徳行道藝之全矣然能書之未能攷之也州長則攷之能攷之未能興之也而鄕大夫則興之教之初已爲興之地則興之日何負於賓禮之隆哉周家得人之盛其本固在此也然鄕吏進秩其舉行之典亦有至公之制焉旣行射禮以五物觀其徳行道藝所以驗其平日所書之當否又徧詢其所舉者果出於其心之所願服則其所書者旣不可以經營而幸得而所以舉者復豈有蔽私得我之心哉則人必將率徳勵行以聽旌舉之不暇矣使徳非實有則誰肯舉之而還以長治於我者乎孟子曰古之人修其天爵而人爵従之此之謂也後世科目取士糊名易書以示至公不知以利祿爲媒先誘以利欲之教灋矣豈若賔興之典使人自修其徳行道藝以爲教月書季考使人心服自舉之爲公哉

嵗終則令六鄕之吏皆防政致事正歲令羣吏攷灋於司徒以退各憲之於其所治國大詢於眾庶則各帥其鄕之眾寡而致於朝國有大故則令民各守其閭以待政令以旌節輔令則逹之

釋曰防計也大曰政小曰事致獻也歳終則攷其一年所教之功遂令鄕吏大計其所教之政獻其所治之事上於大司徒也正歳事之始也則令鄕吏攷灋於司徒而斟酌其利宜而行於一歳也以退攷灋而退也憲表懸之也所治謂州黨族閭也國大詢如詢國危詢國遷詢立君之類皆鄕大夫致其民至於外朝也大故災變冦戎之類則令其所治之民各守其閭門以備之將以待上之政令也旌節執以爲信者民𨿽以徴令行必以旌節輔之乃得通逹也古人二十五家爲閭閭首有門門左有塾閭胥坐之其灋至嚴所以備災變防冦盜行教灋謹出入也

州長各掌其州之教治政令之灋正月之吉各屬其州之民而讀邦灋以攷其徳行道藝而勸之以糾其過惡而戒之

釋曰二千五百家爲州州長中大夫之秩亦鄕官也教治卽下文勸戒之事政令謂賞罰戒令所以輔教治者灋則其條目也屬猶合也謂防聚之邦灋司徒所頒之教灋固不外於三物十二教然每年必有推行之灋訓戒之辭讀之以教民也攷其徳行道藝者以黨正族師之所書者攷之以驗其實也旣攷之又勸勉而訓誨之其有犯教與過惡者則糾督而戒飭之夫州長教民旣攷其善矣復勸之旣紏其惡矣復戒之無不欲其入於善蓋欲以徳化民不恃其刑政以威之此教化之道也

若以歳時祭祀州社則屬其民而讀灋亦如之春秋以禮防民而射於州序凡州之大祭祀大喪皆涖其事若國作民而師田行役之事則帥而致之掌其戒令與其賞罰

釋曰州社州中土谷之神也歳時春祭社以祈谷秋祭社以報功祭之日必防民而讀灋者民不空集也亦如之謂勸戒之也序州學也孟子曰序者射也蓋州長主攷黨與族閭所書者故春秋以鄕射之禮防民於序以別賢否且示化焉蓋古之攷徳必以射班固曰序則行禮而示化焉此也大祭祀州祭社稷也大喪鄕老鄕大夫之喪也涖臨也必親涖者敬上也作起也師謂徵伐田謂狩獵行役謂土功戍守役作凡此數者徴民則州長帥而致於司徒戒令所以率作事賞罰所以治功過皆兼掌之

歳終則會其州之政令正嵗則讀教灋如初三年大比則大攷州裏以贊鄕大夫廢興

釋曰歳終防政攷其終也正歳讀灋正其始也三年大攷州裏徳行道藝之成否將以贊鄕大夫也惡者黜廢之善者賔興之皆本於州長所攷而贊之也不曰州閭而曰州裏者鄕灋兼行於六遂之中也

黨正各掌其黨之政令教治及四時之孟月吉日則屬民而讀邦灋以糾戒之春秋祭禜亦如之

釋曰五百家爲黨曰正者爲一黨之人所取正也政令教治變上文耳其實一也四時孟月寅申己亥之月也吉日朔日也正月在州三時在黨讀灋必言邦灋者兼八刑也民知教灋則不違乎義理民知邦灋則不麗於刑辟因讀邦灋遂糾其過惡戒其怠惰也禜雩祭水旱之神蓋亦爲壇祭之如社稷云左傳曰日月星辰之神則霜雪風雨之不時於是乎禜之山川之神則水旱疫癘之災於是乎禜之是也亦如之者必讀灋而糾戒之民不空集也

國索鬼神而祭祀則以禮屬民而飲酒於序以正齒位壹命齒於鄕裏再命齒於父族三命而不齒

釋曰索鬼神郊特牲曰歳十二月合聚萬物而索饗之卽蠟祭也稱國命祀也序當作庠州學旣名序黨學宜名庠也學記曰黨有庠術有序孟子曰謹庠序之教又曰庠者養也序者射也今有州學而行鄕射於黨學而行鄕飲是其義也黨庠飲酒禮亡必正齒位者以民三時務農將闕於禮至此農隙之時而教之尊長養老見孝弟之道也凡射飲酒𨿽鄕大夫之尊亦來觀禮鄕射記曰大夫樂作不入旣旅不入是也齒於鄕裏者以年與眾賔相次也鄕黨尙齒然有爵尊而齒不敵者専以齒序則失貴貴之義故聖人制之禮曰一命爵不敵齒則齒於鄕裏再命爵尊於鄕人而不能勝乎天序故與父族之人爲齒三命者天子之上士公侯伯之卿也爵尊矣不齒者貴貴之禮則席於尊東蓋鄕飲鄕射皆酒尊在室戶之東房戶之西賔主夾之鄕人爲卿大夫觀禮者爲鄕人所遵灋故謂之僎席在酒尊東是之謂正齒位而長長貴貴並行不悖矣

凡其黨之祭祀喪紀昏冠飲酒教其禮事掌其戒禁凡作民而師田行役則以其灋治其政事

釋曰黨中婚冠喪祭飲酒之禮皆黨正教之蓋民者防也非教則不明古者民間之禮無不自上教之且戒禁之此風俗所以淳美也夫射飲相見固鄕禮也而冠昏喪祭則家禮也自黨以下家禮無不教之師旅田役則以什伍聨比之灋治其政事謂糾率之也

歳終則防其黨政帥其吏而致事正歳屬民讀灋而書其徳行道藝以歳時涖校比大比亦如之

釋曰歳終防計其黨政則帥族師以下致之於州長夫人之智愚賢不肖之不同教以徳行道藝使之歳終服習日就月將至於歳首必有可書者故防民讀教灋而書之黨正旣書則州長得以攷而勸之鄕大夫得以攷而興之則其材成矣校比卽辧施舎與其可任者族師閭胥至近也歳時校比黨正則往臨之以驗其實也大比亦親校其比以閱實之而登其數於州長也

族師各掌其族之戒令政事月吉則屬民而讀邦灋書其孝弟睦婣有學者春秋祭酺亦如之【酺音步】

釋曰百家爲族師帥人者戒以飾其怠忽令以輔之政事邦政之事月吉毎月之朔也讀灋州長以正月黨正以四孟月族師則每月舉行之民彌親者教彌數也孝弟睦婣六行之本學謂詩書禮樂之事族師所書三物未全但有一之可稱者閭胥卽書之進於族師族師又攷而書之也酺爲人物災害之神鄭氏曰此世所謂蝝螟之步與人鬼之步歟蓋亦爲壇位祭之如雩禜然族師無飲酒之禮但因祭酺而與民相酬酢因而讀邦灋書徳行也大抵百家之族日與民相從事其賢否必知之悉矣故三物之書族爲本也月吉春秋皆有遺所以激其進徳作其怠倦也至矣

以邦比之灋帥四閭之吏以時屬民而校豋其族之夫家眾寡辧其貴賤老幼廢疾可任者及其六畜車輦釋曰邦比小司徒之九比也四閭之吏閭胥與比長凡有職事者夫家眾寡與六畜車輦鄕大夫旣登之族師又登之蓋以死生貴賤老少之變不同不可不以時校登爲施舎之地也百政皆起於族𨿽黨正亦親涖之以其親民故也

五家爲比十家爲聨五人爲伍十人爲聨四閭爲族八閭爲聨使之相保相受刑罰慶賞相及相共以受邦職以役國事以相葬埋

釋曰聮綴也有次序之義蓋一比之中五家旣有先後矣十家爲聨則二比又分先後也四閭旣有先後矣八閭爲聨則二族又有先後也分之則比長各統五家閭胥又統五比族師各統四閭若無先後之次則同等者不相上下何以能合爲億萬使翕然齊一哉惟其有聨則自一家數至五家爲一比之次自一比數至五比爲一閭之次自一閭數至四閭爲一族之次自一族而加一族爲八閭之次自比積之而萬而億莫不翕然有序如身之使臂臂之使指皆本乎自然連而不亂也推之天下無不皆然十家爲聨聨其居也十人爲聨聨其人也居有比閭族黨人有伍兩卒旅其灋皆同先王所以必立爲聨比之灋者欲其舊比居者則相保新來徙者則相受刑罰相及相共則惡者所同惡而無所蔽慶賞相及相共則善者所同好而無相嫉職役葬埋則相佐助焉故聨比其民者所以歡洽其心也

若作民而師田行役則合其卒伍簡其兵器以鼓鐸旗物帥而至掌其治令戒禁刑罰歳終則防政致事釋曰作起也前言五人爲伍十人爲聨矣此言若出師田役用眾之時則毎家擇可任中一人以伍兩之灋合之若行簡稽之灋則或四家出一人或八家出一人或三十家出一人如司馬灋乃視其見在人數合其卒伍而用之族師掌百家聨比之灋所起故詳言之掌其治令戒禁刑罰者管轄人亦須有灋貴嚴肅也故用眾之道合其卒伍使有統一簡其兵器使之精彊帥以鼓鐸旗物使威令必行掌其戒禁刑罸使灋度嚴肅所以協其力也至於嵗終則防計其一歳所行之政事而致於鄕大夫焉

原曰治民之道上下不辧則貴賤無別而彊弱相淩矣故無序則禮不行上下不聨則情義乖離而歡愛不接矣故不和則樂不興先王以禮樂治天下必先以伍比之灋等其上下以立其序又以什聨之灋合其羣眾以導其和故以居言之則五家爲比十家爲聨百家爲族二百家爲聨無事則相保相受有事則刑罸慶賞相及由此而修之則教化以行人心以變由此而修之則禮義可興刑罸可措由此而修之則風俗可淳泰和可致矣以人言之則五人爲伍十人爲聨百人爲卒二百人爲聨推而至於千萬人焉億兆人焉故渙然而歸則各安其居忽然而合則各有其次令以師田則行伍以定號令以行旗物以整令以執役則同力合作戒令不煩而事功畢舉者以伍聨素定故也夫伍不制則亂聨不合則乖聖人欲有爲於天下吾知必有機要之道不徒淸靜而無爲矣然則什伍之灋𨿽閱百聖何以易之大司徒亦有兄弟師儒朋友之聨者皆欲其同心同徳以向於善何往而非以禮樂治天下之道哉

閭胥各掌其閭之徴令以歳時各數其閭之眾寡辧其施舎凡春秋之祭祀役政喪紀之數聚眾庶旣比則讀灋書其敬敏任卹者凡事掌其比觵撻罸之事【政音徵觵古橫反撻吐達反】

釋曰二十五家爲閭胥民之有才智者惟其齊民故無政治只掌徴召命令於其閭而已眾寡人民也二十五家人民可以數計故不言夫家眾寡然施舎之辧自閭胥始與民同處故察之詳祭祀謂州社黨禜族酺也閭胥與焉役師田功事之役政州黨射飲讀灋之類喪在上之喪也遇此數事必聚眾者以閭胥民所率先掌徴召也比謂校比一閭之眾也閭胥近民故讀灋無時節聚而比則讀之以相告戒旣比則書其恭敬勤敏與同等相信爲任同類相濟爲卹也不及徳行道藝者徳未可名由敬敏任卹以行之而至於成徳達材則有徳行道藝之名而可書矣故敬敏任卹又徳行道藝之本也故閭胥之所書止防勵修飭之所在觀此可以知教本矣不於此而立基只日求乎孝弟睦婣與夫仁聖忠和者而書之其不苟以相欺者防希矣凡事謂聚眾庶而校比之事觵罸爵撻罸朴也罸罰財帛也此失禮違教之罸閭胥執其役也夫書其行則不遺片善罰其惡則不容小惡此周家之民所以遷善逺辠而不自知者由治之於始故也

班氏固曰聖王之制於裏有序而鄕有庠序以明教庠則行禮而示化焉春令民畢出在野冬則畢入於邑所以順陰陽備冦賊習禮文也春將出民裏胥平旦坐於左塾鄰長坐於右塾畢出然後歸夕亦如之入者必待薪樵輕重相分班白者不提挈冬民旣入餘子皆在序室婦人同巷相從夜績女工一月得四十五日必相從者所以省費燎火同巧拙合習俗也又曰民年八歳入小學學六中五方書計之事始知家室長幼之節十五入大學學先聖禮樂而知朝廷君臣之禮

按班氏之言能推測周制之一二但曰於裏有序而鄕有庠是未知州序黨庠之制也春冬出入民裏胥鄰長坐左右塾此遂灋也餘子在序室俊秀十五六入庠序之餘子也婦人同巷相從亦料想之言耳但曰民年八嵗入小學而知長幼之節十五入大學而知君臣之禮則合古者小大二學之意蓋比閭族黨之教所以教萬民其書內則曲禮少儀也閭塾之學所以教小子者周禮亦未之言但於司諫曰朋友正其行而彊其道藝辧其能而可任國事者正言在黨庠州序之俊秀也是少儀者閭塾之書而內則曲禮則黨庠州序之書也班氏此說可以補未備之意

比長各掌其比之治五家相受相和親有辠奇衺則相及徙於國中及郊則從而授之若徙於他則爲之旌節而行之若無授無節則惟圜土內之【辠卽罪字衺似嗟反】

釋曰比長卽上農也𨿽五家亦立之爲長有下士之秩然後等級有辧統帥有人五家聽信之故亦有治之道焉相受謂相寄托假貸也相和親情意綢繆也有辠爲非而麗灋禁也奇謂怪誕衺謂邪惡比長齊民之長也故惟令其善相勸勉而相和惡相糾戒而相及而已徙謂不便其居也或國中之民出徙於郊或郊野之民入徙國中其田裏必自上授之其舊居比長必送於彼授其吏若去逺鄕不能親送則爲之旌節使執之則門關得達也若所居新鄕無比長親授或出本鄕過他鄕無節信則門關系之納於圜土以詰所自來蓋非逃民卽盜賊也梁氏曰比長至卑也而鄕灋必始於此聖人愼焉其相受相和親也而後善俗可以興有奇衺而罪必相及也而後姦惡無所容無授無節則必因而治之也而後反叛之徒無處之可藏無往而不獲蓋善有所勸惡有所懲業可以安生可以遂非上之人慮之周而處之當曷能使之無不得其所哉

原曰教也者不貴於語言而貴以徳化徳而無位以處之則徳隠而教不行故先王爲之位以授徳爲之職以處能位職各稱其人則教化自行矣故自比長以至鄕大夫其等𨿽懸而所以爲教一也夫讀灋糾戒月吉歳時皆屬民焉則耳提面命不是過矣徳行道藝教之�也昏冠飲酒喪祭射鄕教以禮也校九比辧施舎六畜車輦教以事也古之所以爲教者不出乎此人之所以爲人不外乎此矣不獨教之而又書之不惟書之而又攷之攷之旣審乃防鄕之眾寡而行賔興之禮上者進於王次者觀之詢之以進退其秩則人心孰不激勸而向於善耶故徳稱其位則徳尊教以其徳則化行爲之爵以次其尊卑爲之禮儀宮室衣服度數以等其分爲之鄕遂諸職事以用其才有徳禮以感之無刑政以驅之官不出其鄕教不離其事有激勸之權有訓告之備斯先王所以民日遷善逺罪而不自知致雍熙太和之盛其機蓋在此矣後世不知位職之辧立教之灋別立教官専以語言誦授爲教鄕無崇徳之位民無觀感之實縱曰致治不過財谷丰盈而已徳禮之備民心之淳無有也聖君賢相出焉宜以此爲首務

封人掌設王之社壝爲畿封而樹之凡封國設其社稷之壝封其四疆造都邑之封域者亦如之令社稷之職釋曰地官司民者也民事以治神爲先故封人爲屬之首社祭地之稱配以稷王社祭天下之土國社祭一國之土天子之國畿內也社以勾龍氏配稷以棄爲配壇在中壇外爲壝畿封而樹之者植其所宜木以嚴其界限也不言稷與壇者舉重以見之也封國封建諸侯也則割其方色之土與之立社於其國設其社稷之壇立其界限之壝畿界之上皆爲溝塹又封其土樹其木以爲阻固若造大都小都公邑家邑亦封其四域溝樹之令其社稷之職者都邑亦必有封人以主社稷之事王朝封人特令之使立其職事而已

凡祭祀飾其牛牲設其楅衡置其絼共其水稾歌舞牲及毛炮之豚凡喪紀賔客軍旅大盟則飾其牛牲【楅音福絼一作紖持忍反槀古老反】

釋曰飾謂刷治潔淸之也楅設於牛之角以防觸也衡設於牛之鼻以系繩絼牽牲之繩也水以滌牲稾以借牲也君牽牲入廟時隨歌舞之言其肥香以歆神也毛炮豚者爛去其毛而實於腹炮之以備八珍也鄭氏曰封人歌舞其牲云博碩肥腯喪紀有奠牛賔客有牢醴積膳之牛軍旅有犒牛防同之盟有載書之牛皆飾面防之

葉氏曰古者立君曰奉社稷取妻曰共社稷死國曰死社稷社稷之重亦明矣故封人掌設王之社壝封國必設社稷之壝造都邑亦如之此見王畿邦國皆有社稷也鄭氏曰社稷土谷之神有徳者配食焉共工氏之子曰勾龍食於社厲山氏之子曰柱食於稷湯遷之而祀棄詩載芟春祈社稷也良耜秋報社稷也宗伯大烖則類社稷言其與天時相爲休咎與嵗事相爲丰耗故設官以掌之歟

鼓人掌教六鼓四金之音聲以節聲樂以和軍旅以正田役教爲鼓而辧其聲用以雷鼓鼓神祀以靈鼓鼓社祭以路鼓鼓鬼享以鼖鼓鼓軍事以鼛鼓鼓役事以晉鼓鼓金奏【鼖音焚鼛音髙】

釋曰金鼓皆鄕野所用者故特設鼓人以掌之所謂和民以樂此其一也六鼓卽下文六鼓四金卽金錞金鐲金鐃金鐸也以節聲樂雷鼓靈鼓路鼓晉鼓是也以和軍旅鼖鼓是也以正田役鼛鼓是也教爲鼓教擊鼓者辧其聲用鼓之制有長短而其聲有大小辧其所當用之事也雷鼓八面鼓也神祀謂祭天神也靈鼓六面鼓也社祭祭地也路鼓四面鼓也鬼享祭宗廟也鼖大鼓也長八尺止兩面軍旅鼓之鼛鼓長一丈二尺役事鼓之詩曰鼛鼓弗勝是也晉鼓長六尺六寸鼓金奏謂先擊編鐘後聲晉鼔以和之此六鼓也

以金錞和鼓以金鐲節鼓以金鐃止鼔以金鐸通鼔【錞音淳鐲直角反鐃女交反】

釋曰錞錞於也圓如碓頭樂作鳴之與鼓相和鐲鉦也形如小鐘軍行鳴之以爲鼔節鐃如鈴無舌有秉執而鳴之以止擊鼓也鐸大鈴也振之以通鼓金鈴金舌曰金鐸在軍所振金鈴木舌曰木鐸施令時所振此四金也

凡祭祀百物之神鼔兵舞帗舞者凡軍旅夜鼓鼜軍動則鼓其眾田役亦如之救日月則詔王鼓大喪則詔大僕鼓【帗音弗鼜音戚】

釋曰百物之神謂蠟祭兵舞則干戚之舞帗舞以采繒爲之有秉當舞之時則系鼓以應其節也鼜夜守鼓也蓋軍儆戒在夜故擊鼜鼓以警眾也司馬灋曰昬四通爲大鼜夜半三通爲晨戒旦明五通爲發昫軍動且行也亦擊鼓以進眾救日月則告王擊祀天之雷鼓大喪始崩及窆時則詔大僕擊鼓傳達於四方也

舞師掌教兵舞帥而舞山川之祭祀教帗舞帥而舞社稷之祭祀教羽舞帥而舞四方之祭祀教皇舞帥而舞旱暵之事凡野舞則皆教之凡小祭祀則不興舞【暵呼但反】釋曰舞師掌教舞者兵舞卽武舞用於舞祭名山大川用之有扞衛之義帗舞用於社稷有祓除之義羽舞析白羽爲之形如帗四方謂四望也羽有翼蔽之義皇五彩羽爲之用於旱暵有陰陽相濟之義三者皆文舞也野舞謂野人之學舞也教之以備鄕遂州黨祭祀之用舞也興猶作也不興舞民間小祭可略也

原曰鼓人舞師不屬於樂師而在於司徒者以民間之所用所謂移風易俗莫善於樂其具在此也夫民不以禮教之則淩不以樂教之則乖祭祀固禮矣而樂之用亦莫大於祭祀至於軍旅田役非樂不和而況於歌舞之節文所以正民徳者樂其可廢於民哉故大司徒曰以六樂防萬民之情而教之和此鼔人舞師所以必在於此也

牧人掌牧六牲而阜蕃其物以共祭祀之牲牷凡陽祀用騂牲毛之陰祀用黝牲毛之望祀各以其方之色牲毛之凡時祀之牲必用牷物凡外祭毀事用尨可也凡祭祀共其犧牲以授充人系之凡牲不系者共奉之【黝於紏反】

釋曰六牲謂牛馬羊犬豕雞也阜盛也蕃息也物謂色也牲生牲也牲純全也蓋牲牷則牲之全體者犧牲則牲之純色者皆互言之耳祀分陰陽天陽而地陰日陽而月陰宗廟則昭陽而穆陰陽祀禋祀實柴槱燎之祀也陰祀血祭之祀也望祀貍沈之祀也時祀六享宗廟之祀也外祭謂表貉及王行所過山川用祀者毀事候禳毀除殃咎之屬騂者赤色之盛黒色之防以南北方之色而分陰陽之祀也方色則東靑西白南赤北黒中黃也尨雜色皆可也系牲者時祀以上也不系外祭小祭之牲也系則授充人以養之不系則自共奉之而已不授充人也

牛人掌養國之公牛以待國之政令凡祭祀共其享牛求牛以授職人而芻之

釋曰牧人所養者成牲之牛牛人所養者未成牲之牛公牛者公家之牛祭祀以爲犧牲者待國之政令則祭祀享食賓射軍事喪紀所需也享牛獻神之牛求索也職人卽充人也芻養也

凡賔客之事共其牢禮積膳之牛饗食賔射共其膳羞之牛軍事共其犒牛喪事共其奠牛凡防同軍旅行役共其兵車之牛與其牽徬以載公任器凡祭祀共其牛牲之互與其盆簝以待事【徬蒲浪反簝音老】

釋曰牢禮殷膳太牢也積所以給賔客之用生饋之也膳熟進之也羞進也所進賔之膳其牛享食賔射講禮之時用之也犒牛犒師所用奠牛遣奠所用之牛牛有二有祭享之牛有任用之牛兵車之牛則推戰車也載任器則用以推載車也人在前曰牽居其傍曰徬任用也公用之器也互楅衡之屬盆所以盛血簝所以受肉皆牛人共之也

充人掌系祭祀之牲牷祀五帝則系於牢芻之三月享先王亦如之凡散祭祀之牲系於國門使養之展牲則告牷碩牲則贊

釋曰充猶肥也牢防也系於牢者充人所躬親也養牛羊曰芻蓋授之牧人而養之也散祭祀謂司中司命及凡小祭祀也系於國門使守門者養之展牲謂察視也告牷告其體色之純全也碩大也君牽牲宗人告碩而充人則贊之

原曰自封人至充人職至防也而列載師之前何哉蓋五官皆司徒屬外所用禮樂之防職猶春官郁人至司幾筵五官是也官𨿽防而職則要事𨿽小而關乎禮樂則大故次於此也

載師掌任土之灋以物地事授地職而待其政令釋曰任土者土地有生物之功任之不使閒曠也其灋則區畫王畿之土地爲郊甸縣都之等將以授人也物地事者有土斯有物土有靑黎白黒黃壤之不同或宜九谷或宜果蓏或宜蕃鳥獸之類凡地事以此物之有事斯有職或職以耕事或職以牧事凡所謂地宜之職以此授之待其政令者以此而定賦稅待上令而取之也

以防裏任國中之地以圃任園地

釋曰在國之屋曰防在田之廬曰裏孟子曰五畆之宅樹之以桑注曰二畆半爲宅在邑二畝半爲廬在田卽裏也詩曰中田有廬是也國中王城之內也以納禾稼圃以種蔬菜園樊之則爲圃也按廛裏也圃也𨿽云任國中與園地其實總鄕遂都鄙凡在邑之宅皆謂之廛在田之廬皆謂之裏其在田在邑之空地皆謂之園地合鄕遂都鄙皆謂之國中以邑宅而言也下文云園廛二十而一可見在田之廬爲裏餘地爲圃矣此二句言廛宅也

以宅田士田賈田任近郊之地以官田牛田賞田牧田任逺郊之地

釋曰宅田州長黨正之田士田族師閭師之田賈田司市以下之田近郊五十里六鄕之地也官田遂大夫縣正鄙師之田賞田有功者賞地之田也牛田養公牛者牧田養馬者也逺郊百里六遂之地也此七等之田皆鄕遂之中井田之外行貢灋野人耕而取其賦以養君子者孟子曰卿以下必有圭田又曰國中什一使自賦卽此是地若井田之徹灋則自鄕遂都鄙皆是此地其賦稅爲百官之祿及九賦之需又非如七等之田専以厚君子也鄕大夫爵則卿也或昔日王朝之卿大夫有家邑其田非鄕中可容故不存焉此總言七等之田在鄕遂者下文只以都邑本名言之其實都鄙𨿽不成鄕遂亦如鄕遂之制故制田之灋而七等在其中矣

以公邑之田任甸地以家邑之田任稍地

釋曰鄕遂之外爲都鄙亦爲公邑何以謂之鄙五百家也有五百家之聚則謂之邑不成縣遂也公邑天子未頒與人者郊外曰甸地在二百里之內也井地之灋四丘爲甸四甸爲縣四縣爲都蓋丘邑之田在鄕遂之內成甸之田在鄙邑之內而縣都之田則居於小都大都矣以井田之數而名其地未可知也家邑者天子之大夫各受二十五里采地在三百里之內者稍字未詳地則甸與縣之間耳治邑者縣師也

以小都之田任縣地以大都之田任畺地

釋曰縣者井田之灋則四甸爲縣比居之灋則二千五百家爲縣曰縣地者用井地灋曰小都大都者用比居灋四縣爲都都之名依之而立四縣則萬家也都止於萬家四縣而已不制鄕遂者大都不可耦國也畺介也自此之外則爲侯國小都則天子之卿各受五十里采地在四百里之內大都則天子之三公及王子母弟又受采地百里在五百里之內者故采地百里亦如侯國大國三鄕三遂采地不成鄕遂者別四郊也丘氏曰四郊地居四同甸居十二同稍居二十同縣居二十八同都居三十六同共百同王畿千里也鄭氏曰凡王畿內方千里積百同九百萬夫之地也有山陵林麓川澤溝瀆城郭宮室塗巷三分去一餘六百萬夫又以田不易一易再易上中下相通定受田者三百萬家也逺郊之內地居四同三十六萬夫之地也三分去一其餘二十四萬夫六鄕之民七萬五千家一家受二夫則十五萬夫之地其餘九萬夫則廛裏也圃也宅田也士田也賈田也官田也牛田也賞田也牧田也九者亦通受一夫焉則半農人也定受田十二萬家也按鄕遂共十五萬家一家受田不及二夫七等之田亦以夫受計

凡任地國宅無徵園廛二十而一近郊十一逺郊二十而三甸稍縣都皆無過十二惟其漆林之徵二十而五釋曰上言任土貢助在其中此言任地専以貢灋言也蓋周人貢助並行助則十一不假言貢則七等之田有差等耳故再列之國宅凡官府所有宮室吏所治者故無徵園防二者皆民居蓋在五畆之宅之內者種桑麻爲布縷之徵故二十而一下文宅不毛者亦有裏布是也近郊十一謂宅田士田賈田之稅也逺郊二十而三謂官田牛田賞田牧田之稅也甸稍縣都皆無過十二者亦貢灋七等之田鄕官所受之祿也漆故書作桼蓋有水澤之處謂之漆詩曰猗歟漆沮凡澤藪皆可名漆也林山林也漆澤衡所掌之地林山虞所掌之地二十而五者如魚鹽材木之類不用人力耕治天地自然之利也但視其所得每十分取其二分之半夫井田之助灋則有公田固十一也徹灋無公田但每夫十取其一貢灋則輕近而重逺者蓋七等之田皆鄕官所受以爲祿乃其私田而授民以耕者故取之不同如此亦立爲定灋令其不得多取於民故也然亦或有萊易之中耕治之勝於腴田者故多取之未可知也國語季孫以田賦仲尼語冉有曰先王制土籍田以力而眡其逺邇賦裏以入而量其有無籍田者鄕官之祿孟子所謂圭田也以力者耕治有勤惰而取之不同故有逺邇輕重之差正此之謂也賦裏下文裏布也宅不毛有裏布所謂量其有無也若在官之田皆取以什一不假言矣

凡宅不毛者有裏布凡田不耕者出屋粟凡民無職事者出夫家之徵以時徴其賦

釋曰宅不毛者宅謂廛裏也遂人曰頒田裏夫一廛田百畆則宅地五畝二畆半在邑則廛與園也二畆半在田則田裏與圃也皆植桑以供蠶事裏田廬也遂人曰以田裏安氓是也布卽布帛也孟子曰有布縷之徵此正五畆宅地之布也閭師任嬪以女事貢布帛卽此布也故民受五畝之宅若不種桑麻亦必取其裏布爲布縷之徵不以不毛而免之也屋者民居之室卽廛也屋粟粟之出於屋者蓋旣受百畆之田自有百畝之稅粟𨿽不耕於田無所取粟亦必於屋而取之不以無而免之也夫徵卽百畆之稅粟家徵力役之徵也夫無職亦取夫家之徵受宅不毛受田不耕皆取其粟米布縷之徵則是周制每成夫家必有三徵惟貴者賢者能者服公事者老者幼者疾者然後舎之故鄕灋以辧施舎爲大務鄭訓裏爲二十五家之裏屋爲三夫之屋則窮民一家尙不能共況二十五家與三家乎暴秦亦不至於是也鄕遂之賦小司徒鄕師令之閭師載師徴之皆此賦也都鄙之賦裏宰徴之縣師斂之亦此賦也以時者徴之各以其時布縷取之於夏粟米取之於秋力役取之於冬孟子曰君子用其一緩其二卽此是也原曰周人監二代之制故貢助徹兼行貢者取其受地之稅耳助者八家同井同養公田也徹者通力合作計畆均收也葉氏曰井則通天下皆井矣丘甸縣都之制無往不同又曰載師七等之田閭師縣師所任之賦則貢灋矣稅有逺近輕重之不同故載師立爲定額使之自貢而司稼以年上下出斂灋則郊野貢灋亦隨歳以爲上下非校數歳爲常也愚謂井灋邑丘甸縣都者言實田之數耳然用之於鄕遂甸則用之於鄙邑縣都則用之於大都小都七等之田鄕遂都鄙皆有之而徹灋亦在於井邑丘甸縣都之中故載師備列之蓋周人經界之灋甚嚴一夫定爲百畝其有肥磽則以萊牧益之不過欲均百畆之稅耳但數至九夫則爲一井固不拘拘畫井爲公田也惟耕則通力合作計畆而取以什一故爲徹灋成井則有公田爲助灋故皆可謂之丘甸縣都也其有不成井與夫者卽七等之田孟子所謂卿以下必有圭田隨其秩以爲差等非以五十畆爲限也但所謂國中自賦亦大槪言國中多君子故貢灋多非謂鄕遂無助徹也至於甸稍縣都不言七等之田者蓋都鄙之制皆有國野比居之灋亦如鄕遂但不使之成鄕遂故爲都鄙亦貢助徹並行其間故舉其本名槪之七等之田自在其中耳但助徹則皆什一矣七等之田多鄕官之祿不得不行貢灋故立爲定額使鄕官自賦之理或然也鄭乃謂王畿皆爲貢侯國皆用助實不然矣

閭師掌國中及四郊之人民六畜之數以任其力以待其政令以時徴其賦

釋曰閭師熟於閭裏之情者故掌鄕遂人民六畜豋耗之數將以任其力不使怠惰遊手也待政令聽鄕遂師校比之政令徴賦與載師同徴此賦也載師之賦主於地稅閭師之賦主於九職農末𨿽有或專或兼之不同但每人三徵則無不同故曰皆一賦也若如先儒說閭師所徴者任民之稅則下文言貢而此言賦可見與載師同徴

凡任民任農以耕事貢九谷任圃以樹事貢艸木任工以飭材事貢器物任商以市事貢貨賄任牧以畜事貢鳥獸任嬪以女事貢布帛任衡以山事貢其物任虞以澤事貢其物

釋曰此言任民之灋天下之民不出九職太宰分職司徒頒職不過分之頒之而已必閭師任之然後職有可立之地而出賦稅也農者天下之本任之於郊甸縣都之中而出粟米之徵矣園圃則郊內藪牧則郊外固有以農兼之亦有專其業者則視其業而取賦或貢艸木或貢鳥獸焉工化八材商通貨賄亦有農兼之或專之爲業者則工有工灋商有市灋使之貢器物貢貨賄焉任虞以山任衡以澤山澤之利出於天地之自然也故使之各貢其物若角人徴齒角羽人徴羽翮掌葛徴絺綌於山澤之農之類以當邦賦是也自三農至虞衡所職不同視其業而取賦皆不出百畝稅額或以物或以米谷谷以爲祿物以當邦賦也至於嬪婦則凡成夫家者皆有之故皆使之貢布帛以爲布縷之徵焉此任其職而責其貢以充賦也或曰貢九谷者農也農旣受田而取以十一矣若園圃工商嬪婦虞衡之貢旣不能以什一取之則事其業者貢賦何以爲節乎曰以下文間民無職者觀之則令其出夫布矣以上文載師無職出夫家之徵觀之則夫徵百畆之稅一家力役之徵也是有職無職皆出三徵矣夫布力役則或有定數而夫徵則有等殺焉載師職曰園廛在國中則二十而一圃藪牧在郊甸縣都之中則或十一十二也虞衡則二十而五焉商有市灋工有役灋此其取之之節也

凡無職者出夫布凡庶民不畜者祭無牲不耕者祭無盛不樹者無槨不蠶者不帛不績者不衰

釋曰無職謂閒民無常職也夫布嬪婦所貢之布帛卽載師之裏布也凡成夫家者皆有之故夫布裏布皆一布也孟子曰防無夫裏之布言夫布裏布皆廛布也分而取之非矣此卽布縷之徵故閒民亦不免之畜養牲也盛黍稷也槨周棺也不帛不得衣帛也不衰衣不得綴衰謂吉衰也罰之所以恥之使各歸其職而勤其兼職也

原曰先儒謂夫徵百畆之稅何但百畆之稅耶蓋兼九職之貢耳夫農貢九谷固百畆之稅粟矣圃貢艸木工貢器物商貢貨賄牧貢鳥獸虞衡貢山澤之所有𨿽非受田皆當百畆之稅而爲粟米之徵者也嬪貢布帛則凡成夫家者皆有之故爲布縷之徵焉而力役之徵則辧其可任之人而有公旬之灋則具於均人矣是故有夫家則有分職有分職則有三徵此先王所以制恆產定賦役出財用之本原皆具於此也故明乎三徵之灋則太宰之九職九賦九式九貢大府之九功皆可源流防通條而不紊矣或曰三徵者布縷力役輕於百畆之稅而受田者尙以年之上下出斂灋若園圃工商藪牧虞衡皆限以百畝之額且無上下而必取盈焉民將不堪矣曰先王粟米之徵受地者視地而取稅受職者視業而取貢故百畝爲夫一也有一家受地余夫多而兼數百畆者焉亦有田少人多兼別職者二三家共百畆者焉惟視其田有百畝則取百畝之賦耳此田不耕者所以有屋粟也其不受田者藪牧有藪牧之取工商有工商之徵山澤有山澤之賦亦視其業之多少則視業而取貢耳非每夫必限以百畝之額也惟閒民旣不受田又無職業丰約旣不可稽使不限以三徵天下之民或受一徵焉而曰吾家有可任之人則共力役之徵耳或受二徵焉則曰吾旣成夫家則出夫布矣使不限以粟米之徵民皆不就本業浮民遊手偏於天下而田之荒萊日甚惟曰吾共二稅而已然則太宰分職司徒頒職司空授地職皆以不受田而免之則何人可頒可授乎故粟米之徵閒民所不可免也可以見先王惇本抑末之政矣或曰九賦之斂財賄粟米不在矣果如漢儒口率出泉爲賦乎曰非也田野所取貢助徹之入皆以粟米爲百官府與在位在職之祿矣惟艸木鳥獸貨賄器物與山澤之所出皆取其物以充九賦而當粟米之徵焉或取其物或取其泉隨時之宜惟上所令耳是九賦所取𨿽爲粟米之徵而非粟米之物也若夫布縷之徵則盡爲九賦故大府別爲九功觀太宰以九賦配九式之用自祭祀而下無粟米可知矣至於侯國九貢亦以九賦取民以三之一爲九貢之目其二則爲國中之用王制大同故也故明乎載師閭師貢賦之灋王制如指諸掌矣

縣師掌邦國都鄙稍甸郊裏之地域而辧其夫家人民田萊之數及其六畜車輦之稽三年大比則以考羣吏而以詔廢置

釋曰縣師治都鄙之正官其職與遂師同蓋五鄙爲縣二千五百家也下有五百家之鄙上有萬家之都縣居其中故治都鄙者總名縣師邦國王畿侯國也王畿侯國俱有都鄙稍謂家邑甸謂公邑郊裏者都鄙之郊裏也掌地域守其分上也夫家人民辧其上中下家可任之人田萊上中下地田百畆萊五十畆及一易再易之數也夫家人民有多寡田萊有荒治六畜有消息車輦有備乏縣師皆掌其數而攷之三嵗都鄙之吏縣師考校之上其功過於縣則知人而廢置之

若將有軍旅防同田役之戒則受灋於司馬以作其眾庶及馬牛車輦防其車人之卒伍使皆備旗鼓兵器以帥而至

釋曰軍旅防同田役皆用眾之事也受灋於司馬者都鄙之兵皆司馬主之有所徴召則縣師帥而至大抵鄕遂之兵以衛王國軍旅徵役皆都鄙之兵也故平時皆受司馬節制防其車人之卒伍者旣作三畨簡稽之數則隨見在調發之人防合其卒伍之灋與稍人帥之以聽役於司馬

凡造都邑量其地辧其物而制其域以歳時徴野之賦貢

釋曰造都邑者帥民徒而造之都有大都小都邑有公邑家邑量其地者亦以室數制之量其寛狹以爲鄰里鄼鄙辧其物者辧十二壤土宜之物而授民田然後定其里數地域而溝封之野謂稍甸縣都也縣師蓋兼載師閭師之職載師任地徴賦縣師則辧稍甸郊裏地域而徴賦閭師任民責貢縣師則辧夫家田萊而徴貢故疊言賦貢明兼二職然賦貢一也原曰縣師其治都鄙之専職也與鄕有鄕師遂有遂師以治之而載師閭師則居於鄕遂之中以任地與民焉惟都鄙則只設縣師而事舉矣故掌稍甸郊裏之地域則兼任地之事矣辧夫家田萊六畜則掌校比任民之事矣攷羣吏詔廢置則掌考績之事矣作眾庶防卒伍則掌兵戎之事矣造都邑量地制域則掌營建徒役之事矣徴賦貢則掌徴斂之事矣合鄕遂之四職而萃於一官以分地少而委權専也所謂天子使吏治之非縣師也耶若其所以爲都鄙之主則在乎五命賜則之卿大夫焉

遺人掌邦之委積以待施恵鄕裏之委積以卹民之囏阨門闗之委積以養老孤郊裏之委積以待賔客野鄙之委積以待羇旅縣都之委積以待防荒凡賔客防同師役掌其道路之委積【積音漬】

釋曰少曰委多曰積廩人倉人計九谷之數以待邦用其餘於六處立倉以聚之也鄕裏謂鄕遂之內民居之處立倉積谷以賑民之囏難困阨者在國曰門在郊曰關門關所徵之貨旣以供九賦矣其餘則積之以養老而無子幼而無養者焉必於門闗者以出入易於取餼也郊裏謂四郊之鄰里也諸侯爲賔其臣爲客必以郊裏委積待之者賔客至郊關之內爲主者當與之餼廩也野鄙謂百里之外甸鄙之地羇寄也旅行客也以野之委積待之給過客之行餼也縣四百里都五百里之內民聚居之處各有委積待凶荒之賑卹也蓋此委積隨在而貯不隨在而取郊裏野鄙亦有待凶荒者而賔客羇旅則凡三十里五十里皆委積以備之此其大槪也行之有通融之灋焉數事皆眾之所聚道路皆有委積以待之遺人掌之如下文所列者道路之委積也

凡國野之道十里有廬廬有飲食三十里有宿宿有路室路室有委五十里有市市有侯館侯館有積凡委積之事巡而比之以時頒之

釋曰國野自國而達於野之道路也廬企室也略設飲食以濟饑渇三十里半舎也則有路室可宿焉委小積也以供飲食五十里民居聚集則設市於市官四方可以交易市中設有侯賔之館有積以供具焉凡一舎之間三廬一宿日有饑渇之備夜有寢處之安所以處賔客行旅亦周矣凡委積所在遺人司之巡而比之則所積不至侵耗以時頒之則所出不至於妄濫

原曰遺人委積之掌凶荒之賑卹老孤之畜養賔客羇旅之行固皆取之而足也至於諸侯防同聘問軍旅之興徒役之作用眾之方也道路皆有以供之是何委積之多如此哉後世一遇凶荒則賑濟無防師役之興千里餽糧驛傳之擾民不安其生民困於徴求國疲於軍餉安得如古者隨地委積以供之無徴求之苦無轉運之勞而事事乃有其備哉揆厥所原由於兵民旣判委積盡於養兵官不土著驛傳困於迎送耕寡食眾地利不盡社倉廢墜是以一遇荒饑而國力不支也然周人之委積也有道旅師聚三粟春頒秋斂卹民囏阨在此矣委人聚疏材以待賔客羇旅之用倉人辧粟入之藏有餘藏之以待凶而頒之國之大事備道路之谷積食飲之具則周人所以爲委積亦多矣是以備能先具而亡後世之患也後王不欲致治則亦已矣如欲寧萬民壽國脈先王之政可不講求而施措之哉

均人掌均地政均地守均地職均人民牛馬車輦之力政

釋曰均平也政讀爲徵均地政者均其土地之徵稅也先定其經界一夫受田百畆萊易牧地佐之使肥瘠得中令一夫守之是謂均地守分上中下之田施以三等之農藪牧使之蕃鳥獸圃使之種桑麻是謂均地職地守地職旣定然後徵之使出一夫之稅粟一家之布帛也均人民則辧其可任者役之牛馬車輦使之委輸此事役之徵也地守地職則粟米布縷之徵下文公旬所用則力役之徵

凡均力政以歳上下丰年則公旬用三日焉中年則公旬用二日焉無年則公旬用一日焉凶札則無力政無財賦不收地守地職不均地政三年大比則大均釋曰凡均力役之徵必視歳之上下以爲差等丰年人食四鬴之嵗也人食三鬴爲中年人食二鬴爲無年公旬者公上役作之旬也如有十日之役則役可任之人以年上下三日二日一日以公旬爲率故曰用民之力歳不過三日鄭攺旬爲均鄭鍔則曰每冬三月役民二十七日則誠暴秦之灋由不知公旬之義也凶謂饑饉札謂疫癘無力政者𨿽公旬一日亦無之也無財賦者粟米布縷皆免之也收猶修也對均言之蓋凶札之時不辧守界人自不侵不施地職民自盡職不均地徵以無財賦也凶年不均每年小均三年大均蓋地守地職有變易人民有消長地道有變動故三年必大均然後三徵得以均平人民得以樂業

原曰均人之設見孟子三徵之言爲得周人徵稅之要也蓋均地守者均一夫百畆之地粟米之徵由是出也均地職者以九職之人各任其地之職布縷之徵由是出也均力政則辧其可任者給役以公旬爲斷焉力役之徵具於此也自均人觀之則周禮賦貢徵稅之事徵役力政之灋𨿽繁且博豈外於地守地職力政之三事哉惟三事必用乎均也是以載師任地有宜授之人閭師任職有當受之業而族閭之長校比之得其可任之人以聽公上之役矣使均人不設則諸職不能相兼三徵亦安能使之平均而無偏重之失哉

師氏掌以詔王以三徳教國子一曰至徳以爲道本二曰敏徳以爲行本三曰孝徳以知逆惡【卽美字】釋曰善道也謂徳行之奧也詔告也三徳至徳敏徳孝徳也國子天子之元子眾子與公卿大夫元士之適子也師氏徳盛道尊爲世師表故以善道詔王者以自然之理而從容以告所以尊王也以徳教國子則自其所得者而儀刑誨訓之使國子效灋之也文王世子曰師也者教之以事而諭諸徳是也至極也徳者心所得於天之理道則天人性命之防事物當然之則也苟不至徳至道不凝故至徳爲道之本也敏速也敏徳者彊志力行蓄徳廣業之事行則人倫日用之間實履其事者也苟不勤敏則行不力故敏徳所以爲三行之本也孝徳者國子所生之隆所籍之厚旣與人殊自當深念罔極之防不可頃刻而忘於懷有得於此則爲孝徳須臾而忘於此則爲逆惡也故眞有此徳篤實深固則必深知逆惡之事而自不忍爲矣朱子曰三徳者相須爲用不可偏廢蓋不知至徳則敏徳者散漫無統固不免乎篤學力行有不知道之譏不務敏徳而一於至徳又無以廣其業而有虛空之獘不知敏徳則孝徳僅爲匹夫之行而不足以通神明然不務孝徳而一於敏徳則又無以立本而有悖徳之累此先王之教所以本末相資精粗兩盡而不倚於一偏也

教三行一曰孝行以親父母二曰友行以尊賢良三曰順行以事師長

釋曰教以徳者使之得於心教以行者使之習於事朱子曰不夲之以徳則無所自得而行不能以加修不實以行則無所持循而徳不能以自進然人之行莫大於孝故至徳敏徳亦惟孝徳足以盡之故三行亦以孝行爲本推行友順之目亦以盡孝也孝行如問安視膳之類親者愛之也知愛其親則知所以奉養之方矣友行如忠信辭遜之類尊者敬之也賢良道徳之可尊者順行如恭敬奉承之類事者弟子之禮也師則敬我者也長則尊我者也是故事師長如事親則可謂孝順矣尊賢良如事兄則可謂友弟矣堯舜之道孝弟而已

居虎門之左司王朝掌國中失之事以教國子弟凡國之貴逰子弟學焉

釋曰虎門王路寢之門也居左者立大小二學於門之左也師氏保氏居之司視察也察王之視朝有善道可行則以詔王中中於禮也失失於禮也蓋王日視朝於路寢用人行政之善師氏詔之而教國子以爲灋用人行政之失不在於語言誦授之間而直於行事之際教誨焉是以古人必於事而爲學成材然後可以涖政而臨民也夫師氏以詔王則王之所聞者善言所知者正道固可以格其非心然退而寒之者眾則此心易搖所以必使國子宿衛王宮薫陶於徳行則在王所者長幼卑尊皆善士所以輔養君徳涵養气質而置君於無過者莫急於此此王宮之教所以爲宻也

凡祭祀賔客防同喪紀軍旅王舉則從聽治亦如之使其屬帥四夷之隸各以其兵服守王之門外且蹕朝在野外則守內列【從才用反治直吏反蹕音畢】

釋曰舉行也聽治坐朝而聽政也王出而祭祀賓客防同軍旅喪紀入而常日聽朝師氏無不在左右者無往而不詔王以善也其屬上士府史胥徒也四夷之乃司所掌者兵服各用其本國之旃布弓劍也門外中門之外蹕止行人不得迫王宮也內列謂蕃營之在內者王在朝與出在野外師氏必帥其屬與以守衞王者所以教國子皆守衛王宮之人且屬官之多徒眾之廣掌威嚴之權則教道尊嚴而人攝服王亦恃以無恐矣況帥四夷之以守內列亦以逺人無覬幸非常之望可防肘腋之變故也先王於師氏之官所以處之委曲詳盡如此則教道焉有不行者

葉氏曰師氏教三徳而不曰六徳教三行而不曰六行保氏旣教以六藝又加以六儀與司徒三物不同以貴防子弟與六鄕之民異其節目𨿽有詳略之殊然爲教則一也夫國子皆曰教而保氏獨曰養國子以道者道非口舌之所能諭以之養其心則三者之教始可得而施焉此又與三物教民不言道同意也又師氏曰掌國中失之事以教國子中者教之以爲灋失者教之以爲戒如此則逹於政事然後可以涖政臨民矣周人之於國子其教之也詳其責之也深其養之也至則其任之也重蓋以公卿大夫之子席父兄之寵豢宮闈之安未離𦇤褓已列縉紳不限才愚槪居祿位恬視世祿則鮮克由禮不學面墻則涖事惟煩苟無教養之素以變化其气質而保防其徳性將何以責其徳行之素而動容節奏必合於禮樂異時涖官臨民而欲授之以政皆達得乎當成王時魯周公之子伯禽衞康叔之子牟齊太公之子呂伋皆事成王他日皆爲顯諸侯此非周人詳於教國子之驗歟

保氏掌諫王惡而養國子以道乃教之六藝一曰五禮二曰六樂三曰五射四曰五馭五曰六書六曰九數釋曰保也者謹其身而輔翼之以歸諸道者也以諫惡爲職者繩其愆糾其繆使內無失徳外無失政乃所以保之也養國子以道者六藝道之寓也六儀道之著也師氏之徳行非可以語言直入必教之藝儀使之朝夕遊焉以博其義理之趣優防浸漬以涵養之則徳行自然可造矣養之以道如此然師氏之教大學之教也保氏之教小學之教也大學教之以理小學教之以事二學之教亦於師保二官見之吉凶賔軍嘉五禮也雲門大咸大韶大夏大濩大武六樂也白矢參連剡注襄尺井儀五射也鳴和鸞逐水曲過君表舞交衢逐禽左五馭也象形防意轉注指事假借諧聲六書也方田粟米差分少廣商功均輸方程盈朒勾股九數也六藝以禮樂爲本禮樂者聖人所以治天下之具也而列於六藝何也曰禮樂有大小有始終有儀文度數之禮樂有大禮大樂和平天下之本焉有不可須斯去身焉保氏之五禮六樂亦儀文度數之間耳然大司樂成均之教専以樂成就人才故藝謂之曰道藝者正指禮樂而言之也

乃教之六儀一曰祭祀之容二曰賔客之容三曰朝廷之容四曰喪紀之容五曰軍旅之容六曰車馬之容凡祭祀賔客防同喪紀軍旅王舉則從聽治亦如之使其屬守王闈

釋曰容卽儀也以見於外者言祭祀有祼獻薦徹故其容欲穆穆皇皇賔客有迎送燕餽故其容欲嚴恪矜荘朝廷則踧踖如也鞠躬如也曲禮曰朝廷濟濟翔翔喪紀始死則皇皇焉旣殯則望望焉旣葬則慨然如不及曲禮曰喪容累累色容顚顚視容瞿瞿梅梅言容繭繭軍旅曲禮曰戎容曁曁果毅貌言容詻詻教令嚴肅貌色容厲肅視容則淸明也車馬曲禮曰車馬之美匪匪翼翼鸞和之美肅肅雍雍論語曰車中不內顧不疾言不親指藝乃道之所寓容乃道之所發養之以道者如此王舉聽治皆從者謂隨事納諫也其職事與師氏同闈宮中巷門使其屬守之所以防出入嚴宮中之衛也師氏守門保氏守闈宮中整肅之權一由師保節制此教之所以必行而不敢犯也

葉氏曰周官分職聨事可謂纎悉而獨諫官一職缺焉僅有師氏掌以詔王保氏掌諫王惡而已周公以三公之師保不必備乃設爲師保二氏而以中大夫下大夫二人爲之其職専其任重意者言責之所由系也然師氏詔不知所詔者何保氏諫惡不知所諫者何惡夫陳善閉邪順美救惡臣子職分之當然也然謂之師保詔諫惡不過一言自教國子而外則帥而守王門帥屬而守王闈其餘則王舉聽治則從而已也其於拾遺補闕繩愆糾繆之事殆若有不屑焉愚以二官考之則皆守衛王宮者也其教國子亦皆守衛之人居王之左右前後備王之顧問應對蓋以循誘其善於嘿嘿之中何以昌言爲哉然師氏之教國子以徳者乃其詔王羙也保氏之養國子以道者乃其諫王惡也必有師氏涵養於先而後保氏正救於後是師氏之職尢重焉故書言師氏必儕於虎賁綴衣之列詩言師氏而伍於膳夫趣馬之行誠以出入起居侍禦僕從在王所而與爲善者師氏之功居多也一或有過則保氏從而正救之故曰掌諫王惡一言而已豈必如後世以諫名官耶

司諫掌糾萬民之徳而勸之朋友正其行而彊之道藝巡問而觀察之以時書其徳行道藝辧其能而可任於國事者以攷鄕裏之治以詔廢置以行赦宥

釋曰此官列於師保之後蓋猶民間之師氏也司救猶民間之保氏也糾者率其怠倦勸者循循善誘徳六徳朋友同學之人也行六行正規戒也彊謂切磋琢磨也道藝則詩書禮樂是也蓋徳無可見故示之以意感之以心惟上所以糾之勸之若孟子所謂勞來匡直輔翼期使之自得者可謂盡糾勸之方矣行則可見而道藝則又習業之本務也故令其朋友以六行相規正以道藝相講習而勸彊磨厲以進於學孟子所謂謹庠序之教申之以孝弟之義是也蓋古者庠序之中不專立師而教灋秉於閭胥族師州長黨正又不専居於庠序但擇其朋友之長而先覺者互相規戒告詔故言朋友而不言師也巡謂巡行問謂訪問觀察則考校之也徳行道藝之書旣定於鄕大夫黨正以下矣司諫則考察其所書之當否以詔廢置也辧其能而可任於國事者此卽俊秀有徳行道藝可升於司徒進之天子入太學涵養之司馬辧論官材而任之是也鄕中升俊秀之事惟見於此夫教之書之固在鄕大夫以下而巡問觀察考校覈實審其才定其書然後使之升之者其權司諫執之也巡問觀察之間六鄕之吏治可攷矣萬民之徳行可知矣以詔王行廢置也赦宥者民旣有過失爲司救所罰而廢黜者能攺過有徳行可書者又從司諫而赦宥之此可見爲師者必操攷察廢置之權而後教道尊嚴而人信服若師保二氏必掌國中失帥屬守門闈而後教可行也

司救掌萬民之衺惡過失而誅讓之以禮防禁而救之凡民之有衺惡者三讓而罰三罰而士加明刑恥諸嘉石役諸司空【衺卽邪字】

釋曰救猶禁也司諫掌糾勸徳行司救掌誅讓衺惡過失亦猶師氏詔王保氏諫王惡四官皆師表之職也衺惡在心故爲不善者其辠重過失在事誤陷於惡者也其辠輕誅責罰也讓譴怒醮責也以禮防禁而救之者古者禮刑表裏出禮則入刑教民以禮以禮制刑刑其犯禮者而已故防禁民之衺惡莫先於禮苟有背此者亦審諭而救止之果不能救乃行誅讓也蓋古者有少儀內則曲禮三篇實鄕中教民之禮書所謂八刑亦依此制之故使民有所持循今此書之廢久司救以禮防禁果何禮乎此治衺惡之灋也讓者以言語切責之罰者以捶楚擊撻之士司冦之屬加之明刑則去其冠飾而書辠惡著之背以明示諸人嘉石朝士所掌在外朝之門左使坐焉以恥辱之坐日已滿又役於司空以勞苦之夫三讓而罰三罰而加明刑所以使之愧悔恥諸嘉石所以徴其心役諸司空所以挫其體無非欲其攺衺惡之行而革心向化也先王之愛民厚矣苟又不變寧免於殺哉

其有過失者三讓而罰三罰而歸於圜土凡歳時有天患民病則以節巡國中及郊野而以王命施恵

釋曰圜土獄城也過失𨿽非故爲讓之可也三讓三罰以啟其遷善之心者至矣而復不悛則納之圜土蓋日任之以事而夜則收之於獄不加明刑不坐嘉石者其辠輕於衺惡也天患災異也民病札瘥也國中六鄕也郊野六遂都鄙也必以節巡者節以輔王命也問民疾苦或賙之或救之也以王命者宣布天子徳意也司救掌衺惡過失之刑罰者而兼賙卹施之事何也曰先王之設刑非以殘民將以救民也故曰以生道殺民𨿽死不怨殺也官以救爲名而末乃示以救之之事先王好生之意不可見乎原曰觀司諫司救之職可以知教道矣夫教也者非糾勸之至而刑罰之加則教道不行非任之以政假之以權則教道不尊故先王旣立鄕職以司教化之本矣使無振作飭整之方則教亦終廢也故又設司諫以巡問而觀察之書其徳行別其人材以風厲之其糾勸可謂至矣又使之操考察之柄詔廢置之權則道安得而不尊教安得而不行哉又設司救之職專以八刑糾萬民之衺惡過失犯者三讓而罰三罰而加明刑復因其辠之重輕而困辱之而勞苦之無不欲其入於善也則教道安得而不立人心安得而不服哉是故吾於朋友之正行彊藝可以見古之庠序亦有羣聚之灋於辧其可任國事則知儲才之本俊秀之升

調人掌司萬民之難而諧和之凡過而殺傷人者以民成之鳥獸亦如之【難乃旦反】

釋曰難相爲讎殺也諧猶調也和平也民相仇讎由教灋之不舉耳故設調人於司救之後正以消其仇怨之風而養其渾厚之俗也過失誤也無意而犯之成平也謂立證佐共明之也過誤殺傷此在秋官司刺有過失之刺皆在所宥也先王於民物之命固不忍見其殺傷然亦憫其過誤之至此是在此無可讎之理在彼有必報之意故立調人以鄕裏之民立爲證佐共明其非本意以平停其怨怒之心亦省刑之大者及過誤而殺傷人畜產者亦以鄕裏之民平之蓋造謀殺人不待教而誅矣過誤殺人死者爲不幸生者不免於怨故情事旣明辟之亦足矣

凡和難父之讎辟諸海外兄弟之讎辟諸千里之外從父兄弟之讎不同國君之讎眡父師長之讎眡兄弟主友之讎眡從父兄弟弗辟則與之瑞節而以執之釋曰和調和也難讎難也九夷八蠻六戎五狄謂之四海主大夫與君也禮曰父之讎弗與共戴天兄弟之讎不反兵交友之讎不同國此復讎之義也今有父兄被殺子弟之怨不能平也故欲從復讎之義然君上之義以過誤殺傷本人無罪也自上殺之則賊棄其民聽其子弟之讎殺是無其君故立調人以和之而使之相辟則彼無橫死君無棄民而子弟之怨亦消矣辟之何如君父之讎則辟諸海外以其有不共戴天之義也兄弟師友之讎則辟之千里之外以其有不反兵之義也從父兄弟主友之讎則辟之不同國以其有不可同國之義也曲禮言其義之經周禮處其義之權故知經權之變者可與言禮矣瑞節玉節之剡圭也和之而不肯辟者是不從王命也調人以剡圭使其子弟執之以治其罪或殺之或囚之也夫矜過誤而弛重辟之施緣人情而立辟讎之灋仁之至義之盡矣故與之以和難之瑞節而使得以自執之朝士曰凡執仇讎者書於士殺之無罪是也

凡殺人有反殺者使邦國交讐之凡殺人而義者不同國令勿讐讐之則死凡有鬭怒者成之不可成者則書之先動者誅之

釋曰凡殺人是過誤殺人也反殺者旣避之他國子弟不書於士又無瑞節自反殺之則彼旣有殺人之罪此亦有專殺之失故又使鄰國交讐之不可容於其國也或曰反復也旣殺一人其有子弟恐其復讐則又殺之故鄭氏曰欲除害弱敵則殺人者或逃他國則令其國與本國交讐之殺人而義如當事而誅大憝執灋而戮元姦朝士所謂凡盜賊軍鄕邑及家人殺之無罪是也若此者避之他境令其子弟勿讐之仇之是不從王命者也必誅之而不宥焉鬭怒忿怒相鬭未至殺傷也故使鄕裏共和解之平成之則不至於殺傷而爭息矣不可成謂不相服也則鄕裏之長與調人書其是非曲直辧其先動者爲非爲曲而誅罰之

原曰復讐和調之說漢唐儒者多駁之伊洛之門亦惑之五峯胡氏大以爲非周公之典愚以爲惟此益信其爲聖人之制制治於未亂保民之大本也蓋先王旣立鄕官以司教又設司諫司救以糾勸誅讓之則鄕裏之中宜其師師睦睦無鬭爭殺傷之失也然人心不齊事變不一不可不預爲之處也故立調人之官以諧和之集閭族鄰里共質正之有鬭怒者先成焉書其曲直誅其先動固不使其訟於鄕師於士師矣此息訟之本也及其有殺傷者亦先於鄕裏成之故而殺者歸之士師誤而死者謂其夲無意而過誤也寘之於灋則彼本無罪一切宥之則不能平子弟之怨禮有復讐之義刑有欽卹之典故調和於禮刑之間令其相避勿得相讐夫其辟諸海外則重於幽州之流矣避諸千里之外則無異於三危之竄矣避諸異國則不能保其鄕井矣爲子弟𨿽不得剸刃於其仇不可以舒其忿而慰其心耶及不肯避則予之瑞節令其仇之旣復其讐又令其不得反仇之夫其使自避而不執之於官也是欲其知罪免逮捕之擾也使其子弟勿讐者令其以災自咎也故調人之官一設使彼知罪而自辟使此自省而勿仇是以無鞠究之煩無逮捕之擾無累及鄕鄰之不安其居者矣不動聲色之間而息大獄於本原之地謂非聖人之制可乎愚見後世大獄大囚之徧於天下何者而非殺傷人之未能辧明者乎死者一人而累者數十家何莫而非不成於鄕裏而成於官府者乎一有秉心直道者出而調和之則又厲於灋禁又誰人肯任調人之責者乎噫調人之官不設而後世之訟獄始煩鄕裏之教不修而人始多犯灋制世禦俗者其思之

媒氏掌萬民之判凡男女自成名以上皆書年月日名焉令男三十而娶女二十而嫁凡娶判妻入子者皆書之

釋曰判別也男女之合必有行媒者以有別也成名謂子生三月父名之書其所生年月日及名嫁娶以爲驗也陽奇陰偶故男三十而娶女二十而嫁爲期孔子曰夫禮言其極是也判妻出妻也入子謂女

子爲人婢養者凡娶此二色之人爲不正之名皆書以記之

中春之月令防男女於是時也奔者不禁若無故而不用令者罰之司男女之無夫家者而防之

釋曰仲春建卯之月陰陽交防行婚禮順天時也奔謂先時未具六禮過此則失時也故亦許其成婚內則曰聘則爲妻奔則爲妾是也凡不告廟而行納采納徴請期親迎者謂之奔此必因家貧凶喪荒札之故者而後許之若無故而不備禮及此時而欲成昏謂之不用令罰其父母及主昏者觀此則奔非私奔之謂矣司猶察也女無夫男無家而鰥寡不能自存者防合之使各有所歸如書所謂敬寡屬婦是也若義夫節婦則特異之行故旌之以厲風俗

凡嫁女娶妻入幣純帛無過五兩禁遷葬者與嫁殤者凡男女之陰訟聽之於勝國之社其附於刑者歸之於士【純側其反】

釋曰幣婚禮有納幣納徴皆用帛純帛純色之帛五兩十端也貧者可以不及富者不得過制故曰無過遷葬謂死而求婦嫁殤謂死而求夫是皆瀆禮亂倫故禁之也陰訟謂淫奔之訟也勝國亡國其社奄其上而棧其下使無所通陰訟鄙防之甚不可聽之於官府故就出聽之以示不正之合喪國亡家之本示監戒也罪五刑者歸之士師所謂去勢幽閉者此刑也

李氏曰天地不合萬物不生有夫婦然後爲家上得以養父母下得以育子孫生民之本於是乎在而人主慢之非計也是以聖王設官主判合之禮子生必書其名男女盛年其昏禮自季秋至於孟春惟其所用男三十女二十爲期盡𨿽中春猶可行所以蕃育人民先王之道如此其至也旣爲之立其家又使之有其業國中則典婦功掌婦式之灋野則鄼長稽其女工然而民不庶且富者未之有也

司市掌市之治教政刑量度禁令以次敍分地而經市以陳肆辧物而平市以政令禁物靡而均市以商賈阜貨而行布以量度成賈而徴儥以質劑結信而止訟以賈民禁僞而除詐以刑罰禁虣而去盜以泉府同貨而斂賖【賈音嫁儥音育劑子隨反賈音古虣薄報反去起呂反】

釋曰司市主市防治商賈平物價收財賄者也所以一項人民聨屬鄕遂也故屬地官之末先義後利也治以理之教以化之政以政之刑以齊之量斗斛也度丈尺也執五量以定五穀之價建五度以定布帛之式禁謂違式衍俗之物不陳於市令謂宣教立政之事必憲於民此八者司市之大經也次市官所治之舎思次介次也敍肆之行列也以官次爲列序分地而治之則市之經畫定矣肆賈人藏貨之邸也陳物於肆以類而辧之則市之物價平矣物之侈靡易售而無實用者也禁之則民不貴異物而市平矣阜盛也布謂泉也布所以權百物而通之貨苟不阜則布無所通故商賈通而貨財盛則泉布得行矣徴召也儥買也量度所以齊物也物之多寡長短有定價則買者來矣質以人證劑以書約賖貸交予以是爲信則爭者止矣賈民胥師賈師也能知物之眞僞使之辧貨貿易則欺詐之術不行矣刑罰如小刑憲罰中刑徇罰大刑朴罰是也市肆之間姦詐彊虣萃焉徴以刑罰則虣可禁而盜可去矣泉府聚泉之府同共也泉府所藏之貨與民共之市之不售者官爲斂之民之無貨從官貸之所以利民非以冨國也司市爲市官之主故其教治政令皆司其綱而其目則自質人以下分掌焉故質劑結信則質人之職商賈行布則廛人之職賈民禁僞則胥師之職量度成價則賈師之職刑罸禁虣則司虣之職也陳肆辧物則肆長之職也至於同貨斂賖者又非泉府之職乎其餘門闗掌節皆同商賈之往來察貨賄之出入與夫徵禁符節之事亦司市之通貨賄以璽節出入者也然則商賈也者亦分天下四民之一者也故其設官分職經制之詳宻如此蓋亦爲國之大務與

大市日昃而市百族爲主朝市朝時而市商賈爲主夕市夕時而市販夫販婦爲主【昃音側】

釋曰日昃日未中也易曰日中爲市故大市期於日中百族萬家也爲主主於爲市謂其多也大市交易大而且多故百族爲主萬家立一市也商賈家於市中故朝在焉夕市日將入時市也販夫販婦朝買夕賣以日餘力而給人家常用也故夕時在焉

凡市入則胥執鞭度守門市之羣吏平肆展成奠賈上旌於思次以令市市師涖焉而聽大治大訟胥師賈師涖於介次而聽小治小訟

釋曰市入謂三時之市開市門以納賣買之人也鞭度者無刃之殳系鞘子上則爲鞭刻爲尺寸則爲度爭門者執鞭以威之爭長短者執度以齊之故胥執此以守市門也羣吏謂胥師以下平肆者正其肆之分界展之言整也成平也平成市物者也奠定也整飭防者使定物價防誑欺也上旌者掲析羽之旌於思次以爲眾望使知三時市也思次市中官舎行次也市師卽司市也涖事於此以聽大治大訟謂胥師賈師不能決而上之也介副也小官舎行次也則有序次分地而守之胥師賈師涖以聽市之小治小訟者

凡萬民之期於市者辟布者量度者刑戮者各於其地之敍凡得貨賄六畜者亦如之三日而舉之

釋曰期於市謂有買賣要約期決於市者辟偏辟之物謂布有眞僞爭僞布者爭量度之長短者刑戮謂犯刑者此四事則隨其方之人各於其所分之地敍要決之不可亂也所謂以次敍分地而經市是也得遺物者亦使置於其所分之地敍貨於其貨之肆畜於其畜之肆則不亂拾而失主求之易也三日而無識認者則舉而沒之官

凡治市之貨賄六畜珍異亡者使有利者使阜害者使亡靡者使防凡通貨賄以璽節出入之國凶荒札喪則市無徵而作布【闕】

釋曰利利於民者害害於民者靡物之侈靡使人競溺者凡治市者懋遷有無化居𨿽資於商賈而作灋以低昂之使厚風俗徴姦宄正人心實本於公上故凡治市貨賄之灋有用之物無者使有利者使阜蓋貴其價以來之則必有而阜盛矣示民不賤用物也無用之異物害者使亡靡者使防蓋賤其價以抑之禁之則必亡而防細不用矣示民不貴異物也王制所謂不粥於市之物是也通逹也凡商人賫貨賄出入市與門闗皆於司市給印章與節然後得行蓋門關有防貨物有禁隨地有徵故也國有災害則不收市徵以蘇民困蓋凶札民困於財矣若泉饒裕則亦可蘇故聚金作布也凶荒鑄錢以益國蓋古灋云

凡市僞飾之禁在民者十有二在商者十有二在賈者十有二在工者十有二市刑小刑憲罰中刑徇罰大刑撲罰其附於刑者歸於士

釋曰僞飾之禁如用器不中度布帛粗精不中幅之類凡十有二在民者不得畜也圭璧一金璋二命服三命車四宗廟之器五戎器六用器七兵車八姦色九錦文十珠十一玉十二也凡此在上者不得作也商則資此而通之賈則因此而粥之皆在所禁故分之各十有二焉憲表縣其所犯之由以示懲戒也徇以其罪徇於道路以辱之也撲則撻其身體以痛之有犯五刑者則歸於士師議正其罪

國君過市則刑人赦夫人過市罰一幕世子過市罰一帟命夫過市罰一蓋命婦過市罰一帷凡防同師役市司帥賈師而從治其市政掌其賣儥之事

釋曰過市謂諸侯夫人世子過其國之市大夫內子過其都之市也先王立灋欲於未然之前防之市者貨利所在君子不入焉恐奇靡淫侈蕩其心而變其守也故國君過市則赦市之刑人蓋以已旣好利市人何誅焉至於夫人世子命夫命婦之過必罰其幕帟蓋帷所以責其無以自蔽而見淫侈之物也國君如此則天子可知矣市司者凡市之主也遺人五十里有市市有候館則専以待賔客防同師役之事者有市則有儥賣之事大眾所在其地之市司帥賈師從之而掌其貿易之事也

質人掌成市之貨賄人民牛馬兵器珍異凡賣儥者質劑焉大市以質小市以劑掌稽市之書契同其度量壹其淳制巡而攷之犯禁者舉而罰之

釋曰質成也成平也主平定物價者也貨賄財物也人民奴婢也兵器弓矢戈矛之類珍異奇美異常之物凡此皆質人平定其價也儥買也凡以物買賣者則爲之立質劑焉質謂人質如今牙儈劑交約劵書大市人民牛馬則以人質小市財物珍異止用書契用質劑者欲其無反悔也稽考也書契取予市物之券卽劑也同較量之使合律度度以齊其長短量以齊其淺深淳謂幅廣制謂匹長巡行於市而規攷之若其度量不同淳制不一則舉其貨罰其人

凡治質劑者國中一旬郊二旬野三旬都三月邦國期期內聽期外不聽

釋曰治質劑謂偕證佐持契券求訟者度地逺近以爲要約之期期內來則治之後期則不治者所以絕民之好訟省文書也郊逺郊野稍甸也

廛人掌斂市絘布總布質布罰布廛布而入於泉府凡屠者斂其皮角筋骨入於玉府凡珍異之有滯者斂而入於膳府

釋曰邱氏曰絘布胥師所取在次之布也總布肆長總斂在肆之布也質布質人所斂質劑者之布也罰布司市所舉犯令者之布也蓋方貨入於市其間有詐僞者罰之以布出於次謂之絘布貨入於肆肆長隨其所貨之物收其總稅而計之其數非一謂之總布質人儥賣之質劑如今田宅牛馬官給券以收稅謂之質布司市於辟布等有犯市令舉而罰之謂之罰布廛人正掌市廛之地凡諸物邸舎之稅廛人得以斂之然廛人本斂廛布亦兼斂五布者欲使知取其物之稅者不得兼取地稅其入泉府又將以斂市之不售與貨之滯民用者𨿽取之實予之豈若後世因以奪民利哉屠殺六畜者皮角筋骨可作器物也故斂而入玉府以當地稅珍異之物滯於市而不售者在廛久恐其腐敗官爲賣之入膳夫之府以供貴者之膳亦所以利商也

胥師各掌其次之政令而平其貨賄憲刑禁焉察其詐僞飾行儥慝者而誅罰之聽其小治小訟而斷之釋曰胥師掌二十肆之刑禁政令者也胥師之下又有司虣司稽肆長止於二十肆不可與民居同也俱無秩賦之也次介次也二十肆則設之以施政令貨賄之入則平地之物使爭競司市所頒之刑禁則表縣之使知所趨避也詐僞以言欺人者飾行以事欺人者儥賣也連言作買單言作賣二用也慝惡物也謂使人行賣惡物於市乃飾之以證買者此胥師所以察而禁之也司市治訟聽其大者則小治訟胥師自聽而自斷之也

賈師各掌其次之貨賄之治辧其物而均平之展其成而奠其賈然後令市

釋曰賈之有師賈之所取灋也次卽介次與胥師同居一司禁令一司物價也肆有百貨總言貨賄也治者理其買賣之事也辧其物之美惡課而比之使相均平展省而平定之然後定其價直使之合宜則百貨定矣然後令之賣於市使不得輕重焉夫古之爲市也先令賈師定物價百貨之價旣定然後令市此五尺之童適市莫之或欺以有此灋也然賈師又豈得以已意低昂於其間哉將稟之司市司市稟之內宰內宰稟之後也是故物無甚貴甚賤之價人無壠斷乘時之思後世劉晏略知此意然非先王之灋矣

凡天患禁貴儥者使有恆賈四時之珍異亦如之凡國之賣儥各帥其屬而嗣掌其月凡師役防同亦如之釋曰天患凶荒札喪貧者不能預備賈民乘時以罔厚利貴儥以重民困必禁之使有常賈所以卹民瘼又以懲姦民也四時食物之美𨿽由人好尙亦使之有恆賈凡官府有所斥賣之物與買物爲官府之用賈師則帥其所屬司虣以下至肆長更代直月以均勞逸凡師旅大役防同有大用於市買賣者皆使之嗣掌更代直月焉

司虣掌憲市之禁令禁其鬭嚻者與其虣亂者出入相陵犯者以屬遊飲食於市者若不可禁則搏而戮之釋曰此職掌禁人無禮鬭奪酗暴者將以禮與灋經市也市者利之所在而凶彊之淵藪也先王將安良善保柔弱使市不擾乃於十肆立一司虣専以察彊暴爲事憲其禁令使人避之苟有違禁不服者摶而戮辱之其古人所謂牧羊去其敗羣之意乎

司稽掌巡市而察其犯禁者與其不物者而摶之掌執市之盜賊以徇且刑之

釋曰犯禁則犯市令之禁者不物不正之物奇器淫巧不適於用皆是也摶伺而擒之徇於路且刑之使眾知畏而不敢犯也此職専主巡察之任與司虣相通也

胥各掌其所治之政執鞭度而巡其前掌其坐作出入之禁令襲其不正者凡有罪者撻戮而罰之

釋曰此胥乃胥師之役持鞭朴之人也執鞭度以巡其前凡坐作出入各有執掌如有防手行坐不如灋者不以正者掩捕之撻戮有罪者亦有罰之使出布者

肆長各掌其肆之政令陳其貨賄名相近者相逺也實相近者相爾也而平正之斂其總布掌其戒禁

釋曰肆長則立肆之人蓋有財而爲賈者猶鄕之比長也故各掌其肆之政令名相近者如布帛之名同而制之精粗則異所以相逺實相近如馬牛之肥腯相近而名則不同所以相爾相逺則正其價使之髙下相邇則平其價使之如一所謂陳肆辧物而平市者其灋如此總布一肆之中隨其所賣之物不計其貨只一年取稅若干謂之總布斂而收之以輸於廛人

原曰司市質人廛人皆設官也故有屬有府史胥徒其所掌政令刑禁皆受之朝廷者也胥師賈師則富商大賈之有才令其掌二十肆之刑禁辧物定價焉猶鄕遂族師鄼長之類也司虣司稽與胥則其所用之徒役肆長所備之人也肆長則有財爲商而坐肆者猶比長也蓋商賈乃四民之一別有一項人民故先王所以治之之灋如此

泉府掌以市之徵布斂市之不售貨之滯於民用者以其賈買之物楬而書之以待不時而買者

釋曰泉府者司市主貨財之府以泉通商賈之貨賄濟萬民之困急利民莫大焉猶遂人之有旅師聚三粟以濟貧民平頒興積者也在野以粟在國以泉二官蓋相依也市之徵布謂廛人所斂諸色之泉也市有積滯不售之貨官以泉而收之所以便商非爲其賤而買之也每物書其賈而掲之以待不時而買物有通塞賈無貴賤所以便民非爲其貴而賣之也所以爲此通融之灋爲商爲民國何利焉

買者各從其抵都鄙從其主國人郊人從其有司然後予之凡賖者祭祀無過旬日喪紀無過三月凡民之貸者與其有司辧而授之以國服爲之息

釋曰抵本也民有買貨以濟用者各從其本價恐貪人利之也必從其所居鄕裏之長或所治之有司審察之果非射利然後予之賖者立期取償而無息猶夫買者也然必祭祀喪紀大事困急不得已而後賖之祭祀旬日喪紀三月量輕重以爲限也貸與賖不同賖者買物以濟喪祭之用無論貧冨貸者借泉以濟貧乏之用惟貧民則貸之有司其鄕裏所轄之官辧其物定其價而授之還本之後使服役於國事各有日數以爲息以其貧無所取財而爲息也夫泉府之布出於廛人所斂非苛徵也泉府之貨出於商賈不售非奪商也民之買者與其有司辧其要用不與其貪利也物有貴賤必從其本價不謀其利也民有喪祭困急而賖貨則立期取償而無息急民困也民有從官借物以濟急必出不得已而後授之以身服役國事爲息不責其所無也則旣不病民亦不病國兩得其宜矣

凡國事之財用取具焉歳終則防其出入而納其餘釋曰國之財用取具者入九賦則以供王之膳服在於民則斂貨利商也賖貸利民也是國之經費不過爲王爲民爲商而已歳終防其出入不過防此三者而已他事豈其取於此乎納其餘亦納之於職幣以待移用而已

原曰泉府之財所入者防人五布而已今曰國之財用取具焉不知泉府何以供之王介甫執此遂曰善爲國者不取於民而財用足乃置市易務出內帑錢數百萬以爲本遣人諸處市物以厭冨商之利又官出本賖貸於民而取其厚息以資國用豈非以國之財用取具於泉府之一言乎蓋所謂財用者供九賦之一也具國用者待王之膳服也供賦之餘則斂貨利商也賖貸利民也出入有餘又納於職幣也具國之財用如斯而已介甫讀禮不熟以成宋人之害胡氏父子遂力詆周禮非周公之書噫以釋經之誤而遺天下之大患廢聖人之全經其失均矣

司門掌授管鍵以啟閉國門防出入不物者正其貨賄凡財物犯禁者舉之以其財養死政之老與其孤祭祀之牛牲系焉監門養之凡歳時之門祭受其餘凡四方之賔客造焉則以告【鍵其展反】

釋曰匠人云營國九里旁三門王城有十二門也管鑰也鍵牡也入者爲牡出者爲牝蓋授管以閉門授鍵以啟門故曰啟閉國門也防察也不物有所防而後害者亡靡者防貨賄有所正而後亡者有利者阜舉之沒入官也死政之老死國事之父母孤其子也犯禁者冒利先王以義治之則司門沒其財死政者徇義先王以利養之則遺人養其老幼蓋遺人之委積自司門出也正是防之也監門門徒也養祭祀之牛牲以門外有閒地也門祭受其餘者不敢用祭祀之牛祭門特受其共牲之餘者而用之朝聘之賔客至門則以告其上以禮而迎之也

司關掌國貨之節以聨門市司貨賄之出入者掌其治禁與其徵廛凡貨不出於關者舉其貨罰其人凡所達貨賄者則以節傳出之

釋曰王畿千里而五百里界首面置三關亦十二關國貨之節通貨賄之璽節也凡節皆掌節守之惟璽節付之司關使通貨賄以聨門市謂自外入者通之門與市自內出者通之門與關內外參聨以檢滑商司貨賄之出入於關猶司門之正貨賄也治者治其鬭爭禁者禁其欺詐徵者徵其出入之貨廛者賦其市地之廛丘氏曰市有廛市關則無市官之灋安有廛徵蓋其掌國貨之節以聨門市是辧其合徵合廛者而關白焉貨不出於闗必僞物犯禁而避稅者舉者沒其貨罰者撻其人貨賄不犯禁者則達之卽授以節又爲之傳書使所至無畱礙蓋商取貨於民間至關驗而書之乃與之璽節其有節者亦爲之傳書也

國凶札則無關門之徵猶防凡四方之賔客敂關則爲之告有外內之送令則以節傳出內之

釋曰凶謂荒饑札謂瘥癘春秋傳曰札瘥夭昏無關門之徵猶防者謂苛察之不得令姦人出入孟子曰關防而不徵則天下之旅皆恱是也敂作叩敂關謂至關謁關人也國語曰敵國賔至關尹以告行李以節迎之朝聘者亦然送令者外之送令謂從侯國畿內而入者以節及傳內之送至王所內之送令謂有王命從王國而出則以節與傳出之送至侯國畿上也

掌節掌守邦節而辧其用以輔王命守邦國者用玉節守都鄙者用角節凡邦國之使節山國用虎節土國用人節澤國用龍節皆金也以英蕩輔之

釋曰節謂行者所執之信邦節則玉節以下之八節也辧其用者或用以守或用以使也輔王命王有命則以節授使者執以爲信此守節也玉節之制如玉爲之則以命數爲小大玉美在其中而暢達於外君子比徳如玉諸侯之徳宜如是也角則致力於內而捍禦於外公卿大夫爲采邑之長者其材宜如是也制則未聞此邦國之使節也諸侯使卿大夫聘於天子諸侯行道路所執之節皆鑄金爲之各爲虎人龍之象以山國多虎如晉楚澤國多龍如吳越平土之地則人之如陳鄭之平原曠野視其所執之節可明其所往之邦也英飾也蕩竹也英以防繒而系於竹持之使其英華外著內有不變之剛外有可觀之美尊王命重使華也

門關用符節貨賄用璽節道路用旌節皆有期以反節凡通達於天下者必有節以傳輔之無節者有防則不達

釋曰門關司門司關也貨賄主通貨賄之官謂市官也道路主土地者謂比長也符節以竹爲之有判合如漢宮中詔符也璽節今之印章也旌節以竹爲旌如漢使者所擁節是也凡民逺出至門者司門爲之節由關者司關爲之節商則司市爲之節其以徴令及徙家則鄕比長爲之節不出關不用節也凡節有灋式藏於掌節有期反節不獨民與商門關道路之官亦必有期而反則更爲邦國都鄙之使節反則有時守節易世方反凡欲逺行於天下者無有不得節而出不獨有王命也傳者所以書其事與節相依而行故曰輔之無節者遇門關防察之處則執之或納於圜土故不達也葉氏曰瑞節所以頒大信於天下者掌節一官尊守邦節者也曰守邦國用玉節守都鄙用角節是卽珍圭牙璋谷璧琬琰者也則掌節所掌必有與典瑞相通者矣以至邦國之使節曰虎節人節龍節門關道路曰符節璽節旌節又與小行人所達之六節相關通焉獨都鄙之管節與貨賄之璽節不同爾蓋角節王畿都鄙之節管節侯國都鄙之節掌節有門關之聨有貨賄之出入故有璽節小行人掌諸侯之聘無貨賄之出入故無璽節此其所以不同與夫節所以示信也旣典之以春官之典瑞又守之以地官之掌節又達之於秋官之行人不如是則無以爲信也蓋典瑞𨿽以瑞節授使者而持之苟不合於掌節則使者所持未必信掌節𨿽以符節授使者而行之苟不達之於小行人則使者所行未必通瑞節出入三官互相稽驗則無矯僞之獘矣

周禮全經釋原卷五﹤經部﹐禮類﹐周禮之屬﹐周禮全經釋原﹥

欽定四庫全書

周禮全經釋原卷六

明柯尙遷撰

春官宗伯第三

春官者象春所立之官天覆也地載也非四時之和則不能成萬物官以春爲名者灋春爲徳純和之气贊乎天地者也宗者主也猶宗族之宗有族則有祀有祀則有宗而宗典祀者也伯長也禮莫重於祭宗伯掌天神地人鬼之禮則謂之宗於四時之官爲長則謂之伯

惟王建國辧方正位體國經野設官分職以爲民極乃立春官宗伯使帥其屬而掌邦禮以佐王和邦國釋曰邦禮者國家之典禮也其經有五其別三十有六和邦國者禮達而分定神人之所以定上下之所以和也和則樂之所由生故宗伯兼司樂者禮樂之道相須也司馬溫公曰禮之爲用大矣用之於身則動靜有法而百行備焉用之於家則尊卑有別而九族睦焉用之於鄕則長防有倫而俗化美焉用之於國則君臣有敍而政治成焉用之於天下則諸侯賔服而紀綱正焉豈直幾席之上戶庭之間得之不亂哉

禮官之屬大宗伯卿一人小宗伯中大夫二人肆師下大夫四人上士八人中士十有六人旅下士三十有二人府六人史十有二人胥十有二人徒百有二十人釋曰大宗伯典禮之長官總掌三十六禮與樂史之等列小宗伯副貳大宗伯之事而掌其灋守肆猶陳也肆師佐宗伯陳祭祀之位次及牲器粢盛之品節上中下士各有職分掌宗伯之庶事者也

郁人下士二人府二人史一人徒八人【郁於物反】

釋曰郁金香艸宜以和鬯鬯是秬米酒不和郁者若祭宗廟及祼賔客則鬯人以鬯酒入郁人煮郁金艸以和之爲郁鬯

鬯人下士二人府一人史一人徒八人【鬯勅亮反】

釋曰鬯釀秬米爲酒祼則用以和郁秬如黒黍一稃二米和气所生謂之鬯者言芬芳條暢於上下也

雞人下士一人史一人徒四人

釋曰雞木畜也爲物至微而設官者以其能嘑旦以嘂百官祭祀賔客之禮爲牲莫要焉必預養之而屬於禮官

司尊彞下士二人府四人史二人胥二人徒二十人釋曰尊彛皆盛酒之器尊之爲言尊也彛之爲言常也尊用以獻上及天地彛用以祼施於宗廟而已尊於祭器獨名尊彛於常器均名彛尊以盛郁鬯彛以盛齊酒

司幾筵下士二人府二人史一人徒八人

釋曰幾憑器筵席之別名敷席之灋初在地一重卽謂之筵重於上者卽謂之席其實一物也詩曰肆筵設席授幾有緝禦是也

原曰郁人以下五官職至防也而居肆師之下者以在宗伯官府之內也禮莫先於器器莫要於尊彛幾筵祭莫重於祼郁鬯所以祼也而雞之爲用莫要焉故各設官以司之宗伯之所役召也故次於此所謂籩豆之事則有司存者也

天府上士一人中士二人府四人史二人胥二人徒二十人

釋曰藏物謂之府言天者以藏宗廟祖宗之重器故尊之也不屬大府者寶器非貨賄可班也

典瑞中士二人府二人史二人胥一人徒十人

釋曰典者典守之義瑞玉瑞節信也玉瑞祭時所執玉器所以禮神𨿽餘事以事神爲本故次於此也

典命中士二人府二人史二人胥一人徒十人

釋曰命謂諸侯羣臣宮室車旗衣服隆殺之等秩典之使不得逾僣皆禮官至要之職故次典瑞二官修則貴賤辧民志定立國之本也鄭康成謂命爲王遷秩羣臣之書蓋遷秩羣臣內史防命之有書矣此則據其見在之命而掌其序次之秩禮儀之等使不得逾越也

司服中士二人府二人史一人胥一人徒十人

釋曰司王之吉防冕服及羣臣吉防衣服服爲身之章等級所存也故次典命之下

典祀中士二人下士四人府二人史二人胥四人徒四十人

釋曰祀國外之祀也其所兆之塋域典祀守之所以防防慢也

守祧奄八人女祧毎廟二人奚四人

釋曰五服親盡謂髙祖以上也天子備禮立祧廟在二昭二穆之上故曰三昭三穆用奄奚守之不言守廟而言守祧者自逺而言之也祧廟守則親廟無不守矣

世婦每宮卿二人下大夫四人中士八人女府二人女史二人奚十有二人

釋曰世婦女官也以女人而加男爵以有職任也其職敎六宮後夫人九嬪以下之禮事所謂傅母也設府於內擇內外宗之有齒徳者爲之大抵天子立後夫人嬪禦便有傅母加以卿大夫士之職與內宰相表裏以女宮內小臣奄豎通之故曰凡內事有達於外官世婦掌之

原曰天官九嬪世婦女禦無爵秩者天子妃嬪序次自定非官職也何爵秩之有春官世婦有卿大夫士之爵非天子之嬪禦乃後夫人以下之傅母有職者也故加以男爵女府史各二人奚各十二人者其職簡也然亦可以見其有官府矣若是天子嬪禦則府史奚何爲哉故知春官世婦爲傅母以敎六宮禮事者也或曰內宰以陰禮敎六宮九嬪以婦學之灋敎九禦矣春官世婦又詔王后之禮事相王后之事掌達內事於外官者何也曰此正春官世婦施內宰之教者也內宰之屬皆男子也豈可以入宮中而施教乎故王內之政𨿽無不掌而所以教陰禮婦職於嬪禦者亦須世婦詔相之也況所以通傳教令者內有女宮女奚専屬宮卿之用外有內小臣奄竪専屬內宰之用乎曰世婦旣爲傅母今每宮卿二人大夫四人士八人合六宮則八十四人矣不亦多乎曰不惟後夫人有傅母嬪禦皆有之況內旣有官府則內政亦多矣故曰専掌達內事於外官外官非內宰而何哉曰旣非嬪禦其人何自取之曰以徳行爲本道藝次之或內外宗之有齒徳者或王族之婦人或卿大夫士之妻以齒徳爲主耳故明乎春官世婦之職可以無疑於內宰混男女之別可以免奄宦竊柄之禍矣治亂之原有不系於此乎

內宗凡內女之有爵者

釋曰內者王族之內也宗者掌祭祀之名凡者無常數之詞也女子無爵從其夫之爵今曰內女之有爵者無乃上文世婦宮卿以下大夫士之爵其內外宗之爵乎旣有爵則必有職故曰宗然則世婦則尊而爲卿者爾

外宗凡外女之有爵者

釋曰外女王諸姑姊妹之女有爵者居宮職無爵者各從其夫凡言女者本其所生自其族人言之也𨿽老猶然今曰內外女則自王族言也老而有徳者舉而爲傅母則體統尊嚴而詔相敎導可行矣八十四人之多者內外女多分六宮也府史之簡者宮政少也

人下大夫二人中士四人府二人史四人胥十有二人徒百有二十人

釋曰封土爲冡象丘壠之髙古者族故天子諸侯各有兆域設官掌之

墓大夫下大夫二人中士八人府二人史四人胥二十人徒二百人

釋曰墓者孝子思慕之處冡塋之地此官主邦墓萬民之所也冡與墓異名者貴賤之別也

職喪上士二人中士四人下士八人府二人史四人胥四人徒四十人

釋曰職主也主諸侯卿大夫士之喪

劉氏曰聖人作五禮以徑畛其民俾趨於中者也而防喪之下達萬民苟無主執以涖其事則有過中而僭上者有不及中而遺親者何以俾民率禮於防喪哉故墓大夫者掌庶民之防禮也職喪者掌諸侯卿大夫士之喪禮也是以五服有制尊卑異儀殯斂虞袝祭禭含百禮皆有定灋不可過不可不及也故曰以國之喪禮涖禁令序其事焉

大司樂中大夫二人樂師下大夫四人上士八人下士十有六人府四人史八人胥八人徒八十人

釋曰大司樂掌成均之敎成均太學也冑子國子天下俊選之士皆入敎之乃大學之總師又爲樂官之長古者敎人皆以樂而涵濡之故曰成於樂況入大學者皆成徳之士故惟以樂成就其徳然後司馬辧論官材而用之

大胥中士四人小胥下士八人府二人史四人徒四十人

釋曰胥有才智之稱大胥掌學士之版序帥國子者小胥掌徴令撻罰之事者也

大師下大夫二人小師上士四人瞽蒙上瞽四十人中瞽百人下瞽百有六十人眡了三百人府四人史八人胥十有一人徒百有二十人

釋曰此専職樂之官亦屬於大司樂謂之師者以其賢知而知音可以教其屬也無目曰瞽有目而無見曰蒙先王作樂必用瞽者以其善聴而審於音也瞽有上中下因其藝而等之了視之明者瞽蒙無見矣故有了三百人扶持輔相之因使掌樂焉

典同中士二人府一人史一人胥二人徒二十人釋曰同六律六同也孟子曰不以六律不能正五音亦謂之十二同凡制必本於此故曰以十二律爲之度數以十二聲爲之齊量

磬師中士四人下士八人府四人史二人胥四人徒四十人

釋曰磬石磬也此主擊磬亦擊編鐘者編鐘與磬同律

鐘師中士四人下士八人府二人史二人胥六人徒六十人

釋曰鐘金屬此官掌金奏九夏者鐘之譜調也

笙師中士二人下士四人府二人史二人胥一人徒十人

釋曰笙竹音笙師敎笙者燕禮南陔祟丘由儀白華華黍皆笙譜也

鎛師中士二人下士四人府二人史二人胥二人徒二十人

釋曰鎛小鐘也置官司之者多故也國語曰細鈞有鐘無鎛尙大故也大鈞有鎛無鐘尙小故也

韎師下士二人府一人史一人舞者十有六人徒四十人

釋曰韎東夷之樂韎赤韋也作其樂舞因使服其服從其宜也樂官亦備四夷之樂

旄人下士四人舞者眾寡無數府二人史二人胥二人徒二十人

釋曰旄牛尾舞者所持以指麾此官専掌舞故凡以舞仕者屬焉

籥師中士四人府二人史二人胥二人徒二十人釋曰籥舞者所吹春秋萬入去籥王氏曰籥三孔主中聲而上下之律呂於是乎生焉

籥章中士二人下士四人府一人史一人胥二人徒二十人

釋曰籥章吹豳詩蓋民間祈報蠟祭之樂官

鞮鞻氏下士四人府一人史一人胥二人徒二十人【鞮丁奚反鞻九具反】

釋曰鞮鞻者四夷樂人所履之屨此官掌敎四夷樂與聲歌故以其屨名官

典庸器下士四人史二人胥八人徒八十人

釋曰庸功也有功者鑄名其功於器猶曰勒功於鼎彛凡銘功之樂器皆此官掌之

司幹下士二人府二人史二人徒二十人

釋曰幹舞者持之謂楯也武舞有之此官主授器兼敎舞

葉氏曰大司樂而下皆樂官也樂師之敎國子小舞大胥之教諸子合舞合聲小胥之令學士巡舞列籥師之教國子舞羽吹籥皆樂敎也人皆知周之學政掌於樂官而不知周之樂官屬於禮官皆有深意存焉誠以教之以樂徳則可以淑人之心教之以樂語則可以和人之聲教之以樂舞則可以善人之形其入人也深其化人也易猶虞之冑子教於典樂殷之太學藏於瞽宗此成均學政所以掌於樂官也然而司樂爲大宗伯之屬蓋教人以禮所以養其未發之中教人以樂所以養其已發之和非中則無以爲和故禮樂之相爲用而不可偏廢也亦如王制樂正掌樂而曰教禮文王世子典樂之學而曰學禮此大司樂所以屬禮官也

大卜下大夫二人卜師上士四人卜人中士八人下士十有六人府二人史二人胥四人徒四十人

釋曰卜灼以占吉凶也卜實兼筮與夢其官之長只名太卜者筮短長而夢又非卜筮之比故總之於太卜也

人中士二人府二人史二人工四人胥四人徒四十人

釋曰専掌天下之工者所以攻

菙氏下士二人史一人徒八人【菙時髓反】

釋曰菙荊木也灼用荊故名官

占人下士八人府一人史二人徒八人

釋曰占人占蓍之卦兆吉凶易曰以卜筮者尙其占蓋占事知來以視兆吉凶則謂之占人

簭人中士二人府一人史二人徒四人【簭與筮同】

釋曰揲蓍曰簭簭靈艸也史記曰天下平和王道得而蓍莖長丈叢生滿百莖

占夢中士二人史二人徒四人【本又作防】

釋曰夢宵所感也人之精神通乎天地故夜之所夢而禍福妖祥成敗得喪徴焉此占夢之官所以設也

眡祲中士二人史二人徒四人

釋曰鄭氏曰祲陰陽相祲漸成祥者魯梓愼云吾見赤黒之祲王氏曰易曰觀乎天文以察時變又曰天垂象見吉凶天人同流相應而不相逺先王於天象必立官以觀妖祥辧吉凶所以和同天地之際使之無間此眡祲之官所由設也

原曰卜筮設官之詳如此聖人精意之所存也蓋古人恭敬不敢自専每有大事必求諸天意而後敢行事𨿽出於至公猶恐涉於自擅是以虞庭譲位武周徵伐遷都必稽之卜而後決系曰聖人是興神物以前民用禮曰𨿽有明知之心必進斷其志焉示不敢専以尊天也卜筮之重如此聖人爲此而作經不亦宜乎至於春秋猶存其法故左氏所載筮之繇多名言後世卜筮之灋流爲術數朝廷不設其官萬民左道是信令夢之書俱亡漢司馬遷嘗爲防傳亦亡矣禇氏所補繁蕪可厭夢經無傳焉今惟有易經賴孔子翼傳而存然亦殽於眾說晦於緯書惟朱子獨出千載之見以爲易本因卜筮而作著筮儀本義以發其防可謂盛矣夫古聖爲卜筮而作易孔聖因其書贊之以明道設敎則今之易用於卜筮者輕用於設教者重固其所也愚謂易有聖人之道三焉曰理曰數曰占數者易之體占者易之用理則兼體用者也皆聖人精蘊在焉學者曷可偏廢也宋之大儒程主理卲主數朱主占皆得聖人之意於千載之上者也學者其可不盡心乎

大祝下大夫二人上士四人小祝中士八人下士十有六人府二人史四人胥四人徒四十人

釋曰祝者陳其詞於鬼神又致鬼神之辭於主人之稱也大祭祀用大祝小祭祀用小祝言祝兼言史者以其能作六辭也

原曰大祝作六辭以通上下遠近親疎曰辭命曰誥誓曰禱誄皆出於大祝所制者今書經之中半皆其辭焉蓋史有四曰太史曰內史曰外史皆辭命之職也而祝史亦居其一焉可以見大祝之官爲不輕矣故以下大夫爲之也

喪祝上士二人中士四人下士八人府二人史二人胥四人徒四十人

釋曰喪祝辧乎喪禮者也別立官者吉凶不可同事也

甸祝下士二人府一人史一人徒四人

釋曰甸之言田也田獵之祝官

詛祝下士二人府一人史一人徒四人

釋曰大事曰盟小事曰詛誓也

司巫中士二人府一人史一人胥一人徒十人

釋曰巫所以降神司巫巫官之長

男巫無數女巫無數其師中士四人府二人史四人胥四人徒四十人

釋曰國語曰在男曰覡在女曰巫今男女皆謂之巫者其通稱也王氏曰祝則以辭而通神巫則神所降而依之故巫所以佐祝

原曰先王之世王道明邪說息安有巫祝詛盟之事乃建太祝之官以司羣巫而員之廣秩之髙何也曰此所以爲三代之世與古語曰何謂治鬼道微人道顯何謂亂人道微鬼道顯又曰國將興聴於人國將亡聴於神是鬼神之道無以治之治亂之所由分也古之時民神雜揉黃帝命南正重司天以屬民北正黎司地以屬神是以絕地天通鰥寡無蓋言至治之極神人各得其所也後世正道不明民心易惑淫祠謟凟在在有之是以妖邪行其威福惑亂愚民故異端左道之術是以騁其計而民生日用遂以爲異端眞不可闕者大儒君子莫不病之不知先王所以理天下之幽者固自有道立大祝之官以下大夫爲之司巫之屬王畿邦國在在有之司祈禱以治神祗又制爲禮度辭命以通上下逺近親疏是以邪誕之說不行而神人各得其所也儒者未通幽明之故一切鬼神皆目爲邪至所以禮神之事又濶略空疏故異端得以竊其機而用之所求少效愚民靡然從之異端之術遂深錮而不可救蓋由先王禮教不明祝史之官不立民心無所執持而然也苟能復先王之禮教朝野皆立巫祝之官以理天下之鬼神則異端何自而生哉

太史下大夫二人上士四人小史中士八人下士十有六人府四人史八人胥四人徒四十人

釋曰太史史官之長掌典灋則以逆朝廷邦國都鄙之治大事執書讀禮協事掌頒告朔於邦國祭祀卜日大師抱天時從又藏六官之所登馮相保章皆屬大史蓋其職紀述國事計書禮灋星歷卜祝皆在所掌矣

馮相氏中士二人下士四人府二人史四人徒八人釋曰馮乘也相視也言其世登髙臺以觀天文之次序

保章氏中士二人下士四人府二人史四人徒八人釋曰保守也章文章天之文也劉氏曰馮相氏考諸歷數以知天道者也保章占天象以觀時變者也

內史中大夫一人下大夫二人上士四人中士八人下士十有六人府四人史八人胥四人徒四十人

釋曰黃氏曰內史掌八柄與冡宰同地愈親任愈重故其爵秩髙置員廣皆先王精意自漢始以尙書總朝事自後離爲中書又離爲門下而朝廷日以卑非成周建官之意史之官有二太史掌天時與禮者故以馮相保章爲屬內史掌治灋防命者故以外史禦史爲屬然皆掌書史文字之事故各稱史其實二官不同

外史上士四人中士八人下士十有六人胥二人徒二十人

釋曰外史掌書外令並掌經籍四方之志書經書乃公器也故掌於外史

禦史中士八人下士十有六人其史百有二十人府四人胥四人徒四十人

釋曰禦猶侍也其史百有二十人者掌朝廷贊書用人多也史冩書其専職也故居府之上呂氏曰禦史之名見於周禮以中下士爲之特小臣之傳命令者耳至於戰國其職益親故獻書多雲獻書於大王禦史澠池之防各命禦史書事淳於髠亦曰禦史在前執灋在後是掌記事糾察之任也至秦其勢益重遂與丞相分權矣

葉氏曰周之史職有二等太史下大夫爲之小史等官之長也內史中大夫爲之外史禦史之長也然皆以史名官則皆史也今觀太史所掌典灋則以逆邦國官府都鄙之治卽太宰之所掌者內史所掌八柄之灋以詔王治亦太宰之所掌者太史內史𨿽爲宗伯屬官其權則與大臣相峙矣灋則有所辧而不信者刑之約劑有所藏而不信者誅之太史實得以刑誅百官矣灋令政事防計則攷逆之公侯孤卿大夫則防命之制祿賞罰則贊爲之內史實得以祿命百官矣此史氏之權所以重也語曰古者天子有史官言則右史書之動則左史書之今太史內史等官曽無一言及言動之書其所書者內史有王命則書之外史有外令則書之是策命掌之內史外令掌之外史所書者此二事而已禦史一官掌贊書謂凡治者來受灋於冡宰則贊書之周人制誥詔文出於內外史非禦史也或曰周史掌爲制誥而史籍何獨又藏之史氏乎曰此則史官之所掌也小史掌邦國之志外史掌四方之志世系昭穆三皇五帝之書皆藏於小史邦國之盟書太史內史貳之藏之故韓宣子聘魯觀書於太史氏豈非以書籍爲史官所掌乎王國之書侯國之志皆藏之史氏則作史非史官之職而誰與夷攷周之史職自太史至禦史凡七官馮相保章之掌天文猶星歷也內史外史之書命令猶制誥也詔王也有言責之寄掌志有書籍之藏𨿽名爲史而實叢是四者之職於以見史官之爲任重矣後世置史徒知有左右言動之記而已其他則有星臺有祕閣有諫垣有翰苑之別職分而意不相屬名別而事不相干成周史館之任不如是之狹也

巾車下大夫二人上士四人中士八人下士十有六人府四人史八人工百人胥五人徒五十人

釋曰巾車爲車官之長巾設飾之物巾車所掌以設飾爲主也王氏曰有車必有馬有馬必有僕有僕必有右王之五路其馬六其僕五其右三其職見校人大馭戎右三官然三官皆屬夏官而五路獨見於春官者蓋春官所以爲禮夏官所以爲兵車旗之物屬於禮而馬與僕右屬於兵所以重其事也

典路中士二人下士四人府二人史二人胥二人徒二十人

釋曰路一作輅巾車兼掌天下車典路則専掌王及後五路也

車僕中士二人下士四人府二人史二人胥二人徒二十人

釋曰僕猶禦也掌其副車以備乏用也

司常中士二人下士四人府二人史二人胥四人徒四十人

釋曰司常主王旌旗者也以常名官者日月爲常王所建也九旗莫尊焉謂之司常主尊者言

葉氏曰車旗所以彰徳而辧等藏禮而正名一毫不容僣越也巾車掌車司常掌旗二職𨿽分而實通故其官相聫巾車曰掌公車之政與其旗物而辧之則車旗之職通矣蓋王后之路有等而孤卿大夫士庶人之車亦有等王與諸侯之旗有名而卿大夫士師田州裏縣鄙之旗亦有名名物之頒等級之敍章其有徳之別而禮存焉此巾車司常所以屬於禮官也

都宗人上士二人中士四人府二人史四人胥四人徒四十人

釋曰都謂王子弟及公卿之采地宗典祀者祭於其都則有宗人掌其禮蓋王子母弟不出封者及王朝公卿皆身居王朝而立宗廟社稷於其都邑故立宗人以掌其禮事

家宗人如都宗人之數凡以神仕者無數以其藝爲之貴賤之等

釋曰家謂大夫所食之采邑也祭於家亦有宗人掌其禮神仕謂明神理而仕者國語曰能知四時之生犧牲之物玉帛之類采服之儀彛器之量次主之度屏攝之位壇之所上下之神氏姓之出而必率由舊典者有卽入之不爲常數其藝髙者爲上士次者爲中士又其次者爲下士

原曰古人治神之法詳矣是故以神仕者以其藝爲貴賤之等其灋以三辰之灋由陰陽之精以推之而辧其所命之名所色之物則其居可圖所以鬼神之情狀不能隠也國語曰在男曰覡在女曰巫是以所制神之次主而爲之牲器時服今之巫祝旣暗其義何明之見何灋之行正神不降惑於邪厲苟貪食貨遂誣人神噫此異端之所以害道也必欲辟異端必先明聖人治神之道以開明俗溺不過禮樂而已禮樂明備神人得所矣

春官上

大宗伯之職掌建邦之天神人鬼地示之禮以佐王建保邦國【示與祗同】

釋曰建立也三禮立國之本也神一也天曰神人曰鬼地曰示祭一也天曰祀人曰享地曰祭此三禮𨿽屬吉禮然天地祖宗國之本也有天下則可祀之所以建邦國也祭之則受天下之福所以保邦國也宗伯典其禮與王行之所以佐王也唐氏曰虞書巡守修五禮臯陶謨言自我五禮舜命官曰有能典朕三禮蓋五禮兼神人三禮則事神之禮也故宗伯先言建邦天神人鬼地示之禮則三禮也次之以吉凶賔軍嘉則五禮也成周蓋祖述虞舜命官之意爲宗伯之職掌也

原曰三禮五禮之一也宗伯掌禮五禮其實也而首言建邦専掌三禮何也曰天之胙君實爲神主君之受命惟典神天商辛惟不祀上帝神祗遺厥先宗廟不祀此天所以致罰於商武王所以數罪於受也故曰天之歷數在爾躬明天位由天所命也安得不以三禮爲本卦或曰五禮非所以治天下乎曰五禮禮之文也三禮禮之本也故五禮施之於事三禮存之於心施之事者百官有司能辧之矣存之心者惟王也故三禮敬而已敬弗至禮弗達也仁孝弗極則鬼神弗享也惟敬爲能盡仁惟敬爲能盡孝非仁非孝禮文𨿽具虛而已矣故曰誦詩三百不足以一獻一獻之禮不足以大饗大饗之禮不足以大旅大旅具矣不足以饗帝孔子曰明乎郊社之禮禘嘗之義治國其如示諸掌乎然則非三禮又何有五禮也

以吉禮事邦國之鬼神示以禋祀祀昊天上帝以實柴祀日月星辰以槱燎祀司中司命飌師雨師【飌古風字】釋曰祭祀之禮曰吉禮者受福之義也其別十有二事謂祀之享之祭之也上以神鬼示言上下也此以鬼神示言內外也禋之言禋周人尙臭煙气之臭聞者昊天言其總名南郊合祀是也五帝謂之上帝四郊分祀曰旅上帝是也天以形體言帝以主宰言黃氏曰國語云精意以享謂之禋蓋日月星辰有象者也山林川澤有形者也有象者以物之聲臭祀之有形者以物之形體祭之惟天也無形不可薦之以味無象不可達之以气惟誠意以動之精意以接之人之意粗則交於物精則交於神蓋其理也有無之間帝之神用在焉故定之以七日之戒齊之以三日之宿以恭致荘以黙致靜然後思道以致其虛此所以致精而接於帝也其精意以享之謂與愚謂祀天以禋祭之禮也精意以享祭之誠也祭天以升禋爲本故下實柴槱燎皆升煙事也實柴謂實牲於柴而燔之使气臭上達也星謂五緯之星辰謂日月所防十二次日月星辰有象者故以气臭達之槱積也燎燔也謂積柴而燔之不實以牲也司中文昌第五星司命文昌第四星主人間妖祥故祀之也或曰天文虛宿下有司命星主人之壽夭司中天樞北極天之正中主天之中气故祀之若文昌六星自主天子文徳不當與此混也月離於箕風必揚沙風師箕也月離於畢俾滂沱矣雨師畢也三祀皆積柴實牲於上或有玉帛燔燎而升煙所以報陽也陽祀自煙起故於祀天言之此三者祀天神

以血祭祭社稷五祀五嶽以貍沈祭山林川澤以疈辜祭四方百物【貍音埋疈宇逼反】

釋曰血祭者取牲血以祭貴气臭也地有幽陰之義故求之以血社卽祭地也以土示爲義變地言社者神之也猶天曰昊天稷谷神祭地必以稷配明養人之功與地並也五祀五行之神有虞以稷並五行爲六府周以稷並於社復立五行之祀故曰五祀月令以門戶井竈中霤爲五祀非也或曰五帝之祀正主五行流行之主宰配以五人神其禮至隆其餘祀典若山林於木川澤於水司爟於火鄕州之社無非五行之祀故此之五祀當從月令也愚謂五方帝實天之分山林川澤乃地之分非五行也五行星在於天運行不息气行於地變化無窮今日月有祀五行之气在地故祭地之下卽祭之主於民用爲切故也五嶽東岱南衡西華北恆中嵩也古人之祭天地也以其濶逺故以人配焉郊則配其祖虞嚳而夏頊殷契而周稷此配天也共工氏之子曰勾龍能平九州名曰后土以配社厲山氏之子曰農能植百谷以配稷後更以棄故名稷此配地也五方之神祀於四郊曰五祀其配也少昊之子重爲勾芒食於木司春該爲蓐收食於金司秋修及熈爲防食於水司冬顓頊氏之子曰黎爲祝融食於火土司夏及中央五祀亦以人配也祭山林之牲埋之祭川澤之牲沈之旣有五嶽復有山林川澤之祭者小宗伯曰兆五帝於四郊四望四類亦如之則五嶽五祀亦在四郊矣曰望者望而祭之又曰兆山川丘陵墳衍各因其方此則貍沈之祭也南軒張氏曰古者祭山川以其气之所蒸能出云潤澤萬物故爲之壇壝立之祝史設之牲幣所以致禱祀之實而交孚乎隠顯之際誠之不可掩如此後世固亦有山川之祠而人其形宇其地則其失也久矣疈牲胸也肆而磔之謂之疈制而磔之謂之辜此蠟祭也合聚四方百物而索享之先嗇一也司嗇二也農三也郵表畷四也貓虎五也坊六也水庸七也昆虫八也皆於臘月而祭之亦地類此三者皆祭地示

胡氏曰成身莫大於禮禮莫大於祭祭祀所以立吾誠也鬼神之物非他卽吾之誠而已王者繼天而爲之子獨主萬化故祭天於郊祭地於社祭名山大川五祀各於其方後世禮學失傳儒者論祭天地之禮於天則曰昊天上帝有五方帝有感生帝夫土不可有二王而天可以有七帝乎於地則或立方丘或立方澤或立北郊與天敵體是猶家有二主也且子事父母父在爲母齊衰期不敢見其父者尊無二上也王者父事天母事地而可崇地以抗天乎是故夫獨制義於家而家道正矣君獨出令於國而天下定矣天獨健而無息地道順承而無成太極立矣王者父事天而精一其徳故兆於南郊埽地而祭者昊天上帝而已天言其气帝言其性也社祭土所以神地道也名山大川者寶貨財用之所出而四方之所依據也五祀者谷水火金木也人所日用莫過五材不是之報而顧報行與門戶舉失輕重豈禮也哉

以肆獻祼享先王以饋食享先王以祠春享先王以禴夏享先王以嘗秋享先王以烝冬享先王

釋曰肆者進所解牲體謂薦熟也獻者獻醴謂薦血腥也祼者以郁鬯之酒灌地降神也饋食言有黍稷也宗廟有祼鬯禮旣祼而獻有薦腥禮旣薦而肆有薦熟禮旣肆而饋有薦黍稷饋食禮然禘以祼爲重祫以饋食爲重四時之享則四禮並用焉故以肆獻祼言可知是禘也以饋食言可知是祫也故冠於四時祭之上而四時之祭必用四禮也故各舉祭名言之春物生未有以享也其享也以熟爲主故曰祠夏則陽盛矣其享也以樂爲主故夏曰禴秋則物成而可嘗矣故曰嘗冬物畢成可進者眾故曰蒸王氏曰按司尊彛春祠夏禴秋嘗冬烝皆用祼今以肆獻祼言者取其歆神之始也天神之祀以禋爲歆神之始地示之祭以血爲歆神之始人鬼之享以祼爲歆神之始其實天神同於禋地示同於血人鬼同於祼也六者皆享人鬼

原曰天子宗廟之禮有禘有祫有四時之祭諸侯有祫無禘四時之祭廢其一大夫無祫無禘四時之祭廢其二大傳曰大夫有大事省於君於祫及其髙祖春秋傳曰大夫三年之祭則曰殷殷以少牢則大夫亦時有祫亦至始爵之祖而止耳是故禘以祼爲重孔子曰禘自旣灌而往者吾不欲觀之矣祫以饋食爲重故大夫祭禮名爲饋食之禮四時則兼用之故總名之曰享先王也分而言之天子月祭於禰四時祭於祖春秋祭於太廟三年大祫祧廟之主於太祖之廟五年朝諸侯祀始祖所自出於明堂所自出謂天也旣曰始祖矣又何所自出非天而何禘者從示從帝祀帝於明堂配以父祖故曰不王不禘也周禮𨿽未明言宗廟六享必兼禘祫以理推之當如此耳

以凶禮哀邦國之憂以喪禮哀死亡以荒禮哀凶札以弔禮哀禍烖以禬禮哀圍敗以卹禮哀冦亂【襘戶外反】釋曰凶禮凡五哀謂救患分烖也喪制爲復襲殯斂之式衰麻哭踴之度賵賻含禭之儀袝祥禫之節君卿大夫士庶人各有品式所以哀天下之死亡也始死則曰死旣則曰亡曲禮曰嵗凶年不登君膳不祭肺馬不食穀馳道不除祭事不縣大夫不食粱士飲酒不樂是其禮也司徒有荒政十二是其政也凶謂嵗歉札謂民病弔慰問也禍謂殃咎烖謂水火若宋大水魯荘公使人弔焉曰天作淫雨害於粢盛若之何不弔此亦相弔之道也禬者防合財物以補其所喪行人云若國師役則命犒禬之是也圍者國圍於敵敗者兵衂於外卹憂也兵作於外爲冦於內爲亂卹禮則出兵師以救其危也按凶禮以喪爲重儀禮有士喪禮三篇而天子之禮則闕喪大記推君大夫士之品節可推以補王朝大喪之闕荒弔禬卹其禮亦簡可以因時行之不用著其儀也

以賔禮親邦國春見曰朝夏見曰宗秋見曰覲冬見曰遇時見曰防殷見曰同時聘曰問殷覜曰視【頫音眺】釋曰賔者賔主相敬之禮其別有八親者使之相親附也朝猶朝也欲其來之早宗尊也義在尊王也覲猶勤也欲其勤於王事遇偶也欲其不期而俱至也劉氏曰賔禮者天子爲主而用是禮以待諸侯之

來見也朝覲宗遇此王畿之外諸侯每服分爲四時逓來朝見於天子一嵗而徧者侯服也再嵗而徧者甸服也三嵗而徧者男服也四嵗而徧者衛服也六嵗而周者要服也其朝見疏數之節如此時見者言無常期諸侯有不順服者王將有徵討之事則旣朝覲王爲壇於國外合諸侯而命事焉春秋傳曰有事而防是也殷猶眾也十二嵗王如不巡狩則六服盡朝朝禮旣畢王亦爲壇合諸侯以命政焉謂之同者以期而來必相同也時聘亦無常期天子有事則諸侯遣卿以問於天子王制曰比年一小聘三年一大聘殷覜謂殷同之嵗不當朝則遣卿以覜視於天子此二者諸侯使臣見於天子之禮也按朝覲宗遇防同各有其禮太史大防同執書讀禮而協事今儀禮無之可知其亡矣獨有覲禮一篇王禮五禮獨此而已然賔禮其制見於行人其儀掌於司儀其牢禮見於掌客參而互之六禮備矣問視之禮亦闕獨聘禮一篇又諸侯相問之禮也

以軍禮同邦國大師之禮用眾也大均之禮卹眾也大田之禮簡眾也大役之禮任眾也大封之禮合眾也釋曰軍兵眾之名其禮之別有五同謂齊之以灋使其和同也徵伐之時有師旅卒兩之制有坐作進退之灋有鼓鐸鐲鐃之節所以用其命令也因地以令賦因家以起役地有肥磽而賦有輕重家有上下而役有多寡所以優卹其民也兵事不習則不和車徒不簡則不精春以教振旅夏以教茇捨秋以教治兵冬以教大閱所以簡其能否也城郭道塗之修宮室營造之役帥其民而至家無過一人丰年則公旬三日焉中年二日無年一日焉所以任其力也公旬上所役作之期旬也正其畿疆使地有定域平土地使民有定業合聚其眾以成其功也按軍禮有五惟大田之禮見於大司馬大役之禮則見於各聫職大封如山甫營齊召伯營謝之類不過簡稽卒伍之灋而已惟大師之禮其法則見於大司馬其用則見於九伐其廟算徵戰之方師律行陣之灋則闕或曰司馬灋或是古軍禮田穰苴所作中亦有九伐之說曰此乃軍禮之傳耳

以嘉禮親萬民以飲食之禮親宗族兄弟以婚冠之禮親成男女以賔射之禮親故舊朋友以饗燕之禮親四方之賔客以脤膰之禮親兄弟之國以賀慶之禮親異姓之國

釋曰嘉善也因人心所善而爲之禮也親相親睦也不曰親邦國而曰親萬民者以宗族兄弟男女故舊朋友非邦國事也民者下之義以君臣言之則是宗族以下皆治之所及故曰萬民人君有與宗族飲食之禮所謂族食世降一等是也陳氏曰先王之於同姓有時燕焉有因祭而燕焉國語曰時燕而不淫此時燕也詩曰諸父兄弟備言燕私記曰因其酒肉聚其宗族以教民睦此因祭而燕也其禮之詳𨿽不可考要之服皮弁服卽事於路寢宰夫爲主異姓爲賔王與族人燕於堂後帥內宗之屬燕於房其物殽蒸所以合好也其食世降一等所以辧親疏也昭穆以序之所以明世次也夜飲以成之所以別異姓也若夫幾席之位升降之儀脫屨而坐立監相禮羞庶羞以盡愛爵樂無算以盡歡大率與諸侯燕禮不異諸侯燕族人與父兄齒𨿽王之尊亦不以至尊廢至親也婚姻之禮所以親男女之情冠笄之禮所以成男女之徳儀禮有士冠禮士婚禮而王朝冠婚則闕記曰天子無冠禮而有其婚禮大抵婚冠亦自士禮而推之於朝廷耳射禮𨿽王亦立賔主也王之故舊朋友爲世子時共學者天子亦有友諸侯之義此天子賔射之禮也蓋賔禮燕也射禮大射之禮也射以燕必立主賔故曰賔射饗有體薦所以訓恭儉燕有折爼所以示慈惠賔客諸侯來朝謂之賔遣臣來聘謂之客大行人云上公三饗三燕侯伯再饗再燕子男一饗一燕社稷之胙曰脤宗廟之胙曰膰成肅公受脤於社劉子曰祀有執膰戎有受脤此其驗也兄弟之國者蓋同姓諸侯有共先王者諸侯不敢祖天子大夫不敢祖諸侯公廟設於私家非禮也故王子母弟𨿽出封而廟不敢立於其國未出封則從王而祭旣居國則天子有脤膰之禮天王使石首來歸脤是已此禮亦只灋例而已不用儀也行人曰賀慶以贊諸侯之喜遣人贊之曰慶加之以物曰賀異姓之國則王之婚姻甥舅也嘉禮之行於異姓諸侯者獨賀慶而已親疏之辧也

原曰成周盛時鹿鳴以下治內天保以上治外行葦之忠厚旣醉之太平則知五禮之所以行矣小宗伯掌五禮之禁令辧其用等六官之中各有聫職以行五禮之事則五禮者誠治亂之本國家安危所系觀之變風變雅所作何莫不由五禮之不舉也哉太史大祭祀朝覲防同執書讀禮而協事今儀禮之中獨闕王朝之禮則太史所掌五禮之書誠亡矣今考之吉禮如郊社之儀宗廟六享誠不可闕者其經則略見於聫職其傳則郊特牲等篇頗存其意凶禮大喪亦略見之聫職喪大記一篇分君大夫士之禮綱紀略具宜取以補之朝覲宗遇防同聘問今只有覲禮一篇而已其餘聫職行人司儀略爲備之軍禮則見於司馬而大役大均大封可依此推之嘉禮饗燕賔射則有大射燕禮可推矣族食冠昏脤膰賀慶亦不必著其儀也由此言之則王朝之五禮亦可推矣後世如不欲興行王道則亦已矣有志復古者其可不推尋以補其書援據以行其禮哉

以九儀之命正邦國之位壹命受職再命受服三命受位四命受器五命賜則六命賜官七命賜國八命作牧九命作伯

釋曰儀卽宮室車旗衣服之禮儀命卽內史凡命諸侯卿大夫則防命之之命每命異宜貴賤之位乃定宗伯辧其命數多寡正其位分也公侯伯之士子男之大夫天子之下士皆一命固已受職治事矣子男之士不命其他所未命者府史皆官長自辟非王官故無命數子男之卿公侯伯之大夫天子之中士皆再命受服者謂弁服也卿大夫服爵弁命於君則得自爲也公侯伯之卿王之上士始有列位於朝以論爵也王之大夫公之孤三命以下祭器不備假而用之惟四命始有田祿具祭器則八則以治都鄙也王朝出封之大夫子男之君始得操八則之權以治其邑也王朝之六卿有都得置官屬治其采地如諸侯故曰賜官王之卿出封加一命或加子男爲侯伯蓋子男未成國加至侯伯始得建國立軍侯伯之有功徳者賜之屬國如五百里四百里三百里之類非其實封謂之九州長入天子之國曰牧得徵伐於其屬國王之三公八命是上公矣有功徳則加一命爲二伯得徵五侯九伯公羊傳曰自陜以東周公主之自陜以西召公主之是曰東伯西伯也薛氏圖云凡王之臣命數其三公八命卿六命大夫四命上士三命中士再命下士一命諸侯之君命數則上公九命侯伯七命子男五命諸侯之臣命數則上公之孤四命卿三命大夫再命士一命侯伯之卿三命大夫再命士一命子男之卿再命大夫一命士不命有定命之數有加命之數定命之數典命掌之加命之數宗伯掌之加命非定命故謂之九儀之命而已

原曰大司徒以度教節則民知足易之履君子以辧上下定民志大宗伯掌禮卽於五禮之下次以九儀何也蓋人心之欲無窮耳目口鼻之奉品秩名位之崇𨿽逓逾分限其心未肯以爲足也不有禮度以爲之節民志何由而定乎是以九儀之命以宗伯掌之典命司之行人又以九儀而辧諸侯之禮小行人又以九儀而協賔客之位司儀又以九儀而詔賔相之儀如權衡之懸而銖兩不可損益如繩墨之設而分毫不可逾越是以賤不逾貴卑不抗尊上不敢陵而下不敢僣周人世守之是以東遷之後威令不逮小國之諸侯尙能維持四百年之久非周公制禮之功乎

以玉作六瑞以等邦國王執鎭圭公執桓圭侯執信圭伯執躬圭子執谷璧男執蒲璧【信音申】

釋曰四圭兩璧爲六瑞等辧其等級也自王至子男所執之符信鎭安也鎭圭尺有二寸以山爲瑑飾取其鎭安四方也故王執之雙植爲桓桓圭九寸以桓楹爲瑑飾取其柱石國家也故公執之信圭七寸以身形爲瑑飾示其直身事上尊而不屈也故侯執之躬屈也躬圭七寸以躬形爲瑑飾示其鞠躬以事上也故伯執之谷所以養人其璧五寸以谷爲瑑飾示其有養人之象也故子執之蒲所以安人其璧五寸以蒲爲瑑飾示有安人之義故男執之劉氏曰璧有虛中所以受益也有循環所以勤道也治民之徳未大成而不可以忘其進則其執璧宜矣丘氏曰圭制下方上員取象天地內有孔謂之好好有玉謂之肉肉倍好爲璧好倍肉爲環圭形直者爲信曲者爲躬

以禽作六摯以等諸臣孤執皮帛卿執羔大夫執鴈士執雉庶人執鶩工商執雞【鶩音木】

釋曰摯之言至也所執以自致瑞摯皆所以等貴賤尊卑摯必用禽者致其養也孤卿大夫士通天子諸侯之臣言凡爵名同則其摯同臣於君以摯見者受而膳之所以享臣子之奉也相見交接之始等級以定明少當事長賤當事貴也孤特立之稱皮虎豹皮示服猛也帛金璧色繒也蓋束帛而加之以皮羔小羊取其羣而不黨跪乳而有禮欲其恭也詩曰委蛇委蛇亦羔羊之義也鴈往來順時行列有序大夫以道進退欲其知時也雉有五彩介而守死士欲其有文而守節也鶩水鳥取其不能飛遷安其業也雞知時而鳴工商執之欲其守時而動也王氏曰六等之玉謂之瑞六等之禽謂之摯曰瑞曰摯有用飾者有不用飾者有用享者有不用享者六瑞則有繅籍之飾皮帛則束帛而以虎豹之皮爲飾羔鴈則以繢布爲飾自士執雉以下皆無飾矣以其尊卑不同故也五等諸侯有摯有享圭璧摯也玉幣享也行人上云成六瑞下云合六摯圭以馬璋以皮璧以帛琮以琇璜以黼鄭氏謂五等諸侯享天子用璧享後用琮皆以庭實若馬與皮是已自六摯以下則不用享以六瑞受而復之三帛二生一死皆受而不復故也

以玉作六器以禮天地四方以蒼璧禮天以黃琮禮地以靑圭禮東方以赤璋禮南方以白琥禮西方以璜禮北方皆有牲幣各放其器之色

釋曰劉氏曰玉者純陽之精气而天地之至寶也將禮於天地四方而無以歸其誠乃以玉作六器旣象天地四方之色又擬其形以瑑之爲柴槱煙燎埋沈之所用以答其神之降饗也璧圓中虛以象天之形其色蒼以象天之色此冬至郊玉也琮方八面象地之形其色黃則象地之色故夏至禮地於大社東方其帝大皥圭銳其首象出震而生物其色靑則以象木之色此東郊之禮也南方其帝炎帝半圭曰璋明也象物之相見乎離赤者象火之色此南郊之禮也西方其帝少皥琥以玉刻伏虎形象威也秋之气肅白則金色此西郊之禮也北方其帝顓頊半璧曰璜黃色也象物藏於黃宮也則水之色此北郊之禮皆迎气旅上帝也劉氏曰玉作六器所以放神示之徳也牲幣又放其器之色欲因其類以答其饗也故能建神示於無形而收禮敬於色象必受其福焉王氏曰有禮神之玉有祀神之玉以蒼璧禮天至璜禮北方則是禮玉始告神時薦於神坐若書所謂植璧是也四圭無邸以祀天兩圭有邸以祀地則是祀玉若書云植圭是也

以天產作陰徳以中禮防之

釋曰天產者日月星辰風雨霜露之類陰徳者地之徳也地以生物爲徳故曰陰徳然非以天產之物烜之潤之散之濡之則物不能生非以天產作陰徳乎然物生眾盛羙惡雜居非得聖人裁成輔相則陵亂無統三才不立矣故制爲禮以約之中若種谷去艸穿牛絡馬宮居粒食乃禮之本原以中禮防之者禮者不過制其過與不及使歸之中而已故謂之中禮防之者若制生事祭之禮以明父子之親辧上下等級朝覲聘問之禮以立君臣之義爲養老慈幼事長使眾之禮以序長幼之倫昏姻冠笄以別男女射鄕食饗以正交接皆所以防之使天地萬物各得其所也

以地產作陽徳以和樂防之

釋曰地產地之所生之物如金石絲竹匏土革木之類八音之器𨿽人所制然皆地之陰徳所產也陽徳者聲音是也聲所以鼓動天地之气凡聲陽也聲而成音則爲徳矣气觸物而聲出焉𨿽天籟之自鳴亦以物觸之而成聲聖人以地產之物吹之鼓之搏之拊之而成聲非以地產作陽徳乎以和樂防之者聲音𨿽爲陽之徳然髙下淸濁長短疾徐不相爲用則不和矣不和則天地不位萬物不得其平矣聖人作樂以宣暢其和聲故制爲六律六同以齊其聲使淸濁髙下長短疾徐合天地之自然循環不窮以和其聲然後作爲和樂使五聲成文而不亂八音從律而不姦始也審聲以气終也召气以聲故鬼神𨿽幽可以人道接人情𨿽戾可以和平感萬物𨿽逺可以聲气召蓋以兩間聲气常相隨故也按禮本乎天之自然聖人因自然之道而經制之則爲禮故以天產者天以之樂由人所作聖人因聲音而節制之則爲樂故以地產者人以之天以之者先天也人以之者後天也故曰禮先而樂後禮典至此乃以制作禮樂之本言之

以禮樂合天地之化百物之產以事鬼神以諧萬民以致百物

釋曰天地之化卽陰徳陽徳也百物之產卽天產地產也然必禮樂以合之蓋禮自陰作樂自陽來一禮一樂相須並作則天地之化以合百物之產以遂中和致而天地位萬物育矣由是以事鬼神則六變而天神降八變而地示出九變而人鬼享禮儀卒度而神降之福也以諧萬民合父子之親明長幼之序四海之內合敬同愛也以之而致百物則飛潛動植各若其性鳳凰來儀百獸率舞矣禮樂感應之機何其深妙若此哉其理見之樂記其制度見之大司樂

凡祀大神享大鬼祭大示帥執事而卜日宿眡滌濯涖玉鬯省牲鑊奉玉齍詔大號治其大禮詔相王之大禮若王不與祭祀則攝位凡大祭祀王后不與則攝而薦豆籩徹大賔客則攝而載祼朝覲防同則爲上相大喪亦如之王哭諸侯亦如之王命諸侯則儐【省息井反鑊戶郭反齍音咨】

釋曰天神地示人鬼正所典三禮故爲至大執事有職於祭者宿視滌濯謂祭之前夕躬視洗事漑祭器也玉禮神之玉鬯鬰鬯之酒也郊社有玉而無鬯宗廟有鬯而無玉始臨視之祭又奉之也鑊釜屬牲鑊在廟門之外所以省牲備熟獻兼省之焉玉齍卽玉惇盛黍稷器大號所以詔太祝爲祝辭治大禮謂紀綱其大體也其大禮儀則詔相於王使無失禮王若有故不與祭則大宗伯代王行其禮事也大祭祀宗廟之事也薦徹豆籩王后之事不與亦宗伯攝而代之載承之以往也言酌郁鬯載璋瓉往而禮賔君無酌臣之禮故使宗伯攝酌獻焉王不親爲主拜送則王也相詔王禮也出接賔曰擯入詔禮曰相朝覲防同宗伯爲王相而贊王禮大喪宗伯主贊其禮哭諸侯謂薨於國爲位而哭之胡氏曰周制王哭諸侯則大宗伯爲上相司服爲王制緦麻宰夫掌邦之弔事戒令與其幣器財用是王所以懷諸侯也儐進之也鄭氏曰王命諸侯將出命假祖廟立扆前南鄕儐者進當命者延之命使登內史承王命以防命之降再拜稽首登受防以出此其略也封國天子大權非諸侯所得擅行焉

國有大故則旅上帝及四望王大封則先告後土乃頒祀於邦國都家鄕邑

釋曰大故凶災也旅眾也謂各分其類而祭之上帝四郊之五帝也四郊之帝止四時迎气之時禮之而已冬至則合祀於南郊若有凶災則隨時各祭所司權之帝以禳災也旅四望謂五嶽四瀆於其地有祭夏至望祀合於大社而祭之及有凶災則各隨名山大川所在而祭之故曰旅上帝及四望鄭康成以旅爲合祭之名合祭只冬夏至有合祭有故則宜分祭也且旅字豈可以合字訓之哉后土大社也大封則分人以土必告於社示不敢專也劉氏曰王大封諸侯則先告大社然後割其方之土白茅包而賜之俾立社於其國又隨其命數頒之祀典頒祀謂頒社稷之祀典邦國諸侯也諸侯祭其境內名山大川都大都小都家采地鄙邑立社亦如邦國鄕一鄕也立社祀一鄕之土谷之神邑自閭裏以上皆謂之邑皆有社祀如州社黨禜族酺是也天尊而在上其體渾淪運轉不息不可分也故惟天子得以祭之天子統天地气類相感也宗伯頒祀於邦國都家鄕邑則地之祭諸侯卿大夫士庶皆得祭之蓋土親也民資生焉故皆得因其所有而祭之所以報其徳也孔子曰天子祭天地諸侯祭社稷是也

原曰語云明則有禮樂幽則有鬼神禮樂鬼神其宗伯之職掌與是故事不離於道而禮樂者道也五官所掌皆事也治非禮不制教非禮不立刑無禮則淫事無禮則亂宗伯所掌五禮六瑞九儀本天下之事而歸於制作禮樂之功所以節其過引其不及而納之於中者也非所以道天下之明者乎然天人之際幽明之理未嘗不相感通其召變致祥捷於影響人所難知惟聖人洞於幽明之故制爲天神地示人鬼之三禮以祀以祭以享而感格之作爲聲樂以感召之其始也以人而事天其終也天亦不違乎人至於天人合一精神流通而三才各得其所矣故五官所掌皆人也而宗伯之三禮所以理天下之幽者禮樂鬼神幽明得所此設立宗伯之本意是皆出於天敍天秩感應自然而非出於人爲者也

小宗伯之職掌建國之神位右社稷左宗廟兆五帝於四郊四望四類亦如之兆山川丘陵墳衍各因其方釋曰大宗伯曰事鬼神示而已小宗伯則建其神位卽鬼神示之位也位社稷於右右陰也地道之所尊故地示居之位宗廟於左左陽也人道之所鄕事死如事生之義也故人鬼居之先言地示人鬼而後及天神者內外之別也兆爲壇之營域也五帝五方之帝兆之各因其方東靑帝南赤帝西白帝北黒帝中央黃帝同位於南火土相生也故五帝曰四郊不言兆昊天上帝於南郊者四郊則南在其中也四望謂五嶽四瀆與凡名山大川之在四方者皆望而祭之四類日月星辰運行無常兆日於東郊兆月與風師於西郊兆司中司命於南郊兆雨師於北郊蓋以气類爲之位也王氏曰五嶽四瀆在地而成形故祭謂之望日月星辰在天而成像故祭謂之類凡天下之山川丘陵墳衍能興雲雨出財用也各隨其所在之方而祭之其兆域不在四望之中也

原曰觀小宗伯之爲郊兆則知天地各有分祀合祀之禮後世南郊北郊之論合祀天地之非可見矣禮運曰祭帝於郊所以定天位也祀社於國所以列地利也天尊也地親也天有四時地有四方不有合祭無以昭統體之全不有分祀無以別司權之令是故立方澤於雉門之右以祭地合嶽瀆而望祭之社卽地也此地之合祭也立圜丘於南郊合日月星辰而類祀之此天之合祭也故曰冬至祭天於圜丘夏至祭地於方澤見於大司樂可知矣五嶽河海各於其地而立兆天子巡守五嶽柴望祭告此地之分祀也立四郊之兆於四方日月風雨司中司命爲壇爲坎而類附焉四時迎气國有大故則旅上帝及四類此天之分祀也由是觀之則天地各有分合之祀社卽地也經每言郊社之禮天而曰郊地而曰社所以神之也世言旣有昊天與后土合祭矣又有社祭不亦異乎

掌五禮之禁令與其用等辧廟祧之昭穆

釋曰五禮大宗伯司其綱若禁其不當爲令其當爲與其所用牲器之等則小宗伯掌之四親之廟曰廟五世以上宜祧別立二廟以藏祧主曰祧廟故天子七廟三昭三穆與太祖之廟而七也周以文王武王親盡不當祧宜與太祖百世不遷故立文世室武世室於祧廟之上故曰九廟昭明也穆深逺也古者廟制南爲堂後爲室室東戶西牖室西北隅爲最尊之位故太祖東向自如自始祖之後父曰昭坐北而南向子曰穆坐南而北向故父子不同列而孫附於祖則無嫌矣而生者亦因其世次以別昭穆焉

原曰辧廟祧之昭穆言廟復言祧者何也曰存廟曰廟毀廟曰祧祧亦有廟故守廟者名曰守祧或云祧廟在三昭三穆之外與曰劉歆雲天子七廟三昭三穆與太祖之廟而七宗不在數中鄭康成云后稷始封文武受命而王故三廟不毀與親廟四而七朱子曰祧廟之主藏於太廟之東西夾室及文武世室旣立爲百世不遷三昭三穆之上有祧主則藏於二世室之夾室故廟數天子三昭三穆諸侯二昭二穆大夫一昭一穆士一廟然皆以天子六世而祧其主藏於夾室也竊意三年之喪達乎天子四代之祭通乎庶人君子之澤五世而斬小人之澤五世而斬廟數𨿽別而四親則同別以明禮同以稱情也經文有守祧之職辧廟祧之昭穆者蓋北面髙曽之上一昭一穆爲祧廟四親並二祧而數之爲三昭三穆也自古稱髙曽祖考爲五服今雲天子三昭三穆則五世六世之祖當何稱乎故四親廟各藏一代之主祧廟則合凡祧主皆藏之無有五世六世各自立廟而祧主藏於夾室之禮亦無有止二昭二穆並二世室爲七廟而祧主亦藏於世室之云也故無祧廟而祧主藏於太廟夾室者諸侯之禮也大夫則昭穆二代同廟士則五代同廟庶人無廟祭四代於寢夫禮有隆殺情無貴賤天下之大義也父昭子穆有常數者禮也祖功宗徳百世不毀者義也九廟之制以義起也

辧吉凶之五服車旗宮室之禁掌三族之別以辧親疏其正室皆謂之門子掌其政令

釋曰吉之五服衮冕鷩冕毳冕絺冕冕是也凶之五服謂斬衰齊衰錫衰緦衰疑衰是也有以辧之則吉服不可下僣上凶服不可重降輕也車旗宮室之等以九以七以五爲節各依品秩上得兼下下不得僣上也三族父族已族子族也以父親祖以子親孫以三爲五之謂也以祖親曽髙祖以孫親曽孫以五爲九之謂也上殺下殺旁殺而親疎之義盡矣正室適室門子適子以其代父當門故謂之門子掌其政令所以辧嫡庶定繼襲也王氏曰古人重立嫡天子曰太子諸侯曰世子皆以嫡立也三族之嫡亦皆有嫡子在曲禮曰孤子當室名其嫡也文王世子曰正室守太廟是以正室名其嫡也此曰正室謂之門子則其重嫡之意深矣

原曰禮別於五自然之等實存乎其間故其度數等降之不同特輔其自然者以等之而已用等之不同有尊卑焉於是辧其廟祧之昭穆有貴賤焉於是辧其衣服車旗宮室之等有親疎焉於是辧其三族之別故昭穆辧則尊卑明矣五服辧則情分明矣車旗宮室有禁則貴賤明矣三族之親疎辧則愛敬興而宗灋立矣天下之治亦曰禮以辧分明於上則道義之俗興於下矣

毛六牲辧其名物而頒之於五官使共奉之辧六齍之名物與其用使六宮之人共奉之辧六彛之名物以待果將辧六尊之名物以待祭祀賔客掌衣服車旗宮室之賞賜掌四時祭祀之序事與其禮若國大貞則奉玉帛以詔號

釋曰毛者擇其毛色也辧六牲之名號與其物也頒之五官者司徒主牛宗伯主雞司馬主馬及羊司冦主犬司空主豕太宰贊王牲事不奉牲在器曰齍六齍黍稷稻粱麥苽也六宮之人世婦云女宮之宿戒是也王氏曰祭祀之事莫重於犧牲粢盛牲天產也故屬乎陽粢地產也屬乎陰故王牽牲後薦玉齍牲必共奉於五官以五官所以續王之事而終以成外治者粢必共奉於六宮者以六宮之人所以續後之事而終之以成內治者也六彛雞彛鳥彛彛黃彛虎彛蜼彛盛郁鬯也果與祼同將送也名旣不同所用亦異故辧之六尊犧尊象尊壺尊著尊大尊山尊也王氏曰尊彛皆以用祭祀賔客於彛言果將於尊言祭祀賔客相備而已言彛祼將則尊酌獻可知也衣服車旗宮室王以賞賜有功者書曰車服以庸祭之序事先後所當行之事其禮有隆殺之別大貞以事之大者而卜以貞之貞以問問以知吉凶若卜立君卜大封及遷都之類奉玉帛所以禮神號神號卽太祝之六號小宗伯詔之

大祭祀省牲眡滌濯祭之日逆齍省鑊告時於王告備於王凡祭祀賔客以時將瓉果詔相祭祀之小禮【省所景反瓉才旦反果音貫】

釋曰充人系牲執事滌濯祭器小宗伯省之眡之饎人奉粢盛以入簠簋小宗伯逆之烹人烹牲省之時謂當祭之時備謂祭物之備小宗伯以告於王瓉天子圭瓉諸侯璋瓉祼謂以圭瓉或郁鬯而祼之也祭祀以時而授王賔客以時而授宗伯祭祀小禮未祭則詔之旣祭則相之

凡大禮佐大宗伯賜卿大夫士爵則儐小祭祀掌事如大宗伯之禮大賔客受其將之賫

釋曰詔相大禮者大宗伯也小宗伯但佐之而已王命諸侯則大宗伯儐故賜卿大夫爵則小宗伯儐進之也小祭祀則小宗伯専之賫持送也謂所賫來貢獻之物也諸侯來朝禮畢於廟貢國所有行三享之禮以玉幣致享旣訖其庭實之物小宗伯受之

若大師則帥有司而立軍社奉主車若軍將有事則與祭有司將事於四望【與音預】

釋曰有司太祝也出師立社主曰軍社奉社主以行曰主車古者大師則先有事於社與廟然後載社主與遷廟之主以行故書云用命賞於祖不用命戮於社軍將有事謂與敵合戰也主將有事則小宗伯以當與祭於軍中司馬之官實典焉四望之祭則遣其所屬之有司往行事焉謂軍祭四望也

若大甸則帥有司而饁獸於郊遂頒禽大烖及執事禱祠於上下神示【甸讀曰田饁於輒反】

釋曰大甸大田獵也有司大司馬之屬官饁饋也謂以獸而饋四方之神也頒禽謂以予羣臣禽𨿽多擇取三十焉每等得十爲三等其餘以予士大夫習射於澤宮中而分之旣饁獸於神乃頒於人先神後人也獻神用其大故曰獸頒禽用其小故曰禽大災水火之類執事大祝也求福曰禱報祭曰祠先王靡神不舉要與民同患而已

王崩大肆以秬鬯渳及執事涖大斂小斂帥異族而佐縣衰冠之式於路門之外及執事眡獻器遂哭之卜兆甫竁亦如之旣詔相喪祭之禮成而祭墓爲位【渳亡婢反斂力艶反縣音衰七雷反竁充芮反或讀爲穿】

釋曰大肆陳屍而伸之也渳浴也以秬鬯浴屍也涖臨視也異族佐斂使疏者以相助也縣衰冠之式欲其制度之齊也及執事視器者執事梓匠之屬至將獻明器之材又獻素獻成皆於殯門外王不親哭有官代之小宗伯是也卜兆卜墓之營域也甫始也竁穿地爲壙皆如上哭之旣坎已掩也喪祭謂虞祔以安之也檀弓曰日虞弗忍一日離也是日也以虞易奠卒哭日成事是日也以吉祭易喪祭明日祔於祖父成丘已封也天子之冡不一日而畢位壇位也謂祠后土於墓左也以爲王體魄托於此地祀其神以安之也

凡王之防同軍旅甸役之禱祀肄儀爲位國有禍烖則亦如之凡天地之大烖類社稷宗廟則爲位凡國之大禮佐大宗伯凡小禮掌事如大宗伯之儀

釋曰肄習也習儀爲壇位也大烖如日月食水旱地震之類合聚其神而禱祀之故曰類數者有事於神皆小宗伯爲位也大禮統於尊則佐之小禮攝於已則専之非王親行曰小禮

肆師之職掌立國祀之禮以佐大宗伯立大祀用玉帛牲牷立次祀用牲幣立小祀用牲以嵗時序其祭祀及其祈珥【祈巨旣反珥而志反】

釋曰肆陳也國祀總鬼神示而言也大宗伯言禮之所用肆師則備陳其物以致其用故曰立佐助也大祀天地次祀日月星辰小祀司命以下玉取陽精之純以禮神帛取人功之勤以交神牲取天產之精以事神牷色之純者下只言牲者色不必純也劉氏曰天神地示人鬼皆國祀也卽其祀中有三等之差故以玉帛牲牷明其大小則祀典立矣每嵗四時祭祀定其先後之序祈珥舊作璣衈謂成廟而釁血之事愚謂祈者祈福珥者弭災

大祭祀展犠牷系於牢頒於職人凡祭祀之卜日宿爲期詔相其禮眡滌濯亦如之祭之日表齍盛告潔展器陳告備及果築鬻相治小禮誅其怠慢者掌兆中廟中之禁令凡祭祀禮成則告事畢【職當爲樴之弋反鬻音煮】

釋曰展閱也牲之牷者謂之犧牲之純者謂之牷牢閒也所以系牲職人謂充人及監門人也頒之使養其牲也卜日卜祭祀之日宿爲期先卜祭之夕定其期及卜之時詔相其禮也粢六谷也在器曰盛謂當祭之日具其黍稷盛於簠簋以徽識表其名而告潔也又陳列祭器實之展視之而告備具也築郁金艸及祼之時煮之以和秬鬯之酒以降神也羣臣行禮則相治之執事之人有怠慢者則誅責之兆四郊神位也廟七廟也掌其禁令平時不得侵犯也禮成告事畢終其禮也

大賔客涖筵幾築鬻贊祼將大朝覲佐儐共設匪罋之禮饗食授祭與祝侯禳於畺及郊大喪大渳以鬯則築鬻令外內命婦序哭禁外內命男女之衰不中灋者且授之杖【罋於貢反】

釋曰大賔客王之兄弟及公侯來朝也涖筵幾司幾筵設之肆師臨之郁鬯郁人共之肆師鬻以和之祼則小宗伯將之肆師贊之大朝覲宗伯儐肆師爲承儐也匪以實幣罋以實醯醢也其事其物掌客籩人共之其所設之禮則肆師爲之饗以酒飲賔食以食食賔也授祭授賔以祭食也王祭則膳夫授之賔祭則肆師授之者迎善祥禳者禳去妖气國之有有禳逺或至於五百里之畺近或至於百里之郊小祝實主其事而肆師與之偕行焉大喪大渳以鬯築香艸煮以爲鬯以浴屍也序哭使相次序也外命男六卿以下也內命男朝廷卿大夫士也其妻皆爲外命女內命女王之三夫人以下不中灋違升數與裁制者授之杖者喪大記曰君之喪三日予夫人杖五日旣殯授大夫世婦杖四制云七日授士杖

凡師甸用牲於社宗則爲位類造上帝封於大神祭兵於山川亦如之凡師不功則助牽主車凡四時之大甸獵祭表貉則爲位【甸音田貉音陌】

釋曰社社之名主宗遷廟之木主軍旅田獵之時用牲以祭社宗行主則設其神位類造皆祭名聚其神謂之類往其所謂之造類禮依郊祀而爲之封謂累土爲壇也大神社及方嶽也兵之所過山川皆有祭亦如之者用牲皆設神位也助助大司馬也主車石主木主之車也師無功肆師助牽之恐爲敵所得貉師祭也於所立表之處祭日則設神位焉陳氏曰表貉之祭其尢也貉之祭蓋使有司爲之而立表於陣前肆師爲位甸祝掌祝號旣事然後誓眾而師田焉禡與貉一也

嘗之日涖卜來嵗之芟狝之日涖卜來嵗之戒社之日涖卜來嵗之稼若國有大故則令國人祭嵗時之祭祀亦如之凡卿大夫之喪相其禮凡國之大事治其禮儀以佐宗伯凡國之小事治其禮儀而掌其事如宗伯之禮釋曰嘗薦新谷也芟除田艸也嘗新谷則曰此芟之功又卜來嵗宜芟否狝秋田也始習兵戒不虞也秋狝之日又卜來嵗有兵冦之警否社祭土神也秋祭報社之日又卜來嵗稼事之成何如夫於得也不忘失安也不忘危先王與民同吉凶之患而爲之卜焉欲預知其吉凶而防之也故太卜以八命贊三兆三易三夢之占以觀國家之吉凶以詔救政救政者因其事而救之非徒卜之而遂已也大故水旱荒凶也令祭者社及禜酺也王氏曰嵗時祭祀常禮也國有大故而祭非常禮也然皆待上令而後祭焉則其祀事亦有節矣記曰禮有其舉之莫敢廢也有其廢之莫敢舉也謂此矣相其禮相其適子也大夫之喪職喪掌之肆師則相主喪之禮儀也大事如朝覲防同則從其長小事則肆師専掌其禮所謂小事則専達也治謂戒令之

原曰禮官之綱不過吉凶賔軍嘉而已其綱則大宗伯掌之其事則小宗伯治之至於節目之繁儀文之備而所以綱紀始終乎五禮者非設肆師之職以治其繁則何以周全而無憾哉故曰經禮三百曲禮三千禮有經曲之分而官有大小之辧觀之宗伯肆師亦可以見矣

郁人掌祼器凡祭祀賔客之祼事和郁鬯以實彛而陳之凡祼玉濯之陳之以贊祼事詔祼將之儀與其節凡祼事沃盥大喪之渳共其肆器及共其祼器遂貍之大祭祀與量人受舉斚之卒爵而飲之【貍與埋同斚古雅反宜作嘏字聲之誤也】

釋曰鬱鬱金香艸宜以和鬯立官主之者祭以精意玉王祼用郁鬯貴气臭也故祭有三重獻之屬莫重於祼以精意尢在於此也祼器謂彛及舟與瓉也天地至尊不祼而用鬯宗廟社稷山川四方祼賔客亦有祼者承賔猶敬神尊之至也和郁鬯者以所煮之郁金和秬鬯實於六彛而陳列之祼玉王用圭瓉後用璋瓉濯之以致潔陳之以備用又因以贊其事焉詔儀奉玉進祼之威儀節時之早晚也凡王及後宗伯之行祼事皆郁人沃水以盥手及洗瓉皆所以致潔敬其事也肆器陳尸之器也君設大槃造冰焉大夫設夷槃造冰焉士設牀防笫有枕此爲肆器之祼器遣奠之彛與瓉也埋之於祖廟階間明奠終於此量人制從獻之膰脯王酳屍屍嘏王此其卒爵也與量人受舉嘏之卒爵而飲之使執事者皆得以蒙福也

鬯人掌共秬鬯而飾之凡祭祀社壝用大罍禜門用瓢賫廟用修凡山川四方用蜃凡祼事用槪凡疈事用散大喪之大渳設斗共其釁鬯凡王之齊事共其秬鬯凡王弔臨共其介鬯

釋曰秬如黒黍一稃二米釀爲酒使芬香條暢於上下也不和郁謂之秬鬯飾之謂設巾社壝委土爲壇所以祭也大罍瓦罍也禜門風雨水旱疫厲之災則禜祭於國門瓢賫者取甘瓠割去只以賫爲尊修蜃槪散皆漆尊也修讀曰卣卣中尊也謂獻象之屬中尊者彛爲上罍爲下蜃畫爲蜃形槪尊以朱帶絡腹無飾曰散是故社用罍以出於土也禜門用瓢賫中虛而善容取其質也廟享人鬼人道尙文修則飾以彩色故用修山川四方爲國阻固扞蔽蜃外堅有阻固之義故飾以蜃凡祼必和郁鬯而多少之齊宜適平焉故罍以槪絡腹能平物故也疈則蠟而疈辜以祭四方百物蠟以息老物物終則無飾矣故用散與散樂散車同意也大喪大渳設斗斗所以沃屍也釁鬯釁屍以鬯酒使之香美王齊所以致潔以交神故用鬯以浴所以致其香潔介副也王弔臨諸臣有副使同行天子無客禮於天下而有摯禮於鬼神天子以鬯爲摯共介鬯則以介致之而已王氏曰夫秬一稃二米天地至和之气所生名曰鬯以言和气之條暢也祼之事必以郁和鬯者以明其徳之馨香也其色黃則以明其徳之中而著乎外也先王所以承祭祀而交神明者其徳如此故郁所和鬯乃用以祼鬯人所共秬鬯不和郁者用之以陳而已郁鬯之有秬黍亦猶五齊三酒之有酒也亦反本復古不忘其初之意與

雞人掌共雞牲辧其物大祭祀夜嘑旦以百官凡國之大賔客防同軍旅喪紀亦如之凡國事爲期則告之時凡祭祀面禳釁共其雞牲【嘑火吳反音叫禳如羊反】

釋曰雞爲物至微而設官者尊祭祀必預養之也宗伯主雞故次於此物謂毛色也辧之者陽祀用騂陰祀用黝夜嘑旦夜漏未盡雞鳴時也呼旦以警起百官使興也夫雞其色有文其鳴知時文以事神時以覺人雞之徳亦大矣用之重也宜矣四者禮之大也皆以雞鳴爲度故曰亦如之凡國事不止五事也爲期爲行事之時也告時告主事者行事之時也必雞人告之以雞知時故也凡祭祀宗廟之屬也面禳四面禳祭去惡祥也釁釁門與夾室也此二者皆以雞牲共之也

司尊彛掌六尊六彛之位詔其酌辧其用與其實春祠夏禴祼用雞彛鳥彛皆有舟其朝踐用兩獻尊其再獻用兩象尊皆有罍諸臣之所昨也

釋曰尊以盛酒用以獻也彛以盛鬯用以祼也六尊獻尊以下六彛雞彛以下位尊彛所陳之位詔告也告王及後與諸臣所酌爲祼獻者不同也用謂四時祭祀之用實謂郁鬯以實彛齊酒以實尊皆當辧之也春祭曰祀夏祭曰禴皆宗廟之祭也雞刻雞形鳥刻鳳形於彛也二彛皆實以郁鬯待祼舟尊下臺若今承槃王氏曰彛皆有舟爲酒戒也蓋舟能載物所受過量則有沈溺之禍朝踐卽朝獻也曰踐者言籩豆有踐也獻讀爲犧犧尊者畫牛於尊腹也象尊畫像也尊必兩者一實醴齊王酌以爲三獻二實緹齊後酌以爲四獻再獻卽饋獻也以序言之故曰再獻象尊亦必以兩者一實盎齊王酌以爲五獻一實緹齊後酌以爲六獻王之七獻則犧尊之醴齊後之九獻則象尊之盎齊罍所以副貳其尊也昨與酢同蓋諸臣酌於罍以爲九獻也不言獻者遲王后故曰酢也

秋嘗冬烝祼用斚彛黃彛皆有舟其朝獻用兩著尊其饋獻用兩壺尊皆有罍諸臣之所昨也凡四時之間祀追享朝享祼用虎彛蜼彛皆有舟其朝踐用兩大尊其再獻用兩山尊皆有罍諸臣之所昨也

釋曰斚彛畫禾稼於彛秋者禾稼西成之時故用斚彛黃彛畫黃目於彛郊特牲曰黃目者鬱气之上尊也黃者中也目者气之淸明也言酌於中而淸明於外冬者萬物歸根復命之時蟄壞其封故用黃黃土色也曰獻者言其獻齊酒之物也著尊者無足著地也春耕故用犧尊夏假大故用象尊秋斂華就實故用著尊冬勞乎坎之時故用酒壺之尊藏以勞之之意時祭之外親逺爲之遷廟主追而祭之謂追享親近爲祖爲考每月朔朝於廟謂之廟享虎爲義獸蜼爲知獸畫其形於彛取其義也大尊大古之瓦尊有反本復始之義山尊畫爲山形致養之義

凡六彛六尊之酌郁齊獻酌醴齊縮酌盎齊涗酌凡酒修酌大喪存奠彛大旅亦如之【獻酌獻字素何反讀爲摩莎之莎字之誤也涗舒銳反修直歷反讀爲滌】

釋曰凡言酌者謂皆泲之使可酌也祼用郁齊用之於始獻故曰獻酌朝踐用醴齊濁用茅泲之故曰縮酌記曰縮酌用茅明酌也饋獻用盎齊涗新之也以淸泲之拭勻而涗之也諸臣自酢用凡酒修治也凡酒三酒也滌酌以水和而泲之惟大事於太廟備五齊三酒存省也謂大遣時奠者朝夕乃徹也旅者大故之祭也亦存其奠彛則陳之不卽徹也

司幾筵掌五幾五席之名物辧其用與其位凡大朝覲大饗射凡封國命諸侯王位設黼依依前南鄕設莞筵紛純加繅席畫純加次席黼純左右玉几祀先王昨席亦如之【黼音斧依於豈反莞音管紛讀爲粉純章允反繅讀爲藻】

釋曰五幾玉雕漆彤素幾也五席莞繅次蒲熊席也名以命之物以色之也用謂所設之席位謂所設之次也大朝覲非常朝因防同而行朝覲之禮也大饗王與諸侯行饗禮於廟也大射王將祭祀擇士射於澤宮中也封國以茅包社稷之土於其方而封之也命諸侯朝而命之列於諸侯也王位天子常位也設新設也黼狀如斧其繡白黒采以絳帛爲質也依狀如屏風卽扆也以其設於戶牅之間謂之依設黼其上也依前設王席南鄕向者明之義筵亦席也天子之席三重初在地者爲一重謂之筵以莞爲之而緣以白繡之粉加其上者謂之繅席以五采爲之畫雲气爲緣也再加其上者次席卽桃枝席以黼緣也莞卽管也艸似蘭繅卽藻也削蒲蒻編以五采次以桃枝竹爲席次列成文者紛如綬有文而狹者畫雲气黼白果采純緣也五幾莫貴於玉設於左右以爲慿優至尊也鄭氏曰昨讀曰酢謂祭祀及王受酢之席屍卒食王酳之卒爵祝受之又酌授屍屍酢王於是席王於戶內後諸臣致爵乃設席是也蓋祀先王之席乃屍酢席皆如上三種也

諸侯祭祀席蒲筵繢純加莞席紛純右雕幾昨席莞筵紛純加繅席畫純筵國賔於牅前亦如之左彤幾甸役則設熊席右漆幾【繢胡內反彤徒冬反】

釋曰諸侯祭祀席用蒲筵以蒲艸爲筵也繢純畫采色爲緣也右彤幾以幾之雕刻者設於右莞席紛純天子以爲下筵諸侯以爲上席貴賤之等也昨席諸侯酳屍屍酢主君之席摹成物體爲盡不言幾無幾也國賔諸侯來朝孤卿大夫來聘也亦如之爲筵席與純於牅前亦如上二種席也彤丹色爲飾而設於左天子設幾於左右諸侯陰事尙右陽事尙左王田有司祭表貉所設席熊席以熊皮飾席幾用漆幾

凡喪事設葦席右素幾其柏席用萑黼純諸侯則紛純每惇一幾凡吉事變幾凶事仍幾【柏音迫萑音丸惇讀曰燾】

釋曰喪事幾奠也葦似芄而麄萑似葦而細拍逼地之席諸侯則紛純謂諸侯之柏席亦用萑但緣則用粉也惇讀曰燾覆也每惇一幾以其體實不同祭於廟同幾精气合也變幾者王祭宗廟祼於堂饋食於堂繹於祊每事易幾神事尙文示新之也仍因也凶事謂幾奠幾朝夕相因喪事尙質也陳氏曰席莫貴於次席黼純桃枝席也王筵莞而無蒲純有黼而無繢諸侯筵有蒲與莞席有莞繅而無次純有繢而無黼則害制之義故次

周禮全經釋原卷六

欽定四庫全書

周禮全經釋原卷七

明柯尙遷撰

春官中

天府掌祖廟之守藏與其禁令凡國之玉鎭大寶器藏焉若有大祭大喪則出而陳之旣事藏之凡官府鄕州及都鄙之治中受而藏之以詔王察羣吏之治上春釁寶鎭及寶器凡吉凶之事祖廟之中沃盥執燭季冬陳玉以貞來嵗之惡若遷寶則奉之

釋曰祖廟太祖之廟保防曰守蓄物曰藏玉鎭如天球璧之類可以爲國之鎭者寶器如兌戈和弓之類歷代傳以爲寶者也大祭陳之以昭先祖之令徳大喪若顧命之陳寶赤刀大訓璧琬琰在西序大玉夷玉天球河圖在東序之類先王所寶傳及其身能全而歸之可以免矣示其能守也旣事藏之將以復傳於後也治中謂計治之書如登賢能書民數之類以察羣吏之治所當黜陟者釁殺牲血以塗之寶物有神司之釁之以祓不祥也吉事四時祭也凶事後王喪朝於祖廟之奠沃盥使致敬以奉之執燭用明以省之也上春釁之季冬陳之以其神也故以之禮神而問來嵗之惡焉王者遷都則奉寶器寶鎭而從之以其國之重器也

若祭天之司民司祿而獻民數谷數則受而藏之釋曰司民軒轅之角星司祿文昌宮之第六星天之司民所以制民之生死也而民數有登下司祿所以制谷之凶丰也而谷數有多寡孟冬旣祭二星而後獻其數於王王拜受之藏於天府所謂天實司之也然則天府所掌凡以奉承天之所爲而已王氏曰天府所藏國之寶器也然國之所寶豈止於玉哉官府州鄕之治中國之寶也民數谷數國之寶也賢能之書國之寶也是知成周之時以政事爲寶以人民爲寶以民食爲寶以賢能爲寶天府所藏非特寶玉而已林氏曰嵗獻民數谷數最爲致太平之要務管子曰制國以爲二十一商之鄕六士鄕十五三分其制而言之卽所謂七民而五農夫二工商也先王所以爲此者非他欲等其民數谷數使之本末相當用爲平嵗之經制故爾至於水旱不虞之治則必有儲畜以待之三年耕必有一年之蓄三十年之通必有十年之儲國有十年之儲則謂之太平故曰嵗獻民數谷數最爲致太平之要務嘗攷古之民數實見於九官之所治九功之所歌大禹陳之於朝周公書之於冊仲尼式其版孟子諷齊梁滕魯之君答畢戰之問者率此志也然則自古先民有作其所以經綸圖回以富邦國以生萬民者其要實在乎此孰謂可忽而不思坐視天民之窮哉

典瑞掌玉瑞玉器之藏辧其名物與其用事設其服飾王晉大圭執鎭圭繅借五采五就以朝日公執桓圭侯執信圭伯執躬圭繅皆三采三就子執谷璧男執蒲璧繅借皆二采再就以朝覲宗遇會同於王諸侯相見亦如之瑑圭璋璧琮繅皆二采一就以覜聘

釋曰執於人曰瑞禮於神曰器名以命之若桓信躬蒲谷之類物以色之如圭璧琮璋之類用事或用之朝日或用之祀天也服飾織絲爲繅以借玉如人之有衣服也晉揷於紳帶之間大圭長三尺鎭圭尺有二寸天子晉大圭猶羣臣之有摯執鎭圭猶羣臣之有笏五采合成爲一就五就五成也五采五就備文徳也朝日者春分拜日於東門之外也三采朱白蒼也三就桓信躬圭之繅借也二采朱綠也凡二匝此乃谷璧蒲璧之繅借也五等諸侯朝王與相見皆用此等差也瑑刻也圭鋭璧圓半圭曰璋半璧曰琮大夫眾來曰覜寡來曰聘圭之外加以璋璧之外加以琮繅借皆二采一就此臣子所執以覜聘者

四圭有邸以祀天旅上帝兩圭有邸以祀地旅四望祼圭有瓚以肆先王以祼賓客圭璧以祀日月星辰璋邸射以祀山川以造贈賓客

釋曰邸本也圭本著於璧蓋於中央爲璧圭本著於四面末四出一玉俱成像天以一气爲四時生萬物也兩圭有邸謂兩圭亦兩足僢而同邸以象地數二也旅分祭也祀天則合祀天神於南郊旅上帝謂迎气及國有故則各祭五方之帝祀地亦合祭地示於國中之方澤旅四望亦各分祀望祭於五嶽大宗伯曰國有大故則旅上帝及四望是也祼圭有瓚者於圭頭爲器以挹鬯名之曰瓚肆解牲體以祭因以爲名於始獻酌奠時灌之祼賓客卽大行人云上公再祼諸侯一祼是也惟天地之神無所用祼故祼止於先王賓客也圭璧圭其邸以爲璧取殺於上帝璋邸射璋其邸而射剡之取殺於四望也日月星辰麗於天者皆陽類故祀以圭璧山川麗於地皆陰類故祀以璋邸射璋邸必象射之貫以山川通气故也致稍餼於諸侯造館贈之亦以璋邸射蓋山川爲國阻固賓客爲國扞蔽其用同物宜矣

土圭以致四時日月封國則以土地珍圭以徵守以卹防荒牙璋以起軍旅以治兵守璧羨以起度駔圭璋璧琮琥璜之渠眉疏璧琮以斂屍谷圭以和難以聘女琬圭以治徳以結好琰圭以易行以除慝

釋曰土圭測景之圭致亦測也土度也以之測天時則致日月於四時而知其景之長短以之度地域則建國以封諸侯而知其域之廣狹珍圭卽鎭圭王使之瑞節也使人徵諸侯憂防荒之國則授之執以往致王命歸又執以反命牙璋瑑以爲牙齒之形兵象也起軍旅以徵伐則以治兵戎使戍守以防冦難則亦以之璧圓九寸殺其兩旁而羨其上下故髙一尺橫徑八寸長一尺則十寸爲尺十尺爲丈十丈爲引八寸亦尺也八尺曰尋倍尋曰常以璧九寸而羨之一縱一橫皆可爲度也駔當作組兩頭皆有孔爲溝渠於溝之兩旁稍髙瑑爲眉以組穿連之疏通也斂屍於大斂加之圭在左璋在首琥在右璜在足璧在背琮在腹蓋取象方明神之也谷善也如谷璧之文列國之君相爲仇怨王遣臣以和其難則用之男女之合取其生生不窮之義故亦用之琬圭圜而宛之無鋒而潤瑩諸侯有徳王命賜之使者執以致命焉結好諸侯使大夫來聘旣爲壇防焉大夫執以命事也琰圭琰而有鋒芒傷害徵伐誅討之象諸侯有不善使執此以責誚之使之攺易其行殷頫之時使者執此以除邦國之慝謂誅伐之以正其罪也

大祭祀大旅凡賓客之事共其玉器而奉之大喪共飯玉含玉贈玉凡玉器出則共奉之

釋曰大旅上帝及四望也玉器若四圭祼圭之屬大喪共飯玉碎玉以雜米含於口中含玉柱左右齻及口中者贈玉璧也贈玉有束帛凡出玉器以用者皆共其物而奉之非特大祭大旅賓客而已

典命掌諸侯之五儀諸臣之五等之命上公九命爲伯其國家宮室車旗衣服禮儀皆以九爲節侯伯七命其國家宮室車旗衣服禮儀皆以七爲節子男五命其國家宮室車旗衣服禮儀皆以五爲節

釋曰命王命也內史曰凡命諸侯孤卿大夫則策命之王制祿則贊爲之以方出之是之謂命宗伯辧其命數典命主其禮儀內史掌其簡書有命則有儀儀視其命數之等也諸侯則言五儀謂公侯伯子男也諸臣則言五等之命謂孤以下四命三命再命一命與不命也爵異以命防之上公已出封之諸侯有徳者加命爲州伯不過九命而已二王后亦爲上公王氏曰名位不同禮亦異數上公九命其國家宮室車旗皆以九爲節則國之城方九里宮之步方九百貳車九乘建常九斿冕服九章執圭九寸樊纓九就介九人禮九牢朝位賓主之間九十步凡皆以九爲節也自上公而下降殺以兩故侯伯七命子男五命其數亦以七五爲節蓋禮文之數眡其命而制之也

王之三公八命其卿六命其大夫四命及其出封皆加一等其國家宮室車旗衣服禮儀亦如之凡諸侯之適子誓於天子攝其君則下其君之禮一等未誓則以皮帛繼子男

釋曰公侯伯子男之命以九以七以五皆陽數人君之道也賢者之位也王朝之公卿大夫之命以八以六以四皆陰數者臣道也能者之在職也出封者出畿內封於八州之中加一等者褒有徳使之爲君也三公爲上公卿爲侯伯大夫爲子男蓋近於王則其勢有所屈而權重遠於王則勢有所伸而權輕矣不言孤與卿同六命也不言士卑也王之上士三命中士再命下士一命亦如之者皆以命數爲差自三命以下則卑故𨿽陽數亦臣也誓猶命也言誓者明天子旣命以爲嗣則樹子不易也王氏曰古者繼世以立諸侯象賢也則諸侯之適子𨿽有繼立之義謂之象賢則非立之也謂其賢足繼世天子乃誓而命之也夫立適者先王所以防僣亂也諸侯適子攝其君則君或老疾故也誓於天子則已成其爲之嗣攝君行禮則降一等焉避國君之正也未誓則未有爲諸侯之義故以皮帛子男同於孤之禮也𨿽上公之子未誓亦所以正名分而尊天子之命也

公之孤四命以皮帛眡小國之君其卿三命其大夫再命其士一命其宮室車旗衣服禮儀各眡其命之數侯伯之卿大夫士亦如之子男之卿再命其大夫一命其士不命其宮室車旗衣服各眡其命之數

釋曰上公至尊得置孤孤所以相也眡小國之君者列於臣而禮則子男也春秋傳曰列國之卿位當小國之君王制曰大國三卿皆命於天子次國三卿二卿命於天子一卿命於君小國二卿皆命於其君王氏曰上公九命則其臣命之隆者亦不得等其君之半故孤四命而已侯伯七命故其卿三命子男五命故其卿再命以次大夫士命數各相降殺焉

司服掌王之吉防衣服辧其名物與其用事王之吉服祀昊天上帝則服大裘而冕祀五帝亦如之享先王則衮冕享先公饗射則鷩冕祀四望山川則毳冕祭社稷五祀則希冕祭羣小祀則冕【鷩必滅反毳昌鋭反】

釋曰吉祭服防喪服名物冕弁喪服是也用事謂祭祀朝甸之事裘衮鷩毳希皆衣也而冕則従其衣之等而殺焉蓋服飾於下陰也冕飾於上陽也六服同冕尊首飾也衮冕十二旒鷩冕九旒毳冕七旒絺冕五旒冕三旒冕之制版廣八寸長倍之前員後方前俛後仰飾之以布上象天下纁象地名以冕者俛仰致恭之意大裘黒羔裘象天之體也大裘無章祀天與帝用之尙乎質也陳氏曰記曰郊之日王被衮以象天戴冕藻十二旒則天數也又曰服之襲也充美也禮不盛服不充則大裘襲衮可知旣襲衮則冕十二旒可知故王之祀天內服大裘以因其自然外襲衮冕以致其文飾昊天上帝圜丘之合祀也五帝四郊之分祀也其服皆同天無二也衮冕九章一曰龍二曰山三曰華虫四曰火五曰宗彛皆繢於衣六曰藻七曰粉米八曰黼九曰黻皆繡於裳王之衮冕十二章加以日月星辰焉享先王服衮冕享先公服鷩冕謂鷩而冕九旒其服自華虫而下衣三章裳四章蓋祭祀從尸之服先王追王也故服衮先公上祀也自后稷以下太王之前則服鷩冕不敢服衮以臨之也饗食賓射亦然禮不盛服不充也祀四望山川則毳衣而冕七旒其服自宗彛而下衣三章裳二章毳細毛獸也書謂之宗彛祭社稷五祀則希衣而冕五旒其服自粉米而下衣一章裳二章祭羣小祀則衣而冕三旒其衣服無文裳刺黻而已故大祀用備服小祀用末服自衮衣而下則公卿大夫士視此以爲等天子服兼下之服以禮百神者以天地萬物爲一體也

凡兵事韋弁服眡朝則皮弁服凡甸冠弁服凡防事服弁服凡弔事弁經服凡喪爲天王斬衰爲王后齊衰王爲三公六卿錫衰爲諸侯緦衰爲大夫疑衰其首飾皆弁絰大札大荒大烖素服

釋曰韋革之熟者弁冠也韋弁韎韋以爲弁其制略如冕但無旒耳其服亦因赤色之衣詩曰韎韐有奭以作六師是也眡朝眡內外朝之事也皮弁以鹿皮爲弁也其服內十五升白布衣素積以爲裳也王受諸侯朝則衮冕矣故皮弁常朝服也甸田獵也冠弁委貌也以形言曰委以色言曰其服緇布衣亦積素以爲裳諸侯以爲視朝之服王服此以田王卒食而居則端服弁喪冠也其服斬衰齊弁絰者如爵弁而加環絰服則以素薛氏曰韋弁爵弁也故弁師有韋弁而無爵弁冠弁服弁皆皮弁也故弁師有皮弁而無冠弁服弁王氏曰王之吉服其弁三三服不同同用弁亦尊首飾天子修男教父道也後修女順母道也故爲天王斬衰服父母之義也錫麻之滑易也十五升去其半有事其布無事其縷緦亦十五升去其半有事其縷無事其布疑衰十四升疑於吉也三者皆君爲臣服弔服也大札疫癘也大荒饑饉也大烖水旱災害也君臣皆素服縞冠哀民也

公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服其防服加以大功小功士之服自皮弁而下如大夫之服其防服亦如之其齊服有端素端凡祭祀大賓客共衣服而奉之大喪共其復衣服斂衣服奠衣服廞衣服皆掌其陳序【廞虛今反】

釋曰凡諸侯之服各眡其命之數上公九命故其服九章侯伯七命故其服七章子男五命故其服五章自此已下皆諸侯之孤卿大夫士也其曰如王之服如公之服言制度皆如上而殺之殺之者降其上一等也衮冕九章則公服矣天子則加以日月星辰不得而同也鷩冕七章侯伯之服矣如公之制則龍與山不得而同也下仿此喪服自期以下諸侯絕大夫降故天子諸侯斬齊而已卿大夫加大功小功士防服亦如之則加以緦也吉齊則端防齊則素端端言其幅之正也自公而下與士之衣皆二尺二寸而屬幅廣衺等也端則冠素端則素冠矣奉送也送於王所復衣服升屋招魂之衣也斂衣服小斂大斂之衣也奠衣服座上魂衣也廞讀爲淫衣服藏於槨中者也陳序所陳之衣服有先後多寡次序也李氏曰典命而下次以司服而言其宮室車旗衣服禮儀各眡其命之數先王必爲是品式之嚴若權衡尺度之不可增減移易者何哉凡人耳目之欲𨿽窮極壯麗猶未足以厭之也先王因人情而制之以爲貴賤等級使貴者得以逞賤者無所覦則上下有體而朝廷以尊費用有節而財力不乏至於庶民亦有以防之大司徒以本俗安萬民六曰同衣服𨿽有富者衣服不得獨異也不然則人人可以僣上貴賤無別則朝廷不尊費用無節財力乃乏亂患所以作禮讓所以衰也

典祀掌外祀之兆守皆有域掌其禁令若以時祭祀則帥其屬而修除徵役於司而役之及祭帥其屬而守其厲禁而蹕之

釋曰外祀國外之祀如四郊四望四類與夫丘陵墳衍各因其方是已兆祀神之壇也域兆表之塋域也守祧之守禁也禁令則守防之而已時祭祀謂將祭之前帥屬帥其胥徒也司掌五徵而役之不勞民也厲則遮列之不使人犯蹕則禁止之不使人行是故將祭而帥屬修除所以致其潔及祭而帥屬禁止所以致其嚴此事神祗之義也

守祧掌守先王先公之廟祧其遺衣服藏焉若將祭祀則各以其服授屍其廟則有司修除之其祧則守祧黝堊之旣祭則藏其隋與其服【黝音幽堊音渥隋音惠】

釋曰親廟曰廟遠廟曰祧不言守廟而曰守祧者尊親廟也古者天子七廟四親廟二祧廟故曰三昭三穆與太祖之廟而七也先公之主藏於太祖之廟也遺衣服大斂之遺也屍當服卒者之上衣以象生時也廟四親廟也有司宗伯之屬祧祧廟也黝黒堊白也廟親也其事重故有司修除用人多也祧遠也且少也其事簡只令守者飾治之而已隋謂所祭肺脊黍稷之屬祭畢則埋之兩階之東服則藏於廟也

世婦掌女宮之宿戒及祭祀比其具詔王后之禮事帥六宮之人共齍盛相外內宗之禮事大賓客之饗食亦如之【比毗志反相去聲】

釋曰世婦婦人之有徳有學者受爵命有職位於宮中蓋女師也女宮者宮刑之女鄭氏曰刑人給役宮中者蓋幽閉之女也其法見天官宿戒守宿戒令也比其具則次序祭祀所具之物若濯漑及粢盛之類王后祭祀有祼獻薦之節世婦詔禮則引翼詔告蓋受內宰大宗伯之命也男女不親世婦詔之而已六宮之人王之夫人九嬪世婦女禦也內外宗內外女之有爵者從後行禮世婦相之世婦相內外宗禮則非王之世婦可見賔客饗食後有亞祼亞獻之禮外內宗佐之世婦相之

大喪比外內命婦之朝莫哭不敬者而苛罰之凡王后有事於婦人則詔相凡內事有達於外官者世婦掌之

釋曰比考究之苛譴也拜拜謝也婦人爵命之婦人王后有拜事於婦人謂受爵命有拜謝王后之禮世婦詔之世婦有府史奚是設府於內與內宰聯職所屬有內小臣奄奚通傳命令故內事有達外官者只告於世婦世婦乃命女奚達於內宰及諸職也文王后妃自云言告師氏言告言歸豈告於男子耶故內事達外官掌於世婦則內宰之教六宮亦達於世婦以施內宰之教可見矣

內宗掌宗廟之祭祀薦加豆籩及以樂徹則佐傳豆籩賓客之饗食亦如之王后有事則從大喪序哭者哭諸侯亦如之凡卿大夫之喪掌其弔臨

釋曰內宗王同姓之女無外事故掌宗廟祭祀耳薦加籩豆者屍卒食時後亞獻屍以加豆加籩爲此時薦之也方以其樂徹豆籩後徹之內宗內宗傳之外宗外宗傳之有司疊相佐助也先王承賓如事神故饗食賓客惟不入牲其他皆如祭祀則徹豆籩亦如祭祀也王后有事內宗必從者以內女也大喪次序哭者序內外命婦也若諸侯薨於其國後帥宮人爲位哭之而內宗亦序之卿大夫之喪則內宗之夫有親屬者宜有弔臨之禮不哭於宮中矣掌其弔臨自弔臨也

外宗掌宗廟之祭祀佐王后薦玉豆眡豆籩及以樂徹亦如之王后以樂羞齍則贊凡王后之獻亦如之王后不與則贊宗伯小祭祀掌事賓客之事亦如之大喪則敍外內朝莫哭者哭諸侯亦如之

釋曰外宗王諸姑姊妹之女祭祀亦與執事親親之義也玉豆以玉飾豆天子之禮也眡豆籩未獻之時眡其實也薦與眡皆外宗佐之以樂徹豆籩亦佐後而傳於內宗也羞進也王後進黍稷而奏樂則外宗贊之也言贊不言徹者後薦之不徹也其徹諸官爲之詩曰諸宰君婦廢徹不遲凡王后之獻諸朝踐朝獻及酳屍後皆亞王爲三獻外宗亦贊之也若宗伯攝後祭祀則贊宗伯亦如贊後之禮小祭宮中小祀則外宗掌其事賓客饗食亦掌事如小祭祀

原曰觀世婦與內外宗之在春官則知先王所以治內之政矣夫春官掌禮者也將以禮樂治於天下使天下臣民無不一於禮矣而況於內宮妃嬪嬙禦內女外女獨不以禮一之乎故立世婦於宮中加以男爵職列於內而附屬於外有職則宜奉其灋有屬則宜攷其功奉灋則不敢不謹攷功則不敢不勤舉宮中之人無敢不由於禮者教有其師之效也與後世幽居九重禮教不立而驕蹇自恣者徑庭矣孰知先王之治內有內宰以理庶政則以士大夫爲之設世婦於宮中以教禮灋則以婦人有齒徳者爲之奄宦奚豎不過給使令通教令而已又屬之宰宗伯則宮中府中安得不一體其外內男女之辧又凜乎其嚴矣王正位乎朝廷後正位乎宮壼內外各有其政是以爲後者惟恐禮教之不修內職之不盡又何暇侵與外政哉然後知後世所以致后妃與政宦官竊柄者世婦之職不立故也

冡人掌公墓之地辧其兆域而爲之圖先王之葬居中以昭穆爲左右凡諸侯居左右以前卿大夫士居後各以其族凡死於兵者不入兆域凡有功者居前以爵等爲丘封之度與其樹數

釋曰公墓之地王冡也後世謂之陵自天子諸侯大夫士皆葬於此者以一王之支派也辧其兆域者貴賤尊卑各有常制也爲之圖者塋域廣狹各畫界限也先王居中子孫以昭穆夾處與廟制同也王氏曰先王制爲合族之禮非特施於生者至於死者皆使之以類相從此仁厚之至篤於親親民徳由之歸厚矣子孫各就其所出王以尊卑處其前後序以昭穆諸侯在王域前居左右卿大夫士亦列處左右而居後各以其族謂各以親疎附葬也死於兵謂刑戮或盜賊而死者非正命故別爲塋兆有功者居前處昭穆之中也封謂封土爲墳諸侯羣臣之葬其墳之髙卑樹之多寡各有差次別貴賤也天子墳髙三仞樹以松諸侯半之樹以栢大夫八尺樹以藥艸士四尺樹以槐庶人不封不樹王氏曰以昭穆爲左右各以其族尙親也死於兵者不入兆域尙徳也有功者居前尙功也以爵等爲丘封之度與樹數尙貴也先王所以治死者如此呂氏曰周公薨成王葬於畢者祔於文武從周家之兆域也

大喪旣有日請度甫竁遂爲之屍及竁以度爲丘隧共喪之窆器及葬言鸞車象人及窆執斧以涖遂入藏防器正墓位蹕墓域守墓禁凡祭墓爲屍凡諸侯及諸臣葬於墓者授之兆爲之蹕均其禁【竁昌鋭反窆彼驗反】

釋曰天子七月而葬葬用下旬旣有日葬定日期也甫始也請量度所始竁之地也始竁時祭以告后土冡人爲之屍焉隧羨道也度丘與羨道廣袤所至也共窆器下棺豊碑之屬也鸞車巾車所飾遣車也亦設鸞旗象人以芻爲人言猶語也語巾之官將明器鸞車象人使行至壙也窆下棺也執斧以備用涖臨也臨視其葬而下棺也防器明器也旣以棺藏明器於壙也墓位丘墳所居前後之位也墓域塋兆所止大小之域也墓禁不使人物殘毀之也三者皆冡人正之蹕之守之祭墓禱祈之屬以冡人爲屍則非正祭矣或曰墓之祭以報魄也凡諸侯及諸臣葬於墓者授之兆所以至之域使之自竁窆均其禁則均其地域之守禁也南軒張氏曰墓祭非古也體魄則降知气在上故立之主以祀以致其精神之極而謹藏其體魄以竭其深長之思此古之人明於鬼神之情狀而篤於孝愛之誠者也然攷之周禮有冡人之官凡祭於墓爲屍是則成周盛時固亦有祭於其墓者𨿽非祭禮之本經而出於人情之不忍其義不至甚害則先王亦從而許之其必立之屍者乃亦所以致其精神而示饗之者非體魄之謂其爲義精矣

墓大夫掌凡邦墓之地域爲之圖令國民族葬而掌其禁令正其位掌其度數使皆有私地域凡爭墓地者聴其獄訟帥其屬而巡墓厲居其中之室以守之

釋曰冡髙大之稱墓者孝子思慕之處凡邦墓者百官萬民所葬之地族葬者各從其親也爲之圖則邦中之墓皆在可攷矣其有墓訟則亦以圖正之也掌其禁令則各有定處矣正其位序其昭穆也度數丘封之度與其樹數以爵尊卑而辧之使皆有私地域者古者萬民墓地同處分其地使各有區域得以族葬後相容也爭墓地謂相爭區域也聽其訟則掌其禁令之謂此墓大夫之權也屬胥徒也巡墓厲者墓大夫帥下屬巡行塋限遮列之處使無侵紊毀散也其中之室立有官舍在叢塋之中時使居守也劉氏曰聖人父母其民生則富其衣食而教以仁義死則爲之兆域而守其丘樹則爲其子孫者有不忠於君而不服其教哉周所以歷年獨永於百王者非無自矣

職喪掌諸侯之喪及卿大夫士凡有爵者之喪以國之喪禮涖其禁令序其事凡國有司以王命有事焉則詔贊主人凡其喪祭詔其號治其禮凡公有司之所共職喪令之趣其事

釋曰防喪之禮有過於中而僣上者有不及中而遺其親者職喪掌之則五服有制殮殯虞祔含襚賻賵皆有定灋不可過亦不可不及國之喪禮若士喪禮旣夕士虞喪服之類涖其禁令則不敢越序其事則不敢亂先王之立灋如此禮安有不行哉國有司猶言官有司也以王命往有事謂含禭贈賵之屬詔贊主人職喪官也故詔禮相主人喪祭喪之祭旣夕士虞禮也號牲號齍號之屬治其禮亦若喪祝有司或言公或言國者謂防喪在鄕則鄕之有司當共其物在國則國之有司當共其物各有定制不待王命者則職喪以其制令之趣其喪事戒緩怠也劉氏曰聖人作五禮以徑畛其民俾趨於中者也而防喪之禮下達萬民苟無主執以涖其事則僣上遺親過與不及皆然矣何以俾民性其情於防喪哉故墓大夫者庶民之防禮也職喪者掌諸侯卿大夫士之喪禮也是以五服有制尊卑異宜殯殮虞祔葬祭禭含百禮皆有定灋不可過也不可不及也然後防禮行於萬民而制度不失其中生者得以盡其哀死者得以盡其禮王道終始無憾者不由於是哉

大司樂掌成均之灋以治建國之學政而合國之子弟焉凡有道有徳者使教焉死則以爲樂祖祭於瞽宗釋曰大司樂總司樂教而專掌學政成均者周設五學備四代之制南曰成均本五帝學名北曰虞庠本虞學名東曰東序本夏學名西曰瞽宗本殷學名中曰太學五學以南向爲尊故總謂之成均猶明堂有五室總謂之明堂也灋則樂灋教灋也治謂修之建謂立之也國之學政總司王朝太學之政事也合聚也國之子弟謂天子之元子眾子公卿大夫元士之適子及司徒所升天下之俊選皆造者也有道謂通明天下之理者有徳謂行道而有得於心身者使教者分以教國子也死爲樂祖者成就人材之功深厚使人不能忘故死亦祭於瞽宗周人祀先聖先師於西學卽瞽宗也故樂祖配食於此蓋太學之教道徳以率先之詩書禮樂以涵泳鼓舞之故大司樂旣掌學政又延有道有徳者教焉使國子心思向慕旣在於道徳而涵泳諷誦則在於詩書一言一動又依於禮大司樂又以樂而動蕩鼓舞之則其優遊浹洽日聞所未聞而得所未得材不期成而自成矣教者又終身從事於此則業不遷而志不移功徳旣深死而祭於此焉則古人之教可知矣

以樂徳教國子中和祗庸孝友以樂語教國子興道諷誦言語【興許應反】

釋曰樂徳者中和粹美之徳以樂涵養而成也教國子者徳未成先以此教之中者不偏不倚和者無乖戾祗者肅然恭敬庸者流通有常善於父母爲孝善於兄弟爲友呂氏曰樂徳非有道有徳者莫能知之樂以教和兼言中者禮樂不可相離無相奪倫非中乎中和固是樂之本所謂祗庸孝友就樂中而言其端亦可見節奏各有條理肅然祗敬祗之端也條暢流通庸之端也易直子諒之心使人事親從兄之際油然自生孝友之端也此謂樂徳樂語固是詩之言辭教之者非特審樂音歌詩章凡教導之間以此教之欲其有得乎樂之語也呂氏曰後世成周之學政不傳所讀不過章句而已意思蹙迫無有生意爲是以樂之理見於言語之間便有感發人者興者托物引類感發興起也道者從容和緩以教道之也諷者詩詞微婉以機動人先儒所謂倍文曰諷也誦者以聲節之曰誦也直言曰言論難曰語蓋相酬酢謂之語獨自說謂之言從容和緩優防感發所謂樂之語也

以樂舞教國子舞雲門大捲大咸大防大夏大濩大武【捲音權防與韶同】

釋曰舞者樂之盛所以昭徳象功也以舞教國子者呂氏曰古人自幼舞勺舞象其教非獨善於口耳必教之以動容周旋屈伸綴兆四肢百體發揚蹈厲無非至理存焉所以感發之者何如故屈伸俯仰皆入徳之門先王之舞蓋不徒然雲門大捲黃帝之樂也大咸堯樂也大防舜樂也呂氏春秋曰黃帝命榮猨鑄十二鐘以和五音以仲春之月乙卯之日日在奎始奏之曰咸池帝顓頊令飛龍效八風之音作樂命之曰承云以祭上帝帝嚳命咸黑作爲聲歌九招六列六英因令鳳鳥天翟舞之帝堯立乃命質爲樂質效山林谿谷之音以歌拊石擊石以象上帝玉防之音命之曰大章舜命質修九招六列六英以明帝徳命之曰韶蓋樂以六律六同陰陽配合相對爲列則謂之曰六列其音曰六英還宮合奏自一變而至九變復歸黃鐘之宮則樂大成矣故謂之九招是六列六英九招樂之所必有者也黃帝堯舜因而修之耳大夏禹樂言能大中國也大濩湯樂言其徳之布濩大武武王樂言其勝殷致治也呂氏春秋曰禹命臯陶作爲夏籥九成以昭其功湯命伊尹作爲大濩歌晨露修九招六列以見其善周公作大武爲三象以嘉其徳是六代之樂皆不出乎六成九變樂章音節𨿽異而制度同也咸池六英豈始於堯九防豈始於舜哉下文乃詳六樂九變之灋陳氏曰周之時干戚羽籥在東序誦與禮在瞽宗書在上庠以言乎學者之事始於書立於禮成於樂而舞又樂之成焉記曰詩言志歌詠聲而終於舞動容此樂徳樂語所以終於樂舞由上庠之書而進於瞽宗之禮樂由瞽宗之禮樂而成之於東序之舞則周之教灋可知矣愚謂樂徳者得於心形於身樂語者發於言形於詠歌樂舞者動乎四體見於周旋則徳成矣

以六律六同五聲八音六舞大合樂以致鬼神以和邦國以諧萬民以安賓客以說遠人以作動物

釋曰制樂在大師成樂在司樂此先言合樂謂習之也後言分樂謂用之也六律六同五聲八音解見大師六舞見上文黃子曰榮河溫洛天地之中也而圖書出焉天之生數一三五積成陽奇則一函三而爲九乾元之用也地之生數二四積成陰偶則三去一而爲六坤元之用也是律呂三分損益之所從出也凡陰陽各六月而日至期之日分布四气各爲九十是故九六所以經緯律曆也六爲方而兩地故六律六同以相對爲列而其音謂之六英九爲圜而參天故韶以相爲義而其變謂之九成是故九韶六列六英樂之所必有者也黃帝始爲淸角大合鬼神於泰山之上其地上圜丘之始乎雲門是也故圜鐘爲宮則黃鐘得冬至日之羽聲而生角六變而天神降矣鑄十二鐘以和五音以施英韶張諸洞庭之野其澤中方丘之始乎咸池是也故函鐘爲宮則大蔟得夏至日之徴聲而制商八變而地示出矣呂氏春秋所謂帝顓頊修之爲承云之舞是也而漢服防則謂姑洗南呂以南而歌南風韶音在焉則咸池六英非始於堯而九韶亦非始於舜矣按大合樂者雲門咸池合於九韶大夏大濩合於大武觀諸歌奏可徴也大胥以六樂之防正舞位其必分干羽與六列與文王世子曰凡大合樂必遂養老月令季春之月律中姑洗是月之末擇吉日大合樂天子帥三公九卿諸侯大夫親往視之卽春合舞之謂也夫樂以降天神出地示假人鬼爲成非徒用之郊廟而亦用之燕饗焉此言大合樂乃言成均教國子習樂之事所謂以致鬼神示以和邦國云爾者非徒習之而已將以用之也如下文乃用之之實用樂之時冑子與俊選庶子郊人旣皆在列而諸侯及絕域之君長奉贄獻而至者目睹威儀舞蹈之容耳聴淸歌雅頌之聲心欣至徳又不獨鳳儀獸舞而已也此邦國所以和萬民所以諧而賓客遠人所以安說也作動物卽下一變至五變而致介物是也樂之爲用大矣哉

黃子曰樂者天地之气也興之者人也始也審聲以气終也召气以聲故𨿽鬼神可以人道接也今夫璿璣玉衡特一器耳天之體如彼其遠也而周旋盈握之規日月星辰莫不準焉而況兩間聲气常相隨者乎是故圜鐘奏則房心之气動而天帝明堂在是矣函鐘奏則未坤之气動而天社地神在是矣黃鐘奏則虛危之气動而宗廟嶽瀆在是矣得其道則上變光而下動靈不得其道則濫溺作而失其中聲故曰人不能無樂樂不能無形形而不爲道不能無亂天地防合陰陽相得煦嫗覆育萬物則樂之道歸焉耳大司樂聖人所以接三才之奧也所以大合樂者合天地於君心也𨿽然吾之心聲形焉三才備矣天以四气中正而分陰分陽故倡自黃鐘而協黃鐘於淸角所以動天也地以四維交際而疊用柔剛故和以大蔟而雜商羽於流徵所以察地也人道以宮商爲父子君臣合商於角以象仁義而始終乎宮焉所以知人也仰以動天俯以察地中以知人歌之道大矣哉

乃分樂而序之以祭以享以祀乃奏黃鐘歌大呂舞雲門以祀天神

釋曰上言合樂此言分樂分之之後仍合之焉分之則小徳之川流合之則大徳之惇化天地之大以聲召气其由人心乎黃帝堯舜三代之樂循歷數之先後也地示次於天神山川次於四望先祖次於先妣故以六律六同六舞分而序之每奏一律歌一同舞一樂以饗人鬼以祭地示以祀天神奏者堂下四縣鐘鼓之屬歌者堂上玉磬琴瑟之音也庭奏者以陽律爲調升歌者以陰呂爲聲祀天神樂用六變起聲在南呂一變姑洗六變至夾鐘得宮故謂之六變黃鐘子律合在丑丑衝在未故歌大呂至無射收宮六變乃羽七之樂屬水水能生木其气日升雲門之舞由俯而仰而其容多仰勢若升天正取其義也是故奏黃鐘歌大呂者以歌奏之始言之

李氏曰歌奏者奏由律呂順行之序當天地之生數以應北斗之左旋歌由律呂逆行之序以當天地之成數以應日躔之右轉故曰用宮逐羽而淸角生言乎其奏也引商刻羽而流徴成言乎其歌也其神之奏六變以黃鐘爲羽起聲在夾鐘之宮始羽之羽南呂也一變在姑洗二變在應鐘三變在防賓四變在大呂五變在夷則六變在夾鐘以六變之位成十奏之樂爲雲門屬陽六變卽羽七之謂也數羽之羽而得之十奏者起羽黃鐘一奏也羽以角林鐘二奏也角以變宮太蔟三奏也變宮以變徵南呂四奏也又以姑洗五奏也應鐘六奏也防賓七奏也大呂八奏也夷則九奏也夾鐘十奏也六變樂至此收宮羽水生角木而淸角生焉水之生木由冬而春陽之所由生也陽生而後有天故祀天神之樂必先起羽角以合陽生之義然六變之樂惟夾鐘可以祀天者以帝出乎震而太微垣在氐房之間正夾鐘所臨卯位也奏自黃鐘起者夾鐘以黃鐘爲羽雲門以水調爲先歌自大呂起者冬至斗指子日躔丑丑與子合故曰玉衡杓建天之綱也日月初躔星之紀也天以斗日而運嵗功樂以歌奏而成調起奏在黃鐘收奏在夾鐘起歌在大呂收歌在無射先庭奏而後升歌凡歌奏起羽收宮謂之用宮逐羽而淸角生焉蓋奏則本宮之羽乃前宮之角歌則本宮之羽乃後宮之角前後皆羽角之陽故謂之雲門云者陽之所由生也

乃奏太蔟歌應鐘舞咸池以祭地示

釋曰祭地示樂用八變者林鐘爲宮以太蔟起聲八變至林鐘收宮故謂之八變太蔟寅律合在亥衝在已應鐘已律故歌應鐘至防賓收宮八變乃徵九之樂屬火火先尅金而後生土火乃地二所生咸池地窟其舞由仰而俯其容多俯盤旋向地取其義也是故奏太蔟歌應鐘者亦以歌奏之始言之

李氏曰八變者林鐘爲宮以太蔟爲徵起聲在徵之羽應鐘也一變在防賓二變在大呂三變在夷則四變在夾鐘五變在無射六變在仲呂七變在黃鐘八變在林鐘以初歷徵調中之數當八故八變在林鐘數徵之羽而得之也以八變之位成十二奏之樂爲鹹池屬陰卽徵九之謂也十二奏者起徵大蔟一奏也徵以商南呂二奏也商以羽姑洗三奏也羽以角應鐘四奏也角以變宮防賓五奏也變宮以變徵大呂六奏也以夷則七奏也夾鐘八奏也無射九奏也仲呂十奏也黃鐘十一奏也林鐘十二奏也八變至此收宮始奏徵商次奏羽角先尅後生由夏而秋陰之所由生也陰生而後有地故祭示之樂必先起徵商之奏以合陰尅之義蓋造化之機由尅而入咸池之名以入地爲義咸者備也气周十二辰爲備火能生土金由火煉故八變之樂必起大蔟寅位火局之首歷十二奏至林鐘收宮合十二支以屬陰气用之祭地則地示皆出不亦宜乎然祭地惟以林鐘者以地社之星居未而後天之坤亦在未位也歌自應鐘起者起奏在寅寅與亥合故奏大蔟必歌應鐘起歌在應鐘收歌在防賓凡奏皆起徵之羽由羽而宮十聲由宮而商二聲順也自商反歸徵宮二聲逆也夫商下生羽者順也今不生羽而反徵是刻羽也刻者尅也不生則爲尅矣故曰引商刻羽而流徵成焉商歸徵火尅金也徵歸宮火生土也金受火尅則不能傷木土受火生則土徳旺故用以祭地也造化之序則夏而秋火之尅金逆以入周諱商聲引商刻羽則商在徴後金得火制不能尅木此周祚所以綿長也

乃奏姑洗歌南呂舞大防以祀四望

釋曰四望日月星辰也爲天神之次故樂均亦用六變起奏在姑洗六變在林鐘收宮蓋姑洗爲林鐘之羽大呂爲姑洗之羽起聲當在大呂周時冬至日躔牽牛九度是日月星辰皆起於丑大呂醜律宜爲祀四望之始聲反與酉合故歌南呂以合奏起聲在防賓午位收聲在黃鐘子位中於午入於酉而歸於北取周天星辰之義也所謂歌奏者亦自其始歌始奏而言之

李氏曰六變者林鐘爲宮以姑洗爲羽起聲在羽之羽大呂也一變在夷則二變在夾鐘三變在無射四變在仲呂五變在黃鐘六變在林鐘以初歷羽調中之數當六故六變在林鐘者數羽之羽而得之也以六變之位成十奏之樂亦爲雲門屬陽十奏者起羽姑洗一奏也繼羽以角應鐘二奏也角以變宮防賓三奏也以變徵大呂四奏也夷則五奏也夾鐘六奏也無射七奏也仲呂八奏也以黃鐘九奏也林鐘十奏也六變樂至此收宮其諸取義以配天神樂同然祀天神之樂宮在夾鐘羽在黃鐘祀四望之樂宮在林鐘羽在姑洗之不同蓋天者帝之神也子爲帝座而帝始出乎震四望者日月星辰之神也日月星辰麗乎天而顯於辰方午未天之中姑洗辰之律帝爲天之主宰日月星辰爲天妙用故取義同而位有不同凡歌奏皆用宮逐羽以從天焉

乃奏防賓歌函鐘舞大夏以祭山川

釋曰山川五嶽四鎭五湖四海也爲地示之次故歌奏與祭地同位但祭地歌奏終於未午祭山川歌奏終於午未原始者推乎山川之所自要終者隨乎坤之位坤者地也山川者流峙於地之中也大夏者其義能大中國也故以其舞用之山川

李氏曰八變者應鐘爲宮以防賓爲徵起聲在徵之羽夾鐘也一變在無射二變在仲呂至八變則在應鐘以初歷徵調中之數當八故八變在應鐘者數徵之羽而得之也以八變之位成十二奏之樂爲大夏十二奏者起徵防賓一奏也繼徴以商大呂二奏也羽夷則三奏也角夾鐘四奏也變宮無射五奏也變徵仲呂六奏也黃鐘七奏也林鐘八奏也以至應鐘十二奏也八變樂至此收宮其諸取義以祭地示樂同然祭地示之樂宮在林鐘徵在太蔟山川之樂宮在應鐘徵在防賓之不同蓋地者土也土獨旺於未寅爲火局之首山川起於西北午爲火局之次地得坤之全體山川起自地中之西北故取義同而位有不同起奏在午防賓起歌在未林鐘蓋午與未合始奏起聲在卯夾鐘始歌起聲在辰姑洗卯於亥爲三合辰於亥爲暗加故山川之祭必於此起聲收奏在亥應鐘收歌在寅太蔟亥寅乃先天後天艮坤之位艮坤本山川之气故於此收聲其歌奏皆引商刻羽以從地焉

乃奏夷則歌小呂舞大濩以享先妣

釋曰夷則申之律也申乃坤之方後天之坤退居西南有妣道焉故奏之以動先妣之气小呂在己己與申合歌之以合奏焉先妣之分不得以並先祖故舞可大濩而不可大武蓋大武乃當代之制𨿽有夾振之容在下而不爲嫌也先妣姜嫄也

李氏曰享先妣樂亦九變者夷則爲宮以仲呂爲羽起聲一變在黃鐘二變在林鐘以至九變在夷則以初歷宮調中之數當九故九變在夷則者數宮之羽而得之也以九變之位成十三奏之樂亦兼雲門咸池十三奏者起宮在夷則一奏也繼宮以徴夾鐘二奏也商無射三奏也羽仲呂四奏也角黃鐘五奏也變宮林鐘六奏也變徵太蔟七奏也南呂八奏也以至夷則十三奏也九變樂至此收宮其諸取義與享先祖同乎人鬼然享先祖之樂宮在無射徴在仲呂享先妣之樂宮在夷則徴在夾鐘之不同蓋仲呂爲無射之妻有妣道焉仲呂之位在已夷則之位在申巳與申合然不以已而以申蓋已當巽長女之位申當坤母之位長女至爲母而後老故享先妣不以仲呂而以夷則也

乃奏無射歌夾鐘舞大武以享先祖

釋曰無射戍律也戍乾位也後天之幹退居西北有祖道焉故始奏之以動先祖之气夾鐘在卯卯與戌合歌之以合奏焉大武之舞有夾振之容總幹山立於下故獨先祖可以受享於上若列祖則不可也李氏曰享先祖之樂九變者無射爲宮以林鐘爲起聲一變在太蔟至九變在無射以初歷宮調中之數九故九變在無射者數宮之羽而得之也以九變之位成十三奏之樂亦兼雲門咸池十三奏者起宮在無射一奏也繼宮以徴仲呂二奏也繼以商黃鐘三奏也羽林鐘四奏也角太蔟五奏也變宮南呂六奏也變徴姑洗七奏也十三奏至無射九變樂至此收宮其諸取義以享人鬼樂同然享人鬼之樂宮在黃鐘徴在林鐘享先祖之樂宮在無射徴在仲呂之不同蓋黃鐘爲諸律之父再生之黃鐘又以無射爲父是無射有祖道焉故取義同而位不同凡陽律之奏皆用宮逐羽凡陰呂之奏皆引商刻羽

凡六樂者文之以五聲播之以八音凡六樂者一變而致羽物及川澤之示再變而致臝物及山林之示三變而致鱗物及丘陵之示四變而致毛物及墳衍之示五變而致介物及土示六變而致象物及天神

釋曰六樂初作惟言文以五聲播以八音者翕如之時也及一變而後始有條理矣其所以致物象神示者實不出乎聲音相應而生變耳豈眞見之哉且一變而致羽物及六變而致天神亦非有難易之別也蓋其樂奏之有條理次序特想其所致之神必有疾徐先後也司空言五地之物生山林曰毛物川澤曰鱗物丘陵曰羽物墳衍曰介物原隰曰臝物蓋六樂及祗乃防錯言之也亦取象其所致之次序而言耳必至六變而後言致象物及天神此則樂之成和之至也六變之始所以不言律同之爲宮商角徴羽者其以此與

泰泉黃子曰凡六樂各有舞表爲六列施英韶而舞之皆八佾合三百八十四人此所以必致諸子而後足也大武以干戈先之與雲門六變而終大夏與咸池和之八變而終大濩與大韶合爲九變故春秋傳謂之韶濩焉六樂旣合韶濩以陽紀應雲門鹹夏以陰紀應大武歌奏𨿽分實相聯絡一變羽角並起宮徴相證火合水也二變角與變宮土合木也三變變宮變徴木合金也四變變徴與商之變宮金合火也五變商之變宮變徴水合土也六變商之變徴角之變宮土谷合而象物見也不言七變無射夾鐘大武畢曲角之變宮變徴正徳以則天明也八變角之變徴徴之變宮利用以【闕】

太蔟乃夾鐘變宮在第二奏爲林鐘之徴姑洗在夾鐘前一位乃黃鐘之角黃鐘乃夾鐘之羽其气相闗在第三奏爲林鐘之羽則子寅夘辰巳律疊爲五音夫紫微垣在子而角居之大微垣在卯寅而宮徴居之天市垣在辰而羽居之是五音之气發動於三垣之中宜乎天神皆降獨不言商者蓋歌奏起羽遇宮

則止自然不見商聲況周以木徳王天下懼商屬金尅木故諱之縣之曰鼓有柄曰鞀靁爲天聲八面鼔也孤竹竹特生者取陽奇也云和山名極髙之地冬至陽生之始圜丘象天之形雲門之舞由俯而仰勢若升天六變乃羽七之樂屬水水能生木其气日升正取雲門之義樂之所以爲雲門者正以起奏羽水生角木至六變收宮羽又當羽七水位自始至終不離乎水則宮羽相得夫天一生水水乃天根是雲門焉是故六變圜鐘爲宮者以奏之終言之

黃子曰黃帝始爲淸角大合鬼神於泰山之上鼔以瑟琴合以管籥大容乃制羽翟以舞之著之椌楬以道其和其地上圜丘之始乎雲門大捲是也象其功徳如雲之有門出而不窮能類聚之也淸角者黃鐘姑洗夷則相應而夷則用黃鐘淸大呂中呂南呂相應而南呂用大呂淸太蔟防賓無射相應而無射用太蔟淸夾鐘林鐘應鐘相應而應鐘用夾鐘淸十二律呂而益以肆淸聲者使臣民不淩君聲也姑洗爲慢角三中呂爲淸角三倡和淸濁參錯成和姑洗從宮六變而圜鐘爲宮則黃鐘得冬至日之羽聲以生角一陽初復知仁交際而萬化出焉羽調以角則姑洗以其羽大呂應南呂六變而黃鐘爲角角調以徴則姑洗之徴以其角夾鐘應姑洗之角夷則六變而太蔟爲徴徴調以羽則姑洗之羽以其羽無射應夷則之羽中呂六變而姑洗爲羽矣圜鐘生於房心之气故圜鐘爲天宮而以黃鐘爲角太蔟爲徴姑洗爲羽三者陽律之相繼也黃鐘必繼之以太蔟而後爲父太蔟必繼以姑洗而後爲父王者父事天而相繼者天之道故以是祀天神也

凡樂函鐘爲宮太蔟爲角姑洗爲徴南呂爲羽靈鼓靈鞀孫竹之管空桑之琴瑟咸池之舞夏日至於澤中之方丘奏之若樂八變則地示皆出可得而禮矣

釋曰祭地示樂必以林鐘者林鐘未律未乃土气最旺之方在文王後天卦位屬坤致役乎坤故奏至林鐘可以祭地示太蔟乃林鐘徴在第九奏爲無射之角火音變而木矣姑洗乃林鐘羽在第二奏爲南呂徴水音變而火矣南呂乃林鐘商在第十一奏爲黃鐘羽金音變而水矣木火金水麗乎土而爲四象四象交而成中土之變化耳木火之音居東得位金水之音居西得位土音居南方夏季濁旺之中得位五气全具土徳居中尊有坤道焉宜乎地示皆出靈皷六面體大聲以應商陰濁孫竹叢生數偶空桑卑隰之地屬陰取爲琴瑟其聲濁樂以咸池入地爲主其舞由仰而俯盤旋向地廣布東西八變乃徴九之樂屬火先尅金而後生土自徴聲之羽奏至林鐘其數九故謂之徴九不言九而言八者起聲在應鐘一變在防賓八變在林鐘得宮故謂之八變樂云八變所以爲咸池樂者正以起奏徴火尅商金主八變收宮又當徴九火位自始至終不離乎火則流徴歸坤夫地二生火火乃地窟是咸池焉是故函鐘爲宮者以奏之終言之

黃子曰黃帝命伶倫與榮猨鑄十有二鐘以和五音以施英韶張諸洞庭之野奏之以人徴之以天行之以禮義建之以太淸四時疊起萬物循生其中也變化不主故常其卒也五官皆備其澤中方丘之始乎咸池是也象帝徳之暉無所不施如日之洗光天潢而出照也引商刻羽流徴以生故黃鐘之羽南呂太蔟應之則爲徴姑洗之羽大呂防賓應之則爲徴南呂之羽防賓應鐘應之則爲徴大呂之羽無射夾鐘應之則爲徴此所謂變化不主故常者也凡角羽並起而刻之則爲商徴故防賓從宮八變而函鐘爲宮則太蔟得夏日至之徴聲以制商一陰初姤禮義交際而萬化入焉羽調以角則太蔟之商姑洗以其羽應南呂八變而太蔟爲角角調以徴則姑洗之徴應鐘以其角夾鐘應夷則八變而姑洗爲徴徴調以羽則林鐘之羽以其徴應應鐘之羽夷則八變而南呂爲羽矣函鐘生於未坤之气天社在東方輿鬼之外地位乎坤故函鐘爲地宮而以太蔟爲角姑洗爲徴南呂爲羽是二者律呂之相生也函鐘必生於太蔟而後爲母南呂必生姑洗而後爲母王者母事地而相生者地之功故以是祭地示也

凡樂黃鐘爲宮大呂爲角大蔟爲徴應鐘爲羽路皷路鞀陰竹之管龍門之琴瑟九徳之歌九防之舞於宗廟之中奏之若樂九變則人鬼可得而禮矣

釋曰享宗廟樂必以黃鐘者黃鐘子律子宿虛危有宗廟之象人生於子復歸於子故起奏於黃鐘收奏於黃鐘可以享人鬼大呂乃黃鐘六合律在第四奏爲南呂角太蔟乃黃鐘商在第二奏爲林鐘徴應鐘乃黃鐘變宮在第三奏爲太蔟羽則亥子丑寅四辰律皆作五音人鬼之气在北因音發揚其气昭著故奏黃鐘可以享人鬼鼓鞀用路四面之響以合宮羽之聲陰竹生於山北龍門山在西北取管琴瑟於此所以引北方之气以發人鬼之靈九徳言人鬼之功業功業者魄之所附也歌之則魂來合魄防舞揖遜蹈厲發揚之儀終不若揖遜之容爲善美故以奏宗廟九變乃宮五之樂五五相守爲十屬土用土本宮起羽淸濁之間陰陽之防人死而負陰抱陽以生及其死魂魄交則爲神而能享自宮聲之羽奏至黃鐘本宮其數十故謂之宮五然不言十而言九者起聲南呂一變在姑洗九變至黃鐘得宮故謂之九變樂云可以禮人鬼者以人死魄歸於土九變乃宮五之位屬土終始於此奏之則人魄之在土者其靈因音發動況亥子丑北方幽陰宗廟神靈所藏寅爲鬼戶亥有水音丑有木音寅有火音則水化木木化火従鬼戶以出萃於宮五而爲神靈之昭假矣豈誣也哉是故九變以黃鐘爲宮者以奏之始終言之

黃子曰唐堯修咸池爲大章虞舜紹堯致治修咸池承云爲九徳之歌九韶之舞故奏姑洗歌南呂而黃鐘大呂應之則羽角以相生太蔟應鐘應之則徴商以相制羽角相生則知仁交際而萬化出於人聲則呼動腎與肝自水而木天數也自冬日至而發春是以謂之陽也黃鐘之羽一變姑洗爲中聲六變圜鐘九變歸於黃鐘之宮南呂之羽一變大呂以應南呂六變黃鐘爲角八變太蔟爲角九變而歸於南呂之角然姑洗角聲之始也自姑洗之羽與其羽無射一變中呂以應夷則六變姑洗爲羽九變復歸於姑洗之羽淸角始於大呂亦九變歸於黃鐘之羽𨿽角也實亦羽也而黃鐘大呂收聲矣徴商相制則禮義交際而萬化入於人聲則吸動心與肺自火而金地數也自夏日至而成秋是故謂之陰也太蔟之羽一變防賓爲中聲八變函鐘九變歸於函鐘之徴應鐘之羽一變夾鐘以應夷則六變太蔟爲徴八變姑洗爲徴九變而歸於太蔟之羽然函鐘徴聲之始也自函鐘之羽與其羽大呂一變夷則以應應鐘八變南呂爲羽九變復歸於函鐘之羽流徴始於夾鐘亦九變歸於太蔟之羽𨿽羽也實亦徴也而太蔟應鐘收聲矣雲門倡咸池爲九防之陽下管孤竹升歌云和琴瑟黃鐘爲宮南呂爲羽咸池承云爲九韶之陰下管孫竹升歌空桑琴瑟合之姑洗爲宮以其商奏防賓羽歌大呂角奏夷則徴歌應鐘變宮變徴則大武之歌奏也陰陽旣合四序環周廣大淸明情文俱備始乎黃鐘以生十一律而終返乎黃鐘之宮所謂宮動脾而和正聖者也季札謂如天地之無不覆載者信矣黃鐘生於虛危之气虛危爲宗廟故黃鐘爲人宮而以大呂爲角太蔟爲徴應鐘爲羽是三者律呂之相合也大呂與黃鐘子丑合也太蔟與應鐘寅亥合也相合者人之情故以是享人鬼也夫黃帝制聲律以垂萬世而器數從之帝降而王不相沿樂𨿽器數屢有損益然孔子聞韶於齊季札亦聞韶於魯其考擊固非防倫也而美善如是者聲均存也然則大合樂九變以致鬼神示其九韶之遺乎六律六同一時並作歌奏相命分六樂而序之其六列六英之遺乎下管合於琴瑟以依磬聲則八音克諧可知矣固後防之往矩也

凡樂事大祭祀宿縣遂以聲展之王出入則令奏王夏屍出入則令奏肆夏牲出入則令奏昭夏帥國子而舞大饗不入牲其他皆如祭祀【縣音】

釋曰宿縣者祭之前夕列樂器於筍簴叩其聲而展省之以知其和否也九夏皆鐘之音節有聲無詞以皷應之漢儒以詩當之誤矣凡興舞皆使國之子弟故大祭祀帥國子而舞大饗大燕來朝之賓客也殺牲於廟門外不迎牲故不奏昭夏至於王出入賓出入亦奏王夏肆夏也

大射王出入令奏王夏及射令奏騶虞詔諸侯以弓矢舞王大食三宥皆令奏鐘鼓王師大獻則令奏愷樂釋曰騶虞樂章名在召南之卒章王射以騶虞爲節射必執弓挾矢而舞所以爲升降之儀詔告也王氏曰王以六耦射三侯其耦王射者必詔以弓矢舞則以天子之射其節比於樂而諸侯之舞亦所以應王故也大司樂詔其升降揖遜之儀儀禮大射命三耦取弓矢有升降之儀亦以此也膳夫王日一舉則所食少牢乃常食也玉藻天子朔日大牢則大食者朔日之食也宥勸也食飲膳羞所以養其气體宥之以樂所以和平其心充養其气三宥皆奏鐘皷則樂亦大矣故特言之大獻出師有功而歸獻捷於祖廟也愷樂也獻功之樂曰愷樂其樂亦無辭

凡日月食四鎭五嶽崩大傀異烖諸侯薨令去樂大札大凶大烖大臣死凡國之大憂令弛縣凡建國禁其淫聲過聲凶聲慢聲大喪涖廞樂器及葬藏樂器亦如之【傀音怪】

釋曰五嶽東岱南衡西華北恆中嵩也四鎭揚之防稽靑之沂山幽之醫無閭冀之霍山傀怪也大怪異烖謂天地奇變去樂藏之而不用以其變之大也札疫厲凶凶年烖水火也弛縣釋之而不藏以變之小者始封諸侯之國俗尙之初則禁其淫過凶慢之聲尙中正也淫聲淫靡之聲易以溺人孔子所謂放鄭聲者過聲失哀樂之節凶聲凶暴哀怨之聲不祥慢聲使人驕惰不恭也大司樂皆審而禁之涖臨也廞收也臨笙師鏄師之屬初喪不暇藏故且收之及葬則涖而藏之故曰亦如之也

樂師掌國學之政以教國子小舞凡舞有帗舞有羽舞有皇舞有旄舞有幹舞有人舞【帗敷物反】

釋曰樂師者司樂之貳所教者樂之事亦曰掌國學之政者以大學之教皆以樂爲本故也教小舞者如舞勺舞象之類隨節而教之小合則成一代之樂一節之舞大合則成六代之樂然必始於教小舞然後能合其大舞也帗舞析五采繒爲之羽舞析重翟以爲之皇舞秉五采之羽以象鳳凰之儀旄舞者持犛牛之尾以象百獸率舞幹舞者執幹盾而舞人舞者無所執舉袖以爲威儀葉氏曰舞之別有六樂師教之帗舞如地官舞師帥而舞社稷者羽舞如舞師帥而舞四方者皇舞如舞師帥而舞旱暵者幹舞如舞師帥而舞山川者人舞則用之宗廟旄舞則用之辟雝此二者舞師所以教鄕遂故不與也夫樂舞先王用之祭祀以致鬼神也而學校教人必以樂舞者蓋先王之教固所以淑人心於行列綴兆之間亦所以習人志於名分等級之內自成童入學而知有此舞以至帥而舞祭祀賓客之時則心志和暢節文習熟誰敢干名而犯分也哉

教樂儀行以肆夏趨以采薺車亦如之環拜以鐘皷爲節凡射王以騶虞爲節諸侯以貍首爲節大夫以采蘋爲節士以采蘩爲節【薺徐私反貍音離】

釋曰禮有儀容樂有節奏教樂者以樂之節奏和乎禮之容儀也肆夏采薺皆樂節之名爾雅曰堂上謂之行門外謂之趨行則緩緩則有直而自遂之義故奏肆夏趨則疾疾則欲薺而整齊焉故奏采薺車之疾徐亦以二樂爲節環拜賓客環列而拜則鼓以作之鐘以止之騶虞貍首采蘋采蘩皆詩名在國風惟貍首不見於經射義曰曽孫侯氏四正具舉大夫君子凡以庶士小大莫處禦於君所以燕以射則燕則譽先儒曰此貍首篇文檀弓原壤歌曰貍首之班然執女手之捲然見貍首二字皆未知是否也射義曰騶虞者樂官備也貍首者樂防時也采蘋者樂循灋也采蘩者樂不失職也是故天子以備官爲節諸侯以時防爲節卿大夫以循灋爲節士以不失職爲節按肆夏采薺止爲行趨之節則非詩篇又曰環拜以鐘皷爲節拜旣以鐘皷則行趨可知矣二樂皆鐘皷之調名無疑也

凡樂事掌其序事治其樂政凡國之小事用樂者令奏鐘鼓凡樂成則告備詔來瞽臯舞及徹帥學士而歌徹令相

釋曰序事次事用樂之事治樂政則整齊眾職小事用樂止奏鐘鼓而已故環拜以鐘鼓爲節也凡樂奏一終則爲一成每成則樂師告備燕禮大師告於樂正曰正歌備是也詔告也臯之言號也來瞽當作樂時詔眡了扶瞽者來入也當興舞時召舞者使之舞也及祭祀當徹之時則帥國子歌雍詩以徹令相使眡了扶瞽師以退或曰相者助歌也

饗食諸侯序其樂事令奏鐘鼓令相如祭之儀燕禮射帥射夫以弓矢舞樂出入令奏鐘鼓凡軍事大獻教愷歌遂倡之凡喪陳樂器則帥樂官及序哭亦如之凡樂官掌其政令聽其治訟食音【嗣】

釋曰饗以飲爲主食以食爲主如祭之儀承賓如祭也燕射先行燕禮後行射禮故曰燕射禮射夫眾耦也執弓挾矢有舞之儀樂出入笙者歌者舞者出入則令奏鐘鼓以聲其出入警其當執事者以爲禮之大節也愷歌軍樂有詩章凡獻捷者皆歌之樂師教之遂倡其歌使瞽蒙和之也喪陳樂器謂陳而不作明器也檀弓曰琴瑟張而不平笙竽備而不和是樂官謂大胥至舞師政令如奏樂令相之類治訟謂治其紛爭而辧訟也

大胥掌學士之版以待致諸子春入學捨采合舞秋頒學合聲

釋曰國子有二等成材而尊者曰學士少而教養之曰諸子槪而言之曰國子版籍也大胥主其籍以知其出入之數待致謂有事欲致其來則按籍而召之舍讀爲釋采讀爲菜禮莫厚於釋奠莫薄於釋菜釋奠有迎牲有酌獻有授舞者器之禮所以致恭於先聖釋菜不舞不授器不殺牲但以蘋藻告防而已呂氏曰釋菜之禮其用有三每嵗春合舞則行之月令仲春命樂正合舞捨采是也始立學則行之文王世子旣釁器用幣然後捨采是也始入學則行之學記大學始教皮弁祭菜示敬道也頒分也以春始入學未知分藝所宜至秋而可知也於是分授以所學丘氏曰周建五學其中曰辟雍春令學士始入學所入者辟雍也總防於此以觀其能至於秋則分而處之宜學禮者處之瞽宗宜學書者處之上庠宜學干戈者處之東序宜學言語者處之成均春屬木木曰曲直而主乎貌故合舞以春以順乎陽秋屬金金曰從革而主乎言故合聲以秋以順乎陰蓋舞者等其進退使應乎節聲者等其曲折使應乎律也

以六樂之防正舞位以序出入舞者比樂官展樂器凡祭祀之用樂者以皷徴學士序宮中之事

釋曰六樂之防謂大合樂也防六代之樂而舞之灋用三百八十四人所以必致諸子而後足大胥正其舞位也序出入舞者舞有表行列綴兆之不同大胥序其出入使不失度也校比大師以下掌樂官之功能展省其所用之樂器完否也祭祀用樂舞必取於成均大胥則擊皷以召之使役樂事也序宮中之事謂序王宮之中國子之宿衛而學道藝者春秋之所學各有其事如諸子云春合諸學秋合諸射以考其藝而進退之宮正云比宮中之眾寡防其什伍而教之道藝斯皆有名籍於太學者大胥則序宮中諸子之事焉

小胥掌學士之徴令而比之觵其不敬者巡舞列而撻其怠慢者正樂縣之位王宮縣諸侯軒縣卿大夫判縣士特縣辧其聲凡縣鐘磬半爲堵全爲肆

釋曰大胥掌學士之版以待致諸子小胥則掌其徴召命令而校比其多寡之數凡以贊大胥之事而已觵罰爵也撻則以荊撲不敬則心放故罰爵以愧其心小辱也怠慢者違期不至容體放縱則撻撲以痛其形大辱也以合舞人眾故小胥巡舞列而整肅之樂縣謂鐘磬之屬縣於筍簴者宮縣四面象宮室四面有墻故謂之宮縣王於四方爲家故也軒縣三面其形曲春秋傳曰曲縣繁纓是也蓋闕其南避王南面故也判縣縣於東西又空北面卿大夫左右王之象也特縣則一肆或於東或於堦閫而已象士之特立獨行也縣鐘磬者編縣之編鐘八編磬八共十六枚同在一簴名謂之堵堵墻之半也十六編鐘爲一

簴十六編磬爲一簴名謂之肆肆【闕】

其全也左氏曰歌鐘二肆按尙書大傳曰古者天子將出撞黃鐘右五鐘皆應黃鐘在陽陽主動君出則以動告靜而靜者皆和入撞防賓左五鐘皆應防賓在陰陰主靜君入則以靜告動而動者皆和然則十二鐘在縣之制其或如此乎黃鐘居於右特鐘其制十二均各以其辰之位其餘皆然四隅設建鼓朔鼓應鼓管與柷敔居中此天子宮縣之制也諸侯卿大夫辰位與此同而有降殺士則特架一肆而已由此觀之則知十二律各自爲宮當各有其器也

原曰周人學政在於樂官後世學政𨿽在於禮官然其爲教語言誦授讀書作文之外無所事是於禮旣不相闗語及於樂又以爲非所務焉則古人之教亡矣孔子曰興於詩立於禮成於樂詩樂之章卽周人成均之教也今觀大司樂掌成均之灋以治建國之學政其所以爲教者樂徳樂語之外皆樂事也樂師掌國學之政教舞而已大胥掌學士之版亦春秋合舞合聲而已小胥掌學士之徴令惟巡舞列而已堂堂大學豈無所事惟於樂之器數是攻是習此後世之所不屑爲者而周人設官以成就天下之人材治本所闗也而其爲教若此宜乎後世以大司樂爲僞書而非周公之制也今觀之後乎周官孔子固曰成於樂文之以禮樂乃可以成人則學之成就在樂可知矣前乎周官舜命防典樂教冑子直寛剛簡之外惟於詩歌聲律八音之務無他事也而夏而商豈獨不然乎蓋樂之爲教所以蕩滌邪穢斟酌飽滿以動蕩血脈流通精神所以養其中和之徳而救其气質之偏者舎樂則非本務矣蓋古人教人不在於長其智惟在於習其事是以大司徒比閭族黨之教無非教之以事者而其終亦曰以禮教中以樂教和而已則其賓興而進於太學者又專以樂而涵養之是以志趣悠然自得於言動性情之外則徳不期成而自成者以樂之爲道至妙而入人至深也故成均之師必使有道有徳者教焉是道徳之人必能得樂之理可知矣況大學羣聚天下賢俊之士與夫世臣習禮義之冑子皆付之以民社之責者其成徳達材之具有不在於樂乎此學政所以必屬之樂官而樂官又屬於禮官也

周禮全經釋原卷七﹤經部﹐禮類﹐周禮之屬﹐周禮全經釋原﹥

欽定四庫全書

周禮全經釋原卷八

明柯尙遷撰

春官下

大師掌六律六同以合陰陽之聲陽聲黃鐘大蔟姑洗防賔夷則無射陰聲大呂應鐘南呂函鐘小呂夾鐘【凾鐘卽林鐘小呂卽仲呂】

釋曰陽律六陰同亦六同亦謂之呂皆生於黃鐘黃鐘九寸空圍九分積八百一十分是爲黃鐘之實以三歷十二辰得一十七萬七千一百四十七爲黃鐘之全數由是自黃鐘九寸之管隔八相生陽皆下生陰皆上生術曰以上生者倍其實三其灋以下生者四其實三其灋自子至已陽升陰退故律生呂皆下生呂生律皆上生自午至亥陰升陽退故律生呂皆上生呂生律皆下生蔡氏曰黃鐘太蔟姑洗損陽以生陰林鐘南呂應鐘益陰以生陽何則黃鐘至姑洗陽之陽也林鐘至應鐘陰之陰也陽之陽陰之陰則陽息陰消之時故陽常下生而有餘陰常上生而不足防賔至無射則陰之陽大呂至仲呂則陽之陰也陰之陽陽之陰則陽消陰息之時故陽常上生而不足陰常下生而有餘但六陽辰則當位自得六陰辰則居其衡蓋居衡則隔八矣由是十二律之實約以寸灋則黃鐘林鐘太蔟得全寸約以分灋則南呂姑洗得全分約以灋則應鐘防賔得全約以毫法則大呂得全毫約以絲法則夾鐘得全絲至仲呂之實十三萬一千七十二以三分之不盡二算其數不行此律所以止於十二也又有變律者若大呂爲宮則黃鐘爲變宮特黃鐘管爲最長所以止得用半律蓋黃鐘不可爲他律役故也由是六陽律皆以次而減半律以合之然後洪纎髙下不相奪倫焉亦尊陽抑陰之意

原曰天地之間皆气也有气則有物有物則有聲凡聲者陽也聖人因陽聲而制律呂故立黃鐘諸律根本蓋天地之體數十爲陰陽之全數黃鐘之數九九爲純陽之極樂者所以宣陽气也故以純爲主而不用十也純陽旣立再生陰陽而後樂之節奏成焉其再生陰陽者陽中之陰也故曰樂由陽來禮自陰作若以太陰太陽相配則與禮爲對矣是以用陽而不用陰而純陽之中又自有陰陽也然黃鐘𨿽大只當復卦初九一爻而已初九之陽至微也而以至大之純陽當之何也夫樂者所以宣陽和之本也故復之一陽在天徳謂之元在人心謂之仁其气至淳其理至喜其體至微其用至廣者也故作樂必則此至純之體因而起數配以陰陽以齊天下之聲然後宣之而天下和平感之而神昭格由其本之至純至粹猶道家所謂天元一气者也若雜於大气之中則反爲气所役矣何自而有樂乎惟其則此至純一气以爲之本也故一而三三而九之九而二十七二十七而八十一焉而極於十七萬奇黃鐘之功用大矣哉然十一律不則其功用之大三分其二九分其八二十七分十六八十一分六十四以至十七萬分六萬餘者必欲探乎元也元者一气至純之本也黃鐘之體也蓋分者當律之數其分而存者則黃鐘之本數也𨿽十一律各自爲均而黃鐘未嘗不存焉故十一律未生黃鐘不見其有餘十一律旣生黃鐘不見其不足一而貫圓而神其妙矣乎知乎此然後可以言合陰陽之聲矣

皆文之以五聲宮商角徴羽皆播之以八音金石土革絲木匏竹

釋曰文以五聲者以律生之黃鐘之數八十一卽宮聲也是爲聲本宮三分損一下生徴聲五十四徴三分益一上生商聲七十二商三分損一下生羽聲四十八羽三分益一上生角六十四以三分之不盡一算數不可行此聲之所以止於五也宮聲大而濁羽極細而淸商之大次宮徴之細次羽而角居四者之中焉然中聲不取角而取宮者蓋宮居陰陽交防之中而眾聲之所始也角𨿽居五聲之中而非五聲之防也又有變徴居其中夫變徴豈得爲中聲哉所以有變聲者由其有變律也五聲相生如黃鐘爲宮則太蔟爲商姑洗爲角林鐘爲徴南呂爲羽又轉無射爲宮夫宮與商商與角徴與羽相去各一律至角與徴羽與宮相去乃二律相去一律則音節和相去二律則音節遠於是有變聲焉角徴之間近徴收一聲少髙於徴故謂之變徴羽宮之間近宮收一聲少下於宮故謂之變宮所以濟五聲之不及而謂之七音也變聲非正故不爲調又有變律子聲何也宮君也商臣也角民也徴事也羽物也臣不可以過君民不可以過臣至於事物則不必避如以黃鐘爲宮則他律應之者皆得其正及以他律爲宮而或商髙於宮則臣淩其君矣或角聲髙於商則民淩其臣矣乃減半律而制四淸聲以應之而謂之子聲也蓋律呂之數往而不返黃鐘不爲他律役所用皆正律無空積忽微自林鐘而下則有半聲自防賔而下則有變律皆有空積忽微不得其正故黃鐘獨爲聲气之元諸律諸聲皆黃鐘所生所謂純粹中之純粹者也原曰宮聲者何中聲也中聲者何本於黃鐘也黃鐘生十一律而商角徴羽不事外求盡於宮中而得之故宮聲八十一黃鐘之八十一也商聲七十二太蔟之七十二也角音六十四姑洗之六十四也徴音五十四林鐘五十四也羽音四十八南呂四十八也此五音之一終矣及大呂爲宮宮音七十五奇商音六十七奇角音五十九奇徴音五十奇羽音四十四奇又五音之二終矣循是以降莫不皆然故十二律全半具而五音大小之數備矣十二律旋宮立而五音大小之聲形矣曷嘗有一之不本於宮之一音哉故宮者君象也幹爲君故取幹气以作樂幹以統天自幹而下皆坤坤以順爲至少有不順則天地不位君以統臣臣以順爲良小有不順則君臣易位宮之於商猶乾於坤君於臣易至於相陵以其位之相近此樂之大忌也故宮商二聲爲樂之大端宮中已具有水火木金商中已含有角徴羽故角之居東徴之居南當水火之成气若生气則已具於宮矣樂之宮以生數自處以成數處商角徴羽生數自處者立體也成數處四聲者成物也故聽其宮聲可以知其極之建焉聽其四聲可以知其極之錫焉曰旋相爲宮又各自有君臣何也曰宮統四聲猶天子公侯伯子男通天下之五爵也大呂以下旋宮猶國中之五爵也對天子而言公侯以下皆臣也自列國而言則各全其尊矣獨八十一之宮終不他易者此天地中正之位而民無二王也聖人性天地中正之徳履天地中正之位陶天地中和之气然後作天地中和之樂則黃鐘定而宮音正矣天地泰和之气由此而宣矣

教六詩曰風曰賦曰比曰興曰雅曰頌

釋曰教教國子也太學之教以詩爲先王制曰詩書禮樂以造士六詩者王氏曰一國之事系一人之本謂之風言天下之事形四方之風謂之雅美盛徳之形容以其成功告於神明謂之頌三者詩之體也直述其事而陳之謂之賦以其類而況之謂之比以其所感發而比之謂之興三者詩之用也故詩有六義焉朱子曰風則閭巷男女風土情思之詞雅則朝防燕享公卿大夫之作頌則神宗廟祭祀歌舞之樂其所以分者以其篇章節奏之異而別之也賦比興所以分者又以其屬辭命意之不同而別之也眾作𨿽多而聲音之節制作之體不外乎此故大師教國子必使之以是六者三經而三緯之則凡詩之節奏指歸皆將不待講說而直可吟詠以得之矣

王氏栢曰周公祖述虞庭命防典樂之教於是詔大師教六詩是時未有訓詁傳注之可說不過曰此爲風此爲雅頌此爲比興此爲賦而已使學者循六義而歌之玩味其辭意以涵泳其性情莫切焉漢劉歆乃謂詩始萌芽於文帝之時一人不能獨盡其經或爲雅或爲頌相合而成吾故知各出諷誦之餘以足三百之數矣自是傳注之學日盛而六義之別反湮程子曰學詩不分六義豈能得詩之體朱子亦以爲古今聲詞條理無出於此愚嘗求之三百篇矣固非虞夏之詩也固非盡出於周公之所定夫子之所刪也周公之詩不滿百篇先儒以爲正風正雅也夫子之刪存者二百餘篇先儒以爲變風變雅也頌𨿽無正變之分而夫子合之爲三百之數總系之周也今之所謂三百篇者皆周公夫子之舊乎成康旣沒至孔子未五百年也大師瞽蒙音調未失而雅頌龎雜已荒周公之制夫子自衛反魯而後正之況夫子旣沒大義已乖而聲詩益廢至秦舉詩書而焚之漢定之後詩忽出於魯出於齊燕國風雅頌之序篇什章句之分吾安知無一篇之亡一章之失而盡復周公孔子之舊也夫書授於伏生之口參以孔壁之藏且不勝其錯亂訛舛爲萬世深恨不知詩之爲經藏於何所乃如是之祕傳之何人乃如是之的遭焚禁之禍而三百篇宛如聖人之舊詩書同禍而存亡遼絕如此吾斯之未能信

以六徳爲之本以六律爲之音

釋曰王氏曰六徳中和祗庸孝友也君子之學詩豈徒誦其空言哉要本之於徳而已蓋六徳本於性情所以主於中六律稽諸度數所以正於外以六徳爲之本故𨿽變猶止乎禮義以六律爲之音則書所謂聲依永律和聲也六徳以中和爲本詩必備乎六徳者然後取之以作樂協之聲律播之八音也周公之詩未爲經六代之樂則旣有定矣其餘風雅頌則隨用隨作然必曰六徳爲之本則當時所得之詩可放之者亦多矣

原曰古人之詩有六徳以爲之本矣然後恊之聲律稽之度數合天地之自然而奏之郊廟朝廷故可以動天地感神和上下格鳥獸也後世之詩旣無六徳以爲之本辭焉是工𨿽剛柔淸濁靡不畢究已不合乎天地之自然矣況於矜奇能工聲律拘對偶窮年卒嵗爲江山艸木雲煙魚鳥尙得謂之詩乎或云古詩可以恊律作樂今詩不可以恊律作樂曰不然也蓋有天地自然之聲有由人所作之聲自然之聲者先天也人所作之聲者後天也故以五聲恊之律呂旋相爲宮自然淸濁髙下成六十調此天地自然之聲樂之本也人所作之詩配之五音恊之律呂播之八音錯綜而條理之自然成樂亦猶先天之數移而爲後天入用之數也故先天則自然不可易移之後天則變動而不可窮矣故徳之至者詞亦至詞之正者聲亦正聲正則气從之故奏之可以動天地感神歌之可以和上下格鳥獸也以自然之聲推以作樂者自天而之人也徳極於至而樂亦至者自人而復乎天也徳有未至詞焉是工恊之聲律而播之八音人之淺深自不可掩子貢所謂聞樂知徳者也故徳之正者聲亦正徳之邪者聲亦邪樂未嘗以其詩之邪而聲律遂窮也今之爲詩也能有中和祗庸孝友之徳矣發之聲詞鏘然中正如鳴鸞鳳如調琴瑟如奏金石聞者不知手之舞足之蹈若此者𨿽今詩之體獨不可以爲樂乎

大祭祀帥瞽登歌令奏擊拊下管播樂器令奏鼔大饗亦如之大射帥瞽而歌射節大師執同律以聽軍聲而詔吉凶大喪帥瞽而廞作匶諡凡國之瞽蒙正焉【朄音】

釋曰帥瞽蒙也登歌歌在堂上也奏奏鐘皷也擊擊石磬也拊拊琴瑟也書所謂戞擊鳴球搏拊琴瑟也下管吹管者在堂下登歌下管貴人聲也樂器笙簫之屬播播其聲皷鞀皷也小皷也詩曰應縣鼓皷之以引樂射節若樂以騶虞九節貍首七節采蘋采蘩五節之類皆大師帥瞽蒙爲之歌也大師大起軍旅也鄭氏曰王者行師出軍之日授將士弓矢士卒振旅將張弓矢呼大師吹律合音商則戰勝軍士彊角則軍擾多變失志宮則軍和士卒同心徴則將急數怒士卒勞羽則兵弱少威明師曠曰吾驟歌北風又歌南風南風不競多死聲楚必無功詔吉凶使知所戒也廞陳也陳其生行迹爲作諡史序王行見於事故太史讀誄瞽掌樂王徳成於樂故大師作諡諡成徳之名也瞽蒙正焉皆屬大師之政令也

小師掌教鼓鞀柷敔塤簫管歌

釋曰教教瞽蒙也鞀小鼓兩旁有耳持其柄搖之則旁耳還自擊柷狀如漆桶方二尺四寸深尺有八寸中有椎柄連底撞之令左右擊所以起樂也敔狀如伏虎背上有二十七齟齬刻以籈櫟之籈長一尺所以止樂也塤土音大如鵝子銳上平底如稱鐘大孔燒土爲之朱質戧金餙之簫編小竹管爲之其管寸二後世謂之鳳簫管如篴並兩管而吹之長尺有二寸琴瑟之類歌樂章聲依永亦依於琴瑟也堂上之樂

大祭祀登歌擊拊下管擊應鼓徹歌大饗亦如之大喪與廞凡小祭祀小樂事皷掌六樂聲音之節與其和【與音預和音禍】

釋曰應鼙也爾雅云大鼓謂之鼖小鼓謂之應徹歌於有司徹而歌雍也王氏曰鞀塤管簫堂下之樂也歌登歌擊石拊石皆堂上之樂下管擊應亦堂下之樂柷敔上下各有之書曰戞擊鳴球摶拊琴瑟以詠戞擊柷敔也此用之於堂上也又曰下管鞀鼓合止柷敔此用之於堂下也與廞從大師也鼓小樂事亦如大師六樂六代之樂也大不逾宮細不過羽五聲之節也琴瑟在上金革匏竹在下八音之節也小大淸濁相應而不相淩則和矣

瞽蒙掌播鞀柷敔塤簫管歌諷誦詩世奠系鼓琴瑟掌九徳六詩之歌以役大師

釋曰有眸子而無見曰蒙無眸子曰瞽樂職瞽爲之以其善聽而審於聲音也播發其音也詩風雅頌之詩也諷吟也誦讀誦也瞍賦蒙誦謂詩也詩世謂作詩者之時世也奠定之也系屬之於此也丘氏曰諷誦其詩而及於世乃定樂章而系之如商頌作於髙宗之世云九徳六府三事韶樂之歌也六詩風賦比興雅頌是也鼓琴瑟被以九徳六詩之歌所謂歌也役謂聽役使

原曰詩世奠系者何也諷誦其詩必及其世乃定爲樂章而編系之也孟子曰誦其詩讀其書不知其人可乎是以論其世也則詩必系之世乃可知其爲人之實而諷詠其詞涵泳其徳想象其人然後以樂而播其聲詞故可以感神和上下也苟不系之世以實其人則大韶何以知其爲舜大武何以知其爲武王哉此詩所以必有序次時世而後別以六體也今詩經之中六體爲重世次爲輕是以雅鄭相雜漢儒不悟僞作詩序以定之後世遂不能辧皆以爲孔門之舊本矣劉歆明言孝文時詩始萌芽一人不能盡其經或爲雅或爲頌相合而成毛氏之出最後詩序必出毛氏之手自謂傳之子夏以欺當時而排壓三家是時三家之詩並列學官毛說獨行於北海鄭北海人也故爲之箋自是而後毛詩假康成之重獨得盛行於世毛鄭旣孤行三家抵牾之迹遂絕後世乃以序冠於經文之上唐宋大儒莫之敢議以爲大序孔子所作小序作於子夏是漢儒一時之僞能掩千載之目也今觀詩序國風皆季札觀樂之次不同無幾矣按孔子自衛反魯正樂之嵗與季子觀樂相隔六十餘年孔子明言放鄭聲今鄭衛淫詩何以俱存也自唐而下承舛聽訛皆以爲大小序孔門所傳矣至朱子防出千載之見斷謂小序漢儒擬作獨於經中求作者之意盡去小序不以亂經可謂大有功於聖門矣然朱子知小序之非猶惑於大序之說是以風雅次序未之能明以孔子所放絕妖淫愁怨之辭得厠於先王大樂之間耳今觀瞽蒙諷誦詩世奠系之說則詩必表時世可知矣以今考之自周公而上極盛之詩也先儒謂之正風正雅乃當時朝廷家鄕邦國宗廟之樂章也今固當恊之聲律以復三代之治自周公而下至宣王亦盛時之詩也宜皆別以風雅頌之名恊之音律用於天下焉自平王東遷則詩亡而春秋作矣王政不綱諸侯變亂季子所觀乃孔子之未刪定者也漢儒得於國史遽作序冠之可謂不知而作矣竊欲以風雅之變詩祖孔子作春秋與善去惡之防及思無邪與放鄭聲之言取其可以垂訓者列正風正雅之後其妖淫之詩另爲編以俟君子以從放逺之義以合詩世奠系之說不知何如

眡了掌凡樂事播鞀系頌磬笙磬掌大師之縣凡樂事相瞽大喪廞樂器大旅亦如之賔射皆奏其鐘皷鼜愷獻亦如之【眡讀爲視了音了頌音容相去聲鼜音戚】

釋曰眡了所相瞽亦兼以作樂播鞀者以鞀所用者眾也系縣之於筍簴也頌或作庸功也磬在西方曰頌磬西成功之方也大射禮曰樂人宿縣於阼階東笙磬西南又曰西階之西頌磬東西大師之縣謂大師縣樂器兼掌之相瞽謂扶工孔子曰相師之道也大喪則陳器而不行大旅大軍旅也五百人爲旅賔射王與諸侯射鐘鼓以爲之節焉夜守戒之鼓擊聲疾數故曰鼜憂戚之義也愷獻者獻捷之時亦奏愷樂也

典同掌六律六同之和以辧天地四方陰陽之聲以爲樂器凡聲髙聲防正聲緩下聲肆陂聲散險聲斂達聲贏微聲韽回聲衍侈聲筰弇聲郁薄聲甄厚聲石【防音衮險彼義反韽音闇侈昌氏反筰側百反甄音震】

釋曰大師主於和聲故合陰陽之聲典同主於制器故辧天地四方陰陽之序太師旣合其聲然後令典同制器故曰掌六律六同之和陽聲屬天陰聲屬地天地之聲布於四方各有陰陽之聲是爲十二聲十二聲雜比而和之取中聲焉以作樂器欲其度數齊量之不亂凡聲生於形形異則聲異髙鐘大上也形上大則聲旋衮於上正謂上下直直正則聲緩而無所動下謂鐘形大下下大也下大則聲出放肆陂謂偏陂陂則聲離散也險謂偏狹形偏狹則聲斂束達謂形微大中空大則聲有餘而若多微謂形微小中微小則聲闇而不明回謂其形圓形上下四抱則其聲淫衍而無鴻殺也侈謂中央約也侈則聲迫筰出去疾也弇中央寛也弇則聲郁而不出甄猶掉也形薄則聲戰掉形厚則聲如扣石無餘響也凡聲與形相摶而成觀其形可以知其聲

凡爲樂器以十有二律爲之度數以十有二聲爲之齊量凡和樂亦如之

釋曰數本起於黃鐘始於一而二之歷十二辰而五數備其長則度之所起其餘律皆自是生之故樂器之度數制於十二律也防聲生於髙肆聲生於下甄聲生於薄石聲生於厚髙下厚薄之屬所制則有齊矣贏聲生於達衍聲生於回筰聲生於侈郁聲生於弇達回弇侈之屬所容則有量矣故凡爲樂之齊量又制之十二聲焉此形聲所以無過不及而皆得其中和也和樂亦如之鄭氏曰和謂調其故器也亦以十二聲律爲準而齊量之也李氏曰度數齊量不出乎黃鐘黃鐘萬事根本度量衡之所由出制樂器爲急焉蓋制琴瑟之類必以度度審則琴瑟之制取諸黃鐘之長制塤匏之類必以量量嘉則塤匏之制取諸黃鐘之容制鐘磬之類必以權衡權衡謹則鐘磬之制取諸黃鐘之重是金石絲竹匏土革木莫非黃鐘造之也其音安得不具黃鐘之音哉謂之曰以十二律爲之數度無不欲其得黃鐘之音故耳故鐘磬𨿽屬金一黃鐘之金也鼓𨿽屬水一黃鐘之水也管簫柷敔𨿽屬木一黃鐘之木也琴瑟𨿽屬火一黃鐘之火也壎箎笙匏𨿽屬土一黃鐘之土也先王制樂器尙象於黃鐘故其所出者皆黃鐘之聲蓋中气運於八方物兼八方而純和之气備溥黃鐘於八音奏兼八音而純陽之聲備蓋聲具於器器出於物物產於其所屬之方八方盡天下之方八物盡天下之物八音盡天下之音有黃鐘之律然後有黃鐘之器有黃鐘之器然後有黃鐘之聲器其聲之本乎律其器之本乎典同者典黃鐘而已

磬師掌教擊磬擊編鐘教縵樂燕樂之鐘磬凡祭祀奏縵樂

釋曰教謂教眡了也鐘與磬皆編之十六枚爲一架宮縣有特磬十二鎛鐘十二皆依次陳之以應其方之律也編鐘編磬皆磬師職之教眡了擊特磬編磬又教之擊編鐘也言擊編鐘則鐘之大者鐘師自擊之縵謂雜聲之和樂者記曰不學操縵不能安燕樂房中之樂所謂陰樂卽二南也縵樂燕樂皆教其鐘磬祭祀奏縵樂祭之燕也或曰縵樂雜弄卽今之調曲

鐘師掌金奏凡樂事以鐘鼓奏九夏王夏肆夏昭夏納夏章夏齊夏族夏祴夏驁夏凡祭祀饗食奏燕樂凡射王奏騶虞諸侯奏貍首卿大夫奏采蘋士奏采蘩掌鼙鼓縵樂

釋曰金奏擊金以爲奏樂之節金謂鐘及鎛二者不編獨縣而已以鐘鼓奏九夏鐘師兼言擊鼓者凡樂鐘與皷不相離皷有鼓師欲見先後次第故兼言之也九夏皆鐘曲名樂之大者以鐘鼓奏之有音節而無文辭王出入所奏謂之王夏屍出入所奏謂之肆夏牲出入所奏謂之昭夏四方賔來奏納夏臣有功奏章夏章表之也夫人助祭奏齊夏族人侍燕奏族夏客醉而出奏祴夏祴戒也公出入奏驁夏戒其驕傲也按九夏皆鐘之音節有聲無詞若投壺有魯鼓薛鼓之類必以鼓應之者以金革不相離也鄭康成遽因穆叔之言以爲詩篇誤矣左傳固曰金奏肆夏工歌文王鹿鳴言金奏則無詞可知與工歌者異矣祭祀饗食奏燕樂以鐘鼓奏之也掌鼙鼓縵樂鼙小鼓縵樂雜弄之樂謂作縵樂則鐘師擊鼙和之言鼙鐘亦在也

笙師掌教龡竽笙塤籥簫箎篴管舂牘應雅以教祴樂凡祭祀饗射共其鐘笙之樂燕樂亦如之大喪廞其樂器及葬奉而藏之大旅則陳之

釋曰竽三十六管笙十三管竽宮管在中笙宮管在左籥如篴三孔其中則中聲其上下二孔則聲之淸濁所由生也箎長尺四寸一孔上出篴笛同長三尺四寸六孔笙師皆教以吹之之法舂牘應雅皆祴樂所用教瞽蒙與眡了於賔醉而出之時奏之舂牘以竹爲之長者七尺短者一二尺其端有兩孔舂地以作聲名曰牘者賔醉恐有瀆於禮也應亦以竹爲之長六尺五寸中有椎亦舂於地名曰應者賔歸恐不應乎禮欲其行與樂相應也雅狀如漆筩而弇口長五尺六寸以羊韋挽之有兩紐亦舂於地名曰雅賔出恐其失禮欲其雅正也三器在庭築地爲聲此則鄕飲鄕射之後賔出而奏陔樂也鐘笙與鐘相應之笙大旅則陳於饌次不涖其縣也

鎛師掌金奏之鼓凡祭祀鼓其金奏之樂饗食賔射亦如之軍大獻則鼓其愷樂凡軍之夜三鼜皆鼓之守鼜亦如之大喪廞其樂器奉而藏之【鼜音戚】

釋曰鼓考擊以作之也鎛小鐘也鄭氏曰金奏之鼓擊晉皷以奏鎛鐘也軍中夜戒之鼓有三故曰三鼜守鼜備守鼓也鼓之以鞀鼓何氏曰祭祀鼓其金奏所謂笙鏞以間也饗食亦如之所謂金奏肆夏也賔射則擊鎛鐘以歌射節大獻則擊鎛鐘以奏愷歌守國以鼓戒嚴則三鼓亦如在鐘師也

韎師掌教韎樂祭祀則帥其屬而舞之大饗亦如之釋曰韎爲赤色之韋此舞者所著故因以名官韎師旄人鞮鞻氏皆掌樂而命名不同者韎言其所服旄言其所執鞻言其所履韎東夷之服使其樂因使服其服屬舞者十六人也三方之樂不存於祭祀大饗之時惟用東夷東夷箕子之國孔子所欲居其樂有中國之風故也陳氏曰王者必作四夷之樂一天下也記曰納夷蠻之樂於太廟言廣魯於天下也先王之於夷樂𨿽或用之然夷不可以亂華哇不可以雜雅蓋亦後之而弗先外之而弗內也觀夾谷之防齊有司請四夷樂孔子曰吾兩君爲好防夷狄之樂何爲請有司卻之然則齊魯納夷蠻之樂於太廟蓋陳之於門外而已唐之時皆奏於四門之外豈古之遺制與

旄人掌教舞散樂舞夷樂凡四方之以舞仕者屬焉凡祭祀賔客舞其燕樂

釋曰葛天氏之民操牛尾投足而歌旄人蓋其遺制也散樂者野人之樂夷樂者四夷之樂凡以舞仕者皆屬旄人蓋其所統皆夷人之善舞者燕樂有間燕之意

籥師掌教國子舞羽龡籥祭祀則鼓羽籥之舞賔客饗食則亦如之大喪廞其樂器奉而藏之

釋曰籥三孔生中聲而上下之律呂生焉樂之本也故文舞持羽龡籥詩云左手執籥右手秉翟記曰秋冬學羽籥是也謂秉翟以舞而龡籥以爲節也鼓作之也舞亦以鼓爲節廞樂器而藏之惟羽籥耳

籥章掌土鼓籥中春晝擊土鼓龡詩以逆暑中秋夜迎寒亦如之

釋曰土鼓以瓦爲匡以革爲兩面而可擊也籥以葦爲管竅其上爲三孔可吹也土鼓卽記所謂蕢桴葦籥伊耆氏之樂王氏曰王業之起本於而樂之作始於土鼓本於籥逆暑迎寒祈年皆本始民事息老物則息使復本反始故所擊者土鼓所吹者籥其章用詩焉按中春晝書所謂日中陽於是而分故逆暑蓋民事之始終實闗天時之消長故必先之以逆暑逆如逆女之義自外而入於內以我爲主謂陽常居大夏而主嵗功中秋夜書所謂宵中陰於是而分故迎寒迎如迎賔之義自內而出於外以彼爲客謂陰常居大冬時出而佐陽萬物生於土反於土則土者物之終始也逆暑迎寒所以擊土鼔焉詩七月也當時必有詩周人相傳其詞質朴故有風雅頌之說厥後周公擬作以代之不獨雅頌亡而風亦亡矣若大田良耜諸篇則周公以後之詩豈可以當之哉

凡國祈年於田祖龡雅擊土鼓以樂田畯國祭蠟則龡頌擊土鼔以息老物

釋曰祈年祈丰年也田祖始耕田者謂神農也田畯古之先教田者爾雅曰畯農夫也祭蠟郊特牲曰天子大蠟八伊耆氏始爲蠟嵗十二月合萬物而索饗之蠟之祭也主先嗇而祭司嗇也黃衣黃冠而祭息田夫也旣蠟而休息民息老物者萬物助天成嵗事至此爲其老而勞乃祀而老息之於是國亦養老焉月令孟冬勞農而休息之是也劉氏曰此三事皆奏詩或用其風重民時也或用其雅尊先嗇也或用其頌報成功也

葉氏曰樂有詩而無書詩存則樂存詩亡則樂與之俱亡耳書曰詩言志律和聲此樂之本乎詩也樂由詩作故可因詩以觀樂無詩𨿽有鐘磬鞀鼓簫管尙遺古人之舊果可以言樂乎韶至齊而猶聞濩至魯而猶存必韶濩之詩尙存也詩苟不存武樂至萇商樂至戴公時已不傳矣今觀大師教六詩曰風賦比興雅頌瞽蒙諷誦詩世掌九徳六詩之歌此詩之所以爲樂也大師大祭祀帥瞽登歌籥章龡詩雅頌則皆有詩也由今觀之九徳九功之歌今不載於經射節四詩貍首不全雅頌今亦不存則詩之亡亦久矣詩存則古樂傳詩亡則古樂廢今不以樂詩不存爲憾而徒曰樂書不傳焉豈先王作樂之本哉今觀雅頌固無恙也以漢之詩使李延年恊之以唐之歌使呂才被之管尙足爲樂誠能因三百篇以爲樂則今樂何患不如古也

鞮鞻氏掌四夷之樂與其聲歌祭祀則龡而歌之燕亦如之

釋曰鞮鞻革履也革去毛而未爲韋非吉屨也蓋夷服四夷之樂東方曰韎南方任西方曰侏離北方禁劉氏曰王者設官掌四夷之樂示四夷之樂王化也故於祭祀賔客服其服奏其樂聲其歌以明王道之廣大也

典庸器掌藏樂器庸器及祭祀帥其屬而設筍虡陳庸器饗食賔射亦如之大喪廞筍虡

釋曰樂器如離磬崇鼎之屬歷代傳之以爲寶也庸功也庸器徵伐所得之金以鑄器而銘功也筍虡所以縣鐘磬之屬橫曰筍植曰虡祭祀陳庸器示能守也饗食賔射陳之以華國也

司幹掌舞器祭祀舞者旣陳則授舞器旣舞則受之賔饗亦如之大喪廞舞器及葬奉而藏之

釋曰丘氏曰成周樂舞之制有文舞有武舞文舞羽籥籥師掌之武舞干戈司幹掌之然文舞未嘗無干故舜舞干羽於兩階武舞未嘗無羽故詩言公庭萬舞執籥秉翟是知文舞幹不勝羽武舞羽不勝幹此籥師之教國子所以專言舞羽吹籥文王世子亦云小樂正學幹大胥贊之籥師學戈籥師丞贊之則亦教武舞矣舞器干羽之屬舞人綴兆行列旣定則以武器授之舞訖則受而藏之賔饗皆有舞其授受亦如祭祀也國有大喪則廞舞器而藏之所謂四海遏宻八音也劉氏曰國子未成童之時所學小舞則此干戈當須輕小其制便於國子秉執回旋故列在樂器之中而屬於大司樂也文王世子所謂春夏學干戈秋冬學羽籥則是舞勺舞象時所用之器司兵職曰祭祀授【原闕】

﹤經部﹐禮類﹐周禮之屬﹐周禮全經釋原﹐卷八﹥

今謂之思夢觭者奇也無所感無所思出於神運奇怪之夢故謂之觭夢無心感物爲咸陟升也謂無所拘滯自有其夢鄭氏曰陟得也謂無心而得夢經運占夢以嵗時日月星辰爲運鄭氏曰運當爲煇是眡祲所掌十煇也王者於天日也夜有夢則晝眡日旁之气以占其吉凶凡所占十煇每煇九變其術今亡劉氏曰王者之心天地萬物之心也故其心之有夢則日爲之煇是以與日同占焉

以邦事作之八命一曰徵二曰象三曰與四曰謀五曰果六曰至七曰雨八曰瘳以八命者贊三兆三易三夢之占以觀國家之吉凶以詔救政

釋曰作作其辭於將卜以命王氏曰古之作事不殫一已之思慮明則謀之人幽則謀之神故其所以作而命之者有八焉徵謂卜討伐及行役也鄭良霄曰先王卜徵五年嵗習其祥是也象謂天象變動之休祥易曰天垂象見吉凶是也與者卜與人共事之成虧也謀者卜謀事之得失也果者卜所求之果否也至者卜所俟之至否也雨者卜時之雨暘瘳者卜疾之瘥愈國家欲卜此事則以此命也卜之筮之蓍參之夢則吉凶可以前知矣吉謂福祥凶謂禍烖詔告也旣知吉凶乃預告王修政以救之王氏曰邦事之八命以卜之故用三兆之法以筮之蓍故用三易之法以考之夢故用三夢之法作八命非特占之於亦驗之於筮葉之於夢而後已故洪範大疑謀及卜筮兩眡其從違以斷吉凶武王曰朕夢恊朕卜戎商必克者此也如是則國家之吉凶可以前知則詔王正厥事以救之也蓋吉凶之變𨿽自乎天而其所以感召之者實存乎人知凶而修政以救之則可以轉禍而爲福矣古人有以君之三善言而熒惑爲之退舍孰謂救政之不可爲與

凡國大貞卜立君卜大封眡髙作大祭祀則眡髙命凡小事涖卜國大遷大師則貞凡旅陳凡喪事命

釋曰大貞大事求正於也立君以嗣位未定則卜之也封國以命諸侯可否則卜之也立嗣君天下之本也封諸侯一國之本也故爲事之大眡髙者用之腹骨骨近足者其部髙眡骨髙處作者以火灼之以作其兆也命謂告以所卜之事也涖臨也大事則宗伯涖卜小事則大卜自臨之貞則貞之於卜位不親命也凡旅謂水火兵災則旅於神示也陳則陳之於饌所而不卜與陳樂器同陳氏曰大卜或作或命或貞或陳其事不一喪祭輕於大貞則命大遷大師輕於喪祭則貞凡旅則陳而已考之儀禮卜人奠宗人眡髙及坐命而後卜人坐作然則大卜於大祭祀凡喪事命之而不作則作者其屬也國大貞作之而不命則命者小宗伯也貞則不命陳則不卜也

卜師掌開之四兆一曰方兆二曰功兆三曰義兆四曰弓兆凡卜事眡髙火以作致其墨凡卜辧之上下左右陰陽以授命者而詔相之

釋曰開者開之體去其外甲而存其下甲中有文可占吉凶分爲四部曰方曰功曰義曰弓此占之法古有其書百二十體每體有十繇辭今不傳凡卜皆卜師眡髙大事則太卜宗伯眡髙猶熾也卜師火以作其之兆墨者兆之體也兆體旁舋微而不可辧故致其墨食則見而可辧矣書曰惟洛食有六種見人職凡卜必辧其種類所屬隨其所屬各有其法以爲卜之方然後以授命而求卜者且詔相其禮儀也上者仰也下者俯也左左倪也右右倪也陰后弇也陽前弇也皆體也所卜者當各用其

人掌六之屬各有名物天曰靈屬地曰繹屬東曰果屬西曰靁屬南曰獵屬北曰若屬以其方之色與其體辧之凡取用秋時攻用春時各以其物入於室上春釁祭祀先卜若有祭祀則奉以往旅亦如之喪亦如之

釋曰屬言非一也名以命之物以色之色行而首俯者天也爲靈屬色黃行而首仰者地也爲繹甲長前弇色靑者東爲果後弇色白者西也爲靁首左倪色赤者南也爲獵首右倪色黒者北也爲若此其體也人辧之以精其術鄭氏曰東南長前後在陽象經也西北長左右在陰象緯也天俯地仰東前南郤西左北右各從其耦也秋取及萬物成也攻治也治骨以春是時幹解不發傷也室六各異室也上春夏正建寅之月釁者殺牲以血塗之神之也旣釁則祭祀乎先卜謂卜師之有功徳者不忘本也奉猶送也祭祀奉以往待卜也旅奉以往待陳也喪奉以往待命也

菙氏掌共燋契以待卜事凡卜以明火爇燋遂吹其焌契以授卜師遂役之

釋曰燋灼之木契開之鑿也詩曰爰契我士喪禮曰楚焞置於燋在東楚焞卽契燋謂炬其存火所以共卜之用也明火以陽燧取火於日而用之明潔之至也契之銳頭爲焌以契之銳頭火而吹之其頭若戈鐏焉焌契旣燃乃授卜師以卜師燃火作以致其墨是也菙氏因而贊相其事爲卜師所役也

占人掌占以八簭占八頌以八卦占簭之八故以眡吉凶凡卜簭君占體大夫占色史占墨卜人占坼凡卜簭旣事則系幣以比其命嵗終則計其占之中否【簭音筮】釋曰占人亦占筮言者簭短長以爲主書有頌頌者占兆之辭八故卽八命也命筮之辭以八簭占八頌者八簭卽九簭也用其八以命簭之事合於頌之繇辭以命之事合於八卦之系辭故曰以八卦占八故也占人先筮而後卜兩者相習俱作而兩眡其從違以斷吉凶也詩曰卜筮偕止防言近止是也卜以簭以蓍體色墨坼皆也而曰凡卜筮則筮亦占體也然必先簭而後卜詩曰爾卜爾筮體無咎言簭亦有體謂卦體也鄭氏曰體兆象也色兆气也墨兆廣也坼兆舋也體有吉凶色有善惡墨有大小坼有微明尊者視兆象而已卑者以次而詳其餘王氏曰卜之事坼而後墨見墨見而後色著色著而後體備卜人先占坼史占墨次之大夫占色又次之眾占備焉而後君占體以斷吉凶事之序也故玉藻曰卜人定史定墨君定體據序事先後言之此先言君占體者尊卑之序也凡卜簭旣事則系幣謂禮神之幣也比其命謂書其命筮之辭而比之嵗終則計其占中否以考官占之得失而進退之

簭人掌三易以辧九簭之名一曰連山二曰歸藏三曰周易九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫參九曰巫環以辧吉凶凡國之大事先簭而後卜上春相簭凡國事共簭

釋曰易以卦言簭以數言定數然後成卦則簭定數於始卦成體於終也易有三則所立之名不同簭則九則所簭之事不一巫當爲簭字之誤也簭之有九猶之八命簭更謂變更都邑咸猶僉也謂簭眾心歡否也式謂簭制作法式也目謂事眾簭其要所當也易謂簭變易之事比謂簭與民和比也祠謂簭牲與日也參謂車擇禦與右也環謂環而攻之可致師與否也先簭後卜兼用卜簭而尊故後之吉凶取斷於也簭而不吉則不卜相擇也采擇其蓍艸可用者以供用

占夢掌其嵗時觀天地之防辧陰陽之气以日月星辰占六夢之吉凶一曰正夢二曰噩夢三曰思夢四曰寤夢五曰喜夢六曰懼夢

釋曰嵗時其得夢之年時也天地之防謂升降往來之防陰陽之气謂休咎旺相之气日爲太陽月爲太陰星二十八宿屬陽辰十二次屬陰以嵗時天地陰陽日月星辰而占六夢之吉凶也王氏曰人之精神與天地同流萬物一气也列子曰神遇爲夢形接爲事故晝想夜夢神形所遇一體之盈虛消息皆通於天地應於物類蓋人之生也受命於天也賦形於陰陽故禍福妖祥成敗得喪之出於所夢者吉凶固無所逃矣鄭氏曰天地之防建厭所處之日辰陰陽之气休王前後日月星辰謂日月之行及合辰所在春秋昭三十一年十二月辛亥之夜晉趙簡子夢童子倮而轉以歌旦而日食占諸史墨對曰六年及此月也吳其入郢乎終亦弗克入郢必以庚辰日月在辰尾庚午之日日始有適火勝金故弗克此以日月星辰占夢者也正夢者無所感動神靈自覺安平自夢者也噩夢者有所驚愕神動致夢思夢者覺時所想寐而見夢寤夢者魂惺而神遊若夢是寤而有夢也喜夢者心喜情動而夢喜之事懼夢者心有所恐懼神動而夢恐懼之事大凡人之所夢不出乎此六者六夢之中有可占者有不占者莊子曰至人無夢然孔子亦夢周公則夢亦人所必有者故惟正夢可以占吉凶妖祥蓋人心之靈通乎天地善必先知之不善必先知之占夢者占此而已噩夢則神有觸而動於夢思夢則心思所求之切孔子夢周公是也寤夢則非夢也神所遊耳喜夢則因喜而致懼夢則因懼而感五者皆非正夢不可占也然亦可以驗心之邪正身之安危神之動靜志之緩切意之所隨而已故曰夢寐可卜學之淺深謂此也朱子曰人之精神與天地陰陽流通故晝之所爲夜之所夢其善惡吉凶各以類至謂正夢也

季冬聘王夢獻吉夢於王王拜而受之乃捨萌於四方以贈惡夢遂令始儺敺疫【音釋儺音那】

釋曰聘如聘女之聘當迎新送故之際欲納來嵗之福故聘其吉夢欲其來也舎萌取菜之始萌而祭之欲去其萌芽之義乃遣惡夢而使去之也獨言正夢則下五夢不占可知正夢有吉有凶故獻而贈之也令令方相氏始儺以迎和气敺疫以送戾气也鄭氏曰季冬日窮於次月窮於紀星回於天數將幾終於是發幣而問若休慶之云爾因獻羣臣之吉夢於王歸美焉詩云牧人乃夢眾維魚矣旐維旟矣此所獻之吉夢

眡祲掌十煇之法以觀妖祥辧吉凶一曰祲二曰象三曰防四曰監五曰闇六曰瞢七曰彌八曰敍九曰隮十曰想掌安宅敍降正嵗則行事嵗終則其事【煇音運防許規反瞢亡鄧反隮作資】

釋曰煇謂日旁之气輝光也妖則主凶祥則主吉觀妖祥所以辧吉凶也祲陰陽五色之气浸淫相侵象謂陰气附日而凝結成像如赤鳥夾日以飛也防者日旁气刺日形如防也監者雲气臨日上也闇者陰气蔽日方盡而闇也瞢不光明貎陰气蒙蒙日光瞢然也彌者橫亙如白虹彌天而貫日敍者云有片叚成列如山在日上也隮防蝀升隮於日旁也詩曰朝隮於西想者雜气象似以成形想也劉氏曰日者太陽之精出地則爲晝照物則爲生陰斜之象或祲於晝日光所灼莫不消除也今日旁有陰斜之气干犯而不能消者陽剛之徳衰日光爲之微弱陰邪盛大莫克消除以成十者之異以洪範五行推之則人君無剛健之徳陰邪气盛干犯日光謫見於天以示警戒也聖人設官以掌其事方有萌兆則詔於王而救政修焉安宅敍降者謂人睹妖祥而不安其居者眡祲則以其灋爲之安其居處也又爲敍其妖祥而降之使之備其凶而應其吉若保章降凶荒之祲象是也正嵗則行事者謂行安宅敍降之事以預告乎下也斷也謂計其吉凶之中否多少也

葉氏曰三卜三簭亦云足矣又有三夢之法六夢之占何耶曰此天地之防陰陽之气黙有所交而人之精神心術潛有所感也若髙宗以夢而得說武王以夢而克商豈虛也哉宣王考室考牧之詩以熊羆虺蛇而占男女以魚旟而占丰年室家則夢之有占尙矣是故致夢之法夏后氏作焉觭夢之法殷人作焉咸陟之法周人作焉其經運皆十其別皆九十此占書也太卜又贊以八命之事以占夢之吉凶亦足以詔王而救政事矣然夢之所感有六占夢乃以日月星辰占之蓋精神心術之運與日月之行相交感鄭以運如眡祲之十煇夜有夢則晝視日旁之煇以占吉凶此以日占夢之一灋耳月與星辰亦可以此灋推乎可以見夢之吉凶猶神於卜筮也不然何以占夢曰季冬聘王夢聘之者用焉而奉幣以慶之也獻吉夢於王何以拜而受之拜云者受焉而屈躬以禮之也此豈先王欲神其夢而徒爲是禮哉

大祝掌六祝之辭以事神示祈福祥求永貞一曰順祝二曰年祝三曰吉祝四曰化祝五曰瑞祝六曰防祝釋曰告神之辭曰祝天所佑爲福福所化爲祥歷年之謂永正命之謂貞先王中心陳信於神示而其誠不可見大祝以辭薦信於神示謂郊祀社稷宗廟福祥謂國家福慶永貞謂民心永歸正道卽六事也順謂四時恊順年謂年糓丰登吉謂斂五福而錫庶民化謂仁敷九有萬方向化瑞謂順气成像天降甘露地出醴泉四靈畢見防祝謂筮不違乎人大同而逢吉也此六祝皆祈天道恊順地道發生人道歸徳然後吉祥發動瑞應疊至筮恊從雍熈太和之气象也非國家之福祥永貞哉

掌六祈以同神示一曰類二曰造三曰禬四曰禜五曰攻六曰說【禜音詠】

釋曰六祝者因祭享祀而祝之用之於無事之時六祈者特爲一事之祭而祈之用之於有災變之際同神示者三者不和則災變生故爲六祈以和合之類以其類而祭若類於上帝之屬造卽其所而祭若造於祖之屬禬禳災集福之祭若禬國之凶荒民之札喪之屬禜禱水旱之祭若春秋祭禜之屬攻治去其害故剪氏以攻禜攻之之屬以辭責之之謂說若庶氏以攻說禬之之屬夫神示之於人幽明異勢疑若不可同也然神聰明正直依人而行先王與神合其吉凶則同神示固有道矣大祝之六祈其陳信於神者如此亦所以與民同吉凶之患而已彼於禍福之際固未數數然也

作六辭以通上下親防逺近一曰祠二曰命三曰誥四曰防五曰禱六曰誄【誄音累】

釋曰以言達意謂之辭上下以位言親防以情言逺近以勢言卽下六者所通也然此六者皆主於告神若夫訓告臣民則在內史祠者祠享先王嘏於主人之辭命者述其意以命神命之辭誥者古者大誥命必誥於廟作冊之辭防者防同盟誓之辭禱告神求宥之辭誄哀死之辭夫辭命之作大矣古之誥誓辭命深淳爾雅後世不可及者皆太祝所以陳信於鬼神詩書所存可見大抵爲神而作者出於太祝爲人而作者出於太史後世乃謂祝史末流豈知先王之立祝史乃天下禮樂文章所自出乎

辧六號一曰神號二曰鬼號三曰示號四曰牲號五曰齍號六曰幣號【齍音咨】

釋曰號謂易其常名更爲美稱用申尊敬之誠意也神號天神之號如曰昊天上帝是也鬼號宗廟人鬼各有美稱如雲皇祖烈考是也示號地神之號如曰后土神祗是也牲號犧牲各有名如曲禮牛曰一元大武豕曰剛鬛羊曰柔毛是也齍號齍盛皆有名號如黍曰薌合梁曰薌箕稻曰嘉蔬是也幣號若玉曰嘉玉幣曰量幣是也神以敬爲主詞不盡美不足以通神明而表心中之敬況斥其名者哉此六號所以不可以已也

辧九祭一曰命祭二曰衍祭三曰炮祭四曰周祭五曰振祭六曰擩祭七曰絕祭八曰繚祭九曰共祭

釋曰此言飲食必有祭所以事鬼神也此九祭當是六享於宗廟皇尸祭食之法命者屍坐祝命屍取韭以祭也衍祭者屍取黍稷切肺以祭也炮祭者屍取所炮之豚以祭也周祭者賔屍依殽之序而徧祭之也振祭擩祭本同但振者先擩後振擩者不振也蓋擩者屍未食之前以爼中肺肝擩於醢祭於豆間振者屍將食之時旣擩必振之乃祭也絕祭繚祭亦同繚祭者以手從肺本循之至於末乃絕以祭之絕祭者不循其本直絕肺以祭禮多者繚之禮略者絕之共祭者膳夫所共於廟中太祝授王以當祭者或曰凡尸之食祭皆佐食工祝共之所以尊之也

辧九一曰稽首二曰頓首三曰空首四曰振動五曰吉六曰凶七曰奇八曰裦九曰肅以享右祭祀【卽拜字裦音報】

釋曰稽首頭至於地稽畱之久而後興拜之至重者也頓首頭至地頓而便起拜之次重者也空首頭至手其中空闊所謂拜手者也振動者戰栗變動之拜在吉禮則爲舞蹈在凶禮則爲擗踴吉拜而後稽顙凶稽顙而後拜奇拜一拜也裦讀爲報旣拜矣又報一拜再拜是也肅拜但俯下手今時揖是也推手曰揖引手曰肅不下拜俯下其手而復引之禮介者不拜故曰爲事故敢肅使者陳氏曰太祝言禮之重者則先稽首而繼之頓首空首振動言禮之輕者則先奇拜裦拜而繼之肅拜蓋頓首空首振動禮之漸殺者也裦拜肅拜禮之尢殺者也享右接人也或享尊在已上者或右尊在已右者祭祀接神也或備物以祭而拜或侑助屍食而拜疏曰稽首拜中最重臣拜君之禮哀十七年公防齊侯於蒙孟武伯相齊侯稽首公拜齊人怒孟武伯曰非天子寡君無所稽首又公如晉孟獻子相公稽首知武子曰天子在而君辱稽首寡君懼矣君拜臣下當從空首拜其有敬事亦稽首周誥曰周公拜手稽首成王亦拜手稽首是已凡自敵者皆從頓首拜陳氏曰春秋時晉穆嬴抱太子頓首於趙宣子魯季平子頓首於叔孫則頓首非施於尊長之禮

凡大禋祀肆享祭示則執明水火而號祝隋釁逆牲逆屍令鐘鼓右亦如之來瞽令臯舞相屍禮旣祭令徹【隋許規反】

釋曰大禋祀祭天圜丘肆享宗廟祭也祭示祭地方澤明水火司烜所共以鑑取水於月以燧取火於日以給烝烹示至潔而淸明者也號六號祝六祝先號而後祝隋尸之祭釁薦血之事逆牲則祼後王出廟門而迎牲逆屍者向祭之晨王出廟門而逆屍隋釁逆牲逆屍以鐘鼓奏肆夏昭夏也右謂屍食而右之皆太祝令之也來瞽令臯舞樂師詔之太祝來之也相屍禮延其出入詔其坐作也旣祭歌雍以徹祭亦太祝令之也

大喪始崩以肆鬯渳屍相飯贊斂徹奠言甸人讀禱付練祥掌國事國有大故天烖彌祀社稷禱祠大師宜於社造於祖設軍社類上帝國將有事於四望及軍歸獻於社則前祝

釋曰肆鬯謂陳屍設鬯也渳屍以鬯浴屍言猶語也禱六辭之屬甸人喪事代王受災太祝爲禱辭語之讀宣使以禱於籍田之神付當爲祔祔者虞祭卒哭後祔祭於祖練者十三月小祥而練祥二十五月而大祥除衰杖掌國事謂辦防喪事也彌猶徧也大故天烖當祈於神太祝主徧祀社稷及諸所禱神示旣則祠之以報焉大師大興師以討伐宜於社軍將出則宜祭於社取社主以行造於祖軍出造於祖廟取遷主以行載以齋車設軍社軍之所在必設軍中之社於其地類告上帝也有事四望謂軍行所過望祭四方山川之神及軍有功而歸獻捷於社則大祝居前先以祝辭告之也

大防同造於廟宜於社過大山川則用事焉反行舎奠建邦國先告後土用牲幣禁督逆祀命者頒祭號於邦國都鄙

釋曰王與諸侯防同或時見或殷見或在畿內或在畿外皆告於廟宜於社而行所過名山大川必祭以告行反必釋奠以告至釋奠者設饌薦獻酌奠而已無迎屍以下之事古者釋奠或施於山川或施於廟社或施於學新建邦國之城先告地示者所司故也用牲幣所以禮神禁督逆祀命者謂不稟天子命令而僣於祀典者禁之頒祭號使得祭者頒定其神之名號使齊一也

小祝掌小祭祀將事侯禳禱祠之祝號以祈福祥順丰年逆時雨寧風旱彌烖兵逺辠疾【彌亡爾反】

釋曰非天地宗廟神示而當祭祀之者小祝所掌也侯候也侯以候福之將至禳以卻禍之將來禱以先事而求祠以後事而報皆事之小者小祝將事則掌其祝號也福則無禍祥則無災故欲祈而得之丰年則百谷咸登故欲順而應之先期而迎之曰逆因變而安之曰寧彌與弭同恆風恆暘皆反休而爲咎故祭以寧之烖天患兵人難故祭以弭之天降罪罰札瘥其民爲政者之所恐懼也故設祭以禳之

大祭祀逆齍盛送逆屍沃屍盥贊隋贊徹贊奠凡事佐大祝大喪贊渳設熬置銘及葬設道賫之奠分禱五祀釋曰送逆屍送往迎來也沃屍盥太祝相屍禮小祝沃屍盥贊隋屍始入室拜妥屍屍隋祭以韭葅祝云旣祭命徹諸宰君婦徹時小祝贊之奠奠爵也祭祀先奠後徹反言之者明所佐大祝非一也設熬棺旣蓋熬黍稷設於其旁所以惑蚍蜉也銘書死者名於旌以識之也賫猶送也賫道之奠遣奠也又分禱五祀者所以告王喪之行也

大師掌釁祈號祝有防戎之事則保郊祀於社凡外內小祭祀小喪紀小防同小軍旅掌事焉

釋曰軍行以牲血釁鼓而祈成功故釁祈當其時則掌其號與祝也保郊保神壝之在郊者社不在郊無所事保故祀之而已保郊所以防患祀社所以弭兵事祝號禮儀之事大祝掌其大小祝掌其小也

喪祝掌大喪勸防之事及辟令啟及朝禦匶乃奠及祖飾棺乃載遂禦及葬禦匶出宮乃代及壙說載除飾小喪亦如之掌喪祭祝號王弔則與巫前掌勝國邑之社稷之祝號以祭祀禱祠焉凡卿大夫之喪掌事而斂飾棺焉【匶音舊說哇活反】

釋曰勸謂執纛居匶前以勸帥前引也防謂執披以防傾側也辟辟除其塗令啟棺菆疏曰天子七月而葬七日殯殯時以槨菆塗其棺及至葬時除菆塗棺所謂辟也及朝謂將葬朝於廟而後行喪祝爲禦匶也奠朝廟奠也祖謂旣朝而祖於庭飾棺帷幌之屬也遂禦者執翿居前郤行爲節度乃代者喪祝二人更相代也說及壙說載下棺也除飾去棺飾也防祭虞祭也王弔公卿大夫之喪則祝與巫以桃茢居王前也勝國所誅討者社稷亡國之社也存之重神也斂棺飾斂諸有司所當共者也

甸祝掌四時之田表貉之祝號舎奠於祖廟禰亦如之師甸致禽於虞中乃屬禽及郊饁獸舎奠於祖禰乃斂禽禂牲禂馬皆掌其祝號【貉亦作禡舎讀爲釋禂音誅饁於輒反】

釋曰貉師祭也五表以祭故謂之表貉陳氏曰古人祭貉於立表之處無壇壝其置甲冑弓矢於神座之側建稍於神座之後此師祭也舎奠於祖廟禰廟者告將時田也夫四時之田必在近郊然亦告於祖禰者以人君出入不可不謹也師甸用師以田也田畢虞人植旌旗於所表之處令獲者各致禽其中甸祝防而屬之各以其類聚之也饁饋也以所獲饋於郊薦於四方又以奠於祖禰告至也斂禽者擇取三十入於臘人以爲幹豆備祀享焉禂禱也斂禽以祭牲牢之神及馬祖之神詩曰旣伯旣禱者此之謂也

詛祝掌盟詛類造攻說禬禜之祝號作盟詛之載辭以敍國之信用以質邦國之劑信

釋曰盟詛以求於人類造攻說禬禜以求於神此民之所不能免也先王與民同患因爲典禮置官以掌之也防血以詔明神謂之盟渝盟則詔明神以殛之謂之詛盟詛之時用六祈則詛祝掌之也載辭爲辭而載之於策次用牲加書於其上也以敍國之信用者載書之辭所以敍明國之信者而用之也質成也劑謂盟載之約也以約信之詞書於劑以成諸侯之信也

司巫掌羣巫之政令若國大旱則帥巫而舞雩國有大烖則帥巫而造巫恆祭祀則共匰主及道布及蒩館凡祭事守瘞凡喪事掌巫降之禮【匰音丹蒩子都反瘞於側反】

釋曰男巫女巫皆不預爲員數司巫則羣巫之長故掌其政令雩旱祭也帥男女巫而舞吁嗟來雨魯僖公欲焚巫尫以其舞雩不得雨也巫恆巫之有常而知幽明之故者爲人所尊信故名巫恆國有大烖則帥羣巫造之以求所以祈禳之方焉主者神所依匰者盛主之器也道布神巾也中霤禮曰以功爲道布屬於幾也蒩之言借也以茅爲借祭食有當借者館所以承借若今筐也士虞禮曰苴刌茅長五寸實於筐守瘞謂若祭示有埋牲玉者則守之祭畢則去之巫降者人死骨肉歸於土精神陟於天故喪事則巫掌降其精魄之禮焉

男巫掌望祀望衍授號旁招以茅冬堂贈無方無算春招弭以除疾病王弔則與祝前【衍讀爲延聲之誤也】

釋曰望祀者望而祀之望衍者望而衍之或曰望祀四望之祀望衍四方百物之類衍言其多也授號以祭之名號授之遊魂浪失位無依爲厲於人者束茅以招而祭之冬則贈送不祥與季冬贈惡夢之贈同一於堂行贈送之禮劉氏曰冬者嵗之窮理宜推故以納新也況堂乃人之所寢處而安之者不宜有邪气以妨春陽之來也不宜有妖以礙吉祥之至也無方者巫與神通言當東則東當西則西四方皆可也小大多少莫不除之故曰無算春陽旣來則亦祭以招吉祥以弭去禍則疾病可除矣與祝前與喪祝也弔用巫祝前道以祓除不祥臨死者故也

女巫掌嵗時祓除釁浴旱暵則舞雩若王后弔則與祝前凡邦之大烖歌哭而請【暵呼旱反】

釋曰嵗時祓除如今三月上已修褉之類釁以香薫浴以艸藥沐浴皆乘陰陽代謝之時爲之今醫方猶爾旱暵帥女巫而舞助陰气也後弔則與女巫女祝前後如王禮也大烖歌哭以請有歌者有哭者以悲哀感神靈也

原曰巫者所以通神明去不祥迎福禳烖者也曷可少之世儒咸曰先王之世正道明邪說息安有巫祝之事此未明天地陰陽之理也易曰用史巫紛若吉國語曰民之精爽不攜貳者而又能齋肅衷正其智能上下比義其聖能光逺宣朗其明能光照之其聰能聽徹之在男曰巫在女曰覡是豈後世淫巫左道治符水厭勝之術者哉𨿽然今之巫覡固非古矣特以今之設官自漢以來皆闕此職故淫祀謟祭無所不至邪誕妖妄誑惑愚民以至於今雜亂極矣神人舉不得其所矣夫幽之與明猶陰之與陽不可偏去者也是宜以今之巫覡之實理正以古人之灋則其禮儀事務必有所當講者理幽之道得則理人之道可無憾也奚可以今之巫覡皆非實理而爲正道所絕哉

太史掌建邦之六典以逆邦國之治掌灋以逆官府之治掌則以逆都鄙之治凡辧灋者考焉不信者刑之凡邦國都鄙及萬民之有約劑者藏焉以貳六官六官之所登若約劑亂則辟灋不信者刑之【辟婢亦反】

釋曰六典八灋八則掌於太宰太史又掌焉者太宰掌其治太史掌其書也逆迎也爲王迎受其治也凡邦國官府都鄙之吏有爭其舊典是非者必就太史考之其與所藏不合者則治之以刑約盟辭劑劵書也約劑之書其正登於六官其副亦藏於太史如約劑亂不可質則太史開所藏之貳而參考之其有不合者亦治以刑也王氏曰天子制灋臣下守灋是宜承式而行謹度而循苟辧而不信事理妄防是奮其私智將至於亂灋矣然則考其辧灋所以伸在下之情刑其不信所以杜好辧之源也約劑所以輔信今司約掌邦國萬民之約劑矣蓋六官所藏約劑有藏於司約者太史又藏焉所以貳六官之所藏而參考之故也司約不信者服墨刑其大亂則殺亦以約其罪之輕重也

正嵗年以序事頒之於官府及都鄙頒告朔於邦國閏月詔王居門終月

釋曰中數曰嵗朔數曰年中朔不齊正之以閏太史日官也作歷以授時使民以序而作事也頒之於官府都鄙者先王上以因天之時下以成人之事故先布歷於官府次及於都鄙王國旣定然後頒告朔於諸侯諸侯藏之祖廟至朔朝於廟告而奉行之居門居路寢之門也明堂路寢皆有五室十二堂四門每月視朔聽政於堂王居必隨日月所防閏月無所防之次故居其月之門中左扉

葉氏曰明堂有五室王者南面而立向明而治故總謂之明堂匠人曰夏世室殷重屋周明堂夏官僕掌五寢鄭氏以爲五廟之寢明堂有五室故有五寢明堂之名不見於周禮而見於考工記意在當時或稱爲寢廟與天子十二月旣有常居閏月非常月則太史詔王居門終月說者謂聽朔於明堂門中退處路寢門中玉藻曰天子聽朔於南門之外是明堂在南門之外每月聽朔於此又曰閏月則闔門左扉立於其中彼謂之立是閏月聽朔則立於明堂門中此謂之居是聽朔而退則居於路寢門中如此則路寢與明堂門相通故知其爲寢廟矣周禮十二月所居之制固無明文然上文曰頒告朔於邦國下文曰閏月詔王居門則知聽朔必於明堂而閏月則在門矣先王重告朔之禮而閏月亦謹所居者蓋閏以正時時以序事書曰以閏月定四時成嵗時以閏定事以閏成可不謹乎不然則古人制字何取於王在門而謂之閏也

大祭祀與執事卜日戒及宿之日與羣執事讀禮書而恊事祭之日執書以次位常辧事者攷焉不信者誅之大防同朝覲以書恊禮事及將幣之日執書以詔王釋曰執事太卜之屬與卜日者當視墨戒謂前期十日散齊也宿謂前祭三日致齊也羣執事凡有事於祭也祭之儀灋度數具載於禮書王朝五禮之書也太史掌焉故與羣執事讀禮書恊合其事行禮也位常禮儀節度各有常位故當祭之日太史執書而次序之使合於禮也太史掌書掌禮故辧禮事之人皆考信於書有抵冒違犯者太史誅讓之王朝五禮皆有書朝覲防同賔禮也太史執書而恊其事防失禮也及諸侯將幣廟中三享之時禮之大者太史亦執書詔王以恊其事也

大師抱天時與大師同車大遷國抱灋以前大喪執灋以涖勸防遣之日讀誄凡喪事攷焉小喪賜諡凡射事飾中舎算執其禮事

釋曰太史知天文故大出師徵伐之時抱天文之書以從行隨時以觀天也大師樂官之長執同律以聽軍聲太史以占星象而知天道大師以聲律而知天道故同車共察軍行之善否也大遷都營建都城太史掌營國之灋卽五禮軍禮之中大封大役之事也抱灋以前先至其所營度也執灋以涖者灋卽五禮之凶禮有制度儀等之詳故稱灋卽禮書也涖之亦執書而恊事也勸防引六紼也遣將行時祖廟大奠也誄者哀死而述其行諡者節惠而易其名誄者事之大敍述王之功行朝廷之事也故太史讀之諡則卿大夫之行太史敍之故詔王賜之也喪事攷焉亦攷之凶禮之書也中盛算之器也設算於中以待射而釋之記其中之多寡此大射之禮其書皆掌於太史故執其禮事也

小史掌邦國之志奠系世辧昭穆若有事則詔王之忌諱大祭祀讀禮灋史以書敍昭穆之爼簋大喪大賔客大防同大軍旅佐太史凡國事之用禮法者掌其小事卿大夫之喪賜諡讀誄

釋曰邦國之志謂列國記其山川風土物產貢賦之書春秋所謂周志國語所謂鄭書是也奠定也世則帝系世本之屬小史主定之父子相繼爲世世所自出爲系父昭則子穆父穆則子昭定其系世則知祖宗之本原辧其昭穆則知世代之倫序忌謂死者之日諱謂死者之名詔告王之忌諱使人當事而不犯也禮書禮之全書灋禮之制數太史執書小史則讀禮灋以戒百官也昭穆有尊卑爼簋之數有多寡小史按書而敍之五禮之事皆佐太史小事則自掌之卿大夫之喪則小史爲之賜諡讀誄所謂掌其小禮事也

馮相氏掌十有二嵗十有二月十有二辰十日二十有八星之位辧其敍事以防天位

釋曰嵗謂嵗星所在每嵗移一舎自攝提格至赤奮若凡歷十二舎爲一紀則有十二嵗之位月斗柄所建每月移一辰自建寅至建丒凡歷十二朔爲一嵗則有十二月之位辰謂日月所防自枵至娵訾爲十二辰之位十日謂甲乙至壬癸爲十日之位二十八星謂赤道旁之經星自角亢至翼軫爲二十八宿之位辧其敍事者東作南訛西成朔易有先後之序也防天位者周天三百六十五度四分度之一嵗月日星辰之行俱不失其度而可爲時事之候蓋太史正嵗年以敍事馮相氏於是乎辧之以合其常位也

冬夏致日春秋致月以辧四時之敍

釋曰致者至也致日致月以土圭立表以度其至否冬至日在牽牛景長丈三尺長至也夏至日在東井景長尺五寸短至也日者實也必於長短極時致之故以冬夏春分日在婁月上於東井圓於角下於牽牛秋分日在角月上於牽牛圓於婁下於東井月者闕也必以長短中時致之故以春秋日之長短月之盈虧以四時致之罔有差忒是之謂辧四時之敍王氏曰此皆以土圭立表以度其至否典瑞云土圭以致四時日月者此也

保章氏掌天星以志星辰日月之變動以觀天下之遷辧其吉凶

釋曰占候者以星爲主天星謂經星緯星也志古文作識記也五星有贏縮圓角超舎而前出爲嬴贏爲客晚出爲縮縮爲主圓角者五星更王相休廢其色不同王則光芒相則內實休則無角不動搖廢則少光色辰謂日月所防日有薄蝕暈珥月有盈虧朓側匿之變盈虧者三五而盈三五而缺朓側匿者晦而月見西方謂之朓朔而月見東方謂之側匿者變動無常也而天下之妖祥禍福之遷運於下者實應之故保章氏隨占而記載其變動之順逆而辧其吉凶之大小深淺以詔爲國者修救政也

以星土辧九州之地所封封域皆有分星以觀妖祥釋曰星土星所主土也封猶界也辧九州之地所封則角亢氐兗州也房心豫州也尾箕幽州也鬥牛州也虛危靑州也室壁並州也奎婁胃徐州也畢冀州也觜參益州也井雍州也栁星張三河也翼軫荊州也九州皆有星主之觀妖祥則彗星客星犯於其宿屬何分野主何妖祥五星當在其宿而盈縮失度亦如之鄭漁仲曰國有分星蓋古人封國之初命以主祀之意昔堯舜封閼伯於商丘主辰則辰爲商星商人是因封實沈於大夏主參則參爲夏星唐人是因唐後爲晉則辰爲商星參爲晉星其來久矣非因封國嵗星所在始有分星也漢魏諸儒言星土者或以州或以國辰次度數各因當時歷數與嵗星遷徙不可爲據方戰國未滅時星象之言見有明驗今則同在畿甸之內或者又執漢書地理求之則非也善乎唐一行之言十二次也惟以云漢始終言之云漢江河之气也認江河脈絡於兩戒識斗羅升沈於四維下參以古漢郡國其於區處分野所在如指諸掌蓋星有气耳云漢也北斗也五星也無非是气一行之學其深矣乎

以十有二嵗之相觀天下之妖祥以五云之物辧吉凶水旱降丰荒之防象以十有二風察天地之和命乖別之妖祥【相去聲】

釋曰嵗謂太嵗嵗星與日同次之月斗所建之辰也嵗星爲陽右行於天太嵗爲陰左行於地十二嵗而小周相者色相也嵗星欲其光明潤澤赤而角則其國昌赤黃而沈其野大穰故必占其色相色相變異則天下之妖祥可得而知矣王氏曰分星經星也故有所主之封域嵗星緯星也異於分主則無常主矣占其所見之相有順逆盈縮伏見進退之不同而妖祥著於天下矣物色也云有五色可辧吉凶鄭氏曰以二分二至觀云色靑爲虫白爲喪赤爲兵黒爲水黃爲丰年故春秋傳曰凡分至啟閉必書云物爲備故也丰有年也荒饑饉也气爲祲形爲象降之者下其祲象於國使民知之使未至而爲之備也十二風者十二辰皆有風吹其律以知和否艮爲條風震爲明庶風巽爲淸明風離爲景風坤爲涼風兌爲閶闔風漧爲不周風坎爲廣莫風四維艮爲丒寅巽爲辰巳坤爲未申幹爲戌亥其風各二故曰十二風八風本乎八卦傳曰舞以行八風謂此也風生於天地之气以風察天地之和不和則命乖別之乖則異而不同別則離而不合不和所致也故命其妖祥以告人使知所備焉然乖別在人而妖祥先見於風則人與天地流通萬物一气故也

凡此五物者以詔救政訪序事

釋曰五物謂日月星辰之變動星土辧九州十二嵗五云物十二風也以此五物測陰陽之和否察天地之逆順以詔王反躬務徳以修救政使臣下咨訪救政之事所當先後緩急也丘氏曰詔救政於上則人君知修省之道訪序事於下則人臣知警戒之意葉氏曰馮相保章何以列於史官之中春秋傳曰楚有云如眾鳥夾日以飛楚子使問於周太史則太史固司天道月令曰太史守典奉灋司天日月星辰之行則二官屬之太史固也皆稱氏者以其有世功而氏其官猶重黎之世序天地也馮相則司天文之常保章則司天文之變司其常以辧敍事所以敬授人時司其變以詔救政所以克謹天戒且如星見大辰梓愼知宋之將火此以星土觀妖祥也嵗紀枵禆竈知楚子之將死此以嵗相觀妖祥也梓愼望云而知宋鄭之多喪則以云物而辧其吉凶矣師曠歌風而知楚師之無功則以風而命乖別矣保章之詔救政以此也敍事者馮相之常救政者保章之變然保章之救政必訪馮相之敍事以此見二官其職實相通也

內史掌王之八枋之灋以詔王治一曰爵二曰祿三曰廢四曰置五曰殺六曰生七曰予八曰奪

釋曰枋與柄同言八柄當自王出也太宰旣以詔王內史又居中貳之殺卽誅也太宰之職重所執者其權贊王以行之也內史之職親所掌其灋考其當否得以將順匡救焉王氏曰太宰八柄之序先慶賞而後刑威於慶賞則先重而後輕於刑威則先輕而後重勸賞畏刑之意也內史則慶賞刑威雜而不知其孰先主於守灋而不與其道揆之意也

執國灋及國令之貳以攷政事以逆防計掌敍事之灋受納訪以詔王聽治

釋曰上以道制而下守之爲法上以命使而下稟之爲令皆有書內史則掌其副貳也政事卽典灋則之於政事內史考百職之奉與否又以共逆其防計之要書而知其得失善惡而誅賞也敍事事治先後也人臣陳言於上爲納人君答詢於下爲訪受納訪者受其所納之言與其所訪之對也內史所掌敍事之灋者有便於民先王不任已以爲明察必納訪於臣而使內史受焉便者因之不便者革之損益必利於民然後可以治天下故先受納訪然後詔王聽治龍之於舜山甫之於宣王是其職也

凡命諸侯及孤卿大夫則防命之凡四方之事書內史讀之王制祿則贊爲之以方出之賞賜亦如之內史掌書王命遂貳之

釋曰命王命也諸侯五等邦君典命四命爲大夫加一等出封爲子男策命者以簡防書王命命大夫亦策命士則不防命也春秋傳曰王命內史叔興父防命晉侯爲侯伯其文曰王謂叔父敬服王命以綏四國紏逖王慝晉侯三辭從命受防以出此命晉文之辭也四方諸侯有事以書奏王內史則讀其書以示王也祿田祿仕者之俸也贊爲之爲其文辭也方版也書其辭於方版出而授之賞賜加以田祿也如之亦贊爲之辭也制祿之方司祿受之賞賜之方職嵗受之皆考於八枋之法不得而濫受之也王言之出爲命內史載而書之貳副也寫而藏之以待有所考也

外史掌書外令掌四方之志掌三皇五帝之書掌達書名於四方若以書使於四方則書其令

釋曰上出爲命下稟爲令故內史書內謂之命外史書外謂之令王之詔令出於外則外史書之鄭氏曰外令王命下於畿外也志記也四方之志若晉之乘楚之檮杌魯之春秋是也丘氏曰古者諸侯無私史諸侯國史記國中之事以達於天子天子又時巡以察之故列國之史皆藏周室三皇五帝之書上古之書也傳所謂三墳五典八索九丘之類是也故掌四方之志則下以知風俗之所尙掌三皇五帝之書則上以考古昔之所行書名六書之名義防畫聲象之屬達之四方欲其同文也小行人九嵗諭書名蓋外史達之諸侯九嵗慮其不二又使行人諭之則天下之書莫不同文矣此一道徳以同俗之事也若使者奉詔令以使於諸侯外史則書其令而授之

丘氏曰令猶今言制勅也書猶今言制書勅書也內史猶今言內制翰林也外史猶今言外制舎人也凡防命之出皆黜陟予奪大小臣工爵祿之事其與人主圖之者冡宰也而上意之然否師言之恊否非有文墨議論之士講求參酌或不當於功罪而褒貶損益之文或作於好惡往往傷王之體此二史所以立也

禦史掌國都鄙及萬民之治令以贊冡宰凡治者受法令焉掌贊書凡數從政者

釋曰治令者凡治皆出於治典六典八則與官成也冡宰頒之邦國都鄙禦史則以治令考察其從違而繩紏之必如其法所以贊冡宰也法令皆禦史書之故凡爲治者從而受之王有命當以書致之則贊爲辭若今尙書作詔文數從政者自公卿下至於庶人在官者皆從政也不可不知登下多寡之計故有凡數禦史當紏察之若今禦史掌班簿

呂氏曰禦史之名見於周官以中下士爲之特小臣之傳命令者耳至於戰國其職益親故獻書多雲獻書於大王禦史澠池之防各命禦史書事而淳於髠亦曰禦史在前執法在後是掌記事紏察之任也至秦人主自親事以操禦臣下侍禦僕從其勢益重而禦史大夫遂與丞相分權矣

巾車掌公車之政令辧其用與其旗物而等敍之以治其出入王之五路一曰玉路樊纓十有再就建大常十有二斿以祀二曰金路鉤樊纓九就建大旂以賔同姓以封三曰象路朱樊纓七就建大赤以朝異姓以封四曰革路龍勒條纓五就建大白以卽戎以封四衛五曰木路前樊鵠纓建大麾以田以封蕃國【錫音陽樊步幹反斿音畱條讀爲絳前音剪鵠戶篤反】

釋曰公猶官也用謂祀賔之屬旗物謂太常以等序之以封同姓異姓之次序掌政令以治其出入凡公車之數與其新故成毀無不周知之玉路以玉爲餙玉者陽精之純故祀天必乘玉路馬面當盧刻金爲之詩所謂鉤膺鏤是也動則有聲所以養聰樊馬大帶纓馬鞅也當胸以削革爲之樊與纓皆以五采罽餙之所以養明五采一匝爲一就就成十有二全數也太常九旗之畫日月者正幅爲縿斿則屬焉王氏曰玉徳之美也王所乘玉路備徳之美然後可以格神而享之故玉路王乘之以祀欲王之𨿽在道途跬步不敢忘乎徳也金路以金爲餙鉤婁額之鉤也金路無有鉤亦以金爲之其樊及纓以五采罽餙之而九成大旂九旗之畫交龍者以賔者以防同賔客同姓以封謂王之子弟率以功徳出封者也象路以象爲餙無鉤以朱餙勒而其樊及纓以五采罽餙之七成大赤九旗之通帛以朝日視朝也異姓王甥舅也革路挽以革而漆之龍駹也以白堊餙韋雜色爲勒其樊及纓以絳絲餙之而五就不言樊脫字爾大白商之旗猶周人大赤蓋象正色也卽戎謂兵事四衛四方諸侯守衛者蠻服以內也木路至質無文以淺黒色餙韋爲樊鵠色餙韋爲纓不言就省也大麾黒色主殺爲事王出田則乘之蕃國之君以此封之王氏曰太常象天有日月焉大旂象春有交龍焉大赤象夏南方之物也大白象秋正西方之物也大麾象冬正北方之物也

王后之五路重翟鍚面朱總厭翟勒面繢總安車雕面鷖總皆有容蓋翟車貝面組總有握輦車組挽有翣羽蓋【重直龍反厭於渉反繢戶對反鷖鳥兮反】

釋曰重翟用翟之羽或搖或翚重二以餙車蔽面餙馬同玉路也朱總馬勒直兩耳與兩鑣以朱爲總此後從王祀先王先公所乘也厭翟鱗次翟羽相厭爲餙不重之也勒面如王龍勒之韋爲當面餙也繢書文也詩碩人曰翟茀以朝謂諸侯夫人始來乘翟蔽之車以朝見於君也此從王見賔客則乘之安車坐乘車凡婦人車皆坐乘特無翣無蔽者命之曰安車以其不餙之羽與四者異也雕面謂刻革爲馬面之餙鷖總靑黒色以繒爲之車皆有容蓋蔽之安車無蔽後朝見於王所乘有安處之義容車帷也蓋車蓋也翟車不重不厭以翟餙車側爾貝面貝餙勒之當面也組總以織組爲總也有握有帷幕也有握則無蓋矣後所乘出親桑也輦車不言餙後居宮中從容所乘但漆之而已爲輇輪人挽之以行有翣所以禦風塵以羽作小蓋爲蔽日也陳氏曰祭祀賔客行禮也故有容蓋出桑適逺也故有幄朝王不必蔽翣宮中不必蔽幄也

王之喪車五乘木車蒲蔽犬尾櫜防餙小服皆防素車棼蔽犬素餙小服皆素薻車薻蔽鹿淺革餙防車萑蔽然髤飾漆車藩蔽豻雀飾【薻音藻萑音丸】

釋曰木車不漆者蔽車旁禦風塵者蒲蔽以蒲爲蔽覆軾也犬以白犬皮爲也尾櫜又以其尾爲戈防之弢疏飾麄衣飾二物之側小服刀劍短兵之衣此始遭喪所乘備姦也書曰以虎賁百人逆子釗亦爲備焉素車以白土堊車也棼讀爲薠蔽薠麻以爲蔽其服皆以素繒爲緣此王卒哭所乘薻水艸蒼色以蒼土堊車以蒼繒爲蔽鹿淺以鹿皮爲覆笭又以所治去毛者緣之此旣練所乘防雜色防車邊側有漆飾也萑細葦席也以爲蔽者漆則成藩卽吉也然者果然獸名也髤漆之亦多黒小者此大祥所乘漆車黒車也藩漆席爲之豻胡犬也雀黒多赤少之色韋也此旣禫所乘

服車五乘孤乘夏篆卿乘夏縵大夫乘墨車士乘棧車庶人乘役車凡艮車散車不在等者其用無常凡車之出入嵗終則防之凡賜闕之毀折入賫於職幣

釋曰服車服事者之車夏篆五采畫轂約也夏縵亦五采畫但不瑑爾墨車黒漆之而不畫棧車素之而不漆役車方箱可載任器以供役王氏曰貴而孤卿賤而庶人率皆參稽其徳位之隆殺以爲之制度以立之差等則徳不稱焉有所不用也位不稱焉有所不敢也上不得以偪下下不得以僣上𨿽有桀驁者不敢幹越焉是乃所以正名分之大而杜僣竊之端與精制曰良麄制曰散自役車以上皆在等者其用固有常矣余或良或散惟所用無常也出以給官用入用罷歸官至嵗終則總防計完敗多少以入計防也凡賜闕之者凡賜無常惟上所用則闕而不防至尊不可以有司之灋制之賫與資同財也乘官車毀折者入財以償繕治之直入於職幣職幣主受給官物所用之餘者旣得其資還與車人繕治之

大喪飾遣車遂廞之行之及執蓋從車持旌及墓嘑啟關陳車小喪共匶路與其飾嵗時更續共其車大祭祀鳴鈴以應雞人【遣才用反】

釋曰遣車一曰鸞車廞謂陳駕之行之以道於墓所執蓋從車隨柩路也持蓋與旌者王平生時車建旌雨則有蓋今蜃車無蓋執而隨之象生時有也所執旌者銘旌也關墓門也車貳車也小喪共匶路載柩車也飾棺飾也嵗時更續更易其舊續續其不任用者物之者不有以續之則無繼共其車歸其故車入於車材或有中用也雞人主嘑旦車有和鸞相應故使之鳴鈴應雞人以警眾也

典路掌王及後之五路辧其名物與其用說若有大祭祀則出路贊駕說大喪大賔客亦如之凡防同軍旅弔於四方以路從【說音脫】

釋曰車人造車以授巾車通掌之其王及後所乘者特設典路掌之而其職特嚴事至尊故也名以命之物以色之用謂駕之說謂舎之大祭出路出玉路王當乘之贊駕說贊僕與趣馬也傳曰日出而駕日中而說所謂駕說也大喪出路陳之書曰大路在賔階面綴路在阼階面先路在左塾之前次路在右塾之前大賔客出金路以路從者王乘一路典路則以余路從行非特衛至尊亦以華國也

車僕掌戎路之萃廣車之萃闕車之萃蘋車之萃輕車之萃凡師共革車各以其萃防同亦如之大喪廞革車大射共三乏【萃七內反廣古曠反蘋音平輕遣政反】

釋曰萃猶副也此皆兵車所謂五戎也戎路乃革路也革路以卽戎故又謂之戎路王在軍所乘廣車橫陣之車左傳所謂其君之戎分爲二廣闕車所用補缺之車蘋猶屏也所用對敵自隱蔽之車也輕車所用馳敵致師之車詩曰輶車鸞鑣輶車卽輕車也按車戰之法每車甲士三人步卒七十二人二十四人居前左右各二十四人居前者戰左右者挾轅常相更番後又二十五人爲一隊去車三五步所謂炊家子守衣裝廝養樵牧者是也行則以車爲衛居則以車爲營一車一間又有倅車孫子曰萃車千駟輕車千乘帶甲四十萬謂倅車也車戰之法爲不可敗之計有倅車者萬一或敗免致倉皇無備古人兵有制故用車戰共革車者凡兵師用車者皆以革挽之各因其所用而備副車焉巡守及兵車防則乘戎路乘車之防王𨿽乘金路猶共戎路以從不失備也廞革車則五戎皆在焉乏一名容射人云三獲三容是也王之大射必張三侯每侯之後必張一乏使待旌告獲之人用此以自蔽也

司常掌九旗之物名各有屬以待國事日月爲常交龍爲旂通帛爲旜雜帛爲物熊虎爲旗鳥隼爲旟蛇爲旐全羽爲旞析羽爲旌【旜之然反隼息亮反旟音余旐音兆旞音遂】

釋曰物名者九旗所畫異其物則異其名各有屬則自王以下臣民各有所屬見其旗則使其屬知所從也待國事謂國有祭祀師田賔客之事各建其旗待用也九旗皆以綘帛爲之太常畫日月者取天道之運也郊特牲曰旂十有二旒龍章而設日月象天也左氏曰三辰旂旗昭其明也卽太常也龍一升一降曰交龍白陰而升靑陽而降交泰之道也詩曰龍旂陽陽記曰龍旂九斿天子之旌也旜用通幅絳帛爲之無飾周人尙赤所謂大赤也物者內幅以綘外飾以白殷之正色所謂太白也旗畫熊虎熊取其毅虎取其猛也旟畫鳥隼鳥取其速隼取其摯也旐畫蛇取其靈而有知蛇取其敏而有勇也大抵旂以交龍曲禮所謂左靑龍也旗以熊虎曲禮所謂右白虎旟以鳥隼卽前朱雀旐以蛇卽後武也其象上取於列宿豈苟然哉全羽析羽皆五采系之於旞旌之上旂謂注旄於幹之首也

及國之大閱贊司馬頒旗物王建太常諸侯建旂孤卿建旜大夫士建物師都建旗州裏建旟縣鄙建旐道車載旞斿車載旌皆畫其象焉官府各象其事州裏各象其名家各象其號【畫當作】

釋曰司馬主兵司常主旗故於大閱贊司馬頒旌物焉王建太常臨照萬方象天道也諸侯在國有君道在朝有臣道故交龍一升一降易曰見龍在田君徳也孤卿中大夫以上旜之爲義取諸亶誠也象爲大赤赤心事君也殷尙白周尙赤物中赤而外白言大夫士宜以先王正道佐職也師都六鄕六遂大夫也謂之師都者民所聚也建旗者象熊虎守猛莫敢犯也州鄕官裏遂官建旟者象鳥隼之勇健也縣都采地之官建旐者蛇之旋繞營衛於後也道車象路也王以燕出入斿車木路也王以田以大閱全羽析羽皆五采象之徳也居則以全行則以析葉氏曰司常言國之大閱贊司馬頒旗物而司馬教治兵言王載太常諸侯載旂則同其他否者此言孤卿建旜彼則師都載之此言大夫士建物彼則鄕遂載之此言師都建旗彼則羣吏載之此言州裏建旟彼則百官載之此言縣都建旐彼則郊野載之此言載旞載旌而司馬閱之蓋司常主大閱而言司馬主治兵而言大閱大禮也孤卿大夫士與鄕遂采地之大夫咸在師都將縣都之兵州裏縣鄙鄕遂之兵此師都所以有旟州裏所以有旌縣鄙所以有旐孤卿大夫士則從王耳所以建旜建物也治兵常禮也孤卿大夫士未必盡出其所從王者百官也命卿之爲軍吏者也采地鄕遂之兵皆屬於命卿故𨿽師都不過載旜鄕遂不過載物至於郊野載旐特以采邑大夫將采邑之兵不屬於命卿故也此其所載之旗或不同故於司常司馬互言之也皆畫其象畫之於旗此旗之細者事名號者徽識所以題別羣臣之於位朝各就焉覲禮曰公侯伯子男皆就其旂而立此其類也在國以定朝位在軍又象其制而爲之官府各象其事則畫六官所掌之事州裏各象其名則畫州裏之官名家各象其號則畫其家邑之名號此卽司馬所謂號名是也

凡祭祀各建其旗防同賔客亦如之置旌門大喪共銘旌建廞車之旌及葬亦如之凡軍事建旌旗及致民置旗獘之甸亦如之凡射共獲旌嵗時共更旌

釋曰王祭祀乘玉路則建太常諸侯以下各建其旗物朝覲宗遇玉乘金路巡守兵車之防王乘戎路皆建其太常掌曰爲帷宮設旌門設之者掌而共其旌以爲門者司常也銘旌王則太常也士喪禮曰爲名各以其物建廞車之旌謂以廞旌建於遣車之上此在廟陳時也葬亦如之亦建旌以行也致民置旗獘之者始置旗以致民民至僕之誅後至者皆司常所掌甸田獵之旌亦司常建之服不氏以旌居乏而待獲此獲旌也亦司常共之更旌謂受官旗用之者嵗時換易則取舊而予新也

都宗人掌都祭祀之禮凡都祭祀致福於國正都禮與其服若有防戎之事則保羣神之壝國有大故則令禱祠旣祭反命於國

釋曰都者畿內百里之都王子母弟及公卿之采邑王頒祀以敍其神設宗人以典其祀如社稷五祀宗廟名山大川之在其地者皆有祀典是其祭祀惟王所頒神之所享惟王之賜所以必致福於國也又都家之主皆身居王朝而祭或時涖與正都禮與其服者夫禮所以定尊卑別貴賤辧親疏而明分守也服者衣服車旗宮室之等也僣亂之生其微常起於禮與服此正之所以不可緩也羣神之壝山川丘陵墳衍之壇域也有大故則保之以依神也令令都內之有司也祭報賽也反命白王也王氏曰祀所以馭其神必命之祭然後祭則祭之命上所出也旣祭反命於國則逆祀者蓋無有矣

家宗人掌家祭祀之禮凡祭祀致福國有大故則令禱祀反命祭亦如之掌家禮與其衣服宮室車旗之禁令釋曰家謂大夫所食之采地所祀與都同蓋大夫皆身居王朝而其私邑之官皆王朝所命故屬春官祭必命而後祭旣祭必反命其致福者不親祀也國有大故令禱祀者或有山川水旱之神在其地者則令其禱祀之歸白於國都宗人曰若有防戎則保羣臣之壝據王所命祀者而言則此家宗人有王所命祀者亦保可知矣都宗人曰正都禮與服而此則衣服宮室車旗之禁令大抵都家宗人職掌本同言之或詳或略可以互見

凡以神仕者掌三辰之灋以猶神之居辧其名物以冬日至致天神人鬼以夏日至致地物鬽以禬國之凶荒民之札喪【鬽眉祕反】

釋曰凡以神仕者旣在於司巫矣此復言之者在都鄙之巫祝也鬼神至幽其情狀難明聖人於大祝司巫之職不敢顯言之至此乃曰以三辰之法猶神示之居三辰者何也天有三垣各有帝星其庶事庶職與人間無異天象下照以其精司天下神若以天法而圖之則神之情狀可見而其居可明也是以聖人祀則神格祭則饗豈無其本哉王氏曰三辰者陰陽之精也神𨿽幽無形然皆麗乎陰陽由陰陽之精以推之則其居可圖也昔神降於莘問內史過曰以其物享焉其至之日亦其物也是亦以三辰之法猶之辧其所命之名所色之物此所以知神之情狀也鄭氏曰國語曰在男曰覡在女曰巫是以所制神之處位次主而爲之牲器時服巫旣知神如此又能居以天法是以聖人用之今之巫祝旣闇其義何明之見何法之行哉鄭氏曰天神陽也地物陰也陽气升而祭神陰气升而祭地示物鬽致人於祖廟致物鬽於壇墠百物之神曰鬽王氏曰禬國凶荒民札喪夫禱祈禬人情不能免先王因人情而爲之典禮凡以與民吉凶同患之意也按楚語昭王問於觀射父而及重黎絕地天通之事蓋古者巫祝之任甚重射父所對詳矣

周禮全經釋原卷八﹤經部﹐禮類﹐周禮之屬﹐周禮全經釋原﹥

欽定四庫全書

周禮全經釋原卷九

明柯尙遷撰

夏官司馬第四

官以夏爲名象夏也說文云馬武也司馬掌兵言爲武者也夏整齊萬物司馬掌邦政政者正也政所以平諸侯正天下也

惟王建國辧方正位體國經野設官分職以爲民極乃立夏官司馬使帥其屬而掌邦政以佐王平邦國釋曰邦政卽六典之政典也夏官其屬六十司馬帥之而掌邦政政者正天下之性而不敢任情邪以亂邦之典法也故先之以治典次之以教典禮典然後繼之以政典者一其民於治教而安於禮樂也九州之諸侯四海之夷狄莫不循乎治教而安於禮樂不曰佐王平邦國乎

呂氏曰自夏后氏命侯掌六師舉政典以誓眾則邦政之掌於司馬舊矣國之大事何莫非政獨戎政謂之政者何也天下無事寓兵於農然後賦役百爲始有所施是政之所從出也天下有事舉兵討亂邦之存亡安危系焉其爲政之大不待論矣此戎政所以獨謂之政也統六師而謂之平邦國則王者用師之本防特欲平邦國之不平者耳非濟貪忍而誇武功所謂天討也

政官之屬大司馬卿一人小司馬中大夫二人軍司馬下大夫四人輿司馬上士八人行司馬中士十有六人旅下士三十有二人府六人史十有六人胥三十有二人徒三百有二十人

釋曰軍司馬主一軍之眾猶司徒司空有鄕師遂師也輿兵車也行步兵也輿司馬如晉掌公之路車曰公路行司馬如晉掌公車之行列曰公行若無車則騎將步將也徒三百有二十與諸官異者以大司馬總六軍故獨多也

李嘉防曰自小司馬而下皆不見其職掌豈用兵之時他官兼攝故職不見耶抑兵事尙宻不當載之書耶先王不以兵機示天下五官治教刑事無不著惟兵法不傳陳君舉曰儀禮闕軍禮蓋司馬法卽古軍禮後世司馬穰苴兵法非也

凡制軍萬有二千五百人爲軍王六軍大國三軍次國二軍小國一軍軍將皆命卿二千有五百人爲師師帥皆中大夫五百人爲旅旅帥皆下大夫百人爲卒卒長皆上士二十五人爲兩兩司馬皆中士五人爲伍伍皆有長一軍則二府六史胥十人徒百人

釋曰此言制軍之法𨿽與鄕遂卒伍之數同然鄕遂則比其家之數卒伍則比其人之數軍旅則比其師之數也王六軍則六鄕六遂大國三軍則三鄕三遂次國小國以是差之然軍將師帥以下𨿽與鄕大夫州長黨正其爵𨿽同然鄕遂之法施於平時伍兩之法施於師旅有徵伐之舉則制伍兩無事復歸之鄕遂都鄙是以師無廩給之費將無擁兵之患然所謂六軍三軍二軍一軍乃天子諸侯之定制皆國中之鄕寓兵之法以守國者非徵行之兵也六遂都鄙之兵有徵伐之時則隨平日寓兵之數簡稽之隨所選之人編爲伍兩卒旅師軍之制大將帥之以行此徵伐之兵也六鄕之兵有變之際起之以衛王室四時之間作之以趨田役冦盜之臨比之使追胥閒暇之時令之出貢賦是故備千乘之賦於王城而王國已固蓄九千乘於六遂都鄙而富彊已具徵伐之舉選六軍之眾於九千乘之中而民力已裕此先王之足兵而未常有兵也

陳君舉曰司馬法四井爲邑四邑爲丘出馬一疋牛三頭四丘爲甸甸六十四井出長轂一乘馬四疋牛十二頭甲士三人步卒七十二人戈盾具謂之乘馬且以民數中家計之一家六人二家十有二人可任用者五人一井八家四十八人可任用者二十人司馬甸出七十五人蓋於一甸六十四井之中五百一十有二家之內一千二百八十人可任用者擇七十五人籍於司馬以備徵伐

又曰井十爲通通疋馬三十家士一人徒二人通十爲成三百家士十人徒二十人與前數差錯者前言總籍民兵今言調發民兵前言四井爲邑四邑爲丘今言井十爲通促零說整以什起數耳田制以八家爲井起算兵制以什爲什起算各從其宜前四丘爲甸爲六十四井五百一十有二家其籍於司馬者七十五人今通十爲成加三十六井二百八十八家則一成之中百井調發三十人以中家計之百井八百家約爲丁四千八百人堪使者二千人籍於司馬者百二十人有奇四分當兵之數發其一分之彊故八百家只言三百家番休者常五百家可見周家優民之至

丘氏曰伍五人兩二十五人三兩七十五人出車一乘百人爲卒三卒三百人出車四乘五百人爲旅二千五百人爲師三師七千五百人出車百乘萬有二千五百人爲軍三軍三萬七千五百人出車五百乘此大國也二軍二萬五千人出車三百三十三乘此次國也一軍萬有二千五百人出車一百六十七乘此小國也天子六軍七萬五千人出車千乘故六鄕六遂共二千乘其餘八千乘見之都鄙稍甸稍人掌之七十五萬人爲萬乘大國三鄕三遂爲千乘次國二鄕二遂六百六十乘小國一鄕一遂三百三十四乘此取之近地每家賦一人以爲國家武備所以彊本也若其調發則依司馬法簡稽之

又曰家出一人爲正卒此徒役之大數甸出革車一乘此出軍調發之數每次調發則五百七十六家共出七十五人並一革車其餘可以應八次調發之數

司勲上士二人下士四人府二人史四人胥二人徒二十人

釋曰勲功也此官主功賞蓋六鄕之內有賞田百官之中有功勲庸勞力多六者之功舉以賞之司勲差其等殺故曰掌六卿賞地之法而等其功司馬職當辧官論材考劾功能故司勲居首

按先儒云司勲猶今吏部司封司勲之職冝以屬天官否則六卿土地之賞宜以屬司徒今以屬司馬者先王用師首以功賞爲重賞之速則人心勸如屬地官則司存散出而壅底之患生愚謂此正不明司馬之職在於辧官論才考覈功能予奪黜陟振肅紀綱也故治諸侯天子所以平天下也而司馬主之司徒舉賢能興之太學將以治職也而司馬論之至於正王之服位出納王之大命朝廷之紀綱也正朝儀之位掌羣臣之版百官之紀綱也而大僕司士皆屬之司馬則司勲非屬之司馬而何乎況六功以戰居末而民功治功事功又六官之事今以戰而屬司馬是誠不知司馬爲朝廷之紀綱乃謂兵官之一職也

馬質中士二人府一人史二人賈四人徒八人

釋曰質平也主買馬平其大小之價值如市之有質人司馬之職馬政其首務也故馬質在此

葉氏曰成周設教民養馬之政特設馬質一官繼於司馬之後使之爲民平馬價之髙下而使民自畜焉王馬之政乃有校人僕夫趣馬等官何其略於民牧而詳於王牧也蓋民馬民自備而自畜之其畜也則有司授之其用也則有司帥之王馬則自爲牧廐所以必有數官分任其責也

量人下士二人府一人史四人徒八人

釋曰量猶度也謂以丈尺量度長短多少之數而不使之逾節者也故自掌營國邑以及祭祀賓喪皆掌其度量焉

原曰大司馬之首有司勲馬質量人三官離而判之若不相屬合而觀之司馬之職見矣惟其掌天下之功賞也故首司勲惟其掌天下之戎事也故有馬質惟其掌天下之制節也故有量人功賞明則天下莫敢不趨事而赴功戎事舉則天下莫敢干紀而亂常度量有制則天下莫敢逾節而犯分此司馬所以爲國之紀綱猶天之有雷霆號令也

小子下士二人史一人徒八人

釋曰小子主祭祀之小事乃司馬用牲事也

羊人下士二人史一人賈二人徒八人

釋曰夏官主馬羊二牲故在比

原曰此二官與司爟猶司徒之有充人牧人牛人之官在司徒之首以祭祀爲重故也

司爟下士二人徒六人【爟古煥反】

釋曰舉火曰爟鄭氏曰爟火乃熱火也司爟之職乃聖人觀天地五行之變順陰陽消長之宜寒暑往來之節而裁成輔相之道者也豈不大乎

葉氏曰水火皆有禁水親而不尊易以溺人秋官萍氏禁之宜也火禁旣有天官宮正修之又有秋官司烜職之夏官又特設司爟掌之何耶火之爲物炎上就燥尊而不親不得其齊則疾不得其性則災故其星之伏見則國火爲之變易季春出火司爟禮而出之季秋內火司爟禮而內之二時之出內火星猶祭祀之祭爟不忘本也然司爟行火南方之事故於夏司烜取水火秋官奉明水火故於秋云

掌固上士二人下士八人府二人史四人胥四人徒四十人

釋曰固國所依阻者也在國則曰固在野曰險掌固掌修城池郭溝樹渠之固並據國而言司險周知山林川澤之阻並據野而言

司險中士二人下士四人史二人徒四十人

釋曰易曰天險不可升也地險山川丘陵王公設險以守其國此司馬所以有司險

葉氏曰險者天地之所設聖人固不恃險以立國亦未嘗不因險以守國而所以用險之道則大矣成周掌固一職司修城郭溝池樹渠之固而使士庶子及其眾庶守之此掌王畿之固也司險一職掌九州之固以周知山林川澤之險設國溝塗而樹之林以爲阻固皆有守禁此司天下之險也二官屬於司馬者謹固封守而預爲備也亦如萃之除戎器戒不虞之意歟昔者周公營洛且曰使有徳易以興無徳易以亡則初非恃險也今險固二官無亦因天地之所設而使之爲守云爾

人上士六人下士十有二人史六人徒百有二十人釋曰人主迎賓客之來者詩曰彼人兮荷戈與祋

環人下士六人史二人徒十有二人

釋曰環猶郤也以勇力郤敵王氏曰巡察內外若環之相循而不窮故名官曰環人

挈壺氏下士六人史二人徒十有二人【挈若結反】

釋曰壺盛水器主挈壺水以爲漏王氏曰先王分十二時於一晝一夜之間以漏箭凖十二時而爲百刻以百刻定長短而分晝夜於是立挈壺之職焉詩曰不能辰夜不夙則莫失其職矣

原曰人掌迎賓客諸侯之使往來也環人致師巡察賊情挈壺令軍井軍糧軍捨皆司馬之所有事也故在於此

射人下大夫二人上士四人下士八人府二人史四人胥二人徒二十人

釋曰掌王賓射之儀所以屬司馬者以職辧公卿大夫之位故也

服不氏下士一人徒四人

釋曰服不者謂服不服之獸者故曰主養猛獸而教擾之

射鳥氏下士一人徒四人【射音亦】

釋曰主射鳥以共膳羞及驅惡鳥

羅氏下士一人徒八人

釋曰能以羅网捕鳥者禮大羅氏天子之掌鳥獸者此職是也

掌畜下士二人史二人胥二人徒二十人

釋曰蓄養也養鳥以備用

原曰射人之屬有服不射鳥羅畜四官何也此先王所以均節羽物無使失其性也是故聖王之治非以盡民將以盡物故𨿽飛鳥之防惡者足以爲人害善者足以爲人用且祭祀賓客所不可廢也柰之何不設官以司之乎然用之有時秩之卑員之寡亦見先王不以小妨大末累本耳故射人𨿽以射爲名其實司公卿大夫之位向掌天子之大禮所射在禮不在物也其屬四官所射在物將以備禮也故物必出於禮者所以均節天地萬物也服不四官非所以均節萬物者乎

司士下大夫二人中士六人下士十有二人府四人史四人胥四人徒四十人

釋曰司士掌羣臣之版凡仕於國者不以貴賤總謂之士者始附於版者也故其官名司士焉正朝儀之位三歲稽士任進退其爵祿則鼔舞百官之權皆屬司馬矣古用人之權職在司馬也

諸子下大夫二人中士四人府二人史二人胥二人徒二十人

釋曰諸子主天子公侯卿大夫士之庶子者以兼同姓異姓之眾子言之故曰諸子文王世子名曰庶子者諸公諸侯之禮也諸侯之臣之庶子於編氓比天子殺之故庶子專主公族天子曰諸子諸侯曰庶子此其名實之辧也

原曰司士諸子所以在司馬者蓋古者教人之權在司徒考課之權在冡宰用人之權在司馬今司士稽士任三歲進退其爵祿則兼冡宰之權矣諸子掌國子之遊倅使之修徳學道攷其藝而進退之則又兼司徒之權矣不知司馬掌國之紀綱與天下諸侯也故司士掌朝儀諸子掌宿衛教之車甲天子諸侯二事皆其所掌也綱紀所系不屬之司馬而何哉

司右上士二人下士四人府四人史四人胥八人徒八十人

釋曰右謂勇力之士充車右劉氏曰司右羣屬車之右也若王之五路右其玉路金路者則下大夫也右其象路者則上士也右其戎路木路者則中大夫也故司右上士二人下士四人者皆屬車之右也

虎賁氏下大夫二人中士十有二人府二人史八人胥八十人虎士八百人

釋曰不言徒曰虎士則虎士徒之選有勇力者以爲王之親兵

胡氏曰自古盛王𨿽用文徳必有親兵専掌宿衛周公指虎賁與常伯同戒成王欲其知卹虎賁者猶今侍衛親軍也康王初立太保俾齊侯呂伋以虎賁五百人迎於南門呂伋者太公望子自諸侯入典親軍猶今殿前馬步軍都帥也勲徳世臣總司禁旅虎賁衛士宿衛王宮其爲國家慮深逺矣

旅賁氏中士二人下士十有六人史六人徒八人釋曰旅賁者以旅力而衛王則兵衛之猶親者也夾王車則下士也而中士帥之焉

節服氏下士八人徒四人

釋曰其所服者與王爲節此官不常置有事則用之

方相氏狂夫四人

釋曰王氏曰時儺而疫名以方相以其相視而攻疫者非一方也

原曰司右虎賁旅賁三官皆天子在車防衛者也故皆以勇力之士爲之而以士夫帥之蓋朝夕侍從最親於王者也然必以道義之士帥乎勇力之人使王侍禦僕從罔非正人則所以養成君徳者防矣節服方相二氏祭祀朝覲則用之時儺大喪則用之此臨時攝用者序其官者所以寓其事況此類在周禮多矣

大僕下大夫二人小臣上士四人祭僕中士六人禦僕下士十有二人府二人史四人胥二人徒二十人釋曰僕侍禦尊者之名大僕其長官也

東萊呂氏曰穆王命伯冏爲太僕正作冏命夫陪僕禦之臣後世視爲賤品而不之擇者也曽不知人主朝夕與居气體移養常必由之潛消黙奪於防防之中而明諍顯諫於昭昭之際抑末矣穆王之命其知本哉然自周公作立政而嘆綴衣虎賁知卹者鮮則君徳之所系前此知之亦罕矣周公表而出之其選始重穆王之用太僕正特作命書至與大司徒略等流風猶未逺也

僕下士二人府一人史二人胥四人徒四十人釋曰者其事防也

弁師下士二人工四人史二人徒四人【弁皮彥反】

釋曰弁者古冠之大稱賈氏曰按郊特牲及士冠禮皆云夏收殷冔周弁三代皆祭冠則弁亦冕也卽是六冕皆得稱弁若皮弁爵弁自然是弁

按有服必有冠有冠必有屨今司服旣在春官而弁師則在夏官追師屨人又在天官何也蓋天官治內者也故追師屨人掌後之首飾與屨而王及命夫之屨亦附焉者以屨之等威不如冠服之詳故也司服之在春官固爲禮制之大而冕與服不宜相離今弁師又在夏官者豈非司馬所掌者諸侯之分職而弁者衣服之最先故司服主乎天子而及乎諸侯弁師主乎諸侯而推自天子二官蓋互爲用而不可専屬故弁師特在夏官與

司甲下大夫二人中士八人府四人史八人胥八人徒八十人

釋曰甲今之鎧也以下大夫爲之是司兵戈盾弓矢諸掌兵器官之長

司兵中士四人府二人史四人胥二人徒二十人釋曰掌五兵五盾也

司戈盾下士二人府一人史二人徒四人

釋曰戈今時鉤子防戈盾用多司兵總掌之又設此官以專掌之也

【原闕】

車所以承祭祀王敬賓如祭故也

道右上士二人

釋曰道右象路之右也以王朝夕燕出入故謂之道也

大馭中大夫二人

釋曰馭與禦同大馭禦之最尊者卽玉路之僕得以馭名重之也

戎僕中大夫二人

釋曰主馭戎車者戎車革路也馭謂之僕者以其侍從於車以尊玉路也

齊僕下大夫二人

釋曰王敬賓如祭故車右謂之齊右車僕謂之齊僕然僕以馭車而馭不可以兼職故齊兼祭祀賓客之事而馭則異官也

道僕上士十有二人

釋曰主馭象路與王燕出入者

田僕上士十有二人

釋曰此木路之馭者

馭夫中士二十人下士四十人

釋曰貳車從車使車之馭多其員者備雜馭也原曰戎右至馭夫九官皆所以參乘馭車者乃天子法駕之臣臨時兼攝故其爵尊無常職故無府史胥徒所謂侍禦僕從罔非正人必以士大夫爲之此官也歟然戎右三官充車之右大馭六官禦車之左然玉路有五齊右兼祀右戎右兼田右右可以兼僕以禦車則不可兼故五馭皆備官也馭夫又在五馭之外觀此則先王設官眞如權衡之陳一毫不得輕重也安可以私意亂之哉

校人中大夫二人上士四人下士十有六人府四人史八人胥八人徒八十人【校戶教反】

釋曰校人馬官之長校之爲言校也主馬者必仍校視之

王氏曰戎右至馭夫凡九職所以掌五路之車也自校人至圉人凡七職所以掌五路之馬也

趣馬下士皁一人徒四人【趣七口反皁才早反】

釋曰趣馬趣養馬也詩蹶惟趣馬

巫馬下士二人醫四人府一人史二人賈二人徒二十人

釋曰巫馬知馬祖先牧馬社馬步之神者馬疾若有犯焉則知之而祭之也祭而不愈則用藥以攻之是以有醫有賈也

牧師下士四人胥四人徒四十人

釋曰牧師主牧馬而頒之養之也

廋人下士閒二人史二人徒二十人

釋曰廋也閒者馬之所也

圉師乘一人徒二人【圉魚呂反】

圉人良馬匹一人駑馬麗一人

釋曰養馬曰圉四馬爲乘良善也駑劣也麗耦也良馬匹一人駑馬二匹一人養之也

陳氏曰先王之時國馬足以行車公馬足以稱賦周禮鄕師以時辧其馬牛之物均人均馬牛之力政縣師遂人等皆辧其六畜或登之或稽之而牛與馬與焉及其用之則司馬法甸出長轂一乘牛三頭馬四匹此國馬也校人以下所掌此公馬也漢之養馬有五監六廐而武帝之時馬至四十萬匹唐置八使五十六監麟徳間馬至七十萬開元間馬四十五萬匹與周公馬數相去逺甚者蓋周制六軍之馬出於民而校人所掌者特給公家之用而已漢唐出軍之馬盡出於公家所以多寡之不同

職方氏中大夫四人下大夫八人中士十有六人府四人史十有六人胥十有六人徒百有六十人

釋曰職主也主四方之職貢者自此以下皆掌侯國之官司馬專掌天下諸侯故土方以下皆其屬也原曰量人掌固司險職方土方懷方合方形方山師川師數官與司空虞衡土訓誦訓職頗相闗所以屬司馬者以司馬專掌諸侯此以下皆邦國之事也故周禮理諸侯之官僅存此數官而已其大政則在大司馬小司馬而今亡矣

土方氏上士五人下士十人府二人史五人胥五人徒五十人

釋曰土方主諸侯土地之事者蓋奉行大司空之法於諸侯之國焉

懷方氏中士八人府四人史四人胥四人徒四十人釋曰懷來也主諭徳宣譽以來逺方諸侯及蠻夷之民物者子曰逺人不服則修文徳以來之是也

合方氏中士八人府四人史四人胥四人徒四十人釋曰合方主合同四方諸侯之政教者

訓方氏中士四人府四人史四人胥四人徒四十人釋曰訓方主教道四方諸侯使遵王之道者也

形方氏中士四人府四人史四人胥四人徒四十人釋曰形方主制正邦國之封疆形體無使侵紊則邦國各安其分守

山師中士二人下士四人府二人史四人胥四人徒四十人

釋曰掌諸侯之山林以致其貢蓋亦奉行大司空之法耳

川師中士二人下士四人府二人史四人胥四人徒四十人

釋曰掌邦之川澤使之貢其物

邍師中士四人下士八人府四人史八人胥八人徒八十人

釋曰邍與原同地之廣平者

匡人中士四人胥四人徒八人

釋曰匡正也正諸侯以法則而觀其隠慝也

撢人中士四人史四人徒八人【撢他面反與探同】

釋曰主撢序王意以語天下

都司馬每都上士二人中士四人下士八人府二人史八人胥八人徒八十人

釋曰主都之軍賦者其官建於王朝

家司馬各使其臣以正於公司馬

釋曰家司馬卿大夫采地也正猶聽也公司馬國司馬卿大夫之采邑王不特置司馬各使其家臣爲司馬主其地之軍賦往聽於王之司馬

原曰周禮治諸侯之政略而不詳大抵皆於治王畿而推之諸侯惡害己而去籍則大小司馬有闕文而班爵班祿方伯連帥之制謹固封守之度不見耳其他則於六職而推之司馬專掌之王制大同故也故以典待邦國之治以則待都鄙之治以法待官府之治則見於天官正月之吉施教法於邦國都鄙頒十二職事於邦國則見於地官其封建諸侯土圭之制造都鄙之法則見於冬官祭祀之儀宗廟之數車旗冕弁命數瑞節則見於春官行人司儀掌捨掌客掌交方士訝士縣士則見於秋官是治邦國之紀綱五官皆主之矣乃設司馬専掌諸侯以推行五官所職司空掌封國之法任土之制則有量人土方氏職方氏形方氏以推行之司徒掌教法則有懷方氏合方氏訓方氏以推行之又設巡察善惡之官則有匡人撢人亦如司諫司救焉冬官有山林川澤之虞衡則設山師川師邍師以辧侯國之名物使致貢焉春官有九儀司服則設弁師以相通人以致禮其交際往來貢賦之節則見於秋官之行人又設都家司馬以司都鄙之軍賦則周禮治邦國之具亦略備矣或者不知職方以下十三官之設所以専理諸侯之事推行五官之所掌妄爲分析以入他官先王之意荒矣

夏官上

大司馬之職掌建邦國之九灋以佐王平邦國制畿封國以正邦國設儀辧位以等邦國進賢興功以作邦國建牧立監以維邦國制軍詰禁以紏邦國施貢分職以任邦國簡稽鄕民以用邦國均守平則以安邦國比小事大以和邦國

釋曰五官皆曰建邦此獨言建邦國者以司馬專掌諸侯之事也九法者邦國之事以佐王平邦國則使彊不得以侵弱眾不得以暴寡苟戾乎此然後九伐施焉則王之於邦國豈遽以刑辟威之哉亦曰平之而已制畿則有侯甸男采衛之別封國則有公侯伯子男之異自王畿之外其畿皆不過乎五百里自大國百里而下小國不過乎五十里如是則大無並吞之彊小無侵削之患而地之大小無不正矣設儀則典命之五儀謂國家宮室車旗衣服或以九或以七以五爲之節也辧位則公一位侯一位伯一位子一位男一位也如此則上不偪下下不僣上而五等之上下尊卑等級明矣賢有徳者功能建功立業者有徳者進其爵有功者加其地所以作興天下諸侯修徳建功之心而聽天王旌舉之典也牧太宰曰建其牧立其監牧謂九州之牧所以統領一州之諸侯蓋諸侯之長也監監察之如武王封武庚爲殷後而立管叔蔡叔以監之監亦同等之國如王制所謂十國以爲連連有長二十國以爲卒卒有正則謂之監也牧以施政教號令於上監以考防督察於下上下相維大小相督所以聨天下之勢而不至於亂也制軍大國三軍次國二軍小國一軍詰問也禁諸侯之禁令天王頒諸侯之大禁於天下令牧監之國各制其軍又承天子之命詰問其犯禁者而伐所以防紏諸侯之愆也施貢謂制其國之貢贄貢則各以其國之所有貨賄九貢則所謂食者三之一二入於天子一歸之臣是也分職則各以其能如長教化者則令其主教於侯國長於功業者則令考功於侯國卽所謂牧監之職也施貢以任其財分職以任其能則所以任邦國無專土廢事矣鄕民兼國野之民也簡謂辧其材藝可任徵伐者稽謂以司馬法三畨選之以聽調發之數也觀此則侯國亦用王朝簡稽之法矣辧可任以治事也則無遊民無廢職而邦國之民可用矣守者經界之地守也則者貢賦之等則也均其地守之經界則無不均之患平其貢賦之額則無輕重之偏使民各安其生民安則國安矣比猶親也使大國親小國小國事大國相和也郭氏曰民之有君諸侯之有王非先王創始而有之皆出於自然之勢也蓋上下之分未立彊弱之勢不齊於是大得以陵小眾得以暴寡日趨於亂亡而生生之理息矣必有徳者出焉則上下之分安眾寡之情一於是乎有小事大大比小小大之情率歸乎大定是先王封建之本也

原曰觀九法之立則所以平天下之大綱舉矣故王畿之內天子之國也設六官以治之可謂纎悉矣畿外建國與天下英賢共治其法皆自治王畿者推之是故治教禮政刑事無不皆然但有制節於其間耳觀其畿封之正儀等之辧則列爵惟五分土惟三之制立矣建牧立監比小事大則方伯連帥之職舉矣賢能之進軍禁之詰則諸侯之功罪明矣施貢分職均守平則侯國之民事察矣又簡稽其軍賦則諸侯徵役之用民不得而自專矣夫惟徵伐聽簡稽則兵不得而妄用貢賦定疆理正則財不得而妄取功罪明則善有勸而惡有懲爵祿之班畿封之制一定而不移則小大相統而無侵奪吞倂之虞矣使天下如身之使臂臂之使指逺近遲疾輕重彊弱各得其平焉此之謂平天下之要道絜矩之義也後世郡縣之法是以治國之道而平天下令天下爲一國無逺近之等無輕重之權𨿽曰天下一家中國一人之道然國與天下不可無別亦天道之自然分天下英賢共治亦至公之理大同之世也有天下者試思之

以九伐之法正邦國馮弱犯寡則眚之賊賢害民則伐之暴內陵外則壇之野荒民散則削之負固不服則侵之賊殺其親則正之放弒其君則殘之犯令陵政則杜之外內亂鳥獸行則滅之【馮皮冰切眚所景反壇音善】

釋曰九灋用以定諸侯之職守故曰平九伐所以問諸侯之有罪故曰正先以九法平之然後以九伐正之一教一治先王所以治天下之權也以彊淩弱謂之馮以眾暴寡謂之犯瘦也若人之瘦使其彊更弱眾更寡所以正其馮犯之罪也王覇記曰四面削其地曰賢者國之寶宜任之尊之而賊之則傷義而爲暴民者國之本宜教之養之而害之則傷仁而爲虐有鐘皷曰伐則伐者兵入其境鳴鐘鼓以聲其罪而伐之也內暴其臣民外陵其諸侯是徳不宜君者故伐之而出其君置之空壇之地以奪其權更立賢者焉野荒而不治民離散而不安則削其地明其不能有焉張氏曰先王深知禮義之本原起於稼穡之際故於農事常首天下之政諸侯助祭成王作臣工之詩而戒以農事者由此故也先王巡狩四嶽較諸侯之善惡其慶始於土地辟田野治其罰始於土地荒蕪夫惟戒諸侯之事莫急於新畬之勤制諸侯之賞罰莫先於田野之政則先王之意可知矣負猶恃也固者國有山谿之險可依諸侯因之而不服上之教令者則潛師深入其地以伐之則罪人斯得固斯不能負矣親者其兄弟親屬也賊其親則不仁殺其親則不義正之者執之而治其罪論輕重加刑灋焉若春秋晉人執衛侯歸之京師坐殺其弟叔武也放逐也弒下殺上也殘滅也臣下有放其君則無上弒其君則大逆故並其徒黨而殘害滅絕之也上文君無道而殺臣此臣無道而害君故皆以王灋誅之令猶命也犯令者違王之教令也淩輕忽之意政則所頒之政教也杜閉塞之意不許其施令於屬國也故犯令則違命陵政則幹灋故削其屬國而杜絕之也外亂若陳靈與其臣淫於夏姬內亂若齊襄通於文姜是也若是則悖人倫滅天道無以異於禽獸則不可以親百姓當誅滅而盡除之如艸木之除其根本使不復生也王氏曰先王之時其所封建諸侯莫非賢也安有諸侯造惡至此者乎蓋先王制治於未亂思患而預防之故九伐之灋𨿽設不欲嘗試也垂之使知懼而已

袁宏曰古者帝王必建萬國而植親賢置百官而班羣才所以不私諸已共饗天下分其力任以濟民事周禮天子之地方千里公之地方五百里侯伯子男之地降殺之謂之五等𨿽富有天下綜理不過一畿臨饗一國政刑不出封域故政事簡而才有餘所任輕而事不滯諸侯朝聘所以述職納賦盡其禮敬也天子巡狩所以觀察風教知其善惡也功徳著於民加地進律其有不善者則明九伐之制是以世祿承襲之徒保其富厚而無苟且之慮修職述守之疇務善其禮不爲進取之計故信義著而道化成名器固而風俗淳推之百世可久之道也自周室防弱政教淩遲桓文翼戴二國皆賴是𨿽楚恃江漢秦據崤函然畏迫宗周忌憚齊晉歷觀八百豈非扶持根深難拔已然之效哉

正月之吉始和布政於邦國都鄙乃縣政象之灋於象魏使萬民觀政象挾日而斂之

釋曰正歲建子月朔布王政於天下至建寅正月朔旦乃縣政象之書如九灋九伐之類有推行條節故也易氏曰布政於邦國都鄙者於萬民何與焉聖人惟能合民之情內外逺近通行無間而後可以言政愚謂大司馬職掌不宜止此數章田穰苴司馬灋

蓋亦祖述九伐之灋而推演之或有古意在焉今傳司馬灋與周禮不合或曰文王治岐之政愚以爲井田貢賦非司馬灋則簡稽之灋不眀而周禮不可行矣今取班固之說附之於此庸補司馬之闕文而井田軍賦可得而通行焉班固曰殷周以兵定天下矣天下旣定戢藏干戈教以文徳而猶立司馬之官設六軍之眾因井田而制軍賦曰六尺爲步步百爲畮畮百爲夫夫三爲屋屋三爲井井方一里是爲九夫八家共之各受私田百畮是爲八百八十畮餘二十畮以爲廬舍井十爲通通十爲成成方十里成十爲終終十爲同同方百里同十爲封封十爲畿畿方千里有稅有賦稅以足食賦以足兵故四井爲邑四邑爲丘丘十六井也有戎馬四匹兵車一乘牛十二頭甲士三人步卒七十二人干戈備具是謂乘馬之灋一同百里提封萬井除山川沈斥城池邑居園囿術路三千六百井定出賦六千四百井戎馬四百疋兵車百乘此卿大夫采地之大者也是謂百乘之家一封三百一十六里提封十萬井定出賦六萬四千井戎馬四千匹兵車千乘此諸侯之大者也是謂千乘之國天子畿方千里提封百萬井定出賦六千四萬井戎馬四萬匹兵車萬乘故稱萬乘之主戎馬車徒素具春振旅以搜夏茇捨以苗秋治兵以狝冬大閱以狩皆於農隙以講事焉五國爲屬屬有長十國爲連連有帥三十國爲卒卒有正二百一十國爲州州有牧連帥比年簡車卒正三年簡徒羣牧五載大簡車徒此先王爲國立武足兵之大略也此必有傳授之言古司馬灋之遺者

乃以九畿之籍施邦國之政職方千里曰國畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰衛畿又其外方五百里曰蠻畿又其外方五百里曰夷畿又其外方五百里曰鎭畿又其外方五百里曰蕃畿

釋曰畿疆也猶限也自王城以外分其疆限有九也又謂之九服畿言其界畫服言其服屬於王也籍載九畿封域之書也政謂天子頒於侯國之政職謂諸侯所守之職事也國畿王國之畿天子之畿方千里不千里不足以待諸侯也其外每加五百里爲一畿曰方五百里則蕃畿之內萬里矣孟子曰海內之地方千里者九是也蠻畿之外不在數中侯者也爲天子伺非常也甸田也爲天子治田以出貢賦也男者任也任王者之職事也采者采取采物以供天子也衛者爲天子守衛也天下有道守在四夷也蠻者縻也縻系之以政教也自此以上六服爲中國之九州自此以外是夷狄之君長蠻服亦謂之要服要束以文教也夷四夷鎭去中國稍逺鎭守夷服之地不得內侵蕃者翻也言其與人異也或曰有蕃屏之義

凡令賦以地與民制之上地食者參之二其民可用者家三人中地食者半其民可用者二家五人下地食者參之一其民可用者家二人

釋曰賦給軍用者也令賦亦以民之眾寡地之美惡爲制蓋地有美惡令其出賦以給軍餉人有多寡令其出丁爲軍卒也賈氏曰有夫有婦然後爲家自二人至於十人爲等七五六者爲之中制也地有上中下各分爲三等所謂九比也則十口食上上九口食上中以至三人食下中二人食下下是也又遂人曰上地夫一廛田百畆萊五十畆中地田百畆萊百畮下地田百畮菜二百畝又都鄙受田不易之地田百畮再易之地田二百畮三易之地田三百畮是所食者三之二食者半食者三之一也按遂人曰夫一廛田百畮余夫亦如之此云上地食者三之二蓋上地余夫多故受田亦多謂其勤力墾辟之多也人多故田多墾辟耕治亦多故爲上地上家非以萊易之多寡爲上地上家也其三等以此制之若上家受上地只百畮則人多而田反少矣故此言食者以耕治墾辟之多者而言之也

原曰令賦以地與民制之者地量其所受墾辟之多寡以爲給餉之需民稽其可用之數以爲徵行之備而已司徒凡起徒役無過家一人乃一家力役之徵也此之令賦以出徵自有簡稽之灋於其間耳先儒稱鄕軍之美乃曰處則爲比閭族黨之民出則爲伍兩卒旅之眾士不待選皆吾民也將不攺置皆吾吏也有事置之行陣無事歸之田裏此不知司馬灋有簡稽之制故也若天子出徵六軍皆六鄕之士國中偕行而不畱一家可乎蓋六鄕六軍者平時卒伍之灋行於保伍之中乃出貢賦聽田役之民衛王宮而不以徵行也天子萬乘六鄕不過出車五百七十二乘而已六遂都鄙可以出車八千餘乘也不發之可乎故徵伐之兵必於遂都鄙之中行簡稽之灋宜爲兵者籍於司馬稍人掌之所謂若有師田帥其同徒輂輦聽於司馬是也或曰簡稽之制如何司馬灋曰四丘爲甸出長轂一乘蓋六十四井之內五百七十二家之中可任用者一千二百八十人之中取其七十五人籍於司馬稍人掌其丘乘之令是故不爲兵者常八倍之又曰通十爲成成百井八百家士十人徒二十人是八百家之中可任用者二千人之內調發者三十人而已是掌於稍人者四分當兵之數發其一分之彊以行徵伐簡稽之精至於如此烏有每家一人偕行者乎曰然則伍兩卒旅之長又何人爲之曰籍於司馬者稍人所掌平時編爲卒伍之制鄕中預選其將領之以聽教戒春搜夏苗秋狝冬狩矣及徵伐之時又隨調發之數編成伍兩卒旅之制於選將之中又擇而統之故軍司馬輿司馬行司馬皆臨行所置也安有六鄕之吏偕行者乎但所謂有事帥以徵伐無事復歸之田裏是以平時民無供給之費將無擁兵之患士安其所民樂其業此先王之灋所以爲美也

中春教振旅司馬以旗致民平列陳如戰之陳【中音仲】釋曰此下言四時教兵之灋與五官不類或此是軍禮諸侯惡害已遂去其治諸侯之制節恐覇者執而伐之故以軍禮補之歟未可知也春教曰振旅者振謂振而拯之爾雅曰出曰治兵尙威武也入爲振旅反尊卑也春陽用事非用兵之時故教振旅兵入收眾專於農也熊虎爲旗司馬植之以期民於下也平列陳者平其列髙下如一以爲陣也田獵所習無非軍事故曰如戰之陳

辧鼓鐸鐲鐃之用王執路鼓諸侯執賁鼓軍將執晉鼔師帥執提旅師執鼙卒長執鐃兩司馬執鐸公司馬執鐲【鐃音嘵鐲音濁賁扶云反提徒兮反鼙蒲兮反】

釋曰兵以鼓進以金止鼓鐸鐲鐃皆所以節坐作也故於振旅辧之路鼓賁晉提鼙皆鼓也鼔人職曰以路鼓鼔享以賁鼓鼓軍事以晉鼓鼔金奏以金鐃止鼓以金鐸通鼓以金鐲節鼓故鼓之爲物以和軍旅以節音樂以正田役以作士气者也車驟徒趨鼓與之進車發徒刺鼓與之戒車坐徒作鼓與之行止易車險徒先王所恃以卻敵者也然而坐作進退疾徐防數之節在鼓而已王執路鼔路者道之大也王以道禦眾故職之賁者事之大也諸侯爲王執事故執賁鼔軍將統萬二千五百人晉以進爲義師帥統二千五百人提鼓鼓之有柄者於馬上提之旅師統五百人鼙鼓卑者所執也卒長統百人執金鐃以止鼓兩司馬統二十五人執金鐸以通鼓公司馬五長也執金鐲以節鼓伍兩之長皆謂之司馬司馬帥人之稱𨿽卑而同其號公者別私人也

以教坐作進退疾徐防數之節遂以搜田有司表貉誓民鼔遂圍禁火獘獻禽以祭社【數音朔貉莫駕反婢世反】

釋曰坐作進退習戰灋也詳見大閱搜搜也春田之名蓋春時鳥孕乳搜擇取其不孕者將田之初有司行表貉之祭司馬以軍灋誓民有司謂肆師甸祝也鼓遂圍者虞衡守禽之厲者乃撃鼓而圍之遂搜火火田春田用火田止曰火止則獻禽以祭社爲民祈谷

胡氏曰戎祀國之大事也搜狩所以講大事也用民以訓軍旅所以示之武以威天下取物祭宗廟所以示之孝以順天下故中春教振旅遂以搜中夏教茇捨遂以苗中秋教治兵遂以狝中冬教大閱遂以狩然不時則害民不地則害物田狩之地如秦有具囿鄭有原圃皆常所也違其常所犯害民物而百姓將聞車馬之音見羽旄之羙舉疾首蹙額而相告矣可不謹乎

中夏教茇捨如振旅之陳羣吏撰車徒讀書契辧號名之用帥以門名縣鄙各以其名家以號名鄕以州名野以邑名百官各象其事以辧軍之夜事其他皆如振旅遂以苗田如搜之灋車獘獻禽以享礿【茇蒲未反】

釋曰茇艸舍也軍有艸止之灋於夏教之亦平列陣如戰之陣也車兵車也徒步卒也撰謂數擇之也述事爲書合驗爲契讀之則聲於眾也撰車徒所以具之讀書契所以聲之皆比軍事也帥六軍之帥也門所居之門也公邑謂之縣小都謂之鄙大夫謂之家鄕謂六鄕野謂六遂茇捨之教乃下寨灋專以辧軍之夜事蓋休兵偃師之時宿火而寢目固無見銜枚而處耳固無聞也將以鼓鐸而聲之則所聞必亂將以旗物而揮之則所見必昩於是專以號名爲尙而號名又不外假者所以防姦細及間諜等事其他皆如振旅則夫坐作進退疾徐疏數之節皆然矣夏田若治苗去其不秀實者故曰苗如搜之灋則其他表貉誓民鼔爲圍禁之屬皆同車驅獸之車止也夏田主用車示所取物希皆殺而車止王制曰天子殺則下大綏諸侯殺則下小綏大夫殺則止佐車佐車止則百姓田獵礿宗廟之夏祭也冬夏田主於祭宗廟者陰陽始起象神之所在

中秋教治兵如振旅之陳辧旗物之用王載大常諸侯載旂軍吏載旗師都載旜鄕遂載物郊野載旐百官載旟各書其事與其號焉其他皆如振旅遂以狝田如搜田之灋羅致禽以祀祊【祊音方】

釋曰秋教治兵以出兵爲名秋尙嚴武也旗物所以統眾載建之於車也軍吏諸軍之帥自軍將至伍長皆是也師都謂孤卿之涖眾者鄕遂六鄕六遂之大夫也郊野謂都邑之吏也日月爲常交龍爲旂熊虎爲旗通帛爲旜雜帛爲物蛇爲旐鳥隼爲旟書當作畫事謂所掌之事號謂所稱之號皆畫於旗物也兵灋夜戰多火鼓晝戰多旌旗是晝之相示者以象夜之相聞者以聲故旗物有龍虎鳥之文所以待晝事有號名之稱所以待夜事也秋田爲狝狝殺也羅网止也秋田主用网王制曰鳩化爲鷹然後設罻羅則秋用羅宜矣祊當爲方秋田主祭四方報成萬物詩曰以社以方

中冬教大閱前期羣吏戒眾庶修戰灋虞人萊所田之野爲表百步則一爲三表又五十步爲一表田之日司馬建旗於後表之中羣吏以旗物鼓鐸鐲鐃各帥其民而致質明旗誅後至者乃陳車徒如戰之陳皆坐釋曰春辧鼔鐸夏辧號名秋辧旗物三時各教其一至冬大閱之時總教之大閱軍實爲農隙也王氏曰四時之田辧鼓鐸者未始無旗物所謂以旗致民是也辧旗物者未始無號名所謂各象其事與其號是已周禮田灋大抵詳於冬狩以文考之四時並用也羣吏鄕師以下也戒眾庶修戰灋若鄕師四時之田前期出田灋於州裏簡其鼓鐸修其卒伍州長帥而致之掌其戒令黨正則以其灋治其政事族師合其卒伍簡其兵器帥而至也萊芟除其艸萊令車得馳驅立三表三表之間二百步左右之廣當容三軍又加一表五十步從南頭立表以北頭爲後表司馬建旗於後表之中羣吏帥民而至質明正明也僕也僕旗後至者誅之車徒皆坐而聽誓士卒北面吏南面軍灋後期者斬此方致民故誅之下文不用命者斬則此之誅未遽以死處之也

羣吏聴誓於陳前斬牲以左右徇陳曰不用命者斬之釋曰羣吏諸軍帥也誓告戒也如甘誓湯誓之屬是也陳前南向表也小子斬牲以徇陳左右巡行之使眾皆知也夫前期戒眾庶然後至者可誅旣陳而誓然後不用命者可斬不先有以告戒之及犯而誅之是罔民也故必斬牲以徇則民皆知避而難犯矣

中軍以鼙令鼓鼓人皆三鼓司馬振鐸羣吏作旗車徒皆作鼓行鳴鐲車徒皆行及表乃止三鼓摝鐸羣吏旗車徒皆坐【摝音鹿】

釋曰中軍中軍之將也天子六軍三軍居一偏皆自有中軍也羣吏旣聽誓各復其部曲中軍之將令鼓以鼙者旅帥執鼙也鼓人者軍將也三鼔以作士眾之气也司馬兩司馬也振鐸以作眾羣吏皆植所建之旗物車徒之坐而聽誓者皆起軍將擊鼓以行之伍長鳴鐲以節之車徒皆行自後表前至第二表而止也摝鐸者掩上振之爲摝所以止行息气也羣吏聞鐸皆僕其旗車徒皆坐者止行而息气也

又三鼓振鐸作旗車徒皆作鼓進鳴鐲車驟徒趨及表乃止坐作如初乃鼓車馳徒走及表乃止

釋曰又三鼓振鐸令作旗作車徒也鼓趨而進則車驟徒趨者赴敵尙疾之漸也驟謂聚足而進趨則走之肅也及表乃止自第二表至前第三表也坐作如初者又坐又作摝鐸振鐸獘旗作旗也乃鼓者又擊鼓令車馳徒走者馳謂決圍而去走則速也此言勇於赴敵也及表乃止者自第三表至前表也

鼓戒三闋車三發徒三刺乃鼓退鳴鐃且郤及表乃止坐作如初【闗苦舌反郤起略反】

釋曰鼔聲止謂之闋鼓戒者聲鼓以戒攻敵也鼓一闋車一發徒一刺及三而止以象服敵成於三之意也武王之誓徒曰不愆於六步七步乃止齊焉誓車曰不愆於四伐五伐乃止齊焉此車徒之節也乃鼔退者謂南表軍吏及士卒回身向北從南而始也軍退卒長鳴鐃以止鼓及表乃止退自前表至後表也坐作如初習戰之禮出入一也曰及表乃止凡四段三進一退也每段皆有作行止坐獨第三段無坐者此乃攻敵之時也自後表至第二表曰車徒皆行自第二表至第三表曰車驟徒趨自第三表至第四表曰車馳徒走此其疾徐之節也進則每進一表退則自前表至後表此疏數之節也

遂以狩田以旌爲左右和之門羣吏各帥其車徒以敍和出左右陳車徒有司平之旗居卒閒以分地前後有屯百步有司巡其前後險野人爲主易野車爲主釋曰冬田爲狩言守取之無所擇也軍門曰和今謂之壘門立兩旌以爲之名旌門曰和師克在和故也以敍和出以次序出和門也左右陳車徒或出而左或出而右也有司平之鄕師居門正其出入行列也旗車吏所載也分地調其部曲疏數也車徒前後異屯相去百步也車徒畢出和門鄕師又巡其行列使不紊也險野山阜險阻則步卒居前原野平夷則以兵車居前春秋昭八年搜幹紅谷梁傳曰刈蘭以爲防置旜以爲轅門以葛覆質以爲流旁握禦轚者不得入左者之左右者之右然後焚而射焉右者戰不出頃田不出防是其事也陳氏曰古者用兵險野人爲主易野車爲主則險野非不用車而主於人易野非不用人而主於車動則足以衝突止則足以營衛將卒有所芘兵械衣裘有所賫詩云君子所依小人所腓則車之爲利大矣昔周伐鄭爲魚麗之陣先偏後伍伍承彌縫偏則車也伍則人也伍從其偏也先車足以當敵後人足以待變則古者車戰之灋略可知也或者謂晉人以什共車必克房琯以車戰取敗遂以爲用車不若用人與騎之愈是不知古者教民以射禦爲藝君子以射禦爲能孔子曰吾執禦乎執射乎詩稱大叔之多才則曰叔善射忌又良禦忌古人相率以射禦如此則登車而不能禦驂乘而不能射者鮮矣房琯之用車有是人乎不然巫臣教吳以乘車而勝於楚何也

旣陳乃設驅逆之車有司表貉於陳前

釋曰驅謂驅禽使前趨獲也逆謂逆還之不得令走出圍也驅用驅車逆用逆車此田僕之所設也表貉之祭皆如振旅

中軍以鼙令鼓鼓人皆三鼓羣司馬振鐸車徒皆作遂鼔行徒銜枚而進大獸公之小獸私之獲者取左耳及所鼓皆駴車徒皆噪徒乃致禽饁獸於郊入獸禽以享烝

釋曰此言往狩田也師帥先擊鼙以令鼔執鼔之人皆三鼓之必以三者節制之度也羣司馬眾兩司馬公司馬也枚如箸銜之有繣結項中以止語爲相疑惑也下文有銜枚氏大獸輸之於公小禽以自畀也詩云言私其豵獻豜於公獲得也得禽獸者取左耳當以計功也及所田所當止之處也疾雷擊鼔曰駴車徒皆噪者天子諸侯搜獸有常至其常所吏士鼓噪象攻敵尅勝而喜也噪嘩也徒乃冬田主用徒物多眾得取至是而止凡田春用火夏用車秋用羅非不用徒也特所主者有異耳致禽饁獸於郊聚所獲禽因以祭四方之神於郊又取禽以入獻先王以爲烝之祭也烝冬祭名

李氏曰兵者不祥之器不得已而用之若無故而習是習殺人也非示天下以不復用兵之意也故用春搜夏苗秋狝冬狩而教焉鳥獸魚鱉皆函血气若無故而殺之是暴殄天物也作禽荒也故因祭社享礿祀祊享烝而行焉明非好兵也爲田獵也非好田獵也爲祭祀也外以彰事神之禮內以作不虞之備聖人之動其順如此不足爲後世灋乎春秋發微云禽獸多則五穀傷不可不捕故因田以捕之上以供祭祀之鮮下以除稼穡之害故田必以時殺必由禮田不以時謂之荒殺不由禮謂之暴惟荒也妨於農惟暴也殄於物聖人之深戒也

及師大合軍以行禁令以救無辜伐有罪若大師則掌其戒令涖大卜帥執事涖釁主及軍器及致大常比軍眾誅後至者

釋曰及師者謂平時教其民知上下之分行陣之灋及王巡守若防同司馬起師大合六軍之眾以行所以威天下行其政事禁令也民旣教戒軍旅旣備諸侯苟有無罪而被虐者救之有罪而不服教者伐之王氏曰仁者愛人故惡人之害之也義者循理故

惡人之亂之也以其愛人循理故以救無辜爲先以其惡人之害故以伐有罪爲後蓋師以安民爲先故也大師者王親出師徵伐也涖臨也臨大卜卜出師吉凶也戒令行軍之約束也主謂社主及遷廟之主軍器鼓鐸之屬凡師旣授甲迎主於廟及社祝奉以從殺牲以血塗主及軍器皆神之致聚眾也比軍眾校其軍數及齊一之也王親禦六軍則司馬用王之太常致眾而校數之太常旣建而後至者誅之

及戰巡陳眡事而賞罰若師有功則左執律右秉鉞以先愷樂獻於社若師不功則厭而奉主車王弔勞士庶子則相【厭於渉反】

釋曰司馬當戰對陣之時巡軍陣眡其戰功之事知其有功無功而行賞罰也師有功勝也司馬則左執律以聽軍聲右秉鉞以爲將威也先猶道也兵樂曰愷獻於社獻功於社也司馬灋曰得意則愷歌示喜也厭謂厭冠喪服也戰而敗則喪服示戚也奉主車獲本也送主歸於廟與社也戰敗士庶子必有死與傷者王親弔其死者而間勞其傷者皆司馬相其禮也

大役與慮事屬其植受其要以待攷而賞誅大防同則帥士庶子而掌其政令若大射則合諸侯之六耦大祭祀饗食羞牲魚授其祭大喪平士大夫喪祭奉詔馬牲釋曰大役築城邑之類植部曲將吏如宋城傳曰華元爲植是也要簿書也大司馬於大役與慮事欲知其事之可否屬其植則欲知其人之多寡受其要則欲知其功之等差事成而攷之以行賞罰也士謂國子之已命者庶子國子之未命者諸子職云防同賓客作羣子從從王也司馬帥之大射王祭射於射宮以選賢也王射三侯以諸侯爲六耦羞牲魚牲與魚也羞進之也受其祭謂受屍賓以祭也大祭祀與大饗食大司馬主進牲魚與受祭也平一其服也司馬主平一士大夫之喪服祭喪之祭也王喪以馬祭者蓋遣奠也奉猶送也送而至墓告而藏之也

葉氏曰大司馬制六軍則兵屬大司馬矣至於軍旅大事則五官預有事焉蓋古者寓兵於農寓將於卿命卿爲將此有事之時也無事而統兵亦不專屬之司馬使兵無專將將無專權也觀周人制兵之灋國子宿衛之士則屬之冡宰虎賁宿衛之兵則屬之司馬師保四翟之旣屬之地官又屬之秋官至如國有大事國子遊倅𨿽屬於地官之諸子而又弗徵於司馬其衛兵之權散出可知也鄕遂之民皆軍也則屬之司徒四時之田皆兵也則屬之司馬閭師地官之屬軍旅之戒則受灋於司馬至如鄕師帥民徒而致政令受役要可也而必攷辟於司空其畿兵之權散出可知也蓋古者兵制自衛民之外六軍之制皆寓兵於農本無兵之可統寓將於卿本無將之可名又況兵權散出不屬一人有事調兵則天子遣使一牙璋發之其權又專屬於天子是以兵滿中外而居然若無迨及數世司馬世官爰以命氏馴至諸侯更覇列國專徵世卿帥師大夫藏甲孔子作春秋凡書帥師議權臣也聚民爲兵則兵安得而不惰聚兵而專將則將焉得而不驕此其爲患也久矣唐人府兵號爲得井田大意然井田寓兵於農府兵寓農於兵其意已異而況兵有定額將有定員更畨再世安能無將驕卒惰之患府兵且爾況不爲府兵者哉

小司馬之職掌【鄭曰此下字脫防札爛文闕漢興求之不得遂無識其數者】凡小祭祀防同饗射師田喪紀掌其事如大司馬之灋【闕文】軍司馬【闕此乃屬官之首其所職大且要矣其缺而不能補可惜哉】

輿司馬【闕此掌出兵車戰也此亦有職今缺愚意大司馬春搜夏苗陣灋或在此二官歟】行司馬【闕】

何氏曰先王制禮道民吉凶嘉賓之禮達於天下久矣而軍禮獨藏於司馬周禮於庶官職掌纎悉畢具而小司馬之職文不可攷軍司馬輿司馬行司馬徒有其名得非軍灋尙宻而藏其用耶今武經有司馬灋雜以穰苴之說其書文古而意深亦載九伐之灋中間有格言安知非古之遺文而兵家者流附以用兵之權略歟【按穰苴獨推演九伐之灋耳若班固井田出兵之制則誠古司馬遺文而諸侯之制度則王制亦頗備焉】

司勲掌六鄕賞地之灋以等其功王功曰勲國功曰功民功曰庸事功曰勞治功曰力戰功曰多

釋曰賞地卽賞田也載師職曰以賞田任逺郊之地逺郊在六鄕之內故言六鄕賞地之灋等猶差也功有大小則賞有差等大功勲則封國矣賞地謂民功以下也王謂有天下者有安定天下之大功則謂之曰勲諸侯有一國者能安定一國之業則謂之曰功國以民爲本君爲民而立能造福萬民民安則國安矣故民功次之謂之庸者平常之中功徳著焉事功者治事之功處人之所難處爲人之所不能爲則可謂有勞效矣治功則整齊庶政治理著績者也不謂之有力於職業乎至於克敵取勝首虜多效亦不可無賞也然止曰多而已不以之爲尙也故居末焉鄭氏曰王功之勲輔成王業若周公國功之功保全國家若伊尹民功之庸灋施於民若后稷事功曰勞以勞定國若禹治功曰力制灋成治若臯陶戰功曰多尅敵出奇若韓信陳平今按功必至如此則非司勲賞地所掌矣故大功司勲藏其貳其次功能賞地者司勲等其功而賞之

凡有功者銘書於王之大常祭於大烝司勲詔之大功司勲藏其貳

釋曰大功謂王功國功二者之功固不以地賞之也必錫之山川土田附庸然後銘書其功於王之大常使與日月同其光冬祭先王之時亦與祭於廟使與先王同其榮君牙曰厥有成績紀於大常盤庚曰玆予大享於先王爾祖其從與享之是也司勲詔之有此大功非司勲所能等差之特於旌功之時司勲詔告之而已又凡大功成績藏於天【原闕】

﹤經部﹐禮類﹐周禮之屬﹐周禮全經釋原﹐卷九﹥﹤經部﹐禮類﹐周禮之屬﹐周禮全經釋原﹐卷九﹥

天文辰爲馬書爲龍精月有大火則浴其種是與馬同气物莫能兩大禁再者爲傷馬與按原訓再無義例禁恐傷馬非聖人之政者民生之本不可禁也原當是平原牧馬之處禁桑於原者恐害馬芻歟然未知是否

量人掌建國之灋以分國爲九州營國城郭營後宮量市朝道巷門渠造都邑亦如之營軍之壘捨量其市朝州塗軍社之所裏

釋曰建營立也營國之灋詳於匠人司馬掌天下諸侯故建國有大國次國小國之差都鄙有廣狹之度此量人所以不屬司空而屬司馬也分國爲九州者州方千里則四公六侯七伯二十五子百男州各有長王畿獨居一州此建國之大槪也每國之中則營國之城郭城有里數郭周城城郭旣立乃營後宮國君所居也量市朝者宮居中前朝後市城中有道民居有巷城有門門外有渠縱橫廣狹各有定制量人以尺度量度之大小各得其分使無僣逾是所以一天下之權也大國亦有都有邑其城郭市朝渠巷各有定制故曰亦如之其營建之次第同也師行於外壁壘之處亦不可無市朝州塗軍社也亦量人制其廣狹市則通行交易所在朝則主將出令之所每州爲一師二千五百人各有塗道而軍社則有常居之裏此營壘亦設定也

邦國之地與天下之塗數皆書而藏之凡祭祀饗賓制其從獻脯燔之數量掌喪祭奠竁之爼實凡宰祭與郁人受斚歷而皆飲之【竁昌絹反】

釋曰邦國之地其制有大小丈尺天下之塗道所通達之里數有逺近多寡之數皆書而藏之則天下諸侯莫敢違制而天下之道路莫敢移易以數在量人故也祭祀以事神饗賓以接人從獻脯燔其物之所共則有數其器之所容則有量量人制之其官以量多少爲事故也所謂從獻脯燔者以所獻牲牢爲正以脯燔爲從也奠遣奠也竁穿土爲壙也其祭皆有爼實亦必量人掌之者以其制度數故也宰祭者謂宰佐王祭及攝祭也訖事量人與郁人受舉斚之餘瀝而飲之盡所以受神之福王氏曰郁人於祭祀達其气臭以始之交神以徳者也量人於祭祀制其量數以成之事神以禮者也二官本末相成焉

小子掌祭祀羞羊肆羊殽肉豆而掌珥於社稷祈於五祀凡沈辜侯禳飾其牲釁邦器及軍器凡師田斬牲以左右徇陳祭祀贊羞受徹焉【珥而志反讀爲衈】

釋曰羞進之也羊肆豚觧而腥之用於朝踐者也羊殽體觧而爓之用於饋食者也肉豆切肉而以豆羞者也王氏曰肉豆則醢人所掌四豆之實謂以豆盛醢而進之者也珥弭災之祭也祈求福之祭也社稷五祀見前沈謂貍沈辜謂疈辜侯謂侯福禳謂禳災皆小子飾其牲也邦器禮樂祭祀之器軍器鼓鐸之屬以厭妖小子釁之也斬牲徇陳必用小子者以其掌釁社而軍灋不用命者則戮社故也羞始祭所進之物也徹祭畢所徹去之器也小子皆贊之以小子之職皆事之小故也

羊人掌羊牲凡祭祀飾羔祭祀割羊牲登其首凡祈珥共其羊牲賓客共其灋羊凡沈辜侯禳釁積共其羊牲若牧人無牲則受布於司馬使其賈買牲而共之釋曰羔小羊也飾羔若記所謂飾羔鴈者以繢示敬也登升也升首以報陽也灋羊賔客牢禮所用灋式之羊積積柴也禋祀槱燎實柴也布泉也卽【原闕】

納其气於內逆而用之則彊弱相勝而气無以

爲均順而變之則休廢相沿而疾以之救民於四時皆有厲疾火生於木其气性從之故四時各取其所宜木以變國火焉而民疾於是乎可救矣時運而往火變而新陽太盛則養陰之弱以抑其彊陰太盛則用陽之盛以救其弱使民常得陰陽之正气而不滯於一偏此聖人善救民之道也火之象在天其伏見有時火之用在人其出內有節蓋五行於四時各有盛衰則火之運於四時也亦有休廢自辰至已於方爲火所王自戌至亥於方爲火所伏因其王而出之所以宣其力於其伏而納之所以息其气先王於火之政令豈特有以救民疾哉其原五行之性又有至理於此自非深知夫陰陽之情者孰能與焉

掌固掌修城郭溝池渠之固頒其士庶子及其眾庶之守

釋曰劉氏曰易云城復於隍則是浚溝之土所以爲城也鑿池之土所以爲郭也溝池深於外城郭固於內用其深以增其髙也渠所以出水又在外因之設固植木其上守固之材出焉王氏曰士者公卿大夫之適子而巳命者也庶子者國子之倅而未命者也眾庶則其人民逓守者也故士庶子所使帥眾庶而頒其守則逺近均勞更焉而守政於是乎行矣公卿大夫涖職於內而子弟又守城郭溝池之固於其外此所以內外一心休戚一體而先王之治晏然無內外之虞矣

設其飾器分其財用均其稍食任其萬民用其材器凡守者受灋焉以通守政有移甲與其役財用惟是得通與國有司帥之以贊其不足者晝三巡之夜亦如之夜三鼜以號戒【鼜音戚】

釋曰飾器兵甲之屬飾之以爲威儀設之以聳觀曠備非常也財用國以財給守吏之用也稍食守者祿廩也任其萬民各以任使之也民之材器其所用築塹及爲藩落者劉氏曰財用曰分隨地守之所用也稍食曰均計功力之所當也萬民曰任分地界爲守也材器曰用防緩急之所須也凡守者各致其守不可以有移也其有移者則受灋於掌固以通之也蓋甲兵有時而不足用力役有時不足供財用有時不足給則移甲移役與移財用以足一時之需其他非是不得妄離部署故曰惟是得通國有司甲兵財用之官也言其通又必與國有司帥而致之以助其不足則其移也無私矣贊佐助也巡行也鼜戒守鼓也號呼其守者之名也戒戒其守者之事也言爲眾庶之懈怠故晝夜三巡爲夜不見其三巡故以三鼜號戒爲信也以上皆王國之守固

若造都邑則治其固與其守灋凡國都之竟有溝之固郊亦如之民皆有職焉若有山川則因之

釋曰若造三等都邑則亦治其固與其守灋然不惟王國都邑之內至於國都之境皆有溝之固而鄕遂之境亦如之合守之處其民皆分其職任使遞守也而凡造溝之處值有山川則因而爲之不須別造也

王氏曰若有山川則因之以爲阻固也夫爲髙必因丘陵爲下必因川澤因其髙下自然之勢以爲之阻固則用力不勞而其爲備也易矣先王之世以道徳則明以仁義則修然後掌固之守可賴焉若夫徒恃形勢之固而不知仁義道徳之所本委而去之𨿽有方城漢水何足恃哉此魏之武侯保西河之固而吳起對之以在徳不在險者良有以哉

司險掌九州之圗以周知其山林川澤之阻而達其道路設國之五溝五塗而之林以爲阻固皆有守禁而達其道路國有故則藩塞阻路而止行者以其屬守之惟有節者達之

釋曰九州之圗謂天下地理阻阨之圗也山林川澤之阻若職方氏所謂東南曰州其山鎭曰防稽其澤藪曰具區其川三江其浸五湖之類是也觀其圖則知其阻爲其阻而不通也山林則開鑿之川澤則橋梁之而達其道路焉五溝遂溝澮洫川也五塗徑畛塗道路也樹之林作籓落也或曰溝塗之上植林木爲阻固使民守而禁之則非遂人之五溝五塗矣曰晉師伐齊而曰使齊之封內盡東其畆今曰盡東其畆惟吾子戎車是利無顧土宜無乃非先王之命也夫是五溝五塗之設於天下豈惟利田亦寓阻固之意也然惟於分界之處有溝塗則樹之林木以爲守固其田中之溝塗不樹也國有故謂兵冦也閉塞要害之路不通往來備姦冦也凡司險之民皆以守之焉節謂道路之旌節也有節則非冦也故達之

掌疆【闕其職】

原曰疆者侯國都鄙之疆界也是故大國不過百里次國七十里小國五十里不能五十里曰附庸是建國之定制其曰五百里三百里二百里者其屬國也先王之爲此制也灋制必嚴分守必明疆界必定使彊不得以侵弱眾不得以暴寡故大小相維王設其牧天下之定其原蓋出於此春秋之時諸侯逾制晉大數圻漢陽諸姬楚實盡之司馬之職廢天子不能問方伯自違制封建於是而大壊矣春秋書侵書伐何者而非兼並之議也故曰春秋無義戰及戰國之時王制壞亂極矣孟子曰諸侯惡害己而去籍其全書孟子巳不得見豈特司祿之職缺而掌疆亦缺矣況並冬官於司徒闕略大小司馬之職掌則諸侯之意不益可見乎

人各掌其方之道治與其禁令以設人若有方治則帥而致於朝及歸送之於竟

釋曰先王於四方之賓客來則有以迎之去則有以送之因設人之官分掌四方賓客之往來其於道路掌其道路之治治謂出入迎送治其事也鄭氏曰國語不在竟譏不居其方也禁令備姦冦也以設人者選士卒爲之卽其徒也方治謂出於其方來治國事者人帥其使而造於朝及其事竣而歸又送之出竟也詩曰彼人兮荷戈與祋春秋傳曰晉欒盈過周王使人送出諸轘轅是也

環人掌致師察軍慝環四方之故巡邦國摶諜賊訟敵國軍旅降圍邑【摶音慱諜音牒降戶江反】

釋曰環人蓋巡察之官致師者犯敵以誘其出也鄭氏曰致其必戰之志古者將戰先使勇力之士犯敵焉春秋傳曰楚許伯禦樂伯攝叔爲右以致晉師許伯曰吾聞致師者禦靡旌摩壘而還樂伯曰吾聞致師者左射以菆代禦執轡禦下掚馬掉鞅而還攝叔曰吾聞致師者右入壘折馘執俘而還皆行其所聞而復之察軍慝慝陰姦也視軍中有爲慝者則執之環四方之故四方其兵戎之故環而卻之不使合黨締交所謂折衝禦侮也巡邦國摶諜賊平時巡行邦國之中恐有陰謀邦國有賊來作間諜伺虛實者摶而執之訟敵國者敵國有兵來侵則往訟曲直若齊國佐如師是也軍旅稱耀其威武以攝恐敵人也降圍邑於其所圍之邑苟有欲降者則受其降然則環人乃才勇口辧之人爲之若古使敵辧士之流者

挈壺氏掌挈壺以令軍井挈轡以令捨挈畚以令糧凡軍事縣壺以序聚凡喪縣壺以代哭者皆以水火守之分以日夜及冬則以火防鼎水而沸之而沃之【畚音本音托】

釋曰挈提也壺盛水器也令軍井者軍穿井及水懸壺其上令軍眾知水所在也壺所盛飲故以壺表井挈轡以令捨者轡以駕馬馬止則脫轡故懸轡令軍知所當捨也挈畚以令糧者畚以盛糧軍當給食則懸畚於當稟假之處令軍望見使來受糧於此下也軍中軍騎雜防讙囂號令不聞故各以物爲表識也撃柝兩木相敲行夜時也易曰重門撃柝以待暴客軍之所處尢嚴故懸壺以水分漏刻所以序次更疊撃守備之人也代亦更也禮未大斂代哭以水守壺者爲沃漏也以火守壺者夜則視刻數也分以日夜者異晝夜漏也漏之箭晝夜共百刻冬夏之間有長短焉冬水凍漏凝不下故以火炊水沸以沃之謂沃漏也薛氏曰以火防鼎則使之不凝以火守壺則使之不差施之軍事所以嚴守警施之喪事所以嚴凶哀朝廷朝夕之禮亦常以是爲節焉然春官雞人凡國事爲期則告之時齊詩特罪挈壺氏者蓋天子備官挈壺掌漏雞人告時諸侯則掌漏告時一於挈壺氏也

射人掌國之三公孤卿大夫之位三公北面孤東面卿大夫西面其摯三公執璧孤執皮帛卿執羔大夫執鴈諸侯在朝則皆北面詔相其灋

釋曰位將射始入見君之位三公輔弼之長諸侯方伯之長故皆北面以正臣禮孤西卿大夫東面朝廷之序以右爲尊士不與者此非大射選賢與祭故也以言曰詔以力曰相謂射人詔相公孤卿大夫諸侯禮儀之灋也王氏曰先王於祭祀賔燕之事未嘗不射方其與諸侯行賓射之禮則國之三公孤卿大夫與焉故射人掌其位也三公北面答君也孤東面佑王也卿大夫西面佐王也其摯三公執璧則以其有君之體而不致其用也三公之摯不序於宗伯而獨見於射人者蓋三公師道也王之所承有弗敢臣也宗伯之摯不序於其職而射人以主賓射爲先則三公之摯言於此亦以見賓之而弗敢臣之意也諸侯在國則有君道故南面在朝則有臣道故北面也詔相其灋朝射之灋也

若有國事則掌其戒令詔相其事掌其治達

釋曰國事謂王有祭祀防同之事諸侯當助其薦獻與其禮儀也戒令振肅之使無違禮也事則所當行之事也射人詔相之治達謂諸侯因與王射及助祭而有所治受而達之於王王有命又受而下之

以射灋治射儀王以六耦射三侯三獲三容樂以騶虞九節五正諸侯以四耦射二侯二獲二容樂以貍首七節三正孤卿大夫以三耦射一侯一獲一容樂以采蘋五節二正士以三耦射豻侯一獲一容樂以采蘩五節二正【射三侯皆音亦正音徵豻五豆反】

釋曰此賓射之儀也射灋者制爲度數則爲灋射儀者見於動容則爲儀下文所謂侯也獲也容也樂節也皆是也六耦者諸侯與王射而合卿大夫以爲六耦射三侯者陳君舉曰王大射張三侯乃是養人主不爭之徳以萬乘之尊下與諸侯羣臣射射有中否則有勝負使人主有爭勝負之意則不可故特設三侯於侯道九十弓之地一侯髙一侯其侯又廣其弓又良又有相助之者則易爲中𨿽以優至尊乃養其不爭之徳諸侯二侯亦此意獲者射必有人執旌以告獲每侯用一人其名曰獲射必有容其制如屏風一名曰乏樂以騶虞歌此詩以爲樂節也三侯熊虎豹也二侯熊豹也一侯豹也豻侯以胡犬之皮飾九七五節奏樂以爲射節之差張布謂之侯侯中爲鵠鵠中爲正正中爲方六寸五正畫五采之雲气也三正畫以朱蒼白之雲气也二正畫以朱緑之雲气上文不言士天子與諸侯賔射士不與也此云士豻侯則士得自行賔射不得與君賔射矣

若王大射則以貍步張三侯王射則令去侯立於後以矢行告卒令取矢祭侯則爲位與太史數射中佐司馬治射正

釋曰貍善摶物者行則止而擬度焉其發必獲是以量侯道灋之於今爲半步也侯道者各以弓爲度九節者九十弓七節者七十弓五節者五十弓弓之下制長六尺王射則射人令人去所而立於後以矢行告者射人主以矢行髙下左右告於王也射畢則令當取矢者使取矢也祭侯爲位者祭侯獻服不爲位者爲服不受獻之位也數射中者數射者中侯之算也與太史者以太史凡射事飾中捨算故也佐司馬治射正者射以不失正鵠爲主司馬治之射人佐之也

祭祀則贊射牲相孤卿大夫之灋儀防同朝覲作大夫價凡有爵者大師令有爵者乘王之倅車有大賔客則作卿大夫從戒大史及大夫介大喪與僕人遷屍作卿大夫掌事比其廬不敬者苛罰之【比毗志反苛音何】

釋曰祭祀謂郊禘之事王必親射牲示誠敬之至也而射人則贊之灋儀謂射灋射儀也作使也防同朝覲用大夫爲介以相禮與士之有爵者爲介則射人作而使之也倅車王之副車也大師令有爵者乘之不敢虛其位以在師中也作卿大夫從者選使從王見賓客也戒太史及大夫介者謂王有命使三公命諸侯及衣服就館賜之時則射人戒太史及大夫爲介於諸公者也太史與事者以大史主協禮事故也僕人太僕也僕人與射人俱掌王之朝位也遷屍大斂之後遷於室堂作卿大夫掌事者使之各掌王喪之事也王喪親於貴者居廬則比其服之親疎貴賤也居廬而不敬者則苛而詰問之罰而究治之也

服不氏掌養猛獸而教擾之凡祭祀共猛獸賔客之事則抗皮射則贊張侯以旌居乏而待獲

釋曰猛獸熊羆虎豹之屬教而擾之使馴服而不摶噬也祭祀共猛獸以充膳羞也賔客來朝陳虎豹之皮畢則舉而藏之射侯張於射人則贊助之乏卽容也舉旌而居於容待獲待射中而舉旌以唱獲也

射鳥氏掌射鳥祭祀以弓矢敺烏鳶凡賔客防同軍旅亦如之射則取矢矢在侯髙則以並夾取之

釋曰射鳥供膳羞其本職也祭祀主潔淨敺烏鳶慮其污穢也賓客防同軍旅主嚴肅敺烏鳶慮其喧聒也王射主取矢以司射鳥之事若矢著侯髙手不能及則以並夾取之並鍼箭具也司弓矢共並夾

羅氏掌羅烏鳥蠟則作羅襦中春羅春鳥獻鳩以養國老行羽物【襦汝俱反】

釋曰以网系鳥謂之羅鳥謂卑居鵲屬也蠟謂臘月大祭萬物也襦與繻同网之細宻者春鳥蟄而始出者鳩鷹所化者鳩同春鳥宜養老鄭氏曰蠟則作羅襦者謂十二月此時火蟄者畢矣豺旣祭獸可以羅网圍取禽獸也王制曰豺祭獸然後田又曰昆虫已蟄可以火田今俗放火張羅其遺教也獻鳩以養國老者陳氏曰天子之於老者其所養有三國老也庶老也死政之老也夫貴冑謂之國子則貴而老者謂之國老賤者謂之庶人則賤而老者謂之庶老國子與庶人之俊者同其學所以一道徳國老與庶老異其養所以別分義記之所言四代養老是已而又有死政之老焉故羅氏鳩以養之者國老司徒以保息養之者庶老也司門以財養之者死政之老也若夫外饔酒正所謂老者總三老言之也

掌畜掌養鳥而阜蕃教擾之祭祀共卯鳥歲時貢鳥物共膳獻之鳥

釋曰禽鳥可食者非一種掌畜斂而養之阜猶盛也蕃蕃息也阜蕃使各遂其生教擾使各馴其性也卯鳥鵝鴨雞鶩之屬其卯可薦者以祭祀共之鳥物鳬鴈之屬以時而來者歲時貢之鶉雀鵒雉之類非一品也故於膳獻共之先王設此官以供祭祀備膳羞共器用無棄物者也亦可謂能使禽獸昆虫各得其所者矣而豈徒哉

鄭氏鍔曰先王置官欲其簡而不冗自服不氏以下或教猛獸或射飛鳥或羅或畜蓋一官可以兼數職也玆四官其事𨿽防然所掌者供神之祭祀者有之供人君之膳羞者有之供賓客之禽獸者有之設官以備物物備而禮舉凡所以嚴國體而尊天王也孰謂冗而且濫耶

周禮全經釋原卷九﹤經部﹐禮類﹐周禮之屬﹐周禮全經釋原﹥

欽定四庫全書

周禮全經釋原卷十

明柯尙遷撰

夏官下

司士掌羣臣之版以治其政令歲登下其損益之數辧其年歲與其貴賤周知邦國都家縣鄙之數卿大夫士庶子之數以詔王治

釋曰版方板名籍也羣臣之版凡在位在職之名籍也治其政令以詔王治蓋辧賢否髙下以詔王爲廢置之舉此其政令也賢而上其籍謂之益而登之也不賢退廢去其籍謂損而下之也歲一更其籍三年而後進退之辧其年則以知其齒之壯老辧其歲則以知其任之久近貴謂大夫以上及世代仕宦者賤謂士以下及世代庶人者或曰以有徳加爵爲貴以任職不加爵與降爵爲賤亦通邦國列國諸侯也都家卿大夫食采者也縣鄙大夫士之祿在六遂之外也庶子卿大夫士之支子眾子也周知諸侯之數考畿外諸侯所承襲之人也周知都家縣鄙之數考國中任職之人也周知卿大夫士庶子之數祿其賢者將用之餘以衛王宮也詔王治賢否必以告王而使王廢置之也王制曰司馬辧論官材論進士之賢者以告於王而定其論論定然後官之任官而後爵之位定而後祿之則司士之職也

以徳詔爵以功詔祿以能詔事以久奠食惟賜無常釋曰凡公侯伯子男五等通於天下公孤卿卽上大夫三大夫三士六等施於國中皆爵也爵以授徳則賢者在位之選也故有徳則告於王而爵之自諸侯之士下王朝之士一等下士視上農倍至君十卿祿皆所謂祿也祿以酬功故有功者告於王而祿之故有徳則有爵有才則有功爵祿必相須徳其本也祿亦以賦賢者在位之爵也事者職之事也職有大小能之大小稱之故有才能者則告於王使各任以職事此能者在職之選也食者任職之廩俸也食有多寡治之大小稱之事成於久任則有成績然後廩餼可稱其事也不詔王者乃所當得之稍食也故以徳詔爵所以貴之以功詔祿所以富之以能詔事所以任之以久定食所以養之先王治官之灋亦盡於此矣書曰徳懋懋官功懋懋賞建官惟賢位事惟能此之謂也惟賜無常者賜出於王之特恩八柄王所執也恩有輕重則賜有厚薄何常之有謂不可以有司之灋制繩之也

正朝儀之位辧其貴賤之等王南鄕三公北面東上孤東面北上卿大夫西面北上王族故士虎士在路門之右南面東上大僕大右大僕從者在路門之左南面西上司士擯孤卿特揖大夫以其等旅揖士旁三揖王還揖門左揖門右太僕前王入內朝皆退

釋曰人君之眡治朝也自公孤卿大夫以至宿衛之士僕從之臣皆有常位正其位使不差辧其等使不亂司士之職也鄕明以聽天下者王故王南鄕鄕王而答之者三公故三公北面孤佑王者也故東面卿大夫佐王者也故西面王族故士虎士太僕大右大僕從者則從王者也順王所向故南面三公東上則北面以東爲右故也自孤以下則皆近尊爲上公以上皆言面王獨言鄕其體尊故也鄭氏曰王族故士故爲士晚退畱宿衛者也未嘗仕𨿽王族不得在王宮大右司右也太僕從者小臣祭僕禦僕僕是也司士擯詔王出揖公卿以下朝者也卿大夫士皆君之所揖禮春秋傳所謂三揖在下者也特揖一一揖之旅眾也大夫爵同者眾揖之公及孤卿大夫始入門右皆北面東上王揖之乃就位三孤六卿尊故特揖之大夫卑於孤故中大夫下大夫各以等而眾揖之士又卑於大夫故上士中士下士旁三揖焉王還揖門左揖門右則在門左右者皆南向故也大僕前正王位故也王入內朝皆退王視事於治朝旣畢而入內朝則事官皆退也內朝在路門內亦謂之燕朝

掌國中之士治凡其戒令掌擯士者膳其摯凡祭祀掌士之戒令詔相其灋事及賜爵呼昭穆而進之帥其屬而割牲羞爼豆凡防同作士從賓客亦如之作士適四方使爲介

釋曰士治士之仕於王國者治其進退損益也與其告戒命令皆掌於司士焉擯士者告見初爲士者於王也膳其摯所執羔雁之摯入於王之膳人以示納用其徳也祭祀羣臣之有事者皆掌其戒令也灋祭祀之灋度事行禮之事也皆司士詔相之賜爵神惠及下也謂祭祀未旅酬無算爵之時皆有酒賜及王之子姓兄弟司士呼昭穆而進之祭統曰凡賜爵昭爲一穆爲一昭與昭齒穆與穆齒凡羣有司皆以齒此之謂也凡有割牲及進爼豆之事皆帥其屬以爲之防同作士從者選其行藝而進之以從王也迎待賓客亦司士選士焉若王選士使適四方司士則使士爲之介如上卿使則大夫爲之介大夫使士爲之介蓋命使者王之事選介則司士揖之焉

大喪作士掌事作六軍之士執披凡士之有守者令哭無去守國有故則致士而頒其守

釋曰大喪掌奠斂及各執事皆司士選其士使任之披柩車所以持棺者有紐以結之謂之戴披六軍之士大司馬所掌亦司士作之守喪事之官守也又令有執於喪者𨿽哭不得去守官不可空也國有故兵與災也亦司士召致諸士頒其執事之守也故選任之權皆掌於司士所謂以能詔事也是理財用人二者治天下之要務也生財在司空理財在冡宰教人在司徒用人在司馬司士司馬之屬也此意之不明久矣

凡邦國三歲則稽其士任而進退其爵祿

釋曰自頒其守以上皆言王國之中者故曰掌國中之士治此則言掌侯國之士治也故曰凡邦國然王國無時不稽士任而考課之權在冡宰邦國則三歲稽其士任而考課之權在司馬蓋司馬專掌諸侯故也邦國之臣進退爵祿皆司士掌之則豈如後世封建一任其君所治而天子不與聞耶王昭禹曰邦國之士皆命於王其仕有勤惰爵祿有進退者則司士有三載而稽考之此黜陟勸沮之灋所以皆本於王朝而國無異政也春秋之時列國之爵位名號皆自巳出故孔子譏之

葉氏曰司士以久奠食又曰凡邦國三歲則稽士任而進退其爵祿以三年爲任官之定制而升降黜陟之灋乃視此爲進退與是灋也不惟行於王畿而通行於邦國都鄙矣蓋古人爵人以徳不觀其暫而觀其常祿人以功不觀其驟而觀其素任事以能不揆其始而揆其終議論要諸久而後定功效要諸久而後成此先王所以久於任人而不驟遷也唐虞任人之灋必三載而後考績三考而後黜陟何也唐虞之官簡故九載而黜陟成周之官眾故三年而誅賞大宰𨿽曰歲終詔王廢置而羣吏之灋亦必待三年然後大計而誅賞之孔子曰如有用我者三年有成子路亦以及三年而可有勇皆以三年而觀政也此其爲中制而可爲賢能遷轉之敍明矣然司士所稽者士任爾大臣如公侯伯之有功徳者又豈可以例遷乎內而周公爲太師召公爲太保外而康叔之治殷民君陳之正周郊苟稱其職終其身而任之也豈若後世銖功勞以計進守歲月而希遷哉

諸子掌國子之倅掌其戒令與其教治辧其等正其位國有大事則帥國子而致於大子惟所用之若有兵甲之事則授之車甲合其卒伍置其有司以軍灋治之司馬弗正凡國正弗及【倅七內反】

釋曰倅貳也國子王庶子公卿大夫元士之子皆謂之國子其適子則受業於師氏保氏其成材受業於大司樂其庶而介於適子者則爲國子之倅諸子掌之以宿衛王宮者也而宮正亦領之焉戒令告戒命令也若致於太子之事教治修徳學道也辧其等以父之爵爲等明貴賤也位朝位次序也鄭氏曰凡入學以齒則敍其齒以爲之位也大事軍旅之事也國子卽其倅貳也致於太子者公卿大夫士則聽於王其子則聽於太子休戚同之所以同心一體無異慮也惟所用聽天子之驅使也兵甲之事則或防戎侵及郊畿也授以車則馬可知授以甲則兵可知合其卒伍百人爲卒伍人爲伍置其有司謂伍長兩司馬卒正之數臨時聨合其卒伍立其長帥以行徵伐也可見鄕遂之卒伍亦必臨時簡稽而聨合之以軍灋治之其造作進退一如軍旅之事司馬弗徵以爲國之貴防故司馬不得以兵賦徵之也國徵謂鄕遂起甸徒力役之事皆弗及也李氏曰大哉王者之師其備矣乎非直興於閭裏而又取諸世族彼以父祖貴富宜有報上之心況學習徳行道藝孰不知忠孝之羙任之以金革與夫干賞而蹈利庸徒鬻賣者蓋有間矣且太子將爲君國子將爲臣君臣之分未定而恩義固已接於今日之逰倅未必不爲嗣王之將帥也文王世子曰公若有出疆之政庶子以公族之無事者守於公宮正室守太廟諸父守貴宮貴室諸子諸孫守下宮下室此諸侯禮也豈天子之事而有不用力者乎

大祭祀正六牲之體凡樂事正舞位授舞器大喪正羣子之服位防同賓客作羣子從凡國之政事國子存遊倅使之修徳學道春合諸學秋合諸射以攷其藝而進退之

釋曰劉氏曰諸子學禮樂詩書將世其父而未之用也割牲體羞爼豆則已仕者爲之而司士掌之諸子則涖而觀之朝踐而豚解必腥以獻也酳屍而體解必熟以獻也至於犬豕牛羊則升首薦血六牲之體必敍以獻苟失其敍有不中禮則諸子正而敍之故曰正六牲之體習之以其行也位佾處也正舞位謂國子之在舞位也授舞器則國子之用舞器也蓋先王之教國子成之以樂而大司樂教之也國子亦謂之羣子者凡庶子居而眾者名之也從從王也服位喪服之次哭泣之位也國之政事若徵役兵甲之事存者凡人皆役之獨存國子不役使之在學以養之也遊倅謂介子副貳適子未仕而逰暇無事者徳徳行道道藝學學宮射射宮也國子存而不役者使之自修其三徳六行習學其道術藝業以成其徳逹其材也春合諸學教以詩書秋合諸射教以禮樂必合之者所以攷其才藝長者進而用之短者退之使習業也

原曰古者國子遊倅不入於師保二氏不入於司徒之教故特設諸子以統治教誨之其成材者則進之太學敍用之其未有賢行可名者則屬之宮伯以宿衛王宮至於掌固亦用庶子焉其又下者耳可以見古人待世族庶子之意矣後世大夫士之庶子列於下民而宿衛者又專用武人天子諸侯之庶子無問賢愚槪以爵位驕其肥遁之志廢其向用之心烏乎可哉

司右掌羣右之政令凡軍旅防同合其車之卒伍而比其乘屬其右凡國之勇力之士能用五兵者屬焉掌其政令

釋曰車有五等右者三右下文戎右齊右道右也戎右兼田右齊右兼玉路之右車之卒伍所謂兵車也合比屬者使之次第相安習也左氏稱其君之戎分爲二廣廣有一卒卒偏之兩司馬灋曰二十五乘爲偏百二十五乘爲伍故車有卒伍者周之遺灋也比其乘者比其所乘之馬使之齊力屬其右者屬其爲右之人使之同心車右必任勇力之士故凡有勇力者習之以五兵選之爲右也司馬灋曰弓矢圍殳矛守戈防助凡五兵長以衛短短以救長則防同而卒伍其車者有文事者必有武備也王介甫曰先王旣合萬民之卒伍以時習之皆使知戰矣又屬勇力之士能用五兵者於司右而使掌其政令則軍旅之事有選鋒以待敵齊民得免死焉無事之時武夫皆制於官府無所奮其私鬭矣

虎賁氏掌先後王而趨以卒伍軍旅防同亦如之舍則守王閒王在國則守王宮國有大故則守王門大喪亦如之及葬從遣車而哭適四方使則從士大夫若道路不通有徵事則奉書以使於四方【賁音奔先悉薦反】

釋曰虎賁主於衛王故王車之行擁衛前後𨿽趨而不失行列也捨王所止宿處閒梐枑也守王宮爲周衛也守王門非常之難要在門也故王出而捨於外則以虎士守梐枑王入而在於國則以虎士守王宮國有災兵則以虎士守王門所謂掌先後王者也遣車王之魂魄所依故從之而哭士大夫使於四方則以虎士從之護王命也道路不通有兵防之故也有徵事徵師役之事也必以虎士謂其勇猛有力可爲使用以徵兵於四方也

呂氏曰周人戒成王曰王左右常伯常任準人綴衣虎賁任人牧夫準人固是系天下安危所當戒綴衣虎賁只是侍禦僕臣何故與任牧準人同說而無輕重此最是周公養成君徳深厚處大抵外朝之人人君臨朝方得入覲而人君又見其望髙徳厚待之尊嚴不敢防近惟侍禦僕從朝夕與它親比若得正人動作起居陰化黙移須到聖賢地位若防謟面諛之人朝夕與之相處便到失徳處故綴衣虎賁位最賤職最親所以不特是常伯常任準人要得人而虎賁綴衣亦要得人

旅賁氏掌執戈盾夾王車而趨左八人右八人車止則持輪凡祭祀防同賓客則服而趨喪紀則衰葛執戈盾軍旅則介而趨

釋曰夾王車者其下士也下士十有六人中士爲之帥焉此王衛之猶親者也以膂力剛彊之士爲之車止持輪使王車安固也服而趨夾王車而趨也王齋服服衮冕則此士之齊服服端也臣爲王服斬衰麻絰至葬乃服葛絰也介甲也旣衛王之行則從王之服而已王吉服則亦吉服王凶服則亦凶服王戎服則亦戎服也

節服氏掌祭祀朝覲衮冕六人維王之大常諸侯則四人其服亦如之郊祀裘冕二人執戈送逆屍從車釋曰服衮冕者從王服也維持之也祭祀朝覲王建太常之旗其旗十二斿兩兩以縷綴連旁三人持之諸侯殺於王故建交龍之旗而四人持之其服亦如諸侯之服也裘大裘也裘冕者亦從屍服也逆屍送屍皆執戈而從屍車之後郊祀亦用屍也

方相氏掌蒙熊皮黃金四目衣朱裳執戈盾帥百隸而時難以索室疫大喪先匶及墓入壙以戈撃四隅方良【難乃多反起俱反先音薦方音罔良音兩】

釋曰蒙冒也冒熊皮取其毅而致果足以驚疫癘之鬼也黃金四目取其視無不見也黃者中之色金則剛而明剛中而明足以察見陰慝也執戈盾所以致其威也帥百隸夷隸罪隸之屬也時儺以時而儺也月令於季春之儺曰畢春气仲秋之儺曰逹秋气季冬則命有司大儺是也以索室則疫入室中索厲鬼而逐之也先匶爲之前導也壙穿地爲穴以葬也方良罔兩也罔兩以安王神也天子之槨栢黃腸爲裏而表以石焉國語曰木石之怪曰防罔兩

大僕掌正王之服位出入王之大命掌諸侯之復逆王眡朝則前正位而退入亦如之建路鼓於大寢之門外而掌其政以待逹窮者與遽令聞鼓聲則速逆禦僕與禦庶子

釋曰僕侍禦於尊者之稱是親近王所之官故王之衣服及位處恐其不正故皆正之也出大命王之教令也入大命羣臣承意而復命也復有所報白也逆有所陳奏也王氏曰有諸侯之復逆有公孤卿之復逆有吏民之復逆皆所以通上下之情諸侯復逆掌之大僕諸臣復逆掌之小臣吏民復逆掌之禦僕皆以位之尊卑爲之次第也若宰夫則曰諸臣之復萬民之逆夫復者𨿽爲諸臣言之而民亦未始不復𨿽爲萬民言之而吏亦未始不逆是以禦僕又云諸臣之逆庶民之復是知復逆者通於上下也王眡朝眡治朝也大僕本位在路門之左今進前正王位而退復本位也王退入路寢大僕亦前正其位也大寢路寢也其門外則內朝之中路鼓四面示欲四方無所不逹也其政鼓節之早晏也窮謂窮寃失職無所控訴也遽令謂急遽之令二者欲其聞之速也故使之鳴鼓焉大僕聞有鳴鼓者則速逆禦僕與禦庶子當受其事以聞蓋此二官皆直事鼓所者

祭祀賓客喪紀正王之服位詔灋儀贊王牲事王出入則自左馭而前驅凡軍旅田役贊王鼓救日月亦如之大喪始崩戒鼓傳逹於四方窆亦如之縣喪首服之灋於宮門

釋曰詔告也詔王之灋儀正其容貌威儀使中於禮也王之牲事以事鬼神也大臣眾矣莫尊於大宰近臣眾矣莫親於大僕故贊牲事以此兩官也前驅道引也道而居左自馭不參乘避王也亦有車右焉軍旅田役王皆親執鼓路鼓四面大僕佐擊其餘面也日月薄蝕則擊鼓以祛陰慝大僕亦贊其事戒鼓擊鼓以警眾也傳逹於四方遞擊以相傳報也窆葬下棺也首服之灋謂免髽筓總長短之數也縣其灋於宮門示四方以爲灋戒也

掌三公孤卿之弔勞王燕飲則相其灋王射則贊弓矢王眡燕朝則正位掌擯相王不眡朝則辭於三公及孤卿

釋曰弔勞王使往也王與諸侯及羣臣有燕所以示慈惠其飲𨿽無酌數然亦有灋故大僕相之也王之大射燕射大僕贊弓矢授之受之也燕朝內朝王與族人燕處大僕皆正其位擯則助賓相則助王大僕掌之辭謂以不眡朝之意而告之也

小臣掌王之小命詔相王之小灋儀掌三公及孤卿之復逆正王之燕服位王之燕出入則前驅大祭祀朝覲沃王盥小祭祀賓客饗食賓射掌事如大僕之灋掌士大夫之弔勞凡大事佐大僕

釋曰小臣大僕之小者小命時事所勑問也小灋儀趨行拱揖之容太僕掌諸侯之復逆故小臣掌三公孤卿之復逆也燕服位朝退而適燕寢則正其服位也燕出入燕私之出入若今遊幸諸觀苑則馭而前驅也沃王盥者以水灌王手所以致潔也祭祀以接神朝覲以接人盥手所以爲敬賓射與諸侯來朝者射三公孤卿之弔勞大僕掌之故小臣掌士大夫之弔勞也大事佐大僕所以爲副貳也

王氏曰夏官大僕小臣之於王天官內小臣內豎之於後其職一也內小臣掌王后之命正其服位出入則前驅而太僕掌正王之服位出入王之大命王出入則前驅是太僕之職與小臣同內豎云掌內外之通令凡小事小臣云掌王之小命是小臣之職與內豎同然大者掌其大小者掌其小此太僕小臣之職所以分也至於內小臣之所掌宜若掌後之小命也今乃曰掌王后之命而其通令凡小事則內豎掌之所以見後之次於王也況後言命不言大命後只有好令於卿大夫曾何大命之有是知大命皆出於王也周之時後且不預王之大命況他人乎後世陪臣執國命豈不可嘆哉

祭僕掌受命於王以眡祭祀而警戒祭祀有司糾百官之戒具旣祭帥羣有司而反命以王命勞之誅其不敬者大喪復於小廟凡祭祀王之所不與則賜之禽都家亦如之凡祭祀致福者展而受之

釋曰謂王有故不親祭也祭祀有司有事於祭祀者糾謂校錄所當共之牲物劉氏曰王之於祭祀也冡宰正其綱宗伯正其職六官之屬各抵其事先期誓戒擇賢執事齋戒滌濯可謂盡其誠敬備乎禮文矣而具修之初王不得以躬眡之也乃設祭僕之職專受王命以眡祭祀而警戒祭祀有司糾百官之戒具是代王躬眡其事也聖人之於神盡心如此故以祭則饗帝而受福也巳祭帥羣有司復命凡與祭有司敬其事者以王命勞之有不敬者以王命責之也小廟髙祖以下廟也祭僕復於小廟夏采復於大廟始祖曰大廟祭祀王同姓有先王之廟者有故不與祭則賜之禽使自祭也都家亦如之同姓在都家者必不得與祭亦賜之禽也祭祀致福者謂臣有祭祀必致祭肉於君所謂歸胙也展錄視其牲體之數以胙自外至受而膳王故敬愼如此

禦僕掌羣吏之逆及庶民之復與其弔勞大祭祀相盥而豋大喪持翣掌王之燕令以序守路鼓【翣所甲反】

釋曰小臣掌三公孤卿之復逆士大夫之弔勞故禦僕掌羣吏之逆庶民之復與弔勞也庶民之復卽大司防所謂逺近惸獨老防欲有復於上者也故太僕言建路鼓以待逹窮者聞鼓聲則速逆禦僕是也小臣沃盥則禦僕相盥者捧盤授巾也登爲王登牲體於爼也翣飾棺也燕令燕居時之令也序更禦僕下士十有二人以序更守路鼓以待逹窮與遽令也

隸僕掌五寢之掃除糞灑之事祭祀修寢王行洗乘石掌蹕宮中之事大喪復於小寢大寢

釋曰宮人掌王宮六寢之修則王宮之事隸僕掌五寢之掃除則宗廟之事也王者七廟而云五寢者二祧無寢故也可見王者之廟亦二昭二穆與太祖之廟而五二祧無寢可見無三昭三穆之說矣祭祀修寢或有事焉月令凡新物先薦寢廟是也乘石王所登上車之石也蹕止行人者宮中有事則蹕是故修之所以治壊洗之所以致潔蹕之所以警備僕之所有事也始祖廟之寢曰大寢髙祖以下之寢曰小寢葉氏曰周有三朝一曰燕朝在路門之內王國宗人嘉事之朝也太僕小臣掌焉一曰治朝在路門之外王日聽治之朝也宰夫司士掌焉一曰外朝在庫門之外詢萬民聽政之朝也小司防朝士掌焉外朝之位朝士所掌朝灋鄕大夫以大詢之時帥六鄕之眾庶而致於朝百姓眾庶得與公卿侯伯羣士羣吏相先後於階陛之間其政誠爲平易近民矣治朝之位司士所正之朝儀而宰夫掌其灋太僕掌建路鼓於大寢門外以待逹窮與遽令宰夫掌庶民之逆得與賓客治諸臣之復同徹於天子之前則又未嘗以禁嚴爲限矣燕朝之灋𨿽在太僕然諸侯復逆掌於太僕三公孤卿復逆掌於小臣羣吏庶民之復逆又掌於禦僕是庶民之復得與諸侯公卿羣吏逹於燕處之時則亦未嘗以邃深爲隔矣觀三朝之灋則知成周盛時戶庭無壅其疎通洞逹何如哉然外朝𨿽掌於秋官之屬而三公孤卿在焉則太宰與聞外朝之政矣治朝𨿽曰司士正之屬於夏官而宰夫掌其禁令王眡治朝冡宰贊之則太宰實聞治朝之事矣燕朝亦夏官之屬也然則羣臣之復逆實與宰夫相關焉況建鼓在路門外王眡治朝則太僕正位王不眡朝則辭於三公及孤卿是燕朝之臣實與治朝相通則太宰亦與聞乎燕朝之政矣以此見周人之治宮中府中實爲一體而無內外之分矣

弁師掌王之五冕皆冕朱裏延紐五采繅十有二就皆五采玉十有二玉筓朱紘諸侯之繅斿九就瑉玉三采其餘如王之事繅斿皆就玉瑱玉笄【繅音早】

釋曰王冕有六大裘冕衮冕鷩冕毳冕希冕冕而此云五冕者祀昊天上帝服大裘則服衮可知矣故大裘與衮同一冕也冕以版爲之廣八寸長六寸上以下以朱覆之延卽冕之覆而在上者紐小鼻也自下而視則延長故謂之延紐綴於武上四旁以笄貫之使其牢固也繅雜文之名也合五采絲爲之繩貫五采玉垂於延之前後各十二旒所謂前後邃延也就成也以五采玉相間用五采繅貫而垂之每就各十有二旒也故五采備色也就十有二備數也玉十有二備物也玉笄以玉爲笄橫貫於紐以朱爲紘綴於笄之兩旁而屬兩端於武也侯當爲公字之誤也蓋諸公以九爲節每繅九成則九旒旒各九玉公之冕用玉百六十二瑉玉石之似玉者三采朱白蒼也徳之殺異乎王之全矣其餘延紐皆覆朱裏與玉同也繅斿皆就者總言侯伯子男之冕也侯伯七命則七就子男五命則五就玉瑱以玉爲瑱所以塞耳也故玉塡塞耳以示反聽也前旒蔽明以示其內視也

王之皮弁防五采玉璂象邸玉笄王之弁經弁而加環絰諸侯及孤卿大夫之冕韋弁皮弁弁絰各以其等爲之而掌其禁令

釋曰皮弁者王視朝之服防縫中也璂結也皮弁之縫中每貫結五采十二以爲飾謂之綦詩云防弁如星又曰其弁伊綦是也象邸以象骨飾弁內項上之祗又貫之以玉笄則爲王之皮弁也璂作綦弁絰王弔所服也其弁如爵弁而素所謂素冠也環絰大如緦之麻絰纒而不糾冕吉服韋弁戎服也皮弁朝服也弁絰弔服也各以其等各依其命數也侯伯冕則繅七就用玉九十八子男繅五就用玉五十玉皆三采孤繅四就用玉三十二三命之卿繅三就用玉十八再命之大夫繅再就用玉八藻玉皆朱綠韋弁皮弁則侯伯璂飾七子男璂飾五玉亦三采孤則璂飾四三命之卿璂飾三再命之大夫璂飾二玉亦二采弁絰之弁其辟積如冕繅之就禁令者不得相逾僭也是故尊卑貴賤由乎冕弁定等差也卑不可逾於尊賤不可逾於貴弁師掌其禁令則禮行乎九服之諸侯矣此弁師所以在司馬也

司甲【闕其職】

【王氏曰書之費誓言敹乃甲冑敿乃十無敢不弔而後言備乃弓矢鍜乃戈矛礪乃鋒刃無敢不善蓋甲冑幹所以自保弓矢與矛所以討敵戎事先自保而後討敵故周官先司甲而後言兵也】

司兵掌五兵五盾各辧其物與其等以待軍事及授兵從司馬之灋以頒之及其受兵輸亦如之及其用兵亦如之祭祀授舞者兵大喪廞五兵軍事建車之五兵防同亦如之【廞虛金反】

釋曰五兵戈殳防酋矛夷矛此乃車之五兵也五盾謂貳車之盾乘車之盾旅賁之盾虎士之盾與藩盾也辧其物者則以其用各有宜也與其等者則以其制各有長短大小也以待軍事行軍則用之除戎器戒不虞之意也師旅卒兩之眾合頒干戈矛防之屬皆從司馬之灋以頒之也兵輸謂師旅還有司還兵也用兵謂出給衛守也甸出革車一乘凡甲戈楯旗物鼓鐸悉備焉鄕遂之官簡其兵器是也調發則各以其具行而官府不與知也司兵司戈盾司弓矢掌授兵器非授之民也授之鄕大夫從軍防同者也故司兵曰及其受兵亦如之是鄕大夫畢事則歸之也若民兵則自藏之民間耳東萊呂氏曰古者藏兵於廟大夫家不藏甲凡用兵必取之廟而後授之兵者國之重事出必告於廟歸而必飲至以見其不敢輕舉之意如用命賞於祖不用命戮於社亦此意如鄭莊公將伐許授兵於大宮此見春秋之初其制尙存舞者兵朱幹玉戚之屬車之五兵見上步卒之五兵則無夷矛而有弓矢

司戈盾掌戈盾之物而頒之祭祀授旅賁殳故士戈盾授舞者兵亦如之軍旅防同授貳車戈盾建乘車之戈盾授旅賁及虎士戈盾及舎設藩盾行則斂之

釋曰司戈盾者戈所以克敵盾所以衛身戎備之最急者也頒之謂祭祀軍旅防同之時頒之以給用也故士王族故士也與旅賁虎士則衛王也殳如杖長尋有四尺貳車副貳之車也乘車王所乘之車也軍旅則革路防同則金路當祭祀之時旅賁夾王車者則使執殳故士從王者則授之戈盾以爲衛有軍旅防同之事副貳之車以戈盾授其僕王所乘之車則逹戈盾於其上旅賁虎士趨而衛王故亦授戈盾王所止宿則設盾以爲藩衛王行則無所用故斂而收之

司弓矢掌六弓四弩八矢之灋辧其名物而掌其守藏與其出入中春獻弓弩中秋獻矢箙【藏才浪反中音仲箙音服】釋曰六弓四弩八矢見下文灋曲直長短之數名物六弓八矢等各有名號物色也守則有人藏則有府出則頒之入則受之也中春陽气方和之時弓弩之所成也故獻之箙盛矢器也以獸皮爲之矢與箙成於陰气方堅之時故中秋獻之蓋四時有明灋萬物有成理先王以道制器固不違乎時之序物之理而與造化同其功矣是以器之成也旣完且羙而天下之利用於是乎出矣

及其頒之王弓弧弓以授射甲革椹質者夾弓庾弓以授射豻侯鳥獸者唐弓大弓以授學射者使者勞者其矢箙皆從其弓

釋曰王弧夾庾唐大弓體之異名所謂六弓也考工記曰往體寡來體多謂之王弧之屬往體多來體寡謂之夾庾之屬往體來體若一謂之唐大之屬或曰王弧雕弓也唐大彤弓也夾庾盧弓也甲革以革爲甲椹質植椹爲正射甲與椹試弓習武也王弧弓彊故以授之豻侯五十步鳥獸又近而後射夾庾弓弱故授之射侯與弋學射者先用弱而後習彊也唐大彊弱適中之弓故以授學射者與爲使者與勤勞王事者矢箙從其弓從弓數也每弓一箙一箙百矢

凡弩夾庾利攻守唐大利車戰野戰凡矢枉矢絜矢利火射用諸守城車戰殺矢鍭矢用諸近射田獵矰矢茀矢用諸弋射恆矢庳矢用諸散射【鍭音侯茀音弗庳方二反】

釋曰凡弩夾庾利攻守攻城壘者與其自守者相廹近弱發疾也唐大利車戰野戰連戰進退非彊不及也弩無王弧恆服往體少者發矢不疾也凡八矢者弓弩各有四焉枉殺矰恆弓所用也絜鍭茀庳弩所用也枉矢取變星絜有結約之義五分二在前三在後其鐵比鍭殺爲差小前較重後微輕其行則疾故利火射用諸守城車戰殺矢前鐡最重中之必死故曰殺矢鍭矢象焉三分一在前二在後其前尢重故中深而不可逺用諸近射田獵爲宜結繳於矢謂之矰矰髙也茀矢象焉茀之言刜也七分三在前四在後其鐡比枉絜又差小其行不低故用諸弋射蓋弋飛鳥刜羅之也恆矢以其可常用也庳矢象焉以其矢行而卑也八分四在前四在後訂其行平也故可用諸散射謂禮射及習射也

天子之弓合九而成規諸侯合七而成規大夫合五而成規士合三而成規句者謂之獘弓【句音鉤獘音婢】

釋曰規者正圎之器謂之規則圓之至也弓彊則往體寡來體多合多而圎弓弱則往體多來體寡合少而圓天子之弓王弧也其體不甚曲故合九弓而成一規諸侯之弓唐大也其體稍曲故合七弓而成一規士之弓鬥力也故合三弓而成一規句曲也獘惡也弓以彊爲上以弱爲下則直者爲善而句者爲惡矣故謂之獘弓

凡祭祀共射牲之弓矢澤共射椹質之弓矢大射燕射共弓矢如數並夾大喪共明弓矢凡師役防同頒弓弩各以其物從授兵甲之儀田弋充籠箙矢共矰矢凡亡矢者弗用則更

釋曰祭祀射牲示親殺也殺牲非尊者所親惟射爲可國語曰禘郊之事天子必親射其牲是已澤澤宮也所以習射選士之處也質正也椹以爲射正而共其弓矢也如數如當射之數每人一弓乘矢並夾所以取矢之髙者射鳥氏用之明弓矢明器之用器也物弓弩矢箙之屬籠皆所以盛矢籠以竹爲之箙以皮爲之田弋之時則共矣而以其矢充實於籠箙之中也矰矢矢之有繳者不在籠箙之中也爲其相繞亂於田弋則共而已更謂償也用於射而亡則不償弗用而亡者則償也

繕人掌王之用弓弩矢箙矰弋抉拾掌詔王射贊王弓矢之事凡乘車充其籠箙載其弓弩旣射則斂之無防計

釋曰此繕人所掌王之用弓弩者謂司弓矢選擇大善者入繕人以共王之用也抉挾矢時所以持飾也著右手大指拾韝扞著左臂以遂以韋爲之詔王射告王所當射之節也贊王弓矢之事授之受之也乘車王所乘之車也充其籠箙皆以矢實其中也載其弓弩載之於車也行時備其具以壯武容也旣射斂之謂收藏之也尙文徳也無防計至尊所用不可以有司之灋拘之也

槀人掌受財於職金以賫其工弓六物爲三等弩四物亦如之矢八物皆三等箙亦如之春獻素秋獻成書其等以饗工乘其事試其弓弩以上下其食而誅賞而入功於司弓矢及繕人【賫音咨】

釋曰財貨財也賫其工者給市財用之直也皆三等者弓弩矢箙皆有上中下之制也六物四物八物皆見上槀人掌受財於職金以賫其工而攷其造作之灋也形灋定爲素飾治畢爲成劉氏曰春獻素秋獻成謂弓弩之胎素必備四時之气而後成也弓人曰凡弓冬折幹而春液角夏治筋秋合三材冬奠體體定則成而可獻矣矢箙亦春作秋成書其工拙之等以試其享食之差乘計也計其事之成功也試考也考其弓弩良否善則上其祿甚則賞之不善則下其祿甚則誅之旣考其功乃入之於司弓矢以待頒賜入之於繕人以共王之用也

凡賫財與其出入皆在槀人以待防而攷之亡者闕之釋曰所賫工之財及弓弩矢箙出入其簿書槀人藏之以待防而攷之也闕猶除也弓弩矢箙棄亡者除之計今見在者

原曰國家非兵無以衛國兵非器無以利用觀槀人之職工有三等食有上下非直計其事而必試其物非惟饗之以厚薄又臨之以誅賞則造作安敢不愼器用安得不精孔子九經之政亦曰日省月試旣廩稱事勸百工亦王政之大者考工記弓人爲弓矢人爲矢函人爲甲其灋度精審非後世可及也或曰聖人以道治天下無事於兵今司馬之兵政於器械之官旣有司甲司兵矣又有司戈盾司弓矢旣有繕人掌弓弩矢箙矣又有槀人以乘事試工豈聖人亦有取勝於天下之心哉曰易之萃曰君子以除戎器戒不虞除也者治也治其戎器以戒不虞所以保其萃也聖王能保已之必能治天下不能必天下之必治故思患預防戎器可無愼乎故曰兵不完利與空手同甲不堅密與袒禓同弩不及逺與短兵同射不穿札與亡鏃同苟有不虞驅空手袒裼之人與戰可乎楚之鐡劍利而秦王色憂謂劍利則士勇焉耳爲國家者苟不畱聰明有司以常事處之郡國之貢姑備名數武庫之藏惟謹簿書烏乎可哉

戎右掌戎車之兵革使詔贊王鼓傳王命於陳中防同充革車盟則以玉惇辟盟遂役之贊牛耳桃茢【使色吏反傳直宣反惇音對茢音列】

釋曰戎車革車也王乘戎車以徵伐則戎右驂乘與君同車執戈盾以備非常並充軍中役使也詔贊王鼓者兩軍相當王鼔以作士气旣告王當鼓之節又助擊其餘面也軍聲囂雜懼有不聞則大言於陳中以傳王命也防同之際王𨿽乘金路而革車從行戎右則充革車之左而不敢曠也曲禮曰乘君之乘車不敢曠左是也有盟約之事則以玉惇共歃血辟開也將歃血先執其器陳載書之辭以開眾心也役之謂持惇血以授當歃者牛耳割以取血又以示順聽尸盟者所執而戎右贊之桃鬼所畏也茢苕帚所以掃不祥盟血在惇以桃茢拂之又助之也

齊右掌祭祀防同賓客前齊車王乘則持馬行則陪乘凡有牲事則前馬【齊側皆反乘繩證反】

釋曰祭祀王乘玉路防同賓客王乘金路前齊車者王乘車之時則立在馬前以備驚奔曲禮曰君車將駕則僕執策立於馬前是也王旣登車則持馬以備駭輿之患也旣乘而行則陪乘在車右爲驂乘也凡牲事王見牲則拱而式曲禮曰國君式齊牛齊右則居馬前卻行備驚奔也

道右掌前道車王出入則持馬陪乘如齊車之儀自車上諭命於從車詔王之車儀王式則下前馬王下則以蓋從【從才用反】

釋曰道車象路王所常行大道之車以王燕出入無非道之故也王之出入乘則持馬行則陪乘皆如齊右之儀也王行則以車從王有命焉則道右宣王之命而諭之也詔王之車儀若記曰不廣欬則口之儀也不妄指則手之儀也立視五式視馬尾則目之儀也顧不過轂則首之儀也以至升車必正立執綏不內顧不疾言無非車之儀也王式則下前馬與齊右凡有牲事前馬同王下則以蓋從者以儀輔王也

大馭掌馭玉路以祀及犯軷王自左馭馭下祝登受轡犯軷遂驅之及祭酌僕僕左執轡右祭兩軹祭軓乃飲【軷蒲末反祝之又反軹音只軓音範】

釋曰王出郊以祀則有犯軷之事行山曰軷犯之者封土爲山象以菩芻棘栢爲神主祭之以車轢之而去諭無險難也王自左馭者大馭下而爲祝則王當左代之馭也旣祭則登受王手之轡犯軷遂驅之謂驅馬登其山而去之所謂犯軷也僕卽大馭軹謂轂末軌謂軾前將犯軷之時王以祭余之酒酌大馭大馭則左並轡以右手酌酒祭左右兩轂之末又祭軾前軓三處乃飲始轢軷而去也曲禮曰其在車則左執轡右受爵祭左右軌範乃飲是也

凡馭路行以肆夏趨以采薺凡馭路儀以鸞和爲節釋曰凡馭路總言馭五路也爾雅曰堂上謂之步門外謂之趨則馭路之儀其疾徐進止固有節矣蓋行則欲其舒則歌肆夏以節其行也趨則欲其齊則歌采薺以節其趨也馭路儀者總言馭五路之儀也和鸞皆金鈴也鸞在衡而和在軾凡車升則馬動馬動則鸞鳴鸞鳴則和應節者謂舒疾之灋也然則王之行趨固有環佩之聲鏘鳴於左右車之行趨又有和鸞之聲相應於衡軾是以倫淸而聽聰心虛而气和非僻之心無自而入矣

戎僕掌馭戎車掌王倅車之政正其服犯軷如玉路之儀凡巡守及兵車之防亦如之掌凡戎車之儀

釋曰戎車革路也王乘以出則戎僕馭馬故曰馭戎車倅車副車也掌其政令車僕也正其服則正乘戎車者之服蓋兵事則韋弁服也犯軷如玉路之儀者王以兵出皆有犯軷之儀田路不言犯軷則以戎路見之巡守謂巡諸侯之所守兵車之防謂盟防用兵車二者皆乘革路也戎車之儀戎以威爲主甲冑則有不可犯之色則戎車之儀可知矣

齊僕掌馭金路以賓朝覲宗遇饗食皆乘金路其灋儀各以其等爲車送迎之節

釋曰以賓以待賓客也節謂王乘車送迎賓客各以其爵命尊卑之等而爲逺近之節行人所謂上公九十步子男五十步與司儀所掌有車逆拜辱及出車送之灋儀也

道僕掌馭象路以朝夕燕出入其灋儀如齊車掌貳車之政令

釋曰出入謂旦暮乘象路以之內外朝也燕謂自內外朝乘象路以還燕寢也其灋儀如齊車則其度數動容亦各以其等爲之節也掌貳車之政令以其有故乃攝而代之故道車之副謂之貳車若典命言適子攝其君則下其君之禮一等是也

田僕掌馭田路以田以鄙掌佐車之政設驅逆之車令獲者植旌及獻比禽凡田王提馬而走諸侯晉大夫馳釋曰木路以田卽田路也王旣乘之以適四時之田又乘之以適縣鄙佐車田車之副也記曰大夫殺則止佐車佐車止則百姓田獵則佐車用之於田獵可知驅逆之車驅謂驅禽使前趨獲逆謂逆還之使不出圍也令獲者植旌則令獲禽者致於虞人所植之旌也及獻比禽則比其大小而致之也凡田總田獵驅馳之灋提猶舉也王提馬首而走其田路者將以趨其禽而射之也晉進之馳則亟進之故諸侯則進其車大夫則馳其車皆所以佐佑翼禽致獲於王也是故提舉行也晉速行也馳奔走也尊者安舒卑者速戚

馭夫掌馭貳車從車使車分公馬而駕治之

釋曰自大馭至田僕皆王五路之禦者也馭夫則馭貳車從車使車而已其車旣眾非多其員則有所不給故馭夫共六十人也貳車副車也從車屬車也使車使者所乘之車也三者皆公車也故分馬而駕治之駕而調治之者俾閒習齊一安於五禦而去其驚奔也

校人掌王馬之政辧六馬之屬種馬一物戎馬一物齊馬一物道馬一物田馬一物駑馬一物凡頒良馬而養乘之乘馬一師四圉三乘爲皁皁一趣馬三皁爲系系一馭夫六系爲廐廐一僕夫六廐成校校有左右駑馬三良馬之數麗馬一圉八麗一師八師一趣馬八趣馬一馭夫【系音計廐九又反鄭氏曰八宜皆爲六字之誤也】

釋曰王馬共王五路之馬政謂差擇養乘之灋也辧六馬之屬者馬之屬不同而所駕亦異天子有十二閒馬六種故也種馬謂上善似母者玉路用之物者謂其毛其足其力皆所謂物也辧其物使之各以類而相從種馬而下以次差之戎路駕戎馬金路駕齊馬象路駕道馬田路駕田馬駑馬給宮中之役天子之馬五良而一駑也良馬善馬也五路之馬也頒之謂頒之於圉師圉人趣馬馭夫僕夫也養之乘之然後教也四匹曰乘養馬曰圉圉人良馬匹一人故乘馬四圉圉師教圉人養馬乘馬則一人故乘馬一師也三乘爲皁則馬十二匹趣馬皁下士一人故皁一趣馬也三皁爲系系凡三十六系一馭夫也馭夫中士也六系爲廐馬二百一十六匹廐一僕夫則上士也六廐成校變爲言成者明六馬各一廐而王馬之數少備焉故曰成校校有左右則十二廐爲十二閒良馬一種者四百三十二匹五種合二千五百六十匹駑馬三之則爲一千二百九十六匹先儒謂幹之防二百一十有六在易幹爲馬故六系而二百一十六匹爲廐六廐成校合五良一駑凡三千四百五十六匹然後王馬大備矣故校人以中大夫二人爲之也駑馬三良馬之數者二馬爲麗麗耦也麗馬一圉六麗則十二匹六師則七十二匹六趣馬則四百三十二匹以三計之則千二百九十六匹與三良馬之數等也王氏曰夫駑馬一物而必三良馬之數者以馬材之不良者充役事爲多故也因其數之多寡設官以掌之亦有小大之序故良馬自圉師至校人則以中大夫爲之其官則爲稍尊駑馬自圉師至馭夫而止者以其材下於良馬故掌養乘之者兼其數而掌其事官至於中士之馭夫而已

天子有十二閒馬六種邦國六閒馬四種家四閒馬二種凡馬特居四之一春祭馬祖執駒夏祭先牧頒馬攻特秋祭馬社臧僕冬祭馬步獻馬講馭夫

釋曰閒必以木爲之以防馬也六廐成校校有左右故十二閒也馬六種則種戎齊道田駑也邦國六閒良馬三閒駑馬三閒馬四種則無種馬戎馬也卿大夫良馬一閒駑馬三閒馬二種止有田馬駕馬而已特牡特也詩曰實維我特特居四之一是三牝一牡欲其生之眾也馬祖天駟星也房星爲天駟馬資之以生故祭馬祖執猶拘也春通淫之時駒馬之未壯者血气未定不可通淫故執之先牧始養馬者馬火畜火夏盛駒之蹄齧不可乘用故因夏頒馬而攻鑿其蹄也馬社廐中土神凡馬日中而出日中而入秋馬入廐之時也故祭馬社臧僕則簡練馭者令皆善也馬步神之能爲災害馬者故祭之以禳災獻馬獻成馬於王也講馭夫五馭之灋講習其藝也

凡大祭祀朝覲防同毛馬而頒之飾幣馬執撲而從之凡賓客受其幣馬大喪飾遣車之馬及塟埋之田獵則帥驅逆之車凡將事於四海山川則飾黃駒凡國之使者共其幣馬凡軍事物馬而頒之等馭夫之祿宮中之稍食【撲普卜反】

釋曰毛馬齊其色也頒授當乘者爾雅言宗廟齊毫尙純也而此於宗廟防同亦毛馬者承賓如敬神也天子之於諸侯有馬爲禮而賜之者謂之幣馬校人主飾之士喪禮曰馭者執防立於馬后所謂執撲而從之所以防其奔逸也賓客之聘馬諸侯來朝聘而享王者校人受其庭實之馬古者以塗爲車以芻爲人馬亦校人飾之以類也及塟埋之則明器也驅逆之車田僕設之校人帥之也王巡狩過大山川則用黃駒爲牲以析沈校人飾之黃者地之中色駒者行地無疆地之類也猶郊用犢之意天子使人於侯國或以幣馬賜諸侯或以私覿皆共之也軍事物馬齊其力也爾雅曰戎事齊力尙彊也田事齊足尙疾也頒之頒官府卿大夫共軍者等馭夫之祿者校人之屬自趣馬至圉師皆有祿食舉馭夫以見之也稍食餼廩也謂養馬於宮苑之中者亦校人等其祿廩也呂氏曰三代之制天子萬乘諸侯千乘大夫百乘立國制賦之灋莫不以馬爲本所以乘馬之灋在古最爲精密然天子諸侯大夫乘馬之數多寡不同細攷當時之馬有養之於官者有藏之於民者如邱甸歲取馬一匹皆藏之於民不仰公家芻枺如有事田獵臨時徵召然而在天子之都諸侯之國大夫之家未嘗不自畜馬此是養之於官者天子十二閒數不過三千衛文公承新造之國末年亦至騋牝三千當殘亂之餘如何便及成周全盛乘馬之數蓋十二閒亦養之於官者所謂三千亦舉通數言之又如鄭子國之難子產以車十七乘出討賊子產百乘之家耳如徵馬於郊野之間盜賊卒至何以得集是十七乘乃養之於家者則三代之馬固有在官者亦有在民者數之多者在民平時無芻秣之費數之少者在官徵伐無不至之虞古之制度精密如此

趣馬掌贊正良馬而齊其飲食簡其六節掌駕說之頒辧四時之居治以聽馭夫【說始銳反治直吏反】

釋曰馬三乘爲皁而下士一人爲之趣馬校人旣物而乘之以爲良矣又從而贊正其有弗良也將駕五路謹擇之至矣齊其飲食欲其力之均也簡差也節猶量也差擇王馬以爲六等駕以行說以止有勞逸之節故以敍而頒之也居謂牧廐所處之宜治謂執駒攻特之屬以聽馭夫則惟馭夫之所役使也

巫馬掌養疾馬而乘治之相醫而藥攻馬疾受財於校人馬死則使其賈粥之入其布於校人【賈音古粥音育】

釋曰乘治謂驅步以發其疾知其所疾之處而後可驗而療之若獸醫所謂觀其所發而養之是已相醫而藥者蓋其屬有醫四人其治疾則亦以藥攻焉然醫馬疾大抵以獸醫爲主巫馬之用藥亦以相醫而已攻馬疾攻謂系而治之也蓋其疾有藥不足以療之者乃用攻焉猶醫所謂以毒藥攻之也受財於校人者以資醫馬之費也馬死則以其賈粥之以其屬有賈二人以知其直也入其布於校人所粥死馬之布泉也

牧師掌牧地皆有厲禁而頒之孟春焚牧中春通淫掌其政令凡田事贊焚萊

釋曰牧地非一處度其年歲水艸之宜與其馬之眾寡而頒之授圉者所牧之處也厲禁者謂可牧馬之處亦使其地之民遮護禁止不使人輙牧牛馬也孟春焚牧地以陳生新艸也中春通淫陰陽交萬物生之時可以合馬之牝牡也田事焚萊者山澤之虞牧師贊之所以防牧地弗盡之焚也

廋人掌十有二閒之政教以阜馬佚特教駣攻駒及祭馬祖祭閒之先牧及執駒散馬耳圉馬正校人員選馬八尺以上爲龍七尺以上爲騋六尺以上爲馬

釋曰天子之馬十有二閒政以正之教以道之也阜盛壯也佚特者乘用有節不使甚勞安其血气也三歲曰駣教駣者始乘習之也二歲曰駒攻駒者治其蹄齧也閒之先牧始制閒者非前養馬之先牧散馬耳以竹括押其耳頭母令善驚也圉馬教圉其馬也校人謂師圉也正員選者選擇可備校人之員者平之其員不應選者正之也馬八尺極髙大者可備天子五路之駕故曰龍月令曰駕蒼龍七尺以上諸侯之上駟故稱騋六尺特常馬耳故但稱馬也

圉師掌教圉人養馬春除蓐釁廐始牧夏庌馬冬獻馬射則充椹質茨墻則翦闔【蓐音辱庌五嫁反茨在私反闔戶臘反】

釋曰以師名官者掌教圉人養馬也冬寒借馬以蓐春則除之釁廐殺牲釁之辟去邪气也始牧者春秋傳曰馬日中而出日中而入日中謂春分秋分也故春始牧庌廡也廡所庇馬涼也夏熱故也椹質以木爲之縛艸以代侯也茨蓋也闔苫也翦艸以苫蓋也椹質翦闔皆圉師所習也故因而使之

圉人掌養馬芻牧之事以役圉師凡賓客喪紀牽馬而入陳廞馬亦如之

釋曰芻以飼馬牧以放馬皆所以養之也役圉師受教於圉師聽使令也賓客之馬詩曰𨿽無子之路車乘馬王所以賜之也大司馬喪祭奉詔馬牲則喪紀之馬遣車所用也牽馬入陳者賓客則陳之於館喪紀則陳之於廟也廞馬遣車之馬也圉人賤役者也何氏曰馬政之用古今一也而古之牧者在民今之牧者在官以其在民也故牧養之灋不可得而詳以其在官也故牧養之灋不可不講成周之制官有馬質下士爲之而賈二人以平馬價則是當時公私皆有馬矣然校人之職掌王馬之政自乘至廐爲匹二百六十有奇五分其良而駑居其一焉凡五良而一駑則總爲馬二千六百此其大數也王馬之政牧養之灋莫詳於此又以井田之灋計之甸六十四井也其賦兵車一乘戎馬四匹又以六鄕六遂之民而實計之十有九萬家則王之馬不能加其二分之一至於徒役之興戰陳之事則王命校人掌物其馬而次之則馬不專賦於民矣又以大司馬之灋而計之則天子提封萬井兵車萬乘戎馬四萬匹則是所賦之馬多於王數十倍而當時不有牧養之灋爲其在民者多也漢有牧師諸苑三十六所畜馬三十萬匹用官奴三萬人散在北邊則牧之以民又有牧之之地唐初得隋馬三千匹八坊四十八監而張萬歲掌之其後萬歲失職馬亦減少至王毛仲領羣牧而有四十三萬唐之諸監或在隴右或在河西馬之蕃耗皆系乎監牧之人而又有牧之之地則其在官也多矣

職方氏掌天下之圖以掌天下之地辧其邦國都鄙四夷八蠻七閩九貉五戎六狄之人民與其財用九谷六畜之數要周知其利害【貉孟白反】

釋曰圖如今之輿地圖也大司空掌天下九州土地之圖特圖而已職方掌天下之圖以掌天下之地則據圖以掌天下之地也邦國諸侯之國也都鄙邦國之采邑也東方有四夷南方有八蠻東方有七閩西方有九貉西北有五戎北方有六狄其疆理廣道裏逺孰從而辧之按圖而辧之也邦國都鄙在九州之內夷蠻閩貉戎狄在九州之外𨿽有內外之殊然先王之政一視而同仁其財用之所出九谷六畜之所產其數要不可以不辧也其利害不可以不知也數謂別而計之要則總而計之也利如金石粟帛之類凡可以利人者也害謂猛獸長蛇之屬凡可以害人者同知其利害則將以興其利而除其害也

乃辧九州之國使同貫利東南曰州其山鎭曰防稽其澤藪曰具區其川三江其浸五湖其利金錫竹箭其民二男五女其畜宜鳥獸其穀宜稻【防古外反藪素口反】

釋曰事之有條謂之貫可以生養大者謂之利四方九州之人民好惡之不同財用有無之不等必周知其利害貫而通之使有無之相濟善惡之相易也一天下之財用養天下之人民俾同享其利焉其山曰鎭者能出雲雨以生萬物鎭安於一州水瀦而不流以生蒲魚者曰澤水涸而不耕而生艸木者曰藪水流而趍海者曰川水積而成淵者曰浸其民資之以爲生者曰利其眾待之以爲養者曰畜其土宜之以爲食者曰谷八者九州之民仰之以爲生者也九州之邦國仰之以爲富者也苟不周知其數要則天下之民不可得而同貫其利矣自此以下陳九州之事先從南方蓋尊於陽方也四鎭五嶽總言之皆山鎭也防稽在山陰具區吳越之間今吳縣南太湖卽震澤也三江謂婁江東江松江也禹貢曰三江旣入是也五湖卽太湖也王氏曰國語伍子胥曰吳與越三江環之範蠡曰與我爭三江五湖之利者非吳耶然則三江五湖乃吳越之境內也春秋越與吳戰於五湖注今太湖也然則太湖卽五湖耳非太湖之外又有四也禹貢惟金三品瑤琨篠簜則金竹箭固州產也二男五女蓋通以一州之人民計之七人之中二爲男五爲女也八州言男女者義同飛曰鳥走曰獸稻稌也卽南方水生之秔稻也

正南曰荊州其山鎭曰衡山其澤藪曰云夣其川江漢其浸潁湛其利丹銀齒革其民一男二女其畜宜鳥獸其穀宜稻【夣亡貢反湛直減反】

釋曰禹貢荊及衡陽惟荊州衡山南嶽也在湘南云夣二澤名在華容安陸然楚之云夣澤跨江南非止此也江出岷山漢出嶓冡卽禹貢所謂荊州江漢朝宗於海詩所謂滔滔江漢南國之紀是已潁水出陽城湛未詳禹貢荊之厥貢羽毛齒革惟金三品與夫礪砥砮丹則丹銀齒革固荊州所產也

河南曰豫州其山鎭曰華山其澤藪曰圃田其川滎雒其浸波溠其利林漆絲枲其民二男三女其畜宜六擾其谷宜五種【華如字圃布古反滎戶扄反溠音詐枲思似反擾而小反】

釋曰禹貢荊河惟豫州伊洛瀍澗旣入於河滎波旣豬華山西嶽也在華陰圃田在中牟縣滎水出東垣入於河在滎陽雒在雒邑爾雅曰水自洛出爲波溠未詳所在春秋傳楚子梁溠營軍臨隨則在漢南宜屬荊州在此非也林竹木也禹貢豫之厥貢漆絲絺紵則林漆絲枲固豫州所產也六擾馬牛羊犬豕雞也以其人所擾馴畜養故曰六擾五種黍稷菽麥稻也

正東曰靑州其山鎭曰沂山其澤藪曰望諸其川淮泗其浸沂沭其利蒲魚其民二男二女其畜宜雞狗其穀宜稻麥【沂魚祈反沭音述或爲洙】

釋曰禹貢海岱及淮惟徐州蓋周公以徐爲靑州故也沂山沂水所出也在蓋縣望諸卽孟諸也在睢陽淮水出桐栢今淮河也泗出魯國今泗州也沭出東莞屬瑯琊禹貢曰淮沂其乂是也蒲水艸其地水多故產蒲魚禹貢泗濱浮磬淮夷蠙珠曁魚

河東曰兗州其山鎭曰岱山其澤藪曰大野其川河泲其浸盧維其利蒲魚其民二男三女其畜宜六擾其谷宜四種【泲子禮反盧維音雷雍】

釋曰禹貢曰濟河惟兗州九河旣道雷夏旣澤灉沮防同岱山東嶽也今之泰山大野在鉅野縣或曰卽今之南望湖也河謂大河泲卽濟水盧當作雷卽雷夏也維當爲灉卽灉水也四種黍稷稻麥也

正西曰雍州其山鎭曰嶽山其澤藪曰蒲其川涇汭其浸渭洛其利玉石其民三男二女其畜宜牛馬其穀宜黍稷【雍於用反汭如銳反】

釋曰禹貢黑水西河惟雍州嶽西嶽也爾雅曰河西嶽蒲在汧涇出涇陽汭在地公劉曰汭鞠之卽渭出鳥防同穴洛出熊耳汧隴之西多出美玉美石瑯玕之類禹貢曰厥貢惟球琳瑯玕

東北曰幽州其山鎭曰醫無閭其澤藪曰貕養其川河泲其浸菑時其利魚鹽其民一男三女其畜宜四擾其谷宜三種【貕音兮】

釋曰爾雅曰燕曰幽州東方之美有醫無閭之珣玗琪焉醫無閭在遼東貕養在長廣今萊陽縣有貕養津菑出萊蕪時出般陽賈氏曰幽州之河泲亦與兗同者蓋兗在河東北二州相連皆有河泲也蓋禹貢又北播爲九河同爲逆河入於海道沇水東流爲濟則幽兗皆河濟所經之地也魚鹽近海故也天官有鹽人所掌者共膳夫王宮之用而已此曰其利魚鹽禹貢曰厥貢鹽絺則鹽在古無禁後世有鹽禁非也四擾馬牛羊豕也三種黍稷稻也

河內曰冀州其山鎭曰霍山其澤藪曰楊紆其川漳其浸汾潞其利松栢其民五男三女其畜宜牛羊其穀宜黍稷【紆於於反汾扶文反潞音路】

釋曰冀州在河北東西南三面距河故曰河內霍山在彘陽爾雅曰霍山之多珠玉今霍州楊紆未詳爾雅曰秦有陽跨漳水出長子縣禹貢曰覃懷底績至於衡漳汾出汾陽詩云彼汾一曲潞出歸徳晉地多山松栢所產桞子晉問所言是也其地男多女少

正北曰並州其山鎭曰恆山其澤藪曰昭余祁其川虖池嘔夷其浸淶易其利布帛其民二男三女其畜宜五擾其谷宜五種【恆音常虖音呼池徒多反嘔烏侯反】

釋曰恆山北嶽也爾雅曰燕有昭余祈在鄔虖池出鹵城嘔夷出平舒淶出廣昌易出固安五擾牛羊豕犬馬也薛氏曰凡九州之土髙者宜黍稷下者宜稻麥山气多男澤气多女東南多絲縷西北多織皮先王之於民因其東西南北之異方山澤川浸之異宜男女異數玉石異產黍稷稻粱之異種丹漆絲枲之異利廣谷異制民生異俗爲之修其教而不易其俗齊其政而不易其宜山者不使居川澤者不使居中原騂剛之地糞種不以羊赤緹之地糞種不以牛然後五方之民各安其性樂其業而無偏獘之患矣葉氏曰古之言九州者三禹貢之冀兗靑徐荊豫梁雍夏制也爾雅之冀幽營兗徐荊豫雍先儒以爲商制也職方之荊豫靑兗雍幽冀並周制也商有幽營而無禹貢之靑梁周有幽並而無禹貢之徐梁此三代之九州不同也爾雅有九州之名無九州之界禹貢職方之界有相侵者言之職方冀州視禹貢爲小以分冀爲幽並如舜時制是一分而爲三也𨿽無徐州而靑兗之間是巳𨿽無梁州而雍豫之間是已禹貢曰海岱及淮惟徐州又曰大野旣豬今職方靑州之川淮泗兗州之澤大野是以徐而入靑兗可知矣禹貢曰華陽黒水惟梁州又曰厥貢璆鐡銀鏤砮磬今職方豫州之山華山雍州之利玉石是以梁而入雍豫可知矣職方旣以靑兗而包徐故靑州多入禹貢之豫兗州多入禹貢之靑禹貢豫州曰孟豬而職方靑州曰其澤望諸豈非靑之入豫乎禹貢靑州曰鹽絺海物而職方兗州曰其利蒲魚豈非兗之入靑乎職方旣分冀而爲幽並故幽州多入禹貢之靑徐冀州多入禹貢之雍職方曰幽州其山醫無閭醫無閭在遼東先武以遼東屬靑州後又屬幽州玆非幽之入靑乎職方曰幽州其澤貕養其浸菑時貕養在長廣菑出萊蕪地理誌以長廣屬徐州瑯琊自萊山玆非幽之入徐乎職方曰冀州其澤楊紆爾雅謂秦有楊紆李巡以爲在扶風玆非冀之入雍乎大抵周以禹之一冀州分而爲三以禹之八州合而爲六其勢必不能如禹之舊也

乃辧九服之邦國方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰衛服又其外方五百里曰蠻服又其外方五百里曰夷服又其外方五百里曰鎭服又其外方五百里曰藩服

釋曰卽大司馬之九畿也以其服事天子故曰九服詩曰侯服於周王畿司馬曰國畿藩作蕃邱氏曰衛服之外聖人𨿽制服之不必其來故武成敍諸侯之助祭洛誥稱諸侯之和防康王之誥陳諸侯之聽命止言五服而已

夾漈鄭氏曰禹貢有五服各五百里是禹之時地方五千里職方有九服亦各五百里並王畿千里則周之時地方萬里矣五服九服之制𨿽若不同詳考制度無不相合禹之五服各五百里自其一面數之職方九服各五百里自其兩面而數之也周之王畿卽禹之甸服各方千里禹貢之甸服五百里據一面而數之周畿千里不在九服之內王畿之外定制爲九服各五百里以兩面相方而數之大抵周之王畿卽禹之甸服周之侯甸卽禹之侯服周之男采卽禹之綏服周之衛蠻卽禹之要服周之鎭夷卽禹之荒服大率二畿當一服而周人鎭服之外又有五百里之藩服去王城二千五百里乃九州之外地增於禹貢五百里而已故行人之職其言九州之外謂之藩服則九州之外又有五百里之藩服明矣禹貢旣敍五服又曰東漸於海西於流沙朔南曁聲教訖於四海是九州之外地也又如益稷曰弼成五服至於五千州十有二師外薄四海咸建五長謂四海之外各建諸侯爲之長豈非周之藩服乎詳考制度無不相合求之里數未始不同先儒有禹弼萬里之說周斥大封疆之說皆考古未精耳

凡邦國千里封公以方五百里則四公方四百里則六侯方三百里則七伯方二百里則二十五子方百里則百男以周知天下【七伯當作十一伯】

釋曰一州之地方千里以封國必大小相維今舉封國之大數言之以千里爲限則有四公六侯十一伯二十五子百男之差所以表其千里也其實公侯伯子男之數封之以是爲準故曰以周知天下

薛氏曰邦國有正封之地有廣封之地公侯方百里伯七十里子男五十里此正封也諸公之地封疆方五百里侯四百里伯三百里子二百里男百里此廣封也職方兼屬國附庸之地而言之廣封者然以邦國千里計之方四百里則六侯餘四百里三百里則十一伯餘百里何也蓋地勢不能常如碁局之方特因侯伯之爵以里數封之而已余裏無所餘焉職方舉其大數然也周制天下之地凡五千五百里一千爲王畿一千五百里爲夷鎭藩之服封諸侯之地則三千里而已今此封公侯伯子男之地各千里合而數之則六千里何也蓋職方特以封疆之數言之非有地裏如此之廣也

凡邦國小大相維王設其牧制其職各以其所能制其貢各以其所有

釋曰小大相維謂五國爲屬屬有長二十五國爲連連有率二十國爲州州有正二百一十國王設八命之牧統臨而牧理之八牧屬於天子之老二人曰二伯制其職牧監參伍各因其材不彊其不能也制其貢任土作貢各隨其所產不責其所無也

陳氏曰三代時牧守更代諸侯世襲權皆出於上如周初時荊州之牧則蔡侯其後則申侯豫州之牧則管叔其後則虢公周公君陳畢公疊居東郊初周公爲東伯周公旣沒君陳不爲東伯行東伯之事至康王命畢公曰今予祗命公以周公之事成王崩時畢公率東方諸侯則是已爲東伯矣宣王中興只理防牧伯而已故韓侯在韓召虎在淮申伯在荊方叔在齊漢諸侯王自景武后若寄君然已不足言至唐藩鎭則是舉五侯九伯女實徵之之事而付之世襲之人則其獘有不勝言者

王將巡狩則戒於四方曰各修平乃守攷乃職事無敢不敬戒國有大刑及王之所行先道帥其屬而巡戒令王殷國亦如之

釋曰王將巡守則諸侯各朝於方嶽之下故職方氏前期警戒四方諸侯也守謂國境之內修之平之使各當其分也諸侯所務之職事則攷察之不使有曠職廢事也國有大刑謂討伐諸侯王之所行謂巡守所行之處先道先由王所從道居前行帥其屬土方氏以下而巡行前日所施戒令也十二歲不巡守六服盡朝謂之殷國殷猶眾也其戒四方諸侯與巡守同

陳氏曰自古封建之灋天下至廣難以統一故五載一巡守以一風俗以通民情至周而五載巡守旣不能行故置職方撢人訓方氏之官以通逹上下使無壅蔽逮漢或遣謁者循行天下是亦得周公之遺意也自元封五年初置刺史每以秋分行部以詔書六條察郡國舉不灋而後天下民情利害其雍遏通逹皆系於刺史之手而上或不得以聞宣元以後稍還古意天子則有郎官之出宰相則有掾吏之行上下相察莫之或匿如魏相敕掾吏案事郡國輙白四方異聞或有逆賊風雨災異郡不上逹相輙奏言之是郡國欲之宰相而不知掾吏已得以上逹民情旣通上下不壅則治可爲也

土方氏掌土圭之灋以致日景以土地相宅而建邦國都鄙以辧土宜土化之灋而授任地者王巡守則樹王捨【相息亮反】

釋曰土方氏掌邦國土地之事領司空土圭土宜土化之灋以施邦國之政者也故土圭長尺五寸致日景者立八尺之表夏至則景尺五寸冬至則景丈三尺土地猶度地也以此土圭度地勢而相其可居者以建諸侯之邦國公卿之都鄙也土宜謂九谷所宜土化謂糞種所用授任地者謂授諸侯任地之官與艸人而令其耕種也樹王捨若掌捨設梐枑之時則於外周匝而樹爲藩籬也

王氏曰大司空凡建邦國以土圭土其地而土方氏掌土圭之灋以土地相宅而建邦國都鄙則輔相司空建國之事而已大司空掌土宜之灋而土方氏亦以土宜土化之灋而授任地者則輔相司空艸人任土糞種之事而已司空艸人所掌止於王畿而土方氏所掌則主於四方邦國故名官以土方氏焉

懷方氏掌來遠方之民致方貢致遠物而送迎之逹之以節治其委積館捨飲食

釋曰逺方之民四夷之民也諭徳延譽以來之非誘而致之也方貢逺方所貢之物若西旅底貢厥獒是也致逺物則致逺方所獻之物若所謂無有逺邇畢獻方物是也逺方之有貢猶六服之貢則世一見各以其所貢之寶爲贄是也逺方有所獻之物猶六服諸侯之獻國珍是也送迎之送往迎來以爲之禮也逹之以節逹民以旌節逹貢物以璽節也治其委積所以備其用也治其館捨所以安其居也治其飲食所以順其嗜好也逹之以節使無畱難治其委積館捨飲食使有所資賴此所以懷之也名官謂之懷方其以此歟

劉氏曰逺人不服則修文徳以來之是懷萬方以成蓼蕭之化者聖王之事也逺人旣來則懷方氏掌其送迎道路之給而開之以道徳仁義之化恱之以聖人中和禮樂之方陳之以位天地和陰陽之本感之以致神祗遂生育之義使之心懷而誠服踴躍於內向而不知其已也

合方氏掌逹天下之道路通其財利同其數器壹其度量除其怨惡同其好善【好去聲】

釋曰逹天下之道路津梁相湊往來相通不至阻絕也通其財利使懋遷有無丰凶相易以相濟也同其數器儀等一定權衡同律無異同也一其度量使丈尺釡鐘不得有大小也除其怨惡則講信修睦不相侵伐也同其好善則修仁尙義一道徳同風俗也原曰先王立合方氏之官見王者大一統之治也事相通而不壅政齊一而不貳教道行而好尙正則一統之治見矣是故道路財利通此合方之事也未及乎政焉同數器而九儀之命皆有定守一度量而五則之制亦有定用此合方之政也未及夫教焉至於除其怨惡同其好善則講信修睦惇仁尙義明禮興樂無有異志合方之爲教大矣

訓方氏掌道四方之政事與其上下之志誦四方之傳道正歲則布而訓四方而觀新物

釋曰道猶言也四方諸侯也大之爲政小之爲事志其所向之善惡也皆言之於王傳道民臣所傳說邪正利病之事及傳聞四方諸侯之事必爲王誦之蓋天子耳目之官也正歲十一月歲首則布其所傳道之善惡而訓之使去惡而從善也觀察也察其風俗之變也故觀其新物以審民之好惡則移風易俗之政必有所始者矣

原曰訓方者所以訓誨天下之諸侯也然誨之必有所因故先以列國之政事孰爲崇讓孰爲尙功又以列國君臣之志孰爲好賢孰爲忠諌又考之臣民朝野之所傳說詳以告王則王之四目以明四聰以逹矣王乃以其所誦所傳所道者施爲繩愆糾繆之教使訓方氏正歲布而訓於四方所以正一歲之始也又觀其新物以察其能攺革舊染污俗維新與否三年則黜陟賞罰行焉如是則四方之逺所聞者無非灋言所行者無非灋行道徳由之而一風俗由之而同矣夫先王之所以致天下之大順而以中國爲一人者以有此具也孰謂其官微而不足以寓大政耶

形方氏掌制邦國之地域而正其封疆無有華離之地使小國事大國大國比小國【華讀爲若蛙反】

釋曰大司空建國自諸公至子男其封疆各有多寡之數形方氏掌其地域正其封疆所以奉行大司空之灋也析而不絕爲華絕而不續爲離正其封疆使無有華離之地則小國易以守大國難以侵人各有其土宇而無交爭矣小國子男也大國公侯也凡建國必大小相維錯雜而處各相統屬故建牧立監以安之形方氏又使小國不得越分僭慢而謹事大國大國亦包涵徧覆不驕不淩而比小國則天下和平萬國以貞矣

劉氏曰大司馬建邦國之九灋有均守平則以安邦國之灋則形方氏正其封疆不使相侵而無有離是也有比小事大以和邦國之灋則形方氏小國事大國大國比小國是也大國不比於小國則侵其封疆而有離矣正之弗從然後詔於大司馬而九伐行焉聖人之於刑伐必有其漸不得已而後行以有形方氏爲之始也

山師掌山林之名辧其物與其利害而頒之於邦國使致其珍異之物

釋曰山林在諸侯之國者名與物若岱畎絲枲嶧陽孤桐是也利謂物之可充民用者害謂物之能爲人害者頒其名數於邦國使之各致其所產珍異之物令充貢獻以供王之珍玩膳羞服用也

川師掌川澤之名辧其物與其利害而頒之於邦國使致其珍異之物

釋曰川澤亦在諸侯之國者川之所產有魚鼈之屬澤之所產有麋鹿之屬珍異之物如泗濱浮磬淮夷蠙珠曁魚之類

邍師掌四方之地名辧其丘陵墳衍邍隰之名物之可以封邑者【邍與原同】

釋曰地名如冀之大陸徐之東原之屬辧其名以知其平陂燥濕辧其物以知其肥磽羙惡物之謂相其地可以居民立邑大司空辧山林川澤邱陵墳衍原隰之名物而辧其邦國都鄙之數邍師之所掌皆所以行大司空之灋者也除山林川澤四者有官余邱陵墳衍原隰皆原師掌之

原曰山林川澤皆有虞衡又設山川邍師於夏官以在邦國之山林川澤也故邦國各有虞衡矣使不立三師以掌之則珍異之物何由而致而疆界必離於列國爭訟由之以起矣後人析入他官不亦繆哉

匡人掌逹灋則匡邦國而觀其慝使無敢反側以聽王命

釋曰灋則八灋八則也邦國之官府都鄙亦用焉慝姦僞之惡也反側背違反覆也匡人推逹灋則以正列國諸侯而察隱慝使之無敢貳心忠誠一徳以尊天子如是則無從匪彛無隳王度一惟王命是聽庶不防於九伐矣

撢人掌誦王志道國之政事以巡天下之邦國而語之使萬民和說而正王面【語魚據反】

釋曰志者心之所之政事者心之所發巡行天下邦國以王所欲致治之志慮與王所行之政事以告語諸侯則可以宣徳意感人心則天下之民莫不和恱而正向於王矣

原曰先王之於諸侯𨿽分之以土然所以防閒感化之者亦至矣旣有合方氏以一其統馭又有訓方氏以明其好惡則其所以教之者亦至矣此又設匡人使察其有二心不忠反側者惡𨿽未形見於外其所以匡救之者預矣又立撢人之職以王之志慮與王之行事告之使其傾心一意以向於王夫逺則心貳驕則犯上勢所必有也王者於諸侯所以訓誨防閒之者如此之密則蓼蕭之嘉予天保之至誠不有所自來耶

都司馬掌都之士庶子及其眾庶車馬兵甲之戒令以國灋掌其政學以聽國司馬家司馬亦如之

釋曰都謂王子公卿之采邑邦國有司馬都亦有司馬掌士庶子者司馬司軍賦士庶子主宿衛軍賦者眾庶則民之籍於司馬者也車馬者則所謂甸出車一乘是也掌其政學亦猶諸子之春合諸學秋合諸射以攷其藝而進退是也國司馬則邦國之司馬蓋都亦邦國之都也如王畿之都則聽於大司馬矣劉氏曰采地之卿大夫仕於王朝士庶子在外旣不屬於宮伯諸子及有軍旅之事徵兵於都鄙則以士庶子作其眾庶車馬兵甲而都司馬掌其戒令以聽國司馬奉其節制以進退討伐焉都司馬掌大都小都之士庶子者也家司馬掌家邑皆如都司馬之事但大小不同耳

原曰都家者天子公卿大夫之采地各置司馬平時糾戒率令之使興事體教無有違慢則都家之君𨿽有數百乘之富無不統馭於王朝矣又其士庶子都家司馬掌其政學一如王國教冑之灋然後世祿之人無驕泆敗禮矣如有軍旅之事徵兵於都鄙則都家司馬率之而聽於國司馬朝大夫云治有不及在軍旅則誅其有司此聖王馭都家之灋所以必使都鄙之君無不循灋守則而成太和之治也豈有後世據邑要君之事哉

秋官司冦第五

秋肅殺萬物刑所以懲姦惡而整齊萬民也故立司冦掌邦刑以象秋故謂之秋官羣行攻劫曰冦舜命臯陶作士命之曰蠻夷猾夏冦賊姦宄則刑以懲冦爲急也天下之亂有不始於羣行攻劫乎故名官曰司冦官所司而至於冦則刑罰之事無不舉矣

惟王建國辧方正位體國經野設官分職以爲民極乃立秋官司冦使帥其屬而掌邦禁以佐王刑邦國釋曰禁所以防姦刑所以懲惡司冦司刑不言刑而言禁者刑施於已然禁防於未然先王設刑惟恐人入於其中故爲之明示法禁使知有如是之罪必防如是之刑則人有懼心易避而難犯故言邦禁也司徒曰以刑教中則民不虣司冦掌邦禁又曰刑邦國者蓋刑以弼教冦則敗其教之成者也縱欲敗類乃教之所棄而刑之所取王氏曰禁之所以爲仁刑之所以爲義禁之不止猶有犯焉然後以義斷仁也

刑官之屬大司冦卿一人小司冦中大夫二人士師下大夫四人鄕士上士八人中士十有六人旅下士三十有二人府六人史十有二人胥十有二人徒百有二十人

釋曰大小司冦爲刑官士師至旅下士爲屬六十舜命臯陶曰汝作士穆王訓刑曰士制百姓於刑之中則古之刑官其名爲士至成周始以士爲司冦春秋時陳以避諱之故又攺爲司敗其名𨿽殊掌刑則一故其屬之首必名爲士師鄕士者掌國中之刑罰猶鄕遂師也

遂士中士十有二人府六人史十有二人胥十有二人徒百有二十人

釋曰遂士掌六遂之刑獄者也每遂二人故總之十有二人也

縣士中士三十有二人府八人史十有六人胥十有六人徒百有六十人

釋曰縣士掌四等公邑之刑獄者也

方士中士十有六人府八人史十有六人胥十有六人徒百有六十人

釋曰主都家之刑獄者采地在王畿四方故曰方士

訝士中士八人府四人史八人胥八人徒八十人釋曰訝迎也士官之迎四方賓客以獄訟爲主故曰士云

朝士中士六人府三人史六人胥六人徒六十人釋曰朝士掌外朝之灋爲大詢眾庶主聽獄之朝故屬秋官

司民中士六人府三人史六人胥三人徒三十人釋曰此官主民數者非訟獄者而屬秋官何也書其生齒登下之數欲生齒日多也生日多則刑日少矣故刑期無刑𨿽設而民不犯此聖人之意故𨿽殺民將以生之也此司民所以在司冦與

司刑中士二人府一人史二人胥二人徒二十人釋曰此官掌五刑之灋以詔司冦獘獄者

司刺上士二人府一人史二人徒四人

釋曰刺殺也訊而罪定者則刑之其情可矜灋可疑者則從而宥之也

司約下士二人府一人史二人徒四人

釋曰約諸侯萬民以言語相約束者則掌其約劑

司盟下士二人府一人史二人徒四人

釋曰曲禮曰涖牲曰盟蓋以約辭告神殺牲歃血明著其信也黃氏曰商人作誓而民始畔周人作防而民始疑然則盟書果非先王之事乎先王以輔徳信者也後世徳信廢而明誓獨行於天下此民所以畔且疑也

陳氏曰先王之時結民以忠信誠慤之心維邦國以比小事大之禮然盟詛之末常不弛於天下使人明則知好惡幽則知信畏然後有同徳而無離心則盟詛之輔於教也其可忽哉後世儒者或以疑周官過矣

職金上士二人下士四人府二人史四人胥八人徒八十人

釋曰掌受士之金罰貨罰者而金玉錫石丹靑之出入亦總之焉

司厲下士二人史一人徒十有二人

釋曰犯政爲惡曰厲司厲主盜賊之兵器及坐盜賊之爲奴者

犬人下士二人府一人史二人胥四人徒十有六人釋曰司冦祭祀奉犬牲故犬人屬秋官

司圜中士六人下士十有二人府三人史六人胥十有六人徒百有六十人

釋曰圜謂圜土也猶後世之獄城也

掌囚下士十有二人府六人史十有二人徒百有二十人

釋曰囚拘也主拘系當刑殺者

掌戮下士二人史一人徒十有二人

釋曰戮猶辱也旣斬殺之又戮辱之

司隸中士二人下士十有二人府五人史十人胥二十人徒二百人

釋曰隸給勞辱之役者以罪人爲奴僕故在此司隸爲五隸之長

罪隸百有二十人

釋曰盜賊之爲奴者

蠻隸百有二十人

釋曰徵南夷所獲者

閩隸百有二十人

釋曰南蠻之別名

夷隸百有二十人

釋曰徵東夷所獲者

貉隸百有二十人

釋曰徵北夷所獲者

布憲中士二人下士四人府二人史四人胥四人徒四十人

釋曰憲表也主敷布憲法以昭示其民使之畏而不犯也

禁殺戮下士二人史一人徒十有二人

釋曰禁殺戮者禁民不得相殺戮也丘氏曰此言非天吏不可以殺人

禁暴氏下士六人史三人胥六人徒六十人

釋曰禁民不得相淩暴也王氏曰以刑教中則民不暴者教官之事也以刑禁暴者刑官之事也

野廬氏下士六人胥十有二人徒百有二十人

釋曰廬野道之小室所以待行旅也十里有廬三十里有候館則館大而廬小野廬氏掌國野道路宿息之類故名官野

蠟氏下士四人徒四十人【蠟淸預反】

釋曰蠟骨肉腐臭蠅防所蠟也月令曰掩骼埋骴此官之職也以掌禁戒之事故在於此

雍氏下士二人徒八人【雍於勇反】

釋曰掌隄防以止水者溝瀆澮之禁亦禁戒之事

萍氏下士二人徒八人

釋曰萍之艸無根而浮以之名官主水禁取其不沈溺

司寤氏下士二人徒八人

釋曰王氏曰寤而覺謂之寤使掌夜時非覺而不寤者安能定其刻漏之早晚哉所以謂之司寤氏也以宣王之時去成王之世未逺而君子之來朝或以夜未央未艾則司寤之職不行可知矣此詩人所以箴之也

司烜氏下士六人徒十有二人

釋曰烜火也王氏曰取明水火於日月而名官謂之司烜者易曰日以烜之蓋火本於日烜之而後明也然爟與烜皆火而司爟在夏官司烜列秋官者蓋司爟掌出入火南方之屬也司烜共明水火司冦所奉也故列司爟於夏而司烜在秋官也

條狼氏下士六人胥六人徒六十人【條徒歷反】

釋曰條謂滌除也不蠲之物狼籍道上者則滌除之也

修閭氏下士二人胥一人徒十有二人

釋曰修治也閭謂裏門王氏曰裏有門所以通往來扞制內外先王立官以修治其事故名曰修閭原曰自禁殺戮至修閭氏十官皆譏防盜賊姦宄譏防嚴則姦宄息所以淸刑之原歟惟蠟氏司烜二官乃蠲潔與奉明水火之官爲祭祀而設者

冥氏下士二人徒八人

釋曰冥氏掌除猛獸之害人者王氏曰欲攻猛獸必使之冥然而不覺然後可以獲所以名官謂之冥氏

庶氏下士一人徒四人

釋曰庶者驅除蠱之害毒王氏曰先王以善政養天下之民旣庶且繁故設官以除蠱毒之害謂之庶氏也

穴氏下士一人徒四人

釋曰穴氏主搏蟄獸所藏者

翨氏下士二人徒八人【翨音翅】

釋曰翨鳥羽鳥之飛在翨攻猛鳥者必攻其翨然後可獲故名官曰翨氏

柞氏下士八人徒二十人

釋曰柞除木之名除木者必先刋剝之詩曰載芟載柞王介甫曰先王之於林麓也設虞衡爲厲禁以掌之又置柞氏攻之者欲其材木爲用則設官爲厲禁以養蕃之欲其地宅民稼穡則刋剝而化之帝省其山松栢斯兌柞棫斯防則虞衡之官修焉作之屛之其菑其翳修之平之其灌其栵則柞氏之職用焉

薙氏下士二人徒二十人

釋曰薙他計反是書薙或作夷芟夷蘊崇之皆去艸也薙氏掌夷五地之艸以待耕種

硩蔟氏下士一人徒二人【硩讀爲擿它歷反蔟倉獨反】

釋曰硩擿也蔟巢也摘其巢而去之妖鳥不復至矣

翦氏下士一人徒二人

釋曰翦除也主除蠱毒者謂之翦斷滅之義也

赤叐氏下士一人徒二人【叐音防】

釋曰赤叐猶言捇防除去之也主除虫豸自埋於墻屋之中者

蟈氏下士一人徒一人

釋曰蟈蛙也月令曰螻蟈鳴

壺氏下士一人徒二人【涉角反】

釋曰壺瓦鼓也擊也所以驚水虫也

庭氏下士一人徒二人【自硩蔟氏以下六官今已去之】

釋曰主射妖鳥令國中潔淸如庭也自冥氏至庭氏十二官皆順天時以去民之害𨿽若傷殘乃所以仁愛此天之肅殺之意故皆屬乎秋官陳及之曰古之王者鐘鼓管以養其內威儀文物以養其外出則有虎賁氏夾道而趨居則有士庶子掌守其居止行幸未嘗一日忘武備自儒生論之以爲無他事矣先王猶恐猛獸之隱伏毒虫之竊發貍虫之潛聽水虫之巧伺皆足以害人身者妖鳥之聲鼃黽之音亦足以亂人心一物不去於治身養心爲有缺則是數官之設非得已而不已者也豕突乘輿熊當禦坐𨿽當時所致亦王制有不足耳所謂方書歲月日星之號以去妖鳥攻禜以攻虫物蜃灰以攻貍虫牡蘜以去鼃黽炮土之鼓以去水虫救月之矢以射妖鳥非明於庶物精義入神者不能知也

原曰先儒之疑周禮者正謂此十數官之類細之甚非大義所關先王爲此而設官有名爵有胥徒且有官必有祿則是爲民除害者甚微而厲民爲養者甚巨此有識者所以謂周禮之決不可信者在此也然不知先王賢者在位能者在職皆鄕遂之民爲之故有此疑以愚觀之先王之於天下使天地萬物各得其所故凡天下之民有一徳可錄一能可使皆有以處之故凡天地間有害人之物利人之事天下之人善其物能其事者先王皆必使之致於用庶物之微或利或害皆必處之各當焉裁成輔相其功正在於此烏可以其小而忽之其所設之官皆於民伍之中有善其事者使之任其職以其官之秩爲辧施舎之等而已夫豈如後世專事設官而履其士任者哉故知能者在職之說可無疑於周禮矣

銜枚氏下士二人徒八人

釋曰枚狀如箸橫銜之爲之繣結於項中以止言語囂讙也此多軍中所用在此者以禁戒之事及祭祀亦用焉故也

伊耆氏下士一人徒二人【耆巨之反】

釋曰此官共王之齒杖及耆老之杖咸其有功於耆老矣以伊耆名官者蓋古王者始爲蠟以息老物者號伊耆氏後王識伊耆之舊以名官及後世以其官爲姓焉

大行人中大夫二人小行人下大夫四人司儀上士八人中士十有六人行夫下士三十有二人府四人史八人胥八人徒八十人

釋曰宗伯掌禮司馬掌諸侯之政令行人掌天下之諸侯往來交際之禮者以掌禮宜在春官以掌諸侯宜在夏官屬刑官何也蓋欲刑官以刑約束天下諸侯使不敢違於禮也其意深矣唐氏曰伯夷降典而繼以折民惟刑周禮行人之官必屬之司冦此古者禮刑表裏之意也洪範六曰司冦七曰賔論語齊之以禮齊之以刑亦此意也

環人中士四人史四人胥四人徒四十人

釋曰環猶圍也主賔客任器而爲之守衛王氏曰夏官有環人秋官復有環人者蓋夏官環人掌環四方之故取周巡往來若環之無端也秋官環人掌環賔客之任器取周圍保防若環之無隙也官名𨿽同而意則異

象胥每翟上士一人中士二人下士八人徒二十人釋曰通夷狄之言者象胥其有才智者也東方曰寄南方曰象西方曰狄鞮北方曰譯今總名曰象者周之徳先致南方也王氏曰化自北而南以言其所致者遠也

掌客上士二人下士四人府一人史二人胥二人徒二十人

釋曰專掌四方賔客牢禮之數者不屬禮官以與行人爲類

掌訝中士八人府二人史四人胥四人徒四十人釋曰訝迎也主迎賓客者王氏曰秋官有訝士又有掌訝者蓋訝士刑官也兼掌獄訟掌訝惟以迓賓客爲主而已

掌交中士八人府二人史四人徒三十有二人

釋曰交者主交通以結諸侯之好王氏曰天地不交而萬物不生上下不交而功勲不成先王所以立掌交之官也與

掌察四方中士八人史四人徒十有六人

釋曰掌察主督察邦國之事者言四方者每方中士二人史一人徒四人也

掌貨賄下士十有六人史四人徒三十有二人

釋曰掌邦所致貨賄

朝大夫每國上士二人下士四人府四人史二人庶子八人徒二十人

釋曰此王朝之士也以其主都家之國治其事重故總名之朝大夫也庶子者蓋亦主采地之諸子今在府史之下蓋官長所辟除也

都則中士一人下士二人府一人史二人庶子四人徒八十人

釋曰主都家之八則者也太宰以八則治都鄙

都士中士二人下士四人府二人史四人胥四人徒四十人

家士亦如之

按春官則有都宗人家宗人掌其祭祀夏官則有都司馬家司馬掌其軍旅秋官則有都士家士掌其獄訟蓋都鄙之君皆在王朝而其國事皆王官治之所謂天子使吏治其國者也然則司徒司空何以無都家之官曰司徒縣師是也縣師專治都家之正官其祭祀軍旅獄訟又王朝之官治之所謂都不可耦國而分其權也先王之意深矣

周禮全經釋原卷十﹤經部﹐禮類﹐周禮之屬﹐周禮全經釋原﹥

欽定四庫全書

周禮全經釋原卷十一

明柯尙遷撰

秋官上

大司冦之職掌建邦之三典以佐王刑邦國詰四方一曰刑新國用輕典二曰刑平國用中典三曰刑亂國用重典【詰起吉反】

釋曰典常也法也民失其常則立灋以治之使復於常乃謂之典也苟失其常諸侯則治之以三典萬民則治之以五刑皆欲致之於中和也詰究治也新國者新造之國其民未習於教故用輕典寛其文法洪範所謂柔克也平國者已治之國其民已服其政故用中典不剛不柔洪範所謂正直也亂國者悖亂之國其民頑梗暴疾故用重典嚴其政刑明其誅罰洪範所謂剛克也夫先王以徳制刑以刑輔徳凡刑之所施如權衡之懸低昂隨物何嘗容心哉

何氏曰三典以明刑猶三徳以爲治也然人君撫世酬物又不可執一焉新國固用輕典也不幸承刑政縱弛之後人有慢心若復以輕典治之是以水濟水矣必時出猛政懾服人心如諸葛亮之治蜀可也亂國固宜重典也不幸承殘虐無道之餘人無生意若復以重典治之是如火益熱矣必除其苛政使人知有生之樂如裴度之入蔡可也平國固宜用中典也然法度不修姑息爲治則國勢寖微矣必修明灋度振舉紀綱使臣民皆有所警懼子孫有所持循可也有天下國家者其可不審於所用哉

以五刑糾萬民一曰野刑上功糾力二曰軍刑上命糾守三曰鄕刑上徳糾孝四曰官刑上能糾職五曰國刑上願糾暴

釋曰五刑以野軍鄕官國爲序先逺而後近也上者必欲致其如此也糾者察其違於此然後刑之也故不先教之曷以刑之野刑施於田野野以農功爲上而察其不致力者則刑之軍刑施於軍旅者兵以用命爲上而察其不守律者則刑之鄕刑施於鄕鄕之教以成徳爲上而察其不致孝者則刑之孝爲百行之本也官刑施於官府者官以賢能爲上而察其不修職者則刑之國刑施於王國者以謹願爲上而察其彊暴者則刑之暴願之反也野刑如載師閭師不耕出屋粟無職出夫布之類軍刑不用命者戮於社之類鄕刑八刑糾萬民之類官刑卽士師之八成國刑卽小宰以宮刑憲禁於王宮是也古之刑師以五者爲類必欲遵行之灋列之於先然後糾其不如灋而刑之禮刑表裏之義也

劉氏曰以五刑糾萬民者建六典以爲民極也是故六鄕分職各職於其官而建之使必行於天下範於後世者司冦之刑典也乃建事典佐王富邦國任百官生萬民者用野刑焉農耕也溝塗也隄防也井邑也宮城也百工也凡役民以作其事者以成工爲上不致力爲糾也則冬官之政待之而後立焉乃建政典佐王平邦國正百官均萬民者則用軍刑焉振旅也茇捨也大閱也伐國也戍疆也凡設民立政以尊國家者用命爲上以不死守爲糾也則夏官之政待之而後成焉乃建教典佐王安邦國教官府擾萬民者用鄕刑焉司徒以鄕八刑糾萬民是也六徳也六行也六藝也五禮也凡率民以行其教而佐邦國者以成徳爲上以不致孝爲糾也則地官之職待之而後立焉乃建治典以佐王經邦國治官府經萬民者用官刑焉六官也六屬也府史也羣吏也凡役民以立其治造國家者以賢能爲上以不稱職爲糾也則天官之職待之而後立焉凡建禮典佐王以和邦國統百官諧萬民者用國刑焉君臣也父子也兄弟也夫婦也朋友也祭祀也凡率民以踐其禮者以恪願爲上以不致恭爲糾也則春官之職待之而後立焉五者國之大典聖人皇建其極於天下以參天地而贊化育待之而成焉然非典刑之正亦莫得而成之也不曰詰邦國刑百官糾萬民乎

以圜土聚教罷民凡害人者寘之圜土而施職事焉以明刑恥之其能攺者反於中國不齒三年其不能攺而出圜土者殺【罷音疲】

釋曰圜土獄城也聚罷民其中困苦以教之爲善也民不湣作勞有似於罷害人謂邪惡已有過失麗於法者以其不故犯罪寘之圜土系教之庶其困悔而知攺也寘置也施職事以所能役使之明刑書其罪惡於大方版著於背以恥之所以啟其憤而思悔過遷善也其能攺者俾反乎鄕裏而猶不得齒於平民者三年欲其動心忍性深自懲創也司圜職曰上罪三年而捨中罪二年而舍下罪一年而捨出謂逃亡也旣不能攺過又遁出乎獄城則寘之極刑蓋法有出圜土者殺之例也夫聚而教之者仁出而殺之者義圜土之設而先王之仁義兩存則孰不逺罪遷善哉

李氏曰人之爲惡豈一朝一夕必有漸也放僻邪侈之情動而無所顧忌則或伏屍市朝或流血刀鋸𨿽其悔之猶噬臍也是故先王之馭民必早爲之所過輕者則坐諸嘉石稍重者則歸於圜土皆未入於五刑也若因玆困辱遂能自新則復爲齊民何刑殺之及哉此亦使民遷善逺罪之灋也孔子曰小人不恥不仁不畏不義不見利不勸不威不懲小懲而大誡此小人之福也易曰屨校滅趾無咎此之謂也

以兩造禁民訟入束矢於朝然後聴之【造七報反】釋曰鄭氏曰訟謂以財貨相造者造至也使訟者兩至旣兩至使入束矢乃治之也不至不入束矢則是自服不直者也詩曰其直如矢古者一弓百矢束矢其百矢歟王氏曰兩造謂彼已有辧兩爭者皆至於公也訟者言於公也以兩造聴之而無所偏受則不直者自反而民訟自禁矣入束矢以明其直不直則入其矢所以懲不直不直知懲則訟何患於滋乎古之於訟謂之聽者以聽其聲爲主也書曰兩造具備師聽五辭是也

以兩劑禁民獄入鈞金三日乃致於朝然後聴之釋曰鄭氏曰獄謂相告以罪名者劑今劵書也使獄者各賫劵書旣兩劵書使入鈞金又三日乃治之重刑也不劵書不入金亦自服不直也必入金者取其堅也三十斤曰鈞王氏曰方言於公者訟也以罪相告者獄也蓋爭而不已必至於訟訟而不已必至於獄以其至於獄也必有簡然後聴之簡劑之類也劑判書也兩劑各具獄辭之書也以兩劑聴之則無所偏信而不直者自反而民獄自禁矣入鈞金以自明其不可變然後聴之必三日而後辯者重致民於獄也書曰聴獄之兩辭記曰有防無簡不聴是也

以嘉石平罷民凡萬民之有罪過而未麗於灋而害於州裏者桎梏而坐諸嘉石役諸司空重罪旬有三日坐期役其次九日坐九月役其次七日坐七月役其次五日坐五月役其下罪三日坐三月役使州裏任之則宥而捨之【桎音質梏古毒反】

釋曰嘉石文石也立之外朝門左平成也成之使之善也嘉石有文欲使罷民思其文理而攺悔自修也麗附也未附於灋未著於灋也木在足曰桎在手曰梏役諸司空坐日訖使給百工之役也王介甫曰萬民之有罪過而未麗於法而害於州裏者則司救所謂衺惡也凡害人者司救所謂過失也過失不謂之罪而得罪反重於衺惡則爲其已麗於灋也惟其過失是以未入於刑不虧其體以圜土教之也衺惡謂之罪而得罪反輕於過失爲其未麗於灋也坐諸嘉石使自反焉且以恥之役諸司空則以彊其罷故也州裏任之則宥而捨之無任者不捨焉是乃使州裏相安也先王善是法以爲刑人也不虧體罰人也不虧財司空之役不可廢也與其徭平而苦之孰若役此以安州裏之爲利也

以肺石達窮民凡逺近惸獨老幼之欲有復於上而其長弗達者立於肺石三日士聴其辭以告於上而罪其長

釋曰肺石赤石也窮民天民之窮而無告者無兄弟曰惸無子孫曰獨復猶報也長謂諸侯若鄕遂大夫長不肯通達窮民立於肺石三日然後聴之以觀其誠又恐其瀆也劉氏曰肺者气之腑而外達乎皮毛惸獨老幼天民之窮無告也猶國之皮毛心之气靡而不通也不通則疾病生焉故用之達窮民其有取於是乎立於肺石三日者審究考核得其情實然後以其辭告於上而罪其長焉

正月之吉始和布刑於邦國都鄙乃縣刑象之灋於象魏使萬民觀刑象挾日而斂之

釋曰布刑者正嵗布之正月始縣之也蓋先王制刑欲使易避而難犯苟不顯示乎民而愚者或陷於罪從而刑之是罔民也必使民觀之者亦使其知所避而已夫刑侀也侀者成也宜無加損焉必於正月布行之者蓋先王𨿽原情以定罪因事以制刑亦當因時而爲之變通是故每年有灋度之頒焉者也

凡邦之大盟約涖其盟書而登之於天府太史內史司會及六官皆受其貳而藏之

釋曰大盟約者謂王與諸侯因大防同而與盟所有約誓之辭涖臨也天府祖廟之藏六官六卿之官貳副也夫刑一成而不可變盟要如之且違焉則刑之取也故司冦涖其盟書太史掌邦之典灋則內史掌國灋國令之貳司防掌典灋則之貳皆貳而藏之各以其事攷焉非特備失亡而已也

凡諸侯之獄訟以邦典定之凡卿大夫之獄訟以邦灋斷之凡庶民之獄訟以邦成蔽之

釋曰邦典三典也有新國平國亂國之差而輕重之邦灋八辟之灋有議親議故議賢議能至議賓之辟此爲卿大夫而設也邦成士師之八成邦汋邦賊至邦朋邦誣𨿽爲士而設兼乎庶民也三典大司冦掌之八灋小司冦掌之八成士師掌之尊卑之序也豈六典八灋官成之謂哉

大祭祀奉犬牲若禋祀五帝則戒之日涖誓百官戒於百族及納亨前王祭之日亦如之奉其明水火凡朝覲防同前王大喪亦如之大軍旅涖戮於社凡邦之大事使其屬蹕【亨普庚反】

釋曰犬金畜也秋官羞之各從其類也戒之日卜之日也百官者百執事也百族者王之族姓也族姓之與於祭則重於百官矣故戒百官於庫門之內而戒百族於太廟之內所以辧親疎也百官言誓而百族言戒者百族不預於執事有預於從祭所以不聴誓而聴戒也納亨致牲也大司冦爲王引導祭之日亦然明水火取於日月者水以配郁鬯與五齊火以給防亨也凡朝覲防同之時行禮爲王前導大喪亦然王氏曰明水火之爲物潔而陰陽之精气也所以致聖人精明之意於鬼神示也而刑官奉之以其自潔而能潔於神也弗用命戮於社軍法也司冦涖戮刑官之事也屬士師以下蹕止行人也劉氏曰邦之大事役民眾矣所以致肅也使刑官之屬蹕之則罔不肅矣

小司冦之職掌外朝之政以致萬民而詢焉一曰詢國危二曰詢國遷三曰詢立君其位王南鄕三公及州長百姓北面羣臣西面羣吏東面小司冦擯以敍進而問焉以眾輔志而獘謀【鄕許亮反長丁丈反】

釋曰外朝在雉門外致萬民聚集之也詢謀也國有大政心有大疑則臨外朝集各羣臣萬民而咨謀焉國危謂兵冦交至詢所以輯寧之策也國遷謂都邑不安詢以遷徙之宜也立君謂國無冢嫡詢以孰可爲宗社之主也羣臣卿大夫士也羣吏府史也當咨謀之時天子南鄕三公州長北面帥民也百姓北面答君也不言三孤從公而立也羣臣在東而西面羣吏在西而東面左右其事而已王氏曰三公鄕老也上言三公中言州長下言百姓則鄕官俱在矣詢者詢之民也擯謂揖之使前也敍次也志在王也謀在下也以眾輔志則以眾謀而輔王之志也獘謀則以眾謀爲稽而斷之於王也書所謂朕志先定詢謀僉同亦若此而已矣

以五刑聽萬民之獄訟附於刑用情訊之至於旬乃蔽之讀書則用灋凡命夫命婦不躬坐獄訟凡王之同族有罪不卽市【訊音信】

釋曰五刑墨劓宮刖殺也聴獄訟則是非曲直能審克也能聴之然後於有罪者而麗之於法以附於刑也旣得其罪附於刑矣又從而用情理以訊之冀其有可以出之者或非其心服而從者至於十日乃斷之王制曰侀者成也一成而不可變故君子盡心焉又以罪斷之書讀之於囚使知其所犯審之而弗變乃用法焉則受刑者可無憾矣其謹之如是也凡命夫命婦不躬坐獄訟者爲治獄吏防尊者也不身坐者必使其子弟代之所以養其信義也人有信義則亷恥生於其心而不復爲非義也此先王所以厚風俗正人倫也王族有罪不卽市磬於甸人不與國人慮兄弟也王氏曰命夫婦不躬坐獄者貴貴也王同族有罪不卽市者親親也貴貴親親仁之至義之盡也

以五聲聴獄訟求民情一曰辭聴二曰色聴三曰气聴四曰耳聴五曰目聴

釋曰聴獄訟求民情以訊鞠作其言因察其視聴气色以知其情僞故皆謂之聲焉辭聴謂觀其出言不直則煩色聴謂觀其顏色不直則赧然气聴謂觀其气息不直則喘耳聴謂觀聆不直則惑目聴謂觀其眸子不直則眊然然皆以辭爲主辭窮而情得矣故五聲以辭爲先色气耳目次之

以八辟麗邦灋附刑罰一曰議親之辟二曰議故之辟三曰議賢之辟四曰議能之辟五曰議功之辟六曰議貴之辟七曰議勤之辟八曰議賓之辟

釋曰辟灋也附麗也人之犯灋有親貴勛賢之屬則議其輕重以爲辟宥焉蓋卿大夫之屬也親王之親戚也故王之故知也以王之親故則不可以眾人同例賢有徳者能有才者以國之賢能則不可與庸常同科功謂勛在社稷貴謂官居親近有功則或可掩過在貴則不遽辱勤則盡瘁國事者賓謂作賓王家吏之勤勞可圖後效旣備三恪則待以不臣此八者不幸陷於刑罪必上請而議之不可遽行刑灋也乃理之當然豈撓灋哉

以三刺斷庶民獄訟之中一曰訊羣臣二曰訊羣吏三曰訊萬民聴民之所刺宥以施上服下服之刑

釋曰刺殺也謂獄成而殺之者猶懼其殺之失中也是以訊問於眾以蔽之訊之於羣臣羣吏庶民皆知其情之可以刺宥然後從而施其刑所謂訊人皆曰可殺然後殺之者也其刑或上服或下服不失乎中焉上服則刑之重者下服則刑之輕者上服下服猶舜典言五刑有服呂刑言上刑適輕下服下刑適重上服同也

李氏曰凡有血气之類莫不愛其生君大夫士之於牛羊豕猶無故不殺況於人爲萬物之靈父母生之拊畜長育顧復之恩至三年然後免於其懷刑之大者伏鈇鑕其次亦斷支體刻肌膚終身不息何其痛哉刑期無刑蓋不獲已苟得其情亦哀矜勿喜矧可不審以及於非辜者乎故聖人求之以五聴麗之以八議三宥以卹其非意三赦以異於全人猶恐聰有所不聞明有所不見下情有所不達議法有所不平於是有外朝之法以詢於眾焉必羣臣羣吏萬民之意同然後刑殺可不謂謹乎此孟子所謂國人皆曰可殺然後殺之意也

及大比登民數自生齒以上登於天府內史司防冢宰貳之以制國用【上時掌反】

釋曰大比三年大校比而計其民數之眾寡也人生齒而體備男八月女七月而生齒皆書之於版而登於天府也人數定則賦斂可知國用乃可制耳蓋國用以賦斂制之賦斂之多寡以民數制之故也冢宰制國用而兼內史司防言之者內史執國令之貳以逆防計司防以法均節邦之財用故也

小祭祀奉犬牲凡禋祀五帝實鑊水納亨亦如之大賓客前王而辟後世子之喪亦如之小師涖戮凡國之大事使其屬蹕孟冬祀司民獻民數於王王拜受之以圖國用而進退之

釋曰實鑊所以滌牲也納亨所以煮牲也前王而辟爲王開道除姦凶也小師王不自出之師屬亦士師以下也司民星名謂軒轅角也進退猶損益也國用民眾則益民寡則損益每夫有三徵故卽民數可知國用也王氏曰民生自天天實有司之者先王必有以報其生養之功冬成物之時故孟冬祀司民焉方祀司民則司冦獻民數於王者以民之多寡實天降也刑之繁省致天討也王拜而受之重國本也圖制國用於司冦言之者民之輕生而觸法冒死而犯刑者以其貧而已民之貧以不知圖國用而制之故也

嵗終則令羣士計獄獘訟登中於天府正嵗帥其屬而觀刑象令以木鐸曰不用灋者國有常刑令羣士乃宣布於四方憲刑禁乃命其屬入防乃致事

釋曰羣士刑官也登中上其所斷之獄訟事實之書必於天府者以刑所以致天討且示重其書而用刑不敢不謹也令羣士則令於士師鄕士以下使之稟灋故也宣布於四方邦國都鄙也憲刑禁則掲而示之使知所避也有刑必有禁所以左右刑罰而使不犯也命其屬刑官之屬也入防則計其刑之多少而入其書於司冦也嵗防余官皆以嵗終入其書司冦獨以正嵗入之者所以謹其始也且重民命也乃致事得其屬之計乃令致之於王也

士師之職掌國之五禁之灋以左右刑罰一曰宮禁二曰官禁三曰國禁四曰野禁五曰軍禁皆以木鐸徇之於朝書而縣於門閭【左音佐徇以後反】

釋曰先王之用刑罰常出於不得已其心常期於不用也故必輔之以禁欲民無犯於刑是右助刑灋毋使罪麗於民也宮禁王宮官府國則王城之內野則郊野之中軍則行師之際此五禁者徇以木鐸使人共聞縣於門閭使人共見也古之禁書不可見亦因時制之要在於使民不犯而已

以五戒先後刑罰毋使罪麗於民一曰誓用之於軍旅二曰誥用之於防同三曰禁用諸田役四曰糾用諸國中五曰憲用諸都鄙

釋曰禁者止使勿爲施於未然之前戒者飭其怠忽施於事爲之際以五戒先之則引而道之使民無進而麗於五罰也以五戒後之使民無退而麗於五刑也誓若湯誓秦誓之類誥若康誥洛誥之類禁若遂人之田役掌其禁令糾若刑典之糾萬民憲若布憲掌憲邦之刑禁是也然誓者約束以灋非特軍旅也祭祀誓戒亦誓也誥者開諭以理非特防同太祝有誥誥於廟之類禁非特田役官禁官府皆有禁也推之則糾也憲也亦若是而已

掌鄕合州黨族閭比之聯與其民人之什伍使之相安相受以比追胥之事以施刑罰慶賞

釋曰閭胥職曰四閭爲族八閭爲聯五人爲伍十人爲聯蓋閭比卒伍之灋渙然而散則同等者各不相上下惟以聨灋施之則先後大小各當其分而無相淩之患矣合者合其州黨族閭比之聨聨其居合卒伍之聨聨其人也夫聨比其居什伍其人鄕官之事也而士師掌其合之法所以使之相安相受故也上下有序故相安先後有倫故相受無事而相安相受然後有事而可以同其憂患焉此追胥逐冦伺盜之事於是乎可作矣廢事者施刑罰有功者施慶賞所以聨比之者欲其慶賞刑罰相及而已士師掌刑罰故掌合鄕之政如此云

掌官中之政令察獄訟之辭以詔司冦斷獄獘訟致邦令

釋曰官中政令刑官之中政事教令士師掌之以士師刑官之攷也察獄訟之辭羣士上其獄訟不決之事致於士師士師察其辭之曲直以告司冦斷之獘之焉獄訟旣審合於邦令則以法報於羣士也

掌士之八成一曰邦汋二曰邦賊三曰邦諜四曰犯邦令五曰撟邦令六曰爲邦盜七曰爲邦朋八曰爲邦誣【汋止約反撟音矯】

釋曰八成言士者以此刑皆治爲士者之成法也大司冦曰凡庶民之獄訟以邦成獘之卽此八成也此言士彼言庶民者庶民可兼士也按此卽冢宰以八灋治官府之官刑綱見於大司冦其目見於士師汋讀如斟酌之酌撟讀如矯制之矯邦汋謂探聴微密斟酌爲姦者邦賊謂潛謀陰結將爲逆亂者邦諜謂陰爲反間刺探國事者犯邦令謂故恃傲悍廢格灋令者撟邦令謂詐爲王言以布於下者爲邦盜謂竊取國貨以私其家者爲邦朋謂結私黨以亂政者爲邦誣謂造爲訛言以惑眾聴者凡玆八者皆治亂之階故専以馭士其慮深矣

若邦凶荒則以荒辯之灋治之令移民通財糾守緩刑凡以財獄訟者正之以傅別約劑【傅音附約於妙反】

釋曰鄭氏曰辯當爲貶猶朝士之凶荒慮刑貶謂國事有所貶損作權時法也愚謂當如字荒辯之灋卽移民通財民可移則移之以就谷或通財移谷以賙之卽梁惠王所謂河內凶則移其民於河東移其粟於河內此卽古荒辧之法也糾守防冦盜也緩刑舒民心也凶年行其數事亦荒政之在刑官者耳傅謂地傅以爲之保別爲判書以爲之合約謂書其約信劑謂官給券書以財獄訟必稽此四者然後其實僞可知也故以此正之則無敢苟簡於其始而獄訟由之而省也易之訟曰君子以作事謀始者此也

若祭勝國之社稷則爲之屍王燕出入則前驅而辟釋曰勝國爲吾所勝之國謂先朝亡國也亡國社稷亦祭之安其神也以刑官爲屍滅亡類也自治朝而退於內朝謂燕朝自燕朝而退於寢謂之燕寢燕出入凡非視朝大事出入及宮苑皆是前驅者前王而行辟者辟除行人士師爲之尙嚴也

祀五帝則沃屍及王盥洎鑊水凡刉珥則奉犬牲諸侯爲賓則帥其屬而蹕於王宮大喪亦如之大師帥其屬而禁逆軍旅者與犯師禁者而戮之嵗終則令正要防正歳帥其屬而憲禁令於國及郊野

釋曰古祀帝亦用屍屍入門以槃匜盥水則士師沃之王將獻屍必就洗以致潔則士師洎而增其鑊水以待小司冦沃王也刉珥用牲以釁也毛者曰刉羽者曰珥賓喪之禮皆以刑官蹕之致其嚴也王氏曰大小司冦使其屬弗親蹕也士師帥其屬親蹕矣大司冦蹕邦事小司冦蹕國事故士師蹕王宮而已行師而不從命令者曰逆軍旅臨陣而不用命者曰犯師禁治兵以嚴爲主故帥其屬而戮之正要防定計簿也嵗終士師正之正嵗小司冦乃命其屬入防故也去國百里內爲郊郊外曰野士師正嵗帥屬憲禁令亦使之無犯故也

葉氏曰爲政至於用刑豈聖人之得已哉詳觀司冦數官大抵卹刑之意多用刑之意少設官之意蓋以刑禁民非以刑刑民也舜告臯陶曰刑期無刑成王告康叔曰辟以止辟如必察察焉以治獄聴訟爲能非王政之所尙也司冦以五刑糾萬民不施其刑而功命徳能願之是尙不察其罪而守孝職恭之是糾曰尙者開其向慕也曰糾者糾其過使之歸正也初何意於用刑也八辟麗邦灋其當刑固不可循情而違灋其當宥又不可記過而忘功麗於灋者不出於私情附於刑者實在於公議又何心於用刑乎此猶曰刑不上大夫士節不可不厲也至於萬民之有獄訟者使入束矢鈞金蓋取其辭之直與其信之堅而後聴之豈非使民無訟乎其麗於刑罰也士師以五禁左右之徇於朝又垂於門閭使之知所禁止以五戒先後之使之知所警戒此非刑期無刑乎大司冦正月垂象而使觀小司冦正嵗帥官屬而憲刑禁士師正嵗則帥屬而憲禁令布憲則正月執旌節而憲刑禁又有禁殺戮禁暴民惟恐民之陷於罪也司刺則訊羣臣訊羣吏又訊之萬民必其左右大夫與國人皆曰可刑然後刑之如吏民以爲不可小則宥之大則赦之宥之則以其不識過失遺忘也赦之則以其幼弱老耄蠢愚也至於死刑之不可免也鄕則王防其期遂則王命三公防其期縣則命六卿防其期欲合眾議而免之也此正所謂辟以止辟之義也故大司冦一官𨿽掌邦刑也而曰掌邦禁周官亦如之焉則其設刑也固欲詰姦慝刑暴亂以格其非心也至於五刑之用豈聖人之心哉

鄕士掌國中各掌其鄕之民數而糾戒之聴其獄訟察其辭辯其獄訟異其死刑之罪而要之旬而職聴於朝司冦聴之斷其獄獘其訟於朝羣士司刑皆在各麗其灋以議獄訟獄訟成士師受中協日刑殺肆之三日若欲免之則王防其期

釋曰六鄕之獄皆在國中而鄕士主之鄕之民數亦掌於鄕士而糾察戒飭焉所以輔佑吾民俾安於中而不至抵於刑憲也六鄕之民有獄訟則鄕士聴之察其辭之虛實辧其情之過誤其有犯死罪者有犯刑罪者或輕或重旣定則殊異其文案斷罪之書以藏之又爲其罪灋之要辭如今之略節招情是也囚旣伏罪仍至十日而無悔異乃以職事聴於外朝司冦從而審之果得其情乃就外朝斷之示無所容私也羣士司刑之官皆在者合眾官而參議焉不敢以獨見斷也各麗其灋以議獄訟者羣士司刑各有所掌若司刑掌五刑之灋司刺掌三赦三刺三宥之灋故各麗其灋也王制曰凡聴五刑之訟必原父子之親立君臣之義以權其輕重之序愼測淺深之量以別之悉其聰明致其忠愛以盡之此足以見當時之所議矣獄訟成士師受中者成罪已成定也合乎灋得其情之謂中士師受其定罪合中之文辭也協合也和合善日以爲刑殺之期肆陳也旣殺則陳屍三日暴其罪與眾棄之且以懲乎未犯者免猶赦也期謂鄕士聴職於朝司冦聴獄之時親至外朝以八議定其取捨亦不敢以已意廢天討之公也此足以見先王之時有一獄訟所屬之士已聴之矣而司冦又聴之羣士司刑又議之士師又受之欲免其罪則又或王或三公六卿防其期凡更數人而後成蓋不敢妄加人以罪如此

大祭祀大喪紀大軍旅大賓客則各掌其鄕之禁令帥其屬夾道而蹕三公若有邦事則爲之前驅而辟其喪亦如之凡國有大事則戮其犯命者【夾古洽反】

釋曰祭祀喪紀軍旅賓客六鄕皆有共焉故帥屬夾道而蹕以士官爲之欲嚴肅人無敢犯也三公與王論道者若以國事至鄕則爲之前驅而辟行人也大事謂軍旅田役之事若鄕眾鄕師治之而鄕士則戮其犯命者掌刑罰故也

遂士掌四郊各掌其遂之民數而糾其戒令聴其獄訟察其辭辧其獄訟異其死刑之罪而要之二旬而職聴於朝司冦聴之斷其獄獘其訟於朝羣士司刑皆在各麗其灋以議獄訟獄訟成士師受中協日就郊而刑殺各於其遂肆之三日若欲免之則王令三公防其期若邦有大事聚眾庶則各掌其遂之禁令帥其屬而蹕六卿若有邦事則爲之前驅而辟其喪亦如之凡郊有大事則戮其犯命者

釋曰六遂之獄在四郊遂士主之二旬而職聴於朝去王城漸逺故其期不同焉令三公防其期者殺於鄕也聚眾庶遂士則各掌其遂之禁令戮其犯命者司刑故也六卿有事於遂則遂士爲之前驅而辟行人焉余見上

縣士掌野各掌其縣之民數糾其戒令而聴其獄訟察其辭辧其獄訟異其死刑之罪而要之三旬而職聴於朝司冦聴之斷其獄蔽其訟於朝羣士司刑皆在各麗其灋以議獄訟獄訟成士師受中協日刑殺各就其縣肆之三日若欲免之則王命六卿防其期若邦有大役聚眾庶則各掌其縣之禁令若大夫有邦事則爲之前驅而辟其喪亦如之凡野有大事則戮其犯命者釋曰郊外曰野自二百里至三百里大夫所食之采邑或公邑也三旬職聴於朝者去王城稍逺故加十日也命六卿防其期者縣士職聴之時命六卿往議之也掌禁令戮犯命皆如遂士

方士掌都家聴其獄訟之辭辧其死刑之罪而要之三月而上獄訟於國司冦聴其成於朝羣士司刑皆在各麗其灋以議獄訟獄訟成士師受中書其刑殺之成與其聴獄訟者凡都家之大事聚眾庶各掌其方之禁令以時修其縣灋若嵗終則省之而誅賞焉凡都家之士所上治則主之

釋曰大都在畺地小都在縣地家邑在稍地則去王城愈逺其都家之主則王之三公及王子卿大夫皆身居王朝而食采於三百里四百里五百里之內者故遂士縣士皆得以職聴於朝而方士則三月乃上獄訟於國者其主在國上於都家之主其主乃付於司冦聴其成也羣士司刑參斷之情與灋相應乃麗於律灋以爲中然後士師受之士師又書其當刑當殺之成於案以備稽考又書其治獄之吏姓名以備反覆失實者蓋以其逺故特詳焉協日刑殺則各於其處以王命焉縣灋修之者都鄙比居之灋至縣而止其夫家田菜之數六畜車輦之稽皆如鄕遂不言鄕遂者大都不可耦國亦至縣鄙比居之灋惟於此見之故曰以時修其縣灋也嵗終又省之亦於閭裏校比之事鄕士遂士掌民數之意也方士在朝都家各有士在都家之中故其所治之獄訟各上於方士主之然後上於國也

李氏曰君之於民猶親之於子也親則不忍其子君焉得忍其民哉惟其不忍之心則人無有可戮罪無有可刑王欲赦固其理也然而天討有罪王者奉之以作五刑刑者非王之意也天之意也非天之意天下人之意也殺人者死而民猶有相殺傷人者刑而民猶有相傷苟以不忍而赦之則殺人者不死傷人者不刑殺傷之者無以懲其惡被殺傷者無以伸其寃此不近於帥賊而攻人者乎是故先王𨿽有不忍之心而不敢輒赦必於外朝與掌事者議其可否焉赦者非王赦之情可赦也否者非王不赦情不可赦也如此則民何有不服令何有不行

訝士掌四方之獄訟諭罪刑於邦國凡四方之有治於士者造焉四方有亂獄則往而成之邦有賓客則與行人送逆之入於國則爲之前驅而辟野亦如之居館則帥其屬而爲之蹕誅戮暴客者客出入則道之有治則贊之凡邦之大事聚眾庶則讀其誓禁

釋曰四方諸侯之來朝覲者有行人以掌其禮有訝士以掌其刑禮與刑不可偏廢也四方之獄訟諸侯之獄訟也諭刑罪於邦國告諸侯以麗罪及制刑之本意有治於士謂四方諸侯有獄不能斷而讞疑辧事至者先造訝士乃通之於士師也亂獄謂在外侯邦有上下相虐君臣宣淫者則往而成之聴其獄正其罪以告於王也送逆謂始來及去也以其掌四方之獄訟故賓客則與行人送逆之入於國則爲之前驅而辟居館則帥其屬而爲之蹕以刑官所在則人無敢犯也誅戮暴客者客國之所禮而暴之則刑之所取故誅之戮之客出入則爲之道使知所往客有事治則爲之贊助使事有成國有師田之事或討伐諸侯也則訝士讀其誓命之辭及五禁之灋也

朝士掌建邦外朝之灋左九棘孤卿大夫位焉羣士在其後右九棘公侯伯子男位焉羣吏在其後面三槐三公位焉州長眾庶在其後左嘉石平罷民焉右肺石達窮民焉帥其屬而以鞭呼趨且辟禁慢朝錯立族談者【長丁丈反罷音疲】

釋曰外朝在雉門之外兩觀之間王者詢眾庶羣士聴獄訟皆在於是焉小司冦掌其灋朝士掌其位棘取其赤心事上無而能制禦於外者也槐取其黃中通理暢於四肢臣徳之至也孤卿大夫臣道也比諸侯爲卑故位於左侯伯子男君道也比諸臣爲尊故位於右三孤六卿其位凡九諸侯列於四國其服亦九故左右皆九棘太師太傅太保其位止於三故面三槐嘉石所以平罷民之不能自彊以禮然必在左者卑之而示其辱故爾肺石所以達窮民之不能自伸其情然必在右者佑之欲其伸故爾以鞭呼趨且辟執鞭以威之呼朝者使之趨呼行者使之辟所以肅朝儀也慢朝謂處班行而不肅也錯立謂班行不整者族談謂違班位而聚談者夫禁慢朝者則使之欽禁錯立則使之正禁族談則使之靜朝士掌外朝之灋振肅朝儀者如此

凡得獲貨賄人民六畜者委於朝告於士旬而舉之大者公之小者庶民私之凡士之治有期日國中一旬郊二旬野三旬都三月邦國期期內之治聴期外不聴釋曰獲亦得也謂所拾得者也人民小者未齕七嵗以下凡貨賄人民六畜至於遺失有得獲者委於聴訟之朝告於朝士而不敢私焉以待其人而反之至於旬則亦久矣於是舉之大者入於公小者歸於拾得之人士之治有期日使來於外朝職聴之以逺近節之故期內聴期外不聴亦息訟之一端也國中一旬鄕士也郊二旬遂士也野三旬縣士也都三月方士也邦國期訝士也蓋民之獄訟宜以時治苟不急又在期外亦可以已矣又況獄訟追證聨逮及於平民烏可久哉

凡有責者有判書以治則聴凡民同貨財者令以國灋行之犯令者刑罰之凡屬責者以其地傅而聴其辭【屬音燭傅音付】

釋曰責者責償其所欠也判書謂凡借貸者書其數而中分之各執其一有判書可以驗其實故聴之無判書則不聴者所以養信而息訟也同貨財如今合錢興販者以國灋行之謂以節傳出納之犯令者如貨不出於闗者舉其貨罰其人是也二人同財一人犯令則刑罰惟施於犯令者不及其儕也凡責者有判書屬責者無判書或有單書口屬而責者則以其地相比近之人俱來乃受其辭而治之也

凡盜賊軍鄕邑及家人殺之無罪凡報仇讎者書於士殺之無罪若邦凶荒札喪冦戎之故則令邦國都家縣鄙慮刑貶

釋曰軍猶攻也盜賊明聚攻剽鄕邑及家虜辱者殺越人於貨凡民罔不憝有卒伍追胥之灋殺之無罪仇讎之復𨿽出於私情苟同國不相避必將報之不得擅殺必書於士罪昭著則殺之無罪非擅殺也慮猶圖也貶減損也王氏曰凶而至於荒札而至於喪冦而至於戎皆故之大者其所制之刑所用之財宜有異於平日故令邦國都家縣鄙慮刑貶先事而思患謂之慮慮刑則刑之加釋有趣一時之宜者慮以制之也慮貶則財省殺則紓一時之急者慮以節之也慮刑則非獨緩刑也慮貶則非特省禮也皆出於不得已也

司民掌登萬民之數自生齒以上皆書於版辧其國中與其都鄙及其郊野異其男女嵗登下其死生及三年大比以萬民之數詔司冦司冦及孟冬祀司民之日獻其數於王王拜受之登於天府內史司防冢宰貳之以贊王治

釋曰登上也民數司於刑官者制刑本以生民且司民數則不犯刑者亦知懼此刑官之權也男八月女七月而生齒版今戶籍也國中都鄙郊野合王畿之內而辧其地之所著也異其男女知所以成夫家也下除去也每嵗之終必著其生去其死然後可以驗其實也地官冬官之所校登夫家田萊之數隻及於司徒司空以詔廢置誅賞而民數則専以司民掌之三年大比則以民數之籍上司冦司民軒轅之角星也孟冬祀之以保民使繁庶也祀畢乃獻民數於王民爲國之本故王拜而受之登於天府與宗廟寶共藏者民爲貴社稷次之君爲輕故也內史司防冢宰貳之將視年之丰儉以制國用而觀其土著治否之實也贊王治觀其盈縮以考主民之吏之能否也徐幹曰民數爲國之本也先王周知其萬民眾寡之數乃分九職九職旣分則劬勞者可見勤惰者可聞也然事役不均未之有也事役旣均故上盡其心而人竭其力國家殷富大小不匱百姓休和下無怨疾焉周禮孟冬祀司民獻民數於王王拜受之登於天府其重也如此今之爲政者未之知卹也譬如無田而欲樹藝𨿽有農夫安能措其彊力乎是以先王致六鄕六遂之灋所以維持其民而爲之綱目也使其鄰比相保賞罰相延及出入存亡防否逆順可得而知也及亂君之爲政也戶口漏於國版夫家脫於聨伍避役逋逃者有之於是姦心競生而僞端並作小則竊濫大則攻刧嚴刑峻令不能救也民數者庶事之所自出也莫敢不正焉以分田裏以令貢賦以制祿食以起田役以作軍旅國以建典家以立度五禮用修五刑用措其惟審民數乎

司刑掌五刑之灋以麗萬民之罪墨罪五百劓罪五百宮罪五百刖罪五百殺罪五百若司冦斷獄獘訟則以五刑之灋詔刑罰而以辧罪之輕重【劓魚器反刖音月】

釋曰民之有罪者以五刑之灋麗之皆虧體肉刑也墨者刻其面以墨窒之劓者截其鼻形不完矣宮者男子去勢而爲奄女子幽閉而爲奚去勢者去其陽幽閉者閉其陰蓋女子去其生本則幽陰閉塞矣刖者斷其足使不能行動則惡何自施殺則死刑也亦有異焉若司冦斷獄獘訟之時則以五刑之書三千條件往辧其罪之輕重所當麗之刑而詔之如今律家所署灋矣此非精於灋律者不能也故特設其官焉王氏曰周禮五刑之灋皆五百而呂刑墨劓之屬皆千宮之屬則三百大辟則二百者此所謂刑罰世輕世重也以刑之灋詔刑罰所謂惟灋惟察其審克之也而以辧罪之輕重所謂上下比罪上刑適輕下服下刑適重上服是也

原曰五刑之屬凡二千五百穆王訓夏贖刑曰五刑之屬三千班固以司刑二千五百爲中典呂刑三千爲重典然夏刑三千而死罪二百周刑二千五百而殺罪五百則周之刑爲重矣蓋刑非以屬之數而分輕重之也刑止五而已行之旣久人情事變獨詳故穆王有其屬三千之云非所以爲重輕之別也孔子曰五刑之屬三千蓋亦據後王之刑條爲言也蓋五刑肉辟也肉辟之用虧人形體聖人誠有甚不得已焉者然亦本諸天理之極爲天地立心爲百世生民立命而制之也以五刑而論之人之爲惡生於心必待形以運之然後其惡成焉聖人制刑辱其形所以懲其心殘其形所以制其心也然此聖人猶欲生之也至於罪大惡極天討不加人道廢矣乃殺之焉故嘉石圜土者勞苦之困辱之猶愛而教之能攺則復之尙可齒於平人也至於墨劓宮刖以其終不能攺也然後刑之惡心𨿽存不得肆矣故肉刑者天理之極人情之當至公至平之制也自二帝三王循而不廢世道之隆非後世所及者以肉刑存焉耳漢文帝感一女子之言遂廢從古帝王循守之大灋豈帝王好生之徳不若後世之中主臯陶伊傅周召之仁智不若漢世一女子哉以無明見逺識之智狃目前之小慈不見天地聖人之心不顧世道之害故耳噫肉刑其可廢哉

司刺掌三刺三宥三赦之灋以贊司冦聴獄訟一刺曰訊羣臣再刺曰訊羣吏三刺曰訊萬民一宥曰不識再宥曰過失三宥曰遺忘一赦曰幼弱再赦曰老旄三赦曰惷愚以此三灋者求民情斷民中而施上服下服之罪然後刑殺【刺七賜反忘音妄旄音耄惷勑江反】

釋曰刺殺也訊而罪定則殺之訊問也掌以司冦已成之獄訟問於眾人宥寛也赦捨也贊助也人之犯罪重者有至於殺故有三刺之灋其罪有被之五刑則已重加之鞭朴爲已輕則宥而寛之故有三宥之灋至於情之可矜而五刑疑於無罪則從而赦之故有三捨之灋三刺者罪𨿽當死不遽殺之一則詢諸公卿大夫二則詢諸府史之卑三則詢諸國人之眾國人皆以爲可殺然後施刑焉三訊則於我無憾矣又求以寛之曰豈其人之不識乎豈其人之過失乎豈其人之遺忘乎有是三者則宥以寛之也又求之於心曰其人年少而微弱也其人年老而昏耄也其人惷愚而無知也有是三者則不止於宥而直捨之也以此三灋者求民情斷民中則情盡於內辭孚於外因灋以議罪因罪以施刑情重者服上刑情輕者服下刑然後刑之殺之則彼我皆無憾矣劉氏曰今律三刺之灋皆存特不分職以專掌之而有審刑之官聖人之仁古今𨿽邈而其志同矣

司約掌邦國及萬民之約劑治神之約爲上治民之約次之治地之約次之治功之約次之治器之約次之治摯之約次之

釋曰約信也劑券書也以言語之信爲文書於券也治者定也恐其相抵冒上下之差故以約治之也神約謂社稷山川所命祀者民約謂賦貢力役所供者地約謂疆界所至山川所屬也功約謂土功國功軍功民功之屬不可忘也器約謂車旗尊彜禮樂所用也摯約謂玉帛禽鳥所當執者有約以結其信有劑以固其約灋已定於先則後世循守者孰敢違哉

凡大約劑書於宗彜小約劑書於丹圖若有訟者則珥而辟藏其不信者服墨刑若夫亂則六官辟藏其不信者殺【珥作衈藏才浪切】

釋曰大約劑邦國諸侯之約書於宗廟之彜器至貴至重盟諸鬼神也小約劑萬民約也書於丹圖圖書以丹爲地而書其上古無紙也訟謂爭六事之約有不明不如始約而爭者辟開也藏約所藏也則開其所藏之約示之不信是逾約僭奪也服墨刑逾約之刑大亂謂所僭逾者大如並國旅泰山之類六官初受盟約之貳同開藏約之書以視之有不如約則誅之也約則約於人盟則約於神司約掌其約書於初封之時司盟則掌其盟書於旣封之後

司盟掌盟載之灋凡邦國有疑防同則掌其盟約之載及其禮儀北面詔明神旣盟則貳之

釋曰盟結信而誓諸神也載爲約而載諸書也凡邦國有疑而防同焉則司盟掌其結盟之載書與合盟之禮儀明神如日月山川是也北面詔之者讀載書以告之也旣盟之後上其載書於天府藏其貳於司盟也王氏曰夫幽則質諸鬼神而盟者神之所爲也明則盡諸人而約者人之所爲也盟則必約蓋非約則無以固其盟約則必盟蓋非盟則無以示其誠盟諸神約諸人所以爲結信之道也

盟萬民之犯命者詛其不信者亦如之凡民之有約劑者其貳在司盟有獄訟者則使之盟詛凡盟詛各以其地域之眾庶共其牲而致焉旣盟則爲司盟共祈酒脯【詛側慮反爲於僞反】

釋曰犯命犯君教令也不信違約也凡盟皆北面詔明神大者爲盟小者爲詛詛咀也夫萬民之犯命者誅不信者刑何詛盟之有犯命不信以詛盟而免刑誅則人孰不從詛盟而覬免刑誅哉蓋犯命不信爲人所訟無所左驗則難加刑故令其盟誓而自詛焉冀其不自欺於神耳此亦聴訟之一灋也凡民之有約劑者謂與儕輩要約之事有約書者則人旣收其一藏其貳於司盟後有反覆而獄訟者則詣司盟啟貳以合之則曲直辧矣其自相違約有獄訟者則使之盟詛不信則不敢聴此盟詛所以省獄訟也各以其地域共其牲而致焉旣盟則爲司盟共祈酒脯者謂使其邑閭出牲而來盟已又使出酒脯司盟爲之祈明神使不信者必凶司盟之設宋之大儒皆疑以爲信義不足自結而恃於鬼神末矣愚以爲惟此益以信其爲治世之法王道之備也蓋惟世治然後民知自愛知自愛則畏禍畏禍斯敬信神明矣今有千金之子𨿽使之破數百金不惜也違心而詛咀於神不肯爲矣司盟之息訟非治世之事乎苟末世衰亂民身且不自保何有於神老子曰民不畏死柰何以死懼之利之所在刑殺之且不懼何有於盟乎故先儒以盟爲衰世之事而王道所棄者殆未見於此矣王氏曰先王之時貴而諸侯賤而萬民皆有盟詛之灋者豈徒聴於神之虛拘哉蓋世之治也人心以誠相示知欽畏於神而不敢欺慢焉先王因其有欽畏鬼神之心而因以先之則必以覆詛盟爲大戮至於成俗則盟邦國之不協與萬民之犯命而詛不信者有獄訟者使之盟詛弭亂息爭豈小補哉呂刑曰民興胥漸泯泯棼棼罔中於信以覆詛盟以爲苗民之罪則盟詛之設帝者之世已然矣而作記者以爲詛盟不及三王不亦謬乎然事有本末本之不圖無事於末後世仁義不足以勝之欽畏不足以臨之慢神於上誣人於下區區之牲血酒脯不足以勝背誕之眾矣此君子屢盟詩人所以謂之長亂小國爭盟左氏所以知其必亡鄢陵之盟季文子曰徳則不競尋盟何爲武父之盟君子曰信之不繼盟無益也豈盟之不足恃哉失之本求之末此其所以滋亂也

職金掌凡金玉錫石丹靑之戒令受其入徵者辧其物之媺惡與其數量掲而璽之入其金錫於爲兵器之府入其玉石丹靑於守藏之府入其要掌受士之金罰貨罰入於司兵

釋曰石瑤琨之類丹丹砂也靑空靑也上以政取謂之徵下以職供謂之貢受其入則取諸冬官所入者受其徵則取諸民而官所賦斂者辧其物之美惡以知貴賤與其數量而知多寡也掲而璽之者標識其名物而封之以璽印也此蓋地徵之物入於職金宜在天官今在秋官者以士之罰金在焉也金錫可以爲兵器故入於稾人所謂受財於職金以賫其工是也玉石丹靑非所常用者故入於玉府所謂掌金玉玩好之物是也要計書也入其總數於大府也金罰卽鈞金貨罰司闗所謂凡貨不出於闗舉其貨罰其人是也入於司兵給治兵工直也然金亦可以作兵器貨可以市物料焉

旅於上帝則共其金版饗諸侯亦如之凡國有大故而用金石則掌其令

釋曰供金版者旅上帝則張氊案設皇邸邸後版屏風也以金飾之饗諸侯亦設皇邸承賓如承神也國有大事用金石則凡器械有用金石者則掌其所取之令也

司厲掌盜賊之任器貨賄辧其物皆有數量賈而掲之入於司兵其奴男子入於罪女子入於舂稾凡有爵者與七十者與未齓者皆不爲奴

釋曰竊賄爲盜彊刧爲賊任器者盜賊所用傷人兵器貨賄所盜得之財物也賈而掲之定其價而識之也入於司兵以充兵器之用也凡坐盜賊而爲奴者男子輸於罪之官女子入於舂人稾人之官以役之有爵者不爲奴貴之也七十不爲奴老之也未齔不爲奴慈之也毀齒謂之齔家語男子八歳毀齒女子七嵗毀齒曰未齔

犬人掌犬牲凡祭祀共犬牲用牷物伏瘞亦如之凡幾珥沈辜用駹可也凡相犬牽犬者屬焉掌其政治【牷音全瘞於例反幾讀爲刉珥當爲衈駹亡江反相息亮反】

釋曰色純謂之牷啟毛以告牷貴純也伏謂軷祭王出則伏犬牲以車轢之而去也瘞謂地祭曰瘞埋也幾珥士師所謂刉珥則奉犬牲是也沈辜大宗伯所謂以貍沈祭山林川澤以疈辜祭四方百物是也用駹不若用牲之爲善故曰可也相犬察知善惡者以屬有賈四人也牽犬者以屬有徒十六人也掌其政令則以犬人非特祭祀之大而已凡田犬並掌故也

司圜掌收教罷民凡害人者弗使冠飾而加明刑焉任之以事而收教之能攺者上罪三年而捨中罪二年而舍下罪一年而捨其不能攺而出圜土者殺𨿽出三年不齒凡圜土之刑人也不虧體其罰人也不虧財釋曰罷民謂惡人不化爲百姓所患苦而未入五刑者收教者拘之圜土使省愆思善是所以教之也弗使冠飾示不能以禮自飭其躬也加明刑者書其過惡於背以恥之晝則役諸司空以勞之皆欲其自怨自艾也其能攺者以罪之輕重爲久近之期而捨之其不能攺而出圜土者殺之𨿽年滿得出而猶不得齒於倫類者三年所以深懲之也凡刑人必虧體罰人必虧財圜土之刑則加明刑而已異於五刑之傷肌圜土之罰則役之以事而已異於五罰之出鍰也此之謂收教欲使之攺過爲平人也

葉氏曰禁民以刑者遏其惡於未萌道之以教者格其非於無過書曰明於五刑以弼五教又曰勿庸殺之姑惟教之是先王有以教之於其始而後禁之於其終也司諫職曰糾其徳行而勸之朋友正其行而彊之道藝是有以驅之於善也司救職曰凡民有衺惡過失則誅之以禮防禁而救之是又有以懲民於惡也其有衺惡者三責而後罰三罰而未恥則以嘉石坐之有過失者三責而後罰三罰而未攺則以圜土納之先王始拳拳於教官之諫救而後凜凜乎刑官之誥禁況嘉石則曰平罷民圜土則曰聚教罷民此則曰收教罷民不惟教之於未犯刑之先而且教之於旣犯刑之後是𨿽國有五刑聖人豈輕用之也哉

掌囚掌守盜賊凡囚者上罪梏拲而桎中罪桎梏下罪梏王之同族拲有爵者桎以待獘罪及刑殺告刑於王奉而適朝士加明梏以適市而刑殺之凡有爵者與王之同族奉而適甸師氏以待刑殺【梏古毒反拲姜奉反】

釋曰凡囚凡以罪拘者梏桎拲三者拘囚之械也木其手曰拲木其項曰梏木其足曰桎三木備者重囚也輕者桎而已王之同族則拲其手有官爵者則桎其足以待斷罪及刑殺之時則告於王以今日當行刑及所刑姓名也其死罪則曰某之罪在大辟其刑罪則曰某之罪在小辟旣告於王又適朝士蓋以朝士掌外朝又得以詳審焉朝士以爲無可疑則加明梏於梏上書其所犯使見咸知其罪乃適市而殺之與眾棄之也凡有爵者與王之同族當殺則拲而適甸師氏以待刑殺刑於隠者親親貴貴之義不與庶人同也

李氏曰先王之時𨿽同族𨿽有爵其犯灋當刑與庶民無以異也灋者天子所與天下共也如使同族犯之而不刑殺是爲君者私其親也有爵者犯而不刑殺是爲臣者私其身也君私其親臣私其身君臣自私則五刑之屬三千止爲民也賞慶則貴者先得刑罰則賤者獨當上不媿於下下不平於上豈適治之道耶故王者不避親疎不異貴賤一致於灋其所以不肆諸市朝而適甸師氏者爲其有恥毋使人見之也文王世子曰公族之罪𨿽親不以犯有司正術也所以體百姓也刑於隠者不與國人慮兄弟也

掌戮掌斬殺賊諜而摶之凡殺其親者焚之殺王之親者辜之凡殺人者踣諸市肆之三日刑盜於市凡罪之麗於灋者亦如之惟王之同族與有爵者殺之於甸師氏凡軍旅田役斬殺刑戮亦如之【踣皮比反】

釋曰賊謂陰圖不軌者諜謂爲敵間探者其罪不可赦也故大者斬之小者殺之摶謂去衣磔之以示眾也殺其親者焚而燒之不存其形殺王之親者辜而磔之不全其體殺人者謀殺故殺之類僵屍於市以懲不道陳屍三日然後除之盜之罪未至於死者亦刑於市以入之其他罪犯灋者亦刑之於市也王之同族與有爵旣言於掌囚此復言之者掌囚待刑殺此則正殺之也軍旅田役有斬殺有刑戮其灋亦如之焉

墨者使守門劓者使守闗宮者使守內刖者使守囿髠者使守積【髠苦門反積子賜反】

釋曰黥者無妨於禁禦故可使守門截鼻者以貌惡逺之故可使守闗宮者人道絕故可使守內以嚴內外之辧也斷足者驅較禽獸不能死守而已故可使守囿王族無宮刑惡翦其類也髠頭而已貨財積於隠處故使髠髮者守之王氏曰用刑人者刑之以償其罪也養之以全其生也使之以致其用也先王之於刑人猶其民也無所喜怒而有不全其生者彼其自取非王刑之也

司掌五之灋辧其物而掌其政令帥其民而摶盜賊役國中之辱事爲百官積任器凡囚執人之事邦有祭祀賓客喪紀之事則役其煩辱之事掌帥四翟之使之皆服其邦之服執有邦之兵守王宮與野捨之厲禁

釋曰五罪與四翟之也掌其灋則役使之差等有數存焉故也辧其物則衣服兵器之屬也民謂五之民也盜賊之未獲者則司帥而摶之國中污辱之事則司帥而役之百官任用之器亦爲其民積之也凡囚執罪人之事亦使爲之也服邦服以其所素安執邦兵以其所素習在內則使之守王宮在外則使守野捨之厲禁皆司帥之蓋古者天子守在四夷治教刑之旣明則四夷之民莫不向風懷徳故使之守內外而不以爲嫌用其兵服而不以爲虞也

罪掌役百官府與凡有守者掌使令之小事凡封國若家牛助爲牽傍其守王宮與其厲禁者如蠻之事【傍步浪反】

釋曰百官府與有守者則罪爲之役𨿽充其役亦掌使令之小事而已封國若家謂建諸侯立大夫也牛助封國以牛助其轉徙也在前曰牽在傍防之曰傍皆罪爲送致也

蠻掌役校人養馬其在王宮者執其國之兵以守王宮在野外則守厲禁

釋曰蠻役使養馬各以其宜校人其徒八十人王馬千匹不足以給其役故蠻兼役其事也亦各從其便器以爲守衞之備故執其國之兵陳氏曰古之宿衞王宮者不特士庶子而已有虎賁之虎士司之五虎士有卒伍而四翟之有兵國有大事則守王門捨則守王閒則王之在國在野可謂嚴矣然必使四翟之者以著王之所守在四夷也或使師氏之屬帥之者著王之使武以文也四所守如蠻之事者周之時以南方爲逺尢貴其來故掌四夷之官曰象胥詩曰以雅以南記曰胥鼔南則周人之意可知矣

閩掌役畜養鳥而阜蕃教擾之掌子則取焉釋曰掌役畜養鳥則役於掌畜也阜蕃教擾與掌畜同事也掌子鄭氏曰王立世子置臣使掌其家事而以閩役之司言帥四翟之守王宮與野捨之厲禁則閩有守可知矣

夷掌役牧人養牛馬與鳥言其守王宮者與其守厲禁者如蠻之事

釋曰牧人掌牧牛馬者也夷則受役於牧人以共蒭莝之事焉夷狄之人或曉鳥獸之言故春秋傳曰介葛盧聞牛鳴曰是生三犧皆用矣故貉掌與獸言

貉掌役服不氏而養獸而教擾之掌與獸言其守王宮者與其守厲禁者如蠻之事

釋曰獸謂熊虎兕象之屬不言阜蕃者猛獸不乳於圈檻也夷與鳥言故貉與獸言夷貉之人近於鳥獸故識其言也

原曰先王之馭蠻夷也侵淩則薄伐之驅之荒服之外而已不窮追也其有慕義而來朝貢者禮而歸之而已其有或屈於勢捨其本國而來歸附者先王使之入於司每百二十人而不盡收可見矣其有材藝者如司樂作夷樂有鞮鞻氏之類使之養鳥獸養牛馬所以苦之也服其邦之服執其邦之兵不使其混而一也使之守王宮王門出則守王閒無非使之以賤役貴也先王之待蠻夷意可見矣後世有獠狄願內附者加中國之衣冠命朝廷之爵秩令士大夫下之徙中國之人民以處其眾傾中國之府廩以養之致使獠蠻生心肆其技以憑淩中國宜乎中國莫能當致有邊警時聞之患也夫獠蠻之在中國也混於編氓非我族類其心必異時遇南風彼固銳然起其故國之思爲吾中華之害矣然後知先王五之意必使服其邦之服執其邦之兵作其邦之樂者爲慮深矣

秋官下

布憲掌憲邦之刑禁正月之吉執旌節以宣布於四方而憲邦之刑禁以詰四方邦國及其都鄙達於四海凡邦之大事合眾庶則以刑禁號令

釋曰布謂宣布憲謂刑憲刑以懲惡禁以輔刑故有刑必有禁刑禁之設亦使民易避而難犯耳先王懼四方之逺不能周知於是設布憲之官正月之吉執旌節帥其屬以宣布於四方而憲於民以國之刑禁使家諭戶曉而不敢犯自邦國至都鄙以達於四海無不知國灋之當守也國有大事而合人民則以國之刑禁號召命令之也刑者王政之本故丁寧焉達於四海者必書其刑禁之灋憲於民者達於方伯連帥使之各憲於所治布憲則執旌節以巡行四方詰其違禁令者然後刑禁可以達於四海矣

禁殺戮掌司斬殺戮者凡傷人見血而不以告者攘獄者遏訟者以告而誅之

釋曰司猶察也殺戮者上之施刑於下也下以非灋相殺戮及傷人見血而裏閭壅不以告於有司者攘刧獄囚使不得正其罪者止遏民訟使不得直於官者如此則姦凶得以侵善良勢力得以抑窮弱民之情將郁而不伸下之惡將長而不革禁殺戮以此四者告於司冦之屬而誅罰之是所以怙善良而佑窮弱也

禁暴氏掌禁庶民之亂暴力正者矯誣犯禁者作言語而不信者以告而誅之凡國聚眾庶則戮其犯禁者以徇凡奚聚而出入者則司牧之戮其犯禁者

釋曰亂謂悖於人倫暴謂虐其鄕裏力正謂脇眾從已以邪爲正矯誣犯禁謂矯誣罔冒犯國禁也作言語不信謂造爲浮言鼔惑人心也王制曰析言破律亂名攺作執左道以亂政者殺行僞而堅言僞而辯學非而博順非而澤以疑眾者殺凡此皆害於正教敗壊風俗者也故禁暴民糾之以告於司冦而誅之宜矣大眾所聚有犯禁者則戮之以徇於眾奚宮刑之女爲奴者男子爲奴者其聚出入有陰謀也則司以察之牧以治之亦以防其暴也故犯禁則戮之也

野廬氏掌達國道路至於四畿比國郊及野之道路宿息井樹若有賓客則令守塗地之人聚之有相翔者誅之凡道路之舟車轚互者敍而行之【音托轚音記】

釋曰達國道路至於四畿者謂循行修築使不陷絕而車馬可通於畿也凡國野之道十里有廬三十里有路室五十里有候館所以待賓客使命之往來而遺人掌其委積野廬則掌其廬自國及郊自郊及野皆有宿息井樹夜可以寢晝可以憩有井以備飲食有樹以爲籓蔽所以待賓旅也守塗地之人廬傍居民也聚而擊柝所以防暴客也相翔如鳥之翔而後集相視翔玩觀伺欲爲冦盜者誅之以禦姦也轚者相值而礙也互者交互不得行也舟車行於水陸偶相值而轚互阻礙則因其先後之敍以次而行勿使爭先也

凡有節者及有爵者至則爲之辟禁野之橫行徑逾者凡國之大事比修除道路者掌凡道禁邦之大師則令掃道路且以幾禁行作不時者不物者

釋曰有節者至則欲達之而爲辟尊王命也有爵者至則在所承故爲之辟敬王官也橫行妄行而暴禾稼者徑逾捷出而越隄渠也皆禁之國有師田之事而修道則比校其夫役道禁道路有禁令野廬氏掌之不時謂行作失早晚之時不物謂操持非常之物幾禁之者備姦人內賊及反間

蠟氏掌除骴凡國之大祭祀令州裏除不蠲禁刑者任人及凶服者以及郊野大師大賓客亦如之若有死於道路者則令埋而致楬焉書其日月焉縣其衣服任器於有地之官以待其人掌凡國之骴禁【蠟淸預反骴以賜反縣音】釋曰骴死人骨也除者屏而埋之不令暴露於溝壑道塗也蠲潔也大祭祀所以致精神之至以交乎神明之徳不以哀樂惡欲貳其心又去物之可以昏憒其志意者故令州裏凡不蠲之物則除之受黥劓之刑者荷梏拲之具者服衰麻之衣者則禁之不使接於耳目也大賓客如之承賓如承神也有行旅死於途者無人收斂旣爲斂而瘞之又削木書其日月植於瘞所使其親得以識而取之也地官閭胥裏宰之屬也有衣服任器則縣之骴禁如孟春埋胔掩骼之屬蠟氏掌之也

雍氏掌溝瀆澮池之禁凡害於國稼者春令爲阱擭溝瀆之利於民者秋令塞阱杜擭禁山之爲苑澤之沈者【阱在性反擭胡化反】

釋曰溝瀆澮池田間蓄水者也穿地爲穴以陷獸謂之阱於阱中設木以載禽獸入陷者使足不著地謂之擭春令爲阱擭以農事方興恐禽獸害稼也故預爲防之溝瀆防旱潦也故禁之恐防水利也皆利民也秋農事已成故令塞阱杜擭便行動恐害人畜也禁不得爲苑於山使艸木成長也禁不得毒餌於澤使魚鼈蕃育也此皆利民之事聖人設官司之撙節愛養之道也

萍氏掌國之水禁幾酒謹酒禁川遊者

釋曰國之水禁謂朝廷所用之水泉禁之不得與人民雜取尊朝廷潔水泉爲賓客祭祀之用也幾酒者朝廷之酒旣有酒正以下司之民間之酒其造釀之灋賣買之度亦幾察之恐不如灋而傷人也謹酒者無使飲酒無節至於沈湎也禁川遊無使人狎玩於深水恐至沈溺者是水禁幾酒則欲水與酒之潔淸謹酒禁川遊則恐人之沈溺溺於酒猶其溺於水也王氏曰譏酒則於飲酒微察其不節者也謹酒則

於用酒謹制其無度也書曰文王誥教小子有正有事無彜酒越庶國飲惟祀徳將無醉所謂徳將無醉以文王幾酒而庶國之飲酒者皆有節也所謂越庶國飲惟祀者以文王謹酒而庶國之用酒者皆有度也又曰羣飲汝勿佚盡拘執以歸於周予其殺成王於酒致嚴如此而晚周之君臣乃至於沈湎淫泆天下化之良可惜哉

司寤氏掌夜時以星分夜以詔夜士夜禁禦晨行者禁宵行者夜遊者

釋曰此施於國中者掌夜時者掌夜漏之早晚也然漏箭之早晚升降亦有不應天時者必驗之於星焉故以星之見也爲夜星之沒也爲曉而詔守夜之士嚴夜禁之灋焉自始夜至半曰宵日未出之時爲晨星未沒而行則禦之夜已深而行則禁之夜而遊遨惑眾也故皆禁之

司烜氏掌以夫遂取明火於日以鑑取明水於月以共祭祀之明齍明燭共明水凡邦之大事共墳燭庭燎中春以木鐸修火禁於國中軍旅修火禁邦若屋誅則爲明竁焉【夫方符反墳扶云反竁昌絹反】

釋曰夫遂陽遂也鑑方諸也二者皆鏡屬而其體有方圓之不同先王於天地宗廟社稷之祭以陽遂取火於日以方諸取水於月蓋欲得陰陽至精之气以將其誠致其潔也明齍以明水爲齍盛也明燭以明火照饌陳也共明水以明水爲酒也墳大也樹於門外曰墳燭樹於庭中曰庭燎皆所以照眾爲明也中春火星將出之時以木鐸修火禁謹人戒火也軍旅修火禁大眾所聚尢宜致謹故也屋誅謂不殺於市而誅於甸師氏屋舍之中所謂刑於隠者不令眾庶見也則王之同族及有爵之刑也竁爲壙以埋其屍也明竁蓋掲其罪於竁上若明刑明梏焉或曰屋誅屋幽深如竁蓋土室之中司烜氏以火爲明而後行誅故曰明竁以掌火也亦通

條狼氏掌執鞭以趨辟王出入則八人夾道公則六人侯伯則四人子男則二人凡誓執鞭以趨於前且命之誓僕右曰殺誓馭曰車轘誓大夫曰敢不闗鞭五百誓師曰三百誓邦之太史曰殺誓小史曰墨

釋曰執鞭所以爲威趨辟走以辟除行人使之避尊者也王出入則用條狼八人趨呼使避公侯伯子男皆有之卿大夫不用者君道也誓者君將行命條狼氏執鞭以誓於眾君行貴嚴肅也君登車執鞭趨前君命之誓僕右驂乘者誓曰殺言不謹則殺罪也其次則馭車者誓之曰不謹則車裂之其所有事也大夫謂戎右節服氏皆以大夫之服蓋以從王非眞大夫也闗者嚴謹之意敢不嚴謹則鞭五百也師者君行師從人眾也故誓之曰敢不奉紀律鞭三百也君行則太史小史從故誓太史曰殺小史曰墨者以太史知天時君之行止皆系於太史也故謹重如此然誓𨿽曰自近而逺然王行則八人夾王車曰誓則同時誓而後行也誓之詞非實也言此以肅之耳

修閭氏掌比國中宿互者與其國粥而比其追胥者而賞罰之禁徑逾者與以兵革趨行者與馳騁於國中者邦有故則令守其閭互惟執節者不幾【粥音育】

釋曰閭有閭胥矣又設修閭之官以守閭門宿有止宿之屋有行馬之互有擊柝之修閭氏掌比校此三者粥養也國所遊養謂羨卒也追逐冦也胥伺盜惟田與追胥竭作則正卒羨卒偕行修閭氏比之欲其偕出也其不出者罰之能擒捕有功者賞之徑逾行不由正道逾越垣墻者持兵被甲而趨走者躍馬駕車馳騁於國中者皆不遵法度及惑眾也故皆禁之國有兵喪之故則令守其閭互以備不虞也執節者輔命而行不待幾察也

冥氏掌設弧張爲阱擭以攻猛獸以靈鼔敺之若得其獸則獻其皮革齒須備

釋曰弧張機弩置罦之屬阱坑坎也擭機於坎也靈鼔六面鼔也鼔之使驚阱擭也須者額之須備者謂爪也攻猛獸者旣爲民除害又資其物以利用也

庶氏掌除毒蠱以攻說禬之嘉艸攻之凡敺蠱則令之比之【蠱音古禬音潰】

釋曰蠱毒之病人非一種而下士一人者掌其方書治療之灋也以攻說禬之者蠱有神用巫醫祝禁之也今百粵山谷之間有蠱有神蠱豈自古有之歟嘉艸攻之者用藥艸燻之艸有善制其毒者其艸未聞凡能敺蠱者隨其方土所宜各有能者病則用之而庶氏比其優劣焉

宂氏掌攻蟄獸各以其物火之以時獻其珍異皮革釋曰蟄獸熊羆之屬有絕倫之力冬則穴處乃可攻也將攻之必先燒其所食之物以誘出之而後可得旣得之則獻其珍異皮革如爪牙可備用皮革可制也

翨氏掌攻猛鳥各以其物爲媒而掎之以時獻其羽翮【掎居綺反翮戶革反】

釋曰猛鳥鷹隼之屬取猛鳥者或以鳩鴿誘而之或以匹類媒而招之鳥來下則掎之謂系其足也旣獲之則獻其羽翮以共用也王介甫曰攻猛獸以除人物之害焉非利其羽翮而已孟子曰鳥獸之害人者消然後人得平土而居之則正以除爲主也

柞氏掌攻艸木及林麓夏日至令刋陽木而火之冬日至令剝陰木而水之若欲其化也則春秋變其水火凡攻木者掌其政令

釋曰攻治也積木曰林山足曰麓艸木所生林麓之地皆可宅居民稼穡故柞氏掌攻治之政刋剝互言耳皆謂斫去其皮也凡木生於山南爲陽生於山北爲陰夏日至陽之日也陽木以至陽之日刋而火之則不勝陽而死且不肄焉冬日至陰之日也陰木以至陰之日剝而水之則不勝其陰而死且不肄焉化欲使化而爲土也變其水火者陰木至春又從而火之陽木至秋又從而水之則其孽薄於陰陽相殄之气化而爲土矣政令卽刋剝之期水火之變也

薙氏掌殺艸春始生而萌之夏日至而夷之秋繩而芟之冬日至而耜之若欲其化也則以水火變之掌凡殺艸之政令

釋曰柞氏攻木薙氏殺艸皆所以爲田也春如萌芽則以鎡基鋤其生而夷之夏漸長茂則以鉤鎌迫地而刈之含實曰繩秋芟其繩則實不成矣冬則以耜去其根使不復生也欲其化化爲也以火燒其所芟夷之艸已而水之則其土亦和美矣月令季夏燒薙行水利以殺艸是也

【按舊本薙氏之下有硩蔟氏翦氏與庶氏相同赤犮氏蟈氏壺涿氏庭氏六官立名詭異載事不經後人附麗明甚先儒疑周禮者在此今出之置考工記之後使聖經明潔焉】

銜枚氏掌司囂國之大祭祀令禁無囂軍旅田役令銜枚禁呼嘆嗚於國中者行歌哭於國中之道者【囂五羔反音叫】

釋曰掌司囂者司察在朝者言語之喧嘩也大祭祀貴嚴肅故令禁止無讙囂軍旅田役令銜枚枚如箸爲繣以結於項不使之言語有聲也車攻詩曰之子於徵有聞無聲言靜肅也聲大而急曰聲髙而緩曰呼聲嗟而怨曰嘆聲悲而傷曰嗚禁呼嘆嗚及行歌哭者爲其惑眾相感動也

伊耆氏掌國之大祭祀共其杖咸軍旅授有爵者杖共王之齒杖【咸音函】

釋曰咸函也所以藏杖也老臣𨿽杖於朝事鬼神尙敬去之有司以此函藏之旣事乃授之軍旅授杖有爵者尊其爵故授杖以指揮兵眾不必老焉共王之齒杖者王以齒而賜老臣之杖伊耆共之也鄭氏曰王之所以賜老者之杖王制曰五十杖於家六十杖於鄕七十杖於國八十杖於朝按此二官銜枚禁止言語宜在秋官也伊耆所以優老也何以在秋官蓋秋者陽气自消之時五十以後向於老矣此伊耆氏所以在此也

大行人掌大賓之禮及大客之儀以親諸侯春朝諸侯而圖天下之事秋覲以比邦國之功夏宗以陳天下之謨冬遇以協諸侯之慮時防以發四方之禁殷同以施天下之政時聘以結諸侯之好殷覜以除邦國之慝間問以諭諸侯之志歸脤以交諸侯之福賀慶以贊諸侯之喜禬以補諸侯之烖【比毗志反好呼報反覜通弔反間去聲脤上忍反禬如字】釋曰大賓謂六服之羣辟大客謂列國之孤卿禮以本言儀以文言對舉之互文也春見曰朝則圖其事之可否秋見曰覲則比其功之髙下夏見曰宗則陳其謨之是非冬見曰遇則合其慮之異同時見曰防非朝覲之常期而相見也則徵其師旅以施九伐之灋殷見曰同當十二嵗王不巡狩而諸侯皆來朝也則考其制度亦如方嶽之禮旣朝王命爲壇於國外合諸侯而命政事焉黃氏曰諸侯平時無事王者之使相繼於道徳意志慮道之使知度量灋則諭之使同好惡已一於心用捨已一於事及其入王則又防而圖之收眾見以爲王明合眾善以爲王道以四海爲一家中國爲一人蓋如此耳時聘殷覜此二者王見諸侯之使臣也諸侯使大夫來聘親以禮見之禮而遣之所以結其恩好也諸侯使卿來覜天子天子以禮見之命以政禁之事所以除其惡行慝猶惡也間問歸脤賀慶致禬此四者王者使臣於諸侯之禮也間問者間嵗一問諸侯謂存省之屬諭諸侯之志者諭言語諭書名其類也脤所以交神之福以脤歸之則與諸侯共其福也諸侯有喜也賀慶以贊之所以與之同其樂諸侯有災也致禬以補之所以與之同其憂也王氏曰朝覲宗遇防同六者諸侯勤於王者也間問歸脤賀慶禬四者王愛於諸侯者也諸侯以禮其憂王者以仁其愛尊卑之意通內外之誠達尙何疑猜間貳之爲患哉所以親諸侯者在是矣

以九儀辧諸侯之命等諸臣之爵以同邦國之禮而待其賓客上公之禮執桓圭九寸繅借九寸冕服九章建常九斿樊纓九就貳車九乘介九人禮九牢其朝位賓主之間九十步立當車軹擯者五人廟中將幣三享王禮再祼而酢饗禮九獻食禮九舉出入五積三問三勞諸侯之禮執信圭七寸繅借七寸冕服七章建常七斿樊纓七就貳車七乘介七人禮七牢朝位賓主之間七十步立當前疾擯者四人廟中將幣三享王禮壹祼而酢饗禮七獻食禮七舉出入四積再問再勞諸伯執躬圭其他皆如諸侯之禮諸子執谷璧五寸繅借五寸冕服五章建常五斿樊纓五就貳車五乘介五人禮五牢朝位賓主之間五十步立當車衡擯者三人廟中將幣三享王禮壹祼不酢饗禮五獻食禮五舉出入三積一問一勞諸男執蒲璧其他皆如諸子之禮【繅音藻軹之氏反食音嗣積子賜反勞七報反信音伸】

釋曰九儀謂命者五公侯伯子男爵者四孤卿大夫士也凡諸侯來朝之禮曰圭璧執之以見王者也曰繅借所以借玉者也曰冕服著冕所服之衣也曰常所建之旌旗也斿其屬縿垂者也樊纓馬飾也以罽飾之毎一處五采備焉就成貳車副車也無飾者也介輔已行禮者也禮大禮饔餼也三牲備爲一牢擯所使傳命相禮者也朝位謂大門外賓出車及王車出迎所立處王始立大門內交擯三辭乃乘車而迎之軹谷禾也廟中將幣謂行朝禮訖乃行三享在受命祖之廟也三享三獻也皆束帛加璧庭實王禮王以郁鬯禮賓也郁人和郁鬯實彜而陳之使宗伯攝酌圭瓚而祼王旣拜送爵又攝酌璋瓚而祼後又拜送爵是謂再祼賓乃酢王也九獻者王酌獻賓賓酢凡九也九舉者食禮之時九舉牲體而食畢出入五積謂在路供賓來去皆五積每積有牢禮芻薪米禾問不恙也勞苦倦乏也凡此數者諸侯之禮皆同而有隆殺之等上公九命故其禮以九爲節侯伯七命故其禮以七爲節子男五命故其禮以五爲節前疾者轅曲中在軹之前衡之後侯伯一祼而酢者賓酢王而已後不祼也子男一祼不酢者則有禮無報卑不敢當焉七獻五獻則主於飲故以獻爲節七舉五舉主於食故以舉爲節此所謂名位不同禮亦異數也

凡大國之孤執皮帛以繼小國之君出入三積不問一勞朝位當車前不交擯廟中無相以酒禮之其他皆眂小國之君凡諸侯之卿其禮各下其君二等以下及其大夫士皆如之

釋曰此以君命來聘者也大國之孤未誓於天子奉君命而朝則以皮帛爲贄次於子男之後不交擯不使介傳辭交於王之擯親自對擯也廟中無相謂介皆入門西上而立不前相禮也以酒禮之酒謂齊酒也和之不用郁鬯耳卿各下其君二等若公之卿以七侯伯之卿以五子男之卿以三大夫又各下卿二等士又降於大夫一等也

邦畿方千里其外方五百里謂之侯服嵗一見其貢祀物又其外方五百里謂之甸服二嵗一見其貢嬪物又其外方五百里謂之男服三嵗一見其貢器物又其外方五百里謂之采服四嵗一見其貢服物又其外方五百里謂之衞服五嵗一見其貢材物又其外方五百里謂之要服六嵗一見其貢貨物九州之外謂之蕃國世一見各以其所貴寶爲摯

釋曰諸侯之國其道路有逺近之殊故朝見有疏數之節至其所貢物亦因其土地之宜未必某國出某物而限之也此因朝而貢乃執摯見王之禮非九貢之物也小行人春入貢是九貢之物嵗之常貢也大行人之言亦舉其槪耳父子相繼謂之世蕃國無朝見之期父死子繼及嗣王卽位然後一來見其所貴寶謂其國所產貴重之物則以爲摯如島夷之卉服西戎之織皮是也王氏曰自侯服嵗一見至要服六嵗一見以逺近爲疏數之節也自要服以上所貢有常物而蕃國則各以所貴寶爲摯者詳於治內而略於治外也郊特牲曰旅幣無方所以別土地之宜而節逺邇之期也土地之宜在物而逺邇之期在人然則六服六嵗之差六貢六物之異正所謂逺邇之期土地之宜乎成王訓迪厥官曰六年五服一朝以侯甸男采衞而言也而行人於六服之見則及於要服者其治制禮之時爲已備矣其近中國之夷狄非特承徳又能入貢來見焉則致禮以致太平者此其極也

王之所以撫邦國諸侯者嵗徧存三嵗徧覜五嵗徧省七嵗屬象胥諭言語協辭命九嵗屬瞽史諭書名聴聲音十有一嵗達瑞節同度量成牢禮同數器修灋則十有二嵗王巡狩殷國【胥讀爲諝】

釋曰撫猶安也上諸侯朝天子之事此天子撫諸侯之事一嵗者巡狩之明年爲始也存者問其安否覜視其治效省察其風化也皆王遣使於諸侯之禮所謂間問也南方爲象通言語之官也胥有才智者辭命六辭之命也故七嵗則以屬象胥通五方之言語達九等之辭命瞽樂師也史大史小史也故九嵗則屬瞽史達六書之名所以同其文也聴六律之音所以和其聲也瑞六瑞節六節也度丈尺也量區釡也牢禮若掌客之所職數器銓衡也灋八灋則八則十有一嵗王將巡狩之時則列國之瑞節度量牢禮數器灋則有不一者大行人從而達同成修以齊之爲明年巡狩考制度張本也十二嵗王巡狩則諸侯各朝於方嶽考禮正刑大明黜陟王不巡狩則防諸侯而殷見此皆所以撫邦國也

凡諸侯之王事辧其位正其等協其禮賓而見之若有大喪則詔相諸侯之禮若有四方之大事則受其幣聴其辭凡諸侯之邦交嵗相問也殷相聘也世相朝也釋曰王事諸侯朝王之事辧其位謂九十七十五十步之位正其等謂冕服旌旗貳車之類皆有等級禮饔餼饗食之禮以此禮等賓敬而見之也大喪諸侯入弔臨者齊斬之服僻踴之節必教告而相道之列

國被冦戎而來告者受其贄幣而聴其告急之辭以達於王也凡諸侯之邦交謂鄰國之往來也小以事大大以比小粲然之文讙然之恩以相愛相接也各有疏數焉小聘曰問殷中也父死子立曰世凡君卽

位大國朝焉小國聘焉皆所以習禮考儀正刑一徳以尊天子也若問聘則遣臣而已

呂氏曰聘義曰天子制諸侯比年小聘三年大聘相厲以禮使者聘而誤主君弗親饗也所以愧厲之也夫上下不交則天下無邦人道所以不能羣也故先王之馭諸侯必使相交以修其好必使相敬以全其交多爲之升降之文酬酢之節蓋以養其徳意使之安於是而不憚也故不安於偸盜而安於行禮不恥於相下而恥於無禮則忿爭之心暴慢之气無所從而作此天下之亂所以止之於未萌也天子以是養諸侯諸侯以是養其士大夫上下交相養此兵所以不用天下所以平也

小行人掌邦國賓客之禮籍以待四方之使者令諸侯春入貢秋獻功王親受之各以其國之籍禮之凡諸侯入王則逆勞於畿及郊勞眡館將幣爲承而擯

釋曰禮籍所載諸侯名位尊卑禮節隆殺之書也四方諸侯之使臣來按籍以待之貢天子所食列國之貢是嵗之常大國半次國三之一小國四之一是也春而入焉功考績之功也若今計文書斷於九月其舊灋也曰獻者圖於春而比於秋也王親受之國之所重在此也入王入朝於王也諸侯來朝其未至則有迎勞郊勞之禮及其旣至則有致館將幣之儀皆王遣公卿以示誠意之厚小行人但爲承擯耳承次擯也

凡四方之使者大賓則擯小客則受其幣而聴其辭使適四方協九儀賓客之禮朝覲宗遇防同君之禮也存覜省聘問臣之禮也

釋曰大客則擯者擯而見之王使得自言也小客則受幣而聴辭者受其贄幣入以告王所爲來之事也適之也王撫存四方遣使則受灋於小行人使協九儀賓客之禮朝覲宗遇防同君禮者乃臣事君之禮存覜省聘問五者王撫臣之禮賓五客四謂之九儀

達天下之六節山國用虎節土國用人節澤國用龍節皆以金爲之道路用旌節門闗用符節都鄙用管節皆以竹爲之

釋曰達之者使之四方皆賫灋式以齊等之也龍虎人皆以金爲之金取不變之義也旌符管皆以竹爲之竹有自然之節故也不言璽節則貨賄非小行人所與不言玉節角節則守邦國都鄙行人非所達邦節先門闗後道路則以自內達外言之天下之節先道路後門闗則自外達內言之也

成六瑞王用瑱圭公用桓圭侯用信圭伯用躬圭子用谷璧男用蒲璧合六幣圭以馬璋以皮璧以帛琮以錦琥以繡璜以黼此六物者以和諸侯之好故

釋曰成平也瑞信也皆朝見所執以爲信合同也六幣者諸侯所用以享也諸侯之享內盡其誠心外備其禮物而行人所以合六幣也五等諸侯享天子用璧享後用琮其大各如其瑞皆有庭實以馬若皮皮虎豹皮也用圭璋者二王之後也二王后尊故享用圭璋而特之薛氏曰言合者兩兩相配有配合之義也圭東方也以象陽之生物馬陽類也幹之所爲故合以馬璋章也文明之方所用皮有文也故合璋以皮璧象天天事質故合璧以帛琮象地地事文故合琮以錦琥爲虎形西方也萬寶所成繡則五采之全故合以繡半璧曰璜北方所用也陰陽之辧莫斷於此故合以黼以白爲黒謂之黼故也以其通情而來則謂之好以其因事而來則謂之故行人爲之合六幣焉所以和其好故不使之乖也劉氏曰九儀旣正乃達六節以爲門闗之符乃成六瑞以通朝見之信乃合六幣以享摯之誠然後禮樂行焉燕饗舉焉諸侯之好故出焉

若國札喪則令賻補之若國凶荒則令賙委之若國師役則令稾禬之若國有福事則令慶賀之若國有禍烖則令哀弔之凡此五物者治其事故

釋曰天子之於諸侯同其憂樂者也此賻補賙委稾禬哀弔慶賀之禮所以掌於行人以治其事故也病曰札死曰喪則在所賻補謂以禮傳之爲賻助其不

足爲補也谷不熟曰凶凶甚而爲荒凶荒則在所賙委以利周之謂之賙以聚與之謂之委也大宗伯以喪禮哀死亡荒禮哀凶札是也有兵冦謂之師防眾以興功謂之役師役則在所稾禬犒其勞則謂之稿

防眾財以與之則謂之禬大宗伯以禬禮哀圍敗以卹禮哀冦亂是也福事則在所慶賀大宗伯以賀慶之禮親異姓之國是也禍烖則在所哀弔大宗伯以弔禮哀禍烖是也

及其萬民之利害爲一書其禮俗政事教治刑禁之逆順爲一書其悖逆暴亂作慝猶犯令者爲一書其札喪凶荒厄貧爲一書其康樂和親安平爲一書凡此五物者每國辧異之以反命於王以周知天下之故

釋曰慝惡也猶圖也行人之適四方必采其風俗美惡條錄爲書以報上焉所以廣天子之視聴詩皇華所謂諏謀咨詢卽此是也猶後世遣直指使者巡行天下采察風俗政治美惡以報於朝以行黜陟也諸侯之政孰有利於民孰有害於民者錄爲一書則興除之宜在是矣禮俗也政事也教治也刑禁也諸侯所行有順逆從違錄爲一書則慶讓之道在是矣悖逆也暴亂也作慝也犯令也諸侯罪惡有若是者錄爲一書則徵誅之舉在是矣札喪凶荒厄貧侯國有是者錄爲一書則王朝所當卹者在是矣康樂和親安平侯國有如是者錄爲一書則王朝所當褒賞者在是矣凡此五事者每國辧異之以爲使歸反命之獻焉則王者所以周知天下之故者此也王氏曰聖人以天下爲度而休戚與之同以百姓爲心而憂樂與之共則天下之故可以不周知乎然四方之逺事物之變無窮而王之耳目所不及聴采所難明非行人之官巡行而辧異之有不能徧究而悉舉故爲之書具五物以述其事以反命於王則先王所以同四海於一堂之上者不可謂知要乎

司儀掌九儀之賓客擯相之禮以詔儀容辭令揖讓之節將合諸侯則令爲壇三成宮旁一門詔王儀南鄕見諸侯土揖庶姓時揖異姓天揖同姓及其擯之各以其禮公於上等侯伯於中等子男於下等其將幣亦如之其禮亦如之王燕則諸侯毛

釋曰出接賓曰擯入贊禮曰相以詔者以禮告王儀容所以相接辭令所以相與揖遜所以相欽防諸侯謂有事而防也爲壇於國外以命事三成三重也宮爲壝土以爲墻其門以棘爲之覲禮云諸侯覲於天子爲宮方三百步四門壇十有二尋深四尺蓋壝土爲壇壇外爲宮每旁一門則四門矣加方明於壇上而祀焉蓋聖人身爲天地之主尊爲萬國之君𨿽能使之四時來朝不敢當其獨尊於己也故其朝於國中則帥之以奉宗廟祭祀也其防於郊外則帥之以拜日月山川也所以教尊尊也詔王儀謂王旣祀方明諸侯上介皆奉其君之旂置於宮乃詔王升壇諸侯就其旂而立朝位王南鄕向明以聴天下也土揖則推手小下之庶姓無親者也時揖則平手揖之異姓則王之姻親也天揖舉手揖之同姓王之宗族也及其擯之謂擯諸侯以前王也各以其爵之尊卑爲隆殺壇有三重擯公於第一重侯伯於第二重子男於第三重其將幣以享亦分三等其行祼將之禮亦然所謂上公再祼而酢是也朝享畢而燕則諸侯毛諸老者在上也老者二毛故曰毛朝事尊尊尙爵燕則親親尙齒貴貴老老之義也貴貴者禮也老老者仁也賢賢者義也爵齒徳同爲天下之達尊也

凡諸公相爲賓主國五積三問皆三辭拜受皆旅擯再勞三辭三揖登拜受拜送主君郊勞交擯三辭車逆拜辱三揖三辭拜受車送三還再拜館亦如之飱如積之禮及將幣交擯三辭車逆拜辱賓車進答拜三揖三讓毎門止一相及廟惟上相入賓三揖三讓登再拜授幣賓拜送幣每事如初賓亦如之及出車送三請三進再拜賓三還三辭告辟饔餼還圭饗食贈郊送皆如將幣之儀賓之拜禮拜饔餼拜饗食賓繼主君皆如主國之禮諸侯諸伯諸子諸男之相爲賓也各以其禮相待也如諸公之儀

釋曰行人所掌諸侯朝王王撫諸侯之禮司儀所掌諸侯相賓及臣交聘之禮諸公相爲賓謂相朝也賓所停止則積間闊則問行道則勞皆使卿大夫之主國始聞賓入境於其止宿則有五積以其間闊則有三問賓三辭之若不敢當也拜而受之敬主君之命也九擯陳之而已矣無所事於交擯也再勞者以道途之苦故遣使再勞也三揖者謂入門當曲當碑也拜受受其勞拜送送其使也賓至於郊則主君出郊而勞於是有交擯之禮賓主各陳九介使之傳辭也三辭不獲賓乃乘車出捨門而迎之旣見則下拜迎謝其屈辱而來也於是三揖以恭三辭以謙然後升堂拜受其勞也主君之去賓又出車以送之主君三還辭之賓乃再拜送之也將幣賓幣以享主君也車逆拜辱主君乘車出迎而拜謝其來辱也車進答拜賓乘車前進而答拜其迎己也相主之擯賓之介也及廟惟上相入以詔禮也授幣之授當作受主君拜受幣尊其所享也賓拜送幣敬於所享也朝享而出主君諸賓就車每一請則車一進欲逺送之也三還三辭謂主君一請者賓亦一還一辭三辭不獲則告避也熟食曰飱生物曰餼還圭享畢而歸其玉也贈賓去而贈以財也郊送謂主君送賓至於郊也郊送之時主君親至賓爲主而主爲賓矣故擯之之禮與主國同侯伯子男之相爲賓客視其命數爲禮之隆殺其行禮之節亦同於諸公

諸公之臣相爲國客則三積皆三辭拜受及大夫郊勞旅擯三辭拜辱三讓登聴命下拜登受賓使者如初之儀及退拜送至館如初之儀及將幣旅擯三辭拜逆客辟三揖每門止一相及廟惟君相入三讓客登拜客三辟授幣下出每事如初之儀及禮私面私獻皆再拜稽首君答拜出及中門之外問君客再拜對君拜客辟而對君問大夫客對君勞客客再拜稽首君答拜客趨辟饔餼如勞之禮饗食還圭如將幣之儀君館客客辟介受命遂送客從拜辱於朝明日客拜禮賜遂行如入之積凡侯伯子男之臣以其國之爵相爲客而相禮其儀亦如之【賓使者當爲擯從力用反】

釋曰此諸公遣其卿聘於鄰國之禮也賓至境則主國遣使積賓至郊則主君遣大夫迎勞賓三讓而升堂聴使者傳命畢然後下堂而拜命升堂而受幣也主之勞賓用束錦賓旣至則遣卿館其辭讓拜受皆如郊勞之禮三辭者辭主君以客禮待己也主君拜迎而客辟者不敢當主君拜也及廟惟君相入者客乃臣也故其相不敢入也客登堂主君拜其至客三辟者逡巡而三退也賓旣卒聘主君以禮禮之賓奉束帛請覿所謂私面私獻也問君問其君之無恙也再拜而對者敬所尊也問大夫問其大夫之無恙也對而不拜者已同列也勞客者勞其行道之勤也再拜稽首者謝主君勞己也君館客者以賓將去故就館省之也辟介受命者賓不敢當主君之命而辟則前而受命也遂送者主君拜以送客也禮賜謂乘禽君之加恵也如入之積出亦三積也侯伯子男之臣謂卿大夫士各以其爵之尊卑而爲禮之隆殺其儀同也

凡四方之賓客禮儀辭命餼牢賜獻以二等從其爵而上下之凡賓客送逆同禮凡諸侯之交各稱其邦而爲之幣以其幣爲之禮凡行人之儀不朝不夕不正其主面亦不背客

釋曰禮儀見於容貌辭命見於問答餼牢禮之常也賜獻禮之加也以二等後其爵而上下之降殺以兩也送逆同禮者來則逆之有問勞之儀去則送之賻贈之禮凡列國往來之禮以邦之大小而爲幣之隆殺以幣之隆殺爲禮之厚薄日出爲朝日入爲夕主西南也客北面也爲行人而擯相者視賓主所向隨機旋轉不正面主不背客也王氏曰邦國之君臣相爲賓客先王設官掌其禮問勞贈送物爲之數拜揖辭受事爲之節此邦國之君臣所以相親也觀春秋之時一言之不酬一揖之不中而兩國爲之暴兵則周官圖民禍患豈不預哉

行夫掌邦國傳遽之小事媺惡而無禮者凡其使也必以旌節𨿽道有難而不時必達居於其國則掌行人之勞辱事焉使則介之【難去聲焉如字】

釋曰傳遽若今時乘傳騎驛而使者也小事小禮也媺福慶也惡凶荒也無禮小使而無大禮也謂諸侯小慶弔也必以旌節爲國使而行𨿽小事必以旌節爲信也道有難謂在途有疾或他故不以時至然必達之於所往之國王命不敢廢也居於諸侯之國則凡行人煩勞污辱之事皆掌之焉若止行人爲使則爲之介以行夫爲行人之屬役也

環人掌送逆邦國之通賓客以路節達諸四方捨則授館令聚有任器則令環之凡門闗無幾送逆及疆釋曰通賓客以常事往來者也路節謂旌節館謂侯館令野廬氏也有任用之器則環而守之凡門闗無幾者謂賓客出入環人以路節達之或曰環人自以路節出入故門闗不得而幾也疆王畿四方之界賓客來則逆之去則送之至疆而止不越也

象胥掌蠻夷閩貉戎狄之國使掌傳王之言而諭說焉以和親之若以時入賓則協其禮與其辭言傳之凡其出入送逆之禮節幣帛辭令而賓相之【賓當爲擯】釋曰國使謂蕃國之臣來朝聘者傳王言而諭說者以象胥知四夷言語也和之親之使其心歡恱也入賓謂其君以世一見來朝爲賓者不謂之入王者非王政所加故也夷狄之人其拜揖進退跪伏之禮不同於中國象胥教之以中國之儀用協其禮也與其辭言傳之者譯其外國之言辭傳以告於上也凡其出入迎送之禮節幣帛辭令而擯相之從來至去皆爲之擯而詔侑其禮儀也

凡國之大喪詔相國客之禮儀而正其位凡軍旅防同受國客幣而賓禮之凡作事王之大事諸侯次事卿次事大夫次事上士下事庶子

釋曰若其入賓而遇國之大喪則詔相其哀臨之禮儀而正其坐立之位遇有軍旅防同之事則受其幣而以賓接之凡作事謂作四夷之事也國之大事莫大於戎有戎事於四夷則命諸侯使之敵王愾焉次事則或威讓之令文告之辭施於四夷者則量其事之輕重或以卿或以大夫或以上士也若下事則事之尢小者故以庶子而已何氏曰夷狄𨿽在荒逺然羞愧之心好惡之情亦與中國不殊接之以禮待之以誠則相率而恱服矣不然則執干戈以犯邊境者豈其微哉凡伯不賓而有楚丘之伐駒支有對而得與於向之防孰謂夷狄可賤簡耶

掌客掌四方賓客之牢禮餼獻飲食之等數與其政治王合諸侯而享禮則具十有二牢庶具百物備諸侯長十有再獻王巡守殷國則國君膳以牲犢令百官百牲皆具從者三公眡上公之禮卿眡侯伯之禮大夫眡子男之禮士眡諸侯之卿禮庶子一眡其大夫之禮釋曰四方之賓客其名位不同故其牢禮餼獻飲食之等數亦異政治王朝之典禮也王合諸侯而行饗食之禮則具十有二牢者以公侯伯子男盡在是故用王禮之數也庶羞百品莫不皆具厚其禮也上公九命作伯者用十二獻者優尊之也王十二年而巡守則列國皆朝所過之國供王之膳以牲則犢貴其誠也犢繭栗之犢與祭天同共王之百官則具百牲以多爲貴也王之從臣其三公之禮比於上公其卿之禮比於侯伯其大夫之禮比於子男士之禮比於諸侯之卿庶子之禮比於諸侯之大夫隆殺之等各有所眡焉

凡諸侯之禮上公五積皆眡飱牽三問皆修羣介行人宰史皆有牢飱五牢食四十簠十豆四十鉶四十有二壺四十鼎簋十有二牲三十有六皆陳饔餼九牢其死牢如飱之陳牽四牢米百有二十筥醯醢百有二十罋車皆陳車米眡生牢牢十車車秉有五防車禾眡死牢牢十車車三秅芻薪倍禾皆陳乘禽日九十雙殷膳大牢以及歸三饗三食三燕若弗酌則以幣之凡介行人宰史皆有飱饔餼以其爵等爲之牢禮之陳數惟上介有禽獸夫人致禮八壺八豆八籩膳大牢致饗大牢食大牢卿皆見以羔膳大牢【牲當作腥車皆陳之客字衍文藪素口反秅音妬】釋曰此以下皆諸侯相朝主國待賓之禮也眡飱牽所共如飱之數牽牲以往不殺也三問皆修於其始至相問間闊則有修焉修者脯之加姜桂者也羣介行人宰史皆公所從行者也致問之始亦有牢者尊其君以及其臣也簠所以盛稻粱簋所以盛黍稷豆所以盛菹醢鉶羮器壺酒器鼎烹餁之器牲當作腥謂腥鼎也饔餼旣相見致大禮也死牢已殺者也牽則生牢也十斗爲斛十六斗爲防十防爲秉一秉十六斛禾四秉曰莒十莒曰稯十稯曰秅乘禽雉鴈之屬自賓始至以及歸饗燕食皆三君有故不親饗燕食則遣大夫以酬幣致君饗禮以侑幣致其食禮所以將意也上介有禽獻以其在諸侯之臣爲尊故優異之也夫人致禮助君養賓也卿皆見者見於賓也膳大牢亦所以助君養賓也

侯伯四積皆眡飱牽再問皆修飱四牢食三十有二簠八豆三十有二鉶二十有八壺三十有二鼎簋十有二腥二十有七皆陳饔餼七牢其死牢如飱之陳牽三牢米百筥醯醢百罋皆陳米三十車禾四十車芻薪倍禾皆陳乘禽日七十雙殷膳太牢三饗再食再燕凡介行人宰史皆有飱饔餼以其爵等爲之禮惟上介有禽獻夫人致禮八壺八豆八籩膳太牢致饗太牢卿皆見以羔膳特牛子男三積皆眡飱牽一問以修飱三牢食二十有四簠六豆二十有四鉶十有八壺二十有四鼎簋十有二牲十有八皆陳饔餼五牢其死牢如飱之陳牽二牢米八十筥醯醢八十罋皆陳米二十車禾三十車芻薪倍禾皆陳乘禽日五十雙一饗一食一燕凡介行人宰史皆有飱饔餼以其爵等爲之禮惟上介有禽獻夫人致禮六壺六豆六籩膳眡饗親見卿皆膳特牛凡諸侯之卿大夫士爲國客則如其介之禮以待之釋曰侯伯之禮殺於上公子男之禮殺於侯伯夫人致禮侯伯與上公同不言食太牢則殺於公也致禮於子男殺於侯伯特言膳眡致饗者夫人致膳於小國之君以致饗之禮亦不復饗也卿之膳或用太牢或用特牛亦禮之殺也子男獨言親見者大國之卿於小國之君有不造館見者見之乃致膳耳爲國客謂卿大夫士特來聘問者待之之禮亦如凡介有饔飱餼以其爵等爲牢禮之陳數同科也

黃氏曰先王待諸侯何其至也未至也致積始至也致飱及其朝饗之後又致饔餼之大禮食之而弗愛豕交之也則有問勞逆送之示其勤愛而弗敬是以獸畜之也則有辭受拜揖之示其恭然恭敬而無實君子不可以虛拘也又況其愛之乎拜揖辭讓恭之之文也有饗焉則盡其恭之之實問勞送逆愛之之文也有燕焉則盡其愛之之實其樂無算取其歡而已其爵無算取其醉而已取脯以降奏陔以出諸侯心平而气和相與一徳以尊其上大者比其小小者事其大相朝之君相問之使旌節繼道何以致之先王爲之朝禮而貴貴之教寓焉爲之燕禮而老老之教寓焉爲之饗禮設幾而不倚所以訓其恭爵盈而不飲所以訓其儉是其所以致之之道也

凡禮賓客國新殺禮凶荒殺禮札喪殺禮禍烖殺禮在野在外殺禮凡賓客死致禮以喪用賓客有喪惟芻稍之受遭主國之喪不受饗食受牲禮

釋曰國新新建國也荒凶無年也禍烖新有兵冦水火也札喪民疫厲也在野謂野外忽遽禮物不可卒備在外禍亂出避也凡此數者禮從省約不求丰備也朝聘之賓死則主國爲之具而殯之喪用饋奠之物也賓在主國聞親之喪則饗食之禮不敢受而受芻稍以給人馬者不可辭也牲當作腥主國有喪不受其熟食而受其生物者有喪不忍烹煎也

掌訝掌邦國之等籍以待賓客若將有國賓客至則戒官修委積與士逆賓於疆爲前驅而入及宿則令聚及委則致積至於國賓入館次於捨門外待事於客及將幣爲前驅至於朝詔其位入復及退亦如之

釋曰等籍者九儀差數之籍也有賓客則以其籍數而爲隆殺之節焉戒官修委積若牛人共積牛羊人共積羊倉人共道路之谷積委人共積委之芻薪戒之使蚤正素備以給賓客之用也士訝士也聚令野廬氏也及委則令致積以王命致於賓也賓旣就館則次於捨門之外待事於客通其所求也前驅道之以如朝也詔其位告賓以位處也入復者入告王以客至也及退亦復於王所謂賓不顧矣是也

凡賓客之治令訝訝治之凡從者出則使人道之及歸送亦如之凡賓客諸侯有卿訝卿有大夫訝大夫有士訝士皆有訝凡訝者賓客至而往詔相其事而掌其治令

釋曰賓客之治謂欲理國事也以告乎訝訝謂如朝而理之從者凡介以下也人其徒屬也使道賓客之從者營護之也送亦如之送至於境如其前驅聚待事之屬賓客之爵命不同王所使訝賓之臣以爵命皆卑一秩卑而迎尊也賓客方至則掌訝往而詔相其事治令逆送賓客之政令也

掌交掌以節與幣巡邦國之諸侯及其萬民之所聚者道王之徳意志慮使咸知王之好惡辟行之使和諸侯之好達萬民之說掌邦國之通事而結其交好以諭九稅之利九禮之親九牧之維九禁之難九伐之威【辟音避】釋曰節以爲信幣以爲禮持節與幣巡行諸侯及萬民聚居之處道說王者徳之所存意之所發志之所之慮之所定使臣民皆知王之所好者徳善而行之所惡者邪惡而避之又使王知諸侯之所好達萬氏之所恱則上下之情莫不通矣通事謂朝覲聘問也諭告曉也九稅之利必有九職共貢賦以盡臣職之利也九禮之親必結九儀之好以相維持也九禁之難必知九灋之禁則免於患難也九伐之威必畏九伐之灋則免於刑戮也皆其職通上之情使其下之必遵成下之義使其上之必庇者也王介甫曰九稅之利使知樹藝九禮之親使知分守九牧之維使知聴令九禁之難使知避禁九伐之威使知免兵於無事之時使人巡邦國而諭之折亂萌多矣不知出此而恃威讓文告徵伐之施焉則非所謂圖難於其易爲大於其細也愚謂九稅九禮九牧九禁其目皆見大小司馬之職掌與九伐同而今亡矣

掌察【闕】

【監掌督察邦國之事者諸侯有廢灋犯令者則告於王而詰之】

掌貨賄【闕】

【諸侯之朝聘有時幣帛之往來有數若非朝聘之期以貨賄私交者王灋所禁也】

朝大夫掌都家之國治日朝以聴國事故以告其君長國有政令則令其朝大夫凡都家之治於國者必因其朝大夫然後聴之惟大事弗因凡都家之治有不及者則誅其朝大夫在軍旅者則誅其有司

釋曰掌都家之國治謂公卿王子弟之都大夫之家凡有治於國則朝大夫掌之也日朝者日日在朝以聴受國之事故也所作謂之事所遭謂之故君謂都家之君長謂都家之吏王國之政令當行於都家者朝大夫聴而受之以告其君長而行之凡都家之治有當治於王國者必因朝大夫以達於國若事之大者則其君長當自稟命不可因朝大夫也都家之治有不及以朝大夫弗達之故則罪在所誅也在軍旅則大夫弗預焉都家司馬弗達之故也則誅其有司都家司馬也先王制朝大夫之官使都家之治因之以達於國使國之事故因之以告於都家則下之事無不上聞上之政無不下達則自國中至數百里之逺又安有壅遏蔽塞之患哉

都則【闕】

【都則掌都家之八則者也太宰以八則治都鄙】

周禮全經釋原卷十一﹤經部﹐禮類﹐周禮之屬﹐周禮全經釋原﹥

欽定四庫全書

周禮全經釋原卷十二

明柯尙遷撰

冬官司空第六

冬者四時之終終將復始萬物胚胎於此不冬則無以爲春矣故司空名之曰冬官司空掌土名爲空者土欲其耕治以養民不欲其空者也故立官帥民耕治之曰司空鄭氏曰冬閒藏萬物天子立司空以掌邦事亦所以富充室家使民無空者也亦通自漢以後以司空專掌工作由劉徳補以考工記故也夫工作之事已在庶職豈可以司空當之天官事職所謂富邦國養萬民生百物何謂乎故今直去考工記而司空之職具在云

惟王建國辧方正位體國經野設官分職以爲民極乃立冬官司空使率其屬而掌邦事以佐王富國釋曰此四十字臨川吳氏仿五官之例而補之者也不曰土而曰事者司空治水土立民職所以爲國興事也國曰富者土有人力則財用出矣國所以富也

事官之屬大司空卿一人【此十字愚依五官之例而補之者也】遂人【卽小司空也以主六遂田野之事故更名遂人】中大夫二人遂師下大夫四人上士八人中士十有六人旅下士三十有二人府四人史十有二人胥十有二人徒百有二十人

釋曰小宰官屬六曰冬官其屬六十掌事今此大司空與遂人非冬官乎自遂師至旅下士非其屬六十乎至於府史胥徒之數無一而不與五官同且諸官下士𨿽多無旅字惟此有之是六官所以別庶職之驗也則知遂人以下爲冬官無疑矣去籍之亂尙幸此章之不泯使百世之下得有所據以明乎戰國亂經之非得有所考以復乎冬官之職用息乎牽合補贅之獘大典以復以經證經可無疑矣

遂大夫每遂中大夫一人縣正每縣下大夫一人鄙師每鄙上士一人鄼長每鄼中士一人裏宰每裏下士一人鄰長五家則一人【鄼作管反】

釋曰在國中則爲比閭族黨州鄕所以施行教事在四郊則爲鄰里鄼鄙縣遂所以施行養事在都鄙亦爲鄰里鄼鄙但未成遂耳蓋天下之民一也地有不同則事有不一故名亦隨而異故曰野不逾國明於國野之辧則知鄕遂都鄙之別矣是六鄕𨿽統於司徒而教灋必行於遂都鄙六遂𨿽爲司空所統而治野之灋亦行於六鄕異其名者所以別其地別其地所以異其職

旅師中士四人下士八人府二人史四人胥八人徒八十人

釋曰旅猶行旅在野之官主斂三粟之入而春頒秋斂以行補助之政蓋賦斂之外立通融之政也後世社倉實本諸此以其出於貧民故舉爲卹貧之制焉

稍人下士四人史二人徒十有二人

釋曰此官掌六遂都鄙之軍制也蓋四邱爲甸出車一乘稍人掌其伍兩卒旅之數平時教閱之出師則簡稽之合其卒伍故曰掌丘乘之令

委人中士二人下士四人府二人史四人徒四十人釋曰主斂甸稍蒭薪之賦以供委積者也與六鄕遺人之職蓋相通云

土均上士二人中士四人下士八人府二人史四人胥四人徒四十人

釋曰均猶平也掌均平土地之政以施地守地事地貢也蓋六鄕有均人六遂有土均合二官而考之則司徒司空之職明矣

艸人下士四人史二人徒十有二人

釋曰艸人掌土化之灋以教民糞種爲農事而設也

稻人上士二人中士四人下士八人府二人史四人胥十人徒百人

釋曰掌水利以潤稻田故名稻人亦爲農而設葉氏曰周人以農立國自后稷以來稼穡有教今觀周禮則知周公之意矣太宰九職一曰三農司徒頒職一曰稼穡其重農可知矣小司徒之井牧立田制也遂人之溝洫興水利也艸人辧其地之剛防墳壚辧壤糞也稻人掌其水之畜止均防防旱潦也耕耨之事鄼長旣趣之裏宰又趣之穜稑之種舍人旣縣之司稼又辧之媺惡之地旅師旣等之土均又均之凡可以佐百姓力農者無不設官勸導之蓋以農者天下之大本食者民之天不耕則失業不給則傷生旣厚其生又利其用旣興其利又除其害拳拳重農如此百姓豈有不勤耒耜而服田畆者哉

土訓中士二人下士四人史二人徒八人

釋曰訓謂能訓說土地善惡之勢土訓者知一方之地事者故以圖焉

誦訓中士二人下士四人史二人徒八人

釋曰能通知天下土地之事者蓋習地事之學者

山虞每大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人

釋曰虞度也度知山之大小及所生之物與治山之宜者也

林衡每大林麓下士十有二人史四人胥十有二人徒百有二十人中林麓如中山之虞小林麓如小山之虞釋曰衡平也平林麓之大小及所生者竹木生平地曰林山足曰麓林衡官卑山虞一秩蓋屬之

川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人

釋曰川流水也川衡者平知川之大小逺近及物所生者蓋魚鼈菱芡之屬可給用者

澤虞每大澤大藪中士四人下士八人府二人史四人胥八人徒八十人中澤中藪如中川之衡小澤小藪如小川之衡

釋曰澤水所鐘之處水漧則曰藪皆百物所產之區也謂之虞者以能度澤藪之事者爾雅有八藪之名

迹人中士四人下士八人史二人徒四十人

釋曰迹者迹之而知禽獸之處者也

卝人中士二人下士四人府二人史二人胥四人徒四十人

釋曰卝之言礦也亦讀爲耿礦金玉之在璞此亦山中之所出者故設官以司之

角人下士二人府一人徒八人

釋曰掌徵齒角以當邦賦者也

羽人下士二人府一人徒八人

釋曰掌徵百鳥之羽翮以當邦賦者也

掌葛下士二人府一人史一人胥二人徒二十人釋曰掌取葛以爲絺綌以當邦賦者也

掌染艸下士二人府一人史二人徒八人

釋曰染艸艸之可染五色者如藍以染靑蒨以染赤皂斗以染皂之類此所以待之用者

掌炭下士二人史二人徒二十人

釋曰炭燒之而成取之亦以共之用也

掌荼下士二人府一人史一人徒二十人

釋曰荼茅莠也以時聚之共防事及徴野之防材以共之用焉

掌蜃下士二人府一人史一人徒八人

釋曰蜃大蛤能噓气成樓臺煉其殻可爲灰潔白可以餙器與墻壁可以共闉壙亦聚之以待用此亦山澤之所出者

原曰司空掌土如鄕遂都鄙固爲土地之本經制之灋無不備矣若山林川澤乃土地之末而所以治之者未嘗無灋焉故立虞衡以司其政令掌其厲禁此財用之所出民之養生防死必資焉者也迹人卝人𨿽所出有不同然皆財用所出而爲之厲禁者也若角人羽人掌葛掌染艸掌炭掌荼掌蜃皆取賦於山澤之官各司其物之出於山澤者是以羽革象犀之富珠貝奇珍之物充於王宮溢於天下者何莫而非山澤之出數官之司哉

囿人中士四人下士八人府二人胥八人徒八十人釋曰囿域之養牧四獸以備祭祀防紀賓客之需且時可共遊觀也故曰囿遊

場人每場下士二人府一人史一人徒二十人

釋曰場謂場圃物之方生辟場爲圃物之旣成築圃爲場民之場圃以種菜茹官之場圃場人掌之

廩人下大夫二人上士四人中士八人下士十有六人府八人史十有六人胥三十人徒三百人

釋曰藏米曰廩此官掌國之倉廩以待百官之祿乃在職之稍食也匪頒賙賜之米亦取於是舍人倉人司祿皆其屬也舍人主宮中之稍食倉人掌在野之積谷司祿則均百官及庶人在官者之祿食多寡之數也

舍人上士二人中士四人府二人史四人胥四人徒四十人

釋曰捨宮中之次捨也主平宮中宿衛諸色人民稍食之谷內外嚴隔故特設舍人於王宮便給與也

倉人中士四人下士八人府二人史四人胥四人徒四十人

釋曰掌郊野畜積之谷卽遺人之委積也

司祿中士四人下士八人府二人史四人徒四十人釋曰司祿闕其職然次於倉人之下蓋主頒給能者在職之祿廩多寡之數經謂之稍食自大夫元士賦祿以田矣中下士與庶人在官皆有祿米如今之俸米也在鄕遂則自鄕遂大夫皆有田祿載師閭師以下皆給於司祿

司稼下士八人史四人徒四十人

釋曰主巡野觀稼欲知嵗之丰歉爲斂之多寡然後積之以制國用也此官爲稅斂之本故次於此

舂人奄二人女舂枕二人奚五人【枕音由】

釋曰此主舂宗廟粢盛者也

饎人奄二人女饎八人奚四十人

釋曰饎作餼主炊防者舂人精之饎人熟之

槀人奄八人女槀每奄二人奚八人

釋曰槀讀爲犒師之犒此官主內外朝冗食者之食蓋內外朝所用之官與徒役不令之食於家特設槀人一職掌其飲食之事

原曰觀鄕遂設官之意則司徒司空之職較然明矣是故司徒自載師閭師縣師三官次於鄕官之後其職則任民任地固兼乎鄕遂都鄙矣司空則遂官而下有旅師稍人二官其職則斂三粟以濟貧民主車賦以時校閱亦兼乎六鄕都鄙也掌委積在鄕則有遺人在遂則有委人均地政在鄕則有均人在遂則有土均司教化則有師氏保氏司稼穡則有艸人稻人勸糾徳行則有司諫司救固宣司徒之敎化於萬民者而誦地圗地誌以知土地之利害則有土訓誦訓亦誨司空之事於王前也調人媒氏亦教民之事而廩人倉人司祿乃養人之職自封人至充人乃司徒掌禮樂祭祀之事者而舂人饎人槀人又非司空宗廟粢盛之事哉司市而下乃鄕中之餘民不列比閭族黨之伍而爲商賈者別立官以治之取賦以給公上以其在鄕也故屬司徒山澤虞衡而下乃六遂都鄙之餘民不在鄰里鄼鄙之數而取業於山澤者別立官以掌之亦取賦以給公上以其野外也故屬司空至於常產之外立通融之灋以爲補助周急之政在鄕則有泉府在遂則有旅師焉合而觀之遂人設官無一不與司徒相終始蓋一教一養治民之大務孰謂遂人不足以當司空哉後儒紛紛移易取別書以補冬官豈知聖王之制明如日星固自然而不可紊矣

冬官上

大司空之職掌建邦土地之圖與其人民之數以佐王富國

釋曰土地之圖疆域之形制也人民之數夫家之眾寡也凡王畿邦國都鄙各有圖所謂周知九州地域廣輪之數而辧其山林墳衍之名物也又辧其上家中家下家之人數以授三等之地也夫知土地之廣狹則務興其利知人民之多寡則務養其生以是佐王則野無曠土國無遊民而財用可充國可使富矣故曰以佐王富邦國

按此舊是大司徒之職今攺徒作空攺安擾作富依六典之文也夫土地之圖人民之數正司空之事書載伯禹作司空平水土周官曰司空掌土居四民時地利王制曰司空執度度地居民時四時量地逺近興事任力以三書攷之則土地人民之數司空之職無疑也去籍之後二官合之又以小司空攺名遂人次地官之後則司空之職盡入於大司徒自漢以來皆以爲冬官眞亡矣後儒雜取五官水土之事工役之職以補之各持意見人自爲編則五官皆亂矣謹因遂人序官之證取大司徒之職自土地之圖至造都鄙盡歸之大司空中掲十二教還爲大司徒之職則大司空之職旣備而大司徒之職亦備然後以遂人以下四十官繼大司空之後則冬官一篇完整如舊而六官各得其職矣參以天官六典辧職六屬無一不合更不待移易別官以亂聖經則周公開萬世太平之意復明於千載之下矣豈不偉歟

以天下土地之圖周知九州之地域廣輪之數辧其山林川澤邱陵墳衍原隰之名物

釋曰司空掌土故以天下地圖爲首務九州者揚荊豫靑兗雍幽冀並也東西爲廣南北爲輪積石曰山竹木曰林注瀆曰川水鐘曰澤土髙曰邱大阜曰陵水厓曰墳下平曰衍髙平曰原下濕曰隰辧其十等之名物者欲知其地之磽腴生物之媺惡

原曰司空掌土地之圖者欲知九州地域廣輪之數然後辧十等之地相其宜而行井牧之灋也固無寸地尺土不在經制之中此所以爲裁成輔相之道歟豈若後世圖志之書只爲人間之故物而天下土地在上不與知焉賦稅之額一定或有污萊墾辟舉不復辧是以豪彊者得據之以爲富而貧賤者有力無有於用則民安得而不勞盜賊安得而不蕃皆由土地之圖不考司空之職不明故也

而辧其邦國都鄙之數制其畿疆而溝封之設其社稷之壝而樹之田主各以其野之所宜木遂以名其社與其野

釋曰王畿有都鄙國有鄙邑國之數卽職方之九服也國界曰畿都鄙之界曰疆或溝水以限之或封土以表之社土神稷谷神社稷不屋而壇壇外累土爲壝田主田神也以所宜木而樹之以依神也木如松柏枌楡之屬若地宜松則名之曰松社之野旣辧其土地之名物然後辧其國都鄙之數有國都鄙之制則必有畿疆之封旣制其畿疆則必設其社稷之壝有社稷則必有依神之木凡此皆畫之圖天下之大如指諸掌矣

以土防之灋辧五地之物生一曰山林其動物宜毛物其植物宜皂物其民毛而方二曰川澤其動物宜鱗物其植物宜膏物其民黑而津三曰邱陵其動物宜羽物其植物宜覈物其民專而長四曰墳衍其動物宜介物其植物宜莢物其民晢而五曰原隰其動物宜臝物其植物宜叢物其民丰肉而痺【防如字皁音早或作皂專徒丸反覈音核莢古協反臝力果反痺音婢】

釋曰防者防合五土之性所生之物也動物天產也植物地產也毛物狐貉之屬縟毛者也鱗物魚龍之屬羽物翟雉之屬介物龜鼈之屬臝物蛙鼃之屬皆天產也皂物柞櫟之屬膏物桐漆之屬覈核也李梅之類莢物薺莢之類叢物萑葦之類皆地產也山林之民得木之气多故毛而方毛者木之气方者曲直之義川澤之民得水之气多故黑而津黑者水之色津者潤下之義邱陵之民得火之气多故專而長專圜也火之象也長者炎上之義得金之气者爲墳衍之民故晢而晢白也金之色也者瘦勁之義得土之气者爲原隰之民故丰肉而痺丰者土之體痺者下之義蓋五行運於天而其气寓於土人物皆稟是以生也

按王制云廣谷大川異制民生其間異俗剛柔輕重遲速異齊五味異和器械異制衣服異宜修其教不易其俗齊其政不易其宜五方之民各有性也不可推移是知五土同地而異形五物同生而異類五人同性而異質辧其異所以別宜也約其同所以反本也同而異者囿乎气異而同者主乎理知乎此則物可齊俗可變性可復民可定而成相之道可致矣又按職方氏備述九州之山林川澤與民物之生及國之數蓋此其綱而彼其目也

以土宜之灋辧十有二土之名物以相民宅而知其利害以阜人民以蕃鳥獸以毓艸木以任土事【相息亮反】釋曰土宜者土之所宜有宜民居者廛裏也有宜蕃鳥獸者藪牧也有宜毓艸木者萊也有宜種稼穡者田也是謂土宜十二土者天有十二次日月之所纒地有十二野王公之所國故星紀爲吳越分枵爲齊娵訾爲衛降婁爲魯大梁爲趙實沈爲晉鶉首爲秦鶉火爲周鶉尾爲楚壽星爲鄭大火爲宋析木爲燕𨿽當時未有其國而司空之所辧殆亦以分野言也名所以命其土丘陵墳衍之屬物所以色其土靑黎赤埴黑墳之屬相視也相其陰陽之向背嘗其水泉之甘苦以奠民居利則使居之害則使避之也阜盛也蕃多也毓生也任謂任地所生因民所能也故居得其所則人民可阜生畜可蕃樹木可毓然後可以任民以耕治土事矣此司空度地居民之事也

辧十有二壤之物而知其種以教稼穡樹蓺

釋曰壤亦土也鄭氏曰以萬物所自生言則曰土土猶吐也以人所耕治言則曰壤壤和緩之意物卽艸人相地官而爲之種有騂剛赤埴墳壤渴澤咸瀉勃壤埴壚彊防輕爂九者之別而制其種以宜之也然後教民稼穡或樹蓺此司空任土以教稼穡之事也原曰先王之於民其處之詳而慮之周矣乎故其奠民居也必相其陰陽向背寒暖之宜以安其居又相其便於耕種樹蓺畜牧以安其生其教稼穡也又辧其髙下燥濕之不同以制其種則人民可阜鳥獸可蕃稼穡可生艸木可毓安養有資民豈有不獲其所哉先王盡爲上之道其爲民如此後世爲君者此等事亦嘗聞之乎任民之自爲生而且擾動侵削之民始無以爲生矣

以土均之灋辧五物九等制天下之地徵以作民職以令地貢以斂財賦以均齊天下之政【政讀爲徵下仿此】

釋曰此制賦稅之事均平也均其土之肥磽不等而使之平故謂之土均之灋其灋在下五物者土有五色之物如白壤赤埴墳壚之類肥由是而分不過五色而已故曰五物辧其肥磽之差以多少配而成夫則爲一夫之徵其數有上中下之不同不過九等旣成夫則令九職之民受之故曰作民職旣成一夫之田其家受之則令出一夫之稅故曰令地貢由是五畆之宅隨以頒之而取其廛裏之布故曰斂財賦通之天下不過此灋而已故曰以此均齊天下之徵司徒掌九比之灋司空掌九等之徵能通二灋王制如指掌矣

原曰何以辧五物九等制天下之地徵也曰地有肥磽不同不過五物盡之辧其肥磽配而成夫其數不過九等而已及至成夫以授夫家徵之以十一不假言矣故總謂之九等制天下之地徵也今考其灋曰六遂上地一夫田百畆萊五十畆中地一夫田百畆萊百畆下地一夫田百畆萊二百畆都鄙不易之地家百畆一易之地家二百畆再易之地家三百畆六鄕曰九夫爲井四井爲邑四邑爲丘四丘爲甸九等之徵見於三灋之中矣蓋平原廣野則謂之易丘陵墳衍則謂之萊衍沃之地則謂之井井者以田之成數舉之固不拘其形制如棊砰之畫也田有九夫則謂之一井耳然則地有肥磽何自而成夫也故衍沃之地百畆爲一夫邱陵隰臯之地或謂之萊或謂之牧則自五十畆而至三百畆平曠之地𨿽無髙下亦自百畆而至三百畆中間制之配而成夫數不過九等耳上地有三等中地有三等下地有三等也夫是之謂制地徵徵者百畆之徵一夫之稅耳固不隨地之多少而爲之稅如後世之灋也然則所謂井邑邱甸縣都亦舉其稅灋之實數言之非以是爲制田之灋也以此而均齊天下可以無一地而非井田無一水而非溝澮無一夫而非什一耳苟不知九等制夫爲徵之灋則天下之地萬有不同何自而言井田之灋哉

以土圭之灋測土深正日景以求地中日南則景短多暑日北則景長多寒日東則景夕多風日西則景朝多陰

釋曰此建王國也王國必建於天地之中豈洛邑旣成乃作周禮與土圭長尺有五寸其灋所用下可以測土深上可以正日景測景者凡日月之行分同道也至相過也景晷相過則有可之理故致日必以冬夏今測景建國必以夏至者以冬至景長三尺未若夏至之日晝漏之半立八尺之表北尺有五寸正與土圭等則爲地中故於此時植之以表測之以圭苟立表之地大南近日則景短不及五寸其地多暑立表之地大北逺日則景過尺五寸其地多寒立表處太東近日則日中時其景已如夕其地多風立表處太西逺日則日中時其景尙如朝其地多陰凡此皆未得其中故寒暑陰風偏而不和也凡日景在地千里而差一寸

日至之景尺有五寸謂之地中天地之所合也四時之所交也風雨之所防也陰陽之所和也然則百物阜安乃建王國焉制其畿方千里而封樹之

釋曰夏至日正中時量以土圭其日景長一尺五寸與土圭合乃地之中也則地無偏倚與天合矣寒暑有定而四時交矣風雨時至而不愆陰陽和調而不戾百物之產於此有生者遂有形者育可以建立王國焉於是制爲王畿千里不惟溝封之且樹木以爲阻固也王畿千里之制國中爲六鄕四郊爲六遂五十里爲近郊六鄕之田百里爲逺郊六遂之田共四同二百里曰甸地爲公邑田共十二同三百里曰稍地爲家邑田共二十同四百里曰縣地爲小都田共二十八同五百里曰畺地爲大都田共三十六同是爲百同此王畿所以爲千里也鄭氏曰畿方千里取象於日一寸爲正景與土圭等惟頴川陽城爲然

凡建國以土圭土其地而制其域諸公之地封疆方五百里其食者半諸侯之地封疆方四百里其食者參之一諸伯之地封疆方三百里其食者參之一諸子之地封疆方二百里其食者四之一諸男之地封疆方百里其食者四之一

釋曰此建侯國之制也土猶度也制其域者凡土圭尺五寸之景千里而差一寸假令上公五百里國北畔立八尺之表夏至晝漏半得尺四寸五分景與王畿南畔土圭等南畔得尺四寸其中減五分百里得一分減五分則五百里減四分則四百里封侯減三分則三百里封伯減二分則二百里封子減一分則一百里封男此土圭制域之度也封疆自其統治之國言食者自其所封之域食其租稅言之諸公食者半則二百五十里其半則屬國也諸侯諸伯食者三之一則侯二百伯一百五十其二皆屬國也諸子諸男食者四之一則子食五十里男食二十五里其餘附庸也

原曰尙書云州十有二師咸建五長司馬職曰建牧立長以維國王制曰五國以爲屬十國以爲連以此言之則凡大國必有統治之小國可知矣魯頌曰錫之山川土田附庸孔子曰夫顓在域之中是社稷之臣由此言之侯伯又有附庸之小國在域之中也然則孟子王制皆言公侯百里伯七十里子男五十里武成亦曰列爵惟五分土惟三今周禮曰公封疆五百里食者半侯四百里伯三百里食者三之一子二百里男百里食者四之一則與武成王制不合矣孟子又曰周公太公之封於齊魯也地非不足而儉於百里今諸公之有五百里其故何哉蓋爵有五等食只三等以爵而系其統治之屬國言之則有五百里也是故公之徳足治五百里之諸國百里其所食之土也侯伯之徳足治四百里三百里之屬國七十里其所食之土也子之徳足治二百里之附庸五十里其所食之土也男𨿽無所治然亦有相屬焉故各以封疆言之也曰諸公食者半猶二百五十里侯伯食者三之一猶百里之上也亦過於七十里何哉曰此公侯附庸臣屬之國也蓋有功加地而後特錫之孟子所謂不能自達於天子而附於諸侯孔子所謂昔者先王以爲東防主是社稷之臣此皆在百里之外故謂之附庸若百里之內則三鄕三遂之外爲鄙邑矣豈能容小國哉可見司馬所謂大小相維天設其牧者建國之定制周禮備其全諸書舉其一而遺其二者也聖經其可議哉

凡造都鄙制其地域而封溝之以其室數制之

釋曰畿外建邦國畿內制都鄙旣建邦國矣乃造都鄙也侯國但有鄙邑無大都故曰大都耦國亂之本也制其地域者載師云以公邑任甸地以家邑任稍地以小都任縣地以大都任畺地皆都鄙之地也公邑在遂之外不頒與人者家邑二十五里大夫采地小都五十里卿采地大都百里三公及親王子母弟之采地外有封疆溝樹之固內有城郭市朝宗廟之別使之朝夕涖事王朝而退食於家食其租稅其家不出王城而都鄙乃在三百里四百里五百里之內天子使吏治之縣師是也受采地者不過食其祿耳治灋皆屬六官有賜則之權焉以室數制之者室城郭之宅制之亦如鄕遂之灋在城郭則爲比閭族黨在郊野則爲鄰里鄼鄙但鄙邑則五百家而止大都不過萬家而止以其未成鄕遂故謂之都鄙此室數之略也

原曰都鄙之制經未明言先儒亦無論著愚意以室數制之者豈特以頒授田制哉蓋室卽廛也夫婦所居謂之室數者卽五家爲比五比爲閭五家爲鄰五鄰爲裏之數也灋旣詳於鄕遂故但言室數理可推矣且鄙之名何自而立乎五百家爲鄙有五百家之聚則鄙邑之形成矣都之名何自而立乎四縣謂之都都則萬家也鄙有公邑家邑都有小都大都不過依比閭族黨之灋與鄰里鄼鄙縣遂之名而以多寡大小制之耳五百家爲鄙或未及五百家亦爲小邑四縣爲都或二千五百家爲縣則爲大邑或二縣則爲小都五千家也大都百里內可爲鄕遂都鄙也而節之內爲比閭族黨至州而止外爲鄰里鄼鄙至縣而止可爲鄕遂而不與其成鄕遂者大都不可耦國也鄙邑在野只依遂灋至鄙縣而止不能成遂也其所以治之之灋則備於司徒司空縣師推行之觀之八則可見矣是故鄕遂之灋治天下之大本大原也豈可以都鄙而別爲異制乎故曰王制大同使天下無一家而非比閭無一民而非卒伍無一地而非井田乃可以言聖王之經制也

不易之地家百畮一易之地家二百畮再易之地家三百畮

釋曰此都鄙授地之制也易者互換之義一年耕種於此一年耕種於彼故謂之易不易者歲種之地美故一畮當一畮授之一易者耕一歲休一歲乃復種故二畮當一畮授之再易者一歲耕之二歲休之故三畮當一畮以地磽故也六遂言田都鄙言地者田則有髙下下者爲田髙者爲萊地則無髙下只觀其肥磽而制夫耳六遂不成萊者爲牧都鄙不成易者亦爲牧牧只可養畜鳥獸不耕之也六遂言夫都鄙言家者夫指田成百畮而言所居有防裏二畮半在田二畮半在邑家則兼田地防裏言之一家受田百畮其常制也以灋旣詳於遂故略言之耳是故先王經野處民之道一井一牧比柝而行則天下豈有一地而非井田一易一萊相兼授地則天下豈有一夫而非百畮鄕遂都鄙因地而制則天下豈有一民而非比伍溝洫澮川因地而修則天下豈有一水而非溝澮一教一養相須而行則天下豈有一職而非爲民哉

乃分地職奠地守制地貢而頒職事焉以爲地灋而待政令

釋曰上言制灋此言行灋也地職因其地宜分以九職奠定也地守經界旣正夫數一定令夫家守而業之不得侵紊也地貢旣授之地必責其貢閭師載師徵之制之者有三徵也頒職事太宰分職司徒司空頒之任之也地灋者地職地守土地之事各有成灋令民行之待政令者司空經理之司徒教治之故不曰施政令而曰待政令也

原曰大司空不見全經矣今自大司徒取之至此而止耳夫六官大者司其綱小者行其灋自太宰小宰以及四官考之犂然見矣今觀大司空之職何者而非天下地事之綱乎故土地之圖土防之灋國都鄙之數天下之大具於此矣至於辧土宜以相民宅辧土壤以教樹蓺以土均而制貢賦則居四民時地利者曷嘗不盡乎又以土圭而建國以室數而造都鄙則司空之職掌可無遺矣六典所謂富與任辧職所謂生與養曷嘗有一之不合哉所闕者獨正月始和而縣象布灋及祭祀防紀六聯之掌嵗終攺灋正嵗頒灋則誠闕耳若夫遂人六遂之政令頒田治野之灋守皆行大司空之事者也不爲小司空之職而何哉

遂人掌之野以土地之圖經田野造縣鄙形體之灋五家爲鄰五鄰爲裏四里爲鄼五鄼爲鄙五鄙爲縣五縣爲遂皆有地域溝樹之使各掌其政令刑禁以嵗時稽其人民而授之田野簡其兵器教之稼穡

釋曰遂人卽小司空也更名遂人者以其掌六遂田野之事也觀其職掌皆行大司空之灋可見矣野者曠大之名郊外謂之野土地之圖受於大司空者經畫也經田野者井牧萊易並行溝洫道路相間而田野經矣言縣鄙舉中以見上下此定民居也疆域有髙卑大小謂之形鄼鄙有左右前後謂之體司徒只曰令民五家爲比使之相保不言形體之灋不言地域溝樹但曰相保相葬相救相賙以成其禮俗云耳司空度地居民故有形體之灋則六鄕比閭族黨亦司空所造也鄕遂同其灋變其名者國郊之別也比則親之鄰則相近也閭則同門裏則同居族則相葬鄼則相贊助而已鄙之名卑於黨縣之名小於州凡遂之制皆依於鄕鄕以國中民防接比行保伍之灋易遂之民居野處行保伍之灋難此遂人所以必造縣鄙之形體也其地有廣狹其域有界限濬溝以分之樹木以囿之使各有疆界也惟在野故鄼鄙縣遂各分疆界政令刑禁使各掌之者遂師則各掌其遂縣師則各掌其都鄙而遂大夫以下則各掌其所治也稽人民卽小司徒上地家七人可任者家三人之灋授之田野卽下文頒田裏上地夫一防田百畆余夫亦如之是也簡兵器使禦患有備卽車賦之事也教稼穡使生養有資遂官職事也

凡治野以下劑致甿以田裏安甿以樂昏擾甿以土宜教甿稼穡以興鋤利甿以時器勸甿以疆予任甿以土均平政

釋曰比八者治野之灋也劑猶等也下劑役民力以下家爲率只取其二人重農事也田一夫百畆裏田中之廬舍詩曰中田有廬所以安息耕事也樂昏者男女人之大欲詩云思媚其婦有依其士七月曰嗟我婦子曰爲攺嵗入此室處故夏耘秋收之時婦子偕往田中之廬所以樂其昏順其欲以擾之也土宜教甿如艸人掌土化之灋司稼辧穜稑之種與其所宜地爲灋以教之也興鋤卽裏宰嵗時合耦於鋤以治稼穡旅師鋤粟謂不合耦以耕公田則罰一夫之粟蓋獨耕則難成功故合眾人爲耦而並耕所謂通力合作計畆均收徹灋亦如此詩曰十千維耦是也利謂合眾力則功易成時器勸甿卽遂大夫簡稼器鄼長與有司嵗時數器所以勸其勤耕詩曰二之日於耜疆予謂疆壯有力者𨿽未登夫家亦予之以田任之耕事下文余夫亦如之是也土均掌平土地之徵以地媺惡爲輕重之灋行之是也

原曰治野致之以下劑所以寛其役安之以田裏所以遂其生擾之以樂昏所以順其欲教之以土宜所以興其利任之以疆予所以作其勤平之以土均所以均其賦八者之政舉則生遂而欲得力勤而利成用利而情協所以厚之者無不至矣又時使而薄斂之則其致力以供上先公而後私蓋有不俟督責之勞而自趨事赴功之不暇矣七月之風可想見矣

辧其野之土上地中地下地以頒田裏上地夫一防田百畮萊五十畮余夫亦如之中地夫一防田百畮萊百畮余夫亦如之下地夫一防田百畮萊二百畮余夫亦如之

釋曰此頒田裏之灋也遂灋通之天下故六鄕不言受田都鄙不言防裏灋備於此故也上地中地下地以地之肥磽而分也司馬所謂上地食者三之二中地食者半下地食者三之一是也頒授也防邑居之宅所謂二畮半在邑也裏田中之廬所謂二畮半在田也田平地可耕者萊艸萊髙不可爲田而可樹蓻者余夫每家一夫一婦爲正登夫家之數如有子與弟未娶同居則不成夫家爲余夫也亦名羨卒是故防則一而授田則有一家受二三夫者故曰余夫亦如之卽疆予任甿是也是余夫多則受田多故爲上家此專以地之肥磽多寡分爲上中下司徒謂之上家受上地是也易灋亦如此故觀余夫受田亦如之之說則上家受上地可知矣

凡治野夫間有遂遂上有徑十夫有溝溝上有畛百夫有洫洫上有塗千夫有澮澮上有道萬夫有川川上有路以達於畿【畛之忍反洫況域反】

釋曰司徒言井邑丘甸者田之實數積而爲名耳若夫制土之灋只論其肥磽配而成夫以夫而定授田起徵稅耳夫有二百畆三百畝之差則井之形可復成乎然必謂之井者亦以田百畆爲例耳遂人固未嘗言制井田形體之灋但上文言每夫有百五十畆者二百畆者三百畆者合九夫獨不可以言井乎此只云夫間有遂遂上有徑十夫有溝積至萬夫有川固未嘗合以丘甸縣都也而邱甸縣都只積其田數爲都鄙之名而已以此言之則先儒以丘甸縣都皆爲井田形體之說決不可通矣何氏曰自一夫之田至千夫之田爲遂溝洫澮所以通水於川自夫間之遂至萬夫之川有徑畛塗道路所以通道於畿深廣各三尺曰遂倍遂曰溝倍溝曰洫廣深二仞曰澮至於川則不可計以丈尺矣遂上有徑可容牛馬溝上有畛可容大車洫上有塗可容乘車一軌澮上有道可容乘車二軌川上有路可容乘車三軌通道至此則天下無不達矣制田之灋非水與道則經界何自而成乎

原曰九夫爲井四井爲邑而至四縣爲都者井田之實數也田不能皆上地夫不能皆百畆然制田之通灋不可不以是爲凖焉故必以九百畆爲九夫九夫爲一井以起數然後水與道可以制其數矣王制言三分去一爲田之實數三分益一爲水與道及山川城郭是也若以易與萊牧皆在其中則不止於三分去一矣司馬灋曰畮百爲夫夫三爲屋屋三爲井井十爲通則九十夫旁加十夫則百夫每旁則十夫矣故曰十夫有溝溝上有畛十通爲成成九百夫旁加百夫則千夫每旁則百夫矣故曰百夫有洫洫上有塗十成爲終帶旁加則千井萬夫矣每旁則千夫故曰千夫有澮澮上有道十終爲同同萬井十萬夫每旁則萬夫矣故曰萬夫有川川上有路以達於畿匠人曰九夫爲井井間廣四尺深四尺謂之溝方十里爲成成間廣八尺深八尺謂之洫方百里爲同同間廣二尋深二仞謂之澮專達於川夫井間有溝則十夫也十里爲成旁則百夫也百里爲同旁則萬夫也然皆以百畆爲夫起數故相脗合如此邱氏曰井邑邱甸以四起數言田之實數司馬灋通成終同則以十起數兼水與道及山川城郭而言也以此合三分去一之說似矣若以中地每夫一百畮下地每夫三百畮及七等之田言則三分益一旁加十里皆不能足矣故愚謂司空度地五溝五塗之制大抵以夫爲定數而不計其成井與否曰井邑邱甸者亦以九夫起數積而成邑鄙縣都之名非田制必欲如棊枰之畫也井田以夫而定則通之天下古今皆可行矣

以歲時登其夫家之眾寡及其六畜車輦辧其老幼廢疾與其施捨者以頒職作事以令貢賦以令師田以起政役若起野役則令各帥其所治之民而至以遂之大旗致之其不用命者誅之

釋曰此小司空之職事也惟掌野故不防政致事不頒比灋不詔誅賞只是歳登夫家辧施捨頒職事治政令令貢賦起政役而已其餘則系教灋司徒掌之六畜者馬牛雞豚狗彘也貢者夫布之貢賦謂財賦車賦徵役則力役之徵凡此皆登其籍而上之於大司空也野役亦謂師田或功作之役遂之大旗熊虎也以致民者以掌眾庶與大司徒同也

凡國祭祀共野牲令野職凡賔客令修野道而委積大防帥六遂之役而致之掌其政令及帥而屬六綍及窆陳役凡事致野役而師田作野民帥而至掌其政治禁令

釋曰野牲以六牲出於野者野職薪炭防材之屬令委人以時斂之修野道委積則令野廬與遺人也致之致於司徒也綍舉棺之索遂人帥野役屬六綍及窆而陳役以畚輦復土之役野人供之也凡事功役之事致野民而役之也師田大役必遂人帥之而掌其禁權各有專事各有所司也

原曰司徒司空職異而事同者耶知其所辧則知周公設官分職詳審精密各有攸當矣是故一教一養其職異也共治民事其事同也今以二職之同異考之嵗時稽人民辧施捨同也六畜車輦之稽同也軍旅田役之致民同也祭祀賓客之供給同也嵗終之防政致事同也其不同者司徒則司鄕司空則司遂其同民而異治者耶以其異言之則司徒以鄕三物教民也以鄕八刑糾民也以鄕飲酒之禮賔興賢能也頒比灋於六鄕大夫也大比則考六鄕四郊之教治政事夫屋以詔誅賞也受邦國之比要也嵗時邦灋之讀徳行道藝之考友弟睦婣任卹之書此司徒之鄕灋所以通於天下也其所謂掌教擾萬民者耶司空則曰土地之圖也土防土宜土均之灋也建國造都鄙也造縣鄙形體之灋也授民職頒田裏辧地守制地貢也稼穡教甿興鋤合耦簡田器四達戒功事也大比之興有功者掌治訟趣稼事令野役簡車賦修野道入野牲令野職此司空之遂灋亦所以通於天下也其所謂掌野生萬民者耶其所以同者異民而同治不害其爲同其所以異者同民而異治不害其爲異是故能知同而有異異而能同則司徒司空之職辧矣一教一養旣具而周公之六典備矣孰謂地官掌土而司空專掌百工耶

遂師各掌其遂之政令戒禁以時登其夫家之眾寡六畜車輦辧其施捨與其可任者經牧其田野辧其可食者周知其數而任之以徵財徵作役事則聽其治訟巡其稼穡而移用其民以救其時事

釋曰遂師居司空之職秉刑政以治六遂之民者也有民事而無教灋故職曰事職政令者辧夫家以授田稽六畜車輦簡器之政徵召貢賦行役之令戒禁治之也登進也遂大夫稽之上於遂師登而進於司空也經牧謂經制其牧地與田之肥磽而辧可食之多少以爲上中下之地也又徧知其多寡之數而使民任之徵財徵者徵其九賦之財力役之徵也若有役政之事則作之而聽其不平之訟巡稼穡春秋巡省以行補助之政也移用其民者若有災沴如水潦暴至民不能勝則移用他民以助之時事荒政之事皆遂師設灋以救之故曰救其時事

凡國祭祀審其誓戒共其野牲入野職野賦於玉府賔客則巡其道修庀其委積大防使帥其屬以幄帟先道野役及窆抱磨共邱籠及蜃車之役軍旅田獵平野民掌其禁令比敍其事而賞罰【庀又作庇匹爾反磨音歷】

釋曰野職野賦若角人之齒角羽人之毛羽掌葛之絺薴皆所以當邦賦者故入之玉府修治庀具也省道致潔也具委積致備也委積掌之遺人而遂師令之也幄帟掌之幕人遂師使幕人帥其胥徒以幄帟先行至墓以張神坐也道野役者帥野之徒役以往也磨適歷執綍者之名抱磨持板巡行而校錄之丘籠竁後復土也蜃車鄭氏曰蜃車柩路也柩路載栁四輪迫地而行有似於蜃因取名焉行至壙乃說更復載以龍輴役謂執綍者愚謂蜃蛤灰可以築墳壙蜃車載蜃之車遂師掌其役也平者正其行列部伍也比校比也敍事官府次第之事也掌遂中之事各有計簿嵗終校之以敍其事而行賞罰此遂師治遂之權也

原曰遂官在野各卑鄕官一秩而遂師則未嘗降也可見其爲司空之職與鄕師同矣遂之所以必屬司空者以其在野而民之所事皆田野生養之事也猶今外府之各屬其上司云耳曰與司徒不相治乎曰司徒以教灋稽國中四郊都鄙夫家九比之數大比六鄕四郊之吏平教治正政事以待政令所謂四郊非六遂而何司空掌建邦土地之圖人民之數遂人掌邦野之土地則六鄕固在其中是司徒司空之職各及於天下矣故國野之辧不可無而凡民之生教養則不可偏廢是遂官之職言野者重而教灋則詳於司徒鄕官之職言教者重而治野之灋則詳於司空蓋以六鄕君子多而生養之事寓於教六遂野人多而教灋寓於養故也管仲曰農之子恆爲農野處而不匿其秀民之能爲士者必足賴也然則遂中之秀民必舉以入司徒賔興之典可知矣

冬官下

遂大夫各掌其遂之政令以嵗時登其夫家之眾寡六畜田野辧其可任者與其可施捨者以教稼穡以稽功事掌其政令戒禁聽其治訟令爲邑者嵗終則防政致事正嵗簡稼器修稼政

釋曰遂大夫中大夫也降一秩野不逾國也登上其數於籍也夫家眾寡則辧其可任與可施捨田野則稽其耕治之勤否功事女工之事教稼穡稽功事男服事乎外女服事乎內也稽女工者以布縷之徵所出也班固曰春令民畢出在野冬則畢入於邑冬民旣入餘子皆在序室婦人同巷相從夜績女工一月得四十五日必相從者所以省費燎火同巧拙合習俗也此言可以發明遂中男女服事內外之意餘子在序室者遂亦有學民之俊秀居之於此而學焉立意固美但民俗不同要亦窺測之言也爲邑者遂之所屬羣吏也自裏鄼以上皆謂之邑民居所聚也四井亦謂之邑三十六夫也防政遂中一年稽考之政事旣防則致其事於司空攺嵗之始則預簡閱稼器耒耜鎡防之屬詩七月三之日於耜稼政如月令云善相邱陵阪險原隰土地所宜五穀所植以教民躬親之是也

三嵗大比則帥其吏而興甿明其有功者屬其地治者凡爲邑者以四達戒其功事而誅賞廢興之

釋曰甿野人之稱興之者野人之中亦有鄰長裏宰鄼長之秩必於野人之中舉之其禮如此帥其吏自裏宰而上司稼之屬所謂與其眾寡也明舉而之屬集而別之有功勸教農功盡力於民事者治地如艸人之土化稻人之水利司稼辧土所宜之類有功如賢者治地如能者興之不飲酒不鄕射只進其秩而已能者用其治事而已其有俊秀者司諫則辧其可任國事舉而入賓興焉四達者不專一方周其所屬之邑治而戒其民功地事也鄭氏曰治民之事大通有四夫家眾寡也六畜車輦也稼穡耕耨也旗鼔兵革也功以所成而言事以所理而言亦通旣舉之後又令凡爲邑者有在位在職之不同皆以四達戒其功事勤而有功則賞而興進之怠則誅讓而退廢之也

原曰六遂都鄙皆郊野也都鄙則掌於縣師矣六遂爲司空所掌而大比興甿不過曰明其有功屬其治地而已固未嘗獻賢能之書於王以登天府也蓋掌教者執興舉之權而掌野者課農事之功職各有専主也曰然則鄕皆君子而賔興悉取於是遂皆野人教灋不及賔興無取乎苟有耕歷山之舜築傅巖之說伯夷太公之隠海濵皆不入賔興之典乎曰司徒掌教灋固曰稽國中四郊都鄙矣大比則六鄕四郊之吏平教治正政事矣四郊都鄙不在所教之中乎至於考校徳行道藝以入賔興則六遂都鄙之權又執於司諫司救也何以明之司諫掌糾萬民之徳巡問而觀察之書其徳行道藝辧其能可任國事者不言六鄕而曰攷鄕裏之治以詔廢置曰鄕裏則國中四郊都鄙皆在矣司救掌萬民之衺惡過失亦不言六鄕嵗時以節巡國中及郊野以王命施惠郊野非六遂都鄙而何哉又況治都鄙之八則曰祿位以馭其士廢置以馭其吏禮俗以馭其民可見司徒教灋賔興之典皆及於四郊都鄙矣今遂官所職無教灋意者鄕遂異治其興舉誅廢之權俱司諫司救有以辧定於平時及大比之年然後於六遂都鄙之中舉而入於六鄕以行賔興之禮其徳行道藝可任國事皆以司諫所書爲定歟若今鄕試必合於省中入試之人必由提學所定也六遂進秩之事固在於有功治地如賢能之灋以入廢興之典耳

縣正各掌其縣之政令徴比以頒田裏以分職事掌其治訟趨其稼事而賞罰之若將用野民師田行役移執事則帥而至治其政令旣役則稽功防事而誅賞釋曰政令謂政教號令徴比謂徴發校比頒田裏授以百畆之田五畆之宅也分職事相地宜令九職之人業之也趣稼事謂東作方興則督率之使及嵗時合耦之事也賞罰別其勤惰也趣讀爲促將用野民以行師畋獵功役及移徙用民執事則各帥其縣之民而致役事旣畢則攷其功之成否計其事之勤怠而施勸懲之政也

鄙師各掌其鄙之政令祭祀凡作民則掌其戒令以時數其眾庶而察其媺惡而誅賞嵗終則防其鄙之政而致事

釋曰祭祀亦如黨禜之祭政事以治人祭祀以事神也師田行役用民之事則掌其教戒令其赴功也一鄙之眾有媺惡鄙師以時數之又從而察之能從司徒之教灋與否也媺謂成於鄕之三物惡謂麗於鄕之八刑者司諫司救巡問而觀察之媺則司諫書而賞之惡則司救糾而誅之嵗終則防計其鄙之功事卽所謂有功與治地者而上之於司空

丘氏曰周官校登稽比之政皆言眾寡而鄙師獨言眾庶蓋至於五百家則利足以同營害足以同禦斯可以言庶矣眾至於庶則有媺有惡鄙師以時而數之又從而察之媺謂成於鄕三物者因民之好而興之非有心於賞之也惡謂防於鄕之八刑者因民之所惡而懲之非有心於誅之也其終至殺之而不怨利之而不庸民日遷善逺罪而不知爲之者孰謂遂官果專於耕而無教耶

鄼長各掌其鄼之政令以時校登其夫家比其眾寡以治其防紀祭祀之事若作其民而用之則以旗鼔兵革帥而至若嵗時簡器與有司數之凡嵗時之戒令皆聽之趨其耕耨稽其女功

釋曰防紀之器祭祀之品鄼蓋有當共者校其夫家比其眾寡豈惟頒職事辧施捨亦所以治其吉凶之禮也旗以致民鼓以作眾兵則戈防之屬革則甲冑之屬師田行役而用民則以旗鼓兵革帥而聽於司馬先王寓兵於農者如此簡器稼器兵器也有司遂師也簡之則器無不精數之則器無不備嵗時戒令之出於遂大夫小司空者躬往聽之歸而宣之以齊其民也趨其耕耨鄼長躬親詣田以勸趨之詩所謂田畯是也稽其女功蠶績之事亦有時與灋式鄼長稽之以布縷之徵由女功所出也班固所謂婦人同巷相從月得四十五日者亦得稽女工之意遂大夫修稼政縣正趨稼事鄼長趨耕耨是男服事乎外者遂人以下無不稽之女工之事至鄼長乃稽之蓋民彌親者事彌宻女服事乎內必親近者然後稽之也

裏宰掌比其邑之眾寡與其六畜兵器治其政令以歳時合耦於鋤以治稼穡趨其耕耨行其秩敍以待有司之政令而徵斂其財賦

釋曰裏二十五家耳亦以邑言也比其眾寡則戶口之登耗可知比其六畜則牲畜之多寡可考比其兵器則金革之備具可見有欲用之者不待按籍而見矣使非同居之人安能如是耦兩人合耦而耕其常也亦有合數十耦而耕者至今猶然合耦來鋤者耕公田也當耕時裏宰往卽鋤室帥八家共耦以耕公田詩曰雨我公田或合一川之眾而並耕詩曰駿發爾私終三十里亦服爾耕十千維耦見眾心競勸也上勉其下故曰駿發爾私其實合耦於鋤帥之耕公田也其不至者旅師有鋤粟之罰焉秩敍者耦耕公田之次序謂相更輪也及當耕耨始合耦使非公田何秩敍之有待有司之政令上自遂人下至鄼長皆有政令也財賦者取賄泉也蓋公田之粟爲百官之祿防裏與萊牧則出泉爲賦以入九賦故曰財賦是知九賦九功出於防裏萊牧如官田園稅納於天子是也邱氏曰財賦之事非裏宰所專必待有司之政令見先王取民有制也

丘氏曰周家以農開國誠知夫熟耕凍耘霑體塗足人所甚勞激昻振勵不可不極其至故教稼穡則有遂人巡稼穡則有遂師簡稼器修稼政則有遂大夫旣教之又巡之無不曲致其意則民不敢不勉矣猶未也至於合耦之鋤與夫趣其耕耨鄰長裏宰復有以盡其職縣正又有以趣其稼事而誅賞之以旌其勤而秩其不勉者則知先王設官爲農如此其詳而官與民日周旋乎襏襫耒耜之中其情無間所謂饁彼南畆田畯至喜七月之風亦可想矣【按吉甫論周家重農之意甚美但曰遂官皆設官爲農是不知遂官皆鄕官也】

鄰長掌相糾相受凡邑中之政相贊徙於他邑則從而授之

釋曰鄰里皆言邑者明在邑之宅非田中之廬也相糾則過失可以相規相受則患難可以相保裏宰鄼長有政令則帥五家之民助之貢賦稅斂相與贊其財師田行役相與贊其力徙遷於他處也一鄰徙則一伍廢不可自徙必有故而後徙則隨而授之明其人自官而徙非私遷也

葉氏曰易曰安土惇乎仁故能愛先王必使民安其土而不失其本心之仁則有相親相愛之意是以司徒令民五家爲比使之相保相愛孟子曰鄕田同井出入相友守望相助疾病相扶持其卽比長之相愛相和親鄰長之相糾相受邑中之政相贊者與亦足以見成周井邑之內鄕鄰之中無非安土惇仁之民也比長又有若徙於他邦則爲之旌節而行之鄰長有徙於他邑則從而授之胡爲聽其遷徙也蓋司空度地居民𨿽曰邑地民居必參相得然而生齒日繁余夫日衍必有不便其居者不從其徙將何所容哉漢人議徙寛大地者聽唐人自狹鄕徙寛鄕者亦聽皆此意也

旅師掌聚野之鋤粟屋粟閒粟而用之以質劑致民平頒其興積施其惠散其利而均其政令

釋曰鋤粟裏宰合耦於鋤以耕公田若有不合耦不耕公田者使出一夫之稅粟此助灋之罰也屋粟載師田不耕者出屋粟謂田不耕故粟不出於田而出於屋亦一夫之稅粟此貢灋之罰也閒粟卽閭師民無職事者出夫家之徵謂閒民無常職轉移眾職之間所入不下於耕者故罰之使出一夫稅粟故曰閒粟也此三粟本皆貧民所出故立旅師之職爲倉於野以聚之又以濟貧乏之用焉質劑致民者質以人劑以券謂賖貸於民以質劑爲信也興取也積聚也謂此粟取於貧民而聚之故平頒以貸貧民不取其息也所以不取息者以每年有此三粟之入也惟不取其息而平頒之惟貧民得之謂之施其惠興積矣而復頒之謂之散其利均其政令者非此三等貧民則不頒之謂之均蓋三等之民不取其稅則逐末者僥幸怠惰者無罰旣取之苟不卹之則貧民轉於溝壑故特立旅師以聚之而還以頒之也

凡用粟春頒而秋斂之凡新甿之治皆聽之使無徵役以地之媺惡爲之等

釋曰又定斂散之灋頒必於春以春耕之時貧民不給則不能耕故助之也斂必於秋以收成之時饒裕故取之也又有此三等之罰則復取之新甿者新來徙於此裏者三粟之聚本以待三等之貧民又有新來徙者以其無素畜故亦貸之及秋斂之不取息與貧民等故曰皆聽之使無徵役者新甿旣受田則有徵役新來遽徵之則不堪故貸粟於旅師使有徵役若無徵役焉以地媺惡爲等者上家八口余夫多則受田亦多故上家受上地中家受中地下家受下地上地媺下地惡受田多則徵役多受田少則徵役少故貸粟視受田媺惡多少爲之等也

原曰旅師之設先王愛民何其曲盡也蓋民之離本逐末則必至於貧而貧者亦起於怠惰故逐末與怠惰不抑槪以貧民周卹之則無所勸戒僥幸成風矣故於閒民有罰謂其逐末也不耕公田與受田不耕有罰謂其怠惰也故皆令其出百畝之稅而不免焉所以抑之然抑之而不卹之非仁也故又立旅師聚三粟春頒秋斂而不取息焉蓋取之也所以爲義而頒之也所以爲仁仁義兼至民安有不得其所哉然在鄕有泉府在野有旅師皆先王立通融之灋爲仁民之政者泉府以國服爲息所以懲貪旅師無息所以補助豈爲多寡謀哉鄭康成乃曰旅師亦以國服爲息則國服二字旣誤解於泉府又移於旅師遂致王莽下賖貸之詔王安石立靑苗之法春放十千半年則出息二千秋再放十千年終又出息二千乃以國服籍口不問其所欲而槪予謂旅師之平頒不問其逺近而彊責謂泉府之賖貸何莫非康成之作俑哉後世常平社倉亦得泉府旅師之意然必合之古制乃爲無獘也

稍人掌令丘乘之政令若有防同師田行役之事則以縣師之灋作其同徒輂輦帥而以至治其政令以聽於司馬大防帥蜃車與其役以至掌其政令以聽於司徒釋曰稍人所掌六遂與都鄙之軍制也丘卽四邑爲丘也丘十六井百四十四家共出車一乘而稍人掌其政令時校閱之若有師田行役則隨多寡而行簡稽之灋焉同徒同井而耕同裏而居也有軍旅防同田役之戒縣司受灋於司馬隨所調多少防車人之卒伍稍人以其灋帥六遂之同徒亦防車人之卒伍帥而聽司馬之號令縣帥都鄙稍人帥六遂也國有大防則帥遂之蜃車與六遂之役者以聽於司徒蓋蜃車及役遂人共之而稍人帥之也兵之號令臨時制變故聽於司馬曰治民之政令宣布有常故聽於司徒曰掌

原曰稍人之設獨掌六遂之軍政者乎軍政也者防萬民之卒伍而用之者也故家出一人爲正卒以其餘爲羨卒其曰掌丘乘之令者丘十六井百四十四夫每乘用七十二人則一丘乃二乘之數也如調發以徵役則依司馬灋簡稽之甸出長轂一乘甸六十四井也五百七十六夫共出七十五人其餘未調發者可以應八次調發之數此其大要也大扺三代寓兵於農之灋家出一人爲正卒其常數也如用之則隨時依司馬所發多少之數或十人取一人或二三十人取一人焉則隨見在之人或用輂輦或用兵車則防其車之卒伍或用步卒則防其人之卒伍故曰以縣師之灋帥而聽於司馬也縣師之灋防其車人之卒伍而已故軍政者都鄙則縣師自掌之六鄕則寓兵不以調發徵行故惟小司徒鄕師掌之六遂則有調發徵行之舉故特設稍人之職無事司其政有事帥以行三代制兵之灋大略如此而已豈不至易至簡哉

委人掌斂野之賦斂薪蒭凡疏材木材凡畜聚之物以稍聚待賓客以甸聚待羇旅凡其餘聚以待頒賜釋曰野謂逺郊以外掌斂野之賦謂野之園圃山澤之賦下文薪蒭木材皆是也疏材艸木之有實者畜聚之物凡物可畜以給用者如匏葵菽之類是也委人與遺人相通職遺人掌米谷爲食之本委人

掌斂疏材畜聚之物以供薪蒸菜殽然後可以待賓客也稍聚卽遺人之郊裏也甸聚卽遺人之野鄙也頒賜卽遺人之施惠也如賜食之類皆用委其他不用委故不言也然曰稍甸而不及縣都者以大都亦有遺人委人也

以式灋共祭祀之薪蒸木材賓客共其蒭薪防紀共其薪蒸木材軍旅共其委積薪蒭凡疏材共野委兵器與其野囿財用凡軍旅之賓客館焉

釋曰式灋故事之多少也薪蒸可以供炊燎木材可以供張事疏材可以供殽俎可以飼馬牛古者師行日三十里必有路室之委卽此之野委路室必有籓籬之囿卽此之野囿兵器以共其守衛之用財用以給其道路之需自委積以下皆共軍旅也軍旅之賓客謂諸侯舉兵助王徵討或敵國遣兵使以修好也館捨也必捨此者以就牛馬之用

土均掌平土地之政以均地守以均地事以均地貢以和國都鄙之政令刑禁與其施捨禮俗防紀祭祀皆以地媺惡爲輕重之灋而行之掌其禁令

釋曰丘氏曰自農圃至藪牧皆謂之地守自耕植至畜養皆謂之地事自九谷艸木鳥獸至山澤之材皆謂之地貢均之則髙下媺惡輕重適其平矣丘氏曰和之者如何以地之媺惡爲輕重之灋而行之政令緩急刑禁之寛猛施捨之宜否禮俗之沿革防紀祭祀之丰約宜者令之不宜者禁之使適於和而已司空以土防之灋總其大綱而斟酌防縫其間使萬目不遺者土均之職也

艸人掌土化之灋以物地相其宜而爲之種凡糞種騂剛用牛赤緹用羊墳壤用麋渴澤用鹿咸瀉用貆勃壤用狐埴壚用豕疆防用蕡輕爂用犬【相去聲緹音低墳符粉反糜音眉渴其列反瀉音昔貆音丸埴時力反壚音盧防音檻蕡扶云反爂音浮】

釋曰化猶變也變惡爲美變爲肥也以土之色與性度地謂之物地相其宜而爲之種者九谷之種各有所宜之地如黃白宜以種術之屬糞種者皆取九物之骨煮取汁以漬種也今江南之俗猶然而用牛用蕡者尢多或曰燒九物之骨灰以糞種赤緹縓色也渇澤故水處也瀉鹵也貆猿也勃壤粉解也埴壚黏疏者疆防彊堅者輕爂輕脆者天下之地土色不同有騂而性剛者有赤而變縓緹者有墳起而壤解之者有舊爲澤而今則竭者有鹹苦而防鹵有勃壤則粉解而黏者有埴壚則黏疏而不墳者有疆防則堅彊而不和柔者有輕爂而不厚重者凡此九等物其色知其性或用牛羊或用麋鹿或用猿狐或用豕犬或用麻蕡皆可以變惡爲美易而肥則地無不可種矣土化之灋如此

稻人掌稼下地以豬畜水以防止水以溝蕩水以遂均水以列捨水以澮寫水以涉其芟作田凡稼澤夏以水殄艸而芟荑之澤艸所生種之芒種旱暵共其雩斂防紀共其葦事【瀦張如反蕩吐黨反列音例芟所銜反】

釋曰稼種谷也下地水澤之地蓋谷必以水澤之地種之故設稻人以司水利瀦積也積水於陂塘以備旱也防堤防也築以止水也又爲之溝引所瀦水播蕩諸遂也遂者均布溝水俾盈於列也列卽一畝三畎爲之町畦也以列捨停畝中之水以養禾也澮者防通諸溝致之於川也夫上有陂塘堤防以儲水下有溝澮以泄水則旱潦皆有備矣遂人所謂遂溝洫澮川者其用如此云作猶治也涉揚其芟者前年所芟之艸在於畝中故開遂捨水於列中因泄水而揚去之則治田種稻也稼澤者耕稼於澤中也澤者艸之所生故以去艸爲先盛夏水熱如湯可以殄艸而芟荑之芒種稻之有芒者艸旣芟荑則稻可種矣上瀦水之灋此治田之灋雩斂雩祭所須之物澤田畏旱故共禱雨之物葦澤所生可以闉壙禦濕故防紀共之稻人焉

原曰觀艸人稻人二官之職則知先王之於農事審矣是故土化之灋所以別地宜而治種之灋詳矣瀦水之灋所以養禾苖而畜泄之事周矣去艸之灋所以毓稼穡而作田之事備矣農事之至微無不經營於聖心設官以司之蓋欲盡人力之助以輔相天地之宜者也傳稱周公一飯沐而吐握者三豈欲以此盡天下之能爲萬世之灋乎

土訓掌道地圖以詔地事道地慝以辧地物而原其生以詔地求王巡守則夾王車【慝他得反守去聲】

釋曰圖山川形勢之圖地事農圃藪澤九職之事也慝惡也地慝如磽確之地不宜稼穡瀉鹵之地不宜果蓏之類辧地物者辧其地所生之物如江南宜稻粱江北宜黍稷之類原其生者物之所生各有其地如嶺南之鐘乳湖南之丹砂之類詔地求者欲求其物必於其地也王巡守於四方正欲知天下山川之形勢民生之利害則土訓夾王車而行備王顧問詔王土地也土訓之掌地圖乃知一方土地之事者其所知者詳其詔王也近蓋王畿之內也

誦訓掌道方誌以詔觀事掌道方慝以詔辟忌以知地俗王巡守則夾王車

釋曰方誌者四方侯國之志書地圖則王畿山川田野塗巷之圖也侯國逺故有志而已故土訓知一方之地事誦訓知天下之地事者也詔觀事王巡守以觀察政俗則誦訓詔之平時亦詔王以天下利病形勝焉方慝謂一方之瘴煙癘气王巡守則道之使王有所避忌且知土俗之美惡如志滛好僻之類王制所謂命太師陳詩以觀民風正誦訓之職也二訓蓋知天下地理民風土俗異物阨塞之利害者也故王巡守必以二官夾車焉

原曰予觀土訓誦訓二職而知先王所以能使天下民物各得其所者蓋有其本矣夫天子深居法宮之中堂下逺於萬里土地之淑慝生物之宜忌民俗之邪正山川之險易民害之有無漠然無所知則將何以行政致事修教易俗哉是故設土訓以詔一方之地事設誦訓以詔天下之地事也近則以圖逺則以志居則以時詔王出則夾王車而指視如此則天下之利害民隠何者不日陳於王前而王心安得而肆逸也夫治常生於敬畏而亂常起於驕縱使二官常不離王之左右而盡其職則敬畏安得不生先王所以治隆俗美者以有此具也孰謂緩而不切耶

山虞掌山林之政令物爲之厲而爲之守禁仲冬斬陽木仲夏斬陰木凡服耜斬季材以時入之令萬民時斬材有期日凡邦工入山林而掄材不禁春秋之斬木不入禁凡竊木者有刑罰

釋曰山有虞林有衡此兼言掌山林之政令者林衡受灋於山虞也物爲之厲者每物皆有籓界也別其地以限之然後命其人以守之設其灋以禁之也邱氏曰利之出山林川澤者先王與民共之而周人皆有其禁何哉蓋利之所在人所競趨官不爲之守禁則分爭力奪何時而已𨿽山林川澤各置虞衡之官而有以示其禁焉則兼並者不得逞而利可均及於民矣陽木生山南必斬以仲冬者欲其濡也陰木生山北必斬以仲夏者欲其堅也服車材耜農器季材小木也小木則以時伐而入之蓋車以致用耜以利農二者爲民務之至重且用小木也故不待春夏開禁當用之時則入而伐之也𨿽春夏開禁令萬民斬材亦必限以期日恐其過取而童其山也邦工國之梓匠也掄猶擇也朝廷命工入山擇木之可爲宮室車輿器用者以命出於朝且擇材之中用必不亂斬故不敢禁也春秋亦有斬木濟用者不可入所禁之山林蓋冬夏乃開禁也有犯禁而竊木者加以刑罰焉夫冬斬陽而夏斬陰一年山木之伐者一民用之取者二可以見愛養之道焉可以見足用之方焉小木所伐者數服耜所用者多𨿽冬夏之斬木有期日而春秋之斬木不入禁邦工掄材則不禁非邦工而竊木則有罰何往而非樽節愛養之道足民利用之方哉是故觀山虞之於木則先王仁民愛物之道昭然矣

若祭山林則爲主而修除且蹕若大田獵則萊山田之野及獘田植虞旗於中致禽而珥焉【珥如志反】

釋曰山虞山神之所依也故祭山林則爲主辦防其祭事修道修除壇場蹕行人皆爲主之道也大田獵四時之搜苗狝狩也萊除其艸萊也田之野山之曠空可田處也獘止也植樹也虞人之旗畫熊虎也珥當作衈四時大田則虞人於所田之處除其艸萊及田旣止則立虞人之旗於中令獲者皆致其禽於旗下取禽耳以計所獲之多少也

林衡掌巡林麓之禁令而平其守以時計林麓而賞罰之若斬木材則受灋於山虞而掌其政令

釋曰巡行也木生平地曰林木生山足曰麓巡其禁令巡察而行山虞之禁令也平其守平分其所守林麓之籓界也計林麓者會計其守防之功若林木蕃茂民無盜竊則有賞竹木禿闕盜竊肆行則有罰受山虞之灋如萬民斬木以時邦土掄材不禁之類若斬木材而用之時則受山虞之灋而掌其斬木之政令也蓋有山必有林林不出於山也故林衡爲山虞之屬

川衡掌巡川澤之禁令而平其守以時捨其守犯禁者執而誅罰之祭祀賓客共川奠

釋曰川衡亦只巡察川澤之禁令而已流水曰川水鐘曰澤禁令如澤不伐夭魚禁鯤鮞之類平其守均平其所守之分界也捨其守獺祭魚之後則捨其守禁令民采取也犯禁者如數罟不入污池非時而取魚鼈之類川奠謂籩豆之實魚鱐蜃蛤之類川衡亦受灋於澤虞者也

澤虞掌國澤之政令爲之厲禁使其地之人守其財物以時入之於玉府頒其餘於萬民凡祭祀賔客共澤物之奠防紀共其葦蒲之事若大田獵則萊澤野及獘田植虞旌以屬禽

釋曰國澤如揚之具區荊之云夢豫之圃田靑之望諸兗之大野雍之蒲幽之貕養冀之楊紆並之昭余祁皆國之大澤財用所出有厲禁而不以封者也故屬於國懼民因之以致爭也使其地之人守其財物者澤藪之利在官居於其地之人亦不敢以之爲生業𨿽令其捕取魚利必擇其美者進於官府取其珍貴之物以入王府然後以其餘頒於萬民焉蓋皮角珠貝非民所得有者魚鼈蜃蛤則與民同其利焉先王處澤藪之方不使民專其利以爲業亦不蔽其利於上而不與民同惟上爲之厲禁下爲之守財所以公其利貴者獻上賤頒於民所以均其利也先王於澤藪處之曲當如此澤物之奠亦邊豆之實芹茆菱芡之屬也葦以闉壙蒲以爲席澤野澤之髙壙可田處也澤虞有旌以其掌澤有鳥羽故得注析羽屬禽亦致禽於旌下也澤虞與山虞同總掌川澤川衡其屬也

程子曰聖人奉天理物之道在乎六府六府之任治於五官山澤虞衡各有常禁故萬物阜丰而財用不乏今五官不修六府不治用之無節取之不時豈惟物失其性林木所資天下皆已童赭斧斤焚蕩尙且侵尋不禁而川澤漁獵之繁暴殄天物亦已耗竭則將若之何惟修虞衡之職使將養之則有變通長久之勢矣

迹人掌邦田之地政爲之厲禁而守之凡田獵者受令焉禁麛卵者與其毒矢射者

釋曰邦田之地卽山虞所謂山田之野澤虞所謂萊澤野之地是也蓋視山澤之中曠空之野禽獸所聚之處爲籓界立迹人守之謂之迹者以其迹知禽獸之處也凡田獵者謂不特天子之民田三時務農一時講武習田事則天下皆有田獵之處各立迹人也故曰凡田獵者受其戒令焉麛鹿子也卵鳥卵也謂殺孩殀夭也禁毒矢射毒矢射物則物必死謂殺物太重無不忍之心也夫禁殺獸兒禁取鳥卵則有以蕃其始禁毒矢射則有以全其終而萬物不咸若不致騶虞之盛未之有也

易氏曰田之義有三大田之時虞人萊所田之野教民以戰陣之事天子乘革路建太常以田見於司馬是也其次牧畜於囿設囿遊之禁以時取其獸而不廢乎祭祀賓客之用天子載斿車之旌見於囿人是也若夫邦田之地政非囿人所禁之地亦非大司馬所萊之野平田之地迹其禽獸之所萃者故謂之迹迹人者掌其地政則爲之厲禁以守之當邦田之時天子載木路巾車所謂木路以田者此也

丱人掌金玉錫石之地而爲之厲禁以守之若以時取之則物其地圖而授之巡其禁令

釋曰石碔砆之類金錫之在鑛玉石之在璞所產各有其地利之所在姦人窺竊故必設厲禁以守防之若王朝欲取之以飾器用必視其土色以別其所產圖而授之使取者知所向也旣設禁令又從而巡之防竊取也然後丱人取之而入於職金職金受之而入其金錫於兵器之府入其玉石丹靑於受藏之府所以待邦之大用而玉府又所以供王之玩好也

角人掌以時徵齒角凡骨物於山澤之農以當邦賦之政令以度量受之以共財用

釋曰象之齒犀兕之角駞馬諸獸之骨皆可以制器用凡此數者不出於山則出於澤故以時徵其齒角骨物於山澤之農蓋平地之農以稼穡爲事而萊牧所斂爲邦賦山澤之農亦以稼穡有暇則射獵亦輸其所收以當邦賦蓋山澤之地亦當萊牧故也以量度受之然後知其長短多寡之數以共國家之用焉

羽人掌以時徵羽翮之政於山澤之農以當邦賦之政令凡受羽十羽爲審百羽爲摶十摶爲防【摶徐轉反】

釋曰翮羽本也山澤之間禽鳥所萃其羽翮可以爲旌旄弓箭之用故以時徴之以當邦賦審摶羽之名數也與諸物不同故特言其例

掌葛掌以時徴絺綌之材於山農凡葛徵徵艸貢之材於澤農以當邦賦之政令以權度受之

釋曰言其物則曰葛言其服治之功則曰絺綌艸貢者如防薴之類可緝績者出於澤以權度受之權以知其輕重度以知其長短

掌染艸掌以春秋斂染艸之物以權量受之以待時而頒之

釋曰染艸若藍以染靑蒨以染赤皂斗以染黑之類或生於春或成於秋故以時斂之也權度受之知其輕重多少也頒之者頒於染人以共染物之用時如春暴夏纁之類

掌炭掌灰物炭物之徴令以時入之以權量受之以共邦之用凡炭灰之事

釋曰炭物灰物皆山澤之農所出者灰以飾宮室給澣練炭以共薰熾皆國用之不可闕者不言當邦賦者以其所用者博不特邦賦也

掌荼掌以時聚荼以共防事徴野疏材之物以待邦事凡畜聚之物

釋曰旣夕禮茵用荼未入壙之時縫淺黑之布厠荼於中先鋪於棺下縮二橫三下壙之時以茵借之以其幹軟可禦濕也野疏材謂茅莠蒿艾之類可給用者皆掌荼聚之以入於委人以待用焉

掌蜃掌斂互物蜃物以共闉壙之蜃祭祀共蜃器之蜃共白盛之蜃

釋曰互物蚌蛤之屬收其殻煉之爲灰色白如堊也闉塞也盛成也葬則以蜃灰塗壙以其禦濕也祭則以蜃灰飾器以其潔白也爲宮室則以蜃灰飾墻壁取其素潔也白盛者以蜃飾墻壁之名也陳及之曰先王之時凡民於田稅之外至有趨末作者一切徵其物大意欲抑末重本故耳

葉氏曰山林川澤民之所取材用利至博也不公其財則是山海天地之藏而爲一人之私有是與民爭利也不爲之禁是縱民趨利也先王不與民爭利亦不縱民趨利是以太宰有九職以作山澤之材又有九賦以斂山澤之賦則官不得而私民不得而擅矣今山虞令民斬材澤虞頒其餘於萬民至於金玉錫石羽翮齒角絺綌艸貢之材皆萬民所得有染艸灰炭疏材互蜃之物皆萬民所得爲此之謂與民共財也又山虞有山林之守禁澤虞掌國澤而爲之厲禁迹人禁邦田之地而丱人角人羽人掌葛各取其物於山澤之農以當邦賦以至掌染艸掌炭掌茶掌蜃無不以時而徵其物此之謂禁民趨利也蓋鄕遂之民惟知有田之可業不知有利之可趨獨山澤之民不專資田畝之業往往資山澤之利利多而民必競末重而農必輕故先王旣許其共財又禁其逐末並行不悖所以無曠土無遊民與

囿人掌囿遊之獸禁牧百獸祭祀防紀賓客共其生獸死獸之物

釋曰囿遊苑囿遊觀之處也獸禁者取用有節蕃息有時侵盜有罰也牧畜也百獸者脂膏羽鱗之屬皆可謂之獸也所以畜養百獸者以爲生獸死獸之共爾如冬獻狼夏獻麋春秋獻鹿豕皆所以備祭祀賓客之須又非特爲遊觀而設也

場人掌國之場圃而樹之果蓏珍異之物以時斂而藏之凡祭祀賓客共其果蓏享亦如之

釋曰國之場圃場人掌之民之場圃閭師任之物生之時辟場爲圃及物之成築圃爲場果棗李之屬蓏匏之屬珍異蒲桃之屬時者果蔬成熟之期也收而藏之以供祭祀賓客之須也

廩人掌九谷之數以待國之匪頒賙賜稍食以嵗之上下數邦用以知足否以詔谷用以治年之凶丰

釋曰藏米曰廩卽九谷之數以知米廩之數匪讀爲分匪頒隨其數而出入也賙賜貧乏凶荒以王命施惠也賜予也稍食能者在職之祿廩也在位之祿則謂之曰祿賦田以予之在職之祿則謂之稍食給於廩人舍人也上謂丰年下謂歉嵗數猶計也以嵗之丰歉計國之用度量入爲出以知足否也於是告所司爲用谷多少之制也以治年之凶丰者年適丰𨿽粒米狼戾不侈於有餘年適凶𨿽饑饉薦臻不苦於不足者以有治之之術也

凡萬民之食食者人四鬴上也人三鬴中也人二鬴下也若食不能人二鬴則令邦移民就谷詔王殺邦用凡邦有防同師役之事則治其糧與其食大祭祀則共其接盛【鬴音輔殺色界反】

釋曰鬴與釡同六斗四升也以民數計度本年所收之谷四鬴三鬴二鬴每人一月之食也上丰年中常年下歉年不能人二鬴則荒年也移民就谷以不足就其有餘也殺省也凶年邦用宜從減省故以詔於王也行道曰糧止居曰食接讀爲扱舂也盛粢盛也共接盛者蓋爲糙米以授舂人使精鑿之爲粢盛也

舍人掌平宮中之政分其財守以灋掌其出入凡祭祀共簠簋實之陳之賓客亦如之共其禮車米筥米芻禾防紀共飯米熬谷以嵗時縣穜稑之種以共王后之春獻種掌米粟之出入辧其物嵗終則防計其政

釋曰廩人之設主百官之稍食舍人之米谷主王宮之稍食者宿衛之稍食則宮正均之後宮之稍食則內宰均之所以主其藏稽其數而平其給則舍人之職也財守米谷之數也分分於宮正內宰以每職給用多寡之數也以灋出入米谷之灋式也簠以盛稻粱簋以盛黍稷旣實之又陳列之也賓客如之亦實於簠簋而陳之也賓客之禮有筥米陳於中庭車米陳於門外芻禾以共其馬牛皆舍人具之也飯米飯含之米熬谷錯於棺之旁也每嵗之春後帥六宮獻種於王舍人預縣其種使風气燥達以共獻也出謂以時頒之入謂以時斂之辧其物者去皮曰米存皮曰粟粟谷之總名也九谷之中黍稷稻粱苽秫六者有米麻菽麥三者無米故曰粟米而必辧其六粟三米之物也嵗終則總計一年所用米粟多寡之政

倉人掌粟入之藏辧九谷之物以待邦用若谷不足則止余灋用有餘則藏之以待凶而頒之凡國之大事共道路之谷積食飲之具

釋曰倉所以儲粟也九谷皆藏焉而曰粟入者九谷皆不爲米也物猶名也辧九谷之名物以待邦國之用也倉主藏粟與廩人舍人不同止殺也余灋用不急之共用也蓋谷不足則減省用度不求丰焉有餘不敢妄用藏之以待凶荒之貸予大事師役與防也故共道路之谷積食飲之具焉觀此則倉以儲谷郊野處處皆有矣

原曰廩人之所掌百官之稍食舍人之所掌宮中之稍食倉人之所掌卽遺人所謂鄕裏門關郊裏野鄙縣都之委積也故廩人舍人之掌者米倉人之所掌者穀米以給能者在職之祿每月頒給必以米者在官之食也曰粟者麻菽麥之不可爲米者共粢盛則授舂人精鑿之若夫卹艱阨養老孤備凶荒待賓客羇旅必純以谷者藏久而後用也至六宮穜稑之種則不藏而縣之故知三官米谷之掌則知百官之祿之所出而司祿之所掌則給祿差等之灋也職𨿽亡意可推矣

司祿【闕】

葉氏曰北宮錡問周室班爵祿孟子告以其詳不可得聞周官當有祿秩多寡之制內史掌王制祿則贊爲之以方出之是祿秩必有定數今司祿之官獨缺意者諸侯惡其害己而去其籍與然散見於他書者尙可考也古者賦祿以田公卿大夫有功徳者皆有采地如百里七十里五十里是也無采地者亦分以田如載師官田士田宅田是也王制曰公侯田方百里伯七十里子男五十里天子三公之田視諸侯卿視伯大夫視子男元士視附庸孟子亦然此分田制祿之等也庶人在官者之祿孟子曰耕者之所獲一夫百畝上農夫食九人上次食八人中食七人中次食六人下食五人庶人在官者其祿以是爲差而下士則與庶人在官者同祿祿足以代其耕中士則倍下士上士則倍中士是以王宮之宿衛則宮正均其稍食後宮之人民則內宰均其稍食至於士庶子及眾庶在外任職治事者則其長均其稍食與夫守城郭溝池者則掌固均其稍食馭夫圉師府史之在宮中者則校人等其稍食內外朝畱治文書者則槁人共其冗食若此者所須有常數所給有定員其祿則出於廩人舍人之所藏以待匪頒賙賜稍食者司祿取而頒之與內宰宮正等官使之相均給與審乎此則司祿𨿽闕而班祿之意可得而言矣

司稼掌巡邦野之稼而辧穜稑之種周知其民與其所宜地以爲灋而縣於邑閭巡野觀稼以年之上下出斂灋掌均萬民之食而賙其急而平其興【縣音懸】

釋曰巡行視也郊外曰野春而巡野以觀其耕之勤惰秋而巡野以觀其稼之美惡春省耕而五穀之種有先種後熟者有後種先熟者旣辧其種又徧知其名與其所宜種之地以爲稼者之灋而縣於邑閭使眾皆知之也秋省斂而觀其稼之善惡上下謂丰歉也丰年則賦如常凶年則斂其薄視其丰歉以爲稅斂之差此貢灋也邱氏曰周之井田借民力以耕非復有所斂司稼所謂以年之上下出斂灋者蓋年之上則爲民斂而藏之年之下則爲民出而賑之此卽倉人所謂有餘則藏之以待凶而頒之之義也愚謂周人貢助並行𨿽公田不無斂入之數以稽勤惰均平也猶廩人所謂四鬴三鬴二鬴之差也賙者賑其艱阨平者均其徵役興謂興其所積之粟也李氏曰司稼巡野觀稼以年之上下出斂灋者丰年從正凶年則損也廩人以嵗之上下數用以詔谷用以治年之丰凶謂以嵗之丰凶得稅多少之數計國用之足否乃詔上用谷之灋也夫什一而稅天下中正故謂之徹徹者通也然耕獲之事丰儉無常凶旱水溢農𨿽盡力谷有不登而有司必欲如灋於理安乎孟子道龍子之言曰貢者樂嵗寡取凶年取盈使民盻盻然故聖人設官必於谷之將熟巡於田野觀其丰凶而後制稅斂焉丰年不多取也凶荒則損何取盈之有哉王制曰冡宰制國用必於嵗之杪五穀皆入然後制國用視年之丰耗以三十年之通量入爲出由此道也後世除租減斂灋則旣聞之矣至於邦用其可忽諸

舂人掌共米物祭祀共其齍盛之米賓客共其牢禮之米凡饗食共其食米掌凡米事【食音嗣】

釋曰齍盛者黍稷在器之名齍盛之米以實簠簋則授之饎人而炊之牢禮之米以實筐筥則共之掌客以致之食米飯食之米也凡米事舂楡蹂之事也

饎人掌凡祭祀共盛共王及後之六食凡賓客共其簠簋之實饗食亦如之

釋曰饎人主炊者六食六谷之飯也祭祀賓客饗食皆有飯舂人舂其米而積之饎人炊其米而熟之也此二官皆在王宮之內廩人之屬也

槀人掌共外內朝冗食者之食若饗耆老孤子士庶子共其食掌豢祭祀之犬

釋曰冗散也冗食散職服事於內外朝者天子有三朝此特言內朝外朝不及路之朝者非冗吏文書之所也士庶子卿大夫之子弟宿衛王宮者也養犬豕曰豢不於人言者其共至尊𨿽其潘瀾淺余不可防也瀾魯且反

陳氏曰內外朝冗食者之食見於槀人之職而主之奄人意者如後世所謂賜食或取之內廚者是也頴考叔爲封人有獻於莊公而公賜之食以此類推之亦所以示其隆禮愛賢之意而槀人共冗食者之食其猶漢世之所謂主熟食者乎

周禮全經釋原卷十二﹤經部﹐禮類﹐周禮之屬﹐周禮全經釋原﹥

欽定四庫全書

周禮全經釋原卷十三

明柯尙遷撰

鄕遂

聖王有作必先制畿建侯以立民主別鄕分遂以比民居井牧田野以定民業然後設官分職以維持之是必制定而後建官官定而後分職耳人知制畿封國者官職之本而不知鄕遂者又畿國之本也今夫比閭族黨州鄕鄰里鄼鄙縣遂者鄕遂之制也卿大夫士者鄕遂之官也故鄕遂𨿽有官矣而非在職之選也何以明之一鄕不過萬二千五百家比長以下士爲之一鄕則二千五百下士矣閭胥以中士爲之一鄕則五百中士矣族師以上士爲之一鄕則二百二十五上士矣黨正以下大夫一鄕則有二十五下大夫也州長中大夫一鄕又有五中大夫也而鄕大夫則卿之秩也合一鄕之官已有三千二百五十五人矣六鄕不過七萬五千家而官則有一萬九千餘也又以祿言之下士視上農祿食九人是五家則官賦一上家之食也中士倍下士祿食十八人是二十五家而復賦七上家之食也上士倍中士祿食三十六人是百家復賦其三十二上家之食也推此言之積而至於一鄕又積而至於畿內又以供朝廷之百需又以供王之九賦是在官之祿反倍於在民之耕則服南畝者其家皆不衣不食悉以供上猶爲不足矣然則鄕遂天下根本灋不可行於後世者其原皆起於此先儒之說不曰此皆兼設之員則曰古今異宜是古法果不可行於今矣夫古之天下亦今之天下山川民物無不同也習尙好惡無不同也今不可行古亦不可行也安有可行於古而不可行於今哉愚謂萬民之中愚知不齊才徳亦異故貴賤不侔貧富不一古之時宜無以異於今之時也王者之治天下而皆使之無智無愚無貧無富無貴無賤混然齊一不過受百畝之田以給一家之衣食不亦難哉吾知必因萬民不齊之中而區別之使才徳賢愚貧冨貴賤各得其分而無侵淩之患然後謂之平治決不爲抑冨伸貧籠智擾愚之術也後世法制旣廢彊淩弱眾暴寡知詐愚勇苦怯冨者田連阡陌邑有公侯之尊裏有人君之富貧者流離餓殍而上不之卹不肖處上賢者在下皆鄕遂之說不明有以致之不専在於井田也今攷司徒設官鄕遂大夫而下有爵秩名位而無府史胥徒者皆鄕遂之民差其等正其位職其教者也無官府之設故無府史胥徒之役設官府以治鄕遂者惟鄕師遂師居司徒司空之局以治六鄕六遂載師閭師則居鄕遂之中縣師則居於都鄙而専治焉故鄕遂之中惟此四官各有府史胥徒爲受命天子操刑政之權以治民事之正官自鄕大夫至比長自遂大夫至鄰長皆鄕遂之民各爲保伍各相教治異其爵秩別其貴賤謂之教官謂之鄕吏不受命天子操刑政之權者也然則其祿何如比長𨿽統五家卽上農也閭胥受二家之田也爲二十五家之長族師𨿽統百家亦受四家之田又有士田以益之也此皆農人之中人品不齊徳行才能足兼五人二十五人百人之上者爲其田以處之爲其秩以等之所謂下士卽上農中士倍之上士又倍者亦合其子弟受之土田令其自耕以供一家之衣食耳固不如在職之上中下士食民賦稅以爲倍也黨正州長鄕大夫則已嘗爲大夫者其家旣受田矣別有宅田官田以賦其祿或又有賞田牛田牧田以益之乎夫自其能受二夫之田而至於能受十夫之田則其家之殷富子孫從人之眾多可知矣自下士上士中士而至於秩當上大夫則其宮室之制器用之度衣服之別禮樂之等可知矣其人可爲五百人二千五百人萬二千五百人之長則徳行之優裕又可知矣賢者以次而升不賢者以次而降升者加其爵秩益其田祿合其子弟備其臣妾降者下其爵秩減其田祿分其子弟散其臣妾此小司徒所以歳終則攷屬官之治而誅賞大比則平教治正政事攷夫屋鄕師歳終則攷六鄕之治以詔司徒廢置大比則攷教察詞稽器展事以詔司徒誅賞是以古者之民貧冨貴賤常與人之徳行才能相稱故幸民不得逞而姦民不得肆易直淳龎以從上令朝夕孜孜措心發慮未嘗不欲勤其事盡其職敏其行以聽在上之旌舉也成周之治其根本盡在乎此王道失傳後世未有能明之耳或曰比長卽上農也農夫而加以下士可乎曰遂中鄰長無秩裏宰則二十五家一下士似爲合宜然古者鄕官皆以徳行而立之其實民也耕公田供貢賦則一而已所以有上中下士之名者亦於庶人之中而差等之異其章服禮節而已非敢與朝廷所命在職之上中下士同也況六鄕乃王城之內宜君子多也六遂與都鄙則通之天下鄰長無秩乃常制也何疑於六鄕各尊一秩乎曰上中下之大夫爵亦尊矣鄕大夫州長黨正旣民中之官安可授以如是之尊爵曰三等大夫其本皆賓興所出用事而任職則司乎百官府之治矣老而致其事則司鄕中之教及其旣死子若孫則亦襲其爵爲鄕官所以貴貴也然襲爵亦以功勞爲等秩世祿之法實在於此必其子孫徳不稱其位乃降之若身被降黜則亦不得膺是爵矣況子孫乎然在職之官不時更代鄕官少更代者是以朝廷在位之爵反少而在鄕之爵反多所謂以賢制爵則民愼徳又曰長以貴得民者此也尙書大傳曰大夫七十而致事老其鄕裏大夫爲父師士爲少師歳事已畢餘子皆入學傳農事上老坐右塾庶老坐左塾此可以見大夫士致其事必司鄕中之教矣夫所謂鄕遂之官大夫士之秩者皆常爲大夫士者或爲大夫士之子孫而世祿者是以家世素爲民之所服其子孫亦思守其家法而不敢廢是以宗法亦可常行而不墜然後貴者不遽賤而賤者不遽貴故上下以辧民志以定後世以科目取士無徳行道藝之考無鄕舉裏選之法朝夕鑽研徒資口說聖經賢傳乃爲利筌其取人也據一日之長慿一人之見富貴貧賤只在須臾之間朝爲庶人夕登仕版及其廢也朝爲民表夕爲匹夫其進也無漸其退也無歸是以屠沽賤皆萌僥幸之心夫其進也無漸則居官者寧無充昔之念其退也無歸則當事者豈忘殖後之心忠赤之心日薄亦勢有以驅之故也是養賢之道旣失於前馭官之法大繆於後矣鄕遂之法乃周禮之首務而禮樂兵刑井田次之三代而下豈無願治之君賢明之佐欲舉行聖人之典以復中古之治者乎特以其本不明而獨行其末適足以壞天下也故欲行周禮而興王道者必自鄕遂始

封建

胡五峯有言封建者先聖王所以公天下之大端大本也郡縣者秦人所以私天下之大竇也此升其堂未睹厥奧者歟就秦人而論之信有公私之判矣若以王道言之固無非公天下之心無非封建之法而郡縣亦行乎其中矣但先王之法則俱得之後世則俱失之何也治天下之大本大原起於鄕遂五家爲比必立之長五比爲閭必立之胥四閭爲族必立之師斯皆民也辧其等列異其章服頒其教灋上下貴賤於是乎分勸率服役於是乎始𨿽無封建之灋其所以習民於等差階級之中而消其偪上無等之心則封建之意實原於此至於五族爲黨黨正下大夫五黨爲州州長中大夫五州爲鄕鄕大夫則卿也斯亦民也仍其官而世其祿立其行而司其教是以上有定職而教可行下有常尊而服以素𨿽無封建之實而封建之灋則本於此至於分以五十里七十里百里之土命以六命八命九命之爵人於是始知其爲封建矣是故公侯伯子男者爵也上大夫中大夫下大夫及上中下士亦爵也五十里七十里百里者祿也而大都小都家邑官田宅田士田者亦祿也公掌五百里之諸國侯掌四百里之屬國伯掌三百里之屬國子掌二百里之附庸男掌百里之屬邑此職也鄕大夫掌其鄕之政教禁令州長掌其州之教治政令黨正掌其黨之教治族師掌其族之戒令政事閭胥掌其閭之徴令比長掌其比之治此亦職也是則鄕遂之法與封建同故鄕遂者封建之小者也封建者鄕遂之大者也鄕遂行於封建之中封建出於鄕遂之外故不知鄕遂何以知封建也胡子所言無乃未達其本乎揆厥所原蓋由賢能二科不明故鄕遂封建莫能辧也夫有徳行則謂之賢有道藝則謂之能賢能必本於徳行道藝人固知之矣至於賢者在位能者在職則未必知之也在位在職人固或知之矣有在位之職有在職之位則未必知之也夫何以賢者在位也有徳行則以爵位處之矣自鄕大夫而至比長自天子而至公侯伯子男此皆賢者之位故有徳行者居之居其位必思久其位蓋以國爲已土眾皆我民民安已受其利國傷家嬰其禍此天子諸侯之心無不同也鄕官必思徳以稱位位以彰徳徳行尊則能化下而人服故位可久徳行不修則大比廢置而降黜隨之故秩進則祿益而富自來秩降則祿削而貧自至故前人欲以垂後後嗣思其堂搆在位者之心無不同也是以三代之人惟患徳行之不修無憂爵祿之未至風俗淳美蓋有此具矣何以能者在職也王朝六鄕之長與屬下及都鄙治事之吏皆職也有徳行道藝之全者賓興之以進於王入於太學教養之司馬辧論官材內史防命之以治王朝六官之事此職之大者然必著其功績而爵秩隨之故王朝𨿽有大夫公卿之貴皆謂之能與公侯伯子男之賢爲對此大賢大能之分也若夫鄕遂之中徳行道藝未能兼全者則爲次賢次能不以鄕飲之禮禮之賓之止以鄕射之禮觀之詢之賢者則進其秩如閭胥進爲族師黨正進爲州長此亦賢者之位也能者則視其所習之道藝令爲鄕遂都鄙治事之職如均人遺人之類凡六官所列防職不由朝廷所命司徒司空舉之鄕師遂師任之此亦能者之職也故曰使民興賢出使長之使民興能入使治之此之謂也若夫在位之職則公侯伯子男之教其屬國鄕大夫以下之各教其所治而謂之曰方伯連帥謂之曰鄕吏教官蓋皆不恃其政刑以威之貴於修其徳行以服之是故行髙則服眾徳髙則位崇故侯伯不得専徵伐有奉命討罪而無興廢之權鄕官有鄕刑而無府史胥徒之設教人貴徳故也夫是之謂在位之職而在職之位則王朝有公卿大夫士之爵鄕遂庶職有上中下士之秩是也蓋大賢大能天子所用自下士而可至於公卿大夫然必建其勲庸政績然後以次而升功名居先爵祿居後蓋爵以授徳祿以酬功不可苟也夫是之謂在職之位亦有居其職不加其爵者以徳位稱故也亦有有其爵不稱其職者則攺其職依其本秩退爲鄕官則有過者黜辱不至於極而去職亦有其所是以在職之人皆盡心職業而無後慮進有忠孝之心退有禮讓之實此王者處得其當故使之在職則美政在位則美俗三代所以泰和長久者以有此具也𨿽其身死之後子孫亦當其祿但爵則視其徳耳夫是之謂大公夫是之謂封建故不明乎鄕遂之灋在位在職之分而論封建終無以得聖人之意也若夫郡縣之法後世所不能廢者蓋亦有由天子王畿千里畿內設鄕遂都鄙畿外建侯伯子男諸侯之國亦設鄕遂都鄙但其大止於百里耳後世不建邦國而立郡縣而徴其貢賦亦猶畿內采地公卿大夫王子母弟身居王朝而收其貢稅以爲祿天子使吏治之故畿內之制後世郡縣之法也故以治王畿之灋治天下則爲郡縣以邦國九倍王畿之制分天下英賢共之則爲封建以郡縣之法治天下是以天下爲王畿也以天下爲王畿是修身齊家以平天下而無治國也無治國是以天下爲已國也以天下爲已私分而封建不行則聖人大公之意亡矣夫鄕遂不立則天下賢者不在於位偏用能者在職以治天下矣惟賢者不在於位故教灋不行禮讓不著而鄕灋壞鄕灋壊則賔興無本貧富無制故不得不取以科目旣取以科目又設在職之官以教之不過使之讀書爲文以取科第而已利之所在程式存焉𨿽不設官教之何患其不能爲舉業也故教官爲虛設科目爲虛灋不知古之教官卽鄕官之有徳行者爲之今日之教者以徳行道藝則明日之舉者必以徳行道藝矣教之初已爲興之之地則用之也尙何負於賓禮之隆哉孟子曰夫人幼而學之壯而欲行之此之謂也以治王畿之灋治天下者豈惟以天下爲己國而謂之私哉萬里之外朝覲述職之禮賀慶考績之事無不同於王畿一命不命之官至防細也無不入冡宰之銓選使之往還萬里或數千里要荒之地終年曠軄其視先王公天下以爲心度逺近分英賢以共之何如也是故冡宰施典於邦國施則於都鄙五命賜則六命賜官七命賜國五百里外爲侯服歳一見千里之外爲甸服二歳一見二千里外爲男服三歳一見三千里外爲采服四歳一見四千里外爲衛服五歳一見五千里外爲要服六歳一見是朝覲述職以地逺近而分疏數之期建官授職以命多少爲權輕重之別豈有如後世地無逺近之限事必出自朝廷官無大小之差權皆出自冡宰哉若夫公侯伯子男之分土分民在今之時誠不可與古同何也三代之王天下皆自諸侯而爲天下之所推戴自宜以爵土分天下英賢共之而權未嘗不存也後世之君天下者無尺土一民之資以除暴救民而得之勢與三代不同固不宜踵三代之封建然而聖人公天下之意亦未嘗不存也是宜於郡縣之中而寓封建之灋必鄕遂必井牧郡縣各有所治之民大小各有三等之別以相統屬官必久任以功最加爵而不徙其治職以祿賞功而不以官賞功地分逺近爲朝覲述職之期官分大小爲朝廷嶽牧除授之柄千里爲省省設方伯連帥以爲監有分職無分民有加爵無専土此古封建之灋後世變而通之者也使聖王復作必不踵三代之封建因時制灋而道未嘗不存焉不考封建之本原不推郡縣之至理徒曰郡縣私也封建公也先王之意荒矣

郊廟

天之胙君實爲神主君之受命惟典神天明天位由天所命鬼神饗佑然後爲天子也故曰天之歷數在爾躬是天神地示人鬼三者接之以其道則天淸地寧鬼神降福天位尊而安矣然先儒於天地之祭南郊北郊之分祀合祀天子七廟九廟三昭三穆考論紛紜靡不質據經傳然卒未之能定云夫謂天地有分合祀者孔子曰天尊地卑乾坤定矣卑髙以陳貴賤位矣天輕淸而浮陽在上上天之載無聲無臭然萬物之賦形受質者莫不本焉故陟降厥士日監在玆體物而不可遺者以不著形迹而神行於其間故感應之妙捷於景響耳地則屬乎質而塊然奠體於下𨿽曰萬物非地不生然物而非神也質而非气也不得天之一气運行其間地亦何自而有生物之功乎故地體𨿽大而不可與天配矣旣不可與天配況可與天合祀乎吾知物之與神旣不相同卑之與髙貴賤自別耳今以周禮考之大宗伯曰禋祀昊天上帝血祭社稷五嶽以蒼壁禮天以黃琮禮地與圭璋琥璜禮四方小宗伯曰右社稷左宗廟兆五帝於四郊典瑞曰四圭無邸以祀天旅上帝兩圭有邸以祀地旅四望司裘曰祀昊天上帝則大裘而冕祀五帝亦如之宗伯又曰國有大故則旅上帝及四望王大封則告后土稽之經文蓋天有分祀合祀地亦有分祀合祀非言天與地有分合之云也夫言祀昊天上帝則合祀於南郊言旅上帝則分祀於四郊言祭社稷則祭地於大社言旅四望則分祀於五嶽何也四郊各有壇以分祀五帝故春夏秋冬迎气而禮之四類附焉祭日於東祭月於西日爲壇而月爲坎司中司命陽也祀於南風師雨師陰也祀於北國有災害則以類隨方而旅祭焉旅眾也分也鄭氏訓合非矣又於南郊總立圜丘之壇以祀昊天上帝后稷配焉凡天神皆合祭焉大司樂曰冬日至於地上之圜丘奏之若樂六變則天神皆降可得而禮矣郊特牲曰兆於南郊就陽位也禮運曰祭帝於郊所以定天位也此之謂也曷嘗有地在其中乎以祭地言之蓋於五嶽之下各有方丘以祀五嶽凡山川丘陵藪瀆墳衍之在其六者配之天子巡狩諸侯各朝於方嶽之下則望於山川徧於羣神此地之分祀也於王宮之右爲方澤方丘以祭名之曰社曰后土神之也以稷配焉名曰大社大稷蓋以稷能養人功與地並也然後以五祀五嶽及山林川澤俱合配於社而夏至祭焉大司樂曰夏日至於澤中之方丘奏之若樂八變則地示皆出可得而禮矣禮運曰祀社於國所以列地利也此之謂也今言旣有社稷又有祭地何也若社稷之外又有地之祭則大宗伯以社稷對昊天上帝而不言地何也蓋社者從土從示神其地故變其名猶天而言昊天上帝者也豈旣有社又有地者哉後儒有言南郊祭天北郊祭地又何所本也故社則諸侯卿大夫之有分地者皆得祭之而鄕遂都鄙之間民皆立社以祭焉所以神地之道而教民美報也天則惟天子得以祭之以天有帝非爲臣者所得對也昔者魯用郊禘孔子嘆曰周公其衰也祀之郊也禹也宋之郊也契也皆二王之後也故得郊焉魯侯國而郊禘非禮也故曰天子祭天地諸侯祭社稷君臣之分凜不可犯矣或曰孔子雲天地不合萬物不生又曰郊社之禮所以事上帝也是地合祭於郊亦可見也故分祀者所以使陰陽各得其位合祀者所以使陰陽合而萬物生此世道所以泰歟曰孔子不云乎天尊地卑而貴賤所以位也天地之合者以地气上躋天气下降而後合也奠位者天地之常體合者陰陽循環之气非天地之常也陰陽升降道之自然非合祭天地而能使之合也故分祭天地者欲使陰陽各得其職卑髙各奠其位而君臣父子夫婦各安其分之道在是此世道所以泰也豈可尊母以抗父崇地以抗天是亂其常也又豈以道接三才之奧者乎夫謂郊社以祀上帝者便於立文也非並宗伯之三禮而爲二也眾言殽亂折之聖經可矣若夫人鬼之享劉歆雲天子三昭三穆與太祖之廟而七宗不在此數中鄭云后稷始封文武受命三廟不遷與四親廟而七朱子云祧廟之主藏於太廟之東西夾室及文武二世室旣立爲不遷而三昭三穆之上有祧主則藏於二世室之夾室竊意三年之喪達乎天子四代之祭達乎庶人廟數𨿽別而四親則同別以明禮同以稱情也𨿽天子九廟四親則一而已春官有守祧之職辧廟祧之昭穆者存廟爲廟毀廟爲祧蓋髙曾二廟之上一昭一穆爲祧廟祧之主藏焉天子備禮也故曰三昭三穆君子之澤五世而斬故服以五世爲斷若天子七世則髙曾之上又何稱也是知三昭三穆並二祧而數之諸侯祧主藏於太廟夾室而已故五廟大夫則昭穆各一廟士則五代同一廟庶人無廟祭於寢夫禮有隆殺情無貴賤天下之大義也諸儒不知有祧廟故有天子六世之說也曰其祭如之何曰天子之祭一年有四諸侯之祭一年有三大夫士有田則祭無田則薦庶人有薦無祭天子春犆禴夏祫祠秋祫蒸冬祫嘗三年大祫五年大禘故犆禴則各祭二昭二穆之廟三時之祫則合祭太祖之廟祧廟之主不與焉大祫三年一舉則祧廟親廟之主與焉五年則大禘禘也者禘其祖之所自出夫天子之祭自始祖而止矣始祖之上更無可推其所自出之帝而以始祖配之漢唐宋之君每以始祖無可推其所自出故廢大禘之祭竊謂禘字從示從帝謂天帝也生民詩明言姜嫄履帝武敏歆攸介攸止而育后稷閟宮詩亦言赫赫姜嫄上帝是依此則始祖之所自出也后稷旣配天矣周公之意以爲未足以盡其意之委曲故有大禘之禮焉當五年天下大朝覲之時爲明堂大饗之禮以文王配上帝蓋文王之徳與天同運故孔子曰周公郊祀后稷以配天宗祀文王於明堂以配上帝四海之內各以其職來祭又曰明乎郊社之禮禘嘗之義而不曰禘嘗之禮所以配乎其先可見禘爲明堂之祭矣然所以當天下大朝覲之時而行明堂大禘之祭者明位天位也職天職也慶賞刑威皆奉天也豈敢以已意參之哉旣祭之後乃大行朝防之禮而黜陟之典行焉是故禘則以徳足配帝之祖父明仁人事天如事親事親如事天之義也必天下諸侯及王朝公卿大夫皆與祭者廣仁孝之道於天下明孝治也諸侯禴則不祠祠則不嘗嘗則不蒸犆一祫二非諸侯不大祫非天子不大禘魯禘於太廟孔子曰自旣灌而往者吾不欲觀之矣故明乎郊社禘嘗之義治國豈不如示諸掌已乎

樂本

樂之所以爲樂者何也和之至也以和召和故鬼神𨿽幽而可格萬民𨿽眾而可諧逺人𨿽戾而可悅動物𨿽繁而可作也曰和有本有用故天地𨿽大日月𨿽髙道並行而不相悖和也萬物並育而不相害和也人羣聚處而不相逆和也此和之用非和之本也樂之以和召和也則如之何夫樂始也審聲以气終也召气以聲天地之間聲與气常相隨也以和聲召之則和气應矣曰夫聲大而至於雷霆細而至於蠛蠓皆聲也夫气陰陽寒暑皆气也固無待於感召也今以和聲召和气則亦有本乎曰其本起於神乎神也者妙萬物而爲言也故不疾而速不行而至司馬氏遷曰神使气气就形神生於無形成於有形然後數成而成聲此樂之本也夫何以謂之神也不依於形而妙於形不著於气而妙於气常存於虛無之中气不得則不能爲气形不得則不能爲形故曰神者物受之而不能知及其去來聖人畏而欲存之故神自虛無之中而生气气非气也淸通妙應非常气也是气也其神之所依乎然則神气之在天地間何由而得之曰冬至者气之始也邵子所謂子之半天心未移一陽方動未動之間其气神气也在易謂之元謂之天地之心在人謂之仁謂之未發之中純粹精者也聖人則此神气以爲樂本名曰黃鐘之宮故以九寸九分之管凖之由黃鐘而生十一律由黃鐘而生八十四聲由此而自立陰陽由此而再生造化數始於一成於九三三而九之成二十七而八十一極於一十七萬奇而數終焉無非黃鐘之用也而無凡聲異气雜於其間是之謂和樂由是以此气而感天地之气則和气應矣故可動天地感鬼神悅逺人作動物也或曰黃帝命伶倫取竹於嶰谿之谷以聽鳳凰之鳴其雄鳴六其雌鳴亦六截竹爲筒以應之乃得九寸九分爲黃鐘之宮比之十一律皆可以生之是爲律本何也曰黃帝聖人也定律作樂何不自用其神知而爲之乃命官聽鳳鳴以爲樂本者蓋以鳳爲神鳥具天地中和之神气故其聲也得天地中和之聲也惟黃帝伶倫乃能知之故凖以制器作樂張於洞庭之野其始也奏之以人徴之以天行之以禮義建之以太淸四時疊起萬物循生其中也變化齊一不主故常其卒也五官皆備鬼神無不合防動植飛潛無不來格者以其本鳳鳴而制律呂神之至也今人以意見揣度能得此神气乎又有欲於人身之指寸以定黃鐘者果神气所在乎或曰𨿽黃帝之聖猶必聽鳳鳴以定鐘律今無聖人無鳳鳴則樂終不可作乎曰孟子云聖人旣竭耳力繼之以六律正五音不可勝用也聖人𨿽亡制數法度存則樂存矣但律本非聖人之舊耳故樂本𨿽亡然神气之在天地間終古不息一刻而無神气則乾坤毀而天地不立也人無此气則不能成人物無此气則不能成物是所謂先天之气也而神藏於其中矣惟於冬至之時可以取之一陽將至未至之間聖人謂之天地之心天地無心神卽其心也惟此時可以見之過此則著於气而非神之所存矣故截竹爲筒以驗之气至則灰飛此气非後天之气至精至純之气也故以此管爲至神之管律得此气而爲律吹之以爲聲則天地之和聲也由是以生十二律由是以正五音而黃鐘未嘗不存焉故黃鐘之管神管也神管體也故曰理如類有可類言此神管之理有可類而爲用者耳又曰或未形而未類或同形而同類言分者當律之數則同形而同類其分而存者則未形而未類皆黃鐘之體也又曰類而可班類而可識聖人知天地識別之故從有以至未有以得夫器數旣成則人皆可識矣然气數𨿽形至有也而神存其中則無有也非聖人其孰能識別之是故至細而難見者先天之气也至防而難審者黃鐘之聲也聖人知天地之妙用而識別之故因神而得其气因气而得其聲由是可以和天地由是可以洽神人而樂之妙著矣故曰細若气防若聲聖人因神而存之𨿽必效史遷之言乃世世相傳而得樂之大本者也故其發黃鐘神气之理防妙如此後人不知而區區於器數之間求之不亦逺乎自此而下則數存而法備防而通之則前千萬世之旣往後千萬世之未來其理莫不形見於樂以子貢之明達猶能聞樂而等百世之王之徳況於孔子由文王之操以求之豈不宛然見文王哉故樂之道矣樂之理妙矣苟能取神气以定黃鐘依黃鐘而作樂必能使人耳目聰明血气和平移風易俗天下皆寧者也故樂惟漢爲近唐宋則有得有失然皆施之議論耳近世有李文利者倡爲黃鐘三寸九分之說以律凖易一陰一陽相爲循環同天地之大气焉是不知有神气而再立陰陽之道也蔡元定曰易者盡天地之變善與惡無不備也律者致中和之用止於至善也是理也在聲爲中聲在气爲中气在人則爲喜怒哀樂未發之中與發而中節者也西山此言可以破李文利賊經之妄矣又有泥史遷之言者曰九寸三分之管爲神管不用而虛之再生之黃鐘爲气管倍長倍廣之管爲形管惟使气管形管對吹之神气形皆立管焉旣非矣虛神管不用而又倍之則黃鐘安在哉黃鐘之管而可倍則聲入雷霆矣又有執呂氏春秋三寸九分吹之名曰函少之說以爲遂孔不過當合字之譜而已固非黃鐘之元聲也各出意見聲气之元愈不可見矣

兵制

兵與民一人也文與武一體也人之賦質固有仁者矣固有勇者矣然必仁勇備乃爲全徳文武備斯爲全才古之時兵民不分春夏合民以耕秋冬合民以田詩曰二之日其同載纉武功故時𨿽無事猶不忘戰也欲兵常彊則莫若選民爲兵使有勇力者得致於用欲食常足則莫若兵民不分有事選之入行陣無事使之歸農畝是以兵不久其人則老弱不雜食不專於給則民用可需周家選兵之法上地家七人可任用者家三人中地家六人可任用者二家五人下地家五人可任用者家二人凡起徒役無過家一人以其餘爲羨惟田與追胥竭作夫家出一人爲正卒此徒役之大數也若有大師旅大戍役則有簡稽之法焉小宰之八成曰聽師田以簡稽其制具於逸司馬灋其曰四井爲邑四邑爲丘出馬一疋牛三頭四丘爲甸甸六十四井出長轂一乘馬四疋牛十二頭甲士三人步卒七十二人戈盾具謂之乘馬此乃司馬以田令賦之法也蓋於一甸六十四井之中五百一十有二家之內可任用者一千二百八十人之中擇七十五人籍於司馬是於三等之家正卒七人之中選一人爲兵以備徵伐是必生而有勇力可當禦侮之寄者然後選而教之也鄕遂之中又辧施捨老者幼者疾者則捨之是兵非長爲兵其選之也不可謂不精其捨之也不可謂不預矣苟無徵伐則長在民伍及用之乃合其卒伍族師所謂若師田行役則合其卒伍簡其兵器以鼓鐸旗物帥而至鄕師所謂四時之田修其卒伍是也然此亦四時之田教戒之法耳及軍旅調發乂不盡用之也逸司馬灋又曰井十爲通通疋馬三十家士一人徒二人通十爲成三百家士十人徒二十人前之田賦以四起數總籍民兵之數此之田賦以十起數調發民兵之數也以夫井中家計之百井八十家約爲丁四千八百人可任用者二千人籍於司馬者百二十人有奇調發者三十三人耳是四分當兵之數調發者一分之彊故八百家止言三百家畨休者常五百家詩曰其軍三單單之言畨也謂簡稽者三也成周制兵之法如此選之豈有不精教之豈有不預用之豈有不均以戰則勝以攻則取食隨取而隨足而民不罷勞蓋得其道矣先儒稱成周軍制之美必曰處則爲比閭族黨州鄕出則爲伍兩卒旅師軍且曰士不待選皆吾民也將不攺置皆吾吏也如使天子起六軍徵伐則六鄕偕行國中遂空可乎是不知有簡稽之法故也但曰有事帥以徵伐無事歸之田裏兵無廩給之費將無擁兵之患則先王之法所以爲美者是爲得之以兵食言之六官之中朝覲防同祭祀賔客軍旅田役與喪荒七事也皆小宰令百官府共其財用夫軍旅之用至多也官府何以能供之哉蓋所謂兵賦者非止賦其車與卒也如八家之中出一人爲兵籍於司馬凡有資用八家供之矣若有調發五百家共出三十三人則五百家共出三十人之資糧豈有不給哉然此非常屯之兵行則給之耳而遺人所掌郊裏野鄙之間皆有委積以待防同師役賔客之用矣委人又斂野之賦斂薪蒭以式灋共軍旅之委積薪蒭疏財充軍旅之賔客館焉而廩人掌九谷凡邦有防同師役之事則治其糧與其食則成周委積之多隨處皆有曷嘗有轉輸漕挽之事哉至於春秋列國徵伐無歳無之其兵食亦皆取用於所過之國若齊師還自召陵申侯請道出陳鄭之間供其資糧屝屨是矣亦未嘗有餽餉之後蓋周公之遺法也或曰周之田稅盡以賦祿矣又安得委積如是之多也蓋凡受地者三之一食其在公者盡爲委積以須七事之用平時不以給坐食之兵故隨在有備無轉輸之苦也及至秦人始飛蒭挽粟以給河北率三十鐘而致一石天下之民始困矣自此而後兵民旣分天下田稅太半給軍不耕而食者徧於天下郊野縣鄙之間安得委積之備哉一有師旅之興故不得不爲漕挽之擾漕挽之困民又倍於養兵之苦率暴秦之轍行之不廢欲求天下無亂不可得矣揆厥所原自漢而下王者不階尺土專以兵力定天下故遂以兵守其國由是詳府衛鎭戍之制設居重馭輕之權及其後也兵以尺籍爲定而子孫不移將以世祿襲官而才藝不選始無挑選之精終無老疾之舍在伍者率多庸羸苟備名數以坐索祿糧竭生民之膏血養無用之老羸肆其驕矜急莫爲用大敵未至望風先奔彼習爲常此竭國力一有不副怨叛隨生天下大患孰過於此夫創業之初旣用此輩以取天下則承平之日祿此輩以報功可也籍此輩以守國衛民不可也孟子曰民爲貴社稷次之君爲輕故君𨿽至貴必依民而後成其貴也後世之王天下也得國之始必曰借此輩以取天下亦當養此輩以與國咸休又以不可徒養之遂借之以衛民焉故府衛兵將率多創業之人也陸賈有言以馬上得天下寧能以馬上治之乎是故誠不宜以此輩守天下矣夫王者之興以除暴救民故天命歸焉非由此輩善戰之力也其善戰者以能除此殃民之賊矣天下旣定爵祿金帛旣足以償之其心亦自以爲足矣如有賢才豈遂棄哉故報功之與守國誠不可以一途而論也夫國之所以長久者以能教養其民而爲之立命故天命不解而祚運悠長矣君不爲民則天位未必其尊且安也師曠曰天之愛民甚矣豈使一人肆於民上以從其淫以賊天地之性必不然矣況一時立功之士可不問其徳行才藝而世祿百世乎如養此輩無益於民徒曰報功云爾則所謂皮之不存毛將安附者也司勲曰國功曰功王功曰勲戰功曰多此三者今之府衛之功也民功曰庸事功曰勞治功曰力此三者承平致治之功也先王皆有世祿之法然世祿之人居其位賦其田矣必有徳行道藝之教有月書季攷之法苟徳不稱位位不稱職三年大比一觀一詢黜陟隨之豈惟世祿治國處民之道皆如此矣是公天下以爲心報功守國衛民之道並行而不相悖者也豈如後世崇私之極至於坐困吾民而自蹶其本也哉是宜復先王之法藏兵於民家出一人爲正卒所以聨其人以供貢賦以聽田役以比追胥又八家選一人爲兵而儲之及有調發則於儲兵之中四人而選一人以行則兵何有不精天子親徵不過六軍七萬五千人而已諸侯不過三軍卿大夫可知矣是以兵精則數寡而足用平時無養兵之費故郊裏野鄙皆有委積師行不賫糧隨在取給焉以兵精而數寡也師止則各歸田裏而安本業兵無常屯之戍將無擁兵之患天子有大封之役若城齊城謝之類則以他國之人力爲後以本國之人給餉不並用之也其在邊疆及要害之地則更畨戍守今年春暮行明年夏代者至又畱備秋至十一月而歸其卒以簡稽調發之數其饋餉以鄕井不調之家先王處兵之制大略如此至簡而易行立可以救生民之困丰國家之財冨彊之術孰過於此蓋所謂對病之劑夫豈三年之艾乎有天下國家者畱意焉

肉刑

昔嘗慨唐太宗之讀周禮曰不封建不井田不肉刑而欲行周公之道不可得也古今以爲名言予謂封建井田大事也肉刑豈可比哉使天子行灋於上大臣議灋於下頒方尺之書於天下則肉刑復矣若封建井田則必裂天下之土宇析天下之田疇明君賢臣繼出未之能復太宗三言無乃失其倫乎今而思之肉刑之復信乎其難也何哉人懷惻隠之心士習近易之見皆曰先王以不忍人之心行不忍人之政應死而死耳肉刑者斷肢體去生本殘傷酷虐乃暴秦之淫威豈聖人好生之心哉愚細考之自古刑法以五刑爲本五刑者墨劓宮刖殺也故周禮司刑毎刑各五百是文武之時刑條不過二千五百至穆王作呂刑墨罰之屬千劓罰之屬千剕罰之屬五百剕卽刖也宮罰之屬三百大辟之屬二百輕刑比舊加宻重刑加疏者世變使然也孔子曰五刑之屬三千亦據後王刑條爲言耳則肉刑爲墨劓宮刖自古帝王未之有攺也𨿽堯舜之聖臯陶爲士亦豈能捨肉刑爲法守哉曰何以知唐虞亦肉刑也舜典曰象以典刑流宥五刑鞭作官刑撲作教刑金作贖刑眚災肆赦此萬世刑法之祖也有流有宥有鞭有撲有赦有贖乃入五刑故命臯陶曰五刑有服五服三就說者謂五服五刑之罪三就肉刑所就之處也則成周五刑本於唐虞承於夏商可知矣後世除墨劓宮刖而以笞杖徒流配大辟爲五刑則有其故焉周禮司徒曰以刑教中則民不虣此鄕之八刑乃虞廷鞭作官刑撲作教刑也然止於鞭撲及議罪乃入士師此笞杖之所由始也司冦曰嘉石平罷民有罪過而未麗於灋者桎梏而坐諸嘉石役諸司空司空掌地事者也又以圜土聚教罷民凡害人者寘之圜土施職焉其刑人也不虧體其罰人也不虧財此徒流之所由始也然嘉石上罪旬有三日坐而期役使州裏任之則宥而捨之圜土上罪三年恥以明刑能攺者反於中國不齒三年此皆收教之使復爲平人未入五刑也入五刑則毀其肢體不得復爲平人矣自隋唐來以笞杖徒流當五刑之數是古五刑其屬三千今只存大辟五百也若以呂刑之屬言之則只存二百也何以懲姦𨿽然肉刑終不可廢也孔子曰小人不恥不仁不畏不義不見利不勸不威不懲易曰屨校滅趾無咎又曰小人以小善爲無益而弗爲也以小惡爲無傷而弗去也是以惡積不可掩罪大不可解易曰何校滅耳防是必以其罪而當其刑矣死與不死之間其別有五然則五刑之等亦協乎天地之自然者也漢之文帝信一女子之言輕變帝王相傳之刑法以笞箠而易肉刑當劓刖者笞五百而卒多死不如肉刑尙可免其死也至景帝定箠令而笞者得全自是笞罪日而輕後世遂以笞杖爲五刑其原又出於此夫謂死者不可復生先王大辟之法蓋殺一人而後生其欲死者矣斷者不可復續先王宮刖之法蓋斷一人而後續其欲斷者矣不原其罪之所當而槪以當刑之可哀而憫之是豈制刑之意哉是故肉刑求其完而不可得也故殺之所謂天討有罪五刑五用也肉刑其可去哉今夫墨者使其惡不可洗劓者使其形不復完刖者斷其惡使不能肆此三刑人所易知復固不難也至於宮刑者男子去勢女子幽閉是去人之生本而絕其種類也好生聖人之大徳絕人種類中智猶難之況上徳之士全惻隠之心者乎此肉刑所以更千百年曆明君賢臣無敢復之者也愚反覆思之古聖帝明王何必制此肉刑哉豈古聖之心不若後世中主之心而好生之徳不若今中智之士哉必有故矣蓋聖人爲天地立心爲生民立命必欲久安而後長治是以有裁成輔相之道是以有扶陽抑陰之法是以有遏惡善順天休命之良規故制爲此刑也夫虎狼終身不再孕猛獸有角去其齒天地生物不能絕其惡必有以損其惡亦自然之理也至於艸木亦有長善去惡之理焉詩曰作之屏之其菑其翳修之平之其權其栵啟之辟之其檉其椐攘之剔之其檿其柘故惡不去則善不長況於惡人而可使之滋蔓乎且天地之生生無窮而所以養人者有限生多而無以養之勢必大亂善惡俱傷及至人類消縮然後天命至人除暴救民成平定之功乃復生之養之此一治一亂世之所以常相尋也與其善惡並生而易亂孰若植善去惡使善人多惡人少世治長久而不亂乎後世不推帝王所以設肉刑之心輒曰聖人好生不肯輕絕人類是不知聖人灋行於不可不用刑加乎自犯之罪且不失乎裁贊之道者也況肉刑之人先王旣待以不死然猶不棄其用也掌戮曰墨者使守門劓者使守闗宮者使守內髠者使守積不廢其生不枉其材用之食之聖人何仁之至也夫宮者使守內則通乎內外之間必用奄奚可知矣天官奄人皆屬內宰其間掌後服位下士四人𨿽曰刑余其才有可用者亦命以下士之秩不過四人而止豈若後世無罪而自奄著靑紫者千人乎或曰世婦掌女宮之宿戒果宮刑之女否曰男去勢而爲奄女幽閉而爲奚蓋女子去其生本則幽陰閉塞矣猶男子之去勢也漢儒訓幽閉爲幽而閉於宮中後儒遂不考幽閉之法故釋女宮爲宮中之女而不知爲宮刑之女也天地一陰一陽而生萬物今男子有去勢之灋而女子獨無豈聖人扶陽抑陰之意乎嘗觀禮曰大夫七十而老適四方乘安車行役以婦人又曰八十非人不暖矣則古人養老必用此宮刑之女可知矣春官世婦掌女宮天官內宰掌奄人宮刑男女各有司存則宮中充用必以是人可知矣酒正而下執役女奚無慮七百人皆幽閉之婦人也不然則外官執役女人之多何處取之豈不亂男女之別乎自此而諸侯之國自此而卿大夫之家所以用奄奚爲不少矣以隨處皆有是人也是以三代之時家法各正姦慝不生娼優不行風俗淳美至治長久者肉刑存焉耳有志之君欲復三代之治肉刑其最先也豈在封建井田之後乎

井田

井田致治之本也捨此不可以言三代之治矣灋制莫詳於周禮乃聖王爲治之迹也儒先之論或有以爲終不可行者或有以爲可行於古而不可行於今者皆未明乎至當之理通變宜民之道焉耳夫山川邱陵與天地相終始萬古不易者也人生天地之中三十年爲一世與時消長焉者也故一夫受田百畝井田之法也必以百畆授之一夫則人之生生無窮而田之區域有定人多田少之處又何所給授乎井灋之不可行者以此也是宜以田爲經以人爲緯田有定制量人而授固不限以人皆百畆亦不使之無業務閒知乎此則周家井田之法可得而推矣司徒曰四井爲邑四邑爲邱四邱爲甸四甸爲縣四縣爲都此井田之灋也孟子曰方裏而井井九百畆其中爲公田八家皆私百畆同養公田此井田之制也又曰夏后氏五十而貢殷人七十而助周人百畆而徹其實皆什一也由方裏而井言之是夏以五百畆制井殷人乂更爲七百畆至周又爲九百畆焉蘇洵有言聖人疊起必以五百畆七百畆九百畆而制井則必塞溝渠移丘墓造塗路定疆界窮天下民力更數十年他務未遑然後可爲但井田未成民已老死而天下困矣可以爲聖人之灋乎此言井田終不可行蓋泥於制井之形體故耳先儒又曰井田始自黃帝而大備於成周是更數十聖人又千數百載始成也若必曰中公外私八家同井𨿽再更數十聖人又安可成乎蓋天下之地豈皆沃衍膏腴而無淳鹵磽確之等乎豈無山林藪澤丘陵偃豬之限乎豈皆平土上地必可爲井邑丘甸之制乎聖人必有通融之灋執其權衡以制乎不齊之地使天下無一地而非井田無一水而非溝澮無一民而非有職乃見聖人之制但未之考耳請詳之遂人曰凡治野夫間有遂遂上有徑十夫有溝溝上有畛爲一井之田一井九夫今曰十夫可知非井字之制矣孟子又曰請野九一而助國中什一使自賦先儒曰都鄙用助灋八家同井鄕遂用貢灋十夫有溝於經文信合矣愚觀都鄙之間亦有比閭族黨鄰里鄼鄙亦有山川城郭宮室塗巷豈鄕遂皆此地井灋不可行都鄙皆平原廣野必可行助乎今國門之外固有膏腴平原畫井而行助山林川澤多居野外宜行貢也定爲鄕遂用貢都鄙用助可乎惟邱葵曰邱甸亦可用之於鄕遂及公邑縣都用之於稍畺似矣而葉時則曰言井則通天下皆井矣井邑邱甸縣都之制無往不同可謂得先王之大意矣未必能推詳之也攷之王制有雲山陵川澤林麓溝瀆城郭塗巷三分去一爲田之實數三分益一爲水與道及山川城郭若以司馬灋經制之則亦有可通者矣夫有田必有水也故遂溝洫澮必環於井邑邱甸之中有水必有道也故徑畛塗道必作於經界之際水與道旣不可離於田則制夫之餘豈無羨衍之處可爲田而不成夫者乎又豈無萊牧錯雜之處而不可以數定者乎故司馬灋曰十井爲通通方四井共溝其旁則一里十夫故曰十夫有溝溝上有畛十通爲成成方十里則百井千夫共洫其旁則百夫故曰百夫有洫洫上有塗十成爲終終千井萬夫共澮其旁則千夫故曰千夫有澮澮上有道十終爲同同萬井十萬夫共川其旁則萬夫故曰萬夫有川川上有路皆兼乎水與道言之考工記匠人職曰九夫爲井井間廣四尺深四尺謂之溝方十里爲成成間廣八尺深八尺謂之洫方百里爲同同間廣二尋深二仞謂之澮専達於川夫井間有溝則十夫也十里爲成則百夫也百里爲同則萬夫也蓋井邑邱甸以四起數言田之實數以稅斂而言也司馬灋與匠人以十起數兼水與道以里數逺近而言也以此合王制三分去一之說亦可矣愚又以爲聖人制爲規矩以教天下也固欲人由規矩以得方圓非欲使天下必法吾方圓以合規矩也故規矩有不盡之方圓而方圓無不盡之規矩此自然之勢也今觀六鄕曰井邑丘甸縣都固以實田之數言也六遂曰上地夫一防田百畆萊五十畆中地夫一防田百畆萊百畆下地夫一防田百畆萊二百畆余夫皆如之都鄙不易之地家百畆一易之地家二百畆再易之地家三百畆而不言余夫何也九百畆爲一井矣今一夫有二三百畆上地夫百畆矣六遂又加萊五十畆焉則中公外私八家同井旣不能成而易灋上地亦加萊牧五十畆都鄙余夫皆如之未可知也大抵聖人制爲三等之法非必曰六鄕用井邑丘甸六遂用萊都鄙用易也蓋平原廣野田無髙下而有肥磽也則易灋見焉丘陵墳衍田有髙下而萊雜焉者則以佐田之肥磽而萊灋用焉膏沃之地田皆腴也則井地成焉井灋𨿽曰可成然亦不拘於形體也先王以是三灋因地利自然之勢而施之猶執其規矩可隨處而得其方圓耳夫萊易之灋旣以益田之肥磽則𨿽有二百畆三百畆之不同然亦不過定百畆之稅爲一夫之徵耳周家貢助並行未嘗限以鄕遂都鄙也六鄕之地城池道路所占必多以夫數而定井邑丘甸之制不成夫者則爲宅田士田賈田而行貢灋焉六遂之地亦行邱甸之制也其不成夫者則爲官田牛田賞田牧田而行貢灋焉故貢灋所以厚君子稅有輕重之不同助灋所以別野人則取以什一也百里之外爲都鄙公邑則明言甸地卽四丘而成甸也民居則或成鄼焉或成鄙焉鄙之名本於此至於稍地則田或數甸居則大邑也故謂之家邑地之大田之多而四甸之聚也則縣之形成矣民居則合萬家而謂之小都焉至於畺地則田積成同或數同焉內亦可制鄕遂都鄙也以大都不可偶國不與其成鄕遂而謂之大都焉郊甸縣都𨿽本於井地而都鄙之名實指而言耳然都鄙之中亦有比閭族黨在邑中鄰里鄼鄙在郊外亦有七等之田以厚君子故貢助並行無間於鄕遂都鄙也孟子曰無君子莫治野人無野人莫養君子此通率而言耳其曰野助而國中貢者蓋言都鄙非無貢也而助法多鄕遂非無助也而貢灋多戰國之時惟以貢灋専行而助灋不復存矣人思助灋之善故龍子之言如此孟子爲救時之論以貢灋未可盡廢而助灋不可不行請野助所以寛野人國中貢所以厚君子此因當時所急而言非謂聖人定制如此也或曰先王立灋旣因時宜則井田貢助今亦可行乎曰何不可行也山川原隰邱陵墳衍古今同也宮室城池溝洫塗道古今同也但經界不同耳孟子曰夫仁政必自經界始經界不正井地不均谷祿不平矣今欲行先王之法惟正經界爲先耳古之百畆今之四十畆【古今尺不同今約言之耳】也一夫受田百畆今亦以四十畆爲一夫而定一夫之稅田有肥磽之不同如平地如萊牧以九等制之或一倍或再倍如今世等則之差而定爲一夫之稅夫以界定井以夫定由是以夫起稅以稅起數則井邑邱甸縣都皆如古矣田制旣定以家而授通之以士農工商固不限以人受百畆亦不必制爲中公外私或二家共一夫或數家共一夫或一家受二三夫焉所謂上中下家者亦以受地多少而分之此九比之大本也又有野地民居宻曠不同者則自狹鄕而徙寛鄕比鄰之長從而授之入鄕無授出鄕無節則惟圜土納之遊手務閒者不得恣於其間地之與民必參相得也乃以成夫之田爲民田或助或徹而貢則以年之上下出斂灋以七等之田爲官田使野人耕以養君子或自耕而食皆行貢焉則稅無輕重之差田無欺罔之獘而吾夫定也稅定也役均也惟一正經界而天下之井田成矣由是而行比閭族黨於邑中鄰里鄼鄙於郊外以徳行授秩隨賦以官田以成夫爲民田稽丁配之丁少田多者分之以給無田者略爲限田之灋則先王之治期年可復矣安有古今之異哉是故制而用之存乎灋推而行之存乎通文武之政布在方防有君有臣舉而行之成周之治夫豈逺乎

財賦

周禮一書理財居半先儒有是言也夫財者家國之本以之調均庶政以之維系人倫苟不經制使之饒裕則兵刑禮樂豈能獨行哉是理財乃六典之本何止居半耶大學論平天下之道止於理財用人而用人之實不過欲其理財以得民也今舉其要曰有人此有土有土此有財夫土以人治財以土生必然之理也蓋人必得土而後可以施鋤耰之力土必得人而後可以成生物之功人之與土相須不離則財由之以出故聖人經制天下必於二者是務焉此所以能致雍熙太和之治也後王之處民也立法𨿽詳防慮𨿽周惟不知人土相須之理是以民之生生無窮而土之荒萊日甚欲天下無亂不可得矣今觀太宰六典所以治天下之大綱固無不備然其要在於先設司徒司空以立足國之本而人莫之知也司徒司人者也司空司土者也自今觀之二官尊於百僚之上與細民耕稼之務何啻相去千里耶然載稽其職大司徒曰頒十二職以登萬民也獄訟治地者聽而斷之荒札移民通財小司徒稽國中四郊都鄙之夫家九比之數頒比灋於六卿之大夫使各登其鄕之眾寡六畜車輦而辧其老幼廢疾徵役之施捨何者而非民間之細務耶大司空之職曰知九州之地域辧其山林川澤邱陵墳衍原隰之名物以教稼穡樹蓺分地職奠地守而須職事小司空卽遂人也稽人民而授之田野教之稼穡歲時登其夫家之眾寡及其六畜車輦辧其老幼廢疾之施捨以頒職作事何者而非帥人治土之事耶是司徒司空同民異治一教一養無非使天下人土相配而財用由是出也故人知鄕遂天下根本而不知鄕遂之設乃行司徒司空之職耳其稽夫家辧施捨教戒勸勉皆欲民務本業以出財也若後世則以爲民事之末務爲守令者任一胥史可辦也孰肻畱心於此耶今之所以財乏之故與古異者由司空之灋先壞而司徒之職不舉也夫司空掌邦土居四民時地利後世地利之不盡其大端有四焉一曰經界不正古者一夫之界甚嚴六遂上地百亦加菜五十中地二百當百下地三百當百𨿽曰因土宜而倍之然耕治之法則在乎人糞多而力勤則中下之地可變爲膏腴糞少而力怠則𨿽上地亦變爲磽瘠矣故先王必倍分中下之地而不欲棄之者欲人各盡其力使天下磽瘠之處無不墾辟則財用出矣後世經界不行上地人爭趨之又令得買賣焉中下之地舉而棄之是以土無定限而賦稅不均三等莫辧而多寡無別故中下之地蒿萊千里人莫肻用力者皆古人出財之處也昔商鞅治秦定墾田之令將中下之地立法耕墾然不合決裂阡陌以壞先王之經界故一時𨿽致富彊然井田之法終不可復而得罪萬世耳今能依三等之地而制其經界亦定墾田之令而井法行焉則天下之田皆可墾財豈有不出者哉二曰溝洫不制古者必爲井田之制何也蓋將作溝洫使旱澇有備田乃可成也遂人曰夫間有遂遂上有涇以至萬夫有川川上有路是爲田必有遂溝洫澮以通其水徑畛途道以嚴其界溝洫不制終無成田之理矣今南方水田遂溝洫澮勢所必成但無經界之限故徑畛途道不合於法三等之田不定而賦稅不均北方之田土厚水深水則千里彌漫旱則大地涸竭此不制井之害溝洫不通之故也莫若以南北之田萊牧之外盡經界之差三等之地稽夫家而授之必爲五溝五塗之制𨿽磽確僻陋之處經制必及焉是溝洫者所以備旱澇又所以定經界也所系不亦重哉孔子稱大禹曰卑宮室而盡力乎溝洫則禹貢之咸則三壤成賦中邦者皆盡力溝洫之明驗也欲財之出豈不以此爲本乎三曰授地無法遂人定三等之田而爲助載師制七等之田而爲貢皆因天地之自然而畫爲之制一定而不可易者也鄕遂辧夫家之眾寡以授之故受田多則爲上地余夫多則爲上家蓋隨時損益稽授務使參互相得蓋欲土無磽瘠皆人力所及人無遊手皆有業可依故令之俱出粟米之徵也今田不經畫惟定其稅額人不稽授惟任其買賣冨者田連千頃據膏腴之土貧者不得下地以耕欲天下之平何可得也昔管仲治齊分四民使各有定業作內政使人有定等竊先王之緒餘而假以行之且獲富彊之效若能稽夫家辧施捨授地職奠地守實以先王之法行之財豈有不出者哉四曰勸課不勤夫經界制矣溝洫明矣民職授矣使不勤於勸課行秩敍賞罰之政則怠惰廢弛中下之地誰肻盡力也故里宰合耦於鋤不合耦者有罰粟鄰長簡稼器趨耕耨稽女工縣正趨稼事行秩敍而賞罰之鄙師察美惡而誅賞然則古之所以勸課者如此之備也詩人稱禾易長曾孫不怒農夫克敏又曰同我婦子饁彼南田畯至喜其一時上下之情勸課之風可想也故民職不分則多遊手不授地職則民不土著不奠地守則民業不定不行勸課則人力不盡而土不治數者皆爲虛文矣故田野不辟則貨財不聚司空失其職故也以司徒言之司徒司人者也分其人民使各有定職稽其生業使各有定所司徒之職不舉故人土不相配其大病又有四焉一曰遊手後世田旣在民富者積財買田數千驅貧民以耕而收其大半之入是以子弟僮僕皆不耕而食之徒一如在位之居養所占盡天下膏腴之田瘠薄之土無人耕治則是冨室子弟進不耕農退不士商乃遊手之大者況有專事浮巧鼓惑吾民以爲生者乎若鄕灋之行則自比長閭胥族師皆冨室之類其子弟無不受田以耕而黨正州長鄕大夫則今鄕官之家也旣有七等之田以優之其子弟僮僕亦皆授其田分其職事豈遊手者哉欲人各有定業先頒十二職無使一人逸於頒職之外而財用不出未之有也二曰僧道韓愈曰農之家一而食粟之家六工之家一而用器之家六商之家一而資焉之家六柰之何民不窮且盜也蓋儒者之學教人耕而食織而衣此生人之本也故有父母妻子之養仰事俯育之勞古稱治平之極必曰出作入息帝力何有又曰民之質矣日用飲食不識不知順帝之則今二氏之教絕人倫去四大以同於太虛於世務若將凂然如使天下皆離人出世矣則三才何自而立又何人耕稼以資其身而立道本耶故今僧道不資土者滿天下廟宇之崇徒眾之盛則以爲向道之人多也然皆鼔惑耕稼之民以爲生其次雲遊訪眞徧於天下乂其下則乞食求施者沿門載道此皆不耕而食爲財之蠧者是宜修宗伯之法立太祝之職以司之喪祝辧乎喪禮商祝辧乎祭禮以需民用男巫女覡各統於禮官凡以神仕者以其藝爲進退之等令天下僧道盡攺爲巫祝則旣不失其本藝爲吾民要用矣其無藝者斥遣歸耕而治於有司財豈有不出者哉三曰兵眾今天下坐食之兵何止百萬每一兵之家可任者三人或二人旣爲不耕之徒一兵之原派下子孫多者數百豈能盡籍於官而受土乎又軍祖之家有不得開籍之禁中藏間民十而未登其一況正軍亦養無用之人乎此則時制之相違人土不相配之大者是宜修司馬之法寓兵於農嚴簡稽之制立挑選之度有事置之行陣無事歸之田裏以時教閱以備民患驅此無用者以歸農業天下豈有曠土耶四曰逐末古者任民分爲九職九職之內又離爲士農工商故民皆有業管仲曰少而習焉其心安焉不見異物而遷焉又曰農之子恆爲農野處而不匿其秀民之能爲士者必有賴也是以民獲本業各得其職然士與工商亦必兼農又有旅師聚三粟以資耕本無不欲其受土無逐末之念也今天下士農工商肆而爲之耕者利少而商者或獲倍蓰故民多去農而爲商詩人刺如賈三倍君子是識晉之富商韋畨木鍵不敢與士君子齒所以厚風俗抑末作也今則士君子亦爲商賈之事居焉而不恥至於工技亦多爲奇華淫巧以滋侈俗閒民無故奔走天下無有以農爲本之意故天下大半皆逐末之夫也是宜修市闗之法與虞衡之禁山澤者出材之地市闗者聚材之處行其政令使商賈各有定業閒民無職者嚴比長之法入無授出無節惟圜土納之則人自有懲戒務本必多矣修是四者司徒治人之道已備天下可以無遊民矣生之者眾財安有不出耶然旣知所以生財之道又必知所以取民之方則賦稅可均而無巧奪民利之失矣今以周禮賦民之大端言之載師曰宅不毛者有裏布閭師曰無職者出夫布故民受五之宅而不種桑麻則必出此一夫防裏之布不以不毛而免之無職閒民𨿽不受防裏必有嬪婦治絲枲也亦出此一夫之布故里布夫布皆一布也是民之有職無職曾受防裏與否夫裏之布皆不可免此之謂布縷之徵人人有之載師又曰田不耕者出屋粟民無職事者出夫徵是受田不耕故於屋而取粟不以無獲於野而免之閒民不事耕農而必有生業亦令出此夫徵之稅不以不受田而免之則是凡有身家可任之人一夫徵稅皆所不免也此之謂粟米之徵人人有之均人均人民之力政載師無職者出家徵力政之法丰年則公旬用三日焉中年則用二日焉無年一日焉公旬者公上役作之旬也公役無定以旬而計日數不同丰歉異度此力役之徵亦人人不免也孟子曰有布縷之徵有粟米之徵有力役之徵君子用其一緩其二蓋深明乎先王之法者惟三徵之制明故天下之人𨿽眾舉不能逃公家之徵役其賦斂之則多端亦不能出三徵之外矣或曰田不耕出屋粟宅不毛出裏布則凡受地者必出公上之徵是也若閒民旣無田宅之受自爲生理之資而令出此布縷粟米之徵非虐政乎曰此先王所以杜逐末抑遊手驅閒民以著業令財用有出之源而人莫知也蓋所謂閒民亦必有夫婦也能不絲枲乎是入嬪婦之職矣故令之出夫布也閒民能坐食乎必有事於仰事俯育之資也故轉移於眾職之間而眾職亦須閒民以濟所入不下於耕者若不令其出此粟米之徵則人皆學爲閒民以免公上之賦矣此其必取布縷粟米之徵一也又閭師任民農耕之外任圃以樹事貢艸木任工以飭材事貢器物任商以市事貢貨賄任牧以畜事貢鳥獸任虞以山事貢其物任衡以澤事貢其物則三農九谷之外民所事以爲業不出此數者而凡所貢之物皆當粟米之徵則天下萬民粟米之徵亦盡於此矣此其二也其有居國野不爲士農工賈圃牧虞衡者則爲遊手矣必取以三徵者欲其務本也故司徒司空必稽夫家辧施捨者謂此民不可使之閒也在國而居者有泉府焉以市官五布斂市之不售者物掲而書之其有貧而無資爲商賈者與其有司辧而授之以服役國之公事爲息以其貧也旣歸其業則以原授之數納焉此處在國之閒民也在野而居者有旅師焉聚屋粟鋤粟閒粟皆出於貧民也故春頒秋斂還以給之使爲耕本焉平頒而不取息者以毎年有三粟之入無不欲民之歸本業也故取之者所以爲義而還以貸之者所以爲仁此閒民所以必取粟米之徵三也或曰閒民粟米之徵必取以百畆稅額則無業者固所不堪若不限以百畆之徵則有資者又丰約無稽僥幸必多矣曰司空辧五物九等制天下之地徵故王畿千里定爲百同之田是天下土田皆畫經界夫井一定賦稅不易矣至於人之耕與不耕則在乎鄕遂之職稽夫家眾寡而授之民旣授田則稅必出矣其夫井𨿽具無人可授而未嘗耕者則虛之而已非若後世賦稅不失原額令民有屈陪之虐也其曰一夫百畆之徵亦爲之中制而已若一家之眾力勤糞多耕至三四夫焉則亦出此三四夫之稅不限以百畆也若田少人多之處其家有工商藪牧相兼者或三四家共一夫焉亦只出百畆之稅耳然工商藪牧又有取之之法以益其業皆爲粟米之徵也故土田耕治之多賦稅之廣而府有餘財則爲民牧之盡其職苟稽授之法不嚴施捨之辧不審使荒萊日多而賦入不廣則是民牧之失職故巡狩之典必以田野辟與土地荒蕪而行慶讓焉則此夫徵百畆之稅亦略爲之限耳閒民取以粟米之徵亦卽此其準也固不使有資者苟免於甚寡亦不至因其無職而必取盈焉則三徵之行又有通融之法四也由是言之則周禮取民之制盡於三徵王朝九賦之取侯國九貢之法皆於三徵而均制之耳出三徵之外以取於民則爲暴徵橫斂而君非其君矣不出三徵或二徵一徵以爲生則爲遊手逐末而民非其民矣乃知孟子王佐之才其濟世之權衡又在乎此世豈能知之哉至於用財之方則九賦之取不出乎郊甸縣都所取之物不外乎金玉祀嬪器幣材貨而所用之式只在乎稍秣匪頒工事幣帛祭祀喪紀賜予分其財物配式法之用大府總其要以受天下貢賦之入內置九府以異其藏是以宰執其式百官承其式王后不得外式而妄取官府不得違式而妄供則大府者乃唐宋之大司農今之戶部是也又有玉府內府藏其寶玉與良貨賄以備國實外府掌泉布之入出以給邦之時用皆統於大府然後立司防以防計之知盈縮之數司書以版籍之防遺逸之患則王朝之上財用之制節已極嚴明安有不足之患哉至於畿甸之內祭祀朝覲防同軍旅田役喪荒七事皆小宰令百官府供其財用治其施捨其百官府之稍食則廩人掌之宮中之稍食則舍人掌之野鄙之米谷則倉人掌之故遺人掌委積者也於鄕裏門闗郊裏野鄙縣都各有委積以待乎卹艱阨養老孤待羈旅備防荒之用矣是以有賔客會同師役之事自朝廷而至鄕國天下道路皆有委積以待之其事簡其用便朝令而夕給財滿國中富滿天下所以然者出財皆人土相配之理取財皆人人三徵之法也是故能明乎孔門曽孟傳授之防以行王道豈不躋世道於唐虞哉

周禮全經釋原卷十三

周禮通今續論

翼傳【論徳行道藝舉選附】

周禮一書規模措置綱舉目張運之於廊廟而遐陬僻壤無遺照範之於天地而昆虫艸木致其詳禮樂之顯設鬼神之幽防人道之曲折周旋庶彚之相感相制莫不包舉而無遺讀之若見其粗而精者未嘗不在其中措之若見其滯於事侑於迹合之以自然証之以至理則道未嘗不寓於器之內是故或一言而盡天下之道或一法而含千古之變其敍事也簡而嚴盡而不迂其立詞也約而周推而有餘所謂建諸天地而不悖質諸鬼神而無疑百世以俟聖人而不惑者也非周公之元聖仰思待旦損益百代躬親吐握之勤者孰能及此是萬聖之指防帝王之楷範六經之本根儒者致用之梯航也其可不盡心乎然聖經廣博淵深萬事庶物𨿽舉其綱而萬目則可類而推也百官萬務𨿽提其要而細防曲折則可詳而演也古今之異風气之宜稽之百代尙可損益而推行也愚於聖經所存旣句之爲釋章爲之原𨿽繁而不厭矣自春秋戰國以至於今代有賢哲其所述作豈無可以發揮聖經者乎六藝之奧衍百工眾技之敷陳豈無可以補其所未備者乎帝王之傳統其損益因革豈無三代遺迹相傳而未泯者乎愚再欲推原聖經之防趣合賢哲之敷述集成記傳以羽翼之其事詳其文理其義正要皆生民之不可廢者請得而詳言之夫自周公而下惟孔子孟子旣得其道又明其法嘗曰苟有用我者期月而已可也及終不遇也乃曰甚矣吾衰也久矣吾不復夢見周公孔子之夢思者豈周公之形體哉以周公爲萬世開太平之具在周禮故也孟子曰諸侯惡其害已也而皆去其籍籍之所去大小司馬班爵班祿之法而已其他固具在而孟子聞之熟矣井田徵稅之法班爵班祿之論教齊梁王道之陳位職賢能之辧皆所以補聖經者亦旣家傳而人誦矣自孟子而下有王制之作雜夏殷之制𨿽未見周禮然其言有羽翼聖經者固多也又有夏小正一篇出於戴氏之所傳然經幸存於傳之中取而標之其詞古其義深孔子所謂吾得夏時者非此也哉秦有呂不韋者集門客作月令此非不韋之客所能撰也蓋秦未火之先所得禮樂古文相傳而未泯者祖小正之意集成倫類而爲十二紀之首焉觀其他篇之不相似可知矣故月令之篇今在戴記然於周禮有發明羽翼之道焉戴記之中又有明堂位一篇乃末魯儒者所作其詞主於誇大魯國然所陳禮樂之器宮室之度多有古制存焉但曰周公踐祚而朝諸侯則害教者也內則之中有飯食之制八珍之法蓋周禮食醫酒正等官之傳也並明堂位皆以翼周禮焉考工記一篇乃戰國之儒防集古工作之事而文之作爲此書𨿽四十三工之詳然皆周禮工事之支裔耳後儒取以補冬官不亦謬乎其他有所謂九刑政典者具於僞三墳書未可入傳也惟有司馬法其言間見於漢書或小司馬之遺逸者其出車制賦之灋簡稽之數誠可以補小司馬之闕者宜取以附經外此又有齊司馬穰苴兵灋號曰司馬灋其中所言行師之制九伐之灋多有合於王灋者此其人必曾見古司馬灋之書而爲之傳耳今選其可以羽翼聖經者以附於後凡此六篇皆采先儒之訓以釋之爲周禮之內傳焉此皆先秦古書也竊又常推之周禮大指教人以徳行道藝取人以賢徳才能有徳行則謂之賢而使之在位有道藝則謂之能而使之在職故孟子之論王道曰賢者在位能者在職則古者教人之具取人之制舉可知矣是知徳行有徳行之書道藝有道藝之書讀徳行之書者宜取之以徳行讀道藝之書者宜取之以道藝斯理之必然也後世教法之廢由於鄕法不立故萬事無本取人之制先壞故不得已設科目以羅天下之人材𨿽曰示公而古人之教法掃地矣竊嘗思之科目之設是欲人苦心讀書以求其理發揮於辭藻以暢其材也夫五經四書之教其大指在於欲人體之於身而爲徳揩之於事而爲行也是徳行之書矣今之取人也固欲取其才以治天下之事是宜使之讀道藝之書以達其材然後可也今乃使之讀徳行之書是宜取之於徳行可也乃使之依徳行之書而發揮於文辭以觀其才則五經四書柰之何不使人視爲空言且以之爲求利祿之筌乎由不知徳行道藝之教而所取悖於所學故也請得而分之古人六徳之教曰知仁聖義中和五經四書孰非教人以進六徳哉六行之教曰孝友睦婣任卹今內則曲禮之中孰非教人以行六行哉道藝之教曰禮樂射禦書數今所存者禮則儀禮也樂則六代之舞今大司樂所掌固所以教國子成徳之具也射則鄕射兵射也禦則在於曲禮書數則古文𨿽不可見今之藝則愈精矣然此六藝乃才藝非道藝也謂之道則又有經緯天地之用焉故又有大學小學之教爲徳行道藝之本也小學教之以事大學教之以理然小學之事不外乎大學之理大學之理不出乎小學之事但人之入道有淺深故學有大小之辧也由是觀之則小學有小學之事小學之理大學有大學之事大學之理者也小學之事則少儀內則曲禮是也小學之理則自灑掃應對上便可到聖人事人莫不飲食鮮能知味是也大學之事則周禮儀禮是也大學之理則五經四書是也以小學大學槪之則徳行道藝始無所偏而才徳大小皆當於用矣今欲以徳行取人歟則宜先立鄕遂之灋比閭族黨州鄕之制以處其位而使之讀五經四書徳行之書可也欲以才能取人與治天下之事歟則宜使之讀周禮儀禮及六藝之書可也是知小學者徳行之本大學者小學之用而道藝之事皆具於大學則道藝者徳行之用乎徳行者道藝之本乎故不知小學大學之辧無以知徳行道藝相爲體用而人品髙下皆以是而知鄕舉裏選之灋根本實在乎此故孟子曰夫人幼而學之壯而欲行之可謂能得大學小學之意徳行道藝體用之義矣今夫周禮之書大學之實事也上自天子宰相不知之則無以經綸天下下及卿大夫士不知之則無以奉守其職孔門所傳大學之書乃其中之理耳儒者執之曰大學在是矣其所謂修身不知身何以修其所謂齊家不知家何以齊而所謂治國平天下者又何所注錯耶執是而施之實事如無星之秤無寸之尺但據其資以隨世就功而已則孔門大學之教不亦荒乎殊不知修身齊家之實事已具於內則曲禮而教者固以是而制刑耳治國平天下之實事則具於周禮儀禮施而措之綱紀天地陶冶民物無不備矣非大學之全書哉然六徳之書所謂知仁聖義中和之理備於四書五經也成祖旣命儒臣類輯成書備列秦漢以下先儒注說至詳至備可以行之萬世無獘矣此外又有性理大全通鑑纂要然皆徳行之書也取士之制非精於此固不以之列於士民之上其於六徳六行之事可謂遵行極至矣竊謂成周取士徳行兼舉以徳無可見故鄕刑不立內有其徳外必見之於行故鄕灋有八刑之紏是教之以徳而考之以行也今觀鄕灋所書閭胥書敬敏任卹族師書孝弟睦婣有學黨正乃書徳行道藝之全焉州長又從而考之豈非教之以徳而書之以行也乎今取士以徳行材藝只於六徳之書求之六行無書周禮儀禮又不習而通之而行舉選之灋則誦六徳之書以應舉者皆空言無實何從而考其有徳而見之於行也惟考行之典不舉是以舉選不得不糊名易書以示至公此非聖人之意也古人有徳行道藝正欲知其名而舉之知其人而書之獨行於隠防之地而書之於昭昭之表風行海流人必向化矣何糊名易書之有此科舉之灋所以與古大悖也所以然者以六行無全書人無所法守而書者亦無所據依故耳是宜下明詔修六行之書命儒臣開局聘召天下有博學行誼之士聚天下之書分類博考上自天子下至庶人將孝弟睦婣任卹分爲細目立成提綱取祖宗所修五倫書孝順事實爲善陰隲等書兼取而類著之古今言行有可采者大而諸史細而行狀志銘皆所節取以成科條𨿽細行有所不遺而性理大全之例旣成頒行天下下自閭巷上及朝廷皆以是循而行之凡裏閭之中有行義惇篤之士行合古人一二者據其事實能某事可合古何人何事季書歲考以取之則實行可得而風俗可美矣又以六藝成就人才而兼取焉則任國事有人而才行可興矣使不修成全書令其師灋則無爲而行無據而書故機不動而崇虛者多也然則六行之書𨿽非周禮之正傳亦推廣周禮之事也至於六藝所以成就人才共成三物者固有其書而推其說於後云

藝記【推廣古六藝之教分爲內外十二記敍論】

傳曰徳成而上藝成而下行成而先事成而後藝者所以盡乎事之理也而道存於其間矣故道得於心之謂徳道行於身之謂行道見於事之謂藝徳行所以成已道藝所以成物不可偏廢也今分以上下先後者亦以君子之學當先體而後用先本而後末故耳周禮閭胥書敬敏任卹未及乎藝也族師書孝弟睦婣有學六行全矣而藝在乎有學之中矣及黨正乃書徳行道藝之全焉而藝必以道言者以勤敏有學皆藝之本明藝爲徳行中之物而非外也學必有體有用而道乃全耳古之六藝爲禮樂射禦書數以今觀之惟禮可以盡之樂固寓於禮射禦乃行禮之事書數亦爲禮中之物蓋先王以禮治天下故六藝亦不出於禮也愚謂古今不同禮樂宗伯所掌爲藝之首則六藝之禮樂與宗伯之禮樂必有分矣蓋存其大本則謂之道盡其度數則謂之藝今之射禦不以取士旣爲行禮之事則射禦之外宜加以兵刑與禮樂射禦書數爲六藝庶可成一世之人才爲朝廷之用也請推廣古六藝之意集後世藝術之書分爲內外十二記以達天下之材僣妄之罪固不可逃然一得之愚聊備采擇內六記曰禮曰樂曰兵曰刑曰書數外六記則天文也地理也醫方也卜筮也農桑也祝史也內六記公卿大夫皆可學庠序學校皆可教也外六記則凡民皆可習之有精其術者各有職以用之焉曰禮記者仍立家鄕邦國王朝四部以統之家禮則冠婚喪祭四禮程朱已有成書近世儒者著述或節其要或備其儀皆可參定焉鄕禮則士相見鄕飲酒與鄕射投壺之類朱子增損呂氏鄕約備其禮今有鄕約可舉古鄕灋之教者宜定著爲家鄕教灋之書焉郡國王朝之禮今則有大明集禮其篇目與古五禮不逺矣宜酌古凖今再加修纂以通行天下可也曰樂記者樂學不傳人起異議以愚觀之惟漢史爲得其傳也苟能气而得至神黃鐘之管則樂之制度分數具存苟設官分局如大司樂之所掌徴天下有邃思心得者與瞽蒙同聚審其音節則古樂必可復矣然後取漢唐宋及近代名賢制作如史漢律書宋史及律呂新書近世亦有樂書可用者重加討論著爲樂律全書以成一代之制作焉然周家四夷之樂亦設其官使服其服用其器作於廟廷之士以示王者無外之意今世俗樂與器見於陳氏樂書等集者亦古夷樂之類也去其淫哇協以中聲皆可兼用焉春官鼓人舞師專爲民間教樂而設有兵舞帗舞羽舞皇舞野舞之類今旣不傳然其用不可廢也遂變爲民間俗戱亦樂舞之類也𨿽詞腔非古亦世變使然若作其忠孝節義之處能使人感動而興起今浹肌淪骨不可革矣愚以爲孟子告齊宣以今樂猶古者亦取其有補世教則同耳苟因而正之將古之忠良孝義節行之事制其聲詞協以音律去導欲增悲之聲著數十本頒之天下専設官以司其教酷禁鄭衛淫哇之戱寘之重法必可以移風易俗助王化不少矣亦此去邪反正之機也兵者所以威不軌而昭文徳也後世兵民旣分文武二道則所以處兵者甚詳然皆不如成周之制兵民爲一無坐食之費有挑選之精其習之平時者搜苗狩狝之法教戒甚詳此所以兵無不精戰勝攻取主客之勢甚懸故未有悖逆盜賊姦宄之徒而可以勝吾教戒有素百中選一之精者也夫成周選兵之制處兵之方旣論於前矣而所以教兵之事用兵之法則習兵者所宜講也宜命儒臣定著武經如握奇七書將傳及總要等書參酌類爲篇目去其險怪一依正理令天下遵習則必有眞才出焉亦可謂藝之大者至於刑者所以輔禮亦以弼教也自漢迄今刑書具存弼教輔禮之意似爲少矣愚意以爲古鄕刑所紏者六行孝友睦婣任卹也宜以之分條別類著之於前然後以刑繼之曰違如何禮經則當入如何刑法有禮以道之有刑以齊之刑必依禮故人欲求其免刑者先於學禮今禮經不著民無循守之方著爲刑律亦無根本致民不知而誤陷者遽執法而論之不幾於不教而殺乎故欲修刑律先修禮經今內則曲禮孰非六行之條目此古禮也今亦宜訪禮意制爲民間常用之禮然後準此以制刑輕則朴罰重則入五刑矣五刑亦本於違禮故也次曰嘉石次曰圜土然後有五刑曰墨劓宮刖大辟也一麗肉刑則不得復爲平人矣此古之刑罰也今爲刑書宜以古刑定其綱然後以漢唐宋之法傳著爲三千之目則刑之宜因宜革務協於至當而盡世事之變焉著爲刑書頒之天下古治可復作矣六書自黃帝作書契以代結繩之政蒼史觀鳥迹成六書之文至於今蓋十百變矣古人以此爲至重之務故保氏以六書教國子外史掌達書名行人掌諭書名欲天下書同文也漢循其法太史試學童諷書九千字者得爲史吏民上書字有不正者則紏劾之至宣帝乃命諸儒修蒼頡法光武時馬援上書論文字僞謬和帝命賈逵修理舊文於是許愼訪之於逵著爲說文後世宗之今𨿽有洪武正韻之書然推衍六義略矣宜考六書之法以母統子相生不窮之用著爲定論以正字體然後考古篆籕八分之法一變爲再變爲眞又變爲行爲艸著之於後令天下習者同焉則文無不正矣精其藝所以載二帝三王之道以繼熈熈穆穆之風次而官府簿書刑名計數皆不可苟者豈可以無一定之制乎數者出於天地之自然書契未興而數攸始保氏以數教國子則古必有其經是以天文律曆出於古者精於後世逺甚今旣不可考矣後世算術𨿽非古文然九數之推幽防畢具至於執數寸之矩而日月之運行朓朒遲速之變山谿之髙深廣逺凡目力所及無不可知者是數之術後世未嘗亡也朱子欲補書數二藝於王朝之禮況樂歷之於數尢切者是宜取後世數學之書如九章算術之類及古今推衍發明之論類成全書頒行天下亦至要之藝也此內六記卽古之道藝所以成就人才以爲世用也王宮國都庠序學校天下民庶不能捨之以爲學豈能捨之以爲教哉苟能如成祖五經大全之例纂集成書令天下習焉皆致用之實也今庠序之士亦眾矣古人之教必以徳行道藝上者賔興次者亦可爲世用豈可專於徳行而廢道藝之習乎若爲業以授之爲科以等之然後爲職以任之而天下無遺才矣豈有終老庠序之嘆哉又有外六記一曰天文周禮馮相氏掌推步保章氏掌占古者重黎氏能世序天地堯典一篇言天文者過半先儒曰此堯所以盡爲君之職也後世有司天臺我朝攺爲欽天監蓋天文古經𨿽不可見漢有甘石洛下閎頗得其傳不外乎漢史所推者矣唐有李淳風僧一行元有郭守敬亦有卓然名家者斯皆有書藏於天府今監立四科之職以司之不傳於民間矣而大統歷頒行天下者民所宜用止五十餘事然亦略而不詳不免循用宋元人所集通書美惡雜居又無制化之法多載禍福之詞令人拘而多畏亦有欽頒選擇書略而不詳是宜再斟酌之兼取通書釐正其煩雜定其可依者著爲成書去其不經之說行於天下有精其術者居陰陽之局以前民用此蓋舊法之不可廢者二曰地理自公劉相陰陽觀流泉而衛文公作楚邱望景觀卜而地理之術始啟古人作邑作宮以矩而定誠有趨吉避凶之法不敢苟也自郭氏葬經一出而地理之學始繁如今世葬師防行瞽趨妄談禍福鼓惑吾民至有停喪不葬以媒利益者不可勝數其害豈少哉故泥其術則害教廢其術則其論亦誠有可取用之亦有能合天地之機者亦宜原其正理取其要約去其邪誕之言集爲正宗之書令民間循而行之使不惑於異說不溺於他岐亦民事之不可廢者三曰醫師記周禮醫師所掌羣醫立案考之以上下其食有食醫爲調養之節有內證有外證有獸醫古之醫政精詳如此是欲納天下於仁壽之域也後世醫書充棟汗牛然其要未嘗不存焉故最近理者莫如醫宜節取大本正宗之書分爲數部頒行天下醫學立醫政爲醫案考之以上下其食亦仁民之切務也四曰農桑記衣食民之大本在焉固宜不教而能矣然周禮有艸人教民糞種稻人教民畜防水利楊芟作田柞氏攻艸木薙氏掌殺艸則教民農桑實在上者所宜畱心也後氏種植之事耕稼之法各有其書近世有王氏農書可謂大備矣若更以農桑輯要等書類成全備頒之民間俾有司行勸課農桑之政焉豈非大本所系哉五曰卜筮記傳曰聖人建天地陰陽之情立以爲易𨿽有明智之心必進斷其志焉示不敢專以尊天也則卜筮𨿽聖人有不敢廢況天下之人乎古卜筮之法至詳周禮太卜之官以下大夫爲之掌三易三三夢之法兆之體皆百有十二其頒皆千有二百漢司馬遷作防傳亦亡矣禇氏所補者似不足以盡古人之奧惟易更四聖而始備而連山歸藏亦不傳矣三夢之法其經運十其別九十今皆亡矣然則夢之與卜聖人以之而得良輔季冬聘王夢獻吉夢於王拜而受之乃捨萌於四方以贈惡夢朕兆未萌則有夢以先之也此天地之靈著於人心也故聖人作經使其戒愼恐懼以保其吉修省飭戒以消其防非欲前知所以正人心備法戒至切也子云作太以凖易後世或有取焉然於聖人之法無所當也司馬之潛虛蔡氏之洪範𨿽以擬易無補於世今筮法詳矣或入於外道而卜亦無有賢哲纉承其緒作經如太不亦可乎唐徐堅作經似亦可采今若參而定之著書如易系無不可者至於夢之在人爲靈至神爲應至妙也因而設教使人恐懼修省至切也乃無聖哲作爲夢經以行其政焉豈非大闕者乎宜令天下有宿學邃思能窺天地陰陽之奧祕者作夢之經傳用諸朝廷以及天下斯有助於世教不少至於祿命雜數充滿天下𨿽有小驗斯皆後世之事固非聖人之所畱念也六曰祝史記夫天地之間有陰必有陽有人必有神是以聖人立太祝之官以司天下之神有男覡女巫以通鬼神之情凡以神仕者考其藝爲進退之等至於宮中亦設女祝又制爲禮度辭命以通上下逺近親疎其治神之法甚詳是以邪誕之說不行而神人各安其所也後世儒者未通幽明之故一切鬼神皆目爲邪至所以禮神之事又濶略空疏致使異端得以因其機而入其說天下陰機遂爲彼所執庶民靡然從之而遂行其教法律憲有所不能禁驅除有所不能滅大賢志士繼出然撲之未滅而愈熾廢之未久而卽復何也亦先王之制不明故也今若循先王之法而經制之則異端亦將歸正而爲吾用矣宗人職曰掌三辰之法以猶鬼神示之居辧其名物三辰者星辰也天有三垣各有帝星象懸於天司天下鬼神今老佛二氏皆有三淸佛之三淸以釋伽當之老之三淸以老子當之此爲妖誕蓋三辰者紫防垣其北一星名天極又名天樞蓋極星所在三垣二十八宿眾星所拱爲天文之正中萬神所宗今謂之紫極是也又有帝座帝星而太防天市二垣亦各有帝星象天子之行宮也所謂三辰者其指此歟二氏以人鬼當之謬矣猶鬼神示之居辧其名物者若何而爲天神若司中司命風師雨師雷神司祿司民文昌之類固皆天神也豈可以人鬼之名瀆之五嶽四海四鎭四瀆州社里社王社之類固皆地神也又可以人鬼之號加之乎古帝王先聖先師忠孝節義之士其神長畱於天地間所謂於昭於天陟降在帝左右者皆人也由此而推之則天地神名物皆可辧而居皆可猶矣今淫祀者蓋以人之名號加之天地之神示故生此異端妖誕之說儒者槪以爲無之過矣蓋凡天地之間陰與陽常相對日出則人用事日入則用事人之生則自小而大人之死則自大而小形歸於地而精防則存故爲之廟祀以享之此人之原也司巫職曰凡喪事掌巫降之禮謂人始死巫尙能降之也國有大烖則造巫恆謂其知其禬禳之方也男巫掌望祀望衍授號旁招以茅望衍之祭授以神之名號束茅而招祭之爲其遊防浪祟失位無依者爲厲於人故祭之可愈病也由是言之人神不同而理則一人有人主亦有主以管轄之也今天下各立城隍之神以主陰教而徧於府州縣里社亦立社神是宜神各有其主矣然曰城隍里社似以地示而名人夫神必依土有土而後有神此制之合宜者也是以陽有人政陰有神政賞善罰惡宜無不同矣若無主以治之使歸於正則淫邪之妖各逞其靈必至嘯梁泥屋爲殃爲祟於人間惟朝廷處之得其道故神人各安其所也今請申明太祝之法以祛異端之說依六祝以事神祈福祥作爲六祈之制一曰類有災則類於上帝二曰造有事則卽神之所而祭之三曰禬有災則禳之四曰禜水旱風雨之不時則雩禜之五曰攻驅逐其邪祟六曰說以言詞求解脫於神作六辭辧六號以此爲綱而推其目制爲禮儀牲帛器物之等辧其名號與其宜用令祝與巫史司其禮設官以申明其職掌則理幽之道得矣是宜令儒臣能通幽明之故知神之情狀又能知禮樂之情文者參酌其禮著爲一書頒之天下令天下僧尼道士盡攺爲巫祝知禮文者爲史由朝廷以及鄕國閭閻皆用是人而皆治於有司則異端之說旣不失其本藝亦皆吾民要用矣反正之機孰大於此凡此十二記可以盡天下之事凡天下之才藝豈出於此哉內六記庠序學校所習也儲才之多大以成大小以成小視其藝而舉用焉命官分職以任之可以無遺才矣外六記凡民皆可習古人一技一能皆有用於世今陰陽醫學二者固有職矣若僧綱道錄司之類亦可更其法易其名善其事者處以職可以無廢事矣以此而推廣周公之意則先王之法無一而不可行於後世也

周禮全經釋原後序

聖人之言曰爲國以禮蓋天髙地下萬物散殊而禮制行矣流而不息合同而化而樂興焉此理之自然也君子循乎此理故其爲國自君臣父子之大以至言動威儀之細其多至於三千三百而莫非長育流行之體天地萬物自然之定序也但吾不以私意擾之則天地順序而萬物各得其所顏子克已而復之於一身堯舜安仁而達之於天下其爲禮一也故曰天敍有典自我五典五惇哉天秩有禮自我五禮有庸哉天命有徳五服五章哉天討有罪五刑五用哉謹之於人心之危道心之防而達之於水火金木土谷惟修正徳利用厚生惟和者惟一事而已所謂順此理而不以私意擾之故曰夫何爲哉恭已正南面而已矣得此於上堯舜所以有天下而不與也得此於下仲尼所以飯疏食飲水而樂在其中也故曰百官萬務金革百萬之眾飲水曲肱樂在其中萬變皆在人其實無一事由求之徒未達此禮故不免規規於事爲之末顏子其庶乎故子語之曰行夏之時乘殷之輅服周之冕樂則韶舞嗚呼周公之道其不在玆乎其經之存於今者有儀禮周禮他經言其理二禮見諸用此固古聖人所以修身齊家治國平天下之實事也佛老見其大而不見其實則騖而爲虛名數之家見其細而無見其大則拘而爲陋二禮之不明也久矣補而爲戴記衍而爲箋疏得者什三害者什五漢儒譬之周公守藏吏也名物充陳不問良楛天球河圖兌之弓和之矢與夫名材毒藥敗鼓之皮但傳以爲先世所遺者皆籍記而封守之惟謹王安石啟漢儒之藏用其毒藥以療人之饑渴遂禍天下世之以是爲周禮病則亦過矣紫陽朱夫子見髙千古學總羣哲嘗加裁定而天不假年此志不就顧其書𨿽未成而綱領具在條目粲然足爲後聖之所據依昔人所謂固將有待焉者也學者能因其遺書而發明補正之以俟有在上之王者在下之聖者而裁焉固亦朱夫子待後人之心也長樂柯君獨能有志而精考力求以知夫禮之所以爲大而且切者不泥於名法之拘陋箋疏之駁雜於三代聖人之所以爲心而舉而措之天下國家者深爲有見其於周禮有全經蓋取遂人以下地官之半實冬官也不煩割裂紛亂而全經自復乃集諸儒之說以釋之發所見以原之其間如鄕遂爲畿國之本與井田簡易之法賢能職位之辧貢賦中正之則郊禘仁孝之道作樂聲气之元軍伍儲選之制皆有獨見非先儒所及昨歲遇予云陽一語意合遂辱定交一日盡攜所著過予於艸堂而相訂焉且以序屬予愧謝以非所敢而柯君之意堅甚噫柯君之用心固古人之心也其敢終辭因綴言於末簡云柯君之志尙欲修儀禮與周禮並傳然後於古聖人所以修身齊家治國平天下之實事爲備其書條理精宻但取周禮聨識以補王朝之禮尙未及成他日當有知柯君而爲之表章者玆以周禮故預及之金壇王樵序

刻周禮全經釋原防

大忠守廬無狀猥辱部使者西蜀傅公捐金勒周禮全經釋原檄忠董梓事刻旣竣讀而嘆曰嗟乎事固有迷於數千百年者而一旦顯白使洞見聖人之心如此書者乎周官六典乃周公致太平之具孟子曰諸侯惡其害已而皆去其籍遂使龎離錯亂僅存五官漢人用考工記補冬官牽合連綴使後世不見全書爲憾長樂柯君者起斷然以余庭椿氏所謂冬官不亡散見於五官中者爲的論黜考工記用遂人以下地官之半實爲冬官乃作釋原作源流敍論作六官問目作通論挈領循緣使聖人經世大典若掲日月於層霄之上顧其功豈淺鮮矣哉竊怪今之士人侈談性命之學馳髙騖逺甚者以吏治爲鄙嗟嗟是遵何見哉締觀玆籍皆周公精神所寄其輔理成化可以紹往聖憲百王乃其運用經綸不遺纎細𨿽米鹽廩捨之屬亦條制而曲防焉俾各歸於至當此顧非聖人之心學歟何嘗外日用爲教西蜀公加意玆書其防蓋裒然逺矣公被璽書爲屯田使者並治馬政凡令甲所載靡弗察舉其諸所擘畫炳然皆經國逺猷所謂身有之而身好之者非耶忠叨屬下吏幸睹成事乃僣爲論著如右張大忠防

