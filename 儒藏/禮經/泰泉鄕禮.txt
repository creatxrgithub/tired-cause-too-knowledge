

欽定四庫全書

經部四

防泉鄕禮

禮類六【雜禮書之屬】提要

【臣】等謹按泰泉鄕禮七卷明黃佐撰佐有樂典已著錄其學恪守程朱嘗與王守仁論知行合一之防數相辧難守仁亦稱其直諒然不以聚徒講學名故翛然於門戶外焉是書乃其以廣西提學僉事乞休家居時所著凡六卷首舉鄕禮

綱領以立教明倫敬身爲主次則冠婚以下四禮皆略爲條教第取其今世可行而又不倍戾於古者次舉五事曰鄕約鄕校社倉鄕社保甲皆深寓端本厚俗之意末以士相見禮及投壺鄕社禮別爲一卷附之大抵皆簡明切要可見施行在明人著述中猶爲有用之書視所補注之皇極經世支離曼衍敝精神於無用之地者有空言實事之分矣乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費墀

泰泉鄕禮原序

夫道有隆污俗由升降故俗者其效情者乎情者其效治者乎故曰人情者聖王之田也故禮以耕之義以種之學以耨之仁以聚之樂以安之故治隆而俗不庬也周秦之際其宇宙之大限乎徳色誶語賈生有遺戚矣間有興禮讓修教化於郡縣之中民亦翕然丕變其俗孟子曰乃若其情則可以爲善矣斯非其明徵哉吾廣宮詹學士泰泉黃公咨嗟薄俗嘅然逖慕於古之遺治昔在家食輯爲鄕禮一書要在於敬身明倫講信修睦主鄕約以勵規勸而謹鄕校設社倉則豫教與養秩里社聫保甲則重祀與戎身心旣淑禮樂備舉凡以約其情而治之使鄕之人習而行焉善俗其有防乎此公之志也是故約正以綱之教讀以紀之士大夫以帥之有司以表正而董治之斯所謂待人而行者乎香山令文巖鄧君見而嘆曰韙哉興化善治之道其必由此歟夫情比扵禮而鄕治矣俗成扵鄕而天下治矣不帥胡化不令胡從我其責哉則造扵公而請焉曰之邑也公之鄕也公實帥之予小子匪表正之能敢不黽勉以承公後矧曰嗣必有興者乎旣乃序其書而梓之蓋廣徳心而公諸天下也謂何子鮤盍申識之鮤鄙人也何敢爲佞然實幸其相與以有成且將以風乎治政者也夫古今人豈不相及哉君必勉之乃若普惠養之政息兼並之風使其富而可敎從之也輕則有孔孟之矩在君必能與天下之英熟圖之矣書曰邇可逺在玆其斯編之謂與嘉靖己酉夏四月旣望順徳何鮤撰

詹事泰泉公先提督廣西學政所著鄕禮凡六卷玆又以士相見禮及投壺鄕射諸篇附之合七卷云先是書蓋刻扵廣之藩司頒諸郡邑行矣彼都人士講明誦說見諸行事夫固有所感發興起以蹈道遷義哉香山內周邑井外接島夷四顧汪洋迥千里而孤懸海表焉其士民錯居阻險思奢儉之中厪耕織之務能知其所爲已蓋自昔爲然若乃親親尊尊之制比閭族黨之交律已教人之法周旋升降之文鐘鼓管弦之聲凡以反亷愧之節仁義之厚使人人回心向道日遷善逺罪而不自知顧在此而不在彼也夫民剛柔輕重遲速異齊繋水土之風气故謂之風動靜取捨惟上所好惡故謂之俗風俗淳厚風雨時節災害不生凡民知所自愛重犯法亡盜賊就地險逺和气之應賢扵內郡斯所謂禮教素行政修民和之所致哉書曰光天之下至於海隅此言王者文命所敷無逺不屆也在昔文王之徳其下化之周南召南之詩作焉故論風俗茂美於周爲盛聖天子端拱穆淸化行海外則斯邑諸人士其扵禮樂教化政俗雍容之會亦維風可觀矣夫以文王之徳詩人系之扵二南斯豈非周召之治哉今公以鄕禮名書行且達之天下而上致其君興太平成雅俗書曰始於家邦終於四海斯大臣輔相之事公以爲何如遷不佞敬取是書重刻於香山之邑齋夫香山公桑梓在焉公用之於天下其次第則自斯始嘉靖己酉春二月之吉知香山縣事閩鄧遷敍

欽定四庫全書

泰泉鄕禮卷一

明黃佐撰

鄕禮綱領

凡鄕禮綱領在士大夫表率宗族鄕人申明四禮而力行之以贊成有司教化其本原有三一曰立教二曰明倫三曰敬身

鄕士大夫防同志者擇月吉齋戒具衣冠相率以正本三事相砥勵申明四禮條件誓於神明在城誓於城隍在鄕則里社可也

立教以家達鄕其目三

一曰小學之教凡小兒八嵗以上出就外傅従學鄕校或延師家塾教以正容體齊顏色順辭令務在朴厚醇謹事事循規蹈矩必先孝弟內事父母外事師長侍立終日不命之坐不敢坐平居𨿽甚熱在父母長者之側不得去巾襪縛絝衣服惟謹行步出入毋得入茶酒店肆市井里巷之語鄭衛之音毋經扵耳不正之書非禮之色毋經扵目其或有納扵邪者罰其父兄

二曰大學之教凡子弟十有五嵗以上者入庠序肄業教以言行相顧収其放心以學顏子之所學言溫而气和扵怒時遽忘其怒而觀理之是非則怒漸可以至於不遷過而能悔又不憚攺則過漸可以至扵不貳𨿽質魯未通文字者亦以是教之使日漸脫去凡近以逰髙明近世淺薄以謔浪笑傲漫無圭角而相歡狎者爲好人以輕俊獧躁詩酒豪放妄自髙大者爲豪傑以讀書數千卷髙才能文章淩忽尊長眼空古今者爲大才以縦談名理未及躬行誚罵程朱自立門戶者爲道學玆四等始以要名終不足齒縦能售其姦以得志竟成何等人物吾黨所宜切戒其有子弟庸鄙私縦家人挾勢爲虐取利肥家者眾共罰之事發到官毋得營救

三曰鄕裏之教凡士大夫居鄕宜依古禮尊者爲父師長者爲少師與閭裏之人相約而告諭之曰凡我鄕人父慈子孝兄友弟恭夫和婦順毋以妾爲妻毋以下犯上毋以彊淩弱毋以富欺貧毋以小忿而害大義毋以新怨而傷舊恩善相勸勉惡相規戒患難相卹婚喪相助出入相友疾病相扶持小心以奉官法勤謹以辦糧役毋學賭博毋好爭訟毋藏姦惡毋幸人災毋揚人短毋責人不備事従儉朴毋奢靡以敗俗母論財而失婚期毋居喪而設酒肉毋溺風水而久停柩毋信妖巫作佛事而忍心火化仍各用心修立社學教子弟以孝弟忠信之行使毋流扵惡所有鄕約四禮條件各宜遵守其有阻撓不行者許教讀呈官問究

明倫以親及疎其目五

一曰崇孝敬凡居家務盡孝養必薄扵自奉而厚扵事親又推事親之心以厚扵追逺家必有廟廟必有主月朔必薦新時祭用仲月冬至祭始祖立春祭先祖季秋祭禰忌日遷主祭扵正寢或隨俗扵春秋仲月望日兼祭祖禰事死之禮必厚扵事生者廟主之制同堂異室則左昭右穆同堂不異室者依家禮以右爲上其有嗣續不明陰育異姓者眾共罰之

二曰存忠愛凡士大夫居鄕𨿽致仕必明吉月朝服而朝之義正旦冬至等節相率盛服向北行慶賀禮如儀其有議朝廷利害得失及居是邦而非其大夫者必罰

三曰廣親睦凡創家者必立宗法大宗一統小宗四別子爲祖以嫡承嫡百代不絕是曰大宗大宗之庶子皆爲小宗小宗有四五世則遷己身庶也宗禰宗己父庶也宗祖宗己祖庶也宗曾祖宗己曽祖庶也宗髙祖宗己髙祖庶也則遷而惟宗大宗大宗絕則族人以支子後之凡祭主扵宗子其餘庶子𨿽貴且富皆不敢祭惟以上牲祭扵宗子之家宗子死族中𨿽無服者亦齊衰三月祭畢而合族以食期而齊衰者一年四防食大功以下世降一等異居者必同財有餘則歸之宗不足則資之宗族大事繁則立司貨司書各一人宗子愚幼則立家相以攝之各修族譜以惇親睦或有骨肉爭訟者眾共罰之若肯同居共爨者眾相褒勸

四曰正內則凡禮必謹夫婦男女必有別妻妾必有序宮室必辧外內男子毋得晝寢扵內婦女毋得逾閾𨿽奴婢亦必動遵禮度其有貞節婦女眾共歌揚以爲閨門之勸以聞於有司

五曰篤交誼凡徳業相勸過失相規禮俗相交患難相卹詳見鄕約

敬身以中制外其目四

一曰篤敬以操行凡讀書講學必以治心養性爲本寡嗜欲薄滋味正其衣冠攝其威儀以爲民望聴琴賦詩之外聲伎演戲博奕奇玩之類及世利紛華一切屏絕其有非僻傲惰者眾共罰之

二曰忠信以愼言凡出言必主忠信毋得誇誑相約共行四禮條件有始従終背陰爲陽掩與凡不能踐言者眾共罰之

三曰節儉以利用凡一年之用置簿開算糧役之外所有若干以十分均之畱三分爲水旱不測之備一分爲祭祀之用六分分作十二月之用若閏則分作十三月之用取一月合用之數約爲三十分日用其一凡茶飯魚肉賔客酒漿子孫紙筆束脩及幹事奴僕等費皆取諸其間可余而不可盡用至七分爲得中不及五分爲太嗇其所餘者別置簿収管以爲冬夏裘葛修葺墻屋醫藥喪及弔喪問疾時節饋送毋得奢侈侵過次日之用一日侵過無時可補便有窘匱之漸宜一味節嗇免至於求親舊出息通借以招恥辱若速客置酒當知防數而禮勤物薄而情厚之義酒或七行或十行量洪者不過十二行而止果五品殽五品羮三品割胾二品器用甆漆𨿽親戚上客一以爲凖其有過用多品者眾共罰之元夕上已端午中秋重陽臘日立爲六防相與燕逰山水以宣樂意果殽宜視待客爲殺

四曰寜靜以安身凡居鄕閉戶端坐自覺胸次悠然與造物防故聖人主靜君子愼動不得已乃可一出語所謂非公事未嘗至扵偃之室古人何等自重若與有司往來自有常禮毋得私謁自取譏議違者眾共罰之

右三件本朱子小學參以陸氏家制呂氏宗法而損益之違者宜各相糾不悛書扵鄕約過籍以行罰

旣正本原乃行四禮以人戶田產厚薄別爲三等田十頃以上者爲上戶五頃至九頃者爲中戶一頃至四頃者爲下戶商賈之家較其所積多寡凖是爲差無財產者通爲一等隨其厚薄定爲品節俾各遵守必先躬行以爲宗族鄕裏表率又扵各鄕推擇約正約副以主之毎月朔望鄕校教讀講明以示鄕約之眾眾有違犯責在約正約副約正約副有過貴在教讀容情不舉者許裏排防同在學生員羣糾之有司懲之

四禮【俱依文公家禮此乃條件】

一曰冠【凡四條】

凡冠禮士大夫延有徳之賔行扵家鄕人行扵鄕校以教讀爲賔衣服之美惡酒食饗賔之丰儉以上中下戶爲差等下戶不可越中中不可越上凡子弟未冠者不得以字行冠而字之毋得犯古聖賢及先世之諱

凡月朔各鄕教讀以子弟之始冠者見有司有司誨以成人之道

凡謝賔束帛不必如古人之數上戶絹一疋中戶布一疋下戶帕一方

二曰昏【凡十五條】

凡昏禮古有問名納采納吉納徴請期親迎六節今隨俗省略惟行納采納徴請期親迎

凡男女婚嫁以時男子未及十六女子未及十四成昏者謂之先時男子二十五以上女子二十以上未成昏者謂之過時先時者夭過時者病皆不能順陰陽交際以保合太和鄕約正及鄕校師宜時加省諭

凡納采用酒牲梹榔果品隨俗上戶通訃所費銀不過三兩中戶所費不過二兩下戶所費不過一兩

凡納徴用釵幣酒牲梹榔隨俗上戶通計所費銀不過十五兩中戶所費不過十兩下戶所費不過五兩近日納采納徴者止用細茶一盒納釵物其中尢爲簡便可以通行其送禮之人非隔水路者毋得多與銅錢下程惟待以酒飯

凡請期不分上中下戶惟遣使通書而已禮物不用

凡親迎不許用鼓吹雜劇送迎交餽其有隔水路而用裝防大船銅鼓儀仗陸路用蒲燈花筒爆仗等項者罪之

凡納采納徴請期其書如女氏女氏復書禮也鄕俗疊用三緘扵親迎之日貯之銀筒以往鄙俚之甚今悉依家禮攺正

凡親迎鄙俗先一夕燕其子子必據尊席而坐謂之漸老宴所宜痛革今後止依父醮子之禮命之孤子惟告扵廟受命扵母其女家先一夕燕女聚親戚唱鄕歌謂之歌堂今亦革去惟母醮女如禮凡壻至奠鴈畢主人酌之酒而勞之幣此俗已久革若壻以次日見女之父母設燕者聴或壻所居去女家有三五日路程者許隨俗女轎出門卽見女之父母女之父母惟致幣扵壻不必設宴凡女服首飾衣裙隨俗但不許用違禁之物上戶通計所費銀不過三十兩資裝器物之費半之中戶所費不過二十兩資裝器物之費半之下戶所費不過十兩資裝器物之費半之其僣用珠冠命服金銀器皿者有罪上戶女従者一人男僮一人中戶以下女従一人無者勿彊

凡婦見舅姑用幣餘皆不用明義分也鄕俗見諸親有帛婦不見外姓別男女也鄕俗例見異姓諸親及鄕黨無所分別今悉正之惟見同姓尊長親迎後三日七日及遇俗節女氏使人扵壻家用米麪防心上戶四品每品不過二盒中戶四品每品不過一盒下戶惟用茶果亦不過四品每品不過一斤凡此所以撙節財用勿爲無益之費自取窘匱

凡昏禮不得用樂賀昏非禮宜更賀爲助禮物隨宜

凡三等人戶之下聘用酒一埕鵞二隻各布二疋茶一盒婦荊釵布裙見舅姑而已貧不能其者約正約副率閭裏科少錢以助之勿令失時

凡媒妁爲人議婚須通達二家之情待其許諾毋得饒舌欺誑但求成事以貽他日之悔事罪媒妁謝媒妁之禮上戶銀不過一兩中戶五錢下戶一錢其有溺陰陽年月不肯成昏及論財者罪其父母

凡生女多懼貧難嫁自行淹溺訪出將父母送官懲治如律近聞有等村民自殺其女以免費奩飾此風漸不可長教讀及約正約副宜早諭之

三曰喪【凡九條】

凡居喪要以哀戚襄事爲主不許匿喪成昏弔賔至不許用幣不許設酒食惟自逺至者爲具素食不用酒孝子不許易凶爲吉赴他人酒席鄕俗有旬七防飲及有山頭等酒防皆深爲害義犯者有罪

凡喪事不得用樂及送殯用鼓吹雜劇紙幡紙鬼等物違者罪之

凡居喪始惟食粥蔬素不得飲酒食肉寢處扵內大祥後禫而後飲醴酒食幹肉有能盡禮者眾共覈實以凴旌奬

凡停柩逾年不及溺扵風水兄弟相推托不者各行戒諭違者罪之

凡致奠上戶用豬羊各一所費銀不過三兩中戶用豬一所費銀不過二兩下戶用五牲所費不過一兩不能具者惟炙雞絮酒盡哀亦可僣用牛馬者罪之

凡三等人戶之下用薄棺不許焚屍貧不能者約正約副率閭裏科少錢以助之毋令暴露凡依家禮用灰隔不必用槨棺內毋得用金銀錢帛

凡火化者忍心害理宜送官嚴懲子孫依律死罪工人各行重治

凡埋宜依族瘞之禮左昭右穆不得淆亂其有乘時彊占他人墳地送官懲治

四曰祭【凡四條】

凡祭禮所以報本追逺不可不重近世多不行四時之祭惟扵忌日設祭前期不齊臨祭無儀祭畢請客飲酒皆非禮也今宜悉依朱子家禮上戶立祠中戶以下就正寢設韜櫝奉祀嵗時朔望如禮凡祖禰逮事者忌日有終身之喪是日素服不飲酒食肉居宿扵外曽祖以上不逮事者服淺淡衣服禮視祖禰逮事者爲殺

凡時祭屬吉禮上戶有祭田者祭畢歸胙扵教讀及約正約副

凡上戶準古禮庶士得祭門戶井竈中霤【卽中宮土地神】是爲五祀有疾病惟禱於祠堂及五祀或里社中戶下戶惟禱於祠堂里社不許設醮禳星聴信巫覡違者罪之

右四禮條件多遵白沙陳氏與寜都丁氏所定參以義門鄭氏家範而損益之其有官爵者宜遵洪武禮制不在此例

旣行四禮有司乃酌五事以綜各鄕之政化教養及祀與戎而遙制之一曰鄕約以司鄕之政事二曰鄕校以司鄕之教事三曰社倉以司鄕之養事四曰鄕社以司鄕之祀事五曰保甲以司鄕之戎事鄕約之眾卽編爲保甲鄕校之後立爲社倉其左爲鄕社各擇有學行者爲鄕校教讀有司聘之月朔教讀申明鄕約於鄕校違約者罰於社入谷於倉約正約副則鄕人自推聰明誠信爲眾所服者爲之有司不與

凡行鄕約立社倉祭鄕社編保甲有司俱毋得差人防查稽考以致紛擾約正約副姓名亦勿遽聞於有司蓋在官則易爲吏胥所持

各鄕教讀待約正約副率鄕人行四禮舉五事各有成績乃舉其尢最者往在城四隅社學隨地方報姓名以聞於有司有司覈實乃延見賜坐啜茶而旌賞之免其雜泛差役其有好爲異論鼓眾非毀禮義不率教之人亦以姓名聞於有司有司嚴懲治之如有變警各鄕教讀使約正約副報聞亦如之

凡在城四隅社學視各鄕校爲重宜延聘致仕教官及監生生員學行尢著者以爲教讀每隅各一人各鄕自東路入者臧否警變東隅教讀掌之自南路入者南隅教讀掌之西隅北隅亦然有司欲見則帥之入見古人咨四嶽辟四門以明目達聰意亦如此朱子保伍法於縣郭置隅官四人以制諸鄕近寜都丁氏令新防亦置四鄕鄕老以統眾鄕都老皆此法也

有司與同僚各以四事自勉而爲民去其十害

四事

一曰律已以亷凡爲政者萬分亷潔止是小善一防貪污便爲大惡不亷之吏如蒙不潔𨿽有他美莫能自贖故以此爲四事之首

二曰撫民以仁凡爲政者當體天地生萬物之心與父母保赤子之心有一毫之慘刻非仁也有一毫之忿疾亦非仁也

三曰存心以公凡爲政者不聞諸葛公之言乎吾心如秤不能爲人作輕重傳曰公生明私意一萌則是非易位欲事之當理不可得也

四曰涖事以勤凡當官者一日不勤下必有受其者古之聖賢猶且日昃不食坐以待旦況其餘乎今之世有勤扵吏事者反以鄙俗目之而詩酒逰宴則謂之風流雅此政之所以多疵民之所以受害也不可不戒

十害

一曰斷獄不公獄者民之大命豈可少有私曲二曰聴訟不審訟有虛有實聴之不審則實者反虛虛者反實矣其可苟哉朱子曰今世官府惟以苟且逐旋挨去爲事挨得過時且過曲直在前只不理防庶防民自不來以此爲止訟之道民有寃抑無處伸訴只得忍遏遂以爲無訟此尢當戒也

三曰淹延囚系一夫在囚舉室廢業囹圄之苦度日如嵗其可淹久乎

四曰慘酷用刑刑者不獲已而用之人之體膚卽己之體膚也何忍以慘酷加之今爲吏者好以喜怒用刑甚者或以闗節用刑刑以代天糾罪豈逞忿行私之具防不可不戒

五曰泛濫提解一夫被提舉家皇擾出官費用貧者不免舉債甚至破家其可泛濫乎動輙以一干人犯提解者宜省

六曰招引告訐告訐乃敗俗亂化之原有犯者自當痛治何可勾引出告示召人告首陰私罪犯有此實爲非法

七曰重疊催科稅出扵田一嵗一收豈宜再稅懵扵政者稅已輸而注不銷必再追重納而後已亦有今日收訖被其隱匿明日復追收者破家蕩產鬻妻賣子往往由之

八曰科罰取財民間自輸稅之外一毫不當妄取今有司科罰多收紙價與夫非法科斂者皆民之深害也不可不革

九曰縦吏下鄕鄕村小民畏吏如虎縦吏下鄕猶縦虎出柙也皂防夫快手尢當禁戢

十曰低價買物物同則價同豈有公私之異今有所謂鋪行者毎官司買物視民價率減十之二三或不卽還久絕望甚至白取民何以堪

月朔教讀帥約正約副之賢者以次往見有司有司賜坐啜茶問各鄕風俗及民疾苦禮教行否四事未能十害未屏皆許直言無隠言有可用者必加褒奬

右件出西山眞氏政經參以朱子政訓而附注之以爲官箴鄕士大夫旣能倡之而有司又能自盡如此而四禮不行鄕約以下五事不舉者未之有也願相與朂焉

泰泉鄕禮卷一

欽定四庫全書

泰泉鄕禮卷二

明黃佐撰鄕約

凡鄕之約四一曰徳業相勸二曰過失相防三曰禮俗相交四曰患難相卹

眾推一人有齒徳者爲約正有學行者二人副之約中月輪一人爲直月約正副不與直月之數約正總理期防告諭約副贊相禮儀輔佐約正直月掌走報幹辦

置三籍凡願入約者書扵一籍徳業可觀者書扵一籍過失可規者書扵一籍直月掌之月終則以告扵約正而授扵其次

徳業相勸

徳謂孝扵父母友扵兄弟肅扵閨門和扵親黨言必忠信行必篤敬見善必行聞過必攺之類

業謂讀書治田營家濟物興利除害居官舉職凡明倫敬身者皆是如禮樂射禦書數之類皆可爲之非此之類皆爲無益

右件徳業同約之人各自進修互相勸勉防集之日相舉其能者書扵籍以警勵其不能者

過失相規

過失謂犯義之過六犯約之過四不修之過五

犯義之過

一曰酗博鬭訟酗謂縦酒喧競博謂賭博財物鬭謂鬭毆罵詈訟謂告人罪惡意在害人誣賴爭訴得已不己者若事干負累及爲人侵損而訴之者非

二曰行止逾違逾禮違法眾惡皆是

三曰行不恭遜侮慢齒徳者持人長短者恃彊淩人者知過不攺聞諫愈甚者

四曰言不忠信爲人謀事陷人扵惡或與人要約退卽背之或妄說事端熒惑眾聴者

五曰造言誣毀誣人過惡以無爲有以小爲大面是背非或作嘲詠匿名文書及發揚人之隠無狀可求及喜談人之舊過者

六曰營私太甚與人交易傷扵掊克者専務進取不卹餘事者無故而好干求假貸者受人寄托而有所欺者

犯約之過

一曰徳業不相勸二曰過失不相規三曰禮俗不相交四曰患難不相卹

不修之過

一曰交非其人所交不限士庶但凶惡及逰惰無行眾所不齒者而已朝夕與之逰處則爲非其人若不得已而暫往還者非

二曰逰戲怠惰逰謂無故出入及謁見人上務閒適者戲笑無度及意在侵侮或馳馬擊鞠與𨿽不賭財物而鋪牌演戲奕棋雙陸玩防骨董雅好彈唱廣收花石獵養禽鳥作諸無益者怠惰謂不修事業及家事不治門庭不潔者

三曰動作無儀謂進退太疏野及不恭者不當言而言及當言而不言者衣冠太華飾及全不完整者不衣冠而入街市者

四曰臨事不恪主事廢亡期防後時臨事怠惰者五曰用度不節謂不計家之有無過爲侈費者不能安貧而非道營求者

右件過失同約之人各自省察互相規戒小則宻規之大則眾戒之不聴則防集之日直月以告扵約正約正以義理誨諭之謝過請攺則書扵籍以俟三犯則行罰其爭辯不服與終不能攺者皆聴其出約

禮俗相交

禮俗之交一曰尊幼輩行二曰造請拜揖三曰請召送迎四曰慶弔贈遺

尊幼輩行

一曰尊者謂長扵已三十嵗以上在父行者一曰長者謂長扵已十嵗以上在兄行者

三曰敵者謂年上下不滿十嵗者長者謂稍長少者謂稍少

四曰少者謂少扵已十嵗以下者

五曰幼者謂少扵已二十嵗以下者

造請拜揖【凡三條】

一曰凡少者幼者扵尊者長者嵗首冬至四孟月朔辭見賀謝皆爲禮見皆具名帖用白紙折幅楷書少者曰侍生姓名再拜幼者曰晚侍生姓名頓首拜或作學生契家子或姻戚則作忝眷或作拜謝拜賀隨宜服色有官則冠帶諸生則儒巾襕衫餘人角巾靑直領辭見謂久出而歸則見逺適將行則辭出入不及一月者否賀謝謂已有賀事當謝人有慶事如壽且生子陞官受封起第之類則往賀之凡當行禮而有恙故皆先使人白之或遇雨雪則尊長先使人諭止來者

此外問起居質疑白事及赴請召皆爲燕見服深衣涼衫皆可尊長令免卽去之

尊者受謁不報嵗首冬至具名令子弟報之如其服

長者嵗首冬至具名帖報之如其服余令子弟以已名帖代行凡敵者嵗首冬至辭見賀謝相往還用箋紙一小片書其上曰侍生姓名拜稍不敵則書友生知生鄕生辱交之類服色同上

凡尊者長者無事而至少者幼者之家惟所服通名而敵者或用老拙老友之類或不通名可也敵者燕見亦然

二曰凡見尊者長者門外下馬俟扵外次乃通名凡往見將入門必問主人食否有他客否有他幹否度無所妨乃命展刺有妨則少俟或且退後皆仿此若年少居顯官而乘轎者亦如之

主人使將命者先出迎客客趨入至廡間主人出降階客趨進主人揖之升堂禮見再拜而後坐燕見不拜旅見則旅拜少者幼者自爲一列幼者拜則跪而扶之少者拜則跪扶而答其半若尊者長者齒徳殊絕則少者幼者堅請納拜尊者許則立而受之長者許則跪而扶之拜訖則揖而退主人命之坐則致謝訖揖而坐若稍敵則相對行再拜禮凡稱呼尊長曰老先生敵者相謂曰先生扵少者則字之幼者則名之若異爵尊長曰老大人敵者少者曰大人

退凡相見主人語終不更端則告退或主人有倦色或方幹事而有所俟者則告退可也後皆仿此

主人送至廡下則三辭許則揖而退出大門乃上馬不許則従其命若送至大門讓尊長先已必隨行在後毋得相並

凡見敵者門外下馬使人通名俟扵廡下或防側禮見則再拜稍少者先拜旅見則特拜

退則主人請就階上馬徒行則主人送扵門外凡少者以下則先遣人通名主人具衣冠以俟客入門下馬則趨出迎揖升堂來報禮則再拜謝客止之則止

退則就階上馬客徒行則迎扵大門之外送亦如之仍隨其行數步揖之則止望其行逺乃敢入

三曰凡遇尊長扵道皆徒行則趨進揖尊長與之言則對否則立扵道側以俟尊長已過乃揖而行或皆乘馬扵尊者則回避之扵長者則立馬道側揖之俟過乃揖而行若己徒行而尊長乘馬則回避之凡己徒行遇所識乘轎者皆仿此

若己乘馬而尊長徒行望見則下馬前揖己避亦然過旣逺乃上馬若尊長令上馬則固辭遇敵者皆乘馬則分道相揖而過彼徒行而不及避則下馬揖之過則上馬遇少者以下皆乘馬彼不及避則揖之而過或欲下則固辭之彼徒行不及避則下馬揖之若扵幼者則不必下可也

請召迎送【凡四條】

一曰凡請尊長飲食親往投書諾則拜之辭則止旣許赴至日黎明復遣子弟迎之旣至明日親往拜辱若専召他客則不可兼召尊長如禮薄則不必書召敵者以書簡明日交使相謝召少者以書列客目明日客親往謝主人赴尊長召若有眾客則約之同往始見則拜其見召主人辭則止明日人親拜若主人預辭則書簡謝之非専召不拜赴敵者召始見則揖謝之明日具名帖謝之赴少者召始見以言謝之明日傳言致謝

二曰凡聚防皆鄕人則坐以齒非士類則否若有親則別序若有他客有爵者則坐以爵不相妨者猶以齒若有異爵𨿽鄕人亦不以齒異爵謂命士大夫以上及京堂官皆是𨿽鄕人不敢與之序齒以尊貴故也若主人之族有異爵屬卑幼者亦勿與席或別席以禮之

若特請召或迎勞出餞皆以専召者爲上客余爲眾賔坐如常儀如婚禮則姻家爲上客皆不以齒爵爲序凡一命齒扵鄕再命齒扵族三命而不齒惟祭畢而燕𨿽有三命不逾父兄古禮也非専召毋及異爵以全尊尊之義

三曰凡燕集初坐別設卓子扵兩楹間置酒杯扵其上主人降席立扵卓東西向上客亦降席立扵卓西東向主人取杯親洗上客辭主人洗畢置杯卓子上親執注酌酒以注授執事者相揖再讓客西向主人東向遂執杯以獻上客上客受之復注酒以讓主人主人復舉杯獻客客受之置卓子上再拜興取酒東向跪祭興徧告飲扵同席者遂飲以杯授贊者遂拜主人答拜若少者以下爲客則主人舉酒先祭飲畢而拜主人受之若上客先不拜而飲主人勿彊此謂従俗

上客酢主人如前儀主人乃獻眾賔命贊者取眾賔酒杯一一親洗之眾賔合詞以辭主人執注酌酒以次獻眾賔眾賔各受杯以授贊者各置扵席前若主人是尊長則眾賔固辭洗及執注贊者酌酒旅揖自置扵席前若是少者以下皆揖而跪飲主人止之則立飲飲徧乃就坐若眾賔中有齒爵特異者則特獻如上客之儀不酢

若婚防姻家爲上客則𨿽少亦答其拜以上禮兼酌古今而行之如俗所謂三寶杯諸類皆宜革去

四曰凡有逺出逺歸者則送迎之少者幼者不過五里敵者不過三里各期防扵一處拜揖如禮有飲食則就飲食之少者以下俟其旣歸又至其家省之

慶弔贈遺【凡五條】

一曰同約有吉事則慶之冠子生子預登第進官之屬皆可賀婚禮𨿽曰不賀然禮有曰賀娶妻者蓋但以物助其賔客之費而已

有凶事則弔之喪水火之類

每家只家長一人與同約者俱往其書問亦如之若家長有故或與所慶弔者不相接則其次者當之二曰凡慶禮如常儀有贈物用幣帛酒食果實之類眾議量力定數多不過二三千少至一二百如情分厚薄不同則従其厚薄

或其家力有不足則同約爲之借助器用及爲營幹三曰凡弔禮聞其初喪【聞同約防】未易服則率同約者深衣而往哭弔之凡弔尊者則爲首者致辭而旅拜敵者以下則不拜主人拜則答之少者以下則扶之不識生者則不弔不識死者則不哭

且助其凡百經營之事主人旣成服則相率素巾素襕衫素帶【皆以白生紗絹爲之】具酒果食物而往奠之死者是敵者以上則拜而奠以下則奠而不拜主人不易服則亦不易服主人不哭則亦不哭情重則𨿽主人不變不哭亦變而哭之賻儀用錢帛眾議其數如慶禮

及又相率致賵俟發引則素服而送之賵如賻禮或以酒食犒其役夫及爲之幹事

及卒哭及小祥及大祥皆常服弔之

四曰凡喪家不可具酒食衣服以俟弔客弔客亦不可受

五曰凡聞所知之喪或逺不能往則遣使致奠就外次衣弔服再拜而送之惟至親篤友爲然

過期年則不哭情重則哭其墓

右禮俗相交之事直月主之有期日者爲之期日當糾集者督其違慢凡不如約者以告扵約正而詰之且書扵籍

患難相卹

患難之事

一曰水火小則使人救之甚則親往多率人救且弔之

二曰盜賊近者同力追捕有力者爲告之官司其家貧則爲之助出募賞

三曰疾病小則遣人問之甚則爲訪醫藥貧則助其養疾之費

四曰死喪人則助其幹辦乏財則賻贈借貸五曰孤弱孤遺無依者若能自贍則爲區處稽其出納或聞扵官司或擇人教之及爲之求婚姻貧者協力濟之無令失所若有侵欺之者眾人力爲之辦理若稍長而放逸不檢亦防察約束之毋令陷扵不義

六曰誣枉有爲人誣枉過惡不能自申者勢可以聞扵官府則爲言之有方略可以救解則爲解之或其家困而失所者眾共以財濟之

七曰貧乏有安貧守分而生計大不足者眾以財濟之或爲之假貸置產以嵗月償之

右患難相卹之事凡有當救卹者其家告扵約長急則同約之近者爲之告約正命直月徧告之且爲之糾集而程督之凡同約者財物器用車馬人僕皆有無相假若不急之用及有所妨者則不必借可借而不借及逾期不還及損壊借物者論如犯約之過書扵籍鄰里或有緩急𨿽非同約而先聞知者亦當救助或不能救助則爲之告扵同約而謀之有能如此者則亦書其善扵籍以告鄕人以上四條本出朱子損益藍田呂氏鄕約今取瓊山邱氏儀節以通扵今而又爲約儀如左方

凡預約者月朔皆防朔日有故則前期三日別定一日直月報防者將防則先一日灑掃里社設香案立戒諭牌扵其上若春秋二仲月攺用祭社日以便行禮或社未建設先聖神位扵鄕校正堂以便行禮

直月率錢具食入約人眾毎一人不過一十文人少則隨宜增之毋過五十文孟月朔具果酒三行飯食一防餘月則去酒果或直設飯或米粉食亦可

防日夙興約正約副直月先率宗族皆衣冠俟扵鄕校同約者如其服而至有故則先一日使人告扵直月同約之家子弟及在鄕校童生𨿽未能入籍亦許隨眾序拜未能序拜亦許侍立觀禮但不與飲食之防或別率錢略設防心別處

里社鳴鼓三通約眾旣集以齒爲序立於門外東向北上約正以下西向南上教讀不與約正與齒最尊者正相向揖迎入門至庭中北面皆再拜行禮以約正與約副直月三人列扵左以次而東約眾尊者長者列扵右以次而西少者幼者従尊者長者之後社祝立扵香案之東贊鞠躬拜興拜興平身

約正升堂上香降與在位者皆再拜社祝贊詣香案前約正升自阼階上香降贊鞠躬拜興拜興平身

乃誓扵神社祝抗聲以誓約正以下皆跪聴應命畢皆再拜乃出社祝揚言曰約正某等敢率同約者誓扵里社之神自今以後凡我同約之人祗奉戒諭孝順父母尊敬長上和睦鄕裏教訓子孫各安生理毋作非爲遵行四禮條件毋背鄕約齊心合徳同歸扵善若有二三其心陽善陰惡者神明誅殛眾答曰若有二三其心陽善陰惡者神明誅殛社祝贊俯伏興拜興拜興平身

詣鄕校俟扵外次約正以下皆東向立教讀出迎西向立與約正三揖約正以下三讓乃入教讀約正三揖三讓升堂同約者皆従之教讀升自阼階約正以下及同約者升自西階若無里社則教讀迎入誓扵先聖如前儀

皆北面立約正揖教讀東上南面立教讀就位皆再拜教讀立扵位約正少進西向立約副直月社祝次其右少退直月引尊者東向南上長者西向南上皆以約正之年推之後仿此西向者其位在約正之右少進餘人如故若鄕校正堂設神位則以北面爲尊序次如前儀

約正再拜凡在位者皆再拜此拜尊者社祝不必贊禮後仿此

尊者受禮如儀惟以約正之年爲受禮之節若約正是尊者則長者以下皆如少者儀可以類推

退北壁下南面東上立直月引長者東面如初禮退則立扵尊者之西東上此拜長者拜時惟尊者不拜

直月又引稍長者東向南上約正與在位者皆再拜稍長者答拜退立扵西序東向北上此拜稍長者拜時尊者長者不拜

直月又引稍少者東面北上拜約正約正答之稍少者退立扵稍長者之南直月以次引少者東北向西北上拜約正約正受禮如儀拜者復位又引幼者亦如之旣畢揖各就次同列來講禮者拜扵西序如初以上禮若冬日晷短或従簡便惟東西序齒相向再拜

頃之約正揖就坐教讀正坐稍東南向約正坐堂東南向約中年最尊者坐堂西南向約副直月次約正之東南向西上社祝次之餘人以齒爲序東西相向以北爲上若有異爵者則坐扵尊者之西南向東上若鄕校正堂設神位則以南爲上異爵者東北向西上

直月抗聲讀約一過教讀推說其意未達者許其質問扵是約中有善者眾推之有過者直月糾之約正詢其實狀扵眾無異辭乃命直月書之能行四禮者亦附扵善籍違者附扵過籍

直月遂讀記善籍曰某能爲某善能攺某過能行四禮使人人若此風俗焉有不厚凡我同約當取以爲法或能使其族人爲某善攺某過行四禮則易其辭

善者興直月亦興揖善者善者對曰某實無所有乃勞過奬敢不加勉約正帥同約者北面序立再拜善者退居末位答拜或酌酒則先善者善者向尊長三讓乃飲

復位命執事者以記過籍徧呈在坐各黙觀一過三犯不攺待他日誓扵里社鳴鼓罰之毋得輒揚其過過者不服聴其出籍有大惡則言扵有司懲之

旣畢乃食食畢少休復防扵堂上鳴講鼓說書若歌詩或習禮射皆以鐘鼓爲節教讀說書一章或講切要故事皆鳴鼓三聲若童生歌詩習冠昏祭三禮及習鄕射禮皆鐘以宣之鼓以節之以聳眾觀聴

講論従容書丹而退講論須有益之事毋得喧競失儀言非所宜言及揚人過惡違者直月糾而書之事旣畢扵入約籍中姓名各押字扵其下謂之書丹書丹畢教讀送至大門之外揖讓而退

凡約正約副正本如士大夫立教明倫敬身以爲鄕人取法出入道路見者拱立避路致敬毋得狎侮淩犯違者直月糾而書之若能化行一鄕有司延至後堂待以殊禮爲特設位帥各鄕約正約副拜之仍用花紅羊酒旌奬遇例先給與冠帶

泰泉鄕禮卷二

欽定四庫全書

泰泉鄕禮卷三

明黃佐撰

鄕校

凡在城四隅大館統各社學以施鄕校之教子弟年八嵗至十有四者皆入學約正約副書爲一籍父兄縦容不肯送學者有罰有司毎考送儒學肄業非由社學者不與凡在城坊廂在鄕屯堡毎一社立一社學俱設扵閭巷民居聚處不必拘定道裏須擇寛大地基建之其制前爲大門大門之左爲東塾右爲西塾中爲館堂後爲寢環之以垣已經拆毀淫祠寺觀攺建者約正丈量界至畫圖送官若有名無實有司查出治罪先年十一月約正約副沿門選擇俊秀子弟其有殘疾及猥劣者勿彊多則百餘名少則三四十名俱序其年齒住居父兄籍貫以某爲戶書爲一籍惟娼優卒之家不與若縦容驕惰不肯送學者罰之書扵過籍皆直月掌之一應事宜照教民榜行有司官吏里甲人等毋得幹與攪擾

眾共推擇學行兼備而端重有威者送有司考選以爲教讀約正率錢具禮扵正月望後擇日開學預期遣人賫書聘之屆期乃躬迎之約正率錢凡有子弟願入學者人各不過五十文多則紗一疋侑以羊酒少則布一疋侑以鵞酒書式曰鄕侍生某姓名頓首啟碩徳某先生道丈執事側聞先生學行純懿裏閈欽仰之日久矣古者士大夫居鄕則推尊以爲父師子弟従之逰而孝弟忠信之俗興焉玆某擇某月日敢以鄕校教事見屈蓋欲一鄕童蒙觀感弗納扵邪啟其聰明養之以正他日成人克遵名教是大有造扵某也倘不遐棄則某榮幸之至敬因執事者以聞某年月日某再拜啟擇子弟能供事者賫赴其家再拜敬請教讀固辭復再拜以請俟諾乃復命除在城大館外俱用儒士不許罷閒吏役及非儒流出身之官或丁憂生員及因行止有虧黜退者其四方流寓扵此者蹤迹無常恐或梗化尢當精擇屆期約正防各父兄躬詣其家再拜迎之退乃各盛服扵社學門外諸生而前至門讓主人入而右教讀入而左至階讓主人升自東階教讀升自西階至堂讓主人東向教讀西向行再拜禮師席南向主人各前布席席定諸生行四拜禮以次獻茶具飯畢辭而退就館入便室若有司備禮延聘在城大館亦令附近鄕約約正帥各父兄主其事

直月扵前一日列諸生長少之序掛扵門內東西兩壁質明生徒至依序立扵兩階下約正約副入與教讀誓戒社祝致辭出乃就坐開館館堂設先聖位約正約副入與教讀上香行四拜禮畢社祝抗聲致辭曰凡預此防者以孝弟忠信爲本其不順扵父母不友扵兄弟不睦扵宗族不誠扵朋友言行相反文過遂非者不在此位教讀拱手應曰諾社祝復抗聲致辭曰凡預此防者以立教明倫敬身爲本其聞善不相告聞惡不相警禮俗不相交患難不相卹陽善陰惡二三其徳者不在此位約正約副皆拱手應曰諾謹受教相與揖遜而出俟先生就坐諸生以次執事贊禮乃升堂侍教其未冠者従俗總角已冠者平頭巾服絹布靑圓領或直領不許用紵絲紗羅及違制服色出入不許騶従輿馬侍扵先生𨿽富貴冬毋鑪夏毋扇坐毋用腳凳坐必依齒序若有貴賤相逺者亦當更處以存大體若先生起居及客至俱一體執事

施教以六行六事六藝而日敬敷之一曰早學二曰午學三曰晚學約眾日輪篤實老成者二人平旦坐左右塾以序出入食後復至日夕亦如之

六行一曰孝二曰弟三曰謹四曰信五曰愛眾六曰親仁六事一曰灑二曰掃三曰應四曰對五曰進六曰退六藝一曰禮二曰樂三曰射四曰禦五曰書六曰數俱詳見小學古訓

平旦施早學之教誦書正句讀凡館堂設云板平旦教讀出就位擊云板三聲生入立兩階下防灑掃先以序入其餘軒捨以役人代之灑掃畢復降階立原位觀其執事恭謹者錄之怠忽者教而責之次輪贊禮者二人先升堂正揖分班立先生之前唱序立諸生以序兩班升堂正立唱揖分班圜揖就位靜聲端立良久以觀徳容命執事者擊云板命坐以次序坐務使従容嚴靜良久命擊云板命十人一班依齒序出就先生位前正立量其少長以小學古訓直白教之使力行扵身如曰君子便教之曰能學成好人便爲君子不學成好人便爲小人如曰舒遲便教之曰一行一動不須急遽輕佻務要従容和緩其溫凊定省之類亦教之曰汝果能如此以禮待汝不能如此痛責不恕他如職分所能知能行者皆仿此令其口誦以上口爲節乃命復位誦讀務貴熟不貴多如資性能記千字以上者只讀六七百字不得盡其聰明年小者只教一二句而止勿彊其多記或用孝經三字經不許先用千字文百家姓幼學詩神童酒詩吏家文移等書以次讀大學中庸論語孟子然後治經句讀少差必一一正之退食擊云板各以班出揖而退出館後察其有疾行先長及傲慢鄕裏者責而教之

食後施午學之教歌詩或書數凡復午學升堂如平旦儀就位立聴云板命坐不必作對句用顏魯公字體防畫照洪武正韻楷書詩經鹿鳴菁莪闗睢四牡伐木棠棣蓼莪采繁采蘋南山有防緇衣淇奧抑諸篇有闗系可歌者各一篇或古體律詩絕句情性正音律和者各二篇毋得用金榜富貴等語亦十人一班教以六書法如象形諧聲之類若年小則教以認字必先其易者或書早學口誦者示之各寫仿書顏字一章令端坐直筆正書務寛緩整肅而有壯气其有傾敧粗弱者責而教之先生品評旣畢領回就位將所書風雅及古體律詩絕句或正音或越吟各讀成誦退食擊云板如早學儀自後五日一次歌詩免寫字令善歌者爲倡與眾同歌旣成聲毎班十人歌扵先生之前用鐘鼓其餘簫笙琴瑟之類以漸教而和之未升歌者俱端坐靜聴歌畢者復位其聲容溫雅和平者賞之如躁俗悲淫者責而教之或五日一次學算數亦免寫字年稍長者教以九章算法年小

者以四方上下自一至十或自甲至癸或自子至亥等數授之

日夕施晚學之教溫書習禮儀凡復晚學如儀就位良久擊云板命習禮毎班十人出先生位前東西向立東先出位北面立長東少西揖再拜畢復位西揖拜如儀退先生坐觀其容體恭敬舒遲者賞之鄙倍者責而教之如有善拜揖者免習仍教以子事父母禮如定省之類習禮畢各就位溫習早學所讀書自後五日一次教以朱子小學及日記故事內古人嘉言善行一段如黃香扇枕陸績懷橘之類直白說之令其靜黙諦聴抵暮擊云板直日者徹先生書席如儀揖退諸生夜歸仍在燈下講誦當日所教卽以所教之事事親事長處事接物先生與各父兄常常訪察如有徒能講誦不能力行者責而教之若冠禮昏禮祭禮射禮鄕飲酒禮士相見禮投壺禮皆用采色繪扵壁爲圖指示之

諸生若有過失師友隨事規正毋使終陷扵惡諸生過失小者爲師者宜端坐相對終日不與之語以冀其攺乃止若居家得罪父兄骨肉或出外得罪鄕黨朋友或自己所爲有失卽當直告扵先生朋友求知已過不宜以不善之禍自害其身

毎月朔望先一日晚設先聖牌位香案質明教讀帥諸生行禮畢乃放假教以靜坐月終類杳逃學者姓名具帖聞扵直月朔望拜先聖畢徹神位拜先生分班相拜而退是日放假教之靜坐以求放心若遇鄕約防日拜畢仍畱供事用次日放假或扵放假日演習諸禮或聴審音樂或仿釋奠之樂以舞勺或做干戚之制以舞象務養其耳目血脈使溫醇恭敬不至拘迫彼必樂扵聽従而無嬉戲逃避之事若四時之祭及髙曾祖考忌日預期給假若無故而逃學一次罰誦書二百徧二次加朴撻罰紙十張三次撻罰如前仍罰其父兄其有好酒博奕逸逰驕縱者不帥教而悖逆非毀及干犯彛倫者重治之不攺則送有司問罪

在城丁多有暇者以是爲常鄕村務農丁少照例毎年十月初開學臘月終罷各父兄務隆待師之禮嵗晚罷館父兄帥子拜送各申待師之敬四時無事不許輕至社學求師請對其束脩務従俗加厚在城大館官給銀二十兩有司以禮待送在鄕則約正等率各父兄出谷及菜錢若待之不以禮及有始無終者必罰

爲師者崇四術以教諸生鄕約防日則舉行焉

一曰書凡社學置籖筒鄕約防日講書一章須有闗風化者先生講畢抽籖諸生以次出講俱用正音約眾端坐拱聴毋得詰問譏笑若講小學日記故事亦如之若律令大誥教民榜則許諸人請益

二曰詩凡社學置文公家禮禮器祭器如三加緇布等冠香案祝版酒注杯盤之類並楷書四禮條約揭扵壁鄕約防日行冠昏等禮畢許各父兄質問教讀逐一講解喪禮難習有喪來問者宜考究示之

四曰樂凡社學置樂器備八音略如釋奠之數鄕約防日或擊魯薛鼓之半以習投壺或擊魯薛鼓之全以習射儀或習彈琴或習吹笙或審音扵言如宮舌居中商口開張之類或審音扵聴如凡聴宮如牛鳴竇中凡聴商如離羣羊之類或調聲詩以比琴瑟或講究律呂大指皆可如有年長不習舉業願來學樂歌詩者許與諸生同事

凡諸生有善者直月書扵善籍父兄名下待祭社防鄕老約眾共以三物推舉之一曰性行二曰經義三曰才能有司取入儒學則具以名聞中選多者免爲師之人雜泛差徭生員則優以廩膳旣入儒學而以學荒行虧見黜者罪其師

右件出明道程子文集東萊呂氏學規及見行禮部學政參用昆山魏氏泰和歐陽氏社學條約而潤色之倘肯遵行必能正風俗得賢才而唐虞三代之治因可復也在城大館器用有司宜各措辦若閭巷荒僻不能盡如制者亦宜竊取其意務行扵鄕使風化有所禆益

教讀任一鄕風化與約正等公選扵眾推年髙有徳者毎裏一人類送在城四隅大館轉聞有司防作該圖鄕老使専一在鄕聴訟管倉別無可推則約正約副內一人爲之又選其次者一二十人爲眾鄕老開館之日楷書諭俗六條勸民二事及四禮條件皆正句讀使之傳寫各分投勸諭深山窮谷必至務多方以化導之諭俗六條一曰教子弟以興禮義二曰禁火化以厚人倫三曰辟異端以崇正道四曰惇朴儉以保家業五曰息爭訟以免刑罪六曰化愚頑以息盜賊勸民二事一曰勸農二曰勸孝

諭俗文

某府州縣某處社學爲諭俗事遵奉欽差巡撫巡按分守分巡提學道各上司明文除遵依外竊以人才之賢否系扵風俗風俗之美惡在扵漸摩近見得本省系古南越地稱鄒魯民雜華夷文獻固有源流淫邪尙當洗滌與其治於爲惡之後不若化於未惡之先況民秉彛本乎天性好善惡惡皆出自然柰何閭閻有便安之習教化無切實之功相染爲風遂成俗苟不曉諭丁寧何以轉移變化上司深愛爾民做好人幹好事孝順父母尊敬長上和睦鄕裏教訓子孫守本分業爲太平民不犯刑條何等快活不致禍敗何等安康今乃愚信邪姦好訟彊淩弱眾暴寡淫侈耗財放縦敗家傷倫亂俗有傷風教今上司欽奉勅諭興復民間社學訓教童蒙以爲育才之本其民間一切故有礙勅例教法者悉行禁約區處合先曉諭汝四民毋得有違違者送官問罪定不敢恕所有諭目禁約開示於後

教弟子以興禮義

民生有欲非教不善方今聖明在上禮樂大興玆欲一道徳同風俗必當後刑罰先教化然學有大小始終今社學之設所以正其始於先於是教以大人之學斯可成其終於後凡爲父兄者如有子弟年六七嵗至十四嵗未冠者俱要送入社學社學之教不専於念書對句務要教其愛親敬長隆師親友習禮樂養性情守教法禁逰逸逺玩好戒驕縦如此教之斯可變化气質爲大學之基本今人空教子弟念書對對念得對得固是子弟聰明但不知子弟情性何如气質何如事親何如交友何如手不執灑掃之事身不習趨事之勞耳不聞正樂目不見正禮隨子弟自家資質做去多有率意妄行習與性成惡人同歸者也至扵入大學之時气習已深不復自知其非所以陷扵一偏而不能有成者眾矣其間有能成者亦資質之美而已故聖人有曰十室之邑必有忠信如丘者焉不如丘之好學也立學之後不論文武貧富之家皆一體遵依社學教條毋得違悖

一立學之後汝四民如有能従教化朴實尙義好詩好禮善處彛倫能和鄕裏篤教子孫足爲一鄕敬信者許裏中老而有徳者告扵社學之師訪問得實書扵揚善簿內以待上司查考以禮褒勸

一父兄如有故違不送子弟入社學者上司定行提問坐罪

禁火化以厚人倫

孝順父母是我太祖髙皇帝親口教詔汝民第一件好事父母當初生我愛我如金玉痛我如肺肝子一有病祈天禱地問卜求醫廢寢忘飡惟恐子身不安子或湯爛火傷卽撫胸涕淚愛子之心人人如此爲人子者以父母愛我痛我之心去愛痛父母何患不能孝順乎今於父母生時觸怒得罪可殺可剮父母死日卽火燒路棄可痛可傷此固久安之陋習亦由有等師巫謬彰邪說惑亂民心以西天爲極樂火化爲歸仙不知西天是夷鬼之地父母何居火化乃炮烙之刑父母何罪不思愛痛深恩顧乃以讐報徳旣煎熬其骨肉必飄散其神魂日後𨿽有思親之時祭之不享哀之無益禽獸同歸天人共怒家道凶亡子孫衰替皆本扵此自今以後切須聴我教誨生時盡心孝順死後隨力理葬者藏也欲人不得見也貧者穴土藏棺存禮而已不許輕信風水禍福之說及興發某房之說停藏父母至數十年不以致屍棺暴露鴉飡狗食傷害天和變生瘟疫惜哉痛哉曉諭明白聴者省之

一民間有義舉助喪及周卹患難孤幼者里人當報扵社學師書扵簿內待上司查賞褒勸

一未者限一月畢違者里甲鄰人族長呈送本縣問罪如過限不呈上司訪出一體治罪

辟異端以崇正道

禁止師巫邪術律有明條今有等愚民自稱師長火居道士及師公師婆聖子之類大開壇場假畫地獄私造科書僞佛曲揺惑四民交通婦女或燒香而施茶或降神而跳鬼修齋則動費銀錢設醮必喧騰閭巷暗損民財明違國法甚至妖言怪術蠱毒采生興鬼道以亂皇風奪民心以妨正教固成於舊習法實在所難容爾等愚昧小民不知死生有命富貴在天且如師巫之家亦有災禍病死旣是敬奉鬼神何以不能救防士夫之家不祀外鬼邪神多有富貴福壽若說求神可以祈福免禍則貧者盡死富者長生此理甚明人所易曉今我皇上一新政化大啟文風淫祠旣毀邪術當除汝四民合行遵守庶人祭先祖之禮毋得因仍習取罪招刑

一禁約之後師長火居道士師公師婆聖子尼姑及無牒僧道各項邪術人等各赴府縣自首各歸原籍別求生理買賣故違者上司定行拿問如律

一民家只許奉祀祖宗神主如有私自奉祀外神隠藏邪術者上司訪出問罪決不輕恕

惇朴儉以保家業

夫四民之家有千金之產者有一金之產者奢者以千金而不足儉者以一金而有餘何也奢者勉彊隨人妄用無節口好肥身好懶驕淫姦盜由此而至所以𨿽有千金亦必至扵窮困儉者隨分守己節用省事減嗜欲務勤儉循理避禍不至喪敗所以一金之家反能長久而不困窮今之四民毎毎聘禮則虛張儀物嫁女則多耀奩妝設酒則將無作有鬭勝則借假爲眞只取一時好看不思日後有無此愚僞之俗禍敗之機也何不反奢従儉以圖長久受用不致眼下窮忙古人云人能咬得菜根則百事可做此言極有理願爾民思之念之無貽僣侈之罪

一頒行四禮條件各宜遵行違者許人告首送上司治罪

一民間酒店賣酒假以賣酒爲名實乃淫人取利大傷風化違者上司定行訪拿治罪

一服色居室婚喪祭有違國朝禮制者送官治罪

一爲父兄者有宴防如元宵俗節皆不許用淫樂琵琶三喉管畨笛等音以導引子弟未萌之欲致乖正教違者拿送上司治罪其習琴瑟笙簫古樂器者聴

一不許造唱淫曲搬演歷代帝王訕謗古今違者上司定行拿問

息爭訟以免刑罪

近來風俗多好詞訟其故何也民不被教喪失良心故也陰險詭詐是殺身之藥貪利害人是斬身之刀彊梁者不得好死教唆者到底傷身賭博淫行者終身破敗剛忿不忍者多致官司今特與爾民約凡有父子兄弟夫婦不相親睦及爭財異業以至飲酒博奕打鄰罵裏教唆賭博奸淫盜惡謀爲不善打防誆騙等項以毎月朔望兩日相防里人扵里社中有過失者許自陳說或族長鄰人陳說如小事有不平者眾人勸戒處置事闗大惡者眾人明言責救如有不従擇老者數人同至其家責勸如再不従許地方鄰人同族長赴各該衙門呈治如有互相容隠不行勸責呈治者事發之日拿送上司治罪

一里中如有能攺過自新變惡爲善以循禮教者許裏中老而有徳者告扵社學之師訪問的實書於攺過簿內以待上司查賞

化愚頑以息盜賊

近來各處地方往往爲盜劫掠良民方今上司畱心教化爾民切宜體悉且爲盜一事未必盡是爾民之罪亦由平日養之無道教之無術禮義不聞良心防失田疇旱潦而不知賦役繁苛而不卹饑寒迫身不顧亷恥但求一時之活不顧後日之誅於是惡染鄕閭財動親戚彊者得利富者坐分善者無依弱者必死遂成大盜流毒四方其間病難以悉舉今爾民於無事之時善心有時發見卽當自家思量我如此做賊固不勞耕作不煩稅役可以足食足衣且歷觀昔時爲盜之家今尙有防家得存不至絕滅者乎況且如今聖明在上天下太平何不乘時歸化萬一不然未免家散人亡縦使逃去別方亦是一生百死肉膏艸野骨餧狗豬終爲無祀之鬼父母妻子奔亡祖宗產業丟棄到此時節計拙心回要做好人亦做不得豈不恨防若爾民自謂實有勇力死亦不怕此便是至愚至蠢者也千日殺人一朝必敗豈有做賊而能長久者乎今吾深惜爾民樂於禍敗而不思求活所以誠心直說明白曉諭使爾民従此向化做个好人取些安樂福壽豈不好過殺人爲盜東逃西避終遭刑戮者乎

一上司欽奉詔書有能遵體各歸原籍耕種者許爾自來聴教上司卽與爾立社定鄕約使爾各安生理曉諭之後如有能先來聴教者上司定行重賞

勸農文

某府州縣某處社學爲勸農事遵奉欽差

巡撫巡按分守分巡提學道各上司明文除遵依外竊以民生之本在食足食之本在農農不力則不足以養養不贍則不足以教故先王之教其民也因天地之性順人物之生分土受田統之以鄕州黨族閭裏而導之以孝友睦婣任卹故行不出倫理之外士不出畎畆之間漢書曰餘子遣入序室所謂餘子者父在則子余兄在則弟余故天下生員皆名弟子其職在入孝出弟而所以教之者在稼穡出作入息之期後世分教養爲二故一登講堂永恥民事有父兄荷蓑笠而子弟衣輕裘見達官貴人𨿽惡人必竦然起敬見胼手胝足𨿽至親而赧然愧之者是𨿽冠服如士人其孝友之實曽不如塗之人矣見奉禮部學政勘合凡入學生員必求子弟曽知稼穡有孝弟實行者取之仍查篤實父老以耕讀爲事者量加賞勞以廣子弟孝友務本之心至扵興修水利以便農民招徠流民以辟土地責令有司著實舉行違者治罪爲此誠恐鄕民不知勤務農業理合先行勸諭今錄朱文公勸農條目開具於後

一大凡秋間收成之後須趂冬月以前便將戶下所有田段一例犁翻凍冷酥脆至正月以後更多著徧數節次犁杷然後布種自然四泥深熟土肉肥厚種禾易長盛水難幹

一耕田之後春間須是揀選肥好田段多用糞壤拌和種子種出秧苗其造糞壤亦須秋冬無事之時預先剗取土面艸根曬曝燒灰旋用大糞拌和入種子在內然後撒種

一秧苗旣長便須及時趂早栽插莫令遲緩過卻時節

一禾苗旣長稈艸亦生須是放漧田水子細辧認逐一拔出踏在泥裏以培禾根其塍畔斜生茅艸之屬亦須節次芟削取令淨盡免得耗土力侵害田苗將來谷實必然繁盛堅好山原陸地可種粟麥麻豆去處亦須趂時竭力耕種務盡地力庶防靑黃未交之際有以接續飲食不至饑餓

一陂塘之利農事之本尢當協力興修趂未耕種之時各將自己田畆開濬陂塘修築圩岸毋至後時追悔莫及如有怠惰不趂時工作之人仰眾列狀申縣乞行懲戒如有工力浩瀚去處私下難以糾集卽仰告縣官爲修築如官不卽措置卽告扵鄕約約正及鄕老別爲區處

一桑麻之利衣服所資切須多種桑柘麻薴婦女勤力養蠶織紡造成布帛其桑木毎遇秋冬卽將旁生拳曲小枝盡行斬削務令大枝气脈全盛自然生葉厚大餧蠶有功

一本鄕貧民往往逃在他鄕者各家挨查招回及時耕種

一喫酒穿衣甚妨農事若不系祭祖祭社凶吉聚防及造作屋舍之時俱不許喫酒其穿衣俱不許長袍大衫

一大凡農桑之務不過前項數條然鄕土風俗亦自有不同去處尙恐體訪有所未盡更宜廣詢博訪謹守力行只可過扵勤勞不可失之怠惰傳曰民生在勤勤則不匱經曰惰農自安不昬作勞不服田畆越其罔有黍稷此皆聖賢垂訓明白凡厥庶民切宜遵守

右件榜文勸諭民間各請體悉前件事理父兄教誨子弟子弟遵承教誨務熟本業耕耘收斂以養父母勿得惰逰賭博喫酒穿衣妨廢農桑庶防衣食給足禮義興行感召和平共躋仁壽

勸孝文

某府州縣某處社學爲勸孝事遵奉欽差巡撫巡按分守分巡提學道各上司明文除遵依外竊以五刑之屬三千而罪莫大扵不孝父母之心本於慈愛子孫忤逆者不欲聞之官何也富貴者恐貽羞門戶貧賤者亦望其回心反哺故皆含容隠受然父母吞聲飲恨之際不覺怨气有感是以世之不孝者或斃於雷或死於疫後世衰弱都受天刑嗚呼王法可幸免天誅不可逃爲人子者可不孝乎爲此誠恐村峒俚民及猺獞等未能知悉理合先行勸諭毎朔望誓於里社有不孝者明神誅殛今錄勸孝文一道開具扵後

孝經曰用天之道因地之利謹身節用以養父母此庶人之孝也此孝經乃聖人所作我太祖髙皇帝教訓庶民孝順父母亦不過此意也凡各村峒俚人猺獞俱系庶民你毎到春來便耕田夏來便耘田秋熟及時收割禾稻冬閉及時修整屋舍早起便幹家事晚睡莫出村鄕都看天時幹爾生計此便是用天之道髙田種早低田種晚隨地所宜栽種果菜硬泥築作垣墻軟泥燒作磚瓦鋤得深濶砌作魚塘此便是因地之利又念我身父母所生十月懷胎三年乳哺被人殺害可惜父母負了深恩得忍且忍莫要打人人亦打爾得休且休莫要殺人殺人人亦殺爾常在家中莫出外去此便是謹身財物難得常要愛惜食足充口不須貪味衣足蔽體不須奢華莫喜飲酒飲多失事莫喜賭博好賭敗家此便是節用毎日早起帶子弟向父母前作一揖送上新茶一鐘早飯午飯晚飯都請父母上坐與妻子旁邊看照飲食父母夜睡先去牀前看一看毎出門與父母說知作一揖歸來亦作一揖如無父母早起卽去陰靈神座前作一揖有茶有飯都去供養如在生前一般如父母要作歹事小心勸諫你能謹身便不憂惱著父母能節用便不饑寒著父母能此二者卽是孝順故曰以養父母此庶人之孝也如不肯孝順父母不犯王法便遭天刑我念古人詩與你聴古人詩云世有不孝子浮生空碌碌不念父母恩何殊生枯木百骸未成人十月居母腹兒身將欲生母身如殺戮父爲母悲辛妻對夫啼哭一日見兒面性命喜再續母臥濕牀席兒眠幹裀褥兒睡正安穏母不敢伸縮全身在臭穢不暇思沐浴乳哺經三年汗血計防斛病痛百千般求神與占卜出入必追隨飲食従所欲一旦得好妻魚水情和睦父母責一言含嗔怒雙目妻或罵百句陪笑不爲辱父母歸泉下兄弟分財谷不念父母骸焚燒山谷世間如此人不異禽與畜慈烏能反哺羊羔猶跪足天地𨿽廣大不容忤逆族早早悔前非莫待天誅戮

已上四件各用紙接續寫去四禮條件一張諭俗文一張以諭四民勸農文一張専諭耕戶之民勸孝文一張一諭俚峒蠻民【俚音黎四禮條件見第一卷

】

毎月約眾輪坐東西塾者稽考教讀善惡以聞扵直月善者眾共加禮惡小則鄕約防日面戒勵之情重則公同裏排及本鄕在學生員共糾舉而斥之徇私妄言教讀過惡者有司各提問治罪教讀爲一方師表宜衣冠不離扵身言笑俱不可苟亦不可奴顏婢膝趨承一應官司下同卒若有等自談聖賢行如狗彘或陰受財賄唆寫詞訟或恃官長禮貌挾此淩人或因師生名分動輒需索稍不如意立致訟端或因鄕黨私忿編排鄙俚詩謡黒夜匿名竄貼玷人徳行或因生徒不従勉彊邀致不顧朋友情分鄕黨非笑凡此不惟不能化人而反賊夫人之子如有此等約正約副本圖老人以眾斥去之若來自異鄕者一體驅遣情重送官究問另選端謹之人代替若互相容隠及誣揑不以實事發俱各重究若教讀過惡小而可恕者量罰其束脩銀谷入社倉備賑

教讀常用勸諭鄕民毋妄興詞訟惟聴命鄕老亦毋得輙以故違鄕約赴官司告擾其有能化導一鄕成俗者約正約副等公舉其善呈聞有司待以殊禮非生員及無官者遇例給與冠帶

右件出朱子大全西山眞氏文集及見行禮部學政昆山魏氏社學榜文莆田鄭氏社規其有不盡合鄕俗者許教讀言扵有司潤澤之務在可行勿爲虛文已也

泰泉鄕禮卷三﹤經部﹐禮類﹐雜禮書之屬﹐泰泉鄕禮﹥

欽定四庫全書

泰泉鄕禮卷四

明黃佐撰

社倉

凡社有學則有倉保甲時當看守立鄕老掌之與教讀及約正等公同出納有司毋得干預抑勒

各社除有倉去處若初創立者就於大戶家借一大櫃或竹圍收貯滿則復置待積有息谷約正與管倉鄕老以漸區處立爲厫座三間分囤新陳以便挨支使經久堅固保甲四時巡察謹愼盜賊水火

儲蓄之法有三一曰公借二曰義勸三曰罰入

公借者責償凡官司出谷本謂之公借冬間教讀同約正及管倉鄕老具領有司將預備倉谷準令借支分貯各社聽民自便春散冬斂仍令每石收耗息一斗積出本谷還官以裏分濶狹人民多少爲率務在充足或一千石或二千石以上隨宜定數不足則準令借支本衙門日逐問過詞訟贓罰紙價及稅契給引等項一應無礙官銀糴谷俟結局日以糴本還官如遇地方水旱度知嵗事歉收就將此谷賑貸竢丰年抵斗還官此等公借之谷俱官出付照管倉鄕老具領定立限期責其償還見行事例系約正人等舉殷實戶領糴僉撥斗級管守選委官員查盤敢有約正人等妄稱殷實意在誆騙久借不還及通同斗級作獘者許教讀及管倉鄕老檢舉送官司治罪若按朱子舊法公借米六百石積至十有四年方以元數六百石還官余見儲米三千一百石以立社倉誠恐古今異宜在良有司隨時斟酌

右件𨿽系社倉本法但恐有司人品不齊交代不常收息之時吏胥行文易生姦獘與有司干預抑勒何異今定議惟聴約正與教讀從長議處姑存其條以竢君子幸毋遽舉行也

義勸者賞善凡軍民良善之家有願備谷或一石十石不拘多寡送倉備賑者就赴有司告明領賞義票一紙徑赴本鄕社倉交納後本人倘有過失賫原得賞票到官一石二石者或犯責量免三石以上者犯笞罪者量免十石以上者犯杖罪量免只許一次原票銷繳若五十石者賞以花紅一百石者賞以花紅羊酒二百石以上者賞以花紅羊酒選其子弟一人充儒學生員一千石以上者照例旌表門閭選其子弟二人充儒學生員原給與義票遇杖罪量免其毎嵗收成之際除無田不拘大小戶沿門入谷一斗慳吝不與者值月紀其過於籍

賞票式

某府州縣爲賞義事今據某坊廂鄕都屯堡某圖良民某情願出谷若干石貯在社倉備賑仰管倉人役依票收貯登簿鈐記仍出實收一紙連原狀付本告呈繳毋得隠瞞有孤善念須至票者

罰入者免罪凡鄕約中犯義之過罰谷五石輕者或損至四石三石不修之過罰谷一石重者或增至二石三石直月於過籍內注銷社學生逃學三次者罰谷一石管倉鄕老照教民榜內事理聴訟或承詞若告情虛願息者罰谷一石事輕者六斗如被告理虧願息者罰谷二石事輕者六斗原告情眞者罰谷三斗俱社學移票入倉

移票式

某社學教讀約正約副社祝某人等爲鄕約事有某里某人等該納【罰犯沿門】谷共若干據送到學理應貴倉收掌合令該管鄕老並應納人等送倉交納煩照數收貯給票本老收照仍希回票過學以憑查考庶不有誤須至票者

計開

犯約谷若干

童生犯逃谷若干

原犯谷若干

被犯谷若干

沿門入谷若干

回票式

某社管倉鄕老某人等爲鄕約事準社學票送某人等該【罰犯沿門】谷共若干本倉依數收貯票給本倉備照外理合回票知會煩爲作數施行須至票者計開如前

出納之法有六一曰正斗斛二曰稽斂散三曰審借貸四曰時糶糴五曰卹貧窮六曰賑荒歉

正斗斛【一條】

凡有司不理社倉事務約正人等豈宜坐視鄕人窘乏各用義勸等法約正等公同校正斗斛許自花押凡花押處用金漆抹過以防作獘

稽斂散【八條】

凡春散自二月至六月初止冬斂自十月至十二月終止

凡耗蝕依邊方事例毎年每石許退耗蝕二升凡耗息谷毎石一斗丰年照數斂收中饑減半大饑則盡免

凡散斂等項數目約正約副社祝直月人各相輪親冩或本人自冩冩畢於尾用自已花押鈐記毋得疎略及顧覓書手代冩恐生獘端

凡管倉鄕老置籌一百根毎散谷收谷只許兩人入中門其餘並在門外不得近前挨拶攙奪直月插籌次第出入

凡谷入倉時俱要幹圓潔淨毋得插帶糠粃沙土及出納之時如有此等卽系作獘不得収受根究作獘之人送官懲治仍革退出社

凡管倉鄕老飯谷毎月一石簿籍筆墨錢毎年用谷一石俱於息谷內動支

凡管倉人役那移隠瞞不登簿者多收谷數及安貯不如法者查實送官計論罪加倍追償就貯該倉以備賑濟

審借貸【六條】

凡鄕禮綱領內所定上中下戶俱系富家三等之下田不及一頃者爲稍富無田而力農佃租嵗收至五十石者定爲稍貧無田而傭工衣食不充者定爲極貧毎遇靑黃未接之際於保甲簿內稽查非稍貧極貧之民不與給貸

凡借貸者於保甲牌內十人共具保結一紙責甲總於冬収日催取還倉

凡借者有三士無恆產而有恆心者借力農者借工商者借

凡不借者有三遊手遊食者不借素無信義而人不肯保結者不借一次負欠者不借仍要送官追革出社若能悔罪自納有保結者又準借支凡遇春耕時有社內貧民缺種子者當告該甲轉告約正人等立借票一紙借五斗以下不必起息一石以上方起耗息一斗至冬收令各抵斗補倉經收人役於原借票下注收訖二字約正收執先鄕約二日類總於簿內注銷

凡遇丰年稍貧極貧人戶不願請貸至十八月而稍富以上戶願借者聴亦具保結甲總依限催還始不與借慮谷易竭終則許借慮谷易陳此乃時措之宜違者必罰

時糶糴【五條】

凡倉谷先年藏者謂之陳當年藏者謂之新宜毎年囤作一處挨陳以支支不盡則糶陳糴新使勿至於紅腐若官軍月糧不足上司宜糴取給價還倉

凡積谷旣多常平之法可以間一行之穀賤時則增價而糴谷貴時則減價而糶以利民

凡積谷旣多富家請糶作本者扣除足一年支用外許照時價糶與毎一石利息三斗用本甲保結立數附簿冬收償還𨿽大饑不減因而誆騙者送官重治

凡糴谷入倉挑腳搬運派約眾人各一石不足則於息谷內動支顧覓

凡平糴法宜仿其意毎遇丰年分上中下熟三等上熟之年毎戶收一百石者斂十石中熟之年毎戶收三百石者斂十石下熟之年毎戶收五百石者斂十石不丰不歉之年惟沿門入谷及遇凶年亦分三等小饑則發下熟之所斂中饑則發中熟之所斂大饑則發上熟之所斂而糶之

卹貧窮【三條】

凡息谷旣多當行義倉之法社內年長不能婚貧死不能疾病不能醫及水火盜賊患難等項俱量爲救卹而不責償直月免於約眾科斂

凡社內鰥寡孤獨與殘疾無依者謂之窮民尢宜憐卹息谷毎人月支三斗旋多旋增以九斗爲率凡流民入境乞丐者量與錢米天暑道路多渴者施以茶湯皆於息谷內支

賑荒歉【十二條】

凡遇荒歉異常約正查社內貧民及流民多寡量行造米或糶取錢及銀以濟其急或移民就粟或轉粟就民隨宜斟酌十五嵗以上毎口日支米一升十五嵗以下毎口日支米五合如不願米折錢或銀與之若民口數多患其擁並令各家用紙半幅上書某家口數若干合請米若干或錢若干實貼各人門首壁上直月具數同各牌甲領出沿門審實給散開數送社學約正等公同老人算結登於文簿

凡官司賑濟多虛應故事難扵周徧或委非其人以致冒名闗領詭名盜支等項情獘多端今鄕約保正旣行人各相識上中下三等富戶及三等之下俱平日素定牌甲分領又易周徧然猶有二慮一曰遲緩二曰侵欺遲緩則餓死數多侵欺則民不沾惠宜誓於里社互相誓戒敢有將米谷錢銀領出而托故遲緩不行意在侵欺圖利銀或換以低假錢或換以新破者約正教讀人等公共檢舉革退出社仍送官重治

凡大荒之年倘人眾谷盡約正等當念人命闗天不宜坐視與同約眾公共措置差人四散收糴米豆歸本社內或依原價出糶或照前法賑給凡流民大餓入境者作粥人給一碗粥要極稀毋令至飽若時气相染成病者預儲醫藥直月同保甲沿路沿門給散死者作急顧人埋瘞毋令暴露薰蒸

凡社內稍丰而鄰社大荒閉糴及糶而索價過多者皆紀其過於籍以行罰若糾眾搶劫谷禾者保甲嚴行巡察違者以彊盜送官重治

凡遺棄小兒於道路責付無子之家收養長作義男使用有慮他日父母認取推托不收者日支米五合長充社夫不得歸宗

凡饑饉後民無牛者人給一具扵息谷內動支保甲立數在簿冬收取回原價不許因而拖負凡救荒有藥餌服之可以不饑曾經效驗者依方修合人各給與扵息谷內動支

凡流民數多分與各保甲帶管毋令生變社內壇屋圩岸橋梁道路之類相應修建者毎精壯五人挾帶老弱五人派一排甲管之散處其人代爲造飯以便薪水免其自防各興工修建若一切不急之工則皆停止流民旣已存活願畱者編入保甲與之牛具種子趂時耕作其不願畱者量給口糧發回故鄊各書姓名扣算支過數目並發回年月以憑查考

凡賑谷不足約正查本境內山林陂澤之利可資以生者與教讀等具呈上司聴貧民流民擅取凡凶荒之年要使男女相保約正等扵保甲內查將昏而未成婚者減殺其禮責令完聚或出錢谷助之於息谷內動支

凡凶荒之年以喪禮從事社學收藏樂器不得歌詩奏樂社祭牲酒量行減省備賑

直月同保甲逐年収補倉厫簿書鎖鑰約正人等公共分掌倉內屋宇什物管倉鄕老人等常切照管不得毀損及借出他用損失者教讀同約正約副根究賠償一應事宜聴從民便公共措置有司不得干預抑勒若儲蓄出納之數嵗終各送文簿赴在城四隅大館以憑查考情獘不明者各呈送治罪

文簿式

某州縣某鄕圖某社管倉鄕老某教讀某約正某約副某某社祝某會同鄕約保甲從公將某年分儲蓄出納數目逐一開具於後

一儲蓄

公借谷若干

斂散支用各若干

扣算見在若干

義勸谷若干

同前

罰入谷若干

同前

年月

日管倉鄕老某押

社學教讀某押

鄕約約正某押

約副某押

某押

社祝某押

保甲甲總某押

某押

某押

借票式【借牛具等項仿此】

某鄕保甲甲總某人名下貧民某人爲因缺乏種子情願央凂本甲某人等作保立票借到本社社倉【起息谷防石無息谷防斗】前去作種至秋成仍以干圓潔淨好谷抵斗還納責在甲總同保人催理決不敢負今恐無憑立票約爲照

收票式

某處社倉管倉老人某爲鄕約事今據甲總某保人某帶同借谷貧民某到倉納還原谷若干石【息谷若干斗無息則不書】収訖立此實収繳回貴學以憑查考須至票者

以上出朱子文集見行事例參用廬陽吳氏晉江曾氏莆田鄭氏社倉文移教讀與鄕約斟酌施行若有司假此勾提富民出谷催督糶糴因而索取賄者許鄕老照教民榜內事理公同約眾連名具呈上司糾舉其惡若能畱心倉谷以朱子爲法而因事被誣者眾共具呈保之

泰泉鄕禮卷四

欽定四庫全書

泰泉鄕禮卷五

明黃佐撰鄕社

凡城郭坊廂以及鄕村毎百家立一社築土爲壇樹以土所宜木以石爲主立二牌位以祀五土五穀之神設社祝一人掌之壇制宜量地廣狹務在方正廣則一丈二尺狹則六尺法地數也髙不過三尺陛各三級壇前濶不過六丈或仿州縣社稷壇當北向繚以周垣四門紅油由北門入若地狹則隨宜止爲一門木柵常扃鑰之石主長二尺五寸方一尺埋於壇南正中去壇二尺上露圎尖余埋土中神牌二以木爲之硃漆靑字髙二尺二寸濶四寸五分厚九分座髙四寸五分濶八寸五分度用周尺一曰五土之神在左一曰五穀之神在右土者社也谷者稷也臨祭設扵壇以案卓盛頓祭畢藏之其案卓各一各髙一尺一寸濶一尺九寸長二尺三寸壇前具架懸鼔以偹行事集眾以二祭禮神一曰祈二曰報以六號事神一曰告二曰禱三曰誓四曰罰五曰禳六曰會約正人等預行編定凡入約者毎嵗一人輪當會首社祝督令社夫常川潔淨壇所祭器用牲桶二鍋五口牲匣二祝板一酒尊三各連幕酒勺一瓷六瓷楪十二香鑪二盥盤一帨巾一主祭者有官則祭服或冠帶無官者如其服祭品富鄕用一羊一豕酒果香燭楮錢隨俗從宜貧鄕不過三牲之類人各出銀二分貧者半分極貧者不必彊之仍令與會

祈用仲春

祭期用黃曆二月內社日

儀注前祭一日會首及預祭之人各齋戒一日會首先遣執事者掃除壇所爲瘞坎扵壇所之西北方深取足容物會首洗滌廚房鑊器以淨室爲饌所至晚宰牲執事者以楪取毛血與祭器俱寘扵饌所祭日未明執事者扵廚中烹牲社祝設五土五穀神位扵壇上五土居東五穀居西設讀祝位扵其後設引禮及諸執事人位又扵其後執事者扵饌所實祭品扵楪內解牲體寘扵二俎寘酒扵尊教讀書祝文扵紙祭品旣備執事者各捧設扵神位前燃香明燭自會首以下各服常服盥手入就拜位立定執事者執壺扵尊中取酒立扵五土神位之左引禮者唱鞠躬拜興拜興平身會首以下皆鞠躬拜興拜興平身執事者取毛血瘞扵坎中引禮者引會首詣五土神位前唱跪會首詣五土神位前跪舉執壺者斟酒引禮者唱三祭酒會首三次傾酒少許扵地訖引禮者唱俯伏興平身執壺者詣五穀神位之右引禮者引會首詣五穀神位前唱跪會首詣五穀神位前跪舉執壺者斟酒引禮者唱三祭酒會首三次傾酒少許扵地訖引禮者唱俯伏興平身引禮者唱詣讀祝位引禮者取祝立於讀祝位之左會首詣讀祝位引禮者唱跪會首跪唱讀祝社祝跪讀祝文訖興寘祝扵案引禮者唱俯伏興平身會首俯伏興平身引禮者唱復位會首復位引禮者唱鞠躬拜興拜興平身會首以下皆鞠躬拜興拜興平身執事者徹祭品社祝取祝文焚瘞扵坎所禮畢飲行會飲讀誓文禮祝文維某年某月某日某府州縣某鄕某里某人等謹致祭扵五土之神五穀之神曰惟神參贊造化發育萬物凡我庶民悉賴生植時維仲春東作方興謹具牲醴恭伸祈祭伏願雨時若五穀丰登官賦足供民食充裕神其鑑之尙饗

報用仲秋

祭期用黃曆八月內社日

儀注同祈禮

祭文同前惟攺仲春東作方興作仲秋嵗事有成恭伸祈祭作恭伸報祭

凡春秋二祭當遵古人社祈年報賽之禮務在精誠不許扮神跳鬼以爲盛會致使男女混雜有司察其違者罪之

有事則告

凡立鄕約延教讀編保甲建社倉皆告於社

凡民自他境來初預鄕約保甲者謂之入社社祝以告告畢乃書其姓名於籍其有犯約之過不修之過罰而不悛者逐之出社告亦如之告畢約正等公同約眾於籍除名

凡告社祝鳴鼓三通約眾皆至立於壇前社祝唱跪約正以下皆跪社祝抗聲告曰某年月日約正某等爲某事敢告於神惟神聰明正直好善惡惡凡食此土之谷者孰不昭鑑尙冀黙相以底成功使善者受福惡者受殃無作神羞告畢約正以下皆再拜而出

有求則禱

凡迎時雨寧風旱弭災兵逺罪疾爲一鄕致福祥去痛苦者社祝必禱於社

凡禱雨先一日齋戒約正等禁鄕內屠宰黎明帥約眾詣社取齊社祝伐鼓十二聲用牲於社唱鞠躬再拜平身約正以下皆鞠躬再拜平身約正詣讀祝位跪社祝讀祝文曰維某月日鄕約正某等敢禱時雨於五土之神五穀之神皇皇上天照臨下土集地之靈神降甘雨庶物羣生咸得其所惟神俯從民願某等不勝瞻望哀懇之至祝畢唱鞠躬再拜平身約正以下皆再拜而出次旱禱亦如之惟不用牲必得雨乃止若雨多求止雨則鳴鼓百聲用牲於社祝曰雨已太多五穀不和人民失養傷如之何社靈社靈幸爲止雨調燮陰陽除民所苦禮亦如之謝得雨及雨止俱用牲於社

凡水火盜賊疾癘刑獄將至之時約正等令教讀直述其事爲祝文付社祝行禱禮害已不及乃用牲於社

有疑則誓

凡鄕約誓於社已見第二卷

若鄕老聴一鄕之訟戶婚田土財貨交易等情不肯輸服與社倉出納保甲疑難之類皆要質於社而誓之

凡誓鳴鼓七聲社祝唱跪誓者皆跪社祝宣誓詞曰某人爲某事若有某情敬誓於神甘受天殃遭瘟招禍凶於其身覆宗絕嗣滅其家門惟神其照察之誓畢誓者三頓首而退

凡鄕俗有社生錢者謂眾人合錢或銀若干總其數告於神生此錢者出利息若干若此社神所與生也用通財有無以惠於無窮理亦可行社祝掌其數而誓之如前儀

有過則罰

凡鄕約內有不修之過犯約之過及社學社倉保甲諸人有犯者約正等督令什五之家公同甲總以其人拱立於社伐鼓十聲社祝唱跪犯者跪抗聲攻之曰某人有某過犯而不攺罰贖汝罪入谷若干於社倉尙冀汝自今攺於其徳神降之休犯者對曰某不肖少失教以辱先人以爲族黨羞神將降殃昭受大戮今聞過願修身攺之再拜而退旣罰贖後五日不攺約眾告於神逐之出社除名於籍若不肯罰贖與事情重者教讀及約正等呈與聞於有司其不聞於有司以致事發覺者治罪連坐

凡童生小過當罰與小事當罰其人甘受者不必詣社行罰庶免凟神

凡鄕人放犬豕雞畜之屬縱容男女防凟壇所及私停貨物者直月舉出執其人告於社量情罰之

有患則禳

凡寺觀淫祠旣廢修齋念經咒水書符師巫之徒終不可化者難以誅戮若使其失所亦所不忍皆分遣各社充社夫令社祝掌之毎遇水旱癘疫爲人患害之時使之行禳禮

凡亢旱請雨略依仿董仲舒法約正以下齋戒三日以水日雩祭於社而請雨行禮如禱儀以土爲龍身皆黒而尾白長九尺使丈夫八人小兒八人皆衣黑衣丈夫扛龍小兒讙呼曰烏龍頭白龍尾小童求雨天公喜自北而南又自南而北乃歸於社息焉復取五蝦蟇錯置社之中掘池方五尺深一尺置水埋蝦蟇其中而閉之及雨則詣社行謝禮用牲若雨不止及大水則縈朱繩於社伐鼓攻之雨止水消謝如得雨儀

凡鬼有所歸乃不爲厲每社內立厲壇一所以祭無祀鬼神毎嵗三祭皆先一日告於社約正主祭遵制以里長僉名於祝春用淸明秋用七月十五日冬用十月一日俱行儺禮或十月不儺而移於臘月謂之大儺

凡儺用狂夫一人防熊皮黃金四目鬼面衣朱裳執戈揚盾又編茅葦爲長鞭黃冠一人執之擇童子年十嵗以上十二以下十二人或二十四人皆赤幘執桃木而噪入各人家室逐疫鳴鞭而出各家或用醋炭以送疫若臘月大儺黃冠倡童子和曰甲作食胇胃食虎雄伯食魅【句】騰簡食不祥【句】攬諸食咎【句】伯奇食夢【句】彊梁祖明共食磔死寄生【句】委隨食觀【句】錯斷食巨【句】窮奇騰根共食蠱【句】凡使十二神追惡凶【句】赫汝軀拉汝幹節解汝肉抽汝肺腸汝不急去後者爲糧此乃古禮𨿽孔子所不敢廢也後世此禮廢絕毎逢災疾乃至禳星告斗作諸無益其傷民財甚矣故今合時制扵古以便民從俗

凡祭厲用牲酒米飯紙燭皆隨俗宜約正等務從儉致誠人出銀不過半分其貧不肯與者勿彊祭徹以分惠鄕之鰥寡孤獨社眾不必飲宴祭文曰某府州縣某鄕某里社里長某人承本縣裁旨欽奉皇帝聖旨普天之下后土之上無不有人無不有鬼神人鬼之道幽明𨿽殊其理則一故天下之廣兆民之眾必立君以主之君總其大又設官分職扵府州縣以各掌之各府州縣又扵每一百戶內設一里長以細領之上下之職綱紀不紊此治人之法如此天子祭天地神只及天下山川王國各府州縣祭境內山川及祀典神只庶民祭其祖先及里社土谷之神上下之禮各有等第此事神之禮如此尙念防防之中無祀鬼神昔爲生民未知何故而沒其間有遭兵刃而橫傷者有死於水火盜賊者有被人取財而逼死者有被人彊奪妻妾而死者有遭刑禍而負屈死者有天災流行而疫死者有爲猛獸毒虫所害者有爲饑餓凍死者有因戰鬭而隕身者有因危急而自縊者有因墻屋傾頽而壓死者有死後無子孫者此等鬼魂或終於前代或歿於近世或兵戈擾攘流移於他鄕或人煙斷絕久缺其祭祀姓名泯沒於一時祀典無聞而不載此等孤魂死無所依精魄未散結爲陰靈或倚艸附木或作妖爲怪悲號於星月之下呻吟扵風雨之時凡遇人間節令心思陽世魂杳杳以無歸身墜沈淪意懸懸而望祭興言及此憐其慘淒故勅天下有司依時享祭在京有泰厲之祭在王國有國厲之祭在各府州有郡厲之祭在各縣有邑厲之祭在一里有鄕厲之祭期扵神依人而血食人敬神而知禮仍命本處城隍以此主祭欽奉如此今某等不敢有違謹設壇於本裏以三月淸明七月十五日十月一日率領某人等百家聫絡於此置備羮飯殽物祭於本裏無祀神鬼等眾靈其不昧依期來享凡我一里之中百家之內倘有忤逆不孝不敬六親者有姦盜詐僞不畏公法者有拗曲作直欺壓良善者有躱避徭役靠損貧戶者似此頑惡姦邪不良之徒神必報扵城隍發露其事使遭官府輕則笞決斷杖不爲良民重則徒流絞斬不得生還鄕裏若事未發露必遭陰譴使舉家盡染瘟疫六畜田蠶不利如有孝順父母和睦六親畏懼官府遵守理法不作非爲良善正直之人神必達之城隍陰加防佑使其家道安和農事順序父母妻子保守鄕裏如此則鬼神有鑑察之明我民無諂諛之祭靈其無私永垂昭格尙享

凡禳火災必扵臘月大儺之時略仿古八蠟禮告於社祭先嗇及田神水神使人裝扮爲獸面鳴鑼鼔而噪迎貓迎虎而享之祝辭曰土反其宅水歸其壑昆虫無作艸木歸其澤夫祀及水土則火不爲災鼔噪震動則陽气勝陰故合儺蠟爲一便民従儉也

有慶則會

凡春秋二祭畢就行會飲會中先令社祝讀抑彊扶弱之誓其詞曰凡我同裏之人各遵守禮法毋得恃彊淩弱違者先共制之然後經官或貧無可贍周給其家三年不立不使與會其婚姻喪葬有乏隨力相助如不從眾及犯姦盜詐僞一切非爲之人並不許入會讀誓詞畢長幼以次就坐盡歡而退務在恭敬神明和睦鄕裏以厚風俗

凡正月元夕爲嵗始臘月大儺爲嵗終亦許會飲於社教讀制相戒之詞以見無已太康之義或令童生歌七月之詩一闋或習士相見禮或行投壺禮或行鄕射禮務在雍容揖遜惇從古雅須用歌詠勸酬使人觀感不得酣唱邪曲演戲雜劇以導子弟未萌之欲若爲貪圖口腹諠嘩較論短長及科逼貧人財物者眾共斥之

鄕社之設正以明則禮樂幽則鬼神警動愚俗使興起扵爲善也有司宜加之意務令各鄕歡欣鼓舞以從事毋得督迫以致擾民若有勢要拆毀覇占約正人等須竭心力呈拒敢有阿怯詭合者神必殛之

右件出大明會典參以見行事例其間禮神事神務宜扵鄕俗隨時參酌舉行

泰泉鄕禮卷五

欽定四庫全書

泰泉鄕禮卷六

明黃佐撰保甲

凡一社之內一家爲一牌十牌爲一甲甲有總十甲爲一保保有長爲保長者専一倡率甲總防禦盜賊不許因而武斷鄕曲推選才行爲眾所信服者充之或卽以約正帶管保甲本明道程子爲晉城令時保伍法也其法量鄕裏逺近爲保伍使之力役相助患難相卹姦僞無所容孤防老疾者責親黨使無失所行旅出扵其途者疾病皆有所養及王安石行保甲法則督民操練使自備衣甲器械天下始騷然矣故今以鄕約爲主有可推選者立爲保長如無其人卽以約正爲之長聫乎總總聫乎牌牌聫乎家大小相維善惡相核一社之內惡少自無所容一遇盜警保長統率各甲防截追捕其設置之費除粉牌所用者不多令一牌內十家攢置外其扵鄕社前量行起立望臺土基亦令社夫自築或起更樓一座則量行蓋造買辦鑼鼔及造冊紙張之類俱約正約副與富家自備俱不許科擾扵民立法大要在扵保安良善消弭盜賊而已中間有愚昧妄自驚疑及鄰鄕彼此平素不和者鄕先生及教讀等務委曲開諭之仍各給告示通知

凡立牌有三一曰戒諭二曰沿門三曰十家

戒諭者置於社

一欽奉太祖髙皇帝戒諭立牌一面長一尺二寸廣如之大書六語於上置於鄕社或鄕校行鄕約則社祝讀之不必家至戶到皆立此牌徒爲文具

戒諭牌式

欽

孝順父母尊敬長上

奉

和睦鄕裏教訓子孫

戒

各安生理莫作非爲

諭

沿門者登於冊

一各家俱用方尺紙牌照式明白書冩置門楣上以便鄕老查考約正約副公同保長人等造冊次第書之一樣三本約正鄕老保長各執其一如約正卽爲保長則一樣二本毎家之後量畱半頁以備陸續開報

各家門面牌式

某府州縣某處某鄕社【如寺觀庵院亦仿此】

一戶某人【系某衛所某官下舎余或某總小旗甲下軍余或某坊都某坊廂里長某

下軍民匠竈等籍若系僧道亦仿此】

男子防丁某人【系官吏】某人【作何生理】

某人【在某處買賣】某人【系生員】某人【有何手藝】

某人【見當某役】某人【有何殘廢疾】

婦女防口【無則不開】

一田若干畆該糧若干石斗

一房屋門面幾間【或自已置買或典賃某人屋住】

一寄住客某人【系某府州縣人某年月日來家典住或寄歇作何生理或在某衙門

幹某勾當或爲人傭工陸續開報】

一牛若干頭

一馬若干匹【已上三條無則不開】

右件除城內居人士夫羣聚禮義素明宜自有處不必編牌或都會繁華人煙輳雜則酌而行之城外不問闗廂鎭店不問軍衛有司不問庵堂寺觀不問深山窮谷通行開報冊除十嵗以下小兒不報十嵗以上者俱上牌冊凡五丁出一丁上十家牌輪當甲總蓋取四人營運以治內一人守望以治外之意也大家則析如有人十丁則取二丁上牌有二十丁則取四丁上牌五十丁則取五丁上牌小家則並如止有人三四丁不足五丁者則相並之務足五丁之數保長約正約副教讀鄕老社祝之家俱免輪當甲總其寺觀庵院或防僧抄化或住持道眾俱要明開下落若在荒野園圃住居者則開系某人產業一體上冊若冊內無名卽系鄕約不取保甲不容自外於王化者也衛屯營或獨設一地或與民相攙俱不得紛更軍民一體編告正軍並城操及跟某官常川役占者俱明白開除免上十家牌輪當甲總與社相近者卽附入社內其各州縣及軍屯原設地方火甲營長等項俱仍舊以應承接逓及官府公事差遣其新編保長之屬各鄕以聞於在城四大館轉達有司優免身役毋致勞擾

十家者輪於甲

一各家沿門開報小牌約正約副公同教讀編造成冊乃以十家爲一甲共爲一大牌每五丁抽一丁精壯者上牌輪當甲總十甲則爲一保皆保長統領之各甲不立甲頭者所以防脇制侵擾之獘也惟使之日相輪當甲總則無獘矣

十家牌面式

某縣某坊鄕圖第防甲

上甲尾某人

本甲一戶某人男子幾丁某人輪當甲總本甲一戶某人男子幾丁某人輪當甲總本甲一戶某人男子幾丁某人輪當甲總本甲一戶某人男子幾丁某人輪當甲總本甲一戶某人男子幾丁某人輪當甲總本甲一戶某人男子幾丁某人輪當甲總本甲一戶某人男子幾丁某人輪當甲總本甲一戶某人男子幾丁某人輪當甲總本甲一戶某人男子幾丁某人輪當甲總本甲一戶某人男子幾丁某人輪當甲總下甲頭某人

右件十家共置一大牌照式開冩日輪一家當甲總沿門曉諭因而審察各家動靜但有面目生疎之人蹤迹可疑之事及違條約不聴勸諭者卽行報官究治或有隠匿十家連罪

乃以八事糾察在社之民而勸懲之

一曰遵戒諭甲內俱要父慈子孝兄友弟恭夫和婦順善相勸勉惡相規戒患難相卹出入相友小心以奉官法勤謹以辦國課皆仰遵聖制戒諭之意也但有不遵條約者務要互相勸導果不聴攺稟官罰治凡有水火盜賊俱要齊心並力救防

二曰愼宥罰甲內但有平日習爲姦盜及窩通賊黨容寄賊者同甲俱要首報在官許其攺過自新凡遇警竊卽於此輩中挨查但有隠匿甲內坐以知情重罪若有睹博無借教唆健訟造言生事詐稱名目恃彊淩弱受人投獻或燒香聚眾習爲鬼教與私通外國透漏邊情而同甲不行勸阻及勸阻不聴而不稟告官司者悉重加罰治其稔惡不攺者卽便捕送官司明正典刑違者約正約副保長一體連坐

三曰聨守望甲內各家輪當甲總者俱要備器械置鑼鼓但有盜警一家擊鼓各家相連齊擊一巷擊鼓各巷相連齊擊但聞警鼓各家男婦大小俱執器械出於門首排立其丁壯上十家牌者遇有奔賊卽要齊出並力截捕但有後期不赴者同甲舉告官司量加罰治其社前鑼鼓及懸於更樓者聞盜發亂擊之旁村鄕社始聞者以一擊爲莭次二次三俄頃之間聲布百里皆發丁壯上十家牌者嚴守險要故守望相連而盜賊無可逃也其或藩籬太分爾汝太別東鄰被盜而西鄰閉戶南村殺人而北村袖手此家失盜而彼家接買此鄕捕捉而彼鄕窩隠者事宜宻報四隅大館以憑稟官懲治

四曰時操練甲內遇有盜警保長約正人等防閘壯丁上十家牌者各執戈防聴閱練鳴鑼擊鼓以操習之操必於早晨操已歸服舊業其不聴操練者必罰

五曰嚴約束保內大小人家凡有故而出者須赴約正保長處報知返則告銷俱不得輕自出入敢有不告而出及朝在而夕遁者約正人等根究來歷果涉違法送官懲治

六曰稽去住保內已經編造甲之後或有寄住客商或有流移寓戶或新近因饑荒各處逃來潛住者俱不必逐離不時扵冊內陸續開報年終一並通算計要見尙在者防人已去者幾人新來者防人但有面目生疎之人蹤迹可疑之事卽便阻逐故縱者事發約正保長人等一體有罪

七曰卹困窮保內如有殘廢病弱及貧薄無倚之人各責令親黨收養毋令失所如無親黨許編入有財力之家壯丁內夾帶如一牌夫下有四丁彊壯者卽夾帶殘弱一人於內凡守望備警仍量存之不得需索幫補

八曰防行旅保內常禁宵行夜逰每一更三點禁人行各於閭巷之間設爲鹿角之類以斷行路仍擊木柝以傳更及五更三點放人行卽除去之其有行旅止宿者除執節公使及官使或公差有明文者不察外如國有大故遙聞寇戎大喪恐有姦非則令合守閭巷如有過客異常𨿽單騎孤囊或爲僧道服飾變詐多端務使人不疑者決是盜賊量行擒捕送官懲治若無干礙之人偶來宿歇則道之出境或染疾病共養視之

凡保長統領牌甲其法甚約其治甚廣蓋軍民之均編則紀綱之操縱可舉村社之詳明則公事之勾攝可據丁力之多寡則糧差之分派可執生理之虛實則行止之善否可稽牛馬之有無則賑濟之等第可別往來之稽驗則訟獄之曲直可憑正長之得失則裏老之公私可分盜賊之有無則鄕村之臧否可識彼此之聫絡則逃移之實數可查因是而修之裒其多而益其寡則徭役可均因是而修之連其伍而制其什則外侮可禦因是而修之警其薄而勸其厚則風俗可淳因是而修之導以徳而訓以學則禮樂可興小而一縣大而一州不必更立法制固已如指諸掌矣凡有司宜與四隅大館遙領鄕約著實舉行潤色而修舉之毋徒爲紙上虛言則治化可以不勞而致矣

凡有寇變各保彼此相援有司亦出兵助之或張威以挫其鋒或設伏以要其歸路務使以逸待勞不爲所詐寇平之日有司必加重賞

凡立十家甲牌專爲止息盜賊若使毎甲各自糾察甲內之人不得容畱盜賊上甲如此下甲復如此城郭鄕村無不如此以至此縣如此彼縣如此逺近州縣無不如此則盜賊亦何自而生夫以一甲之人而各自糾察十家之內爲力甚易使一甲而容一賊十甲卽容十賊百甲卽容百賊千甲卽容千賊矣眾賊至扵千百𨿽起一縣之兵而剿除之爲力固己甚難今有司往往平日不嚴十家之法及至盜賊充斥卻乃興師動眾欲扵某處屯兵某處截捕不治其本而治其末不爲其易而爲其難皆由平日怠忽因循未嘗思念及此也自今務令各甲各自糾察甲內有平日習爲盜賊者除送官外其或遇惡未稔尙可教戒者照依牌諭報名在官令其攺化自新時加點名省諭甲總輪流沿門覺察如此則姦僞無所容而盜賊自可息矣

凡保甲所以不行者其獘端有三一曰壯丁上牌人懼僉名輾轉爲軍甲可乙否不肯編造二曰保長約正人之善靜無能者不喜承當或有喜功生事借此營私身有過惡借此掩覆則樂爲之人心不服建立不成三曰盜賊之徒犯約之過有告報在官他日報讐反陷不測若有司於編造之時明出告示破其疑惑有告報窩盜賭博非爲等事給與執照則人必樂扵行矣若保甲巡防戒諭著有成效者縣官備禮親造其廬重加奬勵

右件出陽明王氏保甲條約參以大學衍義補及保甲條件等書有司遙加領轄務以明道爲法王安石爲戒毋得指此科罰點閘以致擾民

泰泉鄕禮卷六

欽定四庫全書

泰泉鄕禮卷七

明黃佐撰士相見禮

士相見之禮介以厚其別詞以正其名贄以效其情儀以致其敬前期一日位扵堂庭及門立賔館【去堂稍近】通贊【二人】賔【引贊二人奉贄一人】紹介【一人奉贄攝】主【引贊二人司贄一人】將命者【一人】贄【冬用雉死雉也夏用腒幹雉也左頭奉之今用書帕】

儀節【通贊唱】就位【主立堂東將命者立其後稍南】紹介者入【自門外由西階升堂下中立北面揖主答揖紹介致詞】某子紹介賔某子某相見【主揖紹介答揖退西上東面立】將命者出【將命者出至東上西面立與紹介對揖降階揖出門東西向立對揖】賔奉贄至門【賔贊引賔出自館奉贄者從至門立賔後俱西向賔揖將命者答揖】謂將命者曰某也願見無由達某子以命命某見【將命者入命出對賔曰】某子命某見吾子有辱請吾子之就家也某將走見【賔對曰】某不足辱命請終賜見【將命者入命出對賔曰】某不敢爲儀固請吾子之就家也某將走見【賔對曰】某不敢爲儀固以請【將命者入命出對賔曰】某也固辭不得命將走見聞吾子稱贄敢辭贄【賔對曰】某不以贄不敢見【將命者入命出對賔曰】某不足以習禮敢固辭【賔曰】某也不依扵贄不敢見固以請【將命者入命出對賔曰】某也固辭不得命敢不敬從【將命者入】迎賔【主贊引主出自東階】主人出迎於門外【主贊唱】鞠躬拜興拜興平身主人揖入門右【出以東爲左入以東爲右】賔奉贄【奉贄者以贄授賔奉之】入門左【出以西爲右入以西爲左】至庭鞠躬拜興拜興平身【主人拜賔答拜】受贄鞠躬拜興拜興平身【人君受贄於堂今受贄於庭下人君也賔執贄鞠躬立主拜訖賔乃授贄於主】送贄鞠躬拜興拜興平身【主執贄鞠躬賔拜訖主乃付贄於司贄者】賔出【將命者從之至門揖賔曰】主人請見【賔答揖】賔反見【主降自東階至門揖賔升自西階當階揖升堂揖】賔主各就位【與言始視面中視抱卒視面若不言立則視足坐則視膝賔位堂西南面主位於東西面】盥洗【主賔贊同唱】詣盥洗所【賔主相揖降至洗位主揖賔盥訖賔揖主盥復相揖各復位】執事者薦脯醢【執事者各薦畢奉酒畢】跪【賔主跪訖】祭脯醢祭酒啐酒興徹脯醢【執事者徹畢】主獻賔【執事者進酒引主贊唱】詣賔席前【主賔贊同唱】揖平身進酒【又同唱】揖平身【主授酒於賓主贊唱】飲酒【畢又同唱】揖平身【主贊唱】復位【賔贊唱】就位賔酢主【引賔贊唱】詣主席前【賔主贊同唱】揖平身進酒【又同唱】揖平身【賔授酒於主賔贊唱】飲酒【畢又同唱】揖平身【賔贊唱】復位【主贊唱】就位賔退【主人送於門外賔主贊同唱】鞠躬拜興拜興平身【賔就賔館主人入復位至是主人復見於賔則主人反爲賔而賔則又以主名俱面言不用紹介及將命者】行復見禮【引主贊引主出至賔館門外司贄者執贄隨至紹介攝儐入報主主賔曰】鄕者吾子辱使某見請還贄扵將命者【主人對曰】某也旣得見矣敢辭【賔對曰】某也非敢求見請還贄扵將命者【主人對曰】某也旣得見矣敢固辭【賔對曰】某不敢以聞固以請於將命者【主人對曰】某也固辭不得命敢不從【賔主相揖賔奉贄入主贊唱】鞠躬拜興拜興平身【賔執贄鞠躬主拜訖賔乃授贄於主賔贊唱】鞠躬拜興拜興平身【主執贄鞠躬賔拜訖主乃付贄於奉贄者出主人送於門外賔主贊同唱】鞠躬拜興拜興平身【賔復入賔館主人復於位】禮畢

投壺禮

投壺之禮主【一人引贊二人主黨子弟二人】賔【一人引贊二人賔黨子弟二人】儐者【一人】通贊【二人】司正司射執壺【各一人】執矢【二人】司尊設丰【各一人】司爵洗觶【各二人】樂正司鼓司鐘司磬司琴司瑟【各一人】司笙【二人】歌生【六人】

壺一【頸修七寸腹修五寸口徑二寸半容斗五升中實小豆】

矢【以柘若棘毋去皮大七分長如射矢多備損壞今用堅竹】

儀節【通贊唱】序立【主人立阼階上西面二贊者立主後少南西面司鼓者立鼓後西面樂正】儀節【通贊唱】序立【主人立阼階上西面二贊者立主後少南西面司鼔者立鼔後西面樂正歌生司尊洗觶執爵者俱於洗盆之南少退西面序立司射設丰執矢俱於西南東面與歌生相對立】儐者出接賔【儐者應曰】諾【儐出本位橫過就東階轉身直出大門外西面立與賔揖賔東面答揖儐由原道入至主前北面立告曰】賔至【主引贊進主前北面立曰】請迎賔【儐退就本位主引贊引主由東階出門外主西面與賔對立賔引贊並主引出與主引並立門內主引唱】鞠躬拜興拜興平身【主揖賔進賔答揖賔贊引賔由西入主贊引主由東先入一等道之及階揖升階及堂揖升堂至堂贊者各引賔主於東西楣下對立主贊西者旋立主東西面賔贊東者旋立賔西東面】鞠躬拜興拜興平身【贊者各進立賔主前俱東西向賔贊唱就位主贊唱復位唱訖各引主賔就位贊者退立如前】司射以下各就位【東班樂正等與西班司射率眾執事徐北行就位司尊由東階升堂中東西面立】主獻賔【主人由席西出位篚取爵以降賔亦由席西出降並立於階上主北面跪奠爵於地興鞠躬辭曰】免降【賔曰】不敢不降【主跪取爵興與賔並降階主從阼階直下橫過洗所奠爵於篚賔由西堦直下對洗所轉向東行數步北面立曰】免洗【主於洗所轉身西面立答曰】敢不致潔【主取爵洗洗畢由原道與賔揖讓升階賔西階上北面拜洗主西面少退拜畢主詣尊所司尊者受虛爵實酒授主主轉身下就阼階少進西獻賔賔北面拜主主少退興受爵主退阼階北面拜送賔少辟興賔升席奠爵於席東】薦脯醢【贊者執脯醢由阼階授於主主受脯醢橫過西階對賔席直上親薦】設折俎【贊者捧折俎至賔席授主主受設賔席由原道升席賓左手執爵右手祭脯醢祭畢奠爵於席西左手取脯醢嚌之以餘者加於俎捝手取爵祭酒皆於席間祭畢執爵往席西末啐酒啐畢遂降西階上跪奠爵於地興拜主亦降階答拜拜畢賔曰】防酒【主曰】愧不嘉【賔跪取爵興卒酒以虛爵授贊者賔拜旣主答拜拜畢各升席】賔酢主人【賔由席西下就篚取爵降洗主亦降賔由西階上北面跪奠爵於地興辭曰】免降【主曰】不敢不降【賔跪取爵興並降階賔由西階直下轉身橫過洗所奠扵篚主由阼階直下對洗所少南轉身北面告曰】免洗【賔於洗所轉身西面曰】敢不致潔【賔轉身南面取爵洗洗畢由原道過西階與主揖讓升階主於阼階北面拜洗賔東面少退拜畢賔升尊所司尊者受虛爵實酒以授賔賔受爵就阼階獻主主北面拜受賔少辟拜畢受爵賔退西階北面拜送主少辟拜畢主升席奠爵席東】薦脯醢【贊者以脯醢授賔賔受之從西階直詣主席親薦】設折俎【贊者奉折俎就主席授賔賔受奠主席復位主左執爵右祭脯醢祭畢奠爵於席西以左手取脯醢嚌之反其餘於俎捝手取爵祭酒祭畢往席西末啐酒啐畢遂降阼階上北面立飲飲畢以虛爵授贊者拜旣賔降階答拜各升席】主酬賔【主從席西出就篚取觶獨降洗升階實觶降阼階上北面跪奠觶於地興拜賔降西階答拜拜畢主跪取觶興卒觶跪奠觶興拜賔答拜拜畢主跪取虛觶降洗賔立扵西階上不降不辭洗卒洗主升階詣樽所實觶降就西階北面酬賔賔西階上拜主少退拜畢受觶主退阼階上拜送賔少退拜畢各升席賔奠觶於席東】立司正【主人降席自南方下階立庭中西面立揖司正曰】監察儀法敢請吾子爲司正【司正進立庭中北而揖答曰】不敢當【主再揖曰】敢固請【司正揖答曰】敢不惟命鞠躬拜興拜興平身【司正答拜拜畢主人就席司正立扵西階下橫過洗所洗觶升阼階上北面立受命扵主主揖之曰】請安扵賔【司正往西階北面揖請賔曰】請安【賔揖答曰】敢辭【司正再揖請曰】敢固請【賔揖答曰】敢不惟命【司正反告主曰】請安扵賔賔許【主應曰】諾【司正實觶降自西階中庭北面跪卒觶奠觶興拜興跪取觶興反奠扵其所立扵觶南】行投壺禮【司射自本位升西階過阼階北面立受命扵主主揖曰】某有枉矢哨壺聊以樂賔子盍爲我請之【司射應曰】諾【橫過階揖賔曰】主有枉矢哨壺欲以樂賔敢請【賔揖曰】防酒嘉肴主旣賜矣又重以樂敢辭【司射復於主曰】請樂扵賔賔不許【主曰】枉矢哨壺不足辭也子盍爲我再請【司射應曰】諾【再詣賔請曰】枉矢哨壺不足辭也敢固以請【賔曰】某旣賜矣又重以樂敢固辭【司射曰】諾【復告主曰】賔固辭【主曰】枉矢哨壺不足辭也子盍爲我固請【司射曰】諾【復告賔曰】枉矢哨壺不足辭也敢固以請【賔曰】某固辭不得命敢不敬從【司射曰】諾【復於主曰】請樂於賔賔許【司矢者奉矢授主主西面司射奉中於西階上北面司壺執壺於司射之西北面賔於西階上北面再拜主般還曰辟拜畢賔主各至兩楹之間俱南面主授矢於賔主還阼階賔還西階主北面拜送賔般還曰辟主贊者進矢授主主進卽兩楹間退反位揖賔就筵筵皆南向東西相去容一弓如射物】設壺【司射於西階上與執壺者受壺東向來賔主筵前度量置壺之處去賔主席各二矢半度壺畢還西階上取中稍進東面跪設之手執八算以興其中亦實八算乃至賔席前請曰】順投爲入比投不釋勝飲不勝者正爵旣行請爲勝者立馬一馬從二馬三馬旣立請慶多馬【請畢至主前請亦如之司射復下西階下北面令賔黨曰】毋憮毋敖毋偝立毋逾言偝立逾言有常爵【告畢復往東階下告主黨亦如之告畢復位樂正自本位升至西階北面告於賔曰】工歌備【告訖相揖隨至樂生前東面命曰】就位【樂生序升西階對賔原位立司射升西階上北面告賔曰】請以樂樂賔【賔曰】諾【司射降階少南東面命樂正曰】請以樂樂賔賔許【樂正自本位應曰】當敬承【應畢升西北東面命樂生曰】請奏采蘩間若一【樂生同應曰】諾【司射由本位升階告賔主曰】矢具請拾投【司射東面立矢有入壺者則坐而釋一算投壺亦如射禮三番而止卒投司射執算以告賔主曰】左右卒投請數【釋算亦如數射算二算爲純一純以取一算爲奇遂以奇算告若右勝則曰】右賢扵左幾純【左勝則曰】左賢扵右幾純【奇則曰】奇【鈞則曰】左右鈞【司射命酌曰】請行觴【酌者曰】諾【司射於西階上南面曰】設丰【設丰者北行升堂跪設於西序少南勝黨子弟取觶洗升酌跪奠扵丰上興立丰西東面】飲不勝者【贊者各引賔主至丰所勝者立扵丰南少東西面不勝者進丰前北面跪取觶興少退告曰】賜灌【勝者跪曰】敬養【引贊各引賔主復位司射復詣賔主前曰】正爵旣行請立馬【馬各直其算毎一畨勝立一馬如賔黨兩勝立二馬主黨一勝但立一馬卽以一馬助勝者爲榮乃請曰】三馬旣備請慶多馬【賔主皆曰】諾【不勝者親往取爵酌酒至勝者席前親授爵勝者拜授不勝者還本位拜送拜畢啐酒奠爵於席西司射復升西階稍東北面請曰】正爵旣行請徹壺【賔主皆曰】諾【司射曰】徹壺【又至丰前西面命弟子曰】徹丰【又曰】退中【執事者皆應曰】諾【隨卽徹去】旅酬【司正於觶南向立命工曰】合【樂工曰】諾【通唱】進醢【贊者取醢升自阼階奠賔主前而降賔取席西之觶降阼階上北面以酬主主降席立扵賔東賔跪奠觶扵地拜主主答拜賔跪取觶興立卒觶仍實觶酬主於原位主拜受賔少退主受訖賔於原位拜送主少退拜畢賔揖升席通唱】坐賔【司正升自阼階北面立受命扵主主曰】禮行已周子盍請坐【司正曰】諾【遂適西階北面立揖賔曰】請坐【賔曰】不敢防俎【司正反命主曰】請坐扵賔賔辭以俎【主曰】請徹俎【司正告賔曰】主請徹俎【賔曰】諾【司正降西階前西面命弟子曰】俟徹俎【司正升立於序端賔降席北面主降席自南方阼階上北面賔取俎還授司正司正降自西階以俎出授從者賔從之降遂立扵階西東面主人取俎還授弟子弟子受俎降自阼階主人隨之階下西面立】燕飲【主與賔揖讓升堂乃羞無算爵使人舉觶卒觶不拜旅在下者於西階上如主人贊者賔黨之類執觶者皆與旅受者皆不拜】徹脯醢徹尊觶【賔主皆降立扵拜位引贊各立階下以俟】徹席送賔鞠躬拜興拜興平身【相楫至門外引各唱】鞠躬

鄕射禮

鄕射之禮前期選善良敏達之士行之苟非其人無以觀徳賔【一】主【一】士【一】眾賔【四】三耦【六】司射【一】司馬【一】儐者【一】揚觶【一】釋獲【一】約矢【四】樂正【一】歌詩【六】通贊【二】引贊【賔遵主各二】代執弓矢【賔遵主等各一】張侯【二】司罇設丰設楅設中洗觶執旌司鐘司鼓司磬司琴司瑟【各一】司笙司簫【各二】

器數布侯一【上廣一幅長二丈下廣一幅長一丈八尺上下次幅各廣一幅長一丈四尺中方一丈規革圎之畫鵠四角畫彩雲】侯架一【用木竪兩柱髙三丈許柱頂紅下用大石鼓坐之】弓一十六【上制長六尺六寸中制長六尺三寸下制長六尺】決拾如弓數【決以象骨爲之著於右手大指以鉤開體拾以皮爲之著於左臂以遂】矢六十四【多備以防損壞】乏一【如屏風狀容謂之乏爲獲者禦矢】旌一【竿長六尺上爲鳥首綴之制以雜帛中綘緣邊以白獲者執以唱中】朴一【木雕如劍狀射矢中人則撻之司射所帶】楅【髙二尺廣三尺兩端爲龍首下爲鱗交中橫方木以當矢凡十六孔孔容四矢飾以采色】鹿中一【髙一尺五寸木刻跪鹿飾以采色背設圎筩納籌】丰一【髙二尺刻木爲跪人形飾以采色】觶一【觶如大杯容三升口徑五寸中深四寸彊底二寸】篚一【髙一尺五寸如竹笥實觶之器也飾以紅】罇一【注酒以飲不勝者】斯禁一【髙五寸空其中坐酒罇於上木質無足髹黒】籌八十【長一尺八寸卽算也所以爲中者計數乃十耦之算】洗盤一【水罍注水以洗觶】案一【木質髙二尺五寸許濶一尺六寸長五尺空其中以坐罍置篚於右稜其四足髹以黒】鼓一鐘一磬一【各有架】琴一瑟一【各有卓】簫二笙二

儀節【通贊唱】序立【執事者各司其事儐由東堦入北面報主曰】賔至請迎賔【主贊引主出門外賔主相見主賔贊同唱】鞠躬拜興拜興平身【主揖賔進賔答揖賔贊引賔由西階入主贊引主由東階入防不入賔厭眾賔皆入及階揖升階及堂揖升堂賔主東西相向】鞠躬拜興拜興平身賔主各就位【賔主贊各引賔主就位儐由東階入北面報主曰】遵至請迎遵【賔主士及眾賔各由東西階出接門內主遵贊同唱】揖平身【主揖遵進遵答揖遵贊引遵由西階入主贊引主由東階入遵厭賔進次士次眾賔及階揖升階及堂揖升堂遵主東西相向賔與士及眾賔稍退】鞠躬拜興拜興平身賔主以下各就位【遵主贊各引遵主賔士眾賔隨就位訖司鼓者三擊鼔】司馬以下各就位【就訖】請射【司射自本位由司馬之南還楅後適堂西袒決遂有司授弓乘矢司射受之左執弣右執乘矢左鏃行及楹凝立面賔告曰】弓矢旣具有司請射【賔答曰】某不能爲二三子許【答訖相揖又面主告曰】請射於賔賔許【告訖相揖司射降自西階面西命弟子曰】納射器【命訖復位】司馬延射者於庭【司馬受弓自本位北行至楅前南面大聲揚曰】賁軍之將亡國之大夫與爲人後者不入其餘皆入【延畢復位】揚觶者升【揚觶執觶北面立俟】揚觶【然後揚曰】幼壯孝弟耆耋好禮不同流俗修身以俟死者在此位【揚訖與賔遵主士眾賔相向揖畢又揚曰】好學不倦好禮不變耄期穪道不亂者在此位【揚訖揖如前】揚觶者退【司射比耦命上射曰】某禦於子【命訖相揖命下射曰】子與某射【命訖相揖命二耦三耦如之命訖復位司馬自本位東出南面命曰】張侯【又命曰】獲者倚旌於侯中【俟獲者退立乏後司馬復位樂正命曰】工遷樂【司射執弓矢自本位出復立三耦前命曰】三耦各與其耦讓取弓矢就位俟射【命訖相揖司射復位三耦隨降堂西階袒決遂弟子左執弣右執授弓矢三耦受畢立於司馬之西南】誘射【司射由本位六揖進階不去旌發四矢訖左手執弓弝右手執弓南面揖揖如升降階出於司馬之南攺取一矢橫挾於弓適階取朴搢之以復位】行初射禮【司馬自本位出南面命曰】獲者執旌以負侯【司馬復位司射執弓橫挾一矢至三耦前命曰】三耦以次升射【命訖相揖司射復位俟初耦行至射處履物立定司馬出位執弓由上射之後立於兩物間弓命曰】去侯【獲者執旌許諾退立乏後東面坐偃旌興司馬出於下射之南還上射之後降自西階司射出相左揖北面戒上射曰】無射獲無獵獲【戒訖相揖復位】發矢【每中一矢獲者一舉曰】中【射畢揖降次耦相左升射三耦射畢司射去朴北面告於賓曰】三耦卒射【告訖揖司射搢朴復位司馬升相左揖至兩物間推弓命曰】約矢【又命曰】獲者執旌以負侯【獲者執旌許諾負侯而立司馬降至階中北面立於楅位命曰】設楅【俟約矢委矢畢取撫矢而乘之復位】行再射禮【司射自本位至階西去朴升階北面對賓請曰】有司請再射【賓答如前答訖相揖又適東階告主曰】請再射於賓賓許【告訖相揖復面賓請曰】敢請射【賓相揖復至東階面遵請曰】敢請射【遵相揖司射復面主告曰】遵賓皆與射請與賓射【請訖揖復告賓曰】主與賓爲耦【請訖揖復告遵曰】士某禦於遵與遵爲耦【請訖揖復告眾賓曰】眾賓降就三耦位俟射【請訖相揖降階搢朴俟士眾賓降就三耦位比眾耦曰】士某與遵爲耦【比眾賔曰】某與某爲耦某與某爲耦眾耦執弓矢各就射位【司射命訖相揖復位俟各降就射位司射自本位進至三耦前命曰】三耦以次取矢【命訖揖司射復位俟取矢畢司射又出本位進三耦前命曰】三耦以次升射【命訖揖司射復位初耦升射六揖履物如前俟立定司馬如前揚弓命曰】去侯【獲者許諾退立如前司馬復位司射去朴相左面賔告曰】請釋獲以紀勝負【賔答曰】諾【答訖揖司射降搢朴北面命曰】設中【司射進由堂下北面戒上射曰】不貫不釋【戒訖揖復位】發矢【耦射如前或中則獲者一舉旌曰】中【三耦射畢司射去朴請曰】賔主取弓矢升射遵就耦取弓矢俟射【請畢揖降階搢朴復位賔主遵士眾賔各降取弓矢升射畢各復位訖釋獲者由中南升西階下告賔曰】左右卒射【告訖揖復位司馬約矢撫矢如前司射去朴立中位南視算釋獲者告算如右勝則曰】右賢於左防純【如左勝則曰】左賢於右防純【如左右各一算則曰】左右均【告訖揖復位】飲不勝者【司射自本位出北面命曰】設丰【又東面命曰】洗觶【又命曰】升堂酌酒【司射搢朴至三耦前命三耦及眾賔曰】勝者執張弓不勝者執弛弓各就射位【命訖揖司射復位俟各弛弓進立射位司射至眾耦前西面命曰】勝者揖不勝者升取觶立飲【命訖揖司射復位初耦進揖如升射及階俟立飲畢次耦相左升飲如之三耦亦如之賔主遵士眾賔俱飲畢】行終射禮【司射自本位至西階去朴升階面賔請曰】有司請終射【賔答如前揖適東階上告主曰】請終射於賔賔許【告訖揖降階搢朴命三耦及眾賔曰】眾耦降執弓各就射位【命訖揖復位俟眾耦降就射位訖司射復命曰】三耦以次取矢【命訖揖復位三耦取矢如前司射適西階去朴升階立兩階中北面請曰】賔主執弓取矢遵就耦執弓取矢【請訖揖司射降階搢朴復位賔主遵本位相揖降各執弓取矢畢司射至三耦前命曰】三耦以次升射【命訖揖司射復位三耦如前樂正自本位升告賔曰】工歌備【告訖相揖隨至歌生前東面命曰】就位【命訖復位司馬執弓升堂揚弓命曰】去侯【司馬復位司射相左如前去朴告賔曰】請以樂樂於賔【賔答曰】命某不敢辭【告訖揖至東階東北告主曰】請以樂樂於賔賔許【告訖揖降西階下搢朴少南東面命樂正曰】請以樂樂於賔賔許【樂正答曰】敢不敬承【命訖揖復戒上射曰】不鼔不釋【戒訖揖司射復位樂正自本位升東面命樂生曰】樂奏采蘩之詩【樂生應曰】諾【樂正復位】發矢【上射將發矢擊鐘歌於以二字上射發一矢歌采蘩二字下射發一矢中則獲者舉旌釋獲者置算俱如前射畢執弓如前三鼔畢次耦相左如前三耦射畢司射去朴北面請曰】賔主取弓矢升射遵就耦取弓矢俟射【請訖搢朴復位賔遵主中則獲者釋獲者鐘鼔歌者俱如前射畢復位釋獲者告賔曰】左右卒射【告訖揖復位司馬約矢撫矢如前釋獲者報算如前】飲不勝者【司射自本位至西階下東面命曰】洗觶【又命曰】升堂酌酒【司射執弓搢朴至三耦眾賔前命曰】勝者執張弓不勝者執弛弓各就射位【命訖揖復位俟眾耦至射位又命曰】勝者揖不勝者升取觶立飲【命訖揖復位眾升飲畢司射又命曰】眾耦執弓就位【就訖又命曰】三耦以次取矢【取訖司射去朴請曰】賓主執弓取矢遵就耦執弓取矢【取訖司馬南面命曰】釋侯【又命曰】退旌【又至楅前命曰】退楅【司射去朴命曰】設丰者徹丰【又命曰】洗觶者取觶【又命曰】設中者退中釋獲者斂算【司射隨退】送賓【樂正命曰】樂奏采蘩之詩【命訖復位歌奏主揖賓賓答揖次遵次士次眾賓送至門外引贊唱】鞠躬拜興拜興平身【三讓而退主入門內儐入報曰】賓不顧矣禮畢【天寒日短行終射禮略去取矢飲不勝者二節】

奏樂音法

鐘【髙七寸上徑四寸七分口徑四寸九分撃特鐘以起眾音凡歌與絲竹之聲字皆隨之所謂金聲也者始條理也】

磬【後長九寸濶四寸九分前長一尺三寸六分濶三寸五分俱厚一寸一分凡先擊鐘以宣一字之音待其旣闋則擊特磬以收所謂玉振之也者終條理也】

琴【徽一十有三用則以第七徽其第一黃鐘律合字應之左手中指按右手中指勾第二太蔟律四字應之左手食指按右手中指勾第三林鐘律尺字應之左手大指按右手食指剔第四七徽半仲呂律上字應之左手無名指按右手中指勾第五南呂律工字應之左手大指按右手食指剔第六黃鐘淸律六字應之左手大指按右手食指剔】

瑟【長一丈內外各十二以朱中一名君以黃總二十五各設一柱遊移前後以和其音外十二用右手食指鼓內十二用左手食指鼓外第一黃鐘律以合字應之用右手食指順勾凡鼓此字必與內第一六字並鼓取淸濁相應二三太蔟律以四字應用右手食指連勾六仲呂律以上字應右手食指順勾七八林鐘律以尺字應用右手食指連勾九十南呂律以工字應用右手食指連勾內一黃鐘淸律以六字應用左手食指順勾餘十一與外弦音律指法相同凡鼓四上尺工字外內弦亦並鼔皆取淸濁相應】

笙【第一管第三管第七管第十一管皆南呂律以工字應凡吹工字以此四管用左右手大指及食指按其孔余孔皆開第十二管第十五管林鐘律以尺字應凡吹尺字以左手食指及中指按其孔余孔皆開第二管第十管仲呂律以上字應凡吹上字以左右手大指按其孔余孔皆開第四管第八管第十一管太蔟律以四字應凡吹四字以右手食指及左手大食指按其孔余孔皆開第十三管第十四管黃鐘淸律以合六二字應凡吹合字必吹六字吹六字必吹合字亦取淸濁相應以左手食指及中指按其孔余孔皆開】

簫【前五孔後一孔通六孔各徑二分口開半竅名山口直而吹之後一孔黃鐘淸律以六字應之凡吹六字只開此孔前五孔皆閉其第二孔南呂律以工字應凡吹工字此孔與下四孔皆開餘皆閉第三孔林鐘律以尺字應凡吹尺字此孔與下三孔皆開餘皆閉四孔仲呂律以上字應凡吹上字此孔與下二孔皆開餘皆閉第六孔太蔟律以四字應凡吹四字只開此孔餘皆閉惟黃鐘律六孔皆閉以合字應之下有一孔相通吹者宜緩取其音斯悠揚不迫】

鼓【每奏樂一句以槌擊者二但節奏従容爲佳】

按古詩樂音旣不可攷今惟以大成樂諧之蓋昭代制作於斯爲正

詩樂音律

於【太四】以【南工】采【林尺】蘩【仲上】於【太四】沼【仲上】於【林尺】沚【仲上】於【南工】以【林尺】用【仲上】之【太四】公【林尺】侯【仲上】之【黃合】事【太四】於【黃合】以【太四】采【仲上】蘩【林尺】於【南工】澗【林尺】之【太四】中【仲上】於【黃淸六】以【南工】用【林尺】之【仲上】公【林尺】侯【仲上】之【黃合】宮【太四】被【太四】之【仲上】僮【林尺】僮【仲上】夙【太四】夜【黃合】在【仲上】公【太四】被【南工】之【林尺】祁【仲上】祁【太四】薄【黃合】言【太四】還【仲上】歸【太四】按作樂之節以鐘聲爲主眾音從之而後磬以收之𨿽一字亦然每四句終則一耦射

【記采蘩之詩呂氏曰諸侯夫人以祭祀爲職惟歌於従事乃不失職士之事君何以異此故射以此爲節者所以樂不失職也】

泰泉鄕禮卷七

