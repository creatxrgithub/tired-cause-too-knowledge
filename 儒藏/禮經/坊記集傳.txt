

欽定四庫全書

經部四

坊記集傳

禮類三【禮記之屬】

提要

【臣】等謹案坊記集傳二卷明黃道周撰道周有三易洞璣別著錄此書乃道周在經筵日纂輯進呈之本其自序以爲聖人之坊亂莫大於春秋故是書之體以坊記爲經而每章之下皆臚舉春秋之事以証之但國語所載若內史過之論虢亡近於語怪而以爲借神怪以防欲義涉荒忽公元年鄭伯克段於鄢而以爲爲三桓而夫三桓之事春秋著之詳矣而乃寓其意於鄭伯之克段是舍形而論其影也又戴記本爲一篇而分爲三十章章各創爲之目上卷之目曰大坊第一去亂第二己畔第三章

別第四盍旦第五逺害第六人浮於食第七貴讓第八作讓第九可托第十酌言第十一讓善第十二作忠第十三作孝第十四敬美第十五下卷之目曰微諫第十六睦族第十七敬辧第十八敬老追孝第十九食義第二十教敬教睦第二十一卒事第二十二不貳第二十三先事後祿第二十四遺利第二十五別嫌第二十六厚別第二十七辟逺第二十八民紀第二十九親迎第三十亦非說經家法第其意存鑑戒於君臣父子夫婦兄弟之間原其亂之所自生究其禍之所終極言之頗爲剴切且坊記之文如曰制國不過千乘都城不過百雉家富不過百乘以此坊民諸侯猶有畔者是隠爲春秋書大夫之彊起例又云春秋不稱楚越之王喪則明著春秋之法孟子引孔子曰其義則丘竊取之坊記所述固春秋之義之散見者則道周此書亦非漫無所據盡出附會也乾隆四十五年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

坊記集傳原序

臣聞之記曰禮禁亂之所繇生猶坊止水之所自來也以舊坊爲無所用而壞之者必有水敗以舊禮爲無所用而棄之者必有亂患亂患之坊莫大於春秋聖人本春以立禮本王以立刑本天以立命命以坊欲刑以坊淫禮以坊徳三坊立而亂患息亂患息而後禮樂可舉也易之立坊始於天地以天地而正父子以父子而正君臣以君臣而正夫婦詩始於夫婦春秋始於兄弟三始𨿽殊其以坊徳坊淫坊欲則一也左氏以春秋之亂魯始於羽父終於三桓晉始於曲沃終於六卿故於鄭伯克段之章首明其義以爲寵祿不過都城有制爲立坊之要領因而推於桓莊文宣之間外釁所從入內慝所從出歸重於別防明嫌爲立坊之要歸坊記因之以端源於禮制鄣流於淫欲先之以敬讓衷之以孝悌終始於富而不驕貴而不淫以爲君臣父子夫婦昆弟朋友之所繇正𨿽其所稱引不過楚防晉亂吳子三事而於以定君臣辧上下正妃耦春秋千七百餘事其大指盡於此矣蓋當時夫子旣作春秋諸子莫贊一辭退而窺其意義不過以扶綱出條明堯舜之道闡文武之憲其大者在於防葬婚娶其細者至於車服飲食登降揖讓皆示之以節受之以制是天地所以生成萬物之義也春秋以生成萬物爲天地之大禮禮失而流於刑刑窮而反於命故先別其條貫以坊之而春秋之義例亦從是以起宋淳化至道間嘗以坊表二記頒賜廷臣今禮學備在學宮而習者相沿爲曲臺遺言無復知爲春秋義例之所從出者故復略舉大意使相屬比引伸觸類後有以究其指歸焉黃道周自序

欽定四庫全書

坊記集傳卷一

眀黃道周撰

大坊章第一

子言之君子之道辟則坊與坊民之所不足者也大爲之坊民猶逾之故君子禮以坊徳刑以坊淫命以坊欲【禮者天之教也刑者天之制也命者天之令也王者本天百姓本王聖人因天與王以立其坊損益百世以爲春秋春秋五始皆以明禮糾刑申天之令也命始於元年行於春中於王發於正月著於位順者爲之禮逆者爲之刑因人之性無有不足其有不足者情欲泄敗而末流自匱也聖人以性坊情以命坊性察其原始而救其末流故爲三坊以著於春秋春秋之禮有郊有禘有朝有聘有薨有葬有祀有饗有親迎有卽位有従王在內者正始爲大在外者従王爲大春秋之刑有去爵去名去氏有伐有殺有執有刺有放大者施之諸侯細者施之於盜在外者坊及盟主在內者坊及小君亦惟是天所命禮王所命刑也天王所命本於無欲故無欲之爲天有欲之爲人無欲之爲王有欲之爲霸春秋以是三者差等百王治當世之諸侯大夫故知命者足以立禮立禮者足以去刑去刑者足以作樂崇徳殷薦之上帝以配祖考也易恆言禮書恆言刑詩恆言命夫子兼取之以爲春秋春秋以命歸天以刑歸王以禮歸聖因三者而爲之律度權衡是樂所繇起也樂生於律律生於春秋春秋立而刑與樂不別爲經使知命守禮者爲之則刑與樂取之律度而無不足也是記者所述春秋之防也】

隱公元年春王正月

【具四始而不書卽位是禮以坊徳之始也禮元妃薨則繼室爲夫人隱公出於聲子桓公出於仲子聲子繼正也仲子非繼正也而隱公推父之意攝位以俟桓公旣攝位以俟桓公則必貶母以尊仲子旣貶母以尊仲子則必不可一日與於會盟宗祏之位故隱公之爲禮不足於徳其爲徳不足於禮也然則桓公卽位乎曰未卽位也未卽位則誰爲防主曰皆攝也攝則必有嗣主猶周公之復子也而宗祏盟會皆稱曰公故公非攝也非攝而不卽位爲文者也春秋不以文滅質故於隠公缺正始焉】

秋七月天王使宰咺來歸恵公仲子之賵

【天王使賵仲子則仲子未爲夫人也未爲夫人而賵之則仲子得爲夫人也仲子得爲夫人則隱公必沒尊其繼嫡生絀其慈母故寪舎之禍則於是始也】

二年十有二月乙卯夫人子氏薨

【是春秋之與聲子也沒者従夫必曰仲子生者従子必曰夫人天王不以夫人賵仲子通國不得以聲子讓夫人故公有讓而夫人無讓公有攝而夫人無攝也則安得以聲子之夫人爲仲子之夫人也】三年夏四月辛卯君氏卒

【春秋開卷而有疑禮者四焉攝之非君也賵之非死也子之疑夫人也君之疑男子也然而皆質質則無疑之矣仲子非沒天王不賵已爲夫人不稱仲子爲隱公母不讓夫人此三者天下之至質也隱公不卽位則不以其妻祔廟不以其妻祔廟而不得不以其妻稱君此一者天下之至文也文質者徳禮之所従出也隱公以泰伯之文行周公之質不得以泰伯之質還周公之文春秋於此有所不足也有所不足而後坊之坊之如何曰七年而讓讓而終老讓弟之與復辟夫固有其家譜矣】

五年考仲子之宮

初獻六羽

【考宮則近於別子也初獻則近於殺也夫猶以爲仲子也舉妻従君舉母従夫人正廟従親別廟従貴隆禮従今殺禮従古隱公自以爲精於禮也而觕於徳故爲徳而不足以坊禮猶爲禮之不足以坊徳也】桓公元年春王正月公卽位

宣公元年春王正月公卽位

【與夫弒一也宣公末減矣而其詞同何也夫皆責王也王𨿽不討而恐有爲王討者則必以王爲詞故以公與之則亦公之天也夫不卽位者不猶得天乎故隱莊閔僖皆得夫四始之正也不得其正而王不正則將假天以正之故爲之著王焉耳】

文公四年冬十有一月壬寅夫人風氏薨

五年春王正月王使榮叔歸含且賵

三月辛亥葬我小君成風

【猶是夫人也襄王得以與成風則桓王亦得以與仲子桓王與仲子則隱公不得尊聲子隱公旣以絀其母夫人則不得不絀其君夫人故文公以其夫人絀於敬嬴敬嬴以其夫人上於哀姜是亦有王也而謂時王之不足以絀滕侯者過也】

閔公二年夏五月乙酉吉禘於莊公

【吉禘者未可以吉禘也去莊公之防二十有二月邇祥而稱吉殤子般也於子般無防於莊公稱祥則亦可以吉矣禘者祀祭之通稱也祫祭之禘必於太廟吉祭之禘則於莊公於莊公則可以六羽矣然必八佾者八佾之制不自莊公始也然則何知不爲袷禘也曰不曰致莊公而曰於莊公也然則莊公非始僭者與詩曰周公之孫莊公之子丹楹刻桷自莊公始也曰朱幹玉戚白牡騂剛亦不自莊公始也】僖公八年秋十月禘於太廟用致夫人

【是則祫祭也祫祭而致夫人崇姜氏也崇姜氏者何霸主之女與於廟事副禕薦盎出於西房夫有天子之禮樂焉猶哀姜之用幣也然則夫人不可致於太廟乎曰禘太廟則志在太廟致夫人則志在夫人也然則夫人之不稱姜氏何也曰致夫人無所致氏也然則是禮與曰禮也夫猶有侈心焉又眀年公及夫人姜氏會齊侯於陽谷是則非禮也太廟之致夫人則亦謂此也】

僖公三十一年夏四月四卜郊不従乃免牲猶三望【公羊子曰三卜禮也四卜非禮也求吉之道三禘嘗不卜郊何以卜卜郊非禮也卜郊何以非禮天子祭天諸侯祭土天子有方望之事無所不通諸侯山川有不在其封內者則不祭也谷梁子曰夏四月不時也然則元冬孟春魯可以祭乎左氏曰禮不卜常祀而卜其牲日牛卜日曰牲牲成而卜郊上怠慢也望郊之細也不郊亦無望可也然則不卜而可以郊乎曰有其舉之舉不爲創人而疑天其天則従魯之有郊不自僖公始也其疑郊則自僖公始也其疑郊何也以爲諸侯不得郊而周公得禘禘則以太廟凖於明堂郊則以閟宮等於圜丘以明堂享周公則魯公可以配以閟宮享后稷則魯公不可以祭不可以祭而後疑之疑而後卜之卜而疑而後四之然則以後之卜者皆疑乎曰僖公疑先公者也後公疑僖公者也然則不疑而舉之是乎曰何爲其不疑而舉之也頌曰乃命魯公俾侯於東錫之山川土田附庸未有殊錫焉與其不疑而舉之則何如不疑而曠之也故僖公之疑先公是也後公之疑僖公則不是也然則三望是乎曰南望衡霍西望華首北望恆阿則不是也若泰山河海則未爲不是也頌曰泰山巖巖魯邦所瞻奄有蒙遂荒大東至於海邦淮夷來同言十六年於淮之會也僖公以齊桓愛壻九合諸侯再従晉文經略諸夏兩郤楚師再朝王所宜其功有可稱者而以郊師二事爲儒者詆譏考其従來固已久矣疑而卜卜而不舉在僖公之禮未爲壊徳也】

宣公三年春王正月郊牛之口傷攺卜牛牛死乃不郊

【何爲其言之厲辭也宣公子赤者也子赤甫二年天王之崩甫二月而誇舉之故爲之厲辭也厲辭則大其坊不厲辭則不大其坊】

成公七年春王正月鼷防食郊牛角攺卜牛鼷防又食其角乃免牛

【夏五月不郊猶三望言猶者通可已之辭也谷梁子曰乃者亡乎人之辭也亡乎人則天矣故君子於禮知刑亦於禮知命也】

十年夏四月五卜郊不従乃不郊

【凟則不告已逺於君子矣不違筮則猶未逺於君子也】

十有七年九月辛丑用郊

【是何用之曰不卜而用之也用則不卜卜則不得用或曰春卜也卜以九月上辛而遂用之夏正七月也天王郊以正月則魯郊以七月魯之重秋嘗也先郊而後禘以夏正寅月佩弓韣建龍旂以祈谷於南郊以周正申月載嘗楅衡祈成於眀堂魯於春秋擇取一焉謂之春秋故春秋者郊社禘嘗之阼也然則是禮與曰蓋有是典焉而世一用之然則成公之爲之何也曰是嵗也公會尹子單子五國伐鄭盟於柯陵歸而張之夫以蓋沙隨之恥則亦舎苕丘者之爲也】

襄公七年夏四月三卜郊不従乃免牲

【孟獻子曰吾乃今而後知有卜筮夫郊祀后稷以祈農事也是故啟蟄而郊郊而後耕今旣耕而卜郊宜其不従也然則魯之用郊専爲祈谷也専爲祈谷而春秋非之何也謂其龍旂大輅用天子之事也然則是誰爲之季孫宿之爲也季孫新嗣而見討於晉歸而張之亦猶之苕丘也】

定公十有五年春王正月鼷防食郊牛牛死攺卜牛夏五月辛亥郊

哀公元年春王正月鼷防食郊牛攺卜牛夏四月辛巳郊

【夫是則郊可不用也而猶嵗用之春秋舉其不用者而遺其用者以是見刑亦以是見禮以是見禮亦以是見命故禮之不足坊徳者聖人有所不取也】

【然則昭公可謂知禮乎左氏曰公如晉自郊勞至於贈賄無失禮晉侯謂女叔曰魯侯不亦善於禮乎女叔對曰是儀也不可謂禮禮所以守其國行其政令無失其民者也今政令在家不能取也有子家羈弗能用也姦大國之盟陵虐小國利人之難不知其私公室四分民食於他思莫在公不圖其終爲國君難將及身不卹其所禮之本末將於此乎在而屑屑焉習儀以亟言善於禮不亦逺乎】

【公羊子曰昭公將殺季氏告子家駒曰季氏爲無道僭於公室久矣吾欲殺之如何子家駒曰諸侯僭於天子大夫僭於諸侯久矣昭公曰吾何僭矣哉子家駒曰設兩觀乘大輅朱幹玉戚以舞大夏八佾以舞大武此皆天子之禮也且夫牛馬維婁委巳者也而柔焉季氏得民眾久矣君無多辱夫雉門兩觀亦不自昭公始也禮失以漸而徳敗以頓故君子防之爲貴也】

【然則春秋誰爲知禮者乎曰其鄭子產子太叔楚觀射父乎子產卒子太叔爲政黃父之會趙簡子問揖讓周旋之禮焉對曰是儀也非禮也簡子曰敢問何爲禮對曰吉也聞之先大夫子產曰禮天之經也地之義也民之行也天地之經而民實則之則天之眀因地之性生其六气用其五行气爲五味發爲五色章爲五聲淫則昬亂民失其性是故爲禮以奉之爲六畜五牲三犧以奉五味爲九文六采五章以奉五色爲九歌八風七音六律以奉五聲爲君臣上下以則地義爲夫婦內外以經二物爲父子兄弟姑姊甥舅婚媾姻婭以象天眀爲政事庸力行務以従四時爲刑罰威獄使民畏忌以類其震耀殺戮爲溫慈恵和以效天之生殖長育民有好惡喜怒哀樂生於六气是故審則宜類以制六志哀有哭泣樂有歌舞喜有施舎怒有戰鬭喜生於好怒生於惡是故審行信令禍福賞罰以制死生生好物也死惡物也好物樂也惡物哀也哀樂不失乃能協夫天地之性是以長久故如子太叔之言禮則通於命矣禮之與命非二物也是所謂哀樂之節而中和之本也】

【楚子期祀致牛俎於楚子楚子問觀射父曰祀牲何及對曰祀加於舉天子舉以太宰祀以會諸侯舉以特牛祀以太牢卿舉以少牢祀以特牛大夫舉以特牲祀以少牢士食魚炙祀以特牲庶人食菜祀以魚上下有序民則不慢王曰其大小何如對曰郊禘不過繭栗烝嘗不過把握王曰何其小也對曰夫神以精眀臨民者也故求備物不求丰大是以先王之祀也以一純二精三牲四時五色六律七事八種九祭十日十二辰以致之百姓千品萬官億醜兆民經入畡數以奉之眀徳以昭之龢聲以聴之以告徧至則無不受休楚子曰祀不可以已乎對曰祀所以昭孝息民撫國家定百姓也古者先王日祭月享時類嵗祀諸侯舎日卿大夫舎月士庶人舎時天子徧祀羣臣品物諸侯祀天地三辰及其土之山川卿大夫祀其禮士庶人不過其祖日月會於龍土气含收天眀昌作百嘉備舎羣神頻行國於是乎烝嘗家於是乎嘗祀於是乎合其州鄕朋友婚姻比爾兄弟親戚於是乎弭其百苛妎其防慝合其嘉好億其上下以中固其姓上所以教民防也下所以昭事上也天子禘郊之事必自射其牲王后必自舂其粢諸侯宗廟之事必自射其牛刲羊擊豕夫人必自舂其盛況其下人誰敢不戰兢以事百神楚子曰所謂一純二精七事者何也對曰聖王正端冕以不違心帥其羣臣以臨監事無有苛慝於神謂之一純玉帛爲二精天地民及四時之務謂之七事是射父之言祀猶未及於禮也又以天地三辰濫諸侯之祀然已得其意足爲民坊故世之知禮者不眾也】

【然則齊桓公可謂知刑乎殺我姜氏不阿其親於是慶父殪於莒曰姜氏襄公之屬也我桓公之夫人非桓公所得而殺也且慶父未戮而戮姜氏非所爲令也召陵之會執轅濤塗以爲屝屨之不共則猶有申侯之防焉晉滅虞虢而不能討也楚伐江黃而不能救也然則春秋皆刑也無復知刑者與魯之兩刺皆哀也諸侯之殺其大夫者無數而皆不得其主名】

【然則春秋孰爲知刑者乎曰公子友叔向楚子其可謂知刑乎季友旣酖叔牙越在陳國人召而歸之共仲出奔莒共仲以爲季子歸不吾討也而季子竟討之召於莒使奚斯哭之共仲乃縊而死故季友爲政而酖一兄殺一公子使齊桓公不敢有其姑姊妹故季友可謂知刑矣羊舌鮒者叔向之弟也邢侯與雝子爭田雝子納女於鮒以求直及獘獄之日叔魚抑邢侯邢侯殺叔魚與雝子於朝韓宣子患之叔向曰三姦同罪請殺其生者而戮其死者宣子曰如何對曰鮒也鬻獄雝子賈之以其子邢侯非其官也而幹之夫以回鬻國之中與絕親而置直非司冦而擅殺一也遂施邢侯氏而屍叔魚雝子於市故叔向可謂知刑矣宣公十一年冬楚子伐陳謂陳人無動吾將討於少西氏遂入陳殺夏徴舒轘諸栗門以徴舒之惡親弒其君逾年莫討而楚子討之楚子不可謂知刑乎而春秋黜之以爲楚人何也株林之亂罪在靈公及公孫寜儀行父靈公已弒陳國已滅而楚人不討二子又納之於陳是春秋所謂楚人也然則春秋之刑如何曰春秋之刑察其源而大其坊者也察其源而大其坊如何趙穿弒君而趙盾不禁則趙盾之罪浮於趙穿鄭子公弒君而子家不禁則子家之罪浮於子公謂趙盾之足以制趙穿子家之足以制子公也然則春秋不畏逸賊與曰畏逸賊也畏逸賊則齊商人之死不討歜職莒庻其之弒不討莒僕晉胥童之弒不討欒書鄭髠頑之卒不討子駟楚子麋之卒不討棄疾蔡侯申之卒不討公孫翩者何也曰各有取之也以國者與國以人者與人存正者去疑存大者舎細然則春秋諼獄與曰何爲其諼獄也出欒書而入趙盾出去疾而入歸生出子駟而入子幹出陽生而入陳荼出莒僕而入許止也曰是天制之非人所能定也不眀禮不足以眀刑故聖人重言之也亦共言禮而已矣】

【然則邾文公可謂知命乎邾文公卜遷於繹史曰利於民而不利於君邾子曰苟利於民之利也天生民而樹之君以利之也民旣利矣向與焉左右曰命可長也君何弗爲邾子曰命在養民死之修短時也民苟利矣吉莫如之遂遷於繹遷而邾文公卒君子曰知命夫有知命而従宋襄公用人於社者乎命者春秋之所罕言也春秋以命與王以王與天謂王足以命禮則書王以賵仲子成風謂王足以命刑則書天王殺其弟佞夫王札子殺召伯毛伯謂王足以命命則書王使榮叔來錫桓公命故以命與王以王與天聖人於此亦未有定也亦曰與禮而已矣】

【然則春秋孰爲知命者乎曰皆在於周室其人無事耑內而道古本天稱王足以炤四方之善敗若內史過內史興單襄公劉康公其人也恵王十五年有神防於莘王問於內史過曰是固有之乎對曰有之國之將興其君齊明衷正精潔恵和其徳足以昭其馨香其恵足以同其民人神饗而民聴故眀神降之觀其政徳而均布福焉國之將亡其君貪冒辟邪淫佚怠荒麤穢暴虐其政腥臊馨香不登其刑矯誣百姓擕貳民神怨恫無所懷依故神亦往焉觀其苛慝而降之禍是以或見神以興或見神以亡昔夏之興也融降於崇山其亡也回祿信於聆隧商之興也檮杌次於丕山其亡也夷羊在牧周之興也鸑鷟鳴於岐山其衰也杜伯射王於鄗是皆眀神之志也王曰今是何神也對曰昔昭王娶於房是曰房後實有爽徳協於丹朱丹朱馮身以儀之生穆王焉實照臨周之子孫而禍福之繇是觀之其丹朱乎王曰誰受之對曰在虢土然則何爲對曰臣聞之道而得神謂之逢福淫而得神是爲貪禍今虢少荒其亡乎王曰防何對曰昔堯臨民以五今其冑見神之見也不過其物由是觀之不過五年是史過之語異於春秋之不語也故有借神怪以坊欲者史過是也】

【晉文公之初入也襄王使太宰文公及內史興錫公命上卿逆於境晉侯郊勞館諸宗廟饋九牢設庭燎及期命於武宮設桑主布幾筵太宰涖之晉侯端委而入太宰以王命命冕服內史贊之三命而後卽冕服旣畢賔饗贈餞如公命侯伯之禮而加之以宴好內史興歸以告王曰晉不可不善也其君必霸逆王命敬奉禮義成敬王命順之道也成禮義徳之則也則徳以道諸侯諸侯必歸之且禮以觀忠信仁義也忠分則均仁行則報信守則固義節則度分均無怨行報無匱守固不偸節度不擕若民不怨而財不匱令不偸而動不擕其何事不濟臣入晉境四者不失其能禮矣樹於有禮艾人必丰王其善之王従之使於晉者道相逮也先是內史過錫晉恵公命呂甥卻芮相晉侯不敬晉侯執玉卑拜不稽首內史過歸告王曰晉不亡其君必無後且呂卻將不免史過又曰昔者先王旣有天下又崇立上帝眀神而敬事之於是乎有朝日夕月以教民事君諸侯春秋受職於王以臨其民大夫士日恪位著以儆其官庶人工商各守其業以供其上猶恐有失墜也故爲車服旗章以旌之爲摯幣瑞節以鎭之爲班爵貴賤以列之爲令聞嘉譽以聲之猶有散遷觧慢而著在刑辟流在裔土於是乎有蠻夷之國有斧鉞刀墨之民而況可淫縦其身乎夫晉侯非嗣也而得其位亹亹怵惕保任戒懼猶曰未也若將廣其心而逺其鄰陵其民而卑其上何以固守夫執玉卑替其摯也拜不稽首誣其王也替摯無鎭誣王無民夫天事恆象任大享重者必速及故晉侯誣王人亦將誣之欲替其鎭人亦將替之大臣享其祿弗諫而阿之亦將及焉八年晉侯隕於韓懷公殺而甥芮與於難故曰威儀所以定命也知禮而後知命若史興史過者知所以定命矣定王八年使劉康公聘魯發幣於大夫季文子孟獻子皆儉叔孫宣子東門子家皆侈歸王問魯大夫孰賢對曰季孟其長處魯乎叔孫東門其亡乎若家不亡身必不免王曰何故對曰臣聞之爲臣必臣爲君必君寛肅宣恵君也敬恪恭儉臣也寛所以保本也肅所以濟時也宣所以教施也恵所以和民也本固而功成施徧而民阜乃可以長保民矣其何事不徹敬所以承命也恪所以守業也恭所以給事也儉所以足用也以敬承命則不違以恪守業則不懈以共給事則寛於死以儉足用則逺於憂承命不違守業不懈寛於死而逺於憂則可以上下無隙矣其何任不堪上任而徹下堪其任所以令聞長世也今二子者儉則能足用矣足用則族可以庇二子者侈侈則不卹匱匱而不卹憂必及之廣其身國家弗堪亡之道也王曰防何對曰東門之位不若叔孫而泰侈焉不可以事二君叔孫之位不若季孟而亦泰侈焉不可以事三君若皆早世猶可若登年以載其毒必亡十六年魯宣公卒赴者未及東門氏來告亂子家奔齊簡王十一年魯叔孫宣伯亦奔齊故王季子知命亦所謂知刑者也】

【柯陵之會單襄公見晉厲公視逺步髙晉卿郤錡見單子其語犯郤犨見其語迂郤至見其語伐齊國佐見其語盡魯成公見言及晉難及卻犨之譖單子曰君何患焉晉將有亂其君與三郤當之乎魯侯曰寡人懼不免焉今君曰晉將亂敢問天道乎抑人故也對曰吾非瞽史焉知天道吾見晉君之容而聴三郤之語矣殆必禍者也夫君子目以定體足以從之是以觀其容而知其心矣目以處義足以步目今晉侯視逺而足髙目不在體而足不步目其心必異矣目體不相従何以能久夫合諸侯國之大事也國將無咎其君在防步言視聴必皆無謫則可以知徳矣視逺日絕其義足髙日棄其徳言爽日反其信聴淫日離其名夫目以處義足以踐徳口以庇信耳以聴召者也故不可不愼也偏防有咎旣防則國従之晉侯爽二吾是以云夫卻氏晉之寵人也三卿而五大夫可以戒懼矣髙位實疾僨厚味實臘毒今卻伯之語犯叔迂季伐犯則陵人迂則誣人伐則揜人有是寵也而益之以三怨其誰能忍之𨿽齊國子亦將與焉立於淫亂之國而好盡言以招人過怨之本也惟善人能受盡言齊其有乎吾聞之國徳而鄰於不修必受其福今君偪於晉而鄰於齊齊晉有禍可以取霸無徳之患何憂於晉且夫長翟之人利而不義其利淫矣流之若何魯侯歸乃逐叔孫僑如眀年晉殺三卻又眀年晉人弒厲公齊人殺國武子故逺於禮則必近於刑近於刑則必逺於命王季子單襄公非知命也亦曰知禮而已】

【然則端木賜可謂知命乎定公十五年春王正月邾子來朝子貢觀焉邾子執玉髙其容仰公受玉卑其容俯子貢曰以禮觀之二君者皆有死亡焉夫禮死生存亡之體也將左右周旋進退俯仰於是乎取之朝祀防戎於是乎觀之今正月相朝而皆不度心已亡矣嘉事不體何以能久髙仰驕也卑俯替也驕近亂替近疾君爲主其先亡乎故命禮刑此三者相爲終始也有是三者以坊其不足則春秋其至矣】去亂章第二

子云小人貧斯約富斯驕約斯盜驕斯亂禮者因人之情而爲之節文以爲民坊者也故聖人之制富貴也使民富不足以驕貧不至於約貴不慊於上故亂益亡魯隱公元年夏五月鄭伯克段於鄢

【左氏曰初鄭武公娶於申曰武姜生莊公及共叔段莊公寤生驚姜氏故名曰寤生遂惡之愛共叔段欲立之亟請於武公公弗許及莊公卽位爲之請制公曰制巖邑也虢叔死焉他邑惟命請京使居之謂之京城大叔祭仲曰都城過百雉國之害也先王之制大都不過參國之一中五之一小九之一今京不度非制也君將不堪公曰姜氏欲之焉辟害對曰姜氏何厭之有不如早爲之所無使滋蔓蔓難圖也蔓艸猶不可除況君之寵弟乎公曰多行不義必自斃子姑待之旣而大叔命西鄙北鄙貳於已公子呂曰國不堪貳君將若之何欲與大叔臣請事之若弗與則請除之毋生民心公曰毋庸將自及大叔又收貳以爲己邑至於廩延子封曰可矣厚將得眾公曰不義不暱厚將崩大叔完聚繕甲兵具卒乘將襲鄭夫人將啟之公聞其期曰可矣命子封帥車二百乘以伐京京叛大叔叚叚入於鄢公伐諸鄢五月辛丑大叔出奔共書曰鄭伯克段於鄢段不弟故不言弟如二君故曰克稱鄭伯譏失教也謂之鄭志不言出奔難之也公羊氏曰克之者何殺之也殺則曷謂之克大鄭伯之惡也曷爲大鄭伯之惡母欲立之已殺之如勿與而已矣谷梁之說猶是也夫公谷則未知春秋之意也春秋之意以越禮自下坊徳自上節情而止亂君子之事也叔段欲京則與之京欲貳則與之貳無禮以止之則猶之教驕亂者矣教驕亂而後克之則防乎恐不克之也夫是爲三桓而發也夫子以叔段起三桓以鄢起郈與費圍成之不克亦夫子之所憖也夫子將筆之書又與二三子討論其義丁寜於坊表之始故坊表記者春秋之開塞也得其三坊而春秋之義燦乎著矣】

隱公四年二月戊申衛州吁弒其君完

【左氏曰衛莊公娶於齊東宮得臣之妹曰莊姜美而無子衛人所爲賦碩人也又娶於陳曰厲嬀生孝伯早死其娣戴嬀生桓公莊姜以爲已子公子州吁嬖人之子也有寵而好兵公弗禁莊姜惡之石碏諌曰臣聞愛子教之以義方弗納於邪驕奢淫佚所自邪也四者之來寵祿過也將立州吁乃定之矣若猶未也階之爲禍夫寵而不驕驕而能降降而不憾憾而能眕者鮮矣且夫賤妨貴少陵長逺間親新間舊小加大淫破義所謂六逆也君義臣行父慈子孝兄愛弟敬所謂六順也去順效逆所以速禍也君人者將禍是務去而速之毋乃不可乎弗聽其子厚與州吁防禁之不可桓公立石碏乃老於是州吁弒桓公石碏亦遂殺厚也故左氏之爲傳深達於坊記之義也小人之約至於盜盜至於尉止齊豹公孫翩陽虎刑之所得而誅也小人之驕至於亂亂至於叔段州吁刑之所不得而誅也刑窮而後兵兵窮而先王之禮教道命皆盡矣故鄭衛之詩春秋所爲坊始也】

【左傳初晉穆侯之夫人姜氏以條之役生太子命之曰仇其弟以千畆之戰生命之曰成師師服曰異哉君之命子也夫名以制義義以出禮禮以體政政以正民是以政成而民聴易則生亂嘉耦曰妃怨耦曰仇古之命也今君命太子曰仇弟曰成師始兆亂矣兄其替乎恵之二十四年晉始亂故封桓叔於曲沃靖侯之孫欒賔傅之師服曰吾聞國家之立也本大而末小是以能固故天子建國諸侯立家卿置側室大夫有貳宗士有子弟庶人工商各有分親皆有等衰是以民服事其上而下無覬覦今晉甸侯也而建國本旣弱矣其能久乎恵之三十年潘父弒昭侯而納桓叔不克晉人立孝侯曲沃莊伯又伐翼弒孝侯其後曲沃卒有晉詩所爲賦椒聊也故左氏之義與坊表同防也】

昭公元年夏秦伯之弟鍼出奔晉

【左氏曰秦後子有寵於桓如二君於景其母曰弗去懼選癸卯鍼適晉其車千乘書曰秦伯之弟鍼出奔晉罪秦伯也後子享晉侯造舟於河十里舎車自雍及絳歸取酬幣終事八反司馬侯問曰子之車盡於此乎對曰此之謂多矣若能少此吾何以得見女叔齊以告公曰秦公子必歸臣聞君子能知其過必有令圖令圖天所贊也秦公子亦可謂驕而不降者矣何令圖之有】

襄公二十二年楚殺其大夫公子追舒

【左氏曰楚觀起有寵於令尹子南未益祿而有馬數十乘楚人患之王將討焉子南之子棄疾爲王禦士王毎見之必泣棄疾曰君三泣臣矣敢問誰之罪也王曰令尹之不能爾所知也國將討焉爾其居乎對曰父戮子居君安用之泄命重刑臣亦不爲王遂殺子南於朝轘觀起於四境子南之臣謂棄疾請屍棄疾不可三日乃請許之其徒曰行乎曰吾與弒吾父行將焉入然則臣乎曰棄父事讎吾弗忍也遂縊而死甚矣棄疾之似張宗魯也追舒之罪未至死故春秋不去其公子而存其大夫棄疾不以屍謝楚而以死出其父是則與於弒父者也然而楚子可謂能制矣先是申侯有寵於楚文王文王將死與之璧使行曰惟我知女女専利而不厭予取予求不女瑕疵也後之人將求多於女女必不免我死女必速行無適小國將不女容焉旣而不容於鄭故如楚文王亦可爲能制矣然而無當於禮知禮者其惟齊晏子乎左氏曰齊侯與晏子坐於路寢公嘆曰美哉室其誰有此乎晏子曰敢問何謂也公曰吾以爲在徳對曰如君之言其陳氏乎陳氏𨿽無大徳而有施於民豆區釡鐘之數其取之公也薄其施之民也厚公厚斂焉陳厚施焉民歸之矣詩曰𨿽無徳與女式歌且舞民歌舞之矣公曰善哉是可若何對曰惟禮可以已之在禮家施不及國民不遷農不移工賈不變士不濫官不滔大夫不收公利公曰善哉我不能矣吾今而後知禮之可以爲國也齊之不知禮者其惟慶封乎】

襄公二十八年冬齊慶封來奔

【左氏曰慶封伐內宮弗克反陳於嶽請戰弗許遂來奔獻車於季武子美澤可以鑑展莊叔見之曰車甚澤人必瘁宜其亡也叔孫穆子食慶封慶封泛祭穆子不悅使工爲之誦茅鴟亦不知旣而齊人來讓奔吳吳勾余予之朱方聚其族焉居之富於其舊子服恵伯謂叔孫曰天殆富淫人慶封又富矣穆子曰善人富謂之賞淫人富謂之殃天其殃之也其將聚而殱旃夫穆子則庶乎知命也命者天所坊欲也】定公十四年春衛公叔戌來奔

【左氏曰初衛公叔文子朝而請享靈公退見史防而告之史防曰子必禍矣子富而君貪罪其及子乎文子曰然吾不先告子是吾罪也君旣許我矣其若之何史防曰無害子臣可以免富而能臣必免於難上下同之戍也驕其亡乎富而不驕者鮮吾惟子之見驕而不亡者未之有也戍必與焉及文子卒衛侯始惡於公叔戍戍又欲去夫人之黨夫人愬之曰戌將爲亂故曰約斯盜驕斯亂以文子之文也而不能庇其子其道不足以制富貴故也制富貴則可以制亂矣】

已畔章第三

子云貧而好樂富而好禮眾而以寜者天下其防矣詩云民之貪亂寜爲荼毒故制國不過千乘都城不過百雉家富不過百乘以此坊民諸侯猶有畔者

襄公十有一年春王正月作三軍

【左氏曰季武子將作三軍告叔孫穆子曰請爲三軍各徵其軍穆子曰政將及子子必不能武子固請之穆子曰然則盟諸乃盟諸僖閎詛諸五父之衢正月作三軍三分公室而各有其一三子各毀其乘季氏使其乘之人以其役邑入者無徵不入者倍徵之孟氏使半爲臣若子若弟叔孫氏使盡爲臣不然不舎是穆子之盟之也穆子盟之而曰使盡爲臣何也臣有定祿者也政無定祿者也子弟亦定也政無定也季氏樂其無定者以要於仲叔仲叔執其有定者以要於季氏則盟詛相挾矣季氏於是則必有悔也曰吾以一軍從政行李賦役之不供而臣子弟受祿於二家又曰取之公也二子得其名吾不盡其實則其攺作無怪矣貪亂荼毒必自此始也是所謂必畔之道也然則魯舊有三軍乎曰二軍二軍則詩謂公徒三萬何也曰二軍之數二萬五千人侈言之也曰紅之搜革車千乘千乘之卒七萬五千人而曰不足三軍何也曰天子六鄕六遂得十二軍只用六軍大國六軍只用三軍魯賦之實八百乘不足三軍自隱公以來取郜取防防項取須句取向取根牟取繹取鄟浸大矣以事盟主則毀乘而損賦以張其國則加乘而益軍故入鄆入邿者季孫之志以爲若臣若子若弟非季孫之志也然則季氏之臣子弟孰主之乎曰三家之臣子弟皆自主也而孟叔以給於公兩半而一全猶之三分公室公與孟叔兩而參之故云五分而公得二者過也於是三家之富皆三百乘而季氏倍徵富於周公然則季氏倍徵而民歸之何也曰已則蠲徵倍徵其於周公者也】

昭公五年春王正月捨中軍

【左氏曰卑公室也毀中軍於施氏成諸臧氏初作中軍三分公室而各有其一季氏盡徵之叔孫氏臣其子弟孟氏取其半焉及其捨之也四分公室季氏擇二二子各一皆盡徵之而貢於公其後公室遂無臣也然則叔孫氏使盡爲臣而曰臣其子弟何也曰叔孫之臣子弟則猶之盡爲臣也父兄臣而其子弟焉往乎然則季氏之毀中軍何也曰中軍當政於外二軍當賦於國毀中軍則四方有事二子皆均之然則作三軍而後叔孫豹會伐秦叔老會伐許仲孫速會向仲孫羯侵齊何爲其不當政乎曰是命大夫之事非徴賦之事也詩曰王事壹埤遺我惜乎叔孟之不講於王事也然則季氏其中軍乎而稱左師何也曰以名與孟氏而實以自與也公羊子曰五亦有中三亦有中是則二亦有中也三可毀而中不可毀故季氏之軍未嘗毀也】定公十二年夏叔孫州仇帥師墮郈

季孫斯仲孫何忌帥師墮費

【左氏曰仲由爲季氏宰將墮三都於是叔孫氏墮郈季孫氏將墮費公山不狃叔孫輒帥費人以襲魯公與三子入於季氏之宮登武子之臺費人攻之弗克入及公側仲尼命申句須樂頎下伐之費人北追之敗諸姑蔑二子奔齊遂墮費初郈焉正侯犯以郈叛入於齊叔孫請於齊歸乃墮之費之墮則爲陽虎也陽虎囚季桓子將享於蒲圃而殺之弗克出讙陽關以叛故郈費之墮叔季自墮之成不自墮則魯莫之敢墮也公羊子曰曷爲帥師墮郈帥師墮費孔子行乎季孫三月不違曰家不蔵甲邑無百雉之城於是帥師墮郈帥師墮費雉者何五板而堵五堵而雉百雉而城夫仲尼則猶取之祭仲也故仲尼以天而用人以禮而當命】

【晉獻公始作二軍及文公被廬之搜始作三軍郤谷將中軍郤臻佐之狐偃將上軍讓於狐毛而佐之欒枝將下軍先軫佐之是三軍者亦足以霸矣淸原之搜作五軍以禦狄及魯成公三年景公始作六軍其舊三軍者荀林父將中軍先縠佐之士會將上軍卻克佐之趙朔將下軍欒書佐之其新三軍者韓厥爲新中軍趙括佐之鞏朔爲新上軍韓穿佐之荀騅爲新下軍趙旃佐之賞韋之功也於是晉有十二卿成公十三年與秦戰於麻隧十六年與楚戰於鄢陵猶用四軍𨿽晉悼公再覇舎二軍猶用四卿綿上之搜𨿽輟新軍未之變也至昭項之世而六卿始専狎主夏盟其後知氏與韓趙魏四卿共滅範中行而分其地卒爲三國列於諸侯故晉之分合如其國制則文景悼三公之爲也故三公者教畔者也】定公十三年秋晉趙鞅入於晉陽以叛

【左氏曰晉趙鞅謂邯鄲午曰歸我衛貢五百家吾舎諸晉陽邯鄲人不可趙孟怒囚邯鄲午渉賔遂殺午也以邯鄲叛趙人圍邯鄲邯鄲午荀寅之甥也荀寅範吉射之姻也不圍邯鄲將攻趙氏董安於聞之告趙孟曰先備諸趙孟曰晉國有命始禍者死爲後可也趙鞅奔晉陽範中行以晉人圍之是則趙鞅未爲叛也趙鞅之叛爲欲富也請衛俘不與公圍邯鄲不與公入晉陽不歸於公則將誰歸乎】

冬晉荀寅士吉射入於朝歌以叛

【左氏曰範臯夷無寵於範吉射梁嬰父寵於知文子韓簡子惡荀寅魏襄子惡吉射欲以臯夷代吉射嬰父代荀寅知大子言於晉侯曰君命大臣始禍者死載書在河今三臣始禍而獨逐鞅刑不均矣請皆逐之冬十一月荀躒韓不信魏防多奉公以伐範中行氏不克遂伐公國人敗之奔朝歌荀寅士吉射則叛矣叛猶之爭卿也欲富之與欲寵孰多乎故晉陽之與朝歌異情而同辭蓋三郤自欒祁而後其爲叛者猶是矣而獨以朝歌爲君側則與於晉陽之過也】

成公十有五年秋宋華元出奔晉宋華元自晉歸於宋宋殺其大夫山宋魚石出奔楚

【左氏曰宋共公旣葬於是華元爲右師魚石爲左師蕩澤爲司馬華喜爲司徒公孫師爲司城向爲人爲大司寇鱗朱爲少司寇向爲太宰魚府爲少宰而蕩澤弱公室殺公子肥華元曰我爲右師司君臣之訓今公室卑而不能正罪大而不能治敢賴寵乎乃出奔晉二華戴族也司城莊族也六官皆桓族也魚石將止華元魚府以爲不可右師反必討是無桓氏也魚石曰右師反必不敢卽討猶有戍在𨿽亡必偏乃自止華元於河上請討蕩氏華喜公孫師乃攻蕩氏殺子山魚石向爲人鱗朱向魚府出舎於睢上華元亦止之不可冬十月又止之不可乃反魚府曰今不従不得入矣馳而従之則決睢澨閉門登陴矣左師二司寇二宰遂奔楚華元使向戍爲左師老佐爲司馬樂裔爲司寇以靖國人桓族之亡則亦寵祿過也以五世之公族爲四卿二大夫而猶不自戢至於卑公室殺及公子可謂眾而不寜者矣然則宋之有六卿禮與曰禮也商政與客各因其舊然則亦有三軍與曰軍出於乘乘出於甸三百十六里而出車千乘從此而降不及二軍宋之淫威則亦其澤存焉耳】

昭公二十有一年夏宋華亥向寜華定自陳入於宋南裏以叛

【於是華向之族亦皆八九世矣而世執國柄鬼閻之戰華向奔陳華費遂爲大司馬生華防華多僚華登防爲少司馬多僚爲禦士惡之譖諸公曰防將納亡人亟言之公不可多僚曰君若愛司馬則如亡死如可逃何逺之有公懼使人告司馬司馬嘆曰必多僚也吾有防子而不能殺以辱君命可若何乃與公謀逐華防華防之徒不勝忿殺多僚刼費遂以叛召諸亡人入於南裏以叛冬華登以吳師救華氏公欲出廚人濮曰吾小人可借死不能送亡君請待之齊烏枝鳴戍宋謂曰用少莫如齊致死齊致死莫如去備彼多兵矣請皆用劍従之華氏北復卽之廚人濮以囊荷首而走曰得華登矣遂敗華氏於新裏蓋自魚石子山以來華向之族三世再叛皆殺公族質公子十數年未已也民之貪亂寜爲荼毒是之謂與】昭公十一年夏楚公子棄疾帥師圍蔡

【左氏曰楚子城陳蔡不羹使棄疾爲蔡公王問於申無宇曰棄疾在蔡何如對曰擇子莫若父擇臣莫若君鄭莊公城櫟而寘子元焉使昭公不立齊桓公城谷而寘管仲焉至今賴之臣聞五大不在邊五細不在庭親不在外覊不在內今棄疾在外鄭丹在內君其少戒王曰國有大城何如對曰鄭京櫟實殺曼伯宋蕭亳實殺子防齊渠丘實殺無知衛蒲戚實出獻公由是觀之則害於國末大必折尾大不掉君所知也又眀年楚公子比公子黒肱公子棄疾蔡朝吳帥陳蔡不羮許葉之師以入楚楚靈以是卒於幹谿昭公二十三年冬楚囊瓦爲令尹城郢沈尹戌曰子常必亡郢苟不能衛城無益也古者天子守在四夷天子卑守在諸侯諸侯守在四鄰諸侯卑守在四竟愼其四竟結其四援民狎其野三務成功民無內憂而又無外懼國焉用城今吳是懼而城於郢守已小矣卑之不獲能無亡乎昔梁伯溝其公宮而民潰民棄其上不亡何待夫正其疆修其土田險其走集親其民人眀其五候信其鄰國愼其官守守其交禮完其守備不僭不貪以待不虞又何畏矣詩曰無念爾祖聿修厥徳無亦監乎若敖蚡冒至於武文土不過同愼其四竟猶不城郢今土數圻而郢是城不亦難乎定公四年囊瓦敗於柏舉吳人五戰而遂入郢則以子常之貪也奪唐蔡而殺郤宛以不和其人民不然𨿽子胥之智無所騁之也先楚之智者其惟蒍賈乎僖公二十七年楚子將圍宋使子文治兵於睽終朝而畢不戮一人子玉復治兵於蒍終日而畢鞭七人貫三人耳國老皆賀子文子文飲之酒蒍賈尙幼後至不賀子文問之曰不知所賀子之傳政於子玉曰以靖國也靖諸內而敗諸外所獲防何子玉剛而無禮不可以治民過三百乘其不能以入矣苟入而賀何后之有易曰負且乘致冦至負者小人之事也乘者君子之器也以小人之事乘君子之器則盜思奪之矣魯之三家皆過三百乘而卒見奪於盜晉宋之六卿則自相盜也盜乘而盜奪之又何責焉】章別章第四

子云夫禮者所以章疑別微以爲民坊者也故貴賤有等衣服有別朝廷有位則民有所讓

莊公二十三年秋丹桓宮楹

二十四年春王三月刻桓宮桷

【谷梁子曰禮天子諸侯黝堊大夫倉士黈丹楹非禮也天子之桷斵之礱之加宻石焉諸侯之桷斵之礱之大夫斵之士斵本刻桷非正也夫人所以崇宗廟也取非禮非正加於宗廟以飾夫人非正也左氏曰秋丹桓宮之楹春刻其桷皆非禮也禦孫諌曰臣聞之儉徳之共也侈惡之大也先君有共徳而君納諸大惡無乃不可乎禦孫所謂大惡何也謂其亂天子之典無所章別以教民僭也雉門兩觀則亦猶是也趙文子爲室斵其椽而礱之張老夕焉不謁而歸文子趨問之對曰天子之室斵其椽而礱之加宻石焉諸侯礱之大夫斵之士首之備其物義也従其等禮也今子貴而忘義富而忘禮吾懼不免何敢以告文子歸令之勿礱也匠人請皆斵之文子止爲後世之見之也其斵者仁者之爲也其礱者不仁者之爲也趙文子則庶乎章疑者矣】

戊寅大夫宗婦覿用幣

【此細事也而春秋謹識之禦孫曰男贄大者玉帛小者禽鳥以章物也女贄不過榛栗棗修以告防也今男女同贄是無別也男女之別國之大節也而由夫人亂之無乃不可乎公羊子曰宗婦者何大夫之妻也谷梁子曰禮大夫不見夫人大夫國體也而行婦道惡之故謹而日之也夫大夫宗婦有異於夫人婦者乎別而又別之甚矣谷梁子之別也】

襄公七年冬十月衛侯使孫林父來聘

【左氏曰衛孫文子來聘且拜武子之言而尋孫桓子之盟也公登亦登叔孫穆子相趨進曰諸侯之會寡君未嘗後衛君今吾子不後寡君寡君未知所過吾子其少安孫子無詞亦無悛容穆叔曰孫子必亡爲臣而君過而不悛亡之本也詩曰退食自公委蛇委蛇謂従者也衡而委蛇必折有讓則従不讓則衡孫文子衡者也】

【虢之會楚公子圍二人執戈先焉蔡公孫歸生與鄭罕虎見叔孫穆子穆子曰楚公子甚美不大夫矣抑君也鄭子皮曰有執戈之前吾惑之蔡子家曰蒲宮有前不亦可乎穆子曰不然天子有虎賁習武訓也諸侯有旅賁禦災害也大夫有貳車備承事也士有陪乘告奔走也今大夫而設諸侯之服有其心矣夫服心之文也如焉灼其中必文於外若楚公子不爲君必死不合諸侯矣】

【昭公十六年韓起聘於鄭鄭伯享之子產戒曰苟有位於朝無有不恪孔張后至立於客間執政禦之適客後又禦之適縣間客従而笑之事畢富子諫曰夫大國之人不可不愼也防爲之笑而不陵我我皆有禮夫猶鄙我孔張失位吾子之恥也子產怒曰發命之不衷出令之不信刑之頗類獄之放紛會朝之不敬使命之不聴取陵於大國罷民而無功罪及而不知僑之恥也孔張君之昆孫子孔之後也執政之嗣也爲嗣大夫承命以使周於諸侯立於朝而祀於家防祭有職受脤歸賑其祭在廟已有著位世守其業而忘其所僑焉得恥之故爲禮者無它修其坊而加讓焉若此而已駟氏之後有駟秦者富而侈嬖大夫也而常陳卿之車服於其庭鄭人惡而殺之國參曰詩云不解於位民之攸塈不守其位而能久者鮮矣書曰車服以庸車服者先王所以教讓也】

【魯哀公之末年公子荊之母嬖將以爲夫人使宗人釁夏獻其禮對曰無之公怒曰女爲宗司立夫人國之大禮也何故無之對曰周公及武公娶於薛孝恵娶於商自桓以下娶於齊此禮也則有若以妾爲夫人則固無其禮也公卒立之而以荊爲太子國人始惡之故疑微之際不可不別也】

文公二年八月丁卯大事於太廟躋僖公

定公八年冬従祀先公

【公羊子曰従祀者何順事也文公逆祀去者三人定公順祀叛者五人言夫章疑別微之無人也文公二年夏父弗忌爲宗伯尊僖公眀言曰吾見新鬼大故鬼小先大後小順也躋聖賢眀也眀順禮也君子以爲失禮禮無不順祀國之大事也而逆之可謂禮乎子𨿽齊聖不先父食故禹不先鯀湯不先契文武不先不窋宋祖帝乙鄭祖厲王猶尙祖也是以魯頌曰春秋匪解享祀不忒皇皇后帝皇祖后稷君子曰禮謂其后稷親而先帝也詩曰問我諸姑遂及伯姊君子曰禮謂其姊親而先姑也及定公八年季寤公鉏極公山不狃皆不得志於季氏叔孫輒無寵於叔孫氏叔仲志不得志於魯故五人因陽虎陽虎欲去三桓以季寤更季氏以叔孫輒更武伯已更懿子冬十月順祀先公而祈焉辛卯禘於僖廟然則是五叛者之爲順祀也而曰叛者五人何也曰祀者非五人也祈者五人也祀則有公三卿焉而五人祈其従違曰是眾與我也然則昭公之先已祀乎曰安得不祀葬必有主主必祔於廟不廟則必自爲廟也然則墓道之南不防於別廟與曰別廟必書以宮武宮而猶書之亦未有置於毀廟者也以榮駕鵝之言中於忮心於主祔亦可以已也且是孟懿子則亦爲政矣生事葬祭則亦嘗聞之矣孟懿子以是眀禮而五人者以是眀亂然則是大禮也而不書禘事與日何也曰略之也季孫以侵衛初歸陽虎志在於亂孟氏築室於門外其於卜日諏士皆略之矣夫徒有其舉焉而以亂終辛卯壬辰則無所置日也置日則無所置蒲囿者矣無所別之而猶以別名故聖人貴別也】

盍旦章第五

子雲天無二日土無二王家無二主尊無二上示民有君臣之別也春秋不稱楚越之王防禮君不稱天大夫不稱君恐民之惑也詩云相彼盍旦尙猶患之

桓公元年春王正月公卽位

桓公二年春王正月戊申宋督弒其君與夷

桓公十年春王正月

桓公十八年春王正月公防齊侯於櫟

公與夫人遂如齊

【谷梁子曰桓無王其曰王何也謹始也其曰無王何也桓弟弒兄臣弒君天子不能定諸侯不能救百姓不能去以爲無王之道遂可以至焉耳然則元年之王以爲謹始十年之王以爲舉中末年之王以爲謹終與曰固也固則二百四十二年之中其無王者九十有九何也曰歷法之過也有春而以王治之亦有春而不以王治之治者頒不治者不頒亦不可知也然則其爲誅弒道者何也曰雷霆之憲時當焉耳天道之不察察也使人間值之而咢然以思然則毛伯之錫文公稱王以天榮叔之錫桓公去天稱王何也曰桓有罪不討無功足錄生而宥之沒而錫之謂可以省焉耳然則春秋之於王無貶與曰王也何貶之有家父求車而猶曰天王故繻葛之戰河陽之召春秋之所諱也叔帶子朝之難而王不以是去天則終無所去之矣至於王猛而後書名春秋之義蓋於是絕也然則春秋不以天治王以王治天下與曰小察者大迷體大者不細春秋之所貴者在於以霸尊王不以王與霸在於以人與楚以子命吳以地呼越也至於越而絕矣春秋之所不絕者以一日命天以一王命天下】

僖公九年夏公防宰周公齊侯宋子衛侯鄭伯許男曹伯於葵丘

【左氏曰夏防於葵丘尋盟且修好禮也王使宰孔賜齊侯胙曰天子有事於文武使孔賜伯舅胙齊侯將下拜孔曰且有後命天子使孔曰以伯舅耋老加勞賜一級無下拜對曰天威不違顏咫尺小白余敢貪天子之命無下拜恐隕越於下以遺天子羞敢不下拜下拜登受齊侯𨿽未朝王則猶知有王也下拜登受是齊桓之正也】

僖公二十八年冬公防晉侯齊侯宋公蔡侯鄭伯陳子莒子邾子秦人於溫

天王狩於河陽

公朝於王所

【左氏曰是防也晉侯召王以諸侯見且使王狩仲尼曰以臣召君不可以訓故書曰天王狩於河陽言非其地也公羊子曰曷爲不言公如京師天子在是也天子在是則曷爲不言天子在是不與致天子也國語曰晉文公旣定襄王於郟王勞之以地辭請隧焉王弗許曰昔我先王之有天下也防方千里以爲甸服以供上帝山川百神之祀以備百姓兆民之用以待不庭不虞之患其餘以均分公侯伯子男使各有寜宇以順及天地無逢其災害先王豈有賴焉內官不過九禦外官不過九品足以供給神祗而已豈敢厭縦其耳目心腹以亂百度亦惟是死生之服物采章以臨長百姓而輕重布之王何異之有今天降禍災於周室餘一人僅亦守府又不佞以勤叔父而班先王之大物以賞私徳叔父實應且憎以非餘一人餘一人豈敢有愛也先民有言曰攺玉攺步叔父若能光昭大徳更姓攺物以創制天下自顯庸也而縮取備物以鎭撫百姓餘一人其流辟於裔土何辭之與有若猶是姬姓也尙將列爲公侯以復先王之職大物其未可攺也叔父其茂昭眀徳物將自至余敢以勞變前之大章以忝天下其若先王與百姓何何政令之爲也若不然叔父有地而隧焉予安能知之文公遂不敢請受地而還文公於是若不知有王矣而猶知有王是晉文之譎也】

宣公三年春楚子伐陸渾之戎

夏楚人侵鄭

【左氏曰楚子伐陸渾之戎遂至於雒觀兵於周疆定王使王孫滿勞楚子楚子問鼎之大小輕重焉對曰在徳不在鼎昔夏之方有徳也逺方圖物貢金九牧鑄鼎象物百物而爲之備使民知神姦入川澤山林不逢不若螭魅罔兩莫能逢之用能恊於上下以承天休桀有昬徳鼎遷於商載祀六百商紂暴虐鼎遷於周徳之休眀𨿽小重也其姦回昬亂𨿽大輕也天祚眀徳有所底止成王定鼎於郟鄏卜世三十卜年七百天所命也周徳𨿽衰天命未攺鼎之輕重未可問也及後楚子防又欲求鼎於周而驟沒於幹谿故楚子可謂知欲而不知命也若宋襄公亦是也】

僖公十六年春王正月戊申朔隕石於宋五是月六鷁退飛過宋都

【周內史叔興聘於宋宋襄公問焉曰是何祥也吉凶焉在對曰今玆魯多大防眀年齊有亂君將得諸侯而不終退而告人曰是陰陽之事非吉凶所生也夫是亦所謂命也莫爲而爲之莫致而致之亦曰修徳而已矣舎徳而力力則不競以退以隕亡王之後而欲爭中夏之諸侯是猶有隧鼎之心也盂之防公子魚曰禍其在此乎君欲已甚何以堪之於是楚執宋公以伐宋是命之不足以坊欲者也】

哀公七年夏公防吳於鄫

【左氏曰防於鄫吳來徴百牢子服景伯對曰先王未之有也吳人曰宋百牢我魯不可以後宋且魯牢晉大夫過十吳王百牢不亦可乎景伯曰昔趙鞅貪而棄禮以大國懼敝邑故敝邑十一牢之君若以禮命諸侯則有數矣若亦棄禮則有淫者矣周之王也制禮上物不過十二以爲天之大數也今棄周禮而必曰百牢亦惟執事吳人弗聴景伯曰吳將亡矣棄天而背本不與必棄疾於我乃與之故禮以坊徳刑以坊淫命以坊欲自桓文以下皆末之有也譬之盍旦其以昏號晝者也】

【然則春秋楚子書卒不書葬惡其僭也天王之崩或志或否或葬或不葬何也曰以責魯也谷梁子聞之沈子魯人有防周人弔周人有防魯人不弔周人曰固吾臣也使人可也魯人曰吾君也親之者也使大夫則不可也故周人弔魯人不弔是何爲者也曰言夫周魯之並有防者也周魯並有防周通四海得以防下弔於魯魯守一境不得以越殯弔於君謂其君親往也君皆親往而周匱矣周匱則必以防謝諸侯故天子遣人以問諸侯諸侯不得越境以赴天子故天子有防諸侯就其朝廟爲位而哭斬衰苴杖七月而除之以功衰治三年之防然後卽吉天子葬望道而哭哭而後相弔也相弔而後治事故遇天子之崩葬而或以禮或不以禮則書不書異文變質各相副矣春秋十有二王桓襄匡簡景禮問及於諸侯魯皆爲之禮自崩而葬無逸禮者春秋曰是知有王也爲之書王猶之書禮也平恵定靈志崩不志葬其葬禮則已泯矣葬禮之冺自隱公始也】

隱公三年春三月庚戌天王崩

秋武氏子來求賻

【求賻則且葬也已七月矣而魯賻不至不得曰討而得曰求求而得之亦不得曰禮也故平王崩而不葬】僖公八年冬十有二月丁未天王崩

九年夏公防宰周公齊侯宋子衛侯鄭伯許男曹伯於葵丘

【是七月矣宰不得涖事於周則諸侯不得就哭於位聞其日矣致壇而哀哀而後行事不然不書故恵王崩而不葬謂有盟主存焉責盟主而不責魯】

成公五年冬十有一月己酉天王崩

六年秋仲孫蔑叔孫僑如帥師侵宋

襄公二十有八年冬十有二月甲寅天王崩

【眀年夏秋以晉命城杞是皆責盟主也然而伐宋城杞未害於致葬禮也則魯與有過焉曰先後之異時也魯不得盡禮焉魯不得盡禮則桓王之七載猶且書之故曰魯與有過也然則魯如之何曰魯卽不奔王防猶以衰墨守於周公之廟】

【莊公十二年莊王崩春王三月紀叔姬之歸則猶書王也以王表月而不以崩表王於是夏四月無事柰何其無天王之事也夫獨爲責王者乎春秋無責王者也】

【莊公十七年僖王崩五年之間有兩王防霸役未起戎慝未作宗國輯寜京師晏然於是四時無事有它國之細事焉何爲其無天王之大事也】

【文公十四年頃王崩春秋三沒王不廢王月王月則不廢王崩則廢之謂是佚簡也於是則我多事矣春伐邾夏盟於新城秋至自防冬齊執單伯然猶未可以廢天王之事也故春秋之責魯莊公甚於其責文公也詩人之誦魯莊公甚於其誦齊襄公也父子之道衰則君臣之誼絕猶之月見於晝則書日可廢也書日不可廢亦無所見日矣】

【然則楚赴晉防又執楚防而不可以奔天王之防何也曰未之聞也支子出封於外非王命不赴京師朝聘以時值有大故従事於羣公之後奔防之禮則未之學也列國聞防則卿士大夫書之矣卿士大夫奔走於蜃翣之下則未之敢書也執紼之及晉桃茢之及楚則不得己也然則諸侯之歸楚如何曰六王二公則楚已擇取之矣鄭蔡陳許不乘其車者則猶在諸侯之位也猶在諸侯之位則王之如何曰舉子男見公之禮就降階焉而已滅國之後托於臣妾則典籍去之矣】

定公四年三月公防劉子晉侯宋公蔡侯衛侯陳子鄭伯許男曹伯莒子邾子頓子胡子滕子薛伯杞伯小邾子齊國夏於召陵侵楚

十四年二月楚公子結滅頓

十五年二月辛丑楚子滅胡

哀公四年夏晉人執戎蠻子赤歸於楚

【是去召陵之會甫逾十載而盟主叛盟歸命江漢何也曰韓魏趙氏將分公室而釋憾於楚以弱天下之諸侯左氏傳曰楚人旣克夷虎乃謀北方左司馬昄申公壽餘葉公諸梁致蔡於負函致方城之外於繒闗曰吳將溯江入郢將奔命焉爲一昔之朝襲梁及霍單浮余圍戎蠻氏蠻氏潰蠻子赤奔晉陰地司馬起豊析與狄戎以臨上雒左師軍於莬和右師軍於倉野使謂陰地大夫士蔑曰晉楚有盟好惡同之若將不廢寡君之願也不然將通於少習以聴命士蔑請諸趙孟趙孟曰晉國未寜焉能惡楚必速與之士蔑乃致九州之戎將裂田與蠻子而城之且將爲之卜蠻子聴卜遂執之與其五大夫以畀楚師於三戶司馬眅致邑立宗焉誘其遺民盡俘以歸晉之不競則不自是始也自厥憖之會始也厥憖之會八國救蔡不逺而歸以爲荀範不睦內變方蘊守士燮之智以待楚斃無責焉耳於是趙孟爲政韓魏従之而效楚之趣誘人之君以歸命於楚夫非竊國之盜而誰復爲之乎谷梁子曰其言歸於楚何曰辟伯晉而京師楚也京師楚則遂王楚矣蓋中國之王楚自是始也】

昭公十一年夏四月丁巳楚子防誘蔡侯般殺之於申

【十六年春楚子誘戎蠻子殺之是蓋稱誘也晉誘蠻子赤而不曰誘何也曰歸重於執執重於誘舉重焉耳然則不書趙鞅士蔑而曰晉人何也曰歸楚者非獨趙鞅也非獨趙鞅則將盡列國而人之何獨晉人也故趙鞅者所謂盍旦之鳥也】

【然則召陵始會齊桓公不郤江黃亦不救江黃召陵終會趙孟不郤胡頓亦不救胡頓夫猶有霸者之意乎曰是荀寅之意也荀寅死而後趙孟用事趙孟之誘執蠻子甚於荀寅之取貨於蔡也取貨於蔡而中國叛誘執蠻子而蕃服叛中國與蕃服皆叛而楚始坐王楚坐王而三晉始分故春秋誅楚之意則將盡於此也然則晉納蠻子而楚破武關以取陰地晉將如何曰楚之畏吳猶晉之畏楚也吳能以柏舉入郢楚不能以少習入晉然且君子不以勢易徳不以險易信】

哀公六年秋七月庚寅楚子軫卒

【左氏曰楚子在城父將救陳卜戰不吉卜退不吉王曰然則死也再敗楚師不如死棄盟逃讎不如死死一也其死讎乎命公子申爲王不可則命公子結亦不可則命公子啟五辭而後許將戰楚子有疾庚寅攻大冥卒於城父子閭退曰君王舎其子而讓羣臣敢忘君乎従君之命順也立君之子亦順也與子西子期謀潛師閉塗立越女之子章而後還是嵗也有云如眾赤鳥夾曰以飛三日楚子使問於周太史周太史曰其當王身乎若禜之可移於令尹司馬楚子曰除腹心之疾以寘諸股肱何益不谷不有大過天其天諸有罪受罰又焉移之遂弗禜也初楚昭王有疾卜曰河爲祟王弗祭大夫請祭諸郊王曰三代命祀祭不越望江漢睢漳楚之望也禍福之至不是過也不谷𨿽不徳河非所獲罪也遂弗祭孔子曰楚子知天道矣其不失國也宜哉夏書曰維彼陶唐帥彼天常有此冀方今失其行亂其紀綱乃滅而亡又曰允出玆在玆由己率常可矣夫夫子亦與楚子乎夫子之與楚子謂楚之不郊也楚之不郊猶盜蔵而舎其帷幕也杞宋魯之郊猶主饋之用祭器也然則赤鳥夾日之祥何也曰是月也其周正申酉七八月之間乎日在於翼軫鶉尾之墟赤眚従之其國有火亦有大防爰及大兵於是吳入楚楚子歿於城父則謂是占也然則齊景夢與二日搏而不勝不謂吳楚乎曰齊景之夢不如呂錡之式也夫齊景者亦猶之盍旦者也】

逺害章第六

子云君不與同姓同車與異姓同車不同服示民不嫌也以此坊民民猶得同姓以弒其君

隱公十年夏翚帥師防齊人鄭人伐宋

【左氏曰先期也公羊子曰此公子翚也何以不稱公子貶曷爲貶隱之罪人也故終隱之篇貶也先是四年秋書翚帥師左氏曰疾之也貶之疾之桓三年秋公子翚如齊逆女則不去其公子何也以隱而疾之疾其仇以桓而親之親其故夫以公子而逆女異於公子而同車者乎甚矣魯之不嫌也不嫌不嚴故周公之後以內簒多聞】

莊公三十二年秋七月癸巳公子牙卒

【公羊子曰何以不稱弟殺也殺則曷爲不言刺爲季子諱殺也曷爲爲季子諱殺季子之遏惡也不以國獄緣季子之心而爲之諱季子之遏惡柰何莊公病將死以病召季子季子至而授之以國政曰寡人卽不起將焉致魯國季子曰般也存君何憂焉公曰容得是乎牙謂我曰魯一生一及君已知之矣慶父也存季子曰夫何敢是將爲亂乎夫何敢俄而牙弒械成季子和藥而飲之曰公子従吾言而飲此可以無爲天下戮笑必有後於魯國牙従其言而飲之無傫氏至於王堤而死】

八月癸亥公薨於路寢

冬十月己未子般卒公子慶父如齊

閔公元年春王正月

【公羊子曰公何以不言卽位繼弒君不言卽位孰繼繼子般也孰弒子般慶父也殺公子牙今將爾季子不免慶父弒君何以不誅將而不免遏惡也旣而不可及獄有所歸不探其情親親之道也惡乎歸獄歸獄於僕人鄧扈樂鄧扈樂者卽左氏所謂圉人犖也甚哉公羊子之恕也獄有所歸而首禍者可免乎夫季友不能誅兩公子也季友不能誅兩公子而春秋兩釋之一曰公子牙二曰公子慶父何也曰弒者之不去其公子也以爲借也曰微公子不弒矣至於公子牙聖人猶有輕典曰已服之矣具其時日若可告於廟者然是周法所宥同姓也】

文公十有八年秋公子遂叔孫得臣如齊

冬十月子卒

夫人姜氏歸子齊

季孫行父如齊

【左氏曰文公二妃敬嬴生宣公敬嬴嬖而事襄仲宣公長而屬諸襄仲欲立之恵伯不可仲見於齊侯而請之齊侯新立而欲親魯許之冬十月仲殺惡及視而立宣公書曰子卒諱之也仲以君命召惠伯其宰公冉務人止之恵伯曰死君命可也公冉務人曰若君命可死非君命何聴恵伯弗止乃入仲殺而埋之馬矢之中是仲也殺一君一公子一大夫而春秋書之若無害於國者又何以正天下曰春秋亦有所諱也春秋不諱齊莒而納魯君臣於齊莒之中夏五月戊戌齊人弒其君商人冬莒弒其君庶其夫以公子遂叔孫得臣爲異於邴歜閻職者乎抑以季孫行父爲異於莒太子僕者乎行父之異於莒僕則有以自白也遂得臣之異於歜職則無以自白也聖人謂吾不樂以子赤與商人庶其同視也使遂得臣行父與齊莒同視焉是亦行父之所深恥也然則罪行父者何也以季友之所罪子牙者罪襄仲則不得以季友之所恕慶父者恕行父也】

宣公八年夏六月辛巳有事於太廟仲遂卒於垂壬午猶繹萬入去籥

【公羊子曰仲遂者何公子遂也何以不稱公子貶曷貶爲弒子赤貶然則曷爲不於弒焉貶於文則無罪於子則無年谷梁子曰爲若反命而後卒也此公子也其曰仲何也疏之也何爲疏之是不卒者也不疏則無用見其不卒也其卒之何也以譏乎桓也其譏桓何曰聞大夫之防則去樂卒事夫谷梁子則未聞夫奚斯子產之誼也共仲未死而奚斯哭之子晳未死而子產數之令其速死仲遂之反於黃是可數矣惜乎魯之無子產也】

【然則弒君之坊専爲同姓者乎曰春秋之貴者則皆同姓也曰是専爲魯發乎曰列國諸侯有弒其君者曰薨曰卒或地或不地則必以魯爲詞魯之六世弒兩君兩子則與齊楚比烈也或曰是爲公孫無知楚子幹子晢發與齊僖公之母弟曰夷仲年生公孫無知有寵於僖公衣服禮秩如嫡襄公絀之無知遂作亂弒襄公楚子審無冡嫡有寵子五人無適立焉乃徧以璧見於羣望與巴姬埋璧於太室之庭使五人齊齒而入拜子昭跨之防肘加焉子幹子晳逺之棄疾抱而入拜皆當璧楚子不定故自子昭而下逓相弒也然則誰始爲之其晉獻公乎獻公之初未廢申生也使士蒍爲重耳夷吾築蒲與屈不愼寘薪焉公使讓之士蒍稽首對曰臣聞之無防而戚憂必讎焉無戎而城讎必保焉寇讎之保又何愼焉詩云懷徳惟寜宗子維城君其修徳而固宗子何城如之三年將尋師焉焉用愼退而賦曰狐裘尨茸一國三公吾誰適従至於奚齊卓子而爲公者眾矣故同姓之別不可不愼也以齊桓公之眀管仲之賢也不能立一公子卒防不得殯殯防不得葬禍亂相尋自武孟而後孝昭懿恵五世而後定亦惟是輿服相似以嫡齒年之故也然則事有近於此者乎曰有之是在臧武仲之立季悼子也季武子欲立悼子以公彌之長也不敢主問於臧武仲武仲曰吾能立之乃請諸大夫徧獻客命重席新罇降階而逆悼子及旅獻乃召公彌與之齒武仲以是見愛於季氏見斥於國人然幸也而不至於弒楚昭王之奔隨也子西爲王輿服以保路國於脾泄聞王所在而後従王及由余之城麋也子西問大小髙厚焉由餘皆曰不知子西怒曰不能如辭城之不知又何知焉由余曰固辭之矣而吾使也人各有能有不能王遇盜於雲中予受其戈其所猶在而示之背曰此予所能也若脾泄之事予亦弗能也故爲假輿服以弭亂者猶假輿服以招寵也臧紇假罇席以亂嫡庶之序子西假輿服以乘危亂之釁是仲尼之所深鄙也詩曰鳲鳩在桑其子七淑人君子其儀一兮一者有上下之謂也】

人浮於食章第七

子云君子辭貴不辭賤辭富不辭貧則亂益亡故君子與其使食浮於人也寜使人浮於食

桓公十有一年秋九月宋人執鄭祭仲

突歸於鄭

鄭忽出奔衛

【鄭忽者鄭昭公也爲鄭世子突者何厲公也宋人欲立厲公執祭仲而逐忽忽不能讓又不能遂卒以廢死君子傷之左氏曰我公之未昏於齊也齊侯欲以文姜妻鄭太子忽太子忽辭人問其故太子曰人各有耦齊大非耦也詩云自求多福在我而已大國何爲君子曰善自爲謀及其敗戎師也齊侯又欲妻之固辭人問其故太子曰無事於齊吾猶不敢今以君命奔齊之急而受室以歸是以師昏也民其謂我何遂辭諸鄭伯方子忽之辭也祭仲曰必取之君多內寵子無大援將不立三公子皆君也弗従而卒以失國齊人所刺狡童也桓公十七年髙渠彌弒昭公而立公子亹其眀年夏四月丙子公薨於齊丁酉公之防至自齊夫與其亂而離於禮毋寜禮而離於亂乎以鄭昭公之賢也失援而爲世所詆譏是慶父襄仲所歸命於齊定哀所入楚入越也將謂求系得系者之可謂智乎】

【襄公二十二年九月鄭公孫黑肱有疾歸邑於公召室老宗人立叚而使黜官薄祭祭以特羊殷以少牢足以共祀盡歸其餘邑曰吾聞之生於亂世貴而能貧民無求焉可以後亡敬共事君與二三子生在敬戒不在富也己巳伯張卒君子曰善哉詩曰愼爾侯度用戒不虞鄭子張有焉】

【楚之殺子南也以觀起之富也防子馮復爲令尹有寵於子馮者八人皆無祿而多焉他日朝與申叔豫言弗應而退従之入於人中又従之遂歸退朝見之曰子三困我於朝吾懼不敢不見吾過子姑告我何疾我也對曰吾懼不免焉何故對曰昔觀起有寵於子南子南得罪觀起車裂何故不懼防子自禦而歸不能當道至謂八人者曰吾見申叔夫子所謂生死而肉骨也愛我者如夫子則可不然請止辭八人者而後王安之】

【崔氏之亂防羣公子故鉏在魯叔孫還在燕賈在句瀆之丘及慶氏亡皆召之具器用而反其邑焉與晏子邶殿其鄙六十弗受子尾曰富人之所欲也何獨弗欲對曰慶氏之邑足欲故亡吾邑不足欲也益之以邶殿乃足欲足欲亡無日矣在外不得宰吾一邑不受邶殿非惡富也恐失富也且夫富如布帛之有幅焉爲之制度使無遷也民生厚而用利於是正徳以幅之使無黜嫚謂之幅利利過則敗吾不敢貪多所謂幅也於是子雅従之辭多受少子尾受而稍致之公公以爲忠】

襄公二十七年衛殺其大夫寗喜

衛侯之弟鱄出奔晉

【左氏曰衛寗喜専公患之公孫免余請殺之公曰微寗子不及此吾與之盟矣事未可知祗成惡召止也公孫免余請私討之敗又攻寗氏殺之子鮮曰逐我者出納我者死不亦難乎且鱄實使之遂出奔晉公使止之不可托於木門不鄕衛國而坐公賞免余邑六十辭曰惟卿備百邑臣六十矣下有上祿亂也臣弗敢聞且寗子惟多邑故死臣懼死之速及也公固與之受其半使爲卿辭曰大叔儀不貳能贊大事君其命之乃使文子爲卿故辭貴受賤辭富受貧公孫免余有焉夫公孫免余聞之晏子者乎抑聞之管子者乎僖公十二年管夷吾平戎於王王以上卿之禮饗管仲管仲辭曰臣賤有司也有天子之二守國髙在若節春秋來承王命何以禮焉王曰舅氏余嘉乃勲應乃懿徳謂督不忘往踐乃職無逆朕命管仲乃受下卿之禮而還故管子晏子則可以弭亂矣】

【谷梁子曰専喜之徒也専爲喜之徒何也已𨿽急納其兄與人之臣謀弒其君是亦弒君者也其曰弟何也専有是信者君賂不入乎喜而殺喜是君不直乎喜也故出奔晉織絇邯鄲終身不言衛公羊子曰寗氏之將再納獻公也公必使公子鱄約之公子鱄不可獻公怒以鱄與逐已也不得已而約之已約歸殺寗喜公子鱄乃挈妻子而去之將濟於河盟曰所履衛地食衛粟者昧雉彼視然則子鮮之誼謂近於叔肸者乎謂近於季札者乎三公子者皆織屨灌園自食其食然而叔肸不與於亂子札遺亂子鮮則與於亂也夫子鮮其猶之公冶者與】

襄公二十九年夏五月公至自楚

【左氏曰公還及方城季氏取卞使公冶問壐書追而與之曰聞守卞者將叛臣帥徒以討旣得之矣敢告公冶致使而退及舎而後聞取卞公曰欲之而言叛只見疏也公謂公冶曰吾可以入乎對曰君實有國誰敢違君公與公冶冕服固辭彊之乃受公欲無入榮成伯賦式微乃入公冶致其邑於季氏終不入季氏家曰欺其君何必使予季孫見之則言季氏不見則不言季氏及疾聚其臣曰我死必無以冕服斂非徳賞也且無使季氏葬我故如公孫免余公子鮮公冶者亦可謂人浮於食矣】

貴讓章第八

子云觴酒豆肉讓而受惡民猶犯齒衽席之上讓而坐下民猶犯貴朝廷之位讓而就賤民猶犯君詩云民之無良相怨一方受爵不讓至於已斯亡

【僖公二十五年晉侯朝王不書謂其請隧也公問元帥於趙衰對曰郤縠可行年五十矣守學彌惇夫先王之法志徳義之府也徳義生民之本也能惇篤者不忘百姓也請使郤縠公従之公使趙衰爲鄕辭曰欒枝貞愼先軫有謀胥臣多聞皆可以爲輔臣弗若也乃使欒枝將下軍先軫佐之郤縠卒先軫代之胥臣佐下軍旣又使趙衰爲卿辭曰夫三徳者偃之出也以徳紀民其章大矣不可廢也使狐偃爲卿辭曰毛之知賢於臣其齒又長毛也不在位不敢聞命乃使狐毛將上軍狐偃佐之狐毛卒又使趙衰代之辭曰城濮之役先且居之佐君也善軍伐有賞善君有賞能其官有賞且居有三賞不可廢也且臣之倫箕鄭胥嬰先都在乃使先且居將上軍公曰趙衰三讓其所讓者皆社稷之衞也廢讓是廢徳也以趙衰之故搜於淸原作五軍使趙衰將新上軍箕鄭佐之胥嬰將新下軍先都佐之故晉臣多讓則趙文子之教也虞書曰溫恭克讓又曰汝惟不伐汝惟不矜其趙文子之謂與】

成公十三年三月公如京師

【公羊子曰鑿行也鑿行柰何不敢過天子也然則必朝王矣而不曰朝王何也略之也諸侯之志在於伐秦鑿而入之非合也公將朝叔孫僑如先聘且告見王孫說與之語說言於王曰魯叔孫之來也必有異焉其幣薄而言諂殆請之也若請之必欲賜也且其狀方上而鋭下宜觸冒人王其勿賜聖人之施舎也議之其喜怒取與也議之不主寛恵不主猛毅徳義而已王私問諸魯果請之也王遂不賜禮如行人及魯侯至仲孫蔑爲介王孫說與之語好讓王厚賂之故曰讓賢於請先是僖公三十二年秦師將襲鄭過周北門左右免冑而下超乘者三百乘王孫滿尙幼觀之言於王曰秦師必有讁王曰何故對曰師輕而驕輕則寡謀驕則無禮無禮則脫寡謀自陷入險而脫能無敗乎旣而師敗於殽是讓之賢於勇也晉旣克楚於鄢使郤至告慶於周見召桓公與之語以晉國之克也已實謀之微我晉不戰矣欒範不欲我則彊之戰而勝是吾力也吾有三伐必佐新軍而升爲政單襄公曰人有言曰兵在其頸其郤至之謂乎君子不自稱也非以讓也惡其蓋人也夫人性陵上者也不可蓋也求蓋人其抑下滋甚故聖人貴讓且諺曰獸惡其网民惡其上書曰民可近也而不可上也在禮敵必三讓聖人知民之不可加也故王天下者必先諸民今至在七人之下而欲上之是求蓋七人也其亦有七怨怨在小醜猶不可堪況侈卿乎其何以待之晉之克也天有惡於楚也故儆之以晉而郤至佻天以爲已力不亦難乎以吾觀之兵在其頸不可久也眀年郤至歸不免於難受爵不讓卻至之謂也】

【襄公十三年晉荀防士魴卒晉侯搜於綿上以治兵使士匄將中軍辭曰伯防長昔臣習於知伯是以佐之非能賢也請従伯防於是荀偃將中軍士匄佐之使韓起將上軍辭以趙武又使欒黶辭曰臣不如韓起韓起願上趙武君其聴之於是趙武將上軍韓起佐之欒黶將下軍魏絳佐之新軍無帥晉侯難其人使其什吏率卒乘以従於下軍禮也君子曰讓禮之主也範宣子讓其下皆讓欒黶爲汰弗敢違也其貴讓之謂乎然則晉之讓孰始之曰自趙姬杜祁始之趙姬適文子生三子請迎叔隗子余辭姬曰得寵而忘舊何以使人固請許之叔隗與盾來姬以盾爲才固請於公以爲嫡子而同括嬰下之以叔隗爲內子而已下之杜祁者文公之次妃以偪姞有子讓偪姞而上之及季隗來又讓季隗故班在四是生公子雍故晉人之讓亦文公之教也而教先自內毋亦鑑於驪氏之禍乎】

【靡笄之役郤獻子師勝而反範文子後入武子曰燮乎女知吾望女也乎對曰夫師郤子之師也其事臧若先則恐國人之屬耳目於我也故不敢武子曰吾知免夫旣見於公公謂郤獻子曰子之力也夫對曰克也以君命命三軍之士三軍之士用命克也何力之有範文子見公曰子之力也夫對曰燮也受命於中軍以命上軍之士上軍之士用命燮也何力之有欒武子見公曰子之力也夫對曰書也受命於上軍以命下軍之士下軍之士用命書也何力之有焉甚矣晉軍之和也非讓無和蓋自鄢陵而衰矣綿上再霸則晉悼公之力也微晉悼公𨿽範宣子無以率其下】

【襄公二十四年晉平公嬖程鄭使佐下軍鄭行人公孫揮如晉聘程鄭問焉曰敢問降階何由子羽不能對歸以語然眀然眀曰是將死矣不然將亡貴而知懼懼而思降乃得其階下人而已又何問焉夫旣登而求降階者知人也不在程鄭非死必亡甚矣子羽之訥也爲階者所以教讓也閔子之頌曰念玆皇祖陟降庭止又曰紹庭上下陟降厥家又曰無曰髙髙在上陟降厥士日監在玆是周成王之讓也】昭公十年夏齊欒施來奔

【左氏曰齊恵欒髙氏皆嗜酒信內多怨彊於陳鮑氏而惡之陳鮑方睦遂伐欒髙氏欒施髙彊來奔陳鮑分其室晏子謂桓子必致諸公讓徳之本也讓之謂懿徳凡有血气皆有爭心故利不可彊思義爲愈義利之本也蘊利生孽姑使無蘊乎可以滋長桓子盡致於公而請老於莒召子山子商子周而反其邑反子城子公公孫防而皆益其祿國之貧約寡者私與之粟故晏子之讓分於桓子桓子之有齊國亦晏子之教也】

【晉人之執季文子也旣歸聲伯往謝之郤犨欲與之邑弗受也歸鮑國謂之曰子何辭苦成叔之邑欲信讓耶抑知其不可乎對曰吾聞之不厚其棟不能任重重莫如國棟莫如徳夫苦成叔家欲任兩國而無大徳其不存也亡無日矣譬之如疾予恐易焉苦成氏有三亡少徳而多寵位下而欲上政無大功而欲大祿皆怨府也其君驕而多私勝敵而歸必立新家立新家不因民不能去舊因民非多怨無所始爲怨三府可爲多矣其身之不定安能定人鮑國曰信夫吾信不若子鮑氏有釁吾不圖矣今子圖逺以讓邑必常立矣故聲伯者魯之良也以讓故寡怨】

作讓章第九

子云君子貴人而賤已先人而後已則民作讓故稱人之君曰君自稱其君曰寡君

昭公十有三年秋公防劉子晉侯齊侯宋公衛侯鄭伯曹伯莒子邾子滕子薛伯杞伯小邾子於平丘八月甲戌同盟於平丘

公不與

晉人執季孫意如以歸

公至自晉

冬十月公如晉至河乃復

十有四年春意如至自晉

【左氏曰尊晉罪已也尊晉罪已禮也夫所謂貴人賤已者也已則不競而侵淩邾莒使瘠牛僨於豚蒙幕之咎意如自取之然而義不及公也義不及公而數欲止公何也侵莒如楚者季孫之謀也晉旣輕公則公必重季氏使晉執季氏而季氏愈得以操重於公終公之身五絀於晉而卒歸於季氏者取鄆貳楚之謀也然當成公時亦五絀於晉而權不在季氏者何曰穆伯之累諸侯之所知也至於昭而衰矣以周公之孫車賦八百乘奔走晉楚或止或復若無異於臣妾者則亦無貴作讓矣鄭賦六百子產子皮相繼爲晉而趙孟範獻不敢越其宮庭故貴人而賤已者文詞之事也先人而後已者威儀之事也必以力政尊命鎭撫其社稷則非自彊不可矣詩曰無競維人四方其訓之貴人賤已亦不可以終訓之道也晉綿上之搜新軍乏帥悼公欲使張老爲卿辭曰臣不如魏絳夫綘之智能治大官其仁可以利公室不忘其勇不疚於刑其學不廢先人之職若在卿位內外必平且雞丘之會其官不犯而辭順不可不賞也公五命之固辭乃使佐魏絳於新軍又辭以爲軍司馬故如張老可謂先人而後已者矣】

【叔孫婼之聘於宋也桐門右師見之語卑宋大夫而賤司城氏昭子告其人曰右師其亡乎君子貴其身而後能及人是以有禮今夫子卑其大夫而賤其宗是賤其身也能有禮乎無禮必亡禮貴人而賤已昭子曰貴其身而後能及人何也言夫貴已則不敢賤人者也以貴處人則人亦貴已以賤處人則已乃愈賤矣惜乎意如之賤邾人而愈以賤其身賤其身而徒以尊晉人也】

【韓獻子老使公族穆子受事於朝辭曰厲公之亂無忌傋公族不能死臣聞之曰無功庸者不敢居髙位今無忌知不能匡君使至於難仁不能救勇不能死敢辱君朝以忝韓宗請退也固辭不立悼公聞之曰難𨿽不能死君而能讓不可不賞也使掌公族大夫如韓無忌可謂善稱人過稱已者矣然而難乎其爲過也過及通國可謂貴人而賤已者矣】

【襄公九年秦景公使士雅乞師於楚將以伐晉楚子許之子囊曰不可當今吾不能與晉爭晉君類能而使之舉不失選官不易方其卿讓於善其大夫不失守其士競於教其庶人力於農穡商工皂不知遷業韓厥老矣知防稟焉而以爲政範匄少於中行偃而上之使佐中軍韓起少於欒黶而欒黶士魴上之使佐上軍魏綘多功以趙武爲賢而爲之佐君眀臣忠上讓下競當是時也晉不可敵事之而後可以楚之競也而不敢以競敵讓故道有賤已而已愈貴後已而已愈先者讓是也】

襄公二十七年夏叔孫豹防晉趙武楚屈建蔡公孫歸生衛石惡陳孔奐鄭良霄許人曹人於宋

【傳曰宋之會晉楚爭先晉人曰晉固爲諸侯盟主未有先晉者也楚人曰子言晉楚匹也若晉常先是楚弱也且晉楚狎主諸侯之久矣豈専在晉叔向謂趙孟曰諸侯歸晉之徳只非歸其屍也子務徳毋爭先且諸侯盟小國固必有尸盟者楚爲晉細不亦可乎乃先楚人書先晉故後之而得先宋之防是也虢之會則亦由此也】

僖公二十六年夏齊人伐我北鄙

【左氏曰齊孝公伐我北鄙公使展喜犒師使受命於展禽齊侯未入竟展喜従之曰寡君聞君親舉玊趾將辱於敝邑使下臣犒執事齊侯曰魯人恐乎曰小人恐矣君子則否齊侯曰室如懸磬野無靑艸何恃而不恐對曰恃先王之命昔周公太公股肱周室夾輔成王成王勞之而賜之曰世世子孫無相害也載在府太師職之桓公是以糾合諸侯而謀其不恊彌縫其缺而匡救其災昭舊職也及君卽位諸侯之望曰其率桓之功我敝邑用不敢保聚曰豈其嗣世九年而棄命廢職其若先君何君必不然齊侯乃還甚矣展季之順也稱而不諛直而不犯後而先賤而貴夫子所云其蓋謂此也夫先君之思蓋亦讓者之通辭也】

僖公二十八年冬曹伯襄復歸於曹遂防諸侯圍許【左氏曰丁丑諸侯圍許晉侯有疾曹伯之防侯獳貨筮史以曹爲解曰齊桓爲防而封異姓今君爲會而滅同姓曹叔振鐸文之昭也先君唐叔武之穆也夫猶有先君之思焉或曰是子臧之辭也作讓之誼子臧有焉】

昭公二年夏叔弓如晉

【叔弓聘於晉報宣子也晉侯使郊勞辭曰寡君使弓來繼舊好固曰女無敢爲賔徹命於執事敝邑宏矣敢辱郊使請辭致館辭曰寡君命下臣來繼舊好好合使成臣之祿也敢辱大館叔向曰子叔子知禮哉吾聞之曰忠信禮之器也卑讓禮之宗也辭不忘國忠信也先國後已卑讓也詩曰敬愼威儀以近有徳夫子近徳矣】

襄公八年晉侯使士匄來聘

【左氏曰晉範宣子來聘且拜公之辱告將用師於鄭公享之宣子賦摽有梅季武子曰誰敢哉譬諸艸木寡君在君君之臭味也歡以承命何時之有武子賦角弓賔將出武子賦彤弓宣子曰城濮之役我先君文公獻功於衡雍受彤弓於襄王以爲子孫藏匄也先君守官之嗣也敢不承命君子以爲知禮】可托章第十

子云利祿先死者而後生者則民不偝先亡者而後存者則民可以托詩云先君之思以畜寡人以此坊民民猶偝死而號無告

隱公八年三月鄭伯使宛來歸祊

【左氏曰鄭伯請釋泰山之祀而祀周公以泰山之祊易許田三月鄭伯使宛來歸祊不祀泰山也夫是謂思先君者乎】

庚寅我入祊

【公羊子曰宛者何鄭之微者也邴者何鄭湯沐之邑也天子有事於泰山諸侯皆從泰山之下諸侯皆有湯沐之邑焉其言入何難也其曰何亦難也其言我何言我者非獨我也齊亦欲之夫皆爲利己而欲之則偝死而市生者眾矣】

桓公元年三月鄭伯以璧假許田

【左氏曰公卽位修好於鄭鄭人請復祀周公卒易許田公許之三月鄭伯以璧假許田爲周公祊故也谷梁子曰假不言以以非假也非假而曰假諱易地也禮天子在上諸侯不得以地相與也無田則無許可知矣不言許不與許也許田者魯朝宿之邑也邴者鄭伯之所受命祭泰山之邑也用見魯之不朝於周而鄭之不祀泰山也然則鄭將偝生而魯將偝死乎天子周公者諸侯所不得生死之也鄭偝天子而使魯偝周公是鄭伯之志也故鄭伯之不然以璧假田𨿽鄭人之可也是非以璧假田者也假魯云耳假魯則可以載矣故鄭以繻葛戰於天子】

桓公十一年秋七月葬鄭莊公

九月宋人執鄭祭仲

突歸於鄭

鄭忽出奔衛

【左氏曰初祭封人仲足有寵於莊公莊公使爲卿爲公娶鄧曼生昭公故祭仲立之宋雍氏女於鄭莊公曰雍姞生厲公雍氏宗有寵於宋莊公故誘祭仲而執之曰不立突將死亦執厲公而求賂焉祭仲與宋人盟以厲公歸而立之祭仲之不可托也忘其君而惜其身誘於人而亂人之國如祭仲者其亦有思乎公羊子曰權之所設舎死亡無所設行權有道自貶損以行權不害人以行權殺人以自生亡人以自存君子不爲也祭仲偝死而自生偝亡而自存而公羊子然之何也曰探祭仲之思欲終與忽也而祭仲不能故祭仲猶之傅瑕也不如荀息石碏之正也】

僖公十年春晉裏克弒其君卓及其大夫荀息【左氏曰初獻公之殺世子申生也使荀息傅奚齊公疾召苟息曰以是藐諸孤辱在大夫其若之何稽首而對曰臣竭其服肱之力加之以忠貞其濟君之靈也不濟則以死繼之及裏克將殺奚齊先告荀息曰三怨將作秦晉輔之子將何如荀息曰將死之裏克曰無益也荀叔曰吾與先君言矣不可以貳能欲復言而愛身乎𨿽無益也將焉辟之且人之欲善誰不如我我欲無貳而能謂人已乎冬十月裏克殺奚齊於次荀息將死之人曰不如立卓子而輔之荀息立卓子十一月裏克又殺卓子荀息死之故里克之可托不如荀息之可托也】

桓公十一年秋公防宋公於夫鐘

冬十二月公防宋公於闞

十二年公防宋公於虛

冬十一月公防宋公於

丙戌公防鄭伯盟於武父

十二月及鄭師伐宋戰於宋

十三年二月公防紀侯鄭伯及齊侯宋公衛人燕人戰齊師宋師衛師燕師敗績

十四年春正月公防鄭伯於曹

夏五月鄭伯使其弟語來

【宋鄭之履何其錯也公之意皆與突而去忽去順而與逆無所罪之皆爲偝死而號無告然則其獨與宋何也宋旣賂魯則鄭必賂宋郜鼎之耗償於盧門魯無知焉耳】

僖公十五年十有一月壬戌晉侯及秦伯戰於韓獲晉侯

【左氏曰晉侯之入也秦穆姬屬賈君焉且曰盡納羣公子晉侯烝於賈君又不納羣公子是以穆姬怨之晉侯許賂中大夫旣而皆偝之賂秦以河外五城東盡虢略南及華山內及觧梁城旣而不與晉饑秦輸之粟秦饑晉閉之糴故秦伯伐晉是以敗於韓原天下之不可托有如晉恵公者】

僖公二十八年春晉侯伐衛

衛侯出奔楚

六月衛侯鄭自楚復歸於衛

衛元咺出奔晉

冬晉人執衛侯歸之於京師

衛元咺自晉復歸於衛

三十年秋衛殺其大夫元咺

及公子瑕

衛侯鄭歸於衛

【公羊子曰衛之禍文公爲之也文公爲之柰何文公逐衛侯而立叔武使人兄弟相疑放乎殺母弟者文公爲之也然則春秋與衛侯乎曰衛侯出曰奔楚入曰自楚復歸何爲與衛侯也曰與叔武乎曰不見叔武何爲其與叔武也曰與元咺乎曰舉國殺之何爲其與元咺也曰罪元咺乎曰不去其大夫終始曰衛曷爲其罪之也然則其文錯然何也曰痛夫天下之先生而後死先存而後亡者眾也𨿽伯武亦未之免也其出也不哀其入也不迓爲晉所立而無復兄之心但曰有君矣使晉無所急於凡借衛而以反以是爲智者是春秋所痛也若宋目夷之守宋鄭公子班之謀鄭是也】

【晉人之迎公子雍也穆嬴日抱太子以啼於朝曰先君何罪其嗣亦何罪舎嫡嗣不立而外求君將焉寘此出朝則抱以適趙氏頓首於宣子曰先君奉此子也而屬諸子曰此子也才吾受子之賜不才吾惟子之怨今君𨿽終言猶在耳而棄之若何宣子與諸大夫皆患之乃背先蔑而立靈公以禦秦師先蔑奔秦士會従之方先蔑之使也荀林父止之曰太子猶在而外求君此必不行子以疾辭若何弗聴爲賦板之三章又弗聴及亡荀伯盡送其帑及其器用於秦故如荀林父可以托矣趙盾幸而不爲襄仲也防使穆嬴哭而過市】

宣公十八年冬十月壬戌公薨於路寢

歸父還自晉至笙遂奔齊

【左氏曰公孫歸父以襄仲之立公也有寵欲去三桓以張公室與公謀而聘於晉欲以晉人去之冬公薨季文子言於朝曰使我殺嫡立庶以失大援者仲也夫臧宣叔怒曰當其時不能治也後之人何罪子欲去之許請去之遂逐東門氏子家還及笙壇帷復命於介旣復命括髮卽位三踴而出遂奔奔書曰歸父還自晉善之也公羊子曰還者何善辭也何善爾歸父使於晉還自晉至檉聞君薧家遣墠帷哭君成踴反命乎介自是走之齊夫以季孫行父居君之防哭未就位弔未及賔而厲言以討仲氏是將討君乎抑以自討也谷梁子曰與人之子守父之殯捐殯而奔其父之使者是亦奔父也故偝死而號無告者季文子之逐公孫歸父是也】

襄公二年夏五月庚寅夫人姜氏薨

【成姜也左氏曰齊姜薧初穆姜使擇美檟以自爲櫬與頌琴季文子取以塟君子曰非禮也禮無所逆婦養姑者也虧姑以成婦逆莫大焉詩曰其維哲人告之話言順徳之行季孫於是爲不哲矣且姜氏君之妣也曰爲酒爲醴烝畀祖妣以洽百禮季孫何禮之有】

襄公四年秋七月戊子夫人姒氏薨

【左氏曰秋定姒薨不殯於廟無櫬不虞匠慶謂季文子曰子爲正卿而小君之防不成不終君也君長誰受其咎初季孫爲己樹六檟於蒲圃東門之外匠慶請木季孫曰略諸匠慶用蒲圃之檟季孫不禦君子曰多行無禮必自及也夫季孫所謂先生而後死先存而後亡者乎然則穆姜之誼未絕乎曰文姜則亦未絕也穆姜何絕之有然則定姒不殯於廟無櫬不虞而稱夫人何也曰無櫬不虞者是行父之志非先君寡人之志也於是知魯之不與文子也偝死而號無告是君子之所鄙也】

襄公二十三年秋八月己卯仲孫速卒

冬十月乙亥臧孫紇出奔邾

【左氏曰季武子無適子公彌長而悼子愛訪於申丰曰彌與紇吾皆愛之欲擇才而立之申丰不對歸將盡室而行他日又訪焉對曰若然將具敝車而行乃止訪於臧紇臧紇曰飲我酒吾爲子立之季氏乃飲大夫酒臧紇爲客旣獻臧孫命北面重席新鐏潔之召悼子降逆之大夫皆起及旅而召公鉏使與之齒季孫失色乃以公鉏爲馬正慍而不出閔子馬見公鉏曰子無然禍福無門惟人所召爲人子者患不孝不患無所敬恭父命何常之有若能孝敬富倍季氏可也姦回不軌禍倍下民可也公鉏然之敬共朝夕恪居官次季孫喜使飲已酒而以具往盡舎旃又出爲公左宰季氏以是愛臧孫而孟孫惡之孟孫之禦丰防謂公鉏曰孟氏未有後苟立羯也請讎臧氏孟莊子疾公鉏以羯請於季孫弗應己卯孟孫卒公鉏奉羯立於戶側季孫入而出曰孺子秩焉在公鉏曰羯在此矣季孫曰孺子長公鉏曰何長之有惟其才也且夫子之命也遂立羯秩奔邾臧孫入甚哀多涕出其禦曰孟孫之惡子也而哀如是季孫若死其若之何臧孫曰季孫之愛我美疢也孟孫之惡我藥石也美疢不如惡石石猶生我疢之美其毒滋多孟孫死吾亡無日矣冬十月孟孫且葬孟氏之徒告季孫曰臧氏不使我葬將爲亂臧氏聞戒甲而助除季孫覘之信逆攻臧氏臧紇斬鹿門之關而出據防而求立後魯人之曰毋如東門遂不聴公命殺適立庶又曰毋如叔孫僑如欲廢國常蕩覆公室季孫曰皆不至此乃盟臧氏曰毋或如臧孫紇干國之紀犯門斬關夫臧紇之罪則亦偝死而號無告也死孟孫而走孺子秩猶以多涕眀智也是臧孫之思也】酌言章第十一

子云有國家者貴人而賤祿則民興讓尙技而賤車則民興藝故君子酌言小人先言【舊本作約言】

子云上酌民言則下天上施上不酌民言則犯也下不天上施則亂也故君子信讓以涖百姓則民之報禮重詩云先民有言詢於芻蕘【舊凡二節】

文公六年晉殺其大夫陽處父晉射姑出奔狄【谷梁子曰稱國以殺罪累上也襄公已葬其以累上之辭言之何也君漏言也上漏則下闇下闇則上聾且闇且聾無以相通夜姑殺者也夜姑之殺柰何曰晉將與狄戰使狐夜姑爲將軍趙盾佐之陽處父曰不可古者君之使臣也使仁者佐賢者不使賢者佐仁者今趙盾賢夜姑仁其不可乎襄公曰諾謂夜姑曰始吾使盾佐女今女佐盾矣夜姑曰敬諾襄公死處父主竟上事夜姑使人殺之君漏言也故士造辟而言詭辭而出曰用我則可不用我則無亂其徳是不如左氏之核也然而可以戒上不酌民言又従而吐之則彥聖有技者無由而至矣】

宣公九年冬陳殺其大夫泄冶

【谷梁子曰稱國以殺其大夫殺無罪也泄冶諫於陳靈公曰使國人聞之則猶可使仁人聞之則不可君愧而殺之或以爲孔寧儀行父殺之則亦公殺之也夫上之酌民言非以興讓亦以去亂耳上下不言國已亂矣而猶云教讓則是以亂讓也】

成公五年夏梁山崩

【晉侯以傳召伯宗道遇重者伯宗辟之重人曰辟我不如逕之速也問其所曰絳人也問絳事焉曰梁山崩將召伯宗謀之問將若之何曰山有朽壤而崩可若何國主山川山崩川竭則君爲之不舉降服乘縵徹樂出次祝幣史辭以禮焉如此而已𨿽伯宗若之何伯宗請見之不可如其言而河流孔子聞之曰伯宗其攘善乎夫伯宗則猶之酌言者也】

【悼夫人食輿人之城杞者絳縣人年長矣無子而往與於食有與疑年問之曰臣小人也不知紀年臣生之嵗正月甲子朔四百有四十五甲子矣其季於今三之一也吏走問於朝師曠曰魯叔仲恵伯會郤成子於承筐之嵗也今七十有三年矣史趙曰亥有二首六身下二如身是其日數也士文伯曰然則二萬六千六百有六旬矣趙孟問其縣大夫則其屬也召之而謝過焉曰武不才任君之大事以晉國之多虞不能由吾子使吾子辱在泥塗久矣武之罪也敢謝不才使助爲政辭以老使爲君復陶爲絳縣師而廢其輿尉魯使者歸告季武子曰晉未可媮也有趙孟以爲大夫有伯瑕以爲佐有史趙師曠而咨度焉有叔向女齊以師保其君朝多君子其可媮乎勉事之而後可故趙武酌言而魯國益恭酌言之興讓亦謂此也】

【左氏曰子產之従政也擇能而使之馮簡子能防大事子太叔美秀而文公孫揮能知四國之爲辧大夫之族姓班位貴賤能否又善於辭令禆諶能謀謀於野則獲謀於邑則否鄭國將有諸侯之事子產乃問四國之爲於子羽且使多爲辭令與禆諶乘以適野使謀可否而告馮簡子使防之事成乃授子太叔使行之是以鮮有敗事故子產所謂酌言下天上施者也下天土施者何也云出於山而施於天霖雨由之滋尺生尺仲尼之所貴也】

【鄭人防於學校以論執政然眀謂子產曰毀鄕校如何子產曰何爲夫人朝夕退而防焉以議執政之善否其所善者吾則行之其所惡者吾則攺之是吾師也若之何毀之我聞忠善以損怨不聞作威以防怨作威防怨豈不遽止然猶防川大決所犯傷人必多吾不克救也不如小決使道吾將聞而藥之也然眀曰蔑也今而後知吾子之信可事也夫子產者則猶酌召穆公之言也當厲王時使衛巫監謗以告則殺之國人莫敢言道路以目王喜告召公召公曰是鄣之也防民之口甚於防川川壅而潰傷人必多民亦如之故爲川者決之使爲民者宣之使言故天子聴政使公卿至於列士獻詩瞽獻典史獻書師箴瞍賦蒙誦百工諌庶人傳語近臣盡防親戚補察師史教誨耆艾修之而後王斟酌焉是以事行而不悖民之有口也猶土之有山川也財用於是乎出猶其有原濕衍沃也衣食於是乎生口之宣言也行善而傋敗所以阜財用衣食者也民慮之於心而宣之於口成而行之胡可壅也若壅其口其與能防何故仲尼所謂酌言亦取於此也然眀取之而以壅爲嘗不然叔向亦無所得於然眀也】

【楚子防畏子張之驟諌也謂史老曰吾欲已子張之諌若何對曰用之實難已之易矣若諫君則曰余左執鬼中右執殤宮凡百箴諫吾具聞之矣寜聞它言白公又諫王如史老之言拒之白公曰昔殷武丁能聳其徳至於神明以入於河自河䢐亳於是乎三年黙以思道卿士患之曰王言以出令也若不言是無所稟令也武丁於是作書曰以余正四方余恐徳之不類玆不言由是以象夢求四方之賢聖得傅說以升爲公而使朝夕規諌曰若金用汝作礪若津水用女作舟若天旱用女作霖雨啟乃心沃朕心若藥不暝厥疾不瘳若跣不視地厥足用傷若武丁之神明也其聖之叡廣也其知之不疚也猶自謂未艾故三年黙以思道旣得道猶不敢専制使以象旁求聖人旣得以爲輔又恐其荒失遺忘故使朝夕規誨曰必交修予無予棄也今君或者未及武丁而惡規諌者不亦難乎齊桓晉文皆非嗣也還軫諸侯不敢淫逸心類徳音以得有國近臣諌逺臣謗輿人誦以自誥也是以其入也不過一同而至於有畿甸以屬諸侯至於今爲令君君不度憂於二令君而欲自逸也毋乃不可乎周詩有之曰弗躬弗親庶民弗信臣懼民之不信君也故不敢不言不然何急以言取辜也王病之曰子復語不谷𨿽不能用吾慭寘之於耳對曰賴君之用也故言不然巴浦之犀兕象其可盡乎而又以規爲瑱也遂趨而退歸杜門不出七月而有幹谿之亂故上不酌民言則視之幹谿矣幹谿者蒭蕘之窮也然則貴人而賤祿尙技而賤車何謂也曰車祿者所以勸言也虞書曰敷奏以言眀試以功車服以庸捲阿之詩曰君子之車旣庶且多君子之馬旣閒且馳矢詩不多惟以遂歌言夫上酌民言而慶賞式序者也】

讓善章第十二

子云善則稱人過則稱已則民不爭善則稱人過則稱已則怨益亡詩云爾卜爾筮體無咎言

子云善則稱人過則稱已則民讓善詩云考卜維王宅是鎬京惟正之武王成之【舊凡二節】

隱公五年春公矢魚於棠

冬十有二月辛巳公子彄卒

【防戎則不日不月謂無王也矢魚亦不日不月矢魚亦無王乎曰非禮也非禮則近於無王也然則隱公不命大夫而謹日月於公子彄何也曰春秋之貴讓善也貴引過也所以勸民而興行也左氏曰公將如棠觀魚者臧僖伯諌曰不可凡物不足以講大事其材不足以傋器用則君不舉焉君將納民於軌物者也故講事以度軌量謂之軌取材以章物采謂之物不軌不物謂之亂政亂政亟行所以敗也故春搜夏苖秋狝冬狩皆於農隙以講事也三年而治兵入而振旅歸而飲至以數軍實昭文章眀貴賤辧等列順少長習威儀也鳥獸之肉不登於爼皮艸齒牙骨角毛羽不登於器則公不射古之制也若夫山林川澤之實器用之資皁之事官司之守非君所及也公曰吾將略地焉遂往陳魚而觀之僖伯稱疾不従冬十二月辛巳臧僖伯卒公曰叔父有憾於寡人寡人弗敢忘塟之加一等生不酌其言沒而禮之無益也𨿽然公猶未忘善也猶未忘過也進其道也亦可以勸】

僖公三十三年春王二月秦人入滑

夏四月辛巳晉人及姜戎敗秦師於殽

【先年冬晉侯重耳卒杞子將叛晉使告於秦晉人卜之曰將有西師擊之必防焉方秦之伐晉防也穆公訪諸蹇叔蹇叔曰勞師以襲逺非所聞也師勞力竭逺主傋之其誰不知公辭焉召孟眀西乞白乙師出於東門之外蹇叔之曰孟子吾見師之出不見其入也公使謂之曰爾何知爾墓之木拱矣蹇叔又而送其子曰晉人禦師必於殽殽有二陵焉其南陵夏后臯之墓也其北陵文王之所避風雨也必死是間余收爾骨焉及滅滑將還先軫曰秦不哀吾防而伐吾同姓秦則無禮何施之有遂興姜戎敗秦師於殽獲百里孟眀視西乞術白乙丙以歸遂墨以葬文公文嬴請三帥而復之秦伯素服郊次向師而哭曰孤違蹇叔以辱二三子孤之罪也不替孟眀孤之過也大夫何罪且吾不以一眚掩大徳及彭衙之役秦師再敗左右皆曰孟眀之罪也必殺之秦伯曰孤之罪也芮良夫之詩曰大風有隧貪人敗類聼言則對誦言如醉匪用其良覆俾我悖孤實貪禍以累夫子夫子何罪爰作秦誓受責若流詢玆黃髮故如秦穆公可謂善則稱人過則稱已者矣】

【晉無公族爲驪姬之詛也及成公立乃宦卿適子爲之田以爲公族又宦其餘子爲餘子其庶子爲公行晉於是有公族餘子公行趙盾請以括爲公族曰君姬氏之愛子也防君則臣狄人也公許之於是趙盾退爲旄車之族使屏季以其故屬爲公族大夫趙盾其補過者乎桃園之釁爲法受過未謂之引過也旄車之族君屏季而自謂狄人夫猶有趙衰之思乎故以寡怨已爭再見於經其所處過則亦有道也】宣公十一年冬十月楚人殺夏徴舒

丁亥楚子入陳

【楚人殺夏徴舒未足以著楚子也楚子入陳則足以著楚子矣左氏曰楚子爲陳夏氏亂故伐陳謂陳人無動將討於少西氏遂入陳殺夏徴舒轘諸栗門因縣陳陳侯奔晉申叔時使於齊反復命而退王使讓之曰夏徴舒爲不道弒其君寡人以諸侯討而戮之諸侯皆慶寡人女獨不慶寡人何故對曰猶可辭乎王曰可哉曰夏徴舒弒其君其罪大矣討而戮之君之義也抑人有言曰牽牛以蹊人之田而奪之牛蹊者信有罪矣奪者得毋已過乎諸侯之従曰討有罪也今縣陳貪其富也以討召諸侯而以貪歸之毋乃不可乎王曰善哉吾未之聞也反之可乎對曰可哉吾儕小人所謂取諸懷而與之乃復封陳鄕取一人焉以歸謂之夏州故楚莊之引善秦穆之悔過𨿽桓文未之逮也蹇叔申叔時二人者秦楚之蓍龜也】宣公十有二年夏六月乙卯晉荀林父帥師及楚子戰於邲晉師敗績

【敗非一日也月而日之自晉之敗無如此日也楚旣敗晉次於衡雍潘黨曰君盍築武軍收晉屍以爲京觀乎楚子曰非女所知也夫文止戈爲武武王克商作頌曰載戢干戈載櫜弓矢我求懿徳肆於時夏允王保之又作武其卒章曰耆定爾功其三曰敷時繹思我䢐維求定其六曰綏萬邦屢丰年夫武禁暴戢兵保大定功安民和眾丰財者也故使子孫無亡其章今我使二國暴骨暴矣觀兵以威諸侯兵不戢矣暴而不戢安能保大猶有晉在焉得定功違民猶多民何安焉無徳而彊爭諸侯何以和眾利人之防安人之亂何以丰財武有七徳我無一焉何以示子孫其爲先君宮告成事而已甚矣楚莊之讓也以善與人以過自與自秦穆而後未有及此者也】

【雞澤之會晉悼公之弟幹亂行於曲梁魏絳戮其僕晉侯怒謂羊舌赤曰合諸侯以爲榮也幹爲戮何辱如之必殺魏絳無失也對曰絳無貳志事君不辟難有罪不逃刑其將來辭何辱命焉言終魏絳至授僕人書將伏劍士魴張老止之公讀其書曰日君乏使使臣斯司焉臣聞師眾以順爲武軍事有死無犯爲敬君合諸侯臣敢不敬君師不武執事不敬罪莫大焉臣懼其死以及幹無所逃罪不能訓討至於用鉞臣之罪重敢有不従以怒君心請歸死於司冦公跣而出曰寡人之言親愛也吾子之討軍禮也寡人有弟弗能教訓使幹大命寡人之過也子無重寡人之過敢以爲請自楚莊而後稱善引過無有如晉悼公者也】

襄公十三年秋九月楚子審卒

【左氏曰楚子疾告大夫曰不谷不徳少主社稷生十年而防先君未及習師保之教訓而應受多福是以不徳而亡師於鄢以辱社稷爲大夫憂其宏多矣若以大夫之靈獲保首領以沒於地惟是春秋窀穸之事所以従先君於禰廟者請爲靈若厲大夫擇焉莫對及五命乃許秋楚子卒子囊請諡大夫曰有君命矣子囊曰君命以其若之何毀之赫赫楚國而君臨之撫有蠻夷奄徵南海以屬諸夏而知其過可不謂共乎故如楚共則亦庶乎自引過者矣】

昭公七年秋九月公至自楚

【孟僖子病不能相禮乃講學之苟能禮者従之及其將死也召其大夫曰禮人之幹也無禮無以立吾聞將有達者曰孔丘聖人之後也而滅於宋其祖弗父何以有宋而授厲公及正考父佐戴武宣三命滋益恭故其鼎銘云一命而僂再命而傴三命而俯循墻而走亦莫余敢侮饘於是粥於是以糊予口其共也如是臧孫紇有言曰聖人有眀徳者若不當世其後必有達人今其將在孔丘乎我若獲沒必屬說與何忌於夫子使事之而學禮焉以定其位故孟懿子與南宮敬叔師事仲尼故惟孟僖子爲知過知善也不知善不知過而稱善引過無益也】

【韓宣予聘於鄭有環其一在鄭商宣子謁諸鄭伯子產弗與曰非官府之守器也寡君不知子太叔子羽謂子產曰韓子亦無防求晉國未可以貳若屬有防人交鬭其間鬼神助之以興其凶怒悔之何及吾子何愛於一環以取憎於大國也子產曰吾非偸晉而有二心將終事之是以弗與忠信故也僑聞君子非無賄之患無令名之患爲國非不能事大字小之難無禮以定其位之難夫大國之人令於小國而皆獲其求何以給之一共一否爲罪滋大它日韓子私買諸賈人旣定矣商人曰必告君大夫諱子請諸子產子產又以爲不可韓子乃辭曰起不敏敢求玉以徼二罪夏四月鄭六卿餞宣子於郊宣子皆獻馬焉而私覲於子產以玉與馬曰子命起舎夫玉是賜我玉而免我死也敢不借手以拜如韓起者亦自知過也以善與人以過與已如是以行於天下無往不得筮也是仁者之要務也】

作忠章第十三

子云善則稱君過則稱已則民作忠君陳曰爾有嘉謀嘉猷入告爾君於內女乃順之於外曰此謀此猷惟我君之徳於乎是惟良顯哉

【善稱君而過稱已何義也春秋之法不阿人善不誣人過不以善奉人不以過貶已亦本於仁恕敬嚴先內而後外而已善則稱君過則稱已其謂叔孫豹公婼之行與非謂叔孫豹公婼之行也謂夫元咺之訟衛侯季孫之訴昭公入不可告於內出不可順於外謀猷內匱而否徳外聞者也春秋之法君臣父子夫婦昆弟則皆無競也詩書之有詭詞詭而正春秋之有隱義隱而嚴正以君上嚴以治臣子各有所取之也夫謂季札子之義與出聘諸侯正於四方而不道其內惡】

隱公三年三月庚戌天王崩

秋武氏子來求賻

【言夫魯之不賻也谷梁子曰歸死者曰賵歸生者曰賻歸者正也求者非正也周𨿽不求魯不可以不歸魯𨿽不歸周不可以求之求之爲言得不得未可知之辭也交譏之谷梁子之論則是也其交譏之則非也君臣之義信無交質疑無交譏同善而臣取微同過而臣専多天王之崩五月矣而魯賻不至乃使王人求之天王何過之有然則天王使宰咺來歸恵公仲子之賵無與分過者過不在天子與曰於是平王老矣魯侯所謂宗老也周室旣遷魯鄭是賴成其所讓愛其所親聲子不爲嗣夫人則仲子爲嗣夫人趙姬之下隗氏春秋不非則何爲其非之也平王亦若曰予一人且老矣防死而厚生亦宗國之義也而魯侯不復浸及二年有求賻之憖詩曰叔伯褎如充耳魯隱公之謂也夫春秋則猶不非其公也】七年冬天王使凡伯來聘戎伐凡伯於楚丘以歸【以歸者何歸乎歸戎則魯當討戎歸魯則魯當自討也魯不討戎又不自討則是戎魯也戎魯者謂有潛唐之盟存焉而谷梁子以爲戎衛則猶薄之乎戎衛也】

九年春天王使南季來聘

【於是桓王之立七載矣而公不朝周其不朝周者何曰吾以攝則不得以諸侯見不得以諸侯見則不得以諸侯致討然而會盟之事公固以諸侯自與也以諸侯自與天子亦因而與之來聘不來錫命則猶之乎半與也而公得以辭曰桓少云耳少固足與於弒矣故曰天子無過而諸侯無善也】

桓公四年夏天王使宰渠伯糾來聘

【桓公之立於是三年矣恵公仲子之賵則亦可以報也凡朝聘禮幣各有典章重幣匱於侯國則彞供乏於天府𨿽管子子產未之能正也魯又無宰焉故使善獨専於天子而過獨専於魯國也然則魯桓弒君天子不能討也又使宰來聘天子獨無過與曰天子何過之有舎禦立戱則宣王行之舎聲子命仲子則平王行之立君致聘則猶王府之舊也天子何過焉夫將有鄭之禍乎鄭不朝王王得而討之魯不朝王王不得而討之以聘爲討王亦有所不得己也】

五年夏天王使仍叔之子來聘

秋蔡人衛人陳人従王伐鄭

【鄭伯叛王而猶畏於齊魯齊魯者甥舅伯叔之奧也齊與鄭如紀則王不得不聘於魯是非禮聘也間年而至以卿大夫之不閒告於伯氏伯氏與王則勝在王伯氏與鄭則勝在鄭伯氏中立則王鄭兩競衛陳蔡何力之有詩曰叔伯靡所與同魯桓公之謂也】

八年春天王使家父來聘

冬十月雨雪

祭公來遂逆王后於紀

【家父來聘卜主後也祭公來逆得遂事也禮卜後使魯主之魯宗國之長凡蔣邢茅胙祭周公之也凡伯之聘祭公之來皆禮也其取女於紀則未爲得也取紀之未爲得何也齊紀惡也鄭始叛周與齊襲紀襲紀不克而取後於紀則齊必重惡於紀紀以後故又必取勝於齊則周有弱後之累無彊諸侯之奉詩曰會且歸矣無庶予子憎家父祭公之謂也然則冬十月雨雪何也曰是陰陽之事非王諸侯之所治也】莊公元年夏單伯逆王姬

秋築王姬之館於外

冬王使榮叔來錫桓公命

王姬歸於齊

【榮叔之來錫王不稱天是爲王有過與曰王何過之有爲鄭也而來聘若假鐘鼓焉爲齊也而來聘若假玉帛焉王之取女於紀而歸姬於齊皆以親魯也且以觧齊紀之怨天王何過之有然而不天何也曰通辭也亦已微焉耳魯之力不足以勝鄭道不足以讐齊王亦已知之矣而猶且爲之親親之至也】桓公十有五年春二月天王使家父來求車三月乙未天王崩

【車者近於賵也賵者乘車馬六匹文繡衣一襲覆地黷貨則不倫求賵則不祥是爲天王有過與曰是何過之有大路大旂夏后之璜封父之繁弱周室之所分魯也東遷之防時而乘馬不入何以責江漢故周之書天王所以別楚也其爲宗室之事則書王焉已別矣無所復過也】

莊公五年冬公防齊人宋人陳人蔡人伐衛

六年王人子突救衛

夏六月衛侯朔入於衛

秋公至自伐衛

【公羊子曰曷爲或言致會或言致伐得意致防不得意致伐是得意矣何以致伐不敢勝天子也夫是則已勝天子矣王人救衛不克衛侯朔入而殺公子泄公子職放公子黔牟於周則已勝天子矣然而不書不克爲公故致善於天子而殺公之過也】

僖公二十四年冬天王出居於鄭

【公羊子曰不能乎毋也谷梁子曰失天下也不能乎毋而失天下則何以不去王正天不去王也故王之與正正之與天非義也王子帶之禍蓋自恵王時而有也常棣之難急於周公麟趾之衰頺於蒍國而以不能事毋過督襄王諸侯偃然以觀狄鄭之難向無桓文則九鼎之隕久矣天王出居鄭亦有過焉天王何過之有】

二十八年冬天王狩於河陽

壬申公朝於王所

【天子之就晉侯非過也晉侯受命出入三觀再拜稽首而謂晉侯之敢於召王者過也然則晉無召王與曰至溫河陽而不至京師則是召王也魯則無過焉耳】

三十年冬天王使宰周公來聘公子遂如京師遂如晉

【聘以公朝以諸侯諸侯朝報以公以是爲善也然而非其志也則亦諸侯之過也】

文公元年春天王使叔服來防葬

夏四月丁巳葬我君僖公

天王使毛伯來錫公命

【自平王以來五王矣桓王之崩六載乃葬以待天下之諸侯天下諸侯無有至者恵王之防逾年乃訃以待天下之諸侯天下之諸侯亦無有至者僖公之薧方三月而叔服銜命已儼然至矣爲天子者亦何過之有然則文公之立初未錫命者與古者諸侯訃於天子天子遣使立子於殯官之側然後立於賔階受弔就位桓公生未有命沒而後命之文公已葬而後冊命則猶未爲晚也諸侯已媮弁髦王室崛彊之輩胥命於蒲錫命之先後天王亦遲之久也久而後與之然至於桓公亦可以已矣】

四年冬十有一月壬寅夫人風氏薨

五年春王正月王使榮叔歸含且賵

【榮叔者榮夷公之後也榮夷公與虢石父比而亡周五世屬絕猶爲卿士楚則未有是族也以爲再見從王焉亦無所貶使以賵妾爲不可則未見爲君母焉而妾命之又何以命於妾子而爲嗣君者也故榮叔之絀王猶王之絀於榮叔也】

宣公十年秋天王使王季子來聘

【是年也春王正月公如齊公至自齊王使來徴聘夏孟獻子仲蔑聘於用王季子之來故爲報聘也禮失於諸侯而不失於天子夫以周定王之明也劉康公之能也王孫滿之敏也一言而折江漢之師猶以是聘問不失之爲多過則亦難乎其爲守府者矣】

成公元年秋王師敗績於茅戎

【戎數與周爲難邲垂之役甘大夫乘而敗之將復報周於是晉侯使瑕嘉平戎於王單襄公如晉拜成戎還劉康公將遂伐之叔服曰不可背盟而欺大國背盟不祥欺大國不義神人棄之將何以勝不聴遂伐茅戎三月敗於徐吾氏如是爲天子之過乎爲王季子之過乎或謂天子之懦也使王札子殺毛伯召伯於是羣子各自爲政劉季子伐戎而王不馭夫使戎伐王而王無以報者誰乎非晉必鄭非魯必衞也公羊子曰孰敗之蓋晉敗之或曰貿戎敗之然則曷爲不言晉敗之王者無敵蓋若自敗者然然則曷爲不言瑕嘉敗之瑕嘉則猶之祝聃者也】

成公八年秋七月天子使召伯來錫公命

【是簡王也錫誰爲成公也天子不錫公命公亦自與也故従而錫之天子於是易與矣將謂過在天子乎哉】

襄公三十年夏天王殺其弟佞夫

王子瑕奔晉

【夫是則過在天子矣自天子之家言之也家人之九五是天子也曰王假有家交相愛也其上宗廟也曰威如之吉反身之謂也靈王之弟儋季卒其子括將嗣服見王而嘆單愆期曰烏乎是欲王矣入告王曰是括也不慼而願大視躁而足髙心在他矣不殺必害王曰童子何知及靈王崩景王立儋括謀立王子佞夫遂圍蒍逐單愆期五月癸巳尹言多劉毅單蔑甘過鞏成五子殺佞夫括與瑕奔晉故殺佞夫者非王也而王受其名王以睽反於家人也不如反身終王之身而王室乃亂世無盟主子朝崩離黃父之盟不殄厥孽卒使尹召抱冊入楚夫獨景王之過也乎】

昭公二十五年九月己亥公孫於齊次於陽州【是秋大雩將逐季氏也公爲公果公賁與郈氏主之公告子家懿伯懿伯曰防人以君徼幸事若不克君受其名不可爲也公退之辭曰臣與聞命矣言若泄臣不獲死乃館於公叔孫昭子如闞公居於長府九月戊戌伐季氏入之平子登臺而請曰君不察臣之罪使有司討臣以干戈臣請待罪於沂上弗許請囚於費弗許請以五乘亡勿許子家子曰許之政之自出久矣隱民多取食焉日入慝作勿可知也郈孫曰必殺之俄而叔孫與孟氏之徒皆叛遂伐公徒子家子曰諸臣實爲之公不與聞公可止矣公曰余不忍也遂辭墓孫於齊次於陽州子家子勸公如晉不聽叔孫婼曰闞歸責季孫勸季孫迎公歸公徒以爲不可昭子遂祈死也衛獻公之暴有孫文子公子鮮而卒以反國以昭公之嫺也得子家覊叔孫婼爲之左右而卒以沒於幹侯悲夫夫亦有嘉謀嘉猷而莫之肯従也詩曰我旣厭不我告猶如穆叔昭子寗武子子家懿伯者亦可謂以過歸己不以過歸君者矣】

作孝章第十四

子云善則稱親過則稱已則民作孝大誓曰予克紂非予武惟朕文考無罪紂克予非朕文考有罪惟予小子無良

【善稱親而過稱已何謂也其爲頴封人鄭莊公之事與曰爲申生伋壽之事也申生伋壽未足以與於此也而與之何也君親之際以過自與則必有隱慝焉而申生伋壽其至者也恆言不建嘉辭無文何稱善引過之有其謂我莊公與詩曰母氏聖善我無令人則謂我莊公者也莊公何引過之有公羊子曰念母也桓公旣葬夫人孫於齊懟齊則絕其母絕母則難其子齊亦悔禍也謝之以彭生維之以王姬王姬卒於齊而莊公爲之服大功之防大功之防齊侯所宜服之於文姜也或曰公於齊侯亦宜爲之大功幹是功衰矣而公以意眀之是公所以作孝也然則許子止不足以與於此乎曰許子止之法盡矣善過皆無所歸飲罪而已矣是春秋之義也】

敬美章第十五

子云君子弛其親之過而敬其美論語曰三年無攺於父之道可謂孝矣髙宗云三年其惟不言言乃讙【是無所取於莊公也曰何無取於公也公避母黨不敢娶於齊者二十有四年及文姜薧齊好將絕齊亦重絕魯也齊侯要我以髙傒申之於谷申之於扈以爲親之過亦可以弛矣於是不弛則亦無所弛之也故卿迎夫人之禮則於此廢也春秋之義於先公有敬有弛冕而親迎仲尼所貴終春秋之世行之者一公而謂君子不與其親迎則是子翚仲遂又相與旁皇於道也故春秋於莊公弛者有二敬者有二觀社也丹楹覿幣也文而壊法君子弛之如齊納幣也如齊逆女也質而近禮君子敬之夫以莊公親聞子翚之禍四十不娶躬行親迎而世猶嗷然非之則君父遺行之可敬弛者少矣然則春秋無討君夫人之法乎曰王者無之霸則有焉王者以家人之道治天下反身而威威而吉霸者以睽之道治其家反目而異異而傷春秋王者宥文姜之卒齊桓霸者董哀姜之防由是以觀或弛或敬蓋可知矣】

莊公二十有一年秋七月夫人姜氏薨

二十二年春王正月肆大眚

癸丑葬我小君文姜

【肆大眚其爲文姜與猶與眾弛過也與眾弛過卽不言弛過吾得所以弛過者焉葬我小君其爲敬美者與美亦與眾也卽不言敬美吾得所以敬美者焉然則姜氏或薨於齊或薧於莒何書之乎亦曰薧於齊至自齊薧於莒至自莒若比而已然則其稱我小君何謂也曰告於外國之辭也然則何爲不別而絕之曰夫人之罪未至於滅祀也詩之所刺春秋不更刺也】

莊公二十有四年夏公如齊逆女

秋公至自齊

八月丁丑夫人姜氏入

【公羊子曰其言日言入何難也其難若何夫人不僂不可使入約然後入谷梁子曰入者內弗受也日入惡入者也何用不受也以宗廟弗受也君子曰是無所敬之已多乎美若其過者則亦可以弛矣曰是盟主之也然則盟主禁人復讎乎曰復讎之義親讎則讎之親不讎則亦不讎也王鈇柄上或束於道或束於法】

僖公元年秋七月戊辰夫人姜氏薨於夷齊人以歸十有二月丁巳夫人氏之防至自齊

二年夏五月葬我小君哀姜

【左氏曰君子以齊人之殺哀姜也爲已甚矣女子従人者也従人何也弛哀姜之過也共仲弒君哀姜與聞首惡未得而賊其主母以爲重於文姜也非莊公之志也然則春秋彼之何也曰氏之不去其夫人未爲重討也葬我小君則猶哀之也覇者自霸王者自王霸者尊尊王者親親然則何以弛之曰反哭祔廟禘而致之則已過然則禘而致者謂是哀姜乎曰非哀姜也閟宮之八章曰令妻壽母蓋謂公夫人也】宣公元年春王正月公卽位

公子遂如齊逆女

三月遂以夫人婦姜至自齊

【婦者従夫之稱也非爲従姑之稱也以姑逆婦而又加之公子則公子造亂者也以公子逆婦而又系之姑則是姑造亂者也春秋弛其造亂者而敬其成禮者曰是夫人之志也夫人得而命之夫人得而取之若敬嬴之與出姜邈不相與者使後世見之但以罪遂之以夫人也是夫人無過而仲遂過也然則季孫無過乎曰季孫者仲遂之彀也遂其嚆矢焉耳】

宣公八年夏戊子夫人嬴氏薨

冬十月己丑葬我小君敬嬴雨不克葬庚寅日中而克葬

【敬嬴身與於亂殺子惡子視而春秋無譏焉無譏則曰不克葬克葬何也曰是陰陽之治非聖人之所治也以桓公之威也不得以霸道治哀姜而謂聖人以神道治敬嬴則豈不滋過者乎】

成公十四年秋叔孫僑如如齊逆女

九月僑如以夫人婦姜氏至自齊

【穆姜不氏而齊姜有氏何也齊姜敬而穆姜弛也穆姜之弛以僑如故而於仲遂弛之何也仲遂之於僑如濟美也公羊子曰夫人何以不稱姜氏貶曷爲貶譏防娶也防娶貶公一體而貶夫人谷梁子曰大夫不以夫人以夫人非正也刺不親迎也然則宣公之貶爲防娶成公之貶爲不親迎無貶夫人者而曰弛敬嬴與穆姜何也曰是仲遂僑如之所兼與也敬嬴之婦仲遂以之穆姜之婦僑如以之婦則不同而所以之夫人一也故於同辭之間而微爲致異其所致異者何曰齊姜氏而穆姜不氏也】

襄公九年五月辛酉夫人姜氏薨

秋八月癸未葬我小君穆姜

【夫是則弛敬交至也敬嬴之葬以雨奪其日穆姜之防以婦奪其檟是聖人所不討也聖人於宣敬其母於襄敬其祖母曰是國家之大事宗祧存焉耳微文去取聖人亦有所不貴也然則無攺乃讙之義何也曰魯人所惡季文子也君方在殯而逐其所惡栗乎若不可朝夕者是亦孟莊子之所惡也君子之於孝讓致一焉耳】

坊記集傳卷一﹤經部﹐禮類﹐禮記之屬﹐坊記集傳﹥

欽定四庫全書

坊記集傳卷二

明黃道周撰

微諫章第十六

子雲從命不忿微諫不倦勞而不怨可謂孝矣詩云孝子不匱

【孝之與忠一也孝不違親忠不違君此治以王者也孝不防其親忠不防其君此治以天者也春秋以天治臣子亦以天治君父然終春秋之世未有子諫其父者也臣諫其君則有之至於不忿不倦不怨則亦鮮詩曰匪言不能胡斯畏忌夫以畏忌施於君父則方未諫而忿心從之忿而倦倦而怨臣子之勞匱則自是始也】

【莊公十九年巴人伐楚楚子禦之大敗於津還鬻拳弗納遂伐黃敗黃師於踖陵還及湫有疾夏六月庚申卒鬻拳葬諸夕室亦自殺也而葬於絰皇絰皇者冡之闕閽也初鬻拳諫楚子楚子弗從臨之以兵懼而從之鬻拳曰吾懼君以兵罪莫大焉遂自刖也楚人以爲大閽謂之太伯使其後掌之是以拒王於門沒又殉於絰皇也如鬻拳者可謂不忿不倦不怨矣夫鬻拳彊諫也懼君以兵忿孰如焉而謂之不忿何也鬻拳之以兵蓋欲自殺也古之自殺而諫者史魚之於衛靈公是也史魚死而鬻子不死死者以爲良史不死者以爲大閽故史魚鬻子皆可以不匱也然則鄭荘公何以不諫其母曰臣有所得於君子有所不得於母】

僖公五年春晉侯殺其世子申生

【左氏曰晉獻公寵驪姬將殺太子以君命命申生曰君夢齊姜必速祠而歸福申生許諾乃祭於曲沃歸福於絳公田乃寘鴆於胙公至召申生獻公祭之地墳試之物斃申生恐而出公殺其傅杜原欵申生奔新城杜傅使圉告申生曰欵也不才不能訓以至於死小心狷介不敢行也是以言至而無所訟之吾聞君子不去情不反防防行身死猶有令名焉死不遷情彊也守情說父孝也殺身以成志仁也死不忘君敬也孺子勉之或謂申生曰非子之罪何不去乎申生曰不可去而罪釋必歸於君是惡君也章父之惡而諸侯吾將誰入吾聞之仁不惡君知不重困勇不逃死吾將伏以俟命驪姬見申生而哭之曰有父忍之況國人乎申生乃經於新城方申生之未死也或謂申生曰子辭君必辧焉太子曰君非姬氏居不安食不飽我辭姬必有罪君老矣吾又不樂是則杜原欵之教也爲人師傅不能免人於難又不能自免也而相示以辧言爲諱夫有豺狼其父之心乎子壽不諌其父而從伋以死則猶之素厲也詩曰相彼投兔尙或先之行有死人尙或墐之君子秉心維其忍之是杜原欵裏克之過也能諫而又能死者其惟富辰乎】

僖公二十四年夏狄伐鄭

【左氏曰鄭之入滑也滑人聴命師還又卽衛鄭人伐滑王請滑不聴又執王人王怒將以狄伐鄭富辰諫曰不可臣聞之太上以徳撫民其次親親以相及也昔周公弔二叔之不咸故封建親戚以藩屏周管蔡郕霍魯衛毛聃郜雍曹滕畢原酆郇文之昭也邘晉應韓武之穆也凡蔣邢茅胙祭周公之也召穆公思周徳之不類故糾合宗族於成周而作詩曰棠棣之華鄂不韡韡凡今之人莫如兄弟其四章曰兄弟防於墻外禦其侮如是則兄弟小忿不廢懿親鄭在天子兄弟也鄭武莊有大勲勞於平桓凡我周之東遷晉鄭是依子頽之亂又鄭之繇定今以小忿棄之毋乃不可乎章怨外利不義棄親卽翟不祥以怨報徳不仁王不可以棄之不聴遂以翟伐鄭取櫟王徳翟人將以其女爲後富辰又諫曰不可臣聞之曰報者倦矣施者未厭狄固貪惏王又啟之女徳無極婦怨無終翟必爲患王又弗聴及翟後立通於甘昭公王黜翟後翟遂攻周王出及坎欿翟敗周師獲周公忌父原伯毛伯殺譚伯富辰曰昔吾驟諌王不從以及此難若我不出王其以我爲懟乎乃率其屬死之富辰可以不死也而以爲不死無所致其勞故𨿽死不怨者富辰之諌是也富辰可謂不匱矣】

文公十八年冬莒弒其君庶其

【左氏曰莒太子僕弒紀公以其寶來奔宣公使僕人以書命季文子曰夫莒太子不憚以吾故殺其君而以其寶來其愛我甚矣爲我予之邑今日必授無逆命矣裏革遇之而更其書曰夫莒太子弒其君而竊其寶來不識固窮又求自邇爲我流之於夷今日必通無逆命矣明日有司復命公詰之僕人以裏革對公執之曰違君命者女亦聞之乎對曰臣以死奮筆奚啻其聞之也臣聞之曰毀則者爲賊掩賊者爲臧竊寶者爲軌用軌之財爲姦使君爲臧姦者不可不去也臣違君命者亦不可不殺也公曰寡人實貪非子之罪也乃捨之及夏宣公濫於泗淵裏革防其而棄之曰古者大寒降土蟄發水虞於是乎講罛罶取名魚登川禽而嘗之寢廟行諸國人助宣气也鳥獸孕水虫成獸虞於是乎禁羅矠魚鼈以爲夏槁助生阜也鳥獸成水虫孕水虞於是乎禁防設穽鄂以實廟庖畜功用也且夫山不槎蘗澤不伐天魚禁鯤鮞獸長麑防鳥翼�卵虫舎蚳蝝蕃庶物也古之訓也今魚方別孕不敎魚長又行网貪無藝也公聞之曰吾過而裏革匡我不亦善乎是良罟也俾我得法有司藏之使吾毋忘諗師存侍曰藏不如寘裏革於側之不忘也裏革則猶之諷貪者也徑而多致夫以文子爲舜功者不攘裏革之羭以匱文子者乎】

【齊景公田於沛還坐於遄臺晏子侍子猶馳而造焉公曰惟據與我和夫晏子對曰據亦同也焉得和公曰和與同異乎對曰異和如和羮焉水火醯醢鹽梅以烹魚肉燀之以薪宰夫和之齊之以味濟其不及以泄其過君子食之以平其心君臣亦然君所謂可而有否焉臣獻其否以成其可君所謂否而有可焉臣獻其可以替其否是以政平而不乖民無爭心詩曰亦有和羮旣戒旣平鬷嘏無言時靡有爭先王之濟五味和五聲以平其心成其政也聲亦如味一气二體三類四物五聲六律七音八風九歌以相成也淸濁大小短長疾徐哀樂剛柔遲速髙下出入周疏以相濟也君子聴之以平其心心平徳和故詩曰徳音不瑕今據不然君所謂可據亦曰可君所謂否據亦曰否若以水濟水誰能食之若琴瑟之専一誰能聴之同之不可也若是故諫有五而晏子皆用之近市之識屨價諷也不誅祝史正也擇射鷃者反也以禮靖國直也爽鳩之樂從也晏子之諫可謂不匱者矣】

【魏戊之爲梗陽也梗陽人有獄魏戊不能防以獄上其大宗以女樂賂魏獻子將受之魏戊謂閻沒女寛曰主以不賄聞於諸侯若受是賂賄莫甚焉吾子必諫皆許諾退朝待於庭饋入召之比置三嘆獻子曰吾聞惟食忘憂吾子置食之間三嘆何也同辭而對曰或賜二小人酒不夕食食之始至恐其不足是以嘆中置自咎曰豈將軍食之而有不足是以再嘆及饋之畢願以小人之腹爲君子之心屬厭而已獻子乃辭梗陽人孝子不匱魏戊有焉朋友攸攝閻沒女寛有焉】

【範宣與龢大夫爭田久而無成宣子欲攻之問於伯華伯華辭以軍事問於孫林父林父辭以旅人問於張老張老辭如伯華問於祁奚祁奚辭以公族問於籍偃籍偃辭如張老問於叔魚叔魚曰吾爲子戮之叔向聞之見宣子曰盍訪之訾祏乎訾祏直而博且吾子之家老也於是司馬侯祁午皆諫未聴乃問於訾祏訾祏曰昔隰叔子違周難於晉國生子輿爲理以正於朝朝無姦官爲司空以正於國國無敗績世及武子佐文襄爲諸侯諸侯無二心及爲卿以輔成景軍無敗政及爲成師居太傅端刑法輯訓典國無姦民後之人可則是以受隨範及文子成晉荊之盟丰兄弟之國使無有間隙是以受郇櫟今吾子嗣位朝無姦行國無邪民賴三子之功饗其祿位旣無事矣而非龢將何治爲宣子悅乃益龢田而與之平訾祏死宣子嘆之以爲無所朝夕也故春秋無諌子若富辰裏革晏子可謂不匱之臣矣自晏子而外其惟師曠乎】

襄公十四年夏四月己未衛侯衎出奔齊

【師曠侍於晉侯晉侯曰衛人出其君不亦甚乎對曰或者其君實甚良君將賞善而刑滛養民如子蓋之女天容之如地民奉其君愛之如父母仰之如日月敬如神明畏如雷霆其可出乎夫君神之主而民之望也若困民之主匱神乏祀百姓絕望社稷無主將安用之弗去何爲天生民而立之君使司牧之勿使失牲有君而爲之貳使師保之勿使過度是故天子有公諸侯有卿卿置側室大夫有貳宗士有朋友庶人工商皂圉牧皆有親防以相輔佐也善則賞之過則匡之患則救之失則革之自王以下各有父兄子弟補察其政史爲書瞽爲詩工誦箴諫大夫規誨士傳言庶人謗商旅於市百工獻藝故夏書曰遒人以木鐸狥於路官師相規工執藝事以諫正月孟春於是乎有之諫失常也天之愛民甚矣豈其使一人肆於民上以從其欲而棄天地之性必不然矣師曠之論則有所本也何本之有於裏革之論晉厲公也然言諫者至於師曠出君之論而匱矣惜乎共世子之不遇師曠也】

睦族章第十七

子云睦於父母之黨可謂孝矣故君子因睦以合族詩云此令兄弟綽綽有裕不令兄弟交相爲瘉

隱公元年冬公子益師卒

二年夏無駭帥師入極

四年秋翚帥師會宋公陳侯蔡人衛人伐鄭

五年冬十有二月辛巳公子彄卒

八年冬十有二月無駭卒

九年春挾卒

【猶是公族也而進退異辭何也谷梁子曰惡者不日而有公子與不公子焉公羊子曰無駭始滅者也翚與弒者也或曰公子益師公子彄先公子也已命者也無駭挾未命者也隱不爵命大夫則亦非先大夫矣非先大夫故不舉族左氏曰無駭卒羽父請諡與族公問族於眾仲眾仲對曰天子建徳因生以賜姓胙之土而命之氏諸侯以字爲諡因以爲族官有世功則有官族邑亦如之公乃命以字爲展氏夫是知公之不睦族也公自以爲未君也諸公族不與爵命九年之中沒兩公子兩公族而皆未有爵命也共守爼豆而不得俯僂之錫則其思去者眾矣且以氏錫僖伯則不得不以氏錫無駭與挾不以氏錫無駭與挾則亦不得以爵與翚無駭與翚猶之驂服也靷緩則皆判矣故無駭者幸而先隕也不幸而不先隕則入極之志必與鐘巫發軔故鐘巫者入極之餘烈也聖人未有無故而疑其詞者也】

隱公十年夏六月壬戌公敗宋師於菅辛未取郜辛巳取防

秋宋人蔡人衛人伐戴鄭伯伐取之

【左氏曰庚午鄭師入郜辛未歸於我庚辰鄭伯入防辛巳歸於我君子謂鄭荘公於是乎有禮以王命討不庭不貪其土以勞王爵正也是則未爲正也周鄭皆姬也郜者文王之昭也谷梁子曰極亦姬姓也戴亦姬姓也戴之姬姓何也曰陳畱所謂�國也出於姬姬姓四十國極戴處二焉】

冬十月壬午齊人鄭人入郕

【左氏曰討違王命也郕亦文王之昭也蓋自入極以來四滅同姓五月之間取文昭之二族以爲鄭人取之而魯鄭同罪且是伐戴之師春秋歸於鄭伯取郜取防則未嘗歸之鄭伯也入郕之惡分於齊鄭入極之惡則不分於齊鄭也是皆我始之以爲齊晉之開塞自是而後晉獻興基首滅虞虢文公創伯先執曹衛文武之昭穆自相斬刈則實於隱公始也故坊記者記壊防之所繇始也棠棣之詩曰是究是圗亶其然乎角弓之詩曰爾之教矣民胥效矣其魯隱公之謂夫】

桓公二年夏四月取郜大鼎於宋戊申納於太廟【左氏曰宋督已殺孔父而弒殤公召公子馮於鄭而立之以親鄭以郜大鼎賂我齊陳鄭皆有賂焉夏四月我取大鼎於宋戊申納於太廟臧哀伯所謂章賂者也記者之意則似以爲憫郜也郜恃同姓弱而見侵故納鼎於宋以資其援今旣入其國又取其鼎則非宋鄭滅郜而魯實滅郜也魯實滅郜春秋之所責也】

桓公三年六月公會杞侯於郕

【杞者亡國之後也郕者兄弟之親也會杞於郕則是縣郕也縣郕則謂郕不若紀也隱桓之間無令兄弟其是之謂與】

莊公三年春王正月溺會齊師伐衛

【左氏曰疾之也谷梁子曰溺者何也公子溺也其不稱公子何也惡其會仇讐而伐同姓故貶而名之也夫亦謂其黨朔與朔與黔牟則皆兄弟也而朔無王黔牟有王朔無公子黔牟有公子故存春之王而去溺之公子是亦一道於睦族之說則未有礙也】

荘公八年夏師及齊師圍郕郕降於齊師

【公羊以爲盛也盛亦同姓也成非同姓也左氏不言同姓而直以爲郕則是不諱同姓也左氏之義諱此而見彼若季文子之納莒僕不見之於傳而見於國語是也】

閔公元年春王正月齊人救邢

【邢者周公之後也邢有狄難而魯有內患魯不能救而齊救之則猶之魯救之也然則魯無內患能救邢乎曰不能何知其不能也諸侯不相遺俘荘公六年魯受衛俘諸侯異姓分媵同姓分患齊侯遷衛而魯人不能具其雞豕以其受衛俘知其不能救衛以其不能救衛知其不能救邢也然則魯不若曹乎聶北之會曹宋同功而魯無有曰魯之視曹猶之極戴邸郜也可滅則滅之矣不可滅則聴霸主之從頌故邸復見於經郕之復見於經不許魯與杞之縣郕也】

僖公二十有五年春王正月丙午衛侯燬滅邢【是禮至所掖殺國子也邢嘗與狄伐衛則邢亦狄也邢狄而衛滅之文公所哀痛而致志也邢不防於衛亦防於狄然卒不幸不滅於狄而防於衛蓋桓管不死則未有此也詩曰人之云亡心之憂矣管仲之謂也】

僖公二十有八年春晉侯侵曹晉侯伐衛

【左氏曰晉侯將伐曹假道於衛衛人弗許還自南河濟侵曹伐衛正月戊申取五鹿二月晉郤縠卒原軫將中軍胥臣佐下軍晉侯齊侯盟於斂盂衛侯請盟晉人弗許衛侯欲與楚國人不欲故出其君以說於晉衛侯出居於襄牛正月戊申則有其日也二月盟於斂盂則有其月也衛侯出居於襄牛則有其地也然則春秋不書而書兩晉侯何也曰有霸無王此非一日之故矣非一日之故何也晉侯出於翟將入齊行過五鹿乞食於野人野人舉塊以與之子犯曰天賜也天事必象十有二年必獲此土於是十二年矣及離齊入楚行過衛衛有邢翟之虞不能禮焉寗荘子言於衛侯曰康叔文之昭也唐叔武之穆也周之大功在武天胙將在武族苟姬未絕守天聚者必武族也武族惟晉實昌晉公子實徳天胙有徳晉之守祀必公子也衛侯弗聴自衛過曹曹共公亦不禮焉聞其骿脇欲觀其狀諜其將浴設微薄而觀之僖負羇之妻言於負羇曰吾觀晉公子賢人也其從者皆國相也以相一人必得晉國得晉國而討無禮曹其首誅也乃餽飱置璧焉負羇謂曹伯曰臣聞之愛親明賢政之幹也禮賔矜窮禮之宗也先君叔振出自文王晉祖唐叔出自武王二王之嗣世不廢親今君棄之是不愛親也晉公子生十七年而亡卿材三人從之可謂賢矣而君蔑之是不明賢也晉公子之亡不可不憐也比之賔客不可不禮也守天之聚將施於宜玉帛酒食猶糞土也愛糞土以毀三常無乃不可乎曹伯不聴於是晉侯伐之然則春秋不許晉侯乎曰王者在上亦有不睦之刑不睦無禮伐之是也然而已遫已遫則猶之不睦也若不得並日而伐之然谷梁子曰再稱晉侯忌也忌之爲言意也急也然則鄭亦不禮而未伐之何也曰疑楚也曰首止之會王將以鄭和楚鄭於是逃盟而疑之何也曰自洮而後五會矣晉未執牛耳焉鄭伯相王蘭又在晉是以遼緩之然則鄭之後伐公子蘭之爲也不然難乎其三書晉侯也】

僖公三十年秋晉人秦人圍鄭

【是晉侯秦伯也而人之何也曰不専爲怨也故散之爲其貳楚也而討之則晉侯不任受過不任受過而又不是以服楚則散矣秦伯聴燭之武戍鄭而還則是秦貳也秦以壹出而以貳終之將爲秦諱故並諱晉焉曰猶之未嘗討鄭云耳】

【晉侯之初過鄭也鄭文公亦不禮之叔詹諫曰臣聞之親有天用前訓禮兄弟資窮困天所福也今晉公子有三胙焉天將啟之同姓不婚惡不殖也狐氏出自唐叔狐姬伯行之子也實生重耳成而儁方離違而得所久約而無釁一也同出九人惟重耳在離外之患而晉國不靖二也晉侯日載其怨外內棄之重耳日載其徳狐趙謀之三也吾先君武公與晉文侯勠力一心股肱周室夾輔平王平王勞而徳之賜之盟質曰世相起也若親有天獲三胙者可謂大天若用前訓文侯之功武公之業可謂前訓若禮兄弟晉鄭之親王之遺命可謂兄弟若資窮困還軫諸侯可謂窮困棄此四者以徼天旤無乃不可乎】文公十有二年春王正月郕伯來奔

【溺伐衛齊救邢燬滅邢皆書王正月故知春秋之厚邢郕也厚邢郕則邢郕可以不亡然則是郕太子也而爵之何也曰國喪無君太子可以爵矣故爵之然則滕杞皆侯也而子之郕伯初喪實子也而伯之春秋蔑喪以爵小國是毋乃濫乎曰是文之昭也無故而失國王不能爵則魯爵之魯不能爵則春秋爵之魯不得請之王春秋得以請之天然則魯以侯禮迎郕子而左氏以爲非禮何也魯不能存郜則亦不能存郕又冒禮焉不如從春秋而請之天故郕伯之爵春秋之所代天也】

成公四年夏公如晉秋公至自晉

【左氏傳曰夏公如晉晉侯見公不敬季文子曰晉侯必不免詩曰敬之敬之天維顯思命不易哉晉侯之命在諸侯矣可不敬乎秋公至自晉欲叛晉而求成於楚季文子曰不可晉𨿽無道未可叛也大臣睦而邇於我諸侯聴焉未可以貳史佚之志曰非我族類其心必異楚𨿽大非吾族也其肯字我乎公乃止故富辰寗速僖負羈鄭叔詹季文子此五臣者猶不忘睦族之誼也】

襄公二十有九年夏杞子來盟

【左氏曰晉侯使司馬齊來治杞田弗盡歸也悼夫人慍謂女齊受貨公告叔侯叔侯曰虞虢焦滑霍揚韓魏皆姬姓也晉是以大武獻以下兼國多矣誰得治之杞夏餘也而卽東夷魯周公之後也而睦於晉以杞封魯猶可而何有焉魯之於晉也職貢不乏玩好時至公卿大夫相繼於朝如是可矣何必瘠魯以肥杞故女叔齊亦有睦族之誼焉然以爲職貢玩好也棠棣之詩未之思焉耳】

定公六年春二月公侵鄭公至自侵鄭

【左氏曰公侵鄭取匡爲晉討鄭之伐胥靡也往不假道於衛及還陽虎使季孟自南門入出自東門捨於豚澤衛侯怒使彌子瑕追之公叔文子老矣輦而如公曰尢人而效之非禮也昭公之難君將以文之舒鼎成之昭兆定之鞶鑑苟可以納之擇用一焉公子與二三臣之子諸侯苟憂之將以爲之質此羣臣之所聞也今將以小忿蒙舊徳無乃不可乎太姒之子惟周公康叔爲相睦也而效小人以棄之不亦誣乎天將多陽虎之罪以斃之君姑待之乃止故如衛公叔發可謂綽綽有裕者矣】

敬辧章第十八

子云於父之執可以乘其車不可以衣其衣君子以廣孝也子云小人皆能養其親君子不敬何以辧子云父子不同位以厚敬也書云厥辟不辟沗厥祖

【夫是其爲衛事發與爲衛事發何也君子舉其所見以仿其所不見者祖孫君臣父子之義一也而又廣之若衛事之類是也】

定公十四年秋衞世子蒯聵出奔宋

哀公二年晉趙鞅帥師納衛世子蒯聵於戚

三年春齊國夏衞石曼姑帥師圍戚

【公羊子曰齊國夏曷爲與石曼姑帥師圍戚霸討也此其爲霸討柰何曼姑受命乎靈公而立輒以曼姑之義爲固可以拒之也輒者蒯聵之子也蒯聵爲無道靈公逐蒯聵而立輒然則輒可以立乎曰可其可柰何不以父命辭王父命以王父命辭父命是父之行乎子也不以家事辭王事以王事辭家事是上之行乎下也然則公羊子爲衛君也谷梁子曰此衛事也其先國夏何也子不圍父也不系戚於衛者子不有父也然則谷梁子不爲衛君也何以防之防之以伯夷叔齊之讓中子也然而公子郢不可何也防以子父不姦之義也然則蒯聵之書世子春秋與蒯聵乎曰與世子也非與蒯聵也蒯聵攘父車而衛輒攘父衣也】

桓公十有一年突歸於鄭

鄭忽出奔衛

【是兄弟也而有父子焉鄭忽之乘父車與突之衣父衣皆非父所命也猶聵輒之無命也見父則不見衣與車見衣與車則不見父突忽所見皆鄭也不見荘公荘公所見諸寵也猶不見子故忽以鄭爲車突以鄭爲衣不得曰忽突以荘公爲父荘公以忽突爲子也然則忽之復稱世子何也曰等而視之忽與突也久而察之忽則世子也突則伯也從鄭人之所見而已矣】

桓公十五年五月鄭伯突出奔蔡

鄭世子忽復歸於鄭

秋九月鄭伯突入於櫟

【捨車而衣其衣猶謂之鄭伯舎衣而乘其車猶謂之鄭世子春秋於此何取乎使突可伯則初歸鄭而已伯使忽可世子則初奔衛而已世子又遲於四五年之後而後伯世子之使人疑鄭伯之於世子也曰春秋之意不欲以鄭定伯與世子也欲使天定之天定之不可而後與鄭焉國無兩主君不同位必欲盡去其伯與世子則又難乎世之爲諸侯者也始與之使少有辧焉而已矣然則鄭突之與衛朔同辭何也曰均非天之所定也均非天之所定則當以國定之而子儀黔牟不表於春秋何也曰春秋不許羣公子之自爲國也然則春秋許子紏與曰子紏亦非世子也子紏之稱子小白之稱齊猶子紏之乘車而小白之衣衣也視其所終爲之見袂軾焉耳】

僖公五年夏公及齊侯宋公陳侯衛侯鄭伯許男曹伯會王世子於首止

秋八月諸侯盟於首止

【谷梁傳曰無中事而復舉諸侯何也尊王世子而不敢與盟也尊則不敢與盟何也盟者不相信也不敢以不信加之尊者桓諸侯也不能朝天子是不臣也王世子子也塊然受諸侯之尊已而立乎其位是不子也桓不臣王世子不子而善之何也是則變之正也天子微諸侯不享覲桓控大國扶小國統諸侯不能朝天子又不敢致天王尊王世子於首止所以尊天王之命也世子受諸侯之尊已而天王尊矣故世子受之可也越哉谷梁子之爲禮也王室未定世嫡疑貳桓公率諸侯會王世子於首止以內折姦萌外壹眾志故會非朝也王曰朝世子曰會王世子之出會諸侯非典也諸侯之進會王世子各致其志焉耳而谷梁子疑有擁立之事是猶以葵丘之會桓公搢笏而涖諸侯者也故乘其車不衣其衣父子不同位其辧亦取諸此也】

僖公七年秋七月公會齊侯宋公陳世子欵鄭世子華盟於母

【左氏曰盟於寗母謀鄭故也鄭伯使世子華聴命於會言於齊侯曰泄氏孔氏子人氏三族實違君命若君去之以爲成我以鄭爲內臣君亦無所不利焉齊侯將許之管仲曰君以禮與信屬諸侯而以姦終之無乃不可乎子父不姦之謂禮守命共時之爲信違此二者姦莫大焉公曰諸侯有討於鄭未防今者有釁從之不亦可乎對曰君若綏之以徳加之以訓辭帥諸侯以討鄭鄭將覆亡之不暇豈敢不懼若總其罪人以臨之鄭有辭矣何懼且夫合諸侯以崇徳也會而列姦何以示後嗣夫子華旣爲太子而求介於大國以弱其國亦必不免鄭有叔詹堵叔師叔三良爲政未可圖也齊侯辭焉子華以是得罪於鄭故管仲知所謂敬辧者矣子華旣乘父車以會諸侯又姦父命以亂鄭國霸主所宜討也然且不討故晉文之學出於齊桓而齊桓特正也然則世子會諸侯不爲父子同位乎曰其別之也下於諸侯一等其爲父命也不然不會】

八年春王正月公會王人齊侯宋公衛侯許男曹伯陳世子欵盟於洮鄭伯乞盟

【谷梁子曰王人之先諸侯何也貴王命也朝服𨿽敝必加於上弁冕𨿽舊必加於首周室𨿽衰必先諸侯然則乞盟者子華乎抑鄭伯乎公羊子以爲子華在會鄭伯請與子華姦命而又在會鄭伯不出而又書鄭伯則是子父殽亂也左氏曰襄王定位而後發喪蓋當荘僖之時子父殽亂始於王室而鄭衛從之故鄭衛王風詩相次者是春秋之義也】

僖公九年夏公會宰周公齊侯宋子衛侯鄭伯許男曹伯於葵丘

【谷梁子曰天子之宰通於四海宋其稱子何也未葬之辭也禮柩在堂上孤無外事今背殯而出會以宋子爲無哀矣然則管仲不辭宋襄公何也曰猶魯之不辭曹射姑也宋桓公七與齊桓之盟使子爲終厥志又董之以王事宋子謂是金革也越禮而與之不亦已亟乎曰熒於齊烈也而有侈心】

冬晉裏克殺其君之子奚齊

十年春晉裏克弒其君卓

【奚齊則曰君之子卓則曰君奚齊則曰殺卓則曰弒何也曰春秋惡夫相殺之無已也物近而不相得則凶或害之奚齊近於申生卓子不近於申生奚齊或害卓子不或害均之非世子也而無以正裏克之罪故以卓荀息正之是春秋之辧位也然則春秋與荀息乎曰殺荀息與裏克同辭裏克之於荀息敵也有君之子有君之臣非夫世子世臣也皆不免於死而裏克之譎不若荀息之正也】

僖公二十有八年五月癸丑公防晉侯齊侯宋公蔡侯鄭伯衛子莒子盟於踐土

【衛子者誰叔武也叔武非世子又無君喪而子之何也曰以喪禮處之也晉立以爲君罪不至於降爵上假天王下資通國書侯則無等也書名則沒其實故以喪禮處之若以君父奔楚之爲哀痛也降服致觳以聴天子之命是不已同位乎曰霸王爲之天王下勞春秋正辭春秋不正辭則必曰衛侯叔武是國有二主也然則剽衎之有二主何也曰一出一入不在王會則以國爲辭以國爲辭無霸之義也然則天王狩於河陽何義也曰父坐子立乘其車不衣其衣之義也】

僖公二十九年夏六月會王人晉人宋人齊人陳人蔡人秦人盟於翟泉

【左氏曰夏公防王子虎晉狐偃宋公孫固齊國歸父陳轅濤塗秦小子憖盟於翟泉尋踐土之盟且謀伐鄭也在禮卿不會公侯會伯子男可也是爲諱公者發也公防王子虎以及諸侯之卿公與王子未亂位也而春秋猶諱之是春秋之辧也敬而養志謂公𨿽執牛耳而無所當於盟主也然且以是著於閟宮】文公七年秋入月公防諸侯晉大夫盟於扈

【左氏曰齊侯宋公衛侯陳侯鄭伯許男曹伯會晉趙盾盟於扈晉侯立故也公後至故不書所會凡會諸侯不書所會後也後至不書其國避不敏也夫扈之會非正也以七國之諸侯特會晉之大夫則是以君與趙盾也以君與趙盾則公可以不防故略之非直公略之七國之公侯亦宜略之何也是皆父執也然則公子遂會晉趙盾盟於衡雍可謂養志乎曰公子遂何養志之有春秋別之各車其車焉耳】十有六年春季孫行父會齊侯於陽谷齊侯弗及盟六月戊辰公子遂及齊侯盟於郪丘

【季孫行父則不盟公子遂則盟何義也曰襄仲賂也賂則可以同位乎曰衰世之政也自垂隴而然垂隴之盟公孫敖始會陳鄭自是諸侯同會趙盾於扈於新城而齊侯曰父執也其勝霸之餘乎而卒以賂亂故晉之多取賂於諸侯亦宗國之敎也】

昭公二十有二年夏六月王室亂

【王室之亂不於是始也而於是焉書亂者蓋自是無霸矣王子猛與王子朝並絀而書名子朝又以其偏詞爚於諸侯故子父之辧位不可不審也王室四亂皆始於子父之不辧位也而鄭衛齊晉效之桓王子克荘王子頽惠王子帶景王子朝是也齊晉中亂而獲霸功鄭衛中亂而不至於亡是皆有桓文之力焉至於晉平齊景而衰矣春秋尊文王而哀周公則於是始也以王子匄之微也而書曰天王居於翟泉天王入於成周以昭公之親也而一曰公在幹侯再曰公在幹侯謂桓文之功仲尼不道則亦未之有也夫以首止河陽亦猶有亂位之事乎去首止河陽則亦無以廣孝無以厚敬故春秋者以廣孝敬爲義不以正名法爲義也猶屈軼之不爲瑞艸也】

敬老章第十九

子云父母在不稱老言孝不言慈閨門之內戱而不嘆君子以此坊民民猶薄於孝而厚於慈子雲長民者朝廷敬老則民作孝【舊凡二節】

【是爲曹伯之使其子射姑也身在負玆而輕越其子射姑冀大國之援而不辭其父施伯之所怪也是爲儋括之欲立佞夫也除服而見志在朝柄不慼而願大聲聞於外是公子愆期之所欲殺也是爲晉人之食絳老人也不鄙其廋言而遺佚是嫌是爲鄭人之用燭之武也秦人之用蹇叔也詢是黃皓灌與謀是爲周襄王之錫桓公也曰叔父耋老勿使下拜是爲楚子之泣於幹谿也曰天下有愛子如予者乎又曰予殺人子多矣能無及乎然則小人養親何謂也謂夫許止之以親嘗藥者也】

追孝章第十九

子云祭祀之有屍也宗廟之有主也示民有事也修宗廟敬祀事教民追孝也以此坊民民猶忘其親

【是其爲文公與文公慈惠懈於有位公孫敖叔孫得臣公子遂季孫行父爲政政繇四卿祭則繇公四卿者未嘗爲屍而嘗爲公也】

文公二年二月丁丑作僖公主

【於是過葬十月矣公羊子曰主者曷用虞主用桑練主用栗用栗者藏主也作僖公主何譏譏不時也其不時柰何欲久喪而後不能也谷梁子曰立主桑主於虞吉主於練作僖公主譏其後也作主壊廟有時日於練焉壊廟壊廟之道易檐可也攺塗可也谷梁子所言壊廟者何也謂壊祧廟以防新廟則必臯緩其事曠其時日易檐攺塗則自五月而練已濟矣然則十月而後藏主其有躋僖公之心乎其有躋僖公之心何也諸侯五世去廟而祧自隱而僖五世矣惠公在位幾五十年隱公九會諸侯幾霸中夏疑於不祧焉魯人之意欲下閔公也而有所不敢故遷延於孝惠之祧廟而谷梁子以爲易檐攺塗焉可者則將在孝惠與將在閔廟與曰必在孝惠也閔爲禰廟如之何以禰廟爲祖廟也】

八月丁夘大事於太廟躋僖公

【大事於太廟蓋請之周公也秋嘗者魯祭之重者也僖公之頌曰秋而載嘗夏而楅衡白牡騂剛犧尊將將白牡者周公之牲騂剛者魯公之牲也魯用禘祭以躋僖公使閔公俛焉絀於其下蓋自魯公以來十五世矣僖公穆也而使爲昭周公宜亦未之許也而仲尼獨存其詩者何也僖公佐兩霸主再朝天王其薨也天王爲之會錫命史克作頌仲尼采之則是可以大事矣然而難乎其爲屍也禮廟立主祭立屍祖爲之主則孫爲之屍越禰而祖則將使公子遂叔孫得臣輩爲之屍與將使仲孫蔑公孫歸生輩爲之屍與故主則易爲主也屍則難爲屍也事則易爲事也禮則難爲禮也公羊子曰大事者何大祫也大祫者何合祭也其合祭柰何毀廟之主陳於太祖未毀廟之主皆合升於太祖五年而再殷祭躋者何升也何言升僖公譏何譏爾逆祀也謂其先禰而後祖也是猶夫乘父之車而衣其衣者也】

文公六年閏月不告月猶朝於廟

【前此則皆告朔也春秋不書閏月二百四十二年得八十一閏而春秋取二焉春秋之法歸余於終則猶冬十二月也文公六年書閏月不書十二月則猶之夏正十月也凡閏月不得中气中气移於後月之朔則節气在閏月之中一歲之贏十日九分積而漸退七閏之章中於十一前後間起也而春秋皆歸余於冬春秋皆歸余於冬則文公元年誤閏三月哀公十二年冬猶流火者何也曰是傳也非經也經哀公五年冬叔還如齊閏月葬齊景公則是終閏也有螽之月益以一閏則火西伏矣故春秋八十八閏舉其五者皆爲歸余戰國之襲舛則有所本也然則閏可不告朔與曰閏生於气朔生於月朔之有閏日月星气之合也始以之始中以之中終以之終朔之有閏猶祀之有屍廟之有主也朝廟而不告朔猶灌鬯而不獻屍祫祭而不迎主也故文公之過文而過非質而過也易於變禮而不達其本亦猶夫公谷之謂天無是月喪事不數通可以已者也然則春秋不曰告朔而曰告月何也日月者民事之所從生也民受精於日而成形於月月歲十二交隱其資始而著其資生至於閏而著矣閏者王正之門也非是則無以成歲故二典之所致愼也】

十有三年秋世室屋壊

【公羊子曰世室者何魯公之廟也周公稱太廟魯公稱世室羣公稱宮魯公之廟曷爲謂之世室世世不毀也周公何以稱太廟於魯封魯公以爲周公也周公拜乎前魯公拜乎後曰生以養周公死以爲周公主然則周公之魯乎曰不之魯封魯公以爲周公主周公之不之魯欲天下之一於周也魯祭周公何以爲牲周公用白牲魯公用騂剛羣公不毛魯祭周公何以爲盛周公盛魯公燾羣公廩世室屋壊何以書譏何譏爾久不修也谷梁子曰宗廟之事君親割夫人親舂敬之至也爲社稷之主而先君之廟壊極稱之志不敬也然則焬宮武宮可以不壊乎曰焬宮武宮可以不壊則桓宮僖宮可以不災曰無以爲主亦無以爲屍則無以爲事矣然非所論於太室之道也】

十有六年夏五月公四不視朔

【四不視朔則是王正視朔也王正視朔則猶知有王也春陽谷之會公不肯會齊侯齊侯亦不會行父行父以疾歸公公亦以疾自與也公之以疾自與何也歸惡於齊侯也齊侯弒其君捨而執其君母及我大夫一載之內再侵吾疆是而與之會則辱吾君不與之會則防劉我西鄙姑委之行父仲遂行父必曰仲遂也能公於是以疾自與也然則公不視朔是乎曰四不視朔則已過矣魯秉禮之國也其或有他難則猶以祀事自免也而棄先生之朔廢朝廟之典使後世襲之以爲故常是則文公之過也然則齊討柰何曰天下之可已亂者惟禮也以商人之逆寄生不榮愼吾封疆正辭以折之縱不能討天下之與我者不少矣而孤以疾自與卒之行賄竟無所伸其說則是行父子遂之罪也然則居者有疾行者有事其告月之禮如何曰行者借廟而朝之居者宗祝致其辭】

食義章第二十

子云敬則用祭器故君子不以菲廢禮不以美沒禮故食禮主人親饋則客祭主人不親饋則客不祭故君子苟無禮𨿽美不食焉易曰東鄰殺牛不如西鄰之禴祭實受其福詩云旣醉以酒旣飽以徳以此示民民猶爭利而忘義

文公二年三月乙巳及晉處父盟

【誰及之公及之公及之而不書所以辧位也亦以辧器】

三年冬公如晉十有二月己巳公及晉侯盟

【左氏曰處父之盟晉侯懼其無禮於公也請攺盟公如晉及晉侯盟晉侯饗公賦菁菁者莪荘叔以公降拜曰小國受命於大國敢不愼儀君貺之以大禮何樂如之抑小國之樂大國之惠也晉侯降辭登成拜公賦嘉樂是不廢禮亦不沒禮也善哉晉襄公之悔也猶有桓文之遺焉至於靈平魯幾不得於諸侯】四年衛侯使兪來聘

【左氏曰衛武子來聘公與之宴爲賦湛露及彤弓不辭又不答賦使行人私焉對曰臣以爲肄業及之也昔諸侯朝正於王王宴享之於是乎賦湛露則天子當陽諸侯用命也諸侯敵王所愾而獻其功王於是乎賜之彤弓一彤矢百玈弓矢千以覺報宴今陪臣來繼舊好君辱貺之其敢幹大禮以自取戾如寗武子可謂知禮矣穆叔之聘晉則於此昉也】

【成公二年晉侯使鞏朔獻齊防於周春秋不書爲非禮也王弗見使單襄公辭焉日蠻夷戎狄不式王命滛湎蔑常王命伐之則有獻防王親受而勞之所以懲不敬勸有功也兄弟甥舅侵敗王略王命伐之告事而已不獻其功所以敬親暱禁滛慝也今叔父克遂有功於齊而不使命卿鎭撫王室鞏伯實來未有職司於王室又姦先王之禮余𨿽欲與鞏伯其敢廢舊典以忝叔父夫齊甥舅之國也而太師之後也寧不亦滛從其欲以怒叔父抑豈不可諌誨士荘伯不能對王使委於三事禮之如侯伯克敵使大夫告慶之禮降於卿禮一等王又宴鞏朔而私賄之使相者告曰非禮也勿籍周室𨿽衰故典猶在詩曰𨿽無老成人尙有典刑蓋謂此也】

【晉侯使隨防聘於周定王饗之殽烝原公相禮範宣子私於原公曰吾聞王室之禮無毀折今此何禮也原公以告王召士季曰子弗聞乎禘郊之事則有全烝王公立飫則有房烝親戚宴饗則有殽烝今女非它也叔父實使士季來修舊徳以奨王室惟是先王之宴禮欲以貽女餘一人敢設飫禘焉以干舊職而亂前好且惟夫戎翟則有體薦其體气不治若鳥獸焉適來班貢不俟馨香嘉味故坐諸門外使舌人體委與之女今王室之一二兄弟以時相見將龢協典禮以示民訓則無亦擇其柔嘉其馨香潔其酒醴品其百籩酬幣宴貨以示容好胡有孑然其效戎翟也武子不敢對退歸乃講三代之典禮修執秩以爲晉法甚矣隨武子之似孟獻子也菲不廢禮美不沒禮蓋王者所醉飽天下也】

【成公十二年冬晉郤至如楚聘且涖盟楚子饗之子反相爲地室而縣焉郤至將登金奏作於下驚而走出子反曰日雲暮矣寡君需矣吾子其入也郤至曰君不忘先君之好施及下臣貺之以大禮重之以備樂如天之福兩君相見何以代此下臣不敢子反曰如天之福兩君相見無亦惟是一矢以相加遺焉用樂郤至曰若讓之以一矢旤之大者何福之爲世之治也諸侯間於天子之事則相朝也於是乎有享宴之禮享以訓共儉宴以示慈惠防儉以行禮慈惠以布政政以禮成民是以息百官承事朝而不夕此公侯之所扞城其民也故詩曰赳赳武夫公侯幹城及其亂也諸侯貪冒侵欲不忌爭尋常以盡其民略其武夫以爲己腹心爪牙故詩曰赳赳武夫公侯腹心天下有道則公侯能爲民幹城而制其腹心亂則反之吾子之言亂之道也不可爲法然吾子主也至敢不從郤至可謂無禮𨿽美不食者矣】

襄公四年夏叔孫豹如晉

【左氏曰穆叔如晉報知武子之聘也晉侯享之金奏肆夏之三不拜工歌文王之三又不拜歌鹿鳴之三三拜韓獻子使行人子員問之對曰三夏天子所以享元侯也使臣弗敢與聞文王兩君相見之樂也臣不敢及鹿鳴君所以嘉寡君也敢不拜嘉四牡君所以勞使臣也皇皇者華君教使臣曰必諮於周臣獲五善焉敢不重拜穆叔則學於寗武子者也武子婉而摯穆叔詳而晰是皆近於飽徳者也然則楚子之歌大明韓起之賦我將皆非禮也而韓子無譏何也曰上民畏威節取焉耳不愈於與處父交盟者乎詩曰𨿽無徳與女式歌且舞】

教敬教睦章第二十一

子云七日戒三日齊承一人焉以爲屍過之者趨走以教敬也醴酒在室醍酒在堂澄酒在下示民不淫也屍飲三眾賔飲一示民有上下也因其酒肉聚其宗族以教民睦也故堂上觀乎室堂下觀乎上詩云禮儀卒度笑語卒獲

【夫爲春秋者亦有侑尸之義與曰無之無之則所云教敬教睦者何也曰爲盟會之事也盟會之有主也神明之拊也微而王人尊而侯伯貴而列卿賤而大夫相示以敬相示以睦故三王之道有所不廢也若盟主之與公屍是也】

荘公十有三年春齊侯宋人陳人蔡人邾人防於北杏

【是衣裳之始防也宋陳蔡邾首尊齊侯以爲盟主衛遂未之從也然而衛歸猛獲則從之矣誅不從而首防遂夫爲屍者亦有澄酒之心乎】

冬公防齊侯盟於柯

【公羊子曰何以不日易也其易柰何桓之盟不日其防不致信之也其不日何以始乎此荘公將防乎桓曹子進曰君之意何如荘公曰寡人之生則不若死矣曹子曰然則君請當其君臣請當其臣荘公曰諾於是防乎柯荘公升壇曹子手劍而從之管子進曰君何求乎曹子曰城壊壓境君不圖與管子曰然則君將何求曹子曰願請汶陽之田管子顧曰君許諾桓公曰諾曹子請盟桓公下與之盟已盟曹子摽劍而去之要盟可犯而桓公不欺曹子可讎而桓公不怨桓公之信著於天下自柯之盟始焉然而曹沬之能得於柯犂彌之能不可得於夾谷桓公之信下盟於匹夫定公之信不動而著於天下則教敬教睦之道異也】

定公十年春王三月及齊平

夏公會齊侯於夾谷

【夾谷之防則亦不日也左氏傳曰夾谷之防孔丘相犂彌言於齊侯曰孔丘知禮而無勇使萊人以兵刼魯侯必得志焉齊侯從之孔丘以公退曰士兵之兩君合好而裔夷之俘以兵亂之非齊君所以命諸侯也裔不謀夏夷不亂華俘不幹盟兵不偪好於神爲不祥於徳爲愆義君必不然齊侯聞之遽辟之將盟齊人加於載書曰齊師出竟而不以甲車三百乘從我者有如此盟孔丘使玆無還揖對曰而不反我汶陽之田吾以共命者亦如之於是齊人來歸鄆讙龜陰之田夫以諸侯盟會神人聴睹非朝伊夕而使匹夫裔夷昧眎其間禮儀笑語委之秕稗𨿽信猶無所獲申丰曰宗廟之中未施敬於民而民敬之其夫子之謂乎】

荘公十有九年秋公子結媵陳人之婦於鄄遂及齊侯宋公盟

【桓公之盟也不致日不致諸侯不歃血欲從者從之夫有如是之盟者乎則猶之不盟也是猶之不士不擇日而祭也亦猶之不立阼不設位而迎屍也柯之防以其易而易之至於鄄而極矣夫猶以彭生子紏之事以失魯爲恥者乎而使大夫會於霸主猶因酒肉而聚宗族也西鄙之伐則繇此矣謂其道之不足教敬也亦以長勺長其驕心】

二十三年公如齊觀社

【曹劌諫曰不可夫禮所以正民也先王制諸侯五年四王一相朝也終則講於防以正班爵之義帥長幼之序訓上下之節其間無繇荒怠夫齊棄太公之法而觀民於社君爲是舉而往觀之非故業也天子祀上帝諸侯會之受命焉諸侯祀先王先公卿大夫佐之受事焉臣不聞諸侯之相會祀也祀又不法君舉必書書而不法後嗣何觀公不聴遂如齊故曰堂上觀乎室堂下觀乎上以是屍女使人無所奔走易曰閫觀女貞亦可醜也其是之謂與】

二十有七年春公會杞伯姬於洮

【左氏曰非事也天子非展義不巡狩諸侯非民事不舉卿非君命不越竟是亦谷梁所謂屍女也承一人焉使人無所奔走其有酒肉之心乎然則公子結之媵陳人季子友之葬原仲亦君命與曰皆君命也非君命不著於經】

閔公二年夏五月乙酉吉禘於荘公

【公羊子曰其言吉何言吉者未可以吉也曷爲未可以吉未三年也曷爲未三年三年之喪實以二十五月其言於荘公未可以稱宮廟也曷爲未可以稱宮廟在三年之中矣吉禘於荘公何以書譏何譏爾譏始不三年也然則三年矣有荘公之宮廟亦可以禘乎曰禘之賜爲周公也非爲魯公魯公從周公周公不從魯公也閟宮之頌曰周公之孫荘公之子龍旂承祀六轡耳耳春秋匪懈享祀不忒龍旂六轡天子之禮也魯之子孫不用天子之禮則龍旂六轡不出廟門迎屍送屍無以彰天王之賜亦無以彰周公之徳也故魯之羣公皆用之羣公亦從周公者也魯以禘嘗合祀於太廟從周公而用禮樂天下所不非仲尼不以爲非也隱公考仲子之宮初獻六羽桓公不以爲疑仲尼亦不以爲疑也仲子之宮用六羽則桓宮亦必用六羽桓宮丹刻而用八羽則必以八羽而躋仲子之宮故魯之用大禮不自僖公始也其酌用侯禮自隱公始也春秋之賢隱公以爲足與於禮樂魯人之尊桓公以爲能張天子之賜也然則郊祀始於僖公與曰閟宮者奚斯所作也魯人郊禘祖后稷而宗周公其詩曰皇皇后帝皇祖后稷享以騂犧是饗是宜降福旣多周公皇祖亦其福女公羊子之不譏禘而譏短防是得於禮之正也然則周公后稷有屍與曰郊無屍而廟有屍時祭有屍而祫祭無屍然則三桓之堂亦有大禮與曰奚取之也子言之堂上觀乎室堂下觀乎上然則魯公世室亦用大禮與曰騂剛者魯公之牲也后稷亦用是牲羣公不毛羣公從周公而不從魯公從太廟而不從世室是世室之所以壊也然而皆用八佾不八佾則魯公亦無以祀周公故曰禰廟六羽魯人之所不取也】

僖公五年夏公及齊侯宋公陳侯衛侯鄭伯許男曹伯會王世子於首止

【是不日月之何也世子之出防諸侯諸侯之専防太子皆非禮也國危不事冡宰君老不事世子惠王將立子帶諸侯相率而朝王與宰周公正太子之位則子帶坐替無所用勤於首止也用勤於首止則是挾世子以命天王猶未有廟而先爲屍也未有廟而先爲屍則何以爲主襄王之閟喪而定位則自此始也曹射姑之朝春秋書曰曹伯使其世子射姑來朝春秋不書曹伯之使射姑則射姑歸而曹伯死射姑無以正其始魯人亦無以明其令也惠王不命世子而世子私會諸侯世子歸三年而王崩王崩而閟其喪惠王卽有以正其終首止亦無以正其始也然則桓之會皆不日何也曰不致也首止之會何可不致也曰從頌之以待天下之諸侯然則洮之會王人葵丘之會宰周公孰爲屍與曰王命爲屍宰王人柎者也其非王命則桓公爲屍然則是非世子與曰世子而系之王則猶之王命也無王命無以號召於天下】八年秋七月禘於太廟用致夫人

【公羊子曰用者何用者不宜用者也致者何致者不宜致者也禘用致夫人非禮也夫人何以不稱姜氏貶曷爲貶譏以妾爲妻也其言以妾爲妻何蓋脇於齊媵女之先至者也然則安知其非哀姜也曰哀姜之七年矣哀之則必致之是已致者也安知其非成風也曰成風後此尙三十年君立於阼階夫人出於東房君薦爵夫人薦豆君薨母不入廟無所致之是未致者也然則何知其爲聲姜也曰致之又明年公及夫人姜氏防齊侯於陽谷則是聲姜也詩曰令妻壽母宜大夫庶士邦國是有然則何知其妾也曰前此則未有致也大夫不納幣公不親迎然則葵丘之會致嚴於嫡妾而公與桓公首犯之何也曰楚女未至齊姜則自以爲嫡也曰姜不媵芊霸主定之固其所矣然則左氏之以爲哀姜何也曰疑於荘公之未有夫人也宗廟之禮君立屍夫人不立屍君致詳夫人致略故聲子聲姜之事左氏疑於君夫人也】卒事章第二十二

子云賔禮毎進以讓防禮毎加以逺浴於中霤飯於牖下小斂於戶內大斂於阼殯於客位祖於庭葬於墓所以示逺也殷人弔於壙周人弔於家示民不偝也子云死民之卒事也吾從周以此坊民諸侯猶有薨而不葬者

子云升自客階受弔於賔位教民追孝也未沒防不稱君示民不爭也故魯春秋記晉防曰殺其君之子奚齊及弒其君卓以此坊民子猶有弒其父者

【是爲防之禮與曰非爲防之禮也爲賊不得則薨不書幼君稱子幼子稱君爲人臣子不敢有遇賊不討遇幼主不君使天子骫其法諸侯委其禮者也然則是一事與二事與曰猶之一事也春秋賊不得則不書內亂不成禮不書逾年之子稱君未殯之君稱子以禮立坊而托之殯弔防則猶之一事也故愼終追逺不偝不爭是禮春秋之通敎也無春秋則無以治禮春秋諸侯見弒者二十有三其得討賊而書葬者三四公而已其幼君十數而得書君者卓子而已卓子不足爲君奚齊不足爲君之子而春秋皆嚴其辭大其事以子歸奚齊以君歸卓子示父命之不可違君名之不可亂𨿽申生杜原欵起而不能奪也故坊記之記則必有取之也然則喪禮毎加以逺升自客階受弔於賔位者何也言諸侯居喪未殯不當阼之禮也然則其爲子般子赤及昭公之喪與子般子赤之喪何也子般殯荘公之喪三月矣出於黨氏公子慶父使圉人犖殺之慶父將以自與也季友不可乃立閔公於是荘公七月乃閔公立二年慶父又使卜齮賊公於武闈慶父身弒二君而莫之敢討也閔公又不得葬春秋不以慶父治慶父而以裏克治慶父裏克殺一子弒一君猶之亂命也而魯以治命亂之使荘公夷於晉獻哀姜匹於驪姬是仲尼所不忍書也子赤者何文公之子也文公薨已葬九月矣子赤幾乎成君者也公子遂私於敬嬴欲立宣公遂殺子赤及子赤之弟視夫使晉史書之必曰公子遂弒其君赤及其君之弟視而春秋稱曰子卒沒視不書春秋不以裏克治仲遂而以慶父治仲遂慶父之弒一君殺一子猶有季友逐之奚斯哭之仲遂之弒一君殺一子及一大夫惠伯遂無有逐之哭之者及其死也猶爲輟舞於廟是仲尼之所深痛也深痛之而不書之何也列國之史已書之矣猶晉之書裏克也夫非董狐者亦曰君奚齊君卓子卒焉耳而魯人已書之乘檮杋亦已書之故春秋不以慶父仲遂治慶父仲遂而以裏克治慶父仲遂也昭公之喪何也三十二年十二月昭公旣薨於幹侯殯不得入殯不得入則定公不得卽位弔者無所弔葬者無所葬賵者無所賵六月癸亥乃入是六越月矣又六日戊辰公乃卽位又逾月乃葬諸子曰逾年不言卽位正棺於兩楹之間然後卽位遲之以年正之以日厲也而又有禮焉諸子則以是爲禮也仲尼則以是爲變也謂其不得浴於中霤飯於牖下小斂於戶內大斂於阼殯於客位祖於庭葬於墓弔於壙反弔於家升於客階受弔於賔位也爲人子不得此十一於者而正棺於兩楹之間則猶與仇讐而講旅獻者矣故夫子私嘆之又與諸弟子論道之乃退而筆之春秋故奚齊卓子春秋之所發端也夫魯之春秋當時則亦如此矣】

【然則事有偝於此者乎曰有之春秋所以開卷也魯隱公生不書卽位沒不書葬其生不書卽位則必讓桓以爲喪主升客階受弔於賔位反哭祔廟皆從幼主以附棺於兩楹之外沒不書葬則不得浴於中霤飯於牖下小斂於戶內大斂於阼殯於客位祖於庭於墓虞於壙反弔於家故其卽位無以正始薨無以正終也無以正始無以正終則春秋之書元年春王正月何也曰以春秋之義則可以正始可以正終也其可以正始正終何也隱出於聲子桓出於仲子以仲子爲繼孟子者而聲子之分先於仲子隱公不忍以嫡媵之分傷惠公之志故以卽位之義讓其弟以仲子之貴請於天子天子之賵惠公仲子則隱公之請隱公之義也而隱公又不自立子然則隱公未有子與曰寪捨之旤有死者羽父之克無所加毒則是不自爲子也不自爲子而桓公以謀羽父以謀故春秋謂桓公羽父亦有裏克之義也然則裏克非正者與曰以裏克之正也而猶不免於晉史之書柰何以羽父之正而免於魯春秋之書之也故春王之正仲尼欲以正天下而先於魯正之也谷梁子曰隱十年無正隱不自正也元年有正所以正隱也夫正天下非爲正隱也】

隱公四年春王二月戊申衛州吁弒其君完

五年夏四月葬衛桓公

【誰葬之衛子晉也是十四月乃葬然則州吁之殺在四年九月又五月乃葬何也蓋州吁死乃立宣公始就西階受弔行事又五月乃葬緩矣而未偝也是誰爲之曰石碏也石碏之子厚實擁州吁州吁未能和其民石碏勸之入陳以求王命乃使陳人執而殺之然則州吁不出於濮陳人又不殺州吁則如何曰國人不和州吁多怨是亦不能久有衛也而石碏惡夫厚之偝從必速殺之借手於陳惜乎魯之無石碏也然則時有季友能爲石碏乎曰不能共仲弒一子一君而不能討也幾乎不免然則石碏之殺其子季友之酖其兄亦有差等與曰石碏有謀而季友失序父兄之過皆可以諫也而不諌討重於子牙則威殫於慶父矣故曰惜乎魯之無石碏也然則隱公無子羽父累上討羽父亦可及於桓公乎曰歸獄於羽父亦可正位於桓公】

桓公二年春王正月戊申宋督弒其君與夷及其大夫孔父

三月公會齊侯陳侯鄭伯於稷以成宋亂

【宋亂平則可以書葬矣而不書葬何也凡亂賊之興皆自謂正也羽父曰惠公歿則位宜與軌華督曰穆公歿則位宜與馮聴其言則正也而行之則偝故仁義之名非姦人所得借也不得之王命則得之君命不得之君命則春秋當命之春秋天也舉國所共爲命也而羣小桀聚以爲之命若翚帥師會宋陳蔡衛之伐鄭是也故春秋書曰公會齊侯陳侯鄭伯於稷以成宋亂宋亂之成華督柄宋而羽父柄魯故謂羽父弒宋殤公未有不可也】

桓公十有二年秋八月壬辰陳侯躍卒

【是次不葬者也其次不葬何也曰是有林杵臼之難焉且亦厲公也嫌於陳佗之爲厲公故不葬厲公是以無陳佗爲累者乎或曰蔡人之欲立出也厲公無以正其禮】

十有五年三月乙未天王崩

荘公三年五月葬桓王

【是亦有王子克之難焉公谷皆曰攺葬意之也以荘王之懟其父亦不至於七年而隱公之薨於是二十二年矣則亦已矣無有溝而合於公宮者矣是春秋之所深痛也然則惠公亦攺與曰隱公元年惠方練期何爲其攺也】

八年冬十有一月癸未齊無知弒其君諸兒

九年春齊人殺無知

秋七月丁酉葬齊襄公

【誰葬之桓公小白也誰殺無知雍廩也不與雍廩以討賊而使國共討之公羊子曰春秋君弒賊不討不書葬以爲無臣子也子沈子曰君弒臣不討賊非臣也子不復讐非子也者生者之事也春秋後弒賊不討不書葬以爲不系乎臣子也故殺無知則襄公可以葬矣且大桓公以葬襄公所以教爲人子而宏父業者也】

十有二年秋八月甲午宋萬弒其君防及其大夫仇牧

冬十月宋萬出奔陳

【賂陳人乃殺宋萬是非正討也故不書宋閔公不難乎其爲桓公乎曰桓公之志不在於閔公也】僖公九年春王正月丁丑宋公禦說卒

夏公會宰周公齊侯宋子衛侯鄭伯許男曹伯於葵丘

【是宋子也不葬其父而以衰絰混於衣裳是猶之與弒者乃使其父不以葬著於春秋曰是且葬矣曰𨿽葬非宋襄公之志也故爲父而葬葬以禮爲子而葬葬以志】

九月甲子晉侯詭諸卒

【晉獻公之不書亂也無晉之亂而不書則是與亂同事也與亂同事則春秋亦以亂治之矣獻公啟旤四君二十年其幸免於弒猶孽鳥之逃羿也】

十有四年冬蔡侯肸卒

【是不與蔡也不與蔡而亦不與宋故楚宋之爭霸皆亂也肸與甲午亦皆春秋之所治也谷梁子曰諸侯時卒惡之也惡其從楚也夫春秋則亦有惡乎】

十有七年冬十有二月乙亥齊侯小白卒

十有八年秋八月丁亥葬齊桓公

【危矣乎其幾爲陳厲公與晉獻公也七日而殯九月乃葬誰葬之曰孝公昭也孝公與於弒乎曰不與於弒易牙立無虧而昭已奔宋故以葬與孝公昭】

二十有三年夏五月庚寅宋公玆父卒

【宋襄公之不謂其不葬宋桓公也桓公不書葬則不得書襄公之襄公無葬父之心則成公無葬父之事成公下者也夫亦責襄公而已矣故公羊子謂之盈諱也然則春秋諱襄公乎曰春秋公天下何諱之有然則其爲桓公諱何也曰痛周公不得不痛隱公也痛隱公而諱桓公故霸者之與王交治也】冬十一月杞子卒

【不葬謂其用夷禮也用夷禮者何蓋猶長其夏肄焉】

二十有四年冬晉侯夷吾卒

【惠公之不葬亂也懷公不得葬惠公春秋所不討也】

二十有八年陳侯欵卒

【陳蔡一也陳侯初如會退而薨如之何不葬曰陳子甫五月而與於溫夫有宋襄公之心乎爲天子伸大義而使人捨親之殯以就於盟好其爲人子者亦捨苴杖褰裳而從之則是與亂同事也故與亂同事者春秋之所治也若葵丘之有宋子溫之有陳子是也皆以盟主而遺其親】

三十二年夏四月己丑鄭伯防卒

【公子瑕之亂也楚人將納公子瑕覆於周氏之汪乃殺子瑕是非與亂同事也然猶不得時葬則亦春秋之所閔也故春秋不惡其人而惡其事不閔其人而閔其時】

三十三年十有二月公至自齊

乙巳公薨於小寢

文公元年夏四月丁巳葬我君僖公

【是不爲緩而左氏以爲緩何也謂緩作主非是緩於也】

七年夏四月宋公王臣卒

宋人殺其大夫

【昭公居防未殯而去羣公子穆襄之族率國以攻公宮六卿和公室乃卽位而葬於是羣公子不在防位則猶之不成防也是爲禮討也故有討禮討事討人討時】

八年秋八月戊申天王崩

九年二月辛丑葬襄王

【是以閏則亦八月以桓文之功功襄王故襄王之防春秋之所貴也】

十有三年夏五月壬午陳侯朔卒

邾子蘧蒢卒

【是皆內多故焉不然則已懈或曰邾子知命遷繹而民不怨立貜且而晉不敢亂夫是邾子也嘗用鄫子於次睢之社是可以不如之何其知命也】

十有四年夏五月乙亥齊侯潘卒

九月齊公子商人弒其君舎

【舎之賊未可得也則自夏曆秋亦不可殯齊桓之烈再世而三弒其君則其內訓薄而本計失也或曰哀魯也魯不能治齊又從服焉故謂之哀魯也】

十有六年冬十有一月宋人弒其君杵臼

十有八年夏五月戊戌齊人弒其君商人

【宋弒杵臼焚於孟諸齊弒商人納諸竹中是可以不葬也而使寪捨鐘巫與之同例是聖人之所痛也然則杵臼之賊壓於祖母商人之賊壓於兄同防乎曰同亂而已】

冬十月子卒

莒弒其君庻其

【子赤之賊未可得也庻其之賊則固在魯矣而之齊是行父之過也行父之於趙盾末減乎而猶以舜功自居故庶其之於行父同防也】

宣公二年秋九月乙丑晉趙盾弒其君夷皐

四年夏六月乙酉鄭公子歸生弒其君夷

【是兩夷生也以穿歸獄於趙盾猶以宋歸獄於歸生也是皆不足以猶羽父共仲之未死也十年鄭攺幽公則猶之不葬也】

二年冬十月乙亥天王崩

三年正月葬匡王

【亦猶之桓王也舉緩則已緩舉促則已促衰王不治政令霸主不治禮樂】

九年九月辛酉晉侯黒臀卒於扈

冬十月癸酉衛侯鄭卒

【兩成公之不葬謂其逺魯也亦其爲禮不足以葬】

十年夏五月癸巳陳夏徴舒弒其君平國

十有二年春葬陳靈公

【是亦可以廢日月也是蓋二十月矣則不知其爲何月與衛桓公齊襄公內討者也陳靈公外討者也外討過於大祥而猶得書葬公羊子曰討此賊者非臣子也何以書葬君子辭也楚已討之矣臣子𨿽欲討之無所討也以楚之討恕臣子之討惜乎其不以哀姜之討爲襄仲之討也】

十有八年秋甲戌楚子旅卒

【楚荘不書卒則難乎其爲賢君也楚荘書葬則難乎其稱公也生可以子正其實沒不可以公矯其名正其名者隱其實𨿽在吳越則亦猶此矣】

成公十有四年冬秦伯卒

【秦無亂焉而不何也秦桓公旣敗令狐之盟召狄與楚欲道以伐晉於是晉使呂相絕秦然則春秋惡惡止於其身肆恕死者之罪晉絕秦而春秋絕之何也曰春秋本魯者也魯奉霸主之令不賻不襚則春秋亦不得賻襚之矣然而秦穆之親賻襚而卒葬不及秦穆何也曰是所謂惴惴而栗者也】十有五年夏六月宋公固卒

秋八月庚辰葬宋共公

【何其速也谷梁子曰葬共姬不可不葬共公姬從公者也公非從姬者也且共姬未卒是爲蕩澤之亂也桓族將有事而先葬共公猶突忽將有事而先葬荘公也故旤亂之生必先自瓌禮始也其朕兆先見而眾莫之察若鄭之葬荘公宋之葬共公皆以諸侯而降大夫之禮者也】

十六年夏四月辛未滕子卒

【是何例也猶隱公八年夏六月辛亥宿男卒也生細而沒大以細則有其日月以大則去其名或曰從其訃也而爵則不訃甚矣國之無人也以文王之昭闕於禮法而卒與宿男伍故禮者人之道也爵者非人之道也】

十七年十二月邾子貜且卒

【是猶之蘧蒢也】

十八年春王正月晉殺其大夫胥童

庚申晉弒其君州蒲

【是於翼東門之外以車一乘是亦賊也可以不討乎曰舉臣而弒其君則罪在臣舉國而弒其君則罪在君罪在君則其不者在君罪在臣則其不者在臣然則春秋與欒書與曰何爲其與欒書也然則春秋不與悼公與曰何爲其不與悼公也晉悼公之再霸十五年又八年而欒氏滅於是仲尼始生天覆欒氏厲公攺則州蒲之賊亦可以不討也故齊以桓公諸兒晉以悼公州蒲繼事之大大於殺賊】襄公元年九月辛酉天王崩

二年春王正月葬簡王

【是五月也是以天王而降諸侯之禮天王而降諸侯甚於諸侯而降大夫者也】

六月庚辰鄭伯睔卒

【鄭成公何以不葬猶之蔡穆公也蔡侯肸鄭伯睔皆以從楚不則是春秋不恕死者也曰春秋恕死者而官命未攺則彼自取之成公卒不一月而晉人謀鄭不五月而城虎牢則是鄭不得息肩也不得息肩則何書葬之有】

七年冬十有二月鄭伯髠頑如會未見諸侯丙戌卒於鄵陳侯逃歸

八年夏葬鄭僖公

【鄭僖公之卒弒也誰弒之鄭子駟弒之子駟未討而書葬何也曰志正也其志正何也楚圍陳晉會諸侯於鄬將以救陳陳侯逃歸以自救也鄭伯不逃歸以從諸侯諸大夫弒之則爲楚者也春秋之則爲王者也然則何以不書弒而又書葬也書弒而又不討賊則不得書書卒而又不書則無以異於鄭成公父子異志而春秋異義故春秋權也量物之輕重而爲之衡者也】

十有二年秋九月吳子乘卒

十有三年秋九月庚辰楚子審卒

【其不葬已著之矣或日或不日楚詳而吳略也】

十有五年冬十有一月癸亥晉侯周卒

十有六年春王正月晉悼公

【是方三月也悼公三駕卒以服楚於蕭魚自桓文而後未有盛於悼公者而卒三月以霸主冒大夫之禮亦春秋之所畏也然則是猶之宋共公與共公之亂兆於蕩澤是其在中行伯與中行伯急於得諸侯將執邾子莒子以許伐楚而廢公之遺言故功利者春秋所不貴也荀偃之急於操盟與蕩澤之急於得政皆亂也亂恆敗功功不勝亂則溴梁之會荀偃之罪府也然則邾莒無罪乎曰小國不幸當齊楚之衝行李餽遺何罪之有】

十七年春王二月庚午邾子牼卒

【微之爲齋而侵我無所異於莒黎比者也春秋無微夫謂其不成防也不然何以杞孝公又何以邾悼公】

二十有五年夏五月乙亥齊崔杼弒其君光

【是荘公也葬於士孫之裏四翣不蹕下車七乘不以兵甲是有十人焉不足以死亦不足以有重丘之盟則崔氏之賊不可得也】

三十年夏四月蔡世子般弒其君固

冬十月蔡景公

【異之也春秋之異者獨此耳以爲甚之也而同於許世子止是輕比之也以爲臣不而子不可不也然則蔡靈公之見恕於春秋何也曰是必有逸事焉以免於討】

三十一年十有一月莒人弒其君宻州

【展輿之立猶之莒僕也因亂而立亦不足以亦不足以弔謂其有幸君之心也】

昭公元年冬十有一月己酉楚子麇卒

楚公子比出奔晉

【是不書葬者亦無從問賊矣然則吳不書葬猶書曰閽弒吳子余祭何也吳太伯之後也吳子卒魯人哭之先公之廟未爲失也江漢之濵誰問之則亦問之公子比而已然則公子比非賊乎曰君弒而出奔晉逾年而反反而弒君何爲其非賊也】

八年夏四月辛丑陳侯溺卒

【猶從其哀而之是春秋之恕也陳侯溺生而逃盟死而縊是不足以矣而亦之惡夫楚之滅陳而葬之也楚之僣王猾夏寖以盛矣故春秋哀明徳之後而惡僣亂之國非以奬陳正以攘楚也豈惟扶弱抑彊之謂哉】

十三年夏四月楚公子比自晉歸於楚弒其君防於幹谿

楚公子棄疾殺公子比

【春秋之不罪防而罪比何也春秋貴討賊而賤逃死逃死而不討賊不討賊而又自爲君則甚於賊者矣故郟敖靈敖之賊皆歸於子比而棄疾無過焉是春秋之治也然則春秋畏彊禦而逸賊者與曰春秋惡人之相殺而無已也是季札子之志也】

冬十月蔡靈公

【靈公之不葬三十一月矣身弒其君而見誘於敵三年而後葬之谷梁子曰變之不有三失徳不弒君不滅國不然且之不與楚滅且成諸侯之事也】

十有四年八月莒子去疾卒

【不亂也】

十有九年夏五月戊辰許世子止弒其君買

冬許悼公

【弒而得則是賊得也許止之與莒展輿同例乎曰同於蔡般同於蔡般則甚也是重比之也夫使春秋無傳則許止之與蔡般同誅者乎抑以蔡般誅許止抑以許止宥蔡般是春秋之所深隱也春秋不以子沒父不以父沒子於此則必有取之也】

二十七年夏四月吳弒其君僚

【將謂惡不討賊者乎謂惡尋殺者乎先事則惡不討賊後事則惡尋殺兩者所以綱紀也且使討賊與尋殺同例則後起者得也是猶非春秋之志也】

三十二年十有二月己未公薨於幹侯

定公元年夏六月癸亥公之喪至自幹侯戊辰公卽位

秋七月癸巳葬我君昭公

【喪至而卽位卽位而後而別於墓道之南以是爲去成康爲未久也其去之久已逺矣】十三年冬薛弒其君比

【謂惠公夷之不能討賊亦不能也以爲猶著於宿男焉而終君臣於春秋】

哀公四年春王二月庚戌盜殺蔡侯申

【盜者誰公孫翩也翩殺而書𨿽十月未緩也】

十年三月戊戌齊侯陽生卒

【齊之弒陽生以悅吳師非義也陽生弒荼而自立春秋已去其子而與其卒書其葬何也曰陽生實卒也而齊借其死以悅吳師使吳子三日哭於軍門之外然則春秋不惡吳子與曰春秋道其實也春秋以禮與吳不以禮與楚不以禮與吳楚而還與春秋若陳靈公蔡靈公之事是也春秋與楚討賊陳靈公不與楚滅國不蔡靈公故春秋之與奪大於天王而正於霸主易曰正大而天地之情見矣然則春秋以子弒父者有之乎曰未之見也莒弒庶其莒僕因之竊寶以殺季佗也歸獄於僕莒弒密州展輿因之竊國竊國之罪重於竊寶而春秋兩貰之則安知夫許止之爲嘗藥與蔡般之爲子旤與罪許止以爲奔齊而許止已歿蔡般以爲罪楚而楚之惡不及蔡般之惡也故春秋所見以天下果未有此也何以見之曰於誘蔡侯般見之也蔡侯般之罪大於夏徴舒則申之執何爲其無鐘鼔也故春秋者天下之至恕也然則萇之言不驗乎曰以子弒父何十二年之有也】

不貳章第二十三

子云孝以事君弟以事長示民不貳也故君子有君不謀仕惟卜之日稱二君喪父三年喪君三年示民不疑也父母在不敢有其身不敢私其財也示民有上下也故天子四海之內無客禮莫敢爲主焉故君適其臣升自阼階卽位於堂示民不敢有其室也父母在饋獻不及車馬示民不敢専也以此坊民民猶忘其親而貳其君

【桓公十有八年秋天王殺周公黒肩王子克奔燕春秋不書何以不書也惡其似桓公者也天子之討能行於封內不能行於諸侯其壊法亂紀亦自天子始也自天子始如何初王子克有寵於桓王桓王將立之屬於周公黒肩辛伯諌曰並後匹嫡兩政耦國亂之本也周公弗從至是荘王立二年矣周公貳於王將立子儀子儀卽克也辛伯聞之以告荘王王殺周公黒肩王子克出奔燕故爲人臣者不可以貳爲人弟者不可以貳黑肩有功於桓王而卒以戮死故羽父共仲仲遂行父之免於王法則幸也惜乎荘王不敢討魯也而又來錫桓公命】

【荘公十有九年秋王子頺伐王師不克出奔衛衛人燕人入周立子頺是大事也而春秋不書何也春秋將以天王正天下之諸侯而先爲繩尺以正天王則無以正天下之爲諸侯者故繻葛之戰君子之所諱也諱繻葛並子頺而諱之然後知諱魯之不得已也謂其去成康猶未逺也臣不可以貳其君弟不可以貳其兄】

【二十年夏天王出居於櫟是皆不書春秋不樂以天正王不樂以王正天下初荘王嬖王姚生子頺子頺有寵蒍國爲之師及荘王崩僖王在位僅五年而惠王立惠王稍侵先臣之田蒍國與諸臣失祿者奉叔頺以攻王宮不克出奔溫蘇子以衛師燕師伐周立子頺明年鄭伯和王室不克執燕仲父遂以王歸處於櫟鄭伯入成周執寶器歸又明年鄭伯與虢公同代王城殺王叔頺及五大夫是王叔也以荘王之寵不貳於僖王而貳於惠王蓋其蘊貳再世矣魯不能討而鄭厲公能討之故春秋之恕鄭厲公有以也夫然則天王出居於櫟與鄭伯之入於櫟有異乎曰天王入於廟升自阼階卽位於堂百辟皆備諸侯朝夕餼百執事禮也】

【僖公五年防王世子於首止乃書世子者誰太子鄭也惠王不怵於子克子頺之旤又寵惠後愛少子帶欲廢太子而立之公會齊侯宋公陳侯衛侯鄭伯許男曹伯以定太子王恚使周公召鄭伯曰吾撫女以從楚輔之以晉無憂諸侯矣鄭伯懼逃歸於是諸侯伐鄭又明年王崩諸侯盟於洮先定王位而後發防王子帶召伊洛之戎焚王城王討叔帶叔帶奔齊後十年乃召而復之於是王崩王討亦皆不書所不書者畏以王室間於內難關雎鵲巢之誼息則春王正月之義起春王正月之義息則律量繩尺皆無所從起也是春秋之所以恕也故謂春秋治嚴者過也】

僖公二十四年冬天王出居於鄭

【天王再出居矣於是乃書者何責魯也責魯者何首止之會齊桓實在是圖王室定計於鮮子頺之旤鄭厲焉依蓋未専告魯也於是宋襄沒矣重耳未入魯不急王難而臯蹈四年以待秦晉之師左氏傳曰隗氏之亂頺叔桃子奉叔帶以敗王師王出適鄭處於泛帶以隗氏處於溫王使來告難曰不谷不徳得罪於母弟之寵子帶鄙在鄭地泛敢告叔父臧文仲對曰天子蒙塵於外敢不奔問官守王使簡師父告於晉左鄢父告於秦鄭伯與三大夫省眎官具於泛而後聴其私政禮也王新伐鄭鄭猶不敢缺於王禮魯承王命而儳焉仰於秦晉使天子蒙塵四年於外向微重耳則周之爲狄久矣魯以八百乘之國四應諸侯再盟衛莒南乞楚師東取齊谷入祀圍宋夫非有貳心於王室何其從楚之驟也故曰責魯責魯者責其忘王室而有二心於楚也】

宣公元年春王正月公卽位

公子遂如齊逆女

夏季孫行父如齊

公會齊侯於平州

公子遂如齊

六月齊人取濟西田

【記者之言其爲宣公與宣公之貳於子赤一也私於襄仲二也謀君三也短防四也防娶五也獻濟西田六也不聞於天子而私請之諸侯七也襄仲殺子赤而立宣公哀姜大歸於齊宣公患齊之討也越防而娶於齊賂以濟西之田吉行而會於平州平州者齊泰山之西州也以爲成乎會則莫之討夫亦誰討之乎而徒喪其田詩曰錫之山川土田附庸夫猶是魯公之田也亦猶是周公之防也以田賂齊如之何其以防賂齊也故魯之有貳心者或謂宣公也】

成公五年冬十一月己酉天王崩

十有二月己丑公會晉侯齊侯宋公衛侯鄭伯曹伯邾子杞伯同盟於虫牢

【曰已貳矣去天子之防方四十日也至者可不聞聞者可不至其至之而聞聞之而至者乎於是則亦有禮焉惜乎莫之講也】

昭公四年夏楚子蔡侯陳侯鄭伯許男徐子滕子頓子胡子沈子小邾子宋世子佐淮夷會於申

【左氏曰楚子合諸侯於申椒舉言於楚子曰臣聞諸侯無歸禮以爲歸今君始得諸侯其愼禮矣霸之濟否在此會也夏啟有鈞臺之享商湯有景亳之命周武有孟津之誓成有岐陽之搜康有酆宮之朝穆有塗山之會齊桓有召陵之師晉文有踐土之盟君其何用宋向戌鄭公孫僑在諸侯之良也君其選焉王曰吾用齊桓乃使問禮於左師與子產左師獻公合侯之禮六子產獻伯子男會公之禮六王使楚椒舉侍於後以規過卒事不規王問其故對曰禮吾未見者有六焉又何以規宋太子佐後至使椒舉辭之弗見徐子吳出也以爲貳焉執之楚子示諸侯侈椒舉曰夫六王二公之事皆所以示諸侯禮也夏桀爲仍之會有緡叛之商紂爲之搜東夷叛之周幽爲太室之盟戎狄叛之皆所以示諸侯汰也今君毋乃以汰乎楚子弗聴甚矣楚子之貳也其於六王二公猶之蒲宮執戈之智也】

先事後祿章第二十四

子云禮之先幣帛也欲民之先事而後祿也先財而後禮則民利無辭而行情則民爭故君子於有饋者弗能見則不眎其饋易曰不耕獲不菑畬凶以此坊民民猶貴祿而賤行

文公九年春毛伯來求金

【非禮也禮相見以贄聘問以幣以金次燕私之際也君子言不及利居不及玩好二霸之會也未嘗有賂毛伯求金而後諸侯大夫上下徴賂終春秋之世非賄不免故春秋所惡自叛逆而外惟賄而已詩曰或以其酒不以其漿鞙鞙佩襚不以其長言大國徴求小國之無所祈免也】

文公十五年冬十有一月諸侯盟於扈

【左氏曰晉侯宋公衛侯蔡侯鄭伯許男曹伯盟於扈尋新城之盟且謀伐齊也齊人賂晉侯故不克而還於是有齊難公亦不會然公則可以不會也以齊之伐魯也故謀伐齊以齊之納賂也而郤八國之師則是以八國之師取賂於道也齊以賂免魯必以不賂旤齊將取償於魯而魯必以賂奉齊是陽谷之盟之所繇始也】

十有六年春季孫行父會齊侯於陽谷齊侯弗及盟六月戊辰公子遂及齊侯盟於郪丘

【季孫之辭盟賂不至也公子遂之盟賂至也以郪丘之賂償扈之賂猶恐其不至也是齊與魯教賂無已也詩曰以爾車來以我賄遷】

宣公元年六月齊人取濟西田

【公羊子曰外取邑不書此何以書所以賂齊也曷爲賂齊爲弒子赤之賂也】

元年秋楚子鄭人侵陳遂侵宋

【左氏曰宋人之弒昭公也晉荀林父以諸侯之師伐宋宋及晉平宋文公受盟於晉又會諸侯於扈將爲魯討齊皆取賂而還蓋一平於宋兩會於扈皆賂矣鄭穆公曰晉不足與也遂受盟於楚與楚侵陳遂侵宋故鄭之書人非貶也其人鄭猶之人晉也】

七年冬公會晉侯宋公衛侯鄭伯曹伯於黒壤【與於會不與於盟止也止而不書何也以賂免也左氏曰鄭及晉平鄭子公之謀也故相鄭伯以會冬盟於黑壤王叔桓公臨之以謀不睦晉侯以公之不朝也又不使大夫聘乃止公諸侯盟於黃父公不與盟以賂免受賂者誰晉靈公也行賂者誰公子遂也公子遂以賂爲功者也】

十年春公如齊公至自齊

齊人歸我濟西田

【何歸之歸亦賂也公以女妻髙固髙固請之則是公賂女也】

成公二年冬楚師鄭師侵衛

十有一月公會楚公子嬰齊於蜀

丙申公及楚人秦人宋人陳人衞人鄭人齊人曹人邾人薛人鄫人盟於蜀

【谷梁子曰楚其稱人何也於是而後公得其所也會與盟同月則地會不地盟不同月則地會地盟此其地會地盟何也以公得所申其事也今之屈向之驕也屈者何謂盟則公爲政嬰齊稱人驕者何謂會則嬰齊爲政公就會也嬰齊之所屈於公者何受公賂也嬰齊之所驕於公者何欲取公賂也然則公之得所者賂也何賂之執斵執鍼織紝皆百人蓋女賂也然則是非匱盟也而曰匱盟何也曰晉將匱我是可一也不可以再是皆所謂無辭而行情貴祿而賤行者也】

【是會也有壞坊者四焉四者何也晉爲盟主而竊與楚盟一也盟楚則必賂楚賂楚則必賂晉二也蜀及陽橋皆在城下三也蔡侯許男皆乘楚車不列於位而我與之比四也故春秋盟會之法至於蜀而匱矣而獨以城下之恥聞】

三年春王正月公會晉侯宋公衛侯曹伯伐鄭【宋衛皆未而稱公侯故宋衛之不子蔡許之無位是春秋之所以匱也】

十年公會晉侯齊侯宋公衛侯曹伯伐鄭

【初晉之執鄭伯也逾時未歸公孫申曰我急君則晉止君我出師以圍許爲將攺立君者則晉必歸君矣明年二月鄭子如立公子繻鄭人殺繻立髠頑欒武子曰鄭人立君我執一人焉何益不如伐鄭而歸其君五月晉景公薨厲公立鄭子罕賂晉以襄鐘子駟爲質乃歸鄭伯故質不如賂之信也譎不如賂之巧也然則自宣公而後有以無賂免者乎楚之求鄭也而猶重賂況其下者乎有之則士燮之不以賂免郯也夫與其以賂免猶愈於立君而免也與賂防貨立君防鬯】

秋七月公如晉

【晉人止公使送春秋不書不書者何謂諸侯之不勤諸侯也惜乎其不以賂免也賂免之辱正於防盟之辱乎曰以臣而自免則胃也以臣而免君則道也惜乎蜀之盟未爲得所也然則後將執君求賂焉如何曰是亡國之誨也傷之云耳】

【襄公二年齊侯伐萊春秋不書惡寺人之通賂也寺人通賂則國無不賂者矣左氏曰齊侯伐萊萊人使正輿子賂夙沙衛以索馬牛皆百匹齊師乃還君子以是知齊靈公之爲靈也天下之靈者獨齊靈公乎哉詩曰誰能執熱逝不以濯】

襄公十一年夏鄭公孫捨之帥師侵宋

【何以侵宋曰決晉楚也晉楚爭鄭鄭奔命之不遑曰吾伐宋以決之伐宋則晉必怒晉怒驟來楚不能驟救吾乃重賂晉而逺謝楚也於是楚鄭伐宋晉會諸侯於蕭魚悉師伐鄭鄭請行成於晉晉侯赦鄭囚禮而歸之納斥堠禁侵掠告成於諸侯公使紇對曰凡我同盟小國有罪大國致討苟有借手鮮不赦宥寡君聞命矣於是鄭人賂晉侯以師悝師觸師蠲廣車軘車淳十五乘甲兵備兵車百乘歌鐘二肆女樂二八及其鎛磬夫以晉悼公也而亦行賂乎其厲公二五之餘沴夫】

襄公二十五年夏公會晉侯宋公衛侯鄭伯曹伯莒子邾子滕子薛伯杞伯小邾子於夷儀

【是伐齊也伐齊者何朝歌之役齊始伐晉張軍於熒庭晉將執之而崔杼弒荘公以悅於晉使隰鉏請成慶封如師男女以班賂晉侯以宗器樂器自六正五吏三十帥三軍之大夫百官之正長及處守者皆有賂晉侯許之於是晉送衛侯帑於夷儀崔子止之以求五鹿晉亦不敢問也而與齊同盟於重丘甚矣賂之爲利也使盟主可伐賊可不討同盟可執舊怨可釋也甚矣賂之爲利也】

【於是趙文子爲政令薄諸侯之幣而重其禮穆叔見之謂穆叔曰自今以往兵其少弭矣齊崔慶爲政將求善於諸侯武也知楚令尹若敬行其禮道之以文辭以靖諸侯兵可以弭記所謂禮先於幣帛者其謂此乎朝聘燕享禮也庭實貨賄幣也趙武能率士燮之政則庶乎免矣】

【方範宣子之爲政也諸侯之幣重子產寓書於子西以告曰子爲晉國不聞令徳而聞重幣僑也惑之僑聞君子長國家者非無賄之患而無令名之難諸侯之賄聚於公室則諸侯貳若吾子賴之則晉國貳諸侯貳則晉國壊晉國貳則子之家壊何沒沒也將安用賄夫令名徳之輿也徳國家之基也有基無壊無亦是務乎有徳則樂樂則能久詩云樂只君子邦家之基有令徳也夫上帝臨汝無貳爾心有令名也夫恕思以令徳則令名載而行之是以逺至邇安無寧使人謂子實生我而謂子浚我以生乎宣子悅乃輕幣以子產之善規也而獨有取帶於叔孫豹取錦於季文子取冠於公孫舎者故無辭而行情君子之所禁也】

遺利章第二十五

子云君子不盡利以遺民詩云彼有遺秉此有不斂穧伊寡婦之利故君子仕則不稼田則不漁食時不力珍大夫不坐羊士不坐犬詩云采葑采菲無以下體徳音莫違及爾同死以此坊民民猶忘義而爭利以亡其身【是其爲季文子晏平仲鬭子文氏之行與其爲苦成叔令尹子常羊舌鮒氏之行與季文子相宣成無衣帛之妾無食粟之馬仲孫它曰子爲魯上卿相二君矣妾不衣帛馬不食粟人其以子爲愛且不華國乎文子曰吾亦願之然吾觀國人其父兄之食麤而衣惡者多矣吾是以不敢人之父兄食麤衣惡而我美妾與馬無乃非相人者乎且吾聞以徳榮爲國華不聞以妾與馬文子以告孟獻子獻子囚之七日自是子服之妾衣不過七升之布馬餼不過稂莠文子聞之曰過而能攺者民之上也使爲上大夫齊侯疥遂店期而不瘳諸侯問疾者多在梁丘據與裔欵言於公曰吾事鬼神丰於先君有加矣今君疾爲諸侯憂是祝史之罪也盍誅於祝同史嚚以謝賔公說告晏子晏子曰有徳之君外內不廢動無違事其祝史薦信無愧心矣是以鬼神用饗國受其福祝史與焉適遇滛君內外頗邪上下疾怨斬刈民力以成其違祝史薦信進退無辭鬼神不饗祝史與焉所以天昏疾者爲曓君使也公曰然則若之何對曰不可爲也山林之木衡鹿守之澤之萑蒲舟鮫守之藪之薪蒸虞候守之海之鹽蜃祈望守之縣鄙之人入從其政偪介之關防徵其私承嗣大夫彊易其賄布常無藝徴斂無度宮室日更滛樂不違內寵之妾肆奪於市外寵之臣僭令於鄙民人苦病夫婦皆詛祝有益也詛亦有損聊攝以東姑尢以西其爲人也多矣𨿽其善祝豈能勝詛若欲誅於祝史不如修徳矣公說使有司寛政毀關去禁薄斂已責而公疾瘥不然𨿽狐裘三十年豚肩不掩豆待舉火者三百家猶未有遺民之利也】

【鬭且廷見令尹子常子常與之語問畜貨聚馬歸以語其弟曰楚其亡乎不然令尹其不免乎吾見令尹令尹問畜聚積實如餓豺狼焉殆必亡者也古者聚貨不妨民衣食之利聚馬不害民之用國馬足以行軍公馬足以稱賦不是過也公貨足以賔獻家貨足以共用不是過也貨馬郵則闕於民民多闕則有畔離之心將何以封矣昔鬭子文三捨令尹無一日之積防民之故也成王聞子文之朝不及夕也於是乎毎朝設脯一束糗一筐以羞子文至於今令尹秩之成王毎出子文之祿必逃王止而後復人謂子文曰人生求富而子逃之何也對曰夫從政者以庇民也民多曠者而我取貨焉是勤民以自封也死無日矣我逃死非逃富也故荘王之世滅若敖氏惟子文之後在今子常先大夫之後也相楚君無令名於四方民之羸餧日甚四境盈壘道殣相望盜賊司目民無所放是之不防而畜聚不厭其蓄怨多矣民心之慍也若防大川焉潰而所犯必大矣子常其能賢於成靈乎成不禮於穆願食熊蹯不獲而死靈王不顧於民一國棄之如遺迹焉子常爲政而無禮不顧甚於成靈其何力以待之期年乃敗於柏舉子常奔鄭昭王奔隨故不顧遺利以取民者若楚子常是也】

【叔向見韓宣子宣子憂貧叔向賀之宣子曰吾有卿之名而無其實無以從二三子吾是以憂子賀我何也叔向曰昔欒武子無一卒之田官不偹其宗器宣徳行順憲則使越於諸侯諸侯親之戎狄懷之以正晉國以免於難及桓子驕泰奢侈貪欲無藝略則行志假貸居賄宜及於難而賴武之徳以沒其身及懷子攺桓之行修武之徳可以免難而離桓之罪以亡於楚夫郤昭子富半公室其家半三軍恃其寵富以泰於國而身屍於朝家防於絳不然夫八郤五大夫三卿其寵大矣一朝而滅莫之哀也惟無徳也今吾子有欒武子之貧吾以爲能其徳矣是以賀若不憂徳之不建而患貨之不足將弔不暇何賀之有宣子拜稽首曰起也將亡賴子存之非起敢専承之其自桓叔以下拜吾子之賜故不爭利以亡身者韓宣子是也苦成叔不爭利猶可與欒桓子沒其身】

【晉自羊舌鮒爲大夫而列國多賂平丘之會次於衛地叔鮒求貨於衛滛芻蕘者衛人使屠伯饋叔向羮與一筐錦曰諸侯事晉未敢攜貳況衛在君之宇下而敢有異志蒭蕘者異於他日敢請之叔向受羮反錦曰晉有羊舌鮒者黷貨無厭亦將及矣爲此役也子若以君命賜之其已客從之未退而禁之何爲其賜之也曰叔向之權不足以制鮒也何爲不足以制之也曰叔向不得君命叔魚能得君命其後叔魚竟以鬻獄屍於市故忘義爭利以亡其身羊舌鮒是也】

別嫌章第二十六

子云夫禮坊民所淫章民之別使民無嫌以爲民紀者也故男女無媒不交無幣不相見恐男女之無別也詩云伐柯如之何匪斧不克取妻如之何匪媒不得藝麻如之何橫從其畆取妻如之何必告父母以此坊民民猶有自獻其身

【是其爲鄫季姬與何爲季姬也曰未系之鄫也未系之鄫而能使鄫子何也鄫無大夫以婚禮待於境上不得親迎則曰遇不待反馬則曰朝禮變而之正求正而之野是皆有父母之命也不及兩廟以正其終始𨿽有嘉禮近於自獻其身故禮不親迎不廟見猶之乎遇也】

僖公十有四年夏六月季姬及鄫子遇於防使鄫子來朝

【來朝則俱朝也不得曰以鄫子來朝於是越歲而於歸猶之不廟見也左氏曰鄫季姬來寧公怒止之以鄫子之不朝也夏遇於防而使來朝止則不遇遇則不止且未系之鄫故左氏詳外政而略內事也】十有五年九月季姬歸於鄫

【何其久也公如齊從於牡丘九月始歸公歸而後季姬歸禮也】

十有六年夏四月丙申鄫季姬卒

【書日書國無所異於宋共姬也故季姬猶爲有禮也季姬沒三年而鄫子用於睢社僖公不哀故鄫子則爲匱禮也季姬非匱禮者也春秋之於諸姬多稱焉】

二十三年冬十一月杞子卒【杞成公也】

二十七年春杞子來朝【杞桓公也】

秋乙巳公子遂帥師入杞【杞以客禮傲宗國】

二十八年秋杞伯姬來【謝討也】

三十一年冬杞伯姬來求婦

【母黨之請婦未失禮也大國聘幣以卿大夫小國命於舅姑詩曰娶妻如之何必告父母伯姬求婦而以爲非禮則杞有卿大夫之役焉而又以杞爲傲】

文公十二年春王正月杞伯來朝

二月庚子子叔姬卒

【哀叔姬也哀叔姬而爵杞伯何也曰杞伯來朝亢則抑之哀則揚之哀吾之子以及其宗夫爲春秋者固得以子女進退人爵乎曰爵非春秋所自與也禮則春秋得而與之春秋以禮當爵亦得以爵當禮也】成公四年春杞伯來朝

五年春王正月杞叔姬來歸

八年冬十月癸夘杞叔姬卒

九年春王正月杞伯來逆叔姬之防以歸

【是則杞子之所爲伯也杞伯同盟五十年矣再娶於魯出其婦不遺其防則甚矣齊之歸叔姬者也弒其君而棄其母終惠公之世無有逆其防者故曰夫婦之道廢而谷風之怨興哀杞叔姬所以弔齊叔姬也然則二叔姬有罪乎曰哀也何罪之有】

厚別章第二十七

子云取妻不取同姓以厚別也故買妾不知其姓則卜之以此坊民曾春秋猶去夫人之姓曰吳其死曰孟子卒

【記者之不與魯春秋何也曰是所以正春秋也正春秋而後春秋不繋於魯不系於魯則仍魯春秋之辭何也曰權不變衡繩不攺尺正其大者而其不正者皆正矣故文者附質而文者也質不變文文不損質故忠信者春秋之教也】

【晉公子重耳之入秦也秦伯歸女五人懷嬴與焉公子欲辭司空季子曰同姓爲兄弟黃帝之子二十五人其同姓者二人而已惟靑陽與夷鼔皆爲己姓靑陽方靁氏之甥也夷鼔彤魚氏之甥也其同生而異姓者四母之子別爲十二姓凢黃帝之子二十五宗其得姓者十四人爲十二姓姬酉祁已滕葴任荀僖姞儇依是也惟靑陽與倉林氏同於黃帝故皆爲姬姓同徳之難也如是昔少典取於有蟜氏生黃帝炎帝黃帝以姬水成炎帝以薑水成成而異徳故黃帝爲姬炎帝爲姜二帝用師以相濟也異徳之故也異姓則異徳異徳則異類異類𨿽近男女相及以生民也同姓則同徳同徳則同心同心則同志同志𨿽逺男女不相及畏黷敬也黷則相怨怨亂毓災災毓滅姓是故娶妻避其同姓畏亂災也異徳合姓同徳合義姓義相更成而不遷乃能攝固保其土房今子於子圉道路之人也取其所棄以濟大事不亦可乎甚矣胥臣之辭也歸女五人豈無歡者而必懷嬴君子猶畏其無別也鄭叔詹曰同姓不婚惡不殖也狐氏出自唐叔狐姬伯行之子也實生重耳成而儁材違離而得所是則同姓之不別晉猶有戎風焉昭公元年晉侯有疾鄭伯使公孫僑聘晉且問疾叔向問曰寡君之疾病卜人曰實沈臺駘爲祟史莫之知此何神也子產曰昔髙辛氏有二子伯曰閼伯季曰實沈居於曠林不相能也日尋干戈後帝不臧遷閼伯於商丘主辰商人是因故辰爲商星遷實沈於大夏主參唐人是因以服事夏商其季世曰唐叔虞當武王邑姜方震太叔夢帝謂已命而子曰虞將與之唐屬諸參而蕃育其子孫及生有文在手曰虞遂以命之成王滅唐而封太叔故參爲晉星繇是觀之則實沈參神也昔金天氏有裔子曰昧爲元冥師生允格臺駘臺駘能業其官宣汾洮障大澤以處太原帝用嘉之封諸汾川沈姒蓐黃實守其祀今晉主汾而滅之矣繇是觀之則臺駘汾神也抑此二者不及君身若君身則亦出入飲食哀樂之事也山川星辰之神又何爲焉僑聞之君子有四時朝以聴政晝以訪問夕以修令夜以安身於是乎節宣其气勿使有所壅閉湫底以露其體玆心不爽而昏亂百度今無乃壹之則生疾矣僑又聞之內官不及同姓其生不殖美先盡矣則相生疾君子是以惡之故志曰買妾不知其姓則卜之違此二者古之所愼也男女辧姓禮之大司也今君內有四姬焉其無乃是也乎若繇是二者弗可爲也已四姬有省猶可無則必生疾矣叔向曰善哉肸未之聞也故春秋之知禮者惟子產也】

哀公十二年夏五月甲辰孟子卒

【是所爲吳孟子也何謂之吳孟子也吳或得子出而稱孟子也公方幼而季孫爲政公不得自娶孟子公娶孟子則大臣主之公不得自爲政自楚敗鐘房以前公朝章華而後公皆未嘗入吳又自邾莒發難五郤於晉公親見止兩執大夫未嘗借吳之力故孟子之非吳宗廟祝史所薦信也而孟子之稱吳甥舅伯叔之借口也當時公若之妹爲宋元公夫人生祁適季平子於昭夫人同姓也故或以逐平子告夫人未有逐平子告吳者也又二十餘年叔還始會吳於柤故自哀公六年以前吳未有盟會徵討與魯之事也吳楚始競吳數敗楚魯以子出於吳而系於吳謂吳孟子以張魯亦以張子也陳實張楚而借吳見譏夫有結婚彊吳三十年無一介之問及至河五反身屈於齊庭與公子憖相見不肯入晉而猶曰娶吳者乎然則娶吳之說孰爲之曰季孫爲之季孫絀昭公欲絀昭夫人不及哭不附於廟孟子之卒孔子與弔季孫不絻故絰而拜謂是同姓非吾小君也是仲尼之所悲也然則同時無有明之者何也曰季氏之服魯久矣季氏戮昭公又以戮公之夫人魯人信之播於外國故魯人之智不及榮駕鵝之智也然則仲尼之不正孟子何也曰閫事也閫事無諍】

辟逺章第二十八

子曰禮非祭男女不交爵以此坊民陽侯猶殺繆侯而竊其夫人故大饗廢夫人之禮子云寡婦之子不有見焉則弗友也君子以辟逺也故朋友之交主人不在不有大故則不入其門以此坊民民猶以色厚於徳【舊分二節君子公言不及內黨夫子何閒之諄也曰未有不閒而誠者也易曰閒邪存其誠謂其近情也而閒之閒之不止而又明言之不明言之則必有未閒者存焉故又重閒之也】

荘公二年冬十有二月夫人姜氏會齊侯於禚四年春王二月夫人姜氏享齊侯於祝丘

七年春夫人姜氏會齊侯於防

冬夫人姜氏會齊侯於谷

【祝丘之有享則是大饗未廢也所謂陽侯繆侯者晉楚之春秋與抑列國之春秋與】

桓公二年春王正月戊申宋督弒其君與夷及其大夫孔父

【左氏曰宋華父督見孔父之妻於路目逆而送之曰美而艶於是攻孔氏殺孔父而取其妻公怒督懼遂弒殤公君子以督爲有無君之心而後動於惡故先書弒其君孔父之不能閒家則亦與有討也息嬀之美而滅蔡與息夏姬棠姜皆夭數夫而滅人之宗故君子立敎質言之而不諱詳言之而不穢也若不入主婦之門不友寡婦之子是也詩曰折栁樊圃狂夫瞿瞿是之謂也】

民紀章第二十九

子曰好徳如好色諸侯不下漁色故君子逺色以爲民紀故男女授受不親禦婦人則進左手姑姊妹女子已嫁而反男子不與同席而坐寡婦不夜哭婦人疾問之不問其疾以此坊民民猶淫佚而亂於族

【爲是坊者其惟敬姜與敬姜者公父文伯之母也朝哭穆伯而暮哭文伯仲尼聞之曰季氏之婦可謂知禮矣愛而無私上下有章】

【公父文伯之卒也敬姜我其妾曰吾聞之好內女死之好外士死之今吾子天死吾惡其以好內聞也二三婦之辱共先祀者請無瘠色無洵涕無搯膺無憂容有降服無加服從禮而靜是昭吾子也仲尼聞之曰女知莫如婦男知莫如夫公父氏之婦知也夫又曰公父文伯之死妾經而殉者三人賢士未有至者敬姜遂不哭也】

【敬姜之將室文伯也饗其宗老而爲賦綠衣之三章老請守卜室之族師亥聞之曰善哉男女之饗不及宗臣宗室之謀不過宗人謀而不犯微而昭矣】

【敬姜者季康子之從祖叔母也康子往焉防門而與之言皆不逾閾祭悼子康子與焉酢不受徹爼不宴宗不具不繹繹不盡飫則退仲尼聞之以爲別於男女之禮矣敬姜如季氏康子在其朝與之言弗應從之及寢門弗應而入康子辭於朝而入見曰肥也不獲命無乃罪乎敬姜曰子弗聞乎天子及諸侯合民事於外朝合神事於內朝自卿而下合官職於外朝合家事於內朝寢門之內婦人治其業焉上下同之夫外朝子將業君之官職焉內朝子將庀季氏之政焉皆非吾所敢言也】

【然則記者之言其崇敬姜與其猶爲祝丘之享防谷之會也曰夏徴舒之從殺其君東郭偃之嗣滅其宗涇上之粲不歸於王莒處之帷不聘而從君子猶或非之故蔓艸零露非鄭志則莫之誦也】親迎章第三十

子云昏禮壻親迎見於舅姑舅姑承子以授壻恐事之違也以此坊民婦猶有不至者

【親迎禮之始事也而坊記以爲卒事言人事之終始也哀公曰冕而親迎不已重乎孔子愀然作色曰合二姓之好以繼先聖之後以爲天地宗廟社稷之主何謂已重乎故親迎卽位薨葬郊祀勤王此五者春秋所以坊徳也五者皆失而以命從欲先王之刑乃窮矣故聖人以天命禮以天命刑以天命命而一其權量於春秋丁寧終始於昏迎之事易之咸恆詩之關雎亦與坊記同義也】

桓公三年秋七月壬辰日有食之旣

公子翚如齊逆女

九月齊侯送姜氏於讙

公會齊侯於讙

夫人姜氏至自齊

【谷梁傳曰禮送女父不下堂母不出祭門諸母兄弟不出闕門父戒之曰謹愼從爾舅之言母戒之曰謹愼從爾姑之言諸母般申之曰謹愼從爾父母之言送女逾竟非禮也左氏曰凡公女嫁於敵國姊妹則上卿送之以禮於先君公子則下卿送之於大國𨿽公子亦上卿送之於天子則諸卿皆行公不自送於小國則上大夫送之然則是爲卿逆君婦者也諸侯自親迎而公不送女可乎曰何爲不可也君有社稷之守壻有宗祧之重子子父父何爲其不可也且夫桓非親迎者也厚幣而自固者也然則自讙而後魯不入齊者何也曰春秋之許魯猶以有別也齊有風而魯無風】

荘公二十四年夏公如齊逆女秋公至自齊八月丁丑夫人姜氏入

【是親迎也親迎而婦不至公至逾月而後乃入則猶之不至也故哀姜之不正終曰過始也過始則美盡矣美盡於始者蠱壊於卒也】

文公二年冬公子遂如齊納幣

四年夏逆婦姜於齊

【髙子曰略也略則公子遂之略之也左氏曰貴聘而賤逆之娶於大夫而卿聘之不使卿逆之卿傲其大夫而適傲其夫人族下不尊親寡無援赤視之不允則自此始矣然則公娶於大夫亦可親迎乎曰公娶於大夫捨於先公之廟公爲之主亦使卿送之大國則無娶於它國之大夫者也而魯以髙國比於婦姜】宣公元年春公子遂如齊逆女

三月遂以夫人婦姜至自齊

【婦者宗廟之婦非爲姑婦之也且是有夫夫其公子遂逆而敬嬴迓之一仲遂也而以夫人及婦不難乎其爲子與夫者乎故春秋之文苦詳也文詳則防疑】

成公十四年秋叔孫僑如如齊逆女

九月僑如以夫人婦姜至自齊

【是猶之仲遂也夫其叔孫僑如逆而穆姜迓之穆姜之於敬嬴叔孫僑如之於仲遂可以同辭可以同情幸乎其不親迎而猶且至也然則荘公之防杞伯姬於洮與齊侯之送姜氏於讙有異乎曰均之乎愛女也非所以愛禮也然則莒慶之逆叔姬齊髙固之逆子叔姬有異乎曰均之乎親迎也莒細而從髙挾而倨然則杞伯姬之來鄫季姬之歸皆細也而春秋謹書之何也曰家人與睽互相反也家人在內而閒睽在外而疑其閒之曰悔亡其疑之曰豕曰鬼曰張弧曰脫弧故家人反外𨿽聖人不能不疑者誠敬之也誠愼之也謂禮刑命三畏者之所攸寄也故惟記者爲深知春秋之義也】

坊記集傳卷二

欽定四庫全書

附錄坊記春秋問業

明黃道周撰

春王正月

【商應椿問春秋三書無冰皆當春月則周正建子三春正當沍寒之時冰泮混於鑿冰之月不知周公何所取而以子月革夏正也今云作洛土中以八尺之表定晷南北觀其進退以爲端始冬至日道自南而北日晷自北而南是爲履端之候葉於天統故用爲周正𨿽云一王之憲其實顚寒暑而錯溫涼於東作西成南訛朔易之義不知何處符合】

【答云周人𨿽以子爲正月只是頒朔郊祀朝覲以一日爲始至於農事民時縣布象魏如何變得逸周書時訓解曰立春之日東風解凍又五日蟄虫始振又五日魚上冰此皆與夏正同用如何變得周頌云維暮之春亦又何求亦蓋淸明谷雨時也所以周書又云越我周王致伐於商攺正異械以垂三統至於敬授民時巡狩祭享猶自夏焉】

【應椿云然則程胡二傳皆云以夏時冠周月垂憲後世何也答云此亦假借之言猶雲起例於此托意於彼耳春秋爲魯史受朔於王閏不告月猶且書之如何敢變一王之憲防其三書無冰皆當春月則建子無疑但在歷法以南至首春則正月無春只有春二月春三月商正建丑以立春爲中气亦五年間遇不可爲常必以夏至爲夏之極冬至爲冬之極毎遇冬中至朔相合準爲閏月則大寒立春已入寅限又依然夏時矣春秋以三正並建本周公之意行天王之令故書春王正月春王二月春王三月以春月之有王救正月之無春亦所以因事省事以王統天之義也胡逄甲云王班朔則書王正月王不班朔則不書王正月襄公二十七年十一月辰在申哀公十二年十二月火猶西流十三年復然皆司曆之過杜氏以長歷推之於是置閏其明年皆不書王正月若王置之則當書王正若魯置之諸侯無攺憲之義不書王正其諸以病魯與】

【答云不班朔不書王正與不郊不書王正同義然僖公二十四五六年天王出居於鄭昭公二十二三四年王室亂天王居於狄泉不應此時獨行郊祀頒朔之禮蓋此時播遷天王應有禮於侯國春秋亦欲以此正侯國之不勤王者故於此數年皆書王正月不然隱公九年天王使南季來聘此時王室無事禮問數通何以不書春王正月及桓公十八年間僅三書王正必是郊祀頒朔與春秋正權兩意互用不在置閏不置閏有春無春之間也】

【胡逄甲云春秋之例時遇無事則書首月若其中有事者以時舉則不月舉也舉月而書王以爲正權舉月而不書王亦以爲正權則正權之義彼此通掛兩來其辭與答云郊祀頒朔正權三者通有所取聖人於此意有淺深但事逺文湮莫得而詳也】

【逄甲又云自古攺正皆不易月商人元祀十有二月時以立春若值中气可稱王正矣卽不值中气猶以烝命祀如何便云建丑也如周月建子而春祭仍烝不待頻瀆其譏己見時訓乃云敬授民時巡狩祭享猶自夏者若此三事自夏則更不須攺正矣若以爲頒朔讀法朝賀之類則今頒朔朝賀亦正子月不得云攺正也且如豳風以陽紀日則曰一之日二之日三之日四之日以陰紀月則曰四月五月六月七月而攺歲躋公皆在十月之後不稱十一月十二月又不稱正月何也答云聖人因時以示禮樂三冬農隙歲事告成日月干支始於子甲甲之與子通得爲正故數甲者命日數子者命月敬授兩舉以示民有事也以日舉之則曰正日以月舉之則曰正月詩與春秋初不相悖也】

【逄甲云然則周時周月兼得干支之正伶倫軒轅合與春秋同軌而夫子又云行夏之時何也答云帝王不相襲禮舉日舉月則周人爲正舉歲舉時則夏時爲正周人親親報本於農隙之後夏勤溝洫立正於於耜之初兩者異文而同質若云作訛成易或幹其紀則南至始春夏至始秋四仲之月皆得中气譬如周易屯防始春咸恆始秋不必泰否以分春秋姤復以稽冬夏也夫子刪述一以周公爲本至論爲邦則是夫子自家主意耳道有並行者不更疑貳也】

【戴造問隱公不書卽位可是攝可是不當立可是從公之志可是不請命於天王曰只是不請於天王耳隱桓皆庶而隱爲長當時得王命則當立無疑篡弒之禍亦息矣戴造云桓文宣成襄昭哀七公卽位豈皆請命於王州吁鄭忽亦皆請命於王如何不成其爲君答曰聖人之言義不一起或意有並存則特舉其重者要於垂法立憲不失本意而已】

公及邾儀父盟於蔑九月及宋人盟於宿

【戴造問隱公未卽眞邾子未拜爵兩家同盟何以稱謂何以告明神且何以要約捍災防患也答曰春秋稱公豈有不卽眞之理如四年遇宋公於淸六年會齊侯於艾彼國自然稱魯侯不得稱魯公子也隱公初卽位便要圖霸三月及邾盟於蔑九月及宋盟於宿只此是一部春秋後來諸侯盟防相尋列國爭長皆於此始皆於二年於潛於唐徹底映現惜其才不逮桓文年不逮荘僖耳春秋許多事皆於隱始權輿】鄭伯克段於鄢

【陳有度問春秋魯史爲何元年突書鄭志答云春秋隱桓原本常棣隱公不能克軌而鄭伯克段春秋於此初無貶辭要爲寪舎鐘巫發其底本有度云然則春秋與鄭伯與曰鄭伯猜狠固不敢例周公然使周公誅管蔡亦不得不書曰辟管叔於商放蔡叔於郭也叔段稱兵啟期襲鄭鄭伯克之於其巖邑聖人直書如克敵然它日陳侯之弟招宋公之弟辰有所訓討皆直以弟系之向使寪舎之難隱公不死桓公出奔亦不過書曰公子軌出奔某耳又使桓公據邑襲魯隱公克之亦必書曰公克軌於某何爲其討鄭荘公也然則荘公處心積慮防叚於辟春秋在所不討與曰討鄭荘公則不得討魯桓公鄭荘公不成其克則魯隱公不成其讓讓防其名克成其實而叔段與桓公同道也聖人據事直書無所褒貶𨿽云鄭志而魯志畢見州吁公子馮公子忽之義並見於此故元年七事春秋之綱領也】

【陳允元云鄭荘公以祊易許射王中肩春秋諸侯第一敗類故於隱之初年特表其事以志倫常之變如隱公不容桓公豈得免於春秋之討今以克段爲無貶辭然則三傳皆非與答曰三傳之不與鄭伯固是恆理然使段入鄭據鄢爲鄭伯者何以處之防患未然聖人有所不能大義滅親君子有所不避隱公讓不成讓攝不成攝使如鄭荘蚤察京叔去公子翚不至滋蔓𨿽老於莵裘終於正寢無不可也允元云爵位細事倫常大故隱公𨿽見弒於子翚亦無殺弟之嫌荘公𨿽克敵於京城終有殘忍之惡以此防春秋豈不完美答云此亦正論但看克段二字不書母弟聖人於荘公身上略放得過後來宋辰陳招兩事對證分明】

【允元又云坊記引祭仲之言以爲春秋大坊還是從經起見從傳起見答曰坊記所稱統在春秋經傳之後隨其所見以錄遺言自然與春秋吻合不必謂夫子之言本於祭仲也】

天王使宰咺來歸惠公仲子之賵

【商應椿云仲子爲桓公之母先卒無疑三傳俱謂天王之尊不宜下賵諸侯之妾而康侯専責宰咺以冢宰書名見宰之非宰也先儒攷周禮宰夫掌國之弔事戒令與其貨賄或此宰爲宰夫之宰未必便長六卿不知是否答云凡此等失皆在天王成風之卒王使榮叔歸含且賵其也王使召伯來會葬皆去天稱王而於榮叔召伯無譏焉仲子之賵安得獨責宰咺不責天王蓋是春秋初年王不稱天則無以正其始據事直書善惡自見宰咺之爲太宰與宰夫可無問也】

【胡逄甲雲天王賵諸侯之妾或是魯宋交請而然未必春秋専責天王答云春秋之意只爲隱桓搆難皆從此始嫡妾不正則兄弟不定兄弟不定則冰霜馴致矣子克子頺子朝之亂王室比比而然故春秋特筆其事以正王國非獨以正魯國也逄甲云然則成風之卒己在惠襄二玉之後無叔帶狄後之亂而春秋特嚴其文書王去天不專爲正名發與曰春秋正名以坊百世不卽事以坊一時】

鄭伯以璧假許田

【戴造問隱公八年鄭伯使宛來歸祊庚寅我入祊經不言鄭以祊易許也至桓元年始言鄭伯以璧假許田豈有易許四年魯不歸地而別書曰假者古人謂祊薄於許佐之以璧是則賈胥之道春秋爲何筆之於經如謂魯鄭紊亂王制私相易地則取郜取防入向入極取婁牟取戴𨿽小國之君亦悍然爲之假許入祊未爲大事何爲鄭重其辭乎答曰周室之東鄭人世爲司徒及平王旣歾王室日衰鄭首叛周自爲雄長其初心畏宗國以祊餌我我受其餌與之伐宋於是陽假王命陰取諸小國以自益也隱之末年始與齊魯入許及桓公立微有佐助之功乃明假許田亦心輕桓公以爲不如隱之時矣故方隱時取郜取防皆歸於魯及假許田僅借以璧非輕許田輕桓公也桓公身爲簒弒無宗國之望宋衛同惡相濟王不能討又取鄢劉蒍防之田於是明年遂顯叛王繻葛之戰天下無敢問者則自垂越之盟始也故鄭伯以璧假許田晉侯以璧假虞師先後同智也】

齊侯衛侯胥命於蒲

【陳有度云齊衛胥命四傳皆以爲近正今直以爲姦命何也答云春秋重錫命霸主會盟亦申王命耳齊鄭宋衛當年未合及宋之亂衛將與齊合後此數年戰於郎盟於惡曹齊與鄭衛相從皆從蒲始也故蒲之胥命非從王明矣非從王而胥命則猶之姦命也然則四傳皆以爲近正何也曰荘公二十一年鄭虢胥命於弭弭從王也蒲非從王也以弭之傳訓蒲之經是四傳所以同誤也】

春正月己夘烝夏五月丁丑烝

【商應椿問桓公八年再烝將爲春夏失時抑爲重烝見瀆乎答云祭義禴爲薄物以祭烝爲備物而享言夏物未成而冬品咸登也書曰享祀母丰於暱𨿽云祖禰之廟維均而夏冬之義可辧若槪以繁多爲主則祀媿精禋禴慙薄物矣聖人先以簿正而防獵較故於春夏盛祭皆題之曰烝所以示禮之因時而道之貴節也或謂舊文之誤當亦不然】

鄭伯突出奔蔡鄭世子忽復歸於鄭

【陳允元問桓公十一年突歸於鄭鄭忽出奔衛突忽兩名無所去取至十五年始書鄭伯突鄭世子忽兩爵似有是非何也曰忽突初年宋執祭仲宋人爲政忽突中年祭仲復君鄭人爲政宋人爲政在防期之內皆不稱子曰未成君也以人與地以地與人曰是鄭之突忽也而忽得稱國則微與忽矣鄭人爲政在五年之內君臣已定突𨿽簒國猶得稱伯忽𨿽失位得稱世子又以世子復歸則明其初年之得稱子也然則春秋與祭仲乎曰祭仲置君如奕棋然何爲其與祭仲也然則春秋與忽乎曰桓公十七年髙渠彌弒忽而立亹春秋不書何爲其與忽也然則春秋與突乎曰鄭伯七會諸侯定王於櫟𨿽欲不鄭伯之不得也然則春秋以忽方子糾以突方小白乎曰齊鄭非匹功過各別其大率猶此也然則鄭忽五月已葬不稱子忽衛朔四月未得稱衛侯何也曰鄭忽從經衛侯從史經正其大火沿其細然則納朔不義故伐衛者稱人納突亦不義而伐鄭者從王鄭突從王衛朔非從王者也然則皆書公至自伐鄭至自伐衛何也曰伐則有別至則無別也出而告廟有異辭至而告廟無殊體】

師次於郎以俟陳人蔡人

【朱垣問春秋書法未有如此之異者救師稱次此非救郕也而亦稱次如是齊召魯師不應更俟陳蔡如是魯召陳蔡不應三時空行如是陳蔡違命不應史筆之書如是魯欲取郕不應防露之久臨川吳氏謂齊欲取郕徴兵於魯與陳蔡魯因奔命於齊而陳蔡不與焉此時魯未服役於齊安得陳蔡不至而魯人獨恭答云此是齊魯爭郕也垣云如是齊魯爭郕則不應書師及齊師圍郕也答云魯以兵威脇齊取郕以爲郕必降魯及郕降齊而魯意乃替故首書春王正月以治伐同姓之罪旣書次書及書還皆不稱公以諱不成師之恥本傳甚明臨川吳氏失之垣曰然則次於郎不日而甲午治兵書日何也曰次於郎月舉之也甲午治兵日舉之也月舉則已緩日舉則已速月舉則已潛日舉則已著】

齊侯宋人陳人蔡人邾人會於北杏

【朱垣問是會有宋公邾子一槪稱人惟齊侯稱爵胡氏謂四國無王推戴霸主故亦斥而稱人齊桓始霸能平宋亂故與而書爵此義云何答曰與霸主則不得斥與國斥與國則不得與霸主也蓋是宋禦說初立未請於王不得稱公不稱宋公故不稱邾子猶無所褒貶也朱垣曰是時宋人未服齊桓是以明年春齊人陳人曹人伐宋則此時宋人不得稱公也胡氏謂齊自滅譚之後二十年間未嘗遣大夫爲主將亦未嘗動大眾出侵伐將卑師少故稱人然與曰春秋書人者皆不許大夫擅兵或小國未成君也君不在而書人舉眾稱師皆從其實非有褒貶也朱垣曰烏程姚氏稱齊桓盟會則皆書爵滅伐執降則皆書人然否答曰此亦不同閔公元年齊人救邢而亦書人僖公六年伐鄭圍新城而亦書爵何必貶之書人褒之書爵也春秋於此等皆書其實間有褒貶去爵書人不盡爲例也】

城楚丘

【陳有度問三城而書不同城邢之義著矣城緣陵而書諸侯城楚丘不書齊師又不書諸侯公谷胡氏謂不與專封盱江鄧氏謂大桓公之功欲以城楚丘公之天下兩義云何答云左傳謂魯後至故以自城爲文此必有據如専封之說必不可通諸侯有難相率捍患因其師眾城彼故墟何専封之有如狄滅衛不能伐狄狄去乃遷爲城楚丘此又何足大於天下乎春秋不與専城其有城者皆自爲功𨿽曰遷衛之事魯受其功可也】

四卜郊不從乃免牲猶三望

【陳允元云魯史惠公請郊禘之禮史角止之則是成王初無賜大禮之事魯公亦無受大禮之理先儒論之詳矣今信禮記而非魯史以爲郊祀不請於惠公不始於僖公則自僖公以前六七十年春秋無卜郊之文無吉禘之禮何也曰史角止惠公之詣不出世家亦是後人臆說祝鮀說王室之賜周公有禮籍祝史必不是矯誣的事如閟宮之詩夫子稱之曰頌春秋考仲子之宮初獻六羽則八佾郊禘其來舊矣夫子嘆周公其衰蓋嘆三桓非嘆周公也魯卜郊而三家雍徹魯三望而季氏旅泰山若孔子之於周公又何間焉允元云然則杞用夷禮而魯人討之舞用旌夏而韓子變色所謂夷禮亦猶之旌夏也齊桓糾合諸侯遂欲僭用封禪僖公爲齊桓愛壻見杞宋皆用大禮遂僭卜郊理或有之答云周徳𨿽衰天命未攺襄王之卻請隧王孫滿之阻問鼎晉楚兩霸莫之敢幹魯僖親事桓文安得於此自幹罪討卽如魯頌白牡騂剛四字儼然典禮豈是後人創得勿以夫子之嘆周公疑成王之壊王典也】

【胡夢錥問云古者郊祀凢再舉正月之郊爲祈谷月令及孟獻子所言是也十一月之郊爲報本郊特牲所言是也周用建子以十一月爲正月而僖公三十一年以四月卜郊則是夏二月也啟蟄而雩原不爲過然春秋書郊非雩書雩非郊也僖公以四月卜郊自是以後成十年四月五卜郊襄七年四月三卜郊十一年四月四卜郊皆沿爲故事又如宣三年以正月三望成七年五月三望文十五年以五月郊成十七年九月用郊是皆何義也答云只論其當郊不當郊勿問其月矣禮常祀不卜天子大郊在十一月正月魯供柴望之事焉故不得於是月郊不得於是月郊則必爲之更卜郊魯之更卜郊禮也更卜郊而於二月七月亦禮也因而差池從卜焉耳卜而不從再凟三凟則庸人不爲之矣夢錥云然則郊卜而禘不卜何也答曰魯之有禘魯公之世守也白牡用於太廟騂剛用於世室祫祭大享則后稷爲始祖而周公魯公分昭穆焉周室郊祀后稷配天文王配帝享於明堂祫禘之祖始於帝嚳魯不禘嚳而禘稷不祖文王而祖周公以祖天子之禮隆殺不同未爲僭也周公身作禮樂魯公之所聞見決無冒昧承受之理閟宮之頌曰皇皇后帝皇祖后稷周公皇祖亦其福女是其驗也夢錥云魯周公稱太廟魯公稱世室羣公稱宮閟宮其爲姜嫄之宮與僖公之宮與曰頌稱奚斯所作奚斯荘公時人則必非僖公之宮也舊說魯人特祀姜嫄疑或有之但其詩作於僖公之時耳夢錥曰然則太廟八佾世室不過六羽羣宮亦用八佾何與曰惟有羣宮之僭所以有三家之僭若世室身受禮樂八羽六羽猶在可否之間也夢錥又云天子曰禘諸侯曰祫自魯人用禘又以禘爲祀典之通稱如閔公二年夏五月吉禘於荘公僖公八年秋七月禘於太廟用致夫人皆指大祭爲禘而詩書所稱祠禴嘗烝無有直指爲禘者不知魯論兩舉禘字亦泛指大祭與曰魯論所舉禮記所嘆直爲非禮而發已經夫子嗟悼不費後人譏彈】

楚子使椒來聘秦人來歸僖公成風之襚

【朱垣問秦楚當時皆爲霸主文公九載仁問未宣何爲秦楚同時見禮答云聘問自是常事十二年秦伯使術來聘皆繇我有聘問彼此往還不足爲異也先年秦穆之卒必有含賵此來歸襚亦自應爾但不以成風先於僖公爲春秋特義耳朱垣云楚子當時經略中原明年遂與蔡侯次於厥貉秦人今年歸襚明年伐晉十二年秋來聘冬與晉人戰於河曲還是異類叵測借禮樂以爲兵端結與國以疎盟主也答云春秋時事實亦難言厥貉之次楚人田於孟諸宋公爲右盂鄭伯爲左盂陳蔡楚皆從焉所未致者魯耳故先使椒覘國執幣甚傲便是覘國之徵非爲好會也文公娶於齊而嬖敬嬴敬嬴之於文公猶成風之於莊公也敬嬴此時已不事出姜私結仲遂秦人爲其國女來歸成風之禭妾母當嫡其意昭然春秋表於九年之前應於九年之後知防知幾晰於毫】公會晉侯衛侯於瑣澤

【胡逢甲問瑣澤之防春秋變文左傳稱宋華元合晉楚之成盟於宋西門之外鄭伯如晉聽成會於瑣澤春秋於此削宋楚鄭不書但書公會晉侯衛侯六國會盟晉楚交質亦春秋中年第一變局而聖人裁約其辭若尋常相遇者𨿽以深擯宋鄭又何以泛存魯衛以六國營營之謀而聖人泛泛消之何如不書之愈也答云宋鄭和楚必是魯衛后至後至者從晉先至者從楚晉楚之從不相加戎則魯衛得矣宋鄭失矣瑣澤之會書其後至者所以深惡從楚存中原之盟主重宗室之藩翰也】

公會晉人鄭良霄宋人曹人於澶淵

【戴造問澶淵之防趙武爲政是彊戚田取衛邑以賜孫林父又爲林父執衛侯故諸大夫皆書人而獨書鄭良霄何也答曰自蕭魚而後鄭行人良霄見執於楚然已一意中國不替晉盟故鄭之大夫皆以名稱故向之防齊宋諸國皆人獨書鄭公孫蠆伐秦諸國苟偃而外亦惟鄭衛稱名是後公孫捨之入陳公孫夏伐陳公孫段城杞終良霄之世鄭有大夫春秋若喜鄭大夫之得會於諸侯也或曰子產爲政其文辭可觀則當伯有時子產尙未爲政安得以一子產崇諸大夫也】

作三軍捨中軍

【胡夢錥問季孫宿作三軍三家各專其一季氏盡徴其賦不入於公孟孫使半爲臣若子若弟叔孫使盡爲臣此是何說曰自國政而外臣與子弟皆有祿食半爲臣子弟者是此二分並於公一分歸於己公食其半己食其半也盡爲臣者公得其臣己得其子弟皆半也而孟孫以子弟賦於公叔孫以子弟賦於己季孫初不與臣子弟之事然有外國聘問禮樂干戈其漸浩大不得不捨中軍捨中軍者不專任中軍之事欲以二軍並徵其賦外而應酬兵食內而臣若子弟作四分而以二家通給之已專調度而已名爲復古其實是卑公室名爲反正其實專利也夢錥曰左氏則是如此其實兵多則賦匱聲大則實虛自作三軍而後履畆丘甲皆有所不給是以子產退處於子男鄫人不系於屬國皆以避虛靡之聲逺內匱之旤也自季孫初作穆叔已知其必捨然旣捨而後依舊兵車八百餘乘所以魯國終於不振不知夏人一旅周人三單其初防模如何卒致彊盛答曰治兵治賦自有別才𨿽說多不如少少不如精其實只要人人有若臣若子若弟之意令無若臣子弟之意𨿽抗衡盟主坐朝小國無有不敗之理是季孫之見所以劣於孟叔二家也】

元年春王

【胡夢錥問定公元年只書春王不書正月或以定公不得正其始或以爲不與季氏之頒朔兩義何居答云聖人立言豈於此處防其巧拙正月自爲正何與正始上事頒朔自在王何與季氏家事此處裁奪豈成春秋卽於此處裁奪不書春王猶爲冷雋譬如夏五闕文自是後人闕漏如夫子當日闕之有何義味正不如不書之愈也此處恐是聖人有去處未屬筆者聖門諸子一辭莫贊直復存之使後人繹思亦是一番意致耳】

從祀先公

【商應椿問三傳皆云正僖閔之逆祀也胡氏獨主蜀馮山之說以爲從祀昭公於義云何答云左傳及公谷皆有傳聞之言百世後如何以臆攺事當日陽虎欲防季氏之惡直當正奪嫡之罪則無處可置定公如攺諡別葬之非左氏明有記載何獨於此追說閔僖也應椿云春秋每書宮廟必舉其諡此不書閔僖而直書先公猶言禰廟也必爲昭公無疑答云若昭公無廟必書作昭公廟昭公無主必書作昭公主襄昭之間從無逆祀𨿽欲從祀無從也事不考經傳直以意防之則夫人可稱世卿魯人皆無篡弒矣應椿云別道南卽是逆祀當時祭享有不順理處昭公至是始得從祀於太廟想亦當然答云定哀是所見之世傳說冬十月禘於僖公順祀先公而祈焉不必更爲馮山之說】

齊侯陽生卒

【戴造問鄎之師公防吳子以邾剡之師伐齊南鄙齊人弒悼公赴於師吳子三日哭於軍門之外胡氏謂春秋不著齊人弒君之罪亦猶鄭伯髠頑弒而書卒不忍以夷狄之民加中國之君此義云何答云春秋立言本天理以察人事如使弒者書卒卒者書弒何以傳信於天下百世大抵左氏據史或得之傳聞聖人察理以存爲本案崔杼弒君以說於晉晉人爲之退師陽生之卒又合齊侯環故事魯人捨環而稱光用以譏嘲齊人謂是崔子故智非其實也鄭伯髠頑不禮其臣以卒於會君臣離心或借其事以爲兵端未必子駟使賊殺之而子駟以欲從楚卒自賊也春秋存其實左傳存其疑緣疑察實何礙之有】紀子帛莒子盟於宻君氏卒

【張鼎臣問隠二年紀子伯莒子盟於宻公羊曰無聞谷梁兩說曰紀子推先莒子爲伯又曰紀子自以爲伯此是如何答曰履繻字子帛從左何疑公谷無聞祗成杜撰鼎臣又問隱三年夏四月辛夘君氏卒公谷胡氏均以爲尹氏猶武氏仍叔之子蓋譏世卿云左氏以爲聲子今坊表記又以爲君夫人何所取裁答云內事單書內人稱氏王子虎劉文公此有關系所以存周也尹氏何系不名不字存之於經則是褒世卿耳何刺之有鼎臣云春秋繼詩而作故尹氏仍叔之類皆見於經必如君氏亦不著姓非姒氏孟子之此何以爲君夫人答曰子卒不稱子赤謂其且成君也君氏卒不稱夫人謂其未成禮也觀姒氏孟子之書日月與君氏子卒之不著名氏而內外隆殺情誼之微燦然見矣】

【張鼎臣又問繻葛之戰鄭敗王師旣射中肩又乃勞之此與司馬懿哭曹髦何異卽如叔段馳馬試劍其徒作詩不過侈其食飲射獵之事非若曲沃椒聊我聞有命者而荘公刻意厚崩以成其殺今若寛宥之者何也答曰試使它人處此有甚於驅段奔共者將謂武門之心劣於朱雀桁耶春秋持論甚恕切勿深剝一層鼎臣云射王中肩如何恕得答云此事不見於經傳聞之世不知當日所見如何陳允元問讀春秋當識其大者今旣不論華夷之防但從五倫看起如朋友兩字作如何看答云朋友信之何嘗見朋友終日有許多盟誓攻伐侵執之事允元云如公子友如陳原仲未爲違禮公谷疑其出奔胡氏直引縣子之論以證左氏之說畢竟如何答云陳荘子死赴防於魯魯人欲勿哭繆公召縣子而問焉縣子曰古者束脩之問不出境𨿽欲哭焉得而哭諸今之大夫交政於國𨿽欲勿哭焉得而勿哭猶是語也公子結媵陳人之婦遂及齊宋盟沿習已久季友有托而逃季友之葬原仲猶季札之聘上國如春秋責偹季友何以閔公元年喜其來歸故朋友之義於季友季札特見焉耳後漢紛紛千里會葬亦於是起如說委國政市私交則公子牙公子慶父爲政季友何推委之有】

【陳有度云春秋立禮只爲三坊齊桓之隕越下拜晉文之出入三覲不足以坊徳殺哀姜誅觀狀不足以坊滛立五子納懷嬴不足以坊欲然且聖人亟取之何也答云春秋若無五霸決不成天下看他三際中停無霸之歲諸侯淩遲蠻荊縱肆有不可勝言者有度云如何是三際中停答云僖公十八年己卯齊桓公此是一際襄公十一年己亥蕭魚之會此是一際桓公而後天行不及晉文入際十四年而歿晉悼入際四年而歾參而兩之中分百二十一宣公七年己未黒壤之防爲春秋中際明年楚滅舒蓼爲晉楚分始除隱桓初際二十九年此時無覇諸侯防雜蔑宿潛唐石門瓦屋浮來中丘垂越稷鄧贏蒲惡曹折闞夫鐘曲池穀丘虛武父艾袲黃趡無地不盟無年不會至於小大相淩弱肉彊食入向入極牟婁長葛郕祊郜防郎奚或戰或侵東國之師無有寧極久而後齊桓公晉文公襄公出焉襄公之烈不及桓文然猶再郤秦師伐狄救江奨厲王室申大義於天下文公十四年伐申乃入中際天下無覇有星孛於北斗齊公子商人弒其君捨宋人弒其君杵臼齊人弒其君商人魯弒其君赤晉趙盾弒其君夷臯鄭公子歸生弒其君夷黒瓖之明年楚人滅舒蓼陳夏徴舒弒其君平國楚子滅蕭伐宋圍宋晉滅赤狄王札子殺召伯毛伯邾人戕鄫子於鄫三十三年之間綱常紊亂諸侯泛泛如河中木蜀之盟天下從楚虫牢馬陵不足以固鄭久而後晉厲公悼公出焉厲公三申王命得於鄢陵悼公三駕服鄭以綏中國淩遲至於定哀乃入末際此時無霸又二十九年召陵侵楚臯鼬乞盟蔡師幸勝於柏舉晉人遺力於鮮虞鄭人收局於滅許二卿肆志於圍鄆於是盟誓又繁侵伐四出防咸沙瓦曲濮五氏安甫垂葭黃牽蘧篨句繹柤鄫槖臯黃池齊晉之長漸於吳越而家臣柄政霸國分裂頓胡入楚蔡人再遷魯以邾子宋以曹伯大夫卿士之奔軼外國者不可勝數也故隱桓爲初際定哀爲末際文宣爲中際三九四六分停其運無霸之年諸侯匆匆如過中之市故五霸者聖人之所寄坊也無五霸則楚狄吳越其橫決固已久矣】

【戴造云然則五霸何公宋襄固不足道秦穆楚莊居然賢者何以見麾答云秦穆未躬盟會楚莊侵陵上國晉厲驕虐直以三申王命同盟外楚爲中原所尊柰何欲以盟主奉楚戴造云晉景晉平實霸中夏柰何亦不見推答云邲之戰實長楚氛鞌之防有慙王國沙隨平丘直是戰國之事安得與桓文比烈五霸自桓文而後晉厲以功晉悼以徳晉襄修其舊業自三公以外無足稱者要以坊徳坊淫坊欲則晉悼庶幾諸君未足以語此也】

【商應椿云右春秋問難皆不專爲坊記而發問與表記出入與歷代諸儒言論夐別凡三十四條附識於此凡諸同門有所聞志別附於後云】

附錄坊記春秋問業

