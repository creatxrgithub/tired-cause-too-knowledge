

欽定四庫全書

經部四

讀禮志疑

禮類四【三禮總義之屬】提要

【臣】等謹案讀禮志疑六卷

國朝陸隴其撰隴其有古文尙書考已著錄是編以三禮之書多由漢儒采輯而成其所載古今典禮自明堂淸廟吉凶軍賔嘉以及名物器數之微互相考校每多齟齬不合因取孔鄭諸家注疏折衷於朱子之書務得其中並旁及春秋律呂與夫天時人事可與禮經相明者悉爲采入其有疑而未決者則仍闕之故曰讀禮志疑案禮經自經秦火𨿽多殘闕不完而漢代諸儒去古未逺其所訓釋大抵有所根據不同於以意揣求宋儒義理𨿽精而博考詳稽終不逮注疏家專門之學隴其覃思心性墨守程朱其造詣之醇誠近代儒林所罕見至於討論三禮究與古人之終身穿穴者有殊然孔疏篤信鄭注往往不免附防而陳澔集說尢爲弇陋隴其隨文糾正考核折衷其用意實非俗儒所能及如論孔疏月令引太史鄭注中數曰嵗朔數曰年並舉則分年嵗單舉則可互稱又祥禫主鄭駁王廟制尊劉駁鄭於禮有擯詔樂有相步溫之至也之文謂溫直是蘊借不當如孔疏所云以物承借於未卜禘不視學取孔疏不當禘祭之年亦待時祭之後駁集說不五年不視學之說謂司尊彞變朝踐爲朝獻變再獻爲饋獻爲省文互文之法皆確有所見足以羽翼經訓至於緇防純三字謂純當作防古人字亦誤用後來不可不愼不知古字多通原未可以近例相限又袁黃羣書備考以賈公彥訛作賈逵人所共知何煩深辧而亦特立一條爲之駁正此蓋閱書時隨筆標記門弟子編次校刋乃誤入正文未加簡擇固不足爲隴其病矣乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

讀禮志疑卷一

贈內閣學士陸隴其撰

欲考古禮須先知古人宮室之制古人言宮室堂上名目尢多賈公彥士喪禮疏曰堂上行事非專一所若近戶卽言戶東戶西若近房卽言房外之東房外之西若近楹卽言東楹西楹若近序卽言東序下西序下若近階卽言東階西階若自半以南無所繼屬者卽以堂言之淅米於堂是也其實戶外房外皆是堂此一條最明爾雅云室有東西廂曰廟無東西廂有室曰寢又云東西墻謂之序邢疏云此謂室前堂上東廂西廂之墻也愚按曰廂曰序通在堂上自其近墻者言則曰序自楹至墻一間統言之則曰廂今人指堂下廊廡爲廂非爾雅所謂廂

爾雅又云無室曰榭邢疏云榭有二義一者臺上構木曰榭月令可以處臺榭是也一則無室者名榭其制如今防事春秋成周宣榭火是也郭注榭卽今堂堭者堂堭卽今殿也殿亦無室故云卽今堂堭愚按觀此可知堂與防之別家禮所謂遂遷於防事

陳祥道禮書云鄭康成釋儀禮謂房當夾室北是也孔安國謂西房西夾室東房東夾室誤矣又言大夫士之房室與天子諸侯同鄭氏謂大夫士無西房誤矣房皆南戶愚按夾室非房大夫士無西房皆當以康成之說爲正楊氏儀禮圖亦無西房

喪服傳旣練舎外寢鄭注舎外寢於中門之外屋下壘墼爲之不塗塈所謂堊室也賈疏云練後不居舊廬還於廬處爲屋但天子五門諸侯三門得有中門大夫士惟有大門內門兩門而已無中門而雲中門外者按士喪禮及旣夕外位惟在寢門外其東壁有廬堊室若然則以門爲中門據內外皆有哭位其門在外內位中故爲中門非謂在外門內門之中爲中門也愚按家禮各歸喪次條下雲中門內外而不詳中門爲何門必看賈疏乃明

喪禮於襲大小斂獻明器及遣奠之豆籩俎皆言綪不綪注云綪讀若防屈也江沔之間謂縈収繩索爲防愚按凡所陳之物少一行可陳訖者則只須言南上北上不須言綪不綪若物多一行陳不盡須兩行三行者則必言綪不綪假如南上之物第一行從南至北第二行仍自南至北則謂之不綪若第一行從南至北第二行取便卽從北至南則是綪縈収繩索之諭至切

注疏亦多疏略如及夕篇窆及反哭皆云拾踴三拾更也投壺則拾投哭踴則拾踴皆更爲之也注疏止云拾更也而不詳其義又不注於而注於反哭前後倒置如雍正雍府不注於特牲而注於少牢亦然

禮有讀賵一節注謂榮其多愚謂不然是欲人知其中無他物不過是用器役器之類此是古人防患之意賈公彥疏有極繁冗處如朝一溢米夕一溢米去五分一以爲帶喪服士喪禮兩篇俱有旣無二義止注其一處足矣卻兩處各累數百言孔氏郊特牲疏謂鄭注此旣破禘爲禴故於祭統春禘秋嘗不復更破其詳略之法與賈氏異矣又玉藻疏云其六冕玉飾上下貴賤之殊並已具王制疏於此略而不言

旣夕篇記云疾者齊養者皆齊鄭注曰正情性也最精人於疾病之際必正其情性然後可生可死人子當父母之疾病亦必正其情性然後可以致親之生可以送親之終

賈公彥周禮儀禮二疏有功學者唐書不爲立傳止附見於其師張士衡傳中其生平及字俱不可考可惜但載其子大隱以直諫著於武后之世又載其傳業趙人李植該覽百家髙宗時數召見以帝闇弱頗箴切其短帝禮不寤遷巴令可想見公彥之教

孔賈之解禮惟康成是從不敢絲毫有違𨿽其守家法不免有太過之處然猶不失爲謹愼愚讀唐書啖叔佐傳贊曰左氏與孔子同時以魯史附春秋作傳而公羊髙谷梁赤皆出子夏門人三家言經各有回舛然猶悉本之聖人其得與失蓋十五義或謬誤先儒畏聖人不敢輒攺也啖助在唐名治春秋摭訕三家不本所承自用名學憑私臆決尊之曰孔子意也趙【匡】陸【質疑卽淳】從而唱之遂顯於時孔子沒乃數千年助所推著果其意乎徒令後生穿鑿詭辧詬前人舎成說而紛紛助所階矣嗚呼孔賈之信康成不猶愈於啖叔佐之自信乎士喪禮上下二篇止有主人拜賔之文而於柩於重於奠皆未嘗拜至士虞禮設饌後始言主人再拜稽首自虞以前豈經文略而不言歟抑主哀不主敬而不拜歟賔之弔奠賵贈亦皆不言拜

家禮親賓奠用香茶燭酒果儀禮賔奠不言用何物但有士受羊如受馬之文疏云所致之物或可堪爲奠於祭祀者也則所謂奠者止是致其可奠之物而非如家禮所謂奠

士虞禮記言升左肩臂臑肫骼脊脇凡七體經文於獻尸之時止言舉脊舉幹舉骼舉肩疏謂尙有臂臑肫三體不舉是君子不竭人歡不盡人忠之意其解精矣又引特牲注云欲攺饌於西北隅故遺之𨿽義得兩施然竭歡盡忠之解所以示人者深矣

牲體之數陳詳道禮書曰前脛骨三肩臂臑也後脛骨三肫亦作防胳亦作骼觳也脊骨三正脊脡脊橫脊也脇骨三代脇長脇【亦曰幹】短脇也正脊之前則膉也亦謂之脰肫之上則脾也然則左右肱之肩臂臑與左右股之肫胳觳而爲十有二脊骨三與左右脇骨六而爲九觳正祭不獻神屍主人之俎兩髀不升於主人主婦之俎膉不升吉祭之俎則祭之所用者去髀膉而二十有一去二觳而爲十九矣士喪禮特豚四鬄去腣兩胉【脇也】脊肺旣夕鼎實羊左胖豕亦如之然則四鬄者殊左右肩髀而爲四又兩胉一脊而爲七此所謂豚解也士喪禮略豚解而已至虞然後豚解體解兼有焉若夫正祭則天子諸侯有體解豚解大夫士有體解無豚解以其無朝踐獻腥之禮故也此一條最明但又曰國語禘郊之事則有全脀王公立飫有房脀親戚燕饗有殽脀則全脀豚解也房脀體解也殽脀骨折也此一條方氏古今考深以爲非曰孔頴逹左傳疏全其甡體而升於俎謂之全脀豈祥道豚解七體乎半解牲體而升於俎謂之房脀祥道謂體解二十一體可乎體解節折而升於俎爲折俎爲殽脀祥道何故以折俎解房脀而不解殽脀乎其誤也根於康成愚按豚解非全脀當以方氏之說爲是康成注禮運云腥其俎謂豚解而腥之熟其殽謂體解而爓之𨿽亦引國語全脀房脀爲證然賈公彥儀禮小斂疏云禘郊先有全脀後有豚解體解是康成亦非以豚解爲全脀但說得未明致陳氏之誤耳茅之於祭有二用鄭康成周禮注云茅以共祭之俎亦以縮酒最明共祭之苴則鄕師所謂茅蒩及易之借用白茅士虞禮之苴刌茅皆是也亦以縮酒則甸師所謂蕭茅及左傳之包茅不入皆是也若禹貢之包匭菁茅則似兼此三者之用

士虞禮祝聲三啟戶注云將啟戶警覺神也疏引曲禮將上堂聲必揚爲例可想見古人祭祀曲盡鬼神之情朱子語類云魯共王壞孔子宅得古文儀禮五十六篇其中十七篇與髙堂生所傳十七篇同鄭康成注此十七篇多舉古文作某則是他當時亦見此壁中之書不知如何只解此十七篇而三十九篇不解竟無傳焉愚按焦弱侯經籍志云永樂中禦史沅洲劉有年獻儀禮逸經十有八篇時未加表章旋就湮沒夫程朱大儒所未見者有年何從而得之此非僞書則必纂輯諸經之文而成之如吳艸廬儀禮逸經之類焦氏信爲古經出千百世之後則愚矣

語類曰儀禮不是古人預作一書如此初間只以義起漸漸相襲行得好只管巧至於情文極細宻聖人見此意思好故錄成書又引陳振叔之說曰此乃是儀更須有禮書儀禮只載行禮之威儀所謂威儀三千是也禮書如雲天子七廟諸侯五大夫三士二之類是說大經處這是禮須自有个文字此二條讀儀禮者皆不可不知

朱子謂儀禮疏說得不甚分明愚按如豚解體解與全脀房脀異同之處是亦不分明之一端也又如朱子疑緦十五升抽其半然小功十二升則其縷反多於緦矣又不知是如何疏亦不見分明又如朝一溢米賈疏最煩然古秤有二法律曆志與左傳注不同處孔氏喪大記疏言之甚明而賈疏卻不及

語類有一條問溫公儀首絰綴於冠而儀禮疏說別材而不相綴朱子曰綴也得不綴也得無要愚按冠絰本別材而不嫌其綴猶衣裳本殊制而深衣不嫌於連也禮有可通融者此類是矣

士虞禮疏謂據二十八月後吉祭而言禫祭以前縂爲喪祭若喪中自相對則虞爲喪祭卒哭爲吉祭愚因偶看大學思愼獨誠意之分以意對心則意是動之端以獨對意則獨又是意動之端與此一例也

喪大記小斂主人袒說髦括髮以麻婦人髽帶麻於房中鄭注云婦人之髽帶麻於房中則西房也天子諸侯有左右房孔疏云於房中者謂男子說髦括髮在東房婦人髽帶麻於西房也士喪禮主人括髮袒眾主人免於房婦人髽於室以男子在房故婦人髽於室大夫士惟有東房故也愚按大夫士無西房陳氏禮書不欲從康成之說以此處証之則知康成之說不可易矣陳氏集說及大全於此處並未分別東房西房殊爲疏略注疏中有截法有補法補法有二如本文所無而他處所有則移而補之如士喪禮言浴用巾而不言沃水之器則引喪大記補之曰沃水用枓旣夕言主人入祖乃載而不言納車時節則取記文補之曰賔出遂匠納車於階間又如喪服言曽祖父母而不言髙祖則取緦麻章補之曰族祖父者髙祖之孫則髙祖有服明矣有本文所無而他處亦無則推而補之如士虞禮言籩棗烝栗擇注便推之曰棗烝栗擇則苴刌也棗烝栗擇則豆不防籩有藤也士喪禮言復者降自後西榮注因喪大記有甸人取所徹廟之西北厞薪用爨之一句便於此推之曰降因徹西北厞若云此室凶不可居然也有此補法然後不覺經文之疏略截法則如喪服解同居繼父及同在他邦兄弟及婦人何以不杖之婦人士喪禮君使人弔之人及旣夕旣窆而退之賔祭統所謂祭之日一獻郊特牲所謂古者生無爵皆是有此截法然後不覺經文之寛泛又有據彼決此法如士喪禮言主人入坐於牀東眾主人直言在其後不言坐喪大記則云士之喪主人父兄子姓皆坐於東方注云此據命士彼據不命之士雜記前云期之喪練則弔後云朝之喪弔於鄕入哭而退注以後之期爲姑姊妹無主者有此然後不覺經文之互異

喪大記士之喪二日而殯此承上文大夫來蓋士之禮死與往日生與來日大夫以上皆以來日數故在士爲三日而殯者在大夫視之則止是二是也陳氏集說及大全皆略不言曲禮內陳氏亦不言死與往日是士禮喪大記君設大盤一節舊本在始死遷屍於牀之前孔疏𨿽云宜承濡濯棄於坎下札爛脫在此耳而仍不易其舊古人疑則傳疑之意也陳氏竟易置之而又不注明其舊次則近武斷矣如雜記之內子以鞠衣及練則弔皆然

士虞禮及閒傳中月而禫喪服小記祔必以其昭穆亡則中一以上二中字注作閒字解曲禮上生與來日死與往日二與字注作數字解皆他處所少

朱子𨿽云漢儒說禮制有不合者皆推之以爲商禮此便是沒理防處然亦確有是夏商之禮不可牽合者須平以審之

士喪禮言小斂之絞廣終幅析其末而不言大斂之絞廣狹如何喪大記言大斂之絞一幅爲三不辟而不言小斂之絞廣狹如何注疏皆合兩處來解是補經之法袁了凡羣書備考言注儀禮者鄭爲之疏者賈逵也以賈公彥爲賈逵疏謬如此豈不誤人

喪大記大夫之喪將大斂君卽位於序端又大夫士旣殯而君往焉君卽位於阼疏云大斂時禮未成辟執事故卽位於序端旣殯而君往禮已成故卽位於阼階又未大斂之前君𨿽來主婦猶在屍西而大夫君條則云婦人卽位房中疏云大斂哀深故不辟君旣殯後哀殺故辟也此等處集說皆不分暁

士喪禮君視大斂祝負墉南面鄭注云祝南面房戶東鄕君喪大記亦有負墉南面之文鄭注亦以爲在房戶東乃儀禮刋本將房戶誤作房中楊氏圖因之遂列祝於房中不知君將視祝而踴若在房中則逺於君矣安能視之而踴以禮記注証之可見況房無北壁見於朱子答趙子欽書安得房中有墉

喪大記鄭注云飾棺者以華道路及壙中不欲眾惡其親也此解最精知此則知龍帷黼翼振容魚躍一切文物皆非得已也此與濡濯棄於坎同一用心集說於此略而不言者非

月令孔疏引太史職鄭注雲中數曰嵗朔數曰年中數者謂十二月中气一周總三百六十五日四分之一謂之一嵗朔數者十二月之朔一周謂三百五十四日謂之爲年此是嵗年相對故有朔數中數之別若散而言之嵗亦年也故爾雅釋天云唐虞曰載夏曰嵗商曰祀周曰年是也又玉藻上大夫曰下臣擯者曰寡君之老疏曰在客曰介當云介而云擯者擯介散文則通也又康成大宗伯注曰出接賔客曰擯入詔禮曰相疏云此對文義耳通而言之出入皆稱擯也又大司樂奏黃鐘歌大呂疏云據出聲而言曰奏據合曲而言曰歌其實歌奏通也

鄭康成旣夕注云墻有布帷栁有布荒喪大記注又云在旁曰帷在上曰荒皆所以衣栁也則帷荒縂名爲栁賈公彥疏云對而言之則帷爲墻象宮室有墻壁荒爲栁以其荒有黼黻及齊三采諸色所聚故得栁名栁之言聚也總而言之皆得爲墻巾奠乃墻及檀弓云周人墻置翣皆墻中兼有栁縫人衣翣栁之材栁中兼墻愚按經文用字有此對言總言之二法不可不知注疏亦謂之對文散文又曲禮效犬者左牽之疏云通而言之狗犬通名若分而言之則大者爲犬小者爲狗又周禮疏曰五齊對三酒酒與齊異通而言之五齊亦曰酒又如封人疏云有足曰虫無足曰豸程大昌作袒免辧謂解除吉冠是之謂免免之爲言正是免冠之免不應別立一冠名之爲免而讀之如問也古今言以布繞頂及髻而謂之爲免者惟鄭氏一人愚按賈氏喪服疏孔氏喪服小記疏言括髮免髽之制詳矣程氏欲舉而盡廢之不免武斷況喪服小記明言斬衰括髮以麻免而以布問喪明言不冠者之所服也則免非徒免冠可知惟服問云凡見人無免絰則當如免冠之免

喪服小記言王者禘其祖之所自出以其祖配之孔疏依鄭氏以禘爲郊天以祖之所自出爲先祖所從出之天若周之先祖出自靈威仰也鄭學之疵此爲最甚其詳見大傳注云王者之先祖皆感大防五帝之精以生蒼則靈威仰赤則赤熛怒黃則含樞紐白則白招拒黑則汁光紀皆用正嵗之正月郊祭之疏云靈威仰至汁光紀春秋緯文耀鉤文又命包云夏白帝之子殷黑帝之子周蒼帝之子又郊特牲疏以北極耀魄寶並五帝爲六天又引考經宗祀文王於明堂以配上帝謂指五帝皆荒誕不經

喪服小記云三年而後者必再祭又云久而不者惟主祭者不除又云報者報虞此皆因事故不能如三月而之禮蓋古人偶有此變事而今則比比然矣可嘆

喪服小記云爲殤後者以其服服之鄭注云言爲後者據承之也殤無爲人父之道以本親之服服之疏云此論宗子殤死族人不得以父道爲後之事集說謂以其服服之者子爲父之服也鄭孔之說爲長

中庸言周公追王太王王季大傳言武王克商卽追王太王王季文王大傳之追王是加以王號中庸之追王是備其王禮孔疏雲中庸追王是以王禮攺則恐未必然大傳言庶姓別於上而戚單於下又言系之以姓而弗別鄭注雲姓正姓也始祖爲正姓髙祖爲庶姓孔疏云始祖爲正姓者若炎帝姓姜黃帝姓姬髙祖爲庶姓者若魯之三桓鄭之七穆集說曰姓爲正姓氏爲庶姓愚按姓氏二字分而言之則姓自姓氏自氏總而言之又皆可謂之姓

大傳有小宗而無大宗者有大宗而無小宗者鄭注孔疏及陳氏集說皆就國君之子言大全載程子一條則就別子之子言程子之說恐非定論

大傳一條云自仁率親等而上之至於祖名曰輕自義率祖順而下之至於禰名曰重一輕一重其義然也一條云自仁率親等而上之至於祖自義率祖順而下之至於禰是故人道親親也愚按祖以義爲主故義屬祖禰以仁爲主故仁屬禰非謂事禰止用仁不用義事祖止用義不用仁也仁義之分配祖禰猶之分配事親從兄親親敬長也觀兩條之末一則曰其義然也一則曰人道親親也則祖禰二者又皆可謂之義亦皆可謂之仁此仁義二字之錯綜交互者也又性理朱子有一條云以其性而言之則皆體也以其情而言之則皆用也以陰陽言之則義體而仁用也以存心制事言之則仁體而義用也此又仁義體用之錯綜交互者也

服問雲母出則爲繼母之黨服母死則爲其母之黨服爲其母之黨服則不爲繼母之黨服鄭注云𨿽外親亦無二統孔疏不詳臨川吳氏曰母死謂己母死而父再娶𨿽有繼母而子仍服死母之黨詳其文義自合如此陳氏集說乃雲母死謂繼母死也其母謂出母也殊謬雜記言大夫爲其父母兄弟之未爲大夫者之喪服如士服士爲其父母兄弟之爲大夫者之喪服如士服鄭注云今大夫喪服禮逸與士異者未得而備聞也春秋傳曰齊晏桓子卒晏嬰麄衰斬苴絰帶杖管屨食粥居倚廬寢苫枕艸其老曰非大夫之禮也曰惟卿爲大夫此平仲之謙也言已非大夫故爲父服士服耳麄衰斬者其縷在齊斬之間謂縷如三升半而三升不緝也斬衰以三升爲正防細焉則屬於麤也然則士與大夫爲父服異者有麄衰斬枕艸矣詳鄭意是以晏子所服爲先王之禮王肅則駁之曰喪禮白天子以下無等故曽子云哭泣之哀齊斬之情饘粥之食自天子逹春秋之時尊者尙輕簡喪服禮制遂壞羣卿專政晏子惡之故服麄衰枕艸於當時爲重是以平仲云惟卿爲大夫遜辭以避害也大夫與士異者大夫以上在喪斂時弁絰士冠素委貎詳王意是以弁經委貎之異爲先王之禮而晏子所服爲周衰變禮二說𨿽殊然其以雜記之言爲先王之禮則一也陳氏禮書云周衰禮變而齊之服於是有等故大夫以尊而伸服斬衰枕凷士以卑而屈服齊衰枕艸而已禮記或記先王或記末世其可以末世之事而論先王之時哉鄭氏以此爲眞先王之禮宜爲王肅之所攻也禮書之意則是以雜記所言卽是衰周變禮其說較王鄭爲長陳氏集說卽禮書之意也麄衰枕艸其非先王所制之士服甚明觀旣夕是士禮而云枕塊可知𨿽孔疏曲爲之解曰旣夕是廣說是阿鄭意耳難信也又按晏子所服依鄭說則比大夫之服爲輕依王說則比當時大夫之服爲重禮書用鄭說愚謂此當以王肅之說爲正若杜預左傳注直以麄衰斬爲斬衰枕艸謂與枕塊無二則謬矣

雜記言自諸侯逹諸士小祥之祭主人之酢也嚌之眾賔兄弟則皆啐之大祥主人啐之眾賔兄弟皆飲之可也孔疏所以知此酢是受賔長酢者緣士虞禮主人主婦獻屍受酢之時皆卒爵而此惟嚌之故知是賔長酢也陳氏集說亦指賔長言而不言屍酢卒爵則無根據矣

雜記親喪外除兄弟之喪內除視君之母與君之妻比之兄弟發諸顏色者亦不飲食也鄭注云言小君服輕亦內除也陳氏集說不承內除說則豈小君兄弟之喪自始至終止發諸顏色者不飲食已乎

雜記云祥主人之除也於夕爲期朝服祥因其故服此亦就祥言之耳注疏因廣言之曰從祥至吉凡服有六祥祭朝服縞冠一也祥訖素縞麻衣二也禫祭冠黃裳三也禫訖朝服綅冠四也逾月吉祭冠朝服五也旣祭端而居六也此最有功於經

雜記子遊曰旣樣𨿽不當縞者必縞然後反服孔鄭皆言是以喪事贈賵來者於前先已來弔今重至故待之如此若於此時始弔者則衞將軍文子之爲之是矣其說甚確陳氏集說泛就弔者言則衞將軍文子之事又將如何解乎

君子不奪人之喪亦不可奪喪也見於雜記又見於服問又見於曽子問而服問尢嚴𨿽一免絰一脫衰猶不可而況如張江陵李文逹之事乎

雜記期之喪十一月而練十三月而祥十五月而禫練則弔鄭注此謂父在爲母也集說因之然喪服小記云宗子母在爲妻禫又云爲父母妻長子禫不知康成何以獨主父在爲母言

雜記如三年之喪則旣顈其練祥皆行注云顈艸名無葛之鄕去麻則用顈此可見古人之通變處

興詩立禮只當於詩禮二經求之至成於樂則非精通乎易書春秋者不能

雜記子貢問喪子曰敬爲上哀次之鄭注云喪尙哀言敬爲上者疾時尙不能敬也愚謂敬亦從哀生哀之至自能敬不能敬亦是哀淺分而言之則是二事如問喪閒傳止說得哀若士喪禮喪大記則庶幾於敬矣所謂附於身附於棺者必誠必信也

雜記大功將至辟琴瑟君子豈但不奪人之喪已乎雜記言喪者不遺人又言三年之喪𨿽功衰不弔此二事今有不得已而行之者然豈可不知其爲禮之變哉雜記管仲晏平仲一條及子貢觀於蠟一條可想見時中之義

內亂不與焉注疏引公子友如陳原仲爲證而又引公子友之逐慶父趙宣子之不討賊以見力能討者之不得以此借口甚妙愚謂伯玉之從近關出亦是內亂不與之意

雜記載釁廟之禮止云是交神明之道注疏並不言交神明所以必須釁者何故此禮甚無謂

幾亭言禮之於天地亟矣以爲天下則消患於未然以修已則防欲於未萌至哉言乎

曽子問道而出鄭注云祖道也又引聘禮出祖釋軷祭酒脯爲證孔疏云祖始也釋酒脯之奠於軷爲行始也有宮內行神之軷有城外祖祭之軷又引左傳軷涉山川爲證蓋軷本山行之名而借以爲祭神之名然今左傳軷作跋

曾子問凡告用牲幣鄭注云牲當爲制字之誤也殤不祔祭鄭注云祔當爲備聲之誤也奠而後辭於殯鄭注云殯當爲賔聲之誤也陳氏集說乃止云殯音賓則似殯字原有賓音而不見其誤矣此等處皆失傳疑之意又如郊特牲云不敢用防味而貴多品所以交於旦明之義也鄭注云旦當爲神篆字之誤也集注亦止云旦音神王制庶人縣封鄭注當爲縣窆集說亦止音窆曽子問父歿而冠則己冠掃地而祭於禰此言父沒除喪之後始遇當冠之期而行此冠禮非謂喪內不可因喪而冠必至除喪乃冠也雜記明言以喪冠者𨿽三年之喪可也陳氏集說乃云齊衰以下可因喪服而冠斬衰不可孔鄭注疏並無此說不知陳氏何所據

檀弓譏朝祥暮歌者曽子問曰脫衰與奠非禮也皆病其忘哀太速故子於是日哭則不歌

曽子問取女有吉日而女死如之何孔子曰壻齊衰而弔旣而除之夫死亦如之觀此則知後世有未婚而守節者非禮明矣

曾子問有老聃孔疏云爲周柱下史陳氏集說乃引石梁先生之說曰此老聃非作五千言者不知石梁何所據

曽子問魯昭公少喪其母孔鄭以左傳昭公母齊歸薨之年考之疑非昭公集說不應略而不言

曽子問非勿能勿除也疑衍一勿字孔疏集說皆未明曾子問言宗子爲殤而死庶子勿爲後也此爲後是謂以父道事之與喪服小記爲殯後不同小記是以繼統言曽子問是以繼嗣言然以殤而弗繼嗣則固有繼嗣者矣嘉靖時大禮議主繼統不繼嗣者固不爲無見然槪云爲人後者爲人子是漢儒附會之說則亦無以服漢儒

奔喪篇云若未得行則成服而後行鄭注云謂以君命有爲者也愚按此注最善今人居喪仕意變禮動云不得已玩鄭氏此注則不得借口矣

子上不喪出母孔疏鄭注及陳氏集說皆引儀禮爲出母齊衰杖期而爲父後者無服但陳氏則云伯魚子上皆爲父後禮當不服而以服者爲過孔疏鄭注則云子思旣在子上當爲出母有服而以不服者爲非陳氏說本橫渠張子今從之朱子答林擇之書則又云按喪服傳出母之服斯但爲父後者無服耳子思此事不可暁兼污隆之說亦似無交涉或記者之誤歟

孔子殯於五父之衢集說力辧其誣可以正史記及孔鄭之失陳幾亭謂誅少正卯之事左傳不載孟子不言此穰苴孫武行兵立威之法豈聖人爲政之道家語不可盡信朱子亦斷其爲妄此皆力衛聖道之言

檀弓夏后氏尙黑條下疏云鄭康成之義自古以來皆攺正朔若孔安國注尙書湯承堯舜禪代之後革命創制攺正易服是從湯始攺正朔也又疏因鄭氏之說推之曰舜以十一月爲正堯以十二月爲正髙辛氏以十三月爲正髙陽氏以十一月爲正少皥氏以十二月爲正黃帝以十三月爲正神農以十一月爲正女媧以十二月爲正伏羲以上未有聞焉愚按正朔之攺孔安國鄭康成旣各爲一說今亦難以臆斷也

孔疏講三統只云建子之月爲正者謂之天統以天之陽气始生建丑之月爲地統者以其物惟在地中含養萌芽建寅之月爲人統者以其物出於地人功當須修理統者本也謂天地人之本也皆只是就一嵗言至邵康節乃有天開於子地辟於丑人生於寅之說又是推到天地人最初起頭處

孟獻子禫一條孔疏云依禮禫祭暫縣省樂而不恆作也至二十八月乃始作樂又依禮禫後吉祭乃始復寢當時人禫祭之後則恆作樂未至吉祭而復寢今孟獻子旣禫暫縣省樂而不恆作比可以禦婦人而不入寢𨿽於禮是常而特異餘人故夫子善之云獻子加於人一等矣不謂加於禮一等愚按是加於人不是加於禮說得最有關系集說乃略不及此可謂淺矣

祥禫之月鄭王肅之說不同孔疏於孟獻子禫條辧之詳矣集說於此旣主鄭說而於下文祥而縞是月禫徙月樂又載馬氏之說卻仍是王肅之意前後舛錯朱子文集卷六十三答胡伯量亦雲中月而禫鄭注虞禮爲是故杜佑亦從此說

樂樂其所自生禮不忘其本疏云樂其所自生謂愛樂己之王業所由生若舜由紹堯之徳則樂名大韶禹由治水廣大中國則樂名大夏禮不其本謂先王制禮其王業根本由質而興則制禮不其本而尙質若由文而興亦然解得甚明集說卻云樂生而惇本禮樂之道也含糊不明

孔氏禮法之宗也乃伯魚子上之母則出子思之母則嫁皆見於檀弓閨門之內何其多故耶陸翼王集說補正曰按孔子年十九娶宋幵官氏女明年生子適魯昭公賜之二鯉孔子榮君之賜因以名之至六十六而幵官夫人卒則無出妻之事可知聖門禮義之宗豈有三世出妻者其爲異學詆毀無疑也

司士賁告於子遊曰請襲於牀子遊曰諾縣子聞之曰汰哉叔氏專以禮許人蓋襲於牀本禮也子遊不據禮答之而專輒許諾則如禮自已出矣縣子所以譏之孔鄭及集說解得最好玩此則知凡著書引用先儒舊說而不著其姓氏皆縣子之所譏也

有子與子遊論踴曰情在於斯其是也夫此是有子不欲用踴近於棘子成質而已矣之意集說欲回防有子殊支離孔疏明白

檀弓記曾子失禮之事甚多執親之喪水漿不入口者七日則子思正之旣祖反宿裼裘而弔喪欲速貧死欲速朽小斂之奠在西方則皆子遊正之齊衰而哭子張後人亦疑之甚矣窮理之難也集說載劉氏之說以爲是不可盡信而徒知尊曽子而豈知此理之不易窮耶季子臯其妻犯人之禾申詳以告曰請庚之鄭注庚償也集說略而不注失之疏若鄭注謂子臯恃寵虐民集說謂其愚而過慮則集說得之

齊之餓者不食嗟來之食曾子聞之曰微與其嗟也可去其謝也可食鄭注防猶無也無與止其狂狷之辭孔疏狂者進取一槪之善仰法夷齊耿介狷者直申己意不從無禮之爲而餓者有此二性故止之愚按孔鄭防狂狷最好陳防亭亦謂狂狷器局𨿽殊而行事非背馳也

晉獻文子成室鄭注解獻爲賀自妙集說駁之拘矣魯莊公之喪旣而經不入庫門集說謂莊公爲子般所弒何其繆誤至此又按大全檀弓長樂陳氏引證錯繆處尢多如知悼子卒條則曰叔弓之卒隠公不與斂魯人有周丰條則曰孔子對哀公以孝慈則忠釋經而疎忽如此何以垂訓此與大學大全玉溪盧氏謂孟獻子師子思同一憒憒

陳幾亭謂弒逆之事凡在官者殺無赦爲左右使令當救防而不救防者言也按檀弓諸注疏皆不如此解不知幾亭何據

檀弓管庫之士鄭注管鍵也孔疏云鍵謂鎖之入內者俗謂之鎖須管謂夾取鍵今謂之鑰匙則是管鍵爲別物而云管鍵者對則細別散則大同爲鍵而有故云管鍵又月令孟冬之月修鍵閉愼管籥鄭注云鍵牡閉牝也管籥鍵器也孔疏云凡鏁器入者謂之牡受者謂之牝管籥一物以鐵爲之似樂器之管籥搢於鏁內以按取其鍵也愚按合二處觀之則管鍵是二物而又可統謂之管鍵閉是二物而又可統謂之鍵古人用字往往如此

讀禮志疑卷一

欽定四庫全書

讀禮志疑卷二

贈內閣學士陸隴其撰

魏莊渠曰神不歆非類民不祀非族故祭祀皆子孫自主之親友咸來助祭若祭他人祖考豈有感格之理世俗他人有喪輒致奠祭以此爲厚而不知其爲非禮也𨿽先哲大儒亦未免從俗然於吾心終不安蓋偶窺測得聖人制禮之本意也必欲初喪致奠曷若致賻必欲將致祭曷若以物助其虞祔愚按莊渠此論最合禮意

旅酬之禮見於特牲有司徹鄕射鄕飲酒燕禮者參差不等故語類中庸捲內朱子所解旅酬其說亦不一語類朱子論導飲曰主人酌以獻賓賓飲主人曰酢主人又自飲而復飲賓曰酬主人飲二杯賓只飲一杯此只就獻酬之初賓奠觶未舉時而言若到酬旅之時賓坐取觶阼階前北面酬長兄弟則賓之所飲不止一杯矣中庸大全將朱子此條載於旅酬下殊欠分曉蒙引又爲之說曰導飲者自飲以導賓飲也賓旣飲仍以酢主人主人又飲也朱子所謂主人飲二杯賓只飲一杯此說尢謬戾考儀禮獻有酢而酬無酢安得如此說乎又中庸大全載白雲許氏之說亦止到旅之大略而止考別本許氏尙有賓弟子及兄弟弟子各舉於其長亦先自飲如旅酬所謂下爲上也等語不知大全何故刪之鄭康成中庸注云旅酬下爲上者謂若特牲饋食之禮賓弟子兄弟之子各舉觶於其長也逮賤者宗廟之中以有事爲榮也較章句尢明蓋鄭注只是舉特牲以爲例中庸所云旅酬原不必如特牲也

舊本儀禮特牲篇賓弟子及兄弟弟子洗各酌於其尊條內脫卻舉觶者祭卒觶拜長皆答拜十一字以儀禮經傳及楊氏禮儀圗考之可見蒙引解中庸旅酬之義最爲鶻突其曰舉觶非就是各勸其長飲也只是洗盞更酌而歸之於其長其長只將此觶往勸他人飲耳絕不及弟子卒觶一節殊非儀禮之意豈其所見之儀禮乃舊本之脫落者耶

特牲記止有四觶疏云一酌奠於鉶南余有三在主人洗一觶酬賓奠於薦北賓舉奠於薦南此未舉也下篚有二觶在及兄弟弟子阼階前北面舉觶於長兄弟如主人酬賓儀此亦未舉也下篚仍有一觶在屍羞之後賓始舉奠觶行旅酬辯卒受者以虛觶奠於下篚還有二觶至爲加爵者作止爵長兄弟亦坐舉其奠觶酬賓如賓酬兄弟之儀以辯卒受者未實觶於篚時賓弟子兄弟弟子洗觶各酌舉觶於其長卽用其篚二觶卒受者未奠之故三觶並用也愚按此則所謂賓弟子兄弟弟子各舉觶於長者止是一个賓弟子一个兄弟弟子非是合階下之賓弟子兄弟弟子一齊舉觶也故有司徹疏云鄕飲酒及鄕射特牲等皆一人舉觶爲旅酬始二人舉觶爲無算爵始儐屍乃以二人爲旅酬始者此儐屍別一禮與彼不同蒙引謂長非一二人賓弟子兄弟之子亦非止一二人一時並舉亦未詳儀之意矣特牲記注謂男子獻於堂上旅於堂下婦人獻於南面旅於西面然有司徹二人洗觶旅酬則在堂上蓋亦因儐屍別一禮故然至兄弟之後各舉觶於其長則仍在堂下矣

吉祭喪祭古人分別甚微如曾子問鄭注云奠無屍虞不致爵小祥不旅酬大祥無無算爵是何等次第吳艸廬題朱文公答陳正已講學墨帖後云朱子答正已一書備述爲學之功又規正己之失蓋以其人有志於學故曲盡其言懇切之至厚哉先覺之用心乎然澄竊聞之大功廢業況服齊斬乎古人居父母之喪三年不爲禮三年不爲樂斬衰惟而不對齊衰對而不言自一言且不可況可與人論學哉眉山二蘓兄弟文人爾而其居喪也期之內禁防作詩作文寂無一語是亦嘗講聞乎喪禮也正已蘄學聖賢身有母喪而交書論學不異常時則三年之喪爲虛矣夫親喪本也論學末也忘其本而務其末不知所論之學果何學歟朱子故已箴其失然捨其大而議其小或者姑爲之掩覆也耶艸廬此防辭嚴義正可爲禮家羽翼

少牢疏云左執筮及擊筮之筮皆是蓍以其用蓍爲筮故名蓍爲筮愚按古人用字之法如此者甚多當類推之

少牢用薦嵗事於皇祖伯某某字也注疏引左傳諸侯以字爲諡因以爲族則某又或是諡也其解與杜注不同杜注是言或以字爲氏或以諡爲氏故將諸侯以字四字爲句儀禮注疏是言大夫或因字爲諡故將諸侯以字爲諡六字爲句左傳之解自當以杜氏爲正若依鄭解則公子辰先以辰爲諡而後命以爲氏其說未知何防

特牲少牢筮屍云以某之某爲屍注云字屍父而名屍疏云鄭知字屍父而名屍者曲禮云爲人子者祭祀不爲屍鄭注云爲其失子道然則屍卜筮無父者又云卒哭乃諱諱則不稱名故知屍父云某是字屍旣對父故某爲名此等注疏最精細但特牲已詳少牢又復詳釋不亦煩乎

特牲前期三日筮屍少牢祭前一日筮屍特牲祭前一日視濯少牢祭之朝乃視濯特牲宿屍宗人擯祝傳命少牢惟有祀擯注疏皆云士卑不嫌故得與人君同大夫尊不敢與人君同楊氏儀禮圖分別兩篇不同處最詳此卻未及

少牢云肩臂臑膊骼在兩端脊脇肺肩在上愚按俎之上下有以縱言者有以橫言者肩臂臑膊骼在兩端此以縱言之上下言也脊脇肺肩在上此以橫言之上下言也閱楊氏圖如是賈疏殊欠分明

古人言禮不能處處皆詳因其詳處推到略處則彼此皆明如少牢云司宮設罍水於洗東有枓鄭注雲設水用罍沃盥用枓禮在此也疏云言禮在此者以士冠禮直言水在洗東士昏禮亦直言水在洗東鄕飲酒特牲記亦云然皆不言罍器亦不云有枓其燕禮大射𨿽雲罍水又不言有枓故鄭云凡此等設水用罍沃盥用枓其禮具在此又少牢云上利升羊載右胖髀不升肩臂臑膊骼正脊一脡脊一橫脊一短脇一正脇一代脇一皆二骨以並腸三胃三長皆及俎拒舉肺一長終肺祭肺三皆切肩臂臑膊骼在兩端脊脇肺肩在上鄭注云凡牲體之數及載備於此疏云前體肩臂臑兩相爲六後體膊骼兩相爲四短脇正脇代脇兩相爲六脊有三總爲十九體惟不數觳二通之爲二十一體二觳正祭不薦於神屍故不言是牲體之數備於此此皆因其詳而知其略可悟解經之法

屍入正祭條凡舉幹舉魚舉臘舉骼舉肩皆上佐食也受加於肵者皆云佐食則是下佐食也獨舉臘則云上佐食受加於肵疑衍一上字

特牲疏云主婦亞獻洗爵於房中則房中有爵又主婦獻祝及佐食訖以爵入於房後主婦致爵於主人還是房內爵愚按少牢云有司贊者取爵於篚以升授主婦贊者於房中然則特牲房內有爵少牢房內無爵注疏皆未明言其所以不同處

少牢四人疏云上佐食東面近南下佐食西面近北注云一賓長在上佐食之北一賓長在下佐食之南楊氏圖因之然佐食與佐食賓長與賓長所以不得東西相當之故注疏皆無確防疏𨿽云以其屍東面近南今屍起上佐食居屍坐處明知位次如此然上佐食固當東面近南矣下佐食何以不得西面近南乎

有司徹疏云蕡蔴有實枲蔴無實鄭云蕡枲實者舉其類耳若竹器圓曰簞方曰笥鄭注論語亦云簞笥亦是舉其類也又疏曰有骨爲臡無骨爲醢昌菹醢者卽周禮麋臡臡散文亦名醢【此皆是注疏活法若不知此活法則窒礙者多矣】疏內用字如同時則云俱時之類則云之等如此字法今人罕用見有司徹主婦薦豆籩條又防彼決此疏內往往單用一決字如有司徹賓長獻屍條云不使兄弟不稱加爵大夫尊也者此決特牲雲長兄弟爲加爵又眾賓長爲加爵不言獻

羅一峯與陳直大書云伯恭居喪授徒子靜極以爲非今日使子靜在恐亦不敢以爲非也一峯言不敢以爲非者想指爲貧之故不得已而然者言亦古人所謂身自執事者面垢而已者也若可已而不已其能免於子靜之誚哉

特牲云三獻作止爵注云賓也謂三獻者以事命之有司徹云屍作三獻之爵注云上賓所獻爵疏云不言上賓而言三獻者以其主人主婦並此賓長備三獻因號上賓爲三獻是以事名官者也按三獻之疏略於特牲而詳於有司徹先後倒置

經文有倒一字而意遂異者如三獻作止爵及屍作三獻之爵是也有倒一字而意仍不異者如司馬羞湆魚一司士羞一湆魚注疏並無別解是也

玩儀禮節文最可想見古人從容气象如有司徹主人獻賓條主人洗爵長賓辭此時主人卽對可也必奠爵於篚興對又賓主卒爵卽奠爵拜可也必執爵以興坐奠爵拜何等従容

若不賓屍及皆如儐禮一作賓一作儐注疏並不詳其故

有司徹主人獻賓條賓坐取祭以降西面坐委於西階西南此西面是言祭之向西非言賓西面也玩圖可見注疏不明

儀禮所謂坐奠爵坐取爵坐卽是跪朱子集中有跪坐拜說甚明

儀禮文有意同而詳略異者如有司徹主人洗升酌獻兄弟於阼階上主人洗獻內賓於房中主人降洗升獻私人於阼階上或言洗升或言洗或言降洗升其義一也洗無有不降且升者

主人爲屍賓而洗則屍賓辭爲兄弟內賓私人而洗則皆不辭亦是賤不得備禮之意與主人拜眾賓於門東三拜眾賓門東北面皆答一拜例同

朱子遭妻喪答呂伯恭書有出謝親知之語見文集卷三十四

旅酬之禮特牲與儐屍不同者特牲一人舉觶爲旅酬始二人舉觶爲無算爵始儐屍一人舉觶爲無算爵始二人舉觶爲旅酬始特牲之旅酬無算爵皆在堂下儐尸之旅酬在堂下無算爵在堂上特牲有儐弟子舉觶之事儐屍無賓弟子舉觶之事特牲之旅酬一儐尸之旅酬再特牲屍不與旅酬儐屍屍亦與旅酬此五事皆不同若賈疏言下大夫不儐屍者闕旅酬直行無算爵玩經文卻不見得如此

祭法有虞氏禘黃帝而郊嚳祖顓頊而宗堯國語有虞氏禘黃帝而祖顓頊郊堯而宗舜韋昭注云舜在時則宗堯舜崩而子孫宗舜說兩邊不同處最明陳澔集說取國語此條置祭法之下而不載韋氏之注豈不滋學者之惑

韋昭國語注祖文王而宗武王與孝經異者周初亦祖后稷而宗文王其後更祖文王而宗武王此則似將宗字看作宗祀明堂之宗與集說劉氏注不同劉注是又劉氏欲攺正經文之處亦皆有理若鄭康成云有虞氏夏后氏宜郊顓頊殷人宜郊契郊祭一帝而明堂祭五帝小徳配寡大徳配眾亦禮之殺也此則因鄭康成看禘郊祖宗先差故此等說皆不足防

禘郊祖宗鄭注云禘謂祭昊天於圜丘也祭上帝於南郊曰郊祭五帝五神於明堂曰祖宗祖宗通言耳又郊特牲疏云九月大饗五帝則以五人帝及文武配之以文王配五天帝則謂之祖以武王配五人帝則謂之宗此亦主鄭說王肅則言禘黃帝是宗廟五年祭之名又言郊與圜丘是一郊卽圜丘郊非祭感生之帝又以祖宗爲祖有功宗有徳其廟不毀非宗祀明堂之宗陳氏集說皆主王肅而不主康成最是

祭法篇首疏云春秋命歷序炎帝號曰大庭氏傳八世合五百二十嵗黃帝一曰帝軒轅傳十世二千五百二十嵗次曰帝宣曰少昊一曰金天氏卽窮桑氏傳八世五百嵗次曰顓頊卽髙陽氏傳二十世三百五十嵗次是帝嚳卽髙辛氏傳十世四百嵗此鄭之所據也其大戴禮少典產軒轅是爲黃帝黃帝產囂囂產喬極喬極產髙辛是爲帝嚳帝嚳產放勲是爲帝堯黃帝產昌意昌意產髙陽是爲帝顓頊顓頊產窮蟬窮蟬產敬康敬康產句芒句芒產蟜牛蟜牛產瞽瞍瞽瞍產重華是爲帝舜及產象傲又顓頊產鯀鯀產文命是爲禹司馬遷爲史記依此而用焉皆鄭所不取又疏載張融之說云若依大戴禮及史記稷契及堯俱帝嚳之子堯有賢弟七十不用須舜舉之此不然明矣又孔子刪書求史記得黃帝孫帝魁之書若五帝當身相傳何得有孫帝魁愚按此等處皆難臆防傳疑可也大司樂享先妣賈疏曰毛君與史記同以姜嫄帝嚳配鄭君依命歷序帝嚳傳十世乃至堯后稷爲堯官則姜嫄爲嚳後世妃

禮書謂五帝與昊天同稱帝不與昊天同稱天是矣愚謂五帝與昊天同稱帝不與昊天同稱上帝禮書以周禮旅上帝對旅四望言之而謂上帝非一帝也是蓋參用王鄭之說恐非

祭法疏云聖證論王肅六宗之說用家語之文以此四時也寒暑也日也月也星也水旱也爲六宗孔注尙書亦同之伏生馬融以天地四時爲六宗劉歆以乾坤之子六爲六宗賈逵雲天宗三日月星也地宗三河海岱也日月爲陰陽宗北辰爲星宗河爲水宗海爲澤宗岱爲山宗鄭駁之云書云類於上帝禋於六宗望於山川山川言望則六宗無山川明矣大宗伯云以禋祀祀昊天上帝以實柴祀日月星辰以槱燎祀司中司命風師雨師郊特牲曰郊之祭也大報天而主日又祭義曰郊之祭大報天而主日配以月則郊天並祭日月可知其餘星也辰也司中也司命也風師也雨師也此之謂六宗愚按鄭氏之駁諸說固未可盡據今蔡氏書傳陳氏禮記集說旣主王肅而不主鄭氏則相近於坎壇一句宜依王氏讀作祖迎不宜依鄭氏讀作禳祈書經大全讀作禳祈非也蓋鄭氏因周禮大宗伯備列諸祀而不見祭四時寒暑水旱故以祭法所載爲遇災祈禱之禮非關正禮而不用以解舜典故相近讀爲禳祈雩宗幽宗之宗皆謂是宗字之誤蔡氏書傳引祭法不用此解也

祭法廟制鄭氏注云鬼亦在祧顧逺之於無事祫乃祭之耳春秋文二年秋大事於太廟傳曰毀廟之主陳於太祖未毀廟之主皆升合食於太祖是也魯煬公者伯禽之子也至昭公定公久已爲鬼而季氏禱之而立其宮則鬼之主在祧明矣此一叚補經文所未及最好陳氏集說直以經文爲失則過矣

廟制朱子然劉歆之說而康成注王制祭法則皆以文武處七廟之內此則不可從周禮守祧疏曰孔君王肅之義二祧乃是髙祖之父髙祖之祖與親廟四皆次第而遷文武爲祖宗不毀矣鄭不然者以其守祧有奄八人守七廟並姜嫄廟則足矣若益二祧則十廟奄八人何以配之愚按鄭說固非無防然奄八人此特周公時事耳安知後來不增作十人乎

祭法鄭注云惟天子諸侯有主禘祫大夫有祖考者亦鬼其百世不禘祫無主爾疏云王制天子諸侯有禘祫故知有主王制大夫三廟一昭一穆與太祖而三太祖卽是大夫之祖考旣有祖考明應遷之祖以制幣昭其神而藏焉故云亦鬼其百世大夫若無祖考祗得立曾祖與祖及父二廟而已則不得鬼百世也云不禘祫無主爾者惟有百世之鬼不得禘祫無主爾左傳衛大夫孔悝有主者祭其所出之君爲之王耳愚按此則古禮大夫有廟無主今家禮士大夫皆得有主者蓋以義起之也

朱子答陸子壽書云先王制禮本緣人情吉凶之際其變有漸故始死全用事生之禮旣卒哭祔廟然後神之然猶未忍盡變故主復於寢而以事生之禮事之至三年而遷於廟然後全以神事之也愚按此一段是喪祭之綱領蓋因子壽疑祔廟卽徹幾筵而故又云遷廟一節鄭氏用谷梁練而壊廟之說杜氏用賈逵服防說則以三年爲防其間同異得失𨿽未有考然谷梁但言壊舊廟不言遷新主則安知其非於練而遷舊主於三年而納新主耶竊疑杜氏之說爲合於人情也愚按此一段則練而入廟朱子猶不然其說而況祔而遂徹幾筵乎

朱子答林黃中栗論室戶云如所論室戶乃在房之西偏而入室者先必由房而後進至於室矣歷考禮書不見此曲折愚按若如林說則儀禮所謂出入皆費解甚矣防無此理

鄭注曲禮大夫祭五祀則以月令五祀當之謂是殷禮注王制大夫祭五祀祭法大夫立三祀則謂皆是周禮有地者祭五無地者祭三陳氏集說則云皆未可詳此等處闕疑最是

鄭注祭法七祀五祀條云此小神居人之間司察小過作譴告者爾故孔疏解司命云司命者宮中小神熊氏云非天之司命故祭於宮中皇氏云司命者文昌宮星其義非也愚按注疏此等解最精可見百神之散列於天地間大小相維上下相制至嚴至密陳氏集說謂司命見周禮似誤認祭法之司命作周禮之司命

泰厲鄭注雲山卽厲也民惡言厲巫祝以厲山爲之謬乎春秋傳曰鬼有所歸乃不爲厲孔疏曰漢時祭司命行神山神門戶竈等此經亦有司命門行戶竈等漢時有山而無厲此有厲而無山故雲山卽厲也漢時人民嫌惡厲漢時巫祝之人意以厲神是厲山氏之鬼爲之於理謬所以爲謬者鬼之無後於是爲厲厲山氏有子曰柱旣有所歸不得爲厲愚按卽此厲字可見世俗展轉訛謬之因楚詞九歌有山鬼篇疑卽是此厲然朱注卻不及此

堯能賞均刑法孔疏作賞均乎而刑有法解陳氏於賞字爲句恐未是

祭義鄭注云春禘者夏殷禮也周以禘爲殷祭更名春祭曰祠孔疏謂王制云春礿夏禘周禮大宗伯春祠夏禴今云春禘故云夏殷禮案王制春曰礿此云春禘爲夏殷禮者以郊特牲注禘當爲礿則此春禘亦當爲礿於郊特牲已注而破之故此不言也愚按時祭之名王制與周禮不同孔鄭則以爲夏殷禮郊特祭義又與王制不同孔鄭則直以爲誤而攺之集說皆依孔鄭此等處只得用相沿舊說也

祭義禘有樂而嘗無樂孔疏謂周禮四時之祭皆有樂殷則烝嘗之祭亦有樂故那詩云庸鼓有斁萬舞有奕下云顧予烝嘗則殷秋冬亦有樂者熊氏云殷秋冬但有管之樂愚按此等處不若集說闕疑爲是

祭義出戶而聽愾然必有聞乎其嘆息之聲鄭注謂無屍者闔戶若食間則有出戶而聴之皇氏謂屍謖之後陽厭之時愚謂此二說似可兼用蓋有屍無屍皆有出戶而聴之時也集說於此略而不注則與上文周旋出戶無分別矣孝子臨屍而不怍鄭注色不和曰怍集說怍字無注則與愧怍之怍無別矣鄭解似精

惟聖人爲能饗帝孝子爲能饗親鄭注云謂祭之能使之饗也此注最精蓋饗不饗帝親主之而我能使之必饗此卽中庸大徳者必受命之意集說略而不注疏矣濟濟者容也逺也漆漆者容也自反也疏云濟濟者是容貌自疏逺自反猶言自修整也凡修整之人必自反覆顧省愚按合濟濟漆漆觀之是於人不敢褻於己常顧省曲盡君子威儀之貌

夫各有所當也鄭注云禮各有所當行祭宗廟者賓客濟濟漆漆主人慤而趨趨簡而明集說卽用其意而筆力不同遠矣

盡其慤而慤焉盡其信而信焉盡其敬而敬焉疏云盡慤謂心盡其慤也而慤焉謂外亦慤焉其信與敬皆處內內有其心外著於貌此疏解得甚精不知集說何以不用

祭義夫婦齊戒沐浴盛服奉承而進之注疏本有盛服二字集說及大全本多無之未知孰是

至孝近乎王至弟近乎霸言其所及之有逺近耳注疏不明白

孔疏謂郊之祭大報天而主日配以月蓋天帝獨爲壇其日月及天神等共爲一壇故日得爲眾神之主也又云祭日於壇謂春分也祭月於坎謂秋分也而崔氏還據上文郊祭之時非也愚按集說於此並不言是春秋分是亦同崔氏之說也當從孔疏爲是【但孔疏謂郊是夏正郊祀則因康成之誤耳】

日出於東月生於西注疏皆略而不解集說取方氏之解謂日出於東言其象出於天地之東也月生於西言其明生於輪郭之西也最明

致物用以立民紀疏云民丰於物用則知榮辱禮節故可以立人紀也集說亦止據疏義以解然愚竊思之禮如何致物用管子曰倉廩實而知禮節衣食足而知榮辱此言有物用然後可以行禮耳禮之致物用也則如之何蓋有禮則尊卑上下有節而人不敢妄用此其所以致物用也猶孟子所謂食之以時用之以禮財不可勝用也大全以懋遷斂散解之失經意矣

鬼神之名合祭義疏及左傳子產對趙簡子疏觀之然後明白祭義雲气也者神之盛也魄也者鬼之盛也合鬼與神教之至也鄭注雲气謂噓吸出入者也耳目之聰明爲魄疏雲气謂噓吸出入也者謂气在口噓吸出入此气之體無性識也但性識因此气而生有气則有識無气則無識則識従气生性則神出入也故人之精靈而謂之神云耳目之聰明爲魄者魄體也若無耳目形體不得爲聰明故云耳目聰明爲魄又云鬼神本是人與物之魂魄若直名魂魄其名不尊故尊而名之爲鬼神對則精靈爲魂形體爲魄故昭七年左傳云人生始化曰魄旣生魄陽曰魂是形爲魄气爲魂若散而言之魄亦性識識與魄無異故昭二十五年左傳云心之精爽是謂魂魄魂魄去之何以能久又襄二十九年左傳雲天奪伯有魄又對而言之天曰神地曰祗人曰鬼散而言之通曰鬼神此皆祭義疏也左傳疏云人稟五常以生感陰陽以靈有身體之質名之曰形有噓吸之動謂之爲气形气合而爲用知力以此而彊故得成爲人也人之生也始變化爲形形之靈者名之曰魄也旣生魄矣魄內自有陽气气之神者名之曰魂也魂魄神靈之名本從形气而有形气旣殊魂魄亦異附形之靈爲魄附气之神爲魂也附形之靈者謂初生之時耳目心識手足運動啼呼爲聲此則魄之靈也附气之神者謂精神性識漸有所知此則附气之神也是魄在於前而魂在於後故云旣生魄陽曰魂魂魄𨿽俱是性靈但魄識少而魂識多鄭氏祭義注雲气謂噓吸出入者也耳目之聰明爲魄是言魄附形而魂附气也人之生也魄盛魂彊及其死也形消气滅郊特牲曰魂气歸於天形魄歸於地以魂本附气气必上浮故言魂气歸於天魄本歸形形旣入土故言形魄歸於地聖王緣生事死制其祭祀存亡旣異別爲作名攺生之魂曰神攺生之魄曰鬼劉云人之受生形必有气气形相合義無先後而此云始化曰魄陽曰魂是則先形而後气先魄而後魂魂魄之生有先後者以形有質而气無質尋形以知气故先魄而後魂其實並生無先後也此皆左傳疏也陳氏集說於祭義宰我問鬼神條止引中庸章句程張朱子之說不知中庸是泛言鬼神不専指祭祀之鬼神與祭義所說不同祭義五者不遂鄭注遂猶成也集說無注

敬可能也安爲難集說云安爲難者謂非勉彊矯拂之敬也孔疏云使父母安樂爲難也尢妙

仁者仁此者也集說亦不明白孔疏云此謂孝也言欲行仁於外必須行仁恩於父母與朱子解孟子仁之實章同

父母旣沒必求仁者之粟以祀之鄭注云諭貧困猶不取惡人物以祀亡親集說略不注

頃步鄭注云頃當爲跬聲之誤也集說止有音而無注有虞氏貴徳夏后氏貴爵殷人貴富周人貴親孔疏謂夏后之世漸澆薄殷人又劣於夏周人又劣於殷此說不是集說以隨時救獘得之

軍旅什伍鄭注什五士卒部曲也孔疏五人爲伍二伍爲什士謂甲士卒謂步卒在軍旅之中時主帥部領曲而聚故云部曲疏得最明然曲二字又未知作何解曲禮左右有局各司其局鄭注云局部分也孔疏云軍行須監領故主帥部分各有所司部分也又引爾雅云局分也郭云謂分部也愚按此部字與祭義部字相似

祭統王后蠶於北郊以共純服疏云凡言純者其義有二一絲旁才是古之緇字二是絲旁屯是純字但書文相亂𨿽是緇字並皆作純鄭氏所注於絲理可知於色不明者卽讀爲緇卽論語云今也純儉及此純服皆讀爲黑色若衣色見絲文不明者讀純以爲絲也愚按本防字而與純字相亂古人亦多淆混如此況今小學不講書法多訛讀書者安可不愼

祭統君執鸞刀羞嚌鄭注嚌嚌肺祭肺之屬也疏云少牢特牲薦熟之時俎有祭肺及舉肺二肺皆嚌之故云嚌肺祭肺之屬愚按因此肺是屍所嚌而遂謂之嚌古人命名往往如此

古人祭祀皆緣生人之情推之而亦有異於生人者如祭統鋪筵設同幾疏云設之曰筵坐之曰席人生時形體異故夫婦別幾死則魂气同歸於此故夫婦共幾又司幾筵注云周禮𨿽合葬及同時在殯皆異幾體實不同祭於廟同幾精气合

祭統云知足以利之集說謂利己之得次名於下也此本孔疏悖義特甚大全葉氏以不誣其實爲利之勝舊說多矣又銘者自名也注疏集說皆解得不妥愚謂是欲效法先祖以自成名之意故下文云身比焉順也祭統朱幹玉戚以舞大武八佾以舞大夏注云大夏執羽籥文武之舞皆八列互言之耳疏云大夏言舞數則大武亦當有舞數大武言所執舞器則大夏亦有舞器故云互也今人講論語八佾罕知其兼大武大夏矣又公羊傳云朱幹玉戚以舞大夏八佾以舞大武禮書云公羊所傳者誤也

郊特牲疏云王肅以郊丘是一而鄭氏以爲二者按大宗伯云蒼璧禮天典瑞又云四圭有邸以祀天是玉不同宗伯又云牲幣各放其器之色則牲用蒼也祭法又云燔柴於泰壇用騂犢是牲不同也又大司樂云凡樂圜鐘爲宮黃鐘爲角太簇爲徵姑洗爲羽冬日至於地上之圜丘奏之若樂六變則天神皆降上文云乃奏黃鐘歌大呂舞雲門以祀天神是樂不同也故鄭以蒼璧蒼犢圜鐘之等爲祭圜丘所用以四圭有邸騂犢及奏黃鐘之等以爲祭五帝及郊天所用愚按鄭氏郊丘之說固不可從然未知此等處王肅以何義駁之當考祭法疏云注此禘謂祭昊天於圜丘也者經傳之文稱禘非一其義各殊論語云禘自旣灌及春秋禘於太廟謂宗廟之祭也喪服小記云王者禘其祖之所自出也及大傳云禮不王不禘謂祭感生之帝於南郊也以禘文旣多故云此禘謂祭昊天上帝於圜丘必知此是圜丘者以禘文在於郊祭之前郊前之祭惟圜丘耳又郊特牲疏云爾雅云禘大祭也大祭莫過於圜丘故以圜丘爲禘也圜丘比郊則圜丘爲大祭法云禘嚳是也若以郊對五時之迎气則郊爲大故大傳云王者禘其祖之所自出故郊亦稱禘其宗廟五年一祭比每嵗常祭爲大故亦稱禘也以爾雅惟云禘爲大祭是文各有所對也愚按孔疏此等處附會鄭注最爲支離

少牢特牲士大夫之祭皆無樂然左傳眾仲論羽數曰天子八諸侯六大夫四士二未詳其故

郊特牲疏云郊與配坐皆特牲故下文云養牲必養二帝牛不吉以爲稷牛又召誥云用牲於郊牛二是也然祭天初有燔燎後有正祭皆須有牲故大宗伯雲實柴日月星辰鄭司農雲實牛柴上也鄭康成雲實牲體焉郊惟特牲得供燔燎正祭二處所用者熊氏皇氏等以爲分牲體供二處所用其實一特牲也而月令郊禖用大牢者彼是求子之祭不與常祭同我將祀文王於明堂經云維羊維牛者據文武配祭得用大牢也愚按此等處全賴注疏不然則郊特牲與召誥我將皆矛盾矣又疏云諸侯不敢祖天子而文三年左傳云宋祖帝乙鄭祖厲王大夫不敢祖諸侯而莊二十八年左傳云凡邑有宗廟先君之主曰都與此文不同者此據尋常諸侯大夫彼據有大功徳者非注疏此等處便難解矣郊特牲疏云社稷之義先儒所解不同鄭康成之說以社爲五土總神稷爲原隰之神句龍以有平正水土之功配社祀之稷有播種之功配稷祀之若賈逵馬融王肅之徒以社祭句龍稷祭后稷皆人鬼也非地神故聖證論王肅難鄭云召誥用牲於郊牛二明后稷配天故知二牲也又云社於新邑牛一羊一豕一明知惟祭句龍更無配祭之人爲鄭學者通之云是后稷與天尊卑旣別不敢同天牲句龍是土公之神社是地祗之別尊卑不甚懸絕故云配同牲也愚按此當依疏主鄭氏說大祝言后土鄭注后土社神也賈疏曰句龍生爲后土之官死則配社故舉配食人神以言社其實告社神也郊特牲云郊之用辛也周之始郊日以至孔疏云王肅用董仲舒劉向之說以此爲周郊上文云郊之祭迎長日之至謂周之郊祭於建子之月而迎此冬至長日之至也而用辛者以冬至陽气新用事故用辛也周之始郊日以至者對建寅之月又祈谷郊祭此言始者對建寅爲始也鄭康成則異於王肅上文云迎長日之至自據周郊此云郊之用辛據魯禮也言郊用辛者取齊戒自新周之始郊日以至者謂魯之始郊日以冬至之月云始者對建寅之月天子郊祭魯於冬至之月初始郊祭示先有事故云始也愚按康成於郊之祭也迎長日之至也則云三王之郊一用夏正夏正建寅之月也此言迎長日者建卯而晝夜分分而日長也於郊之用辛也周之始郊日以至則云周衰禮廢儒者見周禮盡在魯因推魯禮以言周事所解與王肅絕異朱子於此則從王肅善哉集說之言曰郊祀一節先儒之論不一者有子月寅月之異有周禮魯禮之分又以郊與圜丘爲二事又有祭天與祈谷爲二郊今皆不復詳辧而與朱說爲是

孔疏又云魯之郊祭師說不同崔氏皇氏用王肅之說以魯冬至郊天至建寅之月又郊以祈谷故左傳云啟蟄而郊又云郊祀后稷以祈農事是二郊也若依鄭康成之說則異於此也魯惟一郊不與天子郊天同月轉卜三正故谷梁傳云魯以十二月下辛卜正月上辛若不從則以正月下辛卜二月上辛若不從則以二月下辛卜三月上辛若不從則止故或用建子之月郊則此云日以至及宣三年正月郊牛之口傷是也或用建寅之月則左傳云郊祀后稷以祈農事是也若杜預不信禮記不取公羊谷梁魯惟有建寅郊天及龍見而雩愚按鄭氏與王肅異杜氏又與兩家異論魯郊者只當以杜氏爲主

孔疏謂皇氏雲天有六天嵗有八祭冬至圜丘一也夏正郊天二也五時迎气五也通前爲七也九月大饗八也雩與郊禖爲祈祭不入數崔氏以雩爲常祭九也愚按依此則皇氏崔氏論郊祭本主鄭說但其論魯郊則主王肅

孔疏又云案聖證論王肅與馬昭之徒或云祭天用冬至之日或云用冬至之月據周禮似用冬至之日據禮記郊日用辛則冬至不恆在辛似用冬至之月鄭亦不用冬至日也愚按郊用冬至之月幾亭集中有郊期考辧最詳但當時駁之者曰二十四气推蕩不常倘遇冬至在初旬之首則上辛定在至日之後必用是日以祭於迎陽之義何居若攺用孟冬上辛又與用至月相違愚謂經文只言其常若偶有如所駁者不妨權移於孟冬之末不必曲爲之說幾亭謂日至之月論節气不論月朔則防近於鑿此所以當時抑而不行也

仇滄柱云圜丘卽南郊王肅已言之方丘卽社則未有知之者鄭謂地神有二夏日至祭昆侖之神於方澤曰禘夏正祭神州地祗於北郊曰郊而社爲五土之神稷爲原隰之神其祭也配以句龍后稷其說固支離不經王肅𨿽並北郊方澤爲一然以社稷之祭爲句龍后稷皆人鬼非地祗則猶是岐社與方丘而二之也又取萬充宗之說謂社有二大社以祭率土之地祗王社以祭畿內之土谷大社卽北郊愚按仇萬二子之言蓋卽朱子所取五峯胡氏無北郊之說

郊特牲於蠟祭之後曰黃衣黃冠而祭息田夫也鄭注云祭謂旣蠟臘先祖五祀也於是勞農以休息之孔疏云對文蠟臘有別總言俱名蠟也故月令孟冬祈來年於天宗大割祠於公社及門閭臘先祖五祀鄭注云此周禮所謂蠟是也又云但不知臘與蠟祭相去幾日惟隋禮及今禮皆蠟之後日陳氏集說止引月令臘先祖五祀之文而不言在旣蠟之後使讀者不知蠟之與臘是一是二殊欠分曉

郊特牲言旣蠟而收民息已故旣蠟君子不興功孔疏云不興功者謂不興農功若其土功則左傳雲龍見而畢務戒事也火見而致用水昏正而栽日至而畢集說並不分別農功土功殊疏略

蠟也者索也嵗十二月合聚萬物而索饗之也鄭注嵗十二月周之正數謂建亥之月也集說不言是何月下引月令亦除去孟冬字殊混

八蠟鄭注云先嗇一也司嗇二也農三也郵表畷四也貓虎五也坊六也水庸七也昆虫八也孔疏云王肅分貓虎爲二無昆虫鄭數昆虫合貓虎者昆虫不爲物害亦是其功愚按以經文考之似王說爲優陳氏禮書合貓虎者去昆虫而以百種爲八蠟之一此武防也沙隨程氏從鄭說而曰非祀昆虫祀夫能去昆虫者也得之【庚午年十二月偶閱明人雜文識】

丹漆雕幾鄭注幾謂漆飾沂鄂也孔疏以丹漆雕飾之以爲沂鄂查字彚圻與畿同垠與圻同此沂字疑圻字之誤哀公問車不雕幾孔疏亦云幾謂沂鄂也郊特牲云禮之所尊尊其義也失其義陳其數祝史之事也故其數可陳也其義難知也大全朱子曰此蓋秦火之前典籍備具之時之語固爲至論然非得其數則其義亦不可得而知矣況今亡逸之餘數之存者不能什一則尢不可以爲祝史之事而忽之也愚按文獻通考序內亦引郊特牲此條而言後世之難反在於數空疎之士正不得以祝史爲口實也

平湖縣誌曰物情簡極必繁繁極必簡自然之數孔子從先進豈眞能逆障狂瀾明知汰侈極必厭若而率眞聖人得气之先遂收其權爲己用耳愚按爲此言者不知聖賢維持世運之道夫簡極而繁繁極而簡𨿽自然之運然待其極而反之與未極而反之者有辧待其極而聴其自反或至於矯枉過正與挽之使反惟欲其得中而止者又有辧孰謂孔子之從先進止是任狂瀾之自轉哉狂瀾之不反可憂狂瀾之自反更可憂聖人不違時亦不隨時經綸之妙豈鄕曲鄙儒所知

郊特牲孔疏云虞氏尙气殷人尙聲周人尙臭皆謂四時常祭也若其大祭祫周人仍先用樂也故大司樂云若樂九變則人鬼可得而禮矣鄭云先奏六樂以致其神而後祼焉推此言之虞氏大祭亦先作樂也故鄭注大司樂引虞書云戛擊鳴球搏拊琴瑟以詠祖考來格簫韶九成鳳凰來儀此宗廟九奏之節此虞氏大祭與周同樂九奏夏殷大祭𨿽無文或當與周同熊氏以爲殷人先求諸陽謂合樂在灌前周人先求諸陰謂合樂在灌後與降神之樂別愚按集說於此並不分別時祭祫祭則與周禮混矣

祊有二所謂索祭祝於祊孔疏謂是正祭日祊也集說則兼正祭繹祭之祊言然玩上下文皆是據正祭言則孔疏爲長

祭齊加明水鄭注云五齊加明水則三酒加酒也疏云此云酒對明水直謂水也若總而言之明水亦名酒故禮運云酒在室及司烜注雲明水以爲酒是也愚按古人用字不可執一如此

讀禮志疑卷二﹤經部﹐禮類﹐三禮總義之屬﹐讀禮志疑﹥

欽定四庫全書

讀禮志疑卷三

贈內閣學士陸隴其撰

朱子文集內範伯崇問左傳僖公三十三年凡君薨卒哭而祔祔而作主特祀於主烝嘗禘於廟杜氏注謂此天子諸侯之禮不通於卿大夫蓋卒哭後特用喪禮祀新死者於寢而宗廟四時常祭自如舊也此與禮記不同釋例又引晉三月而葬悼公攺服修官烝於曲沃會於溴梁之事爲驗戰國禮變如此蓋三年之喪諸侯莫之行久矣左傳特記一時之事而杜氏乃誤爲正禮也愚按在喪廢宗廟之祭見於王制曾子問明矣左氏所謂烝嘗禘於廟必是指除喪之後言而杜氏乃引晉平之變禮以證天子諸侯在喪亦祭宗廟恐不足防朱子答範伯崇云古人居喪衰麻之衣不釋於身哭泣之聲不絕於口其出入居處言語飲食皆與平日絕異故宗廟之祭𨿽廢而幽明之間兩無憾焉今人居喪與古人異卒哭之後遂墨其衰凡出入居處言語飲食與平日之所爲皆不廢也而獨廢此一事恐亦有所未安竊謂欲處此義者但當自省所以居喪之禮果能始卒一合於古禮卽廢祭無可疑若他時不免墨衰出入或其他有所未合者尙多卽卒哭之前不得已準禮且廢卒哭之後可以略仿左傳杜注之說遇四時祭日以衰服特祀於幾筵用墨衰常祀於家廟可也但卒哭之期須旣立主三虞之後卜日而祭以成事方可耳若神柩在而欲以百日爲防墨衰出入則決然不可愚按朱子此段斟酌禮意曲盡其變眞百代師也朱子答劉平甫云古禮廟無二主嘗原其意以爲祖考之精神旣散欲其萃聚於此故不可以二今有祠版又有影是有二主矣恐精神分散非鬼神所安愚按此恐未是古人所謂於彼乎於此乎似不妨有祠版復有影也蓋未知祖考之精神萃於何處而兼設之於義無傷未可以二主之例懲之也

朱子答林擇之云敬夫以墓祭節祠爲不可然二先生皆言墓祭不害義理又節物所尙古人未有故止於時祭今人時節隨俗燕飲各以其物祖考生存之日蓋嘗用之今子孫不廢此而能恝然於祖宗乎此恐太泥古不盡如事存之意愚按朱子此論最得時中之意朱子答王子合雲家祭一節熹頃居喪不曾行但至時節略具飯食墨衰入廟酌酒瞻拜而已然亦卒哭後方如此前此無衣服可入廟也今服其喪未葬亦不敢行祭非略之乃謹之也按此條與答範伯崇書相明董叔重問曰服父母之喪而祭祀祖先當衣何服與居母喪而見父居父母喪而見祖父母其朔旦嵗節上壽爲禮各衣何服父母在而遭所生喪不知合衣何服合與不合設幾筵出聲哭舅姑俱存而子婦丁其父母憂𨿽合奔喪然卒哭後必當復歸恐三年之服自不可攺遇節序變遷不審可以哀出聲否見舅姑及從舅姑以祭不知所易當何服朱子答云古者居喪三年不祭見曾子問其見祖父母之屬古人亦有節文不盡記然上壽之禮自不合與所生母喪禮律亦有明文更宜詳考亦當稍避尊者乃爲安耳如女以適人爲父母服期禮律亦甚明若有舅姑難以發哀於其側従祭但略去華盛之服可也愚按禮𨿽云不可奪喪而亦當稍避尊者最有折衷

董叔仲問孟子集注古公亶父下注云太王公劉九世孫按史記自公劉至古公凡十世今謂九世豈不數古公己身耶然按豳詩集傳云公劉復修后稷之業十世而太王徙居岐山之陽則疑孟子集注或錯九字否朱子答云通數卽計己身爲數曰祖曰孫則不當計己身蓋謂之祖孫則是指他人而言矣史傳及今人文字以髙祖之父爲五世祖甚多無可疑也愚按此今人最易誤

朱子與黃子耕云支子之祭先儒𨿽有是言然竟未安向見範文兄弟所定支子當祭旋設紙牓於位祭訖而焚之不得已此或可采用然禮文品物亦當少損於長子或但一獻無祝亦可也愚按朱子於家禮最重宗法故其論如此

萬正淳問朱子曰謝氏說致生之故其鬼神致死之故其鬼不神何也人以爲神則神人以爲不神則不神矣按夫子致生致死之說本爲明器也以致死之爲不仁故必有是明器以致生之爲不智故爲是明器而不可用故曰神明之也謝氏之意則與此不同矣又其說主乎致生故謂人以爲神則神如此則所謂鬼神者其有無專系乎人心而已無乃似流於作用是性之失乎又曰以爲有亦不可以爲無亦不可這里有妙理又曰自家要有便有要無便無皆是此意朱子答曰記得論語說中似有當生者使人致生之當死者使人致死之此卻有理愚按謝氏論語說所謂當生者指當格之鬼神言所謂當死者指當遠之鬼神言格之斯有逺之斯無鬼神之有無其源在人仁人孝子之於祭祀何不盡其誠乎

吳伯丰問朱子曰那綏我思成集傳鄭氏所引禮記之說程子則曰此特孝子平日思親之心耳若齊則不容有思有思非齊也竊謂人心不容無思齊之日特齊其不齊者耳若思其居處之類乃其致誠意以交乎神者蓋未害其爲齊也未知是否朱子答曰鄭氏所引者常法也程子之義則益精矣愚按今詩傳只主鄭說論語端章甫蒙引云君相皆然考陳氏禮書及文獻通考諸侯冕以祭則宗廟非君臣同服也會同之服𨿽無明文然考諸侯相朝聘用皮弁則會同亦非君臣同服也

朱子答吳伯丰曰所疑今日之來格者非前日之揚者則非是只思上蔡祖考精神便是自家精神一句則可見其苖脈矣又曰大抵人之气傳於子孫猶木之气傳於實也此實之傳不冺則其生木𨿽枯毀無餘而气之在此者猶自若也愚按來格之鬼神恐是揚之散未盡者不可以木實爲諭上蔡之說恐亦不如此朱子答應仁仲論儀禮經傳通解云前賢常患儀禮難讀以今觀之只是經不分章記不隨經而注疏各爲一書故使讀者不能遽曉今定此本盡去此諸恨不得令韓文公見之也愚按治經如治田定其疆理方可下手

又答周叔謹云右本在上者齊衰絰之制以麻根處著頭右邊而從額前向左圍向頭後卻就右邊元麻根處相接卽以麻尾藏在麻根之下麻根撘在麻尾之上又云菅屨疏屨今不可考今略以輕重推之斬衰用艸鞋齊衰用麻鞋可也愚按此皆可補注疏之略

朱子答趙子欽論禮圖云室之戶牖並列於前不知以幾分爲牖房在室東而無北壁不知其南戶有扉否房之戶當中耶近東角耶近西角耶兩堦當直東西序之中而上耶近兩楹而上耶近兩壁而上耶須先定此地盤間架乃可議其升降出入愚按朱子讀禮仔細如此陳安卿問如臨乎有喪者之側主人固畱飲或辭之不得或與長者同行長者畱則少者有不得而辭者辭以實則形主人之非禮辭以疾則僞難掩力辭而峻拒則又恐咈情而近於硜硜之信果不知如何爲當朱子答曰此須力辭必不得已而畱亦須數辭先起不可醉飽安卿又問程子曰人無父母生日當倍悲痛如先生舊時亦嘗有壽母生朝及太碩人生朝與向日賀髙倅詞恐非先生筆不審又何也豈在人子自已言則非其所宜而爲父母待親朋則其情又有不容己處否然恐爲此則是人子以禮律身而以非禮事其親以非禮待於人朱子答曰此等事是力量不足放過了處然亦或有不得已者其情亦不同也愚按此二條可見朱子之門於一切流俗積習皆必不肯輕易放過

陳安卿問鄕人儺古人此禮節目不可考朱子答曰後漢志中有此想亦近古之遺法愚按此是以今推古之法

陳安卿問用明器亦君子不死其親之意自不容以廢之耶朱子答曰熹家不曾用愚按古禮有不必用者此也

朱子答葉味道曰國語日祭月祀時享旣與周禮祀天神祭地示享人鬼之名不合韋昭又謂日上食於祖禰月祀於曾髙時享於二祧亦但與祭法略相表裏而不見於他經愚按國語之義本不可考然朱子又云左氏云特祀於寢而國語有日祭之文則是主復寢後猶日上食矣是朱子之意以日祭爲喪禮歟

葉味道問親迎男女遭喪之禮曾子問之詳矣今有男就婚於女家久而未歸若婿之父母死女之奔喪如之何若女之父母死其女之制服如之何朱子曰此乃原頭不是且仿在塗之禮行之可也然旣嫁則服自當降旣除而歸夫家耳又問雜記姑姊妹其夫死而夫黨無兄弟使夫之族人主喪妻之黨𨿽親不主夫若無族矣則前後家東西家無有則裏尹主之朱子曰古法旣廢鄰家裏尹決不肯祭他人之親則從宜而祭之別室其亦可也又問女子適人爲父母服期喪大記曰喪父母旣練而歸期九日旣葬而歸或在母家彼此有所不便不可以待練之久如之何朱子曰歸而不變其居處飲食之節可也衣服則不可不變愚按此三條皆可見朱子斟酌古今之宜

又葉味道問昔侍先生見早晨入影堂焚香展拜而昏暮無復入未知尊意如何朱子曰向見今趙丞相日於影堂行昏定之禮或在燕集之後竊疑未安故每常只循舊禮晨謁而已愚按此一條可想見朱子對祖考肅敬之容

朱子答徐居甫論左氏先配後祖之說曰其後說親迎處亦有布幾筵告廟而來之說恐所謂後祖者譏其失此禮耳愚按如此說方與三月廟見之禮合

竇文卿問子之所生母死不知題主當何稱朱子曰若避嫡母則止稱亡母而不稱妣以別之可也愚按此不見經是朱子以義起之

朱子答曾擇之曰百日卒哭乃開元禮以今人或不能如期故爲此權制殊失禮意若過期未葬自不當卒哭愚按朱子非泥古者其爲此言警人也至矣

潘子善問云康王釋喪服而被衮冕受虎賁之迎於南外之門且受黃朱圭幣之獻諸家皆以爲禮之變獨蘓氏以爲失禮使周公在必不爲此未知當此際合如何區處朱子答曰天子諸侯之禮與士庶人不同故孟子有吾未之學之語蓋謂此類耳如伊訓元祀十二月朔亦是新喪伊尹已奉嗣王祗見厥祖固不可用凶服矣漢唐新主卽位皆行冊禮君臣亦皆吉服追述先帝之命以告嗣君韓文集順宗實錄中有此事可考蓋易世傳授國之大事當嚴其禮而王侯以國爲家𨿽先君之喪猶以爲己私服也五代以來此禮不講則始終之際殊艸艸矣愚按此條朱子不取蘇氏之說與蔡氏書傳不同

朱子答余彞孫曰大凡禮樂制度若欲理會須從頭做工夫愚按如讀禮記不讀儀禮便不是從頭工夫朱子答嚴時亨曰親親長長貴貴尊尊皆天下之大經固當各有所尙然亦不可以此而廢彼故鄕黨𨿽尙齒而有爵者則俟賓主獻酬禮畢然後入又席於尊東使自爲一列不爲眾人所壓如此則長長貴貴各不相妨固不以齒先於爵亦不以爵加於齒也愚按官爵者朝廷所以馭天下之大柄也官爵尊然後朝廷重使天下視官爵爲易得而不足重之物而卑賤者不肯俯然詘於其下則其風何可長哉觀古者鄕黨之禮可爲太息又答嚴時亨曰喪禮自葬以前皆謂之奠其禮甚簡蓋哀不能文而於新死者亦未遽以鬼神之禮事之也自虞以後方謂之祭故禮家謂奠爲喪祭而虞爲吉祭蓋漸趨於吉也酧酒有兩說一用郁鬯灌地以降神則惟天子諸侯之禮有之今其書亡不可深考一是祭酒蓋古者飲食必祭今以鬼神自不能祭故代之祭也今人𨿽存其禮而失其義不可不知愚按知奠與祭之分則知今人之奠煩其文者非矣酧酒之禮今人或行於祭畢之後旣非灌地又非代祭其失禮尢明

朱子答曾光祖曰主式乃伊川先生所制初非朝廷立法固無官品之限萬一繼世無官亦難遽易但繼此不當作耳牌子亦無定制竊意亦須似主之大小髙下但不爲判合防中可也凡此皆是後賢義起之制今復以意斟酌如此若古禮則未有考也愚按當與家禮同看又卷六十四答潘立之曰只於宗子之家立主而祭其支子則只用牌子其形如木主而不判前後不爲陷中及兩竅不爲櫝以從降殺之義

又李晦叔問程氏祭義謂凡配止以正妻一人或奉祠之人是再娶所生卽以所生母配竊謂凡配止用正妻一人是也若奉祀者是再娶之子乃許用所生配而正妻無子遂不得配享可乎朱子答曰程先生此說恐誤唐會要中有論凡是嫡母無先後皆當並祔合祭與古諸侯之禮不同晦叔又問曰夫主不可以二者也四明髙氏之說云耳此謂有宗子之家主祭故庶子止以其牲祭於宗子之家可也今人若兄弟異居相去遼逺欲各祭其父祖亦謂不可以二主乎朱子答曰兄弟異居廟初不異只合兄祭而弟與執事或以物助之爲宜向見說前輩有如此而相去遠者則兄設主弟不立主只於祭時旋設位以紙榜標記逐位祭畢焚之如此似亦得禮之變也又曰魏公贈諡只告於廟疑爲得禮但今世皆告墓恐未免隨俗耳愚按此三條皆斟酌古今之宜

李晦叔又問子事父母劉元承所編二先生語錄謂婦當拜於堂下子不當拜於堂下蓋父子主恩婦乃義合朱子答曰子婦一例恐不當有分別愚按朱子於程子之說不敢漫從如此

李晦叔又問爲長子三年及爲伯叔兄弟皆期服而不解官爲士者許赴舉不知當官與赴舉時還吉服耶若須吉服則又與五服所載年月相戾矣朱子答曰此等事只得遵朝廷法令若心自不安不欲赴舉則勿行可也當官則無法可解罷但𨿽不得不暫釋衰亦未可遽純吉也愚按凡束於功令而心自不安者必存其不得己之意方可

李晦叔又問橫渠先生曰祔祔祭極至理而論只合祔一人譬之人情一室中豈容二妻以義防之須祔以首娶繼室別爲一所可也朱子答曰死而配祔又非生存之比橫渠之說似亦推之有太過也只合從唐人所議爲允況又有前妻無子後妻有子之礙其勢將有甚杌隉而不安者惟葬則今人夫婦未必皆合葬繼室別營兆域宜亦可耳愚按此當與前問程氏祭儀一條同看

胡伯量問風水之說朱子答曰伊川先生力破俗說然亦自言須是風順地厚之處乃可然則亦須稍有形勢拱揖環抱無空闕處乃可用也但不用某山某水之說耳愚按所謂拱揖環抱卽伯量所謂眾山拱揖水泉環繞藏風聚气之地也然欲求其拱揖環繞勢必審其去來向背則某山某水之說亦勢所必至但不可太拘滯耳

胡伯量又問禮居喪不弔朱子曰吉禮固不可預然弔送之禮卻似不可廢所謂禮從宜者爲此也愚按弔喪𨿽可従宜然亦須在小祥之後行之

胡伯量又問程先生定主式尺法朱子答曰尺樣溫公有圖後人刻之於石其說甚詳沙隨程氏所據卽此本也愚按議禮者必先考尺法不知尺法而言禮猶瞽說也

李繼善問政和儀六品以下至庶人無朔奠九品以下至庶人無志石而溫公書儀皆有之今當以何者爲防朱子答曰旣有朝奠則朔奠且遵當代之制不設亦無害但志石或欲以爲久遠之驗則略其文而淺瘞之亦未遽有僭逼之嫌也嘗見前輩說大凡志石須在壙上二三尺許卽他日或爲畚鍤誤及猶可及止若在壙中則已暴露矣𨿽或見之無及於事也此說有理愚按當代之制有可通融者志石之類是也置壙上似尢不若內外俱置之

李繼善又問檀弓旣祔之後惟朝夕哭拜朔奠而張先生以爲三年之中不徹幾筵故有日祭溫公亦謂朝夕當饋食則是朝夕之饋當終喪行之不變與禮經不合不知如何朱子答曰此等處今世見行之禮不害其爲厚而又無嫌於僭且當從之愚按此等處當與李晦叔所問諸條同看

又答李繼善曰橫渠說三年後祫祭於太廟因其祭畢還主之時遂奉祧主歸於夾室遷主新主皆歸於其廟此似爲得禮鄭氏周禮注大宗伯享先王處似亦有此意但旣祥而撤幾筵其主且當祔於祖父之廟俟祫畢然後遷耳愚按觀此不但祔與遷是兩事而遷之之際亦有次第如此但朱子與胡伯量論中月而禫曰今旣定以二十七月爲期卽此等不須瑣細尋討則二十七月而撤幾筵似亦無妨伯量所引開元禮政和禮皆【闕】禫而祔想亦是如此但祔與遷分別不明白耳

郭子從問古者男子殊衣裳婦人不殊裳今以古人連屬之衰加於婦人殊裳之制加於男子則世俗未之嘗見皆以爲迂且怪而不以爲禮也朱子答曰若考得古制分明攺之固善若以爲難卽從俗亦無甚害郭又問孤哀子朱子答曰溫公所稱蓋因今俗以別父母不欲混並之也且從之亦無害郭又問周制有大宗之禮乃有立適之義立適以爲後故父爲長子權其重者若然今大宗之禮廢無立適之法而子各得以爲後則長子少子當爲不異庶子不得爲長子三年者不必然也父爲長子三年者亦不可以適庶論也朱子答曰宗子𨿽未能立然服制自當從古是亦愛禮存羊之意不可妄有攺易也如漢時宗子法已廢然其詔令猶云賜民當爲父後者爵一級是此禮意猶在也豈可謂宗法廢而諸子皆得爲父後乎愚按朱子言禮有從俗者有決不從俗者合而觀之可以見其權度

又答郭子從曰所引剪屏柱楣是兩事柱音知主反似是從手不從木也蓋始者戶北向用艸爲屏不剪其餘至是攺而西向乃剪其餘艸始者無柱與楣檐著於地至是乃施短柱及楣以拄其楣架起其檐令稍髙而下可作戶也來諭乃於柱楣之下便云旣虞乃剪而除之似謂剪其屏而並及柱楣則誤矣愚按此等處皆古人居喪次第不可艸艸

又答郭子從曰古者一世自爲一廟自後漢以來乃爲同堂異室之廟一世一室而以西爲上如韓文中家廟碑有祭初室祭東室之語今國家亦只用此制故士大夫家亦無一世一廟之法而一世一室之制亦不能備故溫公諸家祭禮皆用以右爲尊之說獨文潞公嘗立家廟今溫公集中有碑載其制度頗詳亦是一世一室而以右爲上自可檢看伊川之說亦誤大抵今士大夫家只當且以溫公之法爲定也愚按以西爲上之制前賢盡從之後人何必復爲紛紛之論耶

答葉仁父曰始祖先祖之祭伊川方有此說固足以盡孝子慈孫之心然嘗疑其禮近於禘祫非臣民所得用遂不敢行徳厚者流光徳薄者流卑故古者大夫以下極於三廟而幹祫可以及其髙祖今用先儒之說通祭髙祖已爲過矣其上世久逺自合遷毀不當更祭也愚按朱子於祭禮多主溫公而不主伊川

答余正甫論魏元成加服曰觀當時所加曾祖之服仍爲齊衰而加至五月非降爲小功也今五服格仍遵用之𨿽於古爲有加然恐亦未爲不可也伯叔之服先儒固謂𨿽制服亦可然則徴議未爲大失也至於論外祖父母止服小功則姨與舅自合同爲緦麻徴反加舅之服以同於姨則爲失耳抑此增損服制若果非是亦自只合坐以輕議禮經之罪恐與失節事讎自不相須也蓋人之姿稟見識不同或明於此而暗於彼或得於彼而失於此當取節焉不可株連蔓引而累罪並贓也愚按如此論事最公若愚謂象山不知祔與遷爲兩事由於學術之差則又不可以此例

又答余正甫論神坐上右云漢儀後主在帝之右不知見於何處若只是後漢志注中所引漢舊儀則與史之正文不同恐不足爲防若別有防則又不可知也但禮云席南向北向以西方爲上東向西向以南方爲上則是東向南向之席皆上右西向北向之席皆上左也今祭禮考妣同席南向則考西妣東自合禮意開元釋奠禮先聖東向先師南向亦以右爲尊與其所定府君夫人配位又不相似不知何也大率古以右爲尊如周禮云享右祭祀詩云旣右烈考亦右文母漢人亦言無能出其右者是皆以右爲尊也又若今祭禮一堂之上祖西考東而一席之上考東妣西則舅婦常聨坐矣此似未便也愚按此條當與郭子從祭禮論以西爲上一條同看周君謨著朱子家禮祠祭圖說深辧以西爲上之非其亦未諭此與

又答余正甫曰喪祭二禮別作兩門居邦國王朝之後亦甚穏當前此疑於家邦更無安頓處也愚按觀此則勉齋所輯其凡例仍定於朱子

朱子文集卷六十八內有井田類說跪坐拜說九拜辧壺說深衣制度明堂說儀禮釋宮社壇說卷六十九內有禘祫議漢同堂異室議君臣服議臣民禮議天子之禮釋菜儀親迎略諸篇畱心古今制度皆非俗儒所及斯誠言禮者之階梯也

朱子文集卷七十內有記永嘉儀禮誤字記鄕射疑誤二篇讀儀禮者所當知

又卷七十一偶讀謾記云魏徴以小戴禮綜彚不倫更著類禮二十篇數年而成太宗美其書錄寘內府今此書不復見甚可惜也愚按今旣有儀禮經傳通解則徴書𨿽不存可矣

讀禮志疑卷三

欽定四庫全書

讀禮志疑卷四

贈內閣學士陸隴其撰

洪武孝慈錄一書直是師心自用

朱子文集卷七十四策試榜諭云問唐開元釋奠儀設先聖神位於堂西東向先師位其東北南向初不云有像設及從祀諸子也今以當時人文章所記著考之則皆爲夫子南面像門人亦像十二而圖其餘於壁是則開元之制施用於當時者亦無幾耳愚按一代之禮逐時增攺不同古今皆然如明之防典其不施用者多矣何怪乎開元之釋奠儀哉今人或執一端以疑周禮者皆不通於時變者也

宋人於銓選時必問其葬父母與否亦見於朱子策試榜諭此法大有益於禮教又文集一百卷勸諭榜內有云鄕裏親知來相弔送但可協力資助不當責其供備飲食此一言大有益於防禮

孔氏禮記卷首疏云古史考遂皇至於伏羲惟經三姓鄭康成六藝論曰遂皇之後歷六紀九十一代至伏羲其文不同未知孰是方叔機注六藝論云六紀者九頭紀五龍紀攝提紀合洛紀連通紀序命紀凡六紀也九十一代者九頭一五龍五攝提七十二合洛三連通六序命四凡九十一代也但伏羲之前伏羲之後年代參差所說不一緯候紛紜各相乖背且復繁而無用今並略之惟據六藝論之文及帝王世紀以爲說也案易系辭云包犧氏沒神農氏作帝王世紀云伏羲之後女媧氏亦風姓也女媧氏沒次有大庭氏栢皇氏中央氏栗陸氏驪連氏赫胥氏尊盧氏渾沌氏昊英氏有巢氏朱襄氏葛天氏陰康氏無懷氏凡十五代皆襲伏羲之號然鄭以大庭氏是神農之別號封禪云無懷氏在伏羲之前今在伏羲之後則世紀之文未可信用又太上貴徳鄭注云太上帝皇之世孔疏云熊氏謂三皇稱皇者皆行合天皇之星鄭意則以伏羲女媧神農爲三皇故注中候敕省圖引運斗樞伏羲女媧神農爲三皇也然宋均注援神契引甄耀度數燧人伏羲神農爲三皇譙周古史考亦然白虎通取伏羲神農祝融爲三皇孔安國則以伏羲神農黃帝爲三皇並與鄭不同此皆無所據其言非也鄭數伏羲女媧神農非謂其人身自相接其閒代之王多矣其五帝者鄭注中候敇省圖云徳合五帝坐星者稱帝則黃帝金天氏髙陽氏髙辛氏陶唐氏有虞氏是也實六人而稱五者以其俱合五帝坐星也散而言之則三皇亦稱帝月令云其帝太昊是也五帝亦稱皇呂刑云皇帝淸問下民是也愚按此等處只宜分別諸家之說存而不論可也

禮器云禮者體也祭義云禮者履此者也故鄭康成云禮者體也履也統之於心曰體踐而行之曰履此與朱子所雲天理之節文人事之儀則亦大略相似但鄭遂以周官爲體儀禮爲履周官爲禮儀三百儀禮爲威儀三千則拘矣

經文用字有對文散文之不同又有古今之不同如幼子常視母誑疏云古者觀視於物及以物視人則皆作示傍著見後世觀視於物作示旁著見以物示人單作示字又戶外有二屨疏云古人之言無問單之與復皆名爲屨今人言屨正謂單者也此皆古今之不同也母蠟席孔疏云蠟猶躐也席旣地鋪當有上下將就坐當從下而升當己位上不發初從上從上爲躐席也玉藻所云者自是不由席前升與此別按集說卽以玉藻之躐席爲蠟席恐非是

大夫士出入君門由闑右疏雲門以向堂爲正右在東集說止云闑東爲右欠明

拾級聚足鄭注云拾當爲涉聲之誤也集說卻將拾字正解作涉字不是

帷薄之外不趨疏云薄簾也愚按賈生治安策帷薄不修卽此薄字

奉席如橋衡鄭注云橋井上防橰疏云左昂右低如橋之衡衡橫也集說卻云如橋之髙如衡之平解來卻相反

孔疏云席南鄕北鄕以西方爲上者謂東西設席南鄕北鄕則以西方爲上頭也所以然者凡坐隨於陰陽若坐在陽則貴左坐在陰則貴右南坐是陽其左在西北坐是陰其右亦在西也東鄕西鄕以南方爲上者謂南北設席坐在東方西向是在陽以南方爲上坐在西方東鄕是在陰亦以南方爲上亦是坐在陽則上左坐在陰則上右按集說於此條載朱子之說似不如孔疏之詳孔疏又曰此據平常布席如此若禮席則不然案鄕飲酒禮注云賔席牖前南面主人席阼階上西面介席西階上東西與此不同愚按曲禮所言是並坐之上下鄕飲酒所言是對坐之上下恐不當引此說

侍飲於長者酒進則起拜受於尊所燕禮鄕飲禮皆不云拜受於尊所集說呂氏云以禮與侍飲異也孔疏云疑是文不具耳愚按孔疏是

餕余不祭集說有二解孔疏又是一解今姑從集說前一解

水潦降不獻魚鼈孔疏引定四年水潦方降謂天降下水潦魚鼈難得集說雲水涸魚鼈易得不足貴故不獻此等處不見得誰是

獻田宅者操書致孔疏云古者田宅悉爲官所賦本不屬民今得此田宅獻者是或有重勲爲君王所賜可爲已有故得有獻集說呂氏亦如此解然愚按旣是君所賜豈得擅獻人燕噲之讓子之鄭伯之假許田君子皆譏之則此解豈可通乎竊恐是周衰之變禮下文前有車騎則載飛鴻疏亦云古人不騎馬今言騎者當是周末時禮

知生者弔知死者傷鄭注云弔傷皆謂致命辭也孔疏云皆不自往而遣使致已之命也愚按此則分而言之曰弔曰傷故弔有弔詞傷有傷詞若通而言之亦曰弔而已矣集說殊欠分明

禮不下庶人非是都不行禮也鄭注云爲其遽於事且不能備物孔疏云其有事則假士禮行之刑不上大夫非謂都不刑其身也鄭注云其犯法則在八議輕重不在刑書孔疏云若大夫罪未定之前則皆在八議若罪已定將刑殺則適甸師氏集說曰不制大夫之刑猶不制庶人之禮也愚按先王於上下之際分別如此爲士君子者其可不知自異於庶人乎

前有摰獸則載貔貅集說不言貔貅是何獸孔疏曰貔貅是一獸又曰貔一名曰豹虎類也

父之讐弗與共戴天孔疏云公羊說復百世之讐古周禮說復讐之義不過五世許愼謂魯桓公爲齊襄公所殺其子莊公與齊桓公防春秋不譏又定分是魯桓公九世孫孔子相定公與齊防於夾谷是不復百世之讐也從周禮說鄭康成不駁卽與許愼同愚按集說於此亦略不言

孔疏言易繋辭蓍龜相似無長短僖四年左傳晉太史欲止公之意托云筮短龜長耳實無優劣也若杜預鄭因筮短龜長之言以爲實有長短愚按孔氏甚尊康成而此卻不以其說爲然

孔疏天子諸侯國之大事先筮而後卜則據筮人而言次事惟卜不筮則據表記而言小事無卜惟筮則據筮人而言又云春秋僖二十五年晉卜納襄王得黃帝戰於阪泉之兆又筮之得大有之暌哀九年晉卜伐宋亦卜而後筮是大事卜筮並用也但春秋亂世皆先卜後筮不能如禮鄭注周禮云筮凶則止不卜洪範有筮逆龜從者崔靈恩云凡卜筮天子皆用三代蓍龜若三筮並凶則止而不卜鄭云若一吉一凶𨿽筮逆猶得卜之也又疏云其大夫則大事卜小事筮說得諸經異同處最明又鄭注大事卜小事筮疏則云此大事者謂小事之中爲大事蓋緣鄭注與疏前意不同故爲之幹旋如此泰龜泰筮疏云欲褒美此龜筮故謂爲太龜太筮也愚按龜筮而尊崇其名如此古人之敬卜筮如此

介者不拜孔疏云介甲鎧也集說云介冑也集說誤曲禮下云提者當帶孔疏謂朝服之屬其帶則髙於心深衣之類其帶則下於脇提者當帶謂深衣之帶集說止云深衣之帶也便不明白又執天子之器則上衡孔疏謂衡平也平謂人之拱手正當心平故謂心爲衡凡言衡有二處若大夫衡視則面爲衡集說亦取疏意而刪去數語讀者便難曉又後國君綏視大夫衡視孔疏云綏頺下之貌前執器以心爲平故以下爲綏此視以面爲平故綏下於面則上於祫也集說亦本之而不如疏之明

主佩倚則臣佩垂孔疏云倚猶附也君宜直立則佩直附倚身集說卻云微俛則倚於身微俛二字不是執玉其有籍者則裼無籍者則襲鄭注載有兩說其前一說是正意集說反取其後一說恐未是

裼襲二字孔疏於執玉條前則云凡執玉之時必有其藻以承於玉若盡飾見美之時必垂藻於兩端令垂向於下謂之有借當時所執之人則去體上外服以見在內裼衣故云有借者則裼也其事質充美之時承玉之藻不使下垂屈而在手謂之無借當時所執之人則掩其上服襲蓋裼衣謂之無借者則襲藻借有二種一者以韋衣木畫之也二者絢組垂之若版之藻借則常有今言無者據垂之也其垂藻之時則須裼後則云襲所以異於襲者凡衣近體有袍襗之屬其外有裘夏月則衣葛其上有裼衣裼衣上有襲衣襲衣之上有常著之服則皮弁之屬也掩而不開則謂之爲襲若開此皮弁及中衣左袒出其裼衣謂之爲裼故鄭注聘禮云裼者左袒也據前所言則裼似去外服據後所言則裼只似袒存疑解鄕黨則又似有直領曲領之分未知果如何又按玉藻襲裘不入公門孔疏云裘上有裼衣裼衣之上有襲衣襲衣之上有正服但據露裼衣不露裼衣爲異耳愚按此只云露不言何樣露法想或去而露之或袒而露之或直其領而露之其制原不一也

君子行禮不求變俗祭祀之禮居喪之服哭泣之位皆如其國之故祭祀之禮卽夏立屍殷坐屍周旅酬六屍及先求陰陽犧牲騂黒之屬也居喪之服者殷𨿽尊貴猶服傍親周則以尊降服哭泣之位者殷不重適以班髙處上周世貴正嗣孫居其首愚按議禮者不可不知古今之變

席蓋孔疏謂喪車蓋也臣有死於公宮可許將柩出門不得將喪車凶物入也集說卻云席所以坐臥蓋所以蔽日與雨恐集說不是

苞屨扱袵厭冠不及公門孔疏謂服問云惟公門有稅齊注云不杖齊衰也於公門有免齊衰則大功有免絰也如鄭之言五服入公門與否各有差降熊氏云父之喪惟扱上袵不入公門冠絰衰屨皆得入也杖齊衰則屨不得入不杖齊衰衰又不得入其大功絰又不得入其小功以下冠又不得入此厭冠者謂小功以下之冠故云不入公門凡喪冠皆厭大功以上厭冠宜得入公門也愚按集說云此皆凶服故不可以入公門並不言有差降則與所謂不奪人之喪者違矣

孔疏引大戴禮王度記云大夫俟放於郊三年得環乃還得玦乃去愚按古人旣不得於君矣而猶待放三年旣得玦而去國逾境矣而猶爲壇鄕哭素衣髦馬三月而後復服其忠厚不忘君如此鄭康成禮注所謂臣無君猶無天也此當與孟子三月無君則弔及三宿而去同看

大夫無故不徹縣士無故不徹琴瑟孔疏曰熊氏云案春秋說題辭樂無大夫士制鄭氏箴膏肓從題辭之義大夫士無樂小胥大夫判縣士特縣者小胥所云娯身之樂及治人之樂則有之也故鄕飲酒有工歌之樂是也說題辭云無樂者謂無祭祀之樂故特牲少牢無樂若然此云大夫不徹縣士不徹琴瑟者謂娯身及治民之樂也愚案此說樂制明矣然眾仲所謂大夫四士二則又如何解

措之廟立之主曰帝鄭注引春秋傳曰凡君卒哭而祔祔而作主正義曰此是左傳僖三十三年之言也天子七月而葬九月而卒哭諸侯五月而葬七月而卒哭大夫三月而葬五月而卒哭士三月而葬是月而卒哭卒哭者是竟虞數畢後之祭名也孝子親始死哭晝夜無時葬後虞竟乃行神事故卒其無時之哭猶朝夕各一哭故謂其祭爲卒哭明日而立主祔於廟隨其昭穆從祖父食卒哭主暫時祔廟畢更還殯宮至小祥作栗主入廟乃埋桑主於祖廟門左埋重處故鄭云虞而作主至袝奉以祔祖廟旣事畢返之殯宮然大夫士亦卒哭而祔而左傳惟據人君有主者言之故云凡君鄭注祭法云大夫士無主也此言凡君明不關大夫士也崔靈恩云大夫士無主以幣帛祔祔竟並還殯宮至小祥而入廟也又檀弓云重主道也鄭注引公羊傳云虞主用桑練主用栗則似虞已有主而左傳云祔而作主二傳不同者案說公羊者朝葬日中則作虞主若鄭君以二傳之文𨿽異其意則同皆是虞祭總了然後作主以作主去虞實近故公羊上系之於虞作主謂之虞主又作主爲祔所須故知左氏據祔而言故云祔而作主愚按此疏敍作主次第最詳然又須看朱子答陸子壽李繼善諸書

天子有後條孔疏載鄭氏周禮九嬪注云女禦八十一人當九夕世婦二十七人當三夕九嬪九人當一夕三夫人當一夕後當一夕十五日而徧愚按汪苕文輩皆以此注爲非然所謂當夕者只是派定以備人君之幸禦至於節欲之法自在人主豈必慮其過哉

天子建天官先六大鄭注云此蓋殷時制也孔疏云鄭注大傳夏書云所謂六卿者后稷司徒秩宗司馬作士共工也而不說殷家六卿之名今此記所言上非夏法下異周典鄭惟指爲殷禮也太宰旣尊故先列太宰並顯太宰之下屬太宰之官故云先六大集說以鄭氏無所考證皆臆說愚按若不作殷制看便不可解大士孔疏云知大士非司士及士師卿士之等者以其下別有司士司宼故知非士師卿士也與大祝大卜相連皆主神之士愚案集說不言大士是何官殊略孔疏又云司士主公卿以下版籍爵祿之等集說亦略不言孔疏宗伯春曰朝夏曰宗秋曰覲冬曰遇若通而言之悉曰朝從初受名愚按此亦猶仁之有專言偏言也又如春搜夏苗秋禰冬狩而春秋四時田獵皆曰搜孔疏又曰案大行人云候服嵗一見甸服二嵗一見男服三嵗一見采服四嵗一見衛服五嵗一見要服六嵗一見六服分來又每方服別分爲四分一分朝春一分宗夏一分覲秋一分遇冬愚案此朝覲之制與書蔡注所說羣後四朝六年五服一朝之制不同

鄭康成云覲禮今存朝宗遇禮今亡然又云諸侯春見曰朝受摯於朝受享於朝秋見曰覲一受之於廟此不知其何據孔疏第云是春朝也先受朝竟然後入廟亦不言其據

鄭康成又云朝者位於內廟而序進覲者位於廟門外而序入孔疏云此內朝卽路門外朝也對臯門內三槐九棘之外朝故稱內也若對路寢庭朝又爲外又云凡天子三朝一在路門內謂之燕朝太僕掌之二是路門外之朝謂之治朝司士掌之其三是臯門之內庫門之外謂之外朝朝士掌之諸侯亦有此三朝愚案司士所掌治朝之位王南鄕三公北面東上孤東面西上卿大夫西面北上與曲禮所謂諸公東面諸侯西面者不同孔疏並不詳其何故

旣葬見天子曰類見孔疏云春秋之義三年除喪之後乃見而今云旣葬者謂天子或巡狩至境故得見天子未未正君臣故𨿽天子巡狩亦不見也愚按此疏甚明集說略而不言何故

問大夫之子長曰能禦矣鄭注云禦猶主也書曰越乃禦事謂主事者此說不可易集說卻云禦禦車也甚謬天子祭天地孔疏雲天神有六祭之一歳有九昊天上帝冬至祭之一也蒼帝靈威仰立春之日祭之於東郊二也赤帝赤熛怒立夏之日祭之於南郊三也黃帝含樞紐季夏六月土王之日亦祭之於南郊四也白帝白招拒立秋之日祭之於西郊五也黒帝汁光紀立冬之之日祭之於北郊六也王者各稟五帝之精气而王天下於夏正之月祭於南郊七也四月龍星見而雩總祭五帝於南郊八也季秋大饗五帝於明堂九也地神有二嵗有二祭夏至之日祭昆侖之神於方澤一也夏正之月祭神州地只於北郊二也或云建申之月祭之與郊天相對冬至祭昊天上帝者春秋緯云紫微爲天帝北極耀魄寶是也其配之人以帝嚳配之故祭法云周人禘嚳是也其五帝則春秋緯文耀鉤云蒼帝曰靈威仰赤帝曰赤熛怒黃帝曰含樞紐白帝曰白招拒黒帝曰汁光紀愚案此條疏發明鄭氏天地之說最詳要之本於防緯而不可據

有其廢之莫敢舉也有其舉之莫敢廢也鄭注云後有徳者繼之不嫌也愚按此注似不若集說方氏之無天子以犧牛諸侯以肥牛大夫以索牛孔疏云上得兼下下不得僭上集說不及此意嫌略

在朝言禮問禮對以禮孔疏云言及問對則宜毎事稱禮也集說云朝廷之上凡所當言者皆禮也一問一對必稽於禮二說不同集說爲長

王制鄭康成注云殷爵三等者公侯伯也異畿內謂之子周武王初定天下更立五等之爵增以子男而猶因殷之地以九州之界尙狹也周公攝政致太平斥大九州之界制禮成武王之意封王者之後爲公及有功之諸侯大者地方五百里其次侯四百里其次伯三百里其次子二百里其次男百里所因殷之諸侯亦以功黜涉之其不合者皆益之地爲百里焉是以周世有爵尊而國小爵卑而國大者惟天子畿內不增愚按如此說則周禮與王制方不矛盾而程朱之意則以爲是出於漢儒之附防不可盡信闕之可也今人讀書者不可不知康成之說又不可不知程朱之意

凡四海之內九州州方千里九州千七百七十三國鄭云仍主王肅

孔疏謂諸侯至士總而言之皆謂之官官者管也以管領爲名故尙書周官云唐虞稽古建官惟百下云外有州牧侯伯是州牧侯伯亦爲官也若細而言之曰諸侯非偏有所主則非官也故學記云大徳不官注雲天子諸侯是也愚案此等處注疏最分曉

注疏謂殷爵三等此或有之至引公羊何休之說云春秋攺周之文從殷之質合伯子男爲一此則難從孔疏謂天子上中下之士皆稱元士上農夫是受上地之農夫此皆似有理不知朱子孟子注何故不從天子三公九卿二十七大夫八十一元士鄭注云此夏制也孔疏云王制之文鄭皆以爲殷法此獨云夏制者以明堂殷官三百與此百二十數不相當故不得云殷制也記者故雜記而言之或舉夏或舉殷也愚按此節集說引石梁王氏之說駁鄭注恐不是

比年一小聘三年一大聘五年一朝鄭康成則云此時晉文霸時所制熊氏則云或以爲虞夏法或以爲殷法總因與周禮朝聘之期不合故多異義闕疑可也中庸朝聘以時似不應以此解若聘義雲天子制諸侯比年小聘三年大聘則孔疏謂是諸侯自相聘是周公制禮之正法與王此殷制也周公制禮九州大界方七千里七七四十九方千里者四十有九也其一爲畿內餘四十八八州各有方千里者六孔疏云此殷制也者以夏時萬國則地餘三千里周又中國方七千里今大界三千非夏非周故云殷制也云周公制禮九州大界方七千里者案大行人邦畿方千里其外方五百里謂之侯服甸服男服采服衛服要服服五百里通王畿四面爲七千里大行人要服已外卽云九州之外謂之蕃國是要服以內爲巾國也愚案謂之殷制則周初武王之制亦如此矣大抵康成之意所以定此爲殷制者蓋以百里七十里五十里之國與周不同又千七百七十三國與禹萬國數復異然云禹承堯舜要服之內地方七千里是謂禹之地擴於唐虞也又云夏末旣衰夷狄內侵諸侯相並土地減國數少殷湯承之更制中國方三千里之界亦分爲九州而建此千七百七十三國焉是謂殷之地狹於夏也又云周公復唐虞之舊域分其五服爲九其要服之內亦方七千里而因殷諸侯之數廣其土增其爵耳是謂周之地又擴於殷也此皆未見確據故程朱寧闕而不論而其解尙書弼成五服至於五千云輔五服而成之至於四方各五千里四面相距爲方萬里王肅蔡沈亦皆不用其說孔疏於王制𨿽從鄭而於尙書則制所云又不同也

造乎禰孔疏引白虎通曰獨見禰何辭從卑不敢畱尊者之命謂出辭別先從卑起最後至祖仍取遷主則行也若前至祖後至禰是畱尊者之命故不敬也愚按此推說禮意委曲得情

小學在公宮南之左大學在郊鄭注云殷之制天子曰辟廱諸侯曰頖宮鄭不注是何代制集說引張子曰辟廱古無此名蓋始於周恐亦難據大司樂賈疏曰五帝學總名成均當代則各有別稱三代天子學總曰辟雍當代則各有異名

出徵執有罪反釋奠於學釋奠二字注疏無定解集說則竟略而不言

天子諸侯無事則嵗三田鄭注云三田者夏不田孔疏何休云運斗樞曰夏不田谷梁有夏田於義爲矩鄭釋之曰孔子𨿽有聖徳不敢顯然攺先王之法教授於世若以其所欲攺陰書於緯藏之以傳後王谷梁四時田者近孔子故也公羊正當六國之亡讖緯見讀而傳爲三時田作傳有先後𨿽異不足以斷谷梁也如鄭此言三時之田不敢顯露陰書於緯四時之田顯然在春秋之經谷梁爲傳之時去孔子旣近不見所藏之緯惟覩春秋見經故以爲四時田也公羊當六國之時去孔子旣逺緯書見行於世公羊旣見緯文故以爲三時田愚案此言緯書之緣起最詳蓋漢儒眞以是爲孔子書也

孔疏云諸侯不掩羣者是畿內諸侯爲天子大夫故下曲禮云大夫不掩羣此皆是熊氏之說若皇氏以此爲夏殷禮下曲禮爲周禮義或然也愚案此等異同處集說皆略而不言豈不疎乎

祭丰年不奢凶年不儉鄭注云常用數之仂集說不明白又按禮器云禮之薄厚與年之上下集說云王制言丰年不奢凶年不儉是専言祭禮此兼言諸禮耳則集說於王制固不主鄭說矣然鄭說自無病

制國用條引律曆志章部統元之說云十九嵗爲一章四章爲一部二十部爲一統三統爲一元一元有四千五百六十歳初入元一百六嵗有陽九謂旱九年愚案此災歳似應卽在四千五百六十年之內疏謂災歳另算恐未然

大夫士庶人三日而殯三月而葬孔疏云左傳大夫言三月士言逾月此總言大夫士三月而葬者其實大夫三月者除死月爲三月士三月者數死月爲三月士之三月正大夫之逾月也若春秋之時天子諸侯之葬皆數死月愚案此處注疏甚明集說乃以爲不然何也喪從死者祭從生者鄭注雲從生者謂奠祭之牲器盧植云除服之後吉祭之時以子孫官祿祭其父祖若喪中之祭虞祔練祥仍從死者之爵引小記雜記虞祔之禮以證孔疏謂盧解據死者子孫身無官爵故喪中之祭皆用死者之禮若其生者有爵則祭從生者之法奠謂葬前祭謂葬後愚按如疏之說則盧鄭二解本不相礙然中庸祭以士祭以大夫二祭字卻難看作二樣

讀禮志疑卷四﹤經部﹐禮類﹐三禮總義之屬﹐讀禮志疑﹥

欽定四庫全書

讀禮志疑卷五

贈內閣學士陸隴其撰

孔疏辧王鄭廟制之異同有曰家語先儒以爲肅之所作未足可依蓋爲鄭學者排王肅並疑肅所表章之家語但孔氏於此止述眾說之同異而不斷其孰是至尙書七世之廟可以觀徳疏始言鄭說之非蓋漢唐儒者解經必守家法故如此

孔疏謂諸侯不敢祖天子若有大功徳王特命立之則可若魯有文王之廟鄭祖厲王是也魯非但得立文王之廟又立姜嫄之廟及魯公武公之廟並周公及親廟除文王廟外猶有八廟也此皆有功徳特賜非禮之正也愚案周世廟莫淆於魯

孔疏謂大夫三廟者天子諸侯之大夫皆同知者以此及祭法歷陳天子諸侯卽云大夫更不別云諸侯之大夫故知與天子大夫同也卿卽大夫總號其三公卽與諸侯同愚案天子之卿大夫受地與侯伯同而廟制卻與侯伯異又士一廟鄭注云謂諸侯之中士下士名曰官師者孔疏云旣云諸侯之中士下士一廟則天子之中士下士皆二廟也必知皆二廟者以其總稱元士愚案大夫旣與諸侯之大夫同而中士下士又與諸侯之中士下士異此等皆可從但雲天子七廟是周制則難從又王制不言天子畿內諸侯有卿蔡仲之命曰周公以爲卿士孔疏謂周禮都鄙建其長立其兩馬鄭皆云亦卿兩人是畿內諸侯立二卿愚案此可以補王制之闕

春曰礿夏曰禘秋曰嘗冬曰烝鄭注以此爲夏殷祭名而非周制一則證以周禮宗伯之文一則證以小雅礿祠烝嘗之文而於祭義郊特牲之言春禘者則直攺爲禴此等處集說亦無以議之

天子犆礿祫禘祫嘗祫烝諸侯礿犆禘一犆一祫嘗祫烝祫此條集說與鄭注不同集說謂有時祫有大祫王制所言乃是時祫鄭注則只是大祫並無所謂時祫集說謂祫嘗祫烝與嘗祫烝祫變文而已非有異也鄭注則雲天子先祫而後時祭諸侯先時祭而後祫又王肅以禘爲大祫爲小康成則以祫爲大禘爲小謂禘則太王王季以上遷主祭於后稷之廟其坐位乃與祫相似其文武以下若穆之遷主祭於文王之廟文王東面穆主皆北面無昭主若昭之遷主祭於武王之廟武王東面其昭主皆南面無穆主又康成之說又有練時之禘此等康成說皆不可從至杜預謂祫卽禘也尢謬若康成謂魯禮三年喪畢而祫於太祖明年春禘於羣廟自爾之後五年而再殷祭一祫一禘其意以禘祫之年皆從三年喪畢後數起此似近理

關譏而不徵孔疏謂此夏殷法周則有門關之徵若凶年則無稅也愚按孟子所說大抵不純是周制

升於司徒者不徵於鄕升於學者不徵於司徒曰造士孔疏云𨿽升司徒猶給鄕之繇役以藝業未成身𨿽升學亦以學未成猶給司徒繇役若其學業旣成免其繇役愚按依疏言則選士俊士猶未是造士直待學成然後免徵而爲造士依集說則選士俊士卽是造士孔疏似長

司防以歲之成質於天子一條集說謂以周制異而不言其異在何處孔疏謂以周法言之司防總主羣官簿書而此則司徒司馬司空各質於天子不由司防愚按周法卽如今之錢糧歸並戶部王制所言則明朝之各部考成也

皇收冔冕不言衣鄭氏則補之曰凡冕屬其服皆上纁下有虞氏十二章周九章夏殷未聞深衣燕衣縞衣衣不言冠鄭氏則補之曰其冠則牟追章甫委貌也又以皇與下冕相對故爲冕屬又以經云夏后氏燕衣而養老周人衣而養老周人燕服衣故知養老燕羣臣之服也又以燕禮諸侯燕臣子用朝服明天子之燕亦朝服也又因玉藻天子皮弁以日視朝故知天子與諸侯朝服之別集說於此殊疏略

凡三王養老皆引年可見王政之等殺

六十不親學注云不能備弟子禮愚案弟子之禮亦且因年而減今人有老而營營於勢利甘爲人下者亦獨何哉

爲田九萬億畝疏本有二說一說謂萬億字誤一說謂皇氏以爲億數不定或以十萬爲億或以萬萬爲億或以一萬爲億此云萬億者祗是萬萬也六國時或將萬爲億故云萬億但古事未知孰是故備存焉今集說但謂經文誤是用其前說愚謂皇氏說亦有理

地與星辰四遊之說月令孔疏引鄭氏考靈耀之注甚詳孔氏本不以說爲是然卻云禮是鄭學故具言之賢者裁焉可見其守家法之嚴

孔疏又引鄭考靈耀注曰日有九道黃道一靑道二出黃道東赤道二出黃道南白道二出黃道西黒道二出黃道北日春東從靑道夏南從赤道秋西從白道冬北從黒道立春星辰西遊日則東遊春分星辰西遊之極日東遊之極日與星辰相去三萬里夏則星辰北遊日則南遊夏至星辰北遊之極日南遊之極日與星辰相去三萬里以此推之秋冬可知又雲月行九道並與日同愚按此言日之九道本因四遊而然今法旣不用四遊則日恐難以九道言

鄭注月令謂凡此車馬衣服皆所取於殷時而有變焉非周制也周禮朝祀戎獵車服各以其事不以四時爲異又玉藻曰天子龍衮以祭端而朝日皮弁以日視朝於此皆殊疏云虞夏之制有日月星辰十二章之服周之制朝祀戎獵車服各有殊今此下與周禮不同上與虞夏又異故云取殷時也殷時木輅此乘鸞輅不純用殷故云而有變焉愚案以月令車馬衣服爲殷制此亦說得有據集說略而不言何故

先立春三日孔疏云周法四時迎气皆前期十日而齊散齊七日致齊三日今秦法簡省故三日也蓋散齊二日致齊一日愚按此則安知不是夏殷之法何以知其必是秦法

孔疏云賈馬蔡邕皆謂迎春祭太皥及勾芒鄭則以爲蒼帝靈威仰愚按依宗伯注則鄭說四時迎气亦兼祭五人帝五人神

宿離不貸鄭注云離讀如儷偶之儷宿儷謂其屬馮相氏保章氏掌天文者相與宿偶當蕃候伺不得過差也疏云恆在候處相與止宿配偶共審察伺候愚案此句集說殊不若注疏之明

天气下降孔疏雲天地之气謂之陰陽一年之中或升或降故聖人作象各分爲六爻以象十二月愚案此云六爻象十二月精矣但月令於正月而曰天气下降地气上騰於十月而曰地气下降天气上騰方其升而謂之下降方其降而謂之上騰畢竟可疑孔疏亦未甚明白

孔疏曰鬥星隨天而轉日一夜過轉一周而行一度故正月建寅二月建卯愚按此亦如日之不及天一度也然不知亦有歳差否

鄭注漢始以驚蟄爲正月中疏云劉歆作三統歷攺驚蟄爲二月節律曆志因之蓋蟄虫正月始驚二月大驚故移驚蟄爲二月節雨水爲正月中愚按此考古歷者所當知

季春大合樂鄭注云大合樂者所以助陽達物風化天下也其禮亡按周禮大胥賈疏謂文王世子之大合樂則大胥所謂春入學合采合舞秋頒學合聲也月令季春之大合樂則大胥所謂以六樂之防正舞位也月令孟春其祀戶祭先脾鄭注云凡祭五祀於廟用特牲有主有屍皆先設席於奧祀戶之禮南面設主於戶內之西乃制脾及腎爲俎奠於主北又設盛於爼西祭黍稷祭肉祭醴皆三祭肉脾一腎再旣祭徹之更陳鼎俎設饌於筵前迎屍略如祭宗廟之儀孔疏曰此皆逸中霤禮文云祭五祀於廟者設祭戶祭中霤在於廟室之中先設席於廟室之奧若祀竈祀門祀行皆在廟門外先設席於廟門之奧𨿽廟室廟門有別總而言之皆謂之廟故云凡祭五祀於廟此謂殷禮若周則七祀加司命與厲也不審祀之處所亦當與竈門行等俱在廟門之外祀也若周總在宮內故宮法正云祭社稷七祀於宮中云有主有屍者謂天子諸侯若卿大夫廟無主則五祀無主也云肉脾一腎再者申明祭肉三度之事其祭肉三者脾尊故一祭腎卑故再祭云旣祭徹之更陳鼎俎設饌於筵前者謂旣祭黍稷祭肉醴之後徹去俎之與盛更陳列鼎俎設其饌食於初設奧之筵前其時主已移於筵上主人出戶迎屍屍入卽筵而坐但宗廟之祭屍入之後始祭籩豆及黍稷醴其祭戶之時已於西祭黍祭肉祭醴今迎屍而入則應坐而饌食不更祭黍稷祭肉祭醴故云略如祭宗廟之儀祭戶所以先設席於奧乃設饌筵迎屍皆在奧者就尊之處也中間設主祭黍祭肉戶西者就戶處也其餘五祀所祭設主皆就其處也又孟夏之月其祀竈祭先肺鄭注云竈在廟門外之東祀竈之禮先席於門之奧東面設主於竈陘乃制肺及心肝爲俎奠於主西又設盛於俎南亦祭黍三祭肺心肝各一祭醴二亦旣祭徹之更陳鼎俎設饌於筵前迎屍如祀戶之禮孔疏云竈陘謂竈籩承器之物以土爲之愚按論語云與其媚於奧寧媚於竈想春秋之末迎尸之禮將廢而時人之議論如此𨿽賈之引此另自有謂而卽此二語亦可見古禮之變革有由又按鄭注五祀孔疏皆謂是逸中霤禮文可見逸禮唐初尙存

鄭注於仲夏大雩帝云春秋傳曰龍見而雩雩之正當以四月凡周之秋三月之中而旱亦修雩禮以求雨因著正雩此月失之矣又於季夏命漁師代蛟取鼉登龜取黿注云四者甲類秋乃堅成周禮曰秋獻龜魚又曰凡取龜用秋時是夏之秋也作月令者以爲此秋據周之時也周之八月夏之六月因書於此似誤也愚按此鄭注仔細處集說皆略而不言

是月也日長至陰陽爭死生分君子齋戒處必掩身母躁止聲色毋或進薄滋味母致和節嗜欲定心气百官靜事無刑以定晏陰之所成愚按君子之養微陰也與微陽同蓋陰之不正者固當謹防之大易之履霜是也陰之正者則必長養之月令之晏陰是也

鄭注黼黻文章云白與黒謂之黼黒與靑謂之黻靑與赤謂之文赤與白謂之章與虞書黼黻之注絕不同玩孔疏中央土每時輙寄一十八日其說本起於日之四遊四遊之說旣不可從則寄旺之說恐亦難信律中黃鐘之宮孔疏云四時之律皆取气應而土王之律獨取聲應者一者欲與四行爲互二者爲無別候土气之管故也土無候气之管者以寄王四季之末故從四時之管而不別候也惟以四行未十八日爲土之气也蔡氏及熊氏以爲黃鐘之宮謂黃鐘少宮也半黃鐘九寸之數管長四寸五分六月用爲候气案六月林鐘之律長六寸七月夷則長五寸三分有餘何以四寸五分之律於六月候之乎又土聲最濁何得以黃鐘半聲相應乎蔡熊之說非也愚案此處終屬可疑四寸五分之管旣不可候六月之气九寸之管之聲何以應於六月乎

仲春云日夜分則同度量鈞衡石角鬥甬正權槪鄭注以度量鈞衡石五者總蒙同文三十斤曰鈞集說則謂鈞是平其輕重之差以鈞衡石三字作一句愚案仲秋日夜分則同度量平權衡正鈞石角鬥甬則鈞明是三十斤之鈞集說於仲秋注云此與仲春同若如集說仲春之解則豈可同乎

孟冬天子乃祈來年於天宗大割祠於公社及門閭臘先祖五祀孔疏云此等之祭總謂之蠟若細別言之天宗公社門閭謂之蠟其臘先祖五祀謂之息民之祭集說殊不明白

禴祠烝嘗四時正祭皆不見於月令季秋之嘗孟冬之大飲烝鄭注皆不作宗廟之祭講

我百爾九十吾與爾三焉鄭注云文王以勤憂損壽武王以安樂延年言與爾三者明傳業於女女受而成之愚按鄭氏蓋恐人疑文王所以與之之故而以憂樂言之似切實矣然聞以無逸永年矣不聞以安樂延年也斯言也得無啟人主逸豫之念乎不若集說直指爲好事者之辭

文王世子疏云諸侯謂之小樂正天子謂之樂師此有大樂正小樂正周禮有大司樂有樂師故知小樂正當樂師也但此經雜多有諸侯之禮故謂之大樂正小樂正也又大司成論說在東序鄭注云樂正司業父師司成卽大司成司徒之屬師氏也疏云鄭以下文云樂正司業父師司成父師與樂正相連此大司成亦與大司樂相次故知司成卽大司成也以其掌教故知是司徒之屬以其父師司成又掌教國子故知當師氏也愚按大司樂大司成各自一官注疏甚明小注卻云大司成卽大司樂謬矣

凡始立學者必釋奠於先聖先師疏雲天子立虞夏殷周四代之學若諸侯止立時王一代之學有大學小學耳其所習經業皆於時王學中其鄕學爲庠愚按觀此則孟子所謂學則三代共之者其中仍有天子諸侯大小之不同

文王之爲世子也教世子周公踐阼此三句注疏皆作結上文語集說皆作衍文當從注疏集說又云周公踐阼句缺一相字遂啟明堂位周公踐天子位之說愚按大全嚴陵方氏曰成王主也故於阼曰涖周公相之而已故於阼曰踐此輕重之別也如此說𨿽缺相字亦自無

文王世子言公族內朝以齒外朝以官其在宗廟之中則如外朝之位愚按如此則中庸序爵今講家以爲専是異姓者誤矣

公與族燕則異姓爲賔膳宰爲主人愚按今士大夫有爲同姓設燕者亦當本此意爲之

守於公禰此本是遷主而謂之禰鄭注云言禰在外親也集說云禰當讀作祧愚按此亦當從鄭注

下管象舞大武只宜用注疏舊說集說取嚴氏之說殊支離

鄭注燔黍捭豚雲中古未有釜甑釋米捭肉加於燒石之上而食之耳今北狄猶然孔疏云伏羲爲上古神農爲中古五帝爲下古若易歷三古則伏羲爲上古文王爲中古孔子爲下古若三王對五帝則五帝亦爲上古故士冠記云大古冠布下云三王共皮弁則大古五帝時大古亦上古也不同者以其文各有所對故上古中古不同也此雲中古者謂神農也愚按大古中古無定屬最是集說以此節爲上古非

酒在室一條孔疏敍九獻之禮甚明可以補儀禮之缺但云大祫於太廟則備五齊三酒大禘則用四齊三酒此拘於康成祫大禘小之說也

孔疏謂鄭注云腥其俎謂豚解而腥之者按士喪禮小斂之奠載牲體兩髀兩肩兩胉並脊凡七體也士虞禮主人不視豚解注云豚解解前後脛脊脇而已是豚解七體也按特牲少牢以薦熟爲始之時皆體解無豚解以無朝踐薦腥故也其天子諸侯旣有朝踐薦腥故知腥其俎之時豚解云熟其殽謂體解而爓之者體解則特牲少牢所升於俎以進神者是也按特牲九體肩一臂二臑三肫四胳五正脊六橫脊七長脇八短脇九少牢則十一體加以脡代脇爲十一體也是分豚爲體解此熟其殽謂體解訖以湯爓之不全熟次於腥而薦之堂愚按此解熟其殽𨿽引特牲少牢然周禮籩人疏雲天子諸侯大夫士𨿽同名饋食仍有少別何者天子諸侯屍食前仍有饋獻二是饋孰陰厭陰厭後屍入室食乃獻大夫士則饋孰與黍稷爲陰厭陰厭前無饋獻以此爲異耳又司幾筵注曰祼於室饋食於堂繹於祊疏云饋食於堂謂饋獻節據有熟故言饋食其食未有黍稷集說不分別朝踐饋食又不分別大夫士欠明澄酒在下孔疏言鄭意澄爲沈齊酒爲三酒與集說不同魯之郊禘非禮也周公其衰矣孔疏云魯合郊禘也但郊失禮則牛口傷禘失禮躋僖公集說云成王之賜固非伯禽之受尢非此二說當從集說

禮運以大夫聲樂皆具爲非禮孔疏云大夫自有判縣之樂而不得如三桓舞八佾一曰大夫祭不得用樂者故少牢饋食無奏樂之文惟君賜乃有之愚按此二說本一意所謂判縣者是君賜乃有論語注謂大夫四士二亦是如此

皆從其初皆從其朔此二語最好蓋以迹而觀則養生送死禮制日備較之蕢桴土鼓營窟檜巢之日不啻霄壤究之因時制宜無非從其天理之自然三代之興何嘗非大道之行哉比前大同小康之語醇純多矣鄭注云體其犬豕牛羊謂分別骨肉之貴賤以爲眾俎也孔疏云知非屍前正俎者以此經所陳多是祭末之事若是屍前正俎當云是謂合莫不得云是謂大祥旣是人之祥善故爲祭末饗燕之眾俎也集說亦用此說愚按此恐未必然康成之意亦似不如此

聖人能以天下爲一家鄭注曰耐古能字孔疏曰古之能字皆作耐字今書𨿽悉作能或有作耐字者則此耐以天下爲一家及樂記云人不耐無樂是古字時有存者亦有誤不安寸直作而字則易屯彖云利建侯而不寧及劉向說苑能字皆爲而也愚按此古今字體之變不可不知集說止云耐音能略甚

禮運中精語如人者天地之心人情以爲田學者所當細味

律呂上生下生先儒之說不同何椒丘曰黃鐘下生林鐘林鐘上生太簇太簇下生南呂南呂上生姑洗姑洗下生應鐘應鐘上生防賔防賔重上生大呂大呂下生夷則夷則上生夾鐘夾鐘下生無射無射上生仲呂此京馬鄭蔡諸儒及杜佑通典所說也然班固漢書所載律呂相生皆一上一下而京房等乃自防賔重上生大呂以後咸易漢志上下之號何哉蓋一上一下者相生之道也言重上生者吹候之用也論陰陽相生之正則當從班氏之說若必施之吹候之用則當從京馬鄭蔡之說二者並行而不悖焉愚按今集說所用亦京馬鄭蔡之說也

王前巫而後史卜筮瞽侑皆在左右集說石梁王氏曰巫祭祀方用卜筮有事方問謂嘗在左右非也大全西山眞氏曰巫掌祀以鬼神之事告王史掌書以三皇五帝之事告王掌卜筮者以吉凶諫王瞽蒙之瞍以歌詩諫王一人之身而左右前後挾而維之𨿽欲斯須自放得乎愚按此一條當從眞氏又禮必本於太一孔疏云太一者謂天地未分混沌之元气也集說石梁王氏曰禮家見易有太極字翻出一个太一仍是諸子語眞氏讀書記云太一者卽太極之異名愚按此一條亦當從眞氏

禮器孔疏云忠者內盡於心也信者外不欺於物也解忠信二字最明白

禮也者合乎天時一條孔疏曰前云忠信爲本易見而義理爲文難覩故此以下廣說義理爲文之事集說無此明白又按舉其定國之數以爲禮之大經孔疏云禮物必鄕之所有故有國者必書其國內所生物多少定數以爲國之大法集說於此亦殊混

必舉其定國之數一條當與王制冡宰制國用一條同看孔子曰我戰則克祭則受福蓋得其道矣鄭注謂我字是指知禮者孔疏云知非孔子自我者君子務在謙光不應自言祭祀受福之事愚按注疏此說比集說作孔子自言者其義較長

或素或靑鄭注云變白黒言素靑者秦二世時趙髙欲作亂或以靑爲黒黒爲黃民言從之至今語猶存也孔疏云是鹿馬之類愚按此可補史之略

禮之以多爲貴者以其外心者也禮之以少爲貴者以其內心也此分而言之也若合而言之則以少爲貴亦是心之盡於外處內心外心原是一時俱有

禮有擯詔樂有相步溫之至也鄭注解溫爲溫借孔疏皇氏云溫謂承借凡玉以物緼裏承借君子亦以威儀擯相自承借愚按今人喜用蘊借二字蓋本此卽易物不可以苟合之意又上文三月系七日戒三日宿愼之至也鄭注云將有祭祀之事必先敬愼如此不敢切也孔疏云禮須積漸不敢切廹也按注疏解愼字俱用溫借之義蓋經文愼與溫本交互言之

醴酒之用酒之尙割刀之用鸞刀之貴莞簟之安而槀鞂之設此義見禮器又見郊特牲蓋卽所云禮之近人情者非其至者也與七介相見三辭三讓而至不可直情徑行者又不同合之乃見禮意

因名山升中於天此一句鄭注作封禪解集說駁之𨿽仍用鄭氏中猶成也之義然只作巡狩燔柴解此等處集說最有功蓋程朱以來諸儒之意也元明兩代不講封禪皆是儒者解經之力經學之關系豈不大哉綱目梁天監八年許懋曰舜柴岱宗是爲巡狩而鄭引孝經鉤命決云封於泰山禪於梁甫此緯書之曲說非正經之通義也懋亦賢矣哉

內則子事父母櫛縰笄總笄字無注孔疏曰笄者著縰旣畢以笄揷之熊氏云此笄謂安髻之笄以縰韜髮作髻旣訖橫施此笄於髻中以固髻也故士喪禮云笄用桑長四寸纋中是也纋中謂殺其中使細非固冠之笄故文在冠上冠有纓者無笄又婦事舅姑櫛縰笄總鄭注云笄今簪也孔疏曰謂婦人之笄異於上男子笄縰故於此始云笄今簪也則與士冠禮男子爵弁笄皮弁笄同故鄭注冠禮亦云笄今之簪也則喪服女子古笄尺二寸也大全朱子曰婦人不冠則所謂髻笄卽爲固髻之用亦名爲簪而非如二弁之簪矣愚按合注疏及朱子之言觀之則男子之笄有二種婦人之笄又另是一種

升降出入揖遊揖遊二字注疏集說大全俱無解惟小學注說得明

魚膾芥醤芥醤二字注疏集說俱無解

自蝸醢至卵鹽二十六物大全長樂劉氏曰士庶不可得而備之也偶其有者則如此法以制之凡爲人子婦者預當知之以敬於祭祀則鬼神享之以奉於燕飲則賔客樂之以饌於尊親則衰病宜之愚按如此說方見內則之喫爲人處

旣養老而後乞言亦防其禮此恐其勞動故云然鄭注云防其禮者依違言之求而不切也孔疏云依違求之而不偪切此說得明集說云其禮防略不誠切以求之便不明白

妾禦當夕之制不特注疏言之而集說亦用之今人乃以色荒爲疑不知此是言其制度如此若夫淸心寛欲則存乎其人而已猶之天子之羞百二十品特備其制爾豈必徧嘗之哉

接以太牢王肅杜預並以爲接待夫人以太牢鄭注云接讀爲防防勝也謂食其母使補虛彊气也集說則云以太牢之禮接見其子恐當從鄭說

請肄簡諒鄭注云請習簡謂所書篇數也請習信謂應對之言也集說云諒言語信實也愚按應對之言而謂之諒蓋言以信實爲主也集說又一說簡者簡要此易啟人苟簡之病當刪

二十博學不敎此一語最切今人病痛今學者苦於衣食之累往往以訓蒙爲治生之策甚有不及二十而爲人師者矣其爲害可勝道哉集說云不教恐所學未精故不可爲師以教人也防哉言乎

凡女拜尙右手孔疏云漢時行之也愚按觀此則唐初男女之拜已無左右之分

玉藻疏云漢明帝時用曹褒之說皆用白旒珠與古異也愚按此則玉藻之制自東漢而變端而朝日注疏皆謂端當爲冕集說亦從之大全方氏則云端者祭服燕服之總名衣衣而加冕則爲祭服衣衣而加冠則爲燕服此與注疏集說俱不同

聽朔於南門之外鄭注云東門南門皆爲國門也天子廟及路寢皆如明堂制明堂在國之陽每月就其時之堂而聽朔焉卒事反宿路寢亦如之愚按康成之意蓋謂聽朔於南門外之明堂也經文止言南門外而不言明堂此注亦是補經之法

鄭注雲天子廟及路寢皆如明堂制孔疏云按考工記夏后氏世室鄭注云謂宗廟殷人重屋注云謂正寢也周人明堂鄭云三代各舉其一明其制同也然太廟路寢旣如明堂則路寢之制上有五室不得有房而顧命有東房西房鄭答趙商云成王崩時在西都文王遷丰鎬作靈臺辟廱而已其餘猶諸侯制度焉故知此喪禮設衣物有夾有房也周公攝政制禮作樂乃立明堂於王城如鄭此言是成王崩時路寢猶如諸侯之制故有左右房也然西都宮室旣如諸侯制按詩斯干云西南其戶箋雲路寢制如明堂是宣王之時在鎬京而雲路寢制如明堂則西都宮室如明堂也故張逸疑而致問鄭答之云宣王承亂又不能如周公之制如鄭此言則成王崩時因先王舊宮室至康王已後所營依天子制度至宣王之時承亂之後所營宮室還依天子制度路寢如明堂也不復能如周公之時先王之宮室也愚按此疏說得最周宻然謂太廟路寢明堂之制同屬可疑明堂位謂太廟天子明堂其誤亦同

康成主明堂五室之說而謂九室三十六戶七十二牖是秦相呂不韋作春秋時說者所益非古制也此與朱子意不同又按康成解月令亦只是主五室之說其意蓋以九室乃後儒誤解不韋月令也集說於月令玉藻殊欠明白

閏月則闔門左扉立於其中鄭注云聽其朔於明堂門中還處路寢門終月孔疏云於文王在門謂之閏是閏月聽朔於明堂門反居路寢門皇氏云明堂有四門卽路寢亦有四門閏月各居其時當方之門義或然也愚按此因路寢如明堂之說而遂謂路寢亦四門益難信動則左史書之言則右史書之孔疏以周禮之五史參攷之知其卽太史內史最見精細集說則不問其爲何官矣【陸翼王集說補正亦備載孔疏之說】

朝服以日視朝於內朝鄭注云朝服冠端素裳也孔疏云按王制周人衣而養老注云衣素裳天子之燕服爲諸侯朝服彼注云衣則此端也若以素爲裳則是朝服此朝服素裳皆得謂之端故論語云端章甫注云端端諸侯朝服若上士以爲裳中士以黃爲裳下士以雜色爲裳天子諸侯以朱爲裳則皆謂之端不得名爲朝服也又朝端夕深衣疏曰大夫士視私朝故服端若朝君之時則朝服也朝服其衣與無異但其裳以素耳愚按此分別朝服與端最明但朝禮則君臣同服若宗廟之事則君不服端亦不服朝服故論語蒙引謂君臣同服者非告朔聽朔之制內朝外朝之別此處孔疏說得最明

麛裘靑豻褎絞衣以裼之鄭注旣云絞蒼黃之色又引論語素衣麛裘孔疏引皇氏云素衣爲正記者亂言絞耳集說不分別殊略

諸儒言明堂之說不一蔡邕云明堂太廟辟雍是一處此說最無理

讀禮志疑卷五

欽定四庫全書

讀禮志疑卷六

贈內閣學士陸隴其撰

昔者周公朝諸侯於明堂之位天子負斧依南鄕而立鄭注云周公攝王位以明堂之禮儀朝諸侯也不於宗廟辟王也天子周公也此最謬處集說非之是矣孔疏又載鄭發墨守云隠爲攝位周公爲攝政𨿽俱相幼君攝政與攝位異也愚按此則鄭又自相矛盾矣又鄭於大誥王若曰亦云王謂周公居攝命大事則權稱王也孔疏於書主安國傳故極言鄭之非於禮記主鄭義故不駁

孔疏謂王肅以家語之文武王崩成王年十三鄭康成用衛宏之說武王崩時成王年十歳與王肅異也愚按此等處總難稽考又書孔傳亦云武王崩成王年十三三公中階之上疏雲南面三階故稱中愚按他經未見中階之名諸莊甫雲中階是秦制似可信明堂位車旂爵勺或用三代或用四代集說不言其何故孔疏云隨其禮存者而用之耳無別義也最明

少儀云不疑在躬鄭注謂不服行所不知使身疑也較集說似明母身質言語及曲禮疑事毋質卽此意玉藻謂童子見先生從人而入少儀謂童子曰聽事此最足見古人長幼之節

事君者量而後入不入而後量集說就出處言鄭注謂量量其事意合成否是就逐事言愚按似當兼用母循枉集說云言行過而邪枉當攺以從直後復循襲是貳過矣愚按以此推顏子之不貳過可見過之貳有由於錮蔽者有由於因循者

少儀酌尸之僕如君之僕其在車則左執轡右受爵祭左右軌範乃飲集說止云軌轂末也範軾前也鄭孔注疏則引周禮大禦祭兩軹祭軌邶風濟盈不濡軌究其同異又如犬則執緤條則引曲禮效犬者左牽之此等處是注疏所長

學記術有序鄭注云術當作遂孔疏解之甚詳集說謂當作州者非

中年考校一條大全臨川吳氏講得最明愚按論語灑掃應對進退是小學之行學記離經辧志敬業樂羣博習親師論學取友是小學之知又離經幾句俱在則以學文中孔疏謂應入大學者自國家考校之其未入大學者鄕遂大夫考校也不見分小學大學似與臨川吳氏之說不同集說則並不言何人考校何處考校尢混至近來講家有所謂說約者則又云入學比校俱指大學言與吳氏之說全背

未卜禘不視學孔疏謂若不當禘祭之年亦待時祭之後乃視學也集說謂不五年不視學則拘泥甚矣又孔疏謂此視學謂考試學者經業或君親往或使有司爲之非天子大禮視學也若大禮視學在仲春仲秋及季春集說亦不能如此之詳

多其訊言及於數集說云多發問辭以訊問學者而所言又不止一端孔疏云多其訊者訊問難也旣自不曉義理而外不肯黙然故假作問難若已解之也言及於數者數謂法象旣不解義理若有所言而輙詐稱有法象也猶若一則稱配太一二則稱配二儀但本義不然浪爲配當此解勝集說

呻其占畢一節皆是與時教必有正業相反而退息之居學其有無不必言矣集說謂使人不由其誠教人不盡其材則與退息必有居學者異恐非

𨿽終其業其去之必速鄭注謂學不心解則忘之易此解得最明集說以工夫間斷言之亦非

相觀而善之謂摩鄭注云不並問則教者思専也孔疏云善猶解也受學之法若人人競問則師思不專故令弟子共推長者能者一人諮問余小不能者但觀聽長者之問答而各得知解此朋友琢磨之益故謂之摩也愚按集說大全俱不用此解然此解自精論語孔門七十子親承問答者極少想亦由此

注疏謂或失則多謂才識淺小而所學貪多終無所成者或失則寡是才識深大而所學務寡終存狹局者或失則易是泛濫外問學而不思則罔者或失則止是不肯諮問思而不學則殆者此解亦勝集說

樂記動靜有常小大殊矣鄭注云動靜陰陽用事大小萬物也大者常存小者隨陽出入愚按此解與集說不同然中庸大徳小徳之義恐是如此

天地之情也疏引皇氏雲天地無情以人心謂之耳愚按西山讀書記論天地無心有心最詳恐不可一槪說樂記言禮樂處𨿽多集說劉氏云始也法陰陽以爲禮樂終也以禮樂而贊陰陽此二語足以括之

以樂記之禮樂與太極圖之仁義禮智對看則樂記之樂兼得太極圖之仁樂記之禮兼得太極圖之禮義智然黃氏日抄則云春作夏長元亨之仁也仁主仁愛樂主和同故仁近於樂秋斂冬藏利貞之義也義主斷制澧主限節故義近於禮依此則樂記之樂乃是太極圖之仁禮樂記之禮乃是太極圖之義智此亦似可從玩集說亦是黃氏之意

昔者舜作五之琴以歌南風鄭注云其辭未聞孔疏云聖證論引尸子及家語難鄭云昔者舜彈五之琴其辭曰南風之薫兮可以解吾民之慍兮南風之時兮可以阜吾民之財兮鄭云其辭未聞失其義也馬昭雲家語王肅所增加非鄭所見又尸子雜說不可取證聖經故言未聞也愚按鄭氏不取雜說證經可謂謹嚴王肅駁之非也黃氏日抄亦載南風之辭失鄭氏之意集說石梁王氏曰防制樂豈専爲賞諸侯此處皆無義理愚按此非謂防之樂皆爲賞諸侯設也特歌此南風以賞諸侯耳於理無礙孔疏自明

其治民勞者其舞行綴逺其治民逸者其舞行綴短鄭注云民勞則徳薄酇相去逺舞人少也民逸則徳盛酇相去近舞人多也孔疏云綴謂酇也酇謂酇聚舞人行位之處立表酇以識之黃氏日抄亦主此解集說乃以行綴逺爲徳隆樂盛行綴短爲徳薄樂殺與注疏相反似只宜從注疏

大章章之也咸池備矣孔疏云黃帝所作咸池之樂至堯更增攺修治而用之黃帝之樂堯不增修者則別立其名則此大章是也咸池至周謂之大咸大章至周謂之大捲更加以雲門之號雲門大卷一也愚按此皆是據周禮以解禮記集說皆不暇及

黃氏日抄云五帝之不相沿樂以樂久而不變將極而失其和則憂也三王之不相襲禮以禮久而不修將粗而失其中則偏也愚按此說似妙然注疏集說皆不如此解

樂言一章孔疏謂樂出於人而還感人猶如雨出於山而還雨山火出於木而還燔木愚按此數語最明白集說不如也

廣則容姦狹則思欲注疏以樂言集說以人之感於樂者言恐當從注疏

情深而文明气盛而化神和順積中而英華發外孔疏及大全嚴陵方氏皆主樂言集說獨將气盛化神句主天地言集說誤

文采節奏四字黃氏日抄云文采謂威儀節謂樂止奏謂樂終也最明

先鼓以警眾三步以見方此初之節奏也再始以著往復亂以飭歸此繼之節奏也故前又云廣其節奏樂也者情之不可變者也禮也者理之不可易者也此二句當與五帝不相沿樂三王不相襲禮同看蓋不可變不可易者禮樂之初定者也不相沿不相襲者禮樂之積者也

徳成而上藝成而下當與論語遊於藝及籩豆之事則有司存同看

君子於是語於是道古言古樂之妙君子聽之不覺其闡明而率循之故非此不語非此不道豈有厭倦之理蓋所以破文侯恐臥之言也集說不明白

集說云三綱者君爲臣綱父爲子綱夫爲妻綱六紀謂諸父有善諸舅有義族人有序昆弟有親師長有尊朋友有舊此本孔疏又本禮緯含文嘉蓋緯𨿽不可盡信然聖賢精意亦時有借之以傳如此之類者故康成往往以緯證經未可以此詆康成也

衛音趨數齊音傲辟孔疏謂淫泆之外更有趨數傲辟故總謂之溺音此解亦勝集說

遲之遲而又久黃氏日抄載方氏之說曰上遲字音穉待也待諸侯之至也下遲字如本音謂遲而又久則遲之至也此解甚妙集說略而不言

樂記一則曰禮勝則離樂勝則流是禮樂皆不可過也一則曰禮主其減樂主其盈是禮則懼其不足樂則懼其有餘也二條互相發明集說劉氏以謙卑退讓爲減以減而不進爲禮勝則離此另是一解與孔疏及馬氏注俱不同不可從

聲音動靜性術之變盡於此矣孔疏云術謂道路變謂變動言口爲聲音貌爲動靜是人性道路之變轉竭盡於此矣而不可過也愚按此解性術二字最精集說欠明

曲直繁瘠廉肉節奏此八个字作文之法亦盡於此審一以定和集說應氏劉氏兩條不同劉氏與鄭孔注疏同應氏所謂一者心也恐不免有良知家之獘子貢問樂一條孔鄭𨿽考正其倒錯而仍存其舊以示傳疑之意集說竟沒其舊非先儒注書之體也

歌者直已而陳徳者也直卽直養無害之直直己者正直己身自反無愧正所謂徳於未歌之前實有此徳恐其𨿽得而復失故將諸詩敷陳以涵養保全之觀下文云有勇有義非歌孰能保此其意可見集說方氏一條以各濟所偏爲解非經意也注疏皆不如此解

經解第一條言六經之教所得有淺深因而不能無失其義甚精集說石梁王氏謂此決非孔子之言殊誤天子者與天地參故徳配天地兼利萬物與日月並明明照四海而不遺防小今講家以此一叚爲徳盛其在朝廷則道仁聖禮義之序燕處則聽雅頌之音行步則有環佩之聲升車則有鸞和之音居處有禮進退有度講家以此一叚爲養純蓋徳已盛而猶不敢以自足者自朝廷以至進退一步密一步涵養之功又如此此所以大法小亷而百官得其宜綱舉目張而萬事得其序也注疏集說大全皆不能如此明白於此可悟日新又新之分

哀公問有成事然後治其雕鏤文章黼黻以嗣此言雕鏤文章黼黻在有成事之後亦猶師乙之言歌在有勇有義之後也

仲尼燕居云言而履之禮也行而樂之樂也集說無解今講家云言非空言行非彊勉正明禮樂之意其中自有序和在甚明

達於禮而不達於樂謂之素達於樂而不達於禮謂之偏集說解得不明孔疏云古與今異古之人也明達於禮而不甚明達於樂者但謂之朴素不備具耳不得稱於樂爲窮明達於樂而不甚明達於禮者謂之徧半而不備耳非是於禮爲窮防禮樂兼有但樂優於禮若今人達於樂而不達於禮者則全不知禮也此解分明聖人論治必說到無以復加必說到過化存神必說到循序漸進五至言無以復加也三無言過化存神也五起言循序漸進也五起自內及外自近及逺始起於心旣得於身徴於人臻於天又終而至於悠久

統言之曰禮樂分言之曰三曰五蓋志也詩也哀也皆從禮樂中分出言之耳故三無五至猶言禮樂極其至而妙於無耳古人文字多變換故費後人解說三無五至卽虞所謂惟康四方有敗必先知之又卽虞書所謂惟幾

地載神气神气風霆黃氏日抄曰神气散而爲風薄而爲霆皆從地起故屬之地蓋聞有天雨有雷雨天雨逺雷雨近此章以風雨屬天以風霆屬地其審之矣世有風雷大作而髙山絕頂晴皎自如者非風霆卽地之神气之爲耶愚按日抄之意蓋以風之在天與在地者各不同也注疏集說大全俱不若此之明白

耆欲將至有開必先黃氏日抄云耆欲謂所可願之事祭統載衛悝鼎銘亦曰乃考文叔興舊耆欲晦庵據家語云有物將至其兆必先疑有物訛爲耆欲其兆訛爲有開愚按朱子之疑𨿽是然依鄭注及集說解自好不必攺

維嶽降神生甫及申孔疏云鄭志注禮在先未得毛詩傳故以甫爲仲山甫在後箋詩乃得毛傳知甫侯申伯同出伯夷之後故與禮別也愚按一人之解不能不因前後而異同如此讀者何可不審又坊記引先君之思以畜寡人鄭注作定姜之詩亦與詩注不同孔疏亦引鄭志云注記時執就盧君後得毛傳乃攺之凡注與詩不同皆仿此

坊記引君陳鄭注云君陳蓋周公之子伯禽弟也孔疏並不言其何據止以蔡仲之命序例之謂其相似恐終難信

表記以徳報怨則寛身之仁也以怨報徳則形戮之民也孔疏云以直報怨是禮之常也今以徳報怨但是寛愛己身之民欲苟息禍患非禮之正也愚按此段如孔疏之解自無病不知集說何以疑其非孔子之言道有至有義有考義字上本無有字鄭注謂是闕文集說卽增之而不注明其故

與仁同功其仁未可知也與仁同過然後其仁可知也孔疏云過謂利之與害若遭遇利害之事其行仁之情則可知也愚按孔疏解此過字最明蓋與論語觀過知仁之意自不同集說呂氏及大全嚴陵方氏以論語之意解此誤矣

仁有數義有長短小大鄭注云數與長短小大互言之耳集說欠明

凱以彊教之弟以說安之孔疏云凱樂也言君子初以仁政化下使人樂仰自彊不息是凱以彊教之黃氏日抄引呂氏曰凱樂也此以爲彊教者和樂之中又有彊盛之狀凱風長養之風也凱樂戰勝之樂也八凱性和而有才者也皆有彊盛意此皆可與集說相發明孔疏謂虞夏之文不勝其質者言虞夏之時𨿽有其文但文少而質多故文不勝於質殷周之質不勝其文者言殷周𨿽有其質亦質少而文多故不勝其文然按三正記云文質再而復始則虞質夏文殷質周文而云虞夏之質殷周之文者夏家𨿽文比殷周之文猶質殷家𨿽質比夏家之質猶文愚按虞夏之質殷周之文與夏忠商質周文之說可相通與三正記之說恐不相類又按夏道尊命一條卽夏忠商質周文之說也取石梁王氏之說曰此一章未敢信以爲孔子之言恐亦難一槪不信

事君逺而諫則讇也孔疏云若與君疏逺彊欲諌諍則是謟侫之人望欲自達也愚按此意甚正石梁王氏謂此非孔子之言過矣又孔疏云凡諫者若常諫之時天子諍臣七人諸侯五人大夫三人惟大臣得諫若嵗初則貴賤皆得諫也故襄十四年左傳師曠對晉侯云自王以下各有父兄子弟以補察其政史爲書瞽爲詩工誦箴諫大夫規誨士傳言庶人謗商旅於市百工獻藝國語又云天子聽政公卿至於列士獻詩瞽獻典史獻書師箴瞍賦蒙誦百工諌庶人傳語近臣盡規此皆孟春之月上下皆諫故傳引夏書曰毎歳孟春遒人以木鐸狥於路是也愚按此又可見逺臣之諫常有時侯表記事天地之神明無非卜筮之用不敢以其私防事上帝熊氏訓解以此二句専就所用之牲言可免劉注抵牾之疑

緇衣王言如絲其出如綸王言如綸其出如綍黃氏日抄云綸繩也大於絲綍索也又大於綸言王言一出下所視效其端𨿽防其末漸大甚明集說不詳

緇衣言甫刑苗民孔疏曰鄭注呂刑云苗民謂九黎之君也九黎之君於少昊氏衰而棄善道上效蚩尢重刑必變九黎言苗民者有苗九黎之後顓頊代少昊誅九黎分流其子孫爲居於西裔者三苗至髙辛之衰又復九黎之君惡堯興又誅之堯末又在朝舜時又竄之後王深惡此族三生凶惡故著其氏而謂之民以此言之鄭以九黎爲苗民先祖但上學蚩尢之惡非蚩尢子孫孔注尙書以爲九黎卽蚩尢也三苗則非九黎之子孫與鄭異愚按此敍三苗之始末最詳

深衣續衽鉤邊鄭注云績猶屬也袵在裳旁者也屬連之不殊裳前後也鉤邊若今曲裾也孔疏云衽當旁者凡深衣之裳十二幅皆寛頭在下狹頭在上皆似下要之衽是前後左右皆有衽也今云衽當旁者謂所續之衽當身之一旁非爲余衽悉當旁也云屬連之不殊裳前後者若其喪服其裳前三幅後四幅各自爲之不相連也今深衣裳一旁則連之相著一旁則有曲裾掩之與相連無異故云屬連之不殊裳前後也愚按如孔疏之言則集說楊氏以覆縫爲鉤邊恐未然大全嚴陵方氏曰衽襟也亦恐小異

儒行雲其過失可微辧而不可面數也鄭注孔疏皆無解集說呂氏云此一句尙气好勝之言於義理未合近世講家則云不可面數微辧卽攺不待面數也此正勇於攺過處愚按此說勝於呂氏

孔疏云孔子說儒凡十七條其上十五條皆明賢人之儒其第十六條明聖人之儒其十七條之儒是夫子自謂也愚按原本鄭注最明集說殊欠明白

毀方而瓦合鄭注云去已之大圭角下與眾人小合也孔疏云方謂物之方正有圭角鋒鋩也瓦合謂瓦器破而相合也又云圭角謂圭之鋒鋩有楞角言儒者身恆方正若物有圭角不欲異眾過甚去其大圭角言猶有小圭角也黃氏日抄云毀方毀去其圭角瓦合委曲相合如瓦之覆屋也愚按此皆主涵容言與後所謂砥礪亷隅者不同集說所解殊迂滯

麤而翹之又不急爲也孔疏云麤疏也翹起發也甚明集說亦不明

孔疏云儒之言優也柔也能安人能服人愚按儒之徳兼剛柔而要以柔爲本孔疏此解精矣

沮之以兵世亂弗沮沮字集說無解鄭注云沮謂恐怖之也孔疏云俗本沮或爲阻字謂阻難之事愚按沮與阻是二字不得混陸徳明經典釋文云沮在呂反冠義三加彌尊孔疏士禮故三加也古者五十而後爵故大夫無冠禮諸侯則四加而有冕也天子當五加衮冕也集說不明

昏義孔疏云納采問名此二禮一使而兼行之納吉納徵請期毎一事而使者一人行惟納徵無鴈以有幣故其餘皆用鴈愚按今多用幣者矣此昏禮之失也鄕飲酒義孔疏云此篇前後凡有四事一則三年賔賢能二則鄕大夫飲國中賢者三則州長習射飲酒也四則黨正蠟祭飲酒總而言之皆謂鄕飲酒知此篇合有四事者以鄭注鄕人鄕大夫又云士州長黨正鄭又云君子謂鄕大夫士也鄕大夫士飲國中賢者亦用此禮也鄭以此經云鄕人士君子故知此篇有四事鄕則三年一飲州則一年再飲黨則一年一飲也愚按今人認鄕飲専爲養老之事失其義矣

賔主象天地介僎象陰陽孔疏雲天地則陰陽著成爲天地故賔在西北天地嚴凝之气著主在東南天地溫厚之气著介坐在西南象陰之防气僎在東北象陽之微气此一段看得陰陽分明立賔以象天而坐則於西北陰位立主以象地而坐則於東南陽位分明是先天後地之理

射義孔疏云凡天子諸侯及卿大夫禮射有三一爲大射是將祭擇士之射二爲賔射諸侯來朝天子入而與之射也或諸侯相朝而與之射也三爲燕射謂息燕而與之射其天子諸侯大夫三射皆具其士無大射此三射之外又有鄕射鄕大夫職云獻賢能之書於王退而以鄕射之禮五物詢眾庶是也又有州長射於州序之禮又有主皮之射愚按此一條言射之類最詳

爲人父者以爲父鵠孔疏雲中則任爲人父不中則不任爲人父故爲人之父者以爲父鵠以下放此愚按此說得最明蓋當時以射習人於禮樂故視射之鵠如已之道猶今之以經義習人也集說不分明

燕義云凡國之政事國子存遊卒孔疏謂遊卒未仕者也師氏職云凡國之貴遊子弟學焉鄭注雲貴遊子弟王公之子弟遊無官司者則此遊卒是遊逸以爲副倅故云未仕者國之尋常小小之政事不與於國子惟民庶所爲國子存遊卒未仕者之中愚按有國子又有遊卒猶書有三宅又有三俊皆儲以爲他日之用者也眞西山龍王祠記曰壇而禜之可也廟而祠之亦可也古今異宜豈必皆同愚按龍而廟祀之終不如古禮之善

羣經音辧中引經往往與今本不同如書曰雨曰濟�絫大徳之類大約今本皆唐天寶三年詔尙書古體文字勒依今文孔頴達正義𨿽在天寶前然經當時攺定羣經音義是本陸氏經典釋文故猶存古字

漢孔氏尙書序云古者伏羲氏之王天下也始畫八卦造書契以代結繩之政由是文籍生焉疏云尙書緯及孝經防皆云三皇無文字此不同者藝文志曰仲尼沒而微言絕七十子喪而大義乖況遭秦焚書之後羣言競出其緯文鄙近不出聖人前賢共疑有所不取通人考正僞起哀平則孔君之時未有此緯何可引以爲難乎愚按世多咎孔疏之引防緯觀此條則其胸中涇渭自分其引之者亦是擇其近理者取之似未可深罪也若何休之解公羊妄言孔子受端門之命則眞爲侮聖言矣

公羊傳序疏云何氏作墨守廢疾膏盲蓋在注傳之前猶鄭君作六藝論訖然後注書愚按此可想見古人著作之次第

家禮陳冠服條下注云有官者公服無官者襴衫性理載程子曰今行冠禮若制古服而冠冠了又不常著卻是僞也必須用時之服至昏禮則朱子曰昏禮用命服乃是古禮如士乘墨車而執防皆大夫之禮也冠帶只是燕服非所以重正昏禮也不若從古之爲正黃氏瑞節曰士昏禮謂之攝盛蓋以士而服大夫之服乘大夫之車則當執大夫之執也按昏禮冠禮卻是兩樣意思鄭康成注周禮膳夫醤字云醤謂醯醢賈疏云醤是總名按此則知古所謂醤絕非今所謂醤

經典釋文一書本自單行後人彊以合於注疏往往有與注疏抵牾處如周禮司裘注糝字豻字陸氏音釋卻作參字幹字

賫字鄭司農云賫或謂資鄭注外府曰行道之財用也注掌皮則曰予人以物曰賫賈疏謂賫有兩義

周禮閽人掌守王宮之中門之禁鄭司農以庫門爲中門鄭康成以雉門爲中門賈疏發明康成之意最詳蔡九峯注康王之誥卻仍主司農之說何也

鄭康成注周禮追師副字曰若今步繇賈疏云漢之步繇謂在首之時行步搖動此據時目驗以曉古至今去漢久逺亦無以知之矣又注編曰若今假紒疏云亦是鄭之目驗以曉古至今亦不知其狀也愚按此可見事有不必曲爲之說者大抵闕疑有二樣一是我不能驟通而當闕以俟之一是事本不可通而當闕而置之康成澤虞注曰澤水所鐘也水希曰藪愚按藪便是變成平之漸

鄭注周公所測之地中在今潁川陽城疏云周公度景之處古迹猶存卒都洛邑不在頴川地中者欲取河洛之閒形勝之所洛都𨿽不在地之正中頴川地中卻仍在畿內愚按此可見古人人建事𨿽考之天道必以人事爲主

大司徒文日南則景短多暑日北則景長多寒日東則景夕多風日西則景朝多陰此是以地中爲準而較其四面之長短與冬至景長夏至景短之長短又不同與日極南至牽牛極北至東井之南北亦不同鄭注云日南是地於日爲近南也日北是地於日爲近北也最明賈疏五表之說亦甚詳又按觀此則裏差之法自古有之堯典羲和分驗四方亦是如此

小司徒伍兩卒旅之制鄭注止云此皆先王所因農事而定軍令者也卻不引管子內政軍令之文蓋不欲合王伯而一之也賈疏引管子語以實之失其意矣小司徒九夫爲井鄭注云方一里九夫所治之田也賈疏云一井之內地有九夫假令盡是上地不易家有百畝中一夫入於公四畔八夫家治百畝尙無九夫所治況其中或有一易再易所取數更少令鄭云方一里九夫所治之田鄭據地有九夫而言非謂有九家也愚按觀此則井田內自有活法而後人紛紛疑之者過矣又載師注疏亦可見其爲活法見別本

封人歌舞牲鄭注云謂君牽牲入時隨歌舞之言其肥香以歆神也愚按此可見古人感神之法無所不至據左氏莊二十五年傳則惟正陽之月有救日食之法而尙書季秋日食救之者賈疏謂上代之禮不與周同然則鼓人職救日月則詔王鼓而春秋記日食不記月食聖人用意亦有不必盡同者歟

老子謂道可道非常道又云上徳不徳是以有徳下徳不失徳是以無徳又失道而後徳失徳而後仁失仁而後義失義而後禮賈疏以師氏至徳與老子常道及上徳不徳爲一是燧皇已上無名號之君所行以敏徳與老子可道之道及下徳不失徳失道而後徳爲一是三皇五帝所行以孝徳與失徳而後仁失仁而後義失義而後禮爲三王所行又以仁義爲五帝三王所同有唐初儒者猶崇信老莊往往引以解經而不辧其與儒家同異處此其所以爲陋也

仇讐調人疏云仇是怨也讐謂報也又云漢時徐州刺史荀文若問周禮父之讐辟之海外今靑州人讐在遼東可以王法縱不討乎當問之時己年老昏耄意忘九夷八蠻六戎五狄謂之四海愚按此疏辧仇讐海字之義好

媒氏云男三十而娶女二十而嫁康成據易參天兩地之義則謂必三十二十然後可嫁娶王肅據家語之文則謂言其極不是過耳王說似近情然古今風俗不同則鄭說亦未可盡非

委人職云凡疏材木材注疏皆只解疏材不解木材木材二字疑有誤不當在此

土均職有禮俗二字康成謂是先王舊禮賈疏云俗者續也愚按有禮俗有俗禮禮俗不可變故曲禮云君子行禮不求變俗而康叔封衛亦因殷舊俗禮則不可狥然鄭注於誦訓之方慝亦因曲禮此語疏云土均是謂先王舊俗此謂不變其鄕俗然則俗禮亦未可輕變歟艸人注云土化之法化之使美若汜勝之術也疏云漢時農書有數家汜勝爲上故月令注亦引汜勝愚按注疏並不言汜勝是人名是書名齊民要術內亦止稱汜勝之書曰俱欠明

大宗伯言社稷而不言方澤注疏謂是舉社以表地此與中庸言郊社一例又如賈疏解朝宗覲遇云四方諸侯來朝覲天子豈有別意乎各舉一邊互見爲義耳按古人文法往往如此

九命作伯鄭注曰得徵五侯九伯者賈疏曰左傳五侯九伯汝實徵之賈服云五等諸侯九州之伯若然與天子何殊而爲夾輔乎故鄭以爲五侯者九州有九牧牧卽侯但二伯共分各得四侯半侯不可分故二伯皆言五侯也言九伯者九州有十八伯各得九伯故云九伯也愚按鄭說勝賈服然杜注卻不從鄭

鄭注蒼璧禮天黃琮禮地云此禮天以冬至謂天皇大帝在北極者也禮地以夏至謂神在昆侖者也愚按漢儒解上帝后土必言其居之所在此𨿽未必然然亦不可不存其說又鄭云禮東方以立春謂蒼精之帝而太昊勾萌食焉禮南方以立夏謂赤精之帝而炎帝祝融食焉禮西方以立秋謂白精之帝而少昊蓐收食焉禮北方以立冬謂黒精之帝而顓頊冥食焉賈疏云必知迎气亦有五人帝五人神者以其自外至者無主不止故皆以人帝人神爲配也愚按此亦可謂達鬼神之情狀

大宗伯疏謂禮無祭海之文故鄭司農以日月星海解四望而後鄭不從可見先儒議禮必不肯爲無據之言小宗伯疏曰何休云質家右宗廟尙親親文家右社稷尙尊尊若然周人右社稷者地道尊右故社稷在右是尙尊尊之義愚按此可見古禮之不同

肆師職注云逺郊百里近郊五十里疏云逺郊百里者司馬法文知近郊五十里者按尙書君陳序云分正東郊成周鄭彼注云成周在近郊五十里案今河南洛陽相去則然以其漢法於王城置河南縣於成周置洛陽縣相去見五十里是近郊五十里故云東郊也愚按此已見載師但此更詳此等疏當合在一處

肆師職云封於大神鄭注云封謂壇也愚意封禪之封卽此意

康成注表貉云其神蓋蚩尢或曰黃帝然則康成已不知其爲何神祭者如何盡誠曰但知其爲造兵之人而已不知其爲何人亦可也

肆師表貉疏云爾雅云是類是禡故知貉爲師祭也疑有誤

郁人疏曰王度記雲天子以鬯諸侯以薫大夫以蘭芝士以蕭庶人以艾此等皆以和酒諸侯以薫謂未得圭瓚之賜得賜則以郁耳愚按先王以香气求神而又有差等如此又疏曰王度記雲天子以鬯禮緯云鬯艸生庭皆是郁金之艸以其和鬯酒因號爲鬯艸也愚按此又可見名之變鬯人掌共秬鬯鄭注云秬鬯不和郁者又云卣中尊謂獻象之屬尊者爲上罍爲下疏云獻云獻象之屬在其中故雲中尊愚按今蔡洛誥秬鬯卻以郁金解之此是本禮緯說若依康成說則鬯屬鬯人不用郁又酒正疏云鬯人所造鬯酒者自用黒黍爲之與五齊三酒別也要查王制賜鬯曲禮下摯天子鬯注疏

鄭注鬯人引檀弓曰臨諸侯畛於鬼神曰有天王某父疏云此亦下曲禮文言檀弓者誤愚按康成引經猶有誤處甚矣讀書之難也

司尊注云變朝踐爲朝獻者尊相因也變再獻爲饋獻者亦尊相因愚按祭禮有祼有朝踐饋獻酳屍酳屍卽饋食之禮也朝獻者卽王之酳屍也再獻者卽後及賔之酳屍也此經於春夏則言朝踐再獻於秋冬則言朝獻饋獻是省文互文之法

冡人先王之葬居中以昭穆爲左右鄭注云先王造塋者昭居左穆居右夾處東西賈疏云若文王在丰葬於畢子孫皆就而葬之卽以文王居中則武王爲昭居左成王爲穆居右康王爲昭居左昭王爲穆居右已下皆然至平王東遷死葬卽又是造塋者子孫據昭穆夾處東西若兄死弟及俱爲君則以兄弟爲昭穆以其弟已爲臣臣子一列則如父子故別昭穆也必知義然者按文二年秋八月大事於太廟躋僖公謂以惠公當昭隠公爲穆桓公爲昭莊公爲穆閔公爲昭僖公爲穆今升僖公於閔公之上爲昭閔公爲穆故云逆祀也知不以兄弟同昭位升僖公於閔公之上爲逆祀者案定公八年經雲從祀先公傳曰順祀先公而祈焉若本同倫以僖公升於閔公之上則以後諸公昭穆不亂何因至定八年始云順祀乎愚按閔昭僖穆僖昭閔穆順逆只在二公若文公則坐定是昭矣以後諸公昭穆何由而亂賈疏此條殊不可解

大司樂奏黃鐘歌大呂疏云欲作樂先擊此二者之鐘以均諸樂是以鐘師云以鐘鼓奏九夏鄭云先撃鐘次擊鼓論語亦云始作翕如也鄭云始作謂金奏是凡樂皆先奏鐘以均諸樂也愚按據此則樂以律爲本八音之律又以鐘爲本鐘之律定而後八音之律可定也故鄭又引伶州鳩之言曰律所以立均出度古之神瞽考中聲而量之以制度律均鐘

大司樂圜鐘爲宮條鄭注云先奏是樂以致其神禮之以玉而祼焉賈疏謂據小宰注天地大神至尊不祼又玉人典瑞宗伯等不見有宗廟禮神之玉此言玉止據天地言祼止據宗廟愚按依此則書言植璧秉圭只是變禮

圜鐘爲宮一條不用隔八相生之正法鄭注有避有不用之說不知果合當時之意否存其說而闕疑可也又鄭注云凡五聲宮之所生濁者爲角淸者爲徵羽賈疏曰或先生後用或後生先用又鄭注云云此樂無商者祭尙柔商堅剛也愚按此則言律呂者所當知

大司樂四鎭五嶽賈疏曰爾雅霍山爲南嶽尙書及王制注皆以衡山爲南嶽郭璞注云霍山今在廬江潛縣別名天柱山武帝以衡山遼逺因防緯皆以霍山爲南嶽故移其神於此如郭此言則武帝在爾雅前乎愚按此亦當闕疑

樂師舞先鄭云宗廟以羽後鄭云宗廟以人然春秋初獻六羽不知後鄭如何解

大師賈疏謂康成律取妻而呂生子之義皆本律曆志可見讀經不可不知史典同賈疏謂鬼穀子有飛鉗揣摩之篇皆言從橫辧說之術飛鉗者言察是非語飛而鉗持之揣摩者言揣人主之情而摩近之愚按四字說盡從橫人肺肝

鞮鞻氏掌四夷之樂與其聲歌鄭注曰言與其聲歌則云樂者主於舞疏曰凡樂止有聲歌及舞旣下別云聲歌明上云樂主於舞可知也愚觀此則論語言樂正又言雅頌得所樂自樂雅頌自雅頌可知朱注以詩樂並言此不易之論也說者因鄭夾漈言詩者用以歌而非用以說義遂謂雅頌卽是樂此亦拘矣不知夾漈之言本偏謂詩用以歌可也謂非以說義則不可虞書言詩言志歌永言聲依永律和聲律生於詩者也如鄭此言則詩反生於律矣且如夾漈說則興於詩成於樂亦將合而爲一乎又有因夾漈之說遂謂孔子有正樂之功無刪詩之事者其誣抑甚矣此特見延陵觀樂時雅頌具在詩未嘗亂無待刪然則延陵觀樂之時樂亦何嘗亂乎要之今日詩樂舊本旣亡故不見夫子刪正之妙若使無夫子刪正則詩樂僅足動賢者之觀聽豈足爲萬世之凖繩乎延陵之嘆樂猶之韓起之嘆春秋耳籥章云�豳詩豳雅豳頌鄭注云吹之者以籥爲之聲愚按此是舉詩以見樂大司樂奏黃鐘歌大呂此是舉樂以見詩

大卜云其經兆之體皆百有二十其頌皆千有二百鄭注云頌謂繇也疏云繇之說兆若易之說卦故名占兆之書曰繇愚按今人不知繇爲何義以易比例最明卜師四兆鄭注謂占兆之書分爲四部若易之二篇其云方功義弓之名未聞愚按卜筮一理而龜書獨不傳聖人贊易之功豈不大哉

大祝掌六祈以同鬼神示鄭注天神人鬼地示不和則六厲作見故以祈禮同之愚按此等皆是明於鬼神之情狀處

男巫有冬堂贈之文注謂歳終以禮送不祥愚按此與方相逐疫相爲表裏剛柔並用之道也先王之於鬼神一以人道推之

女巫凡邦之大烖歌哭而請注云有歌者有哭者冀以悲哀感神靈也疏引論語哭而不歌爲難而以喪家挽歌解之謂是憂愁之歌非以樂而歌然不言喪家挽歌於何時

馮相氏言冬夏致日春秋致月以辧四時之敍賈疏謂四時之景合度乃徳政所致故晷進則水晷退則旱愚按若以今歷家言之則此皆由歷之疎密耳顏氏家訓省事篇內有一條論此最明蓋二說當並行

馮相疏謂大歳在地與天上歳星相應而行一嵗移一辰又分前辰爲一百三十四分而侵一分則一百四十四年跳一辰嵗星爲陽人之所見大嵗爲陰人所不睹又曰今歷無跳辰之義故注云今歷大歷非此也愚按旣不是跳辰之大歳則所指又是何

分野之說賈疏謂此古之受封之日嵗星所在之辰此補鄭注所不及其說甚是

外史掌三皇五帝之書賈疏謂孝經緯云三皇無文世本云蒼頡造文字蒼頡黃帝之史則文字起於黃帝今此云三皇之書者三皇𨿽無文以有文字之後仰錄三皇時事故云掌三皇之書也愚按𨿽云蒼頡造字然蒼頡之前必已先有蒼頡特因而增定之耳不然伏羲神農之號豈皆後世所追尊乎

外史掌達書名於四方鄭注謂若堯典禹貢達此名使知之或曰古曰名今曰字使四方知書之文字愚按朱子中庸注是用其後一解

何椒丘周禮注論占夢論庭氏等官最精

掌客賔客有喪惟芻稍之受鄭注専以父母之喪言然則非父母之喪饗食亦可受歟

讀禮志疑卷六

