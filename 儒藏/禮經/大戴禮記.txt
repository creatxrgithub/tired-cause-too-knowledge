

欽定四庫全書

經部四

大戴禮記目錄

禮類三【附錄】

卷一

王言

哀公問五儀

哀公問於孔子

禮三本

卷二

禮察

夏小正

卷三

保傅

卷四

曽子立事

曽子本孝

曽子立孝

曽子大孝

曽子事父母

卷五

曽子制言上

曽子制言中

曽子制言下

曽子疾病

曽子天圓

卷六

武王踐阼

衛將軍文子

卷七

五帝徳

帝系

勸學

卷八

子張問入官

盛徳

卷九

千乘

四代

虞戴徳

誥志

卷十

文王官人

諸侯遷廟

諸侯釁廟

卷十一

小辧

用兵

少閒

卷十二

朝事

投壺

卷十三

公冠

本命

易本命

【臣】等謹案大戴禮記十三卷漢戴徳撰隋書經籍志云大戴禮記十三卷漢信都王太傅戴徳撰梁有諡法三卷後漢安南太守劉熙注亡崇文總目云大戴禮記十卷三十五篇又一本三十三篇中興書目云今所存止四十篇晁公武讀書志云篇目自三十九篇始無四十三四十四四十五六十一四篇有兩七十四而韓元吉熊朋來黃佐吳澄並云兩七十三陳振孫云兩七十二蓋後人於盛徳第六十六別出明堂一篇爲六十七其餘篇第或至文王官人第七十一攺爲七十二或至諸侯遷廟第七十二攺爲七十三或至諸侯釁廟第七十三攺爲七十四故諸家所見不同因有新析一篇則與舊有之一篇篇數重出也漢許愼五經異義論明堂稱戴記禮說盛徳記卽明堂篇語魏書李謐傳隋書牛宏傳俱稱盛徳篇或稱泰山盛徳記知析盛徳篇爲明堂篇者出於隋唐之後又鄭康成六藝論曰戴徳傳記八十五篇司馬貞曰大戴禮合八十五篇其四十七篇亡存三十八篇蓋夏小正一篇多別行隋唐間錄大戴禮者或闕其篇是以司馬貞云然原書不別出夏小正篇實闕四十六篇存者宜爲三十九篇中興書目乃言存四十篇則竄入明堂篇題自宋人始矣隋志又曰戴聖刪大戴之書爲四十六篇馬融足月令明堂位樂記合爲四十九篇今攷孔穎達義疏於樂記云按別錄禮記四十九篇樂記第十九然則樂記篇第劉向列之別錄卽與今不殊後漢書橋元傳云七世祖仁著禮記章句四十九篇號曰橋君學仁卽班固所說小戴授梁人橋仁季卿者也劉向當成帝時校理祕書橋仁親受業小戴之門亦成帝時爲大鴻臚劉橋所見篇數已爲四十有九而融遠在後漢之季小戴書不待融足三篇甚明康成嘗受學於融者其六藝論亦但曰戴聖傳禮四十九篇作隋書者徒附會大戴闕篇以爲卽小戴所錄而尙多三篇不符遂漫歸之融耳然因是而知隋唐間大戴闕篇與今本無異故今本卷數適同隋志卷數也書中夏小正篇最古其諸侯遷廟諸侯釁廟投壺公冠皆禮古經遺文又藝文志曾子十八篇久逸是書猶存其十篇自立事至天圓篇題上悉冠以曾子者是也書有注者八卷五卷無注疑闕逸非完書朱子引明堂篇鄭氏注云法龜文殆以注歸之康成考注內徵引有康成譙周孫炎宋均王肅範寧郭象諸人下逮魏晉之儒王應麟困學紀聞指爲盧辯注據周書辯字景宣官尙書右僕射以大戴禮未有解詁乃注之其兄景裕謂曰昔侍中注小戴今爾注大戴庻纘前修矣王氏之言信而有徵是書正文並注訛舛幾不能成誦而永樂大典內散見僅十六篇今以各本及古籍中摭引大載禮記之文參互校訂附案語於下方史繩祖有言大戴記列之十四經其說今不可攷然先王舊制時有徵焉固亦禮經之羽翼也乾隆四十七年四月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

大戴禮記卷一

漢戴徳撰

王言第三十九

哀公問五儀第四十

哀公問於孔子第四十一

禮三本第四十二

王言【案王各本訛作主今據篇內訂正】

孔子閒居曾子侍孔子曰參今之君子惟士與大夫之言之閒也【案閒古閒切劉本朱本沈本作聞據下文云吾王言蓋對今之君子所言不出士大夫之言之閒今從袁本程本髙安本方本】其至於君子之言者甚希矣於乎吾王言其不出而死乎哀哉【案王字篇內凡十九見曰王言者二曰明王者十六曰霸王者一程本朱本沈本並訛作主劉本袁本髙安本昔者明王必盡知天下良士之名此一處未訛今據以訂正考鄭康成注坊記云大夫有臣者稱之曰主不言君避諸侯也韋昭注國語於魯語云大夫稱主妻亦如之於晉語云大夫妻稱主從夫稱也爾雅釋詁林烝天帝皇王后辟公侯君也主字不得列其間曲禮凡執主器注云主君也疏云禮大夫稱主今此言主上通天子諸侯下含大夫爲君者故幷曰主蓋曲禮稱凡執主器槪就爲臣者言不遺其臣於大夫者今此篇陳明王所以王天下之道不得稱主明矣況霸王對舉謂霸者王者不可言霸王甚明王肅私定家語多勦襲此書仍作王言篇】曾子起曰敢問何謂王言孔子不應曾子懼肅然摳衣下席曰弟子知其不孫也【案孫遜古通用】得夫子之閒也難【案閒古莧切朱本沈本訛作聞下同今從劉本袁本程本髙安本方本】是以敢問也孔子不應曾子懼退負序而立孔子曰參女可語明王之道與曾子曰不敢以爲足也得夫子之閒也難是以敢問孔子曰居吾語女【案居字從方本訂定他本脫此字楊氏先聖大訓載此篇亦作居吾語女】道者所以明徳也徳者所以尊道也是故非徳不尊非道不明𨿽有國馬【案馬他本訛作焉今從劉本】不教不服不可以取千里【案此下舊注裏一本作理乃校書者所加非盧氏注文】𨿽有博地眾民【案地沈本訛作施今從各本】不以其道治之【案道他本訛作地今從方本】不可以霸王是故昔者明王內修七教外行三至七教修焉可以守三至行焉可以徵七教不修𨿽守不固三至不行𨿽徵不服是故明王之守也必折衝乎千里之外其徵也衽席之上還師是故內修七教而上不勞外行三至而財不費此之謂明王之道也曾子曰敢問不費不勞可以爲明乎孔子愀然揚麋曰【案麋眉古通用舊注麋一作眉亦校書者語非盧氏注文】參女以明王爲勞乎昔者舜左禹而右臯陶不下席而天下治夫政之不中君之過也政之旣中【案旣沈本訛作不今從各本】令之不行職事者之罪也明王奚爲其勞也昔者明王關譏而不徵市鄽而不稅稅十取一使民之力歲不過三日入山澤以時有禁而無徵【案此下舊注一作入山澤以時而不禁夫圭田無徵亦校書者語非盧氏注文】此六者取財之路也明王捨其四者而節其二者明王焉取其費也曾子曰敢問何謂七教孔子曰上敬老則下益孝上順齒則下益悌上樂施則下益諒上親賢則下擇友上好徳則下不隱【案此下舊注一作上好徳則下隱慝亦校書者語非盧氏注文】上惡貪則下恥爭上彊果則下廉恥民皆有別則政亦不勞矣【案則政二字他本作則貞則正四字就上文廉恥有別爲七教之一此句乃總上文因政訛作正更衍則貞二字耳今從方本】此謂七教七教者治民之本也教定則本正矣【案朱本作則正矣方本作本正矣他本皆作是正矣當是則本二字訛成一是字今從朱本方本合訂】上者民之表也表正則何物不正是故君先立於仁則大夫忠而士信民惇工璞商慤女憧婦空空七者教之志也七者布諸天下而不窕內諸尋常之室而不塞【案內納古通用】是故聖人等之以禮立之以義行之以順而民棄惡也如灌曾子曰弟子則不足道則至矣孔子曰參姑止又有焉昔者明王之治民有法必別地以州之分屬而治之然後賢民無所隱暴民無所伏使有司日省而時考之【案而他本訛作如由音近而訛今從方本】嵗誘賢焉則賢者親不肖者懼【案他本脫者字今從劉本】使之哀鰥寡養孤獨卹貧窮誘孝悌選賢舉能此七者修則四海之內無刑民矣上之親下也如腹心則下之親上也如保子之見慈母也【案保緥古通用】上下之相親如此然後令則從施則行因民旣邇者說遠者來懷然後布指知寸布手知尺舒肘知尋十尋而索百步而堵【案古者以長百步濶一步爲畮堵字當是畮字之訛堵髙一丈濶六尺非百步也】三百步而裏千步而井【案井九百畮其方三百步積九萬步此云千步非也千步二字當是方裏之訛】三井而句烈三句烈而距五十里而封百里而有都邑乃爲畜積衣裘焉使處者卹行者有與亡【案與他本訛作興今從方本】是以蠻夷諸夏𨿽衣冠不同言語不合莫不來至朝覲於王故曰無市而民不乏無刑而民不違畢弋田獵之得不以盈宮室也徵斂於百姓非以充府庫也優怛以補不足【案懮各本皆訛作慢考楚辭九章曰傷余心之懮懮則懮字之義可見今從楊本】禮節以損有餘故曰多信而寡貌其禮可守其信可復其迹可履其於信也如四時春秋冬夏其博有萬民也如饑而食如渴而飲下土之人信之如暑熱凍寒【案如他本訛作夫今從方本】遠若邇非道邇也及其明徳也是以兵革不動而威用利不施而親此之謂明王之守也折衝乎千里之外此之謂也曾子曰敢問何謂三至孔子曰至禮不讓而天下治至賞不費而天下之士說至樂無聲而天下之民和明王篤行三至故天下之君可得而知也天下之士可得而臣也天下之民可得而用也曾子曰敢問何謂也孔子曰昔者明王必盡知天下良士之名【案必他本訛作以今從方本】旣知其名又知其數旣知其數又知其所在明王因天下之爵以尊天下之士此之謂至禮不讓而天下治因天下之祿以富天下之士此之謂至賞不費而天下之士說天下之士說則天下之明譽興【案明譽猶顯譽也惟沈本作名譽今從各本】此之謂至樂無聲而天下之民和故曰所謂天下之至仁者能合天下之至親者也所謂天下之至知者能用天下之至和者也所謂天下之至明者能選天下之至良者也此三者咸通然後可以徵是故仁者莫大於愛人知者莫大於知賢政者莫大於官賢有士之君修此三者則四海之內拱而俟然後可以徵明王之所徵必道之所廢者也彼廢道而不行然後誅其君致其徵弔其民而不奪其財也故曰明王之徵也猶時雨也至則民說矣是故行施彌博得親彌眾此之謂衽席之上乎還師

哀公問五儀【案儀各本訛作義今據荀子哀公篇人有五儀訂正】

魯哀公問於孔子曰吾欲論吾國之士與之爲政何如者取之孔子對曰生乎今之世志古之道居今之俗服古之服捨此而爲非者不亦鮮乎哀公曰然則今夫章甫句屨紳帶而搢笏者【案句荀子作絇】此皆賢乎孔子曰否不必然今夫端衣裳冕而乘路者志不在於食葷斬衰菅屨杖而歠粥者【案菅他本訛作蕳攷荀子作菅今從方本】志不在於飲食故生乎今之世志古之道居今之俗服古之服捨此而爲非者𨿽有不亦鮮乎哀公曰善【案此下荀子有孔子曰人有五儀有庸人有士有君子有賢人有大聖哀公曰敢問凡二十六字此文脫】何如則可謂庸人矣孔子對曰所謂庸人者口不能道善言而志不邑邑【案邑悒古通用】不能選賢人善士而托其身焉以爲己憂動行不知所務止立不知所定日選於物不知所貴從物而流不知所歸五鑿爲政心從而壊若此則可謂庸人矣哀公曰善何如則可謂士矣孔子對曰所謂士者𨿽不能盡道術必有所由焉𨿽不能盡善盡美必有所處焉是故知不務多而務審其所知行不務多而務審其所由言不務多而務審其所謂知旣知之行旣由之言旣順之若夫性命肌膚之不可易也富貴不足以益貧賤不足以損若此則可謂士矣哀公曰善何如則可謂君子矣孔子對曰所謂君子者躬行忠信其心不置【案置他本訛作買考後卷文王官人篇有施而不置注云不形於心色也可證其心不置之義今從劉本】仁義在已而不害不知聞志廣博而色不伐思慮明達而辭不爭君子猶然如將可及也而不可及也如此可謂君子矣哀公曰善敢問何如可謂賢人矣【案他本脫可字今從朱本沈本】孔子對曰所謂賢人者好惡與民同情取舎與民同統行中矩繩而不傷於本言足法於天下而不害於其身窮爲匹夫而願富【案窮他本訛作躬今從方本】貴爲諸侯而無財如此則可謂賢人矣哀公曰善敢問何如可謂聖人矣孔子對曰所謂聖人者知通乎大道應變而不窮能測萬物之情性者也大道者所以變化而凝成萬物者也情性也者所以理然不然取舎者也故其事大配乎天地參乎日月雜於云蜺總要萬物穆穆純純其莫之能循若天之司莫之能職百姓淡然莫知其善【案莫他本皆作不今從永樂大典本】若此則可謂聖人矣哀公曰善孔子出哀公送之

哀公問於孔子

哀公問於孔子曰大禮何如君子之言禮何其尊也孔子曰丘也小人何足以知禮君曰否吾子言之也孔子曰丘聞之也民之所由生禮爲大非禮無以節事天地之神明也非禮無以辧君臣上下長幼之位也非禮無以別男女父子兄弟之親昏姻疏數之交也君子以此之爲尊敬【案此下小戴有然字】夫然後以其所能教百姓【案小戴無夫字】不廢其會節有成事然後治其雕鏤文章黼黻以嗣其順之然後言其喪葬【案小戴作喪算】備其鼎俎設其豕臘修其宗廟嵗時以敬祭祀以序宗族則安其居處【案小戴作卽安其居節】醜其衣服卑其宮室車不雕幾器不刻鏤食不二味以與民同利昔之君子之行禮者如此公曰今之君子胡莫之行也孔子曰今之君子好色無厭【案色小戴作實】淫徳不倦荒怠敖慢固民是盡忤其眾以伐有道【案忤小戴作午】求得當欲不以其所古之用民者由前【案古小戴作昔】今之用民者由後今之君子莫爲禮也孔子侍坐於哀公哀公曰敢問人道誰爲大孔子愀然作色而對曰君及此言也【案君下小戴有之字】百姓之徳也固臣敢無辭而對人道政爲大公曰敢問何謂爲政孔子對曰政者正也君爲正則百姓從政矣君之所爲百姓之所從也君所不爲百姓何從公曰敢問爲政如之何孔子對曰夫婦別父子親君臣義【案義他本作嚴今從永樂大典本】三者正則庻民從之矣【案民小戴作物】公曰寡人𨿽無似也願聞所以行三言之道可得而聞乎【案小戴無而字】孔子對曰古之爲政愛人爲大所以治愛人禮爲大所以治禮敬爲大敬之至也【案小戴作至矣】大昏爲大大昏至矣大昏旣至冕而親迎親之也親之也者親之也是故君子興敬爲親捨敬是遺親也弗愛不親弗敬不正愛與敬其政之本與公曰寡人願有言然冕而親迎不已重乎孔子愀然作色而對曰合二姓之好以繼先聖之後以爲天地社稷宗廟之主【案社稷小戴在宗廟之下】君何謂已重乎公曰寡人固不固焉得聞此言也【案不固永樂大典本作不問】寡人欲問不得其辭請少進孔子曰天地不合萬物不生大昏萬世之嗣也君何謂已重焉【案何下各本多衍以字方本無前君何謂已重乎亦無以字】孔子遂有言曰【案小戴無有字】內以治宗廟之禮足以配天地之神明出以治直言之禮足以立上下之敬物恥足以振之國恥足以興之爲政先禮禮者政之本與【案者小戴作其】孔子遂言曰昔三代明王之政必敬其妻子也有道妻也者親之主也敢不敬與子也者親之後也敢不敬與君子無不敬也敬身爲大身也者親之枝也敢不敬與不能敬其身是傷其親傷其親是傷其本傷其本枝從而亡三者百姓之象也身以及身子以及子配以及配【案配小戴並作妃】君子行此三者【案小戴無子字】則愾乎天下矣先王之道也【案先他本及小戴並作大今從永樂大典本】如此國家順矣【案國上小戴有則字】公曰敢問何謂敬身孔子對曰君子過言則民作辭過動則民作則君子言不過辭動不過則百姓不命而敬恭如是則能敬其身能敬其身則能成其親矣公曰敢問何謂成親孔子對曰君子也者人之成名也百姓歸之名謂之君子之子是使其親爲君子也是爲成其親名也已【案親下小戴有之字】孔子遂言曰古之爲政【案之他本訛作人今從方本】愛人爲大不能愛人不能有其身【案他本脫能字今從方本】不能有其身不能安土不能安土不能樂天不能樂天不能成身公曰敢問何謂成身孔子對曰不過乎物公曰敢問君子何貴乎天道也【案他本脫子字今從髙安本】孔子對曰貴其不已如日月西東相從而不已也【案西東小戴作東西】是天道也不閉其久也【案小戴無也字】是天道也無爲物成【案爲下小戴有而字】是天道也已成而明是天道也公曰寡人憃愚冥煩【案憃永樂大典本劉本訛作蠢】子識之心也【案識小戴作志鄭注讀爲識】孔子蹴然避席而對曰仁人不過乎物孝子不過乎物是故仁人之事親也如事天事天如事親【案他本脫故字今從方本】是故孝子成身公曰寡人旣聞是言也無如後罪何孔子對曰君之及此言也是臣之福也

禮三本

禮有三本天地者生之本也【案生字程本方本並作性今從荀子史記及沈本】先祖者類之本也君師者治之本也無天地焉生無先祖焉出無君師焉治三者偏亡無安之人故禮上事天下事地宗事先祖而寵君師是禮之三本也王者天太祖諸侯不敢壊【案壊他本作懷今從永樂大典本劉本朱本沈本蓋諸侯以始封之君爲太祖不敢壊謂不祧也】大夫士有常宗所以別貴始徳之本也郊止天子社至諸侯【案至字他本作止今從方本及荀子】道及士大夫【案此下舊注一本有荀子云六字乃校書者所加非盧氏注文】所以別尊者事尊卑者事卑宜鉅者鉅宜小者小也【案別字下各本有尊卑二字今從方本及荀子】故有天下者事七世有國者事五世有五乘之地者事三世有三乘之地者事二世待年而食者【案待年謂農夫力田者也荀子作持手史記作有持牲】不得立宗廟所以別積厚者流澤廣積薄者流澤卑也【案各本多重積厚二字今從程本髙安本廣字他本多作光今從永樂大典本也字各本多作亦如之今從朱本沈本】大饗尙尊爼生魚先大羮貴飲食之本也大饗尙尊而用酒【案此下荀子有醴字】食先黍稷而飯稻粱祭嚌大羮而飽乎庻羞貴本而親用也【案他本脫也字今從方本及荀子】貴本之謂文親用之謂理兩者合而成文以歸大一夫是謂大隆故尊之尙酒也爼之生魚也豆之先大羮也一也【案各本多脫此二字今從方本及荀子史記】利爵之不卒也【案爵各本多訛作省今從方本及荀子史記】成事之爼不嘗也三侑之不食也一也大昏之未發齊也廟之未納屍也始卒之未小斂也一也【案各本多脫此二字今從方本及荀子】大路車之素幭也郊之麻冕也喪服之先散帶也【案各本多脫也字今從方本及荀子】一也三年之哭不文也淸廟之歌一倡而三嘆也縣一罄而尙拊搏【案左傅室如縣罄服防讀罄爲磬】朱而通越也【案各本脫也字今從方本】一也凡禮始於脫成於文終於隆故至備情文俱盡其次情文疊興【案疊他本作佚今從劉本髙安本】其下復情以歸大一天地以合四時以洽日月以明星辰以行江河以流萬物以倡好惡以節喜怒以當以爲下則順以爲上則明萬變不亂貸之則防

大戴禮記卷一

欽定四庫全書

大戴禮記卷二

漢戴徳撰

禮察第四十六

夏小正第四十七

禮察

孔子曰君子之道譬猶防與夫禮之塞亂之所從生也猶防之塞水之所從來也故以舊防爲無用而壊之者必有水敗以舊禮爲無所用而去之者【案他本脫所字今從程本朱本髙安本】必有亂患故婚姻之禮廢則夫婦之道苦而淫辟之罪多矣鄕飲酒之禮廢則長幼之序失而爭鬭之獄繁矣聘射之禮廢則諸侯之行惡而盈溢之敗起矣喪祭之禮廢則臣子之恩薄而倍死忘生之徒眾矣【案徒他本訛作禮今從方本】

凡人之知能見已然不能見將然禮者禁於將然之前【案各本多脫於字今從沈本】而法者禁於巳然之後是故法之用易見而禮之所爲至難知也【案至各本訛作生今從方本】若夫慶賞以勸善刑罰以懲惡先王執此之正堅如金石行此之信順如四時處此之功無私如天地爾豈顧不用哉然而曰禮云禮云【案而各本多作如今從方本】貴絕惡於未萌而起教於微眇【案教各本多作敬今從方本及漢書】使民日徙善遠罪而不自知也孔子曰聽訟吾猶人也必也使無訟乎此之謂也爲人主計者莫如先審取捨【案先各本多訛作安今從方本及漢書】取舎之極定於內安危之萌應於外也安者非一日而安也危者非一日而危也皆以積然不可不察也善不積不足以成名惡不積不足以滅身而人之所行各在其取捨以禮義治之者積禮義以刑罰治之者積刑罰刑罰積而民怨倍禮義積而民和親故世主欲民之善同而所以使民之善者異或導之以徳教或歐之以法令導之以徳教者徳教行而民康樂歐之以法令者法令極而民哀戚哀樂之感禍福之應也我以爲秦王之欲尊宗廟而安子孫與湯武同然而湯武能廣大其徳【案然而各本訛作然則如三字今從方本】久長其後行五百嵗而不失秦王亦欲至是而不能持天下十餘年卽大敗之此無他故也湯武之定取舎審而秦王之定取舎不審也易曰君子愼始差若毫釐繆以千里取舎之謂也然則爲人主師傅者不可不日夜明此【案不可不各本訛作不可以今從方本】問爲天下如何曰天下器也今人之置器置諸安處則安置諸危處則危而天下之情與器無以異在天子所置爾湯武置天下於仁義禮樂而徳澤洽禽獸艸木廣育被蠻貊四夷累子孫十餘世歷年久五六百嵗此天下之所共聞也秦王置天下於法令刑罰徳澤無一有而怨毒盈世民憎惡如仇讎禍幾及身子孫誅絕此天下之所共見也夫用仁義禮樂爲天下者行五六百嵗猶存用法令爲天下者十餘年卽亡是非明斆大驗乎人言曰聽言之道必以其事觀之則言者莫敢妄言今或言禮義之不如法令【案今字下各本多衍子字今從方本及漢書】教化之不如刑罰人主胡不承殷周秦事以觀之乎

夏小正

正月

啟蟄言始發蟄也

鴈北鄕先言鴈而後言鄕者何也見鴈而後數其鄕也鄕者何也鄕其居也鴈以北方爲居何以謂之【案此下各本或衍一居字或衍爲居二字今從方本】生且長焉爾九月遰鴻鴈先言遰而後言鴻鴈何也見遰而後數之則鴻鴈也何不謂南鄕也曰非其居也故不謂南鄕記鴻鴈之遰也而不記其鄕何也【案而各本多作如今從傅本】曰鴻不必當小正之遰者也雉震呴呴也者鳴也震也者鼓其翼也【案各本訛作震也者鳴也呴也者鼓其翼也徐堅初學記兩引此文今據以訂正】正月必雷雷不必聞惟雉爲必聞之何以謂之【案四字句絕篇內凡三見皆申上之辭】雷則雉震呴相識以雷

魚陟負冰陟升也負冰云者言解蟄也

農緯厥耒緯束也束其耒云爾【案此下各本衍者字今從方本】用是見君之亦有耒也

初嵗祭耒始用暢也【案此下舊注暢一作畼及校書者所加非盧氏注文畼鬯暢古通用】其曰初嵗云者暢也者終嵗之用祭也言是月之始用之也初者始也【案此條惟初嵗祭耒四字是古經經不僅曰祭耒而必曰初嵗祭耒以祭必用暢而用之自是始故加初嵗二字以表此祭爲終嵗用暢之始始用暢也正解經文言初嵗二字所兼含之意下復申之曰其曰初嵗云者以暢是終嵗之祭所皆用初嵗對終嵗而言各本或訛作其用初云爾儀禮經傳通解作其曰初云爾也者又移此句於暢也者終嵗之用祭也下文理隔礙不可通其列夏小正經文增始用】

【暢三字爲經愈生紛糾矣方本作其曰初嵗云者與下文一气通貫】

或曰祭韭也【案此五字當移下條園之燕者也下舛誤在此】

囿有見韭【案各本脫見字今從傅本】囿也者【案各本脫者字今從傅本】園之燕者也

時有俊風俊者大也大風南風也何大於南風也曰合冰必於南風解冰必於南風生必於南風收必於南風故大之也

寒日滌凍塗滌也者變也變而暖也凍塗者凍下而澤上多也【案釋澤古通用】

田鼠出田鼠者嗛鼠也記時也

農率均田率者循也均田者始除田也言農夫急除田也

獺獻魚【案各本多脫此三字今從方本】獺祭魚其必與之獻何也【案與之下舊注與疑作謂乃校書者所加非盧氏注文】曰非其類也祭也者得多也善其祭而後食之十月豺祭獸謂之祭獺祭魚謂之獻何也豺祭其類獺祭非其類故謂之獻大之也

鷹則爲鳩鷹也者其殺之時也鳩也者非其殺之時也善變而知仁也故其言之也曰則【案其字傅本作具非】盡其辭也鳩爲鷹變而之不仁也故不盡其辭也

農及雪澤【案釋澤古通用】言雪澤之無髙下也

初服於公田古有公田焉者古者先服公田【案者字各本多作言今從方本】而後服其田也

采蕓爲廟采也

鞠則見【案鞠當作噣爾雅噣謂之柳詩召南鄭康成箋噣在東方正月時也】鞠者何也星名也鞠則見者嵗再見云爾【案云字各本訛在下條蓋記時也下今訂正】初昏參中蓋記時也

斗柄縣在下言斗柄者所以著參之中也

柳稊【案稊各本訛作梯今從關本下同】稊也者發孚也

梅杏杝桃則華杝桃山桃也

緹縞縞也者【案各本脫一縞字今從方本】莎隨也緹也者其實也【案儀禮經傳通解訛作緹也者莎隨也縞也者其實也】先言緹而後言縞者何也緹先見者也何以謂之【案四字句絕與前鴈北鄕及雉震呴二條同】小正以著名也【案儀禮經傳通解移上十字於篇題下非也此言小正立言之體以緹著而先見故不曰縞緹而名其物候曰緹縞耳】

雞桴粥粥也者相粥之時也【案一本作相粥粥呼也】或曰桴嫗伏也粥養也

二月

往耰黍禪禪單也

初俊羔助厥母粥俊也者大也粥也者養也言大羔能食艸木而不食其母也羊蓋非其子而後養之【案蓋各本訛作羔今從關本】善養而記之也或曰夏有暑祭【案夏各本訛作憂今從傅本暑各本多作煮今從方本】祭也者用羔是時也不足喜樂喜羔之爲生也而記之謂羔羊腹時也【案謂羔羊他本訛作與牛羊或訛作與羊牛今從傅崧卿所言舊本及方本】

綏多女士綏安也冠子取婦之時也

丁亥萬用入學丁亥者吉日也萬也者干戚舞也入學也者大學也謂今時大舎采也【案舎采卽釋菜古通用】

祭鮪祭不必記記鮪何也鮪之至有時美物也鮪者魚之先至者也而其至有時謹記其時

榮菫采繁菫采也【案繁蘩古通用各本訛作榮黃菜色菜繁今從劉本】繁由胡【案由各本訛作田下同胡下又衍繁字今從爾雅及方本】由胡者繁母也繁旁勃也【案旁各本訛作萬今從陸璣毛詩艸木虫魚疏所引】皆豆實也故記之

昆小虫抵蚳昆者眾也由魂魂也【案由猶古通用各本訛作田魂螺也今從劉本】魂魂也者動也【案各本脫魂魂也三字今從方本】小虫動也其先言動而後言虫者何也萬物至是動動而後著【案各本脫至字又脫一動字今從傅本方本合訂】抵猶推也蚳螘卵也爲祭醢也取之則必推之推之不必取【案各本訛作必不取今從傅本】故言推而不言取【案故言各本訛作取必今從方本】

來降燕乃睇【案此下當脫一室字】燕乙也降者下也言來者何也莫能見其始出也故曰來降言乃睇何也睇者眄也眄者視可爲室者也百鳥皆曰巢突穴又謂之室何也【案突穴卽燕之所爲似穴而突出者也又謂各本訛作取與今從方本】操泥而就家【案操各本作摻今從傅本】入人內也【案各本訛作人人或作人入今從關本】

剝鱓【案鱓鼉古通用】以爲鼓也

有鳴倉庚倉庚者商庚也商庚者長股也

榮蕓

時有見稊始收有見稊而後始收是小正序也小正之序時也皆若是也稊者所爲豆實

三月

參則伏伏者非亡之辭也【案亡各本訛作忘今從傅本】星無時而不見我有不見之時故曰伏云

攝桑攝而記之【案各本重一桑字今從傅本】急桑也

委楊【案委下舊注委一作萎乃校書者所加非盧氏注文】楊則花而後記之防羊【案防之言圍也謂其環聚】羊有相還之時【案還環古通用】其類防防然記變爾或曰防羝也

則鳴天螻也

頒冰頒冰者分冰以授大夫也

采識【案爾雅作蘵】識艸也

妾子始蠶先妾而後子何也曰事有漸也言事自卑者始【案事字各本訛在自卑下今從傅菘卿說訂正】

執養宮事執操也養長也

祈麥實麥者【案各本作麥實者今從傅本】五穀之先見者故急祈而記之也

越有小旱越於也記是時恆有小旱

田防化爲鴽鴽鵪也變而之善故盡其辭也鴽爲防變而之不善故不盡其辭也

拂桐芭拂也者拂也桐芭之時也或曰言桐芭始生貌拂拂然也

鳴鳩言始相命也先鳴而後鳩何也鳩者鳴而後知其鳩也

四月

昴則見

初昏南門正南門者星也嵗再見壹正蓋大正所取法也

鳴札【案爾雅作蚻】札者寧縣也【案爾雅注引作虎縣】鳴而後知之故先鳴而後札

囿有見杏囿者山之燕者也

鳴蜮【案蜮蟈古通用】蜮也者或曰屈造之屬也

王萯秀

取荼荼也者以爲君薦蔣也

秀幽

越有大旱記時爾

執陟攻駒執也者始執駒也執駒也者離之去母也陟升也【案各本脫此三字今從張本方本】執而升之君也攻駒也者教之服車數舎之也

五月

參則見參也者伐星也【案伐各本訛作牧今從傅本】故盡其辭也浮游有殷殷眾也浮游殷之時也浮游者渠略也朝生而莫死稱有何也有見也

鴂則鳴鴂者百鷯也鳴者相命也其不辜之【案辜沈本訛作事】時也是善之故盡其辭也

時有養日養長也一則在本一則在末【案本末猶初終謂或在初或在終鄭注月令云辰角見九月本也天根見九月末也】故其記曰時有養日云也【案各本脫有字云訛作之今從方本傅本合訂】

乃瓜乃者急瓜之辭也瓜也者始食瓜也

良蜩鳴良蜩也者五采具

匽之興五日翕望乃伏【案匽爾雅注作蝘】其不言生而稱興何也不知其生之時故曰興以其興也故言之興五日翕也望也者月之望也而伏云者不知其死也故謂之伏五日也者十五日也翕也者合也伏也者入而不見也啟灌藍蓼啟者別也陶而疏之也灌者聚生者也記時也

鳩爲鷹

唐蜩鳴唐蜩者【案蜩下各本有鳴字今從方本】匽也

初昏大火中大火者心也心中種黍菽糜時也

煮梅爲豆實也

蓄蘭爲沐浴也

菽糜已在經中又言之【案上初昏大火中說曰心中種黍菽糜時也謂種黍與菽糜二事皆以心中爲候此民事之常記心中則二事自見故云巳在經中又言之非經重出此文也】是何也時食矩關而記之【案是字時字各本互訛今從方本矩當作巨大也古字規矩鉅細通作巨經不復著種黍而詳記菽糜夏時以菽爲糜乃時所食之大關或解矩爲法者非】

頒馬分夫婦之駒也

將閒諸則【案閒當作閒】或取離駒納之則法也【案此下舊注矩關一作短閔夫婦一作夫卿乃校書者所加非盧氏注文】

六月

初昏斗柄正在上五月大火中六月斗柄正在上用此見斗柄之不正當心也【案正各本訛作在今從方本】蓋當依依尾也煮桃桃也者杝桃也杝桃也者山桃也煮以爲豆實也鷹始摯始摯而言之何也諱殺之辭也故言摯云【案各本脫言字今從傅本】

七月

秀雚葦未秀則不爲雚葦秀然後爲雚葦故先言秀貍子肇肆肇始也肆遂也言其始遂也其或曰【案其字衍文】肆殺也

湟潦生蘋湟下處也有湟然後有潦潦而後有蘋艸也【案下潦字各本亦作有潦今從傅本】

爽死爽也者猶疏也

蘋秀【案蘋爾雅作荓】蘋也者【案此下各本衍有字今從傅本】馬帚也

漢案戶漢也者天漢也【案各本脫此四字今據文選西徵賦月賦注所引】案戶也者直戶也言正南北也

寒蟬鳴蟬也者蝭也

初昏織女正東鄕

時有霖雨

灌荼灌聚也荼雚葦之秀爲蔣褚之也雚未秀爲菼葦未秀爲蘆

斗柄縣在下則旦

八月

剝剝也者【案各本脫此四字今從傅本】畜之時也

校也者黑也校也者若綠色然婦人未嫁者衣之剝棗剝也者取也

栗零零也者降也零而後取之故不言剝也

丹鳥羞白鳥丹鳥也者謂丹良也白鳥也者【案兩也者各本脫也字今從月令注所引】謂蚊蚋也其謂之鳥者何也【案各本脫者何二字今從傅本】重其養者也有翼者爲鳥羞也者進也不盡食也辰則伏辰也者房星也【案各本脫者字今從通解本房各本訛作謂今從初學記所引】伏也者入而不見也

鹿人從鹿人從者【案各本不重鹿人從三字今從方本】從羣也鹿之養也離羣而善【案此下各本衍而字今從傅本】之離而生非所知時也故記從不記離君子之居幽也不言或曰人從也者【案各本重一人字今從方本】大者於外小者於內率之也

鴽爲防

參中則旦

九月

內火內火也者大火大火也者心也

遰鴻鴈遰往也

主夫出火主夫也者主以時縱火也

陟鳥蟄陟升也鳥者燕也先言陟而後言蟄何也陟而後蟄也

熊羆貊貉鼶鼬則穴【案爾雅注引鼶鼬則穴各本訛作鼬鼪則大】言蟄也【案各本作若蟄而今從方本】

榮鞠鞠艸也鞠榮而樹麥時之急也

王始裘王始裘者何也【案各本不重王始裘三字今從通解本】衣裘之時也

辰系於曰

雀入於海爲蛤蓋有矣非常入也

十月

豺祭獸善其祭而後食之也

初昏南門見【案此月南門三星朝見於東南隅非昏見也初昏二字乃衍文】南門者星名也及此再見矣

黑鳥浴【案鳥各本訛作烏今從關本】黑鳥者何也鳥也【案各本脫黑鳥二字及下也字今從傅本】浴也者飛乍髙乍下也

時有養夜養者長也【案各本脫夜養二字今從關本】若日之長也雉入於淮爲蜃蜃者蒲盧也【案古語謂隨變而成者曰蒲盧】

織女正北鄕則旦織女星名也

十有一月

王狩王狩者【案各本脫下王字今從傅本】言王之時田也【案各本脫也字今從方本】冬獵爲狩

陳筋革陳筋革者省兵甲也

嗇人不從不從者弗行【案此下有脫文】

於時月也萬物不通

隕麋角隕墜也日冬至陽气至始動諸向生皆蒙蒙符矣故麋角隕記時焉爾

十有二月

鳴弋【案弋鳶古字通】弋也者禽也先言鳴而後言弋者何也鳴而後知其弋也

駒賁駒也者螘也賁者何也走於地中也

納卵蒜卵蒜也者本如卵者也納者何也納之君也虞人入梁虞人官也梁者主設罔罟者也

隕麋角蓋陽气且睹也【案且各本作旦今從傅本】故記之也

大戴禮記卷二

欽定四庫全書

大戴禮記卷三

漢戴徳撰

保第四十八

保傅

殷爲天子三十餘世而周受之

凡三十一世

周爲天子三十餘世而秦受之

凡三十七世

秦爲天子二世而亡人性非甚相遠也

孔子曰性相近

何殷周有道之長而秦無道之暴

暴卒疾也

其故可知也古之王者太子乃生因舉以禮【案各本作太子及生固舉之禮漢書賈誼傳作太子乃生顏師古注乃始也魏書李彪傳所引作因舉以禮與新書合今參據攺正】古卽殷周時也

使士負之

卜其吉也

有司齊肅端冕【案齊肅各本訛作參夙興今據李彪傳所引攺正】見之南郊見於天也

齊肅【案各本訛作參職今訂正】謂三月朝也端正也冕服之正

過闕則下

敬君典法之處

過廟則趨

逕闕故下【案逕各本訛作遙今據儀禮經傳通解攺正】望廟則趨

孝子之道也故自爲赤子時教固巳行矣昔者周成王幼在𦇤褓之中召公爲太保周公爲太傅太公爲太師武王崩成王十有三也而云在𦇤褓之中言其小

保保其身體

保謂安守之

傅傅其徳義

傅猶敷也

師導之教訓

師傅之教大同也師主於訓導傅則受而述之書序曰周公爲師召公爲保相成王爲左右也

此三公之職也

今尙書說三公司馬司徒司空也古尙書及周禮說義與此同故先儒論者多依此爲說也

於是爲置三少皆上大夫也

卿也謂之孤也

曰少保少傅少師是與太子宴者也

記者因成王幼稚周公居攝又以王少漸聖賢之訓長終封禪之美故據其成事同於太子而始末序之取明殷周之隆師友爲先也

故孩提

三少又親近故孩提而教之

三公三少固明孝仁禮義以導習之也逐去邪人不使見惡行於是比選天下端士孝悌閒博有道術者以輔翼之使之與太子居處出入故太子乃日見正事聞正言行正道左視右視前後皆正人夫習與正人居不能毋正也猶生長於齊不能不齊言也習與不正人居不能毋不正也猶生長於楚不能不楚言也故擇其所嗜必先受業乃得嘗之擇其所樂必先有習乃得爲之恐其懈惰故以所嗜好而誘之

孔子曰少成若天性【案他本脫去天字今從劉本】習貫之爲常言人性本𨿽無善少教成之若天性自然也周書曰習之爲常自气血始

此殷周之所以長有道也

其太子幼擇師友亦然

及太子少長知妃色則入於學學者所學之官也【案各本作則入於小學小者所學之官也今據賈誼新書及漢書訂正】

古者太子八嵗入小學十五入太學也

學禮曰帝入東學上親而貴仁則親疏有序而恩相及矣帝入南學上齒而貴信則長幼有差而民不誣矣帝入西學上賢而貴徳則聖智在位而功不匱矣帝入北學上貴而尊爵則貴賤有等而下不逾矣

成王年十五亦入諸學觀禮布政故引天子之禮以言之四學者東序瞽宗虞庠及四郊之學也春气溫養故上親夏物咸小大殊故上齒秋物成實故貴徳冬時物藏於地惟象於天半見也故上爵也

帝入太學承師問道退習而端於太傅太傅罰其不則而達其不及則徳智長而理道得矣此五義者旣成於上則百姓黎民化輯於下矣【案輯下舊注輯一作緝乃校書者所加非盧氏注文】學成治就此殷周之所以長有道也

成王學並正於三公也獨云太傅舉中言

及太子旣冠成人免於保傅之嚴則有司過之史有虧膳之宰【案有下各本衍徹字今從方本】

太子齒於學有榎楚之威成王𨿽幼固與成人等且王旣冠

太子有過史必書之史之義不得不書過不書過則死過書而宰徹去膳【案此下各本衍夫膳二字今從方本及太平禦覽所引】宰之義不得不徹膳不徹膳則死於是有進善之旍

堯置之令進善者立於旍下也

有誹謗之木

堯置之使書政之失也

有敢諫之鼓

舜置之使諫者擊之以自聞也

鼓夜誦詩

賈誼云瞽史誦詩然瞽與鼓聲誤也夜史爲字誤

工誦正諫大夫進謀

工樂人也瞽官長誦謂隨其過誦詩以諷大夫諫之以義後於瞽史

士傳民語習與智長故切而不攘

量知授業故𨿽勞能受也

化與心成故中道若性

觀心施化故變善如性也

是殷周所以長有道也三代之禮天子春朝朝日秋暮夕月

祭日東壇祭月西坎以別內外以端其位

所以明有別也

教天下之別也【案別各本訛作臣今從永樂大典本】

春秋入學坐國老執醬而親饋之

仲春舎菜合儛仲秋班學合聲天子視學而遂養老

所以明有孝也

教天下之孝也

行中鸞和步中采茨【案此下舊注一作薺乃校書者語非盧氏注文】趨中肆夏車亦應樂節步又中佩聲互言之也爾雅曰堂上謂之行門外謂之趨周禮及玉繅曰行以肆夏趨以采茨此云步中采茨趨中肆夏又云行以采茨趨以肆夏則於大寢之內奏采茨朝廷之中奏肆夏與周禮

文誤也

所以明有度也

教天下之儀也【案各本脫之字今從永樂大典本】

於禽獸見其生不食其死聞其聲不嘗其肉故遠庖廚

玉繅曰凡血气之類弗身踐

所以長恩且明有仁也

皆先正於已

食以禮

謂爼豆傳列及食之等

徹以樂

於飲食之問又不忘禮樂

失度則史書之工誦之三公進而讀之宰夫減其膳是天子不得爲非也

失孝敬禮樂之度也

明堂之位曰【案位當作禮與上所引學禮皆古禮逸篇】篤仁而好學多聞而道愼天子疑則問應而不窮者謂之道道者導天子以道者也常立於前是周公也誠立而敢斷

言能忠誠有立而果於斷割

輔善而相義者謂之充充者充天子之志也常立於左是太公也絜亷而切直匡過而諫邪者謂之弼弼者拂天子之過者也常立於右是召公也博文彊記接給而善對者謂之承承者承天子之遺忘者也常立於後是史佚也

接給謂應所問而給也史佚周太史尹佚也立道於前承於後置充於左列諫於右順名義也道者有疑則問故或謂之疑充者輔善故或謂之輔

故成王中立而聽朝則四聖維之是以慮無失計而舉無過事殷周之所以長久者【案所各本訛作前今從方本】其輔翼天子有此具也及秦不然其俗固非貴辭讓也所尙者告得也

賈誼云所上者告訐也然得字之誤也

固非貴禮義也所尙者刑罰也故趙髙傅胡亥

趙髙宦者秦中車府令胡亥始皇少子二世也

而教之獄所習者非斬劓人則夷人三族也故今日卽位明日射人忠諫者謂之誹謗深爲計者謂之訞誣昔伊尹諫夏桀桀笑曰子爲訞言矣莊辛諫襄王襄王曰先生爲楚國訞與是也

其視殺人若艾艸菅然豈胡亥之性惡哉彼其所以習導非其治故也鄙語曰不習爲吏而視巳事【案而各本作如今從方本】

觀前成事也古諺云前事之不忘後事之師也鄙猶今言俗語然也

又曰前車覆後車誡夫殷周所以長久者其已事可知也然而不能從【案而各本作如今從方本】是不法聖知也秦世所以亟絕者其轍迹可見也然而不辭者是前車覆而後車必覆也夫存亡之變【案各本訛作敗今従方本及漢書】治亂之機其要在是矣天下之命縣於天子天子之善在於早諭教與選左右心未疑而先教諭則化易成也

心未疑謂未有所知時也

夫開於道術知義理之指則教之功也若夫服習積貫則左右已胡越之人生而同聲嗜欲不異及其長而成俗也絫數譯而不能通【案絫各本訛作參能下各本有相字今從方本劉本】行𨿽有死不能相爲者教習然也

生而同聲及其長也重譯而曉之不能使言語相通嗜欲不異至於成俗其所行𨿽有死之可畏猶不相放爲者皆教習使之然也

故曰選左右早諭教最急夫教得而左右正左右正則天子正矣天子正而天下定矣

孟子曰君正莫不正也君正而國定也

書曰一人有慶萬民賴之此時務也

時猶是也

天子不諭先聖王之徳【案諭各本訛作論今從方本及漢書】不知國君畜民之道不見禮義之正不察應事之理不博古之典傳不閒於威儀之數詩書禮樂無經學業不法凡是其屬太師之任也天子無恩於父母不惠於庻民無禮於大臣不中於刑獄【案刑各本訛作制今據儀禮經傳通解訂正此下舊注無一作輕乃校書者所加非盧氏注文】無經於百官不哀於喪不敬於祭不信於諸侯不誡於戎事不誠於賞罰不厚於徳不彊於行賜與侈於近臣遴愛於疏遠卑賤【案遴吝古字通用各本訛作鄰今從方本】不能懲忿窒欲

言不勝其情易曰君子以懲忿窒欲

不從太師之言凡是其屬【案其各本訛作之今從方本】太傅之任也天子處位不端受業不敬言語不序聲音不中律聲有準乃中律

進退節度無禮

節度或爲卽席

升降揖讓無容周旋俯仰視瞻無儀妄顧咳唾【案妄各本訛作安今從方本】趨行不得

趨或爲走

色不比順隠琴瑟

隱據也言按禮樂之器

凡此其屬太保之任也天子宴瞻其學

少師與天子宴者也

左右之習反其師

左右所習不順於師也

答遠方諸侯不知文雅之辭應羣臣左右不知已諾之正簡聞小誦不傳不習凡此其屬少師之任也天子居處出入不以禮冠帶衣服不以制禦器在側不以度【案此下各本衍縱字今從方本】上下雜采不以章

惑於朱紫不以典章

忿怒說喜不以義賦與集讓【案集通解云當作譙】不以節凡此其屬少傅之任也天子宴私安而易【案而各本作如今從方本】

自放縱也

樂而湛

湛以樂也【案儀禮經傳通解作過於樂也】

飲酒而醉食肉而餕

過其性也

飽而彊

彊勉彊也

饑而惏

惏貪殘也

暑而暍

暍傷暑也

寒而寢而莫宥坐而莫侍行而莫先莫後天子自爲開門戶取玩好自執器皿亟顧環面

環旋也

禦器之不舉不藏凡此其屬少保之任也號呼歌謡聲音不中律宴樂雅誦【案誦頌古通用】疊樂序【案疊各本訛作送今從方本】輕用雅誦也凡禮不同樂各有秩苟從所好亂其次聲樂之失任在太史者樂應天也國語曰吾非瞽史焉知天道也

不知日月之時節不知先王之諱與大國之忌

周禮小史職曰若有事則詔王之忌諱也

不知風雨雷電之眚凡此其屬太史之任也易曰正其本萬物理失之毫釐差之千里故君子愼始也

據易說言也

春秋之元詩之關雎禮之冠昏易之幹巛皆愼始敬終云爾

元者气之始也夫婦化之始也冠昏人之始也幹巛物之始也獲麟春秋終也頌者詩之終也吉禮禮之終也未濟易之終也此其重始令終之義也以言人道當謹始而貴終也

素成【案下云故曰素成則此二字目下之辭各本作素誠繁成因訛致衍今訂正】謹爲子孫娶妻嫁女必擇孝悌世世有行義者【案行下他本衍仁字今從劉本】如是則其子孫慈孝【案他本脫去其字今從劉本】不敢淫暴黨無不善三族輔之

三族父族母族妻族

故曰鳯凰生而有仁義之意虎狼生而有貪戾之心兩者不等各以其母嗚呼戒之哉無養乳虎將傷天下謂古有斯言

故曰素成胎教之道書之玉板藏之金匱置之宗廟以爲後世戒

斯王業隆替之所由也當重而祕之故置於宗廟藏以金匱也

靑史氏之記曰【案此下舊注一曰靑史子乃校書者語非盧氏注文】古者胎教王后腹之七月而就宴室

宴室郟室次於寢也亦曰側室自王后以下有子月辰女史皆以金環止禦王后比七月就宴室夫人婦嬪則以三月就其側室皆閉房而處也王后以七月爲節者君聽天下之內政自諸侯以下妻同之也

太師持銅而禦戶左【案師各本訛作史今據通解訂正】太宰持升而禦戶右

太師瞽者宗伯之屬下大夫太宰膳夫也冢宰之屬上士二人言太宰因諸侯之稱也樂爲陽故在左飲食爲陰故在右升所以斟

比及三月者王后所求聲音非禮樂則太師緼瑟而稱不習

謂逆序若淫聲

所求滋味者非正味則太宰倚升而言曰不敢以待王太子

謂非秩若不時緼瑟倚升示不用

太子生而泣太師吹銅曰聲中某律

貴中月管

太宰曰滋味上某

上某時味

然後卜名上無取於天

謂昊旻之事

下無取於墬

謂神州及社稷

中無取於名山通谷無拂於鄕俗

言不苟易於鄕俗也

是故君子名難知而易諱也此所以養恩之道

謂避後之諱

古者年八嵗而出就外舎學小藝焉履小節焉束髮而就太學學大藝焉履大節焉

外舎小學謂虎闈師保之學也【案各本脫外舎二字今從永樂大典本補虎闈各本作庠門又於師字下保字上雜入庠門一作虎闈六字今訂刪】大學王宮之東者束髮謂成童白虎通曰八嵗入小學十五入大學是也此太子之禮尙書大傳曰公卿之太子大夫元士嫡子年十三始入小學見小節而履小義二十而入大學見大節而踐大義此世子入學之期也又曰十五入小學十八入大學謂諸子性晚成者至十五入小學其早成者十八入大學內則曰十年出就外傅居宿於外學書計者謂公卿以下教子於家也

居則習禮文行則鳴佩玉升車則聞和鸞之聲是以非僻之心無自入也在衡爲鸞在軾爲和馬動而鸞鳴鸞鳴而和應聲曰和和則敬此禦之節也上車以和鸞爲節下車以佩玉爲度上有雙衡下有雙璜

衡平也半璧曰璜

衝牙

衝在中牙在旁

玭珠以納其間

納於衡璜衝牙之間玭亦作蠙

琚瑀以雜之

總曰玭珠而赤者曰琚白者曰瑀或曰瑀美玉琚石次玉

行以采茨趨以肆夏步環中規折環中矩進則揖之【案此下舊注揖一作厭乃校書者語非盧氏注文】退則揚之然後玉鏘鳴也古之爲路車也蓋圓以象天二十八橑以象列星

橑蓋弓也

軫方以象地三十幅以象月故仰則觀天文俯則察地理前視則睹鸞和之聲側聽則觀四時之運

謂視輪也車爲月

此巾車教之道也

巾車宗伯之屬下大夫二人自靑史氏以下太子之事也

周后妃任成王於身立而不跂【案此下舊注跂一作跛乃校書者語非盧氏注文】坐而不差獨處而不倨𨿽怒而不詈胎教之謂也太任孕文王目不視惡色耳不聽淫聲口不起惡言故君子謂太任爲能胎教也古者婦人孕子之禮寢不側坐不邊立不蹕不食邪味割不正不食席不正不坐目不視邪色耳不聽淫聲令瞽誦詩道正事如此則生子形容端正才過人矣孕子之時必愼所感感於善則善感於惡則惡也

成王生仁者養之

謂乳母也

孝者緥之

謂保母也

四賢傍之

謂慈母及子師

成王有知而選太公爲師周公爲傅此前有與計謂諸公也

而後有與慮【案此下各本衍也字今從劉本方本】是以封泰山而禪梁甫朝諸侯而一天下由此觀之王左右不可不練也白虎通曰王者易姓而起必升封泰山報告之義天以髙爲尊地以厚爲徳故增泰山之髙以報天附梁

甫之厚以報地明以成功事就有益於天地若髙者加髙而厚者增厚矣尙書中候曰昔者聖王功成道洽符出乃封泰山禮緯曰刑法格藏世作頌聲封於泰山考績柴燎禪於梁甫刻石紀號英炳巍巍功平世教白虎通又曰王始起日月尙促徳化未宣獄訟未息近不治遠不安故太平巡狩也按古受命之君太平然後行巡狩封禪之事者諒有義也故管夷吾記凡封禪之君七十二家至於三代惟夏禹殷湯周成王而已其封山之禮要於岱禪地之禮別以云繹其故何也以岱宗東方之嶽非所易者其於眾山可因義取尙故白虎通以繹繹者爲無窮之意亭亭者爲徳法審著凡封禪之禮周於恆霍及繼體之君獨言泰山及受命者舉其始也封謂負土石於泰山之陰爲壇而祭天也禪謂除地於梁甫之陰爲墠以祭地也變墠爲禪者神之也

昔者禹以夏王桀以夏亡湯以殷王紂以殷亡闔廬以吳戰勝無敵夫差以見禽於越

夫差內不納子胥之忠諫外結怨於諸侯無徳罷百姓故終縊於句踐也

文公以晉國霸而厲公以見殺於匠黎之宮

厲公有鄢陵之勝而驕暴無道及遊於匠黎氏之家爲欒書中行偃劫而幽之諸侯百姓不哀救三月而死也

威王以齊彊於天下而簡公以弒於檀【案此下舊注一有槀字乃校書者語非盧氏注文槀卽臺字之誤各本正文復衍臺字今據注刪】

檀臺名也簡公悼公之子齊侯壬也威王陳敬仲之後田常之六世孫田和之孫也田常弒簡公至和爲齊侯其孫號稱王大彊於天下

穆公以秦顯名尊號【案各本脫秦字今從方本】二世以刺於望夷之宮

穆公秦伯任好也徳公之少子宣公之季弟其孫孝公曰昔我穆公自岐之間修徳行武東平晉亂以河爲界西霸戎翟地廣千里天子致伯諸侯畢賀顯名尊號謂此也望夷宮在長陵西北長平觀東臨涇水作之以望北夷二世嘗夢白虎齧其左驂殺之心不樂乃問占夢者卜言涇水爲祟二世就望夷之宮而祠焉趙髙爲丞相二世以天下兵冦之事而責之髙懼誅遂使其壻閻樂將士卒殺之望夷宮之內

其所以君王同而功迹不等者所任異也

君謂齊晉王謂夏殷

故成王處緥抱之中朝諸侯周公用事也武靈王五十而弒沙丘任李兌也

武靈王肅侯之子趙武王也舎其太子章而立王子何自號爲主父後有太子難李兌圍之於沙丘終餓於沙宮也沙丘今在趙郡鐘臺之南

齊桓公得管仲九合諸侯

國語曰兵車之屬六乘車之會三

一匡天下

匡正也謂陽谷之會施四教於諸侯

再爲義王

陽谷與召陵也

失管仲任豎刁狄牙身死不葬而爲天下笑一人之身榮辱具施焉者在所任也

葬之爲言藏也管仲死桓公任豎刁狄牙使專國政桓公卒二子各欲立其所傅之公子而諸子並爭國亂無主桓公屍在牀積六十七日十二月乙亥其子無詭立乃棺赴焉七日辛巳夜殯至九月而後矣

故魏有公子無忌而削地復得

公子無忌信陵君也時魏地多爲秦所幷削安釐王二十六年秦昭王卒三十年信陵君率五國之兵攻秦而敗之復得其地

趙得藺相如而秦不敢出

藺相如趙惠文王之相也嘗以和氏之璧使於秦完璧而歸及澠池之會又偪秦王爲趙王擊缶是以秦人憚焉故曰趙有藺相如彊秦不敢闚兵井陘

安陵任周瞻而國人獨立

諸記多爲唐雎又賈子胎教與此同安或爲或云秦破韓滅魏而鄢陵君獨以五十里國存者周瞻唐雎之力也

楚有申包胥而昭王反復

昭王爲闔盧敗於柏莒而越在艸莾包胥裹糧跣走請救於秦遂得甲車千乘步卒十萬敗吳師於濁上王反而國存

齊有田單襄王得其國

襄王閔王之子法章也初齊之敗楚使淖齒將兵救齊因相閔王淖齒遂殺閔王其子法章變易姓名爲莒太史家庸齒去莒莒中齊亡臣相聚求閔王之子欲立之於是莒人共立法章是爲襄王也以保莒城而布告齊國曰王旣立在於莒也襄王五年而田單卒以卽墨之師攻破燕迎襄王於莒入臨淄齊故地盡復屬齊封田單爲安平君

由是觀之無賢佐俊士而能成功立名安危繼絕者未之有也是以國不務大而務得民心佐不務多而務得賢臣得民心者民從之有賢佐者士歸之文王請除炮烙之刑而殷民從

昔紂爲長夜之飲百姓怨望諸侯有叛之者紂乃重刑辟有炮烙之法文王出牖裏求以洛西之田請除炮烙之刑紂乃許之

湯去張网者之三面而二垂至

湯嘗出田見野張网四面祝曰自上下四方皆入吾网湯曰噫盡之矣乃去其三面而祝曰欲左左欲右右不用命者乃入吾网諸侯聞之曰湯徳至矣乃及禽獸於是朝商者三十國二垂謂天地之際言感通之遠淮南子曰文王砥徳修政二垂至

越王不頽舊冢而吳人服

蓋句踐也

以其所爲順於人也

皆得民心也

故同聲則異而相應意合則未見而相親賢者立於本朝而天下之豪相率而趨之也

從其類也故詩有伐木之歌易有防茅之諭也

何以知其然也管仲者桓公之讐也

幹時之役管仲射桓公中其鉤

鮑叔以爲賢於已而進之桓公七十言說乃聽遂使桓公除仇讎之心而委之國政焉桓公垂拱無事而朝諸侯鮑叔之力也

垂拱言無所指麾者也

管仲之所以北走桓公而無自危之心者同聲於鮑也齊在魯北

衛靈公之時蘧伯玉賢而不用迷子瑕不肖而任事彌當聲誤爲迷也因言賢者歿猶得士也

史防患之數言蘧伯玉賢而不聽病且死謂其子曰我卽死

言死於今一曰卽就

治喪於北堂吾生不能進蘧伯玉而退迷子瑕是不能正君者死不當成禮而置屍於北堂

而猶汝也

於我足矣靈公往弔問其故其子以父言聞靈公造然失容

造然驚慘之貌

曰吾失矣立召蘧伯玉而貴之

進之爲卿

召迷子瑕而退之【案各本脫之字今從方本】徙喪於堂成禮而後去衛國以治史防之力也

成禮復正室

夫生進賢而退不肖死且未止又以屍諫可謂忠不衰矣

故論語曰直哉史魚

紂殺王子比干而箕子被髮陽狂

比干諫而死箕子曰知不用而言愚也殺其身以彰君之惡名不忠也二者不可然且爲之不祥莫大焉解衣被髮爲狂而去之

靈公殺泄冶而鄧元去陳以族從

凡諸侯之卿大夫有功徳者則命之立族使其子嗣之以守宗廟鄧元知陳之必亡故以族去昔宮之奇諫虞不從亦族行之

自是之後殷幷於周陳亡於楚以其殺比干與泄冶而失箕子與鄧元也

紂以文王十二年殺比干十三年爲武王滅陳靈公魯宣九年殺泄冶十一年而楚子縣焉

燕昭王得郭隗而鄒衍樂毅自齊魏至【案各本自訛作以脫魏字今從方本及賈誼新書】

昭王易王之子燕王平也能師事郭隗而爲之立宮室於是修先君之怨於齊以求士也韓詩外傳云以魏齊至之

於是舉兵而攻齊棲閔王於莒

閔王威王之孫宣王之子齊王地也閔王三十年昭王與晉楚合謀而伐齊齊師大敗樂毅爲上將遂入臨淄閔王出奔於衛衛不安去之鄒魯又不納焉遂去於莒也

燕度地計眾【案度各本訛作支今從方本】不與齊均也然而所以能申意至於此者【案而各本作知今從方本】由得士也

度猶計也昭王曰孤極知燕小力不足以報之然得賢士與之共國以雪先恥孤之願也

故無常安之國無恆治之民【案恆各本訛作宜今從方本】得賢者安存失賢者危亡自古及今未有不然者也

故韓詩外傳曰賢者之所在其君未嘗不尊其國未嘗不安也

明鏡者所以察形也往古者所以知今也

詩云殷鑑不遠在夏后之世

今知惡古之危亡不務襲迹於其所以安存則未有異於郤走而求及於前人也太公知之故興微子之後而封比干之墓夫聖人之於當世存者乎其不失可知也【案此條有脫文賈誼新書云夫聖人之於聖者之死尙如比其厚也況當世存者乎其弗失可知矣】興微子之後封比干之墓見於本紀樂記云太公者公襄之也

大戴禮記卷三﹤經部﹐禮類﹐禮記之屬﹐大戴禮記﹥

欽定四庫全書

大戴禮記卷四

漢戴徳撰

曾子立事第四十九

曾子本孝第五十

曾子立孝第五十一

曾子大孝第五十二

曾子事父母第五十三

曾子立事

曾子曰君子攻其惡

計其失也

求其過

省其身也

彊其所不能去私欲從事於義可謂學矣君子愛日以學及時以行難者弗辟易者弗從惟義所在日旦就業夕而自省思以歿其身亦可謂守義矣君子學必由其業

故業必請之

問必以其序問而不決承間觀色而復之

復白也

𨿽不說亦不彊爭也

𨿽不說未解不彊爭

君子旣學之患其不博也旣博之患其不習也旣習之患其無知也旣知之患其不能行也旣能行之貴其能讓也

貴不以巳能而競於人

君子之學致此五者而已矣

五者謂患其不博不習無知不能行能以讓

君子博學而孱守之

孱小貌不務大

微言而篤行之行必先人言必後人

君子欲訥於言而敏於行

君子終身守此悒悒

悒悒憂念也

行無求數有名事無求數有成

數猶促速

身言之後人揚之身行之後人秉之

非法不言言則爲人誦之非徳不行行則爲人安之

君子終身守此憚憚

憚憚憂惶也

君子不絕小不殄微也

殄亦絕也

行自微也不微人人知之則願也人不知苟吾自知也君子終身守此勿勿也

勿勿猶勉勉

君子禍之爲患辱之爲畏見善恐不得與焉見不善者恐其及已也

論語曰見善如不及見惡如探湯

是故君子疑以終身

疑善之不與惡之及巳也

君子見利思辱見惡思詬

詬恥也

嗜欲思恥忿怒思患

故愚惑者一朝之忿忘其身

君子終身守此戰戰也君子慮勝气

血气勝則害身故君子有三戒

思而後動論而後行行必思言之

貴其可談言

言之必思復之

論語曰信近於義言可復也

思復之必思無悔言

無不可復

亦可謂愼矣人信其言從之以行

已言不虛

人信其行從之以復

易曰終日幹幹反復其道

復宜其類

詩云宜爾室家樂爾妻孥

類宜其年

詩云樂只君子萬壽無期

亦可謂外內合矣君子疑則不言未問則不言兩問則不行其難者君子患難除之財色遠之流言滅之禍之所由生自孅孅也是故君子夙絕之君子巳善亦樂人之善也巳能亦樂人之能也已𨿽不能亦不以援人君子好人之爲善而弗趣也

不促速之恐其倦也

惡人之爲不善而弗疾也疾其過而不補也

補謂文也

飾其美而不伐也

顏淵曰願無伐善

伐則不益補則不攺矣君子不先人以惡不疑人以不信

謂不億不信不逆詐

不說人之過成人之美

說解說也

存往者在來者

在猶存也

朝有過夕攺則與之夕有過朝攺則與之君子義則有常善則有鄰

徳不孤

見其一冀其二見其小冀其大苟有徳焉亦不求盈於人也

言器之也

君子不絕人之歡不盡人之禮

通飲食之饋序其歡也簡服物之禮令其忠也

來者不豫往者不嗔也【案嗔各本因注有愼字訛作愼今從方本】

愼故於物來者不猶豫往者無所嗔

去之不謗

以義去之

就之不賂

以道往也

亦可謂忠矣君子恭而不難安而不舒遜而不諂寛而不縱惠而不儉直而不徑

徑行夷狄之道

亦可謂知矣君子入人之國不稱其諱不犯其禁諱國諱禁國禁

不服華色之服

服法服

不稱懼惕之言故曰與其奢也寧儉與其倨也寧句倨猶慢也句以諭敬

可言而不信寧無言也君子終日言不在尢之中小人一言終身爲罪君子亂言而弗殖

夙絕之

神言不致也

怪力亂神子所不語

道遠日益【案此下各本衍云字今從馬驌繹史所引訂正】眾信弗主霒言弗與【案霒古陰字各本訛作靈今從方本】

道遠日益積習之也不主謂僉議所同不爲主

人言不信不和

不合忠信之道

君子不唱流言不折辭

言不苟折窮人辭也

不陳人以其所能言必有主行必有法

依前言往行也

親人必有方

方猶常也

多知而無親

無所親行

博學而無方好多而無定者君子弗與也君子多知而擇焉博學而算焉多言而愼焉

多言者謂時事須繁也言𨿽多而皆愼

博學而無行進給而不讓好直而徑儉而好者君子不與也

塞也言好直則太徑爲儉又太逼塞於下也

誇而無恥彊而無憚好勇而忍人者君子不與也亟達而無守

亟數也數自達而無所守

好名而無體

無容體

忿怒而無惡【案無各本訛作爲今從方本】

不以爲惡或曰無惡而怒

足恭而口聖而無常位者君子弗與也巧言令色能小行而篤難於仁矣嗜酤酒好謳歌巷遊而鄕居者乎吾無望焉耳

無可望也尙書大傳曰古者聖帝之治天下也五十以下非蒸社不敢遊飲惟六十以上游飲也

出入不時言語不序安易而樂暴懼之而不恐說之而不聽𨿽有聖人亦無若何矣臨事而不敬

惰於從事

居防而不哀祭祀而不畏

不畏其神

朝廷而不恭則吾無由知之矣三十四十之間而無藝卽無藝矣五十而不以善聞則無聞矣【案各本脫則無聞三字今從舊本曾子書所引補正】

終可知

七十而無徳𨿽有微過亦可以勉矣【案此與後勉於罪之勉皆當作免】言其過不足論也

其少不諷誦其壯不論議其老不教誨亦可謂無業之人矣少稱不弟焉恥也壯稱無徳焉辱也老稱無禮焉罪也過而不能攺倦也

倦傾病人

行而不能遂恥也

謂不能終也

慕善人而不與焉辱也弗知而不問焉固也

固專固也

說而不能窮也喜怒異慮惑也不能行而言之誣也非其事而居之矯也道言而飾其辭虛也

謂道聽來言文飾其辭也

無益而厚受祿竊也好道煩言亂也殺人而不戚焉賊也人言不善而不違

色順之也

近於說其言

說古通以爲悅字

說其言殆於以身近之也

殆危也言危於以身近之

殆於以身近之殆於身之矣

危害於身【案上注云言危於以身近之危與殆皆可作幾然之辭此注則大失正文之意殆於】

【身之謂幾於身爲之耳】

人言善而色葸焉近於不說其言

葸焉不說繹之貌

不悅其言殆於以身近之也

遠當字誤爲近

殆於以身近之殆於身之矣【案身之誤當作反之】故目者心之浮也言者行之指也作於中則播於外也

心行見於言目也

故曰以其見者占其隱者

謂心目也

故曰聽其言也可以知其所好矣觀說之流可以知其術也

流謂部分術謂心術

久而復之可以知其信矣觀其所愛親可以知其人矣臨懼之而觀其不恐也怒之而觀其不惽也喜之而觀其不誣也

惽亂也誣妄也

近諸色而觀其不逾也飲食之而觀其有常也利之而觀其能讓也居哀而觀其貞也

文王曰省其喪哀觀其貞良也

居約而觀其不營也勤勞之【案勤各本訛作動今從方本】而觀其不擾人也君子之於不善也身勿爲能也色勿爲不可能也

無柰形於色也

色也勿爲可能也心思勿爲不可能也太上樂善太上徳之最上者謂其心不爲也

其次安之

其次徳之次者謂其色不爲也

其下亦能自彊

謂其身不爲太上謂五帝其次謂三王其下謂五霸孟子曰堯舜性之湯武身之五霸假之

仁者樂道

上者率其性也

智者利道

次者利而爲之

愚者從弱者畏不愚不弱執誣以彊亦可謂棄民矣自執而誣於善

太上不生惡

無爲過之意也

其次而能夙絕之也

有意而隨絕之

其下復而能攺也

旣爲而能攺之

復而不攺殞身覆家大者傾覆社稷是故君子出言以鄂鄂

鄂鄂辧厲也論語曰其言之不作其後爲之難【案二句與今本論語有異】

行身以戰戰亦殆勉於罪矣是故君子爲小由爲大也常思正也

居由仕也

故曰父母爲嚴君子孫爲臣民也

備則未爲備也

恆謙虛也

而勿慮存焉

不忘危也

事父可以事君事兄可以事師長使子猶使臣也使弟猶使承嗣也

承嗣謂冢子也

能取朋友者亦能取所予從政者矣賜與其宮室亦猶慶賞於國也忿怒其臣妾亦猶用刑罰於萬民也是故爲善必自內始也內人怨之𨿽外人亦不能立也大學曰欲治其國先齊其家居家治則移官亦理也

居上位而不淫臨事而栗者鮮不濟矣

淫大

先憂事者後樂事先樂事者後憂事昔者天子日旦思其四海之內戰戰惟恐不能乂

乂治也

諸侯日旦思其四封之內戰戰惟恐失損之大夫士日旦思其官戰戰惟恐不能勝庻人日旦思其事戰戰惟恐刑罰之至也是故臨事而栗者鮮不濟矣

禍福惟人宜其愼也是以易有履虎之言詩有臨淵之誡

君子之於子也愛而勿面也

不形於靣

使而勿貌也

不以貌勞倈之

導之以道而勿彊也宮中雍雍外焉肅肅兄弟憘憘朋友切切

論語曰朋友切切偲偲兄弟怡怡也

遠者以貌近者以情友以立其所能而遠其所不能苟無失其所守亦可與終身矣

曾子本孝

曾子曰忠者其孝之本與孝子不登髙不履危

敬父母之遺體故跬步未敢忘其親

庳亦弗憑不苟笑不苟訾隱不命

人有隱僻不訐之也

臨不指

凡居上不爲惑眾

故不在尢之中也孝子惡言死焉

死且不行

流言止焉美言興焉故惡言不出於口煩言不及於巳故孝子之事親也居易以俟命

處安易之道以聽命也

不興險行以徼幸孝子遊之暴人違之

就其常也春秋左傳曰其【案此下有脫文】

出門而使不以或爲父母憂也

不爲事或貽憂於父母也

險塗隘巷不求先焉以愛其身以不敢忘其親也身者親之枝也可不敬乎

孝子之使人也不敢肆行不敢自專也父死三年不敢攺父之道

故曰三年無攺於父之道可謂孝矣

又能事父之朋友又能率朋友以助敬也

使敬其父母也

君子之孝也以正致諫

謂卿大夫

士之孝也以徳從命庻人之孝也以力惡食

分地任力致甘美

任善不敢臣三徳

謂王者之孝三徳三老也白虎通曰不臣三老崇孝

故孝子於親也【案子各本訛作之今從髙安本】生則有義以輔之諭於道

死則哀以蒞焉

蒞臨

祭祀則蒞之以敬如此而成於孝子也

曾子立孝

曾子曰君子立孝其忠之用禮之貴

有忠與禮孝道立

故爲人子而不能孝其父者不敢言人父不能畜其子者爲人弟而不能承其兄者不敢言人兄不能順其弟者爲人臣而不能事其君者不敢言人君不能使其臣者也

不可以已能而責人之不能況以所不能

故與父言言畜子與子言言孝父與兄言言順弟與弟言言承兄與君言言使臣與臣言言事君

士相見禮曰與君言言使臣與大夫言言事君與老者言言使弟子與幼者言言孝父兄與眾言言慈祥與蒞官者言言忠信也

君子之孝也忠愛以敬反是亂也盡力而有禮莊敬而安之微諫不倦聽從而不怠歡欣忠信咎故不生可謂孝矣盡力無禮則小人也

豈小人而已哉乃犬馬之養

致敬而不忠則不入也是故禮以將其力敬以入其忠飲食移味

隨所欲也

居處溫愉著心於此濟其志也子曰可入也吾任其過吾知其能自取過

不可入也吾辭其罪詩云有子七人莫慰母心子之辭也

衛詩凱風之末章也七子自責任過之辭

夙興夜寐無忝爾所生言不自捨也

小雅小菀之四章也申可以入之義也

不恥其親君子之孝也是故未有君而忠臣可知者孝子之謂也未有長而順下可知者弟弟之謂也

孝經曰以孝事君則忠以敬事長則順

未有治而能任可知者先修之謂也故曰孝子善事君弟弟善事長君子一孝一弟可謂知終矣

曾子大孝

曾子曰孝有三大孝尊親其次不辱其下能養公明儀問於曾子曰夫子可謂孝乎

公明儀曾子弟子

曾子曰是何言與是何言與君子之所謂孝者先意承志諭父母於道

凡言與事親未意則先善舉之親若有志則敬而奉之

參直養者也安能爲孝乎身者親之遺體也行親之遺體敢不敬乎故居處不莊非孝也事君不忠非孝也蒞官不敬非孝也朋友不信非孝也戰陳無勇非孝也五者不遂災及乎身【案乎各本作其今從劉本舊注身下作親乃校書者所加非盧氏注文】敢不敬乎故烹熟鮮香【案鮮下舊注一作羶亦校書者所加】嘗而進之非孝也養也君子之所謂孝者國人皆稱願焉曰幸哉有子如此所謂孝也民之本教曰孝

孝經曰夫孝徳之本也教之所由生也

其行之曰養

謂致衣食省安否

養可能也敬爲難敬可能也安爲難

以忠禮將也

安可能也久爲難久可能也卒爲難父母旣歿愼行其身【案愼下舊注一作順亦校書者所加】不遺父母惡名可謂能終也謂能卒也

夫仁者仁此者也義者宜此者也忠者忠此者也【案忠此各本作中此今從方本】信者信此者也禮者體此者也行者行此者也彊者彊此者也樂自順此生刑自反此作夫孝者天下之大經也夫孝置之而塞於天地衡之而衡於四海置猶立也衡猶橫也

施諸後世而無朝夕

言常行也

推而放諸東海而準推而放諸西海而準推而放諸南海而準推而放諸北海而準

九夷八蠻七戎六狄謂之四海放猶至也準猶平也

詩云自西自東自南自北無思不服此之謂也

大雅文王有聲之六章也

孝有三大孝不匱

詩云孝子不匱永錫爾類也

中孝用勞

勞猶功也

小孝用力博施備物可謂不匱矣尊仁安義可謂用勞矣慈愛忘勞可謂用力矣父母愛之喜而不忘父母惡之懼而無怨父母有過諫而不逆

當柔聲下气也

父母旣歿以哀祀之加之如此謂禮終矣

哀謂服之三年祀謂春秋享之

樂正子春下堂而傷其足傷瘳數月不出猶有憂色門弟子問曰夫子傷足瘳矣數月不出猶有憂色何也樂正子春曰善如爾之問也吾聞之曾子曾子聞諸夫子曰天之所生地之所養人爲大矣父母全而生之子全而歸之可謂孝矣

孝經曰天地之性人爲貴人之行莫大於孝也

不虧其體可謂全矣故君子頃步之不敢忘也

跬當聲誤爲頃

今予忘夫孝之道矣予是以有憂色故君子一舉足不敢忘父母一出言不敢忘父母一舉足不敢忘父母故道而不徑

不由徑也

舟而不遊不敢以先父母之遺體行殆也

殆危也

一出言不敢忘父母是故惡言不出於口忿言不及於巳然後不辱其身不憂其親則可謂孝矣艸木以時伐焉禽獸以時殺焉夫子曰伐一木殺一獸不以其時非孝也

夫子孔子

曾子事父母

單居離問於曾子曰事父母有道乎

單居離曾子弟子

曾子曰有愛而敬父母之行若中道則從若不中道則諫諫而不用行之如由巳

且俯從所行而思諫道也

從而不諫非孝也

同父母之非不匡諫

諫而不從亦非孝也

徒以義諫而行不從

孝子之諫達善而不敢爭辧爭辧者作亂之所由興也內則曰父母有過下气怡色柔聲以諫諫若不入起敬起孝說則復諫

由巳爲無咎則寧

謂順諫

由已爲賢人則亂

謂爭辧賢與無咎互相足

孝子無私樂父母所憂憂之父母所樂樂之孝子惟巧變故父母安之若夫坐如屍立如齊弗訊不言

齊謂祭祀時訊問也

言必齊色

嚴敬其色

此成人之善者也未得爲人子之道也

爲人父之事

單居離問曰事兄有道乎曾子曰有尊事之以爲已望也

謂儀象也

兄事之不遺其言

奉其所令

兄之行若中道則兄事之兄之行若不中道則養之養猶隱之

養之內不養於外則是越之也養之外不養於內則是疏之也是故君子內外養之也單居離問曰使弟有道乎曾子曰有嘉事不失時也

謂冠娶也

弟之行若中道則正以使之

正以使之以弟道

弟之行若不中道則兄事之

且以兄禮敬之

詘事兄之道若不可然後舎之矣

屈事兄之道然猶不變則怒罰之

曾子曰夫禮大之由也不與小之自也

言大者得自由也

飲食以齒

以長幼也

力事不讓辱事不齒執觴觚杯豆而不醉和歌而不哀觚器也實之曰觴杯盤盎盆盞之總名也豆醬器以木曰豆以瓦曰豋

夫弟者不衡坐不苟越不幹逆色趨翔周旋俯仰從命不見於顏色未成於弟也

大戴禮記卷四﹤經部﹐禮類﹐禮記之屬﹐大戴禮記﹥

欽定四庫全書

大戴禮記卷五

漢戴徳撰

曾子制言上第五十四

曾子制言中第五十五

曾子制言下第五十六

曾子疾病第五十七

曾子天圓第五十八

曾子制言上

曾子曰夫行也者行禮之謂也夫禮貴者敬焉老者孝焉幼者慈焉少者友焉賤者惠焉此禮也行之則行也立之則義也今之所謂行者犯其上危其下衡道而彊立之

衡橫也

天下無道故若

且自如也

天下有道則有司之所求也

言爲法吏所收誅也

故君子不貴興道之士而貴有恥之士也若由富貴興道者與貧賤吾恐其或失也

或猶惑也

若由貧賤興道者與富貴吾恐其贏驕也夫有恥之士富而不以道則恥之貧而不以道則恥之弟子無曰不我知也鄙夫鄙婦相會於廧陰可謂密矣明日則或揚其言矣

中庸曰莫見乎隱莫顯乎微故君子愼其獨也

故士執仁與義而明行之未篤故也胡爲其莫之聞也殺六畜不當及親吾信之矣

凡殺有時禮也

使民不時失國吾信之矣蓬生麻中不扶自直白沙在泥與之皆黑

古語云言扶化之者眾

是故人之相與也譬如舟車然相濟達也已先則援之彼先則推之是故人非人不濟馬非馬不走土非土不髙水非水不流君子之爲弟也行則爲人負

分重合輕斑白不任弟達於道路也

無席則寢其趾

寢猶止也言裁自容也

使之爲夫人則否

夫人行無禮也

近市無賈

無廛邸也

在田無野

田無廬也

行無據依【案依各本訛作旅今從劉本】

守直道無所私

茍若此則夫杖可因篤焉

言行如此則其所杖者皆可因厚焉

富以茍不如貧以譽

貧則常也義不可無

生以辱不如死以榮

見危致命死之榮也

辱可避避之而已矣及其不可避也君子視死若歸不茍免也

父母之讎不與同生

生辱之不可避也曲禮曰父之讎弗與共戴天

兄弟之讎不與聚國

檀弓曰昆弟之讎仕不與共國其從父兄弟則不爲魁也

朋友之讎不與聚鄕

曲禮曰朋友之讎不同國失厚矣

族人之讎不與聚鄰

族人者謂絕屬者

良賈深藏如虛君子有盛教如無

言珍寶深藏若虛君子懷徳若愚也

弟子問於曾子曰夫士何如則可以爲達矣曾子曰不能則學疑則問欲行則比賢𨿽有險道循行達矣今之弟子病下人不知事賢恥不知而又不問

好責於人而不知自反也

欲作則其知不足是以惑闇惑闇終其世而已矣是謂窮民也曾子門弟子或將之晉曰吾無知焉曾子曰何必然往矣有知焉謂之友

曰友之也

無知焉謂之主

且客之而已

且夫君子執仁立志先行後言千里之外皆爲兄弟故曰君子何患乎無兄弟

茍是之不爲則𨿽汝親庸孰能親汝乎

庸用也孰誰也

曾子制言中

曾子曰君子進則能達退則能靜豈貴其能達哉貴其有功也豈貴其能靜哉貴其能守也夫惟進之何功退之何守

問君子進退其功守如何

是故君子進退有二觀焉

言有二等可觀

故君子進則能益上之譽而損下之憂

謂其功也

不得志不安貴位不懷厚祿【案懷各本訛作博今從永樂大典本】負耜而行道凍餓而守仁

謂其守也【案此四字各本訛作正文今訂正】

則君子之義也其功守之義有知之則願也莫之知茍吾自知也吾不仁其人𨿽獨也吾弗親也

人而不仁不足友也故周公曰不如我者吾不與處損我者也與我等吾不與處無益我者也吾所與處者必賢於我

故君子不假貴而取寵

不因人之貴茍求寵愛也

不比譽而取食

不校名譽以求祿也

直行而取禮

行正則見禮也

比說而取友【案取下舊注一作交乃校書者語非盧氏注文】

言修己以事人

有說我則願也莫我說茍吾自說也

說讀爲悅字

故君子無悒悒於貧無忽忽於賤【案忽忽各本訛作勿勿據立事篇君子終身守此勿勿注云勿勿猶勉勉今從方本】無憚憚於不聞

憚憚憂惶也

布衣不完疏食不飽蓬戶穴牖日孜孜上仁【案孜孜下舊注一作孳孳乃校書者語非盧氏注文】知我吾無防防不知我吾無悒悒是以君子直言直行不宛言而取富不屈行而取位仁之見逐【案仁各本訛作畏今從方本】智之見殺固不難詘身而爲不仁宛言而爲不智則君子弗爲也

小人在朝多逐害於仁智者君子之仁不枉言行而懷其祿也

君子𨿽言不受必忠曰道𨿽行不受必忠曰仁

謂發施言行於君之前實善而君不納然猶忠誠勉行可謂仁道也

𨿽諫不受必忠曰智

猶忠誠而詳之

天下無道循道而行衡塗而僨

衡橫也僨僵也

手足不揜四支不被

手足卽四支說者申慇懃耳詩云行有死人尙或墐之【案此二十一字各本訛作正文今訂正】

此則非士之罪也【案此則各本訛作則此今從永樂大典本】有土者之羞也【案土各本訛作士今從方本】是故君子以仁爲尊天下之爲富何爲富則仁爲富也天下之爲貴何爲貴則仁爲貴也【案是故下舊注一作君子天下之爲仁則以仁爲尊也天下之爲富則以仁爲富也天下之爲貴則以仁爲貴也凡三十七字乃校書者語非盧氏注文】昔者舜匹夫也土地之厚則得而有之人徒之眾則得而使之舜惟仁得之也【案仁各本訛作以今從永樂大典本】是故君子將說富貴必勉於仁也昔者伯夷叔齊死於溝澮之間其仁成名於天下夫二子者居河濟之間非有土地之厚貨粟之富也

伯夷叔齊孤竹君之子初因父命交讓其國遂退北海之濵而終死於首陽

言爲文章行爲表綴於天下是故君子思仁義晝則忘食夜則忘寐日旦就業夕而自省以歿其身【案歿各本訛作役今從方本】亦可謂守業矣

曾子制言下

曾子曰天下有道則君子防然以交同天下無道則衡言不革

衡平也言不茍合也

諸侯不聽則不幹其土聽而不賢則不踐其朝是以君子不犯禁而入人境【案人各本訛作入今從方本】

及郊問禁請命【案此六字各本訛作正文今訂正】

不避患而出危邑【案各本避訛作通邑訛作色今從方本】

師敗不茍免也

則秉徳之士不讇矣故君子不讇富貴以爲已說不乘貧賤以居已尊凡行不義則吾不事不仁則吾不長奉相仁義則吾與之聚羣

相助也

向爾宼盜則吾不與慮【案各本脫不字今從方本】國有道則鴪若入焉【案鴪疾飛貌各本訛作突今從方本】

詩鴪彼晨風郁彼北林也

國無道則鴪若出焉

如大鳥奮翼而去也

如此之謂義夫有世義者哉

義宜也

仁者殆恭者不入

殆危也仁者危之恭又不受也

愼者不見使正直者則邇於刑弗違則殆於罪

邇近違去

是故君子錯在髙山之上深澤之污聚橡栗藜藿而食之

藜藋藿豆

生耕稼以老十室之邑是故昔者禹見耕者五耦而式過十室之邑則下爲秉徳之士存焉

不侮之也

曾子疾病

曾子疾病

疾困曰病

曾元抑首曾華抱足

元華其子

曾子曰微乎吾無夫顏氏之言吾何以語汝哉然而君子之務蓋有之矣【案蓋各本訛作盡今從永樂大典本】夫華繁而實寡者天也言多而行寡者人也鷹鶽以山爲卑而增巢其上魚鼈黿鼉以淵爲淺而蹶穴其中卒其所以得之者餌也

生生之厚動之死地也

是故君子茍無以利害義則辱何由至哉親戚不悅不敢外交近者不親不敢求遠小者不審不敢言大故人之生也百嵗之中有疾病焉有老幼焉故君子思其不可復者而先施焉【案各本脫可字今從永樂大典本】親戚旣歿𨿽欲孝誰爲孝年旣耆艾𨿽欲弟誰爲弟故孝有不及弟有不時其此之謂與言不遠身言之主也行不遠身行之本也言有主行有本謂之有聞矣

知身是言行之基可謂聞矣【案此十一字劉本作注文他本皆誤入正文】

君子尊其所聞則髙明矣行其所聞則廣大矣髙明廣大不在於他在加之志而已矣與君子遊苾乎如入蘭芷之室久而不聞則與之化矣與小人遊膩乎如入鮑魚之次【案膩各本訛作貸今從永樂大典本】久而不聞則與之化矣離騷曰經鮑魚之肆而失香也

是故君子愼其所去就與君子遊如長日加益而不自知也

如身之長𨿽日加益而不自知也

與小人遊如履薄冰每履而下幾何而不陷乎哉吾不見好學盛而不衰者矣吾不見好教如食疾子者矣【案各本脫者字今從永樂大典本】

言未見好教欲人之受如餔疾子也

吾不見日省而月考之其友者矣吾不見孜孜而與來而攺者矣

謂擇善而攺非也

曾子天圓

單居離問於曾子曰天圓而地方者誠有之乎曾子曰離而聞之云乎

而猶汝也汝聞則言之也

單居離曰弟子不察以此敢問也【案以此各本作此以今從永樂大典本】曾子曰天之所生上首地之所生下首

人首圓足方系之天地

上首之謂圓下首之謂方

因謂天地爲方圓也周髀曰方屬地圓屬天天圓地方也淮南子曰天之圓不中規地之方不中矩白虎通曰天鎭也其道曰圓地諦也其道曰方一曰圓謂水也

如誠天圓而地方則是四角之不揜也且來吾語汝參嘗聞之夫子曰天道曰圓地道曰方

道曰方圓耳非形也

方曰幽而圓曰明

方者陰義而圓者陽理故以明天地也

明者吐气者也是故外景

景古通以爲影字外景者陽道吐施也

幽者含气者也是故內景

內景者陰道含藏也

故火日外景

火气陽也

而金水內景

金質陰也

吐气者施而含气者化

施賦也化體生

是以陽施而陰化也陽之精气曰神陰之精气曰靈神靈者品物之本也

神爲魂靈爲魄魂魄者陰陽之精有生之本也及其死也魂气上升於天爲神體魄下降於地爲鬼各反其所自出也

而禮樂仁義之祖也

樂由陽來禮由陰作仁近樂義近禮故陰陽爲祖也

而善否治亂所興作也陰陽之气各從其所【案從各本訛作盡今從髙安本】則靜矣偏則風

謂气勝負

俱則雷交則電

自仲春至仲秋陰陽交泰故雷電也

亂則霧和則雨

偏則風而和則雨此謂一時之气也至若春多雨則時所宜也

陽气勝則散爲雨露陰气勝則凝爲霜雪陽之專气爲雹陰之專气爲霰霰雹者一气之化也

陽气在雨溫暖如湯陰气薄之不相入轉而爲雹陰气在雨凝滯爲雪陽气薄之不相入散而爲霰故春秋谷梁說曰雹者陰脇陽之象霰者陽脇陰之符也

毛虫毛而後生羽虫羽而後生毛羽之虫陽气之所生也介虫介而後生鱗虫鱗而後生介鱗之虫陰气之所生也

言陰陽所生者舉其多也

惟人爲倮匈而後生也

倮匈謂無毛羽與鱗介也

陰陽之精也

人受陰陽純粹之精有生之貴也凡倮虫則亦並陰陽气所生也

毛虫之精者曰麟羽虫之精者曰鳯介虫之精者曰龜鱗虫之精者曰龍倮虫之精者曰聖人

龜龍麟鳯所謂四靈

龍非風不舉龜非火不兆鳯非梧不棲麟非藪不止【案各本脫此十字今從永樂大典本】此皆陰陽之際也

龜龍爲陰風火爲陽陰陽會也

玆四者所以聖人役之也【案各本訛作役聖人之精也今從方本】

謂爲之瑞

是故聖人爲天地主爲山川主爲鬼神主爲宗廟主鬼神百神也因外祀故在宗廟之上也

聖人愼守日月之數以察星辰之行以序四時之順逆謂之歷

審十二月分數於昏旦定辰宿之中見與伏以驗時節之否

截十二管以察八音之上下淸濁【案察各本訛作宗今從永樂大典本】謂之律

八音八卦之音以律定八風之髙下淸濁而準配金石絲竹也

律居陰而治陽

因地主气

歷居陽而治陰

因天主事

律曆疊相治也

歷以治時律以候气

其間不容髮

其致一也

聖人立五禮以爲民望

五禮其別三十六生民之紀在焉

制五衰以別親疏和五聲之樂以導民气

致樂以治心也

合五味之調以察民情

察猶別也

正五色之位成五穀之名

五穀黍稷麻麥菽也

序五牲之先後貴賤

五牲牛羊豕犬雞先後謂四時所尙也

諸侯之祭牲牛曰太牢

天子之大夫亦太牢太牢天子之牲角握諸侯角尺大夫索牛也

大夫之祭牲羊曰少牢

天子之士亦少牢也

士之祭牲特豕曰饋食

不言特牲其文已著又與大夫互相足也

無祿者稷饋

庻人無常牲故以稷爲主

稷饋者無屍無屍者厭也宗廟曰芻豢

牛羊曰芻犬豕爲豢

山川曰犧牷

色純曰犧體完曰牷宗廟言豢山川言牷互文也山川謂嶽瀆以方色角尺其餘用厖索也

割列禳瘞

割割牲也列疈辜也禳面禳也瘞埋也

是有五牲此之謂品物之本禮樂之祖善否治亂之所由興作也

大戴禮記卷五

欽定四庫全書

大戴禮記卷六

漢戴徳撰

武王踐阼第五十九

衛將軍文子第六十

武王踐阼

武王踐阼三日

旣王之後

召士大夫而問焉曰惡有藏之約行之行萬世可以爲子孫恆者乎【案恆各本因避諱作常今從儀禮經傳通解本及王應麟注本】

惡猶於何也言於何有約言而行之乃行萬世而猶得其福

諸大夫對曰未得聞也然後召師尙父而問焉曰昔帝顓頊之道存乎【案昔各本作黃鄭注學記云昔黃帝顓頊之道疏云今檢大戴禮惟云帝顓頊之道無黃字或鄭見古本不與今同或後人足黃字耳】意亦忽不可得見與言忽然不可得見

師尙父曰在丹書王欲聞之則齊矣王齊三日【案各本脫王齊二字學記注引此文作王齊三日疏不言有異同則唐時本亦未脫也】端冕奉書而入【案各本作王端冕師尙父亦端冕學記注無王字疏云師尙父亦端冕考大戴禮無此文鄭所加也】負屛而立

端正也樹謂之屏

王下堂南面而立師尙父曰先王之道不北面王行折而東面【案各本作王行西折而南東面而立學記注所引同疏云大戴禮惟云折而東面方本與疏所言者合】師尙父西面道書之言曰敬勝怠者彊怠勝敬者亡【案各本彊作吉亡作滅學記疏云大戴禮敬勝怠者彊怠勝敬者亡瑞書云敬勝怠者吉怠勝敬者滅然則各本乃攺同瑞書非也】義勝欲者從欲勝義者凶凡事不彊則枉凡事不能自彊而執於此則枉也

不敬則不正【案不敬各本不作弗今從禮記疏】枉者滅廢敬者萬世藏之約行之行可以爲子孫恆者此言之謂也

問先帝之道庻聞要約之防故對此而已

且臣聞之以仁得之以仁守之其量百世以仁得之以不仁守之其量十世【案各本作以不仁得之以仁守之今從禮記疏】

以仁得之以仁守之以仁得之以不仁守之【案各本亦作以不仁得之以仁守之今從禮記疏】皆謂創基之君十百世謂子孫無咎譽者於十百之外天命則有興攺其廢立大節依於此

以不仁得之以不仁守之必及其世【案及禮記疏作傾】

謂止於其身也

王聞書之言惕若恐懼【案禮記疏作惕然若懼】退而爲戒書托於物以自警戒不忘也

於席之四端爲銘焉於機爲銘焉【案機各本訛作機今從髙安本方本】於鑑爲銘焉於盥槃爲銘焉於楹爲銘焉於杖爲銘焉於帶爲銘焉於履屨爲銘焉於觴豆爲銘焉於牖爲銘焉於劍爲銘焉於弓爲銘焉於矛爲銘焉席前左端之銘曰安樂必敬

安不忘危

前右端之銘曰無行可悔

當恭敬朝夕故以懷安爲戒也

後左端之銘曰一反一側亦不可以忘

言𨿽反側之間不可以忘道也

後右端之銘曰所監不遠視邇所代

周監不遠近在有殷之世

機之銘曰皇皇惟敬口生防

防恥也言爲君子榮辱之主可不愼乎

口戕口

言口能害口也機者人君出令所依故以言語爲戒也

鑑之銘曰見爾前慮爾後盥槃之銘曰與其溺於人也寧溺於淵溺於淵猶可遊也溺於人不可救也

日知所無學者之功溺於民庻大人之禍故或以自新取戒或以遊溺爲鑑也

楹之銘曰毋曰胡殘其禍將然毋曰胡害其禍將大毋曰胡傷其禍將長

夫爲室者愼其楹君天下者難其相也

杖之銘曰惡乎危於忿防

惡於何也忿者危之道怒甲及乙又危之甚杖扶危故以危戒也

惡乎失道於嗜欲

杖依道而行之

惡乎相忘於富貴

言身杖相資也因失道相忘乃嗜欲安樂之戒也

帶之銘曰火滅修容愼戒必恭恭則壽

𨿽夜解息其容不可以茍帶於寢先釋故因言之也

履屨之銘曰愼之勞勞則富

行愼躬勞躬勞終福諭愼履亦財不費也屨在下尢勞辱因爲此戒福與富音義兩施互取焉

觴豆之銘曰食自杖食自杖戒之防防則逃

無求醉飽自杖而已

戶之銘曰夫名難得而易失無懃弗志而曰我知之乎無懃弗及而曰我杖之乎

志識也杖立不能懲其駑怠而自謂杖成功無可就故終失其名也

擾阻以泥之若風將至必先搖搖

搖搖無所托言有風則先困

𨿽有聖人不能爲謀也

諭人行亦然

牖之銘曰隨天之時【案各本脫之字今從儀禮經傳通解本及方本】

隨任也

以地之財

質也

敬祀皇天敬以先時

先祭時而敬齋

劍之銘曰帶之以爲服動必行徳行徳則興倍徳則崩以順誅也

弓之銘曰屈伸之義廢興之行無忘自過

言得時也

矛之銘曰造矛造矛少間弗忍終身之羞

重言造矛見造矛之不易也言少間之不忍則爲終身羞以君子於殺之中禮恕存焉

予一人所聞以戒後世子孫

貽厥孫謀以燕翼子武王之詩也

衛將軍文子

衛將軍文子

文子衛卿也名彌牟

問於子貢曰

子貢端木賜也衛人衛之相也

吾聞夫子之施教也先以詩

論語曰先進於禮樂野人也後進於禮樂君子也【案此所引與正文絕不比附】

世道者孝悌【案此句有舛誤】說之以義而觀諸體成之以文徳蓋受教者七十有餘人

言能受教者謂七十二子也

聞之孰爲賢乎子貢對辭以不知文子曰吾子學焉何謂不知也子貢對曰賢人無妄知賢則難故君子曰智莫難於知人此以難也

書曰知人則哲惟帝其難之

文子曰若夫知賢人美不難吾子親遊焉是以敢問也【案各本脫以字今從方本】子貢對曰夫子之門人蓋三就焉

謂大成次成小成也

賜有逮及焉有未及焉不得辯知也

未及者謂先就夫子而或止或退未得及己見也或以子貢違夫子之後有新來者也

文子曰吾子之所及請問其行也子貢對曰夙興夜寐諷詩崇禮【案詩程本朱本作誦】行不貳過稱言不苟是顏淵之行也

顏回魯人字子淵也

孔子說之以詩詩云媚玆一人應侯順徳永言孝思孝思惟則

大雅下武之四章也媚玆一人謂禦於天子而蒙寵愛應侯順徳逢國君能成其徳孝思惟則此文在前章兼以說之故連言之也

故國一逢有徳之君世受顯命不失厥名以禦於天子以申之

於諸侯受爵命未盡其能

在貧如客

言安貧也

使其臣如借

借借也如借力然也

不遷怒不探怨不錄舊罪是冉雍之行也

冉雍魯人也字仲弓

孔子曰有土君子有眾使也有刑用也然後怒匹夫之怒惟以亡其身

使舉也夫子因其性不好怒故說妄怒之敗也書曰惟辟作威也

詩云靡不有初鮮克有終以告之

大雅蕩首章也言冉雍能終其行也

不畏彊禦不侮矜寡其言曰性

其言惟陳其性不茍虛妄

都其富哉

仲由優於政事故能備治其都也

任其戎是仲由之行也

仲由衛人也字子路一字季路大夫也

夫子未知以文也

節其勇也

詩云受小共大共爲下國恂蒙何天之寵傅奏其勇殷頌長髮之五章也頌湯伐桀除災之事恂信也言下國信蒙其富詩爲駿龎或古有二文或以義賦寵傅又爲龍敷

夫彊乎武哉文不勝其質恭老卹孤不忘賓旅好學者物而不懃是冉求之行也

物猶事也事省則不懃也冉求字子有冉雍之族季氏宰

孔子因而語之曰好學則智卹孤則惠恭老則近禮克篤恭以天下其稱之也宜爲國老

言爲國之尊也言任爲卿相也

志通而好禮擯相兩君之事篤雅其有禮節也是公西赤之行也

公西赤魯人也字子華

孔子曰禮儀三百可勉能也

禮經三百可勉學而能知

威儀三千則難也

能躬行三千之威儀則難而公西赤能躬行也

公西赤問曰何謂也孔子曰貌以擯禮禮以擯辭是之謂也

禮待貌而行辭得禮而發言貌所以擯贊三千之儀也

主人

言行此主在於人

聞之以成

公西赤聞之以成家語云眾人聞之爲成主或聲誤也

孔子之語人也曰當賔客之事則通矣謂門人曰二三子欲學賔客之禮者於赤也滿而不滿實如虛過之如不及先生難之

云先生猶有難之亦所謂先子之所畏也

不學其貌竟其徳惇其言於人也無所不信其橋大人也

橋髙也髙大之人也

常以皓皓是以眉壽

皓皓虛曠無長生久視之意見長生久視之術

是曾參之行也

曾參魯之南武城人也字子輿齊聘以相楚迎以令尹晉迎以上卿皆不應其命也

孔子曰孝徳之始也

天道曰至徳地道曰敏徳人道曰孝徳四代曰有天徳有地徳夫學天地之徳者皆以無私爲能也動而樂施者天徳也安而待化者地徳也故天之徳有廣狹矣自余禮義忠信以下皆爲人徳因事則爲禮厚其行則爲孝也

弟徳之序也信徳之厚也忠徳之正也參也中夫四徳者矣哉以此稱之也業功不伐貴位不善不侮可侮不佚可佚

不侮可侮者不佚可佚者仁之至也

不敖無告

天窮之民無所告者不陵敖之也

是顓孫之行也

顓孫師陳人也子張字也

孔子言之曰其不伐則猶可能也其不百姓者則仁也詩云愷悌君子民之父母

大雅泂酌之首章也

夫子以其仁爲大也學以深

能深致隱賾也

厲以斷

性嚴厲而能斷決七十子篇說子夏云爲人性不宏好精微時人無以尙也

送迎必敬上友下交銀乎如斷【案乎各本訛作手今從方本】是卜商之行也

卜商衛人字子夏爲魏文侯師銀廉鍔也如斷言便能子張曰子夏之門人灑埽應對進退出入可也

孔子曰詩云式夷式已無小人殆

小雅節之四章殆近也

而商也其可謂不險也

言其鄰於徳也

貴之不喜賤之不怒茍於民利矣

惟在利民春秋左傳曰上思利民忠也

廉於其事上也以佐其下

佐助也

是澹臺滅明之行也

澹臺滅明魯之東武城人也字子羽爲魯大夫

孔子曰獨貴獨富君子恥之夫也中之矣先成其慮及事而用之是故不妄【案各本訛作妄今從方本】是言偃之行也言偃魯人也字子遊爲武城宰

孔子曰欲能則學欲知則問欲行則訊【案行各本訛作善今從永樂大典本】欲給則豫當是如偃也得之矣獨居思仁公言言義其聞詩也【案聞下各本衍之字周禮司儀注引此文作其聞詩也今據以訂正】一日三復白圭之玷是南宮縚之行也

南宮縚魯人也字子容

夫子信其仁以爲異姓

謂以兄之子妻之也周禮司儀職曰時揖異姓土揖庻姓家語曰以爲異士言殊異之士似妄也

自見孔子入戶未嘗越屨

凡在於室卑者之屨皆陳於戶外故𨿽後至而不越焉

往來過人不履影

不越人之屨不履人之影謙愼之至也

開蟄不殺方長不折執親之喪未嘗見齒是髙柴之行也

髙柴齊人也字子羔爲郕宰

孔子曰髙柴執親之喪則難能也開蟄不殺則天道也方長不折則恕也恕則仁也湯恭以恕是以日躋也北事於葛恭也教网者祝恕也詩殷頌曰聖敬日躋

此賜之所親覩也吾子有命而訊賜則不足以知賢文子曰吾聞之也國有道則賢人興焉中人用焉百姓歸焉若吾子之語審茂則一諸侯之相也亦未逢明君也茂盛也一皆也

子貢旣與衛將軍文子言適魯見孔子曰衛將軍問二三子之行於賜也不一而三賜也辭不獲命以所見者對矣

見其行也

未知中否請嘗以告

請嘗以所對者告也

孔子曰言之子貢以其質告孔子旣聞之笑曰賜汝偉爲知人賜

質由實也偉爲知人言大爲知人也再言賜者善之

子貢對曰賜也焉敢知人此賜之所親覩也孔子曰是女所親也吾語女耳之所未聞目之所未見思之所未至智之所未及者乎

言未至未及者謂其徳廣厚也

子貢曰賜得則願聞之也孔子曰不克不忌不念舊惡蓋伯夷叔齊之行也

克好勝人忌有惡於人也論語曰伯夷叔齊不念舊惡怨是用希也

晉平公問於祁徯曰羊舌大夫晉國之良大夫也其行何如

平公悼公之子晉侯彪也祁徯祁午之父也羊舌肸羊舌職之子

祁徯對辭曰不知也公曰吾聞女少長乎其所女其閹知之

言居處之同者桓爲相也

祁徯對曰其幼也恭而遜恥而不使其過宿也其爲候大夫也悉善而謙其端也其爲公車尉也信而好直其功也

公車尉公行也詩曰殊異乎公行也

至於其爲和容也溫良而好禮博聞而時出其志也和容主賔客也

公曰向者問女女何曰弗知也祁徯對曰每位攺變未知所止是以不知蓋羊舌大夫之行也畏天而敬人服義而行信孝乎父而恭於兄好從善而斆往蓋趙文子之行也

晉大夫趙武也

其事君也不敢愛其死

不茍免於難也

然亦不忘其身

不死於不義也

謀其身不遺其友君陳則進不陳則行而退

陳謂陳其徳教

蓋隨武子之行也

晉大夫也世掌刑官後受隨範會名也季字也武諡也

其爲人之淵泉也多聞而難誕也不內辭足以沒世國家有道其言足以生國家無道其黙足以容蓋桐提伯華之行也

晉大夫羊舌赤也邑於桐提

外寛而內直自設於隱栝之中

能以禮自鞏直也孔子曰隱栝之旁多曲木也

直己而不直人以善存亡汲汲蓋蘧伯玉之行也衛大夫蘧瑗也

孝老慈幼【案老各本訛作子今從方本】允徳稟義約貨去怨蓋柳下惠之行也

魯士師展禽也食采於柳下惠諡也

其言曰君𨿽不量於臣臣不可以不量於君是故君擇臣而使之臣擇君而事之有道順君無道橫命晏平仲之行也

齊大夫晏嬰也

徳恭而行信終日言不在尢之內

在尢之外【案此四字各本訛作正文今從方本】

貧而樂也蓋老萊子之行也

楚人隱者也

易行以俟天命居下位而不援其上觀於四方也不忘其親茍思其親不盡其樂以不能學爲己終身之憂蓋介山子推之行也

晉大夫介之推也離騷曰封介山而爲之禁兮報大徳之優遊

大戴禮記卷六﹤經部﹐禮類﹐禮記之屬﹐大戴禮記﹥

欽定四庫全書

大戴禮記卷七

漢戴徳撰

五帝徳第六十二

帝系第六十三

勸學第六十四

五帝徳

宰我問於孔子曰昔者予聞諸榮伊【案伊太平禦覽引此作君】言黃帝三百年【案言各本訛作令今據史記索隱所引訂正】請問黃帝者人邪抑非人邪【案樂記疏引此文無者字邪皆作也】何以至於三百年乎孔子曰予禹湯文武成王周公可勝觀邪夫黃帝尙矣女何以爲先生難言之宰我曰上世之傳隱微之說卒業之辧闇忽之意【案闇下各本衍昏字今從方本】非君子之道也則予之問也固矣孔子曰黃帝少典之子也曰軒轅生而神靈弱而能言幼而慧齊【案史記索隱云大戴禮作叡齊一本作慧齊】長而惇敏成而聰明治五气設五量撫萬民度四方教熊羆貔貅防虎【案各本脫貅字防訛作豹今據太平禦覽所引及史記訂正】以與赤帝戰於阪泉之野【案赤史記作炎各本阪訛作版今據後漢志注所引訂正】三戰然後得行其志黃黼黻衣【案黃下各本衍帝字今據後文訂正】大帶黼裳乘龍扆云以順天地之紀幽明之故死生之說存亡之難時播百谷艸木淳化鳥獸昆虫【案淳化各本作故教化淳今從方本及史記】歷離日月星辰極畋土石金玉勤勞心力耳目【案各本脫勤字今據路史注所引訂定】節用水火材物生而民得其利百年【案樂記疏引此作利其徳百年】死而民畏其神百年亡而民用其教百年故曰三百年宰我曰【案各本脫曰字今從方本】請問帝顓頊孔子曰五帝用說【案各本作記今從劉本】三王用度女欲一日辧聞古昔之說【案辧徧古通用】躁哉予也宰我曰昔者予也聞諸夫子曰小子無有宿問孔子曰顓頊黃帝之孫昌意之子也曰髙陽洪淵以有謀疏通而知事養財以任地【案財各本作材今從史記索隱所引】履時以象天依鬼神以制義治气以教民潔誠以祭祀乘龍而至四海北至於幽陵南至於交趾西濟於流沙南至於蟠木動靜之物大小之神日月所照莫不砥礪宰我曰請問帝嚳孔子曰囂之孫蟜極之子也曰髙辛生而神靈自言其名博施利物不於其身聰以知遠明以察微順天之義知民之隱【案隱字他本或作防或訛作急今從髙安本】仁而威惠而信修身而天下服取地之財而節用之撫教萬民而利誨之歷日月而迎送之明鬼神而敬事之其色穆穆其徳俟俟【案各本作其色鬱鬱其徳嶷嶷蓋後人因史記之文所攺索隱云今按大戴禮郁作穆嶷作俟可證唐時本】其動也時其服也士春夏乘龍秋冬乘馬黃黼黻衣執中而獲天下日月所照風雨所至莫不從順

宰我曰請問帝堯孔子曰髙辛之子也曰放勲其仁如天其知如神就之如日望之如雲富而不驕貴而不豫黃黼黻衣丹車白馬伯夷主禮龍防教舞舉舜彭祖而任之四時先民治之流共工於幽州以變北狄放驩兜於崇山以變南蠻殺三苗於三危以變西戎殛鯀於羽山以變東夷其言不貳其徳不回四海之內舟輿所至莫不說夷

宰我曰請問帝舜孔子曰蟜牛之孫瞽瞍之子也曰重華好學孝友聞於四海陶漁事親寛裕溫良惇敏而知時畏天而愛民卹逺而親近承受大命依於倪皇叡明通知爲天下王使禹敷土主名山川以利於民使后稷播種務勤嘉谷以作飲食羲和掌歷敬授民時使益行火以辟山萊伯夷主禮以節天下防作樂以歌籥舞和以鐘鼓臯陶作士忠信疏通知民之情契作司徒教民孝友敬政率經其言不惑其徳不慝舉賢而天下平南撫交趾大教【案大下舊注一作放乃校書者語亦當在教字之下】鮮支渠搜氐羌【案鮮支上脫一西字】北山戎發息愼【案史記索隱雲山戎下少一北字北發是北方國名】東長夷鳥夷羽民【案長下各本脫夷字今據史記索隱所引訂定鄭注禹貢云鳥夷東方之民搏食鳥獸者】舜之少也惡顇勞苦二十以孝聞乎天下三十在位嗣帝所五十乃死葬於蒼梧之野

宰我曰請問禹孔子曰髙陽之孫鯀之子也曰文命敏給克濟其徳不回其仁可親其言可信聲爲律身爲度稱以上士【案上士二字當從史記作出稱以出猶言比量而出也】亹亹穆穆爲綱爲紀巡九州通九道陂九澤度九山爲神主爲民父母左準繩右規矩履四時據四海平九州戴九天明耳目治天下舉臯陶與益以贊其身舉干戈以徵不享不庭無道之民四海之內舟車所至莫不賓服

孔子曰予大者如說民說至矣【案此八字當有舛誤】予也非其人也宰我曰予也不足誠也敬承命矣他日宰我以語人有爲道諸夫子之所孔子曰吾欲以顏色取人於滅明邪攺之吾欲以語言取人於予邪攺之吾欲以容貌取人於師邪攺之宰我聞之懼不敢見

帝系

少典產軒轅是爲黃帝

黃帝產囂囂產蟜極蟜極產髙辛是爲帝嚳帝嚳產放勲是爲帝堯

黃帝產昌意昌意產髙陽是爲顓頊

顓頊產窮蟬窮蟬產敬康敬康產句芒【案史記作句望】句芒產蟜牛【案史記作橋牛】蟜牛產瞽瞍瞽瞍產重華是爲帝舜及產象敖【案各本訛作及象產傲今據禮記祭法疏所引訂正敖衍文】

顓頊產鯀鯀產文命是爲禹

黃帝居軒轅之丘娶於西陵氏西陵氏之子【案各本不重西陵氏三字今從方本】謂之嫘祖氏產靑陽及昌意靑陽降居泜水【案史記作江水】昌意降居若水昌意娶於蜀山氏蜀山氏之子謂之昌濮氏【案史記作昌僕】產顓頊

顓頊娶於滕奔氏【案各本脫奔字路史注引作膝奔氏世本作滕濆今據以訂正】滕奔氏之子【案各本訛作滕氏奔之子今訂正】謂之女祿氏產老童【案史記作捲章】老童娶於竭水氏竭水氏之子謂之髙緺氏產重黎及吳回吳回氏產陸終陸終氏娶於鬼方氏鬼方氏之妹謂之女隤氏【案風俗通義作女嬇】產六子孕而不粥三年啟其左脇六人出焉其一曰樊是爲昆吾其二曰惠連是爲參胡其三曰籛【案世本作籛鏗】是爲彭祖其四曰萊言【案世本作求言】是爲云鄶人【案云卽防鄭語曰妘姓鄢檜路偪陽也】其五曰安是爲曹姓其六曰季連是爲羋姓季連產附祖氏【案史記作附沮】附祖氏產穴熊【案穴各本訛作內今據史記及路史注引附祖產穴熊訂正】季通之裔孫鬻熊【案此七字各本訛作婁鯀出自熊五字在九世至於渠下今從方本】九世至於渠【案史記楚世家附沮生穴熊其後中微弗能紀其世周文王之時季連之苗裔曰鬻熊鬻熊子早卒其子熊麗熊麗生熊狂熊狂生熊繹熊繹生熊艾熊艾生熊防熊防生熊勝熊勝以弟熊楊爲後熊楊生熊渠此所謂九世至於渠也】渠有子三人其孟之名爲無康【案史記作毋康】爲句亶王其中之名爲紅【案中仲古通用】爲鄂王其季之名爲疵爲越章王【案越各本訛作戚史記云少子執疵爲越章王據國語云羋姓防越潛夫論云或封於防或封於越卽此今訂正】昆吾者衞氏也【案氏世本作是合下共六氏字並同古是氏字通】參胡者韓氏也彭祖者彭氏也云鄶人者鄭氏也曹姓者邾氏也季連者楚氏也

帝嚳卜其四妃之子而皆有天下上妃有邰氏之女也曰姜嫄氏產后稷次妃有娀氏之女也曰簡狄氏產契次妃陳鋒氏之女也曰慶都氏【案各本作次妃曰陳隆氏六字文有脫誤今據詩生民疏所引訂定】產帝堯次妃娵訾氏之女也曰常儀氏【案各本作次妃曰娵訾氏六字亦脫誤今據詩生民疏所引訂定】產帝摯

帝堯娶於散宜氏散宜氏之子【案各本不重散宜氏三字今從方本】謂之女皇氏

帝舜娶於帝堯帝堯之子【案各本不重帝堯二字今從方本】謂之女匽氏

鯀娶於有莘氏有莘氏之子謂之女志氏【案吳越春秋作女嬉】產文命

禹娶於塗山氏塗山氏之子謂之女防氏產啟

勸學

君子曰學不可以已矣靑取之於藍而靑於藍水則爲冰而寒於水木直而中繩輮而爲輪其曲中規槁暴不復挺者【案槁各本訛作枯今從方本及荀子】輮使之然也是故不升髙山不知天之髙也不臨深谿不知地之厚也不聞先王之遺道不知學問之大也於越戎貉之子生而同聲長而異俗者教使之然也是故木從繩則直金就礪則利君子博學而日參省已焉【案各本而訛作知脫省字今從方本】故知明則行無過詩云嗟爾君子無恆安息靖恭爾位好是正直神之聽之介爾景福神莫大於化道福莫長於無咎孔子曰吾嘗終日思矣不如湏防之所學吾嘗跂而望之不如升髙而博見也升髙而招非臂之長也而見者遠順風而呼非聲加疾也而聞者著假車馬者非利足也而致千里假舟檝者非能水也而絕江海君子之性非異也而善假於物也南方有鳥名曰鳩【案荀子作防鳩】以羽爲巢編之以髮系之葦苕風至苕折子死卵破巢非不完也所系者然也西方有木名曰射幹莖長四寸生於髙山之上而臨百仞之淵木莖非能長也所立者然也蓬生麻中不扶自直蘭氏之根懷氏之苞【案荀子作蘭槐之根是爲芷】漸之滫中君子不近庻人不服質非不美也所漸者然也是故君子靖居恭學修身致志處必擇鄕遊必就士所以防辟邪而道中正也【案道他本作通今從劉本】物類之起必有所始【案各本起訛作從始訛作由今從方本及荀子此起始爲韻下來徳爲韻】榮辱之來各象其徳肉腐出虫魚枯生蠧怠教忘身【案各本訛作殆教亡身今從方本】禍災乃作彊自取折柔自取束邪穢在身怨之所構布薪若一火就燥平地若一水就濕艸木疇生禽獸羣居物各從其類也是故正鵠張【案是故下舊注一作質乃校書者語亦當在正字下】而弓矢至焉林木茂而斧斤至焉樹成防而鳥息焉醯酸而蚋聚焉故言有召禍行有招辱君子愼其所立焉積土成山風雨興焉積水成川蛟龍生焉積善成徳神明自得【案得各本訛作傳今據文選典引注所引訂正】聖心備矣是故不積跬步無以致千里不積小流無以成江海騏驥一躒不能千里駑馬無極功在不捨楔而捨之朽木不折楔而不捨金石可鏤夫螾【案各本訛作蟥今從劉本方本】無爪牙之利筋脈之彊上食晞土下飲黃泉者用心一也蟹二螯八足非虵防之穴【案防卽鱓他本訛作蛆今從方本】而無所寄托者用心躁也是故無憤憤之志者無昭昭之明無緜緜之事者無赫赫之功行歧塗者不至【案歧他本訛作跂今從方本】事兩君者不容目不能兩視而明耳不能兩聽而聰騰虵無足而騰鼫鼠五伎而窮詩云鳲鳩在桑其子七兮淑人君子其儀一兮其儀一兮心若結兮君子其結於一也昔者瓠巴鼓瑟而沈魚出聽伯牙鼓琴【案各本訛作瑟今從方本】而六馬仰秣夫聲無細而不聞行無隱而不形玉居山而木潤淵生珠而岸不枯爲善而不積乎豈有不聞哉

孔子曰鯉【案各本訛作野下又衍哉字今據說苑訂正】君子不可以不學見人不可以不飾不飾無貌無貌不敬不敬無禮無禮不立夫遠而有光者飾也近而逾明者學也譬之如洿邪水潦灟焉莞蒲生焉從上觀之誰知其非源泉也珠者陰之陽也故勝火玉者陽之陰也故勝水其化如神故天子藏珠玉諸侯藏金石大夫畜犬馬百姓藏布帛不然則彊者能守之知者能秉之賤其所貴而貴其所賤不然矜寡孤獨不得焉

子貢曰君子見大川必觀何也孔子曰夫水者君子比徳焉徧與之而無私似徳所及者生所不及者死似仁其流行庳下倨句皆循其理似義其赴百仞之谿不疑似勇淺者流行深淵不測似智弱約微通似察【案微各本訛作危今從方本及荀子】受惡不讓似包防【案各本訛作包裹上又衍貞字今據說苑訂正】不淸以入鮮潔以出似善化以注量必平似正【案以注各本訛作必出荀子作主說苑作至今從方本】盈不求槪似度【案各本脫度字今據說苑訂正】萬折必以東似意【案萬各本訛作厲因上度字脫誤成一字耳東下各本衍西字今並從荀子及說苑】是以君子見大川必觀焉【案各本脫君子二字今從髙安本】

大戴禮記卷七

欽定四庫全書

大戴禮記卷八

漢戴徳撰

子張問入官第六十五

盛徳第六十六

子張問入官

子張問入官於孔子孔子曰安身取譽爲難也子張曰安身取譽如何孔子曰有善勿專

專謂自納於己

教不能勿搢

勿搢家語爲勿怠也進或聲誤爲搢勿進嫌其倦也

已過勿發失言勿踦

踦邪也出言旣失勿爲邪途以成之

不善辭勿遂

人言不中勿貳遂之

行事勿畱

凡行政事勿稽畱之

君子入官自行此六路者則身安譽至而政從矣上六者可以自通故稱路也

且夫忿數者獄之所由生也距諫者慮之所以塞也慢易者禮之所以失也惰怠者【案惰各本作墮今從方本】時之所以後也奢侈者財之所以不足也

儉則有餘奢則不足

專者事之所以不成也歷者獄之所由生也

歷歷亂也

君子入官除七路者則身安譽至而政從矣

七者亦致亡之道

故君子南面臨官大城而公治之

大城列國公無私也

精知而略行之

精知者當先是二路略行者謂度時而施

合是忠信攷是大倫存是美惡而進是利而除是害而無求其報焉而民情可得也

能合是六路之忠信及進除六路之利害施焉而不求報則民情不失矣

故臨之無抗民之志勝之無犯民之言

勝謂民辭情短

量之無狡民之辭

狡害也猶言無害也

養之無擾於時愛之勿寛於刑若此【案若各本訛作言今從方本】則身安譽至而民自得也故君子南面臨官所見邇故明不可蔽也【案蔽各本作獘今從方本】

言所見先求於近者中庸曰舜其大知也與舜好問而好察邇言也

所求邇故不勞而得也

言所求自近始故詩曰無田甫田勞心忉忉

所以治者約故不用眾而譽至也法象在內故不遠言內有法象則百姓亦有禮度

源泉不竭故天下積也

積謂歸湊也

如木不寡【案如各本作而今從方本】短長人得其量

量而用之以泉木二用諭君子之政

故治而不亂故六者貫乎心藏乎志

志者心之府也

形乎色乎聲

聲言也

若此則身安譽至而民自得也故君子南面臨官不治則亂至

民錯亂也

亂至則爭爭之至又反於亂

亂反亂也

是故寛裕以容其民慈愛以優柔之而民自得也已故躬行者政之始也

身行之也

調悅者情之道也

言調悅者治人情之道也

善政行易則民不怨

先王善政能躬行之使平易則民悅

言調悅則民不辧法

謂不爭也周禮曰凡辧法者攷焉

仁在身則民顯以佚之也財利之生微矣【案微各本訛作徴今從楊本】貪以不得善政必簡矣

初聞善政必記之

茍以亂之善言必聽矣

聞善言始亦聽之也

詳以失之【案詳佯古通用】

後政不行詳爲漏失

規諫日至煩以不聽矣

詩曰老夫灌灌小子蹻蹻也

言之善者在所日聞行之善者在所能爲

君子言之善者在於終日言之君子行之善者在其能躬行記聽而失之則無益於言行也

故上者民之儀也有司執政者【案各本脫者字今從楊本】民之表也邇臣便辟者羣臣僕之倫也

倫理也言是羣臣羣僕之綱理也

故儀不正則民失誓表獘則百姓亂邇臣便辟不正亷而羣臣服污矣

誓勑也服事也污濫也言私謁也

故不可不愼乎三倫矣故君子修身反道察說而邇道之服存焉

修身當本於道而省其說則近道之事存

是故夫工女必自擇絲麻良工必自擇賫材

周禮巾車職曰毀折入賫於職幣家語爲完材也

賢君良上必自擇左右是故佚於取人【案是各本訛作始於作諸今從方本】勞於治事勞於取人佚於治事

郭象曰主上無爲於親事而有爲於用臣也

故君子欲譽則謹其所便

便所便習

欲名則謹於左右故上者辟如緣木者務髙而畏下者滋甚

言在民上者譬若此淮南子曰君子之居民上也譬以腐索禦良馬

六馬之離必於四面之衢

衢四達道

民之離道必於上之佚政也故上者尊嚴而絕百姓者卑賤而神

孟子曰民爲貴社稷次之君爲輕也

民而愛之則存惡之則亡也故君子南面臨官貴而不驕富恭有本能圖

本謂身也謂能謀其身也

修業居久而譚

譚誕也謂安縱也

情邇暢而及乎遠察一而闗於多一物治而萬物不亂者以身爲本者也故君子蒞民不可以不知民之性達諸民之情

性謂仁義禮智之等情謂喜怒愛惡之屬性者生之質情者人之欲詩雲天生烝民有物有則

旣知其已生有習然後民特從命也

生謂性也習調節也

故世舉則民親之

世舉言治

政均則民無怨故君子蒞民不臨以髙不道以遠不責民之所不能今臨之明王之成功則民嚴而不迎也明王之民比屋可封茍欲齊之則憚而不能迎致王命

道以數年之業則民疾

使成數年之業則民困矣

疾則辟矣故古者冕而前旒所以蔽明也絖塞耳【案各本訛作統今從玉篇所引】所以弇聰也故水至淸則無魚人至察則無徒

禮緯含文嘉以懸絖垂旒爲閒姦聲弇亂色令不惑視聽則繅瑱之設兼此二事也莊子爲黈黃也按此記與莊說及著詩之義則人君以黃絖充耳大夫以素皆尙以玉也然毛王之徒以爲石飾玉及鄭謂充耳爲玉名義乖錯故未詳

故枉而直之使自得之

民有邪枉教之使自得也孟子曰匡之直之使自得之

優而柔之使自求之

謂寛教之

揆而度之使自索之

謂量民之材而施教之

民有小罪必以其善以赦其過如死使之生【案此下各本衍其善也三字今從方本刪】

其善也若死而使之復生也

是以上下親而不離故惠者政之始也政不正則不可教也不習則民不可使也故君子欲言之見信也者莫若先虛其內也

謂內外相應

欲政之速行也者莫若以身先之也欲民之速服也者莫若以道禦之也故不先以身𨿽行必遴矣【案各本訛作必鄰也今從方本】

遴吝

不以道禦之𨿽服必彊矣故非忠信則無可以取親於百姓矣

此忠信寛於言行相顧也上無此條者以言行不違在忠信之間

外內不相應則無可以取信者矣四者治民之統也四者謂以身先之以道禦之忠信及外內相應盛徳

聖王之盛徳人民不疾六畜不疫五穀不災

陰陽順序故人物不害也

諸侯無兵而正小民無刑而治蠻夷懷服

國語曰先王耀徳不觀兵

古者天子常以季冬攷徳以觀治亂得失

辧其法政也

凡徳盛者治也徳不盛者亂也徳盛者得之也徳不盛者失之也是故君子攷徳而天下之治亂得失可坐廟堂之上而知也

言不出戶庭而周知海內之善惡也

徳盛則修法徳不盛則飾政

法徳法政禁令

法政而徳不衰故曰王也

王者往也民所歸也

凡人民疾六畜疫五穀災者生於天道不順【案各本脫此三字今從太平禦覽所引】天道不順生於明堂不飾故有天災則飾明堂也

淮南子云明堂之廟行明堂之令以調陰陽之气而知四時之節以辟疾之災也

凡民之爲姦邪竊盜歷法妄行者生於不足

亂法者生於不知足

不足生於無度量也無度量則小者偸惰【案各本訛作墮今從方本】大者侈靡而不知足

偸茍且惰懈惰

故有度量則民足民足則無爲姦邪竊盜歷法妄行者故有姦邪竊盜歷法妄行之獄則飾度量也凡不孝生於不仁愛也不仁愛生於喪祭之禮不明喪祭之禮所以教仁愛也致愛故能致喪祭春秋祭祀之不絕致思慕之心也

孝經曰春秋祭祀以時思之也

夫祭祀致饋養之道也死且思慕饋養況於生而存乎故曰喪祭之禮明則民孝矣故有不孝之獄則飾喪祭之禮也

經解曰喪祭之禮廢則臣子之恩薄而倍死忘生者眾

凡弒上生於義不明義者所以等貴賤明尊卑貴賤有序民尊上敬長矣民尊上敬長而弒者寡有之也朝聘之禮所以明義也故有弒獄則飾朝聘之禮也

經解曰朝聘之禮廢則君臣之義失諸侯之行惡而倍畔侵陵之敗起

凡鬭辧生於相侵陵也相侵陵生於長幼無序【案此下有脫文】而教以敬讓也故有鬭辧之獄則飾鄕飲酒之禮也經解曰鄕飲酒之禮廢則長幼之序失而爭鬭之獄煩

凡淫亂生於男女無別夫婦無義昏禮享聘者所以別男女明夫婦之義也

享謂享婦及召族黨也

故有淫亂之獄則飾昏禮享聘也

經解曰昏姻之禮廢則夫婦之道苦而淫辟之罪多

故曰刑罰之所從生有源不務塞其源而務刑殺之是爲民設防以賊之也

禮察曰禮禁將然之前法施已然之後也

刑罰之源生於嗜欲好惡不節

總言百姓犯刑罰之所由

故明堂天法也

天神所在也王者於此則天無私勤施之法

禮度徳法也

禮謂三百三千也惟有仁徳也

所以禦民之嗜欲好惡以順天法以成徳法也

天地不可成順之而已其禮度則使成之

刑罰者【案各本罰訛作法今從方本】所以威不行徳法者也

天道遠不責之徳法不行則罰之

故季冬聽獄論刑者所以正法也

嵗終聽不行徳法之刑爲正徳法而論也

法正論吏公行之是故古者天子孟春論吏徳行能功攷羣臣之徳行能功

能得徳法者爲有徳

謂內外善也

能行徳法者爲有行

謂能皆行

能理徳法者爲有能

謂能綜理之而又弗盡行

能成徳法者爲有功

謂內外成之而未能善也

故論吏而法行事治而功成季冬正法孟春論吏治國之要也

春論班賞冬攷量刑則莫不懲勸矣

徳法者禦民之銜勒也【案各本脫勒字今從通典所引】吏者轡也刑者防也天子禦者內史太史左右手也

太史內史皆宗伯之屬太史下大夫二人內史中大夫一人俱親王之官也書曰太史內史云內史太史左右手則太史爲左史內史爲右史焉

古者以法爲銜勒以官爲轡以刑爲防以人爲手故禦天下數百年而不懈惰

史當字誤爲人

善禦馬者正銜勒齊轡防均馬力和馬心故口無聲手不搖防不用而馬爲行也善禦民者正其徳法飭其官而均民力和民心故聽言不出於口刑不用而民治是以民徳美之夫民善其徳必稱其人故今之人稱五帝三王者依然若猶存者其法誠徳

法天法也

其徳誠厚

謂禮度也

夫民思其徳必稱其人朝夕祝之升聞於皇天上帝歆焉故永其世而丰其年不能禦民者棄其徳法譬猶禦馬棄轡勒而專以防禦馬馬必傷車必敗無徳法而專以刑法禦民民必走國必亡

故淮南子曰舜無佚民造父無佚馬

亡徳法民心無所法循迷惑失道

謂民

上必以爲亂無道

謂君

茍以爲亂無道刑罰必不克

又不能中

成其無道上下俱無道故今之稱惡者必比之於夏桀殷紂何也曰法誠不徳其徳誠薄夫民惡之必朝夕祝之升聞於皇天上帝不歆焉故水旱並興災害生焉故曰徳法者禦民之本也古之禦政以治天下者冢宰之官以成道司徒之官以成徳

天道發施故爲道地理含藏故主徳道徳者包五性內外之稱也天地之官尊故總焉

宗伯之官以成仁

木爲仁也

司馬之官以成聖

聖通也夏气物充達又徵伐者所以平通天下

司寇之官以成義

金爲義

司空之官以成禮

不主智者已兼司馬凡宗社之設城郭之度宮室之量典服之制皆冬官所職也

故六官以爲轡司防均入以爲軜

軜在軾前斂六轡之餘詩云鋈以觼軜司防冢宰之屬中大夫二人防計也主天下之大計王制曰司防以嵗之成質於天子也

故禦四馬執六轡禦天地與人與事者亦有六政六政謂道徳仁聖禮義也

是故善禦者正身同轡

詩云六轡旣均

均馬力齊馬心惟其所引而之

不違於節故任其馳

以取長道遠行可以之急疾可以禦

言皆從人心也

天地與人事此四者聖人之所乘也

四者天地與人與事

是故天子禦者太史內史左右手也六官亦六轡也天子三公合以執六官

三公無官佐王論道而已

均五政齊五法

五政謂天子公卿大夫士五法謂仁義禮智信

以禦四者故亦惟其所引而之以之道則國治

治典經邦國

以之徳則國安

教典安邦國

以之仁則國和

禮典和邦國

以之聖則國平

政典平邦國

以之義則國成

刑典詰邦國

以之體則國定

體國經野事官之職

此禦政之體也過失也人情莫不有過過而攺之是不過也是故官屬不理分職不明法政不一百事失紀曰亂也亂則飭冢宰地宜不殖財物不蕃萬民饑寒教訓失道風俗淫僻百姓流亡人民散敗曰危也危則飭司徒父子不親長幼無序君臣上下相乖曰不和也不和則飭宗伯賢能失官爵功勞失賞祿爵祿失則士卒疾怨兵弱不用曰不平也不平則飭司馬刑罰不中暴亂姦邪不勝曰不成也不成則飭司寇百度不審立事失理財物失量曰貧也貧則飭司空

冢宰掌六典司徒掌十二教宗伯掌五禮司馬掌九伐司寇掌五刑小宰職曰一曰治職以平邦國以均萬民以節財用二曰教職以安邦國以寧萬民以懷賓客三曰禮職以和邦國以諧萬民以事鬼神四曰政職以服邦國以正萬民以聚百物五曰刑職以詰邦國以糾萬民以除盜賊六曰事職以富邦國以養萬民以生百物司馬之屬司勲掌六鄕之賞田以等其功又司士之官掌羣吏之數以詔其爵祿凡度量財物攷工猶有其事

故曰禦者同是車馬或以取千里或數百里者所進退緩急異也治者同是法或以治或以亂者亦所進退緩急異也【案各本盛徳篇止此別明堂者以下爲明堂篇據許愼五經異義魏書李謐傳隋書牛宏傳及劉昭注續漢志杜佑通典所引俱稱盛徳篇今據以訂正仍合爲一篇刪去明堂篇之目】

明堂者古有之也

明堂之作其代未得而詳也按淮南子言神農之世祀於明堂明堂有蓋四方又漢武帝時有獻黃帝明堂圖者四面無壁中有一殿然其由或始於此也

凡九室一室而有四戶八牖三十六戶七十二牖以茅蓋屋

茅取其潔質也

上圓下方明堂者所以明諸侯尊卑

明堂非所以朝諸侯於祀也諸侯亦備焉

外水曰辟雍

韓詩說辟圓如璧雍以水不言圓言辟者取辟有徳不言辟水言雍雍和也

南蠻東夷北狄西戎

言四海之君於祭也各以其方列於水外

明堂月令

於明堂之中施十二月之令

赤綴戶也白綴牖也

綴飾也

二九四七五三六一八

記用九室謂法文故取此數以明其制也

堂髙三尺東西九筵南北七筵上圓下方九室十二堂室四戶戶二牖其宮方三百步在近郊近郊三十里淳於登說明堂在國之陽三里之外七里之內丙巳之地韓詩說明堂在南方七里之郊然三十里無所取也再言方圓及戶牖之數亦繁重

或以爲明堂者文王之廟也

明堂與文王之廟不爲同處或說謬也

朱艸日生一葉至十五日生十五葉十六日一葉落終而復始也

孝經援神契曰朱艸生蓂莢孳嘉禾成萐莆生蓂莢堯時俠階而生以記朔也朱艸可食王者慈仁則生其形無記朔之狀蓋說不詳

周時徳澤洽和蒿茂大以爲宮柱名蒿宮也

晏子春秋曰明堂之制下之潤濕不及也上之寒暑不入也木工不鏤示民知節也然或以蒿爲柱表其儉質也明堂別有圖論不復詳焉

此天子之路寢也不齊不居其屋

路寢亦爲此制

待朝在南宮

將視朝時

揖朝出其南門

周禮司士職曰正朝之位辧其貴賤之等王南向三公北面東上孤東面北上卿大夫西面北上王族故士虎士在路門之右南面東上太僕太右太僕從者在路門之左南面西上司士擯孤卿特揖大夫以其等旅揖士旁三揖王還揖門左揖門右太僕前正視朝位王入內朝皆退也

大戴禮記卷八﹤經部﹐禮類﹐禮記之屬﹐大戴禮記﹥

欽定四庫全書

大戴禮記卷九

漢戴徳撰

千乘第六十七【案各本攺作六十八今訂正】

四代第六十八【案各本攺作六十九今訂正】

虞戴徳第六十九【案各本攺作七十今訂正】

誥志第七十【案各本攺作七十一今訂正】

千乘

公曰千乘之國受命於天子通其四疆教其書社修其灌廟【案修各本訛作循今從髙安本方本】建其宗主設其四佐列其五官處其朝市爲仁如何子曰不仁國不化公曰何如之謂仁子曰不淫於色子曰立妃設如太廟然乃中治中治不相陵不相陵斯庶嬪遧遧則事上靜靜斯潔信在中朝大夫必愼以恭出防謀事必敬以愼言長幼小大必中度此國家之所以崇也立子設如宗社【案各本脫如字今從楊本方本】宗社先示威威明顯見辧爵集徳是以母弟官子咸有臣志莫敢援於外大夫中婦私謁不行此所以使五官治執事正也【案正各本作政今從方本】夫政以教百姓百姓齊以嘉善故蠱佞不生此之謂良民國有道則民昌此國家之所以大遂也卿設如大門大門顯美小大尊卑中度開明閉幽內祿出災以順天道近者閒焉遠者稽焉君發禁宰受而行之【案各本脫受字今從楊本】以時通於地散布於小理【案理方本作治】天之災祥地寶丰省及民共饗其祿共任其災此國家之所以和也國有四輔輔卿也卿設如四體毋易事毋假名毋重食凡事尙賢進能使知事爵不世能官之不愆【案各本脫官字今從楊本】凡民戴名以能食力以時成以事立此所以使民讓也民咸孝弟而安讓此以怨省而亂不作也此國家之所以長也【案各本脫家字今從方本】下無用則國家富上有義則國家治長有禮則民不爭立有神則國家敬兼而愛之則民無怨心以爲典令【案各本訛作以爲無命今從方本】則民不偸【案盛徳篇云無度量則小者偸惰】昔者先王本此六者而樹之徳此國家之所以茂也【案各本脫之字今從方本】設其四佐而官之司徒典春以教民之不則治不若不令【案治各本訛作時今從方本】成長幼老疾孤寡以時通於四疆有闔而不通有煩而不治則民不樂生不利衣食凡民之藏貯以及山川之神明加於民者發圖功謀【案圖字從劉本訂正他本訛作國下舊注一作同乃校書者語】齋戒必敬防時必節日曆巫祝執伎以守官俟命而作祈王年禱民命及畜谷蜚徵庶虞百艸【案各本脫百字今從方本】方春三月緩施生育動作百物於時有事享於皇祖皇考朝孤子八人以成春事司馬司夏以教士車甲凡士執伎論功修四衞彊股肱質射禦才武聰慧治眾長卒可以爲儀綴於國【案可各本訛作所今從楊本】出可以爲率誘於軍旅四方諸侯之遊士國中賢余秀與閱焉【案與各本訛作興今從方本】方夏三月養長秀蕃庶物於時有事享於皇祖皇考爵士之有慶者七人以成夏事司寇司秋以聽獄訟治民之煩亂執權變民中凡民之刑萌本以安閒【案之下各本衍不字萌訛作�安訛作要今從楊本】作起不敬以欺惑憧愚作於財賄六畜五穀曰盜誘居室家及幼子曰不義【案此六字各本訛作有君子曰義五字今從方本】子女專曰妖飭五兵及木石曰賊以中情出小曰間大曰講【案講當作構或古通用】利辭以亂屬曰讒以財投長曰貸凡犯天子之禁陳刑制辟以追罔民之不率上教者【案罔各本作國今從楊本】夫是故一家三夫道行三人餘食哀樂平無獄方秋三月收斂以時於時有事嘗新於皇祖皇考食農夫九人以成秋事司空司冬以制度制地事準揆山林規表衍沃畜水行衰濯浸以節四時之事治地遠近以任民力以節民食太古食壯之食攻老之事公曰功事不少而餱糧不多乎子曰太古之民秀長以壽者食也在今之民羸醜以胔者事也太古無遊民食節事時民各安其居樂其官【案各本訛作宮下又加室字今從楊本】服事信上上下交信地移民聚【案各本脫聚字今從方本】在今之世上治不平民治不和百姓不安其居不樂其官老疾用財壯狡用力於玆民遊薄事貪食於玆民憂古者殷書爲成男成女名屬升於公門此以气食得節作事得時民勸有功【案各本脫民字今從楊本】夏服君事不及暍冬服君事不及凍是故年谷順成【案順各本訛作不今從方本】天之饑饉道無殣者在今之世男女屬散名不升於公門此以气食不節作事不時【案時各本作成今從楊本】天之饑饉於時委民不得以疾死是故立民之居必於中國之休地因寒暑之和六畜育焉五穀宜焉辧輕重制剛柔和五味以節食時事東辟之民曰夷精以僥至於大遠有不火食者矣南辟之民曰蠻信以朴至於大遠有不火食者矣西辟之民曰戎勁以剛至於大遠有不火食者矣北辟之民曰狄肥以戾至於大遠有不火食者矣及中國之民曰五方之民咸有安居和味【案各本脫咸字居訛作民今從楊本】咸有實用利器知通之信令之及量地度居有城郭立朝市地以度邑邑以度民以觀安危距封後利先慮久固依固可守爲奧可久【案奧隩古通用】能節四時之事霜露時降方冬三月艸木落庶虞藏五穀必入於倉於時有事蒸於皇祖皇考息國老六人以成冬事民咸知孤寡之必不末也【案末字他本訛作未今從劉本楊本】咸知有大功之必進等也咸知用勞力之必以時息也推而內之水火【案內納古通用】入也弗之顧矣而況有彊適在前【案適敵古通用】有君長正之者乎公曰善哉

四代

公曰四代之政刑論其明者可以爲法乎子曰何哉四代之政刑皆可法也公曰以我行之其可乎子曰否不可臣願君之立知而以觀聞也四代之政刑君若用之則緩急將有所不節不節君將約之約之卒將棄法棄法是無以爲國家也公曰巧匠輔繩而斲胡爲其棄法也子曰心未之度習未之狎【案未之楊本皆作之未】此以數逾而棄法也夫規矩準繩鈞衡此昔者先王之所以爲天下也小以及大近以知遠今日行之可以知古可以察今其此耶水火金木土谷此謂六府廢一不可進一不可民並用之今日行之可以知古可以察今其此耶昔夏商之未興也伯夷謂此三常之眇【案三常又見虞戴徳篇各本常訛作帝因又訛爲二帝】公曰長國治民恆幹論政之大體以教民辧歷大道以時地性興民之陽徳以教民事上服周室之典以順事天子修政勤禮以交諸侯大節無廢小眇其後乎【案小各本訛作少今從程本】子曰否不可後也詩云東有開明於時雞三號以興庶虞動【案各本重庶虞二字今從楊本】蜚徵作嗇民執功百艸咸淳地傾水流之是以天子盛服朝日於東堂以教敬示威於天下也是以祭祀昭有神明燕食昭有慈愛宗廟之事昭有義率禮朝廷昭有五官無廢甲冑之戒昭果毅以聽天子曰崩諸侯曰薨大夫曰卒士曰不祿庻人曰死昭哀哀慶無失節【案慶各本訛作愛今從方本】是以父慈子孝兄愛弟敬此昔先王之所先施於民也君而後此則爲國家失本矣公曰善哉子察教我也子曰鄕也君之言善執國之節也君先眇而後善中備以君之言【案之各本訛作子今從楊本】可以知古可以察今奐然而與民壹始【案與各本訛作興今從方本】公曰是非吾言也吾一聞於師也子吁焉其色曰嘻君行道矣公曰道耶子曰道也公曰吾未能知人未能取人子曰君何爲不觀器視才公曰視可明乎子曰可以表儀公曰願學之子曰平原大藪瞻其艸之髙丰茂者必有怪鳥獸居之且艸可財也【案財材古通用】如艾而夷之【案艾刈古通用夷薙古通用】其地必宜五穀髙山多林必有怪虎豹蕃孕焉深淵大川必有蛟龍焉民亦如之君察之此可以見器見才矣公曰吾猶未也子曰羣然戚然頤然睪然踖然柱然抽然首然僉然湛然淵淵然淑淑然齊齊然節節然穆穆然皇皇然見才色修聲不視聞怪物怪命不攺志【案怪命各本作恪命今從楊本】舌不更气君見之舉也得之取也有事事也事必與食食必與位無相越逾昔虞舜天徳嗣堯取相十有六人如此公曰嘻美哉子道廣矣吾恐惽而不能用也何以哉子曰由徳徑徑【案各本脫子字下五字訛在子道廣矣之下今從方本】公曰請問圖徳何尙子曰聖知之華也知仁之實也仁信之器也信義之重也義利之本也委利生孽公曰嘻言之至也道天地以民輔之聖人何尙子曰有天徳有地徳有人徳此謂三徳三徳率行乃有陰陽陽曰徳陰曰刑公曰善哉再聞此矣陽徳何出子曰陽徳出禮禮出刑刑出慮慮則節事於近而揚聲於遠公曰善哉載事何以子曰徳以監位位以充局局以觀功功以養民民於此乎上公曰祿不可後乎子曰食爲味味爲气气爲志發志爲言發言定名名以出信信載義而行之祿不可後也公曰所謂民與天地相參者何謂也子曰天道以視地道以履人道以稽廢一曰失統恐不長饗國公愀然其色子曰君藏玉惟愼用之惟愼【案惟各本訛作𨿽今從方本】敬而勿愛民亦如之執事無貳五官有差喜無並愛卑無加尊淺無測深小無招大此謂楣機楣機賓薦不防昔舜徴薦此道於堯堯親用之不亂上下公曰請問民徴子曰無以爲也難行公曰願學之幾必能子曰貪於味不讓妨於政願富不久妨於政慕寵假貴妨於政治民惡眾妨於政爲父不慈妨於政爲子不孝妨於政大縱耳目妨於政好色失志妨於政好見小利妨於政變從無節妨於政【案各本脫此三字今從髙安本】撓弱不立妨於政剛毅犯神妨於政鬼神過節妨於政幼勿與眾克勿與比依勿與謀放勿與遊徼勿與事臣聞之弗薦【案薦各本訛作慶今從楊本】非事君也君聞之弗用以亂厥徳臣將薦其簡者【案薦各本亦訛作慶今從楊本】蓋人有可知者焉貌色聲眾有美焉必有美質在其中者矣貌色聲眾有惡焉必有惡質在其中者矣此皆伯夷之所後出也【案皆各本訛作者今從髙安本】子曰伯夷曰【案各本脫曰字今從楊本】建國建政修國修政【案上修字下舊注一作循乃校書者語】公曰善哉

虞戴徳

公曰昔有虞戴徳何以深慮何及髙舉安取子曰君已聞之【案已各本作以今從楊本】惟丘無以更也君之聞而未成也【案而各本作如今從方本】黃帝慕修之【案修下舊注一作循乃校書者語】曰明法於天明【案此下各本衍一開字楊本重一明字今從方本】施教於民行此以上明於天化也開物畢起【案各本脫開字畢訛作必今從方本】是故民聽命而弗攺也【案各本脫聽字今從方本】公曰善哉以天教於民可以班乎子曰可哉𨿽可而弗由此上知所以行斧鉞也【案此下各本衍以字今從方本】父之於子天也君之於臣天也有子不事父有臣不事君是非反天而倒行耶故有子不事父不順有臣不事君必刃順天作刑地生庶物是故聖人之教於民也率天而祖地【案而各本作如今從方本】能用民徳是以髙舉不過天深慮不過地質知而好仁能用民力此以三常之禮明而名不蹇禮失則壞名失則惽是故上古不諱正天名也天子之官四通正地事也天子禦珽諸侯禦荼大夫服笏正民徳也斂此三者而一舉之戴天履地以順民事天子告朔於諸侯率天道而敬行之以示威於天下也諸侯內貢於天子【案內納古通用】率名斆地實也【案斆效古通用】是以不至必誅諸侯相見卿爲介以其教士畢行使仁守防朝於天子天子以嵗二月爲壇於東郊建五色設五兵具五味陳六律奏五聲【案律下各本衍品字今從方本】聽明教置離抗大侯規鵠豎物【案豎各本訛作堅今從楊本】九卿佐三公三公佐天子天子踐位諸侯各以其屬就位乃升諸侯之教士【案各本重諸侯二字今從方本】教士執弓挾矢揖讓而升履物以射其心志端【案各本訛作其地心端今從方本】色容正時以斆伎時有慶以地不時有讓以地天下之有道也有天子存國之有道也君得其正家之不亂也有仁父存是故聖人之教於民也以其近而見者稽其遠而明者天事曰明地事曰昌人事曰樂【案各本脫樂字今從方本】比兩以慶違此三者謂之愚民愚民曰姦姦必誅是以天下平而國家治民亦無貸居小不約居大則治眾則集寡則繆【案繆穆古通用】祀則得福以徵則服此惟官民之上徳也公曰三代之相授必更制典物道乎子曰否猷徳保保惽乎前以小繼大變民視也【案視各本作示今從方本】公曰善哉子之察教我也子曰丘於君惟無言言必盡於他人則否公曰教他人則如何子曰否丘則不能昔啇老彭及仲傀【案卽仲虺】政之教大夫官之教士技之教庻人則抑抑則綴以徳行不任以言任庻人以言【案各本脫任字今從楊本】猶以夏后氏之袝懷袍褐也【案朱本沈本脫袍字今從各本】行不越境公曰善哉我則問政子事教我子曰君問已參黃帝之制制之大禮也公曰先聖之道斯爲美乎子曰斯爲美𨿽有美者必偏屬於斯昭天之福迎之以祥作地之穡【案穯各本訛作福今從方本】制之以昌興民之徳守之以長公曰善哉

誥志

公曰誥志無荒以防民義齋戒必敬防時必節犧牲必全齊盛必潔上下禋祀外內無失節其可以省怨遠災乎子曰丘未知其可以省怨也公曰然則何以事神子曰以禮防時夫民見其禮則上不援【案不各本訛作下今從楊本】不援則樂【案各本脫不字今從楊本】樂斯無憂此以怨省而亂不作也【案此以各本訛作以此今從楊本】夫禮防其四時四孟四季五牲五穀順至必時其節【案此下各本衍也字今從楊本】丘未知其可以遠災也【案此下各本衍爲字今從楊本】公曰然則爲此何以子曰知仁合則天地成天地成則庶物時庶物時則民財【案字從楊本各本訛作敬下有一作欲三字乃校書者語】民財以時作時作則節事節事以動眾則有極【案各本重動眾二字今從楊本】有極以使民則勸勸則有功有功則無怨無怨則嗣世久世久惟聖人【案各本脫下世久二字今從楊本】是故政以勝眾非以陵眾眾以勝事非以傷事事以靖民非以徴民故地廣而民眾非以爲災長之祿也丘聞周太史曰政不率天【案此下各本衍下字今從楊本】不由人則凡事易壞而難成虞史伯夷曰明孟也幽幼也明幽雌雄也雌雄疊興而順至正之統也日歸於西起明於東月歸於東起明於西虞夏之歷建正於孟春【案建正各本訛作正建今從晉志所引】於時冰泮發蟄百艸權輿瑞雉無釋【案史記作百艸奮興秭鳺先】物乃嵗俱生於東次【案各本訛作以今從楊本】順四時卒於冬方【案各本訛作萬今從楊本】於時雞三號卒明載於靑色撫十二月節卒於丑日月成嵗歷再閏以順天道此謂虞汁月【案謂下各本衍嵗字今從楊本】天曰作明日與維天是戴地曰作昌日與維地是事人曰作樂日與維民是嬉【案三日字各本訛作曰今從袁本楊本方本】民之動能不遠厥事民之妃色【案妃各本訛作悲今從方本】不遠厥徳此謂表裏時合物之所生而蕃昌之道如此天生物地養物物備興而時用常節曰聖人主祭於天曰天子天子崩步於四川伐於四山卒葬曰帝天作仁地作富人作治樂治不倦財富時節是故聖人嗣則治文王治以俟時湯治以伐亂禹治以移眾眾服以立天下堯貴以樂治時舉舜舜治以徳使力在國統民而恕【案而各本作如今從方本】在家撫官如國【案如各本作而今從方本】安之勿變勸之勿沮民咸廢惡而進良【案而各本亦作如今從方本】上誘善而行罰百姓盡於仁而遂安之此古之明制之治天下也仁者爲聖貴次力次美次射禦次古之治天下者必聖人聖人有國則日月不食星辰不孛【案孛各本訛作勃上又衍隕字今從髙安本】海不運河不滿溢川澤不竭山不崩解陵不阤【案阤各本作施下又衍谷字今從方本】川谷不處【案谷各本訛作浴今從方本】深淵不涸於時龍至不閉鳯降忘翼鷙獸忘攫爪鳥忘距防蠆不螫嬰兒蟁防不食夭駒雒出服河出圖自上世以來莫不降仁國家之昌國家之臧信仁是故不賞不罰而民咸盡力【案而各本作如今從方本】車不建戈遠邇咸服使來往地濱畢極【案濱各本訛作賓今從方本】無怨無惡率惟懿徳此無空禮無空名賢人並優殘毒以時省舉良良舉善善卹民使仁日斆仁賓【案此下各本有也字今從楊本】

大戴禮記卷九

欽定四庫全書

大戴禮記卷十

漢戴徳撰

文王官人第七十一【案各本攺作七十二今訂正】

諸侯遷廟第七十二【案二或攺作三或不攺故陳振孫云兩七十二】

諸侯釁廟第七十三【案三或攺作四或不攺故吳澄云兩七十三】

文王官人

王曰太師愼維深思內觀民務察度情僞

謂視中觀隱也

變官民能歷其才藝女維敬哉

試以眾位歷觀其才也

女何愼乎非倫

倫理次也宜所愼

倫有七屬屬有九用用有六徴【案徴他本訛作微今從劉本】一曰觀誠二曰攷志三曰視中四曰觀色五曰觀隱六曰揆徳其說在下

王曰於乎女因方以觀之富貴者觀其禮施也

觀其禮及其施曲禮曰積而能散

貧窮者觀其有徳守也

觀其徳與其守孔子曰君子固窮

嬖寵者觀其不驕奢也隱約者觀其不懾懼也

曲禮曰富貴而知好禮則不驕不淫貧賤而知好禮則志不懾

其少觀其恭敬好學而能弟也其壯觀其絜亷務行而勝其私也其老觀其憲愼【案各本憲上衍意字今從方本】彊其所不足而不逾也

孔子射矍相之圃蓋觀者如堵墻使公罔之裘序防觶而語公罔之裘觶而語曰幼壯孝弟耆耋好禮不從流俗修身以俟死者不在此位也蓋去者半處者半序防又觶而語曰好學不倦好禮不變旄期稱道不亂者不在此位也蓋防有存者

父子之間觀其孝慈也兄弟之間觀其和友也君臣之間觀其忠惠也

父慈子孝兄友弟和君惠臣忠也

鄕黨之間觀其信憚也

信而敬憚

省其居處觀其義方省其喪哀觀其貞良省其出入觀其交友省其交友觀其任亷

任以恩相親信也

攷之以觀其信絜之以觀其知【案絜字他本訛作挈今從劉本】示之難以觀其勇煩之以觀其治【案逸周書作煩之以事以觀其治此脫二字】淹之以利以觀其不貪藍之以樂以觀其不寧

藍猶濫也

喜之以物以觀其不輕怒之以觀其重醉之以觀其不失也縱之以觀其常遠使之以觀其不貳邇之以觀其不倦探取其志以觀其情攷其陰陽以觀其誠

陰陽猶隱顯也

覆其微言以觀其信曲省其行以觀其備【案此下各本衍成字今從方本】此之謂觀誠也二曰方與之言以觀其志志殷而防殷盛也防蓋深也

其气寛以柔其色儉而不謟其禮先人其言後人見其所不足曰日益者也

言日就益

好臨人以色【案好各本訛作如今從方本及逸周書】髙人以气賢人以言防其不足

不欲見之

伐其所能曰日損者也其貌直而不侮【案侮他本訛作傷今從劉本】其言正而不私不飾其美不隱其惡不防其過

如日月之食

曰有質者也其貌固嫗其言工巧【案嫗各本訛作嘔注同今從方本】嫗以耽色下人謂形柔而辭巧

飾其見物務其小徴【案徴各本訛作微今從方本】

有浮淺之事則工飾之而務尙其小成

以故自說

言以事自解說

曰無質者也喜怒以物而色不作煩亂之而志不營營猶亂也

深道以利而心不移

道也者導也

臨懾以威而气不卑曰平心而固守者也喜怒以物而變易知煩亂之而志不裕示之以利而易移臨懾以威而易懾曰鄙心而假气者也【案假各本訛作勢今從方本】執之以物而遫決驚之以卒而度料【案決字各本訛在驚字下今從方本】

言引之以卒然之事而能應時度焉

不紊而性辧【案紊各本訛作學今從方本】曰有慮者也難投以物物事

難說以言知一而不可以解也【案而各本作如今從方本】

言因一端

困而不知其止無辧而自順【案順各本作愼今從方本】曰愚戇者也【案戇各本訛作怒今從方本】

謂闇狼也

營之以物而不虞

虞度也至則攻辧之不豫計度

犯之以卒【案之各本訛作人今從方本】而不懼置義而不可遷臨之以貨色【案貨各本訛作貸今從方本】而不可營曰絜亷而果敢者也果敢謂不虞不懼也絜亷謂不營於貨色在義而不可遷則兼之也

易移以言存志不能守固【案固各本作錮今從方本】已諾無斷言止愼諾於人又不能自裁斷

曰弱志者也順與之弗爲喜非奪之弗爲怒沈靜而寡言多稽而儉貌

稽攷也

曰質靜者也辧言而不固行【案此下各本衍有道而先困五字今從方本】自順而不讓【案順各本作愼今從方本】失當而彊之【案各本脫失字而作如今從方本】曰妬誣者也【案妬上各本衍始字注同今從方本】

謂妬賢誣善

微情而能發【案微情各本訛作徴淸今從方本】

謂攻發幽賾也

度察而能盡曰志治者也【案志治各本訛作治志今從方本】華而誣【案而各本作如今從方本】巧言令色足恭一也皆以無爲有者也子曰巧言令色鮮矣仁

此之謂攷志也【案謂各本作爲今從方本】

攷度其志

三曰誠在其中此見於外

此上之諸志

以其見占其隱

按其陽察其陰

以其細占其大

據其小省其大

以其聲處其气

聽處其聲气也

气初生物【案各本訛作初气生物今從方本】

謂物在於胞胎

物生有聲聲有剛有柔有濁有淸有好有惡咸發於聲也心气華誕者其聲流散心气順信者其聲順節心气鄙戾者其聲斯醜【案斯各本作嘶乃因注文而攺】心气寛柔者其聲溫好

嘶當聲誤爲斯春秋左傳曰蜂目豺聲忍人也夫音之美惡尙通於金石而況於身乎

信气中易義气時舒

義者剛其气亦充故舒縱也

智气簡備

簡通

勇气壯直聽其聲處其气攷其所爲觀其所由【案此下各本有察其所安四字乃後人因論語加入今從方本】以其前占其後

以前行占後行

以其見占其隱以其小占其大此之謂視中也四曰民有五性喜怒欲懼憂也

喜怒欲懼憂以其俱生於人而有常故亦謂之性也此五者之性人心兼盡

喜气內畜𨿽欲隱之陽喜必見怒气內畜𨿽欲隱之陽怒必見欲气內畜𨿽欲隱之陽欲必見懼气內畜𨿽欲隱之陽懼必見憂悲之气內畜𨿽欲隱之陽憂必見五气誠於中發形於外民情不隱也喜色由然以生由當爲油油然新生好貌

怒色拂然以侮欲色嫗然以偸【案嫗各本訛作嘔今從方本】

偸茍且也言惟求悅人

懼色薄然以下憂悲之色累然而靜

玉藻曰喪容累累也

誠智必有難盡之色誠仁必有可尊之色誠勇必有難懾之色誠忠必有可親之色誠絜必有難污之色誠靜必有可信之色質色皓然固以安僞色縵然亂以煩𨿽欲故之中色不聽也

言𨿽欲故隱之於中而無柰色見於外故子夏問孝子曰色難是以君子戒愼不失色於人

𨿽變可知此之謂觀色也五曰生民有霒陽【案霒卽古陰字】言人含陰陽之气生而有知有知故生機僞也

人多隱其情飾其僞【案人下各本衍有字今從方本】以賴於物以攻其名也有隱於仁質者有隱於知理者有隱於文藝者有隱於亷勇者有隱於忠孝者有隱於交友者如此者不可不察也小施而好大得小讓而好大爭【案各本訛作大事今從方本】言願以爲質

願當聲誤爲願也

僞愛以爲忠面寛而貌慈假節以示之

假節假仁質之節

故其行以攻其名如此者隱於仁質也

故其行者故爲是行

推前恃忠府知物焉【案恃各本訛作惡今從方本】

謂有詢議之攻其所不知者則推援於人而恃以爲忠府而形貌又如曉然也

首成功少其所不足

謂有先功者因首之有不足者因薄之詐以爲知

慮誠不及佯爲不言內誠不足色示有餘故知以動人自執而不讓【案執各本訛作順今從方本】

及其不知也觀人之動止因執爲意而不推讓於人也

錯辭而不遂莫知其情

本非其意故辭情不終詩云虵虵碩言出自口矣

如是者隱於知理者也素動人以言

謂先徧習之及於眾前爲方欲陳說也

涉物而不終

務廣聞而不究其言也

問則不對詳爲不窮【案詳佯古通用】色示有餘有道而自順用之物【案逸周書有作假用作因之下缺一字物作初】窮則爲深

妄言深遠

如此者隱於文藝者也亷言以爲气

茍作亷言以見俠气自然

矯厲以爲勇【案矯各本訛作驕今從逸周書】內恐外悻【案各本訛作悴今從劉本】無所不至敬再其說【案敬再當從逸周書作亟稱】

言茍自矯厲持以爲勇終必恐懾而更至恭佞也

以詐臨人如此者隱於亷勇者也自事其親好以告人乞言勞醉

醉言悴也

而面於敬愛飾其見物故得其名名於外不誠於內伐名以事其親戚以故取利

以如此故要取其利

分自其名以私其身如此者隱於忠孝者也陰行以取名

陰行謂竊求諸人也

比周以相譽

疊相親比交相談譽

明知賢可以徴與左右不同而交交必重己

言知其賢而不與交交必取其重己者也

心說之而身不近之身近之而實不至而懽忠不盡懽忠盡見於眾而貌克

𨿽盡其忠懽及眾人之前猶相克爭

如此者隱於交友者也此之謂觀隱也六曰言行不類終始相悖陰陽克易外內不合𨿽有隱節見行曰非誠質者也

隱節隱於仁質之等

其言甚忠其行甚平其志無私施不在多靜而寡類不好狎

莊而安人【案莊各本訛作財今從方本】曰有仁心者也【案仁各本訛作行今從方本】事變而能治物善而能說浚窮而能達

浚深也

錯身立方而能遂曰廣知者也少言而行【案而各本作如今從方本】恭儉以讓有知而不伐有施而不置

心不形於色也

曰愼謙良者也微忽之言久而可復

謂微細及忽然之語

幽閒之行獨而不克

克好勝人也

行其亡如其存

謂奉先君及祖考之教令

曰順信者也貴富𨿽尊恭儉而能施眾彊嚴威有禮而不驕曰有徳者也隱約而不懾安樂而不奢勤勞之不變喜怒之而度晰【案而各本作如今從方本】曰有守者也【案各本曰訛作日脫有字者字今從方本】

晰明也有喜怒之來能置量度而明焉

直方而不毀【案直各本訛作置今從方本】

不瓦合也

亷絜而不戾彊立而無私【案彊立各本訛作立彊今從方本】曰有經者也【案各本脫有字今從方本】正靜以待命

命期命

不召不至不問不言言不過行行不過道曰沈靜者也忠愛以事其親歡欣以致之【案致各本訛作敬今從方本】盡力而不面敬以安人以故名不生焉【案故字各本在名字下今從方本】曰忠孝者也合志而同方【案而各本作如今從方本】共其憂而任其難行忠信而不相疑迷隱遠而不相捨曰至友者也心色辭气其入人甚兪

甚兪言無己

進退工

工能也

故其與人甚巧其就人甚速其叛人甚易曰位志者也位志者言其不一如爵位及人志也位有髙卑人各有志也

飲食以親貨賄以交接利以合故得望譽徵利而依隱於物曰貪鄙者也

妄當聲誤爲望徵行也隱據也

質不斷辭不至

言心旣不能裁斷而辭又不及

少其所不足謀而不已曰僞詐者也言行亟變從容謬易

安然反覆

好惡無常行身不類曰無誠志者也小知而不大決小能而不大成顧小物而不知大論亟變而多私曰華誕者也規諫而不類

言能規諫而反不類

道行而不平

言以道行復不平也

曰巧名者也故事阻者不夷畸鬼者不仁

恃禱祀而不自修也

面譽者不忠飾貌者不情隱節者不平

隱節者亦謂六隱之等

多私者不義言者寡信此之謂揆徳

謂揆度於徳也

王曰太師女推其往言以揆其來行聽其來言以省其往行

孔子曰始吾於人聽其言而信其行今吾於人聽其言而觀其行也

觀其陽以攷其陰察其內以揆其外是故隱節者可知僞飾無情者可辧質誠居善者可得忠惠守義者可見也王曰於乎敬哉女何愼乎非心何愼乎非人

言當內愼其心外愼於人

人有六徴六徴旣成以觀九用九用旣立一曰取平仁而有慮者二曰取慈惠而有理者三曰取直湣而忠正者【案湣下舊注一作質乃校書者語非盧氏注文】四曰取順直而察聽者五曰取臨事而絜正者六曰取愼察而絜亷者七曰取好謀而知務者【案好下舊注一作巧亦校書者語】八曰取接給而廣中者接給謂應所問而勤廣中謂博於聞識也

九曰取猛毅而度斷者此之謂九用也平仁而有慮者使是治國家而長百姓

國諸侯家采邑

慈惠而有理者使是長鄕邑而治父子

鄕鄕遂邑公邑

直湣而忠正者使是蒞百官而察善否

於周禮則治官

愼直而察聽者使是長民之獄訟出納辭令

於周禮則刑官

臨事而絜正者使是守內藏而治出入

於周禮則天官

愼察而絜防者使是分財臨貨主賞賜

於周禮則司祿司勲

好謀而知務者使是治壤地而長百工【案各本脫是字今從方本】於周禮則遂人匠車之等

接給而廣中者使是治諸侯而待賓客

於周禮則行人掌客

猛毅而度斷者使是治軍事衞邊境

於周禮則政官也

因方而用之此之謂官能也九用有徴乃任七屬一曰國則任貴

周禮曰長以貴得民

二曰鄕則任貞

幹事曰貞周禮曰吏以治得民也

三曰官則任長

周禮曰大事聽其長小事則專達

四曰學則任師

周禮曰師以賢得民

五曰族則任宗

周禮曰宗以族得民

六曰家則任主

易曰家人有嚴君焉父母之謂也

七曰先則任賢正月王親命七屬之人曰於乎愼維深思內觀民務本愼在人女平心去私愼用六證

六證六徴也

論辧九用以交一人

一人文王自謂也

予亦不私女廢朕命亂我法罪致不赦三戒然後及論三戒之後亂法者則有司課其罪

王親受而攷之然後論成

諸侯遷廟

成廟將遷之新廟君前徙三日齋祝宗人及從者皆齋謂親過髙祖則毀廟以昭穆遷之春秋谷梁傳曰作主壞廟有時日於練焉壞廟壞廟之道易檐可也攺塗可也範寧云將納新神故示有所加焉鄭注士虞禮曰練而後遷也禮志云遷廟者更釁其廟而移故主焉按此篇成廟之文與谷梁相傅也

徙之日君服從者皆服

周禮司服職曰公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自絺冕而下如子男之服卿大夫之服自冕而下如孤之服玉藻曰君命屈狄再命褘衣內司服職曰辧外內命婦之服鞠衣展衣緣衣素紗其於祭也君與夫人皆申其服祭統曰公衮冕立於阼夫人副褘立於東房是也臣及命婦助祭於君皆盡其服自祭於家鹹降一等陰爵不敢申也雜記曰大夫冕而祭於公弁而祭於己士弁而祭於公冠而祭於己特牲饋食禮曰主婦纚笄宵衣立於房中是也然鄭氏頓貶公侯使一同冕以祭於己非其差也且諸侯專國禮樂車服王命有之何獨抑其服乎玉藻曰端以祭裨冕以朝孫炎云端當爲冕冕祭服之下也其祭先君亦裨冕矣孫說爲合下未卽吉故略同爵弁也君命屈狄與再命褘衣者謂其夫爲君則命其妻以屈狄加再等之命則上公夫人乃褘衣孫鄭等攺鞠衣非也又云一命展衣者此則申子男臣妻之服耳言小國臣妻一命者亦展衣不命者則亦緣衣鄭又分公卿大夫及其妻爲三等而升降其服經云孤絺冕卿大夫冕何爲易之又命小國之卿及內子更同列國之卿孤絺冕與鞠衣錯易其次尢非宜也

從至於廟

廟殯宮

羣臣如朝位

列於廟門外如路門之位

君入立於阼階下西向有司如朝位

立於門內如門外之位

宗人擯舉手曰有司具請升君升祝奉幣從在左北面祝主辭故在左神將遷故出在戶牖間南面矣

再拜興祝聲三曰孝嗣侯某敢以嘉幣告於皇考某侯言嗣以遷代不言國未忍有之也

成廟將徙敢告

卒不奠幣者禮畢矣於此將有事於新廟

君及祝再拜興祝曰請導君降立於階下奉衣服者皆奉以從祝

不言奉主而稱奉衣服者以毀易祖考誠人神之不忍從祝者祝所以導神也言皆者衣服非一稱周禮守祧職曰掌先王先公之廟祧其遺衣服藏焉

奉衣服者降堂君及在位者皆辟也奉衣服者至碑君從有司皆以次從出廟門奉衣服者升車乃步君升車從者皆就車也

皆就車謂乘貳車者

凡出入門及大溝渠祝下擯

神車祝爲左故於步處則下

至於新廟筵於戶牖間

始自外來故先於堂

樽於西序下

四時之祭在室筵奧中在堂筵序下是以設樽恆於東方今惟布南面之席故置樽於西以因其便矣

脯醢陳於房中

房西房也諸侯左右房也

設洗當東榮南北以堂深

記因卿士當言東霤

有司皆先入如朝位祝導奉衣服者乃入君從奉衣服者入門左

門左門西

在位者皆辟也奉衣服者升堂皆反位君從升奠衣服於席上祝奠幣於幾東君北向祝在左贊者盥升適房薦脯醢君盥酌奠於薦西反位君及祝再拜興祝聲三曰孝嗣侯某敢用嘉幣告於皇考某侯今月吉日可以徙於新廟敢告再拜君就東廂西面祝就西廂東面東西侯也祝就西廂因其便也

在位者皆反走辟如食間

走疾趨也

擯者舉手曰請反位君反位祝從在左卿大夫及眾有司諸在位者皆反位祝聲三曰孝嗣侯某絜爲而明薦之享

詩曰吉蠲爲饎是用孝享

君及祝再拜君反位

東郟之位

祝徹反位

西郟之位

擯者曰遷廟事畢請就燕君出廟門卿大夫有司執事者皆出廟門告事畢

事謂內主藏衣服斂幣徹幾筵之等

乃曰擇日而祭焉

所以安神

諸侯釁廟

成廟釁之以羊

廟新成而釁者尊而神之祭器名者成則釁之以豭豚

君服立於寢門內南向祝宗人宰夫雍人皆服以神事故亦同爵弁小戴君朝服者謂不與也

宗人曰請命以釁某廟君曰諾遂入雍人拭羊

拭捝

乃行入廟門碑南北面東上

東上者宰夫也宰夫攝主也

雍人舉羊升屋自中中屋南面刲羊血流於前乃降門以雞有司當門北面

有司宰夫祝宗人也

雍人割雞屋下當門郟室割雞於室中有司亦北面也郟室門郟之室一曰東西廂也釁東西室有司猶北面統於廟也雜記曰雍人舉羊升屋自中中屋南向刲羊血流於前乃降門郟室皆用雞先門而後郟室其衈皆於屋下割雞門當門郟室中室有司皆鄕室而立門則有司當門北面按小戴割雞亦於屋上記者不同耳此不言衈略也

旣事宗人告事畢皆退反命於君君寢門中南向宗人曰釁某廟事畢君曰諾宗人請就燕君揖之乃退

大戴禮記卷十﹤經部﹐禮類﹐禮記之屬﹐大戴禮記﹥

欽定四庫全書

大戴禮記卷十一

漢戴徳撰

小辧第七十四

用兵第七十五

少閒第七十六

小辧

公曰寡人欲學小辧以觀於政其可乎

小辧謂小辧給也

子曰否不可社稷之主愛日

曽子曰君子愛日以學書云日昃不遑也

日不可得學不可以小辧【案各本脫小字今從楊本】

不可輕有所學

是故昔者先王學齊大道以觀於政天子學樂辧風別四方之風也

制禮以行政

政禁令也

諸侯學禮辧官政以行事以尊事天子

官政不錯則百事不紊也

大夫學徳別義

別猶辧也

矜行以事君

矜猶莊也【案莊字從永樂大典本訂定他本或作愼或作尙】

士學順

學順成之道

辧言以遂志

致命遂志士之節也

庶人聽長辧禁農以行力

辧禁識刑憲也

如此猶恐不濟柰何其小辧乎公曰不辧則何以爲政子曰辧而不小夫小辧破言小言破義小義破道道小不通通道必簡【案淮南泰族篇引孔子曰小辧破言小利破義小藝破道小見不達大禮必簡與此少異】

簡約也言約而有統易曰幹以易知坤以簡能

是故循以觀於樂足以辧風矣爾雅以觀於古足以辧言矣

邇近也謂依於雅頌孔子曰詩可以言可以怨邇之事父遠之事君多識鳥獸艸木之名也

傳言以象反舌皆至可謂簡矣夫道不簡則不行不行則不樂

易曰簡則易從易從則有功有功則可大可大則賢人之業

夫奕【案各本訛作亦下又衍固字今從方本】十棊之變【案棊各本訛作祺今從楊本】由不可旣也【案由猶古通用】而況天下之言乎

公於十棊之中變數尙不可盡天下之言其可窮乎故至道以不言爲辧

曰微子之言吾壹樂辧言子曰辧言之樂不若治政之樂辧言之樂不下席治政之樂皇於四海夫政善則民說民說則歸之如流水親之如父母諸侯初入而後臣之安用辧言公曰然則吾何學而可子曰禮樂而力忠信君其習可乎公曰多與我言忠信而不可以入患備與我言忠信而使不入於患

子曰毋乃旣不明忠信之備【案各本脫不字今從楊本】又倦其居【案各本作而日倦其君今從楊本】則不可而行

謂言而不行

明忠信之備而又能行之則可立待也君朝而行忠信百官承事忠滿於中而發於外刑於民而放於四海天下其孰能患之

言所推無不準

公曰請學忠信之備子曰惟社稷之主實知忠信若丘也綴學之徒安知忠信公曰非吾子問之而焉也焉問之乎

子三辭將對公曰彊避

謂避彊也一曰公以夫子三辭欲避左右之彊者也

子曰彊侍丘聞大道不隱

言不可隱蔽也

丘言之君發之於朝行之於國一國之人莫不知何一之彊辟丘聞之忠有九知知忠必知中

能內思自盡也

知中必知恕

能自盡知故能知人

知恕必知外

內恕故外能處於度物也

知外必知徳知徳必知政知政必知官知官必知事知事必知患知患必知備若動而無備患而弗知

死亡而弗知【案此注各本訛作正文今從方本】

安與知忠信內思畢心曰知中【案心各本訛作必今從方本】中以應實曰知恕內恕外度曰知外外內參意曰知徳徳以柔政曰知政正義辧方曰知官官治物則曰知事事戒不虞曰知備毋患曰樂樂義曰終

於知事而越言知備者因義言之足明於上也用兵

公曰用兵者其由不祥乎

祥善

子曰胡爲其不祥也聖人之用兵也以禁殘止暴於天下也

言非利金攘土將以存亡繼絕平天下之亂也

及後世貪者之用兵也以刈百姓危國家也

刈翦

公曰古之戎兵何世安起子曰傷害之生久矣與民皆生

人含五常之气生有喜則和親怒則離害其相害者皆由兵也

公曰蚩尢作兵歟子曰否蚩尢庶人之彊者也【案彊各本作貪今從周禮肆師疏所引】

或云蚩尢古之諸侯妄耳一曰眾人之貪者也

及利無義不顧厥親以喪厥身蚩尢惽欲而無厭者也何器之能作蜂蠆挾螫

言如蜂蠆之挾毒也

而生見害

謂黃帝殺之於涿鹿之野

而校以衞厥身者也

止教習干戈自衞身非作者也

人生有喜怒故兵之作與民皆生聖人利用而弭之亂人興之喪厥身詩云魚在在藻厥志在餌

由心在於利用兵以取危蓋逸詩也

鮮民之生矣不如死之久矣

小雅蓼莪之三章也亦困於兵革之詩也

校徳不塞嗣武於孫子

亦同上二章但用兵革喪除其徳不以塞亂而徒傳續武事於子孫者也

聖人愛百姓而憂海內及後世之人思其徳必稱其人【案人各本訛作仁今從楊本】故今之道堯舜禹湯文武者猶依然至今若存【案依然至各本訛作威致王今從方本】夫民思其徳必稱其人朝夕祝之升聞皇天上神歆焉故永其世而丰其年也夏桀商紂贏暴於天下暴極不辜殺戮無罪

詩云無罪無辜亂如此憮

不祥於天粒食之民布散厥親

𨿽親莫能相養

疏遠國老幼色是與

言疏遠老成而與幼色者若楚恭王遠申叔時而用子反也

而暴慢是親饞貸處谷

千乘曰以財投長曰貸谷祿也

法言法行處辟

辟罪辟也

殀贊天道逆亂四時禮樂不行而幼風是禦

任童幼之人使專政

歷失制

君臣昏亂時候錯緒

攝提失方

攝提左右六星與鬥杓相直恆指中气尙書中候曰攝提移居

鄒大無紀

邦當字誤爲鄒或陬聲誤爲鄒也

不頒朔於諸候【案頒各本訛作告今從方本】

周禮太史正嵗年以序事頒之於官府及都鄙頒告朔於邦國也

玉瑞不行

玉者所以等神只別人事其用自重焉

諸侯力政不朝於天子

言以威力侵爭周書曰力爭則力政力政則無讓無讓則無禮無禮則得所好民皆樂之乎

六蠻四夷交伐於中國

周禮職方氏四夷八蠻七閩九貉五戎六狄此周所服四海其種落之數也明堂位曰九夷八蠻六戎五狄此朝明堂時來者國數也爾雅曰九夷八狄七戎六蠻其夏之所服與殷之夷國東方十南方六西方九北方十有三然鄭以四夷爲四方九貉爲九夷又引爾雅其數不同及四六文闕而不定是終使學者疑其所聞也

於是降之災水旱臻焉霜雪大薄【案薄各本作滿今從楊本】甘露不降百艸蔫黃五穀不升民多夭疾六畜胔

瘁當字誤也瘁病也胔癭也

此太上之不論不議也

帝皇之世無災疫故百姓不議

殀傷厥身失墜天下夫天之報殃於無徳者也【案各本作夫天下之報今從方本】必與其民

故書曰天明威自我民明威也

公懼焉曰在民上者可以無懼乎哉

少閒

公曰今日少閒我請言情於子子愀然變色【案然各本作焉今從楊本】遷席而辭曰君不可以言情於臣臣請言情於君君則不可公曰師之而不言情焉其私不同

言己師禮事夫子故不使言情也其私人不同於此也

子曰否臣事君而不言情於君則不臣君而言情於臣【案君而下各本衍不字今從楊本】則不君有臣而不臣猶可有君而不君民無所錯手足公曰吾度其上下咸通之

使上下皆達也

權其輕重居之

謂事役及刑罰

準民之色目旣見之鼓民之聲耳旣聞之動民之徳心旣和之通民之欲兼而壹之

言皆稱百姓之欲也

愛民親賢而教不能民庶說乎子曰說則說矣可以爲家不可以爲國公曰可以爲家胡爲不可以爲國國之民家之民也子曰國之民誠家之民也然其名異不可同也同名同食曰同等

名位不同禮亦異數

惟不同等民以知極

周禮大司徒職曰以儀辧等則民不越也

故天子昭百神於天地之間【案百各本訛作有今從方本】以示威於天下也

祭法曰有天下者事百神

諸侯修禮於封內以事天子大夫修官守職以事其君士修四衞執技論力以聽乎大夫

四衞四方之職曲禮曰地廣大荒而不治此亦士之辱也

庶人仰視天文俯視地理力時使以聽乎父母

孝經曰用天之道分地之利謹身節用以養父母此庶人之孝也

此惟不同等民以可治也公曰善哉上與下不同乎子曰將以時同時不同

言有可同不可同也

上謂之閒下謂之多疾

不正之政君謂之閒民謂之多疾同所惡也

君時同於民布政也

施善政也

民時同於君服聽也上下相報而終於施

施恩施也

大猶已成【案猶猷同】發其小者遠猶已成發其近者

遠大之謀緣近小始

將持重器【案持各本作行今從方本】先其輕者

將持重器必先效輕者亦以諭政也

先淸而後濁者天地也

淸濁謂陰陽也

天政曰正地政曰生人政曰辧

辧別

茍本正則華英必得其節以秀孚矣

言專務其本則華英得陰陽之節而秀孚也

此官民之道也

官人當取終始

公曰善哉請少復進焉子曰昔堯取人以狀

觀其容狀施發

舜取人以色禹取人以言湯取人以聲文王取人以度觀其量度

四代五王之取人以治天下如此

四代據文距殷或曰文王取人以度四代謂兼之也

公曰嘻善之不同也

嘻嘆惜之聲公謂五王取人徳有不同也

子曰何爲其不同也公曰同乎子曰同公曰人狀可知乎

問四代以人狀得善之事

子曰不可知也公曰五王取人各有以舉之胡爲人之不可知也子曰五王取人比而視相而望五王取人各以己焉是以同狀

聖王通而虛已故於求人𨿽言色不同而善惡無異

公曰以子相人何如子曰否丘則不能五王取人言不能如五王

丘也傳聞之以委於君丘則否【案此下各本有能字乃注文誤連作正文今攺正】

能傳聞而已不能如也

亦又不能

又不能備聞也

公曰我聞子之言始防矣

自言防亂

子曰由君居之成於純胡爲其防也

由用也言能居之則成純何爲其防也

𨿽古之治天下者豈生於異州哉昔虞舜以天徳嗣堯凡質以天徳文以地徳禮緯含文嘉曰殷授天而王周據地而王也

布功散徳制禮朔方幽都來服南撫交趾出入日月莫不率俾

俾使

西王母來獻其白琯粒食之民昭然明視

西王母神也其狀如人琯所以候气漢明帝時於舜廟下得玉琯一枚也

民明教通於四海

民明於教夷夏同風

海之外【案各本脫之字今從方本】肅愼北發渠搜氐羌來服

北發北狄地名其地出迅走鹿周武王時肅愼貢楛矢文麈渠搜貢露犬氐羌貢鸞鳥也

舜崩【案各本脫此字今從楊本】有禹代興禹卒受命乃遷邑姚姓於陳

遷邑姚姓於陳謂攺封虞氏後於陳因使氏焉春秋左傳曰胙之以土命之氏

作物配天修徳使力民明教通於四海海之外肅愼北發渠搜氐羌來服禹崩十有七世乃有末孫桀卽位桀不率先王之明徳乃荒耽於酒淫泆於樂徳昏政亂作宮室髙臺

淮南子云桀爲璇宮瑤臺象箸玉杯也

污池土察

污窪也察深也言洞地爲池也

以爲民虐【案各本作以民爲虐今據後文訂正】

逞其濫酷

粒食之民惽焉幾亡乃有商履代興

履湯名論語曰履敢用牡王侯世家曰湯名天乙白虎通曰湯王之後更定名爲子孫法本名履也

商履循禮法以觀天子天子不悅則嫌於死

成湯怒至於亂

成湯卒受天命不忍天下粒食之民刈戮不得以疾死故乃放移夏桀散亡其佐

伐之於南巢放之於夏宮而去其臣佐

乃遷姒姓於杞

封夏后氏之後於杞亦命氏焉

發厥明徳順天嗇地【案各本作順民天心嗇地今從方本】作物配天制典慈民

發其明徳而順天之心嗇收也

咸合諸侯作八政命於總章

八政洪範所云是也總章重屋之西堂於此命事取萬物之成功也

服禹功以修舜緒爲副於天粒食之民昭然明視民明教通於四海海之外肅愼北發渠搜氐羌來服成湯旣崩【案旣他本或訛作年或訛作卒今從方本】殷徳小破二十有二世乃有武丁卽位開先祖之府取其明法以爲君臣上下之節殷民更服【案各本訛作今從楊本】近者說遠者至粒食之民昭然明視

武丁盤根弟小乙之子也有雊雉之變懼而修徳重興殷道號爲髙宗

武丁旣崩【案旣他本或訛作年或訛作卒今亦從方本】殷徳大破九世乃有末孫紂卽位紂不率先王之明徳乃上祖夏桀行荒耽於酒淫泆於樂徳昏政亂作宮室髙臺

謂傾宮鹿臺之等也

污池土察以爲民虐粒食之民忽然幾亡乃有周昌霸諸侯以佐之紂不說諸侯之聽於周昌則嫌於死乃退伐崇許魏以客事天子

許魏不在五伐蓋時小伐也客事天子謂忍而臣之也

文王卒受天命作物配天制法任地【案此四字各本訛作制無用三字今從方本】行三明親親尙賢民明教通於四海海之外肅愼北發渠搜氐羌來服君其志焉或徯將至也

君哀公也言今周衰之甚有繼之者將至也

公曰大哉子之教我政也列五王之徳煩煩如繁諸乎煩煩眾也如繁諸言如萬物之繁蕪也

子曰君無譽臣臣之言未盡請盡臣之言君而財之【案而各本作如今從方本財裁古通用】曰於此有功匠焉【案功工古通用】

王非獨善言有師保

有利器焉

言有先王之禮度也

有措扶焉

謂股肱之良也

以時令其藏必周密發而用之【案而各本作如今從方本】

易曰藏器於身待時而發

可以知古可以察今可以事親可以事君可用於生又用之死吉凶並興禍福相生

言識其並興及相生之義老子曰禍兮福所倚福兮禍所伏也

卒反生福大徳配天

終爲福徳以配於天

公愀然其色

變容色也

曰難立哉子曰臣願君之立知而以觀聞也

觀君博聞以立知焉

時天之气用地之財以生殺於民民之死不可以教謂辜極可以茍免也

公曰我行之其可乎子曰惟此在君

言行此在君也

君曰足臣恐其不足

未足而君謂足則臣恐未足告以不足也

君曰不足臣恐其足【案各本脫臣恐其足四字今從方本】

寔足可行而君曰不足則臣云足所謂可否也

舉其前必舉其後舉其左必舉其右君旣教矣安能無善

君道之則民應以善

公吁焉其色曰大哉子之教我制也政之丰也如木之成也子曰君知未成言未盡也凡艸木根鞁傷則枝葉必徧枯

敗當字誤爲鞁

徧枯是爲不實民亦如之【案民各本訛作谷今從方本】

民以君爲本

上失政大及人畜谷【案及下各本有小字今從方本】

政敗失則傷及人物

公曰所謂失政者若夏商之謂乎子曰否若夏商者天奪之魄不生徳焉

言天地絕夏商之餘民乃興商周之績春秋左傳曰天奪其魄耳目有聰明謂之魄

公曰然則何以謂失政子曰所謂失政者疆藪未虧【案藪各本訛作蔞今從方本】

言疆域與艸木皆未易常也

人民未變鬼神未亡

民神猶依附之

水土未絪

絪猶亂韓詩外傳曰陰陽相勝氛祲絪緼也

糟者猶糟實者猶實

糟以諭惡實以諭善亦言善惡之物未錯亂也

玉者猶玉

玉以諭善人言尙賢其賢

血者猶血酒者猶酒

血憂色也酒以諭樂猶憂其可憂而樂其所樂

優繼以湛【案各本作優以繼愖今從方本】政出自家門此之謂失政也湛猶久也言天下安然人物不札方優以佚樂繼之由其失政也

非天是反人自反臣故曰君無言情於臣君無假人器君無假人名

春秋左傳曰惟器與名不可以假人者也

公曰善哉

大戴禮記卷十一

欽定四庫全書

大戴禮記卷十二

漢戴徳撰

朝事第七十七

投壺第七十八

朝事

古者聖王明義以別貴賤以序尊卑以體上下然後民知尊君敬上而忠順之行備矣是故古者天子之官有典命官掌諸侯之儀大行人掌諸侯之儀以等其爵故貴賤有別尊卑有序上下有差也典命諸侯之五儀諸臣之五等之命【案各本脫之字五等下衍以定其爵故貴賤有別尊卑有序上下有差也凡十八字卽上文重出於此今據周禮訂正】上公九命爲伯其國家宮室車旌衣服禮儀皆以九爲節諸侯諸伯七命其國家宮室車旌衣服禮儀皆以七爲節子男五命其國家宮室車旌衣服禮儀皆以五爲節王之三公八命其卿六命其大夫四命及其封也皆加一等其國家宮室車旌衣服禮儀亦如之凡諸侯之適子省於天子攝君則下其君之禮一等未省則以皮帛繼子男公之孤四命以皮帛視小國之君其卿二命其大夫再命士一命其宮室車旌衣服禮儀各視其命之數侯伯之卿大夫士亦如之子男之卿再命其大夫一命其士不命其宮室車旌衣服禮儀各如其命之數禮大行人以九儀別諸侯之命等諸臣之爵以同域國之禮【案攺邦爲域應是漢避髙祖諱所攺】而待其賓客【案各本訛作行其賓主今據周禮訂正】上公之禮執桓圭九寸繅借九寸冕服九章建常九旒樊纓九就貳車九乘介九人禮九牢其朝位賓主之間九十步饗禮九獻食禮九舉諸侯之禮執信圭七寸繅借七寸冕服七章建常七旒樊纓七就貳車七乘介七人禮七牢其朝位賓主之間七十步饗禮七獻食禮七舉諸伯執躬圭其他皆如諸侯之禮諸子執谷璧五寸繅借五寸冕服五章建常五旒樊纓五就貳車五乘介五人禮五牢其朝位賓主之間五十步饗禮五獻食禮五舉諸男執蒲璧其他皆如諸子之禮凡大國之孤執皮帛以繼小國之君諸侯之卿禮各下其君二等以下及大夫士皆如之天子之所以明章著此義者以朝聘之禮也是故千里之內嵗一見千里之外千五百里之內二嵗一見千五百里之外二千里之內三嵗一見二千里之外二千五百里之內四嵗一見二千五百里之外三千里之內五嵗一見三千里之外三千五百里之內六嵗一見各執其圭瑞服其服乘其輅建其旌旂施其樊纓從其貳車委積之以其牢禮之數所以明別義也然後天子冕而執鎭圭尺有二寸繅借尺有二寸搢大圭乘大輅建大常十有二旒樊纓十有再就貳車十有二乘率諸侯而朝日東郊所以教尊尊也退而朝諸侯爲壇三成宮旁一門天子南鄕見諸侯土揖庶姓時揖異姓天揖同姓所以別親疏外內也公侯伯子男各以其旂就其位諸公之國中階之前北面東上諸侯之國東階之東西面北上諸伯之國西階之西東面北上諸子之國門東北面東上【案各本脫此十字今從方本】諸男之國門西北面東上及其將幣也公於上等所以別貴賤序尊卑也奠圭降拜升成拜明臣禮也奉國地所出重物而獻之明臣職也肉袒入門而右以聽事也明臣禮職臣事所以教臣也率而祀天於南郊配以先祖所以教民報徳不忘本也率而享祀於太廟所以教孝也與之大射以攷其習禮樂而觀其徳行與之圖事以觀其能儐而禮之三饗三食三宴以與之習立禮樂是故一朝而近者三年逺者六年有徳焉禮樂爲之益習徳行爲之益修天子之命爲之益行然後使諸侯世相朝交嵗相問殷相聘以習禮攷義正刑一徳以崇天子故曰朝聘之禮者所以正君臣之義也諸侯相朝之禮各執其圭瑞服其服乘其輅建其旌旂施其樊纓從其貳車委積之以其牢禮之數所以別義也介紹而相見君子於其所尊不敢質敬之至也君使大夫迎於境卿勞於道君親郊勞致館及將幣拜迎於大門外而廟受北面拜貺所以致敬也三讓而後升所以致尊讓也敬讓也者君子之所以相接也諸侯相接以敬讓則不相侵陵也此天子之所以養諸侯兵不用而諸侯自爲正之具也君親致饔旣【案旣卽古餼字】還圭饗食致贈郊送所以相與習禮樂也諸侯相與習禮樂則徳行修而不流也故天子制之而諸侯務焉

聘禮上公七介侯伯五介子男三介所以明貴賤也介紹而傳命君子於其所尊不敢質敬之至也三讓而後傳命三讓而後入門三揖而後至階三讓而後升所以致尊讓也君使士迎於境大夫郊勞君親拜迎於大門之內而廟受北面拜貺拜君命之辱所以致敬讓也致敬讓者君子之所以相接也故諸侯相接以敬讓則不相侵陵也卿爲上擯大夫爲承擯士爲紹擯【案各本脫此四字今據儀禮禮記補】君親醴賓私覿致饔旣【案旣卽餼字各本於旣上又加餼字非也今據永樂大典本刪】還圭璋賄贈饗食燕所以明賓主君臣之義也故天子之制諸侯交嵗相問殷相聘相厲以禮使者聘而誤主君不親饗食所以恥厲之也諸侯相厲以禮則外不相侵內不相陵此天子所以養諸侯兵不用而諸侯自爲正之具也以圭璋聘重禮也已聘而還圭璋輕財重禮之義也諸侯相厲以輕財重禮則作讓矣主國待客出入三積旣客於捨五牢之具陳於內米三十車禾三十車蒭薪倍禾皆陳於外乘禽日五雙羣介皆旣牢壹食再饗宴與時賜無數所以厚重禮也古之用財不能均如此然而用財如此其厚者言盡之於禮也盡之於禮則內君臣不相陵而外不相侵故天子制之而諸侯務焉

古者大行人掌大賓之禮及大客之儀【案儀各本訛作義今據周禮攺】以親諸侯春朝諸侯而圖天下之事秋覲以比邦國之功夏宗以陳天下之謀冬遇以協諸侯之慮時防以發四方之禁殷同以施天下之政時聘以結諸侯之好殷眺以除邦國之慝間問以諭諸侯之志歸脤以交諸侯之福賀慶以贊諸侯之喜致禬以補諸侯之災天子之所以撫諸侯者嵗徧在【案在周禮作存義同】三嵗徧眺五嵗徧省七嵗屬象胥諭言語葉辭令九嵗屬瞽史諭書名聽音聲十有一嵗建瑞節同度量成牢禮同數器修法則十有二嵗天子巡狩殷國是故諸侯上不敢侵陵下不敢暴小民然後諸侯之國札喪則令賻補之凶荒則令賙委之師役則令槁禬之有福事則令慶賀之有禍災則令哀弔之凡此五物者治其事故及其利害爲一書其禮俗政事教治刑禁之逆順爲一書其悖逆暴亂作慝欲犯令者爲一書其札喪凶荒厄貧爲一書其康樂和親安平爲一書凡此五物者每國別異之天子以周知天下之政是故諸侯附於徳服於義則天下太平古者天子爲諸侯不行禮義不修法度不附於徳不服於義故使射人以射禮選其徳行職方氏大行人以其治國選其能功諸侯之得失治亂定然後明九命之賞以勸之明九伐之法以震威之尙猶有不附於徳不服於義者則使掌交說之故諸侯莫不附於徳服於義者此天子之所以養諸侯兵不用而諸侯自爲正之具也

投壺

投壺之禮主人奉矢司射奉中使人執壺主人請曰某有枉矢峭壺請樂賓賓曰子有旨酒嘉殽又重以樂敢辭主人曰枉矢峭壺不足辭也敢以請賓曰某賜旨酒嘉殽又重以樂敢固辭主人曰枉矢峭壺不足辭也敢固以請賓對曰某固辭不得命敢不敬從賓再拜受主人般還曰避主人阼階上再拜送賓般還曰避己拜受矢進卽兩楹間退反位揖賓就筵司射進度壺反位設中執八算請於賓曰奏投壺之令曰順投爲入比投不釋算勝飲不勝正爵旣行請爲勝者立馬三馬旣立慶多馬請主人亦如之命者曰請奏貍首閒若一太師曰諾左右告矢具請拾投投入者則司射坐而釋一算焉賓黨於右主黨於左卒投司射執余算曰左右卒投請數二算爲純一純以取一算爲奇有勝則司射以奇算告曰某黨賢於某黨賢若干純奇則曰奇鈞則曰左右鈞舉手曰請勝者之弟子爲不勝者酌酌者曰諾已酌皆請舉酒當飲者皆跪奉觚【案觚當作觗古觶字】曰賜灌勝者跪曰敬養司正曰正爵旣行請爲勝者立馬各直其算上一馬從二馬以慶慶禮曰三馬旣立請慶多馬賓主人皆曰諾正爵旣行請徹馬周則復始旣算【案此二字當在前舉手曰之上或云旣當作記衍算字】算多少視其坐矢八分堂上七扶堂中五扶庭下九扶算長尺二寸堂下司正司射庭長及冠士立者皆屬賓黨樂人及童子使者皆屬主黨降揖其阼階及樂事皆與射同節壺中置小豆爲其矢躍而出也壺去席二矢半矢以柘者棘無去其皮大七分曽孫侯氏今日泰射【案此下各本衍於一張侯參之曰今日泰射凡十一字今從方本】四正具舉大夫君子凡以庶士小大莫處禦於君所以燕以射則燕則譽質參旣設執旌旣載幹侯旣亢【案幹同豻】中獲旣置

壺脰修七寸口徑二寸半壺髙尺二寸受斗五升壺腹修五寸【案此條當在曽孫侯氏之上以類相次】

弓旣平張四侯且良決拾有常旣順乃讓乃揖乃讓乃隮其堂乃節其行旣志乃張射夫命射射者之聲獲者之旌【案獲者各本訛作禦車今從方本】旣獲卒莫

凡雅二十六篇其八篇可歌歌鹿鳴貍首鵲巢采蘩采蘋伐檀白駒騶虞八篇廢不可歌【案史辟以下八篇之名當卽此訛舛在下】七篇商齊可歌也三篇間歌史辟史義史見史童史謗史賓拾聲叡挾

魯命弟子辭曰無荒無慠無倨立無逾言若是者有常爵【案小戴兼記魯薛異辭此當有脫文】

嗟爾不寧侯爲爾不朝於王所故亢而射女彊食食【案此三字有脫誤攷工記作彊飲彊食食與福爲韻】爾曽孫侯氏百福

大戴禮記卷十二

欽定四庫全書

大戴禮記卷十三

漢戴徳撰

公冠第七十九

本命第八十

易本命第八十一

公冠【案冠各本訛作符今訂正】

公冠【案此冠字各本變訛作符今訂正】自爲主迎賓揖升自阼立於席入堂深異於士

旣醴降自阼

君尊故其降也不使就賓階也

其餘自爲主者其降也自西階以異

不敢終於正

其餘皆與公同也

謂迎賓升阼之等

公端與皮弁皆蹕

端緇布冠及冠之服也玉繅曰始冠緇布之冠自諸侯下逹冠而獘之可二服皆鞸也古者田狩而食其肉衣其皮先以兩皮如鞸以蔽其前後及後世聖人易之以布帛猶存其皮前示不妄古尊祭服異其名曰芾其制上廣一尺下廣二尺長三尺其頸五寸肩革帶博二寸

朝服素鞸

端諸侯之朝服皮弁天子朝服鞸從裳色皆素也

公冠四加冕

四當爲三當爲衮字之誤

饗之以三獻之禮

饗賓也士於賓以一獻之禮也

無介

於饗而贊冠者退爲眾賓者君禮於臣本無介也

無樂

亦饗時也冠者成人代父始宜盡孝子之感不可以歡樂取之孔子曰娶婦之家三日不舉樂思嗣親也然則冠禮不舉樂同也春秋左氏傳曰以金石之樂節之謂冠之時謂節也

皆端

君臣同服

其醻幣朱錦采四馬其慶也同

其慶賓亦如是

太子儗焉【案太各本誤作天今據下節注訂正】

儗公禮也

太子與庶子其冠皆自爲主

主侯自主之重言太子誤也家語曰王太子庶子之冠儗焉非也

其禮與士同其饗賓也皆同

士冠禮記曰天子之元子猶士也天下無生而貴者也

成王冠周公使祝雍祝王

雍太祝當辭與王爲祝辭於冠告焉

曰達而勿多也

辭多則史少則必達

祝雍曰使王近於民

視民如子

逺於年嗇於時惠於財

反時惠施

親賢使能【案成王冠辭止此】

陛下離顯先帝之光耀【案博物記離作摛】

離明也

以承皇天嘉祿【案博物記天下有之字】欽順仲春之吉日【案春各本誤作夏今據注文攺正博物記作欽奉仲春之吉辰】

古者冠以仲春

遵並大道邠或【案博物記作普遵大道郊域】

邠或當爲芬彧聲字之誤也

秉集萬福之休靈【案博物記集作率萬作百】始加昭明之元服推逺稚免之幼志【案博物記稚免作衝孺】

免猶弱也

崇積文武之寵徳【案博物記崇作蘊寵作就】

文皇帝武皇帝

肅勤髙祖淸廟【案博物志祖下有之字】

髙祖髙皇帝也

六合之內靡不息【案博物記作靡不蒙徳】陛下永永與天無極【案博物記無陛下二字此句下注云凡一百應是衍文】孝昭冠辭【案此四字題上文以別於成王冠辭】漢孝昭帝冠辭

皇皇上天昭臨下土集地之靈降甘風雨

禮運曰地秉陰竅於山川

庶物羣生各得其所靡今靡古

言覆施均

維予一人某敬拜皇天之祐【案以上祀天辭】

古祝辭則云嗣王某或曰一人某王者親告之辭也

薄薄之土承天之神

薄旁薄也易曰乃順承天也

興甘風雨庶卉百谷莫不茂者旣安且寧維予一人某敬拜下土之靈【案以上祭地辭】維某年某月上日

年謂太嵗所在月正月也其天地祝辭皆爾省文過於下明之也

明光於上下勤施於四方旁作穆穆維予一人某敬拜迎於郊【案以上朝日辭】以正月朔日迎日於東郊

古者帝王以正月朝聘率有司迎日於東郊也所以爲萬品先而尊事天也

本命

分於道謂之命

道謂化自然之道也人資始焉【案資始從永樂大典本訂定他本多攺作莫違者非】或分得其長或分得其短其中修促謂之命也【案中他本多誤作變今從永樂大典本】孔子曰死生有命

形於一謂之性

形法家也凡人稟於本則象之以仁受於金則象之以義孔子曰天命之謂性性者資於未生之前發於旣生之後原其所始故於此言之

化於陰陽象形而發謂之生

象微昧易曰男女媾精萬物化生也

化窮數盡謂之先

化窮者身也數盡者年也

故命者性之終也

命初分於道則是生之始也分道則修短已定故爲生之終是以始末舉也

則必有終矣人生而不具者五目無見不能食不能行不能言不能化三月而徹盷【案盷各本誤作盷今據玉篇所引攺正】盷精也轉視貌或爲徹也

然後能有見八月生齒然後食期而生臏然後能行三年瞦合然後能言

三月萬物一成期年天道一備三年而天道大成故因之以變化也

十有六情通然後能化陰窮反陽陽窮反陰

夏至陽往陰動冬至陰消陽息

是故陰以陽化陽以陰變故男以八月而生齒八嵗而齔【案齔各本作毀齒二字今據文王世子疏所引訂正】一陰一陽然後成道易曰一陰一陽之謂道也

二八十六然後情通然後其施行

施道行也

女七月生齒七嵗而齔【案齔各本誤毀今據文王世子疏所引訂正】二七十四然後其化成

化道成陽施而陰化亦天地之道也

合於三也小節也

男女合於三十

中古男三十而娶女二十而嫁合於五也中節也合於五十

太古男五十而室女三十而嫁備於三五合於八也備三五十合於八十也不言大節省文按周禮媒氏職曰令凡男三十而娶女二十而嫁內則曰二十而冠三十而有室十五笄二十而嫁尙書大傳曰男三十而娶女二十而嫁書曰有鰥在下曰虞舜喪服爲夫之姑姊妹之長殤然則古者皆以二十三十爲婚姻之年十六十四爲嫁娶之期今有三十五十則非也故譙周云師言此說似漢初學者所續焉

八者維綱也【案綱各本誤作剛今從方本】天地以發明故聖人以合陰陽之數也

八爲方維八卦之數也天地以之明聖人以之合陰陽九六大衍之數也

禮義者恩之主也冠昏朝聘喪祭賔主鄕飲酒軍旅此之謂九禮也

君臣冠昏朝聘五也喪祭七也鄕飲賓主八也軍旅九也

禮經三百

禮經統於心也

威儀三千

曲禮也行於貌也

機其文之變也

機危也謂二禮動行九事皆有其文每變不同也

禮之象五行也其義四時也

象五行謂內外爵與五服義宜也

故以四制有恩有義有節有權恩厚者其服重故爲父斬衰三年以恩制者也【案各本脫也字今從方本】門內之治恩掩義門外之治義斷恩資於事父以事君而敬同貴貴尊尊義之大者也故爲君亦服斬衰三年以義制者也貴貴謂爲大夫君尊尊謂爲天子諸侯也

三日而食

食食粥也

三月而沐

將虞時

期而練毀不滅性不以死傷生也喪不過三年苴衰不補

異於吉無飾也

墳墓不坯同於丘陵除之日鼓素琴

漸有終因省哀

示民有終也以節制者也資於事父以事母而愛同天無二日國無二君家無二尊以一治之也父在爲母齊衰期見無二尊也百制具不言具不言而事行者扶而起

謂天子諸侯

言而後事行者杖而起

謂士大夫

身自執事而後事行者面垢而已

謂庶人

凡此以權制者也始死三日不怠三月不解期悲號三年憂恩之殺也

東夷二連其不怠者哭不絕聲不解者不脫絰帶也

聖人因殺以制節也

謂卒哭祥禫之變

男者任也子者孶也男子者言任天地之道而長萬物之義也故謂之丈夫丈者長也夫者扶也言長萬物也知可爲者知不可爲者知可言者知不可言者知可行者知不可行者是故審倫而明其別謂之知所以正夫徳也【案也各本誤作者今從方本】女者如也子者孶也女子者言如男子之教而長其義理者也故謂之婦人婦人伏於人也是故無専制之義有三從之道在家從父適人從夫夫死從子無所敢自遂也

從其教令

不出閨門【案各本作教令不出閨門卽上注教令二字誤作正文因誤致衍】事在饋食之間而已矣

易曰無攸遂在中饋詩曰無非無儀惟酒食是議也

是故女日及乎閨門之內【案日及各本訛作及日今從方本】

専其志且逺嫌

不百里而犇喪【案不百里據注當是不見星之誤】

言及日故絰成見星

事無獨爲行無獨成之道參知而後動可驗而後言宵行以燭【案各本誤作宵夜行燭今從方夲】宮事必量六畜蕃於宮中謂之信也

如此乃爲信固也

所以正婦徳也

女有五不取逆家子不取亂家子不取

亂淫亂也

世有刑人不取世有惡疾不取喪婦長子不取逆家子者爲其逆徳也亂家子者爲其亂人倫也世有刑人者爲其棄於人也世有惡疾者爲其棄於天也喪婦長子者爲其無所受命也【案喪婦儀禮經傳通解所引誤作喪父後人不復檢本書致滋疑惑何休致公羊傳云婦人有五不娶喪婦長女不娶無教戒也世有惡疾不娶棄於天也世有刑人不娶棄於人也亂家女不娶類不正也逆家女不娶廢人倫也意與此同其以無所受命爲無教戒義尢明顯蓋命者教戒也自女之父言故曰喪婦長謂逾笄字之年恐此女失母教致長而莫與爲婚】

婦有七去不順父母去無子去淫去妒去有惡疾去多言去竊盜去不順父母爲其逆徳也無子爲其絕世也淫爲其亂族也妒爲其亂家也有惡疾爲其不可與共粢盛也口多言爲其離親也

詩云婦有長舌惟厲之階

盜竊爲其反義也

婦有三不去有所取無所歸不去與更三年喪不去前貧賤後富貴不去

大罪有五逆天地者罪及五世

欺造化及要君者

誣文武者罪及四世

非聖人者

逆人倫者罪及三世

非孝者此皆大亂之道也

誣鬼神者罪及二世殺人者罪止其身

周書曰大命世小命身

故大罪有五殺人爲下

易本命

子曰夫易之生人禽獸萬物昆虫各有以生

易說曰渾元之始是曰太易二象之所資萬品之所生易曰易有太極是生兩儀兩儀生四象四象生八卦易說曰太易者未見气也太初者气之始也太素者質之始也禮運曰夫禮必本於太一分而爲天地轉而爲陰陽變而爲四時然禮易之說𨿽殊而會歸一

或奇或偶或飛或行而莫知其情惟達道徳者能原本之矣

孔子曰聖人智通於大道應化而不窮能測萬物之情也

天一地二人三三三而九九九八十一一主日

天之神日爲尊

日數十

甲乙之屬

故人十月而生

萬類人爲貴也

八九七十二偶以承奇

貴偶用奇

奇主辰

辰方主各三也

辰主月月主馬

月契天駟於上馬統幹於下

故馬十二月而生七九六十三三主斗

象次日月

斗主狗

斗之次似狗故擇人也

故狗三月而生六九五十四四知時時主豕

豕知時詩云有豕白蹢烝涉波矣

故豕四月而生五九四十五五主音音主猨故猨五月而生四九三十六六主律律主禽鹿

麋鹿角長短大小似律

故禽鹿六月而生也

麏麋之屬皆以六月生也宋均曰以所包者多故舉禽獸之名𨿽有飛走之異實亦通也

三九二十七七主星【案袁本沈本脫一七字余本有】

二十八宿方各七

星主虎

虎炳文似星也

故虎七月而生二九十八八主風

風之大數盡於八也

風主虫

虫有蟄見似風動息也

故虫八日化也【案日他本多誤作月今從方本】

虫多生非類也

其餘各以其類也

謂貍兔魚鼈之屬各以其類化者然亦有本而生之也

鳥魚皆生於陰而屬於陽

生於陰者謂卵生也屬於陽者謂飛遊於虛也

故鳥魚皆卵魚遊於水鳥飛於云

釋上事也

故冬燕雀入於海化而爲蚧【案海字下沈本衍故字】

以同生於陰而屬於陽故有其形性也

萬物之性各異類故蠶食而不飲蟬飲而不食蜉蝣不飲不食

淮南子曰蠶食而不飲三十二日而化蟬飲而不食三十日而死蜉蝣不飲不食三日而終也

介鱗夏食冬蟄

熊羆魚蛇之屬

齕吞者【案吞各本誤作蠶今從方本】八竅而卵生

鳥屬也凡物之有異類者韓詩外傳曰鶬鴿胎生孔子渡江見而異之者乎

咀噍者【案噍各本誤作嚾今從方本】九竅而胎生

人及獸屬異物志又曰貍十有一種囊貍卵生也

四足者無羽翼戴角者無上齒

董仲舒曰受於大者不取於小

無角者膏

凝者爲膏

而無前齒

無前齒者齒盛於後不用前也

有角者脂【案角各作誤作羽今從方本】

釋者爲脂

而無後齒

齒盛於前不任後也

晝生者類父夜生者類母

至陰至陽類甚多也至陰爲男至陽爲女者卽陰窮反陽陽窮反陰之類

凡地東西爲緯南北爲經山爲積徳川爲積刑

山積陽川積陰陽爲徳陰爲刑

髙者爲生下者爲死丘陵爲牡谿谷爲牝蜯蛤珠與月盛虛

月者太陰之精故蛤之屬因之以盛虧呂氏春秋曰月望則蜯蛤實月虧則蜯蛤虛孝經爰神契曰月虧於天則陰類消於淵也

是故堅土之人肥虛土之人大

肥者象地堅實大者象地虛縱也

沙土之人細

沙土養細乃薄也

息土之人美耗土之人醜

息土爲衍沃之田耗土爲疏薄之地地有美惡故生人有好丑也周禮大司徒職曰山林之民毛而方川澤之民黒而津丘陵之民専而長墳衍之民晳而瘠原隰之民丰肉而庳此大辧五土之分

是故食水者善游能寒【案沈本誤作善走而寒】

魚鼈之屬

食土者無心而不息

蚯蚓之屬不气息也若魚無耳而聴蟋蟀無口而鳴皆自然之性也

食木者多力而拂

熊犀之屬拂戾也

食艸者善走而愚

麋鹿之屬

食桑者有絲而蛾食肉者勇敢而悍【案悍各本誤作捍今從方本】虎狼鷹鶻之屬

食穀者智惠而巧食气者神明而壽

王喬赤松之類也西極亦有食气之民也

不食者不死而神

伸於道者則神而常存也

故曰有羽之虫三百六十而鳯凰爲之長有毛之虫三百六十而麒麟爲之長有甲之虫三百六十而神爲之長有鱗之虫三百六十而蛟龍爲之長倮之虫三百六十而聖人爲之長此乾坤之美類禽獸萬物之數也三百六十干坤之中央萬一千五百二十當萬物之數也

故帝王好壊巢破卵則鳯凰不翔焉好竭水摶魚則蛟龍不出焉好刳胎殺夭則麒麟不來焉好塡谿塞谷則神不出焉故王者動必以道靜必以理動不以道靜不以理則自夭而不壽訞防數起神靈不見風雨不時暴風水旱並興人民夭死五穀不滋六畜不蕃息

大戴禮記卷十三

