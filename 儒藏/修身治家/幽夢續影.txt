

幽夢續影﹝淸﹞朱錫綬

眞嗜酒者气雄﹐眞嗜茶者神淸﹐眞嗜筍者骨臞﹐眞嗜菜者志遠。

鶴令人逸﹐馬令人俊﹐蘭令人幽﹐松令人古。

善賈無市井气﹐善文無迂腐气。

學導引是眼前地獄﹐得科第是當世輪回。

求忠臣必於孝子﹐余爲下一轉語云﹕求孝子必於情人。

造化﹐善殺風景者也。其尢甚者﹐使髙僧迎顯宦﹐使循吏困下僚﹐使絕世之姝習弦索﹐使一羈之士累米鹽。

日間多靜坐﹐則夜夢不驚﹐一月多靜坐﹐則文思便逸。

觀虹銷雨霽﹐是何等气象﹔觀風回海立時﹐是何等聲勢。

貪人之前莫炫寶﹐才人之前莫炫文﹐險人之前莫炫識。

文人富貴﹐起居便帶市井﹔富貴能詩﹐吐屬便帶寒酸。

花是美人後身。梅﹐貞女也﹔梨﹐才女也﹔菊﹐才女之善文章者也﹔水仙﹐善詩詞者也﹔荼蘼﹐善談禪者也﹔牡丹﹐大家中婦也﹔芍藥﹐名士之婦也﹔蓮﹐名士之女也﹐海棠﹐妖姬也﹔秋海棠﹐制於悍婦之艷妾也﹔茉莉﹐解事雛鬟也﹔木芙蓉﹐中年侍婢也﹔惟蘭爲絕代美人﹐生長名閥﹐耽於詞畫﹐寄心淸曠﹐結想琴築﹐然而﹐閨中待字﹐不無遲暮之感。優此則絀彼﹐理有固然﹐無足怪者。

能食淡飯者方許嘗異味﹐能混市囂者方許遊名山﹐能受折磨者方許處功名。

非眞空不宜談禪﹐非眞曠不宜談酒。

雨窗作畫﹐筆端便染煙雲﹔雪夜呤詩﹐紙上如灑冰霰。是謂善得天趣。

凶年聞爆竹﹐愁眼見燈花﹐客途得家書﹐病後友人邀聽彈琴﹐俱可破涕爲笑。

觀門徑可以知品﹐觀軒館可以知學﹐觀位置可以知經濟﹐觀花卉可以知旨趣﹐觀楹帖可以知吐屬﹐觀圖畫可以知胸次﹐觀童僕可以知器宇﹐訪友人不待親接言笑也。

余亦有三恨﹐一恨山僧多俗﹐二恨盛暑多蠅﹐三恨時文多套。

蝶使之俊﹐蜂使之艷﹐月使之溫﹐庭中花斡旋造化者也。使名士增情﹐使美人增態﹐使香鑪茗碗增奇光﹐使圖畫書籍增活色﹐室中花附益造化者也。

無風雨不知花之可惜﹐故風雨者﹐眞惜花者也﹔無患難不知才之可愛﹐故患難者﹐眞愛才也。風雨不能因惜花而止﹐患難不能因愛才而止。

琴不可不學﹐能平才士之驕矜﹐劍不可不學﹐能化書生之懦怯。

美味以大嚼盡之﹐奇境以粗遊了之﹐深情以淺語傳之﹐良辰以酒食度之﹐富貴以驕奢處之﹐俱造化本懷。

樓之收遠景者﹐宜遊觀不宜居住﹔室之無重門者﹐便啟閉不便儲藏﹔庭廣則爽﹐冬累於風﹔樹密則幽﹐夏累於蟬﹔水近可以滌暑﹐蚊集中宵﹔屋小可以禦寒﹐客窘炎午。君子觀居身兩全﹐知處境無兩得。

懮時勿縱酒﹐怒時勿作札。

不靜坐不知忙之耗神之速﹐不泛應不知閒之養神者眞。

筆蒼者學爲古﹐筆雋者學爲詞﹐筆麗者學爲賦﹐筆肆者學爲文。

讀古碑宜遲﹐遲則古藻徐呈﹔讀古畫宜速﹐速則古香頓溢﹔讀古詩以挹而後永。

物隨息生﹐故數息可以致壽﹔物隨气滅﹐故任气可以致天。欲長生只在呼吸求之﹔欲長樂﹐只在和平求之。

雪之妙不能積﹐云之妙在不畱﹐月之妙在有圓有缺。

爲雪朱闌﹐爲花粉墻﹐爲鳥疏枝﹐爲魚廣池﹐爲素心開三徑。

築園必因石﹐築樓必因樹﹐築榭必因池﹐築室必因花。

梅繞平臺﹐竹藏曲院﹐枊護朱樓﹐海棠依閣﹐木犀匝庭﹐牡丹對書齋﹐藤花蔽繡闥﹐繡球傍廳﹐緋桃照池﹐香艸漫山﹐梧桐覆井﹐酴縻隱竹﹐秋色依欄幹﹐百合爺拳石﹐秋蘿亞曲階﹐芭蕉障文窗﹐薔薇窺疏簾﹐合歡俯錦幃﹐檉樹花媚紗槅。

花底塡詞﹐香邊制曲﹐醉後作艸﹐狂來放歌﹐是謂遣筆四稱。

談禪不是好佛﹐只以空我天懷﹐談無不是羨老﹐只以貞我內養。

路之奇者入不宜深﹐深則來蹤易失﹔山之奇者入不宜淺﹐淺則異境不呈。

木以動折﹐金以動缺﹐火以動焚﹐水以動溺﹐惟土宜動。然而思慮傷脾﹐燔炙生冷皆傷胃﹐則動中須靜耳。

習靜覺日長﹐逐忙覺日短﹐讀書覺日可惜。

少年處不得順境﹐老年處不得逆境﹐中年處不得閒境。

素食則气不濁﹐獨宿則神不濁﹐默坐則心不濁﹐讀書則口不濁。

空山瀑走﹐絕壑松鳴﹐是有琴意﹔危樓雁度﹐孤艇風來﹐是有笛意﹔幽澗花落﹐疏林鳥墜﹐是有築意﹔書簾波漾﹐平臺月橫﹐是有簫意﹔淸溪絮撲﹐叢竹雪灑﹐是有箏意﹔芭蕉雨粗﹐蓮花漏續﹐是有鼓意﹔碧甌茶沸﹐綠沼魚行﹐是有阮意﹔玉虫妥燭﹐金鶯坐枝﹐是有歌意。

琴醫心﹐花醫肝﹐香醫脾﹐石醫腎﹐泉醫肺﹐劍醫膽。

對酒不能歌﹐盲於口﹔登山不能賦﹐盲於筆﹔古碑不能模﹐盲於手﹔名山水不能遊﹐盲於足﹔奇才不能交﹐盲於胸﹔庸眾不能容﹐盲於腹﹔危詞不能受﹐盲於耳﹔心香不能嗅﹐盲於鼻。

靜一分﹐慧一分﹔忙一分﹐憒一分。

至人無夢﹐下愚亦無夢﹐然而文王夢熊﹐鄭人夢鹿。聖人無淚﹐彊悍亦無淚﹐然而孔子泣麟﹐項王泣騅。

感逝酸鼻﹐感恩酸心﹐感情酸手足。

水仙以瑪瑙爲根﹐翡翠爲葉﹐白玉爲花﹐琥珀爲心﹐而又以西子爲色﹐以合徳爲香﹐以飛燕爲態﹐以宓妃爲名﹐花中無第二品矣。

小園玩景﹐各有所宜﹐風宜環松﹐雨宜俯澗軒窗﹐月宜臨水平臺﹐雪宜半山樓檻﹐花宜曲廊洞房﹐煙宜繞竹孤亭﹐初日宜峯頂飛樓﹐晚霞宜池邊小彴。雷者天之盛怒﹐宜危坐佛龕。霧者天之肅气﹐宜屏居邃闥。

富貴作牢騷語﹐其人必有隱懮﹔貧賤作意气語﹐其人必有異能。

髙枊宜蟬﹐低花宜蝶﹐曲徑宜竹﹐淺灘宜蘆﹐此天與人之善順物理﹐而不忍顚倒之者也﹔勝境屬僧﹐奇境屬商﹐別院屬美人﹐窮途屬名士﹐此天與人之善逆物理﹐而必欲顚倒之者也。

名山鎭俗﹐步水滌妄﹐僧捨避煩﹐蓮花證趣。

星象要按星實測﹐拘不得成圖﹔河道要按河實浚﹐拘不得成說﹔民情要按民實求﹐拘不得成法﹔藥性要按藥實咀﹐拘不得成方。

奇山大水﹐笑之境也﹔霜晨月夕﹐笑之時也﹔濁酒淸琴﹐笑之資也﹔閒僧俠客﹐笑之侶也﹔﹐抑鬱磊落﹐笑之胸也﹔長歌中令﹐笑之宣也﹔鶻叫猿啼﹐笑之和也﹔棕鞋桐帽﹐笑之人也。

醫花十劑﹐壅而補之﹐水以潤之﹐露以和之﹐摘以宣之﹐火以泄之﹐日以澀之﹐雨以滑之﹐風以燥之﹐祛蠹以養之﹐紗籠紙帳以護之。

雁字不能盡梅﹐淡字不能盡梨﹐韻字不能盡水仙﹐艷字不能盡海棠。

櫻桃以紅勝﹐金柑以以黃勝﹐梅子以翠勝﹐葡萄以紫勝﹐此果之艷於花者也﹔銀杏之黃﹐烏柏之紅﹐古柏之蒼﹐筤竿之綠﹐此葉之艷於花者也。

脂粉長醜﹐錦繡長俗﹐金珠長悍。

雨生綠萌﹐風生綠情﹐露生綠精。

村樹宜詩﹐山樹宜畫﹐園樹宜詞。

摶土成金元不滿之欲﹐畫筆成人元不償之願﹐縮地成勝元不擴之胞﹐感香成夢元不証之因。

鳥宣情態﹐香傳情韻﹐山水開情窟﹐天地辟情源。

將營精舍先種梅﹐將起畫樓先種柳。

詞章滿壁﹐所嗜不同﹔花卉滿圃﹐所指不同﹔粉黛滿座﹐所視不同。

愛則知可憎﹐憎則知可憐。

云何出塵﹖閉戶是。云何享福﹖讀書是。

厚施與卽是備急難﹐儉婚嫁自然無怨曠﹐教節省勝於裕畱貽。

利字從禾﹐利莫於禾﹐勸勤耕也﹔從刀﹐害莫甚於刀﹐戒貪得也。

乍得勿與﹐乍失勿取﹐乍怒勿責﹐乍喜勿諾。

素深沈﹐一事坦率便能貽誤﹔素和平﹐一事憤激便足取禍。故接人不可猝然攺容﹐持已不可以偶爾攺度。

孤潔以駭俗﹐不如和平以諧俗﹔嘯傲以玩世﹐不如恭敬以陶世﹔髙峻以拒物﹐不如寬厚以容物。

冬室密﹐宜焚香﹔夏室敞﹐宜垂簾。焚香宜供梅﹐垂簾宜供蘭。

樓無重檐則蓄嬰武﹐池無雜影則蓄鷺鷥。園有山始蓄鹿﹐水有藻始蓄魚。蓄鶴則臨沼圍欄﹐蓄燕則沿梁承板﹐蓄貍奴則墩必裝褥﹐蓄玉﹝犭咼﹞則戶必垂花。微波菡萏多蓄彩鴛﹐淺渚菇蒲多蓄文蛤。蓄雉則鏡懸不障﹐蓄兔則艸長不除。得美人始蓄畫眉﹐得俠客蓄駿馬。

任气語少一句﹐任路讓一步﹐任筆文檢一番。

以任怨爲報徳則眞切﹐以罪己爲勸人則沈痛。

偏是市儈喜通文﹐偏是俗吏喜勒碑﹐偏是惡嫗喜誦佛﹐偏是書生喜談兵。

眞好色者必不淫﹐眞愛色者必不濫。

俠幹勿輕結﹐生人勿輕盟﹐恐其爲我輕死也。

寧受呼蹴之惠﹐勿受敬禮之恩。

貧賤時少一攀援﹐他時少一掣肘﹔患難時少一請乞﹐他日少一疚心。

舞獘之人能防獘﹐謀利之人能興利。

善詐者借我疑﹐善欺者借我察。

過施弗謝﹐自反必太倨﹐過求弗怒﹐牻反必太卑。

英雄割愛﹐姦雄割恩。

天地自然之利﹐私之則爭﹔天地自然之害﹐治之無益。漢魏詩象春﹐唐詩象夏﹐宋元詩象秋﹐有明詩象冬﹐包含四時﹐生化萬物﹐其國初諸老之詩乎﹖

鬼穀子方可遊說﹐莊子方可詼諧﹐屈子方可牢騷﹐董子方可議論。

唐人之詩多類名花﹐少陵似春蘭﹐幽芳獨秀﹔摩潔似秋菊﹐冷艷獨髙﹔靑蓮似綠萼梅﹐仙風駘蕩﹔玉溪似紅萼梅﹐綺思﹝女便﹞娟﹔韋枊似海紅﹐古媚在骨﹔沈宋似紫薇﹐矜貴有情﹔昌黎似丹桂﹐天葩灑落﹔香山似芙蓉蕖﹐慧相淸奇﹔冬郞似鐵梗垂絲﹔閬仙似檀心磬口﹔長吉似優缽曇﹐彩雲擁護﹔飛卿似曼陀羅﹐瓊月玲瓏。

幽夢續影跋余重刊《幽夢影》﹐旣蕆吳門潘椒坡明府﹐遠自臨湘任所寄示以《幽夢續影》﹐謂爲鎭洋朱擷筠大令所著﹐其弟伯寅尙書所刊﹐曷不並入﹐以成合璧。余受而讀之﹐覺詞句雋永﹐與前書頡頏﹐一新耳目。爰體明府之意趣﹐付手民。願與閱是書者﹐共探其奧而索其旨焉。

光緒七年季春月仁和葛元煦理齋識。

