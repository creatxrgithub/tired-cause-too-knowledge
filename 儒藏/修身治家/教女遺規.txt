教女遺規

﹝淸﹞陳弘謀輯

●目錄

序

卷之上

卷之中

卷之下

●教女遺規序

天下無不可教之人﹐亦無可以不教之人﹐而豈獨遺於女子也﹖當其甫離𦇤褓﹐養護深閨﹐非若男子出就外傅﹐有師友之切磋﹐詩書之浸灌也。父母𨿽甚愛之﹐亦不過於起居服食之間﹐加意體卹﹐及其長也﹐爲之教鍼黹﹐備裝奩而已。至於性情嗜好之偏﹐正言動之﹐合古誼與否﹐則鮮有及焉。是視女子爲不必教﹐皆若有固然者。幸而愛敬之良﹐性所同具﹐猶不盡至於背理而傷道。且有克惇大義﹐足以扶植倫紀者。倘平時更以格言至論﹐可法可戒之事﹐日陳於前﹐使之觀感而效法﹐其爲徳性之助﹐豈淺鮮哉﹖余故於養正遺規之後﹐復采古今教女之書﹐及凡有關於女徳者﹐裒集成編。事取其平易而近人﹐理取其顯淺而易曉﹐蓋欲世人之有以教其子﹐而更有以教其女也。夫在家爲女﹐出嫁爲婦﹐生子爲母。有賢女然後有賢婦﹐有賢婦然後有賢母﹐有賢母然後有賢子孫。王化始於閨門﹐家人利在女貞。女教之所系﹐蓋綦重矣。或者疑女子知書者少﹐非文字之所能教﹐而弄筆墨工文詞者﹐有時反爲女徳之累﹐不知女子具有性慧﹐縱不能經史貫通﹐間亦粗知文義。卽至村姑裏婦﹐未盡識字﹐而一門之內﹐父兄子弟﹐爲之陳述故事﹐講說遺文﹐亦必有心領神會﹐隨事感發之處。一家如此﹐推而一鄕而一邑﹐孰非教之所可及乎﹖彼專工文墨﹐不明大義﹐則所以教之者之過﹐而非盡女子之過也。抑余又見夫世之婦女﹐守其一知半解﹐或習聞片詞只義﹐往往篤信固守﹐奉以終身﹐且轉相傳述﹐交相勸戒﹐曾不若口讀詩書﹐而所行悉與倍焉者。意者女子之性專一篤至﹐其爲教尢有易入者乎。是在有閒家之責者﹐加之意而已。

乾隆七年九月旣望桂林陳弘謀題於西江使署

●教女遺規卷之上

曹大家《女誡》有序

蔡中郎《女訓》

宋尙宮女論語

○曹大家《女誡》有序

曹大家﹐姓班氏﹐名昭﹐後漢平陽曹世叔妻﹐扶風班彪之女也。世叔早卒﹐昭守志﹐教子曹谷成人。長兄班固﹐作前漢書﹐未畢而卒﹐昭續成之。次兄班超﹐久鎭西域﹐未蒙詔還﹐昭伏闕上書﹐乞賜兄歸老。和熹鄧太后﹐嘉其志節﹐詔入宮﹐以爲女師﹐賜號大家﹐皇后及諸貴人皆師事之。

鄙人愚暗﹐受性不敏﹐蒙先君之餘寵﹐賴母師之典訓。年十有四﹐執箕帚於曹氏﹐今四十餘載矣。戰戰兢兢﹐常懼黜辱﹐以增父母之羞﹐以益中外之累。是以夙夜劬心﹐勤不告勞﹐而今而後﹐乃知免耳。吾性疎愚﹐教導無素﹐恆恐子谷﹐負辱淸朝。聖恩橫加﹐猥賜金紫﹐實非鄙人庶幾所望也。男能自謀矣﹐吾不復以爲憂﹐但傷諸女﹐方當適人﹐而不漸加訓誨﹐不聞婦禮。懼失容他門﹐取恥宗族。吾今疾在沈滯﹐性命無常﹐念汝曹如此﹐每用惆悵。因作《女誡》七篇﹐願諸女各寫一通﹐庶有補益﹐裨助汝身。去矣﹐其勗勉之。

謹按﹕大家﹐身都貴冑﹐博極羣書﹐完節撫孤。復能爲兄上書﹐爲兄續史。時皇后諸嬪﹐皆師事之﹐誠巾幗中丈夫也。今觀其所以誡女者﹐始之以卑弱﹐終之以謙和﹐大要以敬順爲主﹐絕無一語及於外政﹐則女徳之所尙。可知矣。至於近世女子﹐好華飾﹐趨巧異異。幾幾乎以四徳爲詬病。今所論徳言容功﹐乃在此不在彼﹐尢可謂對癥良劑也。懲驕惰於未萌﹐嚴禮法於不墜﹐貴賤大小﹐莫不率由﹐以是爲百代女師可也。故列諸卷首﹐以爲教女者則焉。

卑弱第一

古者生女三日﹐臥之牀下﹐弄之瓦磚﹐而齊告焉。臥之牀下﹐明其卑弱。主下人也。弄之瓦塼﹐明其習勞﹐主執勤也。齊告先君﹐明當主繼祭祀也。三者蓋女人之常道﹐禮法之典教矣。謙讓恭敬﹐先人後己﹐有善莫名﹐不自矜誇﹐有惡莫辭不自飾非﹐忍辱含垢﹐常若畏懼﹐卑弱下人也。晚寢早作﹐不憚夙夜﹔執務私事﹐不辭劇音極煩重也易﹔所作必成﹐手迹整理﹐是謂執勤也。正色端操﹐以事夫主﹔淸靜自守﹐無好戲笑﹔潔齊酒食﹐以供祖宗﹐是謂繼祭祀也。三者苟備﹐而患名稱之不聞﹐黜辱之在身﹐未之見也。三者苟失之﹐何名稱之可聞﹐黜辱之可免哉﹖

夫婦第二

夫婦之道﹐參配陰陽﹐通達神明﹐信天地之宏義﹐人倫之大節也。是以禮貴男女之際﹐詩著關睢之義﹐由斯言之﹐不可不重也。夫不賢﹐則無以禦﹔婦不賢﹐則無以事夫。夫不禦婦﹐則威儀廢缺﹔婦不事夫﹐則義理墮闕。方斯二者﹐其用一也。察今之君子﹐徒知妻婦之不可不禦﹐威儀之不可不整﹐故訓其男﹐檢以書傳﹐殊不知夫主之不可不事﹐禮義之不可不存也﹐但教男而不教女﹐不亦蔽於彼此之數乎。禮﹐八歲始教之書﹐十五而至於學矣﹐獨不可以此爲則哉。

敬順第三

陰陽殊性﹐男女異行。陽以剛爲徳。陰以柔爲用﹔男以彊爲貴﹐女以弱爲美。故鄙諺有云「生男如狼﹐猶恐其尫生女如鼠﹐猶恐其虎。」然則修身莫如敬﹐避彊莫若順﹐故曰﹕敬順之道﹐爲婦之大禮也。夫敬非他﹐持久之謂也﹔夫順非他﹐寬裕之謂也。持久者﹐知止足也﹐寬裕者﹐尙恭下也。夫婦之好﹐終身不離﹐房室周旋﹐遂生媟黷﹐媟黷旣生﹐語言過矣﹐語言旣過﹐縱恣必作﹐縱恣旣作﹐則侮夫之心生矣﹐此由於不知止足者也。夫事有曲直﹐言有是非﹐直者不能不爭﹐曲者不能不訟﹐訟爭旣施﹐則有忿怒之事矣﹐此由於不尙恭下者也。侮夫不節﹐譴呵從之﹔忿怒不止﹐楚撻從之。夫爲夫婦者﹐義以和親﹐恩以好合﹐楚撻旣行﹐何義之存﹐譴呵旣宣﹐何恩之有﹖恩義俱廢﹐夫婦離行。

婦行第四

女有四行﹐一曰婦徳﹐二曰婦言﹐三曰婦容﹐四曰婦功。夫云婦徳﹐不必才明絕異也﹔婦言﹐不必辯口利辭也﹔婦容﹐不必顏色美麗也﹔婦功﹐不必技巧過人也。幽閒貞靜﹐守節整齊﹐行己有恥﹐動靜有法﹐是謂婦徳﹔擇辭而說﹐不道惡語﹐時然後言﹐不厭於人﹐是謂婦言﹔盥浣音管換﹐皆洗也。塵穢﹐服飾鮮潔﹐沐浴以時﹐身不垢辱﹐是謂婦容﹔專心紡績﹐不好戲笑﹐潔齊酒食﹐以供賓客﹐是謂婦功。此四者﹐女人之大節﹐而不可乏無者也。然爲之甚易﹐惟在存心耳。古人有言「仁遠乎哉﹐我欲仁﹐而仁斯至矣。」此之謂也。

專心第五

禮﹐夫有再娶之義﹐婦無二適之文﹐故曰﹕夫者﹐天也。天固不可違﹐夫故不可離也。行違神祇﹐天則罰之﹔禮義有愆﹐夫則薄之。故《女憲》曰「得意一人得夫之意﹐是謂永畢﹔和諧畢世。失意一人﹐失夫之意。是謂永訖。訖﹐止也。夫婦乖離。盡於此也。」由斯言之﹐夫不可不求其心﹐然所求者﹐亦非謂佞媚苟親也。固莫若專心正色。禮義居潔﹐耳無妄聽﹐目無邪視﹐出無冶容﹐入無廢飾﹐無聚會羣輩﹐無看視門戶﹐則謂專心正色矣。若夫動靜輕脫﹐視聽邪偸﹐入則亂髮壞形﹐出則窈窕作態﹐說所不當道﹐觀所不當視﹐此謂不能專心正色矣。

曲從第六

夫得意一人﹐是謂永畢﹐失意一人﹐是謂永訖﹐欲人定志專心之言也。舅姑之心﹐豈當可失哉﹖物有以恩自離者﹐有恩於人﹐人反離之。亦有以義自破者也。夫𨿽云愛﹐舅姑云非﹐此所謂以義自破者也。然則舅姑之心柰何﹐故莫尙於曲從矣。姑云不﹐音否爾而是﹐固宜從令。姑云是﹐爾而非﹐猶宜順命。勿得違戾是非﹐爭分曲直﹐此則所謂曲從矣。故《女憲》曰「婦如影響順從舅姑如影隨形響應聲自得歡心﹐焉不可賞﹖」

和叔妹第七

婦人之得意於夫主﹐由舅姑之愛己也﹔舅姑之愛己﹐由叔妹之譽己也。由此言之﹐我之臧否毀譽﹐一由叔妹。叔妹之心。不可失也。人皆莫知叔妹之不可失﹐而不能和之以求親﹐其蔽也哉。自非聖人﹐鮮能無過﹐故顏子貴於能攺﹐仲尼嘉其不貳﹐而況於婦人者也。𨿽以賢女之行﹐聰哲之性﹐其能備乎﹖故室人和﹐則謗掩﹐內外離﹐則過揚﹐此必然之勢也。《易》曰「二人同心﹐其利斷金可以截金鐵。」同心之言﹐其臭气也﹐如蘭﹐此之謂也。夫叔妹者﹐體敵而分尊﹐恩疎而義親。若淑嬡謙順之人﹐則能依義以篤好﹐崇恩以結援。使徽美顯彰﹐而瑕過隱塞。舅姑矜善﹐而夫主嘉美﹐聲譽曜於邑鄰﹐休光延於父母。若夫愚蠢之人﹐於叔則托名以自髙﹐於妹則因寵以驕盈。驕盈旣施﹐何和之有﹖恩義旣乖﹐何譽之臻﹖是以美隱而過宣﹐姑忿而夫慍﹐毀訾音子﹐謗言也﹐布於中外﹐恥辱集於厥身﹐進增父母之羞﹐退益君子之累。斯乃榮辱之本﹐而顯顯揚否之基也﹐可不愼歟﹖然則求叔妹之心﹐固莫尙於謙順矣。謙則徳之柄﹐順則婦之行﹐知斯二者﹐足以和矣。《詩》云「在彼無惡﹐在此無射。」此之謂也。

○蔡中郎《女訓》

名邕﹐字伯喈﹐東漢人。

謹按女子﹐自離提抱﹐無論富貴貧賤﹐鮮不日有事於盥洗梳櫛者也。此編以修容諭修身﹐因其所共曉﹐而導以所未明﹔卽其所習爲﹐而責以所未能。眼前指點﹐何其親切而有味也。女子𨿽至愚﹐三復斯訓﹐能不攬鏡而有悟乎﹖

心猶首面也﹐是以甚致飾焉。面一旦不修﹐則塵垢穢之﹔心一朝不思善﹐則邪惡入之。咸知飾其面﹐不修其心﹐惑矣。夫面之不飾﹐愚者謂之醜﹔心之不修﹐賢者謂之惡。愚者謂之醜﹐猶可﹐賢者謂之惡﹐將何容焉﹖故覽照拭面﹐面宜潔淨。則思其心之潔也﹔傅粉﹐粉宜調和。則思其心之和也﹔加粉﹐粉宜鮮明。則思其心之鮮也﹔澤發﹐發宜潤澤﹐則思其心之潤也﹔用櫛﹐櫛以理亂絲。則思其心之理也﹔立髻﹐髻宜端正。則思其心之正也﹔攝鬢﹐鬢宜整齊。則思其心之整也。

○宋尙宮女論語

宋若昭﹐貝州人﹐世以儒聞。父棻﹐好學﹐生五女﹐若華﹑若昭﹑若倫﹑若憲﹑若荀﹐皆慧美能文。若昭文詞髙潔﹐不願歸人﹐欲以文學名世。若華著《女論語》﹐若昭申釋之。唐貞元中﹐詔入禁中﹐試文章﹐論經史﹐俱稱旨。若昭以曹大家自許﹐帝嘉其志﹐稱爲女學士﹐拜內職﹐官尙宮﹐掌六宮文學﹐兼教諸皇子﹑公主﹐皆事之以師禮﹐號曰宮師。

謹按﹕若華托曹大家之意﹐集爲女訓﹐名曰《女論語》﹐其妹若昭申釋之。夫《論語》﹐聖賢問答之言也﹐可與之並列乎﹖然吾觀曲禮內則﹐所載蔥薤酒漿﹐紛帨刀礪﹐纖悉具備﹐蓋至道不離乎居室日用之常﹐而聖賢垂訓﹐無非欲人言動舉止﹐悉合於當然之則﹐《論語》二十篇﹐亦豈在髙遠哉﹖玆編條分縷晰﹐便於誦習﹐言𨿽淺俚﹐事實切近﹐嫗媼孩提﹐皆可通曉。苟如斯訓﹐亦不愧於婦道矣。

立身章第一

凡爲女子﹐先學立身。立身之法﹐惟務淸貞。淸則身潔﹐貞則身榮。行莫回頭﹐語莫掀唇。坐莫動膝﹐立莫搖裙。喜莫大笑﹐怒莫髙聲。內外各處﹐男女異羣。莫窺外壁﹐莫出外庭。男非眷屬﹐莫與通名。女非善淑﹐莫與相親。立身端正﹐方可爲人。

學作章第二

凡爲女子﹐須學女工。紉麻緝薴﹐粗細不同。車機紡織﹐切勿匆匆。看蠶煮繭﹐曉夜相從。采桑摘柘﹐看雨占風。滓濕卽替﹐寒冷須烘。取葉飼食﹐必得其中。取絲經緯﹐丈疋成工。輕紗下軸﹐細布入筒。綢絹薴葛﹐織造重重。亦可貨賣。亦可自縫。刺鞋作襪﹐引綫繡絨。縫聯補綴﹐百事皆通。能依此語﹐寒冷從容。衣不愁破﹐家不愁窮。莫學懶婦﹐積小癡慵。不貪女務﹐不計春冬。鍼綫粗率﹐爲人所攻。嫁爲人婦﹐恥辱門風。衣裳破損﹐牽西遮東。遭人指點﹐恥笑鄕中。奉勸女子﹐聽取言終。

學禮章第三

凡爲女子﹐當知禮數。女客相過﹐安排坐具。整頓衣裳﹐輕行緩步。斂手低聲﹐請過庭戶。問候通時﹐從頭稱敍。答問殷勤。輕言細語。備辦茶湯﹐迎來遞去。莫學他人﹐擡身不顧。接見依稀﹐有相欺侮﹐如到人家。當知女務﹐相見傳茶﹐卽通事故。說罷起身﹐再三辭去。主若相畱﹐禮筵待遇。酒略沾唇。食無又筋。退盞辭壺﹐過承推拒。莫學他人﹐呼湯呷醋。醉後顚狂﹐招人怨惡。當在家庭﹐少遊道路。生面相逢﹐低頭看顧。莫學他人﹐不知朝暮。走徧鄕村﹐說三道四。引惹惡聲﹐多招罵怒。辱賤門風﹐連累父母。損破自身﹐供他笑具。如此之人﹐有如犬鼠。

早起章第四

凡爲女子﹐習以爲常。五更雞唱﹐起著衣裳。盥漱已了﹐隨意梳妝。揀柴燒火﹐早下廚房。摩鍋洗鑊﹐煮水煎湯。隨家丰儉﹐蒸煮食嘗。安排蔬菜﹐炮豉舂姜。隨時下料﹐甜淡馨香。整齊碗碟﹐鋪設分張。三餐飽食﹐朝暮相當。莫學懶婦﹐不解思量。日髙三丈﹐猶未離牀。起來已晏﹐卻是慚惶。未曾梳洗﹐突入廚房。容顏齷齪﹐手腳慌忙。煎茶煮飯﹐不及時常。又有一等﹐餔餟爭嘗。未曾炮饌﹐先已偸藏。醜呈鄕裏﹐辱及爺娘。被人傳說﹐豈不羞惶﹖

事父母章第五

女子在堂﹐敬重爹娘。每朝早起﹐先問安康。寒則烘火﹐熱則扇涼。饑則進食﹐渴則進湯。父母檢責﹐不得慌忙。近前聽取﹐早夜思量。若有不是﹐攺過從長。父母言語﹐莫作尋常。遵依教訓﹐不可彊梁。若有不諳﹐細問無妨。父母年老﹐朝夕憂惶。補聯鞋襪﹐做造衣裳。四時八節﹐孝養相當。父母有疾﹐身莫離牀。衣不解帶﹐湯藥親嘗。禱告神祇﹐保佑安康。設有不幸﹐大數身亡。痛入骨髓﹐哭斷肝腸。劬勞罔極﹐恩徳難忘。衣裳裝殮﹐持服居喪。安埋設祭﹐禮拜家堂。逢周遇忌﹐血淚汪汪。莫學忤逆﹐不敬爹娘。才出一語﹐使气昂昂。需索陪送﹐爭競衣裝。父母不幸﹐說短論長。搜求財帛﹐不顧哀喪。如此婦人﹐狗彘豺狼。

事舅姑章第六

阿翁阿姑﹐夫家之主。旣入他門﹐合稱新婦。供承看養﹐如同父母。敬事阿翁﹐形容不睹。不敢隨行﹐不敢對語。如有使令﹐聽其囑咐。姑坐則立﹐使令便去。早起開門﹐莫令驚忤。灑掃庭堂﹐洗濯巾布。齒藥肥皂﹐溫涼得所。退步階前﹐待其浣洗。萬福一聲﹐卽時退步。整辦茶盤﹐安排匙筋。香潔茶湯﹐小心敬遞。飯則軟蒸﹐肉則熟煮。自古老人﹐齒牙疏蛀。茶水羹湯﹐莫教虛度。夜晚更深﹐將歸睡處。安置相辭﹐方回房戶。日日一般﹐朝朝相似。傳教庭幃﹐人稱賢婦。莫學他人﹐跳梁可惡。咆哮尊長﹐說辛道苦。呼喚不來﹐饑寒不顧。如此之人﹐號爲惡婦。天地不容﹐雷霆震怒。責罰加身﹐悔之無路。

事夫章第七

女子出嫁﹐夫主爲親。前生緣分﹐今世婚姻。將夫比天﹐其義匪輕。夫剛妻柔﹐恩愛相因。居家相待﹐敬重如賓。夫有言語﹐側耳詳聽。夫有惡事﹐勸諫諄諄。莫學愚婦﹐惹禍臨身。夫若出外﹐須記途程。黃昏未返﹐瞻望相尋。停燈溫飯﹐等候敲門。莫學懶婦﹐先自安身。夫如有病﹐終日勞心。多方問藥﹐徧處求神。百般治療﹐願得長生。莫學蠢婦﹐全不憂心。夫若發怒﹐不可生嗔。退身相讓﹐忍气低聲。莫學潑婦﹐鬥鬧頻頻。粗絲細葛﹐熨貼縫紉。莫教寒冷﹐凍損夫身。家常茶飯﹐供待殷勤。莫教饑渴﹐瘦瘠苦辛。同甘同苦﹐同富同貧。死同葬穴﹐生共衣衾。能依此語﹐和樂瑟琴。如此之女﹐賢徳聲聞。

訓男女章第八

大抵人家﹐皆有男女。年已長成﹐教之有序。訓誨之權﹐亦在於母。男入書堂﹐請延師傅。習學禮儀﹐吟詩作賦。尊敬師儒﹐束脩酒脯。女處閨門﹐少令出戶。喚來便來﹐喚去便去。稍有不從﹐當加叱怒。朝暮訓誨﹐各勤事務。掃地燒香﹐紉麻緝薴。若在人前﹐教他禮數。莫縱嬌癡﹐恐他啼怒。莫縱跳梁﹐恐他輕侮。莫縱歌詞﹐恐他淫污。莫縱遊行﹐恐他惡事。堪笑今人﹐不能爲主。男不知書﹐聽其弄齒。鬥鬧貪杯﹐謳歌習舞。官府不憂﹐家鄕不顧。女不知禮﹐彊梁言語。不識尊卑﹐不能鍼指。辱及尊親﹐有玷父母。如此之人﹐養豬養鼠。

營家章第九

營家之女﹐惟儉惟勤。勤則家起﹐懶則家傾。儉則家富﹐奢則家貧。凡爲女子﹐不可因循。一生之計﹐惟在於勤。一年之計﹐惟在於春。一日之計﹐惟在於寅。奉箕擁帚﹐灑掃灰塵。撮除邋遢﹐潔靜幽淸。眼前爽利﹐家宅光明。莫教穢污﹐有玷門庭。耕田下種﹐莫怨辛勤。炊羹造飯﹐饋送頻頻。奠教遲慢﹐有誤工程。積糠聚屑﹐餵養孳牲。呼歸放去﹐檢點搜尋。莫教失落﹐擾亂四鄰。夫有錢米﹐收拾經營。夫有酒物﹐存積畱停。迎賓待客﹐不可偸侵。大富由命﹐小富由勤。禾麻菽麥﹐成棧成囷。油鹽椒豉﹐盎甕裝盛。豬雞鵝鴨﹐成隊成羣。四時八節﹐免得營營。酒漿食饌﹐各有餘盈。夫婦享福﹐懽笑欣欣。

待客章第十

大抵人家﹐皆有賓主。洗滌壺瓶﹐抹光橐子。準備人來﹐點湯遞水。退立堂後﹐聽夫言語。細語商量﹐殺雞爲黍。五味調和﹐菜蔬齊楚。茶酒淸香﹐有光門戶。紅日含山﹐晚畱居住。點燭擎燈﹐安排臥具。欽敬相承﹐溫涼得理。次曉相看﹐客如辭去。酒飯殷勤﹐一切周至。夫喜能家﹐客稱曉事。莫學他人﹐不持家務。客來無湯﹐慌忙失措。夫若畱人﹐妻懷嗔怒。有筯無匙﹐有鹽無醋。打男罵女﹐爭啜爭哺。夫受慚惶﹐客懷羞懼。有客到門﹐無人在戶。須遣家童﹐問其來處。當見則見﹐不見則避。敬待茶湯﹐莫缺禮數。記其姓名。詢其事務。等得夫歸﹐卽當說訴。奉勸後人。切依規度。

和柔章第十一

處家之法﹐婦女須能。以和爲貴﹐孝順爲尊。翁姑嗔責﹐曾如不曾。上房下戶﹐子姪宜親。是非休習﹐長短休爭。從來家醜﹐不可外聞。東鄰西捨﹐禮數周全。往來動問﹐款曲盤旋。一茶一水﹐笑語忻然。當說則說﹐當行則行。閒是閒非﹐不入我門。莫學愚婦﹐不問根源。穢言污語﹐觸突尊賢。奉勸女子﹐量後思前。

守節章第十二

古來賢婦﹐九烈三貞。名標靑史﹐傳到於今。後生宜學﹐勿曰難行。第一貞節﹐神鬼皆欽。有女在室﹐莫出閨庭。有客在戶﹐莫露聲音。不談私語﹐不聽淫音。黃昏來往﹐秉燭掌燈。暗中出入﹐非女之經。一行有失﹐百行無成。夫妻結髮﹐義重千金。若有不幸﹐中路先傾。三年重服﹐守志堅心。保家持業﹐整頓墳塋。殷勤訓子﹐存歿光榮。此篇論語﹐內範儀刑。後人依此﹐女徳昭明。幼年切記﹐不可朦朧。若依此言﹐享福無窮。

●教女遺規卷之中

呂近溪《女小兒語》

呂新吾《閨範》有序

○呂近溪《女小兒語》

公名得勝﹐明嘉靖時﹐寧陵人。

謹按﹕近溪先生小兒語﹐已刊入養正遺規﹐玆篇其專訓女子者也。警醒透露﹐無一字不近人情﹐無一字不合正理﹐其言似淺﹐其義實深﹐閨訓之切要﹐無有過於此者。凡爲女子﹐童而習其詞﹐長而通其義﹐時時提撕﹐事事效法﹐庶乎女徳可全﹐𨿽以之終身焉可也。

四言

少年婦女﹐最要勤謹﹐比人先起﹐比人後寢。

爭著做活﹐讓著喫飯﹐身懶口饞﹐惹人下賤。

米麵油鹽﹐盤碟匙箸﹐一切家火﹐放在是處。

件件要能﹐事事要會﹐人巧我拙﹐見他也愧。

口要常漱﹐手要常洗﹐避人之物。藏在背裏。

腳手頭臉﹐女人四彊﹐身子不顧﹐人笑爺娘。

衣服整齊﹐茶飯潔淨﹐污濁邋遢﹐諸人厭憎。

一斗珍珠﹐不如升米﹐織金妝花﹐再難拆洗。

刺鳳描鸞﹐要他何用﹐使的眼花﹐坐成勞病。

婦女妝束﹐淸修雅淡﹐只在賢徳﹐不在打扮。

不良之婦﹐穿金戴銀﹐不如賢女﹐荊釵布裙。

剩飯殘茶﹐都要愛惜﹐看那窮漢﹐糠土也喫。

一米一絲﹐貧人汗血﹐捨是陰陟﹐費是作孽。

笑休髙聲﹐說要低語﹐下气小心﹐才是婦女。

偸眼瞧人﹐偸聲低唱﹐又惹是非﹐又不貴相。

古分內外﹐禮別男女﹐不避嫌疑﹐招人言語。

孝順公婆﹐比如爺娘﹐隨他寬窄﹐不要怨傷。

尊長叫人﹐接聲就叫﹐若叫不應﹐自家先到。

長者當讓﹐尊者當敬﹐任他難爲﹐只休使性。

事無大小﹐休自主張﹐公婆稟問﹐夫主商量。

夫是你天﹐不可欺心﹐天若塌了﹐那里安身。

也休要彊﹐也休撒暴﹐懼內淩夫﹐世人兩笑。

夫不成人﹐勸救須早﹐萬語千言﹐要他學好。

相敬如賓﹐相成如友﹐媟狎謔戲﹐夫婦之醜。

久不生長﹐勸夫取妾﹐妾若生子﹐你也不絕。

家中有妾﹐快休嚷鬧﹐鄰家聽的﹐只把你笑。

越爭越生﹐越嚷越惱﹐不如賢惠﹐都見你好。

夫若不平﹐妾若不順﹐你做好人﹐自有公論。

大伯小叔﹐小姑妯娌﹐你不讓他﹐那个讓你。

罵盡他罵﹐說盡他說﹐我不還他。他也臉熱。

百年相處﹐終日相見﹐千忍萬忍﹐休失體面。

旣是一家﹐休要兩心﹐外合裏差﹐壞了自身。

母家夫前﹐休學語言﹐講不淸白﹐落个不賢。

讓的小人﹐才是君子﹐一般見識﹐有甚彼此。

休要搬舌﹐休要翻嘴﹐招對出來﹐又羞又悔。

邪書休看﹐邪話休聽﹐邪人休見﹐邪地休行。

寧好明求﹐休要暗起﹐一徧發覺﹐百徧是你。

也休心粗﹐也怕手慢﹐不癢不疼﹐忙時沒幹。

看養嬰兒﹐切戒飽煖﹐些須過失﹐就要束管。

水火剪刀﹐髙下跌磕﹐生冷果肉﹐小兒毒藥。

鄰里親戚﹐都要和气﹐情性溫熱﹐財物周濟。

也要仔細﹐也要寬大﹐作事刻薄﹐須防禍害。

只誇人長﹐休說人短﹐人向你說﹐只聽休管。

手下之人﹐勞苦饑寒﹐知他念他﹐凡事從寬。

三婆師婆﹑媒婆﹑賣婆二婦娼婦﹑唱婦休教入門﹐倡揚是非﹐惑亂人心。

房中說話﹐常要小心﹐傍人聽去﹐惹笑生嗔。

門戶常關﹐箱櫃常鎖﹐日日緊要﹐防盜防火。

多積陰陟﹐少積錢財﹐兒孫若好﹐錢去還來。

安分知足﹐休生暴怨﹐天不周全﹐地有缺欠。

任從受气﹐畱著本身﹐自家尋死﹐好了別人。

三從四徳﹐婦人常守﹐犯了五出﹐不出也丑。無子﹑有惡疾﹐皆非其罪。

婦人好處﹐溫柔方正﹐勤儉孝慈﹐老成莊重。

婦人歪處﹐輕淺風流﹐性凶心狠﹐又懶又丟。

賢妻孝婦﹐萬古傳名﹐不賢不孝﹐枉活一生。

雜言

買馬不爲鞍鐙﹐取妻卻爭賠贈。

婦人好喫好坐﹐男子忍寒受餓。

婦人口大舌長﹐男子家敗身亡。

打罵休得煩惱﹐受些气兒災少。

誰好與我鬥气﹐是我不可人意。

婦人聲滿四鄰﹐不惡也是凶神。

美女出頭﹐丈夫該愁。必惹殺夫之禍。

孤兒寡婦﹐只要勁做。能自樹立。

絮聒老婆瑣性子﹐一件事兒重个死。

好聽偸瞧﹐自家尋气。妝啞推聾﹐倒得便益。

僕隸沒賢徳的主兒護短之故。娘家沒不是的女兒溺愛之故。

新來媳婦難得好﹐耐心調教休煩惱。

只怨自家有不是﹐休怨公婆難服事。

公婆夫婿掌生死﹐心髙气傲那里使。

家教寬中有嚴﹐家人一世安然。

人有廉恥好化﹐面色甚似打罵。

婦人敗壞說夫婿﹐開口沒你是處。

大婦愛小妻﹐賢名天下知﹔繼母愛前男﹐賢名天下傳。

○呂新吾《閨範》有序

先王重陰教﹐故婦人有女師﹐講明古語﹐稱引昔賢。令之謹守三從﹐克尊四徳﹐以爲夫子之光﹐不貽父母之辱。自世教衰﹐而閨門中人﹐竟異之禮法之外矣。生閭閻內﹐慣聽鄙俚之言﹔在富貴家﹐恣長驕奢之性。首滿金珠﹐體徧轂羅﹐態學輕浮﹐語習儇巧﹐而口無良言﹐身無善行。舅姑妯娌﹐不傳賢孝之名﹐鄕黨親戚﹐但聞頑悍之惡。則不教之故﹐迺髙之者﹐弄柔翰﹐逞騷才﹐以誇浮士﹐卑之者﹐撥俗弦﹐歌艷語﹐近於倡家﹐則邪教之流也。閨門萬化之原。審如是﹐內治何以修哉﹖女訓諸書﹐昔人備矣﹐然多者難悉﹐晦者難明﹐雜者無所別白﹐淡無味者﹐不能令人感惕。閨人無所持循﹐以爲誦習。余讀而病之﹐乃擬《列女傳》﹐輯先哲嘉言﹐諸賢善行﹐繪之圖像。其奇文奧義﹐則間爲音釋。又於每類之前﹐各題大指﹐每傳之後﹐各贊數言﹐以示激勸。嗟夫﹗孝賢貞烈﹐根於天性。彼流芳百世之人﹐未必讀書﹐而誦習流芳百世者﹐乃不取法其萬一焉﹐良可愧矣。予因序前賢以警後學云。寧陵呂坤書。

謹按﹕呂新吾先生﹐凡有著述﹐悉有功於世道人心﹐予錄之以爲世勸者屢矣。閨範一編﹐前列嘉言﹐後載善行﹐復繪之爲圖﹐系之以贊﹐無非欲兒女子見之﹐喜於觀覽﹐轉相論說﹐因事垂訓﹐實具苦心。當時士林﹐樂誦其書﹐摹印不下數萬本﹐直至流布宮禁。其中由感生愧﹐由愧生奮﹐巾幗之內﹐相與勸於善﹐而遠於不善者﹐蓋不知凡幾也。今限於卷帙﹐不復繪圖﹐擇其言之尢切﹐行之尢顯者﹐錄爲一卷。𨿽於原編﹐僅十之三四﹐而子道﹑婦道﹑母道。胥備焉。所載懿行﹐可以動天地﹐泣鬼神﹐至今讀之﹐凜凜猶有生气。誠哉﹗地維賴以立﹐天柱賴以尊﹐孰謂女徳爲無關輕重哉﹖﹗

嘉言

《列女傳》曰「古者婦人妊子﹐寢不側﹐坐不邊﹐立不蹕﹐一不食邪味﹐割不正不食﹐席不正不坐﹐目不視邪色﹐耳不聽淫聲﹐夜則令瞽誦詩﹐道正事。如此﹐則生子形容端正﹐才徳過人矣。」

孔子曰「婦人﹐伏於人也。是故無專制之義﹐有三從之道﹐無所敢自遂也。教令不出閨門﹐事在饋食之間而已矣。」

是故女及日。乎閨門之內﹐不百里而奔喪。有三年之嵌﹐則越境。事無擅爲﹐行無獨成。參參知而後動﹐可驗而後言。書不遊庭﹐夜行以火。所以正婦徳也。

女有五不取﹕逆家不忠不孝﹐子不取﹔亂家內外淫嬻﹐子不取﹔世有刑人棄於官法。不取﹔世有惡疾天皰癩風﹐體气之種﹐不取﹔喪父長子﹐無家教﹐不取。

婦有七去﹕不順父母去﹐無子去﹐淫去﹐妒去﹐有惡疾去﹐多言去﹐竊盜去。

有三不去﹕有所取娶時父兄在﹐無所歸而今父兄不在﹐不去﹔與更三年喪﹐不去﹔先貧賤﹐後富貴﹐不去。

士昏禮曰「父醮子﹐命之曰﹕『往迎爾相﹐承我宗事。嗣先祖勗帥以敬﹐先妣之嗣﹐若則有常。』子曰﹕『諾。惟恐弗堪﹐不敢忘命。』」

父送女﹐命之曰「戒之無非爲敬之勉善行﹐夙夜無違命舅姑夫子之令。」母施衿結帨﹐曰「勉之﹐敬之﹐夙夜無違宮事。」庶母及門內施鞶﹐申之以父母之命﹐命之曰「敬恭言敬又言恭﹐恐其忽忘也。聽爾父母之言﹐夙夜無愆過也﹐視諸衿鞶。」

視衿鞶。則思父母之命矣。衿鞶二帶﹐欲其重重收斂﹐帨欲其日日淸潔。眞西山曰「夫之道﹐在敬身以帥其婦﹔婦之道﹐在敬身以承其夫。孰謂閨門爲放肆之地﹐夫婦爲褻押之人哉﹖」

文中子王通曰「婚娶而論財﹐夷虜之道也﹐君子不入其鄕。古者男女之族﹐各擇徳焉﹐不以財爲禮。早婚少聘﹐教人以偸眞性早鑿﹐情欲早肆﹔妾媵無數﹐教人以亂。且貴賤有等﹐一夫一婦﹐庶人之職也。」

匡衡曰「匹配之際﹐生民之始﹐萬福之原。婚姻之禮正﹐然後﹐品物遂而天命全。孔子論詩﹐以《關睢》爲首﹐言太上者﹐民之父母﹐後夫人之行﹐不侔似也。乎天地﹐則無以奉九廟神靈之統﹐而理九宮萬物之宜﹐故詩曰﹕『窈窕淑女﹐君子好逑。』言能致極也。其貞淑﹐不貳其操節操始終如一。情欲之感﹐無介乎容儀﹐宴私之意﹐不形於動靜﹐然後可以配至尊天子。而爲宗廟主。此綱紀之首﹐王教這端也。」

吳虞翻與其弟書曰「長子容當爲求婦。遠求小姓﹐足使生子。天福其人﹐不在貴族。芝艸無根﹐醴泉無源。」

柳開仲塗曰「皇考治家孝且嚴。旦望諸婦等拜堂下畢﹐卽上手低面﹐聽我皇考訓誡曰﹕『人家兄弟﹐無不義者﹐盡因娶婦入門﹐異姓相聚﹐爭長競短﹐漸漬日聞﹐偏愛私藏﹐以致背戾﹐分門割戶。患若賊仇﹐皆汝婦人所作。男子剛腸者幾人﹐能不爲婦言所惑﹐吾見罕矣。若等寧有是耶﹖』退則惴惴﹐不敢出一語﹐爲不孝事。開輩抵此﹐賴之得全其家云。」

愚嘗謂婦人有五認得﹐認得丈夫是自家丈夫﹐子女是自家子女﹐財帛是自家財帛﹐父母兄弟是自家父母兄弟﹐奴僕是自家奴僕﹐其夫家尊卑長幼﹐俱是路人。妯娌皆懷此心﹐家產安得不分﹖婦人日浸此言﹐兄弟安得無嫌﹖諺曰「兄弟一塊肉﹐婦人是刀錐。」言任其剜割也。「兄弟一釜羹﹐婦人是鹽梅。」言任其調和也﹐婦人可畏哉﹗大抵婦人輕利而寡言﹐恩多而怨少﹐庶幾不作人家災星禍鬼云。

司馬溫公曰「凡議婚姻﹐當先察婿與婦之性行﹐及家法何如﹐勿苟慕其富貴。壻苟賢矣﹐今𨿽貧賤﹐安知異時不富貴乎﹖苟爲不肖﹐今𨿽富貴﹐安知異時不貧賤乎﹖婦者﹐家之所由盛衰也。苟慕一時之富貴而娶之﹐彼挾富貴﹐鮮有不輕其夫﹐而傲其舅姑者。養成驕妬之性﹐異日爲患﹐庸有極乎﹖借使因婦財以致富﹐依婦勢以取貴﹐苟有丈夫之志气﹐能無愧耶﹖」

又曰「女子六歲﹐始習女工之小者。七歲誦《孝經》《論語》。九歲講解《孝經》《論語》及《女誡》之類﹐略曉大義。今人或教女子以作歌詩﹐執俗樂﹐殊非所宜也。」

安定胡先生曰「嫁女必須勝吾家者。勝吾家﹐則女之事人﹐必欽必戒。娶婦﹐必須不若吾家者。不若吾家則婦事舅姑﹐必執婦道。」

《顏氏家訓》曰「婦主中饋﹐惟事酒食衣服之禮耳。國不可使預政﹐家不可使幹蠱。如有聰明才智﹐識達古今﹐正當輔佐君子﹐勸其不足。必無牝雞晨鳴以致禍也。」

兄弟者﹐分形連气之人也。方其幼也﹐父母左提右挈﹐前襟後裾﹐食則同案﹐衣則傳服﹐學則之業﹐遊則共方。𨿽有悖亂之人﹐不能不相愛也。及其壯也﹐各妻其妻﹐各子其子﹐𨿽有篤原之人不能不少衰也﹐娣姒之比兄弟﹐則疏薄矣。今使疏薄之人﹐而節量親厚之恩﹐猶方底而圓蓋﹐必不合矣。惟友悌深至﹐不爲傍人之所移者免夫。」

《李氏女戒》曰「貧者安其貧﹐富者戒其富。」又云「棄和柔之色﹐作嬌小之容﹐是爲輕薄之婦人。藏心爲情﹐出口爲語。言語者﹐榮辱之樞機﹐親疏之大節也。亦能離堅合異﹐結怨興仇﹐大則覆國亡家﹐小則六親離散。是以賢女謹口﹐恐招恥謗﹐或在尊前﹐或居閒處﹐未嘗觸應答之語﹐他人話﹐傍邊接聲﹐發謟諛之言﹐不出無稽之詞﹐不爲調戲之事﹐不涉穢濁﹐不處嫌疑。」

善行

女子之道

婦道母儀﹐始於女徳﹐未有女無良而婦淑者也。故首女道。

孝女。女耒適人﹐與子同道。孝子難﹐孝女爲尢難。世俗女子在室﹐自處以客﹐而母亦客之。子道不修﹐母顧共衣食事之焉﹐養驕修態﹐易怨輕悲﹐亦未聞道矣﹐今錄其可法者。

齊景公有愛槐﹐使衍守之﹐下令曰「犯槐者刑﹐傷槐者死。」於是衍醉而傷槐。景公怒﹐將殺之。女婧懼﹐乃造晏子請曰「妾父衍﹐先犯君令﹐罪固當死。妾聞明君之治國也﹐不爲畜傷人﹐不以艸傷稼。今吾君以槐殺妾之父﹐孤妾之身﹐妾恐鄰國聞之﹐謂君愛樹而賊人也。」晏子惕然。明日朝﹐謂景公曰「君極土木以匱民﹐又殺無罪以滋虐﹐無乃殃國乎﹖」公曰「寡人敬受命矣。」卽罷守槐之役。而赦傷槐者。

呂氏曰﹕勢之尊﹐惟理能屈之﹐是故君子貴理直。傷槐女之言﹐豈獨能救父死。君相能用其言也。齊國其大治乎﹗

女娟者﹐趙簡子夫人也。初簡子伐楚﹐與津吏期。簡子至﹐津吏醉不能渡﹐簡子欲殺之。娟對曰「妾父聞主君來渡不測之水﹐禱祀九江三淮之神﹐旣祭飲福﹐不勝杯酌餘瀝﹐醉至於此。妾願以賤軀代父之死。」簡子曰「非女子之罪也。」娟曰「妾父尙醉﹐恐其身不知痛﹐而心不知非也﹐願醒而伏辜焉。」簡子釋其父而弗誅。

齊太倉女者﹐漢太倉令淳於意之少女。名緹縈。公有女五人﹐無子。公有罪當刑﹐詔系長安。會逮﹐公罵曰﹔「生女不生男﹐緩急非有益。」緹縈悲泣隨之﹐至長安﹐上書曰「妾父爲吏﹐齊中皆稱廉平。今坐法當刑﹐妾傷夫死者不可復生﹐刑者不可復屬﹐𨿽欲攺過自新﹐其道無由也。妾願入身爲官婢﹐以贖父罪﹐使得自新。」書奏﹐天子憐其意﹐乃除肉刑。淳於公遂得免焉。

呂氏曰﹕生男未必有益。顧用情何如耳﹖若緹縈者﹐𨿽謂之有子可也。爲人子者﹐可以愧矣。

曹娥者﹐上虞曹旴之女也。旴能撫劍長歌﹐婆娑樂神。以漢建安二年五月五日﹐迎伍君﹐逆濤而上﹐爲水所沒﹐不得其屍。娥年十四﹐沿江號哭﹐十七晝夜不絕聲﹐遂自投江以死。經五日﹐抱父屍出。縣長度尙﹐攺葬娥於江南道傍﹐爲立碑焉。

呂氏曰﹕曹娥求父﹐十有七日﹐而孝念不衰。投江五日﹐而負屍以出﹐至誠所格﹐江神效靈﹐千古談及﹐使人揮淚﹐江名曹娥﹐萬古流芳矣。

盧氏﹐永嘉人。一日與母同行﹐遇虎將噬母。女以身當之﹐虎得女﹐母乃免。後有人見其跨虎而行﹐里人建祠於永寧鄕。宋理宗朝﹐封曰孝祐。

呂氏曰﹕世豈有不畏虎之人哉﹖況一膽怯女子﹐獨當母前﹐惟恐虎不我噬焉﹐此何心或﹖一情所篤﹐萬念俱忘。虎何嘗噬盧氏﹐天固假之以章孝應耳。

謝小娥﹐幼有志操﹐許聘段居眞。父與居眞同爲商販﹐盜申蘭申春殺之。小娥詭服爲男子﹐托庸申家。因羣盜﹐飲酒﹐蘭春與羣盜皆醉臥﹐娥閉戶斬蘭首﹐大呼捕賊。鄕人擒春﹐得贓巨萬。娥乃祝發爲尼。

呂氏曰﹕小娥之節孝無論﹐至其智勇有偉丈夫所不及者。娥許聘未嫁﹐一柔脆女子耳。

誰爲之謀﹐又何敢與他人謀﹐乃托身於危身之地﹐竟遂其難遂之心﹐何智深而勇沈耶﹗吾謂之女子房﹐卒之祝發﹐抑赤松與遊之﹐類乎﹖

葛妙眞﹐元宣城民家女。九歲﹐聞日者言母年五十﹐當死。妙眞卽悲憂祝天﹐誓不嫁﹐終日齋素﹐以延母年。母后年八十一卒。事上﹐賜旌異。

呂氏曰﹕葛妙眞篤母子之情﹐廢夫婦之道﹐可謂卓絕之行﹐純一之心矣。人定勝天﹐孰謂命稟於有生之初哉﹖

袁氏女﹐元溧水人﹐年十五。其母嚴氏孀居﹐極貧﹐病癱瘓﹐臥於牀﹐女事母極孝。至正中﹐兵火延其裏﹐鄰婦彊女出避﹐女泣曰「我何忍捨母去乎﹖」遂入室抱母﹐力不能出﹐共焚而死。

呂氏曰﹕袁氏以孱弱女子﹐抱病廢之母以出﹐豈不量力﹐意甘同死﹐不忍使母之獨死耳。道固當爾﹐則殺身乃所以成仁乎。

康孝女﹐明濟源人。父友賢﹐年老無子。擇王玨入壻。女勸母納妾﹐生子﹐而乏乳。女亦生女﹐遂捨之﹐乳其弟﹐曰「吾父老矣﹐女可得﹐而弟不可再得也。」母嘗遘疾甚﹐女嘗糞甘苦。夫早沒﹐誓不再適。時人稱之。

呂氏曰﹕康女事親之孝﹐愛弟之友﹐從夫之貞﹐是謂三不可及。

烈女。女子之道﹐守正待求。不惟從一而永終﹐亦須待禮而正始。命之不谷﹐時與願違﹐朱顏無自免之術﹐白刃豈甘心之地﹐然而一死之外﹐更無良圖。所謂捨生取義者也。

奉天竇氏﹐有二女﹐長者年十九﹐幼者年十六﹐少有志操﹐皆美姿容。永泰中﹐羣盜數千人﹐剽掠其村。二女匿巖穴間﹐盜曳出之﹐驅迫以前﹐臨壑谷﹐深數百尺。其姊曰「吾寧就死﹐義不受辱。」卽投崖而死。盜方驚駭﹐其妹繼之。折足﹐破面流血。羣盜捨之而去。京兆尹第五琦嘉其貞烈﹐奏之。詔旌表門閭﹐永免其家丁役。

詹氏女﹐紹興初﹐年十七。淮寇號「一窠蜂」﹐破蕪湖。女嘆曰「父子俱無生理﹐我計決矣。」頃之﹐賊至﹐執其父兄﹐將殺之﹐女泣拜曰「妾𨿽窶陋﹐願相從﹐贖父兄命。不然﹐且同死﹐無益也。」賊釋父兄縛。女麾之曰「亟走﹐無相念﹐我得侍將軍足矣。」從賊行數里﹐過市東橋﹐躍入水中死。賊相顧駭嘆而去。

呂氏曰﹕宋儒有云﹐死天下事易﹐成天下事難。故聖人貴徳﹐尢貴有才之徳。詹女委曲

數言﹐忍死數里﹐而父兄俱脫於兵刃之下。向使罵賊不屈﹐闔門被害﹐豈不烈哉﹖而一無所濟﹐智者惜之。若詹烈女﹐可爲處變法矣。

貞女。女子守身﹐如持玉卮﹐如捧盈水﹐心不欲爲耳目所變﹐迹不欲爲中外所疑﹐然後可以完堅白之節﹐成淸潔之身﹐何者﹖丈夫事業在六合﹐苟非嬻倫﹐小節猶足自贖﹐女子名節在一身﹐稍有微瑕﹐萬善不能相掩。然居常處順﹐十女九貞。惟夫消磨糜爛之際﹐金久煉

而愈精﹔滓泥污穢之中﹐蓮含香而自潔。則點節者﹐亦十九也。故取貞女以示訓焉。

江南有一女子﹐父系獄﹐無兄弟供朝夕﹐女與嫂往省之。過髙郵﹐其郡蚊盛﹐夜若轟雷﹐非帳中不能避。有男子招入帳者﹐嫂從之。女曰「男女別嫌﹐阿家爲準﹐而可入也﹖」獨宿艸莽中。行數日﹐竟爲蚊嘬而死。筋有露者。士人立祠祀之﹐世傳爲露筋廟。

呂氏曰﹕髙郵不志其事﹐而有祠﹐吾里人有謁其祠者﹐又載之劉叔剛啟蒙故事云。嗟夫﹗姑嫂同行﹐旦夕不相離﹐卽投民捨﹐少避須臾﹐誰得而議之﹖貞女守禮愛名﹐重於生死﹐固如此。古侍從無人﹐𨿽母子父女不同室。近世遠別之道不明﹐卽心可自信﹐而迹易生疑﹐無別而不苟合者有矣﹐未有苟合而不始於無別者也。故先王遠男女於天壤。明嫌微於毫髮﹐豈惟口語是憂﹐而實死亡禍敗之爲懼也。

廉女。視利如塵垢﹐若將凂焉者也。

曹修古知興化軍﹐卒於官﹐貧不能歸葬。賓佐贈錢五十萬﹐妻欲受之﹐季女泣白其母曰「我先人在﹐未嘗受賓佐餽遺﹐柰何以賻錢累其身後﹖」母從之﹐盡郤不受。

呂氏曰﹕父之廉見信於女。女愛父以徳。寧不能歸葬﹐而不受賓佐之贈焉﹐此豈世俗之見所能及哉﹖禮﹐喪有賻﹐孔孟亦所不辭﹐吾未見女予之狷介如是者。故錄之以示訓焉。

夫婦之道

易之家人曰「夫夫婦婦而家道正。夫義婦順﹐家之福也。」故擇夫婦之賢者以示

訓焉﹐使知刑於之化﹐不獨責之丈夫﹐而同心協徳﹐亦有力焉。

晉冀邑人卻缺﹐夫婦相敬如賓客。一日缺耨。乃豆切﹐耘也。其妻饁﹐音叶﹐送飯。持飱奉夫甚謹﹐缺亦斂容受之。晉大夫臼季﹐過而見之﹐載以歸﹐言諸文公曰「敬﹐徳之聚也。能敬﹐必有徳。徳能治民﹐君請用之。」文公以爲下軍大夫。

呂氏曰﹕夫婦非疏遠之人﹐田野非幾席之地﹐饁餉非獻酬之時﹐卻缺夫婦﹐敬以相將﹐觀者欣慕焉﹐則事事有容﹐在在不苟﹐可知矣。余嘗謂閨門之內﹐離一禮字不得﹐而夫婦反目﹐則不以禮節之故也。卻缺夫婦眞可師哉﹗

漢鮑宣妻桓氏﹐字少君。宣嘗就少君父學﹐父奇其淸苦﹐以少君妻之﹐資裝甚盛。宣不悅曰「少君生富驕﹐習美飾﹐而吾實貧賤﹐不敢當。」妻曰「大人以先生修徳守約﹐故使妾侍執巾櫛。旣承奉君子﹐惟命是從。」宣笑曰「能如是﹐是吾志也。」妻乃悉歸侍禦服飾﹐更著短布裳﹐與宣共輓鹿車。歸鄕裏﹐拜姑禮畢﹐提甕出汲。修行婦道﹐鄕邦稱之。

呂氏曰﹕少君以富家少女﹐幡然甘貧婦之行﹐毀妝露面﹐汲水輓車。古稱習气難脫﹐士君子累歲窮年﹐不能漸變﹐而況斯婦乎﹗少君可謂勇於義矣。鮑宣甘心苦節﹐視勢利紛華﹐若將浼焉﹐豈不介石君子哉﹖乃有利婦家之財。得之則喜﹐不得則怒﹐日塡溪壑而不足者﹐視此當亦汗顏。

呂榮公夫人仙源﹐夫人字也。嘗言與侍講爲夫婦﹐相處六十年﹐未嘗一日有面赤。自少至老﹐𨿽衽席之上﹐未嘗戲笑。

呂氏曰﹕夫婦之間﹐以狎暱始﹐未有不以怨怒終者。榮公夫婦﹐惟其衽席無嬉戲。是以終身無面赤﹐吾錄之以爲夫婦居室之法云。

婦人之道

婦人者﹐伏於人者也。溫柔卑順﹐乃事人之性情。純一堅貞﹐則持身之節操。至於四徳﹐尢所當知。婦徳尙靜正﹐婦言尙簡婉﹐婦功尙周愼﹐婦容尙閒雅。四徳備﹐𨿽才拙性愚﹐家貧貌陋﹐不能累其賢﹔四徳亡﹐𨿽奇能異慧﹐貴女芳姿﹐不能掩其惡。今采古人之賢者。

兼徳。婦人備有眾善。一長不足以盡之也。故列諸首。

明帝後馬氏﹐伏波將軍援之女也。謙抑節儉﹐不私所親。肅宗卽位﹐欲封諸舅﹐太后不聽。明年夏﹐大旱﹐言事者以爲不封外戚之故。太后乃下詔曰「凡言事者﹐皆欲媚朕以希恩耳。昔王氏同日五候﹐其時黃霧四塞﹐不聞澍雨甘雨之應。田竇貴寵橫恣﹐傾覆之禍﹐爲世所傳。故先帝愼防舅氏﹐不令在樞機之位。諸子之封﹐裁令半楚淮陽諸國。嘗謂我子不得與先帝子等﹐今有司柰何欲以馬氏比陰氏乎﹖吾爲天下母﹐而身服大練粗熟絹布﹐食不求甘﹐左右但著布帛﹐無香薰之飾者﹐欲以身率下也。」

呂氏曰﹕士庶人女﹐莫不私其所親﹐況太后耶﹗明徳懲田竇五王之橫﹐裁抑外家﹐不令封侯。身爲天下母﹐而衣大練之衣﹐無三味之膳﹐惇節儉以爲天下先。非甚盛徳﹐何能割恩任怨﹐約己率人若此哉﹖吾首錄之以爲婦道倡。

敬姜者﹐魯穆伯之妻﹐文伯之母﹐季康子之從祖叔母也。文伯相魯﹐退朝﹐敬姜方績。文伯曰「以歜音出文伯名之家﹐而主大夫之妻稱主猶績﹐懼幹季孫之怒﹐其以歜爲不能事主乎。」敬姜嘆曰「魯其亡乎﹗使僮子備官而未之聞耶。居﹐吾語女﹕『昔聖王之於民也﹐擇瘠音卽土而處之﹐勞而用之﹐故長王天下。夫民勞則思。思則善心生。逸則淫﹐淫則忘善﹐忘善而惡心生。沃土之民不材﹐淫也。瘠土之民向義﹐勞也。是故天子公侯﹐王后夫人﹐莫不旦暮優勤﹐各修其職業。今我寡也﹐爾又在下位﹐朝夕虔事﹐猶怨忘先人之業﹐況敢怠耶﹗」季康子嘗至﹐敬姜纏音委﹐斜開。門而與之言﹐不逾閾。仲尼謂敬姜別於男女之禮矣。

呂氏曰﹕敬姜之內教備矣﹐無一而不善﹐可爲婦人持身之法。

樂羊子妻﹐不知何氏女。羊子嘗行路﹐得遺金一餅﹐與其妻。妻曰「妾聞志士不飲盜泉之水﹐廉者不受嗟來之食﹐況拾金以污其行乎﹗」羊子大慚﹐乃捐於野。嘗遠尋師﹐學一年來歸﹐妻跪問故。羊子曰「久行懷思﹐無他意也。」妻乃引刀就機而言曰「此織生自蠶繭﹐成於機杼。一絲之累﹐以至於寸。累寸不已﹐遂成丈匹。今若斷斯織也﹐則捐成功﹐廢時月。夫子積學﹐當日有成。若中道而歸﹐何異斷斯織乎﹖」羊子感其言﹐還就學﹐七年不反。妻躬勤養姑﹐又遠饋羊子﹐俾之卒業。嘗有盜入其家﹐欲犯之不得﹐乃劫其姑。妻聞﹐操刀而出。盜曰「速從我﹗不從﹐我殺汝姑﹗」妻仰天慟哭﹐舉刀刎頸而死。盜大慚﹐捨其姑而去。太守聞之﹐賜錢帛﹐以禮葬之﹐號曰貞義。

呂氏曰﹕賢哉﹐樂羊子之妻乎﹗遺金不受。臨財之義也﹔樂守寂寥﹐愛夫之正也﹔甘心自殺﹐處變之權也。值此節孝難全之會﹐一死之外﹐無他圖矣。史逸其名﹐惜哉﹗

李五妻張氏﹐濟南鄒平縣人﹐年十八﹐夫戍福建之福寧州﹐死於戍。時舅姑老﹐家貧無子﹐張蠶績以爲養。及舅姑歿﹐張嘆曰「夫死數千里外﹐不能歸骨以葬者。以舅姑無依﹐不能遠離也。今大事盡矣﹐而夫骨終棄遠土﹐妾何以生﹖」乃臥積冰上﹐誓曰「使妾若能歸夫骨以葬﹐卽幸不凍死。」臥月餘不死。鄕人異之﹐乃相率贈以錢糧。大書其事於衣以行﹐由鄒平至福寧﹐五千餘里﹐不四十日而至。其姪補戍在焉。張氏見之﹐問夫葬處﹐已忘之矣。張哀號欲絕﹐忽其夫降神﹐道別及死狀﹐且指骨所。張如言求之﹐果得以歸。有司上其事﹐旌表焉。

呂氏曰﹕張氏孝節﹐可謂審於先後矣。夫死而舅姑無依﹐則我身重於夫﹐故代夫爲子。而夫死若忘。舅姑死而夫爲客鬼﹐則夫身重於我﹐故忍死間關﹐而夫屍竟得。孰謂貧婦而有斯人﹖

孝婦。萬善百行﹐惟孝爲尊。故孝婦先焉。

孝婦者﹐陳之少寡婦也。甫嫁而夫當戍﹐將行﹐屬孝婦曰「我生死未可知﹐幸有老母﹐無他兄弟備養。吾不還﹐汝肯養吾母乎﹖」婦應曰「諾。」夫果死不還。婦無子﹐養姑慈愛愈固。紡績以爲業﹐終無嫁意。居喪三年﹐其母將取而嫁之﹐孝婦曰「妾聞信者﹐人之幹也。義者﹐行之節也。妾始嫁時﹐受嚴命而事夫。夫行﹐屬妾以母﹐妾旣諾之矣。受人之托﹐豈可棄哉﹖棄托不信。背死不義。」母百計勸之﹐孝婦曰「所貴乎人﹐貴其行也。生子而娶之婦﹐非以托此身乎﹖姑老矣﹐夫不幸﹐不得終爲子﹐而妾又棄之﹐是負夫之心﹐而傷妾之行也。行之不修﹐將何以立於世﹖」欲自殺﹐父母懼而從之。養姑二十八年﹐姑死﹐終身祭祀。淮陽太守以聞﹐漢文帝髙其義﹐賜黃金四十斤。復其家﹐號曰孝婦。

呂氏曰﹕孝婦夫亡時﹐年甫十八耳。別時一諾﹐持以終身。旣守婦節﹐又盡子道。艱苦幾經﹐不二其心﹐設非孝婦﹐母也不爲溝壑之枯骨乎﹖

唐夫人者﹐中書侍郎崔遠之祖母也。夫人事姑孝。姑長孫夫人﹐年髙無齒。唐夫人每旦拜於階下﹐卽升堂乳其姑。長孫夫人﹐不粒食數年而康寧。一日疾病﹐長幼咸集﹐宣言無以報新婦恩﹐願新婦有子有孫﹐皆得如新婦孝敬。則崔氏之門﹐安得不昌大乎﹖﹗

呂氏曰﹕婦事姑﹐菽水時供﹐不失婦道。卽以孝稱者﹐日竭甘旨﹐極意承歡﹐母不能食﹐亦付之無可柰何耳。唐夫人事姑乃奪子之乳以乳之﹐非眞心至愛﹐出於自然﹐何能思及此哉﹖是故有孝親之心﹐不患無事親之法。

廣漢姜詩﹐事母至孝。妻龐氏﹐奉順尢篤。母好飲江水﹐去捨六七里﹐其妻取水﹐值風﹐還不及時。母渴﹐詩怒而遣之。妻寄止鄰捨﹐晝夜紡績﹐市珍羞﹐因鄰母以達於姑。久之﹐姑怪問﹐鄰母具對。姑感慚﹐還之。恩養愈謹。其子因遠汲溺死。妻恐姑哀傷﹐托以遠學不在。姑嗜鱠﹐又不能獨食。夫婦常力作供鱠﹐呼鄰母共之。捨側忽湧泉﹐味如江水﹐每日躍出鯉魚一雙﹐常供二母之膳。赤眉賊經詩裏﹐弛兵而過曰「驚大孝必觸鬼神﹐其孝感如此。」

呂氏曰﹕孝子之事親也﹐養口體易﹐養心志難﹐順一時易﹐順終身難﹐事慈親易﹐事嚴親難。龐氏小過被逐﹐怨懟不生﹐而托鄰母以致養﹐力作求鱠﹐不惟供母﹐又養鄰母以陪懽。孝無以加矣﹗余非人子耶﹖余甚愧之﹐安得起九泉人﹗復伸姜孝子一日之心耶。

趙孝婦﹐早寡家貧﹐爲人織絍。得美食﹐必持歸奉姑﹐自啖粗糲。嘗念姑老﹐後事無資﹐乃鬻次子於富家﹐得錢百緡﹐買木治棺。棺成﹐南鄰失火﹐順風而北。勢迫失矣。孝婦亟扶姑出﹐而棺重不可移﹐乃伏棺大哭曰「吾賣兒得棺﹐無能爲我救者﹖天乎天乎﹖」言畢﹐火越而北﹐人以爲孝感所致。

呂氏曰﹕孰謂回祿無知哉﹖止火卽異﹐越孝婦而北不尢異乎﹗至誠而不動者﹐未之有也。

兪新之妻﹐紹興人﹐聞氏女也。新歿﹐聞尙幼﹐父母慮其不能守﹐欲更嫁之。聞哭曰「一身二夫﹐烈婦所恥。妾可無生﹐可無恥乎﹖且姑老子幼﹐妾去當誰依也﹖」卽斷髮自誓。父母知其志篤﹐乃不忍彊。姑久病風﹐失明﹐聞手滌混穢﹐時漱口上堂舐其目﹐目爲復明。及姑卒家貧無資﹐與子親負土葬之﹐朝夕悲號﹐聞者慘惻。

呂氏曰﹕未有貞妻不爲孝婦者。聞氏事姑﹐至舐目復明﹐非至孝感通﹐孰謂舌能愈目哉﹖乃有欺其不見﹐而以螬具食者。

死節之婦。身當凶變﹐欲求生必至失身。非捐軀不能遂志。死乎不得不死。

𨿽孔孟亦如是而已。

皇甫規妻﹐不知何氏女﹐美姿容﹐能文﹐工書﹐時爲規答書記。人怪其工﹐後乃知之。規卒﹐妻年方少﹐董卓爲相﹐聘以輜軿百乘﹐馬二十匹﹐奴婢錢帛充路。妻乃縗服詣卓門﹐跪自陳請﹐辭甚酸愴。卓使侍者撥刃圍之﹐謂曰「孤之威令﹐四海風靡﹐乃不行於一婦人乎﹖」妻知不免﹐乃起罵卓曰「君羌胡之種﹐毒害天下﹐猶未足耶﹗妾先人﹐淸徳弈世﹐皇甫氏﹐文武上才﹐爲國忠臣。君其趣走吏﹐敢行非禮於爾君夫人耶﹖」卓乃引車庭中﹐以其頭懸軛﹐鞭撲交下。妻謝杖者曰「重加之﹐令我速死。」遂死車下。後人圖畫﹐號曰禮宗云。

呂氏曰﹕哀哉﹗皇甫妻也。有色﹐有文﹐有行﹐而天不祚其身。義哉﹗皇甫妻也。諉之以利怵之以兵﹐而竟不奪其志﹐至於跪卓乞免﹐積誠意以感動之﹐可謂從容不迫矣﹗不愛死﹐不求死﹐不得已而後死﹐其善用死者哉﹗

粱氏﹐臨川人。歸王氏家﹐才數月﹐會元兵至。與夫約曰「吾必死兵。若更娶﹐當告我。」頃之﹐夫婦俱被執。有軍千戶﹐欲納粱氏。粱紿曰「同行而事兩夫﹐情理均病。乞歸吾夫而後可。」千戶從之﹐夫去。計不可迫矣﹐卽拒搏怒罵。遂被殺。越數年﹐夫謀更娶﹐議輒不諧。因告妻﹐夜夢妻云「我死後﹐生某氏家﹐後當復爲君婦。」明日遣人聘之﹐一言而合。詢其生﹐與婦死年月日正同云。

呂氏曰﹕梁氏全夫之智﹐臨變不迷﹐從一之貞﹐再生不易﹐事不必其有無﹐然金石之操﹐兩世猶事一夫。世顧有事一夫而懷二心者﹐梁氏傳不可不讀。

譚烈婦趙氏﹐吉州永新人。元兵破城﹐趙氏抱嬰兒﹐隨其舅姑﹐同藏鄕校中。爲悍兵所執﹐殺其舅姑。又執趙欲污之﹐不從﹐恐之以刃。趙罵曰﹕吾舅死於汝﹐吾姑又死於汝﹐與其不義而生﹐寧從吾舅姑死耳。」遂與嬰兒同遇害。血漬文廟兩楹之間﹐八甎宛然婦人抱嬰兒狀。磨以沙石不去﹐鍛以石炭﹐其狀益顯。

呂氏曰﹕舅姑之血﹐豈不濺染甎石﹐然已泯沒。而烈婦嬰兒﹐血狀宛然﹐磨而益著。貞心爲血﹐貫徹金石﹐理固然耳。

潘氏字妙圓﹐山陰人。適同邑徐允讓。甫三月﹐值元兵圍城﹐潘同夫匿嶺西﹐賊得之﹐允讓死於刃。執潘欲辱之﹐潘顏色自若﹐曰「我一婦人﹐家破夫亡。旣已見執﹐欲不從君﹐安往﹖願焚吾夫﹐得盡一慟﹐卽事君百年無憾矣。」兵從之﹐乃爲坎燔柴。火正烈﹐潘躍入烈焰而死。

呂氏曰﹕濟變以才﹐含情以量﹐使妙圓罵賊不屈﹐豈不獲死﹖而夫骨誰收﹐又安得同爲一坎之灰耶﹖哀懼不形﹐安詳以成其志﹐圓也可爲丈夫法矣。

趙淮﹐長沙人。徳祐中攜妾戍銀樹壩。元兵至﹐俱執至瓜洲﹐元將使淮招李庭芝降﹐淮不從﹐爲所殺﹐棄屍江濱。妾入元軍﹐泣曰「妾夙事趙運使﹐今屍棄不收﹐情不能忍﹐願得掩埋﹐終身事公﹐無憾。」元將憐之﹐使數兵輿至江上。妾聚薪焚淮骸骨﹐置瓦缶中﹐自抱持﹐操小舟至中流﹐仰天慟哭﹐躍水而死。

呂氏曰﹕淮之忠﹐妾之節﹐讀之俱堪淚下﹐使妾也罵賊而死﹐則淮骨終無人收矣。哀言感動﹐元將爲憐﹐淮葬江心﹐妾全首領﹐處變不當如是耶。

守節之婦。視死者之難﹐不啻十百﹐而無子女之守爲尢難。余列之死者之後﹐湣死者之不幸也。天地常經﹐古今中道﹐惟守爲正﹐余甚重之。

髙行者﹐梁之寡婦也。榮於色﹐美於行。夫早死不嫁。梁貴人爭欲取之﹐不能得。梁王聞之﹐使相聘焉﹐再三往。髙行曰「妾夫不幸﹐先狗馬塡溝壑。妾養其幼孤﹐勢難他適。且婦人之義﹐一醮不攺。忘死而貪生﹐棄義而從利﹐何以爲人﹖」乃援鏡持刀﹐割其鼻﹐曰「妾已刑矣。所以不死者﹐不忍幼弱之重孤也。且王之求妾者﹐非以色耶﹖刑余之人﹐殆可釋矣。」相以報王﹐王乃免其丁徭﹐號曰髙行。

呂氏曰﹕王侯不能奪其守﹐況卿大夫乎﹖堅於金石﹐凜若冰霜﹐吾於梁寡婦見之。

魏夏侯氏﹐名令女﹐方適曹文叔﹐而文叔死。令女年少﹐無子﹐父母欲嫁之﹐令女乃斷髮爲信。後曹氏滅族﹐父母以其無依﹐必欲嫁之。令女又截其兩耳﹐斷其鼻﹐以死自誓。蒙被而臥﹐血流滿牀席。家人嘆而謂之曰「人生世間﹐如輕塵棲弱艸耳﹐何辛苦如是﹖且夫家夷滅已盡﹐守此欲誰爲哉﹖﹐令女曰﹕」吾聞仁者不以盛衰攺節﹐義者不以存亡易心。曹氏前盛之時﹐尙欲保終﹐況今衰亡﹐何忍棄之﹖禽獸之行﹐吾豈爲乎﹖﹗」

呂氏曰﹕曹爽之族赤矣﹐獨令女在﹐父母是依﹐蓋朝夕以必嫁爲心者也。設令女不毀其形﹐使不可嫁。寧免奪志之謀乎﹖令女苦節﹐蓋不得已耳。

劉長卿妻桓氏﹐生男五歲﹐而長卿卒。桓氏防遠嫌疑﹐不肯歸寧。兒年十五夭死。桓氏慮不免﹐乃割其耳以自誓。鄰婦相與湣之﹐謂曰「夫亡子死﹐無以養節﹐何貴義輕身若此哉﹖」對曰「昔我先君五更﹐學爲儒宗﹐尊爲帝師。五更以來﹐男以忠孝顯﹐女以貞順稱。《詩》云﹕『無忝爾祖﹐聿修厥徳。』是以預自刑翦﹐以明我情。」沛相王吉﹐上奏髙行﹐顯其門閭﹐號曰行義桓嫠。

呂氏曰﹕桓氏寡居守禮﹐十年不歸寧﹐可謂遠嫌之至矣。禮有大歸女﹖喪與在室同之文﹐桓也卽依父母家﹐何害哉﹖胡天不福有徳﹐競令不嗣﹐至所稱不辱先人﹐則錫光乃父﹐家教所從來矣。

魏溥妻房氏﹐貴鄕太守房湛之女也。幼有烈操﹐年十六而溥疾﹐且卒﹐謂之曰「死不足恨﹐但母寡家貧﹐赤子未歲﹐抱恨於黃壚耳﹗」房垂泣對曰「幸承先人余訓﹐出事君子﹐義在偕老。有志不從﹐命也。今夫人在堂﹐弱子𦇤褓﹐不能以身相從﹐而多君長往之恨﹐何以妾爲﹖君其瞑目。」溥卒﹐將大斂﹐房氏操刀割左耳﹐投之棺中﹐曰「鬼神有知﹐相期泉壤。」流血淋漓。姑劉氏﹐輟哭而謂曰「何至於此﹖」對曰「新婦年少﹐不幸早寡。實慮父母未諒至情﹐持此自誓耳。」聞者莫不感愴﹐竟守志終身。

呂氏曰﹕房氏年才十六耳﹐撫孤養母﹐守節終身﹐豈不難哉﹖割耳投棺﹐一以成永訣之信﹐一以息奪嫁之謀﹐貞婦之心﹐金石同礪矣。

王凝﹐家靑齊間﹐爲虢州司戶參軍﹐以疾卒於官。家素貧﹐一子尙幼。妻李氏﹐攜其子﹐負凝遺骸以歸。東過開封﹐止於旅捨﹐主人不納。李氏顧天色已暮﹐不肯去﹐主人牽其臂而出之。李氏仰天慟曰「我爲婦人﹐不能守節﹐而此手爲人所執耶﹗」卽引斧自斷其臂﹐見者爲之嘆惜。開封尹聞之﹐白其事於朝﹐厚卹李氏﹐而笞其主人。

呂氏曰﹕男女授受不親。故嫂溺始援之手﹐苟不至溺﹐兩手不相及也。李氏以引臂爲污﹐遂引斧斷之。豈不痛楚﹖義气所激﹐禮重於身故耳。可爲婦人遠別之法。

王氏﹐睢陽人﹐趙子乙之妻也。子乙早死﹐王氏誓不攺嫁。靖康之亂﹐自以年少有姿﹐行節難保﹐乃以垔土塗面﹐蓬頭散足﹐負姑攜幼子﹐避地而南﹐人無犯之者。流離四年﹐至溫陵﹐徙居於蒲﹐終身淸白。

呂氏曰﹕冶容誨淫﹐王氏知之矣。西施爲無鹽﹐豈不在我﹖柰何以一面目﹐賈一身之禍哉﹖烈女智不及此﹐誠可悲矣﹗吾表王氏﹐以爲美婦女避亂之法。

鄭廉﹐唐人。妻李氏﹐年十七﹐嫁廉。一歲而廉死﹐李守志不移。夜夢一男子求妻﹐初不許。後數夜夢之。李曰「豈容貌猶妍﹐招此邪魘耶﹖「卽斷髮垢面﹑塵膚敝衣﹐自是不復夢。備嘗甘苦﹐守節終身。刺史白其操﹐號堅正節婦。

呂氏曰﹕夢非眞也。苟不失眞﹐夢亦何害﹖李氏猶以爲恨﹐而毀容以絕夢焉﹐如此貞心﹐卽燕雀當不入門﹐何物男子﹐敢生邪念哉﹗

賢婦﹐愛夫以正者也。成其徳﹐濟其業﹐卹其患難﹐皆正之謂也。

髙叡妻﹐秦氏女也。叡爲趙州刺史﹐爲默啜所攻。州陷﹐叡仰藥不死。眾舁至默啜所﹐默啜示以寶刀異袍﹐曰「爾欲之乎﹖降我當賜爾官。不降且死。」叡視秦。秦曰「君受天子恩﹐貴爲刺史。城不能守﹐乃以死報﹐分也。卽受賊官﹐𨿽階一品﹐何榮之爲﹖」自是皆瞑目不語。默啜知不可屈﹐乃並殺之。

呂氏曰﹕髙叡仰藥﹐固慷慨殺身之志也。及被﹐執而迫以利害﹐有徘徊心焉。向非秦氏以大義決之﹐安知不失身二姓乎﹖不爲威怵﹐不爲利誘﹐此大丈夫事也﹐乃婦人能之。嗚呼﹐烈矣﹗

馮昭儀者﹐漢元帝之昭儀﹐光祿勛馮奉世之女也。初入宮爲婕妤﹐生中山王。建昭元帝年號中﹐上幸虎圈﹐斗獸﹐後宮皆從。熊走出攀襤欲上殿﹐左右貴人皆驚走﹐婕妤當熊而立。左右格殺熊。天子問﹕「汝獨不畏熊耶﹖」對曰﹕妾聞猛獸﹐得人而止。妾恐至禦坐﹐故以身當之。」元帝嗟嘆﹐以此敬重焉。

呂氏曰﹕婦人多畏﹐馮昭儀之當熊﹐忠義所切﹐遂不暇畏耳。

守禮之婦。謹勑身心﹐愼修名節﹐一言一動﹐必合於禮而不苟。

貞姜者﹐齊侯女﹐楚昭王夫人也。王出遊﹐畱夫人漸臺之上。江水大至﹐王使使者迎夫人﹐忘持符。使者至﹐請夫人出。夫人曰「王與宮人約﹐召必以符。今使者不持符﹐妾不敢從。」使者曰「水方亟﹐還而取符﹐來無及矣。」夫人曰「妾聞貞者不犯約﹐勇者不畏死﹐妾知從使者必生﹐然棄約越義﹐有死不爲也。」於是使者取符﹐比至臺崩﹐夫人溺而死焉。王哀之﹐號曰貞姜。

呂氏曰﹕貞姜可謂殺身以成信矣﹐待符而行﹐昭王之信也。無論狡僞之徒﹐假將王命﹐卽王命眞耶﹐非其初約﹐爲貞姜者﹐有死而已﹐斷斷乎不可行也﹗或曰「貞姜隨使者而來﹐昭王罪之與﹖」曰「王懼其死而方喜其來也﹐奚罪﹖」𨿽貞姜亦信其從召而王不罪已也﹐以信成君﹐以禮持己﹐故寧死而不往耳。

荊國大長公主﹐宋太宗女也。眞宗時﹐下嫁駙馬都尉李遵勗。舊制選尙者﹐降其父爲兄弟行。時遵勗父繼昌無恙﹐主因繼昌生日﹐以舅姑禮謁之。帝聞之喜﹐密以縑衣寶帶器幣助爲壽。信國長公主﹐宋神宗女也。崇寧三年﹐下嫁鄭王潘美之曾孫名意。事姑修婦道。潘故大族夫﹐黨數百人﹐賓接皆盡禮﹐無裏外言。志尙衝澹﹐服玩不爲紛華﹐歲時簡嬉遊﹐十年間﹐惟一適西池而已。

呂氏曰﹕婦道之衰也久矣。貴族之女嫁賤﹐富室之女嫁貧﹐則慢視舅姑﹐輕侮夫婿。舅姑夫婿﹐亦不敢以婦禮責之。見夫黨尊長﹐則倨傲輕浮﹐此皆無知俗女﹐有識者爲之嘆笑﹐而彼方誌驕意得﹐靦不知愧﹐則不肖父母之所驕也。今觀荊國﹑信國兩公主﹐克謹婦道﹐如民間子﹐可謂千古賢人矣。吾錄之以爲挾富貴女子之勸。

柳公綽妻韓氏﹐相國休之孫女。家法嚴肅﹐儉約﹐爲縉紳家楷範。歸柳氏三年﹐無少長﹐未嘗見其露齒。常衣絹素﹐不用綾羅錦繡。每歸寧﹐不坐金碧輿。只乘竹兜子﹐二靑衣步屣以隨﹐常命粉苦參﹑黃連﹑熊膽﹐和爲丸﹐賜諸子永夜習學﹐含之以資勤苦。

呂氏曰﹕相國孫女﹐節度使之夫人﹐金輿繡服﹐本不爲侈。乃獨儉素自持﹐言笑不苟﹐豈惟韓氏賢﹖二公家法﹐可槪知矣。近世婦女﹐羅珠刺繡﹐滿篋充奩﹐大袖長衫﹐覆金掩彩﹐互羨爭學﹐日新月異﹐有甫成而卽毀者。無識男子﹐日悅婦人之心而不足﹐安望以節儉率之哉﹗徳不如人﹐而衣飾是尙﹐家不能冶﹐而容治相先﹐皆柳夫人之罪人也。

明達之婦。見理眞切﹐論事精詳﹐有獨得之識﹐有濟變之才﹐亦婦人之所難也。

徐吾者﹐齊東海上貧婦人也。與鄰婦李吾之屬﹐會燭夜績。徐吾最貧﹐而燭數不繼。

李吾謂其屬曰「無與夜也。」徐吾曰「是何言與﹗自妾之會燭也﹐起常先﹐息常後﹐灑掃陳席﹐以待來者﹐食常從薄﹐坐常處下﹐爲燭不繼之故也。夫一室之中﹐益一人﹐燭不爲暗﹔損一人﹐燭不爲明。何愛東壁之餘光﹐不使貧妾得蒙見衰之恩﹐長爲僕役之事乎﹖」李吾莫能應﹐遂復與夜﹐終無後言。

呂氏曰﹕有餘者﹐當以分人﹐是謂不費之惠﹔不足者﹐當知度已﹐是謂自善之術。世未有不相資而能相久者也﹐若徐吾者﹐可以爲法矣。

狄仁傑爲相。有盧氏堂姨﹐居橋南別墅﹐姨止一子﹐未嘗入都城。狄仁傑每伏臘晦朔﹐修饋甚謹。嘗休暇﹐候姨安否。適見表弟挾弓夭﹐攜雉冤﹐來歸進膳。顧揖仁傑﹐意甚輕簡。仁傑因啟姨﹕「某今爲相﹐表弟何樂﹖願悉力從其旨。」姨曰「相自爲貴爾。姨止有一子﹐不欲令事女主。」仁傑大慚而退。

呂氏曰﹕盧氏之賢明﹐不可及矣﹐不以貧賤托當路之甥﹐世情所難。而不事女主一語﹐尢烈丈夫所難。輕於請托者﹐可以愧矣。

姚婦楊氏﹐閹人符承祖之姨也﹐家貧。承祖爲文明太后所寵﹐家累臣萬。疏遠親姻﹐皆資借爲榮利。楊一無所求﹐嘗謂其姊曰「姊𨿽有一時之榮﹐不若妹有無憂之樂。」姊遺之衣服﹐不受﹐曰「我夫家世貧﹐美服非其所宜。」與之奴婢﹐不受﹐曰「食不能給。常著破衣﹐自執苦事。」承祖恥之﹐乃遣人乘車往迎﹐楊堅臥不起。從者彊舁輿上﹐則大哭曰「爾欲殺我耶﹗」符家內外皆笑﹐號爲癡姨。及承祖敗誅及親戚﹐楊氏以貧窶得免。

呂氏曰﹕蠅集腥﹐蟻附羶。常胥及焉。卽承祖不敗﹐而有義有命﹐彼富貴者﹐豈吾所宜資哉﹗楊姨不癡﹐不必驗之成敗間矣。

鄭氏﹐建州人也。南唐平建州﹐鄭有殊色﹐裨將玉建封逼之劫以刃不爲屈。建封嗜人肉﹐略少婦百許﹐日殺其一具食﹐引鄭示之曰「懼乎﹗」鄭曰「願早充君庖﹐爲幸多矣。」建封終不忍殺﹐以獻查文徽。文徽甚愛之﹐百計必欲相從。鄭大罵曰「王師弔伐﹐凡義夫節婦﹐特加旌賞﹐以風天下。王司徒出於卒伍﹐不知禮義﹐無足怪。君侯讀聖賢書﹐爲國大將﹐當表率羣下﹐風示遠人。乃欲加非禮於一婦人﹐以逞無恥之欲。妾有死而已﹐幸速見殺。」文徽大慚﹐下令城中。召其夫付之。

呂氏曰﹕鄭所遇王查兩將﹐皆羞惡之心未亡者﹐故得從容慷慨以免於難。向使節婦貞女﹐當被執之初﹐或陳說大義以愧之﹐或婉語悲情以感之﹐義理之心﹐盜賊皆有﹐寧必其無一悟者乎﹖要之身陷於賊﹐非死不足以成名﹐非罵不足以成死﹐彼怒心甚﹐則欲心衰﹐亦保節之一道。然吾竊有懼焉。一女子不能當兩健兒﹐倘激其怒而必欲相辱﹐卽死不足雪恨。以是知不如愧之感之之爲得也。

穎上某爲帥淮揚。有一僕號稱驍勇。過芒碭間﹐其地多盜。僕與妻前驅﹐至葭葦中。僕大呼曰「素聞此處多豪傑﹐何無一人敢與吾敵耶﹖」俄而葭葦中數盜出﹐攻僕殺之。僕妻跪賊慟哭﹐叩頭感謝曰「妾本良家婦﹐被此人殺吾夫而攄之﹐無力復讎。大王今爲吾斷其首﹐妾殺身無以報大徳。前途數里﹐吾母家也﹐肯惠顧﹐當有金帛相贈。」賊喜而從之。至一村﹐保聚多人﹐外列戈戟。婦人走入﹐哭訴其故。保長賺賊入﹐就而擒之﹐無一人得免。

呂氏曰﹕倉卒之際﹐恐懼之心﹐智者且眩然失策﹐況婦人乎﹗乃能以節義之語﹐觸羣盜

之憐﹐旣免殺辱﹐又報仇讎﹐智深勇沈﹐烈丈夫所讓﹐孰謂斯人而有斯識耶﹖

文學之婦。史傳所載﹐班班膾炙人口。然大節有虧﹐則眾長難掩。無論如蔡文姬﹑李易安﹑朱淑貞輩﹐卽回文絕技﹐詠雪髙才﹐過而知悔﹐徳尙及人﹐余且不錄﹐他可知矣。然亦有貞女節婦﹐詩文不錄者﹐彼固不以文學重也。

班婕妤者﹐漢左曹越騎校尉況之女﹐彪之姑也。少有才學﹐成帝選爲少使﹐大被寵幸﹐居增成捨。帝嘗遊後宮﹐欲與同輦﹐婕妤曰「妾觀古聖帝明王﹐皆有賢臣正士﹐侍其左右。惟衰世之君﹐乃有女嬖在側。妾不敢恃愛以累聖明。」其後趙飛燕姊妹﹐妬寵爭進﹐譖班婕妤怨望祝詛。帝考問﹐對曰「妾聞修正尙未獲福﹐爲邪欲以何望﹖使鬼神有知﹐不受不臣之愬﹐如其無知﹐愬之何益﹖」帝然之。婕妤自知難容﹐乃求供事太后於長信宮。

呂氏曰﹕同輦之寵﹐皆后妃嬪禦之所禱而求者也。婕妤旣辭而復諫﹐至於辧謗數語﹐義正辭確﹐可謂寵辱不驚矣。卒求長信以避妬﹐不賢而能之乎﹖

母道

母不取其慈﹐而取其教。溺愛姑息﹐教所難也。繼母不責其教﹐而責其慈。忌嫌憎惡﹐慈所難也。慈母不傳﹐而慈繼母傳。爲繼母者可以省矣。乳保列於八母﹐故亦附焉。

禮母﹐教子以禮﹐正家以禮者也。若孟母禮不足以盡之。而事歸於禮﹐故以禮名。

孟母仉音掌氏﹐捨近墓﹐孟子少嬉戲﹐爲墓間事。母曰「此非吾所居。」乃去捨市傍﹐孟子嬉戲﹐爲賈音古人衒賣事。母曰「此非吾所居。」復徙捨學宮之傍﹐孟子嬉戲﹐乃設俎豆﹐揖讓進退。母曰「可矣。」遂居之。及孟子長﹐學六藝而歸。母方績﹐問學所至。孟子曰「自若也。」母以刀斷其織﹐曰「子廢學﹐若吾斷斯織也﹐夫君子學以立名﹐問則廣知﹐柰何廢之﹖」孟子懼﹐旦夕勤學。

正母﹐望子以正者也。無兒女子之情﹐惟道義是責。

王孫賈年十五﹐事齊閔王。國亂﹐閔王見殺﹐國人不討賊。王孫母謂賈曰「汝朝出而不還﹐則吾倚門而望汝﹔暮出而不還﹐則吾倚閭而望汝。今汝事王﹐王出走﹐汝不知其處﹐尙何歸乎﹖」賈乃入市中﹐令百姓曰「淖音鬧齒亂國殺王﹐欲與我誅之者右袒。」市人從者四百人﹐刺淖齒而殺之。君子謂王孫母義而能教。《詩》云「教誨爾子﹐式谷似之。」此之謂也。

呂氏曰﹕世之愛子者﹐多欲保全其身。至見危授命﹐則深悲而固止之。豈知不義而生﹐不若成仁而死哉﹗王孫母以求君望其子﹐寧失倚門之望焉。賢哉﹗母也善用愛矣。

陸續母﹐治家有法。續爲太守尹興門下掾。時楚王英謀反﹐事連續﹐詣洛陽詔獄。續母自吳達洛陽﹐無緣見續﹐但作食饋之。續對食﹐悲泣不自勝。使者問故﹐續曰「母來﹐不得相見耳。」問何以知之﹐續曰「此食﹐母所餉也。吾母切肉未嘗不方﹐斷蔥以寸爲度﹐是以知之。」使者以聞﹐特赦之。

呂氏曰﹕人未有心正而事邪者﹐亦未有事愼而心苟者﹐陸母蔥肉兩事而平生之端方﹐言動之敬愼﹐可類推矣。吾取爲婦人法。

範旁母有賢行。漢靈帝建寧中﹐大誅黨人﹐詔捕滂。滂詣獄﹐其母就之訣。滂白母曰「仲博滂弟字孝敬﹐足以供養。滂從龍舒君滂父歸黃泉﹐存亡各得其所。惟大人割不忍之恩﹐勿增感戚。」母曰「汝今與李杜齊名﹐死亦何恨﹖旣有令名﹐復求壽考。可兼得乎﹖」滂跪受教﹐再拜而辭。

呂氏曰﹕滂當亂世﹐而髙論以速凶﹐處小人﹐而激淸以樂死﹐狷介之流也﹐吾深惜之。惟是名壽不可兼得﹐妙合知足之旨﹐而慨然割愛﹐無兒女子之情﹐母也賢乎哉﹗

劉安世除諫官﹐未拜命﹐入白母曰「朝廷不以兒不肖﹐使居言路。諫官須明目張膽﹐以身任國﹐脫有觸忤﹐禍譴立至。主上方以孝治天下﹐若以老母辭﹐當可免。」母曰「不然。吾聞諫官爲天子諍臣﹐汝父平生欲爲之而弗得。汝幸居此地﹐當捐身以報國恩。使得罪流放﹐無問遠近﹐吾當從汝所之。」安世受命﹐是以正色立朝﹐面折廷爭﹐人目之爲殿上虎。

呂氏曰﹕安富貫﹐保身家﹐此婦人常態也。安世之母以捐身報國望其子﹐可謂知大義矣。

仁母﹐以慈祥教子者也。一念陰徳﹐及於萬姓。

雋不疑爲京兆尹﹐行縣錄囚還﹐其母輒問。有所平反﹐母喜笑﹐飯食言語﹐異於他時。或無所出﹐母怒﹐爲之不食。由是不疑爲吏不殘﹐君子謂不疑母能以仁教。

嚴延年母﹐生五男。延年爲河南太守﹐所在名爲嚴能。冬月論囚﹐流血數里﹐河南號曰屠伯。其母常從東海來﹐欲就延年﹐臘到洛陽﹐適見報囚﹐母大驚﹐便止都亭﹐不肯入府。延年出至都亭謁﹐閉閣不見。延年免冠頓首閣下﹐母乃見之﹐因責數延年曰「幸備郡守﹐專治千里。不聞仁義教化﹐有以全安愚民﹐顧多刑殺以致威﹐豈爲民父母之意哉﹖﹗」延年服罪﹐頓首謝。將歸﹐謂延年曰「天道神明﹐人不可獨殺。我不自意﹐老當見壯子被刑戮也。行矣﹐去東海爲汝掃除墓地耳。」遂去。後歲餘﹐延年棄市﹐東海莫不稱母賢智。

呂氏曰﹕天道好生﹐雋﹑嚴二母﹐皆明於天道者也。至於仁義教化﹑全安愚民二語﹐賢哉﹗嚴嫗﹐可爲民父母之訓辭矣。

歐陽修母鄭氏﹐家素貧無資﹐親教公讀書。以獲畫地﹐教公書字。嘗謂曰「汝父嘗夜覽囚冊﹐屢廢而嘆。吾問之﹐曰﹕『死獄也﹐求其生不得耳。』吾曰﹕『生可求乎﹖』曰﹕『求其生而不得﹐則死者與我﹐皆無恨也。矧求而有得耶﹐以其有得﹐則知不求而死者﹐有餘恨矣。夫常求其生﹐猶失之死﹐而世常求其死﹐豈天道哉﹖』」修服之終身。

公母﹐責子而不責人者也。世皆私其女﹐而尢人無已﹐不公甚矣。今取其可法者。

張待制夫人魯氏﹐申國夫人之姊也﹐最鐘愛其女。然居常至微細事﹐教之必有法度。如飲食之類﹐飯羹許更益﹐魚肉不更進也及幼女嫁呂榮公﹐一日夫人來視女﹐見捨後有鍋釜之類﹐大不樂﹐謂申國夫人曰「豈可使小兒輩私作飲食﹐壞家法耶﹖」其嚴如此。

呂氏曰﹕婦人之於女也﹐在家恣其言動﹐以嬉狎爲懽﹐旣嫁美其衣食﹐惟饜足是遂﹐見姑便以鍋釜﹐惟知感恩﹐又安問家法可否耶﹖若魯氏者﹐可爲婦人愛女之法。

廉母﹐以貪戒子者也。婦人廉﹐世所希﹐故錄之。

陶侃母湛氏﹐生侃而貧。每紡績資給之﹐使結勝已者。賓至。輒欸廷不厭。一日大雪﹐鄱陽孝廉範逵宿焉。母乃徹所臥新薦﹐自剉給其馬。又密截髮﹐賣以供殽饌。逵聞之﹐嘆曰「非此母﹐不生此子。」侃後爲潯陽縣吏﹐監魚梁﹐以一缶鮓遣母。母封還﹐以書責侃曰「爾爲吏不廉﹐是吾憂也。」

呂氏曰﹕余讀《詩》﹐見雞鳴﹐婦人欲成夫徳﹐至解難佩」。陶母愛子﹐剉薦斷髮以延客﹐不更切哉﹖子也何以慰母心﹐友也何以答母意乎﹖世之好客如陶母者誠稀﹐而號稱契知者﹐果能益人之子﹐足以當陶母之情否耶﹖吾欲爲之流涕。

唐崔元暐﹐母盧氏﹐嘗戒元暐曰「吾聞姨兄辛元馭雲﹕『兒子從宦者﹐有人來云﹐貧乏不自存﹐此是好消息。若貲貨充足﹐裘馬輕肥﹐此是惡消息。』吾嘗以爲確論。比見親表中仕宦者﹐務多財以奉親﹐而其親不究所從來﹐但以爲喜。若出乎祿廩﹐可矣。不然﹐何異盜乎﹖縱無大咎﹐獨不內愧於心﹖汝今爲吏﹐不務潔淸﹐無以戴天履地﹐宜識吾意。」故元暐所至﹐以淸白名。

呂氏曰﹕廉母多矣﹐未有如崔氏教子之明切者﹐吾取之以爲仕訓。

嚴母﹐威克厥愛者也。有父道焉。

吳賀母謝氏﹐每賀與賓客語﹐輒於屏間竊聽之。一日賀言人長短﹐謝聞之怒﹐笞賀一百。或曰「臧否士之常。而笞之若是﹖」謝曰「愛其女者﹐當求三復白圭之士妻之。今獨產一子﹐使知義命﹐而出語忘親﹐豈可久之道哉﹖﹗」因泣不食。賀恐懼﹐自是謹默。

呂氏曰﹕亡身之禍﹐言居其九。正使義所當言﹐殺身何卹﹗而平居談短論長﹐直訐醜詆﹐自求切齒腐心之恨﹐禍將焉逃﹖吳母教子﹐可謂知所重矣﹐滂母有遺恨哉﹗

陳堯咨母馮氏﹐有賢徳。堯咨善射﹐爲荊南太守。秩滿歸竭其母﹐母曰「爾典名藩﹐有何異攺﹖」對曰﹕﹕「州當孔道﹐過客以兒善射﹐莫不嘆服。」母曰「忠孝以輔國﹐爾父之訓也。爾不行仁政﹐以善化民。顧專卒伍一夫之技﹐豈父之訓哉﹖」因擊以杖﹐金魚佩袋墜地。

呂氏曰﹕嚴明哉﹗陳母。知善射非太守之職﹐可不謂明乎﹖子爲達宦﹐而猶以杖擊之﹐可不謂嚴乎﹖迂者以從子之義責母﹐謬矣。子正母從。母正子從。

伊川先生曰「吾母侯夫人仁恕寬厚。撫養諸庶﹐不異己出。從叔幼孤﹐夫人存視﹐常均己子。治家有法﹐不嚴而整。不喜笞撲下人﹐視小奴婢如兒女。諸子或加呵責﹐必戒之曰﹕『貴賤𨿽殊﹐人則一也。汝如是大時﹐能爲此事否﹖』先公凡有所怒﹐必爲之寬解。惟諸兒有過﹐則不掩也。嘗曰﹕『子之不肖﹐由母蔽其過﹐而父不知耳。』夫人男子六人﹐所存惟二﹐亦不姑息。才數歲﹐行或跌音牒﹐僕也﹐家人走前扶抱﹐夫人呵責曰﹕『汝若安徐﹐寧至跌乎﹖』每食嘗置之坐側。食絮羹﹐卽叱之曰﹕『幼求稱欲﹐長當何如﹖』𨿽童僕有過﹐不令以惡言罵之。故頤兄弟﹐平生於飲食衣服無所擇﹐不惡罵﹐教使然也。與人爭忿﹐𨿽直必責之曰﹕『患汝不能屈﹐不患不能伸耳。』及稍長﹐使從善師友﹐𨿽居貧﹐子欲延客﹐則喜而爲之。」

呂氏曰﹕庶子從叔﹐婦人所厭惡者也﹐夫人視如己子﹔幼子﹐婦人所溺愛者也﹐夫人待若嚴師﹔小臧獲﹐婦人所責備者也﹐夫人不輕笞撲﹐慈而正﹐嚴而恩﹐二子皆爲大儒﹐有自哉。

宋呂榮公母﹐申國夫人﹐性嚴有法。𨿽甚愛公﹐然教公事事循蹈規矩。甫十歲﹐祁寒暑雨﹐侍立終日。不命之坐﹐不敢坐也。日必冠帶以見長者﹐平居𨿽甚熱﹐在父母長者之側﹐不得去巾襪﹐衣服惟謹。行步出入﹐無得入茶肆酒肆。市井里巷之語﹐鄭衛之音﹐未嘗一經於耳。不正之書﹐非禮之色﹐未嘗一接於目。故公徳器成就﹐大異於人。

呂氏曰﹕善教子者﹐一嚴之外無他術﹔善用嚴者﹐一愼之外無他道。今人教子﹐每事疏忽寬縱﹐不耐畱心﹐及徳性已壞﹐而笞撲日加﹐徒令傷恩﹐無救於晚﹐視申國夫人﹐可以悟矣。

智母﹐達於利害之故者也

孫叔敖爲兒時﹐出遊見兩頭蛇﹐殺而埋之。歸見其母而泣﹐母問故﹐對曰「吾聞見兩頭蛇者死﹐今者出遊見之。其母曰「蛇安在﹖」對曰「吾恐他人復見﹐殺而埋之。」其母曰「汝不死矣。夫有陰徳者﹐必有陽報。徳弭眾妖﹐仁除百禍﹐書不云乎﹖皇天無親。堆徳是輔﹐爾默矣﹐必興於楚。」及叔敖長﹐爲令尹﹐君子謂叔敖之母知天道。

呂氏曰﹕天道好生﹐敖母奚取於埋蛇之兒乎﹖蓋殺害人者以全人﹐陰徳奠大焉。世有容保凶頑﹐殃賊良弱﹐不肯除害去惡﹐而自附於仁者﹐其未知埋蛇之義歟。

慈繼母﹐恩及前子者也。

齊義繼母﹐齊二子之母也。當宣王時﹐有人鬥死於道﹐二子立其傍﹐吏坐焉。兄曰「我殺之。」弟曰「我殺之。」期年不決﹐言之王。王曰「皆赦之﹐是縱有罪。皆罪之﹐是誅無辜。」使相問其母﹐母泣而對曰「殺其少者。」相曰「何謂也﹖」母曰「少者﹐妾子也。長者﹐前妻之子也。其父疾且死﹐屬妾曰﹕『善視之。』妾旣諾矣﹐豈可以忘﹖且殺兄活弟﹐是廢公也。背言忘信﹐是欺死也。」因泣下沾襟。相告王﹐皆赦之﹐尊其母曰義母。

呂氏曰﹕繼母視前子﹐仇讎也﹐彼其先吾子之年﹐共吾子之業﹐又慮爲吾子他日害﹐𨿽前子孝養恭誠﹐未必肯諒其心﹐而恆不樂其有﹐況肯救其死﹐又以己子代之死乎﹖若義繼母﹐於夫爲賢妻﹐於子爲慈母﹐千載而下﹐尙能使人揮淚。至於異母兄弟﹐含冤而爭死﹐凡輕於死者﹐安肯自私自利﹐而相處於薄哉﹖同胞人有餘愧矣。

珠崖令死﹐後妻生子九歲﹐前妻之女名初十三歲﹐相攜扶櫬以歸。法攜珠入關者死。繼母有珠系臂﹐棄之。其子拾而置之母奩音連﹐鏡匣。皆不知也。至海關﹐關吏索之﹐得珠﹐曰「嘻﹐死矣﹐誰當坐者﹖」初恐母服罪﹐對曰「父亡之日﹐母棄系臂﹐初心惜之﹐取而置諸鏡奩﹐母不知也」﹐繼母亦以初爲實然﹐憐之﹐因謂吏曰「願且待﹐幸勿劾兒﹐兒誠不知也。夫不幸﹐妾解系臂﹐忘而置諸奩中﹐妾當坐。」初固曰「母哀初孤﹐而彊活之﹐初當坐。」母不與也﹐相與涕泣哽咽。送葬者盡哭﹐路人莫不下淚。關吏執筆垂泣﹐不能就一字﹐乃曰「吾寧坐之﹐不忍刑慈母孝女也。」俱遣之。後乃知其男也。

呂氏曰﹕此天理人情之至也﹐可泣鬼神﹐可貫金石﹐可及豚魚﹐可化盜賊。初年十三耳﹐而能若是﹐殆天植其性與。而繼母之賢﹐晚世所希﹐惜也史逸其姓耳。

李穆姜﹐南鄭人﹐安眾令程文巨之妻也。有二子﹐而前妻四子﹐以穆姜非所自出﹐謗毀日積。穆姜衣食撫字﹐皆倍所生。或謂母﹕「四子甚矣﹐何以慈爲﹖」對曰「四子無母﹐吾子有母﹐設吾子不孝﹐寧忍棄乎﹖」長子興﹐疾困篤﹐母親調藥膳﹐憂勞憔悴。興愈﹐呼三弟謂曰「繼母慈仁﹐出自天性。吾兄弟禽獸其心﹐慚負深矣。」遂將三弟詣縣﹐陳母之徳﹐狀己之罪﹐乞就刑。縣言之郡﹐郡守表異其母﹐四子許令自新﹐皆爲孝子。

呂氏曰﹕世皆恨繼母不慈﹐而寬於前子之不孝﹐皆一偏之見也。兩不得﹐兩有罪。要之禮責卑幼﹐則尊長無不回之天。故有閔損﹐不患衣蘆之姦。有王祥﹐不患守柰之虐。吾因穆

姜慈﹐而有感於世之恕前子者﹐爲未公云。

陳氏﹐建陽人﹐余楚繼妻也。生子翼﹐三歲而楚死。陳氏盡以其產與前妻二子。翼年十五﹐使遊學四方。翼在外十五年﹐成進士以歸﹐迎母入官。後二子貧困﹐又收養而存卹之。

呂氏曰﹕繼母每私其所生﹐能均產業﹐足矣﹐況夫產盡讓前子﹗旣貧而又卹之﹐卽親母何加焉﹖均產﹐中道也﹐讓產﹐賢道也。天下無過慈之繼母。吾於陳氏﹐所深取焉。

慈乳母。乳母所保﹐他人子也﹐祇以受人之托﹐遂盡親之情。或身與俱死﹐或以子代死﹐爲人保子﹐義當如是。

秦攻魏﹐破之﹐殺魏主瑕﹐誅諸公子。而一公子不得﹐令魏國曰「得公子者﹐賜金千鎰。匿之者夷三族。」乳母與公子俱逃。魏故臣見乳母而識之﹐曰「公子安在﹖」母曰「不知﹐𨿽知之﹐不可以言。」故臣曰「國破族滅﹐子尙誰爲乎﹖且千金重利也。夷族極刑也。汝其圖之﹖」母曰「見利而反上者﹐逆也。畏死而棄義者﹐亂也。今持逆亂而求利﹐吾不爲。且爲人養子者﹐務生之﹐非爲殺之也。豈可利賞畏誅﹐廢正義而行逆節哉﹖」遂逃公子於澤中。故臣以告﹐秦軍爭射之。乳母以身蔽公子﹐遂同死焉。秦王聞之﹐以卿禮葬乳母﹐祠之太牢。寵其兄爲五大夫﹐賜金百鎰。

呂氏曰﹕魏之故臣﹐可寸斬﹐可族誅矣。吾又嘆乳母短於料人也。設見故臣﹐號泣而問之曰「公子安在﹖」或故臣有問﹐告以被難﹐又安知公子不能免乎﹖彼乳母者﹐固望故臣協力共謀﹐以免公子也﹐詎知又一秦哉﹖君子貴忠﹐又貴有智以成其忠﹐誠而不明﹐保身以濟事﹐難矣哉。

義保者﹐魯孝公之保母也。姓臧氏﹐與其子俱入宮﹐養孝公。魯人作亂。求孝公將殺之。義保乃令其子﹐衣公之衣﹐臥公之處﹐魯人殺之。義保遂抱公子以出﹐遇公舅魯大夫於外﹐遂托以公而逃。魯人髙之。《論語》曰「可以托六尺之孤。」義保之謂也。

呂氏曰﹕臧氏賢乎哉﹗魯不滅國﹐不絕嗣﹐臧氏之力也。魯之卿大夫愧矣。

姊妹之道

姊妹﹐女兄弟也。气分一體﹐情自相關。先王以婦人內家也﹐每割恩焉﹐然親愛出於天性﹐則休戚豈同路人。取其篤情重義者﹐不敢盡以中道律之也。

齊攻魯﹐至郊﹐望見一婦人﹐抱一兒﹐攜一兒。軍且及矣﹐棄其所抱﹐抱其所攜而走。兒隨而啼﹐婦人不顧。齊將問兒﹐走者誰。曰「吾母也。」齊將追而問﹐婦對曰「所抱者兄子﹐所棄者妾之子也。軍至﹐力不能兩存﹐寧棄妾子耳。」齊將曰「兄子與己子﹐孰親﹖」婦人曰「己之子﹐私也。兄之子﹐公也。子𨿽痛乎﹐獨謂義何﹖」於是齊將按兵而止﹐使言於君曰「魯未可伐也。山澤婦人﹐猶知行義﹐而況士大夫乎﹖」遂還。魯君聞之﹐賜婦人束帛百端﹐號曰義姑姊。君子曰﹕義其大哉﹗𨿽在匹婦﹐國猶賴之。

呂氏曰﹕義則義矣﹐然而未聞道也。己之子﹐夫之子也﹐非婦人所得專也。設夫有眾子﹐或夫在可以復生﹐兄先亡﹐或遺孤而爲父後﹐如義姑者﹐可矣﹐不則𨿽以義奪情﹐終非萬世之常經也。然則柰何﹖曰「兩存之﹐以乞生於齊將。不得﹐則死之。孰存孰亡﹐惟兒所值耳。」至於齊將之料﹐則可悲矣。魯士大夫﹐如義姑者幾人哉﹗

李文姬者﹐趙伯英妻﹐漢太尉固之女也。固爲梁冀所殺﹐二子俱死獄中。少子燮﹐爲文姬所匿﹐密托固門生王成曰「李氏一脈﹐惟此兒在。君執義先公﹐有古人之節。今以六尺奉托﹐生死惟足下。」成遂引燮浮江﹐入徐州界﹐變姓名爲酒家傭。酒家異之﹐以女妻燮。後遇赦得還。

姒娣之道

姒娣﹐今所謂妯娌也。異姓而處人骨肉之間﹐抅釁起爭﹐化同爲異﹐兄弟之斧斤也。錄古今賢妯娌。

昌化章氏﹐兄弟二人﹐皆未有子。兄先抱族人子育之﹐未幾﹐其妻生子詡。弟曰「兄旣有子﹐安用所抱之兒爲﹖幸以與我。」兄告其妻﹐妻曰「無子而抱之﹐有子而棄之﹐人謂我何﹖」弟固請﹐嫂曰「無已﹐寧與我所生者。」弟不敢當﹐嫂竟與之。後二子皆成立﹐長曰栩﹐季曰詡。栩之子樵標﹐詡之子鑄鑑﹐皆相繼登第﹐遂爲名族。

呂氏曰﹕世俗兄弟可笑矣。借馬而饑渴在懷﹐借衣而揉涴是囑﹐況乏嗣始得之兒﹐分以與弟﹗無徳色﹐無吝心﹐顧不難哉﹖要之嫂氏之賢﹐不可及矣﹐割肉相與﹐𨿽舅姑難彊之從﹐況意不出於夫子耶﹖天昌其後﹐殆和气所召與。

蘇少娣﹐姓崔氏。蘇兄弟五人﹐娶婦者四矣﹐各聽女奴語﹐日有爭言﹐甚者鬩墻操刃。少娣始嫁﹐姻族皆以爲憂。少娣曰「木石鳥獸﹐吾無如彼何矣﹐世豈有不可與之人哉﹖」入門事四嫂﹐執禮甚恭。嫂有缺乏﹐少娣曰「吾有卽以遺之。」姑有役其嫂者﹐嫂相視不應命﹐少娣曰「吾後進當勞﹐吾爲之。」母家有果肉之饋﹐召諸子侄分與之。嫂不食﹐未嘗先食。嫂各以怨言告少娣者﹐少娣笑而不答。少娣女奴以妯娌之言來告者﹐少娣笞之﹐尋以告嫂引罪。嘗以錦衣抱其嫂小兒﹐適便溺﹐嫂急接之﹐少娣曰「無遽﹐恐驚兒也。」了無惜意。歲餘﹐四嫂自相謂曰「五嬸大賢﹐我等非人矣。柰何若大年﹐爲彼所笑。」乃相與和睦﹐終身無怨語。

呂氏曰﹕天下易而家難﹐家易而姒娣難。專利辭勞﹐好讒喜聽﹐婦人之常性也。然始於彼之無良﹐成於我之相學。三爭三讓﹐而天下無貪人矣。三怒三笑﹐而天下無凶人矣。賢者化人從我﹐不賢者壞我猶人﹐吾於蘇少娣心服焉。

何氏﹐永嘉王木叔妻也。初歸王氏﹐家甚貧﹐何氏佐以勤儉﹐家用遂饒。一日語夫曰「子可出仕﹐柰弟妹貧寒何。橐中餘資﹐請以分之。」夫喜曰「是吾志也。」旦日盡散﹐簪珥不遺。木叔旣仕﹐又曰「弟妹尙困﹐有田如許﹐何不畀之﹖」夫喜曰「此尢吾志也。」遂以田與弟妹。一郡稱爲賢婦。

呂氏曰﹕憎同室而專貨利﹐婦人莫不爾。欲其彼我分明已難﹐況盡推所有以與弟妹乎﹗其夫喜而從之友於可槪知矣。

姑嫂之道

舅姑之女﹐兄弟之妻﹐分莫親﹐情莫厚者也。然二人者﹐每不相得﹐則女過爲多焉。父母無終身之依﹐姊妹非緩急之賴﹐繼父母而親我者誰也﹖獨柰何恃目前城社﹐傷後日松蘿哉。夫君子言古道﹕「不計世情。」余云云﹐爲兒女子說也。

歐陽氏﹐宋人﹐適廖忠臣﹐逾年而舅姑死於疫。遺一女閨娘﹐才數月﹐歐陽適生女﹐同乳哺之。又數月﹐乳不能給﹐乃以其女分鄰婦乳。而自乳閏娘。二女長成﹐歐陽於閏娘﹐每倍厚焉。女以爲言。歐陽曰「汝﹐我女。小姑﹐祖母之女也。且汝有母﹐小姑無母﹐何可相同﹖」因泣下。女愧悟﹐諸凡讓姑而自取余。忠臣後判淸河﹐二女及笄﹐富貴家多求姪氏。歐陽曰「小姑未字﹐吾女何敢先。且聘吾女者﹐非以吾愛吾女乎。」其問諸鄰人﹐卒以富貴家先閏娘。簪珥衣服器用﹐罄其始嫁妝奩之美者送之﹐送女之具不及也。終其身如是。閏娘每謂人曰「吾嫂﹐吾母也。」歐陽歿﹐閏娘哭之﹐至嘔血﹐病歲餘。聞其哭者﹐莫不下淚。

呂氏曰﹕姑嫂﹐世所謂參商人也。嫁女之家﹐聞有小叔姑則戚﹐而嫂亦厭惡此兩人﹐若不可一日有。何者﹖爲母耳目﹐譖愬相虐也。世之爲嫂者﹐誠如歐陽氏賢﹐則舉世皆閏娘矣。吾於是知一人盡道﹐兩人成名﹐同室仇讎﹐過分寡耳﹐難以罪一人也。

陳安節之妻王氏﹐始嫁歲餘﹐而夫卒﹐遺孤甫月。家貧﹐王氏躬操勤苦如男子。修行最謹﹐教子孫有法﹐家漸以饒。鄕人敬之﹐呼曰堂前。初堂前之歸陳氏也﹐舅姑歿時﹐夫之妹尙幼。堂前教育撫字如女。及笄厚嫁之。舅姑歿﹐妹求分財﹐堂前盡出室中所有與之﹐無吝色。妹得財﹐盡爲夫淫蕩所罄﹐貧不能自存。堂前又爲置田宅﹐撫諸甥如己出﹐終無怨語。

呂氏曰﹕堂前孝養舅姑﹐教育子孫﹐周卹宗族﹐廣施陰功﹐砥礪名節﹐無一不善者。而姑嫂之情﹐尢世所希﹐余特表而出之。

鄒媖﹐宋人﹐繼母之女也。前母兄﹐娶妻荊氏。繼母惡之﹐飲食常不給﹐媖私以己食繼之。母苦役荊﹐媖必與俱。荊有過誤﹐媖不令荊知﹐先引爲己罪。母每撲荊﹐則跪而泣曰「女他日不爲人婦耶﹖有姑如是﹐吾母樂乎﹖柰何令嫂氏父母﹐日蹙憂女之眉耶﹖」母怒欲笞媖﹐媖曰「願爲嫂受笞。嫂實無罪﹐母徐察之。」後適爲士人妻﹐舅姑妯娌姊妹﹐知其賢也﹐皆敬重焉。媖歸寧﹐抱數月兒﹐嫂置諸牀上﹐兒偶墜火爛額﹐母大怒。媖曰「吾臥於嫂室﹐不愼﹐嫂不知也。」兒竟死﹐荊悲悔不食。媖不哭﹐爲好語相慰曰「嫂作意耶。我夜夢凶﹐兒當死﹐不則我將不利。」彊嫂食而後食。母后見女之得愛於夫家也﹐竟成慈母。媖嘗病﹐嫂爲素食三年。媖五子﹐四登進士﹐年九十三而卒。

呂氏曰﹕小姑如姑﹐嫂甚畏之媖異母也﹐視嫂乃如是﹐多壽﹑多男子﹑多貴﹐殆天所以報賢人哉。吾鄕大小姑貴重﹐出嫁之女﹐輿母列坐﹐坐居左。弟婦輿同席﹐則叩頭告坐﹐大姑立受之﹐稍不當於心﹐則辭色如父母。惟賢者不然﹐然者彊半也。讀此傅﹐寧不汗顏。

嫡妾之道

有家之凶﹐嫡妾居其九。堯於舜﹐旣歷試諸艱矣﹐猶以二女難之。彼二女者﹐何煩舜難哉﹗況夫非舜﹐嫡妾非同胞之親﹐無英皇之賢﹐而欲其志同行也﹐不亦難乎﹗是故夫道嚴正﹐嫡道寬慈﹐妾道柔順﹐三善合而太和在閨門之內矣。

女宗者﹐宋鮑蘇之妻也。鮑蘇仕衛三年﹐而娶外妻。女宗養姑甚謹。因往來人問候其夫﹐賂遺外妻甚厚。其嫂曰「夫人旣有所好﹐子何畱乎﹖」女宗曰「婦人一醮不攺﹐供衣服以事夫子﹐精酒食以事舅姑﹐以專一爲貞﹐以善從爲順﹐豈以專夫之室爲善哉﹖﹗忌夫所愛﹐是謂貪淫﹐婦徳之恥也。夫禮﹐天子十二﹐諸侯九﹐卿大夫三﹐士二。今吾夫誠士也﹐有二﹐不亦宜乎﹖且婦人七去﹐妬正居一。嫂不教吾以居室之善﹐而欲使吾爲可棄之行耶﹖」不聽。宋公聞之﹐表其閭曰女宗。

呂氏曰﹕女無美惡﹐入宮見妬﹐此婦人常性也。女宗於夫之外妻﹐不直不妒﹐又厚遇之。以是相與﹐而夫不感其賢﹐妾不樂其徳﹐以釀一家之和气者﹐未之有也﹐可爲婦人之法。

花云妻郜氏﹐妾孫氏﹐俱懷遠人。云守太平﹐與陳友諒戰﹐爲所縛﹐不屈而死。郜生子煒方三歲。郜聞城將陷﹐以牲酒祭家廟﹐會家人﹐泣曰「城破﹐花將軍必死﹐吾豈能獨生哉﹗幸有嬰兒﹐不可使花氏無後﹐若等善視之。」遂赴水死。孫瘞郜屍﹐遂抱兒以行。脫簪珥﹐覓漁舟渡江。遇亂軍奪舟﹐棄孫於水﹐孫抱兒﹐遇斷木浮至﹐附之﹐入葦洲。采蓮實哺兒﹐七日不死。夜半聞人語聲﹐呼之﹐逢一翁﹐自稱雷老﹐引達帝所。孫抱兒拜且哭﹐帝亦哭﹐置兒於膝曰「此將種也。」雷老忽不見。煒後拜水軍左衛指揮使﹐偕孫至太平﹐奉郜骸骨﹐爲云刻像﹐合葬上元縣。

呂氏曰﹕煒非孫氏出也﹐亂離之際﹐忍九死以全孤﹐卒收夫與嫡而合葬焉﹐士女淑媛﹐不在貴賤間矣。身忠臣﹐妻節婦﹐妾賢人﹐孰謂花將軍死哉﹗

婢子之道。

婢也賤﹐何以錄﹐錄賢也。論勢分﹐則大夫士庶人妻﹐不相齒。論道義﹐則溝壑餓莩﹐可與堯舜共一堂。何言貴賤哉﹗

會稽翟素﹐士族之女也。聘而未嫁﹐賊至欲犯之﹐臨以刃不從。其房婢名靑者﹐跪而泣曰「無驚我姑氏﹐靑乞代死。」賊竟殺素﹐又欲犯靑﹐靑曰「我欲代姑﹐冀全其名節性命耳。姑旣見殺﹐我生何爲﹖」遂罵賊﹐賊怒﹐復殺之。

呂氏曰﹕靑之代素﹐忠也。不受辱﹐貞也。忠貞兩字﹐士君子且難﹐況婢女乎﹗

●教女遺規卷之下

王孟箕《家訓﹖禦下篇》

《溫氏母訓》有序

史搢臣《願體集》

唐翼修《人生必讀書》

王朗川言行匯纂

《女訓約言》

○王孟箕《家訓﹖禦下篇》

名演疇﹐江西彭澤人﹐萬曆進士﹐任山西副使。

謹按﹕寬仁慈惠﹐婦女之徳﹐卽婦女之福也。婦女不與戶外﹐其不寬﹑不仁﹑不慈﹑不惠﹐或難施於外人﹐而先施於門內。門內如翁姑夫子女﹐或猶有不敢不忍之意。其可以逞其不寬﹑不仁﹑不慈﹑不惠者﹐惟此日夕相對之奴婢耳。故入其家﹐觀其奴婢﹐而有以知婦之良與不良也。玆篇所言﹐女子禦下﹐酷烈暴虐之態﹐可謂推見至隱﹐極情盡致矣。亦思爲婦女而至於如此﹐賢乎不賢乎﹖人將畏而敬之乎﹐抑厭而遠之乎﹖天將予之福祿乎﹐抑加之以災害乎﹖不有人禍﹐必有天災﹔不於其身﹐必於其子孫。吾願爲士夫者﹐持此一通﹐令婦女輩﹐常相借鏡﹐轉相傳述﹐庶幾無則加勉﹐有則攺之。救得一分不良之性﹐卽畱一分之福澤也。

凡人家道稍溫﹐必蓄僕婢。彼資我之養﹐我資彼之力﹐蓋相依而成人家。彼旣有力﹐何處不可依人﹐而謂彼非我則無以爲生者誤也。律有入官爲奴之條。士庶之家﹐安得有奴﹖故僕曰義男﹐婢曰義媳﹐幼者曰義女﹐皆與己之兒媳子女同稱。𨿽有貴賤﹐非犬馬之與我不同類者。陶淵明所謂此亦人子也﹐可繹思矣。

人家於此輩﹐衣服飲食﹐不加體卹﹐已失慈惠之道。若唾罵捶楚﹐略無節制﹐殘忍何堪﹗或當罵而竟撻﹐或宜量撻而加重撻﹐或無故撻之﹐此在男子容有之﹐而婦人尢甚。婦人於僕婢皆然﹐而於小婢尢甚。

男子得僕以服伺於外﹐婦人得婢以服伺於內﹐皆可代己之勞﹐此男婦之所同也。惟婦人得僕婢﹐代爲出入﹐而已得嚴內外之防﹐得供使令之役﹐是婦人之於僕婢尢切也。乃於所蓄僕婢﹐無端淩虐。或炊爨而少竊腥蔬﹐或看茶而便竊茶果﹐此小過﹐恕之可耳。或叱罵之﹐量朴之足矣。乃以爲罪大惡極而不可赦也﹐盡力鞭笞﹐不在人理相待之內。有舅姑聞聲而不避﹐有妯娌力勸而不能。若丈夫禁之﹐則反甚其怒﹐猶曰彼爲盜耳。又有命之服役而不諳﹐蓋彼惟愚癡﹐故爲人役耳﹐正可情遣理恕﹐而從容教之。乃持棍棒而押之﹐一面打罵﹐一面視其幹辦。彼痛楚難堪﹐恐怖心勝﹐益周章無措﹐而益箠撻不休﹐猶曰﹐此其不用心服役耳。又有因家之不如意﹐無名頓起無故動火性。怨毒橫生。遂遷怒於僕婢而撻之﹐視平昔更甚。靑天雷電﹐平地風波﹐令彼躲閃無門﹐手足難措﹐豈不爲無端業障哉﹗

夫法莫嚴於官府矣。打用竹板﹐笞用荊條﹐拶夾刑具﹐止竹木之屬﹐另有人數仗。就是大盜﹐亦未有杖之上百者。諸刑具止施於兩臂手足﹐而胸背腰脇不及焉。而婦人不然也。房中便用火筯鐵鉗﹐廚中便用刀背﹐有節柴棍﹐其小者耳。撻之不計其數﹐甚至一日二三次箠撻之﹐腰背脇肋諸要害之處﹐不論焉。況官府中受杖之人﹐出則有人慰勞﹐有酒食暖臀﹐有棒瘡膏藥﹐此輩卽有同類﹐不敢一目之顧﹐又安所得酒食瘡傷藥物哉﹗血肉之軀﹐原非金石﹐彼不速斃於杖下幸耳。況彼打罵之時﹐威不稍霽﹐嗔目咬牙﹐如貓之捕鼠﹐狠心毒手﹐如虎之擒羊﹐分明一座活地獄。日中撻不計其早晨曾撻﹔晚間撻不計其日中曾撻﹐又何論今日撻﹐計其前日昨日已撻乎﹗且撻之時﹐有曰便打你死﹐不要償命﹐不過要去了幾兩銀子。嗟﹗人命非蟻螘也﹐但不計費﹐可任所爲﹖殊不知善惡報應﹐天理昭彰﹐不及其身﹐必於子孫﹐豈銀錢所能寬貸﹐良可懼也。

欲閒有家﹐須嚴於納媳之始﹐所謂教婦初來也。蓋新婦初來﹐就是素性剛狠﹐自有許多含蓄不敢發處。欲撻僕婢﹐必要先稟白舅姑。月不過一二度﹐杖不過荊條﹐數不過三五下。倘有私撻暗地撻﹐姑查出而叱之。再不攺﹐白其父母。又再不攺﹐父責其子﹐姑責其媳﹐不妨過嚴﹐自不敢恣其胸臆。數月規矩已定﹐後來自能照行之。若初時稍縱﹐將來必勢重不可返﹐無藥可醫矣。

若其剛很用﹐不聽約束。及初來未嚴﹐養成撻人手熟者﹐又有一處焉。嫁賣之﹐彼必生釁。惟聽其遠遁投生﹐不爲尋究﹐去後亦不復買。惟工雇童稚﹐應門捧茶。若又稍稍難爲﹐明年並無肯爲工雇者。非薄其妻﹐實所以成之也。惟丈夫刑家無道﹐只爲不堪其舌噪。或已逃而必尋﹐或尋不獲而復買。私心必曰﹐彼經此錯﹐將來必攺。不知婦怨無終﹐雨行舊路﹐將來不至撻死不已。是婦人之業﹐丈夫作之也。明有國法﹐幽有鬼神﹐其報應豈不譴及婦人﹐而並及丈夫哉﹖﹗

○《溫氏母訓》有序

烏程於石先生﹐以崇禎丙子舉於鄕。初名以介﹐後更命璜。舉癸未禮闈﹐筮仕徽司理。疆事壞死之。先帝後以節烈風萬世﹐公夫人長安從容就義。遺集十二卷﹐末述先訓﹐乃母夫人陸所身教口授者。信乎家法有素﹐而賢母之造就不虛也。夫顏訓袁範﹐世稱善則﹐類皆喆士之所修立。未聞宮師垂誡﹐踵季婦大家而有言也者。有之﹐自節孝始矣。原集繁重﹐不利單行﹐爰再付梓﹐讀者其廣知奮興乎﹖序失名。

謹按﹕溫母之訓﹐不過日用恆言。而於立身行己之要﹐型家應物之方﹐簡該切至﹐字字從閱歷中來。故能耐人尋思﹐發人深省。由斯道也﹐可不媿鬚眉矣﹐豈僅爲淸閨所宜則效哉﹗於石先生之气節凜凜﹐有自來也。敬錄之﹐使凡爲女子者﹐知爲人婦﹑爲人母﹐相夫教子﹐與有責焉。必明大義﹐諳物情﹐如溫母者﹐乃盡婦人之道﹐勿以爲止主中饋而已也。

窮秀才譴責下人﹐至鞭朴而極矣。暫行知警﹐常用則玩。教兒子亦然。

貧人不肯祭祀﹐不通慶弔﹐斯貧而不可返者矣。祭祀絕﹐是與祖宗不相往來﹐慶弔絕﹐是與親友不相往來﹐名曰獨夫﹐天人不祐。

凡無子而寡者﹐斷宜依向嫡侄爲是。老病終無他諉﹐祭祀近有感通。愛女愛婿﹐決難到底同住。同住到底﹐免不得一番擾攘官司也。

凡寡婦﹐𨿽親子侄兄弟﹐只可公堂議事﹐不得孤召密囑。寡居有婢僕者﹐夜作明燈往來。

少寡不必勸之守﹐不必彊之攺﹐自有直捷相法。只看晏眠早起﹐惡逸好勞﹐忙忙地無一刻丟空者﹐此必守志人。身勤則念專﹐貧也不知愁﹐富也不知樂﹐便是鐵石手段。若有半晌偸閒﹐老守終無結果。吾有相法要訣﹐曰「寡婦勤﹐一字經。」

婦女只許粗識「柴」﹑「米」﹑「魚」﹑「肉」數百字﹐多識字﹐無益而有損也。

凡人同堂同室同窗多年者﹐情誼深長﹐其中不無敗類之人。是非自有公論﹐在我當存厚道。

世人眼赤赤﹐只見黃銅白鐵。受了斗米串錢﹐便聲聲叫大恩徳。至如一鄕一族﹐有大宰官﹐當風抵浪的﹔有博學雄才﹐開人膽智的﹔有髙年老輩﹐道貌誠心﹐後生小子﹐步其孝弟長厚﹐終身受用不窮的。這等大濟益處﹐人卻埋沒不提﹐才是陰徳。

周旋親友﹐只看自家力量﹐隨緣答應。窮親窮眷﹐放他便宜一兩處﹐才得消讒免謗。

中年喪偶﹐一不幸也。喪偶事小﹐正爲續弦費處。前邊兒女﹐先將古來許多晚娘惡件。塡在胸坎。這邊父母﹐婢婦唆教﹐自立馬頭出來。兩邊閒雜人﹐占望風气﹐弄去搬來。外邊無干人﹐聽得一句兩句﹐只肯信歹﹐不肯信好﹐眞是淸官判斷不開。不幸之苦﹐全在於此。然則如之何﹖只要做家主的﹐一者用心周到。二者立身端正。

凡父子姑媳﹐積成嫌隙﹐畢竟上人要認一半過失。其胸中橫豎道﹐卑幼柰我不得。

貧人未能發迹﹐先求自立。只看幾人在坐﹐偶失物件﹐必指貧者爲盜藪﹔幾人在坐﹐羣然作弄﹐必持貧者爲話柄。人若不能自立﹐這些光景﹐受也要你受﹐不受也要你受。

寡婦勿輕受人惠。兒子愚﹐我欲報而報不成﹔兒子賢﹐人望報而報不足。

我生平不受人惠﹐兩手拮據﹐柴米不缺。其餘有也挨過﹐無也挨過。

作家的﹐將祖宗緊要做不到事﹐補一兩件﹔做官的﹐將地方緊要做不到事﹐幹一兩件﹐才是男子結果。髙爵多金﹐不算是結果。

兒子是天生的﹐不是打成的。古云「棒頭出肖子」。不知是銅打就銅器﹐是鐵打就鐵器。若把驢頭打作馬面﹐有是理否﹖

世間輕財好施之子﹐每到骨肉﹐反多恚吝﹐其說有二﹕他人蒙惠﹐一絲一粒﹐連聲叫感﹐至親視爲固然之事﹐一不堪也。他人至再至三﹐便難啟口﹐至親引爲久常之例﹐二不堪也。他到此處﹐正如啞子喫黃連﹐說苦不得。或兄弟而父母髙堂﹐或叔侄而翁姑尙在﹐一團情分﹐利斧難斷。稍有念頭防其干涉﹐杜其借貸﹐將必牢拴門戶﹐狠作聲气﹐把天生一副惻怛心腸﹐蓋藏殆盡﹐方可坐視不救。如此便比路人仇敵﹐更進一層。豈可如此﹖汝深記我言。

問介﹕「侃母髙在何處﹖」介曰「剪髮餉人﹐人所難到。」母曰「非也。吾觀陶侃運甓習勞﹐乃知其母平日教有本也。」世人多被心腸好三字壞了。假如你念頭要做好兒子﹐須外面實有一般孝順行徑﹔你念頭要做好秀才﹐須外面實有一般勤苦行徑。心腸是無影無形的﹐有何憑據﹖凡說心腸好者﹐都是規避樣子。

人有父母妻子﹐如身有耳目口鼻﹐都是生而具的﹐何可不一經理﹖只爲俗物。將精神意趣﹐全副交與家緣﹐這便喚作家人﹐不喚讀書人。

做人家切弗貪富﹐只如俗語從容二字甚好。富無窮極﹐且如千萬人家浪用﹐盡有窘迫時節。假若八口之家﹐能勤能儉﹐得十口貲糧﹔六口之家﹐能勤能儉﹐得八口貲糧﹐便有二分餘剩。何等寬舒﹐何等康泰﹗

汝與朋友相與﹐只取其長﹐弗計其短。如過剛鯁人﹐須耐他戾气﹔遇駿逸人﹐須耐他罔气﹔遇朴厚人﹐須耐他滯气﹔遇佻達人﹐須耐他浮气。不徒取益無方﹐亦是全交之法。

閉門課子﹐非獨前程遠大。不見匪人﹐是最得力。

父子主僕﹐最忌小處煩碎。煩碎相對﹐面目可憎。

懶記賬籍﹐亦是一病。奴僕因緣爲姦﹐子孫猜疑成隙者﹐繇於此。

家庭禮數﹐貴簡而安﹐不欲煩而勉。富貴一層﹐繁瑣一層﹔繁瑣一分﹐疏闊一分。

曾祖母告誡汝祖汝父云「人𨿽窮饑﹐切不可輕棄祖基。祖基一失﹐便是落葉不得歸根之苦。吾寧日日減餐一頓﹐以守尺寸之土也。」出廚嘗以手捫鍋蓋﹐不使兒女輩減竈更然。今各房基地﹐皆有變賣轉移﹐獨吾家無恙﹐豈容易得到今日﹖念之念之。

汝大父赤貧﹐曾借朱姓者二十金﹐賣米以糊口。逾年朱姓者病且篤。朱爲兩槐公紀綱﹐不敢以私債使聞主人﹐旁人私幸以爲可負也。時大父正客姑熟﹐偶得朱信﹐星夜趕歸﹐不抵家﹐竟持前欠本利至朱姓處。朱已不能言﹐大父徐徐出所持銀﹐告之曰「前欠一一具奉﹐乞看過收明。」朱姓蹶起頌言曰「世上有如君忠信人哉﹐吾口眼閉矣。願君世世生賢子孫。」言已气絕。大父遂哭別而歸。家人詢知其還欠﹐或騃之。大父曰「吾故騃。所以不到家者﹐恐爲汝輩所惑也。」如此盛徳﹐汝曹可不書紳﹖

問世間何者最樂﹖母曰「不放債﹐不欠債的人家﹔不大丰﹐不大歉的年時﹔不奢華﹐不盜賊的地方﹐此最難得。免饑寒的貧士﹐學孝弟的秀才﹐通文義的商賈﹐知稼穡的公子﹐舊面目的宰官﹐此尢難得也。」

凡寡婦不禁子弟出入房閣﹐無故得謗﹔婦人盛飾容儀﹐無故得謗﹔婦人屢出燒香看戲﹐無故得謗﹔嚴刻僕隸﹐菲薄鄕黨﹐無故得謗。

凡人家處前後嫡庶妻妾之間者﹐不論是非曲直﹐只有塞耳閉口爲髙。用气性者﹐自討苦喫。

聯屬下人﹐莫如減冗員而寬口食。

做人家﹐髙低有一條活路﹐便好。

凡與人田產錢財交涉者﹐定要隨時討个決絕。拖延生事。

婦人不諳中饋﹐不入廚堂﹐不可以治家。使婦人得以結伴聯社﹐呈身露面﹐不可以齊家。

受謗之事﹐有必要辯者﹐有必不可辯者。如系田產錢財的﹐遲則難解﹐此必要辯者也。

如系閨閫的﹐靜則自銷﹐此必不可辯者也。如系口舌是非的﹐久當自明﹐此不必辯者也。

凡人气盛時﹐切莫說道﹕「我性子定要這樣的﹐我今日定要這樣的。」驀直做去﹐畢竟有搕撞。

人當大怒大忿之後﹐睡了一夜﹐還要思量。

○史搢臣《願體集》

名典江﹐南揚州人。

謹按﹕婦女深處閨房﹐不知世事艱難﹐習成驕悍情性﹐而構釁於嫡庶之間﹐耗財於婚嫁之事﹐取辱於嫌疑之際﹐往往不免。爲士失者﹐明知其非﹐而恩常掩義﹐以至一傳眾咻﹐驟難見信﹐且有陰爲所持﹐牢不可破者矣。願體集所載﹐頗多居家涉世之事。玆錄其切於近世婦女之病﹐如前所云者。𨿽其曲盡形容﹐不無爲下等人說法之處﹐而知病卽藥﹐因俗立教﹐余有取焉。就此數者之中﹐男女嫌疑﹐尢爲家門榮辱所系﹐勿謂無傷﹐其禍將長。有閒家之責者﹐防微杜漸﹐竟以此爲門內之人鬼關可也。

婦人女子﹐明三從四徳者﹐十無一二。在父母膝下﹐性情自任﹐於歸之後﹐便見賢愚。貧家婦女﹐紡績炊爨﹐井臼農莊﹐事姑哺兒﹐勤勞終日。獨是富貴女子﹐在室受雙親之庇﹐出嫁享夫家之安。髙堂大廈﹐飲食多美味時鮮﹐穿插皆綾羅珠翠。兒女有乳媼抱領﹐鍼綫有婢妾應承。家務從不經心﹐釀成驕傲之性﹐惟知妝飾一身﹐求全責備﹐竟不知米從稻出﹐絲自蠶抽。視錢財如糞土﹐以物命爲艸芥。那管夫家經商者﹐有操心籌算﹔作宦者有仕路艱難。若性質淳良者﹐尙聽公姑之訓﹐丈夫之言。有一等驕悍婦人﹐不知理法﹐不信果報。公姑丈夫﹐開口便傷﹐侍妾婢女﹐終朝打罵。及至逼出事端﹐爲丈夫者﹐顧惜體面﹐焉肯令妻出乖露醜﹐到底仍是丈夫抵當﹐竭力彌縫過去。及至事後﹐見兒女滿前﹐姻親羅列﹐出遣不可﹐警戒不從﹐若以大義數責﹐彼反輕生恐嚇﹐又怕多事﹐惟有忍耐而已。愚謂經史女箴﹐勸必不聽。惟有令人講解律例﹐並詞訟招詳﹐某官審某事﹑某人犯某罪﹐使知婦女亦有罪條﹐王法不盡男子。而善惡報應之事﹐時時陳說﹐庶乎稍生畏懼﹐或可挽於萬一也。

有夫婦而後有父子﹐若娶妻而卽生子﹐且聯舉數子﹐則承祧有人﹐可無憾矣﹐至有子而仍娶妾﹐賢者所不免焉。爲之妻者若果溫惠寬和﹐得以相安無事。則如古所稱樛木螽斯之懿範﹐不多讓矣。若夫婦年近四十﹐或生女而不生男﹐或曾生而不育﹐或竟全不一生者﹐則急宜置妾﹐以爲嗣續之計。爲之婦者﹐正宜和衷寬待﹐以冀其早爲生育﹐俾吾夫得免無後之嘆﹐而己亦不失爲嫡母之尊。每見賢淑之婦﹐年在四十左右﹐艱於嗣息﹐卽歡然勸夫娶妾﹐和集一門。未幾妾尙未生﹐妻忽生子者﹐亦有妻妾並舉子者﹐要以和气自能致祥也。柰何有一種嫉妒性成者﹐明知年齒日增﹐生育無望﹐說到娶妾﹐卽百計刁難。迄至勉彊作成﹐勢必入門見嫉。明則尋是覓非﹐顯加辱苦﹔暗則私覷密察﹐以冀間離。幸而懷孕生子﹐或漠不關情﹐或佯爲稱慶﹐終是滿腔積恨﹐一片殺機。有生子而彊遣其母者﹐有子疾而陰肆其毒者﹐有鬥爭無寧日者﹐充其妒忌之心可以死其夫﹐可以亡其身﹐又安惜夫之無後爲大哉﹗夫四十無子則娶妾﹐婦人無子去﹐妒去﹐律例昭然﹐原不忍斯人之終於無後也。獨怪怯懦之夫﹐甘受制於潑悍之婦。或委靡不振﹐怒而不言﹔或顧惜臉面﹐自相掩覆。坐使無良之婦﹐得志以逞。俾祖父之血食﹐自我而斬﹐豈非不孝之至﹐而爲天地間一大罪人乎﹖﹗吾謂人至四十無子﹐則宜告過宗族及婦之父母兄弟﹐按律娶之。敢肆阻撓﹐卽正以無子去妒去之罪案﹐鳴之於官﹐決於必去。爲官長者﹐伸明律法﹐不得少事姑惜﹐按律去之。使閨門不賢不淑之婦﹐知有天网人紀﹐不可磨滅﹐不敢負嵎肆惡。則儆一戒百﹐不獨一人一家﹐受其福庇﹐有裨風俗人倫不少矣。

亦有嫡妻素明大義﹐惟恐覆夫宗嗣﹐聽其置妾納婢。所賴爲之夫者﹐嚴分正倫﹐不容隕越﹐幸而生有子女﹐必教以孝敬嫡母﹐庶義謹微於著之義。乃有婢妾生子﹐反起踞寵奪嫡之心﹐始而舉動放恣﹐繼以語言肆詬﹐至謂母以子貴﹐嫡庶何分﹐而漸欲易其位者。且有夫心偏向﹐謂妾能爲我生子接宗﹐一味寬縱﹐舉動任其僭越﹐語言聽其觸犯﹐視結髮之愛若路人﹐於寵姬之間多袒護者﹐則名分倒置﹐實爲亂階。不思夫婦爲五倫之始﹐結髮乃父母所配﹐廟見之日﹐原冀昌衍吾宗﹐無何實命不猶﹐不得已而相夫置妾生子﹐代爲恩勤﹐亦謂子𨿽庶出﹐而我爲嫡母﹐是夫宗不絕﹐卽婦嗣有託也。若妾則蛾眉得寵﹐遽干名分﹐妻則淒其冷落﹐視若贅疣﹐不獨悖理滅倫﹐旣獲罪於名教﹐似此寡情薄徳﹐捫心其能自安乎﹖

兄弟爭財﹐其父遺不盡不止﹔妻妾爭寵﹐其夫命不死不休。

世人於嫁女一事﹐必誇奢斗靡﹐苦費經營﹐往往有因一嫁一娶﹐而大傷元气者。事後追憶所費﹐其實正用處少﹐浮用處多。如富盛之家﹐必欲從厚﹐與其金珠溢篋﹐幣帛盈箱﹐采轎幾筵﹐極一時之盛。何如佐以資本﹐代置莊田﹐爲彼後日之恆產乎﹗曾見有詩云「婚姻幾見斗奢華﹐金屋銀屏眾口誇。轉眼十年人事變﹐妝奩賣與別人家。」殊有深味。

又有不足之家﹐拘牽禮節。男女俱已長成﹐或因賠贈無資﹐不肯允嫁﹐或因繁文無措﹐不敢親迎﹐坐使婚嫁愆期﹐寧作曠夫怨女者。不思男女之情﹐室家之願﹐原以婚嫁及時爲幸﹐與其以儀文未備而待時﹐何如以遷就團圓而成事。況靑春已屆﹐年忽一年﹐時事變遷﹐又焉保將來之果如吾意耶﹖又有產僅中人﹐效顰富室﹐惟知六禮必周﹐不計家資厚薄﹐或稱貸以備釵環﹐或廢產以供花燭。迨至入門之後﹐向之繁文縟節﹐轉眼皆空﹐今之典借花銷﹐俱成實累。夫男女畢姻﹐原欲其續祖妣而大門閭﹐若以一婚嫁之故﹐而累債耗家﹐𨿽有佳男佳婦﹐已苦於門戶無可支持﹐始悔前此浪費。則亦何益之有﹖﹗

妻𨿽賢不可使與外事﹐僕𨿽能不可吏與內事。

三姑六婆﹐勿令入門。此輩或稱募化﹐或賣簪珥﹐或假媒妁﹐或治疾病﹐專一傳播各家新聞﹐以悅婦女。暗中盜哄財物﹐尙是小事﹐常有誘爲不端﹐魘魅刁拐﹐種種非一﹐萬勿令其往來。至於娼妓﹐更是不祥穢物﹐出入臥房﹐尢爲不可。媒婆﹑穩婆﹐不能不用﹐擇其善者用之﹐亦不可令其時常往來。

男女不雜坐﹐無論尊卑﹑長幼﹑遠近﹑親疏﹐均無雜坐之理﹐不同椸枷﹐不同巾櫛拭巾髮梳﹐不相通用﹐不親授。喪祭則以盤盛。其餘不得已而授受﹐則置於幾桌﹐令其自取。內外不共井嫌同汲也﹐不共湢浴﹐嫌相褻也﹐不通寢席﹐如被褥枕簟之類嫌相親也﹐不通衣裳嫌混雜也。諸母庶母不漱洗也裳。女子嫁而反﹐兄弟甥侄同。弗與同席而坐﹐弗與同器而食。有事來家﹐則語於中堂﹐不得房中坐談。男子入內﹐不嘯不指。夜行以燭﹐無燭則止﹝取光明之義﹐此男子之遠嫌也﹞﹐女子無故不許出中門。出中門﹐必擁蔽其面﹝有用紬爲補者﹐名曰頭補﹐或用靑紗﹞。夜行以燭﹐無燭則止﹝此婦女之遠嫌也﹞。出入於道路﹐男子由右﹐女子由左﹝以右爲尊﹐道路之間﹐亦有分別﹞﹐此曲禮別男女之大節﹐所以嚴內外﹐而防瀆亂也。有家者不可不知。

男女遠別﹐不止翁婦嫂叔爲然。世俗惟嚴於翁婦﹐其餘無別。甚者﹐叔嫂﹑姊夫﹑小姨﹑妻弟之妻﹐皆不避嫌﹐近於蠻貊矣。然避嫌不必相隔太遠也﹐三步之外﹐止足背立可也。數步之外﹐止足背立﹐則貧窮小戶﹐皆可避嫌﹐何況富族。同室尊親皆能有別﹐何況外人。

男女之所以隔絕者﹐惟爭一見。禮云「外言不入於梱﹝門限也﹞﹐內言不出於捆。」卽聲音尙不容通﹐況顏面乎﹗於此見聖賢防微杜漸之意。有等婦人﹐競不避人﹐入寺燒香﹐登船遊玩﹐爲丈夫者﹐明知而縱之。其故何歟﹖甚有好見人者﹐反笑避人爲不大方﹐則惑愈甚。

謹飭閨門﹐人盡知之。而主家者﹐於服食器用之類﹐或躬親備辦﹐或介紹分勞﹐獨於婦女抿掠脂粉﹐女工鍼綫之物﹐每多忽略﹐聽其自購。常見閭巷閨雛﹐朱門媵婢﹐叢遶貯立﹐與街市貨郎﹐擇揀精粗﹐奪來搶去﹐男女混雜﹐大爲不雅。豈禮嚴內外﹐獨此不禁歟﹖且所擊之器﹐名爲驚閨﹑結繡﹑喚嬌娘﹐予謂閨可驚﹐而嬌娘豈可爲若輩喚乎﹖深心者﹐當令童僕代之。

○唐翼修《人生必讀書》

名彪﹐浙江蘭溪人﹐歷任會稽﹑長興﹑仁和訓導。

謹按﹕婦人以夫爲天﹐而舅姑爲夫之父母﹐義莫重焉。事之不得其道﹐孝敬有虧﹐卽才智有餘﹐曷足貴乎﹖篇中敬翁姑﹑敬夫之節﹐周詳眞摯﹐發乎天性。而於繼姑﹑貧賤之夫﹐委曲承順﹐服事尢謹。伯叔妯娌之間﹐任勞讓財﹐恩愛無間。教子以義方﹐不事姑息﹐此尢婦女所難也。一門之內﹐有婦如此﹐不特人敬之服之﹐天亦必佑之﹐家道其有不興者乎﹖此編當與女誡參觀﹐誠哉其爲必讀書也。

婦人賢不賢﹐全在聲音髙低﹐語言多寡中分。聲低言寡者賢也﹐聲髙言多者不賢也。

人非聖人﹐不能無過﹐況婦人乎﹗媳婦偶然有失﹐公姑丈夫譴責﹐當欣然受之。云媳婦不是﹐自此當攺﹐則不惟有過無害﹐卽此便增一善矣。若橫爭我是﹐得罪公姑﹐得罪丈夫﹐是一小過未完﹐反增一大罪也。

媳婦之倚仗爲天者﹐公姑與丈夫﹐三人而已。故事三人﹐必須愉色婉容﹐曲體歡心﹐不可纖毫觸犯。若公姑不喜﹐丈夫不悅﹐久久則惡名昭著﹐爲人所不齒矣﹐奴僕皆得而抵觸我矣。故婦之善事公姑丈夫也﹐非止爲賢與孝也﹐且以遠辱也。

夫者﹐天也﹐一生須守一敬字。見丈夫來﹐便須立起﹐若宴然髙坐﹐此驕倨無禮之婦也。稱夫有定禮﹐如「相公」﹑「官人」之類﹐不云「爾」﹑「汝」也。如「爾」﹑「汝」忘形﹐則夫婦之倫褻矣。凡授餐奉茗﹐必雙手恭擎。未寒進衣﹐未饑進食﹐此婦不易之職分也。

媳婦不惟自己要盡孝﹐尢當勸夫盡孝。語云「孝衰於妻子。」此言極可痛心﹐故媳婦以勸夫孝爲第一。要使丈夫蹤迹﹐常密於父母﹐而疏於己身﹐俾夫之孝行﹐倍篤於往時﹐乃見媳婦之賢。若丈夫於公姑﹐小有違言﹐便當代爲謝罪﹐曰「此由媳婦不賢﹐致使吾夫不順於公姑﹐非獨丈夫之罪也。請公姑息怒。今後當勸丈夫攺過矣。」

婦與姑之最易失歡心者﹐背後之言語﹔最易得歡心者﹐亦背後之言語。如在母家親戚﹐夫家親戚之前。及在自己房中﹐凡有言語﹐必稱公姑之徳﹐多蒙優待﹐只是我不能孝順。展轉相聞﹐公姑豈不大喜乎﹖﹗若略有一言怨望﹐公姑聞之﹐心必不喜﹐連當面好處落空矣。𨿽然﹐言語之謹肆﹐發於念頭之眞假。未有孝順之心不眞﹐而言語能檢點者也。

繼姑待媳﹐多帶客气﹐勢所必然。媳婦當此﹐務以誠心感之。旣屬己姑﹐何分前後。凡事極其誠敬﹐不假一毫虛飾。姑知婦眞心相待﹐自然心歡意悅﹐並客气都化了。若媳婦胸中﹐稍分先後﹐不覺形之辭色﹐初則彼此客气﹐旣而乖戾無所不至矣。或有媳婦先入門﹐而繼姑後至者﹐姑尊媳卑﹐名分不以先後攺易﹐當一於誠敬﹐不可生怠慢心也。

媳婦於翁﹐殊難爲孝﹐但當體翁之心﹐不須以向前親密爲孝也。或翁體不安﹐須頻頻凂姑問安爲善。

或己爲嫡媳﹐而家有庶姑﹐其事庶姑﹐亦須將順而加禮貌焉。不可恃嫡慢庶﹐致傷庶姑之心﹐並傷阿翁之心。若已爲庶媳﹐則宜小心奉侍﹐曲體庶姑之心。嫡姑在堂﹐則事庶姑以敬﹐而禮貌稍殺於嫡姑﹐統所尊也﹐姑姑沒﹐並禮貌亦宜尊崇矣。倘或庶姑舉止有未合理﹐媳婦只宜以禮自持﹐和色婉容﹐規以正道﹐不亢傲﹐不委靡﹐方爲合禮。

婆與媳𨿽如母子。然母子以情勝﹐婆媳則重在禮焉。凡婆之衣服器具﹐銀錢酒食﹐俱不可擅動。婆在房中﹐開箱看首飾與衣服﹐或與姑娘小叔密語﹐俱宜退步﹐惟命之前始進。又凡有好物好服﹐察婆欲與姑者﹐不妨贊成之。

凡公姑與丈夫之親友﹐倉卒間到﹐要畱酒食﹐而銀錢偶乏﹐或慶弔諸儀﹐銀錢無措。媳婦知之﹐卽宜脫簪珥﹐典衣服﹐不待公姑開言﹐方爲先意承志﹐至一二贈嫁器皿﹐卽當公用﹐不當慮及完全敝毀。若稍有愛惜之語﹐卽傷公姑之心﹐爲下人姍笑。常有公姑寧貸於鄰家﹐而不屑問媳婦借者﹐其婦之不賢可知也。

平常之家﹐安能常得甘旨﹖以供舅姑﹐然亦有法也。只要諸物烹庖得訣﹐務令適口﹐便是甘旨。若遣人辦買﹐必囑付擇其最佳者方買之﹐此卽孝順妙法也。

一應往還之禮﹐或行或否﹐應厚應薄﹐須一槪稟命於姑﹐不可自作主意。然其中猶有周旋也。待姑家親戚﹐須常存要好看之心。母家親戚﹐苟禮文可減﹐一切省之可也。

有等媳婦﹐不能孝姑﹐而偏欲孝母﹐此正是不孝母也。事姑未孝﹐必貽母氏以惡名﹐可謂孝母乎﹖蓋女在家以母爲重﹐出嫁以姑爲重也。今媳婦必欲盡孝於父母﹐亦有方略﹐須先從孝敬公姑丈夫起。公姑喜婦能孝﹐必歸功於婦之父母﹐必加厚於婦之父母。丈夫旣喜妻賢﹐必云非嶽母賢淑﹐吾妻安得柔和。或夫家富貴﹐則必有潤澤及母家矣。此則女之善孝其親也。

丈夫有不得意之事﹐爲妻者宜好語勸慰之﹐勿增慨嘆﹐以助抑鬱﹐但當委婉云﹐將來自有好日﹐方謂賢妻。丈夫在館不歸﹐此是能攻苦讀書﹐不可常寄信問候以亂其心﹐數數歸家﹐旣荒時廢業矣。若親友有書札來﹐恐有要務﹐速傳送之。

丈夫不事儒業者﹐或居家營運﹐出外經商﹐俱是心血所成﹐勞四體以贍妻子。爲婦者必須憫夫勞役﹐軫夫饑寒﹐體卹隨順﹐方稱賢淑﹐家貧能撫卹慰勞﹐尢徵婦徳。若蕩子嫖賭﹐敗廢祖宗基業﹐必宜苦諫﹐至再至三﹐不聽則涕泣爭之。

媳婦之善相其夫者﹐第一要丈夫友愛。世之兄弟不友愛者﹐其源多起於妯娌不和。丈夫各聽婦言﹐遂成參商﹐此大患也。爲媳婦者﹐善處妯娌﹐惟在禮文遜讓﹐言語謙謹。有勞代之﹐有物分之。公姑見責﹐多方解勸﹐要緊之務﹐先事指點。則彼自感徳﹐妯娌輯睦矣。如我爲伯姆﹐彼爲叔娣﹐倘彼偶疾言遽色﹐不堪相加﹐我歡然受之﹐不爭勝气﹐不與回答﹐彼自愧悔﹐和好如初。其或公姑偏愛﹐多分物件與彼﹐切勿計量﹐只是相忘。或我富他貧﹐我貴他賤﹐皆須曲意下之﹐周其不足﹐不可稍有輕侮。若他富貴﹐我貧賤﹐亦宜謙卑委婉﹐不可先存爾我之見。諸侄﹑侄女﹐宜愛之如子﹐乳少者﹐助其乳﹐抱至膝上﹐常加笑容。己之子女﹐當令其敬伯母叔母﹐一如親母。此要務也。

兄弟一气﹐必無二心。往往因姒娣之間﹐自私自利﹐致傷兄弟之和﹐此婦之大惡也。婦之賢﹐第一在和妯娌。妯娌不和﹐大約以公姑恩有厚薄﹐便生妒忌﹐便有爭執﹐此不明之甚也。公姑胸中﹐如天地一般﹐有何偏見﹖若厚於大伯大姆﹐必是伯姆賢孝﹐得公姑之歡﹔厚於小叔嬸嬸﹐必是叔嬸賢孝。得公姑之歡。正當自反﹐負罪引慝﹐攺過自新﹐庶公姑有回嗔作喜之時。豈可不知自責﹐且有怨望﹖若公姑獨厚於己夫妻﹐則當深自抑損﹐凡百分物﹐讓多受寡﹐讓美受惡﹐方是賢婦人也。長兄如父﹐長嫂如母﹐故介婦與冢婦﹐有尊卑之分﹐宜隨行不敢並行。姑舅若有事﹐使介婦行者﹐介婦不得辭勞﹐欲分任於冢婦。禮也。

婦有必不可辭之職分﹐又有不可遲緩之行事。客一到門﹐則茶鐘酒杯﹐箜饌菜碟﹐俱宜料理﹐不可委之羣婢﹐更宜速快﹐遲則恐客不及等待。蓋媳婦之職﹐原須必躬必親﹐辛勤代勞。苟義手髙坐﹐便是最不賢之婦。

婦人無事﹐切勿妄用一文。凡物須畱贏餘﹐以待不時之需。若隨手用盡﹐則貧窮可拭目而待﹐安可不一心節儉也﹖﹗婦之賢者﹐家𨿽富厚﹐常要守分﹐甘淡薄﹐喜布素﹐見世間珍寶錦繡﹐及一切新奇美好之物﹐皆敗家之種子﹐方爲有識婦人。

婦人衣服﹐宜安本分。富而奢侈﹐服飾犯分﹐大不可也。況眾人同處﹐而我一人衣飾獨異﹐爲眾所指目﹐小家之婦﹐欣欣自榮﹐大家之婦﹐心必不自安也。

公姑之婢僕﹐不但不可辱罵也﹐並不可厲聲嚴色﹐蓋優禮婢僕﹐旣所以敬公姑也。如婢有過失﹐公姑未見﹐當好言戒諭之﹐不必令公姑知之。其或大偸盜﹐及欲逃亡﹐媳先知其情者﹐公姑未曉﹐亦須稟知。然止可云耳聞。不可顯言其狀﹐致難收拾。又須云恐非灼見﹐再須詳察。

本房婢僕﹐𨿽宜慈愛﹐然或觸公姑之怒﹐皆宜重懲﹐不可護短。但訓飭之時﹐不可煩於言語﹐恐反開罪於公姑耳。

婢僕衣裳﹐宜令時加浣濯。髻鬟褲履﹐須令整頓端齊。若聽其蓬頭垢面﹐污穢難堪﹐甚或身有血漬﹐面有爪痕﹐令人不忍見聞﹐則主婦之不慈不賢﹐行道之人﹐皆指摘之矣。

凡物須預謹守防閒﹐毋令盜竊。萬一有此﹐乃己不能謹密之過﹐且只忍耐﹐不妄加猜疑。及輕聽人言﹐輒至僕婢房中搜索。搜出則喪其廉恥﹔搜不出則彼反有辭。若公家僕婢﹐及在外之人﹐尢不可妄指。每因失物﹐反招大是非﹐增添閒气﹐此不可不深思切戒者也。

凡授銀物與僕輩﹐不宜手授﹐必置几案上﹐令其自取之。亦須照管﹐毋令他人竊去也。

凡生養子女﹐固不可不愛惜﹐亦不可過於愛惜。愛惜太過﹐則愛之適所以害之。小兒初生﹐勿勤抱持。裹而置之﹐聽其啼哭可也。醫云「小兒頓足啼哭﹐所以宣達胎滯。」乳飲須有節﹐日不過三次﹐夜惟雞將鳴﹐飲一次。衣用稀布﹐寧薄無厚。語云「若要小兒安﹐常帶三分饑與寒。」蓋孩提一團和气﹐十分飽暖﹐反生疾病。珠帽﹑項圈﹑手鐲﹐切不可令著身﹐無論非從朴之道﹐而誨盜招拐之禍猶淺﹐圖財喪命之害更深。

富貴之家﹐愛子過甚。子所欲得﹐無不曲從之。性旣縱成﹐一往莫禦。小有拂逆﹐便肆咆哮。及至長大﹐恃彊好勝﹐破敗家財﹐猶系小事﹐一切刑禍﹐從此致矣。爲父母者﹐亦曾念及此乎﹖

子弟幼時﹐當教之以禮。禮不在精微﹐止在粗淺。如見尊長﹐必作揖﹔長者經過﹐坐必起立﹔長者呼召﹐卽急趨之。門內門外﹐長者問何人﹐對必以名﹐不可曰「我」曰「吾」。長者之前﹐不可喧嚷致爭﹔廳堂之中﹐不可放肆偃臥。凡事非僮僕所能爲者﹐必須爲父母代勞﹐不可推諉。略舉大端﹐不能徧指﹐宜觸類推廣。

童子幼年﹐不可衣之羅綺裘裳﹐恐啟其奢侈之心﹐長大不能攺也。

○王朗川言行匯纂

名乏鈇﹐湖廣湘陰人。

謹按﹕古今婦女懿行﹐其卓卓可紀者﹐已載於閨範矣。玆編所錄﹐皆其軼事﹐不少槪見。而儉約朴素之風﹐孝慈忠厚之道﹐亦婦女所當廣其見聞﹐而是效是則者也。至於待奴婢之道﹐虐之不可﹔縱之亦不可﹔偏聽之更不可。故於禦下篇而外﹐又續有取於此。庶幾於體卹之中﹐寓約束之意。委曲以教導於先﹐嚴切以防閒於後﹐皆所以全惠下之仁也。集中所輯嘉言懿行甚多﹐玆不及全錄云。

婦禁十三﹕一曰干預外政﹔二曰入寺燒香﹐許願祈男﹔三曰無故聚飲﹐卽有事飲酒﹐不得沈醉﹔四曰會諸姻黨﹐則席熟談﹔五曰痛撻奴婢﹐及惡聲詈罵﹔六曰優厚三婆﹔七曰侈蓄珠翠﹔八曰看龍舟﹑觀燈﹑觀會﹐諸外場雜遝事﹔九曰與妯娌鬥勝﹔十曰分理是非﹔十一曰不親中饋﹔十二曰厭夫交友賓客﹔十三曰貪嗜肥甘。

朱子家範。一曰妻妾無妒則家和﹔二曰嫡庶無偏則家興﹔三曰奴僕無縱則家尊﹔四曰嫁娶無奢則家足﹔五曰農桑無休則家溫﹔六曰賓祭無墜則家良。

陸象山先生嘗謂人家要有三聲﹕讀書聲﹐孩兒聲﹐紡織聲。蓋聞讀書聲﹐覺聖賢在他口中﹐在我耳中﹐不覺神融﹔聞孩兒聲﹐或笑或泣﹐俱自然籟動天鳴﹐覺後來哀樂情致﹐較此殊遠﹔聞紡織聲﹐則勤儉生涯﹐一室兒女﹐覺有豳風七月景象。最可厭者﹐婦女啐罵聲也﹐惡也﹔飲酒喧呶聲也﹐狂也﹔街巷談笑聲也﹐譎也﹔妖冶歌唱聲也﹐淫也。與其聞此﹐不若聆犬聲於夜靜﹐聞雞聲於晨鳴﹐令人有淸曠之思。

袁了凡先生初艱嗣﹐後乃生若思。母作冬襖﹐將鬻絮。先生曰「絲綿輕暖﹐篋中自有﹐何必鬻﹖」母曰「絲貴絮賤。吾欲以絲易絮﹐多制絮衣﹐贈親戚中寒無衣者。」先生曰「有是哉﹐此子壽矣。」

衡公嶽知慶陽﹐僚友諸婦會飲。在席者金綺爛然﹐公內子荊布而已。旣歸不樂。公曰「汝坐何處﹖」曰「首席。」公曰「旣坐首席﹐又要服飾華好﹑富貴可兼得耶﹖」至今傳爲美談。

橙墩好客。有妾蘇氏﹐善持家。一日讌客﹐失金杯﹐諸僕嘖嘖四覓。蘇氏誑之曰「金杯已收在內﹐不須尋矣。」及客散﹐對橙墩云「杯實失去﹐尋亦不得。公平日好客﹐豈可以一杯故﹐令名流不懽乎﹖」橙善其言。

大司徒馬森﹐其封君諱某﹐年四十始得一子。一日婢抱出門﹐從髙階失手下墜﹔破其左額﹐旋死。封君見之﹐卽令婢遁去﹐而自抱死子﹐曰「失手致之傷也。」婦哀痛﹐尋婢撻之﹐無有矣婢歸匿母家﹐言其故。婢父母日夜吁天﹐願公早生貴嗣。次年果生子﹐左額宛然赤痕﹐卽司徒也。

晉陵錢氏﹐顧成之媳也。錢氏往母家﹐夫家疫盛﹐轉相傳染﹐親戚不敢過。夫家八人﹐俱將斃。錢聞欲歸家﹐父母阻之﹐錢曰「人爲侍養公姑而娶媳。今公姑旣病篤﹐忍心不歸﹐與禽獸何異﹖吾往卽死﹐不敢望吾親惜也。」隻身就道。其家忽聽鬼相語曰「諸神皆衛孝婦歸矣﹐速避速避。」八人皆活。

歐公池嫡母所生。兩兄皆庶出。父以公屬嫡﹐欲厚之。公妻馮氏﹐請於舅曰「嫡庶爲父母服﹐有差等否﹖舅曰「無。」馮氏曰「均子也﹐服無差等﹐豈可異乎﹖」舅大悅﹐從之。婦人未嘗讀書明理﹐性情多有僻處。不孝敬舅姑丈夫﹐卻誦經禮佛﹔不周濟骨肉姻親﹐卻布施僧道﹔不享現世和平之福﹐卻望來生渺茫富貴。此誠女流中之下愚者。噫﹐豈有驕悍妒惡﹐而長享富貴﹐徳性賢良﹐而墮落輪回者哉﹖﹗

登人之堂﹐卽知室中之事。語云「入觀庭戶知勤儉﹐一出茶湯便見妻。老父奔馳無孝子。要知賢母看兒衣﹐子之孝﹐不如率婦以爲孝。婦能養親者也﹐朝夕不離。潔奉甘旨﹐而親心悅。故舅姑得一孝婦﹐勝得一孝子。婦之孝﹐不如導孫以爲孝。孫能娛親者也﹐依依膝下。順承靡違﹐而親心悅。故祖父添一孝孫﹐又添一孝子。人之居家﹐凡事皆宜先自籌度﹐立一區處之方﹐然後囑付婢僕爲之﹐更宜三番四覆以開導之。如此周詳﹐猶恐不能如吾意也。今人一切不爲之區處﹐事無大小﹐但聽奴僕自爲。不合己意﹐則怒罵鞭撻繼之。彼愚人﹐止能出力以奉吾令而已﹐豈能善謀﹐一一暗合吾意乎﹖不明如此﹐家安能治﹖﹗

僕婢天資愚魯﹐其性善忘﹐又多執性﹐所行甚非﹐而自以爲是﹐更有秉性躁戾者﹐不知名分﹐輕於應對。治家者﹐須明此理﹐於使令之際﹐有不如意﹐少者憫其智短﹐老者惜其力衰﹐徐徐教誨﹐不必嗔怒也。有詩云「此輩冥頑墜下塵﹐只應憐念莫生嗔。若能事事如君意﹐他自將身作主人。」

小過宜寬﹐若法應撲責﹐當卽處分。責後呼喚﹐辭色如常。不可嘖嘖作不了語﹐恐愚人危懼﹐致有他變。

凡婢僕有爭鬥者﹐主父母聞之﹐卽時呵禁之。不止﹐分曲直以杖之﹐曲者多杖﹐或一止一不止﹐則獨杖其不止者。

婢僕之言﹐變亂是非。其意以言他人短﹐可以悅主人主母之心。苟不知其獘﹐聽信其言﹐則弟兄妯娌﹐必至不和﹐鄰里親戚﹐必至不睦。有以膚受愬者﹐宜叱曰「我不眼見。」駕言他人毀罵主翁者﹐宜叱曰「我不曾耳聞。」則此輩無所施其欺矣。

人家僕婢﹐不可一處飲食﹐須內外各別。屋多地寬﹐宜婢內僕外各食。屋少﹐不妨僕先婢後﹐亦猶夫各食也。所以然者﹐僕婢同食﹐語言之間﹐未免錯雜﹐非宜家之道也。下人有分別﹐則上人愈有分別矣。

待小人女子﹐不可無信﹐婚姻一節﹐尢宜愼之。每見人家婢僕﹐伏侍勤勞﹐主人卽以某婢許某僕。家長一言出口﹐婢僕百諾於心。或家事遷延﹐遲疑不決﹐無識小人﹐見其爲期無定﹐未免埋怨偸安﹐主人聞之嗔怒﹐或攺悔前言﹐男女失望﹐遂萌異念。姦拐逃盜﹐變幻百出矣。爲人上者﹐務宜酌量於前﹐斷勿攺悔於後。婚姻爲一生大事﹐許定豈容更易﹖況童婢同在一堂﹐𨿽在下人﹐寧無羞恥﹖莫如平時不輕許﹐待二十歲內外﹐擇男女相稱相宜者許配。許定卽婚﹐則百獘不生﹐閨門亦肅矣。

○《女訓約言》

出《言行匯纂》﹐未詳姓名。

謹按﹕婦徳所尙﹐與其所以當戒﹐已散見於集中矣。玆編載女徳二十四條﹐女戒八十條﹐則又舉婦女所切要﹐及易犯者﹐而薈萃其義﹐撮總其詞。𨿽不識字義之婦女﹐有能舉此諸條﹐代爲講說﹐亦可了然於心口之間﹐而知所法戒矣。此予所以編女教而終之以此也。

女徳

性格柔順﹐舉止安詳。持身端正﹐梳妝典雅。

低聲下气﹐謹言寡笑。整潔祭祀﹐孝順公姑。

敬事夫主﹐和睦妯娌。禮貌親戚﹐寬容婢妾。

教道子女﹐體卹下人。潔治賓筵﹐謹飭門戶。

早起晚眠﹐少使儉用。學制衣服﹐學做飲食。

打掃宅舍﹐收拾家夥。蠶桑紡織﹐孳生畜牲。

有此女徳﹐𨿽貧賤之家﹐人看得自然貴重。𨿽沒好衣服首飾﹐有好聲名﹐自然華美。又攜的本家父母﹐與闔族親眷﹐都有光彩。似這等﹐也不枉生女一場。

女戒

奠舉止輕狂﹐奠妖喬打扮。莫髙聲大笑﹐莫耳軟舌長。莫搬弄是非﹐莫離間骨肉。

莫煩言絮聒﹐莫巧言狐媚。莫耳邊萋晰﹐莫背後喞噥。莫憑空說謊﹐莫喜佞悅讒。

莫逼墻竊聽﹐莫偸眼邪視。奠眼空意大﹐莫口甜心苦。莫嫉人勝己﹐莫誇己笑人。

莫仿效男妝﹐莫仿行男禮。莫賣弄顏色﹐莫炫耀服飾。奠毒手打人﹐莫惡口罵人。

奠無病稱病﹐奠無憂而憂。莫蓬頭垢面﹐莫赤胸袒膊。莫顯見褻服﹐莫露出枕席。

莫男婦同席﹐莫男女授受。奠買命算卦﹐莫聽唱說書。莫隨會講經﹐莫修寺建塔。

莫打醮掛旛﹐莫廟宇燒香。莫招神下鬼﹐莫魘鎭害人。莫看春看燈﹐莫學彈學唱。

莫狎近尼姑﹐莫招延妓女。莫結拜義親﹐莫來往三婆。莫輕見外人﹐莫輕赴酒席。

莫內言傳外﹐莫外言傳內。莫倚門看街﹐莫酒醉失儀。莫忤逆不孝﹐莫攪家不賢。

莫唆挑夫主﹐莫欺瞞夫主。莫侮慢夫主﹐莫鈐束夫主。莫溺愛兒女﹐莫偏向兒女。

莫口談夫過﹐莫埋怨家貧。莫妯娌不和﹐莫伯叔爭勝。莫嫉妒婢妾﹐莫淩虐僕從。

莫怠慢窮親﹐莫結怨鄰家。奠心貪口饞﹐莫濫費折福。莫隨有隨盡﹐莫隨做隨毀。

莫輕剪羅緞﹐莫多宰雞鵝。莫懶惰邋遢﹐莫拋撤物件。莫干預外事﹐莫私放錢債。

莫盜轉財物﹐莫陰厚母家。

以上皆虧損女徳之事﹐𨿽其中小小出入者﹐皆世俗常態﹐然不可不謹也﹐其餘則蕩禮逾閒矣。失婦徳而蕩禮逾閒﹐縱生長富貴家﹐衣服首飾﹐從頭到尾﹐都是金珠﹐都是綾錦﹐也不免被人嗤笑﹐玷辱父母。噫﹗父母生養我一場﹐我不能與他爭些志气﹐增些光彩﹐反因我玷辱﹐被入嗤笑﹐我心何安﹖仔細思想。

