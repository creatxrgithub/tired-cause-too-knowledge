

玉笑零音

﹝明﹞田藝衡撰

鵬運扶搖﹐不知遊於天外。虱逃縫絮﹐不求出乎褌中。居化有宜﹐適眞各得。

華渚流虹﹐虹非淫气﹔有窮射日﹐日豈陽精﹖

柱梁衣繡﹐而士寒咎犯﹐切中晉文之病﹔鼠壤余﹐而妹棄成綺﹐奚知李耳之仁。

心全者﹐以身爲朽骨。神超者﹐以心爲死灰。魄玄合者﹐以神爲礙影。

神龍無孵卵﹐靈鳳無孽雛。白狗不能產騶虞﹐黃狼不解天祿。

禦寇好遊﹐壺丘曉之以內觀﹐宋經好遊﹐孟氏語之以尊徳﹐徳尊則髙而俯物﹐觀內則明而燭人。酷刑爲櫛﹐則蟣落黔黎﹐巧譖爲鉤﹐則魚餒臣妾。故聖王櫛之以禮﹐梳之以樂﹐釣之以義﹐网之以仁。上善若水﹐有時而作惡。貞心如石﹐有時而自開﹐是以怒動情瀾﹐喜開欲竇。

詩人以素餐爲譏﹐商君以荒飽爲懼。

使勛華而爲巢許﹐則丹商之惡不彰﹔使癸辛而爲輿臺﹐則禹湯之澤不斬。

雷無偏擊﹐日無私燭。使編首而擊之﹐則丰隆亦褻矣。推戶而燭之﹐則義和其勞乎。擊因邪召﹐燭以虛來。虛納天光﹐邪其天戾。

伊尹亡﹐而沃丁葬以天子之禮。周公封﹐而成王賜以天子之樂。棄天下尙爲敝屣﹐假禮樂豈爲虛文。生前名器或惜繁纓﹐死後功勛何難隧道。

心如天運謂之勤﹐心如地寧謂之愼。天匪勤則不能廣運﹐地匪愼則不能久持。乾之自彊﹐天心也。坤之厚載﹐地心也。

忘名之士能棄萬乘之君﹐好名之人能輕千乘之國。

陽鱎迎吏﹐宓子爲之長揮。猛狗齕人﹐韓菲因之並嘆。

景陽入並麗華逐﹐狎客何在庭花空﹐崖山踏海白鷴從﹐丞相猶存衍義進。君臣兩失﹐禽色同荒。士苟潔心﹐無假浴於江海﹔女能飭體﹐何必競其黛朱﹗

觀文未及李生嘆﹐愈老不休韓子悲。

劉累豢夏后之龍﹐孔甲醢鱗而龍遊。孟虧馴虞氏之鳳﹐夏民食卵而鳳翔。

五府靈而中天之臺以建﹐六府流而方寸之地乃空。

以軒乘鶴﹐衛國謂之不君﹐以車載獫﹐周家名爲賢主。

女冠男冠﹐妹喜亡國。男服女服﹐何晏喪軀。

子云注情於綿竹﹐非楊莊無以上宣。相如立譽於子虛﹐非得意莫能自薦。

師開鼓琴﹐以東方西方之聲﹐而知朝夕之室。子野吹律﹐以南風北風之辧﹐而測勝負之軍。

女樂歸而魯削﹐巫音作而楚衰﹐漢飾伎以祭郊﹐唐藉倡以供禦。

尙父戒罔念﹐魯叟悔徒思。惟克乃作聖﹐非學亦成章。

果有人面之名﹐仁者不餐其肉。裏有狗葬之號﹐孝子不瘞其親。

梁山壅河﹐三日不逝﹐晉景公素縞哭之而水流。海潮擊岸﹐百里爲墟﹐吳越王彊弩射之而潮息。是伯鯀之智﹐不及於輦夫之言。而神禹之功﹐僅等乎鐵箭之力。

鮑魚小鮮﹐呂涓不登於太子。邪蒿惡菜﹐邢峙不進於儲君。爲傳者﹐貴謹其幾微。養徳者﹐在愼其飲食。

師寒﹐而楚子拊之﹐三軍暖如挾纊。兵渴﹐而曹操譎之﹐萬眾津若餐梅。

董仲舒睹重常之鳥。劉子政曉貳負之屍。實沈一臺﹐非鄭僑之博物不能言。龍見絳郊﹐非蔡墨之明占莫能禦。𨿽稟生知之質﹐亦資好學之功。

隼𨿽鷙﹐不能以攫鳳。虎𨿽猛﹐不能以搏麟。

王道通衢也﹐伯道吏徑也。三代以上由通衢﹐其功緩﹔三代以下由支徑﹐其效速。噫﹗通衢日荊棘矣﹗

耕男之職也﹐今之業耕者﹐毀其鋤犁﹐而誨其子以盜。織婦之事也﹐今之業織者﹐棄其機杼﹐而誨其女以淫﹐是何也﹖古之耕織也﹐得飽暖。而今之耕織也﹐饑寒因之矣﹗耕織反不若淫盜。噫﹗是孰使之然哉﹗文王伐崇﹐而襪系解﹐自結之﹐而弗役其所與處﹐君道也。武王伐紂﹐而襪系解﹐五人在前﹐而莫肯結﹐臣道也。周之君臣﹐兩得之矣。自是而下﹐君將自結邪﹐臣將結之邪﹐一舉足而見之矣﹗

楊朱泣岐路﹐阮籍泣窮途。一以悲道之多端﹐一以悲道之不達。

周監於二代﹐鬱鬱乎文哉。吾從周﹐殷已愨﹐吾從周然則文果勝愨矣乎﹗愨悲殷之初也﹐文非周之末也。

楚莊納伍胥之諫﹐而罷淫樂。齊威悟淳於之諷﹐而行誅賞。易曰﹕冥豫成有渝﹐無咎。言人君貴信賢而攺過也﹐名之曰莊威﹐不亦宜乎。

龍負夏禹之艇﹐卒治水而窆衣。蛇繞衛君之輪﹐遂投殿而伏劍。

陽﹐君道也﹐故尊而難對。陰﹐臣道也﹐故卑而喜應。九疇之凶﹐生於對奇也。八卦之吉﹐生於應偶也。風行天上﹐動萬物者﹐莫疾乎風。水行地中﹐潤萬物者﹐莫疾乎水。故生者之擇居﹐死者之擇穴﹐皆莫離乎風水也。

治世不能無祠淫﹐正人未嘗有淫祀。

潮汐之盛縮﹐因月之盈虛﹐古語如是﹐誰則驗之﹖吾觀於魚腦之光減而信之矣﹗蓋魚蝦水畜也﹐水者月之液﹐月者水之精。陰气之以類相感者也。

管晏之文﹐無鹽醜女也﹐𨿽醜而有益於國﹔莊列之文﹐西施美婦也﹐𨿽美而裨於世。

文勝而周衰﹐淸談而晉敗﹐道學盛而宋亡﹐國無實也。

拘儒不可與談玄﹐腐儒不可與論道。

鰲戴山而水居﹐蟻負粒而陸遊﹔大小之樂﹐均也。蛇委腹而緩步﹐蚿百足而疾行﹐有無之勢﹐一也。

孰重孰輕﹐孰多孰寡﹐孰勞孰逸﹐理之各足焉耳。

天本明﹐云蔽之。心本明﹐欲蔽之。雲散欲消﹐天心同澈。云錮欲鉗﹐天心同閉。

鸜鵒之勇能奪巢﹐終貽竊位之恥。蛣蜣之智能轉丸﹐卒蒙穢飽之羞。泰伯逃荊﹐夷齊采薇﹐醜此故也。以人治人﹐孔子之教也。以心印心﹐佛氏之教也。聖人見道不遠人﹐故曰道不可須臾離﹐可離非道。至人見道不外心﹐故曰離道別覓道﹐終身不見道﹐人卽心也﹐心卽人也﹐夫道一而已矣。

禽之集也﹐翔以擇木。獸之走也﹐挺以擇蔭。人之處也﹐審以擇居。翔以擇木﹐可以遠矰弋。挺以擇蔭﹐可以遠陷穿。審以擇居﹐可以遠刑辟。

惡土𨿽善﹐種不生。善土𨿽惡﹐種不死。良農擇地而種﹐君子擇人而施。

智者之納言也﹐如以水沃燥沙也。昏者之拒諫也﹐如以水潑鎔金也。以水沃乎燥沙﹐吾見其順受矣。以水潑乎鎔金﹐吾見其騰沸矣。非水之異也﹐投之非其所也。非辭之殊也﹐告之非其人也。有千里之馬﹐而無千里之禦﹐不能獨馳也。有千里之禦﹐而無千里之芻豢﹐不能久良也。善其芻豢者﹐主也。善其禦者﹐牧也。如是而不千里﹐非騏驥也。

忍大師曰﹐死生大事。禹曰﹐生寄死歸。莊周曰﹐生浮死休。知其爲大事﹐則人固不可輕於生死而忽之﹐知其爲寄歸浮休﹐則人亦不可重於生死而惑之。如是﹐可爲了死生者。

螽斯春黍﹐𨿽不足以濟饑﹐而惰農愧矣。莎雞促織﹐𨿽不足以濟寒﹐而懶婦驚矣。丹烏挾火﹐𨿽不足以濟昏﹐而暗行懼矣。嗚呼﹗其諸造物者﹐自然之治乎。沈檀之木﹐不適用於穉生。豫章之材﹐不可琢於旣朽。何則﹐物有不同﹐時有所宜也。

虎豹驅羊﹐孰不憐。豺狼驅民﹐熟能湣﹖

罪春秋於當時﹐仲尼不得已也。期子云於後世﹐楊雄其如何哉﹖

𨿽有金鐘﹐擊以金梃﹐其聲必裂。𨿽有仁主﹐輔以仁臣﹐其治必弱。扣金鐘必以木槌。佐仁主必以義士。權會莊誦易卦﹐而卻乘驢前後之鬼。徐份詭誦孝經﹐而愈陵久危篤之疾﹝會北齊人﹐份陳人﹞。

猛虎之勢﹐奮於一朴。三軍之气﹐作於一鼓。

麒麟﹑麋鹿﹐有角同也。然麒麟不能爲麋鹿之解角。君子﹑小人﹐有心同也。然君子不能爲小人之易心。繩之生也曲﹐其用也必直。人之生也直﹐其用也或曲。

衣錦食鮮﹐非所以延年。服粗餐糲﹐聊可以卒歲。

句踐鑄金於少伯﹐君子謂之貌臣。貫休鑄金於賈島﹐君子謂之心師。

王右軍之書﹐五十三乃成。髙常侍之詩﹐五十外始學。

阮籍之放﹐見稱於司馬。稽康之和﹐致忤於鐘會。晉公之度﹐徵西之禍﹐於此見之矣。

蘿蔦依松林﹐可以延百尋。靑蠅附驥尾﹐可以致千里。其爲依附則得矣﹐而如仰髙居後﹐何哉﹗

堯舜之愛身﹐甚於愛天下﹐故讓天下於許由務光而不吝﹐許由務光知其害﹐故不受天下以完其身。堯舜之愛天下﹐不如愛子﹐故不以天下與丹朱﹑商均﹐朱﹑均非不肖也。何以故讓天下與舜禹而不爭﹐不賢而忍之乎﹖舜禹不知其害﹐而受之天下﹐故有蒼梧會稽之禍﹐不得死於故居﹐而死於逆旅﹐不得死於中國﹐而死於四夷。

展禽忍於三黜﹐在今人則爲之貪位慕祿。屈原甘於九死﹐在今人則爲之病狂喪心。

吳起吮一人之疽﹐而鄰敵卻。假煩裹一人之瘡﹐而西羌平。子罕哭一夫之亡﹐而宋國安。私恩小惠﹐三代以下﹐皆是道也﹐今此之不能﹐爲將之道何如﹖

晉文公二豎﹐入於膏肓﹐扁鵲識之。秦孝王崔妃﹐入於靈府﹐許智莊識之。非察其疾也﹐乃診其﹝心也﹞。

欒布祠彭越不忘奴﹑主之情。廉範斂廣漢實切師﹑生之義。

良匠之目﹐無材弗良。聖主之目﹐無臣弗聖。非材之盡良也﹐大小各有所取也。非臣之盡聖也﹐內外各有所使也。

雞鷙雄塒﹐犬猛專牢﹐彊弱之不敵也。蟻勇兼垤﹐蜂策攻窠﹐眾寡之相淩也。據勢以獵﹐馮力以角﹐其諸春秋戰國之君乎。

孔子以死喪之道爲難言﹐重陰道也。孟子以浩然之气爲難言﹐重陽道也。然則終不可言與﹐曰原始反終﹐故知死生之說。

形如槁木﹐不死之眞。心如穀種﹐長生之仁。死生不測﹐造化之神。

防細民之口易﹐防處士之口難。得丘民之心易﹐得遊士之心難。此七國所以懼橫議﹐而暴秦所以令逐客也。

象以齒焚﹐犀以角斃﹐猩以血刺﹐熊以掌亡﹐貂以毛誅﹐蛇以珠剖髦﹐斷尾以纓﹐狐分腋以白﹐龜鉆甲以靈﹐麝噬臍以香。故曰禽獸無辜﹐懷寶其害。匹夫何辜﹐懷壁其罪。嗟夫﹗罪在懷璧﹐固已矣。攘人之璧而自抵於罪者﹐獨何與﹖

地以海爲腎﹐故水鹹。人以腎爲海﹐故溺咸。

以熱攻熱﹐藥有附子。以凶去凶﹐治有干戈。善用則生﹐不善用則死。

若綱在网﹐掣繩者君。如錐處囊﹐脫穎者人。

人之初生﹐以七日爲臘﹔人之初死﹐以七日爲忌。一臘而魄成﹐故七七四十九日而七魄具矣。一忌而一魂散﹐故七七四十九日而七魂泯矣。易曰﹕精气爲物﹐遊魂爲變﹐故知鬼神之情狀。微言絕耳﹐顏遠嘆別於歐陽。鄙吝萌心﹐仲舉思見乎黃叔。

君子之異於人者﹐道﹔同於人者﹐貌。

冬江而夏山﹐公閱休之安宅也。地棺而天槨﹐逍遙子之大葬也。

西伯澤及枯骼﹐而大老雙歸。燕昭價重死骨﹐而駿馬三至。

白駒過隙﹐魏豹具感於人生。飛鳥過日﹐張翰愁思乎瀛海。

大禹入裸國而不衣﹐秦伯適荊蠻而披髮。父母之遺體﹐有時而自殘﹐衣冠之盛儀﹐因地而或廢。

仲尼擊槁而歌焱風﹐仁可以充饑也。曾參曳履而歌商頌﹐義可以禦寒也。

分人以道謂之神﹐分人以徳謂之聖﹐分人以功謂之公﹐分人以利謂之私。

田子見玉食﹐蹙然曰﹐弗饑﹐斯可矣。見錦衣﹐顰然曰﹐弗寒﹐斯可矣。見華屋﹐愀然曰﹐弗露﹐斯可矣。毋玉爾食﹐而玉爾儀。毋錦爾衣﹐而錦爾心。毋華爾屋﹐而華爾徳。惟儀之玉﹐以振天下。惟心之錦﹐以文天下。惟徳之華﹐以覆天下。故君子去彼取此。

王生以結襪而重廷尉。汲黯以長揖而重將軍。

吳雄不擇封葬﹐而三世廷尉。趙興故犯妖禁﹐而三葉司隸。陳伯敬終不言死﹐而年老見殺。

學非誦說之末也﹐行而已。政非文飾之具也﹐實而已。王非治安之迹也﹐化而已。化者其帝乎﹖皇則神矣﹗

有一鄕一國天下之量﹐斯能受一鄕一國天下之善。故曰﹕量者量也﹐量其多寡而受之也。

田眞三人共爨﹐婦析紫荊之幹以圖分。劉良四世同居﹐妻易庭禽以雛以求異。故齊家者﹐先刑其室﹐正內者﹐必絕其私。

倉庚爲炙﹐可止妒婦之心。鳳凰爲羹﹐難化忌士之口。

太公誅狂獝華士﹐周公非之﹐而下白屋之賢。放勛容驩鯀共苗﹐重華矯之﹐而正四裔之罪。

徐景山畫生鯔而執白獺﹐放挫啼﹐懸死鼠而釣大雕。畫鯔其冠裳乎﹐懸鼠其爵祿乎﹐嗚呼悲夫﹗孔子歷諸侯七十二聘﹐而不遇一主﹐乃思九夷老子﹐歷流沙八十一國﹐而化被三千﹐遂忘中夏。倚墻之木盜之橋﹐倚牀之僕姦之招。

周旦作金滕以祈天命﹐君子以爲咒詛之媒。夏禹鑄鼎象以辟神姦﹐後世遂有厭鎭之術。

亡國之社﹐上屋而下柴﹐絕於天地也。敗家之子﹐覆祀而滅嗣﹐絕於祖宗也。

心靈匪形﹐故天地不能役﹐而人反以利祿役其心。心虛匪气﹐故陰陽不能運﹐而人反以喜怒運其气。此心之所以不能不動也。盡心者虛﹐存心者靈。

祭葬厚而奉養薄﹐末世之孝子也。承順過而弼拂微﹐末世之忠臣也。事生﹐孝之先。犯顏﹐忠之大。琴瑟合調﹐夫婦之所以諧音。塤篪一節﹐兄弟之所以同气。黿鳴而鱉應﹐兔死則狐悲。

人之爲學﹐四書其門墻也﹐五經其堂奧也﹐子史其廊廡也﹐九流百家其器用也。居不可以不廣﹐學不可以不博。舉業錮而居隘﹐語錄倡而學荒。

有子如龍虎﹐不須作馬牛﹔有子如豚犬﹐何須作馬牛﹗

涪水雜江水﹐蒲元能辧其性﹐故淬劍精。石城雜南冷﹐徳裕能辧其味﹐故煮茶美。

京師元帝﹐爲周圍尙談老子之旨。海島宋君﹐爲元逐猶講大學之章。腐臣朽主﹐自取滅亡。神謨聖訓﹐何裨解禳。

天地施恩於萬物﹐而不望萬物之報﹐吾是以知天地之大。父母施恩於子孫﹐而不望子孫之報﹐吾是以知父母之大。天爲嚴父﹐地爲慈母。少極吾宗﹐太極祖﹐巍巍乎其功徳﹐蕩蕩乎其難名哉﹗腐鼠墮而虞氏亡﹐猰狗逐而華臣走。孽𨿽由於自作﹐釁實起於不虞。

欲治疑獄﹐觟■﹝角虎﹞解觸﹐咎繇碌碌。若濟大師﹐倉光實危﹐尙父嗤嗤﹝光一作兕﹞。

敗歲皆莩形菜色之民﹐而通都有吞花臥柳之司牧﹔防秋多夢妻哭子之士﹐而幕府有歌兒舞女之將軍。民欲不流﹐得乎﹖士求不叛﹐難矣﹗

善富者﹐羞徳之不積﹐不羞金之不積﹔善貴者﹐恥徳之不夥﹐不恥祿之不夥。徳以聚金﹐則滿不撲﹐徳以居祿﹐則鼎不顚。

蘇子瞻作殺雞之疏﹐非吾儒之仁。張乘崖轉到羊之經﹐乃異端之義。

用良匠者﹐必胥良材。用大賢者﹐必胥大位。無良材﹐則良匠不足以成器。無大位﹐則大賢不足以成治。臨廁而惰容﹐非顏閔之徳。膺刃而回慮﹐非關比之忠。

君子寢義而夢榮﹐小人寢利而夢辱。是故寢薄冰者﹐夢溺﹔寢積薪者﹐夢焚。

乾蓋西旋﹐故二曜轉運﹔坤輿東轉﹐故百谷馬奔。暮沒而朝升﹐同此日也。天不更﹐則日亦不更。左注而右浮﹐同此水也。地不耗﹐則水亦不耗。

民五百里之名﹐士無千里之名﹐仲尼所以來鳳狗之誚。民無百里之友﹐士無千里之友﹐林宗所以叢黨錮之災。友者人之所憎﹐名者天之所忌。

三皇不期皇而皇﹐五帝不期帝而帝﹐三王不期王而王。期皇不皇者﹐始皇也。期帝不帝者﹐東帝也。期王不王者﹐霸王也。

以蛙黽當鼓吹﹐孔珪之志﹐初不在於淸音。以蟋蟀代簫管﹐道賁之聲﹐實有契於定慧。

詩因鼓吹髮﹐桓玄耳入而心通。筆以鼓吹神﹐張旭得心而應手。

珠𨿽泐不失爲寶﹐莠𨿽喬不失爲艸。寧爲回天﹐母爲踱老。

江河若決﹐神禹不能挽其流。井田旣開﹐周公不能復其界。地利有宜﹐人事有時。

日月不以陰霾而攺其升沈。聖賢不以昏亂而變其出處。有常度萬物仰﹐有常徳萬民望。建律者君﹐行律者臣﹐守律者民。

以道爲阱﹐則士遊祥麟。以徳爲籠﹐則士來瑞鳳。以功爲罟﹐則士投猛虎。以利爲藪﹐則士奔狂狗。梓慶鐻成而疑鬼﹐靈蕓鍼妙而驚神。聖道散於遊藝﹐天巧喪於工人。

狂以全身﹐君子也。狂以殺身﹐小人也。被髮箕子昌﹐駕坐灌夫亡。接與陸通免﹐捶杖正平殃。五子歌不慧﹐仲尼思中行。

日閒與衛﹐何難乎良馬之逐。不離輜重﹐豈憂乎終日之行。利往基於具備﹐喪握本於持輕。

月不暇照﹐云火升梯。雨不及施﹐水輪灌隴。

笑之頻者﹐泣必深。生之急者﹐亡必疾。

天鑄萬物﹐聖人鼓之天蘊至文﹐聖人詁之。鑄非鼓﹐則器將監。蘊非詁﹐則文不宣。

