誡子拾遺

李恕

據文淵閣《四庫全書》本《戒子通錄》卷三

唐中宗時縣令﹐以《崔氏女儀》﹐戒不及男﹐《顏氏家訓》﹐訓遺於女﹐遂著《戒子拾遺》十八篇﹐兼教男女。令新婦子孫人寫一通﹐用爲鑑戒云。

男子六歲﹐教之方名。七歲讀《論語》《孝經》﹐八歲誦《爾雅》《離騷》。十歲出就師傅﹐居宿於外﹐十一專習兩經。志學之年﹐足堪賓貢。平翼二子﹐卽是其人﹐夫何異哉﹐積勤所致耳。擢第之後﹐勿棄光陰﹐三四年間﹐屏絕人事﹐講論經籍﹐爰迄史傳﹐並當諳憶﹐悉令上口。洎乎弱冠﹐博綜古今﹐仁孝忠貞﹐溫恭謙順﹐器惟瑚璉﹐材堪廊廟。如或出身之後﹐怠而自逸﹐被服綺羅﹐弄姿顧影﹐朝遊酒肆﹐暮宿倡樓﹐𨿽則生之﹐不如遄死﹐若豘犬耳﹐奚足惜哉﹗

居九品之中﹐處百僚之下﹐淸勤自勗﹐平眞無虧。事長官以忠誠﹐接僚友以謙敬﹐言思乃出﹐行思乃動。勿輒有毀譽﹐勿輕論得失。

格式律令﹐爲政之堤防。一牽吏役﹐動遵憲綱。與奪割斷﹐必須理愜條章。喜怒刑名﹐豈可率由胸臆。枷杖樣式﹐著於令文﹐凖令而行﹐足堪市恥。勿奮威怒﹐麤杖大枷﹐肆一朝之忿﹐取終身之敗。

申上移牒﹐言惟謹爾﹐署必眞書﹐愼勿侮弄刀筆﹐譏玩朋僚。若犯要司﹐敗不旋踵﹔若輕同類﹐怨豈在明。位下處卑﹐觸塗防謹﹐部內士人﹐虛心接引﹐鄕中耆望﹐以禮承迎。若恣心縱罵﹐輕出莠言﹐罵父子怨﹐罵兄弟怨﹐旣爲怨府﹐亦謂深讎。劉寬不呵童僕﹐嗣宗口不臧否。韓子曰﹕善爲吏者樹徳﹐不善爲吏者樹怨。勉之勉之。

縣有長官﹐職宣風化﹐丞尉卑末﹐無勞廣爲。若乃斥彊健﹐壓雄豪﹐奮下車之威﹐釣髙明之譽﹐指揮一縣﹐專擅六曹﹐識者寒心﹐旁觀啟齒。但能正身範物﹐修己安人﹐不與典吏交言﹐不在公庭妄笑﹐立無偏倚﹐坐必正方﹐人自懷之畏之矣。

汝輩後生﹐始從卑仕﹐祿俸所獲﹐僅以代耕﹐宜減省家人﹐謹身節用。合門晝掩﹐鎭安關鑰﹐家童斂迹﹐無出府廷。使馬如羊﹐不以入廏﹔使金如粟﹐不以入懷。夫如是則驄馬埋輪﹐且安髙枕。豈多言之可畏﹐何眾口之能傷哉﹗楊震爲涿郡太守﹐子孫皆蔬食步行﹐曰﹕使人稱爲淸白吏子孫。誠哉斯言﹐誓銘肌骨。部內交關﹐誠非所願﹐儻緣切要﹐不遑遠市。衣食之外﹐無輒交通﹐必須依價錢﹐歸物主﹐分眀付領。書取文鈔﹐𨿽云細務﹐易涉流言﹐勿招抑逼之詞﹐以獲侵漁之謗。若能遠希先覺﹐遙杜未萌﹐淸介皎然﹐吾無憂矣。

周生烈云﹕食祿坐觀﹐賊也。老子云﹕債少易償﹐職寡易守。汝等欲仕周行﹐深期自卜﹐審己量分﹐或保微班。冒寵貪榮﹐方貽後譴。但能績著鳴弦﹐功彰露冕﹐足隆門閥﹐不墜箕裘。豈要榮貴﹐方爲宦達。

納采行媒﹐咸求雅對﹐河魴宋子﹐勿墜淸規。或嫁女從夫﹐有資賢壻﹔如爲男求婦﹐必在甲門。無隳百代之規﹐以適一時之欲。

告休暇景﹐公務餘閒﹐學以潤身﹐必資宏益。譙周云﹕聖人學之於天﹐君子學之於聖。又云﹕進者猶行也﹐朝發而異宿矣。益者其猶取菜乎﹐勤則頃筐盈矣。家中經史﹐不能周足﹐但能閱市﹐恆有賤書﹐假如數萬靑蚨才當一馬之直﹐堪得數千黃卷﹐便爲百代之寶。凡人皆知市駿馬﹑悅輕肥﹐而莫肯市書﹐見近識小。淮南子云﹕家有三史無癡子。可不勉歟。

吾昆弟七房﹐子侄尢眾﹐未出一門﹐已成三從﹐左提右挈﹐洎乎成長﹐世祀雲遠﹐恩愛不渝。懷橘而歸﹐遺兼諸母﹔易衣而出﹐詎止同胞。服有功緦﹐禮經所限﹐情存家法﹐勿或虧焉。博徒暴客﹐破產傾家﹐汝等子孫﹐尢宜戒謹。脫子侄之中頑嚚不肖﹐公違父叔之令﹐輒從輕薄之徒﹐必當斷其擲頭之指﹐以爲終身之戒。寧不知虧令斷骨﹐忍痛傷心﹐折一指足﹐以保一門。所全者大﹐故不隱也。

夫酒者﹐所以祀鬼神﹑養病老﹐冠昏之禮﹐非酒不成﹔賓主之歡﹐非酒不接。無容沈湎過度﹐顚沛有虧。汝等從宦﹐顧惜身名﹐縱不能全然禁斷﹐倍須拘檢。酒气未盡﹐不可參預府庭﹔面色未平﹐不宜呵叱百姓。以此爲戒﹐餘可知矣。

孫叔敖爲令尹﹐一老父教之云﹕位益髙而意益下﹐官益大而心益小。袁子云﹕貧賤願人之接己﹐富貴忘己之接人。大禹一飯十起﹐周公一沐三握。夫接士忘疲﹐禮賢忘倦﹐聖賢猶且若是﹐而況凡庸乎﹖

曾子云﹕書功不過百日。諺云﹕千裏面﹝首﹞﹝目﹞。旣堪力致﹐何惜餘閒。諸葛戒子﹐尙憂粗拙。汝輩鍾張眞艸之迹﹐念並畱心﹔陰陽卜筮之書﹐愼毋開卷。射宮觀徳﹐君子攸宜﹔彈琴自娛﹐性靈取悅。自余伎術﹐並勿經懷。敬愼威儀﹐以近有徳。《女誡》《女儀》﹐兒女等各寫一通﹐咸將自警。女兼輔佐君子﹐兒亦勸獎室家。中外相承﹐夫妻並立﹐終朝三省﹐每月一尋﹐實獲我心﹐念無違也。

閭閻賤弟﹐委巷庸兄﹐多分嫡庶﹐構成痛痏。不念胞胎𨿽別﹐骨血不殊﹐豈可兒結父讎﹐子兼母妬﹐傷心犯順﹐所不忍言。汝等幼習義方﹐以歸名教﹐察天倫之重﹐旣悟同生﹔覺流俗之非﹐毋遵覆轍。

女子七歲﹐教以女儀﹐讀《孝經》《論語》﹐習行步容止之節﹐訓以幽閒聽從之儀。禮云﹕女子十年﹐治絲枲織紝﹐觀祭祀﹐納酒漿。事人之禮﹐此最爲先。十五而笄﹐十七而嫁﹐旣從禮制﹐是謂成人。若不微涉靑編﹐頗窺緗素﹐粗識古今之成敗﹐測覽古女之得失﹐不學墻面﹐寧止於男。通之婦人﹐亦無嫌也。

婦人之徳﹐貴在貞靜﹐內外之言﹐不出閨閫。鄭衛之音﹐尢非所習﹔遊娛之樂﹐無以寛懷。夫若東西家無耆舊﹐年少子幼﹐慮遠防微。家具無假於人﹐饋獻杜而弗納。心懷廉謹﹐外絕交通﹐衣食斟量﹐常令備足。披尋譜諜﹐記憶親姻﹐戚屬尊卑﹐吉凶周至﹐方爲內範﹐念勗前規。

諺云﹕成家由婦﹐破家由婦。緬尋其語﹐諒匪虛談。未有娣姒相憐而兄弟不睦﹐娣姒相嫉而昆季雍和者也。

升堂拜母﹐心所未通﹐廣坐呈妻﹐理尢不可。人之家法﹐難易不同﹐在於吾心﹐以難勝易。與其輕易﹐寧可從難。

