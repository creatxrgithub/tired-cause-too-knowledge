雜纂三續﹝明﹞黃允交撰

李義山﹐浪子﹐以巷談寓滑稽。王君玉﹑蘇子瞻各仿之。遂成風流雅謔。後有續者﹐不免畫足﹐寧復遺珠。徒爲大雅罪人﹐未必能博好詼士一軒渠也。壬子下第﹐出白門車中識。

必不來

貧士請貴要。子弟窮後邀幫閒。

父母召訓驕兒。衙官提勢豪。冷曹結客。

殺風景

鼓吹遊山。聽歌說家務。

松林作廁。對名姬罵坐。名山壁上題詩。

不如不解

衲子稱詩。閨人識字。

奴善作文。武將淸譚。讀書人精刀筆。

難理會

坊妓私譚。村巫作神語。謬漢做文章。

勸不得

醉人唱曲。妒妻罵妾。

煉鑪火。講道學。

老人說遠年事。愛小便宜。俗漢作詩。

難忘

遊過好山水。良友箴規。

寵婢爲妻所遣。情人語。困厄時受人憐。

不祥

咒罵天地祖先。日晏髙眠。

遮護子孫過失。奴僕放談。

笑人家儉嗇。聽婦女傲尊長。

開口說咒誓。婦女好遊談。

女人口出是非。子弟好用機詐。與無賴往還。

難久畱

愛賭人手中錢。敗子肥田。

無錢官居美任。雨中花。

老年娶少艾。京中下第秀才。有妒妻蓄艷婢。

學不得

好音聲。臂力。

美姿貌。多子。不識羞。

未足信

公人說行止語。自稱圍棋髙手。

娼願從良。假托熟說同心話。

子弟向父兄言勤學。道學人稱天理。

遊客雌黃人物。欲爲夫納妾。邊官誇說謀略。

不可過

賭博被禁。好飲人無酒。

浪子乏纏頭。蕩姬受檢束。

暗歡喜

掘地得藏金。貪人受重賄。

理學人遷美官。拐人賺癡人得手。新婦見郎君貌美。

阻興

賞花無沽酒處。村客闖席。佳期發疝。

陡頓歡喜

乞兒見橫財。貧人得富妻。

離亂後逢骨肉。多年致政忽起用。

得人憐

作家妻妾。孝順兒。

婦人不長舌。小兒不嫌粗糙。

子弟好交長者。僕妾善體主人。

可惜

好天資不讀書。名書畫入村手。

作詩贈俗人。淸官罷職。

好試文曳白。聰俊兒郎不自愛。有學人弄筆頭。

悶損人

客途久雨。遇村老訴家務。

急歸阻風。賠俗士久譚。

惡模樣

村漢著新衣。和尙發怒。

妒妻罵婢。諂吏謁上司。學市井聲態。

這回得自在

懶漢被逐。州縣轉京職。

邊軍遇赦。妾值妒妻亡。

遲滯

貴人見客。小兒進學堂。

遣愛婢。新婚遠別。淸官升轉。

富貴相

晚妝。記門簿。

婢子寶釵羅袖。後庭弦索聲。

院內奚奴調馬。古董客候門。

叵耐

無情妓。僕做主人。

播弄親朋骨肉。就中取利。

庸人彈射文章。敗軍奏捷。

少道理

俗僧說法。醉漢教誨人。

將軍掉書袋。縱子弟遊閒。

冷淡

三家村賽社。艸縣開操。

廣文先生升堂。措大會親。初學人作賦。

無憑據

田夫講故事。試場中更鼓。

村巫符咒。妓家年紀。

方士自稱百歲。塞上敍軍功。

不相稱

重服挾妓。佛院養雞豚。

儈子喫齋。皂快不喝叱。

措大鬥鷄走狗。武將戒殺生。秀才出入公門。

佯不會

新婦推酒。坊伎減餐。尊長問卑幼歌唱。

旁不忿

豪家白占妻田。好官被劾。

看雜劇邪人害正。謬漢譏駁好詩文。看唆弄癡人作過。

怕人知

僧道走狹邪路。客路帶重貲。

蓄違禁物。舉子通關節。有私夫。

不嫌

貪人得薄賂。窮漢娶再醮婦。淹滯措大中末榜。

彊陪奉

妓伴老翁。村漢見貴親。

病人請客。老娶少妻。

不圖好

罷任與上司放對。失節婦再嫁。

革退吏胥發本官贓私。嫖蕩後打《蓮花落》。

說不得

同官挾去贓物。僧被行童對傳。

買字眼著賺。在任喫劫。講學人遭妻歐。

謾不得

向牙郎說物價。妄誕措大遇主司。

正人前漏脫空話。嚴明官聽訟。對老伎使乖。

諱不得

陰瘡出面。不愛好兒郎。

易圖謀

貧家婢僕。俗客古書畫。

下僚財物。敗子田園。

沒意頭

與俗人論詞賦。向再醮婦談貞烈事。對落第舉子誇新郎君。

重難

暑月登樓飲酒。破船遭風。

濁音人唱無板腔。隆冬落水。

醜妻奇妒。獨子不孝。失意後遇負心人。

必不得

索慳人酒食。偃蹇措大假貸。窮書生乞富家婚。

不快意

負病賞花。佳會主人欠踴躍。中秋月淡。

不達時宜

借書籍不還。彊評前輩文字。

闖妓席。書生禦敵。

對人家子弟說淫艷事。索不相知酒食。

與無賴人辯曲直。邀落解秀才看迎舉人。惡詩畫彊污人扇。

不識羞

單說富貴往還。開口脫空。

髙自稱許。慣使小機術。

剽竊詩文。逢人數子弟罪過。倚親族貴勢淩人。

虛度

少年不讀書。月夜髙眠。

好山水不遊賞。妾遇主母妒。蕩子婦。

不忍聞

屠門宰殺聲。雨夜啼鵑。

邊城報敗。孤兒哭父。

老人聽《蒿裏》歌。酷吏拷掠聲。

下第後唱《渭城》。惡少述淫褻語。

攺不得

內相婦人形。見人便詼諢。

好市井詭譎。不肯說眞話。

弄刀筆。喜暗唆。

快意

平城走駿馬。飽帆張風。

花時人送酒。年少兒子及第。

勝地豪吟。美妾賢妻。

聽人說神仙俠烈。乘勝逐敵。

