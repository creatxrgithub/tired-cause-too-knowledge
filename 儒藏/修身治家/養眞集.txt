

序

通玄理而不通禪﹐必受固執之病﹔通禪理而不通儒﹐多成狂慧之流。求其禪儒皆通而又能貫之以道﹐不但今鮮其人﹐卽古之紫衣﹑黃冠﹐下除紫陽蓮池外﹐恆不多覯。

丙午夏之日﹐偶過友人趙公齋頭﹐見幾上有《養眞集》一卷。因溯其書之淵源﹐乃得之海甸慧福寺﹐寺僧得之陳提臺﹐提臺又得之其家西席﹐遂借歸。閱之系隱士養眞子所著﹐惜其不表姓名﹐蓋赤松黃石者流也。其書﹐由儒悟禪﹐就虛靈而養舍利﹔由禪證道﹐借般若而煉金丹。談空則皆拈花面壁之眞傳﹐論道則無鉛虎汞龍之假借。孔顏樂處﹐信手拈來﹔濂洛薪傳﹐隨筆揮出。匯三教而同歸﹐掃白馬靑牛之幻相﹐總百家爲一轍﹐泄天心水面之精微。不作空中閣樓﹐步步階梯﹔修成幻海橋梁﹐頭頭道路。衲子朝夕玩味﹐不須十卷《楞嚴》﹔羽客行住遵循﹐何用五千道徳。驀直行去﹐省多少雲水三千﹐便可坐洞天十二。因其爲稀有之奇書﹐遂全忘我心之故陋﹐始續貂以裁狗﹐繼付棗而登梨﹐以後尋眞不用白雲觀裏﹐從玆訪道何須黃鶴樓頭﹖采玉探珠﹐全望髙明之慧眼﹔飛升羽化﹐庶酬作者之婆心。噫﹗偌大乾坤﹐應有知音之客﹔如斯世界﹐豈無見性之人﹖聊染翰而暢言﹐遂無心以成序。

乾隆丁未上元觀燈日﹐白鬢老人王士端題於塵世蓬壺。

養眞集上卷

道

今夫人要做天地間第一等美事﹐莫如讀書﹔要做讀書中第一等髙人﹐莫如學道。朱子曰「讀書將以求道﹐不然讀他何用﹖至於學業乃分外事﹐可惜壞了多少人。」《道徳經》有云「立天子﹑置三公﹐𨿽有拱璧以先駟馬﹐不如坐進此道。」古者帝王﹐皆以君道而兼師道者也。至於孔子﹐斯道不在於君而在於士。今非無士也﹐孰是見而知之者﹐孰是聞而知之者。夫道若大路然﹐豈難知哉﹖人病不求耳﹐求則得之。天子得道能保其天下﹐諸侯得道能保其國﹐卿大夫得道能保其家﹐士庶人得道能保其身。才爲人用而鮮終﹐徳爲修己而有名。『道』則無名﹐而用之無窮。是故君子惟道是學﹐功名﹑富貴﹐皆視如浮雲任其去來﹐而漠然無所動於其中矣。

或問﹕「君子惟道是學﹐有所取益而然歟﹖」曰「有。」願聞焉﹖曰「學道之人﹐是學其在我。我者也﹐心可廣﹐身可潤﹐病可愈﹐死可免﹐如是之益﹐益莫大焉。」

又問﹕「學道之人﹐果有是益與樂乎﹖而今世人見有學道之人﹐共嗔爲迂﹐何也﹖」曰「《道徳經》有云﹕上士聞道﹐勤而行之。中士聞道﹐若存若亡。下士聞道﹐大笑之﹐不笑不足以爲道。」

白鬢老人曰「讀書中第一等髙人﹐莫如學道。自古及今學道者紛紛﹐成道者寥寥﹐其故何也﹖首要根器髙﹐次要讀書多﹐三要遇人早。根器不髙﹐不能有出世之想﹔讀書不多﹐不能見理卽明﹔遇人不早﹐多受旁門小術之誤﹐終不能成大道。試看鐘﹑呂﹑紫陽﹑玉蟾﹑丘祖諸仙。俱是穎悟超羣﹐胸藏萬卷﹐更兼早遇仙師﹐是以名標仙籍﹐身出塵凡。若不得眞師﹐斷難成道。若謂餘言有謬﹐君其問諸蓬萊。

理

夫道﹐一而已矣。在天曰『命』﹐在人曰『性』﹐在物曰『理』。此理流行於天地之間﹐發著於日用之際。事事物物﹐皆有當然之理﹐而不容己。卽有所以然之理﹐而不可易。惟循理君子﹐以理觀物﹐是是非非﹐善善惡惡﹐因而付之﹐是謂無我。無我則公﹐公則明﹐明則處事當﹐而盡物之性矣。若以我觀物﹐則愛憎橫生﹐不免任情﹐任情則私﹐私則昏﹐昏則顚倒錯亂﹐只知有我﹐不知有理也。有理斯有气﹐气著而理隱。有气斯有形。形著而气隱﹐理無不中也。不中气則偏矣﹐形又偏矣。中無不善﹐偏有不善矣。茍求化偏之不善﹐而歸於中之善也﹐須於幾動之始﹐密密省察﹐是發於理之中者﹐擴而充之﹔是生於形之偏者﹐絕而去之。久而理自常存﹐欲自消亡。天下之理不可不窮也﹐而亦不可勝窮也。有要焉﹐辧吾心之惑而已矣。辧則明﹐明則誠﹐誠則天下之理得﹐而成位乎其中矣。聖人有言曰﹕」愛之欲其生﹐惡之欲其死﹐是惑也。「一朝之忿﹐忘其身﹐以及其親﹐非惑與﹐因聖言而擴充之。身受貧賤而慕富貴者﹐亦惑也。人不來學﹐而思往教﹐亦惑也。邪教惑人﹐王法禁之猶不止﹐吾欲以空言拒之﹐亦惑也。聖賢之道﹐必待其人而後行﹐望庸眾之人爲之﹐又非惑與。事有必不可成﹐物有必不可得者﹐而營營在心﹐亦惑也。人有不可彊就﹐功有不可速成者﹐而孜孜在念﹐非惑與。素位不行﹐而生無益之外願﹐是惑也。聖言不畏﹐而思非道之邪事﹐非惑與。明知一善是中﹐而不致中﹔明知萬法惟心﹐而不了心。是惑也。明知生死大事﹐而不體驗無生﹔明知無常迅速﹐而不了卻無常﹐非惑與。理是本有的﹐但加提撕而自有﹔欲是本無底﹐但能照破而自無。遏欲存理﹐原非二事。遏了一分欲﹐卽存得一分理﹐遏了十分欲﹐卽存得十分理。益人莫大於理﹐而存理者少﹔損人莫大於欲﹐而縱欲者多。人之多欲﹐猶樹之有虫﹐暗食於內﹐不久自斃。夫人以欲爲樂﹐不知欲猶火也﹐不戢將自焚。神明受其熬煎﹐酒色耗其精气﹐生病生瘡﹐晝夜叫苦。浮屠謂死後受罪﹐而不知生前已受之早矣。

白鬢老人曰﹕」周子曰﹕明不至則疑生。明﹐無疑也。經年窮理之人﹐尙不能認理皆眞﹐行理皆當﹐而況未嘗學問之人乎﹖世之因明理而保身者固多﹐因爭理而喪身者﹐亦復不少﹐故禪家又以理爲障。

天地

大道無形﹐天地是个有形底道﹔天地不言﹐聖人是个能言底天地。聖人﹐吾不得而見之矣。未嘗不見經書﹐見經書而能明其義理﹐與見聖人何殊﹖天生我形﹐天賦我性﹐內外皆天﹐我何敢紊﹖我在天中﹐天在我心﹐見天地而效其淸靜﹐與其大道不二﹐少有私意﹐獲罪匪輕。形色﹐天性也。率天性而行﹐自無人欲之累﹐日用常則也。順常則而動﹐必無逾矩之愆。人之道﹐無時不與天地相合。一動一靜是也﹔人之气﹐無時不與天地相通﹐一呼一吸是也。嘗見日入地中﹐心火下降之象﹔月到天心﹐腎水上升之象也。仰觀北辰﹐居其所而眾星拱之﹐名曰「天樞」。夫天固有樞﹐以爲造化之本。人亦有樞﹐以爲性命之源。均是人也﹐有所謂大人者﹐與天地合其徳。試察我之心﹐並我之性﹐其合乎天地有幾﹖合則加勉﹐不合則速攺﹐而至於大人﹐不爲憂矣。天生地成﹐吾人之大父母也﹔天動地靜﹐吾人之大師教也。已往聖人﹐天地之肖子也﹔未來聖人﹐天地之慈孫也。能愛其親者﹐大徳必受命﹔能敬其師者﹐下學而上達。

白鬢老人曰「人不畏天。皆因把天看遠了。」此篇最喫緊處﹐莫過「天在我心一語」。人若眞知天在我心﹐敢不畏乎﹖敢不敬乎﹖畏敬旣久﹐可以明心﹐可以見性﹐可以成佛﹐可以作祖。所患者隨知隨忘耳﹗

人生

人生者﹐太極也﹐太極動而生陽爲火。火者﹐神也﹐靜而生陰爲水。水者﹐精也﹐神火精水﹐妙合而凝在兩腎之間﹐爲元炁之根。夫吾人未生以前﹐气稟之淸濁﹐從天所賦﹐人不得而與焉。旣生以後﹐人品之邪正﹐由人自造﹐天不得而司之。天地生人﹐上智固少﹐下愚亦少﹐惟中人最多。中人能自彊﹐與上智不二﹔中人若自棄﹐與下愚何殊﹖今夫人﹐只知我是父母之所生也﹐不知我與父母﹑與天地﹐皆道之所生也。是故君子必求得道﹐而後無愧於天地﹐無忝於父母。子貢曰「文武之道﹐未墜於地。在人﹐非止在春秋之人﹐亦在今世之人。非止在今世之人﹐亦在後世之人。」一人生來有一身﹐一身皆有一眞人。眞人靈妙通天地﹐眞人淸淨無埃塵。眞人自古不增減﹐眞人從來莫死生。但能養得眞人就﹐勝如貧子獲萬金。孟子曰「人之所以異於禽獸者幾希﹖庶民去之﹐君子存之。存之者﹐成聖成賢﹔去之者﹐爲禽爲獸。是去之時﹐卽變爲禽獸﹐不待死後與來生也。今夫天有五行﹐金﹑木﹑水﹑火﹑土是也。不止﹐謂之行。一時稍止﹐不可謂之行矣。今夫人有五常﹐仁﹑義﹑理﹑智﹑信﹐是也。不變﹐謂之常。一念稍變﹐不可謂之常矣。是五行也﹐是五常也﹐具於人身之中﹐則爲五臟﹐心﹑肝﹑脾﹑肺﹑腎是也。五臟也者﹐生人之大本也﹐傷此大本﹐則不能以有生。是故明醫治之﹐必先調和五臟。發於日用之際﹐則爲五倫。君﹑臣﹑父﹑子﹑夫婦﹑兄弟﹑朋友是也。五倫也者﹐天下之達道也﹐廢此達道﹐則不可以爲人。是故先王教人﹐先明五倫之理。而今世人﹐有墮肢體﹐去人倫﹐以求道者﹐彼固不知其非也﹐世人驚以爲貴而尊奉之﹐此亦不知其非也。

白鬢老人曰﹕」气稟之淸濁從天﹐人品之邪正由己。「此固說得好。」一時稍止﹐不可謂之行﹔一念稍變﹐不可謂之常。「說得尢好。

老

人皆曰﹕」人上六十﹐一年老了一年﹔人上七十﹐一月老了一月﹔人上八十﹐一日老了一日。「予今八十有餘﹐將如之何﹖自今以後﹐多活一日﹐是天假道之一日也﹐敢虛度乎﹖今縱得道﹐已是遲了﹐豈容再遲﹖

昔有三个老者﹐言及無常。有一老者曰﹕」今年酒席筵前會﹐不知來年又少誰﹖「又一老者曰﹕」你說底遠了﹐今晚脫下鞋和襪﹐不知天明穿不穿。「又一老者曰﹕」你說底還遠了﹐這口气旣然出去﹐不知進來不進來。「智者不失時﹐勇者不再計。今日知道﹐今日就該下手﹔此時得知﹐此時就是下手之時。若曰﹕」今且不暇﹐姑待異日。「只恐你要做時﹐卻又做不得了。人有三寶﹐曰」精「曰」气「曰」神「。老來之精惟恐竭﹐精竭則死﹔老來之气惟恐泄﹐气泄則死﹔老來之神惟恐離﹐神離則死。精何以不竭﹖必也遠色乎﹔气何以不泄﹖必也寡言乎﹔神何以不離﹖必也無欲乎。神不可以彊畱﹐心息相依則神自畱矣﹔气不可以輕泄﹐忘言守中則气不泄矣﹔精不可以漏失﹐還精補腦則精不漏矣。

或問﹕」人老血气旣衰﹐如何可補﹖「曰﹕」愼言語可以補肺﹐節飲食可以補脾﹐絕思慮可以補心﹐去嗔怒可補肝﹐斷淫欲可以補腎。「請益曰﹕」不患不補﹐惟恐補而又損。「我故嘗曰﹕」百日補之不見其有餘﹐一旦損之遂覺其不足。「視彼艸木﹐其葉蓁蓁﹐秋後落葉﹐生理歸根﹐歸根不死﹐來春復生。由是觀之﹐生生不已﹐天之道也。各歸其根﹐物之理也。知其理不悖其道者﹐其惟眞人乎﹖故眞人之息以踵﹐踵猶根也。三冬歸根之時﹐宜靜養之。

白鬢老人曰﹕」心息相依﹐忘言守中﹐還精補腦﹐則三寶固矣。「愼言語﹐節飲食﹐絕思慮﹐去嗔怒﹐斷淫欲﹐則五臟足矣。三寶旣固﹐五臟又足﹐有不延年益壽乎之理﹖

病

病何由而生也﹖皆因妄想而生煩惱﹐煩惱旣生﹐則內傷其心﹐心傷則不能養脾﹐故不嗜食。脾虛則肺气必虧﹐故至發咳﹐咳作則水气竭絕﹐故木气不充﹐發焦筋痿﹐五臟傳徧而死矣。人當妄想萌動之時﹐卽疾病發生之時也。今人不察﹐必待疼痛著身﹐才爲有病﹐而不知非一朝一夕之故﹐其所由來者漸矣。人之一身﹐外有六淫﹐風﹑寒﹑暑﹑濕﹑燥﹑火是也。內有七情﹐喜﹑怒﹑哀﹑樂﹑憂﹑恐﹑驚是也。因七情而病者﹐爲內傷而成不足之癥。因六淫而病者﹐爲外感而成有餘之病。不足宜補﹐有餘宜瀉。後天有形之血气受傷而病者﹐藥石鍼灸可以治之。先天無形之精神內傷而病者﹐非反觀靜養不能愈也。十大名醫﹐治人身病﹔三教聖人﹐治人心病。親朋有病皆知去看﹐自己有病卻不知看。若知自看﹐內看無心﹐外看無身﹐心身旣無﹐受病者是誰﹖不病者是誰﹖見得分明﹐自然無事。常想病時﹐則塵情漸減﹔常防死日﹐則道心自生。昔子元有心病﹐遇一髙僧﹐謂之曰﹕」貴恙起於煩惱﹐煩惱生於妄想。「夫妄想有三﹐或追憶數十年榮枯恩冤﹐卽種種閒情﹐此是過去妄想也。或事到眼前可以順應﹐卻瓊森意見﹐猶豫不決﹐此是現在妄想也。或期日後富貴如願﹐或望子孫及時登榮與夫不可必成﹐不可必得之事﹐此是未來妄想也。三者妄想﹐忽生忽滅﹐禪家謂之幻心。能照見是妄﹐遂卽消滅﹐禪家謂之覺心。故曰﹕」不患念起﹐惟恐覺遲。念起是病﹐不續是藥。「又曰﹕」貴恙亦是水火不交﹐凡溺愛佳冶而作色荒﹐此是外感之欲。或夜思佳冶而成夢遺﹐此是內生之欲。二者染著﹐耗散元精﹐若能斷之﹐則腎水自然滋生﹐可以上交於心。至於思索文字﹐忘其寢食﹐謂之理障。經營職業﹐不憚劬勞﹐謂之事障。二者𨿽非人欲﹐亦損性靈。若能緩之﹐則心火不至上炎﹐可以下交於腎。故塵不相緣﹐根無所偶﹐反流歸一﹐六用不行。「子元如其言﹐獨處一室﹐掃空萬緣﹐坐至月餘﹐心疾如失。自家有病自家知﹐卽知須要早時醫﹐倘若忌醫終諱病﹐無常臨到悔追遲。

白鬢老人曰﹕」諺云「心病難醫」。非難醫也﹐不得其法﹐不行其法耳。三教聖人﹐善治心病﹐一語可爲患心病者指南﹐誰其信之﹖誰其行之﹖昔余爲抱關吏時﹐患脾虛下泄之癥五年﹐奄奄一息﹐百藥不效﹐萬無生理。因謝絕人事﹐反觀靜坐﹐閒校心經一卷。百日後﹐經完病愈。此余卽驗之奇方。故敢告之有痼疾者。

死

人當血气彊壯之時﹐馳志六欲﹐無所不爲。及血气受傷﹐百病生焉﹐死期將至﹐縱有滿堂兒女﹐也替不得﹐無數金銀﹐也買不得。至死方悔﹐遲了﹗誰不怕死﹖當怕之於未死之先﹐若待將死之時而怕死﹐則死難免矣。誰不怕病﹖當怕之於未病之先﹐若到有病之時而怕病﹐則病難治矣。試觀天下之物﹐有重於性命者乎﹖試思天下之事﹐有大於生死者乎﹖人莫不好生也﹐但不好長生之道﹔人莫不惡死也﹐但不惡取死之事。人在世上﹐事事相續﹐必死而後己。直等到臨死﹐有甚方法可以躲得﹖不如急早回心﹐將種種塵緣一齊放下﹐做个長生出世之人﹐不亦善乎﹖

或問﹕「塵緣纏繞﹐日久年深﹐一旦就要放下﹐不亦難乎﹖」曰「只是你不肯放下﹐是以說難。設若你死﹐還有不放下底麼﹖今𨿽未死﹐權當已死﹐一齊放下﹐有何不妙﹖」又問﹕「放下个甚麼。」曰「放下四大五蘊﹑情識種子。眞修行人﹐恰似大死一番﹐卻活才好。大死人也﹐無世界纏繞﹐也無妙道理﹐如此大休歇﹐方爲了當。」「朝聞道﹐夕死可矣﹗」此吾夫子教人急切之語﹐蓋謂﹕「上士聞道﹐了生死於片晌之間也。」

白鬢老人曰「昔人云「舉世盡從忙裏老﹐誰人肯向死前休」。若有人能向死前休者﹐不但其死必遲﹐而且可以了生死。

苦

人只爲一个愛字﹐不能除卻。愛名利﹐遂爲名利所縛﹔愛酒色﹐遂爲酒色所縛﹔愛身家﹐遂爲身家所縛﹔愛子孫﹐遂爲子孫所縛。將此眞性縛得七顚八倒﹐往來人間﹐受無限之苦。受父精母血﹐始結成胎﹐衣胞猶如囹圄拘束其身﹐母喫熱底﹐如滚湯澆身﹔母喫冷底﹐如寒水逼體。及至气滿胎全﹐急要撞出﹐必將衣胞先撾抉數日﹐衣胞才破。人只知爲母底腹痛之苦﹐不知爲子底更受無數底苦楚。至於分娩﹐」呱「底一聲﹐受苦於胎中才盡﹐又有一身之苦隨至﹐內患饑渴﹐外畏寒熱﹐變蒸痘疹相繼而作﹐此童蒙之苦也。及至成人﹐事業臨身﹐爲君王者憂社稷﹐爲士庶者憂身家。晝夜焦勞﹐坐臥不安﹐五火俱動﹐焚其天和﹐隨身疾病不禁。夫人也始成病苦﹐終至死苦﹐後有報苦﹐歷劫輪轉﹐無有休息。釋氏曰﹕」愛別離苦﹐怨憎會苦﹐求不得苦﹐「今人苦惱都是自作自受。有不知是苦﹐而誤入其中者﹔有明知是苦﹐而脫離不得者。語曰﹕」莫言婚配早﹐婚配後事難了﹔莫言中會髙﹐中會後業大了﹔莫言耕種飽﹐耕種後苦多了﹔莫言僧道好﹐僧道後心難了。「

或問﹕」世人之苦多在身﹐學人之苦獨在心﹐無繩而自縛﹐無事而自忙﹐要收收不來﹐要放放不下﹐如之何則可﹖「曰﹕」學人未得眞傳﹐其苦有如斯也。苟得眞傳﹐收放由我﹐何苦之有﹖況學道是个安樂法門﹐凡說下苦﹐便是个外道。「

白鬢老人曰﹕」世人常談謂人生下時﹐必「呱」的一聲﹐可見從此皆是苦境。余謂不然﹐皆因迷了眞性﹐縱欲不遂﹐是以百苦叢集。若肯回心向道﹐萬物皆備於我﹐樂莫大焉﹐何苦之有﹖「

性命

學道入門﹐先須理會性命二字。性有性源﹐心地是也﹔命有命蒂﹐眞息是也。命蒂要固﹐性源要淸。

或問﹕」性源如何淸﹖「曰﹕」內外兩忘則淸矣。「」命蒂如何固﹖「曰﹕」神气相守則固矣。「性卽神也﹐命卽精與气也。《太極圖》曰﹕」無極之眞﹐二五之精﹐妙合而凝﹐而人始生焉。「所謂性﹐卽無極之眞也﹔所謂命﹐卽二五之精也。無易子曰﹕」性具於心﹐心空一分則性見一分﹐心空十分則性見十分﹐性見則性盡矣。是止念卽所以盡性也。性盡一分則神气凝一分﹐性盡十分則神气凝十分。爲學別無工夫﹐不過從容至之而已。「大抵工夫全在止念﹐心息相依﹐此法最爲直捷。何也﹖气乃神之母﹐神乃气之子﹐心息相依﹐如子母相見﹐神气融渾﹐打成一片﹐緊緊密密﹐久久而成大定。此之謂歸根復命根深蒂固﹐長生久視之道也。邱祖師曰﹕」息有一毫之未定﹐命非己有。「我則曰﹕」心有一絲之未忘﹐息不能定。「夫人有天地之性﹐有气質之性。天地之性﹐太極之全體也﹐才到陰陽五行處﹐便是气質之性﹐卽此太極之體﹐墮在气質之中﹐非別有一性也。張子曰﹕」善反之﹐則天地之性存焉。「

或問﹕」善反有道乎﹖「曰﹕」有「。」願聞焉「。曰﹕」儒曰洗心退藏於密﹔佛曰觀自在﹔老曰復歸於朴﹐是善反之始也。儒曰知止而後有定﹐定而後能靜﹔佛曰照見五蘊皆空﹔老曰復歸於嬰兒﹐是善反之中也。儒曰無意﹑無必﹑無固﹑無我﹔佛曰無眼﹑耳﹑鼻﹑舌﹑身﹑意﹔老曰復歸於無極﹐是善反之至也。人性本善﹐有不善者﹐气質之性也。知是气質而不爲其所使﹐便是變化气質之方。八十五歲大老漢﹐每日靜坐無事干。道義明了沒底說﹐經書見了懶待看。識得一性是主宰﹐照破萬緣皆空幻。散淡逍遙自在活﹐再不與人閒扯淡。「

白鬢老人曰﹕」無極之眞﹐理也﹐性也﹔二五之精﹐气也﹐命也。從古多少大儒﹐發明一理二气之奧。可見天下無無理之气﹐亦無無气之理。其在人也﹐無無命之性﹐亦無無性之命。柰釋道二教弟子各執一端﹐紛紛聚訟。究之總因太極之理並未深明﹐是以性命之源裂成兩片﹐遂至釋門崇性學﹐道家重命功﹐分門別戶﹐如道冠僧帽之不同﹐殊令大徹大悟者噴飯。吁﹗胡不取此篇而玩索之﹖

心

人只一个心﹐向外是情﹐向內是性﹐順去是識﹐逆來是智。今要將順去向外者轉而逆來向內﹐必也反觀乎﹖蓋反有能回能復之義﹐而觀有能照能了之功。人之神在心﹐而心之機在目﹐故目用在內而心亦隨之在內。不但在也﹐而且定矣。此心一定﹐心火下降﹐腎水上升﹐口餌甘津﹐足躡火鼎﹐其妙有不可盡言者。

人只一个眞心﹐因何而妄﹖迷則似有﹐覺則還無。我故曰﹕知妄無妄﹐要放卽放。誠﹐是去个僞﹔敬﹐是去个慢。當妄想紛起之時﹐不用止絕﹐直反看其心﹐看他想底是甚麼﹐但回光一照﹐當處卽寂。學道無別法﹐時常返照便是學﹐無了妄想便是道。朱子曰﹕有一分心向裏﹐得一分力﹔有兩分心向裏﹐得兩分力。若緊緊收拾﹐不要逐物去了﹐安有不得其正者﹖𨿽半月間可驗也。又曰﹕求放心者﹐非是別求一个心來存著﹐只才覺放心﹐便想此心是我底心﹐須要由我使﹐不得信從他往外去了。𨿽錮蔽之久﹐猛可醒來﹐大喝一聲﹐百邪皆退。繼之以觀心﹐心無﹔繼之以依息﹐息住﹐而神隨之俱住焉。此之謂眞人之息以踵。

人之所以異於禽獸者﹐惟此心耳。佛言作惡之人﹐來生變爲禽獸﹔予謂喪心之人﹐當時變爲禽獸。何也﹖形𨿽是人﹐心已不是人了。見境心不動﹐則名不生﹐不生卽不滅﹐則此心不爲塵緣所縛﹐無縛卽解脫矣。

白鬢老人曰﹕《大學正心章》前言四樣「有所」﹐是有心之病﹐則心不得其正﹔後言「心不在焉」四句﹐是無心之病﹐心亦不得其正﹔究竟並未指出正心功夫﹐教學者無從下手。此篇旣指出正心之功﹐又指出心正之效﹐條分縷析﹐字字金鍼。吾人誠能遵而行之﹐不但可以希聖希賢﹐並可以成佛作祖。有志斯道者﹐胡不勉旃﹗

情

七情已見前篇﹐喜則气緩﹐怒則气上﹐哀則气消﹐樂則气散﹐憂則气結﹐愁則气下﹐驚則气亂。乖戾失常﹐變生諸病﹐爲心腹膨痞﹐爲腹脇刺痛﹐爲咽喉窒塞﹐爲上气喘急﹐爲五積六聚﹐夾血而爲癥﹐夾水而爲癖﹐痰涎或因之以凝結﹐如絮如膜﹐不可勝紀。故善養者﹐攝情歸性﹐乃卻病之良方也。情者﹐性之向外而動也。聖人養之於未動之先﹐故能以其情順萬物而無情﹐過而不有﹐涉而不流﹐譬如明鏡照物。美者﹐物之美也﹐不因之而生愛念﹔惡者﹐物之惡也﹐不因之而生憎心。故曰﹕廓然而大公﹐物來而順應。大公云者﹐純是天理﹐無一毫人欲之私也﹔順應云者﹐有物必有則﹐行其所無事也。

定性書曰﹕人之情各有所蔽﹐故不能適道﹐大率在於自私而用智。自私則不能以有爲爲應迹﹐用智則不能以明覺爲自然。又曰﹕人之情易發而難制者﹐惟怒爲甚。第能於怒時遽忘其怒﹐而觀理之是非﹐亦可見外誘之不足惡﹐而於道亦思過半矣。朱子曰「忘怒則公﹐觀理則順。」二者所以爲自反而去蔽之方也。得道之人﹐內外空寂﹐靜中反觀﹐了無一物﹐則身寄寰中﹐而心超物外矣。

白鬢老人曰﹕古人云「太上忘情」﹐非忘情也﹐攝情歸性也。人能攝情歸性﹐在儒謂之收放心﹐在道謂之煉還丹﹐日久功深﹐自能似佛之如如不動矣。

思

人心要死﹐其機貴活。死﹐謂死其欲念﹔活﹐謂活其理趣。夫思者﹐心之活機﹐無邪其綱也﹐九思其目的也。思道爲正﹐思物爲邪。道﹐我固有之也。思﹐我固有之道﹐思卽是道。思到妙處﹐灑然會心﹐優遊悅怡﹐始可謂之自得。若思索𨿽深﹐心气耗竭﹐縱有所見﹐非自得也。不思而得者﹐聖人也﹔思則得之﹐賢人也﹔不思不勉之謂誠﹐卽赤子不學不慮之良知是也。擇善者﹐擇此不思不勉而已矣。

人心有七孔﹐多爲血絲所錮﹐如要開通﹐非學思不能。思有鉆研之義﹐學有印証之功。思學兼用﹐何道不得﹖理有未通者﹐如面墻而立﹐思如墻上鉆穴﹐鉆得一穴﹐透得了一穴之明﹐先小後大﹐久則並其墻而去之﹐則豁然大通﹐無復障礙矣。《禮》云「儼若思。」儼則不苟﹐若則不苦﹐不苟不苦﹐可謂善思也矣。「君子思不出其位」﹐謂之思﹔但出其位﹐則謂之念。思是入道之門﹐念是障道之根。

白鬢老人曰﹕儒曰思﹐釋曰參﹐道曰悟﹐皆用心求道之名也。少年要用心﹐中年要養心﹐老年要息心﹐則功夫得其當矣。儒曰化﹐釋曰了﹐道曰得﹐則功夫無可用矣。

念

只因不覺﹐忽然念起﹐是謂無明。無明起﹐故謂心爲念。心實不動﹐觀心空此﹐其念自止。止念不難﹐能反諸一念未起以前﹐則念自不續矣。未起以前﹐渾然無極﹐而今要會一念不起﹐便是當察念之所由生也。因現在生過去﹐因過去生未來﹐現在若無心﹐過去自然了。人我之見固是念﹐法愛之見亦是念﹐必盡除之而後可。用心止妄念﹐妄念反覺多。試看他念甚﹐其念自消沒。修眞要止念﹐止念要觀心。觀心心不有﹐心無境自空。心境旣然無﹐止觀亦何存﹖

圭峯曰「密密覺察﹐勤勤觀照。習气若起﹐當處卽休﹐切莫隨之﹐免落凡夫﹐縱情亦莫減之﹐免墮二乘。」夫圓宗頓教﹐畢竟如斯﹐但與本性相應﹐覺知自然無間。《參同契》曰「耳目口三寶﹐閉塞勿發通。委志歸虛無﹐無念以爲常。」卽心得無心者﹐不滅心相而分別也﹔旣念而無念者﹐以念無自性﹐緣起卽空也。

白鬢老人曰﹕用心止念﹐未必能止。卽使止住﹐念去止存﹐此止獨非念乎﹖猶逐張三而畱李四也。初學之人每受此病﹐然則如何而可﹖必也坐忘乎﹖忘則無我﹐我尙然無﹐誰來起念﹖

好

人心各有所好。好者﹐心之所獨注﹐有不期然而然者﹐竟不知其所以然者也。夫以一念而分人品之髙下﹐一時而定終身之成敗﹐不可不愼也。使其所好者﹐仁義也﹐禮樂也﹐詩書也﹐不問而知其爲賢也﹔使其所好者﹐佚遊也﹐博弈也﹐酒色也﹐不問而知其爲廢人也﹔使其所好者﹐苑囿也﹐漁樵也﹐不問而知其爲細民也﹔使其所好者﹐鬥訟也﹐驕傲也﹐兵刃也﹐不問而知其爲凶人也。凡好玩樂戲耍者﹐其失有五焉﹕一曰褻體﹐二曰勞神﹐三曰傷財﹐四曰失時﹐五曰誤事。縱情精巧﹐不能致遠﹐是以君子不爲也。

白鬢老人曰﹕大凡人之偏好﹐皆從無始劫帶來種子。非徹悟以後﹐要攺甚難。

身

人之一身﹐前有三宮﹐曰泥丸宮﹑絳宮﹑黃庭宮﹐爲神气棲泊之所﹔後有三關﹐曰尾閭關﹐曰夾脊關﹐曰玉枕關﹐爲神气通暢之路。孟子曰「堯舜性之也﹐湯武反之也」﹐又曰「湯武身之也」﹐只是反求諸己而已矣。湯武能反求﹐湯武身中有个堯舜﹔吾人能反求﹐吾人身中都有堯舜。反觀其身﹐气在其中矣﹔反觀其气﹐神在其中矣。君子以身任道﹐故身修而道立﹐小人以身循欲﹐故欲滋而身亡。《楞嚴經》曰「一門深入﹐入一無妄﹐彼知六根﹐一時淸靜」。

人之不能得道者﹐皆爲形所累也。欲除此累﹐須知此身是不牢之物﹐最苦之軀﹐無主之形﹐膿血尿屎之袋﹐渾身內外﹐無一點好處。爲甚麼你要喫好的﹐穿好的。每到人前誇伶俐﹐賣俊俏﹐指使底人意亂心迷。把世上人都被弄壞了。死了生﹐生了死﹐從無量劫來受過無數苦惱﹐終無出期。我今立志學道﹐把你始未緣由都看透了﹐再不受你迷惑﹐再不受你指使﹐漸作入空慧﹐頓用捨身法﹐墜肢體﹐黜聰明﹐抱而弗離道﹐可幾乎﹖仙家修身﹐必返其體﹐神卽炁凝﹐炁卽神注﹐性命雙修﹐道器相乘﹐形神俱妙﹐與道合眞。

白鬢老人曰﹕老子云「外其身而身存」﹐長春眞人云「百計以養身﹐卽百計以昧心」﹐再兼看皮囊歌﹐自能全身放下。

脈

人身之脈﹐正經一十有二﹐奇經有八。惟任督二脈系人之生死。凡夫任脈之在腹者從下而上行﹐督脈之在背者從上而下行﹐前後間隔﹐化機無本﹐遂以稟气之淺深爲壽命之修短。仙家識得任總諸陰之會﹐督統眾陽之綱﹐二脈若通﹐百脈皆通﹐故退陰符﹐進陽火﹐而行河車運轉之法。其法凝神入气穴﹐是謂歸根﹐神气相守﹐抱一勿離﹐迨夫靜極而動﹐是神復乘气根而上升於泥丸﹐於是河車之路始通。要知河車之路卽吾身之任督二脈也。气之始生也﹐鬱蒸於兩腎之間﹐泛溢於五腧之上﹐乃經水亂行﹐不由溝洫也。吾急以神斡歸尾閭﹐而上至於夾脊﹐夾脊難過﹐舌柱上齶﹐使之上風府而直至泥丸﹐神與气交會於此﹐其疏暢融液可知。少焉變爲甘露﹐急將舌放自鵲橋而下﹐通開會咽﹐過重樓﹐遊絳宮﹐復歸於所藏之處而休焉。如此循環灌注﹐久之純熟﹐气滿三田﹐上下交泰﹐所謂「常使气通關節透﹐自然精滿谷神存」。

白鬢老人曰﹕其法以下數句﹐萬卷丹經不能出此﹐出此便是旁門﹐老子所謂「致虛極﹐守靜篤﹐萬物並作﹐吾以觀其復」﹐正謂此也。寶之祕之﹐尢願與上等根器者篤行之。

塵世

搖動之謂塵﹐變遷之謂世。世有治亂﹐治世貴才而見﹐亂世貴徳而隱﹔人有老少﹐少年貴學而勤﹐老年貴養而靜。唐虞之世有許由﹐孰憂孰樂﹖叔季之世無嚴光﹐孰淸孰濁﹖吾人涉世如渡河﹐凡有陷溺處﹐要知避之。良驥至捷﹐常受風塵之苦﹔玄龜𨿽靈﹐難逃刳腸之禍。相彼飛鳥﹐乘風而起﹐擇木而棲﹐何其適也。只因貪食﹐誤入於籠﹐求脫不得。今夫爵祿﹐亦人之樊籠也歟﹗春秋不用孔子﹐春秋之不幸﹐後世之大幸也﹔玄徳能用孔明﹐玄徳之大幸也﹐孔明之不幸也。古人所行之淑匿﹐與今人所行之是非﹐並自己所行之得失﹐事屬已往﹐俱是塵世中之精扯淡﹐說著何爲﹖念著何益﹖不說不念﹐則心靜矣。心靜便是道﹐今日之灑脫處﹐皆從先年之不如意得來﹔今日之不如意處﹐安知非異日之灑脫乎﹖

白鬢老人曰﹕心靜便是道﹐可見道不遠人﹔世人之不得意處﹐正髙人之得意灑脫時也。參﹗參﹗

名利

學道之未得者﹐皆妄念之不絕﹐有以障之也﹔妄念之不絕者﹐皆名利之難忘﹐有以牽之也。茍欲絕妄念﹐必先把名利照破而後可﹐名爲造物之所深忌﹐利是人情之所必爭。故名利殺人甚於戈矛﹐何也﹖戈矛殺人﹐人知避之﹐名利殺人﹐死而不悔。

古之有道者﹐多爲佯狂﹐蓋不欲人知也。今之人﹐但有寸長﹐而欲表暴於世者﹐陋矣﹗君子學道﹐將一切好勝逞能之心﹐俱都忘盡﹐暗暗潛修﹐道明徳立﹐猶未能焉。故曰「君子之所不可及者﹐其惟人之所不見乎。」利之爲物也﹐無徳而使人親﹐無火而使人熱﹐無權而使人不憚其勞﹐無情而使人一刻不忘。使學道者見之而敗徳﹐使治世者見之而枉法。自古人心國法﹐多爲利所害。天下有大害﹐藏於大利之中﹐而人不知﹐非不知也﹐爲利所昏也。犯法之贓﹐猶犯病之食也。竊取時惟恐其不多﹐敗露時惟恐其不少。一物也﹐何前後之異若斯也﹖利與害相隨故也。設若見利時卽思有害﹐而苟且之念必念可息矣。君子積徳﹐徳能潤身﹐亦能榮身。故大徳者﹐位祿名壽﹐不求而自至﹔小人積財﹐財能養身。亦能害身。故財多者﹐憂患恐懼﹐欲去而不能。

白鬢老人曰「名爲造物之所深忌。」固說得好。「利之爲物」以下數句﹐尢說得透骨透髓。商賈聞之﹐亦當點頭﹐況士大夫與學道之人乎﹖

色

今夫天地﹐一大夫婦也﹐能生萬物。夫婦﹐一小天地也﹐能生男生女。大抵人道通乎天道﹐順施之可以生子﹐逆取之可以成仙。古仙有曰「子要不老﹐還精補腦。」腦也者﹐諸髓之海也。淫佚之精﹐是諸髓之所化而出也。好色之人多患頭痛﹐腦空是也。噫﹗油盡燈滅﹐髓竭人亡。楚館秦樓﹐非樂地也﹐陷人之罟獲也﹔歌妓舞女﹐非樂人也﹐破家之鬼魅也。人都怕鬼﹐獨不怕家中有妝扮之鬼﹐鉤人神魂﹔人都怕虎﹐獨不怕牀上有同眠之虎﹐喫人骨髓﹔人都怕蛇﹐獨不怕衾中有纏人之蛇﹐吸人血气﹔人都怕賊﹐獨不怕夜間有盜陽之賊﹐害人性命。色之害人也﹐大矣哉﹗非不知戒也﹐戒而又犯﹐將以爲美乎﹗殊不思耳中有垢﹐目中有眵﹐鼻中有涕﹐口中有涎﹐腹中有尿屎﹐陰中有濃血﹐腥臊臭穢﹐處處不潔焉。嬌嬈巧媚﹐詐爲親愛﹐其實狠毒。無知愚人﹐爲之心醉﹐圖取片時之歡﹐不顧百骸之枯﹐敗徳損身﹐爲害最大﹐應當遠離﹐如避盜賊。賊劫人財盡者窮。色盜人精竭者死。

白鬢老人曰「洞賓詩云「二八佳人體似酥。腰懸利劍斬愚夫。𨿽然不見人頭落。暗裏教人骨髓枯。」中年以後之人﹐尙不能深信此言﹐而況少年乎﹖而況無知之少年乎﹖

事

事有不可以行諸身者﹐卽不可以萌諸心﹔有不可以對人言者﹐卽不可以告天知。就此四可不﹐時時檢點﹐則近道矣。天下事機會難逢﹐可爲者不可自諉﹐自諉者無功。不可爲者不可彊爲﹐彊爲者取敗。事之來也﹐莫不有理。君子論是否﹐小人論利害。人當無事時﹐心要常存腔子裏﹐不可暗中妄想﹔有事時﹐心要專在理上﹐不可彊從己見。身上事少﹐自然苦少﹔口中言少﹐自然禍少﹔腹中食少﹐自然病少﹔心中欲少﹐自然憂少。天下至難爲者﹐其事有二﹐莫如過海﹑與上陣。人猶不畏其難﹐而有爲之者。至於學道有反求卽得之易﹐不似過海之險也﹔有天理自然之安﹐不似上陣之危也。旣易且安﹐而人鮮有爲之者﹐何哉﹖

白鬢老人曰﹕」髙明人之事多從外來﹐且能就事了事﹔癡愚人之事多由內生﹐偏會就事多事。「髙明人事來應之以理﹐自然如庖丁之解牛官止神行﹔癡愚人事來﹐應之以私﹐自然如鷸蚌相持﹐漁人享利。

物

萬物之有生於無﹐凡人之情著於有。能究常無固難﹐常無其有更難。人要欲立常無之地﹐必主以性。主以性則未始有物﹐己忘而物自化﹐物𨿽滿前常歸於無矣。龐居士曰﹕」但自無心於萬物﹐那怕萬物常圍繞。「人有妖人﹐物有妖物﹐皆能迷人。彼豈能迷人哉﹖還是人自迷之也。百字碑曰﹕」眞常須應物﹐應物要不迷。「見物之美者﹐而生一愛念﹐此心便爲他引去﹐卽是迷了。看透一物﹐不受一物之迷﹔看透萬物﹐不受萬物之迷。金剛經曰﹕」一切有爲法﹐如夢幻泡影﹐如露亦如電﹐應作如是觀。「天下事事物物﹐自有个停停當當底道理﹐一毫私意用不得。故曰﹕」天下何慮﹖「君子就事了事而不生事﹐因物付物而不著物。程伊川曰﹕」人於外物奉身者﹐事事要好﹐只有自己一个身與心﹐卻不要好。茍得外物好時﹐而不知自己身與心﹐已先不好了也。「今夫人房舍﹑衣服﹑飲食﹑器皿﹐多恥不如人。至於學問不如人﹐良心不如人﹐卻不知恥﹐抑獨何哉﹖弗思甚也。

白鬢老人曰﹕」己忘而物自化。「可見內因有己﹐外才有物。內己若忘﹐外物自化。世人棄眞覓假﹐尙曰﹕」予智﹗「

我

《論語》記孔子絕四而以無我終之﹐蓋謂意必固皆因有我而言也﹐惟我無則意必固與之俱無矣。『我』是眾私之根也﹐無我則根斷而眾私不生矣。

今人有心制行﹐有一不爲我者乎﹖不利於我﹐卽功略蓋世﹐見以爲分外也﹐而棄之矣。有利於我﹐卽升斗錙銖﹐裂形隕身而亦趨之矣﹗『我』之爲害何大也﹗惟無我則私化行端且忘形骸矣﹗有何物之累哉﹖徧索諸形之內﹐何者是『我』﹖『我』見旣無﹐得大解脫。

《永嘉集》曰﹕」無明不了﹐妄執爲我﹐我見堅固﹐貪瞋邪見﹐橫計所有﹐生諸染著﹐知身是幻﹐了無自性。「

色卽是空﹐誰是我者﹖一切諸法但有假名﹐無一眞實﹐四大五蘊一一非我﹐和合亦無﹐內外推求畢竟無我﹐詳看『我』字﹐從二戈而成﹐一正戈一反戈﹐狠濁殺生之禍皆因有『我』而起也﹐故心於道者先要無我。

白鬢老人曰﹕」世人所謂我﹐非眞我也﹐識神之作崇耳。「昔人云﹕」無量劫來生死本﹐癡人認作本來人。「又云﹕」去後來先作主人。「若不將金缽覆住﹐金箍棒打死﹐則取經降魔﹐皆六耳獼猴之事未假。

假

學道之士先要認得眞假﹐而後可以入道矣。嘗觀作戲者窮通得喪﹑離合悲歡﹐外像宛然﹐心內坦然。彼何所得﹖能不動心若斯也。彼明知形象假妝﹐情境假作﹐互換互移而無損益於己也﹐學者觀之可以悟道焉。又見提偶者手舞足蹈﹐恍若人形﹐不知者觀偶觀綫﹐卻不思在綫有人﹐提而後能動﹐倏爾人去﹐偶綫俱在而不能動。今夫人之形骸其偶乎﹖气血其綫乎﹖眞性其人乎﹖又見耍戲法者﹐變名易質以炫觀者﹐庸愚見之目眩心惑﹐稱爲奇妙。世間一切有爲法﹐你來哄我我來哄你﹐顚倒倒顚﹐與耍戲法何異﹖見之而目不炫﹑心不惑﹐則近道矣。又見挑燈擊鼓﹐燃燈擊鼓﹐令人齊來看影﹐其心與目俱隨影轉﹐丟下自己一个皮殼卻不知看﹐及至油盡燈滅﹐種種幻態皆歸於無﹐智者觀之可以悟道。

當其無而生有也﹐有亦非有﹔及其有而歸無也﹐無亦非無。夫何以故﹖緣會之「有」﹐「有」無自性﹐故言「非有」以破常見﹐性空自無﹐無顯眞體﹐故言「非無」以破斷見。小而晝夜生死﹐大而元會運世﹐皆可觸類而旁通矣。學道者須知一性是眞﹐萬緣皆假﹐一切日用養生之物皆假中之塵垢也﹐胡爲乎與凡庸之輩爭多寡﹐較美惡於塵垢之間哉。

白鬢老人曰﹕」憂人知戲是假﹐學人認世爲眞﹐豈學人反劣憂人乎﹖「欠悟耳﹗言「非有」以破常見﹐言「非無」以破斷見﹐二語尢精。人能參透﹐自然不著有無。

境

三界無別法﹐惟是一心動念而生一切境也。念若不生﹐境自無了﹐及窮動念﹐念亦空寂。旣知迷時無失﹐悟亦無得﹐以無住眞心不增減﹐故心因境起﹐借心觀境﹐見物生心﹐𨿽居山林海島都是塵勞。人戀境﹐境弄人﹐人失其正而發狂﹔情逐物﹐物引情﹐神離乎捨而成癡。好境歹境總是境﹐境𨿽杳來而非有﹔邪念正念皆屬妄﹐念縱紛起而亦無。勿謂五欲爲樂﹐迷而忘返﹐必至傷身而傷命。

當知一性是眞﹐抱之弗離﹐卻能消魔﹐破五濁世變作淨土﹐歸根復命﹐凡身結成聖胎。三界惟心所作﹐何不將心先了﹔六塵借識而入﹐直要把識頓絕。赤子渾然無識﹐塵緣滚滚永無可人之竇﹔眞人純然是智﹐法界朗朗盡是了妙之鄕。

白鬢老人曰﹕」境無苦樂﹐從心所起。同一嶽陽樓﹐有心曠神怡之人﹐卽有感極而悲之客。「昔人云﹕」神仙無別法﹐只生歡喜不生愁。「非道徳深厚者﹐難以語此。

識

本來之性﹐眞淨明妙﹐虛徹靈通。迥出思議之表﹐無異同﹐無分別﹐悟之則菩提岸﹐迷之則生死海。小兒未識父母謂之」朴「﹐能識父母謂之」癡「。癡者﹐心病也。見識一長發熱是心病﹐而身隨病也。由是而生分別是『識』﹐領納在心是『受』﹐思念是『想』﹐貪著是『行』﹐汗穢是『色』。如若降伏識神﹐莫如變識爲智﹐何哉﹖識嘗逐境而忘返﹐智能了境而不著。逐境不了﹐何智非識﹖了境不著﹐何識非智﹖切要而言﹐止此一心﹐放去是識﹐收來是智﹐但有分別﹐卽墮情識﹐稍有攀緣﹐卽是妄想。不知直下盡了﹐才得淸淨。

白鬢老人曰﹕」小兒才識父母﹐已露識神伎倆。「見識一長是心病﹐知此病者﹐幾人﹖逐境是識﹐了境是智﹐放去是識﹐收來是智﹐字字指得分明。的確可稱黃帝看癥﹐歧伯立方﹐其如眾生之不信何。

過

有心失理之謂惡﹐無心失理之謂過。語曰﹕」人非聖賢孰能無過。「此言可以恕人﹐不可以恕己。籧伯玉行年五十﹐而知四十九年之非。予今行年八十有五﹐八十四年之非能盡知乎﹖已往之非猶且不知﹐近日之非未易知也﹐何哉﹖迷則執非爲是﹐悟者見是猶非﹐省不止三﹐悟豈容再。朱子曰﹕」日用之間知此爲非卽不如此﹐便是去病之方。若問何由能不如此﹖便是騎驢覓驢。「

學者在淨修口業﹑身業﹑意業﹐三者而已。無口過易﹐無身過難﹔無身過易﹐無意過難。有志者必就難處用力速攺﹐而後可以入道也已。

或問﹕」人有罪﹐可懺乎﹖「曰﹕」昔者所作﹐無大無小﹐內外求之﹐了不可得﹐名「眞懺悔」。「又問﹕」人有誓願﹐怕犯何如﹖「曰﹕」迷則說誓﹐悟則全無。「今試求之﹐誓願安在﹖得大解脫。

白鬢老人曰﹕」儒理去非存是﹐禪理是非不著。因不著﹐方能解脫。「

善

善也者﹐太極一動所生之陽也﹐人得之以爲性﹐故人性皆善。修養之家要養得陽在﹐天之陽生於十月純坤之後﹐規中眞息是也。釋氏爲示勸懲﹐說天堂地獄﹐善惡因報分毫不爽﹐必待異日與來世也。吾夫子只曰﹕上達下達﹐坦蕩蕩﹑長戚戚。

夫上達者日進於髙明﹐非天堂如何﹖下達者沈溺於卑污﹐非地獄而何﹖坦蕩蕩者隨在無非樂地﹐福誰如之﹖長戚戚者到處俱是陷阱﹐業莫大焉。蓋作善作惡之時﹐卽受福受業之時﹐捷如影響﹐不待異日與來生也。

或問禪者曰﹕天堂地獄是有是無﹖曰﹕」欣怖在心﹐善惡成境﹐但了一心自然無。「或問﹕」心如何了﹖「曰﹕」善惡都莫思量。「或問﹕」爲善與學好有以異乎﹖「曰﹕」無以異也。「問﹕」其目何如﹖「曰﹕」耳不聽淫聲是好耳﹔目不視邪色是好目﹔口不出非言是好口﹔心不起妄念是好心﹔手不取非禮之物是好手﹔足不踏非禮之地是好足﹔本堯舜之道以治其民者是好君﹔學伊呂之道以事其君者是好臣﹔學孟母擇鄰以教子者是好母﹔學曾參養志以奉其親者是好子。「

又問﹕」今之所謂修路﹑修廟﹑修來生者﹐果有好處乎﹖「曰﹕」吾聞聖人有言曰「自天子以至於庶人﹐壹是皆以修身爲本」﹐凡捨身而曰有修者是之謂不知本。

白鬢老人曰﹕太極一動﹐所生之陽爲性﹐可謂天命之謂性第一注腳。欲養此陽﹐又指出規中眞息是也。可謂合盤托出鮮能知味﹐能修身內者幾人﹐身外之修﹐宜乎眾矣。

夢

夢何爲而作也﹖總是沈迷不醒﹐一个識神變作種種幻境。三界四相惟一夢心﹐夢中變異﹐無中生有。正作夢時苦樂身受﹐忽然覺來一切頓無﹐非覺始無﹐本來無故。證道歌曰「夢裏明明有六趣﹐覺後空空無大千。」山河大地皆夢中境也﹔王侯將相皆夢中人也﹔三教聖人皆先覺人也﹔三教經典皆解夢書也。

苟知世事皆空﹐生死一夢﹐無罣無礙﹐名爲「覺了」。昔者白雲先生睡醒﹐金勵問以世事。先生曰「兩儀之下孰爾孰我﹖千載之中﹐誰興誰亡﹖說者非項羽是劉邦﹐記者非靈君是元亮﹐談者太丘悲範滂﹐看來都是塵土中泥塗﹐總不如一杯濁酒﹐一局殘棋﹐一枕鼾睡﹐身內乾坤隨我收放。」

勵曰「先生以一睡收天地之渾沌﹐以『覺』來破古今之往來﹐妙哉睡也﹗亦有道乎﹖」曰「有道﹗凡人之睡也﹐先睡目後睡心﹔吾之睡也﹐先睡心後睡目﹔吾之醒也﹐先醒目後醒心。目醒因見心﹐心醒不見世﹐不見世並不見心。宇宙以來治世者以玄圭封﹐以白勝出。出世者以黃鶴去﹐以靑牛渡。訓世者以赤子推﹐以錄圖畫。吾盡付之無心也﹐睡無心﹑醒亦無心。」

勵曰「吾欲學無心﹐如何則可﹖」曰「對境莫認心﹐對心莫認境﹐如是而已矣﹗焉知其它﹐覺來無所知﹐知來心愈困﹐堪笑塵世中﹐不知夢是夢。」

白鬢老人曰「心醒不見世﹐可見著境者皆在夢中。」

神

人之眞性﹐卽人之元神也。以其靈明而莫測﹐妙應而無方﹐故名之曰『神』﹑謂之『元』者﹐所以別於後天思慮之神也。神來人身者生﹐神去離身者死。何以知『神』來﹖念止神卽來。何以知『神』去﹖念動神卽去。形者﹐气之宅也﹐气在則形不衰﹔气者﹐神之母也﹐气在則神不散。人爲善則神聚而靈﹐人爲惡則神散而昏﹐人有病則神離形而不受其苦﹐人有難則神先去而不當其殃。人一息不得神﹐則一息不至。人有三谷﹐其虛如谷﹐而神居之﹐故曰「谷神」。上曰「天谷」﹐泥丸是也。爲天根﹐神之本宮﹐故神居天谷﹐則精化炁﹐炁上升﹐九年天宮滿﹐而天門爲之開通矣。中曰「應谷」﹐絳宮是也。爲布政之明堂﹐故神居應谷則耳有聞﹑目有見﹐五官效職﹐而百骸爲之從令矣。下曰「靈谷」﹐丹田是也。爲藏修之密室﹐故神居靈谷則視者返﹑聽者收﹐神气相守﹐而營魄爲之抱一矣。

白鬢老人曰「元神」二字﹐說得極明白﹐不然必認後天思慮之神爲神矣。念止神卽來﹐念動神卽去﹐尢爲下手口訣。有病則神離形而不受其苦﹐有難則神先去而不當其殃。非神化之人﹐斷不能道神化之妙﹐世之津津論神者﹐何嘗夢見。

養眞集上卷終

養眞集下卷

气

凡人之气前升後降﹐眞人之气後生前降。气之有出有入謂之凡息﹐不出不入謂之眞息。蓋凡息旣停而眞息自動﹐息之所以停者﹐非彊閉之不出也﹐乃虛極靜篤﹐心愈定而气愈微耳。其法﹕行住坐臥攝心歸靜﹐未來不想﹐旣往不思﹐久之神與气會﹐情與境忘﹐神凝气結﹐只有一息腹中旋轉﹐不出不入﹐名曰「胎息」。

此息旣生﹐牢守虛靜﹐練精化气﹐通透三關﹐灌注三宮﹐是謂「眞橐龠﹑眞鼎鑪﹑眞火候」也。《翠虛篇》云「昔遇眞師傳口訣﹐只要凝神入气穴」者﹐乃吾人胎元受气之初﹐所稟父母精气而成者﹐乃吾人各具之太極也。眞人神依於息﹐深入於本穴之中﹐綿綿若存﹐無少間斷﹐故得「專气致柔」之妙﹐而能觀其復也。

太上曰「天地之間其猶橐龠乎﹖」人得天地之气以生﹐呼吸者﹐橐鑰之機。眞息者﹐呼吸之气也。然此眞息爲受气之蒂﹐生气之原。呼吸升降﹐互相疊推﹐與陰陽相應﹐刻漏相準﹐故曰「周天息數微微數﹐玉漏寒聲滴滴符。」

或問﹕「以眞息爲火﹐亦有說乎﹖」曰「非以眞息爲火也。火﹐人神也﹐息﹐乃火之橐鑰也。蓋橐鑰綿綿不絕﹐卽眞人之息以踵也。」故曰「謾守藥鑪看火候﹐但安神息住天然。」

夫人之一身總是一气之周流﹐气通則快﹐气塞則病﹐故手舞足蹈以養其气血。此法不拘時候﹐得便就行﹐必要專心閉息﹐則神气充滿而气易流通。仍要怒目切齒﹐則嚴密武毅而邪念自無。行此數次﹐而後靜坐﹐最能除妄消病。此一段功夫大有益處﹐不可忽諸。

白鬢老人曰﹕仙家祕而不傳者只一命功。所謂命者何﹖气是也。此篇旣指出「不出不入謂之眞息﹐」又說出「凡息旣停﹐而眞息自動。」蓋凡息者﹐人生的一聲﹐口鼻通气。所謂後天之气也。後天之气旣通﹐必得乳食之養﹐少加蒙蓋則死矣。先天之炁則不然﹐一任母腹之十月﹐胞衣之包裹﹐終不能死﹐其何故也﹖旣此篇所謂腹中旋轉不出不入是也。修煉之人﹐攝情歸性﹐日久功深﹐返本還元如嬰兒在母腹中一般。世之所死者﹐不過口鼻無气耳。今活時﹐口鼻已經無气﹐又死个什麼﹖世之不信仙道者﹐皆因未明其理﹐未見其人耳。

精

眞人練精化气﹐凡人气化爲精。古人比之爲『汞』﹐謂其最易走失也﹐諭之以『龍』謂其最難降服也。學道者固守而不失焉﹐名曰「築基」。神與炁精常欲去﹐人但畱得住﹐使之不去﹐可以長生。魏伯陽曰「凡說抽鉛塡汞﹐實是還精補腦。」

或問﹕「學道之人多患夢遺﹐練睡固難﹐服藥不效﹐如之何則可﹖」曰「轉牽白牛﹐則不走矣﹗」

又問﹕「人言玄牝立則眞精固﹐玄牝如何立﹖」曰「谷神不死則立矣﹗」問﹕「谷神如何不死﹖」曰「無欲靜極﹐則不死矣。」

嘗入元帝廟﹐見龜蛇盤糾。夫玄帝﹐天神也﹐而居北辰﹐人神獨無所居乎﹖維天之所在﹐紫微居其所而不動﹐天之極立焉﹐造化所由生也﹔維人之所在﹐黃庭立其所而不遷﹐人之極立焉﹐性命之所由固也。故善養者將神火精水凝在一處﹐猶如龜蛇盤繞混成一塊﹐再不間離﹐久之靜極生動﹐眞火燻蒸﹐金精吐艷﹐衝關透頂﹐灌注上下﹐此深根固蒂﹐長生久視之道也。

白鬢老人曰﹕無欲靜極則谷神不死﹐谷神不死則玄牝立矣。玄牝立則眞精固﹐眞精固則永無走失之患。可見夢遺之病﹐皆從色心未退而起。人眞能堪破色魔﹐一心淸淨﹐則龍不難降﹐汞不妄走矣。若功夫未到之人﹐偶有遺失之病﹐須用牽轉白牛之法﹐其法不拘布帛﹐做一小兜﹐將外腎兜起﹐栓在腰後褲帶之上﹐此病自免無須服藥也。

教

道是个無言底聖人﹔聖人是个有言底道。𨿽曰有言﹐不過以其人之道還治其人之身﹐非彊其所難知難能也。古之教人者﹐便是教以聖人之道。《易》曰「蒙以養正﹐聖功也。」是訓蒙時卽以學聖望之﹐而學者可不以學聖自勉乎﹖

慨自孔子之道不著﹐而佛老之教興﹐自佛老之教亂傳﹐而邪說之風起。老子曰「修己之身﹐其徳乃眞。」捨身而言修者﹐假也﹗今之求仙佛者﹐往往絕人逃世以求之﹐彼以爲有身家﹑有妻子﹑有人事皆能累人﹐故不能成仙成佛也﹐必絕人逃世以爲之。殊不知仙佛之道不離身心﹐果能正心修身﹐有身家可居﹐有妻子可樂﹐有人事可以磨練﹐故在家亦可以成聖成賢﹑成仙成佛﹐何必棄其所甚便者﹐而必爲其所不便者乎﹖

白鬢老人曰﹕說出家可以成仙成佛者﹐人或信之。說在家可以成仙成佛者﹐人不信。其何故也﹖皆因未眞明其道﹐未眞窮其理耳。獨不思仙佛必得出家方成﹐難道聖人亦必得出家方成乎﹖何世人著相之甚也﹗

學

學也者﹐適道之路也。聖經賢傳其路引乎﹖後是邪教大作﹐其言與行果合於聖經賢傳乎﹖但有不合焉﹐卽爲魔說。學道者只要收得身心牢固﹐捨身心而別處用功﹐便非正道。學道不是說過便罷﹐亦不是知道便了﹐必要實實的向自己心中﹐將一切物欲打掃得漧漧淨淨﹐自然合道。

學道之志﹐貧當益堅﹐老當益壯。或爲客气所使﹐外物所奪﹐其咎不在气與物也﹐皆是志不立之病。只可責志﹐反復尋思﹐必見病痛處﹐決裂底斷了﹐譬如抽骨換髓﹐滌腸洗胃﹐另換了一个人﹐破死底做上一番﹐何事不成﹖

聖人之心與人同耳﹐何獨常淸常靜耶﹖此無它﹐只是見得眞﹑養得定。惟性見得眞﹐一切幻境不能迷亂﹔養得定﹐一切好物不能搖奪耳聞目見。譬如飲食日日要用﹐日日又要化而去之﹐若化去不盡﹐停滯在腹中﹐久而成病。

白鬢老人曰﹕世間學者如牛毛﹐大約非名卽利﹐名利之外如此好學﹐如此用功者﹐幾人﹖故呂祖云「天涯間說人尋我﹐走徧天涯不見人。」誠哉是言也﹗

知

學莫先於致知﹐致知在格物﹐必學了思﹐思了學﹐至於豁然貫通﹐則知至矣。知至則意誠心正﹐可次第而得知矣。學者識見有限﹐天下義理無窮﹐故有所知﹐必有所未知。及知其所未知﹐更有所未知﹐故詩人有如切如磋之諭。

人非無知也﹐而眞知爲難﹐人之於珠玉也皆欲以手執之﹐以懷藏之。何哉﹖蓋眞知其爲寶也﹐學道者如是眞知﹐不患其不力矣。人之於砒刀也﹐皆不敢以舌嘗之﹐以身當之。何哉﹖蓋眞知其能傷人也。去惡者如是眞知﹐不患其不淨矣。

人心本明﹐只爲物欲所蔽便昏了。若知是物欲所蔽﹐便是明處﹐緊緊著力主定﹐今日去些﹐明日去些﹐忽生忽滅﹐汝知之乎﹖知而能照則可不生不滅﹐至於不生不滅﹐則心定而性盡矣。汝今之一气﹐一出一入﹐汝知之乎﹖知而能依則可以不出不入﹐至於不出不入則气全而命立矣。

白鬢老人曰﹕今日論知﹑行﹐多雲知易而行難﹐殊不悟所知者皆聖賢之枝葉﹑皮膚耳﹗眞精髓﹑眞命脈﹐曷嘗容易知哉﹗人若眞知﹐必肯眞行﹐其不肯眞行者﹐仍是假知。

行

知﹑行﹐原是合一之功。常常保得知在﹐便是能行﹐若一刻不行﹐便是一刻昏了。君子以身體道﹐凡身之所在卽道之所在。是故行有行功﹐立有立功﹐坐有坐功﹐睡有睡功﹐隨在無念﹐隨在是功。凡有行不來底﹐只是知不眞﹐知理果眞﹐自然樂於循理﹐故曰「學不厭者知也。」若見理未眞而勉彊果行者﹐意气能有幾何﹖至於意盡气弛﹐自當行不去了。

時當晚夕﹐此君子晏息之時也﹐隨當收斂神室﹐抱一弗離﹐故無世情纏繞﹐亦無玄妙道理﹐乍同死人﹐始可謂大休歇。至於夢寢無顚倒﹐而後見主敬之功。迨至來朝﹐此君子日新之時﹐也隨當蚤起﹐日求其所未至。有人一己百﹑人十己千之志﹐積日成月﹐積月成歲﹐不論三年五載﹐而學不至於聖人者﹐未知有也。瞬存息養﹐功無間斷於俄頃﹐日就月將﹐學有緝熙於光明。

或問﹕「天理如何全﹖」曰「必得時時存養。」又問﹕「人欲如何淨﹖」曰「只是日日消磨。」人皆有良知良能﹐然良知貴致﹐良能貴充﹐致而充之﹐在於勤學好問而已矣。

吾人眞性靈而最神﹐念動卽飛﹐不見其形。若欲畱之﹐須察其宗。機常在目﹐宅安於心﹐心常淸靜﹐神水歸根﹐久生至寶﹐漸漸充盈﹐周流上下﹐徧體生春﹐練己純熟﹐對境忘情﹐采取靈藥﹐用陽制陰﹐養成聖胎﹐號曰「眞人」。

白鬢老人曰﹕常常保得住﹐知便是行。此一語非透重關者﹐不能道破﹐至論晏息日新﹐瞬存息養﹐日就月將﹐天理必時時存養﹐人欲當日日消磨﹐尢爲十二時中忘不得之注腳。

言

聖賢言語都是實事﹐依而行之﹐可以修己﹐可以治人。凡看書必要要看通徹﹐體認在自己身上﹐才有得力處。大學下手功夫﹐全在「格物致知」。看佛經一藏不如玩《心經》一卷﹔玩《心經》一卷不如解「觀自在」三字。《道徳經》五千言﹐其要全再「虛心實腹」四字。

凡人之患﹐在好言人之是非﹔學道之患﹐在好執己是。予嘗自警曰「先年所學多知多能﹐近日所作﹐或詩或文﹐檢點起來都是心病﹐今急要去。默而搜尋﹐天下治亂付諸罔聞﹐人間是非置之不論﹐憨憨傻傻﹐兀兀騰騰﹐萬物無有﹐三際皆空﹐塵緣斷盡﹐神气歸根﹐大道已了﹐何必尋人﹖言言實踐﹐句句相應﹐來日有限﹐切莫因循。言行相顧﹐聖人稱其君子﹔予能言而行不逮﹐聖人譏其爲朽木﹑爲糞土。」

或曰「子﹐儒者每引佛語﹐何也﹖」曰「今之儒者名利燻心﹐專格虛文以干祿位﹐偶有厭世離塵者出乎其間﹐不思明徳新民是何物﹖知止能得是何事﹖往往悖儒而求仙佛﹐不知吾儒之所謂聖﹐卽玄釋之所謂仙佛也。予若以佛老之語爲異而不言﹐彼必以予未知伊之妙﹐彼且爭立門戶各建旗鼓﹐紛紛紜紜未有已時也。」

白鬢老人曰﹕每見世人觀書如市中馳馬﹐大段落尙不能分明﹐而何敢叩其精細乎﹖何敢望其領悟乎﹖古人云「書讀千徧﹐其意方見。吁﹗一味匆忙﹐𨿽涉獵五車何益﹖

省察

省察者﹐省察我之心。一日十二時﹐幾个時在內﹐幾个時在外﹖如是之人自有得力處。

昔有陳烈自察其心﹐用黑白二色豆以記之﹐起一善念取一白豆置於盤中﹐起一惡念﹐取一黑豆置於盤中。初則黑豆多﹐繼則黑白相半﹐久則白豆多於黑豆﹐又久則純是白豆無一黑豆﹐又久則白豆亦無。如此拙法﹐亦有可取者也。

省察卽是覺照﹐克治卽是攺過﹐存養卽是主敬。大道𨿽無修無證﹐塵情要日消日磨。人只一个心﹐要在內者是誰底心﹖忽然走在外邊又是誰底心﹖察得分明﹐而後可以進修。

省察要細心﹐克治要果決﹐存養要寬裕﹕此三樣功夫日日要用﹐至於無功可用則成矣﹗或謂不假施功﹐頓超彼岸﹐此在上智﹐容或有之﹐不敢謂人皆可能也。

白鬢老人曰﹕此三樣功夫﹐卽聖門口訣﹐有志希賢希聖者﹐勿忽﹗

敬

本性靈光無有生滅﹐亦無增減﹐𨿽錮蔽日久﹐靈光一耀﹐可以滅千惡而生萬善。但保得靈光常在﹐與聖人何殊﹖或問﹕」如何保得靈光常在﹖「曰﹕」必也敬乎﹗惟敬則保得靈光常在。「

戒愼恐懼固是敬﹐兢兢業業亦是敬。敬則不生妄想﹐不隨昏住。允矣存心之要﹐修己之法乎。自古聖人以此傳心﹐今夫人正衣冠﹐淨思慮﹐自然生敬。敬只是主一﹐主一則自無邪僻矣。

心者﹐身之主也。敬者﹐心之至也。今夫入廟而生敬者﹐爲有神像在上耳﹐卻不思自己身中有个眞眞底鬼神在裏面﹐慢不知敬﹐獨何歟﹖程明道曰﹕」某寫字時甚敬﹐非是要字好﹐只此是學。「

程伊川曰﹕」周先生說一者無欲也。尋常人如何便是無欲﹖只在敬字上步步捱去執持得定﹐只如此下手用功﹐時時惺惺﹐莫令昏昧﹐一二日便可見效。「

規矩﹐方圓之至也﹔準繩﹐平直之至也﹔人而左規矩﹑右準繩﹐人之至也。規矩準繩者禮也﹐禮以敬爲本。國無禮則盜賊起而喪其國﹔身無禮則情欲勝而喪其身。

白鬢老人曰﹕朱子解敬字﹐謂主一﹐毋適褚事能主一﹐則心專而神住﹐遊思妄念﹐自不能起。道家謂之抱元守一﹐禪家謂之不二法門。

克治

聖人有言曰﹕」爲學日益﹐爲道日損。「夫損者﹐損過以就中也﹐損末以還本也。損人欲而還天理也。

凡去私欲必先克己﹐克己如克敵﹐必先知敵之所在而後可以進兵﹐直搗其穴而焚其巢﹐使無遺類﹐才得太平。

自治宜嚴﹐如農夫之去艸﹐必先去其根而後無復生之患﹔省察如縛賊一時不可放松﹐克治如殺賊必須一刀兩段。攻人欲者必如此而後成功。

克治者去其所本無也﹐須知本來自無﹐非克治而後無也。存養者保其所本有者﹐須知本來固有﹐非存養而始有也。

白鬢老人曰﹕初進步入必得如此克治﹐如此加工﹐方是眞學道底人﹐將來可望其成﹐否則悠悠忽忽﹐朝勤暮惰﹐𨿽到老來﹐亦是途中漢耳。

止

《易》曰﹕」艮其背﹐不獲其身。行其庭﹐不見其人。「人心之所不能靜者﹐皆欲牽之也。夫人一身皆動﹐惟背不動。一身皆有欲﹐惟背無欲。故文王教人當「止心於背﹐」不獲其身者﹐忘我也。忘我則生欲之根絕矣﹐是靜而止也﹔不見其人者﹐是忘人也﹐忘人則可欲之事泯矣﹐是動而止也。試思民止邦囗﹐鳥止邱隅﹐夫物各有當止之所也。而況於人心乎﹖程子曰﹕」人心必有止﹐無止則隨物是聽﹐何所往而不妄也。止有二義﹕一是安住於此而不遷也﹔一是斷絕乎是而不復也﹐二義相須﹐入道之方也。

白鬢老人曰﹕不獲其身﹐是無我。不見其人﹐是無人。可以見文王當日已有無我﹑無人之指趣﹐豈必待佛入中國而後有無我﹑無人之論哉﹖

觀

夫人起得身來﹐終日營營﹐絕不知此心去向﹐或有知存者﹐又多用彊制﹐彊制則反傷其心。《陰符經》云「火生於木﹐禍發必克。」者此也。人心至活而神﹐當平其性﹐順其機以養之﹐不令一毫放逸﹐一毫勉彊﹐一毫間斷﹐始可謂之養心之法矣﹗孔子所謂「止於至善」﹐老子之「似或存」﹐釋之「觀自在」。

蓋人之神在心﹐而心之機在目。目用在內而心卽隨之在內﹐故目觀自在。觀者﹐反觀也﹔自在者﹐心自在也。人若反觀久之﹐不但心在而心竟定矣﹗神气一定﹐恍若初醒﹐眞如天地交泰﹐其妙有不可盡言者。《心經》曰「吾從無量劫來﹐觀心得道。」

今夫日落室內﹐此暗不知從何而來﹐及點起燈時﹐此暗不知何處去了。要知燈無逐暗之理﹐暗無畏燈之情﹐此有彼無﹐毫不費力。燈明可以諭「覺照」﹐暗可以諭「無明」。

應觀過去諸法恍惚如夢﹐現在諸法迅速如電﹐未來諸法黑暗如漆。又觀世間一切有爲之法須臾變壞﹐歷劫以來受過無限苦惱﹐宜速遠離。行住坐臥皆應止觀雙行。止是「寂靜」﹐觀是「惺惺」。

或曰「如何是明心﹖」曰「虛心是明心﹐四相俱無﹐萬法皆空。」「如何是見性﹖」曰「率性是見性﹐不識不知﹐順帝之則。」

白鬢老人曰﹕孟子云「學問之道無他﹐求其放心而已。」《易》曰「成性存存﹐道義之門。」可見人之一心易放難收﹐學問喫緊處在此﹐功夫下手處亦在此。若能刻刻回光返照﹐小則見性明心﹐大則成佛作祖﹐了心經謂觀心得道﹐並非虛語。www。taoismcn。com

存養

「存養」二字原不相離。若不能存﹐養个什麼﹖存其心便是養性。未發要存養﹐已發要省察﹐私意要克治﹐克治畢又要存養﹐三者遞相爲用﹐一刻不可間斷。

存心非是用力把持﹐只要淸心寡欲便是存心。須知此心覺卽來﹐不覺卽去。必如之何而後能常覺﹐常不去乎﹖只在熟之而已。嘗見養山禽﹐非家中物也﹐只爲養的熟了﹐放之亦不肯去。況心是我心中故物﹐養之果熟﹐豈尙有肯去之理乎﹖

朱子曰「涵養本原之功﹐誠易間斷。然才覺斷﹐便是接續處﹐只要常自提撕﹐分寸積累將去﹐久之自然接續﹐打成一片耳。」

精气神得其所養而長者生﹐失其所養而消者死。試察一日之間﹐得其所養而長者幾何﹖失其所養而消者幾何﹖則生死可以自知﹐而無用卜爲度也。學道之功要一日密似一日﹐一時密似一時﹐久之自熟與道合一矣﹗

白鬢老人曰﹕人能反觀則神气全歸於內矣。神气旣歸於內焉有不卻病延年之理乎﹖邱祖語錄中﹐諄諄以此引人入道﹐其如不遵不信何﹖存養功夫難得熟﹐熟則打成一片﹐在儒謂之卽心卽理﹐在釋謂之卽心卽佛﹐在仙謂之與道合眞。世之半途而廢者﹐總爲心生﹐心生功有間斷﹐西遊記到九十七八回才敢說猿熟馬馴﹐吁﹗熟豈易言乎﹖

戒

夫人自有生以來至於今日﹐皆以情欲用事﹐習染已深﹐一旦求得淸淨﹐事非容易﹐故必以持戒爲先。

持戒者須淨修三業﹐三業爲何﹖身﹑口﹑意是也。不殺﹑不盜﹑不淫是淨修身業﹔無妄語﹑無綺語﹑無兩舌﹑無惡口是淨修口業﹔除貪﹑除瞋﹑除邪念是淨修意業。

視聽言動如顏子之四勿﹐是持戒之至也﹔克伐怨欲如原憲之不行﹐是持戒之粗也。子謂﹕「君子有三戒。」蓋謂君子常存戒愼之心﹐一生不爲血气所使也。

又曰「君子有九思。」蓋謂君子之心常惺惺﹐不用持戒而自無不戒也﹐《楞嚴經》曰「攝心爲戒。因戒生定﹐因定生慧。」

白鬢老人曰﹕淨修三業﹐是禪門之戒﹐四勿九思﹐是儒門之戒﹐初學之人不得不刻刻尊行﹐到家之人不得不椿椿掃卻。

定

定性書曰「所謂定者﹐動亦定﹐靜亦定。」與其是內而非外﹐不若內外之兩忘也。兩忘則澄然無事矣﹐無事則定﹐尙何應物之爲累哉﹖心本欲定﹐不能定者﹐念實累之矣﹗若止念存心﹐無所以亂此心者而心自定矣。

雲門曰「初禪念住﹐二禪息住﹐三禪脈住﹐四禪滅盡﹐入乎大定。」須知定中之道有三焉﹕一曰天生定﹐謂本性寂然原自不動﹔二曰修成定﹐謂涵養純粹﹐自性澄澈﹔三曰宇泰定﹐謂虛心順理﹐行所無事。

莊子曰「宇泰定者發乎天光。」古之得道者以恬淡養智﹐智生而無以知爲也﹐將睡猶未睡﹐世事無所知﹐身心寂不動﹐便是三昧時﹐在因謂之「止觀」﹐在果謂之「定慧」。

白鬢老人曰﹕兩忘卽顏子之坐忘也﹐能到兩忘﹐何愁不定﹖

慧

《語》曰「人心如水。澄淸之可照須眉﹐但一橈之天地易位。」須知慧中之道有三﹕一曰人空慧﹐謂了悟無生﹑無我﹑無人﹔二曰法空慧﹐謂了褚陰諸法﹐緣假非實﹔三曰空空慧﹐謂了境智俱空﹐是空亦空。

初修定者忽發神通﹐或知宿命過去之事﹐或知異日未來之事﹐或得他心智﹐辯才無礙。此無他﹐我儒所謂「至誠之道﹐可以前知」者﹐此也。

學道至此﹐多有貪著世間名利恭敬﹐俱屬有漏﹐神气因不能固﹐多致尸解﹐須急棄之﹐有漏之法虛妄故也。《道徳經》云「俗人昭昭﹐我獨昏昏﹔俗人察察﹐我獨悶悶。」

白鬢老人曰﹕水澄可鑑須眉﹐心澄可了生死﹐澄到無我無人處﹐便是生死不相關之地。鬼神窺不破之機﹐故曰「極樂世界」

誠

一部中庸﹐皆言「誠」也。擇善固執﹐求誠之事也﹔參﹑贊﹑位﹑育﹐至誠之功也。至誠之謂聖﹐天道也﹔存誠之謂賢﹐人道也。法天始能成人﹐盡人可以合天﹐故曰﹕及其成功一也。

天之道惟誠﹐故能生萬物﹔帝王之道惟誠﹐故能化萬民﹔聖賢之道惟誠﹐可以備萬善。愼獨致曲﹐是日用間求誠最緊要的功夫。至誠可以動天地而格鬼神。

盈天地間﹐無處不見鬼神。人𨿽不見鬼神﹐未嘗不見天地。夫鬼神者天地之靈﹐天地者鬼神之迹。君子畏天命卽所以畏鬼神也。世之人敢爲不善者﹐只畏人知﹐不畏天知。畏人知者僞也﹐小人也。畏天知者誠也﹐君子也。

白鬢老人曰﹕儒家去盡虛僞﹐則爲至誠﹐至誠者﹐聖人也。道家煉盡陰私﹐則爲純陽﹐純陽者﹐眞人也。殊不知誠卽眞也。眞卽誠也。昔人云「天下無二道﹐至人無兩心﹐」誠哉是言﹗

孝

孝也者﹐百行之本﹐萬善之源也。立身行道終身之孝也﹐服勞奉養一時之孝也。

古語曰「父母全而生之﹐子全而歸之﹐一舉足﹑一開口﹑一動念不敢忘父母﹐無辱身喪心羞親之失﹐可謂孝矣﹗」我嘗曰﹕天地全而生之﹐人全而歸之﹐一舉足﹑一開口﹑一動念不敢違天地﹐無辱身喪心逆理之失﹐可謂仁矣。父母者﹐一家之天地也。孝子事父母﹐如事天地﹐父母愛之﹐喜而不忘﹐父母惡之﹐勞而不怨﹐天地者﹐萬物之父母也。人事天地當如事父母﹐富貴利達﹐處之而不踰其則﹐貧賤患難﹐受之而不失其正。

或問曰「父母旣沒﹐何以行其孝也﹖」曰「子之身父母之遺體也﹐謹守之而不失﹐卽所以事父母也。人之性天地之降衷也﹐培養之而勿喪﹐卽所以事天地也。」

白鬢老人曰﹕人能成聖﹐則人稱其親爲聖父聖母﹐人能成仙則人稱其親爲仙父仙母﹐人能成佛﹐則人稱其親爲佛公佛母﹐人若庸碌一生﹐吾不知人如何稱其親矣。

徳

今世之人得道者鮮矣﹗非道之難得也﹐知之未眞﹐守之不固也。人徳之功自誠意始﹔崇徳之功自誠意始﹔修道之功自遷善始。

聖人有言曰「含徳之厚比於赤子。」夫人之初誰非赤子哉﹖惟能去淨習染﹐還我赤子之初﹐聖人之徳如斯而已矣。

君臣﹑父子﹑夫婦﹑昆弟﹑朋友﹐此五者天下之達道也﹐捨此五者而言道﹐外道也。智﹑仁﹑勇三者天下之達徳也﹐捨此三者而言徳﹐悖徳也。

古人一怒而安天下﹐我今以一怒而安斯心﹐可謂大勇也。尢貴智以助之﹐仁以成之。智則覺而不迷﹐仁則純而不雜﹐三者備可謂至徳而成﹐大道始凝矣。

子曰「據於徳。」據者﹐固執之謂。惟固執﹐則一得永得而弗失之矣。久則熟﹐熟則化而爲仁。

白鬢老人曰﹕朱子曰「徳者﹐得也。行道而有得於心也。吾人平日須當痛自檢點﹐果有眞知乎﹖果有眞傳乎﹖縱有所聞所見﹐不過浮浮泛泛而已矣。有則更當勉之﹐無則自問安乎﹖

仁

仁者﹐人也。人而不仁﹐欲成眞人﹐無有是處。吾謂儒之所謂仁﹐卽佛之所謂「舍利」﹐仙家之所謂「金丹」也。心者﹐仁之舍也﹐仁者﹐心之主也﹐但將此心打掃漧淨﹐隨覺元气復來﹐四體百骸無不充暢﹐旋視萬物同一自得之象﹐故曰﹕」一日克己復禮﹐天下歸仁。「

爲天地生生之理具於人心﹐謂之曰仁﹐取其能生故也。果核之實亦謂之曰仁﹐亦取其能生故也。人何不將此生生之理存養於心哉﹖吳臨川曰「仁者壽」﹐吾嘗持此觀天下之人﹐凡气之溫和者壽﹐質之慈良者壽﹐量之寬宏者壽﹐貌之厚重者壽﹐言之簡默者壽。

蓋溫和也﹑慈良也﹑寬宏也﹑厚重也﹑簡默也﹐皆仁之一端也﹐其壽也宜矣。臨川論有仁之一端﹐尙且能得壽﹐若並五者而俱有之﹐其壽之長也不問而可知矣﹗仁者樂山﹐夫山之爲物也亙古不遷﹐是凡物之有壽者莫若山也。山能常靜﹐仁者常靜﹐靜則神凝气結﹐精滿形固﹐豈有不壽者哉﹖

白鬢老人曰﹕顏子問仁﹐孔子教之以克己復禮﹐行幹之道。令其一刀兩段﹐卽禪家所謂頓教也。仲弓問仁﹐孔子教之以居敬行簡﹐行坤之道。令其循序漸進﹐此禪家所謂漸教也。自關裏已用此義教人﹐又何待南能北秀﹐始有頓漸之殊哉﹖

靜

周子曰﹕聖人主靜立人極。夫極者﹐人之大中也。聖人主靜﹐非以靜爲善而故主之也﹐是萬物無足以擾其心﹐不求靜而自靜也。今之求靜者未得眞傳﹐皆曰「緊鎖心猿﹐牢栓意馬」﹐至於栓鎖不住﹐遂謂此心終不可得而靜也。殊不思此不致知之過也。致知則明﹐明則見得天下之理都是停停當當底﹐一毫私意著不得﹐此所謂知止而後有定﹐定而後能靜﹐靜而後能安也。外忘名利則身安﹐內忘思慮則心安也。

人皆曰「身安便是福」﹐我則曰「心安便是道」。慧可見達摩曰「其心未安﹐乞師與安﹐」摩曰「將心來﹐與汝安。」可曰「覓心了不可得。」摩曰「我與汝安心竟。」其訣曰﹕三際求心心不有﹐寸心覓妄妄原無﹐妄原無處卽菩提﹐是則名爲眞得道。

告子之不動心﹐是不得勿求﹐遺棄而不動﹐後世枯槁之士皆告子之流﹐非見道者﹐誰知其謬﹖

白鬢老人曰﹕人能內忘思慮﹐外忘名利﹐則主靜工夫﹐不待言矣。若思慮未除﹐名利未斷﹐縱靜片時﹐焉能長久把捉與自然﹐看破與未破﹐毫釐之分﹐天壤之異。

樂

樂莫樂於得道﹐士庶得道﹐其樂過於王侯﹔苦莫苦於失道﹐王侯失道﹐其苦大於乞丐。一日學道一日快活﹐日日學道日日快活﹐終身學道終身快活。學道原是安樂法門﹐是以聖人學之不厭。

周茂叔教二程氏尋孔顏樂處﹐是樂也在各人身中﹐反尋之而自足。孟子謂君子有三樂﹕一曰天倫之樂﹐二曰性份之樂﹐三曰名教之樂。其樂在天與人者﹐我不得而必之﹐其樂在我者﹐胡不自盡焉﹖

今夫人有不爲人役者乎﹖有不爲物役者乎﹖有不爲形役者乎﹖人能去此三役﹐則可與之言樂矣﹗嘗見茫茫之人筋疲力盡﹐但得放下﹐便覺快樂。學道之人若能放下﹐其樂倍於世人萬萬矣﹗

先年予嘗盛暑遠行﹐見老者坐於涼樹之下﹐以爲極樂矣。予今閒暇坐在涼樹之下﹐不見樂處。何哉﹖先年以勞視逸﹐故若是耳。意者貧之視富﹑賤之視貴﹐皆若是乎﹖爲人只可素其位而行﹐故能無入而不自得焉。凡願外之心俱屬無益﹐一切攀緣業債是非功過﹐皆由此願外之一念起﹐可不愼哉﹖

白鬢老人曰﹕學道爲安樂法門﹐人多目之爲苦﹐名利是極苦之事﹐人反視之爲了﹐慧眼與肉眼原該有如此之異。

太極

太極者﹐兩儀之祖也。兩儀者﹐天地之祖也。天地者﹐萬物之祖也。用祖炁以修身則固﹐取祖炁以書符則靈。太極在吾人是謂玄牝﹐乃眞精妙合﹐自然而成﹐是神气之根而性命之竅也。大要在觀天之道﹐執地之行﹐二者盡之矣﹗一陰一陽兩者配合﹐天地之道也﹔日月運行晝夜交光﹐天地之行也。故曰天地位設而易行乎其中矣﹗

易﹐謂坎離是也﹐聖人知其如此﹐故以乾坤爲鼎器﹐以烏兔爲藥物﹐其中消息盈虛之數﹐則又準之以火候。《陰符經》曰﹕日月有數﹐大小有定﹐神明出焉﹐聖功出焉。總而言之﹐盜機逆用﹐盡之矣﹗

天地旣判﹐日月運行﹐照耀交光﹐而造化生焉。日月者﹐天地陰陽之精神也﹐於卦爲坎離。離中之陰是爲烏精﹐坎中之陽是爲兔髓。丹法以烏兔爲藥物﹐不過是識五臟之精﹐盜其機而逆用之耳。

是藥物也﹐生產有時節﹐采取有銖兩﹐顚倒有法度﹐其要在於月出庚初﹐鉛生癸後﹐日月交光﹐陰陽和气﹐自然而成﹐故丹之爲字像日月。或問﹕何謂金液還丹﹖曰﹕以其旣失而復得謂之還﹐以其采取水中之金﹐合以己汞而成﹐謂之金液。

白鬢老人曰﹕太極在天爲理﹐在人爲性﹐兩儀在天爲气﹐在人爲命。其實理外無气﹐气外無理﹐可見性命並非在兩處﹐修性卽所以養命﹐猶實腹卽所以虛心也。

中

古聖相傳只有一个「中」字。不偏不倚﹐「中」之體也﹔無過﹑不及﹐「中」之用也。堯曰﹕」允執厥中。「夫執「中」﹐兼動靜而言也﹐靜則執此「中」以存心﹐動則執此「中」以應事。允者﹐信也﹐有因時隨事自然執「中」﹐無一毫勉彊間斷之意。

舜曰﹕」惟精惟一「。灼見元微曰「精」﹐始終不二曰「一」。言人必有惟精之見﹐惟一之守﹐而後可以執「中」。允字內已賅此意﹐恐人不解﹐故益明言之。

人心惟危﹐道心惟微。有念﹐人心也。無念﹐道心也。言人心易熾﹐道心易沒也。此言危微之機以惕人﹐欲人愼乎執「中」也。

李延平危坐終日﹐以驗夫喜怒哀樂未發以前气象何如﹖而求所謂「中」也。如是者久之﹐而知天下大本﹐眞在乎是也﹐故曰﹕」學問不在多言﹐但靜坐澄心﹐體驗天理﹐天理若見﹐人欲之私皆消退矣﹗「

李淸庵曰﹕」此「中」非中外之中﹐非四方之中﹐又非在中之中﹐念頭不起處是也。「《易》曰﹕」聖人以此洗心﹐退藏於密。「

白鬢老人曰﹕念頭不起處﹐謂之「中」。淸庵此語可謂畫龍點睛之手。延平先生終日危坐﹐以驗夫喜怒哀樂未發以前气象﹐正是允執厥中﹐日久功深則人欲變爲天理﹐妖精盡化如來﹐功夫全在洗心退藏。

學聖

古人有言曰﹕人皆可以爲堯舜。堯舜是天生底聖人﹐湯武是學成底聖人。老君曰﹕」我非聖人﹐學而能之。「或問周茂叔曰﹕」聖可學乎﹖「曰﹕」可﹗「曰﹕」有要乎﹖「曰﹕」有﹗「請問焉﹗曰﹕」一爲要﹐一者無欲也。無欲則靜虛動直。靜虛則明﹐明則通﹔動直則公﹐公則溥﹐明通公溥庶矣乎﹗「

學道便是學聖人。道我固有不從外來﹐聖非絕徳可學而至。吾人之性與聖人同﹐能盡其性便是聖人。學舉業者能中舉人﹐人皆知之﹔學聖人者能至聖人﹐胡不知也﹖

吾夫子信己可以爲聖人﹐故學而不厭﹔見世人皆可爲聖人﹐故誨人不倦﹔欲以聖人之道化天下﹐故周遊列國﹔欲以聖人之道教後世﹐故刪述六經。儒者之所謂聖﹐卽僧道之所謂仙佛也。

佛者覺也﹐仙者山也﹐此古來命名之義也。予相佛一字更有說焉﹐佛字從人從弗﹐弗者不也﹐有不爲人欲爲義焉。人而能爲人之所不爲則可以成佛矣﹗仙字從人從山﹐山者靜也﹐有常定常靜之義焉。人能如山則可以成仙矣﹗

放下便是佛﹐提起就成仙﹐如何能作聖﹖惟一無二三﹐看來儒釋道皆以無欲而成。彼有所貪而爲之者﹐百無一成。

或問﹕欲學聖人﹐其如習气難除何﹖曰﹕惟不肯除是以說難﹐若肯除之﹐刻下卽休。何也﹖一切習气皆是虛妄﹐心迷似有﹐心悟則無﹐非悟始無﹐本來無故。

白鬢老人曰﹕道我固有﹐不從外來﹔聖非絕徳﹐從學而至。此四語可以開聖門之堂奧﹐長學者之精神﹐孟子生於孔子百年之後﹐願學孔子﹐所以至今人稱孔孟。

坎離

或問﹕《易》有八卦﹐求道之人多言坎離﹐何也﹖曰乾陽坤陰﹐南北相對﹐此先天之體也。幹陽一動﹐便是歪風﹐故幹之中爻﹐直入坤之中而止﹐則乾成離﹐坤成坎矣。夫南北者﹐天地之兩樞也﹐先天卦位﹐本乾坤所居﹐今退處於無用之地﹐而以坎離代之﹐則後天之用行矣。

坎之眞炁化而爲鉛﹐卽天一所生之水也﹐離之眞精化而爲汞﹐卽地二所生之火也﹐故男得其精用精者化﹐故順成人﹐女得其炁﹐用炁者昌﹐故逆而成仙﹐以先天未擾之眞鉛﹐制後天久積之眞汞﹐則相愛相戀﹐如夫婦子母之不忍離﹐皆自然而然﹐有不知其所以然者。

離爲日﹐日秉陽精而離之中爻﹐卻是陰﹐是陰藏於陽之宅也﹐其在人也少陰之數八﹐男子得之﹐故二八而眞精通﹐少陽之數七﹐女子得之﹐故二七而天癸至﹐豈非陽得陰數﹐陰得陽數﹐而互藏之義﹐因以見之哉。故人欲求道﹐必得坎中陽爻復入離之中爻﹐然後可以復乾象而還大道也。且夫陰中之陽以動爲主﹐故取坎之期﹐惟愼其動﹐陽中之陰以靜爲主﹐故塡離之後﹐致養於靜。

白鬢老人曰﹕用精者化﹐世人皆知﹐用炁者昌﹐人皆不知。以先天未擾之眞鉛﹐制後天久積之眞汞﹐此二語泄一部《悟眞篇》之祕﹐得訣者自知。取坎之期﹐惟愼其動﹐塡離之後﹐致養於靜﹐尢爲要緊口訣。

開關

人身之中﹐有任督二脈﹐當其在胞胎中﹐其脈常運未嘗間斷﹐神气混合以通先天﹐及其胎分蒂絕﹐其脈遂分而爲二。任脈主陰﹐起於承漿﹐而終於長彊﹔督脈主陽﹐起於會陰而終於人中。陰陽不交﹐前後間斷﹐泥丸不能與丹田相通﹐丹田之气﹐不能與尾閭直透﹐關竅不通﹐化機無本﹐以稟气之淺深爲壽命之修短﹐自其生之時﹐已定其死之日矣。

古先達人﹐得躋長生者﹐蓋有周天升降﹐河車運轉之法﹐使二脈相接循還無端﹐三關開通周流不滯。其訣﹕於子前午後﹐盤膝端坐﹐四門外閉﹐兩目內觀﹐湛若止水﹐寂如空室﹐未來不想﹐旣往不思﹐心不生滅﹐气不出入﹐調息良久﹐注想丹田﹐守气勿散﹐才覺丹田气動﹐卽將鼻息緊閉﹐下腹微協以意﹐气通尾閭。尾閭通卽將穀道輕提﹐舌拄上齶用意並提﹐徐徐運上泥丸﹐泥丸气達是謂還精補腦﹐少焉化爲甘露﹐從鵲橋而下﹐卽將舌放自然會咽開通﹐用意輕輕送歸元海﹐此爲一度。如此三百六十爲一周天﹐行之日久﹐自然气機流轉﹐骨節疎通﹐三關漸開﹐二脈尋後泛曹溪路﹐有感卽通﹐入眾妙之門﹐元精不走了。此一節卽可長生﹐至於抱元契虛﹐脫胎神化﹐別有妙乘實從此權輿也。

白鬢老人曰﹕調息功夫﹐一旦伏住﹐後天之气積气開關。自然反回先天路徑﹐所謂尋著來時路也。

就正

孔聖曰﹕」君子食無求飽﹐居無求安﹐敏於事﹑愼於言﹐就有道而正焉。「君子心專力勤﹐可謂學得其宗矣。猶必就正有道者﹐非過謙也﹐是求益也。眞有見夫天下之道理無窮﹐一人之學問有限﹐是故大舜聖人也﹐猶必好問而好察邇言﹐捨己從人﹐樂取於人以爲善﹔顏子大賢也﹐以能問於不能﹐以多問於寡﹐有若無﹐實若虛。

自古以來﹐聖不自聖所以成其爲聖﹐賢不自賢所以成其爲賢。今人不然﹐自稱遇師而不察師之眞僞﹐自稱聞道而不察道之深淺﹐誤入旁門﹐盲修瞎煉﹐終無一成。彼認假爲眞﹐執迷不悟﹐卽有憐其誤而告之以正道者﹐彼亦不信也。

《易》曰﹕」一陰一陽之謂道。「仁者見之謂之仁﹐智者見之謂之智。今世諸家談道者皆仁智之見﹐求其本末兼該﹑上下俱盡﹑性命雙修﹑道明徳立﹐必待篤好之士。常懷就正之心者﹐始可與言道也已。

有道之士可以成己成物﹐可以泛應曲當﹐譬之洪鐘大叩大鳴﹐小叩小鳴﹐不叩而鳴則人以爲怪鐘矣﹗叩之不鳴則人以爲廢鐘矣﹗故有道之士因人而施﹐不至失人﹐亦不至失言也。

或問﹕」而今世上縱有慕道之士﹐其如有道者之難遇何﹖「曰﹕」世上經書皆有道之所畱也﹐就經書而就正者﹐但得不悖﹐其教我者不亦多乎﹖「

白鬢老人曰﹕就有道而正焉﹐非己有道焉能知人之有道﹖況道有大小之不同﹐邪正之過異。己有正方知人之正﹐己無邪方明人之邪。若一味皂白不分﹐逢人求教﹐其不入於旁門外道者﹐鮮矣﹗

跋

余嘗謂﹕」大修行人必得學禪家參悟﹐用道家功夫﹐惇儒家品行。其何故也﹖「人不學禪家參悟﹐則心性不能明徹﹔不用道家功夫﹐則神气不能相抱﹔不惇儒家品行﹐則必至好奇尙怪﹐驚世駭俗而後已。是本欲學仙﹑學佛﹐反成魔王妖孽。試看往古今來﹐得正道而行成者故多﹐入於傍門而喪身失命者﹐亦復不少。故邱祖云﹕」試叩禪關﹐參求無數﹐往往到頭空老。"又云﹕磨磚作鏡﹐積雪爲糧﹐悞了幾多年少﹗吁﹗世有躬行深造者﹐必能默契餘言。

丁末花朝日﹐白鬢老人再筆。

