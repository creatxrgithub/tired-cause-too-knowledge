榮枯鑑

﹝五代﹞長樂老﹝馮道﹞

目錄

圓通卷一

聞達卷二

解厄卷三

交結卷四

節儀卷五

明鑑卷六

謗言卷七

示僞卷八

降心卷九

揣知卷十

圓通卷一

善惡有名﹐智者不拘也。天理有常﹐明者不棄也。道之靡通﹐易者無虞也。

惜名者傷其名﹐惜身者全其身。名利無咎﹐逐之非罪﹐過乃人也。

君子非貴﹐小人非賤﹐貴賤莫以名世。君子無得﹐小人無失﹐得失無由心也。名者皆虛﹐利者惑人﹐人所難拒哉。

榮或爲君子﹐枯必爲小人。君子無及﹐小人乃眾﹐眾不可敵矣。名可易事難易也﹐心可易命難易也﹐人不患君子﹐何患小人焉﹖

聞達卷二

仕不計善惡﹐遷無論姦小。悅上者榮﹐悅下者蹇。君子悅下﹐上不惑名。小人悅上﹐下不懲惡。下以直爲美﹐上以媚爲忠。直而無媚﹐上疑也﹔媚而無直﹐下棄也。上疑禍本﹐下棄毀譽﹐榮者皆有小人之謂﹐蓋固本而捨末也。

富貴有常﹐其道乃實。福禍非命﹐其道乃察。實不爲虛名所羈﹐察不以姦行爲恥。無羈無恥﹐榮之義也。

求名者莫仕﹐位非名也。求官者莫名﹐徳非榮也。君子言心﹐小人攻心﹐其道不同﹐其效自異哉。

解厄卷三

無憂則患烈也。憂國者失身﹐憂己者安命。禍之人拒﹐然亦人納﹔禍之人怨﹐然亦人遇。君子非惡﹐患事無休﹔小人不賢﹐畬慶弗絕。

上下離心﹐非小人難爲﹔下不結怨﹐非君子勿論。禍於上﹐無辯自罪者全。禍於下﹐爭而罪人者免。

君子不黨﹐其禍無援也。小人利交﹐其利人助也。道義失之無懲﹐禍無解處必困﹐君子莫能攺之﹐小人或可諒矣。

交結卷四

智不拒賢﹐明不遠惡﹐善惡咸用也。順則爲友﹐逆則爲敵﹐敵友常易也。

貴以識人者貴﹐賤以養姦者賤。貴不自貴﹐賤不自賤﹐貴賤易焉。貴不賤人﹐賤不貴人﹐貴賤久焉。

人冀人愚而自明﹐示人以愚﹐其謀乃大。人忌人明而自愚﹐智無潛藏﹐其害無止。明不接愚﹐愚者勿長其明。智不結怨﹐仇者無懼其智。

君子仁交﹐惟憂仁不盡善。小人陰結﹐惟患陽不制的。君子弗勝小人﹐殆於此也。

節儀卷五

外君子而內小人者﹐眞小人也。外小人而內君子者﹐眞君子也。徳髙者不矜﹐義重者輕害。

人慕君子﹐行則小人﹐君子難爲也。人怨小人﹐實則忘義﹐小人無羈也。難爲獲寡﹐無羈利丰﹐是以人皆小人也。

位髙節低﹐人賤義薄。君子不堪辱其志﹐小人不堪壞其身。君子避於亂也﹐小人達於朝堂。

節不抵金﹐人困難爲君子。義不抵命﹐勢危難拒小人。不畏人言﹐惟計利害﹐此非節義之道﹐然生之道焉。

明鑑卷六

福不察非福﹐禍不預必禍。福禍先知﹐事盡濟耳。

施小信而大詐逞﹐窺小處而大謀定。事不可絕﹐言不能盡﹐至親亦戒也。佯懼實忍﹐外恭內忌﹐姦人亦惑也。知戒近福﹐惑人遠禍﹐俟變則存矣。

私人惟用﹐其利致遠。天恩難測﹐惟財可恃。以姦治姦﹐姦滅自安。伏惡勿善﹐其患不生。

計非金者莫施﹐人非智者弗謀﹐愚者當戒哉。

謗言卷七

人微不諍﹐才庸不薦。攻其人忌﹐人難容也。陷其窘地人自污﹐謗之易也。善其仇者人莫識﹐謗之奇也。究其末事人未察﹐謗之實也。設其惡言人弗辯﹐謗之成也。

謗而不辯﹐其事自明﹐人惡稍減也。謗而彊辯﹐其事反濁﹐人怨益增也。

失之上者﹐下必毀之﹔失之下者﹐上必疑之。假天責人掩私﹐假民言事見信﹐人者盡惑焉。

示僞卷八

無僞則無眞也。眞不忌僞﹐僞不代眞﹐忌其莫辯。

僞不足自禍﹐眞無忌人惡。順其上者﹐僞非過焉。逆其上者﹐眞亦罪焉。求忌直也﹐曲之乃得。拒忌明也﹐婉之無失。

忠主仁也﹐君子仁不棄舊。仁主行也﹐小人行弗懷恩。君子困不惑人﹐小人達則背主﹐僞之故﹐非困達也。

俗禮不拘者非僞﹐事惡守諾者非信﹐物異而情易矣。

降心卷九

以智治人﹐智窮人背也。伏人懾心﹐其志無攺矣。

上寵者弗明貴﹐上怨者休暗結。術不顯則功成﹐謀暗用則致勝。君子制於親﹐親爲質自從也。小人畏於烈﹐姦恆施自敗也。

理不直言﹐諫非善辯﹐無嫌乃及焉。情非彰示﹐事不昭顯﹐順變乃就焉。

仁堪誅君子﹐義不滅小人﹐仁義戒濫也。恩莫棄賢者﹐威亦施姦惡﹐恩威戒偏也。

揣知卷十

善察者知人﹐善思者知心。知人不懼﹐知心堪禦。

知不示人﹐示人者禍也。密而測之﹐人忌處解矣。君子惑於微﹐不惑於大。小人慮於近﹐不慮於遠。

設疑而惑﹐眞僞可鑑焉。附貴而緣﹐殃禍可避焉。結左右以觀情﹐無不知也。置險難以絕念﹐無不破哉。

