袖中錦﹝宋﹞太平老人

天下第一

監書﹑內酒﹑端硯﹑洛陽花﹑建州茶﹑蜀錦﹑定磁﹑浙漆﹑吳紙﹑晉銅﹑西馬﹑東絹﹑契丹鞍﹑夏國劍﹑髙麗祕色﹑興化軍孑魚﹑福州荔眼﹑溫州掛﹑臨江黃雀﹑江陰縣河豚﹑金山咸豉﹑簡寂觀苦筍﹑東華門把鮓﹑京兵﹑福建出秀才﹑大江以南士大夫﹑江西湖外長老﹑京師婦人﹐皆爲天下第一﹐他處𨿽效之﹐終不及。

三出

鳳州三出﹐手﹑柳﹑酒。宣州四出﹐漆﹑栗﹑筆﹑蜜。

嶺南節

嶺南所重之節﹐臘一﹐伏二﹐冬三﹐年四。

峽舟三字

川人雇舟出峽﹐有三字﹕新﹑輕﹑卓﹝卓謂不攬客貨﹞。

京婦美陋

京師婦人﹐美者謂之搭子﹐陋者謂之七。蓋搭子者﹐女傍著子爲好字。七者﹐謂其不成婦女也。七字不成女字。

二妙

蘇州兒﹐越州女。

四禁

中書四禁﹕一曰漏泄﹐二曰稽緩﹐三曰遺失﹐四曰忘誤。

知酒法

知酒美惡法﹐但以手扣其壇﹐其聲淸而長者﹐其酒必佳﹔聲重而短者﹐其酒苦﹔聲不響﹐其酒必壞。

老人十拗

老人有十拗﹕白日頓睡﹐夜閒不交睫。哭則無淚﹐笑則泣下。三十年前事總記得﹐眼前事轉頭忘了。喫肉肚裏無﹐總在牙縫裏。面白反黑﹐發黑反白。

帶子之人

常言帶子之人性多毒﹐忽戲之恐招悔吝﹐如瞎子﹑缺子﹑跛子之類是也。

少見三兒

世閒少見三兒﹐謂麻面老兒﹐禿鬢﹑凸肚乞兒。

四事不可久恃

世閒四事不可久恃﹕春寒﹑秋熱﹑老健﹑君寵。

古所不及

章相言﹕近世有古所不及者三事﹐洛花﹑建茶﹑婦人腳。

盜有三畏

盜者有常語曰﹕不怕你鐵墻鐵壁﹐只怕你惡犬健人。偸兒云﹕夜入人家有三畏﹐一畏有老人﹐二畏有孩兒﹐三畏乳犬。如金銀物在大櫃﹐有鐵鈕﹐賊不能入。

唐畿尉六道

唐畿尉有六道﹕入禦史爲佛道﹐入評事爲仙道﹐入赤縣爲人道﹐入畿丞爲苦海道﹐入縣令爲畜生道﹐入判司爲餓鬼道。

四妖

世有四妖﹕宮殿髙侈謂之土木之妖﹐珠璣錦繡謂之服飾之妖﹐洛中牡丹﹑維揚芍藥謂之花妖﹐婦人美色﹑能文翰謂之人妖。

仕宦三還

仕宦攺官後有三還﹕教官攺秩作縣﹐爲還俗﹔職官後作縣﹐爲還債﹔作令了作縣﹐爲還魂。

四忌

人有四忌﹕一日之忌暮無飽食﹐一月之忌暮無大醉﹐一歲之忌暮無遠行﹐終身之忌暮無然燭行房。

雞有五徳

雞一名燭夜﹐一名司晨﹐有五徳﹕頭有冠象文﹐足有距象武﹐遇敵則鬭象勇﹐得食相呼象義﹐鳴不失時象信。

易爲美

婦人三上三中三下﹐皆易爲美﹕墻上﹑馬上﹑樓上﹐旅中﹑醉中﹑日中﹐月下﹑燭下﹑簾下。

仕宦五瘴

仕宦有五瘴﹕急催暴斂﹐剝下奉上﹐名曰賦租之瘴。深文以逞﹐善惡不白﹐名曰刑獄之瘴。昏晨酣宴﹐弛廢王事﹐名曰飲食之瘴。侵牟民利﹐以實私儲﹐名曰貪財之瘴。盛畜侍妾﹐以娛聲色﹐名曰帷薄之瘴。

五絕

漢篆﹑晉字﹑唐詩﹑宋詞﹑元曲。

三賤

明州有三賤﹕燒底賤﹐著底賤﹐喫底賤。或問其故﹐曰﹕燒底是燈艸﹐著底是艸鞋﹐喫底是鹽。

三薦

有人嘲小邑市云﹕茶店湯瓶不曾薦﹐客店牀上無槁薦﹐大街上好放薦。

