女論語第一立身

凡爲女子﹐先學立身﹐立身之法﹐惟務淸貞。

淸則身潔﹐貞則身榮。行莫回頭﹐語莫掀唇。

坐莫動膝﹐立莫搖裙。喜莫大笑﹐怒莫髙聲。

內外各處﹐男女異羣。莫窺外壁﹐莫出外庭。

男非眷屬﹐莫與通名。女非善淑﹐莫與相親。

立身端正﹐方可爲人。

女論語第二學作

凡爲女子﹐須學女工。紉麻緝薴﹐粗細不同。

車機紡織﹐切勿匆匆。看蠶煮繭﹐曉夜相從。

采桑摘拓﹐看雨占風。滓濕卽替﹐寒冷須烘。

取葉飼食﹐必得其中。取絲經緯﹐丈疋成工。

輕紗下軸﹐細布人筒。綢絹薴葛﹐織造重重。

亦可貨賣﹐亦可自縫。刺鞋作襪﹐引綫繡絨。

縫聯補綴﹐百事皆通。能依此語﹐寒冷從容。

衣不愁破﹐家不愁窮。莫學懶婦﹐積小癡慵。

不貪女務﹐不計春秋。鍼綫粗率﹐爲人所攻。

嫁爲人婦﹐恥辱門庭。衣裳破損﹐牽西遮東。

遭人指點﹐恥笑鄕中。奉勸女子﹐聽取言中。

女論語第三學禮

凡爲女子﹐當知禮數。女客相過﹐安排坐具。

整頓衣裳﹐輕行緩步。斂手低聲﹐請過庭戶。

問候通時﹐從頭稱敍。答問殷勤﹐輕言細語。

備辦茶湯﹐迎來遞去。莫學他人﹐擡身不顧。

接見依稀﹐有相欺侮。如到人家﹐當知女務。

相見傳茶﹐卽通事故。說罷起身﹐再三辭去。

主人相畱﹐相筵待遇。酒略沾唇﹐食無義箸。

退盞辭壺﹐過承推拒。莫學他人﹐呼湯呷醋。

醉後顚狂﹐招人怨惡。當在家庭﹐少遊道路。

生面相逢﹐低頭看顧。莫學他人﹐不知朝暮。

走徧鄕村﹐說三道四。引惹惡聲﹐多招罵怒。

辱賤門風﹐連累父母。損破自身﹐供他笑具。

如此之人﹐有如犬鼠。

女論語第四早起

凡爲女子﹐習以爲常。五更雞唱﹐起著衣裳。

盥漱已了﹐隨意梳妝。揀柴燒火﹐早下廚房。

摩鍋洗鑊﹐煮水煎湯。隨家丰儉﹐蒸煮食嘗。

安排蔬菜﹐炮豉舂姜。隨時下料﹐甜淡馨香。

整齊碗碟﹐鋪設分張。三餐飽食﹐朝暮相當﹐

莫學懶婦﹐不解思量。日髙三丈﹐猶未離牀。

起來已宴﹐卻是慚惶。未曾梳洗﹐突入廚房。

容顏齷齪﹐手腳慌忙。煎茶煮飯﹐不及時常。

又有一等﹐哺綴爭嘗﹐未曾炮饌﹐先已偸藏。

醜呈鄕裏﹐辱及爺娘。被人傳說﹐豈不羞惶。

女論語第五事父母

女子在堂﹐敬重爹娘。每朝早起﹐先問安康。

寒則烘火﹐熱則扇涼。饑則進食﹐渴則進湯。

父母檢責﹐不得慌忙。近前聽取﹐早夜思量。

若有不是﹐攺過從長。父母言語﹐莫作尋常。

遵依教訓﹐不可彊梁。若有不諳﹐細問無妨。

父母年老﹐朝夕憂惶﹐補聯鞋襪﹐做造衣裳。

四時八節﹐孝養相當。父母有疾﹐身莫離牀。

衣不解帶﹐湯藥親嘗。禱告神祗﹐保佑安康﹐

設有不幸﹐大數身亡﹐痛入骨髓﹐哭斷肝腸﹐

劬勞罔極﹐恩徳難忘。衣裳裝殮﹐持服居喪。

安理設祭﹐禮拜家堂。逢周遇忌﹐血淚汪汪。

莫學忤道﹐不敬爹娘。絕出一語﹐使气昂昂﹐

需索陪送﹐爭競衣裝。父母不幸﹐說短論長。

搜求財帛﹐不顧哀喪。如此婦人﹐狗彘豺狼。

女論語第六事舅姑

阿翁阿姑﹐夫家之主。旣入他門﹐合稱新婦。

供承看養﹐如同父母。敬事阿翁﹐形容不睹﹐

不敢隨行﹐不敢對語。如有使令﹐聽其囑咐。

姑坐則立﹐使令便去。早起開門﹐莫令驚忤。

灑掃庭堂﹐洗濯巾布。齒藥肥皂﹐溫涼得所﹐

退步階前﹐待其浣洗。萬福一聲﹐卽時退步。

整辦茶盤﹐安排匙箸。香潔茶湯﹐小心敬遞。

飯則軟蒸﹐肉則熟煮。自古老人﹐齒牙疏蛀。

茶水羹湯﹐莫教虛度。夜晚更深﹐將歸睡處。

安置相辭﹐方回房戶﹐日日一般﹐朝朝相似。

傳教庭幃。人稱賢婦﹐莫學他人﹐跳梁可惡。

咆哮尊長﹐說辛道苦﹐呼喚不來﹐饑寒不顧。

如此之人﹐號爲惡婦。天地不容﹐雷霆震怒。

責罰加身﹐悔之無路。

女論語第七事夫

女子出嫁﹐夫主爲親。前生緣分﹐今世婚姻。

將夫比天﹐其義匪輕﹐夫剛妻柔﹐恩愛相因。

居家相待﹐敬重如賓。夫有言語﹐側耳詳聽﹐

夫有惡事﹐勸諫諄諄。莫學愚婦﹐惹禍臨身。

夫若外出﹐須記途程。黃昏未返﹐瞻望相尋﹐

停燈溫飯﹐等候敲門﹐莫學懶婦﹐先自安身。

夫如有病﹐終日勞心。多方問藥﹐徧處求神。

百般治療﹐願得長生。莫學蠢婦﹐全不憂心。

夫若發怒﹐不可生嗔。退身相讓﹐忍气低聲。

莫學潑婦﹐鬥鬧頻頻。粗綫細葛﹐熨貼縫紉。

莫教寒冷﹐凍損夫身。家常茶飯﹐供待殷勤。

莫教饑渴﹐瘦瘠苦辛﹐同甘同苦﹐同富同貧。

死同葬穴﹐生共衣衾。能依此語﹐和樂琴瑟。

如此之女﹐賢徳聲聞。

女論語第八訓男女

大抵人家﹐皆有男女。年已長成﹐教之有序﹐

訓誨之權﹐亦在於母。男人書堂﹐請延師傅。

習學禮義﹐吟詩作賦﹐尊敬師儒﹐束脩酒脯。

女處閨門﹐少令出戶。喚來便來﹐喚去便去。

稍有不從﹐當加叱怒。朝暮訓誨﹐各勤事務。

掃地燒香﹐紉麻緝薴。若在人前﹐教他禮數。

莫縱嬌癡﹐恐他啼怒。莫從跳梁﹐恐他輕侮。

莫縱歌詞﹐恐他淫污﹐莫縱遊行﹐恐他惡事。

堪笑今人﹐不能爲主。男不知書﹐聽其弄齒﹐

鬥鬧貪杯﹐謳歌習舞。官府不憂﹐家鄕不顧。

女不知禮﹐彊梁言語。不識尊卑﹐不能鍼指。

辱及尊親﹐有沾父母﹐如此之人﹐養豬養鼠。

女論語第九營家

營家之女﹐惟儉惟勤。勤則家起﹐懶則家傾﹐

儉則家富﹐奢則家貧。凡爲女子﹐不可因循。

一生之計﹐惟在於勤。一年之計﹐惟在於春。

一日之計﹐惟在於寅。奉箕擁帚﹐灑掃穢塵。

撮除邋遢﹐潔靜幽淸。眼前爽利﹐家宅光明。

莫教穢污﹐有玷門庭。耕田下種﹐莫怨辛勤。

炊羹造飯﹐饋送頻頻。莫教遲慢﹐有誤工程﹐

積糠聚屑﹐餵養孳牲。呼歸放去﹐檢點搜尋。

莫教失落﹐擾亂四鄰。夫有錢米﹐收拾經營。

夫有酒物﹐存積畱停。迎賓待客﹐不可偸侵。

大富由命﹐小富由勤。禾麻菽麥﹐成棧成囷。

油鹽椒鼓﹐盎雍裝盛。豬雞鵝鴨﹐成隊成羣。

四時八節﹐免得營營。酒漿食撰﹐各有餘盈。

夫婦享福﹐歡笑欣欣。

女論語第十待客

大抵人家﹐皆有賓主。滚滌壺瓶﹐抹光橐子。

準備人來﹐點湯遞水。退立堂後﹐聽夫言語。

細語商量﹐殺雞爲黍。五味調和﹐菜蔬齊楚。

茶酒淸香﹐有光門戶。紅日含山﹐晚畱居住。

點燭擎燈﹐安排臥具。欽敬相承﹐溫涼得理﹐

次曉相看﹐客如辭去。酒飯殷勤﹐一切周至。

夫喜能家﹐客稱曉事﹐莫學他人﹐不持家務。

客來無湯﹐慌忙失措。夫若畱人﹐妻懷嗔怒。

有箸無匙﹐有鹽無醋。打男罵女﹐爭啜爭哺。

夫受慚惶﹐客懷羞懼。有客到門﹐無人在戶﹐

須遣家童﹐問其來處。當見則見﹐不見則避。

敬待茶湯。莫缺禮數。記其姓名﹐詢其事務。

等到夫歸。卽當說訴。奉勸後人﹐切依規度。

女論語第十一和柔

處家之法﹐婦女須能﹐以和爲貴。孝順爲尊。

翁姑嗔責﹐曾如不曾。上房下戶。子侄宜親。

是非休習﹐長短休爭。從來家醜﹐不可外聞。

東鄰西捨﹐禮數周全。往來動問﹐款曲盤旋。

一茶一水﹐笑語忻然。當說則說﹐當行則行。

閒是閒非。不入我門。莫學愚婦﹐不間根源。

穢言污語﹐觸突尊賢。奉勸女子﹐量後思前。

女論語第十二守節

古來賢婦﹐九烈三貞。名標靑史﹐傳到如今。

後生宜學﹐勿曰難行。第一貞節。神鬼皆欽。

有女在室﹐莫出閒庭。有客在戶﹐莫露聲音。

不談私語﹐不聽淫音。黃昏來往﹐秉燭掌燈﹐

暗中出入﹐非女之經。一行有失﹐百行無成。

夫妻結髮﹐義重千金。若有不幸﹐中路先傾。

三年重服。守志堅心。保持家業﹐整頓墳塋。

殷勤訓子﹐存歿光榮。

