《霞外雜俎》明杜巽才撰

四庫存目

【霞外雜俎提要】

霞外雜俎一卷

浙江範懋柱家天一閣藏本

舊本題鐵腳道人撰。有敖英序。稱嘉靖丁酉。泊舟空舲灘偶仙翁所授。又有後跋。稱鐵腳道人姓杜氏。名巽才。魏人。亦未詳其信否也。所言皆養生術大旨闡黃老恬靜之理。

【霞外雜俎序】

嘉靖丁酉秋予有蜀臺之役一日泊舟空舲灘上以候風色乃野服登岸眺望由曲徑窈窕入平林度石梁又斗折而西行數百步見峭壁攢峯如屏如玦中有石潭水色幽幽可鑑須眉潭上有石筍駢立勢欲墮有泉出石竇若噴雪花潺潺落潭中傍有盤石如席石傍有古松三株虯枝奇崛綠陰葳蕤予欣然會心乃小憩石上以觀泉流俄有一翁曳杖而來臒然山澤之姿似有道气者予揖而與之坐款語移時因問翁知攝生之要乎翁曰吾每日只服一劑快活無憂散或遇事不如意則服一劑和气湯又問翁居閒處獨亦觀書否翁曰吾壯年服膺九字經今耄矣漸負此經多矣又問翁於世一有求乎翁曰人生分定機關計較都不濟事俟命而已吾何求哉已而蒼然暮色自四山而至予遂與翁別翁袖中探此書授予且告曰此鐵腳道人所纂也敢以爲上客之壽予返而登舟取所授書閱之翁與予石上所語者斑斑在焉連日三復愛其言簡易警策若終身行之受用不盡因命幼兒楷書數通以寄鄕關親友東谷居士敖英書於瞿塘峽口舟中

《霞外雜俎》

鐵腳道人纂

錢塘

明杜巽才撰

【快活無憂散】

除煩惱斷妄想

Δ

右二味等分﹐爲極細末﹐用淸靜湯調服。

此方藥味𨿽尠﹐奏功極大。且藥性不寒不熱﹐不苦不辛。不必遠求之產藥之區﹐自我求之﹐自我得之。𨿽神農本艸所未載﹐東垣丹溪諸老所未論及﹐自是人間一種妙藥。苟能日服一劑﹐勝服四君子湯百劑也。

凡合此藥﹐先要灑掃一靜室﹐牕欞虛朗﹐前列小檻﹐栽花種竹﹐貯水養魚。室中沒一幾﹑一榻﹑一蒲團﹐每日跏趺靜坐﹐瞑目調息。將前藥服之。至三炷香久﹐任意所適﹐或散步空庭﹐吟風弄月﹐或展玩法貼﹑名畫﹐或歌古詩二三首﹐倦則啜苦茗一甌﹐就枕偃息﹐久久覺神淸气爽﹐天君泰然﹐不知人間有煩惱﹐不見我心有妄想﹐斯則效可覩矣。

和气湯

Δ

專治一切客气﹑怒气﹑怨气﹑抑鬱不平之气。

先用一个忍字﹐後用一个忘字。

右二味和均﹐用不語唾送下﹐此方先之以忍﹐可免一朝之忿也﹐繼之以忘﹐可無終身之憾也。服後更飲醇酒五七杯﹐始醺然半酣尢佳。

【九字經】

勿欺心﹑謹言語﹑守廉恥。

Δ

此經﹐字約而義博﹐知之甚易﹐行之甚難。苟能實踐﹐可爲君子。

【警身纂要】﹝十五條﹞

言行要畱好樣與兒孫﹐心朮不可得罪於天地。

毋以嗜欲殺身﹐毋以貨財殺子孫。

積金以遺子孫﹐子孫未必能守。積書以遺子孫﹐子孫未必能讀。不如積陰徳於冥冥之中﹐以爲子孫長久之計。

畱不盡之巧﹐以還造化。畱不盡之福﹐以與子孫。。

萬事隨緣﹐卽是安樂法。

但知義命在我﹐不知勢利在人。

但行好事﹐莫問前程。

人有不及﹐可以情恕﹔非意相干﹐可以理遣。

寧人負我﹐毋我負人。

與其巧﹐持於末﹐不若拙戒於初。

莫使滿頂篷﹐常畱轉身地。

不作風波於世上﹐自無冰炭到胸中。

平生不作皺眉事﹐天下應無切齒人。

爽口物多終作疾﹐快心事過定爲殃。

一失腳爲千古恨﹐再回頭是百年人。

【攝身纂要】﹝二十八條﹞

天地之元气﹐歲有升降﹐自冬至後漸升至於九天﹐夏至後漸降至於九泉。人身元气亦有升降。子時生於腎中﹐此卽天地一陽初動﹐感而遂通﹐乃復卦也。自此後﹐漸漸升至泥丸﹐午時自泥丸下降於心﹐戌亥歸於腹中﹐此卽天地六陰窮極﹐百虫閉關﹐艸木歸根﹐寂然不動﹐乃坤卦也。靜極復動﹐循環無端﹐其至妙﹐又在坤復之交﹐一動一靜之間﹐卽亥末子初之時。故屈原遠遊篇曰﹕壹气孔神兮﹐於中夜存﹔虛以待之兮﹐無爲之先。朱子謂﹕此言廣成子告黃帝不過如此。陰符經曰﹕自然之道靜﹐故天地萬物生。朱子曰﹕此二句極說得好﹐靜能生動﹐若不是極靜﹐則天地萬物不生。養生者當順其時﹐而行坤復二卦之功。

人身元神﹐出入目中﹐五臟精華﹐亦聚於目﹐故《陰符經》曰﹕機在目。《道徳經》曰﹕不見可欲﹐而心不亂。是以內養之法﹐常要兩目垂簾﹐返光內照﹐降心火於丹田﹐使神气相抱。

故《太玄˙養初一》曰﹕藏心於淵﹐美厥靈根。測曰﹕藏心於淵﹐神不外也。

心牽於事﹐火動於中。

有動於中﹐必搖其精。

心靜則息自調﹐靜久則息自定。

死心以養气﹐息機以死心。

精﹑气﹑神爲內三寶﹐耳﹑目﹑口爲外三寶。常使內三寶不逐物而流﹐外三寶不誘中而擾。

呼吸要綿綿深入丹田。

常要使呼吸爲夫婦﹐神气爲夫婦。蓋夫婦云者﹐欲其相合而不相離也。

毋勞汝形﹐毋搖汝精﹐毋使汝思慮營營。寡思慮以養神﹐寡嗜欲以養精﹐寡言語以養气。

久視傷心損血﹐久坐傷脾損肉﹐久立傷腎損骨﹐久臥傷肺損气﹐久行傷肝損筋。

坐處不可太明﹐太明則傷魂﹐不可太暗﹐太暗則傷魄。尢忌濕气賊風。

心有所愛﹐不可深愛﹔心有所憎﹐不可深憎。

發多梳﹐則令人明目去風﹔體多浴﹐則令人倦怠。

春夏宜早起﹐秋冬宜晏眠。晏忌日出後﹐早忌雞鳴前。

大小便﹐宜緊閉口齒﹐目上視﹐使气不泄。

遇小疾﹐可行八段錦﹐或用六字气法。

每夜以手擦湧泉穴﹐左右各三百﹐甚益下元。

五味淡薄﹐令人神爽气淸﹐少病。酸多傷脾﹐鹹多傷心﹐苦多傷腎﹐辛多傷肝。尢忌生冷硬物。

飲食不可過多﹐不可太速。

切忌空心茶﹐飯後酒﹐黃昏飯。

夜深不可醉﹐不可飽﹐不可遠行。

怒後不可便食﹐食後不可發怒。

軟蒸飯﹐爛煮肉﹐少飲酒﹐獨自宿。此養生之妙法也。

凡早行﹐須飲酒一甌﹐以禦霜霧之毒。無酒﹐嚼生薑一片亦可。

飯後要徐徐行數十步﹐以手摩面﹐摩脇摩腹﹐仰面呵气四五口﹐能去飲食之毒。

傷食飽脹﹐可緊閉口齒﹐聳肩上視﹐提气至咽喉﹐少頃復降入丹田﹐如此升降四五次卽消化矣。

臨睡用石膏﹑花椒﹑靑鹽爲末擦齒﹐用好茶漱之。叩齒數通﹐則一日飲食之毒﹐不畱齒間﹐終身無齒疾。

【霞外雜俎後語】

東穀子曰予得此書嘗物色所謂鐵腳道人者有楚客言二十年前曾見道人於荊南虯髯玉貌倜儻不覊人也嘗愛赤腳走雪中興發則朗誦南華秋水篇又愛嚼梅花滿口和雪咽之或問咽此何爲道人曰吾欲寒香沁入肺腑其後去采藥衡嶽夜半登祝融峯觀日出乃仰天大叫曰雲海蕩吾心胸居無何飄然而去莫知所之或曰道人姓杜氏名巽才魏人

或曰此書以言語爲藥不亦怪乎東穀子曰蘇氏謂傳說告髙宗一言一藥朱子謂聖人答門人之言皆因其病而藥之信子之疑古人所謂藥石之言者非耶

或曰此書以九字爲經不亦僣乎不亦簡乎東穀子曰經者常也讀聖賢之言可以天下後世通行也學者當表裏始終無間也按九字經勿欺心卽毋自欺也勿妄語卽言忠信也守廉恥卽有所不爲也約聖賢之訓辭而名之爲經何僣之爲且孔門以恕之一字終身可行謝良佐去一矜字費了多少苦心點檢若將此九字近裏著已用功恐終身點檢不暇矣不然博洽如柳宗元君子猶譏其不識字大抵讀書萬卷無益身心𨿽多亦奚以爲孰謂九字爲簡乎

